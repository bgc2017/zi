秘殿珠林卷十八
貯
乾清宫十八
名人畫
道氏圖册
梁張僧繇畫五星二十八宿神形圖一册(上等天一)
素絹本著色畫每幅右有梁令瓚篆書摘錄諸
星性情形體數語第一幅歲星記云歲星神豪
俠勢利立廟可於君門祭用白幣器用銀食上
白鮮諱彩色忌哭泣歲星為君王前另有篆書
五星及二十八宿神形圖十字又隸書奉義郎
守瀧州别駕集賢院待制仍太史臣梁令瓚上
廿一字幅中有丹誠閣韓逢禧珍秘耿會侯鑒
定書畫之章琴書堂諸印又一印漫漶不可識
高八寸一分廣一尺二寸六分第二幅熒惑星
記云熒惑星神食火祭用血肉酒器用赤銅幣
用赤殺牲吺血祭具戰器鼓舞然後祭之忌哭
泣善事熒惑嬌暴公子熒惑廟可致軍門幅中
有丹誠長宜子孫珍秘耿會侯鑒定書畫之章
琴書堂元賞諸印高八寸二分廣一尺二寸第
三幅鎮星記云鎮星神以黑烟霧為宫祭用烏
麻油蔬食飲水幣用故黑器用鐡戒在奢淫鎮
星是御史宜水土事立祠農疇水渚旁幅中有
丹誠閣宗家重貴宜爾子孫琴書堂耿會侯鑒
定書畫之章諸印高八寸一分廣一尺一寸第
四幅太白星記云太白星神祭用女樂噐用金
幣用黃食用血肉不殺牲亦忌哭泣太白廟女
宫中黃屋飾皆黃仍被五采太白后妃也幅中
有元賞珍秘宜爾子孫丹誠琴書堂耿會侯鑒
定書畫之章諸印高八寸廣一尺三寸七分第
五幅辰星記云辰星神功曹也知天下理文墨
歷術典吏傳送執天下綱紀辰星日御也常不
離日祭用碧器用碧玉幣用碧色祭用蔬水類
(魚屬)廟可致於相府也(中書省是)幅中有元賞耿會侯
鑒定書畫之章琴書堂丹誠宗家重貴珍秘諸
印高八寸二分廣七寸七分第六幅角星記云
角星神聰睿勇知受快樂通律歷名&KR0008;芳一名
先率(姓熾下缺一字)前另有篆書二十八宿神形圖七
字幅中有丹誠元賞珍秘耿會侯鑒定書畫之
章琴書堂宜爾子孫諸印高八寸二分廣七寸
二分第七幅亢星記云亢星神性淳質清平通
於戰陣名賢戰幅中有元賞丹誠宗家重貴宜
爾子孫耿會侯鑒定書畫之章琴書堂諸印高
八寸二分廣六寸二分第八幅氐星記云氐星
神廟有九萬里通於數紀之會名枌評(姓為翟衛)幅
中有元賞丹誠宗家重貴耿會侯鑒定書畫之
章琴書堂宜爾子孫諸印高八寸二分廣九寸
六分第九幅房星記云房星神性毒雄多淫多
子妖訛呪咀淫祀兩形與丈夫婦人更為雄雌
廟一十萬餘里廟欹邪廣名含孫(姓為管紀踐)幅中
有元賞潄六主人藏耿會侯鑒定書畫之章琴
書堂丹誠諸印高八寸二分廣七寸八分第十
幅心星記云心星神性多毒多婬多子妖訛呪
咀淫祀兩形與丈夫婦人更為雄雌廟十萬里
廟欹邪廣名招貴(姓房館)幅中有耿會侯鑒定書
畫之章琴書堂元賞丹誠諸印高八寸二分廣
六寸九分第十一幅尾星記云尾星神能劾衆
神而不受衆神劾名闓當(姓為張兕)幅中有元賞會
侯珍藏宗家重貴耿會侯鑒定書畫之章琴書
堂丹誠閣諸印高八寸四分廣九寸二分第十
二幅風星記云風星神吼如母大蟲不受人制
獨用能害物通於兵名士常(姓為談注云士或為吐)幅中
有元賞丹誠宗家重貴耿會侯鑒定書畫之章
琴書堂宜爾子孫諸印高八寸一分廣一尺一
寸第十三幅斗星記云斗星神能起伏隂陽其
廟無定凖里數(名狀缺一字姓拒堵)幅中有元賞琴書堂
耿會侯鑒定書畫之章丹誠潄六主人藏諸印
高八寸一分廣七寸七分有奇第十四幅牛星
記云牛星神善醫多病受占候隂陽諂邪妄說
禍福能以諂辭扇動人名略緒熾(姓蠲徐)幅中有
元賞琴書堂耿會侯鑒定書畫之章丹誠諸印
高八寸二分廣八寸九分第十五幅女星記云
女星神淫亂貪讒善醫多病受占候隂陽諂邪
妄說禍福能以諂辭扇動人廟廣五萬六千里
名為色舒幅中有元賞耿會侯鑒定書畫之章
琴書堂丹誠宜爾子孫諸印又珍秘印二高八
寸二分廣八寸八分第十六幅虛星記云虛星
神明歴術名闓陽(姓明辟疆)幅中有元賞琴書堂耿
會侯鑒定書畫之章丹誠諸印高八寸二分廣
六寸五分有奇第十七幅危星記云危星神好
哭泣剛愎嫉惡好亂好殺廟廣五萬六千里名
推長(姓吕賈生)幅中有宣和殿寶紹興秘書省印三
璽元賞丹誠珍秘宜爾子孫琴書堂耿會侯鑒
定書畫之章諸印高八寸二分廣一尺四分有
奇(以上俱原圖)第十八幅室星記云室星神蝎天之
子屬蛇頭天祭用血肉第十九幅壁星記云壁
星神祭用肉屬林天婆婁那之子姓陀難闍第
二十幅奎星記云奎星神屬富河天祭以酪姓
阿虱叱排尼第二十一幅婁星記云婁星神形
如馬頭祭以大麥飯幷肉屬乾闥婆天姓阿舍
婆第二十二幅胃星記云胃星神形如鼎性縱
惡自在如首羅能護四方皆得安穏屬閻摩羅
天祭用秔米胡麻及野棗姓跋伽毘第二十三
幅昴星記云昴星神好作善事性速疾大威德
妹之子形如剃刀一日一夜歴四天下祭用酪
姓鞞耶尼第二十四幅畢星記云畢星神屬水
天形如立义祭用鹿姓頗羅墮第二十五幅參
星記云參星神屬日天性大惡多瞋忿形如婦
女祭用醍醐姓婆私失絺第二十六幅觜星記
云觜星神屬月天即是月子祭用果姓毘梨伽
尼第二十七幅井星記云井星神祭用秔米以
華和蜜形如脚迹屬日天姓婆私失絺第二十
八幅鬼星記云鬼星神屬歲星天歲星之子形
如諸佛胷前滿相性温和樂修善法姓炮波那
毗第二十九幅柳星記云柳星神屬於蛇天形
如婦女祭用乳糜姓蛇第三十幅星星記云星
星神屬火天形如河岸用秔米烏麻作粥祭之
姓賓伽耶尼第三十一幅張星記云張星神屬
福德天形如脚跡祭用毘羅婆果姓瞿曇彌第
三十二幅翼星記云翼星神屬林天形如脚跡
祭用煮熟青黑豆姓憍陳如第三十三幅軫星
記云軫星神蝎仙之子形如人手祭用莠稗飯
屬沙毗梨帝天姓迦遮延(以上俱補作俱高八寸有奇廣一尺一寸)
册首
御識云張丑清河書畫舫云張僧繇五星二十八宿
真形圖畫固奇絶而篆文星法更妙故松雪翁
跋語極稱許之又注云圖原上下二卷今五星
幸全其二十八宿止存起角訖危十二位後有
本身空絹識以宣和大璽今此册筆墨精微設
色濃古與丑書中所載脗合定為真蹟無疑趙
跋無存殆後人改卷為冊又竊取真跋以别售
贋畫耳自室宿以下舊闕十六位爰命畫院仿
其筆法補繪之幷勅汪由敦補書篆文全册左
幅張照書釋文庶幾古今至寶復成完璧也乾
隆九年春三月御識下有乾隆宸翰攜筆流雲
藻二璽
元趙孟頫畫列仙圖一册(上等地一)
素絹本著色畫末幅欵識云大德辛丑八月十
九日畫吳興趙孟頫計十幅每幅有趙孟頫楷
書列仙小傳下俱有趙氏子昂印一首幅有世
寶天官考功大夫印吴氏宗高珍藏圖書快雪
閣圖書記奇觀諸印其餘各幅俱有世寶天官
考功大夫印幅高八寸七分廣一尺二寸三分
名人畫
道氏圖册
宋李永年畫神仙圖一册(次等天一)
絹本著色畫填青末幅金書欵識云咸淳二年
春畫院祇候李永年敬繪每頁左幅有磁青箋
本趙孟頫金書列仙小傳末幅欵識云大德九
年秋七月吳興趙孟頫書首幅有泥金篆書萬
夀諸仙成真事實八字計四十八幅後有董其
昌跋一
無名氏畫
道氏圖册
明人畫無量夀圖一册(上等天一)
素絹本著色畫每頁左幅有佛青絹本泥金書
册前泥金篆書天開夀域萬萬歲圖八字第一
幅畫天開夀域題云巍巍夀域肇開自天甲子
三元億萬斯年碧臺絳闕位列羣仙金母木公
高揖璚筵第二幅畫玉清聖境題云玉清聖境
元始所治五城巍煥九闕參差雲音妙暢霓舞
遲遲天廚酒美觴無盡時第三幅畫上清真境
題云上清太微玉宸之宫羣真正位飇駕雲中
侍以玉女從以青童靈寶真篇文罕能通第四
幅畫太清仙境題云列仙升舉延登太清逍遥
景輿遊燕玉京至德有感大道無名五千妙理
默契斯精第五幅畫北辰建極題云北辰居極
太乙當陽紫宫環衛以備非常斗蓋帝車運於
中央閣道凌空絶漢瑶光第六幅畫五嶽瑞應
題云五嶽之峙上視三公歴代封禪云亭岱東
天示珍符民樂時豐如聞萬歲十萬聲中第七
幅畫四瀆效靈題云江神飲德河伯效靈支祈
恒鎖蛟鱷常屛璧馬沉波稷黍明馨河清可頌
奏獻彤廷第八幅畫七真相慶題云方諸青童
扶桑神王太極清虛會燕瑶房華存吟唱屬和
紫陽瓊酥淥醑叠奏金觴第九幅畫八仙胥會
題云鍾吕之儔世號八仙浮丘接袂洪崖拍肩
青藍纖細珠塵潔圓服之長夀花灼千年第十
幅畫九曜朝真題云五行之氣上為星精炁孛
四餘日月長行舜齊七政允在璣衡伊惟九曜
千載貞明第十一幅畫西池曲宴題云西池觴
會仙聖顏酡天廚精妙素女紛羅乃命法嬰引
聲靈歌上元鼓琴雲琳妙和第十二幅畫天保
九如題云天保序云報上之章人臣愛君形於
頌揚歸美如九曲喻綿長罄宜百福萬夀無疆
通計二十四幅幅高一尺四寸七分廣一尺二
寸五分
明人畫列仙圖二冊(上等地一)
絹本泥金畫填青每頁左幅佛青絹本俱有金
書列仙小傳上下册俱計二十四幅幅高一尺
五寸廣一尺三寸
名人畫
道氏圖卷
南唐陸晃畫上元天官圖一卷(上等天一)
素箋本白描畫無欵姓名見題籖引首有王叔
安篆書上元天官四大字欵云翰林王叔安書
前隔水有宋徽宗泥金書籖陸晃天官圖五字
下有雙螭璽一押縫有御書璽存其半又宣和
小璽一卷前有李氏家藏時行之印子孫永保
三印卷後有景小差鑒定書畫印記李氏家藏
時行之印清所諸印押縫有政和宣和璽二拖
尾有内府圖書之印紹興功臣子孫印又一印
缺其半存李孝彦三字後有僧仁濟跋云世代
更變之餘内府書畫悉散落人間陸晃真蹟余
見極少所有者僅田家圖與此天官圖耳卷中
神祗衛從木魅山魈旌節幢幡鑾輿劍佩無不
各司其司各貌其貌而神清氣韻筆走如龍備
極精妙蓋以畫法書法行文法概為寓意於筆
先故能落筆便成殊不搆思古人莫及御譜所
稱誠淵監也仲言其寶之廢僧仁濟和南拖尾
押縫有吳陵李氏家藏清所三印又有海陵李
氏聚墨堂記八字下有時行之印聚墨堂印吳
陵清所諸印李氏家藏印二箋高一尺五寸五
分廣一丈四尺六寸
南唐陸晃畫中元地官圖一卷(上等天二)
素箋本白描畫無欵引首有王叔安篆書中元
地官四大字欵云翰林王叔安書卷前押縫有
清所印一卷中押縫有李氏家藏印一卷尾押
縫有淡處李時行甫清所諸印拖尾有淡處李
時行甫公餘清興聚墨堂記清所諸印凡八箋
高一尺五寸六分廣八尺五寸
案宣和畫譜第載陸晃天官圖一而地水二官
顧缺焉今大内所藏復有地官一圖筆墨精妙
直與天官埒其為晃真蹟無疑當時或散逸人
間未收入御府故耳顧水官猶缺恐天生神物
終當復合也
宋孫知微畫十一曜圖一卷(上等地一)
素箋本著色畫無欵姓名見跋中卷前有吳寬
印一押縫有信公鑒定珍藏印一又二印缺其
半存永保之野叟五字卷中押縫有繼軒林遴
廷章印各二卷尾有耿昭忠信公氏一字在良
别號長白山長收藏書畫印記印一押縫有半
古軒書畫印印二繼軒珍玩圖書印一後隔水
有董其昌跋云孫知微畫十一星君奇古絶倫
吳道元之宗也道元有二十八宿與真武像余
曾見之館師韓宗伯家或命之僧繇皆一家眷
屬其昌後有珍秘長宜子孫二印又嚴世蕃一
跋不錄箋高一尺六寸廣九尺八寸
御筆題籖籖上有乾隆宸翰小璽
宋王輝畫搜山圖一卷(上等元一)
素箋本墨畫欵云御前王輝畫拖尾有葉森題
云丁酉歲夏午於常清静齋觀搜山圖題五十
韻元宫涼飈生座隅常清静處如蓬壺停揮羽
扇意閒適明忩展視搜山圖左手王輝志怪怪
寫在匹(缺)形容觕不假丹青設顔色但將筆墨
輕描橅獰猙恇怯各有態畫藝不與常人俱川
靈蜀祗效犇走撇鷹縱犬慓威紆嘬唇哨喊萬
壑&KR0978;石根木窟窮穿窬披髮坦肚赤脚健操戈
舞劍或執戵噀烟嚼燄吻血歕環目魚鰓森怒
鬚冢狐拜月戴髑髏化作女㜘妖嬈姝肖貌倩
美雙眼溜簪花麽媚誇鮮殊洞中果熟邀申公
笑擎&KR0678;斝傾雲腴一元大武被搦角瓦盆酒冷
驅吸呼小㹙盤薄俯其後是不識字畊田夫孫
供奉醉脱落帽垂頭撘耳左右䀠癡憨未知神
殛汝由自殢妮嬌嬌扶雌鬽宣淫不容禁懷中
保抱妖精雛玃猱梟羊越岡阜喤喤呷呷咆獑
猢猯䝡鼪䶉恣出没獝狂踉蹌相睢盱那知神
兵下如雨霹靂睒電來須臾趫林踣厓總八校
琱弓逬落金鏷&KR2255;擺樁拔木山谷響石崩壓殺
蒼於菟轥轢蹉蹶什什伍拖爪拉腰剝及膚獷
夫虓將惡怒激此等怪不得潛軀蚺蛇覘勢嗄
破膽撦口吐毒張白牙(叶孤)小軍弱力被纏倒夾
刀雙舉蛇肉刳兔跳狼竄去無路雄虺甘受青
鋒誅乖龍作孽不可赦爭先敓却頷下珠撈波
漉沙攪渾濁貝闕擊折紅珊瑚鐡索縛縲衆力
挽掐腦剜睛撏赤胡頑蛟掉尾斮先斷鼉皮鞔
鼓遭擄驅蝦奴蠯婢爾何物賊鰂滿腹藏臭烏
水族學人弄兵仗龜鼈參軍及癩蟆(叶謨)雪浪翻
空聲澎湃鎖龍在柱囚天吳清源真君顔如玉
玉冠上服籠繡襦座中神色儼而厲來徵水衡
校林虞文身錦膊列壯士挾弓持彈金頭奴烈
烈勇氣增烜赫飛捷喏奏傳獻俘元熊赤豹急
投伏天符佐史供馳趨吾聞帝堯昔命羿繳大
風下殺䝟貐斷脩蛇於洞庭野擒封豕在桑林
區此畫此意絶彷類禹鏁支祈應是乎陽九百
六促氣運至今赤怪屯江湖願神為國施大勇
削平淮海開清都我為作歌感蒐狩眇莽九醜
休揶揄國家將興禎祥至魔精喪眼妖魂逋麒
麟在郊鳳在藪醴泉湧溢瑶草朱將延榮光擁
嘉瑞急急律令臻元符虎林葉森書箋高一尺
四寸五分廣三丈三寸
元錢選畫洪厓圖一卷(上等黃一)
素箋本著色畫欵云洪厓先生像吳興錢選舜
舉畫於習懶齋後有舜舉錢選之印翰墨流聲
三印畫前有錢氏鼎元三印押縫有仲雅印一
畫後有蕭協中印㳂州高松堂鑒定書畫印有
明王氏圖書之印諸印箋高八寸二分廣四尺
四寸
明宣宗畫純陽真人圖一卷(上等宇一)
素絹本著色畫欵識云宣德丁未御筆戲寫純
陽真人圖上鈐廣運之寶璽一絹高九寸二分
有奇廣一尺一寸七分
名人畫
道氏圖卷
宋勾龍爽畫葛洪移居圖一卷(次等天一)
素絹本著色畫欵署勾龍爽拖尾有王蒙張雨
二跋
宋勾龍爽畫葛洪移居圖一卷(次等天二)
素絹本著色畫欵云勾龍爽造拖尾有吳寬陸
完黃姬水三跋
宋劉松年畫老子出關圖一卷(次等地一)
素絹本著色畫欵署松年拖尾有馬治跋一
宋劉松年畫軒轅問道圖一卷(次等地二)
素絹本著色畫欵署松年拖尾有虞集跋一
宋劉松年畫葛洪移居圖一卷(次等地三)
素絹本著色畫欵識云嘉定辛巳劉松年畫拖
尾有趙雍胡布沈周三跋又楊循吉記語六宇
元趙孟頫畫軒轅問道圖一卷(次等元一)
素絹本著色畫欵識云至大三年七月吳興趙
孟頫畫拖尾有虞集跋一
元趙孟頫臨老子授經圖一卷(次等元二)
素絹本墨畫後書道德經欵識云沈内翰家藏
李龍眠所描老子授經圖一日出以示余見其
運思深遠落筆洒脱翻閱久之不忍釋手乃信
前人製作自然於尋常局度之外别有一種神
奇變幻處内翰不吝許余持歸臨摹數過始得
就緒惜乎吾才既竭竟不能如其萬一也尾餘
素縑遂書道德經續於上雖曰興之所至忘其
陋劣第後之觀者寧能免於蛇足之誚耶吳興
趙孟頫謹製後有祝允明文徵明二跋
秘殿珠林卷十八
