秘殿珠林卷四
貯
乾清宫四
無名氏書
釋氏經册
宋人書大悲心陀羅尼經一册(上等天一)
宋箋本楷書經前後俱有毛晉私印子晉汲古
主人毛扆之印斧季諸印每咒句下俱有白描
佛像後有僧明本題云白描盡善字畫尤奇唐
言不是梵語亦非幻住隨喜手加額喚作觀音
古大悲西天目山沙門明本再拜謹題于卷之
尾云又僧自如題云觀音大智士具大悲心者
善說陀羅尼大悲救一切我今發弘誓持此大
悲心無礙陀羅尼光明從頂出遍照我此土及
以十方界下際風輪際上至有頂天彌樓與鐡
圍大海江河水是中諸衆生蒙光皆獲益離苦
得解脱悉發菩提心盡此一報身同生極樂國
願此大悲心光明照十方所有虚空界微塵衆
佛刹彼土諸如來皆生大歡喜方便願智力慈
哀加被我各于無見頂普放大悲光從彼微塵
方咸來灌我頂滅我一切罪成我一切願令我
早具足無礙大悲心如諸佛世尊廣度于一切
本師釋迦尊說此大悲經我于此經中決定信
無疑願我于未來當成一切智以此大悲心廣
大作佛事供養恒沙佛度脱諸衆生如觀音菩
薩能救世間苦右此偈比丘自如日常誦咒私
發願文净明道者大啓悲誓持此章句課誦忘
歲月至大庚戌春得此經卷適符本願此大士
付囑流通之意也一日捧經請書前偈因謂之
曰大士無身示身千手千眼無語示語章句音
聲若能于形相語言之外信受奉行非惟觀世
音我亦從中證下有建安自如印又僧德海題
云咒音充徹一切處如大風輪持大地若佛菩
薩諸天仙于喉舌中吐光熾滅除歴劫業障因
豁逹衆生清淨智圓滿無礙解脱門净明道者
未興一念㡳便是淨明道者得此咒本為題之
云净慈東嶼德海又僧希陵題云稽首觀音大
悲心現千眼手不思議宣說秘密陀羅尼救護
衆生震天地天人悲仰鬼神欽外道羣魔生怖
畏譬如日輪行虚空放大光明遍赫熾能推一
切障礙山能開一切金剛智能除衆生熱惱心
全食甘露清涼味净明道者日受持顯出無量
大悲誓若還決定信無疑成就諸佛清净慧徑
山住持比丘希陵說偈讚云又僧普容題云正
法明觀自在所說神咒號大悲拔濟衆生離苦
海延佑巳未秋淨因寺元明上人請讚故書甬
東乾符比丘普容又僧蒙潤題云無聲無字一
篇咒誰謂大悲無碍心展示諸方明眼者莫將
黃葉作黃金延祐庚申孟夏蓮華院沙門蒙潤
書于江城懴室又僧圓照題云一念大悲心十
界咸圓滿本無一切相當冺一切辯幻應叵測
量強施千手眼徧遮一切惡總持一切善水濁
月似亡水清月似現但了介爾性觸境卽靈驗
明師具此眼墨塵發光燄深諦大悲體克獲離
諸見青天白日中有流多洄漩稽首大悲主恒
興大方便天竺九品觀堂圓照再拜書又題云
稽首具足大悲心利生身現千手眼一身復現
刹塵身妙智神通廣敷闡與拔偏至我無為由
始僧那薰萬善中天日朗蔀或豐大地春回物
何限爾欲直入持明門蜜語奇形莫分辨當頭
一句解自持正法明王暗中顯欵缺又錢謙益
書大悲心陀羅尼經秘本後云右經為宋人寫
本題云大唐三藏不空譯較今藏函伽梵逹摩
譯本惟經前偈稽首觀音大悲王乃至所願從
心悉圓滿十六句與逹摩本十四句互異從南
無大悲觀世音乃至說神妙章句拖羅尼後無
量衆生發菩提心則宛是一本也咒中每一句
下有白描小畫像夾注諸佛菩薩諸天鬼神名
于其下此則逹摩本所無亦今世人間所未曉
者余敢以臆通之昔者金剛薩埵親于毗盧遮
那佛前受瑜伽蜜部最上乘義後五百歲傳龍
猛菩薩龍猛又數百歲傳于龍智龍智傳金剛
智金剛智傳大廣智不空自毗盧遮那如來至
于不空才六葉耳不空年十五師事金剛智受
金剛界大蔓荼羅法又詣龍智揚攉十八會金
剛灌頂及大悲胎藏建壇之法傳經論至五百
餘部當元肅之朝建灌頂道場則文殊現身誦
仁王蜜語則天兵助陣非其五部教門别有蜜
印觀法行果得總持中密中之密何以有此唐
世梵僧寫進陀羅尼梵本必于細妙㲲上圖畫
形質及結壇手印上每令宫女繡成或匠人畫
出其尤秘密者藏諸册府不許流布唐宋喪亂
經畫銷毁亦有流入日本者此本必是不空所
翻五百餘部之一其畫像則梵僧細㲲圖形之
遺製喪亂之後或自册府流落人間也或疑此
本畫像有馬鳴龍樹二菩薩本身佛與觀音大
士說經咒時何以有此余應之曰神咒不翻古
今共曉然豈可執是以論瑜伽密教哉楞伽中
佛告大慧善逝涅柈後未來世當有持于我法
者南天竺國中大名德比丘厥號為龍樹子又
將疑曰龍樹生于像法之末何以佛于楞伽會
上懸為記莂耶瑜伽密教一祖為毘盧遮那如
來三祖卽龍猛菩薩聖位元功難思難議豈止
分身百億現影三千而可以時分數量比擬測
度也哉毛子子晉得此本于蒼雪法師余見而
嘆曰靈文秘典僅存于後五百歲東夏之人有
如一行慧浪者傳教令輪用以顯神功而求軌
迹其必有取于此乎子晉其善護持之余敬書
其後以竢屠維大淵獻之歲余月十九日佛弟
子蒙叟錢謙益槃談謹書通計四十九頁頁高
八寸八分廣六寸八分
宋人書無量夀經四册(上等地一)
金粟箋本楷書每册前有國學進士龍舒王日
休校正十一字第一册計三十二頁第二册計
二十八頁第三册計三十二頁第四册計三十
頁頁高九寸有奇廣七寸
宋人書阿彌陀經一册(上等元一)
宋箋本楷書前有絹本著色畫極樂圖前後經
名下俱有貝葉文計十六頁頁高一尺有奇廣
九寸
明人書金剛經一册(上等黃一)
漆箋本泥金楷書計四十八頁頁高一尺一寸
四分廣八寸
明人書内府金藏經一册(上等宇一)
墨箋本泥金蠅頭小楷兩面書經前有佛像後
有韋䭾像俱泥金畫册面及經後俱有貝葉文
第一分書諸佛世尊如來菩薩尊者神僧名經
前有永樂御製序云諸佛世尊如來菩薩尊者
神僧弘發誓願濟度羣生凡發善心稱贊諸佛
世尊如來菩薩尊者神僧名號者卽得種種善
報輕薄侮慢不敬不信者卽得種種惡報善惡
之機若影之隨形響之應聲不爽錙銖所謂為
善者忠于君上孝于父母敬天地奉祖宗尊三
寶敬神明遵王法謹言行愛惜物命廣行陰隲
如是則生享富貴殁升天堂受諸快樂所謂為
惡者不忠于君不孝于親不敬天地不奉祖宗
不尊三寶不敬神明不遵王法不謹言行殘害
物命不積陰隲如是則生遭重譴死墮地獄受
諸苦報嘗觀諸佛世尊如來菩薩尊者神僧千
經萬典開導誘掖作無量方便勸人為善幽明
果報明有徵應間取佛經所載諸佛世尊如來
菩薩尊者神僧名號編成歌曲歡喜贊諷功德
弘深因以鋟梓流通廣傳俾善男子善女人潔
淨一心至誠頂禮依腔奉誦共成勝因其有至
誠事佛不解依腔贊諷者只依此編頂禮念誦
俱感人天證果佛祖鑒臨生則衣食豐足夀年
延永罪業消釋死則不墮九幽脱離諸苦延及
先世皆得超度凡有所求吉祥如意此無他蓋
由人心一念之善昭著感格故其效驗之大有
如此者凡人平居終日不事檢束放泆侈肆惡
言穢語淫詞邪曲觸汚天地褻慢神明皆足以
招致罪戾苟能改悔洗心滌慮將此贊揚念念
不忘卽得消災滅罪增長福德有不可量於戲
善惡之報皆由己作故曰為善福隨為惡禍追
又曰修一念善遠階覺道起一念惡長淪苦海
又曰欲知前世因今生受者是欲知後世因今
生作者是此皆勸人為善去惡誠金玉之格言
也雖然世之能勸人為善者往往皆獲福應况
人之躬行于善終始不懈則獲福豈可量哉昔
竇禹鈞修德行善累積陰隲其後名掛天曹克
臻夀考子孫榮顯流慶無窮陳寔居鄉平心率
物化盜為善由是一邑蒙化無復盜竊其後夀
祉繁夥子孫榮貴竝著高名福澤緜永延及後
世若此者昭著簡册不可殫舉今略述此以冠
于編首普勸善緣使人人同歸于善以造夫佛
地以登夫仁夀之域以樂夫太平之治其懋之
哉其敬之哉永樂十五年四月十七日後序云
稱念諸佛世尊菩薩尊者神僧名號其功德甚
深廣大得福最多以如是勝妙導人為善同修
福果夫所謂為善者卽前之所云忠于君上孝
于父母敬天地奉祖宗尊三寶敬神明遵王法
謹言行不殺生害命廣行陰隲是也世之善男
子善女人有捨財以濟衆有竭力行方便如是
修善以積功德者有之惟稱念諸佛世尊如來
菩薩尊者神僧名號不費己財不用己力而功
德無量佛云所說諸佛名顯現諸佛行有大威
德相以佛眼普見若有智慧人當欲求菩提應
誦此佛名不久得作佛又云我昔無數劫時于
妙光佛末法之中出家學道聞五十三佛名聞
己合掌心生歡喜復教他人令得聞持他人聞
己展轉相教乃至三千人此三千人異口同音
稱諸佛名一心敬禮以是因緣功德力故卽得
超越無數億劫生死之罪其千人者華光佛為
首下至毘舍于莊嚴劫得成佛道過去千佛是
也此中千佛者拘樓孫佛為首下至樓至如來
于賢劫中次第成佛後千佛者日光如來為首
下至須彌相于星宿劫中當得成佛現在十方
諸佛善德如來等亦得聞是五十三佛名故于
十方世界各得成佛昔有人潛心淨業日誦佛
號萬聲未嘗間絶一日無疾沐浴面西跏趺而
化異香馥郁竟成佛果昔有女人專心念佛一
日索火燒香口云佛以花臺與我我當得佛果
已而天花飛墜遂爾坐化若此者不可枚舉姑
略言其一二耳經云有人求佛道而于一劫中
合掌在我前以無數偈讚由是讚佛故得無量
福德今復述此于篇末使凡起心念佛者咸發
歡喜心咸得辨才學咸領悟佛旨咸得善神護
一切冤障業悉得永脱離稽首感佛恩卽得如
來道尚勉之哉尚勉之哉永樂十五年四月十
七日第二分書金剛經前有永樂御製序云昔
如來于舍衛城敷座說法與須菩提等演是金
剛般若波羅蜜經以喻法為名以實相為體以
無住為宗以斷疑為用以大乘為教相其義甚
深而明其說甚簡而切昔有領悟一言之旨者
卽成正果夫修六度萬行以造夫真如之地非
由此經莫能以窺其徑庭蓋萬法本于一心以
心求道道卽是心心也者妙萬物而超萬物者
也如來于此首指以示人非惟明顯其體而復
彰喻其法是故無取于法而安住其心舍無上
正等正覺其何以哉所以是經功德最大然不
言其所以大其福果最勝然不言其所以勝有
能因如是而得如來道者則知是人積累善根
而成智慧所修福德卽成勝果朕惟覺路非遥
履之卽至人惟盡心以忠于君竭力以孝于親
不虧六行不犯五刑不纏塵根心無妄想無所
住著卽見本行不離宗旨又能持誦此經勤行
修習當卽證大乘若彼頑嚚之徒積惡累愆以
墮惡趣苟能回心向善即得罪業消滅亦即得
超登彼岸蓋蠕動飛潛皆含佛性人心最靈衆
善斯具但塵根所汨喪其良心然善者終于不
冺有時發見因其發見之萌而致力焉然善日
長而惡日減如淘沙取金沙去而金出芟莠植
苗莠除而苗盛夫為善譬猶登山益往益高為
惡譬猶走坂愈趣愈下善人良士知善之可為
而益為知惡不可為而不為則善愈積而惡愈
消福愈勝而禍愈遠煩惱不染于其心障業不
繞于其體于如來正覺夫何遠之有永樂九年
五月初一日第三分書普門品經前有永樂御
製序云觀世音菩薩以爍迦羅心應變無窮自
在神通徧遊法界入微塵國土說法濟度具足
妙相弘誓如海凡有因緣發清淨心纔舉聲稱
即隨聲而應所有願欲即獲如意妙法蓮華經
普門品者為度脱苦惱之真詮也人能常以是
經作觀一念方萌即見大悲勝相能滅一切諸
苦其功德不可思議朕惟天道福善禍淫故佛
示果報使人為善而不敢為惡夫天堂地獄皆
由人為不違于方寸之内故為善者得升天堂
為惡者即墮地獄夫忠臣孝子吉人貞士其心
即佛故神明芘佑業障俱冺是以生不犯于憲
條没不墮于無間夫兇頑之徒一于為惡棄五
倫如敝帚蹈刑法如飲甘寧餧羅刹不欽佛道
然人性本善所為惡者特氣質之偏苟能改心
易慮修省畏避轉移之間惡可為善矣為善則
即善人昔之所積之咎太空點塵紅爐片雪消
滌淨盡雖有果報將安施乎朕恒念此惟恐世
之人有過而不知改乃甘心焉以自棄遂表章
是經使善良君子永堅禁戒之心廣納無量之
福為善功德豈有涯涘哉永樂九年五月初一
日第四分書心經第五分書無量夀佛真言第
六分書佛頂尊勝總持經咒前有永樂御製序
云朕惟如來演大乘教開方便門千經萬法無
非為濟度羣生使不淪業報佛頂尊勝總持經
咒者一切如來智印廣大慈悲甚深希有普利
昏述實巨海之津梁幽暗之日月飢渴之飲食
也世間善男子善女人一切衆生能發菩提心
持誦佩服者其福德種種無盡永脱諸惡苦趣
從無始以來百千億劫所積罪業悉皆消除若
畫夜勤修不懈當得諸佛灌頂神天擁護福夀
無量如是勝果目睹其效誠實不虚然至道難
遇斯民易迷所作所為墮于惡趣而不知若此
淪溺誠為可矜遂以是經咒廣作方便俾河沙
刹土一切有情均沾利益夀延福增同臻佛道
又况佛有誓盟愍濟衆生必先度忠孝凡忠臣
孝子身生中國又逢治世受種種快樂皆由其
事君事親能盡其道又能敬禮三寶修積善因
舉足之頃即登覺路若夫為惡之徒昧于改悟
所作所為日甚一日造業深重甘心墮落身如
沐漆求潔實難隕墜幽扄何由出世苟能回心
向善堅誦密義即此一路頓消災障超脱塵勞
也永樂十年五月初六日第七分書大悲總持
經咒前有永樂御製序云朕聞觀自在菩薩誓
願入微塵國土拯拔一切有情離諸苦趣故說
是無量功德總持經咒世間善男子善女人一
切衆生秉心至誠持誦佩服此經咒者種種惡
趣種種苦害咸相遠離非但遠離咸得圓融超
登妙道若此海波沾濡下風吹觸業釋障消獲
是勝果非但耳之所聞實目之所覩明效大驗
者也若智慧福德之士根器深厚堅持佩誦勤
行不輟又能廣為演說是經咒功德不可思議
若薄福不信者心生信解亦得同超佛境真實
不虚觀世音誓願弘深發大悲心以濟度羣生
閔衆情之昏瞀墮五濁而不知以是經咒用作
方便覺悟提撕俾一切庶類皆超佛域又況如
來化導首重忠孝凡忠臣孝子能盡心以事君
竭力以事親所作所為無私智陂行廣積陰功
濟人利物又能持誦是經咒則跬步之間即登
覺路若彼不忠不孝不知敬畏則鬼神所錄陰
加譴罸轉盼之間即成地獄蓋善惡兩途由人
所趨凡諸衆庶宜慎取舍用書此以為勸永樂
十年五月初六日第八分書大隨求陀羅尼經
第九分書仁王護國般若經陀羅尼第十分書
三大士真言第十一分書文殊師利菩薩神咒
第十二分書文殊師利五字咒第十三分書救
度佛母神咒第十四分書沙幹佛母神咒第十
五分書摩利支天菩薩陀羅尼第十六分書滅
惡趣神咒第十七分書大威德熾盛光如來消
災吉祥陀羅尼第十八分書如意輪咒第十九
分書金剛心咒第二十分書般若心咒第二十
一分書金剛手菩薩神咒第二十二分書壞相
金剛根本咒第二十三分書百字神咒第二十
四分書金剛夀命真言第二十五分書紅色怖
畏真言第二十六分書黑色怖畏真言第二十
七分書馬曷葛立真言第二十八分書慧忿怒
咒第二十九分書獄帝忿怒咒第三十分書蓮
花忿怒咒第三十一分書甘露忿怒咒第三十
二分書大力忿怒咒第三十三分書不動忿怒
咒第三十四分書欲王忿怒咒第三十五分書
青杖忿怒咒第三十六分書頂尊忿怒咒第三
十七分書妙真忿怒咒第三十八分書馬曷葛
剌根本咒第三十九分書馬曷葛剌神咒共計
一百六十頁頁高二寸九分廣五寸七分
明人書内府金藏經一册(上等宙一)
墨箋本泥金蠅頭小楷書經前有黃箋墨書經
目佛說五十三佛大因緣經佛說三十五佛名
經稱揚諸佛功德經金剛般若波羅蜜經妙法
蓮華觀世音菩薩普門品般若波羅蜜多心經
聖妙吉祥真實名經無量夀佛真言佛頂大白
傘蓋楞嚴陀羅尼經佛頂尊勝總持經咒大悲
觀自在菩薩總持經咒大隨求陀羅尼神咒經
三大士真言文殊師利菩薩神咒救度佛母神
咒沙斡佛母神咒摩利支天菩薩陀羅尼滅惡
趣神咒大威德熾盛光如來消災吉祥陀羅尼
金剛心咒般若心咒金剛手菩薩神咒壞相金
剛根本咒百字神咒金剛夀命真言紅色怖畏
真言黑色怖畏真言馬曷葛立真言慧忿怒咒
馬曷葛剌神咒每經咒前俱有畫像另簽標名
清漢蒙古文四體書金剛經普門品佛頂尊勝
總持經咒大悲總持經咒五種前俱有永樂御
製序文與宇字號内府金藏册同不重錄其真
實名經前永樂御製序云蓋聞真實名經者是
諸如來超出有壞智身極顯密微妙正覺菩提
其義深廣猶如意大寶珠寶中最勝故能利益
有情增長福慧超離塵垢脱除惡愆消弭煩惱
解釋魔障令彼一切清淨圓滿即登彼岸昔曼
殊室利弘大慈悲發大誓願以是最妙吉祥作
大方便敷揚奥旨拯拔輪迴以此饒益功德無
際朕惟如來施教但與世人為善夫為善者為
臣為忠為子為孝忠臣孝子行一事而不敢以
忘君出一言而惟恐以辱親盡心于夙夜而毫
髮之欺弊不敢以萌于心鞠躬于朝夕而頃刻
之奉承不敢以違于志心惟一于善而無纖芥
之惡若是者則何有于愆尤煩惱但為不善之
人不忠于君不孝于親背理傷道積愆累惡所
謂報業亦于此人乎施如仰面唾洟反見自汙
背拳摶擊反見自傷觸犯憲條身入狴犴即為
地獄如兹果報不爽絲忽若此輩流素藴不忠
不孝之心一旦苟能改悟移不忠以為忠移不
孝以為孝去惡而為善則即善人而已朕弘垂
愍念推廣慈仁故以是經功德與之懴悔猶熱
濯寒泉頓得清涼飢餐香積頓能成飽貧窮卑
賤即得高勝年齡不永皆得長夀諸衆善根圓
滿具足若當露居而忽成樓宇若涉波濤而忽
遇舟航如蓮花之出水不染淤泥如鵾鵬之渾
游逍遥雲漢凡修善之士欲求佛道堅持禁戒
精進不已能究是經求真實顯密奥義即得五
眼清淨六識皆空自然超萬有而無心含萬動
而恒寂擴清塵習妙踐真如是用光闡大猷敷
贊元化彰述厥旨以翼流通致力于斯者宜盡
心焉永樂九年七月十五日計一百九十四頁
册面有貝葉文又有另簽四體釋文頁高二寸
廣三寸八分
明人書内府金藏經一册(上等洪一)
墨箋本泥金蠅頭小楷書第一分金剛經第二
分普門品二經前俱有永樂御製序文與宇字
號内府金藏一册同不重錄第三分心經經前
俱有佛像泥金畫通計三十九頁頁高二寸一
分廣三寸七分上下用墨箋鑲裱
明人書内府金藏經一册(上等荒一)
墨箋本泥金蠅頭小楷書册首有貝葉文第一
分五十三佛大因緣經第二分三十五佛名經
第三分稱揚諸佛功德經第四分金剛經第五
分普門品二經俱有永樂御製序文與宇字號
内府金藏一册同不重錄第六分心經每經前
俱有佛像泥金畫計六十九幅高二寸三分廣
二寸一分
明人書法華經七册(上等日一)
磁青箋本泥金楷書首册前有佛像泥金畫七
册末頁下角有太極八卦印一第一册計七十
二頁第二册計七十六頁第三册計六十八頁
第四册計八十頁第五册計七十六頁第六册
計七十二頁第七册計六十三頁頁高八寸八
分廣五寸六分
明人書法華經七册(上等月一)
漆箋本泥金楷書每册前有佛像後有韋䭾像
俱泥金畫第一册計八十四頁第二册計八十
頁第三册計七十八頁第四册計九十一頁第
五册計八十八頁第六册計八十三頁第七册
計六十七頁頁高一尺一寸四分廣七寸六分
明人書心經金剛經合册(上等盈一)
磁青箋本泥金楷書前心經後金剛經經名下
俱有貝葉文册前有佛像後有韋䭾像俱泥金
畫金剛經内每分上俱有佛像通計五十二頁
高一尺廣六寸八分
明人書華嚴經八十一册(上等昃一)
漆箋本泥金楷書八套七套俱十册第八套十
一册每套首册俱有佛像末册俱有韋䭾像俱
泥金畫經前有宣德御製序云朕惟天之高也
地之厚也日月之明也四時之運行無息也皆
有常理可以推測而知也惟佛之道不可以推
測知蓋窅乎無根柢之可究茫乎無方所之可
求先天地不見其始後天地不見其終窮神極
妙入幽出明并苞宇宙貫通萬類而利濟一切
者也故鷲山所傳貝葉所紀浩浩乎烟海之富
而皆敷演元秘宣示穾奥燭迷途而朗照梁覺
海以弘通功德之盛廣大幽遠朕萬幾之暇時
復披閱潛心思惟有契佛旨蓋物之旨要體用
二端體以立本用以顯功用之著者莫盛華嚴
欲希如來必道于此夫佛為天人師于立教也
必以開悟萬劫朕為天下主于立德也必將惠
濟萬有體佛之心循佛之願永念是經之功思
布生靈之福用金繕寫以表尊崇歡喜讚歎序
諸篇首大明宣德五年二月初二日第一册計
三十七頁第二册計三十七頁第三册計三十
八頁第四册計四十二頁第五册計三十三頁
第六册計四十二頁第七册計四十三頁第八
册計三十六頁第九册計三十五頁第十册計
三十一頁第十一册計三十頁第十二册計三
十三頁第十三册計四十三頁第十四册計四
十四頁第十五册計三十八頁第十六册計五
十頁第十七册計四十九頁第十八册計二十
九頁第十九册計四十三頁第二十册計三十
九頁第二十一册計三十頁第二十二册計四
十三頁第二十三册計四十一頁第二十四册
計三十九頁第二十五册計三十八頁第二十
六册計三十八頁第二十七册計四十三頁第
二十八册計五十頁第二十九册計二十九頁
第三十册計三十三頁第三十一册計四十四
頁第三十二册計二十七頁第三十三册計二
十九頁第三十四册計四十二頁第三十五册
計三十二頁第三十六册計二十九頁第三十
七册計三十六頁第三十八册計四十三頁第
三十九册計四十四頁第四十册計二十九頁
第四十一册計三十二頁第四十二册計三十
五頁第四十三册計四十四頁第四十四册計
四十八頁第四十五册計三十四頁第四十六
册計三十三頁第四十七册計三十七頁第四
十八册計四十五頁第四十九册計二十五頁
第五十册計四十五頁第五十一册計三十九
頁第五十二册計三十九頁第五十三册計三
十六頁第五十四册計三十六頁第五十五册
計三十六頁第五十六册計四十二頁第五十
七册計四十頁第五十八册計四十四頁第五
十九册計四十七頁第六十册計五十二頁第
六十一册計三十九頁第六十二册計三十九
頁第六十三册計四十頁第六十四册計三十
七頁第六十五册計三十九頁第六十六册計
四十六頁第六十七册計三十八頁第六十八
册計四十七頁第六十九册計三十九頁第七
十册計四十頁第七十一册計五十頁第七十
二册計三十五頁第七十三册計一十九頁第
七十四册計二十六頁第七十五册計五十一
頁第七十六册計四十二頁第七十七册計五
十六頁第七十八册計四十七頁第七十九册
計三十一頁第八十册計四十一頁第八十一
册計二十九頁頁高一尺二寸七分廣九寸
秘殿珠林卷四
