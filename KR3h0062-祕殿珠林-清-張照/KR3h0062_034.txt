秘殿珠林卷十五
貯
乾清宫十五
名人書
道氏經冊
宋高宗書度人經一冊(上等天一)
宋箋本楷書度人經三卷之一無欵前後有紹
興聯璽末頁經名下有方壺外史方璽第一幅
第八幅有乾坤卦璽第五幅第十六幅第二十
三幅第三十一幅有方壺外史璽每頁右幅有
白宗奐李嵩白描圖像末幅挂角欵署臣白宗
奐臣李嵩七字圖中分註經語亦宋高宗筆後
有弘治癸亥九月既朢長洲吳寬觀十三字吳
門楊循吉五字又文徵明跋云宋思陵翰墨志
云余自晉魏以來至六朝筆法無不臨摹或蕭
散或枯瘦或遒勁而不回或秀異而特立衆體
備於筆下意簡猶存於取舍初若食蜜喉間少
甘則已末則如食橄欖真味久愈有在故尤不
忘於心手頃自束髮即喜攬筆作字屢易典刑
而心所嗜者固有在矣凡五十年間非大利害
相妨未始一日捨筆墨也故銳意學書多歴年
所無不臻妙今觀所書度人經深得唐人餘習
而豪邁過之雖無年月可攷而前後有紹興二
璽及乾卦等印可據圖則文樞院學士白宗奐
三朝畫史李嵩應制之作欵識稱臣云筆墨蒼
勁典雅有法敬閱之間令人頓生歡喜曾為賈
平章所藏而有悦生秋壑圖記徵明又見度人
經有褚河南書閻博陵繪其像此書亦有唐人
風韻乃師其意耶當為宸翰中第一希世奇寶
也時嘉靖乙未八月長洲文徵明謹書首幅有
沖元煮字生二印畫幅右角半印不可識又第
一幅第五幅第十五幅第三十五幅俱有悦生
印首幅末幅俱有秋壑印簽題宋高宗御書靈
寶度人經旁註文樞院學士白宗奐三朝畫史
李嵩合作圖類元明人筆計畫三十九幅字三
十九幅幅高九寸廣九寸三分俱書畫幅相對
中有通連者書畫各一幅書幅廣一尺九寸畫
幅廣九寸五分
元趙孟頫書度人經一冊(上等地一)
素箋印紅格本楷書中有管公樓三字旁有仲
姬手集四字蓋孟頫妻管道昇製以書文集紙
也欵云三教弟子趙孟頫書下有天水郡圖書
記印前有松雪齋印第四幅有趙字印前副頁
有老子像欵識云大德五年春日弟子趙孟頫
製下有趙氏子昂印欵字印章俱與冊中真跡
不同蓋後人補作計十九幅幅高七寸有奇廣
九寸三分
元趙孟頫書玉樞經一冊(上等地二)
金粟箋本小楷書欵云吳興趙孟頫焚香敬書
下有大雅趙氏子昂二印前有趙字印後有江
上笪氏圖書印計二十七頁頁高三寸六分廣
三寸四分
按内府趙孟頫真跡甚多此冊時為精妙方知
上下五百年縱横一萬里不為虚譽
元趙孟頫書金丹訣一冊(上等地三)
素箋本楷書欵識云大德改元六月廿五日松
雪道人書下有大雅趙氏子昂趙孟頫印三印
前有大雅印一後有于統之印印一又半印不
可識末有濟南邢侗鑒定真蹟八字計十四幅
幅高七寸八分廣四寸八分
元趙孟頫書道德經一冊(上等地四)
磁青箋本泥金行書欵識云老子道德經六十
七章五千言詞博而義精雖神仙家語實切於
人倫之用奈何淺學迂儒笑而彼之全節吳尊
師學其學教其教所得為不少矣余故為之書
一過也至大三年十月晦日翰林院侍講學士
承旨榮禄大夫知制誥兼修國史趙孟頫拜誌
上鈐趙氏子昂印一前有項篤夀印琳印黃美
之氏少谿主人又項篤夀印黃氏淮東書院圖
籍項氏孔彰聖謨諸印幅中押縫有黃美之氏
印九琳印印九篤夀印十七葉正本印印十第
三十幅有項聖謨胥山樵項伯子諸印後有項
氏孔彰心賞秘印天籟閣中文孫就李項篤夀
印項子長父鑒定黃琳美之休伯諸印計三十
一幅幅前空磁青紙七寸五分高七寸六分廣
一尺二寸有奇
明文徵明書黃庭經一冊(上等元一)
墨箋本泥金書欵識云嘉靖癸丑仲春既朢長
洲文徵明臨下有文徵明印印一計十六幅高
五寸一分廣二寸四分有奇
明董其昌臨黃庭經一冊(上等黃一)
朝鮮鏡光箋本經尾有背臨黃庭外景經七字
欵識云黃庭經為右軍換鵝經相傳已久又有
謂換鵝乃道德經太白詩可據而華陽隱居與
梁武帝書已有黃庭之評己孫過庭亦唐時書
家稱黃庭者不一而足乃今世所傳石刻字形
大小各本不同何論用筆吾家藏宋榻師古齋
帖宋高宗刻於大内字形稍開拓元人稱為越
州石氏本較之寶晉齋絳帖等頗異然以為右
軍跡未必可信況換鵝何據也吾輩但向官奴
玉潤禊帖見其風韻神情不落唐人蹊徑自成
一家足矣董其昌下有董其昌印計六頁頁高
七寸五分廣七寸八分
明董其昌書隂符經一冊(上等黃二)
朝鮮鏡光箋本楷書欵識云甲子十月九日書
其昌後有其昌太史氏二印前有子字小方印
又前有松石一幅後有寒樹山亭一幅無欵審
定之皆其昌筆也計五頁頁高八寸廣八寸五
分
御筆題籖籖上有乾隆宸翰小璽
明董其昌書煉陽訣一冊(上等黃三)
素箋本行書無欵實其昌手筆計十幅幅高八
寸四分廣三寸一分
御筆題籖籖上有乾隆御筆小璽
明董其昌書三元妙經一冊(上等黃四)
朝鮮鏡光箋本楷書欵識云大明天啓四年十
一月十五朝賀聖夀之次日書竟又跋云趙吳
興所書道釋經甚多獨遺此經乃傳持者無論
通都大邑而京師尤甚朱萬年發願勒石流通
冀承福力解疾延生故為書此董其昌識無印
計二十二頁頁高九寸七分廣八寸四分
明董其昌書清静經一冊(上等黃五)
朝鮮箋本楷書無欵後草書唐人七律二首欵
識云丙子六月祈雨有應信宿清隂展讀杜詩
書七言律二首八十二翁元宰識下有董元宰
宗伯學士二印計十二幅幅高七寸五分廣四
寸
明董其昌臨柳公權清静經一冊(上等黃六)
朝鮮箋本楷書無欵識云柳誠懸書小楷清静
經筆法與顔魯公相似今藏義興吳光禄家余
以己參合書之以俟鑒者後書顔真卿宋廣平
碑側記欵識云顔魯公得筆於張長史又深學
獻之此宋廣平神道碑側記用筆挺勁處又放
和緩兼之真不可及董其昌臨并識下有宗伯
學士董氏元宰二印計十頁頁高九寸八分廣
一尺一寸有竒
名人書
道氏經冊
唐褚遂良臨道德經一冊(次等天一)
素絹本欵識云右道德經乃晉王羲之遺山隂
劉道士書道士以鵝羣獻右軍者是也歴宋齊
梁陳四朝今入秘府遂良備員内省因得厠觀
敬記其後貞觀十五年三月廿八日諫議大夫
知起居注褚遂良書計四十七幅
元趙孟頫書道德經一冊(次等地一)
素箋本欵識云元貞二年仲夏避暑玉山草堂
書吳興趙孟頫前有黑絹本泥銀畫授經圖欵
云授經圖吳興趙孟頫製後有危素跋一計五
十一幅
元趙孟頫書道德經二冊(次等地二)
磁青箋本泥金楷書欵云吳興弟子趙孟頫敬
書前有老子像後有徐甲像俱泥金畫上冊計
二十九頁下冊計三十四頁
元趙孟頫書太上感應篇一冊(次等地三)
磁青箋本泥金楷書後附真西山序欵識云皇
慶元年十二月朔日吳興趙孟頫熏沐敬書計
八頁
元趙孟頫書玉樞經一冊(次等地四)
磁青箋本泥銀書欵識云恭覩九天玉樞寶經
一卷辭文隠奥功德宏深開悟羣迷救度諸厄
於是手寫此經永傳於世至心受持者獲福無
量云吳興趙孟頫書後有董其昌孫孟芳二跋
計四十三幅
元揭徯斯書玉皇經三冊(次等元一)
磁青箋本泥金楷書無欵後趙孟頫跋一跋中
敘揭徯斯書經顛末上冊前有玉皇像欵云清
河張渥敬寫下冊後有護法像俱泥金畫上冊
計三十六頁中冊計二十九頁下冊計二十七
頁
元虞集書五斗經一冊(次等黃一)
素箋本楷書欵識云天歷三年正月十二日侍
書學士臣虞集奉勅書無印經中真君像附見
白描畫計一百五頁
明文徵明書清淨經内景經外景經合冊(次等宇一)
墨箋本泥金楷書欵識云嘉靖壬子仲春之朔
予焚香静室神明其慮齋沐研金拜倣晉右軍
黃庭筆意每晨端肅手書數百字浹旬而成因
延仇實父寫老耼像於首供之齋頭以便恭誦
奉道弟子長洲文徵明識今按經前無仇英繪
老子像有董其昌跋一計三十四頁
明文徵明書道德經一冊(次等宇二)
墨箋本泥金楷書欵識云嘉靖改元歲在壬午
清和月上弦前二日奉道弟子長洲文徵明熏
沐拜書前有老子像泥金畫計三十三頁
明朱射陂書金丹四百字一冊(次等宙一)
素箋本行楷書欵識云己酉重陽後二日自平
望回舟至莘老鋪書射陂下三字不可識計十
三頁
明祝允明臨黃庭經一冊(次等洪一)
磁青箋本泥金書欵識云正德庚辰春月余暇
坐小齋展閱右軍黃庭遂研金對臨愧不能仿
彿羲之萬一耳枝山祝允明謹識前有仇英磁
青箋本著色畫老子像泥金隸書元宗御贊欵
云弟子仇英并寫後有王世貞跋一胡若愚跋
二計十一幅
明董其昌書黃庭内景經一冊(次等荒一)
素箋本楷書欵識云右楊羲黃素黃庭經真跡
趙文敏集有長歌乃其所藏也楊書以郗氏為
師不學右軍父子然翩翩有沖霄之度實自餐
霞服炁中來非臨池工力所能庶幾也米元章
待訪錄云六朝人書無虞褚習氣余為庶常時
見之韓宗伯館師曾摹刻入鴻堂帖數行頗惜
趙吳興何以都無臨本傳世也庚午八月十二
日書於百花里之保和堂時年七十有六董其
昌識後有陳繼儒跋一計七幅
明董其昌書玉皇經一冊(次等荒二)
宣德箋本楷書欵云奉道弟子董其昌熏沐敬
書前有玉皇像後有徐甲像俱白描畫計七十
一頁
明董其昌書玉皇經一冊(次等荒三)
宣德箋本楷書欵識頁數同前
無名氏書
道氏經冊
六朝鸞筆草書玉匱經一冊(上等天一)
素箋本欵識云過武夷幔亭峰書贈道者紫霞
白雲子後有紫霞真人謝鑒微藏八字元陽子
静鑒元貞守八字亞樐道人謹觀六字正一静
應真君第九代嗣真張符寶藏十五字第十代
子祥謹藏七字第十一代通拜守七字神仙之
蹟四字普通三年二月八日散騎常侍領步兵
校尉殷鈞題二十字沈約呂僧珍同觀七字前
有貞觀御選御府圖書雙螭諸璽又張調印軍
假司馬二印又貞觀小璽一又二印不可識後
有宣和御覽璽二巴西鄧氏善之二印又貞觀
小璽一妙楷臺部曲督印二印又八印漫漶不
可識計十三頁頁高五寸三分廣七寸九分
元人書黃庭長生玉經四冊(上等地一)
金粟箋本楷書有梁丘子註第一冊計二十七
頁第二冊計二十四頁第三冊計二十二頁第
四冊計二十四頁頁高九寸七分廣七寸有竒
明人書真武妙經一冊(上等元一)
漆箋本泥金楷書前有正統御製序云朕惟太
極肇判二五攸分陽氣上浮為天垂日月星辰
之象陰氣下凝為地列山岳河海之形五行氣
運於天而春夏秋冬之時以敘質具於地而東
西南北之位以定生成萬物流行不息皆太極
之動静鬼神之屈伸也鬼神形而上者雖無形
聲之可見聞而其形而下者無物不有無時不
然則昭著而不可掩至使天下之人齋明盛服
以承祭祀洋洋乎如在其上如在其左右者尤
神靈之至顯者也粤惟真武之神化本太陰之
精氣毓天一之水在天宿列虚危光昭於北極
在地位分壬癸宰制於北方以德之至妙曰大
聖以主宰北天曰玄帝以總攝萬靈曰神君以
統制神兵曰大將軍以默闡天威顯靈三界曰
真武其神靈之妙運無非宣昭太極推移陰陽
斡旋五行造化萬物入幽出明變化無方驅雷
奔電而神妙叵測上游太空稽羣神之功過下
覽六合鑒人間之善惡仁恩所錫必及於善仁
威罰所加不容於邪惡九霄悉賴於真威十極
咸資於神化誠天地之正氣為古今之明神肆
歴代帝王皆敬仰威靈式崇禋祀我祖宗統御
萬方建都神域尊禮百神尤嚴神祀朕自嗣承
大統屢荷鴻釐崇敬之誠益加於昔乃者萬幾
之暇徧閱古今載籍暨諸經典凡其言之有關
於利國利民之道者靡不留心融會以求義理
之指趣間得真武此經觀之若游混沌鴻濛於
太古之初杳冥茫昧莫究其始睹華星寶月於
澄淵之底幽深玄遠莫得其實載覽其言有謂
以不忠不孝不仁不義為惡行以除邪輔正救
護羣品為善道深契天道福善禍淫之理前聖
神道設教之意姑以見聞發揮其槩世之觀者
能沂流而求源由支而探本守太初之天履太
乙之地敦太樸之風達太虚之境則物蒙其惠
人被其仁鬼神歆德天地錫福非惟修真者得
悟道之梯楷入聖之門戶而於乾坤開闢之機
鬼神變化之妙亦可探其本源矣是為序正統
十四年三月十七日前有元始天尊像後有護
法像俱泥金畫計二十五頁頁高一尺一寸七
分廣八寸三分
明人書真武妙經一冊(上等黃一)
墨箋本泥金楷書前後泥金畫像經序及冊頁
高廣俱與前冊同惟序後闕載年號日月計二
十四頁
明人書玉樞經一冊(上等宇一)
磁青箋本泥金楷書前有元始天尊像後有靈
官像俱泥金畫計四十二頁頁高一尺二寸五
分廣八寸有竒
明人書玉皇經三冊(上等宙一)
磁青箋本泥金楷書前有萬歷勅諭云朕奉天
眷命嗣祖洪基夙夜憂勤資成治理每於萬幾
之暇間閱黃老之言恭惟高上玉皇本行集經
讃上帝恢漠神通括天人真機要妙保家寧國
福世康民自古哲王悉加崇重慮以紙墨之流
傳未盡尊經之品義用是朕發誠心頒降帑金
特命虔潔道衆楷書金字玉皇尊經三部九卷
安鎮名山宮觀永遠供奉諷誦祝釐上答皇天
之眷佑恭祈錫慶以覃恩保泰朕躬永延夀福
康禧景運安定臣民所在道流嚴潔禮誦敬護
玉典倍加奉持不許䙝玩損失欽哉故諭大明
萬歷四十二年歲次甲寅三月日年月上有廣
運之寶四字第三冊經文後有尊經利益讃云
恭惟玉皇尊經者寓真一之妙示解脱之門味
之者神洽太和誦之者心離諸漏神功妙用廣
博難量是經所在天神侍衛仙聖護持安天鎮
地福國寧邦利濟人天阜康臣庶安供尊嚴功
超萬有晨夕禮誦感應無窮上祝聖夀與天地
以齊年下保海宇並山嶽而同久解冤釋結度
厄消灾垂世秘言玄功浩蕩更諮敬信嚴潔尊
崇尊經戒律安供非地墮失人身䙝慢戲笑殃
及祖宗&KR0008;誦訛漏魂擊迷津葷口讀念惡報縳
形誹謗語䙝異類受生妄起雜想災厄交侵不
信果報疾苦加臨間阻禮誦地獄追尋禮誦不
完受比冥中損壊經字天必罰身凡修行戒律
皆學人口傳惟禮誦玉經在志士敬信元科有
律勿犯戒條勸警方來觀者宜慎大明萬歷四
十二年歲次甲寅三月日年月上有廣運之寶
四字首冊前有玉皇像末冊後有護法像俱泥
金畫第一冊計一百一十一頁第二冊計九十
二頁第三冊計一百頁頁高一尺一寸七分廣
七寸九分
無名氏書
道氏經冊
明人書真君寶誥一冊(次等天一)
墨箋本泥金楷書前有真君像後有護法像俱
泥金畫計五頁
明人書玉樞寶懴二冊(次等地一)
磁青箋本泥金楷書上冊計五十五頁下冊計
五十一頁
明人書玉樞寶懴二冊(次等元一)
磁青箋本泥金楷書頁數與地字號同
明人書玉樞經一冊(次等黃一)
磁青箋本泥金小楷書前有天尊像後有護法
像俱泥金畫計三十八頁
明人書玉樞經一冊(次等宇一)
磁青箋本泥金小楷書畫像冊數俱與黃字號
同
明人書玉樞經一冊(次等宙一)
磁青箋本泥金小楷書畫像冊數俱與黃字號
同
明人書玉樞經一冊(次等洪一)
磁青箋本泥金小楷書畫像冊數俱與黃字號
同
明人書參同圖一冊(次等荒一)
墨箋本泥金楷書冊中圖像互見計二十八頁
明人書玉皇經三冊(次等日一)
磁青箋本泥金楷書前有天尊像著色畫第一
冊計二十九頁第二冊計三十一頁第三冊計
三十頁
秘殿珠林卷十五
