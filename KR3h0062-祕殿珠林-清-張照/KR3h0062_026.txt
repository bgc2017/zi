秘殿珠林卷十一
貯
乾清宫十一
無名氏畫
釋氏圖卷
唐人筆意阿羅漢一卷(上等天一)
素絹本著色畫前有汝陽真逸印一又蘭溪周
氏恭肅之裔二印微缺後有趙氏子昂御史中
丞印汝陽道人諸印又一印缺其半存聰四二
字拖尾趙孟頫跋云右阿羅漢一卷雖未敢定
畫人姓字然唐人真蹟無疑一覩其相使人皆
證無漏果可不寳諸子昂題又錢良右渡海羅
漢贊云稽首十六士住世愍衆生衆生常没溺
現諸濟渡形非渡非不渡深淺同厲揭非到非
不到到岸即真際隨機而應化宣暢佛道聲昔
緣及今記本跡不可名聲聞義浩然昧者類彈
斥仰面唾青天天高唾無跡不知自口唾還落
自口中聞此不自釋雖乾垢非空我今觀此圖
贊者皆了義偉哉全室翁其說最超詣滑塵附
山海我亦贊微詞謂言樂善者是義如是持延
祐五年四月二十四日謹書彭城錢良右又沈
度跋云嘗謂羅漢留身住世神通自在隠顯不
測故世之工畫者以意推求描寫非一或為渡
海或為居山種種形容各極態度今趙松雪此
圖乃為渡海羅漢用筆精工設色閒雅至夫龍
宫水部無不盡臻妙境豈當時庸工凡史所能
彷彿者耶珍玩珍玩雲間沈度絹高六寸四分
廣六尺六寸六分
聖祖仁皇帝御筆題籖籖上有康熙宸翰小璽
按趙松雪評此圖為唐人畫而沈度竟跋為趙
松雪不得其解疑跋中趙松雪此圖句有脫字
也
唐人畫十六應真圖一卷(上等地一)
素絹本白描畫拖尾姜夔題偈云釋之教也方
便隨順斷障除魔捨惡樂善諸佛菩薩至阿羅
漢十六尊者慈悲應現住世云何為衆生故有
比邱僧摩挐羅聞諸尊者聽佛所說悟本成佛
正法而返虔懇作禮而求正果時諾矩羅傳授
聞說作者為因報者為果識心為悟見性為了
須知因果識見等幻而無從起亦無從滅爾時
十六大阿羅漢各各會念重為敷演百十二頌
一時信聞悉得證果徧於十方成等正覺由是
尊者拈一莖草于一刹那究諸寂滅况於爾時
放大神通游諸國土渡諸苦海令諸衆生咸登
彼岸白石道人隨喜信緣而說偈曰十六大士
現通靈攬衣渡海如漚輕黑風巨浪不敢興百
怪呫囁俱收聲水神拱佑山祗迎飛仙引導諸
天擎衆生見聞毋得驚同登彼岸稱普明後掛
角上有半印不可識下有文安郡侯印一絹高
一尺六寸廣四尺八寸二分
唐人畫維摩不二圖一卷(上等元一)
素絹本著色畫前隔水有蕉林印一押縫有醒
齋真鑑白石山房書畫之記二印後隔水有梁
清標印家在古棠村二印押縫有雲中印一絹
高一尺一寸二分有奇廣五尺六寸六分
五代人畫揭鉢圖一卷(上等黃一)
素絹本著色畫前一印存定字餘漫漶不可識
後有子孫永保朱文石史子子孫孫億世家傳
之寳諸印拖尾趙肅跋云渴仰揭鉢圖筆意精
妙兹因邂逅得一覩真如貧者得寳饑者得食
爽目快心頓超凡俗尤恨不得仿彿萬一奚敢
視之為等閒耶至正廿四年夏四月趙肅識又
趙孟頫跋云香積經所載大智慧佛能收賓迦
羅鬼子母使之受持五戒始於一鉢之力雖驅
山而可以幻之為雲雖驅海而可以吁之為霧
八臂之弩化為蓮花千鈞之石無所施用反狂
烈之風迴威熾之火虎豹兕象失其猛虺毒龍
蛇阻其噬架木神兵而不得以為雄窮搆七日
而不足以為困羣陰陽之變竭鬼神之精而佛
與弟子靜坐談經遍天下之羣力皆屈矣蓋佛
以自然勝用智力者以勉強求設此以見静勝
作為自然勝矯強以之覺世抑亦見佛道之精
不獨有功於名教焉此圖起於五代隋梁間家
傳而人誦之凡蕭寺必以五綵繪之於廊廡曾
有一至人但持筆札大言能助蕭寺工力鉅萬
衆皆驚愕工匠或嘲之乃閉寺一精舍經月不
出繪成是圖國中傳言觀者必投一金佛即助
福果驗於是投金者如市不半載而施舍盈萬
後世遂以為寳繪云大德五年歲在辛丑十一
月乙丑翰林集賢直學士吳興趙孟頫書又吳
寬跋云右五代人所繪賓迦羅故事細窮毫髮
極其變態殆人間罕見省心動目至矣盡矣上
有趙文敏題語今為余同年趙貞肅家藏世濟
其美尤見善寳展玩久之遂題卷末弘治十六
年正月上日吳寬書又沈周跋云匏庵公嘗道
揭鉢圖精巧絶倫余每弗得一覩為歉暇日訪
宜興吳大本家同過遊張公洞時有沈時晹者
邀余宿出示此卷觀之極其竒異變態萬狀筆
意著色能盡其纖巧微細不可以言語形容非
庸史所能及也余展卷數四不忍去手豈易得
哉非賞鑒者亦不可輕與之觀宜珍藏之宜珍
藏之正德己巳夏日八十三翁長洲沈周題絹
高八寸六分廣三尺三寸有奇
聖祖仁皇帝御筆題籖
五代人畫布髮掩泥行道圖一卷(上等宇一)
素絹本著色畫卷首有宣和中秘璽一又梁清
標印河北棠村二印又半印漫漶不可識卷尾
有北平孫氏印一前隔水有蕉林居士印一後
隔水有蕉林梁清標印二印拖尾有蒼巖棠村
審定二印絹高九寸廣二尺一寸四分
宋人畫羅漢圖一卷(上等宙一)
宋箋本白描畫前有樹滋堂頤齋珍賞英山雋
客諸印箋高一尺四寸廣四丈四尺六寸八分
宋人畫應真圖一卷(上等洪一)
素箋本墨畫卷末有耿昭忠信公氏一字在良
别號長白山長收藏書畫印記印一押縫有信
公鑒定珍藏印凡六半古軒書畫印一又葫蘆
半印不可識後隔水有珍秘宜爾子孫二印箋
高一尺有竒廣一丈五尺
宋人畫西方應真圖一卷(上等荒一)
素箋本墨畫前隔水有蕉林收藏印一卷前有
蕉林居士印一後有就言益之蒼巖子梁清標
玉立氏印章諸印押縫有蕉林秘玩蕉林書屋
二印拖尾王沂題云應真西方來游戲山水間
龐眉深目意自閒横經杖錫相追攀山精木魅
衣斕斑龍女擁衛揚風鬟狻猊妥尾威見齒於
菟滿載貝葉安芭蕉葉大樹僵立約束蛟鱷清
濤瀾畫工何從得此境滿卷颯颯江風寒回頭
笑殺達摩老九年面壁嵩高山王沂後有秋碧
堂梁清標印二印箋高一尺四寸有竒廣三丈
四尺二寸
宋人畫渡水羅漢圖一卷(上等日一)
素絹本著色畫前隔水有蕉林書屋印一卷前
有濟之印一末一印漫漶不可識後押縫有蒼
巖冶溪漁隠二印引首有蔣廷暉大書渡水羅
漢圖五字欵署廷暉拖尾僧心泰十六羅漢畫
像記云予坐不動軒有謐庵靖上人持羅漢畫
像卷示予乃披卷觀之其像凡十有六人是皆
内秘外現般若湼槃受人間供為良福田者也
卷首有裸膝石坐杖靠胷前似困以物觸鼻而
嚏者一人次有袒肩裸膝執杖坐盤陀石上者
一人有揭而卓立者一人有露左臂右執杖丱
童扶之兩足垂而探水者一人有褰衣執杖回
首若示以淺深者一人一人手杖而涉一人挈
履掖其旁巾而囊者輔其後二人能負所負巾
而髯者佐之有已涉而立於坡杖以引涉者二
人或傴背杖而矯首者一人一人左手杖右手
輪數珠而石坐仰而觀樹者一人或口銜衣以
左右手束腰䙀而立欲行者一人或有袒而杖
目視雲漢者一人或搔背樹下者一人吁其神
通妙用殊骸異態變化罔測畫工其可以盡之
哉又奚可以文字形容之哉然珍藏畫像而乞
記者錢塘梁大舉氏也大舉昔嘗出仕為州判
今致仕在家也記之者誰徑山六十一代八十
三歲佛幻老人上虞沙門心泰岱宗也時永樂
六年四月廿有三日也又顧蕃甫題云折蘆可
渡杯可浮如何揭厲事長流須知古佛神通現
盡在空山面壁求有髮道者樂安顧蕃甫又僧
壹如題云塵點劫前曾下種調停節節至於今
靈山親受法身記大地同聞佛道音土淨十方
緣已熟位超四果本應深只因透脱無明網游
戲神通自不禁上天竺前住山比邱壹如又僧
智達題云佛性由來總一同化凡各自現神通
褰衣渡水忘危險倚樹看雲祗解空杖錫豈愁
探虎穴赴齋隨意入龍宫已知漏盡無形相何
必寫留圖畫中古天竺前住山智達又僧如蘭
題云無學無疑得自由十方刹土任遨遊觀空
想巳明心竟過水還應濕脚不曾向靈山承佛
記要為苦海渡人舟天台鴈宕宜真隠龍伯齋
宫莫久留上天竺前住山沙門如蘭又僧惟實
題云神通變現本無蹤水涉山行踏雪鴻履險
不驚情已冺臨深似畏伎還窮疎林滴翠團晴
靄細浪生寒帶晩風冥化元工人莫致詭形誰
寫畫圖中古竺住山釋惟實又僧子謨題云應
真顯跡果奇哉異狀殊形入畫來靈鷲峰頭蒙
記後龍王宫裏赴齋迴超生脱死了無礙帶水
拖泥不用猜游戲人間利羣品福田須趁此時
裁古竺住山比丘子謨拜書又僧妙偘題云山
深鴈宕路遙遙直接天台過石橋變現有身周
化境去來無迹住中流軍持汲水孤蟾夜拄杖
挑雲一衲秋應供人間猶未了獻珠龍伯又相
招(右一)弄盡神通十六人天台鴈蕩往來頻盡
離慾漏承懸記濟渡沉迷出要津菩薩大心應
内秘比丘應供現全身畫圖又入丹青妙金屑
紛紛翳眼塵(右二)古竺住山比丘妙偘拜書又
僧守行題云共證阿羅漢調心事不同靈山親受
記塵世弄神通遮日温涼帽探源屈曲笻湼槃
雖不入黃蘖棒難空慧雲前住山守行書跋中
押縫有河北棠邨印凡五後有蒼巖子蕉林居
士印二絹高八寸八分廣七尺二寸六分
明人畫羅漢圖一卷(上等月一)
素絹本著色畫絹高一尺四寸五分廣二丈四
尺二寸四分
明人畫羅漢渡水圖一卷(上等盈一)
素箋本著色畫卷後有二半印不可識箋高八
寸有奇廣三尺八寸二分
無名氏畫
釋氏圖卷
五代人畫揭鉢圖一卷(次等天一)
素絹本著色畫拖尾磁青箋有薩天錫金書寳
積經欵云信士薩天錫薰沐拜書又趙孟頫姚
公綬吳寬陳繼儒薛岡諸跋
五代人畫揭鉢圖一卷(次等地一)
素絹本著色畫拖尾有柯九思吳寬沈周三跋
宋人畫石勒禮澄圖一卷(次等元一)
素箋本著色畫拖尾吳寬王鏊二跋
宋人畫揭鉢圖一卷(次等黃一)
素絹本著色畫畫前有佛力平魔寳繪六字引
首有夏㫤篆書逐魔勝騖四大字拖尾有來復
吳寬王肯堂于玉立于文熙僧洪恩文震孟瞿
汝稷諸跋又馮時可康時萬二題句
元人畫揭鉢圖一卷(次等宇一)
素絹本著色畫拖尾僧明本磁青箋金書寳積
經又趙孟頫姚公綬吳寬沈周諸跋
元人畫揭鉢圖一卷(次等宙一)
素絹本著色畫後隔水有姚翼聖記語二十四
字拖尾趙孟頫磁青箋泥金書寳積經又仇遠
姚公綬吳寬沈周諸跋
元人畫揭鉢圖一卷(次等洪一)
素絹本著色畫引首有李東陽大篆書平魔寳
繪四字拖尾趙孟頫書寳積經又薩都剌題句
一吳寬王肯堂文震孟三跋
明人畫羅漢圖一卷(次等荒一)
素絹本墨畫
明人畫羅漢圖一卷(次等日一)
素箋本白描畫填藍
明人畫五百羅漢圖一卷(次等月一)
素絹本墨畫拖尾吳寬跋一文徵明記語十五
字
明人畫維摩說法圖一卷(次等盈一)
素箋本白描畫
秘殿珠林卷十一
