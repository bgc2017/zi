秘殿珠林凡例
一是書首載
四朝宸翰次載歷代名人及無名氏以至古刻繡織各
書畫以時代為序冊居前卷軸居後次編
四朝御書刻本及
欽定書籍又次收貯供奉之本又次臣工進呈之本並
按釋道分編
一各類書畫收入是編者俱
内府舊藏名蹟其中品格差等以的係真蹟而筆
墨至佳者列為上等若雖係真蹟而神韻稍遜
及筆墨頗佳而未能確辨真贗者列為次等又
有一種而數本相同者騐係真蹟俱入上等亦
有不能確辨真贗因其筆墨並佳附入上等以
俟考証者其的係後人摹本但果能曲肖亦入
次等凡入上等者紙絹尺寸及跋語鑒藏圖章
全載入次等者只載欵識及題跋人姓氏餘不
全錄
一各類書畫分别冊卷軸名人則各按朝代編
列字號每人分編一字内有一人兼數種者即
用此字依數順編(如天一天二之類)無名氏書畫亦按
朝代每件分編一字舊刻經典各按經名每經
各編一字内有一經數部者編次之法與名人
同編號字樣倣項氏天籟閣收藏欵式用周興
嗣千文排次
一書畫中雖無欵識圖記而姓氏見題跋中可
據者俱載入名人門類其無欵識圖記并題跋
中無可據者列入無名氏門類仍辨其紙絹之
新舊筆墨之𣲖别及題跋姓氏之前後分别朝
代
一
四朝宸翰謹依類分編不記字號臣工書畫依時先後
排次刻絲繡線為件無多俱不列號
一書畫中有書附見于畫者歸畫類畫附見于
書者歸書類有書畫合作難以偏附及書畫經
典兼備釋道者另編入合璧門類
一卷冊之尾間有雜以他書者從附見之例仍
歸釋道門類以舊時裝池無庸割截也
一上等中䟦語間有字畫殘缺糢糊及鑒賞圖
章漫漶不可識者則從闕疑其字跡錯落文義
顯然者間有補正
一書中標目與囊籖面籖俱從畫一唯經名字
數因有金書雕刻織繡等件未便更易俱仍舊
貫不與標目相同至書多于畫者標目只載某
人書某經畫多于書者標目只載某人畫某圖
其餘補圖并書等字俱不全載
一
四朝御書石刻木刻並
内府御刻諸經典及近代刻本經典俱分别釋道
語錄附釋典後科儀附道經後分貯各處
御書石刻木刻俱歸慈寧宫收貯
内府御刻及近代刻本釋經歸萬善殿收貯道經
歸欽安殿天穹殿大高殿分貯其西梵字經典
歸慈寧宫中正殿分貯以上只載經名目錄附
于卷末
一是書編始于乾隆八年十二月成于九年五
月現在各種
御筆謹編
四朝宸翰之後我
皇上稽古典學幾餘翰藻富有日新擬俟次第載入
續編書成後所得書畫亦擬異日附列臣張照
臣梁詩正臣勵宗萬臣張若靄恭紀
