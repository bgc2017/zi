文房四譜譜錄類一(器物之屬)
提要
(臣)等謹案文房四譜五卷宋蘇易簡撰易簡
字太簡梓州銅山人太平興國五年進士累
官參知政事以禮部侍郎出知鄧州移陳州
卒事蹟具宋史本傳易簡所作續翰林志洪
遵收入翰苑羣書中已别著錄是編集古今
筆硯紙墨原委本末及其故實繼以辭賦詩
文合為一書前載徐鉉序末有雍熙三年九
月自序謂因閱書秘府集成此譜蓋亦類書
之體也其搜採頗為詳博如梁元帝忠臣傳
顧野王輿地志等書今皆久亡惟藉此以獲
見其略其他徵引亦多宋以前舊籍足以廣
典據而資博聞凡筆譜二卷硯紙墨譜各一
卷而以筆格水滴附焉當時甚重其書至藏
於秘閣尤袤遂初堂書目作文房四寳譜又
有續文房四寳譜此止題文房四譜與宋史
本傳相同蓋後人嫌其不雅刪去一字也乾
隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
文房四譜序
聖入之道天下之務充格上下綿亘古今究之無倪酌
之不竭是以君子學然後知不足也然則士之處世名
既成身既泰猶復孜孜於討論者盖亦鮮矣昔魏武帝
獨歎於朱伯業今復見於武功蘇君矣君始以世家文
行貢名春官天子臨軒考第首冠羣彦出入數載翺翔
青雲綵衣朱紱光暎里閈其美至矣而其學益勤不矜
老成以此為樂退食之室圖書在焉筆硯紙墨餘無
長物以為此四者為學所資不可斯須而闕者也由是
討其根源紀其故實參以古今之變繼之賦頌之作各
從其類次而譜之有條不紊既精且博士有能精此四
者載籍其焉往哉愚亦好學者也覽此書而珍之故為
文冠篇以示來者徐鉉
