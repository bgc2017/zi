文房四譜卷四宋蘇易簡撰
紙譜
一之敘事二之造
三之雜說四之辭賦
一之敘事
周禮有史官掌邦國大事書於策小事簡牘而已而又
古用札釋名云札者櫛也如櫛之比編之也亦策之類
也漢興已有幡紙代簡而未通用至和帝時蔡倫字敬
仲用樹皮及敝布魚網以為紙奏上帝善其能自是天
下咸謂之蔡侯紙
左伯字子邑漢末益能為之故蕭子良荅王僧虔書云
子邑之紙妍妙輝光仲將之墨一點如漆
說文云紙者絮一苫也從系氏聲蓋古人書于帛故裁
其邊幅如絮之一苫也
真誥云一條有楊椽椽名曦書兩本一黃牋一碧牋魏
韋誕云蔡邕非紈素不妄下筆
張芝善書寸紙不遺有絹必先書後練
桓玄詔平淮作桃花牋紙及縹綠青赤者蓋今蜀牋之
製也
真誥云三君多書荆州白牋紙歲月積久首尾零落或
兼缺爛前人糊榻不能悉相連補
墨藪云紙取東陽魚卵虚柔滑淨者
三輔決錄曰韋誕奏蔡邕自矜能書兼明斯喜之法非
得紈素不妄下筆工欲善其事必先利其器用張芝筆
左伯紙及臣墨皆古法兼此三具又得臣手然後可以
盡經丈之勢方寸之言
晉時為詔以青紙紫泥
貞觀中始用黃紙寫勅制
高宗上元二年詔曰詔勅施行既為永式比用白紙多
有蟲蠧宜令今後尚書省頒下諸司諸州縣並宜用黃
紙
歐陽通紙必堅潔白滑者方書之
陶侃獻晉帝牋紙三千枚極妙幷墨
東宫舊事皇太子初拜給赤紙縹紅麻紙勅紙各一百
張
雷孔璋曾孫穆之猶有張華與祖書乃桑根紙也
王右軍為會稽令謝公就乞牋紙庫内有九萬枚悉與
之桓宣武云逸少不節
抱朴子曰洪家貧伐薪買紙墨故不得早涉藝文常乏
紙每所寫皆反覆有字人少能讀
御史故事云按彈奏白簡為重黃紙為輕今一例白紙
無甚差降矣
釋名曰紙者砥也謂平滑如砥石
幡紙古者以縑帛依書長短隨事截之以代竹簡也
前漢服虔通俗文曰方絮曰紙字從系氏無氏下從巾
又桓玄令曰古無紙故用簡非主於恭今諸用簡者宜
以黃紙代之
虞豫表云秘府有布紙三萬餘枚不任寫御書乞四百
枚付著作史寫起居注
廣義將軍岷山公以黃紙上表於慕容儁儁曰吾名號
未異於前何宜便爾讓令以白紙稱疏
古有藤角紙范寗教云土紙不可作文書皆令用藤角
紙
古謂紙為幡亦謂之&KR0008;蓋取繒帛之義也自隋唐已降
乃謂之枚
魏武令曰自今諸掾屬侍中别駕常於月朔各進得失
給紙函各一
張華造博物志成晉武帝賜側理紙萬番南越所貢漢
人言陟釐與側理相亂蓋南人以海苔為紙其理縱横
邪側因以為名
東觀漢記曰和熹鄧后立時方國貢獻悉令禁絶歲時
但貢紙墨而已
李陽冰云紙常宜收藏篋笥勿令風日所侵若久露埃
塵則枯燥難用矣攻書者宜謹之
古彈文白紙為重黃紙為輕故彈王源表云源官品應
黃紙臣輒奉白簡以聞矣
國史補云紙之妙者則越之剡藤苔牋蜀之麻面屑骨
金花長麻魚子十色牋雲陽州六合牋蒲州白薄重妙
臨川滑重
唐韋陟書名如五朵雲每以綵牋為緘題時人譏其奢
縱
抱朴子曰吳之杪季有不知五經之名而饗儒官之禄
不嫻尺紙之寒暑而坐著作之地筆不注簡而受駮議
之勞
干寶表曰臣前聊欲撰記古今怪異非常之事會聚散
逸使自一貫博訪知古者片紙殘行事事各異又乏紙
筆或書故紙詔荅云今賜紙二百枚
晉令諸作紙大紙一尺三分長一尺八分聽參作廣一
尺四寸小紙廣九寸五分長一尺四寸
石虎詔曰先帝君臨天下黃紙再定至於選舉於銓用
為允可依晉氏九班為準格
京邦記東宫臣上疏用白紙太子合用青紙
崔瑗與葛元甫書今送許子十卷貧不及素但以紙耳
徐邈與王珉書東宫臣既黃紙奉表於天朝則宜白紙
上疏於儲宫或說白紙稱表吾謂無此體
山簡表臣父故侍中司徒濤奉先帝手筆青紙詔
二之造
漢初已有幡紙代簡成帝時有赫蹏書詔應劭曰赫蹏
薄小紙也至後漢和帝元興中常侍蔡倫剉故布及魚
網樹皮而作之彌工如蒙恬以前已有筆之謂也又棗
陽縣南有蔡倫故宅彼土人多能作紙又庾仲雍相州
記云應陽縣蔡子池南有石臼云是蔡倫舂紙臼也一
云耒陽縣
黟歙間多良紙有凝霜於心之號復有長者可五十尺
為一幅蓋歙民數日理其禇然後於長船中以浸之數
十夫舉抄以抄之傍一夫以鼓而節之于是以大熏籠
周而焙之不上於墻壁也由是自首至尾勻薄如一
蜀中多以麻為紙有玉屑屑骨之號江浙間多以嫩竹
為紙北土以桑皮為紙剡溪以藤為紙海人以苔為紙
浙人以麥麴稻&KR0008;為之者脆薄焉以麥膏油藤紙為之
者尤佳
漢末左伯字子邑又能為紙故蕭子良荅王僧虔書云
子邑之紙妍妙輝光仲將之墨一點如漆伯英之筆窮
神盡思妙物遠矣邈不可追(仲將韋誕字也)
宋張永自造紙墨
蜀人造十色牋凡十幅為一榻每幅之尾必以竹夾夾
和十色水逐榻以染當染之際棄置椎埋堆盈左右不
勝其委頓逮乾則光彩相宣不可名也然逐幅于方版
之上砑之則隱起花木麟鸞千狀萬態又以細布先以
麵漿膠令勁挺隱出其文者謂之魚子牋又謂之羅牋
今剡溪亦有焉亦有作敗麵糊和以五色以紙曳過令
露濡流離可愛謂之流沙牋亦有煮皂莢子膏并巴豆
油傅於水面能點墨或丹青於上以薑揾之則散以狸
鬚拂頭垢引之則聚然後畫之為人物砑之為雲霞及
鷙鳥翎羽之狀繁縟可愛以紙布其上而受采焉必須
虛忩幽室明槃淨水澄神慮而製之則臻其妙也近有
江表僧於内庭造而進上御毫一灑光彩煥發
晉武賜張華側理紙已具敘事中本草云陟釐味甘大
温無毒止心腹太寒温中消榖強胃氣止洩痢生江南
池澤陶隱居云此即南人用作紙者唐本注云此物乃
水中苔今取為紙名為苔紙青黃色體澁小品方云水
中麁苔也音陟釐陟釐與側黎相近側黎又與側理相近
也又云即石髮也(薛道衡詠苔紙云今來承玉管布字轉銀鈎)
榻紙畫紙法(見雜說門)
永徽中定州僧修德欲寫華嚴經先以沉香積水種楮
樹俟其拱取之造紙
丹陽記江寧縣東十五里有紙官署齊高帝于此造紙
之所也常造凝光紙賜王僧虔(一云銀光紙也)
林邑記云九真俗書樹葉為紙
段成式在九江出意造紙名雲藍紙以贈温飛卿
三之雜說
鄴中記石虎詔書以五色紙著木鳳凰口中令銜之飛
下端門
庾永興荅王羲之書曰得示連紙一丈致辭一千增其
歎耳了無解往懷
江南偽主李氏常較舉人畢放榜日給會府紙一張可
長二丈闊二丈厚如繒帛數重令書合格人姓字每紙
出則縫掖者相慶有望於成名也僕頃使江表覩今壞
樓之上猶存千數幅
畫品云古畫尤重紙上者言紙得五百年絹得三百年
方壞
紙投火中烟起尤損人令肺腑中有所傷坐客或云天
下神祠中巫祝間少有肥者蓋紙錢烟常煄其鼻息故
也
山居者常以紙為衣蓋遵釋氏云不衣蠶口衣者也然
復甚煖衣者不出十年黃面而氣促絶嗜欲之慮且不
宜浴蓋外風不入而内氣不出也
亦嘗聞造紙衣法每一百幅用胡桃乳香各一兩煮之
不爾蒸之亦妙如蒸之即恒灑乳香等水令熱熟陰乾
用箭幹横卷而順蹙然患其補綴繁碎今黟歙中有人
造紙衣段可如大門闔許近士大夫征行亦有衣之蓋
利其拒風於凝沍之際焉陶隱居亦云武陵人作榖皮
衣甚堅好也
今江浙間有以嫩竹為紙如作密書無人敢拆發之蓋
隨手便裂不復粘也
羊續字叔祖以清率下紙帷布被敗以紙糊補之時為
南陽守
在昔書契已還簡策作矣至於厥後或以縑帛蔡侯有
作方行於世近代以來陰陽卜祝通於幽冥者必斵紙
為幣以賂諸冥漠君每覩諸家玄怪之語或有鬼祈於
人而求之者或有賂之而獲洪福者噫游魂為變綿古
而然漢室已前鬼何所資乎得非神不能自神而隨世
之態乎(唐末太學博士邱光庭亦有紙錢說文多不錄)
杜陽編德宗廟有朱鳥來常噉玉屑聲甚清暢及為鷙
鳥所搏宫人皆以金花牋寫多心經薦其冥福
張平子與崔子玉書云乃者朝賀明日讀太玄經玄曰
百歲其興乎端力精思以揆其義使人難論陰陽之事
足下累世窮道極微子孫必命世不絶且幅寫一通藏
之待能者幅寫者絹帛代紙以寫也
邢子才少在洛陽會天下無事專為山水之遊時人方
之王粲苟文一出京師為之紙貴
陳後主常令八婦人襞綵牋製五言詩
魏收文襄令為檄梁文初夜執筆三更便成文過七紙
杜暹為婺州參軍秩滿將歸吏以紙萬張贈之暹惟受
百幅人歎之曰昔清吏受一大錢復何異
張仲舒在廣陵天雨絳羅牋紙紛紛甚駛非吉兆也
馬融與竇伯向書曰孟陵奴來賜書手跡歡喜何量次
於面也書惟兩紙紙八行七字延篤荅張惟奐書曰惟
别三年夢想言念何日有違伯英來惠書書盈四紙讀
之反覆喜不可言
張奐與陰氏書曰舊念既密文章粲爛名實相副捧讀
周旋紙弊墨渝不離於手
羲之永和九年製蘭亭序乘樂興而書用蠶繭紙鼠鬚
筆遒媚勁徤絶代更無太宗後得之洎玉華宫大漸語
高宗曰吾有一事汝從之方展孝道高宗泣涕引耳而
聽言得蘭亭序陪葬吾無恨矣
鄭虔為廣文博士學書病無紙知慈恩寺有柿葉數屋
遂借僧房居止取紅葉學書歲久殆徧
歴代名畫記云背書畫勿令用熟紙背必皺起宜用白
滑漫薄大幅生紙紙縫先避畫者人面及要節處若縫
之相當則強急卷舒有損要令參差其縫則氣力均平
太硬則強急太薄則失力絹素彩色不可𢷬理紙上白
畫可以砧石妥帖之仍候陰陽之氣調適秋為上時春
為中時夏為下時暑濕之時不可也
歴代名畫記云江東地潤無塵人多精藝好事者常宜
置宣紙百幅用法蠟之以備模寫古人好搨畫十得七
八不失神彩筆蹟亦有御府搨本謂之官搨
搨紙法用江東花葉紙以柿油好酒浸一幅乃下鋪不
浸者五幅上亦鋪五幅乃細卷而硾之候浸漬染着如
一搨書畫若俯止水窺朗鑑之明徹也(初舉子云宜賫入詞場以護試)
(紙逢他物所汚)
庾闡字仲初造揚都賦成其文偉麗時人相傳争寫為
之紙貴
漢成帝趙婕好妬後宫有兒生八九日客持詔記封綠
小篋與獄中婦人發篋裹有藥二枚赫蹏書曰告偉能
努力飲此藥孟康曰赫蹏染黃素令赤而書之若今黃
紙也劉展曰赫音䦧兄弟䦧于牆應劭曰赫蹏薄小紙
也玄有所說
本草拾遺云印紙剪取印處燒灰水服令人絶産
撫州有茶衫子紙蓋裹荼為名也其紙長連自有唐以
來禮部每年給明經帖書(見茶譜)
藥品中有閃刀紙蓋裁紙之際一角疉在紙中匠人不
知漏裁者醫人入藥用
孔温裕因直諫貶柳州司馬有鵲喜于庭兒孫拜之飛
去墜下方寸紙上有補闕字未幾徵還果有此拜(見因話錄)
資暇云松花牋世以為薛濤牋誤也松牋其來舊矣元
和之初薛濤尚斯色而好製小詩惜其幅大不欲長賸
乃命匠人狹小為之蜀中才子既以為便後減諸牋亦
如是特名曰薛濤牋今蜀中紙有小樣者皆是也非松
花一色
魏人謗邢劭曰邢家小兒常作文表自買黃紙寫之而
送
司馬消難不知書書架上徒設空紙時人云黃紙五經
赤軸三史
蘇緯為人公正周文推心委任而無間或出遊常豫置
空紙以授緯若須有處分則隨事施行及還啟知而已
南朝有士人朱詹家貧力學常吞紙療饑
今大寮書題上紙籖出於李趙公
唐初將相官告亦用銷金牋及金鳳紙書之餘皆魚牋
花牋而已厥後李肇翰林志云凡賜與徵召宣索處分
曰詔用白麻紙慰撫軍旅曰書用黃麻紙大清宫内道
觀薦告辭文用青藤紙朱書謂之青辭諸陵薦告上衣
表内道觀文並用白藤紙凡赦書德音立后建儲大誅
討免拜三公命相命將並用白藤紙不用印雙日起草
隻日宣宰相使相官告並用色背綾金花紙節度使並
用白背綾金花紙命婦即金花羅紙吐蕃及贊普書及
别錄用金花五色綾紙上白檀木真珠瑟瑟鈿函金鏁
鑰吐蕃宰相摩尼師已下書用五色麻紙南詔及青平
官書用黃麻紙
唐朝進士榜頭粘堅黃紙四張以氊筆淡墨衮轉書曰
禮部貢院四字(或云文皇以飛白書或云象陰注之象)
宣宗雅好文儒鄭鎬知貢舉忽以紅牋筆札一名紙曰
鄉貢進士李御名以賜之
孫放西寺銘曰長沙西寺層搆傾頽謀欲建立其日有
童子持紙花插地故寺東西相去十餘丈于是建刹正
當紙花處
攝生者尤忌枕高宜枕紙二百幅每三日去一幅漸次
取之迨至告盡則可不俟枕而寢也若如是則腦血不
減神光愈盛矣
神仙傳云李之章神仙人也蜀先主欲伐吳問之章乃
求紙筆畫作兵馬數十手裂壞之又畫一大人又壞之
先主出軍敗衂
戴祚甄異傳云王肇常在内宿晨起出外妻韓氏時尚
未覺而奴子云郎索紙百幅韓視帳中見肇猶卧忽不
復見後半歲肇亡
王琰冥祥記云元嘉八年蒲坂城中大災火里中小屋
雖焚而於煨燼下得金經紙素如故
林邑記九真俗書樹葉為紙廣州記取糓樹皮熟搥堪
為紙蓋蠻夷不蠶乃被之為褐也
釋迦佛為磨休王時剥皮為紙寫大乘經(見筆譜)
王羲之筆經云以麻紙裹柱根欲其體實得水不脹
搜神記益州西南有神祠自稱王石公祈禱者持一百幅
紙及筆墨放石室中則言吉凶
劉恂嶺表異錄云廣管羅州多柞香樹身似柜柳其花
白而繁其葉如橘皮堪作紙名為香皮紙皮白色有文
如魚子牋雷羅州義寧新會縣率多用之其紙慢而弱
沾水即爛遠不及楮皮者
世說戴安道就范宣學所為范讀書亦讀書范抄紙亦
抄紙
四之辭賦
傅咸紙賦
蓋世有質文則理有損益故禮隨時變而器與事易既
作契以代結繩兮义造紙而當策夫其為物厥美可珍
廉方有則體潔性真含章藴藻實好斯文取彼之淑以
為已新攬之則舒捨之則卷可屈可伸能幽能顯
梁江洪為傅建康詠紅箋詩
雜采何足竒惟紅偏可作灼爍類渠開輕明似霞破鏤
質卷芳脂裁花承百和(去聲)不遇情牽人豈入風雅座
後梁宣帝詠紙詩
皎白猶霜雪方正若布碁宣情且記事寧同魚網時
薛道衡詠苔紙詩
昔時應春色引渌泛清流今來承玉管布字轉銀鈎
梁武威謝公紙啓略云
雖復鄴殿鳳銜漢朝魚網平淮桃花中宫糓樹固以慙
兹靡滑謝此鮮光
韋莊乞彩牋歌
浣花溪上如花客綠闇紅藏人不識留得溪頭瑟瑟波
潑成紙上猩猩色手把金刀裁綵雲有時剪破秋天碧
不使紅霓段段飛一時驅上丹霞壁蜀客才多染不供
卓文醉後開無力孔雀銜來向日飛翩翩壓折黃金翼
我有歌詩一千首磨礱山岳羅星斗開卷長疑雷電驚
揮毫只怕龍蛇走班班布在詩人口滿軸松花都未有
人間無處買烟霞須知得自神仙手也知價重連城璧
一紙萬金猶不惜薛濤昨夜夢中來慇懃勸向君邊覓
僧齊已謝人贈碁子綵箋詩
陵州碁子浣花箋深愧攜來自錦川海蚌琢成星落落
吳綾隱出雁翩翩留防桂苑題詩客惜寄桃源敵手仙
捧受不堪思出處七千餘里劍門前
舒元輿悲剡溪古藤文
剡溪上綿四五百里多古藤株枿逼土雖春入土脉他
值發活獨古藤氣候不覺絶盡生意予以為本乎地者
春到必動此藤亦本于地方春且死色問溪上人有道
者言溪中多紙工刀斧斬伐無時劈剥皮肌以給其業
噫藤雖植物者温而榮寒而枯養而生殘而死亦將似
有命于天地間今為紙工斬伐不得發生是天地氣力
為人中傷致一物疾癘之若此異日過數十百郡洎東
洛西雍歷見書文者皆以剡紙相夸予寤曩見剡藤之
死職止由此此過固不在紙工且今九牧士人自專言
能見文章戸牖者其數與麻竹相多聽其語其自安重
皆不啻握驪龍珠雖苟有曉寤者其倫甚寡不勝衆者
亦皆斂手無語勝衆者果自謂天下文章歸我遂輕傲
聖人道使周南召南風骨折入於折楊黃荂中言偃卜
子夏文學陷入於淫靡放蕩中比肩握管動盈數千百
人數千百人筆下動成數千萬言不知其為謬誤日日
以縱自然殘藤命易其桑葉波波頹沓未見止息如此
則綺文妄言輩誰非書剡紙者耶紙工嗜利曉夜斬藤
以鬻之雖舉天下為剡溪猶不足以給況一剡溪者耶
以此恐後之日不復有藤生于剡矣大抵人間費用苟
得著其理則不枉之道在則暴耗之過莫有横及於物
物之資人亦有其時時其斬伐不謂夭閼予謂今之錯
為之文者皆夭閼剡溪藤之流也藤生有涯而錯為文
者無涯無涯之損物不直於剡藤而已予所以取剡藤
以寄其悲
周朴謝友人惠箋紙并筆
范陽從事獨相憐見惠霜毫與彩箋三副緊纏秋月兔
五般方剪蜀江烟宵微覺有文通夢日習慙無子諒篇
欲着不將兩處用歸山閒向墨池前
段成式與温庭筠雲藍紙絶句并序
一日辱飛卿九寸小紙兩行親書云要采箋十幡錄少
詩為予有襍箋數角多抽揀與人既玩之輕明復用殊
麻滑尚愧大庾所得猶至四百枚豈及右軍不節盡付
九萬幅因知碧硾棋上重飜懊惱之辭紅方絮中更擬
相思之曲固應桑根作本藤角為封古拙不重蔡侯新
樣偏饒桓氏何啻奔墨馳騁有貴長簾下筆縱横偏求
側理所恨無色如鴨卵狀如馬肝稱寫璇璣且題裂綿
者予在九江出意造雲藍紙既乏左伯之法全無張永
之功輒分五十枚并絶句一首或得閒中暫當藥餌也
三十六鱗充使時數番猶得裹相思待將袍襖重抄了
盡寫襄陽播掿詞
文嵩好畤侯楮知白傳
楮知白字守玄華陰人也其先隱居商山入百花谷因
谷氏焉幼知文多為高士之首冠自以村散不仕殷太
戊失德於時與其友桑同生入朝直諫拱於庭七日太
戊納其諫而修德以致聖敬日躋因賜邑於楮其後遂
為楮氏二十二代祖支因後漢和帝元興中下詔徵岩
穴隱逸舉賢良方正之士中常侍蔡倫搜訪得之於耒
陽貢於天子天子以其明白方正舒卷平直詩所謂周
道如砥其直如矢者也用䔏史官以代簡冊尋拜治書
侍御史奉職勤恪功業昭著帝用嘉之封好畤侯其子
孫世修厥職累代襲爵不絶博好藏書尤能徧繕自有
文籍以來經誥典策及釋道百氏之書無不載之素幅
遇其人則舒而示之不遇其人則卷而懷之終不自矜
其該博晉宋之世每文人有一篇一詠出於人口者必
求之繕寫于是京師聲價彌高皆以文章貴達歴齊梁
陳隋以至今朝廷益甚見用之白為人好薦賢汲善能
染翰墨與人鋪舒行藏申冤雪恥呈才述志啓白公卿
台輔以至達於天子未嘗有所難阻隱蔽歴落布在腹
心何祇於八行者歟知白家世自漢朝迄今千餘載奉
嗣世官功業隆盛簿籍圖詩布於天下所謂日用而不
知也知白以為不失先人之職未嘗輒伐其功與宣城
毛元銳燕人易元光南越石虚中為相須之友每所歴
任未嘗不同知白自國子受牒補主簿直弘文館為書
吏所賂因潤而墜之當軸素知廉潔憐而不問他日方
戒而用之是以其道益光曾無背面累官中書舍人史
館修撰直筆之下善惡無隱明天子御宇海内無事志
於經籍特命刊校集賢御書書成奏之天子執卷躬覽
嘉賞不已因是得親御案乃復嗣爵好畤侯
史臣曰春秋有楮師氏為衛大夫乃中國之華族也好
畤侯楮氏蓋上古山林隱逸之士莫知其本出然而功
業昭宣其族大盛為天下所用利矣世世封侯爵食不
亦宜乎
文房四譜卷四
