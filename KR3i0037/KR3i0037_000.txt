海棠譜譜錄類三(草木禽魚之屬)
提要
(臣)等謹案海棠譜三卷宋陳思撰思有寶刻
叢編已著錄此書不見於宋史藝文志惟焦
竑國史經籍志載有三卷與此本合前有開
慶元年思自序文頗淺陋蓋思本書賈終與
文士異也上卷皆錄海棠故實中下二卷則
錄唐宋諸家題咏而栽種之法品類之别僅
於上卷中散見四五條蓋數典之書惟以隸
事為主者然搜羅不甚賅廣今以錦繡萬花
谷全芳備祖諸書所類海棠事相較其故實
似稍加詳而題詠則多闕略如唐之劉禹錫
賈島宋之王珪楊繪朱子張孝祥王十朋諸
家為陳景沂所收者此書並未錄及然如張
泊程琳宋祁李定之類亦有此書所有而陳
氏脱漏者蓋當時坊本各就所見裒集成書
故互有詳略以宋人舊帙姑並存之以資參
核云爾乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
世之花卉種類不一或以色而豔或以香而妍是皆鍾
天地之秀為人所欽羨也梅花占於春前牡丹殿於春
後騷人墨客特注意焉獨海棠一種風姿豔質固不在
二花下自杜陵入蜀絶吟於是花世因以此薄之其後
都官鄭谷已為舉似(谷詩浣花溪上空惆悵子美無情為發揚)本朝列聖品
題雲章奎畫烜燿千古此花始得顯聞于時盛傳於世
矣今採取諸家雜錄及彙次唐以來諸人詩句以為一
編目曰海棠譜雖纂集未能詳盡聊預衆譜之列云開
慶改元長至日叙
