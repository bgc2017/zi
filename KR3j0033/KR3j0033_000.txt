猗覺寮雜記雜家類二(雜考之屬)
提要
(臣)等謹案猗覺寮雜記二卷宋朱翌撰翌字
新仲號灊山居士舒州人政和中登進士第
南渡後官中書舍人此編上卷皆詩話止於
考證典據而不評文字之工拙下卷雜論文
章兼及史事近時鮑氏知不足齋刻本割其
下卷六十八條移入上卷以均篇頁殊失古
人著書之意矣前載與丞相洪适求序書一
篇鮑氏移之卷未亦非其舊也适未及作序
而卒其弟邁始為序之稱其窮經考古上撢
風雅旁弋史𫝊劉克莊後村集中亦極稱其
考證之功今觀其書如杜甫已上人茅齋詩
天棘蔓青絲句據本草改為顛棘未免穿鑿
蘇軾詩宜蠶使爾繭如甕句事出列仙𫝊而
引偽託之述異記韓愈謝自然詩實屬唐人
乃云出風俗通杜甫李潮八分小篆歌諸本
皆作苦縣光和尚骨立乃悞作骨力引南史
張融事為證鵲填河事見顔氏家訓及庾肩
吾詩又見白居易六帖乃與親家等字一槩
謂之俗說(案馬縞中華古今注亦以鵲填河為出俗說然俗說乃沈約所著書)
(名見於隋志)蘇轍詩𫝊仍存小序首一句乃屢謂
之廢序唐虞自是國號乃云堯姓唐舜姓虞
皆不免於疎舛至於雷琴一條引元稹詩注
證為蜀匠又賀若一條引唐書王涯𫝊證為
賀若夷不知段安節樂府雜錄稱貞元中成
都雷生善鑿琴其業精妙天下無比彈者亦
衆焉太和中有賀若夷尤能後為待詔對文
宗彈一調上嘉之賜朱衣至今為賜緋調云
云固俱有明文不須旁證亦未為能究根柢
然其引據精鑿者不可殫數在宋人說部中
不失為容齋隨筆之亞宜邁序之推重也乾
隆四十五年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
猗覺寮襍記原序
右上下兩卷凡四百三十五則故紫微舍人桐鄉朱先
生公所記也先生嗜學如渴之須飲飢之須食所謂以
圖史文章為園囿鼓吹者蓋無時不論著在曲江五閏
久閉關謝客正流落謫徙力不能多載書人家又非一
瓻可借素手無挟棲遲僧房獨倀倀窮經考古砭劀
疵病校量草木蟲魚上撢騷雅旁弋史傳証引竺乾龍
漢諸章下及瑣錄稗說左掇右&KR0008;悉為吾用識測意見
超閱衆甫每一轉語就學者争先快覩方惕若避謗不
肯輕為人言惟諸郎過庭時得剽聽善惡天定然後始
收拾彙次緒成一編邁與文惠文安兩兄時省覲真陽
歲必過韶踵門内謁先生視如通家子弟引而館之賜
之詩有曰彭蠡春生萬頃湖光明相映棣華柎鵷雏鷟
鸑俱為鳳乳酪醍醐總是酥忽忽五十年仲子軧通守
贑刊此書使為之序泰山毫芒昔者竊聞之矣文惠丐
發明隸釋答之云嘗作一書如詩話之類辨証古今數
百事目之猗覺寮記他日求數字冠篇首使信於人託
以傳永嗚呼孰知不及為而顧以見屬悲夫慶元三年
四月九日煥章閣學士宣奉大夫魏郡公番陽洪邁序
與洪相求序書(附)
某蒙寵示隸釋略窺用心至到古今未有此學不𫝊久
矣前軰收金石刻世不乏不專於隸也況究其字畫音
釋哉非公好古博雅必不及此後學一閱心目曉然使
上下數千年文章深健之風不冺其惠甚大别紙數字
僕何足以知之謹當致思以助成書續奉聞以隸恐不
始於秦亦不自程邈為之先錄此一段去未敢以為是
也某嘗作一書如詩話之類辨証古今數百事目之猗
覺寮記他日錄以求教倘以為可則望數字冠篇首使
信於人且託以𫝊永久也伏幸鈞照
