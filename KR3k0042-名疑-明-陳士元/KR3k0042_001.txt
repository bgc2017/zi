名疑卷一
明陳士元撰
洞神部云天皇氏姓望名獲字子潤地皇氏姓岳名鏗
字子元人皇氏姓愷名胡洮字文生其說甚妄洞神
部晉人作譌稱上清紫微元君書
大騩氏大一作泰騩一作塊一作隗一作恢
豗傀氏豗一作虺傀一作隗
渾沌氏渾一作混沌一作敦
倉頡史皇倉一作蒼一作&KR0034;
栢皇氏姓栢名芝即皇栢也栢一作伯
中皇氏皇一作黃
栗陸氏陸一作睦
昆連氏昆一作釐連一作蓄
赫胥氏胥一作蘇
葛天氏葛一作權
尊盧氏尊一作宗
祝融氏融一作和一作庸一作誦
昊英氏昊一作子一作天乾鑿度作老神氏
燧人氏四佐明繇必育成博隕蓲繇一作由必育一作
畢毓蓲一作丘
太昊伏羲氏昊古文作昦又作奭伏一作宓一作虙羲
一作戲易通卦驗云伏羲名方牙一曰蒼牙一曰蒼
精是為包羲律歷志作炮犧一作庖犧一曰有包氏
寶櫝記稱春皇帝王世紀稱天皇路史又稱人帝皇
雄氏一作雄皇氏乾鑿度引黃帝云遽理微萌始有
熊氏注云有熊氏庖羲也不知何據姓譜云伏羲風
姓風一作飌又作□偑&KR3534;&KR3534;皆古字之變見編海
伏羲母華胥氏華胥妹曰叔嫟或作叔姬非
伏羲弟郝骨氏唐書宰相氏系表作郝省元和姓纂作
郭骨
伏羲子咸鳥咸鳥子乘釐乘釐子后炤咸一作成釐一
作驪炤一作昭
伏羲師宛華一作鬱華
伏羲臣視墨紀侗蹇脩墨一作冒一作默侗一作通蹇
一作謇一作寋
女皇氏庖媧伏羲女弟也一曰㚿媧一曰女羲或作女
希或云女媧雲姓或云風姓盧仝以女媧為伏羲妃
妄
共工氏名康回或云回名康其國號山海經云共工臣
相柳一作相繇
炎帝神農氏姓伊祈一作伊耆路史云神農名軌春秋
命歷叙云名石年或作石耳訛
神農父少典氏母有僑氏名安登張守節史記正義云
神農母曰任姒名女登有媧氏之女也外紀云有蟜
氏或作有喬氏又作有橋氏國語又作有矯氏字轉
訛
神農妃承桑氏一作桑水一作奔水
神農師悉諸吕氏春秋作悉老姓辨作悉清
神農臣赤奮屏封奮一作糞一作冀一作制屏一作丙
封一作翳
神農征補侯一作輔侯
炎帝臨一作臨魁
炎帝直一作値
炎帝釐一作來又作氂
炎帝居母桑水氏名聽訞太平御覽訞音妖或作聽談
又作聽郯字轉訛
炎帝克一作扈又作&KR0034;又作哀字訛
炎帝魁時夙沙侯殺其諫臣箕文夙沙一作宿沙一作
質沙箕文一作箕父
炎帝榆㒺一作榆岡史記三皇紀注云易稱神農氏没
即榆岡榆岡猶襲神農之號
蚩尤阪泉氏集韻作蚩蚘孔安國又以蚩尤即九黎君
謬
黃帝有熊氏姓公孫一作老孫更姓姬名軒字玄律史
記云名軒轅皇甫謐云居軒轅之丘因以為名又以
為號張晏云作軒冕之服故稱軒轅河圖挺輔佐云
黃帝名荼淮南子云名伯余難經疏云名全荼余全
字轉訛有熊一作有雄
黃帝母吳樞氏名符葆宋書作符寶河圖作附寶
黃帝四妃元妃西陵氏名嫘祖嫘一作&KR0008;一作傫古今
人表作絫索隠云一作雷祖次妃方雷氏名女節路
史作方纍人表又以方雷為元妃絫祖為次妃三妃
肜魚氏或作彤魚或作彤雷四妃嫫母說文作憮母
皇甫謐作嫵姆
黃帝長子帝鴻字休方雷氏所生姬姓更姓釐山海經
云帝律生帝鴻律黃帝字也路史云黃帝厭位帝休
是立又史記索隠云據左傳則黃帝軒轅亦號帝鴻
氏
黃帝師赤誦一作赤松
黃帝臣力牧一作刀牧鵊治一作鵊冶一作頰治一作
俠治闚紀陶潛羣輔錄作窺紀謵朋一作習朋一作
謂朋恒先一作常先尚儀一作常儀冕侯封禪書作
宛朐伶倫一作泠倫人表又作泠淪榮援一作榮猨
一作榮將左徹一作扶微大撓一作大橈臾蓲一作
車區一作鬼容區一作鬼臾區一作鬼臾蓲或云即
雷伯姓名也路史云臾蓲占星車區占風蓋二人俞
跗善醫一作隃跗一作踰跗夷牟作矢荀子作浮游
𤨏語又以浮游為共工臣
黃帝征茄豐茄一作荷一作茹
少昊青陽氏一曰金天氏又號雲陽氏又號白帝朱宣
氏又號窮桑氏又號金寶氏又號鳳鳥氏又號桑丘
氏又號龍丘氏紀姓名質世紀作摯或作贄縶又作
挈栔字轉訛少昊一作小顥古字通用
少昊母干類氏名娥一云星娥或作皇娥
高陽氏名顓頊姬姓或曰妘姓或曰風姓號黑帝又號
玄帝
顓頊父乾荒或作韓流字訛乾荒父昌意黃帝之子也
昌意娶蜀山氏名景&KR0008;生乾荒景&KR0008;一作景樸一作
景僕一作昌僕一作昌濮字轉訛乾荒亦娶蜀山氏
名樞是為河女又曰淖子即顓頊母也顓頊蓋昌意
孫而史記以為昌意子河女一作阿女
顓頊妃勝濆氏名娽勝濆一作勝奔一作滕奔一作騰
隍一作勝湟字轉訛娽大戴禮人表俱作女禄女禄
生老童一作卷章老童娶根水氏名嬌根水一作郎
水一作即水嬌一作橋極一作嬌極老童子黎回回
子陸終娶鬼方氏名嬇人表作女嬇大戴禮作女隤
顓頊師淥圖淥一作綠又作錄又作鹿
顓頊臣鱣先一作澶先吕覽又作鱓先
帝嚳高辛氏姬姓名嚳或曰妘姓或曰房姓嚳一作俈
山海經作俊世紀作夋或作逡丹鉛續錄云俊即
古舜字路史云嚳字亾斤帝王紀云高辛初生自言
其名曰岌嚳岌音相近
帝嚳父僑極史記作蟜極或作橋極母陳豐氏名褒陳
豐一作陣豐一作陳鋒一作陳酆褒一作握褒見高
堂隆北郊表
帝嚳四妃元妃有邰氏名姜嫄邰一作駘一作台嫄一
作原是為棄母棄史記作弃次妃有娀氏名簡狄娀
一作嵩一作崧狄一作易一作逷一作翟易逷翟俱
音狄是為契母三妃陳豐氏名慶都嚳母族也是為
堯母四妃有娵氏名常羲陬音輙史記作娵訾或作
陬訾常羲一作羲和一作常戲一作常儀一作尚儀
一作常宜一作常耳字轉訛是為帝摯母摯立九年
不善而堯代摯一作康
嚳師栢昭人表作栢招
嚳臣咸黑見吕覽文心雕龍作成累訛
帝堯陶唐氏姬姓堯名一曰姓祈一曰姓伊一曰姓伊
祈或作伊耆路史云伊祈堯母家姓也堯古文作□
一作壵索隠以堯為諡外紀云堯名放勲一云字放
勲一云諡放勲均謬勲一作勛
堯娶富宜氏名女皇史記人表俱作散宜氏或云即中
山夫人
堯子朱封丹是為丹朱說文作丹絑即嗣子朱也孔安
國以嗣子朱别是一人妄朱兄考監明先死不得封
莊子云堯不慈殺長子謬朱庶弟九人尹子云堯囚
十子天下不謂其無義淮南子云堯得舜屬以九子
而孟軻亦稱九男韓愈以九男為卿大夫族人之子
殆謬
堯師尹中許繇尹中即尹壽荀子作君疇韓詩外傳又
以尹壽為舜師繇一作由字武仲或云許為四岳之
祚堯讓位於四岳繇在其中繇友巢父子州支父狐
不諧嚴僖方回樊豎王倪齧缺被衣子意而子巢古
國名或云巢父以棲樹得名子州支父即支伯吕氏
春秋作支友狐不諧一作狐不偕嚴僖一作莊僖方
回一作方雷楊子巵言以方回為雅州人樊豎高士
傳云字仲父一作仲文王倪人表作王兒被衣國名
紀作被陽莊子謂許繇師齧缺齧缺師王倪王倪師
被衣被衣蒲衣之子而路史謂舜師蒲衣尸子又謂
蒲衣八歲而舜讓以天下計其時前後舛矣子州支
父狐不諧皆堯讓天下不受者意而子見莊子
世言八元八凱堯未舉而舜舉之凱一作愷夫八元高
辛氏之子伯奮仲堪叔獻季仲伯虎仲熊叔豹季貍
也叔獻一作叔戲當是二母生故各以伯仲叔季為
名杜預左傳注云伯奮棄契之倫書云朱虎熊羆漢
儒以來訓詁之學或云二臣名或云四臣名路史發
揮云虎即伯虎熊即仲熊江東呼豹為朱語音轉變
是朱為叔豹則羆為季貍必矣人表列八元叔豹之
後有季熊師古注云季熊即左傳所謂季貍者也但
熊當作羆字訛耳劉敬叔異苑云娵訾氏生而能言
及為帝室八夢日而生八子皆有賢智世號八元年
代歷又云陳留氏生八元誤八凱高陽氏之裔路史
云夢八人蓋寶櫝記云鄒屠氏八夢日而生八子故
曰夢也八凱一曰八神一曰八力一曰八英一曰八
明言神力英明耳今所傳八凱之名蒼舒隤&KR2234;檮㪦
大臨厖降庭堅仲容叔達也隤音頽隤&KR2234;伯益字檮
㪦音疇演庭堅臯陶字庭一作霆臯陶一作咎繇故
人表列八凱有臯陶而無庭堅仲容路史作中容服
虔云八凱垂益之屬杜預云八凱垂益臯陶之倫司
馬貞亦云禹在八凱之中是八元八凱堯未嘗不舉
而史記乃云十六族者世濟其美堯未能舉舜舉八
凱主后土八元布五教故後學相承不辨耳
帝舜有虞氏姚姓名舜史記舜名重華真源賦云舜字
重華皇甫謐云舜字都君張守節云重華字都君說
文舜作䑞古文作□□又作俊俗作&KR0008;
舜父瞽瞍一作瞽叟瞽叟父橋牛橋一作喬一作嬌一
作僑橋牛父句望句望父窮蟬一作窮係宋衷以係
為謚謬
舜母名登一曰握登詩含神霧云握登見大虹意感而
生舜河圖注云握登見大虹意感生黃帝黃帝謂舜
舜以土王也舜早喪母後母生象或云象隨母嫁者
妄亢倉子又以象母為舜之庶母
舜妹名㪙手或作擊列女傳又作繋字訛師古人表注
云㪙音口果反一作顆史記正義云象妹顆手路史
注又作顆首
舜二妃娥皇女英皇一作媓一作黃英一作罃列女傳
云堯二女也史記正義云娥皇為后女英為妃或云
即楚詞湘君湘夫人妄禮記又云舜葬於蒼梧之野
蓋三妃未之從也堯典祗云釐降二女而禮有三妃
之文鄭氏不得其實乃云舜但二妃其云三妃舉其
貴耳此臆說也大戴禮云帝舜娶堯之女匽氏或謂
女匽與娥皇女英為三路史云舜元妃娥皇盲無子
次妃女英生子二人三妃登比氏生女二人庶媵生
子九人登比姓纂作癸比山海經又作登北豈即大
戴禮所謂女匽者邪尸子云堯徵舜妻之以媓媵之
以娥無女英名豈女英即女匽邪
舜子均封商是為商均女英所生也商均一作義鈞
舜師蒲衣善卷紀后務成昭善一作單卷一作綣紀一
作冀昭一作軺一作跗一作附韓嬰又云堯學乎務
成子附莊子云舜問乎丞注云舜師也丞一作承列
子又作烝
舜七友者雄陶方回續牙伯陽東不訾秦不虚靈甫也
雄一作雒一作能牙一作身一作耳伯一作栢訾一
作訿虚一作宇甫一作父莊子又謂舜友石戶之農
北人亡擇石戶之農即石農亡一作無
舜臣稷名棄字庚辰見楚詞路史庚作度字訛棄封於
邰號后稷司農也或疑庚辰為農字之訛棄娶姞人
氏生子漦蠒漦一作邰國名紀云漦釐斄□台駘邰
怡八字古通用契一作偰一作&KR2085;一作禺一作&KR0859;封
於商賜姓子商人謂之玄王伯益一作栢益一作伯
翳字隤&KR2234;一字虞余見楚詞封於梁壽二百歲後世
祀為百䖝將軍世本云化益作井漢志又稱伊益化
伊伯字訛荀子云禹得益臯陶横革直成為輔吕氏
春秋云禹得臯陶化益真成横革之交真成即直成
也或云直成横革即棄契之字臯陶杜預云字庭堅
路史則云庭堅高陽氏之子而臯陶乃青陽氏之裔
臯陶父大業娶少典氏之女名華生陶封於臯故稱
臯陶帝王紀云臯陶生於偃故賜姓偃臯陶長子費
是為大費秦之祖也次子甄是為仲甄封於六秦本
紀云大業娶女華生大費而正義即以大業為臯陶
殆謬吕覽注云伯益臯陶之子亦謬伯夷為秩宗封
於吕朝鮮記云伯夷生西岳路史注云泰岳伯夷之
子或云伯夷蓋四岳之長其子襲軄故稱西岳泰岳
耳書有四岳僉曰之文僉者衆詞也而太史公乃以
四岳為一人韋昭又以四岳為伯夷岳一作嶽孔平
仲云以四岳為一人乃合二十二人之數或云漢書
三公一人為三老次卿一人為五更注云五更知五
行者安知四岳非知四方者乎劉泰之云後世五官
中郎四門博士之職非五人四人也則四岳為一人
明矣伯與路史作伯譽人表作栢譽殳斨一作殳戕
垂一作倕即伯夷父也垂嘗為帝嚳臣又為堯舜臣
壽逾數百歲
舜誅四凶渾沌窮竒檮杌饕餮乃四獸之名渾沌帝鴻
氏不才子讙兜也一作驩兜一作驩□一作驩頭古
文尚書作鴅吺或云縉雲氏子帝鴻孫也窮竒少皥
氏不才子服虔云共工是也檮杌顓頊氏不才子賈
逵云謂鯀也檮杌一名傲佷一名難訓見史記注饕
餮即讙兜子三苗也山海經云顓頊生驩頭又云鯀
妻遺腹生驩頭驩頭生苗民是驩頭為禹少弟苖民
其姪也然書稱禹格有苖則山海經謬山海經又云
三苗一名三毛音訛
夏王禹姒姓禹名顔師古云禹字史記云名文命系夲
云字高密帝王世紀云字密均謬禹為崇伯之子故
稱伯禹又稱大禹治水成功又稱神禹夫堯舜禹湯
皆名而皇甫謐等以為謚又會附其說别出名字妄
甚古文禹作□又作禽
禹父鯀一作鮌一作&KR1360;一作&KR2465;漢書律歷志云顓頊五
代而生鯀系本以鯀為顓頊子非索隠云鯀字熙茂
州汶川人也連山易云鯀封於崇國語謂之崇伯左
傳作崈伯鄭子産謂鯀殛羽山其神化為黃熊入羽
淵黃熊或云黃龍或云玄魚熊一作能音奴來切鼈
屬也禹母有莘氏之女名志或作女嬉是為脩已莘
一作㜪志一作娡已一作紀禹生於僰道之石紐鄉
刳兒坪世傳修已坼胷生禹世本淮南子俱云禹生
而母化為石
禹娶塗山氏之女名趫一曰攸女是為啓母趫一作嬌
一作喬系夲云塗山氏女名女媧趫嬌喬媧字訛塗
古文尚書作嵞正韻作峹
禹師大成摯墨如子高西王國摯一作贄一作執墨如
子高即栢成子高山海經作柏高墨一作默栢一作
伯西王姓國名國一作慖一作悝白虎通義以為國
先生恐虞夏時無此稱號荀子注云禹生於西羌西
王國西羌之賢人
禹臣童律狂章能制水怪童一作僮一作&KR2407;范成光郭
哀為御哀一作裒豎&KR0008;步地里定大小之國七千豎
一作堅&KR0008;一作亥后䕫娶有仍氏之女曰玄妻生子
伯封作衍歷伯封一作伯封叔或云叔其字也奚仲
之子吉光為車正一作吉先扶登氏典樂一作徠登
儀狄作酒狄一作翟鬻子云禹有七大夫臯陶杜子
業既子黥施子黯季子寗然子堪輕子玉也業一作
墨又作默黥一作黔寗一作冉列女傳云睾子生五
歲而贊禹言睾一作臯或云即臯陶也
夏王啓一名會紀年作余年代歷作建或云啓字開故
山海經楚詞俱作夏后開一云避漢諱也
啓臣孟凃能禮神封於丹凃一作塗
啓征有扈一作有戶秦改作鄠古文作屺
夏王仲康史記作中康胤侯一作嗣侯避宋諱也路史
作徹侯字訛
夏王相仲康子世紀作相安
相叛臣羿一作□□有窮國君也是為夷羿有窮一作
有□一作窮石羿學射於楚狐父一作狐甫羿棄武
羅栢因熊髠龐圉之賢而用逄蒙寒浞栢因一作栢
因熊髠一作雄髠龐圉一作厖圉逄蒙荀子作蠭門
淮南子王褒頌作逄門七略作蠭蒙論衡作龐門古
字通用寒浞一作寒促寒君伯明之讒子弟也寒猗
姓一云邙姓猗一作徛寒促烝羿之妻曰純狐殺羿
而納為室純一作統純狐生二子曰澆曰豷澆論語
作奡一作敖傲㜜古字通用豷一作&KR1830;奡淫於其嫂
曰女岐一作女跂逢蒙弟子曰鴻超一作鴻起一云
逄蒙弟也
夏王少康相遺腹子也奡殺相后緡逃歸有仍緡姓少
昊之裔有仍人表作有扔
少康臣伯靡女艾靡名伯字女姓艾名也女一作汝伯
靡自有鬲收二斟之衆以滅浞女艾殺奡伯杼殺豷
有鬲臯陶之裔一作有隔二斟斟灌斟尋也尋一作
鄩一作&KR3353;一作潯
夏王杼即伯杼也是為帝輿始造矛甲年代歷云杼字
松曼或作公孫曼字訛杼一作柠一作佇一作宁一
作予集韻云予夏后名史記云帝少康崩子帝予立
是也路史云伯杼伐三壽三壽東夷國名一作王壽
一作平壽字訛伯杼弟曲列龍苗季扞曲列一作曲
烈封於鄫一作繒是為曾點之祖史記點作蒧龍苗
居有仍為竇氏季扞一作季杼封於越是為句踐之
祖
夏王槐杼子也槐一作懷一作魁是為祖武世紀云槐
一名芬或云槐名芬字也班固人表帝芬帝槐並列
誤矣左傳郵無䘏即王良范武子即士會而人表乃
列為四人其誤同此
夏王芒一名和槐子也芒一作芷一作荒路史又作芒
如
夏王泄芒子也是為世宗泄一作洩
夏王不降泄子也降音江山海經作帝江世本世紀俱
作帝降路史作北成或作江武或作江成字訛
夏王扃不降子也年代歷云一名高陽扃一作喬一作
禺一作愚字轉訛
夏王厪一名頓扃子也頓一作頊厪世紀作廣年代歷
作董或作量江又作董江字訛
夏王孔甲路史作胤甲厪子也不降其曾祖史記以孔
甲為不降子誤左傳劉累豢龍事孔甲或以為師門
列仙傳云介登師門者冀人嘯父之弟子也能使火
為夏孔甲御龍正韻御音迓
夏王臯孔甲子也臯一作睾一作昊路史作簡臯世紀
年代歷俱作臯簡
夏王發一名敬一名惠臯子也年代歷作發惠路史作
敬發
夏桀一名履癸史記人表俱云發子世本云發弟臯子
桀諫臣關龍逄關一作豢逄一作龐潛夫論以為桀之
大夫戰國策以為桀之良將竹書以為諫瑤臺新序
以為諫酒也路史以為引圖進諫立朝弗去而死韓
子以為傷其四肢符子以為就炮烙
夏太史令終古黃帝裔任姓之後也終一作佟一作泈
桀佞臣于莘推侈尹諧斟觀岐踵戎曹觸龍任威趙梁
于莘外紀作芉辛吕覽作羊莘國名紀作干辛于又
作邘推侈韓子作侯侈路史作侯哆尹諧見家語諧
一作偕斟觀荀子作斯觀岐踵戎一作跂踵㣝曹觸
龍說苑以為桀之太師世紀以為左師韓嬰吕覽荀
子又以為紂臣任威即援神契所謂折玉斗失金椎
者威一作咸趙梁獻計囚湯於夏臺臺一作均
桀妃妺喜路史注云妺者以妺妺目之或音秣非也喜
音希人表作末嬉荀子集韻並作未喜一作妺嬉王
逸云桀伐蒙山得妺喜蒙山國名故世傳妺喜姓蒙
氏洛書錄運法以為逄氏蒙逄音訛楚詞天問云桀
伐蒙山何得焉列女傳云妺喜有施氏得之國語云
桀伐有施施人以妺喜女焉師古即以為有施氏之
女外紀從之誤矣路史云桀命扁伐岷山岷山莊王
以二女御焉愛而無子乃刻之苕華而棄元妃於洛
扁桀臣岷山即蒙山也二女曰琬曰琰刻名苕華之
玉詳焞煌紀年吕覽伊尹云桀迷惑妺喜好彼琬琰
是也或云元妃即妺喜然夏以妺喜亡今云棄元妃
於洛恐非妺喜淮南子湯敗桀於歴山與妺喜同舟
浮江奔南巢之山而死山海經湯伐桀於章山荀子
云桀死亭山
桀子淳維擕桀衆妾遁於北野晉史云淳維禹後或又
以為黃帝後或云淳維即熏鬻也然熏鬻非桀子熏
一作獯鬻一作粥黃帝時已有熏鬻矣
商王先世契封於商賜姓子契子昭明禹命作衍歷昭
一作招昭明子相土世本云相土作乘馬謂車制始
於黃帝備於奚仲而四馬駕車之法始於相土也荀
子云杜作乘馬楊倞注云杜與土同楊慎丹鉛續錄
云土即古杜字相土子昌若昌若子曹圉人表作根
圉系本作粮圉一作糧圉曹圉子冥一作鄍世本云
曹圉子根國根國子冥是冥乃曹圉孫與史記不同
冥子振系本作核振子微一作上甲微皇甫謐云微
字上甲以甲日生故也商王以日為名自微始微子
報丁報丁子報乙報乙子報丙報丙子主壬主壬子
主癸主癸子天乙是為成湯易稱帝乙譙周云天亦
帝也王勃益州廟碑云天帝乙
商王成湯名天乙一云字湯一云諡湯一云名履字天
乙商人謂之武王詩云武王載旆毛傳云武王湯也
湯妃有莘氏女莘一作㜪兟甡㳯古字通用
湯師貸子相司馬彪云貸姓子相名姓源及國名紀並
云成湯時有貸子國是貸子姓也一云貸國子爵相
名新序云湯學於成子伯成姓伯名成一作威伯一
作栢一云貸子成子尊稱之辭韓詩外傳云湯學乎
貸相
務光卞隨紀佗申屠狄夏商之際高士也務一作瞀一
作牟莊子謂湯以天下讓卞隨隨投椆水又讓務光
光投盧水而死吕覽云隨投潁水光投募水紀佗帥
弟子踆於窽水申屠狄踣於河逸士傳云禹聘務光
為上卿光投於河仙傳云武丁欲以務光為相光投
梁水皇甫謐又以務光為黃帝時人
湯臣伊尹名摯一作贄史記云名阿衡一云號阿衡一
云尹正也伊尹伊國之尹也皇甫謐云伊尹力牧之
後生於空桑吕氏春秋云有侁氏女採得嬰兒於空
桑後居伊水命曰伊尹一云伊尹伊耆氏之後而世
紀以為有莘氏之媵臣年紀又謂伊尹交於妺喜遂
間夏均妄殷本紀云伊尹從湯言素王及九主之事
劉向别錄云九主者有法君專君授君勞君等君寄
君破君國君三歲社君凡九品國君一作固君謂完
城郭利兵甲而不修德之君也索隠云寄君者謂人
困於下主驕於上離析可待故孟軻謂之寄君今軻
書無此語仲虺奚仲之後史記作中&KR2242;一作中&KR3824;一
作中壘一作仲傀荀子又作中蘬虺弟雍滑一作容
滑莱朱古萊侯之系一作郲朱趙岐孟子注云萊朱
即仲虺也女鳩女方少康臣女艾之後夏棘字子棘
列子作夏革慶誧一作慶輔湟里沮湟里姓沮名一
作且東門虚南門壖西門疵北門側各以所居為姓
虚一作虞壖一作蝡疵一作訿登恒費昌二臣為御
恒一作桓義伯仲伯作典寶義伯書序作羲伯仲伯
人表作中伯
商王仲壬史記作中壬
商王沃丁臣咎單咎一作臯或音舊
商王小甲史記以為太庚子世表以為弟
商王大戊雍已之弟是為中宗書云在大戊時則有若
伊陟臣扈格於上帝巫咸乂王家伊陟伊尹子陟一
作敕見封禪書徐廣注臣扈與湯時逸書臣扈同名
故人表臣扈注云湯臣路史注云大戊時臣扈國於
薛仲虺之後巫咸巫姓咸名咸子賢為祖乙臣書序
伊陟作原命原大戊臣又大戊臣王孟採藥於丈夫
國見山海經注王一作巫
商王沃甲系本作開甲
商王盤庚盤一作般一作&KR0008;
商王小乙臣甘盤一作甘般
商王武丁是為高宗傅說為相史記云說為胥靡築於
傅險遂以傅險姓之姓譜云堯子朱封房侯房之後
有貍氏裔子大繇夏后氏封之傅為傅氏事載國語
韋昭云貍氏在周為傅周當作商莊子云傅說騎箕
尾而比於列星
商王祖庚臣祖巳仲虺之後
商王廩辛一作憑辛
商紂帝乙子紂一作盩史記云名辛周書又稱受經世
書又稱受辛紂受音相近或云紂諡也
紂賢臣九侯鄂侯梅伯祖伊比干箕子商容膠革辛甲
隂競九一作鬼一作&KR2239;鄒誕生云音仇鄂一作邘一
作邢一作翼梅伯子姓九域志作殷伯集韻梅音每
祖伊祖已之後比干紂諸父名干封於比故稱比干
比干子堅逃於難林堅一作竪箕子舜後宋世家云
箕子紂之親戚蓋外親耳而鄭玄王肅馬融以為紂
之諸父伏虔杜預以為紂之庶兄均誤莊子注云箕
子名胥餘或云胥餘比干字也商容鄭玄云樂官知
禮容者所以禮臺稱容臺膠革古膠侯之裔革一作
鬲辛甲禹後事紂七十五諫不從文王以為史隂競
史記龜策傳作隂兢紂投文王於石室隂競活之與
之俱亡入周石室即羑里一作牖里
紂佞臣費仲惡來左彊師延費仲惡来皆伯益後費仲
一作費中惡来一名革蜚廉子秦之先也左彊即象
郎師延樂師名延作靡靡之樂者
紂妃妲己皇甫謐云有蘇氏美女國語云有種氏女索
隠云妲字己姓也妲音多刺切五音編海作妲姬非
紂子武庚一云禄父或云武庚名禄父字
殷七族有繁氏饑氏條氏繁一作媻饑一作耆一作黎
條一作蓨
微子啓紂庶兄微國子爵啓名家語微作魏一作郿魏
郿俱讀音微史記啓作開
伯夷叔齊父孤竹君姓墨胎名初字子朝見韓嬰詩傳
墨胎炎帝後一作默台一作默怡商湯即位元祀三
月丙寅封墨胎氏於孤竹是其受封之始伯夷名允
字公信叔齊名致字公遠吕覽致作智遠作達夷齊
諡也孤竹君中子名憑或云即伯僚君伯字誤蓋兄
為伯夷弟為叔齊則憑宜稱仲僚耳僚一作遼
名疑卷一
