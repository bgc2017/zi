名疑卷二
明陳士元撰
周先世后稷生釐蠒釐蠒生叔均後裔有不窋者失其
官守史記世夲世紀俱以不窋為后稷子國語亦云
不窋事虞夏惟路史以為夏末時人不窋子鞠有文
在手曰鞠因以為名一云鞠陶鞠子公劉公劉子慶
節國於豳一作邠慶節子皇僕皇僕子差弗一作弗
差差弗子毁隃一作偽隃一作毁榆毁隃子公非世
本云公非辟方公非子高圉世本云高圉侯牟侯牟
一作侯侔一作夷岐一作夷竢高圉子亞圉系本云
亞圉雲都皇甫謐云公非字辟方高圉字候侔亞圉
字雲都然人表又以雲都為亞圉弟則辟方侯牟亦
二人名也史記云亞圉子公叔祖類公叔祖類子古
公亶父路史云亞圉弟雲都子叔祖紺是為祖類祖
類子諸盭是為太公太公子亶父是為古公太王世
表云太公即祖紺諸盭即叔類皇甫諡云公祖一名
祖紺諸盭字叔類號太公諸說不同莫可綜核
豳公亶父自商王小乙二十六祀避狄遷岐之周邑始
改號曰周故史記稱季歴曰周公季歴文公旦食采
周邑故亦稱周公春秋傳周公閱周公楚等皆旦後
裔為周卿士者也漢書郊祀志大王建國於&KR1122;注云
&KR1122;古岐字
史記龜策傳紂殺周太子歴囚文王昌索隠云季歴不
被紂誅恐周别有太子名歴殆附會史記之謬
季歴母太姜文王母太任列女傳云太姜有台氏之女
太任摯任氏之中女國語注云摯國任姓
周文王師鬻熊疇錫子斯鬻一作粥疇錫複姓子斯字
疇錫韓詩外傳作錫疇新序子夏云文王學於時子
思武王學於郭叔或云時子思即疇錫子斯也郭叔
即虢叔
西伯戡黎大傳作西伯戡耆史記言文王伐&KR2239;
周公旦師庶秀一作庶和
史記周本紀成王誦一作庸共工翳扈世本作伊扈懿
王囏世本作堅幽王宫涅一作生惠王閬世本作母
凉敬王子元王仁世夲作貞王介元王子定王介世
夲作元王赤皇甫謐云元王崩三子爭立立應為貞
王索隠云元王有兩名一名仁一名赤如史記則元
王為定王父定王即貞王也依世夲則元王為貞王
子必有一誤定當作貞簡王之前已有定王周家豈
有兩定王乎皇甫謐疑而不决遂彌縫史記之誤稱
為貞定王亦未為得也考王帝王世紀作考哲王皇
覽作考悊王悊與哲同赧王延尚書中候作然王延
皇甫謐作赧王誕厲王胡奔彘有共和十四年史
記云周召二相行政號曰共和然人表有共伯和師
古注云共國伯爵和名也魯連子云共伯名和好行
仁義諸侯賢之請立焉後歸於國得意共山之首莊
子及吕氏春秋俱云共伯得志於共首司馬彪云共
伯和修行好賢厲王之難天子曠絶諸侯立和為天
子一十四年天下大旱卜於太陽兆曰厲王為祟召
公乃立宣王共伯歸國史記周召共和之說無據夫
周召共和之說其即晉文侯義和之訛乎文侯名仇
字義和周平王東遷文侯有功王室平王錫文侯有
文侯之命王若曰父義和者稱文侯字也蔡注是矣
文侯十一代孫文公重耳又有功王室襄王使王子
虎命晉侯為伯史記晉世家誤取尚書文侯之命屬
於重耳之下而馬融王順注史記並云王若曰父義
和者言父能以義和我諸侯豈不謬哉周卿甘昭
公即惠王子大叔帶左傳王子帶是也封甘謚昭劉
文公卷一名狄一名伯蚠或云伯蚠字也單公子愆
期一名成愆尹文公固一作圉樊仲一作樊皮一作
樊仲皮周太王子虞仲之裔孫仲山甫事宣王食采
於樊此其後也名皮字仲故曰仲皮王叔文公即王
子虎文謚也王扎子即王子捷扎名捷字
周武王封仲雍之後於吳系本云吳孰哉居藩籬宋衷
云孰哉仲雍字解者云雍是熟食熟孰古文通用故
雍字孰哉史記世家吳子轉一作柯轉吳子頗高一
作頗夢吳子句卑一作畢軫吳子壽夢一名乘壽夢
子四人長諸樊次餘祭次餘昧次季札諸樊春秋經
云吳子遏左傳稱諸樊索隠云諸樊其號遏其名公
羊傳遏作謁餘祭一名載吳襄二十八年左傳齊慶
封奔吳吳句餘與之朱方杜預云句餘吳子夷末也
索隠云餘祭以襄二十九年卒則二十八年賜慶封
邑不得是夷末但句餘或别是一人杜預誤為夷末
耳夷末惟史記公羊作餘昧左氏穀梁並作夷末季
札居延陵號延陵季子史記以延陵為季札封邑吳
王遼一名州于史記以為餘昧子公羊傳以為壽夢
庶子吳公子燭庸蓋餘二人皆吳王僚之弟蓋餘
左傳作掩餘勇士專諸一作鱄設諸一作專設諸太
宰嚭一作噽字子餘晉伯州黎之孫州犂仕楚為大
夫嚭避難奔吳
虞亦謂之西吳太王生仲雍仲雍生季簡季簡生叔達
叔達生周章及虞仲武王求太伯仲雍之後周章已
為吳君即封章於吳别封章弟仲於虞在周之北是
為虞仲周章在東故虞仲稱西吳傳十二世與西虢
同為晉所滅
二虢者虢仲虢叔王季子文王弟也武王封仲於西虢
封叔於東虢故稱二虢西虢滅於晉東虢滅於鄭春
秋叔孫豹會於虢公羊作漷一作郭
蔡叔度之子蔡仲名胡字仲左傳蔡宣公考父史記作
措父繆侯史記作穆侯靈侯班一作般平侯廬一作
虚襄公一作聲公年表蔡有兩景公一名同文侯子
同一作固一名朔昭侯子此景侯史記作成侯年表
云景侯即成侯之高祖父
曹叔振鐸之後惠伯兕年表作惠公伯雉孫檢云曹惠
伯或名雉或名兕或名弟或名弟兕桓公終生一作
終湦左傳莊公射姑史記作夕姑釐公赤史記作僖
公夷昭公班公羊作般宣公廬史記作彊武公滕史
記作勝聲公野悼公弟也系本無聲公曹公子首
公穀並作公子手
武王封曹挾於邾傳二十九世而邾友以父武公伯顔
之功封於郳徙於繹是為小邾子邾子克左傳作儀
父杜云克字儀父邾子牼公穀並作&KR1486;邾大夫黑
肱公羊作黑弓邾畀我公穀並作鼻我杜云畀我庶
其之黨古字畀鼻通用如象封有庳又作有畀有鼻
也
衛康叔名封武王封之弼書作妹邦詩作沬弼妹沬音
相近康叔子康伯髠左傳稱王孫牟父宋衷云髠即
王孫牟也牟髠音相近古史考無康伯而云子牟伯
蓋父子俱謚康故因其名云牟伯也衛康伯一作疌
伯一作摯伯貞伯一作箕伯文公燬初名辟彊更名
燬左傳穆侯速公羊作遫史記殤公秋班氏作焱左
傳作剽敬公費一作弗昭公糾一作舟慎公父公子
適一作虔聲公訓一作聖公馳一作聲公馴成侯遫
一作不逝衛大夫武仲乙即孫仲孫姓乙名仲字
武諡也石圃乃石惡從子吕覽注以石惡即石圃誤
州吁穀梁作祝吁大叔疾一作世叔齊公叔發即貞
惠文子也發一作拔蘧伯玉名瑗諡成子乃莊子無
咎之子也公子郢字子南乃靈公之子世本云靈公
子昭生子郢非公子鱄穀梁作專
唐叔虞字子于虞子爕父是為晉侯世家晉厲侯福一
作輻獻侯籍一作蘇穆侯費一作㵒一作費生一作
弗生春秋獻公佹諸左傳作詭諸襄公驩公羊作讙
世家作歡靈公夷臯公羊作夷&KR0008;景公獳世家作據
厲公州蒲世家作壽曼此獻公厲公與前厲侯獻侯
同諡而世代不同世家悼公周一作糾商公去疾一
作去即出公錯一作鑿年表云出公錯十八年哀公
忌二年懿公驕十七年世夲云昭公生桓子雝雝生
忌忌生懿公驕世家云出公十七年哀公驕十八年
而無懿公靜公俱一作俱酒晉大夫成伯缺即士
穀士姓成諡士季會伯缺之子初封隨改封范故稱
隨會又稱范武子會名季字武諡也彘季即恭子士
魴食采於彘與先榖同字折成鮒即士鮒知武子荀
罃國語注云罃字子羽知伯襄子荀瑤杜云荀躒之
子類解云躒之孫也孫伯黶孫伯字黶名司晉典籍
故稱籍黶狐射姑一作夜姑字季佗食采於賈故稱
賈季狐鞠居字伯食采於續故稱續簡伯簡諡也欒
糾一稱弁糾羊舌肹字叔向一字叔譽楊食我字伯
石一名子我郤芮字子公食采於翼一稱翼芮冀缺
即郤成子也一稱翼缺郤犨即苦成叔苦邑成諡叔
字也犨一作州先軫一稱原軫先榖一稱原穀榖一
作縠季子胥臣季子字胥臣名食采於臼故稱臼季
張老即張孟老名孟字唐表云張仲裔仕晉為大夫
生老老生張孟趯趯名孟字是父子俱字孟也詹嘉
一作瑕嘉一作處瑕
晉卿韓趙魏三分晉國韓之先周同姓姬氏其苗裔
事晉封於韓原曰韓武子又三世而有獻子厥生宣
子起起生貞子頃系本貞作平頃生簡子不佞系本
作不信不佞生莊子庚庚生康子虎史記無簡子莊
子而云貞子生康子班氏亦然康子生武子啓章啓
章生景侯虔虔生烈侯取烈世家作列系本作武烈
侯生文侯索隠云紀年無文侯系本無烈侯趙之
先自造父受封於趙城六世而有奄父奄父生叔帶
去周事晉又五世生趙夙世家云夙生共孟共孟生
趙衰字子餘系本云公明生共孟及趙夙夙生成季
衰衰生宣孟盾左傳云衰趙夙弟與世家系本不同
晉景公立趙武是為文子生景叔成成生簡子鞅鞅
生襄子母䘏母䘏卒而獻侯浣立浣代成君之子代
成君名周伯魯之子也系本以代成君為襄子之子
不云伯魯之子非年表浣作晚即以為襄子之子亦
非浣生烈侯籍年表烈作列魏亦文王之胤武王
封庶弟高於畢後裔畢萬事晉封於魏萬生武子左
傳武子名犨系本云畢萬生芒季芒季生武仲州索
隠云州犨音相近但世代不同史記武子生悼子悼
子生昭子絳系本云武仲生莊子絳無悼子索隠以
系本為誤絳生獻子嬴系本嬴作荼嬴生魏侈一作
魏哆系本獻子生簡子取取生襄子多左傳作魏曼
多索隠云侈哆多字訛世代亦不同魏文侯斯史記
斯作都或作&KR1506;斯弟樓季或云樓季為兄斯生武侯
擊擊生罃是為梁惠王罃一作韺一作嬰世家惠王
生襄王襄王生哀王哀王生昭王系本云襄王生昭
王而無哀王誤世家景湣王增系本增作午韓相
有陳筮俠累韓將有司馬庚陳筮一作陳筌一作田
荼俠累一作俠傀一作法其司馬庚一作司馬唐
趙相有大戊午周祒大戊姓午名戊一作成祒一作
紹魏將有芒卯皇欣師武芒一作孟欣一作祈師
一作犀
文王異母弟煇唐表作燿
文王少子季載武王封之冉或作那&KR0008;&KR3289;聃
周公旦封於魯子伯禽伯字禽名楚語作禽父左傳類
解云成王命周公為太宰食邑扶風之周城號宰周
公留相天子乃封其長子伯禽於曲阜為魯公英賢
錄云伯禽庶子名梁其一作梁箕世家魯考公酋一
作就一作遒煬公熙一作怡幽公宰一作圉魏公㵒
魏一作微㵒一作弗厲公擢一作翟貞公濞貞一作
慎一作順濞一作摯一作嘷惠公弗湟一作弗皇一
作弗生隠公息一作息姑桓公軌一作允一作兀閔
公啟一作啟方一作閔公開宣公倭一作俀一作接
昭公椆一作裯一作祒哀公蔣一作將穆公顯一作
衍平公叔一作旅文公賈一作湣公賈凡蔣邢茅
胙祭皆周公子所封國凡一作&KR0008;祭之後有祭公謀
父作祈招之詩謀父祭公字也杜預云祈父周司馬
招其名朱子云招當如徵招角招之招詩歌之名也
詩稱祈父書作圻父祈圻古通用左傳小君聲姜
公榖作聖姜春秋叔孫舍左穀並作婼音綽子服惠
伯椒即孟椒一作孟湫公子友即季成季字成諡也
公父文伯名歜其父穆伯靖字公父故歜以父字為
氏靖乃季孫紇之子或云紇之孫誤公父一作公甫
古字通用叔孫轍字子張公羊轍作座季孫意如公
羊作隠如大夫挾榖梁作俠公亥即公若公山不狃
即弗擾字子洩叔轍字伯張一云字子張是與叔孫
轍同字也臧僖伯即公子彄僖諡伯字杜云彄字子
臧以字為氏鄭氏云彄食采於臧以邑為氏杜注誤
孟孺子名洩一名彘即懿子也襄仲公子遂即仲遂
公孫兹公羊作慈柳下惠姓展名禽食邑柳下諡惠
國語注云名獲字季禽郈昭伯郈一作厚一作后左
傳厚成叔瘠檀弓后木是其族也
文王第十四子錯叔繡武王封之滕十七世宣公始入
春秋悼公寧公羊作甯
召公奭亦姬姓成王封之燕史記世家燕有兩文公三
桓公又有燕鄭侯燕今王諡法無鄭今二字不可強
通今一作金燕相栗腹燕將騎劫栗騎姓腹劫名
腹一作股
太公望姓吕名尚一名㳙字子牙說文吕旅膂通用譙
周云姓姜名牙成王封之齊世家丁公伋楚語作級
一作及世家癸公慈母哀公不辰成公脱莊公購系
本癸作&KR0146;母作心辰作臣脱作說購作贖簡公壬或
云悼公子或云景公子宣公積年表作就匝史記
管晏列傳云管仲夷吾晏平仲嬰管姓仲字夷吾名
又左傳閔元年注管仲名敬仲或云名敬字仲是管
仲名敬又名夷吾也或云敬諡也韋昭云管仲姬姓
之後管嚴之子世本云莊仲山生敬仲夷吾莊即嚴
也或云管莊字仲山或云莊諡仲字山名晏子名嬰
諡平字仲高偃諡武子乃高傒玄孫高酀之子或云
偃即酀一人也高柴高傒十代孫字季羔論語作子
羔國佑即國賓慶隻即慶䋲隻音纈弦施即弦多公
孫捷字子車一作子淵苑茷一作宛茷刁勃一作刁
㪍顔蠋一作顔斶一作顔歜
武王封胡公滿於陳以奉舜祀左傳陳哀公元妃鄭姬
生悼太子偃師陳世家云哀公娶鄭長姬生悼太子
師少姬生偃左傳湣公周世家周作越陳厲公佗
之子完字敬仲奔齊封於田是為田敬仲厲公左傳
名躍系本有陳利公躍利即厲也是厲公名躍非名
佗蓋佗是厲公之兄一名五父春秋經蔡人殺陳佗
左傳蔡人殺五父非厲公也田敬仲穉孟夷系本作
夷孟思索隠云穉名孟夷字也孟夷生湣孟莊湣諡
孟字莊名莊一作芷一作克湣一作閔襄子盤一作
班一作塈一作暨莊子白一作伯齊威王因一作因
齊湣王地一作遂陳公子御寇公榖作禦寇大夫
洩冶公榖作泄冶孔奐公羊作孔瑗伯爰之後有袁
濤塗袁頗轅咺轅買爰袁轅古通用女叔即原仲女
姓叔字也
越王勾踐夏后氏苗裔允常之子也是為菼執菼執子
鼯與史記作鼫與紀年作鹿郢樂資云越語呼鹿郢
為鼫與也鹿郢子不壽是為盲姑一作育姑盲姑子
翁是為朱勾一作於勾越大夫泄庸舌庸柘稽文
種范蠡計然泄庸一作洩容舌庸一作后庸或云泄
庸即舌庸柘稽國語作諸稽郢韓詩外傳作廉稽文
種字子禽一字少禽史記大夫種劉氏云大夫姓種
名非也范蠡字少伯越絶書稱范伯計然姓辛名鈃
字文子葵丘濮上人其先晉公子也明習隂陽見微
知著故稱計然遨遊海澤又稱漁父漢書貨殖傳粤
王勾踐用范蠡計然遂報強吳孟康注云姓計名然
蔡謨云計然者范蠡所著書篇名非人也師古云蔡
說謬矣古今人表計然列在第四等一名計研班固
賓戲研桑心計於無垠研謂計研也又吳越春秋及
越絶書俱作計倪蓋然研倪音訛漢碑計作峜
武王封東樓公於杞以奉禹祀杞世家謀娶公謀一作
謨德公一作惠公出公敕一作欶一作遫文公益姑
一作亦姑平公鬱一作郁釐一作鬱来
武王封姜文叔於許以奉太岳之祀左傳許元公成公
羊傳成作戌汪氏以元公即許男斯非也周書吕侯
作吕刑史記云甫侯或作郙侯吕亦太岳之後
成王封熊繹於楚其先出顓頊裔孫陸終第六子季連
芉姓季連生附沮一作附祖其苖裔曰鬻熊事文王
鬻一作粥鬻熊曾孫熊繹事成王受封居丹陽即今
歸州楚世家熊&KR3202;一作黮一作亶熊渠長子康中子
紅少子執疵康一作庸一作母康徙都江陵是為句
亶王一作句袒紅一作贄紅一作䙝紅為鄂王即今
武昌俗傳武昌鄂王神即熊渠之子紅也執疵一作
疵為越章王即今雲夢地越章一作就章譙周云熊
渠子熊翔熊翔長子摯有疾少子熊延嗣樂緯亦云
熊渠嫡孫熊摯有惡疾不得為後别居於䕫為附庸
是為䕫子二說與世家不同熊嚴四子伯霜仲雪叔
堪季徇堪一作湛季徇子熊咢一作噩若敖熊儀左
傳類解云楚人謂未成君為敖也霄敖熊坎一作熊
&KR0818;霄敖一作宵敖一作敖霄蚡冒熊眴一作熊咰蚡
冒一作蚡冐一作粉冒武王熊通徙都郢即今荆門
地改荆號楚世家云文王熊貲始都郢也堵敖熊囏
一作熊勤堵敖世家作杜敖索隠云一作壯敖又作
莊敖字訛成王熊頵世家作惲莊王旅世家作侶或
作吕古字通用康王熊昭世家作招郟敖熊麏一作
麇字同世家作員音雲熊麏葬於郟故號郟敖靈王
熊圍一作回改名虔平王熊棄疾改名居昭王熊壬
改名軫世家作珍徙都鄀今宜城地鄀亦稱郢簡王
熊中一作仲聲王熊當一作常悼王熊疑一作類考
烈王熊元系本作完徙都壽春今壽州地壽春亦稱
郢哀王熊猶一作由楚大夫令尹子元即王子善
鬭榖於莵字子文一作榖於擇又作榖烏䖘石賡云
榖本作彀乳也借作榖鬭般即申公班字子揚箴尹
克黃子文之孫子揚之子改名生郊尹蔓成然字子
旗一作子期食采於蔓成諡然名也伯棼越椒一作
伯賁越湫鬭祈一作鬭耆蒍叔孫叔敖蒍賈之子也
系出蚡冒之子薳章食采於薳因氏薳音偉一作蒍
古字通用蒍姓敖名孫叔字也後裔即以孫為姓何
孟春云孫敖名饒字叔敖此據孫叔碑耳是孫叔名
敖一名饒也左傳蒍艾獵世本云叔敖之兄先儒以
艾獵為敖字誤矣薛氏人物考云孫叔敖一名蒍艾
獵尤謬蒍姓也豈名乎金履祥云敖楚官號謂楚有
若敖莫敖之職則敖亦非名矣左傳成虎榖梁作成
熊公羊作熊然息公子邊即屈禦寇子邊字也為息
尹伍舉即椒舉食采於椒一作湫舉伍尚即棠君伍
員字子胥奔吳與之申一稱申胥文之無畏字子舟
一稱申舟蓋申無宇之後也養由基一作養叔由基
名叔字
湯相仲虺舊封於薛臣扈祖已皆仲虺之胄祖已七世
孫曰成徙國於摯摯君之女大任生周文王武王克
商復封於薛獻公始入春秋薛伯夷公羊作寅
武王封微子啓於宋以奉殷祀啓弟衍是為微仲衍名
仲字也家語云微子弟仲思名衍一名泄禮記云微
子舍其孫腯而立衍腯一作質宋世家厲公鮒一作
魴文公鮑一作鮑革襄公慈父春秋作兹父公羊作
慈成公王臣榖梁作壬臣昭公杵臼公羊作處宋有
兩昭公一名杵臼年表云襄公之子徐廣云成公少
子一名得元公庶曾孫公子周之子也得一作特公
子周一作公子糾辟公兵一作桓侯辟兵一作桓侯
璧兵一作桓侯璧宋大夫皇父充石戴公子也皇
父字充石名樂喜字子罕即司城子罕也唐表以子
罕為樂喜之子誤鱗朱乃鱗矔曾孫杜云矔之孫華
耦字子伯乃華督曾孫杜云督之孫蕩澤字子山世
本云蕩虺子杜云蕩意諸之子向戍乃向守之子桓
公玄孫杜云桓公曾孫均誤世子痤榖梁作座大夫
向寧公羊作向甯公子地公羊作池
武王封少昊之裔兹輿期於莒渠丘公季佗一名朱或
云季字佗名黎比公密州一名買朱鉏或云買朱字
鉏名左傳展輿著丘公之弟公榖並作展無輿字
莒大夫務婁瞀胡烏存務瞀烏俱姓
紀國炎帝之裔春秋紀子伯左傳作子帛杜云子帛紀
大夫裂繻字也左傳裂繻經則作履緰公羊乃以為
紀子名伯非大夫
周穆王名滿昭王瑕之子也周内史過云昔昭王娶於
房曰房后實有爽德協於丹朱丹朱馮身以儀之生
穆王焉事頗誣怪朱丹神也
穆王封造父於趙造父之先大費佐舜大費生大廉事
夏啓為烏俗氏俗一作浴一作洛一作路大廉玄孫
孟虧仲衍孟虧張華作孟舒仲衍事商太戊人表作
中衍仲衍玄孫仲潏一作中滑仲潏生蜚廉一曰處
父事紂蜚一作飛造父其玄孫也秦趙同祖秦文
公子靜公一作竫公寧公一作曼公共公假一作瑕
共公子景公一作僖公一作哀公景公子哀公一作
㻫公一作畢公秦本紀云靈公季父是為簡公始皇
本紀又云靈公生簡公索隠云簡公懷公之弟劉伯
莊云簡公昭公之弟懷公之子厲公之孫本紀以簡
公是厲公子誤厲共公一作刺龔公躁公一作䟃公
昭襄王名則又作側一名稷莊襄王初名異一作異
人一作子異更名楚一作子楚始皇時稱楚曰荆避
諱也史記始皇名政姓趙氏徐廣云政一作正宋衷
云始皇以正月旦日生故名正也索隠云始皇生於
趙故曰趙政或云秦趙同祖以趙城為榮故姓趙氏
始皇有二十餘子長子扶蘇次子胡亥趙高殺公子
十二人其名俱無考惟李斯傳有公子高上書於胡
亥耳秦有辨士隠姓名遺秦將章邯書云李斯為秦
王死廢十七兄而立今王是二世乃始皇第十八子
也秦王子嬰二世兄之子始皇孫也趙高傳以為始
皇弟誤秦大夫公孫枝字子桑枝一作支公子華
一作公子桑又作公子革百里奚史記奚作傒韓非
子百作伯類解云其先虞人居百家里因以百里為
氏孟明視西乞術白乙丙視術丙三人孟明西乞白
乙字也唐表以視為奚之子又以術丙為視之子按
吕氏春秋蹇叔有子曰申與視申即白乙丙視即孟
明然左傳既言孟明西乞白乙又言蹇叔之子與師
則吕氏誤
穆王以造父為御离商為右次乘以柏夭主車參百為
御奔戎為右見穆天子傳离音泰篆作□商音丙石
經作□字林作西列子注云离即齊商即合古字也
末審何據然淮南子云鉗且泰丙之御高誘注云二
人古之善御者泰丙即离商也鉗一作甘柏夭參百
奔戎皆人姓名參百一作參伯奔戎一作賁戎列子
云造父師泰豆氏泰一作太周書穆王臣君雅伯冏
古文雅作牙史記冏作臩人表又作㷩集韻又作臦
囧
周昭王溺於江漢二女延娟延娛夾擁王身同溺娟一
作媚娛一作嫵一作嬋
周宣王封母弟友於鄭是為桓公桓公子武公掘突掘
音鶻一作忽突譙周作突滑索隠作滑突然桓公之
孫昭公忽厲公突祖孫同名故索隠又以掘突為武
公字左傳鄭子儀世家儀作嬰悼公費一作㵒一作
沸一作弗釐公惲一作髠原成公庶兄繻一作纏幽
公弟駘是為繻公一作繚鄭君乙或作陽或作乙陽
春秋鄭伯弟語公榖作禦左氏作子人杜注語字
子人公孫段字子石一作伯石公孫楚字子南即游
楚也游速字子寬子太叔之子也一稱罕渾國僑公
孫僑也僑字子産諡成子杜云僑一名美左傳類解
云字子美公子舒字子印舒一作愉公孫革乃公子
然之子也是為然丹後仕楚楚人謂之鄭丹公孫揮
字子羽揮一作翬祭仲足字仲名足為祭城封人杜
云名仲足誤石㚟一作石孟㚟音綽孟其字也公子
班字子如班一作般
孔子字仲尼一作仲㞾孔子母顔氏徵在禱尼丘而生
故以為名字史記云孔子生而首上圩頂故名丘張
禹云仲者中也尼者和也言孔子有中和之德故字
仲尼梁武帝亦以丘為聚尼為和並謬仲尼父叔梁
紇叔字梁紇名故家語稱梁紇一云叔梁字紇名故
左傳稱紇也叔梁紇娶魯之施氏生九女其妾生孟
皮字伯尼是為孔子兄或云孟皮字也名貙按祖庭
記闕里志孔子家譜家語俱不載蓋後人見左傳宋
司馬華貙字孟皮故疑孟皮名貙耳孟皮病足魯襄
公十九年丁未叔梁紇求婚於顔氏二十二年庚戌
十月庚子申時生孔子即今之八月二十七日也或
云孔子生於二月二十三日非孟皮子名忠字子蔑
一作子茂一作子蘉
孔子娶宋开官氏开一作并
孔子學於老𥅆孟蘇䕫靖叔見吕氏春秋
逹巷黨人顔師古漢書注云項槖也此必有據古今幼
悟絶倫者有三人蒲衣八歲而友舜睾子五歲而贊
禹言項槖七歲而為孔子師
家語史記載孔子弟子姓名不同公冶長字子長家語
作公冶萇范甯云字子芝南宫适即仲孫閱也史記
作南宫括家語作南宫縚公晳哀家語作公晳克漆
雕開字子開史記作漆彫開家語云字子若巫馬施
字子旗論語作巫馬期顔濁鄒孟子作顔讎由梁鯉
字叔魚史記作梁鱣伯虔字子析家語作子晳鄡單
字子家一作鄔善句井疆一作鈎井疆秦商字子丕
家語云字丕兹薛邦字徒史記云鄭國字子徒鄭薛
字訛以邦為國避漢祖諱邽巽字子歛家語作邦選
字子歛文翁圖作國選亦避漢諱原亢一作冗史記
作原亢籍公孫龍家語龍作寵又按蓺文志有公孫
尼子漢志以為七十子之弟子隋志即以為孔子弟
子史記謂公孫尼子撰樂記馬總劉瓛又謂公孫尼
子作緇衣其為孔子弟子無疑而史記家語皆不載
元竊疑公孫尼子即公孫龍也龍尼字相近不然或
龍名尼字耳申棖鄭玄云即申續也家語作申績史
記作申黨後漢王政又作申棠棖續績黨棠本一人
而唐宋加封以申黨申棖為二人猶琴牢琴張本一
人而後世分為二人耳史記懸豐家語作懸亶字子
象或云即禮記檀弓篇縣子也
傳春秋榖梁氏名淑字元始一云名赤子夏弟子
說苑子路門人成回一作承回
嘉靖乙丑春元過庠宫見先賢神位有誤書姓氏者如
奚容箴左人郢石作蜀叔仲會步叔乘皆複姓而神
位祗稱奚子左子石子叔子步子考之儀注亦然始
知此誤已久元乃改題奚容子左人子石作子叔仲
子步叔子其舊題木主制度不一又多殘缺元乃購
新木依會典尺度製之請縣令復城楊公瑢奠安如
禮
孟軻魯孟孫氏之後漢書云軻字子車孔叢子作子居
一作子輿又作子與軻父孟孫激公宜激名公宜字
或云激公字宜名軻母仉氏梁四公子之後仉音掌
軻娶由氏一作田氏生子孟仲子名睪嘗學於公孫
丑故公孫子書有仲子問一篇朱子集註云仲子孟
子從昆弟依趙氏說耳與孟氏譜異余嘗著孟子雜
記載之詳
孟子稱孟施舍宫之竒庾公之斯尹公之他施之二字
語助辭如魯大夫孟側字子反左傳作孟之側論語
作孟之反左傳又有晉大夫介之推舟之僑蔡大夫
文之鍇楚大夫耿之不比文之無畏吳大夫文之儀
齊大夫燭庸之越齊小臣石之紛如常之巫鄭人佚
之狐燭之武魯人公罔之裘顔之僕晉美人南之威
又莊子稱厲之人驪之姬吕覽稱董之繁菁丹之姬
皆以之字發聲也
孟子稱華周癰疽告子華周人表作華州說苑作華舟
周州舟音同字訛左傳作華還音旋周名還字也癰
疽當作雍雎雍姓雎名一名渠衛靈公嬖閹也事見
說苑蘇轍有辨而朱注以癰疽為瘍醫從趙岐之說
然戰國策亦作癰疽蓋漢儒誤書耳告子趙注云告
姓也名不害孫奭正義云趙以告子名不害者盡心
篇有浩生不害疑為告子姓告名不害字浩生也然
趙岐浩生注又云浩生姓不害名則浩生非告子矣
不知趙注告子名不害何所考證又按薛氏四書人
物考無告子豈以告子即浩生不害邪
左國世本世紀年表人表諸書所載人名不同如仲雍
作中雍仲忽作中䀜虢仲作虢中鬻熊作粥熊南宫
毛作南宫髦曼伯作檀伯徐偃王作隠王仲山甫作
中山父張仲作張中賓孟作賓猛曹莊公射姑作嚴
公亦姑齊公子無虧作無詭安孺子作晏孺子公子
壽作公子嘉公子固即公子成又作公子城徒人費
作寺人費輪扁作輪邊邴歜作邴&KR2540;又作邴戎雍林
作雍廩於陵仲子作中子薄疑作蕩疑闞止作監止
閻職作庸職騶忌作鄒忌樂羊作樂陽魯苫越作苫
夷微生畝作尾生畮微生高作尾生高佛肸作茀肸
又作佛肹公肩假作公肩瑕公肩定作公堅定卞莊
子作館莊子曹劌作曹沬又作曹翽又作曹&KR0008;闕黨
童子作厥黨公輸班作公輸般又作公舒班又作公
輸盤顔般作顔班榮啓期作榮聲期楚公子圍作公
子回司馬子期作子綦費無極作費無忌祝聃作祝
瞻景差作景瑳又作景慶椒舉作湫舉偪陽作福陽
淖齒作卓齒又作悼齒鄭成公䎾作成公綸高渠彌
作高渠眯傅瑕作甫瑕衛殤公剽作殤公焱蒯聵作
蒯蕢式夷作視夷棘子成作革子成石團作石專又
作石塼又作石曼專又作石姑專又作石曼姑專宋
鈃作宋牼晉狐咺作狐爰舅犯作咎犯韓求伯作賕
伯魏犨作魏讎屠岸賈作屠顔賈屠黍作堵黍竇鳴
犢作竇鳴鐸即竇犨也舜華作慶華閻明作閻没冀
缺作翼缺知果作知過豫讓作豫襄吳蹶由作厥由
陳司徒苕作司徒招又作司徒昭趙仇液作祝郝又
作杌郝公仲侈作公仲馮寧越作甯越又作寧經梁
舍人馮喜作馮熹九方歅作九方臯或云臯名歅字
陸通字接輿一作接與陳仲子字子終並見高士傳荀
子作陳仲說苑作田仲
老子弟子尹喜庚桑楚喜字公度是為關令或稱關尹
列子又稱尹生尹子庚桑複姓一作亢桑一作亢倉
列子名禦寇一作圄寇
列子師壺丘子友伯昏無人壺丘伯昏複姓壺丘子名
林無人一作瞀人一作瞀人
列子稱商丘開禾生子伯毛丘園惠盎楊布䚦俞商丘
禾生複姓園一作圉惠盎惠施之族楊布楊朱之弟
䚦俞古之聰耳人也一作裭俞
列子稱雍門之人善歌哭戰國策云雍門子善鼓琴注
云雍門名周又見說苑
列子稱來丹之友申他一作申抱
列子弟子伯豐伯一作百一作栢
莊周字子休見續博物志莊注未載漢書王吉傳作嚴
周
莊子稱顔成子游南郭子綦將閭葂南榮趎注云顔姓
子游字名偃成謚也南郭姓子綦名字子葵將閭姓
葂名一云將姓閭葂名將一作蔣葂一作莬南榮姓
趎名一云南姓榮趎名趎一作疇一作儔一作壽淮
南子又作幬賈誼新書又作跦
莊子稱紀渻子扁慶子谿工陽子居瞻子勝子東野稷
市南宜僚相里勤紀扁谿陽瞻勝姓東野市南相里
複姓渻一作消慶一作度谿一作雞陽子居名戎陽
一作楊或以子居即楊朱之字瞻一作詹勝一作申
稷一作畢市南宜僚即熊宜僚相一作襄
莊子稱田侯牟越王子搜商太宰蕩門尹登恒大公任
大公調則陽注云田侯牟齊威王名牟也按史記威
王名因齊不名牟搜王子名一作翳蕩太宰字一作
盈或云蕩名盈字門尹大公複姓登恒任調皆名或
云門尹官名姓登名恒大公大夫之稱也則陽字彭
陽一云姓彭名則陽
莊子弟子蘭且蘭一作蕳一作藺
墨子弟子禽滑釐滑一作骨一作屈釐一作黎
慎子名到一名廣
荀卿漢志作孫卿避宣帝諱
荀卿傳云楚有尸子阿之吁子尸子晉人名佼秦商鞅
客鞅死逃入蜀藝文志有尸子二十篇今云楚人未
詳阿齊地吁姓名嬰藝文志有吁子十八篇别錄又
作芋子吕覽又作餘子
荀子稱姑布子卿注云姑布姓子卿名一作布子卿無
姑字或云姓布字子卿史記亦作姑布
荀子稱楚之州侯秦之張儀可謂態臣州侯楚襄王佞
臣見史記儀或作禄
荀子稱唐鞅逐載子載一作戴或云即戴驩也
荀子稱季惠惠指惠施季不知何指或云季真莊子謂
季真之莫為者也或云季梁列子謂季梁楊朱之友
荀子稱仲尼子弓學者不知子弓何人或云即仲弓也
或云朱張字子弓皆非按漢書儒林傳江東馯臂字
子弓嘗受易於魯之橋庇荀子師也荀子所稱子弓
蓋指馯臂耳
荀子弟子陳囂李斯或云陳囂即它囂也按它囂楚人
韓詩又作范囂與荀子不同時陳囂蓋别是一人李
斯上蔡人斯子由為三川守並為趙高所殺由一作
繇一作䌛
太公六韜文師篇云文王將田史編布卜史記云西伯
出獵卜之無史編名
寗戚字戊淮南子云甯戊飯牛是也
易牙即雍巫也雍人名巫字易牙古字雍饔通用賈誼
新書作子牙
杞梁左傳作杞殖中華古今注云杞植字梁植殖古字
通用故左傳學猶植也亦作殖樂府有杞梁妻歌乃
杞梁妻妹朝日悲其姊子賢貞操作歌名曰杞梁妻
晉文公臣介子推即介推也一作介之推琴操作介子
緩仙傳云介子推姓王名光謬說苑云介子推行年
十五而相荆蓋寓言也或别是一人
趙簡子臣王良一云郵良一云郵無䘏字伯樂一云字
子期郵其采邑一云伯樂孫陽字也何燕泉序錄云
天文伯樂星主天馬孫陽善御故稱焉伯樂非孫陽
字也或以王良孫陽為一人或以為二人王良亦星
名漢文帝在代邸時有來宣善御亦號王良趙簡子
名鞅一名志父
左傳楚滅頓以頓子牂歸又云晉人執戎蠻子赤歸於
楚公羊牂作牄蠻作曼沈子逞穀梁逞作盈公羊又
作楹
左傳司城子罕姓樂名喜史記鄒陽獄中上書云宋聽
子罕之計而囚墨翟齊用越人蒙而彊威宣子罕漢
書作子冉文穎云子冉即子罕也然子罕與墨翟不
同時疑漢書子冉為是子罕子冉蓋二人越人蒙漢
書作子臧張晏云子臧或越人蒙字也然越人蒙未
見(闕)
左傳臺駘人名而禮記敗於臺駘地名也臺音胡故吕
覽作狐駘正韻云臺即古壺字
管子稱東郭牙晏子春秋稱北郭騷吕氏春秋稱東郭
蹇左傳國語無此名
吕覽稱墨者有鉅子腹鞟注云鉅姓腹鞟字或云腹鞟
名也
吕覽稱田嬰臣劑貌辨齊湣王臣公玉丹劑貌公玉複
姓辨丹名丹一作冉
吕覽稱齊宣王臣能意湣王臣狐援能狐姓意援名能
奴代切去聲
吕覽稱大撓作甲子黔如作虜首竊疑虜當作慮慮筭
也謂黃帝臣隸首作筭數也字句有訛
吕覽秦有墨者唐姑果淮南子果作梁劉向說苑作唐
姑
虞卿史記不詳其姓名惟云虞卿游說之士說趙孝成
王為上卿故號虞卿譙周注云為卿食邑於虞故有
此號是虞非姓卿非名也猶秦始皇本紀有麃公為
將軍索隠注云麃邑公史失其姓名耳或以麃公為
姓名亦非
虞卿傳趙郝一作趙赦
蘇秦周大夫忿生之後譙周云秦兄弟五人秦最少字
季子索隠云其嫂呼小叔為季子耳未必其字也秦
兄代代弟厲更有蘇辟蘇鵠並為游說之士出典略
而史記則云秦兄弟三人秦弟代厲與蘇氏譜異
厝毛蘇代之後春秋後語作厝毛壽韓嬰作潘壽史記
作鹿毛壽國語作唐毛壽
楚公子貞字子囊其孫名瓦字子常史記伍子胥傳楚
昭王使公子囊瓦將兵伐吳誤書也
孟嘗君田文父靖郭君田嬰文襲父封薛號孟嘗孟字
嘗邑名或作常史記云薛公文䘚諡為孟嘗君恐非
孟嘗君傳齊相親弗親姓弗名也戰國策作祝弗
平原君傳李談季布傳趙談司馬遷避太史公諱改曰
李同趙同古韻談同一音遷非苟改者王羲之祖諱
正杜甫父諱閑二公臨文多更本字
信陵君傳晉鄙如姬晉姓鄙名為魏將如姬魏王寵妾
姓如
趙封樂毅於觀津號望諸君戰國策望作藍
趙以尉文封廉頗為信平君徐廣云尉文邑名或云尉
官名也文人名也謂以尉文所食之邑封頗也漢書
表有尉文節侯尉文在南郡去趙遠徐說未是
趙將龐煖索隠云龐煖即馮煖一作馮驩
蔡澤傳唐舉荀卿書作唐莒
荆軻本齊人徙於衛衛人謂之慶卿又遊燕燕人謂之
荆卿荆慶音相近卿字也名軻古有勇士成慶見淮
南子及漢書廣川王傳晉灼以成慶即荆軻非也成
慶一作成荆一作成羌
荆軻傳蓋聶鞠武夏無且蓋鞠夏俱姓聶武無且名鞠
一作麴無且一作亡趄
燕太子丹客夏扶宋意武陽皆勇士扶一作拱意一作
章
高漸離變姓名為人傭保匿於宋子高姓漸離名宋子
邑名非人姓也
漢書游俠朱家朱姓家名
聶政姊榮一作嫈
史記秦將尉斯離王齮涉閒注云尉斯複姓非也尉秦
官斯姓離名齮一作齕一作騎涉姓閒名閒一作簡
一作蕳
秦本紀丞相綰御史大夫劫綰姓王劫姓馮
秦惠王使到滿助魏攻燕到姓滿名滿一作蒲始皇
丞相隗林索隠云隗姓林名林一作狀顔之推云隋
開皇初京師穿地得鑄秤權有銘云始皇量器丞相
隗狀王綰列名王劭云狀字有證指此
樗里子傳秦客游騰一作游勝
甘茂傳蜀侯煇范蜎公孫奭煇乃秦公子名封蜀者也
華陽國志煇作暉范蜎徐廣云一作范蠉戰國策又
作范蝝公孫奭戰國策作公孫衍
甘羅傳張卿即張唐也唐名卿字
范雎傳文子謂田文也猶戰國策謂田盻田嬰為盻子
嬰子也
穰侯魏冉傳仇液客宋公戰國策作宋交又云齊人攻
衛殺子良戰國策作齊人攻燕殺子之
犀首傳李伯或云人名或云邑號戰國策作李帛
樗里子名疾號智囊秦惠王弟樗一作㯉紀年又作楮
商君傳甘龍孟蘭臯甘孟姓龍蘭臯俱名
聶政傳嚴仲子名遂仲其字也
蒙恬傳御史曲宫曲姓宫名或作曲官非
智伯伐仇猶仇猶臣赤章曼支諫不聽因斷轂而馳詳
韓非子赤章姓曼支名曼一作蔓今楚俗稱人急遽
自是者曰赤章冒支蓋本諸此曼訛為冒耳仇猶吕
覽作夙繇淮南子作仇由戰國策作厹由路史作仇
吾
史記楚懷王佞臣公子蘭嬖后鄭袖風俗通作公子簡
戰國策作鄭褏
戰國有封邑者即以邑稱君如四豪之類是也魏安釐
王有幸姬號龍陽君蓋以龍陽為幸姬食邑或云猶
秦稱華陽夫人云爾他國幸姬稱邑君者鮮
左傳襄十九年齊侯娶於魯曰顔懿姬無子其姪鬷聲
姬生光以為太子諸子仲子戎子戎子嬖仲子生牙
屬諸戎子戎子請以為太子仲子曰不可注云顔鬷
姓懿聲諡稱姪者鬷姬蓋顔姬之媵也諸子衆妾之
號管子所謂中婦諸子是也仲子戎子即衆妾之稱
或以為姓非
韓姬殺其君悼公韓姬韓大夫韓姓姬名姬一作玘一
作起齊芮子生荼荼號晏孺子芮子景公嬖妾荼之
母也一作鬻子韓姬似女稱芮子似男稱
韓愈送何堅序云何與韓同姓而近按鄧名世姓氏辨
證云何氏出自姬姓食采韓原為韓氏韓王建為秦
所滅子孫散居而江淮間以韓為何隨聲變為何氏
然史記韓王失國者名安此云建乃齊王名也鄧誤
書耳
史記楚將唐昧荀子作唐蔑
說苑萊不用子猛而齊并之荀子作子馬
陳涉傳蔡賜周文伍徐董緤蔡賜一作蔡陽周文即周
章也伍徐漢書作伍逄董緤一作董絏
漢書貨殖傳烏氏蠃烏氏姓蠃名氏音支又有佗羽公
子佗姓羽名字公子佗一作他
鏌耶干將世稱古劒名吳越春秋云吳王闔閭使匠干
將造劒劒有二狀一曰干將一曰鏌耶鏌耶干將妻
名也索隱云鏌耶干將二匠名鏌一作莫耶一作鎁
屈原楚詞云朕皇考曰伯庸肇錫予以嘉名稱嘉名自
原始夫三代尚實行命名雜亂不擇美辭後世士以
名相高名美而人才益卑試以三代名不嘉者紀一
二于後靡弱顚夭尫瘠涅溷皆不振之辭也夏少
康時有伯靡春秋傳周有辛由靡晉有梁由靡宋有
華弱晉有士弱齊有高弱國弱晏弱邾有丘弱秦有
頓弱周有太顚閎夭柏夭魯有曾夭楚有潘尫魯有
郈叔瘠周幽王名涅宋有樂溷晉有杜溷羅燬溺
頽缺蔑没吁哀無宇無丕皆敗亡之辭也衛文公名
燬陳哀公名溺衛有公子溺周有王子頹又有頽叔
衛有公孫頽晉有郤缺士缺魯有樂師缺周有單蔑
魯有仲孫蔑鬷蔑鄭亦有鬷蔑晉有先蔑士蔑周有
王孫没晉有閻没衛有州吁穀梁作祝吁夏禹臣有
郭哀魯有公晢哀齊有陳無宇楚有申無宇齊有高
無丕乞匄買貸購跪囏難皆匱窘之辭也齊有陳
乞衛有駟乞石乞楚亦有石乞晉有郤乞周敬王杞
孝公俱名匄宋有張匄晉有士匄楚有陽匄屈匄許
悼公名買衛有石買楚有蒍買魯有梁買子齊康公
名貸莊公名購宋悼公名購由周有祝跪又有原公
子跪尋衛有甯跪楚有申叔跪周懿王名囏楚有堵
敖熊囏魯有孟孫難晉有劉難惽頑疵戾非愆戲
舞奢侈蕩佚突忽詭錯剽劖狂忿無駭無恤皆不檢
之辭也陳有季子惽鄭僖公名髠頑周有太師疵楚
有執疵晉有鬷戾周之先世有公非秦之先世有非
子孔子弟子有秦非荀卿弟子有韓非周有單愆期
宋有豐愆夏桀臣有大戲魯懿公名戲蔡哀侯名獻
舞趙有趙奢楚有伍奢晉有魏侈宋有公子蕩楚有
屈蕩周有史佚仲突仲忽鄭昭公名忽厲公名突齊
有召忽晉有羊舌突晉獻公名詭諸又有夷詭諸齊
有公子詭晉出公名錯齊秦俱有司馬錯衛殤公名
剽又有公孫剽宋有皇劖般楚熊繹之父名狂周有
蘇忿生魯有展無駭晉有范無恤又有郵無恤仇
惡反側逆忌悍驁強梁無知皆不順之辭也晉文侯
名仇魯有叔孫州仇衛襄公名惡魯有公子惡鄭有
孫惡宋有戴惡楚有陽惡衛有齊惡魯有孟之側字
子反楚有公子側字子反齊有陳逆周有隂忌虢公
忌父周公忌父宋有公孫忌吳有公子慶忌齊有騶
忌田忌楚幽王名悍齊平公名驁秦有蒙驁衛有強
梁齊有公子無知累縶糾絞羈鞅挐掩穿犯髠黔
皆罹咎之辭也夏有劉累韓有俠累吳有太子終纍
衛有公孟縶衛昭公名糾齊有公子糾宋有公孫糾
鄭有雍糾周有原伯絞魯有子家羈衛有孔羈曹有
公子羈釐負羈楚有熊負羈魯有叔鞅齊有諸御鞅
晉有范鞅趙鞅越有諸鞅秦有商鞅莒有大夫挐楚
有蒍掩邾莊公名穿晉有趙穿韓穿魯有侯犯晉有
舅犯鄭有徐吾犯魏有馬犯宋有樂髠齊有淳于髠
衛有公子黔蘧蒢不能俯也朱儒短形也邾文公
名蘧蒢郕太子名朱儒黑肩黑肱黑臂黑臀黑要
(與腰同)黑卵醜形也周有周公黑肩魯成公名黑肱鄭
有公孫黑肱楚有公子黑肱邾有大夫黑肱衛有子
叔黑臂晉成公名黑臀楚有連尹黑要魏有黑卵見
列子兒童豎僕卑屬也負芻賤役也齊襄公名諸
兒潞子名嬰兒晉有胥童齊有高豎魯有冉豎周之
先世有皇僕魯有顔之僕晉有先僕曹成公名負芻
楚王亦名負芻妵婼嫳嫗媛娥女婦之稱也宋有
華妵魯有叔孫婼韓哀侯少子名婼齊有盧蒲嫳陳
有夏嫗夫嫗或作彄孟子有馮婦孟嘗君傳有馮媛
列子有韓娥缾竈杵臼小民日用器也魯有臧缾
周有威公竈鄭有禆竈陳有公孫竈齊有司馬竈秦
有客卿竈周平王晉靖侯俱名宜臼楚有屈宜臼陳
宣公宋昭公齊景公俱名杵臼虺蠆毒䖝也商有
仲虺魯有叔孫虺宋有蕩虺齊有孔虺鄭獻公名蠆
齊有公孫蠆字子尾鄭有公孫蠆字子蟜蚠鼃蠅
蜎蛾蠋蠡蠹蟜貂蟣虱微䖝也周有劉獻公子伯蚠
楚熊眴號蚡冒齊有蚳鼃列子有甘蠅善射為逄蒙
師楚有公子蜎老聃弟子蜎淵其後也藝文志作蜎
蜵史記慎到傳作環淵晉有蛾析韻書蛾音蟻齊有
顔蠋越有范蠡吳子名蠹秦有章蟜成蟜齊有勃貂
豎貂燕有繆蟣韓有公子蟣虱鯉鰌鮀魴鱣䱸鱓
鮒魚也鱗魚甲鰓魚頰也魯有孔鯉周有景鯉衛有
公子鱄史鰌祝鮀高魴晉有欒魴士魴孔子弟子有
梁鱣韓有將軍䱸晉莊伯名鱓宋厲公名鮒晉有羊
舌鮒魏有屈侯鮒宋有公子鱗漢初有戚鰓狗彘
豷豨羔羊羯羻犂牛牼犢犨騅駒騧獸畜也狅犬奔
獳犬驚也衛有史狗晉有新稚狗魯有武伯彘寒浞
子名豷一作&KR1830;漢初有陳豨一作狶衛有高子羔魏
有樂羊子魯有仲孫羯陳桓公子名羻邾子名倪犂
晉有伯州犂宋有樂祈犂魯有冉牛豎牛宋有司馬
牛司寇牛父南宫牛司馬牼華牼孟子稱宋牼一作
宋鈃晉有竇鳴犢卻犨騅&KR0008;齊有綿駒萊駒魯有公
子駒楚有景駒晉有魏駒周有季騧莒子名狅晉景
公名獳鄭有侯獳衛有獳羊肩虎豹熊貙狐狸麋
麇玃狼麑犖犀駱野獸也舜有伯虎孔子弟子亦有
伯虎齊有高虎鄭有罕虎陳有慶虎魯有陽虎晉有
韓虎舜有叔豹魯有單豹齊有王豹田豹晉有斐豹
奜音飛宋有華豹魏有西門豹舜有仲熊楚有鬻熊
宋有華貙周有王子狐鄭有佚之狐晉有解狐董狐
舜有季貍一作狸古有醜人犨麋宋有皇麇楚有郟
敖熊麇或作麏麕邾定公名玃魯有仲孫玃晉有狼
瞫鉏麑魯有圉人犖楚有田犀齊有公子駱鄭有王
孫駱雎鳩鴻鵲鵝䳒鴦禽也齊有雍雎魏有范雎
商有汝鳩周有泠州鳩衛有鴻聊魋秦有扁鵲莊子
有瞿鵲子魯有榮駕鵝鼓子名䳒鞮韓有暴䳒或作
鳶周宣王時有牧人梁鴦魯公名禽又有展禽吳子
名禽處
西漢人名不嘉者如梁恭王舂陵節侯栢鄉戴侯乘氏
侯四人並名買江都易王非膠東康王寄桑丘侯寄
生河間共王不周成頌侯得疵棗原侯妄得羽侯棄
距陽侯匄路陵侯童挾節侯豎一作竪管侯戎奴陽
山侯買奴臨朐夷侯牟平節侯並名奴魏其質侯蟜
雷侯豨桃侯狗尉文侯犢文武功臣有陳買張買
任敖張敖公孫敖丙猜許猜溫疥酈疥許瘛衛胠徐
厲耏跖鄧弱須無吕馬童陳夫乞王棄之楊僕召奴
趙棄奴公孫戎奴高不識嚴不識周竈夏侯竈
名疑卷二
