醫說卷二
宋張杲撰
醫書
醫書
皇甫謐帝王世紀曰黃帝命雷公岐伯教制九鍼著内
外經素問之書咸出焉黃帝内傳曰帝昇為天子鍼經
脈訣無不備也故金匱甲乙之類皆祖黃帝
黃帝與岐伯問難
黃帝御極坐明堂之上臨觀八極考建五常以為人生
負隂而抱陽食味而被色寒暑相盪喜怒交侵乃與岐
伯上窮天紀下極地理遠取諸物近取諸身更相問難
雷公之倫授業傳之而内經作矣蒼周之興秦和述六
氣之論具明於左史厥後越人得其一二演述難經西漢
倉公傳其舊學東漢仲景撰其議論晉皇甫謐次為甲乙
隋楊上善纂為太素唐王冰篤好之大為次註(林億素問序)
素問惟八卷
班固曰内經十八卷素問即其經之九卷兼靈樞九篇
乃其數焉雖年代移革而授學猶存懼非其人時有所
隠故第七一卷師氐藏之今之奉行惟八卷爾周有和
緩漢有淳于魏有張公華公皆得斯道妙者也(玉冰素問序)
醫之起
帝王世紀曰黃帝使岐伯主典醫藉以療衆疾說文曰
巫彭初作醫吕氏春秋亦曰巫彭作醫
方書所出
世諸方書藥法雖損益隨時大抵祖述黃帝如脈經之
出於晉王叔和病源之出於隋巢元方湯液經之出於
商伊尹傷寒論出於漢張機千金備急出於唐孫思邈
外臺秘要出於唐王珪皇朝太平集天下名方為太平
聖惠其餘紛紛無代無之高氏小史曰炎帝作藥方以
救時疫(事物紀原)
難經
帝王世紀曰黃帝命雷公岐伯論經脈旁通問難八十
一為難經楊元操難經序曰黃帝八十一難經者秦越
人所作按黃帝内經一秩秩九卷其義難究越人乃採
精要八十一章為難經(同上)
陸宣公裒方書
陸宣公在忠州裒方書以度日非特假此以避禍蓋
君子之存心無所不用其至也前輩名士往往能
醫非惟衛生亦可及物而今人反耻言之近時士
大夫家藏方或集驗方流布甚廣皆仁人之用心
本草單方近已刻於四明及本朝諸公文集雜說
中名方尚多未見有類而傳之者予屢為之恨藏
書不廣儻有能用予言集以傳諸人亦濟物之一端
也
本草
百藥自神農始
淮南子曰神農始嘗百草之滋味當此之時一日而遇
七十毒世本曰神農和藥濟人則百藥自神農始也世
紀或云伏羲嘗味百草非也梁陶弘景本草序曰神農
氏王天下宣藥療疾以拯夭傷高氏小史曰炎帝嘗百
藥以治病嘗藥之時百死百生帝王世紀曰炎帝嘗草
木宣藥療疾著本草四卷至梁陶弘景唐李世勣等註
叙為二十卷皇朝開寳中重校定仁宗嘉祐中命掌禹
錫等集類諸家叙藥之說為補注本草唐書于志寧傳
志寧云班固惟記黃帝内外經不載本草梁七錄乃稱
之世謂神農嘗藥黃帝以前文字不傳以識相付至桐
雷乃載篇册然所載郡縣多漢時張仲景華佗竄記其
語梁陶弘景此書應與素問同類其餘多與志寧之說
同也(事物紀原)
藥有君臣佐使
藥有君臣佐使大扺養命之藥則多君養性之藥則多
臣療病之藥則多佐使猶依本性所主而兼復斟酌詳
用此者益當為善
用藥增減
千金方云夫衆疾積聚皆起於虛虛生百病積者五臟
之所積聚者六腑之所聚如斯等疾多從舊方不假增
減虛而勞者其弊萬端宜應隨病增減聊復審其冷熱
記其增損之主耳虛勞而頭痛復熱加枸杞萎蕤虛而
欲吐加人參虛而不安亦加人參虛而多夢紛紜加龍
骨虛而多熱加地黃牡礪地膚子甘草虛而冷加當歸
芎藭乾薑虛而損加鍾乳棘刺蓯蓉巴戟天虛而大熱
加黃芩天門冬虛而多忘加茯神遠志虛而驚悸不安
加龍齒沙參紫石英小草若冷則用紫石英小草若客
熱則用沙參龍齒不冷不熱皆用之虛而口乾加麥門
冬知母虛而吸吸加胡麻覆盆子栢子仁虛而多氣兼
微咳加五味子大棗虛而身強腰中不利加磁石杜仲
虛而多冷加桂心吳茱萸附子烏頭虛而勞小便赤加
黃芩虛而客熱加地骨皮白水黃茋(白水地名)虛而冷用隴
西黃茋虛而痰復有氣用生薑半夏枳實虛而小腸利
加桑螵蛸龍骨鷄肶胵虛而小腸不利加茯芩澤瀉虛
而損溺白加厚朴諸藥無有一一歴而用之但據體性
冷熱的相主對聊叙增損之一隅夫據方者宜準此
藥有宣通補洩
藥有宣通補洩輕重澀滑燥濕此十種者是藥之大體
而本經都不言之後人亦未述遂令調合湯丸有昧於
此者至如宣可去壅即薑橘之属是也通可去滯即通
草防己之属是也補可去弱即人參羊肉之属是也洩
可去袐即葶藶大黃之属是也輕可去實即麻黃葛根
之属是也重可去怯即磁石鐵粉之属是也澁可去脱
即牡礪龍骨之属是也滑可去著即冬葵榆皮之属是
也燥可去濕即桑白皮赤小荳之属是也濕可去枯即
紫石英白石英之属是也只如此體皆有所属凡用藥
者審而詳之則靡所遺失矣
本草黑白字
滕元發云一善醫惟取本草白字藥用之多騐蘇子容
云黑字者多後漢人益之
藥有隂陽配合
本草云凡天地萬物皆有隂陽大小各有色類尋究其
理並有法象故毛羽之類皆生於陽而属於隂鱗介之
類皆生於隂而属於陽所以空青法木故色青而主肝
丹砂法火故色赤而主心雲母法金故色白而主肺雌
黃法土故色黃而主脾磁石法水故色黑而主腎餘皆
以此推之例可知也
誤註本草
張文潜好食蟹晚苦風痺然嗜蟹如故至剔其肉滿貯
巨桮而食之嘗作詩云世言蟹毒甚過食風乃乘風淫
為末疾能敗股與肱我讀本草書美惡未有憑筋絶不
可理蟹續牢如絙骨萎用蟹補可使無騫崩凡風待火
出熱甚風迺騰中言若遇蟹其快若霜冰俗傳未必妄
但恐殊愛憎本草起東漢要之出賢能雖失諒不遠堯
跖終殊稱書生自信書俚說徒營營文潛為此詩殆嗜
蟹之癖而為之辯耶抑真信本草也如河豚之目并其
子凡血皆有毒食者每剔去之其肉則洗滌數十過俟
色如雪方敢烹故梅聖俞詩云烹炰苟失所入喉為鏌
鎁而大觀本草乃云河豚性溫無毒所謂注本草誤而
能殺人者殆類此也
藥名之異
本草一物而有數名者詳載本經至有日常用之藥乃
有異名一時難以尋討今直指其名表而出之庶有益
於後學牡蒙乃紫參衛矛即鬼箭紫萎今凌霄花蘹香
子即茴香也莎草根今香附子是北亭砂乃碙砂茗苦
荼者茶也無食子没石子是南燭枝今烏飯葉菰根茭
筍也惡實即牛蒡子蠡實即馬藺淫羊藿即仙靈脾假
蘇是荆芥葫是大蒜牙子乃狼牙馬勃乃馬屁菌也商
陸即當陸根敗天公人戴竹笠之敗者薰陸香乳香也
訶棃勒初未成實風吹之墜地謂之隨風子太平廣記
載南威橄欖也石蜜櫻桃也盧橘枇杷也木密棗也塺
塵也葱白涼青熱通九竅韮白暖地之羊肉青涼閉九
竅萊服乃蘿蔔小草即遠志葉半天河竹籬頭水也署
預今之山藥神屋即龜甲五靈脂寒號虫糞也芰實菱
也烏芋即慈菇蚤休即紫荷車浮石載石蟹條下慎火
草即景天也
鍼灸
鍼灸之始
帝王世紀曰太昊畫八卦以類萬物之情六氣六腑五
臟五行隂陽四時水火升降得以有象百病之理得以
有類乃制九鍼又曰黃帝命雷公岐伯教制九鍼蓋鍼
灸之始也
明堂
今醫家記鍼灸之穴為偶人點誌其處名明堂按銅人
俞穴圖序曰昔黃帝問岐伯以人之經絡窮妙於血脈
參變乎隂陽盡書其言藏於金蘭之室洎雷公請問乃
坐明堂以授之後世言明堂者以此(並事物紀原)
妙鍼獺走
宋人王纂海陵人少習經方尤精鍼石遠近知其盛名
宋元嘉中縣人張方女日暮宿廣陵廟門下夜有物假
作其壻來女因被魅惑而病纂為治之始下一鍼有獺
從女被内走出病因而愈(劉穎叔異苑)
鍼芻愈鬼
徐熙字秋夫不知何郡人時為射陽少令善醫方名聞
海内常夜聞鬼呻吟聲甚凄苦秋夫曰汝是鬼何所需
荅曰我姓斛名斯家在東陽患腰痛死雖為鬼而疼痛
不可忍聞君善術願相救濟秋夫曰汝是鬼而無形云
何厝治鬼曰君但縳芻為人索孔穴鍼之秋夫如其言
為鍼腰四處又鍼肩井三處設祭而埋之明日一人來
謝曰蒙君醫療復為設祭病除飢解感惠實深忽然不
見當代稱其通靈長子道度次子叔嚮皆精其術焉(唐史)
鍼愈風手
唐甄權許州扶溝人常以母病與弟立言專習醫方遂
究其妙隋開皇初為袐書省正字後稱疾除魯州刺史
庫狄欽患風手不得引諸醫莫能療權謂曰但得弓箭
向垜一鍼可以射矣鍼其肩隅一穴應時愈貞觀中年
一百三歲太宗幸其家視其飲食訪以藥性因授朝散
大夫賜几杖衣服其修撰脈經鍼法明堂人形圖各一
卷至今行用焉(同上)
許希善鍼
天聖中仁宗不豫國醫進藥久未效或薦許希善用
鍼者召使治之三鍼而疾愈所謂興龍穴是也仁宗
大喜遽命官之賜予甚厚希善既謝上復西北再拜
仁宗怪而問之希善曰臣師扁鵲廟所在也仁宗嘉之
是時孔子之後久失封爵故顔大初作許希詩以諷之
於是詔訪孔子四十七代孫襲封文宣王(皇朝類苑)
鍼法
善用鍼者從隂引陽從陽引隂以右治左以左治右以
我知彼以表知裏
鍼愈風眩
秦鳴鶴為侍醫高宗苦風眩頭重目不能視武后亦幸
災冀逞其志至是疾甚召鳴鶴張文仲診之鳴鶴曰風
毒上攻若刺頭出少血即愈矣天后自簾中怒曰此可
斬也天子頭上豈是試出血處耶上曰醫之議病理不
加罪且吾頭重悶殆不能忍出血未必不佳命刺之鳴
鶴刺百會及腦戶出血上曰吾眼明矣言未畢后自簾
中頂禮拜謝之曰此天賜我師也躬負繒寳以遺鳴鶴
鍼鼻生贅
狄梁公性好醫藥尤妙鍼術顯慶中應制入關路傍大
榜云能療此兒酬絹千疋有冨室兒鼻端生贅如拳石
綴鼻根蒂如筋痛楚危亟公為腦後下鍼疣贅應手而
落其父母輦千絹奉焉公不顧而去(集異說)
筆鍼破癰
李王公主患喉癰數日痛腫飲食不下纔召到醫官言
須鍼刀開方得潰破公主聞用鍼刀哭不肯治痛逼水
糓不入忽有一草澤醫曰某不使鍼刀只用筆頭蘸藥
癰上霎時便潰公主喜遂令召之方兩次上藥遂潰出
濃血一盞餘便寬兩日瘡無事令傳其方醫曰乃以鍼
繫筆心中輕輕劃破其潰散爾别無方言醫者意也以
意取效爾(名醫錄)
鍼瘤巨虱
臨川有人瘤生頰間癢不可忍每以火烘炙則差止已
而復然極以患苦醫者告之曰此真虱瘤也當剖而出
之取油紙圍頂上然後施砭瘤才破小虱涌出無數
最後一白一黑兩大虱皆如豆殼中空空無血與頰了
不相干略無瘢痕但瘤所障處正白爾(丁志)
善鍼
無為軍張濟善用鍼得訣於異人能觀解人而視其經
絡則無不精因歲饑疫人相食凡視一百七十人以行
鍼無不立騐如孕婦因仆地而腹偏左鍼右手指正久
患脱肛鍼頂心而愈傷寒翻胃嘔逆累日食不下鍼眼
眥立能食皆古今方書不著陳瑩中為作傳云藥王藥王
為世良醫嘗草木金石名數凡十萬八千悉知酢鹹淡
甘辛等味故從味因悟入益知今醫家别藥口味者古
矣(邵氏聞見錄)
捫腹鍼兒
朱新仲祖居桐城時親戚間有一婦人姙孕將産七日
而子不下藥餌符水無不用待死而已名醫李幾道偶
在朱公舍朱引至婦人家視之李曰此百藥無所施惟
有鍼法吾藝未至此不敢措手爾遂還而幾道之師龐
安常適過門遂同謁朱朱告之故曰其家不敢屈公然
人命至重公能不惜一行救之否安常許諾相與同往
才見孕者即連呼曰不死令其家人以湯溫其腰腹間
安常以手上下摩之孕者覺腸胃微痛呻吟間生一男
子母子皆無恙其家驚喜拜謝敬之如神而不知其所
以然安常曰兒已出胞而一手誤執母腸胃不復能脱
故雖投藥而無益適吾隔腹捫兒手所在鍼其虎口兒
既痛即縮手所以遽生無他術也試令取兒視之右手
虎口有鍼㾗其妙如此(泊宅編)
鍼急喉閉
於大指外邊指甲下根齊鍼之不問男女左右只用人
家常使鍼鍼之令血出即效如大段危急兩手大指都
鍼之其功甚妙(庚志)
砭石
砭石謂以石為鍼也山海經曰高氏之山有石如玉可
以為鍼則砭石也
刺誤中肝
督郵徐毅得病華佗往省之毅謂佗曰昨使醫曹吏劉
祖鍼胃脘訖便苦咳嗽欲卧不安佗曰刺不得胃脘誤
中肝也食當日減五日不救如佗言
九鍼
九鍼上應天地隂陽一天二地三人四時五音六律七
星八風九野一鍼皮二鍼肉三鍼脈四鍼筋五鍼骨六鍼
調隂陽七鍼益精血八鍼除風九鍼通九竅除三百六
十五節氣一鑱鍼二員鍼三提鍼四鋒鍼五䤵鍼六員
利鍼七毫鍼八長鍼九大鍼
工鍼
僧海淵閬人也工鍼砭天禧中入吳楚游京師寓相國
寺中書令張士遜疾國醫拱手淵一鍼而愈由是知名既
老歸蜀范景仁賦詩餞之云舊鄉山水遶禪扃日日山
光與水聲歸去定貪山水樂不教魂夢到神京治平二
年化去張唐英貽以偈曰言生本不生言滅本不滅覺
路自分明勿與迷者說劉季孫銘其塔曰資身以醫有
聞於時餘幣散之拯人於危君子所難嗟乎師
鍼舌底治舌出不收
王況字子亨本士人為南京宋毅叔壻毅叔既以醫名
擅南北況初傳其學未精薄遊京師甚悽然會鹽法忽
變有大賈覩揭示失驚吐舌遂不能復入經旬食不下
咽尫羸日甚國醫不能療其家憂懼榜於市曰有治之
者當以千萬為謝況利其所售之厚姑往應其求既見
賈之状忽發笑不能制心以謂未易措手也其家怪而
詰之況謬為大言答之曰所笑者輦轂之大如此乃無
人治此小疾耳語主人家曰試取鍼經来況謾檢之偶
有穴與其疾似是者況曰爾家當勒狀與我萬一不能
治則勿尤我當為鍼之可立效主病者不得已亦從之
急鍼舌之底抽鍼之際其人若委頓狀頃刻舌遂伸縮
如平時矣其家大喜謝之如約又為之延譽自是翕然
名動京師既小康始得盡心肘後之書卒有聞於世事
之偶然有如此者況後以醫得幸宣和中為朝請大夫
著全生指迷論一書醫者多用之(王明清餘話)
艾謂之一壯
醫用艾一灼謂之一壯以壯人為法也其用若干壯壯
人當依此數老幼羸弱量力減之(類苑)
灸背瘡
京師萬勝門剰員王超忽覺背上如有瘡隠起倩人看
之已如盞大其頭無數或教往梁門裏外科金龜兒張
家買藥張視嚬眉曰此瘡甚惡非藥所能治只有灼艾
一法庶可冀望萬分然恐費力乃撮艾與之曰且歸家
試灸瘡上只怕不疼直待灸疼方可療爾灼艾十餘殊
不知痛妻守而哭之至第十三壮始大痛四傍惡肉捲
爛隨手墮地即似稍愈再詣張謝張付藥敷貼數日安
則知癰發於背脅其捷法莫如灸也(類編)
蒜灸癰疽
凡人初覺發背欲結未結赤熱腫痛先以濕紙覆其上
立視候之其紙先乾處則是結癰頭也取大蒜切成片
如當三錢厚薄安其頭上用大艾炷灸之三壮即換一
片蒜痛者灸至不痛不痛者灸至痛時方住最要早覺
早灸為上一日二日十灸十活三日四日六七活五六
日三四活過七日不可灸矣若有十數頭作一處生者
即用大蒜研成膏作薄餅鋪頭上聚艾於蒜餅上燒之
亦能活也若背上初發赤腫一片中間有一&KR0034;米大頭
子便用獨頭蒜切去兩頭取中間半寸厚薄正安於瘡
上却用艾於蒜上灸二七壯多至四十九壯(江寧府紫極觀因掘)
(得石碑載之)
灸瘵疾
女童莊妙真緣姊坐瘵疾不起餘孽亦駸駸見偶趙道
人過門見而言曰汝有瘵疾不治何耶答曰喫了多少
藥勿效趙曰吾得一法治此甚易當以癸亥夜二更六
神皆聚時解去下體衣服於腰上兩傍微䧟處鍼灸家
謂之腰眼直身平立用筆點定然後上牀合面而卧每
灼小艾炷七壯勞蟲或吐出或瀉下即時平安斷根不
發更不傳染敬如其教因此獲生(類編)
灸欬逆法
予族中有病霍亂吐利垂困忽發欬逆半日之間遂至
危殆有一客云有灸欬逆法凡傷寒及久疾得欬逆皆
為惡候投藥皆不效者灸之必愈予遂令灸之火至肌
欬逆已定元豐中予為鄜延經略使有幕官張平序病
傷寒已困一日官屬會飲通判延州陳平裕忽言張平
序已屬纊求往見之予問何遽至此云欬逆甚氣已不
屬予忽記灸法試令灸之未食頃平裕復來喜笑曰一
灸遂差其法乳下一指許正與乳相直骨間陷中婦人
即屈乳頭度之乳頭齊處是穴艾炷如小荳許灸三壮
男灸左女灸右只一處火到肌即差若不差則多不救
矣(良方)
灸鼻衂
徐德占教衂者急灸項後髮際兩筋間宛宛中三壯立
止蓋血自此入腦注鼻中常人以線勒頸後可止衂此
灸决效無疑(同上)
灸牙疼法
隨左右所患肩尖微近後骨縫中小舉臂取之當骨解
陷中灸五壯予目覩灸數人皆愈矣灸畢項大痛良久
乃定永不發予親病齒痛百方治之皆不騐用此法遂
差(同上)
腳氣灸風市
蔡元長知開封正據案治事忽覺如有蟲自足心行至
腰間即墜筆暈絶久之方甦掾屬云此病非俞山人不
能療趣使呼之俞曰是真腳氣也法當灸風市為灸一
壯蔡晏然復常明日疾如初再呼俞曰欲除病根非千
艾不可從其言灸五百壯自此遂愈仲兄文安公守姑
蘇以鑾輿廵幸虛府舍暫徙吳縣縣治卑濕旋感足痺
痛掣不堪忍服藥勿效乃用所聞灼風市肩隅曲池三
穴終身不復作僧普清苦此二十年每發率兩月用此
灸二十一壯即時痛止其他蒙此力者不一而足(夷堅志)
灸腳轉筋
岐伯灸法療腳轉筋時發不可忍者灸腳踝上一壯内
筋急灸内外筋急灸外
三里頻灸
若要安三里莫要乾患風疾人宜灸三里者五臟六腑
之溝渠也常欲宣通即無風疾
灸頭臂腳不宜多
如灸頭上穴灸多令人失精神臂腳穴灸多令人血脈
枯竭四肢細而無力既復失精神又加於細即令人短
夀
灸痔疾
唐陜州王及郎中充西路安撫司判官乘驢入駱谷及
宿有痔疾因此大作其狀如胡瓜貫於腸頭熱如煻煨
火至驛僵仆主驛吏言此疾某曾患来須灸即差用柳
枝濃煎湯先洗痔便以艾灸其上連灸三五壯忽覺一
道熱氣入腸中因大轉瀉先血後穢一時至痛楚瀉後
遂失胡瓜登騾而馳(本事方)
灸蛇毒
朝野僉載記毒蛇所傷用艾灸當齧處灸之引去毒氣
即差其餘惡蟲所螫馬汗入瘡用之一效
灸難産
張文仲灸婦人横産先手出諸般符藥不捷灸婦人右
腳小指頭尖頭三壯炷如小麥大下火立産
灸臍風
樞密孫公抃生數日患臍風已不救家人乃盛以盤合
將送諸江道遇老媼曰兒可活即與俱歸以艾炷臍下
遂活(青箱記)
不宜灸
凢婦人懷孕不論月數及生産後未滿百日不宜灸之
若絶子灸臍下二寸三分間動脈中三壯女子后門不
灸(出千金方)
因灸滿面黑氣
有人因灸三里而滿面黑氣醫皆以為腎氣浮面危候
也有人云腎經有濕氣上蒸於心心火得濕成煙氣形
於面面屬心故心腎之氣常相通如坎之外體即離離
之外體即坎心腎未常相離也耳屬水其中虛則有離
之象目屬火其中滿則有坎之象抑可見矣以去濕藥
治之如五苓散防已黃蓍之類皆可用(醫餘)
神醫
太醫集業
國家以文武醫入官蓋為養民設未有不自古學而得
之者學古之道雖别而同為儒必讀五經三史諸子百
家方稱學者醫者之經素問靈樞是也史書即諸家本
草是也諸子難經甲乙中藏太素是也百家鬼遺龍樹
金鏃刺要銅人明堂幼幼新書産科保慶等是也儒者
不讀五經何以明道德性命仁義禮樂醫不讀靈素何
以知隂陽運變德化政令儒不讀諸史何以知人才賢
否得失興亡醫不讀本草何以知名德性味養生延年
儒不讀諸子何以知崇政衛教學識醇疵醫不讀難素
何以知神聖工巧妙理奥義儒不讀百家何以知律歷
制度休咎吉凶醫不讀雜科何以知脈穴骨空竒病異
證然雖如是猶未為博况經史之外又有文海類集如
漢之班馬唐之韓柳及我大宋文物最盛難以槩舉醫
文漢有張仲景華佗唐有孫思邈王冰等動輙千百卷
其如本朝太平聖惠乘閒集效神巧萬全備見崇文名
醫别錄(三因方)
趙簡子
扁鵲傳趙簡子病五日不知人大夫皆懼於是召扁鵲
入視之曰血脈滯也而何怪昔秦穆公常七日如此而
寤寤而告公孫子輿曰我夢之帝所甚樂帝告我晉國
將亂五世不安其後將霸未老而死霸者之子且令而
國男女無别後獻公之亂文公之霸而襄公敗秦師於
殽而歸縱淫今主君之病與之同不出三日疾必間間
必言矣居二日半簡子寤(史記)
神醫
陳昭遇者嶺南人善醫隨劉鋹歸朝後為翰林醫官所
治疾多愈世以為神醫絶不讀書詰其所習不能答嘗與
所親曰我初來都下持藥囊抵軍壘中日閱數百人其
風勞冷氣之候皆默然識之然後視其長幼虛實按古
方用湯劑鮮不愈者實未嘗尋脈訣也莊周所謂懸解
董遇以為讀書百遍義自見豈是之謂歟(皇朝類苑)
尸蹷
&KR0593;太子死扁鵲曰太子病所謂尸蹷者也夫以陽入隂
中動胃繵緣中經維絡别下於三焦膀胱是以陽脈下
遂隂脈上争會氣閉而不通隂上而陽内行下内鼓而
不起上外絶而不為使上有絶陽之絡下有破隂之紐
破隂絶陽之色已廢脈亂故形静如死狀太子未死也
夫以陽入隂支蘭臟者生以隂入陽支蘭臟者死凢此數
事皆五臟蹷中之時暴作也良工取之拙者疑殆扁鵲
乃使弟子子陽厲鍼砥石以取外三陽五會有間太子
蘇乃使子豹為五分之熨以八減之劑和煮之以更熨
兩脅下太子起坐更適隂陽但服湯二旬而復故故天
下盡以扁鵲為能生死人扁鵲曰越人非能生死人也此
自當生者越人能使之起爾(史記)
死胎
李將軍妻病甚呼華佗視脈曰傷娠而胎不去將軍言
聞實傷娠胎已去矣佗曰按脈胎未去也將軍以為不
然佗舍去婦稍小差百餘日復動更呼佗佗曰此脈故
事有胎前當生兩兒一兒先出血出甚多後兒不及生
母不自覺旁人亦不寤不復迎遂不得生胎死血脈不
復歸必燥著母脊故使多脊痛今當與湯并鍼一處此
死胎必出湯鍼既加婦痛急如欲生者佗曰此死胎久
枯不能自出宜使人探之果得一死男手足完具黑長
可尺許佗之絶技凡此類也(三國魏志)
郝翁精於醫
郝翁者名允博陵人少代其兄長征河朔不堪其役遁
去月夜行山間憊甚憩一樹下忽有大羽禽飛止其上
熟視之一黃衣道士也允拜手乞憐道士曰汝郝允乎
因授以醫術晚遷鄭圃世以神醫名之遠近之人賴以
活者四十餘年非病者能盡活之也蓋其術精良可信
不幸而不可治必先語之雖死亦無恨於脈非獨知己
病能前知未病與死近者頃刻遠者累年至其時皆無
失歲常候測天地六元五運考四方之病前以告人亦
無失皇祐中翁死張峋子堅誌其墓曰夏英公病泄太
醫皆為中虛翁曰風客於胃則泄殆藁本湯證也英公
駭曰吾服金石等藥無數泄不止其敢飲藁本乎翁強
進之泄止(邵氏聞見錄)
禇澄善醫
南史曰禇澄善醫術建元中為吳郡太守百姓李道念
以公事到郡澄見謂汝有重病答曰舊有冷病至今五
年衆醫不差澄為診謂曰汝病非冷非熱當是食白瀹
鷄子過多所致令取蒜一升煑服仍吐一物如涎裹之
動開看是鷄雛羽翅爪距貝足能行走澄曰此未盡更
服所餘藥又吐得如向者鷄十三頭而病都差當時稱
妙
唐與正治疾
唐與正少年得脈法於臨安醫者黃澤繼又得藥法於
太學生夏德懋所召紫霞仙遇人有竒疾多以意治其
侄女年數歲得風癉疾先發於臆迤邐延上赤腫痛痒
醫以上膈風熱治之不效唐診之曰是肝肺風熱盛極
耳以升麻羌活荆芥鼠粘子赤芍藥淡竹葉桔梗乾葛
八物治之自下漸退而腫聚於頂其高數寸雖飲食寢
處無妨而疾終未去也唐母吳夫人曰此女乳母好飲
熱酒至并歠其糟疾殆因是歟唐方悟所以至頂不消
之由思之唯乾葛消酒且能療火毒乃於先方加葛三
倍使服之二日腫盡失去從舅吳廵檢病不得前溲卧
則微通立則不能㳙滴醫遍通用小腸藥窮技巧弗驗
唐因其侄孫大用來問吳常日服何藥曰叔祖常服黑
錫丹問何人結砂曰自為之唐洒然悟曰是必結砂時
鉛不死硫黃飛去鉛砂入膀胱卧則偏重猶可溲立則
正塞水道以故不能通令取金液丹三百粒分為十服
煎瞿麥湯下之膀胱得硫黃積鉛成灰從水道下猶累
累如細砂病遂愈葛之消酒硫黃之化鉛皆載經方苟
不知病源而以古方從事未見其可也(夷堅志)
以醫知名
成州團練使張銳字子綱以醫知名居於鄭州政和中
蔡魯公之孫婦有娠及期而病國醫皆以為陽證傷寒
懼胎之墜不敢投涼劑魯公密邀銳視之銳曰兒處胎
十月將生矣何藥之能敗即以常法與藥且使倍服之
半日而兒生病亦失去明日婦大泄而喉閉不入食衆
醫復指言其疵且曰二疾如冰炭又産蓐甫近雖扁鵲
復生無活理也銳曰無庸憂將使即日愈乃入室取藥
數十粒使吞之咽喉即通下泄亦止逮滿月魯公開宴
自諸子諸孫及婦女甥壻合六十人請銳為客公親酌
酒為夀曰君之術通神吾不敢知敢問一藥而治二疾
何銳曰此於經無所載特以意處之向者所用乃附子
理中丸裹以紫雪爾方喉閉不通非至寒藥不為用既
已下咽則消釋無餘其得至腹中者附子力也故一服
而兩疾愈公大加嘆異盡歛席上金七箸遺之刑部尚
書慕容彦逢為起居舍人母夫人病亦召銳於鄭至則
死矣時方六月暑將就木銳欲入視彦逢不忍意其欲
求錢乃曰道路之費悉當奉償實不煩入銳曰傷寒法
有死一晝夜復生者何惜一視之彦逢不得已自延入
悲哭不止銳揭面帛注視呼仵匠語之曰若嘗見夏月
死者面色赤乎曰無然則汗不出而蹷爾不死也幸無
亟歛趨出取藥命以水二升煑其半灌病者戒曰善守
之至夜半大瀉則活矣銳舍於外館至夜半時守病者
覺有聲勃勃然遺屎已滿蓆出穢惡物斗餘一家盡喜
遽敲門呼銳銳應曰吾今日體困不能起然亦不必起
明日方可進藥也天且明出門若將便旋然徑命駕歸
鄭彦逢詣其室但畱平胃散一貼而已其母服之數日
良愈蓋銳以彦逢有求錢之疑故不告而去紹興中流
落入蜀王秬叔堅問之曰公之術古所謂十全者幾是
歟曰未也僅能七八耳吾長子病診脈察色皆為熱極
命煮承氣湯欲飲之將飲復疑至於再三將遂飲如有
掣吾肘者姑持杯以待兒忽發顫悸覆綿衾至四五始
稍定汗下如洗明日而脱然使吾藥入口則死矣安得
為造妙世之庸醫學方書未知萬一自以為足吁可懼
哉(夷堅志)
耳聞風雨聲
孫兆殿丞治平中間有顯官權府尹忘其名氏一日坐
堂决事人吏環立尹耳忽聞風雨鼓角聲顧左右曰此
何州郡也吏對以天府尹曰若然吾乃病耳遽召孫公
往焉公診之乃畱藥治之翌日尹如故尹召孫問曰吾
所服藥切類四物飲孫曰是也尹曰始慮為大患服此
藥立愈其故何也孫曰心脈太盛腎脈不能歸耳以藥
凉心經則腎脈復歸乃無恙孫之醫出於衆人皆如是
衆人難之孫則易之衆人易孫則難之真世之良醫也
(青箱集)
非孕
潘璟字溫叟名醫也虞部員外郎張咸之妻孕五歲南
陵尉富昌齡妻孕二歲團練使劉彛孫妾孕十有四月
皆未育溫叟視之曰疾也凢醫妄以為有姙爾於是作
大劑飲之虞部妻墮肉塊百餘有眉目狀昌齡妻夢二
童子色漆黑倉卒怖悸疾走而去彛孫妾墮大蛇猶蜿
蜒不死三婦人皆無恙屯田郎中張諲妻年四十餘而
天癸不至溫叟察其脈曰明年血潰迺死既而果然又
貴江令王霽夜夢與婦人謳歌飲酒晝不能食如是三
歲溫叟治之疾益平則婦人色益沮飲酒易怠而謳歌
不樂久之遂無所見溫叟曰疾雖衰然未愈也如夢男
子青巾而白衣者則愈矣後果夢則能食(夷堅志)
徙癰
南史曰薛伯宗善徙癰公孫泰患發背伯宗為氣封之
徙置齋前柳樹上明日而癰消樹邊便起一瘤如拳大
稍稍長二十餘日瘤大膿爛出黃赤汁升餘樹為之痿
損(太平御覽)
劉從周妙醫
韶州曲江人劉從周妙於醫術有自得之見著書十篇
大抵與世俗異其論痢疾云常人以白痢為冷證赤痢
為熱證故所用藥入冰炭其實不然但手足和煖則為
熱當煎粟米湯調五苓散繼服感應丸二十粒即愈手
足厥冷則為寒當服已寒丸之類凡治痢當以此别之
初不問赤白也如盛夏發熱有傷寒冒暑二證若熱有
進退則為冒暑一向熱不止則為傷寒當以此别之
拔麥中蟲
有人家女病腫以榜召醫皆不識馬嗣明問病由云曾
以手拔麥穗即有一小赤物長二尺許似蛇入其手指
中因驚倒即覺手臂疼腫月餘漸及半身肢節俱腫痛
不可忍嗣明處方治之皆愈(劉穎叔異苑)
華佗醫疾
華佗沛國譙人通飬性之術年且百歲而猶有壯容時
人以為仙精於方藥處劑不過數種心識分銖不假稱
量鍼灸不過數處若疾發結於内鍼藥所不能及者乃
令先以酒服麻沸散既醉無所覺因割破腹背抽割積
聚若在腸胃則斷截湔洗去疾穢而縫合付以神膏四
五日瘡愈一月之間皆平復
破腹取病
華佗傳一士大夫不快佗曰君病深當破腹取然君夀
亦不過十年病不能殺君忍病十歲夀俱當盡不足故
自刳裂士大夫不忍痛癢必欲除之佗遂下手所患尋
差十年竟死(並魏志)
扁鵲見齊侯
扁鵲過齊初見齊桓侯曰君有疾公不應後又見之曰
君有疾乃可治之公曰卿欲治無病之人以求其功後
又見公越人便走數日病發召越人越人曰初見君病
在皮膚鍼灸所及再見君病在血脈湯藥所及今見君
病入骨髓司命亦無奈何後數日桓侯乃薨
文摯
文摯齊人也齊威王病發使召文摯摯至謂太子曰王
病怒即愈王若即殺臣奈何太子曰無慮吾當救之文
摯於是不時來見王及來不脱履而登牀王大怒使左
右持下將烹之后及太子扣頭請救王怒遂解赦摯因
此病愈六國時人(並史記)
董奉
董奉候官人也時交州刺史杜燮中毒藥而死奉以太
一散和水沃燮口中須臾乃蘇燮自說初死時有一車
門直入一處内燮於土窟中以土塞之俄頃聞太一使
至追杜燮遂開土窟燮得出
華佗
華佗字元化善養生之術廣陵太守陳登患胷煩滿面
赤不食使人請華佗佗曰府君胷中有蟲欲成蓋腥物
之所為乃作湯令登服之遂吐三升許蟲蟲頭皆赤半
身猶是生膾佗曰此病必更再發若值良醫乃可治後
果發時佗不在病發遂卒
臟氣已絶
縣史尹世苦四肢煩口中乾不欲聞人聲小便不利佗
曰試作熱食得汗則愈不汗後三日死即作熱食而汗
不出佗曰臟氣已絶於内當啼哭而絶果如佗言(並魏志)
病有六不治
驕恣不論於理一不治輕身重財二不治衣食不能適
三不治隂陽并臟氣不定四不治形羸不能服藥五不
治信巫不信醫六不治有一於此則重難治也(千金方引史記)
隨俗為醫
扁鵲名聞天下過邯鄲聞貴婦人即為帶下醫過雒陽
聞周人愛老人即為耳目痺醫來入咸陽聞秦人愛小
兒即為小兒醫隨為變
扁鵲兄弟三人
鶡冠子云扁鵲兄弟三人並醫魏文侯問孰最扁鵲曰
長兄神視故名不出家仲兄神毫毛故名不出閭臣鍼
人血脈投人毒藥故名聞諸侯
竪傷脾
濟北王召淳于意診脈諸女子侍者至女子竪竪無病
意告永巷長曰竪傷脾不可勞法當春嘔血死王曰得
母有病乎意對曰竪病重在死法中王召視之其顔色
不變以為不然春竪捧劔從王之側王去竪後令人召
之即仆於厠嘔血死病得之流汗流汗者同法病内重
毛髮而色澤脈不衰此亦關内之病也(並史記)
病狂
蘄水縣高醫龐安時治病無不愈其處方用意幾於古
人自言心解初不從人授也蘄有富家子竊出游值鄰
人有鬭者排動屋壁富人子大驚懼疾走惶惑突入市
市方陳刑尸富人子走仆尸上因大驚到家發狂性理
遂錯醫巫百方不能已龐為劑藥求得絞囚繩燒為灰
以調藥一劑而愈龐得他人藥嘗之入口即知其何物
及其多少不差也(張右史明道雜志)
肝氣暫舒
四明僧奉真良醫也天章閣待制許元為江淮發運使
奏課於京師方欲入對而其子病亟瞑而不食惙惙欲
逾宿矣使奉真視之曰脾氣已絶不可治死在明日元曰
觀其疾勢固知其不可救今方有事須陛對能延數日
之期否奉真曰如此自可諸臓皆已衰唯肝臟獨過脾
為肝所勝其氣先絶一臟絶則死若急瀉肝氣令肝氣
衰則脾少緩可延三日過此無術也乃投藥至晚乃能
張目精稍復啜粥明日漸蘇而能食元甚喜奉真笑曰
此不足喜肝氣暫舒爾無能為也後三日果卒(筆談)
醫說卷二
