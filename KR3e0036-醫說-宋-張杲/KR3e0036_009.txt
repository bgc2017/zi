醫說卷九
宋張杲撰
養生脩養調攝
養生
皇甫隆遇青牛道士封君逹云體欲常少勞無過食去
肥醲節酸鹹减思慮損喜怒謹房室
又
抱朴子曰人亦有不病者各有所制攝生食不欲飽眠
不欲扇星下不臥劉根别傳曰取七歲男齒女髮與已
頭垢合燒服之一歲則不知老常為之使老有少容也
(太平御覧)
又
世有尫羸而夀考亦有盛壮而暴亡若元氣猶存則尫
羸而無害及其已耗則盛壮而愈危是以善養生者謹
起居節飲食導引關節吐故納新不得已而用藥則擇
其品之上性之良可以久服而無害者則五臟和平而
夀命長不善養生者薄謹節之功遲吐納之效厭上藥
而用下品伐真氣而助強陽根本已危僵仆無日(蘇文)
神氣
神者氣之子氣者神之母形者神之室氣清則神暢氣
濁則神昏氣亂則神勞氣衰則神去室空則神腐人以
氣為道道以氣為生生道兩存故長生久視
内外丹
老君曰氣象天地變通莫測陽龍隂虎木液金精二氣
交會鍊而成者謂之外丹含和鍊藏吐故納新上入泥
丸下注丹田修運不息朝於絳宫採於五石以哺百神
此内丹也修道之士内丹可以延年外丹可以升仙内
丹成而外丹不應外丹應而内丹不充皆未至於升舉
六氣
六氣者呬主肺呵主心嘘主肝呼主脾吹主腎嘻主三
焦三焦法象於三十六氣分行於六腑通利水榖調適
形神
養神
夫欲養神先須養氣養氣先須養腦養腦先須養精養
精先須養血養血先須養水而九還七返者大而論之
一年小而論之一日北斗一日一夜一週天天降地騰
從寅至申為七返却至坤為九還
存想
神仙之要莫大乎存想存謂存我之神想謂想我之身
閉目見自已之目收心見自已之心心目不離我身不
傷我神則存想之漸也
養性
飬性之道欲小勞但勿大疲及強所不能堪爾食欲少
而不欲頓常如飽中飢飢中飽善養性者先飢乃食先
渴乃飲食後當行畢摩腹數百遍暮臥常習閉口口開
則失氣邪從外入屈膝反臥益人氣力勝正偃臥春欲
晏臥早起夏秋欲夜寢早起冬欲早臥晏起雖云早起
莫在雞鳴前雖云晏起莫在日出後莫久行久立久坐
久臥久聽久視莫強食莫強酒飲則不欲多多則速吐
之養性之士唾不至遠行不疾步耳不極聽目不極視
坐不久處立不至疲臥不至厭先寒而衣先熱而解
吐納
凡吐者去故氣亦名死氣納者取新氣亦名生氣
和氣
彭祖曰和氣導氣之道密室閉尸安牀暖席枕高二寸
半正身偃臥瞑目閉氣以鴻毛著鼻上不動經三百息
耳無所聞目無所見心無所思如此則寒暑不能侵蜂
蠆不能毒夀三百六十歲隣於真人也
夜卧
夜臥覺常叩齒九通咽唾九過以手按鼻左右上下數
十過
存心中氣
仙經曰常存心中有氣大如雞子内赤外黃能辟衆邪
延年益夀又云常存心如炎火如斗煌煌光明百邪不
敢干之
服玉泉
道人蒯京年百七十八而甚丁壮言朝朝服玉泉琢齒
玉泉者口中唾也朝旦未起早漱津令滿口含之琢齒
二七過名曰練精(脩真祕訣)
般運捷法
揚州有武官侍其某者官於二廣十餘年終不染瘴面
紅膩腰足輕快初不服藥唯每日五更起坐兩足相向
熱摩湧泉無數以汗出為度歐公平日不信仙佛笑人
行氣晚年云數年来足瘡一點痛不可忍近有人傳一
法用之三日不覺失去其法重足坐閉目握固縮榖道
摇颭兩足如氣毬状氣極即休氣平復為之日七八得
暇即為乃般運捷法也文忠痛已即廢若不廢當有益
(仇池筆意)
真常子養生
酒多血氣皆亂味薄神䰟自安夜漱却勝朝漱暮飱不
若晨飱耳鳴直湏補腎目暗必須治肝節飲自然脾健
少思必定神安汗出莫當風立腹空莫放茶穿
飬性之術
楊泉物理論曰榖氣勝元氣其人肥而不夀元氣勝榖
氣其人瘦而夀飬性之術常使榖氣少則病不生矣(太平)
(御覧)
藏精飬神
藏精於晦則明飬神於静則安晦以蓄用静以應動善
蓄者不竭善應者不窮此君子修身治人之術唯性近
者得之易也
飬生偈
閑邪存誠練氣養精一存一明一練一清清明乃極丹
元乃生坎離乃交梨棗乃成中夜危坐服此四藥一藥
一至則極則處幾費千息閑之廓然存之卓然飬之郁
然練之赫然守之以一成之以久功在一日何遲之有
孫真人養生銘
怒甚偏傷氣思多太損神神疲心易役氣弱病相縈勿
使悲歡極當令飲食均再三防夜醉苐一戒晨嗔亥寢
鳴雲鼔寅興漱玉津妖邪難犯已精氣自全身若要無
諸病嘗當節五辛安神宜悅樂惜氣保和純夀夭休論
命脩行本在人若能遵此理平地可朝真
孫真人養生雜訣
人年四十以上勿服瀉藥常餌補藥大佳人有所怒
血氣未定因以合交令人發癰疽遠行疲乏來入房
室為五勞虚損少子水銀不可近隂令人消縮鹿猪
二脂不可近隂令隂痿不起故善養生者常少思少
念少慾少事少語少笑少愁少樂少喜少怒少好少惡
此十二少者養性之都契也養性之道常欲少勞但
莫疲及強所不能堪耳且流水不腐戸樞不蠧以其運
動故也嘗當習黃帝内視法存想思念令見五臓如
懸磬五色了了分明勿輟也常以鼻引氣口吐氣小微
吐之不得開口復欲得出氣少入氣多每欲食送氣入
腹氣為主人也凡心有所愛不用深愛有所憎不用深
憎並皆損性傷神常欲令如飽中饑饑中飽盖飽則
傷肺饑則傷氣常須少食肉多食飯勿食生菜生肉令
人傷胃一切肉唯須煮爛停冷食之食畢當潄口數過
令人牙齒不敗勿食父母本命所屬肉令人夀命不長
勿食自已本命所屬肉令人䰟魄飛揚勿食一切
腦大損人忍尿不便膝冷成痺忍大便不便成氣痔
大小便不可努成病任之佳凡遇山水塢中出泉者
不可久居常食令人患癭病又深隂地冷水不可飲
必作痎瘧濕衣及汗衣皆不可久著令人發瘡春
天不可薄衣令人傷寒霍亂頭勿向北臥頭邊勿安
火罏夜臥常習閉口開則失氣且邪惡從口入及失
血色凡人夜魘不得燃燈喚之定死無疑闇喚之吉
亦不得近而急喚夜夢惡不須說清旦以水面東方
噀之呪曰惡夢著草木好夢成珠玉即無咎矣又夢之
善惡並勿說為吉凡冬月忽有大熱夏月忽有大寒
皆勿受之有患天行時氣皆犯此也凡人居處勿令有
小隙致令風氣得入小覺有風勿強忍之久坐須急避
之使人中風古來忽得偏風四肢不遂者皆由忽此耳
凡在家及外行忽逄大風暴雨震雷昏霧皆是諸龍
鬼神行動經過所致宜入室閉尸燒香静坐安心以避
之待過後乃出不爾損人
無輕攝養
太平興國九年太宗謂宰相曰朕每日所為自有常節
辰巳間視事既罷便即觀書深夜就寝五鼓而起盛暑
晝日亦未嘗寝乃至飲食亦不過度行之已久甚覺有
力凡人食飽無不昏濁倘四肢無所運用更便就枕血
氣凝滯諸疾自生欲求清爽其可得乎老子曰我命在
我不在於天全係人之調適卿等亦當留意勿自輕於
攝養也(楊文公談苑)
孫真人十二多
多思則神殆多念則志散多慾則志昏多事則形勞多
語則氣乏多笑則臟傷多愁則心懾多樂則語溢多喜
則㤀錯昏亂多怒則百脉不定多好則專迷不理多惡
則憔悴無歡
抱朴子十五傷
才不逮強思之力不勝強舉之深憂重恚悲哀憔悴喜
樂過度汲汲所欲戚戚所患久談言笑寝息失時挽弓
引弩沉醉嘔吐飽食即臥跳走喘乏歡呼哭泣隂陽不
交(𤨏碎錄同上)
攝養
薄滋味省思慮節嗜慾戒喜怒惜元氣簡言語輕得失
破憂沮除妄想遠好惡收視聽勤内顧(同上)
衛生五事
夫未聞道者放逸其心逆於生樂以精神徇智巧以憂
畏徇得失以勞苦徇禮節以身世徇財利四徇不置心
為之病矣極力勞形躁暴氣逆當風縱酒食嗜辛鹹肝
為之病矣飲食生冷温凉失度久坐久臥大飽大飢脾
為之病矣呼呌過常辯爭陪荅冒犯寒暄恣食鹹苦肺
為之病矣久坐濕地強力入水縱慾勞形三田漏溢腎
為之病矣五病既作故未老而羸未羸而病病至則重
重則必斃嗚呼是皆弗思而自取之也衛生之士須謹
此五者可致終身無苦經曰不治已病治未病正謂此
矣
善攝生
善攝生者不勞神不苦形神形既安禍患何由而致也
夫人之生以血氣為本人之病未有不先傷其氣血者
世有童男室女積想在心思慮過當多致勞損男則神
色先散女則月水先閉何以致然盖憂愁思慮則傷心
心傷則血逆竭血逆竭故神色先散而月水先閉也火
既受病不能榮養其子故不嗜食脾既虚則金氣虧故
發嗽嗽既作水氣絶故四肢乾木氣不充故多怒鬢髮
焦筋痿俟五臟傳遍故卒不能死然終死矣此一種於
諸勞中最為難治盖病起於五臓之中無有已期藥力
不可及也若或自能改易心志用藥扶持如此則可得
九死一生舉此為例其餘諸勞可按脉與證而治之(類編)
(同上)
保養
凡人一日一夜一萬三千五百二十息未嘗休息也减
之一息則寒加之一息則熱臟腑不和諸疾生焉故元
氣在保養谷神在守護
調攝
臥處不可以首近火必有目疾亦不可當風必患頭風
等疾背受風則𠻳唯胷無禁善調攝者雖盛暑不當風
及露下久臥(𤨏碎錄)
真人飬生銘
人欲勞於形百病不能成飲酒勿大醉諸疾自不生食
了行百步數以手摩肚寅丑日翦甲頭髮梳百度飢即
立小便飽即坐旋溺行處勿當風居止無小隙過夜濯
足臥飽食終無益思慮最傷神喜怒最傷氣每去鼻中
毛常習不唾地平明欲起時下牀先左脚一日無災殃
去邪兼避惡如能七星步令人長夀樂酸味傷於筋苦
味傷於骨甘即不益肉辛多敗正氣鹹多促人夀不得
偏耽嗜春夏少施泄秋冬固陽事獨臥是守真慎静最
為貴錢財生有分知足將為利強知是六患少慾終無
累神静自常安脩道宜終始書之壁屋中將以傳君子
(修真祕訣)
芡能養生
吳子野云芡實盖温平耳本不能大益人然俗謂之水
硫黃何也人之食芡也必枚囓而細嚼之未有多嘬而
亟嗛者也舌頰唇齒終日囁嚅而芡無五味腴而不膩
是以致玉池之水故食芡者能使人華液通流轉相挹
注積其力雖過乳石可也以此知人能澹食而徐飽者
當有大益吾在黃岡中見牧羊者必驅之瘠土云草短
而有味羊得細嚼則肥而無疾羊猶爾况人乎
摩面
太素經曰一面之上兩手常摩拭令熱使人光澤皺斑
不生先摩擦兩掌令熱以拭兩目又順手摩髮理櫛之
状兩臂更互以手摩之髮不白脉不浮外
腎神
無錫游氏子少年躭於酒色旋得疾久而弗愈勢危甚
忽語家人曰常見兩女子服飾華麗其長可三四寸每
緣吾足而行冉冉至腰而沒家人以為妖祟他日名醫
自遠而至諸游或以叩之醫曰此盖腎神也腎氣絶則
神不守舍故病者見之(癸志)
心腎肝膽
心之神發乎目則謂之視腎之神發乎耳則謂之聽肝
之精發乎鼻則謂之嗅膽之魄發乎口則謂之言故妄
視則傷心妄聽則傷腎妄嗅則傷肝妄言則傷膽
四損
遠唾損氣多唾損神多汗損血疾行損筋
精氣形
精者神之本氣者神之主形者氣之宅故神大用則歇
精大用則竭氣大勞則絶
體欲動摇
魏志曰吳普常問道於華佗佗謂普曰人體欲得動摇
但不當使極耳如動摇則榖氣易消血脉流通病不得
生譬猶尸樞不蠧流水不腐以其常動故也(史記)
金石藥之戒
服丹之戒
士大夫服丹砂死者前後固不一余所目擊林彦振平
日充實飲噉兼人居吳下每以強壮自誇有醫周公輔
言得宋道方丹砂秘術可延年而無後害道方洪州良
醫也彦振信之服三年疽發於腦始見髮際如粟越兩
日鬢頷與胷背略平十日死方疾亟時醫使人以帛漬
所潰膿血濯之水中澄其下略有丹砂盖積於中與毒
俱出也謝任伯平日聞人畜伏火丹砂不問其方必求之
服唯恐盡去歲亦發腦疽有人與之語見其疾將作俄
頃間形神頓異而任伯猶未知覺既覺如風雨經夕死
十年間親見此二人可以為戒矣(石林老人避暑錄)
五石散不可服
醫之為術苟非得於心而恃書以為用者未見能臻其
妙如术能動鍾乳按乳石論曰服鍾乳當終身忌术五
石諸般用鍾乳為主復用术理極相反不知何謂予以
問老醫皆不能言其義按乳石論云石性雖温而體本
冷重必待其相蒸薄然後發如此則服石多者勢自能
相蒸若要以藥觸之其發必甚五石散雜以衆藥用石
殊少勢不能蒸須藉外物激之乃發爾如火少必因風
氣所鼓而後發火盛則鼓之反為害此自然之理故孫
思邈云五石散太猛毒寕服野葛不服五石遇此方即
須焚之勿為含生之害又曰人不服石庶事不佳石在
身中萬事休泰唯不可服五石散盖以五石散聚其所
惡激而用之其發暴故也古人處方大體如此非此書
所能盡也况方書仍多偽雜如神農本草最為舊書其
間差殊尤多醫不可以不知也(劉潁叔異苑)
服丹之過
張中書慤自壮歲時無日不服丹砂暮年歸福州身體
充腯飲啖加於人十倍其家困於供億獨一姪與婦竭
力祗事張命以官每中夜苦飢但擊牀屏須亟以饅頭
非五十枚不飽茹菜必十把常食羊肉必五斤經年之
後姪家為枵空忽髮際生瘍浸淫及頂巍然若高阜結
為三十六瘡旬餘爆裂有聲瘡翻而外向如人口反脣
而卒(庚志)
服金石藥之戒
服金石藥者潛假藥力以濟其慾然多諱而不肯言一
旦疾作雖欲諱而不可得也吳興吳景淵刑部服硫黃
人罕有知者其後二十年長子槖為華亭市易官發背
而卒乃知流毒傳氣尚及其子可不戒哉(泊宅編)
川人服丹
川人好服丹盖西北方土厚人禀氣盛可勝丹不為所
反南方魚鹽隂濕之地非宜服之大概脾惡濕腎惡燥
久服損腎其害尤大(𤨏碎錄)
秋石不可久服
服秋石久而成渴疾盖鹹能走血血走令人渴不能制
水妄行(同上)
丹砂之戒
太學博士李干以進士為鄂岳從事遇方士柳泌從受
藥法服之往往下血比四年病益急乃死其法以鉛滿
一鼎以物按中為空實以水銀盖封四際燒為丹砂云
余不知服食說自何世起殺人不可計而世慕向之盖
至於此惑也在文書所記及耳相聞傳者不說今直取
目見親與之游而以藥敗者六七公以為世戒工部尚
書歸登殿中御史李虚中刑部尚書李遜遜弟刑部侍
郎建襄陽節度使工部尚書孟簡東川節度御史大夫
盧坦金吾將軍李道古此其人皆有名位世所共識工
部既食水銀得病自說若有燒鐡杖自顛貫其下者摧
而為火射竅節以出狂痛號呼乞絶其茵席嘗得水銀
發且止唾血數十年以斃殿中疽發其背死刑部且死
謂予曰我為藥誤其季建一旦無病死襄陽黜為吉州
司馬余自袁州還京師襄陽乘舸邀我於瀟湘屏人曰
我得秘藥不可獨不死今遺子一器可用棗肉為丸服
之别一年而病其家人至訊之曰前所服之藥誤方且
下之下則平矣病二歲竟卒盧大夫死時溺出血肉痛
不可忍乞死乃死金吾以劉秘得罪食秘藥五十死海
上此可以為誡者也蘄不死乃速得死謂之智可不可
也五糓三牡鹽醯果蔬人所常御人相厚勉必曰強食
今惑者皆曰五榖令人天不能無食當務减節鹽醯以
濟百味豚魚雞三者古以養老反曰是皆殺人不可食
一筵之饌禁忌十常不食二三不信常道而務鬼怪臨
死乃悔後之好者又曰彼死者皆不得其道也我則不
然始病曰藥動故病病去藥行乃不死矣及且死又悔
嗚呼可哀也已(昌黎文集韓退之既知其害而晚年服硫黃而死見漁隠叢話)
服水銀
侍其傳服水銀久之發癢爬搔成赤疹水銀随瓜出細
如粟顆建炎中帥杭已昏不任事既罷疾革未屬纊諸
姬皆散不禁可為世戒(泊宅編)
金液丹無妄服
金液丹硫黃煉成乃純陽之物夏至人多服之反為大
患有痼冷則宜服(泊宅編)
服丹多灸風市穴
江煥言馮悅御藥服伏火藥多腦後生瘡熱氣冉冉而
上幾不濟矣一道人教灸風市穴十數壯雖愈時時復
作又教馮以隂煉秋石以大豆卷濃煎湯下遂悉平和
其隂陽也隂煉秋石法余昔有之沈暘所傳是也大豆
卷法大豆於壬癸日浸井花水中候豆生芽取皮作湯
使之(三槐王氏錄)
雷世賢丹藥
馬軍帥雷世賢家貲冨厚侍妾數十人出戍建康一意
聲色常餌丹砂乳藥以濟其欲既求諸蜀道又多市金
石珍品晝夜煎煉每日服食不去口使一妾謹信者專
掌之妾父自臨安來依其女雷以近舍屋處之父苦寒
泄不嗜食妾取雷所服丹十粒與之父但進其半下咽
未久覺臍腹間如火少焉熱不可奈繞舍狂走且百匝
後有井徑投其中家人救出之遍身已突起紫泡如巨
李經日皆陷凡泡處輙成一穴深寸許呌呼六日而卒
雷君平日所餌不啻千許了無病惱此人才吞五粒旋
喪厥身亦異矣
服丹自焚
王偁定觀者元符殿帥恩之子有才學好與元祐故家
遊范元實温潛溪詩眼中亦稱其能詩政和末為殿中
監年二十八矣眷注甚渥少年貴仕酒色自娛一日忽
宣召入禁中上云朕近得一異人能製丹砂服之可以
長生久視煉治經歲而成如紫金卿為試之定觀欣躍
拜命即取服之才下咽覺胸中煩燥之甚俄頃烟從口
中出急扶歸已不救既殮之後但聞棺中剥啄之聲莫
測所以已而火出其内頃刻之間遂成烈焰室廬盡焚
開封府尹亟救之延燒數百家方止但得枯骨於餘燼
中亦可怪也(范子濟云)
丹發背疽
丁廣者明清里中老儒也與祖父為軰行嘗任保州教
授郡將武人而通判者戚里子悉多姬侍以酒色沉縱
會有道人過郡自言數百歲能煉大丹服之可以飽嗜
慾而康強無疾然後飛昇度世守貳舘之以先生之禮
事之選日剏丹竈依其法煉之四十九日而成神光爥
天置酒大合樂相慶然後嘗之廣聞之裁書以獻乞取
刀圭以養病身道人者以其骨凡不肯與守貳憐之為
請僅得半粒廣欣然服之不數日郡將通判皆疽發於
背道人宵遁守貳相繼告殂廣腰間亦生&KR2043;甚皇恐急
飲地漿解之得愈明年考滿改秩居里中疾復作又用
前法稍痊偶覺熱燥因澡身水入瘡口中遂不得起金
石之毒如此者併書之於此以為世誡
丹緩其死
宋道方毅叔以醫名天下居南京然不肯赴請病者扶
携以就求脉政和中田登守郡母病危甚呼之不至登
怒云使吾母死亦以憂去殺此人不過斥責即遣人擒
至庭下呵之云三日之内不痊則吾當誅汝以徇衆毅
叔曰容為診之既而曰尚可活處以丹劑遂瘉田喜甚
云吾一時相困辱然豈可不刷前耻乎用太守之車從
妓樂酬以千緍俾羣卒負於前增以綵仗導引還其家
旬日後田母病復作呼之則全家遁去母遂殂盖其疾
先已在膏肓宋姑以藥緩其死爾(三說皆濟隂王明清餘話)
婦人
婦人
孫真人云婦人之病比之男子十倍難治以嗜慾多於
丈夫故感病倍於男子盖以慈戀愛憎嫉妬憂患染著
堅牢情不自抑遂因此成疾實非感冒外邪飲食起居
失節之所致也誠以情想内結自無而生有是以釋氏
稱談說酢梅口中水出想踏懸崖足心酸澁心憶前人
或憐或恨眼中淚盈貪求財寶心發愛涎舉體光潤大率
如此若非寬緩情意則雖服金丹大藥則亦不能已法
當令病者先存想以攝心抑情意以養性葛仙翁云凡
婦人諸病兼治憂恚令寬其思慮則疾無不愈
婦人論
夫天地造端於夫婦乾坤配合於隂陽雖清濁動静之
不同而成象效法之有類原兹婦人之病與男子不同
者亦有數焉古方以婦人病比男子十倍難治不亦言
之深乎但三十六病産蓐一門男子無之其如外傷風
暑寒濕内積喜怒憂思飲食房勞虚實寒熱悉與丈
夫一同也依源治療可得而知之
養胎大論
夫養胎須分能所母為能養子為所養名義既殊致養
亦别故謂之重身父母交會之初子假父母精血投誠
於其間然後成姙元氣資始之謂也一月血聚謂之始
衃二月精凝謂之始膏三月成形謂之始胎此亦無次
第中次第也道生一一生二二生三三生萬物既以三
而成不得不數月而分也成形之後隂陽施化男女始
分隨見外象而有感於内四月始受少隂君火氣以養
精五月受太隂濕土氣以養肉六月受少陽相火氣以
養氣七月受陽明金氣以養骨八月受太陽水氣以養
血九月受厥隂木氣以養筋十月臟腑俱偹神明已全
俟時而生此皆所養胎息之所成始成終也
避忌法
一月足厥隂脉養内屬於肝肝藏血不可縱怒及疲極
筋力觸冒邪風亦不可妄鍼灸其經二月足少陽脉養
内屬於膽膽合於肝共榮於血不可驚動及鍼灸其經
三月手心主脉養内屬右腎腎主精不可縱慾及悲哀
觸冒寒冷亦不得鍼灸其經四月手少陽脉養内屬三
焦三焦精府合腎以養精不可勞逸及鍼灸其經五月
足太隂脉養内屬於脾脾養肉不可妄思及飢飽觸冒
卑濕亦不可鍼灸其經六月足陽明脉養内屬於胃胃
為臟腑海合於脾以養肉不得雜食及鍼灸其經七月
手太隂脉養内屬於肺以養皮毛不可憂鬱及呌呼觸
冒煩燥亦不得鍼灸其經八月手陽明脉養内屬於大
腸合肺以養氣毋食燥物致氣澁及鍼灸其經九月足
少隂脉養内屬於腎以養骨不可懷恐及房勞觸冒生
冷亦不得鍼灸其經十月足太陽脉養内屬於膀胱以
合腎太陽為諸陽主氣故使兒脉續縷皆成六腑通暢
與母分氣神氣各全俟辰而生唯不說乎少隂心養者
盖心為五臟大主如帝王不可有為也若將理得宜無
傷胎臟更能知轉男胎教之法斯為盡善
轉女為男法
論曰陽施隂化所以有姙遇三隂所會多生女子但懷
姙三月名曰始胎血脉不流象形而變是時男女未定
故令於未滿三月間服藥方術轉令生男也其法以斧
置姙婦牀下繫刀向下勿令人知恐不信者令待雞抱
卵時依此置窠下一窠盡出雄雞此雖未試亦不可不
知凡受胎三月逐物變化故古人立胎教能令生子良
善長夀忠孝仁義聦明無疾十月之内常見好境象遠
邪僻真良教也
又
姙孕欲得男女覺有孕未滿月以弓弩絃為帶縳腰中
滿三月解轉女為男宫中秘法不傳(房室經)
視井生男
博物志曰婦人姙身三月未滿著婿衣冠平旦遶井三
匝映水視影勿反顧必生男陳成者生十女其妻遶井
三匝呪曰女為隂男為陽女多災男多祥鎻井三日不
汲及期果生一男
天癸
女子二七而天癸至任脉通泰衝盛月事以時下有子
丈夫二八腎氣盛天癸至精氣溢隂陽和故有子年老
有子者氣脉常通腎氣有餘也有子男不過八八女子
不過七七而天地精氣竭矣子夀不過天癸之數
十月而生
精氣受於天形體禀於地一月而膏二月而肧三月而
胎四月而肌五月而筋六月而骨七月而成八月而動
九月而躁十月而生(淮南子)
姙孕避忌
婦人姙身不欲見醜惡物食當避異常味不可見兔令
兒唇闕不可噉薑令兒多指(博物志)
郝翁醫婦人驗
郝翁者名允博陵人晚遷鄭圃世以神醫目之里婦二
一夜中口噤如死状翁曰血脉滯也不用藥聞雞聲自
愈一行踸踔輙踣翁曰脉厥也當治筋以藥熨之自快
皆驗士人陳堯遵妻病衆醫以為勞傷翁曰亟屏藥是
為娠證且賀君得男子已而果然又二婦人姙一咽嘿
不能言翁曰兒胞大經壅兒生經行則言矣不可毒以
藥一極壮健翁偶診其脉曰母氣已死所以生者反恃
兒氣耳如期子生母死翁所治病神異不可勝紀(邵氏後間)
(見錄)
姙婦不語
孕婦不語非病也聞如此者不須服藥臨産日但服保
生丸四物湯之類産後便語亦自然之理非藥之巧豈
其功也哉(醫餘)
半産正産
夫半産正産婦人之常事也然其間多有産後染成大
患忽絶無月行忽宫臟虧損不禁忽積成癥瘕而歲久
月深傾損性命此無他輕之以為半産而不甚將養之
所致也不知半産之後其將養當過於正産十倍正産
止血臓空虚半産即肌肉腐爛常切譬之正産有如果
中之栗夫票之為物俟其自熟隂陽氣足則其殼自開
而栗自墜方是之時子之於殼兩無所損如婦人懷孕
十月已滿隂陽氣足則其子宫自開而兒子生下若月
未滿足因誤服藥餌忽寒邪熱毒所傷忽扶輕舉重忽
倒地打傷其胎臓傷損胞繫腐爛然後其胎墜下即有
如世人採折新栗碎其皮殼就殼中斷其根蒂然後取
得栗子此其半産之喻也以其胎臟傷損胞繋斷去而
後胎墜下則其半産之人將養調治得不過於正産十
倍者哉正産之後補其虚生其好血化其惡血保其臓
氣去其風邪人人無有不安也半産之後補其虚生其
肌肉益其血窮其所因解其病去其風邪養其臓氣加
之將養過於正産十倍傷損之胎無不平復也吁世之
人多輕之至於傾危不可勝數得不惜哉(𤨏碎錄)
産難
凡治産難之法有四一腎為慳藏其氣以慳祕為事如
催生之方多用滑利迅疾之藥如兔腦筆頭灰弩牙蛇
皮之類有水血先下子道乾澁令兒不能下者如猪脂
蜜酒葱白葵子牛乳榆白皮滑石之類有稽停勞動之
久風冷乘勞虚客於胞胎使氣血凝滯澁而不下如桂
牛膝酒葱之類五積散加順元散煎服尤妙有觸犯禁
忌者如符法臘月兔腦硃砂乳香之類
催生歌
一烏(梅)三巴(豆)七胡椒細研爛搗取成膏酒醋調和臍
下貼便令母子見分胞(𤨏碎錄)
産難厭勝
凡産難密以净紙書本州太守姓名燈上燒灰湯調即
産此雖厭勝頗驗(百一選方)
産後寒氣入腹
婦人産當寒月寒氣入産門臍下脹滿手不敢犯此寒
病也醫將治之以抵當湯謂其有瘀血嘗教之曰非其
治也可服張仲景羊肉湯少减水二服遂愈(本草衍義)
産婦頭痛寒熱
有婦人方産一兩月間頭疼發熱或發寒熱者何也
其說有三一則作妳二則敗血不行三則傷風先以手
按妳子妳痛者是作妳也宜服順氣散及瓜蒌末之類
以通其妳更以温湯洗之妳通則無事妳若不痛則問
敗血行不行如敗血不行即是血作也急服行血藥如
黑神散沒藥當歸之類妳既不痛敗血自行而乃身熱
頭疼或發寒熱是傷風也依傷寒法随證治之(醫餘)
渴飲五味汁
一婦人暴渴唯飲五味汁名醫耿隅診其脉曰此血欲
凝非疾也而果孕古方有血欲凝而渴飲味之證不可
不知也
産難胞衣不出
陶隠居云産難取弓弩絃以縳腰及燒弩牙令赤内酒
中飲之皆取法於快速之義也(本草)
懷子而不乳
蓄川王美人懷子而不乳召淳于意往飲以莨菪藥一
撮以酒飲之旋乳意復診其脉而脉躁躁者有餘病即
飲以消石一齊出血血如豆比五六枚(史記)
孕婦逆生
孕婦欲産時遇腹中痛不肯伸舒行動多是曲腰眠臥
忍痛其兒在腹中不能得轉故脚先出謂之逆産須臾
不救母子俱亾但用烏蛇蛻一條蝉蛻二七箇血餘一
箇(小兒胎髮)以上三味燒為灰分為二服温酒調下併進二
服仰臥霎時其兒即時順生或用小絹鍼於小兒脚心
刺三七刺急用鹽少許塗刺處即時順生子母俱活也
(劉潁叔異苑)
産後瘈瘲
婦人疾莫大於産蓐倉卒為庸醫所殺者多矣亦未素
稱講故也舊常見杜壬作醫凖一卷其平生治人用藥
之驗其一記郝質子婦産四日瘈瘲戴眼弓背反張壬
以為瘈病與大豆紫湯獨活湯而愈政和間余妻纔分
娩猶在蓐中忽作此證頭足反接相去幾二尺家人驚
駭以數婢強拗之不直適記所云而藥囊有獨活乃急
為之召醫未至連進三劑遂能直醫到即愈矣更不須
用大豆𬗋湯古人處方神驗類此不可不廣告人二方
在千金第三卷
運悶
凡産後運悶有四種有下血太多虚極運悶宜服羊肉
湯兼黑神散有血下少血上逆於心亦令運悶如心腹
刺痛宜服四物湯加桂黑神散芎藭散有體中素多風
疾因産損傷氣血乘虚而運悶四物湯加防風羌活熱
多者與獨活柴胡湯并治風痰藥有心氣將温過度邪
熱上乘於心亦令人言語錯亂運悶者宜服鎮心補心
丹生薑生地黃散至寳丹桃奴丸
婦人月水不通及不斷
婦人衝任之脉起胞中為侯之海手太陽小腸之經也
手少隂心之經也二經為表裏主下月水月水來如期
謂之月信其不來者緣風冷傷夲經故血結在内不通
也或曾經唾血或吐血致血枯或醉以入室勞傷肝氣
肝臟血竭於内俱令月水不通又胃氣虚不能消化其
水榖使津液不生血氣亦令月水不通其候腸中鳴是
也但益津液則經血自下久不通者血結為塊若脾胃
虚弱則變為水腫土不勝水故也其月水來而斷者由
勞傷經脉衝任氣虚不能制經血也
漏下帶下崩中
婦人衝任二脉為十二經之海二經氣虚復為勞傷則
不能制其血故非時即下淋瀝不斷謂之漏下其血與
穢液相兼而下謂之帶下忽然暴下謂之崩中其色白
為冷赤為熱赤白相兼有冷熱也(東虢婁居中食治通說同上)
四物湯之功
四物湯婦人之寳也洛陽李敏求赴官東吳其妻病牙
疼每發呻吟宛轉至不能堪忍令婢軰以釵股按置牙
間少頃銀色輙變黑毒氣所攻痛楚可知也沿路累易
醫殊無效嘉禾僧惠海為製一湯服之半年所苦良已
後因食熱麫又作坐間煮湯以進一服而愈其神速若
此視藥之標題初不著名但云凉血活血而已敏求報
之重徐以情扣之始知是四物湯盖血活而凉何由致
壅滯以生疾莫強中一侍人久病經阻發熱咳嗽倦怠
不食憔悴骨立醫工往往作瘵疾治之其勢甚危惙強
中曰婦人以血氣為本血榮自然有生理因謝遣衆工
專服此湯其法吺咀每慢火煮取清汁帶熱以啜之空
腹日三四服未及月餘經候忽通餘疾如失(泊宅編)
療師尼寡婦别製方
昔宋禇澄療師尼寡婦各製方盖有此也此二種鰥居
獨隂無陽欲心萌而多不遂是以隂陽交爭作寒作熱
全類温瘧久則為勞嘗讀史記倉公傳載濟北王侍人
韓女病腰背痛寒熱衆皆以為寒熱也倉公曰病得之
欲男子不可得也何以知欲男子而不可得診其脉肝
脉弦出是以知也盖男子以精為主婦人以血為主男
子精盛則思室婦人血盛則懷胎夫肝攝血者也厥隂
弦出寸部又上魚際則隂血盛可知故知禇澄之言信
有謂矣(本事方)
任氏面疾
興國初有任氏美色聘進士王公甫謂公甫不遂寸禄
愁鬱懷忿不期面色漸變黑自慚而歸母家求醫治遇
一道人曰此乃病也吾有藥可愈任氏懇求得之曰女
真散以酒下二錢日兩服數日間面微微變白一月如
舊厚賂而得其方用黃丹女萎二物等分為末爾(名醫錄)
姙子
婦人手少隂脉動甚者姙子也少隂脉掌後陷者中當
小指動而應手者也
又
正月十五日燈盞令人有子夫婦共於冨家局會所盗
之勿令人知安臥牀下當月有娠
醫說卷九
