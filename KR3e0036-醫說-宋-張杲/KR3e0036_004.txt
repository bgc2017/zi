醫說卷四
宋張杲撰
勞瘵
五勞
夫人作勞傷於五臟五臟之氣因傷成病故謂之五勞
肺勞之狀短氣而面腫不聞香臭肝勞之狀面目乾黑
口苦精神不守恐畏不能獨卧目視不明心勞之狀忽
忽喜忘大便難或時溏利口内生瘡脾勞之狀舌根苦
直不得嚥唾腎勞之狀背難俯仰小便不利赤黃而有
餘瀝囊濕生瘡小腹裏急治法肝勞補心氣心勞補脾
氣脾勞補肺氣肺勞補腎氣腎勞補肝氣此療子以益
母也經曰聖人春夏飬陽秋冬養隂以補其根本肝心
為陽脾肺腎為隂夫五臟實亦成勞虛則補之實則瀉
之
六極
六極者筋極主肝脉極主心肉極主脾氣極主肺骨極
主腎精極主臟肺筋極之狀令人數轉筋十指手甲皆
痛苦倦不能久立脉極之狀忽忽喜忘少顔色眉髮墮
落肉極之狀飲食無味不生肌肉皮膚枯槁氣極之狀
正氣少邪氣多氣不足多喘少言骨極之狀腰腎酸削
齒痛手足煩痛不欲行動精極之狀肉虛少氣喜忘鬢
衰落然謂之極者病重於勞也治法與治勞同
七傷
七傷者一曰大怒逆氣傷肝二曰憂愁思慮傷心三曰
飲食大飽傷脾四曰形寒飲冷傷肺五曰久坐濕地傷
腎六曰風雨寒濕傷形七曰大怒恐懼傷志肝傷則少
血目暗心傷則苦驚喜忘脾傷則面黃善卧肺傷則短
氣咳嗽腎傷則短氣腰痛厥逆下冷形傷則皮膚枯槁
志傷則恍惚不樂治法與五勞六極同
虛勞
男子平人脉大為勞極虛亦為勞男子勞之為病其脉
浮大手足煩春夏劇秋冬差隂寒精自出痠削不能行
寸口脉浮遲浮則為虛遲則為勞虛則衞氣不足浮則
榮氣竭脉直者遲逆虛也脉澀無陽是腎少寸關澀無
血氣逆冷是大虛脉浮微緩而大者是勞也脉微濡相
搏為五勞微弱相搏虛損為七傷
冷勞
冷勞之人氣血枯竭表裏俱虛隂陽不和精氣散失則
内生寒冷也皆由臟腑久虛積冷之氣遂令宿食不消
心膈飽滿臍腹疼痛面色痿黃口舌生瘡大腸泄痢手
足無力骨節酸疼久而不痊轉加羸瘦故曰冷勞
勞疰
勞動作也郭逢原曰凢人暫爾疲倦通謂之勞而今人
以勞為惡疾而惡聞之親戚朋友共為隠諱見其疾狀
莫敢呼之殊不知勞之為病初起於動作不能節謹致
於疲倦且傷不已漸成大疾凢言虛勞者五勞是也六
極七傷為類蓋蒙莊所謂精太用則竭神太勞則弊者
治法不過補養五臟滋益氣血使之強盛則其疾自去
又有傳尸勞者則非此類蓋緣尸疰及挾邪精鬼氣而
成者也經曰人有三虛逢年之虛遇月之空失時之和
乍感生死之氣忽犯鬼物之精大槩寒熱淋露沉沉默
默不的知其所苦而無處不惡積月累年漸就委頓既
死之後又復傳疰他人者是也兹又須用通神明去惡
氣諸藥以治之經曰草木咸得其性鬼神無所遁情刳
射剸犀驅曳邪惡飛丹鍊石引納清和疑其為此疾而
設(已上鷄峰方)
傳勞
葛洪云鬼疰者是五屍之一疰又挾諸鬼邪為害其病
變動乃有三十六種至九十九種大略使人寒熱淋瀝
沉沉默默不的知所苦無處不惡累年積月漸就沉滯
以至於死傳為旁人乃至滅門覺如是候者急治獺肝
一具隂乾杵末服方寸七日三未愈再作肘後云此方
神良宣和間天慶觀一法師行考召極精嚴時一婦人
投狀述患人有祟所附須臾召至附語云非我為禍别
是一鬼亦因病人命衰為祟爾渠今已成形在人肺中
為蟲食其肺絲故令吐血聲嘶師掠之此蟲還有畏忌
否久而無語再掠之良久云容某說惟畏獺瓜屑為末
以酒服之則去矣患家如其言而得愈此予目所見也
究其患亦相似獺爪者殆獺肝之類歟(本事方)
遇道人治傳勞方
袁州寄居武節郎李應本相州法司嘗以吏役事韓似
夫樞密兵火後忽於宜春見之云從岳侯軍得官今閒
居於此從容問其家事澘然淚下曰某先有男女三人
長子因議買宅入久空無人所居之室忽覺心動背寒
凛凛遂成勞瘵之疾垂殆傳於次室女也長子既死女
病尋亟繼又傳於第三子證候一同應大恐即禱於城
隍神每日設麫飯以齋雲水冀遇異人且許謝錢三十萬
數日因往市中開元寺前有一人衣俗士服自稱貧道
踵足而呼曰團練聞宅上苦傳尸勞貧道有一藥方奉
傳同入寺中問其姓名不答口授云云應即取筆書之
道人言欲過湖南應畱之飯云已喫飯了欲贈之錢云
自有盤纏臨行又言此藥以天靈蓋虎糞内骨為主切
須仔細尋覓青蛇腦如無亦可服藥前一日須盛享城
隍神求為隂助應曰既求之於神何必用藥道人曰不
然即揖别西去應以其事頗異敬如其言治藥既成設
五神位具飲饌十品如待賓客以享城隍又别列酒食
以犒飲隂兵仍於其家設使者一位於病榻之間服藥
食頃臟腑大下得蟲七枚色如紅燠肉而腹白長約一
寸闊七八分前銳後方腹下近前有口身之四周有足
若魚骨細如針尖而曲已死試取火焚之以鐡火筯劄
刺不能入病勢頓減後又服一劑得小蟲四枚自此遂
安今已十年肌膚悦澤不復有疾道人後竟不來其藥
用天靈蓋三錢酥炙黃色為末秤虎糞内骨一錢人骨
為上獸骨次之殺虎大腸内取者亦可用同青蛇腦小
豆許或菉豆許同酥塗炙色轉為度無蛇腦只酥炙亦
得鼈甲極大者醋炙黃色為末秤一兩九肋者妙安息
香半兩桃仁一分去皮尖研以上為末絹篩過檳榔一
分别為細末麝香一錢别研青蒿取近梢三四寸細剉
六兩豉三百粒蔥根二十一箇拍破東引桃柳李桑枝
各七莖麄如筯頭大各長七寸細剉楓葉二十一片如
無亦得童子小便半升右先將青蒿桃柳李桑枝楓葉
蔥豉以官省升量水三升煎至半升許去滓入安息香
天靈蓋虎糞内骨鼈甲桃仁與童子小便同煎取汁去
滓有四五合將檳榔麝香同研均調作一服早晨溫服
以被蓋覆出汗恐汗内有細蟲以帛子拭之即焚此帛
相次須瀉必有蟲下如未死以大火焚之並棄長流水
内所用藥切不得令病人知日後亦然十來日後氣體
復圓再進一服依前焚棄至無蟲而止此藥如病者未
亟可以取安如已亟俟其垂死則令下次已傳染者服
之先病者雖不可救後來者斷不傳染(出百一選方韓樞密孫廬師亞)
(卿傳)
勞傷瘵疾
男子勞傷而得疾瘵漸見瘦瘠用童子小便二盞無灰
酒一盞以新甆瓶貯之入全猪腰一對内密封泥日晚
以慢火養熟至中夜止五更初更以火温之發瓶飲酒
食腰子病篤者只一月效平日瘦怯者亦可服此藥蓋
以血養血全勝金石草木之藥也(𤨏碎錄)
勞復
故督郵頓子獻得病已差詣華佗視脉曰尚虛未復復
勿為勞事御内即死臨死當吐舌數寸其妻聞其病徐
從百里外省之止宿交接中間三日病發一如佗言(三國)
(志)
鬼疰
韶州南七十里曰古田有富家婦人陳氏抱異疾常日
無他苦每遇微風吹拂則股間一點竒痒爬搔不停手
已而舉體皆然逮於發厥凢三日醒及坐有聲如欬其
身乍前乍後若摇兀之狀率以百數甫少定又經日始
困卧不知人累夕愈至不敢出戶更十醫弗效劉大用
視之曰吾得其証矣先與一服取念珠一串来病家莫
知何用也當婦人摇兀時記其疏數之節已覺微減然
後云是名鬼疰因入神廟看為邪所憑致精彩蕩越法
當用死人枕煎湯飲之既飲大瀉數行宿痾脱然大用
云枕用畢當送還元處如遲畱使人顛狂蓋但借其氣
耳(類編)
瘵疾
越州鏡湖邵長者女十八染瘵疾累年刺灸無不求治
醫亦不效有漁人趙十煑鰻羹與食食覺内熱之病皆
無矣今醫家所用鰻煎乃此意
尸疰
飛尸者遊走皮膚穿臟腑每發刺痛變作無常遁尸者
附骨入肉攻鑿血脉每發不可得近見尸聞喪哀哭便
發風尸者滛濯四肢不知痛之所在每發昏沉得風雪
便作沉尸者纏骨結臟衝心脇每發絞切遇寒冷便作
注尸者舉身沉重精神錯雜常覺昏廢每節氣致變輙
成大惡皆宜用忍冬葉數斛煮取濃汁稠煎服之如鷄
子大一枚日三太乙精神丹蘇合香丸治此病第一(本事)
(方)
虛勞用藥
凢虛勞之疾皆緣情慾過度榮衞傷勞致百脉空虛五
臟衰損邪氣乘襲致生百疾聖人必假藥石以資氣血
密腠理以禦諸邪肌肉之虛猶如體之輕虛如馬勃通
草蒲梢燈心之屬是也非滋潤粘膩之物以養之不能
實也故前古方中鹿角膠阿膠牛乳鹿髓羊肉飴糖酥
酪杏仁煎酒蜜人參當歸地黃門冬之類者蓋出此意
本草云補虛去弱羊肉人參之屬是也所謂虛勞者因
勞役過甚而致虛損故謂之虛勞今人才見虛弱疾證
悉用燥熱之藥如伏火金石附子薑桂之類致五臟焦
枯血氣乾涸而致危困皆因此也如虛而兼冷者止可
於諸虛勞方中加諸溫熱藥為助可也如此即不失古
人之意(醫餘)
鰻治勞疾
有人多得勞疾相因染死者數人取病者於棺中釘之
棄於水永絶傳染之患流之金山有人異之引岸開視
見一女子猶活因取置漁舍多得鰻[魚黎]魚食之病愈遂
為漁人之女(稽神錄)
虚勞服藥
養生必用方論虛勞不得用凉藥如柴胡鼈甲青蒿麥
門冬之類皆不用服唯服黃茋建中湯有十餘歲女子
因發熱咳嗽喘急小便少後來成腫疾用利水藥得愈
然虛羸之甚遂用黃茋建中湯日一服三十餘日遂愈
蓋人禀受不同虛勞小便白濁隂臟人服橘皮煎黃茋
建中湯獲愈者甚衆至於陽臟人不可用煖藥雖建中
湯不甚熱然有肉桂服之稍多亦反為害要之用藥亦
量其所禀審其冷熱而不可一槩以建中湯治虛勞也
謹之(醫餘)
骨蒸内熱
睦州楊寺丞有女事鄭迪功苦有骨蒸内熱之病時發
外寒寒過内熱附骨蒸盛之時四肢微瘦足跌踵者其
病在五臟六腑之中衆醫不差因遇處州吳醫看曰請
為治之只單用石膏散服後體微凉如故其方出外臺
秘要只用石膏乳細十分似麵以新汲水和服方寸七
取身無熱為度(名醫錄)
氣血虚發厥熱
氣虛則發厥血虛則發熱厥者手足冷也氣屬陽陽虛
則隂湊之故發厥血者隂也血虛則陽湊之故發熱也
氣虛發厥者當用溫藥血虛發熱者不宜用凉藥當用
溫養氣血之藥以補之宜養隂黃茋建中湯之類是也
又有一種病實熱者極而手足厥冷所謂熱深厥亦深
此當用凉藥須以脉别之也此最難辯差之毫厘則害
人性命戒之(醫餘)
治羸疾
開元間明州人陳藏器撰草本拾遺云人肉治羸疾自
此閭閻相效割股
治羸
仁和縣一吏早衰病瘠齒落不已從貨藥道人得一单
方只碾生硫黃為細末實於豬臟中水煑臟爛碾細宿
蒸餅圓如桐子大隨意服之兩月後飲啖倍常步履輕
捷年過九十略無老態執役如初因從邑宰入村醉食
牛血遂洞下數十行所泄如金水自是尫悴少日而死
李巨源得其事於臨安入内醫官管範嘗與王樞使言
之王云但聞豬肪脂能制硫黃兹用臟尤為有理亦合
服之久當見效(類編)
治勞瘵吐血
翦草狀如茜草又如細辛婺台二州皆有之惟婺可用
其法每取一觔净洗碎為末入生蜜一觔和成膏以陶
器盛之不得犯鐡日一蒸不曝至九日乃止治勞瘵吐
血損肺及血妄行名曰神傳膏令病人五更起面東坐
不得語言用匙抄藥如食粥然每服四匙良久呷稀粟
米粥壓之藥只冷服粟飲亦不可太熱或吐或下皆無
害如久病肺損咯血一服立愈(本事方)
天靈蓋
謹按天靈蓋神農本經人部惟髮髲一物外餘皆出後
世醫家或禁術之流竒性之論殊非仁人之用心世稱
孫思邈有大功於世以殺命治命尚有隂責况於是也
近數見醫家用以治傳尸勞未有一效者信本經不為
害也殘忍傷神又不急於取效苟有可易即易仁者宜
盡心焉苟不以是說為然决為庸人之所惑亂設云非
此不可是不得已則宜以年深塵泥所漬杇者為良以
其絶屍氣也(本草)
鼻衂吐血
鼻衂
饒州士民李士哲苦鼻衂垂至危困醫授以方取蘿蔔
自然汁和無灰酒飲之則止醫云血隨氣運轉氣有滯
逆所以妄行蘿蔔最下氣而酒導之是以一服效經五
日復如前僅存喘息而張思順以明州刊王氏单方刮
人中白置新瓦上火逼乾以溫湯調服即時血止至今
十年不作張監潤之江口鎮適延陵鎮官曾棠入府府
委至務同視海舶曾著白茸毛背子盛服濟潔正對談
之次血忽出如傾變所服為紅色駭曰素有此疾特不
過點滴耳今猛烈可畏覺頭空空然殆有性命之慮張
曰君勿憂我當漸治一藥移時而就持與之血亦止不
復作人中白者旋盆内積溓垢是也蓋秋石之類特不
多用火力治藥勿使其人知恐其以穢濁不肯服此方
可謂神矣
又
予在汝州時因出驗屍有保正趙溫者不詣尸所問之
即云衂血已數斗昏困欲絶予使人扶掖以來鼻血如
&KR0585;溜平日所記治衂數方旋合藥治之血勢猛皆衝出
予謂治血者莫如地黃試遣人四散尋生地黃得十餘
觔不暇取汁因使生喫漸及三四觔又以其滓塞鼻須
臾血定又癸未歲予妹病吐血有醫者教取生地黃自
然汁煑服之日服數升三日而愈有一婢病經血半年不
通見釡中餘汁以為棄去可惜輙飲數杯尋即通利地
黃治血其功如此地黃但用新布拭净搗汁勿用水洗
(信效方)
嘔血咯血
台州獄吏憫一大囚將死頗照顧之囚感語之吾七次
犯死罪盡力抗諱苦遭訊考坐是肺皆挖損至於歐血
適得一藥每用其效如神荷君庇拊之恩特此以報只
白芨一味米飲調爾其後凌遲儈者剖其胷見肺間竅
穴數十處皆白芨補填之色猶不變也洪貫之聞其說
為郢州長夀宰規之赴洋州任一卒忽苦咯血勢絶危
貫之用此救之一日即止(癸志)
山梔子茅花愈衂血
蔡子渥傳云同官無錫監酒趙無疪兄衂血甚已死入
殮血尚未止一道人過門聞其家哭詢問其由道人云
是曾服丹或燒煉藥予有藥用之即活囊間出藥半錢
七吹入鼻中立止良久得活乃山梔子燒存性末之(本事)
(方)
又治鼻衂不止欲絶者取茅花一大把挫碎用水兩椀
煮一椀分二服飲立止(良方)
頭風
偏頭疼
裕陵傳王荆公偏頭疼方云是禁中秘方用生萊菔汁
一蜆殼仰卧注鼻中左痛注右右痛注左或兩鼻皆注
亦可數十年患皆一注而愈荆公與僕言已愈數人矣
(良方)
頭眩
有人苦頭眩頭不得舉目不得視積年華佗使悉解衣
倒懸令頭去地三寸濡布拭身體令周匝視諸脉盡出
五色佗令弟子以鈹刀决脉五色血盡視赤血出乃下
以膏摩被覆汗出周匝飲以葶&KR1047;散而愈(三國志)
蹶頭熱
菑川王病召臣意診脉曰蹶上為重頭痛身熱使人煩
懑臣意即以寒水拊其頭刺足陽明脉左右各三所痛旋
已病得之沐髮未乾而卧診如前所以蹶頭熱至肩(史記)
婦人偏頭痛
有一婦人患偏頭痛一邊鼻塞不聞香臭常流清涕或
作臭氣一陣服遍治頭痛藥如芎蝎皆不效人無識此
病者或曰腦癰偶有善醫云但服局方芎犀丸不十數
服忽作嚏涕突出一鋌稠膿其疾遂愈
沐頭洗浴
沐頭不可用冷水必成頭風之疾浴罷不可和衫裙寢
恐成外腎腫疼腰背拳曲
婦人月水來不可沐頭
婦人女子月事來不可洗頭或因感疾終身為痼病不
可治(泊宅編)
川芎不可久服
一族子舊服芎藭醫鄭叔熊見之云芎藭不可久服多
令人暴死後族子果無疾而卒予&KR0666;家朝士張子通妻
因病腦風服芎藭甚久亦一旦暴亡予自見者(筆談)
眼疾
目疾
凢人食五辛諸熱食飲刺頭出血過多極目遠視燈前
看字月下攻書不避煙火博奕經時飲酒不已熱飡麫
食抄寫多年雕縷繡畫泣淚過多房慾無節遠觀星火
視日目極瞻望山川皆是喪明之本可不謹哉(𤨏碎錄)
讀書損目
讀書之苦傷肝損目誠然晉范寗嘗苦目病就張湛求
方湛戱之曰古方宋陽子少得其術以授魯東門伯次
授左丘明遂世世相傳以及漢杜子夏晉左太冲凢此
諸賢並有目疾得此方云損讀書一減思慮二專内視
三簡外觀四旦起晚五早夜眠六凢六物熬以神火下
以氣簁蘊於胷中七日然後納諸方寸修之一時近能
數其目睫遠視尺箠之餘長服不已洞見墻壁之外非
但明目乃亦延年審如是而行之非可謂之嘲戱亦竒
方也(本事方)
觀音洗眼偈
台州僧處瑫中年病目常持誦大悲咒夢觀音傳授法
偈令每旦咒水七遍或四十九遍用以洗眼凢積年障
翳近患赤目無不獲痊處瑫跪受而寤悉用記憶如說
誦行之不踰時平愈夀至八十八歲其偈曰救苦觀世
音施我大安樂賜我大方便滅我愚癡暗賢劫諸障礙
無明諸罪惡出我眼室中使我視物光我今說是偈洗
懴眼識罪普放净光明願覩微妙相(戊志)
眼疾不可洗浴
舊說眼疾不可浴浴則病甚至失明者承直郎白彦良
云未壯歲之前歲歲患赤眼一道人勸但能斷沐頭則
不復病此彦良自此不沐今七十餘更無眼病(泊宅編)
眼痛不食
有人患赤眼腫痛脾胃虛弱喫飲食不得診其肝脉盛
脾脉弱服凉藥以治肝則損脾愈喫飲食不得服煖藥
以益脾則肝愈盛而加病何以治之但於溫平藥中倍
加肉桂不得用茶調恐損脾也肉桂殺肝而益脾故一
治而兩得之傳曰木得桂而死(醫餘)
眼赤腫
有人患眼疾每睡起則眼赤腫良久却無事百方治之
無效師曰此血熱也非肝病也卧則血歸於肝熱血歸
肝故令眼赤腫也良久便無事者人睡起血復散於四
肢故也遂用生地黃汁浸粳米半升渗乾曝令透骨乾
凢三浸三乾用甆瓶子煎湯一升令沸下地黃米四五
匙煎成薄粥湯放溫食半飽後飲一兩盞即睡如此兩
日遂愈生地黃汁凉血故也(同上)
眼疾有虛實
凢眼疾有上盛下虛者有上虛下實者虛者宜服補腎
藥補其母也實者宜服凉心經藥瀉其子也眼科云所
謂補藥者非硫黃附子鹿茸蓯容之類是朱砂磁石之
類也治眼而補下當用眼藥故也兹為至理(同上)
赤目戒食
患赤目以熱水濯足若澡浴必致失明切不可食犬鷄
魚鵝鴨卵
一目失明
錢鏐年老一目失明聞中朝國醫胡某者善醫上言求
之晉祖遣醫泛海而往醫視其目曰尚父可無療此當
延夀五七歲若决瘼去内瘴即復舊但慮損福耳鏐曰
吾得不為一目鬼於地下足矣願醫盡其術以療之當
厚報醫為治之復故鏐大喜厚賂醫金帛寳帶五萬緡
具舟送歸京師醫至鏐卒年八十一矣(劉穎叔異苑)
治眼
郭太尉真州人久患目盲有白翳膜遍喫眼藥無能效
者有親仲監税在常州守官聞張鼉龍之名因薦於太
尉請張公視之曰此眼太尉緣熱藥過多乃生外障視
物不明朝朝昏黑更無所覩醫者皆為肝元損下虛補
其肝腎眼愈盲甚張曰請太尉將藥點眼并服之一月
取翳微消後果一月翳退雙目如舊因求點喫藥方乃
只用猪膽微火銀銚内煎成膏入冰腦粒如黍米大點
入眼中微覺翳輕後又將猪膽白膜皮曝乾合作小繩
如釵大小燒作灰待冷點翳盛者亦能治之此方甚好勿
妄傳(名醫錄)
治内障
&KR0827;地黃麥門冬車前子相雜治内障眼有效屡試信然
其法細搗蜜丸桐子大三藥皆難搗羅和合異常甘香
真竒方也(東坡大全篇)
治爛緣眼
潭州宗室趙太尉家乳母苦爛緣風眼近二十年有賣
藥老媼過門云此眼有蟲其細如絲色赤而長久則滋
生不已吾能談笑除之入山取藥晚下當為治療趙使
僕隂尾之見溫㳂道掇叢蔓木葉以手挼碎送口咀嚼
而留汁滓於小竹筒内俄復還索皂紗蒙乳母眼取筆
畫雙眸於紗上然後滴藥汁漬眼下緣轉盼間蟲從紗中
出其數十七狀如先所云數日再至下緣肉乾如常人
復用前法滴上緣又得蟲十數家人大喜後傳與醫者
上官彦誠遍呼鄰側村婦病此者驗試無不立差其藥
乃覆盆子葉一味著於本草陳藏器云治眼暗不見物
冷淚浸淫不止及青盲等取此草日曝乾搗令極爛薄
綿裏之以男子所飲乳汁浸如人行八九里久用點目
中即仰卧不過三四日視物如少年但禁酒麫油蓋治
眼妙品也(癸志)
治内障限
眀州定海人徐道亨父沒奉母周游四方事之盡孝淳
熙中到泰州宿於逆旅因患赤眼而食蟹遂成内障欲
進路不能素解暗誦般若經出丐市里所得錢米仍持
歸養凢歷五年忽夜夢一僧長眉大鼻托一鉢盂盂中
有水令徐掬以洗眼復告之曰汝此去當服羊肝丸百
日徐知為佛羅漢喜而拜願乞賜良方僧曰用净洗夜
明砂一兩當歸一兩蟬殼一兩木賊去節一兩共碾為
末買羊肝四兩水煮爛搗如泥入前藥拌和丸桐子大
食後溫熟水下五十丸服之百日復舊與母還鄉母亡
棄家入道
治眼二百味花草膏
福州人病目兩眼間赤濕流淚或痛或痒晝不能視物
夜不可近燈光兀兀癡坐其友趙謙子春語之曰是為
爛緣血風我有一藥正治此名曰二百味花草膏病者
驚曰用藥品如是世上方書所未用豈易遽辦君直相
戱耳趙曰我適見有藥當以與君明日擕一錢七至竪
凝成膏使以匙抄少許入口一日淚止二日腫消三日
痛定豁然而愈乃往謁趙致謝且扣其名物笑曰只用
羯羊膽去其中脂而滿填好蜜拌勻蒸之候乾即入瓶
研細為膏以蜂採百花羊食百草故隠其名以眩人云
(癸志)
班瘡入眼
小兒班瘡入眼皆由熱重毒氣上攻多因食熱物所致
若瘡子盛發時覺眼腫痛時時與開看之睛上無瘡即
不害事若有瘡亦須服清凉飲子每日食後一服微利
之瘡子乾後將攝不如法及飲食不謹或無故眼自痛
者即毒氣不盡也輕者清凉飲重者雄黃解毒丸須大
下三四行然後服治眼藥只得睛不破無不愈者(保生方)
眼中常見鏡子
有一少年眼中常見一小鏡子俾醫工趙卿診之與少
年期來朝以魚鱠奉候少年及期赴之延於内且令從
容俟客退方接俄而設臺子施一瓶芥醋更無他味卿
亦未出迨禺中久候不至少年饑甚且聞醋香不免輕
啜之逡巡又啜之覺胸中豁然眼花不見因竭瓶啜之趙
卿知之方出少年以啜醋慙謝卿曰郎君先因喫鱠太
多芥醋不快又有魚鱗在胷中所以眼花適來所備芥
醋欲郎君因饑以啜之果愈此疾乃烹鮮之會乃權詐
也(比鎻夢言)
目疾忌俗
有目疾者切忌浴令人目盲(遯齋閒覽)
偷針眼
凢患偷針眼者以布針一箇對井以目睛睨視之已而
拆為兩段投井中眼即愈勿令人見
目視一物為二
荀牧仲頃年常謂予曰有人視一物為兩醫者作肝氣
有餘故見一為二教服補肝藥皆不驗此何疾也予曰
孫真人云目之絲上屬於腦後出於腦中邪中於頭因
逢身之虛其入深則隨目絲於腦入於腦則轉轉則目
絲急急則目眩以轉邪中於睛所中者不相比則睛散
睛散則歧故見兩物也令服驅風入腦藥得愈(本方)
洗眼方
以當歸黃連芍藥等分用水濃煎汁乘熱洗冷則再溫
洗甚益眼目但是風毒赤目花醫等皆可用之凢眼目
之病皆緣血脉凝滯使然故以活血藥合黃連治之血
得熱即行故乘熱洗之用者無不神效(出本草黃連注)
口齒喉舌耳
治喉閉
元公張少卿說開德府士人擕僕入京其一忽患喉閉
脹滿氣塞不通命在頃刻詢諸郡人云惟馬行街山水
李家可看治即與之往李駭曰證候危甚猶幸來此不
然即死何疑乃於笥中取一紙撚用火點著才烟起吹
滅之令僕張口刺於喉間俄吐出紫血半合即時氣寬
能言及啖粥飲掺藥傅之立愈士人甚神其技後還鄉
里村落一庸醫偶傳得此術云咽喉病發於六腑者如
引手可探及刺破瘀血即已若發於五臟則受毒牢深
手法藥力難到惟用紙撚為第一然不言所以用之之
意後有人拾得其殘者益預以巴豆油塗紙故施火即
著藉其毒氣徑赴病處(類編)
又
凢人患喉閉及纏喉風用藥開得咽喉後可以通得湯
水急喫薄粥半碗或一碗壓下邪熱不壓即病再來不
可不知也咽喉既可身熱頭痛不除此感外邪看脉氣
及大小便有表證則發汗有裏證則微下之皆愈愈後
虛喘而身不熱者必是服凉藥過多而下虛也當服鎮
重溫藥一服如黑錫丸正一丹之類以粥壓之
咽喉腫毒
有人患咽喉腫病下食不得身熱頭疼大便不通衆醫
之論紛然皆以為熱當服凉藥有一善醫云脉緊數是
感寒氣所致衆醫不從善醫者曰我有法驗得寒熱浴
室中生火用炒术葱湯淋浴若是病熱則此煖處必有
汗而咽喉痛不減若是感寒則雖浴無汗患信其言遂
入浴淋洗而無汗就浴室中服麻黃湯須臾大汗出大
便通即時無事衆醫服其神凢辯熱病與感冷皆可用
此法(醫餘)
巧匠取喉鈎
咸平中職方魏公在潭州有數子弟皆幼因相戱以一
釣竿垂釣用棗作餌登陸釣鷄雛一子學之而誤吞其
鈎至喉中急引乃鈎以鬚逆不能出命之諸醫不敢措
手魏公大怖令人遍問老婦必能經歷時有一老婦九
十餘歲言亦未嘗見此切料有智識者可出之時本郡
有一莫都料性甚巧令聞魏公魏公呼老婦責之曰吾
子誤吞鈎莫都料何能出之老婦曰聞醫者意也其莫
都料曾水中打碑塔添仰瓦魏公大咍親屬勉之曰試
詢之公遂召莫都料至沉思時久言要得一蠶蠒及大
念佛珠一串與之都料遂將蠒翦如錢大用物權四面
令軟以油潤之仍中通一竅先穿上鈎線次穿數珠三
五枚令兒坐正開口漸添引數珠挨之到喉覺至繋鈎
處乃以力向下一推其鈎已下而脫即向上急出之見
蠒錢向下裹定鈎線鬚而出並無所損魏公大喜遂厚
賂之公曰心明者意必大巧意明者心必善醫(名醫錄)
舌腫滿口
一士人㳂汴東歸夜泊村步其妻熟寐撼之問何事不
答又撼之妻驚起視之舌腫已滿口不能出聲急訪醫
得一叟負囊而至用藥掺比曉復舊問之乃蒲黃一味
須真者佳(本事方)
舌無故出血
一士人無故舌出血仍有小穴醫者不曉何疾偶曰此
名衂炒槐花為末掺之而愈(良方)
牙疼
牙疼有四一曰熱二曰冷三曰風四曰蚛熱者怕冷水
冷者怕熱湯不怕冷熱即是風牙有蚛竅者即是蚛牙
用藥之法熱用牙硝鬱金雄黃荆芥之類冷用乾薑蓽
撥細辛之類風用猪牙皂角殭蠶蜂房川草烏之類蚛用
雄黃石灰砂糖之類熱牙宜於牙齦上出血諸牙痛用
藥畢皆以溫湯潄之(醫餘)
牙齒日長
牙齒逐日長漸漸脹開口難為飲食蓋髓溢所致只服
白术愈(衛生十全方)
舌脹出口
有人舌腫脹舒出口外無敢醫者一村人云偶有此藥
歸而取至乃二紙撚以燈燒之取烟薰舌隨即消縮衆
問之方肯言吾家舊有一牛赤舌腫脹出口人教以萆
麻取油蘸紙撚燒烟薰之而愈因以治人亦驗
治齒痛
葉景夏家一妾為病齒所苦遇痛作時爬牀刮席呌呼
連夕徹旦勺飲不可入口醫者無所不用經年不差或
授一方取附子尖天雄尖全蝎七箇皆生碾碎拌和以
紙撚蘸少許點痛處隨手則止林元禮云是未足為竒
舊得一法捕蚵蚾大者一枚削竹篦子刮其眉即有汁
粘其上約所取已甚則放之而以汁點痛處凢疳蝕癰
腫一切齒痛悉可用藥到痛定仍不復作姪孫僴云此
名蟾酥膏先以篦掠眉下汁未出時當以細杖鞭其背
及頭候作怒鼓脹則流注如涌然後挹以綿徑窒痛處
(類編)
齲齒
齊中大夫病齲齒淳于意灸其左太陽脉即為苦參湯
日漱三升出入五六日病已得之風及卧開口食而不漱
(史記)
飲酒潄口
劉几年七十餘精神不衰每一飲酒輙一漱口雖醉不
忘也曰此可以無齒疾晡後食少許物便已(明道雜志)
潄口食冷
進士劉遁遇異人曰世人奉養往往倒置早漱口不若
將卧而漱去齒間所積牙亦堅固今人食冷物必飲湯
將溫其脾已冰其脾又何溫之有不若未食冷物先飲
湯溫之繼食冷即無患也(翰苑名談)
棗能黃齒
倪彦及朝奉嘗為太原府幕官云彼中人喜食棗無貴
賤老少常置棗於懷袖間等閒探取食之郡人之齒多
黃緣食棗故嵇叔夜所謂齒居晉而黃虱處頭而黑是
也(遯齋閒覽)
齒藥
西嶽蓮花峰碑載治口齒烏髭藥歌猪牙皂角及生薑
西國升麻蜀地黃木律旱蓮槐角子細辛荷葉(翦荷葉心子也)
要相當青鹽等分同燒煅研煞將來使更良揩齒牢牙
髭鬢黑誰知世上有仙方(類苑)
齒間肉壅出
汪丞相徽之祁門人有寵平日好食動風物性尤嗜蟹
或作蟹炰蟹簽恣噉之一日得風熱之疾齒間壅一肉
出漸大漲塞口不能閉水漿不入痛苦待盡已而有一
道人言能治此疾丞相命醫之不日而愈其法用生地
黃取汁一椀猪牙皂角數鋌火上炙令熱蘸汁令盡末
之傅壅肉上隨即消縮多以金與之得此方(其壻李大夫說)
飲酒喉舌生瘡
連月飲酒咽喉爛舌生瘡水中螺蚌肉葱豉薑椒煮汁
飲三盞差(聖惠方)
苦參不可潔齒
予嘗苦腰重久坐則旅拒十餘步然後能行有一將佐
見予曰得無用苦參潔齒否予時以病齒用苦參數年
矣曰此病由也苦參入齒其氣傷腎能使腰重後有太
常少卿舒昭亮用苦參揩齒歲久亦病腰自後悉不用
腰痛皆愈此皆方書舊不載也(筆談)
齒縫出血
齒縫出血不止他藥不能治者鹽主之素問曰鹽勝血
故也(蘭室寳鑑内用麥門冬煎湯漱之亦良)
虎鬚治齒痛
虎鬚治齒痛仙人鄭思遠常騎虎故人許隠齒痛求治
鄭曰虎鬚及熱插齒間即愈拔數莖與之
積年耳聾
驢生脂和生薑熟搗綿裹塞耳治積年耳聾(本草按本草乃生椒)
(非薑第未試用)
骨哽(韻略用骾字)類
治哽以類推
凢治哽之法皆以類推鸕鷀治魚哽磁石治針哽髮灰
治髮哽狸虎治骨哽亦各從其類也
硼砂治哽
鄱陽汪友良因食辣蹄誤吞一骨如小指大哽於咽喉
間隠然見於膚革引手可揣摸百計不下凢累日雖咳
嗽亦痛僅能略通湯飲家人憂懼於昏睡處次觀一人
著朱衣來告曰聞汝為骨所苦吾有一藥唯南硼砂最
妙恍惚驚寤謂非夢也殆神明隂受以方欲全其命索
藥笥得砂小塊汲水滌洗取而含化才食頃脫然而失
(壬志)
呪水治哽
以净器盛新汲水一盞捧之面東默念云謹請太上東
流水急急如南方火帝律令勅一氣念七遍即吹一口
氣入水中如此七吹以水飲患人立下或用此咒水可
以食針並竹刺(百一選方)
漁人治哽
蘇州吳江縣浦村王順富家人因食鱖魚被哽骨横在
胷中不上不下痛聲動鄰里半月餘飲食不得幾死忽
遇漁人張九言你取橄欖與食即軟也適此春夏之時
無此物張九云若無尋橄欖核搗為末以急流水調服
之果安問張九爾何緣知橄欖治哽張九曰我等父老
傳橄欖木作取魚掉篦魚若觸著即便浮被人捉却所
以知魚怕橄欖也今人煮河豚須用橄欖乃知去魚毒
也
治哽
滁州蔣教授名南金因食鯉魚玉蟬羹為肋骨所哽凢
治哽藥及象牙屑用之皆不效或令以貫衆不拘多少
濃煎汁一盞半分三服併進連服三劑至夜一咯而出
因戱曰此管仲之力也(百一選方)
故魚網治哽
故魚網主哽以網覆哽者頸差如煮汁飲之骨當下矣
(本草)
倉卒有智
秀州士大夫家一小兒五歲因戱劇以首入搗藥臼中
不復出舉家驚呼無計或教之使執兒兩足以新汲水
急澆之兒驚啼體縮遂得出又有小兒觀打稲取糓芒
寘口中黏著喉舌間不可脫或令以鵝涎灌之即下蓋
鵝涎能化糓也二者皆一時甚急非倉卒有智未易脫
(夷堅志)
喘𠻳
喘有三證
凢人患喘其證有三一曰寒二曰熱三曰水病熱者發
於夏而不發於冬冷病者遇寒則發也水病者胸膈滿
悶脚先腫也熱病者宜蛤蚧丸冷病宜煑肺散水病審
其冷熱虛實虛而冷者紫金丹熱而實者防己丸此出
養生必用方不合防己丸但言腹有濕熱欲驗喘疾是
水不是水者小便澀脚微腫而喘者水證也當作水治
之小便不澀脚不腫只作喘治之沈存中良方蒲頽葉
孫大資麻黃梓朴湯不拘冷熱皆可服也
咳𠻳
咳嗽有二一曰熱二曰寒熱嗽有濃痰鼻聞腥氣宜服
凉藥寒嗽痰薄宜服熱藥飲冷水一二呷而暫止者熱
嗽也呷熱湯而暫止者冷嗽也此法用之有騐以小柴
胡湯治熱嗽以理中湯加五味子治寒嗽皆已試之驗
(醫餘同上)
又
經曰人感於寒則受病微則為咳甚為泄為痛凢咳嗽
五臟六腑皆有之惟肺先受邪蓋肺主氣合於皮毛邪
之初傷先客皮毛故咳為肺病五臟則各以治時受邪
六腑則又為五臟所移古人言肺病難愈而喜卒死者
肺為驕臟怕寒而惡熱故邪氣易傷而難治以其湯散
徑過針灸不及故也十種咳嗽者肺咳心咳脾咳腎咳
肝咳寒咳風咳攴飲咳膽咳厥隂咳華佗所謂五嗽者
冷嗽氣嗽鱢嗽飲嗽邪嗽孫真人亦有方治寒毒疰嗽
者歷代方論著之甚詳惟今之所謂勞嗽者無所經見
意其華佗所謂邪嗽真人所謂疰嗽者是也此病蓋酒
色過度勞極傷肺損動經絡其重咯唾膿血輕者時發
時差又有因虛感邪惡之氣且傳疰得之或先嘔血而
後嗽或先咳嗽漸就沉羸此非特内損肺經又挾邪惡
傳疰之氣所以特甚病之毒害無過此也真人治疰嗽
通氣丸方用蜈蚣四節又云夢與鬼交通及飲食者全
用蜈蚣外臺方四滿丸治五嗽亦用蜈蚣近世名公能
推原其旨意率用蛤蚧天靈蓋桃柳枝麝香丹砂雄黃
安息香之類以通神明之藥療之高出古人之意又肺
中有蟲如蠶令人喉痒而咳湯散徑過針灸不及以藥
含化蟲死即嗽止(鷄峰方)
治痰嗽
緩帶李防禦京師人初為入内醫官真嬪御閣妃苦痰
嗽終夕不寐面浮如盤時方有甚寵徽宗幸其閣見之
以為慮馳遣呼李李先數用藥詔令往内東門供狀若
三日不效當誅李憂撓伎窮與妻對泣忽聞外間呌云
咳嗽藥一文一貼喫了今夜得睡李使人市藥十貼其
色淺碧用淡虀水滴麻油數點調服李疑草藥性獷或
使臟腑滑泄併三為一自試之既而無他於是取三貼
合為一擕入禁廷授妃請分兩服以餌是夕嗽止比曉
面腫亦消内侍走白天顔絶喜錫金帛厥直萬緡李雖
幸其安而念必宣索方書何辭以對殆亦死耳命僕俟
前賣藥人過邀入坐飲以巨鍾語之曰我見鄰里服汝
藥多效意欲得方倘以傳我此諸物為銀百兩皆以相
贈不吝曰一文藥安得其直如此防禦要得方當便奉
告只蚌粉一物新瓦炒令通紅拌青黛少許爾扣其從
來曰壯而從軍老而停汰頃見主帥有此故剽得之以
其易辦姑藉以度餘生無他長也李給之終身(類文)
治䶌喘
信州老兵女三歲因食鹽蝦過多遂得齁喘之疾乳食
不進貧無可召醫一道人過門見女病喘不止教使求
甜瓜蒂七枚研為粗末用冷水半茶鍾許調澄取清汁
呷一小呷如其說才飲竟即吐痰涎若膠黐狀胸次既
寬齁喘亦定次日再作又服之隨手愈凢三進藥病根
如掃此藥味極苦難吞嚥俗諺所謂甘瓜蒂苦非虛言
也(同上)
喘病
李翰林天台人有莫生患喘病求醫李云病日久矣我
與治之乃取青橘皮一片展開入江子一箇將麻線繋
定火上燒烟盡留性為末生薑汁酒一大鍾呷之過口
便定實神方也(名醫錄)
肺氣
肺者臟之蓋也肺氣盛則脉大脉大則不得偃卧
肺熱久嗽
有婦人患肺熱久嗽身如炙肌瘦將成肺勞以枇杷葉
木通欵冬紫苑杏仁桑白皮等分大黃減半如常製為
末蜜丸櫻桃大一丸食後夜卧含化未終劑而愈(本草衍義)
喘有冷熱
人有喘疾不可一槩治之須分隂陽病發於冬寒冷病
也病發於暑月熱病也冷病服豉霜丸清中湯煮肺散
熱病服青杏蛤蚧丸之類又有一方孫大資梓朴散不
拘冷熱皆可服(醫餘)
水喘
有人先因咳嗽發喘胸膈疰悶難於倒頭氣上湊者宜
早利水道化痰下氣若不早治必成水宜服紫金丹病
水人水在膜外切不可鍼鍼透膜初時稍愈再來即不
可治(同上)
翻胃
治翻胃
淳熙元年冬樒姪自鄱陽往四明過婺州義烏晚泊逆
旅倏有野服者坐予傍扣其何人曰邑醫孫道攻療眼
疾樒與之語孫曰君貴家子弟必藏好方畀我一二或
可為人起疾樒素秘翻胃方即口授之其法用一大附
去其蓋刳中使净納丁香四十九粒復以蓋覆之用線
縛定寘銀石器中浸以生薑自然汁及蓋而止慢火煮
乾細末一錢七掺舌上漱津下若煩渴則徐食糜粥忌
油膩生冷孫喜書之於册未幾州鈐轄苦此病危甚孫
為拯之正用此方數服愈(類編)
驢尿治翻胃
驢尿治翻胃外臺載昔幼年經患此疾每食餅及羹粥
等須叟吐出貞觀中許奉御兄弟及柴蔣等時稱名醫
奉勅令治罄竭其術竟不能療漸至羸憊死在朝夕忽
有一術士云服驢小便極驗日服二合後食惟吐一半
晡時又服二合人定時食粥吐即便定迄至今日午時
奏之大内五六人患翻胃同服一時俱差此藥稍有毒
服時不可過多盛取及熱服二合病深七日以來服之
良驗(本事方)
乾嘔不吐
粥食湯藥皆吐不停灸手間使二十壯若四肢厥脈沉
絶不至者灸之便通此起死之法(千金方)
霍亂
夫霍亂之起皆由起居之失宜飲食之不節露卧濕地
或當風取快溫凉不調清濁相犯風冷之氣歸於三焦
傳於脾胃真邪相干水糓不化便至吐利皆名霍亂其
揮霍之間便致撩亂診其脈來代者霍亂又脈代而絶
者是證也霍亂脈大者可治微細者不可治脈微而遲
氣息少不欲言者不可治養生方云七月食蜜令人暴
下(鷄峰方)
醫說卷四
