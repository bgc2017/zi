醫說卷十
宋張杲撰
小兒
小方
孫思邈千金方曰小兒六歲以下黃帝無說中古有巫
妨始撰顱𩕄經以占夀夭自兹始有小方則小兒方藥
始於巫妨也
善醫小兒
杜任郎中善醫里人王奉職宗簡時任於汶陽時有郡
人孟生家甚温厚惟一子數歲抱疾他醫數人治之無
驗召任治之數日而良已踰月而平復人詢任曰君以
何藥主之任語之故其人驚曰公所言皆藥之至温者
也他人不取君用之能起其疾其義可聞乎任曰孟生
富家也而衆醫皆用犀珠金銀主之其性至凉多則寒
其胃又從而投之由是多不喜食日益羸瘠則潰其元
失其本矣吾之劑先温其胃使其飲食如故然後攻其
他疾是以先壮其本而無失者焉又知杜君之善醫也
如此(青箱雜記)
瘡豆禁雞鴨子
療病豌豆瘡欲無瘢頻揭去痂勿令隠肌乃不成瘢縱
揭傷有微血但以面膏塗無苦也瘡家不可食雞鴨卵
即時盲瞳子如卵白其應如神不可不戒(良方)
小兒夜啼
井口邊草主小兒夜啼著母蓆薦下勿令知之(酉陽雜爼)
小兒不可食雞
養生論曰雞肉不可令小兒食食之令生蚘蠱又令體
消瘦(杜陽雜編)
治兒語遲
社壇餘胙酒治小兒語遲以少許喫吐酒噴屋四角辟
蚊蟲(本草)
兒得母寒下痢
東陽陳叔山小兒一歲得下痢嘗先啼日以羸困問華
佗佗曰其母懷軀陽氣内養乳中虚冷兒得母寒故令
不時愈佗與四物女萎丸十日即除(魏志)
小兒感冷身熱
有小兒感冷身大熱惡寒此有表證用發汗藥汗出遂
凉過一日復熱醫謂表解裏未解驗之服四順飲子利
動臓腑一行遂凉隔一日又再熱醫云經熱未解驗之
小便赤故知心熱未解服生氣湯遂凉過三日人熱其
家無所措手醫曰脉已和非病也既發汗又利大小便
其兒已虚陽氣無所歸皆見於表所以身熱以和胃氣
藥如六神散之類加烏梅煎令微覺有酸味收其陽氣
歸自此全愈
小兒糞青
此脾虚生風之證也脾屬土其色黃糞黃則是脾家正
色今乃青肝木尅脾也肝屬木其色青肝盛脾虚受肝
之尅故糞青也當用益脾去風藥如半硫丸加白附子
蝎稍可以治之雖然小兒青糞抛下便青者是風冷也
良久然後青者非病也小兒糞自然如此
小兒瀉後脚弱
小兒因患泄瀉或疳氣服藥瀉之却患咳𠻳治得咳嗽
少愈已五六歲脚弱不能行師曰脾傳肺故咳嗽肺傳
腎故不能行脾屬土土生金金生水故傳之腎腎主腰脚
故不能行因用猪腰子煎汁服五疳保童丸半月遂能
行
小兒得地氣方行
小兒未會行能坐不可常常抱在手中可以入坐車能
獨坐春夏坐於地上寒則以薦席襯之人得地氣方能
行惜之過當常抱持之所以當行而不能行也萬物非
土不生故小兒亦要得地氣也(以上醫錄)
小兒初生畏寒
小兒初生候浴水未得且以綿絮包裹抱大人懷中暖
之及浴了亦當如此雖暑月亦未可遽去綿絮漸漸去
之乍出母腹不可令冒寒氣也預煎下沸湯以器收之
臨時漸暖不犯生水則兒不生瘡以此一月為佳
小兒初生回氣
小兒初生氣欲絶不能啼者必是難産或冒寒所致急
以綿絮包裹抱懷中未可斷臍且將胞衣置炭火爐中
燒之仍撚大紙燈蘸油點之於臍帶上往來徧帶燎之
盖臍帶連兒臍得火氣由臍入腹更以爇醋湯捋洗臍
帶須臾氣回啼哭如常方可浴洗了即斷臍帶
小兒初生服藥
小兒初生急以綿裹指栻盡口中惡血若不急拭啼聲
一出即入腹成百病矣亦未須與乳且先與拍破黃連
浸湯取濃汁調朱砂細末抹兒口中打盡腹中舊屎方
可與乳兒若多睡聽之勿強與乳則自然長而少病
小兒初生通大小便
小兒初生大小便不通腹脹欲絶者急令婦人以温水
先漱口了吸咂兒前後心並臍下手足心共七處每一
處凡三五次漱口吸咂以紅赤為度須臾自通不爾無
生意有此證遇此法可謂再生
小兒夜啼有四證
小兒夜啼有四證一曰寒二曰熱三曰重舌口瘡四曰
客忤寒則腹痛而啼面青白口有冷氣腹亦冷曲腰而
啼此冷證也熱則心躁而啼面赤便赤口中熱腹煖啼
時或有汗仰身而啼此熱證也若重舌口瘡則要乳喫
口到乳上便啼身額皆微熱急取燈照口若無瘡舌必
腫也客忤者見生人氣忤犯而啼也
小兒傷乳食發熱
小兒傷乳及食者或時發熱熱有退時退熱後但肚熱
或夜間熱者此傷乳食也其糞有酸臭氣異常千金紫
丸主之
小兒發熱治法
小兒積熱者表裏俱熱則遍身皆熱頰赤口乾小便赤
大便焦黃先以清凉四順飲子利動臟腑熱則去既去
復熱者裏熱已解而表熱未解也當用惺惺散或紅綿
散内加麻黃微發汗表熱乃去表熱去後又發熱者何
也世醫到此盡不能曉或再用凉藥或再解表或以謂
不可醫誤致夭傷者甚多此表裏俱虛氣不歸元而陽
浮於外所以再發熱非熱證也只用六神散入粳米煎
和其胃氣則收陽氣歸内身體便凉熱重者用銀白散
小兒血熱
小兒血熱者每旦食後發熱夜則凉世醫多謂虚勞或
謂疳熱此血熱也宜用豬胆丸
急慢驚風
小兒發癎俗云驚風有隂陽證因身熱面赤而發搐搦
上視牙關緊硬者陽證也因吐瀉或只吐不瀉日漸面
色白脾虛或冷而發驚不甚搐搦微微目上視手足微
動者隂證也陽證用凉藥隂證用温藥不可一概作驚
風治也又有一證欲發瘡疹先身熱驚跳或發搐搦此
非驚風當服發散藥
小兒吐瀉用藥
小兒暑月多吐瀉其證不一宜詳審用藥不可差謬有
伏暑吐瀉小水必不利宜服五苓𣪚香薷𣪚有傷食吐
瀉者其吐及糞皆有酸臭氣宜服感應丸三方易知今
不復載瀉多日口唇白及糞色亦白及瀉糞頗多者因
而成冷也宜以前方六神散每二錢匕加附子末一錢
匕煎作三四服以防變癎也
小兒瀉痢
小兒暑月多瀉者一則伏暑心臟熱小水不利清濁不
分因成泄瀉可服五苓散或大順散二藥皆用沸湯調
若小水快而瀉者冷瀉也宜于六神𣪚内加附子煎服
若肚大瀉色白者疳瀉也宜服官局六神丸瀉者不可
急以熱藥止之若以熱藥止之便變成痢凡病痢者皆
因有積赤痢熱積也白痢冷積也赤白痢冷熱不調之
積也赤多白少者熱多而冷少也白多赤少者冷多而
熱少也
小兒解顱
小兒解顱曾有人作頭巾與裹遮護之久而自合亦良
法也
瘡疹
小兒生未有不發瘡疹自一歲至十歲至十二三歲須
發一次家有數小兒一兒病此餘即次第皆及之便當
防慎其證有身熱頭痛如傷寒状但不惡風唯惡熱所
以異於傷風者唇紅尻骨及耳尖皆冷或腹痛眼澁及
口舌皆痛腹痛者腹中先出眼澁者眼中先出咽喉及
口舌痛者皆先有瘡也或如沙如粟米状或為癮疹如
風泛状皆其證也熱輕者瘡亦輕熱重者瘡亦重方其
身熱時瘡未出直待身凉方出亦不可不知其未出亦
須服藥唯是認得證候分明以投湯劑庶不誤人性命
也未出時只可服升麻湯紅綿散地龍散消毒飲此皆
平平藥或見兒身不甚熱即飲少酒熱甚者不可飲酒
瘡疹有表裏證
小兒瘡疹有表裏證其瘡皮不薄如赤根白頭漸漸赤
腫而有膿差遲者謂之木豆此裏證發于臟也其瘡皮
薄如水泡破即易乾者謂之水豆此表證發于腑也發
於臟者重發於腑者輕熱重者至有見鬼神目上視發
搐搦如驚癎之状世人悞認驚癎投以冷藥無不為害
者不可不慎也如覺熱大盛涎壅平平藥不可攻者宜
以雄黃解毒丸利之以减其毒須遍身以燈照仔細看
覷如未有紅點子出者可下之既出則不可利恐蓄伏
也
瘡疹黏衣用牛糞
小兒瘡疹出了徧身潰膿沾黏衣衾睡臥不得者用臘
月黃牛糞日乾燒灰鋪一寸許在牀上令臥之其間瘡
有大成片無皮及有成豆癰者皆用牛糞灰掺之即愈
剥瘡痂免成瘢
小兒面上瘡子纔膿出急以真酥潤之頻潤為佳纔有
瘡痂急剥去更潤之痂硬不落有碍肉生遂成瘢子此
理昭然人多不曉反謂剥早成瘢甚誤也
瘡疹不可洗面
小兒瘡疹不可洗面生水入眼即損眼也唯要忌口止
可食粥及鯽魚靑魚鵪子之類餘魚及猪羊肉皆不可
食恐損眼也
瘡疹用胭脂塗眼
小兒瘡疹未出認得是此證急以胭脂塗眼週廻令瘡
不入眼亦甚妙
瘡疹後服清凉飲子
小兒瘡疹皆出盡身已凉喜食物亦稍能轉動以清凉
飲子濃煎量兒大小與之須利三二行即安樂後不發
熱不腫眼不鼻衂不患痢世人不用此法者于此數證
恐不能免也
小兒丹毒
小兒丹者風熱積毒所成冬間火烘衣藉不候冷以衣
兒或夜間盖覆太煖日間親火或妳娘喜食燒灸物飲
酒之類皆致兒病丹也或發於手足或發於頭面胷背
其熱如火輕輕着手則痛不可忍急為砭出血為上策
千金有服食並榻湯皆可用(以上皆李左司保生要方)
小兒吐瀉後成慢驚
小兒吐瀉或成慢驚昏睡手足似搐而不甚搐金液丹
半兩白丸子三錢同研極細生薑米飲調下三錢多服
乃效服至一二兩無害候胃氣已生手足漸煖漸减金
液丹增白丸子以意詳之
小兒初生不飲乳
小兒初生不飲乳及不小便妳汁二合葱白一寸分四
破右以銀石器煎取一合注子灌立愈
兒臍血出
小兒初生未滿月多啼呌至臍中血出以白石脂末貼
之即愈未愈微微炒過放冷再貼仍不得剥揭
兒臍久不乾
當歸焙乾為末右着臍中頻用自差予家小兒病臍濕
出膿及清水者五十餘日一傅而乾後因尿入瘡復病
又得傅愈(良方)
薏苡浴兒
薏苡葉煎湯浴初生嬰兒一生少病暑月可作熟水暖
胃益氣血(𤨏碎錄)
臍風撮口
小兒初生一七内忽患臍風撮口百無一活坐視其斃
者皆是良可憫有一法極驗世罕有知者凡此兒齒齦
上有小泡子如粟米状以温湯蘸熟帛裹手指輕輕擦
破即口開便安不用服藥神妙(保生方)
瘡
瘍生於頰
雄黃治瘡瘍尚矣周禮瘍毉只療瘍以五毒攻之鄭康
成注云今醫方合五毒之藥用黃蝥置石膽丹砂雄黃
&KR0552;石磁石其中燒之三日三夜其烟上著以雞羽取之
以注瘡惡肉破骨則盡出楊大年嘗筆記其事族人楊
嶠年少時有瘍生於頰連齒輔車外腫若覆甌内潰出
膿血不輙吐之痛楚難忍療之百方彌年不差人語之
依鄭法製藥成注之瘡中少頃朽骨連兩牙潰出遂愈
後更安寕信古方攻病之速也黃蝥即瓦合也(本事方)
木癡成瘡
南方多雨有物曰木癡其大概類鼻涕積隂而生於古
木之上聞人氣則閃閃而動人過其下有堕於人體間
者即立成瘡久則遍其肌體時有客患其木癡之瘡遇
一道士謂曰以朱砂麝香塗之即愈客如其言果愈
耳塞敷瘡
鄭師甫云嘗患足上傷作瘡水入腫痛不可行步有丐
者令以耳塞敷之一夕水盡出愈(邵氏聞見錄)
壁土治瘡爛
暑月肌膚瘡爛或因搔成瘡者林才中嘗暑月臥病肌
膚多瘡爛汁出有一乳姥曰此易差也取乾壁土揉細
末傅之随手即差(良方)
治瘡久不合
露蜂房蛇蛻皮亂髮各燒灰存性取一錢匕酒服治瘡
久不合(東坡大全)
治下疳瘡
有富家子唐靖年十八九未娶忽於隂頭上生瘡初只
鍼眼來大小畏疼不敢洗刮日久攻入皮肉連莖爛一
二寸許醫者止用膏藥貼之愈疼亦無人識此瘡有貧
道周守真曰此謂下疳瘡亦名妬精瘡綠為後生未娶
精氣益盛陽道興起及當泄不泄不泄強泄脹斷嫩皮
怕疼痛失洗刮攻入皮内日久遂爛有害却命者靖告
先生為治之守真曰若欲治此疾須是斷房事數日先
用荆芥黃皮馬鞭草甘草剉入葱煎湯洗之去膿靨以
訶子燒灰入麝香乾掺患處令睡睡醒服冷水兩三口
勿令陽道興起脹斷瘡靨靨堅即愈(庚志)
遍身患瘡
凡人患瘡遍身有百藥不效者用㯽榔一箇為細末生
硫黃一錢同研細入膩粉一錢和均每用一錢安手心
内油調塗外腎不得洗手但擦手令乾可也一兩日間
瘡便愈
膁瘡
有一種膁瘡赤腫而痛用黃連黃蘖之類皆凉藥也久
而不愈其瘡冷矣却當用温藥如鹿角灰頭髮灰乳香
之類治之當愈此隂陽寒暑往來之理也(醫餘)
舋瘍
人身血氣周身不知幾千息凡人血行而擁則瘡癤於
虛六處則生核謂之舋瘍舋瘡生也瘡差核亦消(東坡物類)
(相感志)
獺髓補瘡
吳孫和寵鄧夫人嘗醉舞如意誤傷鄧頰血流嬌婉彌
苦命太醫合藥言得白獺髓雜玉與琥珀屑當滅此㾗
和以百金購得白獺乃合膏琥珀太多及差痕不减左
頰有赤點如痣(酉陽雜爼)
石菖蒲愈瘡
有人患遍身生熱毒瘡痛而不癢手足尤甚然至頸而
止粘著衣被曉夕不得睡痛不可任有下俚教以菖蒲
三㪷剉日乾之舂羅為末布蓆上使病人恣臥其間仍
以被衣覆之既不粘著衣被又復得睡不五七日之間
其瘡如失後自患此瘡亦如此應手神驗其石菖蒲絡
石者節密入藥須此等
風熱細疹
有人病遍身風熱細疹癢痛不可任連胷脛臍腹及近
隠處皆然疾涎亦多夜不得睡以苦参末一兩皂角二
兩水一升揉攄取汁銀石器熬成膏和参末為丸桐子
大三二十丸温水下食後次日便愈
風毒濕瘡
有婦人患臍下腹上下連二隂遍滿生濕瘡如馬瓜瘡
他處並無痒熱而痛大小便澁出黃汁食亦减身面微
腫醫作惡瘡治用鰻鱺魚松脂黃丹之類藥塗上瘡愈
熱痛愈甚治不對故如此問之此人嗜酒貪啗喜魚蝦
發風之物急令用温水洗拭去膏藥尋以馬齒莧四兩
爛研細入青黛一兩再研均塗瘡上即時熱减痛癢皆
去仍服八正散日三服分散客熱每塗藥得一時久藥
已乾燥又再塗新濕藥凡如此二日减三分之一五日
减三分之二自此二十日愈既愈而問曰此瘡何緣至
此曰中下焦蓄風熱毒氣若不出當作腸癰内痔仍須
常禁酒及發風物然不能禁酒果然患内痔(王說本草衍義)
患瘡
踐壊竈土令人患瘡踏雞子殼令人得白癜風
魚臍瘡
皇祐中學䆒任道腿間患一瘡始發赤腫復絶便變黑
後穴則有黃水出四邊浮漿起累治不差醫王通看之
此瘡狹長似魚臍下瘡也遂以大鍼鍼四向并中随鍼
有紫赤水汁出如豆汁言此一因風毒藴結而成二因
久坐血氣凝澁而致三因食肉有人汗落其間也道曰
素好讀書而久坐此疾數歲前夏月道中買猪脯味水
飯疑似人肉食已後得斯疾通曰與誤食人汗不遠矣
以一異𣪚子用雞子清調傅其瘡日三易數日得愈道
堅求其方通曰止用雪玄一味自後累訪名醫求其雪
玄何物醫皆不識道因至許鄭間會醫者郝老曰嘗記
聖惠有一方治此疾用臘月猪頭燒灰以雞子清調傅
此乃是也雪玄非郝老博學多記後醫豈不惑耶(名醫錄)
頭瘡禁用水銀
小兒頭有瘡有風切不可用水銀擦自瘡而入經絡必
緩筋骨百藥不能治醫方併云人有患漆瘡者不可以
朱漆器炙熱熨之恐朱中有水銀入經絡也黑漆器則
不妨此方正類以生草烏塗白秃以巴豆薰痔而致死
者(瑣碎錄)
治惡瘡
南豐市民嚴黃七兩足生瘡臭穢潰爛衆皆驅斥不容
迹出貨角器於村野而旅邸又不容至京潜投宿於五
夫人祠下夜半遭黃衣吏訶逐曰何人敢以腐穢脚觸
汚此間謝曰不幸纏惡疾無處見容冒死來此紛拏次
夫人抗聲令勿逐且呼使前曰吾授汝妙方用漏蘆子
一枚生乾為末入膩粉少許井水調塗當效嚴拜謝依
而治之果愈(類編同上)
治善惡瘡
仁宗在東宫時嘗患胙腮命道士贊能治療取赤小豆
四十九粒呪之雜他藥為末傅之而愈中貴任承亮在
傍知状後承亮自患惡瘡濱死尚書郎傅求授以藥立
愈問其方赤小豆也承亮始悟道士之技所謂誦呪乃
神其術耳久之㳂官過豫章或苦脅疽幾逹五臟醫者
治之甚捷承亮曰君得非用赤小豆耶醫驚拜曰某用
此活三十口願勿宣言周少隠病宗室彦符傳之曰善
惡諸瘡無藥可治者皆能治有生發背状如爛瓜周鄰
家乳婢復疽作用之皆如神其法細末水調傅瘡及四
傍赤瘇藥落再傅之(同上)
搔髮際成竅出血
頃有一人指縫中因搔癢遂成瘡有一小竅血濺出不
止用止血藥及血竭之類無效數日遂不起後有一人
於耳後髮際搔癢亦有一小竅出血與前相似人亦無
識者適有一道人言此名髮泉但用多年糞桶篐曬乾
燒灰傅之當愈果如其言使前指縫血出遇此亦必愈
病肥脉
許慎云人病肥脉瘾疹當取人姓曹氏帛布拭之則愈
也
傅瘡
燈花末傅金瘡止血生肉令瘡黑今燭花落有喜事不
爾得錢之兆也(本草)
病癩
趙瞿病癩歷年醫不差乃賫糧棄送於山穴中瞿自
怨不幸吁嘆涕泣經月有仙人經穴見而哀之具問其
詳瞿知其非常人叩頭自陳乞命於是仙人取囊中藥
賜之教其服百餘日瘡愈顔色悅肌膚潤僊人再過視
之瞿謝活命之恩乞遺其方僊人曰此是松脂彼中極
多汝可煉服之長服身轉輕力百倍登危陟險終日不
困年百歲齒不堕髮不白夜臥常見有光大如鏡(抱朴子)
脚瘡
有人患脚瘡冬月頓然無事夏月臭爛疼痛不可言一
道人視之曰爾因行草上惹著蛇交遺瀝瘡中有蛇兒
冬伏夏出故疼痛也以生蝦䗫搗碎傅之日三四換凡
三日有一小蛇自瘡中出以鐡鉗取之其病遂愈(摘青雜說)
黃連愈癬
指揮使姚歡年八十餘鬚髮不白自言年六十歲患癬
疥周匝頂踵或教服黃連遂愈久服故髮不白其法以
宣連去鬚酒浸一宿焙乾為末蜜丸桐子大日乾臨臥
酒吞二十粒(東坡大全)
五絶病
五絶
五絶病者一曰自縊死氣已絶二曰墻壁屋崩壓死氣
已絶三曰溺水死氣已絶四曰鬼魘死氣已絶五曰産
乳死氣已絶並能救治之問葛生授何人得此神術能
活人命生曰我因入山採藥遇白衣人問曰汝非葛醫
生否我乃半夏之精汝遇人有五絶之病用我救治即
活但用我作末水丸令乾入鼻中即生矣(名醫錄)
治卒死
劉太丞毘陵人有鄰家朱三只有一子年三十一歲忽
然卒死脉全無請太丞治之取齊州半夏細末一大豆
許納鼻中良久身微暖氣更甦迤邐無事人問卒死太
丞单方半夏如何活得死人答曰此南岳魏夫人方出
外臺秘要
凍死
人路逄凄風苦雨繁霜大雪衣服沾濡冷氣入臟致令
隂氣閉於内陽氣絶於外榮衛結瀝不復通故致禁絶
而死若早得救療血温氣通則生又云凍死一日猶可
活過此則不可也
溺死
人為水所沒水從孔竅入灌注臟腑其氣壅閉故死若
早拯救得出則泄瀝其水令氣得通便得活也又云半
日及一日猶可活氣若已絶心上暖亦可活
自縊
人有不得志意者多生忿恨往往自縊若覺早雖已死
徐徐捧下其隂陽經絡雖暴壅閉而臟腑真氣未盡所
以猶可救若遽斷其繩則氣不能還不得生又云自旦
及暮雖冷猶可活自暮至旦則難活此謂晝則陽盛其
氣易通夜則隂盛其氣難通又云夏熱易治氣雖斷而
心微温一日以上猶可活
夏日熱倒人法
暑月熱倒人昏迷悶亂急扶在隂凉處切不可與冷飲
當以布巾衣物等蘸熱湯覆臍下及氣海間續續以湯
淋布帛上令徹臍腹但暖則漸醒也如倉卒無湯處掬
道上熱土於臍端以多為佳冷則頻換也後與解暑毒
藥若纔熱倒便與冷飲或用冷水淋之類即死舊有一
法或道途無湯處即掬熱土於臍上仍撥開作窩子令
衆人旋溺於其中以代熱湯亦可取效解者用白虎湯
竹葉石膏之類凡覺中暑急嚼生薑一大塊冷水送下
如已迷悶嚼大蒜一大瓣冷水送下如不能嚼即用水
研灌之立醒路中倉卒無水渴甚急嚼生葱二寸許和
津同嚥可抵飲水二升(集驗方)
疝瘅痺
湧疝
齊郎中令循病衆醫皆以為蹷人中而刺之淳于意診
之曰湧疝也令人不得前後溲循曰不得前後溲三日
矣意飲以火齊湯一飲得前溲再飲大溲三飲而疾愈
病得之内所以知循病者切其脉時右口氣急脉無五
臟氣右口脉大而數數者中下熱而湧左為下右為上
皆無五臟應故曰湧疝中熱故溺赤也
氣疝
齊北宫司空命婦出於病衆醫皆以為風入中病主在
肺刺其足少陽脉淳于意診其脉曰病氣疝客於膀胱
難於前後溲而溺赤病見寒氣則遺溺使人腹腫出於
病得之欲溺不得因以接内所以知出於病者切其脉
大而實其來難是厥隂之動也脉來難者疝氣之客於
膀胱也腹之所以腫者言厥隂之絡結小腹也厥隂有
過則脉結動動則腹腫意即灸其足厥隂之脉左右各
一所即不遺溺而溲清小腹痛止即更為火齊湯以飲
之三日而疝氣散即愈
牡疝
安陵阪里公乘項處病淳于意診脉曰牡疝牡疝在膈
下上連肺病得之内意謂之慎無為勞力事則必嘔血
死處後蹴踘要蹷寒汗出多即嘔血意復診之曰當旦
夕死即死病得之内所以知項處病者切其脉得番陽
番陽入虚裏處旦夕死一番一絡者牡疝也意曰他所
診期决死生及所活已病衆多頗㤀之不能盡識不敢
以對
肺消瘅
齊章武里曹山跗病淳于意診其脉曰肺消瘅也加以
寒熱即告其人曰死不治適其共養此不當醫治法曰
後三日而當狂妄起行欲走後五日死即如期死山跗
病得之盛怒而以接内所以知山跗之病者意切其脉
肺氣熱也脉法曰不平不鼔形弊此五臟高之遠數以
經病也故切之時不平而代不平者血不居其處代者
時参擊並至乍躁乍大也此兩絡脉絶故死不治所以
加寒熱者言其人尸奪尸奪者形弊形弊者不當關灸
□石及飲毒藥也臣意未往診時齊太醫先診山跗病
灸其足少陽脉口而飲之半夏丸病者即泄注腹中虚
又灸其少隂脉是壊肝剛絶深如是重損病者氣以故
加寒熱所以後三日而當狂者肝一絡連屬結絶乳下
陽明故絡絶開陽明脉陽明脉傷即當狂走後五日死
者肝與心相去五分故曰五日盡盡則死矣
腎痺
齊王黃姬兄黃長卿家有酒召客召淳于意諸客坐未
上食意望見王后弟宋建告曰君有病往四五日君腰
脅痛不可俛仰又不得小溲不亟治病即入濡腎及其
未舍五臟急治之方今客腎濡此所謂腎痺也宋建曰
然建故有腰脊痛往四五日天雨黃氏諸倩(倩者女壻也)見
建家京下方石(京者倉廩之属)即弄之建亦欲效之效之不能
起即復置之暮腰脊痛不能溺至今不愈建病得之好
持重所以知建病者臣意見其色太陽色乾腎部上及
界要以下者枯四分許故以往四五日知其發也意即
以柔湯使服十八日而病愈
胷痺
古有患胸痺者心中急痛如錐刺不得俛仰蜀醫為胸
府有惡血故也遂取生韮數斤搗汁令服之即果吐出
胷中惡血遂差又蕭炳謂小兒初生宜與韮根汁灌之
吐出惡血長則無病驗韮能歸心氣而去包中惡氣治
胷中也(名醫錄)
熱病氣
齊中御府長信病淳于意入診其脉告曰熱病氣也然
暑汗脉少衰不死曰此病得之當浴流水而寒甚已而
熱信曰唯然往冬時為王使於楚至莒縣陽周水而莒
橋梁頗壊信則擥車轅未欲渡也馬驚即堕信身入水
中幾死吏即來救信出之水中衣盡濡有間而身寒已
熱如火至今不可以見寒意即為之液湯火齊逐熱一
飲汗盡再飲熱去三飲病已即使服藥出入二十日身
無病者所以知信之病者切其脉時并隂脉法曰熱病
隂陽交者死切之不交并隂并隂者脉順清而愈其熱
雖未盡猶活也腎氣有時間濁在太隂脉口而希是水
氣也腎固主水故以此知之失治一時即轉為寒熱
脾氣
齊丞相舍人奴從朝入宫淳于意見之食閨門外望其色
有病氣意即告宦者平平好為脉學臣意所意即示之
舍人奴病告之曰此傷脾氣也當至春膈塞不通不能
食飲法至夏泄血死宦者平即往告相曰君之舍人奴
有病病重死期有日相君曰卿何以知之曰君朝時入
宫君之舍人奴盡食閨門外平與倉公立即示平曰病
如是者死即召舍人奴而謂之曰公奴有病不舍人曰
奴無病身無痛者至春果病至四月泄血死所以知
奴病者脾氣周乘五臟傷部而交故傷脾之色也望
之殺然黃察之如死青之兹衆醫不知以為大蟲不知
傷脾所以至春死病者胃氣黃黃者土氣也土不勝木
故至春死所以至夏死者脉法曰病重而脉順清者曰
内關内關之病人不知其所痛心急然無苦若加以一
病死中春一愈順及一時其所以四月死者診其人時
愈順愈順者人尚肥也奴之病得之流汗數出炙於火
而以出見大風也(以上史記)
脾癉
有病口甘者土氣之溢也名曰脾癉有病口苦者名曰
膽癉
胃疸
已食如饑者胃疸胃熱則消榖也面腫曰風足脛腫曰
水目黃曰黃疸
醫功報應
許學士
許叔微少嘗以登科為禱一夕夢神告曰汝欲登科須
憑隂德叔微自念家貧無力惟醫乃可於是精意方書
久乃通妙人無高下皆急赴之既而所活愈多聲名益
著復夢其神授以一詩曰藥有隂功陳樓間處堂上呼
盧喝六作五是年登第六名進士第上一名陳祖言下
一名樓材及注關用升甲恩如第五名授職官以歸與
詩中之言無一字差此則濟人之病急者也
聶醫善士
儀州華亭人聶從志良醫也邑丞妻李氏病垂死治之
得生李氏美而淫慕聶之貌他日丞往旁郡李偽稱疾
使邀之伺其至語之曰我幾入鬼錄賴君復生顧世間
物無足以報德願以此身供枕席之奉聶驚懼趨而出
迨夜李復盛飾而就之聶絶袖脫去乃止亦未嘗與人
言後歲餘儀州推官黃靖國病隂吏逮入冥証事且還
行至河邊見獄吏捽一婦人剖其腹濯其腸而滌之傍
有僧語曰此乃子同官某之妻也欲與醫者聶生通聶
不許可謂善士其人止六十夀以此隂德遂延一紀仍
世世賜子孫一名官婦人减筭如聶所增之數所以蕩
滌腸胃者除其淫也靖國素與聶善既甦密往訪之聶
驚曰方私語時無一人聞者而奔來之夕吾獨處室中
此唯婦人與吾知耳君安所得聞靖國具以告聶死後
一子登科其孫圖南紹興中為漢中雒縣丞屬僊井喻
廸[孑(焉-正+?)]汝礪作隠德詩數百言以發潜德此不復載(夷堅志)
用詭道以劫流俗
王居安秀才久苦痔疾聞蕭山有善工力不能招致遂
命舟自烏程走錢塘舍於靜邸中使人迎醫醫絶江至
杭既見欣然為治藥餌且云請以五日為期可以除根
本初以一藥放下大腸數寸又以一藥洗之徐用藥線
結痔信宿痔脫其大如桃復以藥餌調養數日遂安此
工初無難色但放下大腸了方議報謝之物病者知命
懸其手盡許行橐為酬方許治療又玉山周僅調官京
師舊患膀胱氣外腎偏墜有貨藥人云只立談間可使
之止約以萬錢及三縑之報相次入室中施一鍼所苦
果平周大喜即如數負金帛而去後半月其疾如故使
人訪醫者已不見矣古之賢人或在醫卜之中今之醫
者急於聲利率詭道以劫流俗殆與穴坯挾刃之徒無
異予目擊二事今書之以為世警(泊宅編)
徐樓臺
當塗外科醫徐樓臺孫大郎於紹興八年療溧水縣蠟
山富民江舜明背疽因邀謝錢三百千之外復覓銀二
十五兩未許遂以紙撚點藥入瘡病甚致斃不一年徐
病熱哀呌不絶但云舜明莫打我數日死其子随母改
嫁其醫遂絶(丁志)
符助教
宣城符裏鎮人符助教治癰疽操心亾状病者瘡不毒
先以藥發之忽一黃衣卒來持片紙示之云隂司追汝
以藤杖點其背符大呌痛黃衣曰汝元來也知痛随手
成大疽而死
水陽陸醫
宣城管内水陽村醫陸陽字義若以技稱建炎中朱莘
老編脩妻避盗驚憂致疾陸誤投以小柴胡湯殺之溧
水高淳鎮李氏子病瘵召之用功未效從出娼家飲索
錢并酒饌不與投以剛劑數十粒又殺之紹興九年陸
暴病呼曰朱宜人李六郎休打我我便去也旬日死(同上)
醫僧瞽報
温州醫僧法程字無枉少瞽百端治之不愈但晝夜誦
觀世音菩薩名號如是十五年夢中聞菩薩呼之使前
若有物縶其足不可動菩薩嘆曰汝前世為灸師誤灸
損人眼今生當受此報難以免但吾憐汝誠心當使汝
衣食豐足遂探懷中掬寳珠滿手與之既寤醫道大行
衣缽甚富至七十餘猶在(申志)
下胎果報
京師有一婦人姓白有美容京人皆稱為白牡丹貨下
胎藥為生忽患腦痛日增其腫名醫治之皆不愈日久
潰爛臭穢不可聞每夜聲喚遠近皆聞之一日遂說與
家中曰我所蓄下胎方盡數為我焚之戒子弟曰誓不
可傅此業其子告母云我母因此起家何棄之有其母
曰我夜夜夢數百小兒咂我腦袋所以疼痛呌喚此皆
我以毒藥壊胎獲此果報言訖遂死(名醫錄)
段承務
宜興段承務醫術精高然貪顧財賄非大勢利者不能
屈致翟忠惠公居常熟欲見之不可諉平江守梁尚書
邀之始來既回平江適一富人病來謁醫段曰此病不
過湯藥數劑可療然非五百千為謝不可其家始許半
酬拂衣去竟從其請别奉銀五十兩為藥資段求益至
百兩乃出藥為治數日愈所獲西歸中塗夜夢一朱衣
曰上帝以爾為醫而厚取賄賂殊無濟物之心命杖脊
二十遂勅左右捽而鞭之既寤覺脊痛呼僕視之捶
㾗宛然還家未幾而死(已志)
鮑君大王
明州人家女既嫁歸寕媵妾幽蘭從羣婢往後園挑菜
忽悶眩仆地言語無倫如有憑附扶至房半日方醒問
其故曰吾必死矣吾前生是河北眼科醫有村媪獨處
病赤目吾隂利其貲投轉藥殺之盡掩室中之藏外無
一知者媪訴諸東嶽命逮治而吾冥數未竟不可尋索
後二十年前身死又注生此州媪久抱恨泉壌復往訴
嶽帝憐之擇健駚賫文書詣天下郡縣求訪殆遍末乃
到浙東既至此將入城閽卒呵問示以文書卒曰是城
隍符耳吾城中事乃鮑君大王主之城隍無預拒不得
入駚與媪迤邐至城外三十里高橋下潜伏累日别有
鬼吏從西來亦駐橋邊與嶽駚更問訊吏曰吾正隸鮑
君為急足近往洞庭君山廟投書回幸此相遇吾極念
汝能從吾行當祈城卒令入也二人拜謝偕往果得入
徑詣鮑君殿下呈&KR0702;鮑君展視曰此檄城隍神也汝何
自而入駚悉以實告鮑君呼曩吏曰只差汝同追吏聲
喏挾駚媪同出數日不值一夕中秋街巷聞老婦燒夜
香者祝云有女子在某宅為從嫁其詞云云媪欣然曰
冤家可得矣趨至其居而門神不納又伏藏後園適審
認已為冥中所錄行且就逮宿世冤孽定無脫理家人
欲召巫史救之未暇媵自持刀剔雙目而死(戊志)
醫不貪色
宣和間有一士人抱病經年百治不瘥有何澄者善醫
其妻召至引入密室中告之曰妾以良人抱疾日久典
賣殆盡無以供湯藥之資願以身相酬醫正色拒之曰
小娘子何為出此言但放心當為調治取效切不可以
此相汚萬一外人知之非獨使某醫藥不效不有人誅
必有鬼責未幾其夫疾愈何澄一夕夢神引入神祠有
判官語之汝醫藥有功不於艱急之際以色慾為貪亂
良人婦女上帝令賜汝錢五萬貫官一資未數月東宫
得疾國醫不能治有詔召草澤醫澄乃應詔進劑而愈
朝廷賜錢三千貫與初品官自後醫道盛行京師號為
何藥院家
醫以救人為心
醫者當自念云人身疾苦與我無異凡來請召急去無
遲或止求藥宜即發付勿問貴賤勿擇貧富專以救人
為心冥冥中自有祐之者乘人之急故意求財用心不
仁冥冥中自有禍之者吾鄉有張彦明善醫僧道貧士
軍兵及貧者求藥皆不受錢或反以錢米與之來請召
雖至貧下亦去富者以錢求藥不問多寡必多與藥期
於必愈未嘗萌再携錢來求藥之心病若危篤亦多與
好藥以慰其心終不肯受錢予與處久詳知其人為醫
而口終不言錢可謂醫人中第一等人矣一日城中火
災周回爇盡烟焰中獨存其居一歲牛災尤甚而其莊
上獨全此神明祐助之其子讀書乃預魁薦孫二三人
皆龐厚俊爽亦天道福善之信然也使其孜孜以錢物
心失此數者所得不足以償所失矣同門之人可不鑑
哉
醫說卷十
