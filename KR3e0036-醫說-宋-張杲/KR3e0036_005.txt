醫說卷五
宋張杲撰
心疾健忘
抑情順理
燕居暇日何所用心善養形神周防患疾常存謹畏無
失調將食飲之間最為急務安危所繫智力可分與其
畏病而求醫孰若明理以自求與其有病而治以藥孰
若抑情而預治情斯可抑理亦漸明能任理而不任情
則所養可謂善養者矣防患却疾之要其在兹乎(食治通說)
心疾
韋綬李蟠俱以心疾廢綬常疑遇毒鎻井而飲李益少
而疑病心亦心疾也心靈府也為外物所中終身不痊
多思慮多疑惑病之本也(國史補)
驚氣入心
治驚氣入心絡瘖不能語蜜陀僧研細服一七許茶調
服遂愈有人因伐薪山間為狼所逐而得是疾或授以
此方亦愈又一軍校採藤於谷逄惡蛇而病其狀正同
亦用此藥療之而愈(已志)
神志恍惚
韓宗武侍父官洋州得異疾與神物遇頗不省人事神
志恍惚或食或不食國醫陳易簡教服蘇合香凡後數
月所遇者忽不至(類編)
神氣不寧
明州董生患神氣不寧每卧覺身在牀而神離體驚悸
多魘通夕不寐許為診視詢諸醫作何證曰心病也許
曰是肝經受邪非心病也肝藏魂者也遊魂為變平人
肝不受邪故魂宿于肝神靜而得寐今肝經因虛邪氣
襲之魂不歸舍是以臥則揚揚若去體肝主怒故小怒
輙劇董喜曰前此未之聞雖未服藥已覺沉痾去體矣
願求藥法許曰君且持此說與衆醫議所治之方而徐
質之閱旬日復至曰醫徧議古今方書無與病相對者
許乃為處珍珠丸獨活湯二方以贈服一月而病悉除
其方大體以珠母為君龍齒佐之珠入肝經為第一龍
齒與肝同類故也龍齒虎睛今人例作鎮心藥而不知
龍齒安魂虎睛定魄各言其類也龍能變化故魂遊而
不定虎能專静故魄止而有守當随其宜而治之載本
事方一卷
健㤀詩
治心氣不足健忘詩云桂遠人三四天菖地亦同茯苓
加一倍日誦萬言通廼官桂遠志人參巴戟天石菖蒲
地骨皮(𤨏碎錄)
忽不識字
松滋令姜愚無他疾忽不識字數年方稍稍復舊(筆談)
治人心昏塞多忘喜誤
七月七日取蜘蛛網著衣領中勿令人知不忘(本草)
治惡夢
錢丕少卿忽夜多惡夢但就枕便成輙通夕不止後因
赴官經漢上與鄧州推官胡用之相遇驛中同宿遂說
近日多夢慮非吉兆胡曰昔嘗如此驚怕特甚有道士
教戴丹砂初任辰州推官求得靈砂雙箭鏃者戴之不
涉旬即騐四五年不復有夢至今秘惜因解髻中一絳
紗袋遺之即夕無夢神䰟安静真誥及他道書多載丹
砂辟惡豈不信然(類編)
麝枕
置麝枕中可絶惡夢(物類相感志)
癲疾
素問曰人生而病癲疾者安得知之岐伯曰病名為胎
病此得之在母腹中時其母有所大驚氣上而不下精
氣並居故令子發為癲疾也(御覽)
又
癲狂之疾何以别答曰狂之始發少臥少飢自賢自貴
妄笑好樂
又
癲者精神不守言語錯亂甚則登高罵詈或至狂走癎
者發則仆地嚼舌吐沫手足搐搦或作六畜之聲頃刻
則蘇癲者邪入扵隂經一曰陽併則狂癲者邪干於心
其處方用藥亦皆相類
狂
凢人患癲狂呌喚打人者皆心經有熱當用鎮心藥兼
大黃與之瀉數日然後服安神及風藥但得寕靜即是
安樂不可見其瘦弱减食便以温藥補之病必再作戒
之戒之緩緩調飲食可也(御覽)
魘不寤
人眠則魂魄外遊為邪鬼所魘屈其精神弱者魘則久
不得寤乃至氣絶所以須旁人助喚并以方術治之低
聲遠喚即活(雞峯方)
夢
隂盛則夢涉大水恐懼陽盛則夢大火燔灼隂陽俱盛
則夢相殺毁傷上盛則夢飛下盛則夢堕飽則夢予飢
則夢取肝氣盛則夢怒肺氣盛則夢哭
臥而不寐
老人臥而不寐少壯寐而不寤何耶少壮者血氣盛肌
肉滑氣道通榮衛之行不失於常故晝日精夜不寤也
老人血氣衰肌肉不滑榮衛之道濇故晝日不能精夜
不得寐也
小便如泔
一男子小便日數十次如稠米泔色亦白心神恍惚瘦
瘁食减以女勞得之服此桑螵蛸𣪚未終劑而愈安神
魄定心志治健忘小便數補心氣桑螵蛸遠志菖蒲龍
骨人參茯神當歸龜甲醋灸以上各一兩為末每服二
錢夜卧人參湯調(本草衍義)
夜魘
夜魘之人急取梁上塵内鼻中即醒戒以燈照之(鎻碎錄)
暮卧呪
道林曰暮臥常以手撫心上呪曰天靈節榮願得長生
五臟君侯願其安寧男一七遍女二七遍長生不病(修真)
(秘訣)
桑葉止汗
嚴州山寺有一遊僧形體羸瘦飲食甚少每夜就枕遍
身出汗迨旦衣服皆透濕如此二十年無復可療唯待
盡耳監寺僧曰吾有藥絶騐為汝治之三日宿疾頓愈
遂并授以方乃單用桑葉一味乘露採摘控焙乾碾為
末二錢空腹温米飲調或值桑落乾者亦堪用但力不
如新者按本草亦載桑葉主止汗其說可証(辛志)
大驚發狂
許叔微本事方云軍中有一人犯法褫衣將受刃得釋
神失如癡予與驚氣丸一粒服訖而寐及覺病已失矣
江東張提轄妻因避寇失心已數年予授其方随愈又
黃山沃廵檢妻狂厥踰年更十餘醫而不驗予授其方
去附子加鐵粉亦不終劑而愈鉄粉非但化涎鎮心至
如摧抑肝邪特異若多恚怒肝邪大盛鐡粉能制伏之
素問言陽厥狂怒治以鐵落歛金制木之意也
犯大麥毒
齊州有人病狂每歌曰五靈華盖曉玲瓏天府由來汝
府中惆悵此情言不盡一九蘿蔔火吾宫又歌曰踏陽
春人間二月雨如塵陽春踏盡秋風起腸斷人間白髮
人後遇一道士作法治之乃云夢中見一紅裳少女引
入宫殿皆紅紫飾小姑令歌道士曰此正犯大麥毒女
則心神小姑脾神也按醫經蘿蔔治麪毒故曰火吾宫
即以藥并蘿蔔食之遂愈(洞微志)
夢遺
有人夢遺精初有所見後來雖夢中無所見日夜不拘
常常遺漏作心氣不足服心氣藥無驗作腎氣虚補腎
藥亦無驗醫問患者覺腦冷否應之曰只為腦冷服駈
寒藥遂安盖腦者諸陽之會髓之海腦冷則髓不固是
以遺漏也有此疾者先去腦中風冷腦氣冲和兼服益
心腎藥無不愈者
心脉溢關
王叔和脉訣論曰溢關骨痛心煩燥通真子解云心脉
盛而溢關則筋緊而骨束是以骨痛師曰筋緊有筋攣
疾豈得骨痛所以心脉盛而骨痛者心属火骨属腎水
心脉溢關則水不勝火煎熬得骨痛非筋緊也(醫餘同上)
瘖
黃帝問曰人有重身九月而瘖此為何也岐伯對曰胞
之絡脉絶也帝曰何以言之岐伯曰胞絡者繫於腎少
隂之脉貫腎繫舌本故不能言帝曰治之奈何岐伯曰
無治當十月復
人臥血歸於肝
人卧血歸扵肝肝受血而能視足受血而能步掌受血
而能握指受血而能攝
血脉
脉者血之腑脉實血實脉虛血虛
笑歌狂疾
開元中有名醫紀朋者觀人顔色談笑知病深淺不待
診脉帝聞之召於掖庭中看一宫人每日昃則欲歌啼
號若狂疾而足不能履地朋視之曰此必因食飽而大
促力頓仆於地而然乃飲以雲母湯令熟寐覺而失所
苦問之乃言因大華公主載誕宫中大陳歌吹某乃主
謳懼其聲不能清且長喫㹠蹄羹飽而當筵歌大曲曲
罷覺胸中甚熱戲扵砌臺上高而墜下久而方甦病狂
足不能步也(明皇雜錄)
膈噎諸氣
氣膈
齊王中子諸嬰兒小子病召臣意診切其脉告曰氣膈
病病使人煩懣食不下時嘔沫病得之少憂數忔食飲
意即為之作下氣湯以飲之一日氣下二日能食三日
即病愈所以知小子之病者診其脉心氣也濁躁而經
也此絡陽病也脉法云脉來數疾去難而不一者病主
在心周身熱脉盛者為重陽重陽者逿(音唐)心主故煩懑
食不終下則絡脉有過絡脉有過則血上出血上出者
死此悲心所生也病得之憂也(史記)
五膈
古今論膈氣乃有五種謂憂膈恚膈氣膈寒膈熱膈也
夫胸中氣結煩悶飲食不下羸瘦無力此乃憂膈心下
實滿食不消化噫輙醋心大小便不利此名恚膈胸脇
逆滿咽喉閉塞噫聞食臭此名氣膈心腹脹滿欬逆腸
嗚食不生肌此名寒膈五心中熱口舌生瘡骨煩體重
唇乾口燥背痛胸痺此名熱膈
五噎諸氣(婦人多有此疾)
此病不在外不在内不属冷不屬熱不是實不是虛所
以藥難取效此病緣憂思恚怒動氣傷神氣積扵内氣
動則諸證悉見氣靜疾候稍平手捫之而不得疾之所
在目視之而不知色之所因耳聽之而不知音之所發
故鍼灸服藥皆不獲效此乃神氣間病也頃京師一士
人家有此證勸令静觀内外將一切用心力事委之他
人服藥方得見效若不如此恐卒不能安但依此戒兼
之灼艾膏肓與四花穴及服此三藥可以必差孫真人
云婦人嗜欲多於丈夫感病倍於男子加以慈戀爱憎
疾妬憂恚染著堅牢情不自抑所以為病根深療之難
差(雞峯方同上)
五噎
噎病亦有五種氣噎憂噎食噎勞噎思噎噎者乃噎塞
不通心胸不利飲食不下也各隨其證而治之
靛治噎疾
廣五行記治噎疾永徽中綘州有僧病噎數年臨死遺
言令破喉視之得一物似魚而有兩頭徧體悉是肉鱗
置鉢中跳躍不止以諸味投鉢中須臾悉化為水時寺
中方刈藍作靛試取少靛置鉢中此蟲遶鉢畏避須臾
化為水世人以靛治噎疾(良方)
糠治卒噎
舂杵頭細糠治卒噎陶隠居云食卒噎不下刮取含之
即去亦是舂擣義爾天下事理多有相影響如此也日
華子云治卒噎煎湯呷(本草)
病噎吐蛇
華佗行道見一人病噎嗜食而不得下家人車載欲往
就醫佗聞其呻吟駐車往視語之曰向來道傍有賣餅
家蒜虀大酢從取三升飲之病自當差即如佗言立吐
蛇一條懸之車邊欲造佗佗尚未還佗家小兒戲門前
迎見自相謂曰客車邊有物必是逄我公也疾者前入
見佗壁北懸此蛇軰以十數(御覧)
食飴主噎
吳廷紹為太醫令烈祖因食飴喉中噎國醫皆莫能愈
廷紹尚未知名獨謂當進楮實湯一服疾失去羣醫默
識之他日取用皆不驗或扣之荅曰噎因甘起故以楮
實湯治之(南唐書)
百病生於氣
百病生於氣怒則氣上喜則氣緩悲則氣消恐則氣下
寒則氣收炅則氣泄驚則氣亂勞則氣耗思則氣結九
氣不同何病之生
天地氣所主
天地之數起於上而終於下歲半之前天氣主之歲半
之後地氣主之上下交互氣交主之歲紀畢矣
氣虚氣逆
邪氣盛則實精氣奪則虚氣虛者肺虚也氣逆者足寒
也非其時則生當其時則死餘臟皆如此
有餘不足
神有餘有不足氣有餘有不足血有餘有不足形有餘
有不足志有餘有不足凡此十者其氣不等
重虛
脉虛氣虛尺虛是謂重虛
寒熱厥
陽氣衰於下則為寒厥隂氣衰於下則為熱厥
氣候
五日謂之候五候謂之氣六氣謂之時四時謂之歲
六氣
天氣通於肺地氣通於嗌風氣通於肝雷氣通於心谷
氣通於脾雲氣通於腎腸胃為海九竅為水
胃氣五臟之本
五臟皆禀氣於胃胃者五臟之本臟氣不能自致於手
太隂必因胃氣
四時五行五臟五氣
天有四時五行生長收藏以生寒暑燥濕風人有五臟
化五氣以生喜怒憂悲恐故喜怒傷氣寒暑傷形暴怒
傷隂暴喜傷陽
旦暮
平旦人氣生日中陽氣隆日西陽已虛氣門已閉是故
暮而收拒無擾筋骨無犯霧露反此二時形乃困薄
四時之氣更傷五臟
春傷於風邪氣留連乃為洞泄木勝脾土故也夏傷於
暑秋為瘧疾秋傷於濕上逆而欬發為痿厥冬傷於寒
春必温病四時之氣更傷五臟
五臟所藏
心藏神肺藏魄肝藏䰟脾藏意腎藏志是為五臟所藏
五臟所傷
久視傷血久臥傷氣久坐傷肉久立傷骨久行傷筋是
為五臟所傷
五臟之脉
肝脉弦心脉鈎脾脉代肺脉毛腎脉石是為五臟之脉
五入
酸入肝辛入肺苦入心鹹入腎甘入脾是為五入
五惡
心惡熱肺惡寒肝惡風脾惡濕腎惡燥是為五惡
五液
五臟化液心為汗肝為淚肺為涕脾為涎腎為唾是為
五液
五主
心主脉肺主皮肝主筋脾主肉腎主骨是為五主
五禁
辛走氣氣病無多食辛鹹走血血病無多食鹹苦走骨
骨病無多食苦甘走肉肉病無多食甘酸走筋筋病無
多食酸是為五禁
汗出
飲食飽甚汗出於胃驚而奪精汗出於心持重遠行汗
出於腎疾走恐懼汗出於肝摇體勞苦汗出於脾
體有可己之疾
孫思邈居太白山於惟步醫藥無不善盧照鄰有惡疾
不可為而問曰高醫愈疾奈何荅曰天有四時五行寒
暑迭居和為雨怒為風凝為霜雪張為虹蜺天常數也
人之四肢五臟一覺一寐吐納往來流為榮衛張為氣
色發為音聲人常數也陽用其形隂用其精天人所同
也失則蒸生熱痞生寒結為瘤贅䧟為癰疽奔則喘乏
竭則焦槁發乎面動乎形天地亦然五緯縮贏孛彗飛
流其危沴也寒暑不時其蒸否也石立土埇是其贅瘤
山崩土陷是其癰疽奔風暴雨是其喘乏川瀆竭涸是
其焦槁高醫導以藥石投以砭劑聖人和以至德輔以
人事故體有可己之疾天有可救之災(唐書)
消渴
渴服八味丸
千金云消渴病所忌者三一飲酒二房室三鹹食及麪
能忌此雖不服藥亦自可消渴之人愈與未愈嘗須慮
患大癰必於骨節間忽發癰疽而卒予親見友人邵任
道患渴數年果以癰疽而死唐祠部李郎中論消渴者
腎虛所致每發則小便甜醫者多不知其疾故古今亦
闕而不言洪範言稼穯作甘以物理推之淋餳醋酒作
脯法須臾皆即能甜也足明人食之後滋味皆甜流在
膀胱若腰腎氣盛是為真火上蒸脾胃變化飲食分流
水榖從二隂出精氣入骨髓合榮衛行血脉荣養一身
其次已為脂膏其次以為血肉也其餘則為小便故小
便色黃血之餘也&KR0008;氣者五臟之氣鹹潤者則下味也
腰腎既虛冷則不能蒸於榖氣則盡下為小便故味甘
不變其色清冷則肌膚枯槁也猶如乳母榖氣上泄皆
為乳汁消渴病者下泄為小便皆精氣不實於内則小
便數溲溺也又肺為五臟華盖若下有暖氣蒸則肺潤
若下冷極則陽氣不能升故肺乾則渴易於否卦乾上
坤下陽無隂而不降隂無陽而不升上下不交故成否
也譬如釡中有水似火暖之其釜若以板覆則暖氣上
騰故板能潤也若無火力水氣則不能上此板則終不
能潤也火力者則是腰腎強盛也常須暖補腎氣飲食
得火力則潤上而易消亦免乾渴也故張仲景云宜服
腎氣八味丸此病與脚氣雖同為腎虛所致其脚氣始
發於二三月盛於五六月衰於七八月凢消渴始發於
七八月盛於十一月十二月衰於二三月其故何也夫
脚氣壅疾也消渴宣疾也春夏陽氣上故壅疾發則宣
疾愈秋冬陽氣下故宣疾發則壅疾愈也審此二者疾
可理也猶如善為政者寬以濟猛猛以濟寬随事制度
耳仲景云足太陽者膀胱之經也膀胱者腎之腑小便
數此為氣盛氣盛則消榖大便硬衰則為消渴也男子
消渴飲一斗小便亦得一斗宜八味腎氣丸(本事方)
又
眉山有揭穎臣者長七尺健飲啖倜儻人也忽得消渴
疾日飲水數斗食常倍而溺數消渴藥服之逾年疾日
甚自度必死治棺衾屬其子詢於人蜀有良醫張肱隠
之子不記其名為診脉笑曰君幾誤死矣取麝香當門
子以酒濡之作十許丸取枳枸子為湯飲之遂愈問其
故張生曰消渴消中皆脾衰而腎敗土不能勝水腎亦
不上泝乃成此疾今診穎臣脾脉極巨脉熱而腎不衰
當由果實與酒過度虚熱在脾故飲食兼人而多飲飲
水既多不淂不多溺也非消渴也麝香能敗酒瓜果近
輙不結而枳枸亦能勝酒屋外有此木屋中釀酒不熟
以其木為屋其下亦不可釀酒故以二物為藥以去酒
果之毒宋玉云枳枸來巢以其實如鳥乳故能来巢今
俗訛謂之雞矩子亦謂之癩漢指頭盖取其似也嚼之
如牛乳小兒喜食之(大全集)
又
昔有仕宧患消渴醫者謂其不過三十日死棄官而歸
半途遇一醫人令急遣人致北梨二擔食盡則差仕宧
如其言得之才渴即食未及五六十枚而病止
仲景治渴
提點鑄錢朝奉郎黃沔久病渴極疲瘁予每見必勸服
八味丸初不甚信後累醫不痊謾服數兩遂安或問渴
而以八味丸治之何也對曰漢武帝渴張仲景為處此
方盖渴多是腎之真水不足致然若其勢未至於消但
進此劑殊佳且藥性温平無害也(泊宅編)
浮石止渴
交州記曰浮石體虚而輕煮飲止渴
苦酒消渴
卞蘭苦酒消渴時魏明帝信巫女用水方使人持水賜
蘭蘭不肯飲詔問其意蘭言治病自當以方藥何信於
此帝為變色而蘭終不服(三國志)
熱中消中富貴人
多飲數溺曰熱中多食數溺曰消中多喜曰癲多怒曰
狂熱中消中皆富貴人也(内經)
心腹痛
心痛
心藏神心者身之主也其正經為風邪所乘名真心痛
旦發夕死夕發旦死心有包絡脉是心之别脉為風冷
所乘亦令心痛然乍輕乍盛不至於死又手少隂心之
經其氣逆謂之陽虛隂厥亦令心痛其痛引喉是也其
心下急痛名脾心痛腹脹而心痛名胃心痛下重而苦
泄寒中為腎心痛又有九種心痛一蟲二疰三風四悸
五食六飲七冷八熱九去來此皆邪氣乘於手少隂之
絡邪氣摶於正氣邪正相擊故令心痛診其心脉急者
為痛引背食不下寸口脉沉緊苦心下寒時痛關上脉
緊心下苦痛左手寸脉沉則為隂陽絶者無心脉也苦
心下毒痛(雞峯方)
腹痛有數種
有人患腹痛其状不一有風痛熱痛有冷痛有冷積痛
有氣積痛有蟲痛有婦人經脉行而先腹痛有小兒瘡
疹出而先腹痛者滿腹虛脹服暖藥無效者此風痛也
宜服官局胃風湯火杴草丸如附子烏頭之類大便秘
結小便赤而喜冷飲食者此熱痛也後生宜四順飲老
人宜服大麻仁丸皆局方有塊起而腹痛者皆積也冷
積則面無色瘦瘁脉沉伏宜於暖藥中用巴豆如官局
積氣丸之類氣積多噫氣宜服嘉禾散調氣散五膈寬
中散如茴香丁香木香沉香之類食積則多噫酸口出
清水惡心宜服京三稜蓬莪术乾漆之類亦須兼巴豆
至於腹中有塊起急以手按之便不見五更心嘈牙關
撟硬惡心而清水出及夢中囓齒此謂之蟲痛宜服官
局化蟲丸如史君子之類又有室女婦人月經行先腹
痛此特與諸痛不同只可服四物湯小兒身熱足冷耳
及尻骨冷及眼澁者皆瘡疹候必先腹痛盖疹子先自
腸胃中出然後發於外宜服葛根升麻湯及綿煎散之
類舒王解痛字云宜通而塞則為痛此極有理凡痛須
通利臟腑乃能随其冷熱而須用巴豆大黃牽牛此最
要法(醫餘)
大瀉腹痛
有人每日早起須大瀉二行或時腹痛或不痛空心服
熱藥亦無效後有智者察之令於晚食前更進熱藥遂
安如此常服竟無恙盖暖藥雖平旦空腹至晚藥力已
過一夜隂氣何以敵之於晚間再進熱藥則一夜暖藥
在腹遂可以勝隂氣凡治冷疾皆如此
暑月破腹
一曰傷暑二曰傷冷物食瓜果飲水之類三曰夏季心
火旺心經熱則小水不利行大腸謂之水榖不分傷暑
而瀉者心躁頭痛作渴宜服香薷飲烏金散傷冷物而
瀉者腹痛水瀉榖食不化宜服暖藥如附子及理中丸
二氣丹正元丹紫蘇丸之類水榖不分者宜服大順散
五苓散二藥專分清濁暑月多此疾故人多用之凡瀉
不可急以熱藥止之恐成痢(同上)
小腹切痛
治腎氣小腹切痛元豐中丞相王邭公小腹痛不止宣
差太醫攻治偹至皆不效凡藥至熱如附子硫黃五夜
义丸之類用之亦不差駙馬張都尉令取婦人油頭髮
燒如灰細研篩過温酒調二錢即時痛止(良方)
真心痛
頭心之病有厥痛有真痛手三陽之脉受風寒則名厥
頭痛入連在腦者名真頭痛其五臟氣相干名厥心痛
其痛甚但在心手足青者名真心痛其真心痛者旦發
夕死夕發旦死
脾疼
張思順盛夏調官都城苦熱食冰雪過多又飲木瓜漿
積冷于中遂感脾疼之疾藥不釋口殊無退証累歲日
齋一道人適一道人曰我受官人供固非所惜但取漢
椒二十一粒浸於漿水盌中一宿漉出還以漿水吞之
若是而已張如所戒明日椒才下腹即脫然更不復作
(類編)
冰煎理中丸
泗州楊吉老名醫也徽廟常苦脾疾國醫進藥俱不
效遂召吉老診視訖進藥徽廟問何藥吉老對以大
理中丸上云朕服之屢矣不驗吉老曰臣所進湯使
不同陛下之疾以得冰太過得之今臣以冰煎此藥
欲已受病之源果一二服而愈
心痛食地黃麫
崔元亮海上方治一切心痛無問久新以生地黃一味
随人所食多少搗取汁搜麫作䬪飥或作冷淘良久當
利出蟲長一尺許頭似壁宫後不復患劉禹錫傳信方
貞元十年通事舍人崔抗女患心痛氣垂絶遂作地黃
冷淘食之便吐一物可方一寸以來如蝦蟇状無目足
等微似有口盖為此物所食自此頓愈麫中忌用鹽(本事)
(方)
膀胱氣痛
歙縣尉宋苟甫膀胱氣作痛不可忍醫者以剛劑與之
痛愈甚溲溺不通三日許學士視其脉曰投熱藥太過
適有五花散一兩分為三易其名用連鬚葱一莖茴香
及鹽少許水一盞半煎七分連服之中夜下小便如墨
汁一二升臍下寬得睡明日脉已平續用碙砂丸數日
愈盖是疾本因虛得不宜驟進補藥邪之所凑其氣必
虛留而不去其病則實故先滌所蓄之邪然後補之(本事)
(方)
砂石淋
鄞縣尉耿夢得妻苦砂石淋十三年每溺時器中剥剥
有聲痛楚不堪說命採苦杖根俗呼為杜牛膝者淨洗
碎之凡一合用水五盞煎耗其四而留其一去滓以麝
乳香末少許研調服之一夕愈(同上)
頭垢治淋
頭垢主淋閉不通又主噎亦治勞復(本草)
諸瘧
瘧名不同
病者發寒熱一歲之間長幼相若或染時行變成寒熱
名曰疫瘧寒熱日作夢寐不祥多生恐怖名曰鬼瘧宜
用禁避厭禳之乍寒乍熱乍有乍無南方多此名曰癉
瘧寒熱善飢而不能食食已肢滿腹急㽲痛病以日作
名曰胃瘧六腑無瘧唯胃有者盖飲食肌飽所傷胃氣
而成世謂之食瘧飲食不節變成此證有經年不差差
後復發遠行久立下至微勞力皆不任名曰勞瘧亦有
數年不差百藥不斷結為癥癖在腹脅名曰老瘧亦名
母瘧
又
說文曰瘧寒熱並作也痁熱瘧也疾二日一發
又
凡人患瘧疾皆因傷暑治之之法當用暑藥素問瘧論
有三隂三陽辨其證候各随經而刺之寒多者用温藥
熱多者用凉藥不易之法也有積者必腹痛當用巴豆
藥去其積有熱者當用小柴胡湯有寒者當用朱砂硫
黃大蒜之類然瘧疾住後不可服補藥補之必再作
驢軸治瘧
療瘧無久新發無期者驢尾下軸垢水洗取汁和麫如
弹丸二枚作燒餅瘧未發前食一枚至發後食一枚(庚志)
痁疾
毛崈甫事母葉夫人極孝葉年六十一歲病痁旬餘憂
甚每夕禱于北辰拜且泣妹立母側恍惚間有告者曰
何不服五苓散持一帖付之啟視皆紅色妹曰尋常此
藥不如是安可服俄若夢覺以語兄兩醫云此病盖藴
熱所致當加朱砂於五苓散以應神言才服罷痁不復
作
又
有宗室以恩添差通判常州郡守不甚加禮遂苦痁疾
久而弗愈族人士蘧為鈐轄素善醫往問正聚語痁作
而顛撼掖不醒盡室駭懼蘧云無傷也是中心抑鬱隂
陽交戰至于隕厥正四將軍飲子證也先令灼艾灸至
四百壮了無蘇意於是急製藥以一大附子炮去皮臍
四分之訶子四箇炮去核陳皮四箇全者洗净不去白
甘草四兩炙各自切碎為四服用水二盞薑棗各七煎
去五之三藥成持飲病者初一杯灌之不納至再稍若
吞嚥三則倏起坐四服盡頓愈更不復作一時救急如
此凡病痁臨發日逐杯併服無不神效(類編)
瘧疾
瘧之病候經綸載之詳矣先寒後熱名曰寒瘧先熱後
寒名曰温瘧但熱無寒名曰癉瘧但寒無熱名曰牝瘧
是皆發作有時若邪氣中於風府則間日而作邪氣客
於頭項則頻日而作氣有虛實邪中異所故有早晚之
異然經止論寒温癉瘧所受之因而不及牝瘧又論温
瘧癉瘧所舍之藏而不及寒瘧意有互見發明處學者
䆒隂陽之盛衰深思以得之大抵風者陽氣也寒者隂
氣也先傷於風後傷於寒即先熱後寒先傷於寒後傷
於風即先寒後熱隂氣先絶陽氣獨發則但熱無寒陽
氣先絶隂氣獨發則但寒無熱以温瘧得之於冬邪氣
藏於骨髓則知寒瘧乃得之於夏邪氣客於皮膚腠理
之間矣以癉瘧之氣實而不泄且不及於隂則知牝瘧
乃氣虚而泄且不及於陽矣是皆不出於隂陽上下交
爭虛實更作也又有挾諸溪毒嵐瘴鬼邪之氣亦寒熱
羸瘦延引歲月休作有時久不已變成勞瘧或結為癥
瘕者名曰瘧母至於五臟三陽三隂瘧者皆因臟氣偏
虚故邪氣乘而舍之其治法合随其經絡灸刺及所用
藥各不同後學宜細詳之(類編同上)
病有不可補者
病有不可補者一曰瘧疾二曰狂疾三曰水氣四曰脚
氣此四疾治得稍愈切不可服暖藥以峻補之如平平
補藥亦須於本病上有益乃可(醫餘)
癥瘕
癥瘕
癥瘕之状雖同而不動者為癥其治有法而可推移者
名瘕又病輕於癥瘕不動者必死之候其發語聲嘶挹
言語而不出此人食結在腹其病寒口中常有水出四
肢洒又如瘧飲食不能鬱而又痛此食瘕也
遺積瘕
齊中尉潘滿如病小腹痛臣意診其脉曰遺積瘕也臣
意即謂齊太僕臣饒内史臣繇曰中尉不復自止於内
則三十日死後二十餘日溲血死病得之酒且内所以
知潘滿如病者臣意切其脉深小弱其卒然合合也是
脾氣也右脉氣口至緊小見瘕氣也以次相乘故三十
日死三隂俱摶者如法不俱摶者决在急期一摶一代
者逆也故其三隂摶溲血如前止(史記)
蟯瘕
臨菑女子薄吾病甚衆醫皆以為寒熱篤當死臣意診
其脉曰蟯大為病腹大上膚黃麄循之戚戚然臣意飲
以芫花一撮即出蟯可數升病已三十日如故蟯得之
於寒濕寒濕氣鬱篤不發化為蟲臣意所以知薄吾病
者切其脉循尺其尺索刺麄而毛美奉髮是蟲氣也其色
澤者中藏無邪氣及重病(史記)
蛇瘕
隋有患者嘗飢而吞食則下至胸便即吐出醫作噎食
膈氣翻胃三候治之無驗有老醫任度視之曰非此三
疾盖因食蛇肉不消而致斯病但揣心腹上有蛇形也
病者曰素有大風嘗求蛇肉食風稍愈復患此疾遂以
&KR0621;硝大黃合而治之微泄利則愈醫皆記其驗而知蛇
瘕也
米瘕
乾德中江浙間有慎道恭者肌瘦如勞唯好食米闕之
則口中清水出情似憂思食米頓便如常衆醫不辯後
遇蜀僧道廣處方以雞屎及白米各半合共炒為末以
水一鍾頓調服良久病者吐出如米形遂差病源謂米
瘕是也
髮瘕
徐文伯字德秀篤好醫術宋明帝宫人患腰痛牽心發
則氣絶衆醫以為肉瘕文伯視之曰此髮瘕也以油灌
之即吐物如髮稍長引之長三尺頭已成蛇又能摇動
懸柱上水瀝盡唯餘一髮而已遂愈(名醫錄同上)
斛二瘕
續搜神記有人能飲茗至一斛二斗忽飲過量數升吐
出一物如牛肺以茗澆之容一斛二斗因名曰斛二瘕
(封演見聞錄)
食髮致疾
唐書曰甄權弟立言善醫時有尼明律年六十餘患心
腹膨脹身體羸瘦已經二年立言診其脉曰腹内有蟲
當是誤食髮為之耳因令服雄黃須臾吐一蛇如人手
小指唯無眼燒之猶有髮氣其疾乃愈
瘕
異苑曰章安有人元嘉中噉鴨肉乃成瘕病胸滿面赤
不得飲食醫令服秫米須臾煩悶吐一鴨雛身喙翅皆
已成就唯左脚故綴昔所食肉病遂獲差志怪曰有人
得瘕病腹晝夜切痛臨終敇其子曰吾氣絶後可剖視
之其子不忍違言剖之得一銅酒鎗容數合許華佗聞
其病而解之便出巾櫛中藥以投鎗又即消成酒焉(太平)
(御覧同上)
龞癥
景成弟長子拱年七歲時脅間忽生腫毒隠隠見皮裏
一物頗肖鼈形微覺動其轉掣痛不堪忍德興古城村
有外醫曰洪豆腐見之使買鮮蝦為羹以食咸疑以為
瘡毒所忌之味醫竟令食之下腹未久痛即止喜曰此
真鼈癥也吾求其所好以嘗試之爾乃合一藥如療脾
胃者而碾附子末二錢投之數服而消明年病復作但
如前補治遂絶根本(類編)
鼈瘕
鼈瘕者謂腹中瘕結如鼈状是也有食鼈觸冷不消而
生者亦有食諸雜肉得冷變化而成者皆由脾胃氣虛
弱而遇冷則不能尅消所致瘕言假也謂其有形假而
推移也昔曾有人共奴俱患鼈瘕奴在前死遂破其腹
得一白鼈仍故活有人乘白馬來看鼈白馬遂尿随落
鼈上即縮頭及尋以馬尿灌之即化為水其主曰吾將
差矣即服之果如其言得差(巢氏病源)
痃癖
夫痃癖之病大同而小異痃者近臍左右成條大者如
臂次者如弦之状癖在兩肋之間有時而痛此皆由隂
陽不和經絡痞膈飲食停滯不得宣流邪冷之氣摶結
而成也(雞峯方)
京三稜治癥瘕
昔人患癥瘕死遺言令開腹取之得病塊乾硬如石文
理有五色人謂異物竊取削成刀柄後因以刀刈三稜
柄消成水乃知此可療癥瘕也(本草)
諸蟲
應聲蟲
永州通判&KR0550;軍員毛景得竒疾每語喉中必有物作聲
相應有道人教令學誦本草藥名至藍而默然遂取藍
捩汁而飲之少頃吐出肉塊長二寸餘人形悉具劉襄
子思為永倅景正被疾踰年親見其愈(泊宅編)
又
陳正敏遯齋閒覧載楊勔中年得異疾每發言應答腹
中有小聲效之數年間其聲寖大有道士見而驚曰此
應聲蟲也久不治延及妻子宜讀本草遇蟲不應者當
取服之勔如言讀至雷丸蟲忽無聲乃頓服數粒遂愈
正敏其後至長沙遇一丐者亦有是疾環而觀之甚衆
因教便服雷丸丐者謝曰某貧無他技所以求衣食於
人者唯藉此爾以上皆陳所記予讀唐張鷟朝野僉載
云洛州有士人患應聲語即喉中應之以問良醫張文
仲張經夜思之乃得一法即取本草令讀之皆應至其
所畏即不言仲乃錄取藥合和為丸服之應時而止乃
知古有是事(百衲居士鐵圍山叢話)
蚘蟲
蚘蟲九蟲之數人腹中皆有之小兒失乳而哺早或食
甜過多胃虚蟲動令人腹痛惡心口吐清水腹上有青
筋火煨史君子與食以殼煎湯送下甚妙然世人多於
臨臥服之又無日分多不驗唯是扵月初四五間五更
服之至日午前蟲盡下可以和胃温平藥一兩日調理
之不可多也凡蟲在人腹中月上旬頭向上中旬横之
下旬頭向下故中下旬用藥即不入蟲口所以不驗也
牛馬之生子上旬生者行在母前中旬生者並肩而行
下旬生者後随之猫之食鼠亦然上旬食上段中旬吃
中段下旬下段自然之理物皆由之而莫知之(醫餘)
五臟之蟲
心蟲曰蛔脾蟲寸白腎蟲如寸截絲縷肝蟲如爛杏肺
蟲如蠶皆能殺人惟肺蟲為急肺蟲居肺葉之内蝕人
肺系故成瘵疾咯血聲嘶藥所不到治之為難有人說
道藏中載諸蟲皆頭向下唯自初一至初五以前頭上
行故用藥者多取月朏以前盖此也如療寸白用良方
錫沙蕪荑㯽榔者極佳五更服蟲盡下白粥將息藥用
石榴根濃汁半升下散三錢丸五枚(本事方)
九蟲之状
九蟲者一曰伏蟲長四分為羣虫之長二曰白蟲長一
寸相生至多其母長至四五寸則殺人三曰肉蟲状如
爛杏令人煩滿四曰肺蟲其状如蠶令人咳五曰胃蟲
状如蝦蟇令人吐逆嘔噦六曰弱蟲状如瓜瓣令人多
唾七曰赤蟲状如生肉令人腸鳴八曰蟯蟲至微細状
如菜葉居洞腸間多則為痔漏癰疽諸瘡無所不為九
曰蚘蟲長一尺貫心則殺人又有尸蟲與人俱生状如
犬馬尾或如薄筋依脾而居長三寸許大害於人然多
因臟寒勞熱而生
諸蟲入耳
蟲之類能入耳者不獨蜒蚰如壁虱螢火叩頭蟲皂角
蟲皆能為害有人患腦痛為蟲所食或教以桃葉為枕
一夕蟲自鼻出形如鷹嘴人莫識其名有人蜒蚰入耳
遇其極時以頭撞柱至血流不知云痒甚不可忍蜒蚰
入耳往往食髓至盡又能滋生凡蟲入耳用生油灌妙
(遯齋閒覧)
誤吞水蛭
吳少師在關外嘗得疾數月間肌肉消瘦每日飲食下
咽少時腹如萬蟲攢攻且痒且痛皆以為勞瘵也張銳
是時在成都吳遣驛騎招致銳到興元既切脉云明日
早且忍飢勿啖一物俟銳來為之計旦而天方劇暑白
請選一健卒趨往十里外取行路黃土一銀盂而令厨
人旋治麫將午乃得食纔放筯取土適至於是温酒一
升投土攪其内出藥百粒進於吳飲之覺腸胃掣痛幾
不能忍急登溷銳密使别坎一穴便掖吳以行須臾暴
下如傾穢惡斗許有馬蝗千餘宛轉盤結其半已困死
吳亦&KR0629;甚扶憩竹榻上移時方飡粥一器三日而平始
信去年正以夏夜出師中塗渴躁命候兵持馬盂挹澗
水甫入口似有物焉未暇吐之則徑入喉矣自此遂得
病銳曰蟲入人肝脾裏勢須滋生常日遇食時則聚丹
田間吮咂精血飽則散處四肢苟惟知殺而不掃盡故
無益也銳以是請公枵腹以誘之此蟲喜酒又久不得
上味乘飢畢集故一藥能洗空之耳吳大喜厚賂以金
帛送之歸(庚志)
又
寕國衛承務者唯一子忽得疾羸瘦如削醫以為瘵疾
治療無益醫劉大用問其致疾之因曰嘗以六月飲娼
家醉臥卓上醒渴求水不得前有菖蒲盆水清潔舉而
飲之自是疾作劉默喜密遣僕掘田間淤泥以水沃濯
取清汁兩盌置几上令随意飲衛子素厭疾苦不以穢
為嫌一飲而盡俄腸胃間攻轉攪刺久之始定續投以
宣藥百粒随即同泄下水蛭六十餘條便覺襟抱豁然
劉曰此盖盆中所誤吞也蛭入人腹藉膏血滋養蕃育
種類每粘著五臟牢不可脫然久去汙渠思其所嗜非
以此物致之不能集也然尫羸别以藥調補(類編)
又
有人因醉薄暮渴飲道傍田水自此忽患胸腹脹滿遍
醫不效人亦莫識其病因幹宿客邸夜半思水飲令僕
覓之僕夜捫索見有缸數隻疑店主以此貯水遂取一
碗與其主飲便覺胸次豁然再索之忽覺臟腑急於店
仄空地大瀉一二行平明視之所瀉乃水蛭無數繼看
夜来所飲缸水乃主人刈藍作靛者其病頓愈方思前
時渴飲田水不覺誤吞水蛭在腹遂成脹痛之疾乃蛭
為害今人耘田為此蟲所齧以靛塗之無不愈也
苦寸白蟲
趙子山字景高寓居邵武軍天王寺苦寸白蟲為撓醫
者戒云是疾當止酒而以素所躭嗜欲罷不能一宿醉
於外舍歸已夜半口乾咽燥倉卒無措飲適廊廡間有
甕水月色下照瑩然可掬即酌而飲之其甘如飴連盡
數酌乃就寝迨曉蟲出盈席覺心腹頓寬宿疾遂愈一
家皆驚異驗其所由盖寺僕曰織草履浸紅藤根水也
(庚志)
又
掘石榴東引根皮洗曝搗細不兼他味隔宿虛其腹凌
晨温酒調服妙
又
蔡定夫戡之子康積苦寸白為孽醫者使之碾㯽榔細
末取石榴東引根煎湯調服之先炙肥豬肉一大臠寘
口中嚥咀其津膏而勿食云此蟲惟月三日以前頭向
上可用藥攻打餘日即頭向下縱有藥皆無益蟲聞肉
香咂啖之意故空羣爭赴之覺胸中如萬箭攢攻是其
候也然後飲前藥蔡悉如其戒不兩刻腹中雷鳴急登
厠蟲下如傾命僕以杖挑撥皆聯綿成串幾長數丈尚
蠕蠕能動舉而抛於溪流宿患頓愈姑廣其傳以濟後
人(庚志)
誤吞蜈蚣
有村店婦人因用火筩吹火不知筩内有蜈蚣藏焉用
以吹火蜈蚣驚迸竄入喉中不覺下胸臆婦人求救人
無措手適有人在傍云可討小豬一箇切斷喉取血令
婦人頓吃之須臾以生油一口灌婦人遂惡心其蜈蚣
滚在血中吐出繼以雄黃細研水調服之遂愈
蜒蚰及百蟲入耳
蜒蚰入耳取驢乳灌耳中當消成水百蟲入耳以桃葉
火熨之卷而塞耳中立出(本草)
尸蟲
柳子厚罵尸蟲文云人有三尸蟲處之腹中伺隠微失
誤輙籍記日庚申幸其人之昏睡出讒於帝以求饗以
是人多謪過疾癘夭死而醫經亦云能與鬼靈相通常
接引外邪為害其發作之状或沉沉默默不的知其所
苦而無處不惡或腹痛脹急或螺塊踊起或孿引腰脊
或精神雜錯變證多端其病大同而小異(雞峯方)
酒蟲
齊州士曹席進[孑(焉-正+?)]招所親張彬秀才為舘舍彬嗜酒每
夜必寘酒數升於牀隅一夕忘設焉夜半大渴求之不
可得忿悶呼躁俄頃嘔吐一物於地旦起視之見牀下
塊肉如肝而黃上如蜂窠猶微動取酒沃之唧唧有聲
始悟平生酒病根本亟投諸火中後遂不飲(丁志)
醫說卷五
