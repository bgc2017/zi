醫說卷一
宋張杲撰
三皇歷代名醫
太昊宓犧氏
宓犧氏以木德王風姓也一曰庖犧氏亦曰太昊蛇首
人身生有聖德母號華胥都於陳作瑟有三十六絃其
理天下也仰則觀象於天俯則觀法於地鳥獸之文與
地之宜近取諸身遠取諸物於是造書契以代結繩之
政畫八卦以通神明之德以類萬物之情所以六氣六
腑五臟五行隂陽水火升降得以有象百病之理得以
類推炎黃因斯乃嘗百藥而制九鍼以拯夭枉矣(出帝王世紀)
炎帝神農氏
炎帝神農氏長於姜水因而姓姜人身牛首生有聖德
始教天下耕種五穀而食之以省殺生之弊嘗味草木
宣藥療疾以救夭傷之命百姓日用而不知著本草四
卷至梁陶弘景以名醫别錄加之為七卷逮於我唐統
極英國公李勣許孝崇許敬宗等奉詔更復採摭去陶
氏之乖違辨俗用之紕紊新修為二十卷於今行焉(出帝)
(王世紀及本草論序)
黃帝
黃帝有熊氏少典之子姬姓也長於姬水龍顔有聖德
生而能言役使百靈可謂天授自然之體也猶不能坐
而得道故以地黃元年正月甲子將遊名山以求神仙
時方明力牧從焉東到青丘見紫府先生受三皇天文
以效萬神至具茨而見大隗君而受神芝圖至蓋上見
中皇真人受九茄散方至羅霍見黃蓋童子受金銀方
十九首適崆峒而問廣成子受以自然經造峨眉山並
會地黃君受以真一經入金谷問導飬而質玄素二女
著體診則問對雷公岐伯伯高少俞之論備論經脈傍
通問難以為經教制九鍼著内外術經十八卷陟王屋
山玉闕之下清齊三日乃登於玉闕之上入瓊琳臺於
金杌之上得玄女九鼎神丹飛香爐火之道乃於茅山
採禹餘糧烹之得銅遂還荆山之下鼎湖之上參爐定
藥虎豹萬羣為之視火九鼎神丹成有黃龍下迎黃帝
上昇羣臣後宫從上者七十餘人其小臣不得上乃悉
持龍髯拔堕帝弓萬姓仰望帝既上昇乃抱其弓與髯
而號故後世因名其處為鼎湖其弓名鳥號(出帝王世紀太清皇)
(帝九鼎丹經)
巫彭
巫彭初作醫周官曰五穀五藥飬其病五氣五聲五色
視其生觀之以九竅之變參之以五臟之動遂有五毒
攻之以五藥療之以五氣飬之以五味節之以祛百病
(出史記及周書)
巫咸
巫咸堯臣也以鴻術為帝堯醫又出世本曰巫咸初作
筮(出郭璞巫咸山序及世本)
岐伯
岐伯黃帝臣也帝使岐伯嘗味草木典主醫疾經方本
草素問之書咸出焉(出帝王世紀)
俞跗
俞跗者黃帝臣也善醫術所治病不以湯液醪醴鑱石
撟引案杭毒熨一撥見病之應因五臟之輸乃割皮解
肌訣脈結筋搦髓腦楪荒爪幕湔浣腸胃漱滌五臟鍊
精易形以去百病焉(史記)
桐君
桐君者黃帝時臣也撰藥封四卷及採藥錄說其花葉
形色論其君臣佐使相須至今傳焉(出本草經序論)
雷公
雷公者黃帝時臣也善醫術黃帝燕坐召雷公而問之
汝受術誦書者若能覽觀雜學别異比類通合道理務
明之可以十全若不能知為世所怨又曰子知醫之道
乎誦而頗能解解而未能别别而未能明明而未能彰
足以治羣僚不足以治侯王雷公避席再拜曰臣年幼
小矇愚以惑不聞臣受業傳之以教請誦脈經上下篇
衆多矣至於别異此類由未能以十全又安足以明之
云(素問)
伯高少俞
伯高少俞並黃帝時臣未詳其姓輔佐黃帝詳論脈經
對揚問難經䆒盡義理以為經論故人到於今賴之(素問)
馬師皇
馬師皇者黃帝時獸醫也善知馬形氣生死之診治之
輒愈後有龍下向之垂耳張口師皇曰此龍有病我能
已之也乃鍼其唇及口中以甘草湯飲之而愈又數數
有龍出其陂造而治之一旦龍負之而去不知所之也
(列仙傳)
秦長桑君
長桑君者六國時人不知何許人也時人莫有識者扁
鵲少時為人舍長舍客長桑君過扁鵲心自竒異之常
謹以禮遇長桑君亦知扁鵲非常人也乃悉取其禁方
書盡與扁鵲(出史記)
醫緩
醫緩者春秋時秦人也未詳其姓晉景公病求醫於秦
伯伯使醫緩治之未至公夢二竪子相謂曰彼良醫也
懼傷我焉將逃之其一曰我居肓之上汝居膏之下若
我何緩至謂公曰疾不可為也在肓之上膏之下攻之
不可達之不及(達謂鍼也)藥不至焉不可為也公曰良醫也
厚禮而歸之(出左傳)
醫和
醫和者春秋時秦國人未詳其姓晉侯有病求醫於秦
伯伯使醫和視之曰疾不可為也是謂近女室疾蠱非
鬼非食惑以喪志(喪志為惑女色)良臣將死天命不祐趙孟曰
良醫也厚其禮而歸之(並春秋左氏傳)
文摯
文摯者春秋時宋國良醫也洞明醫道亦兼異術龍叔
子謂之曰子之術微矣吾有疾子能已之乎文摯則命
龍叔背明而立文摯從後向明而熟視之曰嘻吾見子
之心矣方寸之地虚矣幾聖人也子心六孔流通一孔
不達今聖智為疾惑由此乎治之遂愈
醫竘
醫竘者秦之良醫也莫知其姓張子背腫命竘治之張
子謂之曰非吾背也任子治焉治之遂愈夫身之與國
而猶此也必有所委然後治之(出尹子)
鳳綱
鳳綱者漢陽人也常採百草花水漬之瓮盛封泥自正
月始迄九月末又取瓮埋之百日煎丸之卒死者以此
藥内口中水下之皆生服綱藥者非但疾瘥數百歲不
死沒入地肺山仙去也(出神仙傳)
矯氏俞氏盧氏
矯氏俞氏盧氏並周之良醫也(出列子及初學記)
扁鵲
扁鵲者渤海鄭人也(徐廣曰鄭當為鄚縣名今屬河間)姓秦名越人至
今天下言脈者由扁鵲也(出史記)
子豹
子豹者秦越人弟子虢太子死扁鵲乃使弟子子陽厲
鍼砥石以取三陽五會有間太子蘇扁鵲乃使子豹為
五分之熨以八減之齊和煮之以熨兩脅下太子遂能
起坐焉(出史記)
李諡
李䤈為秦太醫令自知伎不如扁鵲遂密使人刺殺之
(出史記)
崔文子
崔文子者秦時太山人也志好黃老事居潛山下後作
黃散赤丸藥賣之都市自言年三百餘歲後有疫氣人
死者萬萬計長史請文子救之文子擁朱旙繫黃散以
巡人間飲散服丸即愈所活者以萬計其後去之蜀賣
藥故世人云崔文子赤丸黃散近於神也(出列仙傳)
安期先生
安期先生者瑯琊鄉人也賣藥海邊時人謂之千歲公
李少君太山採藥病困殆死遇安期安期與之神樓散
服一錢匕遂愈秦始皇聞之召見與語三日三夜賜金
璧數千萬出於阜鄉亭皆置之而去(出列仙傳)
樓護
漢樓護字君卿齊人也父為醫護少誦經方本草秘方
十萬言長老咸敬重之共謂之曰以吾子之才何不宦
學乎由是辭其父學經為京兆令甚有名譽(漢書)
公孫光
公孫光齊淄川唐里人也好醫術為當時所重初淳于
意就光家求學光悉以教之曰所授妙方子無以教人
意曰得禁方實幸甚死不敢妄傳光曰爾後必為國工
吾方盡矣臨淄陽慶其方甚竒異吾不如之可謹事之
必得其方意遂辭光而事慶焉(出史記)
陽慶
陽慶山東齊人也傳黃帝扁鵲之脈書診病知人死生
太倉公
太倉公者齊太倉長臨淄人也姓淳于氏名意少而喜
醫方術高后八年得見師臨淄元理公乘陽慶慶有古
先道遺傳黃帝扁鵲之書五色診病知人生死决嫌疑
定可治及藥論書甚精悉受其禁方
秦信
秦信者不知何許人也少明敏有度量好經方本草及
黃帝扁鵲之脈書為當代良醫
王遂
王遂不知何郡人少習經方工於理療以藝業精博為
齊王侍醫
宋邑
宋邑者臨淄人也率性愛人志尚醫術就齊太倉公長
淳于意學五診脈論之術為當世良醫(並史記)
馮信
馮信齊臨淄人也為齊太倉長性好醫方精於診處而
臨淄王猶以其識見未深更令就淳于意學方意教以
按法逆順論藥法定五味及和劑湯法信受之擅名於
漢(出史記)
高期
高期不知何許人也入仕為濟北王太醫王以期術藝
未精遣就倉公淳于意學經脈高下及竒絡結當論俞
所居及氣當上下出入邪正逆順以宜定鑱石刺灸之
法歲餘亦頗通之乃以此知名
王禹
王禹不知何郡人以藝術為濟北王太醫以識見未精
就倉公意學數歲悉通之以此知名漢代
唐安
唐安齊臨淄人也言貌謙恭風儀溫雅性好醫術就倉
公學意教以五診上下經脈竒咳四時應隂陽之法乃
為齊醫
杜信
杜信不知何郡人也性度溫恭謙柔好學知自身之病
乃悉心學醫自欲扶危持顛兼以安人濟衆遂詣倉公
求學情理甚懇意憐之教以上下經脈五診之法二歲
餘亦以知名漢代(並史記)
玄俗
玄俗者莫知其姓字也自言河間人恒食巴豆雲母賣
藥於都市為人治病河間王買藥服之下蛇十餘頭王
問其病源俗云王病乃六世餘殃非王所知也緣王常
放乳鹿仁感天心故遭俗耳王欲以女妻之俗夜亡去
不知所之後有人見於常山之下焉(列仙傳)
張機
後漢張機字仲景南陽人也受術於同郡張伯祖善於
治療尤精經方舉以孝廉官至長沙太守後在京師為
名醫於當時為上手時人以為扁鵲倉公無以加之也
(出何顒别傳及甲乙經仲景方論序)
郭玉
郭玉太醫丞廣漢人也和帝試玉之診使嬖臣美手者
與宫人雜處帷中令玉診之玉曰左陽右隂非一女之
脈也帝甚竒之(後漢書)
程高
程高廣漢人也性好經方問道無倦有一藝長於已者
必千里伏膺聞涪翁善醫術及鍼經診脈尋求積年竟
乃得之擅名當代為太醫丞(後漢書)
涪翁
涪翁者不知姓名釣於涪水因號涪翁精於醫術所治
病不限貴賤皆摩踵救之而不求其報甚為當代所重
(後漢書)
沈建
沈建丹陽人也父為長吏而建獨好道不肯仕宦學導引
服食之術延年却老之法又能治病病無輕重建治輒
愈建斷穀不食輕舉飛行或去或來如此三百餘年乃
絶跡不知所之(出神仙傳)
張伯祖
張伯祖南陽人也志性沈簡篤好方術診處精審療皆十
全為當時所重同郡張仲景異而師之因有大譽(出張仲景方序論)
杜度
杜度不知何許人也仲景弟子識見宏敏器宇沖深淡
於驕矜尚於救濟事仲景多獲禁方遂為名醫(出仲景方)
衛沈
衛沈不知何郡人也仲景弟子知書疏有小才撰四逆三部厥
經及婦人胎臟經小兒顱𩕄經方三卷皆其所制知名當代(出仲景方)
華佗
華佗字元化沛國譙人也洞曉醫方兼善養性之術年
百餘歲而貌有壯容時人謂之仙(魏志列傳)
李當之
李當之者不知何許人也華佗弟子少通醫經尤精藥術(出梁七錄)
吳普
吳普廣陵人也為華佗弟子以藝術知名性恬淡善醫
方年九十餘而耳目聰明牙齒完堅知名當代(梁七錄)
樊阿
樊阿彭城人受術於華佗遂為名醫(出張湛養生論華佗别論)
封君達
青牛道士封君達隴西人也服黃連五十餘年又入鳥
鼠山服汞百餘歲後還鄉里視之如年三十者常騎青
牛聞有疾病殆死者無論識與不識以藥治之應手而
愈後入玄丘山仙去(出神仙傳及博物志)
韓康
韓康字伯休京兆灞陵人常採藥於名山賣於長安市
口不二價三十餘年時有女子從康買藥守價不移女
子曰公是韓伯休即乃不二價康嘆曰我本避名女子
皆知有我何用藥為遁入灞陵山中莫知所之(出高士傳)
董奉
董奉字君異侯官人也為人治病病愈令種杏五株輕
者一株數年之間杏有十萬杏熟以榖一器易一器杏
以所得榖賑濟貧乏奉在人間近二百年顔貌若三十
許一旦舉手指天竦身入雲(出葛洪神仙傳)
負局先生
負局先生吳人也莫知其姓名負石磨鏡人有疾苦即
出紫丸赤丸與服無不差後大疫家至戶到與藥活數
萬餘人不取錢去時語人曰吾欲還蓬萊山為汝曹下
神水崖頭一旦有水色白從石間流下服多愈疾(出列仙傳)
李譔
李譔字欽仲梓童涪人也通五經諸子無不該覽博好
醫方為庶子遷僕射中散大夫後在官卒(蜀志)
李子豫
李子豫晉時不知何郡人也少善醫方當代稱其通靈許
永為豫州刺史其弟患心腹堅痛十餘年殆死忽自夜聞
屏風後有鬼謂腹中鬼曰何不促殺之不然李子豫當從
此過以赤丸打殺汝汝其死矣腹中鬼對曰吾不畏之於
是許永使人候子豫子豫果來未入門病者自聞腹中呻吟
聲及子豫入視曰鬼病也遂於其箱出八毒赤丸與服須臾
腹中雷鳴膨轉大利數行遂差今八毒丸方是也(出續搜神記)
張苗
張苗不知何郡人雅好醫術善消息診處為時所重(出晉書)
王叔和
王叔和高平人也博好經方尤精診處洞識攝養之道
深曉療病之源採摭羣論撰成脈經十卷篇次張仲景
方論為三十六卷大行於世(出張湛養生方)
趙泉
趙泉不知何許人性好醫方拯救無倦善療衆疾於瘧
尤工為時嘆服(出晉書)
葛洪
葛洪字稚川丹陽句容人也廣覽衆書及諸史百家之
言下至短雜文章近得萬卷自號抱朴子善養性之術
明拯救之法撰經效諸藥方三卷名曰肘後(出晉中興書)
皇甫謐
皇甫謐字士安幼名静安定朝郡人也沈静寡欲始有
高尚之志以著述為務自得風痺疾因而學醫習覽經
方手不輟卷遂盡其妙
裴顗
裴顗字逸之河東人也多學術善醫經診處通明方藥
精富於時名醫碩學咸皆嘆伏官至尚書左僕射(並晉書)
劉德
劉德彭城人也少以醫方自達長以才術知名當朝縉紳
伏膺附響工治衆疾於虛勞不足尤見精通療之隨手
而愈由是承流向風千里而來者多矣官至太醫校尉
史脱
史脱不知何郡人器性沈毅志行敦簡善診候明消息多
辯論以醫精專拯療工竒拜太醫校尉治黃疸最為高手
宫泰
宫泰不知何郡人幼而岐嶷長而聰敏静好墳典雅尚
方術有一藝長於已者必千里尋之善診諸疾療上氣
尤異制三物散方治喘嗽上氣甚有異效世所貴焉
靳邵
靳邵不知何許人也性明敏有才術本草經方誦覽無
不通䆒裁方治療意出衆見創置五石散礜石散方晉
朝士大夫無不服餌獲異效焉
阮偘
阮偘字德如陳留尉氏人也幼而聰惠長而好學性沉
静有大度以秀才為郎游心方技無不通會於本草經
方療治之法尤所耽尚官至河内太守(以上出晉書)
張華
張華字茂先范陽方城人也學業優博辭藻温麗精
於經方本草診論工竒理療多效(出晉書及徐廣晉紀)
蔡謨
蔡謨字道明不知何許人也素以儒道自達治涖知名
性有道風耽尚醫術嘗覽本草經方手不釋卷及授揚
州刺史將之任渡江食蟹誤中彭蜞毒殆死嘆曰讀爾
雅不熟為勤學所誤焉(出晉紀)
程據
程據不知何許人志性沈毅雅有度量少以醫術知名
為太醫令(晉中興記)
支法存
支法存者嶺表僧人也幼慕空門心希至道而性敦方
藥尋覓無厭當代知其盛名自永嘉南渡晉朝士夫不
習水土所患皆腳弱惟法存能拯濟之(出千金方序)
仰道士
仰道士嶺表僧人也少以聰惠入道長以醫術關懷因
晉朝南移衣纓士類不習水土皆患軟腳之疾染者無
不斃踣而此僧獨能療之天下知名焉(千金方序論)
范汪
范汪字玄平不知何郡人少孤年六歲過江依外家新
野庾氏賓於園中布衣疏食燃薪寫書畢讀誦亦遍遂
博通百家之言性仁愛善醫術嘗以拯恤為事凡有疾
病不以貴賤皆治之所活十愈八九(晉中興書)
殷仲堪
殷仲堪陳郡人父病積年衣不解帶躬學醫方究其精
妙(出晉書)
王顯
王顯字世隆滎陽平人也以醫術自達而明敏初文昭
皇后之懷世宗夢為日所逐化為龍而遶后后寤而驚
悸遂成心疾勅召諸醫及顯為后診脈徐謇言是微風
入臟宜進湯藥及加鍼灸顯診云按三部非有心疾將是
懷孕生男之象果如顯言乃補御史(出後漢書)
徐謇
徐謇字成伯丹陽人也與兄文伯皆善醫謇性祕忌承
奉不得意雖貴如王公不為措療魏孝文遷洛除中散
大夫文伯事南齊位至太山蘭陵守(出南齊史及後魏書)
徐雄
徐雄謇之子也為員外散騎侍郎醫術為江左所稱至
雄子之才貴盛贈太常卿兗州刺史(齊史)
王纂
王纂者海陵人少習經方尤精鍼石遠近知其盛名(出劉)
(穎叔異苑)
徐熙
徐熙字秋夫不知何郡人時為射陽令善醫名聞海内
道度
道度熙之長子也器宇宏深節行清敏少精醫術長有
父風位至蘭陵太守
叔嚮
叔嚮熙之次子也志性溫恭敏而好學善於政理尤工
醫術官至太山太守(並宋書)
薛伯宗
薛伯宗不知何許人善以禁氣治人病(出宋書及吳均齊春秋)
徐仲融
徐仲融不知何郡人為濮陽太守性好黃老隠秦望山
有道士過之求飲因留一葫蘆遺之曰君習之子孫當
以道術救世位至二千石仲融開視乃扁鵲鏡經一卷
因精心學之名振海内仕至濮陽太守
胡洽
胡洽道士不知河許人性尚虛静心栖至道以拯救為
事醫術知名
徐文伯
徐文伯字德秀東陽人也為太山太守素有學行篤名
醫術
徐嗣伯
徐嗣伯東陽人也文伯之弟志節慷慨超然不羣少負
其才雅有異術而性行仁愛經方診訣占候靡不詳練
悉心拯救不限貴賤皆磨踵救之多獲竒效特為當代
所稱(並宋書)
僧深
僧深齊宋間道人也少以醫術知名療腳弱腳氣之疾
為當時所伏撰錄法存諸家舊方三十餘卷經用多效
時人號曰深師方(千金方序論)
劉涓子
劉涓子不知何許人晉末於丹陽郊外夜射忽有一物
高二丈許因射而中之走若電激聲若風雨夜不敢追
明日率門人弟子鄰巷數十人尋其蹤跡至山下見一
小兒問曰何姓小兒云主人昨夜為劉涓子所射取水
以洗瘡因問小兒主人是誰荅曰是黃父鬼乃隨小兒
還未至聞搗藥聲遥見三人一人卧一人開書一人搗
藥即齊聲呌突而前三人並走遺一帙癰疽方并一臼
藥涓子得之從宋武帝北征有被瘡者以藥塗之隨手
而愈論者謂聖人作事天必助之蓋天以此授武帝也
涓子用方為治千無一失演為十卷號曰鬼遺方(出龔慶宣)
(鬼遺方序)
羊昕
羊昕字敬元不知何許人志好文儒性敦方藥莅事詳
審診療精能以拯濟功竒累遷中散夫夫義興太守
秦承祖
秦承祖不知何郡人也性耿介有决斷當時名人咸所
歸伏而專好藝術精於方藥不問貴賤皆治療之當時
稱之為上手(並宋書)
張子信
張子信河内人也清静好文學少以醫術知名太寧中
徵為尚藥典御(出齊書)
顧歡
顧歡字玄平吳郡人也隠於會稽山隂白石村歡性仁
愛素有道風或以禳厭而多所全護有病邪者以問歡
歡曰君家有書乎曰唯有孝經可取置病人枕邊恭敬
之當自差如言果愈問其故曰善禳惡正勝邪(吳均齊春秋)
李元忠
李元忠驃騎大將軍兼中書令晉陽縣伯趙郡栢仁人
也初以母老多患遂通集方術志性仁恕疾病療之無
間貴賤(北齊書)
李密
李密殿中尚書濟川刺史容城縣侯食邑四百戶字希
邕平棘人也密方直有至行母病積年不愈乃習經方
遂盡其妙多所全活由是知名
崔季舒
崔季舒字叔正博陵安平人少孤明敏有識幹涉獵經
史愛好文章長於尺牘有經世才精於醫術經方本草
嘗所披覽不限貴賤皆拯治之(北齊書)
祖挺
祖挺字孝徵范陽酋人也博學善属文尤長於醫術(北齊)
(書)
禇澄
禇澄齊尚書吳郡太守字彦通雅有才量博好經方善
醫術診處工候䆒盡其疾病療之無貴賤皆先審其苦
樂榮悴鄉壌風俗水土所宣氣血強弱然後裁方用藥
至於寡婦僧尼必有異乎妻妾之療
鄧宣文
鄧宣文不知何許人少以醫術知名志性方直除太醫
尚藥典御(並北齊書)
徐之才
徐之才金紫光禄大夫開府儀同三司尚書令西陽郡
王字士茂高平金鄉人幼而俊發酬應如響善醫有機
辯武明皇太后不豫之才奉藥立愈肅宗召與仝坐令
皇太子拜之贈帛千段錦四百疋車馬衣服上利田園
千畆(張太素齊書)
張遠遊
張遠遊齊人也以醫藥道術知名尋有詔徵令與術士
同合九轉金丹丹成顯祖置之玉匣曰貪人間樂不能
飛上天待我臨死方可服(同上)
陶弘景
梁陶弘景貞白先生字通明丹陽人母郝氏夢兩天人
手執香爐來至其所既而有孕以孝建三年夏至日生
幼而警慧博學通經有志養生性好醫方專於拯濟利
益羣品故修撰神農本草經三卷(出梁書及藝文類聚)
徐之範
徐之範儀同大將軍太常卿恒山太守嗣西陽王即北
齊之才之弟也亦以醫術知名官至太常卿襲兄爵為西
陽王齊滅入周拜儀同大將軍(後周書)
徐敏齊
徐敏齊太常卿之範之子也工醫博覽多藝開皇中贈
朝散大夫(出隋書)
甄權
甄權許州扶溝人常以母病與弟立言專習醫方遂究
其妙
甄立言
甄立言權之弟也俱以母病專心習醫遂盡其妙武德中
累遷太常丞御史大夫杜淹患風毒發腫太宗令立言
治之既而奏曰更二十一日午時死果如其言
宋俠
宋俠者不知何郡人也性明敏有學術於經方本草尤
所敦尚竟以醫術知名
許胤宗
許胤宗常州義興人初仕陳為新蔡王外兵參軍時柳
太后感風不能言脈益沈而噤胤宗曰口不下藥宜以
湯氣蒸之令藥入腠理周時可差遂造黃耆防風湯數
十斛置牀下氣如烟霧如其言便得語由是超拜義興
太守(並唐史)
孫思邈
孫思邈雍州華原人七歲就學日誦千言善談莊老百
家之說性好醫術但是經方無不該覽撰千金等方行
於世
張文仲
張文仲洛州洛陽人以醫術著名文仲則天時為侍御
醫尤善療風疾則天令撰療諸方奏曰風有一百二十
種氣有八十種大抵雖同人性各異唯氣頭風則隨發
動臨時消息之但有風氣之人春末夏初秋暮得通洩
即不至困劇
孟詵
孟詵者汝州梁人也以進士擢第垂拱初累遷鳳閣舍
人少好方術以藥餌為事撰補養方必效方行於世
王方慶
王方慶太原人也雅有才度博學多文篤好經方精於
藥性
秦鳴鶴
秦鳴鶴不知何許人也為高宗侍醫(並唐史)
許智藏
許智藏高陽人幼嘗以母疾博覽醫方世號名醫仕陳
為散騎侍郎會秦孝王俊有疾上馳召之夜夢其亡妃
崔氏泣曰本来相迎聞許智藏將至其人若到當必相
苦為之奈何明夜俊又夢崔氏曰妾得計矣當入靈府
中避之智藏至為俊診脈曰疾已入心即當發癎不可
救也果如其言(出隋書)
巢元方
巢元方不知何許人也大業中為太醫博士奉詔撰諸
病源候論五十卷㒺不該集(宋宣獻撰巢氏病源序)
元珠先生
元珠先生不知何許人隠顯莫測惟太僕令王冰識其
為異人乃師事之元珠洞眀素問究極微奥密授妙旨
教冰五臟六氣修煉養生之法草石性理祛邪去疾神
方由是冰乃註大經素問至一為醫家宗範(出仙傳)
王冰自號啓玄子
王冰寳應中為太僕令篤好醫方得先師所藏太素及
全元起者大為次註素問合八十一篇二十四卷且序
曰將升岱岳非逕奚為欲詣扶桑無舟莫過乃精勤博
訪而并友其人歷十二年方臻理要詢謀得失深遂夙
心(出林光禄素問序)
醫說卷一
