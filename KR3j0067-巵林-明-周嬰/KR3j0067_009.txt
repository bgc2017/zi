巵林卷九明周嬰撰
諗胡
文宣王武安王魯哀公平原君
史書佔畢曰世知仲尼文宣王而蕭子良長孫稚亦
皆文宣王也延岑號武安王在壯繆前劉嘉封漢中
王在昭烈前今但知玄德雲長劉仲諡魯哀公朱建
稱平原君皆在後尤僻也文宣見路史餘並見兩漢
書又李光弼岳飛俱諡武穆岳與諸葛又俱諡忠武
諗曰漢書元帝時孔覇以帝師賜號褒成君奉孔子後
平帝元始初追諡孔子曰褒成宣尼公(吕元善聖門志云東漢和帝永)
(元四年封孔子為褒尊侯今考范書無)後魏書孝文太和十六年改諡宣
尼曰文聖尼父後周宣帝大象二年詔曰孔子幽贊天
人裁成禮樂作範百王垂風萬乘可追封鄒國公隋文
帝贈為先師尼父唐貞觀十一年尊為宣父高宗乾封
元年追贈太師中宗神龍元年以鄒魯邑百戶為太師
隆道公宣尼采邑(通典作崇道公冊府元龜王欽若曰時封孔子為隆道公按會要武后天)
(授元年封隆道公)至開元二十七年追贈孔宣父為文宣王後
嗣褒聖侯改封文宣公通典通鑑以為諡文宣而唐書
云贈封若果為諡子孫豈可以為封爵乎且自尼父前
以王諡文宣者有後魏宜都王穆夀任城王澄安豐王
延明汝南王悦王亶(李先𫝊曰正光中文宣王亶嗣位)濮陽王陸子彰
北齊常山王斛斯椿不獨竟陵長孫也又魏書長孫稚
北史諱稚與治嫌名而改為幼云長孫幼字承業封上
黨王諡文宣惟隋書長孫覽𫝊稱祖稚魏太師上黨文
宣王耳延岑自號武安王長生則於宋徽宗大觀二年
封武安蓋是徽號然隐太子子承訓李寳臣子惟簡皆
封武安王也光武兄仲初追諡魯哀公未久進爵為王
復曰魯哀王矣平原有兩固然而史記景帝立王夫人
為后尊其母臧兒為平原君則一為婦人抑又竒矣春
明退朝錄曰樞密副使曹瑋使相高懷德皆諡武穆此
固在李岳間若忠武之諡何必岳葛魏司馬師宋沈慶
之柳世隆苻登雍州刺史徐嵩梁始興王憺魏廣陽王
琛裴叔業齊高昂劉豐破六韓常劉貴叚韶周王勵唐
尉遲敬德郭子儀李晟渾瑊韋臯五代徐温宋李繼隆
郭守文皆諡忠武豈獨孔明鵬舉乎(楊萬里揮麈錄曰北齊顯祖高洋晉)
(陽公李元忠南齊竟陵王蕭子良隋長孫覽俱諡文宣孔子蓋出四諡之後者予按高洋稱帝元忠孫覧俱不)
(為王楊說非也)
夫子
史書佔畢曰西京雜記有杜陵杜夫子三十國春秋
有舞陽杜孔子稱名之類一至於此記謂杜奕棋天
下第一蓋其徒尊之若抱朴子所稱棋聖之類然拾
遺素稱詩聖又稱集大成又自稱杜陵曷若奪此稱
還吾子美不尤稱情耶又莊忌稱夫子是字
諗曰西秦錄乞伏熾盤將有征西將軍孔子後魏書天
平元年蕭衍將軍紀耕入寇&KR0008;嵣都督曹仲尼破走之
此夷狄侮聖之甚者也宋書世祖以沈伯玉容貌似圖
畫仲尼像常呼為孔丘王景文陪輦出指伯玉曰孔丘
竒形容唐書王起字舉之文宗引入翰林講論經史詔
畫象便殿號當世仲尼此中國君臣侮聖之尤者也然
唐書表漢有薛方丘字夫子則夸誕之風已始於此而
朝野僉載周則天朝同州魯孔丘為拾遺郎中張元一
目為鶖入鳳池者則尤可哂矣金石錄有魏鎮東將軍
劉乾碑云諱乾字天比於孔子仲尼孔丘尚為末减耳
若乃夫子之稱原非至極之號端木之對棘成僕夫之
詢濯孺豎牛之斥叔孫柳下之妻之誄其夫孟津之誓
武王於千夫長百夫長而皆呼之夫子則亦貴賤通稱
之詞又班彪之劇蒙恬韓愈之祭田横李白之贈秋浦
少府咸以夫子屬之奚必弟子之嚴吾師學士之阿所
好云爾而已哉且韓愈調張籍詩曰李杜文章在光燄
萬丈長惟此兩夫子家居率荒凉則子美在唐世業有
夫子之稱固不必奪彼予此即太白亦稱李夫子矣杜
夫子自是人姓名若玄怪錄有朔方節度使張彧兩男
一名曾子一名夫子俱為刺史通鑑唐僖宗時蜀人羅
夫子聚衆應阡能敗自剄者是也玉堂閒話有長道縣
豪士張夫子名行儒則與前漢薛方丘同而司馬相如
𫝊顔籀注曰嚴忌本姓莊當時尊尚號曰夫子則又非
字也御覽引文士𫝊曰杜育童孺竒才博學能著文章
心解性逹無所不綜一時稱為舞陽杜孔子此如關西
孔子楊伯起之類亦非名也
顔回
佔畢曰顔回為羌帥曾參為市人已見前載稱顔子
者黃憲外謝尚徐陵周續之皆六代人也稱曾子者
張覇外宗元卿蔡曇智滕曇恭皆南齊人俱見南史
列傳又陸雲亦稱顔子
諗曰仲尼神人高不可仰顔淵亞聖士所能睎故賞譽
之家持相推許古今若此者衆矣禰衡曰仲尼不死孔
融曰顔回復生事雖悲痛言亦可喜者也按黃叔度外
稱顔子者尚不乏人荀彧别傳曰鍾繇以為顔子既沒
能偹九德不貳其過惟荀彧然或問繇曰君雅重荀君
比之顔子可得聞乎魏志太祖稱荀攸曰公逹外愚内
智外怯内勇不伐善無施勞顔子不能過也晉書曰文
立師事譙周門人以立為顔回又曰羊祜蔡邕外孫太
原郭奕見之曰此今日之顔子也梁書曰伏挺字士標
齊末舉秀才梁高祖謂為顔子引為征東行參軍時年
十八隋書李士謙字子約事母以孝聞伯父魏岐州刺
史瑒每曰此兒吾家之顔子也若前乎黃生者張璠漢
紀曰朱穆之年二十為郡督郵迎太守太守問曰君年
少為督郵將因族世自有令德穆之曰郡中瞻仰明公
以為非顔淵不敢使迎孔子太守竒其才歎曰吾非仲
尼督郵所謂顔回也濟北先賢𫝊戴宏字元襄年二十
二為郡督郵府君欲撻之宏曰鄙郡遭明府咸以為仲
尼之居國以宏為顔回豈聞仲尼有撻顔回之義府君
異其對即署主簿此皆令譽也然後漢許暹字顔回見
顔氏家訓彼豈有長卿慕藺之思乎後代曾子亦不一
人南齊書劉瓛祖母病疽經年手持膏藥漬指為爛母
孔氏謂親戚曰阿稱便是今世曾子阿稱瓛小名也梁
書謝藺字希如五歲父母未飯食終不進阮孝緒歎曰
此兒曾子之流北史裴叔卿博涉有孝行時人號曰裴
曾子然北史和士開𫝊有一人士曾參為士開嘗黃龍
湯此又出市人下矣(文中子或曰董常何人也子曰其動也權其静也至其顔氏之流乎)
(唐高僧𫝊僧一行姓張氏名遂道士尹崇見所撰大衍玄圖甚嗟伏之曰後生顔子也亦見酉陽雜俎六帖曰)
(海東王義慈事親孝於弟兄友時號海東曾子唐書權德譽門生七十人推沈𫝊師為顔子又賈會華原人有)
(高節不荅辟署里中號一龍親亡負土成墓廬其左手蒔松栢時號關中曾子)
四友
史書佔畢曰四友有四周文王外吴太子孫登四友
諸葛恪張休顧譚陳表晉王敦王澄庾敳胡母輔之
唐李嶠杜審言崔融蘇味道
諗曰胡王庾阮迭為賓主深有曠逹之致按八王故事
曰胡母輔之少有雅俗鑒識與王澄庾敳王敦王夷甫
為四友世說新語王大將軍下庾公問聞卿有四友何
者是荅曰君家中郎我家太尉阿平胡母彦國也而晉
書王澄𫝊王敦謝鯤庾敳阮修為王衍所親善號為四
友胡母輔之𫝊輔之與王澄王敦庾敳為太尉王衍所
昵號曰四友諸說不同似五人各有一四友實當以夷
甫為領袖耳然何獨之數君者陶潛聖賢羣輔錄曰顔
回子貢子路子張孔子四友也文王有胥附奔奏先後
禦侮謂之四隣孟懿子曰夫子亦有四隣乎子曰吾有
四友焉自吾得回門人益親是非胥附乎自吾得賜遠
方之士日至是非奔奏乎自吾得師前有光後有輝是
非先後乎自吾得由惡言不至於門是非禦侮乎見孔
叢子也又莊子大宗師子祀子輿子黎子來四人相與
語曰孰以無為首以生為脊以死為尻吾與之友矣四
人相視而笑莫逆於心遂相與為友漢書王莽始建國
三年為太子置師友各四人尚書令唐林為胥附博士
李充為犇走諫大夫趙襄為先後中郎將廉丹為禦侮
是為四友又太原郇相稚賓王莽時徵為太子四友陶
錄又曰晉宣帝河南司馬懿字仲逹魏司空潁川陳羣
字長文中領軍譙朱鑠字彦才侍中濟隂吳質字季重
魏文帝四友也見晉紀又宋書曰謝靈運東還與族弟
惠連東海何長瑜潁川荀雍太山羊璿之以文章賞會
共為山澤之遊時人謂之四友又南齊書宋昇明初褚
炫以清尚與劉俣謝朏江斆入殿侍文義號為四友梁
書謝朏傳亦曰齊高帝輔政選朏為長史勅與河南褚
炫濟陽江斆彭城劉俣俱入侍宋帝時號天子四友又
續高僧傳隋攝山僧詮法師大乘海嶽釋慧布道辨慧
勇法朗從之聽論洞逹清玄時人語曰詮公四友法句
朗悟語辨文章勇得意布二偶作朋張顧崔蘇之外又
何藹藹也然有廣而為六者晉公卿禮秩曰愍懷立東
宫置六𫝊省尚書事時號太子六友顔之推觀我生賦
曰及荆王之定覇撫軍鎮於夏汭濫充選於多士在參
戎之盛列慙四白之調護厠六友之談說有多而為七
者聖賢羣輔錄曰雄陶方回續牙伯陽東不訾秦不虛
靈甫者舜七友也並為歴山雷澤之遊戰國策顔斶云
堯有九佐舜有七友是也有倍而八者魏志在東宫涼
茂為太傅注引英雄記曰茂名在八友中吳錄曰高岱
字孔文所友八人皆世之英偉南史曰齊竟陵王子良
開西邸招文學梁武帝與沈約謝朏王融蕭琛范雲任
昉陸倕並遊焉號曰八友有滿而為十者新唐書曰陸
餘慶趙貞固盧藏用陳子昂杜審言宋之問畢構郭襲
微司馬承禎釋懷一雅相善時號方外十友黃休復益
州名畫記載石恪畫陳子昂盧藏用宋之問高適畢構
李白孟浩然王維賀知章司馬承禎為仙宗十友圖與
書小異又李白詩序曰歴陽壯士勤思齊神力出於百
夫則天太后召見授遊擊將軍賜錦袍玉帶大臣慕義
結十友燕公張說舘陶公郭元振為首有汎而十二者
韓詩外傳曰周公踐天子之位所友見者十二人又曰
子賤治單父所友者十有二人是也有六之為二十四
者晉書賈謐開閤延賓海内輻輳勃海石崇歐陽建滎
陽潘岳吳國陸機陸雲蘭陵繆徵京兆杜斌摯虞琅邪
諸葛詮宏農王粹襄城杜育南陽鄒捷齊國左思清河
崔基沛國劉瓌汝南和郁周恢安平索秀潁川陳聄太
原郭彰高陽許猛彭城劉訥中山劉輿劉琨皆傅會於
謐號曰二十四友是也
三傑五老
史書佔畢曰三傑有三漢蕭何張良韓信外唐吳少
微富嘉謨谷倚皆文人宋璟張說源乾曜皆宰執又
曰五老有二唐曹松等五人登第皆年七十餘號五
老榜在宋耆英前
諗曰蜀志傅幹曰劉備寬仁有度諸葛亮逹治知變而
為之相關羽張飛勇而有義皆萬人之敵而為之將三
人皆人傑也以備之略三傑佐之何為不濟歙州圖經
陳武帝受梁禪程靈銑以佐命功臣與周文育侯安都
為三傑淵源錄曰朱光庭調萬年主簿時程顥主鄠縣
簿張山甫主武功簿皆以才名稱關中號為三傑又黃
魯直贈高荷子勉詩云張侯海内長句晁子廟中雅歌
高郎少加筆力我知三傑同科張謂文潜耒無咎補之
也然則三傑蓋有七耳(金雷淵字希顔文詩喜新竒與友人高廷玉李純父號中州三)
(傑鄭曉今言曰山西三傑喬宇王鳳雲王瓊也宇德量鳳雲氣槩瓊才略然瓊有功於民社矣)然明皇
集左丞相說右丞相璟太子少傅乾曜同上官命燕東
堂賜詩云赤帝收三傑黃軒舉二臣許景先送張說巡
朔方云漢主知三傑周官統六卿蓋皆用張蕭事未嘗
即以為張宋源號也蘇晉序云天子作三傑詩以宴亦
摘其首句為題同於三百篇之旨耳論語䜟曰堯率舜
等升首山觀河渚有五老遊河迭歌一老曰河圖將來告
帝期二老曰河圖將來告帝謀三老曰河圖將來告帝書
四老曰河圖將來告帝圖五老曰河圖將來告帝符歌訖
五老飛為流星上入昴拾遺記曰虞舜在位十年有五老
遊於國都舜以師道尊之言則及造化之始舜禪禹五老
去不知所從舜乃置五星之祠祭之又曰老聃居反景日
室之山有黃髮老叟五人或乘鴻鶴或衣羽毛耳出於頂
瞳子皆方面色玉潔手握青筠之杖與聃談天地之數五
老蓋五方之精也家語曰荆公子年十五攝荆相事孔
子使人觀之視其堂上有五老焉其廊下有二十壯士
焉太上飛行羽書曰南極老人丹陵上真西極老人素
靈子期北極老人元上仙皇東極老人扶陽公子中元
老人上元子此五老蓋五星之真人也又異乎雲牙五
方之老路史曰道州營道北有五老人祠昔唐國子司
業為道至襄陽遇五老人來迎自云舂陵人與之帛與
幞問所居州城西北五里至訪之無有惟五龍井遺縑
在焉乃立五龍祠貞元十九年也是五老有八矣然耆英
會十三人元豐中在洛陽五老則至和中在睢陽蓋致
政宫師相國會稽杜公(衍)燕申睢陽與賓客太原王公
(渙)故衛尉河東畢公世(長)兵部沛國朱公(貫)駕部始平
馮公(平)俱年八十餘掛冠優游鄉梓暇日燕集為五老
會賦詩酬唱宋人形於繪事以紀其盛此至和丙申中
秋日錢明逸叙胡氏誤也(摭言天復元年杜德祥榜放曹松王希羽劉象柯崇鄭希)
(顔等及第松舒州人希羽歙州人皆七十餘象京兆人崇希顔閩人俱年踰耳順時謂五老榜)
七子
史書佔畢曰七子不始建安鄭公孫黑強與六大夫
盟謂之七子
諗曰薰隧之盟太史無南董之筆既書黑名且稱七子
事在昭公元年然則七子昉於此乎曰前此矣前此則
曷為始乎此元瑞之疎也襄二十七年鄭伯享趙孟於
垂隴子展伯有子西子産子太叔二子石從趙孟曰七
子從君以寵武也請皆賦武亦以觀七子之志此其先
一也僖十年晉七與大夫左行共華右行賈華叔堅騅
歂纍虎特宫山祁杜預注亦謂之七子二也毛詩皇父
卿士番維司徒家伯冢宰仲允膳夫棸子内史蹶維趣
馬楀維師氏豔妻煽方處鄭玄箋曰厲王淫於色七子
皆用后嬖寵方熾之時並處位言妻黨盛女謁行之甚
也後漢書李郃上書曰妃后用事七子朝令左雄疏曰
褒艷用權七子黨進注亦引詩為說三也何為托始於
薰隧乎且漢景帝時亦有七子陸機五等諸侯論曰六
臣犯其弱綱七子衝其漏網吕向注曰七子謂吳王濞
膠西王卬楚王戊趙王遂濟南王辟光淄川王賢膠東
王雄渠皆謀反是也然建安七子陳夀之志殊誤按魏
志文帝為五官將及平原侯植皆文學王粲徐幹陳琳
阮瑀應瑒劉楨並見友善自邯郸淳繁欽等亦有文采
而不在此七人之列其評曰昔文帝陳王以公子之尊
博好文采同聲相應才士並出惟粲等六人最見名目
夫傳言七人而名僅列其六即評語亦惟言六人可謂
自違伐矣尋典論曰今之文人魯國孔融廣陵陳琳山
陽王粲北海徐幹陳留阮瑀汝南應瑒東平劉楨斯七
子者於學無所遺於辭無所假蓋以文舉為七人之領
袖也(楊用修集曰吳高河懋常以楊宏山士雲王純菴廷表胡在軒廷禄張半谷含李中溪元陽唐池南)
(錡為楊門六學士以擬蘇門秦黃晁張廖略云余曰得非於子而七乎七子文藻皆在滇雲一時盛事余固不)
(敢當也又近代詩家亦以李于麟攀龍王元美世貞宗子相臣徐子與中行梁公實有譽吳明卿國倫謝茂秦)
(榛為七子)
七賢
史書佔畢曰七賢不始竹林後漢書袁祕等七人以
身扞刃救郡守皆死褒曰七賢又七賢過關是李白
張九齡王維鄭虔張說李華孟浩然
諗曰黃巾起汝南太守趙謙擊之軍敗功曹封觀主簿
陳端門下督范仲禮賊曹劉偉德主記史丁子嗣記室
史張仲然議生袁祕七人擢刃突陳與戰並死謙以得
免詔表其門閭號曰七賢此汝南七賢也然亦不始此
東京之初已有之矣隋經籍志有廬江七賢𫝊今雖不
𫝊諸類書多引之七賢者其一為陳衆辟州從事劇賊
淳于臨數千人攻縣光武遣司空李通擊之州牧惶怖
恐獲罪衆自請以恩信降之乘單車駕白馬到賊所以義
告諭臨素服名德即降民生立祠號曰白馬從事其一
為文黨文黨未學之時與人俱入叢木謂侣人曰吾欲
遠學先試投我斧高木上斧當挂乃仰投之斧果上挂
因之長安受經其一為陳翼翼字子初一字春卿廬江
舒人到藍鄉見道邊馬旁有一病人呼曰我長安魏少
公聞廬江樂土來遊今病不能前倘可相救翼迎歸養
視積日病困曰我有金十餅素二十疋死則賣以殯殮
餘謝主人既死翼賣素買棺衾以金置棺下騎馬出入
後其兄長公見馬告吏捕翼翼具言之棺下得金長公
叩頭謝以金十餅投其門中翼送長安還之翼後為魯
陽尉號魯陽金尉又光武出淮陽到舒不覽鄉問此鄉
何名陳翼對曰鄉名不覽上曰萬乘主以問不祥耶命
舉燔之翼曰臣言不欺佩刀當生毛視之刀有毛長寸
乃不燔
七貴
佔畢曰七貴有二已見名疑
諗之曰潘岳西征賦曰窺七貴於漢庭疇一姓之或在
李周翰注曰漢庭七貴吕霍上官丁趙傅王並后族也
任昉為王思遠讓侍中表曰金遷七貴之茂王粲三公
之孫隋牛宏為吏部尚書蘇威宇文述張瑾虞世基裴
藴裴矩參掌選事時人謂之選曹七貴又元文都等尊
立越王侗改元皇泰以叚逹為納言王世充吏部尚書
元文都盧楚俱内史令皇甫無逸兵部尚書郭文懿内
史侍郎趙長文黃門侍郎委以機務於時雒陽稱為七
貴國史補御史故事亦有七貴之號則七貴固不僅於
二也不知陳胡所指為何然此類尚有可數者北齊書
韓鳳與高阿那肱穆提婆共處衡軸號曰三貴戰國策
范雎說秦王曰今太后擅行不顧穰侯出使不報華陽
涇陽擊斷無諱高陵進退不請四貴備而國不危者未
之有也為此四貴者下乃所謂無王也又宋書王粲徙
尚書令與齊王褚淵劉秉入直平决萬幾時謂之四貴
北齊書曰魏太保孫騰依附齊神武在鄴與高岳高隆
之司馬子如號為四貴隋書觀德王楊雄高祖時貴寵
冠絶與高熲虞慶則蘇威稱為四貴則四貴亦有四也
隋煬帝初蘇威宇文述裴矩裴藴虞世基參掌朝政時
人稱為五貴南齊書東昏即位江祏參掌選事與弟衛
尉祀右衛將軍劉暄始安王遥光尚書令徐孝嗣領軍
蕭坦之六人更日帖敕時呼為六貴北齊書胡長粲以
外戚起家給事中與領軍婁定遠錄尚書趙彦深和士
開高文遥領軍綦連猛高阿那肱僕射唐邕同知朝政
時人號為八貴晉人之賦曰狐裘蒙茸一國三公吾誰
適從此之謂也
八王八逹
史書佔畢曰唐虞八元八愷周八士晉八王外漢八
俊八顧八及各二詳黨錮傳晉則八逹有三並見名
疑然晉又有八伯郗鑒為方伯阮孝為宏伯卞壼為
裁伯蔡謨為朗伯胡母輔之為逹伯阮孚為誕伯劉
綏為委伯羊曼為䵬伯見曼傳
諗曰國語胥臣曰文王即位詢於八虞賈逵唐固並云
八虞周八士皆在虞官是八士又稱八虞也周書和寤
解有尹氏八士在武王十三年計文王即位至此已五
十(闕)年則八士有二也後漢書永和六年詔遣八使廵
行風俗拜周舉杜喬周栩馮羨欒巴張綱郭遵劉班並
守光禄大夫分行天下八使同時俱拜天下號曰八俊
是漢有二八俊也然隋末亦有之舊唐書浚儀格德仁
隋剡縣丞與同郡人齊王文學王孝逸文林郎繁師元
羅川郡戶曹靖君亮司隸從事鄭柤咸宣城縣長鄭師
善王世充中書舍人李行簡處士盧恊等八人以辭學
擅名當時號為陳留八俊合璧事類岑長倩少孤為文
本鞠愛孫號陳留八俊陶淵明集曰王祥字休徵王戎
字濬冲王澄字平子王導字茂宏王綏字萬子王衍字
夷甫王敦字處仲王玄字眉子右瑯琊八王聞之於故
老晉書曰西晉政亂朝危而速其禍者咎在八王八王
者汝南王亮楚王瑋趙王倫齊王冏長沙王乂成都王
穎河間王顒東海王越詩所謂誰生厲階八王之謂矣
佔畢所云八王者不知何指然魏書曹公令曰漢之異
姓八王與高祖俱起布衣剏定王業按漢書高祖定天
下功臣異姓而王者八國張耳吳芮彭越黥布臧荼盧
綰與兩韓信咸得裂土南面稱孤耳趙王芮長沙王越
梁王布淮南王荼綰俱燕王兩信者一楚王一韓王也
隋書長孫覽傳贊曰漢代八王無以方其茂績即此又
後魏書臨淮王傳冀州人張孟都張洪建馬潘崔獨憐
張叔緒崔醜張天宜崔思哲等八家皆屯保林野不臣
王命州郡號曰八王唐書昭宗乾寧四年華州將花重
武告睦王以下八王謀殺韓建建奏今日睦王濟王韶
王通王彭王韓王儀王陳王等八人到臣治所意不可
測昔晉室八王撓亂天下請依舊制不合典兵乃囚八
王於别第是漢晉魏唐有五八王也晉書安平王司馬
孚字叔逹孚長兄朗字伯逹宣帝字仲逹孚弟馗字季
逹恂字顯逹進字惠逹通字雅逹敏字幼逹俱知名於
時號曰八逹魏志盧毓傳曰諸葛誕鄧颺等馳名譽有
四聰八逹之誚世語曰夏侯元諸葛誕鄧颺之徒共相
題表以元疇四人為四聰誕備八人為八逹魏略曰明
帝禁浮華而李勝黨有四聰八達各有主名陶淵明集
曰陳留董昶字仲道琅邪王澄字平子陳留阮瞻字千
里一云阮八百即瞻弟孚字遥集朗識多通大將軍王
敦云方瞻有减故云八百潁川庾敳字子嵩陳留謝鯤
字幼與大山胡母輔之字彦國沙門於法龍樂安光逸
字孟祖右晉中朝八逹近世聞之故老而晉書光逸傳
曰逸與胡母輔之謝鯤阮放畢卓羊曼桓彛阮孚散髮
裸袒閉室酣飲不捨晝夜時人謂之八逹是八逹有三
其二在魏一在晉耳然晉尚有八公百官志曰晉受禪
以安平王孚為太宰鄭冲為太傅王祥為太保義陽王
望為太尉何曾為司徒荀顗為司空石苞為大司馬陳
騫為大將軍凡八公世所謂八公同辰攀雲附翼者也
神仙傳漢淮南王已有八公而葛氏晦其名高誘以為
蘇飛李尚左吳田由雷被毛技伍被晉昌八人倘非也
後魏書神瑞元年春置八大夫官大夫下置三屬官總
理萬機故世號八公又曰長孫嵩爵鉅鹿公太宗即位
與山陽侯奚斤北新侯安同白馬侯崔宏等八人坐止
車門右聽理萬幾世號八公是八公亦有三也八伯中
黯字誤義在顔氏家訓(新唐書常衮為相窒賣官之路一切以公議格之非文詞者皆)
(擯不用世謂之濌伯以其濌濌無賢不肖之辨云)然堯舜時亦有八伯崧高䟽
引鄭元堯典注曰堯末年庶績多闕羲和之子則死於
是分四岳置八伯淵明集曰伯夷為陽伯樂舞侏離歌
晢陽羲仲之後為儀伯樂舞鼚哉歌南陽棄為夏伯樂
舞武漫哉歌祈慮羲叔之後為羲伯樂舞將陽歌朱華
咎繇為秋伯樂舞蔡俶歌零落和仲之後為和伯樂舞
元鶴歌歸來垂為冬伯樂舞丹鳳歌漫漫(冬伯後闕一人)
右八伯自羲和死後分置舜即位元祀廵狩每至其方
各貢兩伯之樂十有五祀又百工相和而歌慶雲八伯
稽首而進者也見尚書大𫝊殷時亦有八伯王制曰二
百一十國以為州州有伯八州八伯鄭注曰殷之州長
曰伯又魏書王凌等勸進曰周公八子並為侯伯則八
伯已見於虞商周矣又拾遺記帝嚳之妃鄒屠氏之女
也常夢吞日則生一子凡經八夢生八子世謂八神亦
謂八翌翌明也亦謂之八英亦謂八力其神力英明翌
成萬象也此更竒僻者
孝女
筆叢曰後漢書云孝女叔先雄犍為人父泥和永建
初為縣功曹縣長遣泥和拜檄謁巴郡太守乘船墮
湍水尸喪不歸雄感念號泣心不圖存常有自沉計
家人防閑之經百日稍懈雄因乘小船於父墮處慟
哭自投水死弟賢其夕夢雄告之却後六日當共父
同出至期伺之果與父相持浮於江上按此事與曹
娥同出後漢范史同傳娥以蔡氏邯鄲賞識盛𫝊而
此事絶無知者故特詳之
諗曰曹娥年方總角父死安歸投衣洪流從之鮫室至
情沉痛可質天吳叔先雄者其傳云雄所生男女二人
並數歲乃各作嚢盛珠環以繫兒數為訣别之辭家人
每防閑之元瑞削此數言便繫以與曹娥同慼予案范
書所載依益部耆舊𫝊而水經注采華陽國志之言作
先絡云符縣長趙祉遣吏先泥和以永建元年十一月
詣巴郡沒死成濡灘子賢求喪不得女絡年二十五有
二子五歲以還至二年二月十五日尚不得喪絡乃乘
小船至父沒處哀哭自沉見夢告賢曰至二十一日與
父俱出至日父子果浮出江上夫絡既辭家適人長孤
育子則義屬他姓身非父有雖甚痛疾宜割私恩泥和
胤子不弱赴淵有人絡安得死之而安得亡之苟懷小
諒女而不婦以是為竒吾所不取且絡孝誠雖至和直
尋常吏耳成灘之淪日月寖遠不入魚腹亦作腐胔乃
與六日之尸相持而出死不速朽未之曾聞作書者徒
欲為絡飾異不知其說之難持也又按華陽國志及益
部耆舊傳其時人為語曰符有先絡𤏡道張帛黃帛𤏡
道人張貞妻也貞受易於韓子方去家三十里船覆死
求尸不得帛乃自往没處灘頭仰天而歎遂自沈淵積
十四日帛持夫手於灘下出灘故名鴛鴦圻縣長韓子
冉嘉之召帛子為縣股肱予謂黃帛汎彼栢舟得正而
斃范史既逸世誠罕知先雄字異曹娥不成為孝從非
𤏡道不得為貞鬻子之閔斯可歎也已
戴諒
筆叢曰諒輔字漢儒仕郡為五官掾時旱太守祈禱
山川連日無所降輔乃自暴庭中期日中不雨乞以
身塞無狀於是積薪柴聚茭茅以自環搆火將自焚
焉未及日中天雲晦合須臾㴻雨一郡沾潤此亦與
戴封同世而人罕知并錄之輔時為掾尤難也
諗曰按戴封諒輔同在蔚宗獨行傳封𫝊者必及五官
人何為罕知乎元瑞標榜漢儒而不詳戴事反有罕識
戴封者矣據𫝊封字仲平濟北剛人為西華令時大旱
封禱請無獲乃積薪坐以自焚火起大雨暴至此戴封
之行也然漢世非特二子長沙耆舊𫝊曰祝良字劭卿
為洛陽令時亢旱天子祈雨不得良乃曝身階庭告誠
引罪自晨至中紫雲齊起甘雨登降要此自曝耳未及
燒身也桂陽先賢畫讚曰臨武張熹字季智為平輿令
時天大旱熹躬雩未獲嘉應乃積柴自焚主簿崇小史
張化從熹焚焉火既燎天即㴻雨此則長令簿史一時
赴燄其視諒戴不亦合而一乎
異聞記
胡元瑞二酉綴遺曰陳太丘絶不聞著書而易林所
引抱朴子載陳仲弓異聞記云同郡人張廣遭亂有
女四歲不能行棄塜中後開塜女復活問之曰見塜
角有一物伸頸吞氣乃效之轉不復飢尋看乃大龜
將女還飲食之初小腹痛久乃習云按此書太平廣
記及御覽俱不載蓋其亡已久然仲弓之言或當不
妄因識此
諗曰抱朴子曰故太丘長潁川陳仲弓篤論士也撰異
聞記云郡人張廣定者遭亂避地有女年四歲不能步
涉又不可擔負計棄之固當餓死不欲令其骸骨之
露村口有古大塜上顛先有穿穴乃以器盛縫之下
此女於塜中以數月許乾飯及水漿與之而捨去候
世平定其間三年廣定得還鄉里欲收塜中所棄女骨
更殯埋之廣定往視女故坐塜中見其父母猶識之喜
甚而父母初疑其鬼也入就之乃知其不死問從何得
食女言糧初盡時甚飢見塜角有一物伸頸吞氣試效
之轉不復飢日日為之以至於今父母去時所留衣被
自在塜中不往來衣服不敗故不寒凍廣定索女所言
物乃是一大龜耳女出食榖初小腹痛嘔逆久許乃習
此又足以知龜有不死之法及為道者效之可與龜同
年之騐也史遷仲弓皆非妄說者也按此在稚川書對
俗篇元瑞乃搜之於易林又云後開塜女復活此似於
景升家婢皆非也又予覽北戶錄引陳仲弓異聞記曰
東城池有王餘魚池决魚不得去將死或以鏡照之魚
看影謂其有雙於是比目而去則此書唐尚存也
扶老
華陽博議曰困學紀聞云策扶老以流憩扶老藤名
以為杖也見蔡順𫝊注扶老尤僻非伯厚不能知然
亦讀漢書偶得之又古今注秃鶖一名扶老扶老亦
見太平御覽草木類
諗曰王元美云杖名扶老鳥亦名扶老按易林曰鳩杖
扶老衣食百口淵明此語取易林之意猶引詩友於詒
厥之類非以杖即名扶老也孔光𫝊曰太后賜太師靈
夀杖服虔曰靈夀木名孟康曰扶老杖也師古曰木似
竹有枝節長八九尺圍三四寸自然有合杖制不須削
治也山海經曰龜山多扶竹郭璞曰卭竹也高節實中
中杖也名之扶老竹西京雜記曰上林苑有扶老木十
株晉宫閣名曰華林園扶老三株汝南先賢傳曰蔡順
字君仲至孝所居井桔橰歲久欲易之為在母生年上
不敢一旦忽生扶老藤繞之遂堅固有鳩巢其上蓋二
種木及竹藤皆堪作杖故咸名扶老耳詩其檉其椐陸
機疏曰椐節中腫似扶老今人以為馬鞭及杖此扶老
不知何所指也古今注曰漢成帝顧成廟有三玉鼎二
真金鑪槐樹悉為扶老拘欄斯亦不知何物廣志曰扶
老華黃如金名金草則又草類也李尤靈夀杖銘乃製
為杖扶危定傾郭璞桃杖贊杖以扶危任昉荅餉杖詩
扶危復防咽事歸薄暮人庾信竹杖賦將以養老將以
扶危春秋說題辭曰酒之言乳也所以策身扶老也
然則酒正可以扶老名矣漢武内傳曰王母謂武帝曰
太上之藥乃有太真虹芝天樸神草尚宫大碧西鄉扶
老紫虬童子九色鳳腦有得食之後天而老以此觀之
元美謂杖名良謬而元瑞謂淵明之所策即君仲之井
藤亦狹之甚也
荆軻延周
史書佔畢曰刺大亂之道也燕社稷旦莫墟矣丹思
所以濟之而萬無策也僥倖於一刺詎得已哉政殛
蘇嗣可以息黔黎延周脉燕亦未至遂亡軻之垂中
而弗中也天也世人燭成敗弗燭為笑資悲夫
諗曰秦師日深燕境日急太子丹之與軻謀也不過曰
劫秦王刺殺之彼大將擅兵於外而内有大亂君臣相
疑以其間諸侯得合從償秦必矣元瑞乃謂政殛蘇嗣
可以息黔黎延周脉此蓋以扶蘇為賢也假使當時政
死軻手扶蘇嗣位不復讐不討賊與燕約和外愧夫差
内慙秦襄亦何賢之與有然則燕視秦王死亦亡不死
亦亡而曰未至遂亡過矣且丹思自雪見凌之怨非為
周恤不祀之悲也吾友黃若木云西周亡於秦昭襄五
十一年東周亡於莊襄元年河洛之又見黍離久矣胡
氏欲扶蘇重立周之社稷乎
伍伯
胡元瑞莊岳委談曰巵言謂前導為伍伯所引賈充
及崔豹語當矣然晉唐間官中行鞭杖者亦謂之伍
伯南北史多載尚未明審唐書蘇世長為刺史因民
不率教責躬引咎自撻於都街伍伯疾其詭鞭之見
血世長不勝痛大呼走觀者無不笑之又太平廣記
某人欲知未來(戎幕閒談畼璀年六十餘為河北一宰在縣惟尋術士云)或曰公
部中伍伯判冥者也具簮笏召問之荅曰某非幽冥
主者亦冥中伍伯能於杖數量人之死生凡人將有
厄皆先受杖數二十以上皆死二十以下但重病耳
據二事則伍伯固有兩義
酉陽雜俎載伍伯三四處如語資類載某公(即魏收)欲
題名岩石偶無筆以伍伯杖畫之則伍伯或前導而
兼行杖者正猶今之皂人行則呵辟罰則用刑耳又
按宋程氏演繁露載後漢虞詡𫝊注續漢志伍伯公
八人中二千石六人千石六百石皆四人自百石以
下皆二人黃綬武官伍伯六人辟車鈴下侍閤門闌
部署衙走卒皆有程品多少随所典領率皆赤幘絳
褠即今行鞭杖者然則伍伯之名漢世已有矣
續考後漢曹節傳節弟見越騎校尉營五百妻有色
從求之五百不敢違注引韋昭云五百字本伍伯伍
當也伯道也使之導引當道也按今俗呼行杖人為
五百右皆注中語據此說最為明了余所謂二義兼
者信矣
又禰衡𫝊黃祖怒衡不遜令五百將出杖之亦見後
漢書則知二字漢世通用也今俗稱皂隸亦有所本
皂人蓋古司牧者隸則輿隸本不並言考張湛列子
注己見則疑起於晉然義未必同
諗曰漢書鼂錯言事曰古之制邊縣以備敵也使五家
為伍伍有長十長一里里有假士四里一連連有假五
百十連一邑邑有假侯皆擇其賢材有護習地形知民
心者居則習民於射法出則教民於應敵服虔曰五百
帥名也是古謂連帥為五百周禮鄭玄司服注曰今時
伍百緹衣古兵服之遺制疏曰伍行也伯長也謂宿衛
者之行長則衛士又名伍伯又八職注曰如今侍曹伍
伯𫝊吏朝也疏曰漢時五人為伍伯長也是五人之長
傳在朝羣吏諸官事務於朝也則𫝊事者亦為伍伯神
仙𫝊曰王敦誅郭璞璞謂伍伯曰吾年十三時於柵塘
脱袍與汝吾命應在汝手中伍伯銜涕行法則劊子手
行刑者亦呼伍伯也禰衡𫝊注曰五百猶今之問事也
問事豈刺閨之類乎晉輿服志曰車前五百者卿行旅
從五百人為一旅漢氏一統故去其人留其名則五百
宜讀如字此又數義也
皂隸字昉自左氏以為十等之官貨殖傳注皂養馬
者隸之言著繫著於人也然班氏謂至於皂隸抱關
擊柝則猶賤官耳方言櫪皂也郭璞注曰皂隸之名
於是乎出蓋古祗以為牧圉之役自茲而後漸以卑
辱抱朴子曰皂隸之巷不能紆金銀之軒沈約彈事
曰既壯而室竊貲莫非皂隸宋書孫處等論諸將
起自豎夫出於皂隸芻牧之下柳元景檄臧質云
郭伯西門遺出自皂隸寵越州郡隋書李密數宇
文化及曰卿本匈奴皂隸破野頭耳此如罵人臧
獲其非卑宦可知若宋太祖詔徐羡之傅亮荼酷
備加顛沛皂隸之手張太后廢少帝令居帝王之
位好皂隸之役親執鞭撲敺擊無辜則即今行杖
人矣
張萬福
胡元瑞九流緒論曰道家有五等朝儀一卷題張萬
福撰崇文總目云未詳何人按唐張萬福抗言救陽
城即世主謂江淮草木皆聞爾名者而崇文憒憒如
此允宜張睿譏之然萬福武人著書或非其事酉陽
雜俎又有名毉張萬福則此書固未知出誰手或更
有一人不可知崇文誠足譏東觀亦未審也又史書
佔畢曰唐有三張萬福一德宗朝救陽城人所共知
者一與柳芳同時見酉陽雜俎第七卷末以毉名非
武將也一撰五等朝儀見通志略乃道家者流
諗曰寇謙之𫝊太上老君賜天中三真太文錄有五等
一曰隂陽太官二曰正府真官三曰正房真官四曰宿
宫散官五曰並進錄主壇位禮拜衣冠儀式各有差品
凡六十餘卷號曰錄圖真經五等朝儀豈此謂耶然謂
唐有三張萬福則甚不然何者酉陽雜俎曰柳芳為郎
中子登疾重時名毉張萬福初除泗州與芳故舊芳賀
之具言子病張詰旦候芳遽引視登萬福遥見登頂曰
有此頂骨何憂也因診脉五六息曰不錯夀且踰八十
乃留藥數十字謂曰不服此亦得後登為庶子年至九
十胡蓋以此萬福善醫者耳但新舊唐書張萬福𫝊皆
云德宗以萬福為濠州改泗州刺史召拜左金吾將軍
大言救陽城曰吾年八十與見盛事則萬福曾為泗州
與雜俎言合也柳芳大歷元年為太常博士撰皇室永
泰新語見代宗紀至萬福除泗州時可三十年及萬福
八十芳可七十餘正同時也胡豈以唐書不載其有和
緩之術便謂為兩人乎本傳言其三世明經而萬福以
業儒不顯乃學騎射則五等朝儀何知非張尚書著述
且其年九十未嘗一日言病非道家何以得此然則萬
福蓋文士習武有道術而善醫又善相人者胡云有三
予謂直是一人黃長睿云唐人有傳盡之矣
李文悅
史書佔畢曰唐有兩李文悦一見安史叛時一見憲
宗修麟德殿時通鑑所載又古今說海趙合𫝊有李
文悦蓋即安史叛時者
諗曰安史之亂賊將姓李者如立節欽凑廷堅史魚歸
仁廷訓竭誠令崇懷仙抱忠輩紛紛委質不見有所謂
李文悦者通鑑元和元年劉闢綿江柵將李文悦以城
降高崇文二唐書高霞寓從高崇文擊劉闢下鹿頭城
降李文悦以兵三千自歸李而高崇文傳阿跌光顔軍
鹿頭西斷賊粮道其將李文悦以兵三千自歸李文悦
始見是時耳通鑑又云元和十三年修麟德殿右龍武
大將軍李文悦白宰相論諫自門諸衛遷南牙諸衛充
威遠營使十四年吐蕃圍鹽州刺史李文悦拒守凡三
十七日吐蕃不能克唐書吐蕃回紇二傳並同二傳又
云長慶元年六月吐蕃犯青塞堡䀋州刺史李文悦發
兵擊之按李文悦於唐書無𫝊無以知其首末但以三
書尋之文悦蓋蜀川降將入朝仕至龍武將軍以抗直
欲諫左轉遂出為鹽州卒能立功非兩人也又太平廣
記引傳竒張合𫝊曰合太和初遊五原路經砂磧見紫
衣丈夫謂曰我李文悦尚書也元和十三年曾守五原
犬戎圍城吾與相持三十七日羌酋卷甲而去其叙守
城時力戰甚苦固明言元和十三年則安得以為安史
時人乎然鹽州苦戰乃在十四年合傳作十三年亦稗
官之舛也
李伯禽
佔畢云唐有兩李伯禽一太白子一嘉興監與神㛰
見通幽記
諗曰太平廣記引通幽記云貞元五年李白子伯禽充
嘉興監徐浦下場糴鹽官場界有蔡侍郎廟伯禽謁廟
見廟中神女戲之後數日蔡侍郎來與論親伯禽遂卒
據此則糴鹽官之伯禽即太白子也特廣記訛作李伯
子元瑞遽以為兩人且監字屬下徐浦下場讀元瑞云
嘉興監俱謬也范𫝊正作李學士碑載李白孫女二人
言父伯禽以貞元八年不禄而卒父存無官父殁為民
所云無官者雖監糴䀋固非官也云貞元八年蓋即其
時與幽通記之言合矣
誤鳴戰鼓
史書佔畢曰晉桓温伐李勢戰於笮橋不利將退兵
適軍中誤鳴進鼔士殊死鬭遂克之宋世祖伐元兇
劭戰不利劭將魯秀誤鳴退鼓遂克之
諗曰宋書魯秀𫝊曰元兇劭配秀精兵五千使攻新亭
壘將戰秀命打退軍鼓因此歸順南史亦曰義軍至新
亭劭將士力戰將尅而魯秀打退鼓軍乃止故大敗此
秀之倒戈未嘗誤伐鼓也元瑞增飾之以與笮橋為對
耳按世語曰張魯遣弟衛築陽平城以拒王師太祖將
還夜有野麋數千突壊衛營軍大驚夜高祚等誤與衛
衆遇祚等多鳴鼓角會衆衛懼以為大軍見揜遂降此
亦因誤成功稍與桓宣武事相類
易水
胡元瑞甲乙剰言云乙未春夢冕服人坐殿上召試
忽飛下一紙有晉元帝恭默思道七字為易水生争
攫去遂覺及入闈題是司馬牛章而第一人則湯賓
尹蓋以易水為湯也書法以水從昜音陽非昜也觀
此則天上主司且不識字何尤於濁世司衡者乎
諗曰尚書中候曰玄鳥翔水遺卵娀簡昜拾吞生契封
商後萌水易注云昜起洛娀簡在水中浴而吞卵生契
後人當天應嘉乃以水昜為湯據此則天上主司蓋取
緯候僻書言以謔元瑞非不識字也
凍雀
詩藪曰宋欽宗詩紇干山頭凍死雀何不飛去生處
樂當時情況如此豈止令人酸鼻紇干山雀詩或以
為唐昭宗
諗曰紇干山或作紇真山隋書曰馬邑郡雲内縣有紇
真山初學記引水經注曰紇真山夏積雪鳥雀死者一
日千數唐昭宗紀天復三年朱全忠請上遷洛書促東
行車駕至華州謂侍臣曰鄙語曰紇干山頭凍殺雀何
不飛去生處樂朕今漂泊不知竟落何所事在通鑑乃
云或以為唐昭宗何也然郡國志曰紇真山數百里内
夏恒積雪故彼人語云云則元魏時已有此諺矣
劉令&KR0570;
詩藪曰洗馬徐悱妻劉氏集二卷悱妻唐世尚存故
唐選亦收
諗曰徐悱妻劉孝綽妹所謂劉三娘者也文尤清拔悱
卒妻為文祭之按梁書悱在東宫歷稔以足疾出為湘
東王友遷晉安内史卒父徐勉荅客喻曰普通五年春
悱喪之問至悱始踰立歲著述盈笥據此則悱卒已過
三十劉亦豈幼艾者自普通五年至隋亡一百三年劉
若入唐未死不己百三四十歲乎此時尚高詠不能自
休是老婦而修進士之業也覽隋經籍志已有梁太子
洗馬徐悱妻劉令&KR0570;集三卷安得唐世尚存哉新寧高
棅輯唐詩品彙内載令&KR0570;詩而注曰劉令&KR0570;徐悱妻也
隋末唐初人此廷禮之誤因以誤元端耳
巵林卷九
