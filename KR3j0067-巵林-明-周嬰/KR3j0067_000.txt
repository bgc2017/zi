巵林雜家類二(雜考之屬)
提要
(臣)等謹案巵林十一卷明周嬰撰嬰字方叔
莆田人官上猶縣知縣是書體近類書而考
訂經史辨證頗為該洽每條以兩字標目而
各引原撰書之人姓以系之如質魚諮杜之
類蓋用王充詰墨刺孟等篇目之例也其中
如駁王僧虔之紀次仲及論杜詩之西川杜
鵑等處亦未免過於執滯然所刊正處實多
非率爾讀書者可比王士禎池北偶談極稱
其辨石尤風一條解古樂府賜字義一條君
苗無姓一條高似孫誤引金樓子一條而謂
其詮鍾一條不知名媛詩歸為吳下人托名
鍾譚其中文明太后青臺雀歌杜蘭香降張
碩詩數條皆不足辨然鍾惺譚元春之書盛
行於天啓崇禎間至真贋並出無由辨别今
鄉曲陋儒奉其緒論謬種流傳知為依託者
蓋少既悉其謬即當顯為糾正以免疑悞後
人如士禎之言出於鍾惺則當辨不出于鍾
惺即不必辨則惟攻其人非攻其書矣以是
咎嬰仍不免於門戶之見也乾隆四十四年
四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
