巵林卷六明周嬰撰
廣陳
青雲
宋人登科詩用青雲字楊用脩以為誤歴引古事駁
之其云史記曰伯夷叔齊雖賢得夫子而名益彰顔
淵雖好學附驥尾而行益顯閭巷之人欲砥行立名
者非附青雲之士烏能施于後世哉青雲之士謂聖
賢立言傳世者孔子是也附青雲則伯夷顔回是也
後世謂登仕路為青雲謬矣試引數條證之京房易
占青雲所覆其下有賢人隠續逸民傳嵇康早有青
雲之志南史陶弘景年十四五歲見葛洪方書便有
飬生之志曰仰青雲覩白日不為遠矣梁孔穉圭隠
居多搆山泉衡陽王鈞往遊之穉圭曰殿下處朱門遊
紫闥詎得與山人交耶鈞曰身處朱門而心遊滄海
形入紫闥而志在青雲又袁彖贈處士庾易詩曰白
日清明青雲遼亮昔聞巢許今覩臺尚阮籍詩抗身
青雲中網羅孰能施李太白詩獵客張兔罝不能掛
龍虎所以青雲人高歌在巖戶合而觀之青雲豈仕
進之謂乎王勃文窮且益堅不墜青雲之志即論語
視富貴如浮雲之旨若窮而常有覬覦富貴之心則
鄙夫而已矣自宋人用青雲字于登科之詩遂誤至
今不改
陳晦伯以青雲為貴仕正楊云史記須賈見范雎頓
首言死罪曰賈不意君能自致于青雲之上揚雄觧
嘲云當塗者升青雲失路者委溝渠宋書劉瑀荅何
偃云一䠞直造青雲何至與駑馬爭路晉書載記史
臣曰劉元海人傑必致青雲之上是以策馬鶱鴻乘
機豹變五部高嘯一旦推雄南史齊衡陽王鈞與會
稽孔珪問荅云云見衡陽王道度傳非梁也唐僧廣
宣寄賀王起放第二榜詩便致青雲領貢賓
廣之曰青雲蓋有數觧二公之爭所謂人知其一耳按
琴操許由曰吾志在青雲何乃劣劣作九州伍長乎故
胡廣作法喬卿碑曰超越青雲之上德踰巢許之右孫
綽徐君頌曰仰先生之道豈無青雲之懷孫盛何䕫論
曰高尚之士抗心青雲之表王康琚反招隠詩放神青
雲外絶迹窮山裏謝靈運石門詩共登青雲梯還舊園
詩托身青雲上栖巖挹飛泉吳均詩山中自有宅桂樹
籠青雲江淹學騷曰摘江崕之素草窺海岫之青雲杜
甫别董頲詩當念著白絹采薇青雲端北征云青雲動
高興幽事亦可悦寄李白云白日來深殿青雲滿後塵
未負幽棲志兼全寵辱身韓愈送惠師云日携青雲客
探勝窮崕濱此高逸也
八公操超騰青雲蹈梁甫兮神仙傳彭祖曰仙人或化
為鳥獸游浮青雲揚雄甘泉賦吸青雲之流霞楚辭曰
載青雲兮上升郭璞遊仙詩尋我青雲友永與時人絶
江淹擬之曰偃蹇尋青雲隠淪駐精魄劉孝標升天行
欲訪青雲侣正值丹丘人王筠詩日軒若回駕相待青
雲際真誥保命君吟曰朝霞煥晨井九蓋傾青雲常建
仙谷遇毛女詩祈君青雲秘願謁黃仙翁此遊仙也
有以神襟言者陸景典語曰清氣標于青雲之上顧榮
謂中宗曰賀生沉潛青雲之士顔延之五君詠曰仲容
青雲器實禀生民秀注曰青雲猶高遠也劉璡訟建平
王書墨翟夷叔李牧陳蕃皆身棲青雲之上而困塵泥
之裏裴松之魏志論曰張子房青雲之士非陳平倫北
山移文度白雪以方潔干青雲而直上江淹作袁炳傳
曰炳與余青雲之交非直啣杯酒而已常景讃王子淵
曰王子挺秀質逸氣干青雲周徐謙短歌行意氣青雲
裏爽朗烟霞外北齊書沙門道研蘇瓊每見談問玄理
研謂弟子曰每見府君徑將我入青雲間何由得論地
上事此類是也
有以氣勢言者說苑侯生謂始皇曰陛下之意方乘青
雲飄搖于文章之觀自賢自健上侮五帝下凌三王傅
子曰劉陶曺爽時為選部郎鄧颺之徒稱為伊吕當此
之時其人意凌青雲淮南兵略訓氣厲青雲疾如馳騖
晉鼓吹曲將如闞虎氣凌青雲此類是也
有極無意義者九歌青雲衣兮白霓裳鬼谷遺蘇秦張
儀書曰嵩岱之松栢上枝干乎青雲子虛賦其山上干
青雲羽獵賦青雲為紛虹蜺為繯淮南子魏闕之高上
際青雲靈光殿賦隆崛岉乎青雲宋玉笛賦激呌入青
雲曺植雜詩悲嘯入青雲阮瑀詠荆軻云歎氣若青雲
嵇康思親詩淚如雨兮嘆青雲傅玄詩青雲徘徊為我
愁腸又歌聲上徹青雲夏侯湛抵疑鴻鵠一舉出青雲
之外而尺鷃不陵桑榆吳均贈周承詩青雲葉上團白
露花中泫蘇頲應制詩飛埃結紅霧遊蓋飄青雲劉希
夷公子行綠波蕩漾玉為砂青雲離披錦作霞陳陶巫
山高云玉峰青雲十二枝白居易長恨歌驪宫高處入
青雲此類是也
又有貴仕之類如東方朔客難曰抗之則在青雲之上
抑之則在深淵之下傅玄曲昔在唐虞朝時見青雲際
石崇荅曺嘉詩昔嘗接羽儀俱遊青雲中抱朴子吳失
篇曰有才有力者蹊青雲以官躋後魏書宿石等並有
將帥之才自致青雲北齊書清河王屬經綸之會自致
青雲出將入相隋書文學序曰奮迅泥滓自致青雲荀
濟贈隂梁州詩各附青雲遠詎假排虛力陳子昂詩宋
侯逢聖君驂馭遊青雲岑參詩曰白髮悲花落青雲羡
鳥飛李白詩北闕青雲不可期東山白首還歸去杜甫
贈張太常詩碧海真難涉青雲不可梯韓愈江陵途中
詩朝為青雲士暮作白頭囚劉禹錫寄毗陵楊給事詩
青雲直上無雙地却要斜飛取勢回唐書袁高曰盧杞
作相朋附者欬唾立至青雲陳文惠堯佐以使相致仕
年八十有詩云青雲岐路遊將徧白髮光隂得最多此
皆晦伯所遺也
至于用之登科者蓋亦有說晉書天文志中云視四方
常有大雲五色具者其下賢人隠也青雲潤澤蔽日在
西北為舉賢良隋書京房易飛候占與晉志同用修所
引京房易占則失其半矣宋梁顥及第表青雲得路多
太公之二年當是尋此故實然左傳郯子曰黃帝氏以
雲紀故為雲師而雲名服虔云黃帝以雲名官春官為
青雲氏唐宋登科詩皆用此以為赴春官而得雋耳
吹景集曰琴操載許由曰吾志在青雲何乃劣劣為
九州伍長乎嵇康荅向秀難飬生論云練骸易氣志凌
青雲孫拯荅陸士龍詩青雲方乘芳餌可捐逹觀在
一萬物自賓裴松之荀攸傳注云張子房青雲之士
陶貞白云仰青雲覩白日俱祖箕山公語少陵詩乃
云青雲猶契闊是羽可為儀直為進賢冠借用失之
矣
杜贈崔于二學士詩青雲猶契闊凌厲不飛翻恐董
誤
太白猛虎行賢哲栖栖古如此今時亦棄青雲士差
中其觧用修錄群書中八則證宋人誤用登科事極
當然不知古人語本許由宋人語本少陵也陳晦伯
駁用修援證頗博然亦引許由語右董氏說所引據
多為余之所遺者故並錄之
疾風知勁草
天中記曰東觀漢記光武為大司馬以王覇為功曺
令史從渡河北賓客隨者數百人稍稍引去上謂覇
曰潁川從我者皆逝而子獨留始驗疾風知勁草南
史庾登字仲遠為宋明帝府尉廢帝景和中明帝疑
防賓客故人無到門者惟仲遠朝謁不替明帝即位
曰卿可謂疾風知勁草唐書太宗曰武德六年已後
太上皇有廢立議我當此日不為兄弟所容實有功
高不賞之懼蕭瑀不可以厚利誘不可以刑僇懼真
社稷臣也因賜詩曰疾風知勁草板蕩識誠臣(一作昏日)
(辨誠臣)李絳論古今宦官統帥憲宗動容曰卿告朕以
人所難言疾風知勁草卿寔有可以當之矣
廣之曰漢紀桓帝詔曰太尉黃瓊數有忠謇不阿權貴
疾風知勁草朕甚嘉焉晉書泰始之初安平王司馬孚
内弘道義外闡忠貞語曰疾風知勁草獻王其有焉南
史曰袁粲執履之跡近乎仁勇古人云疾風勁草此之
謂乎北史魏孝武帝與齊神武有隙令毛鴻賓鎮潼關
車駕西幸鴻賓奉獻酒肉迎于稠桑武帝把其手曰寒
風勁草所望于卿也北齊書傅伏田敬宣雷顯和贊曰
傅子之軰逢兹不造未遇烈風誰知勁草後周書曰裴
寬為齊文襄所禽遁還見周文帝帝曰披堅執銳或有
其人疾風勁草歲寒方騐裴長寬冒死歸我竹帛所載
何以加之隋書煬帝賜楊素手詔曰疾風知勁草世亂
有誠臣公得之矣唐書則天璽書勞姚璹曰嚴霜之下
識貞松之擅竒疾風之前知勁草之為貴卿歲寒無改
良深嘉尚又玄宗勑姜皎曰士之生代命有泰山之重
義徇則為輕草有疾風之力節全則知勁楚國公皎戴
于朕躬憂存王室補朕之闕斯人孔臧又裴諝字士明
署侍御史為史思明所得諝隂疏賊短長以聞賊平諝
赴行在代宗見謂曰疾風知勁草果信史異聞錄曰貞
元中大儀縣鬼贈獨孤穆詩曰白刃汙黃屋邦家遂因
傾疾風知勁草世亂識忠臣哀哀獨孤公臨死乃結纓
此皆忠良蒙褒不獨王庾蕭李也若虞愿定命論曰疾
風知勁草嚴霜識貞木蓋非有所指然天后之詔寔采
其言
元二
陳晦伯學林曰金石錄云鄧隲拜為大將軍時遭元
二之灾人士饑荒死者相望盜賊羣起四夷侵畔章
懷注按元二即元元也古書字當再讀者即于上字
之下為小二字言此字當兩度言之後人不曉遂讀
為元二或同之陽九或附之百六良由不悟致斯乖
舛今岐州石鼓銘凡重言者皆為二字明驗也今按
漢司隸楊厥開石門頌碑有云中遭元二西戎虐殘
橋梁斷絶孔躭碑云遭元二坎軻人民相食若讀為
元元則不成文理疑當時自有此語漢書注未必然
也陳忠傳云自安帝即位以後頻遭元二之厄百姓
流亡盜賊並起陳忠以為憂上䟽云云容齋隨筆曰
論衡恢國云孝明天崩今上嗣位元二之間嘉德布
流三年零陵生芝草五本四年甘露降五縣五年芝
復生六年黃龍見大小凡八此蓋章帝時事考之本
紀所書建初三年諸瑞皆同則知所謂元二者謂建
初元年二年也既稱嘉德布流以致祥瑞其非為災
眚之說益可决疑安帝永初元年二年先零潰羌寇
畔郡國地震大水鄧隲以二年十一月拜大將軍則
知所謂元二者謂永初元年二年也野客叢談云陳
忠仕于永初中與鄧隲同時則益可信元二之為元
年二年矣鄧后本紀延平之際海内無主元二厄運
危于累卵此亦作元元字殊于義未安宛委餘編曰
元二之厄不可曉或云即元元也其楊孔碑元二字
趙明誠明作元元不成文理然徧考歷書無之竊謂
恐即入元百六而為陽九次為隂九詞人深晦陽九
隂九之語為元二耳此蓋穿鑿之論按元元字多見
于兩漢書武紀燭幽隠勸元元元紀元元安所歸命
光武紀下為元元所歸章紀誠欲元元去末歸本蓋
即指元元為民也又文帝紀全天下元元之民師古
曰善意也宣紀元元之民勞于耕耘嚴安傳元元黎
民得免于戰國東方朔傳元元之民各得其所匃奴
傳元元萬民夫此以元元加民安上則鄧隲傳元元
之灾人士饑荒陳忠傳元元之厄百姓流亡皆重複
矣
廣之曰洪氏隸釋亦引金石錄云云而按漢刻如北海
相景君及李翊夫人碑之類凢重文皆以小二字贅其
下此碑有蒸蒸明明蕩蕩世世勤勤亦不再出上一字
非若元二遂書為二大字也又孔躭碑云遭元二轗軻
人民相食若作元元則下文不應言人民洪注之非明
矣王充論衡曰今上嗣位元二之間云云所謂元二者
蓋即位之元年二年也鄧君𫝊云永初元年夏凉部叛
羌搖蕩四州詔隲將羽林五校士擊之冬徵隲班師迎
拜為大將軍帝紀班師在二年十一月傳有脱字也又
云時遭元二之灾人民荒饑盜賊羣起四夷侵叛隲崇
節儉罷力役進賢士故天下復安則此𫝊所云元二者
亦謂元年二年也安帝紀書兩年之間萬民飢流羌貊
叛戾又與𫝊同此碑所云西戎虐殘橋梁斷絶正是鄧
隲出師時則史𫝊碑碣皆與論衡合建初者章帝之始
年永初者安帝之始年乃知東漢之文所謂元二者如
此二洪淵源所漸塤箎迭吹晦伯博采前言深信景盧
之說予竊謂不然何者永初禍故既在元年二年此則
改年之初石門頌何以云中遭一往之運陳忠𫝊何以
云頻值頻之與中豈漫為之辭乎且元年二年可合為
元二則在三年四年而曰中遭三四曰時遭三四之災
在五年六年而曰遭五六轗軻曰頻遭五六之厄可謂
成文理乎帝王即位改元誰不歴載年祀而獨永初之
元二為東漢之謎談青史鴻篇金石雕篆以讔為謔予
所未安水經注石門在漢中之西褒中之北漢明帝永
平中司隸校尉犍為楊厥之所開靈帝建和二年太守
王升琢石頌德自永平至永初四十餘年安得謂元二
為永初元年二年也永初二年羌始入益州雖殺漢中
太守董炳然地去漢中尚三千六百里四年羌乃攻褒
中太守鄭勤與主簿叚崇俱死則非元二之年也若謂
西戎殘虐在殺董炳時則止可言二載何為以元配二
乎孔躭碑人民相食事在永初三紀而以𫝊之元二移
復于前又非寔錄鄧后詔既言延平之際又曰元二厄
運此果為元年二年抑何所指恭陵元二雖加以師旅
因之饑饉而幼君享御輦轂無虞何以謂危如累卵此
不過欲析言求異而不顧理之不可通也考安帝紀永
初元年叛羌寇掠冀并郡國十八地震四十一雨水二
十八大風雨雹二年四十大水大風雨雹十二地震萬
民饑流羌貊叛戾此二載中大災大厄良曰不誣然尚
未若三年叛羌破没臨洮京師并凉大饑民相噉食郡
國九地震四十一大雨水雹也四年三輔寇亂人庶流
冗海賊殺縣令叛羌殺太守杜陵園火郡國九地震六
州蝗三郡大水也五年郡國十二地震八雨水九州蝗
先零寇河東至河内詔曰灾異蜂起寇賊縱横夷狄猾
夏戎事不息百姓匱乏也七年郡國十八地震南陽七
郡民饑也未若元初元年郡國五旱蝗十五地震郡蜀
郡夷殺縣令羌絶隴道敗刺史也二年郡國十九旱蝗
詔稱灾異不息被蝗七年地裂日食十餘地震羌戰丁
奚三軍敗没也若斯灾厄亦孔之醜而獨舉元年二年
咎徵動為口實何與予以為觧詁如調絃不容膠柱元
年二年之說唯論衡之旨為然陽九百六之義則鄧隲
傳楊厥碑近之其他字狀致誤悉當讀作元元元元之
訓諸家殊指戰國策蘇秦曰子元元高誘注元元善也
顔師古文帝詔注亦曰善意史記索隠曰姚察云古者
謂人云善言善人也因善為元故云黎元言元元者非
一人也顧野王云元元猶喁喁可憐愛貎章懷太子光
武祝文注曰元元謂黎庶也元元猶喁喁可矜憐之辭
文選陳琳為袁紹檄曰割剥元元吕向注謂衆人也鍾
會檄蜀以濟元元之命吕延濟注謂百姓也予按高顔
語約闊於事情二吕詞膚凋于藻色若漢書元元之民
元元黎民元元萬民宜取希馮之譬武元世祖章紀應
從姚監所箋若王莾𫝊無使百僚元元失望釋道恒道
標荅秦主書伏願鑒其元元之情又曰不勝元元之至
真誥楊君荅靈蕭曰濟某元元宿夜所願則當采章懷
之言金匱曰天道無親常與善人今海内陸沉于殷久
矣何乃急于元元哉則可用高顔之觧又西都賦曰元
元本本殫見洽聞章懷注曰元其元本其本李善注謂
得其元本漢書叙𫝊曰元元本本數始于一張晏曰數
之元本也潘尼乘輿箴元元遂初芒芒太始又似悠悠
之意盧鴻洞元室歌曰談空空兮覈元元蓋本北山移
文談空空于釋部覈元元于道流乃以玄玄代元元耳
隻字單詞固已一致百慮矣
蠱冶通用
楊用脩云易冶容誨淫太平廣記引之作蠱容誨淫
左傳女惑男曰蠱國語蠱女縱欲張平子西京賦妖
蠱豔夫夏姬美聲暢于虞氏南都賦侍者蠱媚巾㡚
鮮明五臣注作冶媚馬融廣成頌古冶作蠱字可證
陳晦伯正楊云廣記引易見第幾卷何不明言意謂
廣記繁富人難徧閱故每借以欺人耳七脩類藁曰
海觀張天錫作文敏捷而用字率杜撰人有質者則
高聲應曰出太平廣記蓋其書世所罕也公引廣記
無亦天錫之故智而沿以誤人乎
西湖志張錫字天錫號海觀錢塘人天順壬午
鄉薦山西教諭
西京賦良注曰蠱豔美也
南都賦良注曰蠱媚美容也並無冶字
廣成頌田開古蠱注音冶不云古字
夫一冶字也欲野則野欲蠱則蠱為子字者不亦難
乎使公冶長有知又將有用脩大横之誚矣
廣之曰維摩詰經有妖蠱語唐沙門玄應音義曰蠱周
易作冶冶容誨淫劉瓛曰冶妖冶謂姿態之貌也據此
蠱冶通用蓋一證也西京賦妖蠱豔夫夏姬注曰蠱音
野傅武仲舞賦貌嫽妙以妖蠱五臣作妖冶張衡思玄
賦咸妖麗以蠱媚章懷注亦曰蠱音冶謝惠連詩酈生
無文章西施整妖冶胡為空耿介悲哉君志𤨏冶果鄔
切則謝又讀冶為蠱至晏子春秋古冶子廣成頌作古
蠱章懷注曰蠱與冶通二字通用灼然覩矣又易冶容
鄭玄陸績虞翻姚信並作野容云野言妖野也且野葛
鉤吻論衡作冶葛則冶通于野抑有前模用脩按據歴
歴晦伯空劾無驗固知文囿之中忌能者多虛襟者少
靺鞨
楊用脩曰靺鞨國名古肅慎地其地産寳大如巨栗
中國謂之靺鞨文與可朱櫻歌云金衣珍禽弄深樾
禁籞朱櫻班若纈上幸離宫促薦新藤籃寳籠貂璫
發凝霞作丸珠尚軟油露成津蜜初割君王午坐鼓
猗蘭翡翠一盤紅靺鞨葛魯卿西江月詞云靺鞨斜
紅帶柳琉璃嫩綠平橋人間花月見新妖不數江南
蘇小二公詩詞皆用靺鞨事人罕知者
陳氏正楊曰唐代宗時楚州尼真如李氏者得天寳
曰紅靺鞨大如巨栗赤爛若朱櫻見楚州刺史鄭輅
記
唐書外國𫝊靺鞨附勿吉國下亦不云出此寳也
瀛涯勝覧云靺鞨國西瓜一枚二人舉之今紅子西
瓜可云靺鞨乎
廣之曰韻會云唐黑水靺鞨古肅慎地唐寳記有紅靺
鞨大如巨栗以靺鞨地産寳石也用修說本取黃氏按
杜陽編曰尼真如得八寳二曰紅靺鞨大如巨栗赤爛
若朱櫻視之可應手而碎觸之則堅重不可破此有朱
櫻字故與可歌用之廣異記曰乾元中江淮度支率商
旅五分之一有波斯胡人率一萬五千貫腋下小瓶如
拳問其所貯詭不寔對揚州長史鄧景山問之胡云瓶
中是紫靺鞨得之者為鬼神所護入火不燒涉水不溺
有其物而無其價非明珠雜寳能及也又率一萬貫瓶
中有珠十二顆二書所稱似皆類珠而韻會謂之石舊
唐書肅宗紀曰上元二年楚州刺史崔侁獻定國寳玉
十三枚七曰紅靺鞨大如巨栗赤如櫻桃則又以為玉
然曰如栗則為珠類近之而太平廣記三百四十卷載
李景亮作李章武傳曰李章武字飛中山人生而敏博
時人比之張華貞元三年詣華州悅其舍人家婦而私
焉既别八九年自京師訪之婦没矣章武具飲饌呼祭
二更婦至迎擁攜手欵若平生至五更仰望天漢嗚咽
悲怨于裙帶上觧錦嚢取一物贈之其色紺碧堅密似
玉而冷狀如小栗章武不識婦曰此所謂靺鞨寳出崑
崙玄圃中彼亦不可得妾近于西岳與玉京夫人戲見
此物於衆寳璫上愛而訪之夫人遂解以相授云洞天
羣仙每得此一寳皆為光榮以郎奉玄道有精識故以
投獻願常寳之此非人間所有遂贈詩而别後章武至
東平丞相府因召玉工視所得靺鞨寳工不知不敢雕
刻及使大梁又召玉工因其形雕作槲葉象奉使上京
每貯懷中至市偶見胡僧近馬叩頭曰君有寳玉在懷
乞一見僧捧玩移時云此天上至物非人間有也則又
非玉非珠矣隋書曰波斯國出琴瑟呼洛羯吕騰火齊
所謂呼洛羯疑靺鞨之類又女國王姓蘇毗字末羯末
羯當與靺鞨同蓋亦以異寳為字也晦伯譏用脩言出
挹婁而不能証其産自玄圃亦目睫之論乎且肅宗以
崔侁之獻改元寳應謂在代宗時亦誤
勑
學圃藼蘇曰談苑曰千字文題云勅員外散騎侍郎
周興嗣次韻勑字乃梁字𫝊寫誤耳當時命令尚未
稱勑至唐顯慶中不經鳳閣鸞臺不得稱勑勑之名
始定于此
金石錄曰後周河瀆碑云琅邪王褒字子淵造華岳
廟碑云萬紐于謹撰趙文淵字德本奉勑書後周距
梁時未遠又隋薛道衡撰老子碑唐初虞世南撰孔
子廟堂碑歐陽詢書九成宫碑皆作奉勑書此類甚
衆要不始于顯慶大年之說非也晦伯以為梁高僧
傳宋元嘉時求那䟦摩至南海文帝勑州郡全資發
下京及至建業勑住祗洹寺南史鬱林時恩倖吕珍
之營宅材官相語曰寧拒至尊勑不可違舍人命徐
龍駒常住含章殿南面向案代帝畫勑北齊書樂陵
王百年嘗作數勑字武城斬之梁書范雲卒禮官請
諡宣而勑諡曰文文選有任昉奉答勑示七夕詩廣
弘明集有梁武勑答臣下神滅論公王朝貴客在宋
齊已稱勑矣
廣之曰此論宛委餘編亦有之陳與王相為水火藼蘇
豈捃摭故實以高之乎然詔勑之名不自宋齊始也晉
八王故事張方逼上出謁宗廟上以青筒詔勑中書曰
朕體中不佳不堪出也晉故有勑矣蜀志亦屢稱勑後
漢書光武之讓吳漢徵鄧禹還皆以勑書劉歆七略云
孝武皇帝勑丞相廣開獻書之路則漢代咸施勑也故
釋名曰勑飭也使自警飭不敢廢慢也獨斷曰戒書戒
勑勑史太守及三邊營官被勑文曰有詔勑某官是為
戒勑也文心雕龍曰漢初定儀則命有四品一曰册書
二曰制書三曰詔書四曰戒勑書稱勑天之命本經典
以立名目者也武帝選言弘奥勸戒淵雅逮光武造次
喜怒時或偏濫勑責侯霸稱黃鉞一下實乖憲章明帝
每為詔勑假乎外請夫王言崇秘百辟其刑勑戒恒誥
則筆吐星漢之華明罰勑法則辭有秋霜之烈戒勑為
文實詔之切者周穆命郊父受勑憲此其事也魏武稱
作勑戒當指事而誥勿得依違曉治要矣及晉武勑戒
偹告百官勑都督以兵要戒州牧以董司有訓典焉若
漢高祖之勑太子顧命之作也歴觀前載勑之為名已
起中古豈獨宋齊乎龍魚河圖翠媯之川大龜負圖堯
勑臣下寫取告瑞應史册中往往面傳帝命便名為詔
口銜天憲即稱曰詔亦不必一札十行鸞章鳳采也
匡徐
藁砧破鏡
徐渭青藤山人路史曰破鏡獸而飛者然飛不能上
但能下故登木以窺物飛而下食之破鏡飛上天是
比夫出無還期猶馬生角與烏白頭之謂也砧是砆
石以諱夫似矣而藁者禾稭也豈古時穏砧故以藁
故連稱之耶
梟食母破鏡食父俱詳見於楞嚴經及封禪書
匡曰齊梁樂府多取異名之物指喻其意如以春蠶為
思芙蓉為憐黃蘗黃連為苦空局為無期方相為欺人
牛跡為啼痕投壺為作嬌空織殘機為無匹石闕石版
為悲木棲床為坐相思往往而然是詩藁砧為砆謎夫
字也山上山謎出字也大刀頭本李陵傳謎環字也破
鏡象新月形謎弦月也舊說出許彦周詩話原自允當
文長偶讀封禪書輙標新解不知其為笑于閨婦也國
風思夫喻之杲日又比之殷雷半月之言頗合風人之
旨且方何為期六日不詹優柔思悲日月以冀即葛生
蘝蔓之詠錦衾角枕之詞亦自歎就木之時持為同穴
之誓未有以為無還期者若指為烏白羝乳之類是明
謂無定河邊之骨春閨夢裡之人思婦忍為此言哉且
銀閨托喻自有比翼鴛鴦諸禽而取譬食父之獍何太
不倫桓譚新論曰男子畢康殺其母詔焚燒其屍暴其
罪于天下予上章言宣帝時公卿朝會丞相問次曰聞
梟生子長且食母乃能飛然乎有賢者應曰但聞烏子
反哺耳丞相大慙君子之於禽獸尚諱之况人乎推此
而言以梟獍歌其夫豈情也哉按郊祀志孟康曰梟鳥
名食母破鏡獸名食父破鏡如貙而乕眼未聞其解飛
也周書無為乕傅翼將飛入宫擇人而食破鏡若飛食
人何必以所生充一飽乎楞嚴經云破鏡鳥以毒樹果
抱為其子子成父母皆遭其食則又為羽族能飛者何
不更指此乎何遜望新月詩曰初宿長淮上破鏡出雲
明今夕千餘里雙蛾映水生李白荅裴侍御書憶昨新
月生西簷若重鈎今來何所似破鏡懸清秋錢起送夏
侯校書詩破鏡催歸客殘陽見舊山元稹决絶詞曰感
破鏡之分明睹淚痕之餘血錢以殘陽作對元以分明
為詞與彼出雲懸秋者豈亦傅翼之貙抱果之禽耶王
融代藁砧詩花蒂今何在亦是林下生何當垂雙髻團
扇雲間明又云鏡臺今何在寸身正相隨何當碎聯玉
雲上璧已虧花蒂柎也說文花下萼也亦夫之謎林下
生亦出也雙髻鬟也團扇本班姬詩明月隠語也鏡臺
跗也聯玉連環也碎則環矣雲上璧虧月之下弦也元
長解已如此徐君殆未見與又藁砧是打藁之砧亦非
藉砧之藁如用藉物助語藁字為虛設矣
少兒子夫
青藤路史曰衛青字仲卿鄭季所生而冒衛姓母衛
媪長子字長君長女名衛孺嫁太僕公孫賀次女名
少兒又名子夫少兒既通陳掌又通霍仲孺生去病
其後始從平陽主家得幸漢武帝立為皇后步廣史
記所稱子夫男弟者是也此又非鄭季所生不知媪
更通何人而亦冒衛姓者也
鄭季平陽人為吏給事平陽侯曺壽家霍仲孺亦平陽
人以縣吏給事平陽侯家霍光乃去病之弟仲孺後
娶所生也其後去病既貴知為仲孺子而父仲孺焉
衛青則終不父鄭季青衛媪所生去病少兒所生則
去病乃青之甥也平陽侯曺壽尚平陽公主而封侯
公主漢武之妹也衛媪曺壽婢妾軰也鄭季先固有
嫡妻史失其姓愚按衛媪既云平陽侯之婢妾與鄭
季通而生青既不從鄭姓又不從曺姓而顧從其母
姓豈當生時媪歸其家而青留長于曺耶如此則知
之者衆矣安得終不聞于曺壽耶且長子長君長女
衛孺次女子夫季子步廣俱不從曺姓而從衛姓又
何耶
匡之曰漢書衛青傳曰青父鄭季平陽人以縣吏給事
侯家平陽侯曺壽尚武帝姊陽信長公主季與主家僮
衛媪通生青青有同母兄衛長君及姊子夫子夫自
平陽公主家得幸武帝故青冒姓衛氏衛媪長女君
孺次女少兒次女則子夫子夫男弟步廣皆冒衛氏
霍去病傳曰去病大將軍青姊少兒子也其父霍仲
孺以縣吏給事平陽侯家與侍者衛少兒私通生去
病仲孺吏畢歸家娶婦生光久之少兒女弟子夫得
幸武帝立為皇后去病以皇后姊子貴幸衛皇后𫝊
曰后字子夫為平陽主謳者武帝過平陽主子夫侍
尚衣軒中得幸主因奏子夫送入宫上車拊其背曰行
矣即貴無相忘入宫有身尊寵元朔元年生男據遂立
為皇后
夫少兒則子夫姊也先通霍仲孺生去病而後嫁陳掌
嫁陳掌在子夫册立之後諸傳歴歴言之文長乃云少
兒又名子夫既通陳掌復通仲孺生去病後從平陽主
家得幸漢武立為皇后是謂衛皇后已為陳霍所淫而
後入宫既生霍冠軍而末乃生太子據為皇后是驃騎
為後園同母兄也豈不悖哉且曺壽少列侯尚主非尚
主而封列侯也侯家富溢盛滿家童數千邪淫自恣配
合無忌生男為圉生女為妾如鷄鶩之成羣長雛育子
飛栖隨意主豈問其所生哉而以為何不聞于曺壽夫
壽以惡疾公主更為長平侯妻已不得庇其伉儷而亡
之而暇知婢妾之淫子乎抑顔師古云衛者舉其夫家
姓也果爾則衛長君君孺少兒子夫步廣皆媪夫衛某
所生特間一淫于鄭季而生青遂不得不冒姓衛耳又
青歸而民母之子不以為兄弟數後因皇后貴幸故冒
衛姓則安得父鄭季乎然青傳謂皆冒衛氏則衛媪未
必為衛家婦顔籕之言亦未可信也雖然公主既嫁而
鄭季始與主婢通生青則主于青不啻倍年仳離之日
黽勉歸青此與館陶主之牡董偃無異老婦得其士夫
武帝都不以為魗甚矣漢法之陋也然公主得配大將
軍為夫正頼皇后為言是亦可以酬前日拊背之祝矣
蔡琰
青藤山人路史曰羊祜蔡邕外孫如此則邕之女又
嘗嫁羊姓矣一嫁衞仲道一嫁董祀一嫁羊一適單
于凡歴四男子或邕更有一女耶非女琰耶或伯仲
之女耶
匡曰蔡琰傳曰陳留董祀妻者同郡蔡邕之女也名琰
字文姬明嫁董氏而終故繫之董祀如更適羊則史當
稱太山羊衜妻者陳留蔡邕女矣且琰没于南匈奴左
賢王非單于也若事單于則琰為閼氏可得而贖乎又
羊衜前取孔融女生發後妻生承及祜發承俱病祜母
以不能兩存乃悉心養發發得濟而承竟死若承為文
姬所生則母子永别悲歌傷懷而承在殤宫恩勤曾不
及他人之子漢恩何淺此何深也按羊祜傳祜蔡邕外
孫景獻皇后同産弟羊后傳曰后父衜上黨太守母陳
留蔡氏漢左中郎將邕女也司馬景王納之無子武帝
受禪號弘訓太后泰始九年追贈蔡氏濟陽縣君邑曰
穆據此則非文姬審矣然則徽瑜及祜蓋文姬姊妹所
育以為歴四男子者非以其生命不辰異域是居也耶
至伯仲之女不得謂其子為外孫也抑又論之羊祜討
吳有功將進爵土乞以賜舅子蔡襲詔封襲關内侯襲
非邕之孫乎又世說新語注引蔡充别傳曰充祖睦蔡
邕孫也而晉書蔡謨傳曰蔡睦魏尚書睦生德樂平太
守德生充為東曺掾充生謨至司徒謨生邵系等世系
昭然邕未嘗為廷堅之不祀也而史言曺操痛邕無嗣
遣使者以金璧贖琰還豈為其早凋故乎琰之詩曰家
既迎兮當歸寧則邕妻尚存也疑是時羊氏婦亦亡故
操贖及胡妃然羊祜卒於咸祐五年年五十八計以黃
初元年生則于時濟陽君猶在胡為間關而贖文姬又
豈為才女能傳業故與然蔡豹傳曰豹高祖質漢衞尉
左中郎將邕叔父也祖睦魏尚書父宏陰平太守據此
則睦為邕叔父之孫與世說注不同未知孰是又按是
時有二羊衜一祜父上黨太守一孫權太子登中庶子
有人倫之鑒識至桂楊太守兩人蓋同時而各仕一國
也
通焦
崔浩
焦氏筆乘云魏太武殺崔浩云刊所撰國史於路暴
揚國惡遂族誅浩夫浩修國史直筆乃其職耳惟是
刊石衢路若為可罪何至赤其族哉及閱宋書柳元
景傳虜主南寇汝穎浩密有異謀泄被誅然後知浩
受禍之酷自有其故特因史事發耳
通之曰天啟壬戌春予為崔孟起撰緜史於白馬
公事洗練特詳時有彈駁今猶記其略其一曰廣弘
明集曰太武滅佛法時太子晃監國頻上表陳刑殺沙
門之濫再三不許有沙門玄高者晃師之崔浩得幸於
帝恐晃攝政或見危逐密讒於帝云晃有異圖若不先
慮後悔何及又晃結納玄高高通靈鬼物善得人心可
不猜耶帝初不從且幽之帝夢其祖父執劔怒曰太子
仁孝如何信讒帝寤集朝臣論之咸云太子仁孝枉見
幽辱帝乃出晃以政歸之浩又譛云太子前事實有謀
心但結玄高道術故令先帝降夢如此勿論事跡難明
若不早除必為巨害帝遂幽死晃於禁中縊高於郊南
崔浩讒詞既深能令父猜其子乃至幽死况沙門乎嬰
按太平真君十一年六月浩被誅夷明年六月晃遭摧
殞則晃之禍不由浩興也讀魏收魏書收蓋不平於浩
者浩之細瑕輒加曲筆况兹大事能無直書收於浩傳
云太武以浩輔導東宮之勤賜繒絮布帛各千叚於閹
官傳云東宫為宗愛所構以憂薨凡收書太武連歲行
幸晃亦彌年監撫而於愛傳忽露其事若以浩之浸潤
而釀晃之旤故收寧能為浩貸乎玄高事慧皎高僧傳
大同但云偽太平五年九月高就禍於平城之東隅是
宋元嘉二十一年不言殺晃道宣所記殆為厚誣顧浩
之署人不讓副主銅龍之貴視等弁髦金馬之慈藐諸
紈袴人之多言蓋亦有自矣其一曰宋書曰北魏以
柳光世為折衝將軍河北太守封西陵男光世姊夫偽
司徒崔浩魏之相也元嘉二十七年魏主拓䟦燾南寇
汝穎浩密有異圖光世要河北義士為浩應浩謀泄被
誅河東大姓坐連謀夷滅者甚衆光世南奔得免嬰按
浩之在魏佐命運籌固無遺策躍馬䟦扈蓋非其人高
歡宇文泰之徒並嚄唶宿將屈身弱主故能淪移鼎祚
手奪神器不遭傾頽之運而事猜禍之君七十老公反
欲何為異時李孝伯卒太武悼之曰李宣城可惜又曰
朕失言崔司徒可惜李宣城可哀若浩名列叛人豈宜
追悼魏收作魏書齊文宣敕曰好直筆朕終不作魏太
武誅史官文宣魏之臣吏聞見不遥造次一言必非飾
說明矣異圖不密或魏人諱其國惡而以浩反聞于南
朝故匹敵史官樂書其事乎又浩本傳言浩妻並郭逸
女而此云光世姊夫未知何謂恐沈約之說為非雖然
魏書曰浩非毁佛法妻敬好釋典浩怒取而焚之捐灰
厠中及浩幽執檻中衛士數十人溲其上自宰司之被
戮辱未有如浩者世以為報應之騐高僧傳曰博陵崔
浩猜嫉釋教與天師寇氏說偽主燾以偽太平七年毁
滅佛法梟斬沙門太平末有釋曇始為說法燾大生慚
愧遂感癘疾崔寇次發惡病燾以過由于彼於是誅翦
二家門族都盡續高僧釋曇曜傳曰太平真君七年司
徒崔浩邪佞䛕詞令帝珍敬老氏虔劉釋種至庚寅年
太武感致癘疾方始開悟兼有白足禪師來相啟發帝
心悔誅夷崔氏按若此言則浩于謗佛得罪已深釀禍
莫禱即令日行萬善亦宜偹極五刑刊史謀叛皆其微
咎耳抑自作之孽者乃西方聖人奪其鑒而速其殃耶
附論以快夫佞佛者
紫蓋黃旗
焦氏續筆乘云吳書曰太常陳化使魏魏文帝酒酣
問曰吳魏峙立誰將平一海内者乎化曰易稱帝出
乎震加聞先哲知命舊說紫蓋黃旗運在東南帝心
竒其辭江表傳曰丹陽刁玄使蜀得司馬徽與劉廙
論運命歷數事玄詐增其文以誑國人曰黃旗紫蓋
見于東南終有天下者荆揚之君乎但知其為符瑞
未明言其為氣也及見薛道衡隋高祖功德頌云談
紫蓋黃旗之氣恃龍蟠虎踞之險又宋書符瑞志云
漢世術士言黃旗紫蓋見于斗牛之間江東有天子
氣始知其所出
通曰按選注司馬徽與劉恭嗣書曰黃旗紫蓋恒見東
南終成天下者揚州之君子乎此豈刁玄詐增者耶陳
化稱先哲之說沈約舉術士之談蓋即司馬徽之前語
通鑑作刁玄詐稱䜟文豈别有據乎鮑照河清頌曰黃
旗西映紫蓋東輝謝朓詩黃旗映朱邸李周翰注曰黃
旗瑞氣也魏書梁范胥與李諧接對曰亦金陵王氣兆
于先代黃旗紫蓋本出東南江左文人以斯藉口久矣
又魏收五胡傳叙曰指言井絡假上帝之祉妄說黃旗
云人君之氣徐陵太極殿銘曰紫蓋黃旗揚都之王氣
長久虎踞龍蟠金陵之地体貞固薛頌文亦本此之謂
也
繇
筆乘曰繇有六義黃履翁云漢高帝繇咸陽則與徭
同文紀無繇教訓其民則與由同百官表咎繇則與
陶同李尋傳繇俗則與謠同韋孟詩犬馬繇繇則與
悠同班固賦謨先聖之大繇則與猷同一字凡六用
通曰此字六用並存漢書諸美雖臻逸義未究案爾雅
繇喜也郭璞曰禮記曰人喜則斯陶陶斯詠詠斯猶猶
即繇也古今字爾則與猶同趙充國上書臣恐國家憂
累繇十年數不二三歲而已此同猶字當訓尚與詠斯
猶之義又述異記元贊賓禮故老優繇亮直則與游同
地理志曰南郡高成縣洈山洈水所出東入繇繇水南
至華容入江而水經曰油水出孱陵縣注曰縣有白石
山油水所出東與洈水合水出高成縣洈山東至孱陵
入油水則繇與油同左傳昭二十六年齊子淵捷射中
楯瓦繇朐汰輈杜預曰繇過也則與尤同鄭玄周禮追
師注曰副之遺象若今步繇疏曰漢之步繇謂在首時
行步繇動也則與搖同說文曰繇草盛貎夏書曰厥草
惟蘨今禹貢作繇則與蘨同又左傳其繇杜預曰卜兆
辭陸德明音直救反顔師古文紀注曰本作籀則與籀
同山海經共工臣曰相繇郭璞曰相柳也語聲轉耳則
亦與柳同
離有十六義
筆乘曰離字有十六義黃離倉庚也見說文離麗也
離也者明也見易雉離于羅見毛詩大琴謂之離見
爾雅釋樂流離鳥名見詩注前長離而後矞皇長離
鳳也見相如賦纖離馬名見李斯書離麗参差也見
文選侏離夷語也見漢南蠻傳株離西夷樂名又設
服離衛注陳也見左傳又雒離木名塋冢中之樹
見孔子世家又水名零陵離水東南至廣信入鬱林
見地理志又姓離婁見孟子又轉去聲不離飛鳥不
可須臾離也見禮記又轉力爾切輪囷離竒又離靡
廣衍見漢書
通曰王逸離騷序曰離别也又注曰近曰離遠曰别夫
離之為義貳之散之觧而析之乖而分之沮而駭之畔
而逷之無所不可然尚有異者易疇離祉九家注曰離
附也詩月離于畢正義曰歷也晉語郭偃曰非天不離
數韋昭注離歷也非有天命佑助不能歷數長久也詩
亂離瘼矣毛傳曰離憂也周語聽滛日離其名韋昭曰
離失也儀禮大射司射西面命曰中離維網鄭玄注離
猶過也獵也又士冠禮離肺實于鼎鄭玄曰離割也又
鄉飲酒禮肺皆離鄭玄注猶㨒也又士虞禮離肺膚祭
鄭注離肺舉肺也少儀注曰離&KR2687;離之也曲禮曰離坐
離立鄭注離兩也䟽曰易明兩作離是離為兩也公羊
傳二國會曰離何休注二人議各是其所是非其所非道
不同不足采取故謂之離會莊子曰天下有大菑子獨
先離之陸德明音義離著也招魂曰離榭脩幕王逸注
離列也方言曰羅謂之離離謂之羅郭璞注曰皆行列
物也又王融注璯弁星離玉帛雲聚皆此義也淮南子
隂陽相桷離者必病高誘注離遭也又曰皆離其童蒙
之心高誘說離去也方言曰物邈離也楚謂之越或謂
之遠吳越曰伆又曰參蠡分也齊曰參楚曰蠡秦晉曰
離又曰斯掬離也齊陳曰斯燕之外郊朝鮮冽水之間
曰掬吕覧形性相離高誘注離違也後漢書劉盆子曰
無所離死太子賢注離避也又章帝策東平王曰非我
憲王其孰離之注離被也劇秦美新曰非新室其疇離
之李善曰離應也思玄賦離朱脣而微笑張衡自注曰
離開也吳都賦曰百室離房吕延濟注曰離猶異也陸
機連珠百官恪居以赴八音之離劉良注離猶節也左
傳葉公子高曰偏重必離杜預注譬如物偏重則離敗
是觧離為敗也山海經離耳國郭璞注鎪離其耳分令
下垂王褒洞簫賦鎪鏤離灑則訓離為鎪者任彦升表
閉門荒郊載離寒暑吕延濟曰離經也然詩載離寒暑
箋曰至今則更夏暑冬寒又觧為更矣釋名曰詈離也
以此掛離之也則亦可訓詈廣雅曰靡麗離也則又可
訓靡謝惠連鞠歌行南荆璧萬金貲卞和不斵與石離
則似當觧為同矣復有兩字成文者周禮形方氏正其
封疆無有華麗之地鄭注正之使不&KR0992;邪離絶也魏都
賦飾華離以矜然禮記明堂位垂之和鐘叔之離磬鄭
注和離謂次序其聲懸尚書虞大傳曰東岳陽伯之樂
舞株離鄭注株離舞曲名言象物生株離也明堂位䟽
引白虎通樂元語曰西夷之樂曰禁東夷之樂曰朝離
萬物微離地而生也又曰朝離即株離也詩雅南周禮
鞮鞻氏注並云西夷之樂曰株離蓋出鉤命决與此異
者詩正義謂物生與成皆有離其根株之義也嬰案今
白虎通作株離而東都賦僸佅兜離罔不俱集則株侏
朝兜四字皆聲轉而字通耳蔡文姬詩曰言兜離兮伏
窈停太子賢注兜離匃奴言語之貎此與樂舞又别九
章曰妬被離而障之嚴忌哀時命曰劔淋離而從横王
逸注淋離長貎王褒洞簫賦和紛離其四溢李善曰紛
離聲四散貎風賦曰被麗披離善又曰四散之貎琴賦
豐融披離張銑注則曰披離通暢而清也太玄疑曰陰
陽相磑物咸雕離後漢書郭后以衰離見貶夏侯湛山
路吟曰丘陵兮連離爾雅曰覭髳茀離也郭璞曰謂草
蒙木之茸翳薈也茀離即彌離彌離猶蒙茸耳又古
樂府木蘭詞雄兔脚撲朔雌兔眼迷離迷離亦作彌離
莊子曰支離䟽者頥隠于齊肩高于頂會撮指天五管
在上兩髀為脅司馬彪注形體支離不全貎䟽其名莊
子又曰闉跂支離無脤說衛靈公崔譔注曰闉跂偃
者也支離傴者也莊又曰支離叔與滑介叔觀于冥伯
之丘李頥注支離忘形滑介忘智謝靈運詩曰曰余支
離劉良注曰毁瘁也左傳哀二十五年衛侯為支離之
卒杜預曰支離陳名魯靈光殿賦曰支離分赴吕尚注
謂椽一一分布也魏都賦朱桷森布而支離法言何五
經之支離注曰分散也孔叢子曰詞氣支離喻取多端
是支離有數義也廣雅曰陸離參差也淮南子流漫陸
離高誘注陸離美好貎楚詞玉佩兮陸離王逸注衆多
而美也九章曰帶長鋏之陸離吕尚注劍低昂貎招魂
曰長髮曼鬋艷陸離劉良注美色貎甘泉賦聲駍隠以
陸離吕向曰奔馳貎揚雄校獵賦牢落陸離郭璞注羣
奔走也賦又曰先後陸離張銑注分布貎賦更曰鮮扁
陸離劉良注陳列貎而史記相如賦前陸離而後潏湟
注曰皆神名也劉向九歎曰薜荔飾而陸離薦王逸注
陸離美玉也古樂府姑恩曲曰前導陸離獸後來朱鳥
粦鳳凰則又為獸名是陸離亦有諸義矣李陵書流離
辛苦上林賦曰流離輕禽張楫曰放散也顔師古注曰
困苦之也長門賦涕流離而從横劉良曰涕垂貎洞簫
賦曳虹采之流離又曰優游流離劉良曰流離分散聲
孫炎觧大琴謂之離曰聲多變音流離也淮南子紛琳
浪以流離路温書死人之血流離于市陸機文賦終流
離于濡翰李善注流離津液流貎李周翰曰水墨染于
紙貌崔光表蒙曝塵日渙汗流離羽獵賦椎夜光之流
離西域傳曰罽賓國出珊瑚虎魄流離孟康曰流離青
色如玉魏略曰大秦國出黑白赤紅青綠縹紺黃紫十種
流離顔師古曰此自然之物采澤光潤踰于衆玉顔色
不恒此則流離之異義也詩其桐其椅其實離離毛傳
曰離離垂也䟽云垂而繁多也韓詩曰離離長貎南都
賦結朱實之離離吕向曰茂盛貎荀子勞苦事業之中
儢儢然離離然楊倞注離離不親事貎劉向九歎曾哀
悽欷心離離兮王逸注離離剥裂貎尚書大傳曰書之
論事離離若參辰之錯行李鏡遠詩簾影復離離釋名
曰籬離也以柴竹作之䟽離離也左傳昭十三年蔡藩
為軍杜預注藩離也陸德明曰離依字應作籬今作離
假借也思玄賦曳雲旗之離離張銑曰飛貎摯虞思遊
賦曰眺懸舟之離離梁武帝詩飛鳥起離離柳惲詩離
離出塞禽沈約八詠鴈門早鴻離離度又秋夜詩離離
鴈度雲又詩白雲復離離何晏景福殿賦離離列錢張
銑注分别貎謝朓詩雜石下離離梁簡文詩離離細磧
淨河東記元和時江陵鬼詩秋天雲静月離離此皆叠
字成文而義乃殊别者也易曰離為日故天問曰陽離
爰死思遊賦曰尋凱風而南暨兮謝太陽于炎離支道
林五月長齊詩朱離吐凝陽蓋謂夏日也梁昭明太子
詩刻桷映晨離謂朝旭也而傅咸贈王何詩二離揚清
暉李善曰二離日月也則離亦謂月矣又為星名隋天
文志秦代東三星南北列曰離瑜離袿衣也瑜玉飾皆
婦人之服星也班婕妤賦申佩離以自思師古曰離袿
衣之帶也女子適人父親結其離而戒之又人名左傳
桓七年鄧侯吾離來朝文八年宋殺公孫鍾離襄十四
年范宣子執戎子曰昔秦人廹逐乃祖吾離于瓜州史
記李離者晉文公之理也華陽國志李雄亦有太尉李
離吕氏春秋吳王臣有要離吳越春秋吳有大夫被離
大戴禮曾子弟子單居離韓非子有魏相馮離又史記
燕有高漸離秦有尉斯離將王離驃騎傳有大當戶銅
離亦作稠離漢書濟東王彭離西域傳烏孫小昆彌拊
離車師後王須置離後漢西羌傳燒當種那離南夷傳
卭都大牛種封離蜀志張嶷傳旄牛夷種狼離益部耆
舊記有廣漢王離字伯元後趙錄有大將軍張離京兆
太守劉季離前秦有護羌將軍高離隋書周時突厥可
汗步離是也有為字者華陽志江原人美陽令王皓字
子離是也又人姓離朱後載記有北燕高雲幸臣離班
也又複姓莊子朱泙漫學屠龍于支離益司馬彪曰支
離益人姓名世本嬴姓之後為鍾離氏列女傳有無鹽
女鍾離春戰國策齊處子鍾離子史記楚鍾離昧後漢
鍾離意論衡有鍾離產公會稽典錄鍾離緒鍾離&KR0008;魏
志吳將鍾離茂吳志鍾離牧是也又經野名管子曰方
六里命之曰暴五暴曰部五部命之曰聚聚有市四聚
為一離五離為一制是也又縣名地理志太原之予離
九江之鍾離沛郡之符離是也又郡名晉書蘇峻平後
于漢故九江郡界置鍾離郡是也又山名山海經支離
之山淯水出焉水經作攻離山海經又曰合離山在酒
泉會水縣東北後漢南蠻傳巴郡五姓蠻出于武落鍾
離山山有赤黑二宂水經注河南有澗水出離山東南
流注于離山澗水也又丘名越絶書勾踐馳于離丘也水
名尚有之漢書鬱林臨城縣有侵離水行七百里水經
注瓦亭水南逕成紀縣歴長離川謂之長離水也亦湖
水名水經注子胥瀆水東入離湖湖在華容縣東亦城
名左傳舒鳩有離城形地志斛城縣有扶離城也亦地
名世本(闕)居篇曰孰哉居番離孰姑徒勾吳漢書路慱
德封邳離侯表云在朱虛路史曰離本舒鳩地今通利
軍之黎陽有故東離城漢鄧弱封離侯于此魏志夏侯
淵傳略陽有長離諸羌所屯又凉記吕纂討業沮渠蒙
遜屯臨洮為業聲戰于合離是也亦關名後漢班勇傳
馬耆國有爵離關是也亦以號寺釋道安西域記龜兹國
北山上有寺名雀離大清淨又北齊書宣城公叡至永
巷被執送華林園雀離佛院拉殺此在鄴者亦以字塔
伽藍記乾陀羅城東南有雀離大浮圖是也至于國名則
地理志自合浦船行數月有諶離國西域傳烏弋山離
國烏貪訾離國後漢西域傳東離國在天竺東南扶餘
北夷有索離國論衡作槖離魏略作槀離魏志韓在帶
方南有古離國一離國楚離國畢離國又有牟盧卑離
監奚卑離諸國晉書禆離國在肅慎西北馬行可百二
日維摩詰經有毗耶離國鳩摩羅什注曰毗言稻工之
所宜耶離言地平廣莊嚴也長阿含經作毗舍離方等
泥洹經作維耶離拾遺記有泥離之國而前趙錄劉聰
子約死于不周山見蒙珠離國等是也亦軍名杜氏通典北
庭節度使管墨離軍在晉昌郡西北千里唐書張守珪
為瓜州刺史墨離軍使而王忠嗣伐吐谷渾于墨離是
也又驛名唐地理志自振武軍經尉遲川苦拔海九十
里至莫離驛又營名魏志帶方郡有﨑離營又戍名魏
常景傳安州有石離戌是也亦官名魏志倭人大官副曰
卑奴母離是也若漢書武紀有李息衞青出雲中至高
闕西至符離而衞青傳討蒲泥破符離崔浩以符離為
漠北塞名如淳以蒲泥符離為二王號未審誰真耳又
親黨亦名之爾雅姊妹之子為出出之子為離孫劉熙
曰言遠離己也野服亦名之酉陽雜爼武寧蠻好著芒
心接離名曰亭綏幞頭亦名之張彥遠論畫云幅巾傳
于漢魏幕離起自齊隋幞頭始于周朝是也貧衣亦有
之釋名曰繭幕也貧者著衣以幕絡以絮或謂之牽離
煮熟爛牽引使離散如綿也甲帳亦有之洞冥記漢武
帝置麗娟于明離之帳是也樂器又名之陸鴻漸武夷山
記幔亭之宴命謝英妃撫長離長離者大箏也詩篇亦
名之毛詩序曰黍離閔宗周也歌曲亦名之襄陽耆舊
傳楚有善歌者曰陽春白雪朝日魚離漢鼔吹鐃歌有
翁離曲其詞曰&KR1497;離址中可築室何承天作雍離篇詞
曰雝士多離心吳邁遠作長别離曲江淹作古别離梁
簡文作生别離又有䨇燕離是也唐摭言元相公在淛東
時幕府有薛書記酒醉後擲注子擊傷公猶子遂出幕
既去作十離詩以贈十離者犬離主筆離手馬離廐鸚
鵡離籠燕離巢珠離掌魚離池鷹離鞲竹離亭鏡離臺
也賦頌亦名之魏文帝有感離賦北齊書魏收病甚放
二姬及疾瘳追憶作懷離賦是也著書亦名之梁蕭圓肅
撰淮海亂離志是也又榖名拾遺記背明國有傾離豆見
日葉垂覆地食者不老不疾又淮南泰族訓曰離先稻
熟而農夫耨之高誘注稻米隨而生者為離與稻相似
耨之謂少實也又草名本草曰防癸一名爵離離騷曰
扈江離與辟芷王逸曰江離香草名子虛賦江離蘪蕪
注引張勃曰江離出臨海縣海中色青似亂髮郭義恭
云江離赤葉藥對曰蘪蕪一名江離博物志曰芎藭苗
曰江離根曰蘪蕪也又古今注牛亨問將離别相贈以
芍藥者何董仲舒荅曰芍藥一名可離故將别以為贈
又東方朔傳文帝莞蒲為席師古曰莞夫離也今謂之
葱蒲又抱朴子仙方有合離草一名離母根如芋魁亦
木名子虚賦檗離朱楊張楫曰檗皮可染者離山梨
也又西京雜記上林苑有流離樹十株亦鳥名詩流離
之子毛傳曰鳥也少好長醜陸璣疏曰梟也關西謂之
流離大則食其母廣雅曰&KR0008;離怪鳥屬也又獸名史記
牧誓曰如豺如離徐廣曰此訓與螭同班固典引曰虎
離其師又周書及北史突厥之先狼種故旗纛上施金
狼頭侍衞之士謂之附離夏言亦狼也又魚名上林賦
䱎䲛漸離司馬彪注漸離魚名史記作螹離亦蟲名古
今注蜻蜓小而黃者曰胡離然則十六義外尚得百六
十弱侯之說蓋出黃公紹直翁韻會隘矣更案郭璞爾
雅注曰鶹鷅猶流離詩所謂流離之子則字異也郭又
曰黃鳥俗呼黃離留說文曰離黃倉庚也皆不云黃離
惟吕覧仲春蒼庚鳴高誘注曰蒼庚黎黃楚人謂之黃
離云見說文誤也又荀子曰驊騮騹驥纖離綠耳古之
良馬也李斯蓋傳其師說耳
苴有十四音
焦氏筆乘曰苴字有十四音七閭切麻也子閭切苴
杖也又子旅切履中薦也又布交切天苴地名在益
州見史記注又天苴與巴同又子邪切菜壤也一曰
獵場又似嗟切苴咩城在雲南又鉏加切詩傳曰水
中浮草也水草曰苴字一作&KR0034;又作浾今作渣非又
都賈切土苴不精細也又側下切糞草也又則魚切
說文曰酢菜也酢古醋字又莊俱切姓也漢有苴氏
又則吾切茅藉祭也又將預切糟魄也又子余切苞
苴嚢貨也
通之曰此說多本黃氏而案據不審予為再考之有當
從子餘聲者毛詩孔子曰吾于木瓜見苞苴之禮行箋
曰以果實相遺者必苞苴之曲禮凡以弓劍苞苴簞笥
問人鄭玄注苞者苞裹魚肉或以葦或以茅疏曰苴以草
藉器而貯之物也内則炮取豚編萑以苴之陸德明曰
苴苞裹也禹貢孔安國傳曰王者封五色土為社建諸
侯則割其方色土與之使立社苴以白茅陸德明曰苴
苞褁也史記司馬穰苴者田氏庶孽齊景公尊為大司
馬說文曰苴履中草也廣雅蘘荷蓴苴蓴普各切苴子
魚切有從子都聲者周禮鄉師共茅蒩鄭玄注曰苴即
士虞禮所謂苴刌茅長五寸束之者又司巫共蒩館杜
子春云蒩讀為鉏書或為租茅褁肉也鄭玄亦引儀禮
作苴藉也儀禮主人取黍稷祭于苴鄭玄曰苴所以藉
祭也孝子將納尸以事其親為神疑于其位設苴以定
之或曰苴主道也此蓋蒩苴同也陸氏讀又則魚反又
子徐反又將吕反又曰劉昌宗音緅有從七餘聲者詩
叔苴傳曰苴蔴子曰疏曰拾取麻實以供羹菜也禮記
閒傳何以服苴苴惡貎也疏曰苴是黎黑色故為惡貎
又從七須聲禮記苴杖竹也疏曰苴者黯也心如斬斫
貎必蒼苴自然苴惡之色惟有竹也功臣表荻苴邑名
在渤海管子曰苴多螣蟇此與菹同趙岐孟子注曰菹
澤生草者也臻魚切有倉胡切者莊子顔闔苴布之衣
陸德明曰苴音麤有七加聲者詩如彼棲苴傳曰水中
浮草也箋曰樹上之棲苴䟽曰苴是草木之枯槁者在
樹未落及已落為水所漂皆稱苴也此則字與槎同匈
奴傳出九原二千餘里至浮苴井亦當作此讀耳有子
與切者漢書終軍傳苴以白茅于江淮服虔曰苴作席
也師古曰苴音沮又子豫反非苞苴之苴也又有同咀
字者枚乘兔園賦選擇純熟絜取含苴注曰苴與咀通
廣韻曰子與切又慈吕切有從才古聲者爾雅蓾蔖郭
璞曰作履苴草疏蔖即蒯類中作履底字苑云&KR0008;苴履
底故云作履苴草是則字與蔖同也有從才野聲者荀
子大略篇曰藍苴路作似知而非注曰苴讀為姐謾也
趙蕤注長短經知人篇曰苴者類智而非智或讀為姐
伺也(唐藝文志趙蕤字大賓梓州人開元召不赴有長短要術十卷)有從側雅聲者莊
子土苴以治天下司馬彪曰和糞草也李頥曰糟魄也
陸德明曰土苴無心之貎又有從知雅聲者高誘吕氏
春秋注曰土瓦礫也苴草蒯也土鼔蒯桴伊耆氏之樂
也孝經曰安上治民莫善于禮移風易俗莫善于樂故
可以治天下苴音同鮓矣至于如人姓者廣韻子魚切
貨殖傳平陵苴氏為天下高訾又列子有蒲苴子無切
莊俱者說文苴酢菜側魚切黃氏云臻魚切字與苴字
不關又廣韻蒩楚葵生水中側加切渣與溠同浾為棠
汁皆與苴字大異強傅成音殊為成蛇足若張儀傳苴
蜀相攻擊徐廣曰譙周曰益州天苴讀為包黎之包音
與巴相近以為今之巴郡索隠曰苴音巴謂巴蜀之夷
自相攻擊也今作苴者按巴苴草名今論巴遂誤作苴
也或巴人巴郡本音芭苴得名所以其字遂以苴為巴
也注引天苴即巴苴也譙周蜀人知天苴之音讀為巴
黎之芭按芭黎即織木苴所以為葦籬也今江南亦謂
葦籬曰芭籬嬰按華陽國志曰蜀王别封弟葭萌于漢
中號苴侯因名其邑曰葭萌苴侯與巴王為好巴與蜀
讐故蜀王怒伐苴侯苴侯奔巴求救于秦周慎王五年
秦張儀司馬錯伐蜀因取苴巴焉據此則史記所云苴
蜀相攻擊者乃蜀王伐葭萌而苴侯奔巴時事司馬貞
以苴字為誤是不知有苴侯也夫苴邑葭萌巴都江州
裂疆分土各守其疆號苴何得有芭音若隣壤同好而
國名不殊遠怒邦交近惑民聽千八百國未見此倫尋
允南所謂天苴讀如褒中之褒當是益州别邑地名乃
聲與巴近非謂苴即巴也徐野民疑為巴郡已非小司
馬之說愈背焦信為伯加聲過矣且子虛賦諸柘巴苴
文穎曰巴苴草名一名巴蕉南方草木狀芭焦或曰巴
苴則苴無乃有即消之切乎又唐書地理志安南通天
竺道自羊苴咩城西至永昌故郡三百里又曰雲南八
十里至白崖城又八十里至龍尾又四十餘里至羊苴
咩城宋董衝釋音云苴鋤駕切咩迷遮切則焦氏以苴
為似嗟切者蓋因咩字而誤也羊苴咩城今在大理府
史炤曰苴音酢又徐嗟切咩音養又彌嗟切薛能聞官
軍破吉浪詩越巂通遊客苴咩閙聚蚊又西縣塗中詩
野色生肥芋鄉儀搗散茶梯航經杜宇烽火徹苴咩新
唐南詔傳曰王都羊苴咩城又曰夷語瞼若州有苴咩
瞼據此苴咩有兩也又曰王親兵曰朱弩佉苴佉苴韋帶
也擇鄉兵為四軍羅苴子戴朱鞮鍪走險如飛百人置
羅苴子統一人又曰望苴蠻者在蘭蒼江西男女勇健
馳突若神凡出兵以望苴子前驅
詩用坐字
筆乘曰北齊劉逖詩無由似玄豹縱意坐山中坐字
甚竒張說樹坐参猿嘯杜甫楓樹坐猿猱黃鶯並坐
交愁濕又巫山秋夜螢火飛疎簾巧入坐人衣薛能
花欄鳥坐低蓋皆出逖然黃鶯螢火二語風致遠勝
可謂青出于藍矣
通之曰豹本能蹲猿更觧坐此原物性何足為竒且潛
坐山中逖以自况非指文豹而言張說之樹坐参猿嘯
沙行入鷺群坐参行入亦寫人遊非為猿鳥咏也至黃
鸝丹鳥用之雖曰清新亦涉纖巧劉逖既非作者子美
曷為相師予案古樂府鳥生八九子端坐秦氏桂樹間
漢人所唱杜薛蓋祖之耳
巵林卷六
