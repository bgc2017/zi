巵林卷四明周嬰撰
述洪
耆英
容齋四筆曰文潞公留守西京年七十七為耆英會
凡十有二人侍中富韓公年七十九最長至大中大
夫張問年七十唯司馬公方六十四歲用狄監盧尹
故事亦預於會狄盧見白樂天集今所謂九老圖者
懷州司馬胡杲年八十九衛尉卿吉旼年八十六龍
武軍長史鄭據八十四磁州刺史劉真侍御史盧貞
皆八十二永州刺史張渾刑部尚書白居易皆七十
四時秘書監狄兼謩河南尹盧貞以年未七十與會
而不及列故温公紀韓公至張昌言而自不書唐兩
盧貞而又同會疑字誤
述曰白居易詩序曰會昌五年三月胡吉劉鄭盧張六
賢皆多年夀予亦次焉於東都履道坊合尚齒之會賦
詩記之其夏又有二老年貌絶倫亦來斯會續書姓名
年齒寫其形貌附於圖右題為九老圖仍以一絶贈之
蓋洛中遺老李元爽年一百三十六禪僧如滿歸洛年
九十五也時秘書監狄兼謩河南尹盧貞以年未七十
雖與會而不及列云前懷州司馬胡杲年八十九衛尉
卿吉旼年八十八前磁州刺史劉真八十七龍武軍長
史鄭據八十五侍御史盧真八十三前永州刺史張渾
七十七刑部尚書致仕白居易七十四九老之會盧真
盧貞未嘗同名也又夢溪筆談紀洛社耆英云元豐五
年文潞公守洛為耆年會命畫工鄭英圖於妙覺佛寺
凡十三人守司徒韓國公富弼年七十九守太尉潞國
公文彦博司徒郎中席汝言皆七十七朝議大夫王尚
恭七十六太常少寺趙丙秘書監劉幾衛州防禦使馮
行已皆七十五天章閣待制楚建中七十三朝議大夫
王慎言七十二檢校太尉王拱辰七十一大中大夫張
問通議大夫張燾皆七十端眀殿學士司馬光年六十
四筆談又云潞公歸洛日年七十八時有中散大夫程
昫朝議大夫司馬旦司封郎中席汝言皆年七十八嘗
為同甲會各賦詩一首潞公詩曰四人三百十二歲况
是同生丙午年按此是後一歲事不知元豐五年之會
程馬何以不預四筆又曰至道九老者李文正公昉罷
相後居京師至道元年七十一矣思白樂天洛中九老
之會適交游中有此數曰太子中允張好問年八十五
太常李運年八十吏部尚書宋琪廬州節度使武允成
皆七十九吳僧贊寧七十八郢州刺史魏丕七十六諫
議大夫楊徽之七十五水部郎中朱昂與昉皆七十一
欲繼其事為宴集會蜀寇起而罷次年李公即世此事
竟不成造物豈亦吝此耶嬰按此在會昌九老後一百
五十二年在洛社耆英前八十八年然戌亥之際於斯
為盛云我明宣德間湖州烏青鎮亦有九老趙嶬官司
班年九十一吳煥年九十趙岐八十九孫孟吉建文中
太常博士八十五水宗逹運司八十二漏瑜建文中(闕)
唐其諒建文中縣丞胡敏錢郁年皆八十漏瑜會稽
人唐其諒鳳陽人革除後流寓烏鎮俱能詩結社倡和
亦一時之美正統間杭州亦有之大理正郎子貞八十
一封吏部員外郎孔希德八十禮部郎中蔣廷暉七十
八處士項伯臧九十三孫適郭文敏皆七十三又有稽
勲郎中鄧林布政使姚肇以寓公與會而年不及見宛
委餘編(隆慶己巳莆田有耆老會太守鄭弼年七十八少參雍瀾七十七太守陳敘七十六運使林汝)
(永七十五主事柯維騏七十四太守林允宗七十二尚書康大和年七十一大和賦詩云故里重開耆老會七)
(人五百二十三後尚書林雲同年六十九亦與會)
展重陽
容齋一筆曰唐開成元年歸融為京兆尹時兩公主
出降府司供帳事繁又俯近上已曲江賜宴奏請改
日上曰去年重陽取九月十九日未失重陽之意今
上已改取十三日可也上已重陽皆有定日而至展
一旬乃知鄭谷所賦十日菊詩云自緣今日人心别
未必秋香一夜衰亦未盡也唯東坡有菊花開日即
重陽之語故記其在海南蓺菊九畹以十一月望與
客泛酒作重九云
述曰戊辰九月十八日予在晉安陳京兆泰始招集綠
笥齋看菊兼餞吳興黃君南昌葉君呼盧聽歌即席探
賦予謂唐文宗重陽取十九日則今十八日正可為展
重九作詩云登臨佳處即重陽九月仍逢二九霜菊綻
經旬開倍艷人逢浹日興尤長驚秋談客思吳楚窺笥
玄言注老莊此夕茱萸應解佩好燃銀燭照霓裳(宋史黃把)
(字景韋漳州人歴官清介知潮州奉祠歸杞九月十九日生守朱熹與詩云須信九秋饒好景更遲十日作重)
(陽亦用開成事)
希姓
五筆引風俗通敘希姓日合浦太守虎旗上郡太守
邸杜河内太守遇冲北平太守賤瓊東平太守到質
沐寵北平太守卑躬雁門太守宿詳五原太守督&KR0008;
汝南太守謁渙九江太守荆修東海太守鄐熙弘農
太守移良南郡太守為昆酒泉太守頻暢北海太守
處興巴郡太守鹿旗涿郡太守作顯廬江太守貴遷
交阯太守頼先外黃令集一洛陽令諸於單父令即
賣烏傷令昔登山陽令職洪高唐令用蚪此二十君
子皆是郡守縣令惟移良之名曾見於史耳
述曰今所傳風俗通十卷氏姓篇亡矣然諸書所引應
氏遺編尚多希聞者則有漢太尉超喜丞相冥都渾梁
侯僕朋尚書令鞠譚太子太傅瓶守侍中耦嘉鈞喜聊
倉大鴻臚招猛光禄勲弓祉少府中京治書御史諫忠
諫議大夫塗惲救仁詹事滑典長史真祐司空史御長
卿司徒掾府悝騎都尉神曜度遼將軍采皓蜀郡都尉
千獻上黨都尉露平趙相行祐兖州刺史過杇一作過
栩幽州刺史芳乘冀州刺史巫捷交阯刺史僮尹越巂
太守牧稂漢中太守抗喜南陽太守瞿茂九江太守旗
光西河太守垣恭豫章太守函熙南郡太守䜌秘太原
太守委進常山太守屯莫如陳郡太守沐寵劇令家羨
中牟令池瑗梁令鄴風武陽令會栩嬴長糗宗博士食
于公沛上計三烏郡不知景盧何以不敘然漢書西南
夷傳有越巂太守牧根豈即牧稂之譌乎
歲月日風雷雄雌
三筆曰虞喜天文論漢太初歷十一月甲子夜半冬至
云歲雄在閼逢雌在攝提格月雄在畢雌在觜日雄在
甲雌在子又云甲歲雄也畢月雄也陬月雌也大抵以
十干為歲陽故謂之雄十二支為歲隂故謂之雌但
畢觜為月雄雌不可曉今之言隂陽者未嘗用雄雌
二字也郎顗𫝊引易雌雄秘歷今亡此書宋玉風賦
有雄風雌風之說沈約有雌霓連蜷之句春秋元命
包曰隂陽合而為雷師曠占曰春雷始起其音栢栢
格格甚霹靂者所謂雄雷旱氣也其鳴依依音音不
大霹靂者所謂雌雷水氣也見法苑珠林予家有故
書一種曰孝經雌雄圖云出京房易傳亦曰星占相
書也
述曰案史記漢武帝詔御史曰十一月甲子朔旦冬至
已詹其更以太初元年年名為閼逢攝提格月名畢聚
日得甲子夜半朔旦冬至索隠曰聚音陬案僖公云天
元之始於十一月甲子夜半朔旦冬至日月若連珠俱
起牽牛之初歲雄在閼逢雌在攝提格月雄在畢雌在
訾訾則陬訾之宿日雄在甲雌在子在子是陽氣支干
之首也索隱又曰甲歲雄也月名畢聚謂月値畢及娵
訾也畢月雄也聚月雌也予稽爾雅月在甲曰畢為月
陽又曰正月為陬邢昺䟽曰正月得甲則曰畢陬若史
記歷書云月名畢聚也然則聚當為陬離騷云攝提貞
於孟陬是也索隱曰漢始以建亥為年首今改以建子
蓋用周正故稱畢陬如用夏正當曰畢辜也若以畢陬
為濁星之畢及娵觜之口失之遠矣月令惟紀日舍中
星不及于月蓋以月輪行疾一月而周天故不得以恒
星定月所在娵訾是亥次之號非十一月日月交會之
宿也日月一歲十二會其交娵訾之辰蓋在孟春之月
其會實沈之次則在孟夏之中律歷志曰冬至日月在
建星孟康曰建星在牽牛間司馬貞既云起牽牛之初
又以為月值畢及娵訾殊自違伐不如邢昺為得景盧
亦見未及此也然索隱乃作僖公豈虞喜字譌耶喜有
安天論此豈論中語乎惜志林之不傳也詩緯曰陽本
為雄隂本為雌物本為魂雄雌俱行三節而雄合物魂
號曰太素太玄告曰聖人律乎日月雄雌之序經之於
無已范望注日為雄月為雌參同契曰雄陽播玄施雌
隂化黃包又曰陽稟隂受雌雄相須則易隂陽之名為
雌雄固有自矣吕氏春秋伶倫取竹於嶰谿之谷制十
二筒以聽鳳凰之鳴以别十二律其雄鳴為六雌鳴亦
六漢書取之淮南記則曰律之數六分為雌雄故曰十
二宋玉笛賦曰衡山竒篠師曠取其雄焉宋意得其雌
焉亦以竹管之隂陽為雌雄耳大戴禮孔子曰丘聞伯
夷曰明孟也幽幼也明幽雌雄也雌雄迭興而順至正
之統也日歸於西起明於東月歸於東起明於西史記
亦著之是以日為雄夜為雌也廣雅曰太初氣之始也
生於酉仲清濁未分太始形之始也生於戌仲清者為
精濁者為形注曰八月酉仲為太初屬雄九月戌仲號
太始屬雌是以氣為雄形為雌也爾雅郭璞注曰蜺雌
虹也音義曰虹雙出色鮮盛者為雄雄曰虹闇者為雌
雌曰蜺春秋元命包曰虹蜺者隂陽之精雄曰虹雌曰
蜺高誘淮南注亦曰雄為虹雌為蜺蔡邕月令章句曰
虹螮蝀也隂陽交接之氣著於形色雄曰虹雌曰蜺蜺
常依隂雲而晝見於日衝無雲不見大隂亦不見率以
日西見於東方故詩云蝃蝀在東蜺常在旁四時有之唯
雄虹見藏有月離騷遠遊章曰建雄虹之采旄又曰雌
蜺㛹嬛以曾橈悲回風曰處雌蜺之標顛東方朔怨思
曰載雌霓而為旌沈約但祖此耳漢書旬始出於北斗
旁如雄鷄其帑青黑色晉灼曰帑雌也淮南子曰北斗
之神有雌雄十一月始建於子月從一辰雄左行雌右
行五月合午謀刑十一月合子謀德雄以音知雌故為
竒辰數從甲子始參同契曰天地亦不能違不獨子與
午然則虹蜺星斗皆有雌雄天地亦不能違不獨歲月
日風雷也至如天文志太白在南歲在北名曰牝牡晉
灼曰歲陽也太白隂也故曰牝牡淮南子丘陵為牡谿
谷為牝高誘曰丘陵高敞陽也故曰牡谿谷汙下隂也
故曰牝又以牝牡代雌雄皆欲隱其詞晦其義古人亦
好竒耳隋志有孝經雌雄圖三卷孝經異本雌雄圖二
卷丹鉛錄載五代廣順中高麗進書有孝經雄圖說日
之環暈星之彗孛宋史藝文志有七曜雌雄圖一卷
李陵詩
隨筆曰文選編李陵蘇武詩凡七篇人多疑俯觀江
漢流之語以為蘇武在長安所作何為乃及江漢東
坡云皆後人擬也予觀李詩云獨有盈觴酒與子結
綢繆盈字正惠帝諱漢法觸諱者有罪不應陵敢用
之益知坡公言可信也
野客叢談曰僕觀古文苑所載枚乘柳賦曰盈玉縹
之清酒玉臺新詠載枚乘雜詩曰盈盈一水間梁普
通間孫文韜所書茅君碑謂太元真君諱盈漢景帝
中元間人觀此二字知惠帝之名當時已有不諱者
矣然又怪之其時文字間或用此字蓋出適然猶為
有說至以廟諱為名甚不可曉
丹鉛錄曰子瞻云蘇武李陵詩乃六朝人擬作宋人
遂謂在長安而言江漢及盈觴句又犯惠帝諱疑作
本詞予案班固藝文志有蘇武集李陵集之目摯虞
晉初人也文章流别云李陵衆作總雜不類殆是假
托非盡陵製至其善篇有足悲者以此考之其來古
矣即使假托亦是張衡曹植之流始能耳杜子美云
李陵蘇武是吾師豈無見哉子瞻跋黃子思詩云蘇
李之天成尊之至矣其曰六朝擬作者鄙薄蕭統之
偏辭耳
述曰史通云李陵集有與蘇武書詞采壯麗音句流靡
觀其文體不類西漢人殆後來所為假稱陵作也自子
玄之論行後世談者復攟摭合離摘發疑殆證其實然
案江淹宋世上建平王書有此少卿所以仰天槌心泣
盡而繼之以血語則非六朝偽撰矣若錄别之詩展轉
倣傚真偽相眩不啻淄渑世無易牙誰能深辨景盧乃
以盈觴字定其非出李手狹之甚也尋西京著述漢帝
之名往往布流而盈字最多韋蓋在鄒詩曰祁祁我徒
戴負盈路枚乘詩又曰盈盈樓上女古陌上桑曰盈盈
公府步古詩云馨香盈懷袖薄昭與淮南王書臣怙恩
德驕盈淮南子曰今有旨酒以合歡争盈酌之間反生
鬭又曰冲而徐盈他不能悉舉也大戴禮曰秦王怨毒
盈世又曰畢弋田獵之得不以盈宫室也王褒九懷曰
美玉兮盈堂鹽鐵論曰天地不能兩盈說苑曰無以富
貴驕盈又引孔子曰日中則昃月盈則食天地盈虛與
時消息聖人調其盈虛故能長久揚雄解嘲曰觀雷觀
火為盈為實河東賦曰發軔於平盈法言曰隱隱欲欲
久而愈盈漢書律歷志屢稱盈不盈而溝洫志頻言河
盈溢敘𫝊曰監世盈虛又曰武安驕盈漢世不諱盈字
可歴言矣高祖創業諱尤宜嚴而韋孟諷諫詩曰總齊
郡邦曰王赧聽譛實絶我邦我邦既絶厥政斯逸在鄒
詩曰寤其外邦曰于異邦劉向九歎曰余思舊邦曰歸
骸舊邦曰念予邦之横䧟曰哀故邦之逢殃刑法志稱新
邦平邦亂邦而敘𫝊曰邦家和同不獨此也文帝諱恒
史記天官書曰壬癸恒山以北漢書外戚傳立恒山王
宏為皇帝景帝諱啟大戴禮引詩亦作東有開明而帝
繫乃曰啓其左脅夏小正曰啓灌藍蓼啓者别也鄒陽
酒賦曰方金未啓曰綠瓷既啓淮南子匹夫百畮不遑
啓處曰商鞅之啓塞曰啓攻有扈曰榮啟期一彈而孔
子三日樂感于和王褒九懷曰啟匱兮探筴文紀曰夏
啟以光武帝詔見夏后啟母石天文志有啟明星藝文
志孔子弟子漆雕啟若說苑稱黃帝西面啓首案稽讀
如啓此處正宜為稽而翻作啟豈故觸諱也武帝諱徹
漢書既稱避曰通侯而仍書二十徹侯徹侯金印紫綬
淮南子天下靡沸螘動雲徹又曰鼛鼓而食奏雍而徹
又曰徹於心術之論大戴禮曰太子有司過之吏有徹
膳之宰過書而宰徹去膳不徹膳則死匈奴傳揚雄曰
雲徹席卷昭帝諱弗陵漢書朱買臣傳買臣故陵折之
見張湯坐床上弗為禮宣帝詔令百姓上書多觸諱以
犯罪者朕甚憐之其更諱詢是以漢書易荀卿書為孫
卿子而司馬相如傳載其書曰詢封禪之事奭字元帝
諱而藝文志鄒奭子十二篇云齊人號曰雕龍奭竇𫝊
曰有如兩宫奭將軍驁者成帝諱而田蚡傳諸公稍自
引而怠驁大人賦低卬夭蟜以驕驁長卿之作雖在宣
成前然班史操觚亦宜稍變其字今皆不然固知臨文
不諱漢代所同何獨於盈觴而疑之至若江漢流不息
浮雲去無依以喻良友各一方播遷靡有歸作者比興
之詞耳小雅滔滔江漢南國之紀豈必在荆所奏曾子
稱江漢以濯秋陽以暴何嘗居楚而言安在長安之作
必當叙涇渭㶚滻之流也
歌扇舞衣
三筆曰唐李義府詩云鏤月為歌扇裁雲作舞衣同
時人張懷慶竊為已作增兩字云生情鏤月為歌扇
出性裁雲作舞衣致有生吞活剝之誚予又見劉希
夷代閨人春日一聯云池月憐歌扇山雲愛舞衣絶
相似杜老亦云江清歌扇底野曠舞衣前儲光羲云
竹吹留歌扇蓮香入舞衣然則唐詩人好以歌扇舞
衣為對也
述曰王勣詠妓詩早時歌扇薄今日舞衫長此唐風鼻
祖也李邕太平公主南莊詩流風入座飄歌扇瀑水當
階濺舞衣陳子良妓詩紅樹搖歌扇綠珠飄舞衣又賦
妓詩明月臨歌扇行雲接舞衣李白宫中行樂詞遲日
明歌席新花艷舞衣戴叔倫感懷詩歌扇多情明月在
舞衣無頼綵雲收張祜詠風搖搖歌扇舉悄悄舞衣輕
元稹月詩的的當歌扇娟娟透舞衣許渾夜按歌
舞詩舞衫未換紅鉛濕歌扇初移翠黛顰寧僅儲
李數家乎按梁陳習尚妖淫詞篇多以取儷隂鏗詠妓
詩曰鶯啼歌扇後花落舞衫前徐陵雜曲舞衫廻袖勝
春風歌扇當窗似秋月庾信看妓詩綠珠歌扇薄飛燕
舞衫長張正見情詩舞衫飄冶袖歌扇掩團紗紀少瑜
擬吳均體云却匣擎歌扇開箱擇舞衣隋煬帝宴東堂
曰清音出歌扇浮香颺舞衣李孝貞春園聽妓曰紅樹
搖歌扇綠珠飄舞衣盧思道後園宴曰媚眼臨歌扇嬌
香出舞衣蓋六代緒風唐人皆效之然韓愈陳言務去
而春雪詩已訝陵歌扇還來伴舞腰玄宗發言如絲興
慶宫詩舞衣雲曳影歌扇月開輪亦不脫脂粉之習佳
麗之移人久矣宋秦國公主薨神宗賜輓詞曰帳深閒
翡翠珮冷失珠璣明月留歌扇殘霞散舞衣胡元瑞詩
藪謂有唐味未知其拾六朝餘瀋也
吕望非熊
五筆曰自李瀚蒙求有吕望非熊之句後來據以為
用然以史策考之六韜第一篇文韜曰文王將田史
編布卜曰田於渭陽將大得焉非龍非彲(螭)非虎非
羆兆得公侯天遺汝師文王曰兆致是乎史編曰編
之太祖史疇為禹占得臯陶兆史記云吕尚窮困年
老以漁釣干西伯西伯將出獵卜之曰所獲非龍非
彲非虎非羆所獲覇王之輔後漢崔駰逹旨云漁父
見兆於元龜注文乃引史記非龍非彲非虎非羆為
證今之史記蓋不然也非熊出處惟此而已
述曰竹書紀年注文王將畋史編卜之曰將大獲非熊
非羆天遺汝師以佐昌臣太祖史疇為禹卜畋得臯陶
其兆類此王至磻溪之水吕尚釣于涯王下趨拜曰望
公七年乃今見光景于斯此沈約撰也宋書符瑞志同
又約某太尉碑曰卜非熊羆惟人是與則非熊之兆休
文三稱之矣又班固答賓戲周望兆動於渭濱張衡東
京賦儀姬伯之渭陽失熊羆而獲人李善注並引史記
曰太公望以漁釣干周西伯西伯將出獵占曰所獲非
龍非虎非熊非羆所獲伯王之師輔果遇太公於渭濱
此與章懷注不殊豈宋來史記非復唐世之舊也然善
注東方曼倩論及劉越石詩引六韜俱作非熊非羆非
龍非彲而唐書酷吏𫝊肅宗時有太子洗馬趙非熊又
顧况子秀才顧非熊世系表有黃梅尉孫非熊魏知古
從獵渭川獻詩曰非熊從渭水瑞雉想陳倉杜甫贈哥
舒翰詩軒墀曾寵鶴畋獵舊非熊用非熊語者何必皆
祖蒙求也
雨水驚蟄
續筆曰歷家以雨水為正月中氣驚蟄為二月節清
明為三月節榖雨為三月中氣而漢世之初仍周秦
所用驚蟄在雨水之前榖雨在清明之前至於太初
始正之云
述曰月令孟春之月蟄蟲始振鄭玄注漢始亦以驚蟄
為正月中仲春之月始雨水鄭注漢始以雨水為二月
節孔穎逹正義曰漢之時立春為正月節驚蟄為正月
中氣雨水為二月節春分為二月中氣至前漢之末劉
歆作三統歷改驚蟄為二月節予按漢書律歷志劉歆
三統歷曰夏正月娵訾初危十六度立春營室十四度
驚蟄班固注曰驚蟄今曰雨水又曰二月降婁初奎五
度雨水婁四度春分注曰雨水今曰驚蟄歷又曰三月
大梁初胃七度榖雨注今曰清明歷曰中昴八度清明
班注曰今曰榖雨而後漢律歷志章帝改用四分歷又
引易緯通卦驗乃以雨水先於驚蟄榖雨後於清明則
班固所謂今者蓋指四分歷也洪氏以為太初始正殊
誤即孔氏謂三統歷改之亦非也又周書周月解春三
月中氣雨水春分榖雨時訓解尤詳之景盧以為仍周
所用不考之過也然章帝朝已用四分歷而蔡邕月令
章句曰周天十二次日月所躔也十四日至其初為節
至其中為中氣自危十度至壁八度謂之豕韋之次立
春驚蟄居之自壁八度至胃一度謂之降婁之次雨水
春分居之又曰孟春以立春為節驚蟄為中中必在其
月節不必在其月孟春之驚蟄在十六日以後立春在
正月驚蟄在十五日前立春在往年十二月斯又依三
統者豈主為月令素臣而不必遵時王正朔乎予又尋
吕氏春秋與禮記月令及淮南時則訓以為孟春之蟄
蟲振者上言東風解凍下言魚上冰此蟄蟲蓋水居之
物以水澤涸堅蟄于冰下故凍觧而振或躍而上負冰
也仲春之蟄蟲動者上言雷發聲下言開戶始出此蟄
蟲蓋穴處之蟲以冬隂閉固蟄于地中及震雷激電驚
而出戶也是以驚蟄之氣正月二月不妨推移若雨水
榖雨清明之氣方春三月或稍晴和或時瀟淅隂陽靡
定不甚相遠雖有遷換天道冲然孔氏謂蟄蟲早者孟
春乃出晚者二月始出又謂氣有參差事稍變改亦似
未盡也
歴代史
容齋四筆曰三國雜史至多有王沉魏書元行冲魏
典魚豢典略張勃吳錄韋昭吳書孫盛魏春秋司馬
彪九州春秋丘悅三國典略員半千三國春秋虞溥
江表傳今惟以陳夀書為定是為三國志晉書則有
王隠虞預謝靈運臧榮緒孫綽干寳諸家唐太宗詔
房喬禇遂良等定為百三十卷以四論太宗所作故
總名之曰御撰是為晉書至今用之南北兩朝各四
代而僣偽之國十數其書尤多如徐爰孫嚴王智深
顧野王魏澹張太素李德林之正史皆不傳今之存
者沈約宋書蕭子顯齊書姚思廉梁陳書魏收魏書
李百藥北齊書令狐德棻後周書魏鄭公隋書其他
國則有和苞漢趙記田融趙石記范亨燕書王景暉
南燕錄高閭燕志劉昞凉書裴景仁秦紀崔鴻十六
國春秋蕭方等武敏之三十國春秋李大師延夀父
子悉取為南史八十卷北史百卷今沈約以下八史
雖存而李氏之書獨行是為南北史稚兒數以為問
故詳記之
述曰文士立言莫鉅於史其傳者若星雲麗天春花揚
采不傳者時見于軼書若覩鳳片羽足驗五德或見虎
一毛不知其斑非獨以文之工拙才之優劣故也蓋亦
有幸不幸焉三國書傳者唯陳夀所撰是矣然九州春
秋十卷記漢末事耳王沉書四十四卷典略八十九卷
張錄三十卷韋書五十五卷孫春秋二十卷江表傳五
卷湮没不存他尚有王隠蜀記七卷郭冲條諸葛隠事
一卷華陽國志十二卷魏武本紀四卷魏武故事三卷
吳人曹瞞傳一卷左將軍隂澹魏紀十二卷孔衍漢魏
春秋九卷又魏尚書八卷孫盛魏世譜三卷又魏春秋
異同八卷魏末傳八卷晉太學博士環濟吳紀九卷胡
冲吳歷六卷又吳朝人士品秩狀八卷虞尚吳士人行
狀名品二卷及張儼默記也晉書有干寳紀二十三卷
又王隠撰九十三卷虞預二十六卷謝靈運三十六卷
齊徐州主簿臧榮緒一百一十卷及唐太宗御撰外復
有郭頒魏晉世語十卷陸機晉紀四卷習鑿齒漢晉春
秋五十四卷孫盛晉陽秋三十二卷晉中書郎朱鳳晉
書十四卷晉著作郎謝沉晉書三十卷晉前軍諮議曹
嘉之晉紀十卷晉荆州别駕鄧粲晉紀十一卷晉秘書
監傅暢晉諸公讃二十二卷晉下邳太守荀綽晉後略
記五卷宋湘東太守何法盛晉中興書八十卷宋中散
大夫徐廣晉紀四十六卷宋中散大夫劉謙之晉紀二
十三卷宋永嘉太守檀道鸞續晉陽秋二十卷宋新興
太守郭季産續晉紀五卷宋烏程令王偉之隆安記十
卷宋吳興太守王韶之晉安帝陽秋三卷又晉紀十卷
齊大司馬記室庾銑東晉新書七卷鄭忠晉書七卷沈
約晉書一百十一卷蕭子顯晉史草三十卷蕭子雲晉
書十一卷宋史自宋中散大夫徐爰宋書六十五卷齊
冠軍錄事參軍孫嚴宋書六十三卷齊司徒參軍王智
深宋紀三十卷沈約宋書一百卷外尚有裴子野宋略
二十卷梁吳興令王琰宋春秋二十卷步兵校尉鮑衡
卿宋春秋二十卷少府卿謝綽宋拾遺十卷宋中興伐
逆事二卷齊書則蕭子顯外有吳均齊春秋三十卷沈
約齊紀二十卷江淹齊史十三卷王逸齊典五卷蕭方
等齊典十卷劉陟齊紀十卷陳著作郎許亨齊書五十
卷梁史則姚思廉梁書五十六卷外有梁中書郎謝吳
梁書四十九卷本一百卷姚察梁書帝紀七卷許亨子
善心梁書七十卷劉璠梁典三十卷陳始興王諮議何
之元梁典三十卷周興嗣梁皇帝實錄三卷鮑衡卿乘
輿龍飛記二卷臧嚴棲鳳春秋五卷陳征南諮議隂僧
仁梁撮要三十卷姚勖梁後略十卷梁長沙蕃王蕭韶
太清記十卷裴政太清實錄八卷謝吳梁元帝實錄五
卷劉仲威承聖中興略十卷蔡允恭後梁春秋十卷守
節先生天啟紀十卷蕭大圜梁舊事三十卷蕭世怡淮
海亂離志四卷梁末代紀一卷陳則顧野王姚思廉外
有傅縡陳書三卷陸瓊陳書四十二卷陳中書郎趙齊
旦陳王業歷一卷北朝則魏收後魏書一百三十卷著
作郎魏澹後魏書一百卷北作九十二卷唐初敦煌人
張大素魏書一百七卷外有鄧淵魏國記十卷盧彦卿
後魏紀三十三卷梁祚魏國統二十卷温子昇永安故
事三卷北齊則李德林北齊末修書二十四卷子百藥
北齊書五十卷外又有崔子發後齊紀三十卷周榮建
緒著齊紀三十卷杜臺卿齊記二十四卷王劭北齊志
二十卷又齊書紀傳一百卷張大素北齊書二十卷祖
孝徵黃初傳天錄四卷陸元規文宣帝實錄四卷又宋
孝王關東風俗傳三十卷令狐周書五十卷鄭公隋書
八十五卷志三十卷其他蓋有牛宏周史十八卷王劭
隋書八十卷張大素隋書三十二卷又隋後略十卷吕
才隋紀二十卷開元管城尉丘啟期隋記十卷柳䛒晉
王北伐記十五卷裴矩開業平陳記二十卷趙毅大業
略記二卷杜寳大業雜記十卷河洛記壺關錄各若干
卷僭國之史自劉曜時平輿子和苞撰趙記十四卷偽
燕太傅長史田融趙石記二十卷偽燕尚書范亨燕書
二十卷燕中書郎趙郡王景暉南燕錄六卷記慕容德
事魏侍中高閭燕志十卷記馮䟦事偽凉從事中郎劉
昞凉書十卷記張軌事宋殿中將軍裴景仁秦紀十一
卷梁雍州主簿席惠明注及崔蕭武李春秋南北史外
又有晉北中郎參軍王度二石傳二卷又二石偽治時
事六卷徐光等上黨國記及趙書十卷李公緒撰趙記
八卷趙語十二卷車頻秦書十卷何仲熙秦書八卷記
苻健事魏左民尚書姚和都秦紀十卷記姚萇事偽漢
散騎常侍常璩之漢書十卷夏北地張淵等夏國書八
卷偽燕尚書郎張銓南燕錄五卷董統燕後書三十卷
游覽先生南燕書七卷魏諮議參軍韓顯宗燕志十卷
記馮氏事偽凉著作佐郎叚龜龍凉記十卷記吕光事
偽燕右僕射張諮凉記八卷記張軌事秀才索綏凉國
春秋五十卷張重華護國參軍劉慶凉記十二卷高道
讓凉書十卷沮渠國史凉書十卷晉侍御史喻歸西河
記二卷記張重華事劉昞敦煌實錄二十卷又建康太
守索暉凉書及拓䟦凉錄十卷宋新亭侯叚國吐谷渾
記二卷凡此之類或稱正史或名雜史或號覇史載籍
雖淪空名猶在景盧且皆遺之况可得該覽乎抑洪氏
尚多誤者孫綽雖領著作槩無撰述未嘗有晉記者元
行冲魏典拓䟦氏書耳宋藝文志作後魏國典甚明而
以屬曹氏丘悦三國典略三十卷員氏三十卷蓋梁北
齊周史也而傳之蜀魏吳按文獻通考引崇文總目魏
典三十卷唐太常少卿元行冲撰起道武帝終宇文革
命凡三十篇孝武入關則書東魏為東帝並載兩國事
行冲以族出於魏尅意論著引魏明帝時西柳谷瑞石
有牛繼馬後之象舊史謂元帝本出牛氏行冲以為非
因言道武名犍繼晉史受命此其應也又三國典略二
十卷唐汾州司戶參軍丘悅撰以關中鄴都江南為三
國起西魏終後周而包東魏北齊南總梁陳凡三十篇
田融高閭等叙五胡戰爭事在晉世而以為南北朝時
僭偽南史載梁元帝忠烈世子方等貞惠世子方諸愍
懷太子方矩始安王方略而方等字實相乃取西方書
命名者作三十國春秋三十一卷隋書譌為萬等二唐
宋史皆作蕭方是指等字為軰也以景盧之精辨而蹈
斯踳駁過庭之訓倘有未盡乎
石尤
五筆曰石尤風不知其義意其為打頭逆風也唐人
詩好用之陳子昂入峽苦風云故鄉今日友歡會坐
應同寧知巴峽路辛苦石尤風戴叔倫送裴眀州云
瀟水連湘水千波萬浪中知君未得去慙愧石尤風
司空文明留盧秦卿云知有前期在難分此夜中無
將故人酒不及石尤風計南朝篇詠必多用之未暇
憶也
丹鉛錄以留盧秦卿詩為郎士元作亦曰石尤風打
頭逆風也
正楊云古樂府宋武帝歌願作石尤風四面斷行旅
似非打頭逆風也
胡元瑞藝林伐山曰麟按據唐人詩即以為打頭風
似無不可律以晦伯所引當是巨飇之類今江湖間
飄風驟起揚沙折檣則往來之舟俱繫䌫不行舟人
所謂大風三小風七予過淮徐間往往遇之唐人語
咸出六朝當以宋武歌為據其云四面斷行旅正指
此若以為打頭風則固有可行者矣
藝林伐山又引困學紀聞云容齋五筆石尤風引陳
戴詩作石尤而李義山詩作石郵云來風測石郵楊
文公詩亦作郵云石郵風惡客心愁余謂作郵字殊
勝近以用修拈出瑯琊伯仲亦多用之然俱以為逆
風耳余作六朝小樂府曰惱懼青絲笮凌晨只欲開
狂風趁心起四面石尤來蓋用宋武歌中意第尚從
舊尤字近得此欣然附錄以貽同好
述曰宋孝武帝丁督護歌曰督護初征時儂亦惡聞許
願作石尤風四面斷行旅按此則所謂巨颶盲飇者良
是非打頭也但奔颶之來自然四面胡元瑞云四面石
尤則意叠詞複耳予又讀元稹洞庭遭風詩曰罔象睢
盱頻逞怪石尤翻動忽成災以罔象取嫓而且云翻動
則石尤乃飛廉孟姥之精竒相馬銜之族也義山古意
詩去夢隨川后來風竚石郵以石郵對川后益信其為
怪族幽妖矣元李之解蓋同
羅靖
隨筆曰襄陽有隋處士羅君墓誌曰君諱靖字禮襄
陽廣昌人高祖長卿齊饒州刺史曾祖宏智梁殿中
將軍祖(闕)父靖學優不仕有名當代碑字畫勁楷類
禇河南然父子皆名靖為不可曉拓䟦魏安同父名
屈同長子亦名屈祖孫同名魏人無足言者羅君不
應爾也
述曰左傳襄三十一年陸德明音義曰士文伯名匄本
作丐解者云文伯是范氏之族不應與范宣子同名按
士文伯字伯瑕春秋時人名皆相配楚令尹陽丐字子
瑕即與文伯名字正同又鄭有駟乞字子瑕匄與乞義
同則作匄者是又魯有仲嬰齊是莊公之孫又有公孫
嬰齊是文公之孫仲嬰齊為從祖同時同名鄭有公孫
叚字子石又云伯石印叚字伯石傳又謂之二子石印
叚即公孫叚從父兄弟之子尚同名字則伯瑕與宣子
何廢同乎予謂枝葉相殘則葛藟不芘况於名字得不
棼同南史孝義傳江泌字士清濟陽考城人族人兗州
中從事與泌同名世謂士清為孝泌以别人無怪者則
鄭之叚晉之匄魯之嬰齊近古尚質無足議矣左傳哀
四年蔡侯申陸德眀曰案宣公十七年蔡侯申卒是文
侯也今昭侯是其玄孫不容與高祖同名正義曰蔡世
家文侯申生景侯固固生靈侯般般生隠太子昭侯申
是隠太子之子杜世族譜亦然計昭侯是文侯玄孫乃
與高祖同名二申必有一誤襄二十五年吳子諸樊伐
楚昭二十三年吳太子諸樊入郹正義曰吳子諸樊吳
王僚之伯父也僚子又名諸樊乃與伯祖同名理不應
然此久遠之書字經篆隸或誤是吳樊蔡申陸孔皆所
不信也案鄭玄檀弓註曰易說帝乙曰易之帝乙為成
湯書之帝乙六世王天之錫命䟽可同名正義曰易說
者易緯乾鑿度也紂父稱帝乙而湯名乙其六世孫名
祖乙即是六世王也天之錫命䟽可同名者此注易緯
語也言帝王之名由天所錫則世䟽可同夫若緯書言
則六世以外帝王且可同名諸侯大夫抑其細矣魏書
安同傳云同父屈仕慕容暐為殿中郎將同子屈典太
倉盗官粳米欲以養親同大怒奏求戮屈卷盡有史臣
題亦笑其祖孫共名予謂簡編既遠魚豕必多以陸孔
之旨推之安知同父屈之非字譌也史記鄭世家犬戎
殺桓公鄭人立其子掘突是為武公武公卒子莊公立
有三公子太子忽其弟突及子亹也索隠曰譙周云武
公名突滑皆非也蓋古史失其名太史公循舊失而妄
記之耳按下文其孫昭公名忽厲公名突豈有孫與祖
同名乎當是舊史雜記昭厲忽突之名遂誤以掘突為
武公之字也此亦委過於史者惟蜀王本紀云鼈靈即
位號曰開明竒帝王盧保亦號開明有五丁力士五婦
侯臺之事漢書廣陵孝王子廣平節侯德子又名德林
邑記曰林邑王曰楊邁能得人情其太子名咄慕先君
之德復改名楊邁酈善長亦笑之此事乃無可疑者然
則祖孫聯諱商周以來依稀有之父子同名亦不獨一
羅禮也
月中桂兔
續筆曰酉陽雜俎天咫篇記月中蟾桂引釋子書言
須彌山高面有閻扶樹月過樹影入月中或言月中
蟾桂者地影也空處水影也予記東坡鑒空閣詩云
明月本自明無心孰為境挂空如水鑑寫此山河影
我觀大瀛海巨浸與天永九州居其間無異蛇盤鏡
空水兩無質相照但耿耿妄云桂兔蟇俗說皆可屏
正用此說
述曰董逌䟦月宫圖云或疑月中有兔形考靈憲有此
說謂月隂之宗積而成獸象兔蜍而王充謂兔在月中
則死乃以兔為月氣予以為月無光而遡日為明世所
知也天有十二辰列於方者有神司其位日出在東其
對在酉酉為鷄日光含景則鷄在日中及運而西則對
在卯卯為兔月光含景則兔在月中月有兔形何足異
哉人知日中為烏而不知為鷄知月中有兔不知兔自
日以傳形也或曰段成式言月中有桂仙人吳剛斫其
根曰不然日行于西與扶桑對則陊景日中月望之明
景亦隨之董觧亦可喜然上蒼高邈孰辨其真屈原有
顧兔在腹之問推度災有蟾蜍決鼻之說元命包有蟾
兔隂陽雙居之談虞喜有仙人桂樹之論矣釋氏既謂
地水所映復謂閻浮提樹之形瑜珈論謂大海魚鱉之
影西國傳謂有兔行菩薩行投身火中天帝取焦兔冥
月内事尤鄙俚大抵家立一說競異争高者耳子瞻仇
池筆記曰玉川子月蝕詩謂蝕月者月中蝦蟇梅聖俞
日蝕詩謂蝕日者三足烏此因俚說以寓意戰國策日
月凋暈於外其賊在内則俚說舊矣蓋亦鑒空詩意然
中秋看潮詩云定知玉兔十分圓送桂花云蟾窟枝空
記昔年乃屢從俚說何也
土木偶人
四筆曰趙德甫金石錄䟦漢居攝墳壇二刻云其一
上谷府卿墳壇其一祝其卿墳壇墳壇者古未有土
木像故為壇祀之兩漢時皆如此按戰國策蘇秦謂
孟嘗君曰有土偶人與桃梗語桃梗曰子西岸之土
也挺子以為人雨下淄水至則汝殘矣土偶曰吾西
岸之土也土則復西岸耳子東國之桃梗也刻削子
以為人降雨下水至流子而去矣所謂土木偶人非
像而何漢寓龍寓車馬皆以木為之像其真形謂兩
漢未有不可也
述曰應璩書泥人鶴立於闕里續漢志求雨立土人李
斐漢書音義曰武帝時暴利長屯田燉煌作土人持勒
靽收馬渥洼論衡曰立春耕為土象人男女各二人秉
耒把鋤又曰世間繕治宅舍作畢解謝土神為土偶人
以像鬼形名曰解土若夫夜郎雕漢吏之顔匈奴刻郅
都之貌縣官效欝壘之容李子長之梧囚能動江充之
桐人為蠱丁蘭之木母顰眉薛綜東都賦注曰主木主
言刻木為人主神置廟中而祭之則漢世蓋祀土木像
矣至若金寫范蠡而朝禮者越王勾踐也檀刻迦文而
詢仰者波斯匿王也魯般之僕善御化人之伎能歌指
南司方記里擊鼓固在田蘇前焉又淮南謂魯用偶人
葬而孔子嘆而鄭玄禮記注曰俑偶人也有面目機發
似於生孔子善古而非周埤蒼曰木人送葬設關而能
跳踊故名之周禮冡人有鸞車象人鄭玄解為俑蓋取
孟子之說則周初已有然非惟周也史記曰殷帝武乙
無道為偶人謂之天神與之博令人為行天神不勝乃
僇辱之正義曰偶對也以土木為人對象於人形也商
書曰高宗夢帝賚予良弼乃審厥象俾以形旁求于天
下傳曰審所夢之人刻其形象以四方旁求之於民間
也又非惟商也博物志曰黃帝登仙其臣左轍者削木
象黃帝帥諸侯以朝之又論衡曰黃帝以度朔之神主
大桃人蓋土木形骸已興于上世矣
桑榖
三筆曰昔人謂顔師古為班氏忠臣以其注釋紀傳
雖有舛誤必委曲為之辨也如五行志與尚書及春
秋乖戾為甚桑榖共生於朝劉向以為商道既衰高
宗乘敝而起既獲顯榮怠於政事國將危亡故桑榖
之異見武丁恐駭謀於忠賢顔注曰桑榖自太戊時
生而此云高宗時其說與尚書大傳不同未詳其義
或者伏生差謬案藝文志自云桑榖共生太戊以興
鳴雉登鼎武丁為宗乃是本書所云豈不可為明證
而翻以伏生為謬何也
述曰史通書志篇曰太戊崩後嗣有仲丁河亶甲祖乙
盤庚凡歴五世始至武丁即高宗也桑自太戊時生非
高宗事斯皆直取胸懷以後為前以虛為實移的就箭
揜耳盜鐘者耶蓋亦以五行志誤也案志稱書序曰伊
陟相太戊亳有祥桑榖共生傳曰俱生乎朝七日而大
拱伊陟戒以修德而木枯劉向以為殷道既衰高宗承
敝而起盡諒隂之哀天下應之既獲顯榮怠於政事國
將危亡故桑榖之異見桑喪也榖生也殺生之柄失而
在下近草妖也則本志以為太戊事特因劉向言而依
違耳史殷本紀曰太戊立伊陟為相亳有祥桑榖共生
於朝一暮大拱太戊懼伊陟曰臣聞妖不勝德帝之政
有闕與帝其修德太戊從之而祥桑枯死說苑曰殷太
戊時有桑榖生於庭昏而生比旦而拱史請卜之湯廟
太戊從之乃早朝而晏退三日而桑榖自亡說苑又曰
高宗者武丁也成湯之後王道缺刑法違犯桑榖俱生
乎朝七日而大拱相曰聞諸祖已桑榖野草也而生於
朝意者國亡乎武丁恐駭飭身修行思先王之政三年蠻夷
重譯而朝是以高而尊之論衡異虛篇亦以為殷高宗
時事語與說苑同而曰桑榖實吉祖已以為凶據此則
謂武丁時有之未必盡非也予又觀吕氏春秋曰成湯
時有榖生於庭昏而生比旦大拱湯曰祥者福之先見
祥為不善則福不至妖者禍之先見妖而為善則禍不
至於是早朝晏退務鎮撫百姓三日而榖止高誘注曰
書叙云伊陟相太戊亳有桑榖祥共生于朝太戊太甲
孫太庚之子也號為中宗湯生仲丁仲丁生太甲太甲
生太庚太庚生太戊凡五君矣此云湯時不亦謬乎由
此觀之曝咸陽市門無敢增損一字者明畏不韋勢耳
故揚子雲恨不及其時車載其金而歸也高氏蓋以文
信侯之言為妄然韓詩外傳亦曰殷時榖生湯之廷三
日大拱伊尹曰榖澤野物也今生天子之庭殆不吉也
臣聞妖者禍先祥者福先見妖為善禍不至見祥為不
善福不臻湯乃齋戒静處夙興夜寐赦過賑窮七日而
榖亡然則桑榖生于商朝者三日而皆為興商之禎高
誘顔籕皆所謂不該不徧一曲之士也
碌碌
洪氏三筆曰今人用碌碌字本出老子不欲碌碌如
玉孫愐引此句及王弼别本以為琭琭然又為錄錄
娽娽鹿鹿陸陸禄禄凡七字史記毛遂云公等錄錄
因人成事唐韻以為娽娽漢書蕭何贊云錄錄未有
竒節顔師古注錄錄猶鹿鹿言立凡庶中也馬援傳
今更共陸陸莊子漁父篇禄禄而受變於俗後生或
不盡知
述曰廣韻引者老子注琭琭喻少而郭璞爾雅注曰天
下名丘五恐州黎宛營諸丘碌碌未足當之邢昺䟽曰
碌小石也碌碌多貌此州黎宛營等五丘碌碌然小耳
毛遂謂舍人公等碌碌因人成事者意相類也習鑿齒
與桓秘書璅璅常流碌碌凡士蓋亦以為庸細者然馮
衍顯志賦大人之德不碌碌如玉落落如石章懷注曰
玉貌碌碌為人所貴石形落落為人所賤又易林曰鳥
芘茂林君子碌碌又曰輔心湧泉碌碌如山馬第伯封
泰山記曰俯視谿谷碌碌不可丈尺說人人殊矣晏子
春秋錄錄彊食進死何傷鶡冠子曰物之始也傾傾至
其有也錄錄灌夫傳帝在即錄錄師古曰錄錄言循衆
也娽娽說文曰相隨從也莊子司馬彪注曰禄禄猶錄
錄領錄也陸德明曰禄禄謂形見為禮也孔穎逹王制
䟽引釋名曰獨鹿也鹿鹿無所依也周禮摝鐸䟽曰鹿
鹿然作聲也太子賢後漢書注曰陸陸猶碌碌也潛夫
論曰已乃陸陸相將諧辭禮謝此與馬援書類若慕容
紹宗檄梁文曰侯景群子陸陸妻姪成行則似為多意
然此一語字雖有七旨趣咸乖不可比而同也又淮南
繆稱曰人之憂喜非為蹗蹗焉往生也說文曰逯行謹
逯逯也博雅逯逯衆也楚詞九思曰哀世兮睩睩諓諓
兮嗌喔則字復有十變矣予意碌碌如玉自是如虹浮
筠之稱易林所云苕亭峻瑋也碌碌不可丈尺是深遠
窈邃之意餘皆闒茸猥庸意耳䟽與識者搉之
巵林卷四
