御製飲膳正要序
朕惟人物皆禀天地之氣以生者也
然物又天地之所以養乎人者苟用
之失其所以養則至扵戕害者有矣
如布帛菽粟雞豚之類日用所不能
無其為養甚大也然過則失中不及
則未至其為戕害一也其為養甚大
者尚然而況不為養而為害之物焉
可以不致其慎哉此特其養口體者
耳若夫君子動息威儀起居出入皆
當有其養焉又所以養德也嘗觀前
元飲膳正要一書其所以養口體養
德之要無所不載盖當時尚醫所論
著其執藝事以致忠愛雖深扵聖賢
之道者不外是也夫善莫大扵取諸
人取諸人以為善大舜所先肆朕嘉
是書而用之以資攝養之助且鋟諸
&KR0922;以廣惠利扵人亦庶幾乎好生之
仁雖然生禀扵天非人之所能為若
或戕之與立巖墻之下者同有不由
扵人乎故此非但攝養之助而抑順
受其正之大助也
景泰七年四月初一日
(臣)聞古之君子善脩其身者動息節宣以養生飲
食衣服以養體威儀行義以養德是故周公之制
禮也天子之起居衣服飲食各有其官皆統於冡
宰盖慎之至也
今上皇帝天縦聖明文思深遠御延閣閱圖書旦暮
有恒則尊養德性以酬酢萬幾得内聖外王之道
焉於是趙國公(臣)常普蘭奚以所領膳醫(臣)怱思
慧所撰飲膳正要以進其言曰昔
世祖皇帝食飲必稽扵本草動静必凖乎法度是以
身躋上夀貽子孫無彊之福焉是書也當時尚醫
之論著者云噫進書者可謂能執其藝事以致其
忠愛者矣是書進上
中宫覽焉念
祖宗衛生之戒知臣下陳義之勤思有以助
聖上之誠身而推其仁民之至意命中政院使(臣)拜
住刻梓而廣傳之兹舉也盖欲推一人之安而使
天下之人舉安推一人之夀而使天下之人皆夀
恩澤之厚豈有加扵此者哉書之既成大都留守
(臣)金界奴傳
敕命(臣)集序其端云(臣)集再拜稽首而言曰(臣)聞易
之傳有之大哉乾元萬物資始至哉坤元萬物資
生天地之大德不過生生而巳耳今
聖皇正統於上乾道也
聖后順承於中坤道也乾坤道僃於斯為盛斯民斯
物之生於斯時也何其幸歟願颺言之使天下後
世有以知夫高明博厚之可見如此於戲休哉
天曆三年五月朔日謹序
奎章閣侍書學士翰林直學士中奉大夫
知制誥同脩國史(臣)虞集譔
伏覩
國朝奄有四海遐邇罔不賓貢珍味竒品咸萃内
府或風土有所未宜或燥濕不能相濟儻司庖厨
者不能察其性味而槩於進
獻則食之恐不免於致疾欽惟
世祖皇帝聖明按周禮天官有師醫食醫疾醫瘍醫
分職而治行依典故設掌飲膳太醫四人於本草
内選無毒無相反可久食𥙷益藥味與飲食相宜
調和五味及每日所造珍品
御膳必須精製所職何人所用何物
進酒之時必用沉香木沙金水晶等盞斟酌適中
執事務合稱職每日所用摽注於曆以驗後效至
於湯煎瓊玉黃精天門冬蒼术等膏牛髄枸𣏌等
煎諸珍異饌咸得其宜以此
世祖皇帝聖夀延永無疾恭惟
皇帝陛下自登
寳位國事繁重萬機之暇遵依
祖宗定制如補養調護之術飲食百味之宜進加日
新則
聖躬萬安矣(臣)思慧自延祐年間選充飲膳之職于
兹有年久叨
天祿退思無以𥙷報敢不竭盡忠誠以答
洪恩之萬一是以日有餘閑與趙國公(臣)普蘭奚
將累朝親侍
進用竒珍異饌湯膏煎造及諸家本草名醫方術
并日所必用榖肉菓菜取其性味𥙷益者集成一
書名曰飲膳正要分為三卷本草有未收者今即
採摭附寫伏望
陛下恕其狂妄察其愚忠以
燕閒之際鑑
天之所生地之所養天地合氣人以禀天地氣生並
而為三才三才者天地人人而有生所重乎者心也
心為一身之主宰萬事之根本故身安則心能應萬
變主宰萬事非保養何以能安其身保養之法莫若
守中守中則無過與不及之病調順四時節慎飲食
起居不妄使以五味調和五藏五藏和平則血氣資
榮精神徤爽心志安定諸邪自不能入寒暑不能襲
人乃怡安夫上古聖人治未病不治已病故重食輕
貨盖有所取也故云食不厭精鱠不厭細魚餒肉敗
者色惡者臭惡者失餁不時者皆不可食然雖食飲
非聖人口腹之欲哉盖以養氣養體不以有傷也若
食氣相惡則傷精若食味不調則損形形受五味以
成體是以聖人先用食禁以存性後制藥以防命盖
以藥性有大毒有大毒者治病十去其六常毒治病
十去其七小毒治病十去其八無毒治病十去其九
然後榖肉菓菜十養一儘之無使過之以傷其正雖
飲食百味要其精粹審其有𥙷益助養之宜新陳之
異温凉寒熱之性五味偏走之病若滋味偏嗜新陳
不擇製造失度俱皆致疾可者行之不可者忌之如
姙婦不慎行乳母不忌口則子受患若貪爽口而忘
避忌則疾病潜生而中不悟百年之身而忘於一時
之味其可惜哉孫思邈曰謂其醫者先曉病源知其
所犯先以食療不瘥然後命藥十去其九故善養生
者謹先行之攝生之法豈不為有𥙿矣
飲膳正要目錄
第一卷
三皇聖紀養生避忌姙娠食忌乳母食忌
飲酒避忌
聚珍異饌
馬思荅吉湯大麥湯沙吉某兒湯八兒不湯
苦豆子湯木瓜湯鹿頭湯松黃湯
粆湯大麥筭子粉大麥片粉糯米搊粉
河㹠羹阿菜湯鷄頭粉雀舌子
鷄頭粉血粉鷄頭粉撧麺鷄頭粉搊粉鷄頭粉餛飩
雜羹葷素羹珍珠粉黃湯
三下鍋葵菜羹瓠子湯團魚湯
盞蒸臺苗羹熊湯鯉魚湯
炒狼湯圍像春盤麺皂羹麺
山藥麺掛麺經帶麺羊皮麺
秃秃麻食細水滑水龍子馬乞
搠羅脫因乞馬粥湯粥粱米淡粥
河西米湯粥撒速湯炙羊心炙羊腰
攅鷄炒鵪鶉盤兔河西肺
薑黃腱子鼓兒簽子帶花羊頭魚彈兒
諸般湯煎
桂漿桂沉漿荔枝膏梅子丸
五味子湯人參湯仙术湯杏霜湯
山藥湯四和湯薑棗湯&KR1708;香湯
破氣湯白梅湯木瓜湯橘皮醒酲湯
渴忒餅兒官桂渴忒餅兒荅必納餅兒橙香餅兒
牛髄膏子木瓜煎香圓煎株子煎
紫蘇煎金橘煎櫻桃煎桃煎
石榴漿小石榴煎五味舍兒别赤赤哈納
松子油杏子油酥油醍醐油
馬思哥油枸𣏌茶玉磨茶金字茶
范殿帥茶紫筍&KR0841;舌茶女須兒西番茶
川茶藤茶夸茶燕尾茶
孩兒茶温桑茶清茶炒茶
蘭膏酥簽建湯香茶
諸水
玉泉水井華水鄒店水
神仙服餌
瓊玉膏地仙煎金髄煎天門冬膏
服地黃服蒼术服茯苓服遠志
五加皮酒服桂服松子松節酒
服槐實服枸𣏌服蓮花服栗子
服黃精神枕法服菖蒲服胡麻
服五味服藕實服蓮子(蓮蕊)服何首烏
四時所宜五味偏走
食療諸病
生地黃雞羊蜜膏羊蔵羹羊骨粥
羊脊骨粥白羊腎羹猪腎粥枸𣏌羊腎粥
鹿腎羹羊肉羹鹿蹄湯鹿角酒
黑牛髄煎狐肉湯烏鷄湯醍醐酒
山藥飥山藥粥酸棗粥生地黃粥
椒麺羹蓽撥粥良薑粥吳茱萸粥
牛肉脯蓮子粥鷄頭粥鷄頭粉羹
桃仁粥生地黃粥鯽魚羹炒黃麺
乳餅麺炙黃鷄牛妳子煎蓽撥獾肉羹
黃䳄鷄青鴨羹蘿蔔粥野雞羹
鵓鴿羹鷄子黃葵莱羹鯉魚湯
馬齒菜粥小麥粥驢頭羹驢肉湯
狐肉羹熊肉羹烏鷄酒羊肚羹
葛粉羹荆芥粥麻子粥惡實菜
烏驢皮羹羊頭膾野猪臛獺肝羹
鯽魚羹
食物利害食物相反食物中毒
禽獸變異
第三卷
米穀品
稻米粳米粟米粱米白粱黃粱
&KR0927;米丹&KR0927;稷米河西米菉豆白豆
大豆赤小豆回回豆子青小豆豌豆匾豆
小麥大麥蕎麥芝麻胡麻餳
蜜麹醋醬豉塩
酒(虎骨酒羊羔酒枸𣏌酒五加皮酒地黃酒腽肭臍酒松節酒茯苓酒松根酒小黃米酒葡萄酒阿刺吉酒)
(速兒麻酒)
獸品
牛羊黃羊&KR1489;&KR3364;馬野馬
象駝野駝熊驢麋
鹿獐犬猪野猪獺
虎豹麅麂麝狐
犀牛狼兔貍塔刺不花黃鼠猴
禽品
天鵝鵝鴈䳄䳓水札丹鷄
野雞(角雞)鴨(野鴨)鸂䳵鴛鴦鵓鴿鳩
鴇寒鴉鵪鶉雀蒿雀
魚品
鯉魚鯽魚魴魚(白魚黃魚)青魚鮎魚
沙魚(鱓魚河㹠鮑魚石首)阿八兒忽魚乞里麻魚
鼈蟹蝦(螺蚌蛤蜊鱸魚蝟)
菓品
桃梨柿木瓜梅李
柰石榴林檎杏柑橘
橙栗棗櫻桃葡萄胡桃
松子蓮子鷄頭芰實荔枝龍眼
銀杏橄欖楊梅榛子榧子沙糖
甜瓜西瓜酸棗海紅香圓株子
平坡八擔仁必思荅
菜品
葵菜蔓菁芫荽芥葱蒜
韮冬瓜黃瓜蘿蔔胡蘿蔔天淨菜
瓠菜瓜葫蘆蘑菰菌子木耳
竹筍蒲筍藕山藥芋萵苣
白菜蓬蒿茄子莧芸臺波薐
莙達香菜蓼子馬齒天花回回葱
甘露榆仁沙吉木兒出莙逹兒
山丹根海菜蕨薇苦買水芹
料物
胡椒小椒良薑茴香甘草芫荽子
乾薑生薑蒔蘿陳皮草果桂
薑黃蓽撥縮砂蓽澄茄五味子苦豆
紅麹黑子兒馬思荅吉咱夫蘭哈昔泥
穩展(即阿魏)臙脂梔子蒲黃回回青
太昊伏羲氏
風姓之源皇熊氏之後生有聖德繼天而王為萬世
帝王之先位在東方以木德王為蒼精之君都陳時
神龍出於滎河則而畫之為八卦造書契以代結繩
之政立五常定五行正君臣明父子別夫婦之義制
嫁娶之理造屋舍結網罟以佃漁服牛乘馬引重致
遠取犧牲供祭祀故曰伏羲氏治天下一百一十年
炎帝神農氏
姜姓之源烈山氏之後生有聖德以火承木位在南
方以火德王為赤精之君時人民茹草飲水採樹木
之實而食蠃蛖之肉多生疾病乃求可食之物嘗百
草種五榖以養人民日中為市作陶冶為斧斤造耒
耜教民耕稼故曰神農都曲阜治天下一百二十年
黃帝軒轅氏
姬姓之源有熊國君少典之子生而神靈長而聦明
成而登天以土德王為黃精之君故曰黃帝都涿鹿
受河圖見日月星辰之象始有星官之書命大撓探
五行之情占斗罡所建始作甲子命容成作曆命隷
首作筭數命伶倫造律吕命𡵨伯定醫方為衣冠以
表貴賤治干戈作舟車分州野治天下一百年
