諸般湯煎
桂漿
生津止渴益氣和中去濕逐飲
生薑(三斤取汁)熟水(二斗)赤茯苓(三兩去皮爲末)桂(三兩去皮爲末)
麴末(半斤)杏仁(一百箇湯洗去皮尖生研爲泥)大麥蘖(半兩爲末)
白沙蜜(三斤煉淨)
右用前藥蜜水拌和勻入淨磁礶内油紙封口數重
泥固濟冰窖内放三日方熟綿濾冰浸暑月飲之
桂沉漿
去濕逐飲生津止渴順氣
紫蘇葉(一兩剉)沉香(三錢剉)烏梅(一兩取肉)沙糖(六兩)
右件四味用水五六椀熬至三椀濾去滓入桂漿一
升合和作漿飲之
荔枝膏
生津止渴去煩
烏梅(半斤取肉)桂(一十兩去皮剉)沙糖(二十六兩)麝香(半錢研)
生薑汁(五兩)熟蜜(一十四兩)
右用水一斗五升熬至一半濾去滓下沙糖生薑汁
再熬去柤澄定少時入麝香擾勻澄清如常任意服
梅子丸
生津止渴解化酒毒去濕
烏梅(一兩半取肉)白梅(一兩半取肉)乾木瓜(一兩半)
紫蘇葉(一兩半)甘草(一兩炙)檀香(二錢)麝香(一錢研)
右為末入麝香和勻沙糖為丸如彈大每服一丸噙
化
五味子湯(代葡萄酒飲)
生津止渴暖精益氣
北五味(一斤淨肉)紫蘇葉(六兩)人參(四兩去蘆剉)沙糖(二斤)
右件用水二斗熬至一斗濾去滓澄清任意服之
人參湯(代酒飲)
順氣開胸膈止渴生津
新羅參(四兩去蘆剉)橘及(一兩去白)紫蘇葉(二兩)
沙糖(一斤)
右件用水二斗焚至一斗去滓澄清任意飲之
仙术湯
去一切不正之氣温脾胃進飲食辟瘟疫除寒濕
蒼术(一斤米泔浸三日竹刀子切片焙乾為末)&KR1708;香(二兩炒為末)
甘草(二兩炒為末)白麵(一斤炒)乾棗(二升焙乾為末)塩(四兩炒)
右件一同和勻每日空心白湯點服
杏霜湯
調順肺氣利胸膈治欬嗽
粟米(五升炒為麺)杏仁(二升去皮尖麸炒研)鹽(三兩炒)
右件拌勻每日空心白湯調一錢入酥少許尤佳
山藥湯
𥙷虚益氣温中潤肺
山藥(一斤煑熟)粟米(半升炒為麺)杏仁(二斤炒令過熟去皮尖切如米)
右件每日空心白湯調二餞入酥油少許山藥任意
四和湯
治腹内冷痛脾胃不和
白麺(一斤炒)芝蔴(一斤炒)&KR1708;香(二兩炒)塩(一兩炒)
右件並為末每日空心白湯點服
棗薑湯
和脾胃進飲食
生薑(一斤切作片)棗(三升去核炒)甘草(二兩炒)塩(二两炒)
右件為末一處拌勻每日空心白湯點服
茴香湯
治元蔵虚弱臍腹冷痛
茴香(一斤炒)川練子(半斤)陳皮(半斤去白)甘草(四兩炒)
塩(半斤炒)
右件為細末相和勻每日空心白湯點服
破氣湯
治元蔵虚弱腹痛胸膈閉悶
杏仁(一斤去皮尖麸炒别研)茴香(四兩炒)良薑(一兩)
蓽澄茄(二兩)陳皮(二兩去白)桂花(半斤)薑黃(一兩)
木香(一兩)丁香(一兩)甘草(半斤)塩(半斤)
右件為細末空心白湯點服
白梅湯
治中熱五心煩燥霍亂嘔吐乾渴津液不通
白梅肉(一斤)白檀(四兩)甘草(四兩)塩(半斤)
右件為細末每服一錢入生薑汁少許白湯調下
木瓜湯
治脚氣不仁膝勞冷痺疼痛
木瓜(四箇蒸熟去皮研爛如泥)白沙蜜(二斤煉淨)
右件二味調和勻入淨磁器内盛之空心白湯點服
橘皮醒酲湯
治酒醉不觧嘔噫吞酸
香橙皮(一斤去白)陳橘皮(一斤去白)檀香(四兩)葛花(半斤)
菉荳花(半斤)人參(二兩去蘆)白荳蒄仁(二兩)
鹽(六兩炒)
右件為細末每日空心白湯點服
渴忒餅兒
生津止渴治嗽
渴忒(一兩二錢)新羅參(一兩去蘆)菖蒲(一錢各為細末)
白納八(三兩研係沙糖)
右件將渴忒用葡萄酒化成膏和上項藥末令勻為
劑印作餅每用一餅徐徐噙化
官桂渴忒餅兒
生津止寒嗽
官桂(二錢為末)渴忒(一兩二錢)新羅參(一兩二錢去蘆為末)
白納八(三兩研)
右件將渴忒用玫瑰水化成膏和藥末為劑用訶子
油印作餅子每用一餅徐徐噙化
荅必納餅兒
清頭目利咽膈生津止渴治嗽
荅必納(二錢為末即草龍膽)新羅參(一兩二錢去蘆為末)白納八(五兩研)
右件用赤赤哈納(即北地酸角兒)熬成膏和藥末為劑印作
餅兒每用一餅徐徐噙化
橙香餅兒
寬中順氣清利頭目
新橙皮(一兩焙去白)沉香(五錢)白檀(五錢)&KR1190;砂(五錢)
白荳䓻仁(五錢)蓽澄茄(三錢)南鵬砂(三錢别研)
龍腦(二錢別研)麝香(二錢别研)
右件為細末甘草膏和劑印餅每用一餅徐徐噙化
牛髄膏子
補精髄壯筋骨和血氣延年益夀
黃精膏(五兩)地黃膏(三兩)天門冬膏(一兩)
牛骨頭内取油(二兩)
右件將黃精膏地黃膏天門冬膏與牛骨油一同不
住手用銀匙攪令冷定和勻成膏每日空心温酒調
一匙頭
木瓜煎
木瓜(十箇去皮穰取汁熬水盡)白沙糖(十斤煉淨)
右件一同再熬成煎
香圓煎
香圓(二十箇去皮取肉)白沙糖(十斤煉淨)
右件一同再熬成煎
株子煎
株子(一百箇取淨肉)白沙糖(五斤煉淨)
右件同熬成煎
紫蘇煎
紫蘇葉(五斤)乾木瓜(五斤)白沙糖(十斤煉淨)
右件一同熬成煎
金橘煎
金橘(五十箇去子取皮)白沙糖(三斤)
右件一同焚成煎
櫻桃煎
櫻桃(五十斤取汁)白沙糖(二十五斤)同熬成煎
桃煎
大桃(一百箇去皮切片取汁)白沙蜜(二十斤煉淨)
右件一同熬成煎
石榴漿
石榴子(十斤取汁)白沙糖(十斤煉淨)
右件一同熬成煎
小石榴煎
小石榴(二斗蒸熟去子研為泥)白沙蜜(十斤煉淨)
右件一同熬成煎
五味子舍兒別
新北五味(十斤去子水浸取汁)白沙糖(八斤煉淨)
右件一同熬成煎
赤赤哈納(係酸刺)
赤赤哈納(不以多少水浸取汁)
右件用銀石器内熬成膏
松子油
松子(不以多少去皮搗研為泥)
右件水絞取汁熬成取浮清油綿濾淨再熬澄清
杏子油
杏子(不以多少連皮搗碎)
右件水煑熬取浮油綿濾淨再熬成油
酥油
牛乳中取浮凝熬而為酥
醍醐油
取上等酥油約重千斤之上者煎熬過濾淨用
大磁瓮貯之冬月取瓮中心不凍者謂之醍醐
馬思哥油
取淨牛妳子不住手用阿赤(係打油木器也)打取浮凝
者為馬思哥油今亦云白酥油
枸𣏌茶
枸𣏌五斗水淘洗淨去浮麥焙乾用白布筒淨
去蒂萼黑色選揀紅熟者先用雀舌茶展溲碾
子茶芽不用次碾枸𣏌為細末每日空心用
匙頭入酥油攪勻温酒調下白湯亦可(忌與酪同食)
玉磨茶
上等紫筍五十斤篩筒淨蘇門炒米五十斤
篩筒淨一同拌和勻入玉磨内磨之成茶
金字茶
係江南湖州造進末茶
范殿帥茶
係江浙慶元路造進茶芽味色絶勝諸茶
紫筍雀舌茶
選新嫰芽蒸過為紫筍有先春次春探春味皆
不及紫筍雀舌
女須兒(出直北地面味温甘)西番茶(出本土味苦澀煎用酥油)
川茶藤茶夸茶(皆出四川)燕尾茶(出江浙江西)
孩兒茶(出廣南)温桑茶(出黑峪)
凡諸茶味甘苦微寒無毒去痰熱止渴利小便
消食下氣清神少睡
清茶
先用水滚過濾淨下茶芽少時煎成
炒茶
用鐡鍋燒赤以馬思哥油牛妳子茶芽同炒成
蘭膏
玉磨末茶三匙頭麺酥油同攪成膏沸湯點之
酥簽
金字末茶兩匙頭入酥油同攪沸湯點之
建湯
玉磨末茶一匙入碗内研勻百沸湯點之
香茶
白茶(一袋)龍腦成片者(三錢)
百藥煎(半錢)麝香(二錢)同研細用香粳米
熬成粥和成劑印作餅
泉水
甘平無毒治消渴反胃熱痢今西山有玉泉水甘
美味勝諸泉
井華水
甘平無毒主人九竅大驚出血以水噀面即住及
洗人目瞖投酒醋中令不損敗平旦汲者是也今
内府御用之水常於鄒店取之緣自至大初
武宗皇帝幸柳林飛放請
皇太后同往觀焉由是道經鄒店因渴思茶遂
命普闌奚國公金界奴朵兒只煎造公親詣諸井
選水惟一井水味頗清甘汲取煎茶以進
上稱其茶味特異
内府常進之茶味色兩絶乃
命國公於井所建觀音堂盖亭井上以欄翼之刻
石紀其事自後
御用之水日必取焉所造湯茶比諸水殊勝隣左有
井皆不及也此水煎熬過澄瑩如一常較其分兩
與別水增重
神仙服食
鐡甕先生瓊玉膏
此膏填精𥙷髄腸化為筋萬神具足五藏盈溢髄
血滿髮白變黑返老還童行如奔馬日進數服終
日不食亦不飢開通強志日誦萬言神識高邁夜
無夢想人年二十七歲以前服此一料可夀三百
六十歲四十五歲以前服者可夀二百四十歲六
十三歲以前服者可夀一百二十歲六十四歲以
上服者可夀百歲服之十劑絶其慾修隂功成地
仙矣一料分五處可救五人癰疾分十處可救十
人勞疾修合之時沐浴至心勿輕示人
新羅參(二十四兩去蘆)生地黃(一十六斤汁)
白茯苓(四十九兩去黑皮)白沙蜜(一十斤煉淨)
右件人參茯苓為細末蜜用生絹濾過地黃取自然
汁搗時不用銅鐡器取汁盡去滓用藥一處拌和勻
入銀石器或好磁器内封用淨紙二三十重封閉入
湯内以桑柴火煑三晝夜取出用蠟紙數重包瓶口
入井口去火毒一伏時取出再入舊湯内煑一日出
水氣取出開封取三匙作三盞祭天地百神焚香設
拜至誠端心每日空心酒調一匙頭
地仙煎
治腰膝疼痛一切腹内冷病令人顔色悅澤骨髄
堅固行及奔馬
山藥(一斤)杏仁(一升湯泡去皮尖)生牛妳子(二升)
右件將杏仁研細入牛妳子山藥拌絞取汁用新磁
瓶密封湯煑一日每日空心酒調一匙頭
金髄煎
延年益夀填精補髄久服髮白變黑返老還童
枸𣏌(不以多少採紅熟者)
右用無灰酒浸之冬六日夏三日於沙盆内研令爛
細然後以布袋絞取汁與前浸酒一同慢火熬成膏
扵淨磁器内封貯重湯煑之每服一匙頭入酥油少
許温酒調下
天門冬膏
去積聚風痰癲疾三䖝伏尸除瘟疫輕身益氣令
人不飢延年不老
天門冬(不以多少去皮去根鬚洗淨)
右件搗碎布絞取汁澄清濾過用磁器沙鍋或銀器
慢火熬成膏每服一匙頭空心温酒調下
道書八帝經
欲不畏寒取天門冬茯苓為末服之每日頻服大
寒時汗出單衣
抱朴子云
杜紫微服天門冬御八十妾有子一百四十人日
行三百里
列仙子云
赤松子食天門冬齒落更生細髮復出
神仙傳
甘始者太原人服天門冬在人間三百年
修真秘旨
神仙服天門冬一百日後怡泰和顔羸劣者強三
百日身輕三年身走如飛
抱朴子云
楚文子服地黃八年夜視有光手上車弩
抱朴子云
南陽文氏值亂逃於壷山飢困有人教之食术遂
不飢數年乃還鄕里顔色更少氣力轉勝
藥經云
必欲長生當服山精是蒼术也
抱朴子云
任季子服茯苓一十八年玉女從之能隱彰不食
榖面生光
孫真人枕中記
茯苓久服百日百病除二百日夜晝二服後役使
鬼神四年後玉女来侍
抱朴子云
陵陽仲子服遠志二十年有子三十人開書所見
便記不忘
東華真人煑石經
舜常登蒼梧山曰厥金玉香草即五加也服之延
年故云寧得一把五加不用金玉滿車寧得一斤
地榆安用明月寳珠昔魯定公母單服五加皮酒
以致長生如張子聲楊始建王叔才于世彦䓁皆
古人服五加皮酒而房室不絶皆夀三百歲有子
三二十人世世有服五加皮酒而獲年夀者甚衆
抱朴子云
趙他子服桂二十年足下毛生日行五百里力舉
千斤
列仙傳
偓佺食松子能飛行徤走如奔馬
神仙傳
松子不以多少研為膏空心温酒調下一匙頭日
三服則不飢渴久服日行五百里身輕體徤
神仙傳
治百節疼痛久風虚脚痺痛松節釀酒服之神驗
神仙傳
槐實扵牛膽中漬浸百日隂乾每日吞一枚十日
身輕二十日白髮再黑百日通神
食療云
枸𣏌葉能令人筋骨壮除風𥙷益去虚勞益陽事
春夏秋採葉冬採子可久食之
太清諸本草
七月七日採蓮花七分八月八日採蓮根八分九
月九日採蓮子九分隂乾食之令人不老
食療云
如腎氣虚弱取生栗子不以多少令風乾之每日
空心細嚼之三五箇徐徐嚥之
神仙服黃精成地仙
昔臨川有士人虐其婢婢乃逃入山中久之見野
草枝葉可愛即拔取食之甚美自是常食之久而
不飢遂輕徤夜息大木下聞草動以為虎懼而上
木避之及曉下平地其身豁然凌空而去或自一
峯之頂若飛鳥焉數歲其家採薪見之告其主使
捕之不得一日遇絶壁下以網三面圍之俄而騰
上山頂其主異之或曰此婢安有仙風道骨不過
靈藥服食遂以酒饌五味香美置往来之路觀其
食否果来食之遂不能遠去擒之問以述其故所
指食之草即黃精也謹按黃精寬中益氣𥙷五蔵
調良肌肉充實骨體堅強筋骨延年不老顔色鮮
明髮白再黑齒落更生
神枕法
漢武帝東廵泰山下見老翁鋤扵道背上有白光
高數尺帝怪而問之有道術否老翁對曰臣昔年
八十五時衰老垂死頭白齒落有道士者教臣服
棗飲水絶榖并作神枕法中有三十二物内二十
四物善以當二十四氣其八物毒以應八風臣行
轉少黑髮更生堕齒復出日行三百里臣今年一
百八十矣不能棄世入山顧戀子孫復還食榖又
巳二十餘年猶得神枕之力往不復老武帝視老
翁顔壯當如五十許人驗問其隣人皆云信然帝
乃從授其方作枕而不能随其絶榖飲水也
神枕方
用五月五日七月七日取山林柏以為枕長一尺
二寸高四寸空中容一斗二升以柏心赤者為盖
厚二分盖致之令密又使可開閉也又鑚盖上為
三行每行四十九孔凡一百四十七孔令容粟大
用下項藥
芎藭當歸白芷辛夷
杜衡白术藁本木蘭
蜀椒桂乾薑防風
人參桔梗白薇荆實
肉蓯蓉飛廉柏實薏苡仁
欵冬花白衡秦椒麋蕪
凡二十四物以應二十四氣
烏頭附子䔧蘆皂角
菵草凡石半夏細辛
八物毒者以應八風
右三十二物各一兩皆㕮咀以毒藥上安之滿枕中
用嚢以衣枕百日面有光澤一年體中諸疾一一皆
愈而身盡香四年白髮變黑齒落重生耳目聦明神
方驗秘不傳非人也武帝以問東方朔荅云昔女廉
以此傳玉青玉青以傳廣成子廣成子以傳黃帝近
者榖城道士淳于公枕此藥枕百餘歲而頭髮不白
夫病之来皆從陽脉起今枕藥枕風邪不得侵人矣
又雖以布囊衣枕猶當復以幃嚢重包之湏欲卧時
乃脫去之耳詔賜老翁疋帛老翁不受曰臣之於君
猶子之於父也子知道以上之扵父義不受賞又臣
非賣道者以陛下好善故進此耳帝止而更賜諸藥
神仙服食
菖蒲尋九節者窨乾百日為末日三服久服聦明
耳目延年益夀
神仙服食
胡麻食之能除一切痼疾久服長生肥徤人延年
不老
抱朴子
服五味十六年面色如玉入火不灼入水不濡
抱朴子云
韓聚服菖蒲十三年身上生毛日誦萬言冬袒不
寒須得石上生者一寸九節紫花尤善
食醫心鏡
藕實味甘平無毒𥙷中養氣清神除百病久服令
人止渴悅澤
日華子云
蓮子并石蓮去心久食令人心喜益氣止渴治腰
痛泄精瀉痢
日華子云
蓮花蘂久服鎮心益色駐顔輕身
日華子云
何首烏味甘無毒久服壯筋骨益精髄黑髭鬢令
人有子
四時所宜
春三月此謂發陳天地俱生萬物以榮夜卧早起廣
步於庭被髮緩形以使志生生而勿殺子而勿奪賞
而勿罰此春氣之應養生之道也逆之則傷肝夏為
寒變奉長者少
春氣温宜食麥以凉之不可一於温也禁温飲食及
熱衣服
夏三月此謂蕃秀天地氣交萬物華實夜卧卑起無
厭於日使志無怒使華英成秀使氣得泄若所愛在
外此夏氣之應養長之道也逆之則傷心秋為痎瘧
奉收者少冬至重病
夏氣熱宜食菽以寒之不可一於熱也禁温飲食飽
食濕地濡衣服
秋三月此謂容平天氣以急地氣以明早卧早起與
雞俱興使志安寧以緩秋形收歛神氣使秋氣平無
外其志使肺氣清此秋氣之應養收之道也逆之則
傷肺冬為飱泄奉藏者少
秋氣燥宜食麻以潤其燥禁寒飲食寒衣服
冬三月此謂閉藏水冰地坼無擾乎陽早卧晚起必
待日光使志若伏若匿若有私意若已有得去寒就
温無泄皮膚使氣亟奪此冬氣之應養藏之道也逆
之則傷腎春為痿厥奉生者少
冬氣寒宜食&KR0927;以熱性治其寒禁熱飲食温炙衣服
五味偏走
酸澀以收多食則膀胱不利為癃閉
苦燥以堅多食則三焦閉塞為嘔吐
辛味薰蒸多食則上走於肺榮衛不時而心洞
鹹味湧泄多食則外注扵脉胃竭咽燥而病渴
甘味弱劣多食則胃柔緩而䖝過故中滿而心悶
辛走氣氣病勿多食辛
鹹走血血病勿多食鹹
苦走骨骨病勿多食苦
甘走肉肉病勿多食甘
酸走筋筋病勿多食酸
肝病禁食辛宜食粳米牛肉葵棗之類
心病禁食鹹宜食小荳犬肉李韭之類
脾病禁食酸宜食大荳豕肉栗藿之類
肺病禁食苦宜食小麥羊肉杏薤之類
腎病禁食甘宜食黃&KR0927;雞肉桃葱之類
多食酸肝氣以津脾氣乃絶則肉胝䐢而唇揭
多食鹹骨氣勞短肥氣折則脉凝泣而變色
多食甘心氣喘滿色黑腎氣不平則骨痛而髮落
多食苦脾氣不濡胃氣乃厚則皮槁而毛拔
多食辛筋脉沮㢮精神乃央則筋急而爪枯
五榖為食五菓為助五肉為益五菜為充
氣味合和而食之則補精益氣
雖然五味調和食飲口嗜皆不可多也多者生疾少
者為益百味珍饌日有慎節是為上矣
食療諸病
生地黃雞
治腰背疼痛骨髄虚損不能久立身重氣乏盗汗
少食時復吐利
生地黃(半斤)飴糖(五兩)烏雞(一枚)
右三味先將雞去毛腸肚淨細切地黃與糖相和勻
内雞腹中以銅器中放之復置甑中蒸炊飯熟成取
食之不用塩醋唯食肉盡却飲汁
羊蜜膏
治虚勞腰痛欬嗽肺痿骨蒸
熟羊脂(五兩)熟羊髄(五兩)白沙蜜(五兩煉淨)
生姜汁(一合)生黃地汁(五合)
右五味先以羊脂煎令沸次下羊髄又令沸次下蜜
地黃生薑汁不住手攪微火熬數沸成膏每日空心
温酒調一匙頭或作羹湯或作粥食之亦可
羊藏羹
治腎虚勞損骨髄傷敗
羊肝肚腎心肺(各一具湯洗淨)牛酥(一兩)
胡椒(一兩)蓽撥(一兩)豉(一合)陳皮(二錢去白)
良薑(二錢)草菓(兩箇)葱(五莖)
右件先將羊肝等慢火煑令熟將汁濾淨和羊肝等
并藥一同入羊肚内縫合口令絹袋盛之再煑熟入
五味旋旋任意食之
羊骨粥
治虚勞腰膝無力
羊骨(一付全者槌碎)陳皮(二錢去白)良薑(二錢)
草菓(二箇)生薑(一兩)塩(少許)
右水三斗慢火熬成汁濾出澄清如常作粥或作羹
湯亦可
羊脊骨羹
治下元久虚腰腎傷敗
羊脊骨(一具全者搥碎)肉蓯容(一兩洗切作片)
草果(三箇)蓽撥(二錢)
右件水熬成汁濾去滓入葱白五味作麺羹食之
白羊腎羹
治虚勞陽道衰敗腰膝無力
白羊腎(二具切作片)肉蓯蓉(一兩酒浸切)
羊脂(四兩切作片)胡椒(二錢)陳皮(一錢去白)蓽撥(二錢)
草果(二錢)
右件相和入葱白塩醬煑作湯入麺&KR3904;子如常作羹
食之
猪腎粥
治腎虚勞損腰膝無力疼痛
猪腎(一對去脂膜切)粳米(三合)草果(二錢)
陳皮(一錢去白)縮砂(二錢)
右件先將猪腎陳皮等煑成汁濾去滓入酒少許次
下米成粥空心食之
枸𣏌羊腎粥
治陽氣衰敗腰脚疼痛五勞七傷
枸𣏌葉(一斤)羊腎(二對細切)葱白(一莖)
羊肉(半斤妙)
右四味拌勻入五味煑成汁下米熬成粥空腹食之
鹿腎羹
治腎虚耳聾
鹿腎(一對去脂膜切)
右件於豆豉中入粳米三合煑粥或作羹入五味空
心食之
羊肉羹
治腎虚衰弱腰脚無力
羊肉(半斤細切)蘿蔔(一箇切作片)草果(一錢)
陳皮(一錢去白)良薑(一錢)蓽撥(一錢)胡椒(一錢)
葱白(三莖)
右件水熬成汁入鹽醬熬湯下麺&KR3904;子作羹食之將
湯澄清作粥食之亦可
鹿蹄湯
治諸風虚腰脚疼痛不能踐地
鹿蹄(四隻)陳皮(二錢)草果(二錢)
右件煑令爛熟取肉入五味空腹食之
鹿角酒
治卒患腰痛暫轉不得
鹿角(新者長二三寸燒令赤)
右件内酒中浸二宿空心飲之立效
黑牛髄煎
治腎虚弱骨傷敗瘦弱無力
黑牛髄(半斤)生地黃汁(半斤)白沙蜜(半斤煉去蠟)
右三味和勻煎成膏空心酒調服之
狐肉湯
治虚弱五藏邪氣
狐肉(五斤湯洗淨)草果(五箇)&KR1190;砂(二錢)葱(一握)
陳皮(一餞去白)良薑(二錢)哈昔泥(一錢即阿魏)
右件水一斗煑熟去草菓等次下胡椒二錢薑黃一
錢醋五味調和勻空心食之
烏鷄湯
治虚弱勞傷心腹邪氣
烏雄鷄(一隻撏洗淨切作塊子)陳皮(一餞去白)良薑(一錢)
胡椒(二錢)草菓(二箇)
右件以葱醋醬相和入瓶内封口令煑熟空腹食
醍醐酒
治虚弱去風濕
醍醐(一盞)
右件以酒一杯和勻温飲之效驗
山藥飥
治諸虚五勞七傷心腹冷痛骨髄傷敗
羊骨(五七塊帶内)蘿蔔(一抆切作大片)葱白(一莖)
草果(五箇)陳皮(一錢去白)良薑(一錢)胡椒(二錢)
&KR1190;砂(二錢)山藥(二斤)
右件同煑取汁澄清濾去柤麺二斤山藥二斤煑熟
研泥搜麺作飥入五味空腹食之
山藥粥
治虚勞骨蒸久冷
羊肉(一斤去脂膜爛煑熟研泥)山藥(一斤煑熟研泥)
右件肉湯内下米三合煑粥空腹食之
酸棗粥
治虚勞心煩不得睡卧
酸棗仁(一椀)
右用水絞取汁下米三合煑粥空腹食之
生地黃粥
治虚弱骨蒸四肢無力漸漸羸瘦心煩不得睡卧
生地黃汁(一合)酸棗仁(水絞取汁二盞)
右件水煑同熬數沸次下米三合煑粥空腹食之
椒麺羹
治脾胃虚弱久患冷氣心腹結痛嘔吐不能下食
川椒(三錢炒為末)白麺(四兩)
右件同和勻入塩少許扵豆豉作麺條煑羹食之
蓽撥粥
治脾胃虚弱心腹冷氣痛妨悶不能食
蓽撥(一兩)胡椒(一兩)桂(五錢)
右三味為末每用三錢水三大碗入豉半合同煑令
熟去滓下米三合作粥空服食之
良薑粥
治心腹冷痛積聚停飲
高良薑(半兩為末)粳米(三合)
右件水三大椀煎高良薑至二椀去滓下米煑粥食
之效驗
吳茱萸粥
治心腹冷氣衝脇肋痛
吳茱萸(半兩水洗去涎焙乾炒為末)
右件以米三合一同作粥空腹食之
牛肉脯
治脾胃久冷不思飲食
牛肉(五斤去脂膜切作大片)胡椒(五錢)蓽撥(五錢)
陳皮(二錢去白)草果(二錢)&KR1190;砂(二錢)良薑(二錢)
右件為細末生薑汁五合葱汁一合塩四兩同肉拌
勻淹二日取出焙乾作脯任意食之
蓮子粥
治心志不寧𥙷中強志聦明耳目
蓮子(一升去心)
右件煑熟研如泥與粳米三合作粥空腹食之
雞頭粥
治精氣不足強志明耳目
鷄頭實(三合)
右件煑熟研如泥與粳米一合煑粥食之
鷄頭羹粉
治濕痺腰膝痛除暴疾益精氣強心志耳目聦明
鷄頭(磨成粉)羊脊骨(一付帶肉熬取汁)
右件用生薑汁一合入五味調和空心食之
桃仁粥
治心腹痛上氣咳嗽胸膈妨滿喘急
桃仁(三兩湯煑熟去尖皮研)
右件取汁和粳米同煑粥空腹食之
生地黃粥
治虚勞瘦弱骨蒸寒熱往来咳嗽唾血
生地黃汁(二合)
右件煑白粥臨熟時入地黃汁攪勻空腹食之
鯽魚羹
治脾胃虚弱泄痢久不瘥者食之立效
大鯽魚(二斤)大蒜(兩塊)胡椒(二錢)小椒(二錢)
陳皮(二錢)&KR1190;砂(二錢)蓽撥(二錢)
右件葱醬塩料物蒜入魚肚内煎熟作羹五味調和
令勻空心食之
炒黃麺
治泄痢腸胃不固
白麺(一斤炒令焦黃)
右件每日空心温水調一匙頭
乳餅麺
治脾胃虚弱赤白泄痢
乳餅(一箇切作豆子樣)
右件用麺拌煑熟空腹食之
炙黃鷄
治脾胃虚弱下痢
黃雌雞(隻撏淨)
右以鹽醬醋茴香小椒末同拌勻刷雞上令炭火炙
乾焦空腹食之
牛妳子煎蓽撥法
貞觀中太宗苦於痢疾衆醫不效問左右能治愈
者當重賞時有術士進此方用牛妳子煎蓽撥服
之立瘥
猯肉羹
治水腫浮氣腹脹小便澀少
猯肉(一斤細切)葱(一握)草果(三箇)
右件用小椒豆豉同煑爛熟入粳米一合作羹五味
調勻空腹食之
黃䳄鷄
治腹中水癖水腫
黃䳄鷄(一隻撏淨)草果(二錢)赤小豆(一升)
右件同煑熟空心食之
靑鴨羹
治十腫水病不瘥
靑頭鴨(一隻退淨)草果(五箇)
右件用赤小豆半升入鴨腹内煑熟五味調空心食
蘿蔔粥
治消渴舌焦口乾小便數
大蘿蔔(五箇煑熟絞取汁)
右件用粳米三合同水并汁煑粥食之
野鷄羹
治消渴口乾小便頻數
野雞(一隻撏淨)
右入五味如常法作羹臛食之
鵓鴿羹
治消渴飲水無度
白鵓鴿(一隻切作大片)
右件用土蘇一同煑熟空腹食之
鷄子黃
治小便不通
鷄子黃(一枚生用)
右件服之不過三服熟亦可食
葵菜羹
治小便癃閉不通
葵菜葉(不以多少洗擇淨)
右煑作羹入五味空腹食之
鯉魚湯
治消渴水腫黃疸脚氣
大鯉魚(一頭)赤小豆(一合)陳皮(二錢去白)
小椒(二錢)草果(二錢)
右件入五味調和勻煑熟空腹食之
馬齒菜粥
治脚氣頭面水腫心腹脹滿小便淋澀
馬齒菜(洗淨取汁)
右件和粳米同煑粥空腹食之
小麥粥
治消渴口乾
小麥(淘淨不以多少)
右以煑粥或炊作飯空腹食之
驢頭羹
治中風頭眩手足無力筋骨煩痛言語蹇澀
烏驢頭(一枚撏洗淨)胡椒(二錢)草果(二錢)
右件煑令爛熟入豆豉汁中五味調和空腹食之
驢肉湯
治風狂憂愁不樂安心氣
烏驢肉(不以多少切)
右件扵豆豉中爛煑熟入五味空心食之
狐肉羹
治驚風癲癎神情恍惚言語錯謬歌笑無度
狐肉(不以多少及五藏)
右件如常法入五味煑令爛熟空心食之
熊肉羹
治諸風脚氣痺痛不仁五緩筋急
熊肉(一斤)
右件於豆豉中入五味葱醬煑熟空腹食之
烏鷄酒
治中風背強舌直不得語目睛不轉煩熱
烏雌雞(一隻撏洗淨去腸肚)
右件以酒五升煑取酒二升去滓分作三服相繼服
之汁盡無時熬葱白生薑粥投之盖覆取汁
羊肚羹
治諸中風
羊肚(一枚洗淨)粳米(二合)葱白(數莖)豉(半合)
蜀椒(去目閉口者炒出汗三十粒)生薑(二錢半細切)
右六味拌勻入羊肚内爛煑熟五味調和空心食之
葛粉羹
治中風心脾風熱言語蹇澀精神昏憤手足不遂
葛粉(半斤搗取粉四兩)荆芥穗(一兩)豉(三合)
右三味先以水煑荆芥豉六七沸去滓取汁次將葛
粉作索麺於汁中煑熟空腹食之
荆芥粥
治中風言語蹇澀精神昏憒口面喎斜
荊芥穗(一兩)薄荷葉(一兩)豉(三合)白粟米(三合)
右件以水四升煑取三升去滓下米煑粥空腹食之
麻子粥
治中風五藏風熱語言蹇澀手足不遂大腸滯澀
冬麻子(二兩炒去皮研)白粟米(三合)薄荷葉(一兩)
荆芥穗(一兩)
右件水三升煑薄荷荆芥去滓取汁入麻子仁同煑
粥空腹食之
惡實菜(即牛旁子又名鼠粘子)
治中風燥熱口乾手足不遂及皮膚熱瘡
惡實菜葉(嫰肥者)酥油
右件以湯煑惡實葉三五升取出以新水淘過布絞
取汁入五味酥點食之
烏驢皮湯
治中風手足不遂骨節煩疼心燥口眼面目喎斜
烏驢皮(一張撏洗淨)
右件蒸熟細切如條於豉汁中入五味調和勻煑過
空心食之
羊頭膾
治中風頭眩羸瘦手足無力
白羊頭(一枚撏洗淨)
右件蒸令爛熟細切以五味汁調和膾空腹食之
野猪臛
治久痔野鷄病下血不止肛門腫滿
野猪肉(二斤細切)
右件煑令爛熟入五味空心食之
獺肝羹
治久痔下血不止
獺肝(一付)
右件煑熟入五味空腹食之
鯽魚羹
治久痔腸風大便常有血
大鯽魚(一頭新鮮者洗淨切作片)小椒(二錢為未)草果(一錢為末)
右件用葱三莖煑熟入五味空腹食之
服藥食忌
但服藥不可多食生芫荽及蒜雜生菜諸滑物肥猪
肉犬肉油膩物魚膾腥膻等物及忌見喪尸産婦淹
穢之事又不可食陳臭之物
有术勿食桃李雀肉胡荽蒜青魚等物
有蔾蘆勿食猩肉
有巴豆勿食蘆笋及野猪肉
有黃連桔梗勿食猪肉
有地黃勿食蕪荑
有半夏菖蒲勿食飴糖及羊肉
有細辛勿食生菜
有甘草勿食菘菜海藻
有牡丹勿食生胡荽
有商陸勿食犬肉
有常山勿食生葱生菜
有空青朱砂勿食血(凡服藥通忌食血)
有茯苓勿食醋
有鼈甲勿食莧菜
有天門冬勿食鯉魚
凡久服藥通忌
未不服藥又忌滿日
正五九月忌巳日
二六十月忌寅日
三七十一月忌亥日
四八十二月忌申日
食物利害
盖食物有利害者可知而避之
麺有鄓氣不可食生料色臭不可用
漿老而飯溲不可食煑肉不變色不可食
諸肉非宰殺者勿食諸肉臭敗者不可食
諸腦不可食凡祭肉自動者不可食
猪羊疫死者不可食曝肉不乾者不可食
馬肝牛肝皆不可食兔合眼不可食
燒肉不可用桑柴火獐鹿麋四月至七月勿食
二月内勿食兔肉諸肉脯忌米中貯之有毒
魚餒者不可食羊肝有孔者不可食
諸鳥自閉口者勿食蟹八月後可食餘月勿食
蝦不可多食無鬚及腹下丹煑之白者皆不可食
臘月脯腊之属或經雨漏所漬䖝鼠嚙殘者勿食
海味糟藏之属或經濕熱變損日月過久者勿食
六月七月勿食鴈鯉魚頭不可食毒在腦中
諸肝青者不可食五月勿食鹿傷神
九月勿食犬肉傷神十月勿食熊肉傷神
不時者不可食諸果核未成者不可食
諸果落地者不可食諸果䖝傷者不可食
桃杏雙仁者不可食蓮子不去心食之成霍亂
甜瓜雙蒂者不可食諸瓜沉水者不可食
蘑菰勿多食發病榆仁不可多食令人瞑
菜着霜者不可食櫻桃勿多食令人發風
葱不可多食令人虚芫荽勿多食令人多忘
竹笋勿多食發病木耳赤色者不可食
三月勿食蒜昏人目二月勿食蓼發病
九月勿食着霜瓜四月勿食胡荽生狐臭
十月勿食椒傷人心五月勿食韮昏人五藏
食物相反
盖食不欲雜雜則或有所犯知者分而避之
馬肉不可與倉米同食
馬肉不可與蒼耳薑同食
猪肉不可與牛肉同食
羊肝不可與椒同食傷心
兔肉不可與薑同食成霍亂
羊肝不可與猪肉同食
牛肉不可與栗子同食
羊肚不可與小豆梅子同食傷人
羊肉不可與魚膾酪同食
猪肉不可與芫荽同食爛人腸
馬妳子不可與魚膾同食生癥瘕
鹿肉不可與鮠魚同食
麋鹿不可與鰕同食麋肉脂不可與梅李同食
牛肝不可與鮎魚同食生風
牛腸不可與犬肉同食
鷄肉不可與魚汁同食生癥瘕
鵪鶉肉不可與猪肉同食面生黑
鵪鶉肉不可與菌子同食發痔
野鷄不可與蕎麺同食生䖝
野鷄不可與胡桃蘑菰同食
野鷄卵不可與葱同食生䖝
雀肉不可與李同食鷄子不可與鼈肉同食
鷄子不可與生葱蒜同食損氣
鷄肉不可與兔肉同食令人泄瀉
野鷄不可與鯽魚同食
鴨肉不可與鼈肉同食
野鷄不可與猪肝同食
鯉魚不可與犬肉同食
野雞不可與鮎魚同食食之令人生癲疾
鯽魚不可與糖同食鯽魚不可與猪肉同食
黃魚不可與喬麺同食
蝦不可與猪肉同食損精
蝦不可與糖同食蝦不可與鷄肉同食
大豆黃不可與猪肉同食
&KR0927;米不可與葵菜同食發病
小豆不可與鯉魚同食
楊梅不可與生葱同食
柿梨不可與蟹同食李子不可與鷄子同食
棗不可與蜜同食李子菱角不可與蜜同食
葵菜不可與糖同食生葱不可與蜜同食
萵苣不可與酪同食竹笋不可與糖同食
蓼不可與魚膾同食莧菜不可與鼈肉同食
韮不可與酒同食苦苣不可與蜜同食
薤不可與牛肉同食生癥瘕
芥末不可與兔肉同食生瘡
食物中毒
諸物品類有根性本毒者有無毒而食物成毒者有
雜合相畏相惡相反成毒者人不戒慎而食之致傷
腑臓和亂腸胃之氣或輕或重各随其毒而為害随
毒而觧之
如飲食後不知記何物毒心煩滿悶者急煎苦參
汁飲令吐出或煑犀角汁飲之或苦酒好酒煑
飲皆良
食菜物中毒取鷄糞焼灰水調服之或甘草汁或
煑葛根汁飲之胡粉水調服亦可
食瓜過多腹脹食塩即消
食蘑菰菌子毒地漿觧之
食菱角過多腹脹滿悶可暖酒和薑飲之即消
食野山芋毒土漿觧之
食瓠中毒煑&KR0927;穰汁飲之即解
食諸雜肉毒及馬肝漏脯中毒者燒猪骨灰調服
或芫荽汁飲之或生韮汁亦可
食牛羊肉中毒煎甘草汁飲之
食馬肉中毒嚼杏仁即消或蘆根汁及好酒皆可
食犬肉不消成䐜脹口乾杏仁去皮尖水煑飲之
食魚膾過多成蟲瘕大黃汁陳皮末同塩湯服之
食蟹中毒飲紫蘇汁或冬瓜汁或生藕汁觧之乾
蒜汁蘆根汁亦可
食魚中毒陳皮汁蘆根及大黃大豆朴消汁皆可
食鴨子中毒煑秫米汁觧之
食鷄子中毒可飲醇酒醋觧之
飲酒大醉不觧大豆汁葛花椹子柑子皮汁皆可
食牛肉中毒猪脂煉油一兩每服一匙頭温水調
下即觧
食猪肉中毒飲大黃汁或杏仁汁朴消汁皆可觧
禽獸變異
禽獸形類依本體生者猶分其性質有毒無毒者况
異像變生豈無毒乎倘不慎口致生疾病是不察矣
獸岐尾馬蹄夜目羊心有孔肝有青黑
鹿豹文羊肝有孔黑雞白首白馬青蹄
羊獨角白羊黑頭黑羊白頭白鳥黃首
羊六角白馬黑頭鷄有四距曝肉不燥
馬生角牛肝葉孤蟹有獨螯魚有眼睫
蝦無鬚肉入水動肉經宿暖魚無腸膽腮
肉落地不沾土魚目開合及腹下丹
飲膳正要卷第二
飲膳正要卷第三
米糓品
稻米味甘苦平無毒主温中令人多熱大便堅不可
多食即糯米也(蘇門者為上釀酒者多用)
粳米味甘苦平無毒主益氣止煩止洩和胃氣長肌
餳味甘微温無毒𥙷虚乏止渴去血建脾治嗽小兒
誤吞錢取一斤漸漸盡食之即出
蜜味甘平微温無毒主心腹邪氣諧驚癎𥙷五藏不
足氣益中止痛解毒明耳目和百藥除衆病
麹味甘大暖療藏府中風氣調中益氣開胃消食𥙷
虚冷陳久者良
醋味酸温無毒消癰腫散水氣殺邪毒破血運除癥
塊堅積醋有數種(酒醋棗醋桃醋麥醋葡萄醋采醋為上入藥用)
醬味醎酸冷無毒除熱止煩殺百藥熱湯火毒殺一
切魚肉菜𬞞毒豆醬主治勝麵醬陳久者尤良
豉味苦寒無毒主傷寒頭痛煩燥滿悶
塩味醎温無毒主殺鬼蠱邪疰毒傷寒吐胷中痰癖
止心腹卒痛多食傷肺令人咳嗽失顔色
酒味苦甘辣大熱有毒主行藥勢殺百邪通血脉厚
腸胃潤皮膚消憂愁多飲損夀傷神易人本性酒
有數般唯醖釀以随其性
虎骨酒以酥炙虎骨搗碎釀酒治骨節疼痛風
疰冷痺痛
枸𣏌酒以甘州枸杞依法釀酒補虚弱長肌肉
益精氣去冷風壮陽道
地黃酒以地黃絞汁釀酒治虚弱壮筋骨通血
脉治腹内痛
松節酒仙方以五月五日採松節剉碎煮水釀
酒治冷風虛骨弱脚不能履地
茯苓酒仙方依法茯苓釀酒治虛勞壮筋骨延
年益夀
松根酒以松樹下撅坑置瓮取松根津液釀酒
治風壮筋骨
羊羔酒依法作酒大𥙷益人
五加皮酒五加皮浸酒或依法釀酒治骨弱不
能行走久服壮筋骨延年不老
腽肭臍酒治腎虚弱壮腰膝大𥙷益人
小黃米酒性熱不宜多飲昏人五藏煩熱多睡
葡萄酒益氣調中耐飢強志酒有數等有西番
者有哈刺火者有平陽太原者其味都不及
哈刺火者田地酒最佳
阿刺吉酒味甘辣大熱有大毒主消冷堅積去
寒氣用好酒蒸熬取露成阿刺吉
速兒麻酒又名撥糟味微甘辣主益氣止渴多
飲令人膨脹生痰
獸品
牛肉味甘平無毒主消渴止啘洩安中益氣𥙷脾胃
牛髓𥙷中填精髓牛酥凉益心肺止渴嗽潤
毛髮除肺痿心熱吐血牛酪味甘酸寒無毒主
熱毒止消渴除&KR0909;中虚熱身面熱瘡牛乳腐微
狼肉味醎性熱無毒主補益五藏厚腸胃填精髄腹
有冷積者宜食之味勝狐犬肉狼喉嗉皮熟成
皮條勒頭去頭痛狼皮熟作番皮大暖狼尾
馬&KR0909;堂前帶之辟邪令馬不驚狼牙帶之辟邪
禽品
丹雄鷄味甘平微温無毒主婦人崩中漏下赤白𥙷
虚温中止血白雄鷄味酸無毒主下氣療狂邪
補中安五藏治消渴烏雄雞味甘酸無毒主𥙷
中止痛除心腹惡氣虚弱者冥食之烏䳄雞味
甘温無毒主風寒濕痺五緩六急中惡腹痛及傷
折骨疼安胎血療乳難黃䳄鷄味酸平無毒主
傷中消渴小便數不禁腸澼洩痢𥙷五藏先患骨
熱者不可食鷄子益氣多食令人有聲主産後
痢與小兒食之止痢日華子云鷄子鎮心安五藏
其白微寒療目赤熱痛除心下伏熱止煩滿欬逆
雀肉味甘無毒性熱壯陽道令人有子冬月者良
蒿雀味甘温無毒食之益陽道美於諸雀
紅麹味甘平無毒建脾益氣温中淹魚肉内用
黑子兒味甘平無毒開胃下氣燒餅内用極香美
馬思荅吉味苦香無毒去邪惡氣温中利膈順氣止
痛生津解渴令人口香(生回回地面云是極香種類)
咱夫蘭味甘平無毒主心憂欝積氣悶不散久食令
人心喜(即是回回地面紅花未詳是否)
哈昔泥味辛温無毒主殺諸䖝去臭氣破癥瘕下惡
除邪解蠱毒(即阿魏)
穏展味辛温苦無毒主殺䖝去臭其味與阿魏同又
云即阿魏樹根淹羊肉香味甚美
胭脂味辛温無毒主産後血運心腹絞痛可傅遊腫
梔子味苦寒無毒主五内邪氣療目赤熱利小便
蒲黃味甘平無毒治心腹寒熱利小便止血疾
回回靑味甘寒無毒解諸藥毒可傅熱毒瘡腫
飲膳正要卷第三
