長物志卷二明文震亨撰
花木
弄花一歲看花十日故幃箔映蔽鈴索護持非徒富貴
容也第繁花襍木宜以畞計乃若庭除檻畔必以虬枝
古榦異種竒名枝葉扶疎位置疎密或水邊石際横偃
斜披㦯一望成林㦯孤枝獨秀艸花不可繁雜隨處植
之取其四時不斷皆入圖畫又如桃李不可植扵庭除
似宜遠望紅梅絳桃俱借以點綴林中不宜多植梅生
山中有苔蘚者移置藥欄最古杏花差不耐久開時多
值風雨僅可作片時玩蠟梅冬月最不可少他如豆棚
菜圃山家風味固自不惡然必闢隙地數頃别為一區
若扵庭除種植便非韻事更有石磉木柱架縛精整者
愈入惡道至扵秇蘭栽菊古各有方時取以課園丁考
職事亦幽人之務也志花木第二
牡丹芍藥
牡丹稱花王芍藥稱花相俱花中貴裔栽植賞玩不可
毫涉酸氣用文石為欄參差數級以次列種花時設燕
用木為架張碧油幔扵上以蔽日色夜則懸燈以照忌
二種並列忌置木桷及盆盎中
玉蘭
宜種廳事前對列數株花時如玉圃瓊林最稱絶勝别
有一種紫者名木筆不堪與玉蘭作婢古人稱辛夷即
此花然輞川辛夷塢木蘭柴不應複名當是二種
海棠
昌州海棠有香今不可得其次西府為上貼梗次之垂
絲又次之余以垂絲嬌媚眞如妃子醉態較二種尤勝
木瓜花似海棠故亦有木瓜海棠但木瓜花在葉先海
棠花在葉後為差别耳别有一種曰秋海棠性喜隂濕
宜種背隂階砌秋花中此為最艷亦宜多植
山茶
蜀茶滇茶俱貴黃者尤不易得人家多以配玉蘭以其
花同時而紅白爛然差俗又有一種名醉楊妃開向雪
中更自可愛
桃
桃為仙木能制百鬼種之成林如入武陵桃源亦自有
致第非盆盎及庭除物桃性早實十年輒枯故稱短命
花碧桃人面桃差久較凡桃更美池邊宜多植若桃柳
相間便俗
李
桃花如麗姝歌舞場中定不可少李如女道士宜置烟
霞泉石間但不必多種耳别有一種名郁李子更美
杏
杏與朱李蟠桃皆堪鼎足花亦柔媚宜築一臺雜植數
十夲
梅
幽人花伴梅實專房取苔護蘚封枝稍古者移植石岩
或庭際最古另種數畞花時坐卧其中令神骨俱清綠
萼更勝紅梅差俗更有虬枝屈曲置盆盎中者極竒蠟
梅磬口為上荷花次之九英最下寒月庭際亦不可無
瑞香
相𫝊廬山有比丘晝寢夢中聞花香寤而求得之故名
睡香四方竒異謂花中祥瑞故又名瑞香别名麝囊又
有一種金邊者人特重之枝既粗俗香復酷烈能損羣
花稱為花賊信不虛也
薔薇木香
嘗見人家園林中必以竹為屏牽五色薔薇于上架木
為軒名木香棚花時雜坐其下此何異酒食肆中然二
種非屏架不堪植或移着閨閤供士女採掇差可别有
一種名黃薔薇最貴花亦爛漫悅目更有野外叢生者
名野薔薇香更濃郁可比玫瑰他如寶相金沙羅金鉢
盂佛見笑七姊妺十姊妺刺桐月桂等花姿態相似種
法亦同
玫瑰
玫瑰一名徘徊花以結為香囊芬氲不絶然實非幽人
所宜佩嫰條叢刺不甚雅觀花色亦微俗宜充食品不
宜簪帶吳中有以畞計者花時獲利甚夥
紫荆棣棠
紫荆枝幹枯索花如綴珥形色香韻無一可者特以京
兆一事為世所述以比嘉木余謂不如多種棣棠猶得
風人之旨
葵花
葵花種類莫定初夏花繁葉茂最為可觀一曰戎葵竒
態百出宜種曠處一曰錦葵其小如錢文采可玩宜種
階除一曰向日别名西番蓮最惡秋時一種葉如龍爪
花作鵝黃者名秋葵最佳
罌粟
以重臺千葉者為佳然單葉者子必滿取供清味亦
不惡藥欄中不可缺此一種
薇花
薇花四種紫色之外白色者曰白薇紅色者曰紅薇紫
𢃄藍色者曰翠薇此花四月開九月歇俗稱百日紅山
園植之可稱耐久朋然花但宜遠望北人呼猴郎達樹
以樹無皮猴不能捷也其名亦竒
芙蓉
宜植池&KR1804;臨水為佳若他處植之絶無丰致有以靛紙
蘸花蕊上仍裹其尖花開碧色以為佳此甚無謂
萱花
蘐草忘憂亦名宜男更可供食品巖間牆角最宜此種
又有金萱色淡黃香甚烈義興山谷遍滿吳中甚少他
如紫白蛺蝶春羅秋羅鹿葱洛陽石竹皆此花之附庸
也
薝葡
一名越桃一名林蘭俗名梔子古稱禪友出自西域宜
種佛室中其花不宜近嗅有微細蟲入人鼻孔齋閣可
無種也
玉簪
潔白如玉有微香秋花中亦不惡但宜牆邊連種一帶
花時一望成雪若植盆石中最俗紫者名紫萼不佳
金錢
午開子落故名子午花長過尺許扶以竹箭乃不傾欹
種石畔尤可觀
藕花
藕花池塘最勝或種五色官缸供庭除賞玩猶可缸上
忌設小朱欄花亦當取異種如並頭重臺品字四面觀
音碧蓮金邊等乃佳白者藕勝紅者房勝不可種七石
酒缸及花缸内
水仙
水仙二種花高葉短單瓣者佳冬月宜多植但其性不
耐寒取極佳者移盆盎置几案間次者雜植松竹之下
或古梅竒石間更雅馮夷服花八石得為水仙其名最
雅六朝人乃呼為雅蒜大可軒渠
鳳仙
號金鳳花宋避李后諱改為好兒女花其種易生花葉
俱無可觀更有以五色種子同納竹筒花開五色以為
竒甚無謂花紅能染指甲然亦非美人所宜
茉莉素馨百合
夏夜最宜多置風輪一鼔滿室清芬章江編籬插棘俱
用茉莉花時千艘俱集虎丘故花市初夏最盛培養得
法亦能隔歲彂花第枝葉非几案物不若夜合可供瓶
玩
杜鵑
花極爛漫性喜隂畏熱宜置樹下隂處花時移置几案
間别有一種名映山紅宜種石岩之上又名羊躑躅
秋色
吴中稱雞冠雁來紅十樣錦之屬名秋色秋深雜彩爛
然俱堪點綴然僅可植廣庭若幽窗多種便覺蕪雜鷄
冠有矮腳者種亦竒
松
松柏古雖並稱然最高貴者必以松為首天目最上然
不易種取栝子松植堂前廣庭或廣臺之上不妨對偶
齋中宜植一株下用文石為臺或太湖石為欄俱可水
仙蘭蕙萱草之屬雜&KR0034;其下山松宜植土岡之上龍鱗
既成濤水相應何減五株九里哉
木槿
花中最賤然古稱舜華其名最遠又名朝菌編籬野&KR1804;
不妨間植必稱林園佳友未之敢許也
桂
叢桂開時真稱香窟宜闢地二畞取各種並植結亭其
中不得顔以天香小山等語更勿以他樹雜之樹下地
平如掌潔不容唾花落地即取以充食品
柳
順插為楊倒插為柳更須臨池種之柔條拂水弄綠搓
黃大有逸致且其種不生蟲更可貴也西湖柳亦佳頗
涉脂粉氣白楊風楊俱不入品
黃楊
黃楊未必厄閏然實難長長丈餘者綠葉古株最可愛
玩不宜植盆盎中
芭蕉
綠窗分映但取短者為佳盖高則葉為風所碎耳冬月
有去梗以稻艸覆之者過三年即生花結甘露亦甚不
必又作盆玩者更可笑不如㯶櫚為雅且為塵尾蒲團
更適用也
槐榆
宜植門庭板扉綠映真如翠幄槐有一種天然樛屈枝
葉皆倒垂蒙密名盤槐亦可觀他如石楠冬青杉柏皆丘
壠間物非園林所尚也
梧桐
青桐有佳蔭株綠如翠玉宜種廣庭中當日令人洗拭
且取枝梗如畫者若直上而旁無他枝如拳如盖及生
棉者皆所不取其子亦可點茶生扵山岡者曰岡桐子
可作油
椿
椿樹高聳而枝葉疎與樗不異香曰椿臭曰樗圃中沿
牆宜多植以供食
銀杏
銀杏株葉扶疎新綠時最可愛吴中刹宇及舊家名園
大有合抱者新植似不必
烏臼
秋晚葉紅可愛較楓樹更耐久茂林中有一株兩株不
减石徑寒山也
竹
種竹宜築土為壠環水為谿小橋斜渡陟級而登上畱
平臺以供坐臥科頭散髮儼如萬竹林中人也否則闢
地數畞盡去雜樹四週石壘令稍高以石柱朱欄圍之
竹下不畱纖塵片葉可席地而坐或留石臺石櫈之屬
竹取長枝巨幹以毛竹為第一然宜山不宜城城中則
護基笋最佳竹不甚雅粉筋斑紫四種俱可燕竹最下
慈姥竹即桃枝竹不入品又有木竹黃菰竹篛竹方竹
黃金間碧玉觀音鳳尾金銀諸竹忌種花欄之上及庭
中平植一帶牆頭直立數竿至如小竹叢生曰瀟湘竹
宜扵石巖小池之畔留植數枝亦有幽致種竹有疎種
密種淺種深種之法疎種謂三四尺地方種一窠欲其
土虛行鞭密種謂竹種雖疎然每窠卻種四五竿欲其
根密淺種謂種時入土不深深種為入土雖不深上以
田泥壅之如法無不茂盛又棕竹三等曰筋頭曰短柄
二種枝短葉垂堪植盆盎曰樸竹節稀葉硬全欠溫雅
但可作扇骨料及畫义柄耳
菊
吴中菊盛時好事家必取數百本五色相間高下次列
以供賞玩此以誇富貴容則可若眞能賞花者必覓異
種用古盆盎植一枝兩枝莖挺而秀葉密而肥至花發
時置几榻間坐卧把玩乃為得花之性情甘菊惟蕩口
有一種枝曲如偃盖花密如鋪錦者最竒餘僅可收花
以供服食野菊宜着籬落間菊有六要二防之法謂
胎養土宜扶植雨暘修葺灌溉防蟲及雀作窠時必
來摘葉此皆園丁所宜知又非吾輩事也至如瓦料盆
及合兩瓦為盆者不如無花為愈矣
蘭
蘭出自閩中者為上葉如劔芒花高扵葉離騷所謂秋
蘭兮青青綠葉兮紫莖者是也次則贑州者亦佳此
俱山齋所不可少然每處僅可置一盆多則類虎丘花
市盆盎須覓舊龍泉均州内府供春絶大者忌用花缸
牛腿諸俗製四時培植春日葉芽已彂盆土已肥不可
沃肥水常以塵帚拂拭其葉勿令塵垢夏日花開葉嫰
勿以手搖動待其長茂然後拂拭秋則微撥開根土以
米泔水少許注根下勿漬汚葉上冬則安頓向陽暖室
天晴無風舁出時時以盆轉動四面令勻午後即收入
勿令霜雪侵之若葉黑無花則隂多故也治蟻虱惟以
大盆㦯缸盛水浸逼花盆則蟻自去又治葉虱如白點
以水一盆滴香油少許扵内用綿蘸水拂拭亦自去矣
此秇蘭簡便法也又有一種出杭州者曰杭蘭出陽羡
山中者名興蘭一幹數花者曰蕙此皆可移植石巖之
下須得彼中原本則歲歲發花珍珠風蘭俱不入品箬
蘭其葉如箬似蘭無馨艸花竒種金粟蘭名賽蘭香特
甚
瓶花
堂供必高瓶大枝方快人意忌繁雜如縛忌花瘦扵瓶
忌香煙燈煤燻觸忌油手拈弄忌井水貯瓶味鹹不宜
扵花忌以插花水入口梅花秋海棠二種其毒尤甚冬
月入硫黃扵瓶中則不凍
盆玩
盆玩時尚以列几案間者為第一列庭榭中者次之余
持論則反是最古者以天目松為第一高不過二尺短
不過尺許其本如臂其針若簇結為馬遠之欹斜詰曲
郭熙之露頂張拳劉松年之偃亞層疊盛子照之拖拽
軒翥等狀栽以佳器槎牙可觀又有古梅蒼蘚鱗皴苔
鬚垂滿含花吐葉歴久不敗者亦古若如時尚作沉香
片者甚無謂盖木片生花有何趣味真所謂以耳食者
矣又有枸杞及水冬青野䄖檜柏之屬根若龍蛇不露
束縛鋸截痕者俱高品也其次則閩之水竹杭之虎刺
尚在雅俗間乃若菖蒲九節神仙所珍見石則細見土
則粗極難培飬吴人洗根澆水竹翦修淨謂朝取葉間
垂露可以潤眼意極珍之余謂此宜以石子鋪一小庭
遍種其上雨過青翠自然生香若盆中栽植列几案間
殊為無謂此與蟠桃雙果之類俱未敢随俗作好也他
如春之蘭蕙夏之夜合黃香萱夾竹桃花秋之黃密矮
菊冬之短葉水仙及美人蕉諸種俱可随時供玩盆以
青綠古銅白定官哥等窑為第一新製者五色内窑及
供春粗料可用餘不入品盆宜圓不宜方尤忌長狹石
以靈壁英石西山佐之餘亦不入品齋中亦僅可置一
二盆不可多列小者忌架扵朱几大者忌置扵官磚得
舊石櫈或古石蓮磉為座乃佳
長物志卷二
