長物志卷四明文震亨撰
禽魚
語鳥拂閣以低飛游魚排荇而徑度幽人會心輒令竟
日忘倦顧聲音顔色飲啄態度遠而巢居穴處眠沙泳
浦戲廣浮深近而穿屋賀厦知歲司晨啼春噪晚者品
類不可勝紀丹林綠水豈令凡俗之品闌入其中故必
疏其雅潔可供清玩者數種令童子愛養餌飼得其性
情庶幾馴鳥雀狎鳬魚亦山林之經濟也志禽魚第四
鶴
華亭鶴窠村所出具體高俊綠足龜文最為可愛江陵
鶴津維揚俱有之相鶴但取標格竒俊唳聲清亮頸欲
細而長足欲瘦而節身欲人立背欲直削蓄之者當築
廣臺㦯高岡土壠之上居以茅菴隣以池沼飼以魚穀
欲教以舞俟其飢置食扵空野使童子拊掌頓足以誘
之習之既熟一聞拊掌即便起舞謂之食化空林别墅
白石青松惟此君最宜其餘羽族俱未入品
鸂鶒
鸂鶒能勅水故水族不能害蓄之者宜扵廣池巨浸十
數為羣翠毛朱喙燦然水中他如烏喙白鴨亦可蓄一
二以代鵝羣曲欄垂柳之下游泳可玩
鸚鵡
鸚鵡能言然須教以小詩及韻語不可令聞市井鄙俚
之談聒然盈耳銅架食缸俱須精巧然此鳥及錦鷄孔
雀倒挂吐綬諸種皆斷為閨閤中物非幽人所需也
百舌畫眉鸜鵒
飼養馴熟緜蠻軟語百種雜出俱極可聽然亦非幽齋
所宜或扵曲廊之下雕籠畫檻點綴景色則可吴中最
尚此鳥余謂有禽癖者當覓茂林高樹聽其自然弄聲
尤覺可愛更有小鳥名黃頭好鬭形既不雅尤屬無謂
朱魚
朱魚獨盛吴中以色如辰州朱砂故名此種最宜盆蓄
有紅而帶黃色者僅可點綴陂池
魚類
初尚純紅純白繼尚金盔金鞍錦被及印頭紅裹頭紅
連腮紅首尾紅鶴頂紅繼又尚墨眼雪眼硃眼紫眼瑪
瑙眼琥珀眼金管銀管時尚極以為貴又有堆金砌玉
落花流水蓮臺八瓣隔斷紅塵玉帶圍梅花片波浪紋
七星紋種種變熊難以盡述然亦随意定名無定式也
藍魚白魚
藍如翠白如雪廹而視之腸胃俱見此即朱魚别種亦
貴甚
魚尾
自二尾以至九尾皆有之第美鍾扵尾身材未必佳盖
魚身必洪纖合度骨肉停勻花色鮮明方入格
觀魚
宜早起日未出時不論陂池盆盎魚皆蕩漾扵清泉碧
沼之間又宜凉天夜月倒影插波時時驚鱗潑刺耳目
為醒至如微風披拂琮琮成韻雨過新漲縠紋皺綠皆
觀魚之佳境也
吸水
盆中換水一兩日即底積垢膩宜用湘竹一段作吸水
筒吸去之倘過時不吸色便不鮮美故佳魚池中斷不
可蓄
水缸
有古銅缸大可容二石青綠四裹古人不知何用當是
穴中注油點燈之物今取以蓄魚最古其次以五色内
府官窑瓷州所燒純白者亦可用惟不可用宜興所燒
花缸及七石牛腿諸俗式余所以列此者實以備清玩
一種若必按圖而索亦為板俗
長物志卷四
