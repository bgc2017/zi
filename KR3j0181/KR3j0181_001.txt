事實類苑卷一宋江少虞撰
祖宗聖訓
太祖
太祖性至仁雖用兵亦戒殺戮親征太原道經潞州麻
衣和尚院躬禱於佛前曰此止以弔伐為意誓不殺一
人開寳中遣將平金陵親召曹彬潘美戒之曰城陷之
日慎毋殺戮設若困鬭則李煜一門不可加害故彬於
江南得王師弔伐之體由聖訓丁寧也初梁太祖因宣
武府第修之為建昌宮晉改命曰太寧宫周世宗復加
營繕猶未盡如王者之制太祖始命改營之一如洛陽
之制既成太祖坐正殿令洞開諸門直望之謂左右曰
此如我心少有邪曲人皆見之
錢俶入朝太祖眷禮甚厚然自宰相以下皆乞留俶而
取其地太祖不從賜還本國復宴餞於便殿屢勸以巨
觥陛辭之日俶感泣再拜太祖命於殿内取一黃袱封
識甚密以賜且戒以塗中密觀洎即塗啟之凡數十軸
皆羣臣所上章䟽俶自是益感懼江南平遂乞納土
秦亭之西地夕陽鎮産巨材森鬱綿亘不知其極止利
於戎建隆初國朝方議營造尚書高防知秦州郡地數
百里築堡阨其要募兵千餘人為採造務與戎約曰渭
之北戎有之渭之南秦有之果獲材數萬本為桴蔽渭
而上後蕃部率帳屬絶渭奪筏殺防兵出師與我戰我
兵剪戮甚衆生擒數十人縶俘於獄以聞太祖憫之曰
奪其地之産得無争乎仍連邊州之擾不若罷之下詔
厚撫其酋所縶之戎各以袍帶賜之遣還其部諸戎泣
謝後上表願獻美材五十里於朝(並涑水紀聞)
太祖常與趙中令普議事有所不合太祖曰安得宰相
如桑維翰者謀之乎普對曰使維翰在陛下亦不用盖
維翰愛錢太祖曰苟用其長亦當護其短措大眼孔小
賜與十萬貫則塞破屋子矣
錢俶進寳犀帶太祖顧謂曰朕有三條帶與此盖不同
俶請宣示一觀太祖笑曰汴河一條惠民河一條五丈
河一條俶大媿服其規模豈不宏遠哉
王全斌伐蜀之歲是時大寒太祖著帽絮被裘御講武
殿氊帳曰此中寒尚不能禦况伐蜀將士乎即脱所服
裘帽遣將持賜全斌其伐江南也曹彬李漢瓊田欽祚
入辭以匣劔授彬曰副將而下不用命斬之漢瓊等皆
股栗畏懾此所以見御將之恩威皆出於一
太祖皇帝將展外城幸朱雀門親自規畫獨趙韓王普
從幸上指門額問普曰何不祗書朱雀門須著之字安
用普對曰語助太祖笑曰之乎者也助得何事
太祖服用儉素退朝常用絁袴麻鞋寢殿門懸青布緣
簾殿中設青布幔(以上出楊文公談苑)
太祖少親戎事性好藝文即位未幾召山人郭無為於
崇政殿講書至今講官所領階銜猶曰崇政殿說書云
(出傅商公佳話)
錢俶初入朝既而賜歸國羣臣多請留俶而使之獻地
太祖曰吾方征江南俾俶歸治兵以攻其後則吾之兵
力可減半江南若下俶敢不歸乎既而皆如所處(出東軒筆)
(錄)
太祖聞國子監集諸生講書喜遣使賜之酒菓曰今之
武臣亦當使之讀經書欲其知為治之道也(出涑水記聞)
太祖皇帝以神武定天下儒學之士初未甚進用及卜
郊肆類備法駕乘大輅翰林學士盧多遜攝太僕卿升
輅執綏且備顧問上因歎儀物之盛詢致理之要多遜
占對詳敏動皆稱旨他日上謂左右曰宰相須用儒者
盧後果大用盖肇於此(出文正公筆錄)
太祖討平諸國收其府藏貯之别庫曰封樁庫每歲國
用之餘皆入焉嘗語近臣曰石晉割幽燕諸郡以歸契
丹朕憫八州之民久䧟彼中俟所蓄滿五百萬緡遣使
北庭以贖山後諸郡如不我從則散府財募戰士以圖
攻取後改曰左藏庫今為内藏庫(出歸田錄)
魏咸信言故魏國長公主在太祖朝嘗衣貼綉鋪翠𥜗
入宫中太祖見之謂主曰汝當以此與我自今勿復為
此飾主笑曰此所用翠羽幾何太祖曰不然主家服此
宫闈戚里皆相效京城翠羽價高小民窺利展轉販易
傷生寖廣實汝之由汝生長富貴當念惜福豈可造此
惡業之端主慙謝主因侍坐與孝章皇后同言曰官家
作天子日久豈不能用黃金裝肩輿乘以出入太祖笑
曰我以四海之富宫殿悉以金銀為飾力亦可辦但念
我為天下守財耳豈可妄用古稱以一人治天下不以
天下奉一人苟以自奉養為意使天下之人何仰哉當
勿復言
太祖平蜀得孟昶七寳裝溺器擲之於地令杵碎之曰
汝以何器貯食似此不亡何待(以上見楊文公談苑)
太祖豁逹既得天下趙普屢以微時所不足者言之欲
潜加害太祖曰不可若塵埃中教識天子宰相則人皆
物色之矣自後普不復敢言(出丁晉公談錄)
太祖嘗謂左右曰朕每因宴會乘懽至醉經宿未嘗不
悔也
太祖嘗見小黃門損畫殿壁者怒之曰子可斬也此天
子廨舍耳汝敢敗之耶(始平公云)
太祖初即位頗好畋獵嘗田獵墜馬怒自挾佩刀刺馬
殺之既而嘆曰我耽於逸樂乘危走險自取顛越馬何
罪焉自是遂不復獵
太祖常罷朝坐便殿不樂者久之内侍王繼恩請其故
上曰汝謂天子為容易耶早来吾乘快指揮一事而誤
故不樂也
太祖採聽明遠每遇邊關之事纖悉必知有間者自蜀
還上問曰劔外有何事間者曰但聞成都滿城誦朱仙
長苦熱詩曰煩暑鬱蒸何處避凉風清冷幾時来上曰
此蜀民思吾之来伐也時雖已下荆楚孟昶有唇亡齒
寒之懼而西討無名昶欲朝貢王昭遠固止之乾德三
年昶遣諜者孫遇齎蠟丸帛書間道往太原結劉鈞為
援為朝廷所獲太祖喜曰興師有名矣執間者命王全
斌率禁旅三萬分路討之俾孫遇指畫山川曲折閣道
遠近令工圖之面授神策令王全斌往焉曰所尅城寨
止籍器甲芻糧耳若財帛盡分給戰士王師至蜀昶遣
王昭遠帥師来拒未幾相繼就擒昶始降執昶赴闕大
將王仁瞻自劍南獨先歸闕乞見恐彰已惡歴數全斌
等數將貪黷財貨縱弛兵律俱為所訴反欲以自蔽太
祖笑謂仁瞻曰納李廷珪妓擅開豐德庫取金寳此又
誰耶惶怖叩伏待罪上又曰此行清介畏懼止有曹彬
一人耳臺臣請深治蜀諸將横越之惡太祖盡釋之(已上)
(出涑水紀聞)
太祖即位後遣王全斌劉光義為先鋒曹彬為都監沈
義倫為行營判官收復覀蜀無何全斌殺降三千人是
時曺不從但收其文案不署字王曹沈等回太祖𫝊宣
送中書取勘左右曰方克復西蜀回雖殺降兵亦不可
便案劾今後陛下如何用人太祖曰不然河東江南皆
未歸服若不勘劾恐今委任者轉亂殺人又曰曹彬但
退不干你事曹不退但叩頭伏罪曰是臣同商議殺戮
降兵朝廷問罪臣首合誅戮太祖見曹如此皆與原之
王授金州節度餘皆進擢之忽一日宣曹并潘美曰命
汝收江南又顧曹曰更不得似往時西川亂殺人曹徐
奏曰臣若不奏又恐陛下未知曩日覀川元不是臣殺
降卒緣臣商量固執不下臣見收得當日文案元不肯
署字太祖令取進呈覽之又謂曰卿既商量不下何為
對朕堅自伏罪曰臣與王全斌等同奉陛下委任若王
全斌等獲罪臣獨清雪不為穏便臣是以一向伏罪太
祖曰卿既自欲當辜如此又安用留此文字曰臣從初
謂陛下必行誅戮臣留此文書令老母進呈乞全老母
一身太祖尤器遇之又潜謂曰但只要他歸服慎勿殺
人是他無罪只是自家著他不得卿切會取曹曰謹奉
詔旨不敢違越今國家享無疆之休良由是耳曹之四
子璨瑋琮珣皆享豐禄豈非餘慶乎(已上出丁晉公談錄)
宋白言開寳九年雩祀西洛隂雨踰月齋宿之旦尚未
霽太祖遣中使禱無畏三藏塔與之誓言倘不即止毀
其浮圖又俾近臣齎詔與嶽神宿齋日雨不止當施桎
梏於汝至太極殿齋宿辰已間雨霽洛陽令督役夫軰
除道上泥布乾土及郊祀還雨復作無畏西僧唐開元
中至長安玄宗甚禮重之每祈雨輙應事具李德裕次
柳氏舊聞及李華碑(見楊文公談苑)
太祖既納趙韓王之謀數遣使者分詣諸道擇選精兵
凡其材力技藝有過人者皆收補禁軍聚之京師以備
宿衛厚其粮賜居常躬自按閱訓練皆一以當百諸鎮
皆自知兵力精銳非京師之敵莫敢有異心者由我太
祖能強幹弱枝致治於未亂故也
太祖征河東圍太原久之不拔宿衛之士皆自奮告曰
蕞爾城而久不下者士不致力故也臣等請自往力攻
必取之上曰吾蒐簡訓練汝曹心盡力竭矣汝曹天下
精兵之髓而吾之股肱爪牙也吾寧不得太原豈可糜
滅汝曹於此城之下哉遂引兵而還軍士聞之無不感
激往往有出涕者
太祖征李筠河東遣其宰相衛融將兵助筠融兵散敗
生獲之上面責其助亂因謂曰朕今赦汝汝能為我用
乎對曰臣家四十口皆受劉氏温衣飽食何忍負之陛
下雖不殺臣臣終不為陛下用得間則走河東耳上怒
命以鉄撾撾其首曳出融曰人誰不死得死君事臣之
福也上曰忠臣也召之於御座前傅以良藥賜衣𢃄及
鞍勒拜太府卿王師平江南徐鉉從李煜入朝太祖讓
之以其不早勸李煜降也鉉曰臣在江南備位大臣國
亡不能殉罪當死尚何所言上悅撫之曰卿誠忠臣事
我當如事李氏也(並見涑水紀聞)
開寳中趙普猶秉政江南後主以銀五萬兩遺普普白
太祖太祖曰此不可不受但以書荅謝少賂其使人可
也普叩頭辭讓上曰大國之體不可自寢弱當使之勿
測既而後主遣其弟從善入貢常賜外密賚白金如遺
普之數江南君臣始震駭服上之偉度(出楊文公談苑)
太祖明聖慈惠歴代創業之主不可比也初陳橋為三
軍擁廹而回不得已而徇衆懇乃先與三軍約曰汝等
入城不得驚動府君不得殺害百姓不得取奪財物能
從吾令則不違汝推戴於是三軍曰不敢違命(出丁晉公談錄)
太祖將親征軍校有獻手撾者上問曰此何以異於常
撾而獻之軍校密言曰陛下試引撾首視之撾首即劔
柄也有刀韜於中平居可以為杖緩急以備不虞上笑
投之於地曰使我親用此物事將何如當此時此物固
足恃乎
太祖親征澤潞中書舍人趙達憚涉山險稱墜馬傷足
止於澤州及師還當草制復稱疾上怒宰相論逹人臣
乃敢如此遂貶房州司戶(已上出洓水紀聞)
太祖皇帝得天下破上黨取李筠維揚誅李重進皆一
舉蕩滅知兵力可用僣偽可平矣嘗語太宗曰中國自
五代以来兵連禍結帑廪虚竭必先取西川次及荆廣
江南則國用富饒矣今之勍敵正在契丹自開運以後
益輕中國河東正扼兩蕃若遽取河東便與兩蕃接境
莫若且存繼元為我屏翰候我完實取之未晚故太祖
末年始征河東太宗即位即一舉平晉也
周廣者開寳中為内外馬步軍都頭嘗好言外事一日
白太祖曰朝廷遣使吴越錢俶南面坐旁設使者位俶
雖貴極人臣民無二上而奉命者不正其名此大辱國
太祖曰汝頗能折之否廣曰臣請行上即日遣廣為使
俶猶襲故態廣曰比肩事主不敢就席俶遂移床西向
正賓主之禮復命廣氣甚驕將希寵賞太祖曰汝盖倚
朝廷威勢不然者俶何有於汝哉廣大慙其御下之英
略如此
劉鋹性絶巧自結真珠鞍勒為龍戱之狀獻太祖太祖
以示尚方工皆駭服償以錢三百索上謂左右曰移此
心勤民政不亦善乎鋹在閩中多置酖以毒臣下太祖
幸講武池從官未集鋹先至詔賜巵酒鋹心疑之捧杯
泣曰臣承祖父基業違拒朝廷至煩王師致討罪在不
赦陛下既待臣以不死願為大梁布衣觀太平之盛未
敢飲此酒太祖笑謂之曰朕推赤心於人腹中安有此
事即取鋹酒自飲别酌以賜鋹鋹慚謝
太祖善馭豪傑得人死力居常多幸講武池臨流觀習
水戰目謂左右曰人皆言亡身為國然皆人之所難言
之易耳時禁衛將帥軍廂皆侍側有天廂李進卿前對
曰如臣者令死即死耳遂躍入池中上急令水工數十
人救之得免幾於委頓上左右内侍數十人皆善武藝
伉健人敵數夫騎上下山如飛其慰撫養育無所不至
然未嘗假其威權泗州檻生虎来獻上令以全羊臂與
之虎得全肉决裂而食氣甚猛悍欲觀之也俄口呿不
合視之有骨横鯁喉中上目左右内侍李承訓即引手
探取無所畏常因御五鳳樓有風鳶墮南角樓鴟尾上
上顧左右曰有能取之否一内侍失其姓名攝衣舉屋
桷以登緣歴危險取之以獻觀之胆落盖試其趫捷也
太祖始自總戎為士卒畏服及踐阼善(闕)籍者多以
(闕)雄武軍自此或習試武(闕)毆以教勝負漸增俸
緡遷隸上軍(闕)侵晨出城習馬至暮歸飼馬不合(闕)
洽耐辛苦不甚肥盛初議取蜀有(闕)曰西川除在
天上不可到若舟車足跡可至必取之耳士皆賈勇思
奮平蜀止六十日用精兵才七千人
居常衛士直廬中或給以棋枰令對奕為樂曰此徒端
居終日無他思慮以此使之適情耳
太祖平蜀擇其親兵驍勇者百餘人補内殿直别立班
院號川殿直南郊賞給凡夲班減五千遂相率擊登聞
鼓訴其事上大怒曰朝廷給賜自我而出安有例哉盡
捕違狀者四十人斬於市餘悉配隸下軍遂廢其班一
日内酒坊火悉以監官而下數十人棄市詰得遺火卒
縛於火中自是内司諸署莫不整肅(並見楊文公談苑)
太祖時李漢超鎮關南馬仁瑀守瀛州韓令坤常山賀
維忠易州何繼筠棣州郭進西山武守琪晉陽李謙溥
隰州李繼勲昭義趙贊延州姚内斌慶州董遵誨環州
王彦昇原州馮繼業靈武蒐榷之利悉以與之其貨易
則免其征税故邊臣皆富於財以養死士以募諜者夷
人情狀山川道路罔不備見而周知之故十餘年無西
東之憂(出東齋記事)
太祖將改年號謂宰相曰須出古来未嘗有者宰臣以
乾德為請三年平蜀宫人有入掖廷者太祖因閱奩具
得鑑背字云乾德四年鑄大驚曰安得四年鑄此鑑以
出示宰相皆不能對乃召學士陶穀竇儀問之儀曰蜀
中主曾有此號鑑必蜀中所得太祖大喜曰作宰相必
用讀書人自是大重儒臣矣
太祖躬履儉約多所減損常服澣濯之衣乘輿服用皆
尚質素寢殿以青布緣幃簾宫中闈幕無文采之飾常
出麻履布裳賜左右曰我舊所服者也(出聖政錄)
太祖初臨御欲知外事有史珪者常為隊長掌衛殿廉
事入白頗得實後有德州刺史郭貴知荆州貴之親吏
在德州為奸知州國子丞梁夢昇以法繩之貴素與珪
善以事告珪圖去夢昇珪紀於紙伺便言之一日探懷
中所記進曰德州梁夢昇欺蔑刺史郭貴幾至死上曰
此必貴所為不法夢昇真清強吏取記紙召黃門𫝊中
旨以夢昇為贊善大夫既行又曰與左贊善珪慙怏而
退俄坐漏禁中語黜官
太祖時趙普為相車駕偶出因忽幸其第時兩浙錢王
俶方遣使致書及海物十瓶普方置在廡下會車駕至
倉卒迎不及屏也上顧見問何物普以實對上曰此海
物必佳即令啟之皆滿貯瓜子金也普惶恐頓首謝曰
臣未嘗發書實不知若知之當奏聞而却之上笑曰但
受之無妨彼謂國家事皆由汝書生耳
開寳中教坊使衛某年老當外補援後唐故事求領小
郡太祖曰伶人為刺史豈治朝事尚可法耶第令於本
部中遷叙乃以為太常大樂令(出澠水燕談)
自唐寶大後歴肅代藩鎮遂不復制以及五代之亂太
祖即位罷藩鎮權擇文臣使治州郡至今百餘年生民
受賜每一詔下雖擁重兵臨大衆莫不即時聽命
太祖既好讀書常曰堯舜四凶之罪止從投竄何近代
法網之密哉盖有意措刑矣(出事實)
事實類苑卷一
