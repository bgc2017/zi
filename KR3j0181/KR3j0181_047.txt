事實類苑卷四十七宋江少虞撰
休祥夢兆
苗訓
苗訓仕周為殿前散員學星術于王慶納訓從太祖北
征慶納預語訓曰庚申歲初太陽躔亢在亢於德剛其
獸乃龍恐與太陽並駕若果然則聖人利見之期也至
庚申歲旦太陽之上復有一日衆皆謂目眩以油盆俯
窺果有兩日相磨盪即太祖陳橋起聖之時也幼夢持
鏡照天列宿滿中割股納之遂通星緯之學(闕)
太祖即位樞密使王朴
建隆二年辛酉歲撰金雞歷以獻上嘉納之改名曰應
天歷御製歷序慶納謂所知曰此歷更二十年方見其
差(闕)吾不得預焉興國六年辛酉吳昭素直司天監
果上言應天歷大差太宗詔修之太祖善望氣一歲晚
春幸金明回蹕至州北合歡拱聖營雨大下時有司拱
(闕)無兩仗因駐蹕轅門以避之謂左右曰此營他日當
出節度使兩人蓋二夏昆仲守恩守贇在營方(闕)後侍
真宗於藩邸當龍飛二公俱崇高後守恩為節度使守
贇知樞密院事
周克明
景德三年有巨星於天氐之西光芒如金丸無有識者
春官正周克明言按天文錄荆州占其星名周伯語曰
其色金黃其光煌煌所見之國太平而昌又按元命苞
曰此星一曰德星不時而出時方朝野多歡六合平定
鑾輿澶淵凱旋萬民富足賦歛無横宜此星之見也克
明本進士獻文於朝召試中書賜及第
畢文簡
真宗尹京畢士安為府判沉毅忠厚中書將有簽除太
宗令朝臣歷選不稱旨而李沆必欲用寇公上曰準少
年進用才銳氣浮為朕選河朔有重德稀姓者處其中
而鎮之近臣少諭其意方以畢公進之上果喜遂用參
大政時利用為樞相寇曹二人者一時酒後往往凌詬
於席公處其間嘗温容以平之不踰月與寇俱平章事
歲餘果負重望太宗謂李沆曰朕固欲相士安者頃夢
類數神人擁一紫綬者令拜朕曰非久當相陛下夢中
嘗熟視之乃士安也(見玉壺清話)
鞏彦輔
長沙北禪經室中懸觀音印像一軸下有文乃故待制
王元澤撰鏤板者乃邵倅關蔚宗其文曰都官鞏彦輔
郎中嘗魘云初夢兩緋衣召入大府嚴甚有紫衣當案
者此王也堂廡下授以沙盆剔囚目使研之餘斷腕截
耳不可數或恐懼失便溺少頃一官至呵鞏解衣鞏云
下官無罪官怒曰此治殺生獄豈問官耶鞏窘呼觀音
囚者皆和而殘者完繫者釋俱出鞏亦出乃蘇余友吳
居易與鞏同官開封府性朴直不局於獄以故或忤在
勢者云
朱正基
寶元元年朱正基駕部知峽州即江陵内翰昂之子一
夕夢一吏自云城隍神遣某督修夷陵縣廨宇願速葺
不宜後時朱不甚為意連三夕夢之方少異焉因語同
僚亦未盡異之然亦未知修葺明日報至歐陽永叔謫
授夷陵報吏云已及荆門朱感其夢待之特異將入境
率僚屬遠郊迓之歐公臨邑亦以遷謫自處益事謙謹
禀皆歛板于庭州將常伺之候入門先抱笏降于階至
滿任不改前容歐公親語其事於其孫集賢朱初平學
士焉(見玉壺清話)
張乖崖
乖崖公太平興國三年科場試筆陣成風賦蓋太宗明
年將有河東之幸公賦有乘城卧鼓豈煩師旅之威雷
動風行舉順乾坤之德自謂擅場欲奪大魁夫何有司
以對偶失題因黜之選胡旦為狀元公憤然毁裂儒服
欲學陳希夷搏(闕)豹林谷以弟子事之決無仕志希夷
有風鑒一見之謂曰子當為貴公卿一生辛苦譬猶人
家張筵方笙歌鼎沸忽中庖火起坐客無奈惟賴子滅
之然禄在後年此地非棲憩之所乖崖堅乞入道陳曰
子性度明躁安可學道果後二年及第於蘇易簡榜中
希夷以詩遺之曰征吳入蜀是尋常鼎沸笙歌救火忙
乞得江南佳麗地却應多謝腦邊瘡初不甚曉後果兩
入蜀定王均李順之亂又急移餘杭有左道僧紹倫妖
蠱之公至則平定此征吳入蜀之騐也累乞閒地朝廷
終不允因腦邊瘡乞金陵養疾方許之
二
張乖崖成都召還臨行封一紙付僧文鑒大師者上題
云請於乙卯歲五月二十一日開後至祥符八年當是
歲也時凌侍郎知成都府文鑒至是日特見凌公曰先
尚書向以此屬某已若干年不知何物也乞公開之洎
開乃所畫野服攜笻黃短褐一小真也凌公奇之於大
慈寺閤龕以祠焉蓋公祥符七年甲寅五月二十一日
薨開真之日當小祥也公以劔外鐵緡輜重設質劑之
法一交一緡以三年一界換之始祥符辛亥今熙寧丙
辰六十一載計已二十二界矣雖極智者不可改
王慶之
僕射相國王公至道丙申歲為(闕)因逃(闕)因饑而流亡
者(闕)千戶力謀安集疏奏乞貸(闕)糧懇訴甚(闕)朝廷
悉可之一夕次蒙城驛舍夢中有人召公出拜空中紫
綬象簡者貌度凝重如牧守赴任之儀遣一綵衣童謂
公曰以汝有憂民心上帝嘉之賜此童為宰相子受訖
即寤殆曉憩食於椘靈王廟作詩誌於壁是夕夫人亦
有祥兆而娠焉後果生一子即慶之是也器格清粹天
與文性未十歲公以貴蔭為奉禮郎恥門調止稱進士
或號棲神子性喜談紫府丹臺間事有木詩不逢星漢
使誰識是靈槎祥符壬子歲謂所親曰上元夫人命我
為玉童只為吾父未受相印受則吾去矣不數日公大
拜慶之已疾公憶丙申之夢默不敢言不踰月慶之卒
年十七真宗聞其才矜恤甚命尚官就宅加贈襚詔賜
進士及第焚詔於室
張密學
張密學秉知冀州一日巨盗劫民之財復亂其女賊敗
得贓將就戮其被盗父母以不幸之甚泣訴於公公忿
極俾設架釘其手足三日醢之議者頗快焉後旬年忽
痁疾一日方午劇發夢中便至宅忽宣公力疾促轡至
禁門中人引至便殿(疑)曰爭
得非法殺人公認其聲乃真宗也不知其端不敢奏辨
斯須又曰張秉爭得非法殺人公方奏曰臣束髮入仕
謹遵憲章豈止下筆極典雖一笞朴亦覆覈精審上曰
卿自與本人對辨引于殿西南隅啟一獄扉囚繫萬狀
始悟非人世也引出一罪人血肉淋漓股節星散泣訴
於公曰汝用非法殺我肢體零散奈何永無受托之所
公方認冀賊也詬之曰汝所犯豈止一死耶縻萬軀亦
不足塞其父母恥敢將更有訴乎旁有一胥容服謹嚴
視之乃秉從事河陽日一幕客遇公甚勤低容曰五刑
自有常典亦不得禁其訴公曰其將奈何吏曰幸公之
筭未盡暫迷誤至此耳但遣俾之托生可却還公怖甚
窘叩其遣之術於吏曰吾念與子有河陽之舊吏曰功
力之大無如法華經公但志誠誦之公連許歸召僧誦
百部以至添及千部囚亦不舍公愈怖吏又曰不必多
為其持誦之法但貴長久日請一僧誦一部許終其身
乃可遣公如其說許之果没不見殆三曰神方還始覺
乃日召一僧誦一部至薨未嘗一日廢闕
錢惟治
錢惟治字和世初鎮四明常夢神人披金甲自稱西岳
神謂公面有凹文即壅土培之後領華州節鉞二十年
王處訥
太宗欲知古高僧事贊寧撰僧史略十卷進呈充史館
編修夀八十四太監王處訥推其命孤薄不佳如三命
星禽星禄仕遁俱無夀貴之處謂寧曰師生時所異者
止得天貴星臨門必有烈士侯王在戸否寧曰母常謂
某曰汝生時方卧草錢文穆王元瓘往臨安拜塋至門
雨作避於茅簷甚久殆浣浴襁籍畢徘徊方去(見湘山野錄)
二
王處訥洛陽人少時有老叟至其家煑洛河石為麵以
食之又常夢人持巨鑒衆星燦然剖其腹納之後遂通
星歷之學特臻其妙依漢祖于太原開國初為尚書博
士判司天監事周祖素與處訥善至舉兵向闕以物色
求之得之甚喜因言及劉氏祚短事處訥曰漢氏歷數
悠遠蓋即位之後專以復讎殺人及夷人之族結怨天
下所以社稷不得長久周祖蹶然歎息適以兵圍蘇逢
吉劉銖餘悉全活國初歴司農少卿進拜司天監有子
熙元今為司天少監(見楊文公談苑)
陳洪進
陳洪進與張漢思為劉從效左右將有沙門行雲者若
狂人自福州來見洪進供僧有禮行雲語洪進曰汝當
為山河主不出此歲我且歸長樂秋後至此時建隆二
年也是春從效卒子紹鎡典留務至秋洪進誣紹鎡附
吳越執送金陵漢思為留後自為副使漢思老且懦洪
進實專郡政行雲果來謂洪進曰凡世報前定但人有
千錢之禄不可以圖之况將相之位豈能力取今劉公
多疑人前後誅殺甚衆王者不死豈能害君哉當須坦
然任運他日善終牖下子孫蕃盛苟懷疑殺人蒙不善
之報鮮克令終矣洪進後廢漢思幽於别墅諸子屢勸
除之終不許漢思竟以夀終行雲秃首而不衣僧服常
服紫皂衫束𢃄懸銀魚為飾館於州廨十餘年忽謂人
曰陳氏當有五侯之象去此五年後有戎馬千萬衆前
歌後舞而入此城喜而不怒未知何故也懇求出舍外
宅洪進次子文灝收漳州將歸寧行雲曰吾不及見矣
遂沐浴整衣而逝語館人曰過三日乃得棺歛明日文
灝至亟哭之行雲遂起坐執手談至暮乃入滅泉人疑
所管二州何以容五侯當克取汀建以自益耳後洪進
來朝獻其地改鎮徐州文灝通州團練使文(闕)文顗文
&KR1456;三人並授諸州刺史是為五候王師入城來索作笳
鼓為樂悉如其言洪進感行雲之言帥衆十六年未嘗
妄殺人有犯極刑而情可恕者多貸其死
危序
鄉人危序應舉探省榜出門數步即逢泥濘躊躇未前
有老媪指示曰秀才可低處過危即從之比看榜最末
有名是歲果及第此與摭言所載後來者必得事相類
韓魏公
韓稚圭侍中知秦州日卧病數日冥冥無所知倏然而
蘇語左右曰適夢以手捧天者再不覺驚寤其後拔英
宗于藩邸戴神宗于春宫捧天之祥已兆於慶歷中因
知賢臣之勲業非偶然而致也
夏文莊公
夏文莊公謫守黃州時龐穎公為郡掾文莊識之異禮
優待而龐嘗有疾以為不起遂屬文莊後事文莊親臨
之曰異日當為貧宰相亦有年夀疾非所憂龐詰之曰
巳為宰相豈得貧耶文莊曰但於一等人中為貧耳故
龐公晚年退老作詩述其事曰田園貧宰相圖史富書
生為是故也(見青箱雜記)
二
文莊守安州宋莒公兄弟尚皆布衣文莊亦異待命作
落花詩莒公一聯云漢臯佩冷臨江失金谷樓危到地
香子京一聯云將飛更作回風舞已落猶成半面妝是
歲詔下兄弟將應舉文莊曰詠落花而不言落大宋君
須作狀元及第又風骨秀重異日作宰相小宋君非所
及然亦須登嚴近後皆如其言故文莊在河陽聞莒公
登庸以别紙賀曰所喜者昔年安陸已識台光盖謂是
也(青箱襍記)
趙世長
俚諺云趙老送燈臺一去不復來不知是何等語雖士
大夫往往道之天聖中有尚書郎趙世長者嘗以滑稽
自負其老也求為西京留臺御史有輕薄子送以詩云
此回真是送燈臺世長深惡之亦以不能酬酢為恨其
後竟卒於留臺也(見廬陵居士歸田錄)
張客省
張客省退夫自言應舉時因醉乘驢過市誤觸倒襍賣
擔子其人喧爭不已視擔中只有樂記疏一冊送五十
錢市之其人乃去張初不攜文籍而行過醉醒止閱所
買樂記疏無何省試黃為樂之末節論獨樂記為詳論
擅場南省高等明年擢甲第
賈直孺
賈直孺嘗言襄州居喪時家中若有人呼侍中云一日
為其父尋葬地有人前引云侍中村其後居京城之西
鄰婦新恙踰牆言為其夫所苦我來告賈侍中直孺益
自信未幾為侍講學士給事中卒於城西第其偶然乎
果告之鬼亦善戲謔
馮侍禁
馮當世之父式為左侍禁以終當世幼時取其所讀書
題其後曰將仕郎守將作監丞通判荆南軍府事借緋
馮京式既沒十一年當世狀元及第為荆南通判視其
父所題無一字差者是所謂知子者也
蔡子直
蔡子直識英宗皇帝於藩邸為最舊既即位久之以樞
密直學士知秦州英宗上仙不及見一日夢宣召賜封
又賜茶既而辭出固留之曰只在此更毋得去寤而記
憶乃靈駕發引日因大慟哭遂得疾日中而卒其得幽
冥之感有如此者
丁晉公
丁朱崖當政日置宴私第忽語於衆曰嘗聞江南國主
鍾愛其女一日諭其大臣曰吾止一女姿儀性識特異
於人卿等為擇佳婿須得少年美丰儀有才學而門第
高者或曰洪州劉生為郡參謀年方弱冠風骨秀美大門
第嘗任貳卿博學有文足以充選國主亟令召至見之
大喜尋尚主拜駙馬都尉鳴珂鏘玉出入禁闥良田甲
第珍寶奇玩豪華富貴冠於一時未周星歲主告殂國
主悲悼不勝曰吾不欲復見劉生削其官一物不與遣
還洪州生恍疑夢覺觸目如舊丁笑曰某他日不失作
劉參謀也席中莫不失色未幾有海上之行籍其家子
然南去何先兆之著也(見渑水燕談)
王元規
王元規景仁慶歷末時赴吏部選一夕夢一人衣冠高
古若術士者因訪以當授何地官期早晚書八字與之云
時生一陽體合三水既覺莫曉其意及注官果授河南
府河清主簿凡三字從水到官日正冬至(見渑水燕談)
任玠
蜀人任玠温如晚寓寧州府宅一夕夢一山叟貽詩曰
故國路通歸去來玠應之曰春風天遠望不盡既覺自
笑曰吾其死乎數日不疾而逝
張茂直
張茂直兖人家貧喜讀書少游汶上嘗買瓜於圃翁荷
耡睥睨曰子非久當斷頸下刃之際稍速則死稍緩則
生果獲免必享富貴無何慕容彦超據兖州列驅守埤
周師破擁城者例坐斬之斬殆盡至茂直挾刃者語之
曰汝髮甚修鬒惜為頸血所汚可先斷之茂直許焉將
理髮得釋免後知制誥秘書監卒
楊文公
楊大年歲二十一為光禄賜及第太宗極稱愛二月後
苑曲宴求帖職不得預公以詩貽館中諸公曰聞戴宫
花滿鬢紅上林絲管侍重瞳蓬萊咫尺無因到始信仙
凡迥不同諸公不敢匿即時進呈上詰有司所以不召
左右以未帖職為奏即日直集賢院免謝令預晚宴後
修冊府元龜王欽若總其事詞臣二十人分撰篇序下
詔須經楊億刪定方許用之大年祖文逸偽唐玉山令
大年將生一道士袖刺來謁自稱懷玉山人冠褐秀爽
斯須遽失公遂生後至三十七為學士晝寐玉堂忽自
夢一道士來謁亦稱懷玉山故人坐定袖中出一誥牒
曰内翰加官取閱之其牒上草寫三十七字大年夢中
頗驚曰得非數乎道士微笑又曰許添乎道士點頭夢
中命筆止添一點為四十七至其數果卒(見玉壺清話)
王堯臣
天聖四年夏海州書表司雋宗遠嘗夢有人告曰來年
狀元是王堯臣乃題司房之北壁是年秋試開封府解
牓到雋見王之姓名謂同列曰此是明年狀元也洎南
省榜出又見王預奏名雋愈喜應題於壁未幾果魁多
士逾時授海州通判路逢前知郡事王遵度館使首語
此事後到又呼雋詢之果不謬此神欲使人知魁多士
者必前定矣
吕文靖
梅侍讀知濠州嘗夢有人通刺云相公來謁睡起通判
吕丞至文靖公也梅見其語話奇特遂厚待之梅後坎
坷當吕作相引為待制後至金華之拜(康靖公聞見錄)
陸經
陸經慶歷中為館職一日飲於相國寺僧秘演房語笑
方洽有一人箕踞於旁睥睨經曰禍作矣僅在頃刻能
復飲乎陸大怒欲捕之為秘演勸勉而止薄暮飲罷上
馬而追牒者已俟於門陸惶懼不知所為復見箕踞者
行且笑曰無苦終復故物既而陸得罪斥廢累年嘉祐
初乃復館職(見東軒筆錄)
曾魯公
曾魯公放生以蜆蛤之類以為人所不放而活物之命
多也一日夢被甲者數百人前訴既寤而問其家乃有
惠蛤蜊數罨者即遣人放之夜復夢披甲者來謝(見東軒筆)
(錄)
李景初
李景初自蜀浮江而下至荆湖間家人市一巨鼈而
景初未知也夜中夢皂衣老姥告乞命怪問家人家人
曰此必所買鼈也即遣放之亦復夢皂衣姥來謝太史
公記宋元君事古常有之君子遠庖厨聞其聲不忍食
其肉雖然天地間生此所以養人但不暴天地物可也
(見東齋記事)
事實類苑卷四十七
