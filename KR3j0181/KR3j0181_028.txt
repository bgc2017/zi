事實類苑卷二十八宋江少虞撰
官職儀制
武臣賜笏頭帶
太宗命創方圓毬路帶亦名笏頭帶以賜二府文臣明
道初徐公為樞密使兼侍中獨得賜之皇祐初李侍中
用和以叔舅獲賜時王侍中貽永為樞密院遂併賜之
其後曹侍中亦以叔舅而賜焉
對賜
凡拜賜職入朝多有對賜拜官加勲封謝恩雖二府亦
無有景德初王冀公以參知政事判大名用召還加邑
封時契丹方講好真宗欲重其事冀公入謝特命以衣
帶鞍馬賜之自後二府轉官加階勲封邑入謝並有對
賜
郊禮召耆德侍祠
皇祐二年仁宗始祠明堂范文正公時守杭州而杜正
獻公致政居南都蔣侍郎希魯致仕居蘇州皆年老體
尊范公建言朝廷盛禮宜召元老舊德陪祀供帳都亭
敦遣就道二公卒不至加賜衣帶器幣賜一子出身自
是前兩府執政者大禮前(闕)有詔召之然亦無至者禮
畢皆賜衣帶器幣焉
二府拜恩詣景靈宮謝
文穆王冀公天聖初再為相既拜命謝恩即請詣景靈
宮奉真殿朝謝真宗皇帝冀公仍以五百千建置道場
說先公為齋文其略曰奉諱之初謝病於外臨西宫而
莫及企南狩以方遥失其本餘不盡記自後二府初拜
恩入謝即詣景靈踵冀公故事也
都省議事儀式
先公嘗言自太祖臨御以來百司人吏艱於選補由是
臺省舊規漸成空墜吾前歲罷右僕射省中並非舊吏
權私名散官三數人主掌按籍而已其舉措祗應山野
樸陋詢省中故事則懵然莫知也適會勅下集五省官
議事省吏以狀白吾詢之三省官議事僕射入省乎曰
不知也臺省官與承郎尚書雜坐乎曰不知也又掌名
表名郎官與諫議御史何向而坐曰不知也左右丞與尚
書坐孰為主曰不知也吾為主客郎中掌誥是時吏部
尚書張公昭兵部尚書李公濤左丞趙公上交中丞劉
公温叟致仕楊尚書昭以耆儒碩德俱在班列委陪諸
公於都省議事大凡在内廷論職不論官入都省論官
不論職如翰林學士文明學士樞密直學士三司副使
並同上帶兩省官及都省官遇議事之日入都省並綴
本班坐此論官不論職也(如郎中則向郎中坐諫議則向諫議坐也)每議事
所司於都堂上陳帟幕具酒饌設左右丞坐於堂之東
北面南向設御史中丞坐於堂之西北面南向設六部
尚書侍郎坐於堂之東廂面西向設兩省尚侍給事諫
議坐於堂之西廂面東向(如兩省有侍郎則改左在尚侍坐)設知名表
郎官坐於堂之東南面北向設諫議御史坐於堂之西
南面北向設左右司郎中員外坐於左右丞後設三院
御史坐於中丞之後設諸行郎中員外坐於尚書侍郎
之後設左右司諫正言坐給舍諫議之後並重行異位
故事左右僕射與侍中中書令是為四廂自唐開元之
後僕射參知政事然非軍國大事本朝會議事之日三
省官早赴省次就所司先以議論呈諸官略知大義然
後所司引知名表郎官執(闕)春黃卷即所議事升廳就
本位次引小兩省官就本位次引郎中員外就本位次
引三號御史就本位次引兩省官次引尚書侍郎次引御
史中丞各就本位然後左右丞升廳所司抗聲曰揖羣
官對揖訖各就本位知名表郎官以黃卷授所司所司捧
議左右丞(如左右丞闕即次判都省官一人事)左右丞執卷展讀訖然後
授於中丞於尚書侍郎迤邐展讀訖復授於名表郎官
始命茶酒進食(再行酒進食所司抗聲曰揖訖羣官方飲酒爵止於三行後以諠談不設)食
飲畢所司捧筆硯立於左右丞之前一吏抗聲曰讀定
訖左右丞捧筆叩首所司曰揖左右丞與羣官揖訖後
以一幅紙寫所議事即署名於其下迤邐於四坐諫議
御史命一吏抗聲曰有所見不同者請不押字(在坐如有異議)
(不問官位高卑並得進前論列候進止)設食訖所司復抗聲曰食畢揖羣
官對訖各降階出就本次以所議事可否共列狀進入
以高者為表首如諸司三品以上並入省議事即諸司
三品坐于尚書侍郎之東南官一品坐于尚書侍郎之前
武班二品坐於給舍之南並同席異位如議大事僕射
御史大夫入省惟僕射鞍轡至廳下馬餘官至門下馬
設僕射大夫位於左右丞之前並行異位揖畢押字皆
僕射專之矣故徐騎省鉉博古之士多知典故亦言在
江南見舊儒所說議事次第與吾略同命寫一圖字授
與省吏但不知此輩能遵行否(已上並見春明退朝錄)
南郊執仗兵士
梁開平二年南郊執儀仗兵士計二千九百七十人建
隆四年南郊執儀仗兵士一萬三千六百人太常寺鼔
吹等二千六百四人太僕寺擁駕兵士六百八十二人
六軍執擎人員兵士五百五十二人左右金吾衞仗各
一百二十五人左金吾仗一百五十八人右金吾仗三
百五十九人殿中省押番人員並執擎兵士共五百三
十一人司天臺一百六十二人八同都司四千三百七
十三人合兵部一萬七千四百三十三人(出金坡遺事)
中書密院執政官非假日不得私第見客
慶歷二年九月丁丑知諫院蔡襄上言自今中書樞密
院執政官非休暇日私第不得見客欲詢訪外事聽呼
召從之(見涑水記聞)
太祖令文武臣入見謝畢乃得入正衙
舊制文武羣臣由一命而上自外至者必先詣正衙見
訖乃得入辭謝亦如之太祖皇帝御極之初親總庶務
常驛召一邊城入對將以方略訝其到關已數日而未
見左右或奏以未過正判衙太祖意不平之乃令自今
皆入見謝畢乃得詣正衙遂為定制(出涑水記聞)
樞密院别撰時政記
左右史所以記言動也然則王者之密畫切問弼臣之
僉諧獻納外庭分職莫克與聞則中書有時政記得以
詳述焉近制參知政事二員共掌其任復有羣司上殿
奏事及親奉德音或出宸斷可以訓俗示後者月中錄
送中書同編纂編記奏御宣付史館景德祥符中知樞
密院王公欽若陳公堯叟請自今樞密院所覩嘉言美
德更不錄送中書願别為時政記從之(出金坡遺事)
譯經潤文使
太平興國中始置譯經院於太平興國寺延梵學僧入
院繙譯新經始以光禄卿湯悦兵部員外郎張公潤色
之後趙文定楊文公晁文莊李尚書絳組皆為譯經潤
文官天僖中宰相丁晉公始為使天聖三年又以宰相
王冀公為使自後宰相繼領之然降麻不入御又以參
政樞密為潤文其事浸重每歲誕節必進新經前兩月
三府皆集以觀翻譯謂之閒堂亦唐之清流盡在也前
一月譯經使潤文官集以新經進謂之開堂慶歷三年
呂許公羅相以司(闕)為譯經潤文使明年致仕章郇公
代之自後乃降麻入御
太常寺官
太常寺國初以來皆禁林之長主判而禮院自有判院
司判院大中祥符中符瑞繁縟(闕)建禮儀院輔臣主判
而兩制為知院天禧末罷知院天聖中省禮儀院向寺
與院事舊不相兼康定元年置判司同判司寺並兼禮
儀寺近有置六七人者按太常置卿一員少卿二員博
士四員祥符中博士二員後加至四員今若置判寺一
員同判寺二員合唐之卿數矣天聖元年改同判院為
知院即博士也
宰相帶館職
唐制宰相四人首相帶太清宮使次三相皆帶館職弘
文館大學士監修國史集賢殿大學士以此為次序本
朝置三相昭文修史首相領焉集賢次相領焉三館職
惟修史有職事而頗以昭文為重自次相遷首相乃得
之趙令拜及獨相領集賢殿大學士續兼監修國史久
之還昭文館薛文惠與沈恭惠並相薛自參政領監修相
仍舊而沈領集賢畢文簡與寇忠愍並相而畢領監修
寇領集賢王太尉相並止領集賢近時王文惠龐莊敏
初拜及獨相悉兼昭文修史二職非舊制也
文臣自使相除樞相罷節還舊官
文臣自使相除樞相罷節而還舊官景祐元年王沂公
自使相帶檢校官復為吏部尚書同平章事充樞密使
慶歷七年夏鄭公自使相入樞相仍帶節度使亦非舊
例也
文臣為使相節度使
太祖太宗時文臣為使相唯趙令一人真宗時寇萊公
王冀公二人節度使李南陽一人乾興後難遽數矣
文臣換武
唐文臣武參用衰滋自尚書右丞出華州刺史召為左
金吾衞大將軍如是者數人本朝頗循其制工部侍郎
王公明兼黃州刺史給事喬公維嶽換海州刺史三司
使尚書左丞李公士御換同州觀察使翰林學士工部
侍郎陳公堯咨換宿州觀察使如錢鄧州及慶歷初韓
范龐王四公皆換觀察使以用兵擢之也龍圖閣直學
士為李公良換奉州防禦使非(闕)譽也
武臣換文
武臣換文資者太宗時白州刺史錢昱換秘書監選工
部侍郎復換觀察使
王冀公為大資政請鑄印不許
真宗復侍郎王冀公景德中罷參知政事始置資政殿
學士以命之宰相寇萊公頗抑之班翰林之下乃命為
大學士冀公請鑄印不許遂領尚書省自有印也
太尉在三司之下
太尉舊在三司之下由唐以來以上公為重李光弼自
司空為太尉薨贈太保郭子儀自司徒為太尉薨贈太
師李德裕自司徒為太尉皆以超拜李載儀自司徒為太
保王智(闕)自司徒為太傅二人卒俱贈太尉是以上公
寵待宗臣餘雖有功可遷保傅而韋武之尊不可得也
五代及國初節度皆自檢校太傅遷太尉太尉遷太師
然無升秩明文
不歴郎官為大監
唐姚南仲不歴尚書侍郎而入府使為僕射邇世鄭文
肅列丞相張尚書方平王宣徽拱宸滕侍讀甫呂給事
中惠卿鄧中丞潤父皆不歴郎中員外而便為諫議大
夫
遷郎曹
尚書省二十四司唐世以事簡者兼學士舍人本朝唯
重左曹名曹館職提點刑獄例得名曹而開封府判官
轉運使得名曹右遷左曹學士舍人待詔遷二資𢃄史館
撰史得優遷如王原叔自工部郎中遷吏部郎中是也
朝官帶史館亦得優遷李邯鄲自博士為禮部員外郎賈
魏公自司封員外郎為禮部郎中是也本朝故事如此
(以上春明退朝錄)
宣徽使位樞密使下
宣徽使舊亞樞密使在樞密副使同知樞密院之上咸
平中周營拜宣徽使有所畏避因陳願居其下先帝從
之遂為常例自營始也(出沂國文正公筆錄)
駕親臨問臣僚
邢昺常被疾請告真宗親臨問賜藥一奩銀器千兩練
千疋國朝故事非宗戚將相問疾臨奠帝不親行惟昺
與郭贄以恩舊特用此禮儒者榮之邢上問疾上復臨
喪(楊文公談苑)
兩府親戚迴避
國朝舊制父子兄弟及親之在四府者與侍從執政之
官必相迴避熙寧初呂公弼為樞密使其弟公著除御
史中丞制曰久欲登於近用尚有避於當塗公弼聞之
義不能安遂乞罷樞密府久之以觀文學士知并州
二
韓魏公掌誥妻父入參大政引唐獨孤郁權德輿故事
懇求解職太宗覽奏稱賞除集賢殿修撰趙公罷公復
職(闕)入兩掖親擇牯犀帶賜之今丞相陳公堯叟作相
壻主舉正殊伯相壻楊察忠獻韓公執政壻學淑皆引
公之請為法改以他職(見忠獻公魏王别錄)
具員
具員冊小方冊子可五六寸蓋置懷袖也每官位以黃
紙標格之一親二中三樞密四使相節度使五僕射尚
書六三司使七翰林侍讀侍講密直龍圖閣學士八中
丞丞郎給舍諫議待制九留後觀察防禦使(出蓬山志)
軍巡馬步院用文史
先是軍巡及馬步院判官皆用郡府吏建隆元年始詔
兩京軍巡州諸馬步院判官令吏部流内銓擇選入無
遺省聽減兩選補之始用文吏也
定合班儀
建隆三年重定合班儀升六曹侍郎在給事舍人之上
郎中補闕之上員外郎在拾遺之上節使在六曹侍郎
之上中書侍郎之上故事北省官為侍從班五品押南
省四品六品押南省五品節使在諸司五品之下至是
改焉
賜百官冬服
建隆三年十月賜文官常參官冬服累朝止賜將相翰
林學士諸軍大校至是太祖曰冬服不及百官甚無謂
也故賜之
一品致仕官綴班
建隆四年詔一品致仕官曾帶同平章事者每遇朝會
宜綴中書門下班是時太子太師致仕使益寄來陪祀
故不足記
罷代判官
乾德三年詔諸州長吏或有(闕)籍人代判者即於賓佐
中擇公幹者(闕)不得吏任尤從人先(闕)承五代以來領
節旄為郡守者多武皆不知書所至必自置吏謂之代
判政事一以委之用權不法太祖知其弊至是罷之
臺省寺官以三周轉官
乾德四年詔御史臺吏部流内銓南曹刑部大理寺自
少卿郎中員外郎知雜侍御史以下及丞簿司直評事
等並以三周年為滿須常在大司蒞事者至月限滿即
與轉官
常參官朝官
詔京朝官從今出入及受代歸者宜令中書舍人郭贊
善部知雜事滕中正戶部郎中雷德驤同考校勞績及
銓量材器候有闕中書類能以授之先是常參官自一
品以下皆謂之京官未嘗參官謂之未曾參官近代以
常官為朝官未嘗參官為京官故有朝官之目
登聞檢院
雍熙元年改匭院為登聞檢院東延恩匭為崇仁檢南
招諫匭為思諫檢西申冤匭為申明檢北通玄匭為招
賢檢
選人赴調求官職
淳化五年十一月詔吏部選人赴調並須於京朝内求
一人為職官用府縣諸司監印
詔勅藏勅書樓
六月詔天下前後詔勅並藏於勅書樓著以籍受代日
交相付仍於印紙歷及南曹歷内批書
羣臣入閣
十二月朔太宗御文德殿羣臣入閣禮畢百官疑下飱
唐制州望天子御宣政殿授百官起居諸司奏事仗衞
如式敬宗時於紫宸為入閣之儀五代以來禮容多闕
至是始復舊(以上見國朝事實)
事實類苑卷二十八
