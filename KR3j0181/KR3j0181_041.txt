事實類苑卷四十一宋江少虞撰
文章四六
盧多遜
盧多遜為學士時太祖至西洛郊祀手詔多遜所草曰
定鼎洛邑我之西都燔柴郊壇國之大事錢若水為學
士一日太宗自作祝辭文而不成令左右持詣翰林命
即草之若水對使者換成其句云上帝之體雖𦕈躬是
荷下民之命乃明神所司上喜曰朕閣筆思之不能措
辭尤激賞其才美
吳處厚
余皇祐壬辰歲取國學解試律設大法賦得第一
名時樞郡(闕)公尤翰林賈公默密直蔡公杭修注
江公材並為考試官内江公尤見知語余曰滿場
程試皆使蕭何唯足下使蕭規對漢約足見追琢
細膩又所問春秋策對答詳備及賦押秋茶之密
用唐太宗赦受縑事諸君皆不見云只有秦繁於秋
茶家於凝然則各何出余遜席斂袵自陳遠方寒士
一旦程文詔中甄抺因對曰文選策秀才文有解秋
茶之密網唐太宗赦授縑事出杜佑通典唐書即不
在公大喜又曰滿場使次骨皆作刺骨對凝脂唯足
下用杜周傳作次骨又對吹毛只此亦堪作解元余
再三遜謝士舉登第名在行間授江獄掾公作詩送
余曰太學魯書生南州漢掾卿故鄉千里小丹桂一
枝榮莫數科名屈難將力命生他年期射策調筆任縱
横蓋公欲激余應大科故也
二
小說載盧樵貌陋嘗以文章謁韋宙韋氏子弟多肆輕
侮宙語之曰盧雖人物不揚然觀其文章有首尾異日
必貴後竟如其言本朝夏英公亦嘗以文章謁盛文肅
曰子文章有館閣氣異日必顯後亦如其言然予嘗究
文章雖皆出於心術而實有兩等有山林草野之文有
朝廷臺閣之文山林草野之文則其氣枯槁憔悴乃道
不得行著書立言者之所尚也朝廷臺閣之文則其氣
温潤豐縟乃得位於時演綸視草者之所尚也故本朝
楊大年宋宣獻宋莒公胡武平所撰制誥皆婉美淳厚
過於前世燕許韋楊遠甚而其為人亦各類其文章王
安國常語余曰文章格調須是官樣豈安國言官樣亦
謂有館閣氣耶又今世樂藝亦有兩般格調若教坊格
調則婉媚風流朝廟供應則忌麄野嘲折至於村歌社舞
則又喜焉兹亦與文章相類
范文正公
范文正公幼孤隨母適朱氏因冒朱姓名說後復本姓
以啓謝時宰曰志在投秦入境遂稱於張禄名非伯越
乘舟乃效於陶朱以范雎范蠡亦嘗改姓名故也又偽
蜀翰林學士范禹偁又嘗冒姓張後復姓有啟謝郡守
云昔年上第誤標張禄之名今日故園復作范雎之裔
然不若文正公之精巧
楊文公
楊文公為執政所忌母病謁告不候朝旨徑歸韓
城與弟同居踰年不調公有啓謝朝中親友曰介
推母子願歸綿上之田伯夷弟兄甘受首陽之餓
後除知汝州而看旨事者攻擊不已公又有啓與
親友曰已擠溝壑猶下石而未休方困蒺藜尚關
弓而相對
二
真宗嘗以御製釋典文字法音集三十卷天禧中詔舉
僧二十一人於傳法院箋註楊大年充提舉注釋院事
製中有六種震動之說一僧採而箋之唶碎繁駮將三
百字大年都抹去自下二句止八字曰地體本静動必
有變其簡當若此
三
楊大年每欲作文則與門人賓客飲博投壺奕碁語笑
喧嘩而不妨諦思以小方紙細書揮翰如飛文不加點
每盈一幅則命門人傳錄門人疲於應命頃刻之際或
可千言真一代之文豪也
胡武平
胡武平嘗奉勅撰温成皇后哀冊文(闕)以温成嘗因
禁卒竊發揮禦有功而秉筆者不能文其實胡乃用西
漢莽何羅觸瑟馮媛當熊二事以狀其意曰在昔禁圍
誰何弛衛觸瑟方驚當熊已厲覽者無不歎服
王元之
王禹偁尤精四六有同時與之在翰林而大拜者王以
啓賀之曰三神山上常陪鶴駕之遊六學士中獨有漁
翁之嘆以白樂天嘗有詩云元和六學士五相一漁翁
故也
林逋
錢塘林逋亦著高節以詩名當世名公多與之游天聖
中丞相王公隨以給事中知杭州日與唱和親訪其廬
見其頽陋即為出俸錢新之逋乃以啓謝王公其略曰
伏蒙府主給事差人送到留題唱和詩石一片并剏軒
榮以庇風日衡茅改色猿鳥交驚夫何極陋之窮居獲
此不朽之奇事竊念頃者清賢鉅公出鎮藩服亦嘗顧
丘樊之側微軫土木之衰病不過一駐駕一式廬而已
未有迂廻玉趾歷覽環堵當纓蕤之盛集攄風雅之秘
思率以賡歌殆成編軸且復韞他山之堅潤刊羣言之
鴻麗珠聯綺錯雕縟相照輦置植立賁於空林信可以
奪山水之清暉發斗牛之寳氣者矣迨景祐初逋尚無
恙范文正公亦過其廬贈逋詩曰巢由不願仕堯舜豈
遺人又曰風俗因君厚文章到老醇其激賞如此(見青箱雜)
(記)
終慎思
終慎思大名人家貧苦學衣冠故弊風貎寢陋始來應
舉魏之舉人視之蔑如也既就試遂為觧首其謝啓曰
三年於此衆人悉指於毛生一舉皆驚文將各歸於韓
信又董儲郎中愍其窮嘗以書薦於士人之富者庶濡
涸轍而士人殊無哀王孫之意終復取書歸具啓納於
董曰魯箭高飛謂聊城之必下秦都不割懷趙璧以空
歸人多嘉其切當(見倦遊雜錄)
宋湜
真宗即位之次年賜李繼遷姓名而復進封西平王宋
湜宋白蘇易簡張洎在翰林俾草詔冊皆不稱旨惟宋
公湜知上意必欲推先帝欲封之意因進辭曰先皇帝
早眷西顧欲議真封屬軒鼎之俄遷建漢壇之未逮故
兹遺命屬在𦕈躬爾宜望弓劍以拜恩守疆垣而效節
上大喜不數日參大政
夏英公
夏英公竦舉士子本無科名以父没王事授潤州丹陽
簿即上書乞應制舉其略曰邊障多故羽書旁午而先
臣供傳遞之職立矢石之地忘家徇國失身行陣陛下
哀臣孤幼任之州縣唯陛下辨而明之若陛下以枕石
潄流為達則臣世居市井若陛下以鳩杖鮐背為德則
臣始踰弱冠若陛下以荷戈控弦為勇則臣生不知兵
若陛下令臣待詔公車條問急政對揚紫宸指陳時事
猶可與漢唐諸儒方轡並驅而較其先後矣英廟再三
激賞詔赴中書試論六首一曰定四時别九州聖功孰
大論二曰考定明堂制度論三曰光武二十八將功業
先後論四曰九功九法為國何先論五曰舜無為禹(闕)
功業孰優論六曰曾參何以不列四科論是歲遂應
中制科
二
夏英公竦父官於河北景德中契丹犯河北遂没於陣
後公有辭使契丹表云義不戴天難下穹廬之拜禮當枕
塊忍聞夷樂之聲當時以為四六偶對最為精絶
丁晉公
丁晉公貶崖時權臣實有力焉後十二年丁以秘監召
還光州致仕時權臣出鎮許田丁以啓謝之其略曰三
十年門館遊從不無事弊一萬里風波往復盡出生成
其婉約如此又自䕫漕召還知制誥謝兩府二星入蜀
雖分按察之權五月渡瀘皆是堤封之地後云謹當揣
摹往行軌躅前修效縝密於孔光不言温樹體風流於
謝傅且詠蒼苔
二
丁晉公之南遷也行過澤州自作齋僧䟽云補仲山之
衮雖曲盡其巧心和傅說之羹實難調於衆口其少以
文稱晚年詩筆尤精在海南吟詠尤多如草觧忘憂憂
底事花名含笑笑何人尤為人所𫝊誦(見歸田錄)
凌俶
余頃與凌俶華郎中景陽登襄陽東津寺閣凌博雅君
子也蔡君謨吳春卿皆嘗師之素稱翰林之妙時寺閣
有舊題二十九字(闕)其字可三寸餘其法類顔而勢
格清美無一點俗氣其語數句又簡而有法云
陶糓
陶糓晉開運中為詞臣時契丹來侵而楊光遠以青州
叛而大將軍馬(闕)卒少帝為召糓草文以祭之糓立具
草以奏曰漢北有不賓之國山東屯代叛之師敵陣未
收將星先落少帝甚激賞
潘佑
太祖嘗諭旨江南令遣使說嶺南歸順後主令近臣數
人作書惟潘佑所作千餘言詞(闕)
麗遂用之江南莫不傳寫諷誦中朝士人多藏其本
甚重之真一時之名輩也
趙鄰幾
趙鄰幾善屬文有名於時太宗用之知制誥未數旬卒
中使護葬淳化末蘇易簡上言鄰幾有子東之亦好學
善屬文任北地邑佐部送芻粟死塞下家睢陽鄰幾平
生多著文家有遺藁上遣直史館錢熙往訪之得補會
昌以來歷二十六卷文集三十四卷所著鯫子一卷六
年帝略一卷史氏懋官志五卷及他書五十餘卷來上
皆鄰幾點竄之迹令宋州賜其家錢十萬
徐鍇
徐鍇仕江左至中書舍人尤嗜學該博領集賢殿學士
校秘書時(闕)俶為校理右樂府中有摻字者俶多改為
操盖章草之變鍇曰非可以一例若漁陽摻者音七鑿
反三撾鼓也禰衡作漁陽三撾鼓詞云邊城晏開漁陽
摻黃塵蕭蕭白日暗俶歎服之又嘗召對於清暑閣閣
前地悉布塼經雨草生縫中後主曰累遭薙者雨潤復
生鍇曰吕氏春秋云桂枝之下無雜木盖桂味辛螫故
也後主令於醫院取桂屑數斗徧布縫中經宿草盡死
其博物多識如此嘗欲注李商隱樊南集悉知其用事
所出有代王茂元檄劉積言云(闕)躋陵飛走之期既
絶投戈散地灰釘之望斯窮獨恨不知灰釘事乃後漢
杜篤(闕)都賦云焚康居灰珍奇推鳴鎬釘庶蠡商(闕)
事實類苑卷四十一
