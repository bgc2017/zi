事實類苑卷十六宋江少虞撰
顧問奏對
盛文肅
景祐中王沂公曾吕許公夷簡為相宋綬盛度蔡齊為
參知政事沂公素喜蔡文忠吕公喜宋公垂惟盛文肅
不得志於二公晚年王吕相失交章乞退一日盛文肅
致齊於中書仁宗召問曰王曾吕夷簡乞出甚堅其意
安在文肅對曰二人腹心之事臣亦不能知但陛下各
詢以誰可為代者即其情可察矣仁宗果以此問沂公
公以文忠薦一日又問許公公以公垂薦仁宗察其朋
黨於是四人者俱罷政事而文肅獨留焉(廬陵歸田錄)
孫籍
真宗東封還羣臣獻歌頌稱贊功德者相繼惟進士孫
籍獻書言封禪帝王之盛事然願陛下慎於盈盛不可
遂自滿假上善其言即詔試中書賜同進士出身
趙韓王
趙普嘗奏太祖與某人為官太祖不用普明日復以其
人奏太祖亦不用普又以其人奏太祖怒即碎其奏紙
擲於地普顔色不動乃跪地拾之歸他日取所裂奏劄
用糊粘綴復以奏太祖乃悟卒用其人
二
太祖時嘗以羣臣立功當遷官上素嫌其人不與趙普
堅以為請上怒曰朕固不為遷官將若何普曰刑以懲
惡賞以酬功古今之通道也且刑賞者天下之刑賞非
陛下之刑賞也豈得以喜怒專之上怒甚起趙普亦隨
之上入宫普立於宫門久之不去上悟乃可其奏
竇偁
竇偁字日彰與賈琰同事太宗府中琰性便佞太宗嘗
與諸王府射琰侍側稱贊德美而多矯誕偁叱之曰賈
氏子巧言令色豈不愧我心哉坐中失色太宗亦為之
不樂因罷會太宗出偁涇州後為參知政事太宗謂卿
何以至此曰陛下以藩邸舊恩至此太宗曰卿嘗面折
賈琰之直耳(范蜀公蒙求)
畢士安
咸平二年十月詔選官校勘三國志晉書唐書或有言
兩晉事多鄙惡不可流行者真宗以語宰相畢士安曰
惡以誡世善以勸後善惡之事春秋備載帝然之故命
刊刻蓬山志(忠言讜論)
李懷忠
太祖幸西京將徙都羣臣多不欲留時有節度使李懷
忠乘間諫曰東京有汴渠之漕坐致江淮之粟四五千
萬以贍百萬之軍陛下居此將安取之且府庫重兵皆
在東京陛下誰與居此乎上乃還(三朝聖錄)
王元之
太祖時王禹偁上言請明數繼遷罪狀募諸部殺之真
宗即位詔羣臣論事禹偁上疏陳五事一曰謹防邊通
盟好因嗣統之慶赦繼遷復與夏彼必感恩内附且使
天下知屈已而為人也二曰減冗兵併冗吏使山澤之
饒稍流於下開寶前諸國未平而賦足兵威強由所蓄
之兵銳而不(闕)所用之將專而不疑設官至簡而事
皆舉興國後增官太冗皆不如制三曰難選舉使入官不
濫先朝登第僅萬人乃紀以舊制還舉場於有司吏部
銓擇官非帝王躬親之事宜依格勅注擬四曰澄僧尼
疲民無耗罷度人修寺一二十載容自銷鑠亦救弊之
一端五曰親大臣遠小人懷忠蹇諤之士知進而不疑
奸憸傾巧之徒知退而有懼其後潘羅支射死繼遷平
夏欵附卒如禹偁策而歲限度僧尼之數及病囚繫輕
得養治於家至今行之
二
王禹偁為諫官上禦邊十策大旨以為外任人内修德
則可以彌之外則合兵勢以重將權罷小臣詗邏邊事
行問諜以離其心遣保御卿率所部以張犄角下詔感
勵邊人取燕薊舊疆盖弔晉遺民非貪其土地内則省
官以寬經費抑文士激武夫信用大臣以資其謀不貴
虛名以戒無益禁游惰以厚民力端拱久旱禹偁上疏
請節用省役薄賦緩刑(並涑水紀聞)
楊蟫
時辟楊蟫為益倅奏名上太宗不識蟫(音尋)字亟召問立
名之因奏曰先臣命之不知其由兄蚡弟蛻盡從虫臣
家漢太尉震之後今已孤不敢輙更上曰蟫有何義奏
曰臣聞出羽陵蠧書曰白魚蟲也上嘆曰古人名字不
以日月山川隱疾尚恐稱呼有妨今以細碎微例名其
子未知所謂也以御筆特去虫上賜名覃覃弟蛻之女
妻夏英公閫範嚴酷聞於掖廷因率命婦朝後宫莊獻
后苛責之方少戢(玉壺清話)
趙元老
元豐中高麗使朴寅亮至明州象山尉張中以詩送之
寅亮答詩序有花而艷吹媿鄰婦青唇之動桑間陋曲
續郢人白雪之音之語有司劾中小官不當外交夷使
奏上神宗顧問左右青唇何事皆不能對乃問趙元老
元老奏不經之語不敢以聞神宗再三諭之元老誦太
平廣記云有覩隣夫見婦吹火贈詩曰吹火朱唇動添
薪玉腕斜遥看烟裡面大似霧中花其妻告其夫曰君
豈不能學也夫曰君當吹火吾亦效之夫乃為詩曰吹
火青唇動添薪黑腕斜遙看烟裡面恰似鳩盤茶元老
之強記雖怪僻小說無不該覽
范文正
慶歷中議弛茶鹽之禁及減商稅范文正以為不可茶
鹽商稅之入但分減商賈之利耳行於商賈未甚有害
也今國用未減歲入不可闕既不取之於山澤及商賈
須取之於農以其害農孰若取之於商賈今為計莫若
先省國用國用有餘當先寬賦役然後及商賈今為計
所當先也其議遂寢(以上出筆談)
二
范文正仲淹為右司諫章獻太后聽政忽遣一巨璫諭
之曰今後凡有大號令不須強拗三五年為一宰相不
難致公覺其言甘必有所謂果誕告冬至日大會前殿
仁宗率羣臣為壽有司將期公上疏曰臣聞王者尊極
儀法配天故齒輅馬踐廄芻尚皆有誅况屈萬乘之重
垂冕旒行北面之禮乎此乃開後世弱人主以強母后
之漸耳陛下果欲為之太后賀於閨掖以家人承顔之
禮行之可也抑又慈慶之容御軒陛使百官瞻奉於禮
不順事遂已又獨銜乞皇太后還政疏曰陛下擁扶聖
躬聽斷大政日月持久今上皇帝春秋已盛睿哲明發
握乾綱而歸坤紐非黃裳之吉象也豈若保慶壽於長
樂卷收大權還之真主以享天下之養云疏入不報(湘山)
(野錄)
龐莊敏
狄武襄既平儂智高仁宗欲以為樞密使平章事龐莊
敏公曰太祖遣曹彬平江南止賜錢三十萬其慎重名
器如此今青功不迨曹彬遠矣若用為平章事富貴已
極後肯為陛下用耶萬一復有寇盜青更立功陛下以
何官賞之乃以青為護國軍節度諸子皆遷官厚賜金
帛
吕文靖
初真宗上仙莊獻攀慕深切凡喪祭之禮務極崇厚吕
文靖奏曰太后為先帝喪紀之數宗廟之儀不忍裁減
曲盡尊奉此雖至孝之道以臣所見尚未足報先帝恩
遇之厚惟是遠奸邪奬忠直愛惜民財拔擢時彦使邊
鄙寧靜人物常安皇帝德業日茂太后壽樂無憂此報
先帝之大節也
二
祥符中玉清昭應等宫成大臣率兼使領天聖中玉清
宫災莊獻泣曰先帝遵道奉天故大建珍館以盡祗肅
之道今忽焚燬何以稱先帝遺意吕文靖恐后復議繕
完因推洪範灾異之端特請罷營建遂懇讓使名玉清
遂不葺
司馬温公
嘉祐中内臣凌允言死以其常有軍功勅給鹵簿司馬
温公言古不以名器假人允言近習之人非有大勲大
功而贈以一品給以鹵簿不可為法仁宗嘉納之
二
仁宗朝司天奏月朔日當食而隂雲不見事同不食故
事當賀司馬温公曰日食四方皆見而京師獨不見天
意若曰人君為隂邪所蔽天下皆知而朝廷獨不知其
為災尤甚不當賀詔嘉納其言後以為例
賈先生
臨淄賈岡公竦先生以著書扶道為己任著山東野錄
七篇頗類孟子嘗奏諫書四篇謂丁謂造作符瑞以誣
皇天欺先帝今幸謂奸發請明告天下白其事使後世
無譏焉又謂謂既竄逐寇萊公猶在雷州請還萊公以
明忠邪先生終以孤直不偶既晚得進士出身亦不樂
為吏久之李文定公竊其告勅送吏部先生勉就之官
至殿中丞卒後門人李冠元伯劉顔子望相與諡曰存
道先生初先生得出身真宗賜名同改字希德云
夏文莊
夏竦薨仁宗賜諡曰文正公劉原父判考功上疏曰諡
者有司之事且竦行不應法今百司各得守其職而陛
下侵臣官疏三上是時司馬温公知禮院上書曰諡之
美者極於文正竦何人可以當此書再上遂改賜諡文
獻知制誥王原叔曰此僖祖皇帝諡也封還其目不為
草辭於是太常更諡竦曰文莊
趙禹
景祐中趙元昊尚修職貢萊州進士趙禹庶明上書言
元昊必反請治兵為邊備宰相以為狂言流禹建州明
年元昊果反禹逃歸京師上言自理宰相益怒下禹開
封獄是時陳希亮為司錄言禹可賞不可罪宰相不從
希亮爭不已卒從希亮言以禹為徐州推官徂徠先生
石守道有詩曰萊牧男兒忽議兵謂禹也
孫冕
咸平中孫冕言乞放江淮荆湖通商賈鹽許商人於邊
入(闕)糧草或京師納錢帛一年之内國家預得江淮
荆湖三路賣鹽課
范蜀公
范内翰景仁以宏才碩學時所推仰始立朝或不以鯁
直許之仁廟春秋高少陽虛位首拜䟽乞擇宗室親賢
為皇嗣熙寧初將推行新法獨不肯阿比附議知不可
爭即告老歸第天下士大夫始知仁者必有勇也(倦遊雜錄)
陳晉公
尚書左丞陳公恕峭直性靡阿順總領計司多歴年所
每便坐奏事太宗皇帝或未深察必形誚讓公歛板踧
踖退至殿壁負牆而立若無所容俟上意稍解復進慤
執前奏終不改易或至三四上察其忠亮多從其議故
當時言稱職者公為之首(沂公筆錄)
王昭明
韓魏公嘗稱内侍王昭明絶不類内官往年執政賈昌
朝陳執中惡歐陽公欲因張氏深治之令蘇安鞫獄不
成蘇云不如鍛鍊成就乞不錄問昭明為監勘官正色
曰上令某為監勘正欲盡公道鍛鍊何等語也歐陽遂
清脫(魏王别錄)
余襄
慶歷中開寶寺塔災國家遣人鑿塔基得舊瘞舍利迎
入内庭送還本寺令士庶瞻禮(闕)言在内庭頗有光
怪將復建塔余襄曰彼塔不能自衛何福可及於民凡
腐草皆有光水精與珠之圓者夜亦有光烏用異也梁
武帝造數千塔舍利嘗有光臺城之敗何能致福其塔
乞更不營造仁宗從之
二
乾道中天下蝗旱范文正公安撫江淮回以太平州貧
民所食烏昧草進呈乞宣示六宫戚里抑奢侈(澠水燕談)
李宗諤
咸平初脩太宗實錄命錢若水主其事若水舉給事中
柴成務起居舍人李宗諤侍御史宗度洎予及職方員
外郎吳淑上指宗諤曰自太平興國八年已後此時在
中書日事史策本憑直筆儻子為父隱何以傳信於後
代乎除宗諤不許餘悉可之(楊文公談苑)
王沂公
真宗初上仙丁晉公王沂公同在中書沂公獨入劄子
乞於山陵已前一切内降文字中外並不得施行又乞
今後乞兩府行下文字中書候宰相參政密院樞密副
使簽書方可許中外承受兩宫可其奏晉公聞之愕然
自失由是深憚沂公矣
二
真宗晏駕二府同受遺詔輔立仁宗及皇太后權聽斷
軍國事宰相丁謂欲去權字王沂公時參大政獨執之
曰皇帝沖年太后臨朝斯非國家常典稱權猶足示後
况言猶在耳何可改也謂雖深憾其言然權字遂不敢
去(魏王别錄)
張乖崖
忠定公後自金陵入苦腦疽未陛見御史閣門累有奏
上寬其告俾養疾公恨不得面陳所懷乃抗論近年以
來虛國家帑藏竭生民膏血以奉無用之土木者皆丁
謂王欽若啟上之侈心也不誅死無以謝天下章三上
不報出知陳州(澠水燕談)
薛簡肅
明肅太后從謁太祖詔禮官草儀時學臣(闕)周官后
服進議(闕)佞者密請曰陛下垂簾聽大政號兩宫尊
稱山呼及輿御皆王者制度入太室豈當以后服見祖
宗耶遂下詔服衮冕諫疏交上後宰相執議俱不聽之
不得已將誕告類薛簡肅公以關右人語氣明直不文
其談簾外口奏曰陛下大謁之日還作漢兒拜耶女兒
拜耶明肅無荅是夕報罷
事實類苑卷十六
