事實類苑卷四十九宋江少虞撰
休祥夢兆
夢遊亢宫
李至陽嘗作亢宫序略曰予少多疾羸不勝衣庚寅歲
一夕忽夢遊一道宫金碧明煥一巨殿一寶床巋然於
中一金龍蟠踞於床之上碧髯金鬛光耀天地旁有道
士轉盼若電謂予曰此亢宿之宫也大象無停輪宜速
拜之汝將事龍積疾亦消予將拜龍輒先拜至道初太
宗立真宗為皇太子命公與李沆並相為賓客太宗戒
真宗曰二臣皆宿儒重德不可輕待吾選正人輔導汝
宗基國本吾無慮矣真宗恭稟皇訓見必先拜符亢宫
之兆也
銅碑記
梁沙門寶誌銅牌記多䜟未來事云有一真人在冀川
開口張弓在左邊子子孫孫萬萬年江南中主名其子
曰弘冀吳越錢鏐諸子皆連弘字名以應之而宣祖諱
正當之也
昇元寺石記
江南將亡數年前修昇元寺殿掘得石記視之詩也其
辭云莫問江南事江南事可憑抱雞昇寶座趁犬出金
陵子建居南極安仁秉夜燈東鄰嬌小女騎虎踏河冰
王師以甲戌渡江後主寔以丁酉年生曹彬為大將列
柵南為子建也潘美為副將城䧟恐有伏兵命卒縱火
即安仁也錢俶以戊寅年入朝盡獻浙右之地
秦淮石記
江南保大中浚秦淮得石誌案其刻有大宋乾德四年
凡六字他皆磨滅不可識今諸儒參騐乃輔公祐反江
東時年號後太祖受命國號宋改元乾德江左始衰弱
豈非威靈將及而符䜟先著耶
天水碧
金陵將亡前數年宫中人按薔薇水染生帛一夕忘收
為濃露所漬色倍鮮翠因令染坊染碧必經宿露之號
為天水碧宫中竟服之識者以為天水趙之望也
金陵石記
開寶中新修營得一石記數百字隸書從頭去從他痛
如此連寫至末云不為石子盡更書千萬箇從他痛不
知其䜟己未王師渡江云
冰稼山頽
熙寧三年京輔猛風大雪草木皆稼厚者冰及數寸既
而華山震阜頭谷圯折數十丈蕩搖十餘里覆壓甚衆
唐天寶中冰稼而露王死故當時諺曰冬凌樹稼達官
怕又詩有泰山其頽哲人其萎之說衆謂大臣當之未
數年而司徒侍中魏國公韓琦薨王荆公作挽詞略曰
冰稼嘗聞達官怕山頽今見哲人萎盖謂是也
名亭
檢正官張諤家起亭名曰允中盖取易允升義後諤遷
太子中允停官陳有方知蘄水縣剏亭名必觀盖取荀況
君子必觀於水之義或者解曰必觀亭者必停官也後
有方竟以罪免官而去(見青箱雜記)
駕幸東府
初作東府望氣者曰異哉乃有天子氣及府成車駕果
臨幸時龍圖張校以詩慶兩府諸公而王丞相和曰曾
留主上經過迹更費高人賦詠才
東嶽受冊之異
向大資敏中祥符四年十月為東嶽奉冊使奏奉冊事
前十日雨雪日甚至十一月五日謁本廟奉冊忽然景
風晴和宛若春煦又得兖州狀稱據黃現鋪人員夏興
狀今月四日將兵巡至馬嶺見五人各服黃紫衣執幡
盖興等恐是冊使向前迎接忽然霧氣漸起即不見又
得天貺觀道士孫守一狀冊使詣本殿燒香畢有皂鶴
兩隻至殿盤旋飛翥甚久詞臣各進頌(見湘山野錄)
邃清殿學士
治平三年予為知制誥夏六月夢丞相遣朱衣吏召命
草某人為邃清殿學士制既寤不能記其姓名及其文
詞也明年五月甲辰丞相遣朱衣吏召當制學士吕縉
叔草制除(闕)不疑為寶文閣學士後數日得承旨張公
所作詔云迺規層築邃在西清然記去歲之夢與詔文
離合其名若符契焉(見退朝錄)
軌策
李璋太尉罷郢州入朝至襄陽疾病止驛舍兩月餘璋
嘗命蜀人費孝先作軌策卦影先畫一鳳止於林上有
關焉又畫一鳳立於臺又畫衣紫而哭者五人盖襄州
南數里有鳳林關傳舍名鳳臺驛始璋以二子侍行三
子守官於外聞璋病甚悉來奔視至之翊日璋乃卒果
臨喪者五人(見倦遊襍錄)
二
術士李某忘其名亦傳管輅軌策法畫卦影頗有驗今
丞相頃嘗問之卦影畫水邊一月中有古字未幾除知
湖州又盧龍圖秉使占卦影亦同乃除知渭州雖不同
而其影皆符(見澠水燕談)
夢名
孫夢得初名貫字道卿嘗語予曰某舉進士過長安夢
登塔見持一大文卷者問之云來年春榜索而視之不
可問其間有孫貫否曰無惟第三人有孫抃既寤遂改
名抃因字夢得又數日至華隂與數人同詣金天帝廟
乞靈且求夢夜中夢明忩下草制誥諸同人相慶曰他
日為知制誥翰林學士矣雖未以為信然乃隂自喜明
年第三人及第其後為直集賢院知制誥如其夢云又
云其初得此夢甚喜及才作翰林學士頗嫌之矣人心
自無足耳是時夢得已為參知政事月俸祿差厚耳學
士亦不甚相遠但清優不如學士而勞貰過之又有堂
吏嘗夢火山軍姓劉人作狀元閱火山軍解文無姓劉
人明年劉煇作狀元能作賦有聲場屋人不以行許之
歴江寧河中簽判卒(見秉齋記事)
二
元豐中汶上梁逖一夕夢奏事殿中見御座前揭一牌
金箔大書黃裳二字意必貴兆也因改名黃裳明年御
前賜進士第劔南黃裳為天下第一
三
王彦祖初名元宗慶歷二年方勝冠廷試應天以實不
以文賦罷寢旅舍夢一人告之曰君今年未當中第彦
祖甚不平且責之曰子未嘗見予程文又未始知予生
年月日時何從而知未中第其人笑曰君中選賦題天
字在下君當三中選皆然今題天字在上第二字是以
知其未也及唱名果不預選次舉春試不利於禮部八
月再預廷試盖軫象天地賦又復見黜至皇祐五年免
解赴禮部前以感疾困眠夢至一大府見二人因懇求
生平禄命二人笑不答再叩來年得失其人指面前池
水曰待此分流君即登第覺以水分流而池不能流決
無中第望矣久之乃寤即更名汾以符水分之兆及試
禮部嚴父莫大於配天廷試圓丘象天皆中高選其後
召試學士院又賦明王謹於事天得帖館職皆符夢中
之言
角聲
元祐四年夏予初至河東一日與郡僚旅見提刑孫亞
夫孫曰近日府中角聲不和咎在太守時蒲資政方到
府未逾月落職知虢州數日獨見孫曰角聲愈不和矣
未幾王震待制自同復鎮蒲七日丁母夫人憂去至九
月中孫復語郡官曰角聲不和尤甚前日尋報(闕)中行
龍圖自襄移蒲十月到官明年暴病卒其驗如此不知
何術也
占星
景德四年司天監史序奏今年太歲丁未六月二十五
日五星當聚於周既而重奏臣尋推得五星自閏五月
二十五日近太陽行度按甘氏星經曰五星近太陽而
輙見者如君臣齊明下侵上之道也若伏而不見即臣
讓明於君此千百載未有也但恐今夜五星皆伏真宗
親御禁臺以候之果達旦不見大赦天下加序一官羣
臣表賀(見湘山野錄)
千葉牡丹
李司空昉淳化中家園牡丹一歲中有千葉者五苞特
為繁豔李公置酒張樂召賓客以賞之自是一歲内長
幼凡五喪盖地及物之驗(見楊文公談苑)
改恩州
慶歷七年貝州卒王則據城叛召明鎬加討久無功參
知政事文彦博請行於是仁宗欣然遣之且曰貝字加
文敗卿敗賊必矣未逾月以捷報聞詔拜平章事曲赦
河北改貝為恩(見澠水燕談)
蛇精
魚諫議周詢知安州一日園中園吏見大蛇乘欄楯上
熟視之乃周詢醉而假寐也子壽亦嘗言周詢於相法
為蛇形蔡君謨知福州以疾不視事者累日每夜中即
夢登鼓角樓凭鼓而睡通判有怪鼔角將累日不打三
更者因對數夜有大蛇盤據鼔上不敢近君謨既與通
判言所夢正與鼔角將所說同人遂以君謨為蛇精(見東)
(齋記事)
彭蠡湖神
張洎嘗涉彭蠡湖一夕夢古衣冠候之禮甚恭且言居
止在側他日願為整葺洎既寤訪於舟人云湖畔有左
蠡里祠至則神像如夢中所見洎歸中朝參大政至道
中里民將葺廟廟側有人夢神云自有人治之汝不當
因遣人崇飾吳俶為記
木中有文
木中有文多是柿木治平初杭州南新縣民家析柿木
中有天上火國四字予見之書法類顏真卿極有筆力
國字中間或仍挑作尖口全是顏筆知其非偽者其横
畫即是横理斜畫即是斜理其木直剖偶當天字中分
而天字不破上下兩畫并一脚皆横挺出半許如木中
之節以兩木合之如合契焉
雹作人面形
熙寧中河州雨雹大者如雞卵小者如蓮芡悉如人頭
耳目口鼻皆具無異鐫刻次年王師平河州蕃戎授首
者甚衆豈克勝之符預告耶(見沈存中筆談)
五來子
建隆初京城唱五來子新番之曲其後下荆州克湖南
平西蜀收嶺表復江左凡五國來朝乃其䜟也
崇文院詩
淳化中崇文院西序直肆廬絶高處有人題兩句詩云
秋風送炎去庭樹葉齊落是年立秋日史館檢討宋炎
罷軄來年立秋日葉齊黜
馬相蹄踶
至道二年四月内丞相暮歸將至西掖門參政張洎李
昌齡馬相踶斷轡二人皆墜地寇準馬驚躍幾墜六月
大雨泥濘洎晚歸馬渡橋墜前足没泥中折巾一角塗
潦被體是秋洎被病明年罷政事卒其年七月準罷來
年夏昌齡坐交通内侍王繼恩下獄貶許州行軍司馬
酒病
殿中丞王全吳人嗜酒常沉醉為嶺南知州日縱酒忽
一日臍裂有聲以榼承之得清酒斗餘後數日乃卒(見澠)
(水燕談)
蜀中桃符
辛寅遜仕偽蜀孟昶為學士王師致討之前歲除昶令
學士作書兩句寫桃符上寅遜題曰新年納餘慶佳節
契長春明年蜀亡吕餘慶以參知政事知益州長春乃
太祖誕聖節名寅遜歸朝為太子中允上疏諫獵詔褒
之(見楊文公談苑)
唱第日五色
天聖五年三月二十四日唱進士第於崇政殿甲科未
絶而日五色于上羣臣皆賀後議者以為韓魏公同升
諸公雖多至二府而終福社稷則属公焉(見魏王别錄)
駕幸汾陰
祥符四年車駕幸汾陰起偃師駐蹕永安天文院測驗
渾儀杜貽範奏卯時一刻日有赤黃輝氣變為黃珥又
變(闕)氣已時後輝氣復生(見湘山野錄)
事實類苑卷四十九
