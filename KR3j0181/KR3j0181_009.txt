事實類苑卷九宋江少虞撰
名臣事迹
王沂公
王文正公曾為人方正持重在中書最為賢相嘗謂大
臣執政不當收恩避怨嘗謂尹師魯曰恩欲歸已怨使
誰當聞者歎服以為名言(廬陵居士集)
二
景福中朝廷始與契丹通好詔遣使將以北朝呼之王
沂公以為太重請止稱契丹夲號可也真宗嘆賞再三
朝論韙之
三
祥符中王沂公奉使契丹舘伴邢祥頗肆談辨深自衒
鬻且矜賜鐵劵公曰鐵劵盖勲臣有功高不賞之懼賜
之以安反側耳何為輙及邢祥大沮(已上見涑水紀聞)
四
王沂公曾青州發解及南省廷試皆為首冠中山劉子
儀為翰林學士戲語之曰状元試三場一生喫著不盡
沂公正色荅曰曾平生之志不在温飽
范魯公
范質初作相與馮道同堂道意輕其新進潛視所為質
初知印當判事語堂吏曰當判之事並施籖表得以視
而書之慮臨文失誤貽天下笑道聞歎曰真識大體吾
不如也質後果為名相(楊文公談苑)
又
范魯公質早輔周室及太祖受禪不改其任兩朝翊戴
嘉謀偉量時稱名相然自以執政之地生殺慘舒所繫
苟不能早夜兢畏悉心精慮敗事覆餗憂患畢至加之
道有枉直時有夷險居其位者今古所難嘗謂同列曰
人能鼻吸三斗醇醋即可為宰相矣(出涑水紀聞)
范文正
范文正公仲淹少貧悴依睢陽朱氏家嘗與一術者游
會術者病篤使人呼文正公而告曰吾善鍊水銀為白
金吾兒幼不足以付今授子即以其方與所成白金一
斤封誌納文正懷中文正方辤避而術者已絶後十餘
年文正為諫官術者之子長呼而告曰而父有神術者
之死也以汝尚幼故俾我收之今汝成立當以還汝出
其方并白金授之封誌宛然(筆錄)
二
景祐中范文正公知開封府忠亮讜直言無廻避左右
不便因言公離間大臣自結朋黨乃落天章閣待制出
知饒州余靖安道上䟽論救以朋黨坐貶尹洙師魯上
言靖與仲淹交淺臣於仲淹義兼師友當從坐貶監郢
州稅歐陽永叔貽書責司諫高若訥不能辨其非辜若
訥大怒繳奏其書降授夷陵縣永叔復與師魯書云五
六十年来此輩沉默畏懼布在世間忽見吾輩作此事
下至竈間老婢亦相驚怪時君謨為四賢一不肖詩播
於都下人争𫝊寫鬻書者市之頗獲利後北使至密市
以還張守庸奉使過幽州舘中有書永叔詩在壁者四
賢希文安道師魯永叔也一不肖若訥也(涑水紀聞)
三
晏丞相殊留守南京仲淹遭母憂寓城下晏公請掌府
學仲淹嘗宿學中訓督學者皆有法度勤勞恭謹以身
先之夜課書生讀書寢食皆立時刻往往潛至齋舍詗
之見有先寢者詰之其人紿云適疲倦暫就枕耳仲淹
問未就寢之時觀何書其人亦妄對仲淹即取書問之
其人不能對即罰之出題使諸生作賦必先自為之欲
知其難易及所當用意亦使學者凖以為法由是四方
從學者輻輳其後諸人以文學有聲名於場屋朝廷者
多其教也服除至京師上宰相書言朝廷得失及民間
利害凡萬餘言王曾見而偉之時晏殊亦在京師薦一
人為舘職曾謂殊曰公知范仲淹捨而薦斯人乎已為
公置不行宜更薦仲淹也殊從之遂除舘職頃之冬至
立仗禮官定議欲媚章獻太后請天子率百官獻夀於
庭仲淹以為不可晏殊大懼召仲淹怒責之以為狂仲
淹正色抗言曰仲淹受明公誤知常懼不稱為知已恥
不意今日更以正論得罪於門下也殊慚無以應(湘山野錄)
四
初范文正公貶饒州朝廷方治朋黨士大夫無敢往别
王待制質獨扶病餞於國門大臣責之曰君為長者何
自陷朋黨王曰范公天下賢者故質敢望之若得為黨
人公之賜質厚矣聞者為之縮頸
五
范文正公守邠州暇日帥僚屬登樓置酒未舉觴見衰
絰數人營理喪具者公亟令詢之乃寄居士人卒於邠
將出殯近郊賵歛棺槨皆所未具公憮然即徹宴席厚
賙給之使畢其事坐客感歎有泣下者(並涑水紀聞)
六
慶歷中范希文以資政殿學士判邠州予中途止謁翌
日召食侍李郎中丁固席范與丁同年進士也因述舊
日方脩學時最貧窶與劉某同止長白山僧舍惟煑粟
米二合粥一器經宿遂凝以刀劃四塊早晚取二塊斷
虀十數莖酢水汁半盂入少鹽煖而啖之如此者三年
(湘山野錄)
曹武毅
曹翰以罪謫為汝州副使凡數年一日有内侍使西京
朝辭日太宗密諭之曰卿至汝州當一訪曹翰問其良
苦然慎勿泄我意也内侍如旨往見因叙其遷謫之久
翰泣曰罪犯深重感聖恩不殺死無以報敢愬苦耶但
以口衆食貧不能度日幸内侍哀憐欲以故衣質十千
以繼粥飯可乎内侍曰太尉有所須敢不應命何煩質
也翰固不可於是封裹一複以授内侍收複以十千答
之洎回奏翰語直言質衣事太宗命取其複開視之乃
一大幅畫障題曰下江南圖太宗惻然念其功即日有
旨召赴闕稍復金吾將軍蓋江南之役翰為先鋒也(東軒)
(筆錄)
王參政
王參政化基興國二年及第於吕蒙正榜釋褐授贊善
知州趙韓王學術平淺議以新進少年無益於治抽詔
改淮幕公歎曰不幸丞相以舊勲自恃時忘晚進男兒
旣逢明時豈能事幕府承迎於婉媚之末乎抗䟽自薦
表稱真定男子公嘗慕范滂有攬轡澄清天下之志遂
撰澄清王路論皆切於時要太宗壮之曰化基自結人
主慷慨之士也亟用之由著作郎三司判官左拾遺召
試中丞補闕知制誥
狄武襄
天聖五年王文安公堯臣狀元及第釋褐將作監丞通
判湖州是年狄武襄公青始投拱聖營為卒晚年同入
樞密院武襄為使文安副焉(並東軒筆錄)
魏咸熙
魏咸熙仁浦之子性寬厚任太僕少卿累典籓郡知杭
州日晨起視事掌舍卒掛油缸於簾鈎上平中其額翻
汙冠綬咸熙戒左右勿得輙言使老卒驚懼亟還卧内
易衣甲而出歸朝大治酒具賓友集饌陳越中銀缸陶
器僮僕數人共舉食案而前相嘲誚蹉跌盡碎之坐客
皆失色咸熙殊不變容但令易他器别具蔬菓亦不加
笞責人以為劉寬之比
王文正
王文正太尉局量寬厚未嘗見其怒飲食有不精潔者
但不食而已家人欲試其量以少埃墨投羹中公惟啖
飯而已家人問其何以不食羹曰我偶不喜肉一日又
墨其飯公視之曰吾今日不喜飯可具粥其子弟訴於
公曰庖肉為饔人所私食肉不飽乞治之公曰汝輩人
料肉幾何曰一斤今但得半斤其半為饔人所廋公曰
盡一斤可得飽乎曰盡一斤固當飽曰此後人料一斤
半可也其不發人過皆類此嘗宅門壊主者徹屋新之
暫於廊廡下啟一門以出入公出側門門低據鞍俯伏
而過都不問門畢復行正門亦不問有控馬卒歲滿辭
公公問汝控馬幾時曰五年矣公曰吾不省有汝旣去
復呼廻曰汝乃某人乎於是厚贈之乃是逐日控馬但
見背未嘗視其面因去見其背方省
薛簡肅
薛簡肅公天禧初為江淮發運司始辭王文正公王無
他語但云東南民力竭矣薛退而謂人曰真宰相之言
也
二
王文康公薛簡肅公俱嘗鎮蜀而皆有名章獻時同為
執政一日奏事已因語蜀事文康曰臣昔在蜀時有告
戌卒反執斬之於營門遂無事簡肅曰臣在蜀時亦有
告戌卒反者叱出之亦無事(並湘山野錄)
吕文靖
景祐末西鄙用兵大將劉平死之議者以朝廷委宦者
監軍主帥節制有不得專者故平失利誅監軍黃德和
或請罷諸師監軍仁宗以問宰相吕文靖公曰不必罷
但擇謹厚者為之仁宗委公擇之對曰臣待罪宰相不
當與中貴私交何由知其實否願詔都知押班保舉有
不稱職者與同罪仁宗從之翌日都知叩頭乞罷諸監
軍宦士大夫喜公之有謀
二
慶歷初仁宗服藥久不視朝一日聖體康復思見執政
坐便殿促召二府宰相吕許公聞命移刻方赴詔比至
中使數輩促公同列亦贊公速行公愈緩步旣見上上
曰久病方平喜與卿等相見而来之遲何也公曰陛下
不愈中外頗憂一旦聞急召近臣臣等若奔馳以進慮
人心驚動耳上以為深得輔臣之體(已上出涑水紀聞)
三
吕許公夷簡為郡守上言乞不稅農器真宗知其可為
宰相記名殿壁後果正台席梁莊肅為郡守上言應天
下疑獄並具事節奏取勅裁仁宗知其有仁心後至龍
圖閣直學士王安石為翰林學士亦因莱州阿芸謀殺
夫以為案問欲舉免所因之罪主上决意用為輔相自
莊肅之說進歴仁宗英宗神宗三朝之中凡有奏疑未
始不免死案問之律行凡臨劾而首陳者皆得原減所
謂仁人之言其利溥哉(東軒筆錄)
李公擇
李常公擇少讀書於廬山五老峰白石庵之僧舍書幾
卷公擇旣貴思欲遺之後學者不欲獨有其書乃藏於
僧舍其後山中之人思之目其居曰李氏藏書山房而
蘇子瞻為之記(涑水紀聞)
張乖崖
王均李順亂後凡官於蜀者多不挈家以行至今成都
知府猶有此禁張詠知益州單騎赴任是時一府官屬
憚張之嚴峻莫敢蓄侍婢者張不欲絶人情遂自置侍
婢以侍巾幘自此官屬稍置姬侍矣張在蜀四年被召
還闕呼婢父母出貲以嫁之仍處女也張在蜀一日有
術士上謁自言能煆汞為白金張曰若能一火煆百兩
乎術士曰能之張即市汞百兩俾煆一火而成不耗銖
兩張歎曰若之術至矣然此物不可用之私家立命工
煆一大香爐鑿其腹曰充大慈寺殿上用公尋送寺中
以酒榼遺術者而謝絶之人服其不欺也
二
張乖崖性剛多躁蜀中盛暑食錢鉏頂中末頂屢垂於
盌(闕)納之頗煩急取投器中曰但請與因搶而起少年
慷慨學擊劍善立竒節謂友人曰張詠賴生明時讀詩
書以自律不爾則為何人也李順之亂益州大將王繼
恩上官正輩頓師逗遛不進邀使行盛陳供帳郊燕以
餞之舉爵謂軍校曰爾曹蒙國厚恩無以塞責當勉力
盪平寇壘以手指其地曰若老師曠日即爾輩死所也
徐謂繼恩曰朝廷始若許僕參後騎豈至今日醢賊以
噉師久矣自是士氣果振獲捷而還(見玉壺清話)
三
初蜀新亂張尚書至公宇襲舊制周列更鋪凡數百所
公即日命罷之人心大安及代去留一卷實封文字與
僧正希白且云候十年觀此後十年公薨於陳州訃至
希白為公設大會齋請知府凌諫議策發所留文字乃
公畫像衣兔褐繫絛草裹自為贊曰乖則違俗崖則絶
物乖崖之名聊以表德因號乖崖公遂畫於天慶觀仙
游閣又九曜院皆畫像公府衙之東南隅又有祠堂皆
後人思公而為之也初蜀人雖尚學而不樂仕宦公察
其有聞於鄉者得張及李畋張逵間召與語民間事往
往延入卧内從容欵曲故公於民情無不察者三人佐
之也其後三人者皆薦之於朝皆為員外郎而蜀人寖
多仕宦矣公每斷事有情輕法重情重法輕者必為判
語讀以示之蜀人鏤板謂之戒民集大抵以敦風俗篤
孝弟為本也(湘山野錄)
四
張乖崖未第時嘗游湯隂縣令賜束帛萬錢張即負之
於驢與小僮驅而歸或曰此去遇夜道店波澤深人煙
疎闊可俟徒伴偕行張曰秋深矣親老未授衣安敢少
留即但淬一短劍而行去三十餘里日已宴止一孤店
惟一翁洎二子見詠来甚喜密相謂曰今夜好箇經紀
張心動竊聞之因斷柳之若合拱者為一棒置室中店
翁問公持此物何用張曰明日早行聊為之備耳夜始
分翁命其子呼曰雞已鳴秀才可去矣張不應即来推
尸張先以床拒左扉以手拒右扉店夫旣呼不應即再
三推闔張忽縱之退立其人躱身而入張摘其手斃之
曳入閫少時其子又至入門復殺之又持劍拒翁方燎
火爬(闕)即斷其手老幼數人併命其室呼僮牽驢出門
乃縦火行三十餘里始曉後来者曰前店失火舉家被
焚(倦游錄)
五
故尚書張詠嘗謂人曰吾榜中得人最多慎重有雅望
無如李文靖深沉有德鎮服天下無如王公面折庭諍
素有風采無如寇公當方面寄則詠不敢辭(出名臣遺事)
丁文簡
丁文簡公嘗言舉進士時以制誥為贄卷旣而復自笑
曰是不揆已然其後為知制誥翰林學士參知政事亦
見其所存有素矣初舉人居鄉必以文卷投贄先進自
糊名後寖衰賈許公為御史中丞又奏罷公卷而士子
之禮都亡矣(湘山野錄)
二
丁度字公雅開封府祥符人祖顗盡其家聚書至八千
卷室以貯之曰吾聚書多雖不能讀必有好學者為吾
子孫矣父逢吉以醫事真宗於藩邸官至將作監丞致
仕度以祀汾隂歲舉服勤辭學第二人登科解褐大理
評事通判遷太子中允直集賢院今上即位度上書請
博延儒臣觀講道誼增置諫官切磨治體墾闢荒莱安
集流離以為州縣殿最章獻皇后善之遷太常博士賜
緋俄出知湖州事徙兩京轉運使以祠部員外知制誥
遷翰林學士久之兼侍講學士又加承旨又兼端明殿
學士國朝故事中書制民政樞密專兵謀及趙元昊逆
命朝廷多事度建言古之號令皆出於一今二府分兵
民之政若錯置異同則下無適從非為國體於是始詔
軍族重務二府通議度在兩禁十五年性寬厚真率不
脩威儀流輩多易之上嘗從容問度用人資序與才器
孰先度對曰天下無事則循守資序有事則簡拔才器
上甚善之會諫官有言度丞相問求進者上以度言諭
執政且曰度侍從十有五年而應對如是不自為地真
淳美長者也尋以度為工部侍郎樞密副使逾年參知
政事頃之衛士為變事連宦官楊懷敏樞密使夏竦上
言請使御史與宦官同於禁中鞫其獄不可滋蔓使反
側者不自安度曰宿衛有變事關社稷此可忍孰不可
忍固請附外臺窮黨與持論堅决然卒從竦議未幾度
求解政事時特置紫宸殿學士以度為之起兼侍讀學
士尋因避紫宸改為觀文殿學士後數年薨贈吏部尚
書諡文簡度蚤喪妻晚年學修養之術常獨居静室左
右給使惟老卒三人而已(洓水紀聞)
歐陽文忠公
歐陽文忠公自歴官至為兩府凡有所建明於上前其
詞意堅確持守不變且勇於敢為王荆公常期其可任
大事及荆公輔政多所更張而同列少與合者是時歐
陽公罷參知政事以觀文殿學士知蔡州荆公乃進為
宣徽使判太原府許朝覲意在引之執政以同新天下
之政而歐陽公懲濮邸之事深畏多言遂力辭恩命繼
以請老而去荆公深歎惜之(東軒筆錄)
二
歐陽文忠公使遼其主每擇貴臣有學者押宴非常例
也但公名重當代故其為外國敬服如此也(涑水紀聞)
太宗知人
太宗時賈黃中宋白李至吕蒙正蘇易簡五人同時拜
翰林學士承旨扈蒙贈之以詩曰五鳳齊飛入翰林其
後吕蒙正為宰相黃中李至蘇易簡皆至參知政事宋
白官至尚書老於承旨皆為名臣(廬陵居士集)
不信異端
李司空家累世不置佛堂不畜内典經文王似宗家不
燃楮鏹祀其先人酒炙而已(楊文公談苑)
事實類苑卷九
