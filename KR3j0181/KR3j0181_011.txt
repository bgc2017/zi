事實類苑卷十一宋江少虞撰
名臣事迹
元大參
大參元厚之公成童時侍錢塘府君於荆南每從學於
龍安僧舍後三十年公以龍圖貳卿帥於府昔之老僧
猶有存者引旌鉞訪舊齋而門徑窗扉及泉池釣游之
迹歴歴如昨公感之因搆一巨堂榜曰碧落手寫詩於
堂詩有九重侍從三明主四紀乾坤一老臣及過廬都
失眼前人之句雖向老而男子雄膽之氣殊未衰歇未
幾果以翰林召歸為學士俄而又參熙寧大政真所謂
乾坤老臣也其堂遂為後進之大觀(湘山野錄)
馮文懿
仁廟初纂臨升衮纔十二歲未能待旦起已日高時明
肅太后垂箔擁佑一日遣中人傳旨中書為官家年小
起晚稽留百官班次每日祗來這裏取斷語會首台丁
晉公在告惟馮相拯在中書覆奏曰乞候丁謂出廳商
語殆丁參告果傳前語晉公口奏曰臣等止聞今上皇
帝傳寶受遺若移大政於他處則社稷之理不順難敢
遵稟晉公由此忤明肅之旨復面謂同列曰此一事諸
君即時自當申覆何必須候某出廳足見顧籍自厚也
晉公更衣馮謂魯參曰渠必獨作周公令吾輩為莽卓
真乃宰臣存心也初寇忠愍公南貶日丁當秉筆謂馮
曰欲與竄崖又再涉鯨波如何馮但唯唯丁乃除擬雷
州及丁之貶也適當馮相秉筆謂魯參曰鶴相始欲貶
寇於崖當有鯨波之嘆今暫屈周公涉鯨波一廵竟竄
崖(湘山野錄)
二
馮拯之父為中令趙普家内知盖幹當本宅事者也一
日中令下簾獨坐拯方十餘歲彈雀於簾前中令熟視
之召坐與語其父遽至惶恐謝過中令曰吾視汝之子
至貴人也因指其所坐榻曰此子他日當至吾位馮後
相真宗仁宗位至侍中
趙參政
趙參政汾人太宗廷試愛其辭氣明俊擢寘中科未幾
拜中丞上幸金明池舊例臺臣無從游之制太宗喜之
特召與宴自公始也擢為樞密副使時陳象與董儼俱
為鹽鐵副使胡旦知制誥盡同年生俱少年為一時名
俊梁灝嘗又與公同幕五人者是夕會飯於樞第棋觴
弧矢未嘗虚日無何乘醉夜分方歸金吾吏遂夜候馬
首聲喏象醉鞭其吏曰金吾不禁夜玉漏莫相催都人
諺曰陳三更董半夜趙公因是坐貶崇信軍淳化中以
諫議起知天雄大河貫府盖豪猾輩蓄芻茭者利厚價
欲售之誘奸人穴其堤防公知之仗劍露刃盡取豪芻
廩積給用其蠧遂絶又忽漳河漲流入御河陵府城公
籍禁卒殺羊為酒募豪右資散卒負土護之皆樂從不
數日水退城完就加給事參政召還上召乘疾至赴京
入對太宗笑謂公曰半夜之會不復有之公叩陛泣謝(東軒筆錄)
孫宣公
孫奭字宗古博平人幼好學博通書喜講其說太宗端
拱中九經及第再調大理評事充國子監直講太宗幸
國子監詔奭說尚書說命三篇奭年少位下然音讀詳
潤帝稱善因歎曰天以良弼賚商朕獨不得耶因以切
勵輔臣賜奭緋章服累遷都官員外郎侍諸王講賜紫
章服真宗即位令中書門下諭奭欲任以他官奭對不
敢乃罷諸生侍讀頃之自職方員外郎除工部郎中充
龍圖閣待制會真宗幸亳州謁太清宫奭上言切諫真
宗不納真宗已封禪符瑞屢降羣臣皆歌誦盛德獨奭
正言諫諍毅然有古人丰采奭舉動方重議論有根底
不肯詭隨雷同定爾雅論語孝經正議請以孟軻書鏤
板復鄭氏所注月令初五日郊從祀神不設席尊不施
羃七祠時饗獻神齋福止用一尊不設三登歌不雍徹
冬至攝祀昊天上帝外紀上七十位享先農至祈榖之
前上丁釋奠無三獻宗廟不備二舞奭皆言其謬闕並
從其增改云又建言禮家六天帝止是天之六名實則
一帝今位號重複不合典禮各宜罷五帝祀雩設五帝
昊天帝位乞於羣臣議定時習禮者少又憚改作其議
不行撰崇祀錄鞶記圖五經節解五服年月傳行於時
年七十卒有司諡曰宣三子瑤虞部員外郎琪衛尉寺
丞早卒瑜殿中丞(金坡遺事)
寇萊公
真宗次澶淵一日語萊公曰今敵騎未退而天雄軍截
在其後萬一陷殁則河朔皆敵境也何人可為朕守魏
萊公曰當此之際無方略可施古人有言曰智將不如
福將臣觀參知政事王欽若福禄未艾宜可為守於是
即時進殿出勅退召王公於行府諭以上意授勅俾行
王公茫然自失未及有言萊公遽曰主上親征非臣子
辭難之日參政為國柄臣當體此意驛騎已集仍放朝
辭便宜就塗身乃安也遽酌大白飲之命曰上馬杯王
公驚惧不敢辭飲訖拜别萊公答拜曰參政勉之迴日
即為同列也王公馳騎入魏方戎人滿野無以為計但
屯塞四門終日危坐越數日敵騎退召同中書門下平
章事集賢殿大學士如萊公之言也或云王公數進疑
詞於上前故萊公因事出之以成勝敵之績耳(東軒筆錄)
二
袁大監嘗言曾守官營道聞史官言寇萊公始謫衡州
司馬素無公宇百姓聞之競荷瓦木不督而會公宇立
成頗亦宏壯守土者聞於朝遂再有海康之行始戒途
吏民遮道馬復䠞踖不進寇以策叩馬曰吾尚敢留滯
耶汝何不行馬即前去寇泣曰語丁謂我負若何事致
我於極地耶其後丁自朱崖移道州袁嘗接其語論遂
以所聞質之丁曰寇自粗疏先朝因節日賜宴於寇相
第寇好以大白飲人時曹利用為樞密副使不領其意
寇曰某勸太傅酒何故不飲曹竟不濡唇寇怒曰若一
夫耳敢爾耶曹厲聲曰上擢某在樞府而相公謂之一
夫明日當於上前辯之自此二公不恊厥後發萊公之
事者曹貂也預謂何事然中外皆知萊公之禍丁有力
焉而二公之在政府也當太平之盛至於贊燮王度亦
無善惡之大者至今天下識與不識聞萊公之名則許
以忠藎言晉公之為則目為奸諛豈非丁以才過其實
寇以誠過其才歟(出倦游錄)
三
寇萊公卒於海康詔許歸葬道出荆南之公安縣邑人
迎祭於道斷竹插地以掛紙錢竹遂不根而生滋茂迨
一畆邑人神之立廟於側祠宇嚴潔祀奉甚謹侍讀王
公樂道書其事於石(本朝名臣傳)
四
寇準拜中書侍郎平章事丁謂參知政事嘗會食於中
書有羹汚準鬚謂與之拂準曰君為參政大臣而與官
長拂鬚耶謂顧左右大愧恨章聖既倦政而丁謂曲意
迎合太后之意有臨朝之謀準便殿請對言太子睿德
天成足以任天下之事陛下胡不恊天下人係望講社
稷之大謀引望大明敷照重霄若丁謂恃力而挾奸曹
利用恃權而使氣皆不可輔幼主恐亂陛下家事因俯
伏嗚咽流涕真宗命中人扶起慰諭之明日謂之黨以
急變聞飛不軌之語以中準坐是罷相乾興元年二月
貶雷州司戶參軍皆謂所為也赴雷州時道出公安剪
竹插於神祠之前而祝曰準之心若有負朝廷此竹必
不生若不負國家此枯竹當再生其竹果生後范仲淹
作藥石詩言準無辜被誣天聖元年閏九月移授銀青
光禄大夫檢校祭酒衡州司馬盖上知其無辜將復其
位其月死貶所年六十三尋復官爵諡忠愍及上即位
北使至賜宴惟兩府預焉北使歴視坐中問譯者曰誰
是無地起樓臺相公坐中無答丁謂令譯者謂曰朝廷
即位南方須大臣鎮撫寇公撫南夏非久即還(東軒筆錄)
五
天禧末真宗寢疾章獻明肅劉太后漸預朝政真宗意
不能平寇公探此意遂欲廢章獻立仁宗策真廟為太
上皇而誅丁謂曹利用等於是引李迪楊億曹偉盛度
李遵勖等叶力處書已定凡誥命盡使楊億為之且將
舉事會萊公因醉漏言有人馳報晉公晉公夜乘犢車
往利用家謀之明日利用入盡以萊公所謀白太后遂
矯詔罷公政事及真宗上仙乃指萊公為反而投海上
其事有類上官儀者天下冤之楊億臨死取當時所為
詔誥及始末事迹付遵勖收之至章獻上仙遵勖乃抱
億所留書進呈仁宗及叙陳本末仁宗盡見當日曲直
感嘆再三遂下詔湔滌其冤贈中書令諡曰忠愍又贈
楊億禮部尚書諡曰文凡預萊公黨而被逐者皆昭雪
之故億贈官制曰天禧之末政漸中微能叶元臣屏儲
拯危蓋謂是也
丁晉公
丁晉公至朱崖作詩曰且作白衣菩薩觀海邊孤絶普
陀山在朱崖作矜集百餘篇皆為一字題寄歸西洛又
作大香傳叙江南諸香又作州郡名配古人姓名詩人
集近人詞賦而為之叙及陀記之題詠各不下百餘篇
盖未嘗廢筆硯也後移道州旋以秘書監致仕詔於光
州居住流落貶竄十五年髭鬚無頒白者亦人服其量
也在光州四方親知皆會至食不足轉運使以聞有旨
給東京房錢一萬貫為其子珙數月呼博而盡臨終前
半月已不食但焚香危坐默誦佛書以沉香煎湯時呷
少許啟手足之際付囑後事神識不亂正衣冠奄然化
去其能榮辱兩忘而不變不沮真異人也(並東軒筆錄)
陳康肅
真宗欲擇臣寮善弓矢美儀彩者伴北使射時雙備者
惟陳康肅堯咨可焉陳方詞職進用時晏元獻為翰林
學士太子左庶子事無巨細皆咨訪之上謂晏曰陳某
若肯換武當授與節鉞卿可諭之時康肅燕國馮太夫
人尚在閫範嚴毅陳曰當白老母不敢自專既白之燕國
命杖撻之曰汝策名第一父子以文章立朝為名臣汝
欲叨竊寵禄貽羞於閥閱忍乎因而無報真宗遣小璫
以方寸小紙細書問晏曰主皮之議何如小璫誤送中
書大臣恾然不曉次日稟奏真宗不免笑而問之曰朕
為不曉此一句經義因問卿等止黜其璫於前省亦不
加罪(湘山野錄)
張洎
張洎在圍城中作蠟丸帛書間道求北兵之援為邊候
所得洎歸朝太祖召洎詰責以書示之洎神色自若徐
曰此臣在國中所作太祖厲聲曰汝國稱藩事大何乃
反覆如此汝實為之誰之過也洎曰當危難之際望延
歲月之命亦何計之不為臣所為帛書甚多此特一耳上
喜之曰忠臣也召坐慰勞之(魏王筆錄)
崔遵度
真宗為壽春郡王開府太宗詔宰執為朕選端方純明
有德學無過闕臣僚二人為王友僉擇累日惟得崔遵
度張士遜耳遵度與物無競口未嘗言是非清潔完靖
不喜名勢掌右史十年每立殿墀匿身楹檻之外以避
顧盼善琴得古人深趣著琴箋十篇鳴琴於室妻子殆
不得見通夕只聞琴聲(東軒筆錄)
竇尚書
竇儀開寶中為翰林學士時趙普專政帝患之欲聞其
過一日詔召儀語及普所為多不法且譽儀早負才望
之意儀盛言普開國勲臣公忠亮直社稷之臣帝不悦儀
歸言於諸弟張酒引滿語其故曰我必不能作宰相然
亦不詣朱崖吾門可保矣既而召學士盧多遜嘗有憾
於普又喜於進用遂攻普之短果罷相出鎮河陽普之
罷甚危賴以勲舊脫禍多遜在參知政事作相太平興
國七年普復入相多遜有崖州之行是其言之騐也儀
弟儼侃偁僖並舉進士父禹鈞范陽人為左諫議大夫
致仕諸子皆成名士風家法為時之表焉馮道贈禹鈞
詩云燕山竇十郎教子有義方靈椿一株老丹桂五枝
芳人多傳誦儀至禮部尚書儼至禮部侍郎皆為翰林
學士侃左補闕偁為晉府賓佐後至左諫議大夫參知
政事僖起居郎儼文甚高皆有集在秘閣偁亦有文晉
府記室(楊文公談苑)
二
王著既貶官内署闕人太祖謂范質等曰王著昨以酒
失深嚴之地當選慎重之士處之質等對以前朝學士
惟竇儀清介謹厚然須自翰林遷端明今又官為尚書
難於復召太祖曰禁中非此人不可卿當諭朕意令勉
赴所職即日再入翰林為學士(金坡遺亊)
王文穆公
王文穆公欽若臨江軍人母李氏父仲華常侍祖郁任
官鄂渚而李氏有娠就蓐之夕江水暴溢將壊廨宇亟
遷於黃鶴樓始娩身生男即公也時隔岸漢陽居人遙
望樓際若有景星氣象云又公昔歲行莆田道中宿於村
舍夜起視天中有赤文成紫薇二大字光耀奪目使蜀
還褒城路中有人展謁熟視刺字乃唐相裴度告公默
定之語及言公他日當貴兹亦異矣後公每設壇禮神
必朱篆紫薇二字陳於醮所又輟俸修晉公祠於莆田
作記以述其肸蠁云(青箱雜記)
二
真宗封岱祀汾雖則繼述先志昭答靈貺中外臣民恊
謀同欲然實由文穆之力贊焉故章聖禮畢登太平府
偕近臣周覽前代碑刻内一碑首云朕欽若昊天真宗
顧文穆笑曰元來此事前定只是朕與欽若此與隋史
萬歲討蠻人洞遇碑云萬歲後過此頗相類
三
文穆王公不惟被章聖顧遇至於明肅太后亦深眷焉
先是知邵武軍吳植餉金於文穆而誤投沂公之第沂
公以聞植坐追停文穆以不知特寢不問故植之貶詞
曰如何匪人瀆我元老此可見矣(青箱雜記)
孫資政
孫資政沔出師環慶宿管城值夏州進奉使至或白當
避驛者公曰使夏國主自入朝亦外臣也猶當在某下
况陪臣乎羌使遂宿白沙仁廟聞而嘉之(倦游錄)
事實類苑卷十一
