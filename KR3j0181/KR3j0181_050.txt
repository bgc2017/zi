事實類苑卷五十宋江少虞撰
占相醫藥
陳希夷
祖宗居潜日與趙韓王遊長安市時陳摶乘一驢
遇之下驢大笑巾簪幾墜左手握太祖右手挽太
宗曰可相從市飲乎祖宗曰與趙學究三人並遊
可當同之陳睥睨韓王甚久徐曰也得也得非渠
不可預此席既入酒舍韓王足疲偶坐席左陳怒曰
紫微帝垣一小星輒據上次可乎斥之使居席右(見湘)
(山野錄)
二
錢文僖公若水少時謁陳摶求相骨法陳戒曰過半月
請子却來錢如期而往至則邀入山齋地爐中一老僧
擁衲瞑目附火於爐旁錢揖之其僧開目稍視失遇待
之體錢頗嫌之三人皆嘿坐特久陳發語問曰如何僧
搖頭曰無此骨既而錢公先起陳戒之曰子三兩日却
來錢曰唯後如期謁之摶曰吾始見子神氣清粹謂子
可學神仙有昇舉之分然見之未精不敢奉請將召此
僧決之渠言子無仙骨但可作貴公卿耳問其僧何人
曰麻衣道者(見湘山野錄)
三
王克正仕江南歷貴官歸本朝直舍人院及死無子其
家修佛事為道場唯一女十餘歲縗絰捧爐跪像前會
陳摶入弔出語人曰王氏女吾雖不見其面但觀其捧
爐手相甚貴若是男子當白衣入翰林女子嫁即為國
夫人矣後數年陳晉公恕為參知政事一日便殿奏事
太宗從容問曰卿娶誰氏有幾子晉公對曰臣無妻今
有二子太宗曰王克正江南舊族身後唯一女頗聞令
淑朕甚念之卿可作配晉公辭以年高不願娶太宗敦
諭再三晉公不敢辭遂納為室不數日封郡夫人如陳
之相也
異僧
太宗八子真宗為第三已封壽王詔一異僧忘其名入
禁中遍相諸王已見七王已惟真宗時方寢息未得見
之僧奏曰遍觀諸邸皆不及壽王上曰卿未見安得知
僧曰見三僕立其門皆將相材器其僕既爾主可知矣
三僕者乃張相耆楊相崇勲郭太尉承祐
王冀公
王冀公欽若鄉薦赴闕張僕射齊賢時為江南漕以書
薦謁錢公希白公時以才名方獨步館閣適會延一術
士以考休咎不容通謁冀公喝促門下厲聲詬閽人術
者遙聞之謂錢曰不知何人也若聲形相稱世無此貴
但恐形不副聲耳願邀之使某獲見希白召之冀公單
微遠人神貌疎瘦復贅於頸而舉止山野希白蔑視之
術者悚然側目瞻視冀公起術人稽顙稱嘆曰人中之
貴有此十全者錢戲曰中堂内便有此等宰相乎術人
正色曰公何言歟且宰相何時而無此君不作則已若
作之則天下康富而君臣相得至死有慶而無弔不完
者但無子而已錢戲曰他日將陶鑄吾輩乎術者曰恐
不在他日即日可待願公無忽後希白方為翰林學士
冀公已大拜
夏侯嘉正
夏侯嘉正荆南人劉童子者幼瞽善聲骨及命術謂公
曰將來須及第亦有清職惟得聲貴其餘俱無已俸外
有百金横入不病則死後至正言直命充益王生辰使得
金幣方輦歸私第欲留之為潤屋忽一緡自地起立久
而方仆遂感疾月餘而卒
僧化成
熙寧八年吕惠卿為參知政事權傾天下時元參政絳
為翰林學士判郡牧常問三命僧化成曰吕參政早晚
為公化成曰吕給事中為參政譬草屋上置鴟吻耳元
曰然則其不安乎成曰其黜免可立而待也是時春方
半元曰事應在何時有消息成曰在今年五月十七日
元憮然不測潜記之既而吕權日盛臺諫噤口無敢指
議之者會五月十七日元退朝因語府界提學蔡確曰
化成言吕參政禍在今日真漫浪之語也二公相視而
笑遂同還郡牧促召化成而謂之成曰言必無失姑夕
候之二公愈歎其術之非既而化成告去蔡亦上馬是
時曾待制孝寬同判牧薄晚來廳方即坐元因訪今日
有何事曾曰但聞御史蔡承僖入劄子不知言何等事
也語未已内探報今日蔡察院言吕參政兄弟元聞之
大駭乃以化成之言告曾公既而吕罷政事實始此也
費孝先
唐坰知諫院成都人費孝先為作卦影畫一人其衣紫
持弓箭射落一雞坰語人曰持弓者我也王丞相生於
辛酉即雞也必因我射而去位則我亦從而貴矣翊日
抗䟽以彈荆公又乞留班頗諠於殿陛上怒降坰為太
常寺太祝監廣州軍資庫以是八月被責坰歎曰射落
之雞乃我也(東軒筆錄)
二
自至和嘉祐以來費孝先以術名天下士大夫無不作
卦影而應者甚多獨王平甫不喜之嘗語人曰占卜本
欲前知而卦影驗於事後何足稱耶
章郇公
章郇公慶歷中罷相知陳州&KR0712;舟蔡河上張方平宋子
京俱為學士同謁公公曰人生貴賤莫不有命但生年
月日時胎有三處合者不為宰相亦為樞密副使張宋
退召術者泛以朝士命推之惟得梁適吕公弼二命各
有三處合張宋歎息而已是時梁吕二公皆為小朝官
既而梁為相皇祐中熙寧中吕為樞密使皆如郇公之
言
陳恭公
陳執中好閱人而解賓王最受知初為登州黃縣令素
不相識執中一見即用大勅舉京官及後作相又薦館
職賓王仕至工部侍郎致仕家雄於財諸子皆京秩年
七十餘卒賓王為人方頭大口敦龐重厚左足下有黑
子甚明大寔亦福人也
馬尚書
馬尚書亮知廬州見翰林王公洙為小官馬公曰子全
似宋尚書異日官至八座日加異待通判嫉之後羅織
王公遂以罪免乃曰你這回更作宋尚書其後王公竟
登近侍及卒贈尚書
吳處厚
予嘗謂風鑒一事乃昔賢甄識人物拔擢賢才之所急
非市井間卜相之流用以賈鬻取資者故春秋單襄公
成肅公之徒每遇會同則先觀威儀以省禍福而前世
郭林宗裴行儉又考器識以言臧否然亦粗知大槩嘗與
富文忠公論之文忠曰觀子之論多取豐厚者是則屠
兒䬪飥斯皆貴矣余復思之大凡相之所先全在神氣
與心術更或豐厚其福十全固語曰今王遠角犀豐盈
而此頑童窮固則豐盈固賢哲相也
楊文公
楊公大年尤負藻鑑在翰林日與章郇公共事常言郇
公異日作相己所不及又見著作佐郎張士遜知其有
宰相器即薦之由此大拜又鄉人吳待問嘗從公學公
語其徒曰汝輩勿輕小吳異日須登八座亦有年壽後
皆如其言待問即春卿沖卿父也
錢副樞若水嘗遇異人𫝊相法其事甚怪錢公後𫝊楊
大年故世稱此二人有知人之鑒仲簡𫝊州人也少習
明經以貧傭書大年門下大年一見竒之曰子當進士
及第官至清顯乃教以詩賦簡天禧中舉進士第一甲
及第官至正郎天章閣待制以卒謝希深為奉禮郎大
年尤喜其文每見則欣然延接既去則歎息不已鄭天
休在公門下見其如此怪而問之大年曰此子官亦清
要但年不及中壽爾希深官至兵部員外郎知制誥卒
年四十六皆如其言謝希深初以奉禮郎鎖廳應進士舉
以啟事謁見大年有云曳鈴其空上念無君子者解組
不顧公其如蒼生何大年自書此四句於扇曰此文中
虎也由是知名
張堯封
張堯封者南京進士也累舉不第家甚貧有善相者謂
之曰視子之相不過一幕職然君貴骨必享王封人初
莫曉其旨其後堯封舉進士及第終於幕軄堯封温成
皇后父也后既貴堯封累贈太師中書令兼尚書令封
清河郡王由是始悟相者之言(見歸田錄)
李文靖
文靖李公沆布衣時先正端公炳知舒州属因事涉江
公寔侍行俄而風濤暴作舟幾覆時有大校王某者善
風鑑曰此有真相孰敢為害何懼之有是日果利涉無
虞衆皆神其事及公之貴王校尚存焉(魏王語錄)
張永德
周朝駙馬都尉張永德輕財好施喜延接方士嘗遇異
人言及時事且曰天下將太平真主已出永德曰其誰
乎曰天意所兆安能識諸然而有事庶幾可驗公或覩
紫黑色属猪人善戰果於殺伐者善待之永德常陰自
求訪及太祖皇帝勲位漸盛永德因潛識帝之英表問
其生歲在亥永德駭歎其事乃傾身親附相得甚歡凡
己之所有玩好資用子女玉帛必先恣帝擇取有餘乃
以自奉至國初乃以舊恩禮貌富貴與佐命勲戚同等
終太祖世無替焉
丁晉公
晉公言趙普初罷隴州判官到京至日者王勛卜肆問
命次簾下看范魯公質騶從稍盛歎似此大官修個甚
福來得到此勛曰員外即日富貴更強於此何足歎羡
往往便為交代亦未可知後果如其言(晉公談錄)
僧奉真
四明僧奉真良醫也天章閣待制許元為江淮發運使
奏課於京時方欲入對而其子疾亟瞑而不食惙惙欲死
逾宿矣使奉真視之曰脾已絶不可治死在明日元曰
觀其疾勢固知其不可救今方有事須陛對能延數日
之期否奉真曰如此似可諸臟皆已衰而肝臟獨過脾
為肝所勝其氣先絶一臟絶則死若急瀉肝氣令肝氣
衰則脾少緩可延三日過此無術也乃投藥至晚乃能
張目漸蘇而能食元甚喜奉真曰此不足喜肝氣暫舒
耳無能為也後三日果卒
閩王延政
閩中王氏兄弟尋干戈之釁延政以建汀二州稱帝國
號大殷郊壇於郎山以延平縣為鐸州以將樂縣為鏞
州凡四州焉立三年為江南所滅延政歸金陵至鄱陽
有一僧求見且言大王此去當有三大厄過是無咎矣
因饋之藥凡大赤丸二小綠丸十云每晨起即服大赤
丸一至暮以五小丸下之復滌洗以寘鞶囊以備迭餌
時中主多置鴆内宴獨賜巵酒延政既飲便已昏醉坐
不安席而起趨出使人視之至宫外大嘔吐通夕無恙
又月餘復宴苑中如前賜酒便已昏醉如是者三即時
吐無所苦中主謂其有天助不敢復圖之建饒州為永
平軍以延政為節度使封光山王延政祖潮光州故也
延政至鄱陽泊船故處復見其僧云當以藥見還三厄
無憂矣在鎮數年以壽終
陳昭遇
陳昭遇者嶺南人善醫隨劉鋹歸朝後為翰林醫官所
治疾多愈世以為神醫純朴不讀書詰其所習不能答
嘗語所親曰我初來都下持藥囊抵寧壘中日閱數百
人其風勞冷氣之候皆默識之然後視老幼虛實按古
方用湯劑鮮不愈者實未嘗尋脉訣也莊周所謂懸解
董遇以為讀書百遍義自見豈是謂歟
吳越王錢鏐
世言錢鏐年老一目失明聞中朝國醫胡某者善醫上
言求之晉祖遣醫泛海而往醫視其目曰尚父可無療
此當延六七歲壽若决瘼去内瘴眼即復舊但慮損福
耳鏐曰吾得不為一目鬼於地下足矣願醫盡其術
以療之當厚報醫為治之復故鏐大喜丸賂醫金帛寶
帶計五萬緡具舟送醫歸京師醫至鏐卒年八十一矣
醫之孫收得鏐與其祖書數幅曾孫惟演贖得親見焉
太宗校醫人
賈黃中為禮部侍郎兼起居監察中風眩卒太宗悼惜
之切責諸醫大搜京城醫工凡通神農本草黃帝難經
素問及善針炙藥餌者校其能否以補翰林醫學及醫
官院祗候
王繼忠
真宗為開封尹呼道衢中鐡盤市卜一瞽者令張耆夏
守贇楊崇勲左右數輩揣聽聲骨日因以為娛或中或
否獨相王繼忠瞽者駭之曰此人可訝半生仕中朝半
生事外國真宗笑而遣去繼忠後為觀察使高陽搃管
咸平六年敵寇望都與敵酣戰至一夜敵騎合圍數十
重徐戰徐行欲傍西山而遁至城陷被俘上聞之甚嗟
悼景德初敵人乞和繼忠與撰奏章而諷勸誘掖大有
力焉朝廷方知其存後每歲遣使真宗手封御帶藥茗
以賜焉繼忠服漢章南望天闕稱未死臣哭拜不起聖
體起居下避敵嫌以其姿儀雄美敵以女妻之封偽吳
王改姓耶律卒於外國為陷番王氏也(見玉壺清話)
史炤母張氏
史中暉之母張氏能知人觀其所為而知其貴賤貧富
文潞公張杲卿高敏之吕公初舉進士時皆館其家極
禮待之言潞公杲卿敏之大貴公初有名而不達後皆
如其言中暉名炤為光禄卿公初終於大理寺丞國子
監直講(見東齋記事)
寇忠愍
寇忠愍初登第授大理評事知歸州巴東縣時唐郎中
謂方為郡夕夢有人告云宰相至唐思之不聞朝廷有
宰相出鎮者晨興視事而疆吏報寇廷評入界唐公駭
喜出迎郊勞見其風神秀偉便以公輔待之且出諸子
羅拜唐新飾&KR0008;勒置廳之左寇既歸船其子極白其父
曰適者寇屢目此宜即送之寇果詢牙校何人知吾欲
此對以十四秀才既而力為延譽遂於孫漢公榜中甲
第成名(見倦遊雜錄)
事實類苑卷五十
