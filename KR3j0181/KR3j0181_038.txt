事實類苑卷三十八宋江少虞撰
詩歌賦詠
真宗親選兩制館閣送劉總詩
樞密直學士劉總出鎮并門兩制館閣皆以詩寵其行因
進呈真宗深究詩雅方競務西崑體磔裂雕篆親以御
筆選其平淡者止得八聯晁迥云夙駕都門曉微涼苑
樹秋楊億止選斷句云關榆漸落邊鴻度誰勸劉郎酒
十分朱巽云寒垣古木含秋色祖帳行塵起夕陽李維
云秋聲如暮角膏雨逐行軒孫僅云汾水冷光搖畫戟
蒙山秋色鎮層樓錢惟演云置酒軍前樂聞笳塞上清
都尉王貽永云河朔雪深思愛日并州春暖詠甘棠劉
筠云極目關山高倚漢順風鵰鶚遠凌秋上謂總曰并
門在唐世將相出鎮凡(闕)遣從事者以題詠述寵行之
句多寫佛宫道宇纂集成編目曰太原事迹後不聞其
作也總後寫御選句圖立於晉祠
於越亭詩
公言咸平初罷處州赴闕道經饒州餘(闕)登於越亭前
瞰琵琶州後鎮思禪寺林麓岑鬱千峯競秀真天下絶
境古今留詩者百餘篇張佑云扁舟亭下駐烟波十五
年遊重此過洲嘴露沙人渡淺巖梢藏竹馬蹄多層瀾
漲水痕猶在古极題詩字已訛況是高秋正圓月可堪
聞聽異鄉歌劉長卿云天南愁望絶亭下柳條新落日
獨啼鳥孤舟何處人生涯投越嶠世業陷邊塵草色迷
征路鶯聲傍楚臣秦臺愁白首楚渚怨青蘋杳杳鍾陵
暮悠悠鄱水春獨醒翻取笑直道不容身得罪風霜古
全生天地仁青山數行淚滄海一窮鱗流落機心盡空
憐鷗鶴親三篇絶唱也
雍熙以來文士詩
公自言雍熙初歸軔迄今三十年所聞文士多矣真能
詩者甚鮮如(闕)者夙擅盛名而徐鉉梁周翰黃夷簡
范杲皆前輩鄭文寶薛映王禹偁吳俶劉師道李宗諤
李建中李維姚鉉陳堯佐悉當儕流後來之著名者如
路振錢熙丁謂錢易梅詢李挺蘇為朱嚴陳越王曾李
堪陳談吕夷簡宋綬邵煥晏殊江任焦宗古布衣有錢
塘林逋縉雲周啓明錢氏諸子有封守惟濟供奉官昭
度鄉曲有今南鄭殿丞兄故黎州家君極高安薄覽宗
人字牧之子並有佳句不以擿舉而錢惟演劉筠特工
於詩其警策殆不可遽數自兵部而下公之所嘗舉今
略記之兵部春望杳杳煙蕪何處盡搖搖風柳不勝垂
徐鉉遊水蘭亭云蘭烟破浪城隂直玉勒穿花苑樹深
習水戰云千帆雨助隂山勢萬里風馳下瀨聲病中題
云向空咄咄煩書字舉世滔滔莫問津謫居云野日蒼
茫悲遠舍水風隂慘濕貂裘陳秘監歸泉州云三朝恩
澤馮唐老萬里江關賀監歸宿山寺云落宿依樓角歸
雲擁殿廊梁周翰應制云百花將盡牡丹拆十雨初晴
太液春黃夷簡題人山居云宿雨一番蔬甲拆春山幾
焙茗旗香范杲頌聖云千里版圖來浙右一聲金鼓下
河東鄭文寶春郊云百草千花路微風細雨天重經貶
所云過關已躍樗蒲馬誤喘猶驚顧兔屏洛城云星沈
會節歌鍾早天近斜陽烟樹微張靈州云越絶曉城蝴蝶
夢單于秋引盡龍聲長安送别云杜曲花光濃似酒灞
陵春色老於人送人歸湘中云滿帆西日催行客一夜
東風落楚梅南行云失意慣中遷客酒多年不見侍臣
花悽靈云舊井霜風仙界橘雙溪晴落海邊鷗送人知
韶州云人辭碧落春風晚花老朱陵古渡頭水熙陵云
承露氣清駒送日觚稜人靜鳥呼風邊上云鬢須相似
雪峰外寂寥烟薛映送人鄂州云黃鵠晨霞傍樓起頭
陀秋草繞碑荒吳淑送朱致政云洛殿夜涼初閣筆渚
宫歲晚得懸車劉師道寄别云南浦未傷春草碧北山
仍愧曉猿驚與張祕云久師金馬客就敵玉溪生荷花
云有路期奔月無媒與嫁春殘花云金谷路塵埋國豔
武陵溪水泛天香寄陳龍圖云城瞻北斗天何遠夢斷
南柯日未沈歎世云野馬飛牎日醯雞舞瓮天春雪云
青帝翠華沈物外素娥孀影弔雲端又雪云三千世界
銀沈色十二樓臺玉作層湘中云凌波帝子魂何在芳
草王孫怨未歸李宗諤春郊云一溪脆綠浮&KR1484;鶒萬樹
春紅呌杜鵑蘇承旨云金鑾後記人爭寫玉署新牌帝
自書李建中送人云山程授館聞鴻夜水國還家欲雪
天李維渚宫亭云故宫芳草在往事暮江流朱致政云
清朝解組猶強健白首還鄉正太平和人贈馬太保云
轉盼回巖電分鬚磔蝟毛寄洪湛云謫去賈生身健否
秋來潘岳鬢斑無姚鉉錢塘郡云疎鐘天竺曉一雁海
門秋陳堯佐潮州徵還云君恩來萬里客路出千山送
种放云風樵若耶路霜橘洞庭秋送朱荆南云部吏百
函通爵里從兵千騎屬鞬櫜錢熙送人金陵拜掃云鶴
歸已改新城郭牛卧重尋舊墓田丁謂和錢易云珊瑚
新筆案雲母舊屏風送章南安云楊花過嶺路桃葉渡
江船章明州云泣珠泉客通關市種玉仙翁寄版圖陳
荆南云楚客夢雲鈴閣密郢人歌雪射堂開錢易畫景
云雙蜂上簾額獨鵲下庭柯芭蕉云綠章封奏緘初啟
青鳳來王尾乍開梅詢隂陵云千重漢圍合一夜楚歌
聲李拱春題村舍云犬眠花影地牛牧水聲坡蘇為湖
亭云春波何限綠白鳥自由飛劉端州云夜浪珠還浦
春泥象印蹤宋嚴贈徐常侍云寓直有誰同騎省立班
獨自戴貂冠陳越侍宴云千鍾人既醉九奏鳳來儀與
劉從云誰憐松下韻不廢洛中吟李秦州云擁路東方
騎懸腰左顧龜王曾李駙馬拜陵云人畏軒臺久春歸
雨澤多李堪哭黎州家君云桐鄉留語葬泉路在生悲
周建州云海月隨帆落溪花繞驛流送人云雷風有約
春虯振霜雪無情紫蕙枯退居云雨密綠桐潤潮平釣
石沈陳談閒居云籠雞對忩語庭雀繞門飛吕夷簡春
早云梅無驛使飄零盡草怨王孫取次生九日呈梅集
仙云人歸北闕知何日菊應東籬自去年寒食云人為
介推初禁火花愁青女再飛霜宋綬送人知江陵云奇
才劍客當前隊麗賦騷人託後車送人洪州云江涵帝
子雲飛閣山際真君鶴馭天周賢良云楚澤傷春落鵯
鵊長安索米愧侏儒邵煥送晏集南歸云官船風破浪
關吏鼓通晨晏殊與張臨川云籬邊菊秀先生醉桑下
雛嬌稚子仁又云東陽詩骨秀南浦别魂消章明州云
騷客江山知有助秦源雞犬更相關送人洪州云射斗
氣沈龍已化置芻人去榻猶懸江任送人云珠盤臨路
泣斗印入鄉提焦宗古送人遊蜀云芳樹高低啼蜀魄
朝雲濃淡極巴天贈周玄良云南陽客自稱龍卧東魯
人應歎鳳衰林逋湖山云片月通蘿徑幽雲在石床周
啟明近臣疾愈云一丸童子藥五返使人車皇甫提刑
云鴟夷江上湖田稔牛斗星邊貫索空錢惟濟太乙宫
醮云庭下焚香連宿霧林間鳴珮起棲鸞從駕西巡云
曉陌壺漿滿春風騎吹長故主第云鳳簫通碧落星石
辨靈源錢昭度村居云黃蜂衙退海潮落白蟻戰酣山雨
來大寒云雨被北風雖作雪水愁東海亦成冰金陵云
西北高樓在東南王氣銷梅花云東北風吹大庾嶺西
南日映小寒天雁云三年别館風吹雪萬里長沙月照
來秋日華山云人間路到三峰盡天下秋隨一葉來又
鄭殿丞云青鳥幾𫝊王母信白鵝曾換右軍書將至京
云近闕已瞻龍虎氣思鄉猶望斗牛星家君黎州赦至
云山川百蠻國雨露九天書寄遠云吳越自為迢遞國
參商元是别離星自遣云天上羲輪都易失人間堯歷
自難逢哭諸屯田云部中車雨春無潤水上郎星夜殞
光感懷云頓纓狂走鹿喣沫倦游鱗心知云速客苦驚
雲聚散相逢多倍月虧盈自詠云剛腸欺竹葉衰鬢怯
菱花淚云一斑早寄湘川竹萬點空遺峴首碑春晝云
人歸漢后黃金屋燕在盧家白玉堂寄鱗云世味嫌為
枳時光怨落蓂閒居云歌懷飯牛起書憤抱麟成蟬云
二子自不食三閭何獨清登樓云遠水淨林色微雲生
夕陽詠塵云已傷花榻滿休妒畫梁飛凡公之所舉者
甚多值公病心煩不喜人申問今聊記其十之一二耳
錢惟演劉筠警句
近年錢惟演劉筠首變詩格學者爭慕之得其標格者
蔚為佳詠二君麗句絶多如惟演奉使塗中云雪意未
成雲著地秋聲不斷雁連天又云客亭厭見名長短村
酒那能辨聖賢送僧遊楚云宿舍孤烟起行衣夢雨涼
張并州云戈矛巡霧夕鐘鼓宴花晨章衢州云平檻晚
波吳舫渡遶城春樹越禽飛章南安云離人南浦多春
草越鳥棲枝有早梅劉潭州云坐激鮮颷湘竹晚樹寒
涼雨越禽歸李太僕北使云漢月隨移帳燕鴻伴解鞍
何袁州云疏鐘靜起軍城晚華表雙高水國秋陳江陵
云深沈珠網通歸夢紫翠春山接去舟太一宫云神庭
古栢啼烏起齋室虚簾宿霧通送人云思滿離堂酒魂
驚客舍烏高泉州云東南一尉霄烽息西北高風晚望
迷章分亭云小雨郊原連苦霧夕陽樓閣照丹楓東封
應制云羽毛相野駕宴喜魯郊民送余之處州云輕颷
使車遠明月直廬空張僕射判河陽云綠野桑麻連泗
水黃鍾歌吹擁千兵孫永興云魚尾故宫迷草樹龍鱗
平隰自風烟漢武云五候東溟邀鶴駕幾窮西極待龍
媒公子云歌翻南國桃根曲馬過章臺杏葉韀槿花云
欲作飛烟散猶憐返照遲荷花云淚有鮫人見魂須宋
玉招禁中鶴云天淵風雨多秋思遼海烟波失舊期無
題云有時盤馬看遊懶盡日投壺笑未回又曰春瘦已
寬連理帶夜長誰有辟寒金元夜云九枝火樹連金闕
萬里霜輪上璧璫馬延州云沃野桑麻涵細雨嚴城鼓
角送殘陽劉筠禁直云雨勢宫城闊秋城禁樹多陜州
從事云角迥含商氣橋長斷落塵周賢云崎嶇一乘傳
憔悴五羊皮章南鄭云甲士氣豪𫝊漢俗丙魚味美敵
吳鄉李太僕北使云望月卿曹重占星使者賢送僧云
卷袖齋鐘斷搘笻嶽雨餘僧崇惠云醉令難同社仙鵝
好換書葉金華云柔桑蔽野鳴雛雉高柳含風變早蟬
劉潭州云前席久虚温室樹心旌無奈楚風長又云沙
禽兩兩穿鈴閣江草依依接射堂章九隴云溪牋未破
水生硯爐酒新燒雷滿天又周賢良云春風亂鶯囀夕
霧一鴻冥張嶺南云山月愁&KR0968;子風濤怒鱷魚西巡云
龍駕昌明御天旗水一神張婺州云大野幾星分婺女
清風萬古感顔烏章南安云嶺雲夏變梅蒸早越賈秋
藏桂蠧多西京首坐云縈河帶遶中天闊碧落星懸大
士居題雪云劉伶醉席梅花地海客仙槎粉水天利州
轉運云鴟蹲野芋難為食雪積鹽泉久置宫章分寧云
鶴伴鳴琴聽事晚鳥驚調角武城秋處州云朱飾兩轓
巡屬邑月留雙筆在中臺閣宿云二讓月臨承露掌九
雛烏遶守宫槐又云酒供硯滴濡毫冷太守更籌沃漏
長雪(闕)云已回隣面三年粉又結寒蠶幾繭冰汾陽道
中云鼓音(闕)繩遠舞節鳴鸞玉步遲楊洪州云桃葉
横波人共醉劍光射斗獄常空李秦州云右墄獨登温
樹密前旗雙抗嶺雲南劉潭州云洛田荒二頃楚浪漲
三篙槿花云吳言何薄命楚夢不終朝宫詞云難銷守
宫血易斷舞鸞腸又云虹跨層樓繞螢飛下苑涼夏日
云雲容倏變千峰險草色相沿百帶長新蟬云翼薄乍
舒宫女鬢蜕輕全解羽人尸公子云行庖爨蠟雕胡熟
求埒鋪金汗血驕明皇云棃園法部兼胡部玉輦長亭
更短亭荷花云湔裙無限水障袂幾多風别墅云雲際
尋撞技花間笑壁樓無題云荷心出水終無定蘿蔓從
風莫自持又云藻井風高蛛壊網杏梁春暖燕爭泥詠
梨云先時櫻熟煩羊酪信遠梅酸損瓠犀洞戶云密鏁
香雲深處戶亂飄梨雪晚來天贈希聿云吟餘雪散葉話
久麈遺毛夕陽云塞迥横烟紫江清照葉丹閨中云籠
禽思隴樹洞犬識秦人柳絮云平沙萬里經春雪廣陌
三條盡日風屬疾云簾鳴風笑厨烟絶月樹烏驚藥杵
喧燈夕云金吾抱箭催壺水玉宇來風滿砌蓂禁中云
萬年宫省樹五色帝家禽其警句絶多此但所記者耳
近世釋子詩
公嘗言近世釋子多工於詩而楚僧惠崇蜀僧希盡為
傑出其江南僧元淨夢(闕)浙右僧寶通守恭行肇鑒微
簡長尚能智仁休復蜀僧惟鳳皆有佳句惠崇贈裴太
守云行縣山迎舸論兵雲繞旗高生山閣坐云對語淮
潮起題詩楚月新周達州云鎖城山月上鳴角海鷗驚
東林寺云鳥歸松墮雪僧定石沈雲光梵師云梵容存
古像唐語入新詩明大師云門掩前朝樹心懸别郡峰
送李堪云秋聲動羣木暮色起千山希盡雁蕩山云來
書逢歲晚去夢歴峰危廣南陳轉運云春生桂嶺外人
在海門西僧東歸詩云帆影隨寒雁經聲隱暮潮宋承
旨林亭云雪溜懸危石棋燈射遠林贈僧云漱齒水溪
遠開禪雪屋深送人云玉繩天闊遠金折海(闕)句學
士云曉天金馬路晚歲石霜心寄人云山日秋光短江
虹晚影低新津尉云劍月啼猿苦江沙濯錦寒北宫書
亭云花露盈蟲穴梁塵落燕泥登上人云寄禪關樹老
乞食塞城荒僧歸新安云風泉舊聽僧忩改雲穴曾行
鳥徑殘春山云芳樹尋雲老孤泉落石危送人歸南海
云落日横秋島寒濤兀夜船寶通題相國寺云下朝人
𢃄天香入出定僧迎御仗來守恭佛迹峰云布髮人來
絶銜花鹿去多朝海峰云影落陽侯宅高連覺帝居行
肇送僧云聽錫樵停斧窺禪客立門送人之鄞江云江
深鼇背出帆影斗邊飛簡長送人歸寧云烟壘沈寒角
霜空擊怒鵰尚能送僧歸浙右云霜州楓落冷水館月
生寒送僧歸四明云古寺山光滿重城海氣遥送人云
西風隨雁急寒柳向人疎孫大諫知永興軍云關河虎符
重殿閣獸鐶閒智仁溪居云寒聲病葉落曉色凍雲開
僧歸天台云路遥無去伴山叠有啼猿冬夕云風忩燈
易滅雪屋夜偏長休復送道士西遊云日暮長安道秋
深太白峰惟鳳秋日送人云去路正黃葉别君堪白頭
哭度禪師云海客傳遺偈林僧寫病容皆公之所舉略
記之云爾公又言應集當代名公詩為筆談時有下江
吳僧聞之競以詩為贄擇其善者多寫入筆談中
唱和聯句
唱和聯句之起其源遠矣自舜作歌臯陶颺言賡載及
栢梁聯句顔延年有和謝監玄暉有和伏武昌登孫權
故城等篇梁何遜集中多聯句至唐朝文士唱和聯句
固多元稹作春深題二十篇並用家花車斜四字為韻
白居易劉禹錫和之亦同此四句令狐楚所和詩多次
韻起於此凡聯句或兩句四句亦有對一句者謂之轆
轤體(見楊文公談苑)
李白詞
平林漠漠烟如織寒山一帶傷心碧暝色入高樓有人
樓上愁玉階空佇立宿鳥歸飛急何處是歸程長亭連
短亭此詞不知何人寫在鼎州滄水驛樓復不知何人
所撰魏道輔泰見而愛之後至長沙得古集於子宣内
翰家乃知李白所撰
杜工部詩
陳舍從易當時文方盛之際獨以醇儒古學見稱其詩
多類白樂天蓋自楊劉唱和西崑集行後進學者爭效
之風雅之變謂之崑體由是唐時諸詩集幾廢而不行
陳公時偶得杜集舊本文多脱誤至送蔡都尉詩云身
輕一鳥其下脱一字陳公因與數客各拈一字補之或
云疾或云落或云趁下莫能定其後得一善本乃是身
輕一鳥過陳公歎服以為雖一字諸君亦莫到也
九僧詩
國朝浮圖以詩名於世者九人故時有集號九僧詩今
不復傳矣余少時聞人多稱其一曰惠崇餘八人者忘
其名字也余亦略記其詩有云馬放降來地鵰盤戰後
雲又云春生桂嶺外人在海門西其佳句多類此其集
已亡今人多不知其所謂九僧者矣是可歎也
周朴詩
唐之晚年詩人無復李杜豪放之格然亦務以精意相
高如周朴者措思尤艱每有所得必極雕琢故時稱其
詩曰鍛鍊雖未及成篇已播人口其名重當時如此而
今不復𫝊矣余少時猶見其集其句有云風煖鳥聲碎
日高花影重又云晚來山鳥閙雨過杏花稀誠佳句也
評梅蘇二家詩
聖俞子美齊名於一時而二家詩體特異子美筆力豪
肆以超邁横絶為奇聖俞覃思精微以深遠閒淡為意
各極其長雖善論者不能優劣也余嘗於水谷夜行詩
略道其一二云子美氣方雄萬竅號一意有時肆顛狂
醉墨灑滂霈譬如千里馬已發不可殺盈牋盡珠璣一一
難揀汰梅翁事清切石齒潄寒瀨作詩三十年視我猶
後輩文辭愈精新心意雖老大有如妖嬈女老自有餘
態近詩尤苦硬咀嚼且難嘬又如食橄欖真味久愈在
蘇豪亦氣轢舉世侵驚駭梅窮獨我知古貨今難賣語
雖指二子謂粗然不能優劣之也
事實類苑卷三十八
