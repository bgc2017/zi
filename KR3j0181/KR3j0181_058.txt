事實類苑卷五十八宋江少虞撰
將帥才略
秦再雄
武陵辰陽澧陽清湘邵陽五州各有蠻猺保聚依山阻
江迨十餘萬在馬希範周行逢時數出寇邊以至圍逼
辰永二州殺掠民畜歲歲不寧太祖既下荆湖思得通
蠻情習險扼而勇智可任者以鎮撫之有辰州猺人秦
再雄者長七尺武健多謀在周行逢時屢以戰鬭立功
蠻黨服之太祖召至闕下察知可用面以一路之事付
之起蠻酋除辰州刺史官其一子為殿直賜予甚厚仍
使自辟吏屬盡予一州租賦再雄感戴厚恩誓死報效
至州日訓練士兵得三千人皆能披甲渡水歴山飛塹
捷如猿猱又選親校二十人分使諸蠻以傳朝廷懷綏
之意莫不從風而靡各得降表以聞太祖大喜再召至
闕面加奬激再雄伏地流涕嗚咽不勝改辰州團練使
又以其門客王允成為本州推官再雄盡瘁邊圉故終
太祖之世無蠻貊之患五州連袤數千里不增一兵不
費帑庫而邊境安妥由神機駕馭用一再雄而已
魏能楊延朗
敵犯澶淵傅潛堅壁不戰河北諸郡城守者多為蕃兵
所陷或守城或棄城出奔當是時魏能守安肅軍楊延
朗守廣信軍乃世所謂梁門遂城者也二軍最切敵境
而攻圍百戰不能下以至賊退出界而延朗追躡轉戰
未嘗衂敗故時人目二軍為銅梁門鐵遂城盖由二將
善守也
王觀文
王觀文韶始為建昌軍司理參軍時蔡樞密挺提點江
西刑獄一見知其必貴顧待甚厚數年蔡知慶州王調
官關中遂謁蔡於慶陽且言將應制科欲知西事本末
蔡遂以前後士大夫之言及邊事者皆示之其間有向
寳議洮河一說王悦之以為可行後至掌秦州機宜遂
乞復洮河故地朝廷命韶兼管勾番部自是其謀侵廣
欲進取蘭州鄯廓知秦州李師中以為不可而言事者
亦多非沮朝廷令王克臣乘驛騐其事克臣亦依違兩
可既而郭逵等又劾韶侵盜官物興起大獄俾蔡確推
劾蔡明其無罪自是君相之意斷然不疑不數年克青
唐武勝城熙河取洮岷壘岩西潭為熙河一路由上意
不疑所致也
翟守素
翟守素北海人太宗時以(闕)使憲州刺史往征梅山
洞夷人值霖雨弓弩箭筋角解弛守素令削木為弩平
旦敵奄至衆弩盡發賊走平其巢穴
李仲貴
李仲貴孟州人五路討繼遷為麟府州濁輪塞路都部
仲貴對因言賊居砂磧逐水草便於戰鬭利則進不利
則退今五路齊入彼聞兵勢不能接戰欲追則人馬困乏
將守則城無堅壘賊若未平仲貴等何顔復見陛下太
宗喜出御劍賜之後果無功追念其言命為并代副都
部署(並東軒筆錄)
王漢忠
王漢忠字希傑徐州人真宗嘗曰漢忠知書好學帥臣
不易得也累為保靜軍節度使每行師詰旦必焚香祝
曰願軍民無犯吾令違者一毫無貸故所部無盜賊性
剛果不務小節好為詩慕賈島李洞之體以故羣帥不
悅後為祁寧環慶部署坐違詔無功責為左屯衛上將
軍襄州安置
郭遵
康定元年三月癸酉韓琦奏昨者夏虜寇延州有西路
都巡檢使侍禁閣門祗候郭遵從劉平與賊戰跨馬舞
二劔以出大呼云欲鬭將者乎問諸將無敢過敵者遵
獨請行自上馬舞二鐵簡與賊格鬭賊應手腦碎餘衆
遂却頃之遵又横大掘刀率百餘人進陷虜陣至其帳
前而還凡三出三入所殺者幾百人遵馬倒為賊所害
聞賊中皆嘆服其勇也乞優賜褒贈及錄其子孫詔贈
遵果州團練使母妻皆封郡君諸子悉除供奉官侍禁
殿直兄弟以差拜官
文潞公
樞密直學士明鎬討貝州久未下上深以為憂問於兩
府參知政事文彦博請往督戰八年正月丁丑以彦博
為河北宣撫使監諸將討貝州時樞密使夏竦惡鎬所
請多從中沮惟恐其功成彦博奏今在軍中請得便宜
從事不申覆上許之閏月庚子朔克貝州擒王則初彦
博至貝州與明鎬督諸軍築距闉以攻城旬餘不下有
牢城卒董秀劉炳請穴地以攻城彦博許之貝州城南
臨御河秀等夜於岸下潛穿穴棄土於水晝匿穴中城
上不之見也久之穴穿自教場中出秀等以褐袍塞之
走白彦博選敢死二百命指使將之銜枚自穴中入有
虞候楊遂請行許之遂白軍士中有病欬者數人不可
去請易之從之既出穴登城殺守者垂絙以引城下之
人城中驚擾賊以火牛突登城者不能拒頗引却楊遂
力戰身被十餘鎗援鎗賊牛牛却走至村舍官軍追圍
之則猶著花幞頭軍士爭趨之部署王信恐則死無以
辨以身覆其上遂擒之(闕)吉死於亂兵不知所在彦博
請斬則於北京夏竦奏言所獲賊魁恐非真遂檻車送
京師斬於馬市董秀劉炳並除内殿崇班
种世衡
初趙元昊既陷安遠塞門塞朝廷以州堡塞多徒分兵
力其遠不足守有悉棄之而虜盜内侵為邊患大理寺
簽書保大軍節度判官事种世衡建言州東北二百里
有故寬州城修之東可通河運路北可以扼敵要衝詔
從之命世衡率兵董其役且城之城中無井鑿地百五
十尺始遇石而不及泉工人告不可鑿衆以為城無井
則不可守世衡曰安有地中無水者耶命工鑿石而出
之得石屑一器酧百錢凡過石數重水乃大發既有且
甘城中牛馬皆足自是邊城之無井者效之皆得水詔
命其城曰青澗以世衡為内殿承制知城事
二
世衡字仲平放之兄子衡少尚節以蔭補將作監主簿
累遷太子中舍嘗知武功縣用刑嚴峻杖人不使拘縶
之使自凭欄立磚上受杖杖垂畢足或落磚則更從一
數之人亦從其威信或有追呼不使人執帖入鄉村但
以片紙牓縣門云追某人期某日詣縣庭其親識見之
驚懼走告之皆如期而至
三
後通判鳳陽知州王蒙章獻太后姻家也嘗以私干世
衡不從乃誘王和謙使詣闕訟冤而隂為之内助世衡
坐流竇州章獻崩龍圖閣直學士李紘奏雪其罪復衛
尉寺丞後知澠池縣葺舘舍計什器乃至砧臼匕筯無
不備客至如歸由是聲譽大振自見縣旁山上有廟世
衡葺之其梁重大衆不能舉世衡乃令縣幹剪髮如手
搏者驅數對於馬前云欲詣廟中教手搏傾城人隨往
觀之既至而不教謂觀者曰汝曹先為我致廟梁然後
觀手搏衆欣然趨下山共舉之須臾而上其權數皆此
類
四
初至青澗城逼近虜境守備單弱芻糧俱乏世衡以官
錢貸商旅使致之不問所出入未幾倉廪皆寔以教吏
民習射雖僧道婦人亦習之以銀為射中的者輙與之
既而中者益多其銀重輕如故而的漸厚且小矣或爭
徭役優重亦使之射射中者得優處或有過失亦使之
射射中則釋之由是人人皆能射士卒有疾者常使一
子視戒以不愈必治之撫養羌親属人得其懽心爭為
之用寇至屢破之待部落家人遇有功者或解所服金
帶或撤席上銀器以遺之比數年青澗城遂成富強於
延州諸寨中獨不求益軍中芻糧
五
洛苑副使知青澗城世衡為屬吏所訟不法事按騐皆
有狀鄜延路經略使龐公奏世衡披荆棘立青澗城若
一一拘以文法則邊將無所措手足詔勿問頃之世衡
徙知環州將行别龐公拜且泣曰世衡心腸鐵石也今
日為公下淚矣
六
慶歷三年春范文正公巡邊至為環慶經略使知環州
以屬羌多懷二心密與元昊通以种世衡素得羌屬心
而青澗城已完因奏徙世衡以鎮撫之有牛奴訛素倔
強未嘗出見州官聞世衡與約明日當至其帳慰勞部
落是日雪深三尺左右曰奴訛兇詐難信且道險不平
世衡曰吾方以信結諸部可失期耶遂冐雪而往既至
奴訛尚寢世衡蹴起之奴訛大驚曰吾世居此山漢官
無敢至者公乃不疑我耶帥部落羅拜皆感激心服
七
羌酋蘇慕恩部落最強世衡皆撫而用之嘗與恩飲出
侍姬以佐酒既而世衡起入内潛於壁隙窺之慕恩竊
與侍姬戲世衡遽出掩之慕恩慚懼請罪世衡笑曰君
欲之耶即以遺之由是得其死力諸郡有貳者使慕恩
討之無不克
八
世衡嘗以罪怒一番落將杖其背僚屬為之請莫能得
其人杖已奔趙元昊甚親信之得出入樞密院歲餘盡
伺得其機事以歸衆乃知世衡用為間也
九
環原之間屬羌有明珠滅藏康奴三種最大素號横猾
撫之則驕不可制攻之則險不可入嘗為原州患其北
有二川通于下慮三川之間有古細腰城慶歷四年參
知政事范文正公宣撫陜西命世衡與知原州將皆共
城之世衡先遣人誘說夏虜以故及出兵爭之世衡以
錢募戰士晝夜板築旬日而成乃召三種酋長諭以官
築此城為汝禦寇三種既出其不意又援路已絶因而
服從世衡在役所得疾明年正月甲子卒屬羌朝夕聚
哭其柩者數日青澗環州吏及屬羌皆畫像事之八子
詁診詠諮諤訢記誼
十
初洛范副使种世衡在青澗城欲遣僧王嵩入趙元昊
境為間召與之飲謂曰虜若得汝考掠求實汝不勝痛
當以實告耶嵩曰誓死不言世衡曰先試之乃縛僧於
庭而掠之數百嵩不屈世衡曰汝真可也時元昊使其
妻子兄弟寗令之舊野利旺榮及剛浪峻公將左右廂
兵公最用事世衡使嵩齋為民服書詣旺榮且遺之棗
及畫龜旺榮鎖嵩囚地牢中且半歲矣會元昊欲復歸
中國而先耻自言乃釋嵩囚使旺榮遺邊將書復遣教
練使李文貴送嵩還曰向者种略書意欲更求通和耶
邊將送文貴及嵩詣延州時龐公為經略使已奉朝旨
招納元昊始遣文貴往來議其事奏嵩除三班借職
王罕
王罕儂智高犯廣州罕為轉運使出巡至梅州聞之而
還仲簡使人間道以蠟丸告急且召罕罕從者纔數人
問曰圍城何由得入曰城東有賊所不到處可以夜縋
而入罕曰不可進至惠州廣民躍馬求救曰賊圍城急
縣人皆反相殺掠死傷蔽野罕曰吾聞之先父曰凡有
大事必先詢識者而後行之無人則詢老者也乃召耆
老問之對曰某家客戶十餘人今皆亡為賊矣請集客
以衛其家罕曰賊人多於莊客何以禦之乃召每村三
大戶與之帖使人募壯丁二百人又帖每縣尉募弓手
三千人以自衛捕得暴掠者十餘人皆自要斬之又牒
知州知縣縣令皆得擅斬人一夕鄉村肅然罕為募民
驍勇者以自隨得三千人船百餘隻製旌旗鉦鼔長驅
而趨廣州蠻兵數十人來逆戰却之蠻皆欵兵聚於城
西乃開南門作樂而入罕不視(闕)登城子死於賊人之
手而不哭樹鹿角於南門之西以拒蠻自是南門不復
閉矣凡糧用皆自南門而出入東關主簿黃固知州侍
其淵罕以其忠勇與之共守蠻衆數萬皆所掠二廣之
民也使之晝夜攻城為火車順風以焚西門六月城上
人不能立軍校請罕下城少休息罕欲從之淵奮劍責
軍校曰汝曹竭力拒敵則猶可以生若欲潰去縱不為
賊所殺朝廷亦當族汝全部欲何之罕乃止士氣百倍
蠻軍不能克而退提刑鮑軻率其孥欲過嶺北至雄州
蕭勃屇之乃自逓一奏又召罕至雄州計事罕不來又
奏之諫官李兊奏罕只在廣州端坐及奏罕退走圍解
罕降一官信州監視應賞不自言黃固當圍城最輸力(闕)
而唐勘有不足亦得罪成功亦不錄
任福
康定元年秋夏虜寇保安軍鎮戎軍九月二十日環慶
路部署知慶州任福謀襲夏虜白豹城及骨咩族以牽
制虜勢使來路巡簡任政華沙寨主胡永錫擊骨咩族
使鳳川寨監押(闕)直劉世卿將廣神虎二指揮會華沙
又使淮安鎮都監劉政監押張立將立超而谷寨與寨
主簿共擊近寨諸族期以二十日丑時俱發福以十六
日夜閉門後授諸軍甲十七日未明出兵城門非從行
兵無得輒出一人聲言巡邊是日宿業樂鎮十八日晚
入柔遠寨十九日犒設柔遠諸蕃部禁止毋得離城密
部分諸將使注泊都監王懷政次白豹城西斷神樹移
來路北都巡檢范全攻其東斷金湯之路柔遠寨主譚
嘉攻其北斷葉市之路供奉官王慶走馬承受石全攻
其南擊賞渥等族駐泊都監武美主入城鬭敵福以大
軍駐於城南照管策應是日引兵柔遠寨置蕃官等於
福馬前而行凡七十里二十日丑時至白豹城各分(闕)
時攻城夘時克之悉焚其偽置李太尉衙置酒稅務倉
草場及民居室四十里内禾稼積聚諸將分彼族帳四
十一擒偽署張團練殺首七人斬獲一百五十餘級虜
牛馬羊槖駞七千餘頭器械三百餘事印記六面偽宣
敕告身及蕃書五十通軍士死一百六十四人以范全
及蕃官廵檢趙明為殿而還
范雍
知延州范雍奏前日趙元昊悉衆入寇陷金明寨執都
監李彬父子遂攻安遠寨永平寨安遠最居極邊賊斫
壊兩重門攻第三重門監押侍禁邵元吉縋下軍士斫
退賊兵復奪得城門拒守數日賊遂合衆屯於州城之
三川口列十餘寨二十三日賊分兵出東西之城後及
兩城之間呼譟射城上人城上諸軍發矢石擊賊死者
甚衆遂不敢攻賊引兵退其守城將佐轄盧守勤等謹
條以其功乞超資酧賞以勵後來又奏栲栳塞主殿直
高益監甲殿直韓遂安寨主供奉官蔡詠奉職曹度借
職王懿皆死於賊邵元吉及寨門寨主供奉官高延德
權押右侍禁王繼元永平寨主左侍禁郭延珍權監押
右侍禁王懿皆有拒守之功詔死事者優與贈官仍賻
錢絹錄其子孫元吉遷西頭供奉官閣門祗候充安遠
塞主
王吉
慶歷初趙元昊圍麟州二十七日城中無井掘地以貯
雨水至是水竭知州苗繼先拍泥以塗膏積徇大箭
賊有諜者潛入城中出告元昊城中水已竭不過二
日當破元昊望見塗積曰城中無水何假塗積斬諜
者解圍去麟州之圍苗繼先問募吏民有能通信求
援於外者通引官王吉應募繼先問須幾人從行吉
曰今虜騎百重無所用乃自髠髮衣服挨弓矢賫糧
詐為虜人衣縋而出遇虜問則為虜語答之兩晝夜
然後出虜寨入城中皆呼萬歲及圍解詔除吉奉職
本州指使
二
吉嘗從都監元凱及中貴人將兵數千人卒遇虜數萬
騎中貴人惶恐以手帛自經吉曰官何患不得死何不
且令王吉與虜戰若吉不勝死未晚也因使其左右數
人守中貴人曰貴人有不虞當盡斬若屬因將所屬先
登射殺虜大將虜衆大奔衆軍乘之虜墜崖死者萬餘
人奏上凱自侍禁除禮賓使本路鈐轄吉自奉職除禮
賓副使王吉嘗與夏虜戰其子文宣年十八從行戰罷
不見文宣其麾下請入虜中求之吉止之曰此為王吉
之子而為虜所獲尚何以求為頃之文宣繫二首以至
吉乃喜曰如此真子也吉每與虜戰所發不過一矢即
舍弓肉袒而入手殺十數人然後返及其張弓挾矢之
時直往抱之使彼無以拒我則成擒矣吾前後數十戰
未嘗發兩矢也時有張節與吉齊名皆不至顯官而卒
趙延進
趙延進屯定州契丹入寇與崔翰李繼隆將兵八萬太
祖賜八陣圖使按圖從事歸次蒲城敵大至翰乃按圖
布陣相去各有百步衆懼無鬭志延進曰不如合而擊
之違令而獲利不猶愈於辱國乎遂改為二陣三戰大
破之獲人馬牛羊鎧甲數十萬遷右監門衛將軍(並涑水記)
(聞)
鄭工部
朝廷議城占威州遣訪鄭文寳奏曰欲城威州不若先
建伯魚青門清遠三城為頓師之地俟秦民稍蘇開營
田積邊粟修五原故寨之地党項之首豪為我鷹犬若
爾則不獨措安西河亦可綏服河湟此定邊之勝策也
朝廷從之建興三城之役費緡粟數千萬計西民苦之
一夕盡為山水蕩去又奏減解池鹽價損課二十萬緡
貶藍山枝江長夀三縣令累年方復工部員外郎(見王壺清)
(話)
二
鄭工部文寳為陜運時賊遷欲侵靈武朝廷患之詔鄭
便宜經度西事鄭前後自環慶親部芻粟越翰海七百
里入靈武者十二次諸羌之語皆通曉鄭知靈武必不
可守故參校史傳作河西隴右圖進呈極言乞棄靈武
朝廷方遣大將王超援之又力諫太宗太平之時慎毋
開邊疲弊百姓太宗閱奏極怒摭以他事坐擅議鹽禁
及建營田以積石廢壘築為清遠軍三過貶彬州藍山
令王超援兵方至環州靈武果沒遂班師李順梗蜀隴
賊趙包聚徒數千附之鄭知之趨棧以進分兵夜襲斬
其魁殱餘黨嘗又輕車使蜀至渝涪聞廣武卒謀亂自
雲安飛小楫下峽數百里一夕擒之所舉如神然太宗
終怒藍山任滿更移支江京山二縣牢落五六年方復
(湘山野錄)
唃嘶囉
寳元二年二月甲寅保順軍節度使邈川大省領唃嘶
囉遣使李波末裏瓦等入貢方物四月辛酉朔癸亥樞
密院奏唃嘶囉前妻今已為尼有二子曰瞎毡磨毡唃
嘶囉再娶喬氏女今為妻詔唃嘶囉前妻賜紫衣師號
及法名今妻賜邑號瞎毡磨毡自請奮擊夏虜乞朝廷
遣使監護乃降詔命從之八月辛丑詔屯田員外郎劉
渙往秦州至邈川以來幹當公事渙晉州以自言請使
外國故也(楊文公談苑)
事實類苑卷五十八
