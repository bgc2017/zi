事實類苑卷六十一宋江少虞撰
廣知博識
北嶽
北嶽恒山今謂之大茂山者是也半屬契丹以大茂山
分脊為界嶽祠舊在山下石晉之後稍遷近裏今其地
謂之神棚祠在曲陽祠北有望嶽亭新晴氣清則望見
大茂祠中多唐人故碑殿前一亭中有李克用題名云
太原河東節度使李克用親領步騎五十萬問罪幽陵
回師自飛狐路却歸雁門今飛狐路在茂之西自銀冶
寨北出倒馬關度東界却自石門子冷水鋪入缾形梅
回兩寨之間至代州今此路已不通惟北寨西出承天
關路可至河東然路極峭狹太平興國中車駕自太原
移幸恒山乃由土門路至今有行宫
海子園
鎮陽池苑之盛冠於諸鎮乃王鎔時海子園也鎔嘗館
李正威於此亭館尚是舊物皆甚壯麗鎮人喜大言矜
大其池謂之潭園盖不知昔嘗謂之海子矣中山人常
好與鎮人相雌雄中山城北園中亦有大池遂謂之海子
以壓鎮之潭園余熙寧中奉使鎮定時薛師正為定帥
乃與之同議展海子直抵西城中山王塚悉為稻田引
新河水注之清波瀰漫數里頗類江鄉矣(並筆談)
雨盤治鹽井
陵州鹽井深五百餘尺皆石也上下甚寬廣獨中間稍
狹謂之杖鼓腰舊自井底用栢木為幹上出井口自木
幹垂綆而下方能至水井側設大車絞之歲久井幹摧
敗屢欲新之而井中陰氣襲人入者輒死無緣措手惟
候有雨入井則陰氣隨雨而下稍可施工雨晴復止後有
人以木盤滿中貯水盤底為小竅釃水一如雨點設於
井上謂之雨盤令水下終日不絶如此數月井幹為之
一新而陵井之利復舊(筆談)
䂍槊
宣獻宋公著鹵簿記云䂍槊不能得其始徧問諸儒無
知者予後十餘年方始得其義故顔之推說云江左有
瓝槊以首大如瓝故云
字學
唐末文籍亡故諸儒不知字學江南惟徐鉉徐鍇中朝
郭恕先此三人信甚博也鍇為說文繫傳恕先作汗簡
佩觿時蜀有林氏作小說然狹於徐郭太祖朝句中正
亦頗留意予頃請刻篆楷二體九經於國學予友高敏
之笑之
二
李陽冰深於篆隷而名作冰(音凝)故參政王公堯臣但讀
陽冰予曰陽冰無義唯陽冰有不冶之語
三
周大臣王朴名朴(平豆反)而自謂樸案說文朴無樸音俗
以朴為樸耳
四
唐玄宗改尚書古文作今字學者始不識古文予見
秘閣學士校書有乩(音稽)字以墨點其處曰疑(已上見文公筆)
(記)
百藥枕
益州有藥市期以七月七日四遠皆集其藥物多品甚
備凡三服而罷好事者多亦為之淳化中有右正言崔
邁任峽路轉運邁苦多病素有栢枕方合齊萬錢遍取
藥百餘品各少許置栢枕中周環鑽穴以徹其氣卧數
月得癩疾鬚眉盡落投江水死說者以為藥力薰發骨
節間疾氣
濕紙化為茵
錢若水言壬午年洛中大水室廬多漂没太師之第屋
木猶在者視書屋牀榻尚在無復卷冊悉化為茵熟視
尚有墨痕文字若可識盖楮之變也(並楊文公談苑)
疥有五德
世言疥有五德不上面仁也善得於人義也令人兩手
揩擦禮也生指隙骨間知也癢必以時信也予嘗患此
自十一歲至於十九歲方愈今六十有六復患知五德
為最詳故錄之
皂筴壊鐵猫壊鞭
鐵碪以鍜金銀雖百十年不壊以椎皂筴則一夕破碎
鞭以策馬愈久而愈潤澤堅勁以擊猫則隨節折裂矣
(並東齋記事)
葉縣石刻
汝州葉縣大井涸忽有一石上刻四句云葉邑之陰汝
潁之東兹有國寶永藏其中葉人大惑謂之神石置於
縣祠中享禱日盛貪夫至有浚井掘田願求此國寶者
累歲不已忽一客因遊仙島觀北極殿有一礎為柱搘
壓柱稜外鐫四句猶可見曰賦世永算享國巨庸子賢
而嗣命考而終其客徐以廟中神石之句合之其韻頗
協量之復長短無差白邑宰取其礎觀之乃唐開成中
一中郎將墓誌爾安礎時欲取其方因裁去餘石棄井
中後得之遂解惑焉(湘山野錄)
熊館
山民云熊於山中行數十里悉有跧伏之所必在石巗
枯木之間山民謂之熊館惟虎出百里外則迷失道路
慎火木
酉陽雜俎云廣州有慎火木三四圍慎火本草一名景
天俗亦名護火多以盆缶植之置屋上其花紅白細錯
如錦予嘗兩至番禺段成式所謂慎火乃降火木耳又
名龍骨其餘葉枯慎火斷之有白汁著人肌膚遂成瘡
痏亦無花盖不識者誤傳也(並倦遊雜錄)
末厥
歐陽公記陶尚書詩語末厥兵不曉其義予謂今人呼
秃尾狗為厥尾衣之短後者亦呼曰厥然則此兵正謂
其末賤耳但今人不以末厥相連言之其義則是也不
然亦不可以對卑凡字
何樓
世人語虛偽者為何樓似是沽濫之稱其實不然國初
京師有何家樓其下賣物皆行濫者故人以此目之今
樓已廢語又相傳俳優人言何市樂說者謂起石駙馬
在京都其家樂甚詆誚南市中樂人故得此名其實不
然唐元和燕吳行役記其中已有何市字大都市不隷
名軍中在河中市者散樂名也
音韻之學
音韻之學自沈約為四聲及天竺梵學入中國其術漸
密觀古人諧聲有不可解者如玖字有字多與李字協用
慶字正字多與章字平字協用如詩或羣或友以燕天
子彼留之子貽我珮玖投我以木李報之以瓊玖終三
十里十千維耦自今以始歲其有君子有榖詒孫子在
帝左右令聞不已膳夫左右無不能止魚麗于罶鰋鯉
君子有酒旨且有如此極多又如孝孫有慶萬夀無疆
黍稷稻粱農夫之慶維其有章矣是以有慶矣則篤其
慶載錫之光我田既臧農夫之慶萬舞洋洋孝孫有慶
易西南得朋乃與類行東北喪朋乃終有慶積善之家必
有餘慶積不善之家必有餘殃班固東都賦彰皇德兮
侔周成永延長兮膺天慶如此亦多今廣韻中慶一音卿
然如詩之未見君子憂心怲怲既見君子庶幾有臧誰
秉國成卒勞百姓我王不寧覆怨其正亦是怲正與寧
平協用不止慶而已恐别有理也(筆談)
二
豩字呼關切頑也當在山字韻劉夢得有杯前膽不豩
趙勰有吞船酒膽豩之句而禮部韻略不收唐韻亦無
何也(漢皋詩話)
三
今之姓胥姓雍者皆平聲春秋胥臣漢雍齒唐雍陶皆
是也蜀中作上聲去聲呼之盖蜀人率以平為去(出筆談)
瓉
今人謂事之陳久為瓉本緣五代時有馬瓉者為使幕
官其人魯戅有所聞見他人已厭熟而瓚覺以為新奇
而道之故時人見陳久者輒號為瓉云(宋景文公筆談)
老杜詩
杜子美和裴迪早梅詩有還如何遜在揚州之句
注云梁史何遜𫝊不見揚州事盖遜早梅詩云兔
園標物序驚時最是梅銜霜當路發應雪擬寒開
枝横却月觀花遶凌風臺應知早飄落故逐上春
来(漢皋詩話)
二
老杜云長鑱長鑱白木柄我生託子以為命黃獨無苗
山雪盛短衣數挽不揜脛往時儒者不解黃獨是何義
改為黃精學者承之以予攷之盖黃獨是也本草赭魁
注黃獨肉白皮黃巴漢人蒸食之江東謂之土芋余求
之江西謂之土卵煮食之類芋魁云
三
往年有人於洞庭湖中得一石刻一詩云蛟室圍靑草
龍堆隠白沙護江蟠古木迎棹舞神鴉破浪南風正收
帆畏日斜雲山千萬疊底處上仙槎或持問諸作者云
此老杜詩也近有管城士大夫家藏本題唐杜東美一
卷皆子美詩其中一首云聞惠二過東溪因詩以送惠
子白駒瘦歸溪惟病身皇天無老眼空谷滯斯人崖蜜
松花熟山杯竹葉春柴門了無事黃綺未稱臣今子美
集中所無而用字亦多不同如故園楊柳今搖落何事
愁中曲盡生作却盡生意味遠矣
邵謁詩
余亡友李秉彛德叟嘗謂余曰家藏唐邵謁詩八十篇
甚工謁選於吏部中榜此詩曰有能過此者當先注官
衆無間言如李太白云今人不見古時月今月曾經照
古人世以為工矣謁詩云不知天上月曾照幾多人造
語尤更省力今欲借傳因循不果此事不載於唐書野
史小說中皆未嘗見之唐文藝傳中有邵說無邵謁也
(李希聲詩話)
僧贊寧
僧錄贊寧有文學洞古博物著書數百卷王元之禹偁
徐騎省鉉疑則就質焉二公皆拜之柳仲塗開因曰余
頃守維陽郡堂後菜圃纔雨隂則清燄夕起觸近則散
何耶寧曰此粦(力振切)火也兵戰血或牛羊馬血著地則
凝結遂為此氣雖千載不散柳遽拜之曰掘之皆斷鎗
折鏃乃古戰地也因贈以詩中有空門今日見張華之
句
二
江南徐知諤為潤州節度使温之少子也美姿度喜
畜奇玩蠻商得一鳳頭乃飛禽之枯骨也綵翠奪目
朱冠紺毛金嘴如生正類大雄雞廣五寸其腦平正
可為枕諤償錢五十萬又得畫牛一幅晝嚙草欄外
夜歸卧欄中知諤獻後主煜煜持貢闕下太宗張後
苑以示羣臣俱無知者惟僧錄贊寧曰南倭(烏和反)海
水或減則灘磧微露倭人拾方諸蚌脂中有餘淚數
滴者得之和色著物則晝隠而夜顯沃焦山或風撓
飄擊忽有石落海岸得之滴水磨色染物則晝顯而
夜晦諸學士皆以為無稽寧曰見張騫海外異記後
杜鎬撿三館書目果見於六朝舊本書中載之(並湘山野)
(錄)
三
徐常侍鉉江南日嘗直澄心堂每襆被入直至飛虹橋
馬輒不進裂鞍斷轡箠之流血掣繮却立鉉遺書於餘
杭沙門贊寧答曰下必有海馬骨水火俱不能毁唯漚
以腐糟隨毁者於是鉉斸之去土丈餘果得巨獸骨脛
而上長五尺膝而下長三尺腦骨石斷柱積薪焚三日
不動以腐糟纔漚之遂爛焉(楊文公談苑)
熊萬卷
餘杭熊萬卷者浮圖之真儒介然持古人風節有奥著
典類一百二十卷天禧中秘閣求書王冀公欽若特請
附焉冀公尤所禮重其居延慶寺在大慈塢時儒皆抱
經授業師居嘗喜閱唐韻諸生嘗竊笑一日出題於法
堂曰楓為琥珀賦其韻曰脂入於地千載成琥珀諸生
皆不諭因請之不說凡月餘撿經史殆百家會聚小說
俱無見者閣筆以聽教師曰聞諸君笑老僧酷嗜唐韻
兹事止在東字韻第三板請詳閱諸生撿之果載楓字
注中云黃帝欲殺蚩尤棄其桎梏變為楓木脂入地中
千年化為琥珀始敬此書又有云松液入地為琥珀者
唐李嶠詠琥珀詩有曾為老茯苓本是寒松液蚊蚋滿
其中千年猶可覿之句未知孰是余頃見琥珀中蚊蚋
數枚凝結在内信嶠詩不誣(湘山野錄)
錢昱
錢昱獻王長子也讀書強記在故國與贊寧僧錄迭舉
竹數束得一事抽一條昱得百餘條寧倍之昱著竹譜
三卷寧著笋譜十卷昱輕便美秀太祖受禪伯父俶遣
持貢入閣賜後苑宴射時江南使者已先中的令昱解
之應弦而中賜玉帶旌賞之歸朝願以刺史求試乞換
臺閣送學士院試制誥三篇格在優等改秘書監尤善
吏牘太宗取閱深愛之謂左右曰諸錢筆札多學浙僧
亞栖書體格浮軟其失乃俗獨此兒不類以御書金花
扇及行草急就章賜之後南郊當增秩上曰丞郎應
星象昱王孫也操撿無守不宜應之授郢團盖惜名器
也
杜文正
長安一巨塚壊得古銅鼎狀方而(闕)是古文十六字人
莫知曉命句中正辨其篆曰此禹迹文也其詞曰岐豐
錫公秦之幽宫鼎藏於中命杜鎬攷其事曰武王克殷
都於豐鎬以雍州為王畿及平王東遷洛邑以岐豐之
地賜秦哀公墓中正有字學篆隷行草盡精與徐鉉校
定說文(闕)
楊文舉
吳楊文舉撰雍熙廣韻遂直館太祖神主藏太室西壁
及篆字寶遂賜金紫益州華陽人也
陶尚書
乾德三年再郊范魯公質為大禮使以鹵簿青油隊舊
有甲騎盡取於武庫磨鑄堅厚精明可畏謂於禮容有
所不順陶榖尚書為禮儀使出意繪之以青綠畫黃絁
為甲紋青布裹之緣青絁為下裙絳皮為絡長短至膝
如珂紋銅鈴逸前膺及後鞦至今用焉榖本姓唐避晉
祖諱易之明博該敏尤工歷象時為普軍勢方熾
謂所親曰五星數夜連珠於西南已累累大明吾
輩無怪兵革之憂有真主已在漢地觀敵帳騰蛇
氣纏之其主必不歸國未幾德光薨於漢又孛東
起芒侵於北谷曰邊患不久當息太平可望矣後
皆盡然
竇仁惠公
竇禹鈞生五子儀儼侃偁僖相繼登科馮瀛王贈禹鈞
詩有靈椿一枝老丹桂五株芳時號五龍昆仲材業儀
儼尤著儀為禮部侍郎太祖欲相之趙韓王自以寡學
忌儀該博極引薛居正參大政以塞之弟儼素藴六學
為周世宗所重判太常寺校管籥鐘鼓辨清濁上下之類
分律吕還相為宫之法去京房清官一筦調之三年方合
天律又善樂章九絃之阮七絃之琴十二絃之筝二十
五絃之瑟三漏之籥八漏之篪十七筦之笙二十三筦
之簫皆立譜調按通而合之器雖異而均和不差編於
歷代樂章之後曰大周正樂譜樂官掌之依譜教習尤
善推步星歷與盧多遜楊徽之同在諫垣預謂二公曰
丁夘歲五星當連珠於奎奎主文又在魯分自此天下
始太平二拾遺必見之老夫不與也果至乾德丁夘歲
五星連珠於奎太宗時鎮兖海致仕於家八十三終諡
仁惠公(玉壺清話)
二
太祖欲改元謂宰相等曰今改年號須古來未有者時
宰相以乾德為請且言前代所無三年正月平蜀蜀宫
人有入掖廷者太祖因開其奩具得鑑背字云乾德四
年鑄大驚曰安得四年所鑄乎出鑑以示宰相皆不能
對乃召學士陶穀竇儀奏曰蜀少主曾有此號鑑必蜀
中所鑄太祖大喜因歎曰作宰相須是讀書人自是大
重儒臣矣(劉貢父詩話)
胡秘監
夏英公鎮襄陽遇大赦賜酺宴詔中有致仕高年各賜
束帛時胡秘監旦瞽廢在襄英公依詔旨選精縑十疋
贈之胡得縑以手捫之笑曰寄語舍人何寡聞至此奉
還五疋請撿韓詩外傳及服虔賈誼諸儒所解束帛戔
戔賁于丘園之義自可見証英公撿之果見三代束帛
束脩之制若束脩十脡之脯其寔一束也若束帛則卷
其帛屈為二端五疋遂見十端表王者屈折於隠淪之
道也夏亦少沮(湘山野錄)
二
楊庶幾孜言胡秘監旦退居襄陽鑱大硯以著漢春秋
書成葬其硯每大臣名士薨卒必作傳以記其善惡然
世不傳庶幾亦有所述(春明退朝錄)
韓溥
韓溥長安人唐相休之裔孫博學善持論詳練臺閣故
事多知唐朝氏族與人談亹亹可聽為近世肉譜
王貽孫
王貽孫字衆賢溥之子太祖嘗問趙普拜禮何以男子
跪婦人不跪徧問禮官無有知者貽孫曰古詩云長跪
問故夫即婦人古亦跪也唐天后朝始拜而不跪普問
何所出對曰太和中幽州從事張建章渤海國紀以溥
藏書萬卷貽孫遍覽之
劉吉
劉吉護治京東河決時張去華任轉運使巡視河上方
會食坐客數十人膾鯉為饌去華顧謂四座曰南人在
水鄉多魚為食殊不厭其腥也意若輕鄙南士吉奮然
對曰運使本進士狀元曾不讀書何自彰其寡學尚書
禹决九州有魚鱉使民鮮食淮夷蠙珠暨魚易姤之九
二包有魚又有庖犧氏以佃以漁盖取諸離周官䱷人
掌以時獻為梁辨魚物供王膳脩詩載嘉魚魚藻九罭
之篇小雅云炰鱉膾鯉張仲孝友國風云豈其食魚必
河之魴又曰誰能亨魚溉之釡鬵戴記云水潦降不獻
魚鱉魚鱉不中殺不粥於市居山者不以魚鱉為禮三
月天子乘舟薦鮪于寢廟孟秋天子食稻與食魚又食
魚者去乙孔子魯人云魚餒不食趙盾晉人魚飱田文
齊人其上客皆食有魚子産鄭人而人饋生魚子公亦
鄭人染指於鼎公父文伯魯人羞鱉致客怒而出大舜
漁於雷澤吕望釣於渭濱又何必皆南州之人况今大
官之盛饌宗祀之備物皆薦是品而周旋販鬻閭閻啖
食其濟民食廣矣何談之容易去華色沮不能酬其言
(楊文公談苑)
事實類苑卷六十一
