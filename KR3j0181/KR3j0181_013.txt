事實類苑卷十三宋江少虞撰
德量智識
向文簡
真宗皇帝時向文簡除右僕射麻下日李昌武為翰林
學士當對上謂之曰朕自即位以來未嘗除僕射今日
以命敏中此殊命也敏中應甚喜對曰臣今日早俟對
亦未知宣麻不知敏中何如上曰敏中門下今日賀客
必多卿往觀之明日却對來勿言朕意也昌武候丞相
歸乃往見丞相方謝客門闌悄然無一人昌武與向親
徑入見之徐賀曰今日聞降麻士大夫無不歡慰朝野
相慶公但唯唯又曰自上即位未嘗除端揆此非常之
命自非勲德隆重眷倚殊越何以至此公復唯唯終不
測其意又歴陳前世為僕射者勲勞德業之盛禮命之
重公亦唯唯卒無一言既退復使人至庖厨中問今日
有無親戚賓客飲宴會集亦寂無一人明日再對上問
那日見敏中之意何如乃具以所見對上笑曰向敏中
大耐官職向文簡拜僕射年月未曾考於國史熙寧中
因見中書記天禧元年八月敏中加右僕射樞密院題
名記天禧元年二月王欽若加僕射(見筆談)
吕文仲
吕文仲歙人為中丞有陰德咸平中鞫曹南猾民趙諫
獄諫豪於財結士大夫根蒂特固忽御寶封軒裳姓名
七十餘輩自中降出皆昔委誎營産買妾者悉令窮治
文仲從容奏曰更請察其人密記姓名俟舉選對之日
斥之未晚真宗從之
李及
章獻太后臨朝内侍省都知江德元權傾天下其弟德
明奉使過杭州李及待之一如常時中人奉使者無所
加益僚佐皆曰江使者之兄居中用事當今無比榮枯
大臣反掌耳而使者精銳復不在人下明公待之禮無
加者意者明公雖不求福獨不畏其為禍乎及曰及待
江使者不敢慢過如是足矣又何加焉既而德明謂及
僚佐曰李公年高何不求一小郡以自處而久居餘杭
繁劇之地豈能辦耶僚佐走告及曰果然使者之言甚
可懼也及笑曰及老矣誠得小郡以自逸庸何傷待之
如前一無所加既而德明亦不能傷也時人服其操守
桑湜
熙寧中王韶開熙州諸將以功遷官皇城使知原州桑
湜獨辭不受曰羌虜畏國威靈不戰而降臣何功而遷
官執政曰衆人皆受君獨不受何也對曰衆人皆受必
有功也湜自知無功故不受竟辭之時人重其知恥(涑水)
(紀聞)
吕正惠
晉公言凡士大夫而居大位者先觀其器度寬厚則無
不中矣昔趙普在中書吕端為參政趙普覘其為事而
多之曰吾嘗觀吕公奏事得聖上加賞未嘗喜遇聖上
抑挫未嘗懼亦不形於言真台輔之器也(見晉公談錄)
盧億
盧億字子元范陽人簡儉純素有古人風在洛陽聞其
子多遜參知政事家有賜金服玩漸侈億愀然不樂謂
親友曰家世儒素一旦富貴吾未知稅駕之所矣(范蜀公蒙)
(求)
潘承裕
潘承裕建安人有才識名重於州里王延政建國欲以
為相承裕力諫有僭號不受偽署延政將殺之慮失人
心囚於私第江南平建州甚禮重之以偽禮部侍郎判
福建道凡一道之征租獄刑選舉人物皆取决焉告老
以尚書致仕歸洪州西山子慎脩亦為要官臺城危入
都為置宴使舘懷信驛時弟從鑑光入貢亦留驛每王
師克捷外庭入賀邸使督金帛之獻慎脩獨建議以國
將亡而旅賀非禮但奉物以待罪名斯可也太祖大喜
謂使者有禮立遣易供帳物加賜牢醴深歎重之
馮起
馮起文炳有清節不起第嘗僦舍囿田時侍御史趙承
嗣掌市征起歴任憲府承嗣以官聯素重之屢往見起
因為出己俸百千市之起固辭不受未幾承嗣以奸贓
敗棄市由是名聞於朝蘇易簡在翰林夜召語此事太
宗因此知起名後擢知制誥(已上見楊文公談苑)
吕許公
明肅太后臨朝一日問宰相曰福州陳絳贓汚狼藉卿
等聞否王沂公對曰亦頗聞之太后曰既聞而不劾何
也沂公曰方外之事須本路監司發擿不然臺諫有言
中書方可施行今事自中出萬一傳聞不實即所損又
大也太后曰速選有風力更事任一人為福建路轉運
使二相稟旨而退至中書沂公曰陳絳猾吏也非王耿
不足以擒之立命進耿吕許公俛首曰王耿亦可惜也
沂公不諭時耿為侍御史遂以為轉運使耿拜命之次
日有福建路衙校拜於馬首云押進奉荔支到京耿偶
問其道路山川風候而其校應對詳明動合旨意耿遂
密訪絳所為校輙泣曰福州之人以為終世不見天日
也豈料端公賜問然某尤為絳所苦者也遂條陳數十
事皆不法之極耿因大喜遂留校於行臺俾之幹事既
置詔獄事皆不實而校遂首常納禁器於耿事聞太后
大怒下耿吏獄具謫耿淮南副使皆如許公之所料也
(東軒筆錄澠水燕談)
二
范文正公仲淹為參知政事建言乞立學校勸農桑責
吏課以年任子等事頗與執政不合會有言邊鄙未寧
者文正乞自往經撫於是以參知政事為河東陜西安
撫使時吕許公夷簡謝事居圃田文正往候之許公問
曰何事遽出也范答以暫往經撫兩路事畢即還矣許
公曰參政此行正蹈危機豈復再入文正未諭其旨果
使事未還而以資政殿學士知邠州(見東軒筆錄)
薛化光
太祖征河東絳州薛化光上言凡伐木先去枝葉後取
根底今河東外有契丹之助内有人戶供輸切恐歲月
間未能下矣宜於太原北石嶺山及河北兩界東山靜
楊林樂平鎮黃譯關百井社合建城寨扼契丹援兵遷
其部内人戶於西京㐮鄧唐汝給閒田使自耕絶其供
饋如此不數年可平定矣其後果用其策而下河東化
光簡肅之父後贈中書令
薛長儒
薛長儒為漢州通判戌卒閉營門放火殺人謀殺知州
兵馬監押有來告者知州監押皆不敢出長儒挺身出
營諭之曰汝輩皆有父母妻子何故作此事然不欲謀
者各在一邊於是不敢動惟本謀者八人突門而出散
於諸縣村野捕獲是時非長儒則一城之人盡遭塗炭
鈐轄司不敢以聞遂不及賞長儒簡肅公之姪質厚人
也臨事敢决如此(東齋記事)
孔宗翰
元祐中上元駕幸凝祥池宴從臣教坊伶人以先聖為
戲刑部侍郎孔宗翰奏唐文宗時嘗有為此戲者即斥
去之今聖君宴犒羣臣豈宜尚容有此詔付伶官於理
或曰此細事何足言者孔曰非爾所知天子春秋鼎盛
方且尊德樂道而賤工乃爾䙝慢縱而不治豈不累聖
德乎聞者慚而歎服(澠水燕談)
吕文穆
吕蒙正相公不喜記人過初參知政事入朝堂有朝士
於簾内指之曰是小子亦參政耶蒙正佯為不聞而過
之其同列怒之令詰其官位姓名蒙正遽止之罷朝同
列猶不能平悔不窮問蒙正曰若一知其姓名則終身
不能復忘不如不知也不問之何損時皆服其量
曹侍中
曹侍中彬為人仁愛多恕平數國未嘗妄斬人嘗知徐
州有吏犯罪既立案逾年然後杖之人皆不曉其旨彬
曰吾聞此人新娶婦若杖之彼其舅姑必以婦為不利
而惡之朝夕笞罵使不能自存吾故緩其事而法亦不
赦也其用志如此
趙槩
王原叔曰趙槩與歐陽脩同在史舘及同脩起居注槩
性重厚寡言脩意輕之及脩同知制誥是時韓范在中
書以槩為不文乃除天章閣待制槩淡然不以屑意及
韓范出復除知制誥會脩甥嫁為脩從子晟妻與人淫
亂事覺語連及脩時脩為龍圖閣直學士河北都轉運
使疾韓范者皆欲文致脩罪云與甥亂上怒獄急羣臣
無敢言者槩乃上書言脩以文學為近臣不可以閨房闇
昧之事輕加汚衊臣與脩蹤跡素疎脩之待臣亦薄所
惜者朝廷大體耳書奏上不悅人皆為之懼槩亦澹然
如平日久之脩終坐降為知制誥知滁州執政私曉譬
槩復令求出迺出知蘇州遭喪去官服闋除翰林學士
槩復表讓以歐陽脩先進不可超越為學士奏雖不報
時論美之(並涑水紀聞)
李文靖
寇萊公始與丁晉公善嘗以丁之才薦於李文靖公沆
屢矣而終未用一日萊公語文靖曰比屢言丁謂之才
而公終不用豈其才不足用耶抑鄙言不足聽耶文靖
曰如斯人者才則才矣顧其為人可使在人上乎萊公
曰如謂者相公終能抑之使在人下乎文靖笑曰他日
後悔當思吾言也晚年與寇權寵相軋交互傾奪至有
海康之禍始服文靖之識(東軒筆錄)
王德用
叔禮為余言昔通判定州佐王德用是時契丹主有燕
京朝廷發兵屯定州者幾六萬人皆寓居逆旅及民家
闐塞城市未嘗有一人敢喧呼横暴者將校相戒吾輩
各當務歛士卒勿令擾我菩薩一旦倉中給軍糧軍士
以所給米黑諠譁紛擾監官懼逃匿有四卒以黑米見
德用德用曰汝從我當自入倉視之乃往召專副問曰
昨日我不令汝給二分黑米八分白米乎曰然然則汝
何不先給白米後給黑米此輩見所得米腐黑以為所
給盡如是故諠譁耳專副對曰然某之罪也德用叱從
者杖專副人二十又呼四卒謂曰黑米亦公家物不給
與汝曹當棄之乎汝何敢乃爾諠譁四卒相顧曰向者
不知有八分白米故耳某等死罪德用又叱如此欲求
决配乎指揮使百拜流汗乃捨之倉中肅然僚佐皆服
其能處事
張齊賢
張齊賢為布衣時倜儻有大度孤貧落魄常舍道上逆
旅有羣盜十餘人飲食於逆旅之間居人皆惶恐竄匿
齊賢徑前揖之曰賤子貧困欲就諸丈夫求一醉飽可
乎盗喜曰秀才乃肯自屈何不可者顧吾輩粗疏恐為
秀才笑耳即延之坐齊賢曰盜者非齷齪兒所為也皆
世之英雄耳僕亦慷慨士諸君又何間焉乃取大盌滿
酌飲之一舉而盡如是者三又取豚肩以指分為數段
又啗之勢若狼虎羣盜視之愕然皆咨嗟曰真宰相器
也不然何能不拘小節如此也他日宰制天下當念吾
曹皆不得已而為盜耳願早自給納競以金帛遺之齊
賢皆受不讓負重而返(並涑水紀聞)
王文正
王太尉薦寇萊公為相萊公數短太尉於上前而太尉
專稱其長上一日謂太尉曰卿雖稱其美彼專談卿惡
太尉曰理固當然臣在相久政事闕失必多準對陛下
無所隱益見其忠直此臣所以重準也上由是益賢太
尉萊公在藩鎮嘗因生日造山棚大宴又復服用僭侈
為人所奏上怒甚謂太尉曰寇準每事欲效朕可乎太
尉徐對曰準誠賢能無如騃何上意遽解曰然此正是
騃耳遂不問及太尉疾亟上問以後事惟對以宜早召
寇準為相云(涑水紀聞)
二
韓魏公言王文正母弟敖不可訓一日遇冬至祀家廟
列百壺於堂前弟皆擊破之家人惶駭文正忽自外入
見酒流滿路不可行俱無一言但攝衣步入堂其後弟
忽感悟復為善終亦不言
三
契丹飛奏於歲給外别給假金帛上以示王文正公曰
東封甚近車駕將出以此探朝廷之意耳何其小哉上
曰何以答之公曰立當以微物輕之也乃於歲給三十
萬外各借二萬仍諭次年額内除之契丹得之大慙次
年復示有司契丹所借金帛二萬事屬小可仰依常數
與之今後永不為例
四
寇公準在樞府上欲罷之萊公已知迺使人告公曰遭
逢最久今出欲一使相望同年主之公大驚曰將相之
任極人臣之貴苟朝廷有所授亦當辭豈得以此私有
干於人仍白之萊公不樂後上議寇準令出與一甚官
公曰寇準未三十已登樞密府太宗甚器之準有才望
與之使相令當方面其風采足以為朝廷之光上然之
翌日降制萊公捧使相誥謝於上前感激流涕曰苟非
陛下主張臣安得有此命上曰王某知卿具道公之言
萊公出謂人曰王同年器識非準可測公薨不在都下
後入朝白於上前求奠哀慟久之在相府抑私遠嫌類
如此
五
王冀公欽若陳公堯叟馬公知節同在樞府一日上前
因事相忿爭上召公公至則見冀公諠譁不已馬流涕
曰願與王欽若同下御史府公乃叱冀公曰王欽若對
上豈得如此下去上大怒乃命下獄公從容曰欽若等
恃陛下顧厚上煩陛下呵譴臣居宰府當行朝典然觀
陛下天顔不怡願且還内來日取旨上許之公退召冀
公等切責之上怒未解冀公等惶恐手疏待罪者相繼
以聞翌日上召公曰王欽若等事何如處分公曰臣曉
夕思之欽若等當黜然未知使伏何罪上曰朕前忿爭
無禮公曰陛下奄有天下而使大臣坐忿爭無禮之罪
恐四方聞之無以威遠上曰卿意如何曰願至中書召
欽若等宣示陛下含容之意且戒約之候少間罷之未
晚上曰非卿之言朕固難忍後月餘冀公等皆罷
六
寇萊公準在長安因生日為會有所過當轉運使以聞
上以狀示公曰寇準為大臣豈得如此僭越公覽奏而
笑曰寇準許大年幾尚騃耳因奏曰陛下撫服臣庶不
欲令大臣被奢侈之名此奏願錄付準必自改過萊公
被命連表待罪而止
七
上出喜雨詩示二府聚看於上前公袖歸因諭同列曰
上詩有一字誤擬入告改却王冀公曰此亦無害欽若沮而
陰有奏陳翌日上怒謂公曰昨日朕詩有誤寫字卿等
皆見何不奏來公再拜謝曰昨日得詩未暇再閱有失
奏陳不勝惶懼諸公皆再拜獨樞密馬公知節不拜且
言曰公欲奉白而欽若沮之又曰王某略不自辨真宰
相器也上顧笑而撫諭之
八
張徐公耆任馬軍都帥被旨選兵下令大兵懼而欲為
變有密以聞上召二府議之曰若罪張耆今後帥臣何
以御衆捕之則都邑之下或至驚擾尤為不可上曰朕
亦如此思之公曰累奉德音欲任張耆在樞密府臣以
未若歴事今若擢用使解兵柄謀者自安矣乃進耆為
樞密副使諸帥遞遷謀者果定上語輔臣曰王某善鎮
大事真宰相也
九
有卜者上封事語干宫禁上怒令捕之擊獄坐以法因
籍其家有朝士往還書上曰此狂妄果臣僚與之從游
盡可付御史獄案公得之以歸翌日獨對曰臣看卜者
家藏文字皆與之算命選日草本並無言及朝廷事臣
記往年亦曾令此人推步生日星辰其狀尚存因出以奏
曰行乞以臣此狀同問上曰卿意如何臣不欲以卜祝
賤流累及朝臣上乃解公至政府即時焚去繼有大臣
力乞行欲因而擠之上令中使再取其狀公曰得旨已
焚去矣
十
王沂公曾李觀察維薛尚書映一日謁公公託疾薛有不
悦之色公壻韓億時在都下見之一日以此啓白公公曰韓
郎未之思耳王薛皆李之壻相率而來恐有所干於朝
廷事果不可沮之無害若可行答以何辭執政之大忌
也韓乃謝曰非億所知後果李有所請(並見名臣遺事)
事實類苑卷十三
