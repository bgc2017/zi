事實類苑卷三十四宋江少虞撰
詩歌賦詠
范杲
藝祖收河東凱旋范杲叩馬進詩曰千里版圖來浙右
一聲金鼓下河東上愛慕不已增秩賜章服杲魯公質
之姪好學有文時稱高梁柳范謂高弁梁周翰柳開與
杲也
楊侍講
楊侍講徽之以能詩聞於祖宗朝太宗知其名索其所
著以百篇奏御仍獻詩於上卒句曰少年牢落今何幸
叨遇君王問姓名太宗賜和且語近臣曰徽之文雅可
尚操履端正拜禮部侍郎選十聯寫於御屏梁周翰貽
之詩曰誰似金華楊學士十聯詩在御屏中江行云犬
吠竹籬沽酒客鶴隨苔岸洗僧衣寒食云天寒酒冷
難成醉地迥臺高易斷魂塞上云戍樓烟自直戰地雨
長腥嘉陽川青帝已教春不老素娥何惜月長圓又云
落花水入瞿塘峽帶雨雲歸越嶲州哭江為云廢宅寒
塘水荒墳宿草烟元夜云春歸萬年樹月滿九重城僧
舍云偶題巖石雲生筆閒遶松庭露濕衣湘江舟行云
新霜染楓葉皓月失蘆花宿東林云開盡菊花秋色老
落遲梧葉雨聲寒
王元之
王元之之謫黃州也實由宰相不說交親無敢私見惟
竇元實握手泣唁於閣門曰天乎使公屢黜豈非命耶
士大夫高之元之以詩謝之曰惟有南宫竇員外為余
垂淚閣門前
二
雷德驤有終父子二人嘗並命為江南淮南兩路轉運
使當世榮之王禹偁贈詩二首其一曰江南江北接王
畿漕運帆檣去似飛父子有才同佐國君王無事免宵
衣屏除奸吏魂應喪養活疲民肉漸肥還有文場受恩
客望塵懷抱倍依依其二曰當時詞氣壓朱雲老作皇
家諫諍臣章疏罷封無事日朝廷有旨直言人題詩野
館光泉石講易秋堂動鬼神棘寺下僚叨末路齋心惟
祝秉鴻鈞蓋禹偁嘗出德驤門下而德驤深於易而酷
嗜吟詠故也
三
王禹偁詩多紀實作趙普挽詞云玄象中台折皇家上
相薨大功銘玉鉉密事在金縢宋湜挽詞云先帝升遐
日詞臣遇直時柩前書顧命筆下定鴻基蓋嘗密贊太
祖𫝊位太宗而湜為内相宿直遇太祖升遐是夜草遺
制立太宗故也云此事湜家亦不知唯以公挽詩詞為
傳信
四
王黃州始居濟陽父本磨家時畢文簡公為州從事元
之七歲一日代其父輸麵至公宇立庭下應對不懾文
簡方命諸子屬句鸚鵡能言爭似鳳文簡曰童子口舌
喧呶顧能對此乎意惡犯分而譏之元之抗首應聲曰
蜘蛛雖巧不如蠶復涵諷意報文簡文簡歎曰子精神
滿腹將且鳴世矣其後與公接武朝廷焉
五
王元之謫黃州有詩云又為太守黃州去依舊郎官白
髮生論詩者尚其質直元之先謫滁州謝上表云諸縣
豐登苦無公事一家飽煖全荷君恩元之有畫像在滁
及歐陽尚書謫官至郡謁畫像取表中語為詩曰諸縣
豐登少公事一家飽煖荷君恩元之在朝與宰相不相
能作江豚詩刺之譏其肥大云食啗魚蝦頗肥腯又云
江雲漠漠江雨來天意為霖不在汝俗云江豚出能致
風雨也
楊文公
楊文公初為光禄丞太宗頗愛其才一日後苑賞花宴
詞臣公不得預以詩貽諸館職曰聞帶宫花滿髻紅上
林絲筦侍重瞳蓬萊咫尺無因到始信仙凡迥不同諸
公不敢匿以詩進呈上詰有司所以不召左右曰以來
帖職例不得預即命直集賢院免謝令預晚宴時以為
榮
謹案原本時以為榮下尚有唐韓吏部石鼎聯句一
事共四十九字與上文不相属此條係引渑水燕談檢
所書無此語當為原本誤入今刪去之謹附識於此
二
楊大年與錢劉數公唱和自西崑集出時人爭效之詩
體一變而先生老輩患其多用故事至於語僻難曉殊
不知自是學者之弊如大年新蟬云風來玉宇烏先轉
露下金莖鶴未知雖用故事何害為佳句也又如峭帆
横渡官橋柳疊鼔驚飛海岸鷗其不用故事又豈不佳
乎蓋其雄文博學筆力有餘故無施而不可非前世號
詩人者區區於風雲草木之類為許洞所困者也
三
寇萊公在中書與同列云水底日為天上日未有對而
楊大年適來白事因請其對大年應聲曰眼中人是面
前人一時稱為的對
四
楊大年年十一建州送入闕下真宗親試一賦二詩頃
刻而成上喜令中人送中書俾宰臣覆試時參政李至
狀云臣等今月某日入内都知王知眷傳聖旨押送建
州十一歲習進士楊億到中書其人來自江湖對敭軒
陛殊無震慴便有老成蓋聖祚平承神童間出也臣亦
令賦喜朝金闕五言六韻亦頃刻而就其詩謹封進詩
内有七閩波浩渺雙闕勢岧嶤曉登雲外嶺夜渡月中
潮斷句云願秉清忠節終身立聖朝之句
五
楊文公億數歲未能言一日家人抱登樓誤觸其首忽
便言家人驚謂曰汝旣能言能吟詩乎曰能遂令吟樓
詩應聲吟曰危樓高百尺手可摘星辰不敢高聲語恐
驚天上人後為天下文章宗主
夏文莊
夏文莊公景德初侍父監通州狼山鹽場嘗登狼山賦
渡口詩曰渡口人稀黯翠烟登臨猶喜夕陽天殘雲右
倚維揚樹遠水南迴建鄴船山引亂猿啼古寺電驅甘
雨過閒田季鷹死後無歸客江上鱸魚不直錢時年十
七後之題詩無出其右識者以為甘雨過閒田雖有為
霖之志終無澤物之功
二
夏文莊公舉制科對策罷方出殿門遇楊徽之見其年
少遽邀與語曰老夫他則不知唯喜吟詠願丐賢良一
篇以卜他日之志不識可否公援筆欣然殿上衮衣明
日月硯中旗影動龍蛇縱横禮樂三千字獨對丹墀日
未斜楊公歎服數四曰真宰相器也
三
景德中夏公初授館職時方早秋上多宴後庭酒酣遽
命中使索新詩公問上在甚處中使曰在拱辰按舞公
即抒思立進喜遷鶯詞曰日霞散綺月沉鈎簾捲未央
樓夜涼河漢截天流宫闕鏁新秋瑤階曙浥金莖露鳳
髓香雲霧三千珠翠擁宸游水殿按梁州中使入奏上
大悦
四
夏鄭公以父殁王事得三班差使然自好讀書工為詩
一日攜所業伺宰相李文靖公沆退朝拜於馬首面獻
之文靖讀其句有山勢蜂腰斷溪流燕尾分之句深愛
之終卷皆佳句翊日袖詩呈真宗及叙其死事之後家
貧乞與換一文資遂改潤州金壇主簿平生好為詩皆
有所屬初罷樞密府為南京留守時有忌疾之者到郡
作詩曰造化平分荷大鈞腰間新佩玉麒麟南湖日夜
栽桃李准擬濉陽過十春又曰海雁(闕)橋春水深略無
塵土到花隂忘機不管人知否自有沙鷗信此心晚年
流落仇敵益衆而抨彈之疏不輟上聞因作詩送一臺
官曰弱羽驚弦勢未安孤飛殊不應鴛鸞黃金自有雙
南貴莫與游人作彈丸始王沂公曾當國鄭公為翰林
學士欲撼之因作青州詩曰日上西山舞鸞鶴波翻碧
海對蛟龍直勾到了成何事消得君王賜履封以沂公
青州人故也
五
景休曰夏竦字子喬父故錢氏臣歸朝為侍禁竦幼學
於姚鉉使為水賦限以萬字竦作三千字以示鉉鉉怒
不視曰汝何不於水之前後左右廣言之則多矣竦又
益之凡得六千字以示鉉鉉喜曰可教矣年七歲善屬
文為時人所稱舉進士開封解者百數竦為第六貢院
時奏名第四會其父死於邊竦以死事者子補奉職貢
院奏竦所試賦優於省元陳堯佐以其幼故抑之來舉
請免考試詔許之竦以奉職行父喪服終換丹陽主簿
舉賢良方正及第拜大理寺評事通判台州秩滿遷光
禄寺丞直史館頃之奉詔修史俄知制誥時年二十七
陳文惠
陳文惠堯佐端拱元年程宿下及第止二十八人時公
兄弟先登第舉族貧時俱未仕父(闕)華尚為小官家極
貧魏野以詩賀之曰放人少處先登第舉族貧時已授
官
蘇東坡
慶歷中歐陽文忠公謫守滁州州有琅琊幽谷山川奇
麗鳴泉飛瀑聲若環珮公臨聽忘歸僧智仙作亭其上
刻石為記以遺州人旣去十年太常博士沈遵好竒之
士聞而往遊愛其山水秀絶以琴寫其聲為醉翁吟蓋
宫聲三疊後會公河朔遵援琴作之公作歌以遺遵并為
醉翁引以叙其事然詞不主聲為知琴者所惜後三十
餘年公薨遵亦殁有廬山道人崔閑逋客也妙於琴理
常恨此曲無詞乃譜其聲請於東坡居士蘇子瞻以補
其闕然後聲詞皆備遂為琴中絶妙好辭爭𫝊之其詞
曰琅然清圓誰彈響空山無言唯公醉中知其天月明
風露涓涓人未眠荷蕢過山前曰有心哉此賢第二疊
泛聲同此醉翁嘯咏聲和流泉醉翁去後空有朝吟夜
怨山有時而童巔水有時而迴川思翁無歲年翁今為
飛仙此意在人間試聽徽外兩三絃方其補詞閑為絃
其聲居士倚聲為詞頃刻而就無所點竄遵之子比丘
號本覺&KR0008;真禪師居士書以與之調曰二水同器有不
相入二琴同手有不相應沈君信手彈琴而與泉和居
士縱筆作詞而與琴會此必有其同者矣
二
張芸叟奉使大遼宿幽州館中有題蘇子瞻老人語壁
間者聞范陽書肆亦刻子瞻詩數十篇謂之大蘇集子
瞻名重當代外至遼人亦愛服如此芸叟題其後曰誰
傳佳句到幽都逢着邊人問大蘇(已上並澠水燕談)
李文質
李昉再入相以司空致仕為詩慕白居易之淺初所居
有園林畜五禽以客為名白鷴為閑客鷺為雪客鶴為
仙客孔雀為南客鸚鵡為隴客昉各為詩一章畫五客
圖傳於好事者又慕居易西京九老之會得宋琪等八
人皆年七十餘時為九老會未果而卒
玉溪生
公嘗言至道中偶得玉溪生詩百餘篇意甚愛之而未
得其深趣咸平景德間因演綸之暇徧尋前代名公詩
籍觀富於才調兼極雅麗包藴密緻演繹平暢味有窮
而久愈出旨彌淡而酌不竭曲盡萬變之態精索推言
之要使學者少窺其一班略得其餘光若滌腸而換骨
矣由是孜孜求訪凡得五七言長短韻歌行襍言共五
百八十二首唐末浙右多得其本故錢鄧帥若水嘗留
意捃拾纔得四百餘首錢君舉其賈誼兩句云可憐夜
半虚前席不問蒼生問鬼神錢云其措辭如此後人何
以企及余聞其所云遂愛其詩彌篤乃專緝綴鹿門先
生唐彦謙慕玉溪得其清峭感愴蓋聖人之一體也然
警拔之句亦多予數年類集搆求得薛廷珪所作序凡
百八十二首世俗見予愛慕二君詩什誇𫝊於書林文
苑淺學之徒相非者甚衆噫大聲不入俚耳豈足論哉
范文正公
海陵西溪鹽場初吕文靖公嘗官於此手植牡丹有詩
列其後范文正公亦嘗臨蒞復題一絶云陽和不擇地
海角正還春憶得上林色相看如故人以二公詩筆故
題詠極多而花亦為人貴重護以朱欄不折歲久盛茂
林枝復數文每春花開數百朵為海濱之奇觀
二
范文正公未免乳喪其父隨母嫁淄山朱氏旣冠文行
過人一試為南宫第一人遂擢第仕宦四十年晚鎮青
州西望故居纔百餘里以詩遺其鄉人曰長自一寒儒
登榮三紀餘百花春滿路二麥雨隨車鼓吹迎前道烟
霞指舊廬鄉人莫相羨教子讀詩書
三
范文正公謫睦州過嚴陵祠下會吳俗歲里祀巫迎神
但歌滿江紅詞有桐江好烟漠漠浪似堆山如削繞嚴
陵灘畔鷺飛魚躍之句公曰吾不善音律撰一絶送神
曰漢包六合網英豪一箇冥鴻惜羽毛世祖功成三十
六雲臺爭似釣臺高
四
范希文為詩不徒然而作也贈釣者詩曰江上往來人
盡愛鱸魚美君看一葉舟出没風濤裏觀競渡詩一棹
輕如葉旁觀亦損神他時在平地無忽險中人率以教
化為主非獨風騷之將抑又文之豪傑與
五
范文正公氣節忠勁知無不言仁宗朝屢獻章疏數見
斥逐故梅聖俞作啄木鳥詩以見意啄盡林中蠧未肯
出林飛不識黃金彈雙翎墜落暉
張在
青州布衣張在少能文尤精於詩奇蹇不偶老死場屋
題龍興寺老栢院詩云南隣北舍牡丹開年少尋芳去
又迴唯有君家老栢樹春風恰似不曾來大為人所𫝊
誦故御史中丞范諷補之喜論詩尤愛此篇誦於文潞
公公皇祐中鎮青詣老栢院訪其所題字已漫滅公惜
其不𫝊為大字書於西廡之壁後三十餘年當元豐癸
亥東平畢仲甫將叔見公於洛下公囑畢往觀畢至青
訪其故處壁已圮毁不復可得為刻於天官柱石又刊
其故所題處
僧惠崇
寇萊公一日延詩僧惠崇於池邊探&KR0848;分題丞相得池
上柳青字韻崇得池上鷺明字韻崇默遶池邊心於杳
冥以搜之自午及晡忽以二指點空微笑曰已得之此
篇功在明字凡五押之俱不到今方得之丞相試請口
舉崇曰照水千尋迥棲烟一點明寇公笑曰吾之柳功
在青字已四押之終未愜不若且罷崇詩全篇曰雨絶
方塘隘遲迴不復驚曝翎沙日暖引步島風清及斷句
云主人池上鳳見爾憶蓬瀛
二
宋九釋詩惟惠崇詩絶出嘗有河分岡勢斷春入燒痕
青之句傳誦都下籍籍宣著餘緇遂寂寥無聞因忌之
乃厚誣其盜閩僧文兆以詩嘲之曰河分岡勢司空曙
春入燒痕劉長卿不是師兄偷古句古人詩句犯師兄
石昌言
皇祐間館中詩筆石昌言楊林最得唐人風格余常攜
琴訪之一詩見謝尤佳鄭衛湮俗耳正聲追不回誰𫝊
廣陵操老盡嶧陽材古意為師復清風尋我來幽隂竹
軒下重約月明開恐遺泯故錄耳(已上並湘山野錄)
石曼卿
石曼卿天聖寶元間以歌詩豪於一時嘗於平陽會中
作代意寄尹師魯一篇詞意深美曰千年一見空花委
依舊山河損桃李雁聲北去燕西飛高樓日日春風裏
局聳石州山對起嬌波淚落妝如洗汾河不斷水南流
天色無情淡如水曼卿死後數年故人關詠夢曼卿曰
延年平生作詩多矣獨賞自以為平陽代意一篇最為
得意而世人罕稱之能令予此詩盛𫝊於世在永言耳
詠覺後輒演其詞引度於是天下爭歌之他日復夢曼
卿致謝詠字永言
二
石曼卿自少以詩酒豪放自得其氣貌偉然詩格奇峭
又工於書筆畫遒勁體兼顔柳為世所好余家嘗得南
唐後主澄心堂紙曼卿為予以此紙書籌筆驛詩曼卿
平生所自愛者至今藏之號為三絶真予家寶也曼卿
卒後其故人有見之者云恍惚如夢中言我今為鬼仙
也所主芙蓉城欲呼故人往遊不得忿然騎一素驢去
如飛其後又有云降於亳州一舉子家又呼舉子去不
得因留詩一篇與之余亦記舉子一聯云鶯聲不逐春
光老花影長隨日脚流神仙事怪不可知其詩頗類曼
卿平生語舉子不能道也
趙師民
龍圖趙學士師民以醇儒碩學名重當時為人沈厚端
默羣居終日似不能言而於文章之外詩思尤精如麥
天晨氣潤槐夏午隂清前世名流皆所未到也又如曉
鶯林外千聲囀芳草階前一尺長殆不類其為人矣(已上)
(並廬陵歸田錄)
事實類苑卷三十四
