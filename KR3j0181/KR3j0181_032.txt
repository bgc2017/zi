事實類苑卷三十二宋江少虞撰
典故沿革
封孔子後
國朝孔子之後襲封文宣公至和中祖擇之言文宣乃
先聖諡號後嗣不當以為封爵下學士院更定美稱乃
改封其四十九代孫宗愿為衍聖公元祐初孔宗翰上
言先聖之後世襲封爵為縣尉庭參州守者下至廟戶
減耗祠宇隳壞不堪其陋蓋襲公爵以奉祠事恐末流
不競或領他州公悉條具以聞願下所司搆完廢墜增
土田别蔭襲之人使天下知朝廷尊孔子之意詔以衍
聖公曰奉聖公奉聖公承襲者即予寄禄官不他職其
勞考遷改所給廪俸並視在官給田萬頃賜監書置學
官以誨其子弟(楊文公談苑)
二
至和二年封孔子四十七代孫宗愿為文宣公祖擇之
言前代封孔子之後者在漢魏曰褒成宗聖在晉宋曰
奉聖後魏曰崇聖北齊曰恭聖後周及隋封鄒國唐初
曰褒聖開元中諡孔子為文宣王遂封其後為文宣公
是以祖諡而加後嗣也乃下學士院更定美號而改封
宗愿為衍聖公(東齋記事)
孔子太公周公加諡立廟
祥符元年十一月加諡文宣王曰玄聖文宣王祭以太
牢追諡齊太公曰昭烈武成王令青州立廟周公曰文
憲王令曲阜縣立廟
非宗室女封郡縣主
故事親王女皆封郡主趙普以元勲諸女封郡主高懷
德以駙馬之貴二女特封縣主當時禮官不正其失而
諫官不言其非此典禮之誤也(澠水燕談錄)
皇子兼師傅
皇子封東陽郡王除婺州節度檢校太傅翰林賈學士
黯上言太傅天子師臣也子為師傅於體不順中書校
勘自唐來親王無兼師傅官者盖自國朝命官祗以差
遣為職事自三師三公以降皆是虚名故失於因循耳
議者皆以賈言為當(歸田錄)
異姓兼中書令
國朝未改官制以前異姓未有兼中書令者恤贈方有
之元豐中曹郡王以元舅特賜兼中書令下度支給俸
有司言自來未有活中書令請受則例(沈括筆談)
烏帽
天聖以前烏帽惟用光紗自後乃用南紗迨今幾十年
復稍稍用光紗矣
賣香印鳴鑼
太祖廟諱語訛近香印故今世賣香印者不敢斥呼鳴
鑼而已仁宗廟諱語近蒸今内庭上下皆呼蒸餅為炊
餅亦此類
錢文
國家開寶中所鑄錢文曰宋通元寶至寶元中則曰皇
宋通寶近世錢文皆著年號惟此二錢不然者以年號
有寶字不可重故也
改年號
仁宗即位改元天聖時章獻太后臨朝稱制議者謂撰
號名者取天字於文為二人以為二人聖者悦太后耳
至九年改元明道又以明字於文為日月並也與二人
旨同無何以犯契丹諱明年遽改曰景祐是時連歲天
下大旱改元景祐意冀以迎和氣也五年因郊天改元曰
寶元自景祐初羣臣慕唐朝玄宗以開元加尊號遂請
加景祐於尊號之上至寶元亦然是歲趙元昊以河西
叛改姓元氏朝廷惡之遽改元曰康定而不復加於尊
號而好事又曰康定乃諡耳明年又改曰慶歷至九年
大旱河北尤甚民死者十八九於是又改元曰皇祐皇
猶景也六年日蝕四月朔以為正陽之月自古所忌又
改元曰至和三年仁宗不豫久之康復又改元曰嘉祐
自天聖至此凡年號九易皆有謂也
二
國朝百餘年年號無過九年者開寳九年改為太平興
國太平興國改為雍熙大中祥符九年改為天禧慶歷
九年改為皇祐嘉祐九年改為治平惟天聖盡九年而
十年改為明道
家祭用臺桌
秘府有唐孟詵家祭儀孫氏仲饗儀數種大抵以示人
家用臺桌饗祀類几筵乃是凶祭其四仲告祭當用平
面毡條屏風而已
官誥綾紙
凡封贈父母祖唯降麻官用白皆五色綾紙法錦標大
牙軸餘雖極品止給白丈綾紙法錦標大牙軸(已上並歸田錄)
後唐案檢
余嘗求得後唐閔帝應順元年案檢一通乃除宰相劉
昫兼判三司堂檢前有擬狀云具官劉昫右伏以劉昫
經國才高正君志切方屬體元之運資謀始之規宜注
宸衷委司判計漸期富庶永贊聖明臣等商量望授依
前中書侍郎兼吏部尚書同中書門下平章事充集賢
殿大學士兼判三司散官勲封如故未審可否如蒙許
允望付翰林降制處分謹錄奏聞其後有制書曰宰臣
劉句右可兼判三司公事宜令中書門下依此施行付
中書門下准此四月十日用御前新鑄之印與今政府
行遣稍異本朝要事對禀常事擬進入畫可然後施行
謂之熟狀事速不及待報則先行下具制草奏知謂之
進草熟狀白紙書宰相押字他執政具姓名進草即黃
紙書宰臣執政皆於狀背押字堂檢宰執皆不押惟宰
屬於檢背書日堂吏書名用印此擬狀有詞宰相押檢
不印此其為異也大率唐人風俗自朝廷下至郡縣决
事皆有詞謂之判則書判科是也押檢二人乃馮道李
愚也狀檢瀛王親筆甚有改竄勾抹處按舊五代史應
順元年四月九日己夘諤王薨庚辰以宰相劉句判三
司正是十日與此檢無差宋次道紀開元宰相奏請鄭
敏鳳池藁草擬狀注制集悉多用四六皆宰相自草今
此擬狀為道親筆盖故事也
三省樞密院印用塗金
舊制中書樞密院三司使印用塗金近制三省樞密院
印用銀為之塗金餘皆鑄銅而已
京城用青涼繖
京城士人舊通用青凉繖大中祥符五年九月唯許親
王用之餘並禁用六年六月始許中書樞密院依舊用
之
皇后太后印
近朝皇后太后皆有印篆文曰皇太后之印故事三宮
立各官百官立長秋長樂長信之類是也宜以宮為文
至尊之位亦不合言印當云某宮之寶
官誥之制
予嘗判官誥既知制誥時又提舉兵吏司封官誥院而
不曰司勲恐遺之也凡文臣及節度觀察防團刺史諸
司使副内殿承制管班皆用吏部印管軍至軍校環衞
官用兵部印封爵命婦用司封印加勲用司勲印凡官
誥之制后妃銷金雲龍羅紙十八張銷金褾袋寶裝軸
絲網金帶公主銷金大鳳羅繡十八張銷金標袋玳瑁
軸紅網塗金銀帉錔(按皇后常作制誕告不裝告身而用冊本朝諸后皆止用告景祐元)
(年立后用册治平熙寧皆修之)親王左右僕射使相宰相色背五
色金花綾紙十七張暈絲錦褾袋犀軸色帶紫絲網銀
帶褾韜密使三師三公前宰相官至僕射東宮三師嗣
王郡王節度使白背五色金花綾紙十七張暈錦褾袋
犀軸色帶參知政事樞密使副知院同知僉書院事宣
徽使僕射東宮三太御史大夫至率府副邑率以上白
背五色綾紙十七張暈錦褾大牙軸色帶尚書觀文殿
大學士資政殿大學士東宮三少六統軍上將軍留後
宮察使同上惟用法錦褾(近用翠毛獅子錦以代暈錦非舊制也)三司使
翰林學士承旨至直學士待制承郎御史中丞及兩省
賓客大卿監祭酒詹事庶子大將軍防團刺史横行使
諸司使軍職遙郡樞密都丞旨初除駙馬都尉白綾大
紙七張法錦褾大牙軸色帶三司副使少卿監司業起
居郎至正言知雜至監察御史六曹郎中員外郎諭德
少詹事家令率更令太子候太常博士節使行司馬副
使少横行副使諸司副使樞密副承旨軍職都指揮使
並不遙郡者白綾大紙七張大錦褾大牙軸青帶國子
溥士至洗馬通事舍人諸王友六尚奉御諸衞將軍承
旨崇班閣門祗候五官正諸州别駕樞密院諸房副承
旨(官至五品以上用大綾紙大錦褾牙軸)諸司員外郎朝請朝散朝奉郎
提點諸獄發運使判官防團副使率府率副率京官館
職堂後官中書密院主事諸軍職都虞候忠翊馬軍步
軍副都軍頭指揮使藩方馬步軍副都指揮使虞候内
供奉官至内品白綾中紙五張中錦褾牙軸青帶其秘
書郎至將作監主簿白綾小紙五張黃錦標角軸青帶
秘幕職州縣靈臺郎保長章正諸州長史司然中馬書
錄事主書守當樞密院令史中書令史諸軍指揮使内
品符詔書藝白綾小紙五張小錦褾木軸青帶諸蕃蠻
子大將軍司階司弋司候郎將已上並白綾大紙法錦
褾大牙軸色帶凡修容婉容才人貴人美人綃金小鳳
羅紙七張銷金標玳瑁軸紅絲網塗金銀&KR1843;錔司書司
正尚食尚衣典寶常使金花羅紙七張法錦袋内降夫
人郡君團窠羅紙七張暈綠錦標袋宗室婦常使金花
羅紙七張法錦標袋宗室女素羅紙七張法錦褾袋國
夫人錦銷團窠五色羅紙七張暈錦褾袋郡夫人常使
金花羅紙七張(見在兩府母妻使團窠)法錦褾袋(以上至司言司正等皆用玳瑁)
(軸紫絲網銀&KR1843;錔)郡君縣太君遥郡刺史正刺史以上母妻並金花
五色羅紙七張餘命婦並素羅紙七張
上元燃燈
上元燃燈或云漢法漢祠太一自昏至晝故事梁簡文
帝有列燈陳後主有光璧殿遙詠仙燈詩唐明皇先天
中東都設燈文宗開成中建燈迎三宮是明唐以前歲
不常設本朝太宗時三元不禁夜上元御乾元門中元
下元御東華門後罷中元下元而上元游觀冠於前代
賜新火
周禮四時變國火謂春取榆柳之火夏取棗杏之火季
夏取桑柘之火秋取柞楢之火冬取槐檀之火而唐時
惟清明取槐柳之火以賜近臣戚里本朝因之唯賜輔
臣戚里帥臣節察三司使知開封府樞密直學士中使
皆得厚賜非常賜例也
金明池
唐曲江開元天寶中旁有殿宇安史亂後盡圯廢文宗
覽杜甫詩云江頭宮殿鎖千門細柳新蒲為誰綠因建
紫雲樓落霞亭歲時賜宴又詔有司於兩岸建亭館
太宗於西郊鑿金明池中有臺榭以閱水戲而士人游
觀無存泊之所若兩岸如唐制設亭館即踰曲江之盛
也
公家文書藁異名
凡公家文書之藁中書謂之草樞密院謂之底三司謂
之檢今秘府有梁朝宣底二卷即貞明中崇正院書也
檢即州縣通稱焉(已上並筆談)
乾德鑄印
乾德三年重鑄中書門下樞密三司使印先是舊印緣
五代舊文非公至是得蜀鑄印官祝温集自言其祖(闕)
禮部鑄印官世襲謬篆印漢志所謂屈曲纏統以墓
草者也臺省寺監及開封興元守令悉温集改鑄(楊文公談)
(苑)
品官喪許擊鐘
京師品官之喪用浮屠法擊鐘初無定制景德令文臣
卿監武臣大將軍命婦郡夫人以上許於天清開寶二
寺擊鐘至今以為定制
賜諡
周禮卿大夫卒太史於葬前賜諡祖奠之日讀誌後世
有司失於申明典禮故須門生故吏錄行狀子孫請諡
近歲遂有既葬而諡號終不及者天聖中孫爽王子融
言乞臣寮薨謝不待本家請諡在官品合加諡者並令
有司舉行詔從之(並澠水燕談)
凱旋奏樂不避忌辰
楊文正鎬江南人集賢校理澄心堂歸朝直秘閣上幸
秘閣詢經義敷對稱旨賜金紫景祐中為近侍扈從澶
淵之幸洎凱旋鑾駕還闕日有司言行宮適當懿德皇
后忌辰上旋回鑾鼓吹鼙筦非便時公為儀仗使已先
馳還闕備迎駕之儀遂馳騎遣問公公因奏於禮無害
武王載木主伐紂時居喪尚前歌後舞况忌者乃追存
思耳(玉壺清話)
禁焚屍
河東人衆而地狹民家有喪事雖至親悉燔爇取骨燼
寄僧舍以至積久弃捐乃已習為俗韓稚珪鎮并州以
官鏹市田數頃俾州民骨肉之亡者有安葬之地古者
悖逆之人乃有焚殯之刑其士民則有歛殯祔葬之禮
惟外夷禮洎僧尼許從夷禮而焚柩齊民則一禁之今
韓公待俗以禮法真古循吏之事也(倦游錄)
贈官請諡
唐制兼官三品得贈官如韓文公曾為京兆尹兼御史
大夫終吏部侍郎而贈禮部尚書是也而觀察使多贈
兩省侍郎以就三品得諡國初以來唯正三品方得諡
兼官贈三品亦不得之真宗命陳彭年詳定遂詔文武
官至尚書節度使卒許輟朝贈至三品請諡而吏失其
𫝊寶元中光禄卿知河陽鄭立卒而輟朝非故事也
事實類苑卷三十二
