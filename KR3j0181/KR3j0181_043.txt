事實類苑卷四十三宋江少虞撰
曠達隱逸
真宗召隱士
真宗祀汾隂召河中府處士李瀆劉巽拜大理評事致
仕仍賜緋瀆以疾辭又召華山鄭隱敷求李寧對於行
宫隱賜號正晦先生又召陜州魏野亦以疾辭不應命
(出聖經錄)
陳希夷
陳摶譙郡真源人與小聃同鄉里生嘗舉進士不第去
隱武當山九室巖辟榖鍊氣作詩八十一章號指玄篇
言修養之事後隠華山雲臺觀多閉門獨卧經累月至
百餘日不起周世宗召至闕下令於禁中扄戶以試之
月餘始開摶熟寐如故甚異之因問以神仙黃白修養
之事飛昇之道摶曰陛下為天下君當以蒼生為念豈
宜留意於金乎世宗弗之責放還山令長吏歲時存問
訖太祖朝未嘗召太宗即位再召之雍熙初賜號希夷
先生為修所居觀留闕下數月多延入宫中書閣内與
語頗(闕)和詩什謂宰相
宋琪等曰陳搏獨善其身不干勢利真方外之士入華山
已四十年記其年近百歲且言天下治安故未朝覲此
意亦可念也遣中使送至中書琪等問曰先生得玄默
修養之道可以授人乎曰摶(闕)迹野無用神養之事
皆所不知亦未嘗習鍊吐納化形之術無可傳授假如
白日升天亦何益於治吏哉今主聖上龍顔秀異有天
人之表洞達古今治亂之旨真有道仁聖之主正是君
臣合德以治天下之時勤行修鍊無以加此琪等表上
其言上覽之甚喜未幾放還山端拱二年夏令其徒賈
德於張超谷鑿石室成手書遺表曰臣摶大數有終聖
朝難戀於七月二十九日化形於蓮花峰下張超谷中
緘封如法至期卒於石室中啟封視之乃預知也死七
日支體猶温有五色雲閉塞洞口終月不散(見楊文公談苑)
二
陳摶周世宗嘗召見賜號白雲先王太平興國初召赴
闕太宗賜御詩云會向前朝號白雲後來消息杳無聞
如今若肯隨徵召總把三峯乞與君先生服華陽巾草
屨垂縚以賓禮見賜坐上方欲征河東先生諫止會軍
已興令寢御園百餘日方起兵還果無功恩禮特異賜
號希夷久之辭歸進詩以見志云草澤吾皇詔圖南摶
姓陳三峯千載客四海一閒人世態從來薄詩情自得
真乞全麞鹿性何處不稱臣上知不可留賜宴使宰相
兩禁傳坐為詩以寵其歸(見澠水燕談)
三
真宗時陳摶被詔赴闕下間有士大夫詣其所止願聞
善言以自規誨陳曰優好之所勿久戀得志之處勿再
往聞者以為至言(見倦遊雜錄)
四
華陽隱士李奇自言開元中郎官年數百歲人罕見者
開元中吕洞賓有劍術年百餘歲貎如嬰兒行步輕疾
皆嘗至摶齋中奇以朱書青紙詩令小童齎寄摶摶與
唱和交往
五
興國中太宗召陳摶赴闕摶隱華山雲臺觀百餘歲(闕)
世宗拜諫議不受始四五歲戲水
渦側一青衣媪抱置懷中乳之曰令汝更無嗜欲之性
聰悟過人先生有高識嘗戒門人种放子他日遭逄明
主不假進取迹動闕廷名馳寰宇名者古今之美器造
物者深忌之天地間無完名子名將起必有物敗可戒
之放至晚節侈飾過度營産滿豐鎬間門人戚屬亦怙
勢強併歲入益厚遂喪清節時議凌忽王嗣宗京兆醉
嫚罵條奏於朝會赦方止祥符八年一旦山齋晚起服
道衣聚諸生列飲取平生文藁悉焚之酒數行而逝奇
男子也(見玉壺清話)
江直木
江直木隱居廬山有至行一夕有盗入齋中直木假寐
不動清貧無他物惟持藥鼎而去遺其盖直木俟其出
戶擲盖與之來日謂人曰器不全成得之安用報曉雞
為狸所食直木悵然將有報雞之冤者來日持百錢坐
路隅以俟有持兔者過即買之割以祭雞人或謂直木
曰此非狸直木曰亦是其類也(見楊文公談苑)
劉孝叔
劉孝叔吏部公述深味道腴東吳端清之士也方強仕
之際已恬於仕進撰一闋以見志曰掛冠歸去舊烟蘿
閒身健養天和功名富貴非由我莫貪他這岐路足風
波水晶宫裡家山好物外勝遊多晴溪短棹時時醉裡
唱稜羅天公奈我何後將引年方得請為三茆宫僚始
有養天和之漸夫何已先朝露歌此闋幾三十年信乎
一林泉與軒冕難為期必(見湘山野錄)
王昭素
王昭素先生酸棗人博學通九經尤長於易作易論二
十三篇學者稱之李穆薦之太祖召見年已八十貎不
衰太祖問何不求仕致相見之晚也對曰草野陋儒無
補聖化賜坐講易帝嘉之以為國子博士逾月賜茶藥
遣還先生善攝養年九十餘方卒(見澠水燕談)
魏野
魏野居於陜郊其地頗有竹木之勝客至必留飲酒真
宗時聘召不起天僖中卒贈秘書省著作郎野子閒有
父風皇祐中天章閣待制李(闕)言於朝號清逸處士
二
魏野字仲先陜府人不巾幘無貴賤皆紗帽白衣以見
之跨白驢真宗祠汾隂召不起能詩有唐人風格卒贈
著作郎蠲其家役李瀆之中表兄也瀆卒野哭之慟謂
其子曰吾不可往爾宜去奠之纔六日而野亦卒人以
為異(春明退朝錄)
田聘君
田聘君吉字象宜篤學好文理致高古嘗學詩於希夷
先生先生以詩評授之故詩尤清麗平居寡薄志在經
世太祖建國思得異人詔詣公車會奔父喪久之東遊
過濮止王元之舍元之貽書勉進其道會大河決溢君
推明鯀禹之所治著禹元經三篇將上之不果既而得
水桁於濟南明水將隱居焉因致書徐常侍鉉質其去
就鉉答曰負鼎扣角顧廬築岩各因其時不失其道在我
而已何嘗之有遂決高蹈之計發易筮之遇暌因自號
暌叟從之學者嘗數百人宋維翰許衮最其高弟二子
登朝盛稱其師淳化中韓丕言於天子召赴闕詔書入
門而卒其後文多散墜皇祐中濟南崔書耽伯裒其遺
逸得四十八篇析為二卷又次其出處為暌叟别傳云
(見澠水燕談)
麻先生
麻先生仲英幼有俊才七歲能詩隨侍父官酈州時宋
翰林白方謪酈時聞而召之坐中賦詩十篇宋大稱賞
翌日宋以浣溪牋李廷珪墨諸葛氏筆遺之仍贈以詩
曰宣毫歙墨川牋紙寄與麻家小秀才七歲能吟天骨
異前生已折桂枝來十七一試禮部歸以二親喪禄不
及養無仕進意退居臨淄辨士里别墅久而記覽該洽
行義高潔鄉黨化服隣里有争訟者不決於有司而聽
先生辨之雖凶歲盗不入其家富韓公文潞公守青州
皆嘗致書幣龐莊敏公出鎮遣其子奉書召至府中禮
之極厚累以詩遺之薦其行義於朝詔以為國子四門
助教州學教授遠方學者争師之卒年九十先生余祖
母長安君兄也或以為宋詩云前生已折桂枝來先生
一試不第終身罷舉宋詩已䜟之矣
李昭君
陜郊魏處士野蒲中李昭君瀆乃中表也俱有高節以
吟詠相善於東郊鑿石方丈蔭以修竹泉流其前曰樂
天洞瀆結茆中條之隂曰浮雲堂皆有瀟灑之趣每乘
輿相過賦詩飲酒累日乃去一日瀆過野曰前夕恍惚
如夢中床下有人曰行到水窮處未知天盡時即正語
曰盍云坐看雲起時對曰浮雲安能起耶瀆水命此必
死期故來訪别還家未幾卒
史延壽
史延壽嘉州人以善相遊京師貴人争延之視貴賤坐
輙箕踞稱我人號曰史不拘史我吕文靖公嘗邀之延
夀至怒閽者不開門叱之閽者曰此相公宅雖侍臣亦
就客次延夀曰彼來者皆有求於相公我無求於相公
開門延之延夀挾術以遊於世無心於用舍故能自重
如此
聱隅子
建安黃晞慶歷中遊京師高文古學為世稱重著書數
萬言自號聱隅子晞家貧有守不干科舉而貎寢氣寒
不自修飾石守道在太學率學官生員厚禮聘晞為學
士晞踰垣而避之故歐陽文忠公詩曰羔雁聘黃晞晞
警走隣家近臣連年薦其道義詔授京秩將以為國子
司業拜命數日一夕暴卒於景德僧舍士大夫惜之
五老會
慶歷末杜祁公告老退居南都與太子賓客致仕王渙
光禄卿致仕畢世長兵部郎中分司米貫尚書郎致仕
馮平為五老會吟醉相勸士大夫高之祁公以故相耆
德尤為天下傾慕故兵部詩云九老且無元老貴莫將
西洛一般看五人年皆八十餘康寧爽健相得甚歡故
祁公詩云五人四百有餘歲深稱分曹與掛冠而畢卿
年最高時已九十餘故其詩云非才忝預最高年是時
歐陽文忠公留守睢陽聞而歎慕借其詩觀之因次韻
以謝卒章云聞說優游多唱和新篇何惜盡傳看(見澠水燕)
(談)
江鄰幾
江鄰幾善為詩清淡有古風蘇子美坐進奏院事謫官
後死吳中江作詩云郡邸獄冤誰與辨臯橋客死世同
悲用事甚精當嘗有古詩云五十踐衰境加我在明年
論者莫不謂用事能令事如已出天然渾厚乃可言詩
江得之矣江天質淳雅善飲酒鼓琴圍碁人以酒召之
未嘗不往飲未嘗不醉已醉眠人強起飲之亦不辭也
或不能歸即留宿人家高度風韻陶靖節之比江嘗通
判廬州有酒官善琴以坐局不得出江且就之郡中沙
門羽士及里氓能碁者數人呼與同往郡人見之習熟
因畫為圖前列騶導有一人騎馬青盖其後沙門羽士
衣褐數人葛巾芒履累累相尋意思蕭散惜時無名手
此畫不足傳後何必減嵇阮也(見劉貢父清話)
司馬温公
司馬温公優游洛中不屑世務齊物我一窮通自稱曰
齊物子元豐中秋典樂全子訪親洛泗並轡過韓城抵
登封憩峻極下院趨嵩陽造崇福宫紫極觀至紫虛谷
尋會善寺過軒轅遽達西洛留廣度寺歷龍門至伊陽
以訪奉先寺登華巖閣觀千佛巖躡山徑瞻高公真堂
步潛溪還寳應觀富文二公(闕)之廣化寺拜汾陽祠步
伊水登香山到白公影堂詣黃龕院倚石樓臨節灘還
伊口凡所經遊發為詠歌歸序之以為洛遊錄士大夫
争傳之
劉孟節
劉孟節先生概青州夀光人少師种放篤學好古酷嗜
山水而天姿絶俗與世相齟齬故久不仕晚乃得一名
亦不去為吏慶歷中朝廷以海山岠嵎山震逾年不止
遣使訪遺逸安撫使以先生名聞詔命之官亦不就青
之南有冶源昔歐冶子鑄劍之地山奇水清旁無人烟
叢筠古木氣象幽絶富韓公之鎮青也知先生久欲居
其間為築室泉上為詩并序以餞之曰先生已歸隱山
東人物空且言先生有志於民不幸無位不克施於時
將著書以見志謂先生身雖隱其道當與日月雷霆相
震耀其後范文正公文潞公皆優禮之欲薦之朝廷先
生懇辭二公亦不敢強以成其高尚先生少時多寓居
龍興僧舍之西軒往往凭欄静立慨想世事戲吁獨語
或以手拍欄杆常有詩曰讀書誤人四十年幾廻醉把
欄杆拍(司馬温公詩話所載者是也)
王樵
王樵字肩望淄川人性超逸深於易善擊劍有概世志
廬梓桐山下稱淄右書生不交世務山東賈同李冠皆
尊仰之咸平中契丹内寇舉族北俘潛入彼中訪其親
累年不獲乃歸持諸喪刻木為親葬山東立祠奉祀終
身太守劉通詣樵居樵踰墻遁去其後高弁為知州事
范諷為通判相與就見之李冠以詩寄之曰霜臺御史
新為郡棘寺廷評繼下車首謁梓桐王處士教風從此
重詩書晚自號贅世翁為贊其門曰書生王樵薄命寡
志無益於人道號贅世預卜地為窌名繭室中置石榻
刻銘其上曰生前投軀以虞不備殁後寄魄以備不虞
後感疾即入卧室中自掩戶乃卒命以古劍從葬著遊
邊集三卷安邊三策說史十篇皆散失濟南李芝為贅
世先生傳載其事後有淄川僧文幼募資即其地復為
繭堂并起堂祠樵文幼博雅能為詩精隂陽地理
李續處士
蒲中李續處士富榮國初為侍御史有直聲續少好學
有高志長廬中條山下以泉石琴吟自樂未嘗造州縣
真宗祠汾隂詔赴行在續不起有表稱謝云十行温詔
初聞丹鳳銜來一片閒心已被白雲留住真宗製詩以
賜之時有同郡留巽治三傳年老博學躬耕不仕以講
授為業真宗亦以一絶句賜之(見澠水燕談)
孫集賢
孫集賢冕天禧中直館幾三十年江南端方之士也節
概清直晚守姑蘇甫及引年大寫一詩於廳壁詩云人
生七十鬼為隣已覺風光屬别人莫待朝廷差致仕早
謀泉石養閒身去年河北曾逄李今日淮西又見陳寄
語姑蘇孫刺史也須抖擻老精神題畢拂衣歸九華以
清節高操羞百執事之顔朝廷高其風許再任詔下已
歸竟召不起王冀公欽若里閈素交也冀公天禧中罷
相以宫保出鎮餘杭&KR0712;舟蘇臺歡好欵洽醉與孫曰老
兄淹遲日久且寬衷當别致拜問公正色答曰二十年
出處中書一素交潦倒江湖不預一點化筆迨事權他
屬去廟堂數千里為方面始以此語見悅得為信乎冀
公愧謝舟遂行(見湘山野錄)
孫宣公
孫宣公奭以太子少傅致仕居於鄆一日置宴御詩廳
語客曰白傅有言多少朱門鎻空宅主人到老不曾歸
今老夫歸矣喜動於色復顧石守道講易離卦九三爻
辭且曰樂以忘憂自得小人之志歌而鼓缶不興大耋
之嗟公以醇德奥學勤講禁中二十餘年晚節勇退優
游里中始終全德近世少比
麻希夢
端拱初太宗詔訪高年前青州錄事參軍麻希夢年九
十餘居臨淄召至闕下延見便殿賜坐語極從容及詢
人間利害對之甚詳多蒙聽納他日訪以養生之理對
曰臣無他術惟清心寡慾節聲音薄滋味故得致此詔
以為尚書工部郎中致仕賜金紫工部好學善訓子孫
太宗興國中登進士甲第孫温基温舒祥符中相繼舉
進士第為天下第三人而天下稱麻氏教子有法
張乖崖
楊文公由禁林為汝守張尚書詠移書云張老子今年
七十矣血氣衰劣湎然昏沈入静自守以真排邪忽睹
來緘當審大年官若是而守若是又思大年氣薄多病
應遂移疾之請盛年辭榮是名高格若智不及氣屑屑
罹禍者自古何恨大年素養道氣宜終窶以掃地莫致
潤屋得君得時無害生民大年知張老子乎老子心無
藴蓄絶情絶意顧身若脫屣豈能念他人乎大年自持
不宜詠白其語真氣勁如乖崖之在目見寳晉書稱王
獻之嘗歎云吾於文章書禮識人之形貎性情真所謂
也
事實類苑卷四十三
