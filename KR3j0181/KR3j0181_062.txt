事實類苑卷六十二宋江少虞撰
風俗襍誌
辰砂
辰州硃砂嘉者出蠻峒錦州界狤獠峒老鴉井其井深
廣十丈高亦如之欲取必聚薪于井俟滿火燎之石壁
迸裂入火者既化為煙氣矣其偶存在壁者方得之乃
青石色頑石有砂處即有小龕中坐白石牀如玉牀上
乃生丹砂小者如箭鏃大者如芙蓉光如玉罄可鑒研
之如猩血砂洎牀大者重七八兩至十兩小者五六兩
者亦有赤色如箭鏃者帶石得自土中非此之比也
骨羹
真宗時有人奉使交趾以骨羹配籠餅而食羹中血皆
如皂莢子雖味不甚佳莫知其何以致然洎回苦求其
法乃取牛蜱瀹而去其皮耳
華清宫
故華清宫在綉嶺之下山半有玉蘂峯天聖末予為學
于山之嶺所謂朝元閣者峰側有夾室掛王母之像雖
小有損腐之處而丹青未甚暗昧其御階甃以蓮花千
條次則一石柱柱端有孔相傳云開元天寶中貫以紅
錦紐宫女攀援而上慶歷中再游詢王母之像失之久
石柱孔已為庸道士燒為灰而塗壁矣嶺之隂温泉湧
流嶺之南有丹霞泉者極寒冽予嘗消夏于彼
二
唐華清宫今靈泉觀也七聖殿之西隅十數步間有皂莢
一枝合數人抱條頗相萃相𫝊云明皇洎貴妃共椎莢於
此每歲結實必有十數莢合歡者京兆尹命老卒數十人
守視之移接于他枝則不復合歡也杜太監植嘗言南方
無好羊洎酪惟魚稻為佳故南人嗜之北方魚稍不多而
肉麵為佳故北人嗜之易地則皆然不必相非笑也
白石碑
江陵北四十里有白石碑驛其西有疎陂東有鴨陂白
碑亦當作陂澤之陂也盖驛側數里有後梁宣明二帝
墓唐相蕭嵩為其祠立碑于馹之北因此人以陂為碑
誤也
虎畏槖駞
天禧中有武臣赴官青社齊州北境時河水漸退葭莢
阻深武臣以槖駞十數頭負槖箧肩輿夜行有虎蹲于
道槖駞既見鳴且逐之虎大怖駭棄三子而走役卒獲
其子而鬻之
石魚
隴西有地名魚龍出石魚掘地取石破而得之多鯽洎
鰍亦有數尾相随者如以漆描畫鱗鬛稍直燒之尚作
魚腥魚龍古之陂澤也豈非魚生其中乎頹塞漸久而
土凝為石鼓破之有魚形今衡州有石魚無異隴州者
杜甫詩有水落魚龍夜山空鳥鼠秋正謂隴州也
沸沙
荆江自湖口而上有沸沙船行而抗然而止其下即沙
水湧沸舟子無以施其力俄頃即至埋溺為蘆葦五七
番置油米其上焯之船下乃得行
石燕
零陵出石燕舊傳遇雨則飛嘗見同年謝郎鴻云向在
鄉中山寺為學高巗石上有如燕状者囙以筆識之石
為烈日所暴忽有驟雨過所識者往往堕地盖寒熱相
激而迸落非能飛也予向過永州有人贈一石板上亦
有燕形者在焉土人呼為燕窠
陽朔石峰
桂州左右諸山皆平地拔起數百丈竹木蓊欝石如黛
染陽朔縣地尤佳四面峰巒駢立唐沈水部彬嘗題詩
曰陶潛彭澤五株柳潘岳河陽一縣花兩處何如陽朔
好碧蓮峰裏住人家
南海啖㯽榔
南海地氣暑濕人多患胸中痞滯故常啖梹榔日數十
口加以勃蔞藤洎蜆灰同咀之液如硃色程思孟知番
禺凡左右侍吏啖梹榔者悉驅之或問其故曰我惡其
口唇如潄血耳
蟻鮓
嶺南暑月欲雨則朽壊中白蟻蔽空而飛入水翅脫化
為蝦土人遇夜于水次秉燭蟻見火光悉投水中則以
竹簁漉取摶之如合捧每摶一兩(闕)以豚臠糁之為鮓
號天蝦鮓又有大赤蟻作窠于木梢如數升器者取其
卵并蟻以糁洎薑鹽釀為鮓云味極辛辣
杭人好飾門窗竹器
熙寧八年淮浙大旱米價騰湧人多殍饑杭人素輕夸
好美潔家有百金必以大半飾門窗具竹器荒歉既甚
鬻之不能售多斧之為薪列賣于市往往是金漆薪
木饅頭
木饅頭亰師亦有之謂之無花果状類小梨中空既熟
色微紅味頗甘酸食之大發瘴嶺南尤多州郡待客多
取為茶牀高飣故云公筵多飣木饅頭或謂嶺南諸州
刻木作饅頭状成刻字云大中祥符年一牒造三十隻
談者之過也(並倦遊錄)
嶺南人相呼
嶺南風俗相呼不以行第唯以各人所生男女小名呼
其父母元豐中余任大理丞斷賓州奏案有民韋超男
名首即呼韋超作父首韋遨男名滿即呼韋遨作父滿韋
全女名插娘即呼韋全作父插韋庶女名睡娘即呼韋
庶作父睡妻作嬸睡
閩人稱呼
閩人謂子為囝謂父為郎罷故顧况有哀閩囝一萹曰囝
生閩方閩吏得之乃絶其陽為臧為獲致金滿屋為髠
為鉗如視草木天道無知我罹其毒神道無知彼受其
福郎罷别囝吾悔生汝及汝既生人勸不舉不從人言
果獲是苦囝别郎罷心摧血下隔地絶天及至黃泉不
得在郎罷前盖唐世多取閩童為閹奴以進之故况陳
其苦以諷焉(並靑箱襍記)
西域山水
昔人文章用北邊事多言黑山黑山在大漠之北今謂
之姚家谷有城在西南謂之慶州予奉使嘗帳宿其下
山長數十里土石皆紫黑似今之磁石有水出其下所
謂黑水也遼人言黑水原下委高水曾逆流予臨視之
無此理亦常流耳山在水之東大抵北方水多黑色故
有盧龍郡北人謂水為龍盧龍即黑水也黑水之西有
連山謂之夜來山其山極高峻契丹墳墓皆在山之東
南麓近西有遠祖射龍廟在山之上有龍舌藏于廟中
其形如劍山西别是一族尤為勁悍惟啖生肉血不火
食遼人謂之山西族北與黑水部南與達靼接境(見筆談)
洛陽貢花
洛陽至亰六驛舊未嘗進花李文定公留守始以花進
歲差府校一人乘馹馬晝夜馳至亰師所進止姚黃魏
紫三四朵用菜葉實籠中籍覆上下使馬上不動搖亦
所以禦日氣又以蠟封花蒂可數日不落迄今貢不絶
(見澠水燕談)
海仙花
朐山有花類海棠而枝尤長花尤密惜其不香無子既
開繁麗裊娜如曳錦帶故淮南人以錦帶目之王元之
以其名俚命之曰海仙而為詩曰春憎窈窕教無子天
為妖嬈不與香又曰錦帶為名太卑俗為君呼作海仙
花(見澠水燕談)
硯
南唐後主留心筆札所用澄心堂紙李廷珪墨龍尾石
硯三物為天下之冠自李氏之亡龍尾硯石不復出嘉
祐中校理錢仙芝知歙州訪得其所乃大溪也李氏嘗
患溪深不可入斷其流使由他道李氏亡居民苦溪之
回遠導之如昔石乃絶仙芝移溪還故道石乃復出遂
與端溪並行
二
淄州淄川縣梓桐山石門澗有石曰青金色青黑相雜其
文如銅屑或曰即自然銅也理極細密范文正公早居
長白山往來于此常見其石皇祐末鎮靑遣石工取以
為硯極發墨頗類歙石今東方人多用之或曰范公石
然不耐久久則石乃斷裂(並澠水燕談)
三
余為兒童時見端溪硯有三種曰岩石曰西坑曰後歴
石色深紫襯手而潤幾於有水叩之聲清遠石上有點
靑綠間暈員小而緊者謂之鸜鵒眼此乃岩石也採于
水底最為土人貴重又其次則石色亦赤呵之乃潤叩
之有聲但不甚清遠亦有鸜鵒眼色紫綠慢而大此乃西
坑石土人不甚重又其下者靑紫色向眀側視有碎星
光點如沙中雲母石理極慢乾而少潤扣之聲重濁亦有
鸜鵒眼極大而偏斜不緊謂之後歴石土人賤之西坑硯
三當巗石之一後歴硯三當西坑之一則其品價相懸
可知矣自三十年前見士大夫言得端巗硯者予觀之
皆西坑石也邇來士大夫所收者又皆後歴石也豈惟
世無巗石雖西坑者亦不可得見矣(東軒筆錄)
四
唐彦猷清簡寡慾不以世務為意公退一室蕭然終日
默坐惟吟詩臨書烹茶試墨以度日比嘉祐中守青社
得紅絲石於黑山琢以為硯其理紅黃相間文如林木
或如月暈或如山峰或如雲霞花卉石自膏潤浮泛墨
色覆之以匣至數日不乾彦猷作硯錄品為第一以謂
自得此石端溪龍尾皆置不復視矣
墨
莆陽蔡君謨嘗評李超易水人唐末與子廷珪渡江至
歙州以其地多美松因留居以墨名家本姓奚江南賜
姓李氏珪或為邽弟廷寬男承宴承宴男乂用皆有聞易
水江南又有朱君德柴成務李文遠張遇陳贇著名當
時其制有劍脊圓餅拙墨進貢墨供堂墨面多為龍紋
其幕有宣府字或止云宣或著姓氏或别州府今人間
少有傳者仁宗嘉祐中宴近臣扵羣玉殿嘗以其墨賜
之曰新安香墨其後翰林諸君承賜者皆廷珪雙脊龍
樣尤為佳品
鰐魚
咸平中陳文惠公謫官潮州時潮人張氏子濯于江邊
為鰐魚食之公曰昔韓吏部以文投惡溪鰐魚為吏部
遠徙今鰐魚賊人則不可赦矣乃命吏督漁者網而得
之鳴鼓告其罪戮之于市圖其形為之贊至今人多傳
之鰐大者數丈或玄黃或蒼白似龍而無角類蛇而有
足睅目利齒見之駭人卵出山谷間大率為鰐者十二
三其餘或為黿或為龜也喜食人畜其食必以尾卷去
如象之任鼻也
法相院矮檜
亳州法相禅院矮檜高纔數尺偃亞蟠屈枝葉茂盛不
可圖状唐大中年李待價石記云圓蔭三丈餘距今又
百餘年廣袤五六丈為一郡之珍玩土人目其寺曰矮
檜真廟祀老子嘗駐蹕其下今御榻尚在故陸子履詩
曰先皇玉座親臨地故老于今涕泫然
慈航院
通州狼山廣教寺在唐為慈航院在江中山上昔人有
詩曰飛來靈鷲嶺化作寶陀山山前後乃江海相接處
舟出二山間水湍礙石率多覆溺昔有僧率其徒操楫
護之舟免觸石之患故有慈航之名近年江水南徙山
之前後皆為陸田後人有詩曰昔年航底浪今日馬蹄
㾗皆紀實也
瓊花
揚州后土廟有花一株潔白可愛歲久木大而花繁
俗目為瓊花不知實何木也世以為天下無之唯此一
株孫冕鎮維揚使訪之山中甚多但歲苦樵斧野燒故
木不得大花不能盛遂不為人貴孫傷之以詩曰可憐
遐地産常化燎原灰近亰師亦有之或曰乃李文饒所
賦玉蘂花也(並澠水燕談)
二
揚州后土廟有瓊花一株或云自南所植即李衞公所
謂玉蘂花也舊不可移徙今亰師亦有之
茶
建茶盛於江南近歲製作尤精龍鳳團茶最為上品一
斤八餅慶歷中蔡君謨為福建轉運使始造小團以充
歲貢一斤二十餅所謂上品龍茶者也仁宗皇帝尤珍
惜雖輔相未嘗輒賜唯郊祀致齋之夕兩府各四人并
賜一餅宫人翦金為龍鳳花貼其上八人分蓄之以為
至寳不敢碾試時有嘉客出而傳玩歐陽文忠公云茶
為物之至精而小團又其精者也(澠水燕談)
二
建州陸羽茶經尚未知之但言福建䓁十二州未詳往
往有之其味極佳江左近日方有蠟面之號李氏别令
取其乳作片或號曰亰挺的乳及骨子等每歲不過五
六萬斤訖今歲出三十餘萬斤九十品曰龍鳳茶亰挺
的乳石乳白乳頭金蠟面頭骨次骨龍茶以供乘輿及
賜執政親王長主餘皇族學士將帥皆得鳳茶舍人近
臣賜亰挺的乳舘閣白乳龍鳳石乳茶皆太宗令作江
左乃有研膏茶供御即龍茶之品也丁謂北苑茶錄三
卷備載造茶之法今行于世(楊文公談苑)
三
蠟茶出於福建草茶盛於兩浙浙之品日注為第一自景
祐以後洪州雙井白芽漸盛近歲製作尤精囊以紅紗
不過一二兩以常茶十數斤養之用辟暑濕之氣其品
遠出日注上遂為草茶第一(青箱襍記)
取碑碣為塔材
長安故都多古碑石景祐初莊獻太后遣中使建塔城
中時姜遵知永興盡力于塔悉取碑碣以為塔材漢唐
公卿墓石十亡八九楊大年談苑叙五行德金石厄事
宋有天下百餘年長安碑刻再厄矣惜哉(澠水燕談)
威州
唐李衞公在維州吐蕃德之號曰無憂城景祐中或以其
與濰州聲相亂郵置文字率多往來住滯乞改其名仁
宗曰此足以威西戎乃改曰威州
西溪寺名
華陽揚褒好古博物家雖甚貧而書画奇玩充實中橐
家姬數人布裙糲食而歌舞絶妙故歐陽公贈之詩曰
三脚木牀坐調曲盖言褒之貧乏也褒皇祐中宿華州
西溪寺夜闌燈滅於閣下有光燁然旦起視之石也詢
寺僧云西溪華下勝處郡僚宴集之地故以此石鎮内
耳至夜褒移至他處光復在焉意其藴玉因求得之輦
至都下使玉工視之以為然剖之得玉徑數寸温潤純
粹光彩燦然工人驚曰至寳也今王府中未有其比會
朝廷求良玉琢鎮國寳褒因獻之遂以為璽鎮國華州
軍額朝廷以名與璽同乃改曰鎮潼軍亦異也余叔父
博士早為華州幕官故知其詳
烏魚骨毒牡丹
洛陽牡丹歲久蟲蠧則花開稍小園戸以硫黃簮其穴
蟲死花復盛大其園戸相妬則以烏賊魚骨刺花樹皮中
及花中必死盖牡丹忌烏魚骨耳
陳太丘碑
熙寧中余為亳之蒙城主簿聞鄼縣北睢水之陽漢太丘
長陳寔廟前有蔡中郎立碑詢土人云無有也一日公
牒過其地與邑令丹陽姚存詢訪得之已為村人鑱為
石橋脚矣方趺在水涘因舁至祠下石五叚字正隸皆
訛缺不可讀僅有一二存者獨碑陰故吏姓名差完其
東數里復得漢富春丞張君墓碑二因教吏磨墨模本
將以獻歐陽公以助集古未果而公薨至今以為恨
古銅魚符
李文邵推官於夀光縣東境稻田中得古銅魚左符以
遺余銅正赤長二寸許背刻為魚頭尾鱗一具面刻一
同字深二分許所以合信也環自刻刺史官氏云左雲
麾將軍行磨米州刺史持節磨米州諸軍事高從政鐫
刻極工字小訛筆法精妙類歐陽率更書按唐貞觀中
平高麗裂其地為十二州各因其酋長以為刺史磨米
其一也左符乃所頒者當在其國不知緣何遺于此也
部光靑属邑其瀕海矣
日本扇
熙寧末予遊相國寺見賣日本國扇者琴漆柄以鴉靑
紙厚如餅摺為旋風扇溪粉畫平遠山水薄傅以五采
近岸為寒蘆衰蓼鷗鷺佇立景物如八九月間&KR0712;小舟
漁人披簔釣其上天末隱隱有微雲飛鳥之狀意思深
遠筆勢精妙中國之善畫者或不能也索價絶高予時
苦貧無以置之每以為恨其後再訪都市不復有矣
齊南陵古鑑
熙寧末齊南陵耕者破塚得古圓鑑大小二徑六七寸
明徹驚人非他鑑比其背郭皆有詞句大為小篆小為
正隸附篆為流水芙蓉茂林叢竹又為孤雲野鶴下有
老人倚杖岸幘逍遥其間似非世間人有飄逸不可扳
之高致盖昔之高人逋客能自致于寂寞之鄉有足以
寓意寫懷者未嘗遺物鑑以寄一時之適耳豈良工巧
冶所能知也附隸亦為襍花皆古簡不可識元豐初終
南仰盤艮翁得其一而小者尚藏士家南陽賈黯大年
求得之一日相遇于臨淄阿育寺出二鑑示客請合而
為一使二鑑不相去遂并以歸大年鳳凰雙頭南金裝
陰陽合配日月兩相會白玉芙蓉匣翠羽瓊瑶帶同心
人心相親照心照膽保千春煉形巧冶營質良工如珠
出匣似月停空當戸寫翠對影傳紅綺幌綉幕俱含影
中
羽陽古瓦
秦武公作羽陽宫在鳳翔寳雞縣界歲久不可究知其
處元祐六年正月直縣門之東百步居民權氏濬池得
古銅瓦五皆破一獨完瓦面徑四寸四分面上隱起四
字曰羽陽千歲篆字随勢為之不取方正始知即羽陽
舊址其地北負高原南臨渭水前對羣峰形勢䧺壯真
勝地也武公之初年距今千有七百餘年吳武功游景
叔方總秦鳳刑獄摹刊于石置之岐陽憲臺之瑞豐亭
以貽好事者
椰子木
椰子木生安南及海外諸國木如㯶櫚大者高百餘尺
花葉白如千葉芙蓉一本花不過數十實不過三五顆
其大如斗至乾熟差小外有黃毛軟皮中有殼正類梹
榔故有人戲為詩曰百果之中爾最尊梹榔應是汝雲
孫沈佺期有題椰子詩曰叢生雕胡首圓實梹榔身殼
上有二穴芽出穴中殼内類蘿菔皮味苦而肉極甘脆
蠻人甚珍之中有汁大者一二升蠻人謂之椰子酒飲
之得醉交州記以為漿者是也治消渴塗髭髮立黑皮
煮汁止血療吐逆肉益氣去風(並澠水燕談)
事實類苑卷六十二
