事實類苑卷三十五宋江少虞撰
詩歌賦詠
林和靖
處士林逋居於杭州西湖之孤山逋工筆畫善為詩云
草泥行郭索雲木呌鈎輈頗為士大夫所稱又梅花詩
云疎影横斜水清淺暗香浮動月黃昏評詩者謂前世
咏梅者多矣未有此句也又其臨終為句云茂陵他日
求遺稿猶喜曾無封禪書尤為人稱誦自逋之卒湖山
寂寥未有繼者(見廬陵歸田錄)
二
林和靖梅詩云疎影横斜水清淺暗香浮動月黃昏大
為歐陽文忠公稱賞大凡和靖集中梅詩最好梅花詩
中此兩句尤奇麗東坡和少游詩云西湖處士骨應槁
只有此詩君壓倒僕意東坡亦有微意也然和靖詩屬
對親切如贈煅藥秀才詩云鵾鵬懶擊三千水龍虎閒
封六一泥
歐陽文忠公
歐陽公頃謫滁州一同年忘其名將赴閬倅因訪之即
造為一曲歌以為送曰記得金鑾同唱第春風上國繁
華而今薄宦老天涯十年岐路辜負曲江花聞說閬山
通閬苑樓高不見君家孤城寒月等閒斜離愁無盡紅
樹遠連霞其飄逸清遠皆太白之品流也公不幸晚為
憸人撰淫艷數曲附之以成其毁於皇祐中都下已聞
此闋歌於人口者二十年矣嗟哉不能為之力辨公尤
不喜浮屠文瑩頃持蘇子美書薦謁之殆還亦蒙詩見
送有孤閒竺乾格平淡少陵才及聯句有林間著書就
應(闕)日邊來句人皆怪之
二
趙叔平罷參政致仕居濉陽歐陽永叔罷參政致仕居
汝隂叔平一日乘安輿來訪永叔時吕晦叔以金華學
士知潁州啟宴以召二公於是歐陽自為優人致語及
口號高誼清才縉紳以為美談口號曰欲知盛集繼荀
陳請看當筵主與賓金馬玉堂三學士清風明月兩閒
人紅芳已過鶯猶囀青杏初嘗酒正醇好景難逢良會
少乘歡舉白莫辭貧
三
慶歷中西師未解晏元獻公殊為樞密使會大雪歐陽
文忠公與陸學士經同往候之遂至於西園歐陽公即
席賦晏太尉西園賀雪歌其斷章曰主人與國共休戚
不唯喜悦將豐登須憐鐵甲冷徹骨四十餘萬屯邊兵
晏深不平嘗語人曰昔日韓愈亦能作言語每赴裴度
會但云園林窮勝事鐘鼔樂清時却不曾如此作閙
梅聖俞
景祐末元昊叛夏鄭公出鎮長安梅送詩云亞夫金鼔
從天落韓信旌旗背水陳是時詩甚多獨刻此於石文
瑩頃遊潁中二邑見僧壁問尚有之書郢城新亭曰每
到新亭即厭歸野香經雨長松圍四簷山色消繁暑一
局棋聲下翠微水片角聲爭澗月錦文拳石砌苔磯近
來學得籠中鶴回避流鶯笑不飛寒食云客舍愁驚百
五春雨餘溪竹綠無塵金花觸處(闕)鞦鼓粉頰誰家鬭
草人水上碧桃流片段梁間新燕語逡巡高僧不飲客
攜酒來勸先朝放逐臣篇篇精絶不能盡錄公聞靈州
緇衣戎服引單騎冒雪間道走清遠故城得其實奏請
班師(見玉壺清話)
二
梅聖俞嘗於范希文席上賦河豚魚詩云春洲生荻牙
春岸飛楊花河豚於此時貴不數魚蝦河豚嘗出於春
暮羣遊水上食柳絮而肥南人多與荻牙為羹最美知
詩者謂祗破題兩句已道盡河豚好處聖俞平生苦於
吟詠以閒遠古淡為意故其締思極艱此詩作於樽俎
之間筆力雄贍頃刻而成遂絶唱
三
蘇子瞻學士蜀人也嘗於涓(闕)監得西南夷人所賣蠻
布弓衣其文織成梅聖俞春節雪詩在聖俞集中未為
絶句蓋其名重𫝊落外蕃子瞻以余尤知聖俞因以見
遺余家舊蓄琴一張乃雷會所斵其聲清越如擊金石
遂以此布更為琴嚢二物真余家之寶玩也
四
晏文獻公文章擅天下尤喜為詩而多稱引後進一時
名士往往出其門聖俞平生所作詩多矣然獨愛其兩
聯云寒魚猶見底白鷺已飛前又絮暖鱖魚繁波添蓴
菜紫余嘗於聖俞見公自書手簡再三稱賞此二聯云
余疑而問之聖俞曰此非極致豈公偶自得意於其間
乎乃知自古文字不獨知己難得知人亦難也
五
宋元獻公庠初罷參知政事知揚州嘗以雙鵝贈梅堯臣
作詩曰昔居鳳池上曾食鳳池萍乞與江湖走從教養
素翎不同王逸少辛苦寫黃庭宋公得詩殊不悦
六
梅聖俞於謝氏中外親謝師直少名錦衣奴聖俞作詩
戲之曰古錦裁詩句斑衣戲坐隅木奴今正熟肯效陸
郎無師直時十餘歲讀詩而悟(劉貢父詩話)
蘇子美
松江新作長橋制度宏麗前世所未有蘇子美新橋對
月詩所謂雲頭豔豔開金餅水面沈沈卧綵虹者是也
時謂此橋非此句雄偉不能稱蘇子美兄舜元字才翁
詩亦遒勁多佳句獨罕𫝊其與子美紫閣寺聯句無愧
韓孟也恨不盡見之耳
二
尚書郎周越以書名盛行於天聖景祐間然筆軟殊無
古氣梅堯臣作詩務為親切閒淡近代詩人罕及也皇
祐以後時人作詩尚豪放甚者粗俗強惡遂以成風蘇
舜欽喜為健句草書猶俊嘗曰不幸寫字為人比周越
作詩為人比梅堯臣尤良可歎也(見東軒筆錄)
三
蘇子美謫居吳中欲遊丹陽潘師旦深不欲其來宣言
於人欲拒之子美作水調歌頭有擬借寒潭垂釣又恐
鷗猜鷺忌不肯傍青綸之句蓋為是也
晏元獻
晏元獻公喜詩嘗曰老覺腰金重慵便玉枕涼未是富
貴詩不如笙歌歸院落燈火下樓臺此善言富貴者也
人皆以為知詩
二
晏元獻公雖起居田里而文章富貴出於天然嘗覺李
慶孫富貴詩軸裝曲譜金書字樹記花名玉篆牌公曰
此乃乞兒相未嘗語富貴者故公每吟咏富貴不言金
玉錦繡而惟說其氣象若曰樓臺側畔楊花過簾幕中
間燕子飛梨花院落溶溶月柳絮池塘淡淡風之類是
也故公自以此句語人曰窮兒家有這景致也無
三
晏相國今世之工為詩者也末年見編集諸篇乃唐人
以來所未有然相國不自貴重其文凡門下客及官屬
解聲韻者悉與酬和
丁晉公
真宗朝歲歲賞花釣魚羣臣應制嘗一歲臨池久之而
仰釣不食丁公為應制詩云鶯驚鳳輦穿花去魚畏龍
顔上釣遲真宗稱賞羣臣皆自以為不及也
范補之
范諷自給事中謫官濟南城有張氏園亭數泉上出有
金錦真珠之句水木環合乃歴下之勝景園亭主人乃
張寺丞聦也嘗邀范宴飲於亭范題二韻詩於壁云園
林再到由身健官職今抛夢乍醒唯有南山與君眼相
逢不改舊時青
二
鼎州甘泉寺介官道之側嘉泉也便於潄酌行客未有
不舍車而留者始寇萊公南遷日經此酌泉誌壁而去
未幾丁晉公竄朱崖復經此禮佛留題而行天聖中范
諷以殿中丞安撫湖南至此寺覩二相留題徘徊慨歎
留詩於寺曰平仲酌泉回北望公言禮佛向南行烟嵐
翠鎖門前路轉使高僧厭寵榮詩碑至今猶存(已上並湘山野)
(錄)
鍾離權
邢州開元寺一僧院有五代時隠士鍾離權草書詩二
絶筆勢遒逸詩句亦佳詩曰得道真僧不易逢幾時歸
去願相從自言住處連滄海别是蓬萊第一重其二曰
莫厭追歡笑語頻尋思離亂可傷神閒來屈指從頭數
得見昇平有幾人後從廣知邢州訪此寺遂命刊刻此
詩於石
張宗永
張宗永華州人倜儻不羈善為詩寶元中以職官知長
安縣時鄭州陳相尹京兆宗永嘗以事失公意公有别
業在鄠杜縣間宗永知公好絶句詩乘間詣之於廳大
書二韻云喬松翠竹絶纖埃門對南山盡日開應是主
人貪報國功成名遂不歸來莊督錄以聞公覽而善之
待之如初宗永嘗有詩云大書文字隄防老剰賣峯嵐
准備閒佳句甚多往往膾炙人口
馮太傅
馮太傅端嘗書一絶云鳴鶻直上一千尺天靜無風聲
更乾碧眼健兒三百騎盡提金勒向雲看顧坐客曰此
可畫於屏障乃柳如金塞上之作(見倦游雜錄)
吕文穆
洛陽龍門有吕文穆公讀書龕云文穆昔嘗棲息於此
初有友二人一人則温尚書仲舒一人則忘其姓名而
三人誓不得狀元不仕及唱第文穆狀元温已失意然
猶中甲科遂釋褐其一人徑拂袖歸隠文穆作相太宗
問昔誰為友文穆即以歸隠者對遽以著作佐郎召之
不起故文穆罷相尹洛作詩曰昔作儒生謁貢闈今
提相印出黃扉九重鴛鷺醉中别萬里烟霄達了歸
隣叟盡垂新鶴髮故人猶著舊麻衣洛陽謾道多
才子自歎遭逢似我稀所謂故人盖斥其友歸隠者
也
王荆公
王丞相初得請於金陵出東府寓定力院自題於僧壁
云溪北溪南水暗通隔溪聞得夕陽舂當時諸葛成何
事只合終身作卧龍
二
王荆公初罷相知金陵作詩曰投老歸來一幅巾君恩
猶許備藩臣芙蓉堂上疎秋水聊為龜魚作主人乃再
罷相遂乞宫觀以會靈觀使居鍾山又作詩云乞得膠
膠擾擾身鍾山松竹替埃塵只將鳬雁同為客不與龜
魚作主人
三
熙寧中詔王荆公及子雱同修經義成加荆公左僕射
兼門下侍郎雱龍圖閣直學士同日受命故元參政絳
賀詩曰陳前輿服同桓傅拜後金珠有魯公
四
熙寧初張侍郎核以二府成詩賀王公公和曰功謝蕭
規慚漢第恩從隗始愧燕臺示陸農師曰蕭規曹隨高
帝論功蕭何第一皆摭故實而請從隗始初無恩字笑
曰子善問也韓退之鬭雞聯句感恩慚始若無據豈當
對功字耶乃知前人以用事一字偏枯為倒置眉目返
易中裳其慎之如此
五
荆公愛看水中影亦性所好如秋水寫明河迢迢藕花
底又桃花詩云晴溝漲水綠週遭俯視紅影移魚舠皆
觀其影也其後云攀條弄芳畏晼晚已見黍雪盤中毛
事見儀禮
王平甫
王平甫學士碩學高才勁正不附麗熙寧中判官告院
忽於秋日作宫詞點絳唇一闋其旨蓋有所刺以示其
友魏泰泰曰公之詞美矣然斷章乃流離之鬼何也明
年平甫竟以䜛得罪廢金陵其詞曰秋氣微涼夢回明
月穿簾幕井梧蕭索正遶高枝鵲寶瑟塵生金雁空零
落情無託鬢雲重掠不似君恩薄
二
熙寧中高麗遣使入貢且求王平甫學士京師題詠有
旨令權知開封府元厚之内翰抄錄以賜時厚之自詣
平甫求新著平甫以詩戲厚之曰誰似詩仙來鳳詔欲
𫝊賈客過雞林
三
王安國俊邁而貌陋黑肥熙寧中余與同官於洛下嘗
謂予曰子可作詩贈我余因援筆戲之曰飛卿素號温
鍾馗思道通脱還魁肥江淹善啖筆五色庾信能文腰
十圍只知外貌乏粉澤誰料滿腹填珠璣相逢把酒洛
陽社不管淋漓身上衣安國由此不悦
蔡子正
蔡子正久在邊任晚年以龍圖閣直學士再守平涼作
喜遷鶯詞一闋以(闕)曰霜天清曉望紫塞古壘寒雲衰
草漢馬嘶風邊鴻叫月隴上鐵衣寒早劍歌騎曲悲壯
盡道君恩須報塞垣樂盡櫜鞬錦領山西年少談笑刁
斗静烽火一把長報平安耗聖主憂邊威懷遐遠驕
蹇尚寬天討歲華向晚愁思誰念玉關人老太平也且
歡娛莫惜金樽頻倒此曲成大𫝊都下(倦游襍錄)
二
蔡挺自寶元以後歴邊任至於熙寧初徇師平涼會邊
無事因作樂歌以教邊人有誰念玉關人老之句此曲
盛𫝊都下未幾召為樞密副使
三
熙寧六年有司言日當食四月朔上為撤膳避正殿一
夕微雨明日不見日食百官入賀是日有皇子之慶蔡
子正為樞密副使獻詩前四句曰昨夜薰風入舜韶君
王未御正衙朝陽輝已得前星助隂沴潛隨夜雨消其
叙四月一日避正殿皇子慶誕隂雲日蝕四句盡之當
時無能過之
事實類苑卷三十五
