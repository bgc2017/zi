事實類苑卷十四宋江少虞撰
德量智識
王文正
諫議大夫張師德謁向文簡敏中曰師德兩謁王相公
門皆不得見恐為人輕毁望公從容明之一日方議知
制誥公曰可惜張師德向公曰何謂公曰累於上前說
師德名家子有士行不意兩及吾門狀元及第榮進素
定但當靜以待之耳若復奔競使無階而進者當如何
也向公方以師德之意啟之公曰某處安得有人敢輕
毁人但師德後進待我淺也向公固稱師德設有闕望
公勿遺公曰苐緩之使師德知聊以戒貪進激薄俗也
二
東封車駕在道夜有堂吏被酒忿爭皆愴惶入白公卧
不答夜入對上曰臣僚奏狀千乘萬騎在外可斬首以
令衆公曰此正小人一時醉毆若斬之是禁人飲酒令
飲酒者皆懼車駕在外人情焉得安已捕歸京繫後府
申府公曰若從輕斷亦恐縱人令大赦可赦之矣
三
公為朝脩使自禁中乘輅車出都門百官餞於道乃憩
於傳舍兩禁請見叩公榮遇之盛公曰但覺愧及自不
安耳
四
臣僚上言諸司人吏公送名入仕上令遍閱之了無一人
其言者日有數輩上謂曰是人謗卿也公曰臣為宰相
或令百司補者吏人不為過也臣親舊亦多恐假以臣
名送去亦不可知言者必不妄終不自辨
五
中書有事關送密院事礙詔格寇萊公準在樞密府特
以聞上曰中書行事如此施之四方得非不便公見之
拜於上前曰此實中書之失堂吏皆遭責罰密吏惶恐
白寇公曰中書密院日有相干自來止送房改易不期
奏白而使宰相謝罪不踰月密院有事送中書亦違舊
詔堂吏得之欣然而呈公公曰却送與密院吏出白寇
公寇公大慚翌日見公曰同年甚得許大度量
六
有貨玉帶者持以及門弟因呈公公曰如何弟曰甚佳
公命繫之曰還見佳否弟曰繋之安得自見公曰玉名
石也得不重乎自負重而使觀者稱好無乃勞耶我腰
間不稱此物亟還之故平生所服止於賜帶
七
太宗皇帝一日命蘇公易簡曰卿看兩制中誰當大用
蘇公云臣見同年王某有器識遠大不可量也太宗曰
朕志亦先定矣公知之以女適蘇公之子耆時蘇公母
太夫人薛氏在堂每公至出拜叙同年之契嘗語薛氏
曰使女子在夫人之左右乃報同年之知也(已上見名臣遺事)
王冀公
王欽若為亳州判官監會亭倉天大雨倉司以榖濕不
為受納民自遠方來輸將者食榖且盡不能得輸欽若
悉命輸之倉奏請不拘年次先支濕榖不至朽敗奏至
太宗大喜手詔答許之因識其名任滿擢為朝官
李允則
李允則知雄州十八年初朝廷與契丹和親約不修河
北城隍允則欲展雄州城乃置銀器五百兩於城北神
祠中或曰城北孤迴謂多以人守之允則不許數日契
丹數十騎盜取之允則大怒移牒涿州捕賊因令急築
其城契丹内慙不敢止也(並涑水記聞)
燕龍圖
燕龍圖肅有巧思初為永興推官知府寇萊公舞柘枝
有一鼓甚惜之其環忽脫公悵然以問諸匠皆莫知所
為燕請以鐶脚為鏁簧内之則不脫矣萊公大喜燕為
人寬厚長者博學多聞其漏刻法最精今州郡往往有
之(見廬陵居士集)
張師正
英宗即位赦天下凡内外將校廂軍皆加恩是時荆南
所給縑帛皆故惡不堪既陳於庭中軍士睨之失色揚
言曰朝廷大恩而乃以此給我自旦至午不肯受賜而
偶語紛紛不已轉運使劉述大懼不知所為居民往往
奔出城外且言變起矣是時張師正為州鈐轄馳入軍
資庫呼將卒前曰朝廷非次之恩州郡固無預備今帑
中所有止如此汝輩不肯拜賜將何為也必欲反則非
殺我不可遂擲劍於庭下披胷示之羣校茫然自失遽
聲喏受賜而去(東軒筆錄)
魏丕
魏丕作坊使舊制床子弩止七百步上令丕增造至千
步求規於信信令懸弩子架以重墜其兩端弩勢圓取
所墜之物較之但於二分中增一分以墜新弩則自可
千步矣如其制造果至千步雖百試不差(魏王别錄)
寇萊公
寇萊公之貶雷州也丁晉公遣中使齎勅往授之以錦
囊貯劍揭於馬前既至萊公方與郡官宴飲驛之吏言
狀萊公遣郡官出迎之中使避不見入傳舍中久之問
其所以來之故不答上下皆惶恐不知所為萊公神色
自若使人謂之曰朝廷若賜準死願見勅中使不得已
乃以勅授之萊公乃從錄事參軍借綠衫著之短纔至
膝拜受勅於廷升階復宴飲至暮乃罷
二
寇準從車駕幸澶淵每夕與楊億痛飲謳歌戲謔諠譁
常達旦上使人覘之喜曰得渠如此吾何憂矣敵兵既
退求和親詔劉仁範往議之仁範以疾辭乃命曺利用
代之利用與之約歲給余繒二十萬敵嫌其少利用復
還奏之上曰百萬以下皆許也利用辭去準召利用至
幄次語之曰雖有勅旨汝往所許毋得過三十萬過三
十萬勿來見準準將斬汝利用至其帳果以三十萬成
約而還車駕還自澶州畢士安迎於半道既而至京師士
安罷相寇準代為首相
王化基
王化基為人寬厚嘗知某州與寮屬同坐有卒過庭下
為化基拜而不及幕職怒退召其卒笞之化基聞之笑
曰我不知其欲得一拜如此之重也向或知之化基無
用此拜當以與之人皆服其雅量官至參知政事禮部
尚書諡曰安簡
王濟張稷
景德初契丹寇澶淵樞密使陳堯叟奏請江河皆撤去
浮橋舟船皆泊南岸勅下河陽陜府河中府如其奏百
姓大驚擾監察御史王濟知河中府獨不肯撤封還勅
書且奏以為不可陜州通判張稷時以公事在外州中
已撤浮橋稷還聞河中不撤乃復修之寇相時在中書
由是知此二人明年召濟為員外郎兼侍御史知雜事
方且進用濟性鯁直衆多嫌之及寇相出濟遂以郎中
知杭州徙知洪州而卒張稷以此為三司判官轉運使
(並見涑水紀錄)
張乖崖
乖崖公鎮蜀時主帥平賊如風悸草亂久不寧息公謂
主帥曰有平民無告者在黨中亦宜治之翌日帥送賊
二十餘人請公治之公悉給公憑遣之曰各著去帥怒
曰何擅縱賊人公曰昨日李順脅民為賊今日僕與足
下化賊為民用固邦本
二
主帥帳下寵一虞候卒頗恃勢嚇民暴取財物皆吞聲
與之因民有訴其強奪者彼知公怒乃縋東城夜遯公
差衙校往捕之約曰爾於擒得處則渾衣撲入井作迯
走投井申來是時羣黨恟恟知彼已投井故浮議杜絶
又免與主帥有不恊之名
三
川界既安兵未凱旋頗有驕色食必肥鮮衣必華焕而
妻子是戀公慮其回兵日有顧望心遂密奏乞差上前
心腹近臣可以彈壓得主帥者分其權勢然後抽兵即
無虞矣尋詔崇義副使入内内侍押班衛紹欽光同西
川捉賊招安使衛風儀峻整詞氣讜直折衝行事帥不
能違幕下軍吏悉皆畏憚遂旋抽兵赴闕一無顧戀者
改元至道春二月衛入覲奏劔門署上官正守關有功
遂詔授峰州團練使充西川招安使替主帥歸京公與
上官氣義相得謀無不臧由是川路無拾遺矣公乃作
撫蜀詩二十韻見本集
四
平李順賊明年有廣武揮卒劉旰者自懷安軍劫巡檢
使率衆叛金帶衣甲衝破漢州西往彭州路去公日與
上官正及僚屬往大慈寺奕碁飲射民間憂喜相半不知
其由公料賊經永康軍將至蜀州謂上官正曰請行公約
曰此去新津抵方井必遇賊彼疲我銳擊之必克翌日
至方井果與賊相遇掩殺殆盡上官凱旋公迎之歡讌
盡日或謂公曰賊襲破數郡不逐之何也公曰彼賊勢
方盛三日而四郡不守五日而兩川震驚若襲之與鬭
必彼勇而我怯曷若待其氣衰擊之則勢如破竹
五
討劉旴兵士回有以帶賊首級而來欲謀為戰功者公
曰當奔突交戰之際豈暇獲其首耶此必戰後剪來知
復是誰殿直段倫曰如學士之言果神明矣當時隨倫
為先鋒入賊用命者皆中傷被體主帥令付營切要將
理公曰豈若是耶遂遣令悉擡舁來既至公先錄傷兵
士功以帶首級來者次之是時軍情仰公賞罰至當相
顧歡躍公先於廳前分垜錢絹充卸甲例物公遂出迎
上官燕於衙署引甲士坐於東廂勞之曰喜汝等殺賊
勝回各各卸下衣甲領取例物歸營去衆皆肩抱錢絹
歡躍盈衢百姓不限親疎迎之相賀
六
景德中敵人犯邊河朔州郡多罹其毒兵士將深溝高
壘以自固未有議其出者時有一班行李居正避廟諱
者㩁征賦於一鑊疾其凶横若是哀其老幼無辜鳩集
市人召募丁壯出其不意邀以擊之奪其老幼婦女援
送其家有位者雖壯其勇無與議其功者公時判三班
院聞其名而不識其面乃嗟稱曰下位中有如此者而
不預旌賞何以勸士大夫耶於是錄其壯跡條奏以聞
特與遷官仍充閣門祗候既而不使知之李承恩之後
夙夜念之莫知其由有人謂之曰所舉者乃張尚書也
因詣謝之不得見閽者通牓子得字數行云公臨陣勇
臨財廉涖事勤臨民仁加之畏慎此報國大效也所謝
近私不及相見李既得之愈勝一見捧玩佩服不離於
懷李一旦推例有剩摠計士衡訪其履歴李以前事對
即嗟嘆久之曰古人弗及也因命立石於三司廡下以備
史之闕文
七
李畋苦痁既瘳請謁公曰子於病中曾得移心法否對
曰未也公曰人能於病中移其心如對君父畏之慎之
靜久自愈
八
公視事退屏後有一廳子熟睡公詰之汝家有甚事對
曰母久病兄為客未歸訪之果然公翌日差場務一名
給之且曰吾廳上有敢睡者耶必心極幽懣使之然耳
故憫之
九
張乖崖守成都兵火之餘人懷反側一日合軍旅大閱
始出衆遂嵩呼者三乖崖亦下馬東北望而三呼復攬
轡行衆不敢讙趙濟畏之龍圖乖崖孫壻也嘗以此事
告於韓魏公公曰當是時某亦不敢措置(已上並見忠定公語錄)
文潞公
文潞公知益州喜遊宴嘗宴鈐轄廨舍夜久不罷從卒
輙拆馬庌為薪不可禁遏軍校白之座客股栗公曰天
實寒可拆與之神色自若宴飲如故卒氣沮卒無以為
變(出涑水紀聞)
二
文公為相龐公為樞密使以國用不足同議省兵於是
㨂放為民者六萬餘人減其衣糧之半者二萬餘人衆
議紛紛以為不可施昌言李昭亮尤甚皆言衣食於官
久不願為農又皆習弓刀一旦散之閭閻皆為盜賊上
亦疑之以問二公公曰今公私困竭上下皇皇其故非
他正由蓄養見兵太多故也今不省去無由蘇息萬一
果有聚為盜賊者二臣請以死當之既而昭亮又奏兵
人揀放所以如是多者大抵皆縮頸曲身詐為短小以
欺官耳公乃言兵人苟不樂歸農何為詐欺如此上意
乃決邊儲由是稍蘇後數年王德用為樞密使許懷德
為殿前都指揮使復奏選廂軍以補禁軍增數萬人(東軒)
(筆錄)
韓魏公
韓魏公在大名日有人獻玉盞二隻云耕者入壊塚而
得表裏無纖瑕可指亦絶寳也公以百金答之尤為寶
玩每開宴召客特設一桌覆以錦衣置玉盞其上一日
召漕使且將用之酌酒勸座客俄為一吏誤觸倒玉盞
俱碎坐客皆愕然吏懼伏地待罪公神色不動笑謂座
客曰凡物之成毁亦自有數俄顧吏曰汝誤也非故也
何罪之有坐客皆嘆服公寬厚不已公帥定武時夜作
書令一侍兵持燭於旁侍兵他顧燭燃公鬚公遽以袖
摩之而作書如故少頃回視則已易其人矣公恐主吏
鞭之亟呼視之曰勿易渠已解持燭矣軍中感服
二
孫和甫嘉祐治平間在中書編排文字嘗言公當昭陵
未復土英廟未親政朝廷多故中書文字日盈於前一
一從頭看看了即處置了接人更久處事更多精神意
思定而不亂靜而不煩如終日未嘗觸事者殊不似議
了一件事讀了一紙文字精神意思半日不來
三
歐陽永叔在政府時每有人不中理者輙峻折之故人
多怨公則不然從容喻之以不可之理而已未嘗峻折
之也
四
公言司馬君實初除樞密副使竟辭不受時公在魏聞
之亟遣人齎書與潞公勉之云主上倚重之厚庶幾行道
道或不行然後去之可也似不須堅讓潞公以書呈君
實云自古被這般官爵引得壊了名節為不少矣凡人
語及其不平則氣必動色必變辭必厲唯韓魏公不然
更說到小人忘恩背義欲傾已處辭氣和平如道尋常
事公曰某平生仗孤忠以進每遇大事則以死自處幸
而不死皆偶成實天扶持非某所能也
五
仁宗朝李都尉喜延士大夫盡聲色之樂一時舘閣清
流無不往者公於其間最為年少獨未嘗造焉李數召
而公數以事辭人有強之者公曰固欲往但未有名耳
公處之不失和李莫能致怨同時諸公亦不以為介也
六
吳長文璟素以勁挺有器節稱公亦稱之及幕府有闕
門下有以璟為言者公曰此人氣雖壯然包蓄不深發
必暴且不中節當以此敗置而不言不踰年璟罪敗皆
如其言
七
定州西北近邊山林舊禁斬伐其後楊懷敏言并以近
裏淺山耕藝之地槩行禁止督州縣自枯河北巡邏日
益嚴犯者輙致於法邊人或徙居失業公乃遣官行視
去北境尚五六十里足為防别定禁地揭牓諭之非令
所禁者縱民採伐由是邊地六百餘里莫不感悦
八
禁卒有私迯數日而負其母以至者軍中執之以見公
按法當死卒曰母老且病近在數舍間常恐不復見誠
知擅去當誅得一見死無恨公惻然考按得實即以情
放軍中感激有垂涕者(並見魏王别錄)
王沂公
王沂公當軸以重厚鎮天下尤抑奔競張師德久次舘
閣博學有時望而不事造請最為魯簡肅所知一日中
書議除知制誥一人魯盛稱張才德沂公以未識為辭
魯密諷張見沂公張辭不往魯屢諷之張重違其意始
緣職事一往沂公辭不見張大悔恨他日中書復議魯
曰無以易張向已為公言之矣沂公曰張君器識德行
足以當此但尚有請謁耳逾年方命掌誥沂公之取人
如此故當時士大夫務以沖晦自養(澠水燕談)
二
韓魏公言王沂公德器深厚而寡言當時有得其品題
一兩句者人皆以為榮琦為諫官時因納劄子忽云近
日頻見章疏甚好只如此可矣向來如高若訥輩多是
擇利范希文亦未免近名要須純意於國家事爾公聞
此言益自信也
狄武襄
韓魏公言狄青作定帥一日宴公惟劉易先生與焉易
性素疎訐時優人以儒為戲易勃然謂黥卒敢如此詬
詈武襄不絶口至擲樽俎以起公是時觀武襄氣殊自
若不少動笑語益温次日武襄首造劉易謝公於是時
已知其有量(並見魏王别錄)
范文正
慶歷中余靖歐陽修蔡襄王素為諫官時謂之四諫四
人力引石介執政欲從之時范仲淹為參知政事獨謂
曰石介剛正天下所聞然性亦好竒異使為諫官必以
難行之事責人君以必行少拂其意則引裾折檻叩頭
流血無所不為主上雖富有春秋然無失德朝廷政事
本自修舉安用如此諫官也諸公服其言而罷(東軒筆錄)
事實類苑卷十四
