事實類苑卷五十一宋江少虞撰
占相醫藥
貴人識貴人
馬尚書亮以尚書員外御史直館使淮南時吕許公夷
簡尚為布衣方侍其父罷江外縣令亦至淮甸尚書求
見馬公一閱知其必貴遂以女妻之後公果為宰相馬
公知江寧府時陳恭公執中以光禄寺丞經過馬接之
極厚直謂曰寺丞他日必至真宰令其數子出拜曰願
以老夫之故他日得在陶鑄之末曾諫議致堯性剛介
少許可一日在李侍郎虛已坐上見晏元獻公晏李之
壻也時方為奉禮郎諫議熟視之曰晏奉禮他日貴甚
但老夫耄矣不及見子為相也吕許公夷簡為相日文
潞公來謁許公改容禮接因語之曰太博去此十年當
踐某位夏英公竦謫守黃州時龐穎公司理參政英公曰
龐司理他日當貴遠過於我既而四公皆至元宰古云
貴人多識貴人信有之也
狀元多同歲
本朝狀元多同歲此於星歷必有可推者但數問術士
無從而曉之爾前徐奭梁固皆生於乙酉王曾張思得
皆生於戊寅吕泰楊寘皆生於甲寅賈黯鄭獬皆生於
壬戌彭汝礪許安世皆生於辛巳陳堯咨王整皆生於
庚午
擇壻
晏元獻判西京范希文以大理寺丞丁憂推掌西監一
日晏謂范曰吾一女及笄仗君為擇壻范曰監中有二
舉子富臯張為善皆有文行他日皆至卿輔並可壻也
晏曰然則孰優范曰富修謹張疎俊晏曰唯即取富臯
為壻臯後改名即丞相鄭國公富弼也
擇妻
龍圖劉公煜未第前妻趙尚書晃之長女早亡而趙氏
猶有二妹皆未適人既而劉公登科晃已捐館夫人復
欲妻之使媒妁通意劉公曰若是武有之德則不敢為
姻如言禹别之州則庶可從命盖劉公不欲七姨為匹
意欲九姨議姻故也夫人詰之曰諺云薄餅從上揭劉
郎纔及第豈得便簡點人家女劉曰非敢有擇但七姨
骨相寒薄非某之匹九姨乃宜匹遂娶九姨後生七子
凡忱皆至大官七姨後適關生竟不第落薄寒餒暮年
劉氏飬之終身(見青箱襍記)
年命同
太尉程公戡侍郎掌公禹錫俱以庚寅三月十日生程
子時掌午時二公同年及第程作樞副使晚年帥安建
節而掌以工部侍郎致仕位不迨於程而二公享年不
差程以治平三年二月薨掌以其年三月捐館
二
翰林王公洙修撰錢公延年俱以丁酉八月巳時生王
十九錢二十日錢以嘉祐二年六月卒卒時王公已病
或謂王公起於寒素早歲蹇剥庶可以免乎侍郎(闕)公
曰錢雖少年榮進晚節滯留王雖早歲奇蹇晚節遷擢
長短比析禍福均王公竟不起
三
梁少卿吉甫宋郎中咸俱以乙未八月二日生梁申時
宋巳時梁年二十八已為太子中舍通判饒州而宋猶
未第客遊鄱陽有日者妙於星術宋往叩之日者曰秀
才命似本州通判他日官職亦相類壽則過之後皆如
其言
四
王端明素盧太尉政俱以丁未八月二十四日辰時生
而王出於貴胄盧起于軍伍王卒于邊藩盧薨於殿帥
事皆略同亦可怪也但盧之壽考有過於王得非少年
微賤耶
五
張尚書方李給事徽之王秘監端俱以丁未九月二十
三日生張酉時李夘時王戌時迄今皆致政康強
六
劉忱過鳴犢嶺見所由張秀問其年甲與忱同辛酉八
月二十四日生劉午時秀巳時張後陜西郊用有功累
官至團練使卒卒之年忱任利路運使因出廵乘轎撲
落崖亦幾於死
寇萊公骨似盧多遜
初寇萊公年十九擢進士第有善相者曰君相甚貴但
及第太早恐不善終若功成早退庶免深禍骨類盧多
遜耳後果如其言(澠水燕談錄)
卜者一日閱四宰相
張鄧公嘗謂予曰某舉進士時寇萊公遊相國寺詣卜
肆卜者曰二人皆宰相也既出逢張相公齊賢王相公
随後往詣之卜者大驚曰一日之内而有四宰相四人相
顧而笑以退因是卜者日消聲譽不復有人問之卒窮
餓以死而四人者其後皆為宰相公欲為之作傳未能
也是時鄧公已致仕猶能道其姓名今予久則又忘其
姓名矣其人亦可哀也哉
官不可妄得
予姻家朝散郎王九齡嘗言其祖貽永侍中有女嫁諸
司使夏偕因病危甚服醫朱嚴藥遂差貂蟬喜甚置酒
慶之女子於坐間求為朱嚴奏官貂蟬難之曰今歲恩
例已許門醫劉公才當候明年女子乃哭而起徑歸不
可留貂蟬追謝之遂召公才諭以女子之意轉是歲恩
命以授朱嚴制下之日而嚴死公才乃属王公曰朱嚴
未受命而法容再奏公然之再為公才請及制下公才
之尉氏縣使人召之公才方飲酒聞得官大喜遂暴卒
一四門助教而死二醫官不可妄得況其大乎
栢繼邕
栢繼邕者善為小兒醫學月餘皇女疾呼繼邕切脉皇
女遙見衣綠官人以緋袍蒙之而入以白上即賜緋袍
艾謂之一壯
醫用艾一灼謂之一壯以壯人為法其言若干壯壯人
當依此數老幼羸弱量力減之(沈括筆談)
分曹圍碁
四人分曹共圍碁者有術可令必勝以我曹不能者立
於彼曹能者之上令求急先攻其所必應則彼能者為
其所制不暇恤局則可以我曹能者當彼不能者此虞
卿鬭馬術也(沈括筆談)
鬚髮眉所主臟
醫者所論人鬚髮眉雖皆毛類而主五臟各異故有老
而鬚白眉髮不白或髮白而鬚眉不白者臟氣有所偏故
也大率髮属於心稟火氣故上生鬚属於腎稟水氣故下
生眉属肝故側生男子腎氣外行上為鬚下為勢故女人
宦人無勢亦無鬚而眉髮無論男女則知不属腎也(沈括筆談)
鷄卜
史記稱四夷各異卜漢書亦稱粤人以鷄卜信有之矣
元豐中予為大理丞斷嶺南奏案韋庶為人所殺屍在
潭中求之弗獲庶妻何以鐺就岸㸑煑鷄子卜之呪曰
儂來在個澤裏來在别處少頃鷄子熟剖視則儂韋全
曰鷄卵得儂屍在潭裏果得之然不知所謂得儂者其
兆何如也(見青箱雜記)
羊卜
西戎用羊卜謂之䟦焦卜師謂之厮乩(堅奚反)以火灼羊
髀骨間視其兆謂之死䟦焦其法兆之上為神明近脊
處為坐位坐位者主位也近旁處為客位盖西戎之俗
所居正寢常留中一間以奉鬼神不敢居之謂之神明
主人乃坐其旁以此占主客勝負又有先呪粟以食羊
羊食粟則自搖其首乃殺羊視其五臟謂之生䟦焦其
言極有驗委細之事皆能言之生䟦焦土人尤神之(沈括筆談)
服石
醫之為術苟非得於心而恃書以為用者未有見能臻
其妙如术能動鍾乳石按論曰服鍾乳當終身忌术五
石諸散用鍾乳為主復用术理極相反不知何謂予以
問老醫皆不能言其義按乳石論云石性雖温而體本
冷重必待其相蒸薄然後發如此則服石多者勢自能
相蒸若更一藥蒸之其發必甚五石散襍以衆藥用石
殊少勢不能蒸須藉外物激之令發爾如火少必因風
氣所鼓而後發火盛則鼓之反為害此自然之理也故
孫思邈云五石散太猛毒寧食野葛不服五石遇此方
即須焚之勿為含生之害又曰人不服石庶事不佳石
在身中萬事休泰惟不可服五石散盖以五石散聚其
所惡激而用之其發暴故也古人處方大體如此非此
書所能盡也況方書乃多偽襍如神農本草最為舊書
其間差舛尤多醫不可以不知也(沈括筆談)
服芎藭暴死
予一族子舊服芎藭鄭叔熊見之云芎藭不可多服多服
人暴死後族子果無疾而卒又予姻家朝士張子通為
因病腦氣服芎藭甚多亦一旦暴亡予皆目見者(沈括筆談)
苦參損腰
予嘗苦腰重久坐則旅距十餘步然後能行有一將佐
見予曰得無用苦參潔齒否予時已病齒數年笑曰此病
由也苦參入齒其氣傷腎能使人腰重後有太常少卿
舒昭亮用苦參揩齒歲久亦病腰自後悉不用苦參腰
病皆愈此皆方書舊不載者(沈括筆談)
長松治大風
釋普明齊州人久止靈巖晚遊五臺得風疾眉髮俱墜
百體腐潰哀號苦楚人不忍聞忽有異人教服長松明
不知識復告之云長松生古松下取根餌之皮色如薺
苨長三五寸味微苦類人參清香可愛無毒服之益人
兼解諸毒明採服不旬日毛髮俱生顔貌如故今并代
間士人多以長松雜甘草乾山藥為湯煎服甚佳然本
草及諸方書皆不載獨釋慧祥作清涼傳始序之然失
於怪誕(見澠水燕談)
丹砂
予中表兄李善勝曾與數友輩鍊朱砂為丹經歲餘因
沐砂再入鼎誤遺下一塊入他丸服之遂發感冒一夕
而斃朱砂至良藥初生嬰子可服因火力所變遂能殺
人以變化相對言之既能變而殺人則宜有能生人之
理但未得其術耳以此知神仙羽化之方不可謂之無
然亦不可不戒也(筆談)
治面瘍
楊嵎為光禄寺丞直史館瘍生於頰連齒輔車外腫若
覆甌内潰出膿血不輟吐之甚痛楚醫為療之百方彌
年不差或語之曰天官瘍醫中有名方何不試用嵎乃
案瘍醫療瘍必攻以五毒合黃堥實石膽丹砂雄黃碁
石其中燒之三日三夜烟上著以雞羽掃取以注創惡
肉破骨盡出嵎即依方注藥瘡中少頃朽骨速潰出疾
遂愈至今十五年嵎見任主客員外郎(見談苑)
療齒
瑩丙午歲訪辰師張不疑帥正時不疑方五十齒少疎
搖咀嚼頗艱後熙寧丁巳不疑師鼎復見招為武陵之
遊凡巨臠大胾利若刀截時已六十二矣余怪而詰焉
得藥固之時予滿口搖落危若懸帶謾以此藥試之輙
爾再固求此方以療病齒者凡用之皆效題曰西嶽蓮
花峰神傳齒藥方序曰凡亨在天聖中結道友登嶽頂
齋宿祈祠方已遍遊三峰酌大工泉至明星館於故基
下得斷碑數片髣髴有古文洗滌而後可辨讀之乃治
口牙烏髭藥歌一首慮歲浸日久剥裂不完遽錄以歸
而後朝之名公巨卿訪山中故事語及者皆傳之修製
以用其效嘗應歌曰猪牙皂角及生姜西國升麻蜀地
黃木律旱蓮槐角子細辛荷葉要相當青鹽等分
同燒煅研煞將來使最良揩齒牢牙髭髮黑誰知世
上有仙方不疑晚學益深經史㳂革講摩縱横文章歌
詩舉筆則就著括異誌數萬言倦遊錄八卷觀其餘藴
錯於胸中與余武陵之别慨然口占二詩云憶昔荆州
屢適從當時心已慕冥鴻渚宫禪伯唐齊已淮甸詩豪
宋惠崇老格疎閒松倚潤清談把酒坐生風史官若覓
高僧事莫把名參技術中又云碧嶂孤雲苒苒歸相攜
情密異常時餘生歲月能多少此别應難後約期風義
見於詩焉(玉壺清話)
進火杴草方表
臣聞食石飲水可作充腸之饌餌松食栢亦成拯病之
方是以療飢者不假於珍羞愈病者何煩於異術既獲
濟時之藥敢陳被物之形不恥管窺輙干天聽臣誠惶
誠恐稽首頓首臣謂四時推運負陰陽者必有可觀萬
彙發生吐風雲者寧無所益俱承帝力咸荷天休或叨
摘採之知願試苦辛之效伏惟崇文廣武儀天尊道應真
祐德上聖欽明仁孝皇帝陛下慈深憫物道切憂民行
百王久墜之文納羣后可言之事以至恩沾兆庶信及
豚魚風雨順而灾沴不生天地和而黎元盡泰宸衷不
倦聖意難窮臣因聽政之餘備閱古方之秘盡醫民瘼
徧計物情唐太宗輕剪龍鬚唯恩一將宋高祖碎舂琥
珀止慰三軍焉能並吾皇廣添歴代之寶書甄别三王
之闓澤咸蘇萬有溥活羣生日月久照之方明幽罔間
華夏昇平之俗造次奚論臣遭逢盛時歌謠景泰知皇
風之下逮極聖慮之猶勞下惡緘言常思報效既服唐虞
之教尚乖葵藿之能淼淼羣流已遂朝宗之望茫茫列
曜既諧拱極之誠是以不度僣渝輙形簡牘事稍同於
葑菲理切近於芻蕘臣所聞奏者因換當州龍興觀元
始天尊三皇大帝殿基掘得一小石碑内說修養氣術
并草藥方二件臣依方差人訪問採覓其草頗有其異
金銀線素根紫策對節而生蜀號為火杴草莖葉頗同
蒼耳不費登高歷險每常求少獲多急採非難廣收甚
易倘勤久服旋見神功誰知至賤之中乃有殊常之效
微臣自喫至百服眼目輕明即至十朝髭鬚烏黑筋力
頗健其效多端臣本州右都押衙羅一守曾因中風墜
馬失音不語臣與十服其病立愈又太惠寺中和院僧
司副正明數天師智嚴年垂七十忽患偏風行履妨廢
臣與十服旬日病瘳又有玉局化主道士皇甫因上元
日與合城奏醮中風口眼喎斜時時吐瀑臣與十服立
便得瘥今輙修合一百劑謹差本番職貢吏元龜奉表
奉進臣無任瞻望聖恩激切屏營之至謹奏(見忠定公語錄)
事實類苑卷五十一
