事實類苑卷四十五宋江少虞撰
仙釋僧道
申國長公主入道
大宗第七女申國大長公主生不茹葷端拱初達延夀
寺對佛願捨為尼真宗即位遂乞削髮上曰朕之諸妺
皆愿賜湯沐邑築外館以居之因酬先帝之愛也汝獨
愿出家可乎申國曰此先帝之願也堅乞之遂允之進
封吳國賜名清裕號慈報正覺大師建寺都城之西額
曰宗直藩國近戚及掖廷嬪御願出家者若密恭懿王
女萬年縣主曹恭王惠安縣主凡三十餘人皆願出家
詔普度天下僧尼申國俗夀止三十八尼(闕)十有六人
(見湘山野錄)
二
初申國長公主為尼掖廷嬪御隨出家者二十餘人詔
兩禁送於寺賜齋饌各令作詩送之惟文僖公彭年詩
尚有記者云盡出花鈿散寳津雲鬟初剪向殘春因驚
風燭難留世遂作池蓮不染身貝葉乍翻疑蜀錦梵聲
纔舉誤梁塵從兹豔質歸空後湘浦應無解佩人或云
作詩之說恐都下好事者為之耳
吕先生
宿州天慶觀有神仙題詩二絶於五星門扉之上俗傳
云吕先生神篆其詩曰秋景蕭條葉亂飛庭松影裏
坐移時雲遊鶴駕何方去仙洞朝元失我期又曰手
傳丹篆千年術口誦黃庭一卷經鶴觀古壇槐影裏悄
無人迹戶長扄後為人刮去墨迹猶存乃知非常人
書也
二
潭州士人夏鈞罷官過永州謁何仙姑而問曰世人多
言吕先生今安在何笑曰今日在潭州興化寺設齋鈞
專記之到潭日首於興化寺取齋歷視之果其日有華
州回客設供頃年滕宗亮謫守巴陵郡有華州回道士
上謁風骨聳秀神氣清邁滕知其異人口占一詩贈之
曰華州回道士來到岳陽城别我遊何處秋空一劔横
回聞之憮然大歎而别莫知所之(見東軒筆談)
三
吕洞賓者多遊人間頗有見之者丁謂通判饒州洞賓
往見之語謂曰君狀貌頗似李德裕他日富貴皆似之
謂咸平初與予言其事謂今已執政張洎家居忽外有
一隠士通謁乃洞賓姓名洎倒屣見之洞賓自言吕渭
之後渭四子温恭儉譲終海州刺史洞賓系出海州索
紙筆八分書七言四韵詞一章留與洎頗言將佐鼎席
之意其末句云功成當落破瓜年俗以瓜字為二八洎
年六十四卒乃其䜟也洞賓詩什人間多傳寫有自詠
云朝辭百越暮三吳袖有青蛇膽氣粗三入岳陽人不
識朗吟飛過洞庭湖又有飲海龜兒人不識燒山符子
鬼難看一粒粟中藏世界二升鐺内煮山川之句大率
詞意多竒怪類此世所𫝊者百餘篇人多誦之(見楊文公談苑)
養素先生
尚書郎李觀自言為進士時往遊南岳道過潭州聖旗
亭買酒忽有一人荷竹奩持釘鉸之具徑至問觀曰聞
君將之南岳頗識養素先生藍方否觀曰固將往見之
其人曰奉煩寄聲云劉處士奉問先生十月懷胎如何
出得言訖徑出不顧觀至南岳訪方具道其語方惄然
驚異因問曰其人眉間得無有白誌乎觀曰然方大驚
曰吾不遇此人命也此所謂劉海蟾者也吾養聖胎已成
患無術以出之念非斯人不足以成吾道今聲聞相通
而不得接吾之道不成矣觀急回訪於潭州已亡所在
是年方卒(見東軒筆錄)
劉遁
晉公舊有園在保康門外園内有仙遊亭仙遊洞景趣
瀟洒有道士劉遁相往來遁作仙遊亭詩贈公云屢屢
仙遊亭上醉仙遊洞裡杳無人他時鶴駕游滄海同看
蓬萊島上春公莫曉其詩公南遷遁往見公於崖公方
思其詩乃知遁異人也與之泛舟海上而飲公曰今日
之遊誠子之詩意也(見名賢詩話)
華隂隠人
華山南有川廣袤數百里連山洞壑不知其極人有登蓮
花峰絶頂俯瞰人烟舍屋相望四時嘗有花木疑靈仙
之窟宅又云秦人避難者居此其後裔也開寶中有數
人衣服異制出華隂市中語人曰我居華隂川因採藥
迷路至此何地也後不知所詣疑其地仙(見楊文公談苑)
峨眉山佛現
太平興國七年嘉州通判王衮奏往峨眉山提點白水
寺忽見光相寺西南瓦屋上山皆金色有丈六金身次
日山間有羅漢二尊空中行坐入紫色雲中(見玉壺清話)
曇穎機辯
錢子高明遠始中大科知潤州値上元於因勝寺法堂
設戲幄庭下以花磚遍甃儼雅如新子高飭役徒掘磚
埋柱時長老達觀師曇穎者法辯速敏度其氣驕難諷
但佯為語曰可惜打破八花磚錢然之謹不敢動
契嵩師
吾友契嵩師熙寧四年沒於餘杭靈隠山翠微堂火葬
訖不壊五物晴舌鼻耳毫數珠完好不燬以烈火重煆
煆之愈堅嵩之文可參韓柳之間治平中以所著書曰
輔教編攜詣闕下大學者若今百揆王相歐陽諸公皆
低頭以禮焉王仲儀公素為京尹特上殿以其編進呈
許附教藏賜號明教大師嵩重體完潔至死無犯火訖
張器不壊此節可高天下之士余昔怪其累多講談音
若清磬未嘗少輟及終方得其騐嵩字仲靈藤州人詩
類老杜楊公濟裒收全集公濟深服其才答嵩詩有十
年尤可照吳邦之句
無名高僧
成都無名高僧者誦法華經有功雖王均李順兩亂於
蜀亦不敢害一旦有一山僕至寺言先生來晨請誦經
在藥室奉候至明已在外引入溪嶺數重嵐中有一跨
溪山閣先生所居也僕傳其語曰先生請師誦經老疾
起晚誦至寶塔品願見報欲一聽至此品處報之果出
野服藜杖兩眉垂肩但拱揖焚香而聽聽已遂入不復
出將齋以籐盤竹箸秫飯一盂芑菊數甌不調鹽酪甚
甘美食訖僕持襯一鍰敬施之曰先生寄語上人遠到
山舍不及攀送遣僕送出路口因中途問僕曰先生何
姓曰姓孫曰何名僕於僧掌中書思邈二字僧因大駭
欲再往僕遽失矣凡山中尋三日竟迷舊路歸襯資皆
良金也中五六金一半尚鐵由兹一膳身輕無疾天禧
中已一百五十歲長遊都市後隠不見
羅真人
太平興國四年綿州羅江縣羅公山真人羅公遠舊廬
有人乘車往來山中石上有新轍迹深三尺餘盡五色
知州种士衡緣轍迹至洞口聞雞犬聲(見湘山野錄)
番僧法調
西晉時番僧法調至洛陽見晉家宫門歎曰此正是兜
率天宫但生死之力營建非道力所成耳將終與徒衆
别謂之曰山河天下皆變滅而况人身而得久長但能
專心清淨屏除三毒形骸雖乖其會必同言訖而終
佛經
佛經之入中國自竺法蘭摩騰二師以後漢明帝時至
白馬寺首譯四十二章經歴晉及十六國南北暨唐皆
梵僧自三天竺來自華人之善竺音者迭相翻譯為開
元錄凡大小乘經律論聖賢集共五千四十八卷至貞
元又别錄新經二百餘卷元和之後譯經遂廢太宗太
平興國初有梵僧法賢法天施護三人自西域來雅善
華音太宗宿授佛記遂建譯經院于太平興國寺訪得
鳳翔釋清照深識西竺文字因盡取國庫新貯西來梵
夾首令三梵僧檢擇未經翻譯者各譯一卷集兩街義
學僧評議論難蜂起三梵僧以梵經華言對席誦衆僧
無以屈譯事遂興後募童子五十人令習梵學獨得惟
淨者乃江南李王之子慧悟絶異能通天竺文字今上
即位初陳恕建議以為費國家供億願罷之上以先朝
所留意不許及今所譯新經論學凡五百餘卷自至道
以後多惟淨所翻也大中祥符四年釋衆上言請如貞
元造錄詔令潤文官參知政事趙安仁與翰林學士楊
億同編修凡為二十卷乃降賜太宗所作釋門文字令
編其名題入錄安仁等及釋衆又上表請御製釋門文
字許之六月三日賜御製法因前集七卷共論次其文
理以附於先皇之次而冠於東土聖賢集之上釋經院
置潤文官嘗以南北省官學士充中使一人監院使釋
經常以梵僧後令惟淨同釋經梵學並受譯綴文以一
人評議二人皆選名德有才學為之
喻浩造塔
錢鏐曰釋迦真身舍利塔見於明州鄞縣即阿育王所
造八萬四千(闕)得十九之一也鏐造南塔以奉安
俶在國日所屢作延燒此塔一人奮身穿烈焰登第二
級持之而下衣裳膚體多被燒太平興國初俶獻其地
太宗命取塔禁中度(闕)開寶寺西北闕地造浮圖十一
級下作天宫以葬舍利葬日上肩輿微行自安置之有
日光由塔一角而出上兩(闕)其外都人萬乘皆洒泣燃
指焚香于臂掌者無數内侍數十人願出家洒掃塔下
悉度為僧上謂近臣曰我曩世嘗親佛座但未通宿命
不能了了見之耳初造塔得浙東匠人喻浩不茹葷性
絶巧先作塔式以獻每建一級即設帷幕但聞椎鑿之
聲凡一月而一級成其有梁柱齟齬未安者浩周旋視
之持槌撞擊數十即皆牢整自云此可七百年無傾動
人或問其北面稍高浩曰京城多北風而此數十步乃
五丈河潤氣津浹經一百年則北隅微墊而塔正矣而
浩求度為僧不數月死世頗疑其異(見楊文公談苑)
吳長文
吳長文博學通古今尤不善釋氏其父卒不召僧不作
佛事居嘗閭巷細民與其父相往來者人贈二縑子華
為長史作墓銘都不及之蓋子華信奉釋氏韓魏公亦
曰此事親之際尤為難也
死後出家
熙寧十年王禹玉丞相奏王妻慶國夫人鄭氏臨終遺
言乞度為女真勅特許披戴賜名希真仍賜紫衣號沖
靜大師(見倦遊襍錄)
建寺
太平興國寺舊龍興寺也世宗廢為龍興倉國初寺主
僧屢擊登聞鼓求復為寺上遣中使持劔以詰之曰此
寺前朝所廢為倉厫以貯軍糧何故煩瀆也朝廷命斷
取汝首仍戒之曰倘偃蹇怖畏即斬之臨刑無懼即未
可行既訊其僧神色自若引頸就戮中使以聞上大感
歎復以為寺官為營葺極於宏壯又修舊封禪寺為開
寶寺前臨官街北鎮五丈河屋數千間連數坊之地極
於鉅麗
西域僧覺稱
大中祥符初有西域僧覺稱來館於傳法院其僧通四
十餘本經論年始四十餘歲丁謂延見之嘉其敏遣人
送至予處與譯同來設茶問之譯云入此國見屠殺猪
羊懸肉市肆甚不忍觀見此方人心頗惡彼西土或一
國人全不食肉予問能留此土否覺稱云願至五臺謁
文殊即還乃心思戀本國不樂居此因索紙以竹筆作
梵字横行數十字請淨公譯云稽首催伏諸魔力我智
者本名覺稱出家至今十九臘渠視褐句議能說後作
聖德頌以上文理甚富上問其所欲但求金爛袈裟歸
至金剛坐而已詔尚書造以給之覺稱自言酤蘭左國
人刹帝利性善畫於譯堂北壁畫釋迦面與北方絶異
雲豁入定
吉州西峰寶龍院僧雲豁常入定歲餘一出大中祥符
三年上遣中使趙履信取至闕下宣於北御園舍中扄
鐍之月餘始出定苦告求歸厚賜以遣之(見楊文公談苑)
王中正
汀州王健少商江淮間咸平初遇一人於南康逆旅衣
道士服儀狀甚偉後屢見之授以黃金術仍付以神劍
且戒之曰非遇人君不可妄洩後徉狂叫呼上饒市中
配流嶺南逃歸京師撾登聞鼓自陳上召與語悅之命
之官更名中正寓居中官劉承珪家承珪上言數聞中
正與人語聲如童子云我司命真君也中正後遷神武
大將軍康州團練使嘗以藥金銀獻上以助國費卒賜
嶺南節度使世謂之燒金王先生建祠永寧院西至今御
府猶有中正所獻金及爐鉗殘藥(見澠水燕談)
王參政
王參政伯庸得疾既委頓是夕有靈鶴十餘隻空中嘹
唳八月二十日夜三更月甚明其弟純臣差知亳州公
人來迎候者皆以為怪訝須臾聞宅中慟哭羣鶴遂散
時人以為伯庸當作仙
日本僧
景德三年予知銀臺通進司有日本僧入貢遂召問之
僧不通華言善書劄命以牘對云往天台山延歷寺寺
僧三千人身名寂照號圓通大師國王年二十五大臣
十六七人郡僚百餘人每歲春秋二時集貢士所試或
賦或詩凡及第者常三四十人國中專奉神道多祠廟
伊州有大神或託三五歲童子降言禍福事山州有賀
茂明神亦然書有史記漢書文選五經論語孝經爾雅
醉鄉日月御覽玉篇將魴歌老列子神仙傳朝野僉載
白集六帖初學記本國有國史秘府略日本記文觀祠
林混元錄等書釋氏論及疏抄傳集之類多有不可悉
數寂照領徒七人皆不通華言國中多習王右軍書寂
照頗得其筆法上召見賜紫衣束帛其徒皆賜以紫衣
復館於上寺寂照願遊天台山詔令縣道續食三司使
丁謂見寂照甚悅之謂姑蘇人與言其山水奇秀寂照
心愛因留止吳門寺其徒不願往者遣數人歸本國以
黑金水瓶寄謂并詩曰提攜三五載日用不曾離晚井
斟殘月春爐釋夜澌鄱銀難免化采石易成虧此器堅
還實寄君應可知謂分月俸給之寂照漸通此方言特
見精律至通内外學三吳道俗以歸向寂照東遊予遺
以印本圓覺經并詩送之後寄書於予詩中兩句云身
隨客槎遠心與海鷗親不可忘也圓覺固目不暫舍云
後南海商人船自其國王弟與寂照書稱野人若遇書
云嗟乎絶域殊方雲濤萬里昔日芝蘭之志如今胡越
之身非歸雲不報心懷非便風不傳音問人生之恨何
以過之後題寬弘四年九月又老大臣藤原道長書略
云商客至通書誰謂宋遠月慰馳結先巡禮天台更可
攀五臺之游既果本願甚悅甚悅懷土之心如何再會
塞馬猶向北風土人莫忘日本後題寬弘五年七月又治
部鄉原從英書略云所諮唐歷以後史籍及他内外經
書未來本國者因寄便風為望商人重利惟載經貨而
求上國之風絶而無聞學者之恨在此一事末云分手
之後相見無期生為兩鄉之身死會一佛之土書中報
寂照俗家及墳墓事甚詳悉後題寬弘五年九月凡三
書皆二王之迹而野人若遇章草特妙中土能書者亦
鮮及紙墨尤精老大臣乃國之大相治部九卿之列(見楊)
(文公談苑)
郭忠恕
郭忠恕字恕先以字行能屬文善史書周廣順中累為
周易博士貶乾州司戶秩滿遂不復仕多遊岐雍虢略
間縱酒逢人無貴賤常口稱(闕)遇山水佳處絶糧數
日不食盛夏暴於日中體不沾汗窮冬大寒鑿河冰而
浴浴傍冰皆澌釋太宗召授國子監主簿縱酒自肆謗
讟時政太宗怒決配登州至齊州臨邑謂部送吏曰我
逝矣因掘地窟纔容面而卒遂藁葬於道左後數日欲
取其尸改葬視之空空若蟬蛻然
許旌陽家田夫
洪州西山有異人常見夫婦出入山中相傳許旌陽家
田夫也旌陽使取米及歸拔宅昇仙矣遂止為地仙夫
寄妻詩曰自從明府昇仙後出入塵寰直至今不是藏
名渾時俗賣柴沽酒貴安心妻寄于夫詩曰昨日因行
過翠微醮壇風冷杏花稀碧桃為我傳消息何事人間
去不歸至今有見之者
朱池寺僧
余往歲侍親睦州夀昌縣朱池寺寺僧卒方數日弟子
出卒前一日手寫一頌云孤燈寂寂夜堂深寒雨瀟瀟
響竹林大抵浮生總如此不須哀怨動悲音字甚端謹
斯亦異矣(見李希聲詩話)
事實類苑卷四十五
