事實類苑卷三十九宋江少虞撰
詩歌賦詠
王建宫詞
王建宫詞一百首多言宫禁中事皆史𫝊小說所不載
者往往見於其詩如内中數日無呼喚搨得滕王蛺蝶
圖滕王元嬰高祖子新舊唐書皆不著其技能惟名畫
錄略言其善畫亦不云其工蛺蝶也惟見於建詩耳或
謂今人家亦有得其圖者唐世一藝之善如公孫大娘
舞劔器若曹剛琵琶米嘉榮歌皆見於唐賢詩句遂知
名于世當時山林田畆潜德隱行君子不聞於世者多
矣而賤工末藝得所附託乃垂於不朽盖各有幸有不
幸焉
錢文僖鄭工部題詠
西洛故都荒臺廢沼遺迹依然見於詩者多矣惟文僖
公一聯最為警絶云日上故陵烟漠漠春歸空苑水潺
潺裴晉公綠野堂在午橋南時適張僕射齊賢家僕射
罷相歸終日與賓客吟宴於其間惟鄭工部文寳一聯
最為警絶云水煖鳬鷗行哺子溪深桃李卧開花人謂
不減王維杜甫也錢公好句尤多而鄭句不惟當時人
莫及而其集中能及者亦少
韓吏部
退之筆力無施不可而嘗以詩為文章末事故其詩曰
多情怯酒伴余豈作詩人然其資談笑工諧謔叙人情
狀物態一寓於詩而曲盡其妙此在雄文大手故不足
論而予獨愛其工於用韻也盖其得韻寬則波瀾横溢
泛入旁韻乍還乍離出入回合殆不可拘以常格如此日
足可惜之類是也得韻窄則不復旁出而因難見巧愈
嶮愈奇如病中贈張十八之類是也余因與聖俞論此以
為譬夫善馭良馬者通衢康陌縱横馳逐惟意所之至
於水曲蟻封疾徐中節而不差跌乃天下之至工也聖俞
戲曰前史言退之為人木強若寬韻可自足而輙旁出窄
韻難獨用而反不出豈非其拗強而然歟坐客皆笑之
也
白雲樓
郢州白雲樓素多題詠一日郡守倅燕集是樓方命坐
客賦詩劉木𫝊賓以心恙羈置是郡不得預會遂使人
持誦以獻才致蕭散盡江山之勝一座為之閣筆詩曰
江上樓高十二梯登臨偏與白雲齊人從别浦經時去
天向平蕪儘眼低寒色不堪長黯黯秋光無奈更凄凄
欄杆曲盡愁無盡水正東流日正西
華清宫
臨潼縣靈泉觀即唐之華清宫也自唐迄今題詠者不
可勝紀自老杜五言長韻并三絶洎鄭嵎津陽門詩外
少得佳者本朝張文定陳文惠洎前進士楊正倫雖非
綺靡而義理可取文定詩曰當時不是不窮奢或樂昇
平少歎嗟姚宋未亡妃子在塵埃那得到中華文惠詩
曰百首新詩百意精不尤妃子即尤兵争如一句傷前
事都為明皇恃太平正倫詩曰休罪明皇與貴妃大都
衰盛兩隨時惟憐一派温泉水不逐人心冷煖移又鄭
文寳詩只見開元無事久不知貞觀用功深皆為知音
所賞
酒帘
王逵以祠部員外郎知福州尚氣自矜福州有當壚老
媪常釀美酒士人多飲其家有舉子謂曰吾能與媪致
數千媪信乎媪曰倘能之敢不奉教因俾媪市布為一
酒帘題其上曰下臨廣陌三條闊斜倚危樓百尺高太
守若出喝道者必令媪卸酒帘但佯若不聞俟太守行
馬至帘下即出卸之如見責稽緩即推以事故謝罪而
已必問酒帘上詩句何人題寫但云某嘗聞飲酒者好
誦此二句言是酒望子詩媪遂丐善書者題於酒帘上
適王經此對如其言大喜媪至府與錢五千酒一斗
曰賜汝作酒本詩乃王詠酒旗詩生平最為得意者
相思河
鄜州東百里有水名相思河岸有郵置亦曰相思舖令
狐挺題壁以詩曰誰把相思號此河塞垣車馬往來多
只應自古征人泪洒向空川作浪波
賡張文定詩
張齊賢嘗作詩自警兼遺子孫雖詞語樸質而事理切
當足為規戒其詩曰慎言渾不畏忍事亦何妨國法須
遵守人非莫舉揚無私仍克己直道更和光此個如端
的天應降吉祥余嘗廣其意就每句為一篇命曰八詠
警戒詩其一云慎言渾不畏言出患當隨須信樞機發
寧容駟馬追三緘事可見兩舌業當知口是起羞本憑
君且再思其二云忍事亦何妨勿令心火揚火揚猶可
滅心忿固多傷堪嘆波羅密(釋氏有忍辱波羅密)可憐歌利王(出金)
(剛經)從心更從刃字意可消詳其三云國法須遵守金科
盡詔條一毫如有犯三尺不相饒豈用誇奸黠何須恃
貴驕自然逄吉慶神理亦昭昭其四云人非莫舉揚萬
事且包荒殿上便猶掩車中吐不妨在他誠所短於已
有何長須是常規檢回頭自忖量其五云無私仍克己
克己以無私二事兼修飭終身在省私公清無歛怨高
亢易招危更切循謙退方應履坦夷其六曰直道更和
光雙修學乃章直須和輔助和頼直交相好直終多訐
偏和又少剛能和又能直行已自芬芳其七云此個如
端的除非六句修永為几杖誡更作子孫謀本立方生
道農勤乃有秋兹詩雖淺近至理可推求其八云天應
降吉祥天理本茫茫舒慘雖無定榮枯却有常益謙尤
效騐福善更昭彰籠絡無疎漏恢恢網四張(青箱雜記)
題淮隂廟
淮隂侯廟題者甚多惟諫議錢公最為絶唱曰築壇拜
處恩雖厚躡足封時慮已深隆準若知同鳥喙將軍應
有五湖心
題歌風臺
徐州歌風臺題者甚多惟尚書張公方平最為絶唱曰
落魄劉郎作帝歸樽前一曲大風辭才如信越猶葅醢
安用思他猛士為
題朝元閣
臨潼縣華清宫朝元閣題者亦多惟陳文惠公二韻為
絶唱曰朝元高閣迥秋毫無隱情浮雲忽已蔽不見漁
陽城
歌曲豔麗
文章純古不害其為邪文章豔麗亦不害其為正然世
或見人文章鋪陳仁義道德便謂之正人若言及花草
月露便謂之邪人兹亦不盡然也皮日休曰余嘗慕宋璟
之為相疑其鐵腸石心不解吐婉媚詞及觀其文而有
梅花賦清便富麗得南朝徐庾體然予觀近世所謂正
人端士者亦皆有豔麗之詞如前世宋璟之比今並錄之
如乖崖公張詠席上贈官奴小英歌曰天教摶百花作
小英明如花住近桃花坊北面門庭掩映如仙家美人宜
稱言不得龍腦薰衣香入骨維揚軟縠如雲英亳郡輕
紗若蟬翼我疑天上婺女星之精偷入筵中名小英又
疑王母侍兒初失意謫向人間為飲妓不然何得膚如
紅玉初碾成眼似秋波雙臉横舞態因風欲乘去歌聲
遏雲長且清有時歌罷下香砌幾人魂魄遥相驚人看
小英心已定我見小英心未足為我高歌送一杯我今
贈爾新翻曲
二
韓魏公晚年鎮北都一日病起作點絳唇小詞曰病起
懨懨畫堂花謝添憔悴亂紅飄砌滴盡胭脂淚惆悵前
春誰向花前醉愁無際武陵回睇人遠波空翠司馬温
公亦嘗作阮郎歸小詞漁舟客易入春山仙家日月閒
綺忩紗幌映朱顔相逄醉夢間松露冷海霞殷匆匆整
棹還落花寂寂水潺潺重尋此路難又曹修古立朝最
號剛方蹇諤嘗見池上有所遇者亦作小詩寓意曰荷
葉罩芙蓉圓青映嫩紅佳人南陌上翠盖立春風
詩人使酒樓語
王安國作詩多使酒樓語嘗語余曰楊文公詩有江南
一酒樓堤柳拂人頭李白題詩遍酒樓錢昭度詩亦有
一酒樓長憶錢塘江上路酒樓人散雨千絲今子詩有
幾酒樓余答曰吾詩有二酒樓安國曰足矣盖余有題
九江琵琶亭小詩云夜泊潯陽宿酒樓琵琶亭畔荻花
秋雲沉鳥没事已往月白風清江自流又余昔年嘗送
客西陵亦作小詩曰若耶溪畔醉秋風獵獵船旗照水
紅後夜錢塘酒樓上夢魂應遶浙江東
贈孫可久詩
仁宗朝内臣孫可久賦性怙淡年踰五十乞致仕都下
有居第堂北有小園城南有别墅每良辰美景以小車
載酒優游自適石曼卿長過其居題詩曰南北沾河潤
幽深在禁城叠山資遠意讓俸買閒名閉戶斷蛛網折
花移鳥聲誰人識高趣朝隱石渠生屯田員外郎柳永
亦贈詩曰故侯幽隱百城東草木扶疎一畆宫曾珥貂
璫為近侍却紆絛褐作閒翁高吟擁鼻詩懷壯雅論持
衡道氣充厭盡繁華天上樂始將蹤跡學冥鴻可久好
吟詠效白樂天格嘗為陜西駐泊為樂天造祠堂於郡
城大阜之頂中安繪像仍繕寫平生歌詩警策之句徧
於四墉晚年著歸休集行於世年七十餘卒
肯堂集
内臣裴愈字益之亦好吟詠真宗朝奉命江南搜訪遺
書名畫歸奏稱旨用是累居三館授秘閣職任有詩送
魯秀才南遊句云東吳山色家家月南楚江聲浦浦風
又聞蟬詩云楊柳影疎秋霽雨梧桐葉墜夕陽天皆其
佳句有子曰湘字楚老亦有詩名明道中仁宗御便殿
試進士房心為明堂賦和氣致祥詩亦命湘賦之湘舞
蹈再拜數刻而成仁宗嗟賞左右中人為之動色其和
氣致祥詩曰君德承天道沖融協太和卿雲呈瑞早膏
澤應時多煦集連枝木嘉扶異穎禾五星還聚井丹鳳
更巢阿藪澤無遺士邊方久息戈黔黎逄至化稽首拜
賡歌他詩亦多類此有肯堂集行於世翰林學士李公俶
為之作序曰予嘗嘉河東公父子起銀璫右貂能以屬
詞拔其倫益之三朝内侍老不廢學又課勵二子使皆
有立約已慎履如周仁石慶而楚老孳孳嗜書克自淬
琢云湘又善為小詞嘗任河東路走馬承受有詠并門
浪淘沙小詞云鴈塞說并門郡枕西汾山形高下遠相
吞十四樓臺依碧嶂烟景還分晉廟鎻溪雲簫鼓仍存
牛羊斜日自歸村惟有古城禾黍地前事消魂後有詠
汴州浪淘沙小詞仁宗命錄進亦嘉之其詞曰萬國仰
神京禮樂縱横匆匆佳氣鎖龍城日御明堂天子聖朝
會簪纓九陌六街平萬物充盈青樓絃管酒如澠别有
隨堤烟柳暮千古含情
程文
五代之際天下剖裂我太祖啟運雖則下西川平嶺表
收江南而吳越荆閩歛籍歸覲然猶有河東未殄其後
太宗在駕乃始克之海内自此一統故因御試進士乃
以六合為家為賦題時進士王世則遽進卷有曰照盡
乾坤作我之龍樓鳳閣開窮日月為君之玉戶金關帝
覽之大悦遂擢為第一人
二
王沂公有物混成賦云不縮不盈賦象寧窮於廣狹匪
雕匪琢流形罔滯於盈虚則宰相陶鈞運用之意已見
於此賦矣又云用我之小者散而為草木得我之大者
聚而為山川則宰相擇任羣材使小大各得其所又見
於此賦矣
三
宋莒公兄弟平時分題課試莒公多屈於子京及作鷙
鳥不奴賦則子京遜兄遠甚莒公遂擅場賦曰天地始
肅我則振羽而獨來燕雀焉知我則凌雲而自至又曰
將翺將翔詎比海鵾之翼自南自北若專霜隼之誅則
公之特立獨行魁多士登宰相俱見於此矣
四
李度顯德中舉進士工詩有醉輕浮世事老重故鄉
人之句人多誦之王朴為樞密止以此一聯書於文
申炳知舉遂推為第三人人嘲云主司只選一聯詩(見玉)
(壺清話)
五
歐陽文忠公年十七隨州取解以落官韻不收天聖已
後文章多尚四六是時隨州試左氏失之誣論文忠論
之條列左氏之誣甚悉内有石言於晉神降于莘外蛇
闘而内蛇傷新鬼大而故鬼小雖被黜落而奇傑之句
大傳於時今集中無此論頃見連庠誦之耳(見東軒筆錄)
六
龐淳之初為舉人時趙文定作試官見其惟幾成天務
賦云當羣形未屯已為造物之權大象賦形遂握上民
之柄曰此必為宰相及為黃州司理夏英公見之亦以
公輔稱焉後果為首輔
七
自唐以來試進士詩號省題近年能詩者亦時有佳句
蜀人楊諤宣室受釐落句云願前明主席一問洛陽人
滕甫西旅來王云寒日邊聲斷春風塞草長博文漢都
護歸奉萬年觴諤有詩名題驪山云行人問宫殿耕者
得珠璣最為警策
文城縣名
江西洪郎中亶娶文城縣君李尚書公擇姊也治春秋
博學能文所作詩甚多公擇挽詩云久歴金門貴未酬
黃閣知如聞天禄客抱恨作銘詩不減前人
傳詩訛謬
唐人詩流傳訛謬有一詩傳為兩人者如漠漠水田飛
白鷺隂隂夏木囀黃鸝既曰王維又曰李嘉祐以全篇
考之摩詰詩也又楚鄉寒食梅花時野渡臨風駐采旗
草色連天人去住水紋如轂燕差池既見杜牧之集中
又見劉夢得外集作八句其末云朱轓尚憶羣飛雉青
綬初聯左顧龜非是湓城白司馬水曹何事與新詩考
其全篇夢得詩也然前四句絶類牧之
吏人詩
衛縣舊市易務壁間題字數行乃舊吏人詩也云罷樹
猿辭檻歸耕馬脫銜傭錢貧易舍官事老難擔亦意之
可取者(見李希聲詩話)
老兒詩
唐路德延有孩兒詩五十韻盛傳于世近代洛中致仕
侍郎張公師錫追次其韻和成老兒詩亦五十韻今錄
之曰鬢髮盡皤然眉分白雪鮮週遮延客話傴僂抱孫
憐無病常供粥非寒亦衣綿負暄衾擁背借力杖齊肩
貎比三峰客年過四皓仙喚方離枕上扶始到門前每
愛烹山茗常嫌飣石蓮耳聾如塞纊眼暗似籠烟宴坐
羸憑几乘時困掣鞭頭搖如旋轉唇動若抽牽骨冷愁
離火牙疼怯潄泉形骸將就木囊槖尚貪錢膠睫乾眵
綴粘髭冷涕懸披裘腰嬾繫濯手䄂慵揎擡舉衣頻曳
扶持藥屢煎坐多茵易破行少履難穿喜婢裁裙布嗔
妻買粉鈿房教深下幕床遣厚鋪氊琴聽憐三樂圖張
笑七賢看經嫌字小敲磬喜聲圓食罷羹沾杖杯餘酒
𢃄涎樂來須遣罷醫到久相延裹帽縱横束梳頭取次
纏長吁思往事久感聽哀弦氣注腰還重風牽口更偏
墓松先遣種碑石預教鐫客到惟求藥僧來或問禪焙
茶懸竈壁曝艾曬簷椽怒僕輕挣眼嗔童謾握拳心驚
嫌蹴鞠脚軟怕鞦韆局縮同寒狖摧豗似飽鳶觀瞻多
目眩舉動屢頭旋女嫁取紅燭男婚乞綵箋已聞頒杖
几寧更佩韋絃賓客身非與兒孫事已傳養和屏作伴
如意拂相連久棄登山屐惟存負郭田呻吟朝不樂展
轉夜無眠呼稚臨床畔看書就枕邊冷疑懷貯水虚訝
耳聞蟬束帛非無分安車信有緣伏生甘坐末絳老讓
行先拘急將風夜昏沉欲雨天雞皮塵旋潰馬齒食頻
填每憶居郎署常思釣渭川喜逄迎佛會羞赴𢃄花筵
徑狹容移檻階危索減塼好生焚鳥網惡殺拆魚船既
感桑榆日常嗟蒲柳年長思當弱冠悔不賸狂顛
吕公贈李公詩
李方公吕端公同踐文館後各登台輔吕公贈李公詩
曰憶昔僦居明德坊官資俱是校書郎青衫共直昭文
館白首同登政事堂佐國廟謨君已展避賢榮路我猶
妨主恩至重何時報老眼相看淚兩行
草陳恭公麻
陳恭公拜集賢殿大學士賈文元公昌朝當國張方平
草麻有萬事不理賴胡廣之能言四夷未平藉陳平之
達識賈公深惡之
評詩
沈括存中吕惠卿吉甫王存正仲李常公擇治平中日
在館中談詩存中曰韓退之詩乃押韻之文耳雖健美
富贍而終不近古吉甫曰詩正當如是我謂有詩人以
來未有如退之也正仲是存中公擇是吉甫四人者交
相詰難久而不决公擇忽正色而謂正仲曰君子羣而
不黨君何黨存中也正仲勃然曰我所見如是耳顧豈
黨即以我偶同存中遂謂之黨然則君非吉甫之黨乎
一坐更大笑余每評詩亦多與存中合頃年常與王荆
公評詩余謂凡為詩當使挹之而源不窮咀之而味愈
長至如歐陽永叔之詩才力敏邁句亦健美但恨其少
餘味耳荆公曰不然如行人仰頭飛鳥驚之句亦可謂
有味矣然余至今思之不見此句之佳亦竟莫曉荆公
之意信乎所言之殊不可強同也
鸛雀樓
河中府鸛雀樓三層前瞻中條下瞰大河唐人留詩者
甚多惟李益王之渙暢當三篇能狀其景李益曰鸛雀
樓西百尺牆江湖雲樹共茫茫漢家簫鼓隨流水魏國
山河半夕陽事去千年猶恨速愁來一日即為長風烟
併在思鄉處遠目非春亦自傷王之渙詩曰白日依山
盡黃河入海流欲窮千里目更上一層樓暢當詩曰迥
臨飛鳥上高出世塵間天勢圍平野河流入斷山
改王公詩
工部侍郎王公召試學士院王荆公為考官於簾下見
其試畢就壁間題字荆公使人錄之乃一詩也詩云古
木隂森白玉堂長年來此試文章日斜奏罷長楊賦閒
拂塵埃看畫牆荆公改奏罷長楊賦作奏賦長楊罷元
豐末荆公在金陵好事求書猶多寫此詩
事實類苑卷三十九
