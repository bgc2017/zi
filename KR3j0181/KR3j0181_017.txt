事實類苑卷十七宋江少虞撰
忠言讜論
薛師正
吕晦叔與薛師正並命樞府師正事晦叔甚恭久之晦
叔亦稍親之議事頗相佐佑閣門副使韓存實將陜西
兵討戎瀘蠻拔數柵斬首數百級上欲優進官秩以勸
立功者師正曰戎瀘本無事今優賞存實後有立功大
於此者何以加之晦叔曰師正言是也乃除四方館使
(澠水燕談)
錢若水
李繼隆與轉運使盧之翰有隙欲陷之罪乃檄轉運司
期八月出塞令辦芻粟轉運司調發方集繼隆復為檄
言據陰陽人狀國家八月不利出師當取十月轉運司
遂散芻粟既而復為檄云得保塞人偵候狀言賊已入
塞當以時進軍芻粟即日取辦是時民輸輓者適散蒼
卒不可復集繼隆遂奏轉運乏軍食太宗大怒立召中
使一人付三函令乘驛騎取轉運使盧之翰竇玼及某
人首丞相吕端樞密使柴禹錫皆不敢言惟樞密副使
錢若水爭之請先推騐有狀然後行法上大怒拂衣趨入
禁中二府皆退若水獨留廷中不去上既食久之使人
偵伺廷中有何人報云有瘦而長者尚立焉上出詰之
曰爾以同州推官再期為樞密副使朕所以擢任爾乃
不才如是耶尚留此安俟對曰陛下不知臣無狀使得
待罪二府臣當竭其愚慮不避死亡補益陛下以報厚
恩李繼隆外戚貴重莫比今陛下據其一幅奏書誅三
轉運使雖有罪天下何由知之鞫騐事狀明白加誅亦
未晚焉獻可替否死以守之臣之常分臣未獲死固不
敢退上意解乃召吕端等奏請如若水議先令責狀許
之三人皆黜為行軍副使既而虜欲入塞事皆虛誕繼
隆坐罷招討知秦州(涑水紀聞)
王文正
祥符中天下大蝗近臣得死蝗於野以獻宰相將率百
官稱賀王魏公獨言不可數日方朝飛蝗蔽天真宗歎
曰使百官賀而蝗遽至豈不為天下笑耶
二
真宗朝宦者劉承珪以忠謹事上病且死求為節度使
上將授之王魏公旦堅執不可曰後有求為樞密使者
何以拒之至今宦者官不過留後(澠水燕談)
賈黃中
賈黃中乃造華夷圖丞相晚四世孫七歲舉童子關頭
及第李文質昉以詩贈之云七歲成童古所難賈家門
戶有衣冠七人科第排頭上五卷經書誦舌端見榜不
知名字貴登筵求試管絃歡從兹穩上青霄去萬里誰
能測羽翰後興國中參大政性極清畏嘗知金陵一日
按行府寺覩一隙舍扄鑰甚嚴公怪之因發鑰得寶數
十櫃乃(闕)國(闕)所遺之物(闕)隸於籍數不可計
公亟集僚吏啟其封悉集之表上上歎曰貪黷者籍庫
之物尚冒禁侵盜况亡國之遺物乎賜錢三百萬以旌
其潔事母孝不(闕)年五十六先母而逝太宗䘏其家
既葬其母入謝上面撫之勿以諸孫及私門之窘自撓
朕當記之(玉壺清話)
趙閱道
趙閱道為人清潔好養生知成都獨與一道人及大龜
偕行後知成都並二(闕)和中范景仁為諫官趙
閱道為御史以論陳恭事有隙熙寧中介甫執政恨景
仁(闕)許之於上且曰陛下問趙抃即知其為人他日
上以問閱道曰忠臣上曰卿何以知其忠對曰嘉祐初
仁宗違豫鎮首請立皇嗣以安社稷豈非忠乎既退介
甫謂閱道曰公不與景仁有隙乎閱道曰不敢以私害
公(涑水紀聞)
吕晦叔
馮當世孫和甫吕晦叔薛師正同在樞府三人屢於上
前爭論晦叔獨默不言既而上固問之晦叔方為開析
可否語簡而當帝納之三人亦莫能為也出則未嘗語
人皆譏晦叔循默不副衆望晦叔亦不辨也而同僚或
辨之
王平甫
王安國字平甫介甫弟也嘗非其兄所為為西京國子
監教授溺於聲色介甫在相位以書戒之曰宜放鄭聲
安國復書曰安國亦願兄遠佞人官滿至京師上問以
其兄秉政物論如何對曰但恨聚歛大急知人不明耳
上默然不悅由是别無恩命久之乃得館職安國嘗力
諫其兄以天下恟恟不樂新法皆歸咎於兄恐為家禍介
甫不聽安國哭於影堂曰吾家滅門矣又嘗責曾布以
悞惑丞相更變法令布曰足下人之子弟朝廷變法何
預足下事安國勃然怒曰丞相吾兄也丞相之父即吾
父也丞相由汝之故殺身破家戮及先人發掘丘隴豈
得不預我事耶(並涑水紀聞)
張杲卿
張杲卿為御史中丞日因登對言及家世及履歴本末
仁廟曰卿亦出自孤寒杲卿曰臣本書生陛下擢任御
史中丞三子皆服冠裳亦有先臣之田廬家事有託自
謂非孤寒陛下可謂孤寒矣仁廟徐曰亦有說乎曰陛
下春秋高奉宗廟社稷之重主鬯尚虚位天下之心未
有所繫是陛下孤寒也仁廟改容頗嘉其意後遂參柄
用(倦游雜錄)
王著
太宗朝有王著者學右軍書深得其法侍書翰林帝聽
政之餘留心筆札數遣内侍持書示著每以為未善太
宗益刻意臨學而著對如初或詳問其意著曰書固佳
矣若遽稱善恐帝不復用意其後帝筆法精絶超越前
古以為由著之規益也(涑水燕談)
田諫議
太宗嘗謂侍臣曰朕欲以皇王之道御圖媿無稽古深
學舊有覽但記分明事類繁碎難檢今諫臣以治亂興
亡急要寫置一屏欲常在目田錫奏曰皇王之道微妙
曠闊今取軍國要機二事以行之師平太原逮兹二載
未賞軍功願因郊籍議功酬之乞罷交州戍兵免驅生
民為瘴嶺之鬼此二者雖不繫皇王之治陛下宜念之
上嘉納錫真得鯁直之體而此事尤難為奏趙普當國
錫謁於中書曰公以元勲當國宜事損儉今羣臣書奏
盡必先經中書非尊王之體也諫官章疏令閣門填狀
大弱臺憲之風尤為不可也普引咎正容厚謝皆罷之
錫將卒自草遺表猶勸上以慈儉納諫為意絶無私請
上厚䘏之(玉壺清話)
二
田錫字表聖嘉州人太宗時上言軍國要機者一朝廷
大體者四太宗嘗言錫有文行敢言真宗即位屢召對
言事嘗請抄略御覽三百六十卷日覽一卷又採經史
要言為御屏風十卷以便觀覽及卒真宗謂劉沆曰田
錫直臣也何天奪之速朝廷每有少缺失方在思慮錫
之章奏已至矣特贈工部侍郎以其子將作監主簿遠
慶餘慶並為大理評事給奉終喪仍布告天下以示激
勸故事諫議大夫卒無贈典(范蜀公蒙求)
王安簡
王安簡公奏河北朝廷根本而推州河北咽喉先朝用
才如何承炬護邊累年官止諸司使令刺史李允則幾
二十年亦不過引進使今用人太輕而賞典太厚非制
虜之術公為御史中丞嘗留百官班以廷爭張堯佐事
仁皇急遣使為止之罷堯佐官景靈二使(東齋記事)
程文簡
程琳知開封府决事如神是年冬司天上明年正旦日蝕
既此所謂三陽之始人君所忌請移閏月以避之上亦
以為然琳曰日者衆陽之長君上之象今有所蝕盖由
乾剛之道忽有所虧而致惟修德正可以免之上曰卿
言極是朕亦思之不如自責何以答天變上畏天之威
不為日者所惑如此(本朝名臣傳)
韓魏公
蔡挺在樞密院日有廢馬監之議朝廷遂遣蔡確出將
度利害確以可廢聞上以謂所得(闕)利給官吏與兵
卒猶不足則國家所費亦大不如廢之便公聞之曰馬
監之為國利豈少哉不惟馬之蕃息足以備緩急之用
又足以振四夷之聲勢(魏王别錄)
李南陽
太宗將親攻范陽李南陽至參大政以二策抗疏為奏
願陛下選將帥中威勇有謀敦龐多福克荷功臣名者
授宸算付銳兵俾往征大駕不出京轂恭守宗祧
慰撫黔庶示敵人以閒暇策之上也大名河朔之咽喉
或暫駐蹕揚天威以壯軍聲策之中也若邊霜朔刃朝
塵夕埃翻龍鳳於旂常擁貔貅於鑾輅勞侵黼扆土失
耕農非愚臣所知也疏既入繼以疾求退士論嘉之至
道二年重陽皇太子諸王宴瓊林苑教坊以夫子為戲
者賓客李至言於東朝曰唐太和中樂府以此為戲文
宗遽令止之笞伶人以懲其不敬魯公以儒為戲尚不
可况敢及先聖乎東朝驚歎白於上而禁止此戲遂絶
(楊文公談苑)
唐質肅
嘉祐中仁宗自内閣降密勅近以女謁縱横無由禁止
今後一應内降批出事主司未得擅行次日執奏定可
否始數日左承天門一寬衣老兵持竹弊器上以敗荷
覆之門吏搜之乃金巨笄一枚上綴巨蚌珠燦然不知
其數禁門舊例盡依外門例凡有搜攔更不申覆即送
所司時開封方鞫劾次一小璫馳騎急傳旨令放其物
仰進呈府尹魏公瓘不用執法奏遂放之唐質肅公介
方在諫垣疏曰陛下臨御以來所降勅旨未有若執奏
内批之勅為治世之大公也臣聞禁門近日有搜攔之
獄傳旨令放主司殊不顧執奏之法乞再收犯者劾之
使正其典疏入不報公又疏曰臣聞王者一語朝出四
海夕聞今執奏之勅既為無用乞下詔收之免惑天下
既而又不報公不免又疏曰臣聞開封乃天下百執事
之首也司魏瓘為尹丞君父詔旨輙不遵守望端門無
咫尺之地尚輙敢爾况九州之遠乎欲乞重貶魏某以
咎不遵君命之惡臣以言職不能蚤悟清衷亦乞罷黜
魏由此降越州時有感事詩曰鐵冠持白簡藩棘聚青
蠅謝上表略云狂風動地孤蓬所以易飄衆斧登山直
木終須先伐才者愛之(湘山野錄)
二
張堯佐以進士擢第累官至屯田員外郎知開州會其
姪女有寵於仁宗册為修媛堯佐遂驟遷擢一日中除宣
徽節度景靈羣牧四使是時御史唐介上疏引天寶楊
國忠為戒不報又與諫官包拯吳奎等七人論列殿上
既而御史中丞留百官班欲以廷諍卒奪堯佐宣徽景
靈兩使特加介一品服以旌敢言未幾堯佐復除宣徽
使知河陽唐謂同列曰是欲與宣徽而假河陽為名耳
我曹豈可終已耶同列依違不前唐遂獨爭之不能奪
仁宗曰差除自是中書介遂極言宰相文彦博以燈籠
錦媚貴妃而致位宰相今又以宣徽使結堯佐請逐彦
博而相富弼又言諫官觀望挾奸而言涉宫掖語甚切
直仁宗怒趨召兩府以疏示之介猶諍不已樞密副使
梁適叱介下殿介諍愈切仁宗大怒玉音甚厲衆恐禍
出不測是時蔡襄修起居注立殿陛即進曰介誠狂直
然納諫容言人主之美德必望全貸遂貶春州别駕翌
日御史中丞王舉正救解之改為英州别駕始上怒未
已兩府竊議曰必重貶介則彦博不安彦博去則吾屬
遞遷矣既而果如其料當是時梅堯臣作竄詩曰皇祐
辛夘冬十月十九日御史唐子方危言初造膝曰朝有
巨奸臣介所憤疾願條一二事臣職敢妄率巨奸宰相
博邪行世莫匹曩時守成都委曲媚貴暱銀璫插左貂
窮臘使馳驛邦媛將誇侈中齎金十鎰為我寄使君竒
紋織纖密遂傾西蜀巧日夜急鞭抉紅經緯金縷排科
鬭八七比比雙蓮花篝燈戴心出幾日成一端持行如
鬼疾明年觀上元被服穏稱質璨然驚上目遽爾有薄
詰既聞所從來佞對似未失且云奉至尊於妾豈能必
遂回天子顔百事容丐乞臣今得初陳狡猾彼非一偷
威與賣利班次推甲乙是唯隂猾雄仁斷宜勇黜必欲致
太平在列無如弼弼亦昧平生况臣不阿屈臣言天下
公奚以身自䘏君旁有側目喑啞橫詆叱指言為罔上
廢汝還蓬蓽是時白此心尚不避刀鑕雖命禦魑魅甘
且同飴蜜既如勿可懼復以強詞窒帝聲亦大厲論奏
不容畢介也容甚閒猛士膽為慄立貶嶺外春速欲為
異物内外臣恟恟陛下何未悉即敢救者誰襄執左史
筆謂此儻不容盛美有所咈平明中執法懷疏又堅述
介言或以狂百豈無一實恐傷四海和幸勿若倉卒亟
許遷英山衢路有嗟咄翌日宣白麻稱快口盈溢阿附
連諫官去若懷絮虱其間因獲利竊笑等蚌鷸英州五
千里瘦馬行䭿䭿毒蛇噴曉霧晝與嵐氣没妻孥不同
途風波過蛟窟存亡未可知旅館愁傷骨饑僕時後先
隨猿拾像栗越林多蔽天黃柑雜丹橘萬室通釀酤撫
遠無禁律醉去不須錢醒來弄鳴瑟山水仍竒怪已可
消愁鬱莫作楚大夫懷沙自沈汨西漢梅子真出為吳
市卒市卒且不慚况兹别乘秩始堯臣作此詩不敢示
人及歐陽文忠公為編其集時有嫌避又削去此詩是
以人知者少故今盡錄焉(出東軒筆錄)
事實類苑卷十七
