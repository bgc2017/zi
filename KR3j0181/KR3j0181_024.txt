事實類苑卷二十四宋江少虞撰
衣冠盛事
呂文靖
慶歷二年十二月詔拜呂文靖公司空平章軍國重事
元祐三年四月正獻公又以司空平章軍國事父子相繼
以三公平章軍國古所未有也(澠水燕談)
竇尚書
晉公言竇儀尚書本燕人為性嚴重家法整肅尚書嘗
與客坐即二侍郎三起居四參政五補闕皆侍立焉(晉公)
(談錄)
王相國
先公嘗言同人相國王公溥二十六歲状元及第後六
年拜相時年三十二又四年加守司空時年三十六一
品罷相守太子太傅時年四十二歸班在具慶下每先
太傅見客公以前宰相兢兢侍側略無惰容客不能安
席引去者甚衆當時縉紳之士無不以為美談云在相
府時恩門少保田在公以機務少暇每遇沐浴方得使
謁田門人之敬於少保嘗有詩寄相國云一戰文場拔
趙旗便調金鼎佐無為白麻驟濟恩何極黃髮無聞喜
可知䟦勅案前人到少築沙堤上馬歸遲立班始得遙
相見親洽争如未遇時(春明退朝錄)
陳諫議
諫議大夫陳省華三子皆登進士第而伯仲為天下第
一晚年與燕國夫人馮氏俱康寧長子堯叟知樞密院
事二子堯佐直史館少子堯咨知制誥每對客三子列
侍客不能安求去省華曰學生輩耳立侍常也士大夫
以陳氏為榮
張文孝
張文孝公觀以真宗幸亳歲狀元及第仕至樞密副使
而其父尚無恙父召歸業周易學究及第選滯調三十
餘年年六十餘始轉京秩以主客員外郎致仕見其子
入踐樞密府受太師卿夀九十餘卒未逾年張公亦捐
舘故諡文孝乃知張公貴達皆其父慶福之所致也(澠水)
(燕談)
宋太師
宋偓後唐明宗之外孫漢太祖之駙馬歴累鎮節度檢
校太師同中書門下平章事有女十五人開寶皇后最
居長韓樞密崇訓寇莱公王武恭公皆其壻也多享國
封(春明退朝錄)
王文正
王文正公旦釋褐知臨江縣時獄有合死囚公一夜不
寐思以計活之方五鼓空中人喝直更速起相公將出
廳来斯須開堂門升廳急呼死囚出問公之父中令晉
公祐嘗曰此兒異日必為三公因手植三槐於庭以待
之有作詩紀其事者甚多晉國知制誥二十餘年最號
淹滯文正知制誥與父相去不數年入西掖牆壁間其
父翰墨手澤猶在坐卧不易處長城錢公若水風鑑最
高與公同直史舘謂人曰王子明既貴且夀吾進用雖
在其先皆所不及也果長城公纔四十卒(湘山野錄)
國朝歴三公三師者
國朝歴三公三師者三太祖即位天雄節度符魏王彦
卿王守太尉太師定難節度西平王李中令彝興相守
太傅太尉荆南節度南平王高中令保融自守太保為
太傅
國朝宰相為僕射
國朝宰相為僕射魏公仁浦趙令薛文惠沈恭惠宋惠
安李文正呂文穆呂正惠李文靖張司空王文正向文
簡王冀公寇莱公呂許公王沂公賈魏公陳恭公韓魏
公文潞公富鄭公曾魯公二十二人樞相為僕射陳文
忠曹襄悼張榮僖王康靖四人樞密使為僕射石元懿
一人
李相四美
先公嘗言致政之明年正月十五夜上御乾元門樓觀
燈先公預焉初夕樂作酒三行上起凭欄四顧見燈燭
士庶之盛詔移先公近御座别賜一榻在丞相上上自
取御樽斟酒親賜菓餌因問先公晉漢朝舊事久之聖
意甚歡謂左右曰帝都人物騈闐閭里道途非復昔時
之隘陋也方之晉漢則繁富百倍矣惟此李卿宿舊尚
可紀耳上又目視先公語侍臣曰李卿可謂善人君子
矣侍朕十年兩在相位未嘗有傷人害物之事餘可知
也先公但俯伏拜謝至中夜方退先公歸舍謂諸子曰
吾策名仕版僅五十年内省生平所為雖不能見竒功
異勲以耀簡册然不蔽人之善不忘人之德度德守分
不愧屋漏今聖君奬拔兩王相伍又保全老朽令退其
身顧盼恩意甚厚于往者又對羣臣言目之為善人君
子惟四者有一足為幸吾何人哉而享是四美昔仲尼
有言曰善人吾不得而見之矣又謂子貢曰女為君子
儒今上金口崇奬訓諭曲加於老朽吾何以稱之知己
尚思殺身以報况辱斯言哉爾曹勉勵忠孝之節思聖
君之所言念吾身之所行則庶幾無忝爾祖矣(已上並春明退)
(朝錄)
同甲會
文潞公保洛日年七十八同時有中散大夫程珦朝議
大夫司馬旦司封郎中致仕席汝言皆年七十八嘗為
同甲會各賦詩一首潞公詩曰四人三百十二歲况是
同生丙午年招得梁園為賦客合成商嶺採芝仙清談
亹亹風盈席素髮飄飄雪滿肩此會從容誠未有洛中
應作畫圖傳(筆談)
三學士兩閒人
少師趙公概字叔平為人寬厚長者留滯内相十餘年
晚始參政治平中退老睢陽而歐陽文忠公亦退居東
潁吕正獻公以翰林學士出守潁一日文忠公同叔平
訪之吕公喜二公之来特為展宴文忠乃自為口號一
聯云金馬玉堂三學士清風明月兩閒人謂公與文忠
也(倦遊錄倂青箱襍紀)
未五十登庸
國朝宰相趙令盧相文潞公四十三登庸寇莱公四十
四王沂公四十五賈魏公四十八
未四十入兩府
樞密副使趙令三十九寇莱公三十一晏元獻公三十
五韓魏公三十六參知政事蘇侍郎易簡三十六王沂
公三十九
少年掌詞翰
知制誥蘇侍郎二十六王沂公二十七盧相楊文公晏
元獻公宣獻公今宣徽使王拱辰皆二十八夏文莊公
三十學士蘇侍郎二十八晏元獻公宣徽王公皆三十
宣獻公三十五王沂公李邯鄲三十六楊文公錢子飛
皆三十三盧相今參政王禹玉皆三十八
父子掌誥
父子掌誥自國初至熙寧元年凡九家李文正昌武王
兵部文正王惠獻安簡晁文元文莊錢希白修懿梁翰
林莊肅吕文靖仲裕宋宣獻敏求蘇儀甫子容
宰相三入
宰相三入者趙中令太祖朝初相太宗朝兩入吕文穆
太宗朝再相真宗朝一入吕許公張鄧公在仁宗朝皆
三入
學士三入
學士三入李文正劉中山子修中山三入玉堂集云三
入翰林皆待詔
學士四入
宋景文范景仁四入
學士五入
李邯鄲五入而一不拜
侍中不珥貂
丁晉公馮魏公位三公侍中而未嘗冠貂蟬
為相而冠貂
杜祁公相府百日當慶歷四年郊祀貂冠公衮又升輅
奉册改諡諸后(並春明退朝錄)
為相具慶
國朝宰相最少者惟王溥罷相時父母皆在以為榮
宰相丁憂
富丞相弼入中書時年五十二太夫人在堂康強後三
年太夫人薨有司議贈䘏之典云無見任宰相丁憂例
是歲三月十七日春宴有司已具前一夕有旨富某母
喪在殯特罷宴此事亦前世未有
宰相侍立
宰相王溥父祚少為太原掾属累宿州防禦使既老溥
勸其退居洛陽居常怏怏及漙為相客或候祚溥常朝
服侍立客不安席求去祚曰學士勞賢者起避耶
同時學士繼登二府
嘉祐八年上元夜賜中書樞密院御筵于相國寺羅漢
院國朝之制歲時賜宴多矣自兩制以上皆與惟上元
一夜祗賜中書樞密院雖前兩府見任使相皆不得與
是歲昭文韓相集賢曾公樞密張公皆在假不赴惟余與
西廳趙侍郎槩樞密胡諫議宿吳諫議奎四人在席酒
半相顧四人者皆同時翰林學士相繼登二府前此未
有也因相道玉堂舊事為笑樂遂皆引滿劇飲亦一時
之盛事也(並廬陵居士集)
世代尚主
王承衍尚秦國賢肅大長公主至曾孫師約又尚惠和
大長公主子植又選尚惠(闕)公主昔東漢竇氏一門三
公主於時親戚功臣莫與為比唐薛敬與其子鏽相繼
尚睿宗明皇女獨稱盛于唐氏而尚三公主又父子相
繼惟王氏一門(澠水燕談)
不墜閥閱
李宗諤之子昉卒年四十九真宗甚悼之謂宰相曰國
朝將相家能以身自立不墜門閥者惟昉與曹彬耳又
嘗謂曰聞卿至孝宗族頗多長幼雍穆朕嗣守二聖其
業亦如卿輩之保守門戶也(范蜀公蒙求)
子弟五人同日登科
慶歷五年仁宗臨軒賜進士第(闕)刑詳議官祝諫侍庭
中男唐中甲科次男虞弟詔一壻忘其姓名皆擢第季
弟許得皆同出身每唱一名則稱謝是日諫五拜殿下
仁宗以問近臣對以皆子弟也仁宗嘉賞之(澠水燕談)
父子狀元及第
祥符二年真宗東封岱山六月放梁固以下進士三十
一人及第四年祀后土于汾陽十一月放張師德以下
三十一人及第固雍熙二年状元梁灝之子師德建隆
二年状元去華之子兩家父子状元當時士大夫榮之
甘棠魏野處士聞而以詩賀之曰封禪汾陽連歲榜状
元俱是状元兒
洛陽耆英會
富鄭公熙寧四年以司徒歸洛陽時年六十八是時司
馬端明不拜樞密副使求判西臺時年五十三二公安
閒冲默不交世務後十一年當元豐五年文潞公留守
西都慕唐白樂天九老會於是悉聚洛中士大夫賢而
以老自逸者於鄭公第置酒相樂凡十二人既又命鄭
奐圖形妙覺僧舍各賦一詩時人目之曰洛陽耆英會
而司馬公為之序其相聚也因洛中舊俗序齒不尚官
時鄭公年七十九潞公與司封郎中席汝言皆七十七
朝議大夫王尚恭七十六太常卿趙丙秘書監劉幾衛
州防禦使馮行已皆七十五天章閣待制楚建中七十
三朝議大夫王慎言七十二大中大夫張問龍圖閣直
學士張燾七十司馬公六十四故潞公詩云當筵尚齒
尤多幸十二人中第一人鄭公贈潞公詩云顧我齡年
須第一在公勲德自無雙潞公再答曰惟公福夀并勲
德合是人間第一流是時宣徽使王拱辰年七十一留
守大名貽書二人願預其數凡十三人也
登第踐歴相繼
王文正公曾李文定公廸咸平景德間相繼狀元及第
其後更踐政府及罷相鎮青又為交承故文正送文定
移鎮兖海詩有錦標得雋曾相繼金鼎調元亦踐更之
句又云并土兒童君再見會稽章紱我偏榮蓋文定再
鎮兖而青社文正鄉里(澠水燕談)
入參父在
參知政事父見其進拜者盧朱崖(闕)正肅與尚書張公
安道樞府陳堯叟張文孝吳文肅由登用而朝廷多峻
加其恩命(春明退朝錄)
科第爵位皆同
范質初舉進士時和凝知貢舉凝常以宰輔自期登第
之日名第十三人及覽質文尤加嘆賞即以第十三名
處之場屋間謂傳衣鉢若禪宗之相付授也後質果繼
凝相位亦以太子太傅封魯國公縉紳以為美談質自
從事未嘗釋卷人或哂之質曰昔常有異人與吾言他
日必當大任苟如其言無學術何以處之(澠水燕談)
美事三者并集
和峴字晦仁父凝晉宰相太子太傅魯國公峴生之年
會凝入翰林加金紫知科貢舉凝喜曰我平生美事三
者并集此子足繼我矣且名之曰三美(范蜀公蒙求)
禮闈之盛
嘉祐二年余與端明韓子華翰長王禹玉侍講范景仁
龍圖梅公儀同知禮部貢舉辟梅聖俞為小試官凡鎻
院五十日六人者相與唱和為古律歌詩一百七十餘
篇集為三卷禹玉與余為校理時武成王廟所解進士
也至此新入翰林與予同院又同知貢舉故禹玉贈余
云十五年前出門下最榮今日預東堂余答云昔時叨
入武成宫曾看揮毫氣吐虹夢寐閒思十年事笑談今
日一樽同喜君新賜黃金帶顧我宜為白髮翁天聖中
余舉進士國學兩省皆忝第一人薦名其後景仁相繼
亦然故景仁贈余云淡墨題名第一人孤生何幸繼前
塵聖俞自天聖中與余為詩交余嘗贈云猶喜共量天
下士亦勝東野亦勝韓而子華筆力豪贍公儀文思温
雅而敏捷皆勁敵也前此有南省試官者多窘束條制
不少放懷余六人者懽然相得羣居終日長篇險韻衆
製交作筆吏疲於寫錄僮使奔走往来間以滑稽嘲謔
多加於風刺更相酬酢往往哄堂絶倒自謂一時盛事
前此未之有也
榜首三人皆登兩府
自太宗崇興儒學驟擢高科至輔弼者多矣盖太平興
國二年至天聖八年二十三榜由吕文穆公蒙正而下
大用者二十七人而三人并登兩府惟天聖五年一榜
而已是歲王文安公堯臣第一外昭文相公韓僕射琦
西廳參政趙侍郎槩第二第三人余忝與公同府每見
語科場盛事自景祐元年以後至今治平三年三十餘
年十二榜五人以上未有一人登兩府者亦可怪也
一榜之盛
咸平五年陳恕知貢舉選士最精所解七十二人王沂
公曾為第一御試又選其半而及第者三十八人沂公
又為第一故京師為語曰南省解一百依除殿前放五
十省陌也是歲取人雖少得士最多宰相三人乃沂公
與王公隨章公得象參知政事一人韓公億侍讀學士
一人李仲容御史中丞一人王臻知制誥一人陳知微
而汪白青楊楷二人雖不達而皆以文學知名當世(歸田錄)
閥閱之盛
慶歷中一日丞相將出中書俟午漏未上因從容聚廳
閒話評及本朝文武之家箕裘嗣續閥閱之盛諸公屈
指若文臣惟韓大參億之家武臣惟夏宣徽守贇之家
堂吏馳白韓夏二宅以為美談(湘山野錄)
賜錢贖第
李謙溥太祖朝名將也在汾晉二十餘年大小百餘戰
未嘗小衂每廵邊老少拜望呼以為父晚治第於道德
坊中為小圃植花木竹石頗與朝士游久之以從弟謙
昇女適王子陳王貧無資用遂以所居之第質於宋延
偓後子允正為通事舍人侍太宗問曰爾父邊陲三十
年止餘一第忍属他姓耶允正具對所以太宗即遣中
使出内府錢付延偓購還之王禹偁作記美其事名二
亭曰克家肯構宰相畢士安而下及諸名公賦詩紀述
自成一編(澠水燕談)
玉堂之盛
國朝自建隆初至天聖四年入院凡四十七人大拜者
十人李昉盧多遜吕蒙正李沆畢士安王旦王欽若李
廸王曾錢惟演樞密使二人王欽若錢惟演參政十五
人李昉盧多遜李穆賈黃中吕蒙正李至蘇易簡李沆
張洎王旦王欽若趙安仁陳彭年王曾李廸樞密副使
六人錢若水宋湜(闕)王旦晏殊承旨六人陶
穀李昉宋白晁迥蘇易簡李維三入院一人李昉再入
院七人竇儀李穆宋白錢惟演楊億劉昺李維父子入
院一家昌武父子兄弟入院三家二竇二李二錢
弟拜相兄草麻
錢希白(闕)為從父兄也天(闕)三年十二月子參軍衡
之命時希白當制也稱弟拜相兄草麻自古未有惟座
主拜相門生草麻前代有之矣
賜宴觀御書
淳化元年八月一日李聖召右僕射李昉吏部尚書宋
(闕)左散騎常侍徐鉉及翰林學士諸曹侍郎給事諫議
舍人等詣闕觀御書圖畫帝知之即(闕)内品(闕)就賜御
筵出書令縱觀盡醉而罷二日又召御史中丞王化基
及三舘學士縱觀賜宴如前
御書扇賜舘閣學士
太宗每當暑月御書團扇賜舘閣學士(並蓬山誌)
事實類苑卷二十四
