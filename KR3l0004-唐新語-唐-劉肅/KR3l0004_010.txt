唐新語卷十唐劉肅撰
釐革
武德九年十一月太宗始躬親政事詔曰有隋御宇政
刻刑煩上懷猜阻下無和暢致使朋友遊好慶弔不
通卿士聯官請問斯絶自今以後宜革前弊庶上下
交泰品物咸通布告天下使知朕意由是風一變澆
漓頓革矣
故事江南天子則白帢帽公卿則巾褐裙襦北朝雜以
外國之製北齊有長帽短靴合袴襖子朱紫玄黃各
隨其好天子多服緋袍隋代帝王貴臣多服黃紋綾
袍烏紗帽九環帶烏皮六合靴百官常服同於走庶
皆著黃袍及衫出入殿省後烏紗帽漸廢貴賤通用
折上巾以代冠用靴以代履折上巾戎服也靴胡履
也咸便於軍旅昔袁紹與魏武帝戰於官渡軍敗複
巾渡河逓相倣傚因以成俗初用全幅皂向後幞髮
謂之幞頭周武帝纔為四脚武德以来始加巾子至
貞觀八年太宗初服翼善冠賜貴臣進德冠因謂侍
臣曰幞頭起自周武帝蓋取便於軍容今四海無虞
當息武事此冠頗采古法兼𩔖幞頭乃宜常服可取
服袴褶通用此冠亦尋廢矣
太史令傅奕博綜羣言尤精莊老以齊死生混榮辱為
事排釋氏嫉之如讎嘗至河東遇彌勒塔士女輻輳
禮拜奕長揖之曰汝往代之聖人我當今之達士奕
上疏請去釋教其詞曰佛在西域言妖路遠漢譯
胡書恣其假託故不忠不孝削髮而揖君親游手
游食易服以逃租税凡百黎庶不察根源乃追既
往之罪虚覬將来之福布施一錢希萬倍之報持
齋一日期百日之糧又上論十二首高祖將從之
會𫝊位而止
舊制京城内金吾曉暝𫝊呼以戒行者馬周獻封章
始置街鼓俗號鼕鼕公私便焉有道人裴翛然雅
有篇詠善畫好酒常戲為渭川歌詞曰遮莫鼕鼕動
須傾湛湛杯金吾儻借問報道玉山頽甚為時人所
賞
姜晦為吏部侍郎性聰悟識理體舊制吏曹舍宇悉布
棘以防令史與𨕖人交通及晦領選事盡除之大開
銓門示無所禁私引置者晦輒知之召問莫不首伏
初朝廷以晦改革前規咸以為不可竟銓綜得所賄
賂不行舉朝歎服
高宗欲用郭待舉岑長倩郭正一魏玄同等知政事謂
中書令崔知温曰待舉等歴任尚淺且令參聞政事
未可即卿等同名稱也自是外司四品已下官知政
事者以平章為名自待舉始也
自武德至長安四年已前僕射並是正宰相故太宗謂
房玄齡等曰公為宰相當大開耳目求訪賢哲即其
事也神龍初豆盧欽望為僕射不帶同中書門下三
品不敢參議政事後加知軍國事韋安石為僕射東
都留守自後僕射不知政事矣
自古帝王必躬籍田以展三推終畝之禮開元二十三
年正月玄宗親耕於雒陽東門之外諸儒奏議以古
者耦耕以一撥為一推其禮久廢今用牛耕宜以一
步為一推及行事太常卿奏三推而止於是公卿以
下皆過於古制
隋制員外郎監察御史亦吏部注誥詞即尚書侍郎為
之自貞觀以後員外郎盡制授則天朝御史始制授
肅宗於靈武即大位以強寇在郊始令中書以功狀
除官非舊制也
武德貞觀之代宫人騎馬者依周禮舊儀多著羃羅全
身障蔽永徽之後皆用帷帽施裙到頸為淺露顯慶
中詔曰百官家口咸厠士流至於衢路之間豈可全
無障蔽比来多作帷帽遂棄羃羅曾不乘車只坐檐
子過於輕率深失禮容自今已後勿使如此神龍之
末羃羅始絶
開元中天下無事玄宗聽政之後從禽自娛又於蓬萊
宫側立教坊以習倡優曼衍之戲酸棗尉袁楚客以
為天子方壯宜節之以雅從禽好鄭衛將蕩上心乃
引由余太康之議上疏以諷玄宗納之遷下邽主簿
而好樂如初自周衰樂工師散絶迨漢制但紀其鏗
鏘不能言其義晉末中原板蕩夏音與聲俱絶後魏
周齊悉用胡樂奏西涼技慆心堙耳極而不反隋平
陳因清商而制雅樂有名無實五音虚懸而不能奏
國初始採&KR1256;宫之義備九變之節然承衰亂之後當
時君子無能知樂泗濱之磬貯於太常天寳中乃以
華原石代之問其故對曰泗濱聲下調之不能和得
華原石考之乃和因而不改
玄宗北廵狩至於太行坂路隘逢椑車問左右曰車中
何物曰椑禮云天子即位為椑歲一漆之示存不忘
亡也出則載以從先王之制也玄宗曰焉用此命焚
之天子出不以椑從自此始也
玄宗嘗謁橋陵至金粟山覩岡巒有龍盤鳳翔之勢謂
左右曰吾千秋後宜葬此地寳應初追述先旨而置
山陵焉
舊制宰相臣常於門下省議事謂之政事堂故長孫無
忌魏徵房玄齡等以他官兼政事者皆云知門下省
事弘道初裴炎自侍中轉中書令執朝政始移政事
堂於中書省至今以為故事
國因隋初制以吏部典選主者將視其人覈之吏事始
取州縣府寺疑獄課其斷决而觀其能否此判之始
焉後日月淹久選人滋多案牘淺近不足為准乃採
經籍古義以為問目其後官員不充選人益衆乃徵
僻書隱義以試之惟懼選人之能知也遒麗者號為
高等拙弱者號為藍羅至今以為故事開元中裴光
庭為吏部始循資格以一賢愚遵平轍者喜其循常
負材用者受其抑屈宋璟固争不得及光庭卒有司
定諡以其用循資格非獎勸之道諡為克平周禮大
司徒掌選士之道春秋之時卿士代禄選士之制闕
焉秦承戰國所資武力任事者皆刀筆俗吏不由禮
義以至於亡漢因秦制未遑條貫漢高祖十一年始
下求賢之詔武帝元光元年始令郡國舉孝廉各一
人貢舉之法起於此矣元帝令光禄勲舉四科以吏
事後漢令郡國舉孝廉魏晉宋齊互有改易隋煬帝
改置明進二科國家因隋制增置秀才明法明字明
算并前為六科武德則以考功郎中試貢士貞觀則
以考功員外掌之士族所趣唯明進二科而已古唯
試策貞觀八年加進士試經史調露二年考功員外
劉思立奏二科並帖經開元二十四年李昂為考功
性剛急不容物乃集進士與之約曰文之美惡悉知
之矣考校取舍存乎至公如有請託於人當悉落之
昂外舅嘗與進士李權隣居相善為言之於昂昂果
怒集貢士數權之過權曰人或猥知竊聞之於左右
非求之也昂因曰觀衆君子之文信美矣然古人有
言瑜不掩瑕忠也其有詞或不安將與衆詳之若何
衆皆曰唯及出權謂衆人曰向之其言意屬吾也昂
典此任吾必不第矣又何藉焉乃陰求瑕他日昂果
摘權章句小疵牓於通衢以辱之權引謂昂曰禮尚
往來來而不往非禮也鄙文之不臧既得而聞矣而
執事有雅什嘗聞於道路愚將切磋可乎昂怒而應
曰有何不可權曰耳臨清渭洗心向白雲閑豈執事
辭乎昂曰然權曰昔唐堯衰怠厭倦天下將禪許由
由惡聞故洗耳今天子春秋鼎盛不揖讓於足下而
洗耳何哉昂聞惶駭訴於執政以權不遜遂下權吏
初昂以強愎不受囑請及有吏議求者莫不允從由
是廷議以省郎位輕不足以臨多士乃使吏部侍郎
掌焉憲司以權言不可窮竟乃寢罷之
肅宗初即位在彭原第五琦以言事得召見請於江淮
分置租庸使市輕貨以濟軍需肅宗納之拜監察御
史房琯諫曰往者楊國忠厚斂以怒天下今已亂矣
陛下即位以來人未見德琦聚斂臣也今復寵之是
除一國忠用一國忠也將何以示遠方收人心乎肅
宗曰今天下方急六軍之命若倒懸然無輕貨則人
散矣卿惡琦可也何所取財琯不能對卒用琦策驟
遷御史中丞改鑄乾元錢一以當十又遷戶部侍郎
平章事兼知度支租庸使俄被放黜代宗即位復判
度支鹽鐵事永泰初奏㩁天下鹽斗收一百文迄今
行之
元載既伏誅代宗始躬親政事勵精求理時常衮當國
竭節奉公天下翕然有昇平之望衮奏罷諸州團練
防禦等使以節財省費便令刺史主當州軍事司馬
同副使專押軍案判司本帶參軍便令司兵判兵事
司倉判軍粮司士判甲仗土人團練春夏放歸秋冬
追集其刺史官銜既有持節諸軍事使司軍旅司馬
即同副使之任司兵參軍即是團練使判官代宗並
從之衮獨黜羣議為戢兵之漸持衡數歲時用小康
焉
隱逸
孫思邈華原人七歲就學日諷千言及長善譚莊老百
家之說周宣帝時以王室多故隱於太白山隋文帝
輔政徵為國子博士不就常謂人曰過是五十年當
有聖人出吾方助之以濟生人太宗召詣京師嗟其
顔貌甚少謂之曰故知有道者誠可尊重羡門之徒
豈虚也哉將授以爵位固辭不受高宗召拜諫議大
夫又固辭時年九十餘而視聽不衰頗明推步導養
之術時范陽盧照鄰有盛名於朝而染惡疾嗟禀受
之不同昧彭殤之殊致常問於思邈曰名醫愈疾其
道如何對曰吾聞善言人者必本之於天天有四時
五行寒暑迭代其運轉也和而為雨怒而為風凝為
霜雪張為虹蜺此天地之常數人有四時五藏一覺
一寐呼吸吐納精氣往來流而為榮衛彰而為氣色
發而為音聲此人之常數也陽用其精隂用其形天
人之所同也及其失也蒸則生熱否則生寒結而為
瘤贅陷而為癕疽奔而為喘乏竭而為燋枯沴發乎
面變動乎形推此以及天則兆亦如之故五緯盈縮
星辰錯行日月薄蝕彗孛流飛此又天文之危沴也
寒暑不時此天地之蒸否也石立土踴此天地之瘤
贅也山崩地陷此天地之㿈疽也奔風暴雨此天地
之喘乏也雨澤不降川瀆涸竭此天地之燋枯也良
醫導之以藥石救之以針劑聖人和之以至德輔之
以人事故體有可愈之疾天地有可消之災也又曰
膽欲大而心欲小智欲圓而行欲方詩曰如臨深淵
如履薄冰謂小心也赳赳武夫公侯干城謂大膽也
不為利回不為義疚行之方也見機而作不俟終日
智之圓也制授承務郎直尚藥局永徽初卒遺令薄
葬不設明器牲牢之奠月餘顔色不變舉屍入棺如
空焉時人疑其屍解矣
朱桃椎蜀人也澹泊無為隱居不仕披裘帶索沉浮人
間竇範為益州聞而召之遺以衣服逼為鄉正桃椎
不言而退逃入山中夏則躶形冬則樹皮自覆凡所
贈遺一無所受每織芒屩置之於路人見者皆言朱
居士屩也為鬻取米置之本處桃椎至夕取之終不
見人高士廉下車深加禮敬召之至降階與語桃椎
不答瞪目而去士廉每加優異蜀人以為美譚
張果老先生者隱於恒州枝條山往來汾晉時人傳其
長年祕術耆老咸云有兒童時見之自言數百歲則
天召之佯死於妬女廟前後有人復於恒山中見之
開元二十三年刺史韋濟以聞詔通事舍人裴晤馳
驛迎之果對晤氣絶如死晤焚香啓請宣天子求道
之意須臾漸蘇晤不敢逼馳還奏之乃令中書舍人
徐嶠通事舍人盧重玄賫璽書迎之果隨嶠至東都
於集賢院肩輿入宫備加禮敬公卿皆往拜謁或問
以方外之事皆詭對每云余是堯時丙子年生時人
莫能測也又云堯時為侍中善於胎息累日不食時
進美酒及三黃丸尋下詔曰恒州張果老先生方外之
士也跡先高上心入窅冥是混光塵應召城闕莫知
甲子之數且謂羲皇上人問以道樞盡會宗極今將
行朝禮爰申寵命可銀青光禄大夫仍賜號通玄先
生累陳老病請歸恒州賜絹三百疋并扶持弟子二
人并給驛舁至恒州弟子一人放廻一人相隨入山
無何夀終或傳屍解
盧藏用始隱於終南山中中宗朝累居要職有道士司
馬承禎者睿宗追至京將還藏用指終南山謂之曰
此中大有佳處何必在遠承禎徐答曰以僕所觀乃
仕宦捷徑耳藏用有慙色藏用博學工文章善草隸
投壺彈琴莫不盡妙未仕時嘗辟穀練氣頗有高尚
之致及登朝附權要縱情奢逸卒陷憲網悲夫
司馬承禎字子微隱於天台山自號白雲子有服餌之
術則天中宗朝頻徵不起睿宗雅尚道教稍加尊異
承禎方赴召睿宗嘗問陰陽術數之事承禎對曰經
云損之又損之以至於無為且心目一覽知每損之
尚未能已豈復攻乎異端而增智慮哉睿宗曰理身
無為則清高矣理國無為如之何對曰國猶身也老
子曰遊心於澹合氣於漠順物自然而無私焉而天
下理易曰聖人者與天地合其德是知天不言而信
不為而成無為之旨理國之要也睿宗深加賞異無
何苦辭歸乃賜寳琴花帔以遣之工部侍郎李適之
賦詩以贈焉當時文士無不屬和散騎常侍徐彦伯
撮其美者三十一首為製序名曰白雲記見傳於代
王希夷徐州人孤貧好道父母終為人牧羊取傭供葬
畢隱於嵩山師事道士得修養之術後居兖州徂萊
山刺史盧齊卿就謁因訪以政事希夷曰孔子云已
所不欲勿施於人可以終身行之矣玄宗東封勑州
縣禮致時巳年九十六玄宗令張說訪其道義說甚
重之以年老不任職事乃下詔曰徐州處士王希夷
絶聖棄智抱一居貞久謝囂塵獨往林壑屬封巒展
禮側席旌賢賁然來思應兹嘉召雖繼綺季之跡已
過伏生之年宜命秩以尊儒俾全高於上齒可中散
大夫守國子博士特聽還山仍令州縣歲時贈束帛
羊酒并賜帛一百疋
元愷博學善天文然恭慎未嘗言之宋璟與之同鄉曲
將加薦舉兼遺米百石皆拒而不受元行冲為刺史
邀至州問以經義因遺衣服愷辭曰微軀不宜服新
麗恐不勝其美以速咎也行冲乃泥汚而與之不獲
已而受乃還家取素絲五兩以酬之曰義不受過望
之財
白履中博涉文史隱居大梁時人號為梁丘子開元中
王志愔表薦堪為學官可代馬懷素褚無量入閣侍
讀乃徵赴京師履中辭以老疾不任職事授朝散大
夫尋請歸鄉手詔曰卿孝弟立身靜退敦俗年過從
耄不雜風塵盛德早聞通班是錫豈唯精賁山藪實
欲獎勸人倫且遊上京徐還故里遂停留數月
玄宗徵嵩山隱士盧鴻三詔乃至及謁見不拜但磬折
而已問其故鴻對曰臣聞老子云禮者忠信之薄不
足據依山臣鴻敢不忠信奉見玄宗異之詔入賜讌
拜諫議大夫賜以章服並辭不受乃給米百石絹五
百疋還隱居之所
唐新語卷十
