唐新語卷四唐劉肅撰
持法第七
戴胄有幹局明法令仕隋門下省錄事太宗以為秦府
掾常謂侍臣曰大理之職人命所懸當須妙選正人
用心存法無過戴胄者乃以為大理少卿杜如晦臨
終委胄以選舉及在銓衡抑文雅而奬法吏不適輪
轅之用時議非之太宗嘗言戴胄於朕無骨肉之親
但其忠直勵行情深體國所進官爵以酬勞耳其見
重如此
唐臨為大理卿初莅職斷一死囚先時坐死者十餘人
皆他官所斷會太宗幸寺親錄囚徒他官所斷死囚
稱冤不已臨所斷者嘿而無言太宗怪之問其故囚
對曰唐卿斷臣必無枉濫所以絶意太宗歎息久之
曰為獄固當若是囚遂見原即日拜御史大夫太宗
親為之考詞曰形若死灰心如鐵石初臨為殿中侍
御史正班大夫韋挺責以朝列不肅臨曰此將為小
事不以介意請俟後命翼日挺離班與江夏王道宗
語趨進曰王亂班將彈之道宗曰共公卿大夫語臨
曰大夫亦亂班挺失色而退同列莫不悚動
太宗問大理卿劉德威曰近來刑網稍密何也對曰誠
在君上不由臣下主好寬則寬好急則急律文失入
減三等失出減五等今則反是失入無辜失出則獲
戾所以吏各自愛競執深文畏罪之所致也太宗深
納其言
張玄素為侍御史彈樂蟠令叱奴騭盗官米太宗大怒
特令處斬中書舍人張文瓘執據律不當死太宗曰
倉糧事重不斬恐犯者衆魏徵進曰陛下設法與天
下共之今若改張人將法外畏罪且復有重於此者
何以加之騭遂免死
李勣征高麗將引其子聓杜懷恭行以求勲效懷恭性
滑稽勣甚重之懷恭初辭以貧勣贍給之又辭以無
奴馬又給之既而辭窮乃亡匿岐陽山中謂人曰乃
公將我作法則耳固不行勣聞泫然流涕曰杜郎放
而不拘或有此事遂不之逼時議曰英公持法者杜
侯之懷慮深矣
明崇儼為正諫大夫以竒術承恩夜遇刺客勅三司推
鞫其妄承引連坐者衆高宗怒促法司行刑刑部郎
中趙仁恭奏曰此輩必死之囚願假數日之命高宗
曰卿以為枉也仁恭曰臣議慮淺短非的以為枉恐
萬一非實則怨氣生焉緩之旬餘果獲賊高宗善之
遷刑部侍郎
權善才高宗朝為將軍中郎將范懷義宿衛昭陵有飛
騎犯法善才繩之飛騎因番請見先涕泣不自勝言
善才等伐陵栢大不敬高宗悲泣不自勝命殺之大
理丞狄仁傑斷善才罪止免官高宗大怒命促行刑
仁傑曰法是陛下法臣僅守之奈何以數株小栢而
殺兩臣請不奉詔高宗涕泣曰善才斫我父陵上栢
我為子不孝以至是知卿好法官善才等終須死仁
傑固諫侍中張文瓘以笏揮令出仁傑乃引張釋之
高廟辛毗牽裾之例曰臣聞逆龍鱗忤人主自古以
為難臣以為不難居桀紂時則難堯舜時則不難臣
今幸逢堯舜不懼比干之誅陛下不納臣言臣瞑目
之後羞見釋之辛毗於地下高宗曰善才情不可容
法雖不死朕之恨深矣須法外殺之仁傑曰陛下作
法懸諸象魏徒流及死具有等差豈有罪非極刑特
令賜死法既無恒萬方何所措其手足陛下必欲變
法請今日為始高宗意乃解曰卿能守法朕有法官
命編入史又曰仁傑為善才正朕之失不能為朕正天
下耶授侍御史後因諫事高宗笑曰卿得權善才便
也時左司郎中王本立恃寵用事朝廷懼之仁傑按
之請付法高宗特原之仁傑奏曰國雖乏英秀豈少
本立之𩔖陛下何惜罪人而虧王法必不欲推問請
曲赦之棄臣於無人之境以為忠貞將來之戒高宗
乃許之由是朝廷肅然
李日知為司刑丞嘗免一死囚少卿胡元禮異判殺之
與日知往復至于再三元禮怒遣府吏謂曰元禮不
離刑曹此囚無活法日知報曰日知不離刑曹此囚
無死法竟以兩聞日知果直
則天朝奴婢多通外人輙羅告其主以求官賞潤州刺
史竇孝諶妻龐氏為其奴所告夜醮勅御史薛季旭
推之季旭言其呪詛草狀以聞先於玉階涕泣不自
勝曰龐氏事狀臣子所不忍言則天納之遷季旭給
事中龐棄市將就刑龐男希瑊訴冤於侍御史徐有
功有功覽狀曰正當枉狀停决以聞三司對按季旭
益周密其狀秋官及司刑兩曹既宣覆而自懼衆迫
有功有功不獲申遂處絞死則天召見迎謂之曰卿
此按失出何多也有功曰失出臣下之小過好生聖
人之大德願陛下弘大德天下幸甚則天默然久之
曰去矣勅減死放于嶺南月餘復授侍御史有功俯
伏流涕固不奉制則天固授之有功曰臣聞鹿走於
山林而命懸於厨者何勢使然也陛下以法官用臣
臣以從寬守法必坐而死矣則天既深器重竟授之
遷司刑少卿時周興來俊臣等羅告天下衣冠遇族
者數千百家有功居司刑平反者不可勝紀時人方
之于定國中宗朝追贈越州都督優賜其家并授一
品官開元初竇希瑊外戚榮貴奏請迴已之官以酬
其子
太宗時刑部奏賊盗律反逆緣坐兄弟沒官為輕請改
從死給事中崔仁師駮之曰自羲農以降或設獄而
人不犯或畫象而下知禁三代之盛泣辜解網父子
兄弟罪不相及咸臻至理俱為稱首及其叔世亂獄
滋繁周之季年不勝其弊刑書原於子産峭刻起於
安于秦用其法以至於滅又曰且父子天屬兄弟同
氣誅其父子或累其心如此不顧何愛兄弟文多不
盡載朝廷從之
則天朝恒州鹿泉寺僧淨滿有高行衆僧嫉之乃密畫
女人居高樓淨滿引弓射之狀藏於經笥令其弟子
詣闕告之則天大怒命御史裴懷古推按便行誅决
懷古窮其根本釋淨滿而坐告者以聞則天驚怒色
動聲戰責懷古寬縱懷古執之不屈李昭德進曰懷
古推事疎略請令重推懷古厲聲而言曰陛下法無親
疎當與天下執一奈何使臣誅無辜之人以希聖旨
向使淨滿有不臣之狀臣復何顔能寬之乎臣守平
典庶無冤濫雖死不恨也則天意解乃釋懷古後副
閻知微和親于突厥突厥立知微為南面可汗而入
寇趙定懷古因得逃歸素羸弱不堪奔馳乃懇誠告
天願投死南土倦而寢夢一僧狀如淨滿者引之曰
可從此路出覺而從之果獲全時又以為忠恕之報
魏元忠張說為二張所構流放嶺南夏官侍郎崔貞慎
將軍獨孤禕之郎中皇甫伯瓊等八人並追送于郊
外易之乃假作告事人柴明狀稱貞慎等與元忠謀
反則天命馬懷素按之曰此事並實可略問速以聞
斯須中使催迫者數焉曰反狀皎然何費功夫遂至
許時懷素奏請柴明對問則天曰我亦不知柴明處
但據此狀何須柴明懷素執貞慎等無反狀則天怒
曰你寬縱反者耶懷素曰魏元忠以國相流放貞慎
等以親故相送誠則可責若以為謀反臣豈誣罔神
明只如彭越以反伏誅欒布奏事屍下漢朝不坐况
元忠罪非彭越陛下豈加追送者罪耶陛下當生殺
之柄欲加之罪取决聖衷足矣今付臣推勘臣但守
法耳則天曰爾欲總不與罪耶懷素曰臣識見庸淺
不見貞慎等罪則天意解曰卿守我法乃赦之時朱
敬則知政事對朝堂執懷素手曰馬子馬子可愛可
愛時人深賞之
則天朝或羅告駙馬崔宣謀反者勅御史張行岌按之
告者先誘藏宣家妾而云妾將發其謀宣殺之投屍
于洛水行岌按無狀則天怒令重按行岌奏如初則
天曰崔宣反狀分明汝寬縱之我令俊臣勘當汝無
自悔行岌曰臣推事不弱俊臣陛下委臣必須實狀
若順旨妄族人豈法官所守臣必以為陛下試臣矣
則天厲色曰崔宣若實殺妾反狀自然明矣不獲妾
如何自雪更不得實我即令俊臣推勘汝自無悔也
行岌懼逼宣家訪妾宣再從弟思兢乃於中橋南北
多致錢帛募匿妾者數日略無所聞而其家每竊議
事則告者輙知之思兢揣家中有同謀者乃佯謂宣
妻曰須絹三百疋雇刺客殺告者而侵晨微服伺於
臺側宣家有館客姓舒婺州人言行無缺為宣家所
信委之如子弟須臾見其人至臺側門入以通於告
者告者遽密稱云崔家雇人刺我請以聞臺中驚擾
思兢素重館客館客不之疑密隨之行到天津橋料
其無由至臺乃罵之曰無賴獫獠崔宣破家必引汝
同謀汝何路自雪汝幸能出崔家妾我遺汝五百縑
歸鄉足成百年之業不然殺汝必矣其人悔謝乃引
思兢於告者之黨搜獲其妾宣乃得免
朱履霜好學明法理則天朝長安市屢非時殺人履霜
因入市聞其稱冤聲乘醉入兵圍中大為刑官所責
履霜曰刑人於市與衆共之履霜以明法者不知其
所犯請詳其按此據令式也何見責之甚刑官唯諾
以案示之時履霜詳其案遂拔其二斯須監刑御史
至訶責履霜履霜容止自若剖析分明御史意少解
履霜曰准令當刑能申理者加階而編入史乃侍御
史之美也御史以聞兩囚竟免由是名動京師他日
當刑之家或可分議者必求履霜詳案履霜懼不行
死家訴於主司往往召履霜詳䆒多所全濟補山隂
尉巡察使必委以推案故人或遺以數兩黃連固辭
不受曰不辭受此歸恐母妻詰問從何而得不知所
以對也後為姑篾令威化行於浙西著憲問五卷撮
刑獄之機要
僧惠範恃權勢逼奪生人妻州縣不能理其夫詣臺訴
冤中丞薛登侍御史慕容珣將奏之臺中懼其不捷
請寢其議登曰憲司理冤滯何所迴避朝彈暮黜亦
可矣登坐此出為岐州刺史時議曰仁者必有勇其
薛公之謂歟
李承嘉為御史大夫謂諸御史曰公等奏事須報承嘉
知不然無妄聞也諸御史悉不禀之承嘉勵色復言
監察蕭至忠徐進曰御史人君耳目俱握雄權豈有
奏事先諮大夫臺無此例設彈中丞大夫豈得奉諮
耶承嘉無以對
延和中沂州人有反者詿誤坐者四百餘人將隸于司
農未即路繫州獄大理評事敬昭道援赦文判而免
之時宰相切責大理奈何免反者家口大理卿王及善
等失色引昭道以見執政執政怒而責之昭道曰赦
云見禁囚徒沂州反者家口並繫在州獄此即見禁
也反覆詰對至於五六執政無以奪之詿誤者悉免
昭道遷監察御史先是䕫州征人舒萬福等十人次
于巴陽灘溺死昭道因使巴渝至萬春驛方睡見此
十人祈哀纔寐覺至于再三乃召驛吏問之驛人對
如夢昭道即募善游者出其尸具酒肴以酹之觀者
莫不歔欷乃移牒近縣備槥櫝歸之故鄉征人聞者
無不感激
睿宗朝雍令劉少微憑恃岑羲親姻頗黷于貨殿中侍
御史辛替否按之羲囑替否以寬其罪替否謂同列
曰少微恃勢貪暴吾忝憲司奈何懼勢寬縱罪人以
侮王法少微竟處死
開元中申王撝奏辰府錄事閻楚珪望授辰府參軍玄
宗許之姚崇奏曰臣昔年奉旨王公駙馬所有奏請
非降墨勅不可商量其楚珪官請停詔從之
肅宗初克復重將帥之臣而武人怙寵不遵法度將軍
王去榮打殺本縣令據法處死肅宗將宥之下百寮
議韋陟議曰昔漢高約法殺人者死今陛下出令殺
人者生伏恐不可為萬代之法陟嘗任吏部侍郎有
一致仕官敘五品陟判之曰青壇展慶曾不立班朱
紱承榮無由卧拜時人推其強直
政能第八
武德中以景命惟新宗室猶少至三從弟姪皆封為王
及太宗即位問羣臣曰遍封宗子於天下便乎封德
彛對曰不便歷觀往古封王者當今最多兩漢以降
唯封帝子及兄弟若宗室疎遠者非有大功如周之
郇滕漢之賈澤並不得濫居名器所以别親疎也太
宗曰朕為百姓理天下不欲勞百姓以養己之親也
於是疎屬悉降爵為公
狄仁傑因使岐州遇有軍士卒數百人夜縱剽掠晝潜
山谷州縣擒捕繫獄者不可勝數仁傑曰彼窮者不
輯之當為患乃明牓要路許以陳首仍出繫獄者廪
給而遣之高宗憙曰仁傑識國家大體乃頒示天下
宥其同𩔖潜竄畢首矣
薛大鼎為滄州刺史界内先有棣河隋末填塞大鼎奏
聞開之引魚鹽於海百姓歌曰新河得通舟檝利直
至滄海魚鹽至昔日徒行今騁駟美哉薛公德滂被
大鼎又决長蘆及漳衡等三分分洩夏潦境内無復
水害
高宗朝司農寺欲以冬藏餘莱出賣與百姓以墨勅示
僕射蘇良嗣良嗣判之曰昔公儀相魯猶拔去園葵
况臨御萬乘而賣鬻蔬菜事遂不行
員半千本名餘慶與何彦先師事王義方義方甚重之
嘗謂曰五百年一賢足下當之矣改名半千義方卒
半千彦先皆制師服上元初應八科舉授武陟尉屬
時旱歉勸縣令開倉賑恤貧餒縣令不從俄縣令上
府半千悉發倉粟以給百姓刺史郭齊宗大怒囚而
按之將以上聞時黃門侍郎薛元超為河北存撫使
謂齊宗曰公百姓不能救之而使惠歸一尉豈不媿
也遽令釋之又應岳牧舉高宗御武成殿召諸舉人
親問曰兵書所云天陣地陣人陣各何謂也半千越
次對曰臣觀載籍多矣或謂天陣星宿孤虚也地陣
山川向背也人陣編伍彌縫也以臣愚見則不然夫
師出以義有若時雨得天之利此天陣也兵在足食且
耕且戰得地之利此地陣也卒乘輕利將帥和睦此
人之陣也若用兵者使三者去其何以戰高宗深嗟
賞對策上第擢拜左衞胄上參軍仍充宣慰吐蕃使
引辭則天曰久聞卿謂是古人不意乃在朝列境外
小事不足煩卿且留待制也前後賜絹千餘疋累遷
正諫大夫封平凉郡公開元初卒
鄭惟忠名行忠信天下推重自山隂尉應制則天臨軒
問何者為忠諸應制者對卒不稱旨惟忠曰臣聞外
揚君之美内匡君之惡則天幸長安惟忠待制引見
則天曰朕識卿前於東都言忠臣外揚君之美内匡
君之惡至今不忘中宗朝拜黃門侍郎時議禁嶺南
首領家蓄兵器惟忠議曰為政之道不可革以習俗
且蜀都賦云家有鶴膝戶有犀渠如或禁之豈無驚
撓耶事遂不行
司農卿姜師度明於川途善於溝洫嘗於薊北約魏帝
舊渠傍海新創號曰平壤渠以避海難餽運利焉時
太史令𫝊孝忠明於玄象京師為之語曰傅孝忠兩
眼窺天姜師度一心看地言其思穿鑿之利也
則天將不利王室越王貞於汝南舉兵不克士庶坐死
者六百餘人沒官人五千餘口司刑使相次而至逼
促行刑時狄仁傑撿校刺史哀其詿誤止司刑使停
斬决飛奏曰臣欲聞奏似為逆人論理知而不言恐
乖陛下存恤之意奏成復毁意不能定此輩非其本
心願矜其詿誤表奏特勅配流豐州諸囚次于寧州
寧州耆老郊迎之曰我狄使君活女耶相携哭于碑
側齋三日而後行諸囚至豐州復立碑紀德初張光
輔以宰相討越王既平之後將士恃威徵歛無度仁
傑率皆不應光輔怒曰州將輕元帥耶何徵發之不
赴仁傑曰汝南悖亂一越王貞耳今一越王已死而
萬越王生光輔質之仁傑曰明公親董戎旃二十餘
萬所在劫奪遠邇流離創鉅之餘肝腦塗地此非一
越王死而萬越王生耶且脇從之徒勢不自固所以
先宜撫循之也自天兵暫臨其乘城歸順者不可勝
計繩墜四面成蹊奈何縱求功之人殺投降之士但
恐冤聲騰沸上徹于天將請尚方斷馬劍斬足下當
北面請命死猶生也遂為光輔所譛左授復州刺史
尋徵還為魏州刺史威惠大行百姓為立生祠遷内
史及薨朝野悽慟則天贈文昌左相中宗朝贈司空
睿宗朝追封梁國公哀榮備於三朝舉代莫與為比
韋景駿為肥鄉令縣界漳水連年泛溢景駿審其地勢
增築隄防遂無水患至今賴焉時河北大饑景駿躬
自巡撫貧弱人吏立碑以紀其德肥鄉人有母子相
告者景駿謂之曰吾少孤每見人養親自痛終天無
分汝幸在温清之地何得如此錫𩔖不行令之罪也
因泣下嗚咽仍取孝經與之令其習讀於是母子感
悟各請改悔遷趙州長史路由肥鄉人吏驚憙競來
犒餞留連彌日有童幼數人年甫十餘亦在其中景
駿謂之曰計吾北去時汝輩未生既無舊恩何慇懃
之甚也咸對曰比聞長老𫝊說縣中廨宇學堂館舍
堤橋並是明公遺跡將謂古人不意得瞻睹不覺欣
戀倍於常也終於奉先令子述開元天寳之際為工
部侍郎代吴兢修國史
開元九年左拾遺劉彤上表論鹽鐵曰臣聞漢武帝為
政廐馬三十萬後宫數萬人外連甲兵内興宫室殫
費之甚什百當今然而財無不足者何也豈非古取
山澤而今取貧人哉取山澤則公利厚而人歸於農
取貧人則公利薄而人去其業故先王之作法也山
澤有官虞衡有職輕重有術禁發有時一則專農二
則饒富濟人盛事也臣實謂當今宜行之夫煮海為
鹽採山鑄錢伐木為室者豐餘之輩也寒而無衣饑
而無食傭債自資者窮苦之流也若興山海厚利奪
豐餘之人薄斂輕徭免窮苦之子所謂損有餘益不
足帝王之道不可不然文多不盡載
李傑為河南尹有寡婦告其子不孝其子不能自理但
云得罪於母死甘分傑察其狀非不孝子也謂寡曰
汝寡居唯有一子今告之罪至死得無悔乎寡婦
曰子無賴不順母寧復惜之傑曰審如此可買棺木
來取兒屍因使人伺其後寡婦既出謂道士曰事了
矣俄將棺至傑冀其悔再三喻之寡婦執意如初道
士立於門外密令擒之一問承伏曰某與寡婦有私
常為兒所制故欲除之傑乃杖殺道士及寡婦使以
向棺盛之
郭元振為凉州都督先是淳州南北不過四百餘里吐
蕃突厥二寇頻至城下百姓苦之元振於南界硤石
致和戎城北界磧中置白停軍控其要路遂拓州境
一千五百里自是寇不復縱又令甘州刺史李漢通
置屯田盡水陸之利往年粟麥斛至數千及元振為
都督一縑易數十斛軍糧數十年牛羊被野路不拾
遺為涼州五年遠邇畏慕
崔皎為長安令邠王守禮部曲數輩盗馬丞尉以上長
令不敢按問奴輩愈甚府縣莫敢言者皎設法擒捕
羣奴潜匿王家皎命就擒之王懼盡縊殺懸於街樹
境内肅然出為懷州刺史歷任内外咸有聲稱也
唐新語卷四
