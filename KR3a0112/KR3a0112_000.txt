正學隅見述儒家類
提要
(臣)等謹案正學隅見述一卷
國朝王宏撰撰宏撰有周易筮述别著錄是編
以周子無極之說陸九淵爭之于前朱子格
物之說王守仁軋之于後諸儒聚訟數百年
而未休大抵尊朱者則全斥陸王為非尊陸
王者則全斥朱子為謬迄無持是非之平者
宏撰則以為格物之說當以朱子所註為是
無極之說當以陸九淵所辨為是持論頗為
平允其中雖歴引諸說以相詰難而詞氣皆
極和平凡諸儒所稱先朝之亂由于學術不
正其首禍為王陽明及所稱無極二字出于
老子為周子真贓實犯者宏撰皆指為太過
其言曰予素信朱子惟于無極太極之說小
異誠不敢以心之所不安者徒勦襲雷同以
蹈于自欺欺人之為其亦異于好為異論者
矣乾隆四十六年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
正學隅見述原序
宏撰愚不知學唯讀古人之書以平心靜氣自矢罔敢
逞其私臆而久之有是非判然於吾前者蓋嘗有見於
格物致知之訓朱子為正無極太極之辨陸子為長賢
者之異無害其為同也今掇其旨要著之於篇若為兩
賢折衷宏撰何人斯而足語此庶幾下學一得質諸古
人而幸其不遠也尚望有道君子惠而教之焉華山後
學王宏撰無異識康熙十五年冬十一月朔
