性理大全書卷四十七
學五
存養(持敬)(靜附)
南軒張氏曰持敬乃是切要工夫然要將箇敬來治心
則不可蓋主一之所謂敬敬是敬此也(只敬便在此)若謂
敬為一物將一物治一物非惟無益而反有害乃孟
子所謂必有事焉而正之卒為助長之病(以下論持敬)
誠者天之道敬者人事之本敬道之成則誠而天矣
然則君子之學始終乎敬者也人之有是心也其知
素具也意亂而欲汩之紛擾臬兀不得湏臾以寧而
正理益以蔽塞萬事失其統矣於此有道焉其惟敬
而已乎伊川先生曰主一之謂敬又曰無適之謂一
夫所謂一者豈有可玩而執者哉無適乃一也盖不
越乎此而已嘗試於平居暇日深體其所謂無適者
則庶乎可識於意言之表矣故儼若思雖非敬之道
而於此時可以體敬焉即是而存之由是以察之則
事事物物不得遁焉涵泳不舍思慮將日以清明而
其知不蔽矣知不蔽則敬之意味無窮而功用日新
矣天地之心其在兹與學者舍是而求入聖賢之門
難矣哉至於所進有淺深則存乎其人用力敏勇與
緩急之不同耳答潘叔昌曰所謂思慮時擾之患
此最是合理會處其要莫若主一遺書中論此處甚
多湏反復玩味據目下看底意思用工譬如汲井漸
汲漸清如所謂未應事前此事先在既應之後此事
尚存正緣主一工夫未到之故湏是思此事時只思
此事做此事時只做此事莫教别底交互出来久久
自别看時似乎淺近做時極難又曰所諭收歛則失
於拘迫從容則失於悠緩此學者之通患於是二者
之間必有事焉其惟敬乎拘迫則非敬也悠緩則非
敬也但當常存乎此本原深厚則發見必多而發見
之際察之亦必精矣若謂先識所謂一者而後可以
用力則用力未篤所謂一者只是想象何由意味深
長乎
勉齋黃氏曰敬是束得箇虚靈如覺住如火炬束得緊
時那燄頭直上不束則散滅了主敬致知兩事互
為經緯但言敬而不能有所見者恐亦於此有所未
思耳持守之方無出主敬前輩所謂常惺惺法已
是將持敬人心胸内事摸寫出了更要去上面生支
節只恐支離無緣脱灑問前輩說主一無適是說
得已發時敬如惺惺收歛是說得未發時敬曰未湏
要辨未發已發且就自家心一息之間幾番已發未
發雖數千萬變豈無可辨認且如一箇大鏡相似恁
地光皎在這裏人來照着便随他賦形人過去後這
光皎者自若敬是人之本體人惟胡思亂想便失
了夲然之體恐懼警畏正欲收拾他依元恁地人
禀隂陽五行之氣以生其為是氣也莫不各有是理
人得是氣以為體則亦具是理以為性又必有虚靈
如覺者存乎其間以為心事物未接思慮未萌虚靈
知覺者感而遂通一寂一感而是理亦為之寂感焉
使夫虚靈知覺者常肅然而不亂炯然而不昏則寂
而理之體無不存感而理之用無不行矣惟夫虚靈
知覺既不能不囿於氣而又不能不動於欲也則將
為氣所昏為欲所亂而理之體用亦随之而昏且亂
矣此敬之說所由以立也虚靈如覺我所有也吾惟
慢怠而無以檢之則為氣所昏為欲所亂矣惕然悚
然常若鬼神父師之臨其上常若深淵薄冰之處其
下則虚靈知覺者自不容於昏且亂矣故嘗聞之先
師曰敬字之說惟畏為近之誠能以所謂畏者驗之
則不昏不亂可見矣曰然則諸說之不同何也曰惺
惺者不昏之謂也主於一而不容一物撓亂之謂也
整齊嚴肅則制於外以飬其中也是皆可以體夫敬
之意矣然而不昏不亂者必先敬而後能如此制於
外以養其中者必如此而後能敬以之體敬之義必
欲真見夫所謂敬者惟畏為近之也蓋畏即敬也能
敬則能整齊嚴肅整齊嚴肅則能敬能敬則不昏不
亂矣此朱子不得不取夫諸說以明夫敬而又以畏
字為最近也
北溪陳氏曰程子謂主一之謂敬無適之謂一文公合
而言之曰主一無適之謂敬尤分曉敬一字從前經
書說處儘多只把做閑慢說過到二程方拈出来就
學者做工夫處說見得這道理尤緊切所關最大敬
字本是箇虚字與畏懼等字相似今把做實工夫主
意重了似箇實物一般人心妙不可測出入無時
莫知其鄉惟敬便存在這裏所謂敬者無他只是此
心常存在這裏不走作不散漫常恁地惺惺便是敬
上蔡所謂常惺惺却是就心地上做工夫處說得
亦親切盖心常醒在這裏便常惺惺恁地活若不在
便死了心纔在這裏則萬理森然於其中古人謂敬
德之聚正如此禮謂執虚如執盈入虚如有人只
就此二句體認持敬底工夫意象最親切且如人捧
箇至盈底物心若不在這上纔移一步便傾了惟執
之拳拳心常在這上雖行到那裏也不傾倒入虚如
有人雖無人境界此心常嚴肅如對大賓然此便是
主一無適底意格物致知也湏敬正心誠意也湏
敬齊家治國平天下也湏敬敬者一心之主宰萬事
之根本程子說人心做工夫處特注意此字盖以
此道理貫動靜徹表裏一始終本無界限閑靜無事
時也用敬應事接物時也用敬心在裏面也如此動
出外來做事也如此初頭做事也如此做到末稍也
如此此心常無間斷纔間斷便不敬
西山真氏曰伊川先生言主一之謂敬又恐人未曉一
字之義又曰無適之謂一適往也主於此事則不移
於他事是之謂無適也主者存主之義伊川又云主
一之謂敬一者之謂誠主則有意在學者用功湏當
主於一主者念念守此而不離之意也及其涵飬既
熟此心湛然自然無二無雜則不待主而自一矣不
待主而自一即所謂誠也敬是人事之本學者用功
之要至於誠則達乎天道矣此又誠敬之分也所
謂主一者靜時要一動時亦要一平居暇日未有作
為此心亦要主於一此是靜時敬應事接物有所作
為此心亦要主於一此是動時敬靜時能敬則無思
慮紛紜之患動時能敬則無舉措煩擾之患如此則
夲心常存而不失為學之要莫先於此端莊靜一
乃存飬工夫端莊主容貎而言靜一主心而言蓋表
裏交正之功合而言之則敬而已秦漢以下諸儒
皆不知敬為學問之本自程子始指以示人而朱子
又發明之極其切至二先生有功於聖門此其最大
者也往昔百聖相傳敬之一言實其心法盖天下
之理惟中為至正惟誠為至極然敬所以中不敬則
無中也敬而後能誠非敬則無以為誠也氣之决驟
軼於奔駟敬則其銜轡也情之横放甚於潰川敬則
其隄防也故周子主靜之言程子主一之訓皆其為
人最切者而子朱子又丁寧反復之學者倘於是而
知勉焉戒於思慮之未萌恭於事物之既接無少間
斷則德全而欲冺矣
鶴山魏氏答張大監曰敬字之義甚大孔門說仁處大
抵多有敬意如四勿二如之類是也左傳敬德之聚
能敬必有德此義極精自聖學不傳人多以擎跽曲
拳正坐拱嘿之類為敬至周程以後如誠字敬字仁
字方得聖賢本指其所謂主一無適之謂敬此最精
切
魯齋許氏曰聖人之心如明鏡止水物來不亂物去不
留用工夫主一也主一是持敬也東萊嘗云南軒
言心在焉則謂之敬且如方對客談論而他有所思
雖思之善亦不敬也才有間斷便是不敬
臨川吳氏曰易書詩禮之言敬者非一及夫子答子路
之問則其辭重以專而子路莫之悟也再問三問意
若有所不足聖人語以堯舜猶病雖能已其問而子
路猶未悟也嗚呼子路聖門高第弟子也果於從人
勇於治己當時許其升堂後人尊之為百世之師親
承修己以敬之誨於夫子而未能心受也况後聖人
千數百載而掇拾其遺言者乎伊洛大儒嗣聖傳於
己絶提敬之一字為作聖之梯階漢唐諸儒所不得
而聞也新安大儒繼之直指此為一心之主宰萬事
之根本其示學者切矣夫人之一身心為之主人之
一心敬為之主主於敬則心常虚虚者物不入也主
於敬則心常實實者我不出也敬也者當若何而用
力耶必有事焉非但守此一言而可得也仁義禮
智之得於天者謂之德是德也雖同得於有生之初
而或失於有生之後能得其所得而不失者君子也
盖德具於心者也欲不失其心豈有他術哉敬以持
之而已矣昔子路問君子夫子以修己以敬為荅敬
也者所以成君子之德也堯舜禹之欽即敬也傳之
於湯為日躋之敬傳之於文王為緝熙之敬夫子修
己以敬之言傳自堯舜禹湯文王而傳之於顔曾子
思孟子者也至於程子遂以敬字該聖功之始終敬
之法主一無適也學者遽聞主一無適之說儻未之
能且當由謹畏入事事知所謹而於所不當為者有
不肯為念念知所畏而於所不當為者有不敢為充
不肯為不敢為之心而進退焉凡事主於一而不二
乎彼凡念無所適而專在乎此程子敬字之法不過
如是敬則心存心存而一靜一動皆出於正仁義禮
智之得於心者庶其得於心而不失矣乎
程子曰惟靜者可以為學(以下論静)學者患心慮紛亂不
能寧靜此則天下公病學者只要立箇心此上頭儘
有商量尹和靖孟敦夫張思叔侍坐伊川指面前
水盆語曰清靜中一物不可著纔著物便搖動
張子曰靜有言得大處有小處如仁者靜大也靜而能
慮則小也始學者亦要靜以入德至成德亦只是靜
上蔡謝氏曰近道莫如靜齋戒以神明其德天下之至
靜也
延平李氏答朱晦翁書曰某曩時從羅先生學問終日
相對靜坐只說文字未嘗及一雜語先生極好靜坐
某時未有知退入室中亦只靜坐而已先生令靜中
看喜怒哀樂未發之謂中未發時作何氣象此意不
唯於進學有力兼亦是飬心之要
朱子曰明道教人靜坐李先生亦教人靜坐盖精神不
定則道理無湊泊處又云湏是靜坐方能收歛靜
坐無閑雜思慮則養得来便條暢或問不拘靜坐
與應事皆要專一否曰靜坐非是要如坐禪入定斷
絶思慮只收歛此心莫令走作閑思慮則此心湛然
無事自然專一及其有事則随事而應事已則復湛
然矣不要因一事而惹出三件兩件如此則雜然無
頭項何以得他專一只觀文王雝雝在宫肅肅在廟
不顯亦臨無射亦保便可見敬只是如此古人自少
小時便做了這工夫故方其洒掃時加帚之禮至於
學詩學樂舞學弦誦皆要專一且如學射時心若不
在何以能中學御時心若不在何以使得他馬書數
皆然今既自小不曾做得不奈何湏著從今做去方
得若不做這工夫却要讀書看義理恰似要立屋無
基地且無安頓屋柱處今且說那營營底心會與道
理相入否會與聖賢之心相契否今求此心正為要
立箇基址得此心光明有箇存主處然後為學便有
歸著不錯若心雜然昏亂自無頭當却學從那頭去
又何處是收功處故程先生湏令就敬字上做工夫
正為此也人也有靜坐無思念底時節也有思量
道理底時節豈可畫為兩途說靜坐時與讀書時工
夫迥然不同當靜坐涵飬時正要體察思繹道理只
此便是涵飬不是說喚醒提撕將道理去却那邪思
妄念只自家思量道理時自然邪念不作言忠信行
篤敬立則見其參扵前在輿則見其倚於衡只是常
常見這忠信篤敬在眼前自然邪妄無自而入非是
要存這忠信篤敬去除那不忠不敬底心今人之病
正在於靜坐讀書時二者工夫不一所以差問存
養多用靜否曰不必然孔子却都就用處教人做工
夫今雖說主靜然亦非棄事物以求靜既為人自然
用事君親交朋友撫妻子御僮僕不成捐棄了只閉
門靜坐事物之来且曰候我存養又不可只茫茫随
他事物中走二者湏有箇思量倒斷始得頃之復曰
動時靜便在這裏動時也有靜順理而應則雖動亦
靜也故曰知止而后有定定而后能靜事物之来若
不順理而應則雖塊然不交於物以求靜心亦不能
得靜惟動時能順理則無事時能靜靜時能存則動
時得力湏是動時也做工夫靜時也做工夫兩莫相
靠使工夫無間斷始得若無間斷靜時固靜動時心
亦不動動亦靜也若無工夫則動時固動靜時雖欲
求靜亦不可得而靜靜亦動也動靜如船之在水潮
至則動潮退則止有事則動無事則靜(一云事来則動事過了靜)
(如潮頭高船也高潮頭下船也下)雖然動靜無端亦無截然為動為靜
之理如人之氣吸則靜嘘則動又問答之際答則動
也止則靜矣凡事皆然且如涵飬致知亦何所始但
學者湏自截從一處做去程子謂學莫先於致知是
知在先又曰未有致知而不在敬者則敬也在先從
此推去只管恁地心於未遇事時湏是靜及至臨
事方用便有氣力如當靜時不靜思慮散亂及至臨
事先已倦了伊川解靜專處云不專一則不能直遂
閑時湏是收歛定做得事便有精神心要精一方
靜時湏湛然在此不得困頓如鏡樣明遇事時方好
心要收拾得緊如顔子請事斯語便直下承當及犯
而不校却别靜便定熟便透靜為主動為客靜
如家舍動如道路靜中動起念時動中靜是物各
付物人身只有箇動靜靜者飬動之根動者所以
行其靜動中有靜如發而皆中節處便是動中之靜
問動靜兩字人日間靜時煞少動時常多曰若聖
人動時亦未嘗不靜至衆人動時却是攪擾亂了如
今人欲為一事未嘗能專此一事處之從容不亂其
思慮之發既欲為此又欲為彼此是動時却無那靜
也為人君止於仁為人臣止於敬止於仁敬者靜
也要止於仁與敬者便是動只𬋩是一動一靜循環
無端所以謂動極復靜靜極復動如人嘘吸若嘘而
不吸則湏絶吸而不嘘亦必壅滯著不得嘘者所以
為吸之基尺蠖之屈以求信也龍蛇之蟄以存身也
精義入神以致用也利用安身以崇德也大凡這箇
都是一屈一信一消一息一往一来一闔一闢大底
有大底闔闢消息小底有小底闔闢消息皆只是這
道理問伊川常教人靜坐如何曰亦是他見人要
多思慮且以此教人收拾此心耳若初學者亦當如
此主敬存飬雖說必有事焉然未有思慮作為亦
靜而已所謂靜者固非槁木死灰之謂而所謂必有
事者亦豈求中之謂哉答吳伯豐書曰學問臨事
不得力固是靜中欠却工夫然欲舍動求靜又無此
理盖人之身心動靜二字循環反覆無時不然但常
存此心勿令忘失則随動随靜無處不是用力處矣
明道在扶溝時謝游諸公皆在彼問學明道一日
曰諸公在此只是學某說話何不去力行二公云某
等無可行者明道曰無可行時且去靜坐盖靜坐時
便涵飬得夲原稍定雖是不免逐物及自覺而收歛
歸来也有箇着落譬如人出外去才歸家時便自有
箇着身處若是不曾存飬得箇本原茫茫然逐物在
外便要收歛歸来也無箇着身處也伊川見人靜
坐如何便歎其善學曰這却是一箇總要處問而
今看道理不出只是心不虚靜否曰也是不曾去看
會看底就看處自虚靜這箇互相發問汪長孺所
讀何書長孺誦大學所疑曰只是輕率公不惟讀聖
賢之書如此凡說話及論人物亦如此只是不敬又
云長孺氣粗故不子細為今工夫湏要靜靜多不妨
今人只是動多了靜靜亦自有說話程子曰為學湏
是靜又曰靜多不妨才靜事都見得然總亦只是一
箇敬問初學精神易散靜坐如何曰此亦好但不
專在靜處做工夫動作亦當體驗聖賢教人豈專在
打坐上要是随處着力如讀書如待人處事若動若
靜若語若默皆當存此無事時只合靜心息念且未
說做他事只自家心如何令把捉不定恣其散亂走
作何有於學孟子謂學問之道無他求其放心而已
矣不然精神不收拾則讀書無滋味應事多齟齬豈
能求益乎問伯羽如何用功曰且學靜坐痛抑思
慮曰痛抑也不得只是放退可也若全閉眼而坐却
有思慮矣又言也不可全無思慮無邪思耳問滕
德粹近作何工夫德粹云靜坐而已曰横渠云言有
教動有法晝有為宵有得息有飬瞬有存此語極好
君子終日乾乾不可食息閑亦不必終日讀書或靜
坐存飬亦是天地之生物以四時運動春生夏長固
是不息及至秋冬凋落亦只藏於其中故明年復生
若使至秋冬已絶則來春無緣復有生意學者常喚
令此心不死則日有進問武侯寧靜致遠之說曰
靜便養得根本深固自可致遠問宋傑尋常覺得
資質昏愚但持敬則此心虚靜覺得好若敬心稍不
存則裏面固是昏雜而發於外亦鶻突所以專於敬
而無失上用功曰這裏未消說敬與不敬在蓋敬是
第二節事而今便把来夾雜說則鶻突了愈難理會
且只要識得那一是一二是二便是虚靜也要識得
這物事不虚靜也要識得這物事如未識得這物事
時則所謂虚靜亦是箇黑底虚靜不是白底虚靜而
今湏是要打破那黑底虚靜換做箇白淨底虚靜則
八窗玲瓏無不融通不然則守定那裏底虚靜終身
黑淬淬地莫之通曉也問每日暇時略靜坐以飬
心但覺意自然紛起要靜越不靜曰程子謂心自是
活底物事如何窒定教他不思只是不可胡亂思纔
着箇要靜底意思便是添了多少思慮且不要恁地
拘迫他湏自有寧息時又曰要靜便是先獲便是助
長便是正問延平先生靜坐之說如何曰這事難
說靜坐理會道理自不妨只是討要靜坐則不可理
會得道理明透自然是靜今人都是討靜坐以省事
則不可盖心下熱閙如何看得道理出湏是靜方看
得出所謂靜坐只是打疊得心下無事則道理始出
道理既出則心下愈明靜矣
勉齋黃氏曰寂然不動心之體也事物未接思慮未萌
湛然純一如水之止如衡之平則其夲靜矣蔽交於
前其中則遷情慾熾而益蕩感物而動者既失其節
寂然不動者亦且紛紜膠擾而不能以頃刻寧動靜
相因展轉迷亂天理日微人欲日肆矣故主靜者所
以制乎動無欲者所以全乎靜此周子之意而亦有
所自来也艮其背不獲其身行其庭不見其人主乎
靜也旦晝之梏亡則夜氣不足以存無欲則靜也
問程子云靜後見萬物皆有春意如何此還是指聖賢
而言否潛室陳氏曰觀物内會靜者能之固是聖賢
如此吾人胷次豈可不見此境界靜却不分聖賢
省察
程子曰人為不善於幽隱之中者謂人莫已知也而天
理不可欺何顯如之或曰是猶楊震所謂四知者乎
曰幾之矣然人我知之猶有分也天地則無二知也
尸居却龍見淵默却雷聲妄動由有欲妄動而
得者其必妄動而失一失也其得之必失之二失也
况有凶咎随之乎是故妄得之福災亦随焉妄得之
得失亦繼焉苟或知此亦庶幾乎不由欲而動矣
學始於不欺闇室
張子曰求養之道心只求是而已盖心弘則是不弘則
不是心大則百物皆通心小則百物皆病悟後心常
弘觸理皆在吾術内覩一物又敲點着此心臨一事
又記着此心常不為物所牽引去視燈燭亦足以警
道大率因一事長一智只為持得術博凡物常不能
出博大之中慎喜怒此只矯其末而不知治其夲
宜矯輕警惰
廣平游氏曰曾子云三省其身若夫學者之所省又不
止此事親有不足於孝事長有不足於敬歟行或愧
於心而言或浮於行歟慾有所未窒而忿有所未懲
歟推是類而日省之則曾子之誠身庶乎可以跂及
矣人所不睹可謂隱矣而心獨見之不亦見乎人
所不聞可謂微矣而心獨聞之不亦顯乎知莫見乎
隱莫顯乎微而不能慎獨是自欺也其離道遠矣
和靖尹氏曰莫大之禍起於湏臾之不忍不可不謹
延平李氏曰凡蹈危者慮深而獲全居安者患生於所
忽此人之常情也
朱子曰要知天之與我者只如孟子說無惻隱之心非
人也無羞惡之心非人也無是非之心非人也無辭
讓之心非人也今人非無惻隱羞惡是非辭讓發見
處只是不省察了若於日用間試省察此四端者分
明迸贊出来就此便操存涵飬將去便是下手處只
為從前不省察了此端纔見又被物欲汩了所以秉
彛不可磨滅處雖在而終不能光明正大如其本然
就日用間實下持敬工夫求取放心然後却看自
家本性元是善與不善自家與堯舜元是同與不同
若信得及意思自然開明持守亦不費力矣道體
流行初無間斷是以無所不致其戒懼非謂獨戒懼
乎隱微而忽略其顯著也天下之事非艱難多事
之可憂而宴安酖毒之可畏政使功成事定無一事
之可為尚當朝兢夕惕居安慮危而不可以少怠
審微於未形御變於將来非知道者孰能人不自
知其病者是未嘗去體察警省也古人瞽史誦詩
之類是規戒警誨之意有時不然便被他恁地炒自
是使人住不着大抵學問湏是警省今說求放心
吾輩却要得此心主宰得定方賴此做事業如中庸
說天命之謂性即此心也率性之謂道亦此心也修
道之謂教亦此心也以至於致中和贊化育亦只此
心也致知即心致也格物即心格也克己即心克也
非禮勿視聽言動勿與不勿只爭毫髮地爾所以明
道說聖賢千言萬語只是欲人將已放之心收拾入
身来自能尋向上去今且湏就心上做得主定方驗
得聖賢之言有歸着自然有契如中庸所謂尊德性
致廣大極高明盖此心本自如此廣大但為物欲隔
塞故其廣大有虧本自高明但為物欲係累故於高
明有蔽若能常自省察警覺則高明廣大者常自若
非有所增損之也其道問學盡精微道中庸等工夫
皆自此做儘有商量也若此心上工夫則不待商量
睹當即今見得如此則更無閑時行時坐時讀書時
應事接物時皆有着力處大抵只要見得收之甚易
而不難也學者湏是求放心然後識得此性之善
人性無不善只緣自放其心遂流於惡天命之謂性
即天命在人便無不善處發而中節亦是善不中節
便是惡人之一性完然具足二氣五行之所禀賦何
嘗有不善人自不向善上去兹其所以為惡爾韓愈
論孟子之後不得其傳只為後世學者不去心上理
會堯舜相傳不過論人心道心精一執中而已天下
只是善惡兩端譬如陰陽在天地間風和日暖萬物
發生此是善底意思及羣陰用事則萬物彫瘁惡之
在人亦然天地之理固是抑遏陰氣勿使常勝學者
之於善惡亦要於兩夾岸處攔截分曉勿使纖惡間
絶善端動靜日用時加體察持飬久之自然成熟
許多言語雖随處說得有淺深大小然而下工夫只
一般如存其心與持其志亦不甚爭存其心語雖大
却寬持其志語雖小却緊只持其志便收歛只持其
志便内外肅然又曰持其志是心之方漲處便持着
問存心曰非是别將事物存心(一云非是活捉一物来存着)孔
子曰居處恭執事敬與人忠便是存心之法如說話
覺得不是便莫說做事覺得不是便莫做亦是飬心
之法靜中私意横生此學者之通患能自省察至
此甚不易得此當以敬為主而深察私意之萌多為
何事就其重處痛加懲窒久之純熟自當見效不可
計功於旦暮而多為說以亂之也文字講說得行
而意味未深者正要本源上加功湏是持敬持敬以
靜為主此意湏要於不做工夫時頻頻體察久而自
熟但是着實自做工夫不干别人事為仁由己而由
人乎哉此語的當更看有何病痛知有此病必去其
病此便是療之之藥如覺言語多便用簡默意思疎
闊便加細密覺得輕浮淺易便湏深沉重厚程先生
所謂矯輕警惰盖如此人有此心便知有此身人
昏昧不知有此心便如人困睡不知有此身人雖困
睡得人喚覺則此身自在心亦如此方其昏蔽得人
警覺則此心便在這裏學者工夫只在喚醒上問
人放縱時自去收歛便是喚醒否曰放縦只為昏昧
之故能喚醒則自不昏昧不昏昧則自不放縦矣
心只是一箇心非是以一箇心治一箇心所謂存所
謂收只是喚醒人心常炯炯在此則四體不待羈
束而自入規矩只為人心有散緩時故立許多規矩
来維持之但常常提警教身入規矩内則此心不放
逸而炯然在矣心既常惺惺又以規矩繩檢之此内
外交相飬之道也心不專靜純一故思慮不精明
要湏飬得此心令虚明專靜使道理從裏面流出便
好問何以能如此莫只在靜坐否曰自去檢點且一
日間試看此幾箇時在内幾箇時在外小說中載趙
公以黑白豆記善惡之起此是古人做工夫處如此
檢點則自見矣李先生嘗云人之念慮若是於顯
然過惡萌動此却易見易除却怕於匹似閑底事爆
起来纏繞思念將去不能除此尤害事某向来亦是
如此問凡人之心不存則亡而無不存不亡之時
故一息之頃不加提省之力則淪於亡而不自覺天
下之事不是則非而無不是不非之處故一事之微
不加精察之功則䧟扵惡而不自知近見如此不知
如何曰道理固是如此然初學後亦未能便如此也
問進德之方曰大率要修身窮理若修身上未有
工夫亦無窮理處又問修身如何曰且先收放心如
心不在無下手處要去體察你平日用心是為己為
人若讀書計較利禄便是為人問發於思慮則有
善不善看来不善之發有二有自思慮上不知不覺
自發出来者有因外誘然後引動此思慮者閑邪之
道當無所不用其力於思慮上發時便加省察更不
使形於事為於物誘之際又當於視聽言動上理會
取然其要又只在持敬惟敬則身心内外肅然交致
其功則自無二者之病曰謂發處有兩端固是然畢
竟從思慮上發者也只是外来底天理渾是一箇只
不善便是不從天理出来不從天理出来便是出外
底了視聽言動該貫内外亦不可謂專是外面功夫
若以為在内自有一件功夫在外又有一件功夫則
内外支離無此道理湏是誠之於思守之於為内外
交致其功可也問人之手動足履湏還是都覺得
始得看来不是處都是心不在後挫過了曰湏是見
得他合當是恁地問立則見其參於前在輿則見其
倚於衡只是熟後自然見得否曰也只是随處見得
那忠信篤敬是合當如此又問舊見敬齋箴中云擇
地而蹈折旋蟻封遂欲如行步時要步步覺得他移
動要之無此道理只是常常提撕曰這箇病痛湏一
一識得方得且如事父母方在那奉飬時又自著注
脚解說道這箇是孝如事兄長方在那順承時又自
著注脚解說道這箇是弟便是兩箇了問只是如事
父母當勞苦有倦心之際却湏自省覺說這箇是當
然曰是如此問居常苦私意紛擾雖即覺悟而痛
抑之然竟不能得潔靜不起曰惟其此心無主宰故
為私意所勝若常加省察使良心常在見破了這私
意只是從外面入縱饒有所發動只是以主待客以
逸待勞自家這裏亦容他不得此事湏是平日著工
夫若待他起後方省察殊不濟事問不敬之念非
出扵心如忿慾之萌學者固當自克雖聖賢亦無如
之何至於思慮妄發欲制之而不能曰纔覺恁地自
家便挈起了但莫先去防他然此只是自家見理不
透做主不定所以如此大學曰物格而后知至如至
而后意誠纔意誠則自然無此病問橫渠先生謂
范巽之云吾輩不及古人病源何在巽之請問横渠
云此非難悟設此語者盖欲學者存意之不妄庶游
心浸熟有一日脱然如大寐之得醒耳曰横渠先生
之意正要學者將此題目時時省察使之積久貫熟
而自得之耳非謂只要如此說殺也或曰每常處
事或思慮之發覺得發之正者心常安其不正者心
常不安然義理不足以勝私欲之心少間安者却容
忍不安者却依舊被私欲牽將去及至事過又却悔
悔時依舊是本心發處否曰然只那安不安處便是
本心之德孔子曰志士仁人無求生以害仁有殺身
以成仁求生如何便害仁殺身如何便成仁只是箇
安與不安而已又曰不待接事時方流入於私欲只
那未接物時此心已自流了湏是未接物時也常剔
抉此心教他分明少間接事便不至於流上蔡觧為
人謀而不忠云為人謀而忠非特臨事而謀至於平
居靜慮思所以處人者一有不盡則非忠矣此雖於
本文說得來太過然却如此今人未到為人謀時方
不忠只平居靜慮閑思念時便自懷一箇利便於己
將不好處推與人之心矣湏是於此處常常照管得
分明方得問於私欲未能無之但此意萌動時却
知用力克除覺方寸累省頗勝前日更當如何曰此
只是強自降伏若未得天理純熟一旦失覺察病痛
出來不可知也問五峯所謂天理人欲同行異情莫
湏這裏要分别否曰同行異情只如飢食渴飲等事
在聖賢無非天理在小人無非私慾所謂同行異情
者如此此事若不曾尋著本領只是說得他名義而
已說得明義儘分曉畢竟無與我事湏就自家身上
實見得私欲萌動時如何天理發見時如何其間正
有好用功夫處盖天理在人亘古今而不冺選甚如
何蔽錮而天理常自若無時不自私意中發出但人
不自覺正如明珠大貝混雜沙礫中零零星星逐時
出来但只於這箇道理發見處當下認取打合零星
漸成片段到得自家好底意思日長月益則天理自
然純固向之所謂私欲者自然消磨退散久之不復
萌動矣若專務克治私欲而不能充長善端則吾心
所謂私欲者日相闘敵縦一時按伏得下又當復作
矣初不道隔去私欲後别尋一箇道理主執而行纔
如此又只是自家私意只如一件事見得如此為是
如此為非便從是處行將去不可只恁休誤了一事
必湏知悔只這知悔處便是天理孟子說牛山之木
既曰若此其濯濯也又曰萌蘖生焉既曰旦晝梏亡
又曰夜氣所存如說求放心心既放了如何又求得
只為這些道理根於一性者渾然至善故發於日用
者多是善底道理只要人自識得雖至惡人亦只患
他頑然不知省悟若心裏稍知不穩便從這裏改過
亦豈不可做好人孟子曰人之所以異於禽獸者幾
希庶民去之君子存之去只是去著這些子存只是
存得這些子學者所當深戒也
吳晦叔言省克二字不可廢南軒張氏曰然纔省了便
克既克了又省當如循環然
范陽張氏曰一念之善則天神地祗祥風和氣皆在於
此一念之惡則妖星癘鬼凶荒札瘥皆在於此是以
君子慎其獨
象山陸氏曰人之資禀不同有沉滯者有輕揚者古人
有韋弦之義固當自覺不待人言但有恣縱而不能
自克者有能自克而用功不深者念慮之正不正
在頃刻之間念慮之不正者頃刻而知之即可以正
念慮之正者頃刻而失之即是不正此事皆在其心
書曰惟聖㒺念作狂惟狂克念作聖
勉齋黃氏曰理義之精微心術之隱奥所差甚微而天
理人欲之分君子小人之判自此而决不可不察也
魯齋許氏曰凡事一一省察不要逐物去了雖在千萬
人中常知有已此持敬大略也日用間若不自加
提策則怠惰之心生焉怠惰心生不止於悠悠無所
成而放僻邪侈随至矣耳目聞見與心之所發各
以類應如有種焉今日之所出者即前日之所入也
同聲相應同氣相求未嘗少差不可不慎也庸人
之目見利而不見害見得而不見失以縱情極欲為
益已以存心飬性為桎梏不喪德殞身而不已惟君
子為能見微而知著遏人欲於將萌
臨川吳氏曰夫易以溺人汚人者色與貨也非禮非義
之事雖甚不良之人往往畏人之知而不敢肆苟人
所不知之地一時不勝其利欲之私則於所不當為
能保其不為之乎若顔叔子之達旦秉燭若楊伯起
之暮夜却金若司馬君實趙閱道之所為無一不可
與人言無一不可與天知真能慎獨者也
性理大全書卷四十七
