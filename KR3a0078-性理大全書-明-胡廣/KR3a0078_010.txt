性理大全書卷十
皇極經世書四
觀物内篇之七
昔者孔子語堯舜則曰垂衣裳而天下治語湯武則曰
順乎天而應乎人斯言可以該古今帝王受命之理也
堯禪舜以德舜禪禹以功以德帝也以功亦帝也然而
德下一等則入于功矣湯伐桀以放武伐紂以殺以放
王也以殺亦王也然而放下一等則入于殺矣是知時
有消長事有因革前聖後聖非出於一途哉
堯舜禪讓湯武征伐其事則異其道則同以德以功
以放以殺時之消長事之因革不同如此至於征伐
放殺非聖人之所欲蓋有不得已者焉聖人所同者
心所異者跡故前聖後聖非出於一途而聖人求乎
心之所同而不求乎跡之所同苟姑同乎跡而不同
乎心則為姦為惡何所不至不可不辨也然所謂下
一等者孔子序書贊堯舜禹亦有詳略謂韶盡美矣
又盡善也武盡美矣未盡善也聖人蓋有深意焉
天與人相為表裏天有隂陽人有邪正邪正之由繫乎
上之所好也上好德則民用正上好佞則民用邪邪正
之由有自來矣雖聖君在上不能無小人是難其為小
人雖庸君在上不能無君子是難其為君子自古聖君
之盛未有如唐堯之世君子何其多邪時非無小人也
是難其為小人也故君子多也所以雖有四凶不能肆
其惡自古庸君之盛未有如殷紂之世小人何其多邪
時非無君子也是難其為君子故小人多也所以雖有
三仁不能遂其善是知君擇臣臣擇君者繫乎人者也
君得臣臣得君者是非繫乎人也繫乎天者也
天與人常相須而成者也天有隂陽人有邪正正為
君子邪為小人君子小人相為盛衰猶隂陽之相為
消長聖人之於易否泰言之詳矣且治世非無小人
也亂世非無君子也君子在内小人在外所以為泰
而天下治矣君子在外小人在内所以為否而天下
亂矣君子小人無世無之在乎人君所好所用而已
人君好德則民用正而君子進小人退矣人君好佞
則民用邪而小人進君子退矣唐堯之時非無小人
也君子在内而衆小人在外而寡則小人不勝君子
也故雖有四凶亦不能害君子商紂之世非無君子
也君子在外而寡小人在内而衆則君子不能勝小
人也故雖有三仁而不能去小人所謂内外者不獨
在位在野而已但信而任之則為内疎而遠之則為
外上好正而信任君子則小人遠矣不必待屏絶誅
竄而後為外也上好邪而信任小人則君子遠矣不
必待斥逐放棄而後為外也所謂小人者聖人亦未
嘗疾之已甚也但使君子在上小人在下各得其所
而已君子在上則足以制小人小人在下則順以從
君子如是則天下未有不治者也若夫疾惡而不能
去去惡而無其術者適所以致禍亂之道也嗚呼君子
小人用與不用實繫上之所好上之所好實繫天下
治亂可不慎哉
賢愚人之本性利害民之常情虞舜陶于河濱傅說築
于巖下天下皆知其賢而百執事不為之舉者利害使
之然也吁利害叢于中而矛戟森于外又安知有虞舜
之聖而傅說之賢哉河濱非禪位之所巖下非求相之
方昔也在億萬人之下而今也在億萬人之上相去一
何遠之甚也然而必此云者貴有名者也
唐堯之舉舜商宗之用說蓋有素矣猶歷試諸艱稽
之夢卜所以厭天下之心也雖舜之聖說之賢苟為
利害所蔽人亦安知其聖賢哉故堯高宗不得不如
此貴乎有名也
易曰坎有孚維心亨行有尚中正行險往且有功雖危
無咎能自信故也伊尹以之是知古之人患名過實者
有之矣其間有幸與不幸者雖聖人人力有不及者矣
伊尹行冢宰居責成之地借使避放君之名豈曰不忠
乎則天下之事去矣又安能正嗣君成終始之大忠者
乎吁若委寄于匪人三年之間其如嗣君何則天下之
事亦去矣又安有伊尹也坎有孚維心亨不亦近之乎
有伊尹之位有伊尹之時有伊尹之德有伊尹之心
忠於社稷公於天下則可雖曰放君所不避也苟無
其位無其時無其德無其心不忠不公則為簒也烏
可哉故必如坎之維心亨行有尚而後可以濟乎坎
也
易曰由豫大有得勿疑朋盍簪剛健主豫動而有應羣
疑乃亡能自彊故也周公以之是知聖人不能使人無
謗能處謗者也周公居總已當任重之地借使避滅親
之名豈曰不孝乎則天下之事去矣又安能保嗣君成
終始之大孝者乎吁若委寄于匪人七年之間其如嗣
君何則天下之事亦去矣又安有周公也由豫大有得
勿疑朋盍簪不亦近之乎
有周公之位有周公之時有周公之德有周公之心
忠於社稷公於天下則可雖曰誅兄放弟所不避也
苟無其位無其時無其德無其心不忠不公則是大
惡也烏可哉故必如豫之大有得勿疑朋盍簮而後
可以主豫也
夫天下將治則人必尚行也天下將亂則人必尚言也
尚行則篤實之風行焉尚言則詭譎之風行焉天下將
治則人必尚義也天下將亂則人必尚利也尚義則謙
讓之風行焉尚利則攘奪之風行焉
治世務本故尚行亂世務末故尚言務本則君子之
事也故篤實之風所以行也務末則小人之事也故
譎詐之風所以行也治世樂與故尚義亂世樂取故
尚利尚義則君子之事也故謙讓之風所以行也尚
利則小人之事也故攘奪之風所以行也皆本乎上
之所好與夫君子小人之進退而已
三王尚行者也五伯尚言者也尚行者必入于義也尚
言者必入于利也義利之相去一何遠之如是耶
三王用忠信以行實事故尚行五伯用譎詐以假虚
名故尚言所尚不同如此王伯之所以異也
是知言之于口不若行之于身行之于身不若盡之于
心言之於口人得而聞之行之于身人得而見之盡之
于心神得而知之人之聰明猶不可欺况神之聰明乎
是知無愧于口不若無愧于身無愧于身不若無愧于
心無口過易無身過難無身過易無心過難既無心過
何難之有吁安得無心過之人而與之語心哉是故知
聖人所以能立于無過之地者謂其善事于心者也
君子言之不出恥躬之不逮故徒言之不若躬行之
行之者或安而行之或利而行之或勉強而行之安
而行之者行之以無事盡于心者也孟子所謂舜由
仁義行者是也利而行之勉強而行之者雖曰行之
而心或有所未盡故不若盡心之為善也既能行之
久而必有所至及其成功則一矣言之于口則人得
而聞之行之于身則人得而見之盡之于心則神得
而知之所謂盡之于心者默而成之不言而信者也
不言而信則神得而知之者也故君子不欺暗室不
愧屋漏以神之聰明不可欺也無愧于口不若無愧
于身無愧于身不若無愧于心謂之行于身不若盡
之于心也無口過易能慎言語則無口過矣無身過
難能踐履則無身過矣無身過易無心過難既無心
過何難之有所謂心過者不必待見于事為之際思
慮一萌苟離于道是為過矣既無心過何思何慮寂
然不動感而而通何難之有也能無心過者其惟聖
人乎聖人與天地合其德與日月合其明與四時合
其序與鬼神合其吉凶何過之有未至于聖人則未
能無過故孔子謂顔淵為好學則曰不貳過又曰有
不善未嘗不知知之未嘗復行始可以謂之無身過
者也及其問仁則告之以非禮勿視非禮勿聽非禮
勿言非禮勿動至於非禮勿動則使之進於無心過
之地也故又曰回也其心三月不違仁夫心有一所動
而在乎非禮則遠於仁矣顔子至於三月不違仁則
幾于聖者也此道之妙不可以言傳學者當盡心焉
觀物内篇之八
仲尼曰韶盡美矣又盡善也武盡美矣未盡善也又曰
管仲相桓公霸諸侯一匡天下民到于今受其賜微管
仲吾其被髮左袵矣是知武王雖不逮舜之盡善盡美
以其解天下之倒懸則下于舜一等耳桓公雖不逮武
之應天順人以其霸諸侯一匡天下則高于狄亦遠矣
以武比舜則不能無過比桓則不能無功以桓比狄則
不能無功比武則不能無過漢氏宜立乎桓武之間矣
此言帝王之異霸之於王固遠然亦有功于時故聖
人猶取之漢不純乎王而雜乎霸者也舜武皆聖人
也所以異者時不同故也
是時也非會天下民厭秦之暴且甚雖十劉季百子房
其如人心未易何
人君所恃以安者人心而已人心既去一夫而已故
書謂之獨夫紂也
且古今之時則異也而民好生惡死之心非異也自古
殺人之多未有如秦之甚天下安有不厭之乎夫殺人
之多不必以刃謂天下之人無生路可移也而又况以
刃多殺天下之人乎
得民心以仁失民心以不仁仁者好生不仁者好殺
以虐政殺之以白刃殺之其殺一也然白刃之所殺
猶有能免者虐政之所殺則無所逃矣故虐政甚於
白刃也已殺之使人殺之其殺一也已殺之所殺猶
寡使人殺之則所殺者衆也故使人殺之甚於已殺
之也使人殺之謂以虐政殺之也以虐政殺之者謂
天下之人無生路可趨也故虐政甚於白刃也又况
既以虐政殺之而又加之以白刃殺之耶于是時也
天下之生靈墜于塗炭可知之矣
秦二世萬乘也求為黔首而不能得漢劉季匹夫也免
為元首而不能己萬乘與匹夫相去有間矣然而有時
而代之者謂其天下之利害有懸之耳
利民則匹夫可以為元首害民則元首欲為匹夫而
不能利害之間如此可不畏哉可不慎哉
天之道非禍萬乘而福匹夫也謂其禍無道而福有道
也人之情非去萬乘而就匹夫也謂其去無道而就有
道也萬乘與匹夫相去有間矣然而有時而代之者謂
其直以天下之利害有所懸之耳
天之禍福視民之去就民之去就視君之仁與不仁
君之仁與不仁在乎利民害民而已利民則天降之
福害民則天降之禍人君始于利民害民而天之禍
福卒及其身及其子孫可不畏哉可不慎哉
日既沒矣月既望矣星不能不希矣非星之希是星難
乎其為光矣能為其光者不亦希乎漢唐既創業矣吕
武既擅權矣臣不能不希矣非臣之希是臣難乎其為
忠矣能為其忠者不亦希乎
忠臣之節見於危難故曰不亦希乎
是知任天下事易死天下事難死天下事易成天下事
難苟成之又何計乎死與生也如其不成雖死奚益况
其有正與不正者乎與其死于不正孰若生于正與其
生于不正孰若死于正在乎忠與智者之一擇焉死固
可惜貴乎成天下之事也如其敗天下之事一死奚以
塞責生固可愛貴乎成天下之事也如其敗天下之事
一生何以收功
任天下之事易於死天下之事死天下之事易於成
天下之事故聖人貴成天下之事而不計乎死與生
也生而敗天下之事生以奚益死而不能成天下之
事死以奚益生也死也君子未嘗有所擇所擇者正
與不正而已不正而死不若正而生不正而生不若
正而死君子無求生以害仁不貴乎苟生以敗天下
之事也有殺身以成仁貴乎成天下之事而死之以
正也至于死則非君子之所得已不得已而死死而
能有所成則死猶生也故君子必死之雖然唯聖人
無死地無死地者不獨能知幾而又且見于未萌也
所以能見於未萌者以明乎理故也如舜不為象所
害孔子不為匡人桓魋所殺是也凡能為人所害所
殺者謂之仁謂之難則可不可以謂之聖也然聖人
非臨難苟免蓋不至於苟免之地也苟不能見於未
萌不幸而至于難權輕重而義有所在死其所當死
亦聖人之所許也若子路之死於蒯聵可以死可以
無死死傷勇者也故孔子謂柴也其來乎由乎其死
矣孔子不以柴之來為非則知由之死未為是也方
子路之未死孔子已謂若由也不得其死然則知子
路之死聖人之所不取也子畏於匡顔淵後孔子曰
吾以女為死矣顔淵曰子在回何敢死使孔子死於
匡則顔淵必死之矣若顔淵可謂知所事知所死矣
後世之人不明義理不擇所事而死於其難者有之
矣是特犬馬之忠而已比之賣主以為利者固有間
然皆不得其死者也嗚呼君子之出處所與所事實
死生之所繫可不擇哉
噫能成天下之事又能不失其正而生者非漢之留侯
唐之梁公而何微斯二人則漢唐之祚或幾乎移矣豈
若虚生虚死者焉夫虚生虚死者譬之蕭艾忠于智者
不由乎其間矣
留侯梁公於漢唐其功大矣古之成大事者不務為
區區之小忠以投人之耳目志於遠者大者而已
觀物内篇之九
仲尼曰善人為邦百年亦可以勝殘去殺誠哉是言也
自極亂至于極治必三變矣
變極亂為極治亦必有漸故必至于三變也
三皇之法無殺五伯之法無生伯一變至于王矣王一
變至于帝矣帝一變至于皇矣其于生也非百年而何
古者謂三十年為一世天時人事更一世則變變極
治而為極亂變極亂而為極治皆有漸次世變至于
三則幾百年也
是知三皇之世如春五帝之世如夏三王之世如秋五
伯之世如冬如春温如也如夏燠如也如秋凄如也如
冬冽如也
皇帝王伯春夏秋冬其時如此温燠凄冽其變如此
春夏秋冬者昊天之時也易書詩春秋者聖人之經也
天時不差則歲功成矣聖經不忒則君德成矣
天時聖經其道一也歲功君德由此而成也
天有常時聖有常經行之正則正矣行之邪則邪矣邪
正之間有道在焉行之正則謂之正道行之邪則謂之
邪道邪正由人乎由天乎
君子則正小人則邪邪正在人而所以使邪正之得
行則在天故曰由人乎由天乎君子小人正道邪道
猶天之有消息盈虚消息盈虛莫非天也雖曰天亦
由乎人也故聖人獨責於人盡人事而後可以言天
也苟一切歸之於天則人事廢矣是猶未嘗播種耕
耘而罪歲者也
天由道而生地由道而成物由道而形人由道而行天
地人物則異也其于由道一也
嘗謂萬物莫不由之之謂道天地人物皆由乎道者
也
失道也者道也道無形行之則見于事矣如道路之道
坦然使千億萬年行之人知其歸者也
道無形跡故名之曰道以謂如道路之道名之曰道
則已在乎形跡之間矣然則道果何在乎易曰一隂
一陽之謂道孟子曰萬物莫不由之之謂道又曰道
若大路然使天下之人由此而求之也聖人語道止
可至此在學者潛心焉既由乎道則知所歸矣
或曰君子道長則小人道消君子道消則小人道長長
者是則消者非也消者是則長者非也何以知正道邪
道之然乎吁賊夫人之論也
有君子之道有小人之道君子小人之進退猶隂陽
之消長也一隂一陽一消一長天之道也然聖人未
嘗不助陽而抑隂進君子而退小人蓋陽之與君子
助而進之猶不足隂之與小人抑而退之猶不能人
事不可以不盡人事既盡其成敗則繫乎天非人力
之所及也故治亂天也君子不謂之天有人事存焉
故也
不曰君行君事臣行臣事父行父事子行子事夫行夫
事妻行妻事君子行君子事小人行小人事中國行中
國事夷狄行夷狄事謂之正道君行臣事臣行君事父
行子事子行父事夫行妻事妻行夫事君子行小人事
小人行君子事中國行夷狄事夷狄行中國事謂之邪
道
君行君事臣行臣事父行父事子行子事夫行夫事
妻行妻事君子行君子事小人行小人事中國行中
國事夷狄行夷狄事則上下各得其所而天下治矣
故謂之正道反此則亂矣故謂之邪道
至于三代之世治未有不治人倫之為道也三代之世
亂未有不亂人倫之為道也後世之慕三代之治世者
未有不正人倫者也後世之慕三代之亂世者未有不
亂人倫者也
所以謂之人倫者尊卑上下皆得其理而已得其理
則治失其理則亂治則興亂則亡自古皆然也嗚呼
人倫不明而欲治天下其可得乎堯以是傳之舜舜
以是傳之禹三代之聖君莫不由此以治天下孔孟
莫不以此垂教於萬世楊氏為我是無君也墨氏兼
愛是無父也無父無君是禽獸也為我兼愛豈不美
哉其弊則至於無父無君為天下之害也大矣
自三代而下漢唐為盛未始不由治而興亂而亡况其
不盛于漢唐者乎
三代之盛王皆由明人倫而興其後世皆由廢人倫
而亡漢唐不逮三代之盛其興也亦莫不由此而興
其亡也亦莫不由此而亡如唐之太宗人倫已不甚
明矣故其後世數致禍亂嗚呼有天下者人之大倫
其可廢乎舍是則與禽獸夷狄奚擇夷狄之相殘禽
獸之相食以無人倫也
其興也又未始不由君道盛父道盛夫道盛君子之道
盛中國之道盛其亡也又未始不由臣道盛子道盛妻
道盛小人之道盛夷狄之道盛
臣不尊君子不順父妻不從夫夷狄之凌中國小人
之勝君子皆亂之道也
噫二道對行何故治世少而亂世多邪君子少而小人
多邪曰豈不知陽一而隂二乎
亂世多而治世少小人多而君子少由天之隂陽陽
數竒而隂數耦隂常多於陽而陽常少於隂故君子
之進也常難而退也常易小人之進也常易而退也
常難理如是也
天地尚由是道而生况其人與物乎人者物之至靈者
也物之靈未若人之靈尚由是道而生又况人靈于物
者乎是知人亦物也以其至靈故特謂之人也
天地人物皆由道而生人靈於物者也靈於物故能
宰萬物
觀物内篇之十
日經天之元月經天之會星經天之運辰經天之世以
日經日則元之元可知之矣以日經月則元之會可知
之矣以日經星則元之運可知之矣以日經辰則元之
世可知之矣以月經日則會之元可知之矣以月經月
則會之會可知之矣以月經星則會之運可知之矣以
月經辰則會之世可知之也以星經日則運之元可知
之矣以星經月則運之會可知之矣以星經星則運之
運可知之矣以星經辰則運之世可知之矣以辰經日
則世之元可知之矣以辰經月則世之會可知之矣以
辰經星則世之運可知之矣以辰經辰則世之世可知
之矣
皇極經世則日月星辰元會運世以相經而皆有數
存焉
元之元一元之會十二元之運三百六十元之世四千
三百二十會之元十二會之會一百四十四會之運四
千三百二十會之世五萬一千八百四十演運之元三
百六十運之會四千三百二十運之運一十二萬九千
六百運之世一百五十五萬五千二百世之元四千三
百二十世之會五萬一千八百四十世之運一百五十
五萬五千二百世之世一千八百六十六萬二千四百
以日經日為元之元其數一日之數一故也以日經
月為元之會其數十二月之數十二故也以日經星
為元之運其數三百六十星之數三百六十故也以
日經辰為元之世其數四千三百二十辰之數四千
三百二十故也則是日為元月為會星為運辰為世
此皇極經世一元之數也一元象一年十二會象十
二月三百六十運象三百六十日四千三百二十世
象四千三百二十時也蓋一年有十二月三百六十
日四千三百二十時故也經世一元十二會三百六
十運四千三百二十世一世三十年是為一十二萬
九千六百年是為皇極經世一元之數一元在大化
之間猶一年也自元之元更相變而至于辰之元自
元之辰更相變而至于辰之辰而後數窮矣窮則變
變則生生而不窮也皇極經世但著一元之數使人
引而伸之可至于終而復始也其法皆以十二三十
相乘十二三十日月之數也其數見于前此不復詳
其消息盈虧之說不著于書使人求而得之蓋藏諸
用也此易所謂天地之數也
元之元以春行春之時也元之會以春行夏之時也元
之運以春行秋之時也元之世以春行冬之時也會之
元以夏行春之時也會之會以夏行夏之時也會之運
以夏行秋之時也會之世以夏行冬之時也運之元以
秋行春之時也運之會以秋行夏之時也運之運以秋
行秋之時也運之世以秋行冬之時也世之元以冬行
春之時也世之會以冬行夏之時也世之運以冬行秋
之時也世之世以冬行冬之時也
春夏秋冬一歲之運其變如此在大運亦然不過乎
隂陽消長而已
皇之皇以道行道之事也皇之帝以道行德之事也皇
之王以道行功之事也皇之伯以道行力之事也帝之
皇以德行道之事也帝之帝以德行德之事也帝之王
以德行功之事也帝之伯以德行力之事也王之皇以
功行道之事也王之帝以功行德之事也王之王以功
行功之事也王之伯以功行力之事也伯之皇以力行
道之事也伯之帝以力行德之事也伯之王以力行功
之事也伯之伯以力行力之事也
皇帝王伯一世之事其道如此在萬世亦然不過乎
因革而已
時有消長事有因革非聖人無以盡之所以仲尼曰可
與共學未可與適道可與適道未可與立可與立未可
與權是知千萬世之時千萬世之經豈可畫地而輕言哉
時有消長事有因革消長之有變因革之有權千萬
世之時千萬世之事非變非權其孰能盡之能盡權
變者其惟聖人乎賢人則猶有所未盡也小人而曰
權變則詐而已矣
三皇春也五帝夏也三王秋也五伯冬也七國冬之餘
冽也漢王而不足晉伯而有餘三國伯之雄者也十六
國伯之叢者也南五代伯之借乘也北五朝伯之傳舍
也隋晉之子也唐漢之弟也隋季諸郡之伯江漢之餘
波也唐季諸鎮之伯日月之餘光也後五代之伯日未
出之星也
三皇不言而化故於時為春五帝典章備矣故於時
為夏三王法度成矣故於時為秋五伯刑殺尚矣故
於時為冬得時之正者皇帝王伯而已漢雜乎伯故
王而不足晉劣於漢故伯而有餘三國伯之盛強者
也自十六國至于南北朝皆不足乎伯者也隋方之
於晉猶父子也唐方之於漢猶兄弟也皆不足於王
而雜乎伯者也隋季諸郡唐季諸鎮及乎五季皆不
足道也故曰江漢之餘波日月之餘光日未出之星
也
自帝堯至于今上下三千餘年前後百有餘世書傳可
明紀者四海之内九州之間或合或離或治或隳或強
或羸或唱或隨未始有兼世而能一其風俗者吁古者
謂三十年為一世豈徒然哉俟化之必洽教之必浹民
之情始可以一變矣苟有命世之人繼世而興焉則雖
民如夷狄三變而帝道可舉惜乎時無百年之世世無
百年之人比其有代則賢之與不肖何止于相半也時
之難不其然乎人之難不其然乎
上論歴代之治此又論治世少亂世多蓋自堯舜以
來一治一亂興廢之間不過一二世而其風已衰矣
自極亂而至極治俟化之必洽教之必浹天下始一
變矣古者謂三十年為一世不獨天時之變如此在
人事一變亦非三十年則不可苟有命世之人繼世
而興雖民如夷狄三變而帝道可舉三變則百年矣
故必百年而後功成治定也然時無百年之世世無
百年之人比其有代子孫又未必皆賢而不克嗣述
者多矣時之難如此人之難又如此則治世所以少
而亂世所以多也
觀物内篇之十一
太陽之體數十太隂之體數十二少陽之體數十少隂
之體數十二少剛之體數十少柔之體數十二太剛之
體數十太柔之體數十二進太陽少陽太剛少剛之體
數退太隂少隂太柔少柔之體數是謂太陽少陽太剛
少剛之用數進太隂少隂太柔少柔之體數退太陽少
陽太剛少剛之體數是謂太隂少隂太柔少柔之用數
太陽少陽太剛少剛之體數一百六十太隂少隂太柔
少柔之體數一百九十二太陽少陽太剛少剛之用數
一百一十二太隂少隂太柔少柔之用數一百五十二
以太陽少陽太剛少剛之用數唱太隂少隂太柔少柔
之用數是日月星辰之變數以太隂少隂太柔少柔之用數和
太陽少陽太剛少剛之用數是謂水火土石之化數日月星辰
之變數一萬七千二十四謂之動數水火土石之化數一萬七
千二十四謂之植數再唱和日月星辰水火土石之變化通數
二萬八千九百八十一萬六千五百七十六謂之動植通數
日為太陽其數十月為太隂其數十二星為少陽其
數十辰為少隂其數十二石為少剛其數十土為少
柔其數十二火為太剛其數十水為太柔其數十二
太陽少陽太剛少剛之本數四十太隂少隂太柔少
柔之本數四十有八以四因四十得一百六十以四
因四十八得一百九十二是謂太陽少陽太隂少隂
太剛少剛太柔少柔之體數一百六十數之内退四
十八得一百一十二一百九十二數内退四十得一百
五十二是謂太陽少陽太隂少隂太剛少剛太柔少
柔之用數也隂陽剛柔互相進退去其體數而所存者
謂之用數隂陽剛柔所以相進退者陽中有隂隂
中有陽剛中有柔柔中有剛天地交際之道也以一
百一百二因一百五十二得一萬一千二十四謂之
水火土石之化數以一百五十二因一百一十二得
一萬七千二十四謂之日月星辰之變數變數謂之
動數化數謂之植數以一萬七千二十四因一萬七
千二十四得二萬八千九百八十一萬六千五百七
十六是謂動植之通數此易所謂萬物之數也或曰
經世之數與大衍之數不同何也曰易用九六經世
用十十二用十十二用極數也十去其一則九矣十
二分而為二則六矣故日陽也止于十月隂也止于
十二此之謂極數大衍經世皆本於四四者四家之
數也故大衍四四因九得三十六是為乾一爻之策
數四因六得二十四是為坤一爻之策數六因三十
六得三百一十有六是為乾一卦之策數六因二十
四得百四十有四是為坤一卦之策數乾坤之策凡
三百六十也三十二因二百一十六得六千九百一
十有二是為三十二陽卦之策數三十二因百四十
有四得四千六百有八是為三十二隂卦之策數合
二篇之策凡萬有一千三百二十也如太玄之數則
用三數聖賢立法不同其所以為數則一也
日月星辰者變乎暑寒晝夜者也水火土石者化乎雨
風露雷者也暑寒晝夜者化乎性情形體者也雨風露
雷者化乎走飛草木者也暑變飛走木草之性寒變飛
走木草之情晝變飛走木草之形夜變飛走木草之體
雨化性情形體之走風化性情形體之飛露化性情形
體之草雷化性情形體之木
有日月星辰則有暑寒晝夜蓋日為暑月為寒星為
晝辰為夜也有水火土石則有雨風露雷蓋水為雨
火為風土為露石為雷也有暑寒晝夜則有性情形
體蓋暑變物之性寒變物之情晝變物之形夜變物
之體也有雨風露雷則有飛走木草蓋雨化物之走
風化物之飛露化物之草雷化物之木也暑寒晝夜
雨風露雷又相交感而變化焉此萬物之所以生也
性情形體者本乎天者也飛走木草者本乎地者也本
乎天者分隂分陽之謂也本乎地者分柔分剛之謂也
夫分隂分陽分柔分剛者天地萬物之謂也備天地萬
物者人之謂也
天地隂陽萬物由之以生人備天地萬物而靈于萬
物者也
觀物内篇之十二
有日日之物者也有日月之物者也有日星之物者也
有日辰之物者也有月日之物者也有月月之物者也
有月星之物者也有月辰之物者也有星日之物者也
有星月之物者也有星星之物者也有星辰之物者也
有辰日之物者也有辰月之物者也有辰星之物者也
有辰辰之物者也
日日之物太陽之太陽者也日月之物太陽之太隂
者也日星之物太陽之少陽者也日辰之物太陽之
少隂者也月日之物太隂之太陽者也月月之物太
隂之太隂者也月星之物太隂之少陽者也月辰之
物太隂之少隂者也星日之物少陽之太陽者也星
月之物少陽之太隂者也星星之物少陽之少陽者
也星辰之物少陽之少隂者也辰日之物少隂之太
陽者也辰月之物少隂之太隂者也辰星之物少隂
之少陽者也辰辰之物少隂之少隂者也物之感化
如此
日日物者飛飛也日月物者飛走也日星物者飛木也
日辰物者飛草也月日物者走飛也月月物者走走也
月星物者走木也月辰物者走草也星日物者木飛也
星月物者木走也星星物者木木也星辰物者木草也
辰日物者草飛也辰月物者草走也辰星物者草木也
辰辰物者草草也
飛飛者飛之捷者也飛走者飛而走者也飛木者飛
而類乎木者也飛草者飛而類乎草者也走飛者走
而飛者也走走者走而走者也走木者走而類乎木
者也走草者走而類乎草者也木飛者木之類乎飛
者也木走者木之類乎走者也木木者木之木者也
木草者木之類乎草者也草飛者草之類乎飛者也
草走者草之類乎走者也草木者草之類乎木者也
草草者草之草者也物之氣類如此
有皇皇之民者也有皇帝之民者也有皇王之民者也
有皇伯之民者也有帝皇之民者也有帝帝之民者也
有帝王之民者也有帝伯之民者也有王皇之民者也
有王帝之民者也有王王之民者也有王伯之民者也
有伯皇之民者也有伯帝之民者也有伯王之民者也
有伯伯之民者也
無為之謂皇尚德之謂帝尚功之謂王尚力之謂伯
皇皇之民者皇之皇者也皇帝之民者皇之帝者也
皇王之民者皇之王者也皇伯之民者皇之伯者也
帝皇之民者帝之皇者也帝帝之民者帝之帝者也
帝王之民者帝之王者也帝伯之民者帝之伯者也
王皇之民者王之皇者也王帝之民者王之帝者也
王王之民者王之王者也王伯之民者王之伯者也
伯皇之民者伯之皇者也伯帝之民者伯之帝者也
伯王之民者伯之王者也伯伯之民者伯之伯者也
均為皇也均為帝也均為王也均為伯也其世變汚
隆不同如此
皇皇民者士士也皇帝民者士農也皇王民者士工也
皇伯民者士商也帝皇民者農士也帝帝民者農農也
帝王民者農工也帝伯民者農商也王皇民者工士也
王帝民者工農也王王民者工工也王伯民者工商也
伯皇民者商士也伯帝民者商農也伯王民者商工也
伯伯民者商商也
由道之謂士務本之謂農興作之謂工趨利之謂商
皇帝王伯世變不同如此故士農工商民俗之澆淳
不同如此
飛飛物者性性也飛走物者性情也飛木物者性形也
飛草物者性體也走飛物者情性也走走物者情情也
走木物者情形也走草物者情體也木飛物者形性也
木走物者形情也木木物者形形也木草物者形體也
草飛物者體性也草走物者體情也草木物者體形也
草草物者體體也
性情形體有同異所以物之有氣類也
士士民者仁仁也士農民者仁禮也士工民者仁義也
士商民者仁智也農士民者禮仁也農農民者禮禮也
農工民者禮義也農商民者禮智也工士民者義仁也
工農民者義禮也工工民者義義也工商民者義智也
商士民者智仁也商農民者智禮也商工民者智義也
商商民者智智也
仁禮義智有等差民俗之所以不同也
飛飛之物一之一飛走之物一之十飛木之物一之百
飛草之物一之千走飛之物十之一走走之物十之十
走木之物十之百走草之物十之千木飛之物百之一
木走之物百之十木木之物百之百木草之物百之千
草飛之物千之一草走之物千之十草木之物千之百
草草之物千之千
飛飛之物一之一謂為一物而兼兆物者也自此各
有等差以至於草草之物物之極細者也故為千之
千物之巨細如此
士士之民一之一士農之民一之十士工之民一之百
士商之民一之千農士之民十之一農農之民十之十
農工之民十之百農商之民十之千工士之民百之一
工農之民百之十工工之民百之百工商之民百之千
商士之民千之一商農之民千之十商工之民千之百
商商之民千之千
士士之民一之一謂為一人而兼兆人者也自此各
有等差以至於商商之民民之極細者也故為千之
千人之賢愚如此
一一之飛當兆物一十之飛當億物一百之飛當萬物
一千之飛當千物十一之走當億物十十之走當萬物
十百之走當千物十千之走當百物百一之木當萬物
百十之木當千物百百之木當百物百千之木當十物
千一之草當千物千十之草當百物千百之草當十物
千千之草當一物
此物之所以有巨細也
一一之士當兆民一十之士當億民一百之士當萬民
一千之士當千民十一之農當億民十十之農當萬民
十百之農當千民十千之農當百民百一之工當萬民
百十之工當千民百百之工當百民百千之工當十民
千一之商當千民千十之商當百民千百之商當十民
千千之商當一民
此人之所以有賢愚也
為一一之物能當兆物者非巨物而何為一一之民能
當兆民者非巨民而何為千千之物能分一物者非細
物而何為千千之民能分一民者非細民而何
為一一之物能當兆物者謂以一物而可以兼兆物
物之至者也為一一之民能當兆民者謂以一民而
可以兼兆民人之至者也為千千之物而分一物者
物之細者也為千千之民而分一民者人之細者也
固知物有大小民有賢愚移昊天生兆物之德而生兆
民則豈不謂至神者乎移昊天養兆民之功而養兆民
則豈不謂至聖者乎吾而今而後知踐跡為大非大聖
大神之人豈有不負於天地者矣
物有巨細民有賢愚皆由所禀而然萬物各得天地
之一端萬物之中復有巨細人能兼萬物而亦有賢
愚之異猶物之有巨細也聖人則既兼兆物矣又能
兼兆民非獨兼人兼物也又能兼天地能兼天地故
能彌綸天地能兼兆物故能曲成萬物能兼兆民故
能通天下之志此所以能生兆物養兆民也人之一
身實具天地萬物唯聖人則能反身而誠踐而履之
如是則不負于天地矣
夫所以謂之觀物者非以目觀之也非觀之以目而觀
之以心也非觀之以心而觀之以理也
以目觀物見物之形以心觀物見物之情以理觀物
盡物之性
天下之物莫不有理焉莫不有性焉莫不有命焉所以
謂之理者窮之而後可知也所以謂之性者盡之而後
可知也所以謂之命者至之而後可知也此三知者天
下之真知也雖聖人無以過之也而過之者非所以謂
之聖人也
窮理盡性以至于命是謂真知聖人亦不過如是而
已矣
夫鑑之所以能為明者謂其能不隠萬物之形也雖然
鑑之能不隠萬物之形未若水之能一萬物之形也雖
然水之能一萬物之形又未若聖人能一萬物之情也聖
人之所以能一萬物之情者謂其聖人之能反觀也
鑑以金為之工出人手鎔冶模範有所不同則其明
之照物有時乎差矣故不若水之為明出於自然也水
能照表不能照裏微風過之清明動於上重濁亂于
下則不得大形之正矣故不若聖人之明也聖人之
明表裏洞照幽明必燭天下之物無出之者以其能
反觀也能反觀者以萬物皆備於我自我而觀之也
自我而觀物則能物物而不物於物不物於物故能
以物觀物能以物觀物者能無我故也
所以謂之反觀者不以我觀物也不以我觀物者以物
觀物之謂也既能以物觀物又安有我於其間哉
能明乎理則能反觀能反觀則能無我不以我觀物
者能無我故也為天下之害者莫大乎有我有我則
無自而可矣世之人所以至於以是為非以非為是
以善為惡以惡為善以治為亂以亂為治以君子為
小人以小人為君子顛倒錯亂無所不至者皆以我
為之蔽也故君子之患在蔽於我衆人之患在蔽於
物蔽於我蔽於物君子衆人雖不同其害道一也
是知我亦人也人亦我也我與人皆物也
人之生也同乎天地我之與人人之與物本乎一道
故聖人盡己之性以盡人之性盡人之性以盡物之
性親親而仁民仁民而愛物老吾老以及人之老幼
吾幼以及人之幼其趨利避害好生惡死之心我之
與人人之與物未嘗異也一有我於其間則責於己
無所不恕責於人無所不備施於己無所不厚施於
人無所不薄推是心以往則無所不至是皆聖人之
罪人也
此所以能用天下之目為己之目其目無所不觀矣用
天下之耳為己之耳其耳無所不聽矣用天下之口為
己之口其口無所不言矣用天下之心為己之心其心
無所不謀矣夫天下之觀其於見也不亦廣乎天下之
聽其于聞也不亦遠乎天下之言其于論也不亦高乎
天下之謀其于樂也不亦大乎
聖人能同乎天能同乎天故能同乎人能同乎人故
能用天下之目為己之目天下之耳為己之耳天下
之口為己之口天下之心為己之心孟子曰大舜善
與人同所以能明四目達四聰蓋由斯道也
夫其見至廣其聞至遠其論至高其樂至大能為至廣
至遠至高至大之事而中無一為焉豈不謂至神至聖
者乎非唯吾謂之至神至聖者乎而天下謂之至神至
聖者乎非唯一時之天下謂之至神至聖者乎而千萬
世之天下謂之至神至聖者乎過此以往未之或知也
已
此篇明觀物之大旨所以謂之觀物者天地亦物也
而况於己乎己亦物矣而况於人乎人亦物矣而况
於物乎夫天地人物至於一己皆同乎物矣然後能
觀物觀物之旨不亦深乎天地之大有生之類皆物
也物皆有理自非有道者其孰能觀之哉所以謂之
觀物者非以目觀之而觀之以心也非觀之以心而
觀之以理也以目觀物者見於前而忘其後得於近
而遺於遠烏足以盡天下之物哉以心觀物者有所
忿懥則不得其正有所恐懼則不得其正有所好樂
則不得其正有所憂患則不得其正烏足以盡天下
之物哉以理觀物則是是非非善善惡惡無遠無近
無前無後無得而逃於吾之所觀矣無得而逃於吾
之所觀則天下之理皆得矣天下之理皆得所以能
窮理盡性以至於命也理者窮之而後知性者盡之
而後知命者至之而後知此三知者聖人之真知也
知是三者則其於天下之事何所不知矣夫鑑之能
不隠萬物之形不若水之能一萬物之形水之能一
萬物之形不若聖人之能一萬物之情聖人之能一
萬物之情以其能反觀也所以謂之反觀者不以我
觀物也不以我觀物者以物觀物之謂也如是則以
身觀身以家觀家以國觀國以天下觀天下亦從而
可知矣且我亦人也則烏有所謂我哉我與人皆物
也則烏有所謂物哉無物無人無我矣然後能用天
下之目為己之目用天下之耳為己之耳用天下之
口為己之口用天下之心為己之心能合天下之耳
目心口其於聞見謀論不亦廣大高遠乎唯其用天
下聞見謀論以為聞見謀論則夫何為哉無為而已
矣故曰能為至廣至遠至高至大之事而中無一為
焉豈不謂至神至聖者乎如是則天下之能事畢矣
故曰過此以往未之或知也
性理大全書卷十
