性理大全書卷四十一
諸儒三
朱子(名熹字仲晦號晦庵)
屏山劉氏作元晦字詞曰木晦於根春容曄敷人晦於
身神明内腴昔者曾子稱其友曰有若無實若虚不
斥厥名而傳于書雖百世之遠揣其氣象知顔如愚
自諸子言志回欲無伐一宣於言終身弗越陋巷闇
然其光烈烈從事於兹惟參也無慚貫道雖一省身
則三夾輔孔門翺翔兩驂學的欲正吾知斯之為指
南惟先吏部文儒之粹彪炳育珍又華其繼來兹講
磨融融憙熹真聰廓開如源之方駛望洋渺瀰老我
縮氣古人不云乎純亦不已子德不日新則時予之
耻勿謂此耳充之益充借曰合矣宜養於蒙言而思
毖動而思躓凛乎惴惴惟顔曾是畏(其後以元為四德之首不敢當)
(遂更曰仲)
延平李氏與其友羅博文書曰元晦進學甚力樂善畏
義吾黨鮮有晩得此人商量所疑甚慰又云此人極
穎悟力行可畏講學極造其微處論辯某因此追求
有所省渠所論難處皆是操戈入室須從原頭體認
來所以好說話某昔於羅先生得入處後無朋友幾
放倒了得渠如此極有益渠初從謙開善處下工夫
來故皆就裏面體認今既論難見儒者路脉極能指
其差誤之處自見羅先生來未見有如此者又云此
子别無他事一味潛心於此初講學時頗為道理所
縳今漸能融釋於日用處一意下工夫若於此漸熟
則體用合矣此道理全在日用處熟若静處有而動
處無即非矣
朱子自題畫像曰從容乎禮法之場沈潛乎仁義之府
是予盖將有意焉而力莫能與也佩先師之格言奉
前烈之遺矩惟闇然而日脩或庶幾乎斯語
勉齋黃氏曰先生自少厲志聖賢之學自韋齋得中原
文獻之𫝊聞河洛之學推明聖賢遺意日誦大學中
庸以用力於致知誠意之地先生早歲已知其說而
心好之韋齋病且亟屬曰籍溪胡原仲白水劉致中
屏山劉彦冲三人吾友也學有淵源吾所敬畏吾即
死汝往事之而惟其言之聽則吾死不恨矣先生既
孤則奉以告三君子而禀學焉時年十有四慨然有
求道之志博求之經𫝊徧交當世有識之士雖釋老
之學亦必究其歸趣訂其是非延平於韋齋為同門
友先生歸自同安不遠數百里徒步往從之延平稱
之曰樂善好義鮮與倫比又曰穎悟絶人力行可畏
其所論難體認切至自是從遊累年精思實體而學
之所造者益深矣其為學也窮理以致其知反躬以
踐其實居敬者所以成始成終也謂致知不以敬則
昏惑紛擾無以察義理之歸躬行不以敬則怠惰放
肆無以致義理之實持敬之方莫先主一既為之箴
以自儆又筆之書以為小學大學皆本於此終日儼
然端坐一室討論典則未嘗少輟自吾一心一身以
至萬事萬物莫不有理存此心於齊莊静一之中窮
此理於學問思辨之際皆有以見其所當然而不容
己與其所以然而不可易然充其知而見於行者未
嘗不反之於身也不暏不聞之前所以戒懼者愈嚴
愈敬隠微幽獨之際所以省察者愈精愈密思慮未
萌而知覺不昩事物既接而品節不差無所容乎人
欲之私而有以全乎天理之正不安於偏見不急於
小成而道之正統在是矣其為道也有太極而隂陽
分有隂陽而五行具禀隂陽之氣以生則太極之理
各具於其中天所賦為命人所受為性感於物為情
統性情為心根於性則為仁義禮智之德發於情則
為惻隱羞惡辭讓是非之端形於身則為手足耳目
口鼻之用見於事則為君臣父子夫婦兄弟朋友之
常求諸人則人之理不異於己參諸物則物之理不
異於人貫徹古今充塞宇宙無一息之間斷無一毫
之空闕莫不析之極其精而不亂然後合之盡其大
而無餘先生之於道可謂建諸天地而不悖質諸聖
賢而無疑矣故其得於己而為德也以一心而窮造
化之原盡性情之妙逹聖賢之藴以一身而體天地
之運備事物之理任綱常之責明足以察其微剛足
以任其重弘足以致其廣毅足以極其常其存之也
虚而静其發之也果而確其用之也應事接物而不
窮其守之也歷變履險而不易本末精粗不見其或
遺表裏初終不見其或異至其養深積厚矜持者純
熟嚴厲者和平心不待操而存義不待索而精猶以
為義理無窮歲月有限常慊然有不足之意盖有日
新又新不能自已者而非後學之所可擬議也其可
見之行則修諸身者其色莊其言厲其行舒而恭其
坐端而直其閑居也未明而起深衣幅巾方履拜於
家廟以及先聖退坐書室几案必正書籍器用必整
其飲食也羹食行列有定位匕箸舉措有定所倦而
休也暝目端坐休而起也整步徐行中夜而寝既寝
而寤則擁衾而坐或至逹旦威儀容止之則自少至
老祁寒盛暑造次顛沛未嘗有須臾之離也行於家
者奉親極其孝撫下極其慈閨庭之間内外斬斬恩
義之篤怡怡如也其祭祀也事無鉅細必誠必敬小
不如儀則終日不樂已祭無違禮則油然而喜死喪
之際哀戚備至飲食衰絰各稱其情賓客往來無不
延遇稱家有無常盡其歡於親故雖疎遠必致其愛
於鄉閭雖微賤必致其恭吉凶慶弔禮無所遺賙䘏
問遺恩無所闕其自奉則衣取蔽體食取充腹居止
取足以障風雨人不能堪而處之裕如也若其措諸
事業則州縣之施設立朝之言論經綸規畫正大宏
偉亦可槩見雖逹而行道不能施之一時然退而明
道足以傳之萬代謂聖賢道統之傳散在方冊聖賢
之旨不明則道統之傳始晦於是竭其精力以研窮
聖賢之經訓於大學中庸則補其闕遺别其次第綱
領條目粲然復明於語孟則深原當時荅問之意使
讀而味之者如親見聖賢而面命之於易與詩則求
其本義攻其末失深得古人遺意於數千載之上凡
數經者見諸傳註其關於天命之微人心之奥入德
之門造道之閾者既以極深研幾探賾索隠發其旨
趣而無所遺矣至於一字未安一詞未備亦必沈潛
反復或逹旦不寐或累日不倦必求至當而後已故
章旨字義至微至細莫不理明辭順易知易行於書
則疑今文之艱澁反不若古文之平易於春秋則疑
聖心之正大決不類傳註之穿鑿於禮則病王安石
廢罷儀禮而傳記獨存於樂則憫後世律尺既亡而
清濁無據是數經者亦嘗討論本末雖未能著為成
書然其大旨固已獨得之矣若歷代史記則又考論
西周以來至於五代取司馬公編年之書緝以春秋
紀事之法綱舉而不繁目張而不紊國家之理亂君
臣之得失如指諸掌周程張邵之書所以繼孔孟道
統之傳歷時未久微言大義鬱而不章先生為之裒
集發明而後得以盛行於世太極先天圖精微廣博
不可涯涘為之解剥條畫而後天地本原聖賢藴奥
不至於泯沒程張門人祖述其學所得有淺深所見
有疏密先生既為之區别以悉取其所長至或識見
小偏流於異端者亦必研窮剖析而不沒其所短南
軒張公東萊吕公同出其時先生以其志同道合樂
與之友至或識見少異亦必講磨辨難以一其歸至
若求道而過者病𫝊註誦習之煩以為不立文字可
以識心見性不修修為可以造道入德守虚靈之識
而昩天理之真借儒者之言以文佛老之說學者利
其簡便詆訾聖賢捐棄經典猖狂呌呶側僻固陋自
以為悟立論愈下者則又崇奬漢唐比附三代以便
其計功謀利之私二說並立高者陷於空無下者溺
於卑陋其害豈淺淺哉先生力排之俾不至亂吾道
以惑天下於是學者靡然向之教人以大學語孟中
庸為入道之序而後及諸經以為不先乎大學則無
以提綱挈領而盡語孟之精微不參之論孟則無以
融會貫通而極中庸之旨趣然不會其極於中庸則
又何以建立大本經綸大經而讀天下之書論天下
之事哉其於讀書也必使之辯其音釋正其章句玩
其辭求其義研精覃思以究其所難平心易氣以聽
其所自得然為已務實辯别義利毋自欺謹其獨之
戒未嘗不三致意焉盖亦欲學者窮理反身而持之
以敬也從遊之士迭誦所習以質其疑意有未喻則
委曲告之而未嘗倦問有未切則反覆戒之而未嘗
隠務學篤則喜見於言進道難則憂形于色講論經
典商略古今率至夜半雖疾病支離至諸生問辯則
脫然沈痾之去體一日不講學則惕然常以為憂摳
衣而來遠自川蜀文詞之傳流及海外至於夷鹵亦
知慕其道竊問其起居窮鄉晩出家蓄其書私淑諸
人者不可勝數先生既沒學者傳其書信其道者益
衆亦足以見理義之感於人者深矣繼往聖將微之
緒啟前賢未發之機辨諸儒之得失闢異端之訛繆
明天理正人心事業之大又孰有加於此者至若天
文地志律歷兵機亦皆洞究淵微文詞字畫騷人才
士疲精竭神常病其難至先生未嘗用意而亦皆動
中規繩可為世法是非姿禀之異學行之篤安能事
事物物各當其理而造其極哉學脩而道立德成而
行尊見之事業者又如此秦漢以來迂儒曲學既皆
不足以望其藩墻而近代諸儒有志乎孔孟周程之
學者亦豈能以造其閫域哉嗚呼是殆天所以相斯
文焉篤生哲人以大斯道之傳也道之正統待人而
後傳自周以來任傳道之責得統之正者不過數人
而能使斯道章章較著者一二人而止耳由孔子而
後曾子子思繼其微至孟子而始著由孟子而後周
程張子繼其絶至先生而始著盖千有餘年之間孔
孟之徒所以推明是道者既已煨燼殘闕離析穿鑿
蠧壊之後扶持植立厥功偉然未及百年蹐駮尤甚
先生出而自周以來聖賢相傳之道一旦豁然如大
明中天昭晰呈露先生平居惓惓無一念不在於國
聞時政之闕失則戚然有不豫之色語及國勢之未
振則感慨以至泣下然謹難進之禮則一官之拜必
抗章而力辭厲易退之節則一語不合必奉身而亟
去其事君也不貶道以求售其愛民也不徇俗以苟
安故其與世動輙齟齬自筮仕以至屬纊五十年間
歷仕四朝仕於外者僅九考立於朝者四十日道之
難行也如此然紹道統立人極為萬世宗師則不以
用舍為加損也
果齋李氏曰先生之道之至原其所以臻斯閾者無他
焉亦由主敬以立其本窮理以致其知反躬以踐其
實而敬者又貫通乎三者之間所以成始而成終也
故其主敬也一其内以制乎外齊其外以養其内内
則無二無適寂然不動以為酬酢萬變之主外則儼
然肅然終日若對神明而有以保其其中心之所存
及其久也静虚動直中一外融而人不見其持守之
力則篤敬之驗也其窮理也虚其心平其氣字求其
訓句索其旨未得乎前則不敢求乎後未通乎此則
不敢志乎彼使之意定理明而無躁易淩躐之患心
專慮一而無貪多欲速之蔽始以熟讀使其言皆若
出於吾之口繼以精思使其意皆若出於吾之心自
表而究裏自流而遡源索其精微若别黑白辯其節
目若數一二而又反復以㴠泳之切己以體察之必
若先儒所謂沛然若河海之浸膏澤之潤渙然冰釋
怡然順順而後為有得焉若乃立論以驅率聖言鑿
說以妄求新意或援引以相紏紛或假借以相混惑
麄心浮氣意象匆匆常若有所廹逐而未嘗徘徊顧
戀如不忍去以待其浹洽貫通之功深以為學者之
大病不痛絶乎此則終無入德之期蓋自孔孟以降
千五百年之間讀書者衆矣未有窮理若此其精者
也先生天姿英邁視世之所屑者不啻如草芥翛然
獨與道俱卓然獨與道立固已迥出庶物之表及夫
理明義精養深積盛充而為德行發而為事業人之
視之但見其渾灝磅礴不可涯涘而莫知為之者又
曰先生入以事君則必思堯舜其君出以治民則必
欲堯舜其民言論風旨之所傳政教條令之所布固
皆可為世法而其考諸先聖而不繆建諸天地而不
悖百世以俟聖人而不惑者則以訂正羣書立為凖
則使學者有所據依循守以入於堯舜之道此其勲
烈之尤彰明盛大者語孟二書世所誦習為之說者
亦多而析理未精釋言未備大學中庸至程子始表
章之然大學次序不倫闕遺未補中庸雖為完篇而
章句渾淪讀者亦莫知其條理之粲然也先生蒐輯
先儒之說而斷以己意彙别區分文從字順妙得聖
人之本旨昭示斯道之標的又使學者先讀大學以
立其規模次及語孟以盡其藴奥而後會其歸於中
庸尺度權衡之既定由是以窮諸經訂羣史以及百
氏之書則將無理之不可精無事之不可處矣又嘗
集小學使學者得以先正其操履集近思錄使學者
得以先識其門庭羽翼四子以相左右盖此六書者
學者之飲食裘葛凖繩規矩不可以須臾離也聖人
復起不易斯言矣其於易也推卦畫之本體辨三聖
之旨歸專主筮占而實該萬變以還潔静精微之舊
其於詩也深玩辭氣而得詩人之本意盡削小序以
破後儒之臆說妄言美刺悉就芟夷以復温柔敦厚
之教其於禮也則以儀禮為經而取禮記及諸經史
書所載有及於禮者皆以附於本經之下具列註疏
諸儒之說補其闕遺而析其疑晦雖不克就而宏綱
大要固已舉矣謂書之出於口授者多艱澁得於壁
藏者反平易學者當沉潛反復於其易而不必穿鑿
附會於其難謂春秋正義明道尊王賤霸尊君抑臣
内夏外夷乃其大義而以爵氏名字日月土地為褒
貶之例若法家之深刻乃傳者之鑿說謂周官徧布
周密周公運用天理熟爛之書學者既通四子又讀
一經而遂學焉則所以治國平天下者思過半矣謂
通鑑編年之體近古因就繩以策牘之法以綱提其
要以目紀其詳綱倣春秋而兼採羣史之長目倣左
氏而稽合諸儒之粹褒貶大義凛乎烈日秋霜而繁
簡相發又足為史家之矩範謂諸子百家其言多詭
於聖人獨韓子論性專指五常最為得之因為之考
訂其集之同異以𫝊于世而屈原忠憤千古莫白亦
頗為發明其旨樂律久亡清濁無據亦嘗討論本末
探測幽眇雖未及著為成書而其大旨固已獨得之
矣若夫析世學之繆辯異教之非擣其巢穴砭其隠
微使學者由於大中至正之則而不躓於荆棘擭穽
之塗摧陷肅清之功固非近世諸儒所能髣髴其萬
一也自夫子設教洙泗以慱文約禮授學者顔曾思
孟相與守之未嘗失墜其後正學失傳士各以意為
學其騖於該洽者既以聞見積累自矜而流於泛濫
駁雜之歸其溺於徑約也又謂不立文字可以識心
見性而陷於曠蕩空虚之域學者則知所傳矣亦或
悅於持敬之約而憚於觀理之煩先生身任道統而
廣覧載籍先秦古書既加考索歷代史記國朝典章
以及古今儒生學士之作靡不徧觀取其所同而削
其不合稽其實用而翦其煩蕪參伍辨證以扶經訓
而詰其舛差秋毫不得遁焉數千年間世道學術議
論文詞之變皆若身親歷於其間而耳接目覩焉者
大本大根固已上逹直遂柯葉散殊亦皆隨其所至
究其所窮條分𣲖别經緯萬端本末巨細包羅囊括
無所遺漏故所釋諸書悉有依據不為臆度料想之
說外至文章字畫亦皆高絶一世盖其包㴠停蓄溥
博淵泉故其出之者自若是其無窮也學者據經辨
疑隨問隨析固皆極其精要暇而辨難古今其應如
響愈扣愈深亹亹不絶及詳味而細察之則方融貫
於一理而已矣嘗有言曰學者望道未見固必即書
以窮理苟有見焉亦當考諸書有所證驗而後實有
所禆助而後安不然則德孤而與枯槁寂滅者無以
異矣潛心大業何有哉矧自周衰教失禮樂養德之
具一切盡廢所以維持此心者惟有書耳謂可躪躒
經傳遽指為糟粕而不觀乎要在以心體之以身踐
之而勿以空言視之而已矣以是存心以是克己仁
豈遠乎哉至於晩歲德尊言立猶以義理無窮歲月
有限慊然有不足之意洙泗以還博文約禮兩極其
至者先生一人而已先生教人規模廣大而科級甚
嚴循循有序不容躐等淩節而進至於切已務實辨
别義利毋自欺謹其獨之戒未嘗不丁寕懇到提耳
而極言之每誦南軒張公無所為而然之語必三歎
焉晩見諸生繳繞於文義之間深慮斯道之無傳始
頗指示本體使深思而自得之其望於學者益切矣
嗚呼道之在天下未嘗亡也而統之相傳苟非其人
則不得而與自孟子沒千有餘年而後周程張子出
焉歷時未久浸失其真及先生出而後合濓溪之正
傳紹鄒魯之墜緒前聖後賢之道該徧全備其亦可
謂盛矣盖昔者易更三古而混於八索詩書煩亂禮
樂散亡而莫克正也夫子從而贊之定之刪之正之
又作春秋六經始備以為萬世道德之宗主秦火之
餘六經既已爛脫諸儒各以己見妄穿鑿為說未嘗
有知道者也周程張子其道明矣然於經言未暇釐
正一時從遊之士或昧其旨遁而入於異端者有矣
先生於是考訂訛繆探索深微總裁大典勒成一家
之言仰包粹古之載籍下採近世之文獻集其大成
以定萬世之法然後斯道大明如日中天有目者皆
可睹也夫子之經得先生而正夫子之道得先生而
明起斯文於將墜覺來裔於無窮雖與天壤俱敝可
也
吳氏壽昌曰先生每觀一水一石一草一木稍清隂處
竟日目不瞬飲酒不過兩三行又移一處大醉則跌
坐高拱經史子集之餘雖記錄雜說舉輙成誦微醺
則吟哦古文氣調清壮某所聞見則先生每愛誦屈
原楚騷孔明出師表淵明歸去來詞并杜子美數詩
而已
北溪陳氏曰先生道巍而德尊義精而仁熟立言平正
温潤清巧的實徹人心洞天理逹羣哲會百聖粹乎
洙泗伊洛之緒凡曩時有發端而未竟者今悉該且
備凡曩時有疑辨而未瑩者今益信且白宏綱大義
如指諸掌掃千百年之繆誤為後學一定不易之凖
則辭約而理盡旨明而味深而其心度澄朗瑩無查
滓工夫縝密渾無隙漏尤可想見於辭氣間故孔孟
周程之道至先生而益明所謂主盟斯世獨惟先生
一人而已
鶴山魏氏曰天生斯民必有出乎其類者為之君師以
任先覺之責然而非一人所能自為也必並生錯出
交脩五發然後道章而化成是故有堯舜則有禹臯
陶有湯文則有伊尹萊朱太公望散宜生各當其世
觀其會通以盡其所當為之分然後天衷以位人極
以立萬世之標凖以定雖氣數詘信之不齊而天之
愛人閱千古如一日也自比閭節授之法壊射飲讀
法之禮無所於行君師之道移於孔子則又有冉閔
顔曾羣弟子左右羽異之微言大義天開日揭萬物
咸覩自孔子沒則諸子已有不能盡得其傳者於是
子思孟子又為之闡幽明微著嫌辨似而後孔氏之
道歷萬世而亡弊嗚呼是不曰天之所命而誰為之
秦漢以來諸儒生於籍去書焚師異指殊之後不惟
孔道晦蝕孟氏之說亦鮮知之千數百年間何可謂
無人則往往孤立寡儔倡焉莫之和也絶焉莫之續
也乃至國朝之盛南自湖湘北至河洛西極關輔地
之相去何翅千餘里而大儒軰出聲應氣求若合符
節曰極曰誠曰仁曰道曰中曰恕曰性命曰氣質曰
天理人欲曰隂陽鬼神若此等類凡皆聖門講學之
樞要而千數百年習浮踵漏莫知其說者至是脫然
如沈痾之間大寐之醒至于吕謝游楊尹張侯胡諸
儒切磋究之分别白之亦幾無餘藴矣然而絶之久
而復之難傳者寡而咻者衆也朱文公先生始以彊
志博見淩高厲空自受學延平李先生退然如將弗
勝於是歛華就實反博歸約迨其蓄久而思渾資深
而行熟則貫精粗合外内羣獻之精藴百家之異指
毫分縷析如示諸掌張宣公吕成公同心恊力以閑
先聖之道而僅及中身論述靡竟惟先生巍然獨存
中更學禁自信益篤盖自易詩中庸大學論語孟子
悉為之推明演繹以至三禮孝經下迨屈韓之文周
程邵張之書司馬氏之史先正之言行亦各為之論
著然後帝王經世之規聖賢新民之學粲然中興學
者習其讀推其義則知三才一本道器一致幽探乎
無極大極之妙而實不離乎匹夫匹婦之所知大至
於位天地育萬物而實不外乎暗室屋漏之無愧盖
至近而遠至顯而微非若棄倫絶學者之慕乎高而
譁世取寵者之安於卑也徛其盛歟嗚呼帝王不作
而洙泗之教興微孟子吾不知大道之與異端果孰
為勝負也聖賢既熄而關洛之學興微朱子亦未知
聖傳之與俗學果孰為顯晦也韓子謂孟子之功不
在禹下予謂朱子之功不在孟子下
張栻(字敬夫號南軒)
朱子曰南軒張公生有異質穎悟夙成忠獻愛之自其
幼學而所以教者莫非忠孝仁義之實既長命往從
胡仁仲之門問程氏學先生一見知其大器即以所
聞孔門論仁親切之指告之公退而思若有得也以
書質焉而先生報之曰聖門有人吾道幸矣公以是
益自奮勵直以古之聖賢自期作希顔錄一篇蚤夜
觀省以自警策所造既深遠矣猶未敢自以為足則
又取友四方益務求其所未至盖玩索講評踐行體
驗反覆不置者十有餘年然後昔之所造愈深遠而
反以得乎簡易平實之地其於天下之理盖皆瞭然
心目之間而實有以見其不能已者是以決之勇行
之力而守之固其所以篤於君親一於道義而沒世
不忘者初非有所勉慕而強為之也公為人坦蕩明
白表裏洞然詣理既精信道又篤其樂於聞過而勇
於徙義則又奮厲明決無毫髮滯吝意故其德日新業
日廣而所以見於論說行事之間者上下信之至於
如此雖小人以其好惡之私或能壅塞於一時然至
於公論之久長盖亦莫得而揜之也公之教人必使
之先有以察乎義利之間而後明理居敬以造其極
其剖析開明傾倒切至必竭兩端而後已平生所著
書唯論語說最後出而洙泗言仁諸葛忠武侯傳為
成書其他如書詩孟子太極圖說經世編年之屬則
猶欲稍更定焉而未及也然其提綱挈領所以開悟
後學使不迷於所鄕其功則已多矣盖其常言有曰
學莫先於義理之辯而義也者本心之所當為而不
能自已非有所為而為之者也一有所為而為之則
皆人欲之私而非天理之所存矣嗚呼至哉言也其
亦可謂擴前聖所未發而同於性善養氣之功者歟
又曰靖康之變國家之禍極矣小大之臣奮不顧身
以任其責者盖無幾人而其承家之孝許國之忠判
決之明計慮之審又未有如公者雖降命不長不克
卒就其業然其志義偉然死而後已則質諸鬼神而
不可誣也某嘗竊病聖門之學不傳而道術遂為
天下裂士之醇慤者拘於記誦其敏秀者衒於詞章
既皆不足以發明天理而見諸人事於是言理者歸
於老佛而論事者騖於管商則於理事之正反皆有
以病焉而去道益遠矣中間河洛之間先生君子得
其不傳之緒而推明之然今不能百年而學者又失
其指近歲乃幸得吾友敬夫焉而天下之士乃有以
知理之未始不該於事而事之未始不根於理也
孟子沒而義利之說不明於天下董相仲舒諸葛武
侯兩程先生屡發明之而世之學者莫之能信是以
其所以自為者鮮不溺於人欲之私而其所以謀人
之國家則亦曰功利焉而已爾自魏國張忠獻公唱
明大義以斷國論南陽胡文定公誦說遺經以開聖
學其託於空言見諸行事雖若不同而於孟子之言
董葛程氏之意則皆有所謂千載而一轍者張公敬
夫則又忠獻公之嗣子而胡公季子五峯先生之門
人也自其幼壮不出家庭而固已得夫忠孝之傳既
又講於五峯之門以會其歸則其所以默契於心者
人有所不得而知也獨其見於論說則義利之間豪
釐之辨盖有出於前哲之所欲言而未及究者措諸
事業則凡宏綱大用鉅細顯微莫不洞然於胷次而
無一毫功利之雜是以論道於家而四方學者爭卿
往之入侍經帷出臨藩屏則天子亦味其言嘉其績
且將倚以大用而敬夫不幸死矣敬夫最不可得
聽人說話便肯改敬夫見識純粹踐行純實使人
望而敬之敬夫學問愈高所見卓然議論出人意
表近讀其語說不覺胷中洒然誠可歎服敬夫見
處卓然不可及從游之久反復開益為多但其天姿
明敏從初不歷階級而得之故今日語人亦多失之
太高南軒見處高如架屋相似大間架已就只中
間少装折問先生舊與南軒反復論仁後來畢竟
合否曰亦有一二處未合敬夫說本出胡氏胡氏之
說惟敬夫獨得之其餘門人皆不曉但云當守師之
說向來往長沙正與敬夫辨此敬夫高明他將謂
人都似他纔一說時便更不問人曉會與否且要說
盡他箇故他門人敏底秪學得他說話若資質不逮
依舊無着摸某則性鈍讀書極是辛苦故尋常與人
言多不敢為高遠之論盖為是身曾親經歷過故不
敢以是責人爾學記曰進而不顧其安使人不由其
誠今教者之病多是如此學者於理有未至處切
不可輕易與之說而敬夫為人明快每與學者說話
一切傾倒說出此非不可但學者見未到這裏見他
如此說便不復致思亦甚害事某則不然非是不與
他說盖不欲與學者語未至之理耳敬夫見識極
高却不耐事吕伯恭學耐事却有病南軒伯恭之
學皆疎略南軒疎略從高處去伯恭疎略從卑處去
伯恭說道理與作為自是兩件事如云仁義道德與
度數刑政介然為兩塗不可相通他在時不曾見與
某說他死後諸門人弟子此等議論方漸漸說出來
乃云皆原於伯恭也贊先生像曰擴仁義之端至
於可以彌六合謹義利之判至於可以析秋毫拳拳
乎其致主之功汲汲乎其幹父之勞仡仡乎其任道
之勇卓卓乎其立心之高知之者識其春風沂水之
樂不知者以為湖海一世之豪彼其揚休山立之姿
既與其不可傳者死矣觀於此者尚有以卜其見伊
吕而失蕭曹也耶
