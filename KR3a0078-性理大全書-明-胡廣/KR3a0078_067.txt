性理大全書卷六十七
治道二
宗法
程子曰宗子繼别為宗言别則非一也如别子五人五
人各為大宗所謂兄弟宗之者謂别子之子繼禰者
之兄弟宗其小宗子也宗子無法則朝廷無世臣
立宗子則人知重本朝廷之勢自尊矣古者子弟從
父兄今也父兄從子弟由不知本也人之所以順從
而不辭者以其有尊卑上下之分而已苟無法以聯
屬之可乎凡小宗以五世為法親盡則族散若高
祖之子尚存欲祭其父則見為宗子者雖是六世七
世亦須計會今日之宗子然後祭其父宗子有君道
後世骨肉之間多至仇怨忿爭其實為爭財使之
均布立之宗法官為法則無所爭宗非朝廷之所
禁但患人自不能行之凡大宗與小宗皆不在廟
數禮長子不得為人後若無兄弟又繼祖之宗絶
亦當繼祖禮雖不言可以義起凡人家法須令每
有族人遠来則為一會以合族雖無事亦當每月一
為之古人有花樹韋家會法可取也然族人每有吉
凶嫁娶之類更須相與為禮使骨肉之意常相通骨
肉日疎者只為不相見情不相接爾
張子曰宗子之法不立則朝廷無世臣且如公卿一日
崛起於貧賤之中以至公相宗法不立既死遂族散
其家不傳宗法若立則人人各知来處朝廷大有所
益或問朝廷何所益曰公卿各保其家忠義豈有不
立忠義既立朝廷之本豈有不固今驟得富貴者止
能為三四十年之計造宅一區及其所有既死則衆
子分裂未幾蕩盡則家遂不存如此則家且不能保
又安能保國家夫所謂宗者以己之旁親兄弟来
宗已所以得宗之名是人來宗已非已宗於人也所
以繼禰則謂之繼禰之宗繼祖則謂之繼祖之宗曾
高亦然言宗子者謂宗主祭祀宗子為士庶子為
大夫以上牲祭於宗子之家非獨宗子之為士為庶
人亦然宗子之母在不為宗子之妻服非也宗子
之妻與宗子共事宗廟之祭者豈可夫婦異服故宗
子雖母在亦當為宗子之妻服也東酌犧象西酌罍
尊須夫婦共事豈可母子共事也未娶而死則難立
後為其無母也如不得已須當立後又須并其妾母
與之大不得已也未娶而死有妾之子則自是妾母
也古所謂支子不祭也者惟使宗子立廟主之而
已支子雖不得祭至於齊戒致其誠意則與祭者不
異與則以身執事不可與則以物助之但不别立廟
為位行事而已後世如欲立宗子當從此義雖不與
祭情亦可安
朱子曰宗子法雖宗子庶子孫死亦許其子孫别立廟
問周制有大宗之禮乃有立適之義立適以為後
故父為長子權其重者若然今大宗之禮廢無立適
之法而子各得以為後則長子少子當為不異庶子
不得為長子三年者不必然也父為長子三年者亦
不可以適庶論也曰宗子雖未能立然服制自當從
古是亦愛禮存羊之意不可妄有改易也如漢時宗
子法已廢然其詔令猶云賜民當為父後者爵一級
是此禮意猶在也可謂宗法廢而諸子皆得為父後
乎
北溪陳氏曰神不歆非類民不祀非族古人繼嗣大宗
無子則以族人之子續之取其一氣脈相為感通可
以嗣續無間此亦至正大公之舉而聖人所不諱也
後世理義不明人家以無嗣為諱不肯顯立同宗之
子多是潛養異姓之兒陽若有繼而隂已絶矣盖自
春秋鄫子取莒公子為後故聖人書曰莒人滅鄫非
莒人滅之也以異姓主祭祀滅亡之道也秦以吕政
絶晉以牛睿絶亦皆一類然在今世論之立同宗又
不可泛蓋姓出於上世聖人之所造正所以别生分
類自後有賜姓匿姓者又皆混雜故立宗者又不可
恃同姓為憑須擇近親有来歷分明者立之則一氣
所感父祖不至失祀今世多有以女子之子為後以
姓雖異而有氣類相近似勝於姓同而屬疎者然賈
充以外孫韓謐為後當時太常博士秦秀已議其昏
亂紀度是則氣類雖近而姓氏實異此說亦斷不可
行
潛室陳氏曰宗法為諸子之庶子設恐其後流派寖多
姓氏紛錯易至殽亂故於源頭有大宗以統之則人
同知尊祖分派處有小宗以統之則人各知敬禰且
始封之君其適子襲封則庶子為大夫大夫不得以
禰諸侯故自别為大夫之祖是謂别子為祖也别子
之適子則為大宗使繼其祖之所自出從此直下適
子世為大宗合族同宗之是謂繼别為宗也别子之
庶子又不得以禰别子却待其子繼之而自别為禰
繼禰者遂為小宗凡小宗之適子服屬未盡常為小
宗凡小宗之庶子又别為禰而其適子又各為小宗
兄弟同宗之謂繼禰為小宗是也大宗是始祖正派
下雖其後支分派别皆同宗此祖則合族皆服齊衰
九月初不以親屬近遠論是為百世不遷之宗小宗
是禰正派下親盡則絶如繼禰者親兄弟宗之為之
服朞繼祖者則從兄弟宗之為之服大功繼曾祖者
再從兄弟宗之為之服小功繼高祖者三從兄弟宗
之為之服緦自此以後代常䟎一代是為五世則遷
之宗宗法之立嫡長之尊有君道焉大宗所以統其
宗族凡合族中有大事當禀大宗而後行小宗所以
統其兄弟如同禰者有大事則同禰之兄弟當禀繼
禰之小宗而後行一族之中大宗只是一人小宗儘
多故一人之身從下數至始祖大宗惟一數至高祖
小宗則四此古者宗族人情相親人倫不亂豈非明
嫡庶之分有君臣之義由大宗小宗之法而然歟
謚法
程子曰古之君子之相其君而能致天下於太治者無
他術善惡明而勸懲之道至焉爾勸得其道而天下
樂為善懲得其道而天下懼為惡二者為政之大權
也然行之必始於朝廷而至要莫先扵謚法何則刑
罰雖嚴可警於一時爵賞雖重不及於後世惟美惡之
謚一定則榮辱之名不朽矣故歷代聖君賢相莫不
持此以勵世風也或問臣子加謚於君父當極其
美有諸曰正終大事也加君父以不正之謚知忠孝
者不為也
涑水司馬氏答程子書曰承問及張子厚謚倉卒奉對
以漢魏以來此例甚多無不可者退而思之有所未
盡竊惟子厚平生用心欲率今世之人復三代之禮
者也漢魏以下蓋不足法郊特牲曰古者生無爵死
無謚爵謂大夫以上也檀弓記禮所由失以謂士之
有誄自縣賁父始子厚官比諸侯之大夫則已貴宜
有謚矣然曾子問曰賤不誄貴幼不誄長禮也唯天
子稱天以誄之諸侯相誄猶為非禮况弟子而誄其
師乎孔子之没哀公誄之不聞弟子復為之謚也子
路欲使門人為臣孔子以為欺天門人厚葬顔淵孔
子嘆不得視猶子也君子愛人以禮今關中諸君欲
謚子厚而不合於古禮非子厚之志與其以陳文範
陶靖節王文中子孟貞曜為比其尊之也曷若以孔
子為比乎
和靖尹氏曰謚法最公以成周之時其子孫自以幽厲
赧為謚此孝子慈孫所不能改也文王只用箇文字
武王只用箇武字大小大公
五峯胡氏曰昔周公作謚法豈使子議父臣議君哉合
天下之公奉君父以天道耳孝愛不亦深乎所以訓
後世為君父者以立身之本也知本則身立家齊國
治天下平不知本則縱慾恣暴惡聞其過入於滅亡
天下知之而不自知也唯其私而已是故不合天下
之公則為子議父臣議君夫臣子也君父有不善所
當陳善閉邪引之當道若生不能正既亡而又黨之
是不以天道奉君父而不以人道事君父也謂之忠孝
可乎今夫以筆寫神者必欲其肖不肖吾父則非吾
父不肖吾君則非吾君奈何以謚立神而不肖之乎
是故不正之謚忠孝臣子不忍為也
封建
問封建可行否程子曰封建之法本出於不得已柳子
厚有論亦窺測得分數秦法固不善亦有不可變者
罷侯置守是也(柳子厚論曰天地果無初乎吾不得而知之也生人果有初乎吾不得而)
(知之也然則孰為近曰直初為近孰明之由封建而明之也彼封建者更古聖王堯舜禹湯文武而)
(莫能去之盖非不欲去之也勢不可也勢之来其生人之初乎不初無以有封建封建非聖人意也)
(彼其初與萬物皆生草木榛榛鹿豕狉狉人不能摶噬而且無毛羽莫克自奉自衛苟卿有言必將)
(假物以為用者也夫假物者必爭爭而不已必就其能斷曲直者而聽命焉其智而明者所伏必衆)
(告之以直而不改必痛之而後畏由是君長刑政生焉故近者聚而為羣羣之分其爭必大大而後)
(有兵有德又有大者衆羣之長又就而聽命焉以安其屬於是有諸侯之列則其爭又有大者焉德)
(又大者諸侯之列又就而聽命焉以安其封於是有方伯連帥之類則其爭又有大者焉德又大者)
(方伯連帥又就而聽命以安其人然後天下會於一是故有里胥而後有縣大夫有縣大夫而後有)
(諸侯有諸候而後有方伯連帥有方伯連帥而後有天子自天子至於里胥其德在人者死必求其)
(嗣而奉之故封建非聖人意也勢也夫堯舜禹湯之事遠矣及有周而甚詳周有天下列土田而瓜)
(分之設五等邦羣后布履星羅四周於天下輪運而輻集合為朝覲會同離為守臣扞城然而降于)
(夷王&KR0675;禮傷尊下堂而迎覲者歷于宣王挾中興復古之德雄南征北伐之威卒不能定魯侯之嗣)
(陵夷迄於幽厲王室東徙而自列為諸侯厥後問鼎之輕重者有之射王中肩者有之伐凡伯誅萇)
(弘者有之天下乖盭無君君之心余以為周之喪久矣徒建空名於公侯之上耳得非諸侯之盛強)
(末大不掉之咎歟遂判為十二合為七國威分於陪臣之邦國殄於後封之秦則周之敗端其在乎)
(此矣秦有天下裂都會而為之郡邑廢侯衛而為之守牢據天下之雄圖都六合之上游攝制四海)
(運於掌握之内此其所以為得也不數載而天下大壊其有由矣亟役萬人暴其威刑竭其貨賄負)
(鋤梃謫戍之徒圜視而合從大呼而成羣時則有叛人而無叛吏人怨于下而吏畏于上天下相合)
(殺守劫令而並起咎在人怨非郡邑之制失也漢有天下矯秦之枉徇周之制剖海内而立宗子封)
(功臣數年之間奔走扶傷而不暇困平城病流矢陵遲不救者三代後乃謀臣獻畫而離削自守矣)
(然而封建之始郡國居半時則有叛國而無判郡秦制之得亦以明矣繼漢而帝者雖百代可知也)
(唐興制州邑立守宰此其所以為宜也然猶桀猾時起虐害方域失不在於州而在扵兵時則有叛)
(將而無叛州州縣之設固不可革也或者曰封建者必私其土子其人適其俗修其理施化易也守)
(宰者苟其心思遷其秩而已何能理乎余又非之周之事迹斷可見矣列侯驕盈黯貨事戎大凡亂)
(國多理國寡侯伯不得亂其政天子不得變其君私土子人者百不有一失在扵制不在政周事然)
(也秦之事迹亦斷可見矣有理人之制而不委郡邑是矣有理人之臣而不使守宰是矣郡邑不得)
(正其制守宰不得行其理酷刑苦役而萬人側目失在於政不在於制秦事然也漢興天子之政行)
(於郡不行於國制其守宰不制其侯王候王雖亂不可變也國人雖病不可除也及夫大逆不道然)
(後掩捕而遷之勒兵而夷之耳大逆未彰奸利浚財怙勢作威大刻於民者無如之何及夫郡邑可)
(謂理且安矣何以言之且漢知孟舒於田叔得魏尚於馮唐聞黃覇之明審覩汲黯之簡靖拜之可)
(也復其位可也卧而委之以輯一方可也有罪得以黜有能得以賞朝拜而不道夕斥之矣夕受而)
(不法朝斥之矣設使漢室盡城邑而侯王之縱令其亂人戚之而已孟舒魏尚之術莫得而施黃霸)
(汲黯之化莫得而行明譴而導之拜受而退已違矣下令而削之締交合從之謀周於同列則相顧)
(裂眦勃然而起幸而不起則削其半削其半民猶瘁矣曷若舉而移之以全其人乎漢事然也今國)
(家盡制郡邑連置守宰其不可變也固矣善制兵謹擇守則理平矣或者又曰夏商周漢封建而延)
(秦郡邑而促尤非所謂知理者也魏之承漢也封爵猶建晉之承魏也因循不革而二姓陵替不聞)
(延祚今矯而變之垂二百祀大業彌固何繫於諸侯哉或者又以為殷周聖王也而不革其制固不)
(當復議也是大不然夫殷周之不革者是不得已也盖以諸侯歸殷者三千焉資以黜夏湯不得而)
(廢歸周者八百焉資以勝殷武王不得而易徇之已以為安仍之以為俗湯武之所不得已也夫不得)
(非公之大者也私其力於已也私其衛於子孫也秦之所以革之者其為制公之大者也其情私也)
(私其一已之威也私其盡臣畜於我也然而公天下之端自秦始夫天下之道理安斯得人者也使)
(賢者居上不肖者居下而後可以理安今夫封建者繼世而理繼世而理者上果賢乎下果不肖乎則生)
(人之理亂未可知也將欲利其社稷以一其人之視聽則又有世大夫世食禄邑以盡其封略聖賢生於其)
(時亦無以立於天下封建者為之也豈聖人之制使至於是乎吾固曰非聖人之意也勢也)
張子曰古者諸侯之建繼世以立此象賢也雖有不賢
者象之而已天子使吏治其國彼不得暴其民故舜
封象是不得已周禮建國大小必參相得盖是建大
國其勢不能相下皆小國則無紀以小事大莫不有
法
五峯胡氏曰封建之法始於黃帝成於堯舜夏禹因之
至桀而亂成湯興而脩之天下以安至紂而又亂文
王武王興而修之天下亦以安至幽王而又亂齊桓晉文
不能脩而益壊之故天下紛紛不能定及秦始皇而
掃滅之故天下大亂爭起而亡秦猶反覆手於須臾
間也黃帝堯舜安天下非封建一事也然封建其
大法也夏禹成湯安天下亦非封建一事也然封建
其大法也文王武王安天下亦非封建一事也然封
建其大法也齊桓晉文之不王非一事也然不能封
建其大失也秦二世而亡非一事也然掃滅封建其
大繆也故封建也者帝王之所以順天理承天心公
天下之大端大本也聖人制四海之命法天而不
私已盡制而不曲防分天下之地以為萬國而與英
才共焉誠知興廢之無常不可以私守之也故農夫
受田百畝諸侯百里天子千里農夫食其力諸侯報
其功天子享其德此天之分也郡縣天下可以持
承平而不可以支變故封建諸侯可以持承平可以
支變故
朱子曰柳子厚以封建為非胡明仲輩破其說則專以
封建為是要之天下制度無全利而無害底道理但
看利害分數如何封建則根本較固國家可恃郡縣
則截然易制然來來去去無長久之意不可恃以為
固也封建實是不可行若論三代之世則封建好
處便是君民之情相親可以久安而無患不似後世
郡縣一二年輒易雖有賢者善政亦做不成封建
只是歷代循襲勢不容已柳子厚亦說得是賈生謂
樹國必相疑之勢甚然封建後來自然有尾大不掉
之勢成周盛時能得幾時到春秋列國強盛周之勢
亦浸微矣後来到戰國東西周分治赧王但寄於西
周公耳雖是聖人法豈有無弊問後世封建郡縣
何者為得曰論治亂畢竟不在此以道理觀之封建
之意是聖人不以天下為已私分與親賢共理但其
制則不過大此所以為得賈誼於漢言衆建諸侯而
少其力其後主父偃竊其說用之於武帝或論郡
縣封建之弊曰大抵立法必有弊未有無弊之法其
要只在得人若是個人則法雖不善亦占分數多了
若非其人則有善法亦何益於事且如說郡縣不如
封建若封建非其人且是世世相繼不能得他去如
郡縣非其人却只三兩年任滿便去忽然換得好底
來亦無定范太史唐鑑議論大率皆歸於得人某初
嫌他恁地說後来思之只得如此說或疏胡五峰
論封建井田數事以質疑曰封建井田乃聖王之制
公天下之法豈敢以為不然但在今日恐難下手設
使強做得成亦恐意外别生弊病反不如前則難收
拾耳因論封建曰此亦難行恐膏粱之子弟不學
而居士民上其為害豈有涯哉且以漢諸王觀之其
荒縱滛虐如此豈可以治民故主父偃勸武帝分王
子弟而使吏治其國故禍不及民所以後來諸王也
都善弱盖漸染使然積而至於魏之諸王遂使人監
守雖飲食亦皆禁制更存活不得及至晉懲其弊諸
王各使之典大藩總強兵相屠相戮馴致大亂沈們
云監防太密則有魏之傷恩若寬去繩勒又有晉之
禍亂恐皆是無古人教養之法故爾曰那箇雖教無
人奈他何或言今之守令亦善曰却無前代尾大不
掉之患只是州縣之權太輕卒有變故更支撑不住
問封建周禮說公五百里孟子說百里如何不同
曰孟子說恐是夏商之制孟子不詳考亦只說嘗聞
其略也若夏商時諸處廣闊人各自聚為一國其大
者止百里故禹合諸侯執玉帛者萬國到周時漸漸
吞併地里只管添國數只管少到周時只千八百國
較之萬國五分已滅了四分已上此時諸國已自大
了到得封諸公非五百里不得如周公封魯七百里
盖欲優於其他諸公如左氏說云大國多兼數圻也
是如此後来只管併來併去到周衰便制他不得也
是尾大了到孟子時只有七國這是事勢必到這裏
雖有大聖大智亦不能遏其衝今人只說漢封諸侯
王土地太過看來不如此不得初間高祖定天下不
能得韓彭英盧許多人來使所得地又未定是我底
當時要殺項羽若有人說道中分天下與我我便與
你殺項羽也沒奈何與他到少間封自子弟也自要
挾小不得須是教當得許多異姓過
學校
程子曰古者八歲入小學十五歲入大學擇其才可教
者聚之不肖者復之田畝盖士農不易業既入學則
不治農然後士農判在學有養若士大夫之子則不
慮無養雖庶人之子既入學則亦必有養古之士者
自十五入學至四十方仕中間自有二十五年學又
無利可趨則所志可知須去趨善便自此成德後之
人自童穉間已有汲汲趨利之意何由得向善故古
必使四十而仕然後志定只營衣食却無害惟利祿
之誘最害人人有養便方定志於學古者家有塾
黨有庠三老坐扵里門察其長幼出入揖遜之序詠
歌諷誦無非禮義之言今也上無所學而民風日以
偷薄父子兄弟惟知以利相與耳以古所習如彼欲
不善得乎以今所習如此欲其善得乎生民之道
以教為本故古者自家黨遂至于國皆有教之之地
民生八年則入小學是天下無不教之民也既天下
之民莫不從教小人脩身君子明道故賢能羣聚於
朝良善成風於下禮義大行習俗粹美刑罰雖設而
不犯此三代盛治由教而致也後世不知為治之本
不善其心而驅之以力法令嚴於上而教不明於下
民放僻而入於罪然後從而刑之噫是可以美風俗
而成善治乎
朱子曰昔者聖王作民君師設官分職以長以治而其
教民之目則曰父子有親君臣有義夫婦有别長幼
有序朋友有信五者而已盖民有是身則必有是五
者而不能以一日離有是心則必有是五者之理而
不可以一日離也是以聖王之教因其固有還以導
之使不忘乎其初然又慮其由而不知無以久而不
壊也則為之擇其民之秀者羣之以學校而聯之以
師儒開之以詩書成之以禮樂凡所以使之明是理
而守之不失傳是教而施之無窮者盖亦莫非因其
固有而發明之而未始有所務於外也夫如是是以
其教易明其學易成而其施之之博至於無遠之不
暨而無微之不化此先王教化之澤所以為盛而非
後世所能及也古者學校選舉之法始扵鄉黨而
達於國都教之以德行道藝而興其賢者能者盖其
所以居之者無異處所以官之者無異術所以取之
者無異路是以士有定志而無外慕蚤夜孜孜唯懼
德業之不修而不憂爵禄之未至也若夫三代之教
藝為最下然皆由有實用而不可闕其為法制之密
又足以為治心養氣之助而進於道德之歸此古之
為法所以能成人材而厚風俗濟世務而興太平也
道不遠人理不外事故古之教者自其能食能言
而所以訓導整齊之者莫不有法而况於家塾黨庠
遂序之間乎彼其學者所以入孝出弟行謹言信羣居
終日德進業修而暴慢放肆之氣不設於身體者繇
此故也天生斯人而予之以仁義禮智之性而使
之有君臣父子兄弟夫婦朋友之倫所謂民彛者也
惟其氣質之禀不能一於純秀之會是以欲動情勝
則或以䧟溺而不自知焉古先聖王為是之故立學
校以教其民而其為教必始於洒掃應對進退之間
禮樂射御書數之際使之敬恭朝夕脩其孝弟忠信
而無違也然後從而教之格物致知以盡其道使之
所以自身及家自家及國而達天下者蓋無二理其
匡直輔翼優柔漸漬必使天下之人皆有以不失其性
不亂其倫而後已焉此二帝三王之盛所以化行俗
美黎民醇厚而非後世之所能及也古者聖王設
為學校以教其民由家及國大小有序使其民無不
入乎其中而受學焉而其所以教之之具則皆因其
天賦之秉彜而為之品節以開導而勸勉之使其明
諸心修諸身行扵父子兄弟夫婦朋友之間而推之
以達乎君臣上下人民事物之際必無不盡之分焉
者及其學之既成則又興其賢且能者寘之列位是
以當是之時理義休明風俗醇厚而公卿大夫列士
之選無不得其人焉此先王學校之官所以為政事
之本道德之歸而不可以一日廢焉者也至于後世
學校之設雖或不異乎先王之時然其師之所以教
弟子之所以學則皆忘本逐末懷利去義而無復先
王之意以故學校之名雖在而其實不舉其效至於
風俗日敝人材日衰雖以唐漢之盛隆而無以彷彿
乎三代之叔季然猶莫有察其所以然者顧遂以學
校為虚文而無所與於道德政理之實於是為士者
求道於老子釋氏之門為吏者責治乎薄書期會之
最蓋學校之僅存而不至於遂廢者亦無幾耳學
校之政不患法制之不立而患理義之不足以悦其
心而區區於法制之末以防之是猶決湍水注之千
仞之壑而徐翳蕭葦以捍其衝流也亦必不勝矣
南軒張氏曰惟民之生其典有五君臣父子兄弟夫婦
朋友是也而其德有四仁義禮智是也人能充其德
之所固有以率夫典之所當然則必無力不足之患
惟人之不能是也故聖人使之學焉自唐虞以来固
莫不以是教矣至於三代之世立教人之所設官以
董莅之而其法益加詳焉然其所以為教則一道耳
故曰學則三代共之皆所以明人倫也嗟夫人倫之
在天下不可一日廢廢則國隨之然則有國者之於
學其可一日而忽哉先王所以建學造士之本意
蓋將使士者講夫仁義禮智之彛以明夫君臣父子兄
弟朋友之倫以之修身齊家治國平天下其事盖甚
大矣而為之則有其序教之則有其方故必先使之
從事於小學習乎六藝之節講乎為弟為子之職而
躬乎洒掃應對進退之事周旋乎爼豆羽籥之間優
游乎絃歌誦讀之際有以固其肌膚之會筋骸之束
齊其耳目一其心志所謂大學之道格物致知者由
是可以進焉至於格物知至而仁義禮智之彛得於
其性君臣父子兄弟夫婦朋友之倫皆以不亂而修
身齊家治國平天下無不宜者此先王之所以教而
三代之所以治後世不可以跂及者也後世之學校
朝夕所講不過綴緝文辭以為規取利祿之計亦與
古人之道大戾矣上之人所以教養成就之者夫豈
端為是哉三代之學至周而大備自天子之國都
以及於鄉黨莫不有學使之朝夕優游於絃誦詠歌
之中而服習乎進退揖遜之節則又申之以孝弟之
義為之冠昏喪祭之法春秋釋菜與鄉飲酒養老之
禮其耳目手足肌膚之會筋骸之束無不由於學在上
則司徒總其事樂正崇其教下而鄉黨亦莫不有師
其教養之也密故其成材也易士生斯時藏修游息
於其間誦言而知味其文而會其理德業之進日引
月長自宜然也於是自鄉論其行而升之司徒司徒
又論之而升之國庠大樂正則察其成以告于王定
其論而官之其官之也因其才之大小蓋有一居其
官至於終身不易者士修其身而已非有求於君也
修身而君舉之耳夫然故禮義興行人材衆多風俗
醇厚至於班白者不負戴於道路而王道成矣
東萊吕氏曰學校之設非為士之貧而食之也又非欲
羣其類而習為文辭也不農不商若何而可以為士
非老非釋若何而可以為儒事親從兄當以何者為
法希聖慕賢當自何門而入道德性命之理當如何
而明治亂興衰之故當何由而達考之古以為得失
之鑒驗之今以為因革之宜此事之所當用心也自
孔門高弟猶勤勤於問仁問孝問智問政所以為士
請之於師辨之於友後世之士不逮遠矣儻離羣索
居而蔽其所習則固陋乖僻無自進於道聖人憂之
著為成書以詔萬世教養漸摩以俾之講習立師儒
之官以董正之此開設學校之本意也
西山真氏曰按古教法其近民者教彌數故二十五家
為閭閭有塾民朝夕處焉四閭為族則歲之讀法者
十有四法者何大司徒所須之三物也士生斯時不
待舍去桑梓而有學有師敬敏任恤則閭胥書之孝
弟睦淵則族師書之其所以教又皆因性牖民而納
諸至善之域禮鎔樂冶以成其德達其材古者作人
之功蓋如此然士之於學豈直處庠序為然哉鷄鳴
夙興嚮晦宴息皆學之時微而暗室屋漏顯而鄉黨
朝廷皆學之地動容周旋洒掃應對皆學之事知無
時之非學則晝而有為夜而計過者其敢懈知無地
之非學則警于冥冥惕於未形者其敢忽知無事之
非學則矜細行勤小物者其敢或遺
魯齋許氏曰先王設學校養育人材以濟天下之用及
其弊也科目之法愈嚴密而士之進於此者愈巧以
至編摩字樣期於必中上之人不以人材待天下之
士下之人應此者亦豈仁人君子之用心也哉雖得
之何益於用上下相待其弊如此欲使生靈蒙福其
可得乎先王設學校後世亦設學但不知先王何為
而設也上所以教人人所以為學皆本於天理民彛
無他教也無異學也學則三代共之皆所以明人倫
也司徒之職教以人倫而已凡不本於人倫皆非所
以為教樹之君以立政謹此教也作之師以立教教
以此也先王皆本於人心之所固有不強以其所無
有故人易從而風俗美非後世所謂教也文公小學
四書次第本末甚備有王者起必須取法
臨川吳氏曰古者盛時萬二千五百家之鄉有鄉學鄉大夫
主之頒教法于州黨族閭俾教其民二千五百家之州則州
長屬民讀法以時習鄉射於學而尚功五百家之黨則黨
正屬民讀法以時習鄉飲酒於學而尚齒雖二十五家
之閭巷口亦有塾閭内致仕之老朝夕坐其中民之出
入者必受教此所以教成俗善而人人有士君子之行也
用人
程子曰海宇之廣億兆之衆一人不可以獨治必頼輔
弼之賢然後能成天下之務自古聖人未有不以求任
輔相為先者也在商王高宗之初未得其人則恭默
不言盖事無當先者也及其得傅說而命之則曰濟
川作舟楫歲旱作霖雨和羹惟鹽梅其相須倚賴之
如是此聖人任輔相之道也夫圖任之道以慎擇為
本擇之慎故知之明知之明故信之篤信之篤故任之專任
之專故禮之厚而責之重擇之慎則必得其賢知之
明則仰成而不疑信之篤則人致其誠任之專則得
盡其才禮之厚則體貎尊而其勢重責之重則自任
切而功有成是故推誠任之待以師傅之禮坐而論
道責之以天下治隂陽和故當之者自知禮尊而任
專責深而勢重則挺然以天下為己任故能稱其職
也雖有姦諛巧侫知其交深而不可間勢重而不可
搖亦將息其邪謀歸附於正矣後之任相者異於是
其始也不慎擇擇之不慎故知之不明知之不明故
信之不篤信之不篤故任之不專任之不專故禮之
不厚而責之亦不重矣擇不慎則不得其人知不明
則用之猶豫信不篤則人懷疑慮任不專則不得盡
其能禮不厚則其勢輕而易搖責不重則不稱其職
是故任之不盡其誠待之不以其禮僕僕趨走若吏
史然文案紛冗下行有司之事當之者自知交不深
而其勢輕動懷顧慮不肯自盡上懼君心之疑下虞
羣議之奪故蓄縮不敢有為苟循常以圖自安爾君
子弗願處也姦邪之人亦知其易搖日伺間隙如是
其能自任以天下之重乎若曰非任之艱知之為艱
且何以知其賢而任之或失其人治亂所繫此人君
所以難之也天地生一世人自足了一世事但恨
人不能盡用天下之才此其不能大治
涑水司馬氏曰用人者無親疎故舊之殊惟賢不肖之
為察其人未必賢也以親故而取之固非公也苟賢
以親故而捨之亦非公也夫天下之賢固非一人所
能盡也若必待素識熟其才行而用之所遺亦多矣
古之為相者則不然舉之以衆取之以公衆曰賢矣
已雖不知其詳姑用之待其無功然後退之有功則
進之所舉得其人則賞之非其人則罰之進退賞罰
皆衆人所共然也已不置毫髮之私於其間苟推是
心以行之又何遺賢曠官之足病哉
元城劉氏曰朝廷之務莫先於用人君子進則治之本
也小人用則亂之階也王者深居於九重不能盡知
臣下之邪正是以設諫官御史之職俾司耳目之任
而採中外之公議是非可否惟衆之從故蔽賢之言
不能害君子黨姦之論無以助小人明君無所用心
而賢不肖自辨知人則哲其道不過於此天下之
治亂在朝廷朝廷輕重在執政論執政才否而進退
之者人主之職也使廟堂之上皆得當時之賢而都
俞戒敕以圖天下之治則善日進而君子道長此易
之卦所以為泰使公卿輔相非其人而姦邪朋黨更
相比周以蔽人君之聰明則惡日滋而小人道長此
易之卦所以為否也自古雖至聖之君不能無惡人
立朝堯之四凶是已雖甚衰之世未嘗無君子在位
商之三仁是已聖人之興賢者衆則惡人不能勝其
善故雖有四凶而或竄或殛卒無幸免暴君在上䜛
謟並進則善人不能勝其惡故雖有三仁而或去或
死終莫能用此乃治亂盛衰之機不可不察也自
古及今未有任君子而不治用小人而不亂者盖甘
言美辭足以感移人意小節偽行足以欺惑世俗及
其得志苟患失之隂引姦邪廣布心腹根深蔕固牢
莫可破則其為國家之害將有不可勝言者矣故陸
贄之論以為操兵以刃人天下不委罪於兵而委罪
於所操之主蓄蠱以殃物天下不歸咎於蠱而歸咎
扵所蓄之家此言雖小可以喻大齊桓公之郭問
其父老曰郭何故亡父老曰以其善善而惡惡也桓
公曰若子之言乃賢君也何至於亡父老曰不然郭君
善善而不能用惡惡而不能去所以亡也每讀至此
未嘗不掩卷太息以謂鄙夫固陋燭理不明人之所
非反以為是衆之所惡覆以為美此乃愚者偏暗之
常態固不足論若夫能知天下之善惡如辨黑白而
無疑惑之心蓋非智者有所不及然而郭君反以此
而亡國其故何也夫郭君能知善之為善惡之為惡
則不可謂之不智特以其見善而不能用使君子無
以自立知惡而不能去使小人得以成朋因循積累
其害遂至于亡國然則有天下者可不視此以為戒
乎
華陽范氏曰才有君子之才有小人之才古之所謂才
者君子之才也後世之所謂才者小人之才也高陽氏
有子八人天下以為才其所謂才者曰齊聖廣淵明允篤
誠高辛氏有子八人天下以為才其所以為才者曰忠
肅恭懿宣慈惠和周公制禮作樂孔子以為才然則
古之所謂才者兼德行而言也後世之所謂才者辯
給以禦人詭詐以用兵僻邪險詖趨利就事是以天
下多亂職斯人之用於世也在易師之上六曰開國
承家小人勿用象曰小人勿用必亂邦也未濟曰高
宗伐鬼方三年克之小人勿用王者創業垂統敷求
哲人以遺後嗣故能長世也豈以天下未定而可專
用小人之才歟人君勞於求賢逸於任人古者疇
咨僉諧然後用之苟得其人則任而勿疑乃可以責
成功明君用人而不自用故恭已而成功多疑之
君自用而不用人故勞心而敗事自古征伐或勝或
負多由於此二者矣自古君子易疏小人易親盖
君子難於進而果於退小人不恥於自售而戚於不
見知其進也無所不至人君一為所惑不能自解鮮
有不至禍敗者也
五峯胡氏曰唐文宗云宰相薦人當不間疎戚若親故
果才避嫌而棄之亦為不公誠哉是言也
豫章羅氏曰名器之貴賤以其人何則授扵君子則貴
授於小人則賤名器之所貴則君子勇扵行道而小
人甘於下僚名器之所賤則小人勇於浮競而君子
恥於求進以此觀之人君之名器可輕授人哉君
子在朝則天下必治盖君子進則常有亂世之言使
人主多憂而善心生故天下所以必治小人在朝則
天下必亂蓋小人進則常有治世之言使人主多樂
而怠心生故天下所以必亂
朱子曰天下之治固必出於一人而天下之事則有非
一人所能獨任者是以人君既正其心誠其意於堂
阼之上穾奥之中而必深求天下敦厚誠實剛明公
正之賢以為輔相使之博選士大夫之聰明達理直
諒敢言忠信廉節足以有為有守者隨其器能寘之
列位使之交脩衆職以上輔君德下固邦本而左右
私䙝使令之賤無得以奸其間者有功則久其任不
稱則更求賢者而易之蓋其人可退而其位不可以
苟充其人可廢而其任不可以輕奪此天理之當然
而不可易者也人君察於此理而不敢以一毫私意
鑿於其間則其心郭然大公儼然至正泰然行其所
無事而坐收百官衆職之成功一或反是則為人欲
私意之病其偏黨反側黯闇猜嫌固日擾擾乎方寸
之間而姦偽䜛慝叢脞眩瞀又將有不可勝言者此
亦理之必然也尋常之人將欲屬人以一至微至
細之事猶必先為規模使其盡善然後所屬之人有
所持循而不失吾之所以屬之之意况有天下者將
以天下至大之事屬之於人而不先為盡善可守之
規以授之乎蓬生麻中不扶而直白沙在泥不染
而黑故賈誼之言曰習與正人居之不能無正猶生
長於楚之地不能不楚言也是以古之聖賢欲脩身
以治人者必遠便嬖以近忠直蓋君子小人如冰炭
之不相容薰蕕之不相入小人進則君子必退君子
親則小人必疎未有可以兼收並蓄而不相害者也
能審乎此以定取舍則其見聞之益薰陶之助所以
謹邪僻之防安義理之習者自不能已而其舉措刑
賞所以施於外者必無偏陂之失一有不審則不惟
其妄行請託竊弄威權有以害吾之政事而其導諛
薰染使人不自知覺而與之俱化則其害吾之本心
正性又有不可勝言者然而此輩其類不同盖其本
出下流不知禮義而稍通文墨者亦有服儒衣冠叨
竊科第而實全無行檢者是皆國家之大賊人主之
大蜮苟非心正身脩有以灼見其情狀如臭惡之可
惡則亦何以遠之而来忠直之士望德業之成乎
伏節死義之士當平居無事之時誠若無所用者然
古之人君所以必汲汲以求之者盖以如此之人臨
患難而能外死生則其在平世必能輕爵禄臨患難
而能盡忠節則其在平世必能不詭隨平日無事之
時得而用之則君心正扵上風俗美於下足以逆折
姦萌潛消禍本自然不至真有伏節死義之事非謂
必知後日當有變故而預蓄此人以擬之也惟其平
日自持安寧便謂此等人材必無所用而專取一種
無道理無學識重爵祿輕名義之人以為不務矯激
而尊寵之是以綱紀日壊風俗日偷非常之禍伏於
冥冥之中而一但發於意慮之所不及平日所用之
人交臂降叛而無一人可同患難然後前日擯棄流
落之人始復不幸而著其忠義之節以天寳之亂觀
之其將相貴戚近幸之臣皆已頓顙賊庭而起兵討
賊卒至於殺身滅族而不悔如巡遠杲卿之流則遠
方下邑人主不識其面目之人也使明皇早得巡等
而用之豈不銷患於未萌巡等早見用於明皇又何
至真為伏節死義之舉哉自古君子小人雜居並
用非此勝彼即彼勝此無有兩相疑而終不決者此
必然之理也故雖舉朝皆君子而但有一二小人雜
於百執事之間投隙抵巇已足為患况居侍從之列
乎况居丞弼之任而潛植私黨布滿要津乎盖二三
大臣者人主之所與分别賢否進退人材以圖天下
之事自非同心一德協恭和衷彼此坦然一以國家
為念而無一毫有已之私間於其間無以克濟若以
小人參之則我之所賢而欲進之者彼以為害已而
欲退之我之所否而欲退之者彼以為助已而欲親
之且其可否異同不待勉爭力辨而後決但於相與
進退之間小為俯仰前卻之態而已足以敗吾事矣
是豈可不先以為慮而輕為他計以發其害我之機
哉
象山陸氏曰銖銖而稱之至石必繆寸寸而度之至丈
必差石稱丈量徑而寡失此可為論人之法且如其
人大槩論之在於為國為民為道義此則君子人矣
大槩論之在於為私已為權勢而非忠於國㣘於義
者則是小人矣若銖稱寸量校其一二節目而違其
大綱則小人或得為欺君子反被猜疑邪正賢否未
免倒置矣
東萊吕氏曰用人之道詎可信其虚言而不試之以事
乎是以人君將欲付大任於是人必納之於膠擾繁
劇之地以觀其材處之於閒暇寂寞之鄉以觀其量
使之嘗險阻艱難以觀其操使之當盤根錯節以觀
其斷投之州縣磨之歲月習之既久養之既深異時
束帶立於朝天下之事莫不迎刃而解也
西山真氏曰易君子在内小人在外則謂之泰泰者通
而治也君子在外小人在内則謂之否否者閉而亂
也君子小人並生於天地間不能使之無也但當區
處得宜使有德者布列朝廷有才者奔走任事於外
如此則治矣
鶴山魏氏曰嘗聞朱熹云天地之間有自然之理凡陽
必剛剛必明明則易知凡隂必柔柔必闇闇則難測
故光明正大疏暢通達無纖芥可疑者必君子也回
互隠伏閃倏狡獪不可方物者必小人也某嘗以是
為察言觀人之鑒邪正之辨了不可掩則取舍之極
定於内矣
魯齋許氏曰賢者以公為心以愛為心不為利回不為
勢屈寘之周行則庶事得其正天下被其澤賢者之
於人國其重固如此也然或遭世不偶務自韜晦有
舉一世而人不知者雖或知之而當路之人未有同
類不見汲引獨人君有不知者人君雖或知之召之
命之泛如厮養而賢者有不屑就者雖或接之以貎
待之以禮而其所言不見信用有超然引去者雖或
信用復使小人參於其間責小利期近效有用賢之
名無用賢之實賢者亦豈肯尸位素餐徒費廩祿取
譏誚於天下也雖然此特論難進者然也又有難合
者焉人君位處崇高日受容悦大抵樂聞人之過而
不樂聞已之過務快已之心而不務快民之心賢者
必欲匡而正之扶而安之使如堯舜之正堯舜之安
而後已故其勢難合况姦邪佞倖醜正惡直肆為詆
毁多方以䧟之將見罪戾之免又可望庶事得其正
天下被其澤邪自古及今端人雅士所以重於進而
輕扵退者蓋以此爾大禹聖人聞善即拜益戒之曰
任賢勿貳去邪勿疑貳之一言在大禹猶當警省後
世人主宜如何哉此任賢之難也任用人材興作
事功自己已有一定之見然不可獨用己意獨用己
意則排沮者必多吾事敗矣稽於衆取諸人以為善
然後可堯之禪舜也以聖人見聖不待三載之久而
後知也當一見便知之然而不敢以己之見便以天
位付之必也賓於四門納于大麓歷試諸難使天下
之人共知之四岳十二牧共推之若不出於堯之意
也然後居天位理天職人無間言後世稱聖後世之
任用人材立事功者皆獨出己意憲宗淮蔡功成而
裴中立不得安於朝矣況大於此者乎姦邪之人
其為心險其用術巧惟險也故千態萬狀而人莫能
知(如以甘言卑辭誘人入於過失然後發之之類)惟巧也故千蹊萬徑而人
莫能禦(如勢在近習則謟近習勢在宫闈則謟宫闈之類)人君不察以諛為
恭以訐為公以欺為可信以佞為可近喜怒愛惡人
主固不能無然有可者有不可者而姦邪之人一於
迎合竊其勢以立己之威濟其欲以結主之愛愛隆
於上威擅於下大臣不敢議近親不敢言毒被天下
而上莫之知此前人所謂城狐也所謂社鼠也至是
而求去之不亦難乎雖然此由人主不悟誤至於此
猶有說也如宇文化及之佞太宗灼見其情而竟不
能斥李林甫妬賢疾能明皇洞見其姦而卒不能退
邪之惑人有如此者可不畏哉天下之務固不勝
其煩也然其大要在用人立法而已古人謂得士者
昌自用則小意正如此夫賢者識治之體知事之要
與庸人相懸蓋十百而千萬也布之周行百職具舉
然人之賢否未能灼知其詳固不敢用或已知其孰
為君子孰為小人復畏首畏尾患得患失坐視其弊
而不能進退之徒曰知人而實不能用人亦何益哉
生民休戚係於用人之當否用得其人則民賴其
利用失其人則民被其害自古論治道者必以用人
為先務用既得人則其所謂善政者始可得而行之
以善人行善政其於為治也何有
臨川吳氏曰治天下者在得人相天下者在用人用人
必自好賢始周公大聖也而急於見賢一食三吐其
哺一沐三握其髮趙文子賢大夫也所舉筦庫之士
七十有餘家嗚呼當時周公所見文子所舉豈必皆
其親舊而有所請求者哉好賢之臣能容人而天下
治妬賢之臣不能容人而天下亂此大學平天下章所
以引秦誓之言而深切教戒也
性理大全書卷六十七
