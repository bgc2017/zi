性理大全書卷五十三
學十一
讀書法一
程子曰讀書將以窮理將以致用也今或滯心於章句
之末則無所用也此學者之大患凡觀書不可以
相類泥其義不爾則字字相梗當觀其文勢上下之
意如充實之謂美與詩之美不同嘗觀讀書有令
人喜時有令人手舞足蹈時或問莫是古人之意與
先生之意相合後如此否曰是也論語孟子只剰
讀著便自意足學者湏是玩味若以語言觧著意便
不足問世有以讀書為文為藝者曰為文謂之藝
猶之可也讀書謂之藝則求諸書者淺矣
張子曰觀書必總其言而求作者之意讀書少則無
由考校得義精盖書以維持此心一時放下則一時
德性有懈讀書則此心常在不讀書則終看義理不
見書湏成誦精思多在夜中或静坐得之不記則思
不起但通貫得大原後書亦易記所以觀書者釋已
之疑明已之未達每見每加新益則學進矣於不疑
處有疑方是進
上蔡謝氏曰學者先學文鮮有能至道至如博觀泛覽
亦自為害故明道先生教余嘗曰賢讀書慎不要尋
行數墨
龜山楊氏語羅仲素曰某嘗有數句教學者讀書之法
云以身體之以心驗之從容默會於幽閒静一之中
超然自得於書言象意之表此盖某所自為者如此
和靖尹氏曰吕獻可嘗言讀書不湏多讀得一字行取
一字伊川亦嘗言讀得一尺不如行得一寸行得便
是會讀書二公之意正同讀書湏是看聖人用心
處自家臨事時一一要使
延平李氏曰讀書者知其所言莫非吾事而即吾身以
求之則凡聖賢所至而吾所未至者皆可勉而進矣
若直以文字求之說其詞義以資誦說其不為玩物
喪志者幾希
朱子曰讀書湏是虚心切已虚心方能得聖賢意切已
則聖賢之言不為虚說讀書湏且虚心静慮依傍
文義推尋句脈看定此句指意是說何事略用今人
言語襯貼替換一兩字說得古人意思出來先教自
家心裏分明歷落如與古人對面說話彼此對答無
一言一字不相肯可此外都無閒雜說話方是得箇
入處讀書先要虚心平氣熟讀精思令一字一句
皆有下落諸家注觧一一通貫然後可以較其是非
以求聖賢立言之本意雖已得之亦且更如此反復
玩味令其義理浹洽於中淪肌浹髄然後乃可言學
耳觀書但當虚心平氣以徐觀義理之所在如其
可取雖世俗庸人之言有所不廢如有可疑雖或傳
以為聖賢之言亦湏更加審擇自然意味平和道理
明白脚踏實地動有據依無籠罩自欺之患矣讀
書湏是優游玩味徐觀聖賢立言本意所向如何然
後随其遠近淺深輕重緩急而為之說如孟子所謂
以意逆志者庶乎可以得之若便以吾先入之說横
於胷次而驅率聖賢之言以從已意設使義理可通
已涉私意穿鑿而不免於郢書燕說之誚况又義理
窒礙亦有所不可行者乎嘗見人云大凡不公底
人讀書不得今看来是如此如觧說聖經一向都不
有自家身已全然虚心只把他道理自看其是非恁
地看文字猶更自有牽於舊習失點檢處全然把一
己私意去看聖賢之書如何看得出讀書有箇法
只是刷刮净了那心後去看若不曉得又且放下待
他意思好時又將來看而今却說要虚心心如何觧
虚得而今正要將心在那上面讀書湏是要身心
都入在這一段裏面更不問外面有何事方見得一
段道理出如博學而篤志切問而近思如何却說箇
仁在其中盖自家能常常存得此心莫教走作則理
自然在其中今人却一邊去看文字一邊去思量外
事只是枉費了工夫不如放下了文字待打疊教意
思静了却去看觀書當平心以觀之不可穿鑿看
從分明處不可尋從隐僻處去聖賢之言多是與人
說話若是嶢﨑却教當時人如何曉聖賢立言本
自平易而平易之中其旨無窮今必推之使高鑿之
使深是未必真能高深而固已離其本指喪其平易
無窮之味矣問方讀書時覺得無静底工夫須有
讀書之時有静虚之時曰某舊見李先生嘗教令静
坐後来看得不然只是一箇敬字好方無事時敬於
自持及應事時敬於應事讀書時敬於讀書便自然
該貫動静心無時不存初學於敬不能無間斷只
是纔覺間斷便提起此心只是覺處便是接續某要
得人只就讀書上體認義理日間常讀書則此心不
走作或只去事物中衮則此心易得汩沒知得如此
便就讀書上體認義理便可喚轉来本心陷溺之
久義理浸灌未透且宜讀書窮理常不間斷則物欲
之心自不能勝而本心之義理自安且固矣學者
觀書多走作者亦恐是根本上工夫未齊整只是以
紛擾雜亂心去看不曾以湛然凝定心去看不若先
涵養本原且將已熟底義理玩味待其浹洽然後去
看書便自知只是如此老蘇自述其學為文處有云
取古人之文而讀之始覺其出言用意與已大異及
其久也讀之益精胷中豁然以明若人之言固當然
者此是他於學文上工夫有見處可取以喻今日讀
書其工夫亦合如此又曰看得一兩段却且放心胷
寬閒不可貪多放寬心以他說看他說以物觀物
無以己觀物張子云書所以維持此心一時放下
則一時德性有懈也是說得維持字好盖不讀書則
此心便無用處今但見得些子便更不肯去窮究那
許多道理䧟溺其心於清虚曠蕩之地却都不知豈
可如此昔陳烈先生苦無記性一日讀孟子學問
之道無他求其放心而已矣忽悟曰我心不曾收得
如何記得書遂閉門静坐不讀書百餘日以收放心
却去讀書遂一覽無遺讀書固收心之一助然今
只讀書時收得心而不讀書時便為事所奪則是心
之存也常少而其放也常多矣且胡為而不移此讀
書工夫向不讀書處用力使動静兩得而此心無時
不存乎學問就自家身己上切要處理會方是那
讀書底已是第二義自家身上道理都具不曾外面
添得来然聖人教人湏要讀這書時盖為自家雖有
這道理湏是經歷過方得聖人說底是他曾經歷過
来讀書以觀聖賢之意因聖賢之意以觀自然之
理人之為學固是欲得之於心體之於身但不讀
書則不知心之所得者何事讀書窮理當體之於
身凡平日所講貫窮究者不知逐日常見得在心目
間否不然則随文逐義趕趁期限不見悅處恐終無
益讀書不可只專就紙上求義理湏反来就自家
身上推究秦漢以後無人說到此亦只是一向去書
冊上求不就自家身上理會自家見未到聖人先說
在那裏自家只借他言語来就身上推究始得如說
仁義禮智曾認得自家如何是仁自家如何是義如
何是禮如何是智湏是著已體認方得如讀學而時
習之自家曾如何學自家曾如何習不亦說乎曾見
得如何是說湏恁地認始得若只逐段觧過去觧得
了便休也不濟事讀聖人書當反身而求亦湏是
講學不講學遇事便有嵲屼不自安處講學明則坦
坦地行將去此道理無出聖人之言但當熟讀深思
且如人看生文字與熟文字自是兩般既熟時他人
說底便是我底讀其他書不如讀論語最要盖其中
無所不有若只躬行而不講學只是箇鶻突底好人
問平日讀書時似亦有所見既釋書則别是一般
又每苦思慮紛擾雖持敬亦未免弛慢不知病根安
在曰此乃不求之於身而專求之於書固應如此古
人曰為仁由己而由人乎哉凡吾身日用之間無非
道書則所以接凑此心耳故必先求之於身而後求
之於書則讀書方有味大凡讀書且要讀不可只
管思口中讀則心中閒而義理自出某之始學亦如
是爾更無别法或問讀書未知統要曰統要如何
便會知得近来學者有一種則舍去冊子却欲於一
言半句上便要見道理又有一種則一向汎濫不知
歸著處此皆非知學者湏要熟看熟思久久之間自
然見箇道理四停八當而所謂統要者自在其中矣
書只貴讀讀多自然曉今只思量得寫在紙上底
也不濟事終非我有只貴乎讀這箇不知如何自然
心與氣合舒暢發越自是記得牢縱饒熟看過心裏
思量過也不如讀讀来讀去少間曉不得底自然曉
得已曉得者越有滋味若是讀不熟都沒這般滋味
而今未說讀得注且只熟讀正經行住坐臥心常在
此自然曉得嘗思之讀便是學夫子說學而不思則
㒺思而不學則殆學便是讀讀了又思思了又讀自
然有意若讀而不思又不知其意味思而不讀縱使
曉得終是&KR1142;臲不安一似倩得人来守屋相似不是
自家人終不屬自家使喚若讀得熟而又思得精自
然心與理一永遠不㤀某舊苦記文字不得後来只
是讀今之記得者皆讀之功也老蘇只取孟子論語
韓子與諸聖人之書安坐而讀之者七八年後来做
出許多文字如此好他資質固不可及然亦湏著如
此讀只是他讀時便只要摸寫他言語做文章若移
此心與這樣資質去講究義理那裏得来是知書只
貴讀别無方法讀書湏是成誦方精熟今所以記
不得說不去心下若存若亡皆是不精不熟之患若
曉得義理又皆記得固是好若曉文義不得只背得
少間不知不覺自然相觸發曉得這義理盖這一段
文義横在心下自是放不得必曉而後已若曉不得
又記不得更不消讀書矣横渠云讀書湏是成誦今
人所以不如古人處只争這些子古人記得故曉得
今人鹵莽記不得故曉不得緊要處慢處皆湏成誦
自然曉得也韓退之謂沉潜乎訓義反復乎句讀
湏有沉潜反復之功方得所謂審問之湏是表裏内
外無一毫之不盡方謂之審恁地竭盡心力猶有見
未到處却不奈何如今人不曾竭盡心力只見得三
兩分了便草草揭過少間只是鶻突無理會枉著日
月依舊似不曾讀相似只如退之老蘇作文章本自
沒要緊事然他大段用功少間方會漸漸掃去那許
多鄙俗底言語換了箇心胷說這許多言語出来如
今讀書湏是加沉潜之功將義理去澆灌胷腹漸漸
盪滌去那許多淺近鄙陋之見方會見識高明因說
如今讀書多是不曾理會得一處通透了少間却多
牽引前面疑難来說此最學者大病講論一篇書
湏是理會得透把這一篇書與自家衮作一片方是
去了本子時許多節目次第都歷歷落落在心中皆
說得去方好為學雖是立志然書亦不可不讀湏
將經傳本文熟復若專一静坐如浮屠氏塊然獨處
更無酬酢然後為得吾徒之學正不如此遇無事則
静坐有書則讀書以至接物處事常放此心光□□
地便是存心豈可凡百放下秪是静坐古人讀書
與今人異如孔門學者於聖人纔問仁問知終身事
業已在此今人讀書仁義禮智總識而却無落泊處
此不熟之故也昔五峯於京師問龜山讀書法龜山
云先讀論語五峯問論語二十篇以何為緊要龜山
曰事事緊要看此可見讀書工夫莫草略近日學
者多緣草略過了故下梢頭儧無去處一齊棄了大
凡看書粗則心粗看書細則心細若研窮不熟得些
義理以為是亦得以為非亦得湏是見得差之毫釐
繆以千里方可聖人千言萬語只是說箇當然之
理恐人不曉又筆之於書自書契以来二典三謨伊
尹武王周公箕子孔孟都只是如此可謂盡矣只就
文字間求之句句皆是做得一分便是一分工夫非
茫然不可測也但患人不子細求索之耳湏要思量
聖人之言是說箇甚麽要將何用若只讀過便休又
何必讀問讀書之法如今看来聖賢言行本無相
違其間所以有可疑者只是不逐處研究得通透所
以見得牴牾若真箇逐處逐節逐段見得精切少間
却自到貫通地位曰固是如今若苟簡看過只一處
便自未曾理會得了却要别生疑義徒勞無益讀
書湏是子細逐句逐字要見去著若用工粗鹵不務
精思只道無可疑處非無可疑理會未到不知有疑
爾觀書湏静著心寬著意思沉潜反覆將久自會
曉得去聖賢之言湏常將来眼頭過口頭轉心頭
運讀書之法先要熟讀湏是正看背看左看右看
看得是了未可便說道是更湏反覆玩味讀書當
擇先儒舊說之當於理者反覆玩味朝夕涵泳便與
本經正言之要通貫浹洽於胷中然後有益不必段
段立說徒為觀美而實未必深有得於心也講學正
要反復研窮方見義理歸宿處不可只略說過便休
也讀書玩味其意理會未得處且記著時時拈起
看久之湏有得力處為學讀書湏是耐煩細意去
理會切不可粗心若曰何必讀書自有箇捷径法便
是悞人底深坑也未見道理時恰如數重物色包裹
在裏許無緣可以便見得湏是今日去了一重又見
得一重明日又去了一重又見得一重去盡皮方見
肉去盡肉方見骨去盡骨方見髄使粗心大氣不得
聖人言語一重又一重湏入深去看若只要皮膚
便有差錯湏深沉方有得讀書理會一件了又一
件不止是讀書如遇一件事且就這事上思量合當
如何做處得来當方理會别一件書不可只就皮膚
上看事亦不可只就皮膚上理會天下無書不是合
讀底無事不是合做底若一箇書不讀這裏便闕此
一書之理一件事不做這裏便闕此一事之理大而
天地隂陽細而昆蟲草木皆當理會一物不理會這
裏便闕此一物之理讀書是格物一事今且湏逐
段子細玩味反来覆去逐旋捱得多後却見頭頭道
理都到這工夫湏用行思坐想或將已曉得者再三
思省却自有一箇曉悟處出不容安排書之句法義
理雖只是如此觧說但一次看有一次見識所以某
書一番看有一番改亦有已說定一番看一番見得
稳當愈加分曉或問先生謂講論固不可無湏是
自去體認如何是體認曰體認是把那聽得底自去
心裏重復思繹過伊川曰時復思繹浹洽於中則說
矣某向来從師曰間所聞說話夜間如温習一般一
一子細思量過纔有疑明日又問學者當以聖賢
之言反求諸身一一體察湏是曉然無疑積日既久
當自有見但恐用意不精或貪多務廣或得少為足
則無由明耳讀書湏要切已體驗不可只作文字
看又不可助長學者讀書湏要斂身正坐緩視微
吟虚心涵泳切已省察讀一句書湏體察這一句我
將来甚處用得觀書以已體驗固為親切然亦湏
遍觀衆理而合其歸趣乃佳若只據已見却恐於事
理有所不周欲徑急而反疎緩也讀書湏是以自
家之心體驗聖人之心少間體驗得熟自家之心便
是聖人之心某自二十時看道理便要看那裏面嘗
看上蔡語錄其初將紅筆抹出後又用青筆抹出又
要黃筆抹出三四番後又用黑筆抺出是要尋那精
底看道理湏是漸漸向裏尋到那精英處方是山
谷與李幾仲帖云大率學者喜博而常病不精汎濫
百書不若精於一也有餘力然後及諸書則涉獵諸
篇亦得其精盖以我觀書則處處得益以書博我則
釋卷而茫然某深喜之以為有補於學者學者只
知觀書都不知有四邊方始有味嘗看横渠成誦
之說最為捷径盖未論看得義理如何且是收得此
心有歸著處不至走作然亦湏是專一精研使一書
通透爛熟都無記不起處方可别換一書乃為有益
若但輪流通念而覈之不精則亦未免枉費工夫也
湏是都通透後又却如此温習乃為佳耳讀書湏
讀到不忍舍處方是見得真味若讀之數過略曉其
義即厭之欲别求書看則是於此一卷書猶未得趣
也蓋人心之靈天理所在用之則愈眀只提醒精神
終日著意看得多少文字窮得多少義理徒為懶倦
則精神自是憒憒只恁昏塞不通可惜舊見李先生
說理會文字湏令一件融釋了後方更理會一件融
釋二字下得極好此亦伊川所謂今日格一件明日
又格一件格得多後自脱然有貫通處此亦是他真
曾經歷來便說得如此分明今若一件未能融釋而
又欲理會一件則第二件又不了推之萬事事事不
了何益讀書之法湏是從頭至尾逐句玩味看上
字時如不知有下字看上句時如不知有後句看得
都通透了又却從頭看此一段令其首尾通貫然方
其看此段時亦不知有後段也如此漸進庶幾心與
理會自然浹洽非惟會得聖賢言語意脈不差且是
自已分上身心義理日見純熟若只如此匆匆檢閱
一過便可随意穿鑿排布硬說則不唯錯會了經意
於已分上亦有何干涉讀書之法當循序而有常
致一而不懈從容乎句讀文義之間而體驗乎操存
踐履之實然後心静理明漸見意味不然則雖廣求
博取日誦五車亦奚益於學哉故程子曰善學者求
言必自近易於近者非知言者也此言殊有味夫
學非讀書之謂然不讀書又無以知為學之方故讀
之者貴專而不貴博蓋唯專為能知其意而得其用
徒博則反苦於雜亂淺略而無所得必也致精一書
優柔厭飫以求聖學工夫次第之實俟其心通意觧
書冊之外别有實下工夫處然後更易而少進焉則
得尺得寸雖少而皆為吾有矣學者且將一件書
讀聖人之言即聖人之心聖人之心即天下之理且
逐段看令分曉一段分曉又看一段如此至一二十
段亦未觧便見箇道理但如此心平氣定不東馳西
騖則道理自逐段分明去得自家心上一病便是一
箇道理明也道理固是自家本有但如今隔一隔了
湏逐旋揩磨呼喚得歸然無一喚便見之理如金溪
只要自得若自得底是固善若自得底非却如何不
若且虚心讀書切不可自謂理會得了便理會得且
只做理會不得方有長進學者理會文義只是要
先理會難底遂至於易者亦不能曉學記曰善問者
如攻堅木先其易者後其節目所謂攻瑕則堅者瑕
攻堅則瑕者堅不知道理好處又却多在平易處
觀書湏從頭循序而進不以淺深難易有所取舍自
然意味詳密至於浹洽貫通則無緊要處所下工夫
亦不落空矣今人多是揀難底好底看非惟聖賢之
言不可如此間别且是只此心意便不定疊縱然用
心探索得到亦與自家這裏不相干突兀聱牙無田
地可安頓此病不可不知也讀書且就那一段本
文意上看不必又生枝節看一段湏反復看来看去
要十分爛熟方見意味方快活令人都不愛去看别
段始得人多是向前䟎去不曾向後反復只要去看
明日未讀底不曾去紬繹前日已讀底湏玩味反復
始得用力深便見意味長意味長便受用牢固亦不
可信口依希略綽說過便是心曉讀書不可貪多
常使自家力量有餘萬正淳云欲將諸書循環看曰
不可如此湏看得一書徹了方再看一書若雜然並
進却反為所困如射弓有五斗力且用四斗弓便可
拽滿已力欺得他過今學者不忖自已力量去觀書
恐自家照管他不過讀書只恁逐段子細看積累
去則一生讀多少書若務貪多則反不曾讀得湏是
緊著工夫不可悠悠又不湏忙只常抖擻得此心醒
則看愈有力讀書小作課程大施功力如會讀得
二百字只讀得一百字却於百字中猛施工夫理會
子細讀誦教熟如此不會記性人自記得無識性人
亦理會得若泛泛然念多只是皆無益耳書宜少
看要極熟小兒讀書記得大人多記不得者只為小
兒心專一日授一百字則只是一百字二百字則只
是二百字大人一日或看百板不恁精專人多看一
分之十今宜看十分之一寬著期限緊著課程今
人讀書看未到這裏心已在後面纔看到這裏便欲
舍去了如此只是不求自家曉觧湏是徘徊顧戀如
不欲去方會認得讀書湏是徧布周滿某嘗以為
寧詳毋略寧下毋高寧拙毋巧寧近毋遠書雖是
古人書今日讀之所以蓄自家之德却不是欲這邊
讀得些子便搬出做那邊用讀書將以求道不然
讀作何用今人不去這上理會道理皆以涉獵該博
為能所以有道學俗學之别學者讀書湏是於無
味處當致思焉至於羣疑並興寝食俱廢乃能驟進
因歎驟進二字最下得好湏是如此若進得些子或
進或退若存若亡不濟事如用兵相殺争得些兒小
可一二十里地也不濟事湏大殺一番方是善勝為
學之要亦是如此讀書湏見得有曉不得處方是
長進又更就此闕其所疑而反復其餘則庶幾得聖
人之意識事理之真而其不可曉者不足為病矣
某向時與朋友說讀書也教他去思索求所疑近方
見得讀書只是且恁地虚心就上面熟讀久之自有
所得亦自有疑處蓋熟讀後自有窒礙不通處是自
然有疑方好較量今若先去尋箇疑便不得這般也
有時候舊日看論語合下便有疑蓋自有一樣事被
諸先生說成數樣所以便著疑今却有集注了且可
傍本看教心熟少間或有說不通處自見得疑只是
今未可先去疑著又曰讀書無疑者湏教有疑有疑
者却要無疑到這裏方是長進讀書若有所見未
必便是不可便執著且放在一邊益更讀書以来新
見若執著一見則此心便被此見遮蔽了譬如一片
淨潔田地若上面纔安一物便湏有遮蔽了處聖人
七通八達事事說到極致處學者湏是多讀書使互
相發明事事窮到極致處所謂本諸身徵諸庶民考
諸三王而不謬建諸天地而不悖質諸鬼神而無疑
百世以俟聖人而不惑直到這箇田地方是語云執
德不弘易云寬以居之聖人多說箇廣大寬弘之意
學者要湏體之讀書之法無他唯是篤志虚心反
復詳玩為有功耳近見學者多是卒然穿鑿便為定
論或即信所傳聞不復稽考所以日誦聖賢之書而
不識聖賢之意其所誦說只是據自家見識杜撰成
耳如此豈復能有長進前輩盖有親見有道而其所
論終不免背馳處者想亦正坐此耳近日讀書人
少也緣科舉時文之弊也纔把書来讀便先立箇意
思要討新竒都不理會他本意著實纔討得新竒便
準擬作時文使下梢弄得熟只是這箇將来使雖是
朝廷甚麽大典禮也胡亂信手捻合出来使不知一
撞百碎某嘗謂為學老少不同年少精力有餘湏
用無書不讀無不究竟其義若年齒向晩却湏擇要
用功讀一書便覺後来難得工夫再去理會湏沉潜
玩索究極至處可也蓋天下義理只有一箇是與非
而已是便是是非便是非既有著落雖不再讀自然
道理浹洽省記不忘譬如飲食從容咀嚼其味必長
大嚼大咽終不知味也精神長者博取之所得多
精神短者但以詞義簡易者涵飬終年以後之人讀
書不要多只少少玩索自見道理温公答一學者
書說為學之法舉荀子四句云誦數以貫之思索以
通之為其人以處之除其害以持養之荀子此說亦
好誦數云者想是古人誦書亦記遍數貫字訓熟如
習貫如自然又訓通誦得熟方能通曉若誦不熟亦
無可得思索讀書不可不先立程限政如農功如
農之有畔為學亦然今之始學者不知此理初時甚
銳漸漸懶去終至都不理會了此只是當初不立程
限之故問嘗聞先生為學者言讀書湏有箇悦處
方進又嘗自言某雖如此屢覺有所悦因請曰此先
生進德日新工夫不知學者如何到得悦處曰亦只
是時習時習故悦讀書之道用力愈多收功愈遠
先難而後獲先事而後得皆是此理讀書看義理
湏是胷次放開磊落明快恁地去第一不可先責效
纔責效便有憂愁底意只管如此胷中便結聚一餅
子不散今且放置閑事不要閑思量只專心去玩味
義理便會心精心精便會熟人言讀書當從容玩
味此乃自怠之一說若是讀此書未曉道理雖不可
急迫亦不放下猶可也若徜徉終日謂之從容却無
做工夫處譬之煎藥湏是以大火煑滚然後以慢火
飬之却不妨讀書不可有欲了底心纔有此心便
心只在背後白紙處了無益讀書湏是看著他那
縫罅處方尋得道理透徹若不見得縫罅無由入得
看見縫罅時脈絡自開讀書閑暇且静坐教他心
平氣定見得道理漸次分曉這箇却是一身總會處
且如看大學在明明德一句湏常常提醒在這裏他
日長進亦只在這裏人只是一箇心做本湏存得在
這裏識得他條理脈絡自有貫通處讀書湏是有
精力楊至之曰亦湏是聰明曰雖是聰明亦湏是静
方運得精神昔見延平說羅先生觧春秋也淺不似
胡文定後来随人入廣在羅浮山住三兩年去那裏
心静湏看得較透某初疑觧春秋干心静甚事後来
方曉盖静則心虚道理方看得出看書與日用工
夫皆要放開心胷令其平易廣闊方可徐徐旋看道
理浸灌培飬切忌合下便立已意把捉得太緊了即
氣象急迫田地陿隘無處著工夫也凡讀書處事
當煩亂疑惑之際正當虚心博采以求至當或未有
得亦當且以闕疑闕殆之意處之若遽以已所粗通
之一說而盡廢已所未究之衆論則非惟所處之得
失或未可知而此心之量亦不宏矣讀書且當随
文熟看俟其詞旨曉析貫通然後自有發明未可遽
捨本文别立議論徒長虚見無益於實也讀書先
且虚心考其文詞指意所歸然後可以要其義理之
所在近見學者多是先立已見不問經文向背之勢
而横以義理加之其說雖不背理然非經文本意也
如此則但據已見自為一書亦可何必讀古聖賢之
書哉所以讀書政恐吾之所見未必是而求正於彼
耳惟其闕文斷簡名器物色有不可考者則無可奈
何其他在義理中可推而得者切湏字字句句反復
精詳不可草草說過也今人觀書先自立了意後
方觀盡率古人語言入做自家意思中来如此只是
推廣得自家意思如何見得古人意思湏是虚此心
將右人語言放前面看他意思倒殺向何處去如此
玩心方可得古人意有長進處且如孟子說詩要以
意逆志是為得之逆者等待之謂也如前途等待一
人未来時且湏耐心等待將来自有来時候他未来
其心急切又要進前尋求却不是以意逆志是以意
捉志也如此只是牽率古人言語入做自家意中来
終無進益讀書理會道理只是將勤苦捱將去不
觧得不成文王猶勤而况寡德乎今世上有一般議
論成就後生懶惰如云不敢輕議前輩不敢妄立論
之類皆中怠惰者之意前輩固不敢妄議然論其行
事之是非何害固不可鑿空立論然讀書有疑有所
見自不容不立論其不立論者只是讀書不到疑處
耳將諸家說相比並以求其是便自有合辨處學
者觀書病在只要向前不肯退步看愈向前愈看得
不分曉不若退步却看得審大槩病在執著不肯放
下正如聽訟心先有主張乙底意思便只尋甲底不
是先有主張甲底意思便只見乙底不是不若姑置
甲乙之說徐徐觀之方能辨其曲直横渠云濯去舊
見以来新意此說甚當若不濯去舊見何處得新意
來今學者有二種病一是主私意一是舊有先入之
說雖欲擺脱亦被他自来相尋讀書湏是知貫通
處東邊西邊都觸著這關捩子方得而今說已前不
曾做得又怕遲晩又怕做不及又怕那箇難又怕性
格遲鈍又怕記不起都是閑說只認下著頭去做莫
問遲速少間自有至處既是已前不曾做得今便用
工夫去補填莫要瞻前顧後思量東西少間檐閣一
生不知年歲之老如今看一件書湏是著力至誠
去看一番將聖賢說底一句一字都理會過直要見
聖賢語脉所在這一句一字是如何道理及看聖賢
因何如此說直是用力理會教分曉然後將来玩味
方盡見得意思出来若是泛濫看過今次又見是好
明次又見是好終是無工夫不得力東坡教人讀
書小簡某取以示學者曰讀書要當如是(東坡與王郎書云少)
(年為學者每一書皆作數次讀之當如入海百貨皆有人之精力不能兼收盡取但得其所欲求者爾故)
(願學者每次作一意求之如欲求古今興亡治亂聖賢作用且只作此意求之勿生餘念又别作一次求)
(事迹文物之類亦如之他皆放此若學成八面受敵與涉獵者不可同日而語)問伊川說
讀書當觀聖人所以作經之意與聖人所以用心一
條曰此條程先生說讀書最為親切今人不會讀書
是如何只緣不曾求聖人之意纔拈得些小便把已
意硬入放裏面胡說亂說故教他就聖人意上求看
如何講習孔孟書孔孟往矣口不能言湏以此心
比孔孟之心將孔孟心作自已心要湏自家說時孔
孟點頭道是方得不可謂孔孟不會說話一向任已
見說將去今人所以讀書苟簡者緣書皆有印本
多了如古人皆用竹簡除非大段有力底人方做得
若一介之士如何置所以後漢吳恢欲殺青以寫漢
書其子吳祐諫曰此書若成則載之兼兩昔馬援以
薏苡興謗王陽以衣囊徼名正此謂也如黃覇在獄
中從夏侯勝受書凡再踰冬而後傳盖古人無本除
非首尾熟背得方得至於講誦者也是都背得然後
從師受學如東坡作李氏山房藏書記那時書猶自
難得眺以道嘗欲得公穀傳遍求無之後得一本方
傳寫得今人連寫也自厭煩了所以讀書苟簡讀
書便是做事凡做事有是有非有得有失善處事者
不過稱量其輕重耳讀書而講究其義理判别其是
非臨事即此理學得此事了不可自以為了恐怠
意生如讀得此書湏終身記之讀書推類反求固
不害為切已但却又添了一重事不若且依文看逐
處各自見箇道理久之自然貫通不湏如此費力也
性理大全書卷五十三
