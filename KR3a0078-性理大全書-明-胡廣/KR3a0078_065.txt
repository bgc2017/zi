性理大全書卷六十五
君道
程子曰君道以至誠仁愛為本又曰大要以正心窒欲
求賢育材為先又曰人主當防未萌之欲君道以
人心悦服為本君道稽古正學明善悪之歸辨忠
邪之分曉然趋道之至正君志定而天下之治成矣
夫義理不先定則多聽而易惑志意不先定則守善
而或移必也以聖人之訓為先當從以先王之治為
必可法不為後世駁雜之政所牽滯不為流俗因循
之論所遷改信道極于䔍自知極于明去邪勿疑任
賢勿貳必期致治如三代之隆而後已也然患常生
于忽微而志亦戒乎漸習故古之人君雖從容燕閒
必有誦訓箴諫左右前後罔匪正人輔成德業誠能
尊禮老成訪求儒學之士不必勞以官職俾日親便
坐講論道義又博延俊彦陪侍法從朝夕延見講磨
治體則睿智益明王猷允塞矣人君欲附天下當
顯明其道誠意以待物恕已以及人發政施仁使四
海蒙其惠澤可也若乃暴其小惠違道干譽欲致天
下之親已則其道狹矣古之聖王所以能化姦宄
為善良綏仇敵為臣子者由弗之絶也苟無含弘之
道而與已異者一皆棄絶之不幾于棄天下以讎君
子乎故聖人無棄物王者重絶人
涑水司馬氏曰夫道者萬世無弊夏商周之子孫苟能
常守禹湯文武之法何衰亂之有乎故武王克商曰
乃反商政政由舊然則雖周室亦用商之舊政也書
曰無作聰明亂舊章詩曰不愆不忘率由舊章然則
祖宗舊法何可廢也
元城劉氏曰書稱堯之德曰稽于衆舍已從人舜戒其
臣曰予違汝弼汝無面從退後有言伊尹之告太甲
曰有言逆于汝心必求諸道有言遜于汝志必求諸非
道傅說之復于高宗曰惟木從繩則正后從諫則聖
然則古之聰明睿智之君所以能大過于人者未有
不以求諫為先務也昔之聖人深居九重以謂竭
其聰明猶不足以盡天下之聞見遂以耳目之任付
之臺諫之官而臺諫之官每以天下之公議為主公
議之所是臺諫必是之公議之所非臺諫必非之人
君所以不出戶庭而四海九州之遠物無遁情者用
此道也
龜山楊氏曰人君所以御其臣只有一箇名分不可易
名分既正上下自定雖有幼冲之主在上而臣下不
亂若以智籠臣下智有時乎困則彼不為用矣問
或謂人主之權當自主持是否而不為臣下奪其威
柄此固是也書稱湯曰用人惟已而孟子亦曰見賢
焉然後用之則人君之權豈可為人所分然孟子之
論用人去人殺人雖不聽左右諸大人之毁譽亦不
聽國人之公因國人之公是非吾從而察之必有見
焉而後行如此則權常在我矣若初無所見姑信已
意為之亦必終為人所惑不能固執矣
上蔡謝氏曰帝王之功聖人之餘事有内聖之德必有
外王之業其所以存心一言以蔽之曰公而已
華陽范氏曰人君以一人之身而御四海之廣應萬務
之衆苟不以至誠與賢而役其獨智以先天下則耳
目心志之所及者其能幾何是故人君必清心以涖
之虚已以待之如鑑之明如水之止則物至而不能
罔矣夫權衡設而不可欺以輕重者唯其平也繩墨設
而不可欺以曲直者唯其正也我以其正彼以其邪
我以其真彼以其偽何患乎邪之不察佞之不辨一
為不誠則心且蔽矣邪正何能辨乎是故鑑垢則物
不能察也水動則形不能見也已不明故也且待物
以誠猶恐其不動也况不誠而能動物乎易曰天下
之動貞夫一朝廷者四方之極也非至公無以絶天
下之私非至正無以止天下之邪人君一不正其心
則無以正萬事苟以術御下是自行詐也何以禁臣
下之欺乎是術行而欺愈多智用而心愈勞盖以詐
勝詐未有能相一者也禮曰王中心無為也以守至
正夫惟正不可得而欺欺則不容于誅矣豈不約而
易守哉鼂錯有言五帝神聖其臣莫能及故自親
事此本刑名之言也豈足以知帝王之道哉然而後
世或稽其說以諛人主至使為上者行有司之事宰
相失職天下不治由其臣不學之過也夫人主任一
相一相舉賢材賢者各引其類豈不易而有成功乎
是故上不可代其下下不可勤其上若為上而親有司
之事豈獨治天下不可為也一縣亦不可為也奚獨
一縣也一家亦不可為也
武夷胡氏曰君遇臣下恩禮雖一而崇高嚴格常行于
介胄瓜牙之夫以折其驕悍難使之氣柔遜謙屈必
施于林壑退蔵之士以礪其廉靖無求之節乃能駕
馭人才表正風俗威有所當加勢有所可屈加于所
當加以立威則強屈于所可屈以忘勢則昌
致堂胡氏曰夫以違拂對順從則有恭與不恭之似以
恣肆對儆戒則有樂與不樂之殊惟聰明睿智之君
則知違拂之為恭而順從之為大不恭也知儆戒之
可樂而恣肆之有大不樂也
五峰胡氏曰人皆生于父父道本乎天謂人皆天之子
可乎曰不可天道至大至正者也王者至大至正奉
行天道乃可謂之天之子也養天下而享天下之
謂君先天下而後天下之謂臣反是者有國危國有
天下危天下人君不可不知乾道不知乾道是不
知君道也君道如何曰天行健人君不可頃刻忘其
君天下之心也如天之行一息㦯不繼則天道壊矣
天下有三大大本也大幾也大法也大本一心也
大幾萬變也大法三綱也有大本然後可以有天下
見大幾然後可以取天下行大法然後可以理天下
是故君克以天下自任則皇天上帝畀付以天下矣
君以從上列聖之盛德大業自期則天下仁人爭輔
之矣君以保飬天下為事而不自奉飬則天下黎民
趋戴之矣上得天心中得聖賢心下得兆民心夫是
之謂一心心一天下一矣天下之變無窮也其大幾
有四一曰救弊之幾二曰用人之幾三曰應敵之幾
四曰行師之幾幾之来也變動不測莫可先圖必寂
然不動然後能應也其大法有三一曰君臣之法二
曰父子之法三曰夫婦之法夫婦有法然後家道正
父子有法然後人道久君臣有法然後天地泰天地
泰者禮樂之所以興也禮樂興然後賞罰中而庶民
安矣人君盡下則聰明開而萬里之遠親于袵席
偏信則昏亂而父子夫婦之間有遠于萬里者矣人
君欲救偏信之禍莫先于窮理莫要于寡欲窮理寡
欲交相發者矣天下有二難以道義服人難難在我
也以勢力服人難難在人也由道義而不舍禁勢力
而不行則人心服而天下安易詩春秋者聖人之
道也聖人之道若何曰聖人者以一人理億兆人
之德性息其争奪遂其生飬者也天下之臣有三
有好功名而輕爵禄之臣是人也名得功成而止矣
有貪爵禄而昧功名之臣是人也必忘其性命矣鮮
不及哉有由道義而行之臣是人也爵禄功名得之
不以為重失之不以為輕頋吾道義如何耳君天下
臨百官是三臣者雜然並進為人君者烏乎知而進
退之孟子曰君仁莫不仁義理群生之性也義行
而理明則群生歸仰矣敬愛兆民之心也敬立而愛
施則人心誠敬矣感應鬼神之情性也誠則能動而
鬼神来格矣
豫章羅氏曰祖宗法度不可廢德澤不可恃廢法
度則變亂之事起恃德澤則驕佚之心生自
古德澤最厚則莫若周家之最明向使子孫
世守則歴年至今猶存可也人君納諫之
本先於虚已禹拜昌言故能納諫德宗強明自任
故能拒諫
朱子曰天下之紀綱不能以自立必人主之心術公平
正大無偏黨反側之私然後紀綱有所繫而立君心
不能以自正必親賢臣遠小人講明義理之歸閉塞
私邪之路然後乃可得而正天子至尊無上其居
處則内有六寝六宫外有三朝五門其嬪御侍衛飲
食衣服貨賄之官皆領于冢宰其冕弁車旗宗祝巫
史卜筮瞽侑之官皆領于宗伯有師以道之教訓有
傅以傅其德義有保以保其身體有師氏以媺詔之
有保氏以諫其悪前有疑後有丞左有輔右有弼其
侍御僕從罔匪正人以旦夕承弼厥辟出入起居罔
有不欽發號施令罔有不臧在輿有旅賁之規(旅賁勇士)
(掌執戈楯夾車而趋)位宁有官師之典(門屏之間謂之宁)倚几有訓誦
之諫(工師所誦之諫書之于几也)居寝有&KR0591;御之箴(&KR0591;近也)臨事有
瞽史之道宴居有工師之誦史為書(太史君舉則書)瞽為詩
工誦箴諫大夫規誨士傳言庶人謗商旅于市(旅陳也陳)
(其貨物以示時所貴尚)百工獻藝(獻其技藝以俞政事)動則左史書之言
則右史書之(其書春秋尚書有存者)御瞽幾聲之上下(幾猶察其樂)
不幸而至于有過則又有争臣七人面折廷爭以正
捄之盖所以飬之之備至于如此是以恭已南面中
心無為以守至正而貌之恭足以作肅言之從足以
作又視之明足以作哲聽之聰足以作謀思之睿足
以作聖然後能以八柄馭群臣八統馭萬民而賞無
不慶刑無不威遠無不至邇無不服傅說所謂奉若
天道建邦設都樹后王君公承以大夫師長不惟逸
豫惟以亂民武王所謂亶聰明作元后元后作民父
母所謂天降下民作之君作之師惟其克相上帝寵
綏四方箕子所謂皇建其有極斂時五福用敷錫厥
庶民惟時厥庶民于汝極錫汝保極董子所謂正心
以正朝廷正朝廷以正百官正百官以正萬民正萬
民以正四方者正謂此也天無私覆地無私載日
月無私照故王者奉三無私以勞于天下則兼臨博
愛廓然大公而天下之人莫不心悦而誠服倘于其
間復以新舊而為親疎則其偏黨之情褊狭之度固
已使人&KR0832;然有不服之心而其好悪取舍又必不能
中于義理而甚則至于沮謀敗國妨德亂政而其害
則不可勝言者天下之本在國國之本在家故人
主之家齊則天下無不治人主之家不齊則未有能
治其天下者也是以三代之盛聖賢之君能修其政
者莫不本于齊家盖男正位乎外女正位乎内而夫
婦之别嚴者家之齊也妻齊體于上妾承接于下而
嫡庶之分定者家之齊也采有德戒聲色近嚴敬遠
技能者家之齊也内言不出外言不入苞苴不逹請謁
不行者家之齊也然閨門之内恩常掩義是以雖以
英雄之才尚有困于酒色溺于情愛而不能自克者
苟非正心修身動由禮義使之有以服吾之德而威
吾之威則亦何以正其宫壼社其請託檢其姻戚而
防禍亂之萌哉書曰牝雞之晨惟家之索傳曰福之
興莫不本乎室家道之衰莫不始乎閫内一念
之萌則必謹而察之此為天理耶為人欲耶果天理
也則敬以擴之而不使其少有壅閼果人欲也則敬
以克之而不使其少有凝滯推而至于言語動作之
間用人處事之際無不以是裁之知其為是而行之
則行之惟恐其不力而不當憂其力之過也知其為
非而去之則去之惟恐其不果而不當憂其果之甚
也知其為賢而用之則任之惟恐其不專聚之惟恐
其不衆而不當憂其為黨也知其為不肖而退之則
退之惟恐其不速去之惟恐其不盡而不當憂其有
偏也如此則聖心洞然中外融徹無一毫之私欲得
以介乎其間而天下之事將惟所欲為無不如志矣
古先聖王所以立師傅之官設賓友之位置諍諫
之職凡以先後縦更左右維持惟恐此心頃刻之間
或失其正而已原其所然者誠以天下之本在是一
有不正則天下萬事將無一物得其正者故不得而
不謹也天下之事千變萬化其端無窮而無一
不本于人主之心者此自然之理也故人主之心正
則天下之事無一不出于正人主之心不正則天下
之事無一得由于正盖不惟其賞之所勸刑之所威
各隨所向勢有不能已者而其觀感之間風動神速
又有甚焉是以人主以眇然之身居深宫之中其心
之邪正而其符騐之著于外者常若十目所視十手
所指而不可揜此大舜所以有惟精惟一之
戒孔子所以有克已復禮之云皆所以正吾
此心而為天下萬事之本也此心既正則視明聽聰
周旋中禮而身無不正是以所行無過不及而能執
其中雖以天下之大而無一人不歸吾之仁者然邪
正之騐著於外者莫先於家人而次及於左右然後有以
達于朝廷而及于天下焉若宫闈之内端莊齊肅
后妃有關雎之德後宫無盛色之譏貫魚順序而
無一人敢恃恩私以亂典常納賄賂而行請謁此則
家之正也退朝之後從容燕息貴戚近臣擕僕奄
尹侍陪左右各恭其職而上憚不悪之嚴下謹覆盆
之戒無一人敢通内外竊威福招權市寵以紊朝政
此則左右之正也内自禁省外徹朝廷二者之間洞
然無有毫髮私邪之間然後發號施令群聽不疑進
賢退姦衆志咸服紀網得以振而無侵撓之患政事
得以修而無阿私之失此所以朝廷百官六軍萬民無
敢不出于正而治道畢也心一不正則是數者固無
從而得其正是數者一有不正而曰心正則亦安有
是理哉是以古先聖王兢兢業業持守此心雖在紛
華波動之中幽獨得肆之地而所以精之一之克之
復之如對神明如臨淵谷未嘗敢有須臾之怠然猶
恐其隐微之間或有差失而不自知也是以建師保
之官以自開明列諫諍之職以自規正而凡其飲食
酒漿衣服次舍器用財賄與夫宦官宫妾之政無一
不領于冢宰之官使其左右前後一動一静無不
制以有司之法而無纖芥之隙瞬息之頃得以隐其
毫髮之私盖雖以一人之尊深居九重之邃而懔然
常若立乎宗廟之中朝廷之上此先王之治所以由
内及外自微至著精粹純白無少瑕翳而其遺風餘
烈猶可以為後世法程也人主當務聰明之實而
不當求聰明之名信任大臣日與圖事反覆辯論以
求至當之歸此聰明之寔也偏聽左右輕信人言此
聽明之名也務其寔者今雖未明久必通悟務其名
者或一時可以竦動觀聽然中寔未明愈久而愈暗
矣二者之間所差毫釐而其得失則有大相遠者
講學所以明理而𨗳之于前定計所以飬氣而督之
于後任賢所以修政而經緯乎其中天下之事無出
乎此者矣問聖人兼三才而兩之曰上至天下至
地中間是人塞乎兩間者無非此理雖是聖人出来
左提右挈原始要終無非欲人有以全此理而不失
其本然之性天佑下民作之君師之師只是為此道
理所以作箇君師以輔相裁成左右民使各全其秉
彝之良而不失其本然之善而已故聖人以其先得
諸身者與民共之只是為這一箇道理
南軒張氏曰人主尤不可孤立堯舜明四目達四聰通
天下為一身若紂則為獨夫矣漢武謂多欲不宜
君國子民此言極是既是多欲豈可使之君國子民
武帝雖能言此他却亦是多欲然此言不可以人廢
人主不可以蒼蒼者便為天當求諸視聽言動之
間一念纔是便是上帝覽觀上帝臨汝簡在帝心一
念纔不是便是上帝震怒
西山真氏曰知父母之心者可以知天心知人君之道
者可以知天道盖父母之于子也鞫育而遂字之仁
也鞭扑而教戒之亦仁也君之于臣也爵賞以褒勸
之仁也刑罰以聳礪之亦仁也天佑民而作之君其
愛之深望之切無異親之于子君之于臣也故君德
無媿則天為之喜而祥瑞生焉君德有闕則天示之
譴而災異形焉災祥雖異所以勉其為善一也天之
愛君如此為人君者其可不以天之心為心乎
鶴山魏氏曰古之人君以天位為至艱至危如履虎尾
如蹈春冰如痌瘝乃身是故師氏司朝僕臣正位太
史奉諱工師誦詩御瞽幾聲巫史後先卜筮左右人
主無一時可縦弛也虞賓在位三恪助祭夏士在庭
&KR0907;士在廟讎民在甸夷隸在門人主無一事不戒
懼也蟲飛而會盈日出而視朝日退而路寝聽政日
中而考政夕而紏虔天刑日入而絜奉粢盛然後即
安人主無一刻可暇逸也后妃御見有度應門擊柝
鼓人上堂女史授環彤管記過人主無一息可肆欲
也夫以貴為天子富有四海之内而自朝至昃兢兢
業業居内之日常少居外之日常多盖所以飬夀命
之源保身而保民也豈惟可以保民雖子孫千億亦
自此始自秦人蕩滅古制為人上者深居穆清而受
事于婦寺出令于房闥四方文書非&KR0591;御之臣不得
上聞千數百年以来相尋一轍于是宦官外戚女寵
嬖倖代操政柄人主僅擁虚器以寄于民上其接士
大夫不敢視朝數刻之外凡以傷生伐性者畢陳于
前豈惟湮政事之原抑以傷夀命之本身不得康嗣
不得蕃凡以是耳
魯齋許氏曰民生有欲無主乃亂上天眷命作之君師
必予之聰明剛斷之資重厚包容之量使首出庶物
表正萬邦此盖天以至難任之非予之可安之地而
娛之也堯舜以来聖帝明王莫不兢兢業業小心畏
慎日中不暇未明求衣誠知天之所畀至難之任初
不可以易心處也知其為難而以難處則難或可易
不知為難而以易處則他日之難有不可為者矣孔
子曰人之言曰為君難為臣不易則其說所由来遠
矣人君不患出言之難而患踐言之難知踐言之
難則其出言不容不慎矣昔劉安世見司馬温公問
盡心行已之要可以終身行之者公曰其誠乎劉公
問行之何先公曰自不妄語始劉公初甚易之及退
而自櫽括平日之所行與凡所言自相掣肘矛盾者
多矣力行七年而後成自此言行一致表裏相應遇
事坦然常有餘裕夫劉安世一士人也所交者一家
之親一鄊之衆同列之臣不過數十百人而止耳然
以言行相較猶有自相掣肘矛盾者况夫天下之大
兆民之衆事有萬變日有萬幾而人君以一身一心
酧酢之欲言之無失豈易能哉故有昔之所言而今
日不記者今之所命而後日自危者可否異同紛更
變易紀綱不得布法度不得立臣下雖欲黽勉而無
所持循徒汩沒于瑣碎之中卒于無補况因之為弊
者又日新月盛而不可遏在下之人疑惑驚眩且議
其無法無信一至于此也此無他至難之地不以難
處而以易處之故也苟從古者大學之道以修身為
本凡一事之來一言之彂必求其所以然與其所當
然不牽于愛不蔽于憎不因于喜不激于怒虚心端
意孰思而審處之雖有不中者盖鮮矣奈何為人上
者多樂舒肆為人臣者多事容悦容悦本為私也私
心盛則不畏人矣舒肆本為欲也欲心熾則不畏天
矣以不畏天之心與不畏人之心感合無間則所務
者皆快心事矣快心則口欲言而言身欲動而動又
豈肯兢兢業業以修身為本一言一事熟思而審處
之乎此人君踐言之難所以又難于天下之人也
人君處億兆之上所操者予奪進退賞罰生殺之權
不幸見欺以非為是以是為非其害可勝既耶人君
惟無喜怒也則贊其喜以市恩鼓其怒以張勢人君
惟無愛憎也有愛憎則假其愛以濟私藉其憎以復
怨甚至本無喜也誑之使喜本無怒也激之使怒本
不足愛也強譽之使愛本無可憎強短之使憎若是
則進者未必為君子退者未必為小人予之者或無
功而奪之者或有功也以至賞之罰之生之殺之鮮
有得其正者人君不悟日在欺中方仗若曹擿發細
隠以防天下之欺欺而至此欺尚可防耶大抵人君
以知人為貴以用人為急用得其人則無事于防矣
既不出此則所近者爭進之人耳好利之人耳無恥
之人耳彼挟詐用術千蹊萬徑以蠱君心于此欲防
其欺雖堯舜不能也為人君止于仁天地之心仁
而已矣
君德
程子曰為宗社生靈長久之計惟是輔飬上德而輔飬
之道非徒涉書史覽古今而已要使跬步不離正人
乃可以&KR0636;飬薰陶成就聖德
河東候氏曰君德天德也有此盛德故能上順天理下
達人情無一事之繆無一物之戾如天之德如淵之
深見而民莫不敬言而民莫不信行而民莫不悦其
聲名之洋溢也無遠無近無内無外極天地之所覆
載日月之所照臨霜露之所墜凡有血氣者無不尊
親故曰配天聖人之事盡于是矣
華陽范氏曰書曰自成湯至于帝乙成王畏相其稱中
宗曰嚴恭寅畏大王王季曰克自抑畏詩曰維此文
王小心翼翼夫為人君動必有所畏此盛德也不然
以一人肆于民上其何所不至哉
豫章羅氏曰仁義者人主之術也一于仁天下愛之而
不知畏一于義天下畏之而不知愛三代之主仁義
兼隆所以享國至于長久自漢以来或得其偏如漢
文帝過于仁宣帝過于義夫仁可過也義不可過也
朱子曰修德之寔在乎去人欲存天理人欲不必聲色
貨利之娛宫室觀遊之侈也但存諸心者小失其正
便是人欲必也存祗懼之心以畏天擴寬弘之度以
盡下不敢自是而欲人必已同不循偏見而謂衆無
足取不甘受佞人而外敬正士不狃于近利而昧于
遠猷出入起居發號施令念兹在兹不敢忘怠而又
擇端人正士剛明忠直能直言極諫者朝夕與居左
右不使近習便利捷之人得以窺伺間隙承迊指意
汚染氣習惑亂聰明務使此心虚明廣大平正中和
表裏洞然無一毫私意之累然後為德之修而上可
以格天下可以感人凡所欲為無不如志
西山真氏曰三代聖王以敬為修身立政之本故伊尹
告太甲曰嗣王祗厥身念哉又曰欽厥止率乃祖攸
行周公之戒成王一則曰嚴恭寅畏天命自度二則
曰治民祗懼不敢荒寧三則曰克自抑畏四則曰皇
自敬德而召公之誥一則曰嗚呼奈何弗敬二則曰
王其疾敬德三則曰王敬作所不可不敬德四則曰
惟不敬厥德乃早墜厥命伊周召公皆古聖賢而所
以啟廸其君者如出一口又考之書昏迷不恭侮慢
自賢禹之所以征有苗也威侮五行怠棄三正啟之
所以伐有扈也狎侮五常荒怠弗敬謂已有天
命謂敬不足行武王之所以誅獨夫受也盖敬則
為堯舜為禹湯為文武不敬則為有苗為有扈為獨
夫受聖狂之所以分治亂之所由判未有不出乎此
者先聖贊易于乾曰君子以自強不息謂其體天
之剛健也于坤曰君子以厚德載物謂其法地之博
厚也不體乎乾無以宰萬物不法乎坤無以容萬物
汎觀古昔凡過于剛者為亢為暴為強明自任偏于
柔者為闇為懦為優柔不斷雖其失不同而害治一
也誠之為道可以參天地贊化育其功用大矣然
求其用力之地不過曰無妄也不欺也悠久不息也
盡此三者而誠之體具矣何謂無妄就乎真寔而不
雜以虚偽是也何謂不欺戒謹乎其所不睹恐懼乎
其所不聞是也何謂不息終始惟一時乃日新是也
此三者有一之未至焉則去聖遠矣姑舉其槩言之
寔奢而文之以儉寔暴而掩之以仁所樂者諛佞而
外為納諫之名所愛者姦邪而謬為敬賢之貎此妄
也非誠也修飾于大庭廣衆之中而放肆于深宫燕
閑之地矯柔于親近君子之際而發露于昵比小人
之時此欺也非誠也敬畏未幾而慢忽繼之儉約未
幾而侈泰隨之勤怠之靡常而暴寒之不一凡此者
皆非誠也易曰鳴鶴在陰其子和之言其應之速也
詩曰鼓鐘于宫聲聞于外言其寔之易彰也苟意念
少差則觀感立異豈不甚可畏哉
聖學
程子曰人心廣大無垠萬善咸備盛德大業由此而成
故欲傳堯舜禹湯文武之道擴充是心焉爾帝王之
學與儒士異尚儒生從事章句文義帝王務得其要
措之事業盖聖人經世大法備在方冊苟得其要舉
而行之無難也人主之學惟當務為急辭命非所
先也古之人君守成業而致盛治者莫如周成王
其所以盛德則由乎周公周公之輔成王也幼而習
之所見必正事所聞必正言左右前後必正人故習
與智長化與心成今輔飬之道不可不至也所謂輔
飬之道非謂告詔以言過而後諫也尤在&KR0636;飬薰陶
之而已矣今夫一日之間接賢士大夫之時多親寺
人官官之時少則氣質自化德器自成謹選賢德之
士以待勸講講讀既罷常留以備訪問從容燕語不
獨漸摩至于人情物態稼穡艱難日積既久自然通
達比之常處深宫為益多矣夫傳德義者在乎防聞
見之非節嗜欲之過保身體者在乎適起居之宜存
畏謹之心故左右近侍宜選老成厚重小心之人服
飾器用皆須質朴之物俾華巧靡麗不至于前淺俗
之言不入于耳凡動作言語必使講勸者知之庶幾
隨物箴規應時諫正調護聖躬莫過于此矣人君居
崇高之位持威福之柄百官畏懼而莫敢仰視萬方
崇奉而所欲必得苟非知道畏義所飬如此則中常
之君無不驕肆英明之主自然滿假此古今同患治
亂所由也所以周公告成王稱前王之德以寅恭祗懼
為首云歴觀前古成就幼主莫備于周公為萬世
之法考之立政之書其言常伯常任之尊與綴衣虎
賁之賤同以為戒要在得人以為知恤者鮮也終萹反覆
惟此一事而已夫僕臣正厥后克正左右侍御僕從
罔匪正人旦夕承弼然後起居出入無違禮也發號
施令無不善也後世不復如此以謂人主就學所以
涉書史覽古今也夫此一端而已苟曰如是而足則
能文宫人可以備勸講知書内侍可以充輔𨗳又何
必置官設職求賢德之士哉自古帝王才質鮮不過
人完德有道之君至少其何故哉皆輔飬不得其道
而勢位使之然也
華陽范氏曰人主學與不學擊天下之治亂如好學則
天下之君子欣慕碩立于朝以直道事上輔助德業而
致太平矣如不好學則天下之小人皆動其心欲立
于朝以邪謟事上竊取富貴而專權利矣
龜山楊氏曰古之聖人固宜莫如舜也舜之在側微與
木石居鹿豕遊固無異于深山之野人也是豈以文
采過人邪伏羲畫八卦書斷自堯典當是時六經盖
未有也而舜之所以聖者果何自哉然則聖人之所
以為聖其學必有在矣
武夷胡氏曰明君以務學為急聖學以正心為要心者
事物之宗正心者揆事宰物之權也六經所載古訓
不可不攷若夫分章析句牽文制義無益于心術者
非帝王之業也心者身之本也正心之道先致其
知而誠意故人主不可不學也盖戡定禍亂雖急于
戎務必本于方寸不學以致知則方寸亂矣何以成
帝王之業乎
致堂胡氏曰古之人君既得賢材布之列位矣于是朝
以聽政則公卿在前史在左右諫諍七人訓告教誨
而無怠朝矣晝以訪問則監于成憲學于古訓多識
前言往行與萬民之疾苦物情之幽隐而無怠晝矣
夕以修令則思夫應違慮夫榮辱慎而後出奠而後
發不敢苟也而無怠夕矣而又無淫于觀于逸于遊
于畋于酒于樂而又盤有銘几有戒杖有詔器有箴
圖有規藝有諫夫以以寅恭祗懼不使放心邪氣得
溺焉者如此夜而寝息則又有雞鳴之賢妃卷耳之
淑女警戒相成不懷宴安昧爽丕顯坐以待旦此乃
憂勤之事也憂勤如此乃可以端拱無為也是故勤
勞者非衡石程書衛士𫝊餐之謂也無為者非遺棄萬
務嘿然兀然之謂也稽無逸周公之言則人君之法
具矣
豫章羅氏曰人主讀經則師其意讀史則師其迹然讀
經以尚書為先讀史以唐書為首盖尚書論人主善
悪為多唐書論朝廷變故最盛
朱子曰天下之事其本在于一身而一人之身其主在
于一心故人主之心一正則天下之事無有不正人
主之心一邪則天下之事無有不邪如表端則影直
源濁則流汙其理有必然者是以古先哲王欲明其
德于天下者莫不一以正心為本然本心之善其體
至微而利欲之攻不勝其衆嘗試驗之一日之間聲
色臭味游衍馳驅土木之華貨利之殖雜進于前日
新月盛其間心體湛然善端呈露之時盖絶無而僅
有也苟非講學之功有以開明其心而不迷于是非
邪正之所在又必信其理之在我而不可以須臾離
焉則亦何以得此心之正勝利欲之私而應事物無
窮之變乎然所謂學則又有邪正之别焉味聖賢之
言求以義理之當察古今之變以驗得失之幾而必
反之身以踐其寔者學之正也涉獵記誦而以雜博
相高割裂装綴而以華靡相勝反之身則無寔措之
行則無當者學之邪也學之正而心有不正者鮮矣學
之邪而心有不邪者亦鮮矣故講學雖所以為正心之
要而學之邪正其擊于所行之得失而不可不審者
又如此易曰正其本萬事理差之毫釐繆以千里
舜之戒禹曰人心惟危道心惟微惟精惟一允執厥
中而必繼之曰無稽之言勿聽弗詢之謀勿庸慎乃
有位敬修其可碩四海困窮天祿永終孔子之告顔
淵既曰克己復禮為仁一日克己復禮天下歸仁焉
為仁由己而由人乎哉而又申之曰非禮勿視非禮
勿聽非禮勿言非禮勿動既告之以損益四代之禮
樂而又申之曰放鄭聲遠佞人鄭聲淫佞人殆嗚呼
此千聖相傳心法之要其所以極夫天理之全而察
乎人欲之盡者可謂兼其本末巨細而舉之矣兩漢
以来非無碩治之主而莫克有志于此是以雖或隨
世以就功名而終不得以與乎帝王之盛其或耻為
庸主而思用力于此道則又不免蔽于老子浮屠之
說静則徒以虚無寂滅為樂而不知有所謂寔理之
原動則徒以應緣無礙為達而不知有所謂善悪之
幾是以日用之間内外乖離不相為用而反以害于
政事盖所謂千聖相傳心法之要者于是不復講矣
帝王之學雖與韋布不同經綸之業固與章句有
異然其本末之序竊以為無二道也聖賢之言平鋪
放著自有無窮之味于此從容?玩默識而心通焉
則學之根本于是乎立而其用可得而推矣患在立
說貴于新竒推類欲其廣博是以反失聖言平淡
之真味而徒為學者口耳之末習至于人主能之則
又適其所以為作聰明自賢聖之具不惟無益而害
有甚焉人主所以制天下之事者本乎一心而心
之所主又有天理人欲之異二者一分而公私邪正
之塗判矣盖天理者此心之本然循之則其心公而
且正人欲者此心之疾疢循之則其心私而且邪公
而正者逸而日休私而邪者勞而日拙其效至于治
亂安危有大相絶者而其端特在夫一念之間而已
舜禹相傳所謂人心惟危道心惟微惟精惟一允執
厥中者正此謂也人主之學當以明理為先是理
既明則凡所當為而必為所不當為而必止莫非循天
之理而非有意必固我之私也周武王之言惟天
地萬物父母惟人萬物之靈亶聰明作元后元后作
民父母而孟子又曰堯舜性之湯武反之盖嘗因此
二說而深思之天地之大無不生育固為萬物之父
母矣人于其間又獨得其氣之正而能保其性之全
故為萬物之靈若元后者則于人類之中又獨得其
正氣之盛而能保其全性之尤者是以能極天下之
聰明而出乎人類之上以覆冒而子畜之是則所謂
作民父母者也然以自古聖賢觀之惟帝堯大舜生
而知之安而行之為能履此位當此責而無媿若成
湯武王則其聰明之質固己不能如堯舜之全矣惟
其能學而知能利而行能擇善而固執能克己而復
禮是以有以復其德性聰明之全體而卒亦造夫堯
舜之域以為億兆之父母蓋其生質雖若不及而其
反之之至則未嘗不同孔子所謂及其成功一也正
此之謂也誠能于日用之間語默動静必求放心以
為之本而于玩經觀史親近儒學已用力處益用力
焉數召大臣切劘治道俾陳要急之務至羣臣進對
亦賜温顔反覆詢訪以求政事之得失民情之休
戚而又因以察其人材之邪正短長庶于天下之
事各得其理經歷詳盡浹洽貫通聰明日開志氣
日強德聲日聞治效日著四海之内瞻仰畏愛如親
父母則是反之之至而堯舜湯武之盛不過如此
勉齋黃氏曰帝王之學必先格物致知以極夫事物之
變使義理所存纖悉畢照則自然意誠心正而可以
應天下之務
西山真氏曰惟學可以飬此心惟敬可以存此心惟親
近君子可以維持此心盖義理之與物欲相為消長
者也篤志于學則日與聖賢為徒而有自得之樂持
身以敬則凛如神明在上而無非僻之侵親賢人君
子之時多則規儆日聞謟邪不得而惑三者交致其
力則聖心湛然如日之明如水之清義理為之主而
物欲不能奪矣人主之學其要在于誠意正心修
身齊家以為出治之本非徒琱鎪詞藝破析章句為
書生之末技而已
魯齋許氏曰凡人之情敬慎于憂危惰慢于暇豫惟
聖人不如此堯舜只兢兢業業無已時憂危暇豫
處之如一一日二日萬幾何得惰慢程子謂惟慎獨可
以行王道初未然之徐而思之不如此不能行王道
盖功夫有間斷故也以太宗之英明猶于此不能進
兩漢文帝光武敬慎終身然聖學不足以成就之惜
哉
儲嗣
涑水司馬氏曰古之明王教飬太子為之擇方正敦良
之士以為保傅師友朝夕與之遊處左右前後無非
正人出入居處無非正道
五峰胡氏曰養太子不可以不慎也望太子不可以不
仁也大本正然後可以保國一天下
朱子曰賈誼作保傅傳其言有曰天下之命擊于太子
太子之善在于早教諭與選左右教得而左右正則
太子正太子正而天下定矣此天下之至言萬世不
可易之定論也至論所以教諭之方則必以孝仁禮
義為本而其條目之詳則至於容貎詞氣之微衣服器
用之細纖悉曲折皆有法度一有過失則史書之策宰
撤其膳而又必有進善之旌誹謗之木敢諫之鼓瞽
詩史書工誦箴諫士傳民語必使至于化與心成中
道若性而猶不敢怠焉其選左右之法則有三公之
尊有三少之親有道有充有弼有承上之必得周公
太公召公史佚之流乃勝其任下之猶必取于孝弟
博聞有道術者不幸一有邪人厠乎其間則必逐而
去之是以太子朝夕所與居處出入左右前後無非
正人而未嘗見一悪行此三代之君所以有道之長
至于累數百年而不失其天下也當誼之時固己病
于此法之不備然考孝昭之詔則猶知誦習誼之所
言而有以不忘乎先王之意降而及于近世則帝王
所以教子之法益疎略矣盖其所以教不過記誦書
札之工而未嘗開以仁孝禮義之習至于容貎詞氣
衣服器用則雖極于邪侈而未嘗有以裁之也寮属
具員而無保傅之嚴講讀備禮而無箴規之益至于
朝夕所與出入居處而親密無間者則不過宦官近
習掃除趋走之流而已夫以帝王之世當𫝊付之統
上有宗廟社稷之重下有四海烝民之生前有祖宗
垂創之艱後有子孫長久之計而所以輔飬之具疎
略如此是猶家生明月之珠夜光之璧而委之衢路
之側盜賊之衝也豈不危哉
魯齋許氏曰有家有國所以立適嗣無所争者出于無
為而分定故也如走兔在野人競逐之積兔在市過
而不頋此之謂分定
君臣
程子曰君貴明不貴察臣貴正不貴權
華陽范氏曰書曰元首明哉股肱良哉庶事康哉又曰
元首叢脞哉股肱惰哉萬事墮哉此舜皋陶所以賡
歌而相戒也夫君以知人為明臣以任職為良君知
人則賢者得行其所學臣任職則不賢不得苟容于
朝此庶事所以康也若夫君行臣職則叢脞矣臣不
任臣之事則惰矣此萬事所以墮也當舜之時禹平
水土稷播百穀土穀之事舜不親也契敷五教皋陶
明五刑教刑之事舜不治也伯夷典禮䕫典樂禮樂
之事舜不與也益為虞垂為共工虞工之事舜不知
也禹為一相總百官自稷以下分職以聽焉君人者
如天運于上而四時寒暑各司其序則不勞而萬物
生矣君不可以不逸所治者大所司者要也臣不可
以不勞也所治者寡所職者詳也不明之君不能知
人故務察而多疑欲以一人之身代百官之所為則
雖聖智亦曰力不足矣故其臣下事無大小皆歸之
君政有得失不任其患賢者不得行其志而持禄之
士得以保其位此天下所以不治也
五峰胡氏曰人君剛健中正純粹首出庶物者也人臣
柔順利貞順承乎天而時行者也寡欲之君然後
可與言王道無欲之臣然後可與言王佐自三代
之道不行君臣之義不明君誘其臣以富貴臣干其
君以文行夫君臣相與之際萬化之原也既汩于利
矣未流其可禁乎此三代之治所以不復也
朱子曰君臣之際權不可略重纔重則無君且如漢末
天下唯有曹氏而已魏末唯知有司馬氏而已魯莊
僖之際也得箇季友整理一番其後季氏遂執其權
歷三四世魯君之勢全無了但有一季氏而已葉賀
孫問也是合下君臣之間其識慮不遠曰然所以聖
人垂戒謂臣弑君子弑父非一朝一夕之故其所由
来者漸矣由辨之不早辨也這箇事體初問只爭些
小到後来全然只有一邊聖人所以一日二日萬幾
常常戒謹恐懼詩稱文王之盛于後便云殷之未喪
師克配上帝宜鑒于&KR0907;駿命不易此處甚多問忠
只是寔心人倫日用皆當用之何獨只于事君上說
忠字曰父子兄弟夫婦皆是天理自然人皆莫不自知
愛敬君臣雖亦是天理然是義合世之人便自易得
苟且故湏于此說忠却是就不足處說如莊子說命
也義也天下之大戒看這說君臣自有不得已意思
問君臣父子同是天倫愛君之心終不如愛父何
也曰離畔也只是庶民賢人君子便不如此韓退之
云臣罪當誅兮天王聖明此語何故程子云是好文
公豈不知紂之無道却如此說是非欺誑衆人直是
有說須是有轉語方說得文王心出看来臣子無說
君父底道理此便見得是君臣之義處莊子云天下
之大戒二命也義也子之于父無適而非命也臣之
于君無適而非義也無所逃于天地之間
東莱吕氏曰畢公弼亮四世為周父師而康王之冊尚
有罔曰弗克罔曰民寡之戒康王非敢少畢公盖規
警勉飭此是君臣間常法初不以耆艾廢也
臣道
程子曰臣之于君竭其忠誠致其才力用否在君而已
不可阿諛逢逢以求君之厚己也事君者知人主不
當自聖則不為謟諛之言知人臣義無私交則不為
阿黨之計君子之事君也不得其心則盡其誠以
感發其志而已誠積而動則雖昏蒙可開也雖柔弱
可輔也雖不正可正也古之人事庸君常主而克行
其道者以已誠上達而其君信之之篤耳人臣身
居大位功盖天下而民懷之則危疑之地也必也誠
積於中動不違理威福不自已出人惟知君而已然
後位極而無逼上之嫌勢重而無專權之過斯可謂
明哲君子矣周公孔明其人也郭子儀有再造社稷
之功威震人主而上不疑之也亦其次與臣賢於
君則輔君以所不能伊尹之於太甲周公之於成王
孔明之於劉禅是也臣不及君則贊助之而已剛
健之臣事柔弱之君而不為矯飾之行者鮮矣夫上
下之交不誠而以為也其能久相有乎人臣之義
位愈高而思所以報國者當愈勤飢則為用飽則飛
去是以鷹犬自期也曾是之謂愛身乎問世傳成
王幼周公攝政荀卿亦曰履天下之籍聽天下之斷
周公果踐天子之位行天子之事乎曰非也周公位
冢宰百官總己以聽之而己安得踐天子之位又問
君薨百官聽于冢宰者三年爾周公至于七年何
也曰三年謂嗣王居憂之時也七年為成王幼故也
又問賜周公以天子之禮樂當否曰始亂周公之法
度者是賜也人臣安得用天子之禮樂哉成王之賜
伯禽之受皆不能無過記曰魯郊非禮也其周公之
衰乎聖人嘗譏之矣說者乃曰周公有人臣不能為之
功業因賜以人臣所不得用之禮樂則妄也人臣豈
有不能為之功業哉借使功業有大于周公亦是人
臣所當為耳人臣而不當為其誰為之豈不見孟子
言事親若曾子可也曾子孝亦大矣孟子纔言可也
盖曰子之事父其孝雖過于曾子必竟是以父母之身
做出来豈是分外事若曾子僅可免責爾臣之於君
猶子之於父也臣之能立功業者以君之人民也以君
之勢位也假如功業大于周公亦是以君之人民勢
位做出来而謂人臣所不能為可乎使人臣恃功而
懷怏怏之心者必此言矣
張子曰近臣守和和平也和其心以備頋對不可徇其
喜好悪
龜山楊氏曰人臣之事君豈可佐以刑名之說如此是
使人主失人心也人主失人心則不足以得人故人
臣能使其君視民如傷則王道行矣問以匹夫一
日而見天子天子問焉盡所懷而陳之則事必有窒
礙者不盡則為不忠如何曰事亦須量深淺孔子曰
信而後諫未信則以為謗已也易之恒曰浚恒凶此
恒之初也故當以漸而不可以浚浚則凶矣假如問
人臣之忠邪其親信者誰與遽與之辨别是非則有
失身之悔君子于此但不可以忠為邪以邪為忠語
言之間故無不委曲也至于論理則不然如惠王問
孟子何以利吾國則當言何必曰利宣王問孟子卿
不同則當以正對盖不直則道不見故也
和靖尹氏每赴經筵前夕必沐浴更衣(衣皆薰香)設香案
以来日所當講書置案上朝服再拜拈香又再拜齊
于燕室初夜乃寝次日入侍講筵學者問焉曰必欲
以所言感悟君父安得不盡敬人君其尊如天必湏
盡己之誠意又曰以吾所言得入則天下蒙其利不
能入則反之安敢不盡誠敬
致堂胡氏曰忠愛其君者必思納諸無過之地而不計
一身之安危不忠不愛者惟其身之營使君荒怠昏
亂而不恤也莫難強如怠心莫難制如慾心莫難
降如驕心莫難平如怒心莫難抑如忌心莫難開如
惑心莫難觧如疑心莫難正如偏心然皆放心也大
人格君心之非者格此䓁也未至乎大人而當大人
之任亦當勉勉焉思齊以事其君君心怠則強之慾
則制之驕則降之怒則平之忌則抑之惑則開之疑
則觧之偏則正之要使君心常收而不放則善日起
悪日消治可立安可保矣夫水源濁則流汙源清則
流潔古之人所以悪夫逢君之悪者為病其源也
事功出于臣下效智謀輸才力及其有成必曰此君
之德非臣所能也君亦安然受之不幾于偽乎盖道固
當然非偽也在易坤之六三曰含章可貞或從王事
無成有終謂有功德則隐晦夫美而歸之于君不敢
當其成然後下得恭順之道而上無忌悪之心也在
師之九二曰在師中吉承天寵也為衆之主專制其
事所以能吉者以受委于君非己無因而致者也是
故智如良平不侍帷幄為謀主則滅秦臬羽之事何
以效略如英衞不授鈇鉞制閫外則征伐四克之績
何以著故自古有成功而知此道者必謙虚退讓沖
然而若無不然既非所以蓄德又非所以全身也夫
矜伐生于氣盈貪戀生于氣慊所以然者為利祿耳
有大勲勞于天下孰若周公使周公以勲勞自居既
以翦商受賞又以東征受賞又以踐奄受賞又以滅
國五十受賞又以制禮樂頒度量受賞必見于詩
書今可考者為太師位冢宰開國曲阜以候伯禽而
已不聞賞而又賞也太師冢宰其所當為也俾侯于
東衆建親賢非私于周公也然則周公有大勲勞而
未嘗取賞明矣故曰以周公之才之美使驕且吝其
餘不足觀也已驕吝者盈而歉之謂歟忠賢之于
事有所不可亦陳其正理開悟君心而已聽否雖仲
尼孟子不能必其說之行也苟必其說之行將用智
任術與小人無異矣故曰若夫成功則天也
五峰胡氏曰守身以仁以守身之道正其君者大臣也
漢唐之盛忠臣烈士攻其君之過禁其君之欲紏其
君之謬彈其人之佞而已求其大正君心引之志于
人者吾未之見也惟董生其庶幾乎
豫章羅氏曰士之立朝要以正直忠厚為本正直則朝
廷無過失忠厚則天下無嗟怨二者不可偏也一于
正直而不忠厚則漸入于刻一于忠厚而不正直則
流入于懦汲黯正直所以闢公孫弘之阿諛忠厚所
以闢張湯之殘刻武帝享國五十五年其臣之賢獨
此一人而已立朝之士當愛君如愛父愛國如愛
家愛民如愛子然三者未嘗不相賴也凡人愛君則必
愛國愛國則必愛民未有以君為心而不以民為心
者故范希文謂居廟堂之上則憂其民處江湖之遠
則憂其君諒哉士之立身要以名節忠義為本有
名節則不枉道以求進有忠義則不固寵以欺君
矣
朱子曰古之君子居大臣之任者其于天下之事知之
不惑任之有餘則汲汲乎其時而勇為之知有所未
明力有所不足則咨訪講求以進其知扳援汲引以
求其助如捄火追亡尤不敢以少緩上不敢愚其君
以為不足與言仁義下不敢鄙其民以為不足以興
教化中不敢薄其士大夫以為不足共成事功一日
立乎其位則一日業乎其官一日不得乎其官則不
敢一日立乎其位有所愛而不肯為者私也有所畏
而不敢為者亦私也屹然中立無一毫私情之累而
惟知其職之所當為者夫如是是以志足以行道道
足以濟時而于大臣之責可以無愧臣子無愛身
自佚之理今之仕官不能盡心盡職者是無那先
其事而後其食底心誠以天下之事為己任則當
自格君心之非始欲格君心則當自身始夫宰相
以得士為功下士為難而士之所守乃以不自失為
貴于天下之事有可否則斷以公道而勿牽于内
頋偏聽之私于天下之議有從違則開以誠心而勿
誤以陽開陰闔之計則庶乎德業盛大表裏光明中
外遠邇心悦誠服
南軒張氏曰伊尹云予弗克俾厥后惟堯舜其心愧耻
若撻于市一夫不獲時予之辜君不堯舜心便愧
恥民有不獲是為己辜真所謂任天下之重者
存伊尹之心方得畢公以四朝元老方且克勤小
物若在吾人則合當如此也古人未嘗不謙至周公
方說謙盖周公以天子之叔父而又為宰相猶且自
處以謙若在吾人則亦合當為者也謙之九三伊川
專以指周公德言盛禮言恭德只要盛禮只要恭又
曰某于世間無所愛慕亦無所享用惟有報君愛民
之事在所當為耳
象山陸氏曰古人所以不屑屑于間政適人而必務有
以格君心者盖君心未格則一邪黜一邪登一弊去
一弊興如循環然何以窮已及君心既格則規模趋
鄉有若燕越邪正是非有若蒼素大明既升群陰
畢伏是瑣瑣者亦何足汚人牙頬間哉
勉齋黃氏曰臣子于君父與生俱生而不可懈于心者
也食人之祿者當任其事此亦不待智者而後知
也
西山真氏曰古今事業未嘗無所本諸葛武侯平生所
立事業竒偉然求其所以則開誠心布公道集衆思
廣忠益而已盖此四者乃武侯事業之本而誠之與
公又其本也忠臣之心常欲君身之強固君德之
清明故動以聲色遊畋為藥石之戒古之人有行之
者周公是也姦臣之心則不然君身強固則必不倦
于政機而威權在已君德清明則必不謬于邪正而
用舍合宜此正人君子之所深碩而憸夫壬人之所
甚不便者也故必蠱之以逸欲導之以奢淫然後其
君恣肆昏荒而惟己之聽後之人有行之者趙高仇
士良是也二人刀鋸之餘何至深罪而春秋名卿如
管仲趙武者亦安視其君有六嬖四姬之惑而不能
救焉彼其人非姦慝也其志非蠱媚也乃至于是者
由不古人保傅之職而以強兵制敵為功故也有志
愛君者其可不以周公為法以管仲趙武為戒哉
魯齋許氏曰君子執威權未有無禍者豈惟人事在天
道也不許夫月陰魄也借日為光與日相遠則光盛
猶臣遠于君則聲名大威權重與日相近則光微愈
近愈微臣道陰道理當如此大臣在君側而擅權此
危道也古人舉善薦賢不敢自名欲恩澤出于君
也刑人亦然恩威豈可使出于己使人知恩威出
于己是生多少怨敵其危亡可立待也故月星皆
借日以為光及近日却失其光此理殊可玩索
性理大全書卷六十五
