農桑輯要卷一
元司農司撰
典訓
農功起本
周書曰神農之時天雨粟神農遂耕而種之白虎通
古之人民皆食禽獸肉至於神農因天之時分地之利
制耒耜教民農作神而化之使民宜之故謂之神農
典語神農嘗草别榖烝民乃粒食世本倕作耒耜倕
神農之臣也周本紀棄為兒時其遊戲好種樹麻菽
及為成人遂好耕農相地之宜宜榖者稼穡焉民皆法
則之堯舉為農師漢食貨志后稷始甽田以二耜為
耦(顔師古曰甽壟也音工犬反或作畎)藝文志農九家百一十四篇(案原)
(本作百四十一篇今據漢書校改)農家者流蓋出農稷之官播百榖勸
耕桑以足衣食
蠶事起本
漢食貨志嘉榖布帛二者生民之本興自神農之世
易繫辭神農氏沒黃帝堯舜氏作通其變使民不倦垂
衣裳而天下治蓋取諸乾坤(孔穎達曰黃帝已上衣鳥獸之皮其後人多獸少事)
(或窮乏故以絲麻布帛而制衣裳使民得宜也)通典周制享先蠶先蠶天駟
也蠶與馬同氣漢制祭蠶神曰苑窳婦人寓氏公主北
齊先蠶祠黃帝軒轅氏如先農禮後周祭先蠶西陵氏
經史法言
書洪範八政一曰食二曰貨(孔穎達曰教民使勤農業求資用也人不食則死食)
(於人最急故教為先有食又須衣故貨為二食則勤農以求之衣則蠶績以求之)無逸周公
曰嗚呼君子所其無逸先知稼穡之艱難乃逸則知小
人之依(孔安國曰稼穡農夫之艱難事先知之乃謀逸豫則知小人之所依怙)禮記王
制國無九年之蓄曰不足無六年之蓄曰急無三年之
蓄曰國非其國也三年耕必有一年之食九年耕必有
三年之食以三十年之通雖有凶旱水溢民無菜色
孝經庶人章用天之道(邢昺曰春則耕種夏則芸苗秋則穫刈冬則入廩)分地
之利(邢昺曰分别五土之高下隨所宜而播種之)謹身節用以養父母此庶
人之孝也史記太史公曰居之一歲種之以榖十歲
樹之以木百歲來之以德德者人物之謂也今有無秩
禄之奉爵邑之入而樂與之比者命曰素封故曰陸地
牧馬二百蹄(司馬貞曰馬有四足二百蹄五十匹也)牛蹄角千(顔師古曰百六十七)
(頭牛為蹄與角凡一千二言千者舉成數也孟康曰馬貴而牛賤以此為率)千足羊(韋昭曰二百五)
(十頭)澤中千足彘水居千石魚陂(徐廣曰魚以斤兩為計百二十斤為石顔師古)
(曰大陂養魚一歲收千石魚)山居千章之材(服虔曰章方也顔師古曰大材曰章)安邑
千樹棗燕秦千樹栗蜀漢江陵千樹橘淮北常山巴南
河濟之間千樹萩(顔師古曰萩即楸字樂彦曰梓木也可以為轅者)陳夏千畆
漆(顔師古曰陳縣夏縣種漆樹而取其汁)齊魯千畆桑麻渭川千畆竹及
名國萬家之城帶郭千畆畆鍾之田(徐廣曰六斛四斗也)若千畆
巵茜(徐廣曰巵音支鮮支也茜音倩一名紅藍其花染繒赤黃也)千畦薑韭(徐廣曰千畦二)
(十五畆韋昭曰畦猶壟也)此其人皆與千戶侯等然是富給之資也
不窺市井不行異邑坐而待收身有處士之義而取給
焉豈非所謂素封者耶(案史記作豈所謂素封者耶非也此節取之非原文)漢
食貨志周制種榖必雜五種以備災害(顔師古曰種即五榖謂黍稷麻)
(麥豆也)還廬樹桑(顔師古曰還繞也)菜茹有畦瓜瓠果蓏殖於疆
埸雞豚狗彘毋失其時女修蠶織則五十可以衣帛七
十可以食肉入者必持薪樵輕重相分班白不提挈冬
民既入婦人同巷相從夜績女工一月得四十五日(服虔)
(曰一月之中又得夜半為十五日凡四十五日也)必相從者所以省費燎火同
巧拙而合習俗也(顔師古曰燎所以為明火所以為温燎力召反)管子民無
所游食則必農民事農則田墾田墾則粟多粟多則國
富齊民要術(後魏高陽太守賈思勰撰)傳曰人生在勤勤則不匱
古語曰力能勝貧謹能勝禍蓋言勤力可以不貧謹身
可以避禍庸人之性率之則自力縱之則惰窳耳稼穡
不修桑果不茂畜産不肥鞭之可也柂落不完垣牆不
牢掃除不盡笞之可也此督課之方也且天子親耕皇
后親蠶况夫田父而懷惰窳乎
先賢務農
孟子后稷教民稼穡樹藝五榖五榖熟而民人育汜
勝之書(氾扶嚴反水名又姓出燉煌濟北二望本姓凡氏避地于汜水因改焉)湯有旱災
伊尹作為區田教民糞種負水澆稼史記管仲相齊
與俗同好惡其稱曰倉廩實而知禮節衣食足而知榮
辱猗頓魯窮士聞陶朱公富問術焉告之曰欲速富養
五牸乃畜牛羊子息萬計貲擬王公(案魯窮士以下採貨殖列𫝊猗頓用)
(盬鹽起注中所引孔叢子語非史記本文)莊子長梧封人曰昔予為禾耕
而鹵莽之則其實亦鹵莽而報予芸而滅裂之則其實
亦滅裂而報予予來年變齊(注變更也變更所法也齊同也)深其耕而
熟耰之其禾繁以滋予終年厭飱漢食貨志李悝為
魏文侯作盡地力之教(顔師古曰李悝文侯臣也悝音恢)以為地方百
里提封九萬頃除山澤邑居參分去一為田六百萬畮
治田勤謹則畮益三升(服虔曰與之三升也臣瓚曰當言三斗謂治田勤則畮加三斗)
(也師古曰計數而言字當為斗瓚說是也)不勤則損亦如之地方百里之增
減輒為粟百八十萬石矣又曰糴甚貴傷民(韋昭曰此民謂士工)
(商也)甚賤傷農民傷則離散農傷則國貧故甚貴與甚賤
其傷一也漢文帝時賈誼說上曰管子曰倉廩實而知
禮節民不足而可治者自古及今未之嘗聞漢之為漢
幾四十年矣公私之積猶可哀痛世之有饑穰天之行
也禹湯被之矣即不幸有方二三千里之旱國胡以相
恤卒然邊境有急數十百萬之衆國胡以餽之夫積貯
者天下之大命也苟粟多而財有餘何為而不成以攻
則取以守則固以戰則勝懷敵附遠何招而不至今敺
民而歸之農使天下各食其力末技游食之人轉而緣
南畆則蓄積足而人樂其所矣前漢宣曲任氏之先
為督道倉吏秦之敗也豪傑皆爭取金玉而任氏獨窖
倉粟楚漢相距滎陽也民不得耕種米石至萬而豪傑
金玉盡歸任氏任氏以此起富富人爭奢侈而任氏折
節為儉力田畜人爭取賤賈任氏獨取貴善富者數世
然任公家約非田畜所生不衣食公事不畢則身不得
飲酒食肉以此為閭里率故富而主上重之(案此採史記貨殖𫝊)
(與漢書字句稍異)黃霸為潁川太守使郵亭鄉官皆畜雞豚
以贍鰥寡貧窮者為條教班行之于民間勸以為善防
姦之意及務耕桑節用殖財種樹畜養去食榖馬米鹽
靡密(顔師古曰雜而且細)初若煩碎然霸精力能推行之治為天
下第一龔遂為渤海太守躬率以儉約勸民務農桑
令日種一樹榆百本䪥五十本葱一畦韭家二母彘五
雞民有帶持刀劒者使賣劒買牛賣刀買犢曰何為帶
牛佩犢春夏不得不趣田畆秋冬課收斂益畜果實菱
芡吏民皆富實何武為揚州刺史行部必問墾田頃
畆五榖美惡召信臣為南陽太守好為民興利務在
富之躬勸耕農出入阡陌止舍離鄉亭稀有安居時行
視郡中水泉開通溝瀆起水門提閼凡數十處以廣溉
灌歲歲增加多至三萬頃民得其利蓄積有餘信臣為
民作均水約束刻石立於田畔以防分爭禁止嫁娶送
終奢靡務出於儉約郡中莫不耕稼力田吏民親愛信
臣號曰召父後漢王丹家累千金好施與周人之急
每歲時農收後察其強力收多者輒歴載酒肴從而勞
之便於田頭樹下飲食勸勉之因留其餘有而去其惰
懶者獨不見勞各自恥不能致丹其後無不力田者聚
落以致殷富杜詩為南陽太守省愛民役廣拓土田
郡内比室殷足為之語曰前有召父後有杜母任延
為九真太守俗以射獵為業不知牛耕每致困乏延乃
令鑄作田器教之墾闢歲歲開廣百姓充給茨充為
桂陽令俗不種桑無蠶織絲麻之利類皆以麻枲頭貯
衣民惰窳少麤履足多剖裂血出盛冬皆然火燎炙充
教民益種桑柘養蠶織履復令種苧麻數年之間大賴
其利衣履温暖今江南知桑蠶織履皆充之教也張
堪拜漁陽太守開稻田八千餘頃勸民耕種以教殷富
百姓歌曰桑無附枝麥穗兩岐張君為政樂不可支
樊重字君雲(後漢書樊宏傳宏世祖之舅封壽張侯父重追爵諡為壽張敬侯)世善農
稼好貨殖重性温厚有法度三世共財子孫朝夕禮敬
常若公家其營理産業物無所棄課役童隸各得其宜
故能上下勠力財利歲倍至乃開廣田土三百餘頃其
所起廬舍皆有重堂高閤陂渠灌注又池魚牧畜有求
必給嘗欲作器物先種梓漆時人嗤之然積以歲月皆
得其用向之笑者咸求假焉貲至巨萬而賑贍宗族恩
加鄉閭外孫何氏兄弟爭財重恥之以田二頃解其忿
訟縣中稱美其素所假貸人間數百萬遺令焚削文契
責家聞者皆慚爭往償之常戒其子曰(案後漢書本句上有宏為人謙)
(柔畏慎不求苟進二句是君雲之子宏戒其子之言此作君雲戒其子有脱誤)富貴盈溢未有
能終者吾非不喜榮勢也天道惡滿而好謙前世貴戚
皆明戒也保身全己豈不樂哉王景為廬江太守百
姓不知牛耕致地力有餘而食常不足景乃教用犁耕
墾闢倍多境内豐給又訓令蠶織為作法制著於鄉亭
王符曰一夫不耕天下受其饑一婦不織天下受其
寒今舉俗舍本農趨商賈牛馬車輿填塞道路游手為
巧充盈都邑是則一夫耕百人食之一婦桑百人衣之
以一奉百孰能供之崔寔為五原太守土宜麻枲而
俗不知織績民冬月無衣積細草而臥其中見吏則衣
草而出寔為作紡績織絍具以教之民得以免寒苦
劉陶曰民可百年無貨不可一朝有饑故食為至急也
仇覽為蒲亭長勸人生業為制科令至於果菜為限
雞豕有數農事既畢乃令子弟羣居就學其剽輕游恣
者皆役以田桑嚴設科罰躬助喪事賑恤窮寡期年稱
大化杜畿為河東勸耕桑課民畜牸牛草馬下逮雞
豚皆有章程家家豐實然後興學校舉孝悌河東遂安
童恢除不其令若吏稱其職人行善事皆賜酒肴以
勸勵之耕織種收皆有條章一境清淨齊民要術皇
甫隆為燉煌令燉煌俗不曉作耬犁及種人牛功力既費
而收榖更少隆乃教作耬犁所省傭力過半得榖加五
又燉煌俗婦女作裙攣縮如羊腸用布一疋隆又禁改
之所省復不貲僮种為不其令率民養一猪雌雞四
頭以供祭祀死買棺木(案僮种即童恢見後漢書注前吏稱其職一條採之本傳此條)
(採之齊民要術序以一人而兩載其事)顔裴為京兆乃令整阡陌樹桑
果又課以閒月取材使得轉相教匠作車又課民無牛
者令畜豬投貴時賣以買牛始者民以為煩一二年間
家有丁車大牛整頓豐足譙子曰朝發而夕異宿勤
則菜盈傾筐且苟無羽毛不織不衣不能茹草飲水不
耕不食安可以不自力哉李衡於武陵龍陽洲上作
宅種甘橘千樹勅兒曰吾州里有千頭木奴不責汝衣
食歲上一疋絹亦可足用矣橘成歲得絹數千疋仲
長子曰天為之時而我不農榖亦不可得而取之青春
至焉時雨降焉始之耕田終之簠簋惰者釡之勤者鍾
之時及不為而尚得食也哉魏陳思王曰寒者不貪
尺玉而思短褐饑者不願千金而美一食晉桓宣鎮
襄陽勸課農桑或載鋤耒於軺軒或親耘穫於隴畆
北魏辛纂拜河南刺史督勸農桑親自檢視勤者資以
物帛惰者加以罪唐張全義為河南尹經黃巢之亂
繼以秦宗權孫儒殘暴居民不滿百戶四野俱無耕者
全義招懷流散勸之樹藝數年之後都成坊曲漸復舊
制諸縣戶口率皆歸復桑麻蔚然野無曠土全義明察
人不能欺而為政寬簡出見田疇美者輒下馬與僚佐
共觀之召田主勞以酒食有蠶麥善收者或親至其家
悉呼出老幼賜以茶綵衣物民間言張公不喜聲伎見
之未嘗笑獨見佳麥良繭則笑耳有田荒穢者則集衆
杖之或訴以乏人牛乃召其隣里責之曰彼誠乏人牛
何不助之衆皆謝乃釋之由是隣里有無相助故比戶
皆有畜積凶年不饑遂成富庶焉李襲譽嘗謂子孫
曰吾負京有田十頃能耕之足以食河内千樹桑事之
可以衣能勤此無資於人矣
耕墾
耕地
齊民要術春耕尋手勞(郎到反古曰擾今曰勞說文曰擾摩田器今人亦名勞曰摩)
秋耕待白背勞(秋既多風若不尋勞地必虛燥秋田㙷實濕勞令地硬諺曰耕而不勞不如作)
(暴蓋言澤難遇喜天時故也桓寬鹽鐵論曰茂木之下無豐草大塊之間無美苗㙷直輒反田實也暴音曝)
(耗也)凡秋耕欲深春夏欲淺犂欲廉勞欲再(犂廉耕細牛復不疲再勞)
(地熟旱亦保澤也)秋耕䅖(掩同)青者為上(比至冬月青草復生者其美與小豆同)初
耕欲深轉地欲淺(耕不深地不熟轉不淺動生土也)菅茅之地宜縱牛
羊踐之(踐則根浮)七月耕之則死(非七月復生矣)凡美田之法菉豆
為上小豆胡麻次之悉皆五六月中䆊(羹懿反漫種也)種七月
八月犂䅖殺之為春榖田則畆收十石(一石大約今二斗七升十石今)
(二石七斗有餘也後齊民要術中石斗倣此)其美與蠶矢熟糞同汜勝之
書曰凡耕之本在於趨時和土務糞澤早鋤早穫春凍
解地氣始通土一和解夏至天氣始暑隂氣始盛土復
解夏至後九日(案汜勝之書作夏至後九十日)晝夜分天地氣和以此
時耕田一而當五名曰膏澤皆得時功春地氣通可耕
堅硬強地黑壚土輒平摩其塊以生草草生復耕之天
有小雨復耕和之勿令有塊以待時所謂強土而弱之
春候地氣始通土塊散陳根可拔此時二十日以後和
氣去即土剛以此時耕一而當四和氣去耕四不當一
杏始華榮輒耕輕土弱土望杏花落復耕耕輒勞之草
生有雨澤耕重勞之土甚輕者以牛羊踐之如此則土
強此謂弱土而強之也雜說凡人家營田須量己力
寧可少好不可多惡凡地有薄者即須加糞糞之其踏
糞法秋收治田後場上所有榖穰等並須收貯一處每
日布牛腳下三寸厚(古一尺大約今一尺三寸有餘後齊民要術尺寸倣此)每平
旦收聚堆積之還依前布之經宿即堆聚至十二月正
月之間即載糞糞地(案齊民要術有雜說四條此節採第一條之說)種蒔直
說古農法犁一擺六今人只知犁深為功不知擺細為
全功擺功不到土麤不實下種後雖見苗立根在麤土
根土不相著不耐旱有懸死蟲咬乾死等諸病擺功到
土細又實立根在細實土中又碾過根土相著自耐旱
不生諸病韓氏直說為農大綱一則牛欺地二則人
欺苗牛欺地則所種不失其時人欺苗則省力易辦反
是則徒勞無益矣凡地除種麥外並宜秋耕先以鐵齒
擺縱横擺之然後插犂細耕隨耕隨撈至地大白背時
更擺兩徧至來春地氣透時待日高復擺四五徧其地
爽潤上有油土四指許春雖無雨時至便可下種秋耕
之地荒草自少極省鋤工如牛力不及不能盡秋耕者
除種粟地外其餘黍豆等地春耕亦可大抵秋耕宜早
春耕宜遲秋耕宜早者乘天氣未寒將陽和之氣掩在
地中其苗易榮過秋天氣寒冷有霜時必待日高方可
耕地恐掩寒氣在内令地薄不收子粒春耕宜遲者亦
待春氣和暖日高時依前耕擺
代田
漢食貨志趙過為搜粟都尉過能為代田一畮三甽歲
代處故曰代田(師古曰代易也)古法也后稷始甽田以二耜為
耦廣尺深尺曰甽長終畮一畮三甽一夫三百甽而播
種於甽中(師古曰種謂榖子也)苗生葉以上稍耨壠草(師古曰耨鋤也)因
隤其土以附苗根(師古曰隤謂下之也音穨)比盛暑壠盡而根深能
風與旱(師古曰能讀曰耐)其耕耘下種田器皆有便巧率十二
夫為田一井一屋故畮五頃(鄧展曰九夫為井三夫為屋夫百晦於古為十二頃)
(古百步為晦漢時二百四十步為畆古千二百畮則得今五頃)用耦犂二牛三人一歲
之收常過縵田畮一斛以上(師古曰縵田謂不為甽者也縵莫幹反)善者
倍之(師古曰善為甽者又過縵田二斛已上也)過使教田太常三輔(蘇林曰太常主)
(諸陵有民故亦課田種)大農置工巧奴與從事為作田器二千石
遣令長三老力田及里父老善田者受田器學耕種養
苗状(蘇林曰為法意狀也)民或苦少牛亡以趨澤(師古曰趨讀曰趣趣及也澤雨)
(之潤澤也)故平都令光教過以人輓犂(師古曰輓引也音晩)過奏光以
為丞教民相與庸輓犂(師古曰庸功也言換功共作也義亦與庸賃同)率多人
者田日三十畆少者十三畆以故田多墾闢是後民皆
便代田用力少而得榖多崔寔曰趙過教民耕殖其
法三犂共一牛一人將之下種挽耬皆取備焉日種一
頃(據齊地大畆一頃為三十五畆也)至今三輔猶賴其利今遼東耕犂
轅長四尺迴轉相妨既用兩牛兩人牽之一人將耕一
人下種二人輓耬凡用兩牛六人一日纔種二十五畆
其懸絶如此(三犂共一牛若今三腳耬矣今自濟州已西猶用長轅犂兩腳耬長轅耕平地尚可)
(於山澗之間則不任用且回轉至難費力未如齊人蔚犂之柔便也兩腳耬種壠穊亦不如一腳耬之得中也)
區田
齊民要術氾勝之書區種法曰湯有旱災伊尹作為區
田教民糞種負水澆稼區田以糞氣為美非必須良田
也諸山陵近邑高危傾阪及丘城上皆可為區田區田
不耕旁地庶盡地力務本新書夫豐儉不常者天之
道也故君子貴於思患而豫防之湯有七年之旱伊尹
製此法大概與今時種瓜相類區當於閒時旋旋掘下
正月種春大麥二三月種山藥芋子三四五月種榖大
小豇菉豆八月種二麥豌豆節次為之亦不可貪多榖
豆二麥各料百餘區山藥芋子各一十區通約收四五
十石數口之家可以無饑矣壬辰戊戌之際但能區種
三五畆者皆免饑殍
農桑輯要卷一
