農桑輯要卷六
元司農司撰
竹木
種竹
齊民要術宜高平之地(近山阜尤是所宜下田得水即死)黃白軟土為
良正月二月中斸取西南引根并莖芟去葉於園内東
北角種之令阬深二尺許覆土厚五寸(竹性愛向西南引故於園東北)
(角種之數歲之後自當滿園諺云東家種竹西家治地為滋蔓而来生也其居東北角者老竹種不生生亦不)
(能滋茂故須取其西南引少根也)稻麥糠糞之(二糠各自堪糞不令和雜)不用水澆
(澆則淹死)勿令六畜入園三月食淡竹笋四月五月食苦竹
笋其欲作器者經年乃堪殺(未經年者輭未成也)四時類要移
竹五月十三日及辰日可以移之種竹去稍葉作稀
泥於阬中下竹栽以土覆之杵築定勿令腳踏土厚五
寸竹忌手把及洗手面脂水澆着即枯死博聞錄月
菴種竹法深闊掘溝以乾馬糞和細泥填高一尺無馬
糞礱糠亦得夏月稀冬月稠然後種竹須三四莖作一
藂亦須土鬆淺種不可增土於株上泥若用钁打實則
不生笋夢溪云種竹但林外取向陽者向北而栽蓋
根無不向南必用雨下遇火日及有西風則不可花木
亦然諺云栽竹無時下雨便移多留宿土記取南枝
志林云竹有雌雄雌者多笋故種竹常擇雌者物不逃
於隂陽豈不信哉凡欲識雌雄當自根上第一枝觀之
有雙枝者乃為雌竹獨枝者為雄竹竹有花輒槁死
花結實如稗謂之竹米一竿如此久之則舉林皆然其
治之法於初米時擇一竿稍大者截去近根三尺許通
其節以糞實之則止瑣碎錄云引笋法隔籬埋貍或
貓於牆下明年笋自迸出竹以三伏内及臘月中斫
者不蛀一云用血忌日
松(杉柏檜附)
齊民要術崔寔曰正月自朔曁晦可移松柏桐梓竹漆
諸樹博聞錄栽松春社前帶土栽培百株百活舍此
時決無生理也斫松木須五更初便削去皮則無白
蟻血忌日尤好插杉用驚蟄前後五日斬新枝斸阬
入枝下泥杵緊相視天隂即插遇雨十分生無雨即有
分數新添種松柏八九月中擇成熟松子(柏子同)去臺
收頓至來春春分時甜水浸子十日治畦下水上糞漫
散子於畦内如種菜法或單排點種上覆厚土二指許
畦上搭矮棚蔽日旱則頻澆常須濕潤至秋後去棚長
高四五寸十月中夾薥稭籬以禦北風畦内亂撒麥糠
覆樹令梢上厚二三寸止(南方宜撒蓋)至穀雨前後手爬去
麥糠澆之次冬封蓋亦如此二年之後三月中帶土移
栽先撅區用糞土相合内區中水調成稀泥植栽於内
擁土令區滿下水塌實(無用杵築腳踏)次日有裂縫處以腳躡
合常澆令濕至十月袪倒以土覆藏毋使露樹至春去
土次年不須覆栽大樹者於三月中移廣留根土(謂如一丈)
(樹留土方三尺地遠移者二尺五寸一丈五尺樹留土三尺或三尺五寸)用草繩纏束根土
樹大者從下剸去枝三二層樹記南北運至區所栽如
前法檜種如松法插枝者二三月檜芽蘖動時先熟斸
黃土地成畦下水飲畦一徧滲定再下水候成泥將斫
下細如小指檜枝長一尺五寸許下削成馬耳狀先以
杖刺泥成孔插檜枝於孔中深五七寸以上栽宜稠密
常澆令潤澤上搭矮棚蔽日至冬換作暖蔭次年二三
月去之候樹高移栽如松柏法
榆
齊民要術榆性扇地其隂下五榖不植(隨其高下廣狭東西北三方所)
(扇各與樹等)種者宜於園地北畔秋耕令熟至春榆莢落時
收拾漫散犁細㽟勞之明年正月初附地芟殺以草覆
上放火燒之(一根上必十數條俱生止留一根強者餘悉掐去之)一歲之中長八
九尺矣(不燒則長遲也)後年正月二月移栽之(初生即移者喜曲故須藂林長)
(之三年乃可移種)初生三年不用採葉尤忌捋心(捋心則科茹不長更須依)
(法燒之則依前茂矣)不用剝沐(剥者長而細又多瘢痕不剝雖短麤而無病諺曰不剥不沐十年成)
(轂言易麤也必欲剥者宜留二寸)於壍阬中種者以陳屋草布壍中散
榆莢於草上以土覆之燒亦如法(陳草速朽肥良勝糞無陳草者用糞糞之)
(亦佳不糞雖生而瘦既栽移者燒亦如法)又種榆法其於地畔種者致雀
損穀既非藂林率多曲戾不如割地一方種之其白土
薄地不宜五穀者惟宜榆及白榆地須近市(賣柴莢葉省功)梜
榆刺榆凡榆三種色别種之勿令和雜(梜榆莢葉味苦凡榆莢味甘甘)
(者春時將煮賣是以須别也)耕地收莢一如前法先耕地作壟然後
散榆莢(壟者看好科理又易五寸一莢稀穊得中)散訖勞之榆生共草俱長
未須科理明年正月附地芟殺放火燒之亦任生長勿
使棠(杜康反)近又至明年正月斸去惡者其一株上有七
八根生者悉皆斫去惟留一根麤直好者三年春可將
莢葉賣之五年之後便堪作椽不梜者即可斫賣梜者
鏇作盞十年之後魁椀瓶榼器皿無所不任十五年後
中為車轂及蒲桃缸崔實曰二月榆莢成及青收乾
以為旨蓄(旨美也蓄積也收青莢小蒸曝之至冬以釀酒滑香宜養老詩云我有旨蓄亦以御冬)
色變白將落可作&KR1753;䤅(&KR1753;音牟䤅音頭榆醬)隨節早晏勿失其適
務本新書榆葉曝乾擣羅為末鹽水調勻日中炙曝
天寒於火上熬過拌菜食之味頗辛美
白楊
齊民要術白楊(一名高飛一名獨搖)性甚勁直堪為屋材折則折
矣終不曲撓(奴孝反榆性久無不曲比之白楊不如遠矣且天性多曲修直者少長又遲緩積年)
(方得凡屋材松柏為上白楊次之榆為下也)種白楊法秋耕令熟至正月
二月中以犁作壠一壠之中以犁順逆各一到&KR2145;中寬
狭正似葱壠作訖又以鍫掘底一阬作小壍斫取白楊
枝大如指長三尺者屈著壠中以土壓上令兩頭出土
向上直豎二尺一株明年正月剥去惡枝一畆三壠一
壠七百二十株一根兩株一畝四千三百二十株三年
中為蠶㰅(都格反蠶椽)五年任為屋椽十年堪為棟樑歲種
三十畝三年九十畝一年賣三十畝周而復始永世無
窮比之農夫勞逸萬倍去山遠者實宜多種千根以上
所求必備
棠
齊民要術棠熟時收種之否則春月移栽八月初天晴
時摘葉薄布曬令乾可以染絳(必候天晴時少摘葉乾之復更摘慎勿頓收若)
(遇隂雨則浥浥不堪染絳也)
穀楮
齊民要術(說文云穀者楮也按今世人乃有名之曰角楮非也蓋角穀聲相近因誤耳其皮可以為)
(紙者也)楮宜澗谷間種之地欲極良秋上候楮子熟時多
收淨淘曝令燥耕地令熟二月耬耩之和麻子漫散之
即勞秋冬仍留麻勿刈為楮作暖(若不和麻子種率多凍死)明年正
月初附地芟殺放火燒之一歲即没人(不燒者瘦而長亦遲)三年
便中斫(未滿三年者皮薄不任用)斫法十二月為上四月次之(非此兩月)
(而所者楮多枯死也)每歲正月常放火燒之(自有乾葉在地足得火燃不燒則不滋茂)
(也)二月中間斸去惡根移栽者二月蒔之亦三年一斫
(三年不所者徒失錢無益也)指地賣者省功而利少煮剝賣皮者雖
勞而利大(其柴足以供燃)自能造紙其利又多種三十畆者歲
斫十畆三年一徧歲收絹百疋
槐
齊民要術槐子熟時多收擘取數曝勿令蟲生五月夏
至前十餘日以水浸之(如浸麻子法)六七日當芽生好雨種
麻時和麻子撒之當年之中即與麻齊麻熟刈去獨留
槐槐既細長不能自立根别豎木以繩攔之(冬天多風雨繩欄宜)
(以茅裹不則傷皮成痕瘢也)明年斸地令熟還於槐下種麻(脅槐令長)三
年正月移而植之亭亭條直千百若一(所謂蓬生麻中不扶自立)若
隨宜取栽匪直長遲樹亦曲惡(宜於園中割地種之)
柳
齊民要術種柳正月二月中取弱柳枝大如臂長一尺
半燒下頭二三寸埋之令没常足水以澆之必數條俱
生留一根茂者(餘悉掐去)别豎一柱以為依主以繩攔之(若不)
(欄必為風所摧不能自立)一年中即高一丈餘其旁生枝葉即掐去
令直聳上高下任人取足便掐去正心即四散下垂婀
娜可愛(若不掐心則枝不四散或邪或曲生亦不佳也)六七月中取春生少枝
種則長倍疾(少枝葉青氣壯故長疾也)楊柳下田停水之處不得
五穀者可以種柳八月九月水盡燥濕得所時急耕則
&KR1564;榛之至明年四月又耕熟勿令有塊即作&KR2145;壠一畆
三壠一壠之中順逆各一到&KR2145;中寬狹正似葱壠從五
月初盡七月末每天雨時即觸雨折取春生少枝長一
尺已上者插著壠中二尺一根數日即生少枝長疾三
歲成椽比於餘木雖微脆亦足堪事歲種三十畆三年
種九十畆歲賣三十畆(終歲無窮)憑柳可以為楯車輞雜
材及枕種箕柳法山澗河旁及下田不得五穀之處
水盡乾時熟耕數徧至春凍釋於山陂河坎之旁刈取
箕柳三寸栽之漫散即勞勞訖引水停之至秋任為簸
箕(山柳赤而脆河柳白而韌)陶朱公術曰種柳千樹則足柴十年
以後髠一樹得一載歲髠二百樹五年一周四時類
要種柳取青嫩枝如臂長六七尺燒下頭三二寸埋二
尺以上博聞錄楊柳根下先種大蒜一枚不生蟲
楸
齊民要術楸(詩義疏曰梓楸之疎理色白而生子者為梓說文曰檟楸也然則楸梓二木相類者)
(也色白有角者名為梓似楸有角者名為角楸或名子楸黃色無子者為柳楸世人見其木黃呼為荆黃楸也)
亦宜割地一方種之梓楸各别無令和雜楸既無子可
於大樹四面掘作阬取栽移之方兩步一根兩畆一行
一行百二十樹五行合六百樹十年後車板盤榼樂器
所在任用以為棺材勝於松柏
梓
齊民要術種梓法秋耕地令熟秋末冬初梓角熟時摘
取曝乾打取子耕地作壠漫田即再勞之明年春生有
草拔令去勿使荒沒後年正月間斸移之方兩步一樹
(此樹須大不能穊栽)
梧桐
齊民要術梧桐(桐葉花而不實者曰白桐實而皮青者曰梧桐按今人以其皮青號曰青桐也)
青桐九月收子二三月中作一步圓畦種之(方大則難裹所以須)
(圓小)治畦下水一如葵法五寸下一子少與熟糞和土覆
之生後數澆令澤潤(此木宜濕故也)當歲即高一丈至冬豎草
於樹間令滿外復以草圍之以葛十道束置(不然則凍死也)明
年三月中移植於廰齋之前華淨妍雅極為可愛後年
冬不須復裹成樹之後樹剝下子一石(子於包上生多者五六少者二)
(三也)炒食甚美(味似菱芡多食亦無妨)白桐無子(冬結似子者乃是明年之花房)亦
遶大樹掘阬取栽移之成樹之後任為樂器(青桐則不中用)於
山石之間生者作樂器尤佳青白二材並堪車板盤榼
木屧等用
漆
新添春分前後移栽後樹高六七月以剛斧斫其皮開
以竹管承之汁滴則成漆
柞
齊民要術柞(爾雅云栩杼也注云柞樹案俗人呼杼為橡子以橡殼為杼斗以剜剜似斗故也橡)
(子儉歲可食以為飯豐年放豬食之可以致肥也)宜於山阜之曲三徧熟耕漫
散橡子即再勞之生則薅治常令淨潔一定不移十年
中椽可雜用二十歲中屋槫斫去尋生科理還復凡為
家具者前件木皆所宜種(十歲之後無求不給)
皂莢
博聞錄樹不結鑿一大孔入生鐵三五斤以泥封之便
開花結子既實以篾束其本數匝木楔之一夕自落
新添種者二三月種不結角者南北二面去地一尺鑽
孔用木釘釘之泥封竅即結
楝
新添子熟時雨後種如種桃李法成樹移栽
椿
新添木實而葉香有鳳眼草者謂之椿木疎而氣臭無
鳳眼草者謂之樗皆可於春分前後栽之又云有花而
莢者謂樗無花不實謂椿
葦(荻附)
新添葦四月苗高尺許選好葦連根栽成土墩如椀口
大於下濕地内掘區栽之縱横相去一二尺(欲疾得力則密栽)
至冬放火燒過次年春芽出便成好葦十月後刈之
一法二月熟耕地作壠取根卧栽以土覆之次年成葦
又壓栽法其葦長時掘地成渠將莖屈倒以土壓之
露其稍凡葉向上者亦植令出土下便生根上便成笋
與壓桑無異五年之後根交當隔一尺許斸一钁即滋
旺矣荻栽與葦同
蒲
新添四月㨂緜蒲肥旺者廣帶根泥移出於水地内栽
之次年即堪用(其水深者白長水淺者白短)
作園籬
齊民要術凡作園籬法於牆基之所方整深耕凡耕作
三壠中間相去各二尺秋酸棗熟時收於壟中穊種之
至明年秋生高三尺許間斸去惡者相去一尺留一根
必須稀穊均調行五條直相當至明年春剶(勑傳反)去横
枝剶必留距(若不留距侵皮痕大逢寒即死)剶訖即編為巴籬隨宜夾
縛務使舒緩(急則不復得長故也)又至明年春更剶其末又復編
之高七尺便足(欲作高者亦任人意)枳棘之籬折柳樊圃斯其義
也其種柳作之者一尺一樹初即斜插插時即編其種
榆莢者一同酸棗如其栽榆與柳斜植高共人等然後
編之數年長成共相蹙迫交柯錯葉特佀房櫳
諸樹
齊民要術凡栽一切樹木欲記其隂陽不令轉易(隂陽易位)
(則難生自小栽者不煩記也)大樹髠之(不髠風搖則死)小則不髠先為深阬
内樹訖以水沃之著土令如薄泥東西南北搖之良久
(搖則泥入根間無不活者不搖根虛多死其小樹則不煩耳)然後下土堅築(近上三寸不築)
(取其柔潤也)時時溉灌常令潤澤(每澆水盡即以燥土覆之覆則保澤不然即乾)埋
之欲深勿令撓動凡栽樹訖皆不用手捉及六畜觝突
(戰國策曰夫柳縱横顚倒樹之皆生使十人樹之一人搖之則無生柳矣)凡栽樹正月為
上時(諺曰正月可栽大樹言得時則易生也)二月為中時三月為下時然
棗雞口槐兔目桑蝦蟇眼榆負瘤自餘雜木鼠耳䖟翅
各以其時(此等名目皆是葉生形容之所象似以此時栽種者葉皆即生早栽者葉晚出雖然大率)
(寧早為佳不可晚也)樹大率種數既多不可一一備舉凡不見
者栽蒔之法皆求之此條崔寔曰二月盡三月可掩
樹枝(埋樹枝土中令生二歲已上可移種矣)務本新書一切栽枝記南
北根深土遠寬掘上以席包包裹不令見日大車上般
載以人撁曳緩緩而行車前數百步平治路上車轍務
要平坦不令車輪搖擺於處所依法栽培樹樹決活古
人有云移樹無時莫令樹知區宜寬深以水攪土成泥
仍摻新粟大麥百餘粒即下樹栽樹大者須以木扶架
若根不動搖雖丈許之木可活仍須芟去繁枝不可招
風
伐木
齊民要術凡伐木四月七月則不蟲而堅韌凡木有子
實者候其子實將熟皆其時也(非其時者蟲而且脆也)凡非時
之木水漚一月或火煏(皮逼反)取乾蟲皆不生(水浸之木更益柔韌)
周官曰仲冬斬陽木仲夏斬隂木(鄭司農云陽木春夏生者隂木秋冬生者)
(松柏之屬鄭玄曰陽木生山南者隂木生山北者冬則斬陽夏則斬隂調堅輭也按松柏之性不生蟲蠧四時)
(皆得無所選也山中雜木非七月四月兩時殺者率多生蟲無山南山北之異鄭君之說又無取則周官伐木)
(蓋以順天道調隂陽未必為堅韌之與蟲蠧也)禮記月令孟春之月禁止伐木
(鄭玄注云為盛德所在也)孟夏之月無伐大樹(逆時氣也)季夏之月樹木
方盛乃命虞人入山行木無有斬伐(為其未堅韌也)季秋之月
草木黃落乃伐薪為炭仲冬之月日短至則伐木取竹
箭(此其堅成之極時也)孟子曰斧斤以時入山林材木不可勝用
也(趙岐注曰時為草木零落之時)淮南子曰草木未落時斧斤不入山
林崔寔曰自正月以終季夏不可伐木必生蠧蟲十
一月伐竹木四時類要十二月斬伐竹木不蛀
藥草
種紫草
齊民要術宜黃白輭良之地青沙地亦善開荒黍穄下
大佳性不耐水必須高田秋耕地至春又轉耕之三月
種之耬耩地逐壟手下子(良田一畆用子二升半薄田用子三升)下訖勞
之鋤如穀法潔淨為佳其壟底草則拔之(壠底用鋤則傷紫草)九
月中子熟刈之候稃(芳蒲反)燥載聚打取子(濕載子則浥鬱)即深
細耕(不細不深則失草矣)尋壟以把耬取整理(收草宜併手力速竟為良遭雨則損)
(草也)一扼隨以茅結之(擘葛彌善)四扼為一頭當日則斬齊顛
倒十重許為長行置堅平之地以板石鎮之令扁(濕鎮直而)
(長燥鎮則碎折不鎮賣難售也)兩三宿豎頭著日中曝之令浥浥然(不曬)
(則鬱黑太燥則碎折)五十頭作一洪(洪十字大頭向外以葛纏絡)著敞屋下隂
涼處棚棧上其棚下勿使驢馬糞及人溺又忌煙皆令
草失色其利勝藍若欲久停者入五月内著屋中閉戸
塞向密泥勿使風入漏氣過立秋然後開出草色不異
若經夏在棚棧上草便變黑不復任用務本新書種
訖拖瓶擺之或以輕砘碾過秋深子熟傍去其土連根
取出就地鋪穧頗乾輕振其土茅&KR0034;束切去虛梢
紅花
齊民要術(花地欲得良熟二月末三月初種也)種法欲雨後速下或漫散
種或耬下一如種麻法亦有鋤而掩種者子科大而易
料理花出日日乘涼摘取(不摘則乾)摘必須盡(留餘即合)五月子
熟拔曝令乾打取之(子亦不用鬱浥)五月種晩花(春初即留子入五月便種)
(若待新花熟後取子則又晚也)七月中摘深色鮮明耐久不黦(紆物反色壊也)
勝春種者收子與麻子同價既任車脂亦堪為燭一頃
花日須百人摘以一家手力十不充一但駕車地頭每
旦當有小兒僮女十百為羣自来分摘正須平量中半
分取是以單夫隻婦亦得多種曬紅花法摘取即碓
擣使熟以水淘布袋絞去黃汁更擣以粟飯漿清而酸
者淘之又以布袋絞去汁即收取染紅勿棄也絞訖著
甕器中以布盖上雞鳴更𢷬令均於席上攤而曝乾(勝作)
(餅花作餅者不得乾令花浥鬱也)
藍
齊民要術藍地欲良三徧細耕三月中浸子令芽生乃
畦之治畦下水一同葵法藍三葉澆之(晨夜再澆)薅治令淨
五月中新雨後即接濕耬耩拔栽之三莖作一科相去
八寸(栽時宜併力急手無令地燥也)白背即急鋤(栽時既濕白背不急鋤則堅確也)五
徧為良七月中作藍澱崔寔曰榆莢落時可種藍五
月可刈藍六月可種冬藍(冬藍木藍也)
梔子
新添十月選成熟梔子取子淘淨曬乾至来春三月選
沙白地斸畦區深一尺全去舊土卻收地上濕潤浮土
篩細填滿區下種稠密如種茄法細土薄糝上撘箔棚
遮日高可一尺旱時一二日用水於棚上頻頻澆灑不
令土脈堅垎四十餘日芽方出土薅治澆溉至冬月厚
用蒿草藏護次年三月移開相去一寸一科鋤治澆溉
宜頻冬月用土深擁根株其枝梢用草包護至次年三
四月又科一步半一科栽成行列須園内穿井頻澆頻
鋤每歲冬須北面厚夾籬障以蔽風寒第四年開花結
實十月收摘甑内微蒸曬乾用
茶
四時類要熟時收取子和濕沙土拌筐籠盛之穰草蓋
不爾即凍不生至二月中出種之於樹下或北隂之地
開坎圓三尺深一尺熟斸著糞和土每阬中種六七十
顆子盖土厚一寸強任生草不得耘相去二尺種一方
旱時以米泔澆此物畏日桑下竹隂地種之皆可二年
外方可耘治以小便稀糞蠶沙澆擁之又不可太多恐
根嫩故也大概宜山中帶坡坂若於平地即於兩畔深
開溝壠洩水水浸根必死三年後收茶
椒
齊民要術熟時收取黑子(俗名椒目不用人手數近捉之則不生也)四月初
畦種之(治畦下水如種葵法)方三寸一子篩土覆之令厚寸許復
篩熟糞以盖土上旱輒澆之常令潤澤生高數寸夏連
雨時可移之移法先作小阬圓深三寸以刀子圓劙椒
栽合土移之於阬中萬不失一(若拔而移者率多死)若移大栽者
二月三月中移之先作熟穰泥掘出即封根合泥埋之
(行百餘里猶得生)此物性不耐寒陽中之樹冬須草裹(不裹則死)其
生小隂中者少禀寒氣則不用裹(所謂習與性成一木之性寒暑異容若朱)
(藍之染能不易質故觀隣識士見友知人也)候實口開便速收之天晴時摘
下薄布曝之令一日即乾色赤椒好(若隂時收者色黑失味)其葉
及青摘取可以為葅乾而末之亦足充食也務本新
書三鄉椒種秋深熟時揀粒大摘下蔭乾將椒子包裹
掘地深埋春暖取出向陽掘畦種之性不耐寒冬月以
草厚覆二年後春月移栽樹小時冬月以糞覆根地寒
處以草裹縛次年結子椒不歇條一年繁勝一年
茱萸
齊民要術(食茱萸也山茱萸味不任食)二月三月栽之宜故城隄冢
高燥處(凡於城上種蒔者先宜隨長短掘壍停之經年然後於壍中種蒔保澤沃壤與平地無差不爾)
(者土堅澤流長物至遲歴年倍多樹木尚小)候實開便收之挂著屋裏壁上
廕乾勿使煙熏(煙熏則苦而不香也)用時去中黑子(肉醬魚鮓偏宜用)
茴香
務本新書春暖向陽掘區糞土相和區先下水子用新
香不浥者量地下子糝土微蓋區南約量種檾以遮夏
日長高三四指旱則澆之或霖雨時就新子種之亦可
十月斫去條梢糞土覆根三月去之
蓮藕
齊民要術種蓮子法八月九月中取蓮子堅黑者於瓦
上磨蓮子頭令皮薄取墐土作熟泥封之如三指大長
二寸使蒂頭平重磨處尖銳泥乾時擲於泥中重頭沈
下自然周正皮薄易生少時即出其不磨者皮既堅厚
倉卒不能生也種藕法春初掘藕根節頭著魚池泥
中種之當年即有蓮花
芡
齊民要術種芡法一名雞頭八月中收取擘破取子散
著池中自生也
芰
齊民要術種芰法一名菱秋上子黑熟時收取散著池
中自生矣
薯蕷(今名山藥)
四時類要山居要術云擇取白色根如白米粒成者先
收子作三五所阬長一丈闊三尺深五尺下密布甎阬
四面一尺許亦側布甎防别入傍土中根即細也作阬
子訖填糞土三行下子種之填阬滿待苗著架經年已
後根甚麤一阬可支一年食根種者截長一尺已下種
又法地利經云大者折二寸為根種當年便得子收
子後一冬埋之二月初取出便種忌人糞如旱放水澆
又不宜太濕須是牛糞和土種即易成務本新書種
山藥宜寒食前後沙白地區長丈餘深闊各二尺少加
爛牛糞與土相和平勻厚一尺揀肥長山藥上有芒刺
者折長三四寸鱗次相挨臥於區内復以糞土勻覆五
寸許旱則澆之亦不可太濕頗忌大糞苗長以高梢扶
架霜降後比及地凍出之外將蘆頭另窨来春種之勿
令凍損
地黃
齊民要術種地黃法須黑良田五徧細耕三月上旬為
上時中旬為中時下旬為下時一畆下種五石其種還
用三月中掘取者逐犁後下之至四月末五月初生苗
訖至八月盡九月初根成中染若須留為種者即在地
中勿掘之待来年三月取之為種計一畆可收根三十
石有草鋤不限徧數鋤時别作小刃鋤勿使細土覆心
今秋收訖至來年更不須種自旅生也惟須鋤之如此
四年不要種之餘根自出矣
枸把
博聞錄種枸把法秋冬間收子淨洗日乾春耕熟地作
町闊五寸紐草稕如臂大置畦中以泥塗草稕上然後
種子以細土及牛糞蓋令徧苗出頻水澆之又可插種
務本新書枸把宜故區畦種葉作菜食子根入藥
新添秋收好子至春畦種如種菜法又三月中苗出
時移栽如常法伏内壓條特為滋茂一法截條長四
五指許掩於濕土地中亦生
菊花
博聞錄菊蜀人多種之黃可入茶花子入藥然野菊大
能瀉人惟真菊延年乃黃中之色氣味和正花葉根實
皆長生藥其性介烈不與百花同盛衰是以通仙靈也
務本新書宜白地栽甜水澆苗作菜食花入藥用三
四月帶根土掘出作區下糞水調成泥擘根分栽每區
一二科後極滋茂
蒼术
四時類要二月取根子劈破畦中種上糞下水一年即
稠苗亦可為菜若作煎宜多種之
黃精
四時類要二月擇取葉相對生者是真黃精擘長二寸
許稀種之一年後甚稠種子亦得其葉甚美入菜用其
根堪為煎术與黃精仙家所種
百合
四時類要二月種百合此物尤宜雞糞每阬深五寸如
種蒜法(又云取根曝乾摶為麪細篩甚益人)
牛蒡子
四時類要熟耕肥地令深平二月末下子苗出後耘旱
即澆灌八月已後即取根食若取子即留隔年方有子
凡是閒地即須種之不但畦種也務本新書牛蒡子
宿根亦名鼠黏子葉作菜食眀目補中去風久食輕身
耐老
決明
四時類要二月取子畦種同葵法葉生便食直至秋間
有子若嫌老糞種亦得若入藥不如種馬蹄者博聞
錄園圃四旁宜多種蛇不敢入
甘蔗
新添栽種法用肥壯糞地每歲春間耕轉四徧耕多更
好擺去柴草使地淨熟盖下土頭如大都天氣宜三月
内下種迤南暄熱二月内亦得每栽子一箇截長五寸
許有節者中須帶三兩節發芽於節上畦寬一尺下種
處微壅土高兩邊低下相離五寸卧栽一根覆土厚二
寸栽畢用水遶澆止令濕潤根脉無致渰没栽封旱則
三二日澆一徧如雨水調勻每一十日澆一徧其苗高
二尺餘頻用水廣澆之荒則鋤耘並不開花結子直至
九月霜後品嘗稭稈酸甜者成熟味苦者未成熟將成
熟者附根刈倒依法即便煎熬外將所留栽子稭稈斬
去虛梢深撅窖阬窖底用草襯藉將稭稈豎立收藏於
上用板蓋土覆之毋令透風及凍損直至来春依時出
窖截栽如前法大扺栽種者多用上半截儘堪作種其
下截肥好者留熬沙糖若用肥好者作種尤佳煎熬
法若刈倒放十許日即不中煎熬將初刈倒稭稈去梢
葉截長二寸碓𢷬碎用密筐或布袋盛頓壓擠取汁即
用銅鍋内斟酌多寡以文武火煎熬其鍋隔牆安置牆
外燒火無令烟火近鍋專一令人看視熬至稠粘似黑
棗合色用瓦盆一隻底上鑽箸頭大竅眼一個盆下用
甕承接將熬成汁用瓢盛傾於盆内極好者澂於盆流
於甕内者止可調水飲用將好者即用有竅眼盆盛頓
或倒在瓦罌内亦可以物覆盖之食則從便慎勿置於
熱炕上恐熱開化大抵煎熬者止取下截肥好者有力
糖多若連上截用之亦得
薏苡
新添九月霜後收子至来年三月中隨耕地於壠内點
種勞盖令平有草則鋤
藤花
新添春分前後移栽長時宜靠樹架起其花茂盛採時
天晴便曬乾不致浥損收藏可為素餡食之
薄荷
新添諸處多可移栽經冬根不死採葉可食本入藥用
罌粟
四時類要罌粟尤宜山坡亦可畦種博聞錄重九日
種又中秋夜種則罌大子滿種訖以竹箒掃之
苜蓿
齊民要術地宜良熟七月種之畦種水澆一如韭法(亦一)
(剪一上糞鐵杷耬土令起然後下水)一年三刈留子者一刈則止春初既
中生噉為羹甚香長宜飼馬馬尤嗜之此物長生種者
一勞永逸都邑負郭所宜種之崔寔曰七月八月可
種苜蓿四時類要苜蓿若不作畦種即和麥種之不
妨燒苜蓿之地十二月燒之訖二年一度耕壠外根
即不衰凡苜蓿春食作乾菜至益人
農桑輯要卷六
