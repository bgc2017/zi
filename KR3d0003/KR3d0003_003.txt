農桑輯要卷三
元司農司撰
栽桑(柘附)
論桑種
齊民要術桑椹熟時收黑魯椹(黃魯桑不耐久諺曰魯桑百豐錦帛言其桑好)
(功省用多)博聞錄白桑少子壓枝種之若有子可便種須
用地隂處其葉厚大得繭重實絲倍每常士農必用
桑之種性惟在辨其剛柔得樹藝之宜使之各適其用
(桑種甚多不可徧舉世所名者荆與魯也荆桑多椹魯桑少椹葉薄而尖其邊有瓣者荆桑也凡枝幹條葉堅)
(勁者皆荆之類也葉圓厚而多津者魯桑也凡枝幹條葉豐腴者皆魯之類也荆之類根固而心實能久遠宜)
(為樹魯之類根不固而心不實不能久遠宜為地桑然荆桑之條葉不如魯桑之盛茂當以魯條接之則能久)
(遠而又盛茂也魯為地桑而有壓條換根之法𫝊轉無窮亦是可以長久也荆桑之類宜飼大蠶其絲堅紉中)
(紗羅書禹貢厥篚檿絲注曰檿山桑此荆之類而尤佳者也魯桑之類宜飼小蠶)
種椹
齊民要術收黑魯椹即日以水淘取曬燥仍畦種(治畦下種)
(一如葵法)常薅令淨氾勝之書曰種桑法五月取椹著水
中即以手漬之以水洗取子隂乾治肥田十畆荒田久
不耕者尤善好耕治之每畆以黍椹子各三升合種之
黍桑當俱生鋤之桑令稀疏調適黍熟穫之桑生正與
黍高平因以利鎌摩地刈之曝令燥後有風放火燒之
桑至春生一畆食三箔蠶四時類要種桑如種葵法
土不得厚厚即不生待高一尺又上糞土一徧務本
新書四月種椹(二月種舊椹亦同)東西掘畦熟糞和土耬平下
水水宜濕透然後布子或和黍子同種椹藉黍力易為
生發又遮日色或預於畦南畦西種檾後藉檾隂遮映
夏至長至三二寸旱則澆之若不雜黍種須旋撘矮棚
於上以箔覆蓋晝舒夜捲處暑之後不須遮蔽至十月
之後桑與黍稭同時刈倒順風燒之仍糝糞土蔽灰春
暖榮茂次年移栽一法熟地先耩黍一壠另搓草索
截約一托以水浸軟麫飯湯更妙索兩頭各歇三四寸
中間勻抹濕椹子十餘粒將索臥於黍壠内索兩頭以
土厚壓中間摻土薄覆隔一步或兩步依上臥一索四
面取齊成行久旱宜澆十月刈燒加糞如前冬春擁雪
蓋糞清明前後掃去霖雨時覷稀稠移補比之畦種旋
移省力決活早二年得力如舊有椹春種更妙後宜築
圍牆固護或慮索繁碎以黍椹相和於葫蘆内點種過
處用箒掃勻或慮天旱宜就黍壠内撥土平勻順壠作
區下水種之又法春月先於熟地内東西成行勻稀
種檾次將桑椹與蠶沙相和或炒黍榖亦可趁逐雨後
於檾北單耩或點種比之撘矮棚與黍同種緣檾隂高
密又透風露雖種數十畆亦不甚委曲費力士農必
用(畦種與前法同)種子宜新不宜陳(新椹種之為上隔年春種多不生蔭畦撘棚為上檾)
(麻次之黍苗又次之)桑芽出間令相去五七寸(營造尺寸也他倣此)頻澆過
伏可長至三尺(割去檾麻)至十月内附地割了撒亂草走火
燒過(火不可大恐損根)糞草蓋至來春杷耬去糞草澆每一科
自出芽三數箇留旺者一條(已成根則不須蔭可頻澆)至秋魯桑可
長五七尺荆桑可長三四尺(魯桑可移為地桑荆桑可移入園養之)
地桑
務本新書夫地桑本出魯桑若以魯桑萌條如法栽培
揀肥旺者約留四五條鋤治添糞條有定數葉不繁多
衆葉脂膏聚於一葉其葉自大即是地桑栽地桑法
秋後於熟白地内深耕一犂就壠加糞撥土為區如無
牛掘區亦可春分前後取臘月所埋桑條(埋條法如後)㨂有
萌芽處各盤七八寸或一尺鏉區下水臥條栽之覆土
約厚三四指深厚則難生以手按勻區東南西種檾五
七粒五月之後芽葉微高旋添糞土已後條高便作地
桑或㨂魯桑萆兒秋間埋頭深栽更疾得力士農必
用地桑之功惟在治之如法不致荒燥(無樹桑之家純用地桑則人力)
(倍省有樹桑兼地桑之家樹葉既成地桑可止而勿用加澆鋤之功使之滋長至其蠶大眠之後或樹桑不能)
(時至則可就取地桑補之蠶至終老不致闕食)布地桑法牆圍成園將園内
地或牛犂或钁斸熟方五尺内掘一阬(内地一畆合栽一百四十科)
方深各二尺阬内下熟糞三升(生糞不中壯地不用)和土勻下水
一桶調成稀泥將畦内種成魯桑連根掘出一科自根
上留身六七寸其餘截去截斷處火𨫼上烙過每一阬
栽一根將根坐於泥中(欲疾見功者栽二根)按至阬底提三五次
(欲令根須舒順)按桑身頂與地平擁周圍熟土令阬滿次日築
實(匝阬四邊築下土至半阬根下土自實不實則根土不相著多懸死)上半阬擁熟土輕
築令平滿(附身土不可築實實則芽難生)用虛土封堆如大𨫼子樣可
厚五七寸周圍自成環池(水澆於内)芽出虛土四五指每一
根止留一二條(澆鋤如法當年可長五尺餘)次年附根割條葉飼蠶
(須用厚背剛鎌一割要斷鈍鎌一割不能斷則條楂不齊雨浸傷根地桑不宜放出身只要條從土中長出身)
(出土名為腳高身上所長條不旺又多被風雨擺折)割過處每一根盤周圍數芽
出每一科可計留四五條餘者間去年年附地割之根
漸旺留條漸多野魯桑根科栽之亦可(全如前法地桑三年後正長旺)
(五年後根相交根交則不旺春時將相交根斫斷掘去添上糞土或澆過或得雨即復長旺次後斟酌其根欲)
(大將壓成栽子圍别園如前法栽之三年後新桑茂盛養蠶所桑時將舊桑根上只留一條隔年自成一樹分)
(出栽為行桑如此傳轉無有盡期然魯桑所飼蠶其絲少堅韌可斟酌栽荆桑樹於大眠後取葉間飼之)
韓氏直說地桑須於近井園内栽之有草則鋤無雨則
澆比及蠶生可澆三次其葉自然早生(桑種自有早生者遲生者須擇)
(其早生者為地桑則可)
移栽
齊民要術桑椹畦種明年正月移而栽之(仲春季春亦得)率五
尺一根(大都種椹長遲不如壓枝之速無栽者乃種椹也)其下常斸掘種菉豆
小豆(二豆良美潤澤益桑)栽後二年慎勿採沐(小採者長倍遲)務本新
書桑生一二年脂脈根株亦必微嫩春分之後掘區移
栽區北直上下栽成土壁壁底旁鏉其土下水三四升
將桑草兒靠壁栽立根科須得勻舒以土堅覆土壁比
區地約高三二寸大扺一切草木根科新栽之後皆惡
搖擺故用土壁遮禦北風迎合日色今時移栽小桑
微帶根鬚上無寸土但經路遠風日耗竭脂脈栽後難
活縱活亦不榮旺卻稱地法不宜此係拙謬今後應栽
小樹若路遠移多約十餘樹通為一束於根鬚上蘸沃
稀泥泥上糝土上以草包(或席蒲包)包内另用淳泥固塞仍
擗夾車箱兩頭不透風日中間順臥樹身上以席草覆
蓋預於栽所掘區下糞樹到之時便下水依法栽培
秋栽法平昔栽桑多於春月全樹移栽春多大風吹擺
加之春雨艱得又天氣漸熱芽葉難禁故多不活(活亦遲得)
(力)若是斫去元幹再長樹身桑間鐵腥愈旺地桑是其
騐也迤南地分十月埋栽河朔地氣頗寒故宜秋栽(霖雨)
(内為上時)區深一尺之上平地約留樹身一二指餘者斫去
栽罷地須堅築以土封瘢比及地凍於上約量添糞春
暖之後就糞撥為土盆雨則可聚旱則可澆樹南春先
種檾比及霖雨以來芽條藂茂就作地桑或削去細條
存留旺者一二枝次年便可成樹或是就壓傍條一樹
又生十餘比之全樹栽者樹樹必活桑亦榮茂十月
木迷宜栽埋頭桑(截去桑身栽如秋栽法)冬月根脈下行乘春併
發一年之間長過元樹栽二年之上其間但有芽葉
不旺者於榖雨時以硬木貼樹身去地半指一斧截斷
快錛更妙糝土封其樹瘢樹南種黍五七粒十餘日妒
出芽條旱則頻澆立夏之後不宜此法一歲之中除
大寒時分不能移栽其餘月分皆可(農桑要旨云平原淤壤土地肥虛荆)
(桑魯桑種之俱可若地連山陂土脈堅硬止宜荆桑又初栽後成科時中心長條上葉勿採其餘在旁腳科止)
(捋其葉且勿剸斫蓋令枝葉繁密就為藩蔽以防牛畜咬損犁擺拖挽之患後中心枝既麄即可剸所在旁科)
(條本根既盛脂脈盡歸中心枝便可長成大樹堅久茂盛不生糠心)士農必用種藝之
宜惟在審其時月又合地方之宜使之不失其中(栽培所宜)
(春分前後十日十月内並為上時春分前後以及發生也十月號陽月又曰小春木氣長生之月故宜栽培以)
(養元氣此洛陽方左千里之所宜其他地方隨時取中可也桑者易生之物嘗於長安試地桑除十一月不生)
(活餘月皆可然春時及寒月必於天氣晴明巳午間藉其陽和如其栽子已出元土忽變天寒風雨以熱土調)
(泥栽培之熱月則必待晩凉仍預於園内稀種檾或麻黍為蔭)養樹桑法牆圍成園
大小隨人所欲將園内地耕斸熟方三尺許掘一阬(阬之)
(方深下糞水與栽地桑法同)將畦内種出荆桑全條連根掘出栽培
亦如前法但所築實土與地平上復用土封身一二尺
周圍自成環池(無雨則澆)待桑身長至一大人高割去梢子
則横條自長(任令滋長休科去新條當春不宜科科了數年不旺十二月内或次年正月科則不)
(妨)如澆治有功至秋可長大如壯椽十月内或次年春
可移為行桑(若不如此於園内養成從小便栽為行桑者多被風雨孳畜損壊)野荆桑
不成身者移根於園内養之亦同(栽培如地桑法芽出留旺者一條長至如)
(大人高其科養如前)
壓桑
齊民要術須取栽者正月二月中以鉤杙壓下枝令著
地條葉生高數寸仍以燥土壅之(土濕則爛)明年正月中截
取而種之(住宅上及園畔者固宜即定其田中種者亦如種椹法先穊種二三年然後更移)
務本新書寒食之後將二年之上桑全樹以兜撅祛定
掘地成渠條上已成小枝者出露土上其餘條樹以土
全覆樹根周圍撥作土盆旱宜頻澆如無元樹止就桑
下腳窠依上掘渠埋壓六月不宜全壓士農必用春
氣初透時將地桑邊傍一條梢頭截了三五寸屈倒於
地空處(多用栽子多屈幾條隨人所欲)地上先兜一渠可深五指餘臥
條於内用鉤撅子攀釘住(條短則二箇長則三箇)懸空不令著土
其後芽條向上生如細杷齒狀横條上約五寸留一芽
其餘剝去(可飼小蠶)至四五月内晴天巳午時間横條兩邊
取熱溏土擁横條上成壠横條即為臥根至晩澆其根
科(當夜臥根生須)至秋其芽條皆為條身至十月(或次年春分前後)際
臥根根頭截斷取出隨間空處斫斷(一如拐子樣)每一根為
一栽(此法萌芽栽子無窮)
栽條
務本新書秋暮農隙時分預掘下區藉地氣經冬藏濕
又分減栽時併忙區方深各二尺之上熟糞一二升與
土相和納於區内土宜北高南下以留冬春雨雪(餘區準此)
臘月内㨂肥長魯桑條三二根通連為一窠快斧斫下
即將楂頭於火内微微燒過每四十五條與稈草相間
作一束臥於向陽阬内(阬深長三四尺當預掘下防冬深地凍難掘)以土厚
覆春分已後取出卻將元區跑開下水三四升布粟三
二十粒將條盤曲以草索繫定臥栽區内覆土約厚三
四指如或出露條尖三二寸覆土宜厚尺餘俱當堅築
仍以虛土另封條尖已後芽生虛土自充先於區南種
檾地宜隂濕時時澆之若全臥栽者已後逐旋添土芽
條長高斫去傍枝三年可以成樹或就作地桑
栽桑梢
據埋頭栽桑斫下桑梢相連三二枝為一窠栽如前法
或於蘿蔔内穿過一枝假借氣力更妙掘區堅埋依前
法壠種桑條秋耕熟地二月再擺勻東西起場約量
遠近墢土為區將臘月元埋桑條栽依前法或是單根
長桑條依上栽之亦可栽種桑條者若舊桑多處可
以多斫萌條若是少處又慮斫伐太過次年誤蠶故具
種椹壓條栽條之法三者擇而行之士農必用插條
法牆圍成園掘阬如地桑法大葉魯桑條上青眼動時
斜條長一尺之上截斷兩頭烙過每一阬内微斜插三
二條(栽培如地桑法)待芽出封堆虛土三五寸每一根斜止留
一條至秋可長數尺次年割條葉飼蠶(止怕當年三伏日澆蔭不闕無)
(不活者畦内插亦可)如當處無可採之條預於他處擇下大葉魯
桑臘月割條藏於土穴(如藏花果接頭透風則乾了)候至桑樹條上
青眼微動時開穴所藏條上眼亦動(但黃色)截烙栽培用
度如前
布行桑(齊民要術士農必用種椹而後移栽移栽而後布行務本新書畦種之後即移)
(為行桑無轉盤之法)
齊民要術桑栽大如臂許正月中移之(亦不須髠)率十步一
樹(隂相接則妨禾豆)行欲小掎角不用正相當(相當則妨犂)士農
必用園内養成荆魯桑小樹如轉盤時於臘月内可去
不便枝梢小樹近上留三五條椀口以上樹留十餘條
長一尺以上餘者皆斜去至來春桑眼動時連根掘來
於漫地内闊八步一行行内相去四步一樹相對栽之
(栽培澆灌如前法桑行内種田闊八步牛耕一繳地也行内相去四步一樹破地四步已久可成大樹相對則)
(可以横耕故田不廢墾桑不致荒)荆棘圍護當年横枝上所長條至臘
月科令稀勻得所至來春便可養蠶野桑成身者即可
移栽(留横枝如前法一名一生桑其根平淺故不久自死轉盤換根則長旺又久遠也農家移栽為轉盤)
(桑同果樹一移一旺舊根斫斷新根即生新根不平生向下生也以此故長旺久遠)
修蒔(治蟲蠧等法附)
齊民要術凡耕桑田不用近樹(傷桑破犂所謂兩失)其犂不著處
斸地令起斫去浮根以蠶矢糞之(去浮根不妨耬犂令樹肥茂也)又
法(歲常繞樹一步散蕪菁子收穫之後放豬啖之其地柔輭有勝耕者)種禾豆欲得逼樹
(不失地利田又調熟遶樹散蕪菁者不勞逼也)務本新書桑隔内修蒔宜淨
使透風日則桑決榮茂萬一有步屈等蟲又易捕打冬
春之際免野火延燒備春旱者秋深預於桑下約量
擁糞經冬地氣藏濕桑亦榮旺春月墢作土盆(雨則可聚旱則)
(可鋤)鋤治桑隔自然耐旱又辟蟲傷瀕河近井若能一澆
亦不失節備霜災者三月間儻值天氣陡寒北風大
作先於園北覷當日風勢多積糞草待夜深發火燠煴
假借烟氣順風以解霜凍(花果倣此)士農必用樹桑之病
(自變革之後桑田不治積有歲年苟就其久荒之業為一時之用荒桑晩生其蠶則穉穉蠶老遲則科葉亦遲)
(故明年之葉其生也又差晩矣積年愈多則與蠶生之日愈不能相及為蠶事者必當開墾其田科斫其桑使)
(之滋長成條其次年所生之葉與蠶生之時自不相遠也)韓氏直說桑樹腳科並
浮根依時皆可斸去可做栽子者依法栽之不妨耕種
其桑自然根深耐旱葉早生榮茂(農桑要旨云害桑蠶蠧不一蠦蛛步屈麻)
(蟲桑狗為害者當生發時必須於桑根周圍封土作堆或用蘇子油於桑根周圍塗掃振打既下令不得復上)
(即蹉撲之或張布幅下承以篩之野蠶為害者其蟲與家蠶同眠起小時不為害欲大眠時將應有五六日内)
(飼蠶桑葉併力收斫連枝積貯不令日氣曬炙其野蠶當斫時自然振落縱有留者亦因積貯蒸死一二日桑)
(葉萎輭當旋旋剸下切細以温鹽水拌飼之不惟其葉生新抑鹽性涼於蠶有益不然遲於收斫三日内野蠶)
(大眠起桑葉必盡為所食家蠶又何望乎又有蜣蜋蟲性如蠦蛛晝潛於上夜出食葉必須上用大棒振落下)
(用布幅承聚於上風燒之桑間蟲聞其氣即自去以上蟲蓋食葉者也又有蠧根食皮而飛者名曰天水牛於)
(盛夏時生皆沿樹身匝地生子其子形類蛆吮樹膏脂到秋冬漸大蠧食樹心大如蠐螬至三四月間化成樹)
(&KR0008;郤變天水牛故其樹方秋先發黃葉經冬及春必漸枯死除之之法當盛夏食樹皮時沿樹身必有流出脂)
(液濕處離地都無三五寸即以斧削去打死其子其害自絶若已在樹心者宜以鑿剔除之凡諸害桑蟲蠧皆)
(因桑隔荒蕪而生以致累及熟桑使盡修築下為熟地必無此害桑蟲蠧也又桑間可種田禾與桑有宜與)
(不宜如種榖必揭得地脈亢乾至秋桑葉先黃到明年桑葉澀薄十減二三又致天水牛生蠧根吮皮等蟲若)
(種薥黍其梢葉與桑等如此叢雜桑亦不茂如種菉豆黑豆芝麻瓜芋其桑鬱茂明年葉增二三分種黍亦可)
(農家有云桑發黍黍發桑此大槩也)
科斫(採葉附)
齊民要術劙桑十二月為上時正月次之二月為下(白汁)
(出則損葉)大率桑多者宜苦斫桑少者宜省劙秋斫欲苦而
避日中(觸熱樹焦枯苦所春條茂)冬春省劙竟日得作春採者必
須長梯高杌數人一樹還條復枝務令淨盡要欲旦暮
而避熱時(梯不長高枝折人不多上下勞條不還枝仍曲採不淨鳩腳多且暮採令潤澤不避熱條)
(葉乾)秋採欲省裁去妨者(秋多採則損條)士農必用樹桑惟在
稀科時斫(依時斫也)使其條葉豐腴而早發不致蠶之穉也
(稀則條自豐葉自腴今年科不過時則長條豐美明年之葉自然早發而又腴潤也)又科斫之利
(惟在不留中心之枝容立一人於其内轉身運斧條葉偃落於外比之擔負高杌遶樹上下科有心之樹者一)
(人可敵數人之功條不可冗冗則費芟科之功葉薄而無味是故科斫為蠶事之先務時人不知預治於農隙)
(之時而徒費功力於蠶忙之日人則倍勞蠶亦失所如得其法使樹頭易得其條條上易得其葉蠶不待食葉)
(以時生又其葉潤厚農語云鋤頭自有三寸澤斧頭自有一倍桑秦中一法名曰剥桑臘月中悉去其冗所存)
(之條甚疎又於所存條根之上僅留四眼餘皆去之其所留者明年則為柯其眼中所發青條可長三數尺其)
(葉倍長光澤如沃蠶逼老而手採之獨留一向外之條滋長及秋其長已至尋丈臘月復科之如前歲久則所)
(留之柯繁重復從下斫去既周而復始洛陽河東亦同山東河朔則異於是必留萌條疑風土所宜然欲一試)
(此剥桑之法而未果也)斫樹法自移栽時(長五七尺高)便割去梢既
不留中心其條自向外長樹長大中心可容立一人如
長成樹者當中有身及枝者亦可斫去科條法凡可
科去者有四等一瀝水條(向下垂者)一刺身條(向裏生者)一駢指
條(相併生者選去其一)一冗脞條(雖順生郤稠冗)臘月為上正月次之(臘月)
(津液未上又農隙人家春科只圖容易剥皮郤損了津液也欲用桑皮將臘月正月科下條向陽土内培了至)
(二月中取之自可剥)惟在時之和融手之審密封繫之固擁包之
厚使不致疎淺而寒凝也(春分前十日為上時前後五日為中時然取其條眼襯青)
(為時尤好此不以地方遠近皆可準也然必待晴暖之日以藉其陽和也接不密則氣液難通擁包不固厚則)
(風寒入而害生也果之一生者質小而味惡既一接之則質碩大而味美桑亦如是故接換之功不容不知也)
(且木之生氣冬則藏於骨肉之際春則行於肌肉之間生氣既行津液隨之亦如人之生脈夜沈晝浮而氣血)
(從之皮膚之内堅骨之外青而潤者木之肌肉也今乘發生之時即其氣液之動移精美之條笋以合其鄙惡)
(之幹質使之功相附麗二氣交通通則變變則化向之所謂鄙惡者而潛消於冥冥之中蓋精美之至其用乃)
(神山谷道人接花之什有云雍也本犂子仲由元鄙人升堂與入室都在一揮斤可謂善形容造化之妙者也)
接廢樹
廢樹老樹也謂枝榦豐大條短葉薄不能復滋長者(接法)
(可傳者有四一插接二劈接三靨接又名貼接又名神仙接四批接又名撘接其法度各具本條廢樹可插接)
(又可劈接)插接法附地鋸斷於砧盤上肌肉内附骨用竹
篦子插下可深一寸半(或插或釘竹篦子大小比接頭劈半樣一面蒲背一面平也削)
(成馬耳状用時噙養温和插時平面附骨鋸過處為砧盤堅木為骨皮内骨外青輭者為肌肉鋸用細齒者齒)
(麄傷肌肉)接頭可長五寸之上(其眼襯青者)根頭一寸半用薄刃
刀子刻下中半刻成判官頭樣餘半削其骨成馬耳状
又與刻下處相照蒲背上用刀子遏斷浮皮剝去顯露
肌肉(輕遏不可傷肌肉)又將馬耳尖頭薄骨割去半分青肌肉
自長於骨尖半分也將接頭噙養温暖假借人之生氣
易活(人於其時不可喫酒及濃厚滋味物)取出篦子就用青肌肉半分裹
接頭馬耳尖插下極要嵌密每一砧盤上插二條或三
條(令接頭之骨與樹之骨相著肌肉與樹之肌肉相著木之津液行於肌肉之間如不相對著又不緊密多)
(不活如不用半分肌肉裹馬耳尖則擦了肌肉故亦多有不活者)用新牛糞和土為泥
封泥了濕土封堆(大小斟酌其樹盤)接頭頂上可留一二眼土
厚三四寸周圍棘刺遮護接頭生芽條出土長高一二
尺約量留三二條其餘割去傍埋椽子一條為依柱芽
條漸長用繩子或葛條總繫在柱上(不如此被風雨擺折)芽條漸
長壮止可留二條後為雙身樹也當年可長八九尺一
丈至大人高時截去梢其横枝自長勿採剝至臘月内
科截横條每一身可留三四枝各長一尺(然不可拘定或可長可短)
(取其樹勢圓也)明年為柯柯上起條採令稀勻至秋成樹劈接
亦可(其法如後)又法掘土見根將横根周圍一遭斧斫斷
掘去中間正根將周圍根楂細鋸子截成砧盤每一砧
盤或劈接或插接二三接頭(斟酌砧盤大小細根不堪接者勿用封堆等如前法)
芽條出土若太稠密則間令得所至來年止留一條大
者於本地其餘分出為栽子於别地栽之(用依柱如前)劈
接法先附地平鋸去身榦於砧盤傍向下一寸半皮肉
上用快刀子尖向上左右斜批豁兩道至平面其下尖
其上闊一指中間批豁斷者剔去(其批豁了處如一鴉子樣渠子也兩壁有)
(斜面無平底其尖淺向上漸深至平面可深至半指許)接頭可長五寸其麤細如
一指許者於根頭一寸半内量留一半將其外一半左
右削兩刀子成蕎麥楞樣令頭尖口内噙養温暖嵌於
砧盤傍所批渠子内極要緊密須使老樹肌肉與接頭
肌肉相對著於一砧盤上如此接至數箇(斟酌砧盤大小)用新
牛糞土泥封泥了所繫桑皮然後用濕土封堆接頭上
可厚五寸(大小酙酌其樹盤)周圍棘刺遮護接頭上條芽出土
長高一二尺約量留三二條用依柱如前靨接法可
就於横枝上截了留一尺許(然尺寸不可拘定惟取樹勢圓也)於接頭
上眼外方半寸刀尖刻斷皮肉至骨款揭下帶眼皮肉
一方片(其眼底骨上一小心子如米粒此是一芽生氣之根揭時用指甲尖剗起令其小心子帶於皮)
(肉之上)口噙少時取出印濕痕於横枝上復噙養之用刀
尖依濕痕四圍刻斷皮肉揭去露骨將接頭上靨皮嵌
貼上(其眼向上勿令顛倒)上下兩頭用新細薄桑皮繫了(斟酌其緊慢太)
(緊則生氣不通太慢則不相附著俱難活也)用牛糞和泥眼四邊泥了其所
貼之靨多少可量其樹之大小撘接法就畦内將已
種出荆桑隔年芽條去地三寸許向上削成馬耳状將
一般麤細魯桑接頭亦削成馬耳状兩馬耳相撘細桑
皮繫了牛糞泥封濕土擁培其芽條出土可留一二芽
至秋長如一大人高明年可移入園中養之其法如前
(接諸果木亦同)取藏接頭側近有接頭者臨接時取遠處有
者預先於臘月節氣内割取其條(其採取培養之法全如插條法内所說如)
(取接頭處過遠者可於未曾盛油新柿簍中與蒲穰一處藏了外密封不透雖行千里不致凍傷果木宜二年)
(條其藏及接法亦同)
接大小樹(大樹宜劈接插接小樹宜撘接靨接)
附地接者封泥擁培如前半身截成砧盤接者但其縫
罅上用紙封又用破席片包裹如仰盆子樣内盛潤土
培養其接頭勿令透風(用無底瓦罐盆子代席片亦可)土乾則灑水所
包土上條芽長出其所包土亦休取去至秋條長成接
處長定所包土不用也(如接頭都活則斟量横枝多少樹之氣力留之)
義桑
務本新書假有一村兩家相合低築圍牆四面各一百
步(若戶多地寬更甚省力)一家該築二百步牆内空地計一萬步
每一步一桑計一萬株一家計分五千株若一家孤另
一轉築牆二百步牆内空地止二千五百步依上一步
一桑止得二千五百株(其功利不侔如此)恐起爭端當於園心
以籬界斷比之獨力築牆不止桑多一倍亦逓相藉力
容易句當
桑雜類
齊民要術椹熟時多收曝乾之凶年粟少可以當食(魏略)
(曰楊沛為新鄭長興平末人多飢窮沛課民益畜乾椹收䝁豆閱其有餘以補不足積聚千餘斛會太祖西迎)
(天子所將千人皆無糧沛謁見乃進乾椹太祖甚善及太祖輔政超為鄴令賜生口十人絹百疋既欲勵之且)
(以報乾椹也令自河以北大家收百石少者尚數十斛故杜葛亂後饑饉薦臻惟仰以全軀命數州之内民死)
(而生者乾椹之力也)務本新書桑椹平時以棗椹拌饀煿餅食
之甜而有益椹子煎採熟椹盆内微研以布紐汁磁
器盛頓晝夜露地放之四十九日以湯點服明耳目益
水藏和血氣(或加蜜少許石器同煎亦可)病諸瘡疾作膏藥貼神效
桑螵蛸桑根白皮皆入藥用桑皮抄紙春初剸斫
繁枝剝芽皮為上餘月次之桑木為弓弩胎則耐挽
拽桑莪素食中妙物又五木耳桑槐榆柳楮是也桑
槐者為良野田中者恐有毒不可食
柘
齊民要術種柘法耕地令熟耬耩作壟柘子熟時多收
以水淘汰令淨曝乾散訖勞之草生拔卻勿令荒沒三
年間斸去堪為渾心扶老杖十年中四破為杖任為馬
鞭胡牀十五年任為弓材亦堪作履裁截碎木中作錐
刀靶二十年好作犢車材欲作鞌橋者生枝長三尺許
以繩繫旁枝木橛釘著地中令曲如橋十年之後便是
渾成柘橋欲作快弓材者宜於山石之間北隂中種之
其高原山田土厚水深之處多掘深阬中種桑柘者隨
阬深淺或一丈丈五直上出阬乃扶疎四散此樹條直
異於常材十年之後無所不任柘葉飼蠶絲好作琴
瑟等絃清鳴響徹勝於凡絲遠矣博聞錄柘葉多藂
生榦疎而直葉豐而厚春蠶食之其絲以冷水繰之謂
之冷水絲柘蠶先出先起而先繭柘葉隔年不採者春
再生必毒蠶如不採夏月皆要打落方無毒
農桑輯要卷三
