益州名畫錄藝術類一(書畫之屬)
提要
(臣)等謹案益州名畫錄三卷宋黃休復撰前
有景德三年李畋序稱江夏黃氏休復字歸
本通春秋學校左氏公榖書鬻丹養親游心
顧陸之藝深得厥趣然休復别有茅亭客話
陳振孫書錄解題亦不詳其里貫但以所言
多蜀事又嘗著成都名畫記疑為蜀人則此
書一名成都名畫記而舊本與茅亭客話皆
未題里貫故振孫云然今本皆題江夏人疑
後人以畋序補書也所記凡五十八人起唐
乾元迄宋乾德品以四等曰逸曰神曰妙曰
能逸格一人神格二人妙格上品七人中品
十人下品十一人而寫真二十二處無姓名
者附焉能格上品十五人中品五人下品七
人而有畫無名有名無畫者附焉其大慈寺
六祖院羅漢閣畫休復評妙格中品而列能
品之末不與寫真二十二處一例非妙字誤
刊則編次時偶疎也畋序又稱益都自唐二
帝播越諸侯作鎮畫藝之傑者多游從而来
故是編所集皆取其事跡之係乎蜀者而不
盡為蜀産考鄧椿畫繼稱蜀雖僻遠而畫手
獨多于四方李方叔載德隅齋畫而蜀筆居
半云云則休復之詳錄益州非夸飾矣其書
敘述頗古雅而詩文典故所載尤詳非他家
畫品泛題高下無所指據者比也書錄解題
又稱中興書目以為李畋撰休復書今亡此
書有景德三年序不著姓名而著休復所錄
明甚又有休復自為序則固未嘗亡也云云
據其所說則别本但題李畋之名不以序文
為出李畋今本作畋序又與宋時本不合然
諸刻本皆作畋序别無攷證故姑從舊本仍
存畋名焉乾隆四十四年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
益州名畫錄原序
大凡觀畫而神會者鮮矣不過視其形似其或洞達氣
韻超出端倪用筆精緻不謂之工傅采炳縟不謂之麗
觀乎象而忘象意先自然始可品繪工於彀中揖畫聖
於方外有造物者思唯是得之江夏黃氏休復字歸本
通春秋學校左氏公穀書暨摭百家之說鬻丹養親行
達於世恬如也加以游心顧陸之藝深得厥趣居常以
魏晉之竒蹤隋唐之懿迹盈縑溢帙類而珍之適值博
雅之士欵扉求見則敞茅屋拂榻塵架而陳之娛賓賞
心萬慮一泯及其僧舍道居靡不往而玩之環歲忘倦
盖益都多名畫富視他郡謂唐二帝播越及諸侯作鎮
之秋是時畫藝之傑者游從而來故其標格楷模無處
不有聖朝伐蜀之日若升堂邑彼廨宇寺觀前輩名畫
纖悉無圯者迨淳化甲午歲盜發二川焚劫略盡則墻
壁之繪甚乎剥廬家秘之寶散如決水今可覿者十二
三焉噫好事者為之幾鬱矣黃氏心鬱久之又能筆之
書存錄之也故自李唐乾元初至皇宋乾德歲其間圖
畫之尤精取其目所擊者五十八人品以四格離為三
卷命曰益州名畫錄書來謂余有陶隠居之好恨無畫
之癖首貺讀之序以見託且曰畫之神妙功格往躅前
範黃氏錄之詳矣至如蜀都名畫之存亡繫後學之明
昧斯黃氏之志也故其書婉而當博而有倫體而不亂
信夫學者得意忘象觀前賢之逸軌然後考黃氏之四
格則思過半矣非獨鳴圖畫之譽於坤維者哉時景德
三年五月二十日虞曹外郎致仕李畋序
益州名畫錄原序
益州名畫錄目錄
畫之逸格最難其儔拙規矩於方圓鄙精研於彩繪筆
簡形具得之自然莫可楷模出於意表故目之曰逸格
爾
逸格一人
孫位
大凡畫藝應物象形其天機迥高思與神合創意立體
妙合化權非謂開厨已走拔壁而飛故目之曰神格爾
神格二人
趙公佑范瓊
畫之於人各有本性筆精墨妙不知所然若投刃於解
牛類運斤於斫鼻自心付手曲盡玄微故目之曰妙格
爾
妙格上品七人
陳皓彭堅張騰
趙溫竒趙德齊盧楞伽
張素卿
妙格中品十人
辛澄李洪度左全
張南本高道興房從真
趙德玄常粲常重胤
黃筌
妙格下品十一人
李昇張玄杜齯龜
刁光胤蒲師訓趙忠義
黃居寶黃居寀李文才
阮知誨張玟
畫有性周動植學侔天功乃至結嶽融川潛鱗翔羽形
象生(闕)功者故目之曰能格爾
能格上品十五人
吕嶤竹虔周行通
孔嵩石恪杜措
杜弘義杜子瓌杜敬安
蒲延昌趙才程承辯
丘文播阮惟德楊元真
能格中品五人
陳若愚張景思麻居禮
僧楚安滕昌祐
能格下品七人
姜道隠禪月大師張詢
宋藝李夀儀僧令宗
丘文曉
