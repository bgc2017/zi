麈史雜家類三(雜說之屬)
提要
(臣)等謹案麈史三卷宋王得臣撰得臣字彦
輔自號鳳亭子安陸人嘉祐四年進士官至
司農少卿陳振孫書錄解題以為王銍之伯
父案書中神受門第七條稱王樂道幼子銍
少而博學善持論又詩話門第十九條稱王
銍性之嘗為予言讒謗門第三條稱王莘樂
道奉議潁人也則與銍父子非一族陳氏誤
也是書前有政和乙未自序稱時年八十追
為之序書中稱予在大震忽得目疾乞宫觀
已而掛冠年六十二以政和五年乙未逆推
其至六十二時為紹聖四年丁丑成書當在
其後是時紹述之說方盛而書中他人書官
書字書諡惟王安石獨書名盖亦耿介特立
之士考所自述初受學於鄭獬又受學於胡
瑗其明義一條復與明道程子問答疑為洛
黨中人然評詩論文無一字及蘇黃亦無一
字攻蘇黃其論詩小序兩申蘇轍程子之說
而俱不出其名蘇軾以杜甫同谷歌中黃獨
為黃精為後山詩話所駁者得臣申軾之說
亦不出其名知其無所偏附故元祐黨碑猶
不登其姓氏亦可謂卓然不染者矣所紀凡
二百八十四事分四十四門凡朝廷掌故耆
舊遺聞耳目所及咸登編錄其間參稽經典
辨别異同亦深資考證非他家說部惟載瑣
事者比中如論唐劉存誤以交交黃鳥止於
棘為七言不知為摯虞文章流别論之說論
王羲之蘭亭集不知天朗氣清本張衡南都
賦絲竹管絃本漢書張禹傳論潘岳閒居賦
謂周文弱枝之棗房陵朱仲之李李善以周
文房陵為未詳因引王嘉拾遺記之語以補
之不知善註於此二條引廣志註周文弱枝
引荆州記註房陵朱仲疏解分明得臣盖偶
見不全之本(案李匡乂資暇集李善註文選凡六七易稿世所行者不一本)
其所補註亦不知拾遺記所云北極下之岐
峰斷非岐山論王羲之書不講偏旁引韓愈
石鼓歌為證不知小篆隸書各為一體其偏
旁或同或不同不能以彼律此顔元孫干祿
字書言之已明雖不免於小有舛誤而於當
時制度及考究古蹟特為精核朱子語錄亦
稱王彦輔麈史載幞頭之說甚詳云乾隆四
十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
麈史序
予年甫成童親命從學于京師凡十閱寒暑始竊一第
已而宦牒奔走轍還南北而逮歴三紀故自師友之餘
論賓僚之燕談與耳目之所及苟有所得輒皆記之晚
踰耳順自大農致為臣而歸闔扉養痾日益無事發
取所記積稿猥多扵是重加刊定得二百八十四事其
間自朝廷至州里有可訓可法可鑒可誡者無不載入
病其艱於討究逐類以相從别為四十四門總成三卷
名曰麈史蓋所出夫實錄以其無溢美無隱惡而已雖
小道必有可觀者焉覽之者幸無我誚時行年八十皇
宋政和歲在乙未中元日追為之序鳳亭子王得臣字
彥輔
