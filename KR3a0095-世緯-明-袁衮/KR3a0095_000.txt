世緯儒家類
提要
(臣)等謹案世緯二卷明袁袠撰袠字永之號
胥臺吳縣人嘉靖丙戌進士官至廣西提學
僉事是書凡二十篇曰官宗曰遴傅曰簡輔
曰降交曰誘諫曰廣薦曰崇儒曰貴士曰裁
閹曰汰異曰距偽曰抑躁曰久任曰惜爵曰
懲墨曰節浮曰革奢曰正典曰實塞曰均賦
其言皆指陳無隠切中時弊雖立說不免過
激而憂時感事發憤著書亦賈誼痛哭之流
亞也當時狃于晏安文恬武嬉朝廷方以無
事為福故袠自序有鑿枘異用竽瑟殊好空
言無益只增多口之語而距偽一篇講學者
尤深嫉之然袠之言曰今之偽者其所誦讀
者周孔之詩書也其所講習者程朱之𫝊疏
也而其所談者則佛老之糟粕也黨同而伐
異尊陸而毁朱云云蓋指姚江末流之極弊
有激言之實非排斥正學也乾隆四十六年
二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
世緯原序
昔孔子謂我欲載之空言不如見諸行事之深切著明
也悲夫古之人苟懷抱材德者曷嘗不欲匡依明聖興
立事業者哉而卒託之空言命也是以君子進則勒洪
伐於鐘彝退則修遺文於方冊身雖不得躬行其道文
之所垂亦足以自見而為法於將來周秦而下善言治
理者莫如賈誼其次則王通陸贄又其次則蘇軾王通
太平十二策亡逸莫考我欲觀唐宋之事舍陸蘇何適
矣夫欲考往而知來者惡可無空言哉是世緯之所由
作也客曰古之立辭者不得志則為之故屈平放而賦
騷虞卿窮而著書今聖人在位材傑進趨言行計從世
緯之作何也袁子曰否非是之謂也夫高居而逖聽者
天子之職也叙官而詔禄者大臣之業也程功而累勞
者百司之分也博稽而廣議者衆士之慮也古者庶人
工商有謗有諫而况於士乎袠也嘗從大夫之後矣官
守有恒言責無與未嘗得排閶闔之門趨文石之陛一
攄其愚徒以強壯之年嬰狗馬之疾一旦恐溘先朝露
非託筆劄何以自見世緯凡二十篇語多刺譏且闊於
事情亦知其枘鑿異用竽瑟殊好空言無益秪增多口
有志於應世者亦矜其狂愚采其可用者云爾吳縣袁
袠序
