畫史會要卷二
明朱謀垔撰
北宋
仁宗趙氏諱禎帝天縱神資偶及藝事遽超庶品獻穆
公主失明親畫龍樹菩薩命待詔鏤板印施又嘗畫
赭白御馬玉銜勒上有宸翰押字印寶又見小猿一
軸禁中有天王菩薩像皆帝手筆
徽宗諱佶萬幾之暇篤好書畫秘府之藏上自曺弗興
下及黃居宷集為一百秩列十四門總一千五百件
名之曰宣和睿覽集於是聖監悉周備兼六法獨於
翎毛尤為注意多以生漆點睛隱然豆許高出紙素
幾欲活動其畫墨花石作墨竹緊細不分濃淡一色
焦墨叢密處微露白道自成一家畫後押字用天水
及宣和政和小璽或用瓢印蟲魚篆文太平清話云
徽宗竹禽卷趙子昂題其後有云小物得聖人圖及
何其幸耶又畫六石玲瓏古雅不用皴法以水墨生
暈學吳道子曾興畫學教育衆工下題取士如進士
科時有宋子房中博士之選試題為野水無人渡孤
舟盡日横自第二人以下多繋空舟岸側或拳鷺於
船間或棲鴉於蓬背獨魁則不然畫一舟人卧於舟
尾横一孤笛其意謂非無舟人止無行人耳以見舟
人之甚閒也又如亂山藏古寺魁則畫荒山滿幅上
出幡竿以見藏意餘人乃露塔尖或鴟吻往往有見
殿堂者則無復藏意矣又以竹瑣橋邊賣酒家為題
衆皆向酒家着工夫惟李唐但於橋頭竹外掛一酒
帘上喜其得瑣字意又試踏花歸去馬蹄香衆皆畫馬
畫花有一人但畫數蝴蝶飛逐馬後上亦喜之又試
萬綠叢中紅一點有畫楊柳美人者有畫萬松一鶴
者獨劉松年畫萬派海水而海中一輪紅日上見之
大喜其規模闊大立意超絶也又龍德宫成命待詔
圖畫宫中屏壁皆極一時之選上來幸一無所稱獨
喜柱廊拱眼斜枝月季花賜以緋近侍莫測其故請
於上上曰月季鮮有能畫者蓋四時朝暮花蕊葉皆
不同此作春時日中者無毫髮差故厚賞之又宣和
殿前植荔枝旣結實喜動天顔偶孔雀在其下亟召
畫苑衆史令圖之各極其思華彩爛然但孔雀欲升
藤墩先舉右脚上曰未也衆史愕然莫測後數日冄
呼問之不知所對則降旨曰孔雀升高必先舉左衆
史駭服其鑑别之精如此故一時作者咸竭精力以
副上意畫繼云畫院界作最工專以新意相尚嘗見
一軸畫一殿廊金碧焜耀朱門半開一宫女露半身
於戶外以箕貯果皮作棄擲狀如鴨脚荔枝胡桃椏
栗榛芡之屬一一可辨各不相同筆墨精微有如此
者
燕恭肅王元儼畫竹鶴圖曲盡其妙嘗自朽十六羅漢
令蜀人尹質描染稜稜風骨非嘗所能及
端獻王頵英宗第四子喜寫墨竹戱作小筆花果亦妙
鄆王楷徽宗第二子花鳥極為精到尤善墨花但用墨
粗欠生動耳
光州防禦使令穰字大年讀書能文游戲丹青所作小
軸甚清麗雪景類王維汀渚水鳥有江湖意又學東
坡作小山&KR1244;竹思致殊佳但筆意柔嫩耳每畫一圖
必出新意人或戲之曰此必朝陵一番回矣蓋譏其
不能遠適所見止京洛間景也
右武衛將軍令松字永年大年弟也山谷跋其畫筴云
調麝煤作花果殊難工永年遂臻此殊不易然作朽
蠧太多是其小疵又云永年作狗意態甚逼
叔盎字伯充善畫馬
士雷字公震長於山水清雅可愛
嗣濮王宗漢字獻甫安懿王幼子也作蘆雁有佳思
士暕字明發讀書能文兼工畫藝有高軒過圖
士衍號花一相公長於着色山水宣和初進十圖特轉
一官
士遵善山水紹興間一時婦女服飾及琵琶箏面所作
多以小景山水實唱於士遵
高密侯克夐畫游魚盡浮沉之態
叔儺多得意於禽魚每下筆皆合詩人句法景物雖少
而意常多
景王宗漢字獻甫濮王幼子博雅該洽無聲色之好唯
以丹青自娛常為鴈圖氣韻瀟灑有江湖荒遠之趣
孝穎字師純端獻魏王之子翰墨之餘雅善花鳥仕至
德慶軍節度使
和國公仲佺字隱夫明敏無他嗜好一意於文詞翰墨
間至於難狀之景則寄興於丹青善作草木禽鳥皆
詩人之思致也
榮國公仲僴字存道善花鳥出游以筆簏粉墨自隨遇
興見高屏素壁隨意作畫率有真趣或求則未必應
也
武節郎士腆畫寒林晴浦甚多思致其竹石禽鳥亦佳
衡州防禦使令庇墨竹宗文同落筆瀟灑可愛
士安長於墨竹不遵川派好作筀竹殊秀潤
已上俱都汴梁時帝王宗室
駙馬都尉王詵字晉卿太原人尚英宗女蜀國公主為
利州防禦使雖在戚里而被服禮儀學問詩書常與
寒士角山水學李成皴法以金綠為之不古不今自
成一家墨竹師文湖州築堂曰寳繪收藏古今法書
名畫以為勝玩東坡為之記詵又善樂府長短句及
碑版書極佳山谷稱其如蕃錦
駙馬都尉李瑋字公炤錢塘人尚仁宗兖國公主善作
水墨畫竹石亦佳官至海平軍節度使
李成營丘人世業儒為郡名族成幼屬文能畫山水
林木當時稱為第一開寳中孫四皓者延四方之士
知成妙手不可遽得以書招之成曰吾儒者粗識去
就性愛山水弄筆自適耳豈能奔走豪士之門與工
技處哉遂不應孫甚銜之遣人往營丘以厚利啖當
塗者卒獲數圖後成舉進士來集於春官孫卑辭堅
召成不得已往之見其數圖驚忿而去直史舘劉鼇
者時推精鑒見成山水圖愛之不已有詩曰六幅冰
綃挂翠庭危峰叠嶂鬭崢嶸却因一夜芭蕉雨疑是
巖前瀑布聲識者以為實錄成之為畫精通造化筆
盡意在掃千里於咫尺寫萬趣於指下峰巒重叠間
露祠墅此為最佳至於林木稠薄泉流深淺如就真
景思清格老古無其人郭熙云畫亦有相法李成子
孫昌盛其山脚地面皆渾厚闊大上秀而下豐合有
後之相也非特論相兼理當如此成著有山水訣幾
八百言鄧椿云山水家雪景多俗嘗見營丘所作雪
圖峰巒林屋皆以淡墨為之而水天空處全用粉填
亦一竒也
范寬姓范名中正字仲立華原人性温厚有大度故時
人目為范寬居山林間常危坐終日縱目四顧以求
其趣雖雪月之際必徘徊凝覽以發思慮學李成筆
雖得精妙尚出其下遂對景造意不取繁飾寫山真
骨自為一家故其剛古之勢不犯前輩由是與李成
並行時人議曰李成之筆近視如千里之遠范寬之
筆遠望不離坐外皆所謂造乎神者也然中正好畫
冒雪出雲之勢尤有氣骨米海岳云范寬山水嶪嶪
如恒岱遠山多正面折落有勢晩年用墨太多土石
不分本朝自無人出其右溪出深虚水若有聲其作
雪山全師世所謂王摩詰者
王瓘字國噐洛陽人少於北邙老子廟見吳生畫壁精
心倣傚寒暑無倦由是得其遺法又能變通不滯取
長捨短聲譽藉甚動於四遠虞部員外郎武宗元每
歎曰吾觀國器之筆則不知有吳生矣吳生畫天女
頸領麄促行步陂側又樹石淺近不能相稱國噐則
捨而不取故於事物盡工復能設色清潤古今無倫
劉道醇云本朝丹青以瓘為第一者謂其廢古人之
短成後世之長不拘一守奮筆皆妙
王靄開封人長於寫真追學吳生之筆於佛像人物能
盡其妙五季時流轉梁晉間宋有天下還國為待詔
藝祖以江右未歸疆土有意弔伐命靄微服往鍾陵
寫其謀臣宋齊丘韓熙載林仁載等形狀如上意受
賞當時時殿壁多奉詔寫評者曰靄筆法豪邁意思
宛約皆不下王瓘但氣燄稍劣耳寫人形者全在氣
宇靄能停分取像側背分衣周旋變通不失其妙
孫夢卿鄆州人家世豪右不事産業志於圖繪常曰吾
所好者吳生耳餘無所取故盡得其法里中目為孫
脱壁言能全脱吳生之壁無小異處又曰孫吳生評
者曰唐張懷瓘以吳生為僧繇後身予謂夢卿亦吳
生之後身而列於瓘靄之下何哉吳生畫天女及樹
石有未到處瓘靄能變法取工夢卿則拘於摹範雖
得其法往往襲其所短不能自發新意謂之脱壁豈
誣哉
端明學士蘇軾字子瞻眉山人高名大節照映今古所
作枯木枝幹虬屈無端倪石皺亦竒怪如胸中蟠鬱
也作墨竹從地一直起至頂或問何不逐節分曰竹
生時何嘗逐節生耶雖文與可自謂吾墨竹一派在
徐州而先生亦自謂吾為墨竹盡得與可之法亦嘗
作寒林以書告王定國曰予近畫得寒林已入神品
沂公王曾字孝先青州益都人昭陵名臣諡文正書畫
皆合格
龍眠居士李公麟字伯時為舒城大族登進士第博覽
法書名畫故悟古人用筆意作書有晉宋風格繪事
集顧陸張吳及前世名手所善以為已有專為一家
作畫多不設色獨用澄心堂紙為之惟臨摹古畫用
絹素著色筆法如雲行水流有起倒論者謂鞍馬愈
於韓幹佛像追吳道元山水似李思訓人物似韓滉
尤好畫馬故坡詩有云龍眠胸中有千駟不惟畫肉
兼畫骨以其好禅多交衲子一日秀鐵面忽勸之曰
不可畫馬他日恐墮其趣於是絶筆不為專意於諸
佛矣其佛像每務出竒立異嘗作長𢃄觀音其紳甚
長過一身有半又作石上臥觀音皆前此所未見者
又畫自在觀音趺跏合爪而具自在之相曰世以坐
破為自在自在在心不在坐也乃知高人達士縱施
横設無所不可平生所畫不作對多以澄心堂紙為
之不為縑素不施丹粉其所以超乎一世之上者此
也
董源字北苑米海岳云董源平淡天真多唐無此品在
畢宏上近世神品格高無與比也峰巒出沒雲霧顯
晦不装巧趣皆得天真嵐色鬱蒼枝幹挺勁咸有生
意溪橋漁浦洲渚掩映一片江南王思善云董源小
山石謂之礬頭山上有雲氣坡脚下多碎石乃金陵
山景皴法要滲軟下有沙地用淡墨掃屈曲為之再
用淡墨破莫是龍云董北苑畫樹多有不作小樹有
作小樹但只遠望之似樹其實憑點綴以成形者余
謂此即是米氏落茄之原委又云畫法要以天真幽
淡為宗若不從董北苑築基不容易到耳
襄陽漫士米黻字元章自述云黻即芾也即作芾世居
太原後徙於吳歴官校書郎太常博士出知常州入
為書畫學博士賜對便殿擢禮部員外郎以言罷知
淮陽軍芾人物蕭散被服效唐人所與游皆一時名
士常曰伯時病右手後余始作畫以李常學吳生終
不能去其氣余乃取顧高古不使一筆入吳生又李
筆神采不高余為睛目面文骨本自是天性非師而
能惟作古忠賢像也又嘗與伯時論分布次第作子
敬書練裙圖復作支許王謝於山水間縱步自掛齋
室又以山水古今相師少有出塵格因信筆為之多
以煙雲掩映樹木不取工細有求者只作横掛三尺
惟寳晉齋中掛雙幅成對長不過三尺標出乃不為
椅所蔽人行過肩汗不着更不作大圖無一筆關仝
李成俗氣鄧公夀曾見其紙上横松梢淡墨畫成針
&KR0621;千萬攅錯如鐡今畫松未見此製又見梅松蘭菊
相因於一紙之上交柯互葉而不相亂乃知好名之
士其欲自立於世者如此又嘗以畫為賦無聲之詩
晁補之字无咎濟北人官至知泗州自畫山水留春堂
大屏上題云胸中正可吞雲夢盞裏何妨對聖賢有
意清秋入衡霍為君無盡寫江天又題自寫山水寄
人云虎觀他年清汗手白頭田畆未能閒自嫌麥壠
無佳思戱作南齋百里山陳無己獨愛重其蹟亦嘗
詠其扇云前身阮始平今代王摩詰偃屈蓋代氣萬
里入咫尺
晁說之字以道未三十東坡以著述科薦之仕終待制
侍讀山谷嘗題其雪鴈圖又自題横軸畫云黃葉滿
青山枯蒲淨寒水鳬鴈下陂塍牛羊散墟里擔穫暮
來歸兒迎婦窺籬虎頭無骨相田野有餘思
蔡襄字君謨興化人官至端明學士歐陽公撰墓誌云
工書畫頗自惜不妄為人作今端明繪事絶跡矣
張舜民字芝叟號浮休居士紹聖入黨貶均州紹興初
追復直學士生平嗜畫題評精確雖南遷羇旅中每
所經涉必搜訪題識亦能自作山水有自題扇云忽
忽南遷不記年二妃祠外橘洲前眼昏筆戰誰能畫
無奈霜紈似月圓又題秋景末句云我有故山常自
寫免教魂夢落天涯
文同字與可梓潼永泰人稱石室先生又自號笑笑先
生錦江道人善畫墨竹以墨深為面淡為背自與可
始東坡有文湖州竹記云竹之始生一寸之萌耳而
節葉具焉自蜩腹蛇跗至於劔拔十尋者生而有之
也今畫竹者乃節節而為之葉葉而累之豈復有竹
乎故畫竹必先得成竹於胸中執筆熟視乃見其所
欲畫者急起從之振筆直遂以追其所見如兔起鶻
落少縱則逝矣與可之教予如此予不能然也夫旣
心識所以然而不能然者内外不一心手不相應不
學之過也與可曾以所畫篔簹谷偃竹遺坡曰此竹
數尺耳而有萬尺之勢篔簹谷在洋州與可嘗令東
坡作篔簹谷詩曰漢川修竹賤如蓬斤斧何曾赦籜
龍料得清貧饞太守渭濱千畆在胸中是日與其妻
游谷中燒筍晩食發函得詩失笑噴飯滿案元豐二
年與可沒於陳州是歲七夕坡在湖州曝書畫見此
竹廢卷而哭失聲與可亦善山水或戲作古槎老枿
淡墨一掃雖丹青極豪楮之妙者形容所不能及也
官湖州守至司封員外郎充秘閣校理
郭熙河陽温縣人為御畫院藝學山水寒林宗李成法
得雲煙出沒峰巒隠顯之態布置筆法獨步一時子
思亦善畫崇觀中應制作山海經圖其中瑞馬頗得
曹韓遺法
陸文通江南人山水學董元巨然尤善道釋樓臺
碩德縑建康人喜寫道像雜工動植風格特異李後主
嘗謂之曰古有凱之今有德縑其愛重如此
武洞清長沙人父岳學吳生天神星像洞清能世其學
過父遠甚作佛像羅漢善戰掣筆作髭髮尤工布置
落墨神妙不俗
李景道南唐李昇親屬作文會圖頗極其思
李景遊景道季孟行也作談道圖有風度
顧閎中江南李氏待詔嘗與周文矩同畫韓熙載夜宴
圖
顧大中畫人物牛馬兼工花鳥
湯子昇蜀人畫山水人物有鑄鑑圖描法佳
宋永錫蜀人花竹禽魚學梁廣
徐易暨弟白海州人畫魚論者謂其皆出水鱗不過刀
杌間物耳兼工雜畫尤能篆隸為御書院藝學
劉涇字巨濟簡州人熙寧中進士官太常博士米元章
之書畫友也善作林石槎竹筆墨狂逸體製拔俗
蘇過字叔黨坡公之季子也善作怪石叢篠咄咄逼翁
又畫山水遠水多紋依巖多屋木皆人跡絶處並以
焦墨為之此出竒也官至中山倅
宋子房字漢傑鄭州滎陽人畫山水不古不今稍出新
意官至正郎
程堂字公明眉人舉進士為駕部郎中墨竹宗文湖州
好畫鳳尾竹其稍極重作回旋之勢而枝葉不失向
背尤喜寫園蔬極佳
范正夫字子立穎昌人文正公之諸孫長於水墨雜畫
標格高秀嘗寫雪夜訪戴圖脊令圖竹石圖寄興清
遠真士人之筆
顔博文字持約德州人登甲科長於水墨作人物筆法
位置略如李伯時又善墨梅
任諠字才仲官至灃州通判平日凢所經歴江上佳處
則䑛筆吮墨輙成圖軸髣髴濃淡清潤可喜亦能畫
花
杭士林王作江湖景蘆鴈水禽氣格清絶米老謂唐無
此畫可並徐熙在艾宣張涇寶覺之右
李甲字景元自號華亭逸人作逸筆翎毛有意外趣但
木柯未佳耳坡題其喜鵲圖云聞說神仙郭恕先醉
中狂筆勢瀾飜百年牢落何人繼只有華亭李景元
周純字忘機成都華陽人後久留荆楚故亦自稱楚人
山水師思訓衣冠師凱之佛像師伯時又能作花鳥
松竹牛馬之屬變態多端一一清絶畫家於人物必
九朽一罷謂先以土筆撲取形似數次修改故曰九
朽繼以淡墨一描而成故曰一罷罷者畢事也獨㤀
機不假乎此落筆便成而氣韻生動每謂人曰書畫
同一關捩善書者豈先朽而後書耶此蓋卓識也
高燾字公廣沔州人自號三樂居士作小景自成一家
清遠淨深一洗工氣眠鴨浮鴈衰柳枯枿最為珍絶
劉明復為直龍圖閣師李成特細秀作松枝而無向背
荆楚秀甚
蔣長源字永仲官至大夫作着色山水山頂似荆浩松
身似李成葉取真松為之如靈鼠尾大有生意石不
甚工作凌霄花纏松亦佳
鄢陵王主簿亡其名長於花鳥東坡題其折枝云論畫
以形似見與兒童隣為詩必此詩定知非詩人詩畫
本一律天工與清新邊鸞雀寫生趙昌花𫝊神如何
此兩幅䟱淡含精勻誰言一點墨解寄無邊春
李世南字唐臣安肅人明經及第終大理寺丞長於山
水東坡嘗題其秋景平遠云人間斤斧日創夷果見
龍蛇百尺姿不是溪山曾獨往何人解作挂猿枝野
水参差落漲㾗䟱林欹倒出霜根浩歌一棹歸何處
家在江南黃葉村
趙宗閔嘗於銅官僧舍畫墨竹一枝筆勢妙天下山谷
題之官至尚書郎
薛判官不得其名浮休題其所作秋溪煙竹云深墨畫
竹竹明白淡墨畫竹竹帶煙高堂忽爾開數幅半隠
半見如自然
倪濤字巨濟宣和間為都司墨戲草蟲&KR1340;蜴蠅蟾之類
甚佳
文勛字安國元祐末作太府寺丞善山水
劉延世新喻人公是先生敞之猶子少有盛名嘗作墨
竹題詩云酷愛此君心常將墨點真毫端雖在手難
寫淡精神又云靜室焚香盤膝坐長廊看畫散衣行
趣尚之高有如此者
王冲隱名持字正叔長安人翎毛學崔白顔魯公鹿脯
帖後有題䟦妙於筆法蓋其人也
趙光輔耀州人太宗朝為圖畫院學生性喜幽曠無仕
進意潜自逃去鄕人猶呼為趙評事長於佛像人物
及蕃馬筆鋒勁利名刀頭燕尾評者曰善畫馬者必
求其精神筋力精神完則意出筋力劲則勢在必以
眼鼻蹄踠為本神哉光輔之為也雖鬃尾一毛不可
得而議故列神品
高益本契丹涿州人太祖時遁來中國初於都市賣藥
有來贖者輙畫鬼神犬馬藉藥與之得者驚異有孫
四皓者客禮遇之甚厚益畫鬼神搜山圖以酧其意
歲初復畫鍾馗為獻孫遽張於賓舘或曰鬼神用力
此傷和重益乃睨目奮筆畫一異狀者舉石猊狻以
擊厲鬼後張舊所觀者驚其勁捷握手滴汗嘗於四
皓樓上畫卷雲芭蕉京師之人摩肩爭玩當時天下
樓閣亭廡為之者自益始也評者曰益之為畫色輕
而墨重變通應手不拘一態
武宗元字總之河南白波人官至虞部員外郎景德末
章聖營玉清昭應宫募天下畫流逾三千數中程者
不减一百人分為二部宗元為左部之長丁朱厓為
宫使語僚佐曰適見靡旗亂轍者悉為宗元所逐矣
上亦優勞之宗元亦不常奮筆雖貴人名臣日走於
門求之甚勤未肯輕諾京師富商高生有畫癖常拜
刺於庭下迨十餘年欲得水月觀音一軸宗元許之
又三年方成擕詣高生已殂矣焚畫垂泣而去所長
道釋造吳生閫奥行筆如流水神彩活動如寫草書
竒作也
王齊翰建康人事江南李後主為待詔畫道釋人物多
思致好作山林丘壑隠巖幽卜無一點朝市風埃氣
王士元汝南宛丘人王仁夀之子人物師周昉山水師
關仝屋木師忠恕凢所下筆無一筆無來處故皆精
微但多作樓臺橋徑如家中景乏深山大谷煙霞之
氣耳亦能畫天廐馬雖駑駘羸劣亦能為之官止郡
推官
周文矩建康句容人美風度能畫冕服車器人物子女
李端開封人偏工梨花鳩子
劉益京師人字益之以字行工花鳥尤長小景作蓮塘
背風荷葉百餘獨一紅蓮花半開其中創意可喜
富燮京師人宣和間與劉益同供御畫布景運思過於
益
夏奕畫鸂鶒作對而皆雄蓋求脱俗也
田逸民濟南人長於墨竹多作欹風冒雨帶雪含烟之
狀
李誕河間人多畫叢竹笋籜鞭節色色畢具宣和體也
劉國用漢州人工畫羅漢
陳自然工畫佛像秋水寒禽圖亦可觀
于氏不記名河東人寓閬州工佛道鬼神
雷宗道商州人
能仁甫以字行本畫院出身官至縣令
吉祥平陽人
右三人並工佛像山水祥寫佛像星辰多置山水中
人更罕及
費宗道蔡州人來京師畫太乙宫主火神頃刻而成衆
工疾之告監牧中使曰畫太速成殊不加意中使遂
令墁毁一夕憤怒而卒
成宗道長安人工人物兼善刻石臨摹吳筆上石其迹
細如絲髮而不失精神體段宛如吳作或云因能勒
石而轉為畫也
馬司寇汝州人
楊傑閬州人
張通鄜延人
右三人長於仙佛鬼神傑每下筆必先畫手足四肢
然後用三兩筆成就全體
鄭希古河東人長於平畫每出新意輙過人
李雄北海人太宗時祗候於圖畫院上一日出紈扇令
畫雄曰臣之技不精於此所學者不過鬼神雖三五
十尺亦能為之評者曰畫鬼神者多形狀怪異為能
於吾何取必求諸筋力焉以考其精神䆒其威怒三
者能備獨雄而已
郭忠恕字恕先雒陽人有藝文善篆籕隸書尤能丹青
為屋木樓觀一時之絶上折下算一斜百隨咸取塼
木諸匠本法略不相背其氣勢高爽戶牖深秘盡合
唐格尤有所觀凢欲畫多與王士元對手而忠恕於
人物不深留意往往自為屋木假士元寫人物於中
以成全美評者曰畫之有屋木猶書之有篆籕蓋一
定之體必在端謹詳備然後為最忠恕俱為當時第
一豈其二者之法相近而然耶可列神品太宗時為
國子監主簿以忤旨流嶺南至齊之臨邑道中尸解
仙去
蔡潤建康人善畫舟船及江河水勢隨李煜赴宋籍為
八作司赤白匠太宗嘗覽潤舟車圖賞之遽詔入圖
畫院為待詔勅畫楚襄王游江圖尤為精備
劉文通京師人善畫樓臺屋木真宗時入圖畫院為藝
學大中祥符初上將營玉清昭應宫勅文通先立小
圖樣然後成葺丁朱厓命移寫道士吕拙鬱羅蕭臺
仍加飛閣於上以待風雨畫畢下匠氏為凖謂之七
賢閣者是也天下目為壯觀
趙樓臺不得其名相州人畫屋宇深邃背隂向陽不失
繩墨
郭待詔趙州人每以界畫自矜云置方卓上令衆工縱
横畫之往往不知向背尺度真所謂良工心獨苦也
任安開封人入畫院工界畫每與山水賀真合手作圖
軸一日安先作横披當中界樓閣分布亭榭滿中以
困真真止作坡岸於下上則層巒疊嶂出於屋杪由
是不能困
陶縝金陵人花果精緻可玩
薛志字子尚長於水墨雜畫然翎毛不逮花果志不善
設色嘗學於劉益益不肯盡授以非志所長也明達
皇后閣初成左廊有益所畫百猿後志於右畫百鶴
以對之舉動各無相犯頗稱上旨
馬賁河中人作百鴈百鹿百馬百猿百牛百羊圖雖極
繁夥而位置不亂
周曾與馬賁同時差高於賁又長山水
段吉先善小景
李達京師人好作沙汀遠岸含蓄不盡之意一時妙手
也
劉浩居華隂愛作雪驢水磨故事人物布叙景致意象
幽遠筆法輕清
楊威絳州人工畫村田樂
趙邈卓亾其名以其性不靈慧故人以邈卓目之輕財
好施猶嗜歌酒與人交有始卒善畫虎多氣韻具形
似夫氣韻全而失形似雖活而非形似備而無氣韻
雖似而死二者俱得惟邈卓焉
裴文睍開封人仁宗朝翰林待詔畫水牛為當時第一
隋唐而下畫牛者止三人戴嵩厲歸真與裴文睍是
也其餘非陋可鄙
楊輝江南人
袁義河南登封人右二人俱善畫魚不務末節但奮其
噞喁形勢尤多涵泳之態至如衆工以鱗甲數目為
拘者輝㠖則遺之矣亦工水草萍蘩之畫真若秋景
甚可愛
龍章字公絢京兆人性淳静好古居亦冠帶善畫虎兔
亦工佛道及冕服等尤長於粧染玉清昭應宫繪玉
皇像猶未裝飾畫師爭先創意至於團科斜枝莫不
詳畫主者劉承珪曰天帝法服豈如是耶置賞募工
章應之曰今長樂鄊古太華觀有唐人楊惠塑玉皇
像被九色螭羅帔此可為法由是得裝其像常於京
師見藥肆中鏁活虎章熟視之命茟成於一揮識者
驚賞平生所畫止有六虎
馮清閿鄊人真宗時入畫院所居城南相近逆旅多槖
駝清常遇之雖身務所廹必引視不已求其形情然
後命筆亦能畫火
荀信江南人真廟時待詔工畫龍水天禧中會靈觀凝
祥池御座殿扆上寫吐霧龍觀其蟠伏蹲據波濤湧
噴使人驚駭
吳懷江南人善畫龍水其最佳處據孤島憑老木伏平
碐拏怒浪呼雲自蔽有天矯欲飛之勢
董羽字仲翔毗陵人善龍魚尤長於海水仕南唐為待
詔後歸宋為圖畫藝學曾畫海水於清凉寺戲水龍
於開寳寺弄珠龍於經藏院皆為精筆
王道真畫魚得楊輝之奥亦能畫車盤嘗為惠子五車
書圖及挽糧濟水圖皆為精備
李用及開封人能畫鬼神其體格雄贍筋力魁壯既無
所羈束又不專詭怪凢為鬼神者多以面擬金剛身
擬善神用及則不然獨宗吳生之筆曾同畫相國寺
壁兼畫馬得韓幹筆法
張翼一名鈐豳國人善蕃馬及人物師趙光輔得其筆
法但為蕃族面目多類漢人於體為失
辛成隸籍軍中工畫虎
馮進成江南人工畫犬兔思慮精巧尤善染澤
李遵易以畫魚名
侯宗古
郗七右二人俱畫院人能寫龍
郝章汾州人長於人馬
路臯并州人每醉畫槖駝不過數筆捽擉而成頗全生
意河東有三絶之稱謂路臯槖駝郝章人馬張遠山
水也
龔吉長於畫兔
吳九州燕人善畫鹿窮盡番鹿之態牛馬鹿飬茸退角
老嫩之别無不曲盡
周照畫院人專畫狗
老侯瀘州人善畫猿鹿兼長花果
陳臯漢州人長於蕃馬頗盡其態
侯翌字子冲安定人學吳生釋道墨路謹細筆力剛健
富於氣𦦨
孫知微字太古眉陽彭山人世本田家天機隸悟丹青
非學而能清淨寡欲飄飄然真神仙中人凢畫釋老
事蹟則不茹葷食在於山墅經時方成寓居青城白
矦埧愛其水竹深茂以助其興
孟顯字坦之華池人骨氣清楚語論通博畫佛像人物
車馬筆無少滯運動飄逸觀者不能窮其來去之迹
評者云孟顯能作猛風之勢瘦影圓面識者猶以為
疵
張昉字升卿汝南人畫佛道人物得吳生法然用意敏
速變態皆善
王端字子正瓘之子喜讀書山水師關仝好為罅石濺
水怪樹老根有出人意思亦善墨竹取唐希雅生竹
情狀而為之故於向背不失尤長寫真
勾龍爽蜀人神宗時為圖畫院祗候善作中古人物其
狀質野者有返樸之思
陳用志潁川人為畫院祗候工道釋人馬亦善山水文
潞公宅有用志出雲山水壁高丈餘宛有不崇朝雨
天下之意
厲昭慶建業人工佛像尤長觀音每欲揮毫必求虚静
之室無塵埃處覆其四面止留尺餘始肯命意其專
謹如此人有問者以陸探微去梯之事答之故其筆
精色澤久而如新授圖畫祗候
王兼濟洛陽人簡傲嗜酒不修人事學吳生為畫得其
餘趣
楊裴京師人
高文進蜀人從遇之子工佛道師傚曺吳筆力快健施
色鮮潤與長子懷節同為太宗朝翰林待詔次子懷
寳為畫院祗候懷節有父風兼長屋木懷寳專工花
鳥草蟲蔬果高氏自道興以來四世皆以畫進延賞
於世誠可嘉矣
孫懷說安定靈臺人
王道真字幹叔新繁人
已上五人俱宗吳生作佛像懷節兼長屋木
趙元長字慮善蜀人工釋道人物兼工翎毛太祖令畫
馴雉於御座會五坊人按鷹有離韝欲舉者上命縱
之徑入殿宇摶畫雉上驚賞久之曾仕偽蜀以通天
文為靈臺官凢星宿象緯皆命畫之
趙元亨字彦德開封人一名懷寶狀京城車馬市肆盡
人物之情
南簡平凉人性簡傲閉門獨居以畫自樂嘗畫少微星
一軸甚有氣韻
牟谷字子冲美風表深曉相術故於丹青中尤工寫貌
太宗龍潜時谷往事之曁登位得圖畫院祗候及太
宗晏駕章聖卽位谷乞寫太宗聖容云雖聞已勅沙
門元靄為之元靄之技能側面臣竊以南向恭己聖
人所以尊也臣工正面者上許之工畢加賜
尹質字化元成都人工寫貌善佛像尤精於真人
陳士元京師人初名允喜丹青之學尤好王士元筆竊
相如慕藺之意遂改其名
王拙字守拙河東人善為佛道於大像尤備雖放縱矜
逸往往失於卑懦
王居正拙之子畫士女盡閒冶之態嘗於苑囿寺觀衆
游之處必據高隙以觀士女態格凢欲命筆則澄祕
思慮故於形似為得
葉進成江南人性通敏善畫時體人物士女稱為江左
敏手作醉道士圖觀其趨嚮清野陶然相樂尤有佳
處
燕文貴吳興人隸軍中多畫山水人物貨於天門之道
待詔高益見而驚異遂聞於太宗且曰臣奉詔寫相
國寺壁其間樹石非文貴不能成上亦賞其精筆遂
詔入畫院嘗畫七夕夜市圖狀其浩穰之形至為精
備又畫舶船渡海像一本大不盈尺舟如葉人如麥
而檣帆橰櫓指呼踴躍盡得情狀至於風波浩蕩島
嶼相望蛟蜃雜出咫尺千里何其妙也
葉仁遇江南人好畫世俗人物唐紫微家有仁遇維揚
春市圖狀其土俗繁浩貨殖相委往來緩疾之態深
可嘉賞至於春色駘蕩花光互照不遠數幅深得淮
楚之勝
郝澄字長源句容人長於佛道鬼神
毛文昌字則之蜀中人好畫郊野村堡人物能與真逼
又為村童入學圖其行步動止拜立誦寫備其風槩
李士雲金陵人𫝊荆公神贈詩曰衰容一見便疑真李
氏揮毫妙入神欲去鍾山終不忍謝渠分我死前身
又善山水荆公贈古風有李子好山水而常寓城郭
毫端出窈窕心手初不著之句
程懷立南郡人曾為東坡𫝊神坡記有懷立舉止如諸
生蕭然有意於筆墨之外之語
朱漸京師人宣和間寫六殿御容俗云未滿三十歲不
可令朱待詔寫真恐其奪盡神也
朱宗翼畫院人也常與任安合手畫慕容夫人宅堂影
壁神州圖樓觀屋木任安主之山水人物宗翼主之
徐確善寫照
劉宗道開封人作照盆孩兒以手指水影影亦相指形
影自分每作一扇必畫數百本然後出貨即日流布
實恐他人模寫之先也
杜孩兒開封人在宣政間其筆盛行而不遭遇流落輦
下畫院衆工必轉求之以應宫禁之須
徐熙金陵人世為江南顯族熙所尚高雅寓興閒放畫
花木禽魚蝉蝶蔬果妙奪造化今之畫花者往往以
筆暈淡而成獨熙落墨以寫其枝葉蕊萼然後傅色
故骨氣風神為古今絶筆所畫多在澄心堂紙上至
於畫絹絹文稍麄米元章謂徐熙絹如布是也議者
謂黃筌之畫神而不妙趙昌之畫妙而不神兼二者
一洗而空之其惟熙歟熙嘗作風牡丹圖葉幾千餘
片花只三朵一在正面一在右一在衆枝亂葉之
背石竅圓潤上有一猫兒
徐崇嗣熙之孫花鳥綽有祖風又出新意不用描寫止
以丹粉點染而成號沒骨圖以其無筆墨骨氣而名
之尤喜為連樹及墜地棗草蟲蠶蠒之類
徐崇矩熙之孫崇嗣崇勲其季孟焉花鳥不墜家學作
士女益工崇勲與崇嗣同藝
唐希雅嘉興人妙於畫竹作翎毛亦工學江南李後主
金錯刀書有一筆三過之法雖若甚瘦而風神有餘
變而為畫故顫掣三過處書法存焉喜作荆檟荒野
之趣氣韻蕭䟱非畫家繩墨所拘
唐宿
唐忠祚二人皆希雅之孫花竹翎毛得世𫝊之妙墨竹
棘鍼雖易元吉不能及之
趙昌字昌之劍南人善畫花果兼工草蟲所作不求形
似直以花𫝊神而已初師滕昌祐後過其藝時州伯
郡牧爭求筆迹昌不肯輕與故得者以為珍玩大中
祥符中丁朱崖聞之以白金五百金為贈昌往謝之
朱崖延以東閣命畫生菜數窠及爛瓜生果等命筆
遽成及遷蜀尤有聲譽晩年多出金購其舊畫其自
秘也如此門生王友亦知名
陶裔京兆鄠人幼警悟多巧思隸後苑造作所為匠者
組織珠翠為副珈步搖花奩瓔珞之屬其功甚微太
宗嘉賞之且曰以此意移於丹青安知無後世名裔
感上言潜志營學遂得祗候於圖畫院精於寫生日
有增至召入畫御扆屏裔極其精神兩歲方畢又畫
大殿十二幅屏多作祝夀之意遷待詔裔之筆法與
黃筌相近故時人語曰西蜀黃筌東京陶裔
梅行思江南人工畫鬭鷄至於爪起項引廽環相擊宛
有角勝之勢
解處中江南人為南唐後主翰林司藝俗呼為解將軍
善畫雪竹有冒寒之意其間多作禽鳥或羣聚或孤
立如畏凛冽足有所觀
王曉泗州人善畫鳴禽藂棘鷹鷂師郭乾暉而精神骨
力尤勝於郭畫人物亦古拙
母咸之江南人善畫鷄毛色明潤瞻視清爽大有生意
馮待制有咸之紫朝鷄一幅甚佳
傅文用開封人俗以三翁目之每見禽鳥飛立必凝神
詳視都忘他好遂精於畫其為鶉鵲能分四時毛羽
議者謂傅三翁翎毛渾得生意較其真者如鑑中見
之
夏侯延祐字景休蜀人師黃筌花竹翎毛官藝學
劉文惠亦善花竹翎毛京師重之至有㩦金玉換而不
得者
王友字仲益蜀人師趙昌畫花不由筆墨專尚設色得
芳豔之意
閻士安宛丘人家世業醫喜作墨戱荆檟枳棘荒崖斷
岸蟹燕蒲藻皆極精妙尤長於竹干怪萬狀有帶風
烟雨雪之勢者尤盡其景
劉夢松江南人善以水墨作花鳥於淺深之間互相映
發雖采繪無以加也尤善墨竹
尹白汴人專工墨花東坡嘗賦之云花心起墨暈春色
散毫端
劉常金陵人善畫花竹氣格清秀名重江左家置園圃
植花竹日游息其間得意輙索紙落筆遂與造物者
為友染色不以丹鉛襯傅調勻深淺一染而就米海
岳謂常之學不减趙昌
張涇姑蘇人米元章稱其蘆鴈不俗
陳常江南人以飛白筆作樹石有清逸意折枝花亦以
逸筆一抺為枝以色亂點花欲奪造化妙手也
張希顔漢州人初名適大觀初累進所畫花得旨特補
將仕郎畫學諭希顔始師昌後到京師稍變院體
任源漢州人師張希顔
費道寧懷安人畫花多作交枝比趙昌有筆格
楊寵成都人畫花可亞費道寕
楊祁彭州崇寧人善畫竹翎毛有百禽帳又畫籠鷄如
生昭覺寺超然堂舊有倦翼知還等壁
李猷河内人長於鷹鶻世所作多摶搦狐兔鳬鷖之屬
流血淋漓頗乖好生之意猷盡反之常見其畫二鷹
坐於枯株之上貌甚閒暇略無猛鷙慘烈之狀而不
失英姿勁氣可尚也
韓若拙洛人善作翎毛每作一禽自觜至尾足皆有名
而毛羽有數又能𫝊神
孟應之精於翎毛嘗畫扇作秋老海棠子著枝已乾而
不枯猶帶生意坐一白頭翁生動
宣亨開封人久在畫院承平時入蜀終晉州兵官精花
鳥初離院時徽宗留之亨牢辭而去旣出當途命畫
者甚衆頗厭苦之每云上嘗戒我勿出必為措大所
殃今果然也
老麻閩中人熙寕間以花鳥稱
胡竒長安人長於蘆雁
鮑洵西京人
鮑洋洵之弟俱工花鳥尤長布景
盧章汴人久在畫院多畫禁中物像如白杏花綠萼梅
白鸚鵡皆其本也
朱義江南人畫牛得斜陽荒草村落荒閒之趣雖望戴
嵩不及而亦後來名家
未瑩義族也畫牛馬得名尤工人物
甄慧睢陽人畫佛像脱落世間形相具天人之威儀亦
工牛馬
王凝為畫院待詔花竹翎毛下筆有生意又工鸚鵡獅
猫等
祁序江南人工花竹禽鳥又工畫牛人或謂有戴嵩遺
風至於畫猫近罕其儔
李植字化光京兆人觀察使士衡之孫自幼好道不樂
婚宦工山水劉貢父常贊之
丘慶餘蜀人文播之子善畫花禽兼長草蟲風韻高雅
為世所推初師滕昌祐晚遂過之
易元吉字慶之長沙人初工花鳥及見趙昌畫乃曰世
不乏人遂遊荆湖搜竒訪古幾與猿狖鹿豕同游故
口𫝊心擊之妙一寫於毫端又於長沙舍後開圃鑿
池以亂石叢篁梅菊葭葦馴飬水禽山獸以伺其動
静資於畫思故寫動植無出其右尤喜畫獐猿評者
謂徐熙以後一人而已畫上多自書長沙助教易元
吉畫
崔白字子西濠梁人善畫花鳥道釋人物山林飛走之
類尤長於寫生極工於鵝宋畫院較藝者必以黃筌
父子筆法為程式自白及吳元瑜出其格遂變仁宗
朝畫垂拱殿宸扆稱旨補龍圖畫院藝學弟慤字子
中亦工花鳥尤喜作兔自成一家官至左班殿直
艾宣金陵人
丁貺濠梁人
葛守昌開封人畫院祗候
右三人並工花鳥宣尤喜畫鴿守昌兼善草蟲蔬菜
劉承年字公錫彭城人喜讀書曉兵法寫釋道人物得
貫休之竒逸而用筆非畫家纖毫細管遇得意處
雖堊帚可用此畫史所不能及官至崇信軍節度使
吳元瑜字公安開封人花鳥人物山林師崔白描法纖
細傅染鮮潤大變唐五代宋國初之法自成一家官
至合州團練使
孫可元好畫吳越間山水筆力雖不至豪放而氣韻高
古
屈鼎開封人仁宗朝畫院祗候山水學燕文貴
陸瑾江南人江山風物落筆瀟灑布置宗王維而嫵媚
過之
燕肅字穆之陽翟人文學治行縉紳推之官至禮部尚
書贈太師山水寒林蹈王維之蹤倣李成之範獨不
為設色
宋道字公達洛陽人擢第為郎山水閒淡簡遠取重於
時
宋廸宋復古道之弟以進士擢第為郎山水師李成又
喜畫松或高或偃或孤或䨇以至於千萬株森森然
殊可駭也𫝊有晩烟歸舍圖高季廸題云鳥亂夕陽
暗草多秋徑微其猶子房亦得家法
王糓字正叔郾城人多取昔人詩句寫為圖繪鋪張布
置率皆瀟灑官至大理寺
范坦字伯履洛陽人山水師關仝李成兼工花鳥下筆
老健官承議郎
黃齊字思賢建陽人官兵部侍郎作風烟欲雨圖非隂
非霽如梅天霧曉霏微晻靄之狀殊有深思
李公年山水雲烟運筆立意甚有餘思嘗為浙江提刑
李時雍字致堯號適齋成都人崇寧間為書學諭作墨
竹與文湖州並馳官至殿中丞
郝處江南人
顧洪祝
童仁益字友賢蜀人
龍淵京兆機陽人
鍾文秀開封人為翰林待詔
李元濟太原人
王易鄜州人
陳坦晉陽人
田景慶陽人
右九人俱工道釋人物處及淵兼𫝊寫淵尤善畫虎
文秀兼學關仝山水坦畫田家稱獨步仁益類孫知
微元濟學吳筆易學隣元濟
張宗古
丘訥河南雒陽人
郝銳
梁忠信開封人仁宗朝畫院祗候
董斌潁川長杜人
侯封邠人為畫院學生
符道隠長安人
右七人俱畫山水忠信體近高克明而筆墨差嫩又寺
宇過盛棧道兼繁贇豪鋒老硬但氣類近俗封師許
道寧不能踐其老格然筆墨調潤自成一體亦郭熙之
亞道隠學無師法多從己見當其合作亦有可觀
李時敏字致道成都人宣和内府有詩意圖官至朝請
郎
梁師閔(一作士閔)字循德開封人能詩好畫花竹翎毛官至
忠州刺史
武臣郭元方字子正開封人善畫草蟲信手寓興俱有
生態官至内殿承制
武臣李延之畫蟲魚草木禽獸寫生尤工官至左班殿
直
紀真學范寬
韓拙字純全南陽人善畫山水窠石有山水純全集序
云夫山水之術其格清淡其理幽奥至於千變萬化
像四時景物風雲氣候悉資筆墨非博學廣識焉得
精通妙用歟彼孳孳汲汲與利名相關實與吾道殊
塗爾彼安足與言之因為十論以資後學
李茂畫人物清麗可愛
宋澥長安人湜之弟司封道之從祖高潔不仕善畫山
水林石
隠士趙雲子畫諸仙竒絶
袁仁厚師李文才
劉贊蜀人
李符襄陽人
李懷衮蜀人
李吉開封人畫院藝學
李祐河内人
右五人畫花鳥贊兼龍水符與懷衮吉俱學黃氏
侯文慶開封人為翰林待詔工草蟲及蔬菜體尚精謹
殊乏生氣
董祥開封人為翰林待詔畫琉璃瓶中雜花人多愛之
卑顯真宗朝翰林待詔畫馬有韓幹之風
張戡瓦橋人畫蕃馬居近燕山得胡人形骨之妙盡肖
戎衣鞍勒之精
丘士元
胡九齡絳人
二人工畫水牛士元於形似外特有意趣九齡弱子
裴文睍而意瀟灑愛作臨水倒影牛
包貴宣城人善畫虎子鼎貴亦能
任從一開封人仁宗朝翰林待詔工畫龍水海魚
戚文秀工畫水筆力調暢畫清濟灌河圖一筆長五丈
自邊際起通貫於波浪之間與衆豪不失次序超騰
回摺畫鑒載常州佛寺後壁有徐友畫水亦名清濟
灌河中有一筆尋其端末長十數丈筆法旣老波浪
起伏相對活動愈看愈竒
路衙推善畫魚體致純古
劉仲懷山陰人師文湖州墨竹
蒲永昇成都人嗜酒放浪善畫水東坡嘗得其畫每觀
之陰風襲人毛髮為立
宋莊字臨仲漢傑之孫其山水氣韻得家法但筆未老耳
賈公傑字千里文元公昌朝諸孫學馬賁而標格過之又
作佛像極精細衣縷皆描金而不俗官至半刺而終
郭道卿字仲常游卿字季熊熙之諸孫皆為郡守頗有
家學善畫馬其筆法真季孟也
高大亨字通叟長於山水
錢端回戚里人善寫平遠景
李景孟字仲淳善畫馬其於圖軸鑑别精確
邵少微字叔才澤民之子放曠不羈不樂從宦初為馬
曺不一月棄官去則取補官勅牒盡畫飛潜走伏之
物已乃抵於地遂致終身焉筆墨草具而有餘意
李元崇字季姚文正公裔官止縣令山水師范寬清潤
可喜尤工雪景士友求之略無恡色
李蕃字元翰成都人才元之曾孫李氏世以書名蕃得
其家學轉而為畫善道釋人物但不善布色以俗工
代之反晦所長
高克明絳州人端愿謙退尤喜幽默多行郊野間覽山
林之趣箕坐終日歸則燕坐静室故景造筆下亦喜
道釋人物花鳥樓臺評者謂其山水雖工不免有畫
人之習無深厚高古之氣仁宗朝為待詔守少府監
主簿
商訓善鼓琵琶學關仝山水頗為切近觀其筆勢勾斫
山石少皴殆不及仝
許道寧河間人學李成畫所長者三一林木二平遠三
野水皆造其妙而又命意狂逸自成一家頗有氣燄
所謂得李成之氣者也
黃懷玉華原人有足疾時人目為跛子學范中正山水
頗得其格有秘山圖意思孤特得其巖嵪之骨樹木
皴剥人物清灑有范生之風
翟院深營丘人師李成山水為本郡鼓師郡燕作樂頓
失鼓節太守詰之翟對曰性本好畫操撾之次忽見
浮雲在空宛若竒峰可為畫範故失其節翊日命院
深為畫果有竦突之勢甚異之其臨摹李成彷彿亂
真時人議得李成之畫者三人許道寕得成之氣李
宗成得成之形院深得成之風
劉永開封人師關仝為山水意思筆墨頗得其法
趙幹江寧人李煜時為畫院學士有江行圖深得浩渺
之意
李隱五原人畫山其勢超峻截空而立復有平遠之趣
至於飛泉曲水周流左右皆不逾尺止以焦墨皴淡
全無勾斫其巧妙如此
龐崇穆字季和北平人大中祥符初營玉清昭應宫召
入畫山水列壁而林巒草竹溪谷磴道莫不精備又
於空穴中作游雲直上之狀為風所駕卷舒聚散其
勢不拘詔入圖畫院崇穆不就而去
曹仁希字企之毗陵人善畫水無與敵者凢為驚濤怒
浪萬流曲折以至輕波細溜於一筆自分淺深之勢
以為佳爾
燕文季神宗時人畫山水作花村曉月平江晩雨竹林
暮靄松溪殘雪四時景畫院謂之燕家景
陳用之居小窑村善山水宋復古見其畫曰此畫信工
但少天趣耳先當求一敗牆張絹素倚之牆上朝夕
觀之旣久隔素見敗墻之上高平曲折皆成山水之
勢心存目想高者為山下者為水坎者為谷缺者為
澗顯者為近晦者為遠神領意造恍然見其有人禽
草木飛動往來之象則隨意命筆自然景皆天就不
類人為是為活筆用之感悟格遂進
王可訓京西人熙封待詔也工山水自成一家曾作瀟
湘夜雨圖實難命意宋復古八景皆是晩景其間烟
寺晩鐘瀟湘夜雨頗費形容鐘聲固不可為而瀟湘
夜矣又復雨作有何所見蓋復古先畫而後命意不
過略具掩靄慘淡之狀耳後之庸工學此題以火炬
照纜孤燈映船其鄙淺可惡可訓之作悉無此病
李明善山水用墨不俗
池州匠作秋蒲九華筆粗而有生意師董源
蔡規建昌人
兼至誠大觀初補將仕郎
馮曠河内人
何淵
劉仲先成都人
右五人俱工山水
李宗成鄜畤人工畫山水寒林學李成破墨潤媚取象
幽竒林麓江臯尤為盡善
賀真延安人專山水宣和初建寳真宫一時名手畢呈
其枝有忌真者推為講堂照壁實難下手真亦不辭
日醉酒於門衆工皆畢中使仡真真以幕圍壁揮却
其徒不數日成作雪林高八尺觀者嗟賞衆工歛袵
寗濤華隂人師范寬多作關右風景但樓觀人物纖悉
畢呈失於太顯正如高克明人謂馬行家山水也
寗久中濤子也又兼畫人物筆意不减其父但多平遠
道路之景不起峰頂耳
高洵開封人山水師高克明
劉翼耀州人學范寬
宋處邢州人州署有郭熙蒲溪春溜圖乃宋所模
李遠青州人學李成氣象深遠馳名崇觀間
郝士安太原榆次人張遠弟子事師甚敬常執杖侍立
左右
張舉懷州人不羈好酒日與羣小游市肆作鼓板社工
山水尤長濺瀑
趙林字子安懷州人山水步驟李成
郭鐡子榆次人學李成善鍜鐡作方響故號為鐡子
老成洺州人工雜畫尤長山水性沉默筆法謹細如其
為人
李希成華州人慕李成遂命召入畫院
田和陜人學李成意韻深遠筆墨精簡
蒙亨華州人學寗濤山水
戰德淳本畫院人因試蝴蝶夢中家萬里畫蘇武牧羊
假寐以見萬里意遂魁能着色山水人物甚小青衫
白袴烏巾黃履不遺毫髮又作紅花綠柳清江碧岫
一扇之間動有十里光景真可愛也
和成忠京西人宣和時待詔學李成筆墨温潤病在烟
雲太多耳
劉堅瀟湘人多作小圖無豪放之氣
郝孝隆太原人師李成
李覺京師人字民先自號方平九友能書能琴能占長
於山水每被酒則綳素於壁以墨潑之隱而成象曲
盡自然之態
黃斌老潼川安泰人文湖州妻姪登科任戍倅
黃彛字子舟斌老之弟
劉明仲
黃與廸
楊吉老字克一張文潜之甥
右五人俱善竹
成子
張遠字行之太原榆次人隱士
張明遠之侄
王元通滄州人
劉銓字真孺成都人
季皓字雲叟唐臣孫也避亂入蜀
任粹才仲之侄
雍巘字幼山興元人
蔡棨字天啓丹陽人進士入仕
右九人俱畫山水元通師李成為人豪逸每畫竟大
呼竒竒數聲乃得意筆也其有兼技者銓佛像巘墨
竹棨人物
閭丘秀才江南人長於畫水
喬仲常人物師李伯時
孔去非汝州人寧極先生之後長於小筆清雅可玩尤
工草蟲竹雀
劉松老字榮祖巨濟之子書學米元章畫師蘇東坡
王逸民永康導江人初為僧名紹祖詩畫效周忘機而
氣韻懸絶學山谷草書亦佳
馮久照字明遠汾州人後寓蜀畫山初頗繁冗後因郭
熙之孫游卿來為太守盡以家學𫝊之格遂一變
劉履中字坦然汴人也畫故事人物未脱工氣
張嗣昌字起之與可外孫筆法旣有所授每作竹乘醉
大呼然後落筆
歐陽黌開封人工𫝊寫
葉漢卿
李漢舉
薛彦晦
王佐才
雷殿直
楊道學
田逸民濟南人入宣和畫院祗候
右七人工畫竹
臺亨夏縣人元豐中修景靈宮調天下畫工亨名第一
待詔翰林固辭歸養
妙頥真南陽人畫墨鬼暈淡有功山谷嘗䟦之
黃宗道宣和畫院待詔工蕃馬人物師胡環東丹王世
論胡畫馬得肉東丹得骨宗道二法俱備畫上寫京
師黃宗道
何澄長沙人
賈行恭北地人
郭信開封人畫院賜緋待詔
吕漸洛陽人
周與權長沙人
田松舞水人
王登仕
右七人俱善佛道鬼神澄師武洞清行恭尤長於巨
人大馬信兼山水得李成惜墨法氣象清曠其皴
搶又類賀真漸亦善山水窠石深得位置登仕佛道
别具一體衣帶飄薄
王藻工牛馬
趙宣用飛白筆作人物宣和元年試中畫人
洪子範東京人工人物山水
戴琬京師人宣政間在翰林恩寵特異工翎毛花竹嘗
入閣供奉後因求者甚衆徽宗聞之封其臂不令私
畫故𫝊世者鮮
楊安道九江人學范寬山水用焦墨太重耳
何霸工船水
支選仁宗朝畫院祗候工畫太平車又畫酒肆邊絞縛
樓子有分疎界畫之功兼工雜畫
趙裔
鄧隱梓州人
二人工道釋人物花鳥隱兼山水
張敦禮汴梁人哲宗婿也人物樹石兼倣顧陸筆法緊
細神采如生贈太師
程坦松竹頗佳人物甚俗米元章謂能汙茶坊酒肆者
此論真是
李石字知幾資州人少負才名旣登第入太學博士直
情徑行不附權貴出主石室就學者如雲蜀學之盛
古今罕儷其倅成都醉吟之餘時作小筆風調遠俗
蓋其人品旣高雖遊戲間而心畫形矣
靳東發字茂遠工人物集古今諫諍百事為圖號百諫
圖官至州倅其子詠字少張亦善山水
李頎字粹老嘗畫山并詩上東坡坡次其韻有平生自
是箇中人欲向漁舟便寫真詩句對君難出手雲泉
勸我早收身之句
陳直躬高郵人坡有題所畫詩云野雁見人時未起意
先改君從何處看得此無人態
朱象先字景初松陵人馳名元符間坡䟦其畫云能文
而不求舉善畫而不求售文以達吾心畫能適吾意
張無惑山人也善山水
何充姑蘇人能寫貎
眉山老書生不得其名作七才子入關圖山谷謂人物
各有意態以為趙子雲之苖裔
勾處士不記其名在宣和間鑒賞第一眷寵甚厚凢四
方所進必令品定命以官衡而不為止賜處士之號
令待詔畫院
雍秀才坡有詠所畫草蟲八物詩詩意每一物譏當時
用事者一人昇高不知回竟作粘壁枯以比介甫初
來花爭妍倏去鬼無跡以比章惇詩與畫俱刻石流
𫝊於世又作畫捕魚圖贊載集中
章友直善龜蛇以篆筆畫頗有生意又能以篆筆畫
棋盤筆筆相似
内臣童貫字道輔開封人道君時為供奉官順承得幸
詣三吳訪書畫竒巧貫父湜雅好藏畫一時名手如
易元吉郭熙崔白崔慤軰往往資給於家貫侍父獨
得其妙能作山林泉石然以刑餘而主兵柄喪君隕
國適足為翰墨之辱耳姑存之比於檮杌
内臣劉瑗字伯玉開封人家多竒畫尤能考覈真偽皆
極精當放筆作雲林泉石頗復瀟灑
内臣梁揆字仲叙開封人花竹人物山水一一能之
内臣羅存字仲通開封人作小筆山水雖身在京國而
浩然有江湖之思
内臣馮覲字遇卿開封人慕王晉卿筆作江山四時之
景頗極精妙
内侍賈祥字存中開封人作竹石草木鳥獸樓觀皆工
亦善人物
内侍樂士宣字德祥
内侍李正臣字端彦
内侍李仲宣字象賢
右三人俱工花竹禽鳥
魏觀察
任源字道源自號真常子
二人俱政宣宦寺魏善墨竹任作枯木怪石小景可
觀
内臣楊自言字詢直開封人喜經史畫山林泉石人物
荒遠蕭散氣韻高邁尤善寫照
越國夫人王氏端獻王婦為小詩有林下風致以淡墨
寫竹整整斜斜曲盡其態見者疑其影落縑素亦善
書
和國夫人王氏宗室仲輗之室能詩章兼長翎毛
崇德郡君李氏朝議大夫王之才妻李公擇之妹也能
臨松竹木石見本即為之曾臨文與可紆竹及着色
偃竹米元章莫能辨山谷亦有題姨母李夫人紆竹
偃竹及墨竹圖歌詩載集中
宗婦曹氏所畫花鳥等皆非優柔軟媚取說兒女者真
若得於遊覽見江湖山川間勝槩以集於毫端嘗作
臨平藕花圖人爭影寫参寥子贈以詩云臨平山下
藕花洲旁引官河一帶流雨棹風帆有無處筆端須
與細冥搜
文氏湖州第三女張昌嗣之母也居郫湖州始作黃樓
障欲寄東坡未行而湖州謝世遂為文氏奩具文氏
死復歸湖州孫因此二家成訟文氏嘗手臨此題於
屋壁暮年盡以手訣𫝊昌嗣
盧氏許州人能作墨竹梅聖俞嘗賦詩題之
章煎友直之女能如其父以篆筆畫棋盤筆筆相似
豔豔任才仲之妻有絶色善著色山水
桐廬方氏陳晦叔子婦作梅竹極清遠
道士吕拙京師人喜為樓臺又能廓落地勢映帶池塘
但於人物傷繁耳太宗方營玉清宫拙畫鬱羅蕭臺
樣上進上覽圖嘉歎下匠氏營臺於宫授拙待詔拙
辭願為本宫道士上賜紫衣
道士田白兖州人竹石學東坡
林靈素善畫竹湖州元妙觀有石刻一枝
何尊師不知何許人居衡岳往來蒼梧五嶺僅百餘年
人問其氏族年夀但云何何問其鄊里亦曰何何時
人因號曰何尊師喜戲弄筆墨工作花石尤以畫猫
專門為時所稱
牛戩字受禧河内人信筆寫寒鵲野雉鳩子佳甚
李八師卭州依政人工道門尊像
劉道士亡其名建康人工佛道鬼神落筆遒勁與巨然
同時畫亦同但劉畫道士在主位巨然則以僧在主
位以此為别耳尤善山水師董源
程若筠宣政間太乙宫道士古木老棘殊峭勁兼寫花
竹翎毛䟽渲頗工花則每樹只作數花亦頗清雅
蕭太虚畫墨竹墨梅松柏雜樹每畫湏用濃墨作枝梢
其上暈梅花有山林清幽氣像題名作隂文篆字於
石上如石刻然
甘風子關右人陽狂恃酒畫人物以細物作頭面動以
十數然後放筆如草書法以就全體頃刻而成妙合
自然多畫列仙之流題詩其後𫝊觀既畢往往毁裂
而去故𫝊世極少一日忽别數與遊者薰浴題頌擲
筆而逝
王顯道漢州人本餅師後學道專心畫龍格製雄壯
李德柔駕部員外郎宗固孫也宗固景祐中守漢州有
道士尹可元精練善畫以遺火得罪宗固緩其死會
赦免後可元以夀終二十年矣宗固子世昌之婦夢
可元入室而生德柔且名蜀孫幼而善畫長讀莊老
喜之遂為道士賜號妙應其寫真妙絶一時坡贈詩
云千年鼻祖守關門一念還為李耳孫香火舊緣何
日盡丹青餘習至今存
三朵花房州人不知姓名常戴三朵花故名之能作詩
又能自寫真
徐知常字子中建陽人能詩文尤通道儒典教畫神仙
事明其本末宣和中除蕊珠殿侍宸
眉山道士羅勝先自號雲和山長善山水有古意然
布置景物多越巂夜郎所見蓋其人善地理徧歴諸
山所以曲盡形勢又多作雨餘螮蝀可觀
李時擇遂寧人初為僧受業於成都金地院後游中原
多觀古壁見武洞清所畫羅漢豁然曉解得其筆法
兵亂歸蜀即以畫名
楊大明字民瞻號至樂子善畫龜蛇丈人山藏經閣後
壁有所作龜蛇廣丈餘最雄傑嘗為之罘蔡肩吾作
息龜龜之六藏畫者止能為神屋而已而其妙處頭
瓜皴皵見於殼間鼻竅深潤觀者疑其息也
沙門巨然江寧人山水筆墨秀潤善為烟嵐曉景而古
風峭拔宛立風骨又於林麓間多為卵石如松栢草
竹交相掩映旁分小徑遠至幽墅於野逸之景甚備
米海岳云巨然師董源少年時多作礬頭老來平淡
趣高
元靄蜀中人幼來京師相國寺落髮授大具足戒通古
人相法遂能寫真太宗幸後苑賞春方還烏巾插花
天姿和暢靄一揮而就略無凝滯上優賜之由是多
禁中供奉一日在御書院寫粉本中官皆來觀靄公
每成染顔色畢懷中别出一小石研磨取色蓋覆肉
色之上然後遂如真衆所以不及者正此忽一小黃
門懷此石去靄愬於李都知李言小底至多不知姓
名靄公因懷中探出頭子言此可以騐之李一見大
笑曰此楊懷吉也何倉卒間圖寫筆法如是精妙自
此𫝊神聲價蔚為獨步
吳僧繼肇工畫山水與巨然同時體亦相類但峰巒稍
薄怯耳
僧夢休江南人花竹禽鳥學唐希雅
僧居寧毗陵人酒酣好戲墨作草蟲筆力勁峻不專於
形似每自云居寧醉筆
僧擇仁寓永嘉畫松初集諸家所長後夢吞數百條龍
遂臻神妙性嗜酒每醉揮墨於綃紈粉堵之上醒乃
添補千形萬狀極於竒怪
建陽僧惠崇工畫鵝鴨雁鷺尤工小景善為寒汀遠渚
瀟灑虚曠之象人所難到
僧仲仁會稽人住衡州花光山以墨暈作梅如花影然
别成一家所謂寫意者也
寳覺大師畫翎毛蘆雁甚不俗
僧德正信州人徐競之兄徐林之弟登科為平江教官
棄而為僧能畫人物山水種種清絶專師李伯時
僧維真嘉禾人工𫝊寫
僧真慧杭州人畫山水佛像近世佳品翎毛墨竹有江
南氣象
惠洪
覺範能畫梅竹用皂子膠畫於生絹扇上燈月下宛然
影也筆力於枝梗極遒健
道宏峩眉人姓楊受業於雲頂山相貎枯瘁善山水佛
僧晚年似有所遇遂冠巾改號龍岩隱者往往言人
心事輒符合往人家畫土神其家必冨畫猫則無鼠
吳僧法能作五百羅漢少游為之記
智平成都清凉院僧善畫觀音南商毛大節得其像以
歸過海風浪大作開展祈禱光相忽現如大月輪良
久之間已數千里
祖鑒成都僧師智平觀音曾於卭州鳳凰山畫一日忽現
五方圓相直閣計敏功為作瑞像記
虚已亦成都僧善山水白馬院僧慧琳多蓄圖書爇香
煑茗終日蕭然不知身在囂塵中有虚已雪陣及山
水二幅以為珍玩
覺心字虚静嘉州人初作草蟲南僧呼為心草蟲後得
山水訣於宣和畫院人亦能詩陳去非稱其無一點
僧氣
智源字子豐遂寧人作看雪圖一高僧抱膝而坐石岸
昂首竚目蕭然有出塵之姿
智永成都四天王院僧工小景長於𫝊模宛然亂真嘗
作瀟湘夜雨圖上邵西山西山即題云嘗擬扁舟湘
水西蓬窗剪燭數歸期偶因勝士揮毫處却憶當年
夜雨時西山既詠詩問云前軰曾有此詩否永因誦
義山問歸篇西山矍然亟取詩以歸翌日乃復改與
之曾擬扁舟湘水夜雨窗聽雨數歸期歸來偶對高
人畫却憶當年夜雨時深恐多犯前人也
真休漢嘉僧山谷所與遊清閒居士王樸之子善模搨
人物如真
道臻嘉州僧能墨竹
妙喜師長寫貎
超師北地人宣和畫院名手工道釋人物
華光長老衡州人酷愛梅花方丈植梅數本每花放時
移牀其下吟詠終日偶月夜見窗間疎影横斜蕭然
可愛遂以筆規其狀因此好寫得其三昧山谷見而
美之曰嫩寒清曉行孤舟籬落間但欠香耳往往士
大夫有索數年而未下筆者有不求而自得者華光
每寫時必焚香禪定意適則一掃而成及其臨老縱
心筆墨愈作愈高於時宗寫六人補之亦在其列當
時名公巨卿詩詞褒美不下數千首而公平日所作
一千二百餘本今世有華光梅譜行世眉公筆記云華
光不但寫梅兼長山水曾為王翼寫湘山樹及橘洲
圖
畫史會要卷二
