畫史會要藝術類一(書畫之屬)
提要
(臣)等謹按畫史會要五卷明朱謀垔撰是書
成於崇禎辛未因陶宗儀有書史會要未及
畫家乃採上古迄明能畫人姓名事迹以成
此編亦附以畫法一卷蓋全用宗儀體例故
書名亦相因也然宗儀之書止於元代故謀垔
所續明人别為一卷列之外域之後可也此書
為謀垔所自編既以金列元前稍移其次而
所列名人雖太祖宣宗亦次於外域之後則拘
泥舊目顛倒乖刺之甚矣至目錄以宋為第
二卷金元及外域為第三卷而其書乃以北
宋為第二卷南宋金元及外域為第三卷又
削去南宋之號但以都錢塘三字為卷端標
目舛迕尤甚蓋明之末年士大夫多喜著書
而競尚狂禪以潦草脱略為高尚不復以精審
為事故顧炎武日知錄謂萬歷後所著之書皆
以流賊劉七為賊七之類所刻之書皆以壯月
朔為牡丹朔之類雖詆之稍過亦未可謂全
無因也今為改正其文而附註原目之謬如
右其書雖採摭未富疎漏頗多而宋金元明
諸畫家頗賴以考見始末故
御定佩文齋書畫譜畫家傳中多引以為據亦談
丹青者所不可遽廢也乾隆四十六年十月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
