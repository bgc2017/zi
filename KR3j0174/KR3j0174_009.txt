長物志卷九明文震亨撰
衣飾
衣冠製度必與時宜吾儕既不能披鶉帶索又不當綴
玉垂珠要須夏葛冬裘被服&KR0570;雅居城市有儒者之風
入山林有隱逸之象若徒染五采飾文繢與銅山金穴
之子侈靡鬭麗亦豈詩人粲粲衣服之旨乎至扵蟬冠
朱衣方心曲領玉珮朱履之為漢服也幞頭大袍之為
隋服也紗帽圓領之為唐服也簷帽襴衫申衣幅巾之
為宋服也巾環襈領帽子繫腰之為金元服也方巾團
領之為國朝服也皆歴代之制非所敢輕議也志衣飾
第八
道服
製如申衣以白布為之四邊延以緇色布或用茶褐為
袍緣以皂布有月衣鋪地如月披之則如鶴氅二者用
以坐禪策蹇披雪避寒俱不可少
禪衣
以灑海剌為之俗名𤨏哈剌盖番語不易辨也其形似
胡羊毛片縷縷下垂緊厚如氊其用耐久來自西域聞
彼中亦甚貴
被
以五色氆&KR0146;為之亦出西蕃闊僅尺許與𤨏哈剌相類
但不緊厚次用山東繭紬最耐久其落花流水紫白等
錦皆以美觀不甚雅以真紫花布為大被嚴寒用之有
畫百蝶扵上稱為蝶夢者亦俗古人用蘆花為被今卻
無此製
褥
京師有摺疊臥褥形如圍屏展之盈丈收之僅二尺許
厚三四寸以錦為之中實以燈心最雅其椅榻等褥皆
用古錦為之錦既敝可以&KR1019;潢卷冊
絨單
出陜西甘肅紅者色如珊瑚然非幽齋所宜夲色者最
雅冬月可以代席狐腋貂褥不易得此亦可當溫柔鄕
矣氊者不堪用青氊用以襯書大字
帳
冬月以繭紬或紫花厚布為之紙帳與紬絹等帳俱俗
錦帳帕帳俱閨閤中物夏月以蕉布為之然不易得吴
中青撬紗及花手巾製帳亦可有以畫絹為之有寫山
水墨梅扵上者此皆欲雅反俗更有作大帳號為漫天
帳夏月坐臥其中置几榻櫉架等物雖適意亦不古寒
月小齋中製布帳扵窗檻之上青紫二色可用
冠
鐵冠最古犀玉琥珀次之沉香葫蘆者又次之竹籜癭
木者最下製惟偃月高士二式餘非所宜
巾
漢巾去唐式不遠今所尚披雲巾最俗或自以意為之
幅巾最古然不便扵用
笠
細藤者佳方廣二尺四寸以皂絹綴簷山行以遮風日
又有葉笠羽笠此皆方物非可常用
履
冬月秧履最適且可暖足夏月棕鞋惟温州者佳若方
舄等樣製作不俗者皆可為濟勝之具
長物志卷九
