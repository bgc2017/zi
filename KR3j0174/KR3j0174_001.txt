長物志卷一明文震亨撰
室廬
居山水間者為上村居次之郊居又次之吾儕縱不能
栖巖止谷追綺園之蹤而混跡㕓市要湏門庭雅潔室
廬清靚亭臺具曠士之懷齋閣有幽人之致又當種佳
木怪籜陳金石圖書令居之者忘老寓之者忘歸遊之
者忘倦蘊隆則颯然而寒凛冽則煦然而燠若徒侈土
木尚丹堊真同桎梏樊檻而已志室廬第一
門
用木為格以湘妃竹橫斜釘之或四或二不可用六兩
傍用板為春帖必隨意取唐聮佳者刻扵上若用石梱
必須板扉石用方厚渾朴庶不涉俗門環得古青綠蝴
蝶獸面㦯天鷄饕餮之屬釘扵上為佳不則用紫銅或
精鐵如舊式鑄成亦可黃白銅俱不可用也漆惟朱紫黑
三色餘不可用
階
自三級以至十級愈高愈古須以文石剝成種繡墩㦯
草花數莖扵内枝葉紛披映階傍砌以太湖石疊成者
曰澀浪其制更竒然不易就複室須内高扵外取頑石
具苔班者嵌之方有巖阿之致
窗
用木為粗格中設細條三眼眼方二寸不可過大窗下
填板尺許佛樓禪室間用菱花及象眼者窗忌用六㦯
二㦯三㦯四隨宜用之室高上可用横窗一扇下用低
檻承之俱釘明瓦或以紙糊不可用綘素紗及梅花簟
冬月欲承日製大眼風窗眼竟尺許中以線經其上庶
紙不為風雪所破其制亦雅然僅可用之小齋丈室漆
用金漆㦯朱黑二色雕花綵漆俱不可用
欄干
石欄最古第近扵琳宫梵宇及人家冡墓傍池或可用
然不如用石蓮柱二木欄為雅柱不可過高亦不可雕
鳥獸形亭榭廊廡可用朱欄及鵝頸承坐堂中須以巨
木雕如石欄而空其中頂用柿頂朱飾中用荷葉寳瓶
綠飾卍字者宜閨閤中不甚古雅取畫圖中有可用者
以意成之可也三横木最便第太朴不可多用更須每
楹一扇不可中竪一木分為二三若齋中則竟不必用
矣
照壁
得文木如豆瓣楠之類為之華而復雅不則竟用素染
或金漆亦可青紫及灑金描畫俱所最忌亦不可用六
堂中可用一𢃄齋中則止中楹用之有以夾紗窗㦯細
格代之者俱稱俗品
堂
堂之製宜宏敞精麗前後須層軒廣庭廊廡俱可容一
席四壁用細磚砌者佳不則竟用粉壁梁用毬門高廣
相稱層階俱以文石為之小堂可不設窗檻
山齋
宜明淨不可太敞明淨可爽心神太敞則費目力或傍
簷置窗檻㦯由廊以入俱隨地所宜中庭亦須稍廣可
種花木列盆景夏日去北扉前後洞空庭際沃以飯瀋
雨漬苔生綠褥可愛遶砌可種翠芸草令遍茂則青葱
欲浮前垣宜矮有取薜荔根瘞牆下灑魚腥水扵牆上
以引蔓者雖有幽致然不如粉壁為佳
丈室
丈室宜隆冬寒夜略倣北地暖房之製中可置卧榻及
禪椅之屬前庭須廣以承日色畱西窗以受斜陽不必
開北牖也
佛堂
築基高五尺餘列級而上前為小軒及左右俱設歡門
後通三楹供佛庭中以石子砌地列旛幢之屬另建一
門後為小室可置臥榻
橋
廣池巨浸須用文石為橋雕鏤雲物極其精工不可入
俗小溪曲澗用石子砌者佳四傍可種繡墩艸板橋須
三折一木為欄忌平板作朱卍字欄有以太湖石為之
亦俗石橋忌三環板橋忌四方磬折尤忌橋上置亭子
茶寮
搆一斗室相傍山齋内設茶具教一童專主茶役以供
長日清談寒宵兀坐幽人首務不可少廢者
琴室
古人有扵平屋中埋一缸缸懸銅鐘以彂琴聲者然不
如層樓之下蓋上有板則聲不散下空曠則聲透徹或
扵喬松修竹岩洞石室之下地清境絕更為雅稱耳
浴室
前後二室以牆隔之前砌鐵鍋後燃薪以俟更須密室
不為風寒所侵近牆鑿井具轆轤為竅引水以入後為
溝引水以出藻具巾帨咸具其中
街徑庭除
馳道廣庭以武康石皮砌者最華整花間坼側以石子
砌成㦯以碎瓦片斜砌者雨久生苔自然古色寧必金
錢作埒乃稱勝地哉
樓閣
樓閣作房闥者須回環窈窕供登眺者須軒敞弘麗藏
書畫者須爽塏高深此其大略也樓作四面窗者前楹
用窗後及兩傍用板閣作方樣者四面一式樓前忌有
露臺捲蓬樓板忌用磚鋪盖既名樓閣必有定式若復
鋪磚與平屋何異高閣作三層者最俗樓下柱稍高上
可設平頂
臺
築臺忌六角隨地大小為之若築扵土岡之上四周用
粗木作朱闌亦雅
海論
忌用承塵俗所稱天花板是也此僅可用之廨宇中地
屏則間可用之暖室不可加簟或用氍毺為地衣亦可
然總不如細磚之雅南方卑濕空鋪最宜略多費耳室
忌五柱忌有兩廂前後堂相承忌工字體亦以近官廨
也退居則間可用忌傍無避弄庭較屋東偏稍廣則西
日不逼忌長而狹忌矮而寬亭忌上銳下狹忌小六角
忌用葫蘆頂忌以茆盖忌如鐘鼓及城樓式樓梯須從
後影壁上忌置兩傍磚者作數曲更雅臨水亭榭可用
藍絹為幔以蔽日色紫絹為帳以蔽風雪外此俱不可
用尤忌用布以類酒船及市藥設帳也小室忌中隔若
有北窗者則分為二室忌紙糊忌作雪洞此與混堂無
異而俗子絶好之俱不可解忌為卍字窗傍填板忌牆
角畫楳及花鳥古人最重題壁今即使顧陸點染鍾王
濡筆俱不如素壁為佳忌長廊一式㦯更互其製庶不
入俗忌竹木屏及竹籬之屬忌黃白銅為屈戍庭際不
可鋪細方磚為承露臺則可忌兩楹而中置一梁上設
乂手笆此皆元製而不甚雅忌用板隔隔必以磚忌梁
椽畫羅紋及金方勝如古屋歲久木色已舊未免繪飾
必須高手為之凡入門處必小委曲忌太直齋必三楹
傍更作一室可置臥榻面北小庭不可太廣以北風甚
厲也忌中楹設欄楯如今拔步牀式忌穴壁為橱忌以
瓦為牆有作金錢梅花式者此俱當付之一擊又鴟吻
好望其名最古今所用者不知何物須如古式為之不
則亦倣畫中室宇之製簷瓦不可用粉刷得巨栟櫚擘
為承溜最雅否則用竹不可用木及錫忌有捲棚此官
府設以聽兩造者扵人家不知何用忌用梅花䈳堂簾
惟溫州湘竹者佳忌中有花如繡補忌有字如夀山福
海之類總之隨方制象各有所宜寧古無時寧朴無巧
寧儉無俗至扵蕭疎雅潔又本性生非強作解事者所
得輕議矣
長物志卷一
