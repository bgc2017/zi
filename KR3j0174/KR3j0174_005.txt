長物志卷五明文震亨撰
書畫
金生於山珠産扵淵取之不窮猶為天下所珍惜况圖
畫在宇宙歲月既久名人藝士不能復生可不珍祕寳
愛一入俗子之手動見勞辱卷舒失所操揉燥裂真書
畫之厄也故有收藏而未能識鑒識鑒而不善閱玩閱
玩而不能装褫裝褫而不能銓次皆非能真蓄書畫者
又蓄聚既多妍蚩混雜甲乙次第毫不可訛若使真贋
並陳新舊錯出如入賈胡肆中有何趣味所藏必有晉
唐宋元名蹟乃稱博古若徒取近代紙墨較量真偽心
無真賞以耳為目手執卷軸口論貴賤真惡道也志書
畫第五
論書
觀古法書當澄心定慮先觀用筆結體精神照應次觀
人為天巧自然強作次考古今跋尾相傳來歴次辨收
藏印識紙色絹素或得結搆而不得鋒釯者模本也得
筆意而不得位置者臨本也筆勢不聮屬字形如算子
者集書也形跡雖存而真彩神氣索然者雙鈎也又古
人用墨無論燥潤肥瘦俱透入紙素後人偽作墨浮而
易辯
論畫
山水第一竹樹蘭石次之人物鳥獸樓殿屋木小者次
之大者又次之人物顧盻語言花果迎風帶露鳥獸蟲
魚精神逼真山水林泉清閒幽曠屋廬深邃橋彴往來
石老而潤水淡而明山勢崔嵬泉流灑落雲烟出沒野
逕迂回松偃龍蛇竹藏風雨山腳入水澄清水源来歴
分曉有此數端雖不知名定是妙手若人物如尸如塑
花果類粉捏雕刻蟲魚鳥獸但取皮毛山水林泉布置
廹塞樓閣糢糊錯雜橋彴強作斷形徑無夷險路無出
入石止一面樹少四枝或高大不稱㦯遠近不分或濃
淡失宜點染無法㦯山脚無水面水源無來歴雖有名
欵定是俗筆為後人填寫至扵臨摹贋手落墨設色
自然不古不難辨也
書畫價
書價以正書為標準如右軍草書一百字乃敵一行行
書三行行書敵一行正書至扵樂毅黃庭畫贊告擔但
得成篇不可計以字數畫價亦然山水竹石古名賢象
可當正書人物花鳥小者可當行書人物大者及神圖
佛象宫室樓閣走獸蟲魚可當草書若夫臺閣標功臣之
烈宫殿彰貞節之名妙將入神靈則通聖開厨㦯失挂
壁欲飛但涉竒事異名即為無價國寳又書畫原為雅
道一作牛鬼蛇神不可詰識無論古今名手俱落第二
古今優劣
書學必以時代為限六朝不及晉魏宋元不及六朝與
唐畫則不然佛道人物仕女牛馬近不及古山水林石
花竹禽魚古不及近如顧凱之陸探微張僧繇吴道玄
及閻立德立本皆純重雅正性出天然周昉韓幹戴嵩
氣韻骨法皆出意表後之學者終莫能及至如李成關
仝范寬董源徐熙黃荃居寀二米勝國松雪大癡元鎮
叔眀諸公近代唐沈及吾家太史和州輩皆不藉師資
窮工極致借使二李復生邊鸞再出亦何以措手其間
故蓄書必遠求上古蓄畫始自顧陸張吳下至嘉隆名
筆皆有竒觀惟近時點染諸公則未敢輕議
粉本
古人畫藁謂之粉本前輩多寳蓄之盖其草草不經意
處有自然之妙宣和紹興所藏粉本多有神妙者
賞鑒
看書畫如對美人不可毫涉粗浮之氣盖古畫紙絹皆
脆舒卷不得法最易損壞尤不可近風日燈下不可看
畫恐落煤燼及為燭淚所汚飯後醉餘欲觀卷軸須以
淨水滌手展玩之際不可以指甲剔損諸如此類不可
枚舉然必欲事事勿犯又恐涉強作清態惟遇真能賞
鑒及閱古甚富者方可與談若對傖父輩惟有珍秘不
出耳
絹素
古畫絹色墨氣自有一種古香可愛惟佛像有香烟熏
黑多是上下二色偽作者其色黃而不精采古絹自然
破者必有鯽魚口須連三四絲偽作則直裂唐絹絲粗
而厚或有搗熟者有獨梭絹闊四尺餘者五代絹極粗
如布宋有院絹勻淨厚密亦有獨梭絹闊五尺餘細密
如紙者元絹及國朝内府絹俱與宋絹同勝國時有密
機絹松雪子昭畫多用此盖出嘉興府宓家以絹得名
今此地尚有佳者近董太史筆多用砑光白綾未免有
進賢氣
御府書畫
宋徽宗御府所藏書畫俱是御書標題後用宣和年號
玉瓢御寳記之題畫書扵引首一條闊僅指大傍有木
印黑字一行俱裝池匠花押名欵然亦真偽相雜盖當
時名手臨摹之作皆題為真蹟至明昌所題更多然今
人得之亦可謂買王得羊矣
院畫
宋畫院衆工凡作一畫必先呈稿本然後上真所畫山
水人物花木鳥獸皆是無名者今國朝内畫水陸及佛
像亦然金碧輝燦亦竒物也今人見無名人畫輒以形
似填寫名欵覓高價如見牛必戴嵩見馬必韓幹之類
皆為可笑
单條
宋元古畫斷無此式盖今時俗制而人絶好之齋中懸
挂俗氣逼人眉睫即果真蹟亦當減價
名家
書畫名家收藏不可錯雜大者懸挂齋壁小者則為卷
冊置几案間䆳古篆籀如鍾張衛索顧陸張吴及歴代
不甚著名者不能具論書則右軍大令智永虞永興禇
河南歐陽率更唐玄宗懷素顔魯公柳誠懸張長史李
懷琳宋高宗李建中二蘇二米范文正黃魯直蔡忠惠
蘇滄浪薛紹彭黃長睿薛道祖范文穆張即之先信國
趙吳興鮮于伯機康里子山張伯雨倪元鎮俞紫芝楊
鐵厓柯丹丘袁清容危太素我朝則宋文憲濂中書舍
人燧方遜志孝孺宋南宫克沈學士度俞紫芝和徐武
功有貞金元玉珏沈大理粲解學士大紳錢文通桑柳
州悅祝京兆允明吳文定寬先太史諱王太學寵李太
僕應禎王文恪鏊唐解元寅顧尚書璘豐考功坊先兩
博士諱王吏部榖祥陸文裕深彭孔嘉年陸尚寳師道
陳方伯鎏蔡孔目羽陳山人淳張孝廉鳳翼王徵君穉
登周山人天球邢侍御侗董太史其昌又如陳文東璧
姜中書立剛雖不能洗院氣而亦錚錚有名者畫則王
右丞李思訓父子周昉董北海李營丘郭河陽米南宫
宋徽宗米元暉崔白黃筌居寀文與可李伯時郭忠恕
董仲翔蘇文忠蘇叔黨王晉卿張舜民楊補之楊季衡
陳容李唐馬遠馬逵夏珪范寬關仝荆浩李山趙松雪
管仲姬趙仲穆趙千里李息齋吴仲圭錢舜舉盛子昭
陳珏陳仲美陸天游曹雲西唐子華王元章高士安高
克恭王叔明黃子久倪元鎮柯丹丘方方壺戴文進王
孟端夏太常趙善長陳惟允徐幼文張來儀宋南宫周
東村沈貞吉恒吉沈石田杜東原劉完菴先太史先和
州五峯唐解元張夢晉周官謝時臣陳道復仇十洲錢
叔寶陸叔平皆名筆不可缺者他非所宜蓄即有之亦
不當出以示人又如鄭顛仙張復陽鍾欽禮蔣三松張
平山汪海雲皆畫中邪學尤非所尚
宋綉宋刻絲
宋繡針線細密設色精妙光彩射目山水分遠近之趣
樓閣得深邃之體人物具瞻眺生動之情花鳥極綽約
嚵唼之態不可不蓄一二幅以備畫中一種
裝潢
装潢書畫秋為上時春為中時夏為下時暑濕及沍寒
俱不可裝裱勿以熟紙背必皺起宜用白滑漫薄大幅
生紙紙縫先避人面及接處若縫縫相接則卷舒緩急
有損必令参差其縫則氣力均平太硬則強急太薄則
失力絹素彩色重者不可擣理古畫有積年塵埃用皂
莢清水數㝛托扵太平案扞去畫復鮮明色亦不落補
綴之法以油紙襯之直其邊際密其隟縫正其經緯就
其形制拾其遺脫厚薄均調潤潔平穩又凡書畫法帖
不脫落不宜數裝背一裝背則一損精神古紙厚者必
不可揭薄
法糊
用瓦盆盛水以麵一斤滲水上任其浮沉夏五日冬十
日以臭為度後用清水蘸白芨半兩白礬三分去滓和
元浸麫打成就鍋内打成團另換水煮熟去水傾置一
器候冷日換水浸臨用以湯調開忌用濃糊及敝帚
&KR0724;褫定式
上下天地須用皂綾龍鳳雲鶴等樣不可用團花及葱
白月白二色二垂帶用白綾闊一寸許烏絲粗界畫二
條玉池白綾亦用前花樣書畫小者須穵嵌用淡月白
畫絹上嵌金黃綾條闊半寸許盖宣和裱法用以題識
旁用沉香皮條邊大者四面用白綾或单用皮條邊亦
可參書有舊人題䟦不宜剪削無題䟦則斷不可用畫
卷有高頭者不須嵌不則亦以細畫絹穵嵌引首須用
宋經箋白宋箋及宋元金花箋㦯高麗繭紙日夲畫紙
俱可大幅上引首五寸下引首四寸小全幅上引首四
寸下引首三寸上褾除擫竹外淨二尺下褾除軸淨一
尺五寸横卷長二尺者引首闊五寸前褾闊一尺餘俱
以是為率
褾軸
古人有鏤沉檀為軸身以果金鎏金白玉水晶琥珀瑪
腦雜寳為飾貴重可觀盖白檀香潔去蟲取以為身最
有深意今既不能如舊製只以杉木為身用犀象角三
種雕如舊式不可用紫檀花梨法藍諸俗製畫卷須出
軸形製既小不妨以寶玉為之斷不可用平軸籤以犀
玉為之曾見宋玉籤半嵌錦帶内者最奇
裱錦
古有樗蒲錦樓閣錦紫駝花鸞章錦朱雀錦鳳皇錦走
龍錦翻鴻錦皆御府中物有海馬錦龜紋錦粟地錦皮
毬錦皆宣和綾及宋繡花鳥山水為&KR0724;池卷首最古今
所尚落花流水錦亦可用惟不可用宋叚及紵絹等物
帶用錦帶亦有宋織者
藏畫
以杉桫木為匣匣内切勿油漆糊紙恐惹黴濕四五月
先將畫幅幅展看微見日色收起入匣去地丈餘庶免
黴白平時張挂須三五日一易則不厭觀不惹塵濕收
起時先拂去兩面塵垢則質地不損
小畫匣
短軸作横面開門匣畫直放入軸頭貼籤標寫某書某
畫甚便取看
捲畫
須顧邊齊不宜局促不可太寬不可着力捲緊恐急裂
絹素拭抹用軟絹細細拂之不可以手托起畫軸就觀
多致損裂
法帖
歴代名家碑刻當以淳化閣帖壓卷侍書王著勒末有
篆題者是蔡京奉旨摹者曰太清樓帖僧希白所摹者
曰潭帖尚書郎潘思旦所摹者曰絳帖王寀輔道守汝
州所刻者曰汝帖宋許提舉刻于臨江者曰二王帖元
祐中刻者曰祕閣續帖淳熙年刻者曰修内司夲高宗
訪求遺書扵淳熙閣摹刻者曰淳熙祕閣續帖后主命
徐鉉勒石在淳化之前者曰昇元帖劉次莊摹閣帖除
去篆題年月而增入釋文者曰戲魚堂帖武岡軍重摹
絳帖曰武岡帖上蔡人臨摹絳帖曰蔡州帖趙彦約于
南康所刻曰星鳳樓帖廬江李氏刻曰甲秀堂帖黔人
秦世章所刻曰黔江帖泉州重摹閣帖曰泉帖韓平原
所刻曰羣玉堂帖薛紹彭所刻曰家塾帖曹之格日新
所刻曰寶晉齋帖王庭筠所刻曰雪谿堂帖周府所刻
曰東書堂帖吾家所刻曰停雲館帖小停雲帖華氏刻
曰真賞齋帖皆帖中名刻摹勒皆精又如歴代名帖收
藏不可缺者周秦漢則史籀篆石鼓文壇山石刻李斯
篆泰山胊山嶧山諸碑秦誓詛楚文章帝艸書帖蔡邕
淳于長夏承碑郭有道碑九疑山碑邊韶碑宣父碑北
岳碑崔子玉張平子墓碑郭香察隸西岳華山碑魏帖
則元常賀捷表大饗碑薦季直表受禪碑上尊號碑宗
聖矦碑劉玄州華岳碑吴帖則國山碑延陵季子二碑
晉帖則蘭亭記筆陣圖黃庭經聖教序樂毅論周府君
碑東方朔贊洛神賦曹娥碑告墓文攝山寺碑裴䧺碑
興福寺碑宣示帖平西將軍墓銘梁思楚碑羊祜峴山
碑宋齊梁陳帖則宋文帝神道碑齊倪桂金庭觀碑齊
南陽寺隸書碑梁茅君碑瘞鶴銘劉靈正墮淚碑魏齊
周帖則有魏裴思順教戒經北齊王思誠八分茅山碑
後周大宗伯唐㬌碑蕭子雲章艸出師頌天柱山銘隋
帖則有開皇蘭亭薛道衡書朱厰碑舍利塔銘龍藏寺
碑智永真行二體千文草書蘭亭唐帖歐書則九成宫
銘房定公墓碑化度寺碑皇甫君碑虞恭公碑真書千
文小楷心經夢奠帖金蘭帖虞書則夫子廟堂碑破邪
論寶曇塔銘隂聖道場碑汝南公主銘孟法師碑禇書
則樂毅論哀冊文忠臣像贊龍馬圖贊臨摹蘭亭臨
摹聖教隂符經度人經紫陽觀碑柳書則金剛經玄秘塔
銘顔書則爭坐位帖麻姑仙壇二祭文家廟碑元次山
碑多寶寺碑放生池碑射堂記北岳廟碑艸書千文磨
崖碑干禄字帖懷素書則自序三種艸書千文聖母帖
藏真律公二帖李北海書則隂符經娑羅樹碑曹娥碑
秦望山碑臧懷庇碑有道先生葉公碑岳麓寺碑開元
寺碑荆門行雲麾將軍碑李思訓碑戒壇碑太宗書魏
徵碑屏風帖李勣碑玄宗一行禪師塔銘孝經金仙公
主碑孫過庭書譜索靖出師表柳公綽諸葛廟堂碑李
陽冰篆書千文城隍廟碑孔子廟碑歐陽通道因禪師
碑薛稷昇仙太子碑張旭艸書千文僧行敦遺教經宋
則蘇米諸公如洋州園池天馬賦等類元則趙松雪國
朝則二宋諸公所書佳者亦當兼收以供賞鑒不必太
雜
南北紙墨
古之北紙其紋横質鬆而厚不受墨北墨色青而淺不
和油蠟故色澹而紋皺謂之蟬翅搨南紙其紋豎用油
蠟故色純黑而有浮光謂之烏金搨
古今帖辨
古帖歴年久而裱數多其墨濃者堅若生漆紙面光彩
如砑並無沁墨水跡侵染且有一種異馨彂自紙墨之
外
&KR0724;帖
古帖宜以文木薄一分許為板面上刻碑額卷數次則
用厚紙五分許以古色錦或青花白地錦為面不可用
綾及雜彩色更須製匣以藏之宜少方闊不可狹長闊
狹不等以白鹿紙廂邊不可用絹十冊為匣大小如一
式乃佳
宋板
藏書貴宋刻大都書寫肥瘦有則佳者有歐柳筆法紙
質勻潔墨色清潤至扵格用單邊字多諱筆雖辨証之
一端然非考據要訣也書以班范二書左傳國語老莊
史記文選諸子為第一名家詩文雜記道釋等書次之
紙白板新綿紙者為上竹紙活襯者亦可觀糊背批點
不蓄可也
懸畫月令
歲朝宜宋畫福神及古名賢像元宵前後宜看燈傀儡
正二月宜春遊仕女梅杏山茶玉蘭桃李之屬三月三
日宜宋畫真武像清明前後宜牡丹芍藥四月八日宜
宋元人畫佛及宋繡佛像十四宜宋畫純陽像端五宜
真人玉符及宋元名筆端陽㬌龍舟艾虎五毒之類六
月宜宋元大樓閣大幅山水蒙密樹石大幅雲山採蓮
避暑等圖七夕宜穿鍼乞巧天孫織女樓閣芭蕉仕女
等圖八月宜古桂或天香書屋等圖九十月宜菊花芙
蓉秋江秋山楓林等圖十一月宜雪景蠟梅水仙醉楊
妃等圖十二月宜鍾馗迎福驅魅嫁魅臘月廿五宜玉
帝五色雲車等圖至如移家則有葛仙移居等圖稱夀
則有院畫夀星王母等圖祈晴則有東君祈雨則有古
畫風雨神龍春雷起蟄等圖立春則有東皇太乙等圖
皆随時懸挂以見歲時節序若大幅神圖及杏花燕子
紙帳梅過墻梅松柏鶴鹿夀意之類一落俗套斷不宜
懸至如宋元小景枯木竹石四幅大景又不當以時序
論也
長物志卷五
