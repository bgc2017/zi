長物志卷十明文震亨撰
舟車
舟之習扵水也弘舸連軸巨檻接艫既非素士所能辦
蜻蛉蚱蜢不堪起居要使軒窗闌檻儼若精舍室陳厦
饗靡不咸宜用之祖遠餞近以暢離情用之登山臨水
以宣幽思用之訪雪載月以寫高韻或芳辰綴賞或靘
女采蓮或子夜清聲或中流歌舞皆人生適意之一端
也至如濟勝之具籃輿最便但使製度新雅便堪登高
涉遠寧必飾以珠玉錯以金貝被以繢罽藉以簟茀鏤
以鈎膺攵以輪轅䩓以鞗革和以鳴鸞乃稱周行魯道
哉志舟車第九
巾車
今之肩輿即古之巾車也第古用牛馬今用人車實非
雅士所宜出閩廣者精麗且輕便楚中有以藤為扛者
亦佳近金陵所製纏藤者頗俗
藍轝
山行無濟勝之具則藍轝似不可少武林所製有坐身
踏足處俱以䋲絡者上下峻坂皆平最為適意惟不能
避風雨有上置一架可張小幔者亦不雅觀
舟
形如剗船底惟平長可三丈有餘頭闊五尺分為四倉
中倉可容賓主六人置卓凳筆牀酒鎗鼎彝盆玩之屬
以輕小為貴前倉可容僮僕四人置壺榼茗罏茶具之
屬後倉隔之以板傍容小弄以便出入中置一榻一小
几小廚上以板承之可置書卷筆硯之屬榻下可置衣
廂虎子之屬幔以板不以蓬簟兩傍不用欄楯以布絹
作帳用蔽東西日色無日則高捲捲以帶不以鈎他如
樓船方舟諸式皆俗
小船
長丈餘闊三尺許置扵池塘中㦯時鼓枻中流或時繫
扵柳隂曲岸執竿把釣弄月吟風以藍布作一長幔兩
邊走簷前以二竹為柱後縛船尾釘兩圈處一童子
刺之
長物志卷十
