長物志卷三明文震亨撰
水石
石令人古水令人遠園林水石最不可無要湏廻環峭
拔安插得宜一峯則太華千尋一勺則江湖萬里又須
修竹老木怪籐醜樹交覆角立蒼崖碧澗奔泉汛流如
入深巖絶壑之中乃為名區勝地約略其名匪一端矣
志水石第三
廣池
鑿池自畝以及頃愈廣愈勝最廣者中可置臺榭之屬
㦯長堤横隔汀蒲&KR1804;葦雜植其中一望無際乃稱巨浸
若須華整以文石為岸朱欄廻遶忌中留土如俗名戰
魚墩或擬金焦之類池傍植垂柳忌桃杏間種中畜鳬
雁須十數為羣方有生意最廣處可置水閣必如圖畫
中者佳忌置簰舍扵&KR1804;側植藕花削竹為闌勿令蔓衍
忌荷葉滿池不見水色
小池
階前石畔鑿一小池必須湖石四圍泉清可見底中畜
朱魚翠藻游泳可玩四周樹野藤細竹能掘地稍深引
泉胍者更佳忌方圓八角諸式
瀑布
山居引泉從高而下為瀑布稍易園林中欲作此須截
竹長短不一盡承簷溜暗接藏石罅中以斧劈石疊高
下鑿小池承水置石林立其下雨中能令飛泉濆薄潺
湲有聲亦一竒也尤宜竹間松下青䓤掩映更自可觀
亦有蓄水扵山頂客至去閘水從空直注者終不如雨
中承溜為雅盖總屬人為此尤近自然耳
鑿井
井水味濁不可供烹煮然澆花洗竹滌硯拭几俱不可
缺鑿井須扵竹樹之下深見泉脈上置轆轤引汲不則
盖一小亭覆之石欄古號銀牀取舊製最大而古朴者
置其上井有神井傍可置頑石鑿一小龕遇歲時奠以
清泉一杯亦自有致
天泉
秋水梅水次之秋水白而洌梅水白而甘春冬二
水春勝扵冬盖以和風甘雨故夏月暴雨不宜㦯因風
雷蛟龍所致最足傷人雪為五榖之精取以煎茶最為
幽況然新者有土氣稍陳乃佳承水用布扵中庭受之
不可用簷溜
地泉
乳泉漫流如惠山泉為最勝次取清寒者泉不難扵清
而難扵寒土多沙膩泥凝者必不清寒又有香而甘者
然甘易而香難未有香而不甘者也瀑湧湍急者勿食
食久令人有頭疾如廬山水簾天台瀑布以供耳目則
可入水品則不宜溫泉下生硫黃亦非食品
流水
江水取去人遠者楊子南冷夾石渟淵特入首品河流
通泉竇者必湏汲置候其澄澈亦可食
丹泉
名山大川仙翁修煉之處水中有丹其味異常能延年
卻病此自然之丹液不易得也
品石
石以靈壁為上英石次之然二種品甚貴購之頗艱大
者尤不易得高踰數尺者便屬竒品小者可置几案間
色如漆聲如玉者最佳横石以蠟地而峯巒峭拔者為
上俗言靈壁無峯英石無坡以余所見亦不盡然他石
紋片粗大絶無曲折屼峍森聳崚嶒者近更有以大塊
辰砂石青石綠為研山盆石最俗
靈壁
出鳳陽府㝛州靈壁縣在深山沙土中掘之乃見有細
白紋如玉不起岩岫佳者如臥牛蟠螭種種異狀真竒
品也
英石
出英州倒生岩下以鋸取之故底平起峯高有至三尺
及寸餘者小齋之前疊一小山最為清貴然道遠不易
致
太湖石
石在水中者為貴歲久為波濤衝擊皆成空石面面玲
瓏在山上者名旱石枯而不潤贋作彈窩若歴年歲久
斧痕已盡亦為雅觀吴中所尚假山皆用此石又有小
石久沉湖中漁人網得之與靈壁英石亦頗相類第聲
不清響
堯峰石
近時始出苔蘚叢生古朴可愛以未經採鑿山中甚多
但不玲瓏耳然政以不玲瓏故佳
崑山石
出崑山馬鞍山下生扵山中掘之乃得以色白者為貴
有鷄骨片胡桃塊二種然亦俗尚非雅物也間有高七
八尺者置之高大石盆中亦可此山皆火石火氣暖故
栽菖蒲等物扵上最茂惟不可置几案及盆盎中
錦川將樂羊肚
石品惟此三種最下錦川尤惡每見人家石假山輙置
數峯于上不知何味斧劈以大而頑者為雅若直立一
片亦最可厭
土瑪瑙
出山東兖州府沂州花紋如瑪瑙紅多而細潤者佳有
紅絲石白地上有赤紅紋有竹葉瑪瑙花斑與竹葉相
類故名此俱可鋸板嵌几榻屏風之類非貴品也石子
五色㦯大如拳㦯小如豆中有禽魚鳥獸人物方勝回
紋之形置青綠小盆㦯宣窑白盆内班然可玩其價甚
貴亦不易得然齋中不可多置近見人家環列數盆竟
如賈肆新都人有名醉石齋者聞其藏石甚富且竒其
地溪澗中另有純紅純綠者亦可愛玩
大理石
出滇中白若玉黑若墨為貴白微帶青黑微帶灰者皆
下品但得舊石天成山水雲烟如米家山此為無上佳
品古人以鑲屏風近始作几榻終為非古近京口一種
與大理相似但花色不清石藥填之為山雲泉石亦可
得高價然真偽亦易辨真者更以舊為貴
永石
即祁陽石出楚中石不堅色好者有山水日月人物之
象紫花者稍勝然多是刀刮成非自然者以手摸之凹
凸者可驗大者以製屏亦雅
長物志卷三
