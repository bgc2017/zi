長物志卷十二明文震亨撰
香茗
香茗之用其利最溥物外高隱坐語道德可以清心悅
神初陽薄暝興味蕭騷可以暢懷舒嘯晴窗搨帖揮
麈閒吟篝燈夜讀可以遠辟睡魔青衣紅袖密語談
私可以助情熱意坐雨閉窗飯餘散步可以遣寂除煩醉
筵醒客夜語蓬窗長嘯空樓冰絃戞指可以佐歡觧渴
品之最優者以沉香岕茶為首第焚煮有法必貞夫韻
士乃能究心耳志香茗第十二
伽南
一名竒藍又名琪&KR0008;有糖結金絲二種糖結面黑若漆
堅若玉鋸開上有油若糖者最貴金絲色黃上有線若
金者次之此香不可焚焚之微有羶氣大者有重十五
六斤以雕盤承之滿室皆香真為竒物小者以製扇墜
數珠夏月佩之可以辟穢居常以錫合盛蜜飬之合分
二格下格置蜜上格穿數孔如龍眼大置香使蜜氣上
通則經久不枯沉水等香亦然
龍涎香
蘇門荅剌國有龍涎嶼羣龍交卧其上遺沫入水取以
為香浮水為上滲沙者次之魚食腹中刺出如斗者又
次之彼國亦甚珍貴
沉香
質重劈開如墨色者佳沉取沉水然好速亦能沉以隔
火炙過取焦者别置一器焚以熏衣被曾見世廟有水
磨雕刻龍鳳者大二寸許盖醮壇中物此僅可供玩
片速香
鯽魚片雉鷄斑者佳以重實為美價不甚高有偽為者
當辨
唵叭香
香膩甚着衣袂可經日不散然不宜獨用當同沉水共
焚之一名黑香以軟淨色明手指可撚為丸者為妙都
中有唵叭餅别以他香和之不甚佳
角香
俗名牙香以面有黑爛色黃紋直透者為黃熟純白不
烘焙者為生香此皆常用之物當覓佳者但既不用隔
火亦須輕置罏中庶香氣微出不作煙火氣
甜香
宣德年製清遠味幽可愛黑罈如漆白底上有燒造年
月有錫罩盖罐子者絶佳芙蓉梅花皆其遺製近京
師製者亦佳
黃黑香餅
恭順侯家所造大如錢者妙甚香肆所製小者及印各
色花巧者皆可用然非幽齋所宜宜以置閨閤
安息香
都中有數種總名安息月麟聚仙沉速為上沉速有雙
料者極佳内府别有龍挂香倒挂焚之其架甚可玩若
蘭香萬春百花等皆不堪用
暖閣芸香
暖閣有黃黑二種芸香短束出周府者佳然僅以備種
類不堪用也
蒼术
歲時及梅雨鬱蒸當間一焚之出句容茅山細梗者佳
真者亦艱得
品茶
古今論茶事者無慮數十家若鴻漸之經君謨之錄可
謂盡善然其時法用熟碾為丸為挺故所稱有龍鳳團
小龍團密雲龍瑞雲翔龍至宣和間始以茶色白者為
貴漕臣鄭可聞始創為銀絲冰芽以茶剔葉取心清泉
漬之去龍腦諸香惟新胯小龍蜿蜒其上稱龍團勝雪
當時以為不更之法而我朝所尚又不同其烹試之法
亦與前人異然簡便異常天趣悉備可謂盡茶之真味
矣至扵洗茶候湯擇器皆各有法寧特侈言烏府雲屯
苦節建城等目而已哉
虎丘天池
最號精絶為天下冠惜不多産又為官司所據寂寞山
家得一壺兩壺便為竒品然其味實亞扵岕天池出龍
池一帶者佳出南山一帶者最早微帶草氣
岕
浙之長興者佳價亦甚高今所最重荆溪稍下採茶不
必太細細則芽初萌而味欠足不必太青青則茶已老
而味欠嫩惟成梗蔕葉綠色而團厚者為上不宜以日
晒炭火焙過扇冷以箬葉襯罌貯高處盖茶最喜溫
燥而忌冷濕也
六合
宜入藥品但不善炒不能發香而味苦茶之夲性實佳
松蘿
十數畝外皆非真松蘿茶山中亦僅有一二家炒法甚
精近有山僧手焙者更妙真者在洞山之下天池之上
新安人最重之兩都曲中亦尚此以易扵烹煮且香烈
故耳
龍井天目
山中早寒冬來多雪故茶之萌芽較晚採焙得法亦可
與天池並
洗茶
先以滚湯候少溫洗茶去其塵垢以定碗盛之俟冷點
茶則香氣自發
候湯
緩火炙活火煎活火謂炭火之有熖者始如魚目為一
沸緣邊泉湧為二沸奔濤濺沫為三沸若薪火方交
水釡纔熾急取旋傾水氣未消謂之嫰若水踰十沸湯
已失性謂之老皆不能發茶香
滌器
茶瓶茶盞不潔皆損茶味須先時洗滌淨布拭之以備
用
茶洗
以砂為之製如碗式上下二層上層底穿數孔用洗茶
沙垢悉從孔中流出最便
茶罏湯瓶
有姜鑄銅饕餮獸面火罏及純素者有銅鑄如鼎彝
者皆可用湯瓶鉛者為上錫者次之銅者不可用形如
竹筒者既不漏火又易點注甆瓶雖不奪湯氣然不適
用亦不雅觀
茶壺
壺以砂者為上盖既不奪香又無熟湯氣供春最貴第
形不雅亦無差小者時大賓所製又太小若得受水半
升而形製古潔者取以注茶更為適用其提梁臥瓜雙
桃扇面八棱細花夾錫茶替青花白地諸俗式者俱不
可用錫壺有趙良璧者亦佳然宜冬月間用近時吳中
歸錫嘉禾黃錫價皆最高然製小而俗金銀俱不入品
茶盞
宣廟有尖足茶盞料精式雅質厚難冷潔白如玉可
試茶色盞中第一世廟有壇盞中有茶湯果酒後有金
籙大醮壇用等字者亦佳他如白定等窑藏為玩器不
宜日用盖點茶須熁盞令熱則茶面聚乳舊窑器熁熱
則易損不可不知又有一種名崔公窑差大可置果實果
亦僅可用榛松新笋鷄豆蓮實不奪香味者他如柑
橙茉莉木樨之類斷不可用
擇炭
湯最惡煙非炭不可落葉竹篠樹梢松子之類雖為雅
談實不可用又如暴炭膏薪濃煙蔽室更為茶魔炭
以長興茶山出者名金炭大小最適用以麩火引之可
稱湯友
長物志卷十二
