禽星易見術數類六(隂陽五行之屬)
提要
(臣)等謹案禽星易見一卷明池本理撰本理贛
州人明史藝文志載所著有禽遁大全四卷禽
星易見四卷此本僅作一卷盖傳抄者所合
併也禽星之用不一此專取七元甲子局用
翻禽倒將之法推時日吉凶以利於用或以
為其法始于張良本風后神樞鬼藏之旨為
兵家祕傳盖好事者附會之說其實於一切
人事得失趨避無所不占凡條營立寨吉時
特間一及之而已所論禽官性情喜好呑啗
進退取化之理較他書為簡明而以時日禽
為彼我公用之禽專用翻禽為我倒將為彼
乃其獨得之解尤為可採惟不載治曜較異
於他書至以斗木為蠏故其性最弱靜而安
閒非獬豸之獬亦足訂星家之訛異存之以
與壬遁諸書參覽猶不失為古之遺法也乾
隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
