東南紀聞卷三
息壤在江陵子城南門外舊記以為不可犯畚鍤所及
輒如故又能致雷雨唐元和中裴宙為牧掘之六尺得
石城如江陵城樓狀是歲霖雨為災用方士說復埋之
一夕如故舊傳如此近世遇旱則郡守設祭掘之畚其
土於傍以俟報應往往掘至城樓之簷則雨作復以故
土還覆之不聞壤之息也然掘土而雨則辛稼軒幼安
帥江陵時親騐之而信秦甘茂盟息壤乃在秦地非此
也龍興寺今在永州太平寺而息壤不復見矣江陵城
内有法濟院今俗稱為地角寺乃昔息壤祠圖經引溟
洪錄云江陵南門有息壤焉隆起如伏牛馬狀平之則
一夕如故前古相傳不知其始牛馬踐之或立死唐元
和中裴宙牧荆州掘之深六尺得石城與江陵城同制
中徑六尺八寸棄徙於牆壁間是年霖雨不止江潦暴
漲從道士歐陽獻之謀復埋之祭以酒脯而水止厥後
凡亢旱徧禱無應即詣地角寺欲發掘必得滂沱之雨
遂為故事詳見皇祐辛卯刑侍王子融息壤記二郡大
率相𩔖而秦地之息壤則未詳也
龍門峽在新城峩眉觀下數里盖溪澗自兩巖門中湧
出者也范石湖嘗以一葉舟棹入石門兩巖千丈巖壁
色如碧玉刻削光潤入峽十餘丈有兩瀑布水出一巖
頂相對飛下巖根有磐石盛之激為飛雨濺沫滿峽舟
逼其前衣皆透濕又數丈半巖有圓龕去水可二丈許
用木梯升之即龍洞也峽中紺碧無底石寒而水清非
復人世舟行數十步石壁益峻水益湍激亟返棹舟人
云前去更竒以雨大作且飛瀑沾濡著肌起粟骨驚神
&KR0719;凜乎不可久留也盖天下峽泉之勝當以龍門為第
一要之遊者自知未遊者當必以其言為過也
范石湖帥蜀還至嘉州登大峩山焉即佛書所紀普賢
大士示現之所也山高摩霄無復磎磴斫木作雲梯釘
巖壁緣之而上頂峰有光相寺七寶巖險峻無比上有
松狀如杉而葉圓細重重偃蹇有如浮圖范以季夏至
時數日前雪大降木葉尚有雪漬斑斕之迹草木之𩔖
世所無有明日復登巖眺望諸山之北即西域雪山崔
嵬刻峭凡數千百峯初日照之雪色洞明如爛銀晃燿
曙光中此雪見者謂自古至今未嘗消也頃之巖前氛
霧四起混然一白僧云銀色世界也俄而洗巖雨至而
佛現光矣光將大現兜羅綿雲布巖下紛郁而上巖腹
有大圓光偃卧平雲之上外暈三重每重有青黃紅綠
之色光之正中虛明凝湛觀者若自見其形貌於虚明
之處毫釐無隱一如對鏡舉手動足影皆隨形而不見
旁人僧云攝身光也此光既沒前山如水起雲馳復出
大圓光横亘十數山盡諸異色合集成彩峯巒草木皆
鮮妍絢蒨不可正視雲霧既散而此光獨明人謂之清
現又自雷洞山上復出一光而差小過山外至平野間
與巖正相直色狀俱變遂為金橋大略如吳江垂虹而
兩圯間有紫雲捧之至未時雲物淨盡謂之收巖金橋
至酉後始開
艮岳初建土木宏麗獨念四方所貢珍禽之在囿者不
能盡馴有市人薛公素以豢擾為優日集輿衛傚禽鳴
以致其𩔖一日徽宗幸是山聞清道聲望而羣翔者數
萬焉翁輒先以牙牌奏道左曰萬歲山瑞禽迎駕上顧
罔測遂命以官賚予加厚
宣和末有巨商捨三萬緡裝飾泗州普照塔煥然一新
建炎中商歸湖南至池州大江中一日晨興忽然見一
塔十三級浮水上南來金碧照燿舟師人人見之皆驚
怖
杭州有豢魚者能變魚以金色鯽為上鯉次之貴游多
鑿石為池寘之簷牖間以供玩問其術秘不肯言或云
以闤市洿渠之小紅蟲飼凡魚百日皆然初白如銀次
漸黃久則金矣未暇騐其信否也又别有雪質而黑章
的皪如漆曰玳瑁魚文采又可觀吴曦之歸蜀汲湖水
浮載泛巨艘以從詭狀瑰麗不止一二種惟杭人能餌
蓄之亦挾以自隨東坡詩曰我識南屏金鯽魚則承平
時盖已有之特不若今之盛多耳
維揚有石塔院者特以塔之精妙得名龍德韋后幸維
揚時嘗欲往觀先遣人排辦供奉諸璫環視之嘆賞曰
京師無此制作有一僧從傍厲聲曰何不取充花石綱
(宣和間起花石綱名艮岳)衆愕然龍德尋聞之遂罷幸
維揚后土廟有瓊花宣和間起花石綱因取之御苑三
年不花乃杖之遣還其地花開如故
松源之望山曰中子折旋綿延以達于桃溪有石如龜
在水之涘鄉人以之占歲沒則豐見則凶更數百年罔
有弗騐將沒則淫潦乘其巔驅沙卷石化為平洲漫不
露蹤跡時則豫有豐年之喜將見則流水齧其下盪激
溲滌匯為深淵屹然浮游於清波之上時則豫有凶年
之憂鄉人因其沒而樂于耕稼因其見而謹於蓄儲是
以豐年有餘而凶年不匱兹其為靈龜歟
嘉州凌雲寺有天寧閣即大像所在沫水由雅州而來
合大江直擣山壁灘瀧險惡舟楫至危之地唐開元中
浮屠海通始鑿山為彌勒像以鎮之高三百六十尺頂
圍十丈目廣二丈為樓十三層自頭面以及其足去江
數步驚濤怒號洶湧過前不可安立正視今謂之佛頭
灘東坡詩云但願身為漢嘉守載酒常作凌雲遊後人
取其語作載酒亭於山上
湘西有漢廟焉門外古樟一兩株本幹空竅小株出根
上亦數十圍意廟必長沙定王時所建及瞻肖像則前
祀漢文帝上不及高下不及景後殿呂后巍然而已
柳耆卿風流俊邁聞于一時既死葬棗陽縣之花山遠
近之人每遇清明日多載酒殽飲于耆卿墓側謂之弔
柳會
蜀之青城有繩橋每橋長百二十丈排連之上布竹笆
攢立大木數十于沙中輦石固其根每數木作一架掛
橋于平空大風過之掀舉幡幡然大略如漁人曬網
白樂天有忠州木蓮詩木蓮盖所罕見放翁陸游嘗遊
臨卭白鶴山寺佛殿前有兩株高數丈葉堅厚如桂以
仲夏發花狀如芙蕖香亦酷似花折時有聲如破竹然
一郡止此二株不知何自至也成都多竒花亦未嘗見
北戶錄云廣人於山間掘大蟻卵為醬名蟻子醬按此
即所謂蚔醢也三代以前固以為食矣然則漢人鼃祭
宗廟又何足怪哉
泗州浮圖下有僧伽像徽宗時改僧為道士僧皆頂冠
泗州太守亦令以冠加於像上忽天地晦冥風雨驟至
冠裂為雨飛墜門外舉城驚怖莫知所為守遽詣拜曰
僧伽有神吾不可強遂止又翟公巽靖康初赴召過
泗州見僧伽像鬚涌出長寸餘他人不見怪之一僧曰
公雖召還不久復出盖鬚出者須出也後果驗
名山大川皆有神司之潯州一土神並無土偶像但有
一木主長五尺餘半在地書云唐御史李百行殿然考
之唐書無傳竟不知何神也
九江岳肅之負山立屋在湓城之中山有堅土凡版築
者得畚致之慶元初年五月大雨隤其巔古冡出焉初
僅數甓流下其上有刻如瑞草傍著字曰永寧元年五
月造又有匠者姓名曰張某下有文如押字焉居數日
山隤壙周半墮骨髮棺槨皆無存兩傍列瓦盌二十餘
左壁有一燈尚熒熒取之即滅有油如膏見風凝結不
可抉盌中有甘蔗節有銅盆𩔖今厮羅殊無古制中有
雙魚盆底有四鐶附着不測其所以用有一銅盂穴底
市井庖人什器同制碣曰晉征虜將軍墓數日復雨山
又隤碣遂埋焉考晉書永寧盖惠帝年號征虜之名漢雖
有之在晉時以此官顯者不著於史又無姓氏可見亦
一異也
雪山王景文嘗遊東林有導以訪古冢於西山之阿者
入而觀之累甓為室下廣而方上銳而圓四隅蹲以猛
獸而其傍皆石為壁石柱承之柱為龍虎形而壁則為
人狀别以𩔖而飾于首有功曹書佐門下功曹門下書
佐車亭長候車亭長信都長都亭長從史門下史中史
立符史重車卒賊曹騎小史二人騎牛三人皆乘大車
盖或挽以槖駞以馬以牛從者或執刀斧或執劍或懸
鐘鼓以擊之皆作奔走狀又有反袂障面而哭者其略
可見者如此又有穴正中斑斑似有人物而狹不可入
其刻畫不甚精密而皆有文采字正𩔖漢隸退而考之
其官屬與晉志多合往往晉宋前郡守縣令所藏也其
刻諸壁者亦記當時送葬之官屬云耳以其與前事相
𩔖故取而併錄之
番禺有海獠雜居其最豪者蒲姓本占城之貴人也後
留中國以通往來之貨居城中屋室侈靡富盛甲一時
性尚鬼而好潔祈福有堂堂中有碑是為像主凡會食
時不用匕箸以金銀為巨槽合鮭炙粱米為一洒以薔
薇寘右手于褥下羣以左手攫取
吉水周氏之先有為里胥者出入里巷一日至縣下十
里外曰牢橋小鹺鋪中見鋪家用一稱錘如冶鐵如土
硃石周取而閱之亦贊其好問鋪家何處得來鋪家曰
牆東隅尚有數十塊周就取其一歸示妻子競相傳玩
愛其形如馬蹄有磨之於石者其光爛然乃知其為金
也周即夜擕小器盡載以歸枚枚相似輕重不差夫麟
趾褭蹏漢一斤金也其來古矣更千百年忽焉而出古
人云至寶横棄道側是可為此寶惜
南安屬縣曰上猶有鍾氏者家素饒財有媪主家勤儉
好善所居堂後汙池廣尋丈以散鵝鴨一日鴨得魚長
七八寸既吞復吐媪意魚之不受啄也倚戶視之吞吐
益久怪之驅鴨而涸其水魚無有也漉其泥得一笏如
魚之長浴而視之白金也既又探泥笏愈多竭其泥得
笏凡千百自是家益饒
義騟者九江戍校王成之鎧騎也嘉定庚午峒寇李元
礪盗弄潢池兵符下統府調卒成與行至吉之月餘寇
犯龍泉柵成出鬭死焉官軍亟鳴鉦騟屹立不去悲鳴
尸側賊將顧之曰此良馬也遂取之
錫夫人者俚謂之湯婆鞴錫為器貯湯其間霜天雪夜
置之衾席用以煖足因目為湯婆竹谷羅學温文之曰
錫夫人且贊之曰禮云八十非人不煖則人固可以安
老也然黃太史之詩不云乎小姬煖足卧或能起心兵
則人或適以病老也夫人有安老之功而無病老之患
其賢於人遠矣孔子曰關雎樂而不淫錫夫人有焉
東晉猶乘牛車王導短轅犢車長柄麈尾是也唐劉子
玄傳古大夫以上皆乘車以馬為騑服宋朝渡江以前
無今之簥只是乘馬所以有席帽護塵之服思陵在維
揚一時擾亂中遇雨傳旨百官許乘肩轝因循至此故
制盡泯紹興乾道間都下安敢張蓋雖曾為朝士或外
任監司州郡入京未嘗有蓋只是持袋扇障日開禧間
始創出皂蓋程覃尹京出賞嚴皂蓋之禁有越士張蓋
過府門遂為所治後學中有詩云冠蓋相望自古傳以
青易皂已多年中原數頂黃羅繖何不多多出賞錢時
山東盜賊紛起故有此詩也
唐高祖實錄武德二年正月甲子下詔曰釋典微妙淨
業起於慈悲道教沖虚至德去其殘暴況乎四時之禁
毋伐麛卵三驅之禮不取順從盖欲敦崇仁惠蕃衍庶
物立政經邦咸率斯道朕祗膺靈命撫遂羣生言念膏
肓無忘餐寐殷帝去網庶踵前修齊王捨牛實符末志
自今每正月五月九月十直日並不得行刑所在公私
宜斷屠殺此三長月斷屠殺之始也竇苹注引釋氏智
論曰天帝釋以大寶鑑鏡照四大神洲每月一移察人
善惡正五九月照南贍部洲故爲省刑唐士大夫如白
居易輩盖有遇此三齋月杜門謝客命僧作佛事者宋
朝於此三月官中請俸亦不支羊肉錢近年之禁刑屠
亦其遺制也
古所謂揖但舉手而已今所謂喏乃始於江左諸王方
其時惟王氏子弟爲之故支道林入東見王子猷兄弟
還人問諸王何如答曰見一羣白項烏但聞喚啞啞聲
即今喏也
今之衣半臂者或者謂非古之禮服也魏明帝嘗著帽
被縹綾半袖楊阜問曰此於禮何法服也帝默然不答
自是不法服不見阜光武紀更始諸將服婦人衣諸于
繡镼(注書無镼字續漢書作䘿並甚勿切)三輔吏士莫不笑之或有畏而
走者注前書音義云諸于大掖衣也如婦人之袿衣揚
雄方言襜褕其矩者自關而西謂䘪䘿郭璞注云俗名
䘿䘸據此則諸于上加繡䘿如今之半臂也
五原趙執中分領駐鎮江之中軍出新巧進木幹箭塗
之以漆黑質而赤章椽首罌項自其腹羨以殺之旁開
兩道左右如一中爲穴以末受鏃其鋒鑿長七寸有竒
射及三百步之外名曰風羽云
宣和之季京師士庶競以鵝黃爲腰腹圍謂之腰上黃
婦人便服不施衿紐束身短製謂之不製衿始自宫掖
未幾而通國皆服之未幾而金人之來卒不能制斯亦
服之妖歟
楊東山云紹興庚戌隨侍先文節公接伴北使使以趙
州濁梨兩顆私覿梨皮黃褐色肉黑如墨質如酥味甘
而香大如妳膀亦竒種也
