道山清話小說家𩔖一(雜事之屬)
提要
(臣)等謹案道山清話一卷不著撰人名氏說
郛摘其數條刻之題曰宋王暐案書末有暐
䟦語云先大父國史在館閣最久多識前輩
嘗以聞見著館秘錄曝書記并此書為三仍
歲兵火散失不存近方得此書于南豐曾仲
存家因手抄蔵示子孫後題建炎四年庚戌
孫朝奉大夫主管亳州明道宫賜紫金魚袋
暐書則撰此書者乃暐之祖非暐也周煇清
波雜志稱成都富春坊火詩乃洛名德之後
號道山公子者所作亦不言其姓氏書中記
元祐五年其父為賀遼國正旦使論范純仁
吕公著事歸奏哲宗哲宗命寄書純仁後純
仁再相哲宗問曾見李某書否則撰此書者
李姓非王姓也然考李燾通鑑長編是年八
月庚戌命吏部郎中蘇注戶部郎中劉昱為
正旦使供備庫使郭宗顔西京左蔵庫副使
畢可濟副之後郭宗顔病改遣西頭供奉官
閤門陸孝立無李姓者在其間而所稱去年
范純仁出守穎昌吕公著卒於位事考二人
本傳實均在元祐四年則五年字又不誤不
審其何故也或蘇字劉字傳寫訛為李歟所
記終於崇寧五年則成書當在徽宗時中頗
詆王安石之姦於伊川程子及劉摰亦不甚
滿惟記蘇黃晁張交際議論特詳其為蜀黨
中人固灼可見矣其書皆記當代雜事王士
禎居易錄嘗譏其誤以兩張先為一然作者
與張先同時似未可以數百年後之傳聞駁
當時之目見疑以傳疑不妨並存其說惟記
陳彭年對真宗墨智墨允出春秋少陽事稱
上令秘閣取此書既至彭年令於第幾板尋
檢果得之云云其說頗誣案春秋少陽篇隋
志已不著錄彭年安得見之宋秘閣又何自
有之今考皇侃論語疏條其時陸德明經典
釋文邢昺論語疏皆引春秋少陽此條其時
尚未有昺疏彭年所舉非陸氏書則皇氏書
耳是則傳聞者失實此書因而誤載也乾
隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
