提要
萍洲可談三卷小說家𩔖一(雜事之屬)
(臣)等謹案萍州可談三卷宋朱彧撰彧字無
惑烏程人是書文獻通考著錄三卷而明代
商濬刻入稗海陳繼儒刻入秘笈者均止五
十餘條不盈一卷陶宗儀說郛所錄更屬寥
寥盖其本久佚濬等特於諸書所引掇拾殘
文以存其槩皆未及睹三卷之本也惟永樂
大典徵引頗繁裒而輯之尚可復得三卷謹
排纂成編以還其舊雖散佚之餘重為綴緝
未必毫髮無遺然較明代諸家所刊幾&KR1151;四
倍約略核計已得其十之八九矣彧之父服
元豐中以直龍圖閣歷知萊潤諸州紹聖中
嘗奉命使遼後又為廣州帥故彧是書多述
其父之所見聞而於廣州蕃坊市舶言之尤
詳考之宋史服雖坐與蘇軾交游貶官然寔
非元祐之黨嘗有隙扵蘇轍而比附扵舒亶
吕惠卿故彧作是書扵二蘇頗有微詞而扵
亶與惠卿則往往曲為解釋甚至扵元祐垂
簾有政由帷箔之語盖欲回護其父不得不
回護其父黨遂不得不尊紹聖之政而薄元
祐之人與蔡絛鐡圍山叢談同一用意殊乖
是非之公然自此數條以外所記土俗民風
朝章國典皆頗足以資考證即軼聞𤨏事亦
往往有禆勸戒較他小說之侈神怪肆恢嘲
徒供談噱之用者猶有取焉乾隆四十六年
九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
