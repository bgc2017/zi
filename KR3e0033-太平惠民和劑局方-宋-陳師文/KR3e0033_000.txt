欽定四庫全書子部五
太平惠民和劑局方醫家類
提要
(臣)等謹案太平惠民和劑局方十卷舊本題
宋庫部郎中提轄措置藥局陳師文等奉勅
編案王應麟玉海云大觀中陳師文等校正
和劑局方五卷二百九十七道二十一門晁
公武讀書志云大觀中詔通醫刊正藥局方
書閱歲書成校正七百八字增損七十餘方
又讀書後志曰太醫局方十卷元豐中詔天
下高手醫各以得效秘方進下太醫局驗試
依方製藥鬻之仍摹本傳于世是大觀之本
實因神宗時舊本重修故公武有校正增損
之語也然此本止十四門而方乃七百八十
九考玉海又載紹興十八年閏八月二十三
日改熟藥所為太平惠民局二十一年十二
月十七日以監本藥方頒諸路此本以太平
惠民為名是紹興所頒之監本非大觀之舊
矣其中又有寶慶淳祐續添諸方更在紹興
之後兼附用藥總論指南三卷皆從圖經本
艸抄撮增入亦不知何時所加陳振孫書錄
解題稱和劑局方其後時有增補殆指此類
歟戴良九靈山人集有丹溪翁朱震亨𫝊曰
時方盛行陳師文裴宗元所定大觀二百九
十七方翁窮晝夜是習既而悟曰操古方以
治今病其勢不能以盡合將起度量立規
矩稱權衡必也素難諸經乎又稱震亨得羅
知悌之學以歸諸醫泥陳裴之學者聞其言
大驚而笑且排及治許謙末疾良驗笑且排
者始皆心服是此書盛行于宋元之間至震
亨局方發揮出而醫學始一變也又岳珂程
史曰和劑局方乃當時精集諸家名方凡幾
經名醫之手至提領以從官内臣參校可謂
精矣然其間差訛者亦自不少且以牛黃清
心丸一方言之凡用藥二十九味寒熱訛雜
殊不可曉嘗見一名醫云此方祇前幾味至蒲黃
而止自乾山藥以下凡二十一味乃補虚門
中山芋丸當時不知緣何誤寫在此方之後
困循不曾改正余因其說而考之信然如此
之類必多有之云云是併不能無所舛誤矣
然歴代相傳專門禁方多在是焉在用者詳
審而已必因噎而廢食則又一偏之見矣乾
隆四十五年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
