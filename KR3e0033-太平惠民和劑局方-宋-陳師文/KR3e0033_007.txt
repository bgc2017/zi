欽定四庫全書
太平惠民和劑局方卷七
宋陳師文等撰
治眼目疾
錦鳩丸治肝經不足風邪内乘上攻眼暗淚出怕日羞
明隱澀痒痛瞻視茫茫多見黑花或生翳膜並皆治之
草决明子蕤仁(去皮)羌活(去蘆)瞿麥(各三兩)
杜蒺藜(炒去尖角)牡蠣(洗火煆取粉)黃連(去鬚)細辛(去苖)
甘菊花(淨)肉桂(去粗皮)防風(去蘆各五兩)茯苓(去皮四兩)
斑鳩(一隻去皮毛腸嘴爪用文武火連骨炙乾)羯羊肝(一具薄批炙令焦)
蔓菁子(二升淘洗絹袋盛飯甑蒸一伏時日乾)
右十五味為末煉蜜和杵五百下丸如梧桐大每服
十五丸至二十丸以温水或温酒下空心日午臨卧
日三服如久患内外障眼服諸藥未效者漸加服五
十丸必效暴赤眼疼痛食後用荆芥湯下二十丸
駐景丸治肝腎俱虚眼常昏暗多見黑花或生障翳視
物不明迎風有淚久服補肝腎增目力
車前子熟乾地黃(酒洗净酒蒸焙各三兩)
兔絲子(酒浸别研為末五兩)
右為末煉蜜為丸如梧桐子大每服三十丸温酒下
空心晩食前日二服
蜜蒙花散治風氣攻注兩眼昏暗眵淚羞明臉生風粟
隱澀難開或痒或痛漸生翳膜視物不明及久患偏頭
疼牽引兩眼漸覺細小昏澀隱痛並暴赤腫痛並皆療
之
蜜蒙花(淨)石决明(用鹽同東流水煮一伏時漉出研粉)木賊
杜蒺藜(炒去尖)羌活(去蘆)菊花(去土各等分)
右為細末每服一錢臘茶清調下食后日二服
羚羊角散治大人小兒一切風熱毒上攻眼目暴發赤
腫或生眼瘡疼痛隱澀羞明
羚羊角(鎊)黃芩升麻甘草(炙)
車前子(各十兩)梔子仁草龍胆(各五兩)决明子(二十兩)
右為末每服一錢食后温熟水調下日進三服小兒
可服半錢
秦皮散治大人小兒風毒赤眼腫痛痒澀眵淚昏暗羞
明
秦皮滑石(桂府者搗碎)黃連(去鬚各十兩)
右為細末每用半分沸湯泡去滓温熱頻洗
鎮肝丸治肝經不足内受風熱上攻眼目昏暗痒痛隱
澀難開推眵多淚怕日羞明時發腫赤或生障翳並宜
服之
蔓荆子(去白皮)地膚子人參茺蔚子
决明子(炒)白茯苓(去皮)防風(去蘆又)遠志(去心各一兩)
青葙子地骨皮(去土)柴胡(去蘆)山藥
車前子栢子仁(炒)玄參甘菊
甘草(炙各半兩)細辛(去苗一分)
右為末蜜水煮糊丸如梧桐子大每服二十丸米飲
下食後日二服
菊花丸治肝腎不足眼目昏暗瞻視不明茫茫漠漠常
見黑花多有冷淚久服補不足強目力
枸把子(三兩)巴戟(去心一兩)甘菊花(揀四兩)
蓯蓉(酒浸去皮炒切焙二兩)
右為細末煉蜜丸如梧桐子大每服三十丸至五十
丸温酒或鹽湯下空心食前服
菩薩散治男子女人風氣攻注兩眼昏暗眵淚羞明臉
眥腫痒或時赤痛耳鳴頭眩
荆芥穗(一兩半)防風(剉炒二兩)甘草(炒一兩)
蒼术(米泔浸一宿去皮剉炒)白蒺藜(炒各二兩)
右並為細末不拘時入鹽少許沸湯或酒調下神妙
撥雲散治男子婦人風毒上攻眼目昏暗翳膜遮障怕
日羞明多生熱淚隱澀難開眶痒赤痛臉眥紅爛瘀肉
侵睛但是一切風毒眼疾並皆治之
羌活防風柴胡甘草(炒各一斤)
右為末每服二錢水一盞半煎至七分食後臨睡時
服薄荷茶調菊花苖湯下亦得忌藏鹽鮓醬濕炙&KR1572;
發風毒等物
草龍胆散治上焦受於風熱氣毒攻衝眼目暴赤隠澀
羞明腫痛多眵迎風有淚翳膜攀睛胬内隱痛並治之
又方見後
川芎(不見火)香附(炒去毛各四兩)龍胆草(洗去蘆)甘草(炙)
草决明子(微炒)木賊(洗淨去節)菊花(去梗各二兩)
右為細末每服二錢用麥門冬熟水入砂糖少許同
調食後服或米泔調服亦得食後或臨時服之
蟬花散治肝經藴熱風毒之氣内摶上攻眼目翳膜遮
暗赤腫疼痛昏暗視物不明隱澀難開多生眵淚内外
障眼
蟬蜕(洗淨去土)榖精草(洗去土)白蒺藜(炒)菊花(去梗)
防風(不見火)草决明(炒)蜜蒙花(去枝)羌活
黃芩(去上)蔓荆子(去白皮)山梔子(去皮)甘草(炒)
川芎(不見火)木賊草(淨洗)荆芥穗(各等分)
右為末每服二錢用茶清調服或用荆芥湯入茶少
許調服亦得食後及臨卧時服
春雪膏治肝經不足内受風熱上攻眼目昏暗痒痛隱
澀難開昏眵赤腫怕日羞明不能遠視迎風有淚多見
黑花並皆療之
腦子(研二錢半)蕤仁(去皮殼壓去油二兩)
右用生蜜六錢重將腦子蕤仁同溲和每用銅筯子
或金銀釵股大小眥時復少許點之及治連眶赤爛
以油紙塗藥貼
流氣飲治肝經不足内受風熱上攻眼目昏暗視物不
明常見黑花當風多淚怕日羞明推眵赤腫隱澀難開
或生障翳倒睫拳毛眼眩赤爛及婦人血風眼及時行
暴赤腫眼眼胞紫黑應作眼病並宜服之
大黃(炮)川芎牛旁子(炒)菊花(去枝)
細辛(去苖)防風(去苖)白蒺藜(炒去刺)山梔(去皮)
黃芩(去蘆)甘草(炙)蔓荆子(去白)玄參(去蘆)
荆芥(去梗)木賊(去根節各一兩)蒼术(浸一宿炒熱二兩)草决明(一兩半)
右搗羅為末每服二錢半臨卧用冷酒調下如嬰兒
有患只令乳母服之
洗肝散風毒上攻暴作赤目腫疾難開隱澀眵淚昏暗
羞明或生翳膜並皆治之
當歸(去蘆)薄荷(去梗)羌活(去蘆)防風(去蘆)
山梔仁甘草(炙)大黃(煨)川芎(各二兩)
右為末每服二錢冷水或熟水調下食後日服見效
菊花散理肝氣風毒眼目赤腫昏暗羞明癮澀難開攀
睛瘀肉或痒或痛漸生翳膜及治暴赤腫痛悉皆治之
白蒺藜(炒去刺)羌活(去蘆不見火)蟬蜕(去頭足翅各三兩)木賊(去節三兩)
菊花(去梗六兩)
右為細末每服二錢食後臨卧茶清調下常服明利
頭目薰洗去風忌發風淹藏炙&KR1572;等物
明暗散能治外障退翳膜燎風毒上攻眼疼赤腫或臉
眥痒爛時多熱淚昏澀
赤芍藥當歸(去蘆洗焙)黃連(去鬚)滑石(細研)
右件各五兩剉碎碾為細末入研滑石拌勻每用半
錢沸湯點澄清去查熱洗忌一切淹藏魚鮓酒麺等
毒物
蟬化無比散治大人小兒遠年近日一切風眼氣眼攻
注眼目昏暗臉生風粟或痛或痒漸生翳膜侵晴遮障
視物不明及久患偏正頭風牽搐兩眼漸漸細小連眶
赤爛及小兒瘡疹入眼目膜遮睛赤澀隱痛並皆治之
常服祛風退翳明目
蛇蛻(微炙一兩)蟬蛻(去頭足翅二兩)羌活當歸(洗焙)
石决明(用鹽同東流水煮一伏時漉出搗研如粉)川芎(各三兩)
防風(去义枝)茯苓(去皮)甘草(炙各四兩)芍藥(赤者十三
兩)蒺藜(炒去刺半斤)蒼术(浸去皮炒十二兩)
右為末每三錢食後米泔調服茶清亦得忌食發風
毒等物
明目地黃丸治男子婦人肝藏積熱肝虚目暗膜入水
輪漏睛眵淚眼見黑花視物不明混睛冷淚翳膜遮障及
腎藏虚&KR0629;肝受虚熱及遠年近日暴熱赤眼風毒氣眼
並皆治之兼治乾濕脚氣消中消渴及諸風氣等疾由
腎氣虛散者但服此能補肝益腎驅風明目其效不可
具述
生乾地黃(洗焙)熟乾地黃(洗焙各一斤)牛膝(去蘆酒浸三兩)
枳殼(去穰麸炒)防風(去蘆义各四兩)杏仁(去皮尖麸炒黃細研去油二兩)
右為細末煉蜜為丸如梧桐子大每服三十丸空心
食前温酒吞下或用飯飲鹽湯亦得忌一切動風毒
等物
洗眼紫金膏治遠年日近翳膜遮障攀睛努肉昏暗淚
多瞻視不明或風氣攻注臉生風粟或連眶赤爛怕日
羞明隠澀難開並能治之
硃砂(别研)乳香(别研)硼砂(别研)赤芍藥
當歸(洗焙各一分)雄黃(研飛二錢)麝香(别研半錢)黃連(去鬚半兩)
右搗羅為細末入研藥拌勻再擂煉蜜溲和為丸如
皂莢子大每次用一丸安淨盞内以沸湯泡開於無
風處洗藥冷閉目少時候三兩時再煨令熱依前洗
一貼可洗三五次不得犯銅鐡噐内洗如暴赤眼腫
者不可洗之
草龍胆散治眼暴赤腫痛風氣熱上衝睛疼連眶臉眥
赤爛疼痛瘀肉侵睛時多熱淚及因叫怒逆損肝氣久勞
瞻視後損眼凡風砂塵土入眼澀痛致成内外障翳及
一切眼患悉皆治之
蒺藜子(炒去刺)草龍胆(各六兩)赤芍藥(半斤)甘草(炙)
羌活防風(去义枝各三兩)菊花(去枝半兩)茯苓(去皮四兩)
右搗為末每服二錢食後臨卧時温酒調下
湯泡散治肝經不足容熱風壅上攻眼目赤澀睛疼臉
爛怕日羞明夜卧多淚時行暴赤兩太陽穴疼頭旋昏
眩視物不明漸生翳膜並皆治之
赤芍藥當歸(洗焙)黃連(去鬚)
右等分搗羅為細末每用二錢極滚湯泡乘熱燻洗
冷即再温洗一日三五次洗以差為度忌淹藏毒物
(其說去凡眼目之病皆以血凝滯使然故以行血藥合黃連治之血得熱即行故乘熱洗用無不效騐)
還睛丸治男子女人風毒上攻眼目赤腫怕日羞明多
饒眵淚隱澀難開眶痒赤痛臉眥紅爛瘀肉侵睛或患
暴赤眼睛疼不可忍者併服立效又治偏正頭痛一切
頭風頭目眩暈皆治之
白术(生用)兔絲子(酒浸别研)青葙子(去土)防風(去蘆)
甘草(炙)
羌活(去苖)白蒺藜(炒去尖)蜜蒙花木賊(去節)
右各等分為細末煉蜜為丸如彈子大每服一丸細
嚼白湯吞下空心食前日三服
曾青散治一切風熱毒氣上攻兩眼多生眵淚怕日羞
明隱澀難開眶爛赤腫或痒或痛及時行暴赤眼睛昏
澀痛悉皆治之
白薑(炮)防風(去蘆各一兩)蔓荆子(去皮二兩)曾青(四兩)
右為細末每用少許末搐入鼻中立有功效
秘傳羊肝丸治丈夫婦人肝經不足風毒上攻眼目昏
暗淚出羞明怕日隱澀難開或痒或痛又治遠年日近
内外障眼攀睛弩肉箴刮不能治者此藥治之
白羊子肝(一具淨洗去膜)黃連(去鬚搗羅為末)
右將羊肝先入沙盆内杵爛旋吹入黃連末拌擂乾
濕得所為丸如梧桐子大每服十四丸食後以温漿
水吞下連作五劑差但是諸般眼疾及障翳青盲者
皆主之禁食猪肉及冷水(治目方用黃連者多矣此方最為竒異党禹錫云有
崔承元者因官治一死罪囚而活出之囚後數年以病自致死一旦崔忽為内障之苦喪明逾年後半夜
屏息獨坐時聞階除間悉窣之聲崔問為誰曰是昔所蒙活囚今故報恩至此遂以此方告訖而没此方
合服不數月眼復明因傳此方於此)
治咽喉口齒
龍舌散治大人小兒上膈壅毒口舌生瘡咽嗌腫塞疼
痛妨悶每用少許滲貼患處嚥津小兒瘡疹毒氣攻口
齒先用五福化毒丹掃後仍再用此藥滲貼立效
硃砂(研飛二兩半)寒水石(燒赤二斤)生腦子(研二錢半)
右為末每日五七次用夜卧滲貼妙
如聖湯治風熱毒氣上攻咽喉咽痛喉瘴腫塞妨悶及
肺壅欬𠻳咯唾膿血胷滿振寒咽乾不渴時出濁沫氣
息腥臭久久吐膿狀如米粥又治傷寒咽痛
苦桔梗(炒一兩)甘草(炒二兩)
右為粗末每服二錢水一盞煎至七分去查温服小
兒時時呷服食後臨卧
硼砂丸治大人小兒風壅膈熱咽喉腫痛舌頰生瘡口
乾煩渴
麝香(研二兩)梅花腦(别研三分)甘草(浸汁熬膏十兩)牙硝(枯研二兩)
硼砂(研十兩)寒水石(燒通赤紅五十兩)
右為末用甘草膏子和溲每兩作四百丸每服一丸
含化嚥津常服化痰利膈生津止渴
麝臍散治牙齒動摇風蟲疼痛齗肉宣露涎血臭氣常
用令牙齒堅牢解骨槽毒氣
牛膝(去蘆十斤)木律(四十四兩)黃茄(細切二十個)郁李仁(二十兩)
麝香空皮子(細剉一百個)
已上五味搗碎入罐子内上用瓦子盖口留一小竅
用鹽泥固濟燒令通赤候烟白色即住火取出以新
土罨一伏時取出後入下項藥
升麻細辛(去苖各十斤)
右件為細末每用少許揩患處須臾温水潄口臨卧
更貼少許嚥津亦無妨
玉屑旡憂散治咽喉腫痛舌頰生瘡風毒壅塞熱盛喉
閉或因悞吞硬物諸骨鯁刺涎滿氣急或至悶亂不省
人事並皆療之
玄參(去蘆)荆芥穗滑石(研)黃連(去毛)
縮砂(去殼)白茯苓(炒令黃)貫衆(去蘆)甘草(炙)
山豆根(各一兩)寒水石硼砂(二錢)
右為細末每服一錢乾滲舌上後以新水嚥下不拘
時候
如聖勝金鋌治急喉閉纏喉風飛颺單蛾雙蛾結喉重
舌木舌腮頷腫痛屢經用藥不能吞水粥者(又方見後)
硫黃(細研)川芎臘茶薄荷(去枝梗)
川烏(炮)硝石(研)生地黃(各二兩)
右為細末用生葱自然汁溲和為鋌每服先用新汲
水灌潄吐出次嚼生薄荷五七葉微爛用藥一鋌同
嚼極爛以井水嚥下甚者連進三服即愈重舌腮腫
先服一鋌次以一鋌安患處其病隨藥便消又治冐
暑伏熱不省人事用生薄荷水調研一鋌灌下即甦
如行路常含一鋌即旡伏熱之患口舌生瘡不能合
口并食熱物如上法服訖用水漱灌嚼薄荷十片如
泥吐出再水灌潄嚼藥一鋌含口内聚涎裹之覺涎
滿方吐出如此服三鋌便能食酒醋遇食鹽酸鮓脯
炙&KR1572;喉中生泡須掐破吐血方省薄荷數葉以一鋌
同嚼井水吞下砂淋熱淋小便出血同車前草七葉
生薑小塊研爛水調去查嚼藥一鋌以水送下此藥
分隂陽去風熱化血為涎化涎為水常帶隨身備急
一鋌可活一命小兒只服半鋌
硼砂散治大人小兒年患喉痺閉塞不通腫痛生瘡語
聲不快風壅痰毒鼻衂出血
山藥(生六斤)腦子(研七兩)牙硝(生二十四兩)麝香(研四兩)
甘草硼砂(生各二十兩)
右為細末每服半錢如茶點服
草烏散治風牙蟲牙攻注疼痛晝夜不止痛不可忍睡
卧不安牙齗宣露動摇欲脱或腮頷浮腫齗爛血出並
能療之
良薑(去蘆)草烏(去皮)細辛(去土葉)荆芥(去梗)
右件四味各二兩碾為末每用少許於痛處擦之有
涎吐出不得吞嚥良久用温鹽湯灌潄其痛即止常
使揩牙用腐炭末一半相和常用止牙宣辟口氣永
無牙疾
吹喉散治三焦大熱口舌生瘡咽喉腫塞神思昏悶並
能治之
蒲黃(一兩)盆硝(八兩)青黛(一兩半)
右件用生薄荷汁一升將盞硝青黛蒲黃一處用瓷
鑵盛慢火熬冷乾研細每用一匙或半錢滲於口内良
久出涎吞之不妨或喉中腫痛用筒子入藥半錢許
用力吹之旡不立效
如聖勝金鋌治證服餌與前如聖勝金鋌同品味小異
朴硝(四兩)川芎(一兩)硫黃(細研二兩半)貫衆(二兩)
薄荷(葉)荆芥(穗)嫩茶(各半兩)
右&KR2018;為末裂生葱自然汁溲和為鋌服藥湯使如前
方
五香散治咽喉腫痛諸惡氣結塞不通急宜服之
木香沉香鷄舌香(各一兩)麝香(研二分)
薰陸香(一兩)
右搗羅為末入麝香研令勻每服二錢水一中盞煎
至六分温服不拘時候
如神散治風牙蟲牙攻疰疼痛日夜不止卧睡不安或
牙齗動摇連頰浮腫不拘久近並皆治之
川椒(去目及閉口者微炒出汗用)露蜂房(微炙)
右搗羅為細末每用一錢水一盞入鹽少許同煎至
八分乘熱潄之冷即吐出一服立效
玉池散治風蛀牙疼腫痒動摇牙齦潰爛宣露出血口
氣等疾
當歸(去蘆)藁本升麻防風
白芷槐花(炒)川芎甘草(炙)
細辛(去苖)地骨皮(各等分)
右為末每用少許揩牙痛甚即取二錢水一盞半黑
豆半合生薑三片煎至一盞稍温潄口候冷吐之
荆芥湯治風熱肺壅咽喉腫痛語聲不出或如有物哽
荆芥穗(半兩)桔梗(二兩)甘草(炙一兩)
右粗末四錢水一盞薑三片煎六分去查食後温服
細辛散治風蟲牙疼牙齗宣爛牙齒摇動腮頷浮腫皆
能治之
紅椒(去目炒)鶴蝨牙皂(各半兩)白芷(二兩)
縮砂(去壳半兩)荆芥(去梗)細辛(去苖各一兩)草烏(二兩)
蓽撥(古方治牙疼為要藥半兩)
右搗為細末每用少許於痛處擦之有涎吐出不得
嚥少時用温水潄口頻頻擦之立有功效
太平惠民和劑局方卷七
