後山談叢小說家𩔖一(雜事之屬)
提要
(臣)等謹案後山談叢四卷宋陳師道撰師道
字無已後山其别號也彭城人以薦為棣州
教授徽宗時官至秘書省正字事蹟具宋史
文苑傳陸游老學庵筆記頗疑此書之偽又
以為或其少作然師道後山集前有其門人
魏衍附記稱談叢詩話别自為卷則是書實
出師道手又第四卷中記蘇軾卒時太學諸
生為飯僧考軾卒於徽宗建中靖國元年六
月師道亦以是年十一月二十九日從祀南
郊感寒疾卒則末年所作非少年所作審矣
洪邁容齋隨筆議其載呂許公惡韓范富一
條丁文簡陷蘇子美以撼杜祁公一條丁晉
公賂中使沮張乖厓一條張乖厓買田宅自
汚一條皆爽其實今考之良信然邁稱其筆
力高簡必傳於後世不云他人所&KR0915;托邁去
師道不遠且其考證不草草知陸游之言未
免失之臆斷也乾隆四十六年十一月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
