麗澤論說集錄卷十
宋吕喬年撰
門人所記雜說二
以立志為先以持敬為本
就正身治家上理會最是親切處
人之良心飲食居處之間未嘗不在但不能察(只為這箇道理)
(無已時)
常以晝騐之妻子以觀其行之篤與否也夜考之夢寐
以卜其志之定與未也須於此等處常常體察唯此
最可驗學力
今之學者之病不是弱是小
千里外尚可以虛聲動若日夕所親近最可驗學本未
有孤立理須有比我者
看經書須是識他綱目(讀易則識簡易便是綱目)
明道不肯二日除服一府相視莫敢除者畢竟是理是
是者舉世非之而不顧
仕官湏脫小規摹一仰羡官職二隨人說是非三乘空
接響揣量測度四謂求知等事為當為之事
在人疑當予在已疑當棄
為學斷自四事起飲食衣服居處言語
室此最是為學切要處中庸大學只是此道學者
看書須存長久心
良心起處須要接續(乍見孺子入井處)
始言毫髮之差終焉天地之判則公私見矣
天下只有一箇道理
在己之過有心點檢已是不是然初間亦不可不點檢
人須當做一箇人則為學是合做底事止緣資質薄志
趣狹抵當不過遂覺衆中容他不得不知何必如此
要識見明如何且看仁字以博愛之謂仁與樊遲問仁
子曰居處恭執事敬與人忠雖之夷狄不可棄也一
段同看看得仁則識見自明矣
欲與善人君子而後為學是先立標的於外非自然而
然也非自然而然則有時而息維天之命於穆不已
知天理之自然則無時而已矣
身正而家未正必是未能感格
讀書熟處放下須識到生處
初學欲求義理且看上蔡語閫範伊川易研究推索自
有所見若荆公新說張綱書劉君舉詩耿南仲易方
馬二氏禮記陳晉之孟子張子韶論語吕吉甫莊子
皆不當看也
持養體察主敬致知觀過
要知病處須日用間體察
初學最怕錯認最怕見理未明且放過
初學唯以樸實篤信為主
反覆論難
有味在無味中
日用間若不自加提策則怠惰之心生矣怠惰之心生
不止於悠悠無所成而放僻邪侈隨至矣
學者最不可悠悠
今人讀書全不作有用看且如人二三十年讀聖人書
及一旦遇事便與閭巷人無異或有一聽老成人之
語便能終身服行豈老成之言過於六經哉只緣讀
書不作有用看故也
人心皆有至理惟講說則能興起
做事須是著實做暴戾者必用力於和順鄙吝者必用
力於寬裕而後可以言學
學者之患在於諱過而自足使其不諱過不自足則其
進德夫豈易量譬諸人之作室方其作也一柱之不
良一梁之不正斤削斵刻之或失其道唯恐旁觀者
之不言隨言隨改隨改隨正略無所憚其心以謂吾
知良吾室而已凡所以就其良而去其不良者無所
不至此善學而遜志之說也若夫聚不良之木用不
良之匠為不良之室專心致志自以為是而以人言
為諱及其成也自以為是惟恐人言其非如此則必
至於頽敗而後覺悟豈不哀哉
有以繼母難事為問者曰在盡其敬順而已因歷舉程
先生解蠱卦九二與胡康侯解春秋莊二年夫人姜
氏會齊侯于禚事相表裏為證
或問人無祖産後來自買田産而兄弟欲分之奈何曰
身也者父祖所生之身也身為父祖有而財非父祖
之財乎
或問人為學多為事廢奈何曰正當幹事時占時節本
不多只為事未到時心先忙事已過後心不定所以
占時節多
人能以應科舉之心讀書則書不可勝用矣此無他以
實心觀之也
主一之謂敬無適之謂一不是又有箇一把來主持無
適即是主也
張荆州之教人也必使人體察良心以聖賢語言而見
之行事因行事而復求聖賢之語言
敬之一字乃學者入道之門敬也者純一不雜之謂也
事在此而心在彼安能體得敬字大學曰君子無所
不用其極蓋非特一事當然也凡事皆若是而後可
為學只要信得及信之及者雖識見卑過失多習氣深
日損一日無不變也信之不及雖聰明才智足以為
賊身之具無術以捄之
人須是令聖賢格言不間斷於此心方能有益
心是活物流而不息故舜跖之善利同一孳孳
自無所見因人而有警者不足恃
或問平時自省自謂無過然遇事接物却多流動過後
却追悔如何曰正當發處不要放過須是辨認賓主
各分曉但使善心為主私意為客却不妨若私心為
主則善心乍發而復蔽矣學須是識賓主
學者平居相聚最為有益然亦須是於朋友攸攝攝以
威儀處下工夫不然則至於忘形骸相爾汝豈唯無
益所損實多
天下物各有似不善學者祗得其似
觀起之蚤晏可以卜人家之興替書曰夙夜浚明有家
學者須是有歆然興起之意方能有進如敬修其可願
可欲之謂善不知味後如何進德
學者須是心不外緣易曰君子學以聚之
人若是求師取友之心泛泛則可見其平日工夫亦是
悠悠泛愛衆而親仁居是邦也事其大夫之賢者友
其士之仁者古人之於師友其切如此
看史須看一半便掩卷料其後成敗如何其大要有六
擇善警戒閫範治體議論處事
大抵人之為學須是一鼔作氣才有間斷便非學矣所
謂再而衰也
或問謝太傅公何不教兒曰我常自教兒此語極好蓋
朝夕之所示者無非教也
已怨(言徐)(氣平)
凡世俗所謂不妨有例不見得未必知衆人都如此也
是常事之類皆不可聽
凡不善之事猶易改若賢者之過自以為是却難得除
胷中存留悔心極害事且如賈誼號為通達及觀懷沙
之賦悲憂傷撓無一念閑竟以是死夫梁王墜馬以
死固當自責然豈遽至於殞身胸中有滯礙處故必
至此如鵩鳥賦視其言非不洞達死生之理然誼實
只以此自廣又何嘗廣得分毫
學者不進則己欲進之則不可有成心有成心則不可
與進乎道矣故成心存則自處以不疑成心亡然後
知所疑矣小疑必小進大疑必大進蓋疑者不安於
故而進於新者也
義理與客氣常相勝只看消長分數多少為君子小人
之别
或有言病太剛太直者先生曰剛無病所病者乃暴而
非剛直無病所病者乃訐而非直
工夫疑阻則無復積累
前面常要寬莫教窒窄
安燕而血氣不惰柬理也(昏昏則惰而不精明矣柬别也)勞倦而容貌
不枯好交也(厭倦則容貌枯矣好交云者欣然與事物交而非強勉也)
戒慎固是要切工夫龜山中庸所謂見此則知所以戒
慎恐懼此之一字當深玩也或問體察良心如何是
體察云體察上著如何不得又問今若欲做工畢竟
體察是如何云看他所起處又問今人良心雖不能
盡識縱有自謂識之者雖欲看之竟以不見而止畢
竟如何方可以看云持養之功甚切若不知敬以直
内之理方良心未發豈都無所事
心之官則思官字最好看
看史非欲聞見該博正是要識前言往行以畜其德大
抵事只有成已成物兩件蠱者事也象止說振民育
德前時亦嘗作六事看如儆戒擇善閫範議論處事
治體要之止是兩件然兩事又却只是一箇成字史
亦難看須是自家鏡明然後見得美惡稱平然後等
得輕重欲得鏡明稱平又須是致知格物
禮樂不可斯須去身只是存養
為學須是以聖人為準的步步踏實地所以謂學不躐
等
須是尋病源起處克將去若強要勝他克得一件一件
來要緊是觀過人各有偏處就自己偏處尋源流下
工夫克只是消磨令盡所謂見晛曰消如楊子云勝
己之私之謂克恐未盡又云要知病處須是日用間
常體察
初學須是去整齊收歛上做工夫
為學只為放過處多因舉孟子攘雞一段須是不放過
始得人才說這次且恁地後次改此等人後次定不
會改
人之一身必有事未及第時謂科舉妨為學已及第後
又為做官為治家幾時得無事
或言做事做了方覺不穏先生云只是不曾常常體察
如何做時不覺做了方覺不是若曾用工夫人才做
便覺不是又云當忽然覺不是時便是良心才思量
計較如何是不是便差了
或問今欲作一件好事衆人皆謂不然如何先生云只
是自家誠意未至又問衆人做底不做衆人說底不
說便覺突兀如何先生云這箇裏面有一毫外面見
一毫不可掩須做合當做底事看始得若有一毫欲
異衆外面形迹便露此極可驗
今人須是就治家上理會這裏不治如何是為學堯稱
舜讓以天下如何止說刑于二女四岳舉舜不及其
他止言克諧以孝若是今人須說舜有經綸大業濟
世安民之事欽哉兩字最要看看得這箇便見得天
命
致知力行不是兩截力行亦所以致其知磨鏡所以鏡
明
為學須存不已之心持養之功甚妙常常提起自有精
神持養之久自有不可掩者當以居敬為本
問誠敬兩字有異否云只是一般所謂存誠存便是敬
士大夫善言風俗不好風俗是誰做來身便是風俗不
自去做如何得會好
觀書不可徒玩文采要當如藥方酒法求其君臣佐使
互相剋制有以益吾身可也
舜格于文祖詢于四岳明四目達四聰方說出治天下
規模如食哉惟時蠻夷率服之類此是聖人之治天
下手段必先資諸人而後展出規摹後世興王之君
即位之初必自用如高祖一入關便約法三章晉悼
公一即位亦便自用
文帝先天下以敦樸而眤鄧通蔽而不可曉者也後賜
子無度而至放錫之以銅山尤不可曉也
唐太宗歲斷死罪二十九人自以謂至少矣而不知所
縱囚三百九十人亦未為甚少也
後世小人豈無七八分似正者但其一二分乃是直邪
本迹發露處如李訓楊嗣復之類是也如李林甫輩
則無是矣
魏元忠攝冡宰為武三思百戶實封所動恐無此理為
人所毁若捧制感咽則有之夫以元忠不為死生所
屈豈為百戶而動心乎此與裴度之事敬穆相類
長孫無忌之於吳王恪王猛之於慕容垂若此者自以
為有意於忠國而不知非所以為忠也
予其殺非遽殺也正如今法當行處斬
正倫理篤恩義此二句極要推廣天尊地卑卑高以陳
而下正倫理也風以動之雨以潤之下篤恩義也
凡聽訟不可心先有所主以此心而聽訟必有所蔽若
平心去看便不偏於一曲直自見
凡人有所干求可不可須便說不可含糊
凡使人須度其可行然後使之若度其不可而強使之
後雖有可行者人亦不信且如立限令三日可辦却
只限一日定是違限其勢不得不展自此以後雖一
日可到之事亦不信矣
與人交際須是通情若直以言語牢籠人情豈能感人
須是如與家人婦子說話則情自通
兩人不是自處其間甲必來說乙不是乙亦來說甲不
是若都不應和人將以為我深或以為黨庇應和之
語須是如與甲同坐對乙面前也說得方可
聽人說話或有不中節者亦無不有應荅之理說十句
中豈無一句略可取將此一句推說應之亦於其人
有益
今世有短處可數便是第一等人
人皆知欲辨義利輕重須識得所以輕所以重方得能
惡衣惡食在衆中不愧方可
儉與吝只爭分毫
欲窮理而不循理欲精義而不徙義欲資深而不習察
吾未知其至也
謝師直為監司明道作簿每謂人與明道說春秋猶以
為是至說易都無一句是伊川謂二公深知易者也
以主簿而敢言監司不是監司能受主簿之言不諱
(此最當看不會看者只見監司主簿相與議論以為知易此當體師直容受明道所言之心當下便是易)
(但不知師直能體其所自發處否)
前輩謂公近仁
過在失而不在復最要詳玩人但能常存初悔時一念
則豈至貳過惟其失此悔心故為危
讀書不可雜
人之於學避其所難姑為其易者斯自棄矣夫學必至
於大道以聖人自期而猶有不至者焉
善學者之於心治其亂收其放明其蔽安其危守之必
嚴執之必定少怠而縱之則存者亡矣
百工治器必貴於有用器而不可用工弗為也學而無
所用學將何為也耶
編壼範或欲冠家人卦為首先生云才拈出却滋味短
六經之中何處不是家人卦不獨在家人卦不若止
依次序却自穏
處家之道導之以禮義示之以禮法養之以恩意雝肅
遜悌之風可以維持百年而不息苟或未然則聚族
既衆羣居終日當慮者豈止一事哉
大抵為學不可令虛聲多實事少非畏標榜之禍也當
互相激揚之時本心已不實學問已無本矣
人之相與雖道合志同之至亦不能無異同且如一身
早間思量事及少間思之便覺有未盡處蓋無緣會
無異同
臨事常思不中不遠
問學之講自孟氏後直至本朝方大明處今之世而熟
聞前輩之已講可謂大幸但只為聞過便了所以不
得力
徐仲車先生不肯娶恐不與己同心事母後有路振者
力勸其不可無後遂以女妻之後生子名曰路兒此
固正矣然亦未為中節
平居數日凡所思量多近於理只為此念不續處多而
臨境忘了今若要下工夫莫若且据所聞亦湏得力
明於内而巽於外是非取舍不可不十分明盡然行之
則當巽
凡書所言愠皆非忿怒也止憂悶之謂如言憂心悄悄
愠于羣小豈可以怒言耶
桓冲憂晉室之危而謂吾其左衽及堅敗沖慙恨而卒
夫沖所以憂晉之左衽乃事理之當然初不足為過
淝水之捷亦幸而已使沖言果騐晉之辱也使沖之
言不驗則晉之榮也沖於此喜而不寐可也尚何慙
恨之有夫沖所以慙恨者豈有他哉不過恥其言之
不中耳然推是心而充之則極害事楊國忠之於安
禄山是已此誠可為深戒萬一沖之言果驗吾意沖
之未必能死也
侯景欲降梁武意猶未決嘗獨言我國家如金甌無一
傷缺今忽受景地脫若紛紜悔之何及朱异揣知上
意(云云)上乃納景其語雖若不欲受而欲受之意多
故异揣知上意非是不要受是特尚懼為害耳
人一時權職不宜引嫌便當以正官自處且如宰相作
知州承務郎作通判時暫權州便當以知州自處但
不可妄有支用耳
内有輕刑之名外有殺人之實(非也初時自然如此到後來方能盡善)
釋氏慈悲過當(枉尺直尋處甚多)
顔氏家訓雖曰平易然出於胸臆故雖淺近而其言有
味出於胸臆者語意自别
李光弼略有徘徊之意而大將田神功等遂不禀命因
此憂鬱而卒大抵為善必盡其極者則我無所顧而
人亦安之為惡亦然如當時亂臣賊子稱兵宫闕擅
權枉法而軍士為之盡死力者比比皆是光弼焉有
此風耶特一時畏死而狐疑其行耳然大將遽不禀
命盖光弼善人也其大體已正矣惟其大體已正至
偶有不純之迹而人因得以脅持禁制欲治之則不
能欲不治之則不可首鼠狐疑其迹益露此尤為為
善未盡而一出一入焉者之戒事不可生亦不可厭
南軒曰心在焉則謂之敬且如方對賓客談論而他有
所思雖思之善亦不敬也纔有間斷便是不敬
君子思不出其位此位隨在隨有如對客時只是對客
底位舍而他思即是出其位也
孔門問仁問孝處多蓋孝最是為仁親切
伊川在洛衣冠雖不華盛而極於整肅飲食雖不豐厚
而極於精美五峯見客正冠
或問五峯何以為學曰求仁何以求仁曰居敬何以居
敬曰心不在焉是謂不敬
今人習氣深重天理昏隔本是順今却是逆若能於逆
處用力即是順
與人相與處最當理會降意兩字不降而升小則忿怒
大則暴戾
張釋之于定國為廷尉民以為不冤而鼂錯之誅無少
長同産皆棄市趙蓋韓楊之死皆不厭衆心其持心
平恕固是一君子長者苟其不計人主之喜恕者自
能盡其平允緣不曾透得利害禍福關緩急如何作
得主宰以此見有資質者不可不學也
處家之道須是量度人之根器固是綱紀不可不正且
肅恐有人受不得時却是敗壞譬如水滿平堤便須
量其勢放一二板水以泄其盛不然崩潰四出不可
救矣處家平時不放一分他日却用放五分不得
敬字最難形容謝上蔡釋食不語寢不言曰聖人存心
不他為物之終始與事在此而心遊於彼者異此却
相近
國學舊有東萊集版歲久闕失晦蝕亦多不復
可模印矣祭酒邢君遜之陳君緝熙司業張君
振烈先後皆嘗補刻然僅三之一耳予承乏來
貳監事乃復捐俸為之以版計一百有竒紙幅
倍之於是是書遂復完具嘉與四方學者共之
成化壬辰冬十一月朢日鉅鹿耿裕識
麗澤論說集錄卷十
