麗澤論說集錄卷六
宋呂喬年編
門人集錄論語說
便指孝弟為仁則不可然孝弟所以為仁也體愛親敬
長之心存主而擴充之仁其可知矣曰為仁見學者
用力處
欲巧其言欲令其色其所發為如何蓋不仁矣然則仁
之義豈可不默識乎
巧言令色鮮矣仁只看吾巧言令色時用心如何便自
體認得能知出辭氣斯遠鄙倍則見此矣晉人書柱
疾雷破柱而神色不變孔子却迅雷風烈必變若如
此看晉人却是強似孔子此便是巧言令色
弟子入則孝章大抵言學者當務本文藝亦所當為蓋
無非學也然當以立本為先
親仁所以輔成吾德親者心誠親之之謂
民德歸厚矣須看歸字厚本民所固有上之人與之發
其良心故皆歸於本然者
三年無改於父之道不死其親也凡出入起居門風家
法種種皆如父之舊不暇改也至於事之害理傷人
則父在固將諫而改之苟以父沒之故見其害人而
不能改是以存沒二其心也豈所謂無改於父之道
哉孝子事死如事生見父之事有害義者汲汲改更
常如下氣幾諫號泣隨之之時是亦無改於父之道
也
人而不仁如禮何人而不仁如樂何仁者天下之正理
也是理在我則習矣而著行矣而察否則禮樂雖未
嘗廢於天下而我無是理則與禮樂判然二物耳
樂而不淫哀而不傷情性之正只争分毫
仁者可以久處約可以長處樂蓋無非此理而巳所遇
有約樂之異而心則一也顔子在陋巷之心即堯舜
垂衣裳而治天下之心也
利仁者擇善而執之是也曰利仁則與欲仁之意同蓋
為仁者也至於安仁則入乎聖域矣
惟仁者能好人能惡人人而未仁其好惡皆私心也非
特以同異為是非亦且隨旦暮而遷變矣烏能好惡
人哉若夫仁者之心既公且一故所見至明而此心
不變譬如鏡之照物惟其無私而物之妍醜自不能
逃雖千百徧照之其妍醜固自若也惟仁者能好惡
人亦如是而已
苟志於仁矣無惡也仁中著不得惡字蓋一志於仁自
著不得惡念
惡不仁者其為仁矣惡不仁正是初學用力處
我未見好仁者惡不仁者此只見有生熟若見得熟自
然不見有可惡
不使不仁者加乎其身加字甚輕纔有一毫私念沾著
便去之不使加也
有能一日用其力於仁矣乎用字最要看若不曾著實
用力如何見得力不足顔子既竭吾才見力不足然
又不可住
人之過也各於其黨觀過斯知仁矣各有所偏各字要
看又曰黨偏也或偏於厚偏於薄偏於厚則去仁近
偏於薄則去仁遠觀人之仁觀己之仁皆可也
正已而不求於人則無怨自然於利而行多怨
小人喻於利小人之視君子於利心上看得甚分曉
曾子曰唯曾子一唯之外無復問難顔子問仁孔子既
告之以克己復禮方請問其目蓋曾顔之於道皆悟
之者也曾子之言雖已悟而自有顔子之未悟者在
其中顔子雖若未悟然自有曾子已悟者在其中故
聖賢之於道貴其不已
子曰見賢思齊焉見不賢而内自省也此兩句是學者
日用工夫人不能以獨處必與人處天下之人不過
兩等曰賢與不賢而已世之見賢者其下者閉隔漠
然不知其次者嫉忌之其上者不過稱贊之而已胸
中閉隔與嫉忌者固不足道其稱贊者亦初無益於
己惟是見賢必思齊如顔子曰舜何人也予何人也
有為者亦若是世之見不賢者其下者流而與之俱
其上者則絶而遠之流而隨之者固不足道其遠之
者雖與隨波逐流者異然亦未是切己須是見一不
賢者怵然自省於中且安知我之不如是可保於今
日安保於他日須看齊賢二字見一賢者便直欲與
之一般才有一分不如便不是齊才說學得兩三分
也得便與無志一般見不賢而内自省禹之告舜曰
無若丹朱傲惟慢遊是好又曰予創若時舜禹豈有
是哉蓋當時天下只有一丹朱為惡舜禹見丹朱惡
如一體然故怵然自省如此若以丹朱之惡為不預
己事則非視天下一體之義此最學者日用工夫若
能極思齊内省之義雖聖賢地位亦不難到
子曰事父母幾諫見志不從又敬不違勞而不怨此一
章發明人子孝愛之心彌縫救正使親不致於有過
之地非是純孝全體父母之心者不能所謂事父母
幾諫者不待過之己形略有萌芽發見便去救正然
須是自朝至夕全體父母為心視於無形聽於無聲
此心常在父母身上方察得幾之形且如扁鵲治病
齊侯之病二十日已前便知在腠裡蓋扁鵲專以治
病為事故見其幾微人子不專以父母為心安能見
幾見志不從又敬不違是養其慈愛不至於傷恩見
父母過失萌芽形見便諫諫時乃是從容宛轉諷諭
非是忿戾剛狠見略有不從處又去做工夫常養成
此恩意此一句最要看若諫時忿戾剛狼致父母怒
時父子之恩已傷須是見得意思略不從便做工夫
又須看又字初見父母過有幾微便諫到父母略有
不從君子必自反必自言我之愛敬未盡處又重新
添一重工夫而不違諫之初心勞而無怨此一句亦
要看救正父母於無過之地左右前後千方百計盡
其心力到得形神雖弊亦不敢怨此人子之職當然
此見得人子於父母無已意思夫左右周旋救正其
過亦不勝其勞所以勞而不怨者蓋不做分外事看
子身是父母之身盡身以救正父母何怨之有若如
此雖瞽瞍為父也會底豫工夫到此地位惟舜為然
後之人子平時不以父母為心見幾不諫到得過形
見方諫又不能委曲和順忿戾剛狠常致父母之怒
至於諫不從便止既不加敬又復憚勞皆舜之罪人
也
朽木不可彫糞墻不可汚蘇子由策引枝葉未有害本
實先撥以規仁宗此甚有理譬如朽木糞墻皆是本
領壊了整頓不可得謝上蔡釋之曰志昏而氣衰蓋
當此時胸中憒憒莫知所主如何救得始吾於人猶
言舊時於人也今吾於人猶言今時於人也蓋言今
之人不當如古時人一例看耳
孰謂微生高直或乞醯焉乞諸其鄰而與之上蔡云周
急濟難亦何害其為直然在當時之事其設心恐不
若是也答問之間親見其事故語止於此而意已𫝊
矣此語甚善但云今未可認乞醯為不直此却未盡
夫乞醯事之至微初非周急濟難也謂乞醯於鄰為
不直亦何不可之有
子路共敝之心雖小於顔孔然皆是不自私充此心去
足可為顔孔
内自訟人能見其過自怨自艾戚戚不安為己切故也
有顔回者好學周有八士如此者方能為有
不貳過人之有一過必變成二過何也人惟惡其過也
是以求以蓋其過惟求以蓋其過則非為妄言以自
飾必為巧計以自蔽故本是一過遂成二過顔子之
過蓋未嘗如是亦聽其如是而後不復犯之耳
子游為武城宰子曰汝得人焉耳乎聖人師弟子之相
答問不及其他而獨以得人為先蓋凡人之入仕此
是第一件事子游曰有澹臺滅明者行不由徑非公
事未嘗至於偃之室也此一段事一則見得澹臺滅
明能以正自守二則見得子游不以親昵取人而以正
大觀人行不由徑只是不行小路即此亦可見其敦
篤凝重而無苟且欲速之心非公事未嘗至於偃之
室又見得其有不可得而親疎處
子貢問曰如有博施於民而濟衆何如(止)可謂仁之方
也已博施於民而能濟衆此聖人之功用非學者求
仁切近之問故曰何事於仁必也聖乎復指求仁之
方以語之當子細看近字
論語雖言仁之方然未嘗不是全體孟子指切良心教
人(仁人心也)
曾子臨終語孟敬子曰鳥之將死其鳴也哀人之將死
其言也善將謂有甚大事却是說此三事觀曾子言
曰兩字乃知此三句是曾子著意分明處至籩豆之
事則有司存今人却是倒了
曾子告孟敬子一段為學最切曾子反復丁寧謂君子
所貴乎道者三若人說到此須是窮神知化精義入
神曾子止說動容貎正顔色出辭氣又繼以籩豆之
事則有司存言此等細碎自有人管我且理會自已
切要事須是看動正出三字近信難訓詁大要是顔
色與心相應
以能問於不能此是曾子見得顔子如此若顔子自以
能而問不能以多而問寡以有為無以實為虚不校
其犯則是矯偽不情為顔子者蓋亦小矣顔子但知
有問但知不校但自虛自無耳初不知寡之與多虚
之與實亦不知人之犯也曾子見之乃以為顔子如
此如門弟子記夫子絶四是弟子見得夫子如此若
夫子自以為當絶此四者夫子亦小矣
士不可以不弘毅凡人之言弘曰寬也毅曰剛也剛則
必不能寬寬則必不能剛此不可作兩事看若作一
事看則弘毅氣象可見矣非謂弘而濟之以毅毅而
濟之以弘也古人之言大率如此如言晉公子廣而
儉儉須是廣不廣不成儉皋陶謨言九德直而温寬
而栗不是相濟如此方是德不然却是病
麻冕禮也(止)拜下禮也麻冕雖古禮然近於奢而古為
之者時也後世易之以純則為禮禮理也雖違於古
吾必從之非從今也從其禮也拜於下古禮也理之
不可易也而後世易之以拜於上是自便其奢泰之
事而非中於禮之變也故違衆而從下非泥於古也
亦從其禮也春秋之時禮教不明變其制以自便者
甚多大扺古禮近於侈則從之今麻冕之易偶中於
禮故孔子從之以明其變而得其當拜上之易背於
禮故孔子違之以救當時之失後世變古之禮非能
有當於禮也特假之以自便耳漢武帝於原廟則减
之以至祖宗祧廟之制皆一遵於古此無與於己故
也至於千門萬戶之宮乃不稽於古而建之則取其
便而古不暇恤矣
衣敝緼袍與衣狐貉者立而不恥須能辨此方能明取予
之理今人不辨得此多做強牽合底事故遇事多妄
予妄予則必妄取
與上大夫言誾誾如也蓋聖人所以待物者素定乎胸
中物來自應與上大夫言不期誾誾而誾誾與下大
夫言不期侃侃而侃侃譬如月無所不照遇地方而
方遇地圓而圓随物方圓而月初無心有心非月也
先進於禮樂(止)吾從先進野人是都無所識之人從先
進之禮樂者君子原自有禮樂故後進於禮樂者求
彼之禮樂以正我之禮樂孔子問禮於老&KR1451;問樂於
萇弘之類是也從先進者自處於不能也
為之難言之得無訒乎大凡讀書臨事曾去裡面講究
理會便見得不容易豈敢妄言凡言之輕發而不知
難者以不曾下工夫也仁之為道既難則言之亦當
難今牛之言不難矣豈能為仁乎
内省不疚夫何憂何懼我皆備物隠於吾心有一毫不
盡處則不免於憂懼
樊遲從遊於舞雩之下(止)非惑歟此是聖門切己工夫
觀子張問此則知是衆人日用底工夫觀樊遲問此
則知遊息宴閒亦不廢此工夫崇德是長養其德修
慝是磨治其慝辨惑是辨白其惑夫子曰善哉問善
樊遲所問者切己非泛泛之問先事後得事是請事
斯語之事今之學者有謀利計功之心凡有所為必
先計較先欲有得終無所得古者言之不出恥躬之
不逮𫝊學不教内而不出君子欲訥於言而敏於行
念終始典於學厥德修罔覺惟先其事則日有德而
不自知此所謂崇德也攻其惡無攻人之惡攻其惡
者攻己之惡不暇何暇攻人惟欲點檢他人自已必
欠工夫攻是用力如堅壘大敵在前非用力以攻則
不可破修是磨礲精細之意此所謂修慝也一朝之
忿亡其身以及其親此事昭然固不難辨忿之未興
雖三尺童子亦知之忿之已過雖三尺童子亦知之
惟忿正起之時最難辨其亡身及親之惑但人自胸
中忿時觀之可見此所謂辨惑也此三者是切已工
夫人之一身自頂至踵自旦至暮未嘗不有此三者須
是時時點檢
先有司赦小過舉賢才先有司則紀綱條目立矣赦小
過則小有出入亦容矣二者苟未之盡則雖舉賢才
將安所施焉知賢才而舉之此見聖賢氣象不同
樊遲請學稼夫子既拒之矣復問學圃此有以見古人
善厚處然孔子面責之可也何必待其出而責之蓋
欲樊遲聞而知之則聽之力而為之堅
冉子退朝子曰何晏也對曰有政凡所謂政者係國家
治亂興衰之大綱事則是品節條目有司所掌者周
衰治體不明雖孔門高弟尚不能辨孔子特因冉有
退朝明辨政與事之異者欲使天下後世識為國之
大綱孔門之學所謂先立乎其大者不識大綱大體
而看一節一目雖多聞多識然終無總統處冉有仕
季氏魯之家臣也冉有退季氏之朝夫子特辨政與
事告之亦見政不當自季氏出而季氏所為者乃事
也觀此一段尤足以騐夫子至於是邦必聞其政處
蓋夫子乃是當時之大聖人雖時君不能用然皆知
尊事之如季孫將用田賦使冉有訪諸孔子曰子為
國老待子而行以此知得時君凡有大政無不咨問
孔子者大抵為國當識其大體總統一代謂之政随
時維持謂之事三代以前固不必論也且以兩漢論
之前漢之政有所謂寬大者以至凡百制度見於兵
民之間者尚有三代之遺意至光武以身濟大業是
以一身為天下凡所施設皆是事了幸而光武明章
皆賢君竭其智力猶可以治至和帝稍墮其業便衰
如前漢中經呂氏之變又昌邑王之變而漢業終不
遽衰者以其大綱在也以此見得前漢有政後漢無
政
子貢問今之從政者何如子曰噫斗筲之人何足算也
說者謂聖人氣象温良恭遜使其言當時之人辭語
决不如此乃夫子自遜之辭此說殆非也聖人之於
世猶醫者之用藥若是尋常疾病則可用尋常和緩
之藥若是病深則不可以常藥治故大黃烏頭亦有
時而用之夫子此言乃是用大黃烏頭處蓋當時人
利禄薰蒸仰望在上之人將以為如何不知當時從
政者與市井無異故夫子以此告之
憲問恥子曰邦有道穀邦無道穀恥也此等人乃是偷
合苟容非有心於天下邦有道亦使得邦無道亦使
得其罪過於穿窬聖人一言道盡後世人病
蘧伯玉使人於孔子孔子與之坐而問焉曰夫子何為
對曰夫子欲寡其過而未能也使者出子曰使乎使
乎看此一段皆以使者善為辭命不如此夸張矜大
蘧伯玉之美自見然其義亦不止此蘧伯玉年五十
而知四十九之非蓋在當時克已上做工夫者其使
者深入其閫奥見其下手做工夫處此其所以不敢
輕易其言大抵人履之而後知不於克已上做工夫
通身都是過而不知過之難改惟其下手做工夫方
知自朝至暮自頂至踵無非過失乃知改過之為難
此其所以不敢言寡過而曰欲寡過則使者非獨知
蘧伯玉做工夫處其自已亦曾去上面做工夫了將
此一段體騐今之學者若才輕易發言語便是不曾
做工夫
君子思不出其位此位随在而有如對客時只是對客
底位舍而它思即是出其位也
君子道者三我無能焉無能之辭非聖人謙辭也蓋聖
人胸中無限量純亦不已更無止法若有限量則是
有所息而非聖人矣
子擊磬於衛有荷蕢而過孔氏之門者曰有心哉擊磬
乎既而曰鄙哉硜硜乎莫已知也斯已而已矣深則
厲淺則揭子曰果哉末之難矣當春秋之术所謂先
王之澤將盡是時高見遠識之士見時之不可為多
是以為不足為凡是見於論語者其間固有中節者
然而都是不事王侯高尚其志以聖人論之病痛便
見若以後世學者論之荷蕢者之底藴亦未易窺當
時孔子擊磬所謂淺巷之人不知其幾人矣不過聞
其磬之音而已然在春秋時所謂知音者亦不為少
且如師襄之徒聞音之清濁見螗蜋捕蟬聞者知其
有殺聲伯牙志在高山聞之者知其志在山志在流
水聞之者知其志在水當時聞音而知人心者固自
有之然而衆人之心形見於聲甚易察聖人之心形
見於聲甚難察非有地位者不能荷蕢者聞聖人磬
聲知聖人之心又與其他聞音之清濁者不同既而
曰鄙哉硜硜乎莫已知也論其識孔子之心固是地
位高然而下視一世人便不是聖人天地之心深則
厲淺則揭言如今時節難處譬如渡水深與淺皆做
不得看此兩句荷蕢與尋常隠者不同天下事皆是
經意曾去體量入深又做不得淺又做不得與其他
望風說做不得者不同但比之聖人之心進不得此
一步在子曰果哉末之難矣孔子深歎惜之辭看此
一章彼既略知聖人之心天下事淺深又曾自去籌
度其高見遠識豈世人容易到此地位然而心既不
虚雖親遇聖人亦不能救其病
闕黨童子將命或問之曰益者與子曰吾見其居於位
也見其與先生並行也非求益者也欲速成者也居
必擇鄉遊必擇士固是君子里仁為美擇必處仁大
扺為學者大綱當如此然居處亦不可恃論語所載
見孔子者有兩童子其一是互鄉之童子其二是闕
黨童子互鄉在難言之地風俗澆薄宜乎見拒於聖
人闕黨童子居聖人之里日漸仁義之澤日親道德
之光宜乎氣質變化聖人與之然而互鄉見進於孔
子闕黨見絶於孔子何故以此知居處地位初不可
恃互鄉雖在難言之地一旦有慕聖人之心致恭盡
禮而來此心既變地位都變闕黨雖在聖人之旁可
謂朝夕與聖人親才居於位與先生並行便不遜地位
雖近如去聖人千里之遠居處地位之不可恃也如此
子張問行一章此即誠則形之三字言忠信行篤敬所
謂誠也立則見其參於前在輿則見其倚於衡所謂
形也
子曰羣居終日言不及義好行小慧難矣哉此一段略
而言之就面前事說固是有羣居終日無一句好說
話非毁訾長短則謔浪笑傲否則談閭巷𤨏碎皆不
及義若究竟論之義之一字須要看義是當然之理
若是私情皆不是義好行小慧難矣哉小慧是小機
械相籠絡小技能相矜誇凡學者所禀雖有深淺知
此病甚少須看終日相聚說修身行己多少說謔浪
笑傲多少便可見君子小人分處君子胸中正大易
直都無小機械小技能此二句雖知學者亦洗磨刮
除不盡觀難矣哉之語可見聖人憂之深憫之至聖
人之言如天地之寬聖人所憂乃是真憂義之一字
如孟子所謂配義與道是集義所生者凡所謂義皆
是精微難識處雖是精微然亦只是當然之理學者
如能易直正大無緣有機械技能終日所言無非當
然之理學者欲自騐其學之進退資質之厚薄與小
人近與君子近但看終日所言當然與不當然吾心
所存多在大體上多在小慧上能以此自騐之則為
學工夫自然進
君子義以為質禮以行之孫以出之信以成之其質須
是義方能立根本然行之須是中節故次之禮以行
之然世俗之所行與君子之所行如矛盾冰炭之相
持彼邪我正彼非我是無緣得不露圭角苟非孫以
出之則人必相疑故次之孫以出之其質以義其行
以禮其出以孫所以成已成物者至矣又懼夫人之
孫而因循随之不知覺而失其本心也故必終之信
以成之信者不負初心之謂蓋於孫之中須是不負
初心方孫無害不然特委靡不能自立之人耳
斯民也三代之所以直道而行也此歎辭也言三代之
所以用其直道而行耳豈若後世用詐偽駁雜之教
而行之而謂直道不可行乎
君子不可小知而可大受也小人不可大受而可小知
也大受小知正是君子小人分處君子所禀淳厚篤
實不用心於小而所受者必大如以仁己任任重而
道遠可以託六尺之孤者皆可以大受者也若小人
則輕捷便利見事易知處事易成乃其所禀之薄豈
能如君子之大受後世人所見不明或反以輕捷便
利為可喜淳厚篤實為遲鈍殊不知淳實之人所見
所為雖後於小人及其養之既熟擴而充之必有大
過人者便捷之人所見所為雖常先淳篤者要亦止
於是而已學者幸而禀淳厚篤實之資反自恨不如
便捷者不知此乃進而為君子之路不幸而禀輕捷
便利之資反自以為喜不知此乃入小人之門有淳
厚之資而不知充養猶是剛毅木訥近仁若自以為
不及小人而求與之角則非徒不能及之而祇自害
耳故遲鈍者當自勉而不可自棄便捷者當自戒而
不可自喜也
益者三友損者三友人之通患被暫時境界移換了如
服凉藥見其一時之苦澀而棄之不知後之有益而
能除疾也如食毒物一時見其美而甘之不知其後
之疾也朋友之損益亦然然人情好近損者好遠益
者只為被時下境界換了故人須是不為時下境界
所移始得
益者三友損者三友(止)損矣看此一段須把著實看凡
人之取友必須端正然後漸染氣質做得好人直乃
剛直之人我纔有過便得其規正然所貴乎友直者
不獨有過頼其規正與此等剛直人處則我非心邪
慮自然不敢萌諒是忠信之人我有事得其至誠相
與然所貴乎友諒者不獨有事頼其相與與此等忠
信人處則朝夕漸染涵養吾之氣質亦將為忠信之
人友多聞非特取其聞見博洽蓋此等人歴事久閱
義理多見事通透與此等人友不獨頼其相與謀事
亦覺自已疎漏自然激發進步為學友此三等人安
得無益友便僻僻是邪僻謂之便者以其便利善柔
是循循無能為之人便佞是可媚於我者友便僻便
佞所損固不言可知善柔之人未見得有損於我處
聖人何故處於便僻便佞之間蓋與循循無能為之
人處便入便僻便佞之媒梯一則與此等人處無所
畏憚其漸必至於友便僻便佞一則與此等人處無
所觀瞻併自已亦放倒了不能振發進步故善柔最
是害事學者須當自點檢若所友直諒多聞則固可
自喜若是便僻善柔便佞則便當引避否則為小人
之歸必矣
益者三樂損者三樂(止)損矣夫好樂有不同而益者至
於三損者至於三好樂不可不審如此樂節禮樂蓋
禮勝則離樂勝則流禮樂而加之以節則不至於偏
倚是勿忘勿助之意也樂道人之善則滋養其胸中
如常在春風和氣中其益可知樂多賢友夫友所以
輔仁也友賢者而至於衆多則漸磨之益亦多此益
者三樂也樂驕樂則驕滛之心一生必至於無已樂
佚遊則遊蕩之心一生必至於忘反樂燕樂則燕安
之心一生必至於恬然而不知懼是三者雖均於為
損而其根各不同樂驕樂是其心常向上求也心常
向上求則良心之損多矣樂佚遊是其心常向乎外
常向乎外則良心之損又多矣樂燕樂是其心常向
安處求常向乎安則良心之損益多矣
鄉原德之賊鄉原之心要牢籠盡天下人天下之人非
庸人即君子故同乎流俗合乎汙世以求合乎庸人
居之似忠信行之似廉潔以求合乎君子
孺悲欲見孔子孔子辭以疾將命者出戶取瑟而歌使
之聞之此一章正是孟子所謂不屑之教誨古之教
人或予或奪或抑或揚或逆或順蓋非一道各随其
資質根本模範作成若夫不屑之教誨孟子固已發
明此義然而孟子雖載不屑之教如不受曹交所謂
子歸而求之有餘師固是不屑教誨成就處須看孺
悲一章孺悲始者欲見孔子時誠意未甚至孔子辭
以疾若誠意全不至孔子但只辭之不必取瑟而歌
孔子既辭以疾又取瑟而歌示其閒暇使孺悲知孔
子非疾使之自反則孺悲亦在可教之域惟其如此
故孺悲歸自克責後來哀公使孺悲學禮於孔子士
喪禮之存於世皆孺悲之功亦當時不屑教誨之力
若非孺悲後來進德辭氣和順夫子無緣分付與之
君子亦有惡乎(止)惡訐以為直者立天之道曰隂與陽
立地之道曰柔與剛立人之道曰仁與義三才之道
初無所偏故元者善之長也一元之氣該乎萬物無
非所以生育長養使天地之於物有以生育長養之
而無秋殺以終之則萬物亦不能成就是猶道之有
仁無義也聖人與天地相似本心初無惡正緣好惡
對立亦如天地之有春秋此自然之理子貢問君子
有惡乎可謂有所見者此是學者做工夫處然亦大
段切當故孔子答之以有惡聖人如太和之氣渾然
初無所惡人以乖戾干之故不能入聖人爐冶中蓋
自取其惡也君子遏惡揚善順天休命與稱人之惡
者大段不同天尊地卑乾坤定矣卑高以陳貴賤位
矣居下流而訕上者與此四句亦大段不相似聖人
所以惡之者恐其戾元氣傷太和也惡勇而無禮者
勇是剛毅之人無禮以節之必至於死無所不為惡
果敢而窒者果敢則見事必為苟窒塞而不通則必
至於害事皆聖人所惡也孔子既言其所惡子貢至
此亦因夫子之問以其己之所見而告夫子觀夫子
與子貢之所惡便見聖賢分量有差等夫子之所惡
如太和之於戾氣子貢之所惡但辨疑似守疆界而
已此正學者事非聖人比飾情矯偽者似智而非智
強梗暴戾之人似勇而非勇訐以為直者全無雍容
和緩氣象徒暴白人之過失無責善之道此亦似直
且比干龍逄之死皆合於義蓋不得已非好訐以為
直凡此三者皆似是而非子貢所以惡者欲辨疑似
嚴疆界學者亦須如子貢而後可
士見危致命見得思義祭思敬喪思哀其可已矣可者
僅足之辭言能盡行此數事庶可為士非曰可以止
也
執德不弘信道不篤凡人所以執而或失者只緣是不
弘所以信而或忘者只緣是不篤惟弘然後能執而
不失惟篤然後能信而不疑執與弘信與篤當作一
事看
博學而篤志切問而近思若體會得八字仁在其中
人無小無大皆有文武之道皆是聖人學處
立之斯立非感召也
麗澤論說集錄卷六
