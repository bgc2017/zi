封氏聞見記卷一唐封演撰
道教
本自黃帝至老君祖述其言故稱為黃老之學戰國時
禦寇蒙莊之徒著書咸以黃老為宗師禦寇天瑞篇引
黃帝之書曰谷神不死是為元牝元牝之門是為天地
根綿綿若存用之不勤此章黃帝之言而存五千之内
則老氏所書同出已明矣其後學道學儒學墨諸家分
明各為一教漢武帝進用儒術黃老由是見廢後漢桓
帝夢見老子詔陳相孔壽立廟於苦縣刻石為銘今(一本)
(作太)亳州真源縣即古楚縣賴鄉也漢時屬陳國郭緣生
述征記云老子廟中有九井汲一井八井皆動即其地
也國朝以李氏出自老君故崇道教高祖武德三年晉
州人吉善行於羊角山見白衣老父呼善行謂曰為我
語唐天子吾是老君即汝祖也今年無賊天下太平高
祖即遣使致祭立廟于其地遂改浮山縣為神山(一作神仙)
縣拜善行為朝散大夫高宗乾封元年還自岱嶽過真
源縣詣老君廟追尊為玄元皇帝玄宗開元二十一年
親注老子道德經令學者習之二十九年兩京及諸州
各置玄元皇帝廟京師號玄元宫諸州號紫極宫尋改
西京玄元宫為太清宫東京玄元宫為(缺二字)宫(以下缺)
儒教
(缺十五字)復以諸生多不
精勵遂廢州縣學京師惟留國子生七十二人煬帝即
位復興教誘國朝以來州縣皆有博士縣則州補州則
吏曹授焉然博士無吏職惟主教授多以醇儒處之衣
冠俊乂(一作俊人)恥居此任元宗時兩京國學有明經進士
州縣之學絶無舉人於是勅停鄉貢一切令補學生然
後得舉無何中原有事乃復為鄉貢州縣博士學生惟
二仲釋奠行禮而已今上登極思宏教本吏部尚書顔
真卿奏請改諸州博士為文學品秩在參軍之上其中
下州學一事已上並同上州每令與司功參軍同試貢
舉並四季同巡縣點檢學生課其事業博士之為文學
自此始也流俗婦人多於孔廟祈子殊為䙝慢有露形
登夫子之榻者後魏孝文詔孔子廟不聽婦人合雜祈
非望之福然則聾俗所為有自來矣
封氏聞見記卷一
