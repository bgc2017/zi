封氏聞見記卷二唐封演撰
文字
黃帝史官倉頡觀鳥獸之跡以作文字依類象形故謂
之文形聲相益則謂之字著于竹帛而文史凡九千字
所謂古文者也古有六體一曰指事上下是也二曰象
形日月是也三曰形聲(一作諧聲)江河是也四曰會意武信
是也五曰轉注老考是也六曰假借令長是也推此六
體文字大端可得而見矣周禮保氏教國子以六書即
其事焉至周宣王時太史史籀更著大篆十五篇與古
文或異然不外六書之指大篆小篆亦名籀書與古文
並行春秋之時孔子之書六經皆古文也其後諸侯不
統于王車塗異軌文字異制秦氏旣兼天下丞相李斯
乃奏同之罷其不與秦文合者斯又作倉頡篇中車府
令趙高作爰歷篇太史令胡毋敬作博學篇皆依傍大
篆或加省約謂之小篆于時獄官事繁篆書不給御史
程邈有罪繫雲陽獄中變篆為隸以從簡易始皇善而
用焉故秦時書有八體一曰大篆史籀所作也二曰小
篆李斯趙高胡毋敬所作也大小二篆皆簡策所用三
曰刻符施於符傳四曰摹印亦曰繆篆施於印璽五曰
蟲書為蟲鳥之形施於幡信六曰署書門題所用七曰
殳書銘於戈戟八曰隸書施於公府皆因事出變而立
名者也善長注水經云臨淄人發古冡得銅棺前和外
隠起為隸字言齊太公六代孫胡公之棺惟三字是古
餘同今書故知隸書非始于秦氏也按此書隸在春秋
之前但諸國或用或不用程邈觀其省易有便於時故
脩改而獻非創造也漢興多因秦制通行隸書古文由
是散逸古者十年入小學者計十七能諷書九千字乃
得為史又以六體試之郡太守課最者以為書史平帝
時徵沛人爰禮等說文字於未央庭中黃門侍郎揚雄
采以作訓纂篇并前倉頡等十四篇五千三百四十字
王莽居攝大司空甄豐等取四篇校定文字頗改古文
别為六體一曰古文孔子壁中書也二曰竒字古文之
異者也三曰篆書即小篆也四曰佐書即隸書也五曰
繆書所以摹印也六曰鳥蟲以書幡信也後漢和帝時
始獲七千三百八十四字安帝時許慎特加搜采九千
之文始備著為說文凡五百四十部皆從古為證備論
字體詳舉音訓其鄙俗所傳涉于妄者皆許氏之所不
取故說文至今為字學之宗魏時有李登者撰聲類十
卷凡一萬一千五百二十字以五聲命字不立諸部晉
有吕忱更按羣典搜求異字復撰字林七卷亦五百四
十部凡一萬二千八百二十四字諸部皆依說文說文
所無者是忱所益後魏楊承慶者復撰字統二十卷凡
一萬三千七百三十四字亦憑說文為本其論字體時
復有異梁朝顧野王撰玉篇三十卷凡一萬六千九百
一十七字此復有埤蒼廣蒼字指字詁字苑字訓文字
志文字譜之類互相祖述名目漸多漢代又有草書故
自倉頡至于漢代書凡五變所謂古文大篆小篆隸書
草書是也南齊蕭子良撰古文之書五十二種鵠頭蚊
腳懸針垂露龍爪仙人芝英倒薤蛇書蟲書偃波飛白
之屬皆狀其體勢而為之名雖義涉浮淺亦書家之前
流也近代小篆八分草書行書等並見施用餘多不行
典籍
漢承秦滅學武帝開獻書之路置寫書之官由是外有
太常太史博士之藏内有延閣廣内秘室之府成帝時
秘藏頗有亡散乃使謁者陳農求遺書于天下詔光禄
大夫劉向校經傳諸子詩賦步兵校尉任宏校兵書太
史令尹咸校數術侍毉監李柱國校方技哀帝使向子
歆嗣父之業歆遂總會羣篇著為七略大凡萬三千二
百六十九卷王莽之末又被焚燒光武遷洛陽所載經
傳二千餘兩明帝尤重儒術爾後撰錄三倍於前董卓
移都之際自辟雍東觀蘭臺石室宣明鴻都諸藏典冊
文章竟共剖散圖書縑帛軍人以為帷囊及王允收而
西者纔七十餘乘道路艱遠復棄其半長安之亂一時
焚蕩魏氏采掇亾書藏三閣秘書郎鄭默始制中經簿
秘書荀勖分經史子集為四部甲乙丙丁之目大凡九
千九百四十五卷惠懷之末靡有孑遺西晉著作郎李
充以勖舊部校之在者但有三千一十四卷其後中朝
遺書稍流江左宋元帝八年秘書監謝靈運造四部目
凡四千五百八十二卷元徽初秘書丞王儉又造目錄
萬五千七十四卷儉又别撰七志有經典志諸子志文
翰志軍書志隂陽志術藝志圖譜志齊永明中秘書丞
王亮又造書目萬八千一十卷齊末兵火延燒秘閣梁
初命秘書監任昉于文德殿内集藏衆書二萬三千一
百六卷普通中阮孝緒更為七錄有典錄記傳錄子錄
文集錄伎術錄佛錄道錄元帝克平侯景收文德殿書
及公私經籍歸于江陵大凡十萬餘卷周師入郢並自
焚之宋武入關收其圖籍纔四千卷赤字赤紙其字古
拙魏孝文始都洛邑借書於齊秘府稍僅充實尔朱之
亂散落復多北齊遷鄴頗更搜聚後周定目書止八千
其後增至萬卷周武平齊先封書府所加舊字僅至五
千隋開皇三年秘書監牛宏表請分遣使搜訪異本每
書一卷賞縑一疋校寫旣定本還其主由是人間異書
往往間出及平陳後經籍漸多煬帝限寫五十副本分
為三品於東都觀文殿東西廊屋列以貯之大唐武德
五年克平隋鄭公盡收圖書命司農少卿宋遵貴載之
以船泝河西上行經底柱多被湮没十存一二其目錄
四部書大凡八萬六千九百六十六卷除凶(一作亾)書及
刪去淺俗無益教理者見在三萬六千七百八卷著在
隋書經籍志自後卷帙頗增開元中定四部目錄大凡
五萬八百五十卷此自漢以來典籍之大數也
石經
後漢明帝時公卿言五經駮異請開吕不韋冡是未焚
詩書前本論者以為古(缺)神武作相自洛陽運之於鄴
至河陽岸没水其得至鄴者不盈其半隋開皇六年又
自鄴載入長安置於秘書内省議欲補葺隋亂造立之
司用為柱礎貞觀初魏徵為秘書監始收聚之十不存
一其相承傳拓(秘作)之本猶存秘府而石經自此亾矣
天寳中予在太學與博士諸生共論經籍失正為欲建
議請立大唐石經遷延未發而蕃寇海内文儒道消至
今四十六年兵革未息嗚呼石經之事亦俟河之清也
聲韻
周顒好為體語因此切字皆有紐紐有平上去入之異
永明中沈約文詞精拔盛解音律遂撰四聲譜文章八
病有平頭上尾蜂腰鶴膝以為自靈均以來此秘未覩
時王融劉繪范雲之徒皆稱才子慕而扇之由是遠近
文學轉相祖述而聲韻之道大行以古之為詩取其宣
道情致激揚政化但含徵韻商意非切急故能包含元
氣骨體大全詩騷以降是也自聲病之興動有拘制文
章之體格壊矣隋朝陸法言與顔魏諸公定南北音撰
為切韻凡一萬二千一百五十八字以為文楷式而先
仙刪山之類分為别韻屬文之士共苦其苛細國初許
敬宗等詳議以其韻窄奏合而用之法言所謂欲廣文
路自可清濁皆通者也爾後有孫愐之徒更以字書中
閑字釀於切韻殊不知為文之匪要是陸之略也天寳
末平原太守顔真卿撰韻海鏡源二百卷未畢屬蕃寇
憑陵拔身濟河遺失五十餘卷廣德中為湖州刺史重
加補葺更于正經之外加入子史釋道諸書撰成三百
六十卷其書于陸法言切韻外增出一萬四千七百六
十一字先起說文為篆字次作今文隸字仍具别體為
證然後注以諸家字書解釋既畢徵九經兩字以上取
其句末字編入本韻爰及諸書皆倣此自有聲韻以來
其撰述該備未有如顔公此書也大歷二年入為刑部
尚書詣銀臺門進上之奉勅宣付秘閣賜絹五百疋
封氏聞見記卷二
