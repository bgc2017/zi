封氏聞見記卷八唐封演撰
歴山
齊州城東有孤石平地聳出俗謂之歴山以北有泉號
舜井東隔小街又有石井汲之不絶云是舜東家之井
乾元中有魏炎者於此題詩曰齊州城東舜子郡邑人
雖移井不改時聞洶洶動綠波猶謂重華井中在又曰
西家今為定戒寺東家今為練戒寺一邊(一本多一邊二字)井
中投一瓶兩井相搖響泙濞又曰濟南郡裏多沮洳娥
皇女英汲井處竊向池中潛甽來澆茒畦上平流去炎
雖文士其意如是則誠以為舜之所居也按鄭元云歷
山在河東應劭云在雷澤皇甫謐云在濟隂今東齊地
名歴城與舜耕歴山其名相涉故俗人混同其說在河
東者近是
二朱山
密州之東臨海有二山南曰大朱北曰小朱相傳云仙
人朱仲所居也按朱仲漢時人列仙傳所載不言所居
若爾朱仲未居之前山無名乎此西北數十里有春秋
時淳于(一本作淳干)城淳于州國也吳楚之人謂居為于古
謂州為朱然則此山當名州山也漢末崔琰於高密從
鄭元學遇黃巾之亂泛海而南作述初賦其序云登州
山以望滄海據其處所正相合也大朱東南海中有句
游㠀去岸三十里俗云句踐曾游此㠀故以名焉述初
賦又云朝發兮樓臺回盻兮句榆頓食兮㠀山暮宿兮
郁州郁州今海州東海縣在海中晉書石勒使季龍討
青州刺史曹嶷嶷欲死保根余山然則句榆根余皆是
一山亦聲之訛變耳
繹山
兖州鄒繹山南面平復東西長數十步廣數步其處生
梧桐傳以禹貢繹陽孤桐者也土人云此桐所以異于
常桐者諸山皆發地兼土惟此山大石攅倚石間周回
皆通人行山中空虛故桐木絶響以是珍而入貢也按
漢書地里志下邳縣西有葛繹山古之繹陽下邳也郭
緣生述征記云繹山在下邳西北多生梧桐則禹貢繹
陽下邳者是也鄒山記云鄒山蓋古之繹山始皇刻碑
處文字分明始皇乘羊車以上其路猶存按此地春秋
時邾文公卜遷于繹者也始皇刻石紀功其文字(一本無字)
(字)李斯小篆後魏太武帝登山使人排倒之然而歴代
摹拓以為楷則邑人疲於供命聚薪其下因野火焚之
由是殘缺不堪摹寫然猶上官求請行李登涉人吏轉
益勞弊有縣宰取舊文勒于石碑之上凡成數片置之
縣廨須則拓取自是山下之人邑中之吏得以休息今
間有繹山碑皆新刻之碑也其文云刻此樂石學者不
曉樂石之意顔師古云謂以泗濱磬石作此碑始皇於
瑯琊會稽諸山刻石皆無此語惟繹山碑有之故知然
也
羑里城
相州湯隂縣北有羑里城周回可三百餘步其中平實
高于城外地丈餘北開一門相傳文王演易之所曹子
建詰紂文云崇侯何功乃用為輔西伯何辜囚之囹圄
囹圄旣成負土旣盈興立炮烙賊害忠貞觀此意見文
王見囚之地紂使負土實此城也未詳子建所據今按
此東頓丘臨黃諸縣多有古小城或周一里或三百步
其中皆實郭緣生述征記云彭城郡有秺城云是崇侯
家(一本作冡)自淮迄于淮河上河(一本作城)而實秺丘壟可阻謂
之固然則小城而實皆古人因依立家以為保固子建
所云負土旣盈或承流俗之傳耳大歴中湯隂有一尉
姓張與數人同行過羑里城或問此是何城張尉答曰
此是郭令公圍相州時所築或曰此是羑里城紂囚文
王之處何關郭令公築張尉曰某此在河南是不知文
王與紂事只將謂令公所築也
文宣王廟樹
兖州曲阜縣文宣廟門内并殿西南各有柏葉松身之
樹各高五六丈枯槁已久相傳夫子手植永嘉三年其
樹枯死至仁壽元年門内之樹忽生枝葉乾封二年復
枯俗稱千年木療心痛人多竊割削之樹身漸細去地
丈餘皆以泥累累泥封猶不免焉亦有取為笏者色紫
而甚光澤肅宗時二樹猶在廣德初御史大夫李季卿
河南宣慰過曲阜謁文宣王廟因徧尋魯中舊迹縣使
一老人導引每至一所老人輙指云此是顔子陋巷此
是魯靈光殿階此是泮宫季卿聞之皆沈吟嗟賞曰此
翁真魯人也次至池水復指之此是釣魚池季卿問曰
何人釣魚老人對曰魯人靈光常此釣魚季卿曰魯人
敗矣又於路側見古碑季卿問是誰碑諸君並不能對
有一尉遽至碑下仰讀其題云李君德政碑走還白云
李君德政碑季卿笑曰此與魯人靈光何異
孟嘗鑊
青州城南佛寺中有古鐵鑊二口大者四十石小者三
十石制作精巧又有一釜可受七八石似瓮而有耳相
傳云是孟嘗君家宅鑊釜皆是孟嘗君之器也至德初
蕃寇南侵司馬李伾毁其大鑊以造兵仗其小鑊及釜
僧徒懇請得免至今以鑊燒長明燈釜以貯油按孟嘗
君門(一本多此二字)客三千人當時應有此器然至今千餘歲
累經喪亂何能使兹二器如甘棠之勿翦乎或恐傳者
之妄
佛圖澄姓
邢州内丘縣西古中丘城寺有碑後趙石勒光初五年
所立也碑云太和上佛圖澄願者天竺大國罽賓小王
之元子本姓濕所以言濕者思潤里(一作理)國澤被無外
是以號之為濕按高僧傳名僧傳晉書藝術傳佛圖澄
並無此姓今云姓濕亦異聞也大歴中予因行縣憩于
此寺讀碑見之寫寄陸長源長源大喜復書致謝
巨骨
李司徒勉在汀州曾出異骨一節上(一本作止)可為硯云在
南海時有遠方客所贈云是蜈蚣脊骨又太子少師薛
萼為邢州畱後亦有大骨面廣尺餘形圓有兩耳高可
三四寸云洺州人掘漳河古堤于瓮中所得刺史魏淩
知萼愛竒故封寄焉題云閻老王尾臎骨淩與萼酒徒
相狎故有此戲
大魚腮
海州土俗工畫節度令造海圖屏風二十合予時客海
上偶於州門見人持一束黑物形如竹篾予問之其人
云海魚腮中毛擬用作屏風貼因問所得云數十年前
東海有大魚死于岸上收得此惟堪用為屏風貼前後
所用無數今官造屏風搜求得此竒文異色澤似水牛
角小頭似猪鬃大頭正方長四五尺廣可一寸亦竒物
也今人間大魚腮中翣毛長不盈寸此物乃長四五尺
魚亦大矣交廣記云吳時滕循為廣州人或言蝦鬚有
一丈長循不之信其人後故(一本多故字)至東海取蝦鬚長
四丈四尺封以寄循魚腮長五尺無足怪者
竊蟲
人家有小蟲至微而響甚細尋之卒不可見俗人以其
難見號竊蟲云有此者不祥余曾覩此蟲大如半胡麻
形類鼠婦有兩角白色振其頭則有聲或時暫止須臾
復振牀壁牎戸之間暗黑之處多有之拾遺孟匡朝貶
賀州作竊蟲賦比之鬼魅似都不識此蟲
霹靂
人間往往見細石赤色形如小斧謂之霹靂斧云被霹
靂處皆得此物予曾於小朱山僧海德房中見一石與
前後所見者皆相類問將此何用曰房中大石往年被
霹靂為兩叚於霹靂處得此俗謂之霹靂楔偶然收之
無所用也按元中記云玉門之山西有國山山上有廟
國人歲歲出&KR0008;數千石(一作數千名)曰霹靂給霹靂用從春
至秋乃罷諸字書檢無&KR0008;字禮記有雜金鑚牛骨鑚音
為祖今(一本無今字)合&KR0008;字石傍與金相類讀宜同矣盛宏
之荆州記亦載南中雷神有洪五之事然則俗傳霹靂
之石其信然乎夫雷者隂陽薄觸之為耳激怒尤盛或
當其衝則謂之霹靂若以為神道譴怒而降之罰又何
待一拳之石以成其威耶
魚龍畏鐵
海州南有溝水上通淮楚公私漕運之路也寳應中堰
破水涸魚商絶行州差東海令李知遠主役脩復堰將
成輙壊如此者數四用費頗多知遠甚以為憂或說梁
代築浮山堰頻有闕壊乃以鐡數萬觔墳積其下堰乃
成知遠聞之即依其言而塞穴初堰之將壊也輙聞其
下殷如雷聲至是其聲移于上流數里蓋金鐵味辛辛
能害目蛟龍護其目避之而去故堰可成大歷中刑部
郎中程皓家在相州宅前有小池有人造劒于池内淬
之蛇魚皆死予家井中有魚數十頭因有急家人以藥
杵投之于井信宿魚皆浮出知魚亦畏鐵焉
封氏聞見記卷八
