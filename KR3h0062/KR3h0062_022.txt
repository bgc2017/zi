秘殿珠林卷九
貯
乾清宫九
名人畫
釋氏圖卷
六朝宋陸探微畫佛母圖一卷(上等天一)
素絹本著色畫無欵姓名見跋中拖尾有董其
昌跋云常見陸探微張僧繇畫佛菩薩無一筆
落宋以後人法此佛母圖當是探微筆李伯時
雖儘力模擬終隔一塵可謂畫中之禪矣董其
昌題又文徵明跋云右佛母圖一卷前輩評為
六朝陸探微眞蹟按探微吳郡人師資顧長康
有出藍之譽經事宋明帝常在侍從丹青之妙
時人推為第一以其窮理盡性事絶言象包前
孕後古今獨立耳諦觀此圖體運遒舉風力頓
挫一點一拂動筆竒古洵乎非探微不能也向
見名賢題跋甚夥忽經賈人剪割令人歎惋然
而千年名蹟精彩煥發又何待跋以傳也哉徐
昌榖出以評賞因疏其本末如此時嘉靖己丑
五月既朢文徵明書又有甲申秋日周天球拜
觀九字絹高九寸八分廣四尺八寸五分
唐吳道子畫栴檀神像一卷(上等地一)
唐絹本著色畫無欵前隔水上有吳道子栴檀
神像七字宋徽宗筆上鈐雙螭璽一下有宣和
璽一又御書半璽又二印缺其半漫漶不可識
押縫有蒼巖子印一卷前有半印殘缺不可識
尾有梁清標印一後隔水有蕉林梁氏書畫之
印蕉林鑒定二印押縫有政和璽二宣和璽一
又一印漫漶不可識拖尾有青溪道人程正揆
珍藏九字又程正揆吳廷之印内府圖書之印
青溪舊史正揆之印吳廷書畫之印諸印又文
震亨跋云宣和内府所收吳道子畫題曰栴檀
神像諸鬼神鳥獸若男若女人非人等形皆極
詭異細鈎輕染具扛鼎之力而所持種種器物
身勢皆左右照應絹素稍碎裂而精彩尚炯然
前有泥金小字云神品(今無)上有瘦金書云吳道
子栴檀神像有雙龍宣和御書政和諸璽後有
内府圖書之印有經歷司鈐印(今無)無跋獨所稱
栴檀神者殊不類此盖圖護諸童子經也如經
所說有十五鬼神惱害小兒復有一大鬼神統
之如彌酬迦形如牛彌迦王形如獅子騫陀形
如鳩摩羅天阿波悉摩羅形如野狐牛致迦形
如獮猴摩致迦形如羅刹女閻彌迦形如馬迦
彌尼形如婦女和木波坻形如狗富都那形如
猪曼多難形如猫兒含究尼形如烏犍叱波尼
形如鷄曼陀形如薰狐藍婆形如蛇諸狀皆合
而小兒具諸怖畏祈憐之態斷為此經無疑也
故拈出之文震亨題于秣陵寓齋絹高八寸八
分廣三尺五寸有竒
御筆題籖籖上有乾隆宸翰小璽
唐僧貫休畫十八羅漢圖一卷(上等元一)
素箋本白描畫無欵姓名見跋中後有御書璽
一存其半押字缺拖尾有歸州之印趙郡蘇氏
李琪家藏子子孫孫永為寶用木天清秘何元
朗氏句曲外史柯敬仲氏清森閣書畫印諸印
又蘇過跋云住世應真十八開士各以所證三
昧現種種竒異種種境界其神通變化妙用罔
測惟見峨峨高山青矗天岸沉沉碧海雪漲晴
空老樹新篁蒼松怪石地神野卒之參隨神龍
猛虎之降伏踞坐示有餘之態經行垂不盡之
儀使人一展卷間不覺置身于石梁方廡聞教
有言外現聲聞身内秘菩薩行且外現已竟所
謂内秘者還集見聞也無姑為說偈曰竒形怪
狀絶羅籠達境惟心事事同一十八人消息外
難將豪楮畫虚空元符三年庚辰二月四日儋
州書蘇過跋後有喬氏簣成子夀有竹莊主人
三印又趙孟頫跋云此十六大士佛世比丘也
歴劫為其夀命神通游戲特餘事耳唐釋貫休
以筆端如幻三昧幻出種種形相譬猶取聲安
置篋中其可認為實耶延祐二年四月六日趙
孟頫謹題又宗泐跋云十六聲聞游戲神通向
一毫端敷綵來線隨形逐影尚有這個在明眼
人前八字打開一見便見雖然不知見個甚麽
付之一默宗泐拜書卷末有至正癸丑中秋同
王季畊觀倪瓚十三字後有清森閣書畫印一
箋高八寸六分廣二丈六尺九分
南唐王齊翰畫十六尊者像一卷(上等黃一)
絹本泥金畫填青無欵姓名見跋中前有明昌
璽一又耀新蘭話堂書畫印二印拖尾有張仲
夀跋云按王齊翰金陵人事江南李後主為翰
林待詔畫道釋人物無不精妙故一時咸取法
焉此卷乃用金寫十六尊者莊嚴典重尤足超
邁他作每焚香合掌恭敬拜覽之下覺精彩奪
目不敢正視未嘗不贊歎為第一希有也藏者
幸勿輕出以示人至正二年春仲疇齋張仲夀
合十謹題于傍山樓上又田衍題云法身充滿
大千界蓮座元談海水翻十六應真證圓覺靈
通虚徹卓然存蒙城田衍和南宋磁軸絹高一
尺有竒廣八尺六寸有奇
御筆題籖籖上有乾隆宸翰小璽
宗徽宗畫石勒禮澄圖一卷(上等宇一)
素絹本著色畫上有徽宗題欵横書摹展子虔
石勒問道圖九字左有宣和右有雙螭二璽又
六印俱缺其半惟御書小璽及子京父墨林秘
玩三印可辨餘漫漶不可識又吟餘清賞印一
後有政和小璽神品希世有二印又半印不可
識拖尾有宣和御書政和三璽皆缺其半又内
府圖書之印天籟閣子京父印項叔子項墨林
父秘笈之印諸印絹高八寸七分廣三尺二寸
四分
御筆題籖籖上有乾隆宸翰小璽
宋李公麟畫洗象圖一卷(上等宙一)
素箋本著色畫無欵有公麟印一缺其半圖前
有上古下今神品平生真賞項墨林印墨林秘
玩項子京家珍藏項元汴字子京若水軒諸印
掛角有恥字小號又七印缺其半惟天籟閣子
京叔子檜堂書畫私印諸字可辨餘漫漶不可
識圖後有檇李項氏世家寶玩寄傲神游心賞
游方之外項墨林父秘笈之印項元汴印項墨
林鑑賞章墨林項元汴字子京帝陶唐之苗裔
諸印又退密子孫世昌墨林三印缺其半拖尾
有僧曇鍠題云稽首普賢真大士願海宏深知
莫測誓度羣迷拔有流萬行周圓妙嚴飭善攝
超諸方便門刹塵徧入無窮極變現身出毛孔
香法界薰聞百千億遊戲親乘白象王無染示
同純一色靈山贊化釋迦尊演揚清淨成十力
偉哉龍眠古畫師幻裏丹青狀殊特錦幪新卸
上方回微汗初乾來浣滌肉山磊磈雪毛茸指
顧奚奴輕拂拭飛龍蹴踏見雄姿渡河兔馬那
能識善來居士號如心珍襲此圖窺聖蹟自非
力建精進幢法王大寶何由得我今讚述妙言
詞敬禮十方誠靡忒願同一切諸有情如是常
稱佛功德如心居士寶藏此卷久矣今出示于
余求誌一言予嘉其誠謹述長偈讚之如右前
大蘆退牧道人四明曇鍠跋前有物我一如項
元汴印墨林諸印又五印俱缺其半惟子京項
元汴印項墨林父秘笈之印三印可辨餘皆不
可識後有項子京家珍藏心賞墨林生項元汴
字子京宫保世家諸印箋高一尺一寸五分廣
一尺八寸有奇
宋李公麟畫洗象圖一卷(上等宙二)
素箋本墨畫末有伯時墨印一圖前押縫有御
書雙螭二璽又半印不可識後有文華殿印璽
一秋壑印一押縫有内府書印宣和書寶二璽
箋高一尺一寸四分廣二尺
按此卷與前卷位置相同惟繪像鬚眉面目稍
有分别要其神彩工力各皆入妙的是一稿而
兩作為公麟真蹟無疑
宋李公麟畫十六尊者像一卷(上等宙三)
素箋本白描寫意畫無欵姓名見跋中前隔水
有蕉林書屋蕉林居士蒼巖子梁清標玉立氏
印章三印拖尾有馮子振題云嵓身壑骨天容
古各各頭顱衲肩補歲寒樹老不知名竹色蕭
疎忘宗祖石橋路滑茗盌葩駐錫脫屨迷昏鴉
蛇神脊尾龍鬼鬛往往所至皆槎牙伯時筆朽
誰當續此境此情緣自足君還放鉢鷲嶺巔世
世生生梵西竺又識云十六尊者自龍眠居士
寫之澄心堂紙遂為奇奇怪怪可驚可愕希世
駭俗之具予曾(有脫字)貴人家見其真蹟為作韻
語其上今不復再見同年張君元藍田忽持此
卷來殆龍眠季孟也珍之襲之十六尊者有知
即鴈蕩經行龍&KR0008;宴坐正在眼(疑有脫字)何必楖㯨
千峯去海粟老人書於廣陵又王直跋云新淦
百華名刹也僧洪福持十六尊者圖像視余曰
此卷先師祖竺峯所襲藏也逾六十年垂老懶
蓄長物始授吾師秀芳然吾師亦不畀非其人
今傳至于吾而吾敢不寶愛之以紹述前人之
志也幸執事不鄙丐一言以識卷末俾後來繼
承者知所自歟余觀此圖寫法實宋龍眠居士
李伯時筆用意精到思致深遠山雲水石天然
靜深與夫脩筠古木靈草嘉花各極其美他如
應真之像則有尊嚴者有慈和者有禪生而定
者有嬉遊而觀者俯仰折旋態度鄭重機智妙
用固不可以心口測量况其變相奇古豈非神
品也哉顧洪福質資粹美器識不羣篤勤佛道
其修心繕性是必知其方矣余故歆艷其向慕
之誠信能睹像生敬發起宿植德本若善財之
南詢優入法界則不孤爾祖爾師所傳授焉泰
和王直後有觀其大略蕉林收藏二印通卷圖
跋押縫有蒼林蕉林蕉林書屋棠邨審定諸印
凡十四箋高一尺三寸二分廣一丈五尺五寸
五分
宋李公麟畫維摩不二圖一卷(上等宙四)
素絹本白描畫無欵姓名見跋中圖前有珍玩
印一缺其半後有文夀承氏印一天歴璽一又
一印漫漶不可識拖尾有樗軒寄題維摩不二
圖云筆端絶世李公麟寫出維摩不二門欲作
短章書卷尾到他佳處即忘言己說了也呵呵
又商挺題跋云正大間予在汴梁時觀此畫于
宣平坊西方子上家云乃雲卿馬公父了了居
士所藏前有山谷草字心經而樗軒詩未題也
雲卿兄雲章崇慶二年經義及第先人同年也
子上與予交甚欵嘗借得之兵後未知有無於
今五十六年矣一日秘書喬仲山攜以相過曰
是尚書張子有家物始見樗軒詩而山谷心經
不存矣感念存殁悵然久之龍眠此畫工夫緻
密筆意精到豈遜顧陸張吳仍贅數語用識歲
月云至元乙酉清明後二日商挺謹書維摩身
病心不病言到忘時口不開若論不二門中法
猶是文殊賸一來又劉賡題云我觀丈室散花
天不二輸君一著先畫到忘言真實相阿卿初
不識龍眠宗城劉賡題又滕賓題云天地萬事
歸於一事歸於一萬事畢佛法如是我如是德
惟一動罔不吉前翰林滕賓贊又虞集題云大
千世界歸方丈不二門庭見作家但有纖塵皆
是妄莫教病眼見空華延祐五載四月吉日平
章大慈都命書又劉秉鈇題云維摩病骨見前
身我是無無畫是真隨到名山應說法何時解
脫大千人逃禪僧劉秉鈇書歸吳仲黃善男子
絹高一尺一寸二分廣六尺五寸
宋李公麟畫龍宫赴齋圖一卷(上等宙五)
素箋本白描畫欵云公麟造下有龍眠居士印
前有宣文閣鑒書畫博士印楊氏家藏世德十
洲伯生其永寶玩遣除白髮一樽酒點綴青山
幾句詩諸印後有楊氏家藏印一引首前吳偉
業大書咫尺西來四字欵署偉業拖尾吳鎮題
云羅漢十六尊親受佛囑付住世為福田隨方
現神足我今觀此圖變化亦異狀若赴珠宫齋
戲涉鯨海浪肅迓走婆娑先濟舒長眉魚龍及
水怪捧足爭馳驅猛浪似無竇盂鉢可為舟風
雲若呵衛最後幻一境諸鬼殊屭屓應真本不
動寧為鬼呵扛兹威有收縱方便全伏降乃知
畫工意仿彿同吾道妙哉清容翁襲藏當家寶
藏經未開顯聲聞義浩然三周悉承記偏小無
不圓即以佛色聲弘闡化一切聞者決了之咸
得開佛慧昧名似無實猶斥為小乘後人讀吾
偈同之考諸經跋云龍眠以白描高天下其傳
於世頗少此寫羅漢龍宫赴齋圖筆法精細真
入神品清容居士屬余鑒定漫為題此至正十
二年春三月下浣也梅道人又至正改元正月
十日元明善觀十二字又一行書九思二字又
劉致跋云佛滅度後衆生剛狠自用莫肯信入
故諸賢聖皆隠不見惟以像遺世提引後學此
以神道設教也是卷十六羅漢像多現神變幻
似真非真於寸毫間窮極其妙龍眠殆得神之
助者焉清容居士為當世鑒賞第一故得如是
之珍耳宜重為什襲後學劉致拜觀并題又周
國祥跋云李龍眠字公麟舒城人也熙寧中登
進士少工畫馬後悟鐵面上人之語遂改畫人
物而專事白描故以白描高天下傳世雖多但
俱屬大家珍藏未易多見耳此寫羅漢龍宫赴
齋圖衣褶多作鐵筆而生意躍然至於龍王護
從輩怪怪奇奇殆境之化矣非造化在手者不
易臻此也周國祥鑒定并跋又董其昌題云異
筆毫芒拂剡谿龍宫羅漢赴齋齊但看紙上飛
揚像何物丹青真可奇其昌又張潛跋云李龍
眠筆意高妙同時蘇黃海岳諸公讚不容口後
人得一見為幸無可更為著語也此龍宫赴齋
圖柯丹邱鑒定當是内府所藏世變滄桑流落
人間獲收得者亦屬奇緣非偶然耳曲林頭陀
張潛題又朱軒跋云丁未四月二日風日澄霽
舟從横雲山歸客持龍眠所作赴齋圖至眉目
如生意欲飛去而波濤滅没似有鏜鎝聲乍見
之不異伯牙移情海島時也若筆墨渾脫有文
士氣不求工緻神理自足非仇英輩所能夢見
誠可寶也雪田朱軒題又張安茂跋云李龍眠
白描羅漢世傳重為墨寶而真本絶少丁未秋
獲見此卷窮微盡變莊嚴中有生動之致予雖
不解繪理幾欲如閻立本三看江陵畫壁寢食
不能去也蓴溪張安茂題箋高九寸七分廣八
尺有奇
宋李公麟畫揭鉢圖一卷(上等宙六)
素絹本著色畫欵云龍眠居士李公麟畫前有
雙螭璽一又院本畫印松雪齋天水郡圖書印
諸印後有御府法書璽一又子孫億世家傳之
寶碧山學人鄱陽李氏珍藏諸印皆缺其半拖
尾金粟箋趙孟頫書寶積經跋云右李龍眠所
臨五季人賓迦羅故事只用其輪廓而已至於
墨法設色全出己意更覺精妙正神仙點化手
也吾友石民瞻得此數卷一日持過吳興請書
是經余不辭遂援筆錄於卷左以歸時延祐改
元秋(缺)月朔日吳興趙孟頫書并識又鄧文原
跋云龍眠此圖蓋欲與佛氏發明好生之心邪
不能勝正之理故極意模寫千奇萬變莫可端
儗余謂龍眠前身當從天竺國蛻化方得有此
不爾何精妙一至於是趙松雪謂其臨五季人
似亦有據恐龍眠未必知有稿本也古涪鄧文
原書又黃公望跋云右李龍眠所畫揭鉢圖長
丈許而境界宏大人物繁密佛氏侍衛後先約
數十皆棣棣于于安閒鎮定魔王之屬約百數
或獰惡或驍勇或相睢盱或肆憑陵有雲雷電
霧蛟龍蛇蚖虎豹象犀地之險阻坡陀樹有古
松茂栝有冠裳介胄旗鼔戈殳刀劍弓弩符印
車扇之類波濤中蛟神水族跨獸挺刀而來各
具體法生氣勃然且細入毫髮曾不竄紊非思
致目力夐過於人不能與於此少陵謂良工心
獨苦詎不信夫余曾見五季人所畫是圖筆意
雖古勁至於工致妍雅未必若此之具足也民
曕所藏龍眠畫卷有五當以此圖為最泰定丙
寅十月十九日大癡學人黃公望跋又吳鎮跋
云夫繪畫高人逸士之所游戲也而龍眠此卷
又游戲中之游戲乎鬼子母賓迦羅故實佛氏
為世人說法也而龍眠一一形諸圖畫細緻精
密無遺令觀者悚然敬畏殆為佛氏說法乎所
謂釋教功臣固無逾於龍眠矣展閱數番為之
擊節三歎梅道人吳鎮書於橡堂又王蒙跋云
大抵佛氏崇尚虚無故為怪誕之語以覺世世
人往往宗之李龍眠此圖著意描寫無不入神
得毋好奇之所使乎至于用筆絶似吳道子設
色悉師陸探微此龍眠之為不可及也黃鶴山
人王蒙為民瞻先生題又虞集跋云寶積經所
載鬼子母賓迦羅故事無所稽攷而龍眠此圖
儼然逼似令覽者忘其事之有無豈畫間有神
助乎非也龍眠腕中秉至理胸中具邱壑故能
爾爾不識後之鑒者以為何如蜀郡虞集記又
俞和跋云龍眠居士姓李名公麟字伯時舒城
人也登熙寧中進士第父虚一公喜藏法書名
畫龍眠少時閱視即得古人用筆意故所作繪
事輒多妙致此揭鉢圖其一也吾師松雪公謂
其臨五代人信為的言至於用墨設色不涉其
習而能更出新意上宗晉唐乃見龍眠繪理高
深非後人所能及余憶三載前於危太樸處得
見其蓮社圖與此無二豈龍眠一時所為耶兹
因民瞻先生出示漫書膚見數語於左尚俟後
之覽者紫芝山人俞和又袁凱跋云龍眠此圖
人世罕有而更得趙魏公書寳積經諸先彦題
識一一精悉無遺余何言哉余何言哉雲間袁
凱沐手題又文徵明跋云吾友王林屋近得李
龍眠揭鉢圖誠希世珍也其用筆設色與余往
昔所見無異余聞龍眠早年登進士第即工人
物山水無不入妙至中歲始畱意於釋教所作
羅漢山莊獻書白蓮社九歌等圖正其時也而
此圖更覺秀麗精研變幻百出當為早歲所作
無疑余庚辰歲曾見白蓮社圖為之臨摹一過
然今年齒日長精神日衰而欲求向時之臥寐
問學不可復得因見此卷惟有擊節歎賞而已時
嘉靖壬辰冬十一月九日衡山文徵明書於玉
磬山房又王寵跋云余方養疴山中世事都捐
日與藥餌為伍適林屋先生以李伯時所畫揭
鉢圖相示神奇譎異不可指數展玩一過覺病
魔退避三舍矣昔士人所為盧扁神術昌陽引
年烏足以方此雅宜山人王寵觀并識絹高九
寸廣九尺六寸有奇
宋李公麟畫羅漢圖一卷(上等宙七)
素箋本白描畫無欵姓名見偈中卷中鄭昂題
偈凡十四處第一云看經枯木牀跂陀貎夷踞
老胡執杖伺天禄銜花與第二云諾迦跋按膝
床側六鐶附擎拳胡負劍天女捧山炷第三云
石上蘇頻陁大虺仰可怖童驚失巾瓶僧攬為
調護第四云諾拘羅秉拂第五處贍部僧獻淨
瓶蓮瓶龜瑩童覷第五云仰望雲中星迦悝迦
立佇第六云弗多羅手爐天女肅跪俯第七云
天上半諾迦看猨起憑樹第八云小童手飼鶴
羅怙羅目寓第九云犀那因偈羅二人並榻語
僧前注軍持竹下治茶具第十云代那婆斯者
靠樹得静趣下視鹿獻花若與相媚嫵第十一
云阿氏多龍怪䭾經有馴虎山神揚旗出鬼狖
背相負第十二云戌博迦臨海龍蜃滃雲霧胡
奴傾經施羣魚悉銜去第十三云巖中背坐禪
大壑瀉瀑布羣蛇在其傍注茶迦不懼卷末云
佛滅化羣生抖擻所得預何居得自在以得無
得故伯時筆三昧斷取他方土吾題非畫記因
以啟妙悟壬辰二月廿七日鄭昂書箋高一尺
廣三丈二尺九寸五分
按卷首布景處諦觀似尚有闕失偈語恐亦不
全
宋李公麟畫羅漢圖一卷(上等宙八)
素箋本白描畫欵云舒城公麟寫前有少冢宰
章印一又紹興璽一雙檜堂書畫私印印一皆
缺其半卷中押縫有紹興小璽夢弼式古堂蒲
汀居士諸印凡十八後有令之仙客式古堂書
畫三印又紹興璽一蒲汀濮陽李廷諸印俱缺
其半箋高九寸六分廣二丈一尺三寸有奇
宋李公麟畫佛像一卷(上等宙九)
素絹本白描畫無欵姓名見記語中後有紹興
璽一押縫有長字印一前隔水有戴明說記云
龍眠真蹟得觀於長安香雪菴瞻淇先生寳藏
戴眀說二十一字後隔水有北海孫承澤曾觀
七字絹高九寸廣七尺九寸二分
宋李公麟畫羅漢渡水圖一卷(上等宙十)
素絹本白描畫欵云弟子李伯時沐手敬製下
有伯時字印闕其半又半印不可識拖尾有袁桷
跋云龍眠自少年便留心繪事故其手蹟留傳
人世為人世所珍重者難以數計予方恨生不
與同時一日偶過許大參竹亭出示此卷乃龍
眠所製十八羅漢渡海謁大士圖也羅漢履怒
浪驚濤如平地而諸凡水陸神怪精妖之類莫
不皈命馴服是正佛家所謂圓通廣大遍滿法
界似幻非幻似真非真不可以色象形容者而
龍眠乃能窮極其變化叵測之妙至此世人但
知求佛於玉相金身而不知佛近在毫素間也
再三把玩欣然有舍儒入釋之想龍眠啓予己
敬題其末以還大參笥中冀與之共垂不朽耳
泰定二年秋九月戊申袁桷題絹高八寸四分
廣一丈四尺一寸
宋李公麟畫演教圖一卷(上等一宙十)
素箋本水墨畫無欵姓名見跋中卷中斷作兩
幅前幅圖前有清和珍玩珍秘希世之寶子孫
寳之柏國棟印諸印又二印缺其半存之記二
字圖後押縫有晉府之記印一又一印漫漶不
可識後幅前押縫有乾坤清玩印一晉府之記
印二圖後有晉府書畫之印李鴻勲印常文氏
三印又清和堂印一微缺拖尾馮子振題云龍
眠老筆寧復得流水空山花失色天台策錫渡
石橋響谷鏗鈜苔扇闔應真缾鉢彌變現蛟館
螭宫擅空闊至人定力恣行坐牛鬼蛇神怖通
脫雨賓何處波洗足而此聚頭并磕額東坡居
士畱妙偈嫠女老姜增怪墨願君珍重羅漢香
與爾江湖饒福德又跋云十六化人筆勢嚴整
能願香作茶供當現優鉢曇華海粟跋前有半
印存圖書二字後有晉國寳章印一前幅高一
尺廣一丈四尺六寸五分後幅廣三尺一寸二
分高同前
宋李嵩畫羅漢圖一卷(上等洪一)
素箋本著色畫卷尾島門上署錢塘李嵩四字
無印前有半印漫漶不可識拖尾趙孟頫跋云
余嘗見盧楞伽渡海羅漢像最得西域人情態
故優入聖域唐時京師多有西域人耳目所接
語言相通故也至五代王齊翰輩雖畫要與羅
漢何異余仕京師久頗與天竺僧遊每於羅漢
像有得此卷為李嵩真蹟蓋師楞迦而青於藍
者也大德二年九月廿六日趙孟頫又馮子振
題云香水海中傳直指碧蓮花上結加趺方今
象教行中國况爾海神部落俱海粟又僧大訢
題云高人神動即天隨浮海寧須假物為倏爾
乘空自來往何勞怪怪與奇奇笑隠大訢又唐
寅跋云李嵩渡海羅漢圖昔曾見之金陵已三
十年矣今日重展於學圃堂中一彈指頃無去
來今謂是耶正德己卯蜡月題六如居士寅箋
高一尺六寸八分廣二丈六尺五寸有奇
御筆題籖籖上有乾隆宸翰小璽
宋僧海崙畫十八尊者像一卷(上等荒一)
磁青箋本泥金畫欵識云嘉慶丁卯解制日仿
烏斯藏紫金十八尊者像楚郡海崙熏沐畫下
有海崙有髮僧二印箋高一尺六分有奇廣一
丈三尺
御筆題籖籖上有乾隆宸翰小璽
宋僧梵隆畫羅漢圖一卷(上等日一)
素箋本白描畫欵署梵隆二字下有公孫父印
一前有蘭亭後系我函珍藏印一又一印不可
識挂角有乾卦小璽又山樵珍賞錫山鄒氏四
印皆缺其半卷中押縫有公孫父密字忠孝之
家周密之印諸印凡六又乾卦小璽公孫父二
印缺其半卷後有紹興小璽蘭亭後系我函珍
藏二印又紹興璽二缺其半拖尾僧慧眀題云
神清宜爾兩眼碧貎古更愛雙眉厖猿猱獻果
猛虎伏糜鹿銜華毒龍降頭上日月自飛走脚
下波濤相舂撞游戲神通不可測光怪曄曄來
南窗冷泉住山幻隠慧明又僧原良題云應真
得道墮僧數游戲神通無等倫或向山林入禪
定於莵騎出還驚人或歸異類善調攝猿鶴水
族皆相親銀山鐵壁皆桚透豈比夢幻空華身
一朝忽受龍王請大海踏翻難遁影洞口微風
颺水簾端的奪人不奪境丹青寫作畫圖看大
千沙界一毫端應供常遊四天下佛不容之入
湼槃前天童左菴原良箋高九寸九分廣三丈
八尺五寸有竒
宋孫必達畫十六尊者像一卷(上等月一)
絹本泥金畫填青欵云畫院待詔孫必達謹繪
拖尾泰初題云法身充滿大千界蓮座元談海
水翻十六應真證圓覺靈通虚徹卓然存泰初
奉題又田衍跋云右十六羅漢卷為南宋畫院
待詔孫必達所作敷采精妙金碧輝煌誠為海
内奇觀想其時或奉命進呈之筆故工巧若是
耶則非法門流諦之物而允為天府什襲之珍
矣後有欲觀者豈不難諸蒙城田衍合十拜題
又詹希元記云錢塘孫君此圖余喜得拜閱敢
附姓名於下方孟舉詹希元絹高一尺一寸八
分廣八尺三寸有奇
按卷後七言偈與南唐王齊翰卷内同王卷作
田衍此作泰初記名稍異要其結搆相同工力
悉敵則係孫必達臨摹王跡也
元趙孟頫畫祖燈圖一卷(上等盈一)
宋安南箋本墨畫自威音王毗婆尸佛始至中
峰眀本禪師止共六十四像無欵每像標題名
號俱孟頫手書前有吳興印一引首有董其昌
大書祖燈圖像四字跋云北禪苑所藏佛祖像
元時趙文敏畫并題真蹟偶萍上人見視禪師
仙廬與陳眉公子孫同觀訝其無大慧杲禪師
像當是徑山原本所遺耳甲戌閏中秋董其昌
題時年八十又陳繼儒跋云松雪寫本一禪院
董思翁偕眉道人陳繼儒同觀是日見訪東余
白石山歸偶萍禪師珍藏供養道人時年七十
有七後有國初僧戒顯跋云本一禪院藏趙文
敏公手畫佛祖圖像上自七佛下則南嶽下臨
濟一宗至中峰本祖筆法精妙不但墨苑奇珍
良為法門秘寳使人一瞻禮間發起正信參叩
祖關為佛祖嫡骨兒孫便不辜文敏一片精心
也是在後人秘寳而力勉之辛亥冬日余久寓
禪院幸得瞻禮聊綴數言并為致囑嗣臨濟正
宗第三十三代前住黃梅四祖江西雲居疎山
薦福現住杭州靈隠遠孫戒顯焚香九禮謹跋
高一尺廣四丈四尺有奇
御筆題籖籖上有乾隆宸翰小璽
按此卷淳古秀逸希世奇珍陳繼儒跋語難得
其解當是此卷向為陳繼儒所藏是日偕思翁
往本一禪院看松雪所書扁額因偕思翁至家
乃書此卷歸之偶萍上人耳偶萍本一禪院僧
也本一禪院即北禪院也在松江但與上方思
翁跋語所為偶萍上人見視於頑仙廬者又復
齟齬頑仙廬陳繼儒廬名也或陳跋内有脫字
亦未可定
元趙孟頫畫蓮社圖一卷(上等盈二)
宋箋本白描畫欵識云延祐四年歲在丁巳三
月朢集賢學士資德大夫趙孟頫臨下有趙氏
子昂印一又一印不可識拖尾俞允文書李沖
元蓮社十八賢圖記又跋云遠公初從佛䭾跋
陁羅三藏授念佛三昧與弟慧持高僧慧永朝
賢貴士隠逸清信者一百二十三人為銘誓生
淨土劉程之著文此稱十八賢者蓋社中特其
最賢者耳然攷其時同誓有闕公則者殁後友
人在東京白馬寺為公則追忌其夕林殿皆作
金色空中有聲曰我闕公則也所祈往生極樂
寳國今已果矣是其衆中若公則者最為靈悟
支道林虞孝敬並有贊文而十八賢乃不稱公
則何也王青州元美以蓮社圖屬書宋李元中
所為圖記因附記之嘉靖丙寅俞允文寫又王
世貞跋云宋李伯時作蓮社圖其宗人元中為
記甚悉元趙吳興子昂重臨之而余所得則元
子昂臨本也即孫枝所不論其人物儼雅位置
精密益可以想見原本之妙余乃乞俞仲蔚小楷
書元中記而仲蔚又略叙所見於後足補元中
之闕余後攷記内佛陀耶舍者華云覺佛陀跋
陀羅者華云覺賢耶舍即鳩摩羅什師與跋陀
羅俱從羅什長安中譯經後跋陀羅南邁止廬
山與遠公社而耶舍辭姚秦還西域足跡蓋未
嘗渡江也且遠以晉元熙元年示寂而道士陸
靜修至梁天監初上武帝科儀相去可百歲其
不相及無疑要之蓮社事固佳是禪林游戲三
昧地不必計其傅會與否以慈氏蓮花藏例之
則三大劫中人皆在會固無不相及也異日仲
蔚見之能印證否瑯琊王世貞跋世懋書後有
王時敏烟客鑒藏二印箋高八寸六分廣三尺
八寸二分
元錢選畫石勒禮澄圖一卷(上等昃一)
素箋本著色畫欵題云磊落為人天下奇來參
佛法始知機一言能悟圓通理却笑劉聰事事
非舜舉下有舜舉翰墨流聲二印圖前有天籟
閣子京神游心賞子孫世昌神品項元汴印虚
朗齋項墨林鑒賞章諸印圖後有退密墨林生
會心處平生真賞若水軒項子京家珍藏檇李
項氏世家寳玩神品諸印拖尾黃敷仲題云荒
山秋晩草離離劍珮遙臨自不知懶對英雄談
幻術石巖入定已多時黃敷仲前有墨林子虚
朗齋宫保世家退密項氏子京項元汴氏審定
真蹟諸印後有項墨林父秘笈之印印一又清
&KR0008;題云搘頥熟睡眼如眉鑾駕臨門尚未知不
似葛陂初見日青蓮花綻鉢中枝南堂清&KR0008;前
有西楚王孫項叔子二印後有子孫世昌印一
又無名氏題云夢思瞢騰眼倦舒越桃香淡雨
停初將軍務欲參禪理不若從容聽漢書西窗
書前有檇李六藝之圃項墨林父秘笈之印諸
印後有平生真賞印一又大經題云悟透真空
行獨堅一龕深坐絶塵緣門前豪傑休相候去
得貪嗔可問禪荆臺大經前有子孫永保子京
珍秘二印後有田疇耕耨印一又楊政題云宰
割非關霸略雄祖龍北面有深衷如何還問機
椷事一夢沉沉向定中文江楊政前有六藝之
圃有何不可二印又元節題云割據山河二十
年平生磊落視無前只緣悞却禪中趣惹得虚
名後世傳元節前有蘧廬神游心賞項墨林父
秘笈之印諸印後有項元汴印西楚王孫項墨
林鑑賞章諸印跋中押縫有子京神游心賞各
三印箋高八寸六分廣三尺二寸四分
明丁雲鵬畫羅漢圖一卷(上等辰一)
素箋本著色畫欵云海陽丁雲鵬敬寫下有南
羽印一前隔水有
皇帝在青宫時題詩云幻化空中傳幻化却教圖作
紫磨身機心息後龍能伏業境忘來虎亦馴缾
鉢繽紛饒法味伽黎圍繞足精神誰知笑會拈
花處倒退聲聞八百人寳親王長春居士題前
有樂善堂長璽一後有寳親王寳染翰二方璽
畫卷前押縫有樂善堂圖書記長璽一箋高九
寸六分廣七尺二寸五分有奇
明丁雲鵬畫羅漢圖一卷(上等辰二)
素箋本著色畫欵云弟子丁雲鵬敬寫下有丁
雲鵬南羽氏二印箋高九寸六分廣三丈四尺
御筆題籖籖上有乾隆宸翰小璽
明丁雲鵬畫羅漢圖一卷(上等辰三)
宣德箋本著色畫欵云丁雲鵬寫下有南羽父
聖華居士二印通卷羅漢計十八像每像泥金
隸書蘇東坡贊一楷書王元美贊一皆丁雲鵬
自書者前引首有董其昌書應真變相四大字
并跋云丁丑戊寅南羽山人寓吾松之馬耆禪
院時年三十畫道初入妙品所謂人巧極天工
錯此卷當作于此時及其再游吳中指腕稍遜
無後精能如此手筆謂之畫中有禪可矣董其
昌題拖尾楊鶴跋云甲辰余游江南同范長倩
馬仲良與丁南羽往來靈巖石湖之間者數日
南羽年六十餘矣顔如渥丹神明抖擻於虎邱
僧舍中為余畫佛像一幅精能之極意象俱到
殆無遺憾南羽蓋得全于天者往因中自具定
慧非獨前身畫師也此卷冷然得之客淮上時
當時南羽少壯之筆全副精神用之腕上顧盼
生動無一非有情者傳神寫照是不一人難矣
難矣南羽高士垂老游戲翰墨於世一無所求
意所不合傲然不屑冷然亦不可不知其為人
也武陵楊鶴題又朱泰禎跋云滇中紅蓮藕而
不房一萼千葩非司花人手擘而以微風嘘咈
之終如拳耳笑少陵蓮房墜粉紅之句翻於昆
明池水間不信耶予池頭藝白蓮二本比花時
忽復幻為青蓮有三異焉其始萼也如楚畹新
芽柔綠堪把不類粉色一異也諦視之有紫絲
百道螺紋繚繞精極毫髮二異也層臺五重更
有紫菂數粒秀出房外類花王之有舞青蜺三
異也予念芝草無根今始悟青蓮之非種也凌
晨每為誦楞嚴圓覺一二品經行數匝乃治官
書蓋予之鼻觀皆禪而花之耳根亦習予廣長
之舌矣七夕後三日邀藩臬諸名公共茗賞之
冷然學憲攜一卷相眎為丁南羽所畫十八大
阿羅漢像即余所跋西蜀大悲閣中張氏敏行
譜事得其白描而此為粉本者也點染精嚴具
含靈氣真所稱三乘為大車十力為長者從四
威儀中施四無畏南羽氏殆以繪事作龍象者
歟畱池上者數日時有青蓮作供而朝夕持梵
貝以熏悅之因復采葉上露華紀蓮房翠菂之
詳聊廣異聞以歸冷然是則名為報佛恩耳天
啟五年乙丑孟秋書於柏署之適有亭東海朱
泰禎跋箋高八寸三分廣二丈一尺五寸有奇
明仇英畫羅漢圖一卷(上等宿一)
素箋本白描畫欵識云嘉靖庚戌清和既朢仇
英實父臨下有十洲印一引首有文徵明大書
五百應真四字欵署徵明拖尾文徵明跋云五
百羅漢見佛書惟宋人有石刻最妙今實父白
描種種生態色色飛動無減宋筆也暇日獲一
展卷不覺歎伏援筆題此嘉靖壬子菊月二日
徵明識又彭年跋云仇十洲天性善畫自其少
時即其奪胎換骨之妙兹卷乃龍眠居士之副
本也十洲少即見賞於衡翁今有翁題其畫之
佳可知矣彭年又王糓祥跋云余蓄畫不少而
實父居多此五百應真則未之見也友人以此
卷見示幾欲奪之泚筆書此以誌余貪乙卯四
月廿日王穀祥書箋高一尺三分有奇廣三丈
九尺
明仇英畫羅漢圖一卷(上等宿二)
素箋本白描畫欵云仇英實父摩李龍眠筆下
有十洲仇英之印二印引首有文徵明大隸書
十洲墨妙四字欵署徵明拖尾陳繼儒跋云龍
眠畫馬鐵面秀禪師訶其洞入馬腹中遂改寫
佛像今實父摩臨長卷千二百五(缺)人俱向指
頭重來出現若不落仇欵竟疑龍眠手筆要之
二人者皆千二百五(缺)中以畫說法者也咄咄
奇哉靈山一會儼然未散陳繼儒稽首題又僧
讀徹題云墨海盡毫端變化影響衆畢集一聲
鐘虚空擠無縫千二百五十人俱卷拜觀於寳
月堂中讀徹又僧通門題云法界幻為體聖凡
總游戲竒哉換人眼在此一張紙祇園諸應真
一朝與相對面目未必真圍繞殊有意識破指
頭禪去佛不遠矣住破山臥菴通門拜書又僧
明河題云藏神至虚愈出愈竒去人不遠誘人
與俱拈弄萬象麾斥四海將謂無根踏著便在
各事其事同心其心非心非事挂角難尋萬里
雲開千峰月照相見何言彈指一笑華山病頭
陀明河敬書又殷時衡題世尊千二百五十人
俱頌云四十九年不說一字千二百五十人聚
頭逐隊龍眠道人將錯就錯造個無縫浮圖十
洲老人頭上安頭畫個葫蘆樣子寒明居士以
泥洗泥弄些杜撰禪和據現成公案而為說偈
偈曰諦觀灋王法法王法如是崇禎壬午嘉平
朔拜觀於汲古閣吳門弟子殷時衡稽首書又
僧正嵒題云咄哉者夥鈍漢自己儘有本事何
故向外馳求從他老胡取氣空勞渡海穿山不
得脚跟點地雖能跨虎乘龍大似波斯騎鱉背
饒伊千個萬個不過成羣逐隊任向一毫頭上
用盡神通三昧畢竟醜遮不得彼此互相帶累
若非在溍居士為你藏拙直到盡未來際爭奈
有時忍俊不禁却向人前舉似咄莫向如來行
處行男兒自有沖天志三峯正嵒和南書箋高
一尺三分有竒廣三丈九尺二寸一分有奇
明僧圓現畫羅漢圖一卷(上等列一)
素箋本白描畫欵署白雲窩老人下有蓮山野
衲圓現之印二印卷中每像書蘇軾王元美偈
贊凡二十六段箋高八寸三分廣二丈二尺八
寸有奇
秘殿珠林卷九
