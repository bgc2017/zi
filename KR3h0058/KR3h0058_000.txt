提要
清河書畫表藝術類一(書畫之屬)
(臣)等謹案清河書畫表一卷明張丑記其家
累世所藏書畫也丑自叙稱其始祖號真關
處士者即收藏書畫有黃庭堅劉松年諸跡
已散佚無存是表所列以書畫時代為經以
世系為緯第一格為其高祖元素所藏第二
格為其曾伯祖維慶曾祖子和所藏第三格
為其祖約之叔祖誠之所藏第四格為其父
茂實所藏第五格為其兄以繩所藏第六格
為丑所自藏第七格為其姪誕嘉所藏上迄
晉下迄明計作者八十一人四十九帖一百
一十五圖中多名跡盖自其高祖即出沈度
沈粲之門其曾祖亦與沈周游其祖父皆與
文徵明父子為姻婭世好淵源有自故丑特
以賞鑒聞然據其自序則作表之時家事中
落已斥賣盡矣此特追錄其名耳
書畫見聞表藝術類一(書畫之屬)
(臣)等謹案書畫見聞表一卷明張丑撰盖仿
米芾寶章待訪錄例變而為表凡分四格第
一格為時代第二格為目覩第三格為的聞
第四格則每一朝代總計其數題曰會計凡
一百五十五人一百八十八帖三百五十六
圖末附顧愷之夏禹治水圖王羲之行穰帖
皆註曰見虞世南臨張芝平復帖顏真卿鹿
脯帖皆註曰聞盖表成以後所續載也丑别
有南陽書畫表故表首附記已見彼者不錄
又云凡影響附會者不書然所列目覩諸名
與所作書畫舫真跡目錄多不相應意此數
表成于二書之前耶乾隆四十六年十二月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
