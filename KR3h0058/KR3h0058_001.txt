清河書畫表
明張丑撰
吾家世有聞人自張老張仲顯名于周室漢之西京留
矦最著東京道陵次之如耳如蒼如騫如安世各有功
業載在史策猗歟盛哉嗣自以降由魏迄元俊傑挺生
英賢掘起中間騷人墨客方術閨秀之流先後層見疊
出筆舌未能殫述今姑置之勿論論其小者語云書畫
一小道于伎未為尊古來工八法者則有若伯英茂先
伯高文昌清叔伯雨衍其流擅六要者則有若平子僧
繇孝師南本文通志和擇端敦禮振其緒稱鑒賞者則
有若懷瓘愛賓直清敬夫仲悅斯立博其趣人握靈蛇
之珠家傳威鳳之羽可謂榮逾華衮何假南面百城耶
斯人也斯藝也或稱天上文星而散處乎六合或號翰
林武庫而輝映乎千秋世代綿遠能無興廢尚賴記載
之書連篇累牘存未墜于一綫享敝帚以千金厥義微
矣厥功懋焉六合千秋無事多贅今且撰述私門鋪張
累代六世以上存而不論如小子丑蓋其慎也相傳始
祖真關處士誕生勝國韜晦全身修道入山旁求名蹟
所蓄黃魯直手書陰長生詩三章劉松年老子出關圖
二卷浮沉散逸無從稽考其後先高祖元素府君自海
上徙居安里投分二沈(度粲)之門民則為書相鶴經以贈
焉斯其人品概可見矣曾伯祖維慶曾祖子和盍簪抑
之延美二彦士先世春草堂圖實出白石翁手而浦應
祥文宗儒詩之吾家文獻此其斑斑足徵者乎繼而我
祖約之叔祖誠之並承庭訓互相師友後先成進士登
甲科與徵仲先生為莫逆交其長公壽承次公休承向
先子茂實稱通家姻婭朝夕過從無間寒暑尋源遡流
訂今考古一時家藏珍圖法墨甲于中吳雖上古素封
之滎蔑以加此維時人望所屬不讓海岳雲林云隆慶
丁卯伯兄以繩氏髫年登南國賢書丰姿美如冠玉先
世之藏畢聚其室兄又陸續收購遠近嚮應三篋五車
漸成冊府不幸遭仇燒刧蕩析無復孑遺平泉草木之
感能不興懷永歎走也志敦宿好多方拾遺拮据收錄
名品略具政如窮波斯聚寶船辛苦頭白幸會猶子誕
嘉穉齡賞識天縱慧心人間不貲墨寶悉歸秘槖可稱
書畫中興差堪鼓腹于時風雅之士載酒問竒者絡繹
不絶未及十年滄桑改變乃誕嘉坐家事旁落而薄劣
以婚嫁逼人日削月刪傾筐倒篋希遇餅金懸購竟成無
是公矣嗚呼惜哉若不表示四方後世誰知我者聊藉管
城子印正墨胎氏修家乘陽秋之任請俟來哲
清河書畫表
