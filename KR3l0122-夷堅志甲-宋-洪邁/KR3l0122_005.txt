夷堅志甲卷五
宋洪邁撰
唐四娘侍女
右從政郎楊仲弓習行天心法視人顔色則知其有祟
與否乾道中為道州錄事參軍受代未去因出行市里
逢小胥呼問之曰汝必為邪鬼所惑不治將喪身胥謝
曰無有連日三遇之皆不肯言楊曰汝不怕死邪告我
何害此祟非我不能治也胥聞其語始摧懼曰實與鄰
室女子私通耳相從已久雖不識其家但舉措嗜好一
切與人不少異無復可疑官所云若此豈其物乎楊曰
是矣汝祕之勿泄宜預備長綵線串以針今夕來時密
縫其衣裾仍匿彼冠履一二種若使是人固足為戲笑
不然便可推驗矣胥敬奉戒女至悉如之雞鳴女起而
失翠冠及一履意狀荒擾尋索弗得胥但佯寐隂察其
所為天且明怫然而去胥視二者乃捏泥所製即攜示
楊楊行法考訊遣吏徧訪羣祠蓋城北唐四娘廟侍女
也胥往驗之眞所偶者頭上無冠一足只著襪采線出
於像背楊誦呪舉火焚厥軀胥得無恙唐四娘者淫祀
也楊終于郴州理掾營道尉史何信九疑道士李道登
皆見其事
舒嫩四
淳熙元年通州寧遠縣民蕭淳禮與故吏歐陽暄等數
人共率邑里錢就九疑觀建黃籙醮仍約以餘貲作鐘
樓壇屋往往虚數乾没衆莫得稽考後五歲間主事者
多死小民舒嫩四被逮入冥所見皆本邑人其親戚先
亡者亦或在到一官府一囚桎梏繫廊下傍側積錢甚
多近視之則淳禮也問所坐何罪嚬眉而答曰正治九
疑醮事也曰是役唯君用力最勤於公家而何故反見
拘執淳禮曰此隂府耳吾實于斯有欺隱故獲譴獨重
舒方悟其已死亦自悲愴又遇舊識卜人蕭諄相與揖
語曰汝勿恐當得復還旋踵而甦蓋已奄然三日矣是
時同邑黃中立亦會中人臨病篤言為黃衣卒來追理
對九疑醮亊隨語而殂
龔輿夢
潭州士人龔輿乾道四年冬與鄉里六七人偕赴省試
過宜春謁仰山廟祈夢輿夢至官府見柱上揭紙一片
書龔輿不得四字而不字上下稍不聯接旣覺殊不樂
自意必下第及春榜至輿中選餘人盡黜始以語人謂
夢不驗好事者曰不字斷續如此乃一个也神言龔輿
一个得耳豈不昭然
游節婦
建昌南城近郭南原村民寗六素蠢樸一意農圃其弟
婦游氏在儕輩中稍腴澤悍戾淫泆與並舍少年姦寗
每側目唾罵無如之何游嘗攘雞欲烹寗知之入其房
搜索得雞以出游遽以刃自傷手走至鄰舍大呼曰伯
以吾夫不在家持隻雞為餌強脅汙我我不肯從懷刀
見殺幸而得免寗適無妻鄰人以為然執詣里正赴縣
獄獄吏審其情實需錢十千將為作道地寗貧而嗇且
自恃理直堅不許吏傅會成案上于軍軍守戴顗不能
察且閭閻匹婦而能守義保身不受凌偪錄事參軍趙
師景又迎合顗意鍛鍊成獄奏之寗坐死而賜游氏錢
十萬令長吏歲時存問以旌其節由是有節婦之稱郡
人盡知寗冤而憤游之濫竟以與比近林田寺僧通為
人所告受杖未幾抱疾見寗為祟遂死時淳熙四年六
月也其後顗為提點刑獄延璽劾罷趙贓敗去官軍縣
推吏一死一黥皆相去年歲間耳
周三蛙
南城田夫周三當農隙時專以捕魚鼈鰍鱓為事而殺
蛙最多至老不輟淳熙十年得疾不能名其證狀初覺
腹中一物往來胷臆間漸痛楚攻劇食飲不復入口家
人引手摩拊之隱隱若數蛙蠕動于内久之益侵宛轉
一榻上跳擲簸頓呻吟哀鳴與蛙受苦時不異凡一歲
乃死
妙智寺田
建昌新城縣妙智寺有田皆上腴會寺僧盡死寓客吕
郎中來郡城卜築垂涎其産囑諸邑宰張君欲承佃之
吕之女嫁軍守孔搢之弟張畏其挾勢遂給與之寺以
是廢并屋室亦毁撤無遺張臨受代夢客通謁自言為
妙智寺土地以田為請曰可令吕公見還而别命僧主持
香火脩理院舍不然且速禍凡三夕連夢皆然及罷去
復夢來謁而加懇切張悔懼具告吕吕殊不顧省張調
湖北安撫幹官未赴而卒吕夢張服綠袍如平生偕寺
土地來斥數其貪仍警以咎譴申言再三吕竟不聽其
長子又從而羽翼之未幾除守蜀中郡行至武昌而死
長子繼亡
湯省元
瀏陽湯璹君寶為士人時游學於清江每往來必過宜
春淳熙甲辰謁仰山二王祈夢是夕夢行通衢遇兩士
同塗揖問姓氏其前人云姓王其後云歐陽少頃一吏
如典謁者邀赴公燕到一處崇閎華屋二少年衣冠煒
如若貴游子弟與之坐置酒高會席罷徑起一僧在側
相問訊拉詣别館見一鐘絶大絓於架湯拊摩之謂僧
曰試扣之如何僧曰鐘雖成俟經洪爐陶鑄乃可擊今
未也又問其故曰今擊之其聲止聞一方若得洪爐坏
冶之力然後鳴蒲牢以撞之當播聞四方非兹日比也
遂驚寤歲在丙午潭州秋試以第三名中選舉首則王
顔次為歐陽問丁未南省湯魁多士予實典貢舉乃悟
洪爐之兆蓋默寓姓字夢中二少年疑為王子僧者小
釋迦云湯作記刻石兹僅傳大略耳
雷州雷神
淳熙丙申桂林連月不雨秋冬之交農圃告病府守張
敬夫栻遣駛卒持公牒詣雷州雷王廟問何時當雨旣
至投牒畢宿於祝官之家是夜駛祝同夢神令具報云
明年上元前三日方有微雨仍以錢二千與來使且命
於牒中併言之又諭駛曰錢須令左司見駛拜謝旦往
辭得牒及錢于案上歸途乏用遂使所犒錢至復命張
視牒問錢何在時纔餘百錢探懷取呈猶銅錢也張顧
左右轉接諦翫則變為紙灰矣至正月十二日果得小
雨僅能洒塵於沾丐殊無補
劉畫生
建昌新城劉畫生因往近村鶴源寺歸次山崦間值雨
趨避道側樹下聞人咄咄語聲顧見二婦女冒雨偕行
一老一少遥謂劉曰我輩從汝索命于今五十年矣天
涯海角尋求且遍元來乃在此劉曰我平生不曾殺害
人又年未三十汝乃稱五十年相尋眞是錯也二婦同
辭云曩實為汝所殺安有錯誤今必不相捨劉甚懼奔
至旅店具為主人言方共嗟異而已在傍主人略無所
覩以為病狂引詣一室少憩俄復出如厠解衣帶欲自
縊人急救之得免店左有廣祐王行廟主人使拜禱祈
福二婦隨之不置笑而語曰汝欲謁大神而買香不費
十錢如何感應劉徑入懇請才出門即仆地昏臥移時
洒然云似夢非夢見神緋袍象笏據案治事命吏檢簿
旣而曰劉生持十齋至誠特與展一紀立放還二婦拱
俟庭下相視掩泣若不從狀神叱責乃止遂平安如常
自是絶不茹葷時淳熙初元不知今存否也
景德寺酸餡
南城張遷善知縣家僕姚卓次子為景德寺僧一孫年
十許歲間至叔處淳熙丁酉三月望夜夢如常日嬉遊
到佛殿前遇長身僧與之一酸餡納於袖中睡覺儼然
在手以告母欲食之母疑其異轉語卓卓頗駭亟攜孫
往直其事乃昨夕張提刑來塔院設水陸供食也他僧
取餘者比校無少差卓復懷歸寘佛堂香合内而次夜
孫又夢前僧來責曰我與汝酸餡何故不喫汝旣無用
當以還我孫不能答迨旦視合中失之矣
劉承議
劉旦字德遠新城人紹興十四年預鄉貢得一夢不以
語人至三十年登科踰二紀始改京官才至奉議郎不
考課妻子催迫姻朋勸勉曰若執志如此安得延賞及
後人乎於是勉自陳遂轉承議俄遇光堯慶壽例賜磨
勘謂從此為郎只旬月事殊顒望慰喜未幾自通判陳
州代歸卒於九江舟中方無恙時取所被勅誥緘封之
而書其上曰俟吾瞑目後可開及没後家人乃啟視之
蓋述宿夢言見一異人戒我曰君仕宦至承議郎即止
殆是神告故向來深不願遷此秩然賦分旣定懼非人
力所能轉移子孫宜用為鑒聞者以劉為知命恨其不
踐初心云
劉氏二妾
從事郎劉恐吉州安福人歴陽守子昂之子也喪其妻
使二妾主家政一旣生子又娶于高氏攜媵婢四人淳
熙初為通州判官高氏妊娠是時妾子十一二矣妾性
悍狡慮正室得雄則異日將分析貲産且已寵必衰密
以淫邪之說蠱惑之而高志操潔清復不妬忌無疵玷
可指謀不得施但日夜教其子伺乃父出外治事或對
客輙啼嘑奔叫恐甚愛此子每歸拊之子無言而於屏
處訴云為母所箠恐固已疑焉一日饋食妾親手作羹
倩一媵持以與子有針貫于菜莖中子微為所刺吐之
大呼曰人欲殺我恐驚問見針窮詰所來二妾共證謂
媵承主母意規兒性命恐以為然盡執四婢送獄訊鞫
不得情郡守念閨門茫昧難以寘法只撻杖而逐之高氏
竟罹决絶外間皆明知為誣恐獨弗之悟旋用他事罷
去甫還鄉而卒
張調夢
張調字和中宣徽使堯佐之孫以戚里補官初筮仕夢
登三層閣其高層緣壁上下列漆牌數百書人官職姓
名以雌黃塗飾其一牌刻曰右朝某郎通判某州張某
凡某字處皆為烟霧隱蔽不可遍識是時文階寄祿未
帶左右字竊異之一人在傍言曰此乃元祐新制也嗟
歎而寤又三年左右之制始行張後歷知撫州崇仁縣
官朝奉郎繼通判南劍州以母憂不赴後調龍陽軍使
自是無宦情凡十年不求陞轉故人適為尚書省都事
徑為陳牒于吏部再遷右朝請郎思名位已溢默默不
樂果終此官崇仁鄧輈為張撰行狀載其始末
灌園吳六
臨川市民王明居㕓間販易貲蓄微豐買城西空地為
菜圃雇健僕吳六種植培灌又以其餘者俾鬻之受直
歲紹興辛亥力辭去留之不可王殊恨恨未幾夢其至
趨役如平常責之曰汝旣告去何為復來對曰自九月
六日到此矣覺而疑焉俄聞其已死他日詣圃見傭耕
者言數夜間犬生兩子其一不存王始悟得非吳僕乎
問何時曰初六日也以夢告之傭曰近鄰圃人妻當夜
亦夢如此同往視新犬方開目試呼吳六郎呦呦若應
然王氏謂其生前貨蔬隱其直多故受此報
石叔獻
石叔獻南城巨室也娶濮王宫諸孫女得官幹僕吳榮
者為之掌錢穀出納積為欺弊訴于軍軍守趙不流子
和其婦近族也窮治其罪杖而編隸泉州淳熙六年叔
獻卒於家榮弗知之嘗出行㕓次遇一白袍商客宛然
主翁也趨拱揖問何日至此曰偶以事亟來未暇與汝
欵語遂分手去榮詣旅舍訪之遍城皆不見後榮因赦
恩得還鄉詣石氏始聞其亡方在泉相值時去世已久
矣未幾榮亦死
夷堅志甲卷五
