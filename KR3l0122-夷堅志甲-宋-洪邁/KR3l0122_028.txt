夷堅志丙卷八
宋洪邁撰
諸暨陸生妻
諸暨縣治有湖四繞民陸生者居縣後湖塍上以打鑿
紙錢為業一旦黃昏方畢事倦而就寢妻懷娠過期兩
月夫未睡時覺腹痛因卧其傍有頃陸睡覺不見妻而
房門元未曾開知墮怪境急籠燈出外呼索且邀鄰居
人窮訪之半夜後聞湖内人應聲月正明望之乃妻也
率一少年共往取之妻執少年衣袂曰將孩兒還我暨
登岸陸挾以歸胎已失去始能言云見數人來房内喚
出到一處引入小室排設薦褥如産閣然不覺免身既
洗滌加襁褓觀者滿前曰男兒也真可喜我未及就觀
驀無所覩今思之殆與死為鄰亦幸而獲存耳明日起
居泰然一無患苦湖雖不廣而外與江連疑婦人向來
受胎之時必夢蛟螭輩來與交接而不肯言時慶元元
年中元後也
茅山道士
揚州名醫楊吉老其術甚著其郡一士人狀若有疾厭
不聊賴莫能名其何等病苦往謁之楊曰君熱證已極
氣血消爍且盡自此三年當以背疽死不可為矣士人
不樂而退聞親識間說茅山觀中一道士於醫術通神
但不肯以技自名未必為人致力士人心計交切乃衣
僮隸之服詣山拜之願得執薪水之役於席下道士喜
留置弟子中誨以讀經晝夕祗事左右頤指如意歴兩
月久覺其與常隸别呼扣所從來始再拜謝過以實白
之道士笑曰世間那有醫不得底病汝試以脈示我診
視又笑曰汝便可下山吾亦無藥與汝但日日買好梨
一顆如生梨已盡則取乾者泡湯飲之仍食其滓此疾
當自平士人歸謹如其戒經一歲復往揚州楊醫見之
驚其顔貌腴澤脈息和平謂之曰君必遇異人不然豈
有痊安之理士人以告楊立具衣冠焚香望茅山設拜
蓋自咎學之未至也北夢瑣言載一朝士疾危醫者
趙鄂云只有一法請時喫好梨不限多少如咀齕不及捩
汁而飲或希萬一用其言遂愈此意正同
黃顔兄弟
吳郡黃顔兄弟從事科舉顔元名某父夢人告曰汝子
若以顔為名必遂意即從之是歲獲鄉薦來春擢第至
次舉叔季將試父又夢人使二子亦名顔覺而相語以
為安有兄弟三人同名之理後再入夢於是拆顔字為
二叔名彦而季名頁同榜登第王順伯李仲詩皆與顔
之孫姻有舊
平陽王夔
永嘉士人或夢至大山下見嵓穴豁開祠廟赫然一神
正中坐而綠袍判官持文書前白曰呈今年舉人解榜
士人偪而觀之僅見王夔二字判官指之曰此平陽王
廷用也士人固與廷用善答彼不名夔判官曰須用改
名夢者覺而喜以書告之使更名廷用曰士子得失蓋
自有命存豈應信他人一夢不肯改旬日夢復如初又
以告其意確然不移遂至於三判官頗怒曰王秀才執
志頑悍如此我必要他改了夢者以屢遭沮卻不復言
會秋闈不遠舉人各納試卷連粘家狀廷用手寫十紙
皆錯誤不堪用瞿然而悟即為䕫一上中選繼登第於
丁丑王十朋牓中
陽春縣
嶺南大抵皆瘴毒而春州最甚自唐以來北客謫徙者
罕得生還本朝廢為陽春縣以隸南陵州蓋既為一邑
則士大夫竄逐罪囚黥配皆獲免至彼亦建議者持心
近厚云凡調注縣令如滿三年許不用舉主由選階故
京秩去者莫得歸然貪嗜榮進率冒昧以往唯淳熙中
莆田葉元卞獨終任與妻室無恙而家人子盡死一婢
正病卧於别室夜聞其呻吟聲俄如喉間痰涎喘壅之
状迨旦視之乃自縊於梁梁去床猶丈許無階梯可升
蓋從前不善終者從而為厲非專以瘴而隕命也余千
鍾宏為惠州歸善巡檢時正覩其事葉名子昂丞相之
姪也
汪氏菴僧
徽州城外三里汪朝議家祖父墳庵在焉紹興間招僧
惠洪住持僧但飽食安坐未嘗誦經念課於供事香火
亦極簡略僅能循循自守不為它過主家皆安之凡歷
歲二十乾道二年病終汪氏葬之於近山元有大楮樹
鬱茂扶疎數月後頓以枯死繼生菌蕈汪僕牧羊過之
見其肥白光粲采而獻之主人用常法煠治味殊香甘
殆勝於肉今夕摘盡明旦復然源源不窮至於三秋浸
浸聞于外或持錢來求掇買悉拒弗與又畏人盜取乃
設短牆闌護之鄰人憤嫉夜踰牆入將空其根枿楮忽
作人言曰此非爾所得食強取之必受殃災我即昔時
菴主也坐虛受供施不知慙退身没之後冥司罰為菌
蕈以償所以肥美者吾精血所化也今謫數已足從此
去矣鄰人駭而退以告汪汪猶不信自往驗之不復有
菌遂伐以為薪
希韓大正
梁起道知處州有王宗愈者由大理丞坐事送吏部注
雩都知縣初到詣郡參謁既畢當趨下循廊而出梁以
其方為朝士且與之有舊留使升車王辭避不敢梁呼
其字曰希韓不須如此言之再三客將謂其官稱即𫝊
聲曰請希韓上轎客主皆解頤梁雖賦性嚴毅而察其
愚野不之問李正之提點坑冶巡歷廣西過長沙郡僚
具迎牘稱曰提點大正蓋不知其名而亦誤以為官稱
若寺正之𩔖者李怒移文潭府治諸曹書吏時張敬夫
居于潭其緘亦如是府主劉共甫笑之曰他人容或不
曉君何為爾張愧笑及李至引咎謝不敏焉
小樓燭花詞
紹興十五年三月十五日予在臨安試詞科第三場畢
出院時尚早同試者何善伯明徐搏升甫相率游市時
族叔邦直應賢鄉人許良佐舜舉省試罷相與同行因
至抱劍街伯明素與倡孫小九來往遂拉訪其家置酒
於小樓夜月如晝正臨欄几内廂兩燭結花粲然若連
珠孫倡固黠慧解事乃白坐中曰今夕桂魄皎潔燭花
呈祥五君皆較藝蘭省其為登名高第可證不疑願各
賦一詞紀實且為它日一段佳話遂取吳牋五幅寘于
桌上升甫應賢舜舉皆謝不能伯明俊爽敏捷即操筆
作浣溪沙一闋曰草草杯盤訪玉人燈花呈喜坐添春
邀郎覓句要竒新黛淺波嬌情脈脈雲輕柳弱意真真
從今風月屬閒人衆𫝊觀歎賞獨恨其末句失意予續
成臨江水仙曰綺席留歡歡正洽高樓佳氣重重釵頭
小篆燭花紅直須將喜事來報主人公桂月十分春正
半廣寒宫殿葱葱姮娥相對曲欄東雲梯知不遠平步
躡東風孫滿酌一觥相勸曰學士必高中此瑞殆為君
設也已而予果奏名賜第餘四人皆不偶
南康戲語
汪仲嘉謫南康寓處僧舍嘗招郡僚宴集營倡咸在有
姓楊及李者於羣輩中藝色差可適理掾主李戶掾主
楊席間時時相與嘲戲理掾顧謂戶曰爾愛其羊我愛
其禮固載之魯論無用相笑也坐客哂之而求所以為
對者敖麋用卿正與汪公對奕麋争劫思行星子沈令
從傍呫囁汪曰我已有對矣傍觀者審當局者迷衆擊
節嘆賞
泗州邸怪
安定郡王趙德麟建炎初自京師挈家東下抵泗州北
城於驛邸憩宿薄暮呼索熟水即有妾應聲捧杯以
進而用紫蓋頭遮其首趙曰汝軰既在室中何必如
是自為揭之乃枯骨耳掩冉而滅
汀州通判
紹興中宗室忘其名當范汝為亂後添差汀州通判無
官舍可居暫寓推官廳吏士多言有怪偶正員缺因暫
寓其處此廳正自有七姑子之擾方冬初薄寒獨坐火
閣内忽一吏捧十餘刺納謁視其官位姓名皆稱前任
通判汀州軍州事趙生心知為厲扣吏曰此諸客何為
悉集於此對曰並是年以前做通判者終於任所故䰟
魄無歸棲泊度日聞尊公來相率求見趙又曰汝復何
人曰亦故客將今已死矣趙曰客既多若一番相見無
緣欵曲汝自以先後之序逐一為吾延請吏拱手曰諾
於是引一客至趙接以賓禮歷詢其鄉里井所歷官今
眷屬安在客如言對答殊不它談頃刻告退再一客如
前語之盡十人乃遍謝曰日晚茶酒兵不在不得具茶
湯且無由報謁幸勿責誚皆唯唯揖别已而寂然人謂
趙以一生人而對十鬼其膽勇可敬禄位當未艾也然
自後才五年僅得某州通判以卒
張三娘
德興醫者葉吉甫妻張氏行第三乾道中暴得熱疾卒
未斂復甦云被一公皂追去行郊野間卒杳杳冥冥莫
知處所久而到一官府趨赴庭下立一貴人正中坐皂
隸呈文書貴人震怒命捽之于地一獄卒以荆杖訊其
足叱曰我本使令追樂平縣金山鄉許門張氏三娘今
乃差誤何也此婦人合更有一紀夀生兩男豈得遽引
來即别遣人送還我遂寤吉甫喜其再生而不暇詢許
門之事後張氏果誕兩男恰十二年乃亡吉甫今尚在
樂平民
樂平縣押錄梁傑有罪為刑獄使者逮送州院死於獄
一市民為證左者相繼亦以疫殞既兩經檢驗廂卒用
葦蓆束其尸埋諸芝山寺亂冢之側越三日寺僧到彼
處見所瘞土外露一手白于衆命僕啟之則已活扶出
外與之湯粥民蒙蒙然略不能說所見但云若夢中然
雖復得為人而面色全如梔蠟殊無血液滋潤四體皆
黑洎還家其妻已為他人所據不復肯歸原夫此民棲
棲行乞至今猶在
眉夀菴僕妻
樂平何衡程國老自作生塋築菴舍名之曰眉夀延僧
主之其後僧去只令一僕挈其家居中僕出田間歸時
已黃昏不見厥妻呼外人遍往尋訪山巖榛莽無處不
至倦極而反悶睡未熟聞攛厫内似有人轉動啾唧之
聲審聽之則妻也急燭火登梯發壁取之正卧于笪上
四傍無隙縫雖雀鼠不可入扣妻所見蚩蚩不能言後
亦無他
上官醫
醫者上官彦成本郡武人自稱北京駐泊云宣和中在
京師試鍼灸得翰林醫學轉至副使皆妄也乾道初來
鄱陽其技亦平平而能大言宗室公頤頗滑稽善謔因
坐羣客次有言某人病勢可慮一客云可招上官駐泊
公頥蹙然曰上官來則下官去矣坐皆絶倒蓋州郡每
日申時兵校交番其當直軍員必大聲曰上番來當下
者繼之曰下番去故用此以為戲彦成聞而甚病其語
譽日削焉
夷堅志丙卷八
