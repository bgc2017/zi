夷堅志丙卷四
宋洪邁撰
姜處恭
淄州姜處恭年二十四歲時以妻龔氏之兩兄謫南安
及桂陽往省之從南安上猶縣間道適桂陽行峻嶺曠
谷夐無人烟經日纔得一村落又無旅舍涉大溪外二
里有屋三間標曰如歸館主翁隔溪居聞有客始來啟
戶已而復歸更無人可給薪水姜遣僕詣村買酒肉俄
遇三武士至兩人持長矛一人執大刀色白如銀執刀
者最豪健姓名為薛忠云分往某處屯駐時當暑天姜
汲水調暑藥分食酒至復共飲欲取刀切肉薛忠於左
足腕抽匕首授僕又於右足畔解刀磨澗石上迨夜共
坐納凉薛曰我輩邂逅相逢既喫公藥又飲公酒無以
為樂請觀擊刺於是袒裼距躍良久方止歎曰明日囊
無一錢奈何姜固疑其非佳士既就寝但危坐土榻不
假寐甫夜半聞館門劃然蕩開心愈顫掉呼問之荅曰
我不能安眠而起公勿訝天未明辭去猶以刀摩戛窗
檻十數番姜平明登塗未及五里見三尸卧於道状如
商客乃武士所戕也又一程迷失路日向夕無人往來
時時見紙錢纏搭草𣗳頃之嵐霧翳合對面不分誰何
冥行過深夜埃翳頗散稍見明月傍側若虎嘯聲急置
擔仗與二僕升高木自縛移時乃下復進前得一草舍
翁媼出揖驚賀曰官人定有後福憶所過挂紙錢處乎
魑魅㒺兩白晝牽人衣領上下又多猛虎豈容平行安
步略無困惱真可賀也他日歸至南安則薛忠輩既事
敗就擒戮於市矣處恭字安禮工為詩予前志書之後
錫山士人陳善為記其事以為姜平生為人行義孝友
故値兇盜行鬼區蹈虎境履危如此皆獲免云
琴臺棋桌
乾道初内侍陳源坐罪謫郴詔籍其家貲出鬻將作吕
丞義卿得二物其一琴臺虢州月石所斵色紫而理細
茂林脩竹江村小景工妙不可名狀四脚各以綠絲絛
繫降真香靸子一枚其一象棋桌高一尺五寸闊二尺
五寸空中以貯棋合四圍有闌沈香為局面牙柵界之
其外用烏木花黎白檀數匝緣飾以降真香刻水浪加
金填而浪頭填以銀芬薌襲人他物一切稱是其居在
秘書省東連牆起樓樓下築臺每延宴客張樂必於其
處有閩士獻書警之曰宅西正是三館職多窮寒措大
羨人富貴於心常以弗堪稍遷則為臺諫給舍或能害
爾是後遂不復至此書雜於故紙中故外間得見之貂
璫僣侈之極罪不可勝誅尚爾漏網高宗閱其鈿榻水
精盤謂宫禁所無有
吕氏綠毛龜
吕德卿家畜一綠毛龜于盆池中久而甚馴每至日午
以小竹杖擊水面必應聲而出即就杖頭插生猪肉數
小臠飼之食盡復入凡如是兩歲未嘗少差稚兒欲為
戲用此時擊水出而取之寘于定盆次日歸之至午不
復出經六七日使童子没臂求索則死矣此一介蟲之
微慍於失信寧不食而死異哉又魯子禮書室石斛中
育白龜僅若小錢大背文皆黃金色有光采雙目如漆
後因以鰕醢與食金文脱落而斃秀州市民社會有一
龜若藥瓢然詢其人云自始得時以鐵捲束其腹背故
如此又一道人盆養二龜行丏皆狀如鼈而龜文喙若
鸚鵡尾之長與身等鱗甲斑斑然此四者皆與常異也
吳法師
吕椿年幼子年三歲以紹熙癸丑夏得痰疾父母憂之
醫禱備至咸言有吳法師者符水極精宜使治之乃亟
往邀請復以百錢雇㕓市一小兒令附語吳訶責詰問
勅神將縛其手即徐徐高舉手為受繫之狀繼令縛其
足亦然叱之曰汝是某鬼乎兒俛首曰是凡所扣數條
皆呫囁應之又曰吾不忍治汝汝要某功德乎兒領首
謝曰幸甚旋遣使去兒冥然仆地少頃而起法師退吕
氏詢小兒適間所見尚能省憶否答曰我貪而錢之利
故一切從彼言其執縛對答皆我自為之仍以久立脚
力疲盡是以隨問點頭且欲事了後出外睡一覺耳衆
相視大笑而罷幼子亦自愈
人生尾
臨安薦橋門外米市橋之傍有賣&KR0008;豆者腰間生尾長
四尺餘每用索纏縛數匝乃得出常為市中小兒窘逐
必求觀乃止又一丐者亦有之然才長數寸
陸思俊犬
秀州吕氏老幹陸思俊家蓄一犬甚馴凡七八年陸夫
婦繼亡遂空其室而扃之犬猶日卧戶下傫傫然間往
來他處已復歸常作聲烏烏若有所尋索而悽咽者鄰
人不忍視或以糟糠呼飼之亦不食久之奄然長號數
聲而斃
完顔亮詞
建康歸正官王和尚濟南人能誦完顔亮小詞其詠雪
昭君怨曰昨日樵村漁浦今日瓊川小渚山色捲簾看
老峯巒錦帳美人貪睡不覺天花剪水驚問是楊花是
蘆花其中秋不見月鵲橋仙曰持杯不飲停歌不發坐
視銀蟾出海片雲何處忽飛來做許大通天障礙愁眉
怒目星移斗轉懊惱劍鋒不快一揮揮斷此陰霾比夜
看姮娥體態讀其後篇凶威可掬也
寳積行者
台州仙居縣寳積寺雖小刹而從來規矩整嚴紹興中
僧圓悟主寺事園人陳甲常種蔬菜來鬻直堂行者慶
脩竊其一畦陳妻王氏知之而不克與競但仰空詛云
我所失菜直一貫二百錢數你做畜生還我已而慶脩
病傷寒因自汗失音困乏欲絶彊問所苦不能言唯墮
淚而已僧屬以粥飲彊灌之奄奄幾一歲忽矍然而起
語人曰向來實不合取陳家菜邅彼設誓憶昨病瘖時
見黃衫公人來云王大伯叫汝即以黑衣加我體大伯
者王氏兄也遂被驅入其舍後先已有七八人在彼矣
約月餘復獨挈我至陳園顧視自身乃成一猪窘急思
歸而為縶縛且以糟食餵飼我數月後肌膚充腯特貨
於張屠正得錢千二百屠施刀猛刺喉下痛不可忍大
叫一聲欻如夢覺自是疾瘳徐以其事詢諸人所說皆
同𫝊記中載死而償債多矣若慶脩生而為猪未之有
也紫槀長老清可親見之
何左司
何萬一之陳諤蹇叔皆福州名士平生最相厚善雖為
鄉里交遊而情好不異骨肉淳熙十三年同為宰屬是
歲之冬何出守姑蘇才數月陳為左司郎官其家媪夢
何來言我如今不做平江知府别受得好差遣官況極
勝前時又與爾官人同官我心甚喜可先次為報知寤
而告陳莫曉所謂俄報何下世媪復夢其金章紫綬乘
白馬導從溢目謂媪云我先去赴任爾說與左司治疊
行李了早早來媪再以告陳陳始憂窘不知所以為計
遂卧病少日而卒吕德卿時監封樁庫陳為提領官自
為吕說
清塘石佛
湖州周司戶幹僕陶忠放掠僦債之直每日暮必經由
清塘門裏常見河畔髣髴有光自水際出凡數十夕皆
然漫記其處旦而往訪尋得一方石四面皆鐫釋迦佛
像即取以歸香火供事甚謹石理細潤可愛遇天將雨
先一夜必有水珠出以之候陰晴未嘗不驗時乾道初
年也陶氏自此儲積漸以豐腴至淳熙甲午其子顯寘
黃頭雀籠于佛室相近處遗矢汙像不加拂拭忽風雷
中夜暴震迨曉失佛所在窮人力搜索不復可得未幾
顯病痁夢為黃衣卒逮至嶽廟神斥數其罪命與杖二
十驚覺視之臀無膚矣醫者以杖瘡膏貼敷月餘乃愈
明年夏頓苦煩悶赴水而死家日以貪窶一切如初
趙葫蘆
宗室公衡居秀州性情和易善與人欵曲但天資滑稽
遇可啟顔一笑衝口輒發里間親戚以至倡優伶倫無
所不狎侮見之者無敢不敬畏因寡髮俗目之為趙葫
蘆遂為好事者作小詞詠之曰家門希差養得一枚依
樣畫百事無能只去籬邊纏倒藤幾回水上捺不翻真
箇彊無處容他只好炎天曬作巴讀者無不絶倒蓋亦
以謔受報也
扈宣贊
戚方既罷鎮江都統制謫竄長沙後自便居湖州乾道
七年苦腇股沈重之疾藥石鍼艾俱弗效既而竒痒不
忍乃寘甑熾火横股其上使熱氣蒸嘘方得稍解如是
累月而死正困時侍妾秉燭進藥見燈熖上現人頭數
十已則滿帳皆然殆以千計其一差大指戚曰此扈宣
贊也蓋戚為巨寇時破廣德軍凡官吏自太守以下皆
舉室屠戮每斬首則剖其腹折其股而實之以錢獨教
授一家得免扈君任兵鈐罹禍尤酷妻卞氏色美戚以
為妻逮命絶之際人皆知為冤業云卞氏亦繼死子世
顯坐殺人于部城掠其楮幣受極刑云
榮侍郎墳
榮茂實侍郎薿葬于湖州卞山之西南後十年道人徐
存真過其冢謂庵僧曰此地本佳但近來旺氣已走了
其家衰替當只在三二年間急卜宅兆域改遷猶可救
一半儻因循不問禍至無日矣僧以告榮之子簡殊不
屑意蓋事緒至大非指日可辦也既而簡殂諸孫鉛山
主簿撫辰南康司理應辰仁和知縣授辰相繼而亡諸
女婦輩死者十七人今唯桃源主簿拱辰存墳墓所係
如此豈偶然耶存真者亦異人矣
王雙旗
忠翊郎王超者太原人壯勇有力善騎射面刺雙旗因
以得名嘗隸劉武忠軍中為步隊小將後解兵籍得湖
南巡檢坐贓削官編置鼎州遂入重湖為盜戕人奪貨
至於黥配然惡習不悛曾遇道人授以脩真黃白之術
乾道庚寅辛夘間年八十矣時岳陽民家邅劫被害者
數人且姦穢其婦女累歲捕賊不獲福州連江人黃士
宏平江尉正鄰壤也悉意蹤跡之得凶盜十輩而超為
之首既成擒下獄尉見其春秋已高而精采暖潤小腹
已下如鐵而常暖呼問之知汝有異術信乎對曰無他
技唯得火炙力耳每夏秋之交輒灼艾數千炷行之益
久全不畏寒暑能累日不食或一日兼數日之饌皆不
覺大飢大飽豈不聞土成磚木成炭千年不朽皆火力
致然耶鞫其過犯略不諱𨼆結正赴郡論斬刑劊者剖
其腹得一塊非骨非肉凝然如石蓋其炙火之效惜其不
自檢束至觸大惡抵極典翻為養生之累其無識甚矣
金雞老翁
趙師䛻居湖州武原上栢圓覺寺乾道九年春為父謀
葬地久而未得夏五月夢一翁雪&KR1046;白衣右手抱金雞
與語云吉卜只在三十里内明日便可得時所營茫然
無緒未敢以為信明日正午寢寺知事僧來謁言有一
道人持經帳為某家售地䛻即令引入詢之迨晚偕詣
其處問山名金雞峯也頓悟昨夢人喚主至商價須百
千喜而酬之成券之日又適辛酉竁穴坐壬向丙於青
囊家指為佳城葬之次年䛻以進士登第
慶喜猫報
吕德卿親戚家一庖婢曰慶喜置兔腊於厨為猫竊食
而邅主母責罵不勝憤憤擒猫擲于積薪之上適有木
义正與腹值簽刺洞過腸胃流出呌呼彌一晝夜而絶
後一歲此婢因暴衣失脚仆地為銛竹片所傷小腹穿
破灑血被體次日而亡殊似猫死時景像蓋猫報也
夷堅志丙卷四
