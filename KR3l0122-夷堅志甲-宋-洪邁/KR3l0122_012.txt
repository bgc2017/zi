夷堅志乙卷二
宋洪邁撰
大梵𨼆語
常熟寓客曾尚書下世已久有四子淳熙元年春夢告其
長縣丞曰我被天符為福山嶽廟土地方交承之始闔府
官僚當有私覿禮不可廢吾東書院黑厨内佳紙數千張
可盡以付外染黃印造大梵𨼆語敬焚之毋忽吾戒丞既
覺未以為然又見夢於仲子仲以扣所知鄭道士曰大梵
𨼆語是為何經文吾不識也鄭曰此乃度人經之末章取
示之仲笑曰無甚緊要顧何足為冥塗助亦不肯用父言
已而叔季同夕感夢二子嗜酒荒怠略不經意邑有陳秀
才素游曾公門夢尚書至怒罵諸子以不孝欲愬於上帝
痛治之陳不待旦趣往告猶且信且疑至三月二十六日
邑人羣詣廟下曾之季子與三四少年縱觀行經西廂遇
一婦人絶美注目諦視乃尚書也凝立庭下顧兩鬼捽仆
地剥其衣叱曰不孝子尚敢來此四傍往來人皆見季呻
呼楚痛若不堪主廟吏炷香為致禱命左右送以歸迨反
室昏無所知舍中百物皆無故自相觸擊必碎乃止明日
縣丞邀法師陳國潜至家使施法禁禦逐陳召集將吏側
問曰非祟也乃尚書公以四子違命請於天而罰之陳令
排備酒饌設席堂上祝而祭焉家人悉見亡靈出現與陳
對席陳懇祈數四於是得釋季良久而寤流汗亘體盡以
所見為三兄及陳言之即日印此經五百本焚獻謝過
茶僕崔三
黃州市民李十六開茶肆於觀風橋下淳熙八年春夜
已扄戸其僕崔三未寢聞外人扣門問為誰曰我也崔
意為主公急啓關乃一少年女子容質甚美駭曰娘子
何自來此是李家茶店耳豈非錯認乎曰我是左側孫
家新婦因取怒阿姑被逐出中夜無所歸願寄宿一宵
崔曰我受傭於人安敢自擅女以死請不肯去崔不得
已引至肆傍一隅授以席使之寢久起就崔榻密語曰
我不慣孤眠汝有意否崔喜出望外即留共宿雞鳴而
去繼此時時一來崔以人奴獲好婦愜適所願不復詢
究本末一夕女曰汝月得顧直不過千錢當不足給用
袖出官劵十千與之其後屢致薄助崔又益喜兄崔二
者素習畋獵常出游他州忽詣弟處相問訊寄寓旬餘
女杳不至崔思戀篤切殆見夢寐乃吐情實告兄兄曰
此地多鬼魅慮害汝命宜速為之圖崔曰弟與之相從
年餘且賴渠拯恤義均伉儷難誣以鬼也兄曰然則知
我至則絶跡何邪崔曰正以兄弟妨嫌於禮不可兄曰
彼每至從何處出入曰入自外門由樓梯而下兄是晩
捨去取獵具捲網數枚散布之抵暮再來伏於𨼆所三
更後戛然有聲急篝火照視得一斑狸長三尺死焉
兄曰是物盖惑吾弟者焉剥其皮而烹其肉崔慘沮悽
淚不能勝情異日獨處室中覺異香馥烈一女立燈下
大罵曰我與汝恩意如此兼數濟汝窘乏何為輕信狂
兄之言幸我是時未離家僅殺了一婢壊衫子一領而
已崔遜謝女笑曰固知非汝所為吾不恨汝駐留如初
至今猶在
羅春伯
羅春伯點撫州崇仁人淳熙甲午就館於邑人吳德秀
家受業者數輩吳夢館之西有物𩔖狗起於芭蕉叢下
已而兩角嶷然奮身飛躍歴舍東升于天光采粲然照
耀遠邇鱗脫甲委墮滿地方審為龍也覺而喜徧以告
人不知為誰祥應比秋試獨羅中𨕖其所中居正在邑
西未試前與一友同行占嚮卜約以首語呼為友證次
者為羅證訓約方定聞路人回顧曰來不得友即失色
又有相謂曰桂枝香盖用四平語呼其侣共歸也是歲
友黜羅次年廷策為第二人初名維約字伯高肄業於
郡城西南之别墅夢報榜者至名乃點也遂更之以乾
道戊子獲鄉薦又夢到官府閱金書扁榜中有兩舉登
科四遭薦達八字竟兩到省闈幾冠多士春秋四十五
超佐樞庭然未兩月終於位所謂四達之兆兹未能曉
楊証知命
臨川楊漢卿幼年習童子舉無所成名侵尋弱冠夢人
自門呼曰楊証也做官覺而自喜適淳熙庚子秋試遂
書同音數字信手拈其一得証字即更名而字子諫果
中貢籍明年擢第証素能談命所見出他術士意表是
時東赴省數與同塗樂紹先言曰吾必登科正恐死不
久脫或下第庶可少延然為功名之心所驅卒入試試
罷還家夢促装復東恚曰吾䟦涉千里息肩未幾而又
行役其何以堪母釋之曰吾謂汝辦轎乘以往勿憂也
寤而捷音至証文思如傾河日能作萬言廷對前忽困
目赤痛僅得成章而出鄉人之善者相為惜之迨唱名
墮于末甲才壓一名待銓竟調潭州善化主簿須次及
到官數月而卒
黃若訥
黃若訥自字敏仲卲武人寓居臨川淳熙十三年冬入
都赴省試中塗貪程暮到旅邸行商走卒充滿其間無
可棲泊之地黃謂店主者曰昏暗如此欲前進不得苟
不見容納將使我安之邪主者不得辭旅空一室與之
處室距主翁家不遠翁夜夢黃龍從外至以爪抉門入
蟠踞中堂光焰赫奕驚而寤疑必有貴客在店未黎明
起訪焉歴視十數客皆不足當獨黃君為士子意其兆
應是也又問知姓黃益自信戒僕俟盥櫛畢茶湯詣之
為話宵夢乞誌之于壁黃固心喜然亦不敢率爾力拒
欲弗聽翁退復遣二兒來皆儒衣冠度不可已乃勉書
數語而去暨來春揭榜則遭黜或人云龍雖貴證尚爾
沉鬱盖未即日騰趠飛天也黃失意留連舍于張定叟
侍郎之館時有南舉先生者道命術多中往扣之卦成
南曰好命只是事事遲好更三年後却做官但有一慮
尊府君恐有不測宜急歸是時黃老父在家適得信報
其抱病聞南語瞿瞿不自安即日西還至中天果卒黃
當勉舉可應之庚戌試而正月在禫制中計無由可及
會有旨以首春雪寒恐遠方而來者愆期特展鎖院半
月於是兼程而往于大院期已不及鄉人為委曲作道
地以門客避嫌試别所遂登科黃龍之祥未知驗於何
日也
吳虎臣夢卜
吳虎臣曾博聞強識知名江西為舉子日謁夢仰山欲
知科第遲速其夜夢紅衫女子執板而歌覺而不能省
意但記一句曰尋春不是探花郎是後竟不第而以獻
書得官吳奉紫姑神甚謹每言事多驗邑人吳仲權鎰
將調官請扣所向箕箸既具但畫龍與羊各數四虎臣
曰龍者君象羊者仕塗禄料也子必面君登朝矣仲權
曰鎰乃一選人名位甚卑安得有此望虎臣曰曾以布
衣猶被召對況于已在簮裳之列乎神言有證當不謬
矣仲權私謂辰未年或可奮發及赴任乃注龍陽丞
黃五官人
紹興中辛亥歲豐城縣農夫夢一道人持龍錢一文付
之曰倩汝送與黃五官人農對曰本鄉秀才姓黃第五
者非一不知將與誰道人曰某里巷居者是已既覺茫
然不曉其旨亦不為人言翌日采薪於山果得錢盖工
所鑄符篆相屬者猛憶夜夢雖異之而未暇持送次年
士子將逼秋試復夢前人告曰吾向時托汝送龍錢與
黃五官人何得遺亡當即送之若不如我之戒必加禍
於汝農驚懼而寤四體洒淅若被疾然悟此錢為祟立
往彼處所謂黃生名竑捧接甚喜謂青錢中選而神龍
變化也未幾赴府請觧竑習春秋已為考官所黜同院
建昌教授包履常得其論卷愛欲置諸待補小榜令釣
前後兩場草卷參讀見首場經義批抺數十條不可復
收乃攜謁本考官共議將令再謄錄其人閱所黜義大
悔前失而當在薦級者已定包曰舉人燈忩勤苦一戰
而弗易亦大可惜其人曰前所見一失繆誤致爾非君
見臨幾失一士過不憚改遑恤其他遂取已入等者摘
其疵病置于待補之冠而以竑居第三竟登癸夘第
邵武試院
淳熙十三年秋八月邵武解試十五夜謄錄院遺火舉
子文卷亦多被焚爇明日入試者相率共治羣胥簾内
亦令捕捉皆奔迸𨼆處或跧伏梁上至夜不敢喘俄見
一黑物從空而下狀貌如鬼攜當三錢二十餘遍歷視
案時有喜色輒置一錢案頭而去既畢持杖繞廊下擊
諸坐人之不得錢者或身仆或筆墜而舉子了不覺吏
自念豈非得錢者豫薦而遭擊者當黜乎因默志其平
日知識十數人以為驗迨揭榜果與所料同然則名場
得失當下筆作文之時固有神物司之於冥冥之中無
得以考校論工拙也
涂文伯
宜黃涂四友字文伯幼喪母其父光不再娶與四友及
長子四岳皆清居陋巷茅簷蕭然自足紹興庚午之春
四友晝寢夢婦人姿容靚麗引右手示之乃金字題詩
兩句曰秋舉君須中危科子必登又引左手示之亦金
書六字曰文伯之妻杜氏既寤以白父兄是歲秋闈榜
出果中選郡人杜學諭遣媒妁來議欲妻以女資裝殊
不豐悟夢告先兆即就其約遂登辛未科仕至柳州守
與杜氏偕老焉
王茂升
王益字茂升崇仁士人也紹興庚申與其兄茂謙溋祈
夢於仰山廟夢人與之曰君姓名不在張九成下覺而
甚喜謂異時科第巍峩當如張公既獲薦以壬戌春赴
省試時貢闈在下天竺寺既入試其設案處有前人題
名張九成三大字適當坐右意必符昔夢愈益喜然是
歲乃不利盖神所告但指坐次云初茂升父國光尚賓
嘗夢空中挂巨榜一人從榜言曰此君家子孫及第時
賦題也杳茫髣髴不可盡覩僅識其末一美字乃諭子
弟凡美字可作題目者皆當牢籠又適作堯舜文王為
正道論意若未愜更易者數四茂升蹭蹬至丙子歲旦
得開元一錢於道中光潔可愛私念曰吾今年當免舉
而以元日得錢豈省場策問及此邪於是精考錢幣本
末廣為之備丁丑到省試其賦曰兼聽盡天下之美論
題正昔日所作策首篇問泉貨遂登科國光茂謙前此
已擢第矣父子繼踵為儒家所歆豔惜其宦塗不大也
周氏三世科薦
撫州懷仁小邑也士人獲鄉薦者前後唯三人而皆出
周氏曰召字彦保其子曰龍章字冠卿孫曰孝若字君
舉孝若初名某淳熙丙午春夢報榜者至以杖荷席囊
喏拱立于右階之所既揭榜乃不在選中友人袁公輔
夢有解帖兩道至其一為袁世成一為周孝若且托袁
致之于周所袁以與周己酉秋闈皆易名入試遂俱薦
送而持榜惡少年衣装舉止與所立處儼同昔夢無少
差
黃溥夢名
崇仁黃溥初名某久游場屋淳熙九年秋七月夜夢報
榜人至亟出觀之惟著燕服不𩔖走卒狀而二兄皆白
袍列立黃詢仲兄曰得者為誰曰汝也名為何曰溥夢
中不曾問若何書字旦而誌諸壁念同音非一莫知所
從擬欲用普字而未決其友夜夢人持解榜報來長子
豫薦書崇仁唯得一人黃姓而名從水黃私自賀曰李
君之夢其造物欲贊吾溥字之疑次年更此名請舉遂
中選李之長子果同升云
夷堅志乙卷二
