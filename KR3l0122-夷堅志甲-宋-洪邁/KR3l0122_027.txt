夷堅志丙卷七
宋洪邁撰
鄂州綱馬
秦蜀買馬入東方率以五十匹為一綱遣兵校部押馬
多道亡於是置監漢陽憩泊五日以候三衞江上諸軍
取發先赴湖廣總領所對驗毛色齒數與四川馬司者
無異然後即路乾道九年殿前程副比復至漢陽是日
將渡江其隊長云舊例必具牲酒詣城隍廟謁賽乃行
則長塗無它慮程不答再言之忽怒詬曰我取官馬何
預於神叱使去是日晚絶江宿城下城驛才五鼓悉控
馬往總司須啟關而入忽聞馬蹄聲從西來諸卒謂它
綱至起立相戒各謹持控以防相遇鬭觸之害俄頃間
已至前暗中不能測其多寡即衝突踶齧不可制如是
兩刻許天且明視它馬了無所見而一行綱馬死者幾
半皆折脅流腸若遭矛戟衆以為程將慢神之咎時李
元佐為總領
鄂總二犬
李元佐在鄂州得襄漢間二犬軀幹獰猛形迥與它異
命畜于後圃慮其或傷人常加維縶一日守卒暫解縦
之使自如猶束其頸圃與禁營柵為鄰垣不固營犬十
數成羣競至其傍肆意侮齧㐮犬以頸索物縻之故不
能敵俱遭搏噬守卒擊逐羣犬去而曳以歸復繫諸故
處遂十日不食若忿恨然衆卒或相與言此二犬非儕
輩可比反遭傷害今而弗食豈亦懷報復之志乎盍為
去其縛使得逞憾以決勝負僉以為然乃縦之營犬望
見為如前可欺羣吠而至二犬奮迎之勢若猛虎之視
羊豕或絶其咽或破其脅皆立死凡殺四五犬餘悉奔
遁衆卒烹食死者肉厭飫之外復歸遺妻子經旬日顧念
得肉之利又解縦如初徘徊抵暮略無一來者俄有兩
虎厖頗大出不意而至雖持挺敺逐不肯退少焉客主
各殞其一存者流血呻呼而散不越夕併死蓋四犬競
鬭皆不獲免畜産銜怒不可解如此
行林院鸕鷀
洪府奉新縣之東三十里有僧舍曰行林院院有松岡
巨松參天禽鳥羣栖其上鸕鷀最多每歲字育及秋乃
去鄰邑建昌控鶴鄉民王六者能緣木常升高取其雛
以供饌積十數年罹其虐者以千計紹熙甲寅夏率其
徒至松下繫小笯于腰間攀挾喬枝履虛而上將及木
杪老鸕鷀在焉悲噪苦切已而羣飛競集繞王生之身
啄其股攫其目王盡力挾松兩手皆不可釋其徒仰視
之争呼曰勿取雛且亟下未能及半啄攫者猶不捨遂
顛墜死舉體如斧斨然
汝嶺牛虎
建昌縣控鶴鄉有汝嶺絶高從顛至麓且十里民居於
嶺西者蓄一水牛甚大每旦則命小兒牧于嶺下聽其
齕草至暮牽以歸淳熙己亥之冬忽失所在一家長幼
山中遍索無有也意為盜所竊聞於保伍後三日有樵
夫言曰爾牛過嶺赴求正見牛倚石崖下臨虎虎作勢
相拒衆懼莫敢逼民子頗勇壯奮刃直前將刺虎則牛
虎皆已立死時方盛寒故僵而不仆民與二子還屠剥
之視其肉别無他異獨牛之心膽皆破裂蓋雖力可格
虎而震懼至是云
王宣二犬
紹興二十九年冬撫州宜黃縣劇盜謝軍九聚衆百輩
椎埋剽劫至戕殺里豪董縣尉家知縣李元佐適在郡
尉遣弓兵出討捕都頭劉超者領數十人前行翌日王
宣者繼之與盜遇超即遁宣所部不及盜之半大呼索
戰鏖鬭黃山下宣素蓄犬二每出必從是時亦奮呼噬
齧盜死者且二十人遂奔潰宣退休山上已而盜復還
盡斷死者首攜以出蓋慮為官兵所得識其形狀姓名
累及親族宣望之甚怒曰我殺之而縦彼取頭顱去則
何從藉手必取之於是率衆趨下再戰移晷翻為所敗
宣與二兵得三級馳取徑路絶轉而西方穿槀桔中陷
於淖盜追及俱遭屠臠二犬猶存守其尸保伍環集以
事白于縣元佐回邑厚恤三家命治棺往斂仍即彼處
立小廟犬凝立經日不食見家人來搖尾迎道至尸所宣
既歸葬犬亦死邑人嗟異為塑於廟内以彰其義云
南昌胡氏蠶
淳熙十四年豫章蠶頓盛桑葉價值過常時數十倍民
多以為憂至舉家哭於蠶室命僧誦經而送諸江富家
或用大板浮籧筐其上傍置紙錢而書摽云下流善友
饒於桑者願奉此錢以償乞為育此蠶期無愧於天地
它不得已有輦棄者皆蹙額起不忍心獨南昌縣忠孝
鄉民胡二桑柘有餘足以供餵養志於鬻葉以規厚利
與妻議欲瘞蠶妻非之胡不顧喚厥子攜鉏剜桑下為
穴悉窖之且約遲明采葉入市自以為得策飲酒醉寢
三更後聞床壁嘖嘖聲謂有盜舉火就視蓋蠶也以帚
掃去之隨掃隨布竟夕擾一家駭懼妻尤責言曩愆胡
愈憤怒復決意屏滌盡明日昏時乃定殊不自悔但恨
失一日摘鬻之利俄又聞嘖嘖聲胡呼曰莫是箇怪物
又來也亟起明燈足纔下地覺為蟲所齧大叫稱痛其
子繼起亦如之妻急奔視則滿榻上下蜈蚣無數父子
宛轉痛楚數日胡二死蜈蚣悉不見子幸無他而外間
人家蠶已作繭胡桑葉盈園不得一錢也
天王院古冢
隆興府城北望雲門外三里許有天王院院有舍利塔
舊𫝊隋仁夀中分布舍利於五十州建置寶塔此其一
也初到院日有白脰鳥前道故又以鳥遮名之罹建炎
兵盜塔毁基存其徒僅立屋數椽以居莫能復舊觀淳
熙七年杭人喻紳來為府鈐轄妻徐氏夢異僧引詣廢
寺有故塔遺址羣鳥聚焉徐氏素崇禮佛法甚謹覺以
語紳使訪測厥祥或以天王院告因過之儼然夢境也
徐少時為韓蘄王妾後乃嫁紳饒於財盡捐嚢中所蔵
以造寺寺既久廢多為人寄菆其間紳白府帥悉起之
凡十數家其一已歴年久絶深堅甃石縝密石外列小
石人與近世明器相𩔖高數寸形相各異工製亦精巧
役人争取之又得小石牌高不盈尺廣半之細視蓋陶
埴所作範其上為蓮葉其下為荷花中有真書文曰神
武聖文皇帝之廟兩傍夾書曰貞元二十一年紳觀之
而懼但留一石人一牌復掩其竁而高築其處今為法
堂紳不敢言於人久之始密與李仲詩說約使勿宣按
貞元乃唐德宗紀年以二十一年正月終十月葬于崇
陵其生時稱聖神文武没諡神武孝文此四字雖略同
然本葬長安又牌在地中而印文曰廟不可曉也紳再
任兵鈐與妻皆死於官
李氏乳媪
李元佐以紹興十六年監建州豐國監生女子買民妻
陳氏為乳母女既長因不復肯言歸媪賦性獷戾常與
人競視同列無如也乾道四年女嫁王氏以其好罵弗
與之俱後三年李為戶部郎陳死於臨安寄櫬僧舍旋
命僕為火化將以其骨歸明日僕往收燼未出聞呼聲
甚衆視之則有老幼數十人聚立火所曰火尸香如蓮
花聞於外是異人也故來觀之僕為留一宿黎明呼僧誦
經未集遠近已奔湊視灰中皆舍利衆競取之僕切於
拾骸不暇尋覓只得十餘顆以歸色如泥金而光明可
鑑其形若小兒高不盈寸李始嘆異訪諸嫗婢此媪平
日險忍有何功力致然皆云無它善業但每朝早起即
誦蓮花經十餘遍不能記全文唯止憶三兩句有蓮花
盆裏坐著玉仙人每日清鍾淨水聞如是而已媪前生
罵人當積口業而用二十六年誦經之故獲報乃爾亦
其善念堅固所致云
范隅官
乾道辛卯歲江浙大旱豫章尤甚龍實之作牧命諸縣
籍富民蔵穀者責認糶數令自津般隨遠近赴某所每
鄉擇一解事者為隅官主其給納靖安縣羨門鄉范生
者在此選其鄰張氏當糶二千斛以情語范曰以官價
較市值不及三之二計吾所失蓋不勝多矣吾與君相
從久宜蒙庇護盍為我具虚數以告官司他日自有以
相報范喜其言甘且冀後謝諾其請為之委曲張遂不復
捐斗升閭里多知之而畏二家力勢弗敢宣泄壬辰秋
大稔前事頓息范張由此愈益交歡癸巳之春范以微
疾卒將斂復蘇呼謂其弟曰我適到一公府殿宇嚴峻
官吏森列使我供責減夀二紀狀我念平生無過惡拒
而不從吏云前年汝為隅官虛申張家認糶米二千石
至餓死者若干人非過惡而何我記得向時張家認只
千石今所言乃倍之哀祈此吏乞放回取文照遂得暫
歸向來官印文書盡寘某篋中汝為我檢索恐可藉手
弟亟往取視果二千石范即瞑目時年三十有八踰歲
張亦死
劉昉明
潮陽劉昉明甲志所書開源宫主允之子也臨生時允
夢人自誦其詩兩句云旌搖楚甸三千里衣惹秦川一
帶雲既而生昉後仕至太常少卿三帥潭州一臨夔府
符其夢
九月梅詩
紹興二十八年九月潮州揭陽縣治東齋梅花盛開嶺
外梅著花固早於江浙然亦須至冬乃有之邑人甚以
為異士子多賦詩大抵皆諂令尹時梁鄭公正為館客
寓此齋亦作一篇曰老菊殘梧九月霜誰將先暖入東
堂不因造物於人厚肯放南枝特地香九鼎燮調端有
待百花羞澁敢言芳看來冰玉渾相映好取龍吟播樂
章語意不凡殊𩔖王沂公雖然未得和羹用且向百花
頭上開之句明年還泉州解試第一又明年遂魁天下
致位上宰
程氏樟木
鄱陽松子源民程氏家山有大樟木一株𫝊二三十世
矣族系益熾莫適為主故不加翦暴高至侵雲霄慶元
元年族長知萬與衆議以與薦福寺使自伐之監寺僧
紹禧往涖其事木半生癭隆起三四尺一匠先升高削
去癭既脱中有泓水澄湛一蛇蒼褐色見人若驚躍空
而下匠以語禧懼欲捨之知萬不可曰吾舉宗聚謀發
心施佛渠可中止卒仆之悉芟刈榦枝獨留木身矯然
如斷虹長堤時農人種稻在田乃擊鼓喚集飲以杯酒
挽拽未十步木展轉東西五人遭壓知萬姪亦死其傷
股敗面者又十餘輩死家欲訴于官知萬曰不幸及此
吾自茹猶子之痛尚何忍復相困乎竟載木歸寺紹禧
以它事為郡倅所治囚械獄戶將受杖而聽贖木今為
大雄殿柱
清塘發洪
慶元乙卯歲夏五月中旬間饒州大雨七晝夜江湖皆
溢水入城者過六尺鄱陽浮梁尤甚清塘村去州九十
里劉氏宅其地是時庭中數處穿小穴濺水如跳珠其
家謂積水固然弗以為慮至二十二日午未之際忽成
兩大竅泉涌出其中方知必有水禍悉收拾箱篋縛置
梁上而率家人登舟趨後山甫及山半水大至回望故
廬已蕩然隨流而去無尺椽片瓦存迨水退往視則陷
為汚澤了無向來居室形生生之器具掃空識者謂蛟
螭輩乘水勢與人為害然亦不可奈何矣
夷堅志丙卷七
