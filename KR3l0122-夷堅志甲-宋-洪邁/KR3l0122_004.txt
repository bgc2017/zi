夷堅志甲卷四
宋洪邁撰
共相公
南康都昌縣盧衝民劉四秀才紹興四年十一月暴卒
為兩吏領至幽冥中入閻王殿庭下仰望陛基可高一
丈許王隱几坐其上其前立巨牌碧字標云共相公知
此劉默念世間安得有此姓初未嘗發言王顧語左右
似有生人氣吏質劉曰汝適所說何事劉不敢答辭曰
未曾啟齒再三逼之乃道所念吏叱曰不得漏泄此是
饒州洪右相今作閻羅王少頃王命吏押回劉歸塗歷
數獄見罪囚苦楚驚悸之極吏舉袖掩其面遂茫無所
覩行三十餘里始釋手别有十一殿巍然僧合掌升高
坐前有黑光桌鋪白紙一張紙上數蟲蠕動僧下坐執
隨求法環搖撼作響問劉曰汝在生脩何善業對曰無
可紀者僅能持高王觀世音經耳僧曰只此是也放汝
去汝來已經三日恐汝妻子壞了宅舍宜亟還吏即引
行過澗水兩重躍而寤次年二月劉生鄰人葉百一至
憲臺投牒館於逆旅黃氏與人說此予不暇親審也因
記文惠公頃游廣府府帥方務德滋留攝幕屬與其弟
稚川同官稚川名洪胥吏倡優避其名呼公為共通判
而洪氏所出本共工氏之後故左傳有晉共華魯共劉
皆讀曰恭至漢乃於左方增水云
張鎮撫幹
鄱陽張鎮者忠定參政之孫為湖北安撫司幹辦公事
紹興四年十一月參議官張廣滿秩鎮送之于沙頭留
飲至二更乃還城方就寢而府市火作鎮起從王帥樞
密出視歸已夜分天未明忽連聲稱救救妻秦氏呼問
之瞑目不語頃之而絶先是十日前遣一黥持信檢至
德興半途覺肩重自是日日頓增殆不可負嘗擲之于
地曰莫是裏面盛著死人頭如何更擔不起過江上渡
以語舟人舟人試舉之亦云未嘗有遠路信物如此重
者旣到張氏宅黥納書于鎮父通州使君埏啟檢但鹿
脯耳纔出外便為物所擊為鎮音聲責之曰汝在路如
何得罵我黥謝不敢俄直入至父母處泣而言曰死生
定數無所復恨鎮未有子新婦難以守寡畢喪後乞遣
歸其家大姊嫠居歲久雖有一兒亦非久遠計願别為
謀終身之託黥旋仆地移時乃蘇通州愕然憂疑鎮正
其室范氏所生尤以為戚又兩日凶問至然則黥西來
時鎮之神識已憑之矣悲哉死時方三十五歲秦氏堪
之女也
雙頭蓮
鄱陽高嵲就館於邑宰以無訟堂為學舍池中蓮生花
雙頭丞賈㷷見之曰此嘉祥也先君大觀二年在吳興
鄉校肄業直廬後産此花守兵白教授率諸生來觀之
折取諦翫葉間隱隱有金書先君姓名三字諸人共致
慶語勉令力學以來歲大魁相期輕薄子翕然笑曰賈
癩子作狀元是天下無士人也時正病瘡遍體故云至
秋獲薦送廷對為第一賈名安宅
華延年
處州士人華延年字慶長入太學肄業禔身齋嘗與同舍
聚坐爐亭上齋僕報處州陳官人參齋華奮躍而起喜
色可掬衆異之而扣之曰往歲過三衢詣老劉卦肆求
占得詩曰邲鑑總龜如注學未見才名能廣博希點若
來參學時同年從此不須疑今陳君者正名希點蓋比
歲葛鄭蘇三先生為學官吾三試南宫皆不利而陳亦
阻憂患不得到省兹其有同年之兆乎果以淳熙辛丑
同登第希點字子與為第四人
項明妻
餘干洪崖鄉嵻㟍山民項明取倡女胡氏為妻十有餘
歲生一女而死隆興元年有巫從於他鄉來言能致亡
者魂魄項令召其妻隨命即至項無所覩女已二十歲
獨見之真其母也遂留止不去夜與夫同榻異衾而與
女共處凡所需索悉憑女以告兩月後忽云父母來仍
攜僕從欲飲食項即辦供具初同席鋪設妻曰主僕不
當均禮乃别置焉繼言吾父室廬損敝擬造新居求錢
助費亟焚紙鏹數百束又云錢甚多無人輦送乃喚畫
工作兩力人旣成嫌其矬弱復易之俄告去曰欲偕二
親治屋經月餘再來所親李媪訪其夫夫不言問女云
已被阿娘於腰間打一杵媪歸腰大痛不能行卜者占
胡氏為祟禱之始愈相處一年漸縮小其竟也殆如嬰
兒遂不見
嚴桶匠妻
饒州民嚴翁為桶匠居城外和衆坊妻生三子皆娶婦
嚴死累歲妻以淳熙庚子四月亦亡三子有孝心停柩
於家七日方作齋會姻戚咸集一蝮蛇俗稱鼈鼻者長
五六尺忽從柩下出蜿蜿蜒蜒了無害人意見者異而
視之蛇昂身向子點首者三四眼中流淚若欲悲訴然
或擬舉杖加箠子遮止之鄰媪乃問曰爾是嚴婆邪點
其首又問何處是汝靈坐即直赴其所良久復出又問
三婦房何在皆隨聲而往問三子亦然旣罷徐徐入戸
限内不知所之
劉十二
劉十二鄱陽城民也居槐花巷東以傭書自給為性倔
強當夏夜與妻子露坐于小庭下見一物從外門而入
狀𩔖人而頭如斛大無支體手足雙眸睥睨睛光閃爍
竦耳侈口勃窣造庭際劉氏大小駭走旋失所在明夜
復然自是數來家人慣見之稍不怯畏隨伺其何往乃
至屋後大木下入地而滅凌晨命鍤掘其處於三四尺
底得古石礱齒多缺落獨兩眼存取斧椎碎之戢戢流
清血舉而擲諸江中怪不復至
張待制
鄱陽市民李十五買屋一區于地巷移居未久每朝暮
常覩室中變怪或星光勃鬱若撤沙之狀霍辣有聲李
家人畏有竒禍别僦舍徙焉而以其居轉鬻於人張南
仲待制以百千得之自往督夫力葺治見中堂大石清
澈温潤遣僕舉之獲白金器數百兩或云二十鋌咸謂
地寶自有所係非李所能享納也
李柔
衢州倡女李柔以慧黠善歌舞為士大夫往來者所稱
賞年纔二十餘遇疾而死駚卒王先與之同里居時被
命詣錢塘回至壽昌縣相值於道訝其獨行詢之曰今
欲何所往曰欲到臨安看郊禮卒曰何以不攜婢僕又
不乘轎但一婦女單孑遠途豈得為便柔笑而不答旣
分手柔曰君到吾家為寄聲父母言我在路平安卒許
之及還首訪李氏知所見者鬼也
詹煜兄弟
臨川士人詹煜淳熙丙午春夢人告云汝欲獲鄉貢須
遇當世之賢者乃可煜寤而思之列郡秋闈考官不過
州縣一命之吏渠知孰為當世賢者遍以語人弟燮戲
對曰試官若考中吾之程文則可謂賢矣相與大笑迨
入試乃文帝敬賢如大賓賦煜悟向來之夢儻用以破
題旣為的當且不陳腐不雷同遂於第一韻頷聯云凡
當世之賢者如大賓而禮之及揭牓煜為賦魁燮亦偕
薦送是歲以賦求舉三千人唯二詹兩句擅場夢信非
偶然者
蘄守妻妾
蘄春太守不欲紀姓名妻晁氏性酷妬遇妾侍如束濕
嘗有忤意者旣加痛箠復用鐵鉗箝出其舌以翦刀斷
之妾刮席忍痛不能語言飲食踰月而死後其家設水
陸齋會僧方召孤䰟晁窺屏間正見故妾手持刀鉗二
物流血滿身就位享供饌怖而奔歸為傍人言深有悔
懼意尋得疾呻吟之際但云妾督冤責償勢必不免蘄
守許以佛經及焚楮鏹祈釋其怨晁云妾不可數日而
卒
南城驛
孟必先子開為建昌教授淳熙十年將受代暫假南城
驛寓居侍妾張燈于臥室課其子讀書孟之房纔隔一
窗子忽見一物狀如猫而有毛潔白如霜自室突走出
外報其母共持燈跡探所向孟聞其紛紜亦疾趨往視
甫下廊廡兩室皆摧壓器皿倚桌當其下者悉糜碎非
白猫示變孟氏一家且併命嘻其危哉孟今除桂陽守
此驛素多怪前後處者皆不寧兹乃能為人福可洗積
愆矣
錢塘老僧
錢塘民沈全施永皆以捕蛙為業政和六年往本邑靈
芝鄉投里民李安家寓止彼處固多蛙前此無人采捕
沈施旣至窮日力取之令兒曹挈入城販鬻所獲視常
時十倍一日施先歸李館逢老僧扣門謂曰吾鄉羣蛙
之受釣發端自汝今汚瀦所産萬計皆空暴殄天物如
此將招業報速從此改業尚堪贖過不然非吾所知申
戒再三施了無悛意僧去而沈來具以告沈曰野和尚
如何敢預我經紀事使我見當與痛打一頓爾却縱使
去也施言尚可追及乃相率而逐之行一里許無所值
責其妄語紿已咄咄嫚罵施不能堪與爭鬭沈益怒就
取常用剥蛙刀刺之中脅即死保正擒送縣東平鞏庭
筠時為邑宰鞫其獄衆證悉符物色逮老僧杳不可得
沈竟坐殺人尸於市
九里松鰍魚
鞏庭筠為錢塘宰與杭州士曹張顯正縣尉錢紹彭同
游天竺過九里松見水中小鰍魚相銜逐隊而嬉纔長
二寸許戢戢可愛從者以器攬取鞏邀二客下馬步觀
之行百餘步到水際得一穴穴中水湓溢羣鰍迭出如
雲其多不可計傍側有酒廬試訪其故答云向有陳翁
者專為貨鰍主人凡自餘杭門入者悉經其手乃敢售
晚年遷居此地自賣炙鰍夫妻近日併亡無男女治後
事里巷為掩瘞於一穴比以積水所漬冢土傾摧每見
鰍從中出常時未省有之不知何為也鞏與客憮然驚
歎此翁媪墮鰍𩔖以償業債即命里正取其骸付漏澤
園送鰍于西湖予所記煠鰍翁亦爾
鄧如川
將仕郎鄧增字如川建昌諸鄧也以父武岡太守昌國
恩得官為人疎雋少檢頗工製小詞作大字娶宗室朝
議大夫子洤季女絶有色未及從宦而亡家素貧趙無
以守志才服闋攜其二兒適南豐富室黃氏子甫一月
黃夢鄧至誚之曰汝何人乃敢娶吾妻吾今受命為瘟
部判官汝宜速罷婚不爾將行疫癘于汝家至時勿悔
也黃驚而懼雖甚戀慕趙不得已亟與决絶踰年後趙
益窮匱或日高無炊煙又嫁南城童久中越數月亦夢
鄧來責數且云當以我臨終之疾移汝身童方溺愛不
謂然果得風勞之疾如鄧所感時二年竟死
黃文明
崇仁士子黃文明吳如松二人相與友善皆獲鄉薦紹
熙辛亥黃居家臥病吳往别業就醫歴數月小覺勝常
夢吳同抵一處遇黃衣走卒持官文書來追逮取視之
其上有黃文明吳如松姓名相顧愠怒謂州縣不應無
故呼舉人又斥侮如此始猶力拒俄已隨之行到大第
宅壯麗如官府闚其戸寂無一人走卒亦不見進至中
堂入一室中望其間設榻兩人共被而寢近而觀之皆
犬首人身怖汗奔出轉而之他遇一道人與之揖問此
為何地曰此往生之所也未及再語而寤以白父及告
妻子深訝眹兆之異已而病甚遂卒如松亦繼亡里中
論者以為黃吳儒生操持無顯過而身後疑墮異𩔖若
云隱慝則非外間所知也
夷堅志甲卷四
