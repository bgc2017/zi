夷堅志乙卷七
宋洪邁撰
岳陽吕翁
淳熙十六年章騆為岳陽守聞城南老松之側有吕公
祠宇因往瞻拜覩其塑像袍色黤黮不鮮命工整治未
暇叩其訖工與否也一夕家人夢一道流衣新黃袍遮
道立于郡圃趨而避之他所則又相遇問其姓名曰我
仙者也家人曰若是仙者何不游天上而反行地下乎
曰我地仙也翌旦以語章章出視事吏前白云向者奉
命易真人袍繪事已全章深異之且念一潤色其衣服
而形於夢寐應若影響乃以故所藏吕公金丹秘訣刻
于郡齋冀廣其傳其書吕自為序稱紫微洞天純陽真
人曰巖幼習儒教長好玄門志慕清虛心遊雲水尋師
訪友往來無憚于驅馳切問近思終始不生于懈怠隂
陽升降取法于二儀性命根基歸源于一氣无形无𧰼
來時止一夫一婦有名有姓去後存三男三女九宫臺
畔金童探得黃芽十二樓前玉女收成白雪水中起火
當分八卦之才隂内煉陽自别九州之氣三花和會化
火光眞出昏衢千日功成驂鶴駕先游蓬島天機深遠
不敢輕言道體淵微難為直說今以平日建功之法尊
師已驗之術集成口訣十八首密示後進凡金丹小成
法七訣天童不老法第一聚火煮海法第二匹配隂陽
法第三聚火還元法第四散火煉形法第五龍虎金丹
法第六周天火候法第七金丹中成法四訣河車肘後
法第一肘後飛金法第二玉液還丹法第三金液煉形
法第四金丹大成法五訣集成朝元法第一煉元成形
法第二内觀交換法第三神仙出入法第四分形超脫
法第五其書合三千言每訣四句句四字明白易曉實
修真妙旨也
張二大夫
張二大夫者京師醫家後徙臨安官至翰林醫學退
居吉州啓藥肆技能不甚高而一意牟利累資數萬緍
屋後小圃廣輪不能十丈日往縱步忽垣墻頽仆正壓
右足踠折骨破痛不堪忍市民范接骨以外科著名亟
招之范視其骨脛中且黑而枯歎曰凡人上自頭下至
足皆以髓為主故能得以久長方盛壯之時或有毁折
苟精體充盈則可施板夾傷處仍用外藥塗傅隨其輕
重深淺刻日復舊今大夫髓枯矣無復可接是病非吾
所能及也即捨去張宛轉榻上呻呼幾半年而死
彭氏池魚
鄱陽彭仲光有魚湖在郡三十里外當秋暮水落與仲
子大辦往其處觀漁人設網罟終日不得一鱗甚訝之
留宿岸傍村舍大辦夢黃衣卒數輩持杖敺數十罪人
皆束縛駢聫男女雜沓羸形悴態以次入水悉撫膺大哭
若不得已而墮辦驚覺以告父明日舉網魚充滿其中
仲光感之為之不忍食
姚將仕
文惠公總領淮東日攜幼弟迅在官不期所生母病瘵
潤無良醫乃載詣常州時從兄高為晉陵宰畏其疾傳
染使往節級范安家招醫巫診治竟不起殯于僧舍明
年正月望夜高兄之子㰘年十歲矣與親識兩人觀燈
于東嶽廟范安之居在廟外邀啜茶果歸而被疾信口
妄語不復省人事郡人姚將仕者納粟買官能行天心
法命視之先勅神將呼土地詰問有降神小童見其至
咄咄自語曰官府嚴整如何得有邪祟恐是他家婢妾
之屬所為那可責我實無鬼可捕姚謝去自于其家飛
符噀水凡十餘日攝出一女子蓋迅母也不肯言所以
來姚牒城隍寄收他日再呼問始云因小官人來范家
故隨入縣舍於是以酒饌香楮遣之而申泰山府乞注
生且焚其柩㰘即愈
澧州判官
故郭邵州沼之子林字伯賨紹熙二年自鄱陽赴澧州
判官莅事數月直宿兵卒見本衙土地廟判官踞坐廳
上或以告林林意諸卒相戲不以為怪次夜復然隂察
之了無迹但杖閽者而親往閉廟門且選一謹信者宿
其側此人懼譴終夕不敢寢將五更見一人身軀頗偉
髭髯如戟從外來踐履其衾席而過至旦則儼然據主
位偃蹇林亟驗封鑰門閉如故始大駭訝曰得非奉事
不肅招致此異乃具牲酒拜禱謝過俄報手詔至林乘
馬出郭郊迎中塗墜鞭若中風狀馭者拾鞭復進已頽
仆馬背扶掖以下僅能拜詔甫歸家即死廳吏方云數
日前夢本官與廟判官為代林本雅素吉人而邂逅至
此雖殁而為神亦眇末矣
臨江二異
臨江軍相傳有二怪其一軍治内野猫兩目如丹出則
以前足抱頭而睢盱人立其一省倉内白犬不知其幾
何時凡見之者必有災咎紹興二年予壻錢密為守常
見猫繼而老兵報已生六子而不得其處俄銜其二往
通判庭嚙食之是時景韋兄在職未幾錢以人言韋為
曹使所劾同日罷從姪櫸為清江尉暫攝錄曹入倉支
馬穀羣卒忽向厫稽叩連拜驚問之曰白犬正在堆上
望外而立出視之果然亦為致敬櫸數月卒于官
朱司法妾
朱琮司法者處州麗水人以祖大卿恩得官紹興戊午
任臨江軍法掾有一侍妾其妻王氏不能容日夜楚毒
凌虐至于自刎朱君坐卧食息無時不見之頗懷憂畏
招閣皀山道士行法禳逐牒付城隍廟拘縻仍戒云尊
官從今日以後不可往嶽殿自是不復覩他日郡寮偕
出禱晴中塗值雨作適到嶽廟之前衆轎悉入避朱亦
隨之少焉雨止出外忽逢故妾來前略無拱敬之禮忿
恚溢面朱語之曰自汝之死我衷憐惻今汝當亦知非
干我事妾曰若不做官人侍婢時安得致此朱還舍以
告妻未幾遇疾卒王氏旋踵併亡凡生三男子大者纔
六歲無人主喪族姻有從官鄰邦者聞之亟傳檄來為
料理後事亦嘗招道流考召見朱著袍執簡立二女囚
荷枷被訊迨棺柩出門鄰家室女見兩棺後一婦人蓬
頭敝衣撫掌大笑相續去女驚異為父母說即時病喑
竟不復能語朱里人黃祥主簿說予謂一妾之死而主
君主母償其命嶽廟之嚴而不致攝一鬼使之出入自
若小女子話其異即病喑是皆可疑也
弋陽女子
弋陽陳秀才與其友以元夕觀燈于市有人家女子年
十三四歲坐僕肩右墜髻花一枝正落陳巾上陳甚喜
攜歸示妻妻疑其游倡館所得奪而擲于地陳邀其友
證所以妻愀然不樂曰果若汝言當是異事是兆祥我
死不久矣後數月竟卒陳鰥居十年始别娶復因燈夕
游觀戲舉前事蓋墜花者也
勸善大師
饒州東嶽行宫遭火蕩盡後來草創修理僅有屋一二
十間紹熙五年十二月判官孟滋同妻往謁至外舍小
室見一僧像貌彩飾皆剥落問何神祝吏曰勸善大師也滋
顧其妻有整治之意而未嘗出言是夕夢一長身僧來
丐衣服禦冬寒且云不過費君家錢三千耳覺而喜異
明日即令工往裝繪一新正用楮幣三千
荆南猴鼠
淳熙某年荆南官道上十五里間忽有鼠以千萬計蔽
塞通逵其色或黑或白或黃或青其狀或如雞如鳥人
行其間略不知避遭車馬踐踏而死者不可勝數凡兩
三月乃息復有一猴高二尺許隱於高木之上乘間為
人害是時正暑天婦女露坐者多多為戲侮不敢輙出
居民膽勇者百方取之久而墮一網中民納之於囊將
負往八渠山投于江流未明登塗到城西遇一老叟髯
髮如雪笑問曰囊中物豈非猢猻邪民曰然曰彼實有
罪願貸其死吾適有官券三十道謝汝彼獲脫去不復
更來吾二人同詣八渠放之深林足矣即于袖間取楮
幣付民民以無望之獲喜而從之自是猴果絶跡弗至
此叟豈猴之翁祖邪
陸荆門
紹興三年姪孫伋為荆門簽書判官臨川陸九淵子靜
作守攜貴溪醫士周禮者同行是年十一月夢伋著毛
衫坐于便齋左右侍直皆呼為知軍旦以告伋旬餘又
夢且聞人言不久當交印歲未盡十日子靜感疾不起
伋正著毛背子在書室中暫領印符旋被帥檄攝軍亊
先是子靜閱荆門志見王瞻叔紹興庚午十月所作惠
泉亭記云庶幾九淵之靈有所憑依以惠澤斯民甚惡
其語亟掩卷未幾而卒
桂巖鷙獸
族弟仲堪居洪源往祖居桂巖赴從兄飲歸已中夜一
僕持炬火前行覺有物追隨在後凡三里將到家家間
人又持炬出乃見一豪豬蓋乘火光而至者兩下以矛
交刺之豬從坡下跳登岸正值眢井墜焉為衆擊殺遍
身皆帶箭如小玳瑁筒其表尖銳可以治頭痒尋常與
人遇則疎而激之中輙成瘡或著要害處亦久久方愈
村民程十八者能射虎里人稱為程大蟲其法為煮草
烏頭汁以淬箭鏃施窩機伺于虎出入道上嘗有一虎
為箭所傷不能行倚樹蹲立程曰虎死不倒地此已死
無足懼經前欲取之虎尚未絶忍痛哮吼舉兩足來搏
程奮臂撑拒力且竭其徒望見爭奔救僅得脱腦後臂
胛背遭爪攫拏卧病幾月乃起
潘璋家僧
樂平醫士潘璋居扵縣市有商客詣曰早上遇一僧買
我紫羅兩疋酬價已足寘諸袖間使我相隨取錢到居
宅徑入今移時已願為一言促之璋曰吾家欲縑帛何
必仗僧為市且未嘗有此徒來往汝亟去客不肯去力
言之仍述其形貌及袖衣穿弊之狀璋始悟亟往所事
泗州菩薩堂驗視則兩縑正在左側蓋常時崇奉甚敬
被以真服祈禱獲應歷年多積為塵坌鼠齧未暇更新
是日為之瞿然盡室焚香謝過取錢以償客而喚匠治
衣易之
喻氏招醫
鄱陽士人汪櫄居於郭外數十里間妻喻氏以紹熙五
年初秋感疾伏枕兩旬更數醫治療弗效其家議欲招
劉昶昶者世為醫用叔蔭補右列嘗為江東提刑司緝
捕官因寓處城中是夜櫄夢一異人授以金刀光彩粲
然長徑尺覺而默喜自念金刀者劉也當符於昶無所
疑夙興命僕且行方啓門而其友宋震適至問疾云昨
晩人從郡中來言新駐泊醫官劉舜臣其技甚高盍使
視之櫄始悟已夢騐為神告即易書遣僕馬邀致到時
日將暮喻氏已困篤舜臣投以兩藥及旦洒然頓蘇信
宿而愈
王牙儈
乾道七年鄱陽鄉民鄭五盡室染疫癘貧甚飦粥不能
給欲召醫巫買藥空無所有但得一氊笠倩牙儈王三
鬻之可直千錢王輙隱其半纔還家即得病昏不知人
六七日鄰里以為必不起忽大聲疾呼如受杖痛苦之
狀妻扣之能言所見云恰被黃衫承局追出道近里胡
家步下見巨船艤岸大官正坐左右擁侍皆朱紫儀衞
光赫全如官府承局領我臨岸大官問爾何敢匿留鄭
小五錢我不敢諱遂遭臀鞭一百擲置草中痛不可忍
大官令急以凉藥與我旋移船過下岸左右教我就水
内取兩罋使飲一盞乃悸而覺便得汗有瘳臀痛愈劇
甚視之生赤丁瘡約滿百困卧幾月始復初既而下岸
大疫蓋所覩者瘟部云
夷堅志乙卷七
