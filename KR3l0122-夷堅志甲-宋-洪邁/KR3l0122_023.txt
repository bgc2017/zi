夷堅志丙卷三
宋洪邁撰
王嘉賓夢子
吴人王彦光御史之子嘉賓頃隨侍入蜀在漢州夢至
一處樓閣臺觀上侵雲霄中垂珠簾有三四人相對盛
服玉帶風格清竒訪其左右此皆何人曰帝王子孫也
又至一大宅垂楊夾道朱紫秉笏者二十輩列坐廳事
曰此公侯貴人家也行過曠野見小兒可數千萬計一
吏曰此貧弱之民子孫也汝可於此中隨意抱一兒歸
嘉賓正以未有嗣息繫念聞言甚喜遽取其一及悟甚
異之次年生一子既長愚魯不解事蓋來處寒陋也嘉
賓字仲賢淳熙十二年監左蔵封樁庫為同官說此
永日亭鬼
乾道二年吕彦升知鎮江府所親李伯魚來訪之授館
於府治錦波堂西偏當四月初暑開窗夜坐時永日亭
兩邊櫻桃正熟於月明中望見有竊食之者意以為直
更諸卒耳叱問之乃二白物從木杪而下皆長尺許蓋
鬼也呼衆起譟而追逐之向西南十步餘而没且以告
吕吕命法籙道士王洞先書鐵符埋於此没處自是怪
不復出
武康二叟
湖州武康山谷中有二野叟一人姓楊一人姓徐皆年
八九十歲状貌偉碩蒼髯白髮步履如飛結廬于山之
絶頂占上下巖居相去可百步壘石為垣繚繞半谷松
竹四面干霄小軒古壇上各植瑞香一本二月十一日
花盛開吕義卿自嘉禾至邑中適當生朝一客素不相
識自通為沈道人訪之旅舍青巾布袍人物脩整目光
奕奕如神仙人語笑殊不凡因劇談叟廬之勝即相引
往謁到花下見平闊皆丈餘吴中固多此品然亦未嘗
覩也道人曰君欲之乎可致敬二叟以求之漠然有難
色云吾此花久為神物所護培養成就未省令俗士輒
見豈容浪求雖高官顯貴齎持錢帛吾亦弗與也既而
從容延顧頗相親洽道人為言吕官人賢者非奔趨勢
利之流與之何害二叟相視幡然有和悦色徐云與君
似有宿契若花得所託吾何惜哉但恐到人間栽蓄不
以道理將貽吾憂耳願君善自愛重即喚集僮奴樵丁
移置竹畚自山巔舁而下至村市不交一談委之而去
沈道人亦長揖告别不費一錢於是買舟載歸花益以
鬱茂柯蘂倍於它種義卿自為記疑彼三士者皆異人
云時淳熙三年也
吳江鄭媪
淳熙元年吳江長橋側居民鄭氏媪年八十餘歲獨處
茅簷之下日丏于市頗為人所憐敝衣糲食之外蓄其
䞉錢於蔵缾欲以畫觀音像夏四月鄰火延燒所積一
空明日泣理故處於燼中得故缾略無壊缺而錢自鎔
成寳像高一尺許冠衣瓔珞楊枝淨缾皆具工製妙巧
塑匠驚嘆以為不能及巨室王氏取去營一室嚴奉留
媪事香火夀過百歲紹熙中猶存頃吳斗南書明州民
媪一事全相似已載庚志中佛力不可思議普欲示化
不嫌於同也
何百九
贑州石城縣豐義里小民何百九強悍亡賴以屠牛為
業嘗坐事編隸南安遇大赦得歸不改故態紹熙四年
春主簿鄭綰因審究公事到彼里適見何鼔刀解牛有
麄皮小片僅三寸割而擲之其子五孜適從旁過正著
其右肩上揭之不落即時生合不可脫黑毛森然才為
指誤傷則痛楚異常此子蓋與父同惡者人以為業報
水精環
邵氏聞見錄載洛陽楚氏所寳水精枕其間有半開杏
花一枝自北方攜之來南建炎中金人犯淮甸委於山
澤今不知所在錢塘關子東博士家于秀州其孫出乃
祖所蔵水精絛環表裏瑩徹中有生竹葉一片二者皆
異物也
應夢寳塔
吕椿年德卿欲訪法華經善本久而未得乾道九年初
秋夜納凉於中庭如睡醒間夢白衣少年奉一金塔高
三尺光彩照人置其間方顧盼咨嗟塔與人俱不見失
聲而寤明旦飯竟有攜是經求售者其人與夢中所見
無小異試拈一卷揭一板視之則寳塔也吕始悟前異
用倍價得之經乃寫本字法端勁夏文莊公作序金填
標目仍貯以黑厨吕寘於佛堂奉之甚謹
大錢村
湖州城外十八里曰大錢村乾道十年春農民朱七為
人傭耕一日天氣陰晦見一青物自東北來風飛過状
若籧篨墜下散錢如雨俯拾之得七百餘枚俗所謂錢
龍者疑此是也
吕氏畫扇
吕椿年夏日晝寢夢到大宫府月色正午見千葉白蓮
兩盆在砌下傍植木樨十餘株廳上屏風有草書數行
不可讀小妾秉燭引一少婦從内出容貌&KR0570;麗方注目
諦觀忽聞堂前翻棋局聲驚而覺不曉所謂自以為神
遊仙境也轉眄間枕畔得一畫扇視其上皆夢中所覩
者為家人言之乃稚女置扇於彼吕元弗知
邵武酒家女
謝用光源明邵武人所居在城内嘗以夏夜獨步門首
見鄰家門外燈燭熒煌賓從雜沓擁一輿而進疑此家
微下不應有重客來趨前視之無有也乃審為鬼物遽
還舍迨旦聞鄰婦正以此時生女焉後十二年一夕所
見復爾但肩輿却從其中出謝緩行踵其後過十四五
家徑入一舍而寂認彼處蓋酒家也明日詢之則鄰女
昨夕已死而酒家誕一女云
緋袍官人
紹熙癸丑吕椿年夢四皂衣吏踰牆而入自稱鄉司驚
而寤猶髣髴在目也三鼓後又夢一緋袍道人秉笏稱
通判直前設拜吕巽謝將致答傍若有贊者曰君是他
主人宜端受堅握其臂不容屈膝遂四拜而退覺而異
焉念之悚惻達旦不能寐天甫明守園人來告五更時
後圃犬生五子扣其毛四黑一赤悉與夢契為之憮然
者終日
三山陸蒼
傅敞字次張濰州人為士子時以紹興二十年過吳江
縦步塔院見僧房竹軒雅潔至彼小憩其東室有殯宫
問為誰僧云數歲前知縣館客身故聞其家在福建無
力歸之因權厝于此敞惻然憐之既還舟次是夜夢儒
冠人持名紙來見曰三山陸蒼自叙蹤跡與僧言同將
退拱白曰旅魂棲泊無依君其念我明旦敞以告邑宰
亦有舊學院小吏知其事者遂遷葬于官地上仍修佛
果資助之至七月敞赴轉司運試寓西湖小刹復夢陸
生來再三致謝且云舉場三日題目蒼悉之謹奉告切
宜勿泄若泄之彼此有禍敞寤而精思屬藁泊應試盡
如其素於是高挹薦名
王武功妻
京師人王武功居韈拗巷妻有美色化緣僧過門見而
悦之陰謀挑致之策而未得便會王生將赴官淮上與
妻坐簾内一外僕頂合置前云聰大師𫝊語縣君相别
有日無以表意漫奉此送路語訖即去王夫婦亟啟合
乃肉璽百枚剖其一中蔵小金牌重一錢以為誤也復
剖其它盡然王作色叱妻曰我疑此髠朝夕在來于門
必有故今果爾即訴于府縣僧元無名字及所居處已
竄伏不可捕獨王妻坐獄受訊但泣涕呼天不能答一
欵王棄之而單車之任妻囚繫累月府尹以曖昧不可
竟命錄付外舍窮無衣食僧聞而潛歸密遣針婦說之
曰汝今復何為且餓死矣我引汝往來寺為大衆縫絍
度日以俟武功回心轉意若之何王妻勉從其言既往
正入前僧之室蔵於地穽姦汚自如久而稍聽其出入
遂伺隙告邏卒執僧到官伏其辜妻亦悵恨以死
西湖庵尼
臨安某官妻極美為一少年所慕日日坐於對門茶肆
睥睨延頸如癡如狂嘗見一尼從其家出徑隨以行尼
至西湖上入庵寮即求見啜茶自是數往少年固多貲
用修建殿宇為名捐施錢帛其數至千緡尼訝其無因
而前扣其故乃以情素語之尼欣然領略約後三日來
於是作一齋目列大官女婦封稱一十餘人而詣某官
宅邀其妻曰以殿宇鼎新宜有勝會諸客皆已在庵請
便升轎即盛飾易服珥攜兩婢偕行迨至彼元無一客
尼持錢犒轎僕遣歸設酒連飲兩婢婦人亦醉引憩曲
室就枕移時始醒則一男子卧于傍駭問為誰既死矣
蓋所謂悦己少年者先伏此地中一旦如願喜極暴卒
婦人不暇候肩輿呼婢徒步而返良人適在外不敢與
言兩婢不能忍口頗泄一二尼畏事宣露瘞死者於榻
下越旬日少年家宛轉訪其蹤訴於錢塘尼及婦人皆
桎梏考掠婢僕童行牽連十餘輩凡一年鞫得其實尼
受徒刑婦人乃獲免
建陽驛小兒
王崧夀茂與弟嶠李夷紹興十五年入閩經建陽道中
驛舍投宿四更後見十數小兒入從窗隙跳躍鼔舞於
前後呵叱不退為之驚擾不得寐一僕寢戶下持帚向
而擊之始相率奔出拂旦審測所來蓋驛之東有小廟
諸泥孩子排列于神像前不成行綴宛是昨夕為怪者
不忍毁擲但歎異而退
觀音二贊
臨川王瓘瑩夫和甫左丞曾孫也平生不以仕宦屑意
於文筆甚高晚學禪釋灑然有所悟解嘗作入定冰月
觀音二贊入定贊云大士法身猶如虚空寧有動静可
以形容隨衆生心應所知量袈裟蒙頭見此定相定上
人者三昧密圓毫端所向竒觀炯然我贊一言如風過
水二俱無情偶然成理水月贊云一月當空影函衆水
至人應物亦復如此億萬維生其欲不同我毋汝心感
而遂通其感伊何元汝精明不湛不搖所作皆成汝陰
高人得大自在毫端高明普周沙界百千妙義不假言
宣稽首十方妙相現前皆為人士所𫝊諷年至六十晏
無病苦趺足而化時居於越之諸暨
莫氏庵蟻
湖州月河莫氏衣冠大族也祖塋在卞峯之西南曰齊
山古木千章巨竹萬挺一郡形勝無與比倫乾道二年
正月僧庵中堂忽有大蟻聚焉往來營營不見其止未
覺為有異也明旦視之甃磚上蛀成大𣗳一株根榦壯
實枝葉扶疎觀者靡不嗟賞謂圖畫之工有所不逮僧
飾以朱欄護惜甚謹到今三十年間尚在
瓦上冰花
筆談及夷堅丙志皆有冰花事今亦間見之濟南吕援
彦龍居秀州西門之内淳熙初除知和州來見其廳側
元寘瓦數百為雪所壓迨雪消冰澌皆經結成樓臺欄
檻車馬人物並蔕芙蓉重臺牡丹長春萱草萬歲藤之
𩔖竒妙華巧經日不融彦龍令其子述卿施墨塌印十餘
本以為𫝊翫
海中真武
婺士葉昉登乾道己丑進士第因往明州訪親故為航
海之役方升舟見一物漂漂隨流赴舟所試鉤取視之
乃故紙一幅畫真武仗劍坐石上一神將甚雄猛持斧
拱立於傍後書道子兩字疑為吴生筆也紙略不沾濕
若初未嘗著水者葉徙居嘉禾此像為其姪宜之所得
供事于神堂極有靈驗葉再調舒州懷寧令終於官
夷堅志丙卷三
