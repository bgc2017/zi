夷堅志丙卷六
宋洪邁撰
富陵朱真人
安處厚廣安軍人為成都教授嘗過大慈寺主僧待之
甚至寺据一府要會每歲春時游人無虚日僧倦於將
迎唯帥守監司来始備禮延竚視他官蔑如也安蒙其
異顧怪而問之僧曰昨夜三鼓外人傳呼云中書相公
且至凌晨而公来知他日必貴所以奉待安以上書論
學制召拜監察御史後為湖南轉運判官頓聞詩自御
史謫監潭州税夢於江岸迎中書相公識其面目甚悉
是夕報安入境明日見之宛然夢中人也安又自言為
諸生時夢人導至大宫闕望真官被冠服坐殿上時江
瀆神先在廷下與同班神居其上良久真官命吏引神
却立揖已居上既拜謁召升殿賜坐某請曰江瀆尊神
蜀人素所嚴事何故班在下真官曰鬼曹安得處神仙
上汝生前乃富陵朱真人今生當為宰相但恨鼻凖不
正爾覺而默喜嘗作絶句以記所見云夢游仙館逢真
侣為證前生與此身本是富陵朱𨼆士暫来人世秉陶
鈞孫宗鑑著東臯雜錄書此事且謂安位止同知樞密
院而贈特進盖寄禄文階嘗為左右僕射也予以其說
為不然安當紹聖中為諫議大夫一意附章子厚及蔡
京卞故有大惇小惇滅人家門之語至指司馬公吕汲
公劉莘老梁況之為大逆不道士大夫以訴理書牘被
禍者七八百人可謂元惡大憝神仙宰相之夢出於其
口妄自尊大冀聞之者不敢議已耳清都絳闕之人雖
謫墮塵世必不如是也唐小說載李義甫林甫盧杞皆
稱為上仙殊與安相似安小子郊坐指斥誅次子邦竄
流涪州其祀遂絶上天昭昭疎而不漏也
葉祖義
葉祖義字子由婺州人少遊太學負雋聲天資滑稽不
窮多因口語謔浪所至遭嫌惡嘗曰世間有不分不曉
事吾以一聫詠之曰醉来黑漆屏風上草寫盧仝月蝕
詩後登科為杭州教授輕忽生徒及同僚無不斂怨一
旦以事去官無一人祖餞獨與西湖僧三兩人差善至
是皆出城送之葉與之酌酒叙别半醉酣歌曰如夢如
夢和尚出門相送聞者絶倒
醴陵尉
醴陵縣尉者失其姓名舊嘗有風疾既而平愈後到官
因受檄往衡陽量田入山谷深處無肉可買見從者捕
得穿山甲烹食乃嘗數臠病遂作左手足俱廢於是謁
歸孫少魏赴永州遇之於途憐其困苦搜箧中藥一兩
種漫與之纔旬日聞其人一旦強健沈疴脱然以為藥
之效暨至永州閱圖經云穿山甲不可殺於堤岸其血
一入土則堤必潰壞不可復塞盖此物性能透地脈也
始悟彼尉宿恙暫作而愈者亦氣血通暢致然吾鄉多
此蟲而無滴血壞堤之說
道州侏儒
道州民侏儒見於白樂天諷諫今州城罕有唯江華寧
遠兩縣最多孫少魏過其處詢諸土人云皆感獼猴氣
而生者也猴性畏竹扇聲富家婦每妊娠就寝必命婢
以扇鞭扣其腹則猴不敢近貧下之妻無力為此既然
熟睡往往夢猴来與交及生子乃矮小成侏儒兩縣境
接昭賀去九疑山五十里皆瘴癘之地山嶺之上猴千
百為羣相挽引殊不畏人其精魄又能為人害如此
文迪家蛇
餘干縣潤陂廵檢寨兵文迪善捕盗以功積遷都虞候
死後十餘年妻亦亡其子百一者奉喪于家忽見巨蛇
如人臂長可丈許纏其棺莫知所從来一家怖懾不敢
近越兩日乃去徑入鄰卒張進之室殺之甫數日張死
百一亦繼之時紹熙四年五月也
孝義坊土地
慶元元年正月平江市人周翁瘧疾不止嘗聞人說瘧有鬼
可以出他處閃避乃以昏時潛入城隍廟中伏卧于神
座下祝史皆莫知也夜且半見燈燭陳列兵衛拱侍城
隍王臨軒坐黃衣卒從外領七八人至廷下衣冠拱侍
王問曰吾被上帝勅令此邦行疫爾輩各為一坊土
地神那得稽緩皆頓首願聽命其中一神獨白曰某所
主孝義坊誠見本坊居民家家良善無過惡恐難用病
苦以困之王怒曰此是天旨汝小小職掌只合奉行神
復白曰既不可免欲以小兒充數如何王沉思良久曰
若此亦免得遂各諾而退周翁明旦還舍具以告人皆
哂為狂譫無一信者至二月城中疫癘大作惟孝義一
坊但童稚抱疾始驗周語不誣迨病者安痊坊衆相率
斂錢建大廟以報土地之德
西安紫姑
吳興周權巽伯乾道五年知衢州西安縣招郡士沈延
年為館客沈能邀致紫姑神每談未来事未嘗不驗尤
善屬文清新敏捷出人意表周每餘暇必過而觀之嘗
聞窗外鵲噪甚急周試扣曰鵲聲頗喜未審報何事即
書一絶句末聫云忩前接接緣何事萬里看君上豹關
周笑曰權乃區區邑長也大仙一何相奉過情耶是日
沈與一小吏執箕箕忽躍而起奮筆塗小吏之頰大書
云不潔周表姪胡朝舉在傍因代其事俄又昂首舉筆
向周移時若凝視狀諸人皆悚然徐就案書數十字大
略云平時見大尹神氣未清面多滯色今日一覘犀額
日月角明天庭瑩徹三七日内必有召命之喜當切記
之毋謂謔語時十月下旬也至十一月十三日大程官
自臨安来報召命越二日省帖下以周捕獲偽造楮劵
遷一官仍越都堂審察距前所報纔十有八日云後三
年周從監左藏西庫擢守婺沈偕往周欲延鄉僧智湧
住持小院白仙曰此僧絶可人工琴善奕仙能為作請
疏否援筆立書其中警句云指下五絃彈徹古來之曲
局終一著深明向上之機詞既藻麗且深測禪理通判
方楶宴客就郡借妓周適邀仙因從容求賦一詞往侑
席仙乞題指屏内一捻紅牡丹令詠之又乞詞名及韻
令作瑞鶴仙用捻字為韻意欲因險困之亦不思而就其
語云覩嬌紅細捻是西子當日留心千葉西都競栽接賞
園林臺榭何妨日涉輕羅慢褶費多少陽和調燮向曉来
露浥芳苞一點醉紅潮頰雙靨姚黃國豔魏紫天香倚風
羞怯雲鬟試插引動狂蜂蝶況東君開宴賞心樂事莫
惜獻酬頻疊看相將紅藥翻階尚餘侍妾既成文不加
點其他詩文非一皆可諷翫周以紹熙甲寅為福建安
撫參議官大兒仵貳福州得其說如此
黃陂丞
黃州黃陂丞某者為人甚粹謹居官無過嘗晝坐書室
繙閱文史忽見一頂冠女子立於傍其色憤怒言曰官
人我相尋許久却乃在此方得見你别一嫗若乳母抱
嬰兒同来出語勸解云許多時事何如且休冠者應曰
来日却相見如期復至色愈怒猛批丞右頰十數嫗又
勸止俄以嬰兒授冠者亦批丞頰十掌自是遂日一来
必批頰至腫痛不堪忍縣宰建昌李德叟率主簿尉偕
視之二婦了不避隱德叟祝之曰丞公有母垂老何不
少緩之料必前世宿冤當令具大功果相資薦庶得解
脱願夫人哀念皆謝曰長官聰明一見便測知本末然
此事不可索休今且去遂寂無影響縣為申郡乞解官
尋醫踰月吏部符下乃治舟檝東歸吳中同僚祖餞於
江亭臨分袂丞忽愕然曰又來也而他人皆無所覩丞
大聲呼叱曰剜眼睛即舉手自剜雙目繼剖出肺腸滿
地而絶時宣和年間事也德叟名秉
水太尉
李逮字夷曠建昌公擇尚書子也為發運司幹官嘗捧
檄河北晚抵一驛候吏先至見有牌曰水太尉召問驛吏
此何處官員亦不能知所自審聽其中不聞人聲候吏
乃以發幹牌挂于柱李亦至則聞有詬罵者曰彼此是
仕官安得相逼我蓋某官之孫某官之子舅係某人所
稱皆將相大僚而姓名乃唐時貴達者李亦不答不與
競姑就廡下憩泊俄又聞有語云待遷出還發幹正位
少頃一髽髻兒裸跣唯著犢鼻裩身如金色年可十五
六携兩空桶先出繼一婦人椎髻曳皂裙牽白馬如雪
最後一老翁著圈脚幞頭衣黃衫挑馬杓并瓟刷之屬
若圉者然喝云太尉揖髽兒鞠恭一揖徑趨去俱至驛
門外入大池水心而没予頃聞王嘉叟嘗說此事
胡秀才
樂平梅浦胡秀才為人愿慤讀書應舉鄉黨稱善又處
骨肉鄰里間無纖芥嫌怨家事付之子弟未嘗關心忽
若有不懌語其妻余氏曰吾欲自縊妻聞言駭愕百端
釋之終怏怏不領略妻竊以為憂凡房内條繩衣帶之
屬悉密加藏隱夜則使卧於床裏且命一婢宿踏櫈上
所以防閑之甚至踰年後稍益厭怠一夕失之急吹燈
繞屋遍索乃在織室中用絲一巨握紐為索繫頸於機
上體冷舌出死矣
楚場龍窩
吳興鄭伯膺監楚州鹽場曹局與海絶近常覩龍掛或
為黃金色或青或白或赤或黑蜿蜒夭矯隨雲升降但
不覿其頭角土人云最畏龍窩每出必有漲潦大為鹽
鹵之害一旦忽見之乃平地出一巨竇傍穿深竅蓋龍
出入之處也場衆往視無復蹤跡滿宂皆龜鼈螺蚌殼
或於蚌内作觀音像姿相端嚴珠琲纓絡楊枝淨瓶無
不備具又於蟹螯内刻一鬼毛髮森立怪惡可怖如是
者非一鄭取數物藏貯之今為浮梁令間以示客
朱顯值鬼
饒卒朱顯為吾家養馬二十年謹畏無過慶元元年六
月以事往樂平程氏與它卒同歸至白鹿岡於二十六
白日忽拱手向左方三揖同行者問其故曰見三四個
官員聚坐如何不唱喏而彼處通達了無所覩方疑其恍
惚冥罔中俄頃即低頭呼惱痛僅能扶至旅店已不能
語迨夜而亡居人言顯拱手之處舊有小廟疑其鬼為
厲也
夷堅志丙卷六
