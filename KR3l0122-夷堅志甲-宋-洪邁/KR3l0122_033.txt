夷堅志丁卷三
宋洪邁撰
如皎鹿母
台州臨海縣古城富室李氏庵僧如皎母葉大嫂與表
兄居於北村皎時時往省淳熙十三年春母亡明年小
祥皎修設齋祭畢還庵居夜夢母至垂泣曰我以平生
不作善事墮身為鹿只在近山中來朝當為鷹犬赶逐
汝可出觀之如見之以錢贖取切勿忘也皎覺而悲傷
天甫明率行僕數人俟于外辰巳間果有獵徒逐一鹿
鹿徑奔庵中皎持錢五千與獵人而留鹿飼養凡三年
復夢母曰我償業已足免以獸軀飫人口腹皆汝孝感
所致也旦起鹿死柵間皎埋之墓側里巷呼為鹿母冢
石城廟神
贛州石城縣城隍祠在邑治之側水旱祈禱多應土人
敬事之紹熙辛亥五月十七日大雨傾注溪流湓涌浸
通衢丈餘祠門頽敗士民合力新之門之左右元塑兩
馬是時忘設置踰月後知縣吕大年夢紫袍吏立庭下
聲喏曰大王今傳語長官出入乏騎乘欲暫假駿駟兩
匹吕許之覺而思之山邑元未嘗養馬安能遣借徐悟
其事乃自捐俸錢即東西塑飾用錦衣四健卒控馭至
七月兼旬不雨致禱祠下香火才收隂雲正晝四合隨
得膏澤歲以大稔縣人或夢神道從甚偉正乘所塑東
邊馬云
陳恭公祖墓
石城永福寺縣主簿據為官舍藏院相對有丘隴高且
十丈相傳是陳恭公祖墓未嘗有人掃祭其是否莫能
知紹興四年衢人鄭琯為主簿以其處顯敞可遠覽欲
平治隴首建小亭工料已具僧徒慮或招譴交勸止之
琯才居官自謂有威力殊不信聽吏葉愿夜直宿書齋夢
騶導陸續傳呼太師且至一金紫人坐肩輿而來呼愿
云我宅於西岡將二百載爾輩何得輒萌侵犯之心愿
怖汗而寤亟以白琯遂寢其役
廖氏魚塘
紹熙四年六月吕德卿以石城宰詣府道經雲都縣曲
陽鋪東暫宿於居民廖少大旅舍盛暑偃息少大者頗
可與言因言有親弟少四好使酒尚氣向時每每相凌
置不與校所居有兩塘各廣袤二十畆先疇素薄只仰
魚利以資生而弟忽起分析之議勉從之至取魚之時
弟倩村巫書符於瓦沉於吾所得東塘洎舉網不獲一
鱗徐知其然亦召此巫如前法於是西塘亦然其後巫
來相告曰汝兩人親兄弟自不相容而使我以邪術干
正慮貽譴罰宜各悔初心復同居共業吾當為爾解救
之切勿再起狂念兄弟皆奉其戒巫乃别畫二符投之
魚遂如故今每歲獲直不下數百緡巫能不為利誘警
人使和恊為可嘉尚惜不問其姓名
李氏紅蛇
福州長溪人潘甲妻李氏顔色秀美年二十三歲方嫁
後二年偕娣姒衆婦出游園見紅蛇蟠結於道上凝然
不動注目諦觀之還家即得疾初時語笑無節雜出怪
異不稽之語然猶與人相應答已而益甚盡改變形態
或靚妝華服新潔冠履簪花滿頭或披髮祼體一絲不
掛跣行通衢中泥塗荆棘皆弗避路人聚觀疊跡亦不
動容潘生懼其蹈死地閉諸空室曉夕謹視之招村巫
馬氏子施法考騐巫著緋衣集隣里僕僮數十輩如驅
儺隊結束繞李向所游處山下鳴金擊鼓立大旗書四
字曰青陽大畏展齋聲呌噪稱燒山捉鬼遇蛇蟲之屬
則捕取以歸沃以酒醋而享其神夜引李氏出唱和時
與之對巫拾碎瓦器赤足踐踏李初亦效焉足破流血
巫又煅方塼通紅立其上煎湯百沸置大鑊用手拈投
頓其頭旋走二匝李皆不能遂斂臂屈伏巫傾沸湯令
濯足坐之小椅勒供通姓名具狀言不敢再作孽乃遣
一介押出門行百步許仆於地潘生掖起擁歸房了不
省人事昏昏如醉經一夜晝精神稍復而極慙恥凡兩
旬始安扣向來所遇不能言盖亦羞之也
海山異竹
温州巨商張愿世為海賈往來數十年未嘗失時紹興
七年因涉大洋遭風漂其船不知所屆經五六日得一
山修竹戞雲彌望極目乃登岸伐十竿擬為篙棹之用
方畢事見白衣翁云此是何世非汝所當留宜急回不
可緩也船人拱手曰某輩已迷失路將葬魚腹仙翁幸
教如何可達鄉閭翁指東南方果得善還十竹已雜用
其九臨抵岸有倭客及崑崙奴望桅檣拊膺大呼可惜
者不絶口既泊纜衆凝睇船内見一竹尚存爭欲輟買
曰吾不論價愿度其意必欲得試需二千緍衆齊聲答
曰好即就近取錢以償愿曰此至寶也我適相戲耳非
五千緍勿復議崑崙尤喜如其數輦錢授之而後立約
約定愿問之曰此竹既交易不可翻悔然我實不識為
是何寶物而汝曹競欲售如此盍為我言之對曰此乃
寶伽山聚寶竹每立竿於巨浸中則諸寶不采而聚吾
畢世船游視鯨波滔天如平地然但知竹名未嘗獲暏
也雖累千萬價亦所不惜愿始嗟嘆而付之
寶華鐘
王德全少卿珏紹興十四年待行在糧料院闕寓居平
江横金布右之西南曰魯都灣有田數百畆欲卜築於彼
未果也相去又半里寶華山有禪刹曰慈嚴智顯殿宇
宏敞近村寺舍皆莫及土人呼為靈𨼆主僧來謁王言
昨夜夢神人告云横金王判院乃舊檀越興兹一方有
善緣盍勉之使居此地其意殊不可曉於是王決策謀
徙而未能遽辦適會其妹婿李杼通判以所居求售即
買之而拆致其材植以供用甫兩歲第宅雄成他月同
姻朋詣彼刹登鐘樓讀其鑴誌曰重和元年將仕郎前
崑山縣主簿王珏施净財一萬鑄造正與已姓名同主
僧相顧歎異始悟神人有緣之語
阮公明
臨安於潜縣士人阮公明幼聰敏為太學生不事拘檢
將往臨平鎮娶婦因醉持篙擊舟師墜水死廂吏錄付
仁和獄法為誤傷罪不至大辟而以久繫隕命後十年
同舍生王質自外州教授代到中都晩坐旅邸一僕捧
刺來云阮上舍拜謁視其字則公明也相見悲喜敘舊
欵曲復邀飲於酒肆數行歎曰吾久墮鬼籍緣天年未
盡隂司不收但拘縻於城隍晝日聽出入夜則閉吳山
枯井中如等輩都城甚多每黃昏之際繫黃裹肚低頭
匐匍而走者皆是也回首指其僕曰此人亦是各隨貴
賤高下更相服役與世間不殊不足為異酒罷辭去握
手囑曰某尚有十年留滯未能受生幸為作書白家君
修水陸道場可減六七年之限願無忘長揖而逝明日
質遣報其父不之信質自捐槖金辦佛事質數日後出
外歸店人言阮留謝刺而去其所用紙蓋非人間者自
是不復見
人魚劍脊鳥
乾道六年湖州市中弄蛇客養一魚於瓦盆狀似鮎而
色黑腹下出兩手若壯夫者十指皆具蓋所謂人魚也
又武康山間産一種蛇曰劍脊鳥大而善走逢人則昂
首而立其尾著地不及寸須急避之乃免其害
卞山佑聖宫
紹興初湖州卞山之西有沈崇貞道人者得真武靈應
聖像因結庵舍於彼奉事之仍將符水治祟療疾效驗
殊異民俗皆呼為真人後曾建一堂買度牒為道士其
徒從之者數十輩忽有紅光四道起於堂後近視之則
無所覩經旬日試於光處掘地獲青石長三尺闊尺許
上刻天關地軸相交糾雨日光采浮動遂砌為一龕自
是士女信敬益倍昔時共為移遠鄉廢元峰觀額以標
其宇沈守約丞相當國奏賜額曰佑聖宫崇貞既歿今
厥孫住持云
圓貞僧粥
呂彦能自天台城中入山過村落一小寺其主僧圓
貞適出外守舍童熟寐室問呼之不醒呂久行頗倦暫
卧榻上聞飲饌芬香徹於鼻起詣庖下視之炊煙微温
更無一物惟見釡傍以線繫崇寧四大錢寘四角固所
不曉乃舍之而出僧正從外來迎且笑曰手腳已露不
復自文幸小留共享於是飲酒數杯設粥一器糝如雪
色味絶甘不知何品僧曰恰見佛前繫錢四盖為此耳
其法用魚鱖魚大者四枚破除淨盡去首尾及皮以線
繫骨端垂於釡中然後下水與米凡鹽酒薑椒之屬悉
有常數度其糜爛則聚四錢為一并掣之魚骨盡脱肉
皆潰於内矣所以美者如是山僧酸寒不足為貴公子
道也吕醉飽而去
虞一殺螺
奉化海上漁人虞一以取呀螺為生每得時率用生絲
線作圓套其上候吐肉出則盡力繫縛之急一拔了無
餘藴數年後右手生惡瘡而五指及皮俱脱落痛苦之
甚略不能運動追悔前業誓不復更為久之乃愈遂棄
妻子捨身為寺家奴
鄭行婆
合州城内一媪曰鄭行婆自幼不飲酒茹葷默誦金剛
經未嘗少輟紹興辛未之春因往報恩光孝寺聽悟長
老說法中路過屠者門正見臠割牛肉戲語同行曰以
此肉切生用鹽醋澆潑想見甘美迨到寺悟公問曰汝
安得喫牛生媪曰出母腹以來不知肉味和尚如何有
此說悟曰汝真不食邪命取藥刀圭注湯調為一杯使之
服少頃吐出生牛肉椀餘媪始悔恨妄想故示顯化益
痛加修飭今已九十餘歲
嘉興道人
紹熙五年冬秀州市上有貧道者衣裘極藍縷而顔采
腴澤人問之則以右手撮地若取物狀者數四元未嘗
丐錢往來但指以為笑忽揖吕德卿兄弟曰無事時來我道
堂中喫茶不暇即往意非凡流明日訪其居已去矣
折玉龍釵
揚州平山堂左右皆隋煬帝故宫苑其地多已耕墾為
園田淳熙九年邨民因取土得白玉釵半股質理温潤
上碾龍鱗甲寸餘黃栗色光采欲動統制官朱振出錢
三千買之以示客吕德卿嘗見之
班固入夢
乾道六年冬呂德卿偕其友王李夷嵎魏子正羔如上
官禄仁往臨安觀南郊舍於黃氏客邸王魏俱夢一人
著漢衣冠通名曰班固既相見質問西漢史疑難臨去
云明日暫過家間少款可乎覺而莫能曉各道夢中事
大抵略同適是日案閱五輅四人同出嘉會門外茶肆
中坐見幅紙用緋帖尾云今晩講說漢書相與笑曰班
孟堅豈非在此邪旋還到省門覺微餒就入一食店視
其牌則班家四色包子也且笑且歎因信一憩息一飲
饌之微亦顯於寤寐萬事豈不前定乎
張四海螄
臨安薦橋門外太平橋北細民張四者世以鬻海螄為
業每浙東舟到必買而寘於家計逐日所售入鹽炒杭
人嗜食之積戕物命百千萬億矣淳熙十六年二月之
夜螄在盎者盡緣壁登屋上床繞衣掃去復集至於粘
着肌膚不可脱張慨然有悟遂發誓云從今日以往不
復造此惡業自别尋一營生道路願諸佛子監察言訖
悉墜於地天明空所有投諸江而改貨煎豆腐以贍給
夷堅志丁卷三
