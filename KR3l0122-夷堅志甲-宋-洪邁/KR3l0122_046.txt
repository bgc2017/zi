夷堅志戊卷六
宋洪邁撰
青田富室
處州青田縣嘗有水患盡浸民廬富室某氏素蓄數船
於江岸一家畢登避於高處既免而生生之具毫毛未
能將方擬回船裝取望水勢益長一邑之人皆騎屋叫
呼哭聲震野富翁曰吾家貲物失之容可復有豈宜視
人入魚腹置而不問哉即分命子弟各部一艘自下及
高以次救載并其所挈囊箧聽以自隨至則又往凡往
來十餘返毋慮千人悉脫沉溺之禍明日水退邑屋無
一存但莽莽成大沙磧富翁所居沙突如堆阜遣僕并
力輦棄則一區之宅儼然不動什器箱筥安堵如初唯
書策衣衾稍沾濕而已是時翁之子就學於永嘉聞難
亟歸已而復至言其事如此惜不得翁姓名有隂德者
必獲天報人獨未知之耳
天台士子
淳熙初台州城外兩江水因雨大漲涌幾冒郭門民死
於洪流者不可計士子某居城中而田在黃巖水未起
之前棹小舟往取穀所載四十籮籮容穀一斛纔出溪
口濤波如山人乍浮乍沉相望不絶士子維舟高岸遇
漂至側者欲救之而舟力不能勝於是每載一人則擲
棄一籮穀頃刻之間登者五十輩而穀盡矣乃與之還
城時尤延之袤為郡守歎賞其仁即治盛具延請而餉
以百千錢處和觀文又畀以門客恩澤遂補登仕郎同
時有巨室一處女其家既沒獨坐於浴斛泛泛垂死逢
漁艇過其傍呼之曰我是某坊某家女能活我當以臂
間兩金纏謝汝漁人載之至則無歸矣女悲哭幾絶解
纏付之辭曰娘子家計蕩空留此物自贍我不忍取也
捨之而去漁人之賢若此使遇惡徒將弆金而投諸江
豈復有活理也延之恨不得其人姓氏云
陳使君
乾道五年福州長溪大火邑士陳使君者居鄉與人和
同而賦性剛介火將逼其居隣黨相率請避陳曰吾平
生未嘗有一毫之私今天降災必不肯及我堅坐不動
但焚香於庭朝服而禱曰此屋皆清俸之餘所建神火
其監之須臾四向皆為煨燼唯陳一區獨存此事甚似
志丙所載李綬觀家祝火也
黃師憲禱梨山
紹興戊午黃師憲自莆田赴省試初與里中陳應求約
同行以事未辦集後數日乃登塗過建安詣梨山李侯
廟謁夢夢神告曰不必吾有言只見陳俊卿他所說者
是已黃至臨安方與陳會即詢其得失陳盖未嘗至彼
廟也辭以不能知黃道之不已陳怒大聲咄曰師憲做
第一人俊卿居其次足矣黃喜其與夢合乃以告之暨
揭牓如其說
太歲堂
姑蘇張比部家極富盛名園甲第冠於二浙崇寧間於
後圃起華堂前鑿大池取其土以築堂阯掘地數尺得
一蛇細財如箸然蟠結穹隆其長不可勝計比部之子
實主此役略不以物怪介抱命僕夫斷為數百截而輦
去之凡運致十八九擔而後盡時人謂張子凶於祅祟
戲目其堂為太歲堂然亦亡恙後遭罹兵禍始蕩為丘
墟王順伯祖母南劍夫人正張氏女云
能仁長老
永福縣能仁長老用常住錢買祠部牒度其弟子一人
為僧紹興二年長老死於寺明年所度僧往他刹正見
一犢生腹背間隱出其師名曉然可認乃請於彼處主
首買之歸生瘞之俄而别牛又生犢腹字正同復買瘞
如前未幾近村田家牛得犢亦有數字僧試往視宛然
與已瘞兩者等始騐其業報當爾遂置不問
香屯渡小童
德興香屯有野渡舟人艤岸一小童奴與錢五十求載
舟人訝其多童曰我得怒於主公遁逃而至懼其亦過
此相追捕幸容我伏於板下以避之舟人許之少頃一
村叟來纔登舟童即衝板出乃成巨蟒其長可丈五尺
昂首徑齧叟喉叟急舉兩手扼其頸蟒不得搏噬但以
身緊纏束之舟中人股栗相視或持長鈎斷蟒為四五
始解散而人蟒俱斃矣此叟盖為巫姓程氏里社呼為
程法師尤善禁蛇積所殺不可勝計暮年頗敗其法故
值冤報云張子理之弟南康稅官嘗從之𫝊法
余氏婢夢報牓
余玠卿監臨安稅院慶元元年七月婢慶奴夢兩人持
黃旗扣門大呼曰來報省牓方以辭却之其一又曰正
是本宅既寤以告玠卿玠二子儼倬在鄱陽俟秋試乃
寄書歸言其事戒使淬勵學業以應夢兆已而皆不預
選二年三月七日餘干士人史本凌晨訪之盖去歲鄉
舉者云本在貢闈作易義頗覺稱愜恐或叨竊名第常
聞報牓者有剥脫人衣裘之患儻遭此撓旅舍遂無他
衣可出願隱避於此玠卿許之次夕揭牓報人已知史
所在徑造余門史藏於堂不令見其面但犒之以錢乃
止始騐曩昔婢夢且有本宅之語本中一等第七名為
易經魁方二十許歲
三公神
鄂州城内三公廟其塑像鼎足而居不知為何神邦人
事之甚謹紹興中從義郎左良為本州金口廵檢去郡
三十里一日將晩似夢非夢見黃衫走卒立庭下稱三
公喚良拒之曰吾職掌廵檢三公乃尊神何為見喚俄
又一卒至其言如前不得已隨之出偕行到大官府入
門造堂遥望數人道袍裹帽而坐延良於末不交一談
良起白之曰良承乏賤局奉命見呼敢問何事也中一
人云無他事以此間失去一黃羅幔煩為根索良踟蹰
未及對又云其人見在岳家軍中良拜而退恍若夢覺
明日謁岳少保具以神語告之勅軍吏詢究岳法制素
嚴吏不敢緩果即時擒獲既壊其半矣岳驚異命誅盜
而别製新幔送廟中良復夢來謝丁志所載婺州都監
即此人也其子輔慶元二年為南康縣稅官說此
胡十承務
揚州人胡十者其家頗足故有承務之稱紹興之末有
五士人來見不通姓名不候主人出徑坐庭上胡即束
帶延揖見談論稍異心以為疑一客起曰君勿用他疑
我輩非世間人盖所謂五顯公也知君能好客是以不
由紹介而至願假借一室使得依棲暫為偃泊之地然
亦當常致薄助以酬主禮胡甚喜之飲酒數杯指就閑
館舍少留晨夕加敬金帛之贈不求而獲相從越五月
適胡君生朝同入言曰溷君家已久誕辰甫臨願薦一巵
為夀是夜聞鋪設之聲丁丁然旦而謁賀幕帟華新器
皿煥赫舉觴至於再三胡視酒器下皆鐫揚州公用字
驚窘良劇以為竊公家物必累我諸客已覺笑曰但放
心飲酒自當返諸元處酣適歌謔過三更乃散明日空
無一物俄自攜具就胡飲從容白曰我等盡力於君亦
不少願求此宅為廟庶幾人神不相淆雜君却於比近
别築第但用吾日前所餉足以辦集幸毋見拒胡曰此
吾三世所居詎可輕議擬擇山岡好處奉為營一祠且
任香火之責如何皆奮言不可出語益悖自是遂造祟
怪胡不能堪謀於姻舊將呼道士施法方歸及門五人
當道遮立曰聞欲招法師見治吾乃正神享國家血食
只欲宅屋建廟未為大過法師何為者哉雖漢天師復
出吾亦不畏胡益以愁撓而擾惑日甚他日入市值道
人行乞謂曰君面有憂色必遭鬼物所惱可從此直進
儻逢一小僧便祈之定能相救胡驚謝方擬扣其詳忽
不見行至田間果遇僧即致懇禱僧曰兹小事耳君姑
歸我暇日時自當往後數日胡正與五人語僧從外來
五人狼狽而竄曰胡承務害得我輩苦毒僧追叱之曰
這五箇畜生敢在此作過可捉押去旋失所在僧云是
皆凶賊向在淮河稔惡各已正國法極刑梟斬而彊魂
尚爾縱暴今既囚執屏除君家安矣猶恨走却一鬼徐
徐復出然不能害也胡喚妻子列拜且致厚謝僧不受
一錢便告别胡送之出門回見一鬼睢盱短氣鞠躬言
曰某等實非神以飢餓所驅遠投賢主人本自住得好
而兄弟不合妄有建廟之請遂觸怒譴適者和尚叫捉
時急竄匿於厠板下僅得免脫某亦不敢住只丐一飯
以濟枵腹先間和尚非凡僧乃宅中所供養佛耳胡即
設酒食與之食畢泣拜而去胡氏盖事泗洲僧伽小像
者也
婺州兩會首
婺州鄉俗每以三月三日眞武生辰闔郭共建黃籙醮
禳災請福紹興元年富戶陳氏徐氏主其事陳作都首
而徐副之自是頻歲供具甚整肅後三年陳生偶以家
故頗侵用衆錢及期未有以償遂推徐代已徐諾之凡
所應費出私財濟助無所惜而受雇傭書人憑舊奏章
其列都首姓名或為徐或為陳兩人未嘗細視也迨升
壇焚奏兩人俱戰栗不自持拱手相向若被束縛者人
問之不答唯連聲叫稱苦苦在會男女數百並為亟拜
祈哀然莫知何以蒙譴俄一人為物所憑大言曰吾是
監齋使者恰來見奏章内或稱徐某或稱陳某顯有異
同誠為不敬三天門下不肯受接冒犯清律罪有所歸
衆哀拜不已良久乃云汝等用心至誠待我為白眞君
做一道理少頃復言眞君專為朝上蒼方便奏過已得
旨放罪不旋踵兩人蘇醒如初竟畢醮事
王法師
臨安涌金門裏王法師者平日奉行天心法為人主行
章醮戴星冠披法衣而非道士也民俗以其比眞黃冠
費謝幾減三之一故多用之每使隣人李生書寫章奏
青詞慶元二年正月十五日一富家以上元令節邀建
保安醮李生從其朋輩先夕出遊觀燈飲酒食肉至是
亦不自言乘醉操筆字畫封緘皆不精緻醮方罷王夢
兩朱衣吏追攝至天官庭下天官盛服正坐侍從整肅
吏引王立於前俄而數武卒擒一囚至則李也天官赫
怒問曰此所奏青詞如何敢喫酒肉後書寫叱使溺坐
出其足訊荆杖百餘下然後呼問王責之如前王對曰
某但主持醮席行高功職事某某之過元不曾知喝令
且退一卒舉所執撾𢷬其心曰去悚然而醒覺心痛不
可耐未及與人語聞門外有呼聲甚切遣童詢之乃李
妻也曰丈夫忽得病危惙請法師往救之王忍痛詣其
室李遥叩頭曰恰來某受訊杖無限苦楚君正見之必
不能久居於世今無復可言望以久預筆墨之故與三
千買棺王慘蹙應曰可李即死王自是心愈掣痛繼又
嘔血至四月末而亡
黃主簿畫眉鳥
黟縣黃祝紹先為鄱陽主簿慶元二年四月有偷兒入
其室收拾衣衾分寘兩囊臨欲去黃氏育畫眉禽一頗
馴黠解人語是夜一家熟睡禽忽躑躅雕籠中鳴呼不
輟聞者以為遭猫搏噬遽起視之盜望見驚懼急走出
遺其一囊黃亦覺遣僕追躡已失之矣一禽之微懷哺
養之恩而知所報如此盖有愧焉
夷堅志戊卷六
