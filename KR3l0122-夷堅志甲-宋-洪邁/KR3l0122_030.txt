夷堅志丙卷十
宋洪邁撰
姚尚書
姚尚書祐字伯受湖州安吉寒儒也偕其兄依富室館
第富翁擇葬地延一客名術者于家使宿書館因與姚
善翁嘗與之行視某處山以為不堪用既改卜矣他日
再往則秀氣呈露儼然佳城念前語之失弗敢言密以
告于姚曰君從主人求之俟得之當指穴以告所謂某
處諸翁冢山也姚方居父喪從容請于翁翁曰吾初意
亦欲為先生求一地今幸可用吾復何辭客又語姚曰
此翁儻悔之將必争須立券乃可約既定客引姚縦觀
而謂之曰此地兩處皆有穴若就上穴則二君服闋後
即登科駸駸要津特患夀數不能長若就下穴則奮發
稍遲至三十年後乃盛可出執政二者唯所擇姚曰吾
方貧十年外無以餬口蚤得禄食足矣何暇遠冀三十
年外乎願處其上客曰然則姑營之異時纔小損如吾
言却徙而下亦可但不復有執政耳遂如之已而兄弟
聫策受名伯為符寳郎伯兄卒於州通判思客曩說而
懼且數夢其父來衣裳皆為水所漬於是謁告遷葬洎
啟壙水盈其中其熱如湯伯受至禮部尚書丁母憂後
出鎮太原以鄉縣小胥造冢逼其先墓疑為厭已請解
官持服詔提舉上清寳籙宫凡前後三議除丞轄輒不
成而止尋卒
侍其如罔
豫章寓士侍其如罔就館於臨安監打套局門朱德初
家慶元九年當赴秋試中元後左手大指甲上忽見一
道人側面立身潔白而眉目具如繪畫狀驚而示於人
皆謂耳目聞見所未有或以為祥或以為怪越二日又
變作正面而形貌益明於是以為祥者亦怪焉如罔始
懼以書刀刮去之心切自念吾逼試期而有此異豈非
佳兆乎正熒惑不自定而其叔父訃音來限期親百日
制不獲入試一時之應乃若此
趙積智
趙再可思侍郎有子八人皆好學多預薦送第六子積
智尤好讀書獨屢試弗效居常鬱不樂紹熙三年從其
父在桂林時年三十八矣當就鄰路湖南轉運司試家
素奉張王神默禱求助夢夜如銀網内大書一中字號
覺志之於策朝夕思念其意忽若有省告其兄弟曰月
中有中字唯用字實應之即白於父改名用是歲遂貢
名春闈雖不利而中太學補選以覃霈免乙卯舉時未
可量云
婆惜響卜
括蒼何湛叔存清源王曾孫也淳熙丁未赴省試館于
三橋旅邸揭牓之夕遣僕探候久而不至有憂色因率
同輩登橋聽響卜駐足未定聞河畔婦人叫呼曰婆惜
你得蓋吳人愠怒欲行打罵之詞俗謂之受記非吉兆
也湛獨喜亟還曰可賀我矣同輩曰叔存作意聽響卜
而連四得字夫復何疑湛曰不特此也吾少名正為婆
惜衆皆喜方買酒欲飲而僕至果中前列
李氏二童
李元佐宰南城嘗挈家游麻姑山諸子尚少挾隨行二
童登齊雲亭覩山澗花蝶翻飛可愛令撲之童入林樾
深處久不返呼之莫應走白于父遣吏卒於山遍索移
晷方出但云迷路而不言所以後月餘諸子見童著新
衣又常常買酒肉相對飲啗心疑之恐其為盜縛詰之
始曰向者撲蝶時遇一道士手提頭巾喚我至所居見
屋宇華麗風物清絶不似人境命童煎茶將飲我未至
而聞呼聲急乃奔歸道士擲一物與我拾取視之銀也
回顧間人屋俱失竊喜而不敢說持銀賣與市舖其重
十兩得錢二十二千就寄鋪中時取以供衣食費諸子
未之信詢諸鋪實然元佐謂其銀蓋仙家物必異於常
品欲以元直取之鋪人云為過客買去矣後訪之仙都
黃冠皆云手提巾者紫陽鄧真人也始知二童有所遇
是歲紹興癸酉及丙子年李解縣印相繼佚去莫究所
之其一福童者姓戴其一夀童者姓傅皆南康人也
公安木手
江陵公安縣一寺甚雄偉所事神俗稱二聖曰青葉髻
如來曰樓至德如來靈效彰著紹興初蜀僧懶牛者主
此寺以殿柱朽壊欲易之聞遠村巨室有豫章大木遣
其徒往問主人索高價不可售懶牛將自往未及行知
客僧乃引其人至云向者承需木方擬布施而來价遽
還次日木上忽生一枿大𩔖如來手今豈敢復靳愿於
二佛前焚香敬白以明初心如其言既伐木而奉其枿
龕於香殿桌上指甲䈥節視像了無小異云
鄭二殺子
武陵民張二嫁女招鄰里食飲鄭二夫婦預焉鄭妻素
與王和尚者通人多知之酒酣後偶墮箸於地張妻戲
曰定有好事鄭妻笑問故曰别無好事只是箇禿頭子
一坐譁然鄭已不堪俄有外人喚之出附耳語而去衆
問為誰曰王闍棃典袈裟在我處將價來贖衆人大笑
鄭夫妻皆怒捨去鄭張皆義勇民兵鄭歸取所佩刀出
再至張門叫張奴不勝憤憤曰爾家做如此事我請爾
酒食却提刀上門罵我亦拔刀逐之鄭愈怒其子八九
歲卧于凳上自捽其首斷臂折脅以死而大呼投里正
言張二殺我兒里正捕繫張仍飛報縣主簿李大東攝
令事檄巡檢驗實張言了不知鄭子致死之因而鄭妻
守尸搏膺哭云只有一子為夫所殺將以尤賴張二於
是兩家悉對獄鄭坐殺子誣人黜流遠郡張夫婦受杖
鄭妻王僧伏姦罪杖脊以酒席言謔之故致過如此
陳長三
武陵細民張道僧少失父母獨與祖母霍氏居年才十
三四而頗孝謹紹熙辛亥之冬久雨雪方霽張灘邊見
魚游歸取鈎垂釣得一魚喜甚串以竹杪將還溪西鐵
爐下人陳長三望見度水求之張辭以欲歸遺婆陳曰
隨我到壚下以百錢償汝又不可陳徑攜魚去張亦度
溪追躡至岸挽陳衣紛競不解兩人俱墜水陳長身豐
偉跨張腹壓之且捽其頭捶其項岸上人聞叫呼聲急
趨救張正負痛欲脱從下舉足適中陳𨼆處陳立死里
執張詣縣獄成赴府府守永嘉劉立義閱其牘曰此無
罪人也即援王荆公斷鬭鶉事書判曰公取竊取皆為
盜道僧得魚而長三彊取之盜也誘之過溪而取之壓
之水而猶不置時窮冬凝寒道僧疲弱少緩且死道僧
以足踢之偶中其𨼆死是盜與失主鬭為失主所殺耳
道僧無罪召保知状具申提點刑獄司及省寺竟從所
斷陳氏之人亦無詞人謂長三之勇何止勝道僧十倍
而恃力以逞天實誅之云
商德正羊
淳熙十三年冬隆興進賢縣舒致政以生羊饋府士商
德正留家旬日進往塔園豢養明年夏貨之於屠者孔
生牧于東湖傍至初冬將殺之忽失所在是日正午德
正在家見一羊自外奔入至堂而跪為赴愬哀鳴之狀
已而喘卧厨中認其為原物呼詢孔屠得其事歎曰羊
向者來此少日即去今相隔一年吾所居升平坊距塔
園五里中間岐路不易識而能逃死就生如是豈冥冥
有神使之然以警世耶即還元直而存之郡人盧國英
為作嗟羊記又三年羊死瘞之塔園因與寓客田穎叔
語如此其夕夢抵西山朱橋莊遇婦人襁乳兒來拜曰
兒被公恩今得為丁家子敢不敬謝翌旦往審之耕僕
丁氏果以羊死之日生男子穎叔又為之記
簡坊大蕈
進賢縣簡坊市皆諸簡所居田僕趙三每日入山采薪
慶元元年七月久雨乍晴持斧至山顛見巨松下一大
蕈其徑一尺八寸摘歸誇語鄰里以為平生所未見酒
肆王翁尤異之謂曰我與爾錢以與我將挂于店外以
誘飲客趙許之而嫌所酬薄與妻言蕈如許大而王翁
只肯還五十錢不如我一家自飽傍人亦共贊即分擘
洗滌和米加味作&KR0796;喚妻婦孫均食訖乃就寢未及交
睫皆覺腹痛雷鳴競奏未到明盡死獨一孫數歲以嘔
吐得免簡氏為收育之蕈之有毒固多此禍一何慘也
王翁家與酒客亦危矣哉
復州銅磬
復州乾明寺四隅皆湖紹熙辛亥漁人舉網得古銅磬
泥土漸蝕方就水揩滌寸許其光赫然透照腸胃而旋
轉不止置之篷頂亦然波濤旋覺洶涌謂為怪擲之岸
上以棹扣擊聲徹雲漢而旋轉愈甚因投腐魚實之猶
轉不止乃棄諸水中明年春主僧清顯方聞之募衆漁
訪索得於别浦但經魚汚處不復光唯脣間尚可燭鬚
眉聲雖清揚終不如向來也
向仲堪
樂平向仲堪字元伸紹興十一年通判洪州府帥梁揚
祖侍郎峻於治盜嘗欲殺兩人委向審問吏以成牘來
問盜所在對曰彼已伏罪例不親引恐開其反覆之端
但占位書名足矣向曰人命至重安得不見而詢之幹
官趙不係譖于梁梁召向責其生事向曰如帥司即日
徑誅之何必審實既付之獄則當准式引問若無罪而
就死地想仁人不忍為也梁感悟遂竟其問果平人耳
遂得釋後自他州赴調宿晉旅邸一病瀕於危殆夢至
殿宇間聞主者云向仲堪有治獄隂德特延半紀既覺
浸以安愈詣天慶觀啟醮筵以謝再生其青詞自述云
頃既罹於重患忽得夢於良宵覘玉嶺之無涯愈覺真
都之邃續龜年而有永親聞帝語之詳旋復貳處州終
於官距夢時正六年也
公安藥方
向友正元仲之子也淳熙八年為江陵支使攝公安令
疽發於胷臆間拯療半載弗愈嘗浴罷痛甚委頓而卧
似夢非夢見一偉丈夫長&KR1046;巨目著拂塵披衫微揖而
坐傳藥方與之曰用沒藥瓜蔞乳香三味以酒煎服之
且言桃源許軫知縣亦錄此方但不用瓜蔞若欲速效
宜服此友正敬謝即如其戒不終劑而痊後詣玉泉禱
雨瞻亭中關王像蓋所感夢者因繪事於家
向友正
向友正紹熙四年為復州推官五年正月十五夜月不
甚明其子彦漳見舍後一黑物長丈餘以為木影也俄
而少動因叱之逡廵而𨼆明日白其父父曰昔翁在&KR0008;
時我夜讀書窗下月色皎然覩一影甚巨自隙窺之乃
極長黑人腰與簷齊怖而就寢既而翁捐館今無乃𩔖
此乎後九日友正無疾而卒先是孔目官任遜死已十
餘歲是日遜妻見故夫幘履袍笏疾趨過門全如生時
形質邀之還舍辭曰吾今為西祠判官適孚惠神王以
推官嚴明使召之汝姑少待至二更後復來叩門語曰
向公非人間可留必别除命我行亦不容緩矣遂去俄
而向亡
劉之翰
田世輔為全州都統制荆南人劉翰者待峽州遠安主
簿闕作水調歌頭獻之曰涼露洗金井一葉下梧桐謫
仙浪游何事華髮作詩翁烏帽蕭蕭一幅坐對清泉白
石矯首撫長松獨鶴歸來晚聲在碧霄中神仙宅晉玉
節經金狨黔南一道十萬貔虎控雕弓笑折碧荷倒影
自唱采芝新曲詞句滿秋風劍佩八千歲長入大明宫
田覽之大喜致書約來金城欲厚加資給之翰遽亡明
年田出閱武見之翰立道左泣曰人鬼殊塗公能恤吾
家亦足表踐言之義忽不見田大驚異亟送千緡與其
孤
夷堅志丙卷十
