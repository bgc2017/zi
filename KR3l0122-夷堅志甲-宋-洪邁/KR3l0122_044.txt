夷堅志戊卷四
宋洪邁撰
吳雲郎
吳江縣二十里外因瀆村富人吳澤將仕生一子小字
雲郎自少即向學嘗應進士預待補籍紹興五年八月
以疾亡父母追念痛割明年冬澤之弟助教滋往洞庭
東山婦家沈氏未至數里暴風打船暫泊於福善王廟
下登岸縱行望廟門半掩見雲郎著皂綈背子緩步而
出滋大駭就語之曰汝父母曉夜思念汝欲一會面不
可得何為在此對曰兒有一事拘繋留連證對况味極
苦告叔為道此意于二親若要相見須親自來乃可歎
息而去滋急還舍白兄嫂皆相持悲哭三人者共乘原
舟復抵廟下雲郎已立津次奔至父母前下拜泣訴具
述幽冥辛苦之状語未畢忽怒目奮捽父衣大呼曰汝
䧟我性命盜我金帛使我銜冤茹痛四五十年今日決
不相捨遂互相拏搏滾入水中滋與僕從及舟人涉水
救澤始得脱登岸因之垂死傍人初無所覩但見澤舉
手揮争至暮乃定滋不知澤有𨼆慝試問之嚬蹙而言
昔敵騎破城一少年子相投寄宿所齎囊金頗多吾心
利其貲至之數月殺而取之自念冤債在身從壯至老
未嘗不戚戚此兒生於壬午今日之報豈非此乎自是
憂悶不食涉旬而死魏南夫丞相之子羔如表弟李生
吳氏婚也為魏說此
德化鷙獸
慶元元年五月二十四日九江大雨五晝夜江流暴溢
雞犬畜産悉皆漂蕩有賣果小民黃二正在德化縣村
田間遇鷙獸緣道而來遽升高木避之别有婦人攜兩
小兒過其傍游戲自若獸亦不動黃忍怖下視甚異之
忽有軍十餘人嗚鉦鼓且至乃持叉矛來欲驅逐者獸
方始去渡水而西黃方敢下地到城門外婦人已先在
彼值鬻米粽者取錢買十枚飼兩兒挾之而走其行甚
疾兩目眈眈然殊可憎惡牽裾涉川如履平地後不知
所往人疑為虎精如前所書陽臺者是也
善鑑為僧
淳熙四年張子正待制知泰州以妻病焚香禱佛願剃
度一僧已而妻愈乃榜示諸刹凡在籍童行令悉趁四
月十五立夏日集于報恩光孝寺秀州行者善鑑頗欲
巡禮叢林自江隂濟江過石莊投宿明禧禪院兩脚忽
重膇如石不能前彼盖不知邦君有施也寺僧與之言
時已初十日矣心雖欲之而足力不可強夜夢伽藍神
趣其去凌晨粥罷僶俛由如臯縣而北臨十四夜始至
郡城抵報恩股痛益甚卧于選僧寮明日張與妻至群
僚畢預齋供觀諸人探鉤時會者五百餘輩序立堂上
張問綱維猶有未到者否以善鑑對且言其道路損脚
目今困卧張必欲其來鑑不獲已策杖往隨衆拈一小
紙卷及開視獨鑑得之即日落髮張氏制三衣與之同
𩔖皆起登仙之歎纔旬日南禪缺住持張又作疏邀開
堂主法席遂連處三大刹為淮地所重
張氏煑蠏
平江細民張氏以煑蟹出售自給所殺不可億計紹興
五年七月買兩篰寘室中凡數百枚夜聞鴨聲嘈嘈父
子秉炬尋索無所覩迨復寝其聲又作審聽之正在篰
内乃起坐咄之蟹作人言曰只是死了住夜半後又覺
有人着屐游行以為盜也走報隣里欲拘執寂無影響
其女五七娘驚而病卧於床三日聞外人喚云五七可
同去應曰待我來至晚而死後九日張妻亦病見女坐
床下呼之使上已而張父子及妻相繼亡但存一小女
曰阿感無人養育所親周二為取致其家便見父母來
就喚亦死張門遂絶
黃池牛
黃池鎮隸太平州其東即宣城縣境十里間有聚落皆
亡賴惡子及不逞宗室嘯集屠牛殺狗釀私酒鑄毛錢
造楮幣凡違禁害人之事靡所不有王元卿叔端與表
兄盛果子東淳熙十三年六月同往寧國府過其處見
野園内係水牛五頭果指第二牛曰此明日當死王曰
何以知之曰其四皆食草唯是牛眼中淚下且獨不食
因詢茶肆人此誰家者曰乃趙三使所買欲待旦屠宰
已而果然遂再往視之其第四牛亦有昨日之態望兩
人來拱雙蹄跪地如拜訴状復詢肆人曰一客今早至
此頓買三頭惟餘其一旦夕殺之矣果勸王使買之置
於近庄以賒其死王即訪主人優償厥直牽以歸至今
猶存
蔡通判
淳熙元年嘉興蔡攄承議赴蘄州黃梅知縣汎舟大江
過蘄口宿是夜大風拔木舟碎於巨浪唯底板存蔡適
在其上抱持浮漾意以為家人盡溺死矣待旦風小定
視之則皆跧聚板上不失一人囊篋僕從悉沒一小篋
貯出身勅詔獨得全旋喚漁舟載到南岸居人見其至
争來慰勞云昨夜風雷黑暗中聞神聲言且救取蔡通
判一家官人豈非蔡公乎蔡為人質重廉恪鄉里稱其
賢故遭罹大難而蒙神力以免其後秩滿果調泰州通
判
閩僧如本
如臯縣石莊鎮明禧禪院僧如本者福州人游方至彼
遂留不去紹興辛巳金兵暴淮甸本收瘞遺骸三百得
官給僧牒紹熙元年為監寺偕衆僧往黃華港石總首
家修設佛供唯留一老者守舍亭午火作於延夀堂次
及僧堂悉為灰燼衆聞報狼狽奔還常時諸僧戒帖度
牒鎖置禪床上龕匱内皆焚滅無餘獨如本者挂于梁
間既墮地有一大瓦正覆護之略無所損本戒行甚堅
質樸好義日夕持誦經咒不息是以獲善報
太陽步王氏婦
紹興庚戌六月鄱陽境内太陽步王氏婦病卒以父往
别村且肉猶未冷家人不忍殮走僕喚其父再宿始歸
半醉間拊尸大哭未幾逝者復蘇是日招蓮花院僧誦
經即扣所見婦起坐言曰到冥司橋畔見故母云汝何
故在這裏此是死路不可久留遂買紙倩人寫状偕度
橋天氣昏昩如深冬欲雪時經大官府吏兵甚盛兩廊
枷係罪囚無數紫袍官人据案决事乃持所書状投之
紫袍批曰本人奉事翁婆孝謹兼冥數未盡宜放還即
再從橋上過餒不可奈過鬻胡餅者欲買之母曰此豈
可食少憩逢過者紛然全不見有回者問母隂司事母
曰不孝最罪重殺生次之倏覩一水閣滿池紅白蓮花
相間縱觀之次若有人自後見擠墮水遂寤
辰州通判
辰州通判項某信州貴溪人自云其父未有子常齋戒
禱請於上帝後夢黃衣吏持大盒來啓之見盤内貯一
貴人金章紫綬母遂有娠七月七日生已至二十五歲
登科歷州縣五任赴辰陽時年未五十每自負必貴提
點刑獄司檄往隣路襄陽置獄鞫通判被命和糴米𨼆
瞞官錢數十萬之罪項受賂三百萬為之闊略勘事未
竟得疾亟歸夜中神物縱横有彈指者有嘆息者云可
惜可惜家人往往見之項聞而不悟疾勢轉甚馬院在
州治後圃相去隔兩門百餘步鬼物夜運馬糞滿榻除
去復然正以七夕日卒官止承議郎不霑遺澤
房州保正
房州房陵民李政為保正頑猾健訟侵人田園奪人牛
馬官司莫能治淳熙十四年暴亡其家水牛當日産一
犢腹下白黑毛相間成保正李政四字字如崇寧當三
錢了了可識每妻子到其傍輙淚下甫半年為虎所食
血骨皆盡唯四字連皮宛然如初監本州酒税忠訓郎
王嗣宗親見其事人死為牛多矣諸志中屢書之兹又
獨異也
辰州地主
王仲寅寅祖紹興戊辰歲為湖北提刑司指使從其使
馬居中巡歷屬城至辰州馬館于郡治燕堂王寢于設
廳之東角三更後夢老翁白袍烏帽通名上謁徑趨賓
階王意其土地神屢揖使東向翁謝曰明公異日當來
此作地主那敢居上固辭不可王覺取筆記之又誌於
三里外長田張氏書院之壁後三十年自淮東鈐轄造
朝趙魏公為相與之有舊擢守辰陽初未嘗敢萌五馬
之念也得之若驚思前夢可證以淳熙辛丑正月赴官
過長田視張氏壁所題字畫宛如昔日其家既籠以碧
紗矣王後知永州提點廣西福建兩路刑獄而終
張拱之銀
江陵人張拱之世以富雄州里政和中夢白衣人二十
餘輩拜揖於床下問其何人皆不荅旋没于地心雖怪
之亦不以為絶異已而每夕皆然於是命僕掘於所沒
處纔深三尺得大銀二十枚各重五十兩樣製甚古料
以為千歲前物一一花書之而蔵于篋笥不為子弟言
亦未嘗非時閱視也他日又夢來别云欲往長沙助趙
官人宅造屋奈不得久從君游然終當復來張疑焉旦
而發笥空無所見矣始大駭欲窮其驗專詣長沙訪之
果于善化縣傍有趙宅方興工創大第治廳事張老納
謁趙宿聞其名亟出迎坐少定張起白曰君家治第時
于土中獲何物趙不復𨼆告以得白金千兩張曰乃我
家故所蓄每鋌有花書取而視之信然張乃話前夢願
以他銀換易趙欣然許之張㩦歸喚鍛匠鎔為一巨毬
當中穿竅用鐵索維縶寘于床脚使不可復動入夜常
聞泣聲後經兵盜不知所在矣俗云張循王在日家多
銀每以千兩鑄一毬目為沒奈何正此𩔖也
豫章廟神
魏道弼參政紹興壬午年為洪府帥守宅堂後有小土
地廟其門與溷厠相連以為穢濁命徙於城隍廟廊下
工力既具通判林君夢神人自通為府宅土地曰吾血
食今地多歷年所雖隣於溷舍無害也若一旦徙去則
盡室老稚將無所依又寄託大神之宇出入動息皆不
遑安願乞賜一言達帥坐且仍舊貫幸也林曰神既能
靈化何不自告之曰魏公乃紫氣星君今位崇輔弼豈
得容易輙近明日林具以白魏乃輟其役但移門他向
併葺飾像設而祭之是夜林又夢來謝
五臺文殊
宣和六年江遐舉邈為隆德府教授求學司檄搜遺書
與家人及長子珪詣五臺山宿於文殊院明日齋罷拜
禱佛像前乞現靈相至晡時涼風微動西邊淡黃雲起
少焉聲聞羅漢天衆各執幡幢香華以次引導戈甲旌
旗陸續不絶傍與日光相映最後菩薩乘師子法座四
夷君長氊裘狼帽謹隨之無量無邊各隨其𩔖異香芬
郁鼻觀為清經數刻乃沒天將斂昏又見燈燭數百炬
陳列金紫貴人執手爐行前菩薩緩步足跡所留蓮花
隨生一黃犬搖尾在後珪時年十三歲披僧衣亦現像
側仙女吹簫笙𨼆𨼆可聞江一家并僧僕無不瞻覩靖
康之冬報代馬飲河棄官赴京師除太學博士居竹柵
巷未幾夢菩薩告以急請外即挈家東下出水門値泗
上便舟㰕汴岸遂迤邐還嚴陵闔門安堵時京師已受
敵矣間關亂離不受怖恐珪生於政和癸巳至慶元丙
辰八十有四歲猶強健不衰
夷堅志戊卷四
