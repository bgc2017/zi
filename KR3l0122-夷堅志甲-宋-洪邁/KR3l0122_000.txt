夷堅志小說家𩔖二(異聞之屬)
提要
(臣)等謹案夷堅志五十卷宋洪邁撰邁所著
容齋隨筆已别著錄是書所記皆神怪之說
故以列子夷堅志事為名考列子謂大禹行
而見之伯益知而名之夷堅聞而志之正謂
珍禽異獸如山海經之𩔖邁襍錄仙鬼諸事
而名取于斯非其本義然唐義原尉張慎素
已有夷堅錄之名則邁之名亦有所本也陳
振孫書錄解題載夷堅志甲至癸二百卷支
甲至支癸一百卷三甲至三癸一百卷四甲
四乙二十卷共四百二十卷趙與峕賓退錄
亦載邁夷堅志三十二編凡三十一序不相
重複各節錄其序之大略頗為詳備此本僅
存自甲至戊五十卷標題但曰夷堅志而失
載其原序証以與峕之所載乃支甲至支戊
非其正集惟與峕記支丙作支景謂避其曾
祖之嫌名而此仍作丙疑傳寫者所改也胡
應麟筆叢謂所藏之本有百卷周亮工書影
謂應麟所藏乃支甲至三甲此殆即胡氏之
本而又佚其半歟朱國禎湧幢小品不知為
志中之一集乃云夷堅志本四百二十卷今
行者五十一卷盖病其煩蕪而刪之則悮之
甚矣陳振孫譏邁為謬用其心其說頗正張
世南游宦紀聞則謂邁欲修國史借此以練
習其筆似乎曲為之詞然其中詩詞之𩔖往
往可資采錄而遺聞𤨏事亦多足為勸戒非
盡無益于人心者小說一家歷來著錄亦何
必拘于方隅獨為邁書責歟乾隆四十三年
五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
