夷堅志甲卷七
宋洪邁撰
蔡箏娘
陳道光字不矜南城人自桂林罷官歸過洞庭夢綵衣
童自言是洞中龍子奉命告君勿食蒜韭及犬後三年
當有所遇及期六月河中幕府檄使如商州道經藍田
宿於藍橋驛夢向所見童執節而來曰仙子候君至遂
導以行到一峻崖峭壁童以節叩石壁聞鎗然掣鎖聲
俄入洞戸棟宇華焕金璧絢赫佳花美木世所未覩稍
進抵中堂望一麗女方笄歲姿態縹緲宛若神仙中人
正隱几寫佛書顧客至甚喜延相對席談詞如雲陳乘
間調之曰獨居悶乎笑曰神聖無悶既而置酒同飲累
十觴引坐於室室中皆錦綺文繡之飾燒蠟炬大如椽
女子曰人間方三伏此處則無暑氣陳但覺清涼如深
秋從容言吾蔡真人女今住吉邑以塵緣未盡當與人
會我之氏族見於春秋名嬄字婧娘小名次心幼時善
秦箏父母以其與彭氏女名嫌更字曰箏娘得與君接
幸矣君仙材也但世故膠膠不容久居此又言司命不
欲與君大官恐復墮落爾因出白玉牌授之請曰君既
游物外不可無紀陳操筆立成十絶句其一曰玉貌青
童洞裏回洞中仙子有書催書詞問我何多事何不驂
鸞早早來其二長恐凡材不合仙喜逢神女執姻緣雲
中隱隱開金鎖路入麻姑小有天其三海石榴花映綺
忩碧芙蓉朵亞銀塘青鸞不舞蒼蛇卧滿院春風白日
長其四沈沈香霧映房櫳翦翦簷頭盡日風汗雨頓稀
塵慮息始知身在蕊珠宫其五老耼西逝即浮屠莫怪
忩間貝葉書長哂楊妃仙格劣却教鸚鵡誦真如其六
常怪樂天長恨詞釵鈿寄語太傷悲於今始信蓬山上
有憶人間音問時其七一到仙宫白玉堂氛氲香澤滿
衣裳非龍非麝非沈水疑是諸天異國香其八玉女倚
天多喜笑素娥如月與精神假饒不許長年住猶勝人
間不遇人其九瓊漿飲罷日西沈瞬息歡游直萬金塵
慮滿襟那住得鳳簫休作别離音其十玉水本流三島
上蟠桃生在五雲間若非彼處皆凡猥劉阮迷昏錯往
還寫畢復吟女命侍兒以簫度離鳳之曲曲終而寤簫
聲故在耳後兩夕復夢童攜詩牌白曰仙子謝君玉女
即天女也素蛾月精以見況甚無謂劉阮太真列仙也
常相往還君何訾詆之甚老子為九天最尊奈何輒斥
其名今為易老耼二字為道家仙格劣三字為苦輕肆
皆凡猥三字為那真實陳悉依其語童遂去且行且言
曰人間文士輕薄好譏毁人回頭微笑而去自是不復
再逢陳自作文記其事女與陳飲欵終宵曾不及亂非
唐稗說所紀諸仙比其真玉妃輩乎
章澄娶妻
臨川士人黃則字宗德乾道五年登科調監衡州安仁
縣酒税待次鄉居同郡黃祖清秀才夢其友章澄娶則
妻朱氏明日以語澄澄笑且愠曰黃宗德方盛年而吾
婦無恙焉有是事毋戲我未幾則赴官踰歲而卒已而
澄亦喪偶其後竟聘則妻為繼室
姚迪功
建昌新城姚叟政和三舍法行時為軍學生嘗謁夢於
神以卜窮達夢已著公服設香於所居門外謝恩覺而
不曉其旨或云老生當受恩科而不及赴者列門賜勑
牒以為諸州助教于是憮然自念曰豈吾旦夕預貢選
而蹉跎不第至於特奏名乎已而累舉不登籍遂束書
歸休絶意榮路紹興己夘皇太后慶八十霈澤錫𩔖姚
以孫思賢獲鄉薦得迪功郎實祇命於家門距昔者之
夢恰五十年方驗
趙善秲
宗室善秲居建昌城南之麻洲與其子汝泰皆嘗取應
薦召該遇己酉覃霈當補右列父子俱詣闕料理留滯
旅舍行囊將竭捨而西歸倩鄉人傅庸候告命既還舍
父夢子告至而已未也寤而疑惑謂塗中或有失墜之
患越數日又夢往所居二里間林田寺四顧無人獨子
婦鄭氏同在夢中亦以為嫌跼蹐不安旦起語其家皆
嬉笑後兩日忽苦咽間痺痛粥藥湯引皆不能進信宿
而卒及告至則已亡不獲拜命俄而鄭婦繼死雙柩並
寄攅於林田寺
鄧興詩
建昌鄧希坦娶朝奉郎李景適女生三男一女女嫁承
議郎施宗振長子大防次男名興詩於女為兄好學有
雋譽夢為人召至一處高闕華宇三美男子坐廷上置
酒張樂侍姬十數輩皆頂特髻衣紅寬袍如州郡官妓
分列左右或歌或舞興詩諦視不捨久之始認妓中一
人乃厥妹也妹亦頻屬目流盼須臾一男子呼興詩來
前命擊戲鼓辭以素為書生略不諳此藝其人強之曰
但隨汝意撾擊雖不合音調無害也覺而惡之以語父
母兄妹不謀而同蓋皆感此夢也相與嗟異未幾宗振
赴行在惠民藥局鄧女隨夫侍行卒於臨安興詩繼没
於鄉里三少年者所謂木下三郎者也連昌多其祠宇
希坦所居尤與一廟相近故被其孽
童漢臣
南城童漢臣士人也生二十而天厥後故友蔡掞夢其
來問訊交際宛如平日已而連夕或間一夕必見之掞
頗懼乃徙寢他室夢之亦然且泣曰自古皆有死獨吾
冤屈不可言掞曰君不幸正盛壯下世但以善而死何
得云耳曰試視我形相如何視之乃成大蜈蚣累身赤
足長八尺餘延緣壁間掞驚而寤自是不復夢
建昌王福
建昌郡兵王福乾道中輪宿後圃巡半夜後逢女子於
宅之北便門外年少姝美笑謂福曰我乃知軍宅婆婆
之女慕爾已久故乘夜竊出欲陪爾寢福驚喜過望即
挾之至鋪所雞鳴始去自是眷戀不釋雖當下直亦代
人守宿歷數月羸瘠如鬼正晝熟寢父母憂之父隨其
所往雜居衆中伺察見女來就福綢繆歡聚明日呼扣
之且問其病不肯言但云我未嘗有病父怒欲施杖責
方以實告父為謁假使在家治療又密詢郡舍老兵果
有妳婆一女訝其安得常常出外且信且疑他日因福
再上直復詣彼審視女又來父持燈逐捕女狼狽起走
入天王祠而没明旦驗之蓋捧裝奩侍女也引福至前
低首不語於是擊碎其像福掩面嗟惜墮淚踰旬而死
徐防禦
吉州吉水人羅欽若楊主簿與眼醫徐遠同游邑野外
遇一客注目熟視不已三人同詢之曰汝豈能說相乎
曰然因試扣之謂羅曰君異日可至大夫謂楊曰君命
禄粗爾却當以子貴如能早致仕可生封員郎末乃謂
徐曰君真貴人也三人相視錯愕雖童奴亦笑哂其妄
乃誚之曰羅楊皆是及第官人徐生只一醫者負笈盤
術日得百錢他無資身之策如何能貴客曰非爾所知
日近清光者始名貴人此公行將邅遇矣衆一笑而散
其後羅楊爵秩如其說徐旅泊臨安棲棲不得志適顯
宗太后患目疾訪草澤醫遂獲展效補官與宅錫賚不
勝計稱為徐防禦有子登科
黃左之
黃左之福州人為太學生預淳熙七年薦書是歲冬池
陽士人王生亦赴省試其家甚富以錢百千與黃左之
結課王生事某神極靈驗黃致禱夢神告曰君來春必
及第指一女子示之曰此君之婦也黃視女狀貌不甚
長簮羅帛花於髻恍惚間以爪掐黃手既覺手猶微痺自
念若榜下娶妻豈無珠翠之飾顧簮羅帛花乎王與黃
遊處頗久相得益歡遂約曰君若登科當以息女奉箕
箒明年果中選遂為王壻得奩具五百萬成禮之夕儼
是夢中所見者簮花亦然黃初調南城尉為人道此
青童送筆
上饒余禹疇待次全州教授淳熙己酉科舉時玉溪門
外李篙師夢青衣小童持筆五枝授之曰煩汝送去余
教授處李接視但三枝有筆頭其二只空管耳明日往
告余不能曉也洎貢闈揭榜余氏子弟三領薦二中待
補選次年姪鑄登科
徐達可
承節郎徐達可臨安人監行在榷貨務門以淳熙五年
卒其兄百禄素友愛哀念之甚切招臨江閤皂山道士
譚師一至家建設黃籙醮中夜達可憑一小兒索紙筆
就燈下書三紙其一云達可平生耽酒迷戀荷兄同骨
月開戒乘此功德還家瞻仰聖恩深重不可思議其二
云得荷天恩其三云達可平生無不了心願道衆共觀
其揮毫百祿與家人捧以泣視字畫全與生時書札等
為之鏤版傳示於人使知章醮感格如此
鍾世若
紹興二十六年宜春郡士鍾世若謁仰山乞夢以占秋
試得失是夜夢自廟外門進抵庭下顧見廊廡間背縛
一人於柱回望鍾欣然有喜色且笑且語因驚寤為朋
友言不能曉其指意迨入試出反身而誠樂莫大焉賦
為題始悟昨夢而背縛者反身之義顧笑者樂也神既
告以題必可中選乃精思運賾第五韻押焉字欲用孟
子君子有三樂而王天下不與存焉及仰不愧於天俯
不怍於人等語患無他經句堪對不覺伏几假寐髣髴
間見黃衣一吏叱之曰場屋日晷有限豈汝晝寢時耶
鍾曰正為尋索故事作對未得吏問其故具以告吏曰
胡不用孔子不怨天不尤人與飯蔬食飲水樂亦在其
中為對乎鍾洒然而起遂綴輯成隔聫云孔不怨尤飯
疏食在其中矣孟無愧怍王天下不與存焉書畢自喜
為得神助持卷而出考官閱讀批其榜云隔對渾成可
以冠場寘之首選洎揭榜經義為都魁鍾居其次
黃逵真詩
乾道元年乙酉黃逵真過建昌士大夫多往謁必與之
詩文修職郎鄧珪詩云柳緣桃紅春暮長家僮唤起睡
中忙偶然日下音書至回首江城又夕陽珪既得詩又
問享壽之數逵真瞪視久之曰五十七珪時年四十四
矣以來日無多且嫌夕陽之語但以日下音書之說恐
或有中都薦召後四年乙丑夏五月十七日夙興盥櫛
如常時近午覺體中微不快就榻偃息呼小奴奚童拊
摩俄頃間遍身皆冷手足亦僵童撼之不應急報家人
出視則已死纔得壽四十八去逵真所許尚九年蓋所
謂五十七者指其卒之月日耳珪居宅在城下入斂時
日正曛乃江城夕陽之謂也
羅維藩
羅維藩字价卿吉水人乾道五年省試罷夢其父告曰
爾在舉場不可與福唐杜申爭緣爾家校杜申虧了三
十八年陰德也兩人皆以治詩有聲暨榜出杜為經魁
羅同奏籍而在杜之下二十八名殿廷唱第杜居第二
甲羅第四甲相去甚遠
夷堅志甲卷七
