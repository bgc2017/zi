孫子算經天文算法類二(算書之屬)
提要
(臣)等謹案隋經籍志有孫子算經二卷不著
其名亦不著其時代唐藝文志稱李淳風注
甄鸞孫子算經三卷于孫子上冠以甄鸞蓋
如淳風之注周髀算經因鸞所注更加辨論
也隋書論審度引孫子算術蠶所生吐絲為
忽十忽為秒十秒為毫十毫為氂十氂為分
本書乃作十忽為一絲十絲為一毫又論嘉
量引孫子算術六粟為圭十圭為抄十抄為
撮十撮為勺十勺為合本書乃作十圭為一
撮十撮為一抄十抄為一勺攷之夏侯陽算
經引田曹倉曹亦如本書而隋書中所引與
史傳往往多合蓋古書傳本不一校訂之儒
各有據證無妨參差互見也唐之選舉算學
凡十書孫子五曹共限一歲習肄于後來諸
算術中特為近古第不知孫子何許人朱彝
尊集五曹算經跋云相傳其法出于孫武然
孫子别有算經攷古者存其說可爾又有孫
子算經跋云首言度量所起合乎兵法地生
度度生量量生數之文次言乘除之法設為
之數十三篇中所云廓地分利委積遠輸貴
賣兵役分數比之九章方田粟米差分商功
均輸盈不足之目往往相符而要在得算多
多算勝以是知此編非偽託也彝尊之意蓋
以為確出于孫武今攷書内設問有云長安
洛陽相去九百里又云佛書二十九章章六
十三字則後漢明帝以後人語孫武春秋末
人安有是語乎舊本久佚今從永樂大典所
載裒集編次仍為三卷冠以原序其甄李二
家之注則不可復攷是則姚廣孝等割裂刊
削之過矣乾隆四十三年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
孫子算經原序
孫子曰夫算者天地之經緯羣生之元首五常之本末
陰陽之父母星辰之建號三光之表裏五行之準平四
時之終始萬物之祖宗六藝之綱紀稽羣倫之聚散攷
二氣之降升推寒暑之迭運步遠近之殊同觀天道精
微之兆基察地理從横之長短采神祇之所在極成敗
之符驗窮道德之理究性命之情立規矩準方圓謹法
度約尺丈立權衡平重輕剖毫釐析泰絫歷億載而不
朽施八極而無疆散之不可勝究斂之不盈掌握嚮之
者富有餘背之者貧且窶心開者幼沖而即悟意閉者
皓首而難精夫欲學之者必務量能揆已志在所專如
是則焉有不成者哉
