程氏家塾讀書分年日程卷三旁證
正始之音序
夫載道傳世書之功大矣書有六義其來巳久蓋自蒼頡
始制文字雖點畫偏傍之微有精義入神之妙有自然布
置之宜後人推之以爲有象形指事會意諧聲轉注假借
六者之别雖分千衍萬要不越此夫象形者寫其跡也指
事者推其義也會意者合其形而兼乎義者也諧聲者合
其聲以附乎形也轉注者形之變也假措者聲之變也學
者精辨乎此則古今文字若網之在綱有條而不紊矣是
以古之小學之教自十歲則教之書計而大司徒之屬有
保氏者所以誘掖夫未成之材而教之道藝者六書居其
一焉蓋將使之自末以窮本由藝以達道因小學之流泝
乎大學之源小而習之终其身而不厭古人於六書之義
其重若此蒼頡而下至周宣王時有史籕者演暢古文箸
爲大篆漢志謂爲周人教學童之書雖時與古文少異而
六義初未失也自秦斯輩省改古籕約爲小篆而古文浸
微獄吏程邈欲趨約易變爲隷體而籕篆亦廢又有草書
者日趨簡便而六義亦幾乎絶漢人猶稍知尊崇字學尉
律試吏者課以八體而必使諷籕至九千字以上吏民上
書或劾其不正者然而古法既變雜體紛然非復蒼史之
舊其後楊雄之訓纂相如之凡將史游之急就以致甄豐
之改定古文是雖有意於存古要皆略而不備及後漢和
安時許愼受學賈逵廼始兼采史籕雄斯作說文解字萬
六百有餘上之其書詳博最爲近古然&KR0674;學行之既久行
草八分雜然並出視史籕反爲奇怪鍾王而䧏眞草爭妍
顧野王廣益說文爲玉篇始從其楷孫愐增加陸法言切
韻更爲唐韻說文雖存而學之者鮮矣逮大曆中李陽冰
始尚說文修正筆法自謂篆籕中興然時持臆說排斥許
氏識者謂其筆力雖殊絶而古體益壊歷考古今紛紛異
尚固無以加於說文也然叔重止得象形諧聲二義而其
餘復略且病於子母之混淆國初詔徐鉉校定說文雖曰
不遺六書之體然大略亦得二義而已但說文無翻切鉉
始取孫愐音切附益之大中祥符有詔刊正玉篇廣韻而
銳文復衰又有丁度集韻司馬類篇之屬其名不一或訓
或釋或證或辨至王安石字說作而又一以會意解之固
未有全六義者也玉篇類形不類聲廣韻類聲不類形大
抵形尚可考而聲爲難工蓋形有定而聲無窮也類形者
少類聲者多類聲雖多而未有正其始音之的者世革風
移轉相假借方音淸濁譌變因乘甚矣始音之難知也(栢)
知學最晚小學工夫固大缺略諸經雖多釋音每病始音
之未明旣而求於說文文病從聲之難曉一日以說文翻
爲楷字又得李文簡燾類韻之編部叙雖非叔重之舊然
亦頗便於討閱旣而又得夾漈鄭公(樵)所箸六書略一篇
喜不釋手蓋其訂覈精整六義粲然一埽千古之陋而於
假借一門始音之義亦備故獨取以附于說文翻楷之後
又得賈昌朝羣經音辨取其三麗之詳說徐音賈辨鄭略
微有異同互相補發按古證今訂譌正誤以之讀聖賢之
書於音義亦庶幾焉今合而一之名曰正始之音嗚呼昔
沈約以郊居賦示王筠讀至雌霓(五的反)撫掌笑曰僕常恐
人呼爲五雞反遂以爲知音以霓字從雨從兒義合諧聲
固當讀爲五雞反烏在其爲知音哉韓昌黎鄙爾雅謂非
磊落人爾雅固未爲盡善是亦學之一端而遽鄙之過矣
而况後世自兒已習爲進取捷徑之學固視此爲迂也迂
非(栢)所敢避但自念日月斯邁於六藝始求其一而未究
其蘊方自笑其苟焉耳因倂識其編鈔之歲月云端平丙
申秋仲晦王栢書
字音淸濁辨賈昌朝譔
王(于方切)君也(于放切)君有天下也
子(將此切)男女通稱(將吏切)子育下民
女(尼吕切)女未嫁稱(尼据切)以女嫁人
妻(七奚切)與夫齊者(七計切)以女適人
親(七鄰切)婣也(七吝切)婚婣相會
賓(必鄰切)客也(必吝切)客以禮會
衣(於希切)身章也(於旣切)施諸身
冠(古桓切)首服(古玩切)加諸身
枕(章荏切)藉首木(章鴆切)首在木
飲(於錦切)酒將(於禁切)所以歠
麾(許爲切)旌旗(許類切)所以使人
冰(筆凌切)水凝(彼凭切)所以寒物
膏(古刀切)脂凝(古到切)所以潤物
文(無分切)采章(亡運切)所以飾物
粉(夫吻切)白飾(夫問切)所以傅物
巾(居銀切)帨也(居吝切)所以飾物
熏(許云切)煙出也(許運切)所以薧物
隂(於金切)氣之濁也(於禁切)所以庇物
采(倉宰切)取也(倉代切)所以取食
輕(去盈切)浮也對重(苦政切)所以自用
兩(力奬切)偶數(力讓切)物相偶
三(蘇甘切)奇數(蘇暫切)審用其數
左(臧可切)左手對右(臧箇切)左右助之
右(云久切)右手對左(尤救切)左右助之
先(思天切)前也對後(思見切)前之
卑(補支切)下對高(部止切)下之
遠(雨阮切)䟽對近(于眷切)䟽之
離(力支切)兩也(力智切)兩之
傍(蒲郎切)近也(蒲浪切)近之
空(苦紅切)虛也(苦貢切)虚之
沈(直金切)沒也對浮(直禁切)沈之
重(直龍切)再也(直用切)再之
數(色主切)計之也(色句切)計有多少
量(龍張切)酌之也(龍向切)酌有大小
度(徒洛切)約也(徒故切)約有長短
高(古刀切)崇也(古到切)度高幾許
深(式金切)下也(式禁切)測深幾許
長(持良切)永也對短(持亮切)揆長幾許
廣(古黨切)闊也對狹(古曠切)量廣幾許
染(而琰切)濡也(而豔切)旣濡
折(之舌切)屈也(市列切)旣屈
别(彼列切)辨也(皮列切)旣辨
貫(古桓切)穿也(古玩切)旣穿
縫(符容切)紩也(符用切)旣紩
過(古禾切)逾也(古卧切)旣逾
斷(都管切)絶也(徒管切)旣絶
盡(卽忍切)極也(慈忍切)旣極
分(方云切)别也(扶問切)旣别
解(古買切)釋也(胡買切)旣釋
行(戸庚切)履也(下孟切)履迹
施(式支切)行也(式䜴切)行惠
相(息良切)共也(息亮切)共助
從(疾容切)隨也(秦用切)隨後
走(臧苟切)趍也(臧候切)趍向
奔(逋昆切)趍也(逋悶切)趍後
散(蘇亶切)分也(蘇岸切)分布
還(胡關切)回也(胡慣切)回遶
和(戸戈切)調也(胡卧切)調絮
調(徒聊切)和也(徒䉽切)和適
凝(魚凌切)結也(牛證切)凝固
彊(其良切)堅也(其亮切)堅固
齊(徂奚切)等也(在計切)等平
延(余然切)長也(余見切)長引
著(陟略切)置也(直略切)置定
冥(彌經切)暗也(彌定切)暗甚
塵(池珍切)土也(直吝切)土汚
煎(子仙切)烹也(子賤切)烹久
炙(之石切)炮也(之夜切)炮肉
收(式周切)歛也(式救切)歛之
歛(力檢切)收也(力劒切)收聚
陳(池珍切)列也(直刃切)成列
呼(火吳切)聲也(火故切)大聲
悔(呼罪切)過也(呼內切)改過
如(人諸切)似也(而預切)審似
應(於陵切)當也(於證切)相當
當(都郎切)宜也(都浪切)得宜
帥(所律切)緫也(所類切)總人
將(卽良切)持也(即亮切)持衆
監(古銜切)莅也(古陷切)莅事者
使(疏士切)命也(疏事切)將命者
援(于元切)引也(于眷切)引者
障(之良切)壅也(之亮切)壅者
防(符方切)禦也(符況切)禦者
任(如林切)堪也(如禁切)堪其任
中(陟弓切)任也(陟仲切)任得宜
閒(古閑切)中也(古莧切)厠其中
足(子六切)止也(子預切)益而止
勝(識烝切)舉也(詩證切)舉之克
觀(古完切)視也(古玩切)謂視
號(胡刀切)呼也(胡到切)謂呼
爭(側莖切)鬪也(側逬切)謂鬪
迎(魚京切)逆也(魚映切)謂逆
攻(古紅切)伐也(古送切)謂伐
守(式帚切)保也(式救切)謂保
選(思兖切)擇也(思絹切)謂擇
聽(他丁切)聆也(他安切)聆謂之
禁(居吟切)制也(居蔭切)制謂之
知(張離切)識别也(張義切)識謂之
思(息玆切)慮度也(息吏切)慮謂之
評(蒲兵切)訂也(蒲柄切)訂語謂之
論(魯昆切)說也(魯困切)說言謂之
便(蒲連切)欲也(蒲練切)得所欲謂之
好(呼皓切)善也(呼到切)嚮所善謂之
惡(烏各切)否也(烏路切)心所否謂之
喜(虚已切)悅也(虚記切)情所悅謂之
怨(於元切)尤之也(紆願切)意有所尤謂之
操(七刀切)持之也(七到切)志有所持謂之
語(仰舉切)言也(牛据切)以言告之謂之
令(力丁切)使也(力政切)所使之言謂之
教(古肴切)使也(古孝切)所使之言謂之
雨(王矩切)天澤也(王遇切)雨自上下
種(之隴切)五榖也(之用切)謂播種
宿(思六切)止也(思宥切)日星所止舍
生(所庚切)育也(色慶切)謂育子
乳(耳主切)生子也(而遇切)謂飼子
吹(昌垂切)呴也(尺僞切)謂呴氣
烝(章升切)氣嘘也(之勝切)謂氣嘘而澤
經(古靈切)東西也(古定切)東西其緯
緣(羊專切)循也(羊絹切)循飾其傍
編(補年切)次也(步典切)謂所列次
封(甫容切)授爵土也(甫用切)謂所受爵土也
載(作代切)舟車以致物(昨代切)謂所致物
張(陟良切)陳也(陟亮切)謂所陳事
藏(徂郎切)入也(徂浪切)謂物所入
處(昌吕切)居也(昌據切)謂所居
㸑(七耑切)炊也(七亂切)謂所炊處
柱(知庾切)支也(直主切)謂所支木
乘(食陵切)登車也(食證切)謂其車也
卷(居兗切)曲也(居戀切)謂曲者
祝(之六切)祭主贊詞者也(之又切)謂贊詞
要(伊消切)約也(於笑切)謂約書
傳(直專切)授也(直戀切)記所授
名(緜幷切)目也(緜政切)目諸物
首(書九切)頭也(書救切)頭所嚮
蹄(杜奚切)獸足也(大計切)足相躗
始(式氏切)初也對終之稱(式志切)緩言有初
聞(亡分切)聆聲也(亡運切)聲著於外
稱(尺烝切)舉也(尺證切)舉事得宜
譽(羊諸切)偁也(羊洳切)稱名當體
平(蒲兵切)均也(蒲柄切)品物定法
治(直基切)理也(直吏切)致理成功
衷(陟弓切)中也(陟仲切)處事用中
裁(音才)制也(音在)體制合宜
勞(力刀切)勩也(力到切)賞勩勸功
興(虚凌切)舉也(許應切)舉物寓意
累(力水切)連也(力僞切)牽連爲敗
與(羊主切)授也(余慮切)授而共之
比(卑履切)近也(毗志切)近而親之
難(乃干切)艱也(乃旦切)動而有所艱
繫(古詣切)屬也(胡計切)屬而有所箸
爲(于嬀切)造也(于僞切)造而有所徇
遲(直尼切)緩也(直利切)緩而有所待
妨(敷芒切)疐也(芳亮切)置而有所疐
屬(章玉切)聮也(時玉切)聮而有所係
享(呼兩切)獻也(呼亮切)神受其獻
棺(古桓切)柩也(古患切)以棺歛
緘(古咸切)束也(古陷切)齊謂棺束
含(胡南切)實口中也(胡紺切)謂口實
遣(苦演切)送也(苦傳切)送終之物
引(以忍切)曳也(余刃切)曳車之紼
臨(良尋切)莅也(力禁切)哭而莅喪
彼此異音辨
假(古雅切)取於人也(古訝切)與之
借(子亦切)取於人也(子夜切)與之
乞(去訖切)取於人也(去旣切)與之
貸(他得切)取於人也(他代切)與之
壞(音怪)毀之(戸怪切)自毀
敗(音拜)毀之(薄邁切)自毀
毀(許委切)壊他(況僞切)自壞
風(方戎切)上化下(方鳳切)下刺上
見(古甸切)上臨下又視之(胡甸切)下朝上文示之
告(古祿切)下白上(古報切)上布下
養(餘兩切)上育下(餘亮切)下奉上
共(九容切)上賦下(九用切)下奉上
遺(以追切)有所亡(羊季切)有所與
施(式支切)設之(羊至切)及之
更(古衡切)因故而改(古孟切)捨故而作
去(羌舉切)除之(丘倨切)自離
畜(敕六切)聚謂之(許六切)養謂之
喪(息郞切)死亡也(息浪切)失亡也
忘(無方切)意遺(無放切)意昏
巧(苦絞切)善功(苦教切)僞功
恐(丘隴切)懼之急(丘用切)緩也
還(音旋又音全)復之速(戸關切)緩也
射(神亦切)命中也(神夜切)以禮也
取(七與切)制師從巳(七句切)屈巳事師
仰(魚亮切)上委下(語兩切)下瞻上
大(徒蓋切)凡廣也(他蓋切)其極也
少(施沼切)凡微也(施詔切)其降也
焉(於乾切)何也常居語辭(于乾切)巳也常居語末
會(胡沛切)相合(吉內切)聚合
披(鋪卑切)開謂之(鋪彼切)分謂之
播(𥙷我切)揚謂之(𥙷過切)布謂之
降(古巷切)下謂之(戸江切)伏謂之
覆(甫六切)傾也(敷救切)蓋也
樂(五角切)聲和也(力各切)志和也
朝(陟遙切)旦曰也(直遙切)旦見也
食(時力切)餐謂之(音寺)餉謂之
涕(他禮虜啓二切又音弟)目汁也(他計切)鼻汁也
刺(七亦切)剚謂之(七賜切)傷謂之
奉(扶勇切)承也(音捧)拱也
父(音甫)人之美稱(扶雨切)家之尊稱
被(音披)箸謂之(平義切)覆謂之
合(古盍切)牽和也(胡閤切)自和也
字音疑混辨
上(時亮切)居高定體(時掌切)自下而升
下(胡賈切)居卑定體(胡嫁切)自上而降
夏(胡賈切)四方廣大(胡嫁切)萬物盛大
後(胡苟切)居其後(胡垢切)從其後
近(巨隱切)相隣也(巨刃切)相親也
被(部委切)所以覆者(部僞切)所以覆之
右在字后字坐字聚字若此類字書皆有上去二
聲雖爲疑混而釋文義無他别不復載之
假借序夾漈鄭樵
六書之難明者爲假借之難明也六書無傳惟藉說文然
許氏惟得象形諧聲二書以成書牽於會意復爲假借所
擾故所得者亦不能守焉學者之患在於識有義之義而
不識無義之義假借者無義之義也假借者本非巳有因
他所授故於巳爲無義然就假借而言之有有義之假借
有無義之假借不可不别也曰同音借義曰恊音借義曰
因義借音曰因借而借此爲有義之假借曰借同音不借
義曰借恊音不借義曰語辭之借曰五音之借曰三詩之
借曰十日之借曰十二辰之借曰方言之借此爲無義之
假借先儒所以顚沛淪於經籍之中如汎一葦於溟渤靡
所底止皆爲假借之所魅也嗚呼六書明則六經如指諸
掌假借明則六書如指掌
同音借義
初(裁衣之始而爲凡物之始)基(築土之本而爲凡物之本)始(女子之初而爲凡物之初)
本(木之基而爲凡物之基)小(水之微也凡微者皆言小)永(水之長也凡長者皆言永)
牛(爲牝牡而牝牡通於畜獸)隹(爲雌雄而雌雄通於鳥雀)狀(本犬之形而爲凡物之狀)
物(本牛之事而爲凡事之物)駕(馬言駕凡驅乘皆曰駕)牧(牛言牧凡豢養皆曰牧)
落(木曰落而爲墮落之落)零(雨曰零而爲飄零之零)英(本英華之英而爲飾物之英)
苦(本苦良之苦而爲滋味之苦)蔓(本藤蔓之蔓而爲蔓衍之蔓)爻(乃交疏之爻而爲爻象之爻)
希(乃疎巾之希而爲希少之希)柞(本柞木之柞而爲芟柞之柞)鑿(本金鑿之鑿而爲䟽鑿之鑿)
旋(反旆也而爲回旋之旋)戲(兵交也而爲嬉戲之戲)平(气之平也而爲均平之平)
封(爵土之封也而爲封殖之封)戚(斧也而爲親戚之戚)塵(土也而爲塵積之塵)
賢(多財也而爲賢良之賢)妃(嘉偶也而爲后妃之妃)純(絲也而爲純全之純)
茸(草也而爲尨茸之茸)珣(夷玉也而玉器亦謂之珣)蘆(葦也而薺根亦謂之蘆)
饒(食之餘也而爲饒衍之饒)約(絲之束也而爲儉約之約)
凡此之類並同音借義者也
右三十五
借同音不借義
汝(水也而爲爾汝之汝)爾(花盛也詩彼爾維何維常之華而爲爾汝之爾)
示(旗也而爲神示之示)業(大版也而爲事業之業)牢(牛圈也而爲牢固之牢)
畜(田畜也而爲畜聚之畜)它(蛇屬也而爲它人之它)蚤(風類也而爲蚤夜之蚤)
爲(母猴也而爲作爲之爲)率(鳥畢也而爲率循之率)來(麥也而爲來往之來)
易(蟲屬也而爲變易之易)能(熊類也而爲賢能之能)黽(鼃也而爲黽勉之黽)
翁(毛也而爲翁老之翁)題(額也而爲題名之題)薄(本林薄之薄而爲凉薄之薄)
茀(本茀茂之茀而爲茀祿之茀)登(豆也而爲升登之登)干(盾也而爲干犯之干)
革(皮也而爲更革之革)鞠(革囊也而爲鞠養之鞠)難(禽也而爲難易之難)
雍(禽也而爲雍和之雍)溱(水也而爲室家溱溱之溱)棣(栘也而爲威儀棣棣之棣)
丁(當也而爲椓之丁丁之丁)薨(卒也而爲度之薨薨之薨)胥(蟹醢也而爲相胥之胥)
方(並舟也而爲方所之方)節(竹目也而爲節操之節)管(竹筩也而爲主管之管)
韋(相違也而爲皮韋之韋)貿(相易也而爲&KR0617;矇之貿禮貿貿然來)休(憩也而爲休美之休)
財(貨也而爲財成之財易財成天地之道)齎(財之齎而爲齎咨之齎易齎咨涕洟)時(辰之時而爲時是之時)
晉(先明也而爲晉國之晉)夢(寐也而爲雲夢之夢)風(虫之風而爲吹嘘之風)
字(養之字而爲文字之字)勿(州里之旗也而爲勿不之勿)出(花英也而爲出入之出)
久(距也而爲久遠之久)凡此之類並同音不借義者也
右四十五
恊音借義
旁(之爲去聲)中(之爲去聲)上(之爲時掌切)下(之爲胡嫁切)
分(之爲去聲)少(之爲去聲)歸(之爲音饋)遺(之爲惟季切與也)
御(之爲迓爲禦)行(之爲下孟切戸浪切)數(色主切之爲尸故切色角切)
趨(之爲七六切側九切春秋傳賓將趨鄭康成讀)咽(之爲音燕又一結切)蕃(音藩樊也之爲音煩)
蕪(之爲亡甫切)徹(通也之爲直列切)斂(之爲去聲)蔓(藤也之爲莫干切蔓菁)
吹(之爲去聲)呼(之爲去聲又呼賀切春秋傳呼役夫)
噍(才笑切嚼也之爲音焦禮志微噍之音又子流切禮燕雀啁噍之頃)
否(之爲音鄙臧否部鄙切否泰)喧(之爲上聲詩云赫兮喧兮)
趣(之爲平聲又七口切周官有趣馬)幾(居希切之爲音冀春秋傳庸可幾乎文渠希切近也)
樂(之爲五教切又音洛)華(今作花之爲音譁榮也又去聲聚也)
鄼(作管切聚也之爲音贊南陽縣名在河切沛縣名)空(之爲音孔窟也又苦貢切詩不宜空我師)
從(之爲才用切又七容切從容閒暇也)比(毗至切之爲音皮和也上聲方也蒲必切次也音芘朋也)
放(之爲上聲)敖(音遨之爲音傲)背(脊也之爲音佩違也)衡(橫木之爲音橫)
筍(之爲私閏切筍輿也)塞(之爲去聲塞垣)奇(之爲居宜切奇偶)
嘉(之爲戸嫁切春秋傳公賦嘉樂)枝(之爲音岐)栽(之爲音在築也)
回(古文雷字之爲亦作廻繞也)暴(步卜切灼也之爲去聲虐也)
粢(稷屬之爲才細切禮粢醍在堂元音咨)鹽(之爲去聲)
定(之爲丁侫切詩定之方中)仰(之爲去聲)幷(之爲去聲)
伏(之爲去聲禮羽者嫗伏毛者孕育)裨(補支切之爲婢支切副也)厭(之爲去聲)
辟(必益切君也之爲蒲益切法也)覺(之爲古孝切夢覺也)騶(之爲仕救切)
麗(之爲力之切詩云魚麗于罶)靡(之爲平聲)閒(之爲去聲)
援(之爲平聲引也)折(之列切之爲士列切)女(之爲尼句切)妻(之爲去聲)
姓(之爲音生春秋傳蔡公孫歸姓)孫(之爲音遜)純(之爲之尹切緣也)
緫(之爲子公切詩素絲五總)織(之爲隻吏切徽也詩織文鳥章)
累(之爲力僞切)土(之爲音杜詩徹彼桑土)壞(之爲音怪)錢(之爲上聲詩庤乃錢鎛)
鍼(音針之爲其兼切)親(之爲去聲婚婣相謂)賓(之爲去聲客以禮會曰賓)
衣(之爲去聲)冠(之爲去聲)枕(之爲去聲)飲(之爲去聲)
食(之爲時吏切)膏(之爲古到切詩羔裘如膏)熏(之爲去聲)隂(之爲去聲)
輕(之爲去聲春秋傳戎輕而不整)離(之爲去聲)
兩(之爲去聲詩葛屨五兩)沈(之爲去聲)量(之爲去聲)
三(之爲去聲論語三思而後行)左(上聲之爲音佐)右(上聲之爲音佑)
先(之爲去聲)後(之爲去聲)遠(之爲去聲)近(之爲去聲)
復(之爲扶又切)重(平聲之爲去聲)度(之爲徒洛切)長(之爲去聲)
廣(之爲去聲)染(之爲去聲)縫(之爲去聲)别(彼列切之爲皮列切)
斷(都管切之爲徒管切)盡(卽忍切之爲慈忍切)解(之爲胡買切通也)相(之爲息亮切)
走(之爲去聲書矧咸奔走)奔(之爲逋悶切)散(之爲去聲)
和(之爲去聲)凝(之爲去聲)冰(之爲彼凭切)彊(之爲其亮切)
箸(之爲陟略切直略切)施(之爲式豉切以豉切)冥(之爲去聲)煎(之爲去聲)
炙(之爲之夜切)收(之爲式救切)當(之爲去聲)悔(之爲去聲)
應(平聲之爲去聲)帥(之爲所類切)監(之爲去聲)使(之爲去聲)
守(之爲去聲)任(之爲平聲)勝(之爲平聲)爭(之爲去聲)
迎(之爲去聲)選(之爲去聲)聽(之爲平聲)論(之爲平聲)
知(之爲音智)思(之爲去聲)便(之爲平聲)好(之爲去聲)
令(之爲平聲)教(之爲平聲)語(之爲去聲)怨(之爲平聲)
衆(之爲平聲)雨(之爲去聲)種(之爲去聲)緣(之爲去聲)
張(之爲去聲)藏(之爲去聲)處(之爲去聲)乘(之爲去聲)
卷(之爲上聲)祝(之爲之又切)傳(之爲去聲)聞(之爲去聲)
稱(之爲平聲)譽(之爲平聲)勞(之爲去聲)興(之爲去聲)
與(之爲去聲)繫(之爲古詣切)遲(之爲去聲)屬(之爲章玉切)
含(之爲去聲)遣(之爲去聲禮有遣奠)引(以忍切之爲余刃切)臨(之爲去聲)
假(之爲古訝切春秋傳不以禮假人)借(之爲入聲)貸(之爲入聲)
敗(之爲音拜)見(之爲胡甸切)告(之爲古祿切禮出必告)養(之爲去聲)
共(之爲音恭)去(之爲上聲)喪(之爲去聲)忘(之爲去聲)
恐(之爲丘用切)射(之爲食亦切)取(之爲七句切禮聞取於人)大(之爲音泰)
焉(之爲於乾切)會(之爲音檜)披(之爲上聲)降(之爲戸江切)
覆(之爲甫六切)朝(之爲直遙切)刺(之爲入聲)奉(之爲音捧)
父(扶雨切之爲音甫)子(之爲將吏切禮子庶民也)
凡此之類並恊音而借義者也
右二百八
借恊音不借義
荷(之爲胡可切負也)茹(茹藘切茅蒐也之爲去聲度也)鮮(之爲上聲少也)
燕(之爲平聲)薄(之爲必各切迫也)菑(側其切田也之爲音災)竟(之爲音境)
苴(七余切麻也之爲子餘切包苴)旁(之爲補彭切詩四介旁旁)
屯(之爲徒門切)莫(音暮之爲模各切又音陌春秋傳德正應和曰莫)
个(之爲音介副也禮明堂有左右个又音幹禮人爲侯上兩个與其身三)召(之爲音邵)
番(附袁切獸足之爲音翻次也音波番番勇也)句(之爲古侯切又古侯切詩敦弓旣句)
台(音怡我也之爲音胎星名又音臺春秋季孫宿救台范寗讀)咽(之爲音淵詩伐鼓咽咽)
調(之爲徒弔切品調又陟留切詩云惄如調飢)登(之爲音得春秋登來)
正(音征射侯之正也之爲去聲)邪(琅邪地名之爲邪正之邪)
追(之爲丁回切追琢也)徼(古堯切之爲古弔切邊徼)訏(之爲栩詩川澤訏詩)說(之爲音悅)
識(之爲音志)信(之爲音伸)樊(之爲音盤樊纓)革(之爲紀力切急也)
殺(之爲去聲降殺)占(之爲去聲)甫(之爲音圃甫田)省(昔井切之爲所景切)
雅(今作鴉之爲上聲)瞿(九遇切驚也之爲平聲戟類)鳥(之爲音島)
脩(脯也之爲音卣中尊)肺(之爲音沛詩其葉肺肺)脫(之爲音退詩舒而脫脫兮)創(音瘡傷也之爲去聲)
予(之爲音與)委(之爲於僞切委積)女(之爲音汝)削(之爲音肖刀室)
箾(音簫之爲音朔象箾以舞)簿(𧖟曲之爲簿書)平(之爲辨年切)
盛(音成之爲去聲)索(之爲生革切)稽(之爲音啓稽首)鄉(之爲音嚮)
昭(之爲音韶)游(之爲音流旗游也)旋(之爲音選鍾縣)盟(之爲音孟盟津)
貫(之爲古患切習也)栗(之爲音裂菑栗也)齊(之爲音咨齊衰)冒(之爲莫北切貪也)
俾(之爲普計切俾倪)北(音佩之爲入声方也)屏(之爲上聲)兄(之爲況詩倉兄填兮)
弁(之爲蒲官切詩小弁)縣(平聲之爲去聲)驕(之爲許喬切詩載獫歇驕)
薦(之爲音荐詩天方薦瘥)麇(麞也之爲丘隕切衆也)
扃(之爲上声春秋我心扃扃)閒(之爲音閑)
耿(工迴切光也之爲古幸切耿耿憂也)拒(之爲音矩招拒白帝)振(之爲平聲詩振振公子)
揖(之爲子入切詩螽斯羽揖揖兮)蟄(之爲尺十切詩宜爾子孫蟄蟄兮)
紀(之爲起詩有紀有堂)縱(之爲平聲)絮(之爲敕慮切礼母絮羹)繆(之爲音穆謚也)
絀(音屈之爲音絀)軒(之爲音憲礼野豕爲軒)隊(之爲音墜)斤(之爲紀覲切斤斤明也)
險(之爲音儉春秋傳險而易行)舍(之爲音捨)王(于况切之爲平聲)
宿(之爲思宥切星也)要(之爲去聲)風(之爲音諷)
夏(胡賈切中夏也之爲胡嫁切冬夏也)鞠(毬也之爲音麴又音芎鞠藭)
卷(之爲音衮礼三公一命卷又音拳禮執女手之卷然又起權切冠武也)
鬻(亦作粥之爲音育賣也居六切詩鬻子之閔斯)殿(音奠之爲丁見切又音店詩民之方殿屎)
將(之爲去聲又七羊切詩將仲子)敦(之爲都隊切玉敦又都回切詩敦彼獨宿徒本切渾敦)
肉(之爲而救切禮寬𥙿肉好之音而注切豐肉而短)膴(凶武切大臠之爲亡古切詩則無膴仕音膜詩民雖靡膴)
從(之爲則庸切從衡七容切從容又音縱又音緫礼爾無從從爾)耆(之爲音嗜又音底)
衰(衰絰之爲楚危切等衰文衰微)貉(之爲音陌狄也又音禡)
辟(必益切君也之爲音避又音弭止也又音禆礼素帶終辟又音僻禮負劒辟咡)
厭(於鹽切之爲於葉切詩厭浥行露又音壓禮死而不弔曰厭於驗切服也)
率(捕鳥之具之爲將帥之帥亦作率又音律約也)凡此之類並恊音不借義者也
右一百三十三
因義借音
琢(本琢玉之琢而爲大圭不琢之琢音篆)輅(本車輅之輅而爲狂狡輅鄭人之輅音迓)
惡(以有惡也故可惡去聲)内(以其内也故可内音納)
佚(夷質切縱也而爲佚宕之佚音迭)伯(長也而爲伯王之伯音覇)
幬(帳也而爲覆幬之幬音燾春秋傳如天之無不幬)幕(帷也而爲幕覆之幕音覓)
蓼(本葒蓼之蓼而爲蓼彼䔥斯之蓼力竹切)錞(本金錞之錞音淳而爲厹矛沃錞之錞徒對切)
術(邑中道也以其所行故爲鄕術之術音遂)嬴(秦姓也以其所居故爲嬴水之嬴音爲)
嘨(嘨呼之嘨而爲指嘨之嘨音叱)跛(跛躃之跛彼我切而爲破倚之跛彼義切)
副(普逼切剖也而爲副貳之副)承(奉也而爲賻承之承音贈)
甄(吉然切本甄陶之甄而爲聲甄之甄音震孔薄聲甄)封(本封土之封而爲封棺之封音窆禮縣棺而封)
齊(本齊一之齊而爲齊莊之齊側皆切)廵(本廵行之廵而爲相廵之廵音緣礼始終相廵)
推(本推与之推而爲推挽之推土回切)摶(本摶攝之摶徒端切而爲摶束之摶除轉切禮百羽爲搏)
獻(本獻享之獻而爲獻尊之獻素何切)衰(本雨衣之衰素何切而爲衰絰之衰音崔)
撬(本音毳以其義通於橋故又音橋)凡此之類並因義借音
右二十五
因借而借
難(鳥也因音借爲艱難之難因艱難之難借爲險難之難去聲)
爲(母猴也因音借爲作爲之爲因作爲之爲借爲相爲之爲去聲)
射(本射御之射因義借爲發射之射食亦切因發射之音借爲無射之射音亦律名)
斁(本厭斁之斁羊益切因義借爲斁敗之斁多路切書彝倫攸斁因斁敗之音借爲斁墍之斁音徒書惟其斁墍茨)
亨(音享本饗也因義借爲亨飪之亨普庚切因亨飪之音借爲亨嘉之亨)
來(本麥也因音借爲往來之來因往來之義借爲勞來之來音賚)
矜(本矛柄也因音借爲矜憐之矜因矜憐之義借爲矜寡之矜音鰥)
適(往也因音借爲適責之適音謫詩勿予禍適因適責之音借爲適匹之適音敵禮大夫計於同國適者)
參(七南切閒厠也因義借爲參差之參楚金切因參差之音借爲參伐之參所金切)
邪(本琅邪之邪因音借爲語辭之邪因語辭之義借爲虚邪之邪音徐詩其虛其邪)
食(本啖食之食因義借爲飲食之食音伺因飲食之食借爲食其之食音異)
費(本費用之費因音借爲費邑之費音秘因費邑之義借爲費氏之費扶未切)
崔(本南山崔崔之崔子惟切因義借爲崔嵬之崔慈回切因崔嵬之音借爲崔氏之崔音催)
不(本鄂不&KR1661;&KR1661;之不音趺因音借爲可不之不音否因可不之義借爲不可之不音弗)
填(本填塞之填因義借爲填壓之填音鎮因填壓之音借爲填久之填音塵詩倉兄填兮)
罷(本罷置之罷因義借爲罷困之罷音疲因罷困之音借爲罷辜之罷鋪逼切禮以罷辜祭四方)
質(本質幣之質音贄因義借爲交質之質音至因交質之音借爲形質之質)
畜(本田畜之畜敕六切因音借爲畜養之畜許六切因畜養之義借爲六畜之畜許又切)
治(平聲水也因音借爲治理之治因治理之義借爲平治之治去聲)
乞(氣也因音借爲與人之乞音氣因與人之義借爲求人之乞入聲)
能(奴來切獸也因義借爲能鼈之能三足鼈因能鼈之音借爲能事之能音耐又爲三能之能音台)
凡此之類並因借而借
右四十三
語辭之借
序曰書者象也凡有形有象者則可以爲象故有其書無
形無象者則不可爲象故無其書語辭是也語辭之用雖
三詩之借
風(本風䖝之風)雅(本烏鴉之鴉)頌(本顔容之容)
右三詩五音皆聲也聲不可象並因音而借焉
右三
十日之借
甲(本戈甲)乙(本魚腸)丙(本魚尾)丁(本蠆尾)戊(本武也)
己(本几也)庚(鬲也)辛(被罪也)壬(懷妊也)癸(草木實也)
右十
十二辰之借
子(人之子也)丑(手之械也)寅(臏也)卯(牖也)辰(未詳本義)
巳(蛇屬也)午(未詳本義)未(木之滋也)申(持簡也)酉(卣也)
戍(與戊戚同意)亥(豕屬也)
十日十二辰惟巳亥有義他並假借以曰辰之類
皆虚意難象故因音而借焉
右十二
方言之借
鮦(之爲鮦音胄鮦陽縣名)歜(之爲歜上音觸下徂感切昌歜也昌蒲也)
覃(之爲覃上如字下音剡詩以我覃耜)羹(之爲羹上如字下音郎楚地名)
咎(之爲咎上如字下音臯皐陶字)榖(之爲榖奴走切楚人謂乳榖)
枹(之爲枹上必茅切下音桴鼓桴也)敦(之爲敦音燾禮每敦一几又爲敦音彫詩敦弓)
右九
雙音並義不爲假借
陶(陶冶臯陶)鵰(都聊切隼類陟交切鶻鵰鴝鵒)
駣(徒刀切馬四歲曰駣他彫切馬三歲曰駣)鷂(以照切音遙雉也)
杷(補訝切枋也白加切收麥器)榮(永兵切桐也音營屋榮)
枸(音苟枸杞音矩枳枸)椹(知林切禮射甲革椹實食甚切桑實也)
校(古孝切木囚也巨教切木闌也)幅(音福布帛之劑音逼行縢也)
幓(所銜切旂幅也七消切頭括髮)檀(音但袒裼也張彥切后六服有檀衣)
被(部委切寢衣也普義切春秋傳翠被豹舄)衿(居吟切領也其鴆切結也)
褏(音袖袂也由救切盛服也)凡此之類皆是也
右三十凡此借類計五百九十八
論急慢聲諧
急慢聲諧者慢聲爲二急聲爲一也梵書謂二合聲是矣
梵人尚音有合二合三合四成聲者華人尚文惟存二合
詩序曰聲成文謂之音知聲有急慢則發而爲文抑揚合
度鏗鏘中節箋釋之家全不及此至於語辭渾而無别但
取言中之義不問句中之節故柳宗元極論語辭之義良
由不知急慢之節所以辭與句不相當如慢聲爲者焉急
聲爲&KR0999;旃爲者焉之應如者與之爲諸而已之爲耳之矣
之爲只者也之爲者也者急聲爲也嗚呼之爲嗚噫嘻之
爲嘻皆相應之辭也
論高下聲諧(音讀附)
董正之董亦爲督察之督者東董凍督故也改更之更亦
爲變革之革者更梗更(去聲)革故也伊之爲已(大誥曰巳予惟小子)巳
之爲億(易曰億喪貝又曰億無喪有事)伊已意億故也非之爲匪匪之爲
弗非匪沸弗故也眅卽盻者攀眅盻故也儆類敬者京儆
敬故也翻之爲反庸之爲用邪之爲也之之爲只者並此
道也而之爲爾爾之爲汝汝之爲若于之爲於於之爲與
與之爲與(音譽)亦此道也是皆一義之所起而發聲有輕重
耳乃若父雖甫音讀若輔道雖杜老切讀若導禮記大昕
昕音忻讀若希說文臑字音懦讀若襦字特一切讀若
亭此爲音讀之别無非聲之諧也
論諧聲之惑
左氏曰止戈爲武武非从止凡沚芷齒耻之類从止武从
戈从亾从戈見其義从亾見其聲古文歌舞之舞作振
撫之撫作廊廡之廡作古並从亾今並从無於篆文
亦从亾則武之从亾又何疑焉若曰武有止戈義又何必
曰偃武乎亾之與止易得相紊左氏所見止之訛武於六
書爲諧聲武戈類也武之从亾亦猶戰之从單(音善)戮之从
翏(音六)戢之从咠(音緝)戣之从癸皆聲之諧也禮記曰祖者且
也祖非从且凡罝姐之類从且徂祖之類从且(音徂)祖無且
義凡此之類皆不識諧聲
論象形之惑
左氏曰反正爲乏正無義也正乃射侯之正(音征)象其形焉
正(音征)以受矢乏以藏矢其義在此或曰反正爲丏(音沔)丏蔽
矢短墻也正以受矢丏以蔽矢此亦反正爲乏之義邪正
之正無所象故正用侯正(音征)之正邪用琅邪之邪並恊音
而借是爲假借之書也韓子曰自營爲厶(音私)厶非自營之
義也厶於篆文作象男子之勢故又音鳥與同(即了)
(字)故厶勢下垂了狀槌上並是象形之文若乃自營之厶
與了絕之了並同音而借亦爲假借之書疊古作曡祭肉
之積在器也从宜祭器也以晶象積肉之形曡與豐同意
豐亦爼豆之衍也揚雄以曡爲古理官决罪三日得其宜
乃行故以三日从宜此亦爲不識象形者也何用識奇字
之多乎能象熊之形許氏謂能熊屬則可矣又曰賢能之
能何也出象花英之形許氏謂象艸木益滋上出亦可矣
又曰出進何也是皆惑象形於假借者也三代之前有左
氏韓子三代之後有揚雄許愼猶不達六書之義況他人乎
論子母
立類爲母從類爲子母主形子主聲說文眼學廣韻耳學
說交主母而役子廣韻主子而率母說文形也禮也廣韻
聲也樂也說文以母統子廣韻以子該母說文定五百四
十類爲字母然母能生子不能生今說文誤以子爲母者
二百十類且如句類生拘鉤&KR1234;類生㮚㮚半類生胖叛菐
類生僕䑑拘當入手類鉤當入金類則句爲虛設㮚當入
木類㮚當入米類則&KR1234;爲虛設胖當入肉類叛當入反類
則半爲虛設僕當入人類䑑當入臣類則菐爲虛設蓋句
&KR1234;半業皆子也子不能生是爲虛設夾漈作象類書總
三百三十母爲形之主八百七十子爲聲之主合千二百
文而成無窮之字故去許氏二百七而取其三百三十也
論變更
對舊作&KR0863;漢文以言多非誠故去口隋舊作隨文帝
以周齊不遑寧處故去辵疊舊作曡新室以三日太
盛改爲三田&KR1719;舊作騧宋明以咼(音喎)類禍改而爲瓜
形影之影舊作景葛稚川加彡於右軍陣之陣
舊作陳主逸少去東从車尼丘之山三倉合而爲(丘尼)
(音尼)章貢之水後人合而爲贛(音紺)荒昏二義元次
山謚隋煬帝合而爲(音荒)鄗(火各切)本一名分而爲高
邑者漢光武也鄚嫌近鄭更而爲莫豳嫌近幽更而
爲邠此並唐明皇所更也
論遷革
雅本鴉字今復有鴉字遂以雅爲雅頌之雅後人不知本
音鴉字雇本九鳸之鳸借爲雇賃之雇今復有鳸字
後人不知本爲鳸也頌本顔容借爲歌頌之頌今人
見頌知爲歌頌之頌而巳安知本是容泉本貨錢之
錢故於篆象古刀文借爲泉水之泉今人見泉知爲泉水
之泉而已安知本爲錢字
徐鉉奏俗書譌謬不合六書之體者二十九字
斖个暮熟捧遨廻腰嗚慾揀
俸影斌悅藝著墅蓑賾黌黈
麌池徘徊鞦韆矗
字音正譌(用說文切)
車(尺遮切)軻(康我切)輔(扶雨切)治(平聲)濟(子禮切)洗(蘇典切)洒(先禮切)溺(而灼切)
汶(亡運切)浣(胡玩切)灑(山䜴切)泌(兵媚切)漚(烏候切)湛(宅減切)他(徒河切)儷(平聲)
譔(此緣切)謾(母官切)訂(他頂切)誖(蒲沒切)它(託何切)柩(巨救切)恃(時止切)鋪(普胡切)
錢(卽淺切)蕩(徒朗切)頃(去營切)峙(直离切)婢(便俾切)婦(房九切)母(莫后切)靄(於蓋切)
掃(蘇老切)在(昨代切)燠(烏到切)煖(況袁切)罷(薄蟹切)陛(旁禮切)附(符又切)酢(倉故切)
醋(在各切)打(都挺切)擠(子計切)挂(古賣切)摘(他歷切)搦(尼革切)唯(以水切)壽(直由切)
唖(於革切)趍(直离切)料(洛蕭切)事(鉏史切)賈(公戸切)号(胡到切)號(乎刀切)核(古哀切)
槧(自琰切)梭(私閏切)盻(胡計切)散(蘇旰切)盼(匹莧切)腥(蘇侫切)篰(簿口切)覇(普伯切)
孛(蒲妹切)曾(昨稜切)過(古禾切)造(七到切)紹(市沼切)緯(云貴切)紂(上聲)繆(平聲)
館(古玩切)劾(胡槩切)草(自保切)予(余呂切)能(奴來切)示(音祈)豈(苦亥切)弟(特計切)
探(它含切)懦(人朱切)鬌(直追切)燄(以冉切)扣(苦后切)不(方久切)負(房九切)旱(乎旰切)
暵(呼旰切)統(去聲)篠(徒弔切)聚(才句切)噫(於介切)紊(亡運切)蕈(徒念切)徯(胡計切)
尿(奴弔切)嗌(伊昔切)副(芳逼切)假(古額切)泉(古錢字)創(楚良切作瘡非)㨔(胡感切作撼非)
媆(奴困切作嫩非)
部位雜記
折(艸部)卒(衣部)皂(古草爲皂)嗟(言部)於(古文鳥字)苻(合从竹)朞(卽期字)
叩(元扣)砠(元从山)服(元从舟)柴(㧘)拒(本歫字止部)糕(說文从禾玉篇从禾从示)
菟(說文作虎虎部)葸(說文無玉篇有)妙(本玅說文女弦部玉篇玅部)乞(古气字借入聲)
點畫譌舛
牛言(言)音(音)卜(卜)角(角)竹丹井(丼)矢之出(㞢)
生宏突(穾)偁使欠頁包壷才(手)糸
恒力阝(&KR0671;)左右令(令)人(入)入(人)比(厸)丘(丠)冫(冰)
少小玉(王)王(王今鷹非)犬(今犭非)
朱子答楊元範有云大有亨享二字據說文只是一字故
易中多互用亨如王用亨于岐山亦當爲享如王用享于
帝之云也字書音韻是經中淺事故先儒得其大者多不
畱意然不知如此等處不理會却枉費了無限辭說牽補
而卒不得其本義亦甚害事也非但易學凡經之說無不
如此獨恨早衰無精力整頓得耳
字學
說文爾雅字說字林
三蒼吳楚音辨呂靖韻集夏侯該韻略
楊休之韻略周思言音韻李秀節音譜杜臺卿韻略
玉篇唐韻丁度集韻
唐藝文志
音隱音略音義音訓音鈔釋音辨證
辨疑辨嫌辨惑辨字注辨
論字說三顧隱客蕭楚(字子荆號淸節先生)
象形
日从口从一陽數月有盈虧從口而闕之从二而仄隂
數遡於陽而不得其正也田象四口十阡陌之制
卜象龜兆從橫冊從五畫直下象其枚數中有聮綴王
氏只以字爲象形非也乃氣生出之難公羊曰乃難辭
也屮象物初出有枝莖
指事直箸其事視而可知也
人目爲見鼻臭爲齅兩戸相向爲門
兩手丅爲拜(丅古下字)土木示爲(古社字)矢耳爲聅(以矢貫耳)
刀耳爲刵王居門爲閏
會意合文以成其義
言欲其順故口䇂(音愆)爲言(䇂从丄古上字从干爲䇂口䇂爲言)止戈爲武
力田爲男女帚爲婦人言爲信人爲爲僞
吏於人爲使反於后爲司后無司則有爲
諧聲本一字以定其體而附他字以諧其聲
江河鵝鴨江河左从水以定其體而諧聲在右鵝鴨右从
鳥以定其體而諧聲在左裠裳諧聲在上簾箔諧聲在下
園圃諧聲在内徽輿諧聲在外徽三紏繩也故从系从微
省聲若江河以工可字諧聲者取其聲之同母字也及草
之類从艸木之類从木金之類从金土之類从土而附他
字以諧聲者是
轉注同意相受考老字是此說非也古之
人於文有解釋其意義謂之轉注者
本一字更有意義可轉用也有一轉
爲二聲用者有再轉爲三聲用者有
至四聲而皆有義者
長本長久字長則物莫先焉故又爲長幼之長長則有餘
故又爲長物之長
行本行止字行則有蹤跡故又爲德行之行行則有次序
故爲周行之行又子路行行之行無義也以聲相近而用
之假借也
齊整齊也專一人之意齊(音齋)如故爲之齊戒之齊齊則適
等無過不及有調適之意故爲酒齊刀劒齊之齊
令又爲使令之令
乾卦名陽也故爲乾熯之乾
數一二之名有數則可數故又爲數往之數有數則&KR2250;矣
故又爲疎數之數又音促數罟亦密罟也亦轉注也凡此
之類皆聲轉而各有義故曰轉注
又有本其意特轉聲用之者以女爲人妻謂之妻以女妻
人曰女指所載之物統曰載(昨代切不輸爾載)如此類本皆無其
字時人有是語故原其意轉聲而用也此類字不爲假借
者本其意故也
假借本無其字原它字聲意而借用之亦
有只借聲而用之者先儒謂令長字
是非也
能本獸之軼材者賢能之能借用之豪本獸之威猛者
豪傑之豪借用之俗作毫非正如碧是碧玉之碧玉之碧
色者萇弘血化爲碧故碧从石用爲碧系之之系與此正
同皆假借也
震劈歷也動物亦物之所懼故爲地震之震文爲震來&KR0658;
虩之震
須髭也鬚無實用不可無故爲須待之須文爲須用之須
此類倂其聲意借用之也
旃(古人止語)思(語始卒之辭)旃旗也指揮之用也故&KR0999;爲指物之辭
詩曰舍&KR0999;舍此也思屬土五行成於土五事成於思故思
爲語始卒之辭思樂泮水始語也不可度思卒語也此類
亦當時有是語故爲文者原其字意亦因其聲而用之也
不然旃旟皆旗何獨取於旃思私同音何獨取於思
尊尊彝也又爲尊卑之尊卽酒尊字古者大酋主酒周官
用此後人始有從木从缶以尊或有瓦木也如刑鼎古人
亦用刑字後人始用鉶
雅禽也(俗作鴉)又爲風雅之雅(古疋字如此)
象獸也又爲彖象之象此類只借其聲用之也
以冰爲掤也所以覆矢可以飲抑釋冰忌(古人通冰字)
以糜爲湄居河之麋(水草荒穢處)
以來爲䅘來牟先儒謂來本瑞麥天所來故用往來之來
非也周以前有來字
易以盍爲合以羸爲纍此類亦借其聲而已於字無義也
又以定爲顁顁額麟之定古人通用
常爲棠(棠棣借爲常)害爲曷(害澣)彭爲旁(匪其彭)居爲其(何居)此
類皆古人因其聲相近而借用之於字亦無義也所謂六
書之體可攷見者如此豈盡是會意字字可說哉
爾雅飛類謂之雌雄走類謂之牝牡故雌雄字从隹羽族
也鳥短尾總名隹牝牡字从牛毛屬也
書以越字爲始語詩以侯字維字爲始語楚辭以蹇字
羌字爲始語易以若字如字爲止語之辭詩以只字且字
爲止語楚辭則些字又日居月諸叔善射忌(音旣)聊樂我員
(音云)皆當時之語爲文者借字聲而用之
今所傳六經之文有異於漢儒所傳之文
營營靑蠅作謍謍勿拜作扒拔也噬肯作逝肯
衣裳&KR3005;&KR3005;(音楚五色鮮明)桃之枖枖平豑東作
西伯&KR2617;黎泉陶(臯)
顚木有枿(㽕木再生條也後人傳寫脫弓字遂作由說者云由枿非也當作㽕見說文)
我興受其䢙旁逑孱功是今文有非漢儒所傳之文漢儒
榖(書方榖訓祿)詩榖則異室訓生榖旦訓善
薰(香草)葷(臭)同一音
古文以赤爲尽桼爲七皆是借聲用字
古易羝羊觸藩纍其角(系纍不能進)纍其瓶之義亦然系纍
其瓶故致傾覆不能上水今之說者未見古本又如以
盍爲合彭爲旁繻爲濡疑皆傳錄之誤繻有衣袽當作繻
一二三四五六七八九十演而之至於不可窮詰凡天
地之運行四時之代謝日月星辰之進退九州萬物之繁
夥果不逃其數可以窮變化而行鬼神功用抑大矣世人
皆云蒼頡所造而曾不究其旨方伏羲畫卦仰則觀天而
畫一俯則觀地而畫二中則觀人而畫三觀四方而得四
觀天地之氣交午而得五以至六七八九十亦莫不然始
於三畫分爲八卦九六藏於中則知此十字非伏羲畫卦
時爲之不可蒼頡但能因此而字之如人之字育爲之滋
長變出他文學者當細攷之不可以常字觀近王荆公畱
心字學皆爲之解釋至此十字却無贊辭要之如日月星
辰十干十二支金木水火土首目口耳手足山石蟲鳥等
正字非聖人不可作蒼頡體其意以從偏傍而字之耳(雲麓)
(謾鈔)
正始之音畢
朱子學校貢舉私議
古者學校選舉之法始於鄕黨而達於國都教之以德行
道藝而興其賢者能者蓋其所以居之者無異處所以官
之者無異術所以取之者無異路是以士有定志而無外
慕蚤夜孜孜唯懼德業之不脩而不憂爵祿之未至夫子
所謂言寡尤行寡悔祿在其中孟子所謂脩其天爵而人
爵從之蓋謂此也若夫三代之教藝爲最下然皆猶有實
用而不可闕其爲法制之密又足以爲治心養氣之助而
進於道德之歸此古之爲法所以能成人材而厚風俗濟
世務而興太平也今之爲法不然雖有鄉舉而其取人之
額不均又設太學利誘之一塗監試漕試附試詐冒之捷
徑以啓其奔趨流浪之意其所以教者旣不本於德行之
實而所謂藝者又皆無用之空言至於甚弊則其所謂空
言者又皆怪妄無稽而適足以敗壞學者之心志是以人
材日衰風俗日薄朝廷州縣每有一事之可疑則公卿大
夫官人百吏愕眙相顧而不知所出是亦可驗其爲教之
得失矣而議者不知其病源之所在以程試文字之不工
爲患而唱爲混補之說以益其弊或者知其不可又欲斟
酌舉行崇寧州縣三舍之法而使歲貢選士於太學其說
雖若賢於混補之云然果行此則士之求入乎州學者必
衆而今州郡之學錢粮有限將廣其額則食不足將仍其
舊則其勢之偏選之艱而塗之狹又將有甚於前日之解
額少而無所容也正使有以處之然使游其閒者校計得
失於旦暮錙銖之間不得寧息是又不唯無益而損莫大
焉亦非計之得也蓋嘗思之必欲乘時改制以漸復先王
之舊而善今日之俗則必如明道先生熙寧之議然後可
以大正其本而盡革其末流之弊如曰未暇則莫若且均
諸州之解額以定其志立德行之科以厚其本罷去詞賦
而分諸經子史時務之年以齊其業又使治經者必守家
法命題者必依章句答義者必通貫經文條舉衆說而斷
以己意學校則遴選實有道德之人使專教導以來實學
之士裁減解額舍選謬濫之恩以塞利誘之塗至於制科
詞科武舉之屬亦皆究其利病而頗更其制則士有定志
而無奔競之風有實行而無空言之弊有實學而無不可
用之材矣此其大略也其詳則繼此而遂陳之夫所以必
均諸州之解額者今之士子不安於鄉舉而爭趍太學試
者以其本州解額窄而試者多太學解額闊而試者少本
州只有解試一路太學則兼有舍選之捷徑又可以智巧
而經營也所以今日倡爲混補之說者多是溫福處婺之
人而它州不與焉非此數州之人獨多躁競而它州之人
無不廉退也乃其勢驅之有不得不然者耳然則今日欲
救其弊而不以大均解額爲先務雖有良法豈能有所補
哉故莫若先令禮部取見逐州三舉終場人數(大學終場人數解試亦合)
(分還諸州理爲人數)通比舊額都數定以若干分爲率而取其若干
以爲新額(如以十分爲率而取其一則萬人終場者以百人爲額更酙酌之)又損太學解
額舍選取人分數使與諸州不至大段殊絕(其見住學人分數權許仍舊)
則士安其土而無奔趨流浪之意矣所以必立德行之科
者德行之於人大矣然其實則皆人性所固有人道所當
爲以其得之於心故謂之德以其行之於身故謂之行非
固有所作爲增益而欲爲觀聽之美也士誠知用力於此
則不唯可以脩身而推之可以治人又可以及夫天下國
家故古之教者莫不以是爲先若舜之命司徒以敷五教
命典樂教胄子皆此意也至於成周而法始大備故其人
材之盛風俗之美後世莫能及之漢室之初尚有遺法其
選舉之目必以敬長上順鄕里肅政教出入不悖所聞爲
稱首魏晉以來雖不及古然其九品中正之法猶爲近之
及至隋唐遂專以文詞取士而尚德之舉不復見矣積至
于今流弊巳極其勢不可以不變而欲變之又不可不以
其漸故今莫若且以逐州新定解額之半而又折其半以
爲德行之科(如解額百人則以二十五人爲德行科蓋法行之初恐考察未精故且取其半而又減其)
(半其餘五十人自依常法)明立所舉德行之目(如八行之類)專委逐縣令佐
從實搜訪於省試後保明津遣赴州守倅審實保明申部
於當年六月以前以禮津遣限本年内到部撥入太學於
近上齋舍定排而優其廩給仍兔課試長貳以時延請詢
考至次年終以次差充大小職事又次年終擇其尤異者
特薦補官餘令特赴明年省試比之餘人倍其取人分數
(如餘人二十取一則此科十而取一蓋解額中巳減其半矣)殿試各升一甲其不中人
且令住學以俟後舉其行義有虧學術無取舉者亦當議
罰則士知實行之可貴而不專事於空言矣所以必罷詩
賦者空言本非所以教人不足以得士而詩賦又空言之
尤者其無益於設教取士章章明矣然熙寧罷之而議者
不以爲是者非罷詩賦之不善乃專主王氏經義之不善
也故元祐初議有改革而司馬温公吕申公皆不欲復其
欲復之者唯劉摯爲最力然不過以考校之難而爲言耳
是其識之卑而說之陋豈足與議先王教學官人之本意
哉今當直罷無可疑者如以習之者衆未欲遽罷則限以
三舉而遞損其取人之數俟其爲之者少而後罷之則亦
不駭於俗而其弊可革矣所以必分諸經子史時務之年
者古者大學之教以格物致知爲先而其考校之法又以
九年知類通達強立不反爲大成蓋天下之事皆學者所
當知而其理之載於經者則各有所主而不能通也況今
樂經亡而禮經缺二戴之記巳非正經而又廢其一焉蓋
經之所以爲教者巳不能備而治之者類皆舍其所難而
就其所易僅窺其一而不及其餘則於天下之事宜有不
能盡通其理者矣若諸子之學同出於聖人各有所長而
不能無所短其長者固不可以不學而其所短亦不可以
不辨也至於諸史則該古今興亡治亂得失之變時務之
大者如禮樂制度天文地理兵謀刑法之屬亦皆當世所
須而不可闕皆不可以不之習然欲其一旦而盡通則其
勢將有所不能而卒至於不行若合所當讀之書而分之
以年使天下之士各以三年而共通其三四之一則亦若
無甚難者故今欲以易詩書爲一科而子年午年試之周
禮儀禮及二戴之禮爲一科而卯年試之春秋及三傳爲
一科而酉年試之(年分皆以省試爲界義各二道)諸經皆兼大學論語孟
子中庸(義各一道)論則分諸子爲四科而分年以附焉(諸子則如荀揚)
(王韓老莊之屬及本朝諸家文字當别討論分定年數兼許於當年中傳中出論二道)策則諸史時
務亦然(諸史則左傳國語史記兩漢爲一科三國晉書南北史爲一科新舊唐書五代史爲一科通鑑爲一)
(科時務則律曆地理爲一科通禮新儀爲一科以次分年如經子之法策各二道)則士無不通之
經無不習之史而皆可爲當世之用矣其治經必專家法
者天下之理固不外於人之一心然聖賢之言則有淵奥
爾雅而不可以臆斷者其制度名物行事本末又非今日
之見聞所能及也故治經者必因先儒巳成之說而推之
借曰未必盡是亦當究其所以得失之故而後可以反求
諸心而正其繆此漢之諸儒所以專門名家各守師說而
不敢輕有變焉者也但其守之太拘而不能精思明辨以
求眞是則爲病耳然以此之故當時風俗終是淳厚近年
以來習俗苟偷學無宗主治經者不復讀其經之本文與
夫先儒之傳注但取近時科舉中選之文諷誦摹倣擇取
經中可爲題目之句以意扭捏妄作主張明知不是經意
但取便於行文不暇恤也蓋諸經皆然而春秋爲尤甚主
司不惟不知其繆乃反以爲工而置之高等習以成風轉
相祖述慢侮聖言日以益甚名爲治經而實爲經學之賊
號爲作文而實爲文字之妖不可坐視而不之正也今欲
正之莫若討論諸經之說各立家法而皆以注疏爲主如
易則兼取胡瑗石介歐陽脩王安石邵雍程頥張載吕大
臨楊時書則兼取劉敞王安石蘇軾程頥楊時晁說之葉
夢得吳棫薛秀宣吕祖謙詩則兼取歐陽脩蘇軾程頥張
載王安石吕大臨楊時吕祖謙周禮則劉敞王安石楊時
儀禮則劉敞二戴禮記則劉敞程頥張載吕大臨春秋則
啖助趙正陸淳孫明復劉敞程頥胡安國大學論語中庸
孟子則又皆有集解等書而蘇軾王雱吳胡寅等說亦
可采(以上諸家更加考訂增損如劉彝等說恐亦可取)令應舉人各占兩家以上
於家狀内及經義卷子第一行内一般聲說將來答義則
以本說爲主而旁通他說以辨其是非則治經者不敢妄
牽已意而必有据依矣其命題所以必依章句者今日治
經者旣無家法其穿鑿之弊巳不可勝言矣而主司命題
又多爲新奇以求出於舉子之所不意於所當斷而反連
之於所當連而反斷之大抵務欲無理可解無理可通以
觀其倉卒之閒趨附離合之巧其始蓋出於省試上天之
載無聲無臭儀刑文王之一題然而當時傳聞猶以爲怪
及今數年則無題不然而人亦不之怪矣主司旣以此倡
之舉子亦以此和之平居講習專務裁剪經文巧爲鬭飣
以求合乎主司之意其爲經學賊中之賊文字妖中之妖又
不止於家法之不立而已也今旣各立家法則此弊勢當
自革然恐主司習熟見聞尚仍故態却使舉子愈有拘礙
不容下筆願下諸路漕司戒勑所差考試官今後出題須
依章句不得妄有附益裁剪如有故違許應舉人依經直
答以駁其繆仍經本州及漕司陳訴將命題人重作行遣
其諸州申到題目亦令禮部國子監長貳看詳紏舉譴罰
則主司不敢妄出怪題而諸生得守家法無復敢肆妖言
矣又按前賢文集策問皆指事設疑據實而問多不過百
十字嘉祐治平以前尚存舊體而吕申公家傳記熙寧事
乃云有司發策問必先稱煩時政對者因大爲諛詞以應
之然則此風蓋未遠也今亦宜爲之禁使但條陳所問之
疑略如韓歐諸集之爲者則亦可以觀士子之實學而息
其諛侫之姦心矣其必使答義者通貫經文條陳衆說而
斷以已意者其說巳略具于家法之條矣蓋今日經學之
難不在於治經而難於作義大抵不問題之小大長短而
必欲分爲兩段仍作兩句對偶破題又須借用他語以暗
貼題中之字必極於工巧而後巳其後多者三二千言别
無他意不過止是反復敷衍破題兩句之說而已如此不
唯不成經學亦復不成文字而使學者卒歲窮年枉費日
力以從事於其間甚可惜也欲革其弊當更寫卷之式明
著問目之文而疏其上下文通約三十字巳上次列所治
之說而論其意文次旁列他說而以已意反復辨析以求
至當之歸但令直見聖賢本意與其施用之實不必如今
日經義分段破題對偶敷衍之體每道止限五六百字以
上則雖多增所治之經而答義不至枉費辭說日力亦有
餘矣至於舊例經義禁引史傳乃王氏末流之弊而論子
史者不復訂以經指又俗學卑近之失皆當有以正之使
治經術者通古今議論者識原本則庶乎其學之至矣其
學校必選實有道德之人使爲學者師以來實學之士裁
減解額舍選謬濫之恩必塞利誘之塗者古之大學主於
教人而因以取士故士之來者爲義而不爲利且以本朝
之事言之如李&KR1959;所記元祐侍講吕希哲之言曰仁宗之
時太學之法寬簡國子先生必求天下賢士眞可爲人師
者就其中又擇其尤賢者如胡翼之之徒使專教導規矩
之事故當是時天下之士不遠萬里來就師之其游太學
者端爲道藝稱弟子者中心說而誠服之蓋猶有古法之
遺意也熙寧以來此法浸壞所謂太學者但爲聲利之場
而掌其教事者不過取其善爲科舉之文而嘗得儁於場
屋者耳士之有志於義理者旣無所求於學其奔趨輻湊
而來者不過爲解額之濫舍選之私而巳師生相視漠然
如行路之人閒相與言亦未嘗開之以德行道藝之實而
月書季考者文秪以促其嗜利苟得冒昧無耻之心殊非
國家之所以立學教人之本意也欲革其弊莫若一遵仁
皇之制擇士之有道德可爲人師者以爲學官而久其任
使之講明道義以教訓其學者而又痛減解額之濫以還
諸州罷去舍選之法而使爲之師者考察諸州所解德行
之士與諸生之賢者而特命以官則太學之教不爲虚設
而彼懷利于進之流自無所爲而至矣如此則待補之法
固可罷去而混補者又必使與諸州科舉同日引試則彼
有鄉舉之可望者自不復來而不患其紛冗矣至於取人
之數則又嚴爲之額而許其補中之人從上幾分特赴省
試則其舍鄉舉而來赴補者亦不爲甚失職矣其計會監
試漕試附試之類亦當痛減分數嚴立告賞以絶其冒濫
其諸州教官亦以德行人充而責以教導之實則州縣之
學亦稍知義理之教而不但爲科舉之學矣至於制舉名
爲賢良方正而其實但得記誦文詞之士其所投進詞業
亦皆無用之空言而程試論策則又僅同覆射兒戲初無
益於治道但爲仕宦之捷徑而巳詞科則又習於謟諛夸
大之詞而競於駢儷刻雕之巧尤非所以爲教至於武舉
則其弊又不異於儒學之陋也欲革其弊則制科當詔舉
者不取其記誦文辭而取其行義器識罷去詞業六論而
直使待對於廷訪以時務之要而不窮以隱僻難知之事
詞科則當稍更其文字之體使以深厚簡嚴爲主而以能
辨析利害敷陳法度爲工武舉則亦使學官放經義論策
之制參酌定議頒下武經總要等書而更加討論補其遺
逸使之誦習而立其科焉則庶乎小大之材各得有所成
就而不爲俗學之所病矣夫如是是以教明於上俗美於
下先王之道得以復明於世而其遺風餘韻又將有以及
於方來與夫規規然固守末流之弊法而但欲小變一二
於其閒者利害相絶固有閒矣草茅之慮偶及於此故敢
私記其說以爲當路之君子其或將有取焉
朱子調息箴
鼻端有白我其觀之隨時隨處容與猗移靜極而嘘如
春沼魚動巳而吸如百蟲蟄氤氲開闔其妙無窮孰其
尸之不宰之功雲卧天行非予敢議守一處和千二百歲
(按雙峯語錄云門人問涵養之道須用敬否曰固是如此但功夫熟時亦不用說敬只是纔靜便存而今初學)
(却須把敬來作一件事常常持守久之而熟則忘其爲敬矣問明道教人且靜坐是如何曰此亦爲初學而言)
(蓋他從紛優中來此心不定如野馬然如何便做得功夫故教它靜坐待此心寧後却做功夫然亦非教它終)
(只靜坐也故下且字先生因言調息箴亦不可無如釋氏之念佛號道家之數息皆是要收此心使之專一在)
(此若此心不存則數珠之數數息之數皆差了調息亦然人心不定者其鼻息之嘘氣常長吸氣常短故須有)
(以調之息數亭勻則心亦漸定調息又勝數息〇明甫見勉齋說性者萬物之一原明甫曰在廬山時饒師魯)
(曾如此說來勉齋曰是它這事物靜了看得如此須是靜方看得道理出廬山諸人如蔡元思胡伯量輩皆)
(不肯於此著功見某有時靜坐諸公皆見攻以爲學禅雖宏齋亦不能不以爲慮也〇看道理須是涵養若此)
(心不得其正如何看得出調息箴亦不可無蓋心固氣之帥然亦當持其志無㬥其氣也)
饒雙峯語錄云下學上達意在言表程子此語蓋爲讀書
者言讀書是下學之一事蓋凡下學者皆可以上達但恐
下學得不是則不能上達耳且如讀書則聖人所以作經
之意是上面一層事其言語則只是下面一層事所以謂
之意在言表若讀書而能求其意則由辭以通理而可上
達若但溺心於章句訓沽之閒不能玩其意之所以然則
是徒事於言語文辭而巳决不能通其理也程子曰玩其
辭不得其意者有矣又曰前儒失意以傳言後學誦言而
忘味此皆下學得不是而無由上達者也問夫子所謂下
學兼知行否曰夫子此章只說知惟程子引此以釋忠恕
違道不遠曰斯下學上達之義却是兼知行說問或問云
上達而與天爲一是知行俱到能如此否曰與天爲一亦
以知言方其未上達時與天隔幾重在及其旣巳上達則
吾心卽天天卽吾心但聖人之上達與學者之上達有遲
速之不同聖人才學便達學者則今日格一物明日格一
物久後方貫通
集慶路江東書院講義
端禮竊聞之
朱子曰爲學之道莫先於窮理窮理之要必在於讀書讀
書之法莫貴乎循序而致精而致精之本則又在於居敬
而持志此不易之理也其門人與私淑之徒會稡朱子平
日之訓而節取其要定爲讀書法六條曰循序漸進曰熟
讀精思曰虚心涵泳曰切巳體察曰著緊用力曰居敬持
志且所謂循序漸進者朱子曰以二書言之則通一書而
後及一書以一書言之篇章文句首尾次第亦各有序而
不可亂也量力所至而謹守之字求其訓句索其旨未得
乎前則不敢求乎後未通乎此則不敢志乎彼如是則志
定理明而無疎易陵躐之患矣若奔程趁限一向䟎看了
則看猶不看也近方覺此病痛不是小事元來道學不明
不是上面欠工夫乃是下面無根脚其循序漸進之說如
此所謂熟讀精思者朱子曰荀子說誦數以貫之見得古
人誦書亦記遍數乃知橫渠教人讀書必須成誦眞道學
第一義遍數已足而未成誦必欲成誦遍數未足雖巳成
誦必滿遍數但百遍時自是強五十遍時二百遍時自是
彊一百遍時今所以記不得說不去心下若存若亡皆是
不精不熟之患今人所以不如古人處只爭這些子學者
觀書讀得正文記得注解成誦精熟註中訓釋文意事物
名件發明相穿紐處一一認得如自巳做出來底一般方
能玩味反覆向上有通透處若不如此只是虚設議論非
爲巳之學也其熟讀精思之說如此所謂虚心涵泳者朱
子曰莊子說吾與之虚而委蛇旣虚了又要隨他曲折去
讀書須是虚心方得聖賢說一字是一字自家只平著心
去秤停他都使不得一毫杜撰學者看文字不必自立說
只記前賢與諸家說便了今人讀書多是心下先有箇意
思了却將聖賢言語來揍他底意思其有不合便穿鑿之
使合其虚心涵泳之說如此所謂切已體察者朱子曰入
道之門是將自箇巳身入那道理中去漸漸相親與巳爲
一而今人道在這裏自家在外元不相干學者讀書須要
將聖賢言語體之於身如克己復禮如出門如見大賓等
事須就自家身上體覆我實能克己復禮主敬行恕否件
件如此方有益其切巳體察之說如此所謂著緊用力者
朱子曰寬著期限緊著課程爲學要剛毅果決悠悠不濟
事且如發憤忘食樂以忘憂是甚麽精神甚麽骨肋今之
學者全不曾發憤直要抖擻精神如救火治病然如撑上
水船一篙不可放緩其著緊用力之說如此所謂居敬持
志者朱子曰程先生云涵養須用敬進學則在致知此最
精要方無事時敬以自持凡心不可放入無何有之鄉須
是收歛在此及應事時敬於應事讀書時敬於讀書便自
然該貫動靜心無不在今學者說書多是捻合來說却不
詳密活熟此病不是說書上病乃是心上病蓋心不專靜
純一故思慮不精明須要養得虚明專靜使道理從裏
面流出方好其居敬持志之說如此
愚按此六條者乃朱子教人讀書之要故其誨學者告
君上舉不出此而自謂其爲平日艱難巳試之效者也
竊嘗論之自孔子有博學於文約之以禮亦可以弗畔
矣夫之訓以顔子之善學其贊孔子循循善誘亦不過
曰博我以文約我以禮而已是孔子之教顔子之學不
越乎博文約禮二事豈非以學者捨是無以爲用力之
地歟蓋盈天地間萬物萬事莫非文也其文出於聖人
之手而存之於書者載道爲尤顯故觀孔子責子路何
必讀書然後爲學之語可爲深戒豈非讀書爲博文之
大而急者歟朱子曰約禮則只是這些子博文各有次
序當以大而急者爲先蓋謂是也然則博文豈可不以
讀書爲先而讀書又豈可不守朱子之法朱子平日教
人千言萬語總而言之不越乎此六條而六條者總而
言之又不越乎熟讀精思切巳體察之兩條蓋熟讀精
思即博文之功而切已體察即約禮之事然則欲學顔
子之學者豈可不由是而求之哉今幸其說具存學者
讀書能循是六者以實用其力則何道之不可進何聖
賢之不可爲使朱子復生身登其門耳聞其誨未必若
是之詳且要也學者可不自知其幸歟世之讀書其怠
忽間斷者固不足論其終日勤勞貪多務廣終身無得
者蓋以讀之不知法故也惟精廬初建端禮荒陋匪材
夫豈其任承乏之初敢以朱子讀書法首與同志講之
期相與確守焉以求共學之益使他日義精仁熟賢材
輩出則朱子之訓不爲虚語精廬不爲虚顧不美歟
(存存齋銘性與天道夫子罕言程端禮於易乃言成性存存)
(惟性之成心統性情天予其全知禮畢具無異愚賢性體惟静心乘氣機存之斯正)
(曰惟存心其效伊何所以存性動靜皆定其方伊何無閒無雜在乎主敬始曰存存)
(虚間靜一勉彊安行細微紏紛聖賢是分弗謹弗養千里其奔效天法地道義之門)
右讀書分年日程余守此與友朋共讀歲歲刪修遂與崇
德吳氏義塾台州路學平江甫里書院陸氏池州建德縣
學友朋馮彦思所刊及集慶江東書院友朋安西高郵六
合江浙友朋所鈔及定安劉謙父所刊舊本不同此則最
後刊于家塾本也覽者儻矜其愚𥙷其所未及實深望焉
元統三年十一月朔程端禮書于甬東之思勉齋
程氏家塾讀書分年日程卷三旁證畢
