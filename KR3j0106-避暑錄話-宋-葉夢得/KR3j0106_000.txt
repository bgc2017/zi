避暑錄話雜家類三(雜說之屬)
提要
(臣)等謹案避暑錄話二卷宋葉夢得撰案晁
公武讀書志載此書作十五卷與此本卷數
多寡懸殊疑今所行者非完帙然文獻通考
已作二卷毛晉津逮秘書跋云得宋刻迥異
坊本亦作二卷則宋代亦即此本考諸書所
引避暑錄話亦具見此本之中無一條之佚
脱知讀書志為𫝊寫之謬矣夢得在南渡之
初巋然耆宿其藏書至三萬餘卷亦甲於諸
家故通悉古今所論著多有根祗惟本為蔡
京之門客不免以門戶之故多隂抑元祐而
曲解紹聖如論詩賦一條為王安石罷詩賦
解也葉源一條為蔡京禁讀史解也王姬一
條為蔡京改公主曰帝姬解也至深斥蘇洵
辨姦論則尤其顯然者矣然終怵於公論隠
約其文尚不似陳善捫蝨新話顛倒是非黨
邪醜正一概肆其狂詆其所敘錄亦多足資
考證而禆見聞故善書竟從屏斥而是編則
仍錄存焉乾隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
