蟹略卷四
宋高似孫撰
蟹雅
蟹圖
唐畫斷曰韓滉畫妙於螃蟹本朝名畫評曰閻士安宛
丘人善畫棋蟹於架中有易元吉蟹圖郭忠恕蟹圖又
有金門羽客李德柔郭索鉤輈圖劉貢父畫蟹詩後蚓
智不足捕鼠功豈具一為丹青錄能使萬目顧氣凌龜
龍蟄勢經滄海渡微物亦有動將非逢學誤強至墨蟹
詩瑣瑣江湖中忽在幽人壁短螯利雙鉞長跪生六戟
骨眼驚自然熟視審精墨初疑蟺穴束猶帶浮泥墨横
行竟何從躁心固已息終朝墻壁間頗有肥霜色我來
空持杯左手莫汝食誰奪造化功生成歸筆力
蟹琴聲
琴錄曰履霜操有蟹行聲齊唐詩槐楓親黼扆畫蟹播
朱絃
蟹眼茶湯
茶錄曰煎茶之泉視之如蟹眼皮日休煎茶詩時看蟹
目濺乍見魚鱗起東坡詩蟹眼已過魚眼生颼颼欲作
松風鳴又詩蟹眼翻波湯已作龍頭拒火柄猶寒黃太
史詩遥憐蟹眼湯已作鵝管玉蘇欒城詩蟹眼煎來聲
未老兔毛傾看色尤宜蔡君謨詩兔毫紫鷗新蟹眼青
泉煮曾裘父詩朝來蟹眼方新試昨夜燈花早得知
蟹杯
嶺表錄異曰虎蟹殼上有虎斑又有五色者可為杯皮
陸詩注南人目螺之有色者曰雲螺用以酌酒亦此類
也
蟹志賦咏
蟹志陸龜蒙
蟹水族之微者其為蟲也有籍見於禮經載於國語揚
雄太玄魏晉春秋勸學等篇考於易象為介類與龜鼈
剛其外者皆乾之屬也周公所謂傍行者歟參於藥錄
食疏蔓延乎小說其智則未聞也惟左氏記其為災子
雲譏其躁以為郭索後蚓而已蟹始窟穴於沮洳中秋
冬交必大出江東人曰稻之登也率執一穗以朝其魁
然後從其所之也早夜觱沸指江而奔漁者緯蕭承其
流而障之曰籪(音鍛)籪斷其入江之道焉爾然後扳援逸
遯而往者十六七既入於江則形質寖大於舊自江復
趨於海如江之状漁者又籪而求之其越逸遯去者又
加多焉既入於海形質益大海人亦異其稱謂矣嗚呼
執穗而朝其魁不近於義耶捨沮洳而之江海自微而
務著不近於智耶今之學者始得百家小說而不知孟
軻荀卿揚氏之道或知之又不汲汲於聖人之言求大
中之要何也百家小說沮洳也孟荀揚氏聖人之瀆也
六籍者聖人之海也苟不能捨沮洳而求瀆而至於海
是人之智反出於水蟲下能不悲夫吾是以志其蟹
松江蟹舍賦高似孫
鴟夷子皮既相勾踐讐闔閭殄夫差弔子胥無懴恨於
越人迄騁懷於西吳乃昂然作喟然吁曰兔死犬烹鴻
罹於罟古人所危吾其亟圖方將朝三江夕五湖一去
不回樂哉此桴屣其遺於人間情嫋嫋於姑蘇水繞乎笠
澤天包乎具區松陵互潮太湖交瀦川納壑府波畫村墟石
罅碕岸崖釐别區波程杳渺水路盤紆洄渚棋布聚落星敷
采之於山則綠膩女桑黃包橘奴牧菽貢梨剥棗擷荼
取之於水則絲破紫蓴筍食青菰采菱舂芡食稻燒蘆是
皆舟子所鄉漁郎所廬葭菼兮為域萑葦兮為墟鴻鷺
兮為隣鶄鵜兮為徒時則天澄月靜風恬靄舒或霧氣
之濛沫或烟雨之扶疎掉歌亂發漁榜疾徐命儔嘯侣
靡不一魚蔭柳邊之罺槮挂隔苑之罾䍢兒奉輕笱婦
手飛罛水禽潑潑一發靡虛乃有鱠殘之鯽四腮之
鱸瓌異叢毓鱗甲紛拏鯉皆奔於漁市羨足給於魚租
至於露老霜來日月其徂萬螯生凉含黃脂膚其武郭
索其雄睢盱其心易躁其腸實枯鼔勇而喧集齊奔而
並驅鴟夷公顧而笑曰昔者吳之將微民甚難虞厥有
躁亂害於菑畬是固汝輩之所逞者歟吳人趨而告曰
當是時善有鮮鑑貞有罕孚樂鴆乎毒習甘乎諛一艷
方妍漂香沈珠樂極危生淪胥以鋪是故非蟹罪也惟
我吳人以漁為娛施勤於簄籪皆得志於江途方洞庭
兮始霜熟萬稼兮豐腴執一穗兮朝魁目洪溟兮爭趨
工緯蕭兮承流截觱沸兮防逋燎以乾葦檻以青笯喧
動凉&KR0034;驚飛宿鳬其多也如涿野之兵其露也如太原
之俘蟹事卓犖八荒所無今敢藉以凉荻束之風蒲願
奉一醉獻諸大夫大夫嗒然笑曰嗟汝吳兮巨麗樂太
伯兮開初括於越兮自裕跨荆蠻兮遠摹干星紀兮經
略控軫野兮車書至若藪澤幽靈川瀆納洿灌注於天
下之半鬱拂兮瀛洲之居忘越矢之倏西嗟麋臺之交
蕪余方超萬物兮如蜕豈一蟹兮樂且吳人再拜進曰
大夫高矣儂聞宅金湯之固者莫崇乎德者也建竹帛
之功者莫勇乎謀者也自吳越成敗愾君臣之嗟吁然
儂者生長水國子孫澤隅朝暮一艇寒暑一笛老魚鱉
以為命狎鷗鸕而不孤久與世以相忘亦傷今而欲痡
大夫方將謝軒冕樂樵漁幹玄機兮相高庶幾遯兮不
渝今儂有粳可炊有酒可沽幸江山兮如待朝風月兮
無辜大夫為之愕然曰君子者事豈以蟹為業者歟非
渭水之遺智必山澤之修癯深樂其言藏道於愚欲去
兮徘徊欲逝兮勤劬舉酒酬酢何其悲歟與之釋縛使
之拍浮刳甲如山虀橙如鋪意悟㤀言酒酣相扶指青
天兮自誓幸來世兮知余渺烟水兮莫能留泛孤舟兮
不可呼蟹翁者三嘆於悒四顧躊蹰揖長江兮脱如矢
歌浩浩兮何能俱其歌曰天高兮月寒天風兮水急鴻
遠兮汲汲人有慕兮嘆何及木葉落兮洞庭波江有汜
兮漢有沱把酒答天聊自歌歌月落兮愁如何又歌曰
楓落兮隕霜菰香兮如雪一舟兮太决智者樂兮樂者
哲蟹健兮鱸肥風吹酒兮酒淋衣知有蟹兮不知時若
斯人兮其庶幾
詩
蟹寄魯望皮日休
紺甲青匡染菭衣島夷初寄北人時離居定有石帆覺
失伴惟應海月知族類分明連□蛣(□蛣似小蚌有一小蟹在腹中時出)
(求食淮海人呼為蟹奴)形容好個似蟛蜞病中無用雙螯處寄與
夫君左手持
襲美寄蟹陸龜蒙
藥杯應阻蟹螯香却乞江邊採捕郎自是揚雄知郭索
且非何胤敢餦餭骨清猶似含春靄沫白還疑帶海霜
強作南朝風雅客夜來偷醉早梅傍
容惠湖蟹宋祁
秋水江南紫蟹生寄來千里佐吳羹楚人故使衷留甲
齊客何妨死願烹下箸未休資快嚼持螯有味散朝酲
定知不作蟛蜞悞曾厠西都學士名
吳正仲遺活蟹梅堯臣
年年收買吳江蟹二月得從何處來滿腹紅膏肥似髓
貯盤青殼大於杯定知有口能嘘沬休信無腸便畏雷
幸與陸機還往熟每分吳味不嫌猜
釣蟹
老蟹飽經霜紫膏青石殼肥大窟深淵曷虞遭食啄香
餌與長絲下垂寧可覺未免利者求潜潭不為邈
食蟹黃庭堅
海饌糖蟹肥江醪白蟻醇每恨腹未厭誇啖齒生津三
歲河外霜團臍常食新朝泥看郭索暮鼎調酸辛趨蹌
雖入笑風味極可人憶觀淮南夜火攻不及晨横行葭
葦中不自貴其身誰憐一網盡大法河北民鼎司費萬
錢玉食常羅珍吾評揚州貢此物真絶倫
謝何十三送蟹
形容雖入婦人笑風味可解壯士顔寒蒲束縛十六輩
已覺酒興生江山
借答送蟹韻戲小何
草泥本自行郭索玉人為開桃李顔恐似曹瞞說雞肋
不比東阿舉玉山
代二螯解嘲
仙儒昔日卷龜殼蛤蜊自可洗愁顔不比二螯風味好
那堪把酒對江山
又借前韵
招潮瘦惡無永味海鏡纖毫只強顔想見霜臍當大嚼
夢回雪厴摩圍山
鄂渚絶無蟹偶得數枚吐沬相濡乃可憫笑
怒目横行與虎爭寒沙奔火禍胎成雖為天上三辰次
未免人間五鼎烹
其二
勃崒盤跚蚤涉波草泥出没尚横戈也知觳觫元無罪
奈此樽前風味何
其三
解縛華堂一座傾忍看支解見香橙東歸却為鱸魚鱠
未敢知言許李膺
食蟹張耒
世言蟹毒甚過食風乃乘風淫為末疾能敗股與肱我
讀本草書美惡未有&KR1088;筋絶不可理蟹續牢如絙骨痿
用螯補可使無搴騰凡風待火出熱甚乃騰升炎若遇
其快如霜致堅冰俗傳未必妄但恐殊愛憎本草起東漢要
之出賢能雖失諒不遠堯跖終殊稱書生自信書俚說
徒營營
寄文剛求蟹
遥知漣水蟹九月已經霜匡實黃金重螯肥白玉香塵
埃離故國詩酒寄他鄉若乏西來使何緣致洛陽
次韻震子磐送糟蟹王履道
醉死揚家郭索生此曹平日要横行不須覆醢煩諸子
試比糟蟹幾許爭
其二
熟點醯薑洗手生樽前此物正施行哺糟晚出尤無賴
尚有饞夫染指爭
其三
烹不能鳴渠幸生含糊終作醉鄕行裂臍已腐人誰照
折股猶腥犬謾爭
其四
塞上秋殘百萬生書囊旁午此時行聾丞自薦牋雖妙
未必持螯手肯爭
其五
莫笑頭陀飯出生要將戒殺勸修行霜螯斷命終妨道
身作人為了不爭
康判官寄螃蟹毛友
沙頭郭索衆横行豈料身歸五鼎烹支解樽前供大嚼
胸中戈甲也虚名
食蟹韓駒
海上奇烹不計錢枉教陋質上金盤饞涎不避吳儂笑
香稻兼償楚客餐寄遠定須宜酒漬嘗新猶喜及霜寒
先生便腹惟思睡不用殷勤破小團
謝江州送糖蟹
故人書札訪林泉郭索相隨到酒邊未擘團臍先一笑
二螯能覆幾觥船
其二
只訝平原驛使稀不嗔彭澤寄來遲勸君莫以無腸故
忽見紛紛躁擾時
食蟹謝幼槃
端為懷黃取醢烹豈勝多足恣傍横焚臍未用集鼠輩
椎髓方嫌太瘦生
其二
分付廚人苦見嫌十臍元有九臍尖要知其中未必有
輸與蛤蜊如蜜甜
其三
論功直與酒杯同何事生憎在水中不使洛陽頻下筯
終令骨醉奈春風
其四
有國常憂以味亡浪知有毒味中藏誰能不累口腹事
莫趁秋風含稻芒
食蟹李商老
溪友提擕紫蟹肥形模郭索就羈縻抱黃斫雪老饕事
看碧成朱露醉時大嚼故知羞海鏡嗜甘易誤食蟛蜞
欲將磊落輕周雅委頓深憐蔡克兒
咏蟹陳與義
量才不數鰲魚額四海神交顧長康但見横行疑是躁
不知公子實無腸
糟蟹曾幾
風味端宜配麴生無腸公子藉糟成可憐不作空虚腹
尚想能為郭索行張翰蓴鱸休發興洞庭蝦蟹可忘情君
看醉死真奇事不受人間五鼎烹
錢仲修餉新蟹
開&KR0034;破殼喜新黃此物移來所未嘗一手正宜深把酒
二螯已是飽經霜横行足使班寅懼乾死能令瘧鬼亡
畢竟爬沙能底事祗應大嚼慰枯腸
趙嘉甫致松江蟹高似孫
鴈知楓已落松江催得書來急蟹綱消一兩螯如斵雪
強三百橘未經霜無詩莫學天隨子有酒當呼吏部郎
不解持經聊戒殺省嫌無板去燒湯
李迅甫送蟹
小橘枚枚菊未黃蟹肥全不待些霜莫嫌草草相知少
猶是曾為吏部郎
其二
平生嗜此龜蒙蟹便無錢也多多買瞥見風姿已瀟瀟
一呷橙虀酒如澥
誓蟹羹
年年作誓蟹為羹倦不能支略放行但是草泥行郭索
莫愁豕腹脹膨亨酒今到此都空了詩亦隨渠太瘦生
吏部一生豪到底此時得意孰為爭
趙嘉父送松江蟹
青天肯為蟹飛霜蟹亦貪詩老更狂楓葉已隨詩共冷
菊花能為酒先忙平生爾雅誰能熟此去玄經孰敢荒
剪取吳淞半江水漁翁不敢叫滄浪
同父送松江蟹
人間寧有幾松江蟹到強時橙也黃非是龜蒙無此雋
自從茂世孰為忙乾坤大半漁為宅雪月從頭筆做牀
不讀晉書誰了此晉書曾讀也蒼茫
趙廣德送松江蟹
江空蟹急窘於蒐滿腹清凉做盡秋茶竈筆牀新意思
寝香衛戟戰風流生拚不入吳王鱠死亦相尋越女舟
得一好詩無可憾無詩也不作騷愁
趙崇暉送魚蟹
秋驅鴈至至猶稀且饌新芻理舊衣蟹為龜蒙何惜死
鱸非張翰且休肥五湖已去無遺恨三徑方歸有昨非
更欲借渠茶竈火蕭蕭葉滿洞庭蘆
趙君海惠蟳
早揮鱠手作雲鼇雪帶晴飛且拍熬安得輪囷如此壯
也知郭索許多騷翰林風月從來别太史江山一味豪
今夜筆牀船上去已輸吏部十分高
江寺丞送蟹
苦無多雨便重陽憶殺池頭煮蟹凉政用此時消幾輩
菊花先作故山香
吳中致蟹
天雨洞庭霜寒驅蟹力忙全然空俗味只是作詩香酒
已方纔熟橙猶未肯黃譲渠茶竈火和月煮滄浪
汪彊仲郎中送蟹
連日天街候駕歸且呼酒對早梅飛從來吏部高情别
右手分將老蟹肥
荅癯菴致糟蟹
秋入丹楓聲怒號吳兒得志飛輕舠緯以萬竹瀾寒濤
有法如兵勇於鏊彼蟹甚武殊驛騷一霜二霜如此膏
物生固忌風味高最以風味無一逃葬之酒鄉泣醨糟
一醉竟死俱陶陶了我一身凡幾醪死生大矣惟所遭
飲中諸公人中豪左手酒杯右手螯醉魂浩蕩不可招
為君以酒博葡萄世間萬事真牛毛一醉一死俱蓬蒿
恭惟不殺心忉忉視民如蟹鳴呼饕
䤌蟹
西風送冷出湖田一夢酣春落酒泉介甲盡為香玉軟
脂膏猶作紫霞堅魂迷楊柳灘頭月身老松花甕裏天
不是無腸貪麴蘖要將風味與人傳
蟹略卷四
