博物志小說家𩔖三(瑣記之屬)
提要
(臣)等謹案博物志十卷舊本題晉張華
撰考王嘉拾遺記稱華好觀秘異圖緯
之部捃採天下遺逸自書契之始考驗神怪
及世間閭里所說造博物志四百卷奏於武
帝帝詔詰問卿才綜萬代博識無倫然記事
采言亦多浮妄可更芟截浮疑分為十卷云
云是其書作於武帝時今第四卷物性𩔖中
稱武帝泰始中武庫火則武帝以後語矣周
亮工書影謂藝文𩔖聚引博物志子貢說社
𣗳一條今本不載案此條實在第八卷中亮
工蓋偶然未檢然考裴松之三國志注魏志
太祖紀文帝紀濊𫝊吳志孫賁傳引博物志
四條今本惟有太祖紀所引一條而佚其前
半餘三條皆無之又江淹古銅劍贊引張華
博物志曰鑄銅之工不可復得惟蜀地羌中時
有解者今本無此語足證非齊梁時所見之
本又唐會要載顯慶三年太常丞吕才奏按
張華博物志曰白雪是泰帝使素女鼓五絃曲
名以其調高人遂和寡又張彦遠歷代名畫
記引張華博物志曰劉褒漢桓帝時人曾畫
雲漢圖人見之覺熱又畫北風圖人見之覺
涼今本皆無此語李善注文選引張華博物志
十二條見今本者九條其西京賦注引王孫
公子皆古人相推敬之詞一條閒居賦注引
張騫使大夏得石榴李廣利為貳師將軍伐
大宛得蒲陶一條七命注引橙似橘而非若
柚而有芬香一條今本皆無此語段公路北
戶錄引博物志五條見今本者三條其鵂鶹
一名鷄鵂一條金魚腦中有麩金出功婆塞
一條則今本皆無此語足證亦非唐人所見
之本太平廣記引博物志鄭宏沈釀川一條
趙彦衞雲麓漫鈔引博物志黃藍張騫得自
西域一條今本皆無之晁公武讀書志稱卷
首有理略後有讚文今本卷首第一條為地
理略自魏氏日以前云云無所謂理略讚文
惟地理有之亦不在卷後又趙與旹賓退錄
稱張華博物志卷末載湘夫人事亦誤以為
堯女今本此條乃在八卷之首不在卷末皆
相矛盾則併非宋人所見之本或原書散佚
好事者掇取諸書所引博物志而雜採他小
說以足之故證以藝文𩔖聚太平御覽所引
亦往往相符其餘為他書所未引者則大抵
剽剟大戴禮春秋繁露孔子家語本草經山
海經拾遺記搜神記異苑西京雜記漢武内
傳列子諸書餖飣成帙不盡華之原文也又
劉昭續漢志注律歷志引博物記一條輿服
志引博物記一條五行志引博物記二條郡
國志引博物記二十九條齊東野語引其中
日南野女一條謂博物記當是秦漢間古書
張華取其名而為志楊慎丹鉛錄亦稱據後
漢書注博物記乃唐蒙所作今觀裴松之三
國志注引博物志四條又於魏志涼茂傳中
引博物記一條灼然二書更無疑義此本惟
載江河水赤一條又載漢末關中女子及范
明友奴發冡重生一條而分為兩條又載日
南野女一條訛羣行不見夫句為羣行見丈
夫訛其狀皛且白句為狀晶目其餘三十一
條則悉遺漏豈非偶於他書見此三條以博
物二字相同不辨為兩書而貿貿採入乎至
於雜記下所載豫章衣冠人有數婦一條乃
隋書地理志之文唐人所撰華何自見之尤
雜合成編之明證矣書中間有成句或稱盧
氏或稱周日用案文獻通考載周盧注博物
志六卷此所載寥寥數條殆非完本或亦後
人偶為摘附歟乾隆四十六年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
