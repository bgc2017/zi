博物志卷九
晉張華撰
雜說上
老子云萬民皆付西王母唯王者聖人真人仙人道人之
命上屬九天君耳
黃帝治天下百年而死民畏其神百年以其數百年故
曰黃帝三百年
上古男子三十而妻女二十而嫁曾子曰弟子不學古
知之矣貧者不勝其憂富者不勝其樂
昔西夏仁而去兵城郭不脩武士無位唐伐之西夏亡
昔者玄都賢鬼神道廢人事其謀臣不用龜策是從
忠臣無禄神巫用國
榆烱氏之君孤而無徒曲沃進伐之以亡
昔有巢氏有臣而貴任之專國主斷已而奪之臣怒而
生變有巢氏以亡昔者清陽強力貴美女不治國而
亡
昔有洛氏宫室無常囿池廣大人民困匱商伐之有洛
以亡
神仙傳曰說上據箕尾為宿歲星降為東方朔傅說死
後有此宿東方生無歲星
曾子曰好吾者知吾美矣惡我者知吾惡矣
思士不妻而感思女不夫而孕后稷生乎巨跡伊尹生
乎空桑
箕子居朝鮮其後伐燕復之朝鮮亡入海為鮮國師兩
妻黑色珥兩青蛇蓋勾芒也
漢興多瑞應至武帝之世特甚麟鳳數見王莽時郡國
多稱瑞應歲歲相尋皆由順時之欲承旨求媚多無
實應乃使人猜疑
子胥伐楚燔其府庫破其九龍之鐘
蓍一千歲而三百莖其本以老故知吉凶蓍末大于本
為上吉筮必沐浴齋潔焚香每月望浴蓍必五浴之
浴龜亦然明夷曰昔夏后筮乘飛龍而登于天而使
華陶占之陶曰吉昔夏啟筮徙九鼎啟果徙之
昔舜筮登天為神占之有黃龍神曰不吉武王伐殷而
占於蓍老蓍老曰吉桀筮伐唐而占於熒惑曰不吉
昔鯀筮注洪水而占於大明曰不吉有初無後
蓍末大于本為上吉次蒿次荆皆如是龜蓍皆月望浴
之
水之怪為龍罔象木石之怪為躨魍魎土之怪為墳羊
火之怪為宋無忌
鬭戰死亡之處其人馬血積年化為燐燐著地及草木
如露略不可見行人或有觸者著人體便有光拂拭
便分散無數愈甚有細咤聲如炒豆唯靜住良久乃
滅後其人忽忽如失魂經日乃差今人梳頭著髻
時有隨梳解結有光者亦有咤聲
風山之首方高三百里風穴如電突深三十里春風自
此而出也何以知還風也假令東風雲反從西來詵
詵而疾此不旋踵立西風矣所以然者諸風皆從上
而下或薄于雲雲行疾下雖有微風不能勝上上風
來則反矣
春秋書鼷鼠食郊牛牛死鼷鼠𩔖最小者食物當時不
覺痛世傳云亦食人項肥厚皮處亦不覺或名甘鼠
俗人諱此所嚙衰病之徵
鼠食巴豆三年重三十斤
博物志卷九
