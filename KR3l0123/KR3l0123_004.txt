博物志卷四
晉張華撰
物性
九竅者胎化八竅者卵生龜鼈皆此𩔖咸卵生影伏
白鷁雄雌相視則孕或曰雄鳴上風則雌孕
兔䑛毫望月而孕口中吐子舊有此說余目所未見也
大腰無雄龜鼉𩔖也無雄與蛇通氣則孕細腰無雌蜂
𩔖也無雌則負别蟲於空木中七日而化盖取桑𧖟
即阜螽子呪而成子詩云螟蛉有子蜾蠃負之是也
𧖟三化先孕而後交不交者亦産子子後為𧖟皆無眉
目易傷收採亦薄
鳥雌雄不可别翼右掩左雄左掩右雌二足而翼謂之
禽四足而毛謂之獸
鵲巢門戶背太歲向太乙智也
鸐雉長毛雨雪惜其尾栖高樹杪不敢下食往往餓死
聞魏景初中時人所說
鸛水鳥也伏卵時則不鳴卵冷取礜石用繞卵以時助
燥氣
山鷄有美毛自愛其色終日映水目眩則溺死
龜三千歲遊於蓮葉巢於卷耳之上
屠龜解其肌肉唯腸連其頭而經日不死猶能齧物鳥
往食之則為所得漁者或以取鳥遇神蛇復續
蠐螬以背行快于用足
周官云貉不渡汶水鸜鵒不渡濟水魯國無鸜鵒來巢記
異也
橘渡江北化為枳今之江東甚有枳橘
百足一名馬蚿中斷成兩段各行而去
物理
凡月暈隨灰畫之隨所畫而闕(淮南子云未詳其法)
麒麟鬭而日蝕鯨魚死而彗星出嬰兒號而母乳出𧖟
咡絲而商弦絶
莊子云地三年種蜀黍其後七年多蛇
積艾草三年後燒津液下流成鉛錫已試有驗
煎麻油水氣盡無烟不復沸則還冷可以手攪之得水
則焰起散卒不滅此亦試之有驗
庭州灞水以金銀鐵器盛之皆漏唯瓠葉則不漏
龍肉以醢漬之則文章生
積油滿萬石則自然生火武帝泰始中武庫火積油所
致也
物𩔖
燒鉛錫成胡粉猶𩔖也燒丹朱成水銀則不𩔖物同𩔖
異用者
石魏文帝所記諸物相似亂眞者
碔砆怪石似美玉蛇牀亂蘼蕪
薺苨亂人參杜衡亂細辛
雄黃似石流黃鯿魚相亂以有大小相異
敵木亂門冬百部似門冬
房葵似狼毒鉤吻草與荇華相似
拔揳與萆薢相似一名狗脊
藥物
烏頭天雄附子一物春秋冬夏採各異也
遠志苗曰小草根曰遠志
芎藭苗曰江蘺根曰芎藭
菊有二種苗花如一唯味小異苦者不中食
埜葛食之殺人家葛種之三年不收後旅生亦不可食
神仙傳云松栢脂入地千年化為茯苓茯苓化為琥珀
琥珀一名江珠今泰山出茯苓而無琥珀益州永昌
出琥珀而無茯苓或云燒蜂巢所作未詳此二說
地黃藍首斷心分根復種皆生女蘿寄生兔絲兔絲寄
生木上生根不着地
槿花朝生夕死
藥論
神農經曰上藥養命謂五石之練形六芝之延年也中
藥養性合歡蠲忿萱草忘憂下藥治病謂大黃除實
當歸止痛夫命之所以延性之所以利病之所以止
當其藥應以病也違其藥失其應即怨天尤人說鬼
神矣
神農經曰藥物有大毒不可入口鼻耳目者即殺人凡
六物焉(一曰鈎吻似黃精不相連根苗獨生者是也二曰鴟狀如雌雞生中山三曰隂命赤色着)
(木懸其子出海中四曰内童狀如鵝亦生海中五曰鴆羽如雀黑頭赤喙六曰&KR3470;䖷生海中雄曰䖷雌曰)
(&KR3470;也)
神農經曰藥種有五毒一曰狼毒占斯解之二曰巴豆
霍汁解之三曰黎盧湯解之四曰天雄烏頭大豆解
之五曰班貓戎鹽解之毒菜害小兒乳汁解多食飲
二升
食忌
人啖豆三年則身重行止難
啖榆則眠不欲覺
啖麥稼令人有力健行
飲眞茶令人少眠
人常食小豆令人肌肥麤燥
食鷰麥令人骨節斷解
人食鷰肉不可入水為蛟龍所吞
人食冬葵為狗所齧瘡不差或致死
馬食穀則足重不能行
鴈食粟則翼重不能飛
藥術
胡粉白石灰等以水和之塗髩鬚不白塗訖着油單裹
令温煗候欲燥未燥間洗之湯則不得着晩晩則多
折用煖湯洗訖澤塗之欲染當熱洗髩鬚有膩不着
藥臨染時亦當拭鬚燥温之
陳葵子微火炒令爆咤散著熟地遍蹋之朝種暮生遠
不過經宿耳
陳葵子秋種覆蓋令經冬不死春有子也(周日用曰愚聞熟地植生)
(菜蘭將石流黃篩于其上以盆覆之即時可待又以變白牡丹為五色皆須沃其根以紫草汁則變紫)
(紅花汁則變紅並未試于理可為此出爾雅注)
燒馬蹄羊角成灰春夏散着濕地生羅勒
蠏漆相合成為神仙藥服食方云
戲術
削冰令圓舉以向日以艾于後承其影則得火
取火法如用珠取火多有說者此未試
神農本草云雞卵可作琥珀其法取伏卵毈黃白渾雜
者煮及尚軟隨意刻作物件以苦酒漬數宿既堅内
着粉中佳者乃亂眞矣此世所恒用作無不成者
燒白石作白灰既訖積著地經日都冷遇雨及水澆即
更燃煙焰起
五月五日埋蜻蜓頭于西向戶下埋至三日不蝕則化
成青眞珠又云埋于正中門
蜥蜴或名蝘蜒以器養之食以朱砂體盡赤所食滿七
斤治擣萬杵點女人肢體終身不滅唯房室事則滅
故號守宫傳云東方朔奏漢武帝試之有驗
取鼈挫令如碁子大搗赤莧汁和合厚以茅苞五六月
中作投地中經旬臠臠盡成鼈也
博物志卷四
