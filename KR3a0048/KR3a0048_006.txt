戒子通錄卷六宋劉清之撰
家戒黃太史(庭堅字魯直豫章人元祐史官紹聖中作家戒付子相)
庭堅自丱角讀書及有知識迄今四十年時態歴觀諦
見潤屋封君巨姓豪右衣冠世族金珠滿堂不數年間
復過之特見廢田不耕空囷不給又數年復見之有縲
紲於公庭者有荷擔而倦於行路者問之曰君家曩時
蕃衍盛大何貧賤如是之速耶有應於予曰嗟乎吾高
祖起自憂勤噍類數口叔兄慈惠弟姪恭順為人子者
告其母曰無以小財為爭無以小事為讎使我兄叔之
和也為人夫者告其妻曰無以猜忌為心無以有無為
懷使我弟姪之和也於是共巵而食共堂而燕共庫而
泉共廩而粟寒而衣其幣同也出而遊其車同也下奉
以義上謙以仁衆母如一母衆兒如一兒無爾我之辨
無多寡之嫌無私貪之欲無横費之財倉箱共目而歛
之金帛共力而收之故官私皆治富貴兩崇逮其子孫
蕃息妯娌衆多内言多忌人我意殊禮義消衰詩書罕
聞人面狼心星分瓜剖處私室則包羞自食遇識者則
強曰同宗父無争子而陷於不義夫無賢婦而陷於不
仁所志者小而所失者大至於危坐孤立患害不相維
持此其所以速於苦也庭堅聞而泣曰家之不齊遂至
如是之甚可誌此以為吾族之鑑因為常語以勸焉吾
子其聽否昔先猷以子弟喻芝蘭玉幹生於階庭者欲
其質之美也又謂之龍駒鴻鵠者欲其才之俊也質既
美矣光耀我族才既俊矣榮顯我家豈有偷取自安而
忘家族之庇乎漢有兄弟焉將别也庭木為之枯將合
也庭木為之榮則人心之所叶者神靈之所祐也晉有
叔姪焉無間者為南阮之富好異者為北阮之貧則人
意之所和者隂陽之所贊也大唐之間義族尤盛張氏
九世同居至天子訪焉賜帛以為慶高氏七世不分朝
廷嘉之以族閭為表李氏子孫百餘衆服食器用童僕
無所異黃巢禄山大盜横行天下殘滅人家獨不劫李
氏云不犯義門也此見孝慈之盛外侮所不能欺雖然
皆古人陳迹而已吾子不可謂今世無其人德安王兵
部義聚百年至五世諸母新寡弟姪謀析財而與之俾
營别居諸母曰吾之子幼未有知識吾所倚頼猶子伯
伯叔叔也不願他業待吾子得訓經意知禮數足矣其
後姪子官至兵部侍郎諸母授金冠章帔人皆曰諸母
豈先知乎有助耶鄂之咸寧有陳子高者有腴田五千
其兄田止一千子高愛其兄之賢願合戶而同之人曰
以五千膏腴就貧兄不亦卑乎子高曰我一房爾何用
五千人生飽暖之外骨肉交歡而已其後兄子登第仕
至大中大夫舉家受蔭人始曰子高心地吉乃預知兄
弟之榮也然此亦人之所易為也吾子欲知其難者願
悉以告昔鄧攸遭危厄之時負其子姪而逃之度不兩
全則託子於人而寧抱其姪也李充在貧困之際昆季
無資其妻求異遂棄其妻曰無傷我同胞之恩人之遭
貧遇害尚能為此况處富盛乎然此予聞見之遠者恐
未可以言人又當告以耳目之尤近者吾族居雙井四
世矣未聞公家之追負私用之不給泉粟盈儲金朱繼
榮大抵禮義之所積無分異之費也其後婦言是聽人
心不堅無勝己之交信小人之黨骨肉不顧酒胾是從
乃至苟營自私偷取目前之逸恣縱口體而忘遠大之
訃居湖坊者不二世而絶居東陽者不二世而貧其或
天歟亦人之不幸歟吾子力道問學執書冊以見古人
之遺訓觀時利害無待老夫之言矣於古人氣槩風味
豈特髣髴耶願以吾言敷而告之吾族敦睦當自吾子
起若夫子孫榮昌世繼無窮之美則吾言豈小補哉誌
之曰家戒時紹聖元年八月日書
家庭談訓梁况之(燾須城人元祐執政)
士人修性正在臨事時悅意之喜忿急之怒皆修性着
力時唯忍以自勝使不失中和為貴益之曰喜怒之言
勿出諸口造次顚沛勿忘於恕又曰子弟沉默緩畏毋
戱物妄笑遇物和而有容語言舉止務淹雅凝重喜怒
不形於色然後可以為佳士
唐子滂(字惠潤作孝義篇)
人性苟有一孝則無所不包猶樹根一固而百枝生焉
鷹隼羣飛鳳凰遠逝小人成列君子深藏聖人聞諫若
味甘愚者得諫若食荼君子不以昏行易操不以夜寐
易容
皇考戒柳開(字仲塗國初崇儀使其皇考治家孝且嚴旦望弟婦等拜堂下畢即)
(上手低面聽戒云云退則惴惴不敢出一語為不孝事開輩頼之得全其家也案宋史柳聞大名)
(人作家戒千餘言)
人之家兄弟無不義盡因娶婦入門異姓相聚爭長競
短漸漬日聞偏愛私藏以至背戾分門割戶患若賊讎
皆汝婦人所作男子有剛腸者幾人能不為婦人言所
役吾見多也若等寧見乎
示子詩王禹偁(字元之至道翰林學士觀種黍蔬食二詩示子嘉祐案禹偁)
(鉅野人)
觀種黍云北鄰有閑園瓦礫雜荆杞未嘗動耕牛但見
牧羣豕今夏赤旱天斵琢誰家子播種甚莽鹵苖稼安
能起秋來連月雨柴門書不啓新晴一携杖出戶聊徙
倚重到田中立黍稷何薿薿吐穗欲及肩鳥雀亦深喜
力穡乃有秋斯言不虛矣向使嬾種植荒榛殊未巳有
書閑不讀為學還如此蔬食云吾為士大夫汝為隸
子弟身未列冠裳庶人亦何異無故不食珍禮文明所
記况非膏粱家左宦乏貲費商山水復旱糓價方騰貴
更恐到前春藜藿亦不繼吾聞柳公綽近代居貴位每
逄水旱年所食唯一器豐稔即加籩列鼎又何媿且吾
官冗散適為時所棄汝家本寒賤自昔無生計菜茹各
須甘努力度凶歲
張太史(耒字文潛宛邱人元祐史官序云北鄰賣餅兒每五鼔未旦即遶街呼賣雖大寒烈)
(風不廢而時刻不少差也有所警示鉅)
城頭月落霜如雪樓頭五更聲欲絶捧盤出戶歌一聲
市樓東西人未行北風吹衣射我餅不憂衣單憂餅冷
業無高卑志當堅男兒有求安得閑
戒子孫賈文元(昌朝字子明真定人慶歴宰相)
今誨汝等居家孝事君忠與人謙和臨下慈愛衆中語
涉朝政得失人事短長慎勿容易開口仕宦之法清廉
為最聽訟務在詳審用法必求寬恕追呼决訊不可不
慎吾少時見里巷中有一子弟被官司呼召證人詈語
其家父母妻子見吏持牒至門涕泗不食至暮放還乃
已是知當官涖事凡小小追訊猶使人恐懼若此况刑
戮所加一有濫謬傷和氣損隂德莫甚焉傳曰上失其
道民散久矣如得其情則哀矜而勿喜此聖人深訓當
書紳而志之吾見近世以苛剥為才以守法奉公為
不才以激訐為能以寡辭慎重為不能遂使後生輩當
官治事必尚苛暴開口發言必高詆訾市怨賈禍莫大
於此用是得進者則有之矣能善終其身慶及其後者
未之聞也復有喜怒愛惡專任己意愛之者變黑為
白又欲置之於青雲惡之者以是為非又欲擠之於溝
壑遂使小人奔走結附避毁就譽或為朋援或為鷹犬
苟得禄利略無媿耻吁可駭哉吾願汝等不厠其間
又見時人肆胷臆事頰舌舉止軒昂出繩檢之外而觀
其行實往往無取大抵古人重厚朴直乃能立功立事
享悠久之福其以軒昂而得者累過積非即成禍敗是
以君子居不欺乎暗屋出不踐乎邪徑外訥於言而内
敏於行然後身立而名著矣又見好奢侈者服玩必
華飲食必珍非有高貲厚禄則必巧為計畫規取貨利
勉稱其所欲一旦以貪汚獲罪取終身之耻其可捄哉
又見士人之家叔姪昆弟苟有過失不務交相規正
於内而乃互為謗毁於外詳究其因止於争官職競貨
財而已夫以榮利之薄而亡親戚之厚兹名教罪人也
且士人所貴節行為大軒冕失之有時而復來節行失
之終身不可得矣戒之謹之吾暇日未嘗不以經籍道
義教誨汝等冀免斯咎吾年六十二諸子若孫凡二十
餘人矣不覬汝等紹吾爵位但能守素業使門戶不辱
吾之幸也
戒子弟黃太史(案此條亦係庭堅語似當附在前家戒之後)
吉蠲筆墨如澡身浴德揩拭几硏如改過遷善敗筆涴
墨瘝子弟職書几書研自黥其面惟弟惟子臨深戰戰
關澮(字聖功錢塘人政和中書壁以戒其子弟吕居仁稱之)
樂道人之善惡稱人之惡
范文正(仲淹字希文蘇州人慶歴參知政事告諸子於是恩例俸賜常均於人并置義田宅)
(云)
吾貧時與汝母養吾親汝母躬執爨而吾親甘旨未嘗
充也今而得厚禄欲以養親親不在矣汝母已早世吾
所最恨者忍令若曹享富貴之樂也吳中宗族甚衆
於吾固有親疎然以吾祖宗視之則均是子孫固無親
疎也苟祖宗之意無親疎則飢寒者吾安得不卹也自
祖宗來積德百餘年而始發於吾得至大官若獨享富
貴而不卹宗族異日何以見祖宗於地下今何顔以入
家廟乎京師交遊慎於高議不同常言之地(案文集作不同)
(當言責之地)且温習文字(時聞召試)清心潔行以自樹立平生之
稱當見大節不必竊論曲直取小名招大悔矣(與直講三哥)
京師少往還凡見利處便須思患老夫屢經風波惟
能忍窮故得免禍(案文集此條與宅眷賢弟書)大參到任必受知
也惟勤學奉公勿憂前路慎勿作書求人薦拔但自充
實為妙(案文集此條與集賢學士書惟慎勿作書云云集作慎無好書札有文性勿小其志也)
將就大對誠吾道之風采宜謙下兢畏以副士望(與賢良)
青春何苦多病豈不以攝生為意耶門才起立宗族
未受賜有文學稱亦未為國家用豈肯循常人之情輕
其身汨其志哉(與提點集案以上二條今本文尺牘中未載)賢弟請寬心
將息雖清貧但身安為重家間苦淡士之常也省去冗
口可矣請多著工夫看道書見壽而康者問其所以則
有所得矣(案文集此條書中亦但稱賢弟)汝守官處小心不得欺事
與同官和睦多禮有事只與同官議莫與公人商量莫
縱鄉親來部下興販自家且一向清心做官莫營私利
汝看老叔自來如何還曾營私否自家好家門各為好
事以光祖宗(案文集此條與監簿書)
戒子弟言范忠宣(純仁字堯夫蘇州人建中靖國丞相)
人雖至愚責人則明雖有聰明恕己則昏爾但常以責
人之心責己恕己之心恕人不患不到聖賢地位也
鄒忠公(浩字志完常州人元符諫臣子柄冠為此文其略云)
合抱之木生於毫末之細九層之臺起於累土之卑汝
其尊六經以為本博羣籍以為枝可取者友可奉者師
孝弟忠順之端篤誠充擴而弗移俾人曰幸哉有子如
此豈可不自於斯時乎汝其勉之汝其勉之
胡文定(安國字康侯建安人紹興從臣與子寅書今略取十二事)
上殿劄子推得元意廣大得敷奏之體更趨簡約為妙
詞命貴無長語紀作用貫處密進人才所補者大
契舊之間固無彼此然必每事盡誠告之使善出於彼
吾無與焉則為善矣誠實無私曲說得來自别聽者
亦須感動出身事主不以家事辭王事為人臣無以
有己吾說如此更以大義裁斷之臣之事君猶子之
事父以忠信為本公事私事一切苦參着意經理須
以誠意說與屬官須要知此着意經營公使庫待賓
並以五盞為率自足展盡情意禁姦吏必止其邪心不
徒革面為政必以風化德禮為先風化必以至誠為本
民訟旣簡每日可着一時工夫詳與理會因訓道之使
趨於善且以風動左右不無益也立志以明道希文
自期待立心以忠信不欺為主本行己以端莊清慎見
操執臨事以明敏果斷辨是非又謹三尺攷求立法之
意而操縱之斯可為政不在人後矣汝勉之哉治心修
身以飲食男女為切要從古聖賢自這裏做工夫其可
忽乎君實見趣本不甚高為他廣讀書史苦學篤信
清儉之事而謹守之人十已百至老不倦故得志而行
亦做七分已上人若李文靖澹然無欲王沂公儼然不
動資禀旣如此又濟之以學故是八九分地位也後人
皆不能及並可師法汝在郡當一日勤如一日深求
所以牧民共理之意勉思其未至不可忽也若不事事
别有覬望聲績一塌了更整頓不得宜深自警省思遠
大之業
送終禮高司業(閌字抑崇明州人紹興從臣作送終禮三十二篇此篇戒子)
吾家他日如營居室必先家廟其餘堂寝之制僅可以
叙族合宗吾百歲之後惟嫡子孫相繼居之衆子别營
居焉蓋嫡庶之禮明而人自知分矣古者父子異宫兄
弟異居但同財耳故喪服傳曰昆弟之義無分然而有
分者則避子之私也子不私其父則不成為子故有東
宫有西宫有南宫有北宫異居而同財有餘則歸之宗
不足則資之宗今人不知古人異居之意而乃分析其
居更異財焉不亦誤乎且析居之法但取均平以止争
端而無嫡庶之辨此作律者之失也夫喪不慮居為無
廟也若兄弟探籌以析居則廟無定主矣而律復有婦
承夫分女承父分之條萬一婦人探籌而得之則家廟
遂無主祀也而可乎惟我子孫其遵吾家法庶幾他日
漸復宗子之禮不待譜牒而人各知其本支所自如好
禮者亦效吾家而行之雖措之天下可也
教子語家頥(字養正眉山人凡有十章)
人生至樂無如讀書至要無如教子父子之間不可
溺於小慈自小律之以威繩之以禮則長無不肖之悔
教子有五𨗳其性廣其志養其才鼓其氣攻其病廢
一不可養子弟如養芝蘭既積學以培植之又積善
以滋潤之人家子弟惟可使覿德不可使覿利富
者之教子須是重道貧者之教子須是守節子弟之
賢不肖係諸人其貧富貴賤係之天世人不憂其在人
者而憂其在天者豈非誤耶士之所行不溷流俗一
以抗節於時一以詒訓於後士人家切勤教子弟勿
令詩書味短孟子以惰其四支為一不孝為人子孫
游惰而不知學安得不愧
示子辭何耕(字道夫蜀之廣漢人終祕書少監號恬菴)
學業在我富貴在時在我者不可不勉在時者靜以俟
之䟽瀹乎六藝之源游泳乎諸史之涯泛窺於百家之
說而旁獵於前輩大老之文辭廣聞見於益友質是非
於名師以文采論議為華以孝友謙慈為基識欲遠而
不欲近志欲高而不欲卑若是則其逹也必能卓然有
立以示百僚之準式其窮也亦將介然自重以為一鄉
之表儀苟惟不然是林林而生泯泯而死者耳尚何以
名男子為哉
童蒙訓吕舍人(本中字居仁東萊人紹興從臣訓其子姪今略取之案本中)
(宰相許國公夷簡之元孫申國公諡正獻公著之曾孫滎陽公希哲之孫東萊郡侯好問之子)
本中往年每侍前輩先生長者論當世邪正善惡是是
非非無不精盡至於前輩行事得失文字工拙後生敢
略議及之者必作色痛裁折之曰先儒得失前輩是非
豈後生所知楊十七學士應之兄弟晁丈以道持此規
矩最嚴故凡後生嘗親近此諸老者皆有敦厚之風無
浮薄之過前輩士大夫專以風節為己任其於褒貶
取予甚嚴故其所立實有過人者夏侯旄節夫京師人
年長本中以倍本中猶及與之交崇寧初任諸州教授
學制既頒即日尋醫去後任西京幕官罷任當改官以
舉將一人安惇也不肯用卒不改官浮湛京師至死不
屈唐文名恕字處厚崇寧初任荆南知縣新法旣行即
致仕不出者幾三十年范正平子夷忠宣公之子忠宣
當國子夷是時官當入遠不肯用父恩例卒授遠地皆
卓然自立不媿古人矣東萊公嘗言凡衆人日夕所
說之話如趙丈仲長諸公都無此話也衆人所作之事
如楊公應之李公君行諸公都不做衆人做底事也
唐充之廣仁每稱前輩說後生聞人密論不能容受而
輕泄之者不足以為人李公公擇每令子婦諸女侍
側為說孟子大義滎陽公嘗言後生初學且須理會氣
象氣象好時百事自當氣象者辭令容止輕重疾徐足
以見之矣不惟君子小人於此焉分亦貴賤壽夭之所
由定也紹聖初滎陽公罷經筵舍於京城外華嚴寺
俟命者月餘陳無己師道眺伯宇載之唐季實之問皆
就見公為公留月餘執事左右如親子弟晨夕皆揖於
寢門之外後人能如此尊事前輩蓋少矣崇寧初滎
陽公謫居符離趙丈仲長演公之長壻也時時自汝隂
來省公公之外弟楊公瓌寳亦以上書謫監符離酒稅
楊公事公如親兄趙丈事公如嚴父兩人日久在公側
公疾病趙丈執藥床下屏氣問疾未嘗不移時也公命
之去然後去楊公慷慨獨立於當世未嘗少屈趙丈謹
厚篤實動法古人兩人皆一時之英也饒德操節黎
介然確汪信民革時皆在符離每疾病少間則必來見
公而退從楊公趙丈及公子孫游焉亦一時之盛也
趙丈每與公子弟及外賓客語及作書帖之類但稱滎
陽公曰公其尊之如此楊公與他人語稱滎陽但曰内
兄或曰侍講未嘗敢字稱也蓋滎陽公中表惟楊氏兄
弟盡事親長之道可為後生之法滎陽公為郡處令
公帑多畜鰒魚諸乾物及筍乾蕈乾以待賓客以减雞
鴨等生命也李君行先生年二十餘時見安退處士
劉師正解春秋甚愛之後於楚州聚學劉問何故留此
君行曰吾父母戒我令不登科勿歸我以朞喪不得就
試故留此聚徒以待後舉劉曰不然難得而易失者事
親之日也豈可以爵禄故久去親側如此君行聞之即
徑歸侍外高祖侍郎晉陽王公諱子融嘗編京師世
家家法善者以遺子孫錄出之以自警戒亦樂取諸人
以為善之義也京師曹氏諸貴族卑幼不見尊長三
日必拜劉器之論當時人物多云弱實中世人之病
大抵承平之久人皆偷安畏死避事因循苟且而致然
耳紹聖崇寧間諸公遷貶相繼然往往能自處不甚介
意龔彦和夬貶化州徒步徑往以扇乞錢不以為難也
張才叔庭堅貶象州所居屋才一架上漏下濕屋中間
以箔隔之家人處箔内才叔躡屐端坐於箔外日看佛
書了無厭色凡此諸公皆平昔絶無富貴念故遇事自
然如此使世念不忘富貴之心尚在遇事艱難縱欲堅
忍亦必有不懌之容勉強之色矣鄒志完侍郎嘗稱才
叔云是天地間和氣薰蒸所成欲往相近先覺和氣襲
人也滎陽公嘗榜文中子數語於家中壁上云子之
室酒不絶注云用有節禮不闕也范子夷嘗言其家
學不卑小官居一官便思盡心治一官之事只此便是
學聖人也若以為州縣之職徒勞人爾非所以學聖人
也子夷說其祖作外任官時京中人書言居京愼勿
竊論曲直不同任言官時取小名受大禍因言吾徒相
見正當論行己立身之事耳又說仲尼聖人也才作
陪臣顔子大賢也簞食瓢飲後之不及孔子顔子遠矣
而常嘆仕宦不逹何愚之甚若能以自己官爵比孔顔
僥倖之甚矣又說凡人為事須是由衷方可若矯飾
為之恐不免有變時任誠而已雖時有失亦不覆藏使
人不知但能改之而已陳瑩中說立人之朝能捨生
取義始可然此事須是學問有功方始做得從容又說
學者非特習於誦數發於文章而已將以學古人之所
為也自荆公之學興此道壊矣又說凡欲解經必先
反諸其身又思措之天下反諸其身而安措之天下而
可行然後為之說焉縱未能盡聖人之心亦庶幾矣若
不如是雖辭辨通暢亦未免乎鑿也今有語人曰冬日
飲水夏日飲湯何也冬日隂在外陽在内陽在内則内
熱故令人思水夏日陽在外隂在内隂在内則内寒故
令人思湯雖甚辨者不能破其說也然反諸其身而不
安也措之天下而不可行也嗚呼學者能如是用心豈
曰小補之哉滎陽公言吾幼學之年侍親於東潁時
邦人王回深甫常秩夢臣皆為先公所重常先生深居
靜默罕與人交召之多不至王先生每與先公及歐陽
公侍讀劉公原父朝夕講論故有聚星之說焉滎陽
公言焦伯強先生嘗言莊敬日強安肆日偷故君子當
自強不息以之容貎禮際其接人也不敢不敬不敢少
懈也况君親乎况長上乎况賢於我者乎苟不能自強
則怠惰之心入矣非惟失義也禍且及焉滎陽公元
祐末嘗與子弟書云予生五十二歲矣欲極富貴之樂
事窮山水之勝遊豈惟心力已有所不逮於殘年晩日
鋪排亦不能矣若汲汲為善則亦未晚要無虛日云爾
滎陽公嘗言伯祖行父嘗題於壁云但畏賢者之議
論不顧小人之是非治平中李公公擇數謂朋友言
吕蔡州未嘗聞其疾聲見其遽色亦未嘗草書學者當
師慕之吕蔡州謂正獻公也正獻公簡重清靜出於
天性冬月不附火夏月不用扇聲色華耀視之漠然也
范公淳夫實公之壻性酷似公後滎陽公長壻趙丈仲
長嚴重有法亦實似公焉正獻公教子既有法而申
國魯夫人簡肅公諱宗道之女閨門之内舉動皆有法
則滎陽公年十歲夫人命對正獻公則不得坐命之坐
則坐不問不得對諸子出入不得入酒肆茶肆每諸婦
侍立諸女少者則從婦傍正獻公年三十餘通判穎
州已有重名范文正公以資政殿學士知青州過穎來
復謁公呼公謂之曰太博近朱者赤近墨者黑歐陽永
叔在此太博宜頻近筆研申國大夫在廳事後聞其言
嘗語以教滎陽公焉前輩規勸懇切出於至誠類如此
滎陽公張夫人待制諱昷之之女也自少每事有法
亦魯肅簡公外孫也張公性嚴毅不屈全類肅簡肅簡
深愛之家事一委張公夫人張公幼女最鍾愛然居常
至微細事教之必有法度如飲食之類飯羹許更益魚
肉不更進也時張公已為待制河北都轉運使矣及夫
人嫁吕氏夫人之母申國夫人姉也一日來視女見舍
後有鍋釡之類大不樂謂申國夫人曰豈可使小兒輩
私作飲食壊家法耶叔父舜從既與東萊公從當世
賢士大夫游常訓子弟曰某幸得從賢士大夫游然過
相推重某自省所為才免禽獸之行而已未能便合人
之理也何得士大夫相過與也因思前輩自警修省如
此正獻公交游某不能盡知之其顯者范蜀公司馬温
公王荆公劉侍讀原甫也滎陽交游則二程二張孫莘
老李公擇王正仲顧子敦楊應之范淳夫也東萊公交
游則李君行田明之田誠伯吳坦求陳端誠田誠君陳
瑩中張才叔龔彦和及其弟之任也近世故家惟晁
氏因以道申戒子弟皆有法度羣居相呼外姓尊必曰
某姓第幾叔若兄諸姑尊姑之夫必曰某姓姑夫某姓
尊姑夫未嘗敢呼字也其言父黨交游必曰某姓幾丈
亦未嘗敢呼字也當時故家舊族皆不能若是陳瑩
中與關止叔沼與滎陽公書問其言前輩與公之交游
必平闕書云某公某官如稱器之則曰待制劉公之類
其與己同等則必斥姓名示不敢尊也如游酢謝良佐
云此皆可以為後生法後生學問且須理會曲禮少
儀禮儀等學洒掃應對進退之事及先理會爾雅訓詁
等文字然後可以語上下學而上逹自此脫然有得自
然度越諸子也不如此則是躐等犯分陵節終不能成
孰先傳焉孰後倦焉不可不察也李君行先生自虔
州入京至泗州止其子弟請先往君行問其故曰科場
近欲先至京師貫開封戶籍取應君行不許曰汝虔州
人而貫開封戶籍欲求事君而先欺君可乎寧遲緩數
年不可行也正獻公幼時未嘗博戲人或問其故公
曰取之傷廉與之傷義滎陽公嘗言少時與叔祖同
見歐陽文忠公至客次與叔祖商議見歐陽公叙契分
求納拜之語及見歐陽既叙契分即端立受敬如當子
姪之禮公退而謂叔祖曰觀歐陽公禮數知吾輩不及
前輩遠矣本中嘗問滎陽公曰兄弟之生相去或數
日或數十日其為尊卑也微矣而聖人直如是分别長
幼何也公曰不特聖人直是重先後之序如天之四時
分毫頃刻皆有次序此是物理自然不可易也古人
自奉簡約類非後人所能及如飲食高下故自有制度
諸侯無故不殺牛大夫無故不殺羊士無故不殺犬豕
此猶是極盛時制度也大抵古人得食肉者至少如食
肉之禄冰皆與焉肉食者謀之肉食者無墨此言貴者
方得肉食也莊子九方歅相子祺之子刖而鬻之於齊
適當渠公之街然身食肉而終相班超者曰虎頭燕頷
食肉相也以此知古人以食肉為貴食肉為難得比之
後人簡約甚矣薰陶漸染之功與講究持論互相發
明者也要之薰陶之益過於講究知此理者方可以語
學矣今日記一事明日記一事久則自然貫穿今日
辨一理明日辨一理久則自然浹洽今日行一難事明
日行一難事久則自然堅固渙然冰釋怡然理順久自
得之非偶然也學問工夫全在浹洽涵養藴畜之久
左右采擇一旦冰釋理順自然逄原矣非如世人強襲
取之揠苖助長苦心極力卒無所得也前輩常教少
年毋輕議人毋輕說事惟退而自修可也學記曰幼者
聽而弗問皆使人自修不敢輕發養成德器也鄢陵之
戰范匄趨進曰塞井夷竈陳於軍中而䟽行首晉楚唯
天所授何患焉文子執戈逐之曰國之存亡天也童子
何知焉鄭侵蔡有功鄭人皆喜唯子産不順曰小國無
文德而有武功禍莫大焉楚人來討能勿從乎從之晉
師必至晉楚伐鄭自今鄭國不四五年弗得寧矣子國
怒之曰爾何知國有大命而有正卿童子言焉將為戮
矣范宣子子産之言皆切論也而文子子國深抑之如
此者正恐後生輕發未成德器而先招旤敗卒無以立
也故此兩人後來所立如此之遠良由老成教之有素
中有所主也前輩嘗說後生才性過人者不足畏惟
讀書尋思推究者為可畏耳又云讀書只怕尋思蓋義
理精深惟尋思用意為可以得之鹵莽厭煩者决無有
成之理論語温故而知新先儒以為温尋也尋繹故者
又知新者學而不思則罔先儒以為學不尋思其義則
罔然無所得尋繹尋思就先儒分上所得已多况真能
尋繹尋思者乎君子氣象難遽形容惟平易安和者
為近之書曰其心休休焉其如有容此近君子氣象也
所謂休休者平易安和無急躁狼戾貪冒之意也范宣
子譲其下皆譲傳稱之曰一人刑善百姓休和鄭未服
晉知武子曰若能休和遠人將至休和二字最是無急
躁忿戾貪冒處故古人數稱之亦切論也朝廷有伉
直之風然後臨難有死節之士五代之際能以端謹厚
重不忌嫉人不為中傷不為傾陷已是極至若責仗節
死難則猶闕焉曹彬在朝忠厚寬和足師表一世然史
家稱其未嘗抗辭忤旨此乃為大臣功名之極勢須如
此然未可以為事君之法五代之際所以無死節之士
良由以此為是事君之法當如宋璟顔真卿蕭復乃是
極至人主必欲有益於國則當何用亦曰當用伉直之
士緩急有益於己者爾不然累千人緩急之際各自為
計亦何用哉然則伉直之風亦在人主奬進之爾此是
為國者切己利害也唐太宗固知之矣勢位使人往
往不能自知如氣血之盛詞色舉動悉與常人不同而
亦不自知也醉酒者天地易位服藥者喜怒不定酒消
藥散則復如常君子思所以自養不可不察也滎陽
公嘗問邵康節先生亦讀佛書否康節曰人病舍其田
芸人之田汪信民常言人常咬得菜根則百事可做
胡安國康侯聞之擊節嘆賞滎陽公在京師舊第時
諸位子姪常召來自教之書使日有程課晁以道自
言少時每自嫌以門蔭得官以為不由進士仕進者如
流外雜色非真是作官也後旣登第始與李六丈德叟
游德叟薄進士得官却如某以前薄門蔭時也自此始
知登科不足為美其後遍親師友粗有立者皆出李六
丈德叟激發所致德叟名秉彛公擇弟子商老之父也
晁以道篤於親戚故舊有牽聯之親一日之雅皆委
曲敦叙後生聞而化者甚衆以道盛文肅家外甥洪炎
玉父祖母文城君亦盛氏甥以道於玉父為尊行一日
同會京師玉父未及見以道邂逅僧寺中玉父謂以道
曰公丈行也前此未得一見以道遽折之曰某自是公
表叔何丈行之有玉父再三謝之曰是表叔但某未曾
敢叙致爾以此知游學之士須經中原先逹鈐椎方能
有成也吕進伯為河北運判黃魯直為北京教官託
魯直為請門客數日斥去之召魯直謂曰此人豈可為
人師某至學院却見與小子對坐如此豈可為人師請
魯直别請一門客魯直為之遴選且嚴戒之曰吕運判
行古禮賢且加慎既數日又逐去魯直問所以進伯云
此人尤甚却聞呼小子字豈可為人師耶吕汲公家
法至嚴進伯汲公兄也汲公夫人每見進伯必拜於庭
下汲公既相進伯往見之夫人令兩獲扶下階而拜進
伯不樂曰宰相夫人尊重不必拜汲公甚懼遽令兩獲
勿扶夫人劉羲仲壯輿云尋常人各有自然輩行不
以年齒貴賤如劉原父與申公便自是兄弟行貢父便
是父子行也當官之法唯有三事曰清曰慎曰勤知
此三者則知所以持身矣知此三者可以保禄位可以
遠耻辱可以得上之知可以得下之援然世之仕者臨
財當事不能自克常自以為不必敗持不必敗之意則
無所不為矣然事常至放敗而不能自已故設心處事
戒之在初不可不察借使役用權智百端補治幸而得
免所損己多不若初不為之為愈也司馬子微坐忘論
云與其巧持於末孰若拙戒於初此天下之要言處當
官之大法用力簡而見功多無如此言者人能思之豈
復有悔吝耶事君如事親事官長如事兄與同僚如
家人待羣吏如奴僕愛百姓如妻子處官事如家事然
後為能盡吾之心如有毫末不至皆吾心有所未盡也
故事親孝故忠可移於君居家理故治可移於官豈有
二理哉當官處事常思有以及人如科率之行既不
能免便就其間求所以使民省力不使重為民害其益
多矣不與人爭者常得利多退一步者常進百步取
之廉者得之常過其初約於今者必有垂報於後不可
不思也惟不能少自忍者必敗此實未知利害之分賢
愚之别也予常為泰州獄掾顔岐夷仲以書勸予治
獄次第每一事寫一幅如夏月取罪人早間在西廊晩
間在東廊(案西廊東廊當互易始與避日色合)以辟日色之類又如獄中
遣人勾追之類必使之畢此事不可更别遣人恐其受
賂已足不肯畢事也又如監司郡守嚴刻過當者須平
心定氣與之委曲詳盡使之相從而後巳如未肯從再
當如此詳之其不聽者少矣當官之法直道為先其
有未可一向直前或直前反敗大事者須用馮宣徽所
稱惠穆秤停之說此非特小官然也為天下國家當知
之黃兊剛中嘗為予言頃為縣尉每遇驗尸雖盛暑
亦先飲少酒捉鼻親視人命至重不可避少臭穢使人
横死無所申訴也范侍郎育作庫務官隨行箱籠只
置廳事上以防疑謗凡若此類皆守官所宜詳知也
當官者難事勿辭而深避嫌疑以至誠遇人而深避文
法如此則可以免前輩嘗言小人之性專務苟且明
日有事今日得休且休當官者不可徇其私意忽而不
治諺有之曰勞心不如勞力此實要言也當官既自
廉潔又須關防小人如文字歴引之類皆須明白以防
中傷不可不至慎不可不詳知也徐丞相擇之嘗言
前輩盡心職事仁廟朝有為京西轉運使者一日見監
窑官問日所燒柴凡幾竈曰十八九竈吾所見者十一
竈何也窑官愕然蓋轉運使者晨起望窑中所出煙凡
幾道知之其盡心如此前輩嘗言吏人不怕嚴只怕
讀蓋當官者詳讀公案則情偽自見不待嚴明也當
官者凡異色人皆不宜與之相接巫祝尼媪之類尤宜
疎絶要以清心省事為本後生少年乍到官守多為
猾吏所餌不自省察所得毫末而一任之間不復敢舉
動大抵作官嗜利得甚少而吏人所盜不貲矣以此被
重譴良可惜也當官者先以暴怒為戒事有不可當
詳處之必無不中若先暴怒只能自害豈能害人前輩
嘗言凡事只怕待待者詳處之謂也蓋詳處之則思慮
自出人不能中傷也嘗見前輩作州縣或獄官每一
公事難决者必沉思靜慮累日忽然若有得者則是非
判矣是道也惟不苟者能之處事者不以聰明為先而
以盡心為急不以集事為急而以方便為上孫思邈
嘗言憂於身者不拘於人畏於己者不利於彼慎於小
者不懼於大戒於近者不侈於遠如此則人事畢矣實
當官之要也同僚之契交承之分有兄弟之義至其
子孫亦世講之前輩專以此為務今人知之者蓋少矣
又如舊舉將及舊嘗為舊任按察官者後已官雖在上
前輩皆辭避坐下坐風俗如此安得不厚乎叔曾祖
尚書當官至為廉潔蓋嘗市縑帛欲製造衣服召當行
者取縑帛使縫匠就坐裁取之并還所直錢與所剰帛
就坐中還之滎陽公為單州凡每月所用雜物悉書之
庫門買於民間未嘗過此數民皆悅服關沼止叔獲
盜法當改官曰不以人命易官終不就賞可謂清矣然
恐非通道或當時所獲盜有情輕法重者止叔不忍以
此被賞也當官取傭錢般家錢之類多為人程而過
受其直所得至微所喪多矣亦殊不知此數亦吾分外
物也當官者前輩多不敢就上位求薦章但盡心職
事所以求知也心誠求之雖不中不遠矣未有學養
子而後嫁者也當官遇事或有難決以此為心鮮不濟
矣畏避文法固是常情然世人自私者常以文法難
委之於人殊不知人之自私亦猶己之自利也以此處
事其能有濟乎其能有後福乎其能使子孫昌盛乎
當官處事務合人情忠恕違道不遠觀於己而得之未
有舍此二字而能有濟者也嘗有人作郡守延一術士
同處書室後術士以公事干之大怒叱下竟致之理杖
背編置招延此人已是犯義既與之稔熟而干以公事
亦人常情也不從之足矣而治之如此之峻殆似絶滅
人理嘗謂仁人所處能變虎狼如人類如虎不入境
不害物蝗不傷稼之類是也如其不然則變人類為虎
狼凡若此類乃告訐中傷謗人欲寘其死地是也唐
充之廣仁賢者也深為陳鄒二公所知大觀政和間守
臣蘇州朱氏方盛充之數刺譏之朱氏深以為怨傅致
之罪劉器之以為充之為善欲人之見知故不免自異
以致禍患非明哲保身之謂當官大要直不犯禍和
不害義在人消詳斟酌之爾然求合於道理本非私心
專為己也當官處事但務着實如塗擦文書追改日
月重易押字萬一敗露得罪反重亦非所以養誠心事
君不欺之道也百種姦偽不如一實反覆變詐不如慎
始防人疑衆不如自慎知數周密不如省事不易之道
事有當死不死其詬有甚於死者後亦未必免死當去
不去其禍有甚於去者後亦未必得安世人至此多惑
亂失常皆不知輕重義命之分也此理非平居熟講臨
事必不能自立不可不預思古之欲委質事人其父兄
日夜先以此教之矣中材以下豈臨事一朝一夕所能
至哉教之有素其心安焉所謂有所養也忍之一事
衆妙之門當官處事尤是先務若能清慎勤之外更行
一忍何事不辦書曰必有忍其乃有濟此處事之本也
諺有之曰忍事敵災星少陵詩云忍過事堪喜此皆切
於事理為世大法非空言也王沂公常說喫得三斗釅
醋方做得宰相蓋言忍受得事也劉器之建中崇寧
初知潞州部使者觀望治郡中事無巨細皆詳考然竟
不得毫髮過雖過往驛劵亦無違法予者部使者亦歎
服之後居京南有府尹取兵官日直歴點磨他寓居無
有不借禁軍者獨器之未嘗借一人其廉慎如此
