戒子通錄卷一宋劉清之撰
列女𫝊胎教
古者婦人姙子寢不側坐不邊立不蹕不食邪味割不
正不食席不正不坐目不視於邪色耳不聽於淫聲夜
則令瞽誦詩道正事如此則生子形容端正才德過人
矣太王之子曰王季王季成童靡有過失娶太任太任
之性端一誠莊惟德之行不視惡色不聽淫聲不出敖
言能以胎教生文王而明聖太任教之以一而識百卒
為周宗
禮記内則名子辭(子生父咳而名之父曰欽有帥母對曰記有成)
子生三日始負之異為孺子室於宫中必求寬裕慈惠
温良敬恭謹而寡言者使為子師其次為慈母其次為
保母皆居子室他人無事不往三月之末擇日剪髮為
鬌男角女羈否則男左女右是日也妻以子見於父姆
先相曰母某敢用時日祇見孺子夫對曰欽有帥父執
子之右手咳而名之妻對曰記有成子師辯告諸婦諸
母名夫告宰名宰辯告諸男名書曰某年某月某日某
生而藏之
儀禮冠辭(士冠三加辭醴辭三醮辭字辭)
冠始加祝曰令月吉日始加元服棄爾幼志順爾成德
夀考維祺介爾景福再加曰吉月令辰乃申爾服敬爾
威儀淑慎爾德眉夀萬年永受胡福三加曰以歲之正
以月之令咸加爾服兄弟具在以成厥德黃耇無疆受
天之慶醴辭曰甘醴惟厚嘉薦令芳拜受祭之以定
爾祥承天之休夀考不忘醮辭曰旨酒既清嘉薦亶
時始加元服兄弟具來孝友時格永乃保之再醮曰旨
酒既湑嘉薦伊脯乃申爾服禮儀有序祭此嘉爵承天
之祜三醮曰旨酒令芳籩豆有楚咸加爾服肴升折俎
承天之慶受福無疆字辭曰禮儀既備令月吉日昭
告爾字爰字孔嘉髦士攸宜宜之於假永受保之曰伯
某甫仲叔季唯其所當
婚辭(士昏父醮子命之父送女命之母命之庶母以父母之命命也)
昏父醮子命之往迎爾相承我宗事勖帥以敬先妣之
嗣若則有常子曰諾唯恐弗堪不敢忘命父送女命之
曰戒之敬之夙夜毋違命母施衿結帨曰勉之敬之夙
夜毋違宫事庶母及門内施鞶申之以父母之命命之
曰敬恭聽宗爾父母之言夙夜無愆視諸衿鞶
戒書周武王(姬發踐阼三日召師尚父問焉有萬世可以為子孫常者乎尚父對)
(并王為戒書)
師尚父道書之言曰敬勝怠者吉怠勝敬者滅義勝欲
者從欲勝義者凶王聞書之言恐懼退而為戒焉為席
前左端之銘曰安樂必敬前右端之銘曰無行可悔鑑
之銘曰見爾前慮爾後盤之銘曰與其溺於人寧溺於
淵溺於淵猶可游也溺於人不可救也楹之銘曰毋曰
胡殘其禍將然毋曰胡害其禍將大毋曰胡傷其禍將
長劒之銘曰帶之以為服動必行德行德則興倍德則
崩矛之銘曰造矛造矛少間弗忍終身之羞予一人所
聞以戒後世子孫
漢孝武(景帝子徹子閎為齊王旦為燕王胥為廣陵王同日立皆賜策各以國土風俗白戒)
(焉凡三章)
嗚呼小子閎受兹青社朕承天序(案朕承天序史記作朕承祖考)惟稽
古建爾國家封於東土世為漢藩輔嗚呼念哉共朕之
詔惟命不于常人之好德克明顯光義之不圖俾君子
怠悉爾心允執其中天禄永終厥有愆不臧廼凶於而
國害於爾躬嗚呼保國乂民可不敬與王其戒之嗚
呼小子旦受兹元社建爾國家封於北土世為漢藩輔
嗚呼薰鬻氏虐老獸心加以姦巧邊甿朕命將率徂征
厥罪北州以綏悉爾心毋作怨毋作棐德毋廼廢備非
教士不得從徵王其戒之嗚呼小子胥受兹赤社建
爾國家封於南土世為漢藩輔古人有言曰大江之南
五湖之間其人輕心揚州保疆三代要服不及以政嗚
呼悉爾心祇祇兢兢廼惠廼順毋侗好逸毋邇宵人惟
法惟則書云臣不作福不作威靡有後羞王其戒之
梁簡文帝(蕭綱戒子當陽公大心)
汝年時尚幼所闕者學可久可大其唯學歟所以孔丘
言吾嘗終日不食終夜不寢以思無益不如學也若使
墻面而立沐猴而冠吾所不取立身之道與文章異立
身先須謹重文章亦勿放蕩
周公(周文王子姬旦旦子伯禽封於魯將之國故戒之也又一章荀卿子又一章劉向)
君子不施其親不使大臣怨乎不以故舊無大故則不
棄也無求備於一人又云君子力如牛不與牛爭力
走如馬不與馬爭走智如士不與士爭智又云德行
廣大而守以恭者榮土地博裕而守以險者安禄位尊
盛而守以卑者貴人衆兵強而守以畏者勝聰明睿智
而守以愚者益博文多記而守以淺者廣去矣其毋以
魯國驕士矣
文儆𫝊周書(案維文王以下係節錄文儆篇中語九年在鄗以下係節錄文𫝊篇)
(中語)
維文王告薨懼後嗣之無保庚辰詔太子發曰汝敬之
哉民物多變民何嚮非利利維生痛痛維生樂樂維生
禮禮維生義義維生仁嗚呼敬之哉民之適敗上察下
遂信何嚮非私私維生抗抗維生奪奪維生亂亂維生
亡亡維生死嗚呼敬之哉九年在鄗召太子發曰嗚
呼吾語汝所保所守守之哉厚德廣惠忠信愛人君子
之行不為驕侈不為靡泰山林非時不升斤斧川澤非
時不入網罟不麛不卵孤寡辛苦咸賴生焉無殺夭胎
無伐不成材無墮四時如此者有十年之積有十年之
積者王無一年之積者亡
書顧命周成王(周成王姬誦作顧命保元子釗)
嗚呼疾大漸惟幾病日臻既彌留恐不獲誓言嗣兹予
審訓命汝昔君文王武王宣重光奠麗陳教則肄肄不
違用克達殷集大命在後之侗敬迓天威嗣守文武大
訓無敢昏逾今天降疾殆弗興弗悟爾尚明時朕言用
敬保元子釗弘濟于艱難柔遠能邇安勸小大庶邦思
夫人自亂于威儀爾無以釗冐貢于非幾
葉公(葉公子高楚縣公將死命其子)
毋以小謀敗大作毋以嬖御人疾莊后毋以嬖御士疾
莊士大夫卿士
魏武帝(曹操告子丕等者案此條與下魏收李勣並錄之不以人廢言也)
吾在軍中執法是也至小忿怒大過失不當效
戒子言魏文帝(曹丕戒子又使弟植守鄴戒之)
父母於子曰雖肝腸腐爛為其掩蔽不欲使鄉黨士友
聞其罪過然行之不改久久自知之用此仕官不亦難
乎又曰吾昔為頓邱令年二十三思此時所行無悔
於今今汝年二十三矣可不勉與
蕭薿(南齊高帝子豫章文獻王戒子子廉子恪等)
凡富貴少不驕奢以約失之者鮮矣漢世以來侯王子
弟以驕恣之故大者滅身喪族小者削奪邑地可不戒
哉吾之後當共相勉勵篤睦為先才有優劣位有通塞
運有富貧此自然之理無以相凌侮勤學行守基業修
閨庭尚閒素如此足無憂患
戒子言光武(秀字文叔每旦視朝日昃乃罷夜分乃寐皇太子見帝勤勞不怠承)
(間諫曰陛下有禹湯之明而失黃老養性之福願頤愛精神優游自寧帝曰)
我自樂此不為疲也
敕後主辭蜀漢先主(備字元德涿郡人子後主禪字公嗣凡一章)
朕初疾但下痢耳後轉雜他病殆不自濟人五十不稱
夭年已六十有餘何所復恨不復自傷但以卿兄弟為
念射君到說丞相歎卿智量甚大增修過於所望審能
如此吾復何憂勉之勉之勿以惡小而為之勿以善小
而不為惟賢惟德能服於人汝父德薄勿效之可讀禮
記漢書閒暇歴觀諸子益人意智又曰汝與丞相從事
事之如父
帝範唐太宗(隴西人諱世民為書十二篇戒子高宗治案帝範十二篇其首尾)
(兩條則節錄前後序也)
蓋聞大德曰生大寳曰位樹之君上所以撫育黎元自
非明哲武文安可叨臨神器先皇當經綸之會實定王
業逮余以弱冠之年思靜大難躬擐甲胄親當矢石剪
長鯨而清四海掃欃槍而廓八紘既而承慶(案原本作乘慶)天
潢濫登(案原本作登暉)璇極戰戰兢兢若臨深而御朽日慎一
日思善始而令終汝以幼年偏鍾慈愛義方多闕庭訓
有乖不知稼穯之艱難未辨君臣之禮節廢寢忘食思
此為憂披鏡前蹤博採史籍聚其要言以為近誡如
山嶽高峻而不動如日月貞明而普照寬大其志足以
併包平正其心足以制斷奉先思孝處下思恭傾己勤
勞以行德義此為君之體也(君體)夫六合曠道大寶重
任遠近相持親疎並用則并兼路塞逆節不生是以封
建親戚以為藩衞封之太彊則有噬臍之患致之太弱
則無固本之理莫若衆建宗親而少其力使輕重相鎮
憂樂是同盛衰一心安危同力(建親)夫國之匡輔必恃
忠良任使得人天下自治是以明君博訪英賢搜揚側
陋求之則勞任之斯逸此以求賢為貴也(求賢)夫良匠
無棄材明君無棄士人才有長短能有巨細君擇才而
授官臣量己而受職則委任責成不勞而治此設官不
可不審也(審官)夫王者高居深視虧聽阻明恐有過而
不聞懼有闕而莫補虚心思獻替之謀傾耳佇忠正之
說昏主則不然說者拒之以威勸者窮之以罪大臣惜
禄而莫諫小臣畏誅而不言其為壅塞無以自知此拒
諫之惡也(納諫)夫讒佞之徒國之蟊賊也惡忠賢之在
己上恐富貴之不我先先意承旨以悅於君巧言令色
以親於上今人顔貌同於目際猶不自瞻是非在於無
形焉能自覩况逆耳之辭難受順心之說易從故明主
納諫病就苦而能消暗主從䛕命因甘而致殞可不戒
哉(去讒)夫君者儉以養性靜以修身儉則民不勞靜則
下不擾不竭民力不匱民財亂世之君極其驕奢恣其
嗜慾人神憤怨上下乖離佚樂未終傾危已至此驕奢
之忌也(戒盈)夫奢儉由人安危在己斯二者榮辱之端
五關近閉則令德遠盈千慾内攻則凶源外發故驕出
於志不節則志傾慾生於身不遏則身喪故桀紂肆情
而禍結堯舜約己而福延可不務乎(崇儉)顯罰以威之
明賞以化之威立則惡者懼化行則善者勸故賞者不
德君功之所致也罰者不怨上罪之所當也故云無偏
無黨王道蕩蕩此賞罰之權也(賞罰)夫食為民天農為
政本國無九歲之儲不足備水旱家無一年之服不足
禦寒暑故上不節心則下多逸志莫若約己正身則民
不言而化矣(務農)夫土地雖廣好戰則人彫邦境雖安
忘戰則民殆是以勾踐軾蛙卒成霸業徐偃棄武終於
喪邦何則越習其威徐忘其備也(閱武)夫宏風導俗莫
尚於文敷教訓民莫善於學因文以隆道假學以光身
質藴吳竿非筈羽不美性懷辨慧非積學不成此崇文
之術也(崇文)此十二條帝王之大綱安危興廢咸在兹
焉古人有云非知之艱唯行不易行之可勉唯終實難
是以暴亂之君非獨明於惡路聖哲之主豈獨見於善
途良由大道遠而難遵邪徑近而易踐小人俯從其易
不能力行其難是知禍福無門唯人所召欲悔非於既
往唯慎過於將來擇哲王以師焉思以古為前鑑夫取
法於上僅得為中取法於中故為其下自非上哲不可
效焉吾在位以來所制多矣竒麗服翫錦繡珠玉不絶
於前此非防慾也雕楹刻桷高臺深池每興其役此非
儉志也犬馬鷹鶻無遠必致此非節心也數有行幸以
亟勞人此非屈己也斯數事者吾之深過勿以兹為是
而取法(案原本作後法)焉但我濟育蒼生其益多矣平定區宇
厥功大矣益多損少人不以為怨功大過微德未以之
虧然猶盡美之蹤於焉多媿盡善之道顧此懷慙况汝
無纖毫之功直緣基而履慶若崇善以廣德則業泰而
身安若肆情以縱非則業傾而身喪且成遲敗速者國
基也失易得難者天位也可不慎哉可不惜哉
戒皇屬國朝太宗類苑
太宗嘗謂皇屬曰朕即位十三年矣外絶游觀之樂内
卻聲色之娛汝等生於富貴長自深宫夫帝子親王先
須克己每著一衣則憫蠶婦每餐一食則念耕夫至於
聽斷之間勿先恣其喜怒朕每親臨庶政豈敢憚於焦
勞汝等勿鄙人短勿恃己長乃可永久富貴以保終吉
先賢有言逆吾者是吾師順吾者是吾賊不可不察也
庭聞孔子(名丘字仲尼魯人子鯉字伯魚仲尼嘗獨立鯉趨而過庭聞斯二者)
學詩乎不學詩無以言學禮乎不學禮無以立又曰女
為周南召南人而不為周南召南其猶正牆面而立也
與
家戒王肅(字子雍魏散騎常侍家戒歐陽詢所記為詳案肅東海人)
夫酒所以行禮養性命為歡樂也過則為患不可不慎
是故賓主百拜日飲酒而不得醉先王所以備酒禍也
凡為主人飲客使有酒色而巳無使至醉若為人所強
必退席長跪稱父戒以辭之敬仲辭君而况於人乎為
客又不得唱造酒史也若為人所屬下坐行酒隨其多
少犯令行罰示有酒而巳無使多也禍變之興常於此
作所宜深慎
杜恕(字務伯京兆人魏黃門侍郎稱東郡張閣之為人)
張子臺視之似鄙樸人然其心中不知天地間何者為
美何者為好敦然似與隂陽合德者作人如此自可不
富即貴禍患當何從而來
嵇康(字叔夜譙國人晉中散大夫)
人無志非人也但君子用心量其善者必擬議而後動
若志之所之則口與心誓守死無二恥躬不逮期於必
濟若心疲體懈或牽於外物或累於内欲不堪近患不
忍小情則議於去就議於去就則二心交爭二心交爭
則向所見役之情勝矣或有中道而廢或有未成而敗
以之守則不固以之攻則怯弱與之誓則多違與之謀
則善泄臨樂則肆情處逸則極意故雖繁華熠燿無結
秀之效終年之勤無一旦之功斯君子所以歎息也所
居長吏但宜敬之而已矣不當極密不宜數往往當有
時其有衆人又不當獨在後又不當前所以然者長吏
喜問外事或時發舉則恐為人所說無以自免也宏行
寡言慎備自守則怨責之路解矣其立身自當清遠若
有煩辱欲人之盡命託人之請求謙言辭謝某素不預
此輩事當相安亮耳若有怨急心所不忍可外違拒密
為濟之所以然者上遠宜適之幾中絶常人淫輩之求
下全束脩無誨之文(案本集作下全束脩無玷之稱)稱此又秉志之一
隅也
戒子言仲孫貜(孟釐子魯卿且死誡其嗣懿子仲孫何忌)
吾聞聖人之後雖不當世必有達者今孔丘年少好禮
其達者歟吾即沒若必師之
孫叔敖(楚相將死戒其子叔敖死王以美地封其子子辭請寢邱累世不失)
王數封我矣吾不受也我死王則封汝必無受利地楚
越之間有寢邱者此其地不利而名惡可長有者唯此
也
歐陽地餘(千乘人漢元帝少府將死戒子尚案地餘係歐陽生字正思之孫世受書)
我死官屬即送汝財物慎毋受汝九卿儒者子孫以廉
潔著可以自成
嚴光(或云嚴君平姑存之不案光字子陵餘姚人光武時除諫議大夫屈耕於富春山君平)
(名遵臨卭人以卜易隠於成都市)
十誡嗜欲者潰腹之患也貨利者喪身之仇也嫉妬者
凶軀之害也讒慝者斷脛之兵也謗毁者雷霆之報也
殘酷者絶世之殃也陷害者滅嗣之場也博戲者殫家
之漸也嗜酒者窮餒之始也(案第十誡原註缺文)
樊宏(字靡卿南陽人後漢夀張侯為人謙柔畏謹不求苟進常戒其子)
富貴盈溢未有能終者吾非不喜榮勢也天道惡滿而
好謙前世貴戚皆明戒也保身全己豈不樂哉
辛憲英(辛毗女羊耽妻子琇為鍾會參軍伐蜀英憂之案此條宜入後母訓内)
行矣戒之古之君子入則致孝於親出則致節於國在
職思其所司在義思其所立不遺父母憂患而已軍旅
之間可以濟者其惟仁恕乎汝其謹之
源賀(後魏太尉遺令勅諸子案賀西平人)
吾頃以老患辭事不悟天慈降恩爵逮於汝汝其毋傲
恡毋荒怠毋奢越毋嫉妬疑思問言思審行思恭服思
度遏惡揚善親賢遠佞目觀必貞耳屬必正誠勤以事
上清約以臨己吾終之後所葬時服單櫝足申孝心芻
靈明器一無用也
宋隠(字處默西河人魏道武時領吏部選臨終謂其子)
汝等苟能入順父兄出悌鄉黨仕郡幸而至功曹史以
忠清奉上足以不勞遠詣臺閣也
向朗(字巨達襄陽人蜀左將軍耀案襄陽記此係遺言戒子蜀志朗子條景中為御史中丞)
天地和則萬物生君臣和則國家平九族和則動得所
求靜得所安是以聖人守和以存以亡也吾楚國之小
子耳而早喪所天為二兄所誘養使其性行不隨禄利
以墮今但貧耳貧非人患惟和為貴汝其勉之
曹袞(魏武子中山恭王其世子孚嗣)
汝幼少未聞義方早為人君但知樂不知苦不知苦必
將以驕奢為失也接大臣務以禮雖非大臣者猶宜答
拜事兄以敬恤弟以慈兄弟有不足之行當造膝諫之
諫之不從流涕喻之喻之不改乃白其母若猶不改當
以奏聞并辭國土與其守寵罹禍不若貧賤全身也此
亦謂大罪惡耳其微過細故當掩之
士會(字季晉大夫食邑於隨曰隨武子後更受范曰范武子將老召其子士燮戒之)
燮乎吾聞之喜怒以類者鮮易者實多詩曰君子如怒
亂庶遄沮君子如祉亂庶遄已君子之喜怒以己亂也
弗己者必益之郤子其或者欲己亂於齊乎不然余懼
其益之也爾從二三子惟敬
高漢筠(後晉客省使在常山戒子意葬常山從其欲也案漢筠字時英齊州歴山人見薛)
(居正五代史)
吾遊歴多矣觀風俗淳厚以經術相尚罕得如此地者
教子訓孫可為終焉之計負國鑿荒以為田種樹以成
圃凡議婚嫁必接士人
荀勖(字公曾穎隂人晉尚書令或勸有所營置令有歸戴者勖語諸子)
人臣不密則失身樹私則背公是大戒也汝等亦當宦
達人間宜識吾此意
戒子言阮籍(字嗣宗陳留人晉步兵校尉與兄子咸字仲容皆任達不拘子渾少)
(慕通達不飾小節籍謂曰)
仲容已豫吾此流汝不得復爾
崔冏(字法俊清河人北齊鴻臚卿臨終戒其二子)
夫恭儉福之輿傲侈禍之機乘福輿者浸以康休蹈禍
機者忽而傾覆汝其戒歟
牛宏(隋光禄大夫觚案宏字顯仁鶉人)
汝等子孫宜以誠敬自立
傅奕(相州人唐太史令臨終戒其子)
周孔六經是為名教汝宜習之妖人亂華舉時皆惑唯
獨竊歎衆不我從悲夫汝等勿學也
房喬(字元齡齊州人唐宰相集古今聖賢家戒書於屏風令諸子各取其一因戒之)
不可以地望陵人驕奢沈溺袁家累葉忠節是吾所尚
汝宜師遵
閻立本(京兆人唐武后右相立本雖有應務之才尤善圖畫太宗嘗與侍臣學士泛舟春苑)
(池中有異鳥隨波容與詔坐者為詠令立本寫焉不勝愧赧退戒其子案立本新舊唐書皆不載)
(其字兄讓字立德以字行則立本當亦以字行也)
吾少好讀書幸免牆面緣情染翰頗及儕輩唯以丹青
見知躬厮役之務辱莫大焉汝宜深戒勿習此末技
穆寧(懷州人唐祕書通達體命未嘗服藥每戒諸子案新唐書穆寧撰家令訓子人一通)
吾聞君子之事親養志為大直道而已慎無為諂吾之
志也
張霸(字伯饒成都人後漢侍中)
人生一世但當畏敬於人若不善加己直為受之
誨子弟言朱仁軌(字德容唐逸人門人諡曰孝友先生敬則其弟也)
終身讓路不枉百步終身讓畔不失一段
戒子孫言王祥(字休徵琅邪人晉三公疾篤遺令訓子孫)
夫言行可覆信之至也推美引惡德之至也揚名顯親
孝之至也兄弟怡怡宗族欣欣悌之至也臨財莫過乎
讓此五者立身之本
李襲譽(字茂實隴西人唐涼州都督)
吾近京有賜田十頃耕之可以充食河内有賜桑千樹
蠶之可以充衣江東所寫之書讀之可以立身吾没之
後爾曹但能勤此三事亦何羡於人
姚崇(字元之陜州人唐宰相遺令戒子孫)
古人云富貴者人之怨也貴則神忌其滿人惡其上富
則鬼瞰其室虜利其財自開闢已來書籍所載德薄任
重而能夀考無咎者未之有也故范蠡疏廣之輩知止
足之分前史多之况吾才不逮古人而久竊榮寵位逾
高而益懼恩彌厚而增憂往在中書遘疾虚憊雖終匪
懈而諸務多闕薦賢自代屢有誠祈人欲天從竟蒙哀
允優游園沼放浪形骸人生一代斯亦足矣田巴云百
年之期未有能至王逸少云俛仰之間已為陳迹誠哉
此言比日見諸達官身亡已後子孫既失覆蔭多至貧
寒斗尺之間參商是競豈惟自玷乃更辱先無論曲直
俱受嗤毁莊田水碾既衆有之遞相推倚或致荒廢陸
賈石苞皆古之賢達也至預為定分以絶後爭吾靜思
之深所歎息昔孔子大聖母墓毁而不修梁鴻至賢父
亡席卷而葬楊震趙咨盧植張奐皆當代英達通識今
古咸有遺言屬以薄葬或濯衣時服或單帛幅巾子孫
皆遵成命迄今以為美談凡厚葬之家例非明哲或溺
於流俗不察幽明咸以奢厚為忠孝以儉薄為慳惜至
令亡者致戮尸暴骸之酷存者陷不忠不孝之誚可為
痛哉可為痛哉且五帝之時父不葬子兄不哭弟言其
致仁夀無天横也三王之代國祚延長人用休息其人
臣則彭祖老聃之類皆享遐齡當此之時未有佛教豈
抄經鑄像之力設齋施物之功耶宋書西域𫝊著名僧
為白黑論理澄明白足解沈疑宜觀而行之且死者是
常古來不免所造經像何所施為夫釋迦之本法為蒼
生之大弊汝等各宜警策勿效兒女子曹終身不悟也
吾亡後必不得輙用餘財為無益之佛事亦不得妄出
私物徇追福之虚談道士者本以元牝為宗初無趨競
之教而無識者慕僧家之有利約佛教而為業欲尋老
君之說亦興道齋之文又用僧例失之彌遠汝等勿拘
鄙俗輙屈於家汝等身沒之後亦教子孫依吾此法
