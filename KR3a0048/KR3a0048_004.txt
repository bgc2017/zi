戒子通錄卷四宋劉清之撰
陶潛命子詩疏(字元亮晉彭澤令命子詩及與子儼等疏)
悠悠我祖爰自陶唐邈為虞賓世歴重光御龍勤夏豕
韋翼商穆穆司徒厥族以昌紛紛戰國漠漠衰周鳳隱
于林幽人在邱逸虬遶雲奔鯨駭流天集有漢眷余愍
侯於赫愍侯運當攀龍撫劒風邁顯兹武功書誓河山
啓土開封亹亹丞相允迪前蹤渾渾長源鬱鬱洪柯羣
川載導衆條載羅時有語默運因隆窊在我中晉業融
長沙桓桓長沙伊勲伊德天子疇我專征南國功遂辭
歸臨寵不忒孰謂斯心而近可得肅矣我祖慎終如始
直方二臺惠和千里於穆仁考淡焉虛止寄迹風雲寘
兹慍喜嗟余寡陋瞻望弗及顧慙華鬢負影隻立三千
之罪無復其急我誠念哉呱聞爾泣卜云嘉日占亦良
時名汝曰儼字汝求思溫恭朝夕念兹在兹尚想孔伋
庶其企而厲夜生子遽而求火凡百有心奚特于我既
見其生實欲其可人亦有言斯情無假日居月諸漸免
于孩福不虚至禍亦易來夙興夜寐願爾斯才爾之不
才亦已焉哉疏告儼俟份佚佟天地賦命生必有死
自古聖賢誰獨能免子夏有言曰死生有命富貴在天
四友之人親受音旨發斯談者將非窮達不可妄求夀
夭永無外請故耶吾年過五十少而窮苦每以家弊東
西游走性剛才拙與物多忤自量為己必貽俗患僶俛
辭世使汝等幼而饑寒余嘗感孺仲賢妻之言敗絮自
擁何慙兒子此既一事矣但恨鄰靡二仲室無萊婦抱
兹苦心良獨内愧少學琴書偶愛閒靜開卷有得便欣
然忘食見樹木交蔭時鳥變聲亦復歡然有喜常言五
六月中北窗下臥遇涼風暫至自是羲皇上人意淺識
罕謂斯言可保日月遂往機巧好疎緬求在昔眇然如
何疾患以來漸就衰損親舊不遺每以藥石見救自恐
大分將有限也汝輩稚小家貧每役柴水之勞何時可
免念之在心若何可言然汝等雖曰同生當思四海皆
兄弟之義鮑叔管仲分財無猜歸生伍舉班荆道舊遂
能以敗為成因喪立功他人尚爾况同父之人哉潁川
韓元長漢末名士身處卿佐八十而終兄弟同居至於
沒齒濟北范稚春晉時操行人也七世同財家人無怨
色詩曰高山仰止景行行止雖不能至爾心尚之汝其
慎哉吾復何言
杜甫示子詩(字子美京兆人唐拾遺示子宗武)
覓句新知律攤書解滿牀試吟青玉案莫帶紫羅囊假
日從時飲明年共我長應須飽經術已似愛文章十五
男兒志三千弟子行曾參與游夏達者得升堂
韓愈(字退之昌黎人唐吏部侍郎子符讀書城南以示之)
木之就規矩在梓匠輪輿人之能為人由腹有詩書詩
書勤乃有不勤腹空虚欲知學之力賢愚同一初由其
不能學所入遂異閭兩家各生子提孩巧相如少長聚
嬉戲不殊同隊魚年至十二三頭角稍相疎二十漸乖
張清溝映汚渠三十骨骼成乃一龍一猪飛黃騰踏去
不能顧蟾蜍一為馬前卒鞭背生蟲蛆一為公與相潭
潭府中居問之何因爾學與不學歟金璧雖重寳費用
難貯儲學問藏之身身在即有餘君子與小人不繫父
母且不見公與相起身自犂鋤不見三公後寒饑出無
驢文章豈不貴經訓乃菑畬潢潦無根源朝滿夕已除
人不通今古馬牛而襟裾行身陷不義况望多名譽時
秋積雨霽新涼入郊墟燈火稍可親簡編可卷舒豈不
旦夕念為爾惜居諸恩義有相奪作詩勸躊躇
盧仝寄子詩(唐逸人詩寄男抱孫)
别來三得書書道違離久書處甚麤殺且喜見汝手尚
書當畢功禮記速須剖尋義低作聲便可養年夀莫學
村學生麤氣強叫吼殷十七老儒是汝父師友傳讀有
疑誤輒告咨問取兩手莫破拳一吻莫飲酒小時無大
傷習性防已後莫惱添丁郎淚子作面垢莫引添丁郎
赫赤日裏走
賀敦謂子言(隋金州總管宇文護忌而害之臨終呼子弼謂曰按敦複姓賀若世居)
(漠北為周申州刺史即被害事見北史此標賀姓疑有脫字注云隋亦誤也弼字輔臣仕隋以平陳)
(功封宋國公見隋書)
吾必欲平江南然此心不果汝當成吾志且吾以舌死
汝不可不思因引錐刺弼舌出血誡以慎口
韋世康與子弟書(京兆人隋司會中大夫)
禄豈須多防滿則退年不待暮有疾便辭
李勣(唐人以疾謂弟弼曰)
我見房元齡杜如晦高季輔皆辛苦立門戶悉為不肖
子敗之我子孫今以付汝汝可謹察有不厲言行交非
類者急榜殺以聞毋令後人笑吾猶吾笑房杜也
房彦謙與子言(字孝冲清河人隋長葛令居官得禄周卹親友謂子元齡曰)
人皆因禄富我獨以官貧所遺子孫在於清白耳
杜牧寄兄子詩(字牧之樊川人唐中書舍人冬至日寄兄子阿宜)
小姪名阿宜未得三尺長頭圓筋骨緊兩臉明且光去
年學官人竹馬遶四廊指揮羣兒輩意氣何堅剛今年
始讀書下口三五行隨兄旦夕去斂手整衣裳去歲冬
至日拜我立我旁祝爾願爾貴仍且夀命長今年我江
外今日生一陽憶爾不可見祝爾傾一觴陽德比君子
初生甚微茫排隂出九地萬物隨開張一似小兒學日
就復月將勤勤不自已二十能文章仕宦至公相致君
作堯湯我家公相家劒珮嘗丁當舊第開朱門長安城
中央第中無一物萬卷書滿堂家集二百編上下馳皇
王多是撫州寫今來五紀強尚可與爾讀助爾為賢良
經書刮根本史書閱興亡願爾一祝後讀書日日忙一
日讀十紙一月讀一箱吾兄苦好古學問不可量晝居
府中治夜歸書滿牀後貴有金玉必不為爾藏崔昭生
崔芸李兼生窟郎堆錢一百屋破散何披猖今雖未即
死餓凍幾欲僵參軍與縣尉塵土驚劻勷一語不中治
笞箠身滿瘡官罷得絲髮好買百樹桑稅錢未輸足得
米不敢嘗願爾聞我語歡喜入心腸大明帝宫闕杜曲
我池塘我苦自潦倒看汝爭翺翔總語諸小道此詩不
可忘
顔延之庭誥(字延年琅琊人宋武帝臣閑居無事為庭誥之文施於閨庭之内謂不遠)
(也此按庭誥有二篇節錄其第一)
吾年居秋方慮先草木故遽以末聞誥爾在庭情有公
私公通可以使神明加嚮私塞不能令妻子移心是以
昔之善為士者合公屏私尋尺之身而以天地為心數
紀之夀常以金石為量觀夫古之先生垂戒長老餘論
雖器用細制每以不朽見銘繕築末迹咸以可久承志
况植德立義收族長家而不思經遠乎曰身行備足遺
之後人欲求子孝必先慈將責弟悌務為友雖孝不待
慈而慈固植孝悌非期友而友能立悌夫和之不備或
應以不和猶信不足焉必有不信儻知恩意相生情理
相出可使家有參柴人皆由損夫内居德本外夷民
譽言高一世處之逾默器重一時體之滋沖不以所能
干衆不以所長議物淵泰入道與天為人者士之上也
若不能遺聲敬慕謙通畏避矜踞思廣監擇從其遠大
文理精出而言稱未達論問宣茂而不以居身此其亞
也若乃聞實之為貴以辯畫所克見聲之取榮謂爭奪
可獲言不出於戶牖自以為道義久立才未信於僕妾
而曰我有以過人於是感苟銳之志馳傾觖之望豈悟
已掛有識之裁入修家之戒乎記所云千人所指無病
自死者也行近於此者吾不願聞之矣凡有知能預
有文論若不練之庶士校之羣言通才所歸前流所與
焉得以成名乎若呻吟於牆室之内喧嚻於黨輩之間
竊議以迷寡聞妲(按妲字疑誤)語以敵要說是短算所出而
非長見所上適值尊朋臨座稠覽博論而言不入於高
聽人見棄於衆視則慌若迷塗失偶黶如深夜撤燭銜
聲茹氣腆&KR0008;(按本集作腆默)而歸豈識向之夸慢祇足以成今
日之沮喪邪此固少壯之廢爾其戒之夫以怨誹為
心者未有達無心救得喪多見誚耳此蓋臧獲之為豈
識量之事哉是以德聲令氣愈上愈高忿言懟議愈下
愈發有尚於君子者寧可不務勉邪雖曰常人之情不
能素盡故當以遠理勝之么&KR0034;除之豈不可務自異而
取陷庸品乎富厚貧薄事之懸也以富厚之身親貧
薄之人非可以一時同處然昔有守之無怨安之不悶
者蓋有理存焉夫既有富厚必有貧薄豈其證然時乃
大道若人富厚是理無貧薄然乎必不然也若謂富厚
在我則宜貧薄在人可乎又不可矣道在不然義在不
可而横意去就謬生希幸以為未達至分蠶溫農飽
民生之本躬稼難就上以僕役為資當施其情願庀其
衣食定其當治遞其優劇出之休饗後之捶責雖有勸
恤之勤而無霑曝之苦務前公稅以遠吏讓無急傍費
以息流議量時發斂視歲穰儉省贍以奉己損散以及
人此用天之善御生之得也率下多方見情為上立
長多術晦明為懿雖及僕妾情見則事通雖在畎畝明
晦則功博若奪其常然役其煩務使威烈雷霆猶不禁
其欲棄其大用窮其細瑕或明灼日月將不勝其邪故
曰孱焉則差的焉則闇是以禮道尚優法意從刻優則
人自為厚刻則物相為薄耕收誠鄙此用不忒無謂野
陋而不以居心也含生之氓同祖一氣等級相傾遂
成差品至夫願欲情嗜宜無間殊若能服溫厚而知穿
弊之苦明周之德厭滋旨而識寡嗛之急仁恕之功豈
與夫比肌膚於草石方手足於飛走者同其意用哉罰
慎其濫惠戒其偏罰濫則無以為罰惠偏則不如無惠
雖爾眇末猶偏庸保之上事思反已動類念物則其情
得而人心塞矣抃博蒲塞會衆之事諧調哂謔適坐
之方然失敬致侮皆此之由方其剋瞻彌喪端儼况遭
非鄙慮將醜折豈若正其容而簡其事靜其氣而遠其
意使言必諍懕賓友清耳笑不傾撫左右悅目非鄙無
因而生侵侮何從而入此亦持德之管籥爾其謹哉
嫌惑疑心誠亦難分豈唯厚貌蔽智之明深情怯剛之
斷而已哉必使猜怨賢愚則嚬笑入戾躭愛犬馬則步
顧成妖况動容竊斧束裝濫金又何足論也是以前王
作典明慎議獄而僭濫易意朱公論璧光澤相如而倍
薄異價此言雖大可以戒小游道雖廣交義為長得
在可久失在輕絶久由相敬絶由相狎愛之勿勞當扶
其正性忠而勿侮必藏其枉情輔以藝業會以文辭使
親不可䙝疎不可間每存大德無挾小怨率此往也足
以相終酒酌之設可樂而不可嗜嗜而非病者希病
而遂眚者幾既眚既病將蔑其正若存其正性紓其妄
發其唯善成乎聲樂之會可簡而不可違違而不背
者鮮矣背而非弊者反矣既弊既背將受其殿必能通
其礙而節其流意可為中和矣善施者唯發自人心
乃出天則與不待積取無謀實並散千金誠不可能贍
人之急雖乏必先使施如王丹受(按本集作愛誤)如杜林亦可
與言交矣浮華怪飾滅質之具奇服麗食棄素之方
動人勸慕傾人顧盼可以遠識奪難用近欲從若覩其
淫怪知生之無心為見奇麗能致諸非務則不抑自貴
不禁自止夫數相者必有之徵既聞之術人又驗之
吾身理可得而論也人者兆氣二德禀體五常二德有
奇偶五常有勝殺及其為人寧無協沴亦猶生有好醜
死有夭夀人皆知其懸天至於丁年乖遇中身迂合者
可易地哉是以君子遘命愈難識道愈堅古人恥以身
為溪壑者屏欲之謂也欲者性之煩濁氣之蒿蒸故其
為害則燻心智耗真精傷人和犯天性雖生必有之而
生之德猶火含煙而妨火桂懷蠧而殘桂然則火勝則
煙滅蠧壯則桂折故性明者欲簡嗜繁者氣惛去明即
惛難以生矣是以中外羣聖建言所黜儒道衆智發論
是除然有之者不患不深故藥之者恒苦術淺所以毁
道多而於義寡矣夫嫌嗜之性不同故畏慕之情或
異從事於人者無執人我之心不以己之所善謀人為
有明矣不以人之所務失我能有守矣己所謂然而彼
定不能弈棋之弊悅彼之可而忘我不可學嚬之弊將
求去弊者念通性分(按本集作怍介誤)而已流言謗議有道
所不免况在闕薄難用算防接應之方言必出已或信
不素積嫌間所襲或信不和物尤怨所聚有一于此何
處逃毁苟能反悔在我而無責於人必有達鑒昭其情
遠識迹其事日省吾躬月料吾志寬默以居潔靜以期
神道必在何恤人言喭曰富則盛貧則病矣貧之病
也不唯形色麤黶或亦神心沮廢豈但交友疎棄必有
家人誚讓非廉深識遠者何能不移其操故欲蠲憂患
莫若懷古懷古之志當自同古人見通則憂淺意遠則
怨浮昔人琴歌於編蓬之中者用此道也夫信不逆
彰義必出隱交賴相盡明有相照一面見旨則情固邱
岳一言中志則意入淵泉以此事上水火可蹈以此託
友金石可敝豈待充其榮實乃將議報厚之筐篚然後
圖終如或與立茂思無忽禄利者受之易易則人之
所榮蠶穡者就之艱艱則物之所鄙艱易既有勤倦之
情榮鄙又開向背之意此二塗所為反也以勞定國以
功施人則役徒屬而擅豐麗自埋於民自事其生則督
妻子而趨耕織必使陵侮不作縣企不萌所謂賢鄙處
宜華野同泰人以有惜為質非假嚴刑有恒為德不
慕厚賞有惜者以理會有恒者與物終世有位去則情
盡斯無惜矣又有務謝則心移斯不恒矣又非徒若此
而已或見人休事則懃蘄結納及聞否論則處彰離貳
附會以從風隱竊以成釁朝吐面譽暮行背毁昔同稽
欵今猶叛戾斯為甚矣又非若此而已或憑人惠訓藉
人成立與人餘論依人揚聲曲存禀仰甘赴塵軌衰沒
畏遠忌聞影迹又蒙蔽其善毁之無度心短彼能私樹
己拙自崇恒輩罔顧高識有人至此實蠧大倫每思防
避無通閭伍覩驚異之事或涉流𫝊遭卒迫之變反
思安順若異從已發將尸謗人迫而又迕愈使失度能
夷異如裴楷處逼如裴遐可稱深士乎喜怒者有性
所不能無常起於褊量而止於宏識然喜過則不重怒
過則不威能以恬漠為體寬愉為器者大喜蕩心微抑
則定甚怒煩性小忍即歇動無愆容舉無失度則物將
自懲人將自止習之所變亦大矣豈唯蒸性染身乃
將移智易慮故曰與善人居如入芝蘭之室久而不知
其芳與之化矣與不善人居如入鮑魚之肆久而不知
其臭與之變矣是以古人慎所與處唯夫金貞玉粹者
乃能盡而不汚爾故曰丹可滅而不能使無赤石可毁
而不能使無堅苟無丹石之性必慎浸染之由能以懷
道為人必存從理之心道可懷而理可從則不議貧議
所樂爾或云貧何由樂此未求道意道者瞻富貴同貧
賤固得而齊自我喪之未為通議苟議不喪夫何不樂
或曰溫飽之貴所以榮生饑寒在躬空曰從道取諸其
身將非篤論此又不通理用者也凡養生之具豈聞定
實或以膏腴夭性有以菽藿登年中散云所足在内不
由於外是以稱體而食貧歲愈歉量腹而炊豐家餘飡
非粒實息耗意有盈虚爾况心得優劣身獲仁富明白
入素氣志如神雖十旬九飯不能令饑歡席(按本集作業席)三
屬不能為寒豈不信然且以已為度者無以自通彼
量渾四極而斡五緯天道宏也振河海而載山川地道
厚也一情紀而合流貫人靈茂也昔之通乎此數者不
為剖判之行必廣其風度無挾私殊博其交道靡懷曲
異故望塵請友則義士輕身一遇拜親則仁人投分此
倫序通允禮俗平一上獲其用下得其和世務雖移前
休未遠人之適主吾將反本夫人之生暫有心識幼
壯驟過衰耗騖及其間夭鬱既難勝言假獲存遂又云
無幾柔麗之身亟委土木剛清之才遽為邱壤回遑顧
慕惟數紀之中爾以此持榮曾不可留以此服道亦何
能久進退我生遊觀所達得貴為人將在含理含理之
貴惟神與交幸有心靈義無自惡偶信天德逝不上慙
欲使人沉來化志符往哲勿謂是賒日繄斯密若通此
意吾將忘老如曰不然其誰與歸偶懷所撰述略布衆
條若備舉情見顧未畫一贍身之經别在田家節政奉
終之紀自著燕居畢義
劉禹錫名子說(字夢得中山人唐䕫州刺史名二子說又留海曹師等詩)
魏司空王昶名子制誼咸得立身之要前史是之然則
書紳銘器孰若發言必稱之乎今余名爾長子曰允字
信臣次曰廙字敬臣欲爾於人無賢愚於事無大小咸
推以信同施以敬俾物從而衆說其庶幾乎夫忠孝之
於人如食與衣不可斯須離也豈俟余勗哉仁義道德
非訓所及可勉而企者故存乎名夫朋友字之非吾職
也顧名旨所在遂從而釋乎夫孝始於事親終於事君
偕曰臣之終也萬物有醜好各各一姿分唯人即不
爾學與不學論學非探其花要自發其根孝友與誠實
而不忘邇言根本既深實柯葉自滋繁念爾無忽此期
以慶吾門
魏收枕中篇(字伯起鉅鹿人北齊史官以子姪少年申以戒厲著枕中篇云)
吾曾覽管子之書其言曰任之重者莫如身途之畏者
莫如口期之遠者莫如年以重任行畏途至遠期惟君
子為能及矣追而味之喟然長息若夫岳立為重有潛
戴而不傾山藏稱固亦趨負而弗停吕梁獨浚能行歌
而匪惕焦原作險或躋踵(按北史作削踵)而不驚九陔方集故
眇然而迅舉五紀當定想窅乎而上征苟任重也有度
則任之而愈固乘危也有術蓋乘之而靡恤彼期遠而
能通果應之而可必豈神理之獨爾亦人事其如一嗚
乎處天壤之間勞死生之地攻之以嗜欲牽之以名利
梁肉不期而共臻珠玉無足而俱致於是乎驕奢仍作
危亡旋至然則上知大賢唯幾唯哲或處或出不常其
節其舒也濟世成務其卷也聲銷迹滅玉帛子女椒蘭
律吕諂諛無所先稱肉度骨膏唇挑舌怨惡莫之前勲
名共山河同久志業於金石比堅斯蓋厚棟不撓遊刃
砉然逮於厥德不常喪其金璞馳騖人世鼔動流俗挾
湯日而謂寒包溪壑而未足源不清而流濁表不端而
影曲嗟乎膠漆詎堅寒暑甚促反利而成害化榮而就
辱欣戚更來得喪仍續至有身禦魑魅魂沉狴獄詎非
足力不彊迷在當局孰可謂車戒前傾人師先覺聞諸
君子雅道之士遊遨經術厭飫文史筆有奇鋒談有勝
理孝弟之至神明通矣審道而行量路而止自我及物
先人後己情無繫於榮悴心靡滯於慍喜不養望於邱
壑不待價於城市言行相顧慎終猶始有一於斯鬱為
羽儀恪居展事知無不為或左或右則髦士攸宜無悔
無吝故高而不危異乎勇進忘退苟得患失射千金之
産邀萬鍾之秩投烈風之門趣炎火之室載蹶而墜其
貽燕或蹲乃喪其貞吉可不畏歟可不戒歟門有倚禍
事不可不密牆有伏寇言不可而失宜諦其言宜端其
行言之不善行之不正鬼執彊梁人囚徑廷(按徑廷北史作徑挺)
(均不可解疑為勁挺之訛)幽奪其魄明夭其命不服非法不行非道
公鼎為己信私玉非身寳過涅為紺踰藍作青持繩視
直置水觀平時然後取未若無欲知止知足庶免於辱
是以為必察其幾舉必慎於微知幾慮微斯亡則稀既
察且慎福禄攸歸昔蘧瑗識四十九非顔子鄰幾三月
不違跬步無已至於千里覆簣而進及於萬仞故云行
遠自卑可大可久與世推移月滿如規後夜則虧槿榮
於枝望暮而萎夫奚益而非損孰有損而不害益不欲
多利不欲大唯居德者畏其甚體真者懼其大道尊則
羣謗集任重而衆怨會其達也則尼父栖遑其忠也而
周公狼狽無曰人之我挾在家不可而覆無曰人之我
厚在我不可而咎如山之大無不有也如谷之虚無不
受也能剛能柔重可負也能信能順險可走也能知能
愚期可久也周廟之人三緘其口漏巵在前欹器留後
俾諸來裔𫝊之坐右
中樞龜鏡蘇瓌(字昌容雍州人唐中宗宰相以子頲有宰相器暇日逡巡舉二)
(十七事豫戒之及頲相密以示宋璟請號中樞龜鏡云)
宰相者上佐天子下理隂陽萬物之司命居司命之位
苟不以道應命翺翔自處上則阻天地之交泰中則絶
性命之至理下則阻生物之阜植苟安一日是稽隂誅
况久之乎臨大事斷大議正道以當之若不能即速
退中樞之地非偷安之所平心以應物無生妄慮似
覺非正則速回之使久而不失正也敷奏宜直勿婉
應對無常速機可以回小事沉機可以成大計同列
之間隨器以應之則彼自容矣容則自峻其道以示之
無令庸者其來凂我也賢者親而狎之無過狎而失敬
則事無不舉矣舉一官一職一將一帥須其材德者
聽衆議以命之公是非即無爽矣人不可盡賢盡愚
汝惟器之與正人言則其道堅實而不渝材人可以
責成辦事辦事不可與議與之議則失根本歸權道也
審姦吏辭煩而忘親者去之崇儒則篤敬侈靡之
風不作不作則平和平和則自臻理道矣刺史縣令
久次以居之不能者立除之無奸柄施恩交馳道路既
失為官之意受弊者隨之矣欲庶而富在乎久安
不教而戰是謂棄之佐理在乎謹守制度俾邊將嚴
兵修斥堠使封疆不侵不必務廣徒費中國事無益也
古者用刑輕中重之三典各有攸處方今為政之道
在乎中典謹而守之無為人之所貳無請數赦以開
倖門勿畏強禦而損制度教令少而確守之則民
情膠固矣毋太剛以臨人事慮不盡臣不密則失身
非所議者勿與之言勤思慮不以小事而忽機管
財無多蓄計有三年之用外散之親族多蓄甚害義令
人心不寧不寧則理事不當矣清身檢下無使邪隙
微開而貨流於外矣遠妻族無使揚私於外仍須先
自戒謹檢子弟無令開戶牖毋以親屬撓有司一挾私
則無以提綱在上矣子弟壻居官隨器自任調之勿
過其器而居人之右子弟車馬服用無令越衆則保
家則能治國居第在乎潔不在華無令稍過以荒厥
心
