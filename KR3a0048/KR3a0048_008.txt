戒子通錄卷八宋劉清之撰
母訓戒子言鄒孟軻母(列女傳)
孟子之少也既學而歸孟母方織問學所至孟子自若
孟母以刀斷其織孟子懼而問其故母曰子之廢學若
吾斷斯織也夫君子學以立名問則廣知今而廢之是
不免於厮役而無以離於禍患也孟子懼旦夕勤學不
息祖師子思遂成天下之名儒又曰孟子之少也嬉
遊為墓間之事孟母曰此非所以居處子也乃去舍市
傍其嬉戱為賈人衒賣之事孟母又曰此非所以居子
也復徙舍學官之傍其嬉遊乃設爼豆揖遜進退孟母
曰真可以居吾子矣遂居孟子長學六藝卒成大儒
敬姜(魯公父穆伯之妻文伯歜之母文伯退朝朝其母其母方績文伯曰以歜之家而主猶績)
(其以歜為不能事主乎其母歎曰魯其亡乎使僮子備官而未之聞邪居吾語汝又文伯出學而還)
(歸敬姜側目而眄之其友上堂從後降階而却行奉劒而正履若事父兄文伯自以為成人矣敬姜)
(召而數之凡二事)
昔聖王之處民也擇瘠土而處之勞其民而用之故長
王天下夫民勞則思思則善心生逸則淫淫則忘善忘
善則惡心生沃土之民不材淫也瘠土之民莫不嚮義
勞也是故天子大采朝日與三公九卿祖識地德日中
考政與百官之政事師尹惟旅牧相宣序民事少采夕
月與太史司載紏虔天刑日入監九御使潔奉禘郊之
粢盛而後即安諸侯朝修天子之業命晝考其國職夕
省其典刑夜儆百工使無慆淫而後即安卿大夫朝考
其職晝講其庶政夕序其業夜庀其家而後即安士朝
而受業晝而講貫夕而習復夜而計過無憾而後即安
自庶人以下明而動晦而休無日以怠王后親織元紞
公侯之夫人加之以紘綖卿之内子為大帶命婦成祭
服列士之妻加之以朝服自庶士以下皆衣其夫社而
賦事烝而獻功男女效績愆則有辟古之制也君子勞
心小人勞力先王之訓也自上以下誰敢淫心舍力今
我寡也爾又在下位朝夕處事猶恐忘先人之業况有
怠惰其何以避辟吾冀而朝夕修我曰必無廢先人爾
今曰胡不自安以是承君之官余懼穆伯之絶嗣也
又曰昔者武王罷朝而結絲&KR1611;絶左右頋無可使結之
者俯而自申之故能成王道桓公坐友三人諫臣五人
日舉過者三十人故能成覇業周公一食而三吐哺一
沐而三握髮所執贄而見於窮閭隘巷者七十餘人故
能存周室彼二聖一賢者皆覇王之君也而下人如此
其所與遊者皆過己者也是以日益而不自知也今以
子年之少而位之卑所與遊者皆為服役子之不益亦
以眀矣
楚子發母(楚將子發之母子發攻秦軍絶糧使人請於王因歸問其母問使者曰士卒無)
(恙乎曰升分菽粒而食之又問將軍無恙乎曰朝夕芻豢粱黍子發大破秦將而歸其母閉門而不)
(内使人數之曰)
子不聞越王勾踐之伐吳與客有獻醇酒一噐者王使
人注江之上流使士卒飲其下流味不及加美而士卒
戰自五也異日有獻一嚢糗糒者王又以賜軍軍士分
而食之甘不足踰嗌而戰自十也今子為將士卒升分
菽粒而食之子獨朝夕芻豢黍粱何也詩不云乎好樂
無荒良士休休言不失和也夫使人入於死地而自康
樂於其上雖有以得勝非其術也子非吾子也無入吾
門
師春姜(魯人嫁其女三往而三逐以輕侮其室人也春姜召其女而笞之留之三年女奉守)
(節義終知婦道)
夫婦人以順從為務貞慤為首今爾驕溢不遜以見逐
曾不悔前過吾告汝數年而不吾用爾非吾子也
孟仁母(仁吳司空自結網捕魚作鮓寄母母還之仁大慙)
汝為魚官以鮓寄母非避嫌也
嚴嫗(號萬石嚴嫗子延年為漢河南太守冬月行屬縣刑戮囚徒流血數里母見責之曰歲餘)
(果敗)
汝宣化千里不聞仁愛而殺人立威名豈為人父母哉
天道神眀人不可獨殺我不意老見壯子被刑戮也行
矣去東歸掃墓地耳
陶侃母(新淦人湛氏陶丹娉以為妾生侃為尋陽縣吏嘗監魚梁以一坩鮓遺母湛氏封鮓)
(及書責侃曰)
爾為吏以官物遺我非惟不能益吾乃以增吾憂矣
許善心母(善心隋人母范氏善心至孔魚家魚令子紹新與之譚宴夜久方歸微有酒容)
(范氏泣謂曰善心再拜受教遂即閉齋讀書四年之中窺涉萬卷)
汝是寡婦之子為俗所輕自非高才異行不可以求仕
進孔紹新是當朝允子易獲聲譽彼宜逸樂汝湏勤苦
何地殊而相效乎
崔氏(隋大卿鄭善果母善果父誠討賊戰死善果為郡或行事不允或妄嗔怒母泣不食善果)
(伏於床前不敢起母謂之曰大按善果滎澤人仕隋為魯郡太守歸唐為檢校理卿此云隋大卿)
(似誤)
吾非怒汝乃愧汝家耳吾為汝家婦獲奉洒掃知汝先
君忠勤之士也守官清恪未嘗問私以身徇國繼之以
死吾亦望汝副其此心汝既年小而孤吾寡婦耳有慈
無威使汝不知禮訓何可負荷忠臣之業乎汝自童子
襲茅土汝今位至方岳豈汝身致之邪不思此事而妄
加嗔怒心緣驕樂惰於公政内則墜爾家風或失亡官
爵外則虧天下法以取罪戾吾死日何面目見汝先君
於地下乎
李景讓母(景譲唐浙西觀察使有左都押衙忤意杖之而斃軍士憤且變母出坐廳事立)
(景譲於庭下而責之將撻之將佐拜泣乃釋之)
天子付汝以方面國家刑法豈得以為汝喜怒之資妄
殺無罪之人乎
責子言田稷子母(齊田稷子相齊受下吏之貨金百鎰以遺其母母曰安所)
(得此曰受之於其下其母云云稷子慙而出反其金自歸罪宣王悅母之義捨之復其位)
吾聞士修身潔行不為苟得竭誠盡實不行詐偽非義
之事不計於心非禮之利不入於家言行若一情貌相
逼故交友親而相結固夫以匹士相與猶然况於受禄
之臣乎今君設官以待子厚禄以奉子言行備則可以
報君夫為人臣而事其君猶為人子而事其父也盡力
竭能忠信不欺務在效忠必死奉命廉潔公正故志遂
而無患今子反是遠忠矣夫為人臣不忠是為人子不
孝也不義之財非吾有也不孝之子非吾子也子起矣
問子言雋不疑母(不疑漢京兆尹每行縣錄囚徒還母輙問即不疑多有所)
(出母喜笑飲食)
有所平反活幾何人
答子言習氏(吳威遠將軍李衡妻衡銳欲治生妻輙諫止之臨終告兒曰汝母惡)
(吾治生故貧如此吾武陵龍陽洲有千頭木奴不仰衣食之給歲止匹絹亦足為汝曹計也兒具白)
(母母曰)
汝家失十戸客来七八年吾嘗疑之果汝父密遣種甘
橘也汝父常稱太史公言江陵千株橘樹當封君家吾
曰人患無德義不患不富若貴而能貧方好耳彼豈所
以貽子孫哉汝勿恃之
張鎰母(鎰蘇州人唐乾元殿中侍御史原令盧擬以公事呵責内侍内侍誣擬罪死鎰白母)
(曰上䟽理擬擬必免死而鎰貶官以為太夫人憂不言鎰負於當官敢問所安母曰云云遂奏之擬)
(配流鎰貶撫州司戸作案鎰字季權一字公度河南人新唐書原令華原令盧擬作盧樅)
爾無累於道吾所安也
王義方母(漣水人唐侍御史欲彈李義府先白其母母曰)
昔王陵之母殺身以成子之名汝能盡心以事君吾死
不恨
戒子言董昌齡母(昌齡事吳少誠元濟為郾城令母曰云云昌齡乃以城降)
(憲宗喜賜緋魚昌齡謝曰此皆老母之訓蔡平楊氏幸無恙封北平郡太君)
逆順之理成敗可知賊黨欺天天所不福汝當速降無
以老母為念汝為忠臣吾無恨矣
孫氏(富春人孫權族孫女也適虞忠生潭為晉吳興守假節征蘇峻孫氏勉潭以必死之義貿)
(其所服環佩以為軍資戒子曰)
吾聞忠臣出孝子之門汝當捨生取義勿以吾老為累
也
崔元暐母(唐益州都督博陵崔元暐之母盧氏戒元暐而元暐遵奉以清謹稱)
吾見姨兄屯田郎中辛元馭云兒子從官者有人来云
貧乏不能存此是好消息若聞貲貨充足衣馬輕肥此
惡消息吾常重此言以為確論比見親表中仕宦者多
將錢物上其父母父母但知喜悅竟不問此物從何而
来必是祿俸餘資誠亦善事如其非理所得此與盗賊
何别縱無大咎獨不内媿孟母不受魚鮓之饋蓋為此
也汝今坐食祿俸榮幸已多若其不能忠清何以戴天
履地孔子云雖日用三牲之養猶為不孝又曰父母惟
其疾之憂特宜修身潔己勿累吾此意也
陳夫人(陳氏新淦人淳化中判三司磨勘贈太保新喻劉公諱式之夫人下蔡令立本職方)
(郎中立言主客郎中贈太傅立志秘書監贈少師立德兵部員外郎集賢校理贈金紫立禮之母也)
(太保公沒夫人戒五子曰)
先夫秉清潔之行惟有書數千卷命之曰墨莊今貽汝
輩為學殖之具能遵是訓則吾子也
何氏(名臣傳陳尭咨母)
尭咨精於弧矢自號小由基出守荆南回母何氏問曰
古人居一郡一道必有異政汝有何效尭咨曰稍精於
射何氏曰汝父訓汝以忠孝俾輔國家今不務仁政善
化而專卒伍一夫之伎豈汝先人之意邪以杖擊之金
魚墜地
戒女書李氏(余先妣長垣趙夫人諱琳字彦章手書且䟦云李氏戒女書親授之)
(於父兄雖愚鄙不能如其教然朝夕覧之未嘗去手建炎己酉渡江遂亡其夲不復盡記惜哉李氏)
(者今不知其名)
夫者天也天固不可逃夫固不可離也行違神眀天則
罰之禮義有愆夫則薄之故易著牝馬之象詩有關雎
之興夫孝敬貞順專一無邪者婦人之紀綱閨房之大
節也昔冀缺妻饁田相敬如賓梁鴻婦進食舉桉齊眉
書之方册賢者以為有禮凡人謂之怕夫何其謬也
貧者安其貧富則戒其富貧不自安者恥貧而廣求求
既不得怨由兹生室家相輕恩易情薄富而不戒則夸
勝之心生凌慢之容既彰和柔之色安在棄和柔之色
作嬌小之容是為輕薄之婦人藏心為情出口為語
言語者榮辱之樞機親疎之大節也亦能離堅合異結
怨興讎大者則覆國亡家小者猶六親離間是以賢女
謹口恐招恥謗或在尊前或居閑處未嘗觸應答之語
發諂䛕之言不出無稽之詞不為調謔之事不涉穢濁
不處嫌疑
告子言叔向母(晉叔向之母妬叔虎之母美而不使其子皆諫其母母曰云云)
(使往視寢生叔虎美而有勇欒盈嬖之故羊舌氏之族及于難)
深山大澤實生龍蛇彼美余懼其生龍蛇以禍汝汝弊
族也余何愛焉
(臣)等謹案劉清之此段所引左𫝊汝弊族也之下
刪去國多大寵不仁人間之不亦難乎三句其所
註又不明晰前後文義幾至不可曉仰蒙
御製書事文辨正其誣所以存人心世道之公為萬世
褒貶之法恭錄
御製文冠于卷端並識於此
謂子言李絡秀(晉安東將軍周浚妾生顗嵩謨顗等既長絡秀謂顗等從命由)
(此李氏遂得為方雅之族)
我屈節為汝家作妾門戶計耳汝等不與我家為親者
吾亦何惜餘年
宋氏(晉韋逞母宋氏逞為苻堅太常號母宣文君就家立講堂置生員百二十人隔絳紗幔而)
(受業周官學復行于世初宋父謂女曰後按此與下庾衮二條俱宜移在下劉氏之)
吾家世學周官傳業相繼此又周公所制經紀典誥百
官品物備于此矣吾今無男可傳汝可受之勿令絶世
王孫賈母(齊大夫王孫賈之母也賈事閔王王出見弑國人不討賊母謂賈曰云云賈乃)
(入市中而令百姓曰淖齒亂齊國弑閔王欲與我誅之者袒右從者四百人與之殺淖齒)
汝朝出而晩來則吾倚門而望汝汝暮出而不還則吾
倚閭而望汝今汝事王王出走汝不知其處汝尚歸乎
别子言范滂母(滂字孟博漢汝南功曹滂坐黨人被收其母就與訣母曰云云)
(滂跪受教再拜而辭)
汝今得與李杜齊名死亦何恨既有令名復求夀考可兼得乎
戒兄女言庾衮(字叔褒晉后族孤兄女芳將嫁衮刈荆苕為箕帚集諸子于堂)
(男女以班命芳曰)
芳乎汝少孤汝逸汝豫不汝疵瑕今汝適人將事舅姑
灑掃庭内婦之道也故賜汝此匪器之為美欲溫恭朝夕
雖休勿休也
勉子言劉氏(何無忌母牢之姊也牢之為極元所害劉氏常思報復及無忌與劉)
(裕定謀劉氏喜勸勉無忌)
桓元必敗義師必成汝能如此吾讎恥雪矣
女戒荀爽(字慈明漢司空藝文類聚作魏荀爽)
詩云泉源在左淇水在右女子有行遠父母兄弟明當
許嫁配適君子竭節從理昏定晨省夜卧早起和顔悦
色事如依恃正身潔行稱為順婦以崇螽斯百葉之祉
婚姻九族云胡不喜聖人制禮以隔陰陽七歲之男王
母不抱七歲之女王父不持親非父母不與同車親非兄弟不
與同筵非禮不動非義不行是故宋伯姬遭火不下堂
知必為灾傅母不來遂成于灰春秋書之以為高也
女訓蔡邕(字伯喈陳留人漢末左中郎將女訓戒子凡三章)
心猶首面也是以甚致飾焉面一旦不修飾則塵垢穢之心一朝
不思善則邪惡入之咸知飾其面不修其心夫面之不飾愚者
謂之醜心之不修賢者謂之惡愚者謂之醜猶可賢者謂之惡
將何容焉故覽照拭面則思其心之潔也傅脂則思其心之和
也加粉則思其心之鮮也澤髮則思其心之順也用櫛則思其
心之理也立髻則思其心之正也攝鬢則思其心之整也又
舅姑若命之鼓琴必正坐操琴而奏曲若問曲名則捨琴興
答曰某曲坐若近則琴聲必聞若遠左右必有贊其言者
凡鼓小曲五終而止大曲三終而止無數變曲無多小
曲尊者之聽未厭不敢早止若顧望視他則曲終而後
止亦無中曲而息也琴必常調尊者之前不更調張私
室若近舅姑則不敢獨鼓若絶遠聲音不聞鼓之可也
鼓琴之夜有姊妹之宴則可也又戒子貴賤無常唯
人所速苟善則庸夫之子可至于三公苟不善則王公
之子反為庶人是知皇天無親惟德是輔信矣哉
班昭(字惠明扶風班彪女同郡曹叔妻也作女戒七章以戒諸女)
古者女生三日卧之牀下弄之瓦塼而齋告焉卧之牀
下明其卑弱主下人也弄之瓦塼明其習勞主執勤也
齋告先君明當主繼祭祀也三者蓋女人之常道禮法
之典教謙讓恭敬先人後己有善莫名有惡莫辭忍辱
含垢常若畏懼是為卑弱下人也晚寢早作勿憚夙夜
執務私事不辭劇易所作必成手迹整理是為執勤也
正色端操以事夫主清靜自守無好戲笑潔齋酒食以
供祖宗是為繼祭祀也三者苟備而患名稱之不聞黜
辱之在身未之見也三者苟失之何名稱之可聞黜辱
之可遠哉夫婦之道參配陰陽通逹神明信天地之
宏義人倫之大節也是以禮貴男女之際詩著關雎之
義由斯言之不可不重也夫不賢則無以御婦婦不賢
則無以事夫夫不御婦則威儀廢壊(按廢壊漢書作廢缺)婦不事
夫則義理墮闕方斯二事其用一也察今之君子徒知
妻婦之不可不御威儀之不可不整故訓其男檢以書
傳殊不知夫主之不可不事禮義之不可不存也但教
男而不教女亦蔽于彼此之數乎禮八歲始教之書十
五而至于學矣獨不可依此以為則哉陰陽殊性男
女異行陽以剛為德陰以柔為用男以疆為貴女以弱
為美故鄙諺有云生男如狼猶恐其尫生女如鼠猶恐
其虎然則修身莫若敬避彊莫若順故曰敬順之道婦
人之大禮也夫敬非他持久之謂也夫順非他寬裕之
謂也持久者知止足也寬裕者尚恭下也夫婦之好終
身不離房室周旋遂生媟黷媟黷既生語言過矣言語
既過縱恣必作則侮夫之心生矣此由于不知止足者
也夫事有曲直言有是非直者不能不爭曲者不能不
訟訟爭既施則有忿怒之事矣此由于不尚恭下者也
侮夫不節譴呵從之忿怒不止楚撻從之夫為夫婦者
義以和親恩以好合楚撻既行何義之有譴呵既宣何
恩之有恩義俱廢夫婦離矣女有四行一曰婦德二
曰婦言三曰婦容四曰婦功婦德不必才明絶異也婦
言不必辯口利辭也婦容不必顔色美麗也婦功不必
工巧過人也清閒貞静守節整齊行己有恥動靜有法
是謂婦德擇辭而說不道惡語時然後言不厭于人是
謂婦言盥浣塵穢服飾鮮潔沐浴以時身不垢辱是謂
婦容專心紡績不好戲笑潔齋酒食以奉賓客是謂婦
功此四者女人之大德而不可乏者也然為之甚易唯
在存心耳古人有言仁遠乎哉我欲仁斯仁至矣此之
謂也夫有再娶之義婦無二適之文故曰夫者天也
天固不可逃夫固不可離也行違神祇天則罰之禮義
有愆夫則薄之故女戒曰得意一人是謂永畢失意一
人是謂永訖由斯言之夫不可不求其心然所求者亦
非謂佞媚苟親也固莫若專心正色禮義居潔耳無淫
聽目無邪視出無冶容入無廢飾無聚會羣輩無看視
門戶此則謂專心正色矣若夫動靜輕脱視聽任意入
則亂髮壊形出則窈窕作態說所不當道觀所不當視
此謂不能專心正色矣夫得意一人是謂永畢失意
一人是謂永訖欲人定志專心之言也舅姑之心豈當
可失哉物有以恩自離者亦有以義自破者也夫雖云
愛舅姑云非此所謂以義自破者也然則舅姑之心奈
何固莫尚于曲從矣姑云不爾而是固宜從令姑云爾
而非猶宜順命勿得違戾是非爭分曲直此則所謂曲
從矣故女憲曰婦如影響焉不可賞婦人之得意于
夫主由舅姑之愛己也舅姑之愛己由叔妹之譽己也
由此言之我臧否譽毁一由叔妹叔妹之心復不可失
也皆知叔妹之不可失而不能和之以求親其蔽也哉
自非聖人鮮能無過故顔子貴于能改仲尼嘉其不貳
而况婦人者也雖以賢女之聰哲之性其能備乎是故
室人和則謗掩外内離則惡揚此必然之勢也易曰二
人同心其利斷金同心之言其臭如蘭此之謂也夫叔妹
者體敵而義尊恩疏而義親若淑媛謙順之人則能依義
以篤好崇恩以接援使徽美顯章而瑕過隠塞舅姑矜善
而夫主嘉美聲譽曜于邑隣休光延於父母若夫蠢愚之
人於叔則託名以自高於妹則因寵以驕盈驕盈既施何
和之有恩義既乖何譽之臻是以美隱而過宣姑忿而夫
慍毁譽布於中外恥辱集于厥身進增父母之羞退益君
子之累斯乃榮辱之本而顯否之基也可不慎哉然則求
叔妹之心固莫尚於謙順矣謙則德之柄順則婦之行凡
斯二者足以和矣詩云在彼無惡在此無射其斯之謂也
程曉(字季明魏黃門侍郎大著文章多失亡存者不十一按曉東阿人)
婦人四教以備為成婦德闕則仁義廢矣婦言虧則辭
令慢矣婦容惰則邪僻生矣婦功簡則織絍荒矣故禮
有公宫宗室之教詩有牖下蘋藻之奠然後家道諧允儀
則表見於内若夫麗色妖容高才美辭貎足傾城言以
亂國此乃蘭形棘心玉曜瓦質在邦必危在家必亡
李晟(字良器唐功臣嘗正歲崔氏女歸省未及階晟覩之遂不視而遣還家)
爾有家况姑在堂婦當奉酒醴供饋以待賓客
戒公主太祖皇帝(類苑魏成信言)
魏國長公主嘗衣貼繡鋪翠𥜗入宫中太祖曰汝當以
此與我自今勿復為此飾主笑曰此所用翠羽幾何太
祖曰不然主家服此宫闈戚里皆相效京城翠羽價高
小民逐利傷生寖廣實汝之由汝生長富貴當念惜福
豈可造此惡業之端
張横渠(載字子厚郿縣人熙寧同知太常禮院作女戒九章章四句付吕氏女盈)
婦道之常順惟厥正是曰天明是其常命嘉爾婉婉克
安爾親往之爾家克施克勤爾順惟何無違夫子無然
臯臯無然訿訿彼是而違爾焉作非彼舊而革爾焉作
儀惟非惟儀女生則戒王姬肅雍酒食是議貽爾五物
以銘爾心錫爾佩巾墨子誨言銅爾提匝謹爾賓薦玉
爾奩具案爾藻絢枕爾文竹席爾吳筦念爾書訓思爾
退安彼實有室爾勿從室遜爾提提爾生引逸
