麗澤論說集錄儒家類
提要
(臣)等謹案麗澤論說集錄十卷宋吕祖謙門
人雜錄其師之說也前有祖謙從子喬年題
記稱先君嘗所裒輯不可以不傳故今仍據
舊錄頗附益次比之喬年爲祖謙弟祖儉之
子則蒐錄者爲祖儉喬年又補綴次第之矣
凡易說二卷詩說拾遺一卷周禮說一卷禮
記說一卷論語說一卷孟子說一卷史說一
卷雜說二卷皆冠以門人集錄字明非祖謙
所手著也祖謙初與朱子相得後以爭論毛
詩不合遂深相排斥黎靖德所編語類以論
祖謙兄弟者别爲一卷其中論祖謙者凡三
十二條惟病中讀論語一條稍稱其善答項
平甫書罵曹立之書一條稱編其集者誤收
他文其餘三十條於其著作詆繫辭精義者
二詆讀詩記者二詆大事記者五詆少儀外
傳者一詆宋文鑑者五詆東萊文集者三其
餘十一條則皆詆其學問如云東萊博學多
識則有之矣守約恐未也又云伯恭之弊盡
在於巧又云伯恭說義理大都傷巧未免杜
撰又云伯恭教人看文字也麤又云東萊聰
明看文理却不仔細緣他先讀史多所以看
麤著眼又云伯恭於史分外仔細於經却不
甚理會又云伯恭要無不包羅只是撲過都
不精可謂抵隙攻瑕不遺餘力托克托等脩
宋史因置祖謙儒林傳中使不得列于道學
吕喬年記亦稱講說所及而門人記錄之者
祖謙無恙時嘗以其多舛戒無傳習殆亦陰
解朱子之說欲歸其失于門人也然當其投
契之時則引之同定近思錄使預聞道統之
傳當其牴牾以後則字字譏彈身無完膚毋
亦負氣相攻有激而然歟語類載李方子所
記云伯恭更不教人讀論語而此書第六卷
爲門人集錄論語說六十八條又何以稱焉
道學之譏儒林也曰不聞道儒林之譏道學
也曰不稽古齗齗相持至今未已夫學者窮
研經義始可斷理之是非亦必博覽史書始
可知事之得失博學反約古有明訓朱氏之
學精矣吕氏之學亦何可盡廢耶乾隆四十
六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
