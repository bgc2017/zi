麗澤論說集錄卷四
宋吕喬年編
門人集錄周禮說
令五家爲比使之相保五比爲閭使之相受四閭爲族
使之相葬五族爲黨使之相救五黨爲州使之相賙
五州爲鄉使之相賓成周疆理天下之法有隨遠近
而差别者有通遠近而一法者如疆以周索疆以戎
索此隨遠近而差别者也如比閭族黨之法自都鄙
以至於邦國莫不皆然觀上文可見此通遠近而一
法者也其言相保相受相救相賙相賓所以不同者
成周之法計其地之遠近量其力之厚薄校其人之
多寡五家爲比其居甚近非但同其休戚亦可察其
竒衺故使之相保保有二義有保民而王之保有不
保其往之保此盖兼二義而言五比爲閭二十五家
其居亦近此始之彼終之此倡之彼和之故使之相
受此所謂計其地之遠近也四閭爲族使之相葬百
家之中或不幸而有死者百家相與以辦其葬事然
不使五家與二十五家供之盖力有所不給故也至
五族爲黨方使之相救五百家之中或有大利害大
患難非百家之所可禦必五百家然後足以相拯救
至五黨爲州方使之相賙二千五百家之中或有水
旱凶年饑歲欲以相賙又非五百家之所能辦惟二
千五百家則井地必闊此或旱他處未必旱此或水
他處未必水庶幾可以有無相通此所謂量其力之
厚薄也至五州爲鄉方使之相賓閭胥已書其敬敏
任恤族師已書其孝悌睦婣有學者黨正已書其德
行道藝州長已考其德行道藝何待鄉老賓興之盖
閭胥所書不過賢於五比而已黨正所書則又五百
家之賢而已州長所書則又二千五百家之賢而已
鄉者萬二千五百家其人衆所謂賢者必灼然可用
故登於天府此所謂校其人之衆寡也比閭族黨散
在周官固不可徧舉且舉比長一官言之便見得當
時之民無一人無係屬者徙之於此又授之於彼所
謂閒民但不耕稼而已有身即有家既有家則必有
所係雖有游手之民其間日漸月化亦不自知使成
周之君長守此法何緣有不測之變雖有姦雄豪傑
亦俯首而不敢倡後世失此法遂使民無所附著游
手機巧遍天下成周之興衰緣此法之有興衰
大司徒以荒政十有二聚萬民謂之聚萬民者札瘥凶
荒民皆轉徙而之四方故以政聚之政之十有二其
條目須當詳講一曰散利二曰薄征此二者荒政之
始散利是發公財之已藏者薄征是减民租之未輸
者已藏者既散之未輸者又薄之荒政之大綱既舉
矣三曰緩刑四曰弛力緩刑謂民迫於飢寒不幸而
有過失緩其刑辟以示哀矜之意弛力者平時用民
之力歲不過三日今則常用者亦弛之不用所以休
息百姓五曰舍禁平時所謂山虞林衡皆有所掌至
荒歲則徹去藩籬恣民取之六曰去幾平時關防皆
有幾察荒歲必要百貨流通使天下商旅出於其市
此救荒之要術七曰𤯝禮此則專理會荒政凡禮文
之可省者省之如有幣無牲之類八曰殺哀凡是喪
紀之節一皆减損所謂不以死傷生專理會荒政九
曰蕃樂時和歲豐所以與民共樂樂民之樂亦當憂
民之憂所以荒歲不樂十曰多昏凶荒之年多是匹
夫匹婦不能自保所以殺禮而多昏使男女自相保
之義十有一曰索鬼神靡神不舉並走羣望之類是
也十有二曰除盗賊前面說緩刑此說除盗賊此便
是經權皆舉處既與民共憂不幸民有過固可哀矜
至於姦人亦有伺變竊發者凶荒之歲民心易動一
夫呌呼萬夫皆集所以必以除盗賊終之此止亂之
萌大抵聖人之經盖通萬世而可行者其條目固止
於此然周禮之書六官分職合之則有總散之則有
所司其關節脈理皆自相應只去大司徒上看未盡
若徧考六官則荒政秩序可見且如散利須考太府
天府内府凡掌財賦之官如薄征須考九職九賦九
貢如緩刑須考司寇士師所掌之刑他莫不然參觀
遍考然後可知
土均(止)掌其禁令古之設官有總大法操體統者又有
斟酌損益彌縫其間者两者交相濟然後大綱舉而
萬目不遺所謂地土之政載在大司徒小司徒如以
土會之法辨五地之物施十二教井牧其田野此是
總大法操體統者乃是大爲之防然一鄉之間其土
又有肥瘠厚薄無緣事爲之制曲爲之防須設官斟
酌彌縫於其間此土均之法所以設也土均所均之
土地非在大司徒小司徒之外即是大司徒所掌之
土而斟酌損益之若論大綱土地司徒已自平之正
緣其間有曲折厚薄肥瘠不同土均之職其位下可
以出入阡陌周旋井里隨鄉土均之盖雖說山林然
山林之中又有高下雖說川澤川澤之中又有高下
唯是土均周旋阡陌然後能均所謂以均地守者是
分民授土各守其地以均地事者是各任其事以均
地貢者隨土而出貢以和邦國都鄙之政令刑禁和
者是斟酌調和言不改大法而就中斟酌也所謂禮
俗喪紀大法已有大司徒掌之此又就中觀其媺惡
其中又有重中之輕輕中之重雖有正者所頒之禮
然隨鄉各自有俗君子行禮不求變俗刑不上大夫
禮不下庶人若冠昏喪祭大者固不出先王所頒其
他微細又從其俗喪紀厚薄之等祭祀多寡之數皆
相其&KR0839;惡而爲輕重厚薄地美俗厚法從重地惡俗
薄法從輕此所謂輕重之法也且如大司徒施十有
二教以祀禮教敬又須土均就祀禮中斟酌得宜凡
事莫不如此
師氏掌以&KR0839;詔王伊川先生曰後世知求治而不知正
君知規過而不知養德盖後世諫諍之官其所以匡
君之惡者未嘗不至若夫從容和緩以養君之德者
則缺焉師氏之官掌以媺詔王者專以從容和緩養
君之德也夫惟其與君朝夕相處無一言之不入而
後可以涵養君德故職是官者專以從容和緩爲事
而無一毫矯拂之意不幸而君有過則有保氏之官
在師保二官盖朝夕與王處者如師氏說凡祭祀賓
客會同喪紀軍旅王舉則從聽治亦如之保氏亦曰王舉
則從聽治亦如之師氏說使其屬守王之門外且蹕保氏
亦曰使其屬守王闈以此知二官盖朝夕與王處者
古人立此二官一則優游容與以養君之善不使有
一毫矯拂一則秉義守正以止君之邪不肯有一事
放過故人君既有所養又有所畏所謂禮樂不可斯
須去身一於從容和緩則是有樂而無禮一於矯拂
正救則是有禮而無樂此二官所以不可偏廢學者
須知此二官實不相關而實相資又須看得二官不
相參雜則古人之意可見矣以三德教國子其在春
官則以大司樂掌成均而教國子此則又以從容和
緩以媺詔王之師氏以教之古人教國子之意盖如
此一曰至德以爲道本至德者精粹而不可名言之
謂道者溥博淵深無聲無臭無下手處惟至德以爲
道本則有所據依識得體叚二曰敏德以爲行本既
有至德以爲道本須是見之於行敏者不可息之謂
也三曰孝德以知逆惡以至德則言以爲道本敏德
則言以爲行本孝德則止言以知逆惡者何故此理
最難自非實有孝德於已則犯上陵節之事必有習
而不察者矣惟實有是孝德方能免此譬如血氣流
通無病之人方識痛癢教三行一曰孝行以親父母
前既說孝德此又說孝行今人不識德字往往見一
事之善則謂之德殊不知此乃行也實有諸已謂之
德見諸行事謂之行既實有孝悌於已矣須見於行
事之間然後吾之孝德愈進親意愈洽此之謂孝行
以親父母二曰友行以尊賢良盖必盡子弟之職供
掃洒應對之事而後先生長者方肯開發我此之謂
友行以尊賢良又說順行以事師長者盖彼之所謂
賢良國中之先生長者也此之所謂師長者朝夕與
吾處者也朝夕與吾處者其歲月爲最久其條目爲
甚繁才有一毫不順便失事師長之道須是十分遜
悌方可故曰順行以事師長居虎門之左司王朝此
見師氏之官近於王掌國中失之事以教國子弟凡
國之貴遊子弟學焉前既教以三德三行以立其根
本根本既立固是綱舉而目張然又須教以國政使
之通達治體古之公卿皆是從幼時便教養之以爲
異日之用今日之子弟即他日之公卿故國政之有
中者則教之以爲法不幸而國政之或失則教之以
爲戒又教之以如何整救如何措畫使之洞曉國家
之本末源委然後用之他日皆良公卿也後世自科
舉之說興學者視國家之事如越人視秦人之肥瘠
漠然不知至有不識前輩姓名者異時一旦立朝廷
之上委之以天下之事便都是杜撰豈知古人所以
教國子之意然又須知上之人所以教子弟雖將以
爲他日之用而子弟之學則非以希用也盖人生天
地間豈可不盡知天地間事子弟之所以學却是如
此
大司樂掌成均之法(止)大濩大武成均五帝之學以五
帝之學法建國之學政合國之子弟而教之自舜命
䕫典樂教胄子以此知五帝三王之學政無不由樂
始盖陶冶之功入人最深動蕩鼓舞優游浹洽使自
得之成均之法雖不可見觀舜命䕫一章大略可見
凡有道者有德者使教焉是延請有道德者使之教
國子弟以後世私心觀之既設掌樂之官却不專教
國之子弟反資之於他人若此不近事情以此見古
人立心之至公義理之無窮規模之廣大大抵設教
受教當知無窮意思死則爲樂祖祭於瞽宗惟待之
甚重則責之不輕所謂君子教思無窮死則爲樂祖
祭於瞽宗不特是明尊師敬長之義使之慎終追遠
民德歸厚亦是當時有道德者教之入人也深當時
設教有如時雨化之者人自不能忘先王使之祭於
瞽宗亦是因人心之不忌與身沒教已盡者不同故
知古之擇人非特一時賴之沒世亦賴之其審擇之
精不言可知以樂德教國子中和祇庸孝友此所謂
教之條目金石絲竹匏土草木是樂之物而已非樂
之德樂之德非有道有德者不能知之亦如言蓍之
德卦之德中和祇庸孝友所謂樂德也禮以教中樂
以教和樂則導和可也何故兼中言之所謂隂陽剛
柔仁義靡不相備樂雖主在乎和無相奪倫豈不是
中且如乾剛坤柔乾固是剛坤固是柔然坤至柔而
動也剛乾坤何嘗做两叚須於樂上見得中和不可
相離然又不可渾然無别正如乾坤固是坤至柔而
動也剛又須當知乾主乎剛坤主乎柔舊說以中爲
忠信之忠改此一字緣是不識中字祇者肅然祇敬
之謂庸者日用常行之謂孝友者見於事親從兄之
間皆樂之德也中和是樂之本所謂祇庸孝友就樂
上說其端亦自可見節奏嚴整使人肅然祇敬祇之
端也條暢流通庸之端也易直子諒之心使人事親
從兄之際油然而生孝弟之端也以樂語教國子興
道諷誦言語樂語非特樂音樂章也後世成周之學
政不傳所謂讀誦不過尋行數墨能舉章句而已意
思促迫都無生意惟是以樂之理見於言語之間便
有感發人處謂之興者託物引類感發興起謂之道
者從容和緩引之於道謂之諷者倍文曰諷聲與文
皆增一倍謂之頌者先儒謂以聲節之曰頌抑揚高
下使自得之言語者論語所謂食不語寢不言與學
者相酧酢謂之語獨自說而無問答謂之言所謂樂
舞雲門大卷大咸大磬大夏大濩大武古人自幼成
童舞象非獨善於口耳必教之以動容周旋屈伸俯
仰無非至理所在而可爲入德之門先王之舞皆不
徒然屈伸綴兆不言之教自在其中所謂四體不言
而喻其理至精微三代之衰此事都廢散在末技流
於鄭衛鼓動波蕩猶使人生起淫心因此想象先王
之舞安得不生起人之善心如道家所謂熊經鳥伸
養其小體尚能延年豈如先王之舞足以養其德體
乎
麗澤論說集錄卷四
