提要
步里客談二卷小說家𩔖一(雜事之屬)
(臣)等謹案步里客談二卷宋陳長方撰長方
字齊之侯官人紹興戊午進士第官江隂軍
學教授初長方父侁為洪州錄事卒扵官長
方奉母居吳依其外祖太僕寺卿林旦家扵
步里遂以名書宋史藝文志載陳唯室步里
客談一卷唯室即長方之别號宋史差&KR0861;胡
伯能作長方行状稱所著有步里談錄二卷
亦即此書盖初名談錄後乃改今名也所記
多嘉祐以来名臣言行而扵熙寧元豐之間
邪正是非尤三致意其論元祐黨人不皆君
子足破假借標榜之習其引陳瓘與楊時書
譏欲裂白麻之非禮亦深明大體所見迥在
宋人之上至扵評論文章頗多可采如謂陳
師道李杜齊名吾豈敢晚風無𣗳不鳴蟬句
與黃庭堅坐對真成被花惱出門一笑大江
横句皆學杜甫縛雞行而陳為不𩔖又引王
剛中語謂文字使人擊節賞嘆不如使人肅
然起敬又謂文章態度如風雲變滅水波成
文直因勢而然以議蘇軾數擬盤谷序之非
皆為有見至謂月自有光非受日之光一條
由不知推步之術謂胃無左右一條由不知
診候之方置之不論可矣此書宋志作一卷
與胡伯能状不合盖𫝊寫之誤今散見永樂
大典者裒而輯之尚得五十八條謹以𩔖排
纂從胡伯能所記仍釐為二卷乾隆四十六
年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
