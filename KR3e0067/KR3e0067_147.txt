普濟方卷一百四十八明周王朱橚撰
時氣門
總論
易稱天地變化各正性命然則變化之迹無方性命之
功難測故有炎涼寒燠風雨晦冥水旱妖災蟲蝗怪異
四時八節種種施化不同七十二候日月運行各别終
其度方得成年是謂歲功畢矣天地尚且如然在人安
可無事故人生天地之間命有通塞時有否泰吉凶悔
吝苦樂安危喜怒愛憎存亡憂畏關心之慮日有千條
謀身之道時生萬計乃度一日是故天無一歲不寒暑人
無一日不憂喜故有天行瘟疫病者即天地變化之一
氣也斯蓋造化必然之理不得無之故聖人雖有補天
立極之德而不能癈之而能以道御之其次有賢人善
於攝生能知撙節與時推移亦得保全天地有斯瘴癘
還以天地所生之物以防備之命曰知方則病無所侵
矣然此病也俗人謂之横病多不解治皆曰滿日自差
以此致枉者天下大半凡始覺不佳即須救療迄至於
病愈湯食競進折其毒勢自然而差必不可令病氣自
然恣意攻人拱手待斃斯為誤矣夫天時氣病者是
春時應暖而反大寒夏時應熱而反大涼秋時應涼而
反大熱冬時應寒而反大温者此非其時而有其氣是
以一歲之中病無長少率多相似者此則時行之氣也
從立春節後其中無暴大寒又不冰雪而人有壯熱為
病者此屬春時陽氣發於冬時伏寒變為温病也從春
分以後至秋分節前天有暴寒者為時行寒疫也一名
時行傷寒此時節候有寒傷於人非觸冒之過也若三
月四月或有暴寒其時陽氣尚弱為寒所折病熱熱猶
小輕也五月六月陽氣已盛為寒所折病熱則重也七
月八月陽氣已衰為寒所折病熱亦小微也其病與温
及暑病相似但治有殊耳問一歲之中長幼病狀多
相似此名温疫也四時皆有不正之氣春夏亦有寒清
時秋冬或有暄暑時人感疫癘之氣故一歲之中病無
長少率相似者此則時行之氣俗謂之天行是也老君
神明散務成子螢火丸敗毒散冬氣温春氣寒夏氣冷
秋氣熱為時氣與傷寒同而治有異者蓋因四時不正
之氣而變更不拘以月數淺深吐下隨證施行若春應
暖而清氣折之則責邪在肝三月四月或有暴寒其時
陽氣尚弱為寒所折病熱猶輕升麻散解肌湯主之夏
應暑而寒氣折之則責邪在心五月六月陽氣已盛為
寒所折病熱則重七月八月陽氣已衰為寒所折病熱
亦微調中湯射干湯半夏桂枝甘草湯可選用也秋應
涼而反大熱抑之則責邪在肺温熱相薄民多病瘴黃
也宜白虎加蒼术湯煎茵陳汁調五苓散冬應寒而反
大温折之則責邪在腎其冬有非節之暖者名為冬温
此屬春時陽氣發於冬時則伏寒變為温病宜萎蕤湯
仲景云冬温之毒與傷寒大異蓋傷寒者傷寒氣而作
冬温者感温氣而作寒疫者暴寒折人非觸冒之過其
治法不同所施寒熱温涼之劑亦異不可拘以日數發
汗吐下隨證施行要之治熱涼以寒温而行之治温以
清冷而行之治清寒以熱涼而行之治清以温熱而行
之以平為期不可以過此為大法也然得時行病一日
在皮毛當摩膏火灸愈不解者二日在膚可法鍼服解
肌散汗出愈不解者三日復發汗若大汗則愈不解者
止勿復發也四日在胷服藜蘆丸微吐之愈若病固服
藜蘆丸不吐者服赤小豆瓜蒂散吐之即愈視病者尚
未了了復一法針之當解不愈者六日熱已入胃乃與
利湯下之愈百無不如意但當諦視節度與病耳若食
不消病亦與時行病俱發熱頭痛食病當速下之時行
病當待六七日下之時行病始得一日在皮二日在膚
三日在肌四日在胷五日入胃乃可下也熱在胃外而
下之則熱乘虚便入胃然病要當復下去之不得留於
胃中也胃若實熱致此為病三死一生此輩皆多不愈
胃虚熱入爛胃也其熱微者赤斑出劇者黑斑出赤出
者五死一生黑斑出者十死一生但論人有彊弱病有
難易功效相倍耳病者過日不以時下之熱不得泄亦
胃爛斑出矣若得病無熱但狂言煩躁不安精采言語
與人不相主當者勿以火迫之但以猪苓散一方寸水
和服之當以新汲冷水令強飲一升若一升半可至二
升益佳以指刺喉中吐之隨手愈不即吐者此輩病多
不善勿強與水水停即結心下也更當以餘藥吐之皆
令相主當者不爾必危若此病不急以猪苓散吐解之
者其死殆速亦可先以去毒物及法針之尤佳又云
此病方家呼為傷寒有二種有隂有陽隂傷寒者反於
陽是也陽傷寒狀表裏相應心熱則口乾苦肝熱則放
赤暈脾熱則谷道稍澁腎熱則耳熱赤肺熱則鼻乾渴
胃熱則嘔逆大腸熱則大便秘澁小腸熱則小便赤少
皮膚熱則脉洪數身體熱反此者乃隂傷寒夫傷寒者
則為寒所傷也寒主隂隂主殺凡人隂陽調則無病氣
既為寒所傷便致斯病也又云隂陽傷寒者則毒氣
傷隂陽氣也人身中有隂陽之氣隂陽者則寒熱也本
以隂為毒所傷則不能流行陽熱獨王故天行多熱者
也此病於諸病之中最為難療隂陽二病隂尤可憂耳
時聞有此病而倉卒死者不少或由證候不能精審
方藥未達指歸飲食乖宜寒温失節故致爾自心不全
甄别他醫難得精妙與其療也寧可任之但能滋味適
寒温將理中間冷暖守過七日此最為得計其中事須
服藥不可徒然者唯多日大便不通暫須一轉洩耳又
時氣病一日太陽受病太陽為三陽首主於頭項故得
病一日頭項腰脊痛又時氣二日陽明受病陽明主
於肌肉其脉絡鼻入目故病二日内熱鼻乾不得眠夫
諸陽為表表始受病皮膚之間故可摩膏火灸發汗而
愈又時氣病三日少陽受病少陽脉循於脅上於頸
耳故得病三日胷脅熱而耳聾也三陽經絡始相傳病
未入於臟故可汗之而愈又時氣四日太隂受病太
隂為三隂之首是知三日已後諸陽受病訖即傳之於
隂而太隂受病焉其脉主於咽嗌故得病四日腹滿而
嗌乾其病在胸膈故可吐而愈也又云夫得病四日
毒在胷膈故宜取吐有得病二三日便即煩滿此為毒
氣已入或有五六日已上毒氣猶在上焦者其人有痰
實故也所以復宜取吐也又時氣五日少隂受病少
隂脉貫腎絡肺係於舌本故得病五日口熱舌乾渴而
引飲其病在腹故可下而愈又時氣病六日厥隂受
病厥隂脉循隂器絡於肝故得病六日煩滿而囊縮也
此為三陽三隂俱受病毒氣入於腸胃故可下而愈
又時氣病七日法當小愈所以然者陽隂諸經傳病竟
故也今病不除者欲為再經病再經病者謂隂陽諸經
重受病也又時氣病八九日以上不解者或是隂陽
諸經重受於病或已發汗吐下之後毒氣未盡所以病
不能除或一經受病未即相傳至于停滯累日病證不
改者故皆當察其證而治之凡病傷寒而成温病者
先夏至日者為病温後夏至日者為病暑故曰冬三月
早卧起必待日光使志若伏若慝若有私意若己有得
去寒就温無泄皮膚使氣亟奪又因於寒欲如運樞故
冬傷於寒春必病温也又有冬時傷非節之暖名為冬
温之毒與傷寒大異也有病温者乃天行之病耳其冬
月温暖之時人感乖候之氣未即發病至春或被積寒
所折毒氣不得泄至天氣暄熱温毒始發則肌肉斑爛
也經曰虚邪賊風避之有時恬淡虚無真氣從之精神
内守病安從來故曰人清淨則肉腠閉拒雖有大風苛
毒弗之能害又云四時隂陽者萬物之根本也是以聖
人春夏養陽秋冬養隂以從其根也從隂陽則生逆之
則死故曰精者身之本藏於精者春不病温也有病温
汗出輒復熱而脉躁病不為汗衰狂言不能食病名為
何曰病名隂陽交交者死人所以汗出者皆生於穀穀
生於精今邪氣交爭於骨肉之間而得汗者是邪却而
精勝也精勝則當能食而不復熱熱者邪氣也汗者精
氣也今汗出而輒復熱者是邪勝也不能食者精氣竭
而病留者其壽可立而傾也汗出而脉尚躁盛者死今
脉不與汗相應此不勝其病也其死明矣狂言者是失
志也失志者死今見三死不見一生雖愈必死凡膚熱
其脉盛躁者病温也其脉盛而滑者汗且出也凡温病
人三二日身軀熱脉疾頭痛飲食如故脉直疾八日死
四五日頭痛脉疾喜吐脉來細十二日死此病不療八
九日脉不疾身不痛目不赤色不變而反利脉來牒牒
按不彈手指時時大心下硬十七日死病三四日已下
不得汗脉大疾者生脉細小難得者死不療也下利腹
中痛甚者死不療也凡熱病新差及大病之後食猪肉
及腸血肥魚油膩等必大下痢不能療也必至於死若
食餅餌萊黍飴脯鱠灸棗栗諸果及堅實難消之物胃
氣尚虚弱不能消化必更結熱適以藥下之則胃中虚
冷必大利難禁不下必死下之必危皆難救也熱病之
後多坐此死不可不愼也病新差但得食糜弱寧可少
食令飢慎勿飽不得他有所食雖思之勿與計日轉久
可漸食羊肉糜若羹汁兔雉鹿肉愼不可食猪犬肉也
新差後當靜卧愼勿令人梳頭洗面非但體勞亦不可
多言語用心使意勞凡此皆令勞復故督郵顧子獻得
病已差未健詣華敷視脉敷曰雖差尚虚未復陽氣不
足勿為勞事餘勞尚可御内即死臨死當吐舌數寸其
妻聞其夫病除從百餘里省之宿交接中間三日發舌
出數寸而死病新差未經百日未得氣平復而行房室
大略無不死者蓋正疾愈後六十日已能行射獵行房
室則吐涎而死凡熱病房室名為隂陽易之病皆難療
多死近者有士大夫小得傷寒發汗已十餘日能乘馬
行來自為平復故以房室則小腹急痛手足拘拳而死
深師說天行病未復強食黃花菜手足稍重一方云青
花天行病差食鷄魚必變成疷又食鷄魚肉結氣不化
天行病差飲酒合隂陽復必死天行病差未滿三月食
鯔䱇肉則復下血食鹽豉令人四支不舉天行病差食
諸菜有花者三年肌膚不充天行病未好食生瓜芥菜
三月浮腫也天行病差食菜合隂陽復必死千金天行
病差後未滿五日食一切肉麫者病更發困天行病差
食芥䱇發病天行病差新起飲酒及食韮菜病更發天
行病差食生魚作下利必不止天行病食生菜顔色絶
身不平復天行病新汗解飲冷水者損心包令人虚不
復天行病未復食犬肉并葫以合食之復則死天行病
差食生棗及羊肉者腸腹作熱蒸天行病新差食犬肉
食羊肉作骨中蒸熱天行病差食魚肉并瓜生菜者令
人身腫天行病食蒜者病發大困問曰傷寒温病何
以辨脉答曰温病冬傷於寒所得也至變為温病傷寒
汗下不愈而過經其證尚在而不除者亦温病也經曰温
病之脉行在諸經不知何經之動隨其經所在而取之如
太陽證汗下後過經不愈診得尺寸俱浮者太陽温病也
如身熱目疼汗下後過經不愈診得尺寸俱長者陽明温
病也如胸脇痛汗下後過經不愈診得尺寸俱弦少陽温
病也如腹滿嗌乾診得尺寸俱沈細過經不愈者太隂温病
也如口燥舌乾而渴診得尺寸俱沈過經不愈者少陽
温病也如煩悗囊縮診得尺寸俱微緩過經不愈者厥
隂温病也是故隨其經而取之隨其證而治之如發斑
乃温毒也又云黃帝曰傷寒熱病死候有九(太素云不可刺)
(者九)一曰汗不出大熱發噦者死(太素云汗不出大熱發噦者死)二曰泄
而腹滿甚者死(甚一作黃)三曰目不明熱不己者死四曰老
人嬰兒熱病腹滿者死五曰汗不出嘔下血者死六曰
舌本爛熱不己者死七曰欬而衂汗不出出不至足者
死八曰體熱者死九曰熱而痙者死熱病痙者腰反折
瘈瘲齒噤齘也熱病七八日脉微小病者便血口中乾
一日半而死脉代者一日死熱病七八日脉不躁不數
後三日有汗三日不汗四日死熱病己得汗而脉尚躁
盛此隂脉之極也死其得汗而脉靜者生熱病脉常盛
躁而不得汗者此陽脉之極也死脉盛躁得汗者生
疫癘傳染老幼皆相似調治一也寸虚弱尺弦緊或肝
脉濡細是雖責邪四時然發汗吐下條例通行故曰
明知順逆正治從治不外隂陽表裏條例通行固也然
其毒癘之氣藴畜于中亦隨其温涼權其輕重而利導
之庶毒有所泄則易為力也病源云挾毒癘之氣狀熱
煩毒發為心腹脹滿若不治春感清邪在肝升麻葛根
湯解肌湯夏感寒邪在心調中湯射干湯半夏桂枝甘
草湯秋感熱邪在肺白虎加蒼术湯發黃癉茵陳調五
苓散冬感温邪在腎亦名冬温萎蕤湯土無正行因
火而名當隨經取之此大槩然耳寒證者聖散子螢火
丸神明散可選用聖散子内用木附豆䓻良羌只可施
之寒濕毋惑於通用之說凡温病可針刺五十九穴
又身之穴六百五十有五其三十六穴灸之有害七十
九穴刺之有災
時氣一日論
夫時氣一日太陽受病太陽為三陽之首而主於頭項
故得病一日頭項腰脊皆痛也
方
解肌散(出聖惠方)治時氣一日頭痛壯熱四肢煩疼
麻黃(一兩去根節)川升麻(一兩)石膏(一兩)
甘草(半兩炙赤微剉)赤芍藥(一兩)貝齒(三枚)
杏仁(一兩湯浸去皮尖雙仁麩炒微黃)
右搗粗羅為散每服五錢以水一大盞入生薑半分
棗三枚煎至五分去滓不計時候熱服衣覆取汗
便食豉粥補虚
桂枝散(出聖惠方)治時氣一日頭痛壯熱骨節疼痛
桂枝黃芩麻黃(去根節各三分)
石膏(一兩)
右為散每服五錢以水一大盞入生薑半分棗三枚
煎至六分去滓不計時候熱服衣覆取汗
解表石膏散(出聖惠方)治時氣一日頭項腰脊痛惡寒
石膏(二兩)豉(二合)葛根(二兩)白术(二兩)
桂心(一兩)麻黃(一兩去根節)白芷芎藭
當歸(微炒剉各一兩)
右為散每服五錢以水一大盞入生薑半分棗三枚
煎至五分去滓不計時候熱服衣覆取汗
葛根散(出聖惠方)治時氣一日壯熱心神煩躁頭痛四肢
不利
葛根(剉)赤芍藥麻黃(去根節)黃芩
石膏(各一兩)大青甘草(各半兩炙微赤剉)
右為散每服五錢以水一大盞入生薑半分棗三枚
煎至五分去滓不計時候熱服衣覆取汗
治時氣一日頭痛壯熱方(出聖惠方)
取生葛根淨洗搗取汁一大盞内䜴一合煎至六分
去豉不計時候分為二服有汗即差未得汗即任服
若心中熱加梔子仁十枚内葛根汁中同煎去滓服
之
治時氣一日初覺便宜發汗方(出聖惠方)
用麻黃二兩去根節以水三大盞煑麻黃去沫取汁
一盞半去滓後入米一匙䜴汁二合煑為稀粥不計
時候頓服衣覆取汗
法
導引法云清旦初起以左右手交互從頭上挽兩耳
夆又引鬢髮即流通令頭不白耳不聾又摩手掌令
熱以摩面從上下二七止去脚氣令面有光又摩手
令熱從體上下名曰乾浴令人勝風寒時氣寒熱頭
痛百病皆愈
時氣二日論
夫時氣二日陽明受病陽明主於肌肉其脉絡於鼻入
於目故得病二日内熱鼻乾不得眠也夫諸陽在表表
始受病故可摩膏火炙發汗而愈也
方
水解散(出聖惠方)治時氣二日頭痛壯熱心躁
麻黃(去根節用二兩)川大黃(剉碎微炒)
黃芩桂心甘草(炙微赤剉)
赤芍藥(各一兩)
右為散每服不計時候以温水調下二錢良久再服
未服藥前先以熱湯淋浴後便服此藥衣蓋取汗重
者不過三服強實人服二方寸匕此調風實之人三
伏中宜用之若去大黃即春夏用之
治時氣二日壯熱頭痛宜服此方(出聖惠方)
甘草(一兩炙微赤剉)生薑(三分)&KR0797;&KR0803;(一顆大者取瓤去子于碗内盛之)
右先將生薑甘草用無灰酒一大盞煎取六分去滓
熱入&KR0797;&KR0803;碗中絞取汁不計時候分温二服
柴胡散(出聖惠方)治時氣二日壮熱增寒頭痛腰脊強重
柴胡(去苗)麻黃(去根節各一兩)葛根(三分剉)
桂心(二分)甘草(一分炙微赤剉)
右為散每服四錢以水一中盞入豉五十粒薄荷二
七葉煎至六分去滓不計時候先喫粥少許後以熱
水淋浴然後服此藥衣覆取汗
梔子散(出聖惠方)治時氣二日頭痛背強身熱惡寒
梔子仁黃芩(各一兩)石膏(二兩)葛根(剉兩)
杏仁(湯浸去皮尖雙仁麩炒微黃用一兩)甘草(半兩炙微赤剉)
右為散每服五錢以水一大盞入葱白二莖豉五十
粒煎至五分去滓不計時候熱服衣覆取汗
葛根散(出聖惠方)治時氣二日頭背痛強心煩壯熱
葛根(剉)麻黃(去根節)犀角屑(各一兩)
右為散每服五錢以水一大盞入生薑半分棗三枚
煎至五分去滓不計時候熱服衣覆取汗
三物湯治天行病經一二日覺身體壯熱頭痛骨肉
酸楚背脊強口鼻乾手足微冷小便黃赤此是其候若
如此宜先合煑桃柳葛湯浴之
桃枝(細切五斗)柳葉(細切五斗)酢醬水(一斗)
右先以水一石煑桃枝柳葉二物取七斗汁去滓内
醋醬水覺帶熱以浴浴訖拭身體令乾以粉摩之勿
觸風則於密處刺頭眼後兩邊及舌下血斷以鹽末
厭刺處則入被卧
又後服解肌乾葛等五物飲微覆取汗如病根輕者因
此或歇
葛根(切五合)葱白(切一升)生薑(切二合)
䜴心(一升綿裹)粳米(二合研碎)
右切以水五升煮取汁豉心以上四味取三升半汁去
滓内粳米屑煑令米爛帶熱頓啜候盡微覆取汗無
所忌
又依前浴等法不覺歇宜更作鷄子湯重洩之
新殼鷄子(五枚)
各破頭瀉置一盞中别加一鷄子水以筯攪令極渾
别用水一升煑極沸則投鷄子於湯中微攪纔似熱
則瀉置碗中内少醬清以變腥氣帶熱啜令盡覆使
汗出
又依前鷄子湯出汗汗洩當歇如不覺退合梔子等六
味散以下之
梔子(三十枚)乾葛(五兩)茵陳(二兩)蜀升麻(三兩)
大黃(五兩)芒硝(五兩)
右切合搗為散以飲服三方寸匕服之須臾當覺轉
則利也如經一兩食頃不利且以熱飲投又不利即
須更服一方寸匕還以飲投得利為度後適寒温
將息無須服此也
又依前梔子等六味散取利復不覺退加嘔逆食不下
口鼻喉舌乾燥宜合生蘆根八味飲子細細服之
生蘆根(切一升)生薑(五兩)人參(二兩)知母(二兩)
生麥冬(二升去心)烏梅(十顆)白蜜(一合)竹瀝(三合)
右切以水八升煑取三升去滓内蜜瀝等攪調細細
飲不限遍數冷暖亦不限食前後服此飲子雖不能
頓除熱病然於諸症不覺有加體氣安稳心復不冷
意又欲得此飲任重合但依前服之如熱勢不退心
腹妨滿飲食漸少心上痞結則不可重服之
又依前生蘆根等八味飲子飲之諸状不歇漸不下食
心腹結破不得手近有時觸着痛不可忍既是熱病
體氣合熱骨肉疼痛脉合洪數口合苦乾食合嘔逆
體氣反涼脉反沈細飯食反下不知痛惱大小便秘
塞心上如石痛不可近視唇急鼻張手眼尋繹狂言
妄語此由熱極將思酷冷飲食寢味唯冷是求熱結
在心無因通洩如有此者十不救二三更不可以常
途守之當須作成敗計耳此非半夏等十味湯無奈
之何其中有諸狀與此無别但加身體黃眼白晴色
如黃蘖此是急黃如有亦不可守常法還宜合後湯
救之
半夏(五兩熊州者湯洗滑汁盡)乾薑(三兩)吳茱萸(二兩)
大黃(五兩)桂心(二兩)白术細辛柴胡
牡丹皮(各三兩)芒硝(二兩)
右切以水一斗煑取三升去滓内芒硝攪令消盡分
温三服每服人行十里久若服一服利後須要伺候
將息勿更進湯藥但研好粟米作汁飲細細與之如
下利傷多可以酢飯止稠酢醬粥亦得忌羊肉餳生
葱生菜桃李雀肉胡荽等
又依前成敗計服半夏等十味湯後雖得毒熱勢退利
過不休體力漸弱宜合人參等五味散細細服之
人參(五兩)生犀角(末二兩)烏梅肉(三兩熬)
生薑屑(三兩)黃連(二兩去毛無亦可以龍骨四兩代之)
右為散以飲服一方寸匕日三服稍加至二匕忌猪
肉冷水等物
水解散治時行頭痛壯熱一二日
桂心甘草大黃(各三兩)麻黃(四兩)
右為散患者以生熟湯浴訖以暖水服之方寸匕日
服覆取汗或利便差丁強人服二方寸匕延年秘錄
有黃芩芍藥各二兩古今錄騐無甘草有芍藥治天
行熱病生疱瘡疼痛解肌出汗
柴胡湯治時行疫癘一二日頭痛壯熱
柴胡(去苗)芍藥(各一兩)梔子仁黃芩(去黑心各半兩)
石膏(碎)葛根(剉各一兩)
右為散每服五錢以水一盞半䓤白三寸䜴三十粒
煎至七分去滓不計時候温服
麻黃解肌湯治時行疫癘一二日頭痛壯熱煩躁
麻黃(去根節)升麻甘草(炙剉)芍藥
石膏(碎各一兩)貝齒(燒一分)杏仁(去皮尖雙仁炒研半兩)
右為散每服五錢水一盞半煎至一盞去滓不計時
候温服即覆取汗愈便食䜴粥補虚
治傷寒時氣温疫疼痛壯熱脉盛始得一二日者方
用丹砂一兩為末以水一斗煑取一升頓服之覆
取汗
治若得時氣冷熱不調發作者皆是寒熱所致其状似
瘧久久不療損人性命縱服湯藥必然難瘥宜作生
熟湯浴之
用大器盛湯中坐勿動須臾百節開寒熱之氣從毛
孔中出變作流汗若心中熱悶者還服少許熱湯即
定久乃出湯以衣被覆蓋睡豁然平復如患大重者
不過三兩度即瘥
治天行一二日
用麻黃一大兩去節以水四升煮去沫取二升去滓
則著米一匙及䜴為稀粥取強一升先作生熟湯浴
淋頭百餘碗然後服前粥服後覆取汗於夜最佳
八神湯治時氣一二日頭痛壯熱心神煩悶
當歸(切焙)甘草大黃(剉炒)白术
山梔子仁(各半兩)麻黃(去根節煎掠去沫焙一兩)
芍藥荆芥穗(各一分)
右搗麄篩每服三錢匕水一盞入薄荷三葉葱白一
寸生薑二片同煎至六分去滓熱服
梔子湯治天行一二日頭痛壯熱心中熱者
梔子黃芩(各三兩)䜴(熬綿褁)葱(切各一升)
石膏(碎綿褁)葛根(切各四兩)
右切以水七升煑取二升六合去滓分温三服如人
行八九里時再服忌麵酒生冷等物
時氣三日論
夫時氣病三日少陽受病少陽脉循於脇上於頸耳故
得病三日胷脇熱而耳聾也三陽經絡始相傳病未入
於臟故可汗而愈
方
柴胡散治時氣三日頭痛壯熱心神煩壅胷膈不利
柴胡(去苗炙)人參(去蘆頭)犀角屑
黃芩麥冬(去心各一兩)甘草(炙微赤剉)
半夏(湯洗七遍去滑各半兩)
右為散每服五錢以水一大盞入生薑半分棗三枚
煎至五分去滓不計時候温服
葛根散(出聖惠方)治時氣三日頭痛壯熱
葛根(剉)麻黃(去根節各一兩半)赤芍藥
黃芩桂心甘草(炙微赤剉)石膏(二兩)
杏仁(湯浸去皮尖雙仁麩炒微黃各一兩)
右為散每服五錢以水一大盞入生薑半分棗三
枚煎至五分去滓不計時候熱服衣覆取汗
解肌麻黃散(出聖惠方)治時氣三日表不解熱毒相傳或
嘔或嗽
麻黃(去根節)赤芍藥(各一兩)桂心甘草(炙微赤剉)
細辛(各半兩)杏仁(三分湯浸去皮尖雙仁麩炒微黃)
右為散每服四錢以水一中碗煎至六分去滓不計
時候熱服衣覆取汗
龜甲散(出聖惠方)治時氣三日未解四肢疼痛心膈煩熱
龜甲(塗醋炙微黃去裙闌)麻黃(去根節)赤芍藥
桂心甘草(炙微赤剉)葛根(剉)枳殼(麩炒微黃去瓤)
厚朴(去麄皮塗生薑汁炙令香熟各一兩)
右為散每服五錢以水一中盞入豉五十粒煎至五
分去滓不計時候熱服續以葱粥投之汗出便愈若
未汗再服
大黃散(出聖惠方)治時氣三日頭痛煩熱
川大黃(剉碎微炒)秦芁(去苖)桂心柴胡(去一苗各兩)
石膏(二兩)甘草(半兩炙微赤剉)
右為散每服四錢以水一中盞入生薑半分煎至六
分去滓不計時候温服
又方
以皂莢燒作灰研羅為散每服不計時候以新汲水
一中盞生薑汁蜜各少許相和調兩錢服之先用暖
水淋浴後服此藥須臾汗出愈
柴胡散治時氣一日至三日頭痛壯熱心神煩悶
柴胡(去苗)石膏(碎)麻黃(去根節煎掠去沫焙各一兩)
右麄搗篩每服三錢匕水一盞入豉三十粒葱白二
寸同煎六分去滓熱服併三服汗出效不計時候
术豉湯治天行時疫三二日内未經汗下
蒼术(炒五兩)䜴(炒三兩半)麻黃(去根節二兩)
右麄搗篩每服三錢匕水一大盞煎至七分去滓熱
服蓋覆出汗未汗再服
人參湯(出王氏博濟方)治時行三日渾身疼痛壯熱不解
人參赤茯苓(去黑)白术甘草(剉各一兩)
麻黃(去根節煎掠去沫焙一兩半)
右麄搗篩每服三錢匕水一盞入葱白鹽豉各少許
同煎至六分去滓温服
解肌湯(出永類鈴方)治天行病二三日頭痛壯熱者
乾葛(四兩)麻黃(三兩去節)芍藥黃芩(各二兩)
甘草(炙)桂心(各一兩一作桂枝)大棗(十二枚擘)
右切以水八升煮取二升半去滓分三服得汗愈忌
海藻菘菜生葱等三四日脉不浮者宜重服發汗脉
沈實者宜下之
葛根湯治時氣二三日不解頭痛壯熱惡寒
葛根(剉一兩)麻黃(去根節煎掠去沫焙二兩)甘草(炙剉)
陳皮(湯浸去白焙)杏仁(湯浸去皮尖雙仁麩炒)知母(焙)
黃芩(去黑心各一兩)
右麄搗篩每服三錢匕水一盞生薑二片同煎至七
分去滓温服一名葛根橘皮湯無生薑煎法同
治疫氣傷寒二日已前不解者
方見本門頭痛類豉尿湯三味同
時氣四日論
夫時氣病四日太隂受病太隂為三隂之首三日以後
諸陽受病訖即傳之於隂太隂之脉主於咽喉故得病
四日腹滿咽乾其病在胷膈故可吐而愈也
方
苦參湯(出聖惠方)治時氣四日身體壯熱四肢疼痛胷膈
滿心煩
苦參(一兩剉)烏梅(七顆搥碎)鷄子(一枚取清)
右二味先以釅醋一大盞煮至五分去滓下鷄子清
攪令勻不計時候温温去沫服之當吐出熱氣即愈
桃柳心湯(出聖惠方)治時氣四日胷中痰壅增寒壯熱頭
痛
桃心(一握)柳心(一握)甘草(三分生用剉)
烏梅(五顆搥碎)梔子仁(三分)
右以淡醬水一大盞煎六分去滓不計時候温服良
久當吐未吐再服
治時氣四日胷膈煩滿壮熱身體熱宜吐之亦治天行
病四五日(出聖惠方)
用苦參一兩剉以醋二大盞煎至五分去滓不計時
候温服良久當吐即愈天行毒病非苦參醋藥不解
及温覆取汗愈
葛根散(出聖惠方)治時氣四日胷膈滿悶或時吐逆
葛根(一兩剉)甘草(一分炙微赤剉)川大黃(半兩碎剉微炒)
麥門冬(一兩去心)人參(一兩去蘆頭)
右為散每服四錢以水一中盞煎至六分去滓不計
時候温服
犀角散(出聖惠方)治時氣四日曾經發汗不解寒熱無恒
心中躁悶
犀角屑柴胡(去苗各一兩)麻黃(去根節)桂心
川升麻枳殼(麩炒微黃去瓤)木通(剉)葛根(剉)
黃芩桃仁(湯浸去皮尖雙仁麩炒微黃)甘草(炙微赤剉各半兩)
右為散每服五錢用水一盞煎至五分去滓不計時
候温服
知母散(出聖惠方)治時氣四日熱渴不已往來寒熱不能
飲食
知母枳實(麩炒微黃)柴胡(去苗)梔子仁
麥門冬(去心)地骨皮(各一兩)甘草(半兩炙剉微赤)
右為散每服五錢以水一大盞煎至五分去滓不計
時候温服
八毒大黃丸治天行病三四日身熱目赤四肢不舉
產後傷寒舌黃白狂言妄語亦療温病以後飛戸遁
屋腹痛膈上下不通癖飲積聚㿈腫苦痛服中摩痛
止諸毒病
藜蘆(二分炙)大黃(三分)硃砂(五分)蜀椒
巴豆(去皮熬)雄黃(研)桂心(各四分)
右搗篩蜜和為丸如麻子大每服三丸當下不差更
服合時勿令婦人鷄犬見之忌生葱野猪肉蘆笋狸
肉生血物
黃連龍骨湯治時行病數四日而大下熱痢時作白
通諸藥多不得止吾思舊方多療傷寒後下痢耳未
有尚在數日便兼除熱止下者也四順湯熱白通若
温故吾思作此湯以救數十人兼主傷寒
黃連(止痢除熱)黃蘗(止利除熱各三兩)熟艾(如鷄子一枚除熱毒止利)
龍骨(二兩止利除熱)
右切以水六升煮取二升半分三服無不斷者忌猪
肉冷水
解肌升麻湯(出千金方)治時氣三四日不解
芍藥升麻石膏麻黃
甘草(各一兩)貝齒(三枚一作貝母十八銖)
杏仁(三十枚)
右㕮咀以水三升煮取一升盡服温覆發汗便愈
時氣五日論
夫時氣五日少隂受病少隂脉貫腎絡肺係於舌本故
得病五日口熱舌乾渴而欲飲其病在腸故可下而
愈也
方
大黃飲子(出聖惠方)治時氣五日大熱三部脉悉洪數者
可下之
川大黃(剉碎微炒)川朴硝(各一兩半)黃芩(一兩)
枳殼(麩炒微黃去瓤)甘草(炙微赤剉各半兩)梔子(三分)
右細剉和勻每服半兩以水一大盞煎至五分去滓
不計時候温服
柴胡散(出聖惠方)治時氣五日熱毒不除心神煩悶大小
腸秘澁或時頭痛
柴胡(去苖)枳殼(麩炒微黃去瓤)梔子仁黃芩
石膏大青川芒硝川大黃(剉碎炒微黃各一兩)
麥門冬(一兩半去心炒)甘草(半兩炙微赤剉)
右為散每服五錢以水一中盞煎至五分去滓不計
時候温服
黃芩散(出聖惠方)治時氣五日心腹壅悶骨節疼痛背膞
煩熱不下飲食
黃芩梔子仁犀角屑赤芍藥
柴胡(去苗)枳殼(麩炒微黃)㯽榔(各一兩)
右為散每服五錢以水一中盞煎至五分去滓不計
時候温服
竹茹飲子(出聖惠方)治時氣五日頭痛壯熱食則嘔逆
竹茹人參(去蘆)蘆根黃芩梔子仁(各半兩)
右為細剉和勻每服半兩以水一大盞入生薑半分
煎至五分去滓不計時候温服
承氣湯治時氣五日胷中壅悶或時譫語為腸中有
結燥宜服
川大黃(碎剉微炒)川朴硝(各一兩)枳實(麩炒微黃)
厚朴(去粗皮塗生薑汁炙令香熟各半兩)
右為散每服四錢用水一中盞煎至六分去滓不計
時候温服以利為度
消毒散治時氣五日未解壯熱心神煩躁
大青梔子仁葛根(剉)川朴硝(各一兩)
右為散每服五錢用水一大盞入䜴五十粒煎至五
分去滓下地黃汁半合更煎三兩沸不計時候温服
理中丸治時行四五日大下後或不下皆患心中結
滿兩脇痞塞胸中氣急厥逆欲絶心起高胸手不得
近不過二三日輒便死殁諸醫用瀉心湯余用大小
䧟胸湯病不得療重思此或是下後虚逆而氣己不
理而毒復上攻毒氣相傳結於胸中縱不下者毒已
入胃胃中不通毒還衝上復搏於氣氣毒相激故致
此病療之當先理其氣次下諸疾思與增損
人參白术甘草茯苓牡蠣(熬)
加括樓根(各二兩)乾薑(六分炮)枳實(四枚)
右為末以蜜和為丸服如彈子一丸熟水下不歇復
服余時用此效的神速下喉即拆續復與之不過五
六丸胸中豁然矣用藥之效未嘗見此然渴者當加括
蔞不渴除之下者當加牡蠣不下勿用余因以告領
軍韓康伯右衛毛仲祖光禄王道預靈臺郎顧君苗
著作商仲堪諸人併悉用之歎其應速于時枳實乃為
之貴難者曰傷寒熱病理中温藥今不解之以冷而
救之以温其可論乎余應之曰夫今診時行始于項
強赤色次於失眠發熱中於煩躁思水終於生瘡下
利大意如此耳忌海藻菘菜酢物桃李雀肉等
牽馬丸治天行病四五日下部生瘡醫所不能療者
附子(一枚炮)藜蘆(炙)桂心巴豆(去皮心熬各一兩)
右搗篩研巴豆如膏和散蜜丸如梧桐子大空腹服
二丸熱在膈上下飲半升熱飲投吐之後下下部瘡
自差神良病家嘗牽馬買藥因名牽馬丸老小半之
以意消息之忌野猪肉生葱狸肉蘆笋等物
知母湯治欲似天行四五日熱歇後時來時往惡寒
微熱不能食者
知母(二兩)枳實(炙)梔子仁(各三兩)豉(一升熬别褁)
右切以水六升煮取二升半去滓分温三服如人行
七八里一服忌蒜麫
竹茹飲治天行五日頭痛壯熱食則嘔者
竹茹黃芩梔子仁(各二兩)
生薑(三兩)
右切以水五升煮取一升六合去滓分温三服忌蒜
熱麫等五日
瓜蒂散治天行病不即療經四五日渴飲引心上急
強手不得近又不得眠荒亂此則是黃不必得發出
黃始服藥丸是心強氣急眠卧服此湯吐即瘥
瓜蒂(按量一合熬令似黃物勿令焦)小豆(一合小弱量用)
右為散丸有病如前候及天行病得四五日不歇皆
宜服此方以漿水飲五合和散一錢匕服之二食久
必吐更與半錢匕服吐畢即瘥中男以上量以意斟
酌服之
時氣六日論
夫時氣六日厥隂受病厥隂脉循隂絡於肝故得病六
日煩躁而隂縮也此為三隂三陽俱受病毒氣入於腸
胃故可下而愈也
方
柴胡散治時氣六日壯熱骨節煩疼頭痛日眩心脇
氣脹急硬不能飲食恐變為黃
柴胡(去苗)枳實(麩炒微黃)&KR0797;&KR0803;根黃芩
梔子仁茵陳川大黃(剉碎微炒)
白鮮皮甘草(炙微赤剉各一兩)
右為散每服五錢以水一大盞煎至五分不計時候
温服去滓
白蘚皮散治時氣六日熱毒不退心胸煩躁大小腸
秘澁不得眠卧
白蘚皮黃芩大青麥門冬(去心)
梔子仁甘草(炙微赤兩剉各一)柴胡(去苗一兩)
羚羊角屑(半兩)川大黃(二兩剉碎微炒)
右為散每服五錢以水一大盞煎至五分去滓不計
時候温服
羚羊角散(出聖惠方)治時氣六日煩躁頭痛小便赤澁壅
熱不退
羚羊角屑(三分)川升麻秦艽(去苗)木通(剉各三分)
麥門冬(去一心焙兩)白蘚皮黃芩(各三分)㯽榔
川大黃(剉碎微炒各一兩)甘草(炙微赤剉半兩)
右為散每服五錢以水一大盞煎至五分去滓不計
時候温服
大青散(出聖惠方)治時氣六日頭痛壯熱心神煩亂積熱
不散或狂走不定
大青秦艽(去苗各一兩)藍葉川升麻
茵陳(各三分)&KR0797;&KR0803;根(一兩)川芒硝(一兩半)
梔子仁(半兩)甘草(半兩炙微赤剉)
右為散每服三錢以水一中盞煎至五分去滓入竹
瀝半合不計時候温服
人參飲子(出聖惠方)治時氣六日心胷結硬嘔不下飲食
人參(一兩去蘆頭剉)生薑汁蜜(各一合)川芒硝(一分)
右以水一大盞先煎人參取汁五分去滓下鷄子清
一枚及芒硝薑汁蜜攪令勻不計時候温服二服
黃芩湯治天行五六日頭痛骨節疼痛腰痛兼痢
黃芩梔子仁芍藥(各三分)豉(一升綿褁)
右以水六升煮取二升半去滓分三服忌蒜熱麫等
五日
柴胡湯治天行五六日壯熱骨節煩疼兼兩脇連心
肋下脹急硬痛不能食恐變發黃者
柴胡枳實(炙)括&KR0803;黃芩梔子仁
茵陳大黃(切各三兩)龍膽(三兩)
右切以水九升煮取二升七合去滓分温三服忌熱
麫蒜
大黃湯(出肘後方)治天行若已五六日不解頭痛壯熱四
肢煩疼不得飲食
大黃黃連(去毛)黃蘗梔子(擘各半兩)
右切以水八升煮取六七沸内豉一升葱白七莖煮
取三升分三服此許推然方神良又療傷寒已五六
日頭痛壯熱四肢煩痛取汗不宜老小忌猪肉冷水
苦參湯(出肘後方)治天行熱病五六日以上宜服
苦參(三兩)黃芩(二兩)生地黃(八兩)
右切以水八升煎至二升去滓温服半升日再忌蕪荑
黑奴丸(出危氏方)治時行熱病六七日未得汗脉洪大或
數面赤目張身體大熱煩躁狂言欲走渴甚又五六日
以上不解熱在胷中口噤不能言心下尚暖灌藥下
咽即活兼治陽毒及發斑
麥奴(小麥未熟時叢中有不成者兩上有表勃刮取即麥奴也一)大黃(二兩)
麻黃(去根節煎掠去沫焙乾三兩)釜底煤(研)黃芩(去黑心)
芒硝竈突煤(研)梁上塵(各一兩)
右為細末鍊蜜丸如彈子大每服一丸新汲水研下
渴者但與冷水盡量飲之須臾當寒寒過汗出即差
若日移五尺不汗再服一丸差即止須微利此藥須
病人大渴倍常燥盛者方可與之不爾不可與一方
無黃芩
苦參吐毒熱湯治天行五日不歇未至七日皮肉毒
熱四肢疼痛
方見本門時氣四日類苦參湯同
時氣七日論
夫時氣病七日法當小愈所以然者隂陽諸經傳病終
故也今病不除者欲為再經病也再經病謂經絡重受
病也
方
羚羊角散(出聖惠方)治時氣七日心神恍惚煩躁壯熱不
得眠卧
羚羊角屑旋覆花枳殼(麩炒微黃去瓤)
前胡(去蘆頭)川升麻玄參黃芩
赤芍藥地骨皮(各半兩)茯神(三分)
麥門冬(去心焙)甘草(半兩炙微赤剉)
右為散每服三錢以水一中盞煎至六分去滓不計
時候温服
麥門冬散(出聖惠方)治時氣七日有熱結在内雖得汗不
解腹滿煩躁譫語宜服
麥門冬(三兩去心)川升麻川大黃(剉碎微焙)
地骨皮黃芩前胡(去蘆頭)赤茯苓(各一兩)
陳橘皮(湯浸去白瓤焙)枳殼(麩炒微黃去瓤各一兩)
右為散每服五錢以水一大盞煎至五分去滓不計
時候温服
大黃散(出聖惠方)治時氣七日往來寒熱胸脇逆滿大腸
秘塞
川大黃(剉碎微炒)甘草(炙微赤剉)川芒硝
桂心桃仁(湯浸去皮尖雙仁麩微炒)麻黃(去根節各一兩)
右為散每服四錢以水一中盞入生薑半分煎至六
分去滓不計時候温服以利為度
羚羊角散(出聖惠方)治時氣七日心神煩熱胸膈不利目
赤不得睡卧
羚羊角屑黃芩梔子仁黃連(去鬚)
川升麻枳殼(麩炒微黃去瓤各一兩)
右為末煉蜜和丸如梧桐子大每服不計時候以竹
葉湯下二十丸
生地黃湯治天行七日至二七日臓腑隂陽毒氣天
行病欲歇未歇或因食飲勞復心下脹滿煩熱
生地黃(切一升)黃芩芒硝麻黃
桂心甘草(炙各二兩)竹葉(切洗)香䜴(綿褁)
薄荷(各一升)尖鼠屎(三七枚)乾葛(一兩)
石膏(八兩碎綿褁)
右切以水九升煮取三升去滓下芒硝分三服忌蕪
荑海藻菘菜生葱等
菖蒲飲子治傷寒時氣瘟疫及山嵐瘴癘不問隂陽
二證七日内外皆可服病在上則吐在表則汗在下
則泄其病則解往年荆湖制府合此藥散施
石菖蒲(去毛)川芎甘草藁本桑白皮
乾葛木猪苓北柴胡(各等分)
右為散每服五錢水一大盞加連鬚葱頭三個煎至
七分如人行五里久再煎服
鼈甲湯治天行病經七日以上熱勢彌固大便澁秘
心腹痞滿食飲不下精神昏亂恍惚狂言浪語脉沈
細諸狀之症一無可救
鼈甲(炙)細辛桂心白术吳茱萸
白鮮皮枳實(炙)茵陳(各二兩)生薑(四兩)
附子(一兩半焙)大黃
右切以水七升煑取二升六合去滓分三服如人
行五里進一服忌生葱生菜莧菜猪肉桃李雀肉
等
時氣八九日論
夫時氣病八九日以上不解者或是諸經絡重感之病
或已發汗吐下之後毒氣未盡所以病不能除或一經
受病未便相傳致使停滯累日病證不改皆當察其證
候而治之也
方
前胡散(出聖惠方)治時氣八九日不解心腹堅滿身體疼
痛内外有熱煩嘔不安
前胡(一兩去蘆頭)半夏(一兩湯洗七遍去滑)黃芩(三分)
麥門冬(一兩去心)枳殼(三分麩炒微黃去瓤)赤芍藥(三分)
右為散每服五錢以水一大盞入生薑半分竹茹一
分煎至五分去滓不計時候温服
治時氣八九日煩躁壅悶喘麄方(出聖惠方)
桔梗(一兩去蘆頭)甘草(三分炙微赤剉)麻黃(一兩去根節)
黃芩(三分)麥門冬(一兩去心)杏仁(一兩湯泡去皮尖雙仁麩炒微黃)
右為散每服五錢以水一大盞煎至五分去滓不計
時候温服
柴胡散(出聖惠方)治時氣八九日骨熱四肢煩疼背膞勞
悶手足無力不能飲食
柴胡(一兩去苗)黃耆(一兩剉)赤茯苓(三分)
秦芁(半兩去苗)地骨皮(半兩)黃連(三分去鬚)
葛根(半兩剉)枳殼(半兩麩炒微黃去瓤)甘草
川大黃(三分剉碎微炒)鼈甲(一兩半塗醋炙黃去裙闌)
右為散每服五錢以水一大盞煎至五分去滓不計
時候温服
鼈甲散(出聖惠方)治時氣八九日肢節疼痛熱毒不止乍
寒乍熱乍劇乍輕發動如瘧
鼈甲(二兩塗醋炙微黃去裠闌)知母烏梅肉(微炒)
黃芩柴胡(去苗)地骨皮赤芍藥
怕山牛膝(去苗各一兩)甘草(半兩炙微赤剉)
右為散每服五錢以水一中盞煎至五分去滓不計
時候温服
黑奴丸(出聖惠方)治時氣八九日以後口乾狂語唯飲冷
水
麻黃(去根節)川大黃(剉碎微炒)川朴硝
梁上塵竈突墨釜底墨小麥(炒令黃色一兩)
右為散煉蜜和丸如彈子大每服不計時候以新汲
水研下一丸服後更與新汲水任意飲之汗出為
效
時氣頭痛論
夫時氣三陽受病猶在於表邪毒之氣攻注於外循於
風府而入於腦故令壯熱頭痛胷膈壅滯其脉浮數者
可發汗及吐即愈也
方
葛根散(出聖惠方)治時氣頭痛壯熱
葛根(一兩)石膏(二兩)梔子仁柴胡(去苗)
赤芍藥(各一兩)甘草(半兩炙微赤剉)
右為散每服五錢以水一大盞入淡竹葉二七片煎
至五分去滓不計時候温服聖濟總錄用生薑一片
棗一大枚煎無淡竹葉
淋頂湯(出聖惠方)治時氣頭痛不可忍者
石膏(十兩搗碎)梔子仁(三兩)竹葉(一握)
甘菊花(三兩)豉心(三合)葱白(十四莖切)
右以水六碗煮取三碗去滓内有觜瓶中稍熱淋注
頂上
治時氣頭痛壯熱絶甚者(出聖惠方)
石膏(二兩)薺苨木通(剉)犀角屑(各一兩)
甘草(半兩炙微赤剉)
右為散每服五錢以水一大盞入竹葉三七片煎至
五分去滓不計時候温服
前胡散(出聖惠方)治時氣壯熱頭痛嘔逆不能飲食
前胡(去蘆頭)知母犀角屑葛根(剉)
赤芍藥(各一兩)石膏(二兩)
右為散每服四錢以水一半盞入竹葉二十片生薑
半分葱白七寸煎至六分去滓不計時候温服
菊花散(出聖惠方)治時氣頭痛至甚及百骨節疼痛
甘菊花麻黃(去根節)葛根(剉)黃芩(各一兩)
羚羊角屑玄參梔子仁赤芍藥
甘草
右為散每服三錢以水一中盞煎至六分去滓不計
時候温服
治時氣二三日壯熱頭痛甚者(出聖惠方)
以不蛀皂莢一梃去皮子以濕紙褁煨令焦黑搗細
羅為散每服二錢以熱酒調下衣覆取汗仍先以白
礬湯密室中浴後服之
治時氣頭痛不止及治傷寒頭痛(出聖惠方)
以川朴硝三兩為散用生油調塗頂上
又方(出聖惠方)
以梔子仁搗羅為散每服一錢以温水調下
又方(出聖惠方)
以東瓜爛搗搨於疼痛處神效
又方(出聖惠方)
以石膏五兩為散研令極細每服不計時候以臘茶
調下二錢
參蘇飲(出聖惠方)治感冐發熱頭痛或因痰飲停積兼以
胃熱並宜服若感冐發熱亦如服養胃湯法連進數
服取微汗即愈若尚有餘熱更徐徐服之自然平治
因痰飲發熱但連日頻進以熱退為期不可預止兼
治中脘痞膈嘔逆惡心開胃進食及一切發熱咳嗽
聲重涕唾稠粘此藥解肌熱寬中快膈或欲或勞療
潮熱往來小兒室女亦宜服之兼治發瘧
木香(半兩)紫蘇葉乾葛(洗)半夏(洗七次薑製炒)
前胡(去苗)甘草(炙)茯苓(去皮)人參(各三分)
枳殼(去瓤麩炒)桔梗(去蘆)陳皮(去白各半兩)
右㕮咀每服四錢水一盞半薑七片棗一箇煎至六
分去滓微熱服不拘時候一方以氣盛者不用木香
只十味
參蘇敗毒散(一名敗毒散出聖濟方)治傷寒時氣頭痛項強壯
熱惡寒身體煩疼及寒壅欬嗽鼻塞聲重風痰頭痛
嘔噦寒熱並皆治之
柴胡(去苗)甘草(炙)桔梗人參(去蘆)
茯苓(去皮)芎藭枳殼(去瓤麩炒)前胡(去苗洗)
羌活(去苗)獨活(去苗各三十兩)
右為麄末每服二錢以水一盞生薑薄荷同煎至七
分去滓不拘時寒多則熱服熱多則温服生薑薄荷
各少許一方無獨活傷濕加白术脚氣焮赤熱重寒
熱如瘧自汗惡風或無汗惡寒加大黃蒼术皮膚赤
疹瘙痒加蟬蛻痢純下赤胃壯能食者與數服此
方和劑方為末每服三錢匕三因方為散每服四錢
匕今人或用四錢重非藥性凉自利及曾汗下脉虚
手足冷者勿服心脇氣觸痛或發熱背寒者勿服
七聖湯治時氣頭痛壯熱肢體煩疼
麻黃(去根節煎掠去沫炒焙三兩)蒼术(炒)甘草(炙二剉各兩)
橘皮(湯浸去白焙)木通(剉)山茵陳(各一兩)
桔梗(炒一兩半)
右麄搗篩每服三錢匕水一盞入生薑三片同煎至
七分去滓温服
防風散治頭痛壯熱惡風百節痠疼肩背拘急面赤
虚煩聲重咳嗽
厚朴(薑製)陳皮甘草(炙)藁本(各二兩)
桔梗(炒三錢)獨活防風蒼术(折去皮四兩)
右為細末每服三錢以水一大盞薑三片棗二枚煎
至七分温服沸湯點亦可春夏宜用之
羌活散治四時傷寒頭痛鼻塞或流清涕項背拘急
惡風自汗
柴胡(四兩)白芷川芎藁本(各一兩)
桔梗甘草獨活羌活(各半兩)
右㕮咀每服三錢以水一中盞半葱薑煎至七分熱
服
治傷寒及時氣温病頭痛壯熱脉盛始得一日
用黃丹塗身令遍向火坐令汗出
治傷寒時氣温病頭疼壯熱脉盛
取生蘘荷葉根合搗絞汁服三四升
山茵陳散治時行身熱頭痛四肢痠痛
山茵陳(四兩)石膏(碎研一兩)麻黃(去根節煎掠去沫焙一兩)
蒼术(米泔水浸一宿去皮作片炒三兩)
右為散每服二錢匕熱葱茶清調下連併三服衣覆
取汗
五解湯治時氣頭痛五心煩熱語言狂亂
麻黃(去根節煎去沫二兩)越桃(一半生一半熟各一兩)
白术桔梗(炒)石膏(碎)杏仁(去皮尖雙仁炒)
右麄搗篩每服三錢匕水一盞生薑三片豉七粒葱
白一寸薄荷五葉同煎至七分去滓熱服如欲出汗
併煎兩服衣被蓋覆瘥
茵陳麻黃散治時氣頭痛壯熱或暑毒伏心狀如瘧
疾
山茵陳(四兩)麻黃(去根節煎去沫焙五兩)石膏(碎一兩)
蒼术(水浸去粗皮)蜀椒(去目并閉口者炒出汗各二兩)
右為細散每服二錢匕點茶調下如狂言熱躁沙糖
冷水調下
麻黃大黃散治時氣頭痛壯熱三日内宜服
麻黃(去根節一兩)大黃(剉)桂(去粗皮)芍藥
黃芩(去黑心)甘草(炙剉)乾薑(炮各半兩)
右為散每服三錢匕暖酒調下衣被蓋取汗
石膏湯治時行疫癘病壯熱頭痛唇乾
石膏(碎一兩)葛根(剉三分)芍藥貝母
百合升麻(各半兩)梔子仁甘草(炙各一分)
右麄搗篩每服三錢匕水一盞半豆䜴五十粒葱白
三寸同煎一盞去滓温服
豉尿湯治天行熱氣頭痛骨月酸疼壯熱等疾若初
病一日在毛髮二日在皮膚三日在肌肉必未得汗
利且宜進此湯
豉葱白(切各一升)小便(三升童子者為佳)
右先熬豉及葱白令相得則投小便煮取一升澄清
及熱頓服或汗或利但得則瘥如未歇依前更進一
劑頻用有效
如不除進柴胡湯
麻黃(陳者去根節)甘草(炙各二兩)柴胡黃芩
乾葛(各三兩)石膏(五兩碎綿褁)豉(七合綿褁三沸)
葱白根(切一升勿令有青夏青即熱白即冷一作桑根皮)
右切以水九升宿漬藥明旦先煮麻黃令沸掠去上
沫然後并諸藥煮取二升七合分三服服别相去三
食頃久覆取汗汗出以粉拭之惡寒多加桂心一兩
忌海藻松菜等
治傷寒時氣温病方及頭痛壯熱脉大始得一日
取小蒜根葉合搗三升許和真丹一兩水一升合煮
絞取汁頓服之得吐便瘥若重一升盡服厚覆取汗
即瘥
又方
用小蒜一升搗取汁三合頓服之不過再作便瘥
又方
用烏梅二七枚鹽五合以水三升煮取一升去滓頓
服之
神明白术散(出活人書)治瘟疫病頭痛壯熱惡寒不解
白术(剉炒)附子(炮製去皮臍各二兩)桔梗
細辛(去苖葉各一兩)烏頭(炮製去皮臍四兩)
右為散以絹囊盛帶之居閭皆無病有病疫癘者温
酒服方寸匕覆取汗或得吐即差若經三四日抄三
錢匕水二盞煎一盞半去滓分温三服
治時氣頭痛壯熱
方見本門時氣一日頭痛壯熱方
時氣譫語論
夫時氣熱毒攻心則心神煩亂陽氣大盛遂譫言目赤
心煩不得睡卧精神驚悸言語失常毒氣不除腸中結
燥其脉洪數者是其候也
方
秦芁散(出聖惠方)治時氣熱毒躁悶譫言口舌乾渴不止
秦芁(去苗)黃芩木通(剉)犀角屑
梔子仁玄參藍葉麥門冬(去心)
桔梗(去苗頭各一分)甘草(炙微赤分剉各三)赤芍藥
白鮮皮散(出聖惠方)治時氣大熱悶亂譫言
白鮮皮犀角屑川升麻大青
甘草(炙微赤剉各一兩)
右為散每服五錢以水一大盞煎至五分去滓不計
時候温服
治時氣譫語欲走(出聖惠方)
生雞子白(一枚)川芒硝(一兩細研)生甘草末(一錢)
右以井華水一中盞攪令勻吹去沫不計時候服之
生地黃飲子(出聖惠方)治時氣心膈大熱煩悶言語失度
生地黃(三兩)玄參赤茯苓(各一兩)
麥門冬(二兩去心)犀角屑(一兩)甘草(半兩炙微赤剉)
右細剉和勻每服半兩以水一大盞煎至五分去滓
不計時候温服
治時氣煩熱如火譫語欲走(出聖惠方)
人參(去蘆頭)甘草(炙令微黃各一兩)
右為散每服一錢以新汲水調服須臾更令病人多
飲冷水得吐之為效
猪苓散(出聖惠方)治時氣但譫言煩躁不安
猪苓(去黑心)白鮮皮澤瀉赤茯苓
大青(各三分)麥門冬(一兩去心焙)川大黃(三分)
甘草(半兩炙微赤剉)
右為散每服不計時候以新水調下三錢
犀角丸(出聖惠方)治時氣熱毒在臟譫語口乾煩燥
犀角屑梔子仁川大黃(剉碎微炒)
鐵粉(細研)馬牙硝(各一兩)甘草(三分炙微赤剉)
右為末煉蜜和丸如梧桐子大每服不計時候以温
竹葉湯下三十丸
大黃丸(出聖惠方)治時氣大熱不退譫語大便難
川大黃(二兩剉碎微炒)黃芩猪芩(去黑皮)
犀角屑枳殼(麩炒微黃去瓤)川朴硝(各一兩)
右為末煉蜜和搗三二百杵丸如梧桐子大每服不
計時候以麥門冬湯温温下三十丸
水利散(出千金方)治天行病煩熱如火狂言妄語欲走
白芷(一兩)甘遂(二兩熬)
右二味搗篩以水服方寸匕須臾令病人飲冷水滿
腹則吐之小便當赤色也一名濯腹湯此方療大急
者
治天行壯熱狂言謬語五六日者
鷄子(三枚)芒硝(方寸匕)井花水(一杯)
右三味合攪盡服之心煩下即愈
水導散治時氣病煩熱如火狂言妄語欲走
甘遂(半兩)白芷(二兩)大黃(四兩)厚朴(八兩)
枳實(五枚)芒硝(三合)
右四味㕮咀以水一斗先煮厚朴枳實取五升去滓
内大黃煎取二升去滓芒硝更煎一兩沸分再服得
快利止
普濟方卷一百四十八
