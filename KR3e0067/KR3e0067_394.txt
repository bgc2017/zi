普濟方卷三百九十四明周王朱橚撰
嬰孩吐瀉門
總論
夫小兒吐瀉因傷風冷或傷暑熱或兒啼未定氣息未
調以乳乳之逆於上則停胸膈致令嘔吐氣逆於下則
傷腸胃致令泄瀉上下氣逆吐瀉俱作若只吐不瀉者
逆其吐必有痰𤼵驚者十無一生若只瀉不吐或吐瀉
俱𤼵者日久不退亦變陰癎治之當斷其乳輕者週時
重者三日須與稀粥服藥速效十全八九或者不信是
言小兒以乳妳為本慮其嗞煎不肯暫斷殊不知因乳
所傷致令此病若以所傷乳乳之如抱薪救火藥何功
之有不然則誠難以安痊其間不斷乳服藥得安者盖
輕患也亦有因輕致重夭横者多矣凡小兒初吐發
驚者尚可救治以玉散子青金丹不退珍珠丸急下之
次與神寶丹若唇紅焦者琥珀散蓋内熱故也不退必
死又云吐妳不止大便不通面黑氣喘必死不治凡權
斷乳候吐瀉定捻去乳少少與之使不再作凡吐瀉服
藥湏要令飢如服了不得便喫物喫乳則引吐再為害
也凡小兒暑月吐瀉冷熱輕重各有治法不可槩用如
吐瀉身熱煩渴心懆大便黃沫小便赤少暑瀉也黃龍
丸甘露散白虎湯香薷湯五苓散杏仁丸有傷食者必
吐瀉酸臭妙丸子下之次益黃散二者不退如小便通
利大便白色腸鳴吐瀉多渴少食附香丸参术附散术
附膏半硫丸神寳丹防驚其間有糞白腥臭油膩便成
疳瀉有久成疳瀉者亦有治法小兒泄瀉傷積而作
瀉者初以補藥治不止之時須當下去其積積下其瀉
自止下之宜與小沉香煎丸理虚中積甚良多與服之
或以小塌氣丸又不下更與三稜煎服切不可以意轉
藥恐成滌蕩矣積滯已下與服調胃温脾藥及既濟丹
此乃理積止瀉夏月暴瀉由其臟寒虚滑利泄速與契聖
丹如滑不禁進殢腸散次與契聖既濟丹若洞利其瀉
不常發作駭人速與殢腸未了次與术附湯稍與遲緩
其候必更療瀉之理豈可相待夫自汗不利者由血
不榮虚於表也自利無汗者由氣不衞虚於裏也其或
有自利亦自汗者榮衞皆虚也凡為人止藉血榮氣衞
扶育身體血既不榮氣又不衞裏外不相參上下不升
䧏關竅不開通經絡不調適榮衞不循環臓腑不充實
則醫工何以良餌性命何以保持夫水糓不分自利腸
胃怯弱自利臟腑不和冷熱相制自利隂陽不調自利
榮衛不順自利已上自利皆由氣虚得之初生小兒忽
爾自利者與順胃平調隂陽制其冷熱和其臟腑分其
水榖生其胃氣則内外充實何泄利有作宜以参苓白
术散加以車前瞿麥薑棗同煎更量虛實加减(錢氏論篤病訣)
(安去黃承務子二歲病瀉衆醫止轉瀉十餘日其証便青白乳物不消身凉加哽氣昏睡醫謂病困篤錢氏先)
(以益脾散三服補肺散三服三日身温而不哽氣後以白餅子微下之又與益脾散三服利止何以然利本脾)
(虚傷食初不與大下惜置十日上實下虚脾氣弱引肺亦虚補脾肺病退即身温不哽氣是也有所傷食仍下)
(之也何不先下後補曰便青為下臓冷先下必太虚先實脾肺下之則不虚脾更後補之也又云小兒傷於風)
(冷吐瀉醫謂脾虚以温補之不已後用冷藥冷治之又不已謂本傷風醫亂攻之因脾氣積虚内不能散外不)
(能解至十餘日觧証多睡露晴身温風在脾胃故大便不聚而為瀉當去脾間風風退則痢止宣風散主之後)
(使君丸補其胃然錢氏用宣風散去脾風使君丸補胃雖用有理其治未周錢氏治此病先以益黃散三服補)
(令脾胃氣實盖宣風散用牽牛檳榔等痢藥先補脾後宣風散去脾風後神實丹使君丸治之此法多愈語人)
(曰錢氏經用宣風其理若何荅曰失多矣余所以先用益黃散者譬曰彭祖觀井自繋大木仍以車輪覆其上)
(然後敢觀之為防其虚而無失也多趙不犀鈴轄女四歲七月中瀉食物不化水榖不分渴少食進退四十)
(餘日召醫或作食或作水瀉疳瀉或用五苓散紫丸子六神丸益黃散并雜藥攻之無效在後見聞食名揜口)
(哭而噦時時煩召余視曰渴飲過多脾胃受濕則水榖不分兼畏食而物不化是脾虚中有積主人曰何知也)
(荅曰素問云脾胃受濕則水榖不分孫氏曰脾虚者畏食進退者有積又問曰何治也荅曰益黃散紫丸子二)
(藥可主笑曰服多矣荅曰譬如聚千夫舉重不如得一烏獲挟萬矢以妄射不如得一逢蒙大抵藥不得其當)
(雖多亦奚以為盖前醫用藥不知次序連序服不知多少補瀉不知輕重所以無效今用益黃散補一日六服)
(進三日即微食與紫丸子瀉三五次再益黃散補一日六服連進三日喜食瀉止尚有渴以参术散十日安主)
(人問曰久瀉之病何再瀉也荅曰經云邪之所凑其氣必虚補其虚而後其病除也今病因食積留滯先補次)
(除所畜之物然後再補之主人曰善醫國學劉傑秘校子年四歲六月中瀉泄米穀不化數止轉月餘不退)
(召余視之見兒食田雞肉少頃所食肉即從大便中經過遂問莫先食肉否曰近日食物不化并藥丸隨大便)
(中出余曰食廩不蔵是門戶不守也得守者生失者死此子脾虚之甚余自歷醫未嘗見有經過之食乃失守)
(之病也宜用附子主人曰莫太燥余曰江河欲竭引别𣲖以還流燈燭將殘假他油而再熖此盖隂之至極須)
(當以陽藥急救之主人聽用余用附子皂心土訶子為丸米湯下一日六服連進三日即大便漸疎食尚未化)
(與术附膏煎冷一日四服病退一半與益黃散頓服一日冷進六服進三日糞稠而米穀化後参术散六神丸)
(前後共治十日安愈主人曰皂心土何意也余曰治病之法須揣本以尋末沂流而討源其所由盖脾属土益)
(土附子訶子接助脾氣問曰藥何冷服曰冷服熱不炎上治法出何書余曰若執古法守株待兔也林友編)
(修孫男三歲六月中瀉利不止視之見瀉糞酸臭妳片不化又有黃水小便赤少知傷熱乳也當斷乳一日服)
(千金丸五苓散即效林惜不肯斷乳服藥三日病增欲以感應丸下益黃散補助林不信自將白术散金粟服)
(三日不效又易一醫以火煆龍骨赤石脂炮木香訶子服三日瀉甚召余曰理當下食斷乳即安今病虚耗亦)
(當斷乳非附子不能起生林大不信至長楫而退至三更驚疼氣急唇口手足俱冷煩渴大瀉乃急召余曰病)
(已後時素問曰夫病以成而後藥之亂已成而後治之譬猶渴而掘井闕而借兵不亦晩乎林漸請試救之余)
(曰還舞為戲則宫室皆動何不止其舞則宫室自定傷乳吐瀉則精神昏憒何不止其乳則吐瀉自止巢氏云)
(小兒霍亂須暫斷乳今當斷乳三日頻與稀粥隨証服附子林從以附子末半錢薑棗煎水中頓冷服半盏至)
(四更又進二服病少减五更與神室丹二服退七分來日依前一服相間神室丹後参术散千金丸三日病除)
(時與少妳調理五日全安林問曰純陽小兒何敢用附子余答云譬賊害良民兵刃不可不用病勢既成毒藥)
(不可不投盖攻其外邪客氣烏能傷其本哉食陳氏二子大者五歲腹疼陣陣嘔吐酸臭次者三歲物不化)
(瀉糞酸臭召余視之並用紫丸子下之益黃散補之主人曰受病不同何用藥同答曰大者腸疼吐酸因食傷)
(也宜下之孫氏云腹内疼成陣來時嘔吐酸如因傷食得瀉補自然安小者泄瀉酸臭亦傷食也法當温之虚)
(秘方云食瀉重當瀉脾虚用補虚再傷宜再取何患病難除二子瀉補俱安凡有積聚當下即下凡有虚損當)
(補即補随其虚實而用也出仁存孫氏曰吐瀉纔生便惡心乾吐霍亂汗相侵舌唇緋雙眼閉搖頭髮直一)
(如針心悶氣粗而脇動口生白沫命難存来生此候須早理有瘡脾閉命沉沉錢氏論云小兒初生三日内吐)
(瀉壯熱不思乳食大便不消或白色當下之是傷食也後和胃下用白餅子和胃用益黃散主人又云小)
(兒初生三日已上至十日吐瀉身温凉不思飲食大便青白色乳食不消此上實下虚也若臾兼見肺証)
(主睡露睛喘氣心主驚悸飲水脾主困倦多睡肝主呵欠頓心腎主不語畏明當瀉兒黃藏補脾益黃散主之)
(此上証多病於秋夏也又云秋夏吐瀉五月二十五日已後吐瀉身壯熱此熱也小兒臓腑十分中九分熱也)
(或因傷熱乳食吐乳不止瀉深黃色玉露散主之六月十五日以後瀉身温似熱臓腑六分熱四分冷也嘔吐)
(冷熱不消瀉黃白色似渴或食乳或不食乳前少服益黃散食後多服玉露散七月七日以後吐瀉身温凉三)
(分熱七分冷也不消乳多似睡悶多哽氣長出氣睡露睛唇白多噦欲大便不渴食前多服益黃散食後少服)
(玉露散八月十五日以後吐瀉只冷無陽也不能食乳乾噦瀉青褐水當補脾益黃散主之不可下也又云吐)
(瀉争工廣親北宅四大王宫五太尉病吐瀉不止米穀不化衆醫用補藥薑汁調服六月中服温藥一日而加)
(喘吐不定錢曰當以凉藥治之所以然者謂傷熱在内也用石膏湯三服并服之衆醫皆曰吐瀉多而米穀不)
(化當補脾何以用凉藥王信衆醫又用丁香散二服前後至日不可服此三日内必服滿身熱飲水吐逆如所)
(言所以然者言六月熱甚伏入腹中而令引飲熱傷脾胃即大吐瀉也醫又行温藥即上焦亦熱故喘而飲三)
(日當死衆醫不能治復召錢至宫中見有熱証次白虎湯三服更以白餅子下之一日减藥二分二日三日又)
(與白虎湯各二服四日用石膏湯一服旋合麥門冬黃芩腦子牛黃天竺黃茯苓以朱砂為衣與五丸竹葉湯)
(化下熱退而安云馮承務子五歲吐瀉壯熱不思食錢氏曰目中黑睛少而白睛多面色㿠白此子必多病面)
(色㿠白神甚也黑睛腎也睛属水本怯虚而故多病也縱長成必飢膚不壯不奈寒暑易入脾胃亦更怯虛不)
(可縱酒慾若不保養不過壯年面上常無精神光澤者如婦人之失血也今吐痢不食壯熱者傷食也不可下)
(下之虚入肺則嗽入心則驚入脾則瀉入腎則益虚此但以消積丸磨之為微有食也如傷食甚則下不下則)
(成癖也實在内乃可下之下畢補脾必愈若随其虚實無不效者又云廣親宫七太尉七歲病吐瀉是時七月)
(其証全不食而昏睡睡覺而悶亂哽氣乾嘔大便或有或無不渴衆醫作驚治疑故睡也錢曰先補脾後退熱)
(與使君子丸補脾石膏湯退熱次日又以水銀錢硫黃二物末之生薑水調下一字錢曰凡吐瀉五月内九分)
(下而一分補八月内十分補而無一分下此是脾瀉也醫妄治之至於虚損下之即死當只補脾若使君子丸)
(即緩錢又用温胃益脾藥止之醫者李生曰何食而呃錢曰脾虚而不能食津少即欬逆曰何瀉青褐水曰腸)
(胃至虚冷極故也錢至而愈又凡小兒吐瀉當温補之余每用理中丸以温其中以五芩散導其逆連與數服)
(兼以異功散等温藥調理之往往便愈若以虚損當速生其胃氣宜附子理中丸并金液丹研末煎生薑米飲)
(調灌之惟多乃效胃氣已生手足漸煖隂退陽回然猶&KR0146;癡即减金液丹一二分增青州白丸子壹二分同研)
(加上服以意詳之漸减金液丹加白丸子兼用異功散羌活膏温白丸鈎藤飲子之類調理至安仍頻與躬雖)
(至危亦於死中救生十得八九與儒門事親書云小兒身熱吐瀉腹滿不進飲食可急牛黃通膈丸過四五)
(行則自愈矣盖乳食便属水甚則成湿以治濕法治之用燥藥非也又水瀉不止可用五芩散益元散各停用新)
(水調下二三錢頻服不拘時若暴速注下甚者属火凉膈通聖亦可治之用者勿輕非深於造化者未易語此)
(又久瀉不止至八九月間變為秋深冷痢泄瀉者清白時撮痛乳癖不化可用養脾丸如黍米大每服二三十)
(丸欲飲米下三日愈益黃散亦可熱湯氏云小兒熱瀉者大便黃而赤或有沫乃臓中有積成因産母飲酒)
(多或生下傷温藴熱醫者不明但用訶子豆䓻等藥如水洗石既不識証故不辨冷熱用藥又不得法所謂讀)
(方三年而恨無病可治及至治病三年無方可用信乎紙上之語不可全憑一則悟得其理二則求師指迷三)
(則聞見頗多如此方有通透之理不然咫尺千里也雖有治法妙方而不能别其寒温虚實又安得其理哉宜)
(服黃連等藥小駐車丸亦可服之又冷瀉者乃脾虚受冷至令水榖不化泄瀉注下若依錢氏當以益黃散主)
(之此地古人以此藥為補殊不知今人所稟不同内青皮有吐劫可服又傷食瀉者又名聚腹不宜即補先用)
(食藥或紫霜丸取其積盡然後可補又曰此瀉難止亦不宜補再傷又瀉宜節飲食用進食丸取下積令盡次)
(以錢氏加减益黃散一服可止此切要治法或漢東王先生家寳小兒吐妳說云小兒吐妳有數般是風疾)
(所至則其吐可止也吐妳更夹痰纔吐却即生風若止却後其風無止處更入外風則潮心悶胃管後變驚風)
(胃主四肢胃痰涎閉却即搐心主神被外邪所干即驚不定故變驚風也故止主吐即驚風發手足搐搦口眼)
(飜張頭項強舉雖多服各藥亦不能救又小兒吐妳鼻青客風傷肺客風外風也鼻青肺之外應也液間煩躁)
(肺氣逆而為之也身上發熱肺主身之毛皮邪所傷故發熱宜下傷寒藥後平胃氣耳又小兒吐妳唇黑多哭)
(是傷脾須夹痰也唇是脾之外應食所傷故黑其夹痰者脾能生涎故痰衝胃而吐妳食又小兒吐妳身熱其)
(妳成片子者是胃有熱積久則生風也其人四肢生瘡多渴面黃是也若吐不化夫青水是胃冷其人必面青)
(唇白是也宜煖胃止之又小兒乳食不化腹急氣逆病証須進塌氣丸二三服不却胷膈却進觀音散二三服)
(但生胃氣藥皆可以意與文之又乳母不忌口食生冷物冷氣入乳則腹變環又不捻除之仍以此乳乳兒冷)
(乳入腹與胃氣相逆則腹脹氣逆肚疼或為瀉亦依前項藥調理如果不退却用羌活膏治之錢氏論云生)
(下吐初生小兒拭小兒口中穢惡不盡咽入喉中故吐木瓜丸主之又曰傷風吐瀉身温乍凉乍熱睡多氣粗)
(大便黃白色吐嘔乳食不消時咳嗽更有五臟兼見証當煎入藏君臣藥先大青膏後益黃散如先曾下减無)
(下証慎不可下也此乃脾肺受寒不能如食也便王氏子三歲口吐不瀉自吐數次昏困連日不消大堅實)
(召余曰是本傷食吐逆不合昏困唇紅此疾大逆以妙丸子定吐消琥珀散鎮驚權住妳一日吐定喫物不□)
(大便未通主人以為無事更不服藥因與乳多再吐痰乳而復昏困愚曰不可再吐又時時虚氣大便亦不通)
(面黑氣粗是形氣相失靈秘方云吐妳不止大便不通面黑氣粗秘死急以珍珠丸下痰食主人曰既吐何不)
(用慢驚藥防之而用凉藥答日本欲生急驚為傷乳食作吐法當温藥盖兒大便三日不通唇紅頰赤小便赤)
(皆熱証也故先治食後以凉藥今吐雖定大便首尾五日不通内以四順飲外以蜜導法得通不甚多以宣風)
(散去脾間風再利糞令稀仍困不醒睡散二服困退喜食愚曰雖食而目鮮唇紅廢拭面目微腫虚氣不悦必)
(欲發驚急以青金丹夀星丸射香餅琥珀散各二服不退乃辭曰萬靈之要所全者形一身之先所存者氣今)
(形氣已失知不久生也主人曰醫人之好利如此後易數醫因驚而卒别一子只吐神昏又一女只一吐聲嗄)
(二子皆三歲更不可救信乎吐之為害甚也)
吐哯(附論)
夫小兒吐哯者由乳哺冷熱不調故也兒乳哺不調則
停積胷膈因更飲乳哺前後相觸氣不得宣流故吐哯
出診其脉浮無苦也又云哯乳與嘔逆不同宜細詳之
哯乳飽後哯出者是又云小兒生下有中吐哯妳形候
妳不稳而從口角頭流出身微熱口鼻微冷面目青黃
眼慢此候因乳母房室淫泆兒子呌更將乳與喫而隂
陽不順兒子胸膈不快喫乳停滯在於胃不消化而冷
致此所治者先以睡驚沉飲子夾丁香散與服夾活脾
散調理即愈(歌曰乳母寒温不節量致令壅滯在胸堂更加新乳相投觸不得通宣入胃腸此名)
(哯妳須調理診得輕浮尚不膜妨口眼時時動不停吐中時覺乳生腥眼渾青碧生白汗出津津脚似冰氣細元)
(因傷胃冷氣粗却是欲生驚是風從脾宜醫治煖胃和脾氣乃平此候寒熱相勝使然也氣急則是胃實當凉)
(則愈若顖門䧟下氣細當生胃氣若渾身熱甚者氣出喘粗若不急治必作又云此候是驚妳衝胃或氣交妳)
(衝脾或是氣妳或是病妳致吐遠聞腥氣與蛜&KR1417;丸氣細脉沉與調胃散)
方
當歸湯治小兒吐哯
當歸黃芩甘草芎藭黃連(各一分)細辛
乾姜(各二分半)
右切以水二升煑取八合服半合日三温服
黃耆湯治小兒吐哯胸中冷氣停結
黃耆人参(各三分)當歸(切焙)芍藥甘草(炙剉)芎藭(各一)
(兩)細辛(去苗葉一分)
右粗搗節每服一錢水七分盞煎至四分去滓分温
二服早晩各一量兒大小加减
藿香散治小兒吐哯嘔逆身熱面青不進乳食
藿香(一錢半)丁香人参白术茯苓神麯
匾豆(各半錢)
右為末每服半錢罌粟飲温調下陳皮煎米飲亦得
荳蔲散治吐妳
肉豆蔲(麵裹炮赤熟去麫為末)草菓(炮去皮各一兩)&KR1190;砂(去皮)甘草(炙)
肉桂(不見火各一錢)陳皮(半錢去白)
右為末每服半錢米飲調下
麝香湯治小兒吐哯胸膈痞滿乳飲停積
麝香(研)木香人参沉香(剉)赤茯苓(去黑皮各一分)丁
香(半分)
右粗搗篩每服半錢水半盞煎數沸去滓分温二服
藿香散治吐妳
藿香(半兩)何首烏白扁豆甘草(炙)糯(各等分)
右為細末半錢用水一小盞入淡竹茹煎至七分臨
卧空心服
治吐妳腹脹方
代赭石麝香巴豆(各一分)赤石脂杏仁(各半兩)
右為細末蜜圓如桐子大米飲下日三小一丸百日
一歲二丸
橘皮湯治小兒吐哯膈上冷(方見本門嘔吐類)
消乳丹治小兒飲乳過多胸膈不快或多吐哯大便妳
瓣不消亦宜令乳後常服
木香丁香青橘皮(炒黃)肉豆蔲(各半兩)牽牛子(炒黃)
(一錢)
右為末滴水和丸如針頭大每服三粒至五粒粘在
妳頭上令兒吮之
塩黃散治小兒初生吐不止
塩(兩黃米大)牛黃(兩粟米大研)人參白茯苓(各一小豆大)甘草
(兩小豆大炙)
右搗研四味為末丸以乳半合煎三五沸入牛黃末
攪勻分减服之
小兒哯乳方此證哯哺吐下狀如霍亂
甘草(炙)人參當歸乾薑(各一分)
右為末水一升煑取五分服三日内麝香半分尤佳
菖蒲丸治小兒吐乳喘促
菖蒲人參(去蘆頭)赤茯苓(各半兩)
右為末煉蜜和丸麻子大每服三丸以生薑湯化下
量兒大小以意加减
人參散治小兒吐乳令乳每服
人參(一兩去蘆頭)生薑(切焙乾)陳橘皮(湯浸去白瓤焙各半兩)
右為散每服三錢以水一中盞煎至六分去滓分温
二服令兒久飲稍乳效一方有蘇葉
治小兒吐妳方
雄黃馬牙硝(各一分)壁魚兒(五枚)
右藥入磁碗内研如泥以乳汁半合調之使藥注子
内灌少許把兒頭項擡吐出黑血即定
治小兒咬妳吐下方
豆蔲母丁香宣連(各一兩)
右為散空心米飲調下半錢
玉真散治小兒吐乳
白术(半兩)半夏(七個)椒(半分去目汗)
右為末每服半字水一呷調下大者一字
青皮散治哯妳
青皮滑石硫黃(研各一錢)
右為末每服半錢藿香湯調下
麝香丸
麝香(一錢研)丁香(搗末)杏仁(去皮尖雙仁炒研各一分)
右為末以粟米飲圓如麻子大每服五丸人參湯量
兒大小研下傅氏活嬰内有麻黃無丁香棗肉為丸
丁香丸治小兒乳後吐哯不止(方見本門痢類一作散)
治小兒傷食吐乳方
丁香石連肉枇杷葉(薑汁塗炙熱各等分)
右為末每服一錢半飲調下
玉露散治小兒吐妳面色赤熱煩懆
不灰木(煅)滑石(等分)
右為細末每服半錢或一字生油并水調下
治吐妳方
母丁香(三七粒)殭蠶(七個洗淨去粉炒)
右焙乾為末每服一字煎棗湯調
治小兒吐妳方
生薑橘皮(等分)
右煎湯與乳母服乳兒效
枇杷葉散治小兒吐乳不定
枇杷葉(拭去毛微炙黃色)母丁香(各一分一方只用丁香)
右為散令乳母乳頭上塗一字與兒吮之兒大煎棗
湯調下不拘時
又方
生地黃(汁)人參(各一合)
右粗和煎三五沸徐令兒服之
鹽䜴丸治小兒哯乳不止宜服此立效兼小沉香煎丸
醎豉(七粒口内含去皮)膩粉(一錢七)
右研圓如麻子大每服三丸至五丸藿香湯下乳頭
吻亦得
莎草根散治小兒吐乳
莎草根(炒去毛)甘草(炙剉各半兩)
右為散每服一錢水七分盞煎至分去滓分温二服
早晚各一量兒大小加减
人參湯治小兒吐哯乳母服(方見本門噦逆類)
妙功散治小兒吐妳不止
用藜蘆(洗焙)為末以少許吹入鼻中噴三兩次立止
治小兒吐乳四肢皆軟謂之中人
用桂心三兩水二升煑取一升半分三服又以濃滓
塗五心常令温煖
暖胃正氣湯治小兒吐乳及治霍亂吐瀉用核木皮以
水煎服生廣南如桑株
治小兒吐妳方
取田中地龍糞一兩研末空心粥飲調下半錢不過
三二服愈又方以韮根汁滴豇大入口中差
治小兒吐乳黃色方
以驢乳喫令大腸稍稍得利即毒氣便散
又方
取新熱馬屎一塊紱汗半合灌之效
小兒百日内積痰在胸膈吐乳方
取書中白魚七枚焼灰細研以乳調一字服之
又方
取故壁下鼠蝜七枚炙令焦細研以乳汁調半字服
又方保安散治小兒胃氣虚損因成吐妳
五倍子(一個生用濕紙裹煨)
右為細末每服一錢米泔水調下不拘時候若禀受
怯弱用湯畋盪過(平江所刊李侍郎朝正編類集本草方中余長子小孫服之皆效)
異功散治吐乳胃虚
人參白术茯苓陳皮肉豆蔲木香
藿香葉甘草(各等分)
右為末每服一錢冬瓜仁湯下欲止吐住瀉陳皮米
飲調下
觀音散治身冷吐乳加全蝎慢驚隂癎
人參白术白茯苓陳皮扁豆蓮肉
藿葉薏苡仁丁香甘草(各等分)
右為末每服一錢木瓜蘇塩湯下如風痰在胸停積
而吐則與小紅丸
治小兒吐乳
母丁香(不拘多少)
右為末飯丸如芥子大每服五七丸鉛白霜湯下作
散子煎亦得
吐乳不止恐成痺方
靈砂(一粒)青州白丸子
右同研為末米飲調下量兒大小與之吐久虚者對
用靈砂親試有效
治小兒吐乳大人吐食
用仙人杖水煑服
治小兒吐乳補虚羸止渴
以牛乳入生薑葱白煎量服
噦逆(附論)
夫小兒氣弱不能勝乳致乳滿胃中氣既不得傳導復
過呼吸風冷則使胃氣上逆故令噦又胃中虚冷其人
不能食者飲水即噦能節其乳食仍㴘氣則噦自愈矣
方
木香丸治小兒脾胃虚寒噦逆不止
木香草豆蔲(去皮)青橘皮(去白焙)㯽榔(剉)陳橘皮
肉豆蔲(去殼一果)京三稜(炮剉一兩)
右為末麫糊和丸如綠豆大每服五丸温生薑湯下
或棗湯下量大小加减
人參丸治小兒胃寒多噦
人參白茯苓(去黑皮)陳橘皮(去白焙)白术半夏(湯洗)
(去滑各半分)甘草(炙剉)乾薑(炮各一分)
右為末麫糊和丸如黃米大每服十丸或五丸煎藿
香湯下量兒大小加减
肉豆蔲丸治小兒胃虚不思乳食噦逆膈悶
肉豆䓻(去皮一枚)生薑(切焙乾一錢)木香(一錢)青橘皮(浸去白焙一分)
人參(一分)白术(一分)
右為末白麫糊丸如菉豆大每服五丸米飲下不拘
時
訶藜勒散治小兒吐噦不止
訶藜勒皮(一分)人參㯽榔(剉)甘草(炙)陳橘皮(湯浸去白)
(切炒)沉香(剉各半兩)
右為散每服一字或錢半至一錢七量兒大小煎麥
蘖湯調下
人參丸治小兒胃寒多噦不入乳倉
人參白茯苓(去黑皮各一分)白术木香山羊丁
香
右為細末白麫糊丸如綠豆大每服七丸乳前生薑
湯下量兒大小加减
丁香補胃丸治小兒胃氣虚噦逆
丁香(一錢)藿香葉(一分)附子(炮裂去皮臍二錢)定粉(炒研)㯽榔(剉各)
(一分)
右為末滴水丸如桐子大每服一丸至二丸米飲下
不拘時量兒大小加减
丁香散治小兒噦不止
丁香藿香白茅根(剉各一分)人參(半兩去蘆頭)花葉桑
(一兩微治吐逆不定方各一分)
右為散三四歲兒每服一錢以水一小盞入生薑少
許煎至五分去滓不拘時熱服量兒大小加减治乳
生薑不用
人參散治小兒噦逆不止心神煩悶
人參(去蘆頭)白术白茯苓(各半兩)甘草(炙微赤剉碎)
右為散每服一錢以水一小盞煎至五分去滓不拘
時稍熱服量兒大小以意加减
麥門冬散治小兒多噦心胸煩悶
麥門冬(一兩去心焙)甘草(一分炙微赤剉)人參(去蘆頭)陳橘皮(湯浸)
(去白瓤焙)厚朴(去粗皮薑汁塗炙令香熱各半兩)
右為散三四歲兒每服一錢水一小盞煎至四分去
滓稍熱頻服量兒大小加减
枇杷葉散治小兒胃氣虚冷噦逆不止
枇杷葉(炙去毛)丁香(各一錢)白茅根人參(各一分)
右為細散每服半錢或一錢煎馬齒莧湯調下不拘
時量兒大小以意加减
遂愈散治小兒噦逆不止不進乳食及吐瀉霍亂不安
煩懆不得睡腹脹小便赤澁煩渴悶乳傷寒霍病皆
效
滑石末(一錢)丁香(二七粒為末)藿香末(半錢)
右同研勻細每服一字或半錢生油調下量兒大小
加减
草豆䓻散治小兒噦不進乳食
草豆蔲(三枚去皮)甘草(一分炙微赤剉)人參(半兩去蘆頭)
右為散每服一錢以水一小盞煎至五分去滓不拘
時温服量兒大小加减
麝沉散治小兒噦逆
麝香(研)沉香(剉各一兩)
右為細散拌勻每服半錢或一錢沸湯點服量兒大
小加减
消乳進食治小兒噦逆腹脹
陳橘皮(浸去白焙乾)生薑(去皮切一味同炒黃色各一兩)
右為末水浸炊餅心和丸如麻子大一二歲兒橘皮
湯下七丸量兒大小以意加减
治小兒噦方
鹿角粉大豆(等分)
右為末相和乳調塗妳上飲兒
又方
生薑汁牛乳(各五合)
右煎取五合粉為二服聖惠方同以牛乳二合薑汁
一合銀器中煎一沸一歲兒飲半合
人參散治小兒噦乳母服之
人參(三分去蘆頭)陳橘皮(一兩湯浸去白瓤炮焙)
右為散每服三錢水一鍾入生薑半分煎至六分去
滓熱服至夜三四服乳母服訖即乳兒效一方用乾
生薑
治小兒噦方
取牛乳一升煎取五合分五服無牛乳代煎三二沸
服佳
黃耆茯神散治小兒榮衛氣虚精神不爽面無顔色唇
口青白噦逆昏睡全不思食
黃耆(蜜炙)茯神(去木)甘草(炙)天南星(炮)白扁豆防風
白附子(炮)肉桂(去皮)山藥白芍藥(已上十味各等分)
右件吮咀每服二錢水六分盞生薑三片棗一枚煎
至三分去滓温服乳食前
嘔吐(附論)
夫小兒嘔吐者脾胃不和也或啼呼未定而遽飲乳或
因乳中傷冷令兒飲之皆致嘔吐盖兒啼未息氣息未
調遽令飲乳其氣尚逆乳不得下停滯胸膈胸滿氣急
故令嘔吐乳母乘凉冷氣入乳乳變壊不捻除之因以
飲兒壊乳入胃則令腹脹氣逆故變嘔吐又有小兒沐
浴不避風冷風冷與血氣相摶胃生熱藴為嘔吐當審
其形証冷熱法治之又嘔者有聲吐者出其物也是皆
出於胃氣不和足陽明之經胃之脉絡陽明之氣常行
則順今逆而上故為嘔吐盖有胃寒胃熱痰水宿食攻
之証又有傷乳氣妳之証非一故治法不同也楊氏曰
吐嘔每大便秘上下壅遏氣不流行當思所以利導之
明理曰嘔而脉弱微熱手足厥大小便自利乃虚寒之
極是為難治千金方論云生薑乃嘔家聖藥為能散其
逆氣也金匱要略云半夏吐家良劑為能下痰飲也楊
氏曰凢吐不問冷熱久吐不止胃虚生風必𫝊慢候若
胃氣將絶不食厥當投虚砂兼以生胃回陽熱劑研服
(歌曰風冷吹雙乳乳壊氣須凝乳兒成嘔吐氣喘腹膨脝觧脫當風下洗浴向簷迎喘中還喂妳氣逆在胸停)
(皆成嘔逆病醫者貴調停)又云吐証又有風壅吐即痰吐之氣吐即
類胃寒吐理之驚吐即類熱吐積滯吐即類冷吐氣逆
吐即類食吐療
方
十珍餅子治小兒兼大人嘔吐痰涎粥食難停無問新
久者並宜
丁香沉香木香桂(去皮)藿香肉豆蔲吳
茱萸(洗焙乾各半兩)半夏(湯洗遍曝乾一兩生薑汁製)水銀(結砂子研)舶上
硫黃(各七錢半)
右為細末同和勻煉蜜九如小豆大捻作餅子每服
十餅生薑湯下或化服亦可量病加减不拘時
調中正胃散治小兒中腕不和胃氣不正胃冷傷熱吐
逆煩悶神困力乏飲食不美虚弱思睡睡不安稳(加木)
(香名木香散)
藿香葉白术人參白茯苓甘草(炙)陳皮
山藥白扁豆半夏麫川白薑(炮各等分)
右為末每服一錢水一小盞生薑二片棗半個煎三
二沸服
正氣丸治小兒食傷癥冷逆不升降嘔吐不已胸膈留
停積滯不化宜服塌氣丸或一向只作乾嘔噦聲頻
作並宜(一名香朴丸)
藿香葉厚朴(生薑製)陳皮半夏麫(炙)白术白
茯苓甘草(炙二錢)乾薑(一錢)三稜(炮二錢)
右為末煉蜜丸如指大每服一丸生薑棗子湯化開
與服
羌活膏治小兒吐逆不止
羌活獨活(各去蘆)人參白茯苓防風(蚕頭者)肉
桂(去粗皮不見火)全蝎(炒)水銀(各一分)硫黃(三錢同上頂水銀研)
右末入水銀硫黃煉蜜為膏每服旋劑嬰孩如黑
豆大三二歲如龍眼核大五七歲如龍眼大薄荷湯
化下
肉豆蔲散治小兒脾胃不和憎寒壯熱腹痛嘔吐不納
乳食並宜服此(一名白豆蔲散)
白豆蔲肉豆蔲甘草芎藭陳皮(去白)枇杷
葉(去毛炙各一分)黃耆(炙)乾木瓜人參(各半兩)
右為末每服一錢水五分薑棗同煎三分去滓服一
方無肉豆蔲
參香散消寒痰治嘔吐
人參(去蘆)藿香葉舶上丁香皮丁香白茯苓
(各一兩)青橘皮(去白)木香甘草(炙各半兩)
右為細末每服一錢水一盞入生薑二片煎至五分
去滓放温時時服
銀液乳香丸治小兒久吐不定
紅牙大戟半夏(二味用漿水煮輭切焙乾秤)粉霜(各一分)朱砂
膩粉(各一錢)水銀(砂子一皂子大)
右為細末研勻用黃蠟鎔和丸如綠豆大每服一歲
二丸二歲三丸以上量大小加减類研大麻仁水下
砂仁散治小兒乳哺過飽嘔吐
砂仁(一分一方一兩)白豆蔲橘紅(一錢)木香(一分炮一方用一錢)神
麫(一分炒一方用一錢)麥蘖(一錢炒)甘草(一錢炙)
右為末每服半錢紫蘇湯泡飰飲調下
豆蔲散治小兒虚吐飲食之間便作嘔逆盖由脾寒或
哯無時吐後暈悶胸堂欝結上下氣逆宜服香朴丸
肉豆蔲(一箇煨一錢)藿香葉(一錢)木香丁香白术
白茯苓甘草(炙各一錢)
右為末煎藿香棗子湯調下一錢半生薑湯亦得
丁香湯治小兒吐逆
丁香(半分)桂(去粗皮一分)人參(半兩)甘草(炙半兩)藿香葉(一分)乾
薑(炮製半兩)白茯苓(去黑皮一分)
右粗搗篩每服半錢水五分盞同煎至三分去滓温
服入棗煎更佳
益胃散快膈益脾止嘔逆
木香丁香藿香陳皮縮砂白豆蔲(各一)
(分)甘草(炙一錢)
右為細末每服三字煎薑棗湯乘熱調下或加茯苓
尤加
勻氣湯寬中止嘔吐
白术(三分)人參丁香厚朴(薑製炒)甘草青鹽(各半)
(兩)
右慢火炒香熱碾為末每服半錢至一錢沸湯點服
治小兒吐累醫不瘥方
水精(一分)當門子(三枚)胡黃連(三分)乾蝎(一枚火焼之勿色)代赭
石金箔(各二分)黃鹽(四分陶隐居云鹽革粒粗用作魚鮮及醎&KR0034;)
右同研令細勻於中夜取蟾酥為丸如黍米大一丸
至二丸熱水吞下瘥
靈苑黑丸子主退熱定吐逆兼食傷方大人小兒俱治
山茵蔯蜀升麻常山(各半兩)芒消(半分)麻黃(去節根一)
(兩)官桂(去粗皮一分)附子(一箇燒黑留心)
右同為極細末旋炒一大錢入杏仁二粒去皮尖燈
焼黑存性巴豆粒壓去油寒食麫糊為丸如麻子大
每服五丸吐不止茒根竹葉湯下熱攻瀉血蜜炒生
薑湯下若吐血眼皆出血者生油冷酒下傷寒手脚
心冷冷茶清下失音竹瀝酒下並每服五丸大人丸
如綠豆大
王子湯治小兒吐不止
赤石脂(九珠)黃連甘草(炙)乾薑(烙六片)黃苓(二錢)膠(一定)
(如指大)黃蠟(一弹子大)
右水三升煑取一升内蠟并膠令洋盡為三服或四
五服以意加减
丁香膏治小兒吐逆兼治大人
丁香藿香(各一分)硫黃(二分)柿蔕(十個)水銀木香(各一)
(錢)槐花蠟茶(各半兩)
右先研水銀硫黃令勻入在衆藥末内煉蜜和成膏
以蠟褁大人一杏核大煎桑葉湯甚者三服小兒量
大小加减一皂子大薄荷湯下
半夏湯治小兒大吐下心結堅食飲不下嘔逆欲死並
霍亂後吐不止短氣煩滿
半夏(四錢)黃芩甘草乾薑橘皮當歸人
參(各三分)
右以水四升煑一升半二百日見服三合若腹痛加
當歸三分嘔逆甚加橘皮三分
人參散調中和氣止嘔逆除煩渴昏困多睡乳食减少
兼傷寒時氣胃氣不順吐痢止後躁渴不解
乾葛(二兩)人參(一兩)白茯苓(去皮各一兩)木香甘草(炙)藿
香葉(各一分)
右為末每服一錢水一中盞煎七分去滓温服不拘
時
定吐紫金核治小兒一切嘔吐不止
半夏(湯洗七次薑製)人參白术木香丁香藿香
(各二錢半)
右為極細末稀麫糊丸如李核大後用沉香一錢為
末硃砂一錢水飛二味同研勻為衣蔭乾每服一丸
用小棗一枚去核細藥在内濕紙褁焼熟嚼與小兒
服後以米飯壓之
丁香温胃丸治小兒胃氣虚弱多痰吐逆乳食雜停
丁香(二錢)水銀黑鉛(半分與水銀結成砂子)白豆蔲(去皮一分)天
南星(一分漿水煑透軟切作片子焙令乾)
右為末用黃蠟一兩鎔和成丸如綠豆大每服二丸
或三四丸丁香湯下
白术散治小兒吐嘔脉遲細有寒稟氣弱
白术人參(各二錢)半夏麫(二錢)茯苓乾薑甘草
右為細末每服二錢水一盞薑三片棗一枚煎至七
分去滓温日二三服
消乳丹治乳哺不化停滯中腕或作嘔惡
丁香木香青皮生肉豆蔲京三稜蓬
蒁(各等分)
右為末稀麫糊丸麻子大每服五丸米飲下日二服
温膈散治小兒胸中有寒氣嘔吐不下乳食
人參(一分)訶藜勒(半兩煨存性)丁香(一分)草豆蔲(一分去皮)甘草
(一分)陳橘皮(一分去白煨)
右為散每服一錢水一小盞煎至五分去滓不拘時
服
治小兒乳哺飲食温冷過多傷於脾胃腸脇脹滿多吐
痰涎
人參丁香乾薑半夏(洗七遍各半兩)白术陳皮
(各一分)
右為末麫糊和丸如麻子大每服十粒温湯下
丁香散治小兒嘔吐不定
丁香人參(去蘆)白茯苓木香葛根甘草(炙微)
(赤剉)枇杷葉(拭去毛微炙黃各一分)麝(半分細研)
右為末入麝同研勻不拘時以生薑湯調下半錢量
兒大小加减
丁香散治小兒嘔心煩不納乳食
丁香人參(去蘆)茒根麥門冬(去心焙各半兩)甘草(炙微赤剉)
陳橘皮(湯浸去白)
右為散每服一錢水一小盞煎至五分去滓稍熱頻
服量兒大小以意加减
肉豆蔲丸治小兒脾胃氣逆嘔吐不止
肉豆蔲(去殼)木香訶藜勒皮硃砂(細研各一分)人參
(半兩去蘆)麝香(細研一錢)
右為末同研勻麫糊和丸如麻子大三四歲兒不拘
時粥飲下量小大加减
人參散治小兒嘔逆
人參(去蘆頭)白术乾薑(炮製)半夏(湯洗七遍炒令黃色)桑根白
皮陳橘(湯浸去白瓤焙各半兩)
右為散每服一錢水一小盞生薑少許棗一枚煎至
五分去滓温服量大小加减
養中湯養脾胃治嘔吐
大附子(炮製去皮尖臍一箇)沉香木香(各半兩)人参(去蘆)官桂
半夏(湯浸七遍焙乾各一兩)
右為細末每服一錢水一小盞生薑三片煎至五分
去滓温時服
良温膈湯勻氣治嘔逆
丁香草豆(去皮)人參(去蘆各半兩)青橘皮㯽榔甘
草(炙各一分)
右為末每服半錢入生薑自然汁少許温湯下
真珠丸治小兒久吐諸藥不效者
水銀(砂子)輕粉(各一錢)丁香(一分)紅牙大戟(一兩半煑過)乳香
五靈脂(末各半兩)
右為細末用黃蠟九錢鎔入藥末攪勻和丸如粟大
每服五丸煎馬齒莧湯下
香葛半夏散治痰逆嘔吐胸膈痞滯煩渴冒瞀壯熱頭
痛
藿香葉乾葛牙硝滑石(各三分)半夏(半兩)甘草
(炙二分)
右為細末每服一錢水八分盞入生薑三片木瓜少
許同煎四分去滓温服不拘時
朱沉煎治小兒嘔吐不止
硃砂(二錢水飛)沉香(二錢)藿香葉(三錢)滑石(半兩)丁香(十四箇)
右為細末每服半錢用新汲水一盞芝麻油點成花
子抄藥在上須臾墜濾去水却用别水送下空心
訶藜勒丸治小兒脾胃不和吐逆不止
訶梨勒皮(二枚煨去核)丁香(一錢)陳橘(湯浸去白焙一分)半夏(湯洗)
(去滑炮一分)人參(一分)
右為末以生薑自然汁煮麫糊丸如綠豆大每服七
丸薑湯下乳食前
麥門冬散治小兒嘔吐脉類有熱
麥門冬(去心)半夏麫人參茯苓(各二錢)甘草(一錢)
右為細末每服二錢水一盞薑三片煎五分去滓温
日二三服
藿香散治小兒生十日至半月嘔逆不止
藿香(一分)紫苑(一分洗去苗)甘草(半兩炙微赤剉)麥門冬(三分去心焙)
桂心(半分)
右為散每服一錢水一小盞煎至五分去滓温以綿
點取滴口中一日次第取盡
葛根散治小兒嘔煩渴
葛根(剉)人參(去蘆)桑根白皮(剉)白术陳橘皮(湯浸去瓤)
(焙各半兩)半夏(一分湯浸七遍去滑)
右為散每服一錢以水一小盞入生薑半片大棗煎
五分去滓放温量兒大小加减服
丁香散治小兒吐逆不定(方見本門噦逆類)
丁香丸治小兒吐逆兼大人心腹脹滿脇肋刺痛胸膈
痞塞不通此藥主消積滯生冷留宿食止痰逆惡心
霍亂嘔吐
丁香(三兩)肉豆蔲(三十個)木香(一兩半)五靈脂(二十二兩)巴豆
(去皮去油二百一十箇)
右為細末入巴豆令勻麫糊和令得所丸如黍米大
每服五丸至一七温生薑湯下橘皮湯亦得食乳後
服如霍亂吐逆煎桃葉湯下小兒吐逆不定三歲二
丸五歲以下五丸生薑桃葉湯下
萬安丹治胃虚久吐
半夏(湯洗七遍焙乾為細末)硫黃(末)白术(炮為末各一分)硃砂(半兩細研)
(水飛過)附子(一枚炮製去皮臍搗為末)
右同拌勻生薑汁和丸如黍米大每服十粒米飲下
菖蒲散和心胃治嘔吐
菖蒲(一兩寸九節者)丁香人参(去蘆頭)木香檀香(各半兩)
右為細末每服半錢至一錢入生薑自然汁少許同
白湯調放温冷下量兒大小加减
藿香散治小兒脾胃不和吐逆
藿香葉(半兩)人參丁香菖蒲(一寸九節者)半夏(薑汁製各)
(等分)
右為細末每服一錢水一盞生薑二片煎至四分去
滓服
白术散治嘔吐滋津液
白术(一兩)陳橘皮(湯浸去白焙乾)人參(去蘆頭)桑根白皮(剉碎)半
夏(湯浸七遍焙乾已上各半兩)
右為細末每服一錢水一小盞入生薑三片煎至五
分去滓温服
香葛湯治嘔吐後渴其津液燥少
藿香葉白茯苓甘草(炙各半兩)丁香乾葛根(剉)
人參(去蘆各一兩)
右為細末每服一錢或半錢入麝香少許以生薑湯
調下温服量兒大小加减以意
枇杷葉散治小兒嘔吐煩渴
枇杷葉(去毛炙黃一兩)白茯苓甘草(炙各半兩)人參(去蘆頭)丁
香(各半兩)
右為細末每服半錢紫蘇湯下量兒大小以意加减
與服
丁香散治小兒胃虚氣嘔吐不定精神羸困霍亂吐乳
(一名參散)
丁香藿香(出枝梗各一分)人參(半兩去蘆頭)
右為散每服一錢水半盞煎至五七沸入乳汁少許
去滓稍熱時時服不拘一方入乳香少許一方煉蜜
為丸綠豆大每服三丸粥飲下亦治孩子霍亂吐瀉
面色青冷汗或四肢冷
治小兒吐逆兼吐痢不止
丁香藿香(各一分)木香硫(半兩别研令極細)滑石(二錢研如)
(粉)
右為末每服一錢或半錢米飲下量大小加减如瀉
用附子一枚重半兩者炮去皮臍為末以薑汁搗成
餅子將白麫褁之慢火煨麫熟去麫只將附子切焙
再為細末每吐及瀉入末如藥三之一量虚實以米
飲下吐如激水者亦宜服
益中湯治嘔吐兼泄痢
人參(去蘆頭)青橘皮丁香(各半兩)訶黎勒皮(一分)
右加桂心一分草豆蔲三枚去炒同為末每服半錢
米飲下
治翻胃嘔逆方
硃砂硵砂砽砂(各半錢)巴豆(十粒去油)柏子仁(七十粒)
右為末用酸醋浸䒱餅糊為膏油紙褁旋丸如綠豆
大米飲下一丸常服薑湯下
治小兒吐藥方
川當歸(洗剉)甘草(炙各一分)桂心(不見火)枳殼(湯浸去瓤切麸炒黃)比
五味子(揀净各半兩)
右為細末每服一錢水七分盞煎至五分温服大人
亦可加藥末三錢水一盞煎七分服
雞舌香丸治吐
雞舌香(二箇)母丁香(七箇)附子(炮去皮臍)硫黃水銀錫砂
子(各二錢)
右為末糯米粥為丸如梧桐子大米飲化下一丸不
拘時
大戟丸治小兒大人吐
大戟(水略煮過焙乾為末)丁香(各半兩)膩粉(一錢研)水銀砂子
硃砂(各一錢半)
右為末黃蠟半兩乳香皂子大用蠟同化為汁和藥
為膏旋丸如綠豆大每服三五丸小兒如黃米大二
三丸熱吐研芝麻油水下冷吐煎丁香湯下驚吐煎
馬齒莧湯下
沉香降氣湯治氣妳嘔吐蓋因乳母憂悶愁思慮或有
忿怒之氣乳兒隨氣而上不能尅化故也當先解乳
母去忿怒服五膈寬中散訖捻去敗乳服罷即仰卧
一霎時令藥行入乳脉然後令兒服此藥乳母亦宜
服
香附子(二兩半炒)沉香(二錢半)甘草(半雨炙)砂仁(半兩)
右為末䀋湯點下量兒大小以意加减
水銀丸治小兒一切吐逆不止(一名香銀丸)
水銀(結砂子半錢一方用半兩)丁香葛根(各一兩)半夏(湯浸七遍焙一)
(錢一方用半兩)
右搗為末生薑汁和麫糊為丸如黃豆大每服三丸
煎金銀湯下更量兒大小加减服
乳香丸治小兒吐逆不定
乳香(研)丹砂(研)麝香(研)半夏(各半兩湯浸七次生薑汁炒令黃)
右搗研為末麫糊為丸如綠豆大每服五丸米飲下
量兒大小加减
治嘔吐不止
蓮心(二十一箇)香附子(三箇)吳茱萸(七箇)丁香(七箇)
右一處瓦上炒黃研為末以乳汁調塗乳頭上令兒
吮食
半夏散治暑伏熱生痰嘔吐中痞
半夏(五錢酢煮)赤茯苓(去皮)甘草(生各二錢)陳粳米(五十粒)
右剉焙加生薑煎服不止調薑茹服
竹茹湯治胃熱嘔苦汁
青竹茹(如指)半夏(七枚湯炮)粳米(四十九粒)乾葛(三片)
右剉薑煎大小以意加减
益胃湯治小兒胃虚身熱嘔吐不止
丁香人參桂心阿膠(各等分)
右為細末每服一錢水六分盞生薑三片同煎至四
分温服
藿香散治小兒嘔吐不定
藿香丁香代赭甘草(炙微赤剉各半兩)
右為散不計時以温水調下半錢量兒大小以意加
减
治小兒吐下後内虚氣奔上飲食而煩方
厚朴(六分)桂心(四分)枳實(三箇炙)生薑(二分)
右切以水二升煎至一升一合為三服
塌氣丸治嬰孩乳食不化腹急氣逆吐不止
巴豆(十片是五箇)胡椒(十粒)丁香(十箇)青橘(十箇湯浸一宿不去皮瓤每箇)
(入豆半箇椒一粒丁香一箇綿纏定)
右用釅米醋一椀煮青橘候乾了醋為度取出細切
青橘同諸藥焙乾為末粟米糊為丸粟米大每服三
歲五丸七丸七歲十丸米飲下日三服
香朴散治嘔吐調冷熱
丁香麥門冬(去心各半兩)厚朴(去粗皮塗生薑汁炙令香熱為度)人
參(去蘆頭各一兩)
右為末每服一錢水一盞入生薑二片棗一枚同煎
至五分去滓温服
人參散治小兒吐逆
人參(末二分)丁香(末一分)藿香(末)甘草(炙各半兩)
右和勻每服一字半錢飯飲下
輭紅丸治小兒兼大人吐逆
朱砂信砒(各半兩強)胭脂(一錢)巴豆(七箇取霜)
右鎔蠟少許油三兩滴和藥為劑以油單裹之大人
如綠豆大小兒如芥子大大濃煎槐花耳草湯温下
一丸忌熱食半時
白餅子治小兒逆吐
白滑石黃鷹條(各一錢)半夏(一枚炮製)蛤粉(半錢)
右為細末薄麫糊丸如豆䓻大捻為餅子每服三
餅丁香湯下新生兒湯内研灌半餅
天台烏藥丸治翻胃吐逆腹内虚鳴
天台烏藥(醋炙或炒)半夏(各半兩)白薑(一分)羊屎(十粒羊腹内者)
右用文武火炒為末鎔蠟為丸如綠豆大每服五丸至
七丸紅酒下
玉靈丸治小兒久吐逆
半夏白麫(各一兩)天麻(半兩)天南星(大者一箇)
右為末薑汁化柳膠為丸如黃米大每服十丸至十
五丸&KR0034;水煮四沸以煮&KR0034;水下如無&KR0034;水以柳枝三
兩煮之亦妙後服太醫局丁香散
硫黃半夏丸治小兒吐逆不定虚困生風
硫黃半夏(半兩湯浸洗七次)蝎稍白附子(炮各一分)
右為細末麫糊丸如綠豆大生薑米飲下
治嬰孩吐逆方
丁香胡椒半夏乾葛(各一錢)
右為末每服一錢生薑二片水一半盞煎至六分去
滓温服量兒大小加减
定生丸治小兒吐逆不定久必生風化痰和胃氣
半夏(一兩)胡椒(半兩同炒)蝎尾(半錢)乾薑(二錢)
右為末薑汁糊丸如小豆大三歲三十丸薑湯送下
食乳前
治傷食吐不止方
丁香(二十粒)巴豆(一箇去皮心膜出油)烏梅(二箇)縮砂仁(五箇)
右搗和得所丸如粟米大每服二三丸煎藿香湯下
乳後服
長生丸治小兒吐胃冷清上實下補脾去痰
木香(半兩)枳殼(一兩去瓤麫裹煨)全蝎(二十箇去毒尖)半夏(二錢薑湯炮七)
(次)㯽榔(三兩不見火)
右為末加入豆蔲縮砂丁香末各三錢再同上項藥
末研令勾以飲和丸粟米大每服五十丸空心乳汁
飲湯下候半時方進乳食日三服吐乳食者胃中有
冷也乳食不消化脾虚也大便酸臭氣者飽傷也此
三項並宜多服長生丸妙量兒大小加减
枳殼桔梗湯治邪正交争冷熱不調作為腹痛嘔吐
桔梗(去蘆)枳殼(去瓤麩炒)青皮(去瓤)陳皮(去白各五錢)
右加木香三錢當歸粉草各五錢同為散每服二錢
水一盞薑二片煎温服
治小兒嘔乳方
蓮子心(七箇)丁香(三箇)人參(三寸)
右為細末以綿裹妳指蘸妳汁付藥末在上令兒呷
之
厚朴湯治小兒嘔吐不止(一名人參飲子)
厚朴(去粗皮生薑汁製)人參(各一分)粟米(炒一合)
右搗篩每服一錢水七分盞入生薑二片同煎至四
分去滓分温二服早晚各一更看兒大小以意加减
一方用粗倉米煮絞汁與服百日半合一歲三服
丁香散治小兒吐逆不定(方見本門噦逆類一名丁香湯)
麥門冬散治小兒吐逆
麥門冬(去心炮一兩)石膏(生用半兩)甘草(一分炮)
右為散每服半錢量兒大小加减煎茒香根生薑湯
調下
丁香湯治小兒胃氣寒嘔吐不止不下乳食
丁香(一錢)胡椒(一錢)㯽榔(一枚剉)
右粗搗篩每服半錢水一盞入白茒根少許同煎至
三分去滓温服不拘時量兒大小以意加减
掌中丸治小兒乳食即吐下不能水乳者
白豆蔲(十四箇去殼)甘草(半兩半生半炙)縮砂(十四箇)
右為末逐旋安掌中令兒乾噉兒小乾糝口中
平胃丸治小兒吐主養氣實胃
馬芹子(生)白殭蠶(直首)丁香(各等分)
右為末煉蜜和丸如梧桐子大每服一丸陳皮湯化
下凡諸疾覺胃氣稍怯即服之
人參散治小兒胷中有寒多吐清水不能乳食
人參(半兩去蘆頭)厚朴(半兩刮皴皮塗生薑汁炙令香熟)陳橘皮當
歸(一分剉碎微炙)丁香(一分)白术(半兩)
右拌藥搗羅為末每服一錢以水一小盞入生薑少
許同煎至五分去滓不計時候量兒大小以意加减
服一方無人參厚朴陳皮
參半丸治小兒久新吐
半夏(三錢)人參(三錢)藿香(三錢去皮)甘草(半錢炙)丁香(十四箇)訶
子(一箇煨去核)
右為細末陳米作薄糊丸如麻子大每服百晬者十
丸至十五丸半年一歲者可服三十丸
人參散治小兒嘔吐不止心神煩悶惡食氣
人參(去蘆頭)丁香菖蒲(各一分)
右為散每服一錢水一小盞入生薑少許煎至五分
去滓放温量兒大小漸漸與服
不換金散治小兒吐逆
片子薑黃草龍膽(各一兩)乾葛(一兩半)
右為細末五歲以下小兒每服半錢用重帛裹藥
在内以線扎定放入甜水半盞中慢火煎存三分温
服
藿香散治小兒吐逆
藿香赤麴(各二錢)半夏(一錢薑汁製)
右為末每服半錢南木香湯下木瓜湯亦得三
服立止次用調中湯
調中湯
枳殼(二錢煮過)陳皮半夏人參(各一錢)
右為末每服一錢水一盞薑棗煎六分服
治小兒吐逆不定方
丁香(四十九箇)葛根(末一錢)半夏(七粒湯浸洗七次)
右為細末用温湯浸蒸餅為丸如黃米大每服十丸
煎葛根湯下不拘時候
油珠散治小兒吐
滑石丁香(各末)猪牙皂角(去皮用蜜炙黃色各一錢)
右為末每服半錢用漿水半盞滴好油一點在漿下
抄藥在油星上候沉下調灌之不拘時候
藿香散治脾胃虚有熱面赤嘔噦涎𠻳及轉過度者
麥門冬(去心焙乾秤)半夏(炒)石膏(半兩)
右加入甘草半兩藿香葉一錢同為末每服半錢水
一盞煎至七分食乳前温服
平胃散治吐逆頻併手足心熱不進乳食
紅麯(三錢半年久者)甘草(炙一錢)白术(一錢半麩炒)
右為末每服半錢煎棗子米飲
煨附丸治小兒積滯吐胸堂欝結中脘痞悶氣不舒暢
聞噦嘔逆即吐宜服煨附丸温中丸
黑附子(二錢末)丁香(五箇)
右以水和附末裹丁香再用麫劑包於煻灰中煨熟
去麫為末生薑自然汁丸如麻子大每服三十丸
煎薑棗湯下
半丁丸治小兒痰吐風壅所致或因感風痰盛咳嗽作
熱煩悶神不安穏睡眠不寕可進飲食或因欲食飲
食之即嘔盖由風痰在膈飲食不下宜服此丸
半夏(半服者半兩湯浸洗七次為末)丁香(一錢研碎)
右將半夏末水㮴作劑包丁香再以麫劑褁煨令
熟去麫為末生薑自然汁丸麻子大每服三二十
丸淡薑湯下昔李正字&KR0008;𫝊以治療多效
石膏脂散治小兒吐逆不止及霍亂吐瀉(一名真珠丸)
石膏脂(一分一方用一錢)白滑石(二錢一方用三錢)
右研細為散竹葉糯米湯調下一字止一方用生薑
無竹葉
木瓜湯治小兒吐逆不止
木瓜(生者)生薑(不去皮)
右各半兩切作片子水一盞煎至五分去滓量大
小加减服
木香丸治小兒吐逆
木香(末)黑犬膽(各一分)
右以膽中汁和木香末丸如大豆大每服二歲以下
粥飲化一丸
滑石散治小兒吐逆
白滑石(二錢)黑魚膽(乾者五枚)
右搗研為散每服半字倒流水調下
麝香湯治小兒吐逆不止
麝香(一錢研)五靈脂(一兩為末)
右拌勻每服一錢水酒各半盞煎至半盞去滓温分
二服量兒大小加减
硃砂丸治小兒乾噦惡嘔吐不定
丁香白术天南星(生薑汁製一宿炒焙)白茯苓(去皮)人參
(去蘆頭各一錢)
右伴為細末蒸餅和丸如黍米大硃砂為衣每服二
十丸煎生薑湯乳食前服
枳殼半夏湯治小兒嘔逆
枳殼(一兩去穰炒)半夏(一兩湯炮七次)
右剉水一盞薑五片煎服
治小兒吐不定方
五倍子(二箇一生一熟)甘草(一握濕紙褁炮過)
右同為末每服半錢米泔湯下
小半夏湯治嘔吐及風痰水飲
半夏(薑製五錢)茯苓(去皮三錢)
右剉研薑汁入水煎服
人參散治小兒嘔吐不止
人參(一兩為末)丹砂(半兩研)
右研勻每服半錢熱米飲調下量兒大小加减
肉豆蔲丸治嘔不止諸藥不效者
肉豆蔲(麫裹煨令香熟為度去麫不用半兩)丁香(一錢)
右為末煮白麫糊為丸如芥子大量兒大小加减每
服三五丸濃煎藿香柿葉湯下若大人加丸數亦用
此湯加蝎以所煎湯作熟水飲之
藿香散治小兒嘔吐不定虚風喘急
藿香白附子(各等分)
右同為細末米飲調下一錢
草金散治小兒吐逆
爛大梔子(三箇)草烏頭(一箇)
右同藏於小瓶内用泥固濟焼烟盡取出研細每服
一字生薑汁下
醒脾散治小兒脾胃滯吐食并一切慢驚風大能醒脾
如危困多睡飰飲調下一字至半錢止吐瀉亦效
大天南星(一箇重二錢以上者)硃砂一塊(如黃豆大)
右以天南星熱湯浸七次開臍入硃砂用净薄紙
濕裹開地穴深四寸方圍八寸藥仰安穴内地上以
黃泥餅盖用泥固臍以炭火於地上焼候火盡冷後
取研為細末入腦麝少許煎金銀薄荷湯下一字至
半錢
治小兒吐逆方
薄荷茴香(炒各等分)
右為末生薑自然汁煮麫糊為丸如綠豆大每服十
丸至十五丸用薑湯下不拘時
醒脾散治小兒因吐胃虛生風胃氣欲脱
人參天南星(各等分研)
右為末旋抄每服二味各半錢冬瓜子三七粒水一
盞半煎兩茶脚許不拘時通口服以胃氣生為度大
人亦治之
腦香散治小兒
沒藥(一錢)樟腦(一字)
右為末以藥點其舌上
靈砂散治五種吐不問冷熱久而不止胃虛生風諸藥
俱試不效者
以靈砂研作細末米飲調下立效
治小兒飲乳後吐逆入腹即出方
用蘆節中蟲二枚煮汁飲之狀如小蚕凢小兒嘔逆
與哯乳不同哯乳者飽後哯出者是也宜細詳之
藿香散治小兒吐
神麴藿香(各半兩)丁香(一分見火)肉豆蔲(一箇)
右為細末每服大者一錢小者半錢煎香楠木湯定
驚止吐神效
治小兒嘔吐逆方
取壁錢蟲上錢幕二枚煮汁飲之狀似蜘蛛其幕如
錢在闇壁間或呼為壁繭
紫朴散治小兒吐逆下膈和胃
取厚朴去粗皮以生薑汁炙令香熟為末每服一字
或半錢米飲調下温服
治小兒吐不定方
用乾薑炭火燒及八方研如粉每服一字至半錢以
蜜湯放冷調下立效
紫粉丸治小兒吐兼大人
用針沙醋浸一夜辟去醋便帶醒炒候并銚子紅色
無烟乃止候冷細研更用醋團火燒通赤取冷再研
極細以麫糊圓如梧桐子大量兒大小與服粥飲下
服訖更啜盞許粥如未定再服大人四十丸一服小
兒随大小為丸此藥極神異然吐有多端良方中有
數法皆累驗者可參用之
治小兒吐止方
以香白芷為末每服一字煎茒根湯下淡甘草湯亦
得
治小兒吐逆方
取舊舡上石灰不拘多少為末每服一字先油滴一
點在漿内調藥灌下大人每服半錢
玉散子治小兒止吐不瀉腹中疾
以爛寒水石火煆為末三歲兒半錢薑水調下
大人參丸和脾止吐嘔治瀉青黃止腹痛多啼進乳食
方
丁香木香白术(各半兩)藿香(一兩半)人參(二兩)
右為末煉蜜丸如雞頭子大每服一丸粟飲下
籧篨散治小兒初生吐不止
故籧篨篾(半兩)䀋(一字)牛黃(一黑豆大細研)乳汁(一合)
右將乳汁煎二味三兩沸去滓調入牛黃服效
茯苓散治胃寒嘔吐
藿香甘草人參半夏白茯苓丁香
陳皮(各等分)
右為末每服一錢藿香葉三片葱白一寸同煎服
温中散治小兒腹脇虚脹嘔吐不納飲食
丁香(一分)訶藜勒皮(半兩)草豆蔲(三枚去皮)桂心(一分)陳橘皮
(三分去白瓤湯浸焙)人參(半兩去蘆頭)
右件藥搗細羅為散每服以粥飲調下半錢量兒大
小以意加减
觀音散治小兒脾胃氣弱嘔吐不痢困不省
人參(去蘆頭)白术冬瓜子(各半兩)天南星(一兩炮製入地坑内)
(去火毒用)
右件㕮咀每服二錢淡漿水七分白扁豆五粒搥碎
同煎至三分去滓温服乳食前
土馬騣丸治小兒脾胃挾傷大吐不止
青礞石(四錢)水銀硫黃(各三錢細研同水銀結沙子)乾漆(二錢炒青)
(烟出)鐵粉木香(各一錢)
右件為末鎔黃蠟一兩半入麻油少許丸如麻子大
每服五丸煎土馬騣湯令沸入醋滴放温送下乳食
空
丁香平胃散治小兒胃氣虚寒逆上行胸膈不快大吐
不定腹脹短氣中滿痞悶
附子(炮去皮臍尖)丁香木香藿香葉(去皮)沉香枇
杷葉(生薑&KR1431;去毛各一分)水銀硫黃(各分同水銀結沙子)肉豆蔲(五枚)
(麫褁煨熱)草豆蔲仁(七枚麫褁煨熱)肉桂(去粗皮半兩)
右件為細末煉蜜和為丸每一兩作四十丸每服一
丸生薑棗煎湯化下乳食前
救命丸治小兒心膈伏熱停乳食涎霍亂煩懆身體多
噦逆不定大吐不時
黃蘗輕粉乳香大戟(一兩半漿水煑切焙)丁香(半兩)龍
腦(一分别研)粉霜(三分别研)水銀(一兩二錢)黑鉛(一兩二錢水銀研成沙子)
右件為細末鎔黃蠟一分别研二兩入麻油數滴熬
和丸如黃米大每服一歲兒一丸研生麻油馬齒莧
水送下吐逆煎馬齒莧丁香湯下乳食前
温胃丸治小兒胃虚氣逆乾噦惡心胸膈痞悶嘔吐乳
食
丁香(二錢)肉豆蔲(二錢麫褁煨熱)木香人參(去蘆)蓮子心
薏苡米(炒黃各一錢半)
右件為細末煑神麯糊為丸如黍米大每服二十丸
温熱水送下乳食前
二香丸治小兒胃冷停痰嘔吐不止
半夏(一錢湯洗去皮)硫黃(研細)丁香木香滑石(各錢)
右件為細末生薑汁煑麫糊為丸如黍子米大每服
二十丸温米飲送下乳食空
丁香餅子治小兒胃氣虚寒心腹脹滿噦逆嘔吐昏困
少力及泄瀉無度
丁香(六十枚)龍骨(一分)附子(一枚七錢者炮去皮臍尖)藿香葉(去土一分)
右件為末滴水為丸每一兩作五十丸捏餅子每服
一餅子煎杉木湯化下不拘時候
山薊湯治小兒胃氣怯弱乾噦嘔吐精神昏困乳食全
减
人參(去蘆)白茯苓(去皮)白术甘草(炙)藿香葉(去土各錢半)
丁香(一錢)糯米(一百粒炒令黃)白扁豆(三十粒)
右件為細末每服一錢煎生薑湯調下乳食前空
紫神湯治小兒隂陽不和中脘痞悶涎盛嘔逆吐驚不
定
藿香藥(去土一錢)水銀(一錢)硫黃(二錢同水銀結沙子)丁香(二錢)滑石
(一錢)紅麯(二錢)
右件為細末每半錢乳食前用壁土湯調下
養胃散養胃氣快胸膈定噦逆止嘔吐美進飲食
丁香藿香(去土)陳橘皮(去白)白豆蔲仁縮砂仁(各等)
(分)
右件並為細末每服半錢煎生薑棗湯調下乳食
空
三神散治小兒痰乳停積煩渴喜飲嘔吐不定
乾葛(一兩)甘草(微炙三錢)半夏(湯浸七次去滑一兩)
右件為㕮咀每服一錢水六分盞生薑三片青竹茹
少許同煎至二分去滓放温服乳食空
和胃膏治小兒虚嘔吐氣不升降胸膈噎寒漸成驚風
人參(去蘆頭)藿香葉白茯苓甘草(炙)肉豆蔲(麫褁)
(煨熟)枇杷葉(去毛薑汁蘸炙香)舶上硫黃(細硏入鉄銑將水銀一處研勻下以)
(微火温之不住手研攤沾在銑上去火候冷取下)水銀(同硫黃製度已上各一兩)
右將前六味同為細末將硫黃水銀砂子先於乳鉢
内研細入諸藥同研勻煉蜜和成膏每一歲兒服一
丸如梧桐子大薑棗湯下
白术散治小兒嘔吐兼治冷痢常服此藥調理三焦大
進飲食
白术丁香肉豆蔲(麫煨)陳皮甘草
右等分為末白湯調下慢驚沉困冬瓜子煎湯下若
見水即吐進藥不得吐止用棗子點藥乾喫
凢嬰兒百晬内或嘔吐乳或大便糞青者胃寒脾弱也
其證最為難治右用年少婦人乳汁一盞入丁香十枚
去穣陳皮一錢磁器内煑十數沸去丁香陳皮稍熱與
兒乳食前服嘔吐必止
普濟方卷三百九十四
