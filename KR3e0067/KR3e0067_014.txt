普濟方卷十四明周王朱橚撰
肝臟門
總論
肝主魂為郎官随神往来謂之魂魂者肝之藏也目者
肝之官肝氣通於目目和則能辨其五色其左目甲右
目乙循環紫宫榮華於爪外主筋内主血肝重四觔四
兩左三葉右四葉凡七葉有六金童玉女守之神名藍
藍主藏魂號為魂藏随節應會故云肝藏血血舍魂在
氣而為語在液為淚肝氣虛則恐實則怒虚則夢園花
草得其時夢伏樹下不敢起肝氣盛則夢怒厥氣客於
肝則夢山林樹木凡人寢卧血歸於肝目受血而能
視足受血而能步掌受血而能握指受血而能攝凡
肝藏象木與膽合為腑其經足厥陰與少陽為表裏其
脉弦相於冬王於春春時萬物始生其氣来濡而弱寬
而虚故脉為弦濡即不可發汗弱則不可下寬則開開
者通通者利故名曰寬而虚春脉弦春脉肝也東方
木也萬物之所以始生也故其氣来濡弱輕虚而滑端
直以長故曰弦反此者病何如而反其氣来實而弦此
謂太過病在外其氣来不實而微此謂不及病在内太
過則令人善忘忽心眩冐而癲疾不及則令人心痛引
背兩脇胠滿肝脉来濡招招如揭末稍曰平春以
胃氣為本肝脉来盈實而滑如循長竿曰肝病肝脉来
急而益勁如新張弓弦曰肝死真肝脉至内外急如
循刀刃責責然如按琴瑟弦色青白不澤毛折乃死
春胃微弦曰平弦多胃少曰肝病但弦無胃曰死胃而
有毛者秋病毛甚曰金病肝藏血血舍魂悲哀動中
則傷魂魂傷則狂妄其精不守令人陰縮而攣筋兩脇
肋骨舉毛悴色夭死于秋足厥陰氣絶則筋縮引卵
與舌厥陰者肝脉也肝者筋之合也筋者聚於陰器而
脉絡於舌本故脉弗營則筋縮急筋縮急引卵與舌故
唇青舌卷卵縮則筋先死庚篤辛死金盛木也肝死
藏浮之弱按之中如索不来或曲如蛇行者死春肝
木王其脉弦細而長曰平反得沉濡而滑者是腎之乘
肝母之歸子為虚邪雖病易治反得浮大而洪者是心
之乘肝子之乘母為實邪雖病自愈反得微澀而短者
是肺之乘肝金之克木為賊邪大逆十死不治反得大
而緩者是脾之乘肝土之陵木為微邪雖病即差心乘
肝必吐利肺乘肝即為癰腫左手關上陰絶者無肝
脉也苦癃遺溺難言脇下有邪氣善吐刺足少陽治陽
左手關上陰實者肝實也苦肉中痛善轉筋吐刺足
厥陰治陰肝脉来濯濯如倚竿如琴瑟弦再至曰平
三至曰離經病四至脫精五至死六至命盡足厥陰脉
也肝脉急甚為惡言微急為肥氣在脇下如覆杯緩
甚為嘔微緩為水瘕痺大甚為内癰善嘔衂微大為肝
痺縮欬引小腹小甚為多飲微小為消痺滑甚為㿗疝
微滑為遺溺濇甚為痰飲微濇為氣瘈瘲筋攣肝脉
搏堅而長色不青當病墜若搏因血在脇下令人喘逆
其喘而散色澤者當病溢飲者暴渴飲多而溢入肌膚
腸胃之外也青脉之至也長而左右彈有積氣在心
下支胠名曰肝痺得之寒濕與疝同法腰痛足冷頭痛
扁鵲云肝有病則目奪精虚則寒寒則隂氣壯壯則
夢山樹等實則陽壯壯則夢怒肝在聲為呼變動為
握在志為怒怒傷肝精氣并於肝則憂虚則恐實則怒
怒而不已亦生憂矣色主春病變於色者取之榮
病先發於肝者頭目眩脇痛支滿一日之脾閉塞不通
身痛體重二日之胃而胸脹三日之腎小腹腰脊痛頸
痠十日已死冬日入夏早食病在脾平旦慧下晡甚
夜半静假令肝病西行若食鷄肉得之當以秋時發
病以庚申日也家有血腥死女子見之以隂邪為灾不
爾若感金銀物得之凡肝病之狀必兩脇下痛引小
腹令人善怒虚則目䀮䀮無所見耳無所聞善恐如人
將捕之欲治之當取其經足厥隂與少陽氣逆則頭目
痛耳聾不聰頰腫取血者肝脉沉之而急浮之亦然
若脇痛有氣支滿引小腹痛時小便難苦目眩頭痛腰
脊痛足為寒時癃女人月事不来時無時有得之少年
有所墜墮肝病其色青手足拘急脇下苦滿或時眩
冐脉弦長為可治宜服防風竹瀝湯秦芃散春當刺大
敦夏刺行間冬刺曲泉皆補之夏刺太衝秋刺中封皆
瀉之當灸期門百狀背第九脽五十壯邪在肝則兩
脇痛寒中惡血在内或善瘈節時腫取之行間以引脇
下補三里以温胃中取脉以散惡血取耳間青脉以去
在瘈凡有所墮墜惡血留内若有大怒氣上而不能下
積於左脇下則傷肝肝中風者頭目瞤兩脇痛行常
傴令人嗜甘如孕婦狀肝中寒者其人洗洗惡寒翕
翕發熱面翕然赤漐漐有汗胷中煩熱肝中寒者其
人兩臂不舉舌本燥善太息胷中痛不得轉側時盗汗
欬食已吐其汗汗主胷中喘怒罵其脉沉胷中义窒
欲令人推按之有熱鼻窒肝傷其人脱肉又卧口欲
得張時時手足青目瞑瞳人痛為肝藏傷所致也肝
水者其人腹大不能自轉側而脇下腹中痛時時津液
微生小便續通肝脹者脇下滿而痛引小腹肝著
其病人常欲蹈其胷上先未苦時但欲飲熱診得肝
積脉弦而細兩脇下痛邪氣走心下足脛寒脇痛引小
腹男子積疝女子瘕淋身無膏澤善轉筋爪甲枯黑春
差秋劇色青色也肝病胷滿脇脹善恚怒呌呼身體
有熱而復寒四肢不舉面白身體滑其脉當弦長而急
今反短濇色當青而反白者此是金克木為大逆十死
不治角音人者主肝聲也肝聲呼其音琴其志怒其
經足厥隂厥逆少陽則榮衞不通隂陽交雜隂氣外傷
陽氣内擊擊則寒寒則虚虚則卒然喑啞不聲此為厲風
入肝續命湯主之但踞坐不得低頭面目青黑四肢緩
弱遺失便利甚則不可治賖則旬月之内桂枝湯主之
又呼而哭哭而反吟此為金克木隂擊陽隂氣起而陽
氣伏伏則實實則熱熱則喘喘則逆逆則悶悶則恐畏
目視不明語聲切急謬說有人此為邪熱傷肝甚則不
可治若唇色雖青兩眼不應可治地黃煎主之靑為
肝肝合筋青如翠羽者吉肝主目目是肝之餘其人木
形相比於上角蒼色小頭長面入肩平背直身小手足
有材好勞心少力多憂勞於事耐春夏不耐秋冬秋冬
感而生病主足厥隂悒悒然脇廣合堅脆傾正則肝應之
正青色小理者則肝小小則藏安無脇下之病粗理者
則肝大大則虚虚則寒逼胃迫咽善膈中且脇下痛廣
脇反骹者則肝高高則實實則肝熱上支賁加脇下為
息賁合脇危骹者則肝下下則逼胃脇下空空則受邪
易脇骨堅者則肝堅堅則藏安難傷脇骨弱則肝脆脆
則善病消癉易傷脇腹好相者則腹端正端正則利難
傷脇骨偏舉者則肝偏傾則脇下偏痛凡人分部䧟起
者必有病生膽少陽為肝之部而藏氣通於内外亦從
而應之沈濁為内浮清為外若色從外走内者病從外
生部處起若色從内出外者病從内生部處䧟内病前
治隂後治陽外病前治陽後治隂陽主外隂主内生死
休否則藏神前變形于外人肝前病目則為之無色若
肝前死目則為之脫精若天中等分墓氣應之必死不
治看應增損斟酌賖則不出四旬内促則不延旬月
之間肝病少愈而卒死何以知之曰青白色如拇指大
靨點見顔頬上此必卒死肝絶八日死何以知之面青
目赤但欲伏眠視而不見人汗出如水不止一日二日
死面黑目青者不死青如草滋死吉凶之色在於分部
順順而見青白入目必病不出其年若年上不應三年
之中禍必應也春木肝脉色青主足少陽脉也春取
絡脉分肉春者木始治肝氣始生肝氣急其風疾經脉
常深其氣少不能深入故取絡脉分肉之間其脉根並
在竅隂之間應在窗籠者耳前上下脉以手按之動者
是也春三月者主肝膽青筋牽病也其源從少隂而
涉足少陽之氣始發少隂之氣如衰隂陽怫欝於腠理
皮毛之病俱生表裏之痾因起從少陽發動及少隂氣
則臟腑受厲而生其病相反若腑虚則為隂邪所傷腰
背強急脚縮不伸胻中欲折目中生花若臟虚則為陽
毒所損濇濇前寒而後熱頸外雙筋牽不能屈伸頸直
背強眼赤黃若欲轉動合身回側故曰青筋病扁鵲
曰灸肝肺二輸主治丹毒牽病當依源處治調其陽理
其隂臟腑之疾不生矣
肝實(附論)
夫左手關上脉隂實者足厥隂經也肝實之狀苦心下
堅滿常兩脇痛或引小腹忿忿如怒頭目眩痛眥赤生
瘜肉陽毒所攻悒悒先寒而後熱頸直背強筋急不得
屈伸其脉見於左手關上隂實者其脉浮大而數乃足
厥隂經有餘之候蓋肝實則生熱熱則陽氣盛故其證
如此左手關上脉隂陽俱實者足厥隂與少陽經實也
病若胃脹嘔逆食不消名曰肝胆俱實也
方
瀉肝湯療肝氣實目赤若黃脇下急小便難
人參甘草(炙各二兩)生薑(五兩)黃芩(二兩)半夏(一升洗)大棗
(十四枚擘)
右切以水五升煮半夏三四沸内藥最後内薑煎取
二升去滓分為二服羸人三服忌海藻菘菜羊肉
犀角地黃湯治肝臟壅實風熱客摶經絡動於心肺
上膈痰痺喉嗌乾燥不利四肢滛樂或祕或壅
犀角(鎊屑一兩一分)熟亁地黃(洗切焙三兩)羌活(去蘆頭)獨活(去蘆)
赤箭石菖蒲芎藭藁本(洗焙)没藥(研)威靈仙(洗焙)
黃蓍(剉)烏藥(剉)甘草(炙剉)木香當歸(切片焙)蟬蛻(洗焙)
防風(去叉各一兩)大黃(剉炒)郁李仁(去皮研各二兩五錢)
右麄𢷬篩每服三錢水一盞薄荷五葉煎至七分去
滓温服日三次如膈有熱入生地黃汁少許如大腸
秘澀加芒硝一錢
驅風湯治肝實熱兩眼赤澁疼痛頭重心煩上焦壅
滯
蔓荆實羌活(去蘆頭)防風(去叉)升麻決明子黃
芩(去黑心)赤芍藥甘草(炙)車前子羚羊角乾
菊花麥門冬(去心各五錢)柴胡(去苖)枳殼(去瓤麵炒)梔子仁
(各一兩)
右麄搗篩每服三錢水一盞煎至七分去滓食後温
服
瀉肝散治肝實熱心膈壅滯虚煩
亁菊(五錢)決明子(五錢)黃芩(五錢)川升麻(五錢)枳殼(五錢麺炒微黃)
(去瓤)防風(五錢去蘆頭)梔子仁(五錢)黃連(五錢去鬚)犀角屑(五錢)川
大黃(五錢剉微炒)甘草(一分炙微赤剉)馬牙硝(一分研)龍腦(一分研)
麝香(一分研)
右為末入後三味更同研令勻每於食後煎麥門冬
湯調下一錢忌炙煿熱麵
瀉肝湯治肝臟積熱氣昏血澀或因食酸物過多肝
血積不散氣血俱病兩脇下非時氣動每動左脇下
有聲右脇相應日漸胃脘結塊使人心腹滿悶上衝
咽喉頭目不利睡卧不安如蟲所齧心肝非時氣逆
上築咽喉須是開口吐氣方得稍快須臾却平復如
故大抵此病根起於肝相形於脾故病作時先於脇
下方入胃脘宜服此藥
荆芥穗連翹羌活(去蘆心)牡丹皮黃芩(去黑心)
杏仁(去皮尖雙人炒研)當歸(切焙)芍藥梔子仁大黃(剉炒)
鷄蘇(去梗)虎杖麻黃(去根節各五錢)
右粗搗篩每服三錢水一盞生薑三片煎至七分去
滓温服此藥數日後如病不減却進後方射干散取
肝中積血從大便下如腐爛瘀血之類若服前藥已
差更不用服
後方射干散
射干肉桂(去粗皮)牛膝(酒浸切焙)牡丹皮鱉甲(醋炙去裙)
(欄)牽牛子(炒)大黃(剉焙各五錢)荆芥穗細辛(去苗葉各一分)
狼毒芫花(與狼毒同用醋炒焦色各一錢)半夏(為末用生薑汁和成餅子一錢)
右為細末每服一錢食後煎葱湯調下一二服内如
毒已下即不用服
遠志散治肝邪熱出言反常乍寬乍急
遠志射干杏仁大青(各一兩五錢)茯神麥門
冬葛根甘草(各一兩)芍藥(一兩三分)桂心(三分)知母
升麻(各五分)石膏(二兩)
右為粗散以水二升五合煮竹葉一升取汁内藥一
七半煎取八合為一服一以綿裹散煮之
洗肝湯治肝實兩脇脹滿氣急眼昏
柴胡(去苖)鱉甲(醋炙去裙襴各二兩)桔梗(一兩)赤茯苓(去黑皮一兩五錢)
㯽榔(剉)肉桂(去粗皮)甘草(炙剉)五味子陳橘皮(湯浸去白)
(焙)人參(各一兩)白术(一兩五錢)半夏(湯浸七遍去骨三分)
右為粗散搗篩每服二錢水一盞入生薑五片煎至六
分食前去滓温服
竹瀝瀉熱湯治肝實熱陽氣伏邪熱喘逆悶恐目視
物無明狂悸非意而言者
竹瀝(一升)麻黃大青梔子仁升麻茯苓
玄參知母(各三分)生葛石膏(各八分)生薑芍藥
(各四分)
右㕮咀以水九升煮二升半去滓下竹瀝煮兩三沸
分三服須利下芒硝三分去芍藥加生地黃五分一
方無芍藥石膏生薑生葛用人參三分
羌活散治肝氣壅實熱刑於脾食已即吐大便黃赤
忽覺背寒唇破焦赤忽時黑色己巳己亥年常宜喫
此方
羌活(去蘆頭)鷄蘇(去梗)獨活(去蘆頭)防風(去叉)蒺藜子(炒去角)
荆芥穗牡丹皮木香連翹茵陳蒿(去梗)
麻黃(去粗節)羚羊角(鎊屑各一兩)
右為細散每服二錢温熱水調下加至三錢七早晩
食後服但是己亥年并六壬之歲偏宜喫此藥以防
頭痛血利之病
防風散(出千金方)治肝實熱夢怒虚驚
防風茯苓萎蕤白术橘皮丹参(各一兩三)
(分)細辛(二兩)甘草射干(各兩)升麻黃芩(各一兩五錢)
大棗(三七枚)酸棗仁(三分)
右為粗散以兩方寸匕帛裹以井花水二升煮時時
動上裹帛煎取一升分服日二
瀉肝防風散(出聖惠方)治肝實熱夢怒驚恐
防風(三分去蘆尖)犀角屑(五錢)赤茯苓(五錢)萎蕤(五錢)射干(五錢)
人参(五錢去蘆頭)川大黃(一兩剉碎微炒)細辛(五錢)白鮮皮(五錢)沙
参(五錢去蘆頭)甘草(半兩炙微赤剉)黃芩(五錢)
右為細散每服三錢水一盞煎至六分去滓不計時
候温服忌炙&KR1020;熱麵
瀉肝柴胡散(出聖惠方)治肝實熱頭疼目眩心膈虚煩大
腸不利
柴胡(三兩去苗)玄参(五錢)甘菊花(五錢)地骨皮(五錢)羌活(五錢)細
辛(五錢)川大黃(一兩剉炒)石膏(二兩)黃芩(五錢)羚羊角屑(五錢)蔓
荆子(五錢)甘草(五錢炙微赤剉)
右為散每服三錢水一盞煎至六分去滓食前温服
忌炙&KR1020;壅毒物
連翹散(出護命方)治肝壅盛脇下結塊腹内引痛大小便
赤澁飲食減少大腸常熱或時不快脊背上左右臂
上脚上相連結塊疼痛服此
連翹荆芥穗鱉甲(醋炙去裙襴)梔子仁射干
羌活(去蘆頭)獨活(去蘆頭)當歸(切焙)大黃(生)惡實(各五錢)牽
牛子(炒一分)
右為細散每服二錢温熱水調下食後臨卧服如大
腸冷減大黃小便多減射干
瀉肝前胡散(出聖惠方)治肝實熱目痛胷滿心煩
前胡(一兩去蘆頭)秦皮(一兩)細辛(一兩)梔子仁(一兩)赤茯苓(一兩)
黃芩(一兩)𬎼仁(一兩)車前子(一兩)羚羊角屑(一兩)川大黃(一兩)
(剉碎微炒)決明子(一兩)
右為散每服三錢水一盞淡竹葉二十七片煎至六
分去滓温服
治五十歲已上丈夫婦人肝臟風壅喫食減少五日六
日不出後羸瘦少氣其脉洪大
羌活獨活防風荆芥穗(各一分)半夏(二銖)牽牛
(一兩)
右細搗羅為末食後䓤湯三錢三錢不轉加一錢服
量臟腑加减進服
瀉肝黃芩散(出聖惠方)治肝氣壅實四肢煩悶
黃芩(三分)赤茯苓(三分)甘草(三分炙微赤剉)川大黃(三分剉碎微炒)
枳殼(三分麺炒微黃去瓤)羚羊角屑(三分)細辛(三分)前胡(五錢去蘆頭)
決明子(三分)
右為散每服三錢水一中盞竹葉七片煎至六分去
滓食後服忌炙&KR1020;熱麫
瀉肝升麻散(出聖惠方)治肝臟實熱頭目昏疼指節不利
項強心煩胷中滿悶
川升麻(三分)蕤仁(五錢)前胡(五錢去蘆頭)秦皮(五錢)川芒硝(一兩)
甘菊花(五錢)細辛(五錢)梔子仁(二七枚)川大黃(一兩剉碎微炒)羚
羊角屑(三分)
右為散每服三錢水一中盞淡竹葉七片煎至六分
去滓不計時温服
地黃煎(出千金方)治邪熱傷肝好生悲怒所作不定自驚
恐
生地黃淡竹葉生薑車前草乾藍(各切一升)
赤蜜(一升)母参玄参(各四兩)茯苓(二兩)石膏(五兩)
右為㕮咀以水九升煮取三升去滓停冷水下蜜更
煎三兩沸分三服
羌活湯(聖濟總錄)治肝實風壅眼目昏澁上焦不利
羌活(三分去蘆頭)木香蒺藜子(炒去角)青箱子甘菊
花麥門冬(去心)枳殼(去瓤麫炒)青橘(湯浸去白焙)大黃(剉炒各五)
(錢)
右為細末煉蜜為丸如梧桐子大每服二十丸空心
臨卧煎竹葉湯下
秦芃散(出護命方)治肝氣實壅上攻頭目筋脉拘急疼痛
大小便赤熱亦臂上脚内疼痛不早治之變成風疾
秦芃(去土)當歸(切焙)羌活(去蘆頭)獨活(去蘆頭)荆芥穗連
翹虎杖芎藭牡丹皮麻黃(去根節各一兩)
右為細散每服三錢煎薄荷湯調後服
瀉肝湯治肝實熱陽氣伏邪脇痛忿忿悲怒發熱喘
逆滿悶目痛視物不明狂悸非意而言乍寬乍急所
作反常(一名前胡湯)
前胡(去苗)柴胡秦皮(去粗皮)細辛(去苖)梔子仁黃芩
升麻蕤仁決明子(各等分)
右剉散每服四錢水二鍾苦竹車前葉各五片煎至
盞半藥再煎至八分去滓入芒硝一錢煎溶不以時
服一方無柴胡
四順散治肝臟實熱壅盛利胷膈
決明子(蜜炙)甘菊花(各一兩)附子(炮裂去皮臍)防風(去叉)羌活
(去蘆頭)蒺藜子(炒去角)黃芩(去黑心)梔子仁黃連(去鬚各一)
(分)
右為細散每服二錢用米泔水調下早晩各一服服
藥後仰卧少時
柴胡散治肝氣實熱頭目眩目赤胷中煩悶夢寐驚
恐肢節不利
柴胡(去蘆)地骨皮(去木)玄参羚羊角(鎊)甘菊花(去枝梗)
赤芍藥黃芩(各一兩)甘草(炙五錢)
右㕮咀每服四錢水一盞半薑五片煎至八分去滓
温服不拘時候
治肝氣壅盛項痙急背膊勞倦精神昏悶小便赤澁兩
眼赤痛口舌生瘡急時背冷胷中痰實
射干秦芃荆芥穗山梔薄荷羌活
連翹
右為粗末每服三錢水一中盞棗三枚煎至六分去
滓不計時温服
栢子仁丸(出聖濟總錄)
栢子仁(一分)防風(去叉)黑豆(煮爛研作膏用)白蒺藜(炒各五錢)車前
子(一兩)甘菊花附子(炮裂去臍皮)羌活(去蘆頭)黃蓍(塗蜜炙細)
(剉各五錢)
右除黑荳外搗羅為細末煉蜜同黑豆膏拌和為丸
如梧桐子大每服十五丸空心食前鹽湯下
牛膝木瓜湯治肝虚遇歲氣燥濕更勝脇連腹拘急
疼痛耳聾目赤欬逆肩背連尻隂股膝髀背脊痛悉
主之
牛膝(酒浸)木瓜(各一兩)芍藥杜仲(去皮姜製炒斷絲)枸杞子
黃松節兔絲子(酒浸)天麻(各七錢五分)甘草(炙五錢)
右㕮咀每服四錢水一盞半薑三片棗一枚煎至七
分服
蓽撥丸(出聖濟總錄)治肝元氣虛四肢勞倦飲食不消背
痛頭旋或時寒熱肢節疼痛手足無力補順三焦肝
氣
蓽撥(洗炒三兩)乾薑(白者炮一兩半)胡椒(炒)甘草(各五錢炙)人参
肉桂木香白茯苓(去黑皮各一兩)
右搗羅為末煉蜜為丸如梧桐子大每服三十丸空
心食前鹽湯下
補青丸(出楊氏家藏方)養肝益精滋榮目力
兔絲子(一觔洗淨用酒浸三宿炒别杵末)熟地黃(洗焙一觔)車前子(炒)
枸把子(揀淨)蔓荆子牡丹皮(去心)麻黃(已上各五錢)牽牛
(二分)
右為細末每服二錢食後熱湯調下小便多減射干
治肝積氣滯在左脇下遇病作則左邊手足頭面昏痛
乾葛(一兩)麻黃(二分)側子(一箇)川芎甘草防風羌
活枳實芍藥桂枝當歸(各四兩)
右㕮咀每服四錢水一盞薑三片煎七分熱服有汗
避風
茯神湯治肝臟實熱風氣上攻煩渴
茯神(去木)黃蓍(剉)麥門冬(去心)括蒌根(各一兩)酸棗仁(炒)
羌活(去蘆頭)葛根(剉)羚羊角(鎊屑各五錢)生地黃(洗切焙三兩)
右粗搗篩每服五錢水一盞半煎至一盞去滓食後
温服
羚羊角散治肝勞實熱兩目赤澀煩悶熱壅胷裏炎
炎
羚羊角(鎊)柴胡(去蘆)黃芩川當歸决明子羌
活(去蘆)赤芍藥甘草(炙等分)
右㕮咀每服四錢水一盞半薑五片煎至八分去滓
温服不拘時候
白茯苓丸治肝臟實熱上攻頭目昏眩兼治風化痰
鎮心安神
白茯苓(去黑皮)人参麥門冬(去心)酸棗仁(炒各一兩)甘草
(炙剉)丹砂(别研各三分)龍腦(别研一分)
右除别研外為細末和勻煉蜜丸如鷄頭大每服一
丸乳香湯嚼下食後臨卧服
郁李仁散治肝藏壅熱三焦不利胷膈滿悶睡卧不
安
郁李仁(湯浸去皮尖)大黃(剉炒各一兩)梔子仁朴硝(研)乾
荷葉甘草(炙剉)荆芥穗(各五錢)
右為細末每服二錢温熱水調下食後服
治肝臟實熱相刑於脾脾既受病先當診其脉氣若肝
脉弦緊或脾脉輕帶絃急即宜先服此通肝氣飲子後
喫脾藥也脾受肝熱邪多生吐逆受肝冷邪多生飱泄
荆芥穗防風羌活蔓荆子川芎山梔
連翹子麻黃(各等分)
右為細末每服二錢食後熱湯調服此藥不用熬己
亥之年六壬之歲常宜喫此藥以除未至之病
肝虚(附論)
夫左手關上脉陰虚者足厥陰經也病若脇下堅寒熱
面青善潔善怒臍左有動氣按之牢若痛不欲飲食悒
悒不樂恐惕如人將捕之眼生黑花視物不眀口苦頭
痛關節不利筋脉攣縮爪甲乾枯悲恐不得太息婦人
月經不利臍腹痛其脉見於左手關上陰虚者名曰肝
虚寒也(其脉沉細而滑)肝臟虚損氣血不榮内傷寒冷令人
兩脇脹滿四肢厥冷心腹疼痛眼目暗昏手足常青胷
中不利皆肝不足之候也左手關上脉陰陽俱虚者
足厥陰與少陽經俱虚也病者恍惚尸厥不知人妄見
少氣不能言時時自驚名曰肝膽俱虚也
方
補肝散(出千金方)治左脇偏痛久宿食不消并目䀮䀮昏
風淚出見物不審逆風寒偏甚消食破風止淚方
山茱萸桂心薯蕷天雄茯苓人参(各五)
(分)芎藭白术獨活五加皮大黃(各七分)橘
皮防風乾薑丹参厚朴細辛桔梗
(各一兩五錢)甘草甘菊花(一兩)貫衆(五錢)陳麥麯大麥
蘖(各一升)
右為末酒服方寸匕日二若食不消食後服若止痛
食前服
沉香煮(一名沉香白荳蔲散)治肝元氣上攻頭目昏肩背拘急
兼治脾氣不和(出王氏博濟方)
沉香(剉三分)桂(去粗皮一兩)白荳蔲石斛(去根各五錢)木香
(一兩)巴戟天(去心一兩)附子(炮裂去臍皮五錢)赤茯苓(去黑皮一兩半)人
参(三分)芎藭(一兩)五味子(三分)蓽澄加(三兩)青橘皮(湯浸去白焙)
白术(各一兩)厚朴(去粗皮姜汁炙)黃蓍(細剉各五錢)藿香葉(三分)肉
荳蔲(去皮三兩)
右搗羅為細散每服三錢水一盞入薑棗煎七分食
前温服日二
黃蓍湯(出護命方)治肝元虚冷多困少力口無滋味耳鳴
眼暗面色青黃精神不快
黃蓍防風(去叉)石斛(去根)當歸(焙)白芷藿香(擇葉)沉
香五味子羌活(去蘆肉頭)桂(去粗皮各五錢)木香(一分)芎
藭白蒺藜(炒去角)桑寄生附子(炮裂去皮臍)白术
右剉如麻豆每服三錢水一盞棗一枚擘破煎一兩
沸去滓空心食前温服但卯酉之年六庚之歲宜
喫此方惟丁卯之年反喫涼肝藥其餘方(見在諸雜方)
鹿茸丸(出聖濟總錄)治肝元氣虚
鹿茸(去毛酒浸)肉蓯蓉(去皺皮酒浸焙)巴戟天(去心)遠志(去心)白茯
苓(去黑皮)附子(炮製去臍皮)乾薑(炮)地骨皮(去土)黃蓍(細剉)熟
地黃(焙)牛膝(去苗酒浸一宿焙)栢子仁(微炒)覆盆子防風
(去义)磁石(醋淬六七次研細各等分)
右除磁石外並搗羅為細末和均煉蜜為丸如梧桐
子大每服二十丸空心食前鹽湯下
補肝薯蕷散(出聖惠方)治肝臟風虚胷膈不利視物不明
心煩頭眩
薯蕷(三分)防風(三分去蘆頭)山茱萸枳殼(麫炒微黃去瓤)甘菊
花羌活羚羊角屑人参(去蘆頭各五錢)前胡(去蘆頭)
熟地黃決明子(各三分)細辛甘草(炙微赤剉)芎藭(各五)
(錢)龍腦麝香(各五分)
右為末研入龍腦麝香令勻每服不計時以清粥飲
調下一錢忌酒濕麫等
覆盆子丸(出聖惠方)治肝氣不足兩目昏暗熱氣衝上淚
出疼痛兩脇虚脹筋脉不利
覆盆子(一兩)細辛當歸(剉微炒)決明子芎藭五
味子人参(去蘆頭)白茯苓羌活桂心栢子仁
防風(去蘆頭)甘菊花枸把子車前子甘草(炙微)
(赤剉各五錢)
右為末煉蜜和搗三二百杵丸如梧桐子大每服三
十丸不計時粥飲下忌酒濕麫炙&KR1020;等
燒肝散(出王氏博濟方)治肝元氣虚損臟腑不調洩瀉不止
口内生瘡飲食進退
茵陳蒿犀角(鎊屑)石斛(去根)白术柴胡(去苖)紫参
芍藥(各三分)人参桔梗(炒)防風(去叉)肉桂(去粗皮)吴茱
萸(洗焙炒)蕪荑(炒各一兩五錢)
右搗羅為細末每服白羊肝一具分作二分將一分
去筋膜細切如竹葉入藥末十錢七葱白一握細切
與肝調和令勻以濕紙裹七八重煨熱空心服
地黃丸(出聖惠方)治腎氣虧損不能生肝肝乏生氣遂多
虚冷肝若受病先診其脉若肝腎脉俱弱服此方
熟地黃(焙)山茱萸萆薢當歸(洗焙)續斷芎藭
黃蓍(細剉)五味子狗脊(去毛各五錢)細辛(去苗葉各一分)白茯
苓(去黑皮)牛膝(去苗酒浸焙)木瓜(各五錢)
右搗羅細末煉蜜為丸如梧桐子大空心鹽湯下五
十丸
補肝細辛散(出聖惠方)治肝藏虚寒胷膈氣滯四肢厥逆
兩脇疼痛
細辛(一分)桃仁(湯浸去皮尖雙仁麩炒黃)前胡(去蘆頭)當歸(剉微炒)附
子(炮裂去皮臍)桂心陳橘皮(湯浸去白瓤焙)人参(去蘆頭)栢子
仁芎藭木香白茯苓(各三分)吴茱萸(五錢湯浸七遍)
(焙乾微炒)
右為散每服三錢水一中盞生薑半分棗三枚煎至
六分去滓不拘時温服
蓽澄茄丸(出聖濟總錄)治肝氣生寒冷氣上攻眼目肢體
疼痛攻注
蓽澄茄補骨脂(炒)附子(炮裂去臍皮)羌活(去蘆頭)芎藭
遠志(去心)萆薢肉蓯蓉(去皺皮酒浸一宿焙)石斛(去根)人参(各一)
(兩)
右搗羅為細末醋煮麫糊為丸如梧桐子大每服二
十丸空心温酒下加至三十丸
榖精散(出聖濟總錄)治肝臟虚風攻擊肢節疼痛及上攻
眼目多淚
榖精草石决明木賊(剉)荆芥穗甘草(炙剉)羌
活(去蘆頭)旋覆花甘菊花枸把子晩桑葉(各一)
(分並生用)蛇蜕(半條)蒼术(米泔浸去皮焙一分)
右搗羅為細散每服二錢茶清調下日三不拘時
獨活湯(出衞生寳鑑)
獨活(黑者)羌活人参防風前胡華隂細
辛五味子沙参白茯苓半夏酸棗仁
甘草(各一兩)
右為粗末每服四大錢水一盞半生姜三片烏梅半
箇同煎至七分去滓不拘時候服真珠丸本事方
云紹興癸丑予待次四明有董生者患神氣不寧每
卧則魂飛揚覺身在床而魂神離體驚悸多魘通夕
無寐更數醫而不效予為診視詢之曰醫作何病治
董曰衆皆以為心病予曰以脉言之肝經受邪非心
病也肝經因虚邪虚氣襲之肝臟藏魂者也遊魂為
變平人肝不受邪故魂則歸於肝神靜而得寐今肝
有邪魂不得歸是以卧則魂若離體也肝主怒小怒
則劇董乃曰前此未之聞雖未服藥已覺沉痾去體
矣願求藥法予曰公且持此說與衆醫言所治之方
而徐質之閱旬日復至云醫徧議古今方書無與心
相對者故予為擬真珠丸獨活湯此二方以增服一
月而病悉除此方大抵以真珠母為君龍齒佐之真
珠入肝經為第一龍齒入肝同類故也龍齒虎睛今
人則以為鎮心藥味不知龍齒安魂虎睛定魄各言
類也東方蒼龍属肝而藏魂西方白虎血也属肺而
藏魄龍能變化故魂遊而不定虎能專靜故魄止而
有守予謂治魄不寧者宜以虎睛治魂飛揚者宜以
龍齒萬物有成理而不說亦在夫人達之而已
真珠丸(出永類鈴方)治肝虚為風邪所干卧則魂散而不
守狀若驚悸
知真珠母(三分研細同碾)當歸熟地黃(各一兩五錢)人参
酸棗仁栢子仁(各一兩)茯神沉香龍齒(各五分)
犀角(五分)
右為末煉蜜為丸如梧桐子大辰砂為衣每服四五
十丸金銀薄荷湯食後吞下
補肝防風散(出聖惠方)治肝臟虚寒頭目昏疼四肢不利
胷膈虚煩
防風(一兩去蘆頭)芎藭(三分)黃蓍(三分剉)五味子(三分)人参(三分)
(去蘆頭)茯神(三分)獨活羚羊角屑(三分)前胡(三分去蘆頭)細
辛(五錢)酸棗仁(半兩微炒)甘草(半兩炙微赤剉)
右為散每服三錢水一中盞棗三枚煎至六分去滓
不計時温服
補肝菊花散(出聖惠方)治肝虚頭目不利心膈多煩筋脉
急痛
甘菊花(三分)前胡(三分去蘆頭)防風(三分去蘆頭)决明子(三分)黃
蓍(三分剉)沙参(三分去蘆頭)枳殼(三分麩炒微黃去瓤)羚羊角屑(三分)
車前子(三分)枸把子(三分)細辛(三分)酸棗仁(三分微炒)
右為細散每服不計時以粥飲調下一錢
防風煎(出千金方)治肝虚寒目䀮䀮視物不明諦視生花
補方
防風細辛芎藭獨活白鮮皮甘草(各三)
(兩)橘皮(二兩)大棗(三七枚)蜜(五合)甘竹葉(切一升)
右㕮咀以水一斗二升先煮九味取四升去滓下蜜
更煎兩沸分四服日三夜一若五六月以燥噐盛冷
水藏之
白茯苓散(一名茯苓湯)治肝氣不足筋脉不遂心膈壅滯
左脇妨脹不思飲食(方見本門肝病筋急類)
黃蓍煎(出十便良方)治肝腎虚風頭腦昏重面目多浮項
背拘急四肢倦怠脚膝少力
黃蓍(一兩半去蘆頭細剉焙乾為細末入白蜜一匙好酒一升煮如糊)牛膝蓯
蓉兔絲子白蒺藜茴香萆薢(各一兩)防風
(半兩)
右為細末用黃蓍膏和丸如梧桐子大每服三十丸
空心鹽湯下
㯽榔散(出聖惠方)治肝氣不足虚寒脇下痛脹滿氣急目
昏濁視物不明
㯽榔(一兩)五味子(一兩)白术(一兩)桔梗(一兩去蘆頭)酸棗仁(一兩)
(微炒)附子(一兩炮裂去皮臍)沉香(一兩)鱉甲(一兩塗醋炙微黃去裙襴)白茯
苓(一兩)陳橘皮(半兩湯浸去白瓤焙)
右為散每服三錢水一中盞生薑半分煎至六分去
滓不計時温服
酸棗仁散(出聖惠方)治肝氣不足則傷膽膽傷則恐懼面
色青白筋脉拘急目視不明
酸棗仁(一兩微炒)枳實(一兩麩炒微黃)五味子(一兩)白术(一兩)白茯
苓(一兩)澤瀉(一兩)芎藭(一兩)麥門冬(一兩去心)黃蓍(一兩剉)甘草
(五錢炙微赤)
右為散每服三錢水一中盞煎至六分去滓不計時
温服
虎骨酒(出千金方)治肝虚寒勞損口苦關節骨疼痛筋攣
縮煩悶方
虎骨(一升炙焦碎如雀頭)丹参(八兩)乾地黃(七兩)地骨皮乾薑
芎藭(各四兩)豬椒根五加皮白术枳實(各五兩)
右㕮咀絹袋盛以酒四斗浸四日初服六七合漸加
至一升日再服食前
栢子仁湯(出嚴氏濟生方)治肝氣虚寒兩脇脹滿筋脉拘急
腰膝小腹痛面青口噤
栢子仁(炒)白芍藥防風(去蘆頭)茯神(去木)當歸(去蘆酒浸)
芎藭附子(炮去皮各一兩)細辛(洗去土葉)桂心(不見火)甘草(炙各)
(五錢)
右㕮咀每服四錢水一盞半生薑五片煎至七分去
滓温服不拘時候
補肝湯(出千金方)治肝虚寒兩脇滿急筋不得太息寒熱
腹滿不欲飲食悒悒不樂四肢冷發搶心腹痛目視
䀮䀮或在脇偏痛筋萎脚弱及治婦人心痛乳壅膝
熱消渴爪甲枯口面青
山茱萸甘草(炙)桂心(各一兩)細辛(去蘆)茯苓桃仁
(麩炒去皮尖)栢子仁防風(各二兩)川烏頭(炮去皮臍五錢)
右為剉散每服四大錢水一盞半薑五片棗三枚煎至
七分去滓空心服一方有蔓荆子一兩無烏頭生薑
防風散(出聖惠方)治肝臟不足兩脇脹滿筋脉拘急不得
喘息四肢少力眼目不利
防風(去蘆頭三分)細辛白茯苓栢子仁(各三分)桃仁
(三分湯浸去皮尖雙仁炒微黃)山茱萸蔓荆子(五錢)枳殼(五錢麩炒微黃)
(去瓤)甘草(一分炙微赤剉)地骨皮(洗淨去土)白茯苓(去皮)甘菊花(五味)
(各半觔)
右為細末煉蜜為丸如梧桐子大每服五十丸温酒
鹽湯任下食後
㯽榔湯(出聖濟總錄)治肝虚脇下堅腹滿不欲食眼昏氣
濁瞻視不明
㯽榔附子(炮裂去皮臍)白茯苓(去黑皮)桔梗(炒)白术(三分)
陳橘皮(湯浸去白焙)吴茱萸(水浸去涎炒一兩)肉桂(去粗皮各五錢)
右剉如麻豆每服五錢水一盞半入生薑一片棗二
枚煎至一盞去滓食後温服若氣喘加芎藭三分半
夏一兩湯洗甘草五錢炙剉
羚羊角散(出王氏博濟方)治肝元風虚上攻頭目昏悶腫疼
背項緊急悒悒不樂
羚羊角屑芎藭(各五錢)羌活(去蘆頭)獨活(去蘆頭各三錢)人
参防風(去叉)白蒺藜(炒各五錢)
右同搗為細散每服一錢温酒調下不拘時候
香术丸(出護命方)治肝臟虚客邪攻之真氣微弱不能主
血脉氣微細大便失血
蒼术(米泔浸去皮焙)芎藭防風(去叉各一分)五味子黃蓍
(細剉)當歸(切焙各五錢)硫黃(研一兩)
右先以六味搗羅為細末再入硫黃末研勻麫糊和
丸如梧桐子大空心食前鹽湯米飲下三十丸一方
煉蜜為丸
羚羊角散(出聖濟錄)治肝臟虚風上攻通利九竅
羚羊角(鎊屑五錢)空青(研一錢)羌活(去蘆頭五錢)人参(一分)防風
(去叉)白蒺藜(各五錢炒)決明子(二分)
右為細末每服一錢温酒調下白湯點亦得不拘時
候服
乾蝎丸(出王氏博濟方)治肝臟虚風上攻頭旋項筋急眼有
黑花耳内虚鳴
乾蝎(醋炒五錢)巴戟天(去心糯米炒候米赤黃不用)附子(炮裂去皮臍)羌
活(去蘆頭)白蒺藜(炒一兩)
右搗羅為細末煉蜜為丸如梧桐子大每服十五丸
至二十丸空心鹽湯下食後臨卧米飲下
犀角散(出聖濟總錄)治肝元虚損上攻口内生瘡飲食不
進
犀角(鎊屑)决明子人参(各一分)梔子仁龍膽白
术(各五錢)
右搗羅為細末每服一錢半匕温熱水調下食後良
久服
四聖散(王氏博濟方)治肝臟虚冷壯筋骨明耳目
白附子(炮)白蒺藜(酒炒)羌活(去蘆頭)黃蓍(剉各等分)
右搗羅為細末每服二錢用羊腰子一對去筋膜切
開入藥用線纏水一盞入粟米一匙頭同煮候米熟
食之此藥亦治腎藏風攻注
當歸厚朴湯(直指)治肝經受寒面色青惨厥而泄利
當歸(炒)厚朴(製各二兩)官桂(三兩)良薑(五兩)
右剉為散每服三錢食前服
人参飲(聖濟總錄)治肝虚筋急或霍亂轉筋手足麻痺
人参厚朴(去粗皮姜汁炙各一兩)白术(二兩)
右粗搗篩每服五錢水一盞䓤白五寸切碎同煎八
分去滓温服不拘時
真珠煎療肝氣虚寒眼青盲盳盳不見物
真珠(四分)白蜜(二合)鯉魚膽(一枚)
右和合微火上煎兩沸綿裹内眼中眼汁當自出藥
歇更為之
梅茸丸(朱氏集驗方)補肝腎歛肝氣
鹿茸(三兩爛去毛酒浸一宿炙)烏梅肉(一兩用肥者)沉香(二錢)當歸(二兩)
鍾乳粉(五錢)
右為末次入鍾乳粉拌和勻用羊脊髓為丸如梧桐
子大每服五十丸粟米飲下
青蛾丸(朱氏集驗方)
兔絲子(半觔酒浸)木瓜牛膝(酒浸)五味子(各二兩)青鹽
天麻(各一兩)附子(一兩用柳木火炮去皮臍埋三宿姜汁浸焙)
右件除青鹽附子諸藥俱用酒浸洗却用浸藥酒煮
糊為丸每服五七十丸如梧桐子大空心酒服
治肝虚轉筋(本草)用赤蓼莖葉切二合水一盞酒三合煎
至四合去滓不拘時候分温二服一方用火蓼一把
水三升煮取二升乘熱洗仍飲半盞
松膏酒(千金方)補肝治肝虚寒或高風眼淚等雜病方
右松脂十觔細剉以水淹浸一周日煮之細細接取
上膏水竭更添之脂盡更水煮如同烟盡去火停冷
脂當沉下取一觔釀米一石水七斗好麯末二斗如
家常釀酒法仍冷下飯封一百日脂米麯並消酒香
滿室細細飲之此酒湏一倍加麯
沉香煎丸(聖濟總錄)治肝元風虚面多青黃腹脇脹滿悒
悒不樂口苦頭痛飲食減少
沉香(一兩)附子(炮裂去皮臍)白附子(炮裂)巴戟天(去心)硼砂(飛研)
(各五錢)補骨脂(炒一兩)肉蓯蓉(五錢以上並先為末以酒二升煎成膏次入下)
(藥)乾蝎(去土炒一分)木香防風(去义)當歸(切焙各五錢)肉桂
(去粗皮一分)蘹香子(炒)牛膝(去苗酒浸切焙各五錢)枳實(只取肉微炒)
青橘皮(湯浸去白各三分)
右别搗後九味為細末入前膏中拌和入臼搗令如
末成劑用蜜少許和丸如梧桐子大每服十五丸至
二十丸空心温酒下
一方治肝氣虧損心乏生氣心氣既虧遂生虚冷心
既病先當診其脉若肝心兩臟但弱即先服此方
五味子白术乾地黃芎藭甘草山茱
萸黃蓍當歸防風白石英紫石英(各一)
(分)
右為散子每服二錢水一盞棗二枚同煎取八分空
心食前服
枸把酒(千金方)治同前兼補肝治肝虚寒或高風眼淚
等雜病方
搗碎枸杞子一觔先内絹袋中酒二觔漬訖密封泥
甕勿泄曝乾天隂勿出三七日滿用酒任性飲之忌
酢
桂枝散(永類鈐方)治因驚傷肝兩脇疼痛
枳殼(一兩小者)桂枝(半兩)
右為細末每服二錢薑棗湯下
肝脹(附論)
夫肝脹之狀脇下滿而痛引小腹盖足厥隂之經起於
大指抵小腹夾胃上貫膈布脇肋脉經曰肝病者必兩
脇下痛引小腹是也夫肝受邪則令氣血不通故令脇
下脹滿引小腹而痛也
方
覆盆子丸(聖濟總錄)治肝臟風寒面色青黃兩脇脹痛牽
連小腹筋脉不利背膊拘急
覆盆子五味子附子(炮裂去皮臍)酸棗仁(微炒)白术
(各一兩)熟地黃(焙半分)
右為搗羅末煉蜜和丸如梧桐子大每服三十丸空
心温酒下米湯亦得
桂苓湯(一名補肝栢子仁散)治肝受邪氣兩脇下痛牽連小腹
胷脇脹滿面青口噤(聖惠方)
肉桂(去粗皮)赤茯苓(去黑皮)栢子仁細辛(去苖葉)防風
(去义各三分)鱉甲(醋炙去裙襴二兩)桔梗(炒)枳殼(去瓤麩炒)白术(各半)
(分)犀角屑(三分)獨活(去蘆頭五錢)甘草(炙剉三分)
右粗搗篩每服三錢水一盞入棗三枚同煎至七分
去滓温服不拘時一方有茯神無赤茯苓
茱萸湯(護命方)治肝臟邪氣兩脇脹滿筋脉拘急痛連
小腹
山茱萸當歸(切焙)五味子山芋黃蓍(剉焙)芎藭
(各半兩)生地黃(焙)白术(各一分)獨活(去蘆頭)酸棗仁(微炒各二)
(錢)木瓜(去皮子焙五錢)
右粗搗篩每服五錢水一盞半棗二枚煎至八分去
滓温服空心食前日二服
三輔散(聖濟總錄)治邪氣客於肝經攻脹兩脇時引小腹
痛四肢厥逆
赤茯苓(去黑皮七兩)赤芍藥(三兩)菖蒲(去鬚)蜀漆肉桂(去粗)
(皮各二兩)丹砂(别研)紫石英(别研)柴胡(去鬚)山茱萸(各一兩)
右除别研外搗為散再一處拌勻每服一錢漸加至
二錢早晩食前用温酒調下
肝著(附論)
夫肝著之狀病人常欲蹈其胷上先未苦時但欲飲熱
者是也夫食氣入胃散精於肝滛氣於筋冷風寒客於
肝經不能散精氣血凝留故著於胷上其未苦時但欲
飲熱者盖得温則行遇寒則澁也
方
桂附湯(一名補白茯苓散一名栢子仁散)治肝氣虚寒邪著胸中實
塞不快氣血留滯胸上欲蹈之并兩脇下滿筋急不
得太息四肢厥逆心腹痛及腹脇痞悶筋見於外
肉桂(去粗皮)附子(炮裂去皮臍各五錢)當歸(切炒)㯽榔(各一兩)赤茯
苓(去黑皮)防風(去叉)栢子仁(研)細辛(去苖葉)白术芎藭
枳殼(去瓤麸炒各三分)
右除栢子仁剉如麻豆篩拌勻每服三錢水一盞入
生薑三片大棗二枚同煎至七分去滓温服空心食
前忌生冷油膩
細辛桃仁湯(聖濟總錄)治肝經不足風寒乘之氣留胸中
築塞不通脇滿筋急不得太息
細辛(去苖葉)桃仁(湯浸去皮尖雙仁各二兩)山茱萸(一兩)栢子仁(二兩)
肉桂(去粗皮)甘草(炙各一兩)防風(去义)白茯苓(去黑皮各二兩)
右粗搗篩每服三錢水一盞半入大棗三枚擘破同
煎至一盞去滓温服空心食前日食三
陳橘皮湯(聖濟總錄)治肝氣為寒邪所著胸中痞塞氣血
凝留其人常欲蹈其胸上
陳橘皮(湯浸去白炒五錢)青木香(一分)桔梗(炒三分)芍藥(剉炒)當
歸(切焙各五錢)
右粗搗篩每服三錢水一盞生薑三片同煎至七分
去滓温服不拘時候
枳實湯(聖濟總錄)治風寒客肝經著於胸上膈脘痞悶
枳實(陳者去瓤麩炒四枚)肉桂(去粗皮)栝蔞(去皮一枚)厚朴(去粗皮生姜汁)
(炙令烟出四兩)
右搗粗篩每服五錢水二盞入薤白一握同煎至一
盞去滓温服空心日午臨卧各一服
蹈胸湯(聖濟總錄)治風寒客於肝經膈脘痞塞脇下拘痛
常欲蹈其胸上名肝著
枳實(去瓤麩炒)陳橘皮(湯浸去白焙)桔梗(炒各五錢)甘草(炙一分)
右粗搗篩每服五錢水二盞入生薑半分薤白少許
同煎至一盞去滓温服不拘時候
肝風筋脉拘攣
夫足厥陰肝之經肝主諸筋其氣虚弱則風邪外侵搏
於筋脉流入經絡則關格不利故令筋脉拘攣也
方
羚羊角散(出聖惠方)治肝風筋脉拘攣目暗四肢無力疼
痛
羚羊角(五錢)石楠葉(三分)羌活(五錢)防風(五錢去蘆頭)丹砂(五錢)
黃蓍(五錢剉)茯神(三分)沙参(五錢去蘆頭)白术(五錢)芎藭(五錢)麻
黃(三分去根節)天䧺(三分炮裂去皮臍)赤芍藥(五錢)當歸(半兩剉微炒)
漏蘆(五錢)茵芋(三分)酸棗仁(三分微炒)桂心(三分)虎脛骨(一兩塗酥)
(炙令黃)人参(五錢去蘆頭)白蒺藜(三分微炒)五加皮(五錢)赤箭(三分)
細辛(五錢)地骨皮(五錢)蔓荆子(五錢)
右為末每服一錢温酒調下不拘時候忌鷄猪魚蒜
等
酸棗仁煎(出聖惠方)治肝風筋脉拘攣骨節疼痛腑臟久
虚乏弱
酸棗仁(一兩一半生一半炒熟用)敗龜版(二兩塗酥炙令黃)琥珀(三分細研)
(如粉)仙靈脾(一兩)萆薢(一兩剉)當歸(一兩剉微炒)羌活(一兩)石斛
(一兩去根節剉)牛膝(一兩去苖)巴戟(一兩)木香(一兩)丹参(一兩)獨活(一兩)
芎藭(一兩)杜仲(一兩去粗皮炙令微黃剉)熟地黃(一兩)虎脛骨(二兩塗酥)
(炙令黃)附子(二兩炮裂去皮臍)蜜(三升)酥(二兩)桃嫩枝(一握)柳嫩枝
(一握)桑嫩枝(一握)
右為末用清酒五升於銀鍋内先煎桃柳桑枝令黃
色去滓下藥末更煎二三十沸下蜜酥慢火煎成膏
每服一茶匙温酒調下不拘時候
烏犀角丸(出聖惠方)
烏犀角屑(五錢)羚羊角屑(五錢)天麻(三分)防風(五錢去蘆頭)人
参(一分去蘆頭)細辛(五錢)蔓荆子(五錢)肉桂(五錢去皺皮)白芷(一分)
酸棗仁(五錢微炒)獨活(五錢)乾薑(一分炮裂剉)附子(五錢炮裂去毛臍)
赤芍藥藁本(各五錢)赤茯苓(三分)麻黃(去根脚)當歸(剉微炒)
芎藭(各五錢)烏蛇(二兩酒浸去皮骨炙微黃)
右為細末煉蜜和搗二三百杵丸如梧桐子大每服
二十丸不計時温酒下忌雞猪魚蒜等
萆薢散(出聖惠方)治肝風四肢拘攣急痛不可轉側
萆薢(一兩)人参(一兩去蘆頭)細辛牛膝(去苖)酸棗仁(微炒)附
子(炮裂去皮臍)羚羊角屑獨活赤芍藥黃芩
茵芋麻黃(去根節)葛根(剉)漢防已赤茯苓桂
心甘草(炙微赤剉)芎藭(各一兩)
右為散每服三錢水一中盞煎至五分生薑半分棗
三枚去滓入竹瀝一合更煎一二沸不計時候温服
忌雞猪魚蒜等
防風散(出聖惠方)治肝風筋脉拘攣四肢疼痛心膈痰壅
不欲飲食
防風(三分去蘆頭)麻黃(三分去蘆節)半夏(五錢湯洗七遍去滑)白术(五錢)
赤茯苓(一兩)芎藭(五錢)麥門冬(一兩去心)杏仁(三分湯浸去皮尖雙仁麩)
(炒微黃)薏苡仁(一兩)人参(五錢去蘆頭)牛膝(一兩去苗)羚羊角屑
(一兩)當歸(五錢剉微炒)川大黃(五錢剉微炒)甘草(五錢炙赤剉)犀角
屑(一兩)
右為末每服三錢水一盞生薑半分煎至六分去滓
不拘時温服
防風丸(出聖惠方)治肝風筋脉拘攣不得屈伸恍惚或多
喜怒或有時恐怖
防風(五錢去蘆頭)犀角屑(三分)茯神(一兩)遠志(五錢去心)人参(三分)
(去蘆頭)羌活(五錢)白殭蚕(三分微炒)白茯苓(五錢炮裂)芎藭(五錢)硃
砂(三分别研水飛過)桂心(三分)當歸(五錢剉微炒)麥門冬(五錢去心焙)
右為細末入研了硃砂合勻煉蜜和搗三二百杵丸
如梧桐子大每服不計時温酒下二十丸忌雞猪毒
魚等
天麻丸(出聖惠方)治肝風筋脉拘攣脚膝疼痛心神虚煩
天麻(二兩)肉桂(三分去粗皮)白殭蚕(五錢微炒)白附子(三分炮裂)硃
砂(三分細研水飛過)麝香(一分研)犀角屑(三分)蔓荆子(一兩)獨活
(一兩)乾薑(一分炮裂剉)附子(一兩炮裂去皮臍)茯神(一兩)
右為細末研入硃砂麝香煉蜜和搗一二百杵丸如
梧桐子大每服不計時温酒下十丸忌猪雞魚蒜等
茵芋酒浸方(出聖惠方)治肝臟風筋脉拘攣不可屈伸
茵芋白芨薏苡仁赤芍藥桂心牛膝
(去苗)酸棗仁(各二兩微炒)乾薑(一兩炮裂)附子(二兩炮裂去皮臍)甘草
(一兩炙微赤)
右細剉和勻以生絹袋盛酒二斗浸七宿不計時候
温一盞服
酸棗仁散(出聖惠方)治肝風筋脉拘攣四肢疼痛心神煩
不得睡
酸棗仁(一兩)羌活(三分)防風(三分去蘆頭)桑根白皮(五錢)芎藭
(五錢)枳殼(五錢麩炒微黃去瓤)羚羊角屑(三分)甘菊花(五錢)甘草(五錢)
(炙微赤剉)
右為末每服三錢水一中盞生薑半分煎至六分去
滓不拘時温服
漢防已散(出聖惠方)治肝風濕痺四肢拘攣急痛心胸壅
喘促
漢防已(一兩)芎藭(一兩)桂心(一兩)麻黃(一兩去根節)附子(炮裂去皮)
(臍)赤茯苓(各一兩)桑根白皮(一兩剉)赤芍藥(一兩)甘草(五錢)
(炙微赤剉)
右為末每服三錢水一中盞生薑半分煎至六分去
滓不拘時温服
側子散(出聖惠方)治肝風手足拘攣百節疼痛
側子(一兩炮裂去皮臍)麻黃(一兩去根節)獨活(三分)細辛(三分)五加
皮(三分)黃蓍(三分剉)萆薢(三分剉)芎藭(三分)牛膝(三分去苖)
右為散每服三錢水一中盞生薑半分煎至六分去
滓不計時温服忌熱麫炙&KR1020;等
薏苡仁浸酒方(出聖惠方)治肝臟風拘攣不可屈伸
薏苡仁(半觔)牛膝(五兩去苗)赤芍藥酸棗仁(微炒)乾薑(炮裂)
附子(炮裂去皮臍)栢子仁石斛(去根各三兩)甘草(二兩微炙赤)
右細剉和勻以生絹袋盛用酒二升浸七宿每服不
計時候煖一小盞服其酒旋添味薄即止忌猪肉毒
魚等(一方牛膝酒)
羚羊角散(出聖惠方)治肝風筋脉拘攣四肢疼痛
羚羊角屑(一兩)川升麻(三分)梔子仁(五錢)防風(去蘆頭)酸棗
仁(微炒)羌活桑根白皮(各三分)甘草(半兩微赤剉)
右為末每服三錢水一中盞生薑半分煎至六分去
滓不計時温服忌熱麫猪肉大蒜等
白芥子丸(出聖惠方)治肝風筋脉拘攣骨髓疼痛
白芥子(一兩)防風(三分去蘆頭)安息香(一兩)沉香(五錢)補骨脂
(一兩炒)㯽榔(五錢)
右為細末煉蜜和搗三二百杵丸如梧桐子大每服
不計時温酒下二十丸
桃仁硃砂煎酒方(出聖惠方)治肝風筋脉攣急疼痛益血
長肥肉除瘦弱悅顔色
桃仁(二升湯浸去皮尖雙仁麩炒微黃細研)硃砂(二兩細研)
右以無灰好酒三升取磁瓶二隻盛酒逐升分桃仁
硃砂如瓶内封頭一依煮酒法度不計時候飲一小
盞忌羊血
肝氣逆面青多怒論
夫肝在色為青在志為怒故其氣逆熱邪傷於肝伏留
而不除則面青多怒盖本臟氣逆於内干之而出則多
怒而面青也
方
秦芃(去苗土)乾薑(炮)桔梗(炒)附子(炮裂去皮臍各一兩)當歸(切焙)
天門冬(去心焙)人参白术(各一兩一分)蜀椒(去目并閉口者炒出)
(汗者一兩一分)烏頭(炮裂去皮臍尖)細辛(去苗葉各三分)甘草(炙剉)白芷
山茱萸麻黃(去根節)前胡(去蘆頭)防風(去义)五味子
右搗羅為散每服一錢温酒調下日三不拘時候
竹瀝湯(出聖濟總錄)治肝臟氣逆手足拘急面青多怒脇
下苦滿或時眩冐
竹瀝甘草(炙剉)秦芃(去苗土)葛根(剉)黃芩(去黑心)麻黃
(去根節)防風細辛(去苗葉)肉桂(去粗皮)乾薑(炮各一兩)升麻
(各一兩五錢)赤茯苓(去黑皮三兩)附子(炮裂去皮臍二枚)杏仁(去皮尖雙)
(仁五十枚)
右除竹瀝外粗搗篩每服五錢水一盞入竹瀝半盞
煎至一中盞去滓温服不拘時
防風湯(出聖濟總錄)治肝氣壅逆肢體沉重面色多青時
欲嗔怒甚者恍惚狂言心神不安
防風(去义)麻黃(去根節)半夏(湯洗去滑七遍焙切)秦芃(去苗土)獨活
(去蘆頭各三兩)當歸(切焙)遠志(去心)甘草(炙剉)防已人参黃
芩(去黑心)升麻芍藥(各一兩)石膏(碎五錢)
右粗搗篩每服五錢水一盞半入麝香末少許薑三
片棗一枚擘碎煎至一盞去滓温服不計時候
槐膠丸(出聖濟總錄)治肝約血聚使人多怒面青脇痛
槐膠(以酒化為膏二兩)蜈蚣(微炙研五枚)丹砂(别研)牛黃(别研)麝香
(别研各五錢)羚羊角(鎊一兩)石龍子(炙焦别研一枚)乾蝎(微炒别研各五)
(錢)蜚蠊(炒焦别研)芫青(炒焦别研各七枚)蜚䖟(炒焦别研十四枚)䗪蟲
(炒焦别研七枚)巴豆(四十九粒用水煮如墨色去皮膜心妍如膏存性)
右為末拌勻用糯米粥和槐膠巴豆成膏以和諸藥
丸如菉豆大别以硃砂為衣每服三丸木香湯下甚
者五丸不計時候(如人行二十里再服以知為度)
荆芥湯(聖濟總錄)治肝臟實熱血氣壅滯目視昏暗常多
嗔怒旋目運面色青口多涎小便黃赤(方見本門勞類)
栢子仁散治肝臟氣逆不欲見人面色多怒
栢子仁(一兩)人参(三分去蘆頭)虎脛骨(一兩塗酥炙令黃)知母
茯神犀角屑遠志(去心)桃仁(湯浸去皮尖雙仁麩炒微黃各三分)
右為末每服三錢水一中盞煎至六分去滓不計時
候温服
沙参散(出聖惠方)治肝臟氣逆面色青多饒恐怒胸膈煩
滯心神不安
沙参(三分去蘆頭)甘菊花酸棗仁枳實(麩炒微黃)桔梗
(去蘆頭)茯神桑根白皮(剉)葳𬎼羚羊角屑大
腹皮(剉各三分)
右為散每服三錢水一中盞煎至六分去滓不拘時
候温服
桔梗湯(出聖濟總錄)治邪熱客於肝經氣逆燥面青多怒
怒已脇痛
桔梗(炒五兩)白术(三兩)赤茯苓(去黑皮)肉桂(去粗皮)細辛(去苖)
(葉各二兩)當歸(切焙)吴茱萸(湯浸焙乾炒)乾地黃(焙)甘草(炙各一兩)
右搗篩每服三錢水一中盞煎至七分去滓温服早
晩食前
羚羊角散(一名茯神散)治肝氣逆心煩面青多怒(方見本門煎厥)
(類)
龍骨散治肝氣逆四肢沉重面色不欲見人多嗔怒
龍骨赤茯苓紫苑(洗去苗土)人参(去蘆頭)羚羊角屑
薏苡仁麥門冬(去心各一兩)
右為粗散每服三錢水一中盞煎至六分去滓不計
時温服
養肝氣(出本草)用小麥煮飲服之良
普濟方卷十四
