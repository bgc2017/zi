普濟方卷一百四十七明周王朱橚撰
傷寒門
傷寒雜治(附論)
夫風寒暑濕飲食勞倦皆能為病是謂五邪冬傷於寒
春必病温春傷於風夏必飱泄夏傷於暑秋必痎瘧秋
傷於濕冬必欬𠻳是乃四時之氣然五邪所中雖不同
本皆外邪大率同類惟冬時嚴寒其毒厲尤甚人或中
之病在冬時正名傷寒若邪毒藏於肌膚至春時乘盛
暑而發為暑病所謂先夏至日為病温後夏至日為病暑
是也其病傳之次先客於太陽其病令人頭頂痛腰脊
強其脉尺寸皆浮太陽不已傳於陽明其病體熱目疼
鼻亁不得卧其脉尺寸皆長陽明不已傳於少陽其病
胷脅痛而耳聾其脉尺寸皆弦少陽不已太隂受之其
病腹滿體重其脉尺寸俱微太隂不已少隂受之其病
口燥舌亁而渴或背微惡寒其脉尺寸俱沉少隂不已
厥隂受之其病煩舌囊縮其脉尺寸俱緩病之所傳不
過三陽三隂而已其未滿三日者邪在陽經未入於裏
其病在表宜汗之而愈若經四日者邪入隂經其病在
裏宜下之而愈特其大略爾蓋有一日而傳至數經者
亦有數日而尚在太陽者陽病雖宜發汗陽明之病或
宜下之隂病雖宜下之少隂之病或宜温之由人之禀
受虚盛其傳有遲速又不傳經者當審其脉證凡此五
經受病五邪脉證各不同傷風者必惡風其脉浮緩傷
寒者必惡寒其脉浮緊以至傷暑脉虚傷濕脉緩於人
迎緊盛為傷寒氣口急盛為傷食診得五邪之症知其
本也診得六經知其標也有病雖在表而不可汗者或
在裏而不可下者或若汗之太多則津液燥竭遂至亡
陽下之太早則邪氣動膈乃或成結胷清濁相干則變
為霍亂熱毒内瘀則變為瘀血又或為發黃者濕熱相
蒸也或為發班者陽毒太盛陽盛之人得之於熱乃為
陽毒隂盛之人得之於寒乃為隂毒蠱動則為狐惑壞
病之甚則為百合若勞動復傷隂陽易之類雖瘥猶宜
節慎變態多端不可備舉當以類推皆以適當為良唯
二感之病表裏皆受邪難治其他或隂證似陽陽證似
隂或隂盛隔陽陽盛隔隂者在診病者以意詳之夫
人生天地間以氣血籍其真是故天無一歲不寒暑人
無一日不憂苦故有傷寒天行温疫之病盖冬令為殺
厲之氣君子善攝生者當嚴寒之時行住坐卧護身周
密不受寒毒彼奔馳荷重房勞之人皆辛苦之徒耳當
閉藏而反擾動之則欝結臟腑津液強耗為寒所搏則
腠理不密寒毒與榮衛相渾當是之時壮者氣行則己
怯者則著而成病矣不即病者寒氣藏於肌膚之間春
則病温夏則病熱此皆一氣使然也古之治法一日在
皮當摩膏而火灸之二日在顱依法鍼觧而發散之汗出
愈三日在肌亦發汗愈四日在胷宜吐之五日在腹
六日在胃宜下此華陀之治法也若按三隂三陽之法
傳變無出仲景之論盖治傷寒有傷寒之法治雜病有
雜病之方豈能異其傳者同其治調理隂陽當按定法
也至初得病者頭旋惡心振寒此即素問所謂時欲作
嘔起居如驚神氣乃浮者是也傷寒如仲景明六經受
病轉變者及素問所謂熱病也若病作無次第初得病
表裏不明或先熱而渴不惡寒此即江南謂之黃病北
方謂之汗病或長幼逓相染著又是天行時氣新傷寒
以輕劑散之如葱白散和觧散皆可用如六經傳變者
當如仲景法有表證者麻黃湯桂枝湯有寒證互見者
各半湯見裏證者小承氣湯十棗湯深者大承氣湯半
表半裏小柴胡湯見痞及結胸者小䧟胸湯皆可用腹
滿者理中丸此遇太隂者傳少隂便見厥逆脉浮細即
當投四逆湯若見厥隂證用藥不可造次大凡仲景法
皆可間用發表則用防風通聖散䨇觧散入腑三乙承
氣湯大柴胡湯結胸痞滿大䧟胸湯寒入隂經附子四
逆湯半表半裏和觧多用凉膈益元散傷暑亦依仲景
用白虎湯桂苓甘露飲益元散備見真恪方子和法發
表勝黃湯青龍湯和觧凉膈散當發表用通聖散逐去
水腫必須禹切散舟車丸如大水中滿用之極驗
方
人參輕骨散治傷寒頭痛壮熱項背拘急百節煩疼
增寒惡風肢體困倦大便不調小便赤澁嘔逆煩渴
傷風頭痛體熱鼻寒聲重欬𠻳傷山嵐瘴氣潮熱往
來及五勞七傷心腹痞滿冷氣奔冲攻注刺痛又婦
人血傷撮痛經候不調
貝母(去心)白茯苓(焙)半夏(煮各一兩)枳殼(去穣炒二兩五錢)蒼术
(泔浸一宿六兩)人參白术(焙)白芷(不見火)陳皮(去白)秦艽(去蘆)
赤芍藥(各二兩)川芎當歸(去蘆焙)肉桂(去麄皮)亁薑
柴胡(去蘆)麻黃(去根節各三兩)桔梗(去蘆)甘草(炙各四兩)厚朴(薑製四兩)
右細末每服三錢水一盞薑三片同煎七分通口熱
服身體倦加烏梅一箇咳𠻳加棗子二枚同煎不拘
時服
葱白散觧四時傷寒頭痛壮熱項背拘急骨節煩疼
憎寒惡風肢體困倦大便不調小便赤澁嘔逆煩渴
不思飲食及傷寒頭痛體熱鼻寒聲重咳𠻳痰涎山
嵐瘴氣時行疫癘並皆治之
川芎蒼术(米泔浸)白术(各二兩)甘草(炙)石膏(煆)甘葛
(焙各一兩)麻黃(去根節三兩)
右細末每服三錢水一盞薑三片葱白二寸煎至七
分熱服不拘時侯要出汗併三服厚盖取汗
神仙百觧散(一名神仙四季加減百觧散)治傷寒無問隂陽二易
證其間所用藥味各隨經絡治病如傷寒在表未傳
入經發熱惡寒腰痛連進二服汗出而愈若已傳經
絡胷滿頭痛肢體煩疼目睛微痛耳聾口燥咽亁或
渴手足自温或肢厥自利或不自利小便反快服之
則調中順氣袪逐寒邪如頭面感寒風傷腠理頭痛
項強發熱增寒鼻流清涕咳𠻳涎痰及治風濕相摶
骨節煩疼肢體沉重洒淅惡風時自汗出此藥大能
調順三焦觧表攻裏温潤肺經正四時之氣昇降隂
陽能進飲食不問傷風傷寒中暑中寒骨蒸頭疼氣
逆胷滿吐逆眩暈惡心及已經汗後不觧下之不當
吐之不中此藥清而不凉温而不壅無問老年虚弱
男婦人並皆服之如連進數服無不取效常服免瘟
疫之疾不中暑寒之病秋服之即無瘧痢冬服之不
致傷寒毒真神仙衛生妙藥也功效不可盡述
山茵皮(一兩)柴胡(去蘆)前胡人参羌活獨活
甘草蒼术(米泔浸剉炒)藿香(去梗)白术半夏(薑汁)
(製各一兩)亁葛白芍藥升麻防風(去苖)藁本
(去蘆)
立春以後不加减立夏以後一料加
柴胡(一分)赤茯苓當歸酪
立秋以後酌减柴胡一分不用當歸茯苓只加
亁薑(炮)肉桂(去麄皮各一兩)麻黃(去半兩)
立冬以後並無加减一方無當歸有黃茯苓去蘆半
兩
右為細末每服三錢水一盞半薑三片栆三枚煎至
一盞熱服不計時侯併進二服如要表散加葱白三
寸淡豆䜴三粒同煎服以衣被厚盖出汗而愈一方
無山茵蔯前胡
八觧散(出和濟方)治四時傷寒頭疼壮熱傷風多汗及療
勞傷過度骨節酸疼飲食無味四肢疼痛行步喘乏
面色痿黃怠惰少力咳𠻳寒熱羸弱自汗胷膈不快
嘔逆惡心
人參(去蘆)茯苓甘草(炙)陳皮(去白)白术藿香(去上各一)
(兩)厚朴(去麄皮剉生薑自然汁浸一宿炒紫色二兩)半夏(湯洗七次一兩)
右為細末每服二錢水一盞生薑三片棗子一枚葱
白三寸同煎七分温服不拘時侯
白术散(出危氏方)治傷寒氣脉不和憎寒壮熱鼻塞腦悶
涕涶稠粘痰𠻳壅滯或冒涉風濕憎寒發熱骨節疼
痛或中暑嘔吐眩暈及大病後調理失宜飲食勞復
病證如初又治五勞七傷氣血虚損面色痿黃精神
恍惚睡卧不寧肢體倦怠潮熱盗汗脾胃虚弱面色
痿黃飲食不美口吐酸水臟腑滑泄腹内虚鳴反胃
吐逆心復絞痛久瘧久痢及膈氣咽塞上氣喘促坐
卧不安或飲食所傷胸膈痞悶腹脇膨脹婦人胎前
産後血氣不和霍亂吐瀉氣厥不省人事常服辟四
時不正之氣及山嵐瘴疫神效不可盡述
山藥桔梗茯苓(去皮)甘草白芷陳皮(去白)青
皮(去白)香附子(各三錢)白术(四兩)亁薑(炮三兩)
右為細末每服二錢水一盞薑三片棗一枚木瓜亁
一片紫蘇葉三片煎七分食前服若吐瀉入白梅煎
喘入桑白皮杏仁煎傷寒再復入薄荷膈氣入木通
三寸麝香少許中暑嘔逆入香薷産前産後氣血不
和入荆芥霍亂入藿香氣厥入塩湯調下一方無陳
皮𠻳入粟殼烏梅煎
藿香正氣散(出德生方)治傷寒頭疼憎寒壮熱上喘咳𠻳
五勞七傷八般風痰五般膈氣心腹冷痛反胃嘔惡
氣瀉霍亂臓腑虚鳴山嵐瘴瘧遍身虚腫婦人産後
血氣刺痛小兒疳傷並宜服之
大腹皮白芷紫蘇茯苓(去皮各一兩)半夏麯
白术陳皮(去白)厚朴(去麄皮用薑汁炙)苦梗(各二兩)藿香(去土)
(三兩)甘草(炙二兩半)
右為細末每服二錢水一盞薑三片棗三枚同煎至
七分熱服如欲出汗衣被盖如再汗不出加葱白根
煎服冷𠻳喘滿每服加人參一錢塩梅一箇杏仁七
粒去皮尖北五味子十粒就吞青州白丸三十五粒效
氣促氣壅加人參一錢沉香五錢心腹痛加木香半
錢玄胡索七粒切焙嘔惡甚加生薑三片木瓜二片
痰嘔加烏梅一箇寒濕腰痛心腹膨滿加生薑三片
木瓜二片蒼术功砂枳殼煨去穣各半錢檳榔半箇
切片一方治憂欝血氣流注徧體刺痛緊滿加木
香一錢縮砂五粒增减順氣木香丸
荆芥散(出和劑方)治傷寒頭疼鼻寒流涕聲重咽亁胸膈
滿悶頭疼如破
天南星(湯浸生薑自然汁炙輕切培亁)草烏頭(炮去皮)荆芥穗(各半兩)
石膏(研一兩)
右為細末每服二錢陳茶末一錢生薑自然汁半呷
薄荷三葉水二盞同煎八分通口服
赤散(出千金方)治傷寒頭痛項強身熱腰脊痛往來有時
亁薑防風沙參細辛白术人參蜀
椒茯苓麻黃黃芩代赭桔梗吳茱
萸(各一兩)附子(二兩)
右製下篩先食酒服一錢
鐡青湯(出千金方)治三隂三陽厥逆寒食胸脇支滿不能
言氣滿肩息四肢時寒時熱喘悸煩亂吸吸少氣言
輙飛颺虚損
黃鐡(三十斤以流水淘二三千徧)炭(五十斤燒鐡令赤投冷水中又以燒七遍如此澄清)
(取汁二斗煮藥)半夏麥門冬(各一升)白薇黃芩甘草
芍藥(各四兩)人參(三兩)石膏(五兩)生薑(二兩)大棗(三十枚)
右㕮咀内前冲中煮取六升服一升日三服兩日令
盡
百觧散(出百選方)治傷寒頭痛肢體沉重惡寒發熱痰逆
咳𠻳困倦少力及偏正頭痛此藥專觧四時傷寒常
服清神爽氣瘟疫瘴癘不生
防風(去蘆三兩半)麻黃(三兩半去蘆根)白芷白芍藥(各二兩)川
烏梅(五錢炮去皮尖)甘草荆芥穗亁薑(各三兩)
右為細末每服二錢葱茶或蠟茶點服不拘時候煎
服亦可
正氣散(出和劑方)治傷寒隂證增寒惡風正氣虚冷胸膈
噎悶脇肋膨脹痞滿吐利嘔逆酸水欬逆怠惰嗜卧
不思飲食
甘草(皮七錢)陳皮藿香葉白术(各一兩)厚朴半
夏(同厚朴各三兩為末生薑四兩研爛為餅子微炒)
右為細末每服二錢薑三片棗一枚水一盞煎至七
分食前熱服又治久患瘧疾膈氣心痛日三服常服
寬中辟除瘟疫
辰砂五苓散(出和劑方)治傷寒表裏未觧頭疼發熱心胸
欝悶唇口亁焦神思昏沉狂言讝語如見神鬼又治
瘧瘴煩悶未省等症
辰砂(研)白术(去蘆)木猪苓(去黑皮)澤瀉(先剉)赤茯苓(去皮各十)
(二兩)肉桂(去麄皮八兩)
右為細末每服二錢沸湯點服不拘時如中暑作渴
小便赤澁新汲水調下小兒惡心煩熱焦燥多哭咬
牙上攛欲為驚風状服半錢熱水調
李子湯(出危氏方)治陽明傷風能食口苦咽亁腹滿微喘
發熱惡風自汗嗜卧身重小便難潮熱而噦其脉浮
弦長而數悉主之
杏仁(去皮尖)半夏(湯去滑)五味子(各二錢半)芍藥桂心
細辛亁薑(炮)大黃(蒸)甘草(各二錢炙)茯苓
右㕮咀每服四錢水一盞半煎至七分去滓食前服
白术散(出仙明論)治傷寒雜病一切吐瀉煩渴霍亂虚損
氣弱衰老保養又治酒積嘔噦等證
白术茯苓(去皮)人參(各半兩)甘草(一兩半炙)木香(一分)藿香
(半兩)葛根(一兩)
右為細末白湯調下二錢煩渴者加滑石二兩甚者
加薑汁續飲
茯苓半夏湯(出宣明論)治傷寒雜病一切嘔吐或喘咳疼
痛痞滿痛者
茯苓(一分去皮)半夏(一錢)生薑(一分取汁)
右剉如麻豆大水一盞煎至四分絞汁下生薑汁温
服不計時侯一方加黃芩去腐甘草陳皮去穰各一
分治風痰
觧肌湯(出經驗良方)治大人小兒傷寒病大人全服
麻黃(去節半兩各用七錢半)人參川芎芍藥獨活(各半)
(兩)前胡(二錢半)
右㕮咀每服四錢水半盞生薑一片薄荷二葉煎至
三分去滓三歲已下小兒一服分作三服口亁加亁
葛二錢半
川芎茶調散(出和劑方)治男婦諸風上攻頭目昏重偏正
頭疼鼻寒聲重傷風壮熱肢體煩疾肌肉蠕動膈熱
痰盛婦人血風攻疰太陽穴疼但見是外感風氣悉
皆治之
薄荷葉(不見火八兩)川芎荆芥(去梗各四兩)香附(八兩炒)防
風(去蘆一兩)白芷羌活甘草(炙各三兩)
右為細末每服二錢食茶清調下常服清頭目一方
無香附
增損四順湯治少隂病寒多表無熱但若煩憒默然
而寂不欲見光有時腹痛其脉沉細而喜渴經日不
瘥舊用四順湯除其熱不可用也若隂病利而體猶
有熱者不可復與黃連龍骨湯若已十日餘而下利
不止手足徹冷及無熱候者可服
甘草(三兩炙)人參(二兩)龍骨(二兩)黃連亁薑(各一兩)附子
(中形者一枚炮黑皮)
右切以水六升煮取二升分再服不差復服甚良若
下而腹痛加當歸二兩嘔者加橘皮一兩忌海藻菘
菜猪肉冷水
陟釐丸(出浩凉方)治少隂病二十日後下不止
陟厘(四兩不用&KR0008;者)當歸(四兩)汗防己(三兩)黃連(三兩)紫石英(三兩)
(煆研細末)豉(三升)厚朴(三兩炙)苦酒(五升)
右切以二升苦酒漬防己一宿出切炙燥復入苦酒
中浸又以三升苦酒漬䜴一宿小蒸之研絞取汁搗
下篩諸藥以酒豉和丸如梧桐子大冷浆水服二十
丸忌猪肉冷水
通氣丸治少隂不足腎氣微少忽為寒熱太陽下䧟
入腎中腎氣奔迫内動三焦或發熱頭疼咳𠻳痰促
或右脇牽痛或傳為疹子等證不一其脉左尺沉而
弦按之則虚大而澁此方主之又治上氣神驗
葫蘆巴(一兩炒)補骨脂(七錢半)玄參(五錢)杜仲(一兩炒斷絲)川
練子(一兩半酒浸)三稜(五錢)羌活茴香(各五錢)麻黃(去節二錢)
(春夏三錢)
右為細末麫為丸空心薑湯下五七十丸塩酒下亦
可
順觧散(出宣遮方)治傷寒凢初受疾未分隂陽表裏皆可
服之
蒼术(半觔)藁本(水浸)桔梗甘草防風獨活(各四兩)
厚朴(姜汁炒)
右為細末每服二錢薑七片水一盞半煎至八分去
滓温服祭酒朴謙之說韶州醫人劉公從周言盛夏熱
證有傷寒冒暑二證若熱有進退則為暑若一熱而
不間斷者則為傷寒但當以此别之
普救散(出經效濟世方一名不傳散)治觧四時傷寒肌熱惡寒頭
疼身痛汗與未汗但是隂陽二證皆可服
蒼术(半斤去皮净炒)葛根(四兩)甘草(二兩炙)
右為細末每服二錢水一盞半煎至七分去滓温服
或加葱白三寸一方蒼术米泔浸炒甘草生用或只
入山茶葱湯調下亦可服藥訖欲出汗者須衣被盖
之酒調亦妙
萬安散(出經驗良方)治傷寒輕清發散
紫蘇葉陳皮香附(去毛)桔梗白芷半夏
(湯炮薑製)甘草前胡(去頭)藁本(各一兩)亁薑(二兩)
右為粗末每服五錢水一大盞生薑五片棗一枚煎
八分去滓食前服加亁薑少許𠻳加桑白皮少許欲
出汗極熱服無汗用麻黃去節加减法如熱多口渴
心煩臟腑堅硬再加前胡臟腑單弱體虚不出汗加
桂少許風赤眼目羞明不開再加前胡半兩無熱出
汗太過加麻黃根少許
六君子湯(出德生堂)治傷寒汗下之後將見平復宜服此
調理助脾進食辟邪大妙
人參白术黃蓍白茯苓甘草山藥(各等)
(分)
右㕮咀每服四錢水一盞半生薑三片棗一枚同煎
至七分去滓温服不拘時侯此温輕之劑如渴加亁
薑烏梅煎大便自利加陳皮厚朴砂仁肉豆蔲煎餘
熱加銀州柴胡煎
對金飲子(出德生堂)治諸疾無不愈者然傷寒後病退調
理大宜時常服固元陽益氣血徤脾進食和胃袪痰
自然榮衞調暢寒暑不侵此藥療四時傷寒極有功
效
厚朴甘草蒼术(各二兩)陳皮(四兩一方炒黃半觔)
一治四時瘟疫之氣二毒傷寒頭疼發熱加淡豆豉
三十多粒葱白三根同煎
一治五勞七傷手足心熱煩燥不安肢節疼痛加柴
胡半兩搥碎或猪骨亦可煎服
一治痰𠻳瘧疾寒熱之證加草菓梹榔烏梅半夏同
煎
一治小腸疝氣疼痛發寒熱者加塩炒小茴香同煎
一治大便虚滑頻見加肉豆䓻一兩用麫褁煨過白
术一錢同煎
一治發熱口渴加地骨皮銀州柴胡烏梅同煎
一治赤白痢赤痢加黃連白痢加吳茱萸煎
一治服固陽益氣徤脾和氣祛痰自然寒暑外邪不
侵加人參白术黃耆同煎有虚汗加浮麥煎
一治病後體虚加羊骨髓或猪骨髓其骨槌碎同煎
服數劑汗出得安如未得汗以稀粥投之厚盖衣服
取汗立愈如水氣腫滿加桑白皮煎婦人帶下加黃
耆煎酒傷加丁香食傷加良薑四時泄瀉加肉豆蔲
風疾加荆芥穗腿膝冷疾加牛膝其拘急及虚壅加
地骨皮腿膝加兔絲子頭風加藁本轉筋霍亂加南
木皮以上助使止加一銖此藥無論老少胎前産
後五勞七傷耳鳴目昏夢泄盗汗四肢沉重腿膝酸
疼婦人宫臟久冷月水不調若能每日一服即美容
顔豐肌體調三焦壮筋骨祛冷氣快心胸神效莫述
右㕮咀每服五錢水一盞半生薑三片棗一枚同
煎至七分去滓温服不拘時候其滓再煎日進二三
服
䨇觧散(出經驗良方)治傷寒渾身壮熱氣麄煩渴多汗
升麻亁葛甘草荆芥蔓荆子薄荷
天麻殭蠶知母貝母(各半兩)
右為細末每服四錢水一大盞薑二片葱白一寸煎
至五分去滓温服小兒作三服
通關散(出活劑方)治中風傷寒發熱惡心頭疼目眩鼻寒
聲重肩背拘急身體酸疼肌肉瞤動牙關緊急久新
頭風痼疾眼暗並宜服之
撫芎(二兩)川芎(一兩)川烏(二兩)薄荷(一兩)白芷甘草(各二兩)
細辛(半兩)
右為細末每服一錢葱白茶清調下薄荷湯亦可不
拘時候
破證奪命散(出百選方)治隂陽二證不明或投藥錯誤以
致患人困重垂危七日以後皆可服傳者云千不失
一
右用人參一兩去蘆薄切水一大升銀石噐内煎至
一盞新水澄之取冷一服而進汗不自出只在鼻梁
尖上㳙如水是其應也妙慧蘇韜光云侍郎方公曾
救數十餘人申屠行父子之婦産後病時疫二十餘
日已成壞證偶見問因勸其服一味人參遂安是時
方知與此方偶然暗合耳一方有生薑
桂附湯(出危氐方)治足少隂腎經傷風胸滿心煩咽痛自
汗腰連胻骨酸痛嘔逆吐涎沫頭痛其脉沉弦者
附子(生去皮劑)桂心亁薑芍藥甘草茯苓
桃仁(去皮尖麩炒各一兩)
右為散每服四錢水二盞煎至七分去滓食前服或
咽痛加桔梗半兩
八物湯(出危氏方)治足厥隂肝經傷風惡風而倦自汗小
腹急痛寒熱如瘧骨節煩疼其脉尺寸俱微而遲者
桂心當歸川芎前胡防風(各二兩)芍藥(一兩)
(半)甘草(炙)茯苓(各半兩)
右剉散每服四錢水一盞半薑五片棗三枚煎八分
去滓空心温服
青膏方(出千金方)治傷寒頭疼項強四肢煩疼者
當歸芎藭蜀椒白芷吳茱萸附子
烏頭甘草(各三兩)
右㕮咀以醇苦酒漬之再宿以猪脂四觔煎令藥色
黃絞去滓以温酒服棗核大三枚日三服取汗不效
稍增加服
黃高方(出千金方)治傷寒頭痛項強四肢煩疼者
大黃附子細辛亁薑蜀椒桂心(各半兩)
巴豆(五十枚)
右㕮咀以醇苦酒漬一宿以臘月猪脂一觔煎之調
適其火下藥成赤色熱酒服梧桐子大一枚又以火
摩身數百遍兼治賊風遊走肌膚患處更宜摩之神
效
白膏(出千金方)治傷寒頭痛向火摩身體酒服如杏核一
枚温服取汗摩身當千遍藥力及行并治惡瘡小兒
頭瘡牛領馬鞍皆治之先以塩湯洗瘡以布拭之傅
膏癰腫火炙摩千下自消
天雄烏頭莽草羊躑躅(各三兩)
右㕮咀以苦酒三升漬一夕作東向露竈煎藥令沸
下著土聚上沸定復上如是數遍藥成去滓傷寒咽
喉痛含如棗核大一枚日三摩用時令勿近目
葱豉湯(出肘後方)治傷寒有脉數腫痛人不能分别令取
一藥兼療者若初覺頭痛肉熱脉洪起一二日便服
此方
葱白(一擡)豉(一升綿褁)
右以水三升煮取一升頓服取汗若汗不出更加亁
葛根三兩一方更加升麻三兩水五升煮取二升分
温再服徐徐服亦可必得汗即差若不得汗更加麻
黃三兩去節以葱白湯研米三合水五升煮之少時
下淡豆豉葱白四根令火煎取三升分服出汗為妙
又方(出肘後方)
用豉一升綿褁以童便三升煮取二升分温再服汗
出為效
五積散(出濟生拔萃方)調中順氣除風冷化痰治脾胃宿冷
腹脇脹痛肩背拘急肢體怠惰寒熱往來飲食不進
及婦人血氣不順心腹撮痛經候不調
白芷川芎甘草茯苓(去皮)當歸(去蘆)肉桂(去麄皮)
芍藥半夏(洗七次各三兩)陳皮(去白)枳殼(去穣炒)麻黃(去根節各)
(六兩)蒼术(米泔浸去皮二十四兩)厚朴(去麄皮四兩)人參(二兩一方無人參)
右㕮咀每服四錢水一盞半生薑三片葱白連根三
寸煎至六分去滓食前熱服尋常皮風濕氣交互為
病頸項強直或半身偏疼或肢體麻痺宜用此藥加
麝香少許煎服婦人經候不調寒濕腰疼每服加桃
仁七枚去皮尖微炒碎同煎婦人經候不調心腹撮
痛加白膠香太隂經傷寒手足逆冷或積聚腹痛及
虚汗不止脉細面青嘔吐加熟附子數片炒茴香一
捻冷氣煨薑三片塩少許煎脚氣下疰焮然赤腫增
寒壮熱亦加大黃一錢利之久虚脾瀉傷食腹痛冷
瀉不止加用炒陳米一撮烏梅一箇煎名和氣散心
腹膨脹不食亦效乳癰初起加川牛膝生地黃各二
根産後或尋常血氣痛加木香玄胡索半錢醋炒陳
艾葉七片烏藥半錢婦人體虚脚疼加川烏去皮臍
夏令熱寒氣折之秋發寒疫大效一治感冒四時傷
寒之病先服前方發散諸藥不效者二三日後汗不
出表裏未觧此乃汗證傳經必先問其患者渴與不
渴大便虚實熱與不熱身上有無紅靨或有自利者
有嘔逆者有狂言譫語者變證不一須要詳審是何
病證以方對症服藥宜以小柴胡湯服之如有後證
加减依方用藥如後方五積散性温敗毒散性凉凢
人偶小感冒對半析和煎服名交加散亦多驗小小
感冒因風寒冷所襲猝然劇之正氣未耗邪氣未深
用此前數方先以助其氣使正旺則邪氣自散若倉
卒未能辨只以葱白鬚數莖淡豆豉一捻生薑數片
水煎熱啜連進三兩盞亦能發散邪氣已入經絡及
時行疫癘則須依經按法表裏汗下不可差殊
喝起散
蒼术(泔浸)麻黃(去節)荆芥(各二兩)石膏(煆三兩)大黃(一兩半)
蔞根亁葛芍藥白芷甘草(各一兩)
右為細末每服二錢水一盞半生薑三片葱白三寸
煎至七分食前服
川芎湯(出神效方)觧利一切傷寒
川芎藁本蒼术
右件各等分為細末沸湯點三錢須臾覺嘔逆便觧
如不觧再服
不卧散(出神效方)
川芎(一兩半)石膏(七錢半)藜蘆(半兩去土)甘草(二兩半生)
右為細末口噙水鼻内各㗜之少許喫白湯半碗汗
出觧
白芷散(出百選方)治傷寒鼻寒出清涕不已
香白芷(一兩)荆芥(一錢)
右為細末臘茶清調服如不用荆芥薄荷一錢亦佳
清膈湯治發散四時不正之氣又傷寒未分證候癍
疹欲出而未出並宜服之又療脾寒瘧疾潮熱往來
状如骨蒸久而耳黯唇青面色黧黑舌苦咽亁四肢
倦怠飲食無味
苦桔梗荆芥穗薄荷葉紫蘇葉甘草節
栝樓根牛蒡子亁葛(各等分)
右各無炮製為粗末每服三錢水一盞煎至七分去
滓不拘時温服日進三五服
觧肌湯(出千金方)治傷寒天行頭痛壮熱
葛根(四兩)麻黃(三兩)黃芩芍藥甘草(各二兩)大棗(十二)
(枚)
右㕮咀水一斗煮取三升飲一升日三服三四日不
觧脉浮者宜重服發汗脉沉實者宜以駃豉丸下之
延年秘錄有桂心一兩一方無麻黃
治中風傷寒及時氣温病頭疼壮熱脉盛始得用真丹塗身
令遍向火令汗出不拘時萬勿見風使汗出而又
閉盖汗透而邪氣出則愈矣
桂枝湯治初得傷寒時氣
桂(去麄皮)甘草(炙剉)芍藥(各半兩)杏仁(去皮尖炒黃色四十枚)亁薑
(炮半兩)麻黃(去根節一兩)
右麄搗篩每服五錢水一盞半煎至八分去滓併兩
服以衣被盖令汗透
凉膈散(出濟生拔萃方)治傷寒表不觧半入於裏下證未全
下後燥熱怫結於内煩心懊憹不得卧臟腑積熱煩
渴頭昏唇焦咽燥目赤煩渴口舌生瘡欬唾稠粘譫
語狂言腸胃燥澁便溺悶結風熱壅滯瘡癬發瘢驚
風熱極黑陷將死一名連翹飲子亦有加减法
連翹(一兩)山梔大黃薄荷甘草(一兩半)朴硝
黃芩(各半兩)
右為末每服二錢水一盞蜜少許同煎至七分去滓
温服諒虚實加之咽喉痛涎𠻳加桔梗一兩荆芥穗
半兩咳而嘔者加半夏半兩每服加生薑三片同煎
血衂嘔血加當歸芍藥各半兩生地黃一兩淋者加
滑石四兩茯苓一兩去皮風昡加川芎防風各半兩
石膏三兩酒毒加葛根一兩瘢疹加葛根一兩荆芥
穗赤芍藥川芎防風桔梗各半兩三歲小兒可服七
八分或熱甚黑陷復滿喘急小便赤澁而將死者更
加大承氣湯約以一錢下之得利者亦便效凡言加
者皆自本方加也以意加减之退表裏熱加益元散
一方用竹葉七片同煎錢氏去連翹加藿香石膏為
瀉黃散
䨇觧散(出神效方)
巴豆(六箇去皮油)天麻(二兩半)胭脂(錢許)
右將巴豆天麻為末酒水丸如秝米大胭脂為衣一
日一丸二日二丸三日三丸已外不觧先喫冷水一
口後用熱水下如人行十里以熱湯投之
太和湯(百沸湯是也)治無藥處初覺傷寒傷食傷酒風便
服
右避風處先飲半碗或以酸虀汁亦妙以手揉肚覺
恍惚更服半碗又用手揉至恍惚更服以至厭心腹
無所容探吐汗出則已
普救散(出百選方)治傷寒不問隂陽表裏但三日以前皆
可服
甘草(四兩)生薑(二觔切片)蒼术(一觔剉)
右三味淹拌罨一宿次日焙亁碾為麄末每服不拘
時候如頭痛加白芷腹痛加香附汗出即愈
桂枝石膏湯(出千金方)治傷寒三日外與藥不差脉勢仍
數者陽猶在經絡未入臟腑者
桂枝黃芩甘草(各二兩)升麻葛根生薑(各三)
(兩)芍藥(六兩)石膏(八兩)梔子(二十枚)
右㕮咀以水九升煮二升七合分三服相去十里久
若前兩服訖即得汗後服即停不得汗更進一服得
汗即止如不得汗者至明日於内去梔子却加麻黃
足水二升再依前方煮服之得汗即止一方用白藥
子無芍藥
還魂丸治傷寒四五日及數年諸癖結堅心下飲食
不消目眩四肢疼痛咽喉不利壮熱脾胃逆滿腸鳴
兩脇裏急痞石尸鬼注邪氣或為驚恐傷瘦背痛手
足不仁口舌乾燥天行發作有時風温不能久住吐
惡水方
巴豆(去心皮熬)甘草(炙)硃砂芍藥麥門冬(二兩去心)
右五味各搗下篩合以𢷬三千下丸如梧桐子大每
服二丸葱棗湯下小兒二歲以上服如麻子大二丸
日二服忌海藻菘菜野猪肉蘆笋生血物
神术煮散(出百選方)治感寒凡人寒則傷榮血為榮風則
傷衛氣為衛故治傷寒當用當歸數藥
蒼术(六兩)當歸(薑汁製)厚朴(薑製各二兩)人參(一兩)白芍藥
川芎陳皮(各半兩)
右㕮咀每服三錢水一盞半薑五片棗二枚煎八分
食前去滓熱服一方無厚朴
不傳散(出百選方)治傷寒感冒風邪
蒼术(七兩以竹藎水中洗淨不須去皮)亁葛(三兩半)甘草(二兩七錢半)
右為細末每服三錢水一盞煎八分服若細切葱頭
與茶同點見效尤速酒調亦可
治一切傷寒感冒不問隂陽證初覺即服甚效(出百選方)
蒼术(米泔浸一宿焙亁秤一兩)大菖蒲(半兩剉)甘草(四錢半炙)
右㕮咀每服五錢葱白三寸水一盞半煎七分熱服
微汗乃效濟生方名中和散用石菖蒲不用葱白煎
生薑橘皮飲子(出經驗良方)治患有傷寒者不辨隂陽咳
噎而大小便不通勢極危殆及夾食傷寒諸證
生薑(四兩切片)陳皮(四兩去白)
右二味剉碎水三大碗煎取两碗去滓分三服喫良
久上下氣皆通遂出汗而愈
保真湯(出和濟方)治四時傷寒疫氣不問隂陽二證纔覺
疾作痛服此方立效
藁本(去蘆)川芎(各四兩)甘草(二兩炒)蒼术(十六兩洗剉炒)
右㕮咀每服三錢水一盞半薑三片同煎至七分去
滓熱服不拘時候一方加棗一枚煎如久傷風不觧
加葱白三寸同煎尋常感冒只一二服立愈
消風百觧散治四時傷寒頭疼項強壮熱惡寒身體
煩疼四肢倦怠行步喘乏及塞壅咳𠻳鼻塞聲重涕
唾稠粘痰涎壅盛氣急滿悶並宜服之
荆芥白芷陳皮(洗去白)蒼术麻黃(去節各四兩)甘
草
右為細末每服二錢水一大盞薑三片烏梅一箇同
煎七分不拘時温服或茶酒調下欲發散風邪入蓮
鬚葱白三寸同煎
截傷寒不問隂陽决有神效
亁薑亁葛白芷甘草
右等分為末若藥减少不效湏每服三錢水一盞半煎
八分入生薑棗同煎不拘時候服了被盖睡少時汗
出即愈
雙觧散治風寒暑濕飢飽勞疫内外諸邪所傷無問
自汗後雜病但覺不快便可通觧愈小兒生瘡疹使
利出邪毒亦能宣通而愈
益元散(七兩)防風通神散(七兩)
右二藥一處相和名為䨇觧散各七兩攪勻每服三
錢水一盞半葱白五寸塩豉五十粒生薑三片煎至
一盞温服
防己黃茋湯
防己(一兩)黃茋(一兩)白术(三分)甘草(半兩炙)
右剉每服五錢生薑四片棗一枚水一盞半煎至八
分去滓温服良久再服喘者加麻黃半两胃中不和
者加芍藥三分氣上衝者加桂枝三分有陳寒者加
細辛三分服後當如蟲行皮中從腰下如米後坐被
上又以被繞腰以下温令微汗瘥
甘草麻黃湯治四肢腫水氣在皮膚
甘草(二兩)麻黃(四兩)
右以水五升先煮麻黃去上沫内甘草煮取二升温
服一升重復汗出不汗再服慎風寒
麻黃附子湯治水病發汗已其脉沉小
麻黃(三兩)甘草(三兩)附子(一枚炮)
右以水七升先煮麻黃去上沫内諸藥取二升半温
服八分日三服
華陀赤散治傷寒頭痛身熱腰背強引頸及風口噤
瘧婦人産後中風寒經閉腹大
丹砂(十二硃)蜀椒蜀漆亁薑細辛黃芩
防己桂心茯苓人參沙參桔梗
女萎烏頭(各十八銖)雄黃(一十四銖)吳茱萸(三十銖)麻
黃代赭(各三兩半)
右治下篩酒服方寸匕日三耐藥者倍覆令汗出欲
治瘧不發一時併服藥二匕半以意消息之細辛丹
桂丹砂雄黃不熬餘者皆熬之
實表散治腠理不密易致感冒先服此藥則感冒自
然觧散
附子(炮去皮劑)蓯蓉(酒浸一宿焙亁)細辛(去葉)五味子(各等分)
右為粗末以四味黃茋建中湯相對合和令停如本
方煎服不過三四即安妙甚有理
治傷寒
用梅實三十枚(去核)豉一升苦酒三升煮取一升半
去滓服
治傷寒有數種庸人不能分别今復取一藥兼治天
行内熱脉洪起至二日
用葛根四兩水三升内豆豉一升煮取半升服搗
生葛根
主一切傷寒
用甘草如中指長炙剉取童便一升煎七合空心
服日再服
治老少晩發傷寒三月至年末為晩發名梔子升麻湯
生地黃(一觔打碎)梔子(三十枚擘)升麻(三兩)柴胡石膏(各五兩)
右五味切以水八升煮取三升分五服頻頻服若不
觧更若頭面赤去石膏用亁葛四兩無地黃用豉一
升煮取三升分三服忌蕪荑
雪煎治傷寒
麻黃(十觔)杏仁(三斗四升)大黃(一觔十二兩如金色者)
右三味㕮咀以雪水五斛四斗漬麻黃入東向竈釡
中三宿内大黃攪勻調炊以桑薪煮得二斛汁去滓
復内釡中搗杏仁内汁中復炊之可餘六七斗汁絞
去滓置銅噐中又以雪水三斗合煎之攪令調得二
斗四升藥成可丸冷凝丸如彈子大病者以三服白
湯五合研一丸入湯中適寒温服之立汗出若不愈
者復服一丸密盛藥勿令泄氣
神仙百觧散(出衛生家保方)治男子婦人四時傷寒八般痞
氣山嵐瘴瘧渾身壮熱憎寒或中暑或風疾曲攣手
足咽喉噎塞十種膈氣不思飲食無論百病初覺意
思不快便先進一二服無不效驗婦人産前産後及小
兒一歲有病皆可服之
白术茯苓(各二兩)藿香葉(去土)橘皮(去穰)甘草(炙)半夏
(擘破生薑汁製)厚朴(薑汁蘸炙各三兩)
右先將厚朴半夏為粗末用生薑四兩爛研同厚朴
半夏一處拌勻淨噐中淹一宿次日焙亁却入前五
味藥拌和勻並搗為粗末每服四錢水一盞半生薑
五片或七片煎七分去滓熱服傷寒併喫二服常服
寬中進食或冷物傷脾臓腑不調並皆神效
柴胡散(出十便良方)治邪入經絡體瘦肌熱推陳致新觧
利邪傷寒時疾中臘伏暑
柴胡(四兩)甘草(一兩)
右為細末每服二錢水一盞同煎至八分食後熱服
此藥冬月可以潤心肺止咳𠻳除壅熱春夏可以禦
傷寒時氣觧暑毒常不可闕兼不以長幼皆可服之
倉卒可以便得
一方治急傷寒
急傷寒氣不能言斯病難醫永無傳
半夏研末熱酒飲時間免得赴黃泉
一方治傷寒
傷寒不覺甚半錢好茱萸
水煎空心服所患即消除
發汗散治傷寒
一米二芎四草麻諸般發汗不如他
依方修合休交錯強如神仙聖手拿
神仙不卧散(出德生堂)觧利四時傷寒併一切風疾
細辛甘草人參藜蘆川芎(等分)石膏(半兩)
為末詞曰管甚傷寒壯熱徧醫夾腦頭風若㗜一字
在鼻中㗜下教賢無病
五苓散(出醫方)治傷寒温熱病表裏未觧頭痛發熱口
燥咽亁煩渴飲水水入即吐或小便不利及汗出表
觧煩渴不止者宜服之亦治霍亂吐利傷暑門以五
苓散加甘草一兩炙夫疫雖以五種而成若天行時
症多假六淫及錯悶欝折而致之者既有温寒兩疫
風濕豈可不辨但證傷濕而脉色不同與夫一方相
染長幼同病即當作疫治除辟法外治濕五苓散加
炙甘草治風用桂枝湯加黃芩無不愈者其如滛邪
交結互織當以類推之
治主一切天行病
右取白藥研如麫浆水一大盞空腹服之便仰卧一
飯頃時候心頭悶亂或惡心腹内如車鳴㽲刺痛良
久當有吐利數行勿怪欲服藥時先令煮浆水粥於
井中懸著待令若吐利過度即喫冷粥一碗止之不
喫即困人
治天時行熱病亦堪發汗甚有功
右用浮萍草一兩四月十五日者麻黃去節根桂心
附子炮裂去皮臍各半兩四物搗細篩每服二錢以
水二中盞入生薑半分煎至六分不計時候去滓熱
服汗出及差又治惡疾遍身瘡者取水中浮萍濃煮
汁清浴半日多效此方甚可也
火㷔散(出永類鈴方)治傷寒惡候
舶上硫黃附子(去皮剉用)新臘茶(各一錢)
右為細末先將好酒一升調藥入大新碗口中加火
攤蕩令亁合於瓦上每一碗下燒熱艾一拳大以瓦
撑起無令火著直至烟盡冷即刮取細研入磁合盛
每服二錢酒一盞共煎七分有火熖起勿訝傷寒隂
毒者四肢冷脉沉細或吐瀉惡心煩燥胷中結鞕或
傳作伏陽在内湯水不下先喫一服如吐却更進一
服服後心中熱其病已瘥如表未觧渾身壮熱脉氣
洪大宜用發表藥或表觧者更不發熱便得眠卧渾
身有汗若少有痞結脉實方可下之漸用調和脾胃補
治元氣之藥也
急提盆散(出千金方)雜病非隂候者主之
右用草烏頭不以多少生研極細為末葱一枝肥者
削去鬚頭圓上有葱汁濕蘸之從榖道中
治病後鬚亂不可理通
右生麻油二升將髮觧開安净銅噐中用油淹漬之
細將釵子領髮斯須並自通
一方(出肘後方)治傷寒手足疼痛欲死
右取羊屎煮汁以灌之差止亦療時疾隂囊及莖熱
腫亦可煮黃蘗洗之
無憂散(出危氏方)治傷寒調理失序毒氣内結胷腹脹滿
坐卧不安日久不瘥狂言妄語大小便不通或復吐
逆
臘月黃牛膽(以天南星為末置膽内縛令緊當風避日懸之侯亁取用)
右為末以人參半兩煎湯七分盞調末二錢乘熱服
遲頃更以熱人參湯投之或唾便溺下黃黑惡物是
效
治傷寒阮和南蒸法
右以薪火燒地良久掃除去火可以水小灑取蠶砂
若桃葉桑柏諸米糠及麥麩皆可趣用易得者牛馬
糞亦可用但臭耳桃葉欲落時可益收取亁之以此
等物著火令厚二三寸布席卧上温復用此發汗汗
皆出若過熱當審細消息大熱者可重席汗出周身
輙使止當厚衣覆身勿令遇風
治暴傷寒
用荆芥豉汗煎服之
治傷寒無論隂陽神驗方
用皂角一梃肥者燒令赤為末以水五合和頓服
隂陽傷寒以酒和服
治太陽傷寒
用栝樓根二兩水五升煮取一升半分二服小便
利即差
神丹丸(出聖惠方)治傷寒脉濇惡寒發熱體痛
硃砂(二兩細研水飛過)附子(一兩半炮裂去皮臍)赤茯苓(一兩)川烏頭
(一兩半炮裂去皮臍)半夏(一兩湯洗七次去滑)人參(一兩去蘆頭)
右為細末煉蜜和丸如梧桐子大每服生薑湯下五
丸良久喫熱粥一盞投之得汗為度若不汗汗少不
觧復服如前法若得汗足應觧而不觧者當服桂枝
湯此藥多毒熱者令飲水寒者温飲觧之治瘧初發
服二丸要略用細辛不用人參别有射干棗一枚名
赤丸治寒氣厥逆
六味清散方(出聖惠方)
川烏頭(一兩炮裂去皮臍)桔梗(一兩去蘆)白术(一兩)附子(一兩炮裂去皮)
(臍)防風(一兩去蘆)細辛(一兩)
右為散每服二錢以生薑湯調服服藥後食頃不汗
出者飲稀粥一盞以發之暖復汗出漐漐可也勿令
流離汗出若汗大出不止者薄衣覆之如未得汗者
當更服之以得汗為度
橘皮湯(出聖惠方)治太隂病不觧雖暴煩下利十餘行而
自止所以自止者脾家實腐穢已去故也
陳皮(一兩湯浸去白穰焙)生薑(一兩)
右細剉和勻分為四服每服以水一中盞煎至六分去滓
不計時候温服
桂枝芍藥湯(出聖惠方)治太隂病下之後腹滿時痛
桂枝赤芍藥人參(去蘆各一兩)甘草(半兩炙微赤剉)
右為散每服四錢以水一中盞入生薑半分棗三枚
煎至五分去滓不計時候熱服一方無甘草
术附子湯(出脉類鈐方)治風虚頭重眩苦極不知食味暖
肌補中益精氣
白术(二兩)附子(一枚半炮去皮)甘草(一兩炙)
右剉每五錢匕薑五片棗三枚水一盞半煎至七分
去滓温服
七物黃連湯治夏月傷寒四肢煩疼發熱其人善煩
嘔逆支滿劇如遇祟寒熱相摶故令善煩
黃連(十八銖)茯苓(十八銖)黃芩(十八銖)芍藥葛根(各一兩)
甘草(一兩六銖)小麥(三合)
右㕮咀以水七升煮取三升冷分三服不能一升者
可以稍服之病勢安乃卧藥主觧毒氣服後胸中熱
及咽喉痛皆差其明日復煮劑如法服之此湯無毒
但除熱下氣安病人小兒服者三分之一以水四升
煮得二升稍稍服
柴胡飲子觧利大小人傷寒餘熱不已
柴胡黃芩人參甘草升麻地骨皮
赤茯苓赤芍藥龍膽草(各半兩)
右㕮咀每服四錢水一盞加薄荷沙糖同煎七分温
服無時小兒分作三服
加减五苓散
藥中之寳五苓散專治傷寒有大功
陽證見時須去桂隂加附子水煎澄
狂言亂語辰砂末頭目疼痛入川芎
咳𠻳多加五味子心氣不定麥門冬
胃中嘔逆人參炒痰多半夏喜相逢
定喘馬兜苓最好蒼术去濕腹中空
小便閉澁加瞿麥黃芩能使大便通
腹中氣塊三稜末青皮能退熱如烘
麻黃用根除盗汗下部赤腫便椒紅
飲水煩渴加亁葛鼻衂烏藥却為功
眼中黃色茵陳炒勞復桔梗有神功
目赤令添赤芍藥茵陳退腫又相逢
眼目肉赤石膏末陳皮止瀉又參同
急醫水氣甜葶藶伏暑燈心浸水中
二十四證真如决專心盡救效無窮
半夏橘皮湯治傷寒病雜病嘔噦風眩痰逆欬喘頭
痛并風熱反胃吐食諸證
半夏(炮如法)陳皮(湯浸洗去穣)甘草(炙)人參茯苓黃
芩(去腐心各一分)葛根(半兩)厚朴(去皮一分)
右剉如麻豆大用水三盞生薑一分煎至一盞半絞
取汁分四服作日食後温服
真方金不換正氣散治四時傷寒五種膈氣和脾胃
止吐瀉温中下痰飲止腹痛脹滿吞酸噫痞噎塞亁
嘔惡心内受寒濕外感風邪身體沉重肢節酸疼頭
昏鼻塞未分隂陽之間尤宜服之則氣自正而邪氣
退又能止汗觧山嵐瘴氣八般瘧疾遍身浮腫五勞
七傷或風氣所灌手足腫痛全不思飲食孕婦産後
産前皆可服餌霍亂吐瀉心腹疼痛又治脾氣虚弱
臟腑時鳴小兒脾胃不和時氣諸疾及治四方不伏
水土凢過嶺南北藥不可闕
厚朴(二兩去麄皮剉如韮葉闊長半寸以生薑自然汁罨一宿)半夏(二兩湯洗七次以生)
(薑四兩取汁浸旬日)橘紅(二兩)甘草(二兩剉炒過用)藿香(二兩洗葉取水)蒼术
(二兩去皮尖米泔浸一宿)甘果子(二兩取葉水洗)
右先用砂鍋炒厚朴令香次入蒼术炒令紫色又半
夏炒香熱又入甘草炒黃又入橘紅炒破方始將藿
香葉二兩斡開衆藥安藿香葉在中心用藥遍盖罨
定少時約藿香葉亁方可用取出同為麄末每服二
大錢水一大盞生薑五片棗一枚煎至七分去滓空
心服食前亦可常服和一切氣亦無瘟疫此乃不換
金真方也煎時不得犯銅鐡噐
黃連龍骨湯治少隂脉沉腹痛咽痛苦煩體猶有熱
黃連(一兩)黃芩芍藥(各一分)龍骨(半兩)
右分三服每服水一盞半煎至八分去滓服
葛根湯
葛根(一兩)麻黃(三分熱湯炮去黃汁焙亁)甘草(半兩炙)桂枝(去皴)芍藥
(各半兩)
右煎煮服餌如桂枝湯
小青龍湯
麻黃(去節)半夏(湯洗)芍藥細辛亁薑甘草(炙)桂
枝(去麄皮各三分)五味子(二錢)
右剉如麻豆大每用八錢水一盞半生薑四片煎至
七分絞汁温服
木香檳榔丸
木香檳榔青皮(去穰)陳皮(去白)商枳殼(麩炒去穰)廣茂
(炮温)黃連(各一兩)黃蘗皮香附子(揀炒)大黃(剉炒各三兩)黑
牽牛(半觔生取頭末四兩)
右為細末滴水和丸如梧桐子大每服三十丸或五
十丸至微利為度食後生薑湯送下
化鐡丹
烏梅(八觔不去皮)巴豆(十六粒不去皮油)胡椒(四十八粒)陳皮(去白五錢)
右為細末醋煮麫糊為丸如菉豆大每服五丸至七
丸食後温生薑湯送下
枳殼丸
京三稜(炮三兩二錢)蓬莪术(炮三兩二錢)白术(一兩半)青皮(去白)
(一兩五錢)陳皮(去白一兩五錢)木香(一兩)枳殼(麩炒去白一兩)白茯苓(去皮)
(一兩半)半夏(湯洗七次一兩)黑牽牛(炮二兩)
右為細末水麵糊為丸如梧桐子大每服五十丸温
生薑湯送下食後服之又方無牽牛(一名導飯丸)
木香三稜丸(出集書)
木香(一兩)荆三稜(二兩)蓬莪术(三兩)大麥葉(微炒六兩)黑牽牛
(微炒六兩)
右為細末薑汁麫糊和丸如梧桐子大每服三十丸
食後薑湯送下
木附湯(出十便良方)若但寒頭重則眩暈肌肉酸疼牽急
不得轉側漐漐汗出惡寒小便不利大便反快短氣
眩暈足寒或時咽痛發熱此由寒濕之邪客摶經絡
陽氣不得發洩藴於肌肉之間謂之寒濕之邪其脉
遲而小弦
蒼术(四兩)芍藥茯苓(各三錢)人參甘草(各一兩)附子
(一兩半)
右為麄散每服五錢水二盞煎一盞去滓温服
通觧散(出直指方)治四時傷寒内外一功所傷
蒼术(四兩輕杵去麄皮)甘草(二兩)滑石(六兩)黃芩(二兩)石膏(四兩)
右杵同為麄末每服三錢水一盞煎至七分去滓温
服日進四服如發汗用葱白塩豉同煎熱服如和觧
用生薑五片棗五枚去核同煎去滓熱服食前進三
服
三一承氣湯(出宣明方)治傷寒雜病内外所傷日數遠近
腹滿咽亁煩渴譫妄心下按之硬痛小便赤澁大便
反快或濕熱内攻而為滑泄熱甚喘咳悶亂驚悸狂
顚目痛口瘡舌腫喉痺癰腫陽明胃熱發瘢脉沉可
下者小兒熱極驚風搐捏喘塞并瘢疹黑陷小便不
通腹滿欲死或瘢疹後熱不退久不作痂或作瘢癰
瘡癬久不已者怫熱内成疹癖堅積黃瘦疳積新久
卒暴心痛風痰酒膈積滯痰壅風熱暴傷酒食煩心
悶亂脉數沉實或腎水隂虧虚熱獨甚而僵仆卒中
一切暴病不語(一名失音)畜熱甚陽厥極深脉反沉細欲
絶或表乏冲和正氣與邪熱并之於裏則熱亢極似
隂反為寒症或産婦死胎不下及兩感表裏熱甚可
下者
大黃(半兩錦文)芒硝(半兩去皮)厚朴(半兩去皮)枳實(半兩)甘草(一兩)
右剉如麻豆大每服水一盞半生薑三片煎至七分
内硝煎二服去滓服
黃連觧毒湯(出宣明論)治傷寒煩燥熱毒煩悶亁嘔口燥
吟呻喘滿陽厥極深畜熱内甚俗妄傳為隂毒者及
汗下吐後寒凉諸藥不能退熱勢並兩感證者
黃連(去鬚)黃蘗黃芩大梔子(各半兩)
右剉如麻豆大每服秤半兩水一茶盞煎至四分絞
去滓温服後或腹滿嘔吐或欲作利者每服加半夏
(三箇生合用)厚朴(二錢去皮穰)茯苓(三錢去皮剉)用水一盞半生薑
三片煎至半盞絞汁温服名曰半夏黃連觧毒湯
一笑散(出德生堂方)治傷寒感冒
葱白七根浆水二碗煎一碗去葱先喫後用帶拴
緊腰再服酸浆水一碗即吐
羌活湯(出保命集方)通觧利傷寒不問何經中受病皆能
釋然觧之即或於各經受病雖不盡觧亦無壞證
羌活(二兩)防風(一兩)川芎(一兩)黃芩(一兩)細辛(二錢半)甘草(一兩)
(炙)黑地黃(一兩)白术(二兩如用蒼术加一兩)
右㕮咀每服五錢水二盞煎至一盞無時温服清如
覺發熱引飲加黃芩甘草(各一兩)更隨證加頭痛惡風
於白术湯一兩内加羌活散(三錢)都作一服
羌活散(出保命集方)
羌活(一兩半)川芎(七錢)細辛根(一錢半)
如身熱依前加石膏湯四錢
石膏湯(出保命集方)
石膏(二兩)知母(半兩)白芷(七錢)
如腹中痛者加芍藥散三錢
芍藥散(出保命集方)
芍藥(二錢)桂枝(五錢)
如往來寒熱而嘔加柴胡散二錢半
柴胡散(出保命集方)
柴胡根(一兩)半夏(五錢洗)
右加生薑煎如心下痞加枳實一錢如有裏證加大
黃初服一錢次二錢又三錢
論曰有汗不得服麻黃無汗不得服桂枝然春夏汗孔
疎雖有汗不當用桂枝宜用黃耆湯和觧秋冬汗孔閉
雖無汗不當用麻黃宜用川芎湯和觧春夏有汗脉乃
微而弱惡風惡寒者太陽證冬之脉也亦宜黃耆湯無
汗亦宜川芎湯秋冬有汗脉盛而浮發寒身熱者乃陽
明證春夏之脉也亦宜黃耆湯無汗亦宜川芎湯大抵
有汗者皆可用黃耆湯無汗者亦可用川芎湯
黃耆湯(出保命集方)有汗則止也
黃耆白术防風(各等分)
右㕮咀每服五錢至十餘錢或半兩水煎温服清汗
多惡風甚者加桂
川芎湯(出保命集方)無汗則發也
川芎白术羌活(各等分)
右㕮咀同黃耆湯稍熱服惡寒甚則反脉大浮半加
麻黃法云五臓之脉寸關尺也今止言尺寸隂陽也
如陽緩而隂急表和而裏病隂緩而陽急裏和而表
病
若傷寒食少發渴只可和胃止渴不可以太凉藥止之
恐凉藥止之損着元氣必不能食也
和胃白术湯(出保命集方)
白术茯苓
起卧不能謂之濕身重是也小柴胡湯黃芩芍藥湯
起卧不安眠睡不穩謂之煩梔䜴湯竹葉石膏湯觧
利四時傷寒能觧六經邪氣
大白术湯(出保命集方)
白术(二兩)防風(一兩)羌活(一兩)川芎(一兩)黃芩(五錢)細辛(三錢)白
芷(一兩半)石膏(二兩)知母(七錢)甘草(五錢或二錢)枳實(五錢去穰)
右為麄末每服半兩水一盞半煎至一盞大温服清
未觧更一服兩服藥滓又作一服春倍防風羌活夏
倍黃芩知母季夏雨淫倍白术白芷秋加桂五錢冬
桂八錢或一兩立夏之後至立秋處暑之間傷寒者
身多微凉有自汗四肢沉重謂之濕温又謂濕淫宜
蒼术石膏湯(出保命集方)
蒼术(細剉半兩)石膏末(三錢)知母(剉一錢半)甘草(剉一錢)
右同和勻都作一服水兩盞煎至一盞温服清謂内
有濕熱也多不欲飲食如身熱脉洪無汗多渴者是
熱在上焦積於胸中宜
桔梗散(出保命集方)
薄荷(一錢)黃芩(一錢)甘草(一錢炙)桔梗(半兩)連翹(二錢)山梔子
(二錢)
右剉每服五錢或七錢秤半兩水煎加竹葉如大便
秘結加大黃
太乙丹(出楊氏家藏方)治傷寒傷風肢節煩痛如破服之觧
寒清熱或發熱惡寒似瘴非瘴煩燥迷悶面色紅赤
頭痛如破服之微汗出立愈
天南星(四兩剉炒赤勻令焦)石膏(四兩)甘草(取粉秤三兩半)前胡(二兩)川
芎(二兩一分)白殭蠶(炒去絲嘴)白附子(炮)防風(去蘆頭各一兩)
右件為細末用生薑自然汁煮麫糊和丸每一兩作
十丸隂亁每服一丸細嚼用葱白薄荷茶清送下不
拘時侯
祛毒散(出楊氏家藏方)觧風邪截傷寒
蒼术(四兩米泔浸一宿)甘草(炙)黃芩赤芍藥(各一兩)赤茯
苓(半兩去皮)麻黃(去根節半兩)
右為細末每服三錢水一盞半生薑五片黑豆十五
粒同煎至一盞熱服不拘時侯
祛寒湯(出楊氏家藏方)祛逐寒邪觧利傷寒時行瘟疫
青橘皮(二兩不去白)陳橘皮(二兩半不去白)丁香皮甘草(炙)
亁薑(炮各一兩)
右為細末如覺身熱頭疼即抄藥一錢沸湯點下不
拘時侯
順氣散(出王氏傳濟方)調順冷氣觧利傷寒
吳茱萸(洗令净春夏用一兩秋冬用半兩)麻黃(一兩去節)人參(半兩)訶子
(半兩炒去掖秤)大黃(三分)官桂(一兩去皮)厚朴(一兩去皮薑汁炙)亁薑(炮半)
(兩)陳橘皮(一兩去白)甘草(二兩炙)
右為末每服一錢水一盞入薑棗煎六分通口服如
外傷邪即先服此三服次服發汗丸散效
益元散(出直指方)治身熱嘔吐泄瀉腸澼下利赤白淋漓
癃閉悶痛小腑不利胸中積聚寒熱失宜大益精氣
通九竅六腑生津液去鬱結消畜水止渴利中除煩
熱心燥胸腹脹痛益五臟大養脾腎之氣或腎水不
足胃土衰弱風寒外感七情内傷隂痿陽衰安魂定
魄五勞七傷一切虚損並皆治之
滑石(六兩膩好者)甘草
右為細末每服三錢蜜少許温水調下或無蜜亦可
無論時日三服或欲冷新水調下亦得觧利發汗煎
葱白豆豉湯下四錢每水一盞葱白五寸豆豉五十
粒煮取汁七分調下併三服以效為度此藥治寒凉
觧散欝熱設病甚不觧多服無害但有益爾本世傳
名大白散俗惡性寒兼易得之賤物而又不明素問
造化之理故不取本草神驗之言而多不用焉若以
隨證驗之乃凡人之仙藥不可闕也夫傷寒當汗則
不可下當下亦不當汗者若能急服此藥則汗自不
出而裏熱亦獲小效即有裏熱便得宣通而愈者或
半在表半在裏可觧和而不可吐下發汗者若服此
藥多愈或不愈再服加减凉膈散和觧尤妙或必當
汗觧者更加蒼术麄末三錢同煎葱豉湯調服尤良
或孕婦不宜滑石麻黃桂枝單發汗即用甘草一兩
蒼术二兩同為麄末每服四錢水一盞葱白五寸豉
五十粒同煎至六分去滓熱服併二三服取微汗是
名逼毒散非孕婦皆可服或大白散加麻黃去節二
兩如前法煎服世云神白散更加滑石末與蒼术末
二味最為發汗之妙藥乃此方唯正可汗者即用誤
服之則轉加熱也名曰大逼毒散或觧利兩感煎凉
膈散調下益元散四錢或下乳用猪肉麫羹或酒之
類調下四錢不拘時候日三服又宜食肉麫羹粥催
産温油浆調下五錢併二三服以産為度或死胎不
下者三一承氣湯一服調下五錢須臾更頻用温油
浆調服前藥數服而胎出可活産母也難産或死胎
不下皆由風燥澁熱聚斂結而不能舒緩故産戶不
得自然開通也藥力至則結熱頓開而産矣後慎不
可温補而反生燥熱也俗未知産後已損血液疼痛
怖懼以致神狂氣亂則隂氣損虚邪熱大甚而為諸
熱證由不明素問造化故不識隂陽反以謂産後諸
虚百損便為虚冷而無熱也誤以熱味藥温補或煩
渴者不令飲水本雖善心為害多矣豈知治病之道
但以臨時審其臟腑六氣虚實名其標本如法治之
而已矣此藥泛常無竒然為效至大而俗以為小
使忽之此所以反招侮也今以加黃丹桃紅名曰經
玉散加青黛令輕碧色名碧玉散加薄荷葉一分細
羅同為末名曰鷄蘇散治療並同但以廽避愚俗之
妄侮爾
柴胡飲子退五臟虚熱四時加减(出金匱方)
冬三月加柴胡(八分)白术(八分)大腹檳榔(四板并支子用)陳皮(五分)
生薑(五分)桔梗(七分)
春三月加枳殼(三分)减白术(共六味)
夏三月加生薑(三分)枳實(五分)甘草(三分共八味)
秋三月加陳皮(三分共六味)
右各㕮咀分為三貼一貼以水三升煮取二升分温
三服如人行四五里進一服如四體壅滯甘草少許
每貼分作三小貼每小貼以水一升煮取七合温服
再合滓為一服重煮都成四服
訶梨勒丸長服(出金匱方)
訶梨散(煨)陳皮厚朴(各三兩)
右末之煉蜜丸如梧桐子大酒飲服二十丸加至三
十丸
五積散(出三因方)治太隂傷寒脾胃不和及有積聚腹痛
蒼术(泔浸一宿二十兩)桔梗(十兩)陳皮(六兩)白芷甘草(炙)當
歸(二兩)川芎(一兩半)芍藥半夏(浸去滑各一兩)白茯苓麻
黃(去節春夏二兩秋冬三兩)亁薑(春夏兩半秋冬二兩)枳殼(浸炮去穰剉炒四兩)桂
心(春夏三兩秋冬四兩)厚朴(薑製炒二兩)
右先將前十二味㕮咀微炒令香取出當風晾之入
後枳殼桂朴三味同為細末每服三錢水一盞薑三
片棗二枚煎七分食前温服傷寒手足逆冷自汗不
止脉沉細面青嘔逆加順元散一錢同煎熱服産婦
難産經三兩日不能生胎死腹中或産母氣乏委頓
産道亁澁加順元散水七分酒三分煎並服氣血和
即瘥胎死者不過三服當下其順元散多少量産母
虚實加减傷寒發熱挾内寒者加葱白二寸豉七粒
同煎服以汗觧
順元散(出三因方)
烏頭(炮去皮尖二兩)附子(炮去皮臍)天南星(炮各一兩)木香(半兩)
右為末同前法煎此藥治内外感寒脉沉伏遲細手
足冷毛髮恂慄傷寒隂證大啜一二盞氣和汗出即
愈
和氣治中湯治傷寒初受病服散吐後宜服
藿香人參(各半兩)白术陳橘皮(各三兩)甘草亁
薑白茯苓(各一兩)
右件藥𢷬羅為散每服二錢以水一中盞入生薑半
分煎至五分即去生薑和滓不計時候温服
小柴胡湯治傷寒後肺萎勞(出如宜方)
黃芩人參甘草(各三兩)半夏(製二兩半)柴胡(八兩)
右㕮咀薑五片棗一枚煎如譫語潮熱胃實大便
利脉洪數宜服亡陽譫語不可下宜加桂枝芍藥
湯如自利挾熱或垢赤煩渴寒熱往來宜加茯苓
如傷寒喜睡脅痛胷滿有熱脉數宜服不煩渴身
冷脉遲宜四逆湯如傷寒瘥後寒熱往來似瘧又
治亁嘔日晡發熱宜服如勞復宜服如腹色青
難治死必吐舌如嘔逆煩躁作渴有寒熱脉數喜
冷加竹茹湯
靈夀縣董監軍癸丑年冬十二月間雪霽因事至真定
忽覺有風氣暴至診侯六脉俱弦甚按之洪實有力其
證手攣急大便秘澁不通面赤而熱此風寒客加於身
也四肢者脾也以風寒之邪傷之作搐急而攣痺乃風
滛末疾而寒在外也内經云寒則筋攣正謂此也本人
素飲酒近日為覺風氣不飲内有實熱乘於腸胃之間
故大便秘澁而面赤熱手足陽明受邪外則足太隂脾
之經受風寒之邪用桂枝甘草炙以却其寒邪而緩其
急搐用黃蘗之苦寒滑以瀉實而潤燥急救腎水用升
麻葛根以升陽氣行手足陽明之經不令遏絶便以桂
枝性熱入手陽明之經為引用潤燥復以芍藥甘草專
補脾氣使不受風寒之邪而退本邪專益肺也加人參
以補元氣為之輔佐當歸身去裏急而潤燥和血名活
血通經湯
升麻葛根(各一錢)桂枝(二錢)當歸(二錢)人參(一錢)芍藥(半錢)
甘草(一錢炙)黃蘗(二錢酒製)
右㕮咀都作一服水二大盞煎至一盞去滓稍熱服
令暖房中近火摩搓其手一服而愈
木桂湯(東垣蘭室秘藏)治寒温所客身體沉重胃脘痛面色
痿黃
麻黃(一錢)桂枝(半錢)杏仁(十箇)草䓻仁半夏(各半錢)炒麴
(半錢)蒼术(二錢)橘皮(一錢)澤瀉(一錢)白茯苓(一錢)猪苓(半錢)黃
蓍(三錢)甘草(二分炙)
右都作一服煎法如常
治傷寒熱病服轉藥後病已效可臟腑仍兩三日不出
後喫食减少仍覺精神不快(出護命方)
柴胡(去毛)桔梗(去根)麻黃(去根)杏仁黃芩荆芥穗
大黃(炮熱)牡丹皮(去心)羌活沉香木香獨活(各一)
(分)升麻(半兩)
右為細末每服二錢水一盞煎一沸急瀉出食後和
滓熱服
治傷寒熱服傷脾渾身肌肉辟痛聞食即惡心思嘔吐
徧身發熱兩唇亁焦診其脉即右手關上脾脉一指
徧洪緊如衆脉此即為病氣在脾宜服此方(出護命方)
桔梗羌活杏仁麻黃(去根)麥門冬(去心)大黃
荆芥穗(各一分)半夏(二銖)牽牛(一兩)青橘皮(四兩)
右先杵牽牛半夏二味為末所餘衆藥只作一處杵
為末每服五錢水一盞半生薑三片葱三枝煎衆藥
末三錢沸一两沸瀉出取汁一盞用調下牽牛半夏
等末二錢食後服
交加散(出如宜方)治憎寒壮熱或外感風寒内傷生冷及
風寒二證
敗毒散五積散
右等分薑棗煎如體虚宜養胃湯
三建湯(出危氏方)治脉微身體冷重自然汗嘔吐加丁香
胡椒各半兩(方見積熱痼冷門痼冷類)
不卧散截傷寒(出十便良方)
蒼术川芎甘草藁本(各一兩)
右為麄末每服三錢水一盞葱白三寸同煎至八分
去滓熱服不以時
茯苓利膈湯(出保生回車論)
茯苓(一兩)牛蒡子(二兩炒)荆芥穗(一兩)桔梗(一兩微炒)甘草(半兩)
(炙紫色)
右為麄散每服三錢水一盞薑三片同煎六分去滓
温服日二三服不拘時侯
觧肌湯(出保生回車論)
麻黃(一兩去根節)蒼术(四兩去皮)羌活(半兩)甘草(半兩炙)荆芥穗
(半兩)
右為麄末每服三錢水一盞薑三片煎至六分去滓
温服續續二三服微汗出即觧
千金不傳散(出澹寮方)治傷寒兼主感風
蒼术(七兩竹籃盛水中攪洗不去皮)亁葛(三兩半)甘草(七錢半)
右為細末每服三錢加葱煎茶調亦可
桂枝湯(出鮑氏方)治傷風頭痛鼻鳴亁嘔發熱自汗惡風
或寒熱汗出則少觧如瘧状脉浮洪虚大
桂枝(一兩)白芍藥(一兩半)甘草(一兩)
右為散每服五錢煎八分食前服訖盖被取微汗
或發滯漏不止小便難四肢拘急加炮附一分或項
強漐漐反汗出惡風加亁葛一兩半或汗後身痛脉
沉遲加芍藥生薑各半兩人參一兩半或嘔逆更加
茯苓半夏人參陳皮冬末春初宜桂枝湯五積散盛
夏時及淋家酒家衂家於桂枝湯加黃芩或夏日只
用本方增芍藥名建中湯治氣痛等疾加烏藥香附
炒
加减香蘇葉(出醫方大成)
香附子(一兩)紫蘇梗(二兩)陳皮(一兩)甘草(半兩)
右為末剉散每服四錢水一盞半煎至一盞生薑三片
連根葱白二莖同煎熱服頭痛加川芎白芷頭
痛如斧劈加石膏連鬚葱頭偏正頭風加細辛
石膏薄荷太陽穴痛加荆芥穗石膏傷風自汗
加桂枝傷風無汗加麻黃(去節)并亁薑傷風惡寒
蒼术傷風發熱不退加柴胡黃芩傷風咳𠻳不
止加半夏杏仁(去皮尖)傷風胸膈痞塞加製枳殼
傷風鼻聲風重咽鬲不和加苦梗旋覆花傷風痰
涎壅盛加白附子天南星傷寒鼻内出血加茅花
傷寒氣促不安加大腹皮桑白皮傷風鼻塞不
通頭昏加羌活荆芥傷風不觧咽喉腫痛加苦梗
傷風中脘寒不思飲食加去白青皮枳殼傷寒
嘔吐惡心不止加丁香半夏傷寒後時作虚熱不
退加人參傷風飲食不能消化加縮砂仁青皮
傷風一向不觧作潮熱白日至日中不退日日如是
加地骨皮柴胡人參菴䕡初感風寒頭疼作熱鼻
塞聲重加羌活川芎感風腰痛不能伸屈加官桂
桃仁感風渾身痛不止加赤芍藥紫金皮感風
脛項強急不能轉動加羌活官桂腹肚疼痛加木
香腹肚疼刺不可忍加薑製吳茱萸七粒小腹
疼痛時刻不可忍加木香薑棗婦人忽然大便疼
痛不能下地加木香木瓜吳茱萸婦人被性所苦
胸膈痞疼脇肋痛小便急疼加木香枳殼婦人被
氣疼所苦加木香縮砂仁&KR2075;胃不和中脘不快加
谷茅神麯傷食吐嘔泄瀉腹痛加亁薑木香心
卒痛者加延胡索酒一盞飲酒太過忽遍身發疸
或兩目昏黃加山茵陳山梔子中酒吐惡加烏梅
丁香婦人經水將行先期發熱加蘇木紅花婦
人産後作虚熱不退煩渴加人參地黃産後發熱
不退加人參黃耆産後腰疼不止加當歸官桂冷
𠻳不已加亁薑五味子杏仁脾寒加良薑青皮草
果脚氣加木香木瓜牛膝紫金皮茱萸川練子
感風寒發熱頭疼加不換金正氣散感寒頭痛壮
熱惡寒身痛不能轉動加料五積散飲食不進欲
吐不吐加丁香與蘿蔔子感寒頭痛發熱身疼分
隂陽加敗毒石膏婦人産後風脚手疼痛生料五
積散人參敗毒散加木瓜不換金正氣散加地黃川
芎同煎
术附湯(出保生回車論)
白术(二兩剉如麥豆)附子(一枚以半兩為率炮裂去皮臍剉如麥豆粒)
右如法製一處於杵臼中良時治之勿令作末每四
錢以水一盞半煎及七分去滓温服日三服不拘時
後凡言日進三服者疾勢稍重當促數服而未痊當
作湯劑
半夏中和湯(出保生回車論)
半夏(二兩湯浸七次切片焙亁)厚朴(四兩剉去麄皮剉碎)蒼术(四兩刮去麄皮剉令)
(極碎)獨活(二兩剉碎)草豆蔲(十五箇去殼剉碎以上四味一處杵碎生薑屑一觔同杵)
(摩爛又慢炒紫色)甘草(三兩炒令紫色)
右如法製一處杵為麄散每服炒四錢水一盞半生
薑三片棗二枚同煎至七分去滓温服食前日進三
服胃損人可常服嵐瘴諸邪皆不能為害
茯苓茱萸丸(出保生回車論)
茯苓吳茱萸(浸五次焙亁)芍藥(不問赤白皆可用)黃連(去鬚)
右等分為細末煉蜜和丸如梧桐子大每服十五丸
二十丸温熱水下如無蜜即用飯丸量大小加减不
計時候
升麻葛根湯(出保生回車論)
麻黃(二兩剉)葛根(二兩細剉)芍藥(四兩剉)甘草(一兩炙紫色剉)
右件篩為麄末每服四錢水一盞半生薑五片同煎
至六分去滓温服日三服不拘時候
麻黃桂枝湯(出保生回車論)
麻黃(二兩去根節)桂枝(一兩)葛根(三兩)芍藥(三兩)甘草(一兩炙紫色)
右為麄散每服四錢水一盞半生薑五片棗二枚同
煎至七分去滓温服日三服夜一服
三苓散(出保生回車論)
茯苓(一兩)桂(一分)白术(二兩)
右為細末每服二錢匕粥飲調下日二三服不計時
候
桂苓散(出保生回車論)
茯苓(二兩剉)桂(一分)
右為細末每服二錢粥飲調下日二三服不計時候
每服藥後飲沸湯或粥飲一盞或半盞為佳
猪苓散(出保生回車論)
猪苓茯苓澤瀉白术阿膠(先杵碎炒為末)
右四味等分如法製為麄末每服四錢水一盞半煎
八分去滓入阿膠末二錢再上火沸温服日二三服
术桂湯(出保生回車論)
白术(三兩剉)桂(一分)
右為細末每服二錢粥飲調下日二三服不計時候
以上三藥服餌主療並與五苓同
聖僧散(出衛家寳)治時行一切傷寒不論隂陽不拘輕重
應老幼及孕婦皆可服
香白芷(一觔生剉)甘草(半兩生剉)
右二味焙亁碾為麄末每服二錢水一盞棗二枚生
薑三片葱白三寸同煎至七分熱服用衣被盖覆如
人行五六里更進一服汗出即愈此藥可卜病之好
惡如煎得黑色或悞打飜即難愈如煎得黃色無不
愈者煎藥之時要在志誠
加减正氣散(出衛生家寳)治傷寒傷風不論表裏但連進
二服立效
藿香葉半夏(研細用薑汁搜和炙黃色)厚朴(去皮薑炙)陳皮(去白)甘
草(研以上味乃局方正氣散)再加白茯苓草菓仁
右各等分細末每服二錢水一盞薑三片棗一枚煎
七分食前稍熱服
和中益胃湯(出誠效方)治太隂陽明腹痛大便常泄若不
泄却秘而難見在後傳作濕毒下鮮紅血腹中微痛
脇下急縮脉緩而洪弦輕之可得按之空虚
熟地黃(三分)當歸(酒製四分)升麻(半錢)蘇木(一分)藁本(二分)炙甘
草(三分)柴胡(半錢)益智仁(二分)
右件都作一服水三盞煎至一盞去滓温服食前一
服而愈
茯苓白术湯(出十便良方)治傷寒服桂枝湯或下之仍頭
項強痛翕翕發熱無汗心下滿微痛小便不利者桂
枝加此方
芍藥生薑白术茯苓(各三兩)甘草(二兩)大棗(二十)
(箇)
右切每服半兩以水二大盞煎取一盞温服小便利
則愈忌海藻菘菜酢桃李雀肉等
隂陽應象論曰人之汗以天地之雨名之又曰濕盛則
霖霪驟注盖以真氣已虧胃中火盛汗出不休胃中真
氣已竭若隂火亦衰無汗皮燥乃隂中之陽陽中之隂
俱衰四時無汗其形不久濕衰燥旺理之常也其形不
久者秋氣主殺生氣者胃之榖氣也乃春少陽生化之
氣也張耘夫因閏二月盡天隂雨隂寒濕相雜緣官事
飲食失節勞役所傷病觧之後汗出不止沾濡數日惡
寒重添厚衣心胸間時作煩熱頭目昏憒上壅食少此
乃胃中隂火熾盛與外天雨之濕氣峻熱兩氣相合令
濕熱大作汗出不休兼見風邪以助東方甲乙之風藥
去其濕以甘寒藥瀉其熱羌活勝濕湯主之
炙甘草(三分)黃耆(七分)生甘草(五分)生黃芩酒黃芩(各三)
(分)人參羌活防風藁本獨活細辛
蔓荆子川芎(各三分)升麻柴胡(各半錢)薄荷(一分)
右件都作一服水二大盞煎至一盞半細辛以下入
輕清四味再上火煎至一盞去滓熱服之一服而止
諸證悉去
胡洽大露宿丸(出本草)主寒冷百病方
礬石(煉)亁薑桂心皂莢桔梗(各二兩)附子(三兩)
右𢷬篩蜜丸服如梧桐子大五丸日三漸增以知為
度
治傷寒方
右用半夏一升洗滑焙亁𢷬末小麥麫一升合和以
水溲令熱丸如弹子大以水煮令麫熟則藥成初吞
四五枚日二稍增至五十枚旋合旋服覺病减欲更
重合亦佳禁食餳與羊肉
治傷寒汗不出搐攣手脚(出本草)
右用海蛤川烏頭各一兩川山甲二兩為末酒糊和
丸大一寸許捏扁置所患足心下劈葱白盖藥以帛
纏定於暖室中取熱水浸脚至膝上久則水寒又添
熱水候遍身汗出為度丸一二日一次浸脚以愈為
度
治傷寒熱壮在臟腑狂躁煩滿大小便閉塞(出本草)
取苦棗肉蜜為丸服佳
治傷風寒熱骨節碎痛出汗治中風面目浮腫咽喉不
通安胎婦目除肝穢邪氣安中利五臟益目睛殺百
藥(出本草)
以葱葉作羹粥煠作虀食之良
治傷寒大毒𠻳(出本草)
以飴糖於蔓箐薤汁中煮一服頓服之
治傷寒熱毒(出本草)
以人屎水漬飲彌善
病人兩手脉浮數而緊名曰傷寒若關前寸脉力小關
後尺脉力大雖不惡風不自汗此乃降氣已盛先見乎
脉也宜投藥和之表之也
調脉湯陽明少陽也
葛根(一兩)防風(半兩)前胡(七錢半)炙甘草(半兩)
右為末每服五錢水二盞生薑一塊如棗大拍碎同
煎如寸脉依前力小加棗三枚同煎服
葛根柴胡湯陽明少陽也
葛根(一兩)柴胡(一兩)芍藥桔梗甘草(各五錢)
右為末每服五錢生薑一塊葱白三寸同煎服
薄荷湯陽明也
薄荷(一兩)炙甘草防風(各半兩)人參(七錢半)
右為末水煎服
防風湯陽明也
防風(一兩)炙甘草(四錢)旋覆花桔梗(各半兩)製厚朴(七錢)
(半)
右為末生薑一塊加荆芥穗五錢同煎
六物麻黃湯太陽陽明也
麻黃(去節一兩)葛根(七錢半)人參(半兩)炙甘草(半兩)蒼术(去皮七錢)
(半)
右為末棗二枚同煎服後猶惡風加荆芥穗七錢丁
香皮半兩
七物柴胡湯太陽少陽也
柴胡(三兩)蒼术荆芥穗麻黃(去節各一兩)炙甘草(七錢)
加當歸(一兩)
右為末生薑一塊棗三枚葱白三寸同煎
太陽證頭項痛腰脊強發熱惡風自汗脉尺寸俱浮緩
者是勞也桂枝湯主之是隂經榮藥也閑衛氣使隂氣
不泄此藥為衛虚而設也若發汗過多發熱頭面搖
卒口噤反背張反背張者太陽兼陽明也去風養血防風
當歸散主之
防風當歸川芎地黃(各一兩)
右剉每服一兩水三盞煮至二盞去滓温服如無
汗者葛根湯主之如有汗者桂枝加葛根
白术湯治傷風寒上觧三陽下安太陽神方
白术(二兩)如汗之改蒼术
右㕮咀煎服若發熱引飲加黃芩(生一兩)若頭痛惡風
加羌活散三錢半
太陽證頭項痛腰脊強發熱惡寒無汗脉尺寸俱浮而緊
是病發於陽陽者衛也麻黃湯主之是陽經衛藥也開
腠理使陽氣伸泄此藥為衛實也
傷寒見風脉傷風見寒脉二證大青龍湯主之老用桂
枝麻黃各半湯後改用九味羌活湯
黃蓍建中加當歸湯
黃蓍當歸(各一兩半)白芍藥(三兩)桂(一兩一分)甘草(一兩)
右麄末每服五錢生薑三片棗二枚水一盞半煎至
八分去滓取七分清汁日三夜二服尺脉尚遲再作
一劑
發表湯太陽也
麻黃(去節一兩半)蒼术舶上丁香皮(各七分)炙甘草(半兩)
人參(半兩)當歸(半兩)加桂枝(五錢)細辛(半兩如多减半汗不止則多)
右為末生薑一塊棗三枚同煎
經云有汗不得服麻黃無汗不得服桂枝若差則其變
不可勝言故立此法使不犯三陽禁忌觧表神方
羌活(一两半治太陽支節痛君主之藥也然非此無主也却亂反正之主也故大無不通小無)
(不入關節痛非此不治)
防風(一兩半治一身盡痛卒伍卑下之職一聽君命將而行隨所使所引而至)
蒼术(一兩半别有雄壮上行之氣能除濕下安太隂使邪氣不内傳之于足太隂脾)
細辛(五錢治足少隂腎苦頭痛)川芎(一兩治厥隂頭痛在腦)
白芷(一兩治陽明頭痛在額)生地黃(一兩治少隂心熱在内)
黃芩(一兩治太隂肺熱在胸)甘草(一兩能緩裏急調和諸藥故有國老之稱)
以上九味雖為一方然一不可執中無權猶執一也
當視其經絡前後左右之不同從其多少大小輕重
之不一增損用之其效如神㕮咀水煎服若急汗熱
服以羹投之若緩汗温服而不用湯投之也
脉浮而不觧者先急後緩脉沉而不觧者先緩後
急
九味羌活湯不獨觧利治雜病有神中風行經者加
附子中風秘澁者加大黃中風并三者合而成痺等
證隨十二經上下内外地寒熱温凉四時邪氣加减
補瀉用之煉蜜作丸亦可加生地黃各半治兩感傷
寒如神用豆淋酒煎治破傷風
太陽經傷寒得裏胸中有熱胃有邪氣傳陽明本也腹
痛欲嘔者熱在内也宜黃連湯
甘草黃連亁薑人參(各七錢半)大棗(三枚)
右剉細每服五錢水煎服
發熱惡寒自汗脉緩發熱惡風無汗脉緩此二證易老
原用桂枝二麻黃一湯後亦改用九味羌活湯無論有
汗無汗並宜服之
易老利發九味羌活湯
治傷寒唇緊
右用鼈甲及頭燒灰作末傅之
治傷寒大熱心悶
右用槐子燒存性為末酒服方寸
治汗不出拘攣腰脚并耳聾
右用荆三稜茯苓米醋浸夏月浸四日冬月浸六日杵
為末醋湯調下三錢
治汗後霍亂者
右用敗扇燒為末和粉粉身上
發汗法(出活人書)
凢發汗欲令手足俱能濈濈然一時許為佳不欲如
水淋漓服湯中病即已不必盡劑然發汗須如常服
湏腰以上厚衣覆之令腰以上汗出淋漓而腰以下
至足心覺微潤病即可觧若病證仍在者三日内可
三汗之令腰脚周遍為度
一法無藥處可用兩手指相交緊叩腦後風府穴向前
禮百餘拜汗出自觧(出神效方)
普濟方卷一百四十七
