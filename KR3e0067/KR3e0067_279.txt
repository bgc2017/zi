普濟方卷二百七十九明周王朱橚撰
諸瘡腫門
毒腫(附論)
毒腫之病風毒結腫於皮膚肌肉之中亦有根於虚
軟處邪氣不出入人腹中乃至不救古方謂與風腫不
殊蓋以同受於風特有輕重之異耳令人壯熱增寒比
風腫之證不止為虚浮而已時疫肐&KR2923;腫毒病者古
方書論解不見其說古人無此病故無此方惟正隆楊
公集拯濟方内言自天眷皇祐間生於嶺北次於太原
後於燕薊山野頗罹此患至今不絶互相傳染多至死
亡至有不保其家者其狀似雲頭腫連咽頸攻内則
喉嚨堵塞水藥難通攻外則頭面如牛眼耳宂盈視
聽俱非杜絶聞見病惡命危汗之益深疎利頗瘥初
見增寒稍欲飲水脈沉不可温辛發汗急以大黃芒
硝之類苦泄寒凉之劑加倍併服得快利方為可救毒
氣稍退漸减凉藥理之咽堵食藥不下先灌生油半
盞自然能通後於本方選而用之
方
消毒湯(出瘡科精要)治一切毒腫
獨活防風細辛藁本川芎枸杞子
荆芥漏蘆大黃黃芩(去腐)官桂葳靈仙
苦參丹參黃耆當歸芍藥無心草
茯苓黃連黃蘖麻黃葛根地骨皮
蒴藋菊花杜仲秦皮菵草露蜂房
甘草甘松藿香白芷升麻零陵香(各一)
(兩)蒼术(三兩)菖蒲(半觔)朴硝(五兩)
右為粗末每用藥半兩水二升葱三莖槐柳枝各
一握同煎十餘沸去滓熱淋洗浴此藥用之如神百
雜瘡腫悉能内消
犀角丸(出聖濟総錄)治一切毒腫服之腫化為水
犀角(鎊二兩)升麻(去黑心)黃芩(去黑心)人參(剉)黃耆(剉)
防風(去尖叉)當歸(剉焙)乾薑(炮)蓼藍(焙)黃連(去鬚)甘草(炙)
梔子仁(各四兩)大黃(剉三兩)巴豆(三十枚去皮心膜炒黃)
右硏巴豆令極細末入餘藥並為細末入巴豆和勻
煉蜜和丸如梧桐子大每服五丸米飲下加至十丸
以利為度得利以温漿水粥助之常服即減丸數腫
消即止
玉龍膏(出聖濟總錄)治一切毒腫疼痛摩風止痛
栝蔞(大者一枚去瓤細剉以爛為度)零陵香芍藥藿香葉
甘草(炙)黃耆杏仁(湯浸去皮尖雙仁各一兩)香白芷(半兩)清油
(一十兩)黃蠟(一兩半)麝香(一分研)當歸(一兩)生薑(一兩切)烏蛇
(酒浸焙取半兩)
右除黃蠟麝香外細剉如麻豆大以酒浸於銀石
器内慢火養一日次日添火熬令黃色用綿濾去滓
後入黃蠟攪勻看鞭輭欲凝方可下麝香傾在磁瓦
罐内候冷貼腫處
五香連翹湯(出聖濟總錄)治毒熱腫初結膿血未潰攻發
疼痛
連翹射干升麻獨活(去蘆頭)桑寄生木通
沉香木香薰陸香(研一方用乳香)麝香(研各二兩)丁香
(二兩)大黃(炒三兩)
右㕮咀十味如麻豆大再入硏藥和勻每服五錢用
水一盞半煎至一盞入竹瀝三分再煎一沸去滓温
服以利為度一方有甘草一兩
大五香湯(出聖濟總錄)治毒氣攻肌肉腫痛寒熱心中煩
悶
木香鷄舌香沉香(剉)藿香(葉)犀角(剉)甘草(炙)
薰陸香(各一兩)升麻細辛(去苖葉)麻黃(去根節)桂(去粗皮)
吳茱萸(湯浸去涎炒各半兩)
右粗搗篩每服四錢用水一盞半煎至一盞去滓温
服不拘時候
漏蘆散(出聖惠方)治毒腫疼痛心神煩熱大腸秘濇
漏蘆白歛黃芩麻黃(去根節)知母枳實(麩炒微黃)
升麻犀角屑赤芍藥(各一兩)甘草(炙微赤剉)川芒硝
川大黃(各二兩剉碎微炒)
右為散每服三錢水一中盞煎至五分去滓不拘時
候温服
崔氏五香湯(出聖惠方)療毒腫
麝香(研)青木香鷄舌香藿香薰陸香
當歸黃芩升麻芒硝(各三分)大黃(五分)
右切以水六升煮取二升去滓入芒硝令烊分為二
服相去六七里久亦療諸卒尸諸惡氣也
治諸毒腫膏方亦治熱瘡(出肘後方)
升麻白歛漏蘆(去蘆頭)連翹芒硝(各二兩)黃芩
(去黑心)蛇㘅草(各三兩)蒴藋根(四兩)山梔子仁(二十枚)
右搗碎酒浸半月以猪膏二升煎之候氣歇膏成
濾去滓磁瓦器盛塗貼腫處外臺秘要有枳實
大黃散(出聖惠方)治毒腫恐惡氣入腹服此疎利毒氣
川大黃(二兩生用)木香(一兩)丁香(半兩)獨活(一兩)桑寄生
射干(各一兩)甘草(半兩生用)麝香(一分細研)
右為散入麝香硏令勻每服五錢水一大盞煎至五
分去滓食前温服
犀角湯(出聖惠方)
薰陸香青木香鷄舌香藿香犀角(鎊各二分)
沉香(二分)升麻(七分)
右切以水六升煮取二升半去滓分三服其間消息
以意量之毒腫不治必殺人也
麻子小豆湯(出千金方)治毒腫無定處或赤色惡寒或心
腹刺痛煩悶者此是毒氣深腫所致也
麻子赤小豆(各半升)生商陸(二升)附子(二兩)射干(三兩)
升麻(四兩)
右㕮咀以水四升先煮四味取二升半去滓次硏麻
子碎和汁煮一沸濾去滓取爛汁煮豆其汁每服五
合日二夜一以利小便為度腫退則瘥并食豆
消腫木香散(出御藥院方)治濕毒腫皮肉色不變
木香當歸射干莽草大黃黃蘖(另為末各)
(等分)
右為細末每用藥一大匙入白麪一匙頭淡醋調稀
慢火上熬令稠攤在紙花子上貼患處勿令大乾則
換新藥一日四五次
消毒散治諸瘡毒腫
大力子黃芩連翹大黃升麻玄參(各等)
(分)
右水煎三五錢去滓無時服
沉香散(出聖惠方)治毒腫入腹心悶腹脹不欲飲食
沉香木香丁香薰陸香(各一兩)麝香(一分細研)
川大黃(三兩剉碎微炒)
右為散每服四錢水一中盞煎至六分去滓不拘時
候温服
大黃丸(出聖濟総錄)治風毒熱結日夜疼痛心煩懊悶
大黃(切作小塊洒微炒三兩)甘草(炙三兩)杏仁(去皮尖并雙仁研如膏四兩)
訶梨勒(破取皮三兩)芒硝(研五兩)
右先將三味搗羅為末後入芒硝末杏仁膏同和入
煉蜜為丸如梧桐子大每服十五丸温酒下初服未
利加二十丸臟腑實則三十丸量虛實服之以效為
度
莽草散(出聖濟総錄)治惡毒風腫不消結成堅核
莽草(剉)附子(生去皮臍剉)木香白歛桂(生去粗皮各一兩)
右為細末别以榆根剉搗絞取汁調藥於故帛上貼
乾則易之開一小竅出毒
射干飲(出聖惠方)治毒腫無定處或振慄惡寒心腹刺
痛
射干附子(炮刮去皮臍各三兩)商陸根(薄切三兩)赤小豆(炒三合)
麻子(一升半)
右㕮咀以水五升先煮麻子取三升去滓硏麻子
令破以麻子汁煮藥以豆熟為度去滓取二升分
四服空心温服日夜令盡小便利即毒腫消外臺
秘要有升麻
葛根牛蒡子湯(出瘡科精要)治時毒大頭病是也
葛根管仲甘草鹹䜴牛蒡子(各一兩)
右細末每服三錢用水調下此病近代患者傳染多
致夭枉治之者不得其法只云大熱使然不知亦有
虛實表裏之分治之者須詳其汗下吐之不同大
抵與傷寒頗類其中亦有可針鎌砭射出血者亦有
久而敗爛出膿者其間變易百端不可不慎也
繁柳散(出聖濟總錄)治腫毒
繁柳(燒灰二兩)白歛(一兩)赤小豆(一合)大黃(剉一兩)
右為細散以新水調和如糊塗貼腫上乾即易之以
瘥為度
大黃傅方(出聖惠方)治初覺腫痛令消
大黃(剉炒一兩)木通(剉)葶藶(紙上炒)莽草(各一兩)
右為末以水和之傅上乾即易一方無莽草
洗毒湯(出瘡科精要)
苦參防風甘草(炙)露蜂房
右各等分㕮咀水煮濃洗瘡腫
蕓薹子散(出聖惠方)治毒腫不消時有疼痛
蕓薹子(三兩)桑葉(一兩)龍葵(一兩)牛蒡子(半兩)
右為末用漿水調塗腫處乾即易之
檀香飲(出聖濟總錄)解惡毒風腫
白檀香沉香(一塊重三兩)檳榔(一枚)
右各於砂盆中以水三盞磨取盡濾去滓銀石銚
内煎沸候温分作三服
追風毒消腫散
附子(去尖皮臍剉)石硫黃(硏)天南星(生各半兩)
右為細末醋調塗腫處乾即易之
消毒散消肐&KR2923;腫毒
大黃牙硝青黛(各等分)
右為細末水調鵝翎掃立消
消毒丸(出濟生拔萃)治時毒疙瘩惡證
大黃牡蠣(燒)白殭蠶(炒各一兩)
右為細末煉蜜為丸彈子大新汲水化下一丸無時
内加桔梗鼠粘子尢妙
内消膏(出聖惠方)治熱毒腫
肥皂莢(二挺以好酒一鍾浸挼取汁)青鹽硝石(各一分)
右相和熬成膏塗於腫上日二易之
大黃散(出聖惠方)治毒腫惡瘡(方見本門熱瘡類)
治毒腫不問軟硬方
蜀葵根茄子根冬瓜根(各五兩)
右並燒候煙絶即出勿令作灰細硏以生麻油調
塗於故帛上貼之如膿未出當便内消膿已出即
便撮合
内消毒散(出聖惠方)
白歛白芷白芨(各二兩)
右為細散硏生薑汁調塗乾即再塗
鹿角散(出聖惠方)治毒腫痛不可忍
鹿角(一兩)磨刀粗石(爛者一兩)白歛(一兩)
右為末以醋塗於腫上乾即更塗
葱熨方(出聖濟總錄)治惡毒風腫及白虎風痛
釅醋(五升)葱白(切三觔)
右相和煮沸漉出葱用布帛熱裹當腫上熨之冷
即更煮依前熨以瘥為度
保救膏(出聖濟總錄)治諸腫毒及熱毒氣腫
椒葉(五升)馬齒莧(連根三觔洗淨切焙)
右用水五斗慢火煮時將柳木棍攪至一斗許住
火放冷濾去滓將汁再熬令濃以新磁礶子盛用
時以鷄翎掃藥如瘡腫痛以軟帛子貼之一方用
自然汁
治熱毒腫方(出聖惠方)
蔓青根蕓臺苖葉(各三兩)
右為散以鷄子清和貼熁乾即易
治項側屬少陽經中疙瘩不辨肉色不分大小及日
月深淺或赤硬腫痛(出濟生拔萃)
生山藥(一挺去皮)&KR1181;麻子(一個)
右搗爛攤在帛上貼之如神
蘹香草飲(出千金方)解惡毒風腫或著人隂或著一邊
疼痛攣急牽引小腹悶亂難忍
以生蘹香草不拘多少搗絞取汁每服一合用酒三
合同煎令沸空心晚食前温服一方無酒渣敷腫
上冬月缺生者根亦可此是外國神方用之起死
回生神效
治一切毒腫不問軟硬(出聖惠方)
以胡葱熟搗和生油調塗之即瘥
竈土塗方(出聖濟總錄)治毒腫
取竈底黃土以醋硏和塗腫上日三五度
治一切毒腫
以生大豆搗爛塗之
治毒腫
以生搗秫米和以鷄子白敷之良
又方
以粳米久陳者蒸作飯和醋封毒腫立瘥又北人
炊之甕中水浸酸食之暖五臟六腑氣
治背上忽腫漸如碟子不識名者
用水中圓石一兩塊燒令極熱瀉入清水中沸定後
洗腫處立瘥
治腫大如斗
取鷄翅毛一孔生兩毛佳右腫取左翅左腫取右翅
雙腫取兩邊翅並燒灰研飲服之
治氣腫毒初起急痛(出肘後方)
用蔓青根大者削去上皮熱搗苦酒和如泥煮
三沸急攪之出敷腫帛裹上日再三易用子亦
良
治毒腫(出肘後方)
用决明子調塗之
治脚腫向上至腹即殺人者(出千金方)
用赤小豆以水三斗煮令爛出豆以汁浸脚至膝每
日一度瘥止若已竟入腹不須浸但煮豆食之忌鹽
菜米麪等如渴飲汁瘥乃止
治一切毒腫疼痛不可忍者(出千金方)
用胡麻子熟搗敷之即瘥
李兵手即方(出外科精要)療毒瘡腫號呌臥不得人不識
者
以獨頭大蒜兩顆細搗以麻油和研敷瘡上乾即易
之瘥
治毒腫(出肘後方)
以鷄腸草敷之
治毒攻手足腫痛欲絶者(出肘後方)
以猪蹄一具和葱煮去渣内鹽少許以敷之
治毒腫痛
取松枝燒研為細末塗之以帛裹其上良
治毒腫入腹疼痛或牽小腹及腰胯痛方(出聖惠方)
用桃仁二合湯浸去皮尖及雙仁硏如膏每服以暖
酒調下小彈子大日三四服
治熱毒腫痛不消(出聖惠方)
用桑花五兩為末生蜜調塗敷腫上
又方(出聖惠方)
用葵菜根和鹽搗敷之
又方(出聖惠方)
用益母草二握去兩頭以酒三升煎取一升去滓
頻服
又方(出聖惠方)
用鷄子清封腫上熱即易之
又方(出聖惠方)
用地松搗汁每服一小盞日四五服
又方(出聖惠方)
用狗舌草一觔去兩頭以水五升於銅器中煮汁二
升去滓搜麪作羹粥食之
治毒腫
醋磨大黃塗患處即消此方得林庇民云嘗試易
效
治毒腫(出本草)
以蕕草葉搗敷
治毒腫(出本草)
用石蒜搗敷貼
治毒腫(出本草)
以生瓜菜搗貼
治毒腫(出本草)不問硬軟
取楸葉十重敷腫上即以舊帛裹之日三易當重
重有毒氣為水流在葉中如冬月取乾葉鹽浸良
久用之或取根皮剉爛搗敷之皆效
治毒腫結熱(出本草)
以由跋用苦酒磨塗腫處效
治腫毒(出本草)
用地蜈蚣水摩塗
治腫毒(出本草)
用地芙蓉葉搗敷貼
治毒腫(出聖惠方)
以瓮近下鑽一孔盛水注於腫上
丹毒(附論)
夫諸痛瘡癢皆屬於心心虚寒則癢心實熱則痛丹
毒之病由心實熱也心生血主脈血熱則肌浮隂滯於
陽即發丹毒方論有云以其色赤如丹砂塗之故得丹
名然又有水丹白丹五色丹油丹豈專以赤為名也又
有赤硫天火殃火尿竈廢竈野火等方以為小兒出
入遊行觸犯所致此因容或有之若小兒在襁褓中未
能出入亦患此者是豈因犯即病乎大率皆血氣之所
為也凡火丹者肉中或赤如丹塗之色痛癢不定甚
至遍身白丹者肌肉腫起癢痛如咬状鷄冠丹者亦名
茱萸丹肉上粟起如鷄冠水丹者徧身熱起黃色如
水在皮中五色油丹亦名油腫赤流丹腫熱赤色流
入四肢以上皆不問大小如天火螢火殃火尿竈朱
田野火等丹多着少小但自腹内生出四肢者則易愈
自四肢生入腹者則難治治丹毒方千金外臺甚
多無出用冷物治之凡冷物無過藻菜如有患丹毒
熱腫等證者取渠中藻菜細切熱搗敷丹上厚三
分乾則易之甚良熱毒之氣暴發於皮膚間不
得外出則血為丹毒熱氣慓悍其發無常處大則如
掌甚則周流四體不急治或至壊爛出膿血發熱於
骨節之間則肢斷如截毒氣入腹則能殺人治法用
針鎌砭割不可緩治也少陽客氣勝丹疹外發又
曰諸痛瘡瘍皆屬於心火土大關又謂百端之起皆
自心生豈可便用辛温發散致熱勢增劇漸成臟毒
下血咬牙發搐大熱明矣夫時毒者四時邪毒之
氣而感之於人也其後發於鼻面耳項咽喉赤腫無
頭或結核有瘡令人增寒發熱頭痛肢體痛甚者恍惚
不寧咽喉閉塞人不識者將謂傷寒便服解藥一二日
腫起益增方悟始召瘡醫原夫此疾並無方論世俗通
謂丹瘤病家惡言時毒竊恐傳染考之於經曰人身
忽經變赤狀如塗丹謂之丹毒此風熱惡毒所為謂
之丹瘤與夫時毒固不同耳蓋時毒者感四時不正
之氣初發狀如傷寒五七日之間乃能殺人治之宜
精辨之先胗其脈滑數浮洪沉緊弦濇皆其侯也蓋
浮數者邪氣在表也沉濇者邪氣深入也感四時毒氣
壯實之人急服化毒丹以攻之熱實以五利大黃湯
下之其有表證者解毒升麻湯以發之或氣軟者五
香連翹湯主之又於鼻内搐通氣散取十餘嚏作效若
㗜藥不嚏不可治之如嚏出膿血者治之必愈如左右
看病之人日用㗜藥嚏之必不傳染切須記之其病人
每日用嚏藥三五次以泄熱毒此治時毒之良法也經
三四日不解者不可大下猶宜和解之服犀角散連
翹散之類至七八日大小便通利頭面腫起高赤者可
服托裏散黃耆散宜針鎌砭割出血泄其毒氣十日外
不治自愈也此病若五日以前精神昏亂咽喉閉塞語
聲不出頭面不腫食不知味者即死之候然而此疾有
隂有陽有可汗有可下當見粗工但云熱毒則用寒藥
殊不知病有微甚治有逆從不可不審矣
方
烏蛇膏(出和劑方)治風邪毒氣外客皮膚薰發成腫所起
不定遊走往來時發癢痛或風毒熱盛攻注成瘡
焮赤多膿瘡邊緊急但是風腫並皆治之
吳茱萸藁本獨活白殭蠶(去絲嘴炒)細辛
嘆椒(去目炒)半夏防風赤芍藥當歸桂心
川芎香白芷(各半兩)烏蛇黃蠟(各二兩)乾蝎
附子(去皮尖各一兩)
右細剉以臘月猪脂二觔文火煎候白芷赤黑色為
度綿濾去滓下蠟入磁器内盛每用取少許摩之令
熱日三一方有芒硝
升麻膏(出聖惠方)治丹疹煩熱疼痛不止
升麻白薇(肘後作白□)漏蘆蒴藋(各四兩)黃芩(二兩)
蛇啣草枳實(各三兩)
右搗碎以水三升浸半升再以猪膏五升煎令水氣
盡去滓膏成傅上諸丹皆用之及熱瘡腫上日三經
心錄無枳實以治諸毒腫
硼砂丸(出聖濟總錄)治丹毒遊走及魚臍瘡
硼砂(研)雄雀屎桂(去粗皮)獺膽(去膜)硫黃丹砂(研細)
(各一分)麝香(研一錢)白蠟(一兩半)天南星(三分)鷓鴣嘴(半兩)
右除蠟搗硏為細末先將蠟於磁器内慢火上鎔下
藥調為丸如梧桐子大先用針撥破瘡口入一丸醋
調麪塗故帛貼兩宿痛止即揭去收藥丸可再用
漏蘆湯(出聖濟總錄)治丹毒遊走搨洗後服
漏蘆(去蘆頭)白歛黃芩(去黑心)麻黃(去根節湯煮掠去沫)升麻
白薇芍藥大黃(剉)甘草(炙各一兩)
右粗搗篩每服五錢用水一盞半煎至八分去滓食
後温服至晚再服以瘥為度
吳藍湯(出聖濟總錄)搨洗丹毒
吳藍(一兩)生地黃升麻石膏黃芩(去黑心)犀角
(鎊)白歛梔子仁大黃(各半兩)
右細剉每用半兩以竹瀝一盞水七盞同煎至四盞
去渣以故帛浸搨患處一日五七次
黃芩湯(出聖濟總錄)搨洗丹毒癰疽始發焮熱浸淫長大
黃芩(去黑心)升麻(各一兩半)黃連(去鬚)芎窮(各一兩)甘草(剉)
當歸(去蘆焙)羚羊角(鎊各半兩)
右細剉每用一兩以水五盞煎至三盞去渣下芒硝
半兩攪勻以故帛三兩重浸藥汁濕搨患處數十
遍早晩用以瘥為度
金花散(出三因方)治一切丹毒
鬱金黃芩甘草山栀大黃黃連糯米
右各一兩生為末蜜和冷水調以鵝毛上患處
升麻湯(一名漏蘆湯出千金方)治毒方及丹疹毒氣不消時發
疼痛
升麻(一兩)漏蘆芒硝(各二兩)黃芩(三兩)蒴藋(三兩)梔子(二十)
(枚)
右㕮咀以水一斗浸良久煮取七升冷以故帛染汁搨
諸丹毒上常令濕搨後須服飲子并漏蘆湯方併見
前癰腫條中服之立瘥小品用治丹疹諸毒腫聖濟
方内不用蒴藋一方無黃芩
胡粉塗敷方(出聖濟總錄)治風丹
胡粉赤小豆糯米黃連(去鬚各一兩)水銀(半兩)
山茱萸(一兩)
右除水銀外搗羅為散生油調如糊後取水銀於掌
中以津唾硏如泥入藥内硏勻先以椒湯洗丹上拭
乾用藥塗敷日三兩遍
牛黃散治腫丹毒
鬱金甘草桔梗天花粉蛤粉
右為末每服一錢薄荷湯入蜜水調服
四順清凉飲子治一切丹毒積熱壅滯咽喉腫痛
當歸甘草芍藥大黃
右等分㕮咀每服一錢水一盞半煎至七分去渣食
後温服
金花散(出聖惠方)治一切丹毒熱焮疼痛
鬱金(一兩)黃連(一兩)黃芩(一兩)糯米(二合)
右為細末每用蜜水調令稀稠得所用鷄翎薄掃
丹上乾即便塗
又方(出聖濟總錄)治赤黑丹
䜴(一兩)香薷蓼葉(各半兩)
右為末和入酒少許細硏成膏塗患處乾即易
又方(出聖濟總錄)治丹毒遍身赤腫
茺蔚草蛇啣草慎火草(各一兩)
右剉搗令熟調敷患處數次
治丹毒
蛇蛻皮(一條)露蜂房(三兩)新附淋草(半斤)
右以水一斗煮取四升以帛搨洗之隨手消神效
治一切丹毒惡氣攻刺身體赤腫疼痛不可忍方(出聖惠方)
車前子益母草地膽草
右爛硏塗之乾即更塗
又方(出聖惠方)治火丹
赤小豆(一升)羊角(一對)
右同燒存性為末和蜜塗之一方以鷄子白和塗之
如無羊角單用小豆亦良
白玉石散治赤遊丹毒腫
白玉寒水石(各一兩)
右為末米醋調敷患處或腫至外腎有破肌用水調
掃
又方(出千金方)治一切丹疹毒
以水苔搗爛敷之
又方(出聖惠方)
以生地黃搗汁塗之熱即易赤小豆亦佳
又方(出千金方)
以生水菘菜搗爛敷之
又方(出千金方)
以五葉藤搗為末水調塗之
又方(出聖惠方)
以五葉草搗爛塗之
又方(出聖惠方)
以浮萍草搗爛塗之
又方(出百一𨕖方)
用大黃為末水和敷之
又方(出百一選方)治火丹毒
以梔子仁為末水和塗之
又方(名拔毒膏出千金方)治丹毒
凡天下極冷無過藻菜但有患熱腫毒并丹毒等等
取渠中藻菜細切熟搗敷之厚三分乾即易之
治諸丹神驗方(出千金方)
以蕓薹菜熱搗厚封之隨手即消如餘熱氣未愈但
以三日内封使醒醒好瘥上也然縱乾亦封之勿絶
歇以絶本根昔有人飲多至夜睡中覺四肢遍體骨
肉疼痛比至晩頭痛目眩左額角上如彈丸大腫痛
不得近手五更時至於右角至夜諸處皆到其眼遂
閉合不得開幾至殞斃以種種藥治不瘥經七日余
自處此方其驗如神故留之以傳來世云耳
治五色油丹方(出千金方)俗名油腫若犯者多致死不可
輕之
用菉豆作枕頭卧甚良
治赤流腫丹毒一方云治五色油丹俗名油腫若犯
多致死不可輕之(出聖惠方)
取榆根白皮為末鷄子白和傅之千金翼云鷄子白
和蒲席灰傅
又方(出千金方)
搗大麻子和傅之
又方(出聖惠總錄)治丹毒流移不定
以煎羊脂摩之得青羊脂最良集驗方云治人面目
身體卒赤黑丹起如疥狀不治日劇遍身即殺人或
用生猪肉切片貼之牛肉亦可
香欒皮方(出三因方)治諸腫丹毒發於四肢腹背頭面或
赤或白或癢或痛或寒或熱者
以欒皮一兩水一大碗同煎取半碗以翎毛刷患處
神效
伏龍肝散(出三因方)治少小諸腫丹毒
用伏龍肝不拘多少為末以鷄子白和傅之日三
次
赤小豆塗傅方(出十便良方)治丹毒如手掌大身體赤發
痛癢或微生瘡
用赤小豆搗羅為末以鷄子白調如糊塗丹上乾即
易先用枸杞根煎湯洗後敷瘡如痛用水潤之
又方(出聖濟総錄)治赤黑丹兼治惡瘡亦治小兒白丹
以猪屎燒灰細硏為散以鷄子白旋調如糊塗丹上
日三五次
治丹毒遍身赤腫(出聖濟總錄)
用生蘿蔔一味搗絞取汁調丹上日三五次
又方(出聖濟總錄)
以惡實根五兩取時勿令見風及鷄犬剉搗熱水調
敷患處乾即愈外臺秘要兼絞汁飲之佳
治諸丹毒方(出聖濟總錄)
取蕓薹汁入大黃末芒硝生鐵衣相和塗之佳
雞蘇塗方(出聖濟總錄)治火丹熱毒之氣五色為定宜先
傅然後服藥
搗生雞蘇厚塗之
又方(出肘後方)治火丹亦療白丹
研䜴和屋塵等分以苦酒調傅之
又方(出聖濟總錄)
取連錢草以鹽挼敷之
纏蛇丹方
以雄黃為末水調塗兼用酒調服
治丹毒五色無常者一名鹿角散(出肘後方)
燒鹿角為末和猪脂敷之一云治面目赤黑丹如
疥不急治遍身即死
治刪繁丹走皮中浸淫一名火丹及諸瘡疼痛(出聖惠方)
取蠐螬搗敷之糞中者尤佳一方用研以鷄子清
調塗之乾即再塗
治丹毒惡瘡五色無常者(出肘後方)
煮栗皮有刺者洗之佳
又方(出聖惠方)治發足及一切丹毒惡氣五色無常痛不
可忍若壞皮膚則出膿血或發骨節即斷人四肢
此蓋疽之類也
搗蒜厚敷乾即易大小蒜皆可
治丹毒發作恐其入腹一時無藥秘方
急以針於紅點處刺出惡血使毒氣於此而散
纏蛇丹方
用紫背草老鴉草擂搗爛塗之愈
治螢火丹從頭起(出千金方)
以醋塗之消
治火丹方(出聖惠方)
用黃芩為末水調塗上
治丹者惡毒之氣結成無色無定(出肘後方)
以蜜和乾薑末塗之驗
又方治丹毒
煮粟取濃汁以洗之妙
又方(出肘後方)治火丹
取曲蟮糞水和如泥塗之
療面目身體卒得赤斑或黑斑如瘡狀或癢搔了腫起
不即療之甚至殺人(出十便良方)
用羚羊角或羖羊角屑三兩水一大盞濃煎摩之
數百遍若無羊角用羊脂及猪脂煉候冷摩有毒
者皆可用摩務令分散毒氣或水摩羚羊角塗之
一方燒灰三兩細研以鷄子白調敷
又方
以猪槽下土泥塗之又以猪肉灼熨之即瘥
療白丹方(出聖惠方)病原白丹者初發癢痛微煩腫如吹
疹起不痛不赤而白色由挾風冷故然色白也
以䜴為末和酒塗之搗香薷葉苦蓼敷之一方單用
䜴為末水調塗之
又方
以酸模草五葉草煮汁飲之又以渣傅丹上以薺亦
佳
治白丹水丹著人足趺及腨脛間者作黃色如火丹状
經久變紫色不療皆成骨瘡也無毒非殺人疾若
成骨瘡即難瘥也經言風邪客於肌中肌虛眞氣
發散又被寒氣搏於皮膚外發腠理開毫毛淫氣
妄行則為癢也所以有風疹之疾皆由於此有赤疹
者忽起如蚊蚤咬微煩且癢劇者少頃即漸漸腫起
搔之隨手起有白疹者亦見此證也療之皆如療丹
法也療之方搗白磁器屑以猪膏和塗之
療丹毒或發背及諸腫遍身赤者
搗鯽魚敷數易之良或但以生魚皮燒搗末以雞子
白和塗之
治風丹
以苕菷子愼火草葉土硃三件中遇便者擂碎冷
水澄濾過服之效
又方
蜜調土硃入酒少許服并擦疹上
治一切丹毒(出傅信適用方)
用芭蕉根搗自然汁塗及竈中黃土以水調塗
又方
用黃栢朴硝為末水調塗之
治火燄丹并纏腰丹
用生鐵為末猪膽汁為膏調即可
治白丹(出聖惠方)
燒鷄屎鷄子白和塗之或以鷄糞汁拭之
治天母丹
用陳壁泥炒出火毒以鷄子清調敷之又用絲瓜水
鷄毛蘸刷之或用老鴉草搗汁刷之
又方(出肘後方)治天母丹
以苧根三觔小豆四升水二斗煮浴之一方無小豆
每日仍塗之
又方(出肘後方)
以生魚血塗之若走行皮中浸廣者名火丹至腹殺
人或用魚膽和鹽傅之乾即易
又方(出聖惠方)治一切丹毒流腫
用鼠粘草根勿使見風洗去土搗爛貼之絞取汁飲之
亦良
治一切丹毒徧身方(出聖惠方)
用蕓薹子一兩以酒一大盞和研去滓煎至七沸不
拘時候温服一合
莽草膏(出聖惠方)療身體赤癮疹而癢搔之隨手腫
莽草(二分)當歸芎藭躑躅花大戟細辛
芍藥芫花附子(炮)椒(各四分)猪脂(二觔半)
右切以猪膏合煎之候附子色黃膏成濾去滓收貯
以傅病日三以瘥為度一方無椒
延年療赤白二疹丸
白术(一觔)蔓荆子(四分)防風(四分)附子(三分炮)桂心(二分)
右搗篩蜜和為丸如梧桐子大酒服十丸日二服稍
加至十五丸若能作散服一錢禁食桃李雀肉青魚
鮓猪肉冷水生葱此療風疹正方凡風皆由舊來有
風氣所以方中不得已用桂心附子白术既用一觔附
子只有三分復有防風其防風即能斷附子毒所以
一物毒有一物制伏聽進止
療丹瘾疹(出肘後方)病原丹疹者肉色不變又不熱但起
瘾疹相連而微癢故謂之丹疹
以酪和鹽煮熱以摩之手下即消也
又方(出聖惠方)
以白芷根葉煮汁洗之效
又方(出聖惠方)
以愼火草葉爛搗封之甚良一方作護火草
治凡赤疹熱時發冷即止白疹天隂冷即發方(出聖惠方)
以酒煮石楠拭之極效
又方(出百一選方)
以酒煑蒴藋拭之良一方用葉搗塗之
又方(出聖惠方)
以白术末酒服方寸匙三日盡五觔忌桃李蒜青魚
鮓雀肉
又方治丹疹及燥瘤
淋石灰汁漬之及洗之一方以石灰和醋調塗
又方(出聖惠方)
取芥子末以酢浆水服方寸匙日三服瘥
又方(出聖惠方)療身體赤瘾疹而癢搔之隨手腫
以礬石二兩酒三觔漬令烊拭上立瘥或但以水煮
白礬汁
又其赤疹心家稍虚熱氣相搏其色赤宜作芒硝湯
拭之(出千金方)
以芒硝三兩用湯一升内芒硝令消散以帛沾取拭
疹即漸除湯盡更合以前二件赤白疹方一方治
丹毒以芒硝細研為末水調塗之
夫赤疹由冷濕搏於肌中甚即為熱成赤疹也得天熱
則劇得冷即减此方療之及治一切丹毒(出聖惠方)
取生蛇啣草搗極爛以塗之最驗
白疹者由風氣搏於肌中之熱熱與風相搏遂為白疹
也得天隂雨則劇出風中亦劇得晴暖則减著衣
身暖亦减此方療之(出聖惠方)
以水煮枳實拭之佳又搗末熬膏青布裹熨之又
用鷄腸草生搗爛如泥封上用五六次效亦可生食
煑作菜食之益人去脂膏毒氣
治丹毒(出百一選方)
用豆葉搗塗之
治五色遊毒(出千金方)
用牛糞塗之乾即易
治丹毒(出肘後方)
搗松葉塗之愈
十二味單方(出十便良方)療丹毒或得一物瘥方
水苔生地黃生松葉蒴藋葉慎火草
浮萍草豆䜴(水和)大黃(水和)梔子(水和)黃芩(水和)豆葉
硝
右十二味但得一物搗以貼之即瘥赤小豆末和雞
子塗之無雞子水和用之
治纏腰丹毒(出家藏經驗方)
先用麻油搽次用糯米同韮擂成膏塗
治積年久疹有時發動
用乾地黃十分甘草五分乾漆五分术五分桂一尺
搗篩酒服一匙日三服
療螢火丹從頭起(出本草)
以慎火草搗和苦酒塗之
療竈丹從兩脚起赤如火燒(出本草)
用五加葉根燒灰五兩取煅鐵傢伙槽中水塗之
治丹毒煩熱(出本草)
用菉豆生硏絞汁服
治火丹瘡(出本草)
用龍葵和土搗敷之良
療野火丹從背上兩脇起(出本草)
用白殭蠶二七枚和愼火草搗塗之
治大人小兒風疹(出本草)
以吳茱萸一升酒五升煑取一升帛染拭之
治熱遊赤腫(出本草見本門熱腫類)
治熱丹赤腫(出本草)
用括蔞為末二兩釅醋調塗之
治熱丹毒癰腫(出本草)
以陳白芨磨敷瘡上
治熱腫丹毒(出本草)
以積雪草搗敷之
療煙火丹發從背起或兩脇及足赤如火(出本草)
以景天草珍末一兩搗和如泥塗之
治丹毒瘤(出本草)
以蜈蚣一條乾者白礬皂子大一塊雷丸一箇百部
二錢秤同為末醋調搽
夫大人小兒瘡腫丹毒發熱疼痛不止有熱一法面北
端想北滔天水山無際大寒嚴冷之氣一口吹在瘡腫之
處立止用法之人大忌五辛之菜五厭之肉所病之人切
忌雞猪魚兔酒醋濕麪等物無藥之處可用此法救人(出儒門事親書)
疥癬(附論)
夫疥與癬風毒客於肌膚所致也風毒之浮淺者為疥
風毒之沉深者為癬疥則多因風毒挾熱得之癬則多
因風毒挾濕得之疥發於手足或至於遍身癬則肌肉
瘾疹或圓或斜或如苔莓走散内藏汁而外有筐二者
莫不均有蟲也亦莫不易為之染觸也焮赤癢痛作
瘡有膿曰大瘡隠起帶根搔不知痛曰馬疥&KR0146;㿔含
漿摘破出水曰水疥癢而搔之皮起乾痂曰乾疥薄皮
小瘡常常淫汁曰濕疥此疥之名目然也乾癬則搔出
白屑索然彫枯濕癬則淫如蟲行搔之多汁風癬則爪
擦痺頑不知痛癢牛癬則狀如牛領皮厚而堅其有
時則微癢白點相連是之謂狗癬輪郭全無縱橫不
定是之謂刀癬此癬之種類然也疥癬治法驅風殺蟲
固已然殺蟲於其外亦須以硫黃輕粉蠟礬之輩服
餌而内濟之庶絶其根矣若夫腫而濕者有熱槁而乾
者無熱用藥加减又當權行
方
加減八風散(出聖濟總錄)治風毒疥癬
獨活(去蘆頭四兩)防風(去叉)黃耆(剉)甘草(炙令赤色剉各一兩一分)
玄参苦参芎窮秦芃(去苖各一兩)白术(炒令紫色)
松脂(各一兩一分)蛇床子(三分)黃連(去鬚)芥子天門冬(去心)
(焙各一兩)丹參人參防己芍藥白歛細辛
(去苖葉)桂(去粗皮)蒴藋(各一兩)蒺藜子(炒乾去刺)楓香脂(各一兩一)
(分)麻黃(去根節)杏仁(去皮尖及雙仁炒)木通(剉)甘菊花白
芷(各一兩)山茱萸(一兩一錢)生乾地黃(焙二兩)地骨皮菖
蒲(各一兩一分)遠志(去心一兩)磁石(三兩以火燒通赤入酒中淬十遍)
右為散每服二錢空心用生薑蜜湯調下晩再服漸
加至三服
䕡茹膏(出千金方)治一切惡瘡疥癬疽瘤
䕡茹狼牙青箱地榆藜蘆羊蹄根
當歸扁畜(各二兩)蛇床子白歛(各六分)漏蘆(二分)
右搗以苦酒浸一宿明旦以煎成猪膏四升煎三上三
下膏成絞去渣加後藥如左
雄黃雌黃硫黃礬石胡粉松枝(各二兩)
水銀(三兩)
右細研看水銀散盡即傾前件膏中以十隻筯攙數
百遍止用磁器密貯封固勿令泄氣煎膏法必微火
敷藥不可近目及隂先硏雄黃等令細候膏小冷即
和傅之
瘡藥如神膏
黃芩黃蘖黃連當歸鬚川芎白芷
玄參殭蠶防風斑猫(十枚)全蝎(十枚)蛇床子
荆芥花椒檳榔巴豆(十粒)紫草
右㕮咀入香油半碗浸藥春秋五日夏三冬七熬黑
色為度再下烏桕油一小碗半寸斷柳槐條一握及
用槐柳枝條攪令勻濾淨再下硫黃雄黃黃丹輕粉
隨多少用下明礬一錢為率先用乳香研細下急攪
勻候只將油敷瘡
瘡藥方(出瘡科精要)治諸般疥癬小兒眉臉盛風並皆治
之
輕粉(一錢)雄黃(一錢)大楓子肉(三錢)蛇床子(半升)膽礬(一錢半)
芒硝(二錢半)明礬(一錢半)信(一錢半)
右為末用黃龍骨青龍皮龍鬚各一兩半納香油六
鍾熬枯去渣又加入黃蠟硫黃各一兩半同藥末和
膏於瓦瓶内收貯用之佳
烏蛇散一名五參散(出聖惠方)治疥癬久不瘥遍身頭
面皆生皮膚瘙癢
烏蛇(酒浸炙黃色去皮骨三兩)漏蘆(去蘆頭一兩半)大黃(剉碎炒令香)羌活
(去蘆頭)丹參沙參(去蘆頭)玄參五加皮甘草(炙赤)
(色剉)白殭蠶(炒)乾蝎(炒去土各一兩)麻黃(去根節二兩)附子(炮裂去皮)
(臍半兩)
右為散每於食後薄荷湯調下二錢至晩再服以瘥
為度一方無乾蝎
天麻膏(出瘡科精要)治疥癬赤秃手足癬皮剥起瘑瘙疳
瘡侵蝕疼痛膿汁浸淫蔓延經久不瘥者
草烏頭釣苓根木鱉子(用仁)天麻藜蘆
川芎狼毒輕粉(各二分)粉霜(二分另研)黃蠟(六兩)臘猪
脂(二兩)油(一觔)
右細剉如麻豆大於油内煎至焦紫色令冷濾去滓
上火入黃臘猪脂鎔開再重綿濾過入輕粉粉霜攪
凝磁盒内收貯用以塗之
黃耆丸(出瘡科精要)治腎臟風虛攻注手足頭面麻痺痛
癢或生疥癬腫焮
黃耆烏藥茴香(炒)地龍(去土)川椒(去目)川練子(炒)
防風赤小豆白蒺藜(去刺)海桐皮威靈仙
陳皮(各等分)
右為細末酒糊為丸如梧桐子大每服三十丸空心
温酒送下
天麻散(出瘡科精要)治白秃疳瘡及風毒疥癬
藜蘆天麻狼毒白芷菌草釣苓根
草烏頭管仲細辛(各半兩)輕粉(一錢)雄黃(二錢)
右為細末每用藥半兩紙一重綿裹入油三兩浸經
三日外蘸指擦患處如稍乾更添油二兩添至三兩
止換藥其效如神
疥癬藥方
輕粉(一錢)雄黃(一錢)大楓子(三錢)蛇床子(半升)膽礬明礬
信(各一錢半)芒硝(二錢半)硫黃(一兩半已上為細末)黃蠟(一兩半)香油
(六兩)
右用槐條柳皮各一兩葱鬚二兩二味下清油熬枯
不用濾出下黃蠟鎔化次下前藥再攪少時為度
除濕散大治一切風毒疥癬瘙癢狀如風癩
苦參何首烏荆芥穗蔓荆子薄荷(各一兩)
白芷天麻川芎防風(並生用)烏蛇(酒浸二宿焙各半兩)
右為細末每服三錢茶酒下無時日進三服六日
一浴令汗出宣通一月膚澤如故
苦參丸(出聖惠方)治遍身瘙癢癬疥瘡瘍
苦參(四兩)玄參黃連(去鬚)枳殼(去瓤麩炒)獨活(去蘆頭)大黃
(剉碎炒香熟)防風(各二兩去尖)黃芩(去黑心)梔子菊花(各一兩)
右為細末搗千下丸如梧桐子大每服三十丸漿水
下食後日進三服茶酒任下亦得
如聖散治疥風瘡癬
蛇床子(四兩)黃栢苦參䕡茹(各二兩)白礬狗脊
藜蘆剪草輕粉胡粉(各半兩)
右為細末清油調搽
治疥疽諸瘡方(出千金方)
水銀胡粉(各六分)黃連黃蘖(各八分)薑黃(十分)礬石
附子苦參蛇床子(各三分)
右水銀胡粉另研如泥餘為末以煎成猪膏合和研
令調以敷之一方無薑黃
丹砂膏(出聖惠方)治久疥癬瘡癢不止宜用此殺蟲
丹砂雄黃雌黃(各三兩)乳髮(洗淨)松脂白蜜
䕡茹(各三兩)猪脂(二觔)巴豆(十四枚去皮心細研)
右先以猪脂煎髮消盡内松脂蜜三上三下去渣内
諸末更煎一沸上以敷之一方用蠟不用蜜
徐長卿散塗方(出聖濟總錄)治諸疥癬久不瘥者
苦參附子(生去皮臍)吳茱萸(泡焙乾炒)旱蓮子細辛
石硫黃菖蒲半夏(生用)
右等分搗羅為散先以油煎葱白色黃將油和藥
末塗仍先以湯浴了手足並用被覆更將火桶子
安被内蓋令熱兩上瘥
大黃膏治惡疥癬瘡
信(一錢半)巴豆仁雄黃(各一錢)大黃黃芩黃連
硫黃(各二錢)黃栢(四錢)
右用好酒煮巴豆焦黑去巴豆不用入黃蠟四錢作
麪入油量稀稠擦塗
八仙散(出瘡科精要)治遊風腫癢疥癬或因洗頭遊風瘙
癢生瘡
細辛荆芥白芷川芎黃芩防風甘草
地骨皮(各等分)
右為粗末每用藥二兩水兩碗煎十沸去滓熱搨患
處
何首烏散(出和劑方)治脾肺風毒攻衝遍身疥癬瘙癢或
生瘾疹搔之成瘡肩背拘攣肌肉頑痺手足皴裂風
氣上攻頭面生瘡及治紫癜白癜頑癬
荆芥穗蔓荆子(去白皮)蚵蚾草(去土)威靈仙(洗淨)防風
(去蘆叉)何首烏(去蘆叉)甘草(炙)
右各五升搗羅為末每服一錢食後温酒調下沸
湯亦得
袪風丸(出聖濟總錄)治一切疥癬頑瘡
槐芽(焙乾)皂莢芽(焙乾各一觔)苦參(三兩)防風(去义)羌活(去蘆頭各)
(三兩三分)烏蛇(一條酒炙去皮骨)史君子(一兩半)
右為末煉蜜和丸如梧桐子大每服三十丸空心酒
下夜蜜湯下
水銀膏治瘑瘡疥癬無名惡瘡但是手足瘡疥浸
淫多汁久而蟲生塗之
黃蠟(一兩)䕡茹(一兩剉)蛇床子(微炒)白礬(枯)水銀(各二兩)
黃連(剉二兩)
右用臘猪脂七兩熬膏下三件剉藥煮至焦紫色去
渣再入蠟鎔開出火稍凝下水銀礬石攪勻每用塗
摩
如意散(出直格方)治疥癬無時痛癢愈發有時不已久新
者
吳茱萸牛蒡子荆芥(各一兩)牡蠣(半兩)輕粉(半錢)
信砒(二分)
右為細末硏勻每服臨臥炒一錢油調遍身搓摩上
一半如後有癢不止更少旋塗之股脾之間聞香悉
愈(出宣明論)
海桐散治疥癬
海桐皮䕡茹黑狗脊蛇床子硫黃(各半兩)
輕粉(一錢七分)
右為細末油調擦疥癬上薰鼻中
一掃散治疥癬
荆芥防風地骨皮薄荷甘草苦參
右各等分兩為細末蜜為丸空心茶清送下或用散
凉蜜水下不過三五服即痊可大人每服用三錢
苦參丸治疥癬
苦參荆芥何首烏威靈仙胡麻子
蔓荆子(各等分)
右為細末水糊為丸如梧桐子大每服三十丸茶湯
送下食後服
治疥癬
硫黃井泉石鵝管石白礬黃栢雄黃
(各等分)
右為末香油調搽
治疥癬
雄黃盆硝雌黃(半錢)舶上硫黃(半錢)人言(少許)
斑猫(少許)
右為末用黃蠟小油少許和為一塊外用小油化開
擦之
治遍身瘙癢明目爽神
威靈甘草石菖蒲苦參胡麻何首烏
藥末二錢酒一碗渾身瘙癢一時無
樺皮散(出和劑方)治肺臟風毒遍身瘡疥及瘾疹瘙癢
搔之成瘡又治面上風刺及婦人粉刺
杏仁(去皮尖用水一碗於銀銚内熬候水减一半取出放冷乾)荆芥穗(各二兩)
枳殼(去瓤用炭火燒存性取出於濕紙上冷)樺皮(燒成灰各四兩)甘草(炙半兩)
右除杏仁外餘藥都搗羅為末却將杏仁另研令
極細次用諸藥末漸漸入研令勻每服二錢食後
温酒調下日進三服瘡疥甚者每日頻進
大檳榔散(出瘡科精要)治乾濕疥癬
輕粉(一錢)硫黃(一錢)黑狗脊(半兩)紅娘子(一箇)大檳榔(一箇)
右為細末每用藥半錢放手掌中臨臥時油調如
糊兩手搓摩極熱鼻内聞之及摩擦疥上隔日再用
甚者不過三上
治久疥癬方(出聖惠方)
白礬(半兩搗為末)亂髮(兩塊雞子大)
右用清麻油一盞煎如稀餳輕粉罩連炙塗一兩上
立效
又方(出聖惠方)
鷰子糞(微炒)斑猫(燒灰)
右等分搗為末油調塗之
治一切風癬疥癩腎溼下注風瘡成片經年不瘥者
&KR0146;瘡等疾亦治之
羊蹄根(五塊用乾地上獨行赤色者佳近水黑义根不可用)肥皂莢白礬
(少許)生薑(一塊)明硫黃(少許)
右用搗極細丸如彈子大先以温漿水淋洗瘡去
膿血痂㾦以軟帛拭乾然後用藥丸滚搽瘡上停
一時辰再用淡漿水不犯手淋洗淨須臾間瘡上
追出紅血絲網為度此係瘡内風蟲也見此即瘥如
不愈隔一二日再如此上藥治之二三次必愈如藥
丸乾了以蜜和開再丸之瘡生過脚面以軟乾柿
薄切片子榻上即瘥
防風羌活散治疥癬風瘡
防風羌活全蝎薄荷荆芥(各一兩)
右為細末每服三錢酒調服茶清亦可無時服
治久疥癬
水銀礬石黃連(一作雄黃)蛇床子(各一兩)
右為末以猪脂七合和攪不見水銀為度熟傅之
一方加藜蘆一兩又云䕡茹一兩療諸瘡神驗無比
雄黃散治疥癬
石膏牡蠣(燒各一兩)雄黃(一錢)硫黃(三錢)
右為細末好油一盞内巴豆仁十箇熬紫焦去巴
豆調藥抹擦疥癬
防風丸治一切風瘡疥癬皮膚搔痒成瘾疹
防風(去叉)蟬殼(各一兩半)猪牙皂莢(酥炙去皮子一兩半)天麻(二兩)
右搗為細末用精羊肉煑熟搗爛以酒熬為膏丸
如菉豆大每服三十丸荆芥或酒茶湯下
四生散治腎臟風疥癬等瘡及眼目昏花視物不見
此藥主之一名四聖散
白附子(下注生瘡用黑附子)沙苑蒺藜黃耆羌活(各二兩)
右為細末每服二錢鹽酒湯下空心服若於猪腰子
切開夾藥在内合定拴住紙裹煨熟尤妙又有患赤
眼晴痛不可忍臨臥一服目反大痛至二鼔時方得
睡更三四服乃愈再有頑癬經年服藥俱不效後
得此藥三四服盡除此方治人腎臟風及眼疾頑
癬無不效
治疥癬方
用藜蘆細搗為末以生油調敷之
治疥癬膿泡
以五倍子燒存性為末栢油調塗
治疥癬風瘡
用狗舌草為末和塗之即瘥四月五日採莖暴乾
防風散治諸癬疥
防風(去叉)天麻(各二兩)陳橘皮(湯浸去白焙一兩)
右為細散每服三錢空心酒調服
治脾肺風毒攻衝生瘡癬方
升麻桃白皮苦參(各半兩)
右細剉用水二斗煎取一斗去滓候温洗之
治諸瘡疥癬久不瘥者
水銀(一觔)臘月猪脂(五觔)
右以鐵器中壘竈用馬通火七日七夜勿住火出之
停冷取膏去水銀不妨别用以膏傅一切瘡無不
應手立瘥一方又用水銀粉和猪脂塗之
又方
特牛尿(一用乳牛尿升)羊蹄根(半觔切)
右以牛尿漬羊蹄根一宿日曝乾復内尿中取盡止
作末傅諸瘡一方和猪脂用更精
滑肌散治風邪客於肌中渾身瘙癢至生瘡疥及脾
肺風毒攻衝遍身瘡疥皴裂乾濕發瘡日久不瘥
皆治之
剪草(七兩忌見火)輕粉(一錢)
右為細末瘡濕用藥乾摻瘡乾用麻油調藥傅之
烏龍丸治遍身風瘡瘙癢疥癬等疾服之清風熱
利膈化痰唾治肺氣不和此藥推陳致新去腸垢
治證甚多要能用度
皂角(肥者不拘多少炙刮去皮弦搥碎甜水煮熟取濃汁去滓銀器内熬成膏放冷)
黑牽牛(不拘多少微炒令香熟研取頭末)
右將藥末與皂角膏和丸如梧桐子大每服三五十
丸氣血虛者一二十丸食後温水送下無病氣實人
一兩箇月一服取利三五行不傷正氣身體輕健肌
膚光澤永無風痰疥癬之疾一方用酒下
治疥癬諸瘡治肺受邪毒運於四肢久而不散以生
内蠧
硫黃(舶上)白礬(枯各半兩)
右為細末乾者香油調敷溼者乾摻
蒼术丸
蒼术(米泔浸去皮)何首烏(半觔)
右為細末酒糊為丸如梧桐子大每服六七十丸
空心酒下
疥癬惡瘡方
以滿尺不蛀皂角三條炙去弦核為末米醋二大
盞煑如鎔膠濾清汁入黃連末半兩輕粉二錢調
抹候癬發時惡水出便可先以椿樹白皮搔破後塗
藥三兩上便瘥
凡諸瘡癬初生時或始痛癢即以後各單方救之(出肘後方)
用鹽嚼塗之又以榖汁傅之又以蒜墨和傅之
(千金翼蒜作酥)又以薑黃傅之又以鯉魚鮓糝傅之
又以牛李子汁傅之若不瘥以前諸大方治之
如聖散(出瘡科精要)治渾身瘙癢抓之成瘡及[病-丙+(穩-禾)]疹之類
右以蠶沙一升水二斗煎至一斗濾去滓夜卧避風
處淋洗水冷即拭乾便睡
治久疥癬(出濟生拔粹方)
以臘猪脂不拘多少同生白礬杏仁少加輕粉搗爛
擦之
治疥癬有汁
以松脂末入輕粉先用油塗却摻上松脂一二次即
安頑者三兩度瘥
治頑癬久不瘥者
用防風通聖散一帖全料依方法煎熟乘熱於浴
堂内服之次先合下梨蘆荆芥各等分為細末每
用一抄就於浴堂内乘熱用手揉揩藥於瘡患處
如燥冄用藥揉揩候藥在身上良久然後冄澆湯
用手不住揉揩為妙次用温湯豁去展拭乾出
最妙
山梔子散(出聖濟總錄)治一切癬疥
搗山梔子仁為細末炒過以蜜蒸三五度五更時酒
湯下一匙許
疥藥神效散(出德生堂)治乾濕膿窠諸腫疥癬等證有效
梹榔(一兩)全蝎(半兩)蛇床子(一兩)倭硫黃(一兩半)
右化開硫黃入荆芥穗末滚數沸候冷再加輕粉二
錢再碾又加山茶半兩更妙右為細末先將小油滚
過候冷調藥擦瘡上仍以兩手搓藥開氣神效用荆
芥末三錢
附子膏(出聖惠方)治一切疥癬惡瘡不瘥
附子(一枚剉搗為末)鯽魚(一枚長五寸)亂髮(如雞子大)猪脂(四兩)
右先以猪脂煎魚亂髮令消濾去渣入附子末熱攪
膏成旋取塗之
四聖膏治風疳癬疥或痛經年不效者及一切惡瘡
清油(半觔)巴豆(去皮三錢)當歸(半兩)輕粉(一錢)
右將油慢火熬次下巴豆當歸熬至黑焦不用又下
黃蠟輕粉鎔開冷定盆子盛每用量瘡搽之
臭黃膏(出聖惠方)治風瘡疥癬久不瘥
臭黃(研)亂髮(燒灰)蕪荑(各半兩)硫黃(一分細研)杏仁(半兩湯浸去皮)
(尖雙仁研)吳茱萸(半兩)粉脚(半兩細研)
右為細末散以生麻油調塗於兩手心合手於股内
夾藥一宿如未痊者次夜更塗兼喫蜜酒使醉神
效
水銀膏(出聖惠方)治疥癬瘡經年不瘥
水銀白礬蛇床子雄黃䕡茹(已上各一兩)
右入煉好猪脂半觔都研候水銀星盡便用敷之日
三兩上兼治小兒頭瘡
浴遍身瘡疥及厲風癬
以滚鹽水浴之極妙
治癬及惡瘡疥蜘蛛咬者
用生鐵同蒜磨生油敷並得
治疥癬滿身作瘡不可治者(出肘後方)
用何首烏以水煎令濃於盆中洗之甚能解痛生
肌一方有艾等分
治白癜癧痬及風惡瘡癬
用絡石木連藤取汁敷瘡上
治久疥癬方(出聖惠方)
用川烏頭七枚生用搗碎以水三大盞煎一大盞去
渣温洗之
神效療熱瘡疥癬癢痛不可忍者
先用泔清洗瘡去痂拭乾看瘡大小用硝石硏末
和生麻油如麪糊以塗瘡上三兩度瘥
治一切疥癬方(出聖惠方)
取巴豆四五粒細研以油一合半以慢火熬一食久
先喫山梔子湯一碗夜塗此藥一兩上瘡痂乾剥落
神效
三黃膏(出楊氏家藏方)治瘡癬疥癆紫白癜風
雄黃(另研)雌黃(另研)砒(另研三味各半錢)白礬(另研)蛇床子(取末)
䕡茹(三味各一兩)白膠香(一錢叧研)輕粉黃丹
右&KR2018;用麻油四兩入巴豆四枚煎黃色去巴豆入各
衆藥又入黃蠟少許熬成膏子先用荆芥湯洗後
用藥摻之
麝香䕡茹散(出楊氏家藏方)治疥癬
麝香(另研三錢)水銀(一分白錫一分結砂子)
右件䕡茹末同研勻每用三錢生麻油調成膏抓破
瘡疥擦之日三兩次用
苦參丸(出御藥院方)治肺毒邪熱頭面生瘡疥癬並宜
服之
苦參
右為細末粟米和飯丸如梧桐子大每服三十丸空
心米飲送下
栢脂膏(出濟生拔萃方)治乾溼疥癬
栢油(一觔)黃蠟(半觔)杏仁(四十五箇剉碎)朴硝(一撮)
右研巴豆令極細餘並為細末入巴豆和勻煉蜜丸
如梧桐子大
治疥癬(出本草)
粉霜雄黃雌黃(末各一錢半)藜蘆(末一兩)汞(二錢)
摩風膏(半兩)
右打和葱煎清油調搽
又方(出永類鈐方)
以夜卧醒不語津搽甚良
又方(出永類鈐方)
用醋磨鐵銹水兼炒過青鹽白礬擦之
又方(出永類鈴方)
刮東向見日壁泥摩擦良
又方(出永類鈴方)
以雞子殼燒灰油調搽
一上散(出誠效方)治諸般疥癬必效
雄黃(通明者可用碎)熟硫黃(各半兩)斑猫(三個去翅足研碎)黑狗脊
(五錢)寒水石(六錢)蛇床子(半兩炒)
右另研雄黃硫黃寒水石如粉次入斑猫和勻蛇床
子黑狗脊另為細末同研勻先用湯洗疥癬去痂油
調手中擦熱鼻中嗅三兩次擦上可一上即愈也如
痛甚腫滿高起者加寒水石一倍如不苦癢只加狗
脊如微癢只加蛇床子如瘡孔中有蟲加雄黃如喜
火炙湯燙者加硫黃即嗅不止亦愈
治一切男女人渾身疥癬一家易染經年搔痒不效者
(出護命方)
百部(半兩碎切)亂髮木香(碎切)㯽榔(搥碎)苦參(各一分碎切)
南椒(三錢)鯽魚(一觔不要見水切成片)
右以油五兩煎令得所去藥却用麝香一分膩粉
一錢硫黃半兩雄黃半兩同研令勻入在油内更煎
攪五七沸磁器盛之非時使也
三神丸(出十便良方)治一切疥癬
地龍(二條)蝎稍(三枚去毒)白殭蠶(二十四枚炒去絲嘴)
右&KR2018;藥研令極細分作二服小兒作五服温酒調下
服藥了然後浴
五龍膏(出十便良方)治疥癬
硫黃白礬白芷川椒吳茱萸
右五味等分為細末煎油調塗之
去風瘙疥癬(出本草)
用碧海水煮浴之
治䘌蝕疥癬瘻蟲咬(出本草)
以鹽膽水敷之瘡有血者不可敷
治瘡痍風瘙瘙癢疥癬(出本草)
以鈞樟皮煎湯洗之
治乾濕癬疥(出本草)
以胡粉一分粉之即瘥
治瘡疥癬(出本草)
取野苧根醋摩敷之
治疳䘌疥癬(出本草)
以海桐皮水煮服
治風疹疥癬(出本草)
以積雪草用鹽挼汁傅之
又方(出本草)
取柳白皮細切以猪脂煎取汁傅之
治疥癬(出本草)
用礬石和桃仁葱湯浴之可出汗也
治疥癬瘡(出本草)
以百部根火炙浸酒空腹飲之
治蟲瘡疥癬(出本草)
用翦草浸酒服之
治疥癬(出本草)
以槐葉煎湯服皮莖同用
治疥癬蟲瘡毒腫(出本草)
以甖盛桐子瀝入油摩傅瘡上
治疥癬殺蟲(出本草)
以硫黃生研傅之
治疥癬惡瘡(出本草)
以天南星搗敷之
治風瘡疥癬(出本草)
用鬼皂莢作湯浴之
治疥癬風瘙(出本草)
用蒴藋皮作湯浴之良
治惡瘡疥癬
用石灰淋汁洗之
又方
用菖蒲根搗為末油調塗之
又方
用鴛鴦肉以酒浸汁令熱傅瘡上令更易其肉不可
食即棄之
又方
用羊蹄根搗絞取汁入膩粉少許調如膏塗癬上三
五遍即痒如乾即用猪脂調和敷之
普濟方卷二百七十九
