普濟方卷二十九明周王朱橚撰
腎臟門
總論
腎主精腎者生來精靈之本也為後宫内官則為女主
所以天之在我者德也地之在我者氣也德流氣薄而
生者也故生來謂之精精者腎之藏耳者腎之官也腎
在竅為耳然則腎氣上通於耳下通於隂耳和則能聞
五音也左腎壬右腎癸循環玄宫上出耳門候聞四遠
下迴玉海挾脊左右與臍相當經於上焦榮於中焦衛
於下焦外主骨内主膀胱腎重壹斤壹兩有兩枚神名
㵱㵱主藏精號為精藏随節應會故云腎藏精精舍志
在氣為欠在液為唾腎氣虛則厥逆實則脹滿四肢正
黑虛則使人夢見舟船溺人得其時夢伏水中若有畏
怖腎氣盛則夢腰脊兩解不相屬厥氣客於腎則夢臨
淵没居水中凡腎臟相水與膀胱合為腑其經足少
隂與太陽為表裏其脉沉相於秋王於冬冬時萬物之
所藏百蟲伏蟄陽氣下䧟隂氣上昇陽氣中出隂氣冽
而為霜遂不上昇化為霜雪猛獸伏蟄蜾蟲匿藏其脉
為沉沉為隂在裏不可發汗發之者如蜾蟲出見其霜
雪隂氣在表陽氣在臟慎不可下下之傷脾脾土弱即
水氣妄行如魚出水蛾入湯重客在裏慎不可熏熏之
逆客其息則喘無持客熱令口爛瘡隂脉且解血散不
通正陽遂厥隂不往從客熱狂入内為結胷脾氣遂弱
清溲利通冬脉如營冬脉者腎也北方水也萬物之
所以合藏也故其氣来沉以搏故曰營反此者病何如
而反其氣來如彈石者此為太過病在外其去如索者
此謂不及病在中太過則令人解㑊脊脉痛而少氣不
欲言不及則令人心懸如病飢眇中清脊中痛小腹滿
小便變赤黃腎脉来喘喘累累如勾按之而堅曰平
冬以胃氣為本腎脉来如引葛按之益堅曰腎病腎脉
来發如奪索辟辟如彈石曰腎死真腎脉至搏而絶
如以指彈石曰辟辟然色黃黑不澤毛折乃死冬脉
微石曰平石多胃少曰腎病但石無胃曰死石而有勾曰
夏病勾甚曰今病凡人以水榖為本故人絶水穀則死
脉無胃氣亦死所謂無胃氣者但得真臟脉不得胃氣
也所謂脉不得胃氣者肝不弦腎不石也腎藏精精
舍志盛怒不止則傷志志傷則善忘前言腰脊痛不可
以俛仰屈伸毛悴色夭死於季夏足少隂氣絶則骨
枯少隂者冬脉也伏行而濡滑骨髄者也故骨不濡則
肉不能著骨也骨肉不相親即肉濡而却肉濡而却故
齒長而枯髮無澤髮無澤者骨先死戊日篤己日死土
勝水也腎死藏浮之脉按之亂如轉丸益下入尺中
者死冬脉水王其脉沉濡而滑曰平反得微澁而短者
是肺之乘腎母之歸子為虛邪雖病易治反得弦細而
長者是肝之乘腎子之乘母為實邪雖病自愈反得大
而緩者是脾之乘腎土之克水為賊邪大逆十死不治
反得浮大而洪者是心之乘腎火之陵水為微邪雖病
即瘥左手關後尺中隂絶者無腎脉也若足下熱兩
髀裏急精氣竭少勞倦所致刺足太陽治陽左手關後
尺中隂實也若恍惚健忘目視昏>昏>耳聾悵悵善嗚刺
足少隂治隂右手關後尺中隂絶者無腎脉也若足
逆冷上搶胷痛夢入水中見善魘寐黑色物來掩人上
刺足太陽治陽右手關後尺中隂實者腎實也若骨
疼腰脊痛内寒熱刺足少隂治陽腎脉沉細而緊再
至曰平三至曰離經病四至脫精五至死六至命盡足
少隂脉也腎脉急甚為骨痿癲疾微急為奔豚沉厥
足不收不得前後緩甚為折脊微緩為洞下洞下者食
不化入咽還出大甚為隂痿微大為石水起臍下以至
小腹腫垂垂然上至胃管死不治小甚為洞泄微小為
消痺滑甚為癃㿗微滑為骨痿坐不能起目無所見視
見黑花濇甚大癰微濇為不月水沉痔腎脉摶堅而
長其色黃而赤當病折腰其耎而散者當病少血黑脉
之至也上堅而大有積氣在小腹與隂名曰腎痺得之
沐浴清水而卧扁鵲曰腎有病則耳聾腎在竅為耳
然則腎氣上通於耳五臟不和則九竅不通隂陽俱盛
不得相營故曰關格關格者不得盡期而死也腎在
聲為呻在變動為慄在志為恐恐傷腎精氣并於腎則
恐病先發於腎小腹腰脊痛脛酸一日之膀胱背膂
筋痛小便閉二日上之心心痛三日之小腸脹四日不
已死冬大晨夏晏晡病在腎夜半慧日乘四季甚下
晡静不假令腎病中央若食牛肉及諸土中物得之冬
者當以長夏時發得病以戊巳日也凡腎病之狀必
腹大脛腫痛喘欬身重寢汗出憎風虛即中痛大腹小
腹痛清厥意不樂取其經足少隂太陽血者腎脉沉之
而大堅浮之而大緊若手足骨腫厥而隂不興腰脊痛
小腹腫心下有水氣時脹閉時泄得之浴水中身未乾
而入房内及勞倦發之腎病其色黑其氣虚弱吸吸
少氣兩耳苦聾腰痛時時失精飲食减少膝以下清其
脉沉滑而遲此為可治宜服内補散建中湯腎氣丸地
黃煎春當刺涌泉秋刺伏留冬刺隂谷皆補之夏刺然
谷季夏刺太谿皆瀉之又當灸京門五十壯背第十四
椎百壯腎水者其人腹大臍腫腰痛不得溺隂下濕
如牛鼻頭汗其足逆寒大便反堅(一云面反瘦)腎積脉沉
而急苦脊與腰相引痛飢則見飽則减少腹裏急口乾
咽腫傷爛目昏>昏>骨中寒主髓厥善忘色黑也腎病手
足逆冷面赤目黃小便不禁骨節煩疼小腹結痛氣衝
於心其脉當沉細而滑今反浮大其色當黑而反黃此
是土尅水也為大逆十死不治羽音人者主腎聲也
腎聲呻其音瑟其志恐其經足少隂厥逆太陽則榮衛
不通隂陽飜作陽氣内伏隂氣外昇則寒寒則虛虛則
厲風所傷語音謇吃不轉偏枯脚偏跛蹇若在左則左
腎傷在右則右腎傷其偏枯風體從鼻而分半邊至脚
緩弱不遂口亦欹語聲混濁便利仰人耳偏聾塞腰背
相引甚則不可治腎瀝湯主之又呻而如恚恚而善忘
恍惚有所思此為土尅水陽擊隂隂氣伏而陽氣起起
則熱熱則實實則怒怒則忘耳聽無聞四肢滿急小便
赤黃語音口動而不出笑而看人此為邪熱傷腎甚則
不可治若黑黃耳不應亦不可治黑為腎腎合骨黑
如烏羽者吉腎主耳耳是腎之餘其人水形相比於上
羽黑色大頭曲面廣頥小肩大腹手足發行搖身下尻
長背延延也不敬畏善欺紿人戮死耐秋冬不耐春夏
春夏感而生病主足少隂汙汙然耳大小高下厚薄偏
圓則腎應之正黑色小理者則腎小小即安難傷粗理
者則腎大大則虛虛則腎寒耳聾或鳴汗出腰痛不得
俛仰易傷以邪耳高者則腎高高則實實則腎熱背急
綴痛耳膿血出或生肉塞耳若耳後䧟者則腎下下則
腰尻痛不可以俛仰為狐疝耳堅者則腎堅堅則腎不
受病不病腰痛耳薄者則腎脆脆則傷熱熱則耳吼閙
善病消痺耳好前居牙車者則腎端正端正則和和則
難傷耳偏高者則腎偏欹偏欹則善腰尻偏痛凡人分
部骨䧟者必死不免俠膀胱并太陽為腎之部骨其處
䧟也而臟氣通於内外部亦随而應之沉濁為内浮清
為外若色從外走内者病從外生部處起若色從内出
外者病從内生部處䧟内病前治隂後治陽外病前治
陽後治隂陽主外隂主内凡人生病休否則臟神前變
形於外人腎前病耳則為之焦枯若腎前死耳則為之
黯黑焦癖若天中等分墓色應之必死不治看應增損
斟酌賖促賖不出四百日内促則旬月之間腎病少愈
而卒死何以知之曰黃黑色黶點如拇指應耳此必卒
死腎絶四日死何以知之齒為暴黑面為正黑目中黃
腰中欲折自汗出如流面黑目青(一作白)腎氣内傷病因
留積八日當亡是死變也面黃目黑不死黑如炲死吉
凶之色天中等分左右發色不正此是隂陽官位相法
若不遭官事而應死也其人面目帶黃黑耳左右年四
十以上百日死若偏在一邊最凶必死兩邊有年上無
三年之内禍必至矣冬水腎脉色黑主足少隂脉也少
隂何以主腎曰腎者主隂隂水也皆生於腎此脉名曰
太衝凢五十七穴冬取其井榮冬者水始涸腎方閉陽
氣衰少隂氣堅盛太陽氣伏沉陽脉乃去故取井以下
隂氣逆取榮以通陽氣其脉本在内踝下二寸應舌下
兩脉其脉根于湧泉(湧泉在脚心下大拇指筋足)其足少隂之别
名曰太鐘當踝後繞跟别走太陽其别者並經上走於
心包下貫腰脊主腎生病病實則膀胱熱熱則閉癃癃
則陽病陽脉反逆大於寸口再倍其病則口熱舌乾咽
腫上氣嗌乾及痛煩心心痛黃癉腸澼脊股内後廉痛
痿厥嗜卧足下熱而痛炙則強食而生災緩帶被髮大
杖重履而步虚則膀胱寒寒則腰痛痛則隂脉反小於
寸口其病則飢而不欲食面黑如炭色欬唾則有血喉
鳴而喘坐而欲起目䀮䀮無所見心懸若病飢狀氣不
足則善恐心惕惕若人將捕之是為骨厥冬三月者
主腎膀胱黑骨温病也其源從太陽少隂相搏藴積三
焦上下壅塞隂毒内行臟腑受客邪之氣則病生矣其
病相反若腑虚則為隂毒所傷裏熱外寒意欲守火而
引飲或腰中痛欲折若臟實則為陽温所損胸脇切痛
如刀刺不得動轉熱彭彭若服冷藥過差而便洞瀉故
曰黑骨温病也扁鵲曰炙脾肝腎三輸立治丹金毒
黑温之病當依源為理調臟理腑清濁之病不生也
腎實(附論)
腎實熱者左手尺中神門以後脉隂實者足少隂經也
腎藏精實則陽氣盛陽氣盛則生熱病苦痺身熱舌燥
咽腫心煩痛嗌乾胸脇時痛喘咳汗出小腹脹滿腰背
強急體重骨熱小便赤黃好怒好忘足下熱足脛滿痛
四肢黑耳聾診其脉浮緊者腎實熱也(脉經云腎實熱者病苦膀胱脹)
(閉小腹與腰脊相引痛也)腎膀胱俱實者在手尺中神門以後脉隂
陽俱實也病若脊強反折載眼氣上搶心脊痛不能自
反側癲疾頭重與目相引痛厥走反眼大風多汗名曰
腎膀胱俱實也
方
瀉腎赤茯苓散(出聖惠方)治腎臟實熱腹脇不利心膈煩
滿腰背拘急足下熱痛
赤茯苓(二兩)丹參牡丹皮生乾地黃猪苓(去黑)
(皮)子芩澤瀉五加皮牛膝(去苖各三分)甘草(半兩)
(炙微赤剉)㯽榔羚羊角屑枳殼(麯炒微黃去白穣各一兩)
右為散每服四錢水一鍾煎至六分去滓食前温服
大澤瀉湯(千金方)治腎臟實熱多怒善忘耳聽不聰四
肢滿急腰背強直
澤瀉(剉)柴胡(去苖)茯神(去木)黃芩(去黑心)升麻芒硝(研)
杏仁(湯浸去皮尖雙仁炒各三兩)磁石(碎四兩)羚羊角(鎊一兩)大青
淡竹葉(切各二兩)生乾地黃(焙五兩)
右為散每服五錢水二盞煎至一盞去滓温服不拘
時候
仙靈皮丸(聖濟總錄)治腎臟壅盛上攻頭目胸膈咽嗌痰
實不利
仙靈皮葳靈仙(去上)赤茯苓(去黑皮)茯神(去木)天麻
蔓荆實香白芷山梔子仁大黃(剉炒)益智(去皮)
(各一兩)麝香(研半兩)烏頭(炮裂去皮臍四枚)
右為末煉蜜和搗千下丸如梧桐子空心温下三丸
至五丸
瀉腎生乾地黃散(聖惠方)治腎臟實熱心胸煩悶腹脇
脹滿腰脊強急四肢不利
生乾地黃麥門冬(去心各一兩)丹參赤茯苓㯽
榔羚羊角屑五加皮枳殼(麸炒微黃去穣)牛膝(去苖)
前胡(去蘆頭)黃芩(各一兩)甘草(半兩炙微赤剉)
右為散每服四錢水一中盞淡竹葉二十片煎至六
分去滓食前温服
榆皮散(聖惠方)治腎臟實熱膀胱氣滯小便黃赤澁痛
不通
榆白皮(剉)葵根(剉)澤瀉木通(剉)瞿麥赤茯苓
桑螵蛸(微炒)甘草(炙微赤剉)石葦(去毛各三分)川芒硝(二兩)當歸
(半兩剉微炒)子芩(一兩)
右為散每服三錢水一中盞入生薑半分煎至六分
去滓食前温服
大黃湯(聖惠方)治腎臟實熱小腹䐜脹足下熱痛耳聾
腰解夢伏水中
大黃(二兩剉蜜水半盞浸一宿焙)赤茯苓(去黑皮)黃芩(去黑心)澤瀉
菖蒲甘草(剉)玄參五加皮(剉)羚羊角(鎊各一兩)磁
石(火煆醋淬三七遍)生乾地黃(切焙各二兩)
右麄搗篩每服三錢水一盞煎至七分去滓不拘時
候温服
瀉腎玄參散(聖惠方)治腎臟實熱好忘耳聽無聲四肢
滿急腰背動轉痛強
玄參赤茯苓黃苓澤瀉川升麻川芒
硝羚羊角屑赤芍藥杏仁(湯浸去皮尖雙仁麸炒微黃各)
(一兩)甘草(半兩炙微赤剉)磁石(二兩搗碎水淘去赤汁)
右為散每服半兩水一大盞半入生地黃半兩淡竹
葉二十片煎至八分去滓食前分温二服
瀉腎湯(千金方)治腎實熱小便脹滿四肢正黑耳聾夢
伏水及腰脊離解等症
芒硝茯苓黃芩(各三兩)生地黃汁菖蒲(各五兩)
磁石(八兩碎如米粒)玄參細辛(各四兩)甘草(二兩)大黃(切一升器)
(中用水蜜漬一宿)
右㕮咀水九升煮七味取二升半去滓下大黃内藥
汁中更煮减二三分去大黃内地黃汁微煎一兩沸
下芒硝分三服
梔子湯(千金方)治腎勞實熱小腹脹滿小便黃赤末有
餘瀝數而少莖中痛隂囊生瘡
梔子仁芍藥通草石韋(各三兩)滑石(八兩)子芩
(四兩)石膏生地黃(一方用熟地黃)榆白皮(各五兩)淡竹葉(切碎)
(一升)
右㕮咀以水一斗煮取三升去滓分三服一方無石
膏
玄參湯(醫方大成)治腎臟實熱心下煩悶耳聽無聲腰背
強痛
玄參生地黃五加皮黃芩赤茯苓石
菖蒲木通甘草萆薢羚羊角麥門冬
右各等分每服五錢生薑三片水二盞煎至八分服
一方無萆薢
地黃湯治腎臟實熱心胷煩滿腹脇脹急腰重不利
生乾地黃(焙一兩半)麥門冬(去心焙)羚羊角(鎊)㯽榔(剉)牛
膝(切焙)黃芩(去黑心)甘草(炙剉)丹參枳殼(去穣麸炒)赤茯苓
(去黑皮各一兩)
右麄搗篩每服三錢水一盞煎至七分去滓不拘時
候温服
羚羊角湯治腎臟實熱多怒好忘肢體煩滿腰腹急
重
羚羊角(鎊)赤茯苓(去黑皮)升麻㯽榔(剉)澤瀉(剉)甘
草(炙剉)芍藥木通(剉)黃芩(去黑心)杏仁(湯浸去皮尖雙仁炒各一)
(兩)
右麄搗篩每服三錢水一盞入淡竹葉十四片同煎
至七分去滓温服不拘時候
瀉腎澤瀉散治腎臟氣實肩背拘急小腹脹滿煩熱
胷脇時痛腰脊強直小便赤黃
澤瀉(一兩)黃芩赤茯苓木通(剉)黃耆(剉)㯽榔
玄參(各三分)赤芍藥羚羊角屑(各半兩)
右為散每服四錢水一中盞煎至六分去滓食前温
服
瀉腎㯽榔散治腎臟實熱小腹壅滯腰脊疼痛肩背
拘急
㯽榔(一兩)甘草(半兩炙微赤剉)赤茯苓羚羊角屑澤瀉
柴胡(去苖)赤芍藥木通(剉)桃仁(湯浸去皮尖雙仁麸炒微黃各三分)
右為散每服四錢水一中盞入生地黃半兩煎至六
分去滓食前温服
榆白皮飲治腎臟實熱小便赤黃結澁不利痛楚
榆白皮(半兩剉)滑石(四兩碎)黃芩(去黑心)木通(剉)瞿麥(各二)
(兩)石韋(去毛二兩)冬葵子(半升)車前草(剉一升)
右麄搗篩每服五錢水二盞煎至一盞去滓温服不
拘時候
茯苓湯治腎臟實熱腰胯強急面色焦黑小便赤澁
心胷滿悶兩脇脹滿其脉洪緊
赤茯苓(去黑皮)當歸(切焙)牛膝(酒浸切焙)羌活(去蘆頭)枳殼(去穣)
(麸炒)荆芥穗㯽榔(剉各一分)木香(三銖)
右麄搗篩每服三錢水一盞煎至八分空心去滓温
服大腑熱方喫此藥
地黃湯治腎勞實熱腹脹四肢黑色耳聾多夢見大
水腰脊離觧(方見本門腎勞類乾地黃散下)
桑白皮湯治腎熱四肢腫滿拘急
桑根白皮(東引者切三合)茱萸根(東引者剉切一合半)
右以酒二升煮取一升分温空心二服
青原湯治腎實熱小腹脹滿四肢正黑耳聾骨熱小
便赤黃夢腰脊離解及伏水等
茯苓黃芩菖蒲(各五兩)玄參細辛(各四兩)大黃
(水浸一宿)甘草(炙各二兩)磁石(八兩煆醋淬)
右為散每服四錢水一盞煎至七分去滓熱服
澤瀉湯治腎臟實熱傳入膀胱小便黃赤結澁不通
澤瀉(剉)葵根(剉)木通(剉)車前子井泉石(碎)赤茯
苓(去黑皮)甘草(炙剉各一兩)
右麄𢷬篩每服二錢水一盞煎至七分不拘時候去
滓温服以小便利為度
貫衆散療腎熱四肢腫急有燒蟲如果中蟲生在腎
為病
貫衆(大者三枚切熬)乾漆(三兩熬)吳茱萸(五十粒)蕪荑(熬)胡粉
(熬)槐皮(燒各四分)杏仁(四十枚去皮尖熬研)
右𢷬篩和胡粉研平旦以井花水調服方寸七
青膻湯治右腎實熱身熱脊脇相引痛足冷小便黃
赤如梔子蘖汁每欲小便即莖頭痛
榆白皮冬葵子(各五兩)石韋(四兩去毛)黃芩通草
瞿麥(各三兩)
右為麄末先以水二盞入車前葉數片煎至盞半入
藥末四錢再煎七分去滓熱服
榆皮通滑泄熱煎治腎熱應胞囊澁熱小便黃赤苦
不通
榆白皮赤蜜葵子(各一升)滑石通草(各二兩)車
前子(五升)
右㕮咀以水三斗煮取七升去滓下蜜更煎取三升
分三服婦人産難亦同此方
導氣丸(出聖濟總錄)治腎氣盛實腰脚不能屈伸
㯽榔(生剉)牽牛子(炒各半兩)赤茯苓(去黑皮)半夏(湯洗七遍焙各一兩)
右為末生薑自然汁和丸如梧桐子大每服三十丸
温酒下食後日三
腎虛(附論)
夫腎虛寒者左手尺中神門以後脉隂虛者足少隂經
也病苦心中悶下重足腫不可以按地腰背切痛不能
俛仰足脛小弱多惡風寒手足厥冷呼吸少氣骨節煩
疼臍腹結痛面色黧黑兩耳虛鳴肌骨乾枯小便滑數
小腹脹滿上搶胸痛引膈下診其脉浮細而滑或代絶
不時至名曰腎虛寒也腎臟者元氣之根神精所舍
若其氣虛弱則隂氣有餘陽氣不足故令心懸少氣小
腹脹急目視昏暗耳無所聞腰脚痠疼心胸滿悶喜怒
多唾小便滑數嗜卧無方是則腎氣不足之候也腎
膀胱俱虛左手尺中神門後脉隂陽俱虛也病若小便
利心痛背寒時時小腹滿若下重不自收或反出時時
若痛泄腎心俱痛名曰腎膀胱俱虛也
方
補腎巴戟丸(出聖惠方)治腎臟氣虛胸中短氣腹脇腰脚
疼痛志意不樂視聽不明肌膚消瘦體重無力
巴戟(一兩)石斛(半兩去根剉)鹿茸(一兩去毛塗酥炙微黃)當歸(三分剉微)
(炒)白石英(三分細研水飛過)石韋(三分去毛)石長生(三分)桂心(一兩)
天雄(一兩炮裂去皮臍)遠志(三分去心)兔絲子(一兩酒浸三宿曝乾)白茯
苓(三分)鍾乳粉(一兩)肉蓯蓉(一兩酒浸一宿刮去皺皮炙乾)五味子(三分)
牛膝(三分去苖)蛇床子(三分)牡蠣(一兩燒為粉)柏子仁(三分)附子
(一兩炮裂去皮臍)補骨脂(一兩微炒)薯蕷(三分)沉香(一兩)蓽澄茄(三分)
熟乾地黃(一兩)黃耆(三分剉)川椒(三分去目及閉口者微炒去汗)
右件藥搗羅為末煉蜜和搗三五百杵丸如梧桐子
大每日空心以温酒下三十丸晩食前再服
鹿茸丸(聖濟緫錄)治男子腎臟虚損腰脚弱氣不足體煩
倦面色黑小便數
鹿茸(一對酒浸去毛炙)肉蓯蓉(酒浸一宿去皺皮焙)附子(炮裂去皮臍)牛
膝(酒浸一宿焙)天雄(炮裂去皮臍)五味子巴戟天(去心)葫蘆
巴山芋兔絲子(酒浸别搗)熟乾地黃(焙)桂(去麄皮)桑
螵蛸(炙)楮實木香肉豆蔲(去殼)紅豆蜀椒(去目)
(及閉口者炒出汗)没藥沉香人參白茯苓(去黑皮)羌
活(去蘆頭)白蒺䔧(炒出角各一兩)
右為末煉蜜和丸如梧桐子大每服二十丸温酒下
空心午前臨卧各一服
石龍芮丸(出聖惠方)治腎氣不足風冷所攻臟腑氣虚視
聽不利肌體羸瘦腰脚痠疼飲食無味小便滑數
石龍苪(一兩)石斛(三分去根剉)牛膝(三分去苖)續斷(三分)兔絲子
(一兩酒浸三日曝乾别𢷬為末)肉桂(一兩去皺皮)鹿茸(一兩去毛塗酥炙微黃)肉
蓯蓉(三分酒浸一宿刮去皺皮炙令乾)杜仲(三分去麄皮炙令微黃剉)白茯苓
(三分)熟乾地黃(三分)附子(一兩炮裂去皮臍)巴戟(半兩)防風(三分去蘆)
(頭)桑螵蛸(半兩微炙)蓽澄茄(三分)五味子(半兩)芎藭(半兩)山茱
萸(三分)覆盆子(半兩)補骨脂(三分微炒)澤瀉(一兩)沉香(三分)蘹香
子(三分微炒)
右件藥𢷬羅為末煉蜜和𢷬三五百杵丸如梧桐子
大每服空心以温酒下三十丸晩食前再服
天雄丸(出聖惠方)治腎氣不足體重無力腰背強痛脚膝
痠疼耳目不聦忽忽善忘悲恐不樂陽氣虚弱小便
失精
天雄(一兩炮裂去皮臍)石斛(三分去根剉)五味子(三分)巴戟(一兩)白
茯苓(三分)熟乾地黃(一兩)遠志(三分去心)人參(半兩去蘆頭)補骨
脂(三分微炒)蛇床子(一兩)澤瀉薯蕷石楠(各三分)萆薢
(三分剉)附子(三分炮裂去皮臍)沉香石龍芮桂心棘
刺(各三分)黃耆(三分剉)白龍骨(一兩)兔絲子(一兩酒浸二日曝乾剉碎)
(為末)杜仲(三分去麄皮微炙黃剉)肉蓯蓉(三分酒浸一宿刮去皺皮炙乾)
右件藥搗羅為散煉蜜和搗三五百杵丸如梧桐子
大每日空心及晩食前以温酒下三十丸
磁石丸(出聖濟緫錄)治腎經虛憊四肢無力面體少色惡
風寒手足冷骨節痛耳内蟬鳴
磁石(火煆醋淬研)附子(炮裂去皮臍)補骨脂(炒)肉蓯蓉(酒浸去皺)
(皮焙)桂(去麄皮各一兩)續斷茈胡(去苖)巴戟天(去心)桃仁(湯浸去皮)
(尖雙仁麸炒)白茯苓(去黑皮)人參山芋木香厚朴
(去麄皮生姜汁炙)遠志(去心)當歸(切焙)牛膝(酒浸一宿切焙)黃耆(剉各三分)
羊腎(一對去筋膜塩水煮熟切焙)白蒺䔧(炒去角半兩)㯽榔(一枚剉)蜀
椒(去目并閉口者炒出汗半兩)枳殼(去瓤麸炒半兩)
右為末煉蜜和丸如梧桐子大每服二十丸温酒空
心午前各一服
補腎肉蓯蓉丸治腎臟久虚面色萎黑足冷耳鳴四
肢羸瘦脚膝緩弱小便滑數
肉蓯蓉(二兩酒浸去皺皮微炙)磁石(二兩燒醋淬七遍㨶碎細研水飛過)熟地
黃(二兩)山茱萸(三分)桂心(一兩)薯蕷(三分)附子(一兩炮裂去皮臍)牛
膝(一兩去苖)石楠(三分)白茯苓(三分)澤瀉(三分)黃耆(三分剉)五味
子(三分)鹿茸(二兩去毛塗酥炙令微黃)石斛(一兩去根剉)覆盆子(三分)遠
志(三分去心)補骨脂(一兩微炒)萆薢(三分剉)巴戟(三分)杜仲(一兩去麄)
(皮炙微黃剉)兔絲子(二兩酒浸三日曝乾别杵為末)白龍骨(一兩)
右為末煉蜜和擣三五百杵丸如梧桐子大每服空
心以温酒下三十丸晩食前再服
地黃丸治陽盛隂虚肝腎不足房室虚損形瘦無力
面多青黃而無常色益榮血養腎
蒼术(一斤泔浸)熟地黃(一斤)乾薑(春七錢秋七錢)(夏半兩冬一兩)
右為細末蒸棗肉為丸梧桐子大每服五七十丸至
百丸諸飲下若加五味子為腎氣丸述類象形神品
藥也
如陽盛隂虚心肺不足及男子婦人面無血色食少
嗜卧肢體困倦宜八味丸
如形體瘦弱無力多困未知隂陽先損夏月宜地黃
丸春秋宜腎氣丸冬月宜八味丸
蓯蓉獨活散治腎臟虚冷腰胯膀胱間忽冷如人吹
及手足膝盖冷如水或莖中痛小便無節
肉蓯蓉(酒浸去皺皮焙二兩)獨活(去蘆頭)附子(炮裂去皮臍)蜀椒(去目)
(并閉口者炒出汗各一兩半)澤瀉黃耆(細剉各二兩)五味子蒺
䔧(炒去角)防風(去义)木香乾薑(炮)牡蠣(煆)杏仁(湯浸去皮)
(尖雙仁炒黃)赤石脂黃芩(去黑心)甘草(炙剉)桂(去皺皮)細辛
(去苖葉)桃仁(湯浸去皮尖雙仁炒黃)續斷(各一兩)
右為細散每服三錢空心酒調下日再服
黃耆丸(出千金方)治腎氣虚損目視䀮䀮耳無所聞及五
勞七傷諸虚不足
黃耆(剉)乾薑(炮)當歸(酒浸切焙)羌活(去蘆頭一作白术)芎藭
甘草(炙剉)白茯苓(去黑皮)細辛(去苖葉)防風(去乂)肉桂(去麄皮)
烏頭(炮裂去皮臍)附子(炮裂去皮臍)人參芍藥石斛(去根)
(剉)熟乾地黃(焙)肉蓯蓉(酒浸切焙各二兩)棗(去皮核膏五合)羊腎
(一對煨熟切研膏)
右除羊腎棗膏外搗羅為末入二膏和勻更入少煉
蜜和搗丸如梧桐子大每服二十丸加至三十丸温
酒下一方無芎藭乾薑當歸羌活止十四味古今錄
驗無羊腎有羌活鍾乳紫石英石硫黃赤石脂白石
脂礬石各二分名五石黃耆丸
腎氣丸(出千金方)治虚勞腎氣不足腰痛隂寒小便數囊
冷濕尿有餘瀝忽悲喜
乾地黃(八分)遠志防風乾薑牛膝麥門冬
萎蕤薯蕷石斛細辛地骨皮甘草
附子桂心茯苓山茱萸(各四分)蓯蓉(六分)鍾乳
粉(十分)羖羊腎(一具)
右為末蜜丸如梧桐子大酒服十五丸日三稍加至
三十丸古今錄驗無遠志防風乾薑牛膝地骨萎蕤
甘草鍾乳有狗脊一兩黃耆四兩人參三兩澤瀉乾
薑各二兩大棗一百枚
乾地黃丸(出千金方)治腎虚呻吟善恚怒心性反常陽氣
弱腰背強急髓冷
乾地黃山茱萸天門冬桂心續斷(各一兩)
柏子仁杜仲牛膝蓯蓉(四十二銖)茯苓天雄
鍾乳(各二兩)松脂遠志乾薑(各三十銖)菖蒲薯蕷
甘草(各一兩)
右為末蜜丸梧子大酒服三十丸日二加至四十丸
腎氣丸療丈夫腰脚疼腎氣不足陽氣衰風痺虚損
惙惙諸不足腰背痛耳鳴小便餘瀝風虚勞冷
羊腎(二具炙)細辛(二兩)石斛蓯蓉乾地黃(各四兩)狗
脊(一兩黑者)桂心(二兩)茯苓(五兩)牡丹皮(二兩)黃耆(四兩)麥門冬
(三兩去心)人參澤瀉乾薑山茱萸附子(炮)薯
蕷(各一兩)大棗(一百枚取膏和丸)
右棗膏少著蜜合丸如梧桐子大以酒服二十丸加
至三十丸日再服忌猪肉冷水生葱生菜胡荽蕪荑
酢物
補腎石斛散(出聖惠方)治腎氣虛腰胯脚膝無力小腹急
痛四肢痠疼手足逆冷面色萎黑虚弱不足
石斛(一兩去根剉)當歸(半兩剉微炒)人參(半兩去蘆頭)杜仲(一兩去麄)
(皮微炙剉)五味子(半兩)附子(一兩炮裂去皮臍)熟乾地黃(一兩)白茯
苓(三分)沉香(一兩)黃耆(半兩剉)白芍藥(三分)牛膝(三分去苖)棘刺
(半兩)桂心(半兩)防風(半分去蘆頭)萆薢(一兩剉)肉蓯蓉(一兩酒浸去皺)
(皮炙令乾一宿)磁石(三兩搗碎水淘去黑汁)
右為散每服四錢水一中盞入生薑半分棗三枚煎
至六分去滓不計時候稍熱服
補腎腎瀝湯(出聖惠方)治腎虛噓吸短氣腰背疼痛體重無
力食少羸瘦
黃耆(一兩剉)五味子(一兩)沉香(一兩)附子(一兩炮裂去皮臍)巴戟
人參(去蘆頭)澤瀉石斛(去根剉)牛膝(去苖各一兩)桂心(一兩)
(半)石楠丹參當歸(剉微炒)棘刺(剉)茯神(各一兩)杜
仲(一兩去麄皮炙微黃剉)肉蓯蓉(一兩酒浸一宿剉去皺皮炙令乾)磁石(五兩)
(搗碎水淘去赤汁以帛包之)
右為散每服半兩水二大盞以羊腎一對細切去脂
膜入生薑一分棗五枚每與磁石包子同煎至一大
盞去滓食前分温二服
蓯蓉丸(出聖濟總錄)治腎臟虚冷勞瘦
肉蓯蓉(酒浸去皺皮切焙)木香羌活(去蘆頭)黃耆(剉)芎藭
肉桂(去麄皮)青橘皮(湯浸去白穣)防風(去义)白茯苓(去黑皮)當
歸(切焙)白芷(各半兩)五味子蘹香子(微炒)腽肭臍(酒浸炙切)
(各三分)㯽榔(剉)人參附子(炮裂去皮臍各一兩)
右為末煉蜜和丸如梧桐子大空心温酒下二十丸
秦艽酒(出聖濟緫錄)治腎勞虚冷乾枯憂恚内傷久坐濕
地則損腎
秦艽牛膝芎藭防風桂心獨活茯
苓薏苡仁(各一兩)杜仲丹參(各八兩)附子(炮裂去皮臍)
石斛(去稍黑者)乾薑(炮一作乾地黃)麥門冬(去心)地骨皮(各一兩半)五
加皮(五兩)大麻仁(一合炒)
右細剉以生絹袋盛酒一斗浸春秋七日夏三日冬
十日成每日空腹温服半盞日再
換腿丸治腎經虚弱下注腰膝或當風取凉冷氣所
乘沉重少力移步遲緩筋脉拘攣痛不能屈伸脚心
隠痛有妨履地大治風濕脚氣赤腫痛楚發作無時
呻吟難忍氣滿喘促舉動艱難面色黧黑傳送秘澁
並皆療之
薏苡仁石楠葉天南星(洗姜製炒)川牛膝(酒浸焙)肉
桂(去麄皮)當歸(去蘆)天麻(去苖)附子(炮去皮臍)羌活防風(去义)
石斛(去根)萆薢(微炙)黃耆(蜜炙)續斷(各一兩)蒼术(米甘浸一兩半)㯽
榔(半兩)乾木瓜(四兩)
右為細末麺糊為丸如梧桐子大每服三十丸至五
十丸空心温酒或木瓜湯吞下日進二三服常服舒
筋輕足永無脚氣之患
肉蓯蓉散治腎氣不足體重嗜卧骨節痠疼目暗耳
鳴多恐喜唾腰背強痛小腹滿急飲食無味心懸少
氣
肉蓯蓉(一兩半酒浸去皺皮微炙)石斛(一兩去根)五味子(一兩)黃耆(一兩)
(剉)丹參(一兩)牛膝(一兩去苖)肉桂(二兩去麄皮)附子(一兩炮裂去皮臍)
當歸(一兩剉微炒)人參(一兩去蘆頭)沉香(一兩)白茯苓(一兩)石楠
(一兩)杜仲(一兩去麄皮炙微黃剉)枳實(一兩麸炒微黃)熟乾地黃(一兩)磁
石(二兩搗碎水淘去赤汁以絹包之)
右為散每服四錢水一中盞每用磁石包子同煎至
五分去滓空心及晩食前熱服
增損腎瀝湯治腎氣不足消渴引飲小便過多腰背
疼痛
腎(一具猪羊並得)遠志(二兩)麥門冬(一升去心)人參(二兩)五味子(二合)
澤瀉(二兩)乾地黃(二兩)茯苓(一兩)桂心(二兩)當歸(二兩)芎藭(二兩)
黃芩(一兩)芍藥(一兩)生薑(三兩)棗(二十枚)螵蛸(二十枚炙)雞肶胵
裏黃皮(一兩)
右以水一斗五升煮腎取一斗三升去腎煎藥取三
升去滓分三服忌生葱蕪荑酢物一方有龍骨甘草
無芍藥螵蛸雞肶胵皮
兔絲子丸(出德生堂)治心氣不足腎經虚損思慮太過精
神恍惚及真陽虚竭腰重脚弱元氣衰微常服固真
補髓添精壯陽如無子嗣者宜常服此藥令婦人服
螽斯丸數月之後能令成孕
韮子(酒浸炒)兔絲子(酒浸)巴戟(酒浸)破故紙(酒浸)小茴香(炒)
川山甲(炮)蓮肉(去心)紅花母丁香沉香木香
(各一兩半)牛膝(二兩酒浸)益智仁(一兩二錢半)川練子肉(一兩七炙半)
蓮蘂(七錢半)青鹽(七錢半)好京墨(一兩燒去烟)
右為細末酒糊為丸如梧桐子大每服五十丸早晨
空心好酒下鹽湯亦可乾物壓之一方加西拘把雞
頭肉遠志去心各一兩此方乃張伯高學士年五十
四歲上任江西省郎中得廉平章傳授服之五十歲
得一子五十七又生一子本堂以此廣傳於人多有
收效
補腎腽肭臍丸(出聖惠方)治腎臟氣虚肌膚羸瘦面色黧
黑脚膝無力小便滑數
腽肭臍(一兩微炙)補骨脂(一兩微炙)牛膝(三分去苖)天雄(一兩炮裂去皮)
(臍)白茯苓(一兩)桑螵蛸(一兩微炙)楮實(一兩半水浸去殼者照乾微炒)五
味子(一兩)石斛(一兩去根)覆盆子(一兩)桂心(一兩半)兔絲子(一兩)
(半酒浸三日曝乾别杵為末)麋茸(一兩去毛塗酥炙微黃)巴戟(一兩)熟乾地
黃(一兩半)肉蓯蓉(二兩半酒浸一宿剉去皺皮炙乾)磁石(一兩燒醋淬七遍搗)
(碎細研水飛過)
右為末煉蜜和搗三五百杵丸如梧桐子大每日空
心及晩食前以温酒下三十丸
鹿茸丸(出醫方大成)治腎虚少氣腹脹腰痛小腹急痛手
足逆冷飲食减少面色黧黑百節疼痛日漸無力
川牛膝(去蘆酒浸)鹿茸(去毛酒蒸)五味子(各二兩)石斛(去根)兔絲
子(淘淨酒蒸)棘刺杜仲(去皮剉炒)川巴戟(去心)陽起石(煆)山
藥(剉炒)附子(炮去皮臍)川練子(取肉炒)磁石(煆)官桂(不見火)澤
瀉(各一兩)沉香(别研半兩)
右為末酒糊為丸如梧桐子大每服七十丸空心温
酒鹽湯任下
加减腎瀝湯療大虛内不足小便數噓吸焦熇引水
漿膀胱引急
腎(一具猪羊並可用)遠志(二兩去心)麥門冬(一升去心)人參(一兩)大棗
(四十枚)芎藭五味子當歸澤瀉(各二兩)桂心(四兩)
乾薑(二兩)乾地黃(三兩)黃連(二兩)桑螵蛸(二十枚)龍骨(二兩)甘
草(二兩炙)
右切以水一斗五升如常法煎取三升去滓分三服
忌海藻菘菜生葱猪肉蕪荑等物
黃耆湯(出聖濟緫錄)治腎臟虛損勞傷諸病
黃耆(剉一兩)乾薑(炮半兩)當歸(切焙)甘草(炙剉)黃芩(去黑心)遠
志(去心)五味子芍藥人參白茯苓(去黑皮)麥門
冬(去心焙)防風(去义)澤瀉熟乾地黃(焙)桂(去麄皮各一兩)
右麄搗篩每以水一盞半先煮羊腎一隻取一盞去
腎入藥三錢棗二枚擘破煎至七分去滓空腹温服
日午夜卧再服
思仙續斷丸(出如宜方)治肝腎風虚腰脊疼痛
川烏(炮去皮臍)杜仲(製)防風(各一兩)薏苡仁(炒)牛膝(各四兩製)
續斷萆薢(各六兩)木瓜(三兩)
右為末酒糊丸如梧桐子大每服三十丸至五十丸
空心温酒鹽湯下
治腎虛消渴勞損羸瘦(出本草)
以嘉魚煮食之
沉香飲(出聖濟緫錄)治腎虚小腹急滿骨肉乾枯隂囊濕
痒
沉香(半兩)大腹(炮剉三分)木香(半兩)羌活(去蘆頭半兩)萆薢(三分)牛
膝(去苖酒浸三分)黃耆(細剉半兩)澤瀉(半兩)熟乾地黃(焙半兩)桑螵
蛸(炒半兩)當歸(焙一分)芍藥(炒分)磁石(醋淬一兩)天雄(炮裂去皮)
(臍一兩)續斷(一兩)
右㕮咀每服五錢水一盞半入生薑半分切煎至八
分去滓食前温服日二
五加皮湯治腎勞虚寒恐慮失志傷精損髓嘘吸短
氣遺泄白濁小便赤黃隂下濕痒腰脊如折顔色枯
悴
五加皮(十兩)丹參(八兩)石斛(酒浸六兩)杜仲(酒浸炒絲斷)附子(去皮)
(臍各五兩)牛膝(酒浸)秦艽川芎防風桂心獨活
(各六兩)茯苓(四兩)麥門冬(去心)地骨皮(各三兩)薏苡仁(一兩)
右剉散每服四錢水一盞半薑五片大麻子一撮研
破同煎七分去滓食前服
主腎丸(出余居選竒方)治腎氣虚弱及積日月有塊上下不
定牽引心胷脹滿喫食無味時時發動四肢少力並
宜服之
磁石(六分研)木香(六分)青鹽(六分研)石亭脂(一分研)蜀椒(一分)
(末)羊腎(一付)
右以酒煮羊腎令爛和諸藥搗為丸如麻子大空心
温酒下二十丸
茴香丸(出指南方)治腎虚寒小便數
茴香(一兩)附子(半兩)兔絲子(二兩)桑螵蛸(半兩)鹽(炒過二錢)
右為細末酒糊為丸如梧桐子大每服三十丸温酒
下
益智酒(出指南方)
益智為末用好酒浸兩宿去藥微温酒服
補腎磁石散(出聖惠方)治腎氣虛兩脇下脹小腹急痛胷
中短氣
磁石(二兩搗碎水淘去赤汁)當歸(剉微炒)黃耆(剉)五味子牛
膝(去苖)白茯苓(各一兩)桂心(一兩半)陳橘皮(三分湯浸去白穣焙)石
斛(一兩去苖)白芍藥(一兩)附子(三兩炮裂去皮臍)川椒(半兩去目及閉口者)
(微炒去汗)枳殼(半兩麸炒微黃去穣)沉香(一兩)人參(一兩去蘆頭)
右為散每服四錢水一中盞入生薑半分棗三枚煎
至六分去滓不計時候稍熱服
補腎熟乾地黃散(出聖惠方)治腎虚少氣腹脹腰疼小腹
急手足逆冷飲食减少面色萎黑百節痠疼日漸無
力
熟乾地黃(二兩)五味子桂心當歸(剉微炒)白芍藥
牛膝(去苖)杜仲(去麄皮炙微黃剉)石斛(去根剉)人參(去蘆頭)附子
(炮裂去皮臍)白茯苓(各一兩)蓽澄茄(三分)厚朴(一兩去麄皮塗生姜汁炙)
(令香熱)白术(一兩)沉香(一兩)
右為散每服四錢以水一中盞入生薑半分棗三枚
煎至六分去滓不計時候稍熱服
補腎腎瀝湯(出聖惠方)治腎臟久虚體瘦骨疼腰痛足冷
視聽不利食少無力
磁石(五兩燒醋淬七遍搗碎以帛包之)肉蓯蓉(酒浸去皺皮酥炙)黃耆(剉)
人參(去蘆頭)白茯苓川芎肉桂(去皺皮)菖蒲當
歸(剉微炒)熟乾地黃石斛(去根)覆盆子乾薑(炮裂剉)
附子(炮裂去皮臍)五味子(各一兩)
右為散每服五錢水一大盞以腎一對切去脂膜每
與磁石包子同煎至五分去滓空心及晩食前温服
五味子丸(出楊子護命方)治腎臟虚憊房色過度陽氣虧乏
關鍵不牢真源失禁精自流出
五味子龍骨牡蠣(火煆)牛膝(酒浸切焙)肉桂(去麄皮)山
茱萸萆薢白茯苓(去黑皮)巴戟天(去心)山芋續
斷石斛(去根剉)附子(炮裂去皮臍各半兩)吳茱萸(湯洗焙乾炒一分)
右為末煉蜜和丸如梧桐子大空心日午夜卧鹽湯
送下四十丸安效即住藥
春季補腎腎瀝湯(出聖惠方)
牛膝(一兩去苖)人參(去蘆頭)五味子白茯苓續斷
覆盆子狗脊防風(去蘆頭各三兩)附子(一兩炮裂去皮臍)熟
乾地黃(一兩)甘草(一分炙微赤剉)磁石(二兩搗碎水淘去赤汁以帛絹包之)
右為散每服五錢以水一中盞用羊腎一對切去脂
膜入生薑半分棗三枚每與磁石包子同煎至五分
去滓食前温服一方無覆盆子
夏季補腎腎瀝湯(出聖惠方)
附子(炮裂去皮臍)白茯苓人參(去蘆頭)當歸(剉微炒一兩半)五
味子澤瀉肉蓯蓉(酒浸一宿刮去皺皮炙令乾各一兩)桂心(一兩)
(半)石楠山茱萸石斛(去根剉)杜仲(去麄皮炙微黃剉各三分)
磁石(搗碎水淘去赤汁以帛絹包之)熟乾地黃(各二兩)
右為散每服五錢水一大盞以羊腎一對切去脂膜
入生薑半分棗三枚每與磁石包子同煎至五分去
滓食前温服一方無石楠石斛
秋季補腎腎瀝湯(出聖惠方)
黃耆牛膝(去苖)五味子桂心當歸(剉微炒各三分)白
茯苓白芍藥人參(去蘆頭)甘草(炙微赤剉)五加皮(各半)
(兩)磁石(二兩搗碎水淘去赤汁以帛絹包之)
右為散每服五錢水一大盞以羊腎一對切去脂膜
入生薑半分棗三枚每與磁石包子同煎至五分去
滓食前温服一方無五加皮
冬季補腎腎瀝湯(出聖惠方)
石斛(去根)熟乾地黃白龍骨附子(炮裂去皮臍)肉蓯
蓉(酒浸去皺皮微炙各一兩)五味子黃耆(剉)人參(去蘆頭各三分)桑
螵蛸(微炙)防風(去蘆頭)甘草(炙微赤剉)桂心川椒(去目及閉口者)
(微炙去汁各半兩)磁石(二兩搗碎水淘去以帛絹包之)
右為散每服五錢水一大盞以羊腎一對切去脂膜
入生薑半分棗三枚每與磁石包子同煎至六分去
滓食前温服一方無石斛
補腎腎瀝湯(出聖惠方)治腎虛勞損欬逆短氣四肢煩疼
腰背相引痛面色黧黑骨間多疼小便赤黃耳目聾
瞶虛乏羸瘦
白茯苓澤瀉人參(去蘆頭)五味子芎藭黃
耆(剉)當歸(剉微炒)杜仲(去麄皮微炙剉)石斛(去根剉)熟乾地黃
肉蓯蓉(酒浸去皺皮微炙各一兩)桂心(一兩半)磁石(三兩搗碎水淘去赤汁以)
(帛包之)甘草(半兩炙微赤剉)
右為散每服半兩水二大盞以羊腎一對細切去脂
膜入生薑一分棗五枚每與磁石包子同煎至一大
盞去滓食前分温二服
冷補丸(出醫方大成)治腎水燥少不受峻補口乾多渴耳
痒目暗耳聾腰痛腿弱小便赤澁大便或難
熟地黃(酒蒸焙)生地黃(洗)天門冬(去心)川牛膝(去苖酒浸)白
芍藥地骨皮(去木)白蒺䔧(炒)麥門冬(去心)石斛(去根)玄
參磁石(煆七次細研水飛)沉香(别研不見火各等分)
右為細末煉蜜為丸如梧桐子每服七十丸空心温
酒鹽湯任下
陽起石丸(出醫方大成)治腎臟虚損陽氣全乏
陽起石(煆)韮子(炒)肉蓯蓉(酒浸)青鹽(别研)鹿茸(酒蒸)鍾乳
粉沉香(别研不見火)山茱萸(取肉)原蠶蛾(酒炙)桑螵蛸(酒炙)
兔絲子(水淘净酒蒸焙别研)山藥(剉炒各半兩)
右細末酒糊為丸如梧桐子大每服七十丸空心温
酒鹽湯任下
益志丸(出三因方)治右腎虚冷小便數腰脇引痛短氣欬
逆四肢煩疼耳鳴面黑骨間熱夢遺白濁目眩諸虚
困乏
鹿茸(酥塗炙去毛盡)巴戟(去心)熟乾地黃(酒浸)枸把子蓯蓉
(酒浸)牛膝(酒浸)附子(炮去皮臍)桂心(不焙)山茱萸白芍藥
防風(去义)甘草
右為剉散每服四大錢水一盞半薑五片鹽少許煎
七分去滓食前服
無敵丸
蒼术(酒浸一兩半)虎脛骨(酥炙一兩半)川烏頭(半兩炮)萆薢
杜仲(姜炙)乾木瓜(各一兩)防風(去叉)天蔴牛膝(酒浸)乳香
没藥(已上各半兩)金毛狗脊(四兩去毛)
右為細末醋糊為丸如梧桐子大每服三十丸空心
温酒或鹽湯下乾物壓之久服最妙
鹿茸丸治男子腎臟虛憊遺泄不時黑瘦(方見虛勞門虛勞小)
(便餘瀝類)
補腎湯治腎虛厥寒面黑耳枯臍腹冷痛倦急(出聖濟緫)
(錄)
磁石(綿裹二兩半)五味子防風(去义)白茯苓(去黑皮)生薑
桂(去麄皮)甘草(炙)人參當歸(切焙)玄參黃耆(各半兩)
羊腎(一具去脂)
右細剉分作五劑每劑以水五盞煎至二盞去滓分
温三服
乾地黃散(出千金方)治腎虚寒隂痿腰脊痛身重緩弱言
語混濁陽氣頓絶
生乾地黃(一斤焙)肉蓯蓉(酒浸切焙)巴戟天(去心)白术麥
門冬(去心焙)白茯苓(去黑皮)甘草(炙剉)牛膝(酒浸切焙)五味子
杜仲(去麄皮炙各八兩)車前子乾薑(炮各五兩)
右為散每服二錢温酒調下日進三服
羊腎丸(出醫方大成)治腎勞虛寒面腫垢黑腰脊痛不能
久立屈伸不利夢寐驚悸上氣小腹急引腰脊四肢
苦寒小便白濁
熟地黃(酒蒸焙)杜仲(去皮剉炒去絲)石斛(去根)兔絲子(淘净酒浸蒸焙)
(别研)黃茋(去蘆)川續斷(酒浸)桂心(不見火)磁石(煆醋浸)沉香(别研)
川牛膝(去蘆酒浸)五加皮(洗)山藥(剉炒各一兩)
右為細末雄羊腎兩對以葱椒酒煮爛入少酒糊同
杵和丸為如梧桐子大每服七十丸空心鹽湯送下
熟乾地黃散(出聖惠方)治腎氣不足胷脇時痛骨節痠疼
目常茫茫耳不審聽背膂拘急體重嗜卧宜服
熟乾地黃天門冬(去心)附子(炮裂去皮臍)沉香五味
子磁石(搗碎水淘去赤汁各一兩)當歸(剉微炒)芎藭黃耆(剉)
桂心山茱萸石斛(去根各三分)
右為散每服四錢水一中盞入生薑半分煎至六分
去滓食前温服
螵蛸丸(出聖濟緫錄)治腎虚耳聾脹滿腰脊強直小便黃
赤
桑螵蛸(炒)山茱萸(微炒)磁石(煆醋淬研)五味子山芋
當歸沉香肉蓯蓉(酒浸去皺皮炙各半兩)菖蒲續斷
(各三分)蘹香子(炒一分)附子(炮裂去皮臍三枚)
右為末煉蜜和丸如梧桐子大每服二十丸温酒送
下荆芥鹽湯亦得
羊腎湯療腎氣不足耳無所聞
羊腎(一具)芎藭附子(焙)牡丹皮蔓荆子(碎各一兩)茯
苓桂心磁石當歸(各二兩)人參乾地黃(各三)
(兩)大棗(五枚擘)
右切以水一斗七升煮藥腎取一斗去腎煮取四升
分四服晝三夜一忌猪肉冷水生葱胡萎蕪荑酢物
磁石散(出聖惠方)治腎氣不足胷中少氣目常茫茫小腹
脹疼腰背急痛陽氣衰弱兩耳虛鳴心煩咽乾飲食
無味
磁石(二兩搗碎水淘去赤汁)熟乾地黃麥門冬(去心各一兩)五
味子羚羊角屑黃耆(剉)玄參丹參白茯
苓澤瀉桂心枳實(麸炒微黃各三分)
右為散每服四錢水一中盞入生薑半分煎至六分
去滓食前温服
木瓜丸(出和劑方)治腎經虚弱下攻腰膝沉重少力腿脚
腫痒疰破生瘡脚心癮痛筋脉拘攣或腰膝緩弱步
履艱難舉動喘促面色黧黑大小便秘澁飲食减少
無問久新宜服之
熟乾地黃(洗焙)陳皮(去穣)烏藥(各四兩)黑牽牛(三兩炒)石南
藤杏仁(去皮尖)當歸蓯蓉(酒浸焙)乾木瓜續斷
牛膝(酒浸各二兩)赤芍藥(一兩)
右為細末酒糊為丸如梧桐子大每服三五十丸空
心木瓜湯吞下温酒亦得
安腎丸治腎氣不足膀胱虚冷(方見諸虚門補壯元陽類)
葫蘆巴丸(出聖濟緫錄)治腎氣虚損陽氣痿弱
葫蘆巴(微炒)巴戟天(紫者去心炒)肉蓯蓉(酒浸切焙各二兩)肉桂
(去麄皮)楝實(去皮醋浸一宿焙)補骨脂(炒)蛇床子(酒浸一宿焙)牛
膝(酒浸一宿切焙各一兩)附子(炮裂去皮臍)蘹香子(炒各一兩半)蓬莪
荗(醋浸一宿煨剉三分)
右為末煉蜜和丸小豆大常服二十丸空心炒鹽生
薑湯下酒下亦得
當歸龍膽丸(出衛生實鑑)治腎水隂虛風熱藴積時發驚
悸筋脉搐搦神志不寧榮衛壅滯目頭昏眩肉膶肌
瘛胸膈痞塞咽嗌不利腸胃燥澁小便淋閉筋脉拘
急肢體痿弱暗風癎病小兒急慢驚風常服宣通血
氣調順隂陽病無再作
當歸(焙)草龍膽大梔子黃連蘆薈青黛
(各半兩)黃蘗黃芩(各一兩)大黃木香(各半兩)麝香(一錢)
(另研入)
右為末煉蜜和丸如小豆大小兒如麻子大每服二
十丸生薑湯下忌發熱諸物兼服防風通聖散
十補丸(出嚴氏濟生方)治腎臟虛弱面色黧黑足冷足腫耳
鳴耳聾肢體羸瘦足膝軟弱小便不利腰脊疼痛但
是腎虛之證皆可服之
附子(炮去皮臍)五味子(各二兩)山茱萸(取肉)山藥(剉炒)牡丹皮
(去木)鹿茸(去毛酒蒸)熟地黃(洗酒蒸)肉桂(不見火去皮)白茯苓(去皮)
澤瀉(各一兩)
右為細末煉蜜為丸如梧桐子大每服七十丸空心
温酒鹽湯任下
天真丹(出衛生寳鑑)治下焦陽虛
沉香巴戟(酒浸去心)茴香(塩炒香去塩)葫蘆巴萆薢(酒浸)
(焙)破故紙(炒)杜仲(炒去絲)琥珀牽牛(塩炒黑皮去塩取頭未各)
(一兩)官桂(半兩)
右為末用浸藥酒糊為丸如梧桐子大每服五十丸
至八十丸空心温酒送下
補腎磁石丸(出聖濟緫錄)治腎臟久虚體熱疼倦遺精形
瘦色昏臍腹疼痛耳常聞鍾磬風雨聲
磁石(火煆酒淬五遍)鹿茸(去毛酥炙各一兩)五味子枳實(去穣麸炒)
(各半兩)楮實(炒一兩半)附子(炮裂去皮臍)牡蠣(煆)肉蓯蓉(酒浸去皺)
(皮切焙)山芋巴戟天(去心各三分)
右為末煉蜜和丸如梧桐子大空腹浸牛膝酒下二
十丸漸加三十丸
五石丸(出聖濟緫錄)治腎虛小便無度隂囊痒濕
鍾乳(研)紫石英(研)石膏脂(研)白&KR0552;(燒研)白石英(研各)
(半兩)肉蓯蓉(酒浸去皺皮切焙)甘草(炙剉)天雄(炮裂去皮臍)乾地黃
(焙各一兩)龍骨(焙研三分)
右為末煉蜜和丸如梧桐子大空心酒下一十丸日
二服
磁石湯(出聖濟緫錄)治腎臟勞傷
磁石(醋淬)肉蓯蓉(酒浸焙乾各二兩)沉香(一兩半)五味子附
子(炮裂去皮臍)覆盆子狗脊(去毛)白茯苓(去黑皮各一兩)猪腎
(一隻)㯽榔(三分)
右除腎外㕮咀每服五錢以水二盞先煮猪腎取一
盞半去腎入藥再煎取八分去滓温服食前
十補丸治真氣虛損下焦傷竭臍腹強急腰脚疼痛
亡血盗汗遺泄白濁大便自利小便滑數或三消渴
疾飲食倍常肌肉消瘦顔色枯槁久服補五臟行榮
衛益精髓進飲食(方見諸虛門補虚固精類)
温腎散(出三困方)治腎虚寒隂痿腰脊痛身重緩弱足腰
不可以按語音混濁陽氣頓絶四肢乏力面少顔色
熟乾地黃(一斤)蓯蓉(酒浸)麥門冬(去心)牛膝(酒浸)五味子
巴戟(去心)甘草(炙各八兩)茯神(去木)乾薑(炮各五兩)杜仲(去麄皮剉姜汁)
(淹炒絲斷三兩)
右為末每服二錢温酒調下空心日二三服
安腎丸(出醫方大成)治腎虛腰痛陽事不舉膝骨痛目眩
耳鳴口乾面色黧黑耳輪焦枯肢體羸瘦
補骨脂(炒)葫蘆巴(炒)茴香(炒)川練(炒)續斷(炒各三兩)桃
仁(麸炒去皮尖别研)杏仁(如上法)山藥(炒切)茯苓(各一兩)
右為末蜜丸如梧桐子大鹽湯五十丸空心服
離珠丹(又名神珠丹)治下焦陽虛臍腹冷痛足胻寒而逆
(出濟生拔粹方)
杜仲(炒去絲)破故紙(炒各三兩)萆薢巴戟(酒浸去心各二兩)訶
子(炮五个)龍骨(一兩)胡桃(一百个去皮)硃砂(别研一兩半)縮砂仁
(一兩半)
右為末酒糊丸梧子大硃砂為衣每服三十丸空心
温酒鹽湯任下
肉蓯蓉散(出聖濟緫錄)治腎臟虛損精氣衰竭陽道痿弱
腰膝無力五心煩熱
肉蓯蓉(湯浸去皺皮切焙)鍾乳粉鹿茸(去毛酥炙各二兩)兔絲
子(酒浸三宿别搗一兩半)蛇床子遠志(去心)續斷天雄(炮裂)
(去皮臍)石龍芮(各一兩)
右除鍾乳粉外搗羅為細末入鍾乳粉合研勻空心
食前温酒調下二錢
兔絲子丸(出楊子建護命方)治腎臟虚冷陽氣痿弱嘔逆多
唾體瘦精神不爽不思飲食腰脚沉重臍腹急痛小
便頻數
兔絲子(酒浸别搗)萆薢(各半兩)補骨脂(炒)防風(去义)硫黃(各一)
(分)續斷(一兩)巴戟天(去心各一兩)細辛(去苖葉各二銖)蜀椒(去日并閉)
(口炒出汗各二兩)
右為末煉蜜和丸如梧桐子大空心鹽湯下三十丸
補腎湯(出聖濟緫錄)治腎虚忪悸恍惚眼花耳聾肢節疼
痛皮膚瘙痒小腹拘急面色常黑黃疸消渴
磁石(醋淬七遍研一兩)五味子(炒)附子(炮裂去皮臍)防風(去义)黃
耆(剉炒)牡丹皮肉桂(去麄皮)甘草(炙剉)桃仁(去皮尖雙仁炒令黃)
(各二兩)
右㕮咀每服五錢以水一盞半入生薑半分切煎至
八分去滓空心頓服
慶雲散(出千金方)治丈夫陽氣不足腎虛精乏不能施化
兔絲子(酒浸别搗五兩)天門冬(去心焙九兩)桑上寄生天雄
(炮裂去皮臍各一兩)石斛(去根)白术(剉炒各三兩)紫石英(研三兩)覆盆
子(十兩)五味子(七兩)
右為散每服三錢温酒調下食前服氣冷者去寄生
用細辛去苖葉四兩陽氣乏少而無子者去石斛加
㯽榔
猪腎粥湯(出本草)治腎虛腰脚無力
用生栗袋盛懸乾每日平明喫十餘顆次喫猪腎粥
補腎腰子法(出雞峯方)治老人腎臟虛寒即其内腎以寒
虚自結實硬雖服補藥並不入用
右羊腰子一對水半碗用杜仲闊一寸長二寸許一
片同煮腰子軟空心切食令人内腎柔軟然後服平
補藥
八仙丸療元臟虚損血氣不足耳鳴目暗腰膝酸痛
肌體羸瘦飲食無味(方見諸虚門平補類)
韮子散(出聖濟緫錄)治腎臟虛冷遺泄
韮子(醋煮炒香二兩)附子(炮裂去皮臍)桑螵蛸(剉炒)澤瀉(各三分)赤
石脂(研)龍骨(搗碎各一兩)甘草(炙剉一寸)蜀椒(去目及合口者炒出汗三)
(分)
右為散每服三錢空心温酒調下日再服
八味地黃丸(出本事方)治腎虚或時脚腫兼治脾
熟地黃(二兩半)肉蓯蓉白茯苓澤瀉(各三兩)桂枝
附子(各半兩)五味子(三兩)黃茋(獨莖者一兩)
右為細末煉蜜杵丸如梧桐子大每服四五十丸空
心酒下食前再服
木瓜丸治腎經虛弱腰膝沉重腿脚腫痒疰破生瘡
脚心癮痛筋脉拘攣或腰膝緩弱步履艱難舉動喘
促面色黧黑大小便閉澁飲食减少無問久新並宜
服之
狗脊(去毛六兩)大艾(去梗四兩糯米糊調成餅焙乾為末)木瓜(去穣四兩)天麻
(去蘆)當歸(酒浸製)萆薢蓯蓉(去蘆酒浸)牛膝(洗去土酒浸一宿各二兩)
右為細末煉蜜為丸如梧桐子大每服二十丸漸加
至三十丸空心食前温酒吞下鹽湯亦可
羊骨補腎湯治腎虛寒耳鳴好睡日漸痿損(一名羊腎湯)
羊脛骨(五兩炙黃剉一方用羊腎)磁石(火煆醋淬二七遍)白术(各二兩)黃
耆(剉)乾薑(炮)白茯苓(去黑皮各一兩)肉桂(去麄皮三分)
右麄搗篩每服五錢水一盞半煎至一盞去滓分温
二服空腹夜卧各一一方用羊脊骨(一具推碎不用脛骨)
人參補腎湯治腎虛寒關格塞煩熱腰背強直飲食
减少氣力漸羸
人參甘草(炙剉)肉桂(去麄皮)陳橘皮(湯浸去白焙)白茯苓
(去黑皮各半兩)杜仲(去麄皮酥炙剉)白术(各二兩)
右麄搗篩每服五錢水三盞入猪羊腎各半兩生薑
半分拍碎韮白一莖煎至一盞半去滓分二服空腹
日晩各一服
乾地黃丸治腎氣不足羸瘦日劇吸吸少氣體重耳
聾眼暗百病(一名桂心丸)
桂心(四兩)乾地黃(一斤)澤瀉薯蕷茯苓(各八兩)牡丹
皮(六兩)半夏(一兩)
右為末蜜丸如梧桐子大酒服十丸日三
五味子散治腎虛泄
五味子(二兩)吳茱萸(半兩細粒綠色者)
右炒香熟為度細末每服二錢陳米飲下頃年有一
親疾每五更初欲晩時必溏痢一次如是數月有人
云此名腎泄腎感隂氣而然得此方服而愈
生地黃湯補腎氣虚
生地黃(二斤)麵(一斤)
右同炒乾搗篩酒服方寸匕日三服
地黃丸治腎虚久新憔悴寢汗發熱五臟齊損瘦弱
虛煩骨蒸痿弱下血
熟地黃(八錢)山茱萸乾山藥(各四錢)牡丹皮澤瀉
白茯苓(各三錢)
右為末煉蜜為丸如梧桐子大每服三十丸空心温
水下温酒亦可
三才封髓丹(出衛生寳鑑)降心火益腎水滋隂養血潤補
不燥
天門冬(去心)熟地黃人參(去蘆各半兩)黃柏(三兩)甘草(炙七)
(錢半)縮砂仁(一兩半)
右為細末水糊和丸梧桐子大每服五十丸用蓯蓉
半兩作片子酒浸一宿次日煎三五沸去渣送下前
丸子空心服
漏蘆丸(出聖濟緫錄)治腎虚冷補益元臟
漏蘆(去蘆頭生)蓽撥(生)木香乾蠍(頭毛足全者炒各半兩)硼砂
(别研一分)阿魏(同醋麸和作餅子慢火炙合一分)
右為末煉蜜和丸如雞頭子大每服一丸煨葱酒嚼
下不拘時
補腎丸(出聖濟緫錄)治臟虚攻注四肢煩熱多汗肢節痛
耳内鳴
羊腎(一對去筋膜)黃耆(蜜炙剉)麻黃根當歸(切焙)蜀椒(去目)
(并閉口炒出汗)杏仁(湯浸去皮尖雙仁炒各一兩)
右除羊腎外搗研為末煮羊腎爛細研酒煮麺糊和
丸如梧桐子大每服二十丸鹽酒下空心午前各一
服
巴戟丸(出如宜方)補腎臓暖丹田興陽道减小便填精益
髓駐顔潤肌治元氣虛憊面目黧黑口乾舌澁夢想
虚驚眼中冷淚耳作蟬鳴腰胯沉重百節痠疼項筋
緊急背脾勞倦隂汗盜汗四肢無力及婦人子宫久
冷月脉不調或多或少赤白帶下並宜服
良薑(六兩)紫金藤(十六兩)巴戟(三兩)青鹽(二兩)肉桂(去麄皮)吳
茱萸(各四兩)
右為末酒糊為丸每服二十丸煖鹽酒送下鹽湯亦
得日午夜卧各一服妙
四斤丸(出醫方大成)治腎經不足下攻腰脚腿膝腫痒不
能屈伸脚弱少力不能踏地脚心𨼆痛行步喘乏筋
脉拘攣腰膝不利應風寒濕痺脚氣緩弱並宜服之
宣州木瓜(去穣)牛膝(去蘆剉)天麻(去蘆細剉)蓯蓉(洗淨切各焙乾秤准)
(將已上四味如前修事用無灰酒五升浸春秋各五日夏三日冬十日足取出焙乾再入)附子
(炮去皮臍)龍骨(塗酥炙各二兩)
右同為細末用浸前藥酒打麵糊為丸如梧桐子大
每服三五十丸空心煎木瓜酒下或鹽湯吞下亦得
此藥常服補虚除濕大壯筋骨
養腎散(出和劑方)治腎氣虚損腰脚節骨疼痛膝脛不能
屈伸久病脚膝緩弱每服用一字空心豆淋酒下服
訖麻痺少時須臾疾随藥氣頓愈骨中痛嚼胡桃肉
酒調下甚者三五服風寒濕悉皆治之
全蝎(半兩)天麻(三錢)蒼术(製一兩)附子(炮去皮臍)草烏頭(生去皮臍)
(各二兩)
右為末空心温酒調下百一選方忠州陳太守原國
暑取凉食瓜至秋忽右腰腿間疼痛連及膝脛曲折
不得經月右脚艱於舉動凡服治腰脚藥無效得此養
腎散才一服移刻舉身麻痺不數日脚能屈伸即康寧
又州判某年四十上虚損兩脚不能行步進此藥二
服迤邐可行三服能走盧祖常易簡方紏繆謂有子
弟者忽兩足拳攣疼楚脉弦緊甚此證兩感寒多於
風亦服此随效惠倅李奉議亦嘗曰其家曾有婦人
腰脚不能轉動用此即效皆風寒兩感也
白术散補腎氣虚
白术(一斤)肉桂(半斤)乾地黃澤瀉茯苓(各四兩)
右為末米飲服方寸七日三兩服佳
四補丹
何首烏(泔浸春秋五日夏三日冬七日)蒼术(去皮製度上同)甘州枸把(酒浸)
(一宿)小茴香(塩炒令熱各等分)
右為細末酒打麺糊為丸如梧桐子大每服三十丸
至四十丸空心好酒下
青鹽丸(出本事方)治腎虚及足膝無力
茴香(三兩)兔絲子(末四兩)乾山藥(二兩)青鹽(一兩)
右將兔絲子洗淘無灰酒浸日中煎七日冬天近火
煨之爆乾别末將餘藥末和勻酒糊丸如梧桐子大
每服三五十丸温酒鹽湯下予頃常服數年壯力健
食有一婦人足軃曳服此藥久之履地如故
鹿角丸(出三因方)治腎虚傷冷冷氣入腎其痛如裂
鹿茸屑(一兩酥炙)附子(炮二兩)桂心(三分)
右為末酒糊丸如梧桐子大塩酒下三五十丸空心
服一方以局方四味理中丸每兩加澤瀉半錢塩酒
吞下治敗精腰疼
神應丸治腎不足風冷乘之腰痛如折或引背痛俯
仰不利轉側亦難或役用過度勞傷於腎或寢卧冷
濕地氣傷腰或堕墜傷損並宜服之
葳靈仙(去土二兩)桂心當歸(各一兩)
右為末以酒煮糊丸如梧桐子大每服三五十丸煎
茴香湯或炒茴香酒下食前服婦人煎桂心湯下有
孕婦人不得服一方添破故紙桃仁地膚子等分
滋腎丸(出衛生寳鑑)治下焦隂虚脚膝軟無力隂汗隂痿
足熱不能履地不渴小便閉者邪熱在血分也
黃蘗(二兩酒洗焙)知母(二兩酒洗焙)肉桂(二錢)
内經云熱者寒之又云腎惡燥急食辛以潤之以
黃柏之苦寒瀉熱補水潤燥故以為君以知母苦
寒瀉腎火故以為佐肉桂辛熱乃寒因熱用也
右為細末熱水為丸如雞頭大每服百丸至二百丸
煎百沸湯下空心服頓兩足令藥易下行故也如小
便利前隂中如刀刺痛有惡物下為效驗
玉鎻丹(出仁存方)治腎經虚損心氣不足思慮太過真陽
不固旋有遺瀝小便白濁如膏夢寐頻泄甚則身體
拘倦骨節痠痛飲食不進面色黧黑容枯肌瘦唇口
乾燥虚煩盜汗舉動力乏
茯苓(去皮四兩)龍骨(二兩)五倍子(十六兩)
右為末水糊為丸每服四十粒空心用鹽湯吞下日
進三服此藥性温不熱極有神效
茯兔丸(出和劑方)治腎經虚損心氣不足思慮太過真陽
不固溺有餘瀝小便白濁夢寐頻洩
兔絲子(五兩)白茯苓(三兩)石蓮子(去殼二兩)
右為細末酒煮糊為丸如梧桐子大每服三十丸空
心鹽湯下常服鎮益心神虚養血清小便
吳茱萸丸(出仁存方)治腎氣自腹中起上築於咽喉逆氣
連属而不能出或至數十聲上下不得喘息此由寒傷
胃脘腎氣先虚逆氣上乘於胃與氣相逆不止者難
治經謂之噦故受病深者其聲噦是也
吳茱萸(醋炒)橘皮(洗淨)大附子(炮製去皮臍各一兩)
右為細末白麺糊為丸如梧桐子大每服七十丸至
八十丸食前温生薑湯送下一方米飲下不止者灸
期門關元腎腧
鹿茸丸(出本事方)治腎虚腰痛
以鹿茸不拘多少切作片子酥炙黃為末酒糊為丸
如梧桐子大空心食前鹽湯下三五十丸
小安腎丸(出仁存方)治腎氣虚乏下元冷憊夜多旋溺肢
體倦怠漸覺羸瘦腰膝沉重嗜卧少力精神昏憒耳
作蟬鳴面無顔色泄瀉腸鳴眼目昏暗牙齒蛀痛並
皆治之
香附子川烏川練子(已上各一斤用塩四兩水四升同煮候乾製焙)
熟地黃(八兩)茴香(十二兩)川椒(去目及閉口者微炒出汗四兩)
右為細末酒糊為丸如梧桐子大每服二十丸至三
十丸空心臨卧温酒或鹽湯任下常服補虛損下元
冷憊
茯苓丸(出永類鈴方)治心腎俱虛神志不守小便淋瀝不
禁(方見本門腎虛漏濁遺精類)
磁石散療腎氣不足心中悒悒而亂目視&KR1129;&KR1129;心懸
少氣陽氣不足耳聾目前如星火消疳痔一身悉痒
骨中痛小腹拘急乏氣咽乾如膠顔色黑補腎
磁石(二兩研綿裹)生薑(二兩)防風(二兩)桂心(二兩)甘草(一兩炙)五
味子(二兩)附子(一兩炮)玄參(二兩)牡丹皮(三兩)大豆(二十四枚)
右切以水一斗二升先於銅噐中揚三百遍煮藥取
六升去滓更煎取二升八合分為三服忌海藻菘菜
猪肉冷水生葱等
瀉腎湯療腎氣不足
芒硝(二兩)礬石(二兩熬汁盡)大豆
右以水三升煮取一升二合去渣分再服當快下
返精丸(出朱氏集驗方)定心養血補腎此方得之異人
破故紙(二兩隔紙炒令香熟)白茯苓(一兩去皮)
右為細末用没藥半兩搥破用無灰酒煮浸高没藥
一指許候如稠餳狀再入前二味為丸如梧桐子大
每服三十粒随食湯下酒糊丸亦可食前服
附子丸(出鷄峯方)治腎臟衰弱手足多冷(方見本門腎臟虛損陽氣痿弱)
(類)
二陽丹(出鷄峯方)治腎虚生寒腰脊疼痛
附子(二兩先炮去皮臍為末酒一升半同羊肉爛煮如麋沙椀内研為膏酒炒加服)羊肉
(四兩)肉桂乾薑硫黃陽起石鹿茸白术
(各一兩)
右以附子膏和丸如梧桐子大硃砂為衣每服三五
十丸空心鹽湯下
兔絲子丸補腎虚
兔絲子山藥(各四兩)牛膝附子萆薢鹿茸
(各二兩)巴戟茴香(各一兩)
右件搗羅為細末以酒煮麺糊為丸如梧桐子大每
服空心温酒或鹽湯下五十丸
破故紙丸治腎氣虛寒小便無度
破故紙(酒浸十兩蒸炒)茴香(鹽炒)
右等分為末酒糊為丸每服五十丸空心鹽酒下一
方為末用猪腰子批開入藥紙裹水濕煨熟細嚼酒
下
沉香散治腎藏益元氣養精神常服
萆薢續斷(各半兩)木香芎藭當歸茯苓
甘草石斛牛膝枳殼(只用青)細辛防風(各一分)
右細杵羅為末每服二錢水一盞煎取八分空心和
滓喫
固真丹治腎與膀胱虛冷真氣不回小便滑數
舶上茴香(炒)補骨脂(炒)益智子(炒)鹿角霜(各一兩)韭
子(二兩)白龍骨(一兩火煆别研如粉)
右為末以青鹽鹿角膠各半兩同煮酒糊為丸如梧
桐子大每服五十丸温酒鹽湯下
北庭丸凢夢鬼交者盖由腎氣虛為客邪所乘入於
臟則喜夢腎既虛不能制於精因夢感而動洩久不
止則令人枯瘁不澤少力
北庭(半兩飛過煎成霜)附子(一兩研為末)
右件二味以生薯蕷於砂盆内研調前藥為丸如桐
子大仍用禹餘粮鹽等分入瓶内固濟煆通赤放冷
研細以末一錢湯點下十五丸空心服之
雙補丸治腎虛水涸燥渴勞倦
鹿角膠(二兩)沉香(半兩)澤瀉(連塊再蒸半兩)覆盆子白茯苓
人參宣木瓜薏苡仁(炒)黃耆(炙)熟地黃(洗再蒸)
蓯蓉(酒浸焙)兔絲子(酒浸蒸研)北五味子石斛(炒)當歸
(酒浸焙各一兩)麝香(一錢)
右末煉蜜丸桐子大硃砂衣每五十丸空心棗湯下
加味四斤丸(出鮑氏方)治腎臓肝虛熱滛於内筋骨痿弱
起居須人足不任地驚悸潮飲食不生血氣
蓯蓉牛膝天麻木瓜鹿茸熟地黃
兔絲子五味子(並酒浸等分)
右為末蜜丸每五十丸酒飲任下食前
王瓜散(出衛生寳鑑)治小便自利如泔色此腎虛也
王瓜根(一兩)白石脂(二兩)兔絲子(酒浸二兩)桂心(一兩)牡礪(塩泥)
(裹燒米候冷去泥)
右為末每服二錢煎大麥粥湯調下日三服食前
治腎虛腰痛(出如宜方)
用桃仁去皮尖麺炒為末熱酒下得汗愈又製杜仲
末空心酒下又炒黑牽牛取頭末入麺作常飡麺
加花椒煮食之小便數者宜萆薢杜仲枸把根等分
㕮咀好酒漬納瓮中密封入銅噐中煮一日服取醉
為度腰脚冷宜甕中煎酒水漬腰膝上
青娥丸(出如宜方)治腎虛腰疼筋骨少力
破故紙(八兩炒)胡桃肉(去膜爛研四兩)
右為末煉蜜丸如梧桐子大每服三四十丸食前鹽
湯酒下一方加製杜仲二兩
黑錫丹(出如宜方)治元臟久冷上盛下虛腰膝冷痛
沉香葫蘆巴附子(製)陽起石肉桂破故
紙(炒)茴香(炒)肉豆蔲(製)金鈴子木香(各一兩)錫硫
砂子(四兩)
右為末炒桃仁酒下
四神丸(出如宜方)治老人脾腎久虛夜作氣泄無度
破故紙(炒四兩)肉豆蔲(製二兩)木香(一兩)附子(炮一兩半)
右為末煮棗肉為丸如梧桐子大每服五十丸薑湯
下
益智五味丸(出如宜方)治肝腎俱虛精氣耗散
益智仁肉蓯蓉巴戟(去心)人參五味子骨
碎補茴香覆盆子龍骨熟地黃兔絲
子(製等分)
右為末酒糊為丸如梧桐子大每服三十丸空心米
湯下
益腎(出本草)
以牛膝蓯蓉酒浸服
普濟方卷二十九
