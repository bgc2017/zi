普濟方卷八明周王朱橚撰
運氣圖
太陽寒水司天太陰濕土在泉中見太宫土運歲土太
過氣化運行先天太宫下加太陰太過而加同天符又
土運臨戌是謂歲會氣之平也平土之歲命曰備化之
紀氣協天休德流四政五化齊脩其氣平其性順其用
高下其化豐滿其政安靜其候溽蒸其令濕其類土其
應長夏其穀稷其果棗其實肉其蟲倮其畜牛其物膚
其色黃其味甘其音宫其數五其在人也其臟脾其主
口其養肉其病痞此歲運所主也天地之氣上見太陽
左間厥陰右間陽明故天政所布其氣肅下見太陰左
間少陽右間少隂故地氣靜而其令徐水土合德上應
辰星鎮星其榖玄黅寒臨太虛其政大舉陽氣不令澤
無陽燄則火發待時少陽中治時雨廼涯止極雨散還
於太陰雲朝北極濕化廼布澤流萬物寒敷於上雷動
於下寒濕之氣持於氣交民病寒濕發肌肉痿足痿不
收濡瀉血溢歲半之前天氣太陽主之太陽有本標之
化寒政大舉熱氣時應者天氣得中也歲半之後地氣
太陰主之太陰之化從本雨濕甚者地氣之應也寒化
六溫化五是為正化之日倮䖝育鱗䖝靜是為歲物所
宜燥毒不生鱗䖝不成其味醎其氣熱是為地氣所制
平土之歲本不資化源運與地氣臨於戌歲土氣盛先
資化源以助於水所謂抑其氣運扶其不勝無使暴過
而生其疾也食玄黅之榖以全其真避歲之虛邪以安
其正以苦熱調上以苦溫調下運土在中亦以苦溫調
之運同寒之化宜燥熱治之常也初之氣自癸酉年大
寒日申初至是歲春分日午初凡六十日八十七刻半
主位太角木客氣少陽火中見土運少陽中治行春令
地氣遷氣廼太溫草廼早榮民廼厲溫病廼作身熱頭
疼嘔吐肌腠瘡瘍宜治少陽之客以醎補之以甘瀉之
以醎耎之歲榖宜玄間榖宜豆則火不為邪二之氣自
春分日午正至小滿日辰正凡六十日有奇主位少徵
火客氣陽明金中見土運金土相和大凉反至民廼慘
草廼遇寒火氣遂抑民病氣欝中滿寒乃始宜治陽明之
客以酸補之以辛瀉之以苦泄之歲榖宜玄間榖宜黍則燥不為
邪三之氣自小滿日已初至大暑日卯初凡六十日有
奇主位少徵火客氣太陽水中見土運天政布寒氣行雨
廼降民病寒反熱中癰疽注下心熱瞀悶不治者死
宜治太陽之客以苦補之以醎瀉之以苦堅之以辛潤
之歲榖宜玄間榖宜稷則寒不為邪四之氣自大暑日卯
正至秋分日丑正凡六十日有奇主位太宫土客氣厥
陰木中見土運歲土得位風氣居之風濕交爭風化為
雨廼長廼化廼成民病大熱少氣肌肉萎足痿注下赤
白宜治厥隂之客以辛補之以甘緩之歲榖宜黅間榖
宜稷則風不為邪五之氣自秋分日寅初至小雪日子
初凡六十日有奇主位少商金客氣少陰火中見土運
火能生土土能生金氣位相和陽復化草廼長廼化廼
成民廼舒法宜調少陰之客以醎補之以甘瀉之以酸
收之歲榖宜黅間榖宜豆則熱不為邪終之氣自小雪
日丑正至大寒日戌正凡六十日有奇主位太羽水客
氣太陰土中見土運氣與運符會地氣正濕令行陰凝
太虛埃昏郊野民廼慘悽寒風以至反者孕廼死宜治
太陰之客以甘補之以苦瀉之以甘緩之歲榖宜黅間
榖宜麻則濕不為邪是氣也不可犯凉司氣以凉故也
歲寒雖平或有邪氣則中執法經曰中執法者其病速
而危也
厥陰風木司天少陽相火在泉中見少商金運歲金不
及氣化運行後天上角與正角同諸同正歲氣化運行
同天厥陰在上左間少陰右間太陽故天氣擾而其政
撓少陽在下左間陽明右間太隂故地氣正而其令速
風生高遠炎熱從之雲趨雨府濕化廼行風火同德上
應歲星熒惑其榖蒼丹間榖言太宫太羽者其耗文角
品羽風燥火熱勝復更作蟄蟲來見流水不冰熱病行於
下風病行於上風燥勝復同所謂邪氣化日也風化八
清化四火化二所謂正化度也毛蟲靜毛蟲育是廼物
所宜介蟲耗毛蟲不育寒毒不生是廼地氣所制然木
為天氣火為地氣金運在中地氣勝運運化勝天其化
不絶天氣虛地氣盈宜資化源以助木氣兼贊歲運無
使邪勝歲半之前天氣厥陰主之厥陰以中氣為化當
是時風從火化者天氣之和也若風淫所勝則太虛埃
昏雲物以擾寒生春氣流水不冰民病胃脘當心而疼
上肢兩脇膈咽不通飲食不下舌本強食則嘔冷泄腹
脹溏泄瘕水閉病本於脾診在足衝陽之脈法宜平以
辛凉佐以苦辛以甘緩之以酸瀉之歲半之後地氣少
陽主之少陽之化從本若火淫於内則焰明郊野寒熱
更至民病注泄赤白少腹痛溺赤甚則血便法宜治以
醎冷佐以苦辛以酸收之以苦發之歲運之化金不及
是謂折收氣廼後生氣廼揚長化合德火政乃宣庶類以
蕃其氣揚其用躁切其化兼所不勝夏有光顯鬱蒸之
令則冬有嚴凝整肅之應若夏有炎爍燔燎之變則秋
有冰雹霜雪之復其𤯝自西其病内舍膺脇肩背外在
皮毛復則寒雨暴至陰厥且格陽反上行頭腦戶痛延
及顛頂發熱甚則心痛治宜以酸調和中初之氣自甲
戌年大寒日亥初至是歲春分日酉初凡六十日八十
七刻半主位太角木客氣陽明金中見金運氣與運通
居於木位與厥陰交司而行春令金木氣齊寒始肅殺
氣方至民病寒於右之下宜治陽明之客以酸補之以辛
瀉之以苦泄之歲榖宜蒼間榖宜黍是氣也司氣以凉
用凉無犯二之氣自春分日酉正至小滿日未正凡六
十日有奇主位少徵火客氣太陽水中見金運金水相
得寒不去華雪水冰殺氣施化霜廼降谷草上焦寒雨
數至陽復化民病熱於中宜治太陽之客以苦補之以
醎瀉之以苦堅之以辛潤之歲榖宜蒼間榖宜稷三之
氣自小滿日申初至大暑日午初凡六十日有奇主位
少徵火客氣厥隂木中見金運火勝金金勝木其化不
絶天政布風廼時舉民病泣出耳鳴掉眩宜治厥隂之
客以辛補之以酸瀉之以甘緩之歲榖宜蒼間榖宜稷
四之氣自大暑日午正至秋分日辰正凡六十日有奇
主位太宫土客氣少隂火中見金運又值在泉少陽交
司之時溽暑濕熱相薄爭於左之上民病黃癉而為
胕腫宜治少陰之客以醎補之以甘瀉之以酸收之歲
榖宜丹間榖宜豆五之氣自秋分日已初至小雪日卯
初凡六十日有奇主位少商金客氣太陰土中見金運
之金得位與土相和其化燥濕更勝沉陰廼布寒氣及
體風雨廼行宜調太陰之客以甘補之以苦瀉之以甘
緩之歲榖宜丹間榖宜麻終之氣自小雪日卯正至大
寒日丑正凡六十日有奇主位太羽水客氣少陽火中
見金運畏火司令陽廼大化蟄蟲出見流水不冰地氣
大發草廼生人廼舒其病溫厲宜治少陽之客以醎補
之歲榖宜丹間榖宜豆六氣之常也歲寒之化天氣勝
者陽明復之地氣勝者太陽復之其治各以其勝復法
少陰君火司天陽明燥金在泉中見太羽水運歲水太
過氣化運行先天水運臨子是謂歲會氣之平也平水
之歲命曰靜順之紀藏而無害治而善下五化咸整其
氣明其性下其用沃衍其化凝堅其政流演其候凝肅
其令寒其類水其應冬其榖豆其果栗其實濡其蟲鱗
其畜彘其色黑其味醎其物濡其音羽其數六其在人
也其藏腎其主三陰其養骨髓其病厥此歲運之化也
天地之氣上見少陰左間太陰右間厥陰故天政所布
其氣明下見陽明左間太陽右間少陽故地之氣肅而
其令切交司之氣以寒交暑天地之氣以熱加燥雲馳
雨府濕化廼行時雨廼降金火合德上應熒惑太白其
榖丹水火寒熱持於氣交而為病始熱病生於上清病
生於下寒熱相犯而爭於中民病欬喘血溢血泄鼽衂
眥目赤嚏瘍寒厥入胃心痛腰痛腹大嗌亁腫上蓋火
為天氣金為地氣水運在中熱化二寒化六清化四正
化度也羽蟲靜介蟲育歲物之宜也毛蟲耗羽蟲不生
地氣制之也燥熱相加天氣盈地氣虛歲有平水不取
化源唯抑運氣資其歲勝無使暴過而生病也食丹白
之榖以全其真氣食間氣之榖以辟虛邪味宜醎寒調
上以酸溫安下運同地氣宜以溫熱化歲半之前天氣
少陰主之少陰有本標之化其應寒熱得中歲半之後
地氣陽明主之陽明以中氣為化其應溫燥相半當其
時而至者為平非其時而至者為滛初之氣自乙亥年
大寒日寅初至是歲春分日子初凡六十日八十七刻
半主位太角木客氣太陽水中見水運氣與運同以居
木位水木相和奉少陰之政而行春令地氣遷燥將去
寒廼始蟄復藏水廼冰霜降風廼至陽氣欝民反周密
關節禁固腰脽痛炎暑將起中外瘡瘍宜治太陽之客
以苦補之以醎瀉之以苦堅之以辛潤之歲榖宜丹間
榖宜稷則寒不為邪是氣也用寒遠寒無犯司氣之寒
二之氣自春分日子正至小滿日戌正凡六十日有奇
主位少徵火客氣厥陰木中見水運水木相得陽氣布
風廼行春氣以正萬物應榮寒氣時至民廼和其病淋
目瞑目赤氣鬱於上而熱宜治厥陰之客以辛補之以
酸瀉之以甘緩之歲榖食丹間榖食豆則風不為邪三
之氣自小滿日亥初至大暑日酉初凡六十日有奇主
位少徵火客氣少陰火中見水運火居火位歲水間之
天政布大火行庶類蕃鮮寒氣時至民病氣厥心痛寒
熱更作欬喘目赤宜治少陰之客以醎補之以甘瀉之
以酸收之歲榖食丹間榖食豆則熱不為邪四之氣自
大暑日酉正至秋分日未正凡六十日有奇主位太宫
土客氣太陰土中見水運土居其位溽暑至大雨時行
寒熱互至民病寒熱嗌乾黃癉鼽衂飲發宜治太陰之
客以甘補之以苦瀉之以甘緩之歲榖食白間榖食麻
則濕不為邪五之氣自秋分日申初至小雪日午初凡
六十日有奇主位少商金客氣少陽火中見水運畏火
臨暑反至陽廼化萬物廼生廼長廼榮民廼康其病溫
歲水制之其病廼微宜治少陽之客以醎耎之歲榖食
白間榖食豆則火不為邪終之氣自小雪日午正至大
寒日辰正凡六十日有奇主位太羽水客氣陽明金中
見水運水當其位以金相和燥令行餘火内格腫於上
欬喘甚則血溢寒氣數舉則霧霿翳病生皮腠内舍於脇
下連小腹而作寒中地將易也宜治陽明之客以酸補
之以辛瀉之以苦泄之歲榖食白間榖食黍則燥不為邪是歲也
水氣之平由於歲會為行令邪或中之民有持久之病
經所謂中行令者其病徐而持也
太陰濕土司天太陽寒水在泉中見少角木運歲木不
及氣化運行後天委和之紀曰上宫與正宫同諸同正
歲氣化運行同天此言天氣平也天地之氣上見太陰
左間少陽右間少陰故地氣上騰而其政肅下見太陽左
間厥陰右間陽明故天氣下降而其令寂陰專其政陽
氣退辟大風時起原野昏霧白埃四起雲奔南極寒雨
數至物成於差夏濕寒合德上應鎮星辰星其榖黅玄
故陰凝於上寒積於下寒水勝火則為冰雹陽光不治
殺氣廼行民病寒濕腹滿身䐜憤胕腫痞逆寒厥拘急
清化熱化勝復同邪氣化度也雨化五風化三寒化一
正化度也歲物所宜則倮蟲靜鮮蟲育地氣所制則羽
蟲耗熱毒不生故有餘宜高不及宜下有餘宜晩不及
宜早土之利氣之化也民氣亦從之也間榖命太徵太
商者蓋土為天氣水為地氣土勝水天氣盈地氣虛宜
取化原以平氣益其歲氣無使邪勝食黅玄之榖以全
其真食間氣之榖以保其精以苦燥之温之甚則發之泄之
則濕氣外溢肉潰皮拆而水血交流必贊其陽火令禦
甚寒從氣異同少多其判也歲半之前天氣太陰主之太陰
所至其令濕若濕淫所勝則沉陰旦布雨變枯槁民病
胕腫骨腫陰癉陰癉者按之不得腰脊頭項痛時眩大
便難陰氣不用飢不欲食欬唾則有血心如懸病本於
腎診在足太谿之脈法宜平以苦溫佐以甘辛以汗為
效而止所謂丁丑歲其化上苦溫也歲半之後地氣太
陽主之太陽所至其令寒若寒淫於内則凝肅慘慄民
病少腹控睪引腰脊上衝心痛血見嗌痛頷腫法宜
治以甘熱佐以苦辛以鹹瀉之以辛潤之以苦堅之歲運
之化木不及是謂勝生生氣不正化氣廼揚長氣自平
收令廼早凉雨時降風雲並興草木晩榮蒼乾凋落物
秀而實膚肉内充其氣歛其用聚其動綏戾拘緩其發
驚駭化其兼所不勝春有鳴條律暢之化則秋有霧露
清凉之政春有慘悽殘賊之勝則夏有炎暑燔爍之復
其𤯝東其病内舍胠脇外在關節復炎暑流火民病
寒熱瘡瘍疿疹癰痤法宜調以辛溫初之氣自丙子年
大寒日已初至是歲春分日卯初凡六十日八十七刻
半主位少角木客氣厥陰木中見木運歲木當位地氣
遷寒廼去春氣正風廼來生布萬物以榮民氣條舒風
濕相薄雨乃後民病血溢筋絡拘強關節不利身重筋痿
宜調厥陰之客以辛補之以酸瀉之以甘緩之歲榖宜
黅間榖宜稷則風不能為邪是氣也司氣以溫無犯二
之氣自春分日卯正至小滿日丑正凡六十日有奇主
位太徵火客氣少陰火中見木運火氣當位大火正物
承化民廼和其病溫厲盛行遠近咸若溫蒸相薄雨廼
時降宜調少陰之客以醎補之以甘瀉之以酸收之歲
榖宜黅間榖宜豆則熱不為邪三之氣自小滿日寅初
至大暑日子初凡六十日有奇主位太徵火客氣太陰
土中見木運木生火火生土其化順天政布濕氣降地
氣騰雨廼時降寒迺隨之感於寒濕則民病身重胕
腫胸腹滿宜治太陰之客以甘補之以苦瀉之以甘緩
之歲榖宜黅間榖宜麻雖有邪濕不能為害四之氣自
大暑日子正至秋分日戌正凡六十日有奇主位少宫
土客氣少陽火中見木運地氣交司畏火臨溽蒸化地
氣騰天氣否塞寒風曉暮蒸熱相薄草木凝烟濕化不
流則白露陰布以成秋令民病腠理熱血暴溢瘧心腹
滿熱臚脹甚則胕腫宜治少陽之客以醎補之以甘瀉
之以醎耎之歲榖宜玄間榖宜豆雖有火邪不能為害
五之氣自秋分日亥初至小雪日酉初凡六十日有奇
主位太商金客氣陽明金中見木運金氣得位慘令已
行寒露下霜廼早降草木黃落寒氣及體君子周密民
病皮腠宜治陽明之客以酸補之以辛瀉之以苦泄之
歲榖宜玄間榖宜黍則燥不為邪終之氣自小雪日酉
正至大寒日未正凡六十日有奇主位少羽水客氣太
陽水中見木運水當其位寒大舉濕大化霜廼積陰廼
凝水堅冰陽光不治感於寒則病人關節禁固腰脽疼
寒濕持於氣交而為疾也宜治太陽之客以苦補之以
醎瀉之以苦堅之以辛潤之歲榖宜玄間榖宜稷則寒
不為邪此六氣之常也歲氣之交濕勝則有厥陰之復
寒勝則有太陰之復其治各以其勝復之法
少陽相火司天厥陰風木在泉中見太徵火運歲火大
過氣化運行先天太徵上臨少陽是謂天符之年平火
之歲命曰升明之紀正陽而治德施周普伍化均衡其
氣高其性速其用燔灼其化蕃茂其正明曜其候炎暑
其令熱其類火其應夏其榖麥其果杏其實絡其蟲羽
其畜馬其色赤其味苦其物脈其音徵其數七其在人
也其藏心其主舌其養血其病瞤瘛此運之化也天地
之氣上見少陽左間陽明右間太陰故天氣正而其政
嚴下見厥陰左間少陰右間太陽故地氣擾而其令撓
風廼暴舉木偃沙飛炎火廼流陰行陽化雨廼時應火
木同德上應熒惑歲星其榖丹蒼歲氣之化火化七風
化三正化度也羽蟲靜毛蟲育歲物所宜也倮蟲耗清
毒不生地氣制之也歲半之前天氣少陽主之少陽所至為炎暑
其令暄者少陽之正也歲半之後地氣厥陰主之厥陰
所至為風府風從火化者厥陰之令也風熱慘布雲物
沸騰太陰橫流寒廼時至凉雨並起民病寒中外發瘡
瘍内為泄滿聖人遇之和而不爭往復之作民病寒熱
瘧泄聾瞑嘔吐上怫腫色變是歲火為天氣木為地氣
風火相值其氣專其化淳又遇火運統之運與天符火
化升明先取化源抑其運火贊其金氣則暴過不生苛
疾不起歲宜醎寒調其上以辛凉調其下以甘和其中
滲之泄之積之發之運同風熱宜多寒化治之當也初
之氣自丁丑年大寒日申初至是歲春分日午初凡六
十日八十七刻半主位少角木客氣少陰火中見火運
氣與運同地氣遷風勝廼搖寒廼去候廼大溫草木早
榮寒來不殺溫病廼起其病氣怫於上血溢目赤欬逆
頭疼血崩脇滿膚腠中瘡宜調少陰之客以醎補之以
酸收之歲榖宜丹間榖宜豆二之氣自春分日午正至
小滿日辰正凡六十日有奇主位太徵火客氣太陰土
中見火運濕土勝火反鬱白埃四起雲趨雨府風不勝
濕雨廼零民廼康其病熱鬱於上欬嘔吐瘡發於中胸
嗌不利頭疼身熱昏憒膿瘡宜治太陰之客以甘補之
以苦瀉之以甘緩之歲榖宜丹間榖宜麻三之氣自小
滿日已初至大暑日卯初凡六十日有奇主位太徵火
客氣少陽火中見火運歲火當位上為天符下為司氣
天政布炎暑至少陽臨上雨廼涯民病熱中聾瞑血溢
濃瘡欬嘔鼽衂渴嚏欠喉痺目赤善暴死是歲火氣平
若有水氣承之即不至橫暴經曰相火之下水氣承之
元則害承廼制是也宜調少陽之客以醎補之以甘瀉
之以醎耎之歲榖宜丹間榖宜豆是歲也司氣以熱用
熱遠熱四之氣自大暑日卯正至秋分日丑正凡六十
日有奇主位少宫土客氣陽明金中見火運金土相得
凉廼至炎暑間化白露降民氣和平其病滿身重宜調
陽明之客以酸補之以辛瀉之以苦泄之歲榖宜蒼間
榖宜黍五之氣自秋分日寅初至小雪日子初凡六十
日有奇主位太商金客氣太陽水中見火運火本勝金
水反制之寒氣為客陽廼去寒廼來雨廼降氣門廼閉
剛木早凋民病寒邪君子周密宜調太陽之客以苦補
之以醎瀉之以苦堅之以辛潤之歲榖宜蒼間榖宜稷
終之氣自小雪日子正至大寒日戌正凡六十日有奇
主位少羽水客氣厥陰木中見火運火木同德而行順
化地氣正風廼至萬物反生霧霿以行其病關閉不禁心
疼陽氣不藏而欬宜治厥陰之客以辛補之以酸瀉之
以甘緩之歲榖宜蒼間榖宜稷是歲天符為執法火氣
自若有邪氣則中執法民有急卒之病經所謂中執法
者其病速而危也
陽明燥金司天少陰君火在泉中見少宫土運歲土不
及氣化運行後天歲運之氣化上見陽明左間太陽右
間少陽故天氣急而其政切下見少陰左間太陰右間
厥陰故地氣明而其令暴陽專其令炎暑盛行物燥以
堅淳風廼治風燥橫運流於氣交多陽少陰雲趨雨府
濕化廼敷燥極而澤其為氣清熱之氣持於氣交風化
清化勝復同是謂邪氣化度也清化九雨化五熱化七
是謂正化度也金火合德其在天也上應太白熒惑其
在物也歲榖白丹間榖命太徵者歲物所宜則羽蟲育地
氣所制則介蟲耗寒毒不生其耗白甲品羽蟄蟲廼見
流水不冰民病欬嗌塞寒熱發暴振慄癃悶清先而勁
毛蟲廼死熱後而暴介蟲廼殃然金為天氣火為地氣
火能勝金土運間之其邪廼微天氣微虛宜資其化源
以助金氣兼安其運土無使受邪食白丹之榖以安其
氣間榖以去其邪歲宜以醎以苦以辛汗之清之散之
運同清氣宜多地化治之常也歲半之前天氣陽明主
之燥淫所勝則木晩榮草迺晩生筋骨内變民病左胠
脇痛寒清於中感而瘧大凉革候欬腹中鳴注泄䳱溏
名木歛生菀於下草焦上首心脇暴痛不可反側嗌乾
面塵腰痛目昧眥瘍瘡痤癰病本於肝診在足太衝之
脈法宜平以苦溫佐以酸辛以苦下之歲半之後地氣
少陰主之熱淫於内則焰浮川澤陰處反明民病腹中
常鳴氣上衝胸喘不能久立寒熱皮膚痛目瞑齒痛項
腫惡寒發熱如瘧少腹中痛腹大法宜治以醎酸佐以
甘苦以酸收之以苦發之歲運之化土不及紀曰卑監
是謂減化化氣不令生政獨彰長氣整雨廼愆收氣平
風寒並興草木榮美秀而不實成而粃也其氣散其用
靜定其動瘍涌分潰癰腫其發濡滯其化兼所不勝四維
有埃雲潤澤之化則春有鳴條鼓折之政若四維發振
拉飄騰之變則秋有肅殺霖霖之復其𤯝四維其藏
脾其病内舍心腹外在肌肉四肢復則收政嚴峻名木
蒼凋胸脇暴痛下引少腹善太息氣客於脾食少味治
宜以甘和調中初之氣自戊寅年大寒日亥初至是歲
春分日酉初凡六十日八十七刻半主位少角木客氣
太陰土中見土運氣與運同風不勝濕地氣遷隂始凝
氣始肅水乃冰寒雨化其病中熱脹面目浮腫善眠鼽衂嚏
欠嘔小便黃赤甚則淋宜治太陰之客以甘補之以辛
瀉之以甘緩之歲榖宜白間榖宜麻雖有濕邪不能為
害是氣也司氣以凉用凉無犯二之氣自春分日酉正
至小滿日未正凡六十日有奇主位太徵火客氣少陽
火中見土運二火同治陽廼布民廼舒物廼生榮厲大
至民善暴死宜治少陽之客以醎補之以甘瀉之以醎
耎之歲榖宜白間榖宜豆雖有火邪不能為害三之氣
自小滿日申初至大暑日午初凡六十日有奇主位太
徵火客氣陽明金中見土運火生土土生金下生上天
政布凉廼行燥熱交合燥極而澤民病寒熱宜治陽明之
客以酸補之以辛瀉之以苦泄之歲榖宜白間榖宜黍
雖有燥邪不能為害四之氣自大暑日午正至秋分日
辰正凡六十日有奇主位少宫土客氣太陽水中見土
運土運得位太陽居之寒雨降民病暴仆振慄譫妄少氣
嗌乾引飲及為心疼癰腫瘡瘍瘧寒之疾骨痿血便宜
治太陽之客以苦補之以醎瀉之以苦堅之以辛潤之
歲榖宜丹間榖宜稷雖有寒邪不能為害五之氣自秋
分日已初至小雪日卯初凡六十日有奇主位太商金
客氣厥陰木中見土運客氣勝運春令反行草廼生榮
民迺和宜調厥陰之客以辛補之以酸收之以甘緩之
歲穀宜丹間穀宜稷雖有風化不能為邪終之氣
自小雪日夘正至大寒日丑正凡六十日有竒主
位少羽水客氣少隂火中見土運氣能生運陽氣
布候反温蟄蟲來見流水不冰民迺康平其病温
宜治少隂之客以醎補之以苦潤之以甘瀉之以
酸收之歲榖宜丹間穀宜豆雖有熱邪不能為害
此乃六氣之常也盖歲寒之交天氣勝則有少陽
之復地氣勝則有太陽之復治者宜各以其勝復
法治之
太陽寒水司天太陰濕土在泉中見太商金運歲金太
過氣化運行先天天地之氣上見太陽左間厥陰右間
陽明故天氣肅而其政肅下見太陰左間少陽右間
少隂故地氣静而其令徐寒臨太虛陽氣不令寒政大舉
澤無陽𦦨則火發待時少陽中治時雨乃涯止極雨散還於
太陰雲朝北極濕化廼布澤流萬物寒敷於上雷動於
下水土合德上應辰星鎮星其榖玄黅歲氣之化寒化
一清化九雨化五正化度也倮蟲育歲物所宜也鱗蟲
不成燥毒不生地氣制之也寒濕之氣持於氣交民病
寒濕發肌肉痿足痿不收濡瀉血溢是歲水為天氣土
為地氣木中金運土能勝水天化為虛金運綂之土生
金金生水以下生上天化雖虛氣運相生其邪廼微宜
先資化源以取天氣之虛抑其運金扶其木氣無使暴
過而生其疾食玄黅之榖以全其真避虛邪之氣以安
其正歲宜以苦熱調上以甘熱調下以辛温調中運同
寒濕以燥熱化治之常也淫勝之氣歲半之前天氣太
陽主之若寒淫所勝則寒氣反至水且冰血變於中發為癰
瘍民病厥心痛嘔血血泄鼽衂善悲時眩仆運火炎烈雨
暴廼雹胸腹滿手熱胕攣腋腫心澹澹大動胸脇胃脘不
安面赤目黃善噫嗌乾甚則色炲渴而欲飲病本於心
診在手神門脈法宜平以辛熱佐以甘苦以醎耎之以甘瀉
之後地氣太陰主之若濕淫於内則埃昏巖谷黃反見
黑至陰之交民病飲積心痛頭痛喉痺陰病血見少腹痛
腫不得小便病衝頭痛目似脱項似拔腰似折髀不可
以曲膕如結腨如别法宜治以苦熱佐以醎淡以苦燥
之以淡泄之歲運之化金太過者紀曰堅成是謂收引
天氣潔地氣明陽氣隨陰治化燥化其政物以司成收
氣繁布化洽不終其化成其氣削其政肅其令銳切其
德霧露蕭飋其動暴折瘍疰其變肅殺凋零其病喘喝胸憑
仰息其化兼其所勝故曰歲金太過燥氣流行肝木受
邪民病兩脇下小腹痛目赤痛眥瘍耳無所聞肅殺過
甚則體重煩冤胸痛引背兩脇滿且痛引少腹甚而喘
欬逆氣肩背皆痛下連股膝髀腨胻足皆病收氣峻則
病暴痛胠脇不可反側欬逆甚而血溢診在足太衝脈
其治悉以辛溫調中初之氣自己卯年大寒日寅初至
是歲春分日子初凡六十日八十七刻半主位少角木
客氣少陽火中見金客氣勝運地氣遷氣廼大溫草廼
早榮民廼厲溫病廼作身熱頭疼嘔吐肌腠瘡瘍宜治
少陽之客以醎補之以甘瀉之以醎耎之歲榖宜玄間
榖宜豆雖有火邪不能為害二之氣自春分日子正至
小滿日戌正凡六十日有奇主位太徵火客氣陽明金
中見金運氣與運同大凉反至民迺慘草迺遇寒火氣遂
抑民病氣鬱中滿寒廼始宜治陽明之客以酸補之以辛
潤之以苦泄之歲榖宜玄間榖宜黍雖有燥邪不能為
害是氣也無犯司氣之凉三之氣自小滿日亥初至大
暑日酉初凡六十日有奇主位太徵火客氣太陽水中
見金運水勝火天政布寒氣行雨廼降民病寒反熱中
癰疽注下心熱瞀悶不治者死宜治太陽之客以苦補
之以醎瀉之以苦堅之以辛潤之歲榖宜玄間榖宜稷
雖有寒邪不能為害四之氣自大暑日酉正至秋分日
未正凡六十日有奇主位少宫土客氣厥陰木中見金
運木勝土金反制之又遇太陰交司風濕交爭風化為
雨迺長廼化廼成民病大熱少氣肌肉痿足痿注下赤白宜
治厥陰之客以辛補之以酸收之以甘緩之歲榖宜黅
間榖宜稷雖有風邪不能為害五之氣自秋分日申初
至小雪日午初凡六十日有奇主位太商金客氣少陰
火中見金運歲運得位客火勝之陽復化草廼長廼化
廼成民廼舒宜調少陰之客以醎補之以甘瀉之以酸
收之歲榖宜黅間榖宜豆雖有熱化不能為邪終之氣自
小雪日午正至大寒日辰正凡六十日有奇主位少羽
水客氣太陰土中見金運土生金金生水其化順地氣
正濕令行陰凝太虛埃昏郊野民廼慘悽寒風以至反
者孕乃死宜治太陰之客以甘補之以苦瀉之以甘緩
之歲榖宜黅間榖宜麻雖有濕邪不能為害此六氣之
化也是歲天氣勝者太隂復之地氣勝者厥陰復之其
治皆如勝復之法
厥隂風木司天少陽相火在泉中見少羽水運歲水不
及氣化運行後天天地之氣上見厥陰左間少陰右間
太陽故天政擾而其政撓下見少陽左間陽明右間太
陰故地氣正而其令速風生高遠炎熱從之雲趨雨府
濕化廼行風火同德上應歲星熒惑其榖蒼丹間榖言
太商者其耗文角品羽風燥火熱勝復更作蟄蟲來見
流水不冰熱病行於下風病行於上風燥勝復行於中
雨化風化勝復同邪氣化度也風化三寒化一火化七
正化度也風化為司天苦化在泉玄化為司運柔化清
化為間氣灼化為居氣其在物也毛蟲靜羽蟲育是為
歲物所宜介蟲耗寒毒不生是為地氣所制然歲寒天
化虛地化盈宜資化源以助天氣之木化源雖虛水運
在中水能生木邪廼微也必贊其運水無使邪勝以辛
凉調上以醎寒調下畏火之氣無妄犯之歲半之前厥
陽主之若風淫所勝則太虛埃昏雲物以擾寒生春氣
流水不冰民病胃撓當心而痛上肢兩脇隔咽不通飲
食不下舌本強食則嘔冷泄腹脹溏泄瘕水閉病本於
脾診在足衝陽之脈其法平以辛凉佐以苦甘以甘緩
之以酸瀉之歲半之後少陽主之若火淫於内則𦦨明
郊野寒熱更至民病注泄赤白少腹疼溺赤甚則血便
其法治以醎冷佐以苦辛以酸收之以苦發之歲運之
化水不及紀曰涸流是謂反陽藏令不舉化氣廼昌長
氣宣布蟄蟲不藏土潤水泉減草木條茂榮秀滿盛其
氣滯其用滲泄其動堅止其發燥槁其主埃欝昏翳其病
痿厥堅下其化兼所不勝四維有湍潤埃雲之化則不
時有和氣生發之應四維發埃昏驟注之變則不時有
飄蕩振拉之復其眚北其藏腎其病内舍腰脊骨髓外
在谿谷喘膝皆以苦和調中初之氣自庚辰年大寒日巳
初至是歲春分日卯初凡六十日八十七刻半主位少
角木客氣陽明金中見水運金勝木水運間之寒始肅
殺氣方至民病寒於右之下宜治陽明之客以酸補之
以辛瀉之以苦泄之歲榖宜蒼間榖宜黍二之氣自春
分卯正至小滿日丑正凡六十日有奇主位太徵火客
氣太陽水中見水運氣與運同寒不去華雪水冰殺氣
施化霜廼降谷草上焦寒雨數至陽復化民病熱於中
宜治太陽之客以苦補之以醎瀉之以苦堅之以辛潤
之歲榖宜蒼間榖宜稷是氣也無犯司氣之寒三之氣
自小滿日寅初至大暑日子初凡六十日有奇主位太
徵火客氣厥陰木中見水運氣運之水制火而生木故
天政布風廼時舉民病泣出耳鳴掉眩宜治厥陰之客
以辛補之以酸瀉之以甘緩之歲榖宜蒼間榖宜稷四
之氣自大暑日子正至秋分日戌正凡六十日有奇主
位少宫土客氣少陰火中見水運溽暑濕熱相争於左
之上民病黃痺而為胕腫宜治少陰之客以醎補之以
甘瀉之以酸收之歲榖宜丹間榖宜豆五之氣自秋分
日亥初至小雪日酉初凡六十日有奇主位太商金客
氣太陰土中見水運客土刑運燥濕更勝沉陰迺布寒
氣及體風雨廼行宜治太陰之客以甘補之以辛瀉之
以甘緩之歲榖宜丹間榖宜麻終之氣自小雪日酉正
至大寒日未正凡六十日有奇主位少羽水客氣少陽
火中見水運歲運得位而合畏火司令陽廼大化蟄蟲
出見流水不冰地氣大發草廼生人廼舒其病溫厲宜治
少陽之客以酸補之以甘瀉之以醎耎之歲榖宜丹間
榖宜豆此六氣之化也歲之交天氣勝者則有陽明之
復地氣勝者則有太陽之復觀其勝復者各以其法治
之
少陰君火司天陽明燥金在泉中見太角木運歲木太
過氣化運行先天熱化為天氣柔化為左間蒼化為司
氣故天政所布其氣明辛化為地氣藏化為右間故地
氣肅而其令切寒交暑熱加燥雲馳雨府濕化廼行時
雨廼降金火合德上應熒惑太白其榖丹白水火寒熱
持於氣交而為病熱病生於上清病生於下寒熱相犯
而爭於中民病欬喘血溢血泄鼽嚏目赤眥瘍寒厥入
胃心痛腰痛腹大嗌乾腫上其為化也熱化二風化八
清化四是為正化度也其在物也羽蟲靜介蟲育是廼
歲物所宜毛蟲耗濕毒不生是廼地氣所制歲氣之交
火在天金在地火勝金天氣盈地氣虛木運助火天氣
太盈其盈為勝宜於年前先取化源以平火氣必抑其
運木資其歲勝無使暴過而生其病食白丹之榖以全
真氣食間氣之榖以辟虛邪歲宜醎以耎之而調其上
甚則以苦發之以酸收之而安其下甚則以苦泄之運
同天運以寒清化故曰其化上醎寒中酸凉下酸溫藥
食宜歲半之前少陰主之熱淫所勝則怫熱至火行其
令民病胸中煩熱嗌乾右胠滿皮膚痛寒熱欬喘大雨
且至唾血血泄鼽衂嘔嚏溺色變甚則瘡瘍胕腫肩背臂臑
及缺盆中痛心痛肺䐜腹大滿膨脹而喘欬病本於肺診
在手尺澤脈法宜平以醎寒佐以苦甘以酸收之歲半
之後陽明主之燥淫於内則霿霧清瞑民病喜嘔嘔有
苦善太息心脇痛不能反側甚則嗌乾面塵身無膏澤
足外及熱法宜治以苦溫佐以甘辛以苦下之歲運之
化木太過紀曰發生是謂啟陳土疎洩蒼氣達陽和布化
陰氣廼隨生氣淳化萬物以榮其化生其氣美其政散
其令條舒其動掉眩顛疾其德鳴靡啟拆其變振拉摧
拔其病怒其化兼其所勝故歲木太過風氣流行脾土
受邪民病飱泄食減體重煩冤腸鳴腹支滿甚則忽忽善
怒眩冐顛疾化氣不正生氣獨治雲物飛動草木不寧
甚而搖落反脇疼而吐甚診在足衝陽之脈其治宜以
酸凉初之氣自辛巳年大寒日申初至是歲春分日午
初凡六十日八十七刻半主位太角木客氣太陽水中
見木運歲運當位寒水居之地氣遷燥將去寒廼始蟄
復藏水廼冰霜復降風迺至陽氣鬱民反周密關節禁
固腰脽痛炎暑將起中外瘡瘍宜治太陽之客以苦補
之以醎瀉之以苦堅之以辛潤之歲榖宜丹間榖宜稷
雖有寒邪不能為害二之氣自春分日午正至小滿日
辰正凡六十日有奇主位少徵火客氣厥陰木中見木
運氣與運同陽氣布風廼行春氣以正萬物應榮寒氣
時至民廼和其病淋目瞑目赤氣欝於上而熱宜治厥
陰之客以辛補之以酸瀉之歲榖宜丹間榖宜稷雖有
風化不能為邪三之氣自小滿日巳初至大暑日卯初
凡六十日有奇主位少徵火客氣少陰火中見木運火
居火位木化資之天政布大火行庶類蕃鮮寒氣時至
民病氣厥心痛寒熱更作欬喘目赤宜治少陰之客以
醎補之以甘瀉之以酸收之歲榖宜丹間榖宜豆雖有
熱邪不能為害四之氣自大暑日卯正至秋分日丑正
凡六十日有奇主位太宫土客氣太陰土中見木運土
居其位溽暑至大雨時行寒熱互至民病寒熱嗌乾黃
癉鼽衂飲發宜治太陰之客以甘補之以苦瀉之以苦
緩之歲榖宜丹間榖宜麻雖有濕化不能為邪五之氣
自秋分日寅初至小雪日子初凡六十日有奇主位少
商金客氣少陽火中見木運木生火畏火臨暑反至陽
迺化萬物迺生迺長迺榮民迺康其病溫宜治少陽之客
以酸補之以甘瀉之以鹹耎之歲榖宜白間榖宜豆雖
有炎邪不能為害終之氣自小雪日子正至大
寒日戌正凡六十日有竒主位太羽水客氣陽
明金中見木運金勝木燥令行餘火内格腫於
上欬喘甚則血溢寒氣數舉則霧霿翳病生皮
腠内舍於脇下連少腹而作寒中地將易也宜
治陽明之客以酸補之以辛瀉之以苦泄之歲
穀宜白間穀宜稷雖有燥邪不能為害此六氣
之交熱氣勝者必有太陽之復燥氣勝者必有
少陽之復為法
太陰濕土司天太陽寒水在泉中見少徵火運歲火不
及氣化運行後天濕化為天氣丹化為司氣灼化為居
象故地氣上騰陰專其政而其政肅醎化為地氣動化
為左間清化為右間故天氣下降陽氣退避而其令寂
大風時起原野昏霿白埃四起雲奔南極物成於差夏
濕寒合德黃黑埃昏流行氣交上應鎮星辰星其榖黅
玄間榖命太角者寒化雨化勝復同邪氣化度也雨化
五火化二寒化六正化度也陰凝於上寒積於下寒水
勝火則為冰雹陽光不治殺氣廼行倮蟲靜鮮蟲育是
為歲物所宜羽蟲不成熱毒不生是為地氣所制故有
餘宜高不及宜下有餘宜晩不及宜早氣之化也民氣
亦從之其病寒濕腹滿身䐜憤胕腫痞逆寒厥拘急是
歲濕土在上寒水在下土能制水天氣盈地氣虛宜取
化源以平土氣益其歲寒無使邪勝食玄黅之榖以全
其真食間氣之榖以保其精歲宜以苦燥之溫之甚者
發之泄之不發不泄則濕氣外溢肉潰皮拆而水血交
流必贊其陽火令禦甚寒運異寒濕其化宜少用燥熱
故曰其化上苦熱中醎溫下甘熱藥食宜也歲半之前
太隂主之濕淫所勝則沉陰且布雨變枯稿民病胕腫
骨痛陰癉陰癉者按之不得腰脊頭項痛時眩大便難
陰氣不用飢不欲食欬唾則有血心如懸病本於腎診
在足太谿之脈法當平以苦熱其濕上甚則熱治以苦
溫佐以甘辛以汗為效而止歲半之後太陽主之寒淫
於内則凝肅慓慘民病少腹控睾引腰脊上衝心痛血
見嗌疼額腫法宜治以甘熱佐以苦辛以醎瀉之以辛
潤之以苦堅之歲運之化火不及紀曰伏眀是謂勝長
長氣不宣藏氣仄布收氣自政化令廼衡寒清數舉暑
氣廼薄承化物生生而不長成實而稚過化已老陽氣
屈伏蟄蟲早藏其氣欝其用暴其動彰伏變易其發痛其
病昏惑悲忘其化兼所不勝夏有炳明光顯之化則冬
有嚴肅霜寒之政若夏有慘悽凝烈之勝則不時有埃
昏大雨之復其𤯝南其藏心其病内舍膺脇外在經絡
故曰歲火不及寒廼盛行長政不用物榮而下凝慘而
甚則陽氣不化廼折榮美民病胸中痛肢滿兩脇痛膺
背肩脾間及兩臂内痛甚則屈不能伸髖髀如别復則
大雨且至民病䳱溏腹滿食飲不下寒中腸鳴泄注腹
痛暴攣痿痺足不任身其法悉以醎溫調中初之氣自
壬午年大寒日亥初至是歲春分日酉初凡六十日八
十七刻半主位太角木客氣厥陰木中見火運風木得
位地氣遷寒廼去春氣正風廼來生布萬物以榮民氣
條舒風濕相薄雨廼後民病血溢筋絡拘強關節不利
身重筋痿宜調厥陰之客以辛補之以酸瀉之以甘緩
之歲榖宜黅間榖宜稷雖有風化不能為邪二之氣自
春分日酉正至小滿日未正凡六十日有奇主位少徵
火客氣少陰火中見火運君火自居其位不司氣化是
謂灼化大火正物承化民廼和其病溫厲盛行遠近咸
若熱濕蒸相薄雨迺時降宜調少陰之客以醎補之以甘
瀉之以酸收之歲榖宜黅間榖宜豆雖有熱化不能為
邪三之氣自小滿日申初至大暑日午初凡六十日有
奇主位少徵火客氣太陰土中見火運歲火當位濕化
欝之天政布濕氣降地氣騰雨廼時降寒廼隨之感於
寒濕則民病身重胕腫胸腹滿宜治太陰之客以甘補
之以苦瀉之以甘緩之歲榖宜黅間榖宜麻雖有温邪
不能為害四之氣自大暑日午正至秋分日辰正凡六
十日有奇主位太宫土客氣少陽火中見火運氣與運
合畏火臨溽蒸化地氣騰天氣否隔寒風曉暮蒸熱相薄草
木凝煙濕化不流則白露隂布以成秋令民病腠理熱
血暴溢瘧心腹滿熱臚脹甚則胕腫宜治少陽之客以
醎補之以甘瀉之以醎耎之歲榖宜玄間榖宜豆雖有
火邪不能為害是氣也無犯司氣之熱五之氣自秋分
日巳初至小雪日卯初凡六十日有奇主位少商金客
氣陽明金中見火運運與位同慘令已行寒露下霜廼
早降草木黃落寒氣及體君子周密民病皮腠宜調陽
明之客以酸補之以辛瀉之以苦泄之歲榖宜玄間榖
宜黍雖有火化不能為邪終之氣自小雪日卯正至大
寒日丑正凡六十日有奇主位太羽水客氣太陽水中
見火運水當其位而能勝火寒大舉濕大化霜廼積陰
廼凝水堅冰陽光不治感於寒則病人關節禁固腰脽
痛寒熱持於氣交而為疾也宜調太陽之氣以苦補之
以醎瀉之以苦堅之以辛潤之歲榖宜玄間榖宜稷雖
有寒化不能為邪此六節之氣也氣交之化天氣勝者
則有厥陰之復地氣勝者則有太陰之復各以其復法
治也
普濟方卷八
