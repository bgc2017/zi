普濟方卷二百七十二明周王朱橚撰
諸瘡腫門
諸瘡腫(附論)
夫瘡腫以手指從瘡傍按(闕)者按之色不變
膿已結成又按之随手赤色此亦有膿按之白良久方
赤遊毒已息可就赤白色盡處炙斷瘡肉平實久而赤
腫自消也凡溻漬瘡腫之法宣通行表發散邪氣使
瘡内消也盖湯水有蕩滌之功瘡腫初生一二日不退
四肢者溻漬之腰腹背者淋射之其下部委曲者浴漬
之此謂速道腠理通調血脉使無凝滯也且如藥二兩
用水二升為則煎取一升半以净帛或新綿蘸藥水稍
熱溻其患處漸漸喜溻淋浴之稍凉則急令冄換慎勿
冷用夫血氣得寒則凝澁得熱則淖澤日用五七次病
甚者日夜不住或十數次腫消痛止為騐此治瘡腫神
良之法也許真君云凢瘡須推究証候消詳苗根走胤
不止先看血色鞭用手熨之如紅氣朝可以治黑氣朝
其病難治急用藥截之服奪命丹返魂散裡托如痛慢
不走胤不破則用膏藥傅之如頭上有瘡兩手足上大
指節正傍刺血看之知瘡緊慢如不見血手腕後四指
骨上針破浮皮有紅血出可下藥如黑血出不可下藥
更於兩肘上四指下針破浮皮血出紅色可下藥黑色
不可治(闕)坐耳對於着骨又念患人低頭用
兩大指甲搯定破(闕)血出可治無血又去頭
心用指甲捻着沉處用針刺破浮皮如(闕)藥
在瘡口内用綿花子就血封定疼痛不可忍者其(闕)
出者可以治之痛無汗出血黑色者乃死證
也如治(闕)外人勿入房人來相覷亦
不得食葱韭蒜葷(闕)麺十日外可得食
也又云下利已腫處未消者可除大黃用生地黃及
亁地黃随時也熱漸退餘風未歇者可服五香連翹湯
除大黃餘熱未消可傅升麻膏假若失時不消成膿者
用火針膏散如療癰法凢痛病喜發四肢其狀赤脉
起如編繩急痛狀熱(闕)喜從腨起至踝亦如
編繩故云㾫病也發於腎喜着腋之下皆由久勞熱氣
盛為濕凉所折氣結筋中成此病也若不即治其久漬
膿亦令人筋攣縮也若不消漬其熱氣不散多作踵病
漏蘆湯主之瀉後鋒針數針去惡血氣針瀉其根核傅
其小豆末取消為度又用治丹法治之亦用治癰三味
甘草散傅之若潰傅膏散如癰法
方
解毒丸(出德生堂方)治一切諸毒瘡痍咽喉腫痛
貫仲茯苓黃藥子藍根亁薑地黃
雄大豆甘草滑石縮砂仁隂地厥薄
荷(各二兩)土馬騌菉豆粉益智仁寒水石
山豆根紫荷車馬屁勃草龍膽白殭蚕
(炒)百藥煎大黃(各一兩)
右各洗净焙乾為末然後蒸餅丸如小弹子大每
一丸細嚼新水送下小兒一丸分作四服熬薄荷湯
候冷磨下用銀箔為衣
亁地黃丸
乾地黃(四兩)大黃(六兩)桂心王不留行黃芩麥
門冬(去心)遠志升麻人参甘草(炙)枳實(炙各二兩)
芍藥茯苓(各兩)
右擣篩蜜和丸如梧桐子大酒服十丸日三加至二
十丸常服令人肥健
撮毒散治一切硬腫癤丹瘤刃傷湯火燒車輾馬
踏等傷之証
㯽榔山梔子白龍白芨白歛白芥子
五靈脂木鱉子
右各等分為末如瘡破揾乾貼如腫硬水調掃於瘡
上立效
如聖散
蒼术(十六兩去皮)防風(八兩去蘆)白芷(八兩)細辛(五兩去苗)川芎(十兩)
川烏(八兩)草烏(四兩)
右都生為細末善治金刃所傷如覺傷着藥到血定
以軟帛牢繫定舊瘡多日不可去瘡痂口噙漿水洗
净揾乾貼三兩上即愈蛇蛟蝎螫浆水洗淨用藥貼
一切小蟲傷無口者唾津調藥搭上立愈狗咬着口
噙水洗净用藥乾掺止即愈破傷風初發覺時用藥
一錢熱酒一盞調服衣服盖了如重車行五七里汗
出為驗如無汗再服半錢涎出為驗蜘蛛咬傷病重
每服一錢半多時汗不出再加藥一錢依前投之涎
出為驗蜘蛛咬傷津唾調搽疼處婦人洗頭風用藥
一錢酒調服汗出為度腫癤丹瘤其痛處不止新汲
水調藥毛翎搽上三兩番痛即止湯火所傷新汲水
調藥揭去死皮掃之魚睛麻根紅絲疔瘡發背搭手
疽鬢疽裏外膁瘡覺痛時新汲水調藥塗上用藥一
錢酒一盞服之即愈牙痛腫脹者即用藥搽立愈偏
夾正腦風噙水鼻内搐之吐水涎出即可立愈如乾
癩風遍身麻木常服此藥無不治之若新杖瘡血亦
用藥掺上止痛不發其效不可具述此真秘方也
復元通氣散(出德生堂方)治氣不宣流或成瘡癤并㨛挫
脹脇氣滯不散及癰疽作焮赤初發疼及膿已潰未
潰小腸氣腎癰便毒腰疼氣刺腿膝生瘡及婦人吹
妳乳癰
茴香(炒)穿山甲(蛤粉炒去粉各二兩)延胡索(去皮)白牽牛(炒)甘
草(炒)陳皮(去白各一兩)
右為末每服一錢熱酒調服不飲酒木香湯調服一
方有當歸病在上食後服病在下食前服
又方療諸惡腫瘡頭瘡百雜瘡
黃連黃柏附子雄黃水銀䔧蘆(各一兩)
胡粉(二兩)
右為末以臘月猪脂一斤和藥調器中急密塞口蒸
五斗米下熟出内水銀又研令調密藏之有諸瘡先
以鹽湯洗乃傅上無不瘥者
又方(出瑞竹堂方)治瘡腫濕兼下疳者
黃連(生用)輕粉海螵蛸(生)韶粉蛤粉(生)橄㰖核
(燒灰)黃柏皮(各五錢)
右為末乾貼瘡上愈
梔子湯治表裏俱熱三焦不消食身體生瘡或發癰
癤大小便不利
芒硝(湯澄下)甘草(炙各二兩)黃芩知母(各三兩)大黃(四兩别漬)
梔子(七枚)
右切以水五升煑四味减半下大黃煎至一升八合
去滓内芒硝分三服
廣濟飛黃散療諸惡瘡腫
雌黃白礬石磁石雄黃曾青丹砂(各一)
(兩)
右各細研依四方色以藥置色處曾青東方丹砂南
方白礬石西方磁石北方雄黃中央瓦甕二枚以黃
泥下冄三過使厚五六分以雌黃屑著下合篩諸藥
著上後以半雌黃屑覆上以泥密塗際勿令泄氣上
須厚一宿如常點火點火用二年陳蘆作樵中調火
以新布沉水覆釜上乾復易九十沸止若日暮七十
七沸亦足止大熱一斛米飯頃發出藥細研貼瘡其
瘡惡肉青黑乾不復出汗愈無甕以土釜二枚如上
法治
黃耆湯治一切瘡腫疼痛并宜服
黃耆當歸(各一兩)大黃芍藥(各五錢)陳皮甘草
(各三錢炒)
右為麤末每服五錢水一大盞生姜三片同煎至七
分去滓溫服不拘時候
當歸散(出濟生拔粹方)治瘡已破未破赤焮腫疼甚不可忍
當歸黃耆栝樓木香黃連(各等分)
右為末水服煎無時如痛而大便秘者加大黃三錢
療散發生瘡赤焮及丹走皮中浸滛
取赤臼一片燒令赤置酢中搗作細末敷燥更易以
瘥為度
療瘡腫方
用甘蕉根傅之瘥
又方治外風入瘡口腫痛
用劉寄奴末掺瘡口止痛
五黃膏治一切瘡腫
大黃黃柏黃芩黃連薑黃(各等分)
右為細末冷水調傅
立效丸
蟾酥(一錢)硃砂龍腦麝香(五分)
右為細末用頭首孩兒乳汁為丸如黃米大每服二
丸多效癰腫温酒送下鼻衂芥子湯下心痛小腸氣
茴香湯下小便不通雄鼠糞煎湯下瀉血生姜湯下
咳𠻳同上小兒驚風沙糖水下白痢乾薑湯下傷食
随所傷物下小兒瀉芝蔴煎湯走疼走痛茶下噎食
米湯下小兒熱風薄荷下徧身疼痛醋湯下人着鬼
祟桃李湯下渾身黃腫木瓜湯下大小便不通墨水
下産後徧身疼痛小便酒乳香湯下産後發寒熱蜜
水下産後發寒煎金銀花湯下胎死不下童子小便
荆芥湯下經絡不行酒煎當歸散湯下鼻衂不止口
噙水㗜一丸心疼醋湯下臍下虛冷温酒下渾身虚
腫氣不通酒下臍下水氣煎葶藶湯下若四肢冷背
強空心酒下三四丸如人行四五里冄服四五丸然
後喫鹽葱白粥後盖覆出汗立效脾胃不利煎水榖
湯下血漏崩火燒蠶子灰冷水下血迷煎血見愁湯
下胃虚冷丁香湯下
化堅湯(出濟生拔粹方)治瘡難消又不能作膿者
地骨皮(一兩)木香(五錢)穿山甲(二錢半)麝香
右為細末溫酒調下及治小兒班疹疳瘡癰腫以米
湯調下
何首烏散(出醫方集成)治遍身瘡腫癢痛
防風苦參何首烏薄荷(各等分)
右為粗末每用藥五錢水酒各一半共用一斗六升
煎十沸熱洗便於避風處睡一覺其痛甚者三日愈
内托黃耆散(出瑞竹堂方)治諸瘡證腫痛
黃耆連翹葛根甘草
右等分為末每服三錢水一盞半煎至六分去滓食
前溫服
治腫毒方
知母貝母黃柏皮芙蓉葉
右為細末在上蜜調傅在下米醋調傅
貼瘡腫
以山慈菰取莖葉擣為膏入蜜貼瘡口上候清血出
效
蜀椒方治瘡腫
以生椒末麫釡下土末之用大醋和傅
烏金散治諸瘡腫
用鯽魚一個約重六兩者去腸用柏葉碾細入魚腹
内用紙裹數重次用黃泥固濟煆存性候冷碾成細
末輕粉一分同勻如瘡乾用蔴油調瘡濕乾用
治瘡中有風水腫痛秘澁
青葱乾薑黃蘗
右同相和煮作湯浸洗之立愈
全蝎散治外風入瘡口腫痛
全蝎(一個)白殭蠶(一個去絲)蝉蛻(三個)
右為末擂生姜自然汁調塗之
治腫毒方
用帶泥山藥萆麻子糯米為一處水浸研為泥敷腫
處即愈
二聖散治諸瘡腫
淄丹(二兩)白礬(二兩飛)
右為細末每用乾掺瘡口上後用保生錠子捏作餅
子貼之
透經丸治熱毒腫瘡
大黃(二兩)黑牽牛(二兩五錢半生半熟)
右為細末用皂角十枚揉碎水煮至熟去滓用汁搜
藥和丸如桐子大每服二十丸漸次虚實加至四十
丸用温水送下
又方治諸瘡腫
用撫芎不以多少煆過入輕粉用麻油調塗如瘡濕
乾掺
追毒烏金散治瘡内惡肉追毒潰膿
巴豆(五錢)寒食麺(一兩)
右用水和麺作餅子將巴豆包定休令透氣以文武
火燒深黑色為細量瘡口乾貼之
白芷散治腫毒暑毒水刺腫手背
用小烏頭香白芷末水調傅腫處
又方治腫毒
白礬(一兩)巴豆(二十一個去殼)
右藥同入銚内滚數沸礬花開豆色黃黑頓冷去豆
碾為末用&KR1239;管吹入喉内即愈
治諸瘡腫痛不可忍者(出濟生拔粹)
以葵花根去黑皮擣若稠點井花水少許若不稠不
須用水以紙花如膏貼之
治諸瘡腫(出應騐方)
以馬牙齒燒作灰和唾調於絹帛上貼之
療面目手體生班或痒或瘭子腫起不即治之甚殺人
(出肘後方)
用羚羊角燒為灰研令極細以鷄子清和塗之極神
騐無鷄子水和塗之甚妙
治熱毒瘡并腫方
用家鴨糞以鷄子調傅内消
治諸瘡癰腫不散者
取白藥根擣爛傅貼乾則易之無生者用末水調塗
之亦得
治諸處皮裏面痛
取何首烏以薑汁調成膏痛處以帛子裹之用火炙
鞋底熨之妙
治瘡腫
用象膽以清水和塗瘡腫上并瘥
治風癢及諸瘡腫
瘑瘡疽癢久不瘥有蟲者煑羊桃洗之佳羊桃多生
溝渠陘塹之間少加鹽豉尤妙或用枝葉煑洗亦佳
治瘡腫(出本草)
以蒺䔧蔓洗三寸截之以水五升煑取三升去滓納
銅器中又煑取一升納小器中如稠糖取傅瘡腫上
治手足腫及熱瘡兼治熱毒丹瘡(出本草)
以田螺生研汁傅之
牛蒡粥方療瘡腫
取牛蒡根三莖净洗煑令爛於盆中研令細去筋脉
汁中即下米煑粥鹹淡任性服一椀甚良無忌食訖
含生乾地黃丸如胡桃大除熱補益也
穿山甲散(出宣明論)治一切通氣破瘡腫行膿血
穿山甲木鼈子烏龍角(各等分俱燒存性)
右為末每服一錢五分空心熱酒調下至午瘡破膿
血便行
浴毒湯(出御藥院方)治諸瘡疼痛堅硬不消及破後膿水
不絶惡肉未退好肉不生
以乾艾葉半兩用何首烏粗末一兩水一大碗同煎
至半濾去滓稍熱洗冷再暖
療一切瘡腫及風丹遍身如棗大(出本草)
以鷄腸草燒作灰和鹽傅之一方搗汁傅瘡亦可煮
作菜食之或取末以猪脂調傅此藥極效五月五日
收得者驗
治瘡腫未得頭破者三日後(出本草)
取冬葵子一百粒吞之當日瘡頭開
摩風膏(出瘡科精要)治頭面五發瘡腫疥癬等疾及湯火
破傷摩風滅瘢痕
白附子白芍藥白茯苓零陵香白芨
白歛白芷白檀藿香升麻細辛黃
耆甘草杏仁(去皮尖各半兩)黃蠟(六兩)腦子(一分)大栝蔞
(二)栝蔞根(一兩)芝蔴油(一斤)
右凡藥十四味剉油内浸百日於臘日慢木炭火上
銀石器内煎至白芷微黃色離火入栝蔞二味着内
煮百沸重綿濾去滓再慢火上鍊油香下削净黃臘
鎔開為度傾在磁器内收貯上掺腦子密封旋用摩
風塗之
治瘡腫(出本草)
以蛇苺草㶸之
治諸瘡因風致腫(出本草)
以櫟木皮根三十斤剉以水三斛濃煮内鹽一把漬
瘡出膿血日為之瘥止
將軍鐡篐膏(出德生堂方)治諸惡毒瘡紅腫突起用藥篐
瘡四圍不令滋蔓走疰毒氣
南星(一兩)草烏(三錢)川烏(五錢)雄黃(三錢)大黃(一兩)鹽霜白梅
(一兩)蒼耳根(一兩)白芨防風白歛(各五錢)
右為細末先用蒼耳根鹽梅搗爛和餘藥調成膏如
乾入醋調得所於瘡四圍用藥作鐡篐塗上止留瘡
高突處藥乾以鷄翎蘸水掃之日換二三次大妙
治諸瘡腫馬毒瘡(出本草)
以馬齒莧水煑冷服一升及塗瘡上治濕癬白禿以
馬齒膏和灰塗之效治緊脣面腫搗汁塗之冬月乾
末水調塗治丹毒發背腫擣傅之不住者以藍靛和
之更佳治多年惡瘡搗爛傅之尤良治三十六種風
結瘡取馬齒莧一石水二石一釜煮之澄清内蠟三
兩熏煎之成膏塗瘡上并服之
療毒瘡腫疼號呌臥不得久不瘥者(出手集方)
取獨頭蒜兩顆細搗以蔴油和厚傅瘡上乾即易之
頃年盧垣侍郎入東畿忽肩上瘡作連心痛悶用此
便瘥後李僕射患腦癰久不瘥盧與此方便愈絳得
此方𫝊救數人無不神效
治因瘡而腫紅赤皆因中水及中風寒所作其腫入腹
則殺人(出本草)
多以桑灰淋汁漬冷復易取愈梅師方同
治熱瘡惡腫(出本草)
以青黛摩傅之
治瘡腫除膿血生肌膚長筋骨(出本草)
以楸葉搗傅上亦煮湯洗膿血冬取乾葉湯揉用之
治瘡腫除血長膚(出本草)
以紫荆木煮汁洗之
破棺丹(出衞生寳鑑)治瘡腫一切風熱
大黃(一兩半生半熟)甘草(一兩)芒硝(一兩)
右為細末鍊蜜和丸如弹子大每服半丸食後温酒
化下童子小便半盞研化之忌冷水
如聖散(出華陀中藏經中)治一切無異色瘡腫消毒并閃肭
折傷接骨定痛活養血脉已破者不可用
赤小豆(一升)川烏頭(一兩)草烏頭(一兩炮)乳香(五錢)芸臺子
(一兩)
右件同為細末每用一錢入白麺一錢瘡腫用水調
稀煮一兩沸放温攤紙花上貼患處傷折用醋調膏
損用黃米粥調可患處大小治之用帛子纏繫或以
沙木篦夾五日一換六十日當瘥
治結成腫未實潰小便不通者(出百一選方)
以葱不拘多少碎切入蔴油内煎令黑色去葱不用
只收油趁微熱通手逐旋塗上自消
蘇龍丸(一名神明膏出衛生寳鑑)治一切瘡腫傷折摩風止痛酒
調一錢服下如有口瘡含化每日塗之或口面風癬
瘙痒遍身瘡疼痛并塗膏摩令熱赤即佳耳鼻中有
肉鈴用紙撚子每日一點一月取下久瘡及治小兒
瘡瘤湯火傷但是痛處貼着便愈其次等膏可去面
油偏治肺風黑點滅瘢痕出顔色
生瓜蔞(一个去皮用仁)赤芍藥甘草杏仁(湯浸去皮尖)
當歸人参桃仁(去皮尖各一分)川芎蒼术桑白
皮(各半兩)沉香(研極細)零陵香藿香(各半兩)
右并細剉以清蔴油十五兩浸四十九日候日足先
傾出油再以活炭火煉令香熱放冷入諸藥文武火
養自曉至昏黑候藥色半焦用生絹濾去滓却入大
鵝梨一枚裂取自然汁并黃蠟一兩半麝香一分重
煉候油不滚起即成盖梨汁盡故也入細研生腦子
末一分或半分攪勻重後以新綿濾入通油甆合中
所餘藥次滓日再以油六兩煉半日濾出仍却入鵝
梨一箇取汁蠟一兩半麝香一錢研用候油不滚起
更入腦子半錢細研攪勻濾出取如前法為次等膏
貫衆湯(出衛生家寳方)洗瘡腫不散
貫衆(不拘多少)茱萸(三五錢)朴硝(三五錢)
右用淡醋半升水二升同煎至二十沸去滓先薰通
手洗之
消毒犀角散治一切諸般大人小兒瘡癤眼目口舌
咽喉臉腫腮結核癰遍身小兒瘡疹癉毒赤㿔三四
服快透消毒神效
防風(八分)荆芥(三錢半)甘草(一錢)牛蒡子(一兩)
右㕮咀每服三錢水一盞半煎至一盞食後三服
靈鼠膏(出經騐方)治瘡腫去痛
以大黃鼠一枚渾用清油一斤慢火煎鼠焦於水上
試油不散即以綿濾去滓澄清重拭銚子令净以慢
火煎上件油次下黃丹五兩炒令色變柳木篦子不
住手攪令勻再於水上試滴候凝即下黃蠟一兩又
熬帶黑色方成膏然後貯於甆合器中候硬合地上
出火毒三兩日傅貼瘡腫去痛而凉
瘡癤瘤腫(出儒門事親)夫大人瘡癤小兒赤瘤腫之疼痛
不止内經曰夫諸痛痒瘡痬皆屬於心火可用一呪
法禁之法者是心法
呪白龍鬼流兮諸毒腫癰瘡膿血甚發痛
至心稱念大悲呪三唾毒腫随手消
右一氣念呪三遍用望日月燈火取氣一口吹在瘡
腫丹瘤之上右手在瘡上虛收虛撮三次左手不動
每一氣念一二遍虛收虚撮三次百無禁忌用之時
心正為是此法得於祖母韓氏相傳百餘年用之救
人百發百中若不食葷酒之人其法更靈病瘡腫者
大忌猪魚兔發熱動風之物此法不得輕侮無藥處
可附之
諸瘡(附論)
諸瘡雖不能害人然浸滛無巳亦有多年不獲愈者此
皆心腎不濟飲食不節腸胃停留以致風毒與血氣相
傳凝滯於肌肉之間而發露也其名目療治有異焉凡
人體虚感受風熱濕毒之氣發為瘡痛痒焮腫身熱多
汗是為惡瘡或生於手足間相對如新茱萸痒痛拆裂
搔則黃汁淋漓有孔如窩久而生蟲是為窩瘡或初生
如飯粒漸大而有根頭破血流膿出肉反如花開之状
是為反花瘡或初生甚小先痒後痛汁出浸滛濕爛肌
肉延至遍身若從口發出流散四肢者輕若從四肢發
生然後入口者重是為浸滛瘡或生於兩耳鼻面間及
下部諸竅侵蝕筋絡月中則瘡甚月末則瘡衰以其隨
月而生是為蝕月瘡(小兒耳下瘡亦名月蝕)或毒氣攻於手足指
挐肉裡指甲疼痛出血瘡中有蟲是為甲蛆瘡或指頭
先腫焮熱掣瘡然後於瓜甲邊結膿甚者瓜甲俱脫是
為大指或人禀性畏漆見漆則中毒面痒而腫遶眼微
赤痒處搔之隨起㾦㿔重者遍身如豆如杏膿焮作痛
是為漆瘡或盛夏腠裡易開風熱毒氣轉於皮膚輕者
状如撒粟重者熱汗浸瀆匝匝成瘡曰疿瘡或神心欝
燥遍身發瘡多出膿血赤爛如火曰熱瘡或身觸風寒
冷氣以致血澁不行其瘡頑滯不知痛痒經久難瘥曰
冷瘡或身發瘡腫非癰非疽非癬非疥状如惡瘡或瘥
或劇曰無名瘡或頭生白團班剥如癬上有白皮久則
成痂遂至滿頭瘡中有孔有膿細蟲入裡不痛微痒小
長不瘥曰禿瘡或風熱毒流注兩脚生瘡腫爛疼痛步
履艱難惟生於膁骨者為重曰膁瘡以其骨上肉少皮
薄難愈至有多年無巳瘡曰口開瘡皮爛骨見臭穢可
畏者先當取蟲然後傅藥或滛夫龜上生瘡其初發如
粟拂之則痛由是出清膿作臼孔侵觸臭爛日漸大痛
曰妬精瘡以婦人先有宿精在内或月水未斷與之交
接滌穢不前𫝊氣而作婦人亦有生於玉門者曰隂蝕
瘡或滿頬滿項發如豆梅痒而多汁延蔓兩耳内外濕
爛如浸滛瘡之状曰走皮延瘡田野呼為悲羊瘡已上
數種名目不同治各有方
方
療天下雜瘡
丹砂雄黃芎藭椒防已(各五分)龍膽梧
桐皮柏皮竹茹桑白皮蜂房蝟皮(各四)
(兩)蛇蛻皮(一具)
右切以苦酒浸半月微火煎少時乃内蠟月猪脂三
斤煎三上三下去滓以傅瘡上并服如棗核大良
又方
剪草胡礬硫黃白芨紫荆皮(各等分)班猫
(少許)
右為細末入大楓油和勻若病攣身生瘡痒甚者揉
之後痛不可忍用此藥再加香油調擦渾身旬日之
後肌體妙復
加味當歸飲子治瘡痒諸痛痒瘡皆屬心火火欝則
發之
當歸生地黃升麻(各五錢)防風(二錢半)荆芥穗
何首烏(各二錢)白芍藥柴胡川芎羌活黃
耆(各三錢)紅花蘇木甘草(各一錢)
右㕮咀每服五錢水二盞生姜三片同煎至八分去
滓食後臨卧通口服沐浴取微汗效速使血氣通和
服之應效
何首烏散(出楊氏家藏方)淋渫諸瘡
何首烏威靈仙苦参艾葉荷葉(各三兩)
右件㕮咀用水五升煎數沸乘熱薰病處通手即渫
洗如脚氣小腸氣去苦参加蛇床子二兩
治諸瘡
取鯽魚燒以醬汁和塗之
治瘡瘍方
石膽丹砂雄黃礬石磁石
右用黃堥(黃堥即瓦合也)治藥於其中燒三日三夜其煙上
者以鷄羽掃取注瘡中惡肉破骨則盡出即愈嘗謂
雄黃治瘡痒尚矣周禮瘍醫凡療瘍以五毒攻之鄭
康成注云醫方合五毒之藥即此楊大年筆記其事族
人楊嵎年少時有痒生於頰連齒輔車外腫若覆甌
内潰出膿不輟吐之楚痛難忍療之百方彌年不瘥
人語之依鄭法製藥成注之瘡中少頃齒骨連兩牙
潰出遂愈後便安寕信古方攻病之速也作之合黃
堥音武若今市中所貨有盖瓦合也近世合丹藥猶
有用黃瓦&KR0008;亦名黃堥事出於古也
麝香輕粉散治血疳瘡隂蝕疳瘡耳疳瘡一切惡瘡
皆治
輕粉麝香(各五分)乳香沒藥白礬(飛過各一兩)
右為細末量瘡乾貼
五香湯治諸瘡毒氣入腹托裏兼主熱毒氣卒腫痛
諸發或結核似癰癤而赤使人頭痛寒熱氣急者數
日不除殺人疾速愈後毒或觸犯再腫宜服
丁香木香沉香乳香麝香(各一兩)
右為細末每服三錢水一盞煎至六分去滓空心稍
熱服嘔者去麝香加藿香一兩渴者加人参一兩大
抵專治毒氣入腹煩悶不通者其餘熱渴昏昧口燥
咽乾大便硬小便澁者未可與服
治諸疾瘡
菉豆粉(一斤)獨顆蒜(五十個)藜蘆(一兩)蝸牛(一百五個活者)
右將蒜粉蝸牛一處炒黃色晒乾與藜蘆相合為細
末調擦瘡上後用紙花貼定以新汲水時掃勿令乾
消毒散治諸般瘡疾
大力子(四錢)荆芥(二錢)防風(四錢)甘草(二錢)
右為末每服二錢水煎一盞調服
葵花散治一切瘡(一名百花散)
欝金黃連黃柏梔子仁葵花(各等分)
右為末冷水調成膏貼瘡痛處神效
治瘡洗方
古大墓多石灰汁夏月行人有瘡者見墓中清水因
自洗浴瘡偶愈於是諸病者聞之悉往洗之轉有飲
以治腹内疾
腹上臍右近下瘡
柴胡(一錢)升麻(半分)石膏(一分)當歸梢(半分)黃芩(三分)黍粘子
(二分)蘇子(半分)連翹(一分生)甘草(半分生)京三稜(五分炒黑色)
右為粗末作一服水煎去滓服
赤豆散
赤小豆吳茱萸赤色白膠厚黃柏黃連
貝母硫黃糯米(焙乾各一分)虢丹(煆半分)
右為末蔴油輕粉調抹槐枝煎湯先洗後抹
苦参散治肺風上攻眉額生瘡
苦参藍葉威靈仙(去土)蔓荆實(去皮)何首烏荆
芥穗胡麻子烏藥(挫)天麻
右等分為散每服二錢食後溫酒調下日三夜二
洗瘡
苦参荆芥防風露蜂房木鱉子五倍
子地骨皮桑白皮白殭蠶
右各等分水煎薰洗瘡處
佛手散治諸瘡痛不可忍
米殼(四兩)人参(六分半)川芎陳皮(六錢半)沒藥乳香
(二錢半)麻黃(一兩)當歸(一兩)甘草(五錢)
右為粗末每服三錢水煎服
蕪荑散治瘡久不瘥
蕪荑藜蘆(各一兩)薑黃青礬雄黃(各一分)苦参
沙参(各三分)附子(一枚)
右治下篩先以藍汁洗瘡去痂乾拭傅上小兒一杪
久剥去之大人半日纔剥再傅不過四三度愈
治膿泡諸瘡(出應騐方)
大腹子當歸鬚(各一兩)全蝎(一錢)地花椒(三錢)生硫黃
荆芥(各三錢)蛇床子(一兩)枯礬(少許)
右為末香油調傅
愈風散治風寒暑濕等瘡並皆治之其效如神
菊花(去枝梗)烏頭(炮)烏蛇(炙)地骨皮川芎桔梗
苦参(各三兩)草烏(炮二兩)
右為㕮咀每服三兩用好酒一瓶浸七日取出溫服
一盞日食三次忌發風等物
神祕方(一名地黃膏出肘後方)療一切瘡已潰者及炙貼之無
痂去肉生膿
地黃汁一升松脂二兩重薰陸香一兩羊腎脂及牛
酥各如鷄子大先於地黃汁煎松脂及香令消即内
羊脂酥并更用蠟鷄子大一時相和煖火煎水盡成
膏去滓塗帛貼瘡日一二易故緋一斤亂髮一鷄子
大許療年深者十餘日即瘥生肉
八仙散
穿山甲(炮)白藥子瓜蔞仁大黃木黎槐
花白礬山梔子
右等分停生用水一大盞煎過舍上迎露日未出面
東服之
金黃散(出御藥院方)治諸瘡痬痒極發疼
乳香(三錢半)輕粉(一錢)白龍骨(一兩半)瓦粉(二兩半)滑石(二兩)
黃柏(二錢)寒水石
右同為細末各研令細每用藥少許時乾掺患處用
油調之搽亦可
聞香散治一切瘡
硫黃蛇床子黃連黃柏輕粉大椒
右為細末用芝蔴油調搽瘡上將手鼻聞香
白散子止痛生肌滅般痕
牡蠣(三兩煆研)寒水石(一兩半大煆)南星(炮)白殭蠶龍骨
(已上各三分)
右細研掺瘡口避風將息勿令見水又蟾蛻為末傅
瘡口上
瘡藥消風散
葱白十莖(細搗)猪油(去膜搗)白礬輕粉水銀(各等)
(分)
右為末調傅之
傅瘡如聖散
全蝎(五錢全者)紫荆皮(一兩)明礬(八錢)白芨(一兩)斑猫(二錢去翅)
右碾細末如病人腿脚破裂肉皮潰爛脚底穿心用
葱鹽湯洗瘡口用水調敷患處如乾再用水潤後瘡
靨自落其瘡即愈大有神效
内托散治男婦人諸般瘡疾
兔絲子大力子破故紙朴硝川大黃(各五錢)
右為末每服七錢在上用食前在下食後應露服之
如神大效
當歸和血散治瘡瘍未發出内痛不可忍及婦人產
前産後腹痛
當歸(二錢)沒藥(二錢半)乳香(五分)白芍藥(三錢)
右為細末每服一錢水一中盞煎至七分和滓温服
日二婦人酒煎瘡既發不須用瘡瘍者加人参木香
婦人加赤芍藥
黃蘗散(出神效方)治鵬窠繳腰等瘡
黃蘗白芨白歛(各等分)黃丹(少許)
右為細末凉水調塗
復堅散(出濟生拔萃方)治瘡
太陽夲經
獨活(五分)羌活(一錢半)防風(五分)藁夲(一錢半)
調經中血氣
黃芩生地黃知母(各一錢)黃連黃蘗(各一錢半俱用酒洗)
散瘡結聚
防風梢(五分)當歸身連翹(各三錢)
益元氣瀉火於三焦
黃耆(一錢半)人参(五分)甘草(一錢炙)生甘草梢(五分)
瀉腎間火補下焦元氣補胃
橘皮(五分)
除膀胱留熱
漢防己(五分酒洗)澤瀉丹參桔梗(各一錢)
右㕮咀作三服水三盞浸半日煎至一盞去滓稍熱
服將二服滓更作一服服藥後不得飲冷水恐作膿
治瘡方(出百一選方)
白礬虢丹(飛)膠香(各五文)乳香
右同為末用蔴油少許輕粉十文同調傅之
治瘡
巴豆(十四粒去殼)蔴油(二兩)黃蠟(少許)輕粉
右同煎巴豆焦黑為度去巴豆不用入黃蠟輕粉攪
勻如面油搽瘡上
治一切瘡(出仁存方)
鹿黎根蛇床(各半斤)真剪草(四兩用鷄腸草亦可)硫黃(三錢)
右為末入輕粉同研勻蔴油調傅小兒以蔴油調點
在絹衣上著衣七日不解其瘡自愈
又方(出仁存方)
雄黃(四兩)硫黃(四兩)松糖(四兩)明礬(四兩枯)
右用好砂合盛硫黃松糖相和着在合内外以赤石
脂固濟封口用炭火煆通紅候冷取出入雄黃白礬
共為末麻油調傅
治諸瘡(出應騐方)
平胃散(二兩)明礬(一兩枯)黃丹(五錢)芙蓉葉(一兩末)
右同為末用葱川椒煎湯洗以前藥傅之愈
殺蟲方(出危氏方)
鷄心㯽榔(一兩)黃連穿山甲(十個燒存性)麝香(五分)
右為末用蠟茶末調塗三五日後用葱湯洗
龍骨散(出聖濟總錄)治髮際瘡初生如黃米大或瘍或痛
龍骨烏賊魚骨(去甲)胡粉(各半兩)鉛丹(一錢炒紫色)
右研細先用鹽湯洗了貼之日三五上
三黃膏(出危氏方)治一切瘡痛
青油三兩煎巴豆二十粒微黑色去巴豆入黃蠟一
兩化訖研雄黃硫黃各一錢溫入成膏净洗抹𫝊之
二三次效疹豆後瘡亦用
百合散(出聖濟總錄)治頤頦瘡一名獨骨瘡
百合黃蘗(各一兩)白芨(一分)萞麻子仁(五十粒研)
右為散用朴硝水和作餅貼之日三五上
紅粉散(出聖濟總錄)治粉鈐瘡繞項赤爛多汁
密陀僧(煆)龍骨(各五錢)胡粉(二錢)鉛丹(一錢炒紫色)
右研細挹去膿汁用生油調塗日三夜一
墨蒜散治諸瘡著白痂復發
大蒜鼠屎書墨
右各等分為末傅之日三
治種種諸瘡不愈(出千金方)
水銀(一兩)黃連(二兩)金墨(三分)
右治下篩以不落水猪膏和傅上不過三度瘥神良
若欲多作任入水銀大須熟研其藥唯不治金瘡
追毒散(出宣明論)治生瘡發悶吐逆霍亂
螺兒青㨂甘草(各一兩)白礬(二錢半)
右為細末每服一錢新汲水調下立止
廽瘡金銀花散(出濟生拔萃方)治瘡痒痛甚則色變紫黑者
金銀花(連枝葉剉二兩)黃耆(四兩)甘草(一兩)
右㕮咀用酒一升同入壺瓶内閉口重湯内三兩時
辰取出去滓頓服之一方無黃耆
大豆飲(出肘後方)治因瘡中風腰脊腫脹牙關口噤四肢
強直
以鷄屎白一升大豆五升和炒令變色乘熱酒以沃
之微煮令豆味出量性飲之覆身出汗勿觸風
敷藥合掌散(出澹療方)治身生瘡百藥不效
㯽榔(五個為末)硫黃(五錢生者研細末)膩粉(五分)
右和勻每服一錢安於手心内油調夜卧時塗外腎
不得洗手但擦手令乾可也一二日瘡即愈
金粉餅(出聖濟總錄)治髭鬚瘡膿窠
欝金菉豆粉(各半兩)白歛(一分)
右為末用朴硝水和作餅貼之
黃香餅(出聖濟總錄)治鬈毛瘡在頭中初生如葡萄痛不
止
黃柏(一兩)欝金(五錢)乳香(一分)
右搗研為末用槐花水調作餅於瘡口貼之
白龍散(出聖濟總錄)治晴漏瘡目大眥出膿汁有孔
龍腦馬牙硝(各五分)菉豆粉(一錢)
右同研極細用燈心蘸藥點之日四五上
敗蹄散(出聖濟總錄)治天柱瘡生脊顀尖上如錢大赤色
出黃汁不止
驢蹄(削二十片燒灰)胡粉(一分熬)麝香(少許研)
右合研末破以醋煮麺糊和成膏塗入已破乾掺
青金散治疳瘡等瘡
稻糠碌(一兩)胡椒(五分)麝香(少許)
右為細末每日一次乾掺在瘡口内
苦參丸(出如宜方)治血熱氣滯皮膚遍身生瘡痒瘙出血
苦参(八兩)净荆芥穗(四兩)
右為末糊丸如梧桐子大每服四十丸米湯食後吞
下
治甜瘡(出濟生拔萃方)
以大棗去核實以綠礬火燒微存性研細貼之如瘡
乾以小油調塗
治久不瘥瘡(出海上名方)
以猪筒骨中髄以膩粉和為劑復納骨中猛火煨香
燒出先以溫鹽水浴瘡傅之
朱砂透紅丸治瘡
蜈蚣(一對)血竭(一錢)麝香(一錢)輕粉(一錢)蟾酥(一錢)粉霜(一錢)朱
砂(五分)
右將蟾酥為丸每服三丸至五丸冷酒送下
敷瘡藥
斑猫(七個)白礬(飛過)雄黃(研過)硫黃(各五錢)松香黃蠟
黃丹(各一兩)
右先用香將斑猫煎熬過次下礬等藥候煎熟下黃
蠟化用黃丹便成膏傅之
治瘡疱將出
用惡實即牛旁子炒冷熟杵為末每服一錢入荆芥
二穗水一大盞煎至七分放溫服如瘡疹已出更服
尤妙
治諸瘡(出應騐方)
牛皮(燒灰)明礬(等分)
右為末醋調擦破傅上兼明礬一兩酒半鍾煮化服
每日服羊蹄草二斤蒼术一斤酒糊丸尤治腎藏風
蝉蛻散(出危氏方)治飲酒後徧身痒如風瘡抓至血出其
痒止後痛(方見本門諸疥類)
驅風散(出危氏方)治瘡
紅椒(開口者七粒)連根葱頭(七個)
右同煮水净洗用絹衣浥乾即愈余甲子夏自桂入
歸途中為瘡痒所苦暫憩湘山寺遇長老寂翁授此
方數日而愈
當歸丸(出聖濟總錄)治一切風刺面上生無名瘡癤因飲
酒炙&KR1572;物得之也
當歸(四兩)青鹽(二兩)
右先以水洗當歸乘潤用青鹽掺徧擱在高處三日
取下去鹽以當歸曝乾為末滴水丸如菉豆大每服
二十丸空心溫酒下
露蜂房散治大人小兒頭面上無名瘡黃水不止
露蜂房蛇蛻(各一枚)
右同於碗内燒過為灰每看瘡口大小用膩粉少許
和勻生油調鷄翎掃之
二金散治大人小兒蝕透顋頰初生如米豆名金顋
瘡
鷄内金(是肚内黃皮焙)欝金
右等分為散先用鹽浆盥潄了貼之忌米食
吳茱萸湯(出御藥院方)治風毒瘡久不瘥
吳茱萸川烏頭(生用不去皮)蛇床子桂枝(各一兩)荆
芥穗附子(生用去皮各五錢)
右為麄末每用藥五錢水半碗煎二三沸去滓用綿
子蘸藥淋掃患處臨卧頻頻用之後用香白散
秘方净肌散(出簡易方)治一切瘡痒諸證
雄黃北芩大黃海螵硝生硫黃黃柏
剪草黃連蛇床子五倍子(各五錢)
右細末用真香油調抹瘡上大有功效
石韋散(出聖濟總錄)治玉枕瘡生枕骨上如癰破後如筯
頭
石韋原蠶蛾(炒)
右等分為散乾貼取瘥
治瘡(出百一選方)
用五倍子黃柏二味為末傅之
去息内厭黑子
用草蒿燒為灰以紙八九重淋取汁和石灰點之
治瘡欲似蜂窠瘥而還發方(出聖濟總錄)
胡粉朱砂(各等分)
右細研為末以蜜和合塗於瘡上三換之即愈
治延皮瘡
以木緜樹皮陳者妙將火燒了皮捲入輕粉麻油和
合之傅瘡上妙
治一切瘡久不結靨及痔漏
用生薑連皮切作大片白礬末掺在上火上炙焦枯
為末瘡乾唾調塗濕乾貼之
紅玉飲子治瘡氣嘔吐惡心不止
乾胭脂(五分)菉豆粉(三錢)
右研勻新汲水調下只一服立止
杏仁膏(出鮑氏方)
用杏仁湯去皮尖研細絹綾去滓以輕粉麻油調大
人小兒皆神效
水沉膏
五靈脂白芨
右等分為細末用新水調擦在紙花上貼之
治冷漏或脇癰或癤毒成漏者
明礬(一半飛一半生用飛者生肉生者匝膿用一錢半)五靈脂(揀去砂石十分乾净)
(另研和合用半錢)
右用軟皮紙用口唾裁下津唾於藥末内一蘸撚成
小紙撚子却用香油一揾濕略乾放於藥末内揾拖
過帶藥末撚令實剪作小段子應約瘡大小用每一
小段子藥紙撚安入漏瘡孔内如早晨安一個至日
午久換一個候内中黃白瘀膿出盡令後當有些小
血水出方得膿俟出盡方可住藥自然肉痊可
瘡藥㯽榔散
㯽榔海桐皮䔧蘆菖蒲(各一兩)䕡茹(二兩)百部
(一兩)鷄腸草(二兩)剪草(一兩)管仲(一兩)蛇床子(二兩)山梔子
茜草(各一兩)
右為㕮咀同一處微火炒至焦黃色為度作細末用
香油調擦瘡上次入雄黃白膠香為妙
瘡藥(出御藥院方)
用粉米不以多少炒存性為細末鵝梨汁調塗害處
紙花貼
治諸瘡弩肉如蛇出數寸(出聖惠方)
用硫黃細研於肉上薄傅即便縮燥着唾塗
烏梅膏(出聖惠方)治諸瘡中新弩出肉不瘥者
以烏梅肉蜜和捻作餅子如錢厚以貼瘡又以燒灰
傅之亦佳并治馬疳瘡一方用烏梅屑傅之佳
治諸瘡
馬勃俗人呼為&KR0034;勃紫色虚軟状如狗肺弹之粉出
傅瘡用之甚良也
治諸般疔腫惡瘡骨疽蛇露身痒瘑疥癬等瘡久不瘥
者(出肘後方)
用蛇蛻燒末和水調傅上一方治身體白駮以醋調
傅上佳一方燒灰猪脂調傅或只用灰亦可或取皮
熟摩瘡上數百遍訖棄皮於草中良
治一切瘡(出本草)
以蕪荑和沙牛酪塗之陳者良
治時疾熱瘡湯火瘡爛撲損傷折瘀血
以小麥麸醋炒貼窨
綠雲散(一名桑葉散出衛生家寳)治肺毒氣瘡如大風疾
以桑葉好者净洗過熱蒸一宿後日乾為末水調二
錢匕服一方加防風
治損瘡中風者兼凍瘡(出肘後方)
以秦椒用麺作餫飩灰中燒使熱斷使口開封其瘡
上冷即易之又法去閉口者水洗麺拌煑作粥空腹
吞之以飯壓之重者可再服以瘥為度或取蜀椒五
兩水五升煎至四升去滓乘熱漬痛處以瘥為度一
方生蜀椒五兩麺合裹椒勿令漏氣分作兩裹於煻
灰中燒熟及熱出之刺頭作孔當瘡上引使椒氣射
入瘡中冷則易之須臾瘡中出水及遍體出汗即瘥
治瘡
用慈竹笋籜灰油和塗之妙
治諸惡瘡寒熱胷中生瘡
以䜴為丸服丹疹搗塗瘑瘡久不瘥炒乾為末以
油調傅之並良
治小兒頭瘡及婦面瘡
以兔絲子絞取汁塗之
治頭耳瘡
以馬頭骨燒灰傅頭耳瘡治多睡作枕枕之佳
治大赫瘡此患急宜防毒氣入心藏(出肘後方)
飲枸杞汁瘥一方炙之以蜣蜋乾者末之和鹽水傅
瘡四畔周回如韭葉闊狹者
治諸般瘡或爛脚氣瘡膁瘡
明礬(飛)川椒(各為末)黃蠟輕粉
右用柏子油燈盞煎沸入前藥再用黃蠟同煎攪勻
成膏却入輕粉如脚氣痛爛瘡先用大蓼煎湯熏洗
了挹乾傅藥二次立效
又方
用見腫消土人又多以生苖葉爛搗貼瘡
治疳瘡生身面上汁黃者
以葵汁黃者可取根作灰和猪脂塗之其性冷若熟
食之亦令人熱悶甚動風氣
治瘡中毒
以商陸根汁熱布裹熨之冷即易
治豌豆瘡
以蔓菁根搗汁挑瘡破傅上三食頃根出
治諸瘡寒熱毒痺牛馬六畜瘡口生蟲
生擣鼠李傅之或和脂塗皆效鼠李子味苦採取
日乾九蒸酒漬服三合日再能下血及碎肉除疝瘕
積冷氣大良
芙蓉𫝊方(出聖濟總錄)治腮頷腫痛或破成瘡
芙蓉葉(不拘多少)
右搗爛傅之以帛繫定日一換
療身體及頭悉生瘡
取榆白皮炒令黃搗為散以好酒和塗上又以綿褁
覆上蟲出即瘥
治瘡方(出應騐方)
以絲瓜兒根熬水掃於諸瘡上大凉即愈
治久瘡有蟲者(出應騐方)
用柏木節燒油塗之
治瘡不能穿者(出應騐方)
用野百合子鹽搥爛傅之佳
赤小豆方(出朱氏集騐方)治善惡瘡疥或赤腫無不愈者
用赤小豆七七粒為末傅之愈或以水調傅瘡及四
旁赤處落則再傅又方挫散每服二錢水一盞煎服
仍用新汲水調藥傅緣赤豆粉粘物既乾難貼揭則
用苧根為末和之便不粘此法尤佳仁宗在東宫
時常患鮓腮命道士贊能治療取赤小豆七百粒為
末傅之而愈中貴任承亮在旁知状後自患惡瘡頻
死尚書郎傅求授以藥立愈問其方赤小豆也久之
㳂官過豫章或苦脇疽既至五臟醫者治之甚穏承
亮曰君得非用小赤豆耶醫驚拜曰某用此活三十
口願勿復言有僧發背如爛瓜周鄰家乳婢後疽作
用之皆如神其法細末水調傅瘡及四旁赤腫藥落
再傅之
蛇纏瘡(出危氏方)
以雄黃為末醋調塗仍用酒服丸為蛇傷及蜂蠆蜈
蚣毒蟲顛犬所傷皆可用之
又方
用鏡面草入鹽搗爛敷瘡頭上立效
治諸瘡發歇不止(出直指方)
以凌霄藤并藥煎湯溫洗數次效凌霄傍松柏上生
又方(出本草)治瘡
以藎草煑湯洗瘡有效
療瘡方(出本草)
用荆木燒取汁傅之瘥
當歸黃耆湯(出濟生拔粹方)治瘡痬臓腑已行如痛不可忍
者
當歸黃耆地黃川芎地骨皮芍藥(各等)
(分)
右㕮咀水煎如發熱加黃芩如發燥不能卧者加梔
子如嘔則是濕氣侵胃倍加白术
鷄内金散治榖道邊生瘡久不愈者
以鷄肶胵不拘多少是鷄肶内上去下黃皮燒灰最
要存性候冷研為極細末每服用一大稔乾貼之如
神
治急疳口鼻中
用沒石子為末吹下部即瘥
治疳䘌食口齒及下部
以飛廉蒿燒灰搗篩以兩錢匕着痛處痛甚痛忍之
若不痛非疳也下部蟲如馬尾大拘纏出無數十日
瘥十日平復
治病状如癩卒不成瘡每旦瘡上退白皮一升許如蛇
蛻者(出危氏方)
服雄黃觧毒丸三四服安
治諸瘡不消已成膿懼針不得破(出肘後方)
取雄雀屎水調塗瘡頭上
治雜瘡及滅瘢痕(出本草)
用寒食飯細研傅之白甆水摩塗之定州者良
傅瘡藥(出本草)治惡瘡
以黃藥子四兩為末冷水調傅瘡上乾即旋傅之
治悪瘡疥瘡身瘡頭瘡不止(出千金方)
用石澗所生堅小菖蒲一寸九節者為末油調傅一
方無油調
治爛瘡累治不可者
用杜牛膝并鹽泥搗爛敷患處其肉自有如米顆之
状俱出自愈
替針散治破瘡
用蛾口蠒一個燒灰酒調服即透切不可用兩箇三
兩蠒兒燒服
治漏瘡不乾及瓦疱瘡
用紅玉散傅如不效再用㨂紫蘇葉為末掺之尤妙
治一切瘡及蠶瘑(出本草)
以鱧腸草搗傅之
治因瘡中腰風脊反張牙關口噤四肢強直(出本草)
以鼠頭和尾燒作灰細研以臘月猪脂傅之
療燈豆瘡殺一切蟲及治疥癬(出肘後方)
服油麻一升須利即不生白浆大效用青牛溺摩數
百度疔腫疔毒瘡肉中突起如魚眼状赤黑燥痛是
寒毒之結變作此疾始作服湯及如丹法瘥一方以
白麻油搗傅之
治天疱瘡
天花粉軟滑石
右各等分為末水調搽
又方
用無名異為細末井花水調傅之愈
治諸瘡及腎臟風(出應騐方)
烏藥順氣散(一貼)枳殼散(一貼)
右和為一貼每天明方醒用銅錢挑一錢舌舔喫如
腎臟風入吳茱萸一錢八角茴香末一錢和勻如前
服
治金瘡灸瘡火燒瘡等方(出十便良方)
蠟(如胡桃仁)杏子(一枚爛搗)㯽榔(一枚)薰陸香(半合)
右和搗以猪脂煎即以此藥塗帛上貼瘡此方甚效
治諸瘡中風寒水腫犯毒露者(出本草)
以薤白生杵傅之一方用韭
治黑瘡(出本草)
以山蛩蟲燒令黑傅之
膩粉散(出御藥院方)治皮膚受風邪發作痒痛諸瘡
膩粉(二錢)䔧蘆末(五錢)狼毒末(三錢)
右拌勻每用乾擦患處
楓香散(出御藥院方)治諸風毒瘡發痒白屑起
楓香脂大黃輕粉(各等分)
右為細末生油調稀搽患處
治瘡若專利臟腑非宜也盖瘡癬為患因内有所藴發
在皮膚然只以外藥傅何由得愈
用五積散去肉桂麻黃常煎服須自合者如渾身瘡
膿水淋瀝去麻黃加升麻大黃名升麻和氣飲
治瘡癖(出本草)
以㯶木煎湯洗之
治蚍蜉瘡(出本草)
用山豆根水研傅之
治溪毒瘡(出本草)
用膝枯草挼碎傅之
療風水爛瘡(出本草)
以雀醫草煎湯洗浴
治療痍滅瘢痕疵方(出本草)
以白&KR0008;蠶合衣魚鷹屎白等分為末面膏和塗
又方(出本草)
黑雌鷄糞傅之
療雜瘡(出本草)
以五月五日采蘩蔞曝乾作屑傅之有效
治黃水瘡(出本草)
以榲桲皮搗末傅之止黃水
煨腎丸(出澹寮方)治遍身生瘡隂嚢兩脚尤甚耳痒目赤
等證
草烏(一兩塩一兩入水少許作鹹汁浸二宿一日次番轉切用銚子炒黃赤色為末)猪腰
(竹刀去膜入鹽煨熟竹刀碎研爛入草烏内)
右二味研勻醋糊丸梧子大大人三十粒小兒五十
丸空心鹽酒下
黃茋膏(藏經騐方)治一切瘡癤
人参黃茋(各三錢)當歸(五錢)香白芷細辛(去葉)羌活
(各三錢)
右件六味剉碎用清油六兩同前藥一處慢火内熬
令黃茋微黑為度濾去前藥只用油入沒藥末三錢
黃蠟二兩同油攪勻合子盛候冷用門賓林用卿
在鄂渚鬢間生癤三四頭雖不甚大其痛徹腦寝食
俱廢或曰疽衆藥弗效外醫候迤用此即時疼止遂
求得方
治瘡(出百一選方)
紅茶大黃(一分焙乾)小粉(焙之炒令青黃色)
右為細末乾者冷水調濕者乾掺
傅瘡藥(出澹寮方)
當歸芍藥(各八錢)黃茋(七錢)木香(一兩)光粉(一兩半)桑皮
(一兩半略去粗皮)白芷㯽榔(三錢)甘草(五錢生用)
右為末蔴油或蠟膏調傅瘡上
𫝊瘡藥(出澹寮方)
全蝎(七枚去毒并尾瓜)梔子(七箇)
右以蔴油煎黑為度去二味入少蠟令如膏子用塗
瘡也
土硃散(出朱氏集騐方)治一切瘡
土硃虢丹牛皮膠
右研細末用好酒煎鎔牛皮膠入此二味和勻澄清
喫清藥酒留却傅之瘡上乾又再貼
治一切瘡(出朱氏集騐方)
以平胃散用蔴油傅之立效
五香連翹散(出朱氏集騐方)治風氣瘡自上而下調之風瀝
自下而上
鷄嘴連翹丁香沉香藿香南木香桑
寄生甘草麝香射干
右為細末白水煎服食後服又用牛尾蕨根謝姿根
又名赤葛根子二味槌碎酒三碗溫服併用洗瘡口
潰爛之後亦用此藥洗直要潔净大惡忌白物豆腐
麺白羊白鷄白猪一切白物皆忌之如服藥後小便
淋瀝用五苓散加葵麥木通煎喫此方得之難用之
收效
又方(出朱氏集騐方)
䔧蘆(羅過三椀生用每以三椀曬將兩椀入)硫黃(一兩)蛇床子(三錢)輕粉
(少許)斑猫荆芥(各五錢)大椒(三錢)
右同為末熬麻油乘熱清調臨卧塗疥瘡上次以煎
䔧蘆一味入甘草三五十錢同為末每服半錢酒調
酉時服名凉肺散大忌炒豆黃菜用之果效
聖愈湯(出試效方)治諸瘡血出多而心煩不安不得眠睡
此亡血故也
熟地黃(三分)生地黃(三分)歸身(五分)川芎(三分)黃耆(五分)人参
(三分)
右件㕮咀都作一服水一大盞半煎至一盞去滓少
熱服不計時候
汗之則瘡已(出衛生寳鑑)丁巳委子從軍廽住冬月於曹
州界以事至州有趙同知謂子曰家舅牛經歴病頭
面腫赤前後尤甚疼痛不可忍發熱惡寒牙關緊急
涕唾稠粘致飲食難下不得安卧一痬醫於腫上砭
刺數四五百餘鍼腫痛不减其痛益甚不知所由然
願君一見遂往診視其脉浮緊按之洪緩此寒覆皮
毛欝遏經絡熱不得升聚而赤腫經曰天寒則地凍
水冰人氣去中皮膚緻腠理閉汗不出血氣強肉堅
濇當是之時善行水者不能游泳善穿地者不能鑿
凍善用鍼者亦不能取四厥必待天溫冰釋凍觧而
水可行地可穿人脉猶是又曰冬月閉藏用藥少而少
鍼石者宜以苦溫之劑溫經散寒則已所謂寒緻腠
理以苦發之以辛散之麻黃苦溫發之者也故以為
君防辛溫散之者也升麻苦平葛根甘草觧肌出汗
專治陽明經之邪故以為臣血留而不行則痛以香
白芷辛溫當歸身辛溫以和血散滯濕熱人参甘草
甘溫白芍藥酸微寒調益氣使托其裏也故以為佐
各剉如麻豆大用秤水煮服之以薄衣盖其首以厚
被覆其身卧暖所則經血溫腠理開寒乃散陽氣伸
大汗出腫减八九再服去麻黃防風加連翹黍粘子
腫痛悉去經言汗之則瘡已信哉或曰仲景言疹家
雖身疼痛不可發汗其理何也子曰此說營氣不從
逆於肉理而為瘡腫作身疼痛非外感寒耶而作疼
痛故戒之不可汗如汗之則痓之也又問仲景言鼻
衂者不可發汗復言脉浮緊者當以麻黃湯發衂血
自止所說不同願問其故對曰此與瘡家既同且人
身血之與汗異名而同類奪汗者無血奪血者無汗
令衂血妄行為熱所逼更發其汗反助熱邪重渴液
津必變凶證故不可汗也若脉浮則在表緊則寒之
邪欝遏陽不得伸熱伏體中廹血妄行上出於鼻則
當麻黃湯散其寒邪使陽氣舒其衂自止又何疑焉
或者嘆曰知其要者一言而終不知其要流散無家
潔古之學可謂知其要矣
托裏溫經湯(出衛生寳鑑)治寒覆皮膚鬱遏經絡不得伸
熱伏榮中聚而赤腫痛不可忍惡寒發熱或相引肢
體疼痛
麻黃(去節二錢半)東防風(去蘆三錢)新升麻(四錢)葛根(三錢)吴白
芷(二錢)當歸(二錢)淛术(一錢)人参(一錢)炙甘草白芍藥(各一)
(錢半)
右剉如麻豆大每服秤一兩水三盞先將麻黃令沸
掠去沫再下餘藥同煎至一盞去滓大温服卧於暖
處以綿衣覆之得汗而散
捨時從證(出衛生寳鑑)至元壬午有人王伯祿年五十有
七右臂膊腫盛上至肩下至手指色變皮膚凉六脉
沉細而微脉證俱寒請瘍醫孫彦和視之曰此乃附
骨癰開發已遲以燔啓之膿清稀觧待日肘再開之
加吃逆不絶彦和與丁香柿蒂湯兩服稍變緩待日
吃逆尤甚白痢臍腹冷痛腹滿飲食减少時發昏憒
於左乳下黑藎處炙二七壯又處乾薑附子木香沉
香茴香羌活類藥㕮咀一兩半欲與服或者曰諸痛
瘡瘍皆属心火又當盛暑之時用乾薑附子可乎予
應之曰理所當然不得不然經曰脉細皮寒瀉痢前
後飲食不入此謂五虚况吃逆者謂中虚寒極也諸
腫瘡瘍皆屬心火是定理也此證内外相反須當捨
時從證非大方辛熱之劑急治之則不能愈也遂用
之諸證悉去飲食進瘡勢溫膿色正彦和又與五香
湯數服月餘平復噫守常者衆人之見知變者賢人
之事知常而不知變因細事而取敗者多矣况醫乎
守常知變豈可同日而語哉
托裏溫中湯(出衛生寳鑑)治瘡為寒變而内䧟者膿出清
解皮膚凉心下痞滿腸鳴切痛大便微溏食則嘔氣
短促吃逆不絶不得安卧時發昏憒
羌活(三錢)黑附子(四錢去皮臍炮)乾薑(炮三錢)益智仁(一錢)炙甘
草(二錢)丁香(一錢)沉香(一錢)木香(一錢半)茴香(一錢)陳皮
内經曰寒滛於内治以辛溫佐以苦溫以附子乾薑
大辛熱温中外發陽氣自裏之表以為君羌活苦辛
溫透關節炙甘草溫補脾胃行經絡通血脉胃寒則
嘔吐吃逆不下食益智仁丁香沉香大辛熱以散寒
為佐瘡氣内攻氣聚而為滿木香丁香茴香陳皮苦
辛溫治痞散滿為使也右㕮咀都作二服水五盞生
薑五片煎至一盞去滓溫服無時忌一切冷物
治爛瘡(出本草)
以梓樹嫩葉搗傅之
連翹散堅湯(出試效方)治耳不至缺盆或至肩上生瘡堅
硬如石動之無根名曰馬刀從手足少陽經中來也
或生兩脇或已膿作瘡未破皆治之
柴胡(一兩二錢)連翹(五錢)歸尾(五錢酒製)芍藥(五錢)土瓜根(一兩酒炒)
甘草(三錢炙)草龍胆(二兩酒製四次)生黃芩(五錢)蒼术(二錢)黃芩
(七錢酒炒二次)黃連(三錢酒炒二次)廣茂(五錢)京三稜(細剉五錢同廣茂酒製一)
(次微炒乾)
右見秤另一半煉蜜為丸如菉豆大每服一百丸或
百五十丸各秤和勻每服五錢水一盞八分浸半日
煎至一盞去滓臥熱服頭脚高去枕而卧每口作十
次嚥留一口送下丸子藥服卑卧如常亦緩治之
柴胡連翹湯治男子婦人馬刁瘡
柴胡(五錢)黍粘子(二錢)中桂(三分)連翹(五錢)瞿麥穗(六錢)甘草
(三錢炙)生地黃(三錢)歸尾(一錢五分)黃蘗(三錢酒製)知母(五錢酒製)黃
芩(五錢炒)
右件㕮咀如麻豆大每服秤五錢或三錢水二大盞
煎至一盞去滓稍熱服食後時時服之
消毒湯治馬刀瘡
柴胡(二錢)連翹(三錢)歸尾(一錢)紅花(少許)甘草(一錢)生黃芩(二錢)
黃連(五分)瓜蔞根(一錢半)黍粘子(五分炒)黃耆(一錢半)
右件每服秤五錢水二大盞煎至一盞去滓稍熱服
食後忌酒濕麺
連翹防風湯治皮痒腋下瘡背上瘡耳聾耳鳴
麻黃(一錢)桂枝(二分)草豆䓻仁(一錢)歸尾(七分)紅花(少許)羌活
(一錢)防風(一錢)柴胡(一錢)升麻(五分)連翹(半分)桔梗(五分)甘草(五分)
生地黃(五分)酒黃芩(二錢)蒼术(一錢)
右件剉如麻豆大都作一服水二大盞煎至一盞去
滓稍熱服之
治蟮鞏頭瘡
用硝碾為末填於蛤殼内覆在瘡上再用生乾麺封
於外候麺乾自落瘡愈
黃耆乳香湯治諸瘡疼痛或瘡口膿水不盡去麻黃
沒藥乳香
黃耆(一兩生)陳皮麻黃甘草芍藥當歸
人参没藥乳香米殼(各等分)
右為末如膿水不乾姜棗煎服
搽瘡藥
小草烏(小指面塊挫極碎)
右以臘月猪膏入少許輕粉量用搽末瘡上
丹膏治一切瘡癤
虢丹(五兩)巴豆(十粒)麻黃(二兩)方竹柳條(各五節)
右件油焦下竹柳巴黃四味煎黑色却入虢丹打勻
黑為度令冷
乳香丸治諸般惡瘡癤
乳香(五錢)穿山甲(五錢)木鱉子(七錢)當歸(五錢)猪牙皂角(七錢)
右除乳香外松枝火燒存性為細末煉蜜為丸如弹
子大每服一丸於食前酒化下
替鍼丸治諸瘡&KR2043;膿水已成即當針開决出陳臭惡
瘀則其治也若其惡瘀不出欲針石須當開發用此
藥以射出其膿也
雄雀糞(直者二十一枚)陳壊米末(一錢)硇砂(五分)
右為細末粳米粥丸如粳米樣每用一丸粘在瘡頭
上以膏貼之一方有没藥少許
内補散
黃耆麥門冬(去心)川芎當歸茯苓(去皮)人参
五味子(各一兩)遠志(去心)甘草(炙)桂心(各五錢)
右㕮咀每五錢水一盞半薑三片棗三枚煎八分温
服無時
通神乳香膏
乳香没藥血蝎蠟黃丹木鱉子(二兩)膩
粉(三分)烏魚骨(二兩)不灰木(四兩)五靈脂(二兩)海桐皮(二兩)瀝
青(四兩)麝(二錢)油(八兩熬用)熬法皆同
一切氣漏麝香丸(右秘方無巴豆用蝎止痛破積血生肌肉及血不止)
麝香(一錢)乳香(一兩)巴豆(十四箇去皮出油)
右棗肉同丸任瘡上
柳木膏治諸瘡瘥後瘡瘢努肉未消瘰癧風等疾宜
貼此
柳木皮(五斤)楸葉(五斤)木通(一斤)枳殼(一斤)皂莢(一斤)木香(三兩)
右件藥細剉以水八斗煮取汁一斗去滓移於水鍋
子中下木香煎至七升去滓又移於小鍋中以慢火
煎攪勿住手煉如餳撚成丸即住以油帛裹收之每
日塗於帛上貼之取平復為度
神效餅子(出朱氏集騐方)治一切毒瘡
山茨五倍子草烏(燒存性)木鱉子(各五錢)虢丹(三錢)
右為細末先用鷄子作餠熱傅瘡上候冷取出傅藥
其上數日間瘡乾連皮脫去瘡乾即用麻油調德安
寺有僧面上生徧幾死一用即安
凡諸發即癰疽瘰癧膁瘡湯盪火燒等疾或有别作一
種穢臭氣息不堪聞者最是惡症或已未破或小大
皆當作急以治之可用忍冬藤一掘擂細用無灰酒
濾汁服之以滓傅瘡之四圍用雲母膏别研亦可煎
開大口以護其藥之上俟其瘡膿出便以猪蹄湯等
十分净洗久洗為妙三時辰不妨次用後藥以燻之
(出澹療方)
好真降香末楓香末
右二味於銚中攪溶丸如弹子大却取香爐一枚衣
爐口造紙烟筒一個如燒龍涎香樣慢火爇之謹以
烟筒口燻瘡上不拘丸數稍倦暫止然後更燻未出
膿者即出已出膿者即乾直俟生肌合口然後止向
後有赤腫脚處又再燻大槩欲辟去穢氣也
平血飲(出澹寮方)治遍身生瘡膿血腫脹極痛且痒
乾葛白芍藥(鬼面真全南者)升麻甘草(各等分)
右㕮咀每服四錢重用白水煎服不拘時如對証及
藥材得真則功在和氣飲之上
魏白虎瘡藥方内經云諸痛痒瘡皆属於心心受風
熱則血脉凝滯而成瘡風多熱少即痒熱多風少即
痛風熱相半即痒痛皆因大病後風熱毒不曾宣利
畜於血脉遍身生惡瘡兩腿尤甚或攻刺疼痛或晩
增寒作膿水每盖即疼熱痛即疼痛宜服此(出𫝊信適用方)
烏蛇(一條大者細尾小者去頭尾三寸斷用好酒浸三宿去刺與骨皮取好净肉)玄參
(去蘆頭)苦參(去木取皮)地骨皮(去木净洗)甘草(細剉)白蒺藜(炒以新磚)
(二口磨去刺)防風(去蘆)白殭蠶(炒斷絲)乾蝎川烏(已上各五錢)
草烏(半斤肉白者以黑豆一升水煑令草烏都黑惟心中一點白為度切焙一兩)黑牽
牛(半生半炒以二兩取一兩末)枳殼(去穣炒一兩)
右件一十三味為細末煉蜜搜成劑入石臼中搗百
十下丸如梧桐子大每服二十至三十丸溫酒吞下
不拘時候日進三服以利則减不利則加服
四生散(出澹寮方)治上攻下注耳鳴目痒鼻赤齒浮或作
口瘡下注隂濕四肢燥痒遍體生瘡及婦人血風瘡
白附子沙苑蒺藜黃耆羌活(各等分)
右為細末用猪腰一枚切開去筋膜入藥少許於内
濕紙裹炮熟再入藥三錢浸酒調藥併腰子嚼吃令
盞底净盡三五服後或熱用鹽酒調亦可或腰子一
分兩次用羊腰猪腰皆可雄猪羊者為妙
木香㯽榔散(出鮑氏方)治一切瘡痏濕爛久不治者脚氣
濕瘡尤效
黃連(五錢去)蔴油艾葉木香梹榔(各末一錢五分和上)
(藥添油成膏)
右茶葉煎湯洗瘡净帛拭乾上藥略厚傅紙花覆之
二三次即可
又方(出鮑氏方)
黃連(三分)密陀僧輕粉(少許)
右為末麻油調𫝊
治皂莢水并惡水入瘡口内熱痛不止(出本草)
以皂莢子燒存性一分沙糖半兩先細研皂莢子令
細續入沙糖勻和如膏貼於瘡上
治瘡中水(出本草)
用胡粉炭白等分脂和塗孔上水即止
治驚瘡血涌出(出本草)
取婦月經衣炙熱熨之
治螻蛄瘡(出儒門事親)
千年石灰茜根燒灰
右同為細末用小油調鷄翎塗
治諸瘡黃水出
用糖子皮搗末傅之
治諸瘡觸犯毒露及毒水覺瘡頑不痒痛當中風水所
為身心反張似角了者
用鹽豉和麺作椀子盖瘡上作大艾炷炙一百壮令
抽惡水數升舉身覺痒瘡處知痛瘥也
治諸瘡瘻及癧瘍風
用鰻鱺魚常食之甚驗鰻鱺魚有五色紋者最佳
治諸瘡中毒
用羊屎燒烟燻之
荆芥丸治身上一切瘡
右以地黃自然汁熬成膏和荆芥末丸如梧桐子大
每三五十丸茶酒任下
又方
用巴豆三四十粒蔴油半盞煎候乾巴豆黑去之不
用以油調硫黃輕粉塗之擦令熱為佳
普濟方卷二百七十二
