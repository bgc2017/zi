普濟方卷二百二十七明周王朱橚撰
虚勞門
虛勞(附論)
虛勞者五勞六極七傷是也五勞者一曰志勞二曰思
勞三曰心勞四曰憂勞五曰瘦勞又有五勞肺勞者短
氣而面腫鼻不聞香臭肝勞者面目亁黑口苦精神不
守恐畏不能獨卧目視不明心勞者忽忽喜忘大便苦
難或時鴨溏口内生瘡脾勞者舌本苦直不得咽唾腎
勞者背難以俛仰小便不利色赤黃尿有餘瀝莖内痛
隂濕囊生瘡小腹急滿也六極者一曰氣極令人内虚
五臟不足邪氣多正氣少不欲言二曰血極令人無顔
色眉髮堕落忽忽喜忘三曰筋極令人數轉筋十指爪
甲皆痛苦倦不能久立四曰骨極令人痠削齒苦痛手
足煩疼不可以立不欲行動五曰肌極令人羸瘦無潤
澤飲食不生肌膚六曰精極令人少氣噏噏然内虚五
臟氣不足髮毛落悲傷喜忘七傷者一曰隂寒二曰隂
痿三曰裏急四曰精自出五曰精少隂下濕六曰精液
清七曰小便苦數臨事不舉又一曰大飽傷脾脾傷喜
噫欲卧面黃二曰大怒氣逆傷肝肝傷少血目暗三曰
疆力舉重久坐濕地傷腎腎傷少精腰背痛厥逆下冷
四曰形寒寒飲傷肺肺傷少氣欬𠻳鼻鳴五曰憂愁思
慮傷心心傷若驚乍喜乍怒六曰風雨寒暑傷形形傷
髮落肌膚枯槁七曰大恐懼不節傷志恍惚不樂男子
婦人脉大為勞極虚亦勞男子勞之為病其脉浮大手
足煩躁春夏劇秋冬差隂寒精自出痠疼診寸口脉浮
而遲浮即為虚遲即為勞遲即衛氣不足浮即榮氣竭
脉直上者逆虚也脉澀無陽是腎氣少寸關澀無血氣
逆泠是大虛脉浮微緩而大者勞也脉微濡相薄為五
勞微弱相薄虚損為七傷詩曰脉來浮大或弦數此脉
為勞須早覺浮大沉緩尚堪醫血氣未耗人未弱雙
弦肝木已侵脾加數則殆休進藥症勞大率生寒熱榮
衛不和津液竭火炎於上痰𠻳生汗出上氣時咯血水
流於下毛髮焦夢漏遺精并滑泄小便滑數赤白濁脚
弱無力困&KR1170;&KR1170;虚勞變証百千般大槩病源如上說法
當先養胃調脾鎮安氣海仍依節次當滋腎育心神治
病須知有妙訣醫經載五勞六極之症非傳屍骨蒸
之比多内不能生施於過用逆於隂陽傷於榮衛遂成
五勞六極之病焉蓋勞力謀慮成肝勞應乎筋極曲運
補機成心勞應乎脉極意外過慮成脾勞應乎内極
遇事而憂成肺勞應乎氣極房事不節成腎勞應乎骨
極此五勞應乎五極者也蒙莊有言精大用則竭神大
勞則憊借是可以論病矣夫人所以根本此性命者氣
與血也終日役役神倦力疲縱欲恣情遂使五臟氣血
俱虚此五勞之所從始也六極七傷類焉故心家虚則
便濁汗多肝家虚則筋攣目眩腎家虚則腰痛泄精肺
家虚則咳𠻳關熱脾家虚則嘔吐不食日就羸黃前數
證大抵心下引脇俱疼蓋滯血不消新血無以養之也
治法大要潮熱者不可過用寒涼秘結者不可驟與疎
泄𠻳喘者不可妄施發散咯血者不可錯認以為熱但
以滋養荣血為上調平臟氣次之其要又於養氣調血
之中而增益也其或骨間有熱以至四肢緩弱不舉此
名骨痿欲斯疾之有瘳也難矣雖然當歸地黃黃耆芍
藥固養血之上藥也亦當以益胃消痰輩佐之蓋人以
榖氣為本所謂精氣血氣由榖氣而生古人以五味五
榖五藥養其病者不無先後於其間也當歸地黃滯膈
引痰黃耆芍藥多則傷胃是可謂膠柱調瑟而劑量輕
重之不審矣凢男子婦人所患證候皮膚發熱肌肉
消瘦四肢倦怠兼有頭疼頰赤心忪唇亁口燥日脯漸
熱夜有盜汗涕唾稠黏胸膈不利或時喘𠻳五心煩熱
睡卧不安飲食減少多思水漿經脉不通病名何病曰
勞病論曰女子不月血滯之病也男子腎虚精不足也
凢治此經降心火益腎水此之謂也可先用通解丸瀉
三二行次服當歸飲子又用加減五苓散木香三稜丸
人參黃耆散犀角散之類詳其虛實選而用之若咯膿
咯血大小便血但亡血者不可宣吐勿服酸辛熱物薑
附之類藥不可不戒慎也若犯諸下血之證者不可發
汗不可温補脾胃之藥若服之雖進飲食不生肌肉此
病轉加危篤乃成虚勞之病也
方
五石黃耆丸療五勞七傷諸虚補益
黃耆紫石英(研)赤石脂石硫黃(研)石斛白
石脂白礬石(煉研各二兩)桂心(四兩)烏梅(炮去皮)煉鍾乳
(研)芎藭防風(各二兩)茯苓(三兩)亁姜(四兩)棗(一百枚)當歸
細辛(各三兩)人參肉蓯蓉附子(炮)亁地黃(各二)
(兩)芍藥甘草(炙各三兩)白术(二兩)
右草石各别搗篩棗蜜和丸如梧桐子大空腹酒下
十丸日三漸加至三十丸忌海藻菘菜猪肉冷水桃
李雀肉生葱酢物蕪荑生菜
長生聚寳丹(出德生堂方)治男子婦人諸虛百損五勞七傷
腎臟寒膀胱怯冷心神恍惚元氣虛憊目昏耳聾唇
焦口燥四肢倦怠百節酸疼面色黧黑腰脚沉重肌體
羸瘦行步艱辛小腹堅硬下部濕痒兩脇脹滿手臂麻
疼不能動夜夢遺精小便滑數白濁神思不定虛多
汗陽事不舉及治諸種風氣手足不遂痰涎壅塞語
音低事多健忘一切虛損常服壮筋骨補元陽真氣
助脾去風邪厚腸胃安魂定魄耳聦目明進美飲食
百病不生婦人諸病可除子嗣可必常以濟人功效不
能盡述
半兩錢(七文醋煆炙)自然銅(二錢半醋煆七㳄)虎骨(兩半酥炙)龜板
(一箇大者酒浸炙)當歸(酒浸)乳香(另研)桑螵蛸(炒各一兩半)牛膝(净酒)
(浸)没藥(叧研)金剛骨(炒)蓯蓉(酒浸)龍骨(煅)㯽榔訶子
肉川烏(炮各一兩)木鱉子(一兩半去油殼叧研)川棟子(一兩半皮核去)
葫蘆巴(酒浸)白膠香(另研)人參白附子何首烏
草烏(青鹽炒)木香五靈脂(去土)丁香(各一兩)地龍(七錢半)
砂仁(净)赤芍藥破故紙(酒浸)附子(去皮臍)熟地黃(酒浸)
白芷天麻(酒浸)宣木瓜(各一兩)續斷骨碎補(各一兩半)
巴戟(酒浸去心)烏藥朱砂(另研各一兩)安息香(酒浸另熬)兔絲
子(酒浸)鹿茸五加皮(酒浸)酸棗仁(酒浸炒)沉香鹿角
霜(另研)蘇合香油(另與安息香一處入藥)琥珀(另研各一兩)麝香(二錢)
(半真者後研)白茯苓(一兩七錢半去皮)白茯神(一兩七錢半去木)
右為細末入安息香蘇合油熬和前藥酒糊為丸如
梧桐子大每服三十五丸五更温酒下如覺麻乃是
藥行不久即散更量虛實加減至五十丸亦妙婦人
艾醋湯下
天門冬大煎(出千金方)治男子五勞七傷八風十二痺傷中
六極一氣極則令人内虚五臟不足邪氣常多正氣
少多寒痺腹痛喘息驚恐頭痛二肺極則寒痺腰痛
心下堅有積聚小便不利手足不仁三脉極則顔色
苦青逆噫多恍惚失氣状似悲泣之後苦舌強咽喉
乾寒熱惡風不可動不嗜食若眩喜怒妄言四筋極
則拘攣小腹堅脹心痛膝寒冷四肢骨節皆疼痛五
骨極則肢節厥逆黃疸消渴癰疽妄發病重浮腫如
水病狀六肉極則發疰如得擊不復言甚者至死復
生衆醫所不能治此皆六極七傷所致非獨房室之
為也憂患積思喜怒悲歡復隨風濕結氣欬時嘔吐
食變大小便不利時泄利重下溺血上氣吐下乍寒
乍熱卧不安席小便赤黃時時惡夢與死人共飲食
入塜神室魂飛魄散筋極則傷肝傷肝則腰背相引
難可俛仰氣極則傷肺傷肺則小便有血目不明髓
極則隂痿不起入房不交骨極則傷腎傷腎則短氣
不可久立隂疼惡寒甚者卵縮隂下生瘡濕痒手搔不
欲住汁出此皆為腎病甚者或多遭風毒四肢頑痺手足
浮腫名曰脚弱一名脚氣醫所不治此悉主之常服尤佳
天門冬(切三斗半壓取汁)生地黃(切三斗半壓取汁)白蜜(三升)酥(用三)
(升煉)枸杞根(三斤净洗以水二石五斗煑取一斗二升澄清)鹿腦骨(一具擣碎以水)
(一石煑取五斗澄清)
已上並用大斗銅器中微火先煎天門冬地黃汁減
半相合煎取大斗二斗下後件散藥煎取一斗内銅
器重釜煎令稀稠可丸如梧桐子大平旦空腹酒服
二十丸日二加至五十丸慎生冷醋滑猪雞魚蒜油
麺等須擇四時王相日修合今具散藥方于後
茯苓桂心白术萎蕤五加皮菖蒲
遠志澤瀉薯蕷栢子仁人參石斛
牛膝杜仲覆盆子細辛獨活枳實
芎藭大豆黃卷黃耆蓯蓉續斷狗脊
胡麻仁萆薢白芷橘皮茯神巴戟
天石南(各三兩)阿膠(十兩)甘草(六兩)蜀椒薏苡仁(一升)
大棗(一百枚煑作膏)鹿角膠(五兩)蔓荆子(三兩)
右治下篩内煎中有牛髓鹿髓各加三升大佳小便
澀去栢子仁加秦芁三兩亁地黃六兩隂痿失精去萎
蕤加五味子二兩頭風去栢子仁加菊花防風各二
兩小便利隂氣弱去細辛防風加山茱萸二兩腹中
冷去防風加亁姜二兩無他疾依方修合丸此煎九
月下旬抹藥立冬日合至五月上旬止若十二月臘
日合者經夏至七月下旬止若停留經夏不壊當於
屋後隂處入地深六尺填沙置藥中上加沙覆之則
經夏不損也女人先患熱者得服患冷者勿服
神化丸(出千金方)治五勞七傷氣不足隂下濕癢或生瘡小
便有餘瀝失精自出小腹急繞臍痛膝重不能久立自
視漠漠見風淚出脛酸精氣衰微卧不欲起手足厥
冷調中利食
蓯蓉牛膝薯蕷(各六分)續斷山茱萸大黃
(各五分)遠志澤瀉天雄栢子仁兔絲子
人參防風石斛栝蔞根杜仲黃連
白术甘草礐石當歸(各一兩)桂心石南
亁姜蛇床子赤石脂萆薢茯苓細辛
菖蒲芎藭(各三分)
右為末蜜丸如桐子酒服五丸日三加至二十丸
石英煎(出千金方)治男子女人五勞七傷消枯羸瘦風虛痼
冷少氣力無顔色不動作口苦咽燥眠中不安惡夢驚
慣百病
紫石英白石英(各一觔碎如米以醇酒化開銅器中微火煎取三升以竹篦攪)
(勿住手去沸澄清)亁地黃(一觔)白蜜(三觔)酥桃仁(各三升)石斛
(五兩)栢子仁遠志茯苓山茱萸人參麥
門冬桂心亁姜五味子白术蓯蓉
甘草天雄白芷細辛芎藭黃耆防
風薯蕷(各二兩)
右治下篩内煎中如不足加酒取足為限煎令可丸
丸如梧子大酒服十丸日三稍加至四十丸無度無
病者可单服煎令人肥白充實
瑱骨丸(出千金方)治五勞七傷安五臟治萬病
石斛人參當歸牡蒙石長生石韋
白术遠志蓯蓉巴戟天紫苑茯苓
亁姜天雄蛇床子牛膝牡蠣附子
丹皮栢子仁甘草薯蕷阿膠亁地黃
五味子(各二兩)蜀椒(三兩)
右為末白蜜和丸如梧子大酒服三十丸日三
腎瀝散(出千金方)治虛勞百病
&KR1489;羊腎(一具隂乾)茯苓(一兩半)五味子甘草巴戟天
乾姜細辛桂心石龍芮牛膝山茱
萸防風(各一兩)亁地黃(二兩)人參(五分)鍾乳粉(五分)石斛
(五分)兔絲子(五分)蓯蓉(五分)附子(五分)丹參(五分)
右治下篩合鍾乳粉和攪更篩令勻以温酒服方寸
七稍加至二七日再
鍾乳白澤丸(出和劑方)治丈夫諸虛百損五勞七傷真氣不
足元藏不固神志俱耗筋力頓衰頭目眩暈耳内虛鳴
心悶痛氣迎嘔吐痰𠻳喘促胸膈脹悶脾洩下痢遺
精便濁厥冷自汗脉微欲絶婦人血海虛冷崩漏不止
赤白帶下經候不調臍腹時痛面無顔色飲食不進但
是一切虛勞之疾並宜服之
白檀香(取末)滴乳香(叧研各一兩)陽起石(煅令通紅研)附子(炮去)
(皮臍各一兩半)鍾乳粉(二兩)麝香(另研一錢)
右和勻滴水搜成劑分作六十丸每服一丸水一盞
煎化及七分空心熱服如急病不拘時久服補益精
血助陽消隂養心神定魂魄延年增夀起死回生温
酒鹽湯下
大薯蕷丸療男子五勞七傷氣喘急内冷身重骨節
疼腰背疆痛腹内羸瘦不得飲食婦人絶孕疝瘕諸
病補虚益氣服
薯蕷(五分)大黃(六分)前胡(三分)茯苓人參(各三分)杏仁(三分)
(炒去皮)當歸(七分)桔梗防風(各二分)黃苓麥門冬(各八)
(分)甘草(五分炙加三分)五味子(四分)亁地黃(九分)棗(百枚)芍藥
石膏(研)阿膠(炙)乾薑桂心(各四分)澤瀉(八分)白术(二分)
亁漆(三分)黃耆(五分)
右搗篩蜜和丸如梧桐子大空腹以酒下三十丸日
再忌猪肉冷水桃李雀肉海藻菘菜生葱蕪荑等物
服此藥能令人肥白肌膚光澤
燒肝散(御藥院方)治五勞七傷三十六種風二十四般氣臍腹寒
痛四肢沉困倦黃瘦久患諸藥不能治病皆救之
黑附子(一兩)縮砂仁川芎青皮陳皮肉桂
益智肉荳䓻紅豆山茵蔯柴胡(去苗)芍
藥桔梗白术蒼术(去皮炒)遠志(去心)亁姜白
芷良姜細辛蓬莪茂蕪荑蓽撥大
椒(已上各五錢)
右為末每服五錢猪羊腎四兩批開葱白二枝細切
摻藥葱重重盡紙裹三五重文武火燒香熟空心熱
喫白麺燒餅二箇壓米飲送次喫好酒三兩盞頻頻
喫此藥多騐
經進地仙丹(和劑方)治男子五勞七傷腎氣虛憊精神耗
行步艱辛飲食無味眼昏耳焦面色黧黑皮膚枯燥
女人血海虛冷月經不調臟寒少子下部穢惡又治痔
瘻瘡腸風瀉血諸風諸氣及虛弱易感寒暑並皆療
之
人參黃耆(各一兩半)附子(炮)蓯蓉(酒浸焙各四兩)白术(一兩)川
椒(去目及合口者微炒出汗四兩)川烏(炮)白茯苓甘草(各一兩)兔
絲子(酒浸)覆盆子天南星(湯洗姜汁製焙)防風(去蘆)白附子
何首烏牛膝(去蘆酒浸一宿四兩)狗脊(去毛)赤小豆骨
碎補(去毛)烏藥羌活(各二兩)木鱉子(三兩)萆&KR1082;(二兩)地龍
右為細末煑酒麺糊為丸如梧桐子大每服三十丸
加至四十丸空心温酒吞下陶隠居云是時有人母
幼年得風氣疾後屢發攣結疼痺久不能起百治不
差卧床五十餘年肌肉消盡僅存筋骨乃於隠士處
得此方依方修合日進二服纔至五十餘服是母病
頓除髮白再黑齒落更生至八十歲顔色如二十歲
人筋力倍壮耳聪目明時有老奴常偷服其藥嚴冬
御絺葛履霜雪無寒色負荷倍重於常時行步如飛
疑為鬼物所凴遂打殺埋於水傍沙中久復為怪而
里俗且云凢奴婢死為怪但折其脛令不得動作遂
掘出折其脛見其髓盡實如黃金色折其臂赤然靈
效頗異隠居云此奴若不打殺成地仙也
五補丸(出千金方)治腎虛氣損五勞七傷腰脚酸疼肢節苦
痛目昏暗心中喜怒恍惚不定夜卧多夢覺則口亁
食無味心常不樂多有恚怒心腹脹滿四體疼痺吐
酸水小腹冷氣尿有餘瀝大便不利悉主之久服可
延年四時勿絶一年萬病皆除之
杜仲巴戟天(各六分)人參五加皮天雄牛
膝防風遠志薯蕷狗脊(各四分)亁地黃
蓯蓉(各錢二分)兔絲子茯苓覆盆子石龍芮(各八)
(分)蛇床子石南白术(各三分)天門冬(七分)
右為末蜜丸如梧桐子大酒服十丸日三有風去天雄
五加皮石南茯苓白术加芎藭當歸黃茋獨活柏子
仁各三分有氣加厚朴枳實橘皮各三分冷加亁薑
桂心吳茱萸附子細辛蜀椒各三分泄精加韭子白
龍骨牡蠣鹿茸各三分泄痢加赤石脂龍骨黃連烏
梅肉各三分春依方服夏加地黃五分黃芩三分麥
門冬四分冬則去此加亁薑桂心蜀椒各三分若不
熱不寒亦不須增損直爾服之三劑以上即覺功效
悉皆慎酢蒜鱠陳臭大冷醉吐自外百無所慎稍加
至三十丸不得增常以此為度
十華散(出和劑方)治丈夫五勞七傷渾身疼痛四肢拘急腰
膝無力元氣虛不思飲食霍亂吐瀉四肢冷麻解二
毒傷寒療脚氣流注腫痛行步不得及虛勞等患並
治之
五加皮陳皮(去白)亁薑(炒)甘草(各六兩)桔梗羌活
黃茋肉桂(去麤皮)蒼术(去皮以上各八兩八錢)大川烏(三兩)
附子(六兩)
右為細末每服二錢水一盞薑二片棗一枚煎至六
分不拘時候熱鹽酒調服亦得
兔絲子丸(醫方大成)治腎氣虛損五勞七傷小腹拘急四肢
酸疼面色黧黑唇口亁燥目暗耳鳴心忪氣短夜夢驚
恐精神困倦喜怒無常悲憂不樂飲食無味舉動乏力
心腹脹滿脚膝痿緩小便滑數房室不舉股内濕痒水
道澀痛小便出血時有遺瀝並宜服之久服填骨髓續
絶傷補五臟去萬病明視聽益顔色輕身延年
兔絲子(净洗酒浸)鹿茸(去毛酥炙)石龍芮(去土)肉桂(去麤皮)附子
(炮去皮各一兩)石斛(去根)熟地黃(乾用)白茯苓(去皮)牛膝(酒浸一宿焙乾)
續斷山茱萸肉蓯蓉(酒浸切焙)防風(去苗)杜仲(去麤皮各)
(錢半)蓽澄茄補骨脂(去毛酒浸)沉香巴戟(去心)茴香(炒各)
(三分)五味子桑螵蛸(酒浸)芎藭覆盆子(去枝葉萼各五錢)
澤瀉(一兩)
右為細末以酒煑麺糊為丸如梧桐子大每服二十
丸温酒或鹽湯下空心服如脚膝無力木瓜湯下曉
食前再服又方用龍齒三分遠志五錢不用石龍芮
肉蓯蓉澤瀉
剉散(出和劑方)治男子婦人五勞七傷感冷胃寒氣虚弱面
少力常服壮筋骨肢體輕健進食
天仙藤青蒿子(炒)桑白皮(炒)香附子(炒)荆芥穗
前胡柴胡桔梗麻黃(去節根)蒼术(炒)亁葛
陳皮(各十觔)茴香(炒)秦艽川芎白芍藥藁
本黃茋半夏(為粗末薑汁炙)羌活(各二觔半)甘草(炒)肉桂
(去粗皮)白芷厚朴(去皮酒薑汁炒各五觔)
右為麤末每服三錢水一盞半入生薑烏梅棗子煎
至七分去滓温服並二滓再煎服
黃耆丸(出聖惠方)治男子五勞七傷風虛羸瘦腰膝疼隂盛
陽虛身力衰殘夜夢遺泄久服令人五臟内實肌膚
外充面色紅光反老為童
黃耆(剉)人參(去蘆頭)石斛(去根剉)桂心肉蓯蓉(酒浸一宿)
(剉去鱗皮炙亁)鹿茸(去毛塗酥炙令微黃)兔絲子(酒浸三日暴乾别搗為末)陽起
石(酒煑三日細研水飛過)熟亁地黃杜仲(去粗皮炙微黃剉)鍾乳
粉白茯苓狗脊赤石脂(細研)萆薢(剉)山茱萸
薯蕷附子(炮裂去皮剉)五味子蛇床子巴戟
白术續斷澤瀉
右各一兩搗羅為末入陽起石研令勻煉蜜和搗五
七百杵如梧桐子大每日以空腹用温酒下三十丸
晚食前再服漸加至五十丸
生地黃丸療五勞七傷六極八風十二痺消渴心下
積聚使人身體潤服之多情性補益養精
生地黃(一錢二分)石斛天門冬兔絲子(酒浸二宿焙乾别搗)
麥門冬(去心各一錢)茯苓甘草(炙)人參大黃牛
膝當歸杏仁(去皮尖焙)麻子仁(各八分)亁薑玄參
地骨皮(各六分)白术芍藥紫苑防風肉
蓯蓉(各七分)椒(三分去目炒出汗)
右為末蜜和丸如梧桐子大空心酒下二十丸日再
服漸加至三十丸忌鯉魚海藻菘菜桃李雀肉大酢
等物
石斛萬病散療五勞七傷大風緩急濕痒不仁或偏
枯筋脉拘攣胸脇支滿引身彊直或頸項腰背疼四
肢酸煩隂痿臨事不起痒濕卧便盜汗心腹滿急小
便中疼痛或時便血咽亁口燥飲食不消往来寒熱
體羸瘦肌肉損減或無子若生男女纔欲成人便死
此極勞血氣心神不足所致藥悉主之令人康健多
子
牛膝遠志(去心)續斷(各二兩)蛇床子(三分)兔絲子(三兩酒浸)
蓯蓉茯苓杜仲桂心(各二分)亁薑蜀椒(去汗)
(各一分)細辛附子(炮)天雄(炮)防風乾地黃白
术萆&KR1082;石斛雲母粉菊花菖蒲(各二分)
右隨病倍其分搗篩為散先食以酒服方寸七日三以
知為度神良忌猪羊肉冷水桃李雀肉生葱生菜
大酢餳等
安腎丸治男子諸風五勞七傷顔色枯瘁手足不隨語
言蹇澀口眼歪斜筋脉攣急腰脚疼痛元臟虛冷面
青黑腹脇脹滿下痢洩精夜夢鬼交驚悸健忘骨髓
傷敗及陽事不興胃冷精流隂囊濕痒膀胱疝氣小
腸下脾腎俱弱癥結痰飲霍亂吐瀉轉筋不止胸膈
逆氣艱飲食服之補腎填精壮陽補虛損暖腰膝縮
便澀精温中去痰止嘔吐暖下元定心氣消食止渴
榮肌除莖中寒熱疼逐寒濕諸冷痺去一切風益精
髓去腰膝冷益顔色破癥結開胃進食明目
川烏(麺炒去皮)川萆&KR1082;茴香(炒)杜仲(醋浸炒)蜀椒(去目炒)
當歸木瓜栢子仁兔絲子(酒浸)熟地黃(酒浸各三)
(兩)川棟子(三兩半去核)澤瀉遠志(甘草煮去心)川巴戟(紫者)
(去心酒浸)牛膝(酒浸)肉蓯蓉(酒浸炒)葫蘆巴(酒浸炒)山茱萸(去核)
(炒)白茯苓(去皮)蛇床子(各二兩)破故紙(四兩炒)蒼术(五兩米泔)
(浸去皮茅山者佳)
右為細末酒糊為丸如梧桐子大每五六十丸空心
食前鹽湯下温酒亦得日進二服
猪肚丸治男子婦人一切勞疾四肢羸瘦口苦舌亁
日多睡夜間不眠咳𠻳膿血脚手疼酸背膀拘急諸
藥不治者
大黃(炮)鱉甲(醋炙黃)柴胡秦艽附子黃連(各一)
(兩)細辛川烏黃耆桃仁甘草亁薑(各五)
(錢)青蒿子(半升)葱白薤白(各一握)烏梅(五箇取肉小便浸)杏
仁(五錢)
右為末用獖猪肚一枚安藥在内用線縫之童子小
便五升同入火瓦瓶内煨極熟取出肚子研爛細切
葱薤白同研無灰酒一斗煎成膏入飛羅麺四兩同
丸梧子大每服三十丸鹽湯空心吞下日三服以衣
蓋之出汗如膠甚妙
聚寳丹治五勞七傷諸虛不足温中正氣袪風活血逐
寒除濕填精益髓強隂壮陽聪耳明目開心益智煖胸
化食消痰寬中殺丸蟲通九竅補五臟秘精止夢遺
除咳𠻳實肌膚治腰膝疼痛輕身
白茯苓(去皮)山茱萸(去核)五味子亁山藥石蓮肉
雞頭肉金櫻子巴戟(去心)破故紙(炒)牛膝(酒浸)
熟地黃(酒浸焙)石菖蒲遠志(去心)杜仲(去粗皮炒斷絲)龍骨
枸杞子(酒浸焙)楮實茴香(炒)仙茅蓯蓉(酒浸濕焙亁)
沉香(以上各一兩)
右為細末棗膏為丸如梧桐子大每服五十丸以硃
砂為衣空心温酒或鹽湯下如有氣滯不順用木香
調氣散入鹽少許湯調下
天雄丸治五勞七傷元氣衰憊腰膝久冷精氣散尖小
便稠濁補填骨髓益壮血脉駐精氣暖腰膝潤肌肉
補諸風虛不足等
天雄(三兩炮裂去皮臍)石斛(去根剉)補骨脂(微炒)天麻麋角
屑澤瀉巴戟五味子沉香續斷蓯
蓉(酒浸一宿刮去鱗皮炙亁)兔絲子(酒浸三日曝乾别搗為末)龍骨山茱
萸杜仲(去麤皮炙令微黃剉)防風(去蘆頭)腽肭臍(酒浸炙令微黃)木
香(各一兩)
右為末煉蜜和搗五七百杵丸如梧桐子大每日空
心以酒下三十丸鹽湯下亦得
肉蓯蓉丸治五勞六極七傷隂痿内虛口亁汗出失
精隂濕痒小便赤黃隂中疼痛卵偏大小腹裏急腰
脊難俯仰脛酸疼目視䀮䀮腹脇脹滿膀胱久冷生
百疾宜服此
肉蓯蓉(三兩酒浸一宿刮去皺皮炙乾)赤石脂石韋(拔去毛)遠志
(去心)石菖蒲栢子仁蛇床子防風(去蘆頭)細辛
(各三分)薯蕷(二兩)天雄(炮裂去皮臍)白馬莖(炙黃)山茱萸石
斛(去根剉)杜仲(去麤皮炙微黃剉)續斷牛膝(去苗)石南(各一兩)
熟地黃兔絲子(酒浸三宿别搗為末各一兩半)
右為末煉蜜和搗三二百杵丸如梧桐子大每服空
腹及晚食前以温酒下三十丸
八仙丹治男子婦人五勞七傷身體骨節疼痛腰腿
弱行步艱難腎臟虚憊
小茴香(微炒)川烏虎骨(酥炙)甜瓜子(微炒)乳香自然
銅(醋火煆七次)川棟子(酒浸)没藥蒼术(米泔浸去皮春五夏三秋五冬)
(七日)
右各等分為細末好頭醋打糊為丸如梧桐子大空
心下四十丸至五十六十丸温酒送下亁物壓之午
後半飽服之
治五勞七傷房事衰弱
用枸杞葉半觔切粳米二合䜴汁中煑作粥五味末
葱白調和食
覆盆子丸治五勞七傷強力益氣補虚損壮腰脚安
五臟駐顔色
覆盆子薯蕷石斛(去根剉)熟亁地黃桂心
陽起石(酒浸煑半日細研水飛過)巴戟牛膝(去心)蛇床子肉
蓯蓉(酒浸一宿刮去皺皮炙亁)兔絲子(酒浸三日曝亁别搗為末)山茱萸
枸杞子五味子人參(去蘆)赤石脂澤瀉鹿
茸(去毛塗酥炙令微黃)白茯苓遠志(去心以上各一兩)
右為末煉蜜和搗五七百杵如梧桐子大每日空心
以温酒下二十丸漸加至三十丸
薯蕷丸(出聖惠方)治男子五勞七傷久虛損羸瘦腰脚弱顔
色痿瘁下元衰憊脾胃氣寒飲食無味諸虛不足
薯蕷(二兩)石斛(去根剉)牛膝(去苖)鹿茸(去毛酥塗炙令微黃)肉蓯蓉
(酒浸一宿刮去皺皮炙亁)茯苓五味子續斷巴戟附
子(炮裂去皮臍)山茱萸人參(去蘆頭)桂心熟亁地黃
澤瀉杜仲(去粗皮炙微黃色)蛇床子遠志(去心)覆盆
子兔絲子(酒浸三日曝乾剉搗為末以上各一兩)
右為末煉蜜和搗三五百杵丸如梧桐子大每日空
心以温酒下三十丸漸加至四十丸
澤瀉丸(出聖惠方)治男子五勞七傷四肢無力腰膝冷痛多
小便面色痿黃不能飲食
澤瀉附子(炮裂去皮臍)鹿茸(去毛塗酥炙微黃)雲母粉肉
蓯蓉(酒浸一宿剉去皺皮炙乾)熟亁地黃(各一兩)桂心(一兩半)遠志
(去心)牛膝(去苗)人參(去蘆頭)白茯苓甘草(炙微赤剉)丹皮
防風(去蘆頭)杜仲(去粗皮炙微黃剉)石斛(去根剉)薯蕷山茱
萸巴戟五味子(各三分)
右為末煉蜜和搗三二百杵丸如梧桐子大每日空
心以温酒下三十丸漸加至四十丸
萆&KR1082;散治虛勞隂陽失度傷筋挫脉噓吸短氣溢漏
下小便赤黃隂下濕痒腰脊如折顔色墮落
萆薢棗肉生地黃桂心杜仲麥門冬
(各一觔)
右㕮咀以酒一斗五升浸三宿取出曝亁復浸如此候
酒盡曝亁治下篩食後酒服方寸七日三
補骨脂丸(出肘後方)治男子女人五勞七傷下元久冷烏髮
鬢一切風病四肢疼痛駐顔壮氣
用補骨脂一觔酒浸一宿放亁用油麻一升同炒令
麻子聲絶即播去只取補骨脂為末醋煑麺糊丸如
梧桐子大早辰温酒鹽湯下二十丸
大百勞散(出宣明論)治一切勞疾肌劣喘急不卧痰涎不食
蛤蚧(一對)龞甲(一箇去裙襴醋炙搥碎)附子人參柴胡
川亁薑白茯苓白术茴香青皮(去白)杏仁
(去皮尖)知母貝母陳皮(去白)官桂甘草(炙)半夏
(生薑製)蒼术(湯浸各一兩)蘇木草龍膽(各五錢)
右為末每服二錢水一盞生薑三片棗二枚烏梅二
枚同煎稍熱服空心如汗加小麥二十粒不用鐡器
煎
石韋丸(出千金方)黃帝問五勞七傷於高陽負高陽負曰一曰
隂衰二曰精清三曰精少四曰隂消五曰囊不濕六
曰□一作胸脇苦痛七曰膝厥痛冷不能行骨熱遠視
淚出口乾腹鳴時有熱小便淋瀝莖中痛或精自出
病如此所謂七傷一曰志勞二曰思勞三曰心勞四曰
憂勞五曰瘦勞此謂五勞黃帝曰何以治之高陽負
曰石韋丸主之
石韋細辛礜石遠志茯苓澤瀉菖
蒲杜仲蛇床子肉蓯蓉桔梗天雄
牛膝山茱萸栢子仁續斷薯蕷(各二兩)防
風赤石脂(各三兩)
右為末取棗膏加蜜和丸如梧桐子大酒服三十丸
日三七日愈二十日百病除常服良崔氏無礐石茯
苓澤瀉桔梗薯蕷加栝蔞根二兩半云白水候方
黃蓍丸治五勞七傷諸虚不足腎氣虚損目視䀮䀮
耳無所聞(方見腎臟門腎虚類)
補虛益精大通丸(出千金方)治五勞七傷百病
亁地黃(八兩)亁薑當歸石斛肉蓯蓉天門
冬白术甘草芍藥人參(各六兩)麻子仁(五錢)紫
苑大黃黃芩(各五兩)蜀椒(三升)防風(四兩)茯苓杏
仁(三兩)白芷(一兩)
右為末白蜜棗膏丸如彈子大空腹服一丸日三服
十日效
金櫻丹(出醫方集成)治男子去血失精婦人半産漏下五勞
七傷及尸疰肌肉䧟下形色俱脱傳尸骨蒸虛勞百
損或變易瘦劣難痊或咽嘔吐或從汗出或津液耗
散婦人崩血無停色肉衰敗男子精滑不固筋力消痿
傷寒後復勞瘡漏方在痰涎大衂不定下血過多心氣
不足健忘成狂嘔血衰虚昏暗作暝隂陽衰廢飲食
減常服充實肌肉堅填骨髓悦澤面目長養精神秘
精氣壮力強筋沖和百脉正理三焦定神魄安尸蟲烏
髭髮牢牙齒其功不可具述
金櫻子山术生地黃仙靈脾(四味並取汁)肉蓯蓉
(酒浸研膏)兔絲子(酒浸别研)牛膝生鷄頭肉(乾)人參生
蓮子肉(乾)乾山藥茯苓(去皮)丁香木香菖蒲
麝香(别研後入)甘草(炒)陳皮(去白)栢子仁(别研各二兩)
右將兔絲子以下同為細末入栢子仁勻以白沙蜜
入銀石器中於天地爐中置熱炭五觔煉微解入孩
兒乳汁二升已來以木篦攪次入上項膏汁同攪令
勻勿令手住傾入藥末一處攪熬之火消續續旋添
熱火勿令太緊熬至膏成可丸即止取出却於銀石
器中候稍温入麝香末一處搜和成劑更於石臼中
杵千餘下每兩作十丸空心細嚼酒下
鹿茸丸治五勞七傷精髓虛憊
鹿茸(去毛酥炙)山茱萸杜仲(剉炒絲斷)肉桂(去粗皮)五味子
(炒各三分)兔絲子(酒浸蒸搗取粉一兩半)肉蓯蓉(酒浸炙)山芋酸
棗仁(炒各一兩)腽肭臍(切細研一兩一分用酒二觔淘濾精細入釩子慢火煎成膏)
右以九味為末將腽肭臍膏杵和丸如梧桐子大每
服三十丸空心温酒下
大建中湯治虚勞寒辟飲在脅下决决有聲飲已如
從一邊下决决然也直頭並衝皮起引兩乳内痛裏急
失精氣短䀮䀮惚惚多忘
蜀椒(二合)半夏(一升)生薑(一觔)甘草(二兩)人參(三兩)飴糖(八兩)
右㕮咀以水一斗煑取三升去滓内糖消服七合裏急
拘引加芍藥桂心各三兩手足厥腰背冷加附子一
枚勞者加黃蓍一兩
沉香鼈甲散治男子婦人五勞七傷氣血虚損腰背拘
急手足沉重百節痠痛面色黑黃股體倦怠行動喘乏
胸膈不快咳𠻳痰涎夜多異夢盗汗失精嗜卧少力
肌肉瘦悴不思飲食日漸羸弱一切勞傷諸虚百損並
能治之
乾蝎(二錢五分)沉香人參木香巴戟(去心各五錢)附
子(去皮臍一兩)肉豆䓻(四箇)肉桂(一兩一方無此味)黃蓍(五錢)熟乾
地黃(淨洗酒灑蒸焙七錢五分)羌活(七錢五分)柴胡(去蘆)荆芥(去梗)半夏
(薑汁炒各五錢)鼈甲(去裙襴炙一兩)秦艽(五錢去蘆)川當歸(去尾)白茯苓
牛膝(去蘆各五錢)
右剉散每服三錢水一盞半生薑三片葱白二寸棗
二枚擘破煎空心食前服一方温酒調下
牛膝丸治五勞七傷六極小便數陽氣弱腰脊疼痛
上焦虚熱恒多健忘不能久立宜服補暖益精明目
駐顔輕身強記
牛膝肉蓯蓉(酒浸一宿刮去皺皮炙乾)杜仲(去皮炙微黃剉)兔絲子
(酒浸一宿曝乾别搗為末)鹿茸(去毛酥塗炙微黃各二兩)白芍藥遠志(去心)
黃蓍(剉)續斷蛇床子薯蕷白茯苓人參
(去蘆頭)巴戟栢子仁桂心五味子石斛(去根)
(剉一兩)
右為末煉蜜和搗五七百杵丸如梧桐子大每日空
腹及晩食前以温酒下三十丸
乾漆丸治五勞六極七傷虚羸不足令人肥健益氣
力
亁漆(搗碎炒令烟出)山茱萸五味子白术續斷
蛇床子甘草(炙微赤剉)桂心巴戟酸棗仁(微炒)栢
子仁薏苡仁(各五錢)熟亁地黃牛膝(去苗)石斛(去根)
(剉)肉蓯蓉(酒浸一宿刮去皺皮炙乾)兔絲子(酒浸一宿曝乾别搗為末)鹿茸
(去毛塗酥炙微黃各一兩)
右為末煉蜜和搗三二百杵丸如梧桐子大每服空腹
及晚食前以温酒下三十丸
鹿茸丸治勞傷補諸不足
鹿茸(去毛酥炙一對)木香(五錢)葫蘆巴(一兩)石斛(去根五錢)蘹香子
(炒三分)巴戟天(去心二兩)附子(炮裂去皮臍五錢)牛膝(酒浸切焙一兩)㯽
榔(三分剉)熱乾地黃(一兩)破故紙(酒浸炒一兩)官桂(五錢)肉蓯
蓉(一兩酒浸焙)兔絲子(一兩酒浸一日)蛇床子(五錢酒浸)苦棟子(一兩)
薯蕷乾薑(各五錢)
右為末酒麫糊為丸如梧桐子大每服五十丸空心
温酒或鹽湯下
蓯蓉散(出千金方)治五勞六極七傷虛損
蓯蓉(七分)五味子(八分)地膚子車前子(各五合)續斷
蛇床子(各五分)兔絲子(七分)乾地黃(八分)牡蠣(六分右顧者煆)天
雄(炮)桑寄生(各七分)韭子(五合)天門冬(去心)地骨皮白
石英(各八分)陽起石白龍骨(各七分)
右合搗篩以酒服方寸匕日三忌猪肉冷水鯉魚蕪
荑等
無比山藥丸(出和劑方)治丈夫諸虚百損五勞七傷頭痛目
眩手足逆冷或煩熱有時或冷痺䐴疼腰臗不隨飲
食雖多不生肌肉或少食四體脹滿無光澤陽氣衰
絶陰氣不行此藥能補經脉起陰陽安魂魄開三焦破
積聚厚腸胃強筋練骨輕身明目除風去冷無所不
治(方見本門虚勞羸瘦類)
雙補丸(出醫方集成)治一切虛損五勞七傷面色黧黑唇口乾
燥𤼵渴目暗耳鳴心忪氣短食少神倦夜夢驚恐四肢酸
疼寒熱盗汗小腸拘急小便滑數婦人諸疾並宜服之常
服既濟水火益氣安神
鹿角霜(三兩)熟地黃(洗再蒸)沉香兔絲子(酒浸蒸研焙)覆
盆子(去枝蒂)白茯苓(去皮)人參(去蘆)宣木瓜薏苡仁(炒)
黃耆(炙)蓯蓉(洗酒浸)五味子(去皮炒)石斛(去根炒)當歸(去蘆)
(酒浸)澤瀉(切塊再蒸各一兩)麝香(一錢别研)硃砂(五錢别研為末為衣)
右細末煉蜜為丸梧子大每服五七十丸空心鹽湯
下是齋方用熟地黃半觔補血兔絲子半觔補精細
末酒糊丸人參湯下平補精血不燥不熱理下部弱
腎水冷氣不順沉香湯下心氣虚茯苓湯下心氣煩
躁不睡酸棗仁湯下腎氣動茴香湯下小便少車前
子湯下小便多益智湯下
黃耆益損湯(出危氏方)治男子婦人童男室女諸虛不足榮衞
俱弱五勞七傷骨蒸潮熱腰背拘急百節酸疼夜多盗
汗心常驚惕咽燥唇焦嗜卧少力肌膚瘦瘁咳𠻳多痰
咯唾血絲寒熱往來煩熱神昏全不用食服熱藥則煩躁
衝滿上焦進涼藥則膈滿而腹痛宜服此藥最有神效
兼治大病後榮衛不調婦人産後血氣未復
人參(去蘆)石斛(去根)甘草黃耆(去蘆)木香白术當
歸肉桂茯苓芍藥半夏川芎熟地
黃(九蒸酒炒)山藥五味子牡丹皮麥門冬(去心各等)
(分)
右剉散每服三錢水一盞半生薑五片棗二枚小麥
五十粒烏梅一枚煎空心食前服
薯蕷丸療丈夫五勞七傷頭痛目眩手足逆冷或煩
熱有時或冷痺骨疼腰臗不隨食雖多不生肌肉或
少食而脹滿體澀無光澤陽氣衰絶隂氣不行此藥
能補十二經脉起發隂陽通内製外安魂定魄開三
焦破積聚厚腸胃消五臟廓氣除心内伏熱彊筋壯
骨輕身明目除風去冷
乾薯蕷(二兩)蓯蓉(四兩)牛膝兔絲子(酒漬)杜仲赤石
脂澤瀉乾地黃山茱萸茯苓巴戟天
(去心各二兩)五味子(一兩五錢)石膏(三兩研)遠志(一兩去心)栢子仁
(二兩)白馬莖筋(一條炙)
右搗篩蜜和丸如梧桐子大以酒空腹服二十丸至
三十丸日再忌大酢蕪荑蒜陳臭物
三仁九子丸(出千金方)治五勞七傷補益
酸棗仁栢子仁薏苡仁兔絲子菊花子
枸杞子蛇床子五味子蕃閭子地膚
子烏麻子牡荆子乾地黃薯蕷桂心
蓯蓉(各一兩)
右為末蜜丸如梧桐子大酒服二十丸日二夜一服
一方有韭子覆盆子各一兩無牡荆子菊花子
覆盆子丸(出千金方)治五勞七傷羸瘦補益
覆盆子兔絲子(各二分)蓯蓉鹿茸巴戟天
白龍骨茯苓天雄白石英五味子續
斷薯蕷(各一錢)乾地黃(八分)蛇床子遠志(六分)乾薑
(六分)
右為末蜜丸如梧子大酒服十五丸日再漸漸加至
三十丸慎性冷陳臭張文仲方無龍骨鹿茸天雄續
斷石英有石斛白术桂心枸杞子人參栢子仁澤瀉
各六分牛膝四分山茱萸五分赤石脂甘草各二分
細辛四分
大山芋丸(出和劑方)治諸虚百損五勞七傷肢體沉重骨節
酸疼心中煩悸唇口乾燥面體少色情思不樂咳𠻳
喘乏傷血動氣夜多異夢盗汗失精腰背強痛臍腹
弦急嗜卧少起喜驚多忘飲食減少肌肉瘦瘁又治
風虚頭目眩暈心神不寧及病後氣不復常漸成勞
損久服補諸不足愈風氣百疾又名薯蕷丸
白术麥門冬(去心)白芍藥杏仁(去皮尖麸炒黃)防風(去蘆)
芎藭(各一兩五錢)大豆黃卷(炒)熟乾地黃肉桂(去粗皮)
麹(炒)當歸(酒浸各二兩五錢)桔梗白茯苓(去皮)柴胡(各一兩二)
(錢五分)乾薑(炮七錢五分)甘草(炙七兩)大棗(一百枚蒸熟去皮)白斂
(五錢)阿膠(炒)人參(各一兩七錢五分)山芋(七兩五錢)
右為末煉蜜與蒸棗同和丸如彈子大每服一丸温
酒或米飲化下嚼服亦得食前常服養真氣益精補
髓活血駐顔一方加琥珀一兩遠志去心炒二兩茯苓
三兩五錢即是養心丹虚遺減白术加龍骨二兩
四味丸治五勞七傷補益精髓
熟乾地黃(焙)天門冬(去心焙)白茯苓(去黑皮)遠志(去心各三)
(兩)
右為末煉蜜和丸如梧子大每服三十丸温酒下
沉麝香茸丸(出瑞竹堂方)治五勞百損諸虚怯精元氣不固
沉香(二錢)麝香(一錢)南木香(三錢)乳香(三錢)小茴香(四錢炒)八
角茴香(四錢炒)鹿茸(酥炙)蓮肉(各五錢炒)茯苓(炒)蓯蓉兔
絲子牛膝川棟子(各五錢酒浸炒)地龍(去土净)陳皮(去白)
(各五錢)仙靈脾(三錢酥炙)
右依分兩製和為末糊入麝香為丸如桐子大每朝
不見紅日面東用温酒下三十丸忌食猪羊血豆粉
之類
五洛散主五勞六極七傷八不足裏急胸脇脹滿背
痛頭眩四肢重腰脊彊環臍腹痛小便或難或數劇
者大便失血翕翕少氣手足煩熱卧不能卒起起行
不能久立名内極或憂愁恐怖或飽食生肉飲酒入
房自竭陽氣虚竭耳鳴烏烏甚則手足浮腫逆害飲
食名曰内消
大黃(六分)麥門冬白薇當歸乾地黃山茱
萸桑螵蛸(炙各七分)栝蔞甘草(炙)茯苓(各五分)石斛
(九分六安者)桂心鐡屑(研)厚朴(炙各三分)吳茱萸(二分)
右各搗篩白蜜一觔棗膏一觔當蒸温湯浸之和叜(疎有)
(切)前藥令如乾飯状藥悉成又别取牛膝五兩肉蓯
蓉六兩附子三兩炮三物各搗下篩内諸藥和令相
得以酒服之方寸七日三不知稍增之長肌肉補不
足久服益氣力若少氣力加石斛消渴加栝蔞止痛
結煩裏急加芍藥腹中痛下膿血加厚朴四兩炙四
肢酸疼加當歸翕翕少氣加天門冬白薇一名五若
散忌海藻菘菜生葱蕪荑酢物鯉魚等
鍾乳丸(出聖惠方)治五勞六極七傷腰疼膝痛小便餘瀝心虚
健忘榮衛不調宜服
鍾乳(三兩)石斛兔絲子(酒浸一宿曝乾别搗為末各二兩)甘草(炙微)
(赤剉)牛膝(去苗)蛇床子(各一兩)細辛山茱萸防風(去蘆)
(頭)杜仲(去粗皮炙微黃剉)枳殼(麸炒微黃去穰各三分)五味子熟
乾地黃(各一兩)川椒(五錢去目及閉口微炒去汗)
右為末煉蜜和搗五七百杵如梧桐子大每服空心
及晚食前温酒下三十丸
内補散(出千金方)治男子五勞六絶其心傷者善驚妄怒無
常脾傷者令人腹滿言噫食即欲卧面目痿黃肺傷
者令人少精腰背痛四肢厥逆其肝傷者令人少血
面黑腎傷者有積聚小腹腰背痛痺欬唾小便難六
絶為病皆起於火勞脉虚外受風邪内受寒熱令手
足疼痛膝以下冷腹中雷鳴時時泄痢或閉或利面
目腫心憤憤不欲語惡聞人聲
乾地黃兔絲子山茱萸(闕)(各五分)遠志
巴戟天(各五錢)麥門冬五味子甘草人參
蓯蓉石斛桂心茯苓附子(各一兩五錢)
右治下篩酒服方寸匕日三加至三七無所禁
赤石脂丸(出千金方)治五勞七傷男子諸疾
遠志栝蔞根赤石脂山茱萸(各七分)防風
石韋(各三分)肉蓯蓉(三分)牛膝杜仲薯蕷(各四分)天
雄栢子仁(各五分)蛇床子(六分)菖蒲續斷(各三分)
右為末煉蜜棗膏和丸如梧桐子大空腹服五丸日
三服十日知久服不老加兔絲子四分佳
人參湯(出千金方)治男子五勞七傷胸中逆滿害食乏氣嘔
逆兩脇脹小腹急痛宛轉欲死調中平臟絶傷
人參當歸芍藥甘草生薑麥門冬
白糖桂心(各二兩)前胡茯苓五味子蜀椒
橘皮(各一兩)枳實(半兩)大棗(十五枚)
右㕮咀流水一斗半除棗浸藥半日用三年陳蘆稍
煎取四升内糖復上火煎令十數沸年二十以上六
十以下一服一升二十以下六十以上一服七八合
雖年盛而又羸者亦服七八合日三夜一不爾藥力
不接則不能救病要用撈水陳蘆不則水強火盛猛
則藥力不能出也
黃耆丸(出千金方)療虚勞
黃耆鹿茸茯苓烏頭乾薑(各三分)乾地黃
當歸桂心芎藭(各四分)枸杞桑皮兔絲
子五味子栢子仁白术(各五分)大棗(二十枚)
右為末蜜丸如梧桐子大平旦酒服二十丸夜十丸
以知為度
人參五味子散治男子老稚諸虚百損氣血勞傷涎喘
咳噥或𠻳咯血寒熱往來夜有盗汗羸瘦困乏一切
虚損
人參五味子桔梗白术白茯苓甘草
(炙)熟地黃當歸(焙各五錢)地骨皮前胡(去苗)桑白皮
(切炒)枳殼(去穰炒)黃耆陳皮柴胡(去苗各三分)
右為麤末每服三錢水一盞半生薑三片同煎至五
分去滓温服食後日三服煩渴加烏梅青蒿同煎咳
膿血加知母阿膠同煎尤妙
腎瀝湯療五勞六極八風十二痺補諸虛不足
豬腎(一箇去脂膜)附子(炮)芎藭丹皮桂心人參
當歸(各四分)茯苓桑螵蛸(炙)磁石(研如粉)牡荆子
黃耆菖蒲(各八分)乾地黃(六分)
右切以水一斗七升煑腎取一斗一升去腎内藥煎
取四升分四服忌羊肉餳冷水酢生葱蕪荑胡荽
乾地黃丸(出千金方)治五勞七傷六極臟腑虛弱飲食不下
顔色黧黯八風所傷益血氣進食資顔色長陽
五味子(四分)阿膠棗肉(各八分)乾地黃茯苓天
雄(各七分)蛇床子(六分)桂心麥門冬(各五分)遠志蓯
蓉杜仲甘草(各一錢)
右為末蜜丸如梧桐子大酒下二十丸日加至三十
丸常服彌佳
羊肝散治諸虚百損五勞七傷年深泄痢久作滑腸
心腹痞悶塊癥疼痛硬下虚上熱口瘡燥渴一切隂
盛陽虚之證
縮砂仁白芍藥良薑(切炒)厚朴(薑製)橘皮胡椒
(各五錢)破故紙丁香白术木香肉豆䓻
吳茱萸(湯洗七次焙)官桂(各三錢)
右為末羊肝三兩薄批開摻藥二錢五分鋪葱絲一
重捲定麻扎積火炙熟分三五次細嚼米飲下日均
一劑食前
普濟方卷二百二十七
