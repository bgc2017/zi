普濟方卷二百八十六明周王朱橚撰
癰疽門
諸癰(附論)
夫癰者由六腑不和所生也六腑主表氣行經絡而浮
若喜怒不測飲食不節隂陽不調則六腑不和榮衞虛
者腠理則開寒客於經絡之間經絡為寒所折則榮衛
稽畱於脉榮者血也衛者氣也榮血得寒則澀而不行
衞氣從之與寒相搏亦壅遏而不通氣者陽也陽氣蘊
積則生於熱寒熱久不散故積聚成癰腑者陽氣浮行
主表故癰浮淺皮薄以澤久則熱勝於寒熱氣蘊結傷
肉而敗肌故血肉壊化而為膿其患則表浮淺則骨髓
不燋枯腑臟不傷敗故可治而愈也五常政大論云
天不足西北左寒而右凉地不滿東南右熱而左溫高
者氣寒下者氣熱故寒凉者脹溫熱者瘡下之則脹已
汗之則瘡已夫東南二方在人則為丙小腸熱甲胆風
小腸與胆皆居其下其性炎上其瘡外有六經之形證
内無便溺之阻隔飲食如故清便自調知不在裏非疽
瘡也止癰癤也小則為癤大則為癰其初所受於下風
濕之地氣自外而來侵加於身者也經云營氣不從逆
於肉理乃生癰腫病機云諸痛痒瘡痬皆屬心火此瘡
自外而入是丙小腸左遷入於胆作痛而痒也此二方
皆主血血為病必痛此元氣不足營氣逆行其初出未
有𫝊變在於肌内之上皮毛之間只於風熱六經所行
經絡地分出矣宜瀉其風濕熱醫者只知隂復其陽則
宜汗也此宜發汗者乃濕熱鬱其手足少陽致血脉凝
逆使營氣周身元氣消弱也其風熱鬱滯於下其面色
赫赤面腫微黯東方青理沒之色也風木之性上衝顔
必忿色其人多怒而瘡之色亦赤赫腫硬微帶黯色其
瘡之形勢亦奮然高起結硬而作痛也其肺只在左手
屬表左寸外洪緩左關洪緩而弦是客邪在血脉之上
皮膚之間宜急發其汗而通其榮衛則邪去矣以内托
榮衛湯發之
瘡瘍者火之屬須分内外治其本若其脉沈實當先䟽
其内以絶其源也其脉浮大當先托裏恐邪氣入内也
有内外之中者邪氣至盛遏絶經絡故發癰腫此因失
托裏及失疏通又失和榮衛也治瘡之法大要湏明托
裏疏通行榮衞之三法内之外者其脉沈實發熱燥煩
外無焮赤痛深於内其邪氣深矣故先疏通臟腑以絶
其源外之内者其脉浮數焮腫在外形証外顯邪氣恐
極而内攻故先托裏也内外之中者外無焮惡之氣内
亦臟腑宣通知其在經當和榮衞也用此三法之後雖
未瘥必無變證亦可使邪氣峻減而易愈脉數身無
熱即内有癰諸浮數脉當發熱而反洗洗惡寒若有痛
處當結為癰脉微而遲必發熱脉弱而數此為振寒當
發癰腫脉浮而數身體無熱其形默默胃中微燥不知
痛處其人當發癰腫脉滑而數滑則為實數則為熱滑
則為榮數則為衞榮衞相逢即結為癰熱之所過即為
癰膿身體有痛處時時苦有瘡凡癰發腫高者疹源
淺腫下者疹源深大者易療小熱者難療初便大痛傷
肌晚乃大痛傷骨都堅者未有膿半堅半軟者有膿發
腫都軟者血瘤也非癰發腫以漸知長引日月亦不熱
時時牽痛瘤也非癰諸氣結亦有腫久久不消成癰療
之宜散氣氣已散若初腫處有浮氣年衰皆發癰療之
宜及年盛并折散熱可無此憂
發癰堅如石走皮中無根瘰癧也久不消因得他熱之
疾時有發為癰也
無虛勞腹中之疾或發血瘤瘡狀墳(父吻切)起頭正盤直
不當炙療療之火熨便燋爛剥刮去焦痂則血泄不
可禁必死凡癰無問大小已覺即取膠如手掌大暖
水浸令軟納納然稱大小當頭上一孔如錢孔大貼腫
上令相當湏臾乾急若未有膿者即定不長已作膿者
當自出若以鋒針當孔上刺至膿大好至瘥乃去其膠
凡癰高而光大者不大熱其肉正平無尖而紫者不湏
攻之但以竹葉黃耆湯申其氣耳肉正平為無膿也癰
卒痛以八味黃耆散傅之大癰七日小癰五日其自有
堅彊者寧生破法乳若熱手不可得近者先内服王不
留行散外摩發背膏若背生破無若在乳宜令極熟候
手按之隨手即起者瘡熟也須針之針法要得著膿以
意消息胸背不過一寸斟量不得膿即與食肉膏散著
兊頭内癰口中如體身熱歇即服木占斯散五日後癰
欲著痂者即服排膿内塞散凡癰破之後便綿惙欲
死内寒外熱腫自有似癰而非者當以手按腫上無所
連乃是風毒勿針之宜服升麻湯外摩膏破癰口當令
上留三分近下一分針之務令極熟熟便不痛破後敗
壞不差者作豬蹄湯洗之二日一度夏用一日又口用
六七日用湯半劑亦可夫癰壞後有惡肉者宜猪蹄洗
去穢次傅食肉膏散惡肉盡後𫝊生肉膏散及摩四邊
令好肉速生當斷絶房室忌風冷勿自勞煩待筋脉平
復乃可任意耳緣新肉易傷傷則裏潰潰則裏發發則
難救慎之慎之白痂最忌(治癰久瘡口不合其肉白而膿血少此為瘡口冷滯乃病)
(人氣血枯竭不潮於瘡遂致如是合用此艾葉一把入瓦器内濃煎湯避風處乘熱用艾湯澆洗瘡口四圍淨)
(肉以絹帛兜艾葉乘熱澆沃一日一次洗了須避風仍燒松香以烟薰瘡口良久用神異膏貼之其瘡勿令厭)
(穢之人見若不能禁忌瘡口難安藥亦無效)
方
五黃丸(出千金方)治虚勞客熱數發癰腫瘡癤
熟地黃(四兩)黃耆黃芩大黃黃連澤瀉
細辛(各三兩)甘草桂心芍藥茯苓乾漆(各二)
(兩)人參(一兩)天門冬(五兩)
右為末蜜和丸如梧桐子大酒服十丸日三夜一加
至二十丸久服終身不發癰疽凡方中用大黃薄切
五升米下蒸熟曝乾用之熱多倍大黃一方無澤瀉
玄参散(出聖惠方)治癰腫始發熱毒氣盛寒熱心煩四肢
痛疼
玄參(半兩)甘草(半兩生剉)麥門冬(三分去心)前胡(去蘆頭)枳實(麸炒)
(微黃)人參(去蘆頭)赤芍藥生乾地黃黃耆芎藭
赤茯苓黃芩(各一兩)石膏(二兩)
右為散每服四錢水一中盞入竹葉二七片小麥一
百粒煎六分去滓不計時候溫服
黃耆散(出聖惠方)治癰腫熱氣大盛寒熱進退
黃耆(剉)川升麻川大黃(剉碎微炒)黃芩遠志(去心)
赤茯苓赤芍藥(各一兩)生乾地黃(二兩)當歸(半兩)麥門
冬(一兩半去心)人參(半兩去蘆頭)甘草(半兩生剉)
右為散每服四錢水一中盞煎至六分去滓不計時
溫服之
生地黃散(出聖惠方)治發癰腫熱腫疼痛心神煩悶
生乾地黃(二兩)玄參(二兩)甘草(生剉)赤芍藥黃耆(剉)木
通(剉)黃芩當歸(剉微炒)地骨皮(各一兩)赤茯苓(一兩半)
川升麻(一兩)川大黃(一兩剉碎微炒)
右為散每服四錢水一中盞入竹葉二七片煎至六
分去滓不計時候溫服
蛇啣膏(出肘後方)療癰腫瘀血產後血積耳目暗等牛領
馬鞍瘡
蛇啣大黃附子(去黑皮)芍藥當歸細辛
黃芩大戟椒(去目)莽草獨活(各一兩)薤白(十四莖)
右切以苦酒淹一宿以不中成鍊猪膏二升龍銜藤
一兩合膏煎名龍銜膏今又有龍草似蛇銜而葉大
耳亦有取其根合煎者亦名龍銜膏肘後方云於七
星火上各熬絞去滓溫酒服如彈丸一枚日再病在
外摩傅之耳以綿褁塞之目病如黍米注皆中一方
不用大戟
連翹飲治癰腫瘡癤排膿
連翹防風(去蘆各三兩)玄參白芍藥薺苨(各二兩)
甘草(炙剉一兩)桔梗(剉炒)白茯苓(去黑皮各一兩)黃耆(剉四兩)黃芩
(去黑心二兩)桑根白皮(剉炒二兩半)前胡(去蘆頭)人參(各一兩)
右搗篩每服五錢水一盞半煎取八分去滓温服日
二次
玄參散治一切癰疽瘡腫
玄參黃芩(去黑心)羊蹄根芍藥白芷丁香
木香硝石(碎)半夏(湯泡七遍)白歛木鱉子(去殼)莽
草
右為散以醋調塗日三
犀角散(出聖惠方)治初見皮膚有瘡恐成癰腑臟壅滯或
寒熱噤痒口乾心煩
犀角屑知母(各一兩)木通(二兩剉)赤芍藥川升麻
薺苨葳蕤黃苓甘草(生剉各一兩半)麥門冬(去心)
馬牙硝(各二兩)
右為麄散每服四錢水一中盞煎六分去滓入竹瀝
一合更煎一沸不計時候溫服
内消散(出聖惠方)治癰腫結硬疼痛
赤小豆(一合熬令熟)人參(一兩去蘆頭)甘草(一兩生剉)蘧麥(一兩)白
歛(一兩)當歸(剉微炒)黃芩防風(去蘆頭)黃耆(剉)沉香
川升麻(各一兩)
右為細末不計時候以溫水調下二錢
犀角丸(出聖惠方)治癰腫及發背乳癰一切腫毒悉能内
消腫化為水
犀角屑川升麻防風(去蘆頭)黃芩當歸(剉微炒)
梔子仁吳藍甘草(生剉)川大黃(碎剉微炒)巴豆(半兩去皮)
(心硏紙裹壓去油)黃香(一兩半剉)
右為細末煉蜜和搗三五百杵丸如梧桐子大每服
空腹以粥飲下三丸得快利為度即喫冷白粥止之
未利加至五丸亦可
松脂膏療癰腫膿潰内服藥外宜貼膏
松脂(一斤鍊者)膒脂(三合生)椒葉(一兩)白蠟(三兩)蛇銜黃耆
芎藭白芷當歸細辛芍藥(各一兩)
右切以水先煎脂蠟烊盡内諸藥三上三下白芷色
黃膏成用剪故帛量瘡大小塗膏貼之日夜各一
松脂貼方(出千金方)療癰腫
當歸黃耆黃連芍藥蠟黃芩芎藭
大黃(各一兩細切)松脂(一斤半)膒脂(一合半)
右切以微火煎之三上三下綿布絞去滓向火塗生
牋紙上隨大小貼之日三
葛根散(出聖惠方)治癰腫乳癰臟腑壅滯口乾寒熱頭痛
嘔噦不能下食
葛根(剉)麥門冬(去心)紅雪(各一兩)犀角屑(半兩)葳蕤薺
苨赤芍藥甘草(生剉各三分)石膏(二兩)
右為麄末散每服四錢水一中盞煎六分去滓入竹
瀝一合復煎一沸不計時候溫服一方無紅雪用黃
芩一兩
解毒散(出聖惠方)治癰瘡如覺便宜服
犀角屑木通(剉)川麻黃赤芍藥川朴硝(各一)
(兩)石膏(一兩)甘草(生剉)玄參麥門冬(去心各半兩)
右為麄散每服四錢水一中盞煎至六分去滓不計
時候溫服之
白歛貼方療癰腫堅核下不消
白歛大黃赤石脂芍藥莽草黃芩
黃連茱萸
右等分搗篩以鷄子黃和如濁泥塗布上隨核大小
貼之燥復易
黃耆貼方療癰腫
黃耆當歸(各一兩半)黃芩芎藭黃連白芷
芍藥(各一兩)
右搗篩以鷄子白和如膏諸暴腫起以布攤貼之燥
易腫處不覺冷便熱勢毒者加白歛一兩
王不留行散(出千金方)治癰腫不得潰困苦無聊賴方
王不留行子(三合)龍骨當歸(各二兩)乾姜桂心(各一)
(兩)野葛皮(半分)括蔞根(六分)
右為末篩食後溫酒服方寸匕日三四肢習習為度
不知稍加之令人安穩不覺膿自潰即着瘡痂平復
神良此殷仲堪方隨濟闍黎所名為神散癰腫即消
千金翼云治癰疽及諸腫已潰皆服之
白歛貼方療癰腫
白歛當歸芍藥大黃莽草芎藭
右各等分搗篩下雞子黃和如泥塗布隨大小貼之
燥易
梔子湯(出千金方)治表裏俱熱三焦不實身體生瘡及發
癰癤大小便不利
梔子仁(二十七枚)芒硝(二兩)黃芩甘草知母(各三兩)大
黃(四兩)
右㕮咀以水五升煑減半下大黃取一升八合去滓
内芒硝分作三服
當歸消毒散治癰腫初發
荆芥牛旁子甘草防風當歸赤芍藥
(各等分)
右㕮咀每服半兩水二盞煎八分服
水澄膏(出儒門事親)治癰腫
雄黃(水飛二錢)黃連(半兩)欝金(二錢)黃栢(半兩)大黃(半兩)黃丹(半兩)
(水飛)
右為細末量所腫處用藥多少以新汲水半盞抄藥
在内須臾藥沉漫去其沉者水盡然後用槐柳枝攪
數百餘轉如麵糊相似勻以小紙花子攤藥塗腫上
更以鷄翎撩凉水不住掃之
解毒丸治中外諸邪毒癰腫瘡筋脉拘攣寢汗咬牙
一切驚悸熱毒
大黃黃連梔子黃芩(各五錢)牽牛滑石(各一)
(兩)
右為細末滴水為丸如梧桐子大每服三四十丸溫
水送下加減用服之
野葛散(出聖惠方)療癰腫不能潰
野葛皮(二分)龍骨(二兩)乾薑(半兩炮裂剉)桂心(一兩)&KR0797;&KR0803;(二兩乾者)
王不留行(一兩)
右為細末不計時候以溫酒調下二錢
黃耆貼方療癰腫有熱
甘草(炙)大黃白歛黃耆芎藭
右各等分搗篩以雞子黃和如濁泥塗布上隨赤熱
有堅處大小貼之燥易
五黃膏消拔毒熱癰腫小兒赤眼瘡瘤
大黃黃栢黃連鬱金(各一兩)黃丹(半兩)
右為細末新水或蜜水調塗掃加朴硝妙
黃耆貼方療癰腫
黃耆大黃白芷牡礪白歛
右各等分搗篩和雞子貼
天南星膏(出百選方)治風毒癰癤
大天南星(一兩)厚黃栢(半兩)赤小豆(一分)皂角(一挺不注者燒存性)
右為末以新汲水調成膏皮紙貼之已結即破未破
即散之立效
皂桃散治肚癰半月纔覺亦可消
皂角(燒灰盡用之)胡桃(燒存性)牛旁子(微炒)連翹(生)
右等分為細末每服三錢溫酒調下空心食前服
黃連貼方(出聖惠方)療癰腫已潰
黃連黃栢地榆白芷(各一兩)
右為搗篩以鷄子白和塗布薄攤上對瘡口穿布出
癰氣令疎氣妙
溫中湯主癰腫取冷過多寒中下利食完出
甘草(炙)乾薑附子(各六分炮)蜀椒(二百四十枚硏)
右以水六升煮取二升分三服忌海藻菘菜豬肉冷
水
甜葶藶散(出聖惠方)治一切癰疽腫毒
甜葶藶(半兩)木通(半兩剉)川大黃(半兩生剉)莽草(半兩)
右為細散以水和如稀膏塗腫上乾再塗
白歛散療癰腫
白歛烏頭(炮)黃芩(各等分)
右搗下篩和鷄子白傅上即愈
白歛薄貼方主癰腫
白歛大黃黃芩(各等分)
右搗篩和鷄子白如泥塗布上薄貼乾則易之可以
三指撮藥末内三升水中煮三沸綿注汁拭腫上數
十遍以寒水石末和塗腫上以紙覆之乾復易之一
易輙以煑汁拭之日夜三十度
三色膏(出百選方)治癰癤未成拔毒止痛消腫
蚌粉(半兩)黃丹(一分)草烏(一兩生為末)
右為勻水調塗乾即再傅大要入草烏在瘡口效過
他藥
消腫膏(出千金方)治癰腫發背初作及經十日已上腫赤
焮熱毒氣盛日夜疼痛百藥不效
鷄子(一枚)新出狗屎(如鷄子大)
右攪調和微火熬令稀稠得所捻作餅子於腫頭上
堅處之所貼之以紙貼之以帛抹之時時看視覺餅
子熱即易勿令轉動及歇氣經一宿定如多日患者
三日貼之一日一易至瘥止此方穢惡不可施之勝
然其愈疾一切諸方皆不可及自外諸方還復備員
設儀注而已學者當曉此方以備諸急爾
水調膏(出百選方)治風毒癰癤
天南星(生為末)白礬(細研)
右為各等分新汲水調塗乾即再塗
又方(出千金方)治癰腫痛煩悶及諸腫癰潰内有刺不出者
用生楸葉十重貼之以帛褁令緩急得所日二易止
痛兼消腫蝕膿甚良如冬月先取乾者臨用以鹽潤
之亦可薄削楸皮用之甚驗
又方治大人小兒癰腫
用生猪腦傅紙上貼之乾則易日三四度
芥末傅方
用芥菜子為末湯和傅紙上貼之一方猪脂和傅之
一方猪胆和如泥傅之日三易
又方
用白薑石末蒜和搗傅上一方搗馬鞭草傅上即頭
出
治癰方
用芫花為末膠和如粥傅之腫毒當化為水
治癰
以梁上塵灰葵莖等分用醋和傅之
又方
用人乳和麺傅上比曉膿血盡出不用近手
又方
用箔金繩燒末臘月猪脂和傅下畔即潰不湏針灸
赤小豆方治熱毒癰腫散惡血不盡煩滿及水腫
皮肌脹滿亦可用搗赤小豆薄塗癰腫上
烏金散治癰癤腫硬不變色者
用米粉四兩葱白細切一兩同炒黑色杵為細末每
用看多少醋調攤紙貼病處一伏時換一次消
治風毒癰癤
以車螯殼頻醮米醋炙令赤色碾為細末温酒調下
透膿散治諸癰瘡及貼骨癰不破者不用針刀一服
不移時自透有效驗用蛾口繭一箇單出蛾繭者
燒灰用酒調服即透切不可兩箇三箇繭兒一箇只
一箇瘡口若服兩箇三箇則兩箇三箇瘡口切勿輕
忽
決癰腫
以雀卵白天雄兔絲子末為丸空心酒下五丸
治癰腫
用蚌粉醋調塗消
治癰腫毒發背詐腮等疾
用赤小豆為末好鷄子清和傅之消一方以新汲水
調傅瘡及四傍赤腫處乾落即再傅
治一切瘡癰疼痛
用酒熬皂角膏能消腫止痛
鹿角醋方治瘡癰腫熱毒
用鹿角醋磨傅之一方用水磨如泥塗患處日三五
次亦治癰疽結硬未成膿
治癰腫
用烏蘝苺或生人家籬墻間俗呼為籠草取根搗傅
之
又方
用伏龍肝以醋和作泥塗於布上貼之乾再傅一方
用蒜和傅之一方搗篩合葫研塗癰甚效
治風癰腫毒赤疣
用醋磨都管草根之汁傅之
治惡癰癤腫破
以熱酒磨葫荲草一彈丸服之
治癰攻腫若息肉突出者
用烏頭五枚以苦酒三升浸三日洗之日三
治癰腫毒等
用紫石英醋淬搗為末生薑米醋煎傅之磨亦得
治癰未潰及癰腫
用括根赤小豆等分為末醋調塗之
又方
用石蟹醋磨傅癰腫亦解金石毒採無時
治熱結癰腫無頭者
用大麻子吞之則易穴有效
治癰無頭方
用搗龍葵傅之
治一切癰腫無頭
用葵菜子一粒新汲水吞下須臾即破如有兩處破
服兩粒要破處逐粒加之驗
治諸癰不消已成膿懼針不得破令速決
取白鷄翅下第一毛兩邊各一莖燒灰研水調服之
一方鷄羽三七枚燒灰服之即潰
治癰瘡未潰
用莽草末鷄子白塗紙厚貼上燥復易得痛良又風
齒疼頰腮腫用五兩水一斗煮取五升熱含吐之一
日盡
治單服硫黃發為癰
用醋和豉研如膏傅癰上
治熱毒癰腫
用搗天麻莖葉傅之亦取子作飲去熱氣
治癰腫不消
用土蜂房用醋水調塗乾即更易
治諸癰發起微赤腫
用括摟搗作末以井花水調方寸匕一方用苦酒熬
燥搗篩和塗紙上攤貼服金石人宜用之
治癰腫未成膿
用取牛耳中垢封之愈
清凉膏治初患癰腫瘡癤熱焮疼痛消腫毒
用搗大黃為末漿調攤貼之醋磨亦得
又方(出聖惠方)
取井底泥塗瘡上
又方(出聖惠方)
用取地龍屎以小便和塗之
又方(出聖濟總錄)
搗惡&KR0008;根貼之
又方(出聖濟總錄)
搗地黃貼之日再易
又方(出聖惠方)
搗車前葉貼之
又方(出聖濟總錄)
搗蔓菁根貼之
又方(出聖惠方)
搗鷄腸草貼之
又方(出聖惠方)
搗芭蕉根貼之一方絞汁服
治癰肉中如眼(出千金方)
用附子削令如碁子安腫上以唾貼火炙之令附子
欲燋復唾濕復以火炙之如是三度令附子熱氣徹
内即瘥
白荻灰方療癰腫大按乃痛者病深小按便痛者病
淺按之處陷不復者有膿若當上破者膿出不盡不
盡稍深食骨骨碎出當以角導側際從下頭破令膿
出盡出盡則骨生愈矣若惡肉不盡者食惡肉藥去
之膏塗即愈食肉藥
用白荻灰水淋之煎令如膏此不宜預作作之十日
則渴并可以去黑子藥住便即拭去不時拭則傷膏
一方以桑白皮灰及白炭灰亦可
治瘀血不散變成癰
用搗生菴䕡蒿取汁一升服之
治一切癰腫未破疼痛令内消(出王氏傳濟方見本門前癰疽等瘡内消法類)
白芷升麻湯昔有尹大家素貧寒形志皆苦於手陽
明大腸經分出癰幼小有癩疝其腎外皆腫痛在陽
明左右短中得之俱弦按之洪緩有力此癰得自八
風之變以脉斷之邪氣在表其証大小便如故飲食
如常口知味知不在裏也不惡風寒止惡燥脉不浮
知在表也表裏既和知氣在經脉之中内經云凝於
經絡為瘡癰其癰出身半已上故風從上受之故知
是八風之變為瘡者也故以却寒邪調和經脉使無
凝滯也
白芷(七分)升麻(半錢)炙甘草(一錢)酒黃芩(二錢)生黃芩(一錢半)
黃耆(一錢)當歸稍(一錢)中桂(少許)連翹(二錢)生地黃(一錢)桔梗
(半錢)紅花(少許)
右㕮咀都作一服酒水各一大盞半煎至一盞去滓
稍熱服應臥一服而愈一方無當歸尾中桂連翹生
地黃
内托羌活湯(出東垣先生蘭室秘藏方)治足太陽經中左右尺脉
俱緊按之無力尻臀生癰腫痛大作
羌活(二錢)防風(一錢)藁本(一錢)肉桂(七分)黃蘖(二錢酒洗)連翹(一錢)
炙甘草(半錢)當歸稍(一錢)黃耆(一錢半)蒼术橘皮(各五分)
右㕮咀都作一服酒三盞煎至一煎去稍熱服空心
以夾衣蓋癰上使藥力行罷去之
治諸癰毒乳癰等第一藥(出鮑氏方)
草烏南星木鱉仁赤小豆當歸鬚赤
歛白芷紫河車忍冬藤赤芍藥
右等分為末淡醋和蜜調𫝊初效甚緊天蘿瓜汁調
尤佳
潰膿(出鮑氏方)
黃連黃芩黃栢梔子大黃當歸鬚
南星半夏赤芍藥白芷紫河車
右等分為末依前用醋調傅
點破(出鮑氏方)
白丁香(雀糞直尖起者)草烏尖(研)斑猫(去首足)
右等分為末極細米醋調成膏於高尖軟處點破如
筯頭大但此方猛烈切不可輕用
治一切癰腫大小腑秘熱毒氣所攻發為癰腫疼痛鮮
赤不可勝忍但止得一兩日未成膿者宜服此方忽
先痛後腫大難治療(出獲命方)
麻黃(去根)牡丹皮(去心)川大黃連翹當歸黃耆
山梔硝石升麻桃仁貝母(去心)柴胡(去苖)
羌活(各一分)半夏牽牛(各一兩半)
右細杵羅為散子每服五錢水兩盞煎取一盞八分
食後去滓熱服取轉一行了便於腫處當頭灸以五
七十壯而止若是冷腫堅硬而不痛即便不須喫前
方藥只於腫處當頭再灸百餘共而止也只是冷腫
千萬不可喫藥
諸癰(出類鈴方)
生麻油(一斤)黃丹(四兩)蠟(四分)
右三味臘日前日午用火煎至明早下丹蠟成膏忌
女人六畜見成膏用平胃散末黃桑菰為末油調傅
佛手祛毒膏(出楊氏家藏方)治風熱毒氣壅滯榮衛血氣盛
聚結癰腫煩疼不止肌肉敗潰及諸瘡焮赤疼痛
大黃山梔子(各二兩)白歛連翹(各一兩二味)升麻
葫藋(各半兩二味)
右㕮咀用煉成猪脂一斤同煎候白歛色焦濾去滓
令净量時月入黃蠟就成膏傾於磁礶内盛候冷塗
傅或攤貼之
佛手散(出楊氏家藏方)治風濕毒氣結搏腠理氣血壅盛欲
成癰腫及手足諸風痒痛妨悶及風氣結核遊走上
行或久新痒疾疼痛不止
漢防已苦參(二味各四兩)大黃(生用)白歛(二味各三兩)藿香
葉(去土)黃芩(二味各一兩)凌霄花甘草(生用二味各一兩半)
右為細末每服用三錢沸湯泡通手淋洗
凡貼癰腫(出永類鈴方)
生地黃忍冬藤芭蕉(等自然汁)
右調藥傅尤有功
凡薰洗(出永類鈴方)
加番蜂末楓乳
右為丸燒薰去穢安氣至有功
療癰腫(本草)
以蜜休根醋磨傅之
治癰腫風毒(本草)
以蒻頭磨傅腫上
治癰腫(本草)
以蒿實吞一枚即破若熱結癰腫無頭者吞之則為
頭易穴一方用九月十月採隂乾
治癰腫不消(本草)
以半夏新生者磨塗之
治癰腫(本草)
以伏鷄子根搗傅之
治癰(本草)
折取苦苣莖中白汁滴上立潰
治癰腫(本草)
以蝦蟇碎塗之
治癰腫惡瘡(本草)
取紫葛根皮搗細末醋和封之
治癰(本草)
以黃耆作膏貼之
治患癰苦不潰
以雀屎一枚傅之立決(雄雀屎頭尖者是也)
治癰毒(本草方見本門前諸癰疽類即以米粉散)
射癰腫令散(本草)
以好井水及土石間新出泉水飲之易散
治癰腫惡瘡(本草)
用師系煮洗之
療癰腫(本草)
用木甘草煮熱洗之
治癰瘡甚效(本草)
用小青葉三月採生搗碎傅
治癰瘡(本草)
用黃葵花為末水調塗之立愈
主癰腫(本草)
搗鬼膞莖葉傅之瘥
治癰腫(本草)
以人髭燒灰傅瘡立愈唐李勣嘗疾醫討之得鬚灰
服之方止太宗遂自剪髭燒灰賜服之故白樂天云
剪鬚燒藥賜功臣
消癰腫(本草)
用見腫消生苗葉爛搗貼
治癰腫無頭(本草)
杵蜀葵末傅之
主癰腫風疹脚疼(本草)
以螺黛草搗傅之亦煮湯洗腫處
療癰腫(本草)
用苦痂子其子以醋磨傅癰腫根亦作浴湯
治諸瘡癰腫不散者(本草)
取生白藥根爛搗傅貼乾則易之無生者用末水調
塗之亦可
治一切惡瘡癰腫(本草)
以風延母煮服之
治癰一切腫未成膿拔毒(本草方見本門前癰疽等瘡内消法類蠣粉散)
治癰瘡腫毒(本草)
以芋葉和鹽研細傅之
去皮膚風熱流注骨節癰腫疼痛
用火炭母草葉搗爛於垍器中以鹽酒炒傅腫處經
宿一易
治癰腫發數處(本草方見本門前諸廱疽類二聖散)
治癰腫未有頭必穴方
以醋磨黃藥塗之
治癰腫
用升麻水煎綿拈拭瘡上亦治豌豆瘡
又方
用齒垽和黑蝨研塗之
又方
用東向厠溺坑中青泥水調服之未膿即散有膿潰
之
治生癰毒未成頭赤腫疼痛不可忍
右以竹片為圈子看腫大小作圈置腫上取馬蝗三
五條置圈中令咂去毒血即消
腸癰(附論)
夫癰發於外人可得見者猶為危急之疾而况隱伏腸
間痛無定處人不可得而見者乎蓋癰疽五發在外則
為發背發腦發眉發鬚發頥在内則為腸癰心癰腎癰
肺癰臍癰等患治之得法尚庶幾焉一着小差枰碁去
矣何則腸癰為病身皮甲錯腹皮緊急如腫之狀而按
之濡體無閧熱腹無積聚者此積隂冷之所致也當以
温藥調之發汗無汗洒淅惡寒小腹腫強而按之痛小
便澁數其候如淋者此内結熱之所致也當以凉劑利
之其脉遲緊膿未成者可下其脉洪數膿已成者不可
下甚者腹肚脹大轉側聞有水聲或遶臍生瘡膿汁穿
出或臍中常常出膿或大便屢下膿血凡此皆為惡證
其間寒熱氣急煩渴悸驚嘔惡唾膿咳𠻳痰涎自汗自
利如尋常發癰之狀亦類有此婦人尤多得之内經有
曰息賁病有人得之二三年遍身微腫其後大便與臍
俱出膿血遂致不救此亦腸癰之類寸口脉滑則為
實數則為熱滑則為榮數則為衛衛下降榮上昇遇時
或有熱則榮衛相干血為滑偹心小腹痞滿小便或腹
惡寒膿為已成設脉遲緊聚為瘀血血下則愈膿成引
日又諸浮數脉當發熱而洒淅惡寒若有痛處者當積
有膿脉滑濇相搏腸癰唾膿是也千金方云官羽林
婦病醫何以知林婦腹中有膿為下之即愈荅曰寸口
脉滑而數滑則為實數則為熱滑則為榮數則為衛衛
數下降榮滑上昇榮衛相干血為滑備小腹痞堅小便
或澀或復汗出或復惡寒膿為已成設脉遲緊即為瘀
血血下則愈
方
當歸煎(出聖惠方)治腸内生癰腫令人心膈間氣滯急痛
壮熱嘔逆小便黃赤焮表發腫腫中夜間如湯沸聲
速須救療
當歸(一兩)没藥(三分)麝香(半兩細研)乳香(半兩)桂心(半兩)硃砂(半兩)
(細研)黃耆(三分)漏蘆自然銅丁香(各半兩)木香(三分)芎
藭(半兩)騏驎竭(二分)檳榔雲母粉沈香甘草
白歛白芷蜜陀僧(各半兩)赤芍藥(三分)野駝脂(三兩)
黃犬脂(三兩)生地黃(半斤絞取汁)
右藥除脂外為末銀鍋内用好酒五升熳火煎去二
升即下地黃汁更煎漸濃次入野駝脂不住手以柳
木篦攪如膏即下藥末更攪令勻以瓷盒盛每日空
心午時晩間以甘草酒下一彈丸大取塗貼患處亦
良
木通散(出直指方)治腸癰熱證腹痛而強發熱惡寒小便
似淋膿未成者用此
薏苡仁木通葶藶(炒)甘草(炙)川升麻桔梗
桃仁(浸去皮炒)赤茯苓牡丹皮(各一兩)大黃(半兩)朴硝
(一分)生乾地黃甜瓜子敗醬赤芍藥(各一兩半)
右為散每服三錢井水一盞半薑五片煎服
犀角丸(出聖濟總錄)治腸癰并一切癰疽發背腫毒
犀角屑(一兩半)巴豆(十粒去皮心炒研去油)蜀椒(去目并閉口者炒去汗半)
(兩)黃芩(去黑心)防風(去叉)人參當歸(切焙)黃耆(細剉)藜蘆
(去蘆頭)山梔子(去皮)黃連(去鬚)甘草(炙剉)升麻(各半兩)
右為末煉蜜丸如梧桐子大每服三丸空心米飲下
加至四五丸利下黃水為度
牡丹散(出直指方)治腸癰冷證腹滿而痛時時利膿
人參牡丹皮白茯苓天麻黃耆木香
當歸川芎辣桂(各三分)白芷薏苡仁甘
草(炙各二分)桃(浸去皮炒三分)
右為末每服三錢井水煎食前服
木通散(出聖惠方)治腸癰小便不利似淋腹中苦痛寒熱
汗出時時利膿
木通(剉)薏苡仁(各一兩)生乾地黃(二兩)甘草(炙微赤剉)桔梗
(去蘆頭各一兩)丹參(二兩)麥門冬(一兩去心)赤芍藥(一兩半)赤茯苓
(一兩)敗醬(二兩)牡丹(一兩)黃耆(一兩剉)
右為麄散每服四錢水一中盞入生薑半分煎至六
分去滓不計時候温服以小便利為度
内補散(出醫方集成)治諸發已潰去舊生新老人血氣虚
弱宜補之此潰後服至愈而止一名護壁都尉及治
腸癰冷證癰疽等患
人參當歸川芎厚朴(薑製)防風白茯苓
桔梗(焙)白芷辣桂黃耆(炙)甘草(炙各等分)
右為末每服三錢温酒調下如不飲酒楠木香煎湯
下諸癰熱證黃瓜蔞煎湯下一方無白茯苓
牡丹湯(出千金方)治腸癰
牡丹皮(一兩)芍藥丹參生乾地黃(切焙各二兩)桔梗
(剉炒)麥門冬(去心焙各一兩半)甘草(炙)赤茯苓(去黑皮)敗醬(各一)
(兩)
右麄搗篩每服五錢水二盞入生薑五片煎至一盞
去滓空心日晩溫服
甜瓜子散治腸癰腫痛妨悶氣欲絶
甜瓜子(二兩)桃仁(浸去皮尖雙仁麸炒微黃)牡丹皮(各一兩)川大黃
(一兩半剉微炒)川朴硝(一兩)薏苡仁(一兩)敗醬(一兩)當歸(半兩)檳榔
(三分)
右為散每服四錢水一中盞煎至六分去滓不計時
溫服
牡丹散(出聖惠方)治腸癰未成膿中痛不可忍
牡丹(二分)川大黃(二兩剉微炒)木香桃仁(湯浸去皮尖雙仁麸炒微)
(黃三分)川硝(一兩)赤芍藥(三分)敗醬甜瓜子(各三分)
右為散每服四錢水一中盞煎至六分去滓食前服
以利下膿血為度
伏梁丸(出外科精要)治環臍腫痛胃瘡疽
厚朴(姜汁製)茯苓枳殼(麸炒去穰)白术人參京三
稜(炮)半夏(湯洗七次各一兩)
右為細末麺糊為丸如小豆大每服三十丸食前米
湯下
梅仁湯(出聖濟總錄)治腸癰裏急隱痛大便祕塞
梅核仁(四十九箇去皮尖)大黃(三兩)牡丹皮(一兩三分)冬瓜仁(四兩)
犀角(鎊一兩半)芒硝(二兩半)
右㕮咀如麻豆大每服五錢水二盞煎一盞去滓温
服以下膿血三兩行為度
赤茯苓散(出聖惠方)治腸癰小腹牢強按之痛小便不利
時有汗出惡寒脉遲未成膿
赤茯苓(一兩)甜瓜子(二兩)川大黃(二兩剉碎微炒)川芒硝(半兩)桃
仁(一兩浸去皮尖雙仁麸炒微黃)牡丹(一兩半)
右為麄散每服四錢水一中盞煎至六分去滓温服
日三四服之
大黃湯(出聖濟總錄)治腸癰小腹堅腫大如掌而熱按之
則痛其上色或赤或白小便稠數汗出憎寒其脉遲
緊者未成膿如脉數則膿已成
大黃(剉炒)牡丹皮硝石(研)桃仁(浸去皮雙仁麸炒)芥子(各半)
(兩)
右麄搗篩每服五錢水二盞煎至一盞去滓空心温
服以利下膿血為度未利再服
牡丹湯(一名瓜子湯出千金方)治腸癰小腹腫痞按之即痛如
淋小便自調時時發熱自汗出惡寒其脉遲緊者膿
未成可下之當有血洪數者膿已成不可下
大黃(蒸)桃仁(去皮尖各十兩)牡丹皮(一兩一錢)瓜蔞子(三分一作瓜子)
芒硝(二錢)
右剉散以水三盞煎八分去滓入芒硝再煎沸不拘
時頓服一方用冬瓜子一升無瓜蔞子未效用敗毒
散刪繁方用芒硝半合瓜子五合劉涓子用硝石三
合云腸癰之病小腹痞堅或偏在膀胱左右其色或
白堅大如掌熱小便欲調時自汗出其脉遲堅者未
成膿可下之當有血脉數膿成不復可下
薑黃散治内毒
乾薑(一兩)大黃(一兩)生薑(一兩)皂角刺(九箇)
右用酒一碗水一碗同煎至一半去滓温服滓酒水
各一碗再煎温服湏用瓦器煎
四聖散(一名神效瓜蔞散出直指方)治腸癰癰疽生於腦髭背腋
乳便毒神效
生黃瓜蔞(一枚去皮)粉草末(四錢)没藥末(三錢)乳香末(一錢)
右用好紅酒二大碗熳火煎至一碗分作兩服兩日
服盡大便順下惡物妙若乾瓜蔞則用兩枚一方若
病在上食後服病在下食前服毒已結成即膿化為
水毒未成即於小便中出疾甚再令服以退為妙
薏苡仁湯(一名瓜子湯出千金方)治腸癰
薏苡仁(一升)牡丹皮桃仁(各三兩)瓜瓣仁(二升)
右㕮咀以水六升煮取二升分再服姚氏不用桃仁
用杏仁崔氏有芒硝二兩云腹中疼痛煩毒不安或
脹滿不下飲食小便澀此病多是腸癰人多不識婦
人産後虚熱者多成此病縱非癰疽但是便服此湯
瓜子汁(出聖惠方)治腸癰壯熱惡寒微汗氣急小腹痛小
便澁或大便如刀錐刺痛或有膿腹中已成膿
瓜子仁(三合與水六合同研絞取汁)當歸(切焙一兩搗末)蛇退(一條燒灰研)
右將二味末和勻分作二服用瓜子汁調下空心日
午服下膿血差
薏苡仁附子敗醬散(出鮑氏方)治脉數身無熱腹無積聚
按之濡此為腸癰及治腹癰有膿者
薏苡仁(二兩半)附子(炮半兩)敗醬(一兩一分)
右為剉散每服四錢水一盞半煎七分去滓空心服
小便利為效一方入生薑半分同煎
鷄毛散(出千金方)治腸癰
雄鷄頂上毛(燒灰)雄鷄屎(燒灰各一兩)
右為細散每用温酒二合空心調下一錢日晩再服
燒枣散(出直指方)治腸癰
乾枣(連枚燒在性)川百藥煎(研細等分)
右為末每服一錢米飲調下
治腸癰腹脹皮急微汗小腹重強按之即痛小便數似
淋未有膿方(聖惠方)
牛蒡根(汁五合)川芒硝(一兩)
右藥相和煎一二沸分為二服空心及晚食前温服
治腸癰(出千金方)
用截取檐頭尖少許燒灰水和服當作孔出膿血愈
拔毒散(出千金方)凢腸癰其狀兩耳輪文理中錯初患腹
中苦痛或臍邊有瘡如栗皮熱便膿血出赤白下
用馬蹄灰以鷄子白和塗即拔氣不過再
又方(出千金方)
用瓜子三升搗末以水二升煮取一升五合分三服
又方(出千金方)
用死人塜上土作泥塗之
治内癰未作頭者方(出千金方)
取伏雞屎服之即瘥
又方(出千金方)
用馬牙灰雞子和塗之乾則易
治腸癰腹臟瘀血運撲損
用大薊葉生研酒并小便任服惡瘡疥癬鹽研四音
𫝊又名刺薊山牛旁
治小腸癰毒及軟癤不作頭(本草)
以茅針濃煎和酒服
木占斯散(一名内補散)治腸癰病在上當吐病在下當下
膿血此謂腸癰之屬其癰腫即服諸疽痔若已潰便
早愈發背無有不療不覺腫去時常服去敗醬多治
婦人諸産癥瘕益良(方見本門諸廱疽類)
肺癰(附論)
内經曰肺之癰喘而兩胠滿蓋主氣而合於息其脉反
别者從肺系横出腋下故邪氣藴積於肺則上為喘急
下連兩胠滿治宜瀉其肺臟之邪毒也肺癰病欬咳
膿血其脉數實者屬肺癰虚者屬肺痿欬而口中自有
津液舌上胎滑此為浮寒非肺痿若口中辟辟燥欬即
胷中隱隱痛脉及滑數此為肺癰也問曰病者欬逆師
脉之何以知為肺癰當有膿血吐之則死後竟吐膿死
其脉何類何以别之師曰寸口脉微而數(三因云寸口脉數而實按)
(之滑)微則為風數則為熱微則汗出數則惡寒風中於衛
呼氣不入熱過於榮吸而不出風傷皮毛熱傷血脉風
舍於肺其人口乾喘滿咽燥不渴多唾濁不時時振寒
熱之所過血為凝滯蓄結癰膿吐如米粥如萌可救膿
已成則難治寸口脉數趺陽脉緊寒熱相摶故振寒而
欬趺陽脉得緩胃氣如弦此為肺癰師曰振寒發熱寸
口脉滑而數其人飲食起居如故此為癰腫病醫及不
知而以傷寒治之不應愈也何以知有膿膿之所在何
以别知其處師曰假令膿在胷中者為肺癰其脉數欬
唾有膿血設膿未成其脉自緊數若但數膿為已成也
凡病肺癰脉来短濇順浮大者死其色當白而多赤
者亦死中府隱而微痛者肺疽也上肉微起者肺瘡
也中府者穴也在雲門下一寸六分乳肋間動脉應手
陷中也是以候始萌則可救膿成則多死若欲知有膿
者但診其脉若微緊而數者未有膿也緊甚而數者已
有膿也肺癰肺痿二證皆為難治肺癰者出於上焦
客熱停於肺腑咳𠻳胷膈内痛致使肺爛成癰唾膿如
敗糊臭穢此難治脉關前緊後微小下虚上盛也古人
以黃茋為主甘桔湯為佐然罕有安者以肺穿故(儒門事親)
(書云舞水有一富家二子長者年十三幼者十一歲皆好頓食紫缺一二斤每歲湏食半月後一二年幼者發)
(肺癰長者發肺痿相繼而死戴人常曰人之死者命缺)
方
消膿飲(出聖惠方)治肺有癰膿腥氣上衝嘔而咳𠻳
生南星(一兩)知母貝母(去心炒)生地黃阿膠(炒)川
芎桑白皮(炒)甘草(炙各三兩)防風射干桔梗
天門冬(去心)腦荷杏仁(不去皮)半夏(製)紫蘇葉白
芷白芨(各半兩)
右剉散每四錢薑七片烏梅一箇食後煎服
桔梗湯(出鮑氏方)治男婦人欬而胸膈隱痛兩脚腫滿咽
乾口燥煩悶多渴時出濁唾腥臭名肺癰小便赤黃
大便多澁實者先投參蘇飲四服虚者先投小青龍
湯四服並用生薑棗子煎却服之
桔梗(去蘆)貝母(去心)大當歸(酒浸)瓜蔞仁枳壳(去穰炒)薏
苡仁(微炒)桑白皮(炒)甘草節防己(去麄皮各一兩)百合(蒸半)
(兩)黃茋(一兩半)正地骨皮知母杏仁北五味
子甜葶藶(各半兩)
右剉散每服四錢水一盞半生薑五片煎不拘時温
服咳不活加百藥煎熱加黃芩大便不利加煆大黃
少許小便澀甚加木通車前子煎煩燥加白茅根咳
而疼甚加人參白芷
桔梗湯(出濟生方)治肺癰心胷氣壅欬𠻳膿血心神煩悶
咽乾多渴兩脚腫滿小便赤黃大便多澁
桔梗(去蘆)貝母(去心膜)當歸(去蘆酒浸)瓜蔞子枳殼(去穣麸炒)
薏苡仁(炒)桑白皮(蜜水炙)防己(各一兩)甘草節(生用)杏仁
(去皮尖麸炒)百合(蒸各半兩)黃茋(去蘆一兩半)
右㕮咀每服四錢水一盞半薑五片煎至八分去滓
温服不拘時候若大便祕者加大黃小便祕者加木
通
理肺膏(出危氏方)治肺癰正作咳唾不利胷膈迫塞
訶子(去核)百藥煎五味子(微炒)條參(去蘆)欵冬花蘂
杏仁知母貝母甜葶藶子紫苑百合
甘草節(各五錢)
右為末用白茅根净洗秤三斤研取自然汁入磁石
器中熬成膏更添入好蜜二斤再熬勻候冷調和前
藥為丸如梧桐子大温水吞下
黃茋散(出聖惠方)治肺癰心胷氣塞欬𠻳膿血有胸煩悶
小便赤黃大便多澀
黃茋(一兩)白蒺藜(三分)枳殼(三分麸炒微黃去穣)紫蘇莖葉赤
茯苓(各一兩)杏仁(三分湯浸去皮尖雙仁麸炒微黃)桑根白皮(剉)天
門冬(去心)川大黃(剉碎微炒各一兩)當歸甘草(各半兩)生乾
地黃(一兩)
右為散每服四錢水一中盞入生薑半分煎至六分
去滓不計時候温服
葶藶散(出危氏方)治肺癰咳𠻳氣急睡臥不安心胷脹滿
甜葶藶子(一兩半)百合白附子北五味子(炒)甘
草節羅參欵冬花百藥煎(各一兩)紫苑(去木一兩)
大硃砂(五錢别研)
右為末每服二錢燈心湯調下
升麻白歛膏療腸癰肺癰方
升麻白歛漏蘆芒硝(各一兩)黃芩枳實(炒)
連翹蛇啣(各三兩)梔子(二十枚擘)蒴藋根(四兩)
右搗令細以水三升漬經半日以豬脂五斤煎令竭
去滓𫝊日三若膠緊合水煎
漢防己散(出聖惠方)治肺癰喘急欬𠻳膿血心神煩悶咽乾多渴
漢防己(三分)麥門冬(三分去心)桑根白皮(一兩剉)赤茯苓(一兩)
枳殼(三分麸炒微黃)地骨皮(三分)前胡(一兩去蘆)黃茋(一兩剉)甘草
(半兩炙微赤剉)
右為散每服四錢水一中盞入生薑半分煎至六分
去滓不拘時温服
牡丹散治肺癰胷乳間皆痛口吐膿血氣作腥臭
川升麻苦梗薏苡仁地榆黃芩赤芍
藥牡丹皮北甘草(各等分)
右剉散每一兩水一升半煎五合温服三日
桔梗白术湯治肺癰吐膿經時不瘥
桔梗(剉三升)白术生地黃(焙)薏苡仁甘草(炙)敗
醬(各二兩)當歸(切焙一兩)桑根白皮(剉一升)
右剉如麻豆以水一斗五升煮大豆四升取七升去
豆内清酒三升合諸藥煮之去滓取三升每服一盞
日三夜二
升麻湯(出經驗良方)治肺癰吐膿血作臭氣胷乳間皆痛
升麻桔梗薏米(即苡仁)地榆黃芩牡丹皮
芍藥(各五錢)甘草(七錢半)
生地黃湯治肺癰
生地黃(汁升)當歸(切焙)甘草(炙)白石英(碎綿裏)人參(各一)
(兩)附子(炮製去皮臍一兩)白豆(小者十粒)白雞(一雙男用雌女用雄治如食法)
(一作雄)
右除地黃汁鷄外剉如麻豆以水一斗五升先煮雞
取七升汁去雞内地黃汁諸藥等煮取三升去滓每
服一盞日三夜二服
平肺湯治肺癰氣逆喘咳
紫苑(去土)人參紫薊(去梗各二兩)杏仁(去皮尖雙仁麸炒)橘皮
(湯浸去白焙各一兩)黃茋(一兩剉)沈香(半兩)
右㕮咀如麻豆每服五錢水一盞半煎至八分去滓
温服日三為效
竹茹散(出聖惠方)治肺癰煩悶欬𠻳膿血
苦竹茹(一兩)生乾地黃(一兩)茜根(半兩)百合(半兩)杏仁(半兩湯浸)
(去皮尖雙仁麸炒)黃茋(一兩剉)甘草(半兩炒微赤剉)
右為麄散每服五錢水一大盞入生薑半分煎至五
分去滓不拘時温服
内護排膿散(出危氏方)理肺癰吐膿宜後服排膿補肺
嫩黃茋(二兩)川白芷北五味子(炒)人參(各一兩)
右為末煉蜜丸如小指頭大偃仰入口噙化旋旋嚥
下食後臨臥服治肺癰證始萌易治膿成難治診
其脉數而實已成微而清漸愈面色白嘔膿而止者
自愈有膿而嘔食面色赤吐膿如糯米粥者不治男
子以氣為主得之十愈二三婦女以血為主得之十
愈七八
青葦散(出聖惠方)治肺癰其聲破嗄體有微熱煩滿胷前
皮甲錯者肺腫也
青葦(二莖)薏苡仁(二合)甜瓜子(二合)桃仁(五十枚湯浸去皮尖)
右搗碎先以水三大盞煎葦至一大盞去滓入薏苡
仁等三味同煎至七分去滓不計時候分温二服
四順湯治肺癰吐膿五心煩熱壅悶欬𠻳
貝母(去心)桔梗(炒)紫苑(去苗土各一兩)甘草(炙剉半)
右搗篩每服三錢水一盞煎五七沸去滓不拘時候
稍冷服如咳𠻳甚入去皮尖杏仁二枚同煎小兒量
減
華蓋散治肺癰上喘咳𠻳胷膈滿悶口乾煩熱及吐
血
赤茯苓(去黑皮)甜葶藶(隔紙炒)桑根白皮(剉各一兩)大黃(半兩)
(濕紙裹煨熟)
右搗羅為散每服二錢薑調下食後臨臥服
葦葉湯(出三因方)治肺癰
薏苡仁瓜瓣仁桃仁(去皮尖各一兩)
右為剉散每服四錢水二盞先以葦葉一握煎取一
盞去滓入藥六分食後服或吐膿血勿疑
葶藶丸治肺癰
甜葶藶(隔紙炒别研細羅過)杏仁(去皮尖雙仁麸炒别研如膏各一兩)貝母(煨令)
(黃色去心别搗再硏半兩)
右先使不蛀皂莢肥者二兩生椎碎入在無灰酒半
升内熟挼濾去滓入净銚子中慢火熬成膏次將前
三味藥拌勻旋入皂莢膏和丸如梧桐子大每服二
十丸温水下如肺氣喘急濃煎桑白皮湯下不拘時
候服
防己葶藶丸治肺癰
防己(一兩)葶藶(隔紙炒三分)杏仁(去皮尖雙仁麸炒研如脂一分)
右先搗前三味細羅為末與杏仁同硏令勻取棗肉
和丸如梧桐子大每空心服煎桑白皮湯下二十丸
日三服
麥門冬湯治肺癰涕唾涎沫吐膿如粥
麥門冬(去心焙二兩)桔梗(去蘆頭五兩)甘草(炙剉三分)
右麄搗篩每服三錢水一盞青蒿葉十片同煎至七
分去滓温服稍輕者粥飲調下亦得不計時候
杏仁丸治肺癰喘急
杏仁(去皮尖雙仁麸炒研入)
右搗羅為末煉蜜和丸如梧桐子大生薑蜜湯下十
丸至二十丸食後臨臥服
棗膏丸(出醫方集成)治肺積在右脇下大如杯發為癰疽
陳皮桔梗葶藶(研各二兩)
右前二味為末入葶藶研勻煮棗肉和丸如梧桐子
大每服五七丸米湯送下
薏苡湯治肺癰唾吐膿血
薏苡仁(二合)黑豆(百粒)烏梅(一箇)
右水二盞煎至一盞入透明阿膠生蒲黃各一錢再
煎沸食後服二
桔梗白散(一名桔梗丸出聖惠方)治欬胷中滿而振寒脉數咽
乾不渴時出濁唾腥臭久久吐膿如粳米粥者肺癰
也
桔梗(三分)貝母(三分)巴豆(一分去皮心熬研作脂)
右搗篩強人服半錢羸人減之若病在膈上必吐膈
下者必利若利不止者飲冷水一杯則定忌豬肉蘆
笋等
葶藶湯治肺癰咳𠻳上喘氣急不得臥涕唾搨粘胷
膈不利
葶藶(隔紙緩炒紫色别研如膏)桑根白皮(微火細剉)大棗(揀洗去核)
右用水三盞先煎桑白皮一兩棗十二枚取一盞半
去滓入葶藶膏一彈子大攪化煎取八分温服良久
當吐惡物或微利三兩行其疾減後宜服補肺藥七
日外病未退量人加減更一服一方瀉肺湯無大棗
薏苡仁湯治肺癰心胷甲錯者
薏苡仁(一升)苦酒(三升)
右同煮取一升去滓微温頓服有膿血吐出驗
補肺散治肺癰已吐出膿血以此潤護
真鍾乳粉(一兩)白骨石
右為末每服三錢米飲調下
夜合湯(一名黃昏湯出聖惠方)治肺癰欬喘體有微熱煩滿胷
前皮甲錯者
用夜合白皮一兩剉以水三盞煎取一盞半分温二
服
排膿散(出聖惠方)治肺癰得吐膿血喘急此藥排膿補肺
用綿黃茋去蘆二兩生用為細末每服二錢水一中
盞煎至六分温服吐膿後用甜葶藶二兩半隔紙炒
令紫色為末每二錢煎六分温服
治肺癰方(出聖惠方)
以薏苡為末糯米飲調下又粥内煮喫亦可一方水
煎服當下膿血便愈
葶藶大棗瀉肺湯(出聖惠方)治肺癰胷脹滿一身并面目
浮腫鼻寒清涕出不聞香臭酸辛咳逆上氣喘鳴迫
塞飲不得息
以葶藶炒令黃研細丸如彈子大用水三盞煮棗十
枚至一盞去棗入藥煎至七分食後服金匱令先投
小青龍湯三服乃進此樂一方去棗水煎服
治上膈壅熱而成肺癰兼感風寒重
用加味敗毒散入黃芩瓜蔞仁薄荷當歸川白芷半
夏烏梅桑白皮半料各五錢生薑生地黃燈心白茅
根煎熱甚加大黃
治腹癰為病小腹重抑之則痛小便數時時汗復惡寒
其身背甲錯或繞臍生瘡或膿出大便療之方亦治
腸癰肺癰
搗生鯽魚令熟以淳酒加塗腹上
集驗方(出肘後方)療胷中滿而振寒脉數咽燥不渴時時
出濁唾腥臭久久吐膿如糯米粥是肺癰治之一名
桔梗湯
桔梗甘草(各二兩炙)
右以水三升煮取一升分再服朝暮吐膿血則瘧一
方温服如人行八九里再服
金沸草散(如宜方)治肺癰嗽出膿血神悶咽燥渴大小
便澀
荆芥穗(四兩)半夏(製)甘草(各一兩)麻白(製)前胡旋覆
花(各二兩)赤芍藥(一兩)
右㕮咀薑棗煎熱服後服防己丸又紅棗百藥煎等
分燒灰存性為末飲湯下
桔梗湯(出衛生家寳方)治肺癰初萌
桔梗甘草薏苡仁(各二兩)
右為麄末每服五錢水二盞煎至一盞去滓服
治肺癰咳血(出永類矜方)
以薏苡仁為末熟煮猪胰切片蘸藥食候空時食之
蓋苡仁補肺猪胰引入絡經又薏苡仁三合搗爛水
二大盞煮一盞去滓分二服佳
肺癰咳血經效(出永類矜方)
馬兜鈴桑白皮地骨皮(並蜜微炒)桔梗薏苡仁
以食後粳米一撮入生地黃汁少許
補肺散(出永類矜方)
人參北五味黃茋
右用羊肺猪肺瓦器煮食蘸好鍾乳粉
便癰(附論)
夫便癰者謬名也乃男子血疝也難素所不載然而足
厥隂肝之經絡是血流行之道路也衝脉任肺督脉亦
屬肝經之旁絡也難經曰男子七疝血疝乃七疝之一
也治以導水丸桃仁承氣湯或抵當湯投之若瘀血聚
而不散可以大作劑料大瀉一二十行次以玉燭散和
血通經之類是也世人多用大黃牡礪間有不愈者是
不知和血通經之道也
方
七聖散治便癰
大黃山梔牡礪(生)瓜蔞(去常蓋)金銀花皂角
針(火燒出火氣)甘草(各等分)
右為細末每服半兩生薑一大塊酒水各一盞煎耗
半去滓空心服以通利為度却以藥盫於腫處仍用
扯自身衣帶縳住脚大指随病左右
乳香定痛膏(出經驗良方)治便癰先服復元通氣散黑神
散打和酒調服以藥調塗
南星半夏殭蚕(各半兩)栢霜葉(一兩即芙蓉葉)没藥
乳香(各一兩)
右為末薑汁調塗極能定痛消腫及治腫毒無名惡
瘡
瓜蔞散(出瑞竹堂)治便癰等惡瘡
瓜蔞(一箇去皮)生薑(半兩)甘草(半兩)金銀花(三錢)牛旁子(三錢微炒)
右將藥不犯銅鐡鎚碎用酒一大升煎數沸空心温
服微利為度
便癰方(出神效方)便癰本名血疝
牡礪大黃甘草(各半兩)懸蔞(一箇)
三物湯治便癰
牡礪大黃山梔子(各等分)
右為末水酒一大盞煎至七分露一宿温起空心服
治便癰
朴硝末(三錢)乾薑末(一錢)
右作一服用無灰好酒半碗空心調下
宣毒散治便癰腫毒
大黃(一兩)牡礪(一兩炒)
右為細末每服三錢酒二盞煎至六分和滓温服以
利為度水調掃腫上即消
治便癰(出神效方)
用冬葵子為末酒調下三兩服
又方治便癰俗名&KR0146;&KR1506;欲作未作之時
用皂莢不蛀者燒過隂乾為末酒調服之又皂角子
七箇水服之亦效
胡桃酒方(出神效方)
用胡桃七箇燒過隂乾研為末酒服之不過三服
生蜜粉方(出神效方)
用生蜜米粉調服休喫飯利小便為度
治便癰(出危氏方)
牛旁子破故紙大黃黑牽牛
右等分為細末空心酒調下一服即消
神效樺皮散(出永類矜方)治便癰初發即用
樺皮杏仁皂角刺甜桃(十二枚)山梔子(五味各燒)
(灰三錢)川山甲(黃土炒三錢)乳香沒藥(各二錢酒浸别研調)
和加麝香少許共九味前六味並作末却加下三味
可作六服酒調猛進二服即見效經驗只用猪牙
皂角煨令黃色作末酒調效
初發時服五香連翹散吞皂角煎丸用復元通氣散
不及此淮人用蜀葵子七粒皂角半挺作末以石
灰同醋調搽貼獨子肥株同蒜搗貼亦佳身熱脉
實先服敗毒散數服住已潰者太乙膏貼又四住散
一兩十宣散二兩打和酒調又擂葱根入蜜和勻貼
腫處用紙不令走氣内服樺皮通氣等散一云服
前樺皮散丸用胡桃煎於油中却用酒空心嚼胡桃
使大便稍利却用樺皮散一川山甲燒存性為末
酒服後用土塗瘡上未成即消已成即潰初作宜服
復元通氣散為先
腎癰(附論)
夫腎癰於内腎相對皆由腎氣衰敗而成突起皮赤者
易安陷入皮黑者難痊如精神清爽顔色紅潤飲食不
減多起少臥此為善義也顔色黑黃飲食全減斯為可
憂惟湏詳審速療肺癰乃將理失宜勞傷氣血風寒之
氣乘虛而入内舍於肺及挟邪熱其氣結聚或作寒熱
脉數而實者是也
方
消毒散(出百選方)治男子腎癰婦人乳癰一切赤腫焮毒
服之自散
赤土(一皂子大)木鱉子(七箇炮去皮)
右同研令極勻分三服熱酒或米飲調下食後服不
動臟腑不過一劑效
治外腎癰瘡
用抱鷄卵殼鷹爪黃連輕粉等分為末煎過清油調
塗
治大夫隂頭癰(出肘後方)
用鱉甲一枚燒為末以鷄子白和傅之
治腎癰及天行熱疾
用烏賊骨末粉傅之
甘草膏(出百選方)治水穀道前後生癰謂之懸癰乃肛門
及膀胱處生核子如橄欖㨾或梅李狀初不作痛至
旬月漸作熱不早治瘡潰膿血出日數碗有至腸腐
而大便從瘡口出者其苦不可言近亦數月遠至一
二年亦愈須是作核未痛以前治之不過一二服便
自消此病初發如松子大漸如蓮子數十日後如覺
赤腫似桃李即破若破則難治服此藥此癰已破服
此藥二服瘡口即合甚妙
用粉草半斤内用無節者四兩如筭子㨾擘破隨取
泉石間長流水以甘草入水中浸透以炭火將甘草
蘸水焙炙以一碗水盡為度不可急性劈開和將所
炙甘草另用泉水二盞無灰好酒五盞用瓦罐煎至
二之一如膏一起服之立愈另用有節甘草四兩仍
用泉水隨罐大小煎湯漉洗患處三遍其效如神如
水冷再温熱洗一方治懸癰卒腫用硼砂半錢綿褁
含嚥津瘥
治懸癰
大黃甘草節貝母白芷
右為末小酒調兼治弩氣諸瘡瘥癤虚弱人加當歸
一半大黃煨一半
治懸癰乖宜&KR0008;中妨悶(出本草)
白礬(一兩焙灰)鹽(一兩)
右細研為散以筯頭點藥在上瘥
附骨癰(附論)
凡身體盛熱不可當風盖風冷之氣入於肌肉則熱氣
搏伏不得出故附着於骨而成癰也其狀無頭但腫而
闊皮膚薄澤者以毒氣伏留於内故也法宜外散其寒
内逹藴熱乃得本摽之治乎
方
金石凌法(出聖濟總錄)治附骨癰
梔子仁(半斤)犀角屑麝香(研各半兩)桔梗(剉炒二兩半)石膏
(搥碎)寒水石(搥碎各四兩)木通(剉)甘草(剉炙)鬱金(剉各二兩)青木
香(剉一分)朴硝(研四斤)金(二十兩)
右除朴硝麝香外先將寒水石石膏金以水二斗於
銀器内慢火煎至一斗次下前犀角等草藥七味再
煎至五升以生絹濾去滓下朴硝以柳木篦攪勿住
手候稍凝即住火入麝香拌令勻盛密器中每服一
錢新水調下老幼加減服
貫衆湯(出聖濟總錄)治附骨癰生股上伏肉淋
貫衆地骨皮穀精草枇杷葉(拭去毛炙)荆芥(去梗)
蜀椒(去目并閉口者各一兩)
當歸散(出神效方)治附骨癰及一切惡瘡
當歸(半兩)甘草(一兩)山梔子(十二箇)木鱉子(一箇去皮)
右為細末每服三五錢冷酒調下
蜜陀僧散(出聖濟總錄)治附骨癰
蜜陀僧自然銅(各半兩)杏仁(去皮尖雙仁二七枚)
右用苦竹筒一枚入藥在内紙封筒口慢火煨候竹
筒黃色取研極細看瘡大小用藥以新汲水調勻用
鷄翎掃藥塗癰上甚者不過二七日效
蛇皮散(一名三生散)治附骨癰疽癤腫丁腫諸毒根臟腑
瘡口久不合
蛇皮露蜂房亂髮(各半兩)
右燒灰存性研細每服二錢温酒調下日三服一方
其蜂房用樹上懸得風露者其蜂黃黑色長寸許馬
牛人及至死者用此皆有效非人家屋下小小蜂房
也
牛膠散(出聖濟總錄)治附骨癰
牛皮膠(黃明者慢火炙令黃)甘草(用水一盞蘸炙水盡剉各半兩)
右為散每服二錢濃煎木賊湯調下空心服復取藥
末以井水調膏看瘡大小攤紙貼之
甘草湯(出聖濟總錄)治附骨癰
甘草(炙二兩)露蜂房(一兩)
右剉以水五升煎至三升去滓以故帛二片浸湯中
更互洗瘡上日三
槲皮散(出聖濟總錄)治附骨癰疽
用槲皮三兩燒令煙盡細研為末每服二錢空心米
飲調下日晚再服
治附骨癰方(出聖濟總錄)
用生地黃取汁一盞於銀石器中煎如膏候冷塗𫝊
腫上日三五度
又方(出聖濟總錄)
用新鼠皮一張看瘡大小裁貼日二次出膿若已潰
者用猪脊脂貼吮膿出盡即瘥
五香連翹湯(一名連翹散)治附骨癰結核膿水腫痛心腸
氣滿(方見本門發背類)
内托黃茋柴胡湯(出誠效方)治附骨癰
黃茋(二錢)柴胡(一錢)羌活(五分)連翹(一錢三分)肉桂(三分)土瓜根
(一錢酒製)生地黃(一分)黃栢(五分)當歸尾(七分半)
右㕮咀作一服水三盞酒一盞同煎至一盞去滓熱
服宿食消盡服一服而愈昔賈(德茂)男年十歲丁未四
月十一日於左腿近膝股内出附骨癰肉色不變漫
腫皮澤未硬瘡勢甚大其左脚乃肝之脾土也更在
足厥隂肝經之分侵足太隂脾經之分其脉左三部
細而弦按之洪緩微有力一方無黃栢
内托黃茋酒煎湯(出誠效方)治附骨癰
柴胡(一錢半)連翹(一錢)肉桂(一錢)黍粘子(炒一錢)黃茋(二錢)當
歸尾(二錢)黃(五分)升麻(七分)甘草(炙五分)
右㕮咀好糯米酒一盞半水一大盞半同煎至一大
盞去滓温服空心宿食消盡服之待少時以早饍壓
之使不令大熱上攻中上二焦也丁未季春二十二
日蒲度主老年七十因寒濕地氣得附骨癰於左腿
外側足少陽胆經之分微侵足陽明分闊六七寸長
一尺堅硬漫腫不變肉色皮澤深但行步作痛以指
按至骨大痛與藥一服立止再服堅硬除而腫消
石癰
夫人之氣血得熱則[泳-永+旱]澤得寒則凝結石癰者寒氣凝
結致熱一氣不得散故其腫結確實有核皮肉不甚熱
微痛熱時自歇此寒多熱少堅硬如石之狀而謂之石
癰久久熱氣乘之乃有膿也治宜温調榮衛散其寒邪
使氣得陽而外發則腫硬自消而膿血出矣
方
沈香湯治石癰腫毒結硬疼痛乾口煩熱四肢拘急
不得卧(方見本門石疽類)
犀角湯(出聖惠方)治石癰熱毒氣盛腫硬疼痛口乾煩悶
犀角(鎊三分)連翹射干梔子仁升麻當歸
(切焙各一兩)大黃(剉炒二兩)木香(三分)枳殼(麸炒)赤芍藥
右麄搗篩每服三錢水一盞煎六分去滓不計時候
温服
占斯散治石癰結實已壞未壞(方見本門石疽類)
升麻湯(出聖濟總錄)治石癰皮色紫赤惡寒壮熱一二日
未成膿者下之亦治石疽堅硬
升麻連翹大青(各一兩)生地黃(焙二兩)敗醬絡
石白歛(各半兩)人參(一兩)大黃(剉炒二兩)
右麄搗篩每服五錢水一盞半煎八分更入芒硝末
半分去滓空心温服微利為度
黃連散(出聖惠方)治石癰結硬發熱紫赤色毒氣攻衝未定
日夜疼痛宜用此消腫化毒止痛
黃連川大黃(生用)白歛馬牙黃栢(剉各一兩)青鹽
騏驎竭(各半兩)赤小豆(半兩炒熟)杏仁(四十九枚湯浸去皮尖研用)
右為細散用蜜水調塗癰上乾則易之
凝水石散(出聖濟總錄)治癰疽結硬未成膿貼之
凝水石黃栢黃茋(剉)黃連(去鬚)大黃石膏
梔子仁(各半兩)白歛(一兩)
右搗羅極細以浆水調如糊攤故帛上貼患處
大黃散(出聖惠方)治石癰腫硬疼痛心腹煩悶不得宣暢
川大黃(一兩剉碎微炒)當歸(一分)川芒硝黑豆皮枳殼
(麸炒微黃各半兩)牛旁子(一分微炒)芎藭(一分)甘草(半兩生剉)
右為散分三服每服水一大盞煎至五分去滓不計
時候温服以利為度
木香散(出聖濟總錄)治石癰已服前升麻湯後用此貼塗
木香大黃(剉炒)升麻白歛(各半兩)芒硝赤小豆
(各半兩)
右為散以榆白皮汁入水少許調和如糊塗故帛上
貼之日二
雄黃散(出聖惠方)治石癰風毒初結焮核堅硬
雄黃(細研)川大黃(生用)磁石(搗碎細研)白礬(燒令汁盡)細辛(各半兩)
右為細散用鷄子白和生蜜調塗之乾則易也
練石散(出千金方)治癰有堅硬如石核者復大色不變或
作石疽
麤理黃石(一斤)鹿角(八兩燒)白歛(三兩)
右用醋五升先燒石令赤内醋中不限數醋減半止
總搗末以餘調和如泥厚傅之乾則易取消止盡更
合諸漏及瘰癧其藥悉皆用之仍火針針破頭𫝊藥
又單磨鹿角半夏末和𫝊之時候至取消止内服連
翹湯下之姚方云燒石令極赤内五升苦酒中復燒
又内苦酒中令減半止搗石和藥先因所餘苦酒不
足添上用
黃茋當歸散(出聖濟總錄)治石癰久不瘥
黃茋(剉十兩)當歸(切炒八兩)
右為散每服三錢溫酒調下不計時候
蜀漆方(出聖濟總錄)治石癰疽
蜀漆(乾者半兩)桑根白皮(二兩)
右為末量多少而用以鎔牛皮膠并酒調和傅腫處
日三五次
又方(出聖惠方)治石癰堅如石不作膿者
梁上塵葵根莖葉(各等分)
右醋和傅之即瘥并治石疽
又塗半夏方(出聖濟總錄)治癰疽結硬未成膿
用半夏一兩為末以新水和如糊塗患處日三五次
又塗莨菪子方(出千金方)
用莨菪子二兩為末以醋調如糊塗患處乾即易一
方治癰始覺腫令消用莨菪末三指撮水和服之
治石癰堅如石不作膿者方(出千金方)
用生商陸根不拘多少熱搗𫝊之乾則易取軟為度
及治濕&KR0008;諸癰癤羊城人用方最效者
蛇蛻散(出千金方)
用蛇蛻皮貼之經宿便瘥一方燒灰細研以醋調塗
腫上
又方(出千金方)
用㰛子一枚以醋於青石上磨之以塗腫上乾易不
過十度愈
赤小豆方治發癰至堅而有根者名為石癰治療之
法當服非酒即藥勢不宜但當稍飲取令相得和散
便止凡癰腫有肥人用貼宜瓜栝蔞根和平體
用赤小豆五合内苦酒中熬之畢搗為散以苦酒和
之塗拭紙上貼腫從發腫兩頭
治石癰發腫至堅而有根者方(出千金方)
用桑根白皮搗末酒傅之一方隂乾搗末烊膠和酒
附腫根即拔
治石癰堅如石不作膿者方(出聖惠方)
用芫花為末水和如膏塗之
胃脘癰
内經謂人病胃脘癰者當候胃脉其脉沉細者氣逆氣
逆者人迎甚盛甚盛則熱人迎者胃脉也逆而盛則熱
聚於胃口而不行故胃脘為癰夫隂陽升降則榮衛流
通氣逆而隔則留結為癰胃脘癰者由寒氣隔陽熱聚
胃口寒熱不調故血肉腐壞以氣逆於胃故胃脉沉細
似陽氣不得下通故人迎甚盛令人寒熱如瘧皮甲錯
或咳或嘔或唾膿血觀伏梁之病亦有夾胃脘内癰者
以其褁大膿血居腸胃之外故也
方
連翹升麻散(出聖惠方)治熱聚胃脘留結為癰
連翹升麻射干(去尾)獨活(去蘆頭)桑寄生木通
(剉各二兩半)大黃(剉微炒二兩已上搗為麄末)木香沉香(鎊)薰陸
香丁香麝香(各等分已上搗研為細末)
右煎藥五錢水二盞煎至一盞半去滓入後五香末
二錢再煎至一盞温服日三服以快利為度
芍藥湯(出聖濟總錄)治胃脘蓄熱結聚成膿
赤芍藥犀角(鎊)木通(剉)石膏(碎)升麻(各二兩)甘草
(剉)朴硝玄參麥門冬(去心各一兩)
右麄搗篩每服五錢水一盞半煎八分去滓温服不
計時候
麥門冬湯(出聖濟總錄)治熱氣留聚胃脘内結成癰
麥門冬(去心焙)犀角(鎊)葳蕤薺苨赤芍藥石
膏(各一兩半)甘草(炙剉)紅雪(各一兩)
右麄搗篩每服五錢水一盞半煎至八分去滓入竹
瀝一合再煎三二沸温服
犀角湯(出聖濟總錄)治胃腑實熱留結為癰陽氣不得下
胃脉沉細者
犀角(鎊)梔子仁赤芍藥赤茯苓(去黑皮)黃芩(去黑)
(心)射干(去毛)大黃(剉炒各一兩)
右麄搗每服五錢水一盞半煎至一盞濾去滓入蜜
一匙攪勻再煎一兩沸食後温服
射干湯(出聖濟總錄)治榮衛不流熱聚胃口血肉腐壞胃
脘成癰
射干(去尾)梔子仁赤茯苓(去黑皮)升麻(各一兩)赤芍藥
白术(各一兩半)
右㕮咀麻豆大每服五錢水一盞半煎至八分去滓
入生地黃汁一合蜜半合冄煎三沸温服不拘時候
日二服
癰有膿
夫癰有膿者由寒氣搏於肌肉折血氣結聚乃成癰也
凡癰不瘥不復可消者若按之都牢強者未有癰也按
之牢強半軟者有膿也又手掩上不熱者為無膿若熱
甚者有膿也凡覺宜急破之不爾侵蝕筋骨也
方
托裏排膿散(出聖惠方)治癰疽一切瘡腫
木香(一分)黃茋(三分剉)白歛(一分)占斯芎藭當歸(剉微)
(炒)細辛桔梗(去蘆頭)赤芍藥檳榔敗醬甘
草(炙微赤剉)桂心羌活白芷(各一分)
右為細散每服二錢食前甘草湯調下
雄黃散(出聖惠方)治癰疽赤腫疼痛未得膿潰貼成膿
雄黃(三分細硏)麝香(一兩細研)木香(半兩)川大黃(三分)黃連(一兩)白
芷(二分)桂心(半兩)當歸(三分剉微炒)黃栢(三分剉)㯽榔(二分)芎藭
(半兩)騏驎竭(三分)
右為細散用臘月猪脂調令勻塗於絹上貼腫處候
膿潰後即用膏藥搜膿生肌
龍骨散(出聖惠方)治癰疽赤腫未得膿潰化膿止痛
龍骨(兩)川大黃(半兩生用)白歛(半兩)黃茋(半兩剉)黃芩(半兩)白
芨(半兩)牡礪(半兩燒為粉)雌黃(半兩細研)甘草(半兩)芎藭(半兩)
右為細散用猪膽調令如膏攤於帛上塗貼取穴為
度
大黃散(出聖惠方)治癰腫已作膿宜貼之
川大黃當歸(各一兩)細辛(半兩)木通(剉)芎藭黃連
赤芍藥黃茋(剉)白芨(各一兩)
右為細散每用以鷄子白和塗於故細布上以貼腫
處燥復易之
黃茋散(出聖惠方)治癰腫惡瘡排膿
黃茋(一兩半剉)白歛赤芍藥芎藭赤小豆(各一兩)
附子羊桃根(剉)䕡茹牡蒙(各半兩)
當歸散(出聖惠方)治癰疽瘡等熱毒熾盛不散已成膿潰
瘡不可忍止痛搜膿
當歸(一兩)羊桃根(一兩剉)桂心(半兩)白歛(一兩)木香(半兩)丁香
(半兩)榆白皮(一兩剉)漢防己(一兩)
右為細散用醋漿水調如膏貼於腫上乾即易之
丹粉散(出聖惠方)治癰腫惡瘡中膿水及新瘡口未乾宜
用此散令乾方
黃丹(二兩)定粉(二兩)白礬(二兩)
右藥研入瓷瓶内用鹽泥固濟慢火熁令乾後即用
大火煆通赤候冷將出細研𫝊瘡
蜜陀僧散(出聖惠方)治癰腫穴後及惡瘡膿水雖減肌肉
不生宜此
蜜陀僧(一兩)黃連(一兩去鬚)檳榔(二分)
右為細散日三貼之
治癰腫惡瘡内膿不止(出聖惠方)
用蝟皮燒灰細研内瘡孔中
癰煩渴(附論)
夫癰者因寒摶於血血澀不通而熱歸之壅結所成熱
氣不得宣洩内薰五臟故煩燥而渴也凡癰腫熱渴者
則引飲冷氣入於腸胃即變下利亦變嘔噦所以然者
本由虚熱氣逆故嘔噦逆冷乘之故下利也
方
連翹散(出聖惠方)治癰腫焮痛口乾煩渴不欲飲食
連翹(一兩半)葛根(剉)川升麻枳殼(麸炒微黃)黃芩藍
葉赤芍藥玄參白歛羚羊角屑木通
(剉)黃茋(剉)川大黃(剉碎微炒)甘草(剉各一兩)
右為麄散每服四錢水一中盞煎至六分去滓不計
時候溫服之
黃茋散(出聖惠方)治癰腫體熱煩渴肢節拘急肩背疼痛
黃茋(一兩半)生乾地黃(一兩)赤芍藥(半兩)川大黃(一兩半剉碎微)
(炒)赤茯苓知母柴胡(去苗)川升麻(各一兩)當歸(半兩)
木通(一兩剉)甘草(半兩生剉)羚羊角屑(一兩)
右為麄散每服四錢水一中盞入小麥一百粒煎至
六分去滓不拘時温服
犀角散(出聖惠方)治癰腫初發熱盛口乾煩渴四肢拘急
骨節疼痛
犀角屑知母(各半兩)木通(三分剉)赤芍藥川升麻
(各半兩)川大黃(一兩剉碎微炒)萎蕤黃芩(各半兩)麥門冬(三分)
(去心)甘草(半兩生剉)馬牙硝(一兩半)
右為麄散每服四錢水一中盞煎至六分去滓不計
時候温服三二行為度
玄參散(出聖惠方)治癰腫成膿水不能下食心熱口乾煩
渴飲水四肢嬴瘦
玄參(一兩)川升麻(三分)白鮮皮(一兩)黃連(一兩去鬚)木瓜根(一兩)
麥門冬(一兩去心)赤芍藥(一兩)川大黃(一兩半剉微炒)大麻仁(一兩)
(半)川芒硝(一兩半)
右為散每服三錢水一中盞入生地黃一分細切煎
至六分去滓不拘時温服
葛根散(出聖惠方)治癰腫熱甚口乾煩渴或時乾嘔
葛根(一兩剉)甘草(半兩生剉)黃茋(一兩剉)川升麻瓜蔞根
麥門冬(去心)赤芍藥生地黃梔子仁(各一兩)黃
芩(三分)
右為麄散每服四錢水一中盞煎至六分去滓不拘
時温服之
癰虛熱(附論)
夫發癰虛熱者由寒客於經絡使血氣否澀及結腫成
癰熱氣壅結則血化為膿膿潰既瘥之後餘熱未盡而
血氣已虚其人翕翕苦熱惙惙虚乏故謂之虛熱也
方
熟地黃散(出聖惠方)治癰發後膿潰不止肌體虚熱口乾
少食
熟乾地黃黃茋(剉)麥門冬(去心各一兩)黃芩(半兩)人參
(一兩去蘆頭)石膏(二兩)芎藭當歸(各半兩)白茯苓(一兩)甘草
(半兩生用)
右為散每服四錢水一中盞煎至六分去滓不拘時
温服
黃茋散(出聖惠方)治癰膿潰數日不止致體虚煩熱頭目
昏悶
黃茋(剉)防風(去蘆頭)川升麻羚羊角屑(各一兩)芎藭
(三分)甘草(半分)人參(一兩去蘆頭)地骨皮(半兩)白茯苓石膏
(各一兩)
右為散每服四錢水一中盞煎至六分去滓不拘時
温服
沉香散(出聖惠方)治癰膿潰已絶肌肉内虚尚餘熱不退
沉香(一兩剉)黃芩甘草(生剉各半兩)熟乾地黃(二兩)柴胡
(一兩去苗)瓜蔞根(半兩)白术(三分)麥門冬(一兩去心)黃茋(一兩剉)
右為麄散每服四錢水一中盞入竹葉二七片小麥
五十粒煎至六分去滓不拘時温服
人參散(出聖惠方)治癰穴後膿水過多致内虚熱
人參(一兩去蘆頭)白术(三分)麥門冬(一兩去心)地骨皮(半兩)熟乾
地黃黃茋(剉)白茯苓(各一兩)甘草(半兩生剉)
右為散每服四錢水一盞煎至六分去滓不拘時温
服
普濟方卷二百八十六
