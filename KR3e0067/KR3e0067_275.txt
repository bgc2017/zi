普濟方卷二百七十五明周王朱橚撰
諸瘡腫門
諸瘡水毒焮腫
内經謂濕傷肉以脾主肌肉而惡濕也諸瘡未合或中
於水則水毒發腫能為焮痛膿潰不止是為濕傷肌肉
治宜敷藥使水盡出則肌肉温平瘡可愈
方
亂髮熏方治諸瘡水毒或中風反漲腫入腹者殺人
亂髮鷄糞大麻子黑豆(各三兩)青布(一尺蠟以二兩)
(於火上攤令盡)
右以髮散青蠟布上次摻鷄屎麻豆等令勻卷如餅
纏縛之以筒瓦一口仰熳火上安藥復以一瓦覆定
塞一頭令煙出一頭於煙上熏之瘡中即黃水出煙
盡乃止或汗出勿見風熏訖餘蠟滴瘡口内良效
追風散治水毒入瘡諸腫痛不止
真炭灰(四兩)豶豬膽(一枚)蛤粉(二兩)
右羅細灰以紙一幅鋪地上攤灰可兩指厚取豬膽
汁傾灰上經宿取濕著者灰烘乾入蛤粉同研勻每
用少許摻瘡上如瘡口合者以針挑破摻之水即出
皂子散治水毒入瘡腫痛或入刺骨者
皂莢子(不蛀者七枚)
右用乾鍋入藥在内瓦盖鍋口慢火燒烟盡取出研
細每用藥先以温漿水洗瘡口拭乾摻藥次以别膏
藥貼之良久水盡出有刺者即自見
寸金散治一切瘡或外傷肌肉水作膿焮腫久不瘥
蝦蟇(自死者)新磚(等分)
右𢷬末捏作餅子暴乾為細散摻瘡口上即撮出毒
水盡以别藥敷貼
鉛丹散治破傷水入腫潰不愈
鉛丹蛤粉(等分)
右同炒令變色摻瘡口上水即出
烏梅散治諸瘡水毒腫痛
烏梅皂莢子(等分)
右各燒存性研勻貼瘡上毒汁即出
烏犀膏治皂莢水及惡水入瘡熱痛不止
皂莢子(燒存性一錢)沙糖(半兩)
右先研皂莢子灰令細續入沙糖和勻如膏貼瘡上
胡粉塗方治諸瘡中水毒攻腫
胡粉石灰(研羅各三兩)
右鍊豬脂調如糊塗瘡上水即出一方用炭白灰
天雄散治一切水毒入瘡腫及驢涎馬汗
以天雄去皮用瓷瓦刮細末貼瘡口
治瘡水毒及竹簽刺癰疽熱毒等方
以糯米三升入瓷盆内於端午前四十五日以冷水
浸之一日兩度換水時輕淘辟去水勿令攪碎浸至
端午日取出暴乾生絹袋掛通風處每用旋取少許
炒令焦為散冷水調如膏藥随大小裹定瘡口外以
絹帛包縛候瘡愈觧去若金瘡誤入生水瘡口作膿
漸甚者急以藥膏裹定良久其腫處即消更不作腫
直至瘡合若癰疽毒瘡初發纔覺焮腫赤熱急以此
膏貼之一夜便消喉閉及咽喉腫痛&KR1975;腮並用藥貼
項下及腫處若竹簽刺入肉者臨卧貼之眀日揭看
其刺出在藥上若貼腫毒乾即換之常令濕為妙惟
金瘡及水毒不可換恐傷動瘡口
治凡八九月中刺傷手足因犯惡露腫殺人不可輕視
須用此藥
以生桑枝三枚内煻火中推引令極熱斫斷正以枝
頭拄瘡口上熱既盡易之盡三枚則瘡自爛又方仍
取薤白𢷬綿裹着熱灰中使極熱去綿去薤白敷瘡
上以布帛急裹之若有腫者便須用薤白最佳小品
云并内青鹽良亦可𢷬作餅子以艾炙之使熱氣入瘡
治刺傷中風水方
以黑牛熱屎一服二升三服即止
又方(出千金方)
以蠟一兩熱炙熨敷傷上令水出愈
又方(出千金方)
以魚目燒灰敷之
又方(出千金方)
以熱煮韭搨之良
又方(出千金方)
以刮箭羽下漆塗扵患處
治入水手足腫痛方(出儒門事親書)
以生胡麻擣爛敷之
治諸瘡水毒腫方
以生白礬末水調塗之自消
治中寒露水入手瘡痛不可忍方(出肘後方)
以鹽數合着瘡上裹之火炙令熱氣透瘡又以蠟入
竹管内插熱灰中令蠟鎔滴入瘡口立愈若無鹽熏
單用蠟亦可百一選方云吳尚書家婢因浣衣手中
水毒晝夜呌喚用此愈
針頭散(出肘後方)治瘡瘍焮腫木硬
右用蟾酥麝香各一錢研細以兒乳汁調和泥入甆
合内盛乾不妨每用以唾津調撥少許於腫處更以
藥敷之毒氣自出不能為瘡雖有瘡亦輕也
治瘡腫因中水及中風寒所作其腫入腹則殺人方(出肘)
(後方)
多以桑灰淋汁漬冷復易之取愈當令熱神秘
若已中水及惡露風寒腫痛方(出肘後方)
用蒲黃敗青布於小口器中燒以熏之瘡汁出盡則
愈
療瘡中風水神效方(出肘後方)
取乾竹三指大節疎者佳每於節間截斷中間勿留
節令得長三二尺緫六七枚燒一頭令起熖以一頭
掩瘡孔上瘡得煙熏又兼火氣壯風水悉出疼痛即
止可盡四五枚令水出盡則止鎔蠟灌瘡中帛裹仍
慎風水即瘥若燃竹難着可側瘡低以頭就火中燃
之竹短瘡熱痛更換竹頭用之則可神騐
治瘡腫因中水及風寒所作其腫入腹則殺人方(出肘)
(後方)
燒黍穰若牛馬乾屎桑條輩多煙之物作坑中燒之
以板掩坎上穿板作小孔即以瘡口當孔熏之令瘡
汁出盡乃止又灌熱蠟於瘡中瘥
治生瘡因入湯成毒膿出或赤腫者方(出百一選方)
以淡豆豉不拘多少手内碾為膏子捏作餅敷貼之
以片帛裹定膿即止未有頭以米醋調塗
脚面傷手瘡因水入作腫
用耳塞敷之
療瘡中風方(出肘後方)
用煎鹽令花出以物取鹽稍瀝去水及熱安瘡上取
瘥良一周時着鹽勿住手鹽厚即撥却瘡上厚薄留
鹽三分更着火炙之勿住
以葒草作湯浸之
治水中爛瘡皮皹方(出本草)
用含水藤葉𢷬敷之
治手足水爛瘡方(出本草)
以占斯煎湯洗之
一切惡瘡(附論)
内經云諸瘡瘍皆屬心諸濕腫皆屬脾盖心主血脾主
肉也由體虚受於風濕邪毒與氣血相搏故發瘡也甚
者焮腫滿痛潰而多汁或形體為之壮熱稽緩不治則
毒氣内攻固不可以常法治之夫體虚受風熱濕毒之
氣則生瘡癢痛焮腫多汗壮熱謂之惡瘡而濕毒氣勝
體外虚内熱其瘡漸增經久不瘥故為久成惡瘡夫無
名瘡者非癰非疽非疥状如惡瘡或瘥或劇人不能名
故無名瘡也此亦是風熱搏於血氣所生也
方
烏膏(出聖惠方)治諸惡瘡
雄黃(細研)雌黃(細研)芎藭升麻烏頭防己竹
灰黃連(去鬚)黃蘖水銀(各二兩)胡粉(一分與水銀研令星)
(盡)蠟(三兩)杏仁(三十枚湯浸去皮尖)巴豆(二十枚去皮心)松脂亂髮
(各一鷄子大)
右㕮咀以酒一盞拌一時久安鐺於火上先取鍊了
猪膏三升煎髮令消下諸藥以文火煎攪候杏仁黃
色以綿濾去渣入研了真珠末三錢雄黃胡粉等攪
令相得收甆合中每日二三塗之凢用膏先淨洗瘡
拭乾敷訖以赤石脂黃連散粉之千金翼方無竹灰
水銀蠟一方無防己
水調膏治一切惡瘡腫毒疼痛
黃連黃栢黃芩欝金大黃梔子白
芥子烏魚骨地龍白殭蠶蜜陀僧白
芨(各二兩)寒食麵(二兩)木鱉子仁盆硝(各半兩)
右為細末新泔水調如膏攤江箔紙上貼瘡上痛立
止發背惡瘡大者一日一換五日大換效黃水盡自
瘥勿疑
連翹飲(出危氏方)治諸惡瘡紅赤痛癢不定心煩口乾及
婦人血風紅班圓點開爛成瘡癢痛流黃水汁
當歸荆芥黃芩粉草木通生乾地黃
瓜蔞根麥門冬瞿麥連翹赤芍藥
防風牛蒡子(炒)川芎梔子(各等分)
右為剉散每服四錢水一盞半燈心二莖煎不以時
服
救苦散治一切惡瘡
硃砂(一錢)紅娘子(二箇)班猫(六箇)雄黃(一錢)沒藥(一錢)金脚信
(一錢研細)南乳香(半錢)海馬(一對)輕粉(一錢)腦子(半錢)蜜陀僧(二錢)
(研另)蜈蚣(一對)麝香(半錢)水蛭(四箇)黃連(一錢)
右為細末與蜜陀僧&KR1339;餅乳汁為丸如疔瘡作小尖
錠子若瘡口大捏作餅子絍於瘡内立效
烏金散治一切惡瘡
附子蛇蛻皮乾薑故紙(多年者)黃丹川大
黃重臺(即元參)蔾蘆㯽榔舊綿絮亂髮
胡粉蓼葉榆皮楸皮(已上各一兩)
右藥並細剉入甆瓶中固濟燒令熱取出搗羅為末
入麝香龍腦各一分更於乳鉢中細研先以甘草一
兩搥葱白七莖白礬半兩以水二升煎取一升看冷
煖淨洗瘡後乾貼日再貼之
五香連翹湯療惡瘡熱毒腫恐惡毒氣入腹兼取利
以洩毒氣
連翹(三兩)蜀升麻薰陸香(各二兩)淡竹瀝(一升)寄生(三兩)
大黃(一兩水一升别内)朴硝(二兩熬乾别内)麝香(一分研)青木香(二兩)
丁香(一兩)獨活沉香甘草射干(各二兩)
右切以水一斗煮取二升半絞去滓然後内大黃朴
硝竹瀝更煮一兩沸去滓内麝香分温三服服别相
去如人行十里久以得利一二行為度慎鷄猪魚蒜
生冷酢滑油膩麫食小豆五辛葵菜等物
黑龍丸(聖濟緫錄)治諸惡瘡腫等病
芎藭(三錢)大黃(一分)甘草(炙一兩)益智(去皮)藿香葉(各四錢)梔
子(六錢)防風(去蘆半錢)雄黃雌黃(各二錢)麝香(半錢七)膩粉
(五錢匕)水銀(一分為沙子)乳香(半分)
右研除外𢷬羅為末先將水銀膩粉乳香同研入諸
藥研細勻水浸炊餅和丸如小豆大每服五丸嚼破
茶酒下此藥一半作丸子一半作散子每服酒調散
子一字下丸子一方更入蓽撥一十箇乳香少許作
丸每服五丸嚼破散子酒下若婦人吹妳用散子半
錢蝸牛七枚熱瓦上&KR1020;後令去殼黃色入龍腦麝香
各少許研酒調合面卧若治頭面腋下赤瘤子以二
藥相間服之半月輭爛自破出盡惡毒以膏藥貼之
貼疼膏藥
南星大柏皮良白薑木鱉子白芨甘
草牡蠣赤芍藥白芷天花粉(各一兩)赤小
豆(二兩)官桂(半兩)經霜芙蓉葉(三兩)
右為細末生薑自然汁調塗疼痛處皮破用燒鹽泡
湯調四圍蜜調亦可
桑螵蛸散(直指方)治諸瘡
桑螵蛸地龍貝母厚黃柏(各半兩)飛丹(煆一合)
乳香(一分)粳米粉(二錢)雄黃輕粉(各一錢)麝香(半錢)
右為細末以不食井水和沙糖調敷
洗瘡藥治諸般惡瘡
管仲茵陳川芎鬚地骨皮甘草荆芥
獨活當歸防風地扁竹
右等分為㕮咀每用一次二兩水三椀煎三沸去渣
通手洗之
龍麝追毒散治惡瘡毒氣未出盡者可用之如箭頭
針刺癰癤惡瘡内有毒氣在内不着骨者不過三兩
箭刺自出也破傷搶惡不痛者大有神效
龍腦(三錢)輕粉粉霜雄黃(各半錢)乳香沒藥(各一)
(字)血竭(半錢)硫黃(半字)麝香(半字)巴豆(一十四箇去皮心出油)
右為細末調生麵糊為丸錠子如麥粒大小如用時
先用針破瘡入藥量輕重者一二丸可得也上藥後
一兩時辰瘡腫盡是應也如患可疳瘡蝕莖或半或
盡用者温漿水磨藥二丸搽之愈
漏蘆湯(出瘡科精要)治一切惡瘡毒腫丹瘤瘰&KR0659;疔腫魚
睛五癈癰疽初覺一二日便如傷寒頭痛煩渴拘急
惡寒肢體疼痛四肢沉重恍惚悶亂坐卧不寕皮膚
壮熱大便秘澁小便赤黃並宜服娠身莫服
漏蘆白歛黃芩(去黑心)麻黃(去節)枳實(麥炒去瓤)升麻
芍藥甘草(各一兩)大黃(二兩)朴硝(一兩)
右除硝外剉㕮咀與硝同和勻每服三錢氣實人五
錢水一盞半文武火煎至七沸去滓空心熱服
蕪荑散(仁存方)治三十六種惡瘡
蕪荑剪草蛇牀黃連硫黃雄黃五
倍子海桐皮輕粉
右各等分為末麻油調敷
乳香消毒散(濟生拔粹方)專治惡瘡
大黃(燒)黃耆牛蒡子(炒)金銀花(各五兩)牡蠣(鹽泥裹燒)
(五兩)甘草(三兩炙)沒藥乳香懸蔞(各半兩)
右為麤末每服五錢水煎在上食後在下食前
救苦黃耆散(濟生拔粹方)治諸惡瘡癰癤
黃耆甘草瓜蔞根芍藥(各一兩五錢)當歸(一兩五錢)
懸蔞(一對)熟地黃(不拘多少)金銀花(三兩)皂角刺為引
右㕮咀每服五錢無灰好酒一升同引子装於磁瓶
内將瓶用箬葉封坐於鍋内上以大盆覆鍋口盆外
用黃土封之毋令出氣煮之外聞藥香為度取出瓶
澄定清飲將藥滓再添酒一升依前煮服若酒少者
酒水各半煑服瘡在上食後臨卧在下空腹服此藥
治之萬無一失神效如谷應聲常五月五日修合廣
施於人
奪命雄朱丹(德生堂)治諸腫疔瘡癰疽發背丹毒無名惡
瘡色黑而癢心驚嘔逆命在須臾
雄黃(三錢)膽礬枯白礬銅綠輕粉朱砂
血竭(各三錢半)蟾酥(一錢)黃丹(二錢)
右細末於五月五日午時脩合以水糊為丸如鷄頭
每服一丸先用葱白三寸煎湯患者自嚼爛吐出手
心却用藥一丸在於葱裹定好酒送下切不要嚼藥
恐傷牙口不一時如拽重車行三二里路汗出即愈
或利一行病在上食後病在下食前服如病消減亦
須要服十竒補内排膿散或服煎散之類更貼上膏
藥又用篐藥敷瘡四圍腫處
十竒内補排膿散(出德生堂)治一切癰疽發背諸腫瘡毒
未成者即散已成者速潰排膿自出惡肉自出不犯
刀杖服藥復疼痛頓減
黃耆當歸人參(各二兩)川芎白芷桔梗
防風厚朴甘草官桂金銀花(各一兩)木香
(五錢)天花粉(一兩)
右為細末每服三錢好酒調服如不飲煎木香湯服
病上食後病下食前服日進三四服如瘡愈後亦再
服愈竒肺癰加百合桑白皮阿膠同煎
復煎散(出德生堂)治癰疽發背一切無名諸腫惡瘡赤焮
腫痒或如小豆白色或如黍粟大但痒而不疼或疼
而不腫毒氣攻滛悶不已嘔噦惡心憎寒壮熱預宜
服之已成者潰未成者散
羌活獨活防風藁夲(各一錢半)黃芩黃連(湯洗)
黃柏(酒洗)知母生地黃防風稍當歸(一錢半)連
翹(三錢)黃耆(一錢半)人參甘草(炙)甘草稍(生)陳皮
麥門冬(去心)蘇木當歸稍猪苓山梔子五
味子防己(酒浸)澤瀉桔梗枳殼(已上各一錢)
右㕮咀每服一兩水二盞浸一時入酒數點煎至三
五沸濾去滓随病上下服之有神效
托裏金銀地丁散(出德生堂)治諸般惡瘡腫毒
黃連紫花地丁當歸赤芍藥金銀花
黃耆甘草節桔梗人參大黃(各半兩)白檀
乳香沒藥連翹(各三錢)
右㕮咀每服五錢水一盞酒一盞熬至八分去滓随
病上下温服
紫花地丁散(出德生堂)治諸毒惡瘡腫疼如神
紫花地丁當歸赤芍藥大黃黃耆金
銀花(各半兩)甘草節(二錢)
右㕮咀每服一兩水一盞酒一盞煎一大盞去滓随
上下服凢有瘡氣先覺者服雄朱奪命丹後一日可
服此藥甚有妙處氣實加大黃後别下
桃花散治一切惡瘡生肌活血治金瘡去風
寒水石(半斤煆)龍骨虎骨烏魚骨(各一兩)白歛
白石脂赤石脂(各半兩)黃丹(少許)
右入白芨半兩同為細末量瘡用
粉草湯治一切無名腫毒惡瘡
粉草節當歸尾赤芍藥香白芷大黃
木鱉子荆芥黃耆南木香(各用等分)
右㕮咀酒水各一大盞煎至八分露一宿五更面東
朝斗服熱多加大黃冷多加當歸白芷腰腫多加青
木香便毒加甘草
洗藥
荆芥香白芷葳蕤何首烏茯苓苦參
牽牛川芎蔓荆子防風
右等分為細末浆水四椀煎至五七沸臨卧後却塗
藥
塗藥
舶上硫黃輕粉白礬(各等分)
右為細末酥油調臨卧塗三次用
白芷散(出瑞竹堂方)治身上諸般惡瘡及小兒耳項頭疼
并治疥癬
班猫(五箇)蟬殼(五箇)輕粉(一錢)㯽榔(三箇)香白芷(二錢)蛇牀子
(二錢)硫黃(二錢)樟腦
右為細末羅過却入輕粉再研細用香油調藥搽敷
立效
黃耆飲子(出瑞竹堂方)治一切惡瘡
金銀花(一兩)當歸(一兩)連翹(半兩)黃耆(半兩)生甘草(三錢)大黃
(三錢)瓜蔞(一箇)生薑(三錢)
右㕮咀用水一大椀藥一兩浸一宿慢火煎至稠作
聲入好酒一升再煎三二沸去滓頓服
增益四物湯(出危氏方)治一切惡瘡
川芎甘草芍藥當歸地黃(各等分)防風
荆芥鳳尾草(酌量加入)
右剉散每服三大錢水一盞半煎服驗
淨肌散(出危氏方)治一切惡瘡
雄黃海螵蛸大柏皮宣連水粉輕粉
蚌粉杏仁(各等分)
右為末用真清油調敷
龍葵散(出聖濟總錄)治諸惡瘡多出膿水不乾者
龍葵(俗天茄子)景天(俗名慎火草)黃連(去鬚)天靈盖(各一兩)龍骨
乳香木鱉子黃蜀葵花(各半兩)
右𢷬細為散看瘡大小入膩粉少許蜜調攤紙上貼
之
萬寳代針膏(出聖生堂)治一切諸腫惡瘡腫核赤暈已自
成膿不肯用針刺膿此藥代之但用小針點破瘡頭
却上膏藥膿即自潰此秘妙良方
硼砂血竭輕粉(各一錢)蟾酥(半錢)麝香(一字)蜈蚣(金頭)
(者一箇)腦子(少許)雄黃(一錢)
右為細末如蜜調和為膏看瘡有頭處用小針挑破
以藥些少在紙花上封貼次日其膿自出如腋有栗
核兒名暗疔瘡或有走核可於腫處亦如前用針挑
破之忌鷄羊魚酒麫等物喫白粥三日為妙
桑螵蛸散(出聖惠方)治一切惡瘡宜塗
桑螵蛸(半兩)地龍(半兩)乳香(半兩)麝香(一分細研)黃丹(半兩)黃蘗
(半兩剉)粳米粉(一分)膩粉(一分)
右件藥𢷬羅都研為散每用以不食井水和糖為少
許塗之
神效方(一名松脂散出百一選方)治一切惡瘡醫所不識者
水銀甘草黃蘗黃連松脂(黃明者)膩粉
土蜂窠(著壁上者南方多有之或云蠮螉窠宜白取用已上各等分)
右取水銀放掌中以唾殺為泥入甆器中以生麻油
和研生絹濾如稀餳和藥末再研如稠餳先温水洗
瘡帛拭乾塗之一切無名惡瘡塗一次即瘥自黃塗
之随手便乾癢不堪忍者塗之立止痛甚者塗之立
定治疥尤佳&KR0946;破敷藥合時細心不可蔑裂也
惡瘡方(出直指方)
硫黃黃連(淨末各一分)黃丹赤白膠蛇牀樟
腦髮灰(各半分)
右為末濕則滲乾則麻油調敷
又方(出直指方)
白礬(煅)五倍子厚黃柏黃連(淨)黃丹(煆)海螵
蛸貝母(等分)
右為末入麝香少許痛則加地榆癢則加苦參
拔毒散敷諸惡瘡消腫去毒
天花粉無名異黃柏黃芩大黃木鱉
子(去殼)牡蠣(各䓁分)
右為細末好醋調敷貼立效
碧雲膏(出聖濟摠錄)治一切惡瘡痛不可忍者
石綠(研不以多少)乳香(研)麒麟竭(研)沒藥(研各半錢)黃蠟(三兩)
松脂膩粉(二錢)
右先將石綠細研次下乳香麒麟竭沒藥膩粉同研
細用磁碗火上化黃蠟如油次入松脂亦化為油入
少熟油用枝攪滴在水上鞕輭得所次入前藥末以
桺篦子攪看顔色深淺得所為度綿濾過甆噐中收
於軟帛上攤貼日二換之
替針丸(出神效方)治一切惡瘡
川烏(二錢)五靈脂(二錢)輕粉(一錢)粉霜(一錢)班猫(二十箇去翅足)巴
豆(二十箇去皮)草烏(二錢)
右將三件為末細令勻次入輕粉粉霜勻研又入班
猫巴豆以水調糊為定子如作散名針頭散一方不
加班猫巴豆
治惡瘡千金方(出百一選方)
白歛白芨黃蘖苦葫蘆葉赤小豆黃
蜀葵花
右等分為細末以津於手心内調如膏藥塗之只一
上
金蘗散(出聖濟總錄)治一切惡瘡
黃蘗(去麤皮)黃連(去鬚)白芨五倍子(各一分)膩粉(二錢匕)
麝香(半字)
右𢷬研為散冷水調敷瘡上紙花子貼之
二黃散(出聖濟總錄)治一切惡瘡
大黃(剉)黃連(去鬚)山梔子仁連翹白芨青黛
(各一兩)
右𢷬研為散有膿乾貼無膿水調敷
烏金散(出聖濟緫錄)治一切惡瘡
桑枝槐枝榆枝柳枝桃枝枸杞枝
右各長一尺麤如小指俱一寸截劈四破用油四兩
炒令焦黑濾去滓入鉛丹半兩蠟一兩復熬令黑色
傾在甆合内已冷以新汲水浸出火毒先以後法熏
出蟲乃用此膏塗瘡
熏藥方(出聖濟總錄)治惡瘡
猫兒糞猪糞亂髮粳米糠
右等分都置在一地坑内用火燒上以方磚覆之其
磚心鑚一竅令煙出瘡就煙之有蟲及惡物出盡以
温漿水淨洗然後塗前六枝烏金膏用帛覆之
内托紅𣪚子治諸般惡瘡
烏魚骨(半兩)蜈蚣(一對)雄黃(三錢)朱砂(一錢)膽礬枯礬(三錢)
右為細末每服一錢温酒調下汗出為效
龍麝追毒散(一名龍麝追毒丹)治一切惡瘡内毒氣未出盡
者皆可用之如前針頭刺癰癤内有毒氣不着骨者
不過一二上藥之其針刺自出也破傷風惡不痛者
亦效死肉生肌
龍腦(一字)麝香(半錢)粉霜(半錢)乳香(一字)雄黃(半錢)輕粉(半錢)砒
黃(一字)巴豆(十四粒去皮尖心)
右為細末水糊為丸如小麥大每用一丸絍在瘡内
覺腫痛是效如患下疳瘡蝕莖或半或盡者用漿磨
一粒兩粒擦之三上立效
治惡瘡方(一名雄黃膏出肘後方)
雄黃(研末)雌黃(研末)水銀(一兩)松脂(二兩)猪脂(半斤)亂髮(如鷄子大)
右各煎去滓内水銀敷瘡日再
蟾酥托裏丸治一切惡瘡
蟾酥乾胭脂輕粉朱砂穿山甲(各二錢)百
草霜(不問多少)
右為細末如黃米大每服五七丸加至八九丸用葱
一根將葱刀劙開將藥包裹在裏用生絲線縛文武
火燒葱伺熟將葱帶藥口内嚼碎温湯送下用衣服
盖之汗出為效
治惡瘡方(出千方)
礬石松脂亂髮蠟(各二分)猪膏(四兩)
右煎髮候消納礬石次納松脂次納蠟去滓先刮洗
瘡令淨然後用藥塗之日再三不痛久瘡時愈新瘡
遲愈瘑疥癢瘡頭秃皆愈即愈生髮勝飛黃膏
聖箬皮(出仁存方)治諸般惡瘡膁瘡
新箬皮(二十四片剪如梨柿大)乳香(二錢)當歸(三錢)白鹽(五錢)好醋
(一盞)
右用小碗瓶同煎慢火熬乾盡取箬皮貼瘡随大小
剪貼之用絹帛縛之
消毒散治諸惡瘡生肌止痛消毒散腫
滑石(一斤)黃蘗(二兩)乳香(半兩)輕粉(二錢)黃丹(二錢)
右為細末每用乾摻或火湯下注膁瘡風濕疥癬等
瘡油調塗之
追毒餅治諸般惡瘡因針開了口後又閉合生膿脹
痛不可忍用此捻成小麥子大放瘡中永不膿閉水
自出瘡自乾好
極好信石(半錢)雄黃大硃砂(各一錢)輕粉(少許)雌黃(一錢)
右研為細末糯米糊為丸如麥子大若瘡閉合生膿
將藥入内仍以膏藥貼之
洗方(出危氏方)治諸般惡瘡
黃柏茵蔯荆芥葱白藿香(各等分)
右煎水臨温洗
烏蛇散治惡瘡生好肉去膿水風毒氣腫
烏蛇(去皮骨炙𢷬末二兩)麻油(一斤)鉛丹(二兩)鼠(一箇臘月者尢佳)蠟(四兩)
右先用油煎鼠令焦去滓次用鉛丹并烏蛇末微火
煎沸後下蠟更煎十沸膏成以甆器收每用封瘡日
一易
通聖散(出聖濟總錄)治諸般惡瘡
糓精草(炒)天南星(炮)管仲(炒)黃蘗(炙各一分)麝香(半錢)
右𢷬研為散用少許乾摻瘡上
熊膽膏(出聖濟總錄)治一切惡瘡
熊膽(研一錢)膩粉(半分)雄黃(研半錢)㯽榔(末一字)
右研勻於臘月用豶豬膽一箇取汁藥却入藥在膽
内用綿繩繫定揉勻以松明黑熖熏令偏黑掛於隂
處如惡有指面大者用黍米許貼之如錢大者用菉
豆許貼之恐藥乾難貼薄以津唾調和稀糊塗之仍
用薄樺皮盖貼以帛子繫之藥不宜多用
瓜蒂散(出聖濟總錄)
瓜蒂(四十九枚)黃連(去鬚三兩)杏仁(去皮尖炒二兩半)膩粉(一分)麝香
(一錢研)
右𢷬為細末用膩粉麝香同調和令勻以津唾調塗
在瘡上更用紙麵糊覆在瘡上貼三五日一度含鹽
水洗過更貼是瘡只貼夲瘢子其餘自瘥
又方(出聖惠方)治惡瘡
鉛丹(一兩半炒令紫)松脂(三分)麒麟竭(二兩半細研)亂髮(一分細研)緋
帛灰(四分細研)
右先用油四兩於猛火上熬令煙出即下松脂鉛丹
等煎令色黑下亂髮緋帛灰麒麟竭等末攪令勻膏
成塗故帛上貼日二易之
治一切惡瘡方(出聖濟總錄)
赤小豆糯米(各一分)黃連(去鬚二兩)吳茱萸(一分)水銀(二兩)
(半手内唾津研之)
右各𢷬研為末和勻胡麻油調淨洗瘡貼之
沒藥𣪚治一切惡瘡疼痛不止
沒藥(二錢)黃丹(一錢)赤歛(一錢)麝香(二錢)白歛(一錢)
右為末口噙漿水洗淨揾乾貼
内托散治一切惡瘡
金銀花(三兩)牡蠣(三錢)甘草(二錢)穿山甲(三片炙黃)朴硝(半錢)
右為細末每服五錢酒一升煎至半升温服神驗
黃耆丸治内虛經寒髄冷惡瘡多時不效者
黃耆(一兩剉炒)附子(四錢炮去皮臍)兔絲子(酒煮浸)茴香(微炒)熟乾
地黃(各一兩)
右為細末酒打麫糊為丸如桐子大每服三十丸空
心酒送下
萬靈奪命丹治一切惡瘡
麫(於清明五更不用鷄犬見面做麫將来祭祖宗坐位焚紙畢收起候用龍臘八日合)朱砂
(一錢)巴豆仁(一兩去皮不去油)血竭(一錢)麝香(少許)
右各為細末用無根水清辰打前麫糊為丸如梧桐
子大若有患瘡惡方死者即用無根水每服一丸立
效如走的緊又用白温粥補之
又方(出聖惠方)治諸惡瘡
皂莢(五挺剉)蜣蜋(五枚去頭足)砒霜(半分細研)蜜陀僧(一兩細研)乳
香(一兩細研)
右件藥先以醋一升於鐺中慢火煎皂莢蜣蜋十沸
濾去渣入諸藥煎成膏置於甆合中每攤在故帛上
貼之
乳香散治一切惡瘡毒氣痛悶
乳香(一兩)石膏半夏(各半兩)膩粉(少許)
右為細末乾貼瘡上次用太一膏覆之
追毒散(出瘡科精要)治一切惡瘡膿水不快者
五靈脂川烏頭(炮)白乾薑(炮各一兩)全蝎
右為細末少許摻瘡口上深者紙撚醮藥絍入瘡口
内以膏貼之或水浸蒸餅搦去水和藥令勻撚作錠
子每用入瘡口中亦名追毒錠子
烏金𣪚(出聖濟拔粹方)貼惡瘡疳瘻
以橡子二箇内一箇實黃丹一箇實以白礬末相合
定用黑稍麻皮纏了火内燒研細加麝香少許洗淨
瘡貼之
硃砂消丸治一切惡瘡
新蟾蜍(不以多少)硃砂(為細末)寒食麫(少許)巴豆(去皮不出油不以多)
(少)
右和為丸如黃米大心紅為衣服一丸温酒送下覷
病上下頭頻服之大有神效
又方(出聖濟總錄)治一切惡瘡
黃檗(去麄皮)欝金黃蜀葵花白歛
右等分𢷬羅為散百合水調貼之
又方(出聖惠方)治惡瘡
樓葱(一斤和鬚葉切細晒乾以火慢炒令黃色)臰黃(一兩)麝香(半兩細研)硫黃
(二兩細研)
右細研為散先以熱塩浆水洗瘡拭乾生油調貼逐
換之
黃連散(出聖惠方)治一切惡瘡疼痛不可忍
黃連(一兩去鬚)㯽榔(一兩)母丁香(半兩)麝香(半錢細研)
右搗羅細散入麝香研令勻先用塩漿水洗候乾以
藥摻之
烏頭𣪚(出聖惠方)治二十種惡瘡及風瘡痔瘻等瘡疣子
黑疵瘡腫雀面&KR0008;黯痤癤塗敷之
烏頭(二十枚)巴豆(二十枚)藜蘆(一兩)大黃(三兩)
右同燒𢷬研為末細羅石灰一升以染青汁和成膏
看瘡大小敷之日二三易
治腎腧惡瘡方(出瑞竹堂方)
鷄内金(瓦上焙乾)川百藥煎胡黃連(各等分)輕粉(一錢)
右為細末燒厚朴油調擦之
内托𣪚治一切惡瘡
御米殼(去葉頂一兩蜜炒)甘草(一兩炙)雄黑豆(六十四箇炒)生薑
(一兩切片)
右為麄末每服秤半兩水二盞煎至七分去滓温服
如血利加乳香半錢同煎空心服
洗毒散治一切惡瘡多時不效風寒久冷皆洗之
麻黃地骨皮蛇床子地丁(各等分)
右為麄末每用五錢水三盞煎至七分去滓温服
針毒𣪚治惡瘡追毒去死肉
信雄黃(各半錢)乳香(二錢)麝香(少許)
右為細末每服少許貼在瘡上膏藥封之
消毒散治惡瘡赤腫瘤掃之大妙
大黃黃連(各半錢)地骨皮(一兩)朴硝(三錢)
右為麄末每用三錢水一大盞煎至七分去滓冷用
鷄翎掃於瘡腫處
鹿角𣪚(出聖惠方)治一切惡瘡不可者宜敷
鹿角(一兩燒灰)膩粉(半兩)百合(半兩)木槿花(一兩)
右件藥搗細為𣪚入膩粉百合生油調塗日再用之
碧霞錠子(出濟生拔粹方)治惡瘡透下覺疼痛
銅綠(一兩)硇砂(二錢)蟾酥(一錢)
右為細末軟米飯一處擦勻撚作錠子粳米樣每用
針之不覺痛者但有血出絍一錠子在内以膏貼之
或作散以紙撚醮絍之亦可臨證看如何宜用合度
惡瘡方(出危氏方)
赤色白膠(一錢)明白礬(三錢)黃色黃丹(三錢)
右為細末麻油調敷先以酸浆水暖過洗瘡拭乾用
瘡藥秘方
紅明信(五錢)黃丹(三錢)硫黃(三錢)
右為細末打和一處初用水調點於瘡頭上次用清
油調敷每日一換要好用水洗得瘡乾淨上膏藥或
點化瘡内或看瘡熱如何用荔枝膏藥追膿乾淨
治一切惡瘡腫痛方
懸蔞(出穰五錢)沒藥(三錢)甘草(三錢炙)
右為散水酒各半盞煎至七分去滓温服
蜜陀僧散(出聖濟總錄)治一切惡瘡
蜜陀僧穀精草(各一分)雄黃(半兩)
右𢷬研為散每用少許乾摻瘡上
粉香𣪚(出聖濟總錄)治惡瘡
膩粉(二錢)乳香(一錢)葱(一根煨熟去焦皮)
右同研如膏攤在帛上貼瘡三日一換
黃連散(出聖濟總錄)
黃連(去鬚)胡粉黃蜀葵花(各等分)
右𢷬羅為散用龍腦麝香膩粉各少許研細拌勻先
以塩漿水帛子揾乾摻之
治一切惡瘡及瘻瘡等方(出聖惠方)
蛇床子(末)硫黃膩粉(各等分)
右同研為𣪚以生麻油調如糊以塩湯淨洗瘡拭乾
即先以口補塗之然後敷藥不過三五服
定血𣪚(出聖濟總錄)治諸惡瘡
栝樓(大者一枚去穰)㯶櫚皮(一把)當歸(切碎半兩)
右入栝樓中泥固濟燒細研為散每服一錢匕茶酒
任調下
三聖散(出儒門事親)治膁瘡疔瘡搭手背疽等惡瘡
葱白(一斤)馬莧(一斤)石灰
右濕𢷬為團隂乾為細末貼瘡有死肉更宜先用潰
死肉藥
治惡瘡疥癬蟲瘻疽螫毒方
用五榖和松脂雄黃燒灰熱塗之更良
治入膿生惡瘡似火自爛方(出肘後方)
用胡粉熬點黃藥黃連等分下篩粉之瘡上
雄黃𣪚治惡瘡蝕肉
雄黃(六分)箭笴礬石(各二分)
右為末敷瘡中日二
治蛇頭瘡其形生時在手足上瘡傍一塊開如蛇口之
状痛而流血不止者此藥治之
雄黃蜈蚣全蝎(各一錢)
右為細末看瘡濕劈開入藥摻在瘡上却以小油抹
裁帛拴住如乾小油調搽
紫金散治諸般惡瘡追毒去死肉
白礬(一兩)黃丹(一兩)硼砂(三錢)
右為末於銚子内一處同炒去盡水為度用量瘡貼
之
追毒散治一切惡瘡追毒去死肉
巴豆(半兩去皮)雄黃(三錢)豆粉(三錢)
右為細末量瘡貼之
大聖散治肐&KR2923;瘡及惡瘡腫惡悶痛
川大黃寒水石當歸(各一兩)
右為細末每服二錢新水沸湯随病人意調下量老
幼大小臨時以意加減
又方(出千金方)治惡瘡連痂痒痛
燒扁竹灰和楮白汁塗之又云搗扁竹敷之痂落即
瘥又方燒灰研細猪脂調塗之
拔毒散(出瑞竹堂方)敷貼諸惡瘡
大黃東墻上土
右極細末用無根井花水調搽如乾再搽經宿即愈
治諸惡瘡初得汁(出濟生拔粹方)
槐花(不以多少)皂角棘針(不以多少剉碎)
右用水熬三五十沸以胡桃二箇一生一燒存性細
嚼以前槐花水送下碗許不過三五服見效
雄黃散治惡瘡追死肉活血廻毒
明雄黃明信砒(各半兩)
右研令細量瘡少許
砂草油(出瑞竹堂方)治食毒物及一切惡瘡
硼砂甘草(各四兩)
右細末用真香油一斤於磁石瓶浸藥遇患急令服
油一盞立效浸久尤佳
皂莢刺散(出聖濟總錄)治惡瘡
皂莢刺乳香(一分)
右為散每服二錢匕以酒一盞煎一兩沸服熱酒調
下亦得
烏頭𣪚(出聖濟總錄)治惡瘡
烏頭(一枚炮裂去皮尖為末)膩粉(二錢匕)
右研勻先白湯洗瘡數遍次用塩數遍後以唾調藥
或膏敷瘡口
金黃𣪚(出聖濟總錄)治惡瘡
黃檗(一兩)蜜(二兩將蜜塗黃檗炙盡為度)
右擣羅為𣪚入麝半字同研勻細乾摻瘡上
牛齒散(出聖濟總錄)治諸惡瘡口不合
牛齒(三兩)鷄卵殼(二兩)
右燒研為𣪚入膩粉少許生油調塗之立愈
懷乾散(出聖濟總錄)治惡毒惡瘡
蜜陀僧(一分)黃檗(蜜炙半兩)
右懷中懷乾搗羅為𣪚先用葱湯洗瘡候乾敷之
治諸惡瘡方(出儒門事親)
白殭蚕(直者)大黃
右等分為細末生薑自然汁與蜜同和為劑丸如彈
子大每服一丸細嚼
療惡瘡方
以狼毒秦芁等分兩𢷬末酒調服方寸匕日二常服
之瘥
内托𣪚(出濟生拔粹方)治一切瘡毒
菉豆粉(一兩研細)通明乳香(一分慢火於銀石器中炒手指攪使乾可熱急傾出)
(在紙上用扇冷研令極細用)
右同研勻凢一切惡瘡應係難名癰腫毒每服二錢
至三錢食後臨卧濃煎甘草湯調下如打撲諸般内
損用温酒調下食後空心服些小即内消大損則敗
血從大便出矣一方治瘡毒攻衝臓腑漸成嘔吐多
攻咽喉口舌生瘡黑爛生&KR0818;名心氣絶飲食藥餌無
由可進又有因鼻衂初愈不曾表汗餘毒流在經絡
皆發大疽運腰腫甚其硬如石色紫黑醫以涼藥敷
之中夜大嘔乃運盡此藥三四服嘔遂止既而瘡潰
出赤水淋漓四十日方愈再有害瘰&KR0659;者痛過即嘔
此藥嘔亦止有人患疽醫者不肯用此藥恐傷脾胃
先人累試有效記以遺後人
潰膿𣪚治惡瘡潰膿活血去惡肉
白礬塩(等分)
右於銚子内熳火炒去盡水乾研為末量瘡貼之
又方治一切惡瘡及沙虱水努甲疽皆治
藜蘆(一兩去蘆頭燒灰)虎骨(一兩燒灰)
右各研令細以臘月猪脂調之塗日再塗之
又方(出千金方)治惡瘡
以羊屎麻根燒煙斷細研猪膏和封上有汁者乾敷
之
又方(出千金方)治惡瘡及浸滛瘡
以麫一升作餅大小以覆瘡炙上令熱汁出盡瘥一
方作煎餅乘熱搨之
治惡瘡似火爛湯洗(出千金方)
以白馬屎曝乾以河水和煮十沸絞取汁洗之
治惡瘡其大如錢名白馬疥方(出千金方)
以水潰自死蛇一頭令爛去骨以汁塗之随手瘥
又方(出千金方)治惡瘡腫痛不瘥
以苦瓠或苦瓜用一枚㕮咀煮取汁洗之日三度又
煎以塗癬甚良當先以泔淨洗乃塗三日瘥或為末
敷之療惡瘡尤良
又方(出千金方)
以塩湯洗搗地黃葉貼之
又方(出千金方)
燒莨菪子為末敷之
治小兒大人忽得惡瘡疽未便識者(出本草)
取蜣蜋杵絞取汁敷之其上
治惡瘡疥及風腫
以驢脂敷之
活血散治惡瘡死肉腫硬
用苦葶藶為細末好酒調勻掃死肉上血活自軟
元胡散治瘡無頭腫痛煩悶
用元胡索二箇為細末熱酒調下
治一切惡瘡偏用藥不效者(出百一選方)
以陳米飯緊作團火煆存性麻油膩粉調敷蘇韜光
耳上病碎瘡或痛或癢兩月餘不效人傳此初不之
信試用之次日即愈後再作吕顯謨云此證盖以痰
飲之故只用肥皂燒存性生油膩粉調敷用之尤妙
治一切惡瘡已破膿血不止者(出百一選方)
以蝸牛并殼肉燒存性入輕粉少許調敷之
散腫膏(出濟生拔粹方)治腫毒惡瘡
川大黃(生用)風化石灰赤小豆(各二兩)
右搗羅為末以調塗之乾再塗之
又方(出直指方)治諸惡瘡
用蜘蛛曬為末麻油輕粉調之敷
治諸惡瘡消浮腫(出本草)
用猪膏細𢷬封之湯漬散敷並良
惡瘡口不能合
用橡子為末敷之
治一切惡瘡
以皂角子十五粒冷水送下併二三服
又方治一切惡瘡大鱔頭
以鷄冠花燒灰温酒調下一云連根葉搗入塩少許
盦患處
治諸般惡瘡誤着死驢馬毒氣其瘡走遍
中馬毒走稀糞抛下汁温酒調服之中驢馬毒自用
驢
治遍身惡瘡
以荷葉晒乾為細末與麫一處攪和為餅火燒熱食
之病在上食後病在下食前七日見效
地骨皮散(出德生堂)治惡瘡
以地骨皮一物見刮取乳皮别收之次取皮下膩白
粉為散其白粉下堅赤皮細剉與皮乳一處為麄末
一合許煎濃汁乘熱洗瘡直候藥湯冷以輭帛裛乾
乃用細𣪚敷之每日洗貼一次以瘥為度其用之未
瘥甚不可住但勤施之無不瘥者小可瘡腫痛只以
枸杞生剉煎濃汁熱淋亦效或以地骨皮為末用塩
湯洗訖乾糝之
治一切惡瘡及沙虱水努甲疽疼痛不可忍者並皆治
之兼大赫瘡(出聖惠方)
以蜣蜋十枚端午日收者佳搗羅為細末以油調敷
之即易一方取末以塩水調之塗週圍如韭菜闊狹
一方用蜣蜋二枚腸肚安在紙中心四面以醋麫糊
貼瘡上
治一切惡瘡方(出儒門事親)
以天茄葉貼之或為細末貼之亦可
又方(出儒門事親)
用臘月人中白燒灰油調塗瘡疥上
又方(出儒門事親)治一切惡瘡
以瓦菘不拘多少隂乾為末先用槐枝葱白湯洗之
後摻藥立效炙瘡久不歛者治之尤妙
又方(出儒門事親)
以蒲公英搗之貼一切惡瘡肉刺
薰惡瘡方(出儒門事親)
以紫花地丁一名米布袋取根曬乾用四箇平頭磚
壘成爐焼着地丁絡磚垜一枚盖之使磚内煙出熏
惡瘡出黃水自愈
治無頭瘡方(出儒門事親)
用皂角刺燒灰為末每服三錢酒調嚼葵菜子三五
箇煎藥送下一方用蛇退皮於腫處貼
治諸惡瘡
炒蟾蜍糞敷惡瘡疔腫雜蟲咬油調敷瘰&KR0659;痔瘻瘡
治一切有蟲惡痒滋胤瘡
用蝦蟇燒灰敷之一方用屎敷
治諸毒腫惡瘡瘻痔金瘡内射身痒瘾疹不止者
用天明精揩之立已
治諸惡瘡
以鼹鼠膏摩之
治惡瘡
以蛇魚骨杵末入諸色膏藥中相和合敷之紙花子
貼之(即&KR0008;鱺魚骨)
治惡瘡疥并犬馬瘑瘡
用山茱萸根皮煎湯洗
赤龍皮湯治諸敗惡瘡乳瘡
用檞皮切三升水一斗煮五升春夏冷用秋冬温用
洗瘡
治惡瘡
用地菘汁服之日三四服瘥
治毒并惡瘡蕈毒
以人屎取汁服浸皂莢甘蔗治天行熱疾
治卒得惡瘡人不識者
以牛膝根敷之
諸惡瘡
以槐白皮醋浸半日洗之
治惡瘡中風寒水腫痛
搗韭敷之良
治卒得惡瘡不識者(出肘後方)
取桃皮作屑納瘡中内蒼乾作屑亦可
治瘡毒
以金星草南人多用此草末以水一升煎取半升更
入酒半升再煎數沸温服取下毒黑未下再服但是
瘡毒皆可服之然性至冷服後下利湏補治乃平復
治卒得惡瘡不識者(出肘後方)
燒苦竹葉和鷄子黃服之良
治惡瘡瘢靨及風疥癬沙虱
用草蒿燒灰淋汁和石灰煎洗或只用草蒿浸煎洗
又方治惡瘡
以烏桕葉冬無用根貼壁草椒葉無葉用根野椒亦
可
又方
用楓根白皮即楓樹根旋取去及麄赤皮就濕用為
麄末每用藥一升無灰酒二升煎去八分取清汁稍
熱作三服藥滓敷瘡口瘡未破敷時留瘡口既破用
藥敷瘡三服可活人命神效
治惡瘡
用茜草根將絹帛包裹用頭米醋於瓦礶内煎熱薰
洗若有瘡口用生肌藥貼之
療惡瘡熱毒腫痛
以甕近下鑚孔盛水令水射腫又以鷄子清封腫上
熱即易之
又方
取茺蔚臭草搗汁服一鷄子許滓封腫熱則易之甚
良
治一切惡瘡疼痛不可忍黃水出流(出聖惠方)
以栝樓一枚燒作灰細研每服摻在瘡上
治一切惡瘡
以金毛獸蹄火焼存性為末入麝少許敷上瘥
治惡瘡連痂痒痛(出肘後方)
搗扁豆封痂落即瘥
又方治諸惡瘡才覺痒腫者
用草烏二三錢為細末酒調雞翎醮水掃瘡即皮皺
治惡瘡蝕䘌金瘡毒物傷皮肉上風水不入入水不爛
手足皸折瘡根結筋(出夲草)
以鐵熱及熱未凝塗之少當乾硬以竹未熱火於刀
斧刃上焼之津出出如漆者是也
治㾏捍瘡
用黃連煎湯半碗將爐甘石於火内煆通紅淬黃連
湯内乾碾為末入輕粉油調敷
治未發惡瘡
用獨核肥皂酸米醋合和打成膏子放温熱敷患處
治諸惡瘡毒腫瘾疹或痒或痛(出百一選方)
用黃蜀葵花茄花皆取自落者以竹夾取置淨磁器
中勿犯手指聽其自爛取敷瘡腫如冰即愈神驗
治人面黑瘡(出肘後方)
記事云江左有商人右膊上有瘡如人面亦無它苦
商人戲酒滴口中其面亦赤色以物食之亦能食食
多則覺膊内肉脹起或不食之則亦臂痺有善醫者
教其歴試諸藥金石草木之類悉試之無效至貝母
乃皺眉閉口商人喜曰此藥可治也因以小&KR1239;筒毁
其口灌之數日成痂遂愈然不知何疾也謹按夲經
主金瘡此其金瘡之類歟或用為末入雄黃少許摻
之良
治大人小兒卒得熛瘡又名爛瘡初起作熛漿(出肘後方)
燒牛屎末以粉和敷之
又方(出肘後方)
以黃丹為末和糊塗之
又方(出肘後方)
燒鐵冷赤三七度注水中浴日二三度
治諸惡瘡膏海上方(出德生堂方)
用燕窠内外泥糞俱研極細羅過用油調塗一方治
卒患腰惡瘡先發於足有汁水者取為末水調塗
治惡瘡黃汁出不瘥漸胤者(出本草)
取載塩車牛角上土封之即止牛角末是車邊上角
也好用之
治惡瘡黃水出流痛不止方(出聖惠方)
用故鞍屜氊燒灰細研和臘月猪脂調塗之
又方(出聖惠方)
取䜴三合炒令黃色搗羅為末用猪脂調塗之一方
無猪脂
治熱瘡惡腫癰色毒金瘡下血蛇犬等毒
用青黛大黃二味等分為末以鷄子白調敷之
治惡瘡腫痛方(出聖惠方)
用芨以水煮取汁洗瘡乾塗後膏膏用桑葉取東向
者作末臘月猪膏和塗之
又方(出千金方)
用猪糞燒煆入油塗之
金黃散(出聖濟總錄)治積年惡瘡透掌漏瘡疥外膁瘡
大黃(剉炒)欝金(剉炒)鯪鯉甲(炙)糓精草龍骨山梔
子仁木鱉子(去殼)獨角仙(皂角株上黑蟲)黃蘗(去麄皮)甘草
(剉)鉛丹白歛不灰木麒麟竭(研)黃芩(各半兩)
膩粉藜蘆(去苗各一分)烏賊魚骨(去甲半兩)
右搗研為散每看瘡大小摻之有膿水即用温塩漿
水洗淨敷之透掌漏瘡以津調絍於瘡内不過三五
上
牛角散(出聖惠方)治久患惡瘡不可者
黃牛角(一分燒灰)麋角屑(一分)白歛(一分炙令微黃)麝香(一分細研)蜜
陀僧(半分微炒)黃丹(半分微炒)蜣螂(半分燒灰)羌活(一兩)海桐皮(一兩)
(剉)仙靈脾(一兩)乾地龍(一兩去土微炒)
右為細末每服二錢匕温酒調下空心食前服
赤小豆散(出聖濟總錄)治惡瘡人不識多年不可者
赤小豆(炒熱)糯米(微炒)吴茱萸(炒熟)黃連(去鬚)黃檗(剉)乾薑
蛇床子(各半兩)
右為細散以生油和如面脂先煎槐枝湯洗瘡令淨
然後塗藥日再換之
白膏方(出聖惠方)治久惡瘡
油(二錢)白蠟(一兩)膩粉(一分)南粉(一分細研)蜜陀僧(一分細研)乳香
(一分細研)杏(三七枚湯浸去皮尖雙仁細研)
右件藥先於銚子内煉油熟下蠟令消入諸藥末攪
勻成膏日二三塗之
乳香散(出瘡科精要)治年深不效惡瘡
白乾薑草烏頭苦丁香(半兩)鈎苓根狼毒
乳香(一兩)
右為細末每用乾摻之或唾調作錠子絍入瘡内
麝香散(出聖濟總錄)治一切惡瘡久不瘥
麝香(當門子二箇)丁香紫檀香(各一分)乳香沒藥(各半)
(兩)木香(一分)
右為散用鷄子清和入殼内飯上蒸熟暴乾再研分
作六服每用蠟茶清調下
乳香散(出聖濟總錄)治遠年惡瘡
乳香膩粉(各半錢)麝香(一字)龍骨大黃(剉)黃蘗(去麄)
(皮各三錢)
右搗研為散先用苦竹瀝洗瘡次摻藥貼之
寸金散(出聖濟總錄)治惡瘡久不效
鷄子殼(十箇生却子者)㯽榔(一枚)麝香(研)膩粉(各半錢)黃蘗(去麄)
(皮)蜜陀僧(各一錢)
右搗研為𣪚用温塩漿水洗瘡乾貼
松脂膏(出聖惠方)治久惡瘡黃水出流
松脂(一兩半)薰陸香(一兩半)白羊脂(三方)亂髮灰(半兩細研)生
地黃汁(五合)石塩(半兩細研)
右先煎羊脂松脂薰陸等拌次下地黃汁煎令稠即
入髮灰并塩攪令勻成膏日塗之
柏葉𣪚(出聖惠方)治一切惡瘡久不瘥
寒食收柏葉(燒灰一兩)露蜂窠(半兩微炒)蜣蜋(五枚燒灰)蜜陀僧
(半兩)膩粉石灰(各一錢)
右搗為細散濃煎漿水淋洗瘡後用鷄子清調貼之
引膿散(出瘡科精要)治年深不效惡瘡
麝香(一字)狼毒釣苓根白丁香無心草根(各半)
(兩)
右為細末每用乾摻瘡上瘡口深者絍之
治遠年不好毒瘡方
雄黃大黃黃連黃芩硫黃(各用等分)
右用巴豆真香油煎至花繳去豆用油調五般末子
每用塩湯水洗後乾鷄毛搽上藥用黑傘紙盖十日
全好忌口
降真𣪚(出聖惠方)治久患惡瘡常出膿水
降真香(半兩)蕪荑(半兩微炒)白歛白芷白芨(各半兩)
右搗細羅為末先煎漿水放温淋洗瘡拭乾以𣪚敷
之
砒霜膏(出聖惠方)久惡瘡
砒霜(一分細研)附子(一分細研)硫黃(一分細研)苦參(一分末)黃蠟(一分)
右用麻油二兩煎油熟下蠟次下藥末攪令勻成膏
每用先以蒴藋柳枝煎湯洗瘡拭乾日二塗之
鈞苓𣪚(出瘡科精要)治年深不效惡瘡
井塩(一兩)釣苓根(三兩)無心草乾薑(二兩)
右為細末每用乾摻之或唾調少許塗在膏上就貼
之
㯽連散(一名木香散出濟生拔粹方)治多時不效一切惡瘡生肌
止痛
木香㯽榔黃連(各半兩)白芷(三錢)
右用為細末每日乾貼
㯽榔黃葵散(出聖濟總錄)治惡瘡久不瘥者
㯽榔(一箇生者)木香黃蜀葵花黃連(去鬚)
右將㯽榔秤見分兩餘藥與㯽榔等分搗羅為細散
先以温漿水洗瘡淨看大小入膩粉少許蜜調塗於
故帛上貼之二三日易之
治惡瘡三十年不愈者
大黃黃芩黃連黃蘗(各一兩)
右為散洗瘡淨以粉之日三無不瘥
馬齒莧膏(出聖惠方)治一切久惡瘡
馬齒莧(一兩末)白礬(一兩末)皂莢(一兩末)
右用好醋一斤慢火煎為膏貼之
又方(出直指方)治久不瘥方
透眀硫黃黃連(等分)
右為細末以鷄子清一箇打碎鋪新瓦上焙為末夾
上項藥麻油輕粉調敷先白芷葱頭煎洗
治積年惡瘡不瘥
以馬糞并馬齒研敷之不過二三次即愈足脛上瘡
癢尤妙
血竭散(出聖濟總錄)治一切惡瘡年深不愈大效
血竭(一兩)鉛丹(半兩炒紫色)
右搗研為散先用塩湯洗瘡後貼之
桃花散治遠年惡瘡枯瘤為上
信(一分)千年石灰(二分)
右為細末先洗瘡津調貼之
治一切惡瘡多年不瘥者宜用此方(出聖惠方)
綠礬末(二兩)水銀(半兩)
右以紙一張安綠礬在上入水銀於中間裹定用塩
泥封裹候乾以文火養一宿去泥及紙細研入麝香
末半分和令勻如瘡乾油調塗濕即乾貼之
治多年惡瘡口不乾者(出百一選方)
採冬瓜葉隂乾瓦上焙碾極細貼瘡濕處三二次便
乾累效
治久年惡瘡
用多年石灰碾碎鷄子青調成塊煆過候冷再爲末
薑汁調敷
治積年諸瘡不瘥方
取鼠粘草根細切熟搗和臘月猪膏封之日二換之
治惡瘡多年不瘥浸滛入骨或成骨疽宜用此方(出聖惠方)
取七葉子搗令爛以生油調先洗瘡裛乾然後敷之
初敷極痒切不得觸之
又方(出聖惠方)
用刺蝟膽濕即用膽汁塗之如膽乾即研末摻在瘡
上如瘡口不合只去盡膿中心研一瓣乳香安在瘡
内即效
治惡瘡積年不瘥不痛只入心痒方(出聖惠方)
用枯骨多年者為末酥塗瘡口内外摻此藥不過三
五度瘡蟲即死其瘡即瘥
凡一切惡瘡久不愈者
以木香㯽榔散貼之
地丁散(出聖惠方)治一切惡瘡丁腫毒瘡人不識者
地丁䖟蟲倒鈎棘針露蜂窠蛇蛻皮
粟米黍米大麻仁黑豆赤小豆亂髮
牝牛脊射生箭熟紅帛蠶紙(已上各半兩)朝生
花(秋夏滯雨後糞堆或爛木上如小菌子者炙時收之半兩)
右都細剉以蠶紙裹纏水浸良久時方漉出候乾於
淨地上以炭火燒令煙絶入新盆中以盆子合之候
冷細碾羅為末如患已成頭有膿水者以散敷之即
愈如未成頭便以酒調一錢服之
蓼葉散治無名瘡立驗
蓼葉栢葉黃丹胡粉附子粟米石
膽川大黃白礬蛇蛻皮乾蟾晩蠶蛾
蜜陀僧(已上各一兩)榠檀(一枚)
右細剉入甆瓶中固濟燒令熟取出搗羅為末入龍
腦麋香各半分更研令勻細先以温湯淋洗後敷貼
日二用之
又方治一應不識惡瘡或濈濈状者
臘月猪膏(一斤)亂髮(如鷄子大)生鯽魚頭雄黃(末)苦參
(末各二兩)大附子(一枚末)
右合煎令消盡内雄黃苦參大附子末攪令勻候凝
以敷諸瘡又療瘑疽疥效
又方
以塩湯洗搗地黃葉貼之效
硫黃膏治一切惡瘡
硫黃膩粉吳茱萸(湯洗焙乾炒各一分)礬石(煆令汁枯)牡蠣
(煆赤研各半兩)
右細研入小油半兩黃蠟一兩同熬成膏趁瘡大小
攤於紙上以火炙鎔貼之
又方治諸惡瘡及腫久不識者
麝香(一錢細研)狗糞(一兩)穀精草(一兩燒灰)蟾(一兩燒灰)膩粉(一錢)
右為細末羅為散都研令勻以津調貼之取瘥為度
蘖皮散治無名惡瘡年深不愈
黃蘗(蜜炒)榆蛀蟲(炙乾各一錢)麝香(少許研)
右搗研為細末以塩漿水洗淨瘡後唾調藥紙花子
貼之
薔薇膏治惡瘡不識名者
薔薇(剉一升春夏用枝秋冬用根)鉛丹(十五兩炒令紫色)松脂(十兩煉成者)
右用油三升先煎薔薇待黑即去滓下松脂候消綿
濾過下鉛丹文火煎攪勿停手待色變凝成膏以帛
上攤貼日二換之
白龍膏治諸惡瘡及腫人不識者
膩粉(一分)乳香(半兩研細)濕百合根(一兩爛研)
右相和研令勻熟每用先以漿水洗瘡淨後以紙塗
藥於上每日二貼之
蛇床散治一應不識惡瘡或濈濈状者
蛇床子(半兩末)硫黃(半兩細研)水銀(半兩以少熟棗瓤研令勻星盡)
右都研令勻以臘月鍊成猪脂調如面脂先以楮根
濃煎湯洗瘡裛乾塗之
獺骨散治無名惡瘡毒似魚眼者
獺骨(生碾末一兩)麝香(一字)
右細研和勻用津唾調貼之
治一切不識惡瘡
黃連蛇床子(等分)
右為末猪脂和塗日數次
治大人小兒卒得惡瘡不可識者
用柳葉或皮洗之亦可内少塩亦療面上瘡
治面上一切惡瘡秃瘡諸藥不瘥者宜用此方(一名魚膽膏)
以鯽魚一頭長五寸留鱗開去腸胃頭髮令滿即以
紙裹之燒為灰别覓鯽魚膽調塗之一方入雄黃一
分同令研細用臘月煉了猪脂和更令研勻先以泔
清洗瘡乾拭塗之日三兩上自瘥麻油調亦得一方
鯽魚灰和醬清敷之
治面上及遍身生瘡似猫兒眼有光彩無膿血但痛痒
不常飲食減少久則透腔名曰寒瘡
以多喫魚鷄葱韭自愈
羌活散治諸毒惡瘡如疔瘡等煮酒浸半箇時辰
羌活(一錢半)獨活(一錢半)防風(半錢)藁本(半錢)黃芩(一錢)黃連
(半錢)黃柏(五分)知母(一錢)生地黃(一錢)漢防己(一錢半)澤瀉(七錢)
熟地黃(一錢)
已上十二味用浸次十一味不用浸
防己稍(半錢)當歸身(一錢)連翹(三錢)黃耆(一錢半)人參(半兩)甘
草橘紅生甘草稍蘇木當歸稍(各半錢)桔
梗(一錢)
右㕮咀水二椀煎至七分一椀去滓食後臨卧喫藥
後端坐半箇時辰方可睡如是疔腫急證一切惡瘡
更加沉香檀香藿香乳香木香各一錢
金寶赴筵膏治諸要毒瘡盤蛇瘡疔瘡等
大黃黃耆地龍(去土)當歸龍骨乳香沒
藥粉霜硼砂穿山甲輕粉(各三錢)腦子(一錢)
江子(二十一粒去皮殼)麝香(少許)
右蕎麥灰一斗煎淋灰三覆之汁煎三分之一下用
雲裡之雀糞五錢重煎十来沸提起放冷澄清再熬
入大黃末煎三沸次入朴硝花减者各三兩重每藥
一兩加石灰三兩黃丹半兩逐旋絞之待煎滴水中
直到底不散者方好提起用餅封要用者入麝香腦
子
犀角丸治一切諸般疔腫項疽惡瘡
巴豆(二十二箇)大黃(一兩一錢)犀角(一兩三分)梔子黃連藍
葉升麻黃芩防風人參甘草(各一錢)當
歸黃耆(各一分)
右為細末和蜜爲丸如梧桐子大每服三五丸温酒
送下臟腑虛二丸臓腑實五丸不問大人小兒婦人
神方奪命丹治疔腫癰疽發背諸惡瘡及牛馬肉發
黃者
透眀雄黃(一兩)肥巴豆(一百二十粒不去油心)金鼎砒(一兩半)黃
蠟(四兩鎔開)
右三味各研極細和勻入蠟中打勻取出火重湯攪
勻丸小麻子大量老幼加減服之每服五十丸多至
二百丸臨睡温熟水送下不動其丸不過臓腑只下
清黃黑水病去藥丸亦可如藥未下再服則藥病俱
下矣煆金鼎砒法透明砒四兩敲作米粒磈用黑鉛
一斤鎔化水中撲作珠子先鋪珠一層次鋪砒一層
層層相間入角礶中鉛珠盖面黃泥餅子又蓋面上
其餅用筯杵十數竅餅四緣略用泥固定罐口湏空
一二寸水鼎顛倒覆口鐵線扎定湏做把手提挈略
固口縫安平地上城甎圍煆就可下開四竅通風一
層熟火一層生炭層層相鋪平藥處即止又發火自
上而下煆之通紅或提出或寒爐取出其鉛鎔墜在
下其砒將在上可得四兩半煆時湏先點
治發背疔瘡
天南星半夏(各二錢)大黃瓜瓜蔞(各三錢)
右麄末無灰酒一椀水一椀煎服病在上食後服在
下空心服不一時於大便内取出膿血塊其疾即可
熬藥於四味加扁柏葉苧麻根𢷬細井花水敷之中
留孔
治一切惡瘡
小赤豆(半合)漿水(半合)鯽魚膽(五枚)葱白(一握細切)
右相和於砂盆内研如膏薄塗腫上即瘥
治延皮惡瘡方
用石榴煎皮取濃汁放冷以搽瘡上冷如冰雪即着
痂而隨愈此藥甚效昔錢質司法粢嘗苦臁上生瘡
始者如粟漸如豆爬搔不已即成大瘡累治不效後
得此方而愈
聖愈散治諸惡瘡血出不止及浸滛(一名聖愈湯)
以生寒水石細末渗之立止如神此藥或渗瘡時間
作黑色不可貴也藥力去盡却和紅也如血出血多
而心煩不安不得眠睡宜用此藥主之
熟地黃生地黃(各三分)當歸身(五分)川芎(三分)黃耆(半錢)
人參(三分)
右同㕮咀如麻豆大都作一服水一大盞煎至一盞
去滓稍熟眠無時
又方治證如前
以寒水石燒作粉每服半錢漿水調空心服
追毒𣪚治一切惡瘡追死肉惡水
甘草乾沙糖糯米粉
右等分為細末淨洗瘡口乾摻惡水出盡為度併上
藥數遍有死肉即追出用煎紅玉𣪚乾摻瘡口次用
萬金膏貼之
輕黃𣪚治一切風熱惡瘡
龍骨(二錢)黃丹(一錢)輕粉(五筒子)白礬(一分)
右先將白礬為末入在田螺殼内炭火煆過白色為
度取出同龍骨黃丹等碾為細末次以輕粉和之如
患膁瘡惡瘡皆先用口温虀汁洗淨以軟帛揾乾次
用藥末乾貼瘡上兩三次必瘥
黃蘗𣪚(出聖惠方)治久惡瘡疾痛諸藥不效宜塗
黃蘖(一分微炒)黃丹(一分炒令紫色)蜜陀僧(一分)白狗糞(半兩燒灰)膩
粉(半兩)麝香(一字細研)麒麟竭(三錢)
右搗羅細為𣪚都研令勻先用甘草湯洗瘡口後用
津唾調塗
凉肌散(出衛生家寶)治一切惡瘡濃水不乾
蜜陀僧
右為末入輕粉和勻乾摻立見效
花蕊石𣪚(出衛生家寶)治無名惡瘡穿潰久經不瘥及癰
疽潰爛膿不乾
花蕊石(一兩半煨過)黃栢皮(半兩)黃連(一兩)
右為末入輕粉和勻先用温塩水洗瘡令淨以帛拭
乾即以津調藥塗瘡上立效
香礬𣪚(出衛生家寶)治惡瘡及嵌甲神驗
白礬(半兩)乳香(二錢半先飛礬令溶後下香飛住)麝香輕粉(各半錢)
右合研令勻細先用塩湯或漿水洗過乾貼或摻
疎風觧毒散(出直指方)治諸惡瘡頑癢閧熱及婦人血風
遍身紅斑圓點斑中漸發疹疿開爛成瘡癢痛
白芷細辛蒺藜(炒去刺)麻黃(去節)鷄心㯽榔當
歸鬚生乾地黃川芍赤芍藥川獨活
牽牛(微炒取仁)蒼术(炒)桑白皮(炒)枳殼(製)甘草(微炙等分)
右剉𣪚每服三錢入黑豆七十粒紫蘇五葉薑五片
同煎服如大便秘加些生大黃次用貝母膏敷瘡
治惡瘡發背(出華陀方)
燒車鰲蘆殼黃蘖甘草
右等分為末先以青塩薄荷園荽樓葱煮漿水湯洗
瘡男子以婦唾婦人以男唾調前藥塗之以赤水出
為度
紅花𣪚(出華陀方)治諸惡瘡大效
龍骨(雪白真者一兩)乳香(半皂子大)粉霜(半錢)光粉(二錢)輕粉(用小半錢)
(炒半錢生)麝香(少許)黃丹(逐旋入百顔色粉紅即止)腦子(少許)
右合和了如患瘡先用温浆水洗淨次用好油塗瘡
口上了方可將藥摻在瘡上用膏藥貼日三四次易
之趙允蹈赴温倅過諸暨𫝊此方云親自效渠患一
漏瘡以藥用紙撚填瘡中上以膏藥貼之日生肉舊
不痛逐漸覺痛有血是好生肉也
集珍膏(出家蔵經騐方)治諸惡瘡
黃連(十文)山茱萸(五文)白礬(五文)熖硝(十文)苦參(五文)剪刀草
(五文)蛇床子(五文)巴豆(五文用三粒去殼夾葱煎油調藥)
右為末用輕粉三十文入藥用油調先用甘草湯洗
拭乾敷却用青紗片護藥更入少五倍子末尤佳瘡
藥方固多未見此方之效如神乃湖州道場山一僧
每以此療人託人主僧力求得之
百草膏(出三因方)一切惡瘡不問乾濕痛癢日近年深百
藥不瘥
羊屎(不拘多少)
右上下以瓦盛盖柴木燒令烟盡末麻油調敷癢者
入輕粉少許痛入麝香神效
雄黃𣪚(出余居士選竒方)治惡瘡
雄黃(飛)白礬(飛)黃丹(飛)白歛(細末)
右等分水調鵝毛掃紙花貼中留小竅出毒氣
專治惡瘡瘰&KR0659;神效張定叟侍郎𫝊(出百一選方)
黃蘖(不以多少用童子小便春秋五日夏三日冬七日)穿山甲(不以多少火煆存性)
(研細)土牛(不以多少新瓦磚乾細研)
每黃蘖末三錢穿山甲末土牛末各一字輕粉半錢
同研極勻細濕瘡乾摻乾瘡麻油調塗之
又方(出衛生寶鑑)治一切瘡能生肌肉止痛
地骨皮
右爲細末先於瘡口上噙漿水洗揾挹乾後上藥貼
之其效不可具述及治下疳瘡神效
黃連散(出衛生寶鑑)歛多時不效瘡
黃連(去鬚)木香㯽榔(已上各等分)
右爲細末先洗淨瘡用藥乾貼有水出勿怪未效隔
二三日又貼用之
治一切丈夫婦人度年過月惡瘡瘙癢疼痛不得安效
(出護命方)
當歸木香㯽榔柳枝防風甘草(各一分)
南椒(二銖)鯽魚(一箇)
右使油四兩同煎令藥得所去藥出却用黃丹一兩
麝香一分膩粉四銖研令勻入在煎者油内柳枝攪
六七沸瀉出用塗瘡口却以龍骨貝母杵為末敷其
上外以油單裹之先用柳枝湯洗了方使
治惡瘡十年不瘥似癩者
蛇蛻皮一枚燒為末下篩猪脂和敷之醋和亦得石
上者彌佳
懸蔞散(出儒門事親)治發背惡瘡
懸蒌(一箇)大黃(一兩)當歸(半兩)金銀花(一兩)皂角刺(一兩)
右剉碎用酒一椀煎至七分去滓温服如有頭者加
黍粘子
白金散(出楊氏家蔵方)治惡瘡
烏賊魚骨(不拘多少削去硬皮)
右件爲細末用麻油調敷
透膿散(出德生堂方)治諸惡瘡及貼骨癰不用刀針其膿
自出累有應驗不可視之輕泛然其功甚有取焉
鵝口蠒(用出鵝兒者一箇燒灰)
右為細末酒調服即透只用一箇不可用兩三箇蠒
兒燒灰如服三兩箇即有三兩箇瘡口膿透為害
妙用膏(出百一選方)治諸惡瘡項有癭及漏瘡
真清麻油入古武錢三二十文久深浸年深每用以
鵝毛掃患處
療惡瘡粉方(一名水銀膏方見夲門瘑瘡類)
治惡瘡生背脇頭腦四肢要害之處欲成大毒者(鮑氏方)
狼䟦子(出泉州似巴豆人以醉魚)
右去殼椎碎或水或酒浸之良久頓服只一二粒不
可多滓敷勿着瘡口利下惡物即愈或不用酒
又方(出鮑氏方)治同前
大黃(一兩)木鱉甘草節(各半兩)
右為散每服三錢入少酒煎利下愈
又方(出鮑氏方)治同前
紫河車(又名木棉根)鱉藤鱉豆(並各二錢生)
右酒浸用生薑同搗細浸透服之滓盦瘡上即時黑
皺愈已上三方治發背及早用妙
黃耆肉桂柴胡酒煎湯(出東垣蘭室方)
柴胡(一錢半)連翹(一錢)肉桂(一錢)黍粘子(炒一錢)
右㕮咀好糯米酒一大盞半水一大盞半同煎至一
大盞去滓大温空心宿食消盡服之少時便以早飯
壓之使不致火熱上攻犯中上二焦也
化毒丹治百腫惡瘡毒腫初覺一二日咳逆煩悶或
咽喉閉塞發熱惡寒
沒藥乳香(各五錢另研)巴豆(四十九箇去皮生用另研)草烏頭(醋浸)
(炮裂)浮石(各一兩燒赤淬七次餘醋湯)
右為細末浮石烏頭餘醋打麫糊丸如豌豆大每服
五七丸空食後冷酒送下忌熱飲取快利三二行或
吐出惡物為效
白香散(出聖濟總錄)治一切惡瘡疼痛久不瘥者
楓香脂(研)膩粉防風(各一分)
右細研令勻先以瘡含漿水令暖吐出洗瘡令净後
以藥末乾敷之疼痛立止貼至令瘥即易一方無防
風名楓香散
又方治諸惡瘡疼痛不可忍
以熊脂不拘多少細研塗之良
敷瘡藥治惡瘡(方見本門諸瘡類)
加減五苓散(出百一選方)治惡瘡項上有癭及漏瘡
沉香檀香生熟地黃升麻乾葛芍藥
黃耆黃芩羚羊角犀角連翹甘草
防風
右等分㕮咀每服三錢白水煎服仍煎何首烏散服
雄黃膏(出十便良方)治身上諸惡瘡
雄黃(一兩)硫黃(一兩並細研)
右以猪脂四兩入銚内煎化成油入鯽魚兩箇煎令
肉爛了又亂髮兩卷煎焦爛去滓用和上件雄黃末
搽之瘥
黃連散(出衛生家寳方)治一切新舊惡瘡斷膿生肉或先唾
沫瘡口結後用藥末掺
黃連黃蘗黃丹(各一兩)白芨龍骨輕粉(各半)
(两)
右為末以冷熟水調敷瘡口瘡濕即乾糝
治諸惡瘡
以半天河水洗之(即竹籬頭水及空樹中水)
治諸惡瘡(出本草)
用馬勃敷之甚良
治諸惡瘡膿水久不瘥者(出本草)
以黃蜀葵花作末敷之即愈
治鼷鼠食人患惡瘡及正月食鼠殘多為鼠瘘小孔下
血者是此病(出本草)
以貍骨摩之及食貍肉亦佳
治惡瘡及殺蟲(出本草)
以粟米泔下澱醋者敷之
治惡瘡(出本草)
以蛇婆炙赤燒末服一二錢匕一方敷之
治惡瘡及乳癰蜂疔(出本草)
以露蜂房煎湯洗之
治惡瘡熱瘡(出本草)
以青魚膽汁塗上瘥
治惡瘡久不瘥有蟲者(出本草)
用栢枝節燒油膏敷之三五次無不愈驗
治風惡瘡(出夲草)
以黿鱓魚膏塗摩之
治惡瘡(出本草)
取蛇魚甲炙浸酒服之以膏摩之
治諸惡瘡(出夲草)
用虎杖根燒灰貼瘡
治惡瘡(出本草)
用桐皮水煎敷之
治惡瘡(出夲草)
以白商陸大蒜㶸之
治腫爛惡瘡(出夲草)
以櫸樹皮研搗窨
治惡瘡疽癰腫疳瘡野鷄病(出夲草)
以楸木皮煎膏粘敷之或用楸木葉搗敷瘡腫
治惡瘡(出夲草)
以貝母燒灰油調敷之
治惡瘡疥(出夲草)
搗蒜貼之熟醋浸之經年者良
治惡瘡疥并風瘙(出本草)
取白鴿食之立愈
治一切惡瘡(出夲草)
用鷄草腸搗汁敷之五月五日者驗或為末猪脂調
敷亦可極妙
治惡瘡疥癬(出本草)
以海㹠魚皮中肪摩瘡上(此魚生大海中)
治人惡瘡腫毒(出本草)
以續用鬼盖和醋敷之
治一切惡瘡疥癬(出本草)
以續随子搗敷之
治諸瘡腫(出夲草)
以胡麻油生摩之
治一切惡瘡腫及歛瘡口(出夲草)
用石合草葉焙乾搗羅為細末温水調貼
治惡瘡痂癢破血(出夲草)
以狗膽汁敷之河内太守劉勲女病在左膝瘡癢華
陀視之以繩繫犬後足不得行斷犬腹取膽糊瘡口
須臾有蟲若蛇從瘡出長三尺病愈矣
治惡瘡腫未潰者(出夲草)
煮白茅針服之一孔二針二孔四針
治惡瘡(出夲草)
用灰藋搗碎和油敷之
治惡瘡久不瘥(出本草)
用屋内檻下蟲塵土乾敷之亦可油調塗之
治惡瘡疥癩(出夲草)
以楊梅皮根煎湯洗之忌生葱
治惡瘡疥癬有蟲者(出本草)
以馬先蒿根皮為末和油塗之
治惡瘡疽䘌疥癰蟻瘻等(出夲草)
並以朝生暮落花日乾末和油塗之一名狗尿臺
治諸惡瘡瘍(出本草)
以當歸煮飲之
治惡瘡(出夲草)
以狼牙煎汁洗之
治惡瘡(出夲草)
以野蒿煮令熱和醬醋食之
治惡瘡久不瘥者
用三家洗椀水煎令沸以塩投中洗之不過三五度
主惡瘡
以益母草搗敷之
治惡瘡經年不瘥者及炙瘡上血令不中風水
以青布燒作黑灰敷之
治惡瘡入水不爛及虎狼咬瘡
以青布和蠟燒熏之出水毒
治多年惡瘡百方不瘥或痛焮走不已者
爛搗馬齒莧敷上不過三兩遍瘥
治惡瘡
用土㯽榔細研油塗之即階除間蟾蜍屎也
治惡瘡瘑瘻
以酢漿草擣敷之殺諸小蟲
治惡疾遍身瘡者
取水中浮萍濃煮汁漬浴半日多效此方甚竒也
治惡瘡
以白鬃焼灰敷之
治惡瘡腫
用剪刀草莖葉爛𢷬如泥塗敷
治惡瘡癰腫疼痛未潰
取毛建草葉煎𢷬敷不得入瘡令人肉爛
治惡瘡腫
以羚羊角生摩和水塗瘡腫上
主惡瘡熱毒癰腫赤白遊瘻蝕等瘡北人呼腫曰遊
用石藥和水敷之
治惡瘡疥癬
以大蘇葉塩細窨傅
治惡瘡疥癬
以白灰淋汁洗之
主惡瘡疥癬
以鐵線銹和油塗之
治惡瘡疥癬蟲瘻疽螫毒(出本草)
用五榖燒作灰爇塗之良
主惡瘡
以白馬骨和黃連細辛白調牛膝鷄桑皮黃荆等燒
為末淋汁洗之
治惡瘡(出本草)
以蜣蜋和乾薑末敷之
治惡瘡丁腫毒腫諸瘡有根者(出本草)
用故緋帛如手大取露蜂房彎頭棘刺爛草節二十
七亂髮燒為末作膏空腹服下方寸匕大主毒腫緋
帛亦入諸膏取水蛭十餘枚㗖病處取皮皺肉白無
不瘥冬月無蛭蟲地中掘取煖水中養之令動先洗
去人皮上醎以竹筒盛蛭啜之須臾便咬血滿自脫
便用肌者
治諸熱毒惡瘡(出本草)
取瓜藤與刺猪苓二味洗淨去麄皮焙乾等分搗羅
用甘草水調貼之(瓜藤生施州四時有葉無花其皮無時採之)
治諸般惡瘡及杖瘡成癰未潰之前急宜貼之
&KR1181;麻子仁(研成膏)黃蜀葵花(去萼及時收入瓶内令腐爛自然成膏)真
蒲黃(各等分)
右研成膏子攤白紙上掩之
治一種瘡毒初發時痒抓之汁出着處復為連續不已
至於滿身號曰肥瘡
右用黃栢黃連各一兩以蜜塗之慢火炙令焦為細
末入輕粉麻油調敷瘡上若瘡濕即摻之不過三兩
次自愈
治鼠咬瘡
用野狐頭燒灰敷之
又方
用桐油塗之效
治諸惡瘡
用雀梅擣敷之
又方
用黃楬侯五味淹食之(一名青鳩)
治一切惡瘡
用肥好黃連土根鬚并蘆頭以生蜜浸炙七次勿令
焦為末瘡乾即用油調敷之即乾摻之
治惡瘡腫毒漏爛
用駱駝脂敷之
治惡瘡瘜肉及除面印子
用新生小兒臍中屎塗之
普濟方卷二百七十五
