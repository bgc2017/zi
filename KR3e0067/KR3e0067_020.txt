普濟方卷二十明周王朱橚撰
脾臟門
總論
夫脾主意脾臓者意之舍意者存意之志也為諫議大
夫並四藏之所受心有所意謂之意意之所存謂之志
因志而存變謂之思因思而遠慕謂之慮因慮而處物
謂之智意者脾之藏也口唇者脾之官脾氣通於口利
則能變五糓味矣故云口為戊舌唇為已循還中宫上
出頥頰次候於唇下迴脾中榮華於舌外主肉内主味
脾重二斤三兩扁廣三寸長五寸有散膏半斤主裹血
温五臓神明脾脾主臓營秩禄號為意藏随節應故曰
脾臟營營含意在氣為噫在液為涎脾氣虚則四肢不
和五臟不安實則腹脹溺溲不利脾氣虚則夢食飲不
足得其時則夢築垣盖屋脾氣盛則夢歌樂體重手足
不舉厥氣客于脾則夢丘陵大澤壊物風雨凡脾臓象
土與胃合為腑其脛足太隂與陽明為表其脉緩相于
夏王於季夏脾者土也敦而福敦者厚也萬象衆色不
同故名曰得福者廣萬物緣根住莖其葉在巔凡蜎蜚
蠕動蚑蠷喘息皆蒙土恩德則為緩思則為遲故令太
隂緩而遲尺寸不同酸醎苦辛大繆而生五行其時而
以各行皆不羣行盡可常服土寒則温土熱則凉土有
一子名之曰金懷挾抱之不離其身金乃畏火恐熱來
薰遂棄其母逃於水中為金子而藏火神閉門塞戸内
外不通此謂冬時土失其子其氣㐮微水為洋溢浸漬其
地走繫皮膚面目浮腫歸于四肢愚醫見水真往下之
氣虚脾空胃遂居之肺為喘浮肝反畏肺故下沉沒下有
荆棘恐傷其身避在一邊以為水流心㐮則伏肝微則
沈故令脉伏而沈上醫遠占因轉孔穴利其溲便遂通
水道甘液下流停其隂陽喘息則微汗出正流肝著其
根心氣因起陽行四肢肺氣亭亭喘息則安腎為安聲
其味為醎倚生母敗汚臭如星土得其子即成為山金
得其母名曰丘矣四時之序逆順之變異也然脾脉
獨何主脾脉者土也孤藏以灌四傍者也其善者不可
得見惡者何如其來如水之流者此謂太過病在外如
鳥之啄者此謂不及病在中太過則令人四肢沈重不
舉不及則令人九竅壅塞不通名曰重強脾脉来而和
柔相離如鷄踐地曰平長夏以胃為本脾脉来實而盈
數如鷄舉足曰脾病脾脉来堅銳如鷄之啄如鳥之距
如屋之漏如水之流曰脾死真脾脉至弱而乍疎乍
散色黃青不澤毛折乃死長夏胃微濡弱曰平弱多
胃少曰脾病但代無胃曰死濡弱有石者冬病石甚曰
今病脾臓營營舍意愁憂不觧則傷意意傷則悶亂四
肢不舉毛瘁色天死于春足太隂氣絶則脉不營其
口脣者肌肉之本也脉弗營則肌肉濡肌肉濡則人中
滿而唇反唇反者肉先死甲篤乙死木勝土也脾死
藏浮之人緩按之中如覆杯潔潔狀如摇者死六月季
夏建未也坤未之間土之位脾王之時其脉太阿阿而
緩曰平反得浮大而洪者是心之乘脾母之歸子為虚
邪雖病易治反得微濇而短者是肺之乘母為寔邪雖
病自愈反得弦而長者是肝之乘脾木之尅土為賊邪
大逆十死不治反得沈濡而滑者是腎之乘脾水之陵
土為微邪雖病即瘥右手關上隂絶者無脾脉也若
少氣下利腹滿身重四肢不舉善嘔刺足陽明治陽右
手關上隂實者脾實也若腹中伏伏如堅狀大便難刺
足太隂治隂脾脉長長而弱来疎去緩再至曰平三
至曰離經病四至曰脱精五至死六至命盡足太隂脉
也脾脉急甚為瘛瘲微急為膈中滿飲食入而還出
後沃沬緩甚為痿厥微緩為風痿四肢不用心惠然若
無疾大甚為繫仆微大為脾疝氣裹大膿血在腸胃之
外小甚為寒熱微小為消癉滑甚為癲癃微滑為蟲毒
蚖腸鳴熱濇甚腸癲微濇為内漬多下膿血脾脉摶堅
而長其色黃當病少氣其耎而散色不澤者當病足骭
腫若水伏黃脉之至也大而虚有積氣在腹中有厥
氣名曰厥疝女子同法得之疾使四肢汗出當風扁
鵲曰脾有病則色痿黃實則舌本強直虛則多癖善吞
注利其實若陽氣壮則夢飲食之類脾在聲為歌在
變動為噫在上心為思思傷脾精氣并干脾則飢應在
長夏病變於音者取之經恐懼而不觧則傷精精傷則
骨痠痿厥精時自下則病精是故五臟主藏精者也不
可傷傷則守失而隂虚至無氣則死病先發于脾閉
塞不通身痛體重一日之胃而腹脹二日之腎少腹腰
脊痛脛痠三日膀胱背膂筋痛小便閉十日不已死冬
人定夏晏食病在脾日昳惠平旦甚日中時下晡静
(素問作日出甚今云日中時者繆也)假令脾病東行若食雉兔肉及諸木
果實得之不者當以春時發得病于甲乙日也口丸脾
病之狀必身重善飢足痿不收(素問作善肌肉痿足不收甲乙作苦飢飢内作)
(痿足不收)行善瘈脚下痛虚則腹滿腸鳴飱泄食不化取
其經足太隂陽明少隂血者脾脉沈之而濡浮之而
虛若腹脹煩滿胃中有熱不嗜食食而不化大便難四
肢若痺時不仁得之房内日使不来来而頻併脾病
其色黃飲食不消腹若脹滿體重節痛大便不利其脉
微緩而長此為可治宜服平胃丸瀉脾丸茱萸丸附子
湯春當刺隠白冬刺隂陵泉皆瀉之夏刺大都季夏刺
公孫秋刺商丘皆補之又當灸張門五十壯背苐十一
椎百壯邪在脾胃肌肉痛陽氣有餘隂氣不足則熱
中善飢陽氣不足則有寒有熱皆調其三里有所擊仆
若醉飽入房汗出當風則傷脾脾傷則中氣隂陽離别
不從故隂以三分後死生脾中風者翕翕發熱形如
醉人腹中煩重皮肉潤而短氣也脾水者其人腹大
四肢苦重津液不生但苦少氣小便難脾脹者善噦
四肢急體重不能衣跌陽脉浮而澁浮則胃氣強澁則
小便數浮澁作相摶大便則堅不能更衣汗出不止名
曰脾氣弱或五液注下青黃赤白黑寸口脉弦而滑
弦則為痛滑則為寔即為急寔即為踊痛踊相摶即胸
脇搶急跌陽脉浮而澀浮即胃氣微澀即脾氣㐮微
㐮相搏即呼吸不得為脾家失度寸口脉雙緊即為
入其氣不出無表有裏心下痞堅跌陽脉微而濇微
即無胃氣濇則傷脾寒在于膈而反下之寒積不消胃
微脾傷榖氣不行食已自噫寒在胷鬲上虚下寔榖氣
不通為秘塞之病寸口脉緩而遲緩則為陽衛氣長
遲則為隂營氣促營衞俱和剛柔相得三焦相得承其
氣必強跌陽脉滑而緊滑即胃氣寔緊則脾氣傷得
食而不消者此脾不治也能食而腹不滿此為胃氣有
餘腹滿而不能食心下如飢此胃氣不行心氣虚也得
食而滿者此為脾家不治病人鼻下平者胃病也微赤
者病發癰微黑者有熱青者有寒白者不治唇黑者胃
先病微燥而渴者可治不渴者不可治臍反出者此為
脾先落凡人病脉已觧而反致微煩者人見病者差
安而強與糓脾胃氣尚弱不能消糓故令微煩損糓則
愈診得脾積脉浮大而長飢見䐜起與榖争减心下
累累如桃李起見於外腹滿嘔泄腸鳴四肢重足脛腫
厥不能臥是主肌肉損色黃也脾病其色黃體青失
溲直視唇反張爪甲青飲食吐逆體重節痛四肢不舉
其脉當浮大而緩今反弦急其色當黃而反青色者此
是木之尅土為大逆十死不治宫音人者主脾聲也
脾聲歌其音鼓其志愁其經足太隂厥逆陽明則榮衛
不通隂陽翻祚陽氣内繫隂氣外傷則寒寒則虚虚則
舉體消瘦語音沈澀如破鼓之聲舌強不轉而好咽唾
口禁唇黑四肢不舉身重如山便利無度甚者不可治
依源麻黃湯主之又言聲憂懼舌本卷縮此是木尅土
陽繫隂隂氣伏陽氣起起則實實則熱熱則悶亂體重
不能轉側則語聲拖聲氣深不轉而急此為邪熱傷脾
甚則不可治若唇雖萎黃語音若轉可治黃為脾脾合
肉黃如䱇腹者吉脾主口唇脣是脾之餘其人土形相
比於上宫黃色大頭圓面美肩背大腹好腹胻小手足
多肉上下相稱行安地舉足心平好利人不喜權勢喜
附人耐秋冬不耐春夏春夏感而生病主足太隂敦敦
然脾應日月有虧盈脾小大随人脣大小上脣厚下脣
薄無腭齗脣缺此人脾不正揭聳脣者則脾高高則實
實則熱熱則季脇痛滿唇垂而大不堅者則脾下下則
虚虚則危危則寒而身重不能行步唇堅者則脾堅堅
則臟安安則不病脣上下好者則脾端正端正則脾胃
和利人無病唇偏舉者則脾偏痛好脹凡人分部中䧟
必有病主胃陽明為脾之部而藏氣通于内外部亦應
而随之沈濁於内浮清於外若表病外入所部則起起
則前一瀉陽後補隂若裏病内出所部則䧟䧟則前治
隂後治陽陽則寔熱隂則虚寒寒主外熱主内凡人死
生休否則藏神前變形於外人脾前病唇則焦枯無潤
若脾前死脣則乾青白漸縮急齒噤不開若夫中等分
墓色應之必死不治看色厚薄决判賖促賖則不盈四
百日内促則旬朔之間脾病必愈而卒死何以治之曰
青黑如拇指厭黑點見顔頰上此必卒死脾絶十二日
死何以治之曰冷足腫腹熱臚脹泄利不覺其出時面
青目黃者五日死病人著牀心痛氣短脾竭内傷百日
復愈欲起徬徨因坐於地其亡倚牀能治此者可謂良
又面黃目赤不死黃如枳寔死吉凶之色在於分部霏
霏而見黑黃入唇必死不出其年(其穴在鼻上當两根是其分部位也)若
年上不應三年之内禍必應也季夏土脾脉色黃主
足太隂脉也其脉本在中封前上四寸之中應在背輪
與舌本中封在内踝前一寸大筋裏宛中脉本從中封
上四寸是也其脉根于隠白在足大指端内側是也
四季之月各餘十八日此為四季之餘日主脾胃黃肉
隨病也其源從太隂陽明相格節氣相移三焦寒温不
調四時關格而起則臓腑傷疴随時受癘陽氣外泄隂
氣内伏其病相反若腑虚則隂邪所以頭重頸直皮肉
強痺若臓實則陽疫所傷藴而結核起於喉頸之側布
毒熱於皮膚分肉之中上散入髮際下胃顳顬隠隠而
熱不相斷離故曰黃肉隨病也又云灸肝脾二輪主
治丹毒四時隨病當依源補瀉虚寔之疴皮肉随熱則
須鎌破薄貼方灸足治疾病無逃矣
脾實熱
夫脾實則生熱熱則陽氣勝而心胷煩悶唇口乾焦身
熱頰疼體重不能轉側足寒頸熱聲沈而心急咽喉痛
不利舌本腫強口内生瘡言語謇難涇溲不利腹脇脹
滿不得安臥夢見歌樂四肢怠惰診其脉緊寔者是脾
實之候
方
治脾熱面黃目赤季脇痛滿(出千金方)
半夏母薑(各八兩)枳實梔子茯苓芒
硝(各三兩)細辛(五兩)白术杏仁(各四兩)生地黃
淡竹葉(各切一升)
右㕮咀水九升煑三升去滓下芒硝分三服
治脾熱偏一邊痛胷滿脇偏脹(出千金方)
茯苓橘皮澤瀉(各三兩)芍藥白术(各四兩)
人參桂心(各二兩)石膏(八兩)半夏(六兩)生薑(切一升)
桑白皮根(一升)
右㕮咀以水一斗二升煑三升去滓分三服若湏利
下加芒硝二兩佳
清脾湯(出醫方大成)治脾實熱病足寒頸腹脹滿煩擾不
得臥舌本強體重面黃頭痛右脇滿痛偏脹口苦咽
乾唇裂寒熱如瘧
茯苓橘皮草菓(去皮)白术(各二錢)半夏(三錢湯洗七次)人
參桂心白芷甘草(炙)川芎(各二錢)
右剉散每四錢用水二盞薑七片紫蘇三葉同煎七分
去滓服欲通利加大黃略煎
清脾湯治憂思過度藴熱於脾口乾唇燥瀋裂無色
用
香白芷黃耆升麻人參甘草(炙)
半夏(洗七次)
右各等分散每四錢水一盞半薑五片棗二枚小麦
三十粒煎七分去滓不拘時服
瀉熱湯(出千金方)治舌本強直或夢歌樂而體重不能行
前胡茯苓龍膽草細辛芒硝(各三兩)杏仁
(四兩)玄參大青(各二兩)苦竹葉(切一升)
右㕮咀水九升煑三升分三服食後服
大黃湯(出聖惠方)治脾實胷中滿悶腹脇壅脹身熱頰痛
咽喉不利
大黃(剉炒一两)赤茯苓(去黑皮三分)枳殼(去穣麸炒半两)甘草(炙剉)
黃芩(去黑心各一两)麦門冬(去心一两)半夏(洗去滑焙)前胡(去蘆頸各半两)
右粗搗篩每服三錢鹽水一盞生薑一片大棗一枚
煎七分不拘時温服
瀉脾赤茯苓湯(出聖惠方)治脾實熱頭痛胷滿腹脇壅滯
不思飲食
赤茯苓(去皮三分)旋覆花(半两)大黃(微炒)石膏(碎各一两)
桑白皮(三分)芍藥(赤者半两)枳殼(去穣麸炒三两)前胡(去蘆)
甘草(炙各半两)
右粗搗篩每服三錢鹽水一盞生薑一棗大煎七分
不拘時候温服
前胡飲(出聖惠方)治脾氣實四肢不利頭重目疼妨悶心
膈壅滯不思飲食
前胡(去蘆一两)大腹皮(一錢)赤芍藥赤茯苓(去皮)
桔梗(剉炒)羚羊角屑旋覆花甘草(炙)
枳殼(去穣麸炒各半两)
右搗篩每服三錢鹽水一盞生姜一棗大拍碎棗二
枚煎七分去滓不拘時服
羚羊角丸(出聖惠方)治脾氣實心腹壅滯痛悶兩脇脹滿
大小便不利
羚羊角屑(一两)枳殼(一兩麸炒微黃去穣)前胡(半两去蘆頭)川大
黃(一两剉微炒)木通(一两)大麻仁(一两)赤茯苓(半两)㯽
榔(一两)桑白皮(一两剉)
右搗羅為末煉蜜和丸梧桐子大每服食前温水下
二十丸
瀉脾升麻湯(出聖惠方)治脾臓壅實口内生瘡食少心煩
升麻羚羊角屑茯苓(去木)黃連(去鬚各一两)
柴胡(去苖一两半)麦門冬(去心一两)大青(三分)甘草(炙半两)
右粗搗篩每服三錢鹽水一盞煎七分去滓食後温
服一方有黃芩忌炙&KR1020;熱麺
石膏湯(出聖惠方)治脾實熱頭疼脇滿煩悶或渴唇口亁
燥
石膏(一兩)麦門冬(去心焙一两半)柴胡(去苗)犀角括
蒌根地骨皮(各一两)葛根(半两)甘草(炙半两)
右搗篩每服三錢鹽水一盞入竹葉二七片煎七分
去滓入蜜半合生地黃汁一合攪令勻更煎兩沸食
後温服
瀉脾湯主脾臟病氣實胷中滿不能食
茯苓厚朴(炙各四兩)甘草(炙)人参黃芩(各二两)
桂心(五两)生薑(八两)半夏(一升洗)
右切以水七升煑取三升分為三服又主冷氣在脾
臟走出四肢手足流腫亦逐水氣冷忌海藻菘菜羊
肉湯生葱酢等物
檳榔丸治脾實脇腹鼓脹涇溲不利
㯽榔木香芍藥枳殼(去穣麸炒各三分)桂(去粗皮)大
黃(剉炒各一兩)
右搗羅為末煉蜜丸如梧桐子每日空心米飲下十
丸利下為度
射干煎(出千金方)治舌本強直或夢歌樂而體重不能行
射干(八两)大青(三两)石膏(十两一作一升)赤蜜(一升)
右㕮咀水五升煑一升五合去滓下蜜煎二升分三
服
治脾熱脅痛熱滿不歇目赤不止口唇亁裂(出千金方)
石膏(一斤碎)生地黃(汁)赤蜜(各一升)淡竹葉(切五升)
右先以水一斗二升煑竹葉取七升去滓澄清煑石
膏取一升五合去滓下地黃汁两沸次下蜜煎三升
細細服之
治脾横方(出千金方)若赤黑發如瓜大用煎羊脂摩之
柴胡升麻湯治四肢發熱(方見心臟門心煩熱類)
又方(出千金方)用赤小豆末和鷄子白傅之
主脾氣實其人口中痰泔臥憒憒痛無常處嘔吐反胃
方
用大黃六兩以水六升煑取一升分再服之又主食
即吐并大便不通者加甘草二兩取二升半分為三
服忌海藻菘菜
麥門冬煎(出千金方)治脾臓壅實心胷煩悶唇口乾燥渴
水不止(方見本門脾庳類)
治脾臟積熱中焦氣膈唇皮焦絶音中氣滿氣昏并口
内生涎大腹實熱
大黃(炮熟)荆芥穗桔梗杏仁羌活訶子
枳殼(只用青)麻黃(去根)防風川芎(各等分)
右細杵羅為末每服二錢水一盞生薑一片同煎取
八分食後和滓服
脾痛
參术散治虚弱人脾痛
人參白术(去蘆炒)乾薑(炮)白豆䓻丁香縮砂
仁橘皮甘草(略炒)
右等分剉散每服三錢薑三片煎取藥汁調炒過真
蛤粉六錢併服
脾痛氣痛方(直指方)
良薑陳皮丁香石菖蒲甘草(炙各半兩)
右剉散每服三錢水大盞煎八分入鷄舌香散二錢
再煎少頃濾清汁服之
木香神效散(朱氏集騐方)治遠年近日一切脾痛
南木香青皮陳皮麥蘖子(炒)大枳殼(炒)荆
三稜蓬莪术神麯(炒)甘草(炙各三錢半)白芍藥
川白芷肉桂(去皮)玄胡索破故紙(各二錢半)蓽澄茄
丁香(各一錢)
右㕮咀每服三錢水一盞半生薑三片棗兒一枚煎
至七分空心服臨熟加鹽一捻再煎兩沸忌麺食豆
腐一切生冷此方得之鄉里蕭國賢國賢得之川僧
云自感此疾以来遇食冷物或天氣寒冷便發則胷
間一點痛起或引入背膂痛不可忍服之遂絶根源
屡用屡效難以具述
治脾痛方(出醫方大成)
巴豆(瓦噐内炒黃)杏仁(炒黃)牽牛(各半两炒黃)陳皮(一两白炒黃)
右為末醋糊丸如菉豆太每服十丸生薑湯下婦人
血氣醋湯下産後氣痛艾湯下五丸食酒傷隨物下
小兒驚熱疳疾飯湯下蛔蟲腹痛史君子七枚為末
塩湯下
胡椒丸(出醫方大成)治脾疼不可忍療冷氣疼
陳茱萸(二两)糊椒蚌粉(炒赤色各一两)
右為末醋糊丸如梧桐子大每服二十丸用温酒塩
湯下遇發時服甚者不過二三服效
八珍散(出朱氏集騐方)治脾疼不進飲食
白豆䓻仁(研)石蓮肉(不去心炒)白茯苓(炒)沉香
薏仁(炒)白扁豆(蒸)陳皮(各一两炙)甘草(半两炒)
右㕮咀每服六錢重水二盞薑五片煎八分去滓服
用紙隔藥炒勿令傷力胡石璧為軍噐監得此疾得
門人之属進此藥而愈
治脾元氣發無時痛不可忍(出醫方大成)
茱萸桃仁(各一两)
右和炒令焦黑為度去茱萸取桃仁去皮尖研細葱
白三莖煨熱嚼酒調下分三次
良薑拈痛散(出醫方大成)治脾疼
用良薑切作大片先用吳茱萸慢火炒少頃次入東
畔當日壁土須無兩處者同炒次以米醋拌同炒吳
茱萸黑為末每服一錢重温米飲調空心服
治脾疼久藥不效方
用大川烏頭一枚重三四錢炮熟去皮臍為末白麫
一茶盞多入藥末和勻温湯拌打成蝇頭如常麺煮
熟入蜜少許連湯作點心喫三次效
草菓飲(出家藏經騐方)專治脾疼
草菓(麫裹煨香熟去皮取净肉三兩湏是刮盡皮膜)生薑(半斤洗净不得去皮四两爛研)
(四两切作片)甘草(三两)鹽(二两)
右一處拌和勻將片子薑盖面盫二宿夏月一宿後
焙乾搗為細末每服二錢用沸湯點服頃年周侍
郎為婺倅日僕偶謁之渠見僕面有中央之色問有
脾疾否僕曰有之渠又云某少年随侍先人任青州
倅後圃棗多且佳日夜飫餐遂成脾疾十餘年時時
發不可忍一日因謁客政疾作急起索湯後得方製
服一料而根斷
桃仁散(出朱氏集騐方)治男子脾疼不可忍神效
桃仁不拘多少螺粉炒却不用粉
右為細末空心調酒服
正脾丸(出衛生家寳方)治脾疼經久諸藥不效者
大草菓子一箇鑚七孔入丁香七粒用麫裹以巴豆
七粒分十四片貼在麺外再以麺裹煨焦赤去麺與
巴豆不用取草菓子丁香為末棗肉為丸如菉豆大
每服十丸淡薑湯下不拘時服
温中丸(出衛生家寳方)治脾痛
大棗七箇每箇納胡椒三粒核桃肉一片用温紙
包火煨候香即出紙去皮以麝香湯嚼下一二服瘥
快氣丸(出衛生家寳方)治脾疼
蚌粉(四两)木香(一錢)丁香(一錢)陳皮(二两)豆䓻(二箇)
右蚌粉先以火煆一次取出研用生薑自然汁浸却
焙碾前藥共為細末煉蜜為丸如弹子大空心食前
一丸薑鹽湯下
鷄舌香散(出楊氏家藏方)治脾受寒濕時發疼痛
良薑(四兩好油四两煠令紫色)
右搗為細末每服一錢入塩一捻沸湯點服空心食
前
立安散(出楊氏家藏方)治脾疼正發服之即止
穿山甲(不拘多少用温水洗去原肉皮膜好醋蘸火炙令焦)
右研為末每發時搗葱白一莖炒藥一錢熱酒調下
食後
治脾疼不問新久(方見心痛門脾心痛類高良薑一散同)
治脾疼(出醫方集成)
用荔枝核為末每服二丸熱醋湯下
脾疼單方(出朱氏集騐方)
張忠順盛夏調官都城苦熱食冰雪過多又飲木瓜
漿積寒冷于中遂感脾疼之疾藥不釋口殊無退證
累歲百齋道人適一道人曰我受官人供固非所惜
但取漢椒二十一粒浸於漿盆中一宿漉出以漿水
吞之若是而已張如所戒明日椒纔下腹即脱然更
不復作
調痛散(出直指方)治脾疼氣膈
木香丁香檀香大香附天麻烏藥
蓬术(煨)辣桂片薑黃生白薑白豆蔻仁
縮砂仁甘草(炙各等分)
右剉每服二錢半紫蘇四葉煎服
二物湯(出直指方)治脾疼
鷄心大㯽榔良薑(等分)
右細剉每服三錢陳米百粒煎服
脾痛方(出直指方)治脾痛脹滿
用大草菓二箇去殼剉用酒煎痛時服酒能飲一盞
以兩盞煎一盞能飲兩盞以三盞煎兩盞欲其中節
也
治冷物傷脾時作疼痛(出澹寮方)
枳殼(去瓤剉一兩)巴豆(七粒去殼炒研為細末)甘草(炙一錢)
右為末煎胡椒湯調三錢湏炙盞沸令極熱服
治卒患胷脾痛
括蔞實(大者一枝)韮白(半升)
右二味以白酒七升煮取二升分再服又方加半夏
四两湯泡七次洗去滑同煮服
治脾痛
用真珠粉不拘多少研細發時沸湯點二錢忌生冷
治脾元氣發至痛不可忍者
用桃仁一兩去皮尖兩仁者却將吳茱萸同炒取茱
萸焦黑為度去茱萸只取桃仁研細次將葱白三莖
幔火煨熟酒浸温分三服之
治脾胃有蟲食即痛及面黃無疼痛者立效
以石州蕪荑仁二兩和麺炒令黃色為末随時米飲
調二錢
脾實熱咽喉不利附論
夫脾胃之氣候於脣口通於咽喉連於舌本咽喉水穀
之道路神氣之往来若脾氣壅實則上焦生熱故令頭
痛心煩口舌乾燥咽喉不利也
方
射干散(出聖惠方)治脾實熱咽乾頭痛心神煩渴
射干(一两)石膏(二两)大青(二分)葳𬎼(三分)黃芩(三分)
赤茯苓(三分)川升麻(三分)甘草(半两炙略微赤剉)獨活(半两)
絡石(三分)杏仁(半两湯浸去皮尖雙仁麸炒微黃)
右為散每服三錢水一中盞入竹葉二十七片生地
黃一分薑半分煎六分去滓不計時候温服忌炙&KR1020;
熱麺
枳殼散(出聖惠方)治脾實熱咽喉乾頭痛心煩四肢壅悶
枳殼(一两麸炒微黃)石膏(二两)子芩(半两)柴胡(去两苖)玄参
(一两)赤茯苓(半两)川升麻(三分)射干(三分)羚角屑
(半两)甘草(半两炙微赤剉)麥門冬(三分去心)
右為散每服三錢水一中盞入竹葉二七片煎六分
去滓不計時温服
犀角丸(出聖惠方)治脾藏實熱咽喉不利舌口亁燥
犀角屑(一两)牛旁子(半两)射干(半两)川升麻(三分)
麥門冬(一两去心焙)訶梨勒皮(半两炙微赤剉)木通(半两)黃蘗
(半两)馬牙硝(半两研)龍腦(一分研)甘草(半两炙微赤剉)
右搗為細末入研了藥令勻煉蜜和丸梧桐子大每
服竹葉湯下二十丸食後服忌生果炙煉熱麵
升麻散(出聖惠方)治脾實熱喉中腫痛熱塞不通
川升麻(一两)射干(一两)羚羊角屑(半两)木通(半两剉)
赤芍藥(半两)絡石(三分)甘草(半两炙微赤剉)川芒硝(一两)
川大黃(一两剉碎微炒)黃芩(二分)
右為散每服三錢水一中盞入生地黃一分煎六分
去滓不計時温服
柴胡飲(出聖惠方)治脾實熱舌本強咽喉不利體重不能
行
柴胡(一两)赤茯苓(三分)玄参(三分)大青(一两)龍膽
(三分去蘆)杏仁(三分湯浸去皮尖雙仁麸炒微黃)川芒硝(二两)絡石(二两)
川升麻
右為散每服三錢水一中盞煎六分去滓不計時温
服忌炙&KR1020;熱麺
地骨皮散(出聖惠方)治脾實熱脣腫咽喉不利體熱煩痛
地骨皮(三分)麦門冬(一两去心)柴胡(一两去苖)川升麻(一两)
赤芍藥(二分)甘草(半两炙微赤剉)射干(一两)石膏(二两)
龍膽(三分去蘆頭)
右為散每服三錢水二中盞煎五分去滓入牛旁子
汁一合更煎一兩須食後温服
犀角散治脾實熱舌本強唇口腫咽喉窄塞心神煩
熱
犀角屑(三分)獨活(三分)黃芩(一两)川升麻(一两)馬
牙硝(一两)玄参(一两)射干(一两)甘草(半两炙微赤剉)
右為散每服三錢水一鍾煎五分去滓入淡竹瀝半
合更煎一兩沸不計時温服
脾虚冷
夫脾者位居中央王於四季受於水榖之精氣化氣血
以榮華周飬身形灌溉臟腑者也若虚則生寒寒則隂
氣盛隂氣盛則心腹脹滿水榖不消喜噫吞酸食則嘔
吐氣逆霍亂黃瘅心煩不得臥腹痛腸鳴時息洩利四
肢沈重常多思慮不欲聞人聲夢見飲食不足診其脉
沈細軟弱者是脾虚之候也
方
大健脾散治脾胃虚寒不進飲食
蓽澄茄乾薑白豆蔲丁香(各半两)白茯苓
甘草肉豆蔲青皮半夏(薑製一宿)檀香(各一兩)
草烏(炮去皮臍尖一方用川烏二兩)附子(炮去皮臍二兩)茴香(一兩)草菓
仁(二兩)白术(四兩)神麯(一兩)厚朴(薑製一宿一兩)縮砂仁(一兩)陳
皮(一兩)
右為末每服三錢水一盞半薑七片棗一枚煎七
分食前服
補脾黃耆丸治脾虚肌肉消瘦面色萎黃心腹脹
滿水糓不化食無味四肢少力或自利
黃耆(一兩剉)石斛(一兩去根)五味子(三分)肉桂(一兩五錢去粗)
(皮)附子(一兩炮裂去皮臍)肉蓯蓉(一兩以酒浸去皮)阿梨勒(二兩)
(煨用皮)益智子(一兩去皮)白术(二兩)當歸(三分剉微炒)高良
薑(三分剉)厚朴(一兩半去粗皮生薑汁炙令香熱)吳茱萸(半兩湯浸七遍)
(炒)沉香(三分)人參(一兩去蘆頭)白豆䓻(三分去皮)丁香(半兩)
枳實(三分麸妙微黃)
右搗為末煮棗肉和丸梧桐子大每服食前温酒
下三十丸
椒附健脾散理脾進食和胃順氣
川椒(去目微炒出汗秤)厚朴(去粗皮薑汁製)縮砂仁肉豆蔲
(麵裹煨)訶子(煨去核)丁香附子(炮去皮臍)木香良薑
(切炒)乾薑(炮)甘草(炙各一兩)蓽澄茄赤石脂半夏
(薑汁製)陳皮(去白)神麯(炒)大麥蘖(炒各七錢半)
右㕮咀每服四錢水一盞半生薑五片棗三枚煎
一盞去滓稍熱食前服
温氣煮散治脾虚心腹刺痛四肢乏力不思飲食
木香陳橘皮(湯浸去白焙)當歸(切焙)益智仁(去皮)
青橘皮(湯浸去白焙)荆三稜(炮剉)蓬莪术(炮各半兩)蘹香
子(炒)馬藺花(酒浸一宿炒)甘草(炙各一兩)高良薑(炒)沉香
(剉)丁香肉豆蔲(去皮)梹榔(三枚炮剉)訶梨勒皮(各一)
(分)
右搗羅為散每服三錢七水一盞入鹽少許同煎
至六分食前温服
胃丹硃砂(出永類鈐方)禀太隂之精不經火煆以丁
附等脾藥隂煉成丹平補不僣善治真陽衰虚
心火怯弱不養脾土冲和失布中州虚寒飲食
不進胷膈痞塞或不飲而脹滿或已食而不消
痰逆惡心飜胃吐食臟氣虚寒米糓不化心腹
絞痛泄痢不止應是一切脾胃諸疾不問男子
婦人皆可服之
硃砂(大塊者五十兩)人參砂仁白豆䓻蓽撥
肉豆䓻紅豆良薑白术附子(炮去皮)厚
朴丁香藿香五味子乾薑胡椒
益智仁麦門冬草菓仁橘紅(已上各四兩)
右一恕丹煮法但不用牛心蒸只煮後研細丸隂
乾每服十粒至二十粒食後人參湯麦門冬湯任
意下忌猪血一方剉如豆大以銀鍋一口用白炒
蜜五十斤將藥一半同蜜拌勻入鍋内以夾生絹
袋盛貯硃砂懸放入鍋内以桑柴火重湯煮四日
夜換蜜五斤入前藥一半和勻再煮三日三夜取
砂淘净焙入乳鉢用玉槌研十分細米粽丸菉豆
大隂乾
補脾肉豆䓻丸(出聖惠方)治脾氣虚心腹脹滿胷膈
不利食即欲吐嘔水榖不消或時不利四肢無
力
肉豆䓻(一兩去皮)附子(一兩炮製去皮臍)石斛(一兩)白术(三分)肉
桂(一兩半去粗皮)丁香(半兩)蓽撥(二分)椒紅(三分微炒)訶梨勒(二兩)
(煨用皮)縮砂(三分去皮)人參(三分去蘆)當歸(半兩剉微炒)高良薑
(三分剉)木香(半兩)厚朴(一兩半去粗皮塗生薑汁炙令黃香)
右為末生薑汁煮棗肉相和丸梧桐子大每服食
前温酒下三十丸
治虚脹脇痛肩息有時發作悉補之(出千金方)
五加根皮丹參橘皮(各一斤)地骨皮乾薑
白术(各八兩)猪椒根皮(二斤)乾地黃芎藭附子
(各五兩)桂心桔梗(各四兩)大棗(五十枚)甘草(三兩)
右㕮咀以酒四斗漬五七日服七八合加至一升
日再服
大理中丸治脾虚胷膈痞悶心腹撮痛不思飲
食
厚朴(去粗皮生薑汁浸炙透)肉桂(去粗皮)陳橘皮(湯浸去白焙)
白术甘草(炙)芎藭五味子縮砂(去皮)蘹
香子(炒各四兩)梹榔(剉)碙砂(各三兩)乾薑(炮三分)胡椒
丁香(各半兩)
右為末煉蜜丸鷄頭實大每服一丸細嚼温酒或
鹽湯下
大養脾丸治脾虚飲食减少肌肉羸瘦
白术蓽撥紅豆(去皮)胡椒肉桂(去粗皮)白
茯苓(去黑皮)附子(炮裂去皮臍)陳橘皮(湯浸去白焙)訶梨
勒(炮去核各二兩)厚朴(去粗皮生薑汁炙透)乾薑(炮)陳麯(炒)大
麦蘖(炒各一兩)
右為末煉蜜丸弹子大每服一丸細嚼温米飲下
食前服
藿香湯治脾虚飲食易傷每至秋夏臟腑不調氣
逆痰嘔腹脹虚鳴
藿香葉縮砂仁麺麯(剉炒)白术草豆䓻
(去皮各二兩)厚朴(去粗皮)生薑(切)棗(各一斤)半夏(四兩以上)
(四味同爛搗慢火炒乾)甘草(炙四兩)人參(一兩半)陳橘皮(湯浸)
(去白焙)高良薑(各一兩)
右剉如麻豆每服三錢鹽水一盞生薑三片煎八
分去滓温服不拘時
丁香白术飲治脾虚嘔吐寒痰滑泄不能飲食
高良薑(一兩半)白豆䓻(一兩半去皮)丁香(半兩)白术(一兩)白
芍藥肉桂(去粗皮)桔梗(炒各一兩半)蒼术(湯浸去皮焙三兩)
陳橘皮(湯浸去臼焙一兩半)丁香皮乾薑(焙一兩半)厚朴(去粗)
(皮生薑汁炙透)烏頭(炮裂去皮臍各一兩)
右剉如麻豆每服三錢鹽水一盞生薑三片棗三
枚擘破煎六分去滓稍熱食前服
附子達中湯(出醫方大成)治脾氣虚寒腹脇脹滿身體
重面色萎黃嘔吐不食水榖不化大腑自利
肉豆蔲(麺裹煨)附子(炮去皮臍)白豆䓻仁厚朴(去皮薑製)
(炒)白术乾薑紅豆神麯(炒各一兩)丁香胡
椒木香(不用火)甘草(炙各半兩)
右㕮咀每服四錢水一盞半薑五片棗一枚煎七
分去滓温服不拘時
豆蔲橘紅散(出楊氏家藏方)治温脾養脾升降陽和三焦
化宿(方見本門兼理脾胃類豆蔲橘紅散)
半夏湯(出千金方)温中下氣治脾寒語聲憂懼舌本捲
縮嗔喜無度惛悶恍惚脹滿
半夏大麻(熬研為脂)生薑(各一分)芍藥茯苓五
味子桂心橘皮(各三兩)白术(四兩)附子(五兩)甘草
(二兩)大棗(三十枚)
右㕮咀水一斗二升煮取三升去滓下大麻仁脂
更上大一沸分三服
補脾神麯丸(出聖惠方)治脾虚心腹脹滿食少無力
神麯(一兩炒微黃)附子(一兩炮裂去皮臍)訶梨勒(二兩煨用皮)蓽
撥(一兩)厚朴(一兩去滓皮塗生薑汁炙令香熟)丁香(半兩)白豆䓻(半兩)
白术人參(去蘆頭各一兩)蓽澄茄沉香(各半兩)陳橘
皮(三分湯浸去白微焙)
右為末酒煮棗肉丸梧桐子大每服食前生薑湯
下二十丸一方五十丸米飲下
温脾丸(出千金方)治久病虛羸脾氣弱食不消喜噫
黃蘗大麦蘖吳茱萸桂心乾薑(炮)細
辛附子(炮去皮)當歸大黃(蒸)神麯(炒)黃連(各一)
(兩)
右為末蜜丸梧桐子大每服三十丸空心酒飲任
下
大温脾丹(出百一選方)
神麯(三两炒)麥蘖(炒)附子(炮去皮臍)乾薑(炮)良薑吳茱
萸(湯洗)桂(去皮)陳橘皮(湯洗)白术(各二两)細辛(去葉)
桔梗(各一两)
右為末麫糊為丸梧桐子大每服五十丸食前酒飲
下
養脾散治脾虛不思飲食氣逆泄米穀不消
陳麯(炒)白茯苓(去皮)附子(炮裂去皮臍)訶梨勒皮(煨)
甘草(炙)人参草豆蔻(去皮炮各一两)乾薑(炮半两)麦蘖(炒一)
(兩半)白豆寇(去皮一分)丁香(大者五十枚)
右搗為散每服一錢七入鹽少許白湯點服如中酒
加生薑兩片煎
厚朴丸治脾虚内寒外熱宿食不消泄利不止霍亂
吐瀉
厚朴(去粗皮生姜汁炙透)赤石脂(各一两半)白术大麦蘖(炒)
乾薑(炮)人参白茯苓(去黑皮)當歸(切焙)陳橘皮(湯浸)
(去白焙)甘草(炙)訶梨勒皮(炮各一两)
右為末煉蜜為丸梧桐子大每服空心米飲下二十
丸加至三十丸
人參湯(出聖惠方)治脾虚身重如石食少腹脹腸鳴精神
昏悶補脾
人參(一兩)石斛(去根)黃耆陳橘皮(湯浸去白焙)桔梗(炒)白
术(各三分)附子(炮裂去皮)桂(去粗皮)丁香白茯苓(去黑皮)草
豆蔲(去皮各半兩)
右剉如麻豆每服三錢七水一盞入生薑半分切棗
三枚擘破煎六分去滓稍熱服不拘時忌生冷油膩
濕麵
碙砂煎丸治脾虚心腹滯氣發渴疼痛胷膈痞悶兩
脇脹滿不思食(方見本門脾臟冷氣上心疼痛類)
吳茱萸丸治脾元虚冷宿食不消心腹刺痛嘔逆醋
心面黃痿弱用吳茱萸四兩陳者用大萊菔一枚剜
心空入茱萸在内以盖覆之用黃泥團裹溏灰火内
熟煨取出别用慢火以醋炒令勻熟用葛布袋盛之
每日空心米飲下七粒久服永無冷疾
補脾湯治脾不足心腹脹滿痛食則欲嘔四肢少
力
厚朴(去粗皮生姜汁炙透)桂(去粗皮)訶梨勒(煨去核各一两)當歸(切焙)
人参丁香白术白豆寇高良薑陳橘
皮(湯浸去白焙各半两)吳茱萸(湯浸七次焙乾炒一分)
右搗篩每服三錢七水一盞生薑三片切棗二枚擘
破同煎六分去滓食後温服
安中湯(出百一選方)治脾胃一切疾(方見本門兼理脾胃類是齋中安散)
白豆寇湯治脾虚不進飲食
白豆寇(去皮)人参白术芎藭白茯苓(去黑皮)
陳橘皮(湯浸去白焙各一两)厚朴(去粗皮薑汁炙二两)甘草(炙三分)乾薑
(炮)丁香(各二两)
右剉如麻豆每服三錢匕水一盞薑三片棗子一枚
擘煎至六分去滓不計時稍熱服
蓽澄茄飲治脾臟久虚積冷不散及隂氣傷寒喘悶
堅脹四肢厥
蓽澄茄附子(生去皮臍)陳實(酒浸取肉)山茱萸(麸炒)蘹香
子(炒)青橘(湯浸去白焙)益智(去皮各三分)天雄(生去皮臍一兩半)
沉香(半兩)
右剉如麻豆大每服三錢七水一盞薑三片塩半錢
艾葉同煎六分去滓稍熱空心服
補脾湯(出醫方大成)治脾虚寒病泄瀉腹滿氣逆嘔吐心
煩不得臥腸鳴虚脹飲食不消勞倦虚羸喜噫四肢
逆冷多臥少起情意不樂
人參茯苓草菓(去皮)乾薑(炮各一兩)麦蘖(炒)甘草(炙各)
(一兩半)厚朴(去皮薑製炒)榴皮白术(各三分)
右為剉散每服四錢水一盞半煎七分去滓食前
服
撾脾湯(出百一選方)
川薑(炮)陳皮(去白)乾薑(炮)白术草菓(煨熟)縮砂仁
官桂(各一兩)甘草(炒二兩)
右為末煉蜜和杵三二百下丸梧桐子大食前鹽米
飲下四五十粒
豆䓻湯治脾虛脹悶喘息不勻涕唾稠粘不思飲食
豆䓻(去皮生用)人参白茯苓(去黑皮)陳橘皮(湯浸去白焙)麦
蘖(炒)白术(各一两)肉豆䓻(三枚去皮)附子(炮裂去皮臍)甘草(炙各)
(半两)
右剉如麻豆每服二錢七水一盞半入蜜一匙頭煎
八分去滓温服不拘時
白术湯(出聖惠方)治脾虚下焦冷胷中滿悶不思飲食脅
下痛補脾
白术五味子白芍藥甘草訶梨勒皮(煨各)
(半两)桂(去粗皮)高良薑熟乾地黃(焙各三分)附子(炮裂皮臍一两)
右剉如麻豆每服三錢七水一盞入生薑半分切棗
三枚擘破煎六分去滓稍熱不拘時忌生冷油膩濕
麺
補脾訶梨勒散(出聖惠方)治脾氣虚大腸下洩腹痛不思
食飲四肢少力
訶梨勒(半两煨用皮)草豆䓻(三分去皮)陳橘皮(半两湯浸去白瓤焙)
厚朴(三分去粗皮塗生薑汁炙令香熟)甘草(一分灸微赤剉)當歸(三分剉微炒)
木香(半两)縮砂(三分去皮)
右為散每服三錢水一中盞薑半分棗三枚煎六分
去滓不計時稍熱服
補脾白豆䓻散(出聖惠方)治脾氣虚食飲難消腹脅氣脹
少思飲食
白豆䓻(一分炙微赤剉)乾薑(半两炮裂剉)人参(半两去蘆)附子(一两炮裂)
(去皮臍)甘草(一分炙微赤剉)陳橘皮(三分湯浸去白穣焙)枳殼(半两麸炒微黃)
(去穣)白术(三分)厚朴(二两去粗皮塗生薑汁炙令香熟)
右為散每服三錢水一中盞棗三枚煎六分去滓食
前稍熱服之
㯽榔散(出千金方)治脾寒飲食不消倦氣脹噫滿憂愁不
樂
㯽榔(八枚皮子並用)人参茯苓陳麹厚朴吳茱
萸麦蘖白术(各二两)
右治下篩食後酒服二方寸七日再服一方用橘皮
兩半
五加酒(出千金方)治内虚坐不安席好動主脾病寒氣所
傷
五加皮枸把子(各二升)乾地黃丹参(各八两)石膏
(一方作石珠)杜仲(各一两)亁薑(四两)附子(三两)
右㕮咀以清酒二斗漬三宿一服七合日再
厚朴丸治脾虚不能飲食不暖
厚朴(半斤去粗皮生薑半斤青州棗四两水三升同煎水盡為度去生姜棗細剉焙)
桂(去粗皮)附子(水浸七日炮裂去皮臍)白术(米泔浸三日切焙各四两)青皮
(湯浸去白焙)人参赤茯苓(去黑皮各二兩)甘草(炙一两)
右為末蒸棗肉丸梧桐子大每服三十丸至五十丸
空心鹽湯下
白术散(出千金方)治脾虚腹脹不能飲食
白术厚朴(去粗皮生薑汁炙透)吳茱萸(湯洗三度焙亁炒)人参
白茯苓(去黑皮)麥蘖(炒)芎藭陳麹(炒各三两)
右搗羅為散每服二錢空心温酒調下日三一方
加大腹橘皮
蓽撥丸治脾虚嘔逆心腹痛面色青黃腰胯冷痛
蓽撥木香附子(炮裂去皮臍)胡椒桂(去粗皮)乾薑
(炮)訶梨勒皮(焙各半两)厚朴(去粗皮生薑汁炙一两半)
右為末煉蜜丸梧桐子大每服空心粥飲下十丸日
三
豆䓻丸(一名草豆蔲丸)治脾久虚不下飲食痰逆惡心(方見本門)
(脾臟冷氣腹内虛鳴類)
陳麹(炒)乾薑(炮各二两)枳殼(去穣麸炒)附子(炮裂去皮臍)人参
蜀椒(去目并合口炒出汗)甘草(炙各一兩)
右為末煉蜜丸梧桐子大每服二十丸早晚食前服
六君子湯治脾臓不和不進飲食上燥下寒服熱藥
不得者
人参白术(各一两)橘紅半夏(湯炮七次)枳殼(去穣麸炒)
甘草(炙各半两)
右㕮咀每服四錢水一盞半生薑七片棗兒一枚煎
七分去滓温服不拘時
快脾飲子
連皮草菓甘草(炙)附子(炮去皮臍)陳皮(去白各五两)良薑
厚朴(去白净各五两三分)
右㕮咀為散每服四錢生薑十片棗二枚水一大盞
半煎八分去滓空心服
烏藥沉香丸治脾脹悶嘔逆惡心順三焦化滯氣定
腹痛進飲食
烏藥(剉)沉香(各一两剉)葫蘆巴(炒)白芷(各半两)木香
蓽澄茄(各一錢)
右為末煉蜜丸梧桐子大每服五十丸食前温粟米
飲下
訶梨勒湯治脾虚不思飲食温脾内補
訶梨勒(煨去核五枚)厚朴(去粗皮生薑汁炙透三分)人参乾薑(炮)
當歸(切焙)白茯苓(去黑皮各半两)
右粗搗篩每三錢七水一盞煎六分去滓空心温服
日再
温中丸治脾咳惡寒口中如含霜雪中脘冷痛
白术乾薑半夏(各一两)細辛胡椒(各五錢)
右為末煉蜜丸梧桐子大每服五十丸空心薑湯下
米飲亦得
厚朴丸治脾虚臍腹疼滑泄不利不思飲食
厚朴(去皮生薑汁炙透三两)乾薑(炮二两)附子(炮裂去皮臍)白术(各一)
(两)訶梨勒皮(煨取三分)
右搗為末醋煑麺糊丸梧桐子大每服二十丸至三
十丸空心米飲下
薑橘丸
生薑(洗净不去皮切作片子焙乾)陳皮(去白瓤各一兩)神麯(二两炒)
右為細末麺糊丸梧桐子大每服三十丸至五十丸
薑湯熱水任下不拘時
麻豆散主脾氣弱不下食餌以此當食
大黃豆(二升)升麻子(三升炒令香)
右為末米飲和服一合日四五任情多少
附子湯治脾虚
附子(炮裂去皮臍)人参(等分)
右剉如麻豆每服二錢水一盞入棗二枚擘破生
三片煎至六分食前去滓温服
治脾臓虚冷喫减少食後氣脹胷中氣隔診其脉右手
關脉微細大腑虚冷宜喫此方
吳茱萸肉豆䓻訶子枇杷葉(刷去毛)甘草
丁香獨活藿香川芎(各一两)厚朴(去皮薑炙)黃橘
皮(各半两)
右件細杵羅為末每服二錢水一盞煎取八分澄去
滓任意喫
治脾臓虚冷中焦冷涎隔聚非時間身體寒喫食减少
但喫物即覺在心前隔住不肯通透非時忽覺心前
冷痛
肉豆䓻藿香人参防風桔梗川芎
甘草草豆䓻(各半两)半夏木香(各一分)厚朴(去一粗皮两)
右先搥生薑三兩用水三升攪取汁净布濾過用煮
厚朴半夏候水乾去半夏不使更將厚朴净水内淘
兩次焙亁同衆藥杵羅為末每服二錢水一盞煎八
分空心喫湏是脣皮無色面黃方喫若脣皮赤色即
是肝熱刑脾也
沉香散(王氏臍方)治脾元氣不和中焦痞悶氣滯噎塞
進食和氣
沉香木香陳橘皮(去白)人参郁李仁(酒浸去皮)
(别研各一兩)青橘皮(去白一两)豆蔲㯽榔肉桂(去皮)甘
草(炙)亁薑(炮裂各半两)
右為末每服二大錢水一盞煎至七分不計時候温
服
治脾臓傷冷少思飲食腹脅脹滿食即氣隔常多嘔逆
亦唾不止(出護命方)
草豆蔲木香桔梗訶子(火炮去核各一分)甘草(一分)
阿魏(用打麺裹焙亁用)乾薑(各二錢)藿香(四銖)人参黃橘
皮(各半两)
右為末每服二大錢水一盞煎至七分不計時候温
服
治脾臟温邪所勝相刑於腎方(出護命方)
厚朴(姜汁炙半两)黃橘皮甘草川芎肉豆䓻
茯苓防風吳茱萸羌活(各等分)
右細杵羅為末每服二錢七水一盞煎八分空心去
滓服
麋臍丸(家藏經驗方)治脾虛
麋茸温内臍(等分)
右為細末用肉蓯蓉打糊為丸每服七十粒温酒下
昔王東鄉運使出蜀過鄂但飲酒不能食肉林緫瑯傳
以此方三服而能啖
獨勝散(家藏經驗方)治脾寒氣滯疼痛不堪胷膈痞悶嘔
噦惡心不思飲食用生薑不拘多少和皮切作片子
拌生麫片上霑黏飽足然後焙令乾秤五兩炙甘草
半兩和勻碾為細末白湯調下不拘時候頻服有效
脾臟冷氣攻心腹疼痛
夫臓腑氣虚脾胃衰弱陽氣不足隂氣有餘邪冷之氣
内搏扵足太隂之經伏留而不去脾積冷氣攻扵心心
氣與邪氣交争上下相擊故令心腹疼痛也
方
沉香丸治脾臟冷氣攻衝心腹滿疼痛不可忍
沉香(剉)訶梨勒(去核)縮砂白茯苓(去黑皮)肉豆䓻
(去殼)草豆䓻(去殼)高良薑巴戟天(去心)丁香皮
(各三兩)附子(炮裂去皮臍)楜椒紅豆䓻(去皮)乾薑(炮)阿
魏木香乳香當歸(切焙)白豆蔲(去皮各一两)芍
藥(焙)芎藭蓽澄茄蘹香子(炒)益智(去皮炒)五味
子蓬莪术(炮剉)桃仁(去皮尖雙仁炒)碙砂(湯飛過各一兩)肉桂
(去粗皮五两)
右為末煉蜜丸鷄頭實大丹砂為衣温酒嚼下一丸
肉豆蔲丸治脾胃虚弱冷物積滯臍腹撮痛飲食無
味
肉豆䓻(去殼二枚)荆三稜(煨剉各一两半)人参天雄(炮裂去皮臍)
當歸(切焙)大腹皮(剉)地榆黃連(去鬚)木香(各一两)
白术白茯苓肉桂(去粗皮)黃芩(去黑心)乾薑(炮裂各半)
(两)赤石脂(二两)桃仁(二十枚去皮尖雙仁炒)
右為末爛粟米飯丸梧桐子大每服三十丸空心米
飲下
京三稜丸(出聖惠方)治脾臓冷氣及夙有積塊時攻心腹
疼痛嘔逆不思飲食四肢羸瘦
京三稜(一两炮剉)鱉甲(一两用醋塗炙去裙襴)木香(半两)白术(半两)
川大黃(半两剉碎微炒)當歸(半两剉微炒)赤茯苓(半两)厚朴(一两)
(去粗皮塗生薑汁炙令香熟)乾薑(半两炮裂剉)吳茱萸(半两湯浸七遍焙乾微炒)
陳橘皮(一两湯浸去白穣焙)訶梨勒(三分煨用皮)防葵(半两)桂心
(一两)梹榔(半两)附子(一两炮裂去皮臍)
右為末蜜和丸梧桐子大每服不計時候生薑橘皮
下三十丸
蓽澄茄湯治脾臓冷氣攻心腹疼痛悶亂煩懊手足
厥冷嘔吐痰逆不下飲食
蓽澄茄沉香(剉)石斛(去根各一两)人参赤茯苓(去黑)
(皮)五味子(微炒)巴戟天(去心)肉桂(去粗皮)白术芎
藭木香(各三分)肉豆䓻(去殼)附子(炮裂去皮臍)没藥(各半)
(两)陳麹(炒一兩半)
右剉如麻豆每服三錢七以水一盞入生薑三片棗
二枚擘破煎七分去滓食前温服
麝香蓽澄茄丸治脾臟冷氣攻心腹撮痛手足逆冷
霍亂嘔吐臟腑滑利膈脘痞塞不思飲食
麝香(細研半两)硫黃(細研三分)碙砂(不夾石者細研一分)石斛(去根)蓽
澄茄蘹香子(炒)補骨脂(炒)木香(各一两)何首烏(一两)
(半)丁香肉豆蔲肉桂(去粗皮)當歸(切焙)吳茱萸
(湯浸七遍焙亁炒)㯽榔(剉各一两)
右搗羅十二味為末入研藥拌勻酒煮麺糊丸梧桐
子大每服二十丸至三十丸温酒下米飲亦得空心
服
京三稜散治脾臟冷氣攻心腹痛或脅下氣聚不散
面色萎黃手足常冷不欲飲食
京三稜(一两剉)白术(一两)桂心(半两)青橘皮(一两浸去白穣焙)
木香(半两)芎藭(三分)枳殼(三分麸炒微黃)人参(一两去蘆)
㯽榔(三分)附子(一两炮裂去皮臍)乾薑(三分炮裂剉)甘草(半两炙微)
(赤剉)當歸(三分剉微炒)厚朴(一两去粗皮塗生薑汁炙令香熟)吳茱萸(半两)
(湯浸七遍焙亁微炒)
右為散每服三錢水一中盞入棗三枚煎六分去滓
不計時服
訶梨勒丸治脾臓積冷氣攻心腹疼痛不能飲食四
肢無力
訶梨勒(二兩煨用皮)人参(一两去蘆)桂心(半两)亁薑(半两炮裂剉)
白茯苓(一两)木香(半两)肉豆蔲(三枚去殼)胡椒(半两)京
三稜(半两炮裂)附子(一两炮裂去皮臍)桔梗(一两去蘆)當歸(一两剉微炒)
㯽榔(一两)陳橘皮(半两湯浸去白瓤焙)厚朴(一两去粗皮塗生薑汁炙令香)
(熟)
右為散煉蜜和丸梧桐子大每服不計時温酒下三
十丸
乳香丸治脾胃冷氣心腹刺痛散滯氣消酒食利胸
膈化痰涎和脾胃止冷利
乳香(研)沉香(剉)没藥(研)木香丹砂(研)枳殼(去穣麸炒)
蓬莪术(炮剉)烏頭(炮裂去皮臍)㯽榔(剉各一两)芫花(醋炒令赤)
狼毒(醋炒)亁漆(炒煙盡各半两)阿魏(一分研)青橘皮(湯浸去分白焙三)
右為末以碙砂一兩半水飛去砂石楝實肉四兩為
末同以好醋熬成膏入前末和勻丸如豌豆大每服
十丸或十五丸温酒或薑湯下
沉香丸治脾臟冷氣攻心腹痛不思飲食
沉香(剉一两)芍藥(炒)益智仁厚朴(去粗皮生薑汁炙剉各三分)
肉桂(去粗皮)乾薑(炮)紅豆蔲(去皮)白茯苓(去黑皮)枳殼
(去瓤麸炒)木香當歸(切焙)㯽榔(剉)附子(炮裂去皮臍各半两)
甘草(剉一分半)
右為末煉蜜丸梧桐子大每服二十丸炒生薑木瓜
鹽湯下不拘時
肉豆寇散(出聖惠方)治脾臟冷氣時攻心腹痛面色青黃
常多嘔逆四肢虚
肉豆䓻(三枚去殼)白术(半两)木香(半两)半夏(半两湯浸七遍去滑)
丁香(半两)青橘皮(半两湯浸去白穣焙)蓬莪术(半两)附子(半两)
(炮裂去皮臍)芎藭(半两)當歸(三分剉微炒)甘草(一分炙微赤剉)桂心
(半两)乾薑(半两炮裂剉)厚朴(一两去粗皮塗生薑汁炙令香熟)
右為散每服三錢水一中盞薑半分棗三枚煎六分
不計時服
阿魏丸(出聖惠方)治脾臓久積虚冷氣攻心腹脹痛胃氣
不和見食即嘔面色萎黃四肢無力
阿魏(麵裹煨麺熟為度)㯽榔青橘皮(湯浸去白瓤焙)胡椒
丁香蓽撥白豆蔻(去皮)桂心附子(炮裂去皮臍)
人参(去蘆)乾薑(炮裂剉)蓬莪术訶梨勒(煨用皮已上各半两)
麝香(一分細研)
右為末煉蜜和丸梧桐子大每服二十丸不計時熱
酒下
戎鹽丸治脾胃寒冷氣攻心腹疼痛痰逆惡心不思
飲食寬心胸化留飲
戎鹽㯽榔青橘皮(湯浸去白焙)肉桂益智(去皮)
棟實蓬莪术(炮各半两)巴豆霜肉豆䓻(去殼)墨丁
香木香胡椒(各三錢)
右為末麺糊丸菉豆大每服二丸食後用生薑湯下
更以意加减
碙砂煎丸(出聖惠方)治脾臟冷心腹有積滯氣發歇疼痛
胷膈不利兩脅脹滿不能飲食
碙砂(不夹石者細研半两)阿魏(研一分)陳麹(為木)訶梨勒(各一两去核)
丁香蓽撥附子(炮裂去皮臍)白芥子蘹香子(炒)
㯽榔(剉)青橘皮(湯浸去白焙)沉香(剉各半两)
右自訶梨勒以下同搗為末以好酒一升先煎碙砂
次入阿魏同煎五七沸後以綿濾過再熬後下麹末
攪令勻慢火熬成膏和諸藥入臼内杵數百下丸如
梧桐子大每服十五丸至二十丸食前生薑湯下温
酒亦得一方無沉香
丁香散治脾臟冷攻心腹切痛思飲食定嘔治瀉利
丁香人参白茯苓(去黑皮)厚朴(去粗皮生薑汁炙)京三
稜(炮裂)亁薑(炮各半两)吳茱萸(湯浸焙亁炒)肉豆䓻(去殼)甘
草(炙剉各一分)蒼术(刮去皮三分)
右搗羅為散每服二錢七空心米飲調下
厚朴丸治脾臟冷氣攻心腹多疼痛脇肋虚脹胷膈
痞悶痰逆惡心嘔吐水腸泄瀉不思飲食雖食遲化
留滯藏腑面色萎黃四肢少力氣出多寒手足逆冷
肌體羸瘦
厚朴(去粗皮生薑汁炙)肉豆蔻(去殼)附子(炮裂去皮臍各三分)高良
薑胡椒桂(去粗皮)乾薑(炮)丁香㯽榔(剉各半两)
碙砂(通明者研一分)巴豆(去皮心膜出油取霜一方)大棗(三十枚烏頭二两實白者)
(杵碎生薑自然汁慢火同煑令透輭㨂出棗剥去皮核研烏頭不用)
右除巴豆外搗末合研勻以棗肉膏和劑如硬量加
蒸棗肉丸梧桐子大每服五丸至七丸煎陳橘皮木
香生薑湯下空心如飲食稍化遲停滯胷膈不計時
服
附子丸治久病脾臟虚冷飲食不下心腹疼痛面黃
浮腫滑泄白利兩脇脹滿
附子(去皮臍湯浸透切作片子焙一两)木香碙砂(洗去砂石熬令熟各半两)
右為末以酒一升煮盡焙乾以炊餅末三兩一處和
拌滴水丸梧桐子大每服二十丸空心米飲下
木香散(出聖惠方)治脾臟冷氣攻心腹疼痛或吐清水不
思飲食
木香(半两)人参(三分去蘆)芎藭(三分)青橘皮(一两湯浸去白瓤焙)
白木(三分)肉桂(一两去皴皮)附子(一两炮去皮臍)當歸(三分剉微炒)
草豆䓻(五枚去皮)厚朴(二两去粗皮塗生薑汁炙令香熟)高良薑(一两剉)
吳茱萸(半两湯浸七遍焙亁微炒)
右為散每服三錢水一中盞煎六分不計時稍熱服
紅豆䓻散(出聖惠方)治脾臟冷氣攻心腹疼痛宿食不消
又腹脇脹悶不思飲食
紅豆蔲(一两去皮)木香(半两)當歸(三分微炒)桂心(半两)高良
薑(一两剉)芎藭(三分)訶梨勒(半两煨用皮)草豆蔲(六枚去皮)
附子(一两炮裂去皮臍)陳橘皮(一两湯浸去白焙)白术(半两)神麹
(三分微炒令黃)
右為散每服三錢水一中盞入棗三枚煎六分不拘
時稍熱服
蓽撥丸(出聖惠方)治脾臓久積冷氣攻心腹疼痛面色青
黃四肢無力不思飲食
蓽撥(三分)木香(半两)桂心(半两)白茯苓(三分)㯽榔
(一两)附子(一两炮裂去皮臍)胡椒(三分)厚朴(二两去粗皮塗生薑汁炙)
(令香熟)當歸(三分剉微炒)亁薑(半两炮裂剉)訶梨勒(一两煨用皮)
人参(一两去蘆頭)
右為末煉蜜和丸梧桐子大每服不計時粥飲下三
十丸
丁香丸(出王氏漙濟方)治脾臓冷氣攻心腹疼痛及女人血
氣
丁香木香白豆䓻(去殼)青橘皮(湯浸去白焙)胡椒
蓽撥㯽榔麝香(别研各一分)乳香(别研半两)巴豆(半两)
(去皮微炮細研紙裹壓油盡研成霜)
右將㯽榔以上先為末次入餘三味和勻用醋煑麺
糊丸黍米大再用砂為衣五丸茶酒任下治元氣用
綿灰半錢酒調下十丸心痛煎鹽醋湯下七丸女人
血氣當歸酒下五丸此藥大妙服有神效
抵聖丸治脾臟冷氣攻心
木香(半两)丁香(二十枚)乳香(研)蒔蘿(各一分炒)㯽榔(一枚剉)
阿魏(半分湯化去砂石乾)桂(去粗皮)肉豆䓻(去殼)蓽撥(各半两)
巴豆(三枚去皮心膜出油盡)
右為末用粳米飲或飯丸如菉豆大每服三丸至五
丸食後生薑鹽湯下如痛服七丸内嚼三丸燒生薑
鹽湯下温酒亦得
鹽煎散治脾臟冷氣攻臟腑不調心腹撮痛及下元
久冷
烏頭(水浸三日炮裂去皮臍)蘹香子(炒)附子(水浸三日炮裂去皮臍各一两)
楝實(七枚炮)陳橘皮(湯浸去白焙二两)亁薑(炮一两)木香碙
砂(去砂石各一錢)蓽澄茄(半两)
右搗為散每服一錢匕水八分鹽煎四分空心和滓
温下
参苓散治脾臟氣虚風冷乘之正氣相繫心腹疼痛
人参白茯苓(去黑皮)黑豆黃(炒)陳橘皮(去白姜汁炙各三分)
京三稜(二两以新水浸冷輭薄切温杵碎焙乾炒)青橘皮(去白焙)麥蘖(炒各)
(一两)木香甘草(炙剉各半两)
右搗羅為散每服二錢七入生薑鹽少許沸湯點服
木香散(出聖惠方)治脾臟冷氣攻心腹疼痛不可忍
木香(半两)桃仁(三分湯浸去皮尖雙仁麸炒微黃)吳茱萸(三分湯浸七遍)
(焙乾微炒)青橘皮(一两湯浸去白瓤焙)㯽榔(三顆)桂心(一两)蓬莪
术(一两)當歸(一两微炒)亁薑(三分炮裂剉)
右搗羅為散不計時熱酒調下一錢
沉香湯治脾虚不思飲食冷氣攻腹脇四肢少力吐
酸水
沉香桂(去粗皮)白豆䓻(去皮各一两)青橘皮(去白焙一两半)
高良薑㯽榔(剉)吳茱萸(湯浸一宿焙亁炒)厚朴(去粗皮生薑汁)
(炙各二分)
右粗搗篩每服三錢七水一盞煎六分去滓温服不
拘時
鱉甲煎丸治脾臟久積冷氣攻心腹痛脹惡心嘔逆
臍下撮痛
鱉甲(醋炙去裙)碙砂(不夾石者)芫花(醋拌炒)狼毒(碎剉炒)亁漆
(炒煙盡各一两)京三稜(炮剉三分)巴豆(二錢去皮心研細與碙砂用醋一升同熬成膏)
右除碙砂巴豆外為末巴豆膏同拌勻水煮麺糊丸
菉豆大每服一丸食後生薑鹽湯下
吳茱萸散(出聖惠方)治皮臟冷氣攻心腹疼痛不可忍
吳茱萸(半两湯浸七遍焙亁微炒)高良薑(半两剉)桂心(三分)厚朴
(二两去粗皮塗生薑汁炙令香熟)當歸(半两剉微炒)木香(半两)
右為散每服三錢水一中盞煎六分去滓不拘時稍
熱服
集聖丸治脾胃氣不足風冷乘之與正氣交擊心腹
疼痛
附子(炮裂去皮臍)桂(去粗皮)乾薑(炮)甘草(炙剉各一两)蓽澄茄
(一分)
右剉如麻豆每服三錢七水一盞鹽一捻煎七分去
滓服
吳茱萸丸治脾胃冷氣心腹脹
吳茱萸(湯浸七遍炒)桂(去粗皮各一两)陳橘皮(湯浸去白焙三分)㯽榔
(剉一两)
右為末醋煮麺糊丸梧桐子大每服十五丸生薑湯
下不拘時
煨薑丸(出和劑方)治本臟虚飲食不化或成癥癖或發心
痛冷積水脾結聚疼痛一切冷氣等疾
附子碙砂木香生薑(各等分)
右用大附子五十箇各重半兩去皮臍以尖刀剜去
心子約容碙砂半錢實之却以附子末麺作餅子裹
附子用文武火煨令黃用木香如附子之半同為細
末以水為丸如鷄頭復以生薑一塊擘作兩片以藥
在内温紙裹煨候令熟白湯嚼空心服
吳茱萸湯治脾臟虚冷心腹疼痛
用吳茱萸湯浸焙炒三兩每服一分不𢷬以水二盞
入生薑一分切葱白五寸切同煎八分去滓温服食
前一方用酒煎
人参冲和丸(出楊氏家藏方)治脾經受冷心腹疼痛嘔逆中
滿不進飲食兼因傷冷作瀉並皆治之
人参(去蘆)白术大麦蘖(炒)陳橘皮(湯浸去白)乾薑(炮)
甘草(炙已上各二两)青橘皮(湯浸去白)神麹(先搗細炒香二味各一两)
右件為末細煉蜜為丸每一兩作一十九服一丸細
嚼濃煎棗湯下食前常服大進飲食消榖散滯每服
一丸水一盞煎七分温服亦得如脾胃虚弱不進飲
食大便溏泄不因傷濕者可去青橘皮加肉豆蔲縮
砂仁各半兩
治中湯(出御藥院方)治脾胃冷氣胷膈不快腹痛氣不和
青皮(去白)人参(去蘆)甘草(炙)白术陳皮(去白)
亁薑(炮䓁分)
右為末每服三錢水一盞煎七分去滓食前温服
普濟方卷二十
