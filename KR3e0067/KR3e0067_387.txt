普濟方卷三百八十七明周王朱橚撰
嬰孩欬嗽喘門
總論
夫欬者謦欬之欬俗謂之嗽肺主氣形寒飲冷傷之使
氣上而不下發而不收衝擊咽膈令喉中滛滛如痒習
習如梗而欬也甚者連連續續不止坐卧不安引動百
骸聲聞内外矣皮毛者肺之候也皮毛受之寒氣從入
合内外邪客之為嗽也楊氏曰肺為嬌臟外主一身之
皮毛内為五臟之華盖形寒飲冷最易得寒燥氣鬱蒸
最易生熱為其易為冷熱而成欬嗽痰塞胃脘氣逆不
下衝擊動肺與夫肺實肺虚皆能壅痰而發嗽也其證
感風者鼻塞聲重停寒者涕清怯寒挾熱則焦煩受濕
為壅滯瘀血則肺間腥悶停水則心下怔忡或實或虚
痰之黃白唾之稀稠可知也治嗽之法肺脉實為氣壅
内熱宜清利行之肺脈濡散為肺虚宜補肺以安之其
間久嗽曾經解利以致脾胃虚寒飲食不進則用温中
助胃加以和平治嗽之劑調理然諸氣諸痰嗽喘之類
惟用枳殼為佳此藥不獨寬中且最能行氣氣下則痰
下他證自平矣嗽者肺感寒八九月間肺氣大旺病
嗽者其病必寒實非久病也其證面赤痰盛法當以葶
藶丸下之若久者不可下也十一月十二月嗽者乃傷
風欬也風從背脊第三椎肺愈穴入也當以麻黃湯汗之
有熱證面赤飲水涎熱咽喉不利者宜兼甘桔湯治之
若五七月間其證身熱痰盛唾粘者以𥚹銀丸下之有
肺盛者欬而後喘面腫欲飲水有不飲水者其身即熱
以瀉白散瀉之若傷風欬嗽五七日無熱證而作嗽者
亦葶藶丸主之後用化痰藥有肺虚者欬而哽氣時時
長出氣喉中有聲此久病也以阿膠散補之痰盛者先
實肺後以𥚹銀丸微下之涎退即補肺如上法有嗽而
吐水或青綠水者以白祥丸下之有嗽而吐痰涎乳食
以白餅子下之有嗽而咯膿血者乃肺熱食後服甘桔
湯久嗽者肺亡津液阿膠散補之若痰實不甚喘而面
赤時飲水者可𥚹銀丸下之治嗽法盛即下之久即補
之更量虚實以意增損(東都藥鋪杜氏七歲自十月病嗽三月未止始得嗽而吐痰内)
(外風寒肺病嗽而吐痰風在中故也宜以麻黃軰發散後用凉藥壓之即愈時醫與鉄粉丸半夏𥚹銀丸諸法)
(下之其肺即虚而嗽甚至春三月間尚未愈召錢氏診候面青而光嗽而喘促哽氣時長出氣錢氏謂病困十)
(有八九所以然者面青而光肝氣旺也春三月者肝位也肺衰之時也嗽者肺之病自十一月至三月久即為)
(虚痿又脾土肺之母也復為肝勝此為逆也故嗽而喘促哽氣長出氣也錢急與瀉青丸瀉之後與阿膠散實)
(肺次日面青而不光錢又補肺而嗽如前錢又瀉肝瀉肝未已又加肺虚脣白如練錢曰此病必死不可治也)
(何者肝大旺而肺虚肺病不得其時而肝勝而今三瀉肝而肝病不退三補肺而肺證猶虚此不久生故言死)
(也此證病於秋者十救三四春夏者十難救一果大喘而死京東轉運使李公孫八歲病嗽而胷滿短氣醫者)
(言肺經有熱用竹葉湯牛黃膏各二服治之三日加喘錢氏曰此肺病不足有寒邪即使喘滿當補肺脾勿服)
(凉藥李曰醫已用竹葉湯牛黃膏錢曰何治也醫曰退熱退涎錢曰何熱所作曰肺經熱而生嗽嗽久不除錢)
(曰本虛而風寒所作何熱也若作肺熱何不治其肺而反調心盖竹葉湯牛黃膏治心藥也醫有慙色錢治愈)
咳嗽者肺之病也肺主氣應於皮毛肺名五臟華蓋小
兒感於風寒客於皮膚入傷肺經微者咳嗽重者喘急
肺傷於寒則嗽多痰涎喉中鳴急肺傷於暖則嗽聲不
通壅滯動息上氣喘者隂氣在下陽氣在上諸陽氣浮
無所依從故咳嗽上氣喘也久必發驚癎百日内見十
難一生凡傷寒傷暖二者久則咳嗽上壅咯唾紅痰或
黃痰皆肺有熱亦吐臭痰稠涎及血皆肺熱久則虚而
痰更盛若欬嗽不已傷於陽脉則有血血與風相隨而
行痰嗽極甚傷血肺氣與津液相摶藴成膿血皆肺虚
損有一等十歲上下久嗽痰如瘡泡中黃膿之狀者必
死不治又有傷風得嗽名胃嗽因兒啼哭乳壅結不散
衝於心肺結積於胃脘即嗽是名胃嗽以珍珠丸下之
後服治嗽藥(王芮知縣紹興庚戌九月孫男新生五十餘日病嗽召醫皆言醫書稱百日内而嗽)
(者不治勉強用藥一醫作傷冷嗽用惺惺散并麻黃等藥發散一醫用化痰丸潤肺散欵冬花散一醫用比金)
(丸逐痰共治半月無效其證氣粗涎盛時嘔吐来時百十聲方退退後驚悸多团自汗招愚視曰未百日喘久)
(肝肺皆虚况顛腫驚哭皆惡候也愚用補肺散益黃散天麻散日各二服三日吐汗皆除亦不甚困但嗽而涎)
(盛愚曰今脾肺已實當去痰即可主人曰前醫已用比金丸逐涎愚曰前醫用比金丸無效者盖脾胃虚弱用)
(之無效今脾胃已實主人曰豈可動利也愚曰伏虎當道不以攻擊則致傷人痰塞咽喉不以吐下則能害命)
(主人從此以比金丸一服少時即吐痰𠻳喘减半再以益黃散補肺散天麻散日各二服来日與虎珀散痰散)
(漸退更以一字金杏仁膏人參丸共治半月平愈後十二月内又一男生五十餘日時吐乳作口瘡腹熱氣粗)
(召醫視之不識謾以洗心散瀉青丸并南星諸化痰等藥不效其證嗽聲不絶氣粗涎盛乳涎從口鼻中壅出)
(潮作神昏愚曰兒百日内嗽古書不治况痰實甚此証危急主人曰惟先生治之愚曰就此時急止風痰主人)
(曰初生嬌嫩難以治愚曰臨淵不可以得魚終日待兔過而發矢不可以得獸若坐失其機會有害也主人聽)
(以小青丸一服琥珀散三服當夜至三更涎下睡来日與欵冬散琥珀散人參丸參杏膏治之至五日安愈瘡)
(不復治是胎熱發過無恙顧元秀女纔三歲嗽久不退因吐驚潮歇不能食脣齒焦燥大便堅實身熱進退時)
(復昏憒因召愚曰此證不治蓋見兒面色異常面失色五臟敗矣色者神之所榮臟者神之所倚故神去而臟)
(敗臟敗則色異常知不久生也素問云五臟已敗其色夭必死矣又加之脉微而身熱是脉不應病難經曰脉)
(不應病病不應脉是為死病主人怒而不信易醫以定人生丸止吐蛇頭丸治驚四通飲利大便病退而不昏主)
(問曰他醫用藥何有效荅曰夫膏火之將竭必光暗而後明明止則滅果復作而卒元氏子五歲欬癔一醫治)
(之五日不退其妻曰前子五歲病欬癔服藥着灸無效五日心疼氣絶而卒今子與前病同如之何召愚視之)
(素問云癔為寒所生萬全方云欬癔者氣逆上也肺主氣氣為寒邪所折即氣不能宣通於脾脾胃復為邪冷)
(所衝使隂陽二氣相擊所以欬癔也但無慮即時便安元愕然愚用木香肉豆蔲濃煎熱服半盞於是即定主)
(人曰何效之速也愚曰木香順氣肉豆蔲所以治癔又加之以熱服去寒所以立效)欬嗽屬肺肺
所主氣外屬皮毛腠理凡諸牙兒嬰兒日夜切與保持
毋令風吹腦𩕄背腠致使肺受寒邪欬嗽不已作熱多
痰若被風吹即日感受次第傳之五臟虚處即所任入
盖初生兒氣微易得傳變良由頓動五臟有傷和氣五
臟不和三焦不順故有傳變是以我生於一腎水也腎
主虚邪生我在五脾土也脾主食吐逆虚痰四肢唇口
我剋於三肝木也肝主風癲癎眼目尅我則二心火也
心主驚恐悸頑涎血脉䑏臉其嗽傳受或吐或嗽痰涎
或厥冷或恐悸至眼目兩眶黑紫如被物傷成腫發癎
古人云久嗽成癎謂藥力不及候已傳過難以療理預
當告之(儒門事親書誤中涌法張板村鹿子春一小兒八歲夏月病嗽羸甚戴人欲涌之小春以為兒)
(幼弱懼其不勝少難之一日因飲酒家人與之酒傷多乃大吐吐定而嗽止盖酒味苦屬涌劑子春乃大悟戴)
(人之言也)
欬嗽(附論)
夫小兒欬嗽者由風寒傷於肺也肺主風候之皮毛而
俞在於背小兒解脱風寒傷於皮毛隨氣入於肺肺感
微寒則欬嗽也故小兒恒須令背暖夏月亦須用單背
襠背冷得𠻳月内可治百日外嗽者十中一兩人瘥矣
方
疹後欬嗽最未易治加減方(出永類鈐方)
人參白术(炒)白茯苓桔梗防風净細辛
枳實(炒)欵冬蘂杏仁(炒)五味子粉草(炙)製
半夏升麻
右各等分生薑桑白皮煎服
治百日内欬嗽(出如宜方)
宜天南星末薑汁調傅𩕄門又宜人參消風散薑汁
調傅𩕄門此病盖因乳母鼻氣吹成
竹瀝湯(出千金方)治小兒出胎二百日許頭身患小瘡治護
小瘥復發五月中忽小小欬嗽微温和治之因變癎
一日二十遍發四肢縮動背脊&KR0008;䠷眼閉須臾氣絶
良久復蘇已與常治癎湯得快吐下經日不𤼵爾後
單與竹瀝汁稍進一日一夕合進一升許發時小疎
明日與此竹瀝湯得吐下發便大折其半猶稍稍與
竹瀝汁
竹瀝(五合)黃芩(三十銖)木防己羚羊角(各六銖)大黃(二兩)
白术(六銖一作白蘚)茵芋(三銖)麻黃白薇萆薢甘
草(各半兩)
右㕮咀以水二升半煮取藥減半納竹瀝煎取一升
分服二合相去五里久進一服一方無萆&KR1082;
五味子湯(出千金方)治小兒風冷入肺上氣逆面青喘迫欬
嗽晝夜不息食則吐不下
五味子當歸(各半兩)麻黃乾薑桂心人參
紫苑甘草(各六兩)細辛欵冬花(各二銖)大黃(一兩)
(半)白术(六兩)
右㕮咀以水二升半煮取九合去滓兒六十日至百
日一服二合半一百日至二百一服三合其大黃别
浸一宿下一方無欵冬花大黃有棗三枚
菖蒲丸(出千金方)治小兒暴嗽及積風寒冷嗽兼氣逆喘
菖蒲烏頭杏仁礬石細辛皂莢(各六)
(銖)欵冬花乾薑桂心紫苑(各十八銖)蜀椒(五銖)吳
茱萸(六合)
右為末蜜丸如梧子大三歲兒米飲服五丸量兒大
小以意加減暴嗽數服便瘥
貝母散(出聖惠方)治小兒欬嗽心胸痰壅咽喉不利少進乳
食
貝母(炒微黃)桔梗(去蘆)馬兜鈴百合欵冬花半
夏(湯泡七次)乾薑漢防己麻黃(去根節已上各一分)甘草(半兩)
(炙)杏仁(半兩湯浸去皮尖雙仁麩炒黃色用)
右為散每服一錢以水一小盞入生薑少許煎至五
分去滓温服日三五服量兒大小以意加減
盆硝丸(出聖濟總錄)治小兒哽氣欬嗽痰熱
盆硝馬牙硝甜硝鉛白霜丹砂續隨
子青黛白礬(燒汁盡)膩粉(各一錢)龍腦麝香(各一)
(字)
右並細研為末粳米飯為丸三歲已上如鷄頭實大
三歲已下如梧桐子大兩三箇月兒如小豆大一丸
並用茶湯送下
紫苑湯(出直指方)治小兒喘嗽
紫苑茸貝母真蘇子(微炒)北桔梗陳皮杏
仁(水浸去皮尖焙黃)麻黃(去根節)半夏麴赤茯苓桑白
皮(炒)甘草(微炙等分)
右剉細每服一錢薑三片紫蘇三葉并嫩梗水煎服
紫苑湯(出千金方)治小兒中冷及傷寒暴嗽或上氣咽喉喘
逆或鼻塞清水出
紫苑杏仁黃芩當歸甘草橘皮青
木香麻黃桂心(各六銖)大黃(一兩)
右㕮咀以水三升煮取九合去滓六十日至百日兒
一服二合半一百日至二百日兒一服三合
杏仁湯(出聖濟總錄)治小兒一切欬嗽解寒壅
杏仁(生去皮尖雙仁)知母(焙)貝母(去心)欵冬花仙靈脾
麻黃(去根節)人參甘草(炙)赤茯苓(去黑皮)元參
右粗搗每服一錢水七分煎至四分去滓温服如傷
寒嗽入葱白鹽豉煎更量大小加減
百部飲(出全嬰方)治小兒欬嗽喘急日夜不得睡目鮮如突
出之狀
百部生薑(各八錢)細辛(三錢)甘草(炙二錢)貝母白术
五味子(各二錢)桂心(四錢)麻黃(二錢)
右為末每服三錢水半碗煎至三分去滓無時服
阿膠丸(出全嬰方)治小兒久嗽肺虚氣粗有痰惡心不食
阿膠(一兩糯米一合拌炒不用米)甘草(炙)蛤粉(炒)漢防己杏
仁(去皮麩炒)欵冬花香白芷馬兜鈴(各半兩)乾薑(一兩)
右為末煉蜜丸如鷄頭大每服一丸水煎服一方有
乾葛無乾薑
加味半夏茯苓湯治痰嗽
半夏麴(二兩)茯苓(一兩半)陳皮五味子(各一兩)人參
北細辛羌活桔梗(去蘆)葶藶(炒各一兩)
右剉生薑桑白皮煎服
九寳湯治一切嗽
北薄荷葉紫蘇大腹皮麻黃(去根節)肉桂(去皮)
桑白皮(炙)杏仁(去皮尖)甘草(炙)
右㕮咀薑棗煎服有痰加半夏
人參枳實湯(出直指方)治感冐嗽喘胸滿痰滯
人參(一分)枳實(製)桑白皮(炒)半夏(製)赤茯苓五味
子細辛(净)桔梗麻黃(去根節)阿膠(炒)甘草(炙各半兩)
右剉散每服一錢薑三片紫蘇三葉水煎服丸治喘
嗽不論肺實肺虚可汗可温可下藥中須用阿膠便
得安肺潤肺其性和平肺經要藥
訶梨勒散(出聖惠方)治小兒胸膈有寒或時嗽逆不欲乳食
訶梨勒(一兩炒用皮)白术(半兩)五味子麥門冬(去心)白茯
苓甘草(炙)人參陳皮(湯浸去白各半兩)細辛(一分)
右件為散每服以水一小盞煎至五分去滓不計時
候温服大小加減服之
治小兒欬逆喘息如水鷄聲一名七味半夏湯(出千金方)
半夏(四兩)紫苑桂心生薑細辛阿膠甘
草(各二兩)欵冬花(二合)蜜(一合)
右㕮咀以水一斗煮半夏取六升去滓納諸藥煮取
二升五合五歲兒服一升二歲服六合量大小多少
加減服之
射干湯(出千金方)治小兒欬逆喘息如水鷄聲
射干麻黃紫苑甘草生薑(各一兩)半夏(五枚)
桂心(五寸)大棗(二十枚)
右㕮咀以水七升煮取一升五合去滓納蜜五合煎
一沸温服二合日服三次
八味生薑煎(出千金方)治少小嗽
生薑(七兩)乾薑(四兩)桂心(二兩)甘草欵冬花紫苑(各三)
(兩)杏仁(一升)蜜(一升)
右合諸藥為末微火上煎取如飴餔量其大小多少
與兒含咽之百日小兒如棗核許日四五服甚有驗
杏仁煎治時氣暴嗽失聲語音不出
杏仁(三兩去皮細研)桑白皮生薑(取自然汁)糖蜜(各一兩)木通
貝母(各一兩三錢)紫苑茸五味子(各一兩)
右將桑白皮木通貝母紫苑茸五味子㕮咀以水三
升慢火熬取一升去滓再入杏仁砂糖蜜薑汁和一
處熬成膏子用罐盛旋含化
潤肺散
麻黃(二兩)甘草人參知母(去心各二兩半)陳皮(一分)桔梗
阿膠(炒)百部(各半兩)
右為末三歲一錢水半盞煎三分服
參杏膏(出全嬰方)治小兒久新欬嗽氣急惡心有痰不食咯
血
人參阿膠(炒)杏仁(麩炒)欵冬花五味子甘草
訶子(炮去核)貝母
右等分為末煉蜜丸如鷄頭大三歲一丸白湯下千
金治咳逆短氣胸中汲汲咯涎吐唾嗽出臭膿用淡
竹瀝再煎沸一歲一藥注
潤肺湯(出衛生寳鑑)治小兒寒壅痰涎欬嗽不止肺氣喘急
語聲不出痰涎壅塞胸膈煩悶鼻塞清涕咽喉乾痛
麻黃(去根節煎掠去沫焙)人參(各二兩)杏仁(湯浸去皮尖雙仁炒)貝母(去心)
(各二兩半)甘草(炙一兩)陳橘皮(去白焙一分)桔梗(炒)阿膠(炒令燥各)
(半兩)
右八味粗搗篩每服一錢水七分煎至四分去滓温
服不拘時候量兒大小加減
百合湯(出醫方妙選)治小兒調肺解風壅
百合紫苑白术人參(各一兩)白茯苓青皮
甘草麥門冬(去心各半兩)
右為細末每服一錢水八分入淡竹葉三片薄荷兩
葉煎至五分去滓温服
人參散(出聖惠方)治小兒欬嗽心胸壅悶喘粗不欲乳食
人參(三分去蘆)桔梗(去蘆)赤茯苓麥門冬(去心焙)前胡(去蘆)
子芩欵冬花甘草(炙已上各半兩)
右件藥搗為散每服一錢以水一小盞入竹葉七片
煎至五分去滓量兒大小以意加減温服
天門冬散(出聖惠方)治小兒心胸煩悶體熱欬嗽
天門冬(去心焙)桑根白皮赤茯苓柴胡(去苗)紫苑
(洗去苗土)百合蘭葉甘草(炙各半兩)
右件藥為散每服一錢以水一小盞入生薑少許煎
至五分去滓量兒大小以意分減温服
欵冬花丸
欵冬花甘草(炙)紫苑(洗去苗土各一分)麻黃(去根節)貝母
(煨黃)麥門冬(去心焙)赤茯苓杏仁(湯浸去皮尖麩炒黃細研已上各半)
(兩)
右件藥為末入杏仁研令勻煉蜜和丸如菉豆大每
服以清粥飲研化五丸服之量兒大小以意加減
紫苑散(出全嬰方)治小兒欬嗽上氣喉中如水鷄聲
射干紫苑欵冬花(各三兩)麻黃(四兩)細辛(二兩)半夏
(半兩)五味子(六兩)
右㕮咀三歲一錢水半盞薑棗少許煎三分去滓無
時服
均氣散(出醫方大成)治脾肺氣逆喘嗽面浮胸膈痞悶小便
不利
桑白皮(二兩)陳皮(去白一兩半)桔梗甘草(炙)赤茯苓(各一)
(兩)藿香葉(半兩)木通(四兩)
右為粗末每服一錢水一盞入生薑二片煎至五分
去滓食前温服
金沸草散治傷風鼻塞流涕痰壅熱嗽
荆芥穗(一兩)麻黃(去根節)北柴胡旋覆花(各五錢)半夏
(湯泡七次)赤芍藥甘草(已上各二錢半)
右剉生薑桑白皮煎食後服
小品七物小五味子湯(出聖惠方)療少小欬嗽腹脹兼治上
氣睡卧不安
五味子(碎)紫苑(各二分)黃芩甘草(炙)麻黃(去根節)生
薑桂心(各一分)
右藥㕮咀以水一升煮取七合分五服忌如常法量
兒大小以意加減
杏仁膏(出直指方)治小兒久患欬嗽
杏仁(一兩半去皮焙)茯苓(一兩)紫苑茸皂角(去皮弦核蜜炙黃各半兩)
右為末每半錢生蜜調入薄荷湯泡開服
四生化痰丸治一切欬嗽
人參(一兩)半夏杏仁(各一兩)白礬(六錢)
右為細末麫糊為丸如桐子大每服五十丸用漿水
煮三五沸澄清出藥用煮藥湯温送下食後忌濕麫
魚腥生冷物專治遠年日近一切欬嗽不止者服之
立效
栝蔞煎(出聖惠方)治小兒咳嗽不止心神煩悶
栝蔞(一顆熟者用以童子小便一升和研絞汁)酥(一兩)甘草(一分生為末)蜜(三兩)
右以銀鍋子中慢火煎如稀餳每服以清粥飲調下
半錢日四五服大小以意加減
瀉白散(又名瀉肺散出全嬰方)治肺受風熱傷風肺經痰盛咳嗽
氣急飲水喘悶及胸膈短氣痰涎窒塞唇深紅色者
並宜服之
甘草(炙半兩)桑白皮(炒黃一兩)地骨皮(洗去土焙一兩)
右為末每服一二錢水一中盞入粳米百粒同煎至
六分食後温服
百部丸(出全嬰方)治小兒肺氣壅塞嗽喘有痰
百部(炒乾)麻黃(去根節煎去沫各三分)杏仁(四十箇去皮尖微炒煮三五沸研入)
右和勻熟蜜丸如皂子大温水化下二三丸無時日
三四服又或丸如松子大同杏仁沙糖丸之含化
大妙或嚼喫亦得
人參散(一名敲枕散累驗)
人參(去蘆)欵冬花&KR0902;粟殼(去穰米醋塗炙各等分)
右㕮咀大人每服五錢水一盞阿膠一片烏梅一箇
煎至七分去滓睡裏敲枕令覺勿語呌起服藥即睡
取效如神小兒卧時加減服
雄朱丸(出全嬰方)治小兒咳嗽有潮熱
雄黃(一錢半)巴豆(一粒去油)半夏(半兩湯泡)
右為末糊丸小豆大一歲二丸薑湯下如小兒咳嗽
生薑四兩煎湯浴兒
生銀丸(出全嬰方)治小兒咳嗽痰盛
半夏(一兩薑湯泡七次)白礬(煆二兩)寒水石(煆六兩)
右為末糊丸豆大每二十丸薑湯下一方加硃砂半
兩名金銀丸一方加雄黃半兩名流金丸一方加青
黛一錢名靈青丸
紫苑丸(出全嬰方)治小兒新咳嗽氣急
紫苑(二錢)欵冬花(三錢)甘草(炙一錢)
右為末煉蜜丸如鷄頭大三歲一丸白湯化下
鵝石散(出全嬰方)治小兒咳嗽涎盛不通喉中鳴響
鵝管石(一錢半)井水石(三錢)硃砂(半錢)
右為末三歲一字杏仁湯調下一方無硃砂亦效又
方用雄黃半錢鵝管石錢半井水石三錢又方青黛
一字同二石為末
肉湯丸(出全嬰方)治小兒咳嗽痰涎不通氣急或痰壅成塊
此藥宜壯實小兒熱𠻳與之吐痰後以人參半夏丸
此藥能令人吐久嗽胃寒勿服
銅青末(一錢)皂角末大黃末(各二錢)
右為末拌和糊丸如小豆大三歲十丸肥猪肉湯下
忌酸鹽一方油麫和丸
桔梗防風湯(出經驗良方)治風熱咳嗽咽膈不利
桔梗甘草防風(各二兩)
右㕮咀每服三錢水一盞煎六分温服
紫苑散(出聖惠方)治小兒咳嗽氣急
紫苑(去土)貝母(去心各半兩)欵冬花(一分)
右搗羅為散每服一字至半錢用生薑米飲調下更
量兒大小加減一方水煎服一方丸如豆大着乳頭
令兒和乳食勿食鹽醋物又方劇者與鈎藤飲子少
入大黃令微下佳
五味子湯(出聖濟總錄)治小兒暴嗽
五味子桂(去粗皮)甘薑(炮等分)
右粗搗篩每服一錢水七分煎至四分去滓温服量
大小加減
金黃散(出聖濟總錄)治小兒咳嗽
鬱金(一兩入防風皂莢各半兩巴豆四十枚用河水兩椀煮水盡不用三味只取鬱金為末)
甜硝(研)雌黃(研各半兩)
右搗研為散每服一字煎蟬蛻烏梅湯調下
香枳散(一名蛤粉散出全嬰方)治小兒胃虚噦逆欬嗽吐乳不食
因傷風得嗽名胃嗽
藿香(二十葉)枳殼(二片濕紙裏煨用)蚌粉(一塊如枳殼大)
右搗羅為散每服半錢蜜水米飲調下更量大小加
減
三灰散(一名犀灰散出王氏傳濟方)治小兒欬嗽
巴豆(去殼)杏仁(去尖)半夏(等分)
右用甆瓶合盛以赤石脂閉口炭火煆令透赤取出
放冷細研二歲每服半錢淡生薑湯下更量大小加
減大人欬嗽薑湯下一字
半夏丸(出聖濟總錄)治小兒涎嗽
半夏(七枚用大者湯洗七遍切生薑汁浸一宿焙)定粉(研)白礬(燒令汁盡各一)
(錢)
右搗羅為末麫糊丸如麻子大濃煎白茅根湯下三
丸五丸量兒大小加減食後服
注脣散(出聖濟總錄)治小兒涎嗽不止
防風(肥實者去义半夏七枚鬱金一枚並椎碎猪牙皂莢三條剉用水一碗以水煮盡為度只)
(取防風切焙為末)滑石(碎)白殭蠶(炒為末各一錢)
右用研勻每服一字用蜜調塗在兒脣上令兒咂喫
消礬散(出德生堂經驗方)治小兒熱嗽
馬牙硝白礬(各半斤)鉛丹(一分)
右同研入合子用泥固濟火燒令紅覆潤地一夜加
龍腦半錢同研每服一字甘草湯下更量大小加減
或入瓶内燒亦可
人參荆芥散(出濟生拔萃方)治身熱痰嗽胸膈不利宜下膈去
熱
人參(半兩)半夏荆芥穗(一兩)大黃(二錢)
右為細末水煎調檳榔木香細末半錢輕粉一字乳
後服如身熱潮熱宜服清凉飲子去大黃三服之後
一兩日却入大黃服之令疎利則愈不可便先動臟
腑
葶藶散(出聖惠方)治小兒咳嗽喘粗不得睡卧
甜葶藶(一分隔紙炒令紫色用)桂心(半分)貝母(一分煨黃)
右搗為散每服以清粥飲調下半錢量兒大小以意
加減
又方治小兒欬嗽喘粗不得睡卧
杏仁(十枚湯浸去皮尖)
用童子小便浸一宿取出麩炒微黃入水半小盞煎
爛研去滓三二歲以下分為三服
不灰木散(出聖惠方)治小兒咳嗽不止
不灰木(用牛糞火燒令通赤)貝母(煨令黃)甘草(炙已上各半兩)
右為散每服一錢以新汲水一盞點生油一兩滴打
令散煎至五分去滓温服分二服日四服量兒大小
以意加減
杏仁煎(出聖惠方)治小兒咳嗽聲不出
杏仁(二兩湯浸去皮尖净入水一大盞研取汁)酥(一合)蜜(一合)
右先以杏仁汁於鐺中以重湯煮減去半入酥蜜又
重湯煮二十沸入貝母紫苑末各一分甘草末半分
更煎攪如餳收甆噐中每服以清粥飲調下半錢日
三服夜一服嗽止為度量兒大小以意加減
又方(出聖惠方)
貝母(半兩煨微黃)牛黃(一錢細研)甘草(一分炙)
右細羅為散每一服温水調下半錢日三四服量兒
大小加減服之
又方(出聖惠方)
杏仁(一兩湯浸去皮尖以水一鍾研過取汁)紫苑(半兩炒去苗為末)
右以杏仁汁并紫苑末入蜜一合同煎如膏每服以
清粥飲調下半茶匙量兒大小以意加減
玉霜丸(出全嬰方)治小兒咳嗽涎盛咽喉不利
粉霜(半兩)半夏(薑汁浸一宿一兩)
右為末麵糊丸如芥子大三歲三丸薑湯下
桂杏丸(出全嬰方)治小兒咳嗽聲啞如瘡豆聲啞不可用
桂心(去皮一分)杏仁(去皮尖三錢)
右為末煉蜜丸如鷄頭大三歲一錢白湯化下亦治
嗽血
人參散(出醫集成)治咳嗽發熱氣喘面紅
人參天花粉(各等分)
右為末每半錢蜜水調下
治小兒壅嗽(一名殭蠶散出百一選方)
白殭蠶(半兩直者水浸刷盡灰焙乾)皂角子(不蛀者五十箇)
右水一碗浸皂角子一夜次日于沙銚内慢火熬取
濃汁半盞去皂角以殭蠶蘸炙汁盡為度碾細末煉
蜜調成膏候小兒睡着以粘脣上自嚥下即效
貝母散(出百一選方)治小兒咳嗽喘悶上壅痰嗽
貝母(去心麩炒)揀甘草(生用)
右研為細末每服半錢米飲調下孩兒以一字塗乳
上飲之一方入牛黃少許煎服
治小兒嗽(出經驗良方)
蟬蛻鬱金
右等分為末每一字乳頭上點喫
甘桔湯治妳下嗽
甘草苦桔梗(等分)
右水煎服一方加人參杏仁葶藶煉蜜為膏安乳上
與兒食
延胡索散(出聖濟總錄)治小兒涎嗽
延胡索(半兩)鉛白霜(研一分)
右搗研為散和勻每服一字塗乳上令兒咂喫
金井散治小兒脾肺壅毒肺損吐膿欬嗽
以金井石為末三歲一字藕汁入蜜調下
治小兒欬嗽
右用生薑四兩煎湯沐浴
治小兒大人欬逆短氣胸中吸吸呵出涕唾嗽出臭膿
用燒淡竹瀝煮二十沸一服一合日五服大人一升
亦日五服不妨食息乳哺
雌朱丸治小兒咳嗽墜痰
以葉子雌黃銀鍋内熬成汁為末飯為丸如小豆大
一歲一丸杏仁湯下
治久嗽百藥不效隨手驗
用欵冬花不拘多少為末用一食甌作香爐只盛火
半甌將藥投甌内燒上以紙掩之或酒漏蓋定烟自
竅中出口吸煙旋嚥之如覺咽乾用薑蜜湯數口下
即止仍忌魚腥海味生冷物
獨勝散治小兒久嗽咯唾鮮血
用天花粉即瓜蔞根不拘多少為細末每服一錢蜜
湯調下無時
蜂房灰散治小兒欬嗽
以露蜂房二兩净洗去蜂糞及泥土以快火燒飯飲
調下
乳頭散治嬰兒喫乳多嗽并諸欬
用甘草大者一寸健猪膽一箇合炙乾為末少許乳
頭上令兒咂茶清調下亦得
貝母散治小兒肺感寒邪欬嗽喘急睡卧不安
貝母(泡)甘草(炙)紫苑茸(上三味各半兩)麥門冬(一兩去心)杏仁
(一兩湯浸去皮尖蛤粉炒)
右件㕮咀每服二錢水半盞煎至三分去滓食後温
服
香苓散治小兒欬嗽喘急腹脇脹硬全不思食
黑牽牛(微炒)木香馬兜鈴(各等分)
右件㕮咀每服一錢水一小盞煎至五分去滓温服
不拘時候
滚涎丸治小兒風涎壅盛欬嗽喘急
天南星(泡)半夏(慢火炮裂薑二兩取汁浸一宿焙乾)白殭蠶(炒去嘴三味各)
(一兩)猪牙皂角(一分去皮弦炙黃色)
右件為細末煉蜜和丸如黍米大每服十丸茶清送
下乳食後服
鉄液散治小兒肺經積熱涎盛欬嗽睡卧不安
鉄粉(三錢)馬牙硝(四錢)蛤粉(一兩)
右件為細末每服一字温虀汁調下乳食後臨卧服
温肺湯治小兒當風脫着挾寒傷冷内外合邪客於肺
臟火嗽氣急睡卧不安
人參(去蘆頭)白茯苓(去皮)白术(三味各一兩)杏仁(湯浸去皮尖蛤粉炒)
陳橘皮(去白)甘草(炙)五味子(上四味各半兩)
右件㕮咀每服二錢水半盞煎至三分去滓放温乳
食後服
五香半夏丸治小兒胸膈痞悶氣不升降咳嗽喘滿嘔
吐惡心不思飲食
沉香檀香丁香木香肉豆䓻(麫裹煨香)陳皮
(去白已上味各三錢半)藿香葉(去土半兩)人參(去蘆頭半兩)半夏(生薑汁浸)
(一宿炒黃三錢)
右件為細末生薑汁煮麫糊為丸如黍米大每服二
十丸温生薑湯送下乳食後臨卧服
塗脣膏治襁褓小兒咳嗽吐乳久不瘥者
石燕子
右一味搗為細末每用一捻蜜少許調如麫糊塗兒
脣上每日三五次不拘妳食前後
貝母散治乳下嗽不已
貝母(三錢)細辛(二錢)人參(三錢)訶子(三錢)杏仁(去皮尖二錢)川芎
(二錢)&KR0902;粟殼(去浮者二錢)百部根(二錢)粉草(二錢)
右為散每服一錢乾柿少許同煎
清肺丸
人參(三錢)桑白皮(三錢)馬兜鈴(三錢)杏仁(二錢)糯米(七十粒)阿
膠(麫炒三錢)苦梗(三錢)甜葶藶(三錢)甘草(二錢)苦葶藶(二錢)
右為末先用百部根蜂蜜煮糯米粥搗爛成丸如指
頭大每服一丸乾柿湯下
欵冬花散(出傅氏活嬰方)
苦葶藶杏仁甘草(各一錢)欵冬花(蜜炒一錢)
右為末乾柿沙糖煎湯下如咳嗽稍疎但用紅綿散
表之則安然也
貝母散(出傅氏活嬰方)治咳嗽
麻黃(去節半兩)杏仁(去皮尖炒)人參(各三錢)知母貝母甘
草(各半兩)石膏(煆一兩)
右㕮咀每服用蜜薄荷少許同煎温服
三黃丸(出王氏小兒方)治嬰孩小兒咳嗽有痰并解諸般藥及
上焦壅熱及身上生瘡消疳氣
雄黃(研細)鬱金(焙各一錢)巴豆(三箇去殼不去油)
右為末椎爛飯丸如粟米大每服嬰孩三丸半歲五
丸一歲七丸飯飲吞下薄荷湯亦可
欬逆上氣(附論)
夫小兒欬逆上氣者肺經有寒也肺者氣之主處于膈
上小兒啼呼未定因以飲乳與氣相併停滯胸膈飲乳
射肺令嗽而氣逆故為之欬逆或由肺挾風冷乳哺不
節難經云形寒飲冷則傷肺此之謂也
方
桔梗飲(出聖濟總錄)治小兒上氣欬逆喘嗽不安
桔梗(炒一兩)貝母(去心)白茯苓(去黑皮)五味子大青
吳藍人參(各三分)甘草(炙一兩半)桑白皮(三分)
右粗搗篩每服一錢水八分煎四分去滓食後温服
量大小加減
杏仁煎丸(出聖濟總錄)治小兒欬逆上氣
杏仁(去皮尖雙仁研)紫苑(去苖土)欵冬花(炒各一兩)麻黃(去根節八兩)
五味子桂(去粗皮各半兩)甘草(炙)乾薑(炮各二兩)
右除麻黃杏仁外搗為末水一斗先煎麻黃至六升
去滓下杏仁更煎至三升納諸藥及飴糖四兩蜜八
兩於慢火上攪不停手熬令可丸即丸如大豆大五
六歲兒每服二丸食後温熱水化下日三服
紫蘇散(出錢氏方)治小兒欬逆上氣因乳哺無度内挾風冷
傷於肺氣或啼未定與乳飲之乳與相逆氣不得下
蘿蔔子紫蘇子訶子(去核)杏仁(去皮尖炒)木香人
參(去蘆頭各三兩)青橘皮甘草(各一兩半)
右為末每服三歲一錢水一盞生薑三片煎五分去
滓不計時候量大小加減
紫苑散(出聖惠方)治小兒欬逆上氣痰壅不欲乳食
紫苑(半兩去苗)甘草(炙三分)五味子黃芩麻黃(去根節)
桂心半夏(湯洗七次去滑)枳殼(麩炒各一分)
右為散每服一錢以水一盞入生薑少許煎至五分
去滓不拘時候分為二服量兒大小以意加減
人參散(出聖惠方)治小兒欬逆上氣乳食即吐
人參(去蘆)半夏(湯洗七次去滑)紫蘇子(各半兩)桂心紫苑(洗去)
(苗土)甘草(炙)欵冬花陳皮(湯浸去白焙各一分)
右為散每服一錢以水半盞入生薑少許煎至五分
去滓不計時候温服量兒大小以意加減
七味半夏湯(出聖濟總錄)治小兒上氣欬逆不止(方見本門欬嗽類)
紫蘇飲子(出楊氏家藏方)治小兒欬嗽涎盛胸膈不利上氣喘
急及瘡疹後餘熱蓄於肺經久嗽不止
紫蘇葉人參(去蘆頭)防風(去蘆頭)桑白皮(炙)麥門冬
(去心)紫苑(焙六味各半兩)甘草(二錢半)
右㕮咀每服二錢水一小盞生薑一片煎至五分去
滓温服乳食後
治小兒大人欬逆上氣(出千金方)
半夏(二觔去皮河水洗六七度用)白礬(一觔為末)丁香甘草草
豆蔲川升麻縮砂(各四兩粗搗)
右以好醋一斗與半夏拌勻同煮春冬三七日夏秋
七日密封口月足取出用冷水急洗風吹乾每服一
粒嚼破用薑湯下或乾喫候六十日乾方得服一方
用好酒不用醋
麻黃湯(出聖濟總錄)治小兒欬逆喘息如水鷄聲亦治欬嗽
心胸痰壅攻咽喉作呀呷聲
麻黃(去根節煎去沫焙)射干紫苑(去苗土)甘草(炙各一兩)桂(去粗)
(皮半兩)半夏(五枚生薑湯洗十遍炒)
右粗搗篩五六歲兒每服一錢水一盞棗一枚生薑
少許煎至五分去滓納蜜半錢更煎一二沸食後温
服日三服量兒大小加減
半夏散(出聖惠方)治小兒欬逆上氣心胸壅塞不欲飲食
紫苑(去苗洗净)五味子(揀净)半夏(湯泡七次)甘草(炙各五兩)肉桂(去粗)
(皮)細辛(去苗各二兩)
右為末三歲兒每服一錢水一盞生薑一片煎至五
分去滓温服不計時候量兒大小加減
生乾地黃散(出聖惠方)治小兒寒熱欬逆上氣逆滿膈中有
痰
生乾地黃杏仁(湯浸去皮尖雙仁麩炒黃)麥門冬(去心焙)五味
子川大黃(炒各半兩)硝石(一分)
右為散每服一錢以水一小盞入蜜半匙頭煎至五
分去滓不計時候温服量大小加減
欵冬花丸(出聖惠方)治小兒欬逆上氣晝夜不得睡卧
欵冬花(一分)紫苑(一分洗去苗土)伏龍肝(一分)桂心(半兩)麻黃(去根)
(節半兩)紫蘇子(一分)
右為末煉蜜丸如菉豆大不計時候温水化破三丸
服之量兒大小以意加減
吳茱萸湯(出聖濟總錄)治小兒欬逆
欵冬花(炒一兩)射干(一兩)紫苑(去苗土一兩)吳茱萸(湯洗五次炒二)
(兩)桂(去粗皮半兩)
右粗搗篩每服一錢水一盞生薑一片棗一枚煎至
五分去滓分三服温服更量兒大小加減
五味半夏湯(出聖濟總錄)治小兒欬逆上氣
紫苑(去苗土)細辛(去苗葉)阿膠(炙令燥)桂(去粗皮各二兩)半夏(二兩)
(生薑湯洗十次)
右粗搗篩每用一錢水一盞煎至六分去滓分温三
服空心與午間日晚各一更量兒大小加減
前胡丸治小兒欬逆上氣喘滿氣促調胃氣進飲食
前胡(去苗)人參半夏(湯浸去滑七次切焙)白术(各一兩)丁香(一分)
右為細末生薑自然汁煮麫糊丸如菉豆大小每服
五丸至七丸食後卧時生薑湯下
桂心橘皮湯治小兒五六日不食氣逆
成籜薤(五兩)人參(半兩)橘皮(三兩)黍米(五合)桂心(半兩)
右㕮咀以水七升先煮藥煎取二升次下薤米熟藥
成稍稍服之
射干散(出聖惠方)治小兒欬逆上氣大小便滯澁
射干木通麻黃(去根節各一分)桂心(半分)川大黃(一分炒)
右為散每服一錢以水一小盞煎至五分去滓不計
時候分為二服量兒大小以意加減
細辛散治小兒欬逆上氣心胸壅悶
細辛(半兩)枳殼(半兩麩炒)甘草(炙)麻黃(去根節三分)杏仁(三十粒用)
(湯浸去皮尖)
右為散每服一錢以水一小盞生薑少許煎至五分
去滓不計時候温服量兒大小以意加減
紫苑散(出聖濟總錄)治小兒欬逆上氣喉中有聲不通利
紫苑(去苗土一兩)杏仁(去皮尖雙仁炒)細辛(去苗葉)欵冬花(各一兩)
右搗羅為散二三歲兒每服半錢米飲調下日服三
次更量大小加減
一字散(出聖惠方)治小兒欬逆上氣喘急不定
乾蝦蟆(一枚炙令黃)葶藶子(隔紙炒令紫色)五靈脂杏仁(湯浸)
(去皮尖雙仁麩炒黃)
右各别為散各抄一錢調和令勻每服清粥飲調一
字服之
射干湯(出聖濟總錄)治小兒上氣喘息如水雞聲
射干(一兩)半夏(湯浸洗七次焙一兩)桂(去粗皮一兩半)
右粗搗篩五六歲每服一錢生薑少許煎至四分去
滓熱服日三服更量兒大小加減
杏蜜煎(名杏仁丸出千金方)治小兒大人欬逆上氣
杏仁(去皮尖雙仁生研如膏)蜜(各二兩)
右和勻於銀鍋内慢火熬成煎旋丸一二歲兒每服
如菉豆大一丸温水化下更量兒大小加減一方杏
仁三升蜜一升熟搗如膏含咽之一方杏仁三升去
皮尖炒令黃後用蜜一升分為三分納杏仁杵令得
所更納一分杵如膏又將一分杵熟止先食含之嚥
汁
劉氏療小兒上氣急滿坐卧不得
鼈甲(一兩炙令熟搗為末)燈心(一握)
右以水二升煎取八合以意量之與服
備急杏仁湯療少小欬嗽上氣
麻黃(八分去根節)杏仁(四十枚去皮尖)
右切以水一升煮取七合去滓分服百日小兒患熱
氣急不得服小便赤黃服之甚良大人孩童以意量
之
甘草丸(出聖惠方)治小兒未滿百日欬嗽上氣
甘草(半兩炙)桂心(一分)杏仁(一分湯浸去皮尖雙仁麩炒微黃研如膏)
右為散入杏仁令勻煉蜜和丸如菉豆大每服以乳
汁研化三丸
順肺湯(醫方妙選)治肺氣不利欬嗽
紫蘇葉半夏(湯洗七次各一兩)五味子欵冬花橘
皮桂心木香(各半兩)
右為細末每服一錢水八分生薑人參各少許煎四
分服之
杏仁煎(出聖惠方)治小兒欬嗽心煩喘麄
杏仁(一兩湯浸去皮尖雙仁麩炒黃)寒食麫(一兩)蜜(一合)酥(一合)生地黃
汁(一大盞)貝母(半兩煨黃)天門冬(一兩去心)
右搗研杏仁如膏次用地黃汁煎貝母天門冬至五
分便研絞取汁入杏仁膏等同熬如稀餳温水調下
半錢量兒大小加減
治小兒寒熱欬逆膈中有癖吐乳不欲食(千金方)
乾地黃(四兩)麥門冬五味子蜜(各半升)大黃硝
石(各一兩)
右㕮咀以水三升煮取一升去滓入硝石蜜再煮服
二合日三服胷中當有宿乳汁一升許出大者五合
阿膠散(又名補肺散)治小兒欬嗽氣急有痰惡心肺氣虚怯
唇白色悶乳氣麄喘促哽氣長出氣皆肺虚損故也
宜補之(出全嬰方)
阿膠(一兩半麫炒)鼠粘子(一分炒香)馬兜鈴(半兩焙)甘草(炙一分)
杏仁(七箇去皮尖)糯米(一兩炒)
右為末每服一二錢水一盞煎至六分食後温服
蘆筒散(出全嬰方)治小兒新久咳嗽氣急有痰或咯血
欵冬花官桂(去皮)鵝管石井泉石甘草(炙)白
礬
右為末三歲一字藕汁調下杏仁湯亦得十歲已上
蘆筒内吸之
人參半夏湯(衞生寶鑑方)治肺胃受冷欬嗽氣急胸膈痞滿
喉中呀呷嘔吐涎沫乳食不下
半夏(湯洗七次切焙)厚朴(去皮薑汁炒)丁香(各四兩)陳皮(去穰)人參
(去蘆)細辛(去苗各二兩)
右為末用生薑汁打麫糊為丸如麻子大三歲兒每
服三十丸生薑湯下食後服量兒大小加減
杏仁湯(出聖濟總錄)治小兒欬嗽汗出
杏仁(去皮尖雙仁炒四十九枚)皂莢(去皮酥炙一挺)甘草(生用)蛤粉(各一兩)
惡實(炒半分)紫苑(去苗一分)
右粗搗篩每服半錢水半盞入虀汁少許煎三五沸
去滓温服量兒大小加減
人參湯(出聖濟總錄)治小兒肺經感寒語聲不出
人參甘草(炙)黃明膠(炙燥各一分)麻黃(去根節)杏仁(湯浸)
(去皮尖雙仁炒)貝母(去心各半兩)
右粗搗篩每服一錢水七分入糯米少許同煎至四
分不計時候去滓温服量大小加減
杏仁煎丸(出聖濟總錄)治小兒欬嗽
杏仁(去皮尖雙仁生研四十九枚)皂莢(椎碎半梃)栝蔞(大者一枚)生百部
(一兩四味并用水浸搗絞取濃汁後同入銀石噐内慢火熬成膏)黑牽牛(搗末一兩)木
香(半分)
右為末入前四味膏内和丸如菉豆大每服三丸至
五丸糯米飲下量兒大小加減
貝母飲(出聖惠方)治小兒咳嗽亦治咽喉不利狀如啞者
貝母(去心麩炒)麻黃(去根節煎掠去沫焙)紫苑(去苗土)甘草(炙各半分)杏
仁(湯浸去皮尖雙仁炒三分)麥門冬(去心焙半兩)
右粗搗篩五六歲兒每服一錢水七分煎至四分去
滓温服量兒大小以意分減
飬肺湯(出醫方妙選)温養肺胃
紫苑(洗去土焙乾)半夏(湯泡七次)欵冬花阿膠(各一兩)人參
桂心(各半兩)
右為細末每服一錢水一小盞生薑二片糯米五粒
煎至五分去滓温服
木香半夏丹(出醫方妙選)治胃寒咳嗽
木香半夏(湯洗七次焙乾)肉豆䓻(各一兩)藿香葉丁香
白术(各半兩)
右為細末取生薑自然汁和丸如黍米大每服十粒
煎人參湯下量大小加減
貝母湯(出醫方妙選)治肺中風咳嗽喘滿
貝母(炒黃)半夏(白礬湯浸七次焙)乾薑麻黃欵冬花
甘草(各半兩)
右為細末每服一錢水一小盞生薑三片杏仁二箇
去皮尖同煎至五分去滓温服
白术五味湯(出醫方妙選)治欬嗽氣逆上喘
五味子白术丁香人參欵冬花(各半兩)細
辛(一分)
右為細末每服一錢水八分生薑三片煎至四分去
滓時時呷之
馬兜鈴丹(出醫方妙選)治肺壅咳嗽大便不利
馬兜鈴紫蘇子人參(各一兩)木香欵冬花(各半)
(兩)杏仁(一兩湯浸去皮尖細研)
右同拌勻煉蜜和丸如黍米大每服十粒煎生薑湯
下量兒大小加減
桑白皮粥(出傅氏活嬰方)治肺痿咳嗽吐痰
桑白皮(洗净去皺皮以水煮二三升)糯米猪肺杏仁(去皮尖)
花椒茴香
右煮作粥五更初喫
麥門冬湯(出醫方妙選)治傷寒未除咳嗽喘急
麥門冬欵冬花人參紫苑(各一兩)桂心(半兩)甘
草(一分)
右為末入杏仁二十粒麫炒去皮尖細研拌勻每服
一分水一盞入生薑三片煎至五分去滓温服
竹茹丹(出醫方妙選)通肺治喘
竹茹枇杷葉人參半夏(湯浸七次)紫苑天南
星(炮各半兩)
右為細末生薑汁和丸如黍米大每服十粒生薑湯
下量大小臨時加減
蟬殼散(出聖惠方)治小兒欬嗽壅痰不欲乳食
蟬殼(微炒)桔梗(去蘆)人參(去蘆)甘草(炙已上各一分)半夏(湯泡七次)
右為散每服用生薑汁飲調下一字日三五服量大
小以意加減
桔梗散治小兒卒得欬嗽吐乳
桔梗(一分去蘆)紫苑(半兩去苗土)麥門冬(半兩去心)甘草(炙半兩)人
參(一分去蘆)陳皮(一分去白穰)
右為散每服一錢以水一小盞煎至五分去滓量大
小以意加減
陳橘皮散治小兒欬嗽胸中滿悶不欲乳食
陳橘皮(一分去白焙)桔梗(一分去蘆)貝母(半兩煨黃)雞蘇(一分)杏仁
(一分湯浸去皮麫炒)人參(一分去蘆)
右為散每服一錢以水一小盞入燈心十莖煎至五
分去滓温服日三四服量兒大小以意加減
麥門冬散治小兒欬嗽聲不出
麥門冬(去心焙)杏仁(湯浸去皮尖雙仁麫炒微黃)甘草(炙)貝母(煨微)
(黃)欵冬花(各一分)紫苑(半兩洗去苗土)
右為散每服以乳汁調下半錢日三四服量兒大小
加減
欵冬花散治小兒新久欬𠻳氣急不食
欵冬花知母貝母阿膠(炒)甘草
右等分為粗末三歲一錢水半盞煎三分去滓一方
貝母為末沙糖為丸噙化下亦治咳甚妙又方蘿蔔
子炒為末沙糖為丸含化治嗽
葶藶散治小兒咳嗽有痰氣急亦治喘促胸悶坐卧不
安
葶藶(半兩炒)麻黃(一分去節)甘草貝母杏仁(去皮尖一錢)
右為末三歲一錢水半盞煎三分去滓温服量兒大
小以意加減
人參丸(一名人參半夏丹)治小兒咳嗽有痰氣急惡心不食消
痰止嗽
人參半夏(炮)白术川薑南星(炮)
右等分為末薑糊丸如小豆大每服三十丸薑湯下
月内百晬嬰兒如針頭大沾在妳頭上令兒吮之
辰砂半夏丸(一名杏仁丸)治小兒肺壅痰實咳嗽喘急胸膈
痞滿心神煩悶痰涎不利呀呷有聲神志昏憒
五靈脂(微炒黃用酒飛去沙土)硃砂(研飛各一兩)葶藶(水淘净晒乾别杵成)
(膏)杏仁(湯浸去皮尖及雙仁麫炒别杵成膏)半夏(湯洗七次去滑焙乾用各半兩)
右為末入研藥勻生薑汁煮麫糊和丸如小麻子大
每服五丸至七丸淡湯下食後服一方煎麻黃湯下
三丸日三服量大小加減
金肺散治小兒諸般喘嗽急驚風神效
錫灰(一錢)鬱金半夏(湯浸七次各一分半)漢防已硫黃(各二)
(錢)
右為末每服半錢或一錢量小兒加減煎猪肉湯下
食後日進二服
辰砂丸(出朱氏集驗方)治咳嗽安驚化痰
辰砂(研一半為衣一半入藥)白礬白附子(炮各半兩)南星(一兩去皮)
(臍切作片再用雪水煮焙乾)大半夏(一兩半湯洗七次生薑自然汁作餅炙)
右為細末糯米粉煮糊為丸如小菉豆大每服二十
丸臘茶薄荷湯下感患三年者服之而愈
黃耆湯(出濟生拔萃)治欬嗽喘逆身熱鼻乾燥者熱入肺經
為客熱呷呀有聲黃耆為主人參為佐
黃耆(二兩)人參(三錢半)桑皮(三錢)地骨皮(五錢)甘草(二錢半)
右㕮咀水煎放冷時時服之
抱龍丸(出錢氏方)治傷風身熱昏睡氣粗風熱痰盛欬嗽急
驚風潮搐及蠱毒中暑沐浴後並可服壯實小兒宜
時與服之
雄黃(一分水飛)辰砂(另研半兩)天竺黃(一兩)麝香(半兩别研)天南星
(臘月釀牛膽中套乾至百日如無只用生者去皮臍剉炒熟四兩)
右為末煮甘草水和丸如皂子大温水化下百日小
兒每丸分作三四服五歲一二丸大人三丸亦治室
女白帶伏暑用鹽少許細嚼一二丸新汲水下臘月
中雪水煮甘草和藥尤佳一法用漿水或新水浸天
南星三日候透軟煮三五沸取出乘軟切去皮只用
白軟者薄切焙乾炒黃色取末八兩甘草二兩半用
水二碗浸一宿慢火煮至半碗去滓漸漸添入天南
星末慢研之令甘草水盡入餘藥一方煉蜜和丸甘
草薄荷湯化下一方無天竺黃
鬱金散(一名金花散王氏小兒方)治小兒一切欬嗽
鬱金(剉半兩)防風(去义切)半夏(切各一分)巴豆(二十一枚去殼)皂莢
(剉一挺)
右以水一升同於銀噐内煮令乾去巴豆皂莢不用
以温湯洗餘三味焙乾搗羅為末每服半錢生薑蜜
熟水調下更量大小加減
注脣膏(出聖濟總錄)治嬰兒未滿百日欬嗽
白殭蠶(蜜炙五枚)雄黃(研半錢)杏仁(湯浸去皮尖雙仁炒研)貝母(去心)
(七枚)龍腦(研一字)
右搗研為末生蜜和為膏每用少許注脣上令兒咂
之
潤肺散(出宣明論)治小兒膈熱欬嗽痰喘甚者久不瘥
以瓜蔞實一枚去子用穰為末以寒食麫和為餅子
炙黃為末每服一錢温水化開乳糖下日三服為止
立效一方用粥飲調下半錢量兒大小以意加減
菖蒲煎丸(出御藥院方)治小兒肺氣壅實痰嗽涎喘肩息風
邪
人參石菖蒲欵冬花紫苑桂心(各一錢)
右為細末煉蜜和丸每兩作三丸每服一丸煎糯米
飲化下食後服
蟬殼湯(出醫方妙選)治肺氣不利
蟬殼(炒)人參五味子(各一兩)陳橘皮(去白)甘草(各半兩)
右為細末每服半錢煎生薑湯調下
百部散(出聖惠方)治小兒頭熱令乳母服之
百部貝母(煨黃)紫苑(洗去土)葛根(各一兩)石膏(一兩)
右為散每服三錢以水一小盞入竹葉二十片煎至
六分去滓每服食前温服令兒飲乳甚佳
麥門冬煎(出聖惠方)治小兒咳嗽壯熱胸膈壅滯
麥門冬(一兩去心)杏仁(二兩湯浸去皮尖)生薑汁(半兩)蜜(二合)
右先以水一大盞煎麥門冬及杏仁至四分入砂盆
内研絞取汁却入銀噐中次納生薑汁等以慢火熬
成膏收於瓷噐中每服以清粥飲調下半匙日三服
夜一服量兒大小加減
四物欵冬丸(出千金方)治小兒嗽晝差夜甚初不得息不能
啼
欵冬花紫苑(各一兩半)桂心(半兩)伏龍肝(六銖)
右為末蜜和如泥取如棗核大傅乳頭上令兒飲之
日三傅之漸漸令兒飲之
桂枝湯(出千金方)治少小十日已上至五十日卒得欬嗽吐
乳嘔逆暴嗽晝夜不得息
桂枝(半兩)甘草(二兩半)紫苑(十八銖)麥門冬(一兩)
右㕮咀以水二升煮取半升以綿著湯中捉綿滴兒
口中晝夜四五遍與之即哺乳
天麻散(出全嬰方)治小兒欬嗽有痰氣壅面腫
天麻(三錢)硃砂(一錢)麝香(一字)南星(水浸春秋五日冬七日夏三日半兩)
右為末每服一字用杏仁湯調下人參湯亦可
一字散(出全嬰方)治嬰兒百日内外欬嗽及諸欬嗽衆藥不
效者
核桃(一箇鑽孔如錢眼大)硃砂(一錢)腦子(一字)水銀(二錢入核桃内醋研壘塗)
(紙三重裹鹽泥固濟晒乾火煆留三分性去泥用)
右為末三歲半錢新生半字薄荷汁調下
生金丸(出全嬰方)治小兒欬嗽有痰氣急不食
人參鬱金半夏白礬(煆各一兩)
右為末薑糊丸如小豆大三歲三十丸生薑湯下
雄黃丸(出全嬰方)治小兒欬嗽氣粗有痰
南星雌黃半夏(各一錢)巴豆(一半去油)
右為末糊丸芥子大三歲十丸生油浸過生薑湯下
南星丸(出全嬰方)治小兒咳嗽涎盛咽膈不利
南星(切片皂角水浸一夕煮乾)半夏(薑汁浸)殭蠶(一半醋浸一半生用)白礬
右為末等分薑糊丸如小豆大三歲三十丸薑湯吞
下如驚風涎盛皂角水破服一方只生礬末皂角
水調立效
葶藶丸(出全嬰方)治小兒乳食衝脾傷風咳嗽面赤痰盛身
熱氣急
葶藶(炒)牽牛(炒)杏仁(湯浸去皮尖雙仁麩炒黃别搗為膏)防已(炒)
右等分為末棗肉丸如小豆大三十丸薑湯送下乳
食後或臨卧服量大小加減一方三丸至五丸服
鎮庭散(出宣明論)治小兒一切驚喘肚脹欬嗽
鬱金大黃(各半兩)甘草(三錢)輕粉(一錢)
右為末每服半錢用薄荷湯拌硃砂細研冷水以木
匙瀝下
貝母散(出聖濟總錄)治小兒感寒欬嗽痰涎不利
貝母(去心)皂莢子(炒黑各半兩)葶藶子(隔紙炒一分)甘草(炙半兩)
右搗羅為散每服半錢米飲調下乳食後服
桃花散(出聖濟總錄)治小兒咳嗽
蛤蚧(酥炙一錢)蛤粉(研二錢)芎藭(一分)丹砂(研半錢)
右研為散每服半錢温虀汁調下量大小加減乳食
後服
白散子(出聖濟總錄)治小兒咳嗽
栝蔞根知母(焙)貝母(去心)甘草(炙等分)
右搗羅為散每服半錢煎黃米飲調下
桔梗湯(出聖濟總錄)治小兒月内及百晬暴嗽吐乳嘔逆不
得息
桔梗(炒)紫苑(去苗土各二分)甘草(炙一分)麥門冬(去心焙三分)
右粗搗篩每服一錢水七分煎至四分去滓温服量
兒大小加減日三四服
五味子散(一名小品七物小五味子湯)治小兒咳嗽上氣睡卧不安
(方見本門咳嗽類)
蘿蔔子散(出聖濟總錄)治小兒欬逆上氣喘促(方見本門咳嗽咽喉作呀)
(呷類)
麻黃散(出聖惠方)治小兒欬逆上氣喘促不得安寧(方見本門喘類)
紫苑湯(出聖濟總錄)治小兒欬嗽氣急(方見本門欬嗽類)
治小兒氣候止疼(出本草)
用蓬莪荗炮後熱搗為末用一大錢熱酒調下
欬嗽咽喉作呀呷聲(附論)
夫小兒嗽而呀呷作聲者由胸膈痰多嗽動于痰上摶
於咽喉之間痰與氣相擊嗽動作呀呷聲其欬嗽大體
雖同至於治療則加消痰破飲之藥以此為異爾
方
半夏丸治齁&KR0008;
半夏(二十一粒)菎蔴子(二十一粒)巴豆(去油五兩)杏仁(七枚)牛蒡子
(一錢)雞内金(七箇)皂角子(七粒)
右用沙土巴為丸薑湯下
蟬殼散治小兒心胸痰壅欬嗽咽喉不利作呀呷聲
蟬殼(一兩微炒)桔梗(去蘆)陳皮(半分去白)半夏(一分洗七次)漢防已
(一分)甘草(炙一分)
右為散每服生薑粥飲調下一字三歲已上加之至
半錢
桃紅丸治小兒齁&KR0008;咳嗽痰涎壅盛或作喘急
天南星(一分炮)白附子(炮)川烏(炮各一分)石膏(一錢煆)地龍
(一錢)白礬(枯一錢)
右為末自然薑汁搜丸麻子大硃砂為衣令半紅半
白每服三五十丸淡生薑湯下
勝金丸治小兒齁&KR0008;肺氣喘急變成龜胸
砒霜(一分)黃丹(一分)
右以霜研細入丹同研用鯽魚一箇去腸肚入砒霜
在内以紙七重裹濕將黃泥固濟候乾煆紅取出再
研細露一宿
甜葶藶杏仁(去皮尖各一兩)牽牛子(半兩末)雞内金(二七箇晒)
(乾為末)
右為末棗肉為丸如麻子大每服二丸用茶清下
清膈丸治小兒肺感風寒呀呷欬嗽
半夏(湯泡七次去滑焙)白礬鉛白霜滑石天竺黃
(各等分)
右細麫糊丸菉豆大每服五丸量兒大小加減薄荷
湯下
陳橘皮散治小兒欬嗽咽中作呀呷聲
陳皮杏仁(湯浸去皮尖麩炒)桑根白皮甜葶藶(隔紙炒)
甘草(炙黃各一兩)
右為散每服一錢以水一小盞煎至五分去滓温服
量兒大小加減
蘿蔔子散治小兒咳嗽喘急作呀呷聲亦治欬逆上氣
喘促
蘿蔔子(一分)皂莢子(十枚煨去皮)燈心(一束)麻黃(一分去節)甘草
(炙半分)
右為末每服一錢以水一小盞煎至五分去滓不計
時候量兒大小以意加減温服
雄黃散治小兒胸喉齁&KR0008;喘不止
雄黃(一錢)甘遂(一錢半)芒硝(二錢)輕粉(少許另研)
右為末每服一錢用漿水一小盞油一點調下吐瀉
為度
牛黃散治小兒欬嗽喘急煩熱喉中作呀呷聲
牛黃(一分研)蟬殼(半分炒)柴胡(一分去苗)&KR0797;蔞子(一分研)
右為散每服以蜜水調下一字日三服二歲已上加
至半錢
雄黃丹治小兒齁&KR0008;喘滿欬嗽心胸煩悶傷熱觸毒
雄黃硃砂(各一錢另研)杏仁(十四粒炒)豉(淡者二十一枚)巴豆(七粒)
右杏巴豉三味用米醋半盞乾薑三片指大煮令乾
研成膏皂角一寸蜜炙焦去子與皮製牛膽南星一
分同雄硃與杏膏研令細末加米糊丸如麻子大淡
薑湯送下每一歲五丸壯者七丸二歲十丸
天南星丸治小兒痰多哮呷喘急欬嗽
天南星(炮)半夏(湯洗七次)白礬(枯各一分)雄黃(細研一錢)
右為末煎熬皂角膏為丸入少許麫糊丸如麻子大
每服二三丸淡生薑湯送下
澤瀉散治小兒齁&KR0008;膈中壅熱涎潮
澤瀉(一分)蟬殼(全者二十一箇)黃明膠(手掌大者三片炙令焦)
右為末每服一大錢温米湯調下日進二服未愈再
服
治小兒呀呷不止方
猪腸一截鬱金末蚌粉(各一兩將二味納腸中繫兩頭慢火炙乾)
(為末)
右細羅每服半錢夜卧熟水調下三服頓服盡永不
發
治小兒胸候
巴豆(一粒去油)牛黃(少許)太黃(微加)
右為末用一字乳食送下
治小兒胸膈痰壅欬嗽咽喉不利常作呀呷聲
甜葶藶(一分隔紙炒令紫色)杏仁(半兩湯浸去皮尖雙仁麩炒黃)麻黃(半兩去節)
右為散每服一錢以水一小盞煎至五分去滓放温
量兒大小分減頻服
郁李仁丸治小兒肺臟熱多欬嗽喘急咽中作呀呷聲
郁李仁(三分湯浸去皮微炒研如膏)杏仁(湯浸去皮尖雙仁麩炒黃研膏)川大
黃(一分炒)
右以大黃一味為散同研令勻入蜜少許和丸如梧
桐子大每服以粥飲研破三丸服之日三服量兒大
小以意加減
桃仁丸治小兒多欬嗽咽中如呀呷聲
桃仁(四十枚湯浸去皮尖雙仁麩炒黃色)琥珀末(一分)甜葶藶(一分隔紙炒赤)
(色)
右研葶藶桃仁如泥次下琥珀末更搗令勻丸如菉
豆大每服煎桑白皮湯化破五丸服之日三服三歲
已上加丸數服
立勝散治小兒咽喉呀呷不止
膽礬(一錢)輕粉(少許)
右為細末用漿水半盞小油一二點打散灌之
烏雞子膏治小兒齁喘
烏雞子(一箇)輕粉(半錢)
右將雞子開一孔入粉在内攪勻紙糊孔子飯上蒸
熟每日喫一箇
治小兒齁&KR0008;
用藜蘆不拘多少為末每用一字如吐不止用通頂
散搐鼻亦療嘔逆甚效
治小兒多欬嗽咽中如呀呷聲
用大瓜蔞一枚白麫溶瓤作餅子燒熟却拌杵為末
每服以清粥飲調下半錢量兒大小以意加減
射干散(一名麻黃湯)治小兒欬嗽心胸痰壅攻咽喉作呀呷
(方見本門欬逆上氣類)
桔梗湯治欬嗽呀呷咽膈不利
桔梗甘草(炙)石膏紫蘇半夏(湯洗七次焙)皂角
(一分燒存性)
右為末每服一錢水一盞生薑三片煎五分去滓時
時服
定嗽化痰丸治小兒風涎壅盛欬嗽不止呀呷有聲睡
卧不安
猪牙皂角(去皮弦酥炙赤色)天南星(炒)天麻硃砂(别研各半)
(兩)白礬(枯三錢)
右為細末入硃砂研勻生薑自然汁煮麫糊為丸如
黃米大别用硃砂為衣每服三十丸生薑湯送下乳
食後服
辰砂破涎丸治小兒痰涎停積結聚不散咽膈不利呀
呷有聲欬嗽氣粗胸膈痞悶一切風涎悉皆治之
真硃砂(清水飛净者二錢)半夏(一兩湯浸洗去滑)人參(去蘆頭二兩)青
橘皮(去白一兩)天南星(半兩炮)
右為細末生薑自然汁煮麫糊為丸如黍米大别用
硃砂為衣每服三十丸温生薑湯送下乳食後臨卧
服
痰實(附論)
夫小兒乳食不下吐涎沫而微壯熱者痰實也此因乳
哺冷熱不調停積胸膈或水飲留滯氣不升降致令痰
實壅滯肚熱煩悶心神不寧不瘥則變驚癎之病(錢氏云叚)
(齋郎子四歲病嗽身熱吐痰數日而咯血醫以桔梗湯及防已丸治之不愈其涎上攻吐喘不止請錢氏下𥚹)
(銀丸一大服復以補肺散補脾散治之段氏曰咯血肺虚何以下之曰肺雖咯血有熱故也久即虚痿今涎上)
(潮而吐當下其涎若使不吐涎為甚便也盖吐涎為虚又生驚也痰實上攻亦使發搐故依法只宜下痰後補)
(脾肺必涎下而吐愈若先補其肺為逆先下其痰為順先下後補為良也直指方云小兒受病多生於熱熱)
(則生痰痰者諸病之根用白藥丸子加硃砂同研細薄荷泡湯入薑汁少許調下風痰蘇合香丸天麻防風丸)
(加硃砂末薑汁泡湯調下)
方
木香通氣飲子治一切氣病噎塞痰飲不下
青皮(去穣半兩)木香(半兩)檳榔(半兩)香白芷(二錢半)陳皮(去白半兩)
蘿蔔子(半兩炒)藿香葉(一兩)枳殼(去穰麩炒)人參(各半兩)甘草
(炙半兩)
右為細末每服三錢水一大盞煎至八分去滓温服
不拘時
導飲丸消乳食化痰涎
荆三稜(三兩二錢)蓬莪荗(三兩二錢)青皮(去白一兩半)陳皮(去白一兩)
(半)白术(一兩半)檳榔(一兩)枳殼(麩炒一兩)木香(各一兩)半夏(二錢)
(薑六錢製)白茯苓(半兩)
右為細末煉蜜丸每兩作五十丸不拘時淡薑湯化
下一丸温水亦得
石膏湯治小兒痰實壯熱頭痛
石膏(别研一兩一分)大黃(炒一兩半)柴胡(去苗一兩一分)升麻(三分)知母
(焙二分)枳實(去穰麩炒三分)黃芩(去黑心三分)甘草(炙一兩)大青(半兩)
芍藥(三分)
右粗搗篩每服二錢水二盞入薑汁少許同煎至六
分去滓分温三服量大小加減
大黃湯治小兒八歲已上熱結痰實不能食
大黃(炒一兩)柴胡(去苗三分)升麻(三分)黃芩(去黑心)知母(焙)梔
子仁(各三分)細辛(去苗葉一分)芍藥(三分)枳實(去瓤麩炒半兩)
右粗搗篩每二錢水一盞入竹葉十片同煎至六分
去滓分温三服早晚各一量兒大小加減
金硃化痰丸治痰實安神志除頭痛眩運心神恍惚胸
膈煩悶涕吐稠粘痰實欬嗽咽嗌不利
金箔(二十五片為衣)辰砂(飛研二兩)皂角子仁(炒黃色)白礬(光明者於)
(鉄噐内熬令枯研)鉛白霜(細研)天竺黃(研各一兩)龍腦(細研半兩用生者)
半夏(薑製四兩)
右為細末入研藥勻生薑汁麫糊丸如梧桐子大小
兒如黍米大每服十丸至十五丸食後臨卧生薑湯
下
澄清飲治痰壅欬嗽不止
白礬(二錢半)南星半夏蚌粉知母貝母
甘草(各五錢)人參(三錢)
右剉散每服二錢生薑三片烏梅半箇煎澄清徐徐
吸服效亦治因飲乳逆氣觸於肺經作嗽久不止夀
星丸兼服
神麴湯治小兒痰實
神麴(微炒)木香(各一兩)半夏(用生薑八兩切片同搗成膏炒令黃色一兩)薑
黃(一兩)青皮(炒)甘草(炙)白茯苓(各半兩)
右為細末每服半錢入鹽少許沸湯點服
白金丹治小兒消痰實利胸膈
桑白皮前胡半夏(湯洗七次)白术(各一兩)人參陳
橘皮(各半兩)甘遂(一分)
右為末煉蜜和丸如黍米大温水下五粒至七粒週
歲小兒并一二歲只可服三粒已上臨時加減
防風温膽湯消痰順氣疎風
防風(一錢半)甘草(炙)橘皮(各一錢半)茯苓(半兩)枳殼(麩炒半兩)半
夏(半兩)
右剉散每服一錢入生薑紫蘇同煎服
陳橘皮湯治小兒痰壅結實時欲嘔吐
陳橘皮(去白炒三分)桑白皮(剉半兩)麥門冬(去心焙半兩)
前胡(去苗一分)大黃(剉炒一分)升麻(一分)
右粗搗篩每服一錢水半盞煎至三分去滓温服食
後日三服量兒大小加減
硃砂丸治鎮心壓驚驅風墜痰
硃砂(研半分)直殭蠶(洗焙)天南星(炮製)白附子(濕紙煨半兩)麝
香(一字)全蠍(二錢半焙)
右為末飛白麫糊丸如麻子大每服五丸薄荷湯温
服
青州謝家白丸子
半夏(湯浸七次)真川烏(略炒去皮尖)白附子(洗炮)天麻天南
星(洗炮各半兩)全蠍(一分)
右為細末生薑汁煮飛麫糊丸如麻子大每服十丸
熟水下諸癎白丸子研入硃砂雄黃雌黃少許薄荷
湯入薑汁調下傷風欬嗽白丸子末紫蘇烏梅湯入
薑汁調下寒瘧白丸子金液丹等為末米飲調下大
抵小兒諸病非熱則痰治痰惟半夏為上上藥
香橘丹治小兒消宿食痰滯
木香陳橘皮(各一兩去白)牽牛子(炒)草豆蔲(麩炒)白术
薑黃(各半兩)
右為細末滴水和丸如黍米大每服十粒葱白湯下
大小便淋瀝或不通即乳食前服之
枳殼湯治小兒痰實壯熱不除
枳殼(去穰麩炒)前胡(一兩)木香(一兩)半夏(湯洗七次一兩)乾薑甘
草(各半兩)
右為細末每服一錢水一小盞生薑三片陳橘皮少
許同煎至六分去滓温服
乳香半夏丹治小兒壯熱喘嗽痰實者
乳香(研)半夏(白礬水浸一宿焙乾)木香(各一兩)硃砂(一兩研飛)麝香
(一錢研)金箔(研二十片)
右都拌勻用生薑自然汁和丸如黍米大每服十粒
生薑湯下量大小加減
蘇香湯治小兒平心肺消痰壅
木香紫蘇人參(各一兩)五味子甘草陳皮
(各半兩)
右為細末每服半錢入生薑自然汁少許同荆芥湯
調下
前胡散治小兒痰實心胸不利多嘔吐
前胡(半兩)貝母(一分煨黃)白术(一分)桑根白皮(一分)人參(一分)陳
橘皮(半分湯浸去白焙)
右搗粗羅為散每服一錢以水一小盞煎至五分去
滓不計時候温服量兒大小加減
芒硝丸治小兒痰實往来寒熱不欲飲食肌體羸瘦
川芒硝(半兩)川大黃(炒半兩)半夏(一兩湯浸七次去滑)代赭(半兩)甘
遂(一分微炒)杏仁(十粒湯浸去皮尖雙仁麩炒黃)
右為末煉蜜丸如菉豆大空心以温水下兩丸量兒
大小加減
半夏散治小兒痰氣結實煩壅
半夏(一分湯洗七次去滑)前胡(去蘆半兩)川大黃(一分炒)甘草(炙一分)
川朴硝(一兩)
右為散每服一錢以水一小盞入生薑少許煎至五
分去滓温服日四服量兒大小以意加減
治小兒五六歲痰實不散宜服此方
前胡(一分)川大黃(炒一分)枳殼(一分麩炒)甘草(炙一分)川朴硝
(一兩)
右羅為散每服一錢以水一中盞入生薑蓮子大煎
至六分去滓温服量兒大小分減
赤茯苓散治小兒痰實壅悶時時嘔吐不欲飲食
赤茯苓(半兩)甘草(炙一分)陳橘皮(湯浸去白一分焙)川朴硝(半兩)
旋覆花(一分)
右羅為散每服二錢以水一小盞入生薑汁如蓮子
大煎至五分去滓温服量兒大小分減
𥚹銀丸治風涎膈熱上實及乳食不消腹脹喘粗
好墨(八錢研)水銀(半兩河水裹結砂子)黑鉛(一錢半)麝香(半錢另研)巴
豆(一兩去皮油心膜研細)
右將巴豆末并墨鉛再研和勻入砂子麝香陳米粥
和丸如菉豆大捏褊一歲一丸二三歲二三丸五歲
已上五六丸煎薄荷湯摩冷送下不得化破更量虚
實加減食後服
肥兒丸治涎多乳食不下涎流不出口者乃為脾熱
川黃連(一兩)蕪荑仁(一兩)麥蘖(炒半兩)神麴(炒半兩)
右為細末生猪膽汁煮麫糊為丸如麻子大每一服
五丸米飲下食前服
百粒丸
川黃連厚朴吳茱萸(各一兩用生薑一兩搗爛同拌一宿炒熟)
右為細末麫糊丸如桐子大陳米飲下百粒粟米飲
下尤妙小兒即小丸如黍米大如瀉甚者加肉豆䓻
一箇沒石子兩箇
柴胡湯治小兒百日已來痰實
柴胡(去苗三分)當歸(切焙一分)赤茯苓(去皮)大黃(炒各半兩)甘草(炙一)
(分)
右粗搗篩每一錢水半盞煎至三分去滓分温三服
早晩各一量兒大小以意加減
龍齒湯治小兒百日已来痰實壯熱兼驚
大黃(炒一分)甘草(炙一分)枳殼(大者一枚去穰麩炒黃用)龍齒朴
硝(各一分)
右粗搗篩每服一錢水半盞煎至三分去滓食前温
服日二服量大小加減
前胡枳殼湯治痰實壯熱胸中壅悶大便堅坐卧喘急
不欲乳食
前胡(一兩)枳實(炒)赤茯苓大黃甘草(炙各半兩)
右㕮咀每服一錢水一盞煎六分稍熱服日三四服
量大小加減
前胡半夏丹治小兒痰實壯熱煩壅
前胡半夏(湯浸七次各一兩)朴硝大黃(炮)麥門冬(去心)
(各半兩)
右為細末取生薑汁和丸如黍米大每服十粒煎人
參湯下
加減抱龍丸(一名抱龍丸)治壅嗽痰實欲生驚風時作潮熱
(方見欬嗽類)
茯苓湯治小兒痰實壯熱
赤茯苓(去黑皮)人參黃芩(去黑皮)大黃(炒各半兩)
右粗搗篩八九歲每服二錢水一盞煎至半盞去滓
温服日再服更量兒大小加減
四通湯治小兒痰壅結實
桔梗(炒半兩)大黃(炒半兩)陳橘皮(湯浸去白焙)紫苑(去苗土各一分)
右粗搗篩每服一錢水八分煎至四分去滓食後温
服日再服更量大小加減
半夏丸治風痰壅盛咽膈不利
半夏(五兩)白礬(枯過一兩二錢半)人參(一兩)
右為末生薑自然汁糊為丸如粟米大每服二十丸
食後臨睡薑湯下
人參飲治小兒百日已来痰實
人參(半兩)
右粗搗篩每服一錢水半盞入生薑一片煎至三分
去滓分温三服量兒大小加減
奪命散治控下風痰全活危急
青礞石(一兩搗碎)𦦨硝(一兩和入銅鍋内硬炭火煆紅硝盡為度候藥冷如金色取出)
(研令細)
右為末每服一錢急風薄荷汁入蜜調下涎痰自大
便出狀如稠沸次服退熱截驚等劑慢風木香入少
蜜煎湯調下涎即墜入腹中次服花蛇川烏等劑
滚金丸治一切痰飲涎唾胸滿嘔逆
南星(四兩生)枳殼(一兩麩炒)
右為末棗汁糊為丸如菉豆大每服二十丸金銀箔
為衣薄荷湯下
靈白丸治風痰上壅
以靈砂青州白丸子各一十粒薑蘇湯化開服效
蕩皮丸治痰壅欬嗽久嗽不宜卒止先須調氣
用參蘇飲秘傳降氣湯並加人參五味子烏梅桑白
皮紅棗斟酌用一方蘇子降氣湯加上藥煎服
辰砂半夏丸治小兒肺壅痰實欬嗽喘急胸膈痞滿心
神煩悶痰涎不利呀呷有聲(方見本門欬嗽類)
治小兒上氣昏壅口内多涎喉中痰實脣口生瘡咽喉
腫痛頭面赤色脣皮焦裂大腑秘小便赤宜服此方
甘草麥門冬(去心)升麻羌活石膏柴胡(去苗)
旋覆花(各半兩)山梔(一兩)大黃(炮熟)麻黃(去根各一錢)
右為細末每服一錢半水一盞薄荷二莖生薑一片
同煎取八分食後去滓熱服兒小者服一錢
長生圓治小兒痰實氣壅寬胸下氣補脾胃
木香(半兩)檳榔枳實(各一兩)丁香半夏(各三錢)全蠍
(二十箇)肉豆䓻縮砂仁(各三錢)
右為末糊丸如黍米大一歲五十丸米飲下空心服
利膈丸治風盛痰實喘急欬嗽風氣上攻
皂角(不蛀肥者去皮子塗酥炙黃二兩)黑牽牛(四兩半生半炒)槐角子(半兩)
青皮(去白半兩)半夏(湯洗七次焙乾一兩)
右為細末薑汁麫糊和丸如黍米大每服十五丸至
二十丸生薑湯送下
治小兒痰痞
以慈母枝葉炙黃香作飲服之
治大人小兒不進乳食和氣去痰
用人參四兩半夏一兩生薑汁浸一宿曝乾為末麫
糊丸如菉豆大每服十丸食後生薑湯送下
喘(附論)
夫喘急者心肺之不安也巢氏云肺氣有餘即喘欬上
氣若為風冷所加即氣聚於肺肺脹胸滿氣虛也肺主
氣氣為陽為衛心主血血為隂為榮皆由榮衛運行失
度隂陽虚實不調形寒飲冷不避乳食飢飽不停内則
傷於肺外則傷於皮毛上不得下降下不得上升中不
得中消則令關膈不通氣道不利邪客肺經痰停胃脘
與氣相逆肺脘壅隘故喘急鳴息又有傷寒身熱喘急
肺脹胷滿者是表不觧小青龍湯麻黃杏子湯又嗽喘
者時多涎唾久則面目腫也(郁受鹽稅孫男三歲病涎極盛喉中牽涎之聲喘急)
(有一醫治之兒涎壅如大人中風之狀喘急目直自汗身冷傷寒論云喘急直視譫言者死死生在頃刻之間)
(可喜者能食而脉數其口中氣温遂對主人曰非大吐利不能取效主人曰用何藥對曰宜用輕粉十錢雞子)
(清為膏盡灌之主人畏而不用愚曰惜不吐利稍遲即死譬之韓信用兵先臨死地不戰則死若戰則勝可不)
(戰而守死乎又况投機之會間不容髮當是之時不忍袖手待也主人聽服少時即吐良久即瀉皆頑涎稠粘)
(而出喘定神清以參术散琥珀散即安梅氏子三歲目直青鮮痰盛喘急驚恐不常召愚視曰心虚則多驚膽)
(虚則多恐盖心氣虚則生寒寒則隂氣盛隂氣盛則血脉虚少精神散失加之喘急目青汗出身冷噎氣不回)
(金木相刑心氣不守當發驚癎不可治也主人曰諸書皆不言死病何遽云不治也答曰盧氏云喘急目青者)
(七傳之病經云七傳者死通真子云喘急不回肺絶也汗出身冷心絶也此二臟相尅故知生不久也主人怒)
(别後易數醫果驚癎而卒)喘急證候小兒有因驚暴觸心肺氣虚
發喘有寒傷肺氣壅盛發喘有感風欬嗽肺虚發喘有
因食醎醝傷肺氣發虚痰作喘有食毒熱物冐觸三焦
肝肺氣逆作喘喘與氣急同出異名别之輕重疾究兩
端喘即口開隘於胸臆氣急即取息短滿心神迷悶甚
即加之喘促不得傳變宜速降下寬中補肺利膈化痰
調氣即愈惟有驚喘暴急肺肝熱亂停積不散金火相剋
逆而不順錯亂血脈擊觸臟腑速治乃瘳緩即加重重
即傳變
方
犀角地黃膏
天門冬麥門冬(各去心)白茯苓茯神生地黃
(洗)前胡柴胡人參元參甘草(炙)川芎
天麻防風羌活
右等分為末煅金墨一梃留性煉蜜丸如芡實大金
箔為衣每服一粒薄荷湯化下
大效雄硃化痰定喘丸治小兒因驚發喘逆觸心肺暴
急張口虚煩神困
雄黃硃砂(各一錢研)蟬蛻全蠍(炒)地龍白殭蠶
天南星白附子輕粉(半錢)
右為末麫糊為丸如麻子大每服三十丸薄荷茶清
送下食後服
定喘飲子
天麻防風羌活甘草(炙)人參苦梗白
术川芎半夏麴
右等分㕮咀每服二錢水一小盞入麥門冬十四粒
同煎去滓食後温服
八味理中丸治小兒心脾肺不和息數脉急上下不順
中膈痞滿胸臆鬱隘坐卧煩悶神情不樂飲食不下
人參甘草(炙)白术乾薑枳實(麩炒)白茯苓
五味子(去梗)桑白皮(去赤皮)
右等分為細末煉蜜為丸如小指大每一丸淡豆䜴
五粒水一小盞煎至半去豉通口服無時
麻黃湯治少小卒肩息上氣不得安此惡風入肺亦治
欬逆上氣喘促不得安卧
麻黃(四兩)甘草(一兩)桂心(五寸)五味子(半升)半夏生薑(各二)
(兩)
右㕮咀以水五升煮取二升百日兒服一合小大節
度服之便愈一方用蜜煎服
無價散治風熱喘促悶亂不安俗謂之馬脾風者
辰砂(二錢半)輕粉(半錢)甘遂(一錢半麩裏煮焙乾)
右為細末每服一字用温漿水少許上滴小油一點
抄藥在上沉下去脚以灌之立效
治小兒哮喘
黃丹砒霜
右各生用為末用棗肉為丸如麻子大每服三丸臨
卧冷茶清下
治暴喘俗傳為馬脾風大小便硬宜急下
用牛黃散奪命散後用白虎湯下之
麻黃升麻湯治小兒寒鬱而喘喉鳴腹中鳴腹滿鼻流
清涕脉沉急而散數
麻黃草豆蔲仁(各一錢半)益智仁(一分半)厚朴(二分)甘草
(一分)當歸尾升麻麴末(各半分)吳茱萸(二分)柴胡(一分)
蘇木(半分)紅花(少許)黃芩(生一分)全蠍(二箇)
右㕮咀如麻豆大分作二服每服水一大盞煎至七
分去滓稍熱服食遠忌風寒微有汗乃效
定喘丸治痰喘
麻黃(去節三錢)杏仁(去皮尖炒半錢)甘草(猪膽汁炙三錢)梔子(三錢)
右為末煉蜜為丸如菉豆大桑白皮湯送下
雞清膏治小兒涎鳴喘急服藥不退者氣實可用
用無雄雞子一箇取清入輕粉抄十錢拌和銀噐盛
湯瓶上頓熱下之次用珍珠丸等
普濟方卷三百八十七
