普濟方卷二百六明周王朱橚撰
嘔吐門
總論
夫吐家脉來形狀如新卧起陽緊隂數其人食已即吐
陽浮而數亦為吐寸口脉緊而芤緊即為寒芤即為虛
寒虛相搏脉為隂結而遲其人即噎關上數其人則吐
跌陽脉微而澁微即下利澁即吐逆糓不得入跌陽脉
浮者胃氣虛寒氣在上虛氣在下二氣並争但出不入
即嘔而不得食恐怖如死寬暖即瘥嘔而脉弱小便復
利身有微熱見厥難治凡服湯嘔逆不入腹者先以甘
草三兩水三升煮取二升服之得吐但服之不吐亦佳
消息定然後服飲餘湯即流利便不吐也凡嘔者多食
生薑此是嘔家聖藥病者胃中寒心下淡淡四肢厥冷
食即嘔吐名曰寒嘔或因食多致傷胃氣或因病曾
經汗下致胃氣虛冷之所為也病者胃中挾熱煩燥
聚結涎沫食入即吐名曰熱嘔或因胃熱伏暑及傷寒
伏熱不解濕疸之類皆熱之所為也病者素盛今瘦膈
中歴歴有聲食入即嘔食與飲並出名曰痰嘔或因涎
結氣鬱於胃口或因酒食甜冷聚飲之所為也病者心
腹脹悶四肢厥冷惡聞食臭食入即嘔朝食暮吐暮食
朝吐名曰食嘔皆因飲食傷脾宿糓不化之所為也病
者心下滿食即嘔血嘔血即食出名曰血嘔此由瘀蓄冷
血積聚胃口之所為也病者心悶胸膈脹滿氣逆於胸膈
間食入即嘔嘔盡却快名曰氣嘔胃者足陽明合榮於
足今随上氣逆結於胃口故生嘔病也病者身背皆熱
肘臂攣痛其氣不續膈間厭悶食之則先吐而後下名
曰滿氣此因上焦傷寒風開其腠理上焦之氣慄悍滑
疾遇開即出經氣失道邪氣内着故有是證病者下焦
實熱大便不通氣逆不續嘔氣不禁名曰走哺此下焦
氣起於胃口下别入回腸注於膀胱并與胃傳糟粕而
下大腸令大小便不通故知下焦實熱之所為也今凡
先嘔却渴者此為欲解先渴却嘔者為水停心此屬飲
家又傷寒差後餘熱在胃嘔者依傷寒後證治之若脚
弱脾痛而嘔者此脚氣内攻宜急依脚氣門治更有婦
人懷娠惡阻嘔吐亦各從其門類或中毒而嘔以解毒
藥解之酒家嘔吐當以解酲藥解之其如三焦漏氣走
哺嘔吐則見上嘔門泄利則見下利門各從其類也嘔不
得輕用利藥唯腹滿則視其前後何部不利利之即愈
病源云嘔吐者皆由脾胃虛弱受於風邪所為也在胃
則嘔膈間有停飲胃内有久寒則嘔而吐其狀長太息
心裏澹澹然或煩滿而大便難或溏泄並其候養生方
云八月勿食薑一云被霜瓜向冬發寒熱及温病食欲
吐或心中停飲不消或為反胃仲景傷寒論夫嘔家有
癰膿者不可療也其膿嘔盡自愈若先嘔後渴者為欲
解也先渴後嘔者為水停在心下屬飲家嘔家本渴今
反不渴者以心下有支飲故也此屬支飲(此証多用小半夏加茯苓)
(湯脾胃虛受於風邪故令新糓入胃不能𫝊化故糓之氣與新糓相干胃氣則逆胃逆則脾脹脾脹則氣逆復)
(遇冷折之則噦也右手關上脉沉而虛者善病噦也)夫中脘有飲則嘈有宿食則
酸食後噫醋吞酸皆宿食證俗謂之嚥酸是也夫人
受天地之中以生莫不以胃為主蓋胃受水糓脾主運
化生氣以充四體者也若脾胃無所傷則無嘔吐之患
其或飲食失節温凉不調喜餐腥膾乳酪或貪食生冷
肥膩露卧濕處當風取凉動擾於胃胃脘既病矣則脾
氣停滯清濁不分中焦為之痞塞遂成嘔吐之患然此
特論飲食過傷風凉冷濕之所由致者又如憂思所感
宿寒在胃中脘伏痰胃受邪熱瘀血停積亦能令人嘔
吐故診其脉代者霍亂代而絶者亦霍亂也霍亂脉大
者可治微細者不可治脉遲氣短少力不欲言者亦不
可治胃虛之人或為寒氣所中或為暑氣所干或為飲
食所傷或氣結而痰聚皆令人嘔吐又有瘀血停於胃
口嘔吐之間雜以涎血當辨其脉證施以治法中寒則
脉沉緊四肢厥冷飲食不下當以温暖之藥調之挾暑
則脉弦數煩燥而渴又當清凉之停食則消化之痰聚
則順氣温胃停積者多由憂思過度損傷經絡其脉實
而大者難治虛細者易愈諸嘔吐酸皆屬於熱此上焦
受外來客邪也胃氣不受外邪故嘔傷寒論云嘔多雖
有陽明證不可攻之是未傳入裏三隂不曾受邪也亦
可見此證在上也仲景以生薑半夏治之以雜病論之
嘔吐酸水者甚則酸水浸其心不任其苦其次則吐出
水令上下牙酸不能相對以大辛熱劑療之必减吐酸
水嘔出水酸味者收氣也西方肺金旺也寒水乃金之
子子能令母實故用大醎熱之劑瀉其子以辛熱為之
佐而瀉肺之實以病機之法作熱攻之者誤矣蓋雜病
醋心濁氣不降欲為中滿寒藥豈能治之哉嘔吐出
於胃氣之不和人所共知也然有胃寒有胃熱有痰水
有宿食有膿血有氣攻又有所謂風邪入胃凡是數者
可不究其所自來哉寒而嘔吐則脉沉緊四肢厥冷法
當温暖之濕熱嘔吐則喜冷惡熱煩燥中乾法當清凉
觧之病水證唾沫怔忪先渴後嘔與之消痰逐水軰宿
食證者胸腹脹滿醋悶吞酸與之消食去積軰鯹氣燥
氣熏炙惡心此膿血之聚經所謂嘔家有癰膿不須治
膿盡自愈是爾七情内鬱關膈不平此氣攻之證所謂
諸鬱於胃則嘔吐是爾若夫風邪入胃人多不審率用
參术助之攔住寒邪於此尤關利害其或惡聞食臭湯
水不下粥藥不納此則翻胃之垂絶者也辨之不早其
何以為對治乎且夫足陽明之經胃之絡脉也陽明之
氣行則順今逆而上行謹不可泄固也然嘔吐者每每
大便秘結上下壅遏氣不流行盍思所以區畫而利導
之也如汗後水藥不入口者逆嘔而脉弱小便復利身
微熱而手足厥者虛寒之極也識者憂焉人之隂陽
降升三焦調順脾胃和勻乃能腐熟水糓變化糟粕傳
寫行道下走腸間若脾胃虛冷水糓不化則隂陽痞隔
三焦不調濁隂之氣不能下行奔衝於上故發為嘔吐
然咳逆之病有得之於膈實者有生於中滿者有發於
下焦者種種雖不同悉本胃氣逆則嘔吐也蓋胃者水
糓之道路胃氣宣通則上焦如霧中焦如漚下焦如瀆
命曰平胃既虛弱水糓停滯致三焦格拒升降不勻其
氣虛滿得食則嘔而又有朝食暮吐暮食朝吐者有食
已即吐者有嘔吐水糓不得前者有但嘔而無所出者
有先嘔却渴者有先渴却嘔者嘔家本渴而反不渴者
其本其治各各不同假令内格嘔逆食不得入是有火
也病嘔而吐食久反出是無火也舉此二者乃知嘔吐之
名則一治療之法各異雖治法有冷熱虛實之别要當
以安其胃氣為本使隂降陽升平勻調順嘔逆之病自
愈矣
嘔吐論
夫嘔者胃氣上而不下也譬之逼缾小口頓溉不入乃
升氣所礙人病嘔吐其理如此蓋脾胃氣弱風冷干動
使留停積飲食不化胃氣虛脹心下澹澹其氣上逆故
嘔吐也
沉香煎丸治嘔吐除中滿痞氣痰逆惡心宿昔成積
面黃腹脹臟腑不調水糓不化調順脾胃
阿魏(醋浸開白麺同作餅炙令黃半兩)巴豆(去皮心膜細新瓦上攤去油盡一分)
沉香(剉)丁香木香胡椒沒藥(研)丹砂
(别研水飛)高良薑㯽榔(麺褁煨熟去麺)青橘皮(去白穰焙)
硫黃(别研水飛)硇砂(明净者石器慢火熬别研水飛過用各一兩)縮砂
(去皮)吴茱萸(取陳久者湯浸取沉者炒各半兩)
右除研藥外為末再入研藥勻煉蜜丸如菉豆大瓷
盒貯封每服二丸食前臨卧温生薑橘皮湯下更量
虛實大小加減
柴胡湯療兩脇妨悶嘔逆不下食
柴胡茯苓(各八分)橘皮人參桔梗(各六分)
厚朴(八分炙)紫蘇(五分)生薑(十六分)甘草(五分炙)
訶梨勒皮(七枚去核)
右切以水八升煮取二升五合絞去滓分温三服服
後相去如人行六七里進一服止吐利忌海藻菘菜
酢物猪肉等物之類
治嘔吐厥逆不思飲食
白术丁香甘草(炙剉)陳橘皮(去白焙)木香(各半)
(兩剉)大腹子(剉)枳殼(去穰麸炒)訶梨勒(炮去核各三分)
草豆䓻(去皮一兩)
右粗搗篩每服三錢水一盞入生薑五片同煎至七
分去滓空心温服
白术散治嘔吐酸水結氣築心
白术茯苓(各八分)吴茱萸(四分)橘皮(六分)蓽撥
(四分)㯽榔(十分)人參(六分)大黃(十分)厚朴(八分炙)
右搗篩為散空腹煮薑棗湯服方寸匕日二服漸加至
二匕半覺熱服少飲食三兩口壓之忌酢物桃李雀
肉等
茯苓散治脾胃虛弱不思飲食嘔吐
茯苓枳殼(麸炒去穰)人參(去蘆)甘草(微炒剉)蘆根
(切)半夏(湯洗七次去滑各一兩)
右粗搗篩每服三錢水一盞入生薑七片薤白二寸
切同煎至七分去滓不拘時候温服
半夏丸(出江陽方)治久吐不止
半夏(一兩)乾薑(半兩)
右為末白麺糊丸桐子大非時陳皮湯下
治嘔逆痰壅(出本草)
用苦耽苖子煮汁服亦生搗絞汁服
加味治中湯(出危氏方)治體虛感冐雨濕嘔吐
人參白术乾薑青皮陳皮(各一兩)藿香
半夏(各五錢)甘草(二錢)
右剉散生薑三片紅棗一枚煎服
前胡湯治嘔吐不下食
前胡(去蘆)麥門冬(去心焙)人參淡竹茹芍藥
陳橘皮(去白焙)半夏(湯洗七遍焙各等分)
右剉如麻豆大拌勻每服三錢水一盞生薑三片煎
至七分去滓食前温服
小麥湯(出千金方)治嘔吐不止
小麥(一升)人參厚朴(各四兩)甘草(一兩)青竹茹
(二兩半)生薑汁(二合)茯苓(三兩)
右㕮咀以水八升煮取三升去滓分三服
木香白术湯(出濟生拔粹方)治嘔而吐食謂持實擊強是無
積也胃強而乾嘔有聲無物脾強而吐食持實擊強是
以腹中痛當以此和之(一名丁香半夏湯)
丁香木香(各一錢)半夏麯(一兩)白术(五錢)
㯽榔(二錢)茯苓(五錢)炙甘草(四錢)
右為末濃煎生薑芍藥湯調下一二錢有積而痛手
按之愈痛無積者按之不痛一方無丁香
柴胡湯療徧體煩痛頭痛喫食嘔逆不得食
柴胡(十分)茯苓(八分)枳實(八分炙)生薑(八分去皮切)
麥門冬(八分去心)甘草(六分炙)
右切以水六升煮取二升三合絞去滓分温三服每
服相去如人行六七里進一服内消不利忌海藻菘
菜酢物桃李雀肉熱麺炙肉油膩
和胃湯治食飲不下嘔逆清水面目虛腫
人參(二兩)茅根(一兩)甘草(炙半兩)竹茹(三分)木通
(剉三分)赤茯苓(去黑皮一兩半)半夏(湯洗七遍焙一兩)
右粗搗篩每服三錢水一盞生薑三片棗二枚擘破
煎至七分去滓温服
丁香丸(出傳信通用方)治因食冷物凝滯胃間嘔吐不止
大丁香(半兩)木香(三錢)胡椒(二錢)藿香(三錢)
乾薑(二錢)甘草(三錢)肉桂(三錢)
右為末蒸餅糊丸菉豆大焙乾時時乾嚼不必飲湯
水水入則愈吐如覺痿弱更加附子随意
人參丸治嘔吐服後半夏丸雖覺漸損然病根不除
欲多合後丸又慮毒藥不可久服欲不服藥又恐病
滋蔓
人參白术(各五兩)生薑屑(八兩)厚朴(炙)
細辛(各四兩)橘皮(三兩)桂心(二兩)
右搗篩為末蜜和丸如梧桐子大米飲下初服十丸
日二服稍稍加至二十丸欲後半夏丸間服亦得忌
桃李雀肉生葱生菜
半夏丸治嘔吐積冷在胃嘔逆不下食
半夏(一升真熊州者洗)小麥麯(一升)
右搗半夏為散以溲麺丸如彈子大以水煮冷麺熟
則是藥成初吞四五丸日二服稍稍加至十四五丸
旋煮旋服服此覺病減欲更重合服亦佳忌羊肉餳
柴胡知母飲治嘔吐不下食頭痛身熱
柴胡(去苗一兩)知母(焙半兩)蘆根(剉三分)㯽榔(一兩)
人參(半兩)陳橘皮(半兩)
右為散每服三錢水一盞生薑五片同煎至六分去
滓熱服
輭紅丸治嘔吐
丹砂(研)砒霜(研各半錢)胭脂(一錢)巴豆(七粒取霜)
右研細鎔臘少許内油三兩滳水和藥為劑以油單
褁之大人旋丸如菉豆大小兒如芥子濃煎槐花甘
草湯放温下一丸勿熱食半時久
人參丸治嘔吐不下食
人參(三兩)半夏(湯洗七遍焙乾二兩)前胡(去蘆剉一兩)
鉛丹(研半兩)
右細末煮棗肉丸如梧桐子大每服二十丸薑湯下
食後服
豆蔲子湯治嘔逆不下食腹中氣結
豆蔲子(七粒碎)生薑(五兩)甘草(炙一兩)人參(一兩)
右切以水四升煮取一升五合去滓分温二服相去
如人行五六里進一服内消忌海藻菘菜
人參散(出危氏方)止吐逆及治瀉後除煩渴常服調中和
氣
白茯苓人參(各半兩)乾葛(一兩一錢)藿香木香
甘草(各一錢半)黃耆(一錢半)
右為末每服三錢水一盞煎七分去滓温服如瀉後
渴者每服加滑石末二錢同煎服
藿香安胃散(出御院方)治嘔吐不止
藿香葉(一兩)半夏(二兩洗)陳皮(二兩去白)厚朴(一兩薑製)
蒼术(三兩泔浸)甘草(二兩炙)
右為粗散每服五錢以水一盞半生薑五片棗二枚
同煎去滓温服
厚朴散治嘔吐不止消痰下氣
厚朴(去粗皮剉薑汁浸一宿炒四兩)甘草(剉炒二兩)陳橘皮(湯浸去白)
(炒六兩)生薑(二斤洗淨切片焙乾炒令紫色)草豆蔲(去皮剉細炒二兩)
右為散每服二錢沸湯入鹽點服脾氣等疾每服三
錢水一盞薑二片棗二枚擘破煎至六分温服
枇杷葉散(出本事方)治定嘔吐利膈
枇杷葉(去毛)人參(各一錢)茯苓(半兩)茅根(二兩切)
半夏(一錢切)
右剉細每服四錢水一盞半生薑七片慢火煎至七
分去滓入㯽榔末半錢和勻服之
三乙承氣湯(出經驗良方)治嘔吐水浆不入或食已即吐
大便秘或利而不鬆快時覺腹滿者或下利赤白而
嘔吐食不下者或大腸小腸膀胱結而不通上為嘔
吐膈食
川大黃(錦紋者用)厚朴(削去皺皮)枳殼芒硝(各半兩)
甘草(一兩)
右為粗末每服四錢水一盞生薑五片煎至六分却
入硝細啜服未利再服熱甚者此一劑分大半作一
服未利再服少熱甚更熱甚者一劑都作一服熱勢
極甚者亦有併二服作為一服方得利而效者臨時
消息以利為度
生蘆根飲療嘔吐病有兩種一者積熱在胃嘔逆不
下食一者積冷在胃亦嘔逆不下食二事正反湏細
察之必其食飲寝處將息傷熱又素無冷疹年壮力
強膚肉充滿此則是積熱在胃致此嘔逆如將息食
飲寝處不熱又素有冷病年衰力弱膚肉瘦悴此則
積冷在胃嘔逆不下食
生蘆根(切一升)生麥門冬(一升去心)青竹茹(一升)
生薑汁(五合)茯苓(五兩)
右切以水八升煮取二升半去滓加竹瀝六大合攪
三服相去如人行十里久始服一劑得可欲重合服
亦佳忌酢物
五味丸治嘔吐前生蘆根飲雖可然未能全除者服
此
茯苓(五兩)人參(三兩)麥門冬(一升去心)青竹茹(一升)
生薑屑(六兩)
右搗篩蜜和為丸煎蘆根飲下之初服十五丸日二
服稍加至三十丸如梧桐子大忌酢物
枇杷葉散(出御院方)治脾胃氣虛嘔逆吐食
枇杷葉(去毛)陳皮(去白各等分)
右為粗末每服五錢水一盞半生薑半分擘破同煎
至一盞去滓温服不拘時候日進三服
附子散(出肘後方)治冷氣嘔逆及吐食
右附子生去皮臍一枚切作四片用生薑汁五合浸
一宿取出火上炙乾入生薑汁浸良久又蘸薑汁炙
直候薑汁盡搗羅為散每服二錢米飲調下不拘時
候
紫粉丸治嘔吐不下食
右鍼沙以醋浸一宿去醋便帶醋炒直候并銚子絶
紅色無煙然後乃止放冷研令細更用酣團火内燒
令通赤取候冷再研極細以白麺糊丸如梧桐子大
每服四十丸用温粥飲下之服此藥訖便須啜一盞
粥已不吐如未定再服之次定若與小兒服即小丸
之更随兒大小與之
治嘔吐不止(出澹寮方)脾氣虛弱多嘔吐粥藥纔食留不
住胡椒雞舌送靈砂假饒反胃無憂慮專治脾胃虛
嘔吐不止諸藥不效者
右件用胡椒五十粒雞舌香十粒即母丁香也並為
細末白湯半盞調藥送靈砂數粒便愈
酒磨丸(一名效磨丸出肘後方)治吐逆粥飲不下及治丈夫婦人
吐逆連日不止
右五靈脂狗膽汁和丸如雞頭實大每服一枚煎熱
生薑酒半升磨化再湯熨極熱先煮温粥半盞持在
手病人乘熱飲藥便以粥送下(一用左手與患人藥喫不得𠻳口右手急)
(將粥與病人喫不令太多)
治嘔吐不止者(出經驗良方)
右用來復丹以湯泡半夏為末一同碎和為丸薑湯
下五十丸立止
治水逆嘔吐(出經驗良方)
用生料五苓散去桂煎熟去滓入生薑自然汁細細
服之
小半夏加茯苓湯治水氣嘔吐
半夏(一升)生薑(半斤)茯苓(三兩一方四兩)
右以水七升煮取一升五合分温再服(金匱云嘔家用半夏以去)
(水水去則嘔止)
治嘔吐大便秘結虛冷者
右用靈砂或養正丹温而利之又蘇合香丸用四分
感應丸用六分夾研作細丸薑汁泡沸湯下此亦温
利若大便熱結用蜜煮凝捻作指鋌納後剖導之或
用獖猪膽一枚取汁滴入醋少許以筆蘸灌於後部
或燒皂角於桶内熏糓道或連根葱白一握漢椒五
十粒搗細作餅焙熱和輕粉掩臍續以葱椒煎湯熏
穀道
治嘔吐百藥不差
用生薑一兩切菉豆大醋浆七合銀器煎取四合空
腹和滓旋呷之
治嘔吐風氣又吐後轉筋
右將木瓜煮汁飲之甚良若脚膝筋急痛煮木瓜令
爛研作浆粥糕用褁痛處熱褁冷易一宿三五度便
差煮木瓜時入一半酒同煮之
小藿香散(出夲事方)治心下悶亂嘔吐不止水浆不入
有熱者服
丁香乾葛枇杷葉藿香葉赤茯苓
甘草
右各等分為散每服三錢水二盞生薑三片煎至七分
去滓服之
人參飲治嘔不能食
人參(八分)厚朴(六分炙)橘皮(六分)白术生薑(各八)
(分)
右切以水四大升煮取一升五合温分三服忌桃李
雀肉等
又凡服湯嘔逆不入腹者方
先單煮炙甘草三小兩以水三升煮取二升服之得
吐但更服不吐益好消息定然後服餘湯則流利更
不吐也忌海藻菘菜
犀角人參飲子(出千金方)治嘔逆胃氣虛邪風熱不下食
犀角人參(各二兩)薤白(五兩)粟米(一合)
右㕮咀以水四升半煮取一升七合下米煮令米熟
分四服相去七里久進一服
治嘔吐胸膈痞滿不通(出百一選方)
枳實(去穰)白茯苓(剉各半分)
右煎四味大理中丸一丸作一服或俞仙人降氣湯
十五味
治嘔吐(出肘後方)
白㯽榔(一顆煨)橘皮(一分炙為末)
右以水一盞煎半盞服
治天行後嘔逆不下食食入即出
右取羊肝如食法作生淡食不過三度即止
療無故嘔逆酸水不止或連三五口食後如此
右用羊屎十顆好酒兩合煎取一合頓服即愈如未
定更服看大小加減之六七歲即五顆
治嘔逆不能食(出肘後方)
右訶梨勒皮二兩去核熬為末蜜丸如梧桐子大空
心服二十丸日二服一方用訶子去核薑湯下
治天行嘔逆不可食食即吐
右以雞卵一枚煮三五沸出以水浸之外熟内熱則
吞之良
治嘔及嘔噦(出肘後方)
右麻仁三兩杵熬以水研取汁着少鹽喫立效
治嘔
右用白油麻一大合清油半升煎取三合冷熱得所
去油麻頓服
胡椒丸(出澹寮方名半夏丸)
胡椒(二十一粒)丁香(十四粒)半夏(七粒湯浸去滑)
右為細末生薑自然汁丸如雞頭大每用一丸以乾
棗一枚擘破去核入藥在内以濕紙褁煨熟放温以
米湯爛嚼下
丁香丸(出傅信適用方)治吐逆
丁香木香白术半夏乾薑
右等分為末薑汁糊丸桐子大每服三二十丸米飲
下食前服
金花丸(出濟生拔粹方)治吐食而脉弦者由肝乘於脾胃而吐
乃由脾胃之虛宜治風安脾之劑
半夏(二兩洗)㯽榔(二錢)雄黃(一錢半)
右為末薑汁浸&KR1339;餅為丸桐子大生薑湯下小兒另
丸從少至多漸以服之以吐止為度羈絆於脾故飲
食自下
白术散(出本事方)治食後多吐欲作反胃
澤瀉白术茯苓(各等分)
右為細末每服一錢湯調温服
人參飲主吐
人參(二兩)橘皮(三兩)生薑(一兩)
右切以水四升煮取一升五合分温三服
治食已吐其食方(出千金方)
大黃(四兩)甘草(二兩)
右㕮咀以水三升煮取一升半分再服
青金丹(出本事方一名的竒方)治一切吐逆不問虛實冷熱霍
亂翻胃並皆治之
水銀(八錢)生硫黃(一錢别研)
右入無油銚内用慢火化開以柳木篦子撥炒或有
煙㷔以醋洒入結成砂子再炒研為細末用粽尖杵
和為丸如菉豆大每服三十丸用生薑橘皮煎湯送
下不拘時候一方用硃砂為衣每一丸煎丁香湯磨下
食前熱服
理中散治食後吐酸水食羹粥醋劇
乾薑食茱萸
右為散酒服方寸匕日三温服勿冷服之
乾薑甘草湯(出直指方)療吐逆水米不下及脾中冷痛
乾薑(三分炮)甘草(一分炙)
右切以水二合煎取一合去滓頓服則定少間與粥
則不嘔神驗忌海藻菘菜一方用棗煎
治食飲輙吐方(出千金方)
右頓服生熟湯三升即止
治吐逆立效(出肘後方)
右用上好黃丹四兩整仔細篩過用好米醋半升同
内煎令乾却用炭火三秤就銚内煆透絶紅冷取細
研為末用粟米飲丸如梧桐子大煎葱酵湯下七丸
不得只一服即碧靈丹
治吐
右用生犀角末方寸匕新汲水調下差
治嘔吐(出肘後方)
右燒鹿角灰二兩人參一兩搗末方寸匕日三服
治嘔吐不止(出肘後方)
右用五倍子焙一箇生一箇同甘草為末米飲調下
治吐逆不止(出肘後方)
右生半夏一撮用水一盞煎不可多飲不可温服其
吐即止
治吐
右用益元散加清油半合酸浆水一處煎用銀釵順
攪一二沸服之
前胡湯(出千金方)治寒熱嘔逆少氣心下堅聚膨脝不得
食寒熱消渴補不足
前胡生薑(各三兩)甘草朴硝(湯下)大黃(别浸各二)
(兩)芍藥茯苓麥門冬當歸半夏
滑石石膏括蔞根黃芩附子人參(各一)
(兩)
右㕮咀以水一斗二升煮取六升分四服
大養胃湯(出三因方)治飲食傷脾宿糓不化朝食暮吐暮
食朝吐上氣腹熱四肢冷痺三焦不調及脾虛寒氣
在上虛氣在下二氣並争但出不入嘔不得食
厚朴(去皮)生薑(各二兩剉)肥棗(三兩剉同上二味炒)白术
山藥人參川芎橘皮當歸五味子
藿香甘草枇杷葉(刷去毛薑炙)黃耆(各兩)
右剉為散每服四錢水一盞半生薑三片棗二枚煎
七分去滓空腹服或為細末米飲調下亦得
半夏湯(出千金方)治逆氣心中煩悶氣滿嘔吐氣上攻一
名小半夏茯苓湯
半夏(一升)生薑(一升)茯苓桂心(各五兩)
右㕮咀以水八升煮取二升半分三服若少氣加甘
草二兩
治肺氣逆嘔吐噦逆而渴(出肘後方)
用枇杷葉煎湯服生嚼亦可一方卒乾嘔取一斤火
微炙粗布拭去毛水一斗煮取三升服煮蘆根亦佳
勻理湯(出危氏方)治體虛上氣壅盛中脘痞塞嘔吐水飲
不入其證急速
右用木香勻氣散合理中湯鹽湯調服方寸匕
風引獨活湯
獨活茯苓甘草(各三兩)升麻(一兩半)人參
桂心防風芍藥當歸黃耆乾薑
附子(各三兩)大豆
右㕮咀以水九升清酒三升煮三升半分四服相去
如人行二十里久更進一服
藿香散(出危氏方)治風邪入胃嘔吐自汗或身疼
人參(五錢)厚朴藿香陳皮(各一兩)半夏(五錢)
芍藥(一兩)官桂粉草(各五錢)
右剉為散每服四錢生薑五片紅棗一枚煎食前服
養胃湯用亦效
藿香正氣散(出指南方)治傷寒隂證憎寒惡風逐冷胸膈
噎塞脇肋膨脹心下堅痞吐利嘔逆怠惰嗜卧不思
飲食風邪入胃嘔吐
半夏麯川厚朴(製各三兩)藿香葉橘紅(各一兩)
甘草(炙七錢)
右剉為散每服三錢薑七片紅棗一枚食前煎服又
養胃湯通用藿亂吐瀉加白术三兩
大枳殼丸(出御藥院方)治一切酒食所傷胸膈痞悶脇肋
脹滿心腹疼痛飲食不消痰逆嘔吐噫醋吞酸飲食
遲化並宜服之
枳殼(麸炒)茯苓(去皮)白术厚朴(薑製)半夏(湯洗)
人參木香青皮(去穰)㯽榔京三稜(煨熟)
廣荗(煨熟)神麯(炒黃)麥蘖(微炒以上各一兩)乾生薑(半兩)
牽牛(净微炒)大黃(各二兩)陳皮(一兩去穰)
右為細末生薑汁麺糊丸如梧桐子大每服一百丸
生薑湯下食後服
茯苓湯(出三因方)治憂怒兼并氣攻血溢停留胃管噯聞
血醒嘔吐食飲及姙娠中脘宿冷血浸脾惡聞食氣
病名惡阻
半夏(湯洗七次三兩)茯苓熟地黃(各一兩八錢)橘皮
細辛人參芍藥川芎旋復花桔梗
甘草(炙各一兩二錢)
右為剉散每服四大錢水二盞薑七片煎七分去滓
空心服有客熱煩渴口瘡者去橘皮細辛加前胡知
母茯苓下利者去地黃入桂心炒胃中虛熱大小便
閉澁去地黃加大黃一兩黃芩六錢一方無旋復花
桔梗甘草
二陳湯(出指南方一名治中湯)治胸腹脹滿因傷宿食或吐後
噫敗脾氣加丁香縮砂生薑七片烏梅一箇煎未效
服治中湯同前兼療中寒飲食不化吞酸哯啘食則
膨脝脹滿嘔逆
人參白术甘草(炙)乾薑(炮)青皮
陳皮(各等分)
右每服四錢水一盞半煎至七分去滓大便秘加大
黃棋子大兩枚尋常入鹽點服
白术丸(出仁存方一名丁香半夏丸)治心下温温常欲嘔惡惡聞
食吞酸由宿寒胃冷不能運化水糓中緩成痰其關
脉弦小而短
白术(三兩)半夏(炮)橘皮乾薑(各二兩)丁香(一兩)
右為末薑汁煮糊為丸如梧桐子大每服三四十丸
薑湯下食前服
麴术丸治中脘有宿食留飲酸蜇心痛口吐清水噯
宿腐氣
神麹(炒三兩)蒼术(泔浸三宿洗日乾炒一兩)陳皮(一兩)
右為末生薑汁别煮神麴末糊為丸如梧桐子大每
服三五十丸生薑湯下不拘時候
香靈丸(出本事方)治嘔吐不止
丁香好辰砂(研各六錢)五靈脂(四錢)
右香脂先研為細末後入砂再研勻猪膽或猪膽為丸如
雞頭大每服一丸生薑橘皮湯磨下
十珍餅子(出御藥院方)治大人小兒嘔吐痰涎粥藥難停
無問新久必愈
丁香沉香桂(去皮)藿香肉豆䓻吴茱萸
(洗焙乾)木香(各半兩)舶上硫黃水銀(各七錢研細結沙子)
半夏(湯洗七遍乾生薑汁炙製一兩)
右為細末煉蜜為丸如小豆大捏作餅子每服十餅
子生薑湯下或化服亦得量病加减不拘時候
覆盆散治胃氣不和嘔吐不下食
覆盆子根棗(青州者去核)人參白茅根燈心
半夏(湯洗七遍焙)前胡(去蘆頭)白术(各等分)
右碎如麻豆大每服五錢匕水一盞半煎八分去滓
温服日三
止嘔逆心膈痰唾(出本草)
以木瓜一顆嫩者去子煎服之
安胃散(出直指方)治開胃和中止嘔進食
人參白术木香㯽榔丁香半夏麯
肉豆蔲(濕紙煨)橘紅藿香青皮白茯苓
甘草(炙各等分)
右剉散每服三錢薑四片煎服
助胃膏(出直指方)治嘔吐不食
人參白术白茯苓橘皮縮砂仁(各一分)
木香丁香肉豆䓻(微煨)草菓仁(各一錢半)白豆
蔲(一錢)
右為末煉蜜丸如彈子大每服一丸薑三片煎湯調
下
治暴嘔逆不下食
用生滑石二錢匕温水服急以熱粥麫半盞壓之
半夏湯治時氣嘔逆不下食(方見膈噎門五噎類)
硃砂丸治食積吐逆
硃砂巴豆霜(等分)
右為細末麵糊丸如菉豆大每粒以針刺一竅子每
粒以針穿定燈上度過卧以熱熟水吞之
一物湯(出至道方)治卒嘔逆粥飲入口即吐困弱無力
人參(二兩拍破)
右以水一大升煎取四合頓熱服兼以人參汁煮粥
喫立愈徐郎中患反胃諸方不差只服參而愈
香銀丸(出楊氏方)治一切吐逆粥藥不下者
藿香葉(一兩)丁香(大者十枚)草豆蔲(大者四枚)附子(炮去)
(皮臍兩半)生硫黃水銀(各一兩)
右先將硫黃水銀二味同研後碾諸藥為細末和勻
煮棗肉為丸每一兩作一十五丸每服一丸至二丸
煎生薑棗湯化下不拘時候
人參竹茹湯(出衛生家寳方)治一切嘔逆及治寒傷中暑等
吐如神
人參(一兩)橘皮(一兩去白)半夏(一兩湯洗)甘草(半兩炙)
新竹茹(一兩青者)
右㕮咀每服四錢重水二盞入生薑十片煎至七分
去滓通口服
白术丸(出衛生家寳方)治冷氣嘔吐心腹疼痛
白术(一兩)縮砂仁(二兩不見火)乾薑(一兩)丁香(半兩不見)
(火)白豆蔲(半兩去壳不見火)甘草(一兩炙)香附子(一兩)
(去毛皮)
右為末煉蜜和丸每六丸每服一丸米飲薑湯任下
丁香散(出衛生家寳方)止嘔
丁香十四枚冷嘔甚者用二十一枚北棗十箇燈心
十四莖糯米一匙許淨洗用水一盞煎八分空心食
前服累試有效
治服藥口苦及欲吐逆(出本草)
以乾柿食少許立止
法
導引法
養生方導引法云正坐兩手向後捉脘反向妬席盡
勢使復胘胘上下七左右換手亦然除腹肚冷風宿
氣或胃口冷食飲進退吐逆不下又云偃卧展兩脛
兩手左右蹻兩足踵以鼻内氣自極七息除腰中病
食苦嘔又云坐直舒兩足以兩手挽兩足自極十二
通愈腸胃不能受食吐逆以兩手直叉兩却脚痛舒
以頭抵膝上自極十二通愈腸胃不能受食吐逆
三焦吐(附論)
夫吐證有三氣積寒也皆從三焦論之上焦在胃口上
通於天氣主内而不出中焦在中脘上通天氣下通地
氣主腐熟水糓下焦在臍下通於地氣主出而不納是
故上焦吐者皆出於氣氣者天之陽也其脉浮而洪其
證暴吐出已渴欲水飲大便結燥氣上衝而發痛治當
降氣和中中焦吐者皆從於積有隂有陽實與氣相摶為
積而痛其脉浮而匿其証或先痛而後吐或先吐而後
痛治法當以小毒藥去其積㯽榔木香利其氣下焦吐
者皆從於寒地道也其脉浮而遲其證朝食暮吐暮食
朝吐小便清利大便秘而不通治法當以毒藥通其秘
塞温其寒氣大便漸通復以中焦藥和之不令大便秘
結則愈也
方
麥門冬湯(出三因方)治上焦伏熱腹滿不欲飲食入胃未
定身背熱汗出或食先吐而後下名曰滿氣
麥門冬(去心)生蘆根竹茹白术(各五兩)甘草
(炙)茯苓(各二兩)橘皮人參萎蕤(各三兩)
右㕮咀水煎取清調木香散二錢隔夜空腹服之候
氣漸下吐漸止然後去木香散加芍藥二兩黃耆一
兩半每一料中叩算加之如大便燥結食不盡下以
大承氣湯去硝微下少利再服前藥補之如大便復
結依前再微下之
青鎮丸(出濟生拔粹方)治上焦吐頭發痛而有汗脉弦
柴胡(一兩)黃芩(七錢半)甘草(五錢)半夏(一兩半洗七遍)
青黛(二錢)人參(五錢)
右為細末薑汁浸蒸餅為丸如梧桐子大每服五十
丸薑湯下
木香散(出濟生拔粹方)
木香㯽榔(各等分)
右為細末煎藥調服
紫沉丸(出濟生拔粹方)治中焦吐食由食積與寒相搏故吐
而痛
半夏麯(一錢)代赭石(二錢)縮砂仁(三錢)烏梅(去核二錢)
杏仁(去皮尖二錢)丁香㯽榔(各二錢)木香沉香
白术(各一錢)陳皮(五錢)肉豆蔲巴豆霜(各半錢)
右為末入巴豆霜令勻醋糊丸桐子大每服三十丸
食後薑湯下吐愈即止
治飜胃吐食(出保命方集)
右用橘皮一箇浸少時去白裹生薑一塊麫裹紙封
燒令熟去麵外生薑三番并橘皮下紫沉丸一百丸
一日二服得大便通至不吐則止此治寒積氣皆可
人參湯(出三因方)治下焦伏熱氣逆不續大小便不通嘔
吐不禁名曰走哺
人參萎蕤黃芩知母茯苓(各三錢)白术
橘皮生蘆根梔子仁(各半兩)石膏(煆一兩)
右剉散每服四錢水一盞半煎七分去滓温服
半夏湯治上焦壅熱飲食不下嘔吐兩脇痛
半夏(湯洗七遍焙)人參柴胡(去苖)麥門冬(去心焙各三分)
竹茹赤茯苓(去黑皮)桂(去粗皮)生蘆根(剉各半兩)
甘草(炙剉一分)
右粗搗篩每服五錢水一盞半入生薑五片同煎八
分去滓温服
石膏竹茹湯治上焦壅熱見食嘔吐頭痛目赤
石膏(三兩)竹茹(焙)人參白茅根(各一兩)玄明
粉(研)桔梗(炒)甘草(炙剉)葛根(剉各半兩)半夏(湯洗)
(七遍炒一兩)
右粗搗篩每服五錢水一盞入生薑五片煎八分去
滓温服
前胡散(出千金方)治嘔吐四肢痺冷上氣腹熱三焦不調
前胡芎藭甘草當歸石膏(研)人參
桂心橘皮(各二兩)芍藥(三兩)半夏(四兩)生薑
大棗(三十枚)
右㕮咀水一斗二升下黃芩三兩煮取二升半分三
服一方無黃芩
荆黃湯(出保命集方)治暴吐者上焦氣熱所衝也經曰諸
嘔吐酸暴主不迫皆屬水脉洪而浮者
荆芥穗(一兩)人參(一兩五錢)甘草(三錢半)大黃(三錢)
右為粗末都作一服水二盞煎至一盞去滓調㯽榔
散二錢空心服
㯽榔散(出保命集方)
㯽榔(二錢)木香(一錢半)輕粉(少許)
右為末用前藥服如欲丸亦可用水浸蒸餅為丸如
小豆大每服二十丸食後服
附子丸(出保命集方)治下焦吐食朝食暮吐大便不通
附子(炮五錢)巴豆霜(一錢)砒(半錢研細)
右同研極細鎔黃蠟和勻丸如梧桐子大每服一二
丸冷水送下利則為度利後便服紫沉丸常服不令
再閉
寒嘔(附論)
夫病者胃中寒心下淡淡四肢厥冷食即嘔吐名曰寒
嘔或因食多致傷胃氣或因病曾經汗下致胃氣虛
冷之所為也
方
小理中丸(出仁存方)治三脘氣弱中焦停寒脾虛不磨飲
食遲化喫物頓傷胸膈滿悶腹脇痞痛嘔吐噦逆噫
酸惡心腹脹腸鳴心腹疼痛噎塞膈氣翻胃吐食飲食
减少
草豆蔲(煨)乾薑(煨乘熟碎)青皮(去白)陳皮(洗净去蒂)
肉桂(去粗皮各二兩)牽牛(炒香熟)蓬莪术(炒乘熟碎)良薑
(各三斤炒)縮砂仁紅豆(各一斤)阿魏(三兩醋化去砂石研)
右為末用水煮麵糊為丸如梧桐子大每服三十粒
生薑橘皮湯下温湯亦得不拘時候此藥無利性不
損氣脾胃虛寒者最宜服之
丁香半夏丸(出濟生方一名白术丸)治宿寒在胃嘔吐吞酸(方見)
(嘔吐類)
二薑湯(出直指方)治寒證嘔吐
良薑生白薑(各半兩)木香丁香(二錢半)甘草
(一錢半炙)
右剉散每服三錢水一盞半煎半盞食前服
吴茱萸湯(出直指方)治冷涎嘔吐隂證乾嘔噫醋及醋心
吴茱萸(沸湯泡洗三次炒)生薑(各一兩半)人參(三分)大棗
(五箇)
右剉散每服四錢水一盞煎半盞食前服
丁附治中湯(出三因方)治胃冷停痰嘔吐不已
青皮(炒)附子(炮)丁香(半兩)乾薑(一兩煨)陳皮
(炒)人參(各半兩)甘草(炙)白术(煨各一兩)
右㕮咀每服四錢水一盞薑五片煎八分空心熱服
靈液丹(出三因方)治胃中虛寒聚痰飲食不化噫醋停
酸大便反堅心胸脹滿惡聞食氣婦人姙娠惡阻嘔
吐不納食者
硫黃(打碎)附子(去皮臍切如菉豆大各一兩)菉豆(一兩用水一椀煮熟)
(㫰乾)
右為末生薑自然汁煮麵糊為丸如梧桐子大每服
五十丸米飲下食前服
生硫黃丸(出三因方)治寒嘔脉弱小便復利身有微熱見
厥者難治
右生硫黃不拘多少柳木搥研細生薑汁拌炊餅糊
為丸如梧桐子大每服五十丸米湯下食前服
炮附子丸(出仁存方)治胃脘有熱胃中有寒嘔吐不止
右附子炮去皮為末以糊為丸如梧桐子大就濕以
大黃為衣每服十丸加至二十丸用薑湯下
治久積冷不下食嘔吐不止冷在胃中
右半夏五兩為末每服二錢麵一兩以水和為餅湯
煮熟為度用薑汁醋和調服之
豆蔲湯治脾胃虛寒痰飲停滯嘔吐不止
肉豆䓻(三枚去殼)桂(去粗皮)零陵香芎藭(各一兩)
甘草(炙一兩)陳橘皮(去白焙一兩)莎草根(二十一枚炮)
右粗搗篩每服二錢水一盞入生薑三片棗二枚擘
破煎六分去滓温服
藿香散治脾胃虛寒痰盛嘔吐不止飲食不化
藿香葉甘草(炙三分)桂(去粗皮半兩)厚朴(去粗皮薑汁炙)
(各一兩)青橘皮(湯洗去白切麩炒三分)乾薑(炮一分半)枇杷
葉(拭去毛炙一分)
右粗搗篩每服三錢水一盞生薑三片棗二枚擘破
煎七分去滓温服
七寳湯治脾胃虛冷嘔吐痰涎胸膈㾏悶不思飲食
人參白茯苓(去黑皮)甘草(微炙)連皮大腹子(各一)
(兩)訶梨勒(五枚煨去核)草豆蔲(四枚麵煨去皮)半夏(一分)
(生薑自然汁炒黃色)
右粗搗篩每服三錢水一盞生薑三片棗二枚擘破
同煎至六分食前去滓温服
厚朴丸治脾胃虛寒痰盛嘔吐
厚朴(去粗皮薑汁炙一斤)半夏(洗去滑切焙半斤)生薑(三斤研取汁盡)
(入水二碗絞取汁)棗(絹袋三斤)
右於銀器内用文武火煮令薑汁盡取厚朴半夏焙乾
搗羅為末棗去皮核入前藥於臼中再搗為丸如梧
桐子大每服空心臨卧温酒送下二十丸
半夏飲治脾胃虛寒痰涎壅滯嘔吐不止
半夏(三分薑汁浸炒)白术(一兩)㯽榔(五枚生剉)甘草(生剉半兩)
右粗搗篩每服五錢水一盞煎八分去滓熱服不拘
時候
半夏橘皮飲治脾胃虛寒痰盛嘔吐不止
半夏(洗去滑焙)陳橘皮(去白焙)甘草(炙)桂(去粗皮各三分)
人參(一兩一分)大腹子(一枚剉)
右粗搗每服五錢水二盞入生薑三片煎一盞去滓
温服不拘時候
桂心湯治脾胃虛寒嘔吐不止
桂(去粗皮)乾薑(炮)半夏(湯洗去滑各一分)
右搗篩每服三錢水一盞生薑三片煎至六分去滓
空心温服
人參散(出聖惠方)治膈氣脾胃虛冷多嘔吐酸水
人參(一兩去蘆頭)㯽榔(一兩)高良薑(半兩剉)蓽撥(一兩)
白术(一兩)橘皮(一兩湯浸去白穣焙)
右為散每服三錢水一盞生薑五片同煎至六分去
滓温服
藿香半夏丸治脾胃虛寒痰盛嘔吐不定
藿香葉(半兩)半夏(一兩搗碎炒)丁香皮(舶上者)丁香
(各半兩)水銀沙子(一分研)
右為末同水銀研勻酒煮麵糊為丸如梧桐子大每服
七丸至十丸生薑人參湯下不拘時候
濟急散治脾胃虛寒痰飲留滯嘔吐不止
附子(一枚切下蓋取出肉内丁香在内)丁香(四十九枚)
右用生薑自然汁略浸附同瓷瓶中重湯煮之令乾
搗羅為細散每服一錢含化嚥津
猪苓散治嘔而膈上寒思水者是欲解也
猪苓茯苓白术(各三兩)
右治下篩以米飲服方寸匕日三渴者多飲水
藿香正氣散治胃中冷胃中熱嘔吐
厚朴(製)陳皮(製)白术桔梗半夏麯(各二兩)
甘草(二兩半)大腹皮白芷茯苓紫蘇葉
藿香(各三兩)
右㕮咀每服二錢薑三片棗二枚煎冷服
熱嘔(附論)
夫病者胃中挾熱煩燥聚結涎沫食入即吐者名曰熱
嘔或因胃熱伏暑及傷寒伏熱不解濕疸之類皆熱之
所為也
加味二陳湯(出經驗良方)治胃熱嘔吐不已
半夏(湯泡七次)陳皮茯苓(各半兩)甘草(一錢半炙剉)
刮筀竹青(四兩)
右為末每服四錢水一盞半薑七片煎七分去滓啜
服不拘時候
地黃飲子療虛熱嘔逆不下食食則煩悶
生地黃汁(六合)蘆根(一握)生麥門冬(一升去心)人參
(八分)白蜜(三合)橘皮(六分)生薑(八分一方云生薑汁一合)
右切以水六升煮取二升三合絞去滓分温三服如
人行四五里進一服不利忌蕪荑生冷麵炙肉蕎麵
猪肉蒜粘食
麥門冬湯療煩熱嘔逆不下食食則吐出
生麥門冬(三兩去心)青竹茹(三兩)茅根(五兩)人參(一兩)
甘草(一兩炙)生薑(五兩)
右切水七升煮取二升五合分温三服如人行六七
里進一服不吐利忌海藻菘菜
竹茹湯(出濟生方)治胃受邪熱心煩喜冷嘔吐不止
葛根(三兩)半夏(湯泡七次二兩)甘草(炙一兩)
右㕮咀每服五錢水二盞入竹茹棗許大薑五片煎
七分去滓取清汁微冷細細服不拘時候有熱者手
足心熱政和中一宗病傷寒得汗身凉數日忽嘔吐
藥與飲食俱不下醫者皆進丁香藿香滑石等藥下
嚥即吐予曰此正汗後餘熱留胃脘孫兆竹茹湯正
相當爾亟治藥與之即時愈良方槐花散亦相類一
方加棗一枚同煎
治熱吐(出海上方)
用臘茶末一錢生腦子少許研勻沸湯點服
人參竹茹湯(出三因方)治胃口有熱嘔吐咳逆虛煩不安
人參(半兩)半夏(一兩)
右作六服用水一盞半薑七片竹茹一圑煎温服一
方加橘紅一兩
氣嘔(附論)
夫病者心膈脹滿氣逆于胸膈間食入即吐嘔盡却快
名曰氣嘔胃者足陽明合榮於足今随氣上逆結於胃
口故生嘔病也
兼補厚朴湯治諸病咳嗽逆氣嘔吐方
厚朴芎藭桂心乾地黃芍藥當歸
人參(各二兩)黃耆甘草(各三兩)吴茱萸(二升泡)
半夏(七兩)生薑(一斤)
右㕮咀水二斗煮猪蹄一具取汁一斗二升去蹄内
清酒三升次再入藥煮取三升分四服相去如人行
二十里久更進一服
大藿香散(出濟生方)治憂愁思慮悲恐驚七情傷感氣鬱
於中變成嘔吐或作寒熱眩暈痞滿不進飲食
藿香葉半夏麯白术木香(如枯骨者佳不見火各一兩)
白茯苓(去皮)桔梗(去蘆剉炒)人參枇杷葉(拭去毛)
官桂(不見火)甘草(炙各半兩)
右為細末每服三錢水一盞生薑五片棗子一枚煎
至七分去滓温服不拘時候
加味七氣湯(出直指方)治氣鬱嘔吐
半夏(製二兩半)人參辣桂厚朴(製各一兩)茯苓(一兩)
(半)甘草(炙半兩)
右剉散每服三錢半生薑七片棗一枚煎服加木香
亦得
茱萸人參湯(出仁存方)治氣嘔胸膈滿不納食嘔吐涎沫
頭疼
吴茱萸(湯洗數次五兩)人參(三兩)
右剉為散每服四大錢水一盞半薑五片棗二枚煎
至七分去滓不拘時候
陳橘皮丸治脾胃氣虛弱嘔吐不食腹中虛鳴
陳橘皮(去白焙四兩)厚朴(去粗皮生薑汁炙剉一兩)肉豆䓻
乾薑(炮製)木香吴茱萸(醋炒焙)白术(剉麩炒半兩)
訶梨勒皮(半兩)桂(去粗皮二分)枳殼(去穣麩炒)沉香(剉)
丁香(各半兩)芍藥(炒)甘草(炙剉一分)阿魏(半兩酒煮後細)
(研更用酒煎入少陳麯末同煎成膏丸諸藥末)
右搗羅十四味為末用阿魏煎和丸如梧桐子大每
服二十丸空心米飲下
白术散治胸滿氣逆嘔吐不思食味
白术(剉炒)人參(各二兩)丁香甘草(炙剉各二分)
桔梗(炒半兩)草豆䓻(去皮)陳橘皮(去白焙)乾薑(炙剉)
(各二兩)白茯苓(去黑皮一兩半)
右為散研勻每服二錢生薑棗湯調下
陳橘皮散(出聖惠方)治胸滿氣逆食不消化嘔吐一方五
膈氣胃中宿冷食不消化嘔吐酸水
白术(二兩)人參(一兩去蘆頭)胡椒(半兩)肉豆䓻(一兩)
甘草(炙半兩)陳橘皮(一兩湯浸去白焙)
右為散每服四錢水一盞生薑五片煎至六分去滓
稍熱服
藿香厚朴湯治脾胃氣虛弱嘔吐不可食
藿香葉厚朴(去粗皮用生薑二兩切片棗一枚擘破同煎半日取出去薑棗剉焙)
甘草(生剉)半夏(浆水浸一宿切湯浸七次入粟米一合同炒黃去米)人參
白茯苓(去黑皮)陳橘皮(湯浸去白焙各一兩)
右粗搗篩每服三錢水一盞入生薑三片大棗二枚
擘破同煎至七分去滓温服不拘時候
藿香正氣散治氣嘔大效(方見本門寒嘔類)
麥門冬飲主風邪熱氣衝心心悶短氣吐不下食
麥門冬(二兩去心)人參橘皮(各一兩剉)生薑(三兩切片)
羚羊角(一兩屑)
右切以水五升煮取一升五合去滓分温三服
平胃丸治脾胃氣虛弱嘔吐不下食常服進食消痰
半夏麯沉香(各一兩)肉豆䓻(去皮)㯽榔(剉各二箇)
青皮(湯浸去白焙)木香丁香(各半兩)麝香(半錢細研)
右為細末棗肉與糯米粥和丸如梧桐子大每服三
五丸生薑湯嚼下
痰嘔(附論)
夫病者素盛今瘦腹中歴歴有聲食入即吐食與飲並
出名曰痰嘔或因氣鬱涎結於胃中或因飲酒食甜冷
聚飲之所為也
方
旋覆花湯(出濟生方)治中脘伏痰吐逆眩暈
旋覆花(去梗)半夏(湯泡七次)橘紅(泡各一兩)乾薑
㯽榔人參甘草(炙)白术(各半兩)
右㕮咀每服四錢水一盞半生薑七片煎至七分去
滓温服不拘時候
白术湯(出濟生拔粹方)治胃中虛損及痰吐者
半夏麯(半兩)白术(一錢)㯽榔(二錢半)木香甘草
(炙各一錢)茯苓(二錢)
右為細末每服二錢生薑湯調食前服
大半夏湯(出如宜方)治胃氣不行故生涎飲聚結不散心
下痞鞕腸中歴歴有聲食入即吐或因酒食甜冷聚飲
之所為也
半夏(二兩湯洗十次去滑)人參(二錢)
右分四服每服水三盞蜜二錢重和水揚令勻入藥
煎至六分去滓温服一法有生薑七片治法曰嘔家
先渴今反不渴者以心下有支飲故也此屬支飲
白香丸(出危氏方)治氣不順痰涎壅盛嘔吐不止
右用青州白丸合和青木香丸各三十丸生薑湯吞
下
治嘔吐痰飲不納飲食狀如翻胃投香燥脾胃等藥疾
愈增劇意欲飲水此謂胃中冷而胃口有熱也(出澹寮方)
人參乾薑(炮)白术(去蘆炒)甘草
右㕮咀每服四錢重水一盞半煎至七分濾清汁浸
令極冷頓服之即不吐
乾嘔(附論)
夫嘔而欲吐吐而無所出故曰乾嘔此由隂陽不和胃
中虛氣逆上行不能下故有乾嘔之證
方
小丁沉丸治乾嘔和調胃氣
丁香(半兩)沉香甘草(炙)縮砂仁白芷(炒黃各一)
(兩)生薑阿魏益智木香蘹香子(炒各半兩)
陳橘皮(湯浸去白焙一兩)
右除阿魏外搗羅為末入阿魏膏拌勻醋煮麵糊丸
如雞頭實大研丹砂麝香各少許同為衣空心薑鹽
湯嚼下一丸
人參湯治胃腑虛寒其氣上逆乾嘔不止
人參陳橘皮(湯浸去白焙)附子(炮去皮臍)豆䓻(去皮各一)
(兩)白术(炒)半夏(湯洗去滑薑汁製)甘草(炙剉)前胡
(去蘆各三分)乾薑(炮)桂(去粗皮各半兩)
右剉麻豆大每服三錢水一盞半生薑五片煎八分
去滓温服
厚朴湯(出三因方)治乾嘔嘔而不逆熱少冷多好唾白沫
清涎噫氣吞酸此由上焦閉塞
厚朴(薑製)白茯苓川芎白术玄參(去蘆頭)
吴茱萸(湯洗各半兩)桔梗人參附子(炮製去皮臍)
橘皮(各三錢)
右剉為散每服四大錢水一盞半薑五片煎七分去
滓温服
木香散治乾嘔和胃下氣
木香丁香檀香(各半兩剉)人參(去蘆)沉香(剉)
白茯苓(去黑皮各一兩)甘草㯽榔(剉各一分)
右約水多少慢火熬盡焙乾搗羅為細末每服一錢
匕入鹽沸湯點
草豆蔲湯治乾嘔和胃下氣
草豆蔲(去皮)藿香葉(各半兩)丁香(一分)白术(半兩)
陳橘皮(湯浸去白焙各半兩)桂(去粗皮一分)枳殼(去穣麩炒微黃)
山芋
右粗搗篩每服三錢水一盞棗二枚擘破粟米少許
同煎六分去滓食前温服
桂參湯治乾嘔煩悶不入飲食
桂(去粗皮半兩)人參(半兩)縮砂仁(一兩)厚朴(去粗皮薑汁炙)
(一兩)乾薑(炮半兩)甘草(炙剉三分)陳橘皮(湯浸去白焙一分)
右粗搗篩每服一錢水一盞入粟米并棗同煎七分
去滓温服
生薑湯治吐逆乾嘔
生薑(四兩)澤瀉(三兩)桂心(二兩)橘皮(三兩)甘草(二兩)
茯苓(四兩)人參(一兩)大黃(四兩)
右切以水三升煮取三升服五合日三忌海藻菘菜
酢物生葱
生薑丸治乾嘔惡心益津液和胃氣
生薑(三斤和皮切作片子以鹽三兩淹一宿慢火焙乾)甘草(炙剉四兩)
陳橘皮(湯浸焙乾去白四兩)香白芷縮砂仁(去皮各一兩)
蓬莪荗(炮二兩)胡椒(一兩)
右為末以麵糊和丸如小彈子大細研丹砂為衣每
服細嚼一丸酒下食前服之
參苓散方治胃氣逆乾嘔惡心
人參白茯苓(去黑皮)藿香葉(各一兩)丁香枝杖
(半兩)甘草(炙剉半兩)葛根(剉一兩)
右為散每服二錢匕沸湯點服不拘時候
青橘散治乾嘔和胃氣
青橘皮(湯浸去白)甘草(剉各一兩)木香(半兩)白芷(一分)
桂(去粗皮)枳殼(去穣麩炒各半兩)
右先將甘草炒微黃色後入藥同炒褐色搗羅為末
每服二錢匕入鹽沸湯點服
開胃丸治乾嘔氣逆不止
半夏麯(微炒三兩)白豆蔲(去皮)白术(各二兩)人參(一兩)
(半)陳橘皮(去白焙一兩)
右為末生薑汁煮棗肉和丸如梧桐子大每服二十
丸不拘時候粥飲下加至三十丸
平氣湯治乾嘔氣逆飲食不下
甘草(剉)厚朴(去粗皮各四兩)乾薑(刮净剉四兩)大棗(百枚)
生薑(去皮切半斤)
右用水七升入銀石器内煮候棗熟去皮核再煮候
水盡焙乾粗搗篩每服三錢水一盞同煎至七分去
滓稍熱服
四倍散治胃氣不和乾嘔惡心大補虛損進飲食
訶梨勒(煨去核一兩)白茯苓(去黑皮四兩)人參(二兩去蘆)
白术(半斤)
右為散每服二錢匕鹽少許沸湯點服如欲煎每服
三錢匕水一盞生薑五片棗兩枚擘破同煎至七分
空心食前温服
安中散治乾嘔除邪熱和胃進食
小麥(炒黃四兩)乾薑(剉炒一兩)甘草(炙)陳麯(炒各半兩)
右為散每服二錢匕棗湯調下
厚朴散治乾嘔和胃順氣
厚朴(去粗皮一斤)大棗(一升去核焙)甘草(四兩)生薑(半斤)
(去粗皮切焙)
右用水一斗三升煑盡水為度爛搗捏作餅子焙乾
再搗為散每服一錢沸湯點服
參粟湯治乾嘔不下食
人參(一兩)陳粟米(一兩半)生薑(切碎五兩)半夏(湯洗去滑)
(七次四兩與生薑同杵碎暴乾)
右同入銀石鍋中慢火炒令焦黃粗搗篩每服三錢
匕水一盞入生薑三片大棗二枚去核同煎至七分
去滓微熱服空心食前
順氣湯治胃中不和氣逆不止乾嘔飲食不下
白术(二兩)白茯苓(去黑皮一兩半)人參(一兩)甘草(微炒三分)
右㕮咀如麻豆大每服三錢水一盞入棗薑同煎至
七分去滓温服不拘時
陳橘皮飲治胃冷乾嘔手足厥逆
陳橘皮(湯浸去白焙四兩)甘草(炙)縮砂仁白芷(各二)
(兩)
右粗搗篩每服四錢水一大盞入生薑半分去滓不
拘時候温服
青竹茹湯治傷寒後噦乾嘔不下食方
生蘆根(切一升)青竹茹(一升)粟米(三合)生薑(二兩)
右㕮咀以水五升煮取二升分三服不止服三劑一
方用舊草鞋底一隻洗净水煮汁澄清煎服有大棗無
粳米
又方
通草橘皮(各二两)生蘆根(切一升)粳米(三合)
右㕮咀以水四升煮取一升半分三服
内應散治胃氣虛弱臓腑不和乾嘔不思飲食
青皮陳皮(並去白)甘草(各一兩)乾薑(二錢)
右為細末每服三錢水一盞薑五片棗五枚同煎至
七分去滓空心稍熱服
生薑湯治乾嘔和胃氣養津液一方治胃有寒氣逆
嘔噦
生薑(細切絲十二兩)草豆蔲(去皮四兩)甘草(生剉半斤)
右先搗草豆䓻甘草為末同薑絲研勻捏作餅子焙
乾再搗羅為末每服一大錢鹽湯點服空心食前
和安湯治胃氣逆乾嘔不止
甘草(炙剉二兩)乾薑(炮半兩)陳橘皮(湯浸去白焙一斤)
右粗搗篩每服三錢水一盞煎至六分去滓温服
半夏丸治乾嘔氣逆不下飲食(方見膈噎門膈氣痰結類)
治卒乾嘔
用香蘇濃煑汁頓服三升良
治乾逆
用白扁豆炒為末每服一錢生薑湯調下
陳橘皮湯治乾嘔不止
陳橘皮(湯浸去白焙)甘草(炙各二兩)草豆䓻(去皮五枚)
右㕮咀每服四錢匕水一盞入生薑半分切煎至七
分去滓温服不拘時候
橘皮湯治乾嘔噦手足厥冷者(一名生薑橘皮湯)
橘皮(四兩)生薑(半斤)
右㕮咀以水七升煮取三升分三服不止更合服之
治乾嘔吐逆涎沫出者方
半夏生薑(各等分)
右㕮咀漿水一升半煮取七合頓服之日三
治卒乾嘔不息
甘草人參(各半兩)
右用生薑四兩水六升煮取二升分為三服
治乾嘔
乾薑(六分)附子(四分炮搗)
右用苦酒丸如梧桐子大服三丸日三效
治病人乾嘔方
右取羊乳汁飲一杯
治乾嘔方
右酒浸馬屎一宿取汁服之
治卒乾嘔不息
右搗葛根汁服一升差一方用雞子破布濾去白吞
黃數枚差
治乾嘔頭痛食不下
右用生雞子一顆開頭去白取黃着米醋拌煻火頓
服醋盡熱飲未定更服不過三度差
治嘔吐噦若手足厥冷
右蘆根三斤濃煑汁飲之
嘔噦(附論)
夫噦者咳逆也古方則謂之噦凡吐利後多作噦大率
胃實則噫胃虛則噦此由胃中虛膈上熱故噦或至八
九聲相連收氣不回至於驚人者若傷寒久病者得此
甚惡内經所謂壊病者是也津减者知監器之漏聲嘶
者知琴絃之絶落葉者知槁木之摧舉此三物衰傷之
徵以此故知噦是病深之候也亦有噦而心下堅痞眩
悸者以膈間有水所為其他病則各有治法脾胃俱虛
受於風邪故令新糓入胃不能𫝊化故糓之氣與新糓
相干胃氣則逆而嘔胃逆則脾脹脾脹則氣逆因遇冷
折之則噦也右手關上脉沉而虛者病善噦也食入
於口而聚於胃脾胃散精氣以養四肢臟腑氣和乃能
埤助於中若脾胃氣虛不能𫝊化水糓之精與新糓相
干脾胃氣痞滿脹復遇冷折之故令噦逆也
丁香茱萸湯治胃虛噦嘔吐逆膈咽不通
丁香(五錢)吴茱萸(一錢)黃耆(二錢)草豆蔲(一錢去皮)
人參(一錢)甘草柴胡橘皮半夏升麻
當歸乾生薑蒼术黃蘖(各等分)
右剉麻豆大每服半兩水二盞煎一盞去滓食前熱
服忌冷物一方無半夏生薑
胡麻飲治嘔噦
人參胡麻仁橘皮枇杷葉(各等分)
右㕮咀水一斗煮枇杷葉取五升下藥煮取三升内
麻仁稍飲之
橘皮湯療嘔吐不止
陳橘皮生薑甘草枇杷葉(各等分)
右切以水五升煮取二升五合絞去滓分温三服每
服相去如人行六七里進一服内消忌海藻菘菜
治嘔噦
用小麥麵醋和作丸二三十箇以沸湯煮别盛浆二
㪷用丸於湯内漉出又内於浆中看外熱氣稍减乘
熱吞三四箇其噦定即不吞甚者加至七八丸尚未定
晚後飯前再吞之
治嘔噦及霍亂後惡心
用葡萄根濃煮汁細細飲之
蘆根方(出千金方)治嘔噦
用蘆根切以水一斗二升煮取四升分四服一方兼
以小童便一兩合不過三服則差
療嘔噦(出肘後方)
用生蘡薁藤斷之當汁出器盛取飲一升生葛藤尤
佳
小半夏加茯苓湯(出肘後方)治嘔噦糓不得下眩悸(方見嘔吐)
(門本類)
棗肉丸(出永類鈐方)治脾胃虛冷嘔噦(方見膈噎門膈噎類)
半夏生薑湯(出活人書一名半夏湯)治噦欲死(方見膈噎門膈噎類)
治乾噦若手足厥冷
宜食生薑此是嘔家聖藥
治氣厥嘔吐不得息方(出千金方)
豉半夏(各二兩)生薑(二兩)人參前胡桂心
甘草(各一两)
右㕮咀以水九升煮取三升分三服
又方(出千金方)
大棗(十五枚)附子(一枚)橘皮(二兩)豉(一升)生薑
甘草(各一兩)
右㕮咀以水九升煎取二升分三服日三
治卒嘔噦厥逆方(出千金方)
右飲新汲冷水三升佳
治嘔逆(出本草)
以蓮實仁六枚炒令黃色研末冷熟水半盞和服便
止
療卒噦方
用枳實三枚炙去穣㕮咀之取三家乳一升以羊脂
五兩煎枳實令沸復内乳令沸去滓含咽之
薤白湯(出肘後方)治人忽惡心不已
薤白(半斤)茱萸(一兩)豉(半斤)米(一合)棗(四枚)枳實
(二枚)鹽少許
右如彈子大丸水三升煮取一升半為三服
一方(出肘後方)
但多咬豆蔲子及咬㯽榔亦佳
治噦方(出千金方)
用煮豉三升飲汁佳
又方(出千金方)
用薑汁空腹飲一升
治惡心方(出千金方)
用苦瓠瓤并子一升碎以酒水三升煮取一升頓服
須臾吐并下如蝦蟆衣三升
又方(出千金方)
用麻子一升熬令香熟搗取酒三升熟研濾取一升
飲盡日二服盡一石差一切病自能飲食不能酒任
性多少
又方(出千金方)
用小便服百日佳
治噦
用牛口中齝涎草絞取汁服
療卒噦不止方(出肘後方)
右痛&KR0946;眉中央閉氣差
又方(出肘後方)
用物刺鼻中或以少許皂角内鼻中令嚏則差
又方(出肘後方)
用粢米粉二升井華水服之
止嘔噦(出本草)
以甜糟三歲者下有酒以物盛之服
三聖散(出聖濟總錄)治噦逆不止
丁香(四十九粒)胡椒(十四粒)半夏(七枚大者先以錐子鑽透心後用麻)
(線穿過井華水浸七日一日一夜換水後焙乾)
右為細末大人生薑湯調一字小兒筯頭蘸生薑汁
後點藥少許立愈再甚不過三服
石蓮丸(出聖濟總錄)治胃寒嘔逆
石蓮肉(去心)附子(炮製去皮臍)乾薑(炮各一兩)
右為末粟米粥丸如菉豆大蜀椒湯下十丸止勿再
服
小丁沉丸(出聖濟總錄)治噦逆不止飲食不下
丁香沉香木香㯽榔白豆蔲(去皮各半兩)
麝香(一錢另研)人參(二兩)桂(去粗皮)白茯苓(去黑皮二兩)
甘草(半兩炙剉)乾薑(一兩炮)訶梨勒(一兩)青橘皮(去白)
(炮半兩)白术(四兩)
右為末煉蜜丸小彈子大每服一丸炒生薑鹽湯嚼
下無時
沉香烏藥丸(出聖濟總錄)治噦逆不止不思飲食
沉香烏藥(剉)青橘皮(去白炮)白术(剉炒)白芷
白茯苓(去黑皮)五味子甘草(炙剉)人參(各等分)
右為末煉蜜和丸如雞頭大每服一丸至二丸粥前
生薑紫蘇湯嚼下
理中散(出聖濟總錄)治胃中氣冷腹脹噦逆不思飲食(方見)
(脾臟門脾氣虛腹脹滯類)
豆蔲湯(出聖濟總錄)治脾胃俱虛噦逆上氣
草豆蔲(去皮)木香甘草(炙剉)乾薑(炮)高良薑
縮砂(去皮)益智(去皮)陳皮(湯浸去白)各等分
右㕮咀每服三錢水一盞生薑三片煎八分去滓温
服無時
白术湯(出聖濟總錄)治胃氣受冷氣逆奔衝噦逆不定
白术(剉)甘草(炙剉)莎草根(炮去毛各一兩)草豆蔲(五枚)
(大者去皮炒)乾薑(炮)陳麴(炮)麥蘖(炒各半兩)
右㕮咀每服三錢水一盞生薑三片大棗二枚擘破
煎七分去滓熱服不拘時候
降氣丸(出聖濟總錄)降陽氣於下使隂氣上升升降無礙
隂陽調適飲食運化諸疾不生
牽牛子(二十兩炒熟取麵一十兩)蓽澄茄(十兩)㯽榔(剉二兩)
木香(四兩)赤茯苓(去黑皮二兩)補骨脂(十兩)
右為末水煮麵糊為丸如梧桐子大每服二十丸温
水下不拘時候
丁香湯(出聖濟總錄)治胃冷噦逆不思飲食
丁香甘草(炙剉)陳麴(炒各半兩)草豆蔲(去皮炒一兩)
陳橘皮(去白焙一兩)木香(炮三分)
右㕮咀每服三錢水一盞生薑五片煎至七分去滓
温服無時
人參湯(出聖濟總錄)治噦逆不止
人參白术白茯苓藿香(各半兩)甘草(一分炙剉)
右㕮咀每服三錢水一盞生薑五片煎七分去滓温
服
羌活湯(出聖濟總錄)治風冷乘脾胃致噦逆不止
羌活(去蘆)附子(炮去皮臍)蘹香子(微炒各半兩)木香
乾薑(炮各一分)
右㕮咀每服三錢水一盞鹽一捻煎八分去滓稍熱
服無時
厚朴煮散(出聖濟總錄一名調胃散)治噦逆不止惡心氣不下降
(方見脾臟門兼理脾胃類)
乾薑丸(出聖濟總錄)治脾胃俱虛内挾風冷噦逆上氣
乾薑(炮一兩半)附子(炮製去皮臍)胡椒桂(去粗皮各半兩)
右為末煉蜜丸每服十五丸加至二十丸食前濃米
飲下如噦嘔冷沫濃煎生薑橘皮湯下
豆蔲散(出聖濟總錄)治胃寒噦嘔不止
草豆蔲(去皮剉八兩)甘草(四兩炙剉)陳橘皮(去白焙一兩)
生薑(和皮切片用一斤)
右和勻入銀器内用水過藥三指許慢火熬令水盡
取出焙乾為末每服一錢沸湯點之夏月煎作冷熟
水服
水銀膏(出聖濟總錄)治諸般噦逆
水銀(不結沙子)硫黃(細研)太隂玄精石(各一兩細研)
右用釅醋五升文武火煎成稠膏瓷盒内盛旋丸梧
桐子大每服七丸艾湯下不拘時候
枇杷葉散(出聖濟總錄)治噦逆不止飲食不下
枇杷葉(炙拭去毛四兩)甘草(炙剉三兩)陳橘皮(湯浸去白焙五兩)
右㕮咀每服三錢水一盞生薑棗大切煎七分去滓
稍熱服無時
兩順煮散(出聖濟總錄)治脾胃俱虛脹滿噦逆
高良薑木香(另搗)
右為散每服高良薑一錢木香半錢水一盞煎七分
温和滓徐呷服不計時勿用鉄器煎
附香煑散(出聖濟總錄)治噦不止
附子(一枚重一兩者)訶梨勒(三七枚)
右用同蛤粉炒令附子裂去臍尖訶梨勒去核為末
每服二錢水一盞煎八分和滓温服
治胃口冷噦逆不已(出聖濟總錄)
大棗(一枚青州者去核)胡椒(七粒入棗内合定)
右用濕紙褁煨熟地上紙襯出火毒去紙空心細嚼
温酒送下粥投之即效
陳皮乾薑湯治噦
陳皮通草乾薑(炮)甘草(炙各二兩)桂心(去粗皮)
人參(一兩)
右㕮咀每服四錢水一盞煎六分温服
温中白术丸治胃寒嘔噦
白术(二兩半)半夏(二兩)乾薑(一兩)丁香(半兩)
右為末薑汁丸如梧桐子大每服三十丸生薑湯送
下
大半夏湯治胃寒嘔逆
半夏(薑製)白术(各五兩)人參(半兩)
右為粗末每服五錢水三盞煎至一盞入蜜一匙候
温去滓服
妙功藏用丸(出宣明論又名神芎丸亦名顯人丸)治嘔噦不食痿弱難
運血溢血淋滿悶不通或洩利三焦壅滯𫝊化失常
功不可述並宜服之
大黃黃芩黃連(各半兩)黑牽牛荆芥穗
滑石(各二兩)防風(一分)川芎(一兩)木香(二分)官桂
(二分去皮)
右為末滳水丸如小豆大每服二十丸至三十丸生
薑湯下日三服温水亦得
又方(出肘後方)
右但閉氣抑引之
普濟方卷二百六
