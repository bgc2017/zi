普濟方卷一百八十八明周王朱橚撰
諸血門
總論
夫人之所以滋養其身者唯氣與血血為榮氣為衛榮
行脉中衛行脉外周流不息五日而復大會隂陽相貫
如環無端焉蓋血猶水也水由地中行百川皆理則無
壅决之虞血之周流於身上透泥丸下至涌泉灌溉諸
經榮養百脉内不為七情所欎外不為四氣所傷自然
順適萬一微爽節宣則血氣逆亂榮衛失度皆於常經
或澀或散或下而忘返或逆而上行乃有吐衂便利汗
痰諸證生焉夫血之妄行固由積熱所致然其證多端
難以槩而論有因飲食過飽負重傷胃而吐者有思慮
傷心并積熱而吐血衂血者有勞傷心肺又為七情所
干而咳血吐血者心主血肝藏之而脾為之統過思傷
脾亦能令人吐血治之湏究其因傷胃者調胃安血勞
心者補益其心志血熱則清之氣鬱則順之脾傷則安之
病之淺惟有早灸膏肓而已至若肺生疽瘡從高墜下
一應傷折皆能吐血傷寒汗後不解欎結經絡隨氣湧
泄吐血衂血又當從各類求之凡心主血肝藏血肺主
氣血為榮氣為衛六氣不傷七情不欎榮衛調平則無
壅决之虞節宣失宜必致壅閡遂不得循經流注失其
常度故有妄行之患焉夫血之妄行也未有不因熱之
所發蓋血氣得熱則淖溢血氣俱熱血隨氣上乃吐衂
也大抵寸口脉微而弱氣血俱虚則吐血關上脉微而
芤為失血沉細者易治浮大者難治久吐不瘥面色黃
黑無復氣血或發寒熱或惡寒者亦難治凡吐血有三
種有内衂有肺疽有傷胃内衂者出血如鼻衂又有不
從鼻孔出是近從心肺間津液出還流入胃中或如豆
羹汁或如切□血凝停於胃中因即滿悶便吐或去數
斗至一石者是也肺疽者或飲酒之後毒滿悶吐之時
血從吐後出或一合半升是也傷胃者因飲食大飽之
後胃中冷則不能消化便煩悶強嘔吐使所食之物與
氣共上衝䠞因傷裂胃口吐血色鮮正赤腹絞痛白汗
出其脉緊而數者為難治也問曰病胷脇支滿妨於食
病至則先聞腥臊臭出清液先唾血四肢怠惰目昏眩
前後血病名為何何以得之對曰病名血枯此得之年
少時有所大奪血若醉入房中氣竭而肝傷故使月事
衰少不來也治以烏賊骨䕡茹二味并合丸以雀卵大如
小豆以五丸為率飯後以鮑魚汁下利腸中及傷肝也凡
吐血後體中但覺奄奄然心中不悶者輙自愈假令煩
躁心中悶亂紛紛嘔吐顛倒不安醫工又與黃土湯阿
膠散益加悶亂卒至不濟如此悶者當急吐之上焦有
邪則傷諸臓臓傷血下入於胃胃得血則悶滿氣逆氣
逆故吐血也凡醫人不眀發表攻裏亂投湯劑有悞性
命更大忌夏月燔炙中脘臍下關元氣海背俞三里
等燔灸千百壯者全無一效使病者及受其殃虚勞之
疾凡肉食熱麵辛酸之物不可食所可食者菠稜葵菜
冰水清凉之物無所禁忌蓋得寒凉滑利腸胃使氣並
無壅礙燥澁經曰榖入於胃脉道乃行水入於經其血
乃化若不忌慎致令病人胃口閉澀則形軀漸瘦此乃
死之由也但諸人咯膿血衂血大小便血者可服三黃
丸黃連解毒丸凉膈散加桔梗當歸大黃芍藥犀角地
黃湯大作劑料時時呷之内經曰所謂邪熱傷於肝心
之病依此調治萬舉萬全矣人之一身不離乎氣血凡
病經多日療治不痊湏當為之調血血之外證痰嘔燥
渴昏憒迷忘常喜湯水漱口不問男女老少血之一字
請加意焉用藥川芎蓬术桃仁靈脂生地黃北大黃為
要嘔甚者多加生薑以此先利其宿瘀嗣茯苓茯神川
芎甘草調理之血隨氣行氣逆而上奔則血不循扵經
絡而涌吐矣人之吐血出於上焦有熱固也然能用柴
胡黃芩蒲黃茅花等輩而不能用枳殼北梗青皮生薑
烏梅之類又不能用通利圓子以開其中脘𨗳其大便
則氣如何而下䧏血如何而下行吾恐逆奔而上有不
可得而止之者若夫依前治法血止而後又當以人參
川芎當歸茯苓橘皮半夏甘草為之調理虚則加术香
熱則加柴胡壅則加桑皮荆芥其人脉濇必有漱水之
證必有嘔惡痰涎之證必有两脚厥冷之證亦必有小
腹結急之證或唾紅或鼻衂此皆滯血作熱之眀驗也
用藥不止於柴胡黃芩當以川芎白芷桃仁五靈脂甘
草佐之大便秘結者於中更加大黃濃蜜使滯一通黑
物流利則熱不復作
吐血(附論)
夫吐血病有三種一則緣心肺藴熱血得熱則妄行下
流入胃胃受之則滿悶氣道賁衝故令吐血二則虚勞
之人必肺内傷恚怒氣逆肝不能藏血投虚而出因怒
氣逆甚則嘔血三則緣酒食飽甚胃間不安或強吐之
氣脉奔亂損傷心胃血隨食出此名傷胃各隨證以治
之
方
當歸大黃湯(出千金方)治吐血胷中寒痛
芍藥乾薑茯苓桂心當歸大黃
芒硝(各二两)阿膠甘草人參(各二两)麻黃(一两)
乾地黃(四两)蝱蟲水蛭(各八十枚)大棗(二十枚)
桃仁(百枚)
右㕮咀以水一斗七升煑取四升分五服日三夜二
黃土湯(一名乾地黃湯出千金方)治吐血
伏龍肝(雞子大二枚)桂心(去粗皮)乾薑(炮裂)當歸
芍藥白芷甘草(炙剉)阿膠芎藭(各一两)
生乾地黃(八两焙)細辛(半两去苖葉)吳茱萸(二升)
右㕮咀以酒七升水三升合煑取三升半去滓内膠
煑取三升分三服亦治血衂一方無阿膏空心食前温
服
救脉湯(一名人參救肺散出試效方)治吐血咳血
升麻柴胡人參蒼术(各一錢)當歸稍
熟地黃白芍藥黃耆(各二錢)蘇木(半两)甘草
陳皮(各半錢)
右為散作一服水二盞煎至一&KR0678;去柤温服食前
羚羊角湯(出聖濟總錄)治吐血
羚羊角(鎊三兩)伏龍肝(五兩)熟艾(炒一兩)地榆(去土)
牛膝(去苖酒浸焙)牡丹皮(去心各二兩)芍藥(剉四兩)阿
膠(炒令燥一兩)栢葉(炙)大薊根(各三兩)鷄蘇葉(一握)
蠐螬(慢火炙黃五枚)
右為粗散每服三錢水一盞入生薑半分拍碎同煎
至七分去柤温服
二神湯(出朱氏集驗方)治吐血絶妙治男子婦人吐紅之疾
蓋是久病或作急勞損其榮衛壅滯氣血遂致妄行
所致若投以藕汁生地黃等凉劑治之必求其死矣
每遇患者用藥甚簡
甘草(炙)乾薑(炮等分)
右為末每服二錢水一中盞煎至五十七沸帶熟呷
空心日午進之和其氣血榮衛自然安痊不可不知
地黃飲(出千金方)治忽吐血一两口
乾生地黃(焙五兩)王不留行牡丹皮(各二兩)赤
芍藥萆&KR1082;(各四兩)麥門冬(去心焙)續斷牛
膝(劫焙)阿膠(炙燥各三兩)蠐螬(研五枚)
右粗搗篩以生地黃汁三升水三升并蠐螬同煎至
三升半去柤分温六服空心食前不瘥更合數劑取
瘥
赤芍藥散(出聖濟總錄)治吐唾血
赤芍藥當歸(切焙)附子(炮裂去臍皮)黃芩(去黑心)
白术甘草(炙剉各一兩)阿膠(炙燥二兩)生乾地黃(焙乾四兩)
右為末每服三錢空腹温酒調下日三服
桑白皮散
桑根白皮(六兩)生薑屑(六兩)栢葉鷄蘇(各四兩)
小薊根(五兩)乾地黃(七兩)青竹茹(一升新者)地松(三兩)
右搗散煑桑白皮飲和一方寸匕日再漸漸加至二
三匕以竹瀝下亦得
白术散(出醫方大成)凡吐血咯血鼻衂其得之多因積熱
之甚或飲食過馳騁傷胃絡也不然驚恐悸怒使氣
逆上而不下行血隨氣而鬱
積胷間久則吐血咯血鼻衂宜服此行榮衛順氣止血
進食退熱惟忌食熱麵煎&KR1020;海物猪雞一切發風之
物不宜甚飽常令饑飽得所自然胷膈空利氣血順
也(昔蘇少連病此極可謂百藥不效偶姜昌傳此方服之遂愈後濟人屢效)
白术(二兩)人參(去蘆)白茯苓(去黑皮)黃耆(各一兩蜜炙)
柴胡(去蘆一分)山藥百合(去心各三分)甘草(半兩炙)
前胡(去蘆一分)
右剉散每服一錢半水一盞薑三片棗一枚同煎至
六分温服日三服
茅根散(出經驗良方)治吐血
雞冠花馬藍菜根柳枝楓枝白茅根
生薑甘草(各等分)
右㕮咀以酒一升半童子小便一盞瓦器濟固煑至
一升去滓温服
雞蘇七味湯治吐血蓋此病有两種一者緣墮打損
内傷而致此病二者緣積熱兼勞而有此病若内傷
自湏依前内損大便血等諸方救之若積累勞吐血
狀更無餘候但覺心中悁悁似欲取吐背上煩熱便
致此病宜以此藥及桑白皮散療之
雞蘇(五兩)生地黃(切)青竹茹(各一升)生薑桑
白皮(各六兩)小薊根(切六合)生葛根(切六合)
右切以水九升煑取三升去滓分温三服服約相去
如人行十里久若一劑得力欲重合服至四五劑猶
佳隔三四日服一劑如未定則宜合前桑白皮散服
之
犀角湯(出千金方)治吐血酒客温疫中熱毒乾嘔心煩者
蒲黃犀角括蔞根甘草(各二兩)葛根桑
寄生(各三兩)
右㕮咀以水七升煑取三升分三服
通聖散(出聖濟總錄)治肺損吐血嗽血
金星石銀星石雲母太隂元精石陽起
石不灰木
用等分以甘鍋子一枚先以羅過紫冬灰(即水牛糞是也)可厚
一二寸鋪藥一重以灰一二寸築令實又鋪藥一重
准前以灰蓋後鋪藥盡為度上下以灰封蓋以泥固
濟不限藥多少皆用炭一秤於静室中周密不通風
處火煆一日一夜候冷取於净地掘一坑子深一尺
許埋鍋子一宿取出先㨂出藥塊子餘以粗羅羅去
灰取藥碾為末更入乳鉢研令極細即入鑵子内收
之每藥末一两入龍腦射香各半錢阿膠一分炒同
研入前件藥末一两内合和令勻每服一錢或半錢
以糯米少許細研入薄荷汁各少許同煎為飲候温
調下空心日午臨卧各一服
烏金散(出聖濟總錄)治吐血及一切血病諸藥不效者
鯪鯉甲犀角(鎊)黃明膠赤鯉魚皮(各一兩)
胎髮(一兩半)獨角仙(一枚去翅頭足)
用瓦藏瓶一枚底下開竅内藥以紙筋泥固濟暴乾用
炭五斤簇燒纔候烟絶撥去火放冷取出研細為散
每服一錢旋入膩粉少許吐血鼻衂不止新汲水調
下産後血暈昏迷悶亂不知人冷醋湯下血氣温酒
調下咯血及血積藏毒下血赤白痢血痢蠱毒痢腸
風及五痔下血並米飲調下臨卧空腹服更相度虚
實可加至二錢服藥後取下積聚物效
紫蘇散(出聖惠方)治吐血并衂血不止
紫蘇生乾地黃(各二兩)桂心當歸牛膝(去苖)
阿膠(搗研炒令黃燥各一兩)
右為散每服五錢以水一中盞煎至五分去滓每於
食後温服之
天門冬丸(出醫方大成)治吐血咯血大能潤肺止嗽
天門冬(一兩)甘草白茯苓阿膠(各半兩)
杏仁(炒)貝母□(各七錢)
右為末煉蜜丸如梧桐子大每服一丸嚥津唅化夜
可十丸大能潤肺止嗽
五通散(出聖濟總錄)治吐血
巴豆(五十枚去皮)白麵(一兩)郁李仁(三百五十枚)鹽
豉(三百五十粒)伏龍肝(二兩)
用鍋子内炒熟不住手攪以烟青為度傾出放湿地出
火毒為末每服半錢温蜜水調下如患咯血用前件
藥末一两鄆州蛤粉二两同研羅細每服一錢薤汁
半盞生油两點食後調服
阿膠散(出聖濟總錄)治男子婦人咯血吐血
阿膠(炒令燥)白芨白歛黃蘖(去粗皮蜜水浸炙赤色各一兩)
右為散每服三錢糯米粥飲調下空心食前服小兒
量减
竹葉芍藥湯(出聖濟總錄)治吐血衂血大小便出
竹葉(六合)赤芍藥甘草(炙剉各一兩)阿膠(炙燥三兩)
當歸(切焙一兩半)
右粗搗篩每服五錢水一盞半煎至八分去滓温服
食後日二服
人參湯治吐血咯血
人參川芎茯苓半夏(製各三分)甘草(各一分)
右剉每服三錢薑五片煎服
固榮散治吐血便血
白芷(半兩)真蒲黃(炒一兩)甘草(炙三錢)地榆(去蘆一兩)
右為末每服三錢温酒調服如氣壯人加石膏半两
一方用温湯調服
犀角地黃湯寸芤血在胸吐血者
生地黃(二兩)黃芩(一兩半)黃連(一兩)大黃(半兩)
右㕮咀水二&KR0678;秤一两煎至一盞去滓食後服之
烏梅散治吐血
馬鞭草(二錢)罌粟殼(大者四個去穣梗)甘草(二錢)大
烏梅(一個)
右為粗末每服三錢水一盞半煎至八分去滓日午
空心臨卧服
黃耆散治吐血
黃耆(剉)白芨白歛黃眀膠(炒令燥各二兩)
右為散每服二錢糯米飲調下
絿雲散治吐血
栢葉百合人參阿膠(炙令燥各二兩)
右為散每服二錢糯米粥飲調下
煑肺散治吐血補肺
杏仁(一百二十九粒去皮尖新瓦上焙研)百合(四兩)糯米(一合)
葱白(三莖同杏仁法)
右和勻猪肺一具入藥在内麻線繫沙鍋内煑水去
一半翻轉令熟竹片切惹藥細嚼蜜湯下服至五具
為度
艾葉散治吐血内崩上氣面色如土
乾薑阿膠栢葉(各二兩)艾(一把)
右㕮咀以水五升煑取一升内馬通汁一升煑取一
升頓服一方名栢葉湯不用阿膠小品不用栢葉
瓜蔕散凢吐血後體中但有奄奄然心中不悶者輙
自愈假令煩燥心中悶亂紛紛嘔吐顛倒不安醫工
又與黃土湯阿膠散益加悶亂卒至不濟如此悶者
當急吐之上焦有邪則傷諸臓臓傷血下入於胃胃
得血則悶滿氣逆氣逆故吐血也(一名人参湯)
瓜蔕(二分)杜衡人參(各一分)
右為末每服一錢或無水醬但得下即可羸人小减
之吐去青黃或吐血一二升無苦
辰膠散治大人小兒吐血
阿膠(炒)蛤粉(各一兩)辰沙(少許)
右為細末和粉紅色藕節擂汁和蜜調下
神效金珠丸治吐血
丹砂(半兩)金箔(四片)蚯蚓(三条)
右先將金箔丹砂研細後將蚯蚓同研和前二味為
丸如小皂子大每服一丸冷酒下不可嚼
神效散治吐血咯血一名鹿角膠丸
鹿角膠(炙令燥)黃蘖(去粗皮各半兩)杏仁(四十九枚湯去皮尖麩炒黃)
右為散每服一錢用白麺一錢温水同調下食後再
服一方煉蜜為丸如櫻桃大每服一丸含化嚥津
金粉湯治吐血
熟乾地黃(焙)蒲黃(各一兩)芎藭(半兩)
右粗搗篩每服三錢水一盞半糯米十四粒同煎至
七分去滓温服
綿灰散治吐血咯血
新綿(一兩燒灰)黃眀膠(炙令燥)黃蘖(去粗皮蜜炙為末各一兩)
右細研每服一錢地黃汁糯米飲相和調下食後臨
卧服
金沙湯治吐血咯血
紫金沙(野蜂窠蔕是半兩)貝母(去心二錢生用)蘆薈(一錢)
右粗搗篩每服二錢水半盞入蜜少許煎一两沸去
滓細呷空心食後臨卧服
紫參散治吐血熱極
紫參阿膠(炒燥各二兩)甘草(炙剉二兩)
右為散每服二錢温糯米飲調下不計時候
杏蜜膏治吐血
猪䏣(一具用瓷器煑爛冷水浸去膜)杏仁(去皮尖雙人炒)蜜(熬熟各二兩)
右同研飯上蒸入木香附子末各二錢和勻成膏每
服半匙酒一盞調下日三
藕汁散(出聖濟總錄)治吐血
白茯苓(去黑皮)生乾地黃(焙)蒲黃
右等分為細末每服二錢生藕汁半盞調勻頓服立
止
三物湯(出聖濟總錄)治吐血及大小便血
生地黃(七兩半)阿膠(炙令燥三兩)白歛(八兩)
右㕮咀每服七錢水二盞煎至八分去滓空腹温服
地黃阿膠散(出聖濟總錄)
地黃汁(六合)牛皮膠(一兩細切)生薑(一塊如大栂栺搥)
右先用銅器中煎十數沸次下牛皮膠煎令消濾去
生薑分作两服喫便止或微轉一行不妨
固榮散(出朱氏集驗方)治吐血
蒲黃地榆(各二兩)滑石(四兩)甘草(半兩)
右為細末每服五大錢温酒調下次用後藥
震靈丹(二丸)黑錫丹(二十丸)養正丹(十丸)來復
丹(三十丸)
黃耆散(出指南方)治吐血
黃耆糯米阿膠(炒燥等方)
右為末米飲調下二錢不計時候
治吐下血
用枸杞根皮子為散煎服
治吐血咯血
用白膠一兩切作小片子炙令黃新綿一兩燒作灰
細研每服一錢新米飲調下不計年歲深遠並宜食
後卧時服
伏龍肝散治吐血瀉血心腹痛
多年堊壁土地爐中土伏龍肝
右等分每服一塊如拳大水二碗煎一碗澄清服白
粥補之
地黃煎(一名活鱉煎出聖惠方)治心經火熱脉洪數或吐或衂
生地黃汁(半升)大黃(一兩)
右將地黃汁熬乾一半入大黃末熬成膏圓如桐子
大以熟水下五丸食後未止加至十丸一方作散温
地黃汁一沸入大黃攪和空腹服一方每服二十丸
米飲下
青香柿(出澹寮方)治吐血
銅青白膠香(各一錢)
右為末入乾柿内&KR0668;紙裹煨嚼喫
雲雪散(出聖濟總錄)治吐血
雲雪(寒食麵是)蒲黃(各一兩)
右並生用研勻每服二錢冷水調下
香草湯(出聖濟總錄)治吐血
莎草根(去毛五两)甘草(一两剉炙)
右粗搗篩每服二錢水一盞煎取七分去滓温服連
進數服
朱粉散(出聖濟總錄)治諸般吐血
丹砂(研飛)蛤粉
右等分研細合和令勻每服二錢酒調下
黃藥散(一名防己散出王氏博濟方)治吐血咯血
黃藥子防己
右等分搗為末每服一錢煎小麥湯調下吐甚者一
服减二服定
地黃飲(一名地黃煎出聖惠方)治肺損吐血不止及舌上或出
血如簮孔
生地黃(八两研取汁)鹿角膠(一两炙燥碾為末)
右先以童子小便五合於銅器中煎次下地黃汁及
膠末打令勻煎令鎔十沸後作三服當止一方入生
薑汁一方粥米湯飲調二錢服一方專用童子小便
訶梨勒散(出聖濟總錄)
訶梨勒(生為末)白麵(炒)
右等分每服二錢糯米粥調下
白膠散(出澹寮方)治吐血
地黃汁(一升二合)白膠香(二两)
右以甆器盛入甑蒸候膠消服
地黃煎治吐血
地黃汁(生用)藕節汁蜜
右各等分銀銚兒煎略沸待温用匙挑入口
補肺散(出衛生寳方)治肺破吐血𠻳血治不瘥者
豶猪肺(一具不破者)雌黃(三錢研細)蒲黃(三錢炒熟)桑白
皮(半两為末)
右三味和勻入白麫少許水調灌入肺内用繩子縛
肺口煑熟任意喫之立效
小薊散治咯血吐血
佛座草小薊(各等分)
右為細末每服一錢用稀粥飲下
栢葉散(澹寮方)治吐血下血其證因内損或因酒食勞
損或心肺胍破血氣妄行血如湧泉口鼻俱出湏臾
不救
側栢葉(蒸亁)人參(各一两焙乾)
右為細末每服二錢入飛羅麫二錢新汲水調如稀
糊啜服湧如血泉不過二服即止無前藥用荆芥一
握燒過盖於地上要出火毒細研如粉陳米飲調下
三錢服不過二服即愈又無前藥用釡底墨刮下研
細如粉每服三錢濃前米調下連進二服荆芥穗同
服
治忽吐血一两口或是心衂或内崩方(出千金方)
用熟艾三鷄子許水五升頓服
血餘散(出聖惠方)治吐血或心衂或内崩或舌上出血如
簮孔者用燒亂髮灰水服方寸匕日三服一方汗鼻
出血用一字吹入鼻中吐血衂血米飲湯調下亦治
小便出血
又方(出聖惠方)治吐血
用桂心末以糯米粥飲調下方寸匕日夜二十服一
方水湯各半盞濃調趁熱喫南陽趙宣德患服之如
神其甥亦患二服永安
治吐血憂恚絶傷脑膈疼痛及虚勞唾血
用生地黃五觔絞取汁右於銀鍋内微火煎三沸投
白蜜一升又煎取三升每服半升日三主胸痛百病
久服佳一方治吐血不止用生蜜和調服之一方用
地黃一升生薑汁一合相和温服日四五服一方治
虚勞吐血生地黃五觔擣酒一升煑去滓服
紫苑丸(出指南方)治吐血後咳血
紫苑(去苖土枝梗)五味子(炒各等分)
右為細末煉蜜為丸如彈子大每服一丸含化
治吐血(出百一選方)用松烟墨汁服之
地黃煎丸(出余居士選竒方)治吐血遍服藥不效者
用生地黃一觔洗淨細搗取汁其滓再入好酒少許
又取汁令盡附子一两半炮去皮臍切作片子入在
地黃汁内用銀石器熬成膏其附子取出焙乾更用
乾山藥三两同為細末却以地黃膏子和成劑木臼
杵一二千下丸如桐桐子大每服三十丸漸漸加至
五十丸空心米飲下昔葛察判妻苦此疾百藥皆試
得此方服之取效後雖發屢服有驗
掌中金(出百一選方)治吐血
用真蒲黃黃藥子等分用生麻於手心内調以舌䑛
之
藕節散(出經驗良方)治吐血咯血
用藕節研汁調飛羅帶稀服
柳花散(出經驗良方)治吐血
用柳絮不拘多少焙乾碾為細末温米飲下
治吐血(出余居士選竒方)
用蠶蜕子不拘多少燒灰二錢井水調下
青金散(出肘後方)治吐血咯血
用乾蓮葉即經霜敗荷葉最佳用蓮葉燒灰為末二
錢飯飲或井花水調下食後及臨卧服一方焙乾為
末
治吐血(出經驗良方)
用白雞冠花黃醋浸煑七次為末二錢熱酒下
欎金散(出經驗良方)治吐血嘔血
用欎金甘草等分為末新汲水調下一錢甚者三服
愈
荆芥湯(出經驗良方)治吐血咯血
用荆芥連根洗淨搗汁半盞飲之無生者穗為末熟
水調温服之
又方(出經驗良方)
用黃丹不拘多少細研發時用新汲水調下二錢
龍骨散(出三因方)治吐血鼻衂過多不斷
用龍骨為末以竹管吹半錢入鼻中九竅出血皆可
用昔有人衂一斛衆方不瘥此方即斷若血從耳出
亦吹之若時行熱毒血衂者亦斷一方用梔子如前
法
又方隨鼻左右以新水洗足
茜根散(出聖惠方)治大人小兒吐血
用茜根不計多少杵為細末大人每服二錢新汲水
調下食後一日三服小兒每服一錢或極小每服半錢
或一字一日亦三服一方以淡漿水煎水亦可一方
水一中盞煎至七分放冷食後服之良
治口中血腥吐血紅咳𠻳
用熟地黃乾嚼酒下又為末酒調下
獨聖散(出聖濟總錄)治吐血
右用晚桑葉不計多少微焙為細末每服三錢冷臘
茶調如膏入麝香少許夜卧含化嚥津只一服止後
用補肺藥
人參湯(出王氏博濟方)治吐血咯血
用人參一两為細末五更雞鳴時打雞子清調如稀
糊匙抄服若服一两人參盡甚好不盡半两亦可服
訖却卧一方無雞子清一方烏雞子清以手磨成水
湏磨千百次自然化成後用人參研為細末其每一
服二錢重調勻約五更服服藥時不得語仰啜下自
然覺心肺俱凉滿口津液如無烏雞子亦得終不及
烏雞子如此喫至十日未有不效者
槲葉散(出聖濟總錄)治吐血
右槲葉不拘多少為末每服二錢水一盞煎至七五
沸和滓温服不拘時候
糯米飲(出聖濟總錄)治肺損吐血
用薜茘一二十葉紙包貼放着肉處至乾切不可□
收貼起如有患旋研羅作細末每服先研糯米濃飲
煎若餅麫稀稠可八分一盞抄藥末一匙頭同攪調
勻臨卧温服
黑神散(出聖濟總錄)治吐血
用括蔞取端正者紙和泥通裹於頂間留一服煆存
性地坑内合一宿取出為散每服三錢糯米飲下再
服之
艾灰散(出聖濟總錄)治吐血
用艾不拘多少燒灰細研每服二錢新汲水調下又
擂自然汁與蜜等分重湯熬為膏服治衂血不止
治吐血方(出聖濟總錄)
用蛇蛻燒灰研細每服一錢冷熟水調下不拘時候
天南星散(出聖濟總錄)治吐血
用天南星一两剉如骰子大以炭灰汁津一宿漉出
湯洗焙乾為散每服一錢酒磨自然銅調下
又方(出聖惠方)
用白藥四两燒存性以盞蓋地上出火毒為末每服
三錢糯米飲調下
立效方(出聖惠方)治吐血
用側栢葉焙乾如倉卒難乾新瓦焙為末每服三錢
米飲調食後服一方栢葉加赤土拌勻煉蜜為餅子
服一方栢葉半觔以水三盞煎取半盞分三服
比金散(出肘後方)治吐血熱極并嘔血
用黃蘗二两塗蜜於慢火上炙燋搗末每服二錢温
糯米飲調下一方麥門冬熟水調下
薊葉湯(出聖惠方)治心熱吐血口乾
用薊葉及根搗絞取汁每服一小盞頓服
治吐血立效方(出聖惠方)
用白蒲薄紙五張灰以水調頓服之
治吐鮮紅方(出聖惠方)
用紅綿三寸燒灰研為末水調服一方用紅花
又方(出聖惠方)
以烏賊魚骨為散不計時候以清粥飲調下二錢
又方(出聖惠方)
右濃煑雞蘇汁飲之以多為妙亦療下血佳
槐花飲(出余居士選竒方)治酒毒吐血方
槐花(一合炒焦)白礬(五又生)
右二味研細只作一服水一碗煎至半碗温服立效
又方
用貝母一两炮令黃為散不計時候以温漿調下二
錢
又方
以石榴樹根下地龍糞不限多少細研新汲水一中
盞調三錢飲之
又方
用楮葉搗絞取汁不計時候服一小盞
羊角散治吐血喘咳上氣者
羊角(二枚炙焦)桂心末(二两)
右為末每服二二七日三服以糯米粥調下
麻黃人參芍藥湯冬居曠室卧熱坑而吐血數次予
謂此人久虚弱臍有形而有大熱在内上氣不足陽
氣外虚當補表之陽氣瀉裏之虚熱冬居曠室衣服
單薄是重虚其陽表有大寒壅遏裏熱大邪不得舒
伸故血出於口因思仲景太陽傷寒當用麻黃湯發
汗而與之遂成衂血却與之立愈此法相同遂用麻
黃桂枝湯
白芍藥甘草(補肺)黃耆麻黃(各一錢去其外寒)麥
門冬人參(各三分益三焦元氣不足而實其表也)五味子(两個安其)
(肺氣)當歸(半錢和血養血)桂枝(半錢以補表虚)
右㕮咀作一服水三盞煮麻黃令沸去沬至二盞入
餘藥同煎至一盞去滓臨卧熱服一服而愈更不再
作(一貧者患此病服之立愈)
伏龍肝散治吐血心胸氣急疼痛(方見本嘔血類)
地黃湯治濃血嘔血
生地黃(洗焙)川芎(各一两)半夏(製)甘草(炙各三分)
南星(盪洗七次)芍藥白芷茯苓北梗前胡
知母人參(各半两)
右剉每服三錢半薑五片烏一個煎服
藕節丸治傷力吐血
乾藕節(五两)人參(一两半)欵冬花乾蓮肉
蛤粉(各一两)乾山藥杏仁(各一两半)棗兒(去核皮半觔)
右為細末加大蘿蔔一個煮爛和前藥為丸如梧桐
子大每服八十丸白湯下臨卧服忌酒
黃耆散治吐血此皆由藏氣虚氣上衝所為
黃耆(剉)白芍藥芎藭當歸桂心黃芩
甘草(炙微赤剉碎已上各一两)
右為散每服五錢以水一大盞入竹茹鷄子大煎至
五分去滓食後温服
綿膠散治肺損吐血
新綿(燒灰研)黃眀膠(炙燥搗末)
右等分研勻每服一錢臨卧糯米飲調下不計年歲
深遠並宜食後卧時服
治傷力吐血
用猪肝煮熟蘸白芨末服之
治吐血
益智(一两生)硃砂(二錢)青皮(半两)
右為細末燈心湯加麝香少許調服
又方
生刺薊(三两)生地黃
右搗絞取汁入白蜜一两煎三五沸不拘時候
紅花散治吐血
紅花(一两)訶梨勒(三枚連核生用)川樸硝(五两)
右為散每服三錢以酒半中盞水半盞煎至六分去
滓入赤馬通一合不計時候温服
二神散治吐血便血尿血及婦人血崩不止
香附子(一两燒存性)蒲黃(一两炒)
右為末每服三錢取大眼桐皮刮去青取白濃煎湯
調下一二服立止
地血散治一切吐血咯血能解一切毒及諸熱繁燥
茜草根(四两)大豆(一两)黃藥子甘草(各二两)
右為細末每服二錢新汲水調下加人參二两亦治
痰𠻳有血
人參阿膠飲治吐血
右用糯米二合净洗煮粥入阿膠一片小者二片生
薑少許同煎候膠化温温入人參半錢攪和不據時
候服之
四味丸(出十便良方)治吐血
生地黃栢葉艾葉荷葉(等分)
右四味爛擣團成雞子大每取一丸以水三盞煎至
一盞去滓温服不計時候
阿茄陁丸(出指南方)治先吐血後𠻳血
楜椒小蘗皮紫檀欎金茜根(各等分)
右為細末滴如丸桐子大每服一丸阿膠湯化下
又方(出朱氏集驗方)治吐血後應男子失血勞疾後
右用婦人初生男子胎衣以長流水直走不住洗去
惡血待清汁出方妙以酒煮直待爛為度却不用鐵
器煮止用瓶鉢之類俟其爛取出杵爛如泥次入茯
神末三五两又杵覺乾又入酒些少又杵丸如梧桐
子大每服百十丸米飲或酒下或用人參湯於中更
加茯苓當歸尤妙云服時有些逆人愚見加少麝香
於中尤妙(並朱左方)
治吐血(出本草)
以椰子漿飲之
治吐血(出本草)
用鐺墨細研以酒或水調温服之
治吐血立效
右用生藕搗絞取汁每服一小盞入蜜一匙攪勻服
之
卒吐血(附論)
夫卒吐血者由心肺二臟壅滯暴熱所傷或飽食飲酒
勞損所致也心肺在於上焦俱主於血若為邪熱所傷
則血下脾胃得血則壅悶氣逆故卒吐血也
方
生乾地黃散(出聖惠方)治卒吐血皆因心肺暴熱毒入胃
致吐血不止
生乾地黃阿膠(搗碎炒合黃燥)甘草(剉生用各二兩)黃芩
栢葉犀角屑刺薊(各一兩)
右為散每服三錢以水一中盞入青竹茹一鷄子大
煎至六分去滓不拘時候温服
甘草散(出聖惠方)治卒吐血不止
甘草(剉生用)白术阿膠(搗碎炒令黃燥)乾薑(炮製剉)
黃芩(各一兩)伏龍肝(一合)
右為粗散每服三錢以水一中盞煎至六分去滓不
計時候温服一方有附子三兩
阿膠湯(出聖濟總錄)治卒吐血不止
阿膠(炙燥)艾葉(焙各三兩)地榆芍藥(各四两)薊
根(五两)
右粗篩搗每服五錢水一盞半煎至八分至滓温服
雙荷散治卒暴吐血
藕節(七個)荷葉頂(七個)
右同蜜少許擂細水二盞煎至八分去滓温服或乾
研為末調服亦可
管仲散(出聖濟總錄)治暴吐血𠻳血
管仲(一两)黃連(去鬚半两)
右為細散每服二錢濃煎糯米飲調下立止
桂心散治暴吐血(方見本門吐血類)
治卒吐血(出本草)
用屋上茅草細剉三升酒浸煮服一升水煮亦得
蒲黃散治卒吐血(方見本門唾血類)
黃連散(出聖惠方)治卒吐血
用黃連末蠟各一两先鎔蠟内黃連攪勻分為三丸
温酒一升和一丸服之盡三丸便止一方糯米粥化
一丸服
艾膠散治卒吐血
用乾薑三兩艾葉二升膠如手掌大水三升煮取一
升去滓又内馬矢汁一升合煮取一升頓服即止
治卒吐血(出聖惠方)
用生地黃搗絞取汁着瓷椀中膠如两指大合蒸之
於三升米飲不熟適寒一服效
治卒吐血亦療下血(出本草)
用桂屑方寸匕晝夜含二寸許服千金方同大神驗
治卒吐血及瀉鮮血(出本草)
右取小薊葉擣絞取汁温服
治卒吐血(出本草)
以水服蒲黃一升
治卒吐血(出本草)
右用向東者蘘荷根一把擣絞汁三升服之(白蘘荷今荆㐮)
(江湖間多種之)
吐血不止(附論)
夫吐血不止者由心肺積熱飲酒勞傷之所致也肺為
上蓋心肺俱主於血若上焦壅滯邪熱傷於諸臟則血
下流入於胃中胃得血則滿悶氣逆故吐血也或有飲食
大飽未能消化心胸壅悶嘔吐又所食之物與氣上衝
心肺傷裂胃腕則令口吐鮮血又有臟腑勞損氣血不
和思慮憂愁恚怒氣逆結滯於胸膈之間傷損於肺肝
心之臟則血流散故令吐血不止也聖濟總錄論曰臟
真高於肺而主氣臟真通於心而主血臟真散於肝而
藏血是三者或因憂愁思慮與夫恚怒氣逆傷之則氣
亂而血妄行下於胃胃受之則滿脹其氣衝賁於上者
故吐血不止也
方
羚羊角散(出聖惠方)治吐血不止
羚羊角屑(三兩)伏龍肝(五兩)熟艾(一两)地榆(二兩剉)
牛膝(去苖)牡丹生乾地黃栢葉(各一兩)白芍
藥(四兩)蠐螬(五枚切破慢火炙黃)大薊根(三两)鷄蘇葉(一兩)
右為散每三錢以水一中盞生薑半分煎至六分去
滓温服
松花散(出聖惠方)治吐血久不止
松花(一兩半)甘草(炙微赤剉)紫菀(去苖)百合人
參(去蘆頭)白茯苓茜草根(剉)刺薊(各半兩)艾
葉(一分)薯蕷鹿角膠(搗碎炒令黃燥)生乾地黃(各一兩)
右為散不計時候以粥飲調下二錢
百花煎(出聖濟總錄)治吐血不止欬嗽補肺
生地黃汁(一升)生薑汁(半升)黃牛乳(一升半)藕
汁(一升)胡桃瓤(十枚研如糊)乾柿(五枚細剉研如糊)大
棗(二十一枚煮去皮核研如糊)清酒(用一升已上除膠外餘同前七味一處入銀鍋)
(中煎候沸方下餘二味)黃眀膠(炙燥半兩為末用)秦艽末(半兩)
杏仁(湯浸去皮尖雙仁炒研如糊入煎中三兩)
右相次下煎减一半却入上色蜜四兩徐徐煮火養
成煎後入瓷合中盛每日三度服一匙頭糯米飲調
下酒亦得
黃芩散(出聖惠方)治心熱吐血不止
黃芩地榆(各一兩半剉)元參茜根(各二兩剉)寒水
石(二兩)麥門冬(二兩半去心焙)川升麻(二兩)犀角屑(一兩)
甘草(一兩炙微赤剉)
右為散每服五錢以水一大盞入竹葉二七片煎至
五分去滓每於食後温服
大效聖散(出聖濟總錄)治吐血不止極者
金星石銀星石禹餘粮寒水石(以上并碎)不
灰木半夏(湯洗七遍去滑生薑汁製焙)大黃(剉)蛤粉
右等分為散每服一錢新汲水調更入龍腦少許佳
兼觧五毒
阿膠散(出聖濟總錄)治吐血不止
阿膠(炒令燥半兩)生乾地黃(一兩焙)人參(一分)黃
蘗(去粗皮蜜炙)蟬殼(去土)甘草(生剉)黃耆(剉各半兩)
右為散每服一錢糯米飲調下不拘時候服
麥門冬散(出濟生技捽方)治吐血久不愈以三稜針於氣衝
上出血更服
五味子麥門冬當歸身牡丹皮人參
生地黃(各半錢)黃耆(一錢)
右為粗末作一服水二盞去滓熱服
紅藍花散(出聖惠方)治心熱吐血不止
紅藍花(二兩)伏龍肝(一升以水二升半浸取汁)亂髮灰(一兩)
甜竹茹(二合)
右為散每服三錢以伏龍肝水一中盞煎至六分去
滓頻温服
紅藍花飲(出聖濟總錄)治吐血不止(方見本門肺臟壅熱吐血類)
治吐血不止(出本草)
用白膠香不計多少細研為散每服二錢新汲水調
下
治吐血不止口鼻血皆出者(出本草)
以藕節擣汁服之良
茜根散(出聖惠方)治吐血不止心腦煩熱
茜根(二兩剉)白芍藥麥門冬(去心各三兩)鷄蘇
葉(四兩)小薊根(三兩)青竹茹(四兩)
右為散每服三錢以水一中盞煎至五分去滓入生
地黃汁一合攪勻不計時候温服
地榆散(出聖惠方)治吐血不止
地榆(净洗去泥土)白芍藥艾葉小薊根(各一兩)
阿膠(三分搗碎炒令黃燥)甘草(一分生用)
右為散每服三錢以水一中盞煎六分去滓不拘時
温服
栢葉黃耆散(出聖惠方)治吐血日夜不止
生乾地黃(四兩)黃芩栢葉甘草(炙微赤兩剉各一)
阿膠(杵碎炒令黃燥)黃耆(剉各二兩)
右為散每於食後以糯米粥飲調三錢服之
伏龍肝膏(出濟生方)治吐血不止及口鼻俱出
伏龍肝末生地黃汁麥門冬汁刺薊汁
(各三合)白蜜(半匙)
右相和以慢火熬如稀餳不拘時候含半匙嚥之一
方無蜜以水調服
刺薊飲子(出聖惠方)治吐血不止
刺薊汁生地黃汁生藕汁童子小便(各二合)
赤馬通汁(一合)
右和令勻每服一小盞頻頻温服
苧根散(出聖濟總錄)治吐血不止
苧根人參白堊蛤粉(各一分)
右為散每服一錢糯米飲調下不拘時候
栢葉湯(出指南方)治吐血不止
青栢葉(一把)乾薑(三片)阿膠(三片炙)
用水二升煮至一升去滓别絞馬通汁一升同和煎
取一升綿濾過一服盡之一方無阿膠用艾亦可
人參散(出百一選方)治吐血不止
紫參人參阿膠(蛤粉炒成珠)
右等分為細末烏梅湯調下
金光散(一名鬱金散)治吐血不止(方見本門衂衊類)
又方(出聖惠方)
又以荆芥搗細羅散不計時候以生地黃汁調下二
錢
金花散(出聖濟總錄)治吐血不止
黃蘗(去粗皮塗蜜炙令赤二两)寒食麫(微炒一两)黃眀膠(炙令兩燥一)
右為散每服三錢冷熟水調下食後臨卧服
鼈角散(出聖濟總錄)治吐血不止
鼈角(一兩剉作片子)蛤粉(一兩鼈角相和於銚内炒香令黃色為度)熟乾
地黃(一兩半炮令乾)
右為細散每服二錢食後臘茶清調下服藥訖可睡
少時
鬱金散(出聖濟總錄)治吐血不止
鬱金(一兩)芡實去皮黃耆(剉各一分)
右為散每服一錢冷水調下不計時候服
補肺散(出十便良方)治暴吐損肺吐血不止
右以成鍊鍾乳粉每服二錢糯米湯調下立止如無
糯米只用粳米不拘時候
神效丸(出澹寮方)治吐血不止兼勞心吐血
蓮子心(七個)江米(各半兩)
右為細末細墨研濃汁和前二味和丸如梧桐子大
每服二十丸新水下一方作末酒調服名蓮心散一
方湯點服孫仲盈云曾此治人多有得效
二黃湯(出聖濟總錄)治吐血不止
生乾地黃(焙)蒲黃(各一兩)
右粗搗篩每服二錢水一盞入竹葉七片煎七分去
滓放冷細呷食後
謂胃散(出聖濟總錄)治吐血不止
黃耆(剉一分)紫背荷葉(焙半兩)
右為細散每服一錢生薑蜜水調下不拘時候
白金散(出聖濟總錄)治吐血肺損不止
白麫九節菖蒲末(各一兩)
右研勻每服二錢新汲水調下未止再服如中暑毒
氣生薑蜜水調下
生犀散(出聖濟總錄)治吐血似鵝鴨肝晝夜不止
犀角(二兩鎊屑生用)桔梗(二兩生用)
右為散煖酒調下二錢
箬葉散(出聖濟總錄)治吐血成塊不止
箬葉(半兩燒灰)楓香脂(一兩)
右為散每服一錢煎黃牛皮湯調下不計時候服
人參散(出聖濟總錄)治吐血不止
人參(一分)天茄子苖(半兩)
右為散每服二錢新水調下不拘時候
黃耆散(出聖濟總錄)治吐血妄行入胃吐血不止
黃耆(半兩)五靈脂(一兩)
右為末每服二錢新汲水調下不拘時候
青金散治吐血不止
以青黛二錢新水調下
治吐血不止
用白馬糞燒研以水絞取汁服一升
黃藥湯(出聖惠方)治吐血不止
用黃藥子一兩搗碎用水二盞煎至一盞去滓温熱
服
槐香散(一名萬金散出聖濟總錄)治吐血不止
用槐花不拘多少燒存性研細入麝香少許每服三
錢温糯米飲調下一方不用麝香
治吐血不止(出聖濟總錄)
用黃櫨木不拘多少剉碎每服三錢以水一盞煎至
六分去滓温服
如聖散(出聖濟總錄)治吐血不止
用上色瓷碗碟為細末打皂莢子仁煎湯調下二錢
連三服立愈
如聖散(出聖濟總錄)治吐血不止
用楓香脂不拘多少為細散每服二錢新汲水調下
不拘時
蛛絲散(出聖濟總錄)治吐血
用大蜘蛛網一大塊於銚中炒令黃色研為散以酒
調温下
治丈夫婦人吐血連日不止粥食湯藥不能下者可用
用五靈脂不夾土石㨂精好者不計多少為末研狗
膽汁和為丸如鷄頭子大每服一丸煎熱生薑酒摩令
極細更以少生薑酒化以湯盪藥令極熱湏是先做
下粥温熱得所左手與患人藥喫不得𠻳口右手急
將粥與患人喫不令太多
治心熱吐血不止(出聖惠方)
用生葛根汁半大升頓服一方用葛粉新汲冷水調
服
治吐血不止
用管仲研細同生薑汁炒糖幷花水調下
立效散(出十便良方)治吐血及鼻衂不止
右以伏龍肝二兩新汲水一大盞淘取汁入蜜一匙
攪勻服之一方以水煎服
治吐血不止(出聖惠方)
生藕汁(二合)刺薊汁(十合)
右件藥合攪令勻入生蜜一匙調和令細呷之
治吐血不止
右蘆荻外皮不拘多少燒作黑灰勿令白為末入蚌
粉少許細研麥門冬熟水調下一錢或二錢三服可
救一人
治吐血不定
用川大黃一兩搗羅為散每服一錢以生地黃汁一
合水半盞三五沸服之不拘時候
吐血口乾(附論)
夫吐血口乾者由臟腑虚竭榮衛不理隂陽隔絶陽虚
於上故身體虚熱胸中否澀則口乾也
方
石膏散(出聖惠方)治心胸煩熱吐血不止口舌乾燥頭疼
石膏麥門冬(去心各二兩)甘草(半兩炙微赤剉)黃芩
川升麻生乾地青竹茹&KR0797;&KR0803;根葛根(各兩一)
右為散每服三錢以水一中盞煎至六分去滓不計
時候放温服
杏仁散(出聖惠方)治心肺客熱吐血唇口乾燥
杏仁(湯浸去皮尖雙仁麩炒微黃)赤茯苓黃連(去鬚)梔子
仁黃芩川大黃(剉碎微炒各一兩)桂心(半兩)&KR0797;
&KR0803;(三分)
右為散每三錢以水一中盞煎至六分去滓不計時
候温服
犀角散(出聖惠方)治心肺壅熱上焦不利吐血口乾
犀角屑黃芩人參(出蘆頭)生乾地黃麥門
冬(去心)&KR0797;&KR0803;(各一兩)甘草(半兩炙微赤剉)杏仁(二兩湯浸去皮)
(尖雙仁麩炒微黃)
右為散每服三錢水一中盞煎至六分去滓不計時
候服
生地黃煎(出聖惠方)治肺熱吐血口乾心躁
生地黃汁(一升)生薑汁(一合)白蜜(五合)生麥門冬
汁(三合)酥(五合)白沙糖(三兩)杏仁(二兩浸去皮尖雙仁爛研)
右煎成膏不計時候半匙含化嚥津
傷胃吐血(附論)
傷胃吐血病者因飲食過度傷胃或胃虚不能消化致
飜嘔吐逆物與氣上衝䠞胃口决裂所傷吐出其色鮮
紅心腹絞痛白汗自流名曰傷胃吐血
方
除濕湯(出三因方)治胃脘着濕鬱於經絡血溢作衂或脾
不和濕着經絡流入胃吐血
茯苓乾薑(各二兩)甘草(炙)白术(各一兩)
右剉散每服四大盞水煎服頭疼加川芎二錢兼止
浴室中發衂
加味理中湯(出醫方大成)治飲食過度傷胃不化致嘔吐
其色鮮紅或心腹絞痛自汗名曰傷胃吐血
人參乾薑(炮)白术(各一兩)乾葛甘草(各半兩)
右剉散每服三錢水一大盞煎不據時候温服去乾
葛加川芎治鼻衂理中脘分利隂陽安定血脉
鷄蘇散(出聖惠方)治勞傷或飽食氣逆致卒吐血不止
鷄蘇葉莖黃耆(剉)甘草(生用)阿膠(搗碎炒黃燥各一兩)
乾薑(炮製剉)艾葉(各半兩)
右為散每服三錢以水一中盞煎至五分去滓入赤
馬通汁一合攪令勻不計時候温服
五聖湯(出聖濟總錄)治飲食傷肺吐血並𠻳血
木香蜜陀僧螼殼(去足)甘草(炙剉各半兩)黃眀
牛膠(两片將一片酥炙一片生剉)
右粗搗篩每服三錢水一盞煎至五分去滓食後良
久温服
理中湯(出三因方)能止傷胃吐血者以其功最理中脘分
利隂陽安和血脉方證廣如局方但不出吐血證學
者當自知之
人參白术甘草(炙)白薑(炮炙等分)
右剉為散每服四錢水一盞煎七分去滓不以時服
或只煮乾薑甘草湯飲之亦效方有官桂去粗皮用
白术丸(出指南方)治傷胃吐血
白术(十兩)乾薑黃耆人參伏龍肝(各三兩)
右為細末煉蜜丸如梧桐子大每服三十丸米飲下
普濟方卷一百八十八
