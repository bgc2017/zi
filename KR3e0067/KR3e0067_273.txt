普濟方卷二百七十三明周王朱橚撰
諸瘡腫門
諸疔瘡(附論)
夫禀形之類湏存攝養將息失度百病萌生故四時代
謝隂陽遞興此二氣更相擊怒當是時也必有暴氣夫
暴氣者每歲之中必有卒然大風大霧大寒大熱若不
及避人或遇之此皆入人四體頓拆皮膚流注經脉遂
使腠理壅隔榮衞澁滯隂陽之氣不得宣泄變成癰疽
疔毒惡瘡諸腫至於疔腫若不預治人死不逮及至著
急乃欲求方其人已入木矣所以養生之士湏早識此
方凡是瘡痍無所逃矣凡療疔腫皆刺中心至痛又
針四邊十餘下令血出去血敷藥藥氣得入針孔中住
若不逹瘡内療不得力又其腫好著中頬邊舌上晃
赤黑如珠子碜痛應心是也是秋冬寒毒久結皮中變
作此疾不即療之日夜根長流入諸脉數道如箭入身
捉人不得動搖若不慎口味房室死不旋踵一曰麻
子疔其狀肉上起頭大如黍米色稍黑面邊微赤多癢
忌食麻子及衣布并入麻油中行二曰石疔其狀皮
肉相連色烏黑如黑豆甚硬刺之不入肉内隂陽微疼
忌瓦礫磚石之屬三曰雄疔其狀皰黑頭黶四畔仰
瘡皰漿起有水出色黃大如錢孔形高忌房事四曰
雌疔其狀瘡頭稍黃向裏壓亦似灸瘡四畔皰漿起心
凹色赤大如錢孔忌房事五曰火疔其状如湯火燒
灼瘡黑壓四邊有皰漿起如赤粟米忌火灼爍六曰
爛疔其状色稍黑有白瘢瘡中潰潰則有膿水流出瘡
形大小如匙面忌沸熱食爛臭物七曰三十六疔其
狀頭黑浮起形如黑豆四畔起大赤色今日生一明日
二後日三乃至十若滿三十六藥所不能治如未滿三
十六者可治俗名黑皰忌嗔怒蓄積愁恨八曰蛇眼
疔其状瘡頭黑皮上浮生形如小豆状似蛇眼大體硬
忌惡眼看并嫉妬人見之及毒藥九曰塩膚疔其大
如匙面四畔皆赤有黑粟粒起忌食醎物十曰水洗
疔其状大如錢形或如錢孔大瘡頭白裏黑黶汁出中
硬忌飲漿水水洗渡河十一曰刀䥥疔其狀瘡闊狭
如薤葉長大一寸左側肉黑如燒灼忌刺及刀䥥切割
針刃所傷可以藥治十二曰浮漚疔其状瘡體曲圓
少許不合長而狭如薤葉大肉黃外黑黑處刺不痛肉
黃處刺之則痛十三曰牛拘疔其状肉皰起搯不破
十四曰紅絲疔其状如紅線初起手足漸漸沿長入
腹即死此疔治法最易但於明處仔細尋其紅絲以針
挑斷著小艾炷灸一壮無事十四種瘡初起必先痒
後痛先寒後熱熱定則寒多四肢沉重頭痛心驚眼花
若大重者則嘔逆嘔逆者難治其麻子疔一種始末為
痒所錄忌者不得犯觸犯觸者難療其浮漚疔牛拘疔
兩種無所禁忌縱不療亦不能殺人其状寒熱與諸疔
同皆以此方療之若不失欲和犯觸之状但脊強瘡痛
極甚不可忍者是也夫疔瘡者以其瘡形如疔盖之
状者是也氣客於經絡五臓内藴毒熱初生一頭凹腫
痛青黃赤黑無復定色便令煩燥悶亂或憎寒頭痛嘔
吐心逆以針刺瘡不痛無血是其候也其候本因甘肥
過度不慎房酒以邪毒蓄結遂生疔瘡内經曰膏粱之
實足生疔瘡此之謂也其治之法急於艾炷灸之若不
覺痛者針疔四邊皆令血出以面瘡鋌子從針孔絍之
上用膏藥貼之仍服五香連翹湯漏蘆湯等疎下之為
效若或針之不痛無血者以燒猛火鐡針通赤於瘡上
烙之令如焦炭取痛為效亦絍前鋌子用膏藥貼之經
一二日膿潰根出服托裏湯散依常療之以取平復若
針不痛其人眼黑或見火光者不可治也此邪毒之氣
入臓腑故也養生方云人汗入食肉食之則生疔瘡不
可不慎也疔腫者由風邪毒氣入於䏎肉所生也凡
有十種一者瘡頭烏而強凹二者瘡頭白而根實三者
瘡頭加豆垽色四者瘡似葩紅色五者瘡頭内有黑脉
六者瘡頭赤紅而浮虚七者瘡頭葩而黃八者瘡頭全
薄九者瘡頭如茱萸十者瘡頭如石榴子亦有初如風
疹搔破青黃汁出裏有赤黑脉而小腫而有全不令人
知忽衣觸手摸著則痛若故取便不處亦有肉突起如
魚眼之状赤黑惨痛徹骨九結皆變至爛瘡瘡下深孔
如大針穿之状疔瘡含蓄毒氣突出兩寸痛痒異常一
二日間害人甚速是尤在癰疽之上也内經以白疔發
於右鼻赤疔發於舌根黃疔發於口唇黑疔發於耳前
青疔發於目下蓋取五色之應五臓各有所屬部位而
已然後肩或腰或足發無定處在手足頭面骨節間者
最忌大抵瘡頭黑破如釘四畔帶赤如火盤根突起随
變焦黑未幾腫大而光轉為湿爛孔透肌如大針穿之
状外怔心驚頭痛拘急惡寒四肢痛強或寒熱交作頬
舌間赤黑點點如珠若毒入腹心則煩悶嘔逆恍惚癡
眠其斃可立待也治法以調心氣為上蓋疔瘡蓄毒壅
結於心如茯苓茯神遠志益智蓮子石菖蒲之類佐以
川芎當歸皆舒豁心經之劑也心氣清毒自消散外
所傅者用銷蝕惡肉軰膽礬綠礬鉛霜斑猫等類以餅
藥調和而筆傅之爛其肉而後剪随傅随爛次第剪平
却以生髮蛇皮土蜂窠皂荚刺各燒留性白芨减半并
為細末以平瘡口或銷蝕惡肉軰傅之則疼則以排膿
内補散多用酒調以醉之又有一種瘡頭黑深形如魚
劑破之黃水渗出四畔浮漿是曰魚劑疔瘡其毒尤甚
通前治法即癰疽方中萬疾觧毒丸以清心行血湯使
服之以井花水磨傅之實為妙藥
諸瘡莫急於疔瘡有魚眼疔多發於足非在手不能治
也大凡治疔瘡先以搜頭針當刺之直至患者不知痛
處纔引針而出血随其流則以蟾酥追毒丹納之針孔
中仍以紙燃送下使近痛處其上封以乳香膏四旁腫
處傅以烏龍膏或赤暈傅以觧毒散三兩日瘡潰拔去
仍覆以乳香膏膿盡生肌並如治癰之法治魚眼疔之
法先以針刺之不痛則瘡根已走矣用療漏瘡之法以
榆皮随俞冗所往探之榆皮之所不及處之則針破引
榆皮枝而出再自針究尋若針破出病人知痛血出則
是活肌肉矣即於針瘡納蟾酥丹覆以乳香膏於正瘡
上針孔中納蟾酥丹三兩粒仍覆以乳香膏則其疔瘡
之根即回元所潰而愈有絲瘡症乃疔瘡之類醫若
不知無治法害人最速其瘡生手足間有泡其中或紫
墨色即有一條紅絲迤邐向上而生若至心腹則使昏
亂不救其絲或有生兩條三條者治法以針横截紅絲
所至之處刺之止使血出以膏傅之更不發動即愈矣
此症得於喜怒不節血氣逆行而生(内翰洪舜俞以惡瘡生上久不治稽)
(名内疳瘡初如蓮花痔根蔕小兒下垂灰火治法以勾刀决斷其根燒鉄噐内七八分赤烙之以止血次以雄)
(黃輕粉粉霜香白芷白歛為散傅其上令病人側卧以槐枝作枕以支具身間毋便口合一兩個時許瘡瘢定)
(令病者自便治口得膿便漸治之愈若此証息不治即四邊側漸成肌法用槐枝枕枝起病者牙勿使得合以)
(小䥥去悪肉令盡即撒生肌散止仍用乳香膏護之自非飲時且令病人側臥支其牙頬毋使口合則津液不)
(衝動瘡藥三日後肌肉漸生纔可病人自便旡所礙矣洪内翰云此証庸醫家不識則旡治法以至不救良可)
(惜也此証得之薄勞氣血&KR0629;所致)
方
蒼耳膏
蒼耳子(二合)荆芥子(二合)葵子(二合)黃蠟(十兩)木香白狗
糞石長生當歸藁本玄参丁香黃
芩乾馬齒雄黃(細研末)蝦蟆灰乳香(研一兩)
右細剉以猪脂三斤煎二三十沸濾去滓次下乳香
蠟又煎三兩沸候冷入雄黃蝦蟆灰攪勻以瓦噐盛
密封使塗於故帛上日三度換之
千金托裏散治一切瘡腫發背疔瘡
黃耆(一兩半)厚朴(二兩)川芎(一兩)防風桔梗(各二兩)白芷
(一兩)連翹(二兩)芍藥官桂甘草人参(各一兩)木香
没藥(各三錢)乳香(二錢)當歸(五錢)
右為細末每服三錢酒一大盞約煎三兩沸和滓溫
服
諸疔瘡方
生髮(拔一丸如雞子大攤在一尺緋絹上)雄黃(一豆許)皂荚刺(二十一針)赤
小豆(二十一粒)
右麄末撒放髮上捲熟緋絹作一團外用髮䋲十字
縳定熨斗内烈火燒帶性為末入地骨皮末焙之作
兩服空心酒下
治疔瘡
黃連羌活白殭蠶青皮獨脚菜防風
赤芍藥獨活蟬蛻細辛甘草(各等分)
右㕮咀每服五錢先將一服入澤蘭葉少許薑十錢
重同擂爛熱酒和服然後用酒水各半盞薑三片煎
服病勢退减後再加大黃少許煎服略下一兩場湯
去餘毒更用白梅蒼耳子研爛貼瘡上拔去根脚一
方無獨脚菜
返魂丹治十三種疔瘡
朱砂膽礬(各一兩半)血竭銅綠蝸牛(各一兩生用)雄
黃白礬(各二兩枯)輕粉没藥蟾酥(各五分)麝香(少許)
右為末和擣蝸牛蟾酥極爛和藥時旋入藥内為丸
如雞頭子大每服一丸令病人先嚼葱白三寸吐在
手心内將藥丸裹于葱白内用熱酒一盞呑下如重
車行五里許有汗出即瘥如不能嚼葱爛令研裹藥
下(曾有一僧貨此藥極有效予合救人累效真妙方也)
破棺丹治疔黃走徹不止
甘草京三稜(各三兩)山梔子牽牛(各二兩)地黃
連翹銀花牡蠣赤芍當歸(各二兩)加大黃
(三兩半)
右為細末煉蜜為丸如彈子大每服一丸用童子小
便化開服之食前忌酒生硬物
紫金膏治疔瘡
龍腦輕粉膽礬(各二錢)没藥(四錢)乳香(三錢)巴豆
蓽麻仁(研)黃丹石灰蕎麥(淋)麝(少許)
右為細末熬五七次灰水與蓽麻子仁熬再與金膏
藥
内托連翹散疔瘡出時皮色不變及不疼痛按搖不
動身發寒熱便是此瘡有水魚晴疔紫硯疔諸般疔
瘡如瘡黃上用針刺仍服内托散自然消散
連翹(一兩)甘草(一兩半)大黃(七錢)薄荷(七錢)黃芩(半兩)朴硝(二兩)
白芷赤芍生地(各一兩)黃梔(七錢)
右為粗末每服一兩水一碗燈心竹葉煎七分如其
人喘加人参少許大病只三四服如服了心煩嘔用
不二散佳
不二散
以細甘草半兩豆粉一兩分作二服酸虀水下
神效回疔膏治諸般疔瘡惡瘡瘤痔
桑柴棗柳柴谷桿草施風草蕎麥稍
(各一斤)雞糞石灰(各四兩五錢)
右除石灰外俱燒灰用滚水淋汁一二碗熬至半盞
用鍋底煤相調成膏如瘡不破將瘡撥破搽之不過
三度痊疴如熬藥忌婦人雞犬見之并忌諸般惡物
聖力散治諸疔瘡腫
草烏頭白芨白歛木鱉子金毛狗脊
地龍(各二錢半)麝黃丹(少)
右研為末用針到生肉痛者用藥黃水出為度
奪命丹治疔瘡發惡心及諸惡瘡
蟾酥(半錢)朱砂(三錢)輕粉(半分)白礬(一錢)寒水石(一錢)銅錄(一錢)
麝海羊(二十個令研即蝸牛也)
右為細末將海羊令研為泥就藥一處丸如菉豆大
如丸不就加好酒成之病輕者一丸二丸重者三丸
未效再服服藥法先將生葱白嚼一大口極爛置手
心丸藥合以熱酒送下卧汗出為愈
立馬回疔丹治疔瘡走徹不止
金脚信蟾酥血竭朱砂輕粉(各半錢)龍腦
麝(一分)没藥(半錢)
右為細末生草烏頭汁為錠如麥子長大用時將瘡
頭刺破將藥一錠放瘡内第二日瘡腫為效
走馬赴筵丹治疔瘡
没藥乳香硼砂硇砂雄黃輕粉(各三錢)
片腦(一分)麝(少許)
右為細末蟾酥汁為丸如黃米大每服一丸用酒送
下
奪命返魂散治一切疔瘡發寒熱昏悶不語不思飲
食并治之
大黃連翹山梔子(各二錢半)巴豆杏仁加牽
牛頭末人言(五錢用大蒜五個去心填入人言同焼過性為末)苦丁香
(一錢)
右為細末每服重者一錢輕者半錢用新汲水調下
見效如病重無脉吃下藥一頓飯時吐了藥醫不得
治疔瘡
蟾酥(半錢)朱砂(三錢)輕粉(半錢)血蝎(一錢)蝸牛兒(一十八個放二三宿)
(如米黃色研)枯礬(二錢)銅錄(一錢)花蘂石(五錢)
右為細末蝸牛令研為泥同藥丸如不就加清酒和
丸如菉豆大每服一丸生葱三五莖嚼入藥内熱酒
送下如行五里汗出為效用青金散塗之勿食冷水
青金散
寒水石(二錢)枯礬銅綠輕粉人中臼(各二錢炒)麝
蟾酥
右為細末不以多少先用竹針刺破四邊貼藥其疔
瘡自破立效
走馬赴筵丹
金信雄黃巴豆輕粉朱砂百草霜(各二)
(錢)片腦(少許)麝(少許)
右為細末蟾酥為丸芥子大每服一二丸入消毒丸
三四丸冷水送下六月中伏修合忌雞犬婦人見之
消毒丸
白丁香(二錢)黃丹(一錢)巴豆(一錢)
右為細末水打麺糊為丸如蘿白子大每三四丸入
赴筵丹二三丸冷水送下
飛龍奪命丹
天南星半夏巴豆(去皮心各一錢)硇砂信黃丹
乳香班猫(十六個去翅足)麝(少)
右為細末用五月五日蟾酥和合為丸如黃米粒大
每服三五丸或七丸或九丸随人虚實加减以無灰
酒送下瘡在上者食後在下者食前服加瘡大者加
丸服藥後忌熱食熱湯冷水一二時辰其瘡并不犯
刀後疔自出旡事忌油膩葷腥&KR0668;麺五七日服藥後
覺瘡痛皮膚紅是藥之效也如患者昏潰牙關緊者
斡開口灌可治服藥後飲凉酒數口藥疾行也
丁香散治疔腫等瘡
丁香(七枚)緋帛曲頭棘刺臘月大豆黃(各一兩)母
猪屎(八分)塩(一分)亂髮(一團)蒼耳子(五錢)
右將七味以緋帛裹於熨斗内火焼令研為散每服
二錢七空心酒下盖取汗若旡汗任飲酒以汗為度
奪命丹治疔瘡毒氣向裏邪氣入内水食不下并皆
治之兼治癰疽大有神效
朱砂膽礬真血蝎銅錄(各一錢)枯白礬(二錢)䧺
黃(三錢)蟾酥輕粉(各半錢)
右為細末麺糊丸如桐子大每服一丸先用葱白三
寸令病人自嚼碎連藥熱酒送下睡如重車行五里
之久汗出或發熱一陣即愈或利為度如病人不能
嚼葱擂碎葱白裹藥如前吞服如不省人事斡開口
灌之病在上食後服病在下食前服一方用蝸牛一
錢生用與蟾酥同搗入
回瘡蟾酥定子(出瘡科精要)治疔瘡毒氣攻心欲死以針
刺其瘡向心行處但覺痛有血氣下定子若累次止
心則近皆不痛無血者急針百會穴痛有血者下定
子若無血以親人熱血代之猶活三四况瘡初發如
何治之無不效大抵疔瘡生於四肢及胷背頭頂骨
節間惟胷背頭頂最急初生痛痒不常中䧟如丁盖
撼之有根状熱惡心是也
天南星欵冬花巴豆仁黃丹(各一錢)獨活(半錢)
白信(一錢)斑猫(去頭足十個)
右為極細末用新蟾酥和藥如黍米大燃作定子每
遇疔瘡先以針刺其瘡有不知痛者有血出者下定
子如覺痛不湏再用若更不知痛再所瘡行處迎奪
刺之至有血知痛即止其元瘡亦覺疼痛以膏藥傅
之膿出自瘥用定子法度以銀作細筒子一箇約長
三寸随針下至瘡痛處後以銀絲於筒内推至痛處
天丁散(出瘡科精要)專治一切疔瘡及惡瘡初生以藥塗之
急服托裏内消
雄黃(一兩)香白芷(二錢)牡丹花蘂(二錢)牛蒡根(採去皮)天丁
(名皂角刺)蒼耳菜大力子(各半兩)
右五月五日受氣修合為細末每用好醋塗紙封之
疔瘡上有黑甲者必湏胡桃油浸次塗之自可
赤芍藥散(出濟生拔萃方)專治一切疔瘡癰疽初覺憎寒疼痛
金銀花赤芍藥(各半兩)大黃(七錢半)枳實(三錢)栝蔞(大者)
(一個)當歸甘草(各三錢)
右為末水酒各半盞煎至一大盞去滓温服不計時
候
地骨皮散(出聖濟總錄)專治疔腫
地骨皮(半兩)小麥麻子(各十粒焼灰)緋帛曲頭棘刺
半夏(炒)亂髮(一團如雞子大焼灰)
右研和勻令每服二錢空心温酒調下至暁再服
蒼耳散(出聖濟總錄)凡疔腫塗傅諸藥後如犯觸者
蒼耳子(二七粒)露蜂房(一兩)棘刺(二七)緋帛(方五寸)亂髮
青蒿(二七莖)丹砂(一分研别入)
右將六味剉碎於熨斗内焼灰細研為散入丹砂末
和勻每服二錢空心温酒調下日暁再服
保生錠子(一名拔毒膏出神效方)專治疔瘡背疽瘰癧一切惡瘡
金脚信(二錢)雄黃(三錢)輕粉硇砂(三錢)麝(一錢半)巴豆(四十)
(九個另研文武泡用尤妙)
右為細末用黃蠟五錢鎔開將藥和成錠子冷水浸
一時取出旋丸捏作餅子如錢眼大將瘡頂撥開每
用點一餅次用神聖膏藥後服十五味千金托裏散
若瘡氣入腹危者服破棺丹上方加蟾酥不用蠟止
為末尤妙
破棺丹(出濟生拔萃方)此即調胃承氣湯煉蜜丸是也
山梔子牽牛末大黃(各一兩)甘草京三稜(泡各)
(七錢)
右煉蜜丸如彈子大酒化服之忌冷水
透骨散治一切疔腫惡瘡其效不可盡述
蟾酥(半錢)八角兒(五個去殼)硇砂輕粉麝(少許)巴豆(一錢)
(去皮)
右先將巴豆研如泥次下餘藥同研極細以油紙裹
定如有瘡并諸般惡用針微撥破貼藥少許其瘡自
消散如不散者亦追瘡毒即得潰塌又如成膿無頭
癰疽腫微撥破用藥二次便得自破凡療惡瘡可用
牛黃丹(一名枸杞散出鮑氏方)專治十三種疔
亂髮(雞子大)牛黃(梧子大)反釣棘(二十七枚)赤小豆(七粒)緋帛
(方一尺)地骨皮(二兩末)
右枸杞其藥盖有四名春名天精夏名枸杞秋名却
老冬名地骨春三月上建日採根凡四時初逄建日
取葉枝子根等四味并曝乾若得五月五日午時共
和尤為良美如不得依法採者但一種亦得用緋繒
一片以褁藥約取一匝為限亂髮牛黃反釣棘針末
赤小豆末先扵緋上薄布亂髮以牛黃末等藥布上
微曝即捲緋繒作團用頭髮作䋲十字縛之熨斗火
熬令沸後間即擣取末再取枸杞四味共和合擣極
細即用絹篩取二匕和合前一匕共為三匕令相得
入分為二分早朝空心用溫酒服一分每日二為之
也
齊州榮姥方(出千金方)大凡是疔腫皆用治之
牡礪(九兩)鍾乳枸杞根皮(各二兩)白薑石(一斤軟)白英
石(一兩)桔梗(一兩半)
右各擣篩合和令調先取伏龍肝九升為末先清酒
一斗二升攪令渾澄清取二升和藥捻作餅子大六
分厚二分其濁滓仍置盆中布餅子於籠上以一幅
紙籍盆上以泥酒氣蒸之仍數攪令氣散發經半日
藥餅子乾乃内瓦堈中每一重紙一重藥遍布勿令
相着以泥密封三七日乾以紙袋貯乾處縫之用法
針刺瘡中心深至瘡根并刺四畔令血出以刀刮取
藥如大豆許内瘡中病重日夜三四度輕者一二度
重者二日根爛出輕者半日一日爛出當看瘡浮
起是根出之候若根出以爛者勿停藥仍著之藥甚
安稳令生肌易其病在口咽及胷中者必外有種異
相也寒熱不快疑是此病或清水和藥如二杏仁許
服之日夜三四服自然消爛或以物剔吐根出即瘥
若根當看精神自覺醒悟合藥以五月五日為上時
七月七日次之九月九日臘月臘日皆可若急湏藥
他日亦得要之不及良日也修合湏清净處焼香毋
令孝子不具足人産婦六畜雞犬等見之凡有此病
忌房室猪牛雞魚生韮葱蒜胡荽酒醋麺等若犯觸
諸忌而發動者取枸杞湯和藥服并如後方二方以
後方最是真本
趙姥方
薑石(二十五兩)牡蠣(十兩)茯苓(三兩)枸杞皮(四兩)
右四味各𢷬篩合和先取新枸杞各皮切六升水一
斗半煎取五升去滓内狗屎(崔氏二尿)二升攪令調澄取
清和煎藥熱擣作餅子隂乾病者以兩刃針當頭直
刺瘡痛徹出刮取藥末着急内瘡孔中勿令歇氣并
遍封瘡頭上即脹起針挑根即出重者半日已上或
已消爛挑根不出亦自瘥其病在内者外當有腫相
應并皆惡寒發熱疑有瘡者以水半盞取藥如桐子
大五枚和服之日夜三服自消若根出服藥一日以
鷄羽剔吐即随吐若不出根亦自消爛在外者亦日
夜三度傅藥根出常傅勿住即生肉易瘥若犯諸忌
而發者取枸杞汁一盞服之日二三服并單飲枸杞
汁彌佳又以枸杞汁攪白狗屎取汁服之更良合訖
即用不待乾所言白狗屎是狗食骨其屎色如石灰
故直言白狗屎也如預造取五月五日七月七日臘
月臘日者尤良神騐或有人忽喉中痛乍寒乍熱者
即是其病當急以藥療之無故而痛惡寒發熱者亦
是此病但依前服之立瘥前後二方同一法亦主癰
疽
取疔瘡藥(出千金方)治一切疔腫懸癰
用蒼耳莖根苗但取一束焼為灰醋泔藍靛和如泥
先以針刺瘡口上四邊數下令血出度藥氣可以入
針孔中即出血傅藥乾即易之不過數度即拔根出
其内消已結膿破潰者再不用針刺即以藥塗之余
以忽口角上疔腫造甘子振家毋為帖藥經十日不
瘥余以此藥塗之得愈常以此藥救人無有不瘥者
故特以傳後嗣疔腫方殆有千首皆不及此雖齊州
榮姥方亦不能勝此勿造次更易也
又方(出千金方)
用蒼耳草又名半負来草只用根紅軟者擂爛無灰
白酒調勻服次用塩梅肉研爛以猪膽汁和塗瘡頂
上其毒即散又先用好京墨薑汁研爛用薑片蘸墨
塗四圍腫熱處即效一方止用蒼耳子根葉童子小
便絞取汁令服一升日三或焼灰和臘月猪脂傅一
方苗𢷬汁飲之滓傅一方或子或葉或根研爛米醋
脚調塗腫立散如已去肉疔了再傅仍研汁服以瘥
為度
治疔瘡
用筀竹筒一個刮去竹青要見竹黃為度兩頭留節
只於一頭節上鑚一竅如菉豆大却將菉豆入於筒
内令滿舊綿絮些小或用白紙塞其竅用磚一塊繫
縳竹筒上又用長䋲一條帶墜於寺觀側坑内半年
或三月愈久為好却取竹筒洗淨破其竹筒取出豆
於長流水洗一日取起候水乾研丸如丁香相似約
四分長再隂乾收起如有疔瘡用針於瘡畔鑚一兩
竅將藥疔插入竅内其疔毒自潰而出随症去毒藥
疔腫方(出夲草)
以荆芥一名假蘇為末和醋傅一方切以水五升煑
取二升冷分二服亦辟邪毒氣
治疔瘡腫甚者(出聖惠方)
用附子末醋和塗之乾即再塗
治疔腫方(出本草)
以班猫一枚捻破針劃瘡上作十字封之根乃出
連翹散
連翹當歸尾羌活獨活防風赤芍
赤小豆(各五錢)大黃(二錢)木香菇荑茨菇薄荷
紅内消杜白芷升麻甘草忍冬草(各三四錢)
(不拘)若潮不退加黃芩梔子仁(各三錢)朴硝(四錢)
右為末酒調服不拘時候薄荷湯亦可喘加人参大
病三四服愈如頬嘔甘草五錢豆粉一兩為末酸虀
水下如割瘡去了疔子止血用毛鉄甲為末傅
角瘡口方(出危氏方)
霜梅(十個)大黃(五錢)
右為塊子用石灰炒過去石灰入黃丹為末乾掺瘡上
滴滴金治疔
硇砂輕粉人言雄黃朱砂(各一錢)麝香(少許)
右為細末瘡頭上針刺開貼藥黃水出效
麝香丸治疔瘡又治諸氣發背
木香(一分)胡椒巴豆(二十四粒)全蝎(七個)麝(少許)
右為末泡蒸餅丸如菉豆大硃砂為衣温湯下量人
虚實三丸七丸十丸服之
硇砂散(出宣明論)治一切疔瘡
硇砂雄黃砒霜天南星(各等分)麝香(少)
右研為細末用竹針開用藥封黃水出瘡已
疔瘡錠子
蒼耳白芷甘草雄黃(各半錢)硇砂(一錢)
右研細末用活蝦蟆擠出腦□和五味酥為錠子五
月五日午時修合
白牙塗傅方(出聖濟方)治疔瘡毒
白牙(焼研)附子(𢷬為末)雄黃(研)半夏(半兩)豬脂(四兩)
右將四味𢷬研為末以豬脂調如糊先針刺瘡頭即
塗傅日三五藥貼之少時如病深取疔病淺即取出
黑紫色血即愈
又方
用胡桃一個平開二片取出肉用口嚼碎却將肉安
放半片殼内頭上留一竅合在瘡上即痊可
又方(出聖惠方)治惡腫疔瘡及雜瘡
先炙瘡上三度以鍾乳末六錢及醬粒研𫝊上湏臾
拔根盡出
又方(出聖惠方)
用益母草莖葉搗爛傅瘡上又絞取汁五合服之即
内消
又方(出聖惠方)
用竹箭桿刮取茹作炷就上炙之一七度
治疔根入腹方(出聖惠方)
取牡猪糞和水絞汁服一二合立瘥
又方(出聖惠方)
用鬼&KR0987;形如地&KR0818;多叢生糞堆上見日消黑者取焼
灰以針刺瘡四邊至瘡際作孔内藥孔中經宿瘡發
用鑷拔根出
治疔腫(出本草)
用獨竹根細搗水調傅之
治疔腫出根(出本草)
以䖦蟱作膏塗之
飛龍奪命丹治一切惡疔瘡
硃砂南星半夏黃丹血蝎乳香没
藥硼砂硇砂(各二錢)人言(三錢)麝(少)巴豆(十二粒)班
猫(十個)
右為細末蟾酥為丸如紅豆大五分中一分加班猫
二個人言少許捻成錠子如半粒小麥大每一瘡針
破見血下錠子一粒飯粘白紙封護用藥一丸噙在
舌上覺麻冷水吞下忌熱物片時重者随時服藥不
必盡劑一服特黃水流出為妙病原先痒後痛先寒
後熱如傷寒病忌房事并諸毒物魚腥凡病人眼紅
見火光難治蟾酥乾用化開為度
鐡粉散專治冷疔瘡經年不效用此藥大妙
多年生鐡(三兩炒)黃丹(半兩)麝(少許)輕粉(半錢)松脂(一錢)道人
頭(微炒存性一兩)硇砂(三錢半)雄黃(三錢)加蟾酥(不拘多少尤妙)
右將瘡四圍刺破以小油調藥末置於瘡内緋帛封
之數日疔自出瘡入腹嘔逆者煎道人頭濃汁飲之
五香湯治疔腫破毒氣
沉香藿香鷄舌香青木香薰陸香(各二兩)
射干(三兩)升麻(四兩)鱉甲(二具炙去黑皮)藍實(五個)大黃犀角
(各二兩)具齒(六枝炙)烏梅(一十四枚)
右以水九升煮取三升分為三服一方有楓香無薰
陸香以水一斗五升煎至一斗淋浴腫毒處名五香
膏
回瘡錠子治疔瘡大效
草烏頭(一兩)蟾酥(二合)巴豆(七個)麝(少許)
右為細末麺糊和就撚作錠如有惡瘡透疔不痛無
血者用針深刺到痛處有血出用此錠子絍之上用
膏藥貼之疔瘡四畔絍之其疔二三日自然拔出此藥
最宜緊用此症大抵與傷寒頗類其中亦有可針䥥
砂射出血出亦有久而敗爛出膿其間變異百端不
可不慎也
治疔瘡
土蜂窩穿山甲茄根海螺殼(各等分)
右研極細用臘猪脂調為膏每用指頭蘸藥於瘡磨
之又蘸又磨待瘡化黃水出盡即日痊神效
白石脂散治紫靨疔瘡不疼便腫腋下有根如雞卵
白石脂(焼)赤石脂(各半兩)雄黃(一分)乳香(二錢)
日本國傳治疔瘡巴豆塗方
巴豆(十粒)半夏(一枚)附子(半枚)蜣蜋(一枚)
右各為末以人糞相和看瘡大小作紙圈子圍瘡口
以藥泥瘡上絹貼之一日三易
治疔腫瘡毒方
川大黃(五錢)牽牛(二錢半)故紙(二錢半)大律(係牛蒡子二錢半)
右為末用好酒喫一銅錢一方用酒調服
又方
生大豆黃(三十二枚全者)緋頭&KR1326;(三條如無用五寸緋代)亂髮(一鷄子許)
右以緋裹亂髮牢纏於灰火上焼得黑烟欲盡即出
之冷瓷噐中研如粉以酒空腹服之方寸七平明至
午時覺四體舒通覺瘡經即瘥如未依前服之瘥止
若犯之瘡即出膿血未經犯六七日平貼忌如常服
又方療疔瘡
蜂窩(七枚)直緋(手大)亂髮(拳大)
右各焼為灰作末酒一小升和調服之瘥止未瘥再
服之一方温水調下
奪命輕粉散治疔瘡不出疔
鐡渣(一兩)輕粉(二錢)麝香(少許)
右研為細末每瘡用針開十字口將藥放入瘡内用
醋調麺糊敷貼神效
青金散治疔
黃栢人言黃丹
右為細末各等分針開破貼上黃水出立效
又方旋腫
人言(一分)白礬甘草(各三分)
右為細末瘡圍挑破敷藥
治疔瘡方
附子(去皮)巴豆(去皮)胡粉(各一兩)
右為末用烏麻油調膏先以針於瘡四邊血出即以
藥封之其四面亦以藥盖勿令洩氣其根自出
又方治疔腫
石灰(三分)馬齒菜(二分)
右𢷬以雞子白和傅之一方二味等分末之夹破好
肉然後内藥於孔中即妙
犯疔瘡方
上瘡根爛再塗以瘥為度
大黃散(出聖濟總錄)治疔腫傅方
大黃(挫炒)秦芁莉蘆(去頭)石硫黃硇砂(各一兩)
右將前三味𢷬羅為散與後二味研者和勻水調塗
傅日三五次以瘥為度
治疔腫方
乾薑胡椒龍骨班猫皂荚(各一兩)
右𢷬篩為末以酒和封貼日一度更服後藥
消毒散(出濟生拔萃方)治疔瘡毒氣入腹昏悶不食
丁香乳香(各一錢)蟬殼管仲紫地丁(各半兩)
右為細末温酒調下二錢
神仙金丸(出經騐良方)治疔黃入髮癰疽諸般惡瘡
乳香没藥(各二錢)巴豆(四十粒)海浮石(半兩)草烏頭(一兩)
(炒)
右為末醋麺糊丸如菉豆大三二日瘡服十丸五六
日瘡服十五丸瘡在上食後瘡在下食前服如嘔吐
再服三四丸凡服先以冷酒一盞送下服藥後忌食
熱物一時如瀉多用冷白粥補之
土鬼丹(出直指方)治疔腫
金頭蜈蚣(一條)膽礬銅錄白賊骨(各一錢)麝
右細末以紙撚蘸蔴油粘藥引入瘡中如瘡頭硬即
灸破或針刺破然後入藥
紫金丹治諸般疔瘡
人言硃砂雄黃(各一錢)巴豆(四枚)硇砂(一錢半)
右為細末碁子麺相和錠子絍在瘡内立效
四聖旋疔散治疔瘡生於四肢其勢微者
巴豆仁(半錢)白殭蚕輕粉硇砂(各二錢)
右為細末先以好醋調藥塗上以紙封之次服托裏
之藥其疔根自出
蒼金砂散(出濟生方)取疔瘡
蕪青根鐡生衣(各等分)
右和搗以大針刺作孔復削蕪青根如針大前鉄生
衣塗上刺孔中又塗所𢷬者封上仍以方寸匕緋帛
塗貼之有膿出即易湏臾拔根出立瘥忌油膩生冷
等物
紫金丹治疔瘡
白礬(四兩)丹(二兩)
用銀白石氣内鎔礬作汁下再使銀釵子攪之令紫
色用文武火毋令太過不及如有瘡先以週廻挑破
上藥用唾津塗上數度着毋令瘡乾其瘡潰動取疔
出也兼瘡顔色紅赤為效如藥未成就再杵碎炒令
紫色
二黃散治疔瘡
雄黃雌黃
右等分為末先用針刺四圍及中心醋和塗之一方
加麝
治疔瘡最有功效
蟬蛻殭蠶
右為末酸醋調塗四圍留瘡口俟根出稍長然後拔
去再用藥塗瘡一方不用醋用油調
金砂散治疔瘡
硇砂雄黃
右等分研細用生蜜就於角盆子内收貯用遇患先
用銀篦兒挑破瘡口去惡血然後用一大豆藥安入
瘡内用紙貼即效毒氣入腹多嘔吐欲死者即服托
香粉散
内托香粉散
滴乳(半兩)菉豆粉(一兩)
右為細末煎生甘草湯調三錢時時飲之常令灌潤
胷膈
治疔瘡危篤者二服即愈輕者一服立效
土蜂房(一個)蛇退(一具)
右作一處噐皿中盛用黃泥封固火煆存性碾為細
末每服一錢空心酒服少頃腹中大痛痛止其瘡已
化為黃水仍服五聖散
五聖散
大黃生薑(各二兩)瓜蔞(一個)皂針(二兩)甘草(一兩)銀花(一兩)
(半)
右為㕮咀用好酒二升同煎八分去滓服不拘時候
耆老丹治一切疔瘡發背惡瘡等疾
白浮石(半兩)没藥(二錢)
右為細末醋糊為丸如桐子大每服六丸冷酒送下
白膏藥治疔瘡及一切惡瘡
官粉(四兩)芝麻油(九兩)
右用砂銚内文武火慢煎不宜大火火大色黃火小
透油也
又方疔腫塗傅諸藥後如觸者
棘刺(剉)陳橘皮(二兩)
右以水五升煎至一升半去滓分温三服空心白酒
日午晩間各以一瘥為度
治疔腫班猫傳方
斑猫(一枚)蒜皮(一片)
右取針撥破瘡頭内班猫於瘡口中以蒜皮盖定日
一度瘥
治疔腫胡麻塗傅方
胡麻(燒灰)針砂
右和勻研細用醋調如糊塗腫上日三易瘥
治疔腫毒氣二灰散塗方
棘針(三枚)丁香(七枚)
右同於瓶内焼令烟斷研末以滿月孩子糞和塗腫
上日三兩度瘥
又方
半夏(生用)石灰(等分)
右𢷬末以傅瘡上
必效療疔瘡方
舊厠清(絞取汁)青竹茹(焼作灰)
右研和清攪一百遍稀稠成膏刺瘡四邊令遍先以
唾和麺瘡四面圍藥漸漸令滿其中仍三五度換之
晬時瘡爛以挑之拔去根即瘥止未出更着之神效
又方
巴豆(二七枚去皮)半夏(二七枚𢷬末)
右以寒食餳和之以針刺瘡四邊令微到底即以藥
塗之立拔出以澤瀉末填瘡孔中便瘥
又方療疔腫
鼠屎亂髮
右等分焼作灰針瘡頭内藥大良
治疔瘡無問雌雄方
鉄粉(一兩)蔓青根(三兩)
右擣和如泥封腫上日三換之
治惡腫疔瘡及雜瘡方
皂荚(一兩去黑皮)麝(一兩研)
右為細散入麝和勻以人糞少許和如泥塗封五日
後開之根自出矣
又方治疔腫
用老鴉眼晴草擂碎酒服
又方
以鼠新坌土以小兒屎和傅之
又方
以鉄衣末以人乳和傅之立可
又方
以小豆花為末傅之瘥
又方
以四神丹一枚當頭上安經宿根即出
又方
以銀篦撥破瘡皮唾津調野灰菜灰些小點上血出
為度
又方
以麺和臘月猪脂封上瘥
又方
以蒺莉子一升燒灰醋和封上經宿便瘥
又方
以皂角子取仁作末傅之五日内瘥
玉山韓光方治疔腫
以艾蒿一擔燒作灰以竹筒中淋取汁以一二合和
石灰如麺以針刺瘡中至痛即點之點三遍其根自
拔亦大神騐正觀中用治三十餘人得瘥
又方(出聖惠方)
用黑牛垢封之
又方(出千金方)
以雄黃研一分為細散每日三五度傅腫上如乾用
醋塗以瘥為度一方針刺四邊及中心塗雄黃末神
騐一云塗黃土
蟾蜍膏(出危氏方)治疔腫
取蟾酥以白麺黃丹拌作劑丸如麦顆狀用指甲爬
動瘡上插入重者針破患者以一粒内之仍以水沉
膏貼之取蟾酥法用癩蝦蟆於眉稜上以手捻出酥
扵油紙上或桑葉上用新瓦盛下然後插在隂處經
宿則自乾白於鵝翎筒内盛之或加蒼耳子沒藥乳
香血蝎血蝎真者輕浮入口甜味
水沉膏(出危氏方)
以白芨末五分水盞内盛下澄去水却皮上攤開貼
瘡上
治數種疔瘡
用大青葉是處山内有冬間無類枇杷葉又取臭紫
草及馬蹄草各等分擂爛酒一碗浸藥濾去滓蕩溫
酒服三服立愈春夏取葉草擂作餅如乾再擂用溫
酒服
又方
車輻軸脂白鹽蕪菁根釡底墨(等分)
右為末和以臘月猪脂封上以酢及水和傅之并得
又方
白馬齒亂髮髑髏(各一兩)枸杞白皮(三分)
右燒作灰以酒服方寸匕不瘥至二匕
專治疔瘡(出神效方)
用生蜜與隔年老葱去鬚葉用白一處研或膏先將
瘡用竹篦刺破然後用藥扵瘡上攤之用緋帛盖覆
如人行二十里覺疔出然後以熱醋湯洗之立瘥
治疔瘡
取蟾酥油調封口立效
又方(出本草)
用苦&KR0034;根擣爛傅之
又方(出聖惠方)
以白歛為末傅之
又方(出肘後方)
以針刺斷四圍用石榴末着瘡上以麺圍了四畔炙
以痛為度炙訖以石榴末納瘡口内急封之經日根
自出愈若大赫瘡已炙之以蜣蜋乾者末之和鹽水
塗瘡又方取前藥以帛貼著乃取半錢和水服之止
心中毒氣消更有趙婆婆藥常用大效方在大方中
宜五月預合
又方
取蒼耳草節内蟲七七四十九條搥破入人言些小
再搥成塊用針將患處刺破見血仍用此藥封在瘡
上其疔用手撮出愈
救疔瘡
以十二月猪膽風乾和生葱擣碎塗諸般疔瘡
白殭蠶散治疔腫傳方
以白殭蚕五錢炒為末刮開瘡頭上傅之日三根爛
即出一方用水調封之
又方(出千金方)
以鉄漿不限多少每日食後飲一盞即瘥
又方(出千金方)治疔瘡
刺瘡頭及四畔令汁極出擣生栗黃傅上以麺圍之
勿令黃出從旦至午根即拔矣
又方(出千金方)
以麺圍瘡如前法以針亂刺瘡銅氣煮醋令沸瀉著
麺圍中容一盞冷則易之三度根出即愈
又方(出聖惠方)
取蛇蛻皮如雞子大以水四升煑三四沸去滓頓服
立瘥一方燒灰或炙焦為末雞子清調塗
治疔瘡(出本草)
以鏨菜搗碎傅之
治疔瘡
以虱十枚放置瘡上以荻箔䋲作炷炙虱上根即出
治疔腫垂死(出聖惠方)
以菊葉一握擣汁服一升入口即活冬用根一方用
根舂細盒患處用些鹽舂即愈
治疔瘡(出仁存心)
以燒馬齒莧灰和多年醋滓先炙疔腫以傅之一方
馬齒莧和梳垢封之根出
治疔瘡海上方
用蝉殼七個煆為細末用蜜調擦瘡口又以磁石末
細研醋調傅立拔根出
又方
亂髮(雞子大)緋帛(方三寸)棘刺(七十枚)蒼耳(三七枚)
右合燒作灰研成散每以半盞水許服方寸匕日二
三瘥止慎風熱忌同煎慮有犯觸加鹿角鱉甲蜂房
三寸匕三物等分燒灰為散若有犯者依前服之甚
效
治疔腫病忌見麻勃見之即死者
胡麻燭燼針沙(各等分)
右為末以醋和傅之
神仙追毒散
大黃芒硝牛蒡子(各一兩五錢)
右為細末煉蜜為丸硃砂血竭為衣如弹子大童子
小便化開空心溫酒服
一捻散治疔子
全蝎蝉蛻人糞下土(各等分)
右碾末蜜調為餅子拇指面大當三錢若遇患每一
餅入香油一盞炭火頓滚三四沸停温服油滓傅瘡
上用圈子劄定對周疔自拱出
一捻金散治疔疽惡瘡不出疔内消
蒲公英(取汁)鹽泥生人腦(耳塞是也後二味各等分)
右為末用蒲公英掘拆取白汁和二味為小餅兒有
瘡用竹刀割破上一餅用膏藥封貼大有神效此藥
定疼内消
蛇蜕散治疔腫兼治瘡口内久不合
蛇蜕皮(一兩半)露蜂房(五錢)亂髮(一圍如雞子大童子便炒)
右剉碎於熨斗内燒灰細研為散每服二錢匕空心
米飲調下盖覆出汗更服一方云并用五月五日採
忌七日不得食鹽酒肉五辛物
疔瘡方(出本草)
以鸕鷀屎和脂油封上瘥
疔瘡方(出聖惠)
以生薺苨根取汁一合去滓傅不過三次愈
治疔腫患火丹瘡
以龍葵和土杵傅之尤良
治患疔腫中風頭痛者
以驢馬屎熨瘡滿五十遍極效
治疔腫
以五月初三日採取旱蓮草根乾須要天色晴明之
夜有露時露過七日遇有瘡腫嚙碎放瘡上以消毒
膏貼之二三日疔脫仍服敗毒散數服凡七十二種
皆治之但七日傳經者不治
備急療疔腫姚方云疔毒為瘡肉中突起如魚眼状赤
黑惨痛是寒毒之結變作此疾始作服湯及如療疔
法便瘥又支太醫云有十三種疔瘡其状在大力中
初起皆患寒熱又三十六疔亦是其三種數内或今
日生一明日生二或生三或生十滿三十六疔皆療
之方(出肘後方)
以蛇皮炙末和鼠矢以針刺破瘡内中即拔出瘥
又方(出聖惠方)
取馬牙齒焼作灰先以針刺破瘡令破以灰封之用
麺周匝圍之候腫軟用好酢洗却灰其根即出當便
瘥一方擣末臘月猪脂和傅之根即拔
又方(出千金方)
以針刺破瘡頭取人熱糞塗上乾易之不過十五遍
即出又以硇砂封上熱毒入腹以枸杞根切煎服之
如犯觸亦然如乾糞亦得若犯瘡未死者灌厠清汁
一升亦瘥一方人糞尖傅
又方
以五月五日取牡狗矢焼作灰傅之瘡數易之
普濟方卷二百七十三
