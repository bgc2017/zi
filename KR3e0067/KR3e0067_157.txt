普濟方卷一百五十八明周王朱橚撰
咳𠻳門
傷風咳𠻳(論)
夫咳𠻳之證大槩風冷熱損勞風者感外風寒入肺經
其證或惡寒或不惡寒或發熱或不發熱或頭疼或不
頭疼但暴得之便覺痰壅咳𠻳不止脉雖浮盛此則是
感風三拗湯金沸草散量證加減與服若服藥不減則
時感風未解當傷寒中發散藥量四時加減出汗乃止
方
人參膏(出經驗良方)治大小人風咳𠻳氣粗多涎身熱
人參知母黃芩欵冬花貝母紫苑
杏仁猪牙皂角桔梗荆芥防風甘草
(各等分)
右為細末煉蜜成膏丸如皂莢子大每服一丸用好
蜜熟水化下
人參荆芥散(出醫方大成)治肺感風邪止壅咳𠻳頭目不
清眼耳言語不出咽乾項強鼻流血清涕皮膚不仁
荆芥穗麻黃(去根節)細辛(去土洗)桔梗(去蘆炒)陳皮(去白)
人參半夏(湯洗七次)杏仁(去皮尖)通草甘草(炙各半兩)
右為散每服四錢水一鍾生薑五片煎八分食後温
服
人參訶子丸治大人小兒上膈熱或傷風或冷搏於
肺經語聲不出痰涎不利咳𠻳喘息日夜不止咯唾
稠粘
宿砂仁訶子藿香龍腦薄荷葉(各一兩)百
藥煎葛粉(各八兩)甘草(五兩)烏梅肉(三兩)
右為末麪糊為丸每服一二丸含化嚥津食後臨卧
丁香烏梅丸(出三因方)治膈氣壅蔽外感風寒咳𠻳白沫
胸背痛不能仰口乾咽燥
烏梅肉(四兩)紫蘇木瓜(各三兩)茯苓(二兩四錢)甘草(三兩三錢)
檀香(半兩)人參(七錢)麝香(一字)
右為末用蜜一斤蠟二兩為丸如櫻桃大含化不以
時
金沸草散(出醫方大成)治風化痰除頭目昏痛頸項強急
往來寒熱肢體煩疼痰涎咳𠻳喘滿涕唾稠粘時行
寒疫壯熱惡風有邪疫則汗出風盛則解利及肺經
受風鼻塞
荆芥前胡麻黃金沸草甘草半夏
赤芍藥(各一兩)
右㕮咀每服三錢水一鍾半生薑三片棗子一箇煎
至七分去渣温服不以時加荆芥桔梗名五拗湯加
桑白皮并麻黃乾葛治喘咳尤效烏梅一箇煎頭疼
蘇葉陳皮牙疼熟煎灌𠻳諸經風及大便秘左脇刺
疼每料加枳殼一兩去穰風熱結在臟腑燥煩氣壅
腹痛大便秘以葱白研爛微火炒過布上攤熨臍加
大黃厚朴稍薄荷各五錢服速效諸氣發散並用妊
婦傷寒頭疼腹疼肚熱心燥加白术人參黃芩生石
膏各一兩熱𠻳加甜葶藶馬兜鈴薄荷桑白皮各半
兩烏梅四錢就吞半夏丸服後復咳𠻳數咽喉燥加
朴稍五錢食後服傷風咳𠻳身不憎寒熱蓋因脾胃
受寒傳入於肺遂成寒咳𠻳甚則吐多吐白沬此當
先用温藥温其脾胃如治湯胡椒理中湯丁香半夏
丸五𠻳丸皆要藥或用理中湯加五味子煎服治上
壅熱𠻳聲重加炒葶藶半錢薑四片煎服如咽喉焦
燥加朴硝滑石後又治傷風鼻塞涕流壅咳若聲啞不
止兼服人參欵冬膏
紫蘇散(出本事方)治肺感風寒作𠻳
紫蘇桑白皮青皮五味子杏仁麻黃
甘草(各等分)
右為細末每服二錢水一鍾煎至七分温服
杏子湯治冷熱咳𠻳不問外感傷寒内傷生冷及虚
勞咯痰飲停積悉皆治療
人參(去蘆)半夏(炮)茯苓(去皮)細辛(減半)芍藥(去粉)乾薑(炮洗)甘
草(炙)官桂(減半)五味子(去苗)杏仁(各等分)
右㕮咀每服四錢水二鍾半同杏仁去皮尖五枚薑
五片煎五六分去渣温服不拘時此藥辛辣為性稍
熱若冷則宜服如熱服即咳也若感冒寒風得咳
加麻黃等分脾胃實者可御米殼去筋膜碎剉醋鹽
炒等分每服加烏梅一箇煎服其效尤妙驗嘔心
逆心不可用此若年久咳𠻳氣虚喘急去杏仁人參
芍藥加麻黃乾薑五味子各增一半名小青龍湯
若感寒加麻黃去根節煎來沈緊熱無汗若寒
𠻳者是也又治年久咳𠻳痰涎壅盛夜不得睡仍
專治脚氣喘急此方雖有麻黃然有官桂不致於發
汗服之不妨也一方加麻黃甘草杏仁五味子茯苓
等分橘紅倍之名麻黃湯尤為切當又一方用紫蘇
葉桑白皮麻黃青皮五味子杏仁甘草等分名平氣
飲生薑七片烏梅一箇煎服久年咳𠻳氣虚喘急皆
得其宜二方中有麻黃有汗人不宜服之
杏蘇湯(一名橘蘇散出醫方大成)治傷風咳𠻳身熱有汗熱風病
證熱風脉浮數挾熱服杏子湯不得者此藥穏當也
橘紅紫蘇葉杏仁五味子半夏(湯炮七次)桑
白皮(蜜略炒)貝母(去皮)白术(炒各一兩)甘草(九兩半)
右為散每服四錢水一鍾半生薑五片煎八分去渣
不拘時候温服
寧氣散治肺感風寒咳𠻳涎喘
麻黃(去根節二兩)杏仁(去皮尖炒三兩)石膏(一兩半)御米殼(去蒂蜜炒)
(四兩)甘草(炒兩半)
右為細末每服二錢白湯調下食後
治傷風咳𠻳涕唾稠粘(出海上各方)
天南星(二兩搗炙生薑汁和作餅子炙微黃色令乾)甘草(半兩炙)
右同為細末水一鍾半用藥末二錢生薑五片煎至
七分食後温服
白术湯(出鮑氏方)治傷風咳𠻳痰涎憎寒發熱上氣喘急
白术(二兩)五味子白茯苓(一兩)甘草(一分)半夏(四箇大者洗分)
(十六片)
右散分十六服每服生薑五片煎空心服
金櫃散(出江隂方)治老少傷風發𠻳頭痛日久不瘥
天南星半夏
右為末水浸兩服時日日換水取出隂乾又以烏頭
附子末各六錢衮勻以生葱薄荷湯大人半錢孩子一
分不以時服
八寳飲(出衞生家寳方)治傷風咳𠻳
麻黃(半兩去節)桔梗(半兩)馬兜鈴(半兩)罌粟殼甘草(半兩)五
味子(半兩)陳皮(半兩)桑白皮(半兩)
右為粗末每服三錢用水一鍾薑三片杏仁三粒去
皮尖白糖一塊煎至七分去渣食後臨卧服
加減三拗湯(出朱氏集驗方)治傷風咳𠻳
麻黃(不去節剉半錢湯洗炒乾去毛)杏仁(不去皮)苦梗(各二錢)甘草(生)
旋覆花(去蒂各半錢)
右㕮咀每服一大錢水一鍾生薑五片五味子數粒
竹葉一片不可多糯米數粒煎至半鍾分作兩服食
後温服
暴咳𠻳(論)
夫肺感於寒微者即成咳𠻳盖肺主皮毛寒傷肺腠則
肺先受之其咳𠻳語聲嘶破咽喉不利也肺主於氣
通於皮毛若人氣不足腠理開疎或觸冒寒風為邪所
中或遇動勞後汗出傷風邪冷之氣忽伏於肺故令卒
咳𠻳也
方
杏仁方治大人孩子中冷咳𠻳或上氣喘逆或惡寒
鼻出清涕
杏仁(去皮尖雙仁者麩炒研)紫苑(去苗土)黃芩(去黑皮)當歸(切焙)甘
草(炙剉)麻黃(去根節)桂(去粗皮)陳橘皮(湯浸去白焙各半兩)木香(一分)
大黃(剉炒一兩半)
右為散每服三錢水一鍾煎七分温服小兒以意加
減
又方(一名杏仁煎出千金方)治傷肺暴咳失聲語不出
杏仁薑汁砂糖蜜(各半升)五味子紫苑(各三)
(兩)通草貝母(各四兩)桑白皮根(五兩)
右㕮咀以水九斗煮取三升去渣内杏仁入薑汁蜜
糖相攪微火煎取四升初服三合日再夜一後稍加
阿膠飲(出朱氏集驗方)治暴𠻳一服便安
阿膠(二片火炙)生薑(一片)大烏梅(二箇搥)甘草(五寸用上等)紫
蘇(一兩)杏仁(七箇去皮尖)大半夏(三箇湯炮)罌粟殼(一箇去穰蒂)
右用水一大碗煎六分去渣任意服之不拘時
貝母煎(出聖惠方)治暴發咳𠻳胸膈不利痰涎喘急
貝母(去心)紫苑(去苗土)杏仁(去皮尖雙仁麩炒研)桑白皮根(各一兩)
五味子百部甘草(炙)
右剉水六盞煎四盞去渣入生地黃汁五合麥門冬
白蜜三合酥二兩銀石器内慢火煎成煎貯不津器
内每服一匙無時含化嚥津
貝母湯(出御藥院方)治暴發咳𠻳多不愈
貝母(去心)桑白皮(剉)五味子甘草(炙剉各半兩)知母(一分)
欵冬花(二兩)杏仁(去皮尖麩炒三兩)
右為散每服四錢水一鍾入生薑五片煎六分去滓
食後温服
感通湯治暴感風邪咳𠻳
甘草(炙剉)麻黃(去根節)芎藭馬兜鈴防風(各一兩)黃
明膠(炙炒三錢)
右為散每服二錢水一鍾煎七分去渣早晚食後温
服
延年貝母煎治暴熱咳𠻳
貝母(三兩)紫苑(一兩)五味子(一兩)百部根(一兩)甘草(半兩)杏仁
(去皮尖兩仁研)
右切以水五升煮取二升去滓和地黃汁三升麥門
冬汁一升白蜜五合好酥二合生薑汁一合又先取
地黃麥門冬及湯汁和煎減半内酥薑汁攪不得停
手又減半内蜜和稠糖煎成取如棗大含嚥之日三
夜再蔣孝璋方忌海藻菘菜鹹物
貝母湯治傷風暴得咳𠻳
貝母(去心三分)欵冬花麻黃(去根節)杏仁(湯浸去皮尖雙仁炒研各)
(一兩)甘草(炙剉三分)
右為散每服三錢水一鍾薑三片煎七分去渣温服
不拘時
三拗湯(出和濟方)治冬月感冒風邪鼻塞聲重語音不出
傷寒氣暴𠻳痰喘頭疼目眩四肢拘倦胸滿氣短
麻黃(不去節)杏仁(不去皮尖)甘草(不炙)
右件等分每服五錢水二鍾煎八分熱服以被盖覆
而睡更加五味子等分尤妙一方用薑煎
飴糖煎(出肘後方)治暴𠻳
飴糖乾薑(炮為末各一兩半)䜴(一兩)
右分作兩劑先以水二鍾煮豉取沸去渣次入飴糖
待消後入乾薑末攪勻以瓷器盛分為五七服沸湯
化下
桃仁方治卒得咳𠻳
用桃仁三升去皮杵貯器中密封之蒸一次日乾
絹袋盛次内二斗酒中六七日可飲四五合稍增
至一升麩炒桃仁令黃兼治膈氣壅滯
治卒咳𠻳胸膈不利病人齒無色舌上白喜睡不知痛
癢或不利急攻下部不曉此乃但攻其上不以為意
下部生蟲食其肉爛見五臟便死(出聖惠方)
豉(一兩)乾薑(半兩炮製剉)杏仁(一兩湯浸去皮尖雙仁炒)
右為散以水三大鍾煎至一鍾半去渣内飴糖一兩
更煎令化分為三服一日服盡
又方(一名杏仁膏出十便良方)治肺寒卒咳𠻳
杏仁(一兩湯浸去皮尖雙仁研炒如膏)甘草(一分炙微赤)桂心(半兩)
右為末煉蜜為丸入杏仁同研半棗大不拘時以綿
裹一丸含嚥下以瘥為度
治暴𠻳(出本事方)
白礬(一兩細研)砒霜(一錢)
右先將砒霜安放茶盞底却將礬末鋪盖火煅為末
烏梅肉丸如菉豆大硃砂為衣每服二丸紫蘇湯下
大白丸治大人小兒暴𠻳
石灰(一兩)蛤蚧(四錢)
右為細末湯蒸浸餅和丸如豌豆大焙乾每服三十
丸濕虀汁下小兒服十丸早晩食後臨卧服
伏龍肝丸治暴咳
伏龍肝(半兩)䜴(一兩半)
右同炒搗羅為末煉蜜丸如梧桐子大每服四十丸
米飲下
治卒得咳𠻳(出肘後方)
用猪腎二枚細切乾薑三兩末水七升煮二升稍
服覆取汗
又方(出肘後方)
椒(一百粒搗末)杏仁(二百枚熬)棗(一百枚去核)
右合搗令極熱稍合如棗許大則服之
又方(出肘後方)
生薑(三兩搗取汁)乾薑(屑三兩)杏仁(一升去皮熬)
右合搗為丸每服三丸日五六服
又方
用芫花一升水三升煮取一升去渣以棗十四枚
煎令汁盡每日食之三日愈
治卒咳𠻳肺壅痰滯上焦不利(出聖惠方)
杉木屑(一兩)皂莢(三兩去黑皮酥炙黃去子)
右為末煉蜜為丸如梧桐子大每服以粥飲下十丸
日三四服
治咳𠻳日夜不止(出聖惠方)
杏仁(五兩去皮尖雙仁者炒)生薑(二兩去皮切)
右為細末煉蜜丸如梧桐子大每服粥飲下二十九
丸
治肺寒卒咳𠻳(出聖惠方)
細辛(半兩搗為末)杏仁(半兩湯浸去皮尖雙仁麩炒如膏)
右件於鍋中鎔開蠟半兩次下酥一分入細辛杏仁
如半棗大不拘時以綿裹一丸含化嚥津
又方(出聖惠方)
桂心(半兩)附子(一兩炮裂去皮臍)
右為末煉蜜和丸如半棗大不計時以綿裹一丸含
津嚥下
治卒暴𠻳久咳(出食後方)
用芫花二兩熬水二升煮四沸去渣内白糖一斤
服如大棗勿食鹹酸物
又方治卒得咳𠻳
用生龜三箇治如食法去腸以水五升煮取三升
以漬麵釀米四升如常法熟飲二升令盡此則永
斷
百部根方(出鮑氏方)治暴咳
用百部藤根搗自然汁和蜜等分沸煎成膏子嚥
之一方寸日三服粥飲調下
浮石丸(出肘後方)治暴𠻳
以浮散石二兩為末煉蜜丸如桐子大每服以米
飲下十丸日三四服
又方治卒得𠻳
用烏雞一枚治如食法以好酒漬之半日出雞服
酒一云酒一斗煮白雞取三升分三服食雞莫
與鹽食
訶梨勒含化方治暴𠻳
用訶梨勒生去核一枚拍破含之嚥津次煎㯽榔
湯投之
療卒咳𠻳
釡月下土(一分)䜴(七分熬)
右熬搗蜜丸如桐子大米飲服
又方治卒𠻳
生薑汁百部根汁
右煎服三合一方單用百部根四兩酒一升漬再宿
火暖服一升
又方
温清酒(一升)驢膏(一升)
右服之以療上氣
二白丸治暴咳立效方
白善粉(一兩)白礬(一兩)
右為細末用生薑汁為丸如桐子大每服二十丸臨
卧薑湯下
立安散治暴𠻳神效
皂角(一箇不蛀者去黑皮并子)江枳(三粒去殼去油)半夏(三粒)杏仁(三粒去皮)
(尖炒焦黃色)
右每服半錢生薑汁調放手掌中口餂喫立效忌炙
煿油膩物
治暴咳不愈煙筒方
雄黃(一錢)木鱉(一箇去殼)
右同瓷鉢内研細雞子清調成膏攤紙上用紙如筆
管大燒煙吸入口中以冷清茶嚥下
治卒得咳𠻳方
以飴糖雜生薑屑蒸三斗米下食丸如彈子日夜
食後度服
白前散治暴咳心肺氣壅胸膈煩痛四肢無力
白前(三分)杏仁(半兩浸去皮尖雙仁炒)紫苑(半兩去苗土)桑白皮(三分)
(剉)甘草(半兩炙微赤剉)麥門冬(一兩去心)紫蘇葉(三分)陳橘皮(三分)
(湯浸去白穰)
右為散每服三錢水一鍾入生薑半分煎至六分去
渣不拘時温服
治卒𠻳
用百部根水漬再宿大温服一升日再
又方
用梨去核内酥油麪裹燒令熟食之又取梨肉内
酥中煎停冷食之又搗汁一升酥一兩蜜一兩地
黃汁一兩緩火煎細細含嚥凡治𠻳皆須待冷喘
息定後方食熱食之反傷矣令𠻳更急不可救如
此皆可作羊肉湯餅子食之便卧少時
治暴𠻳
以百部根懸火上炙乾夜取四五寸切含嚥汁勿
令人知甚良
痰𠻳(附論)
夫秋傷於濕冬必咳𠻳大抵素秋之氣宜清而肅反動
之則氣必上衝而為𠻳動之於肺濕發而為痰也寒少
而熱多假令濕在肺經謂之風痰濕在心經謂之熱痰
濕在胃經謂之濕痰濕在肝經謂之氣痰濕在腎經謂
之寒痰宜隨證而治之咳而無痰者以在肺咳而痰者
治痰為先故從南星半夏勝其痰而咳𠻳自愈也
方
藿香半夏散治肺和胃除咳𠻳建中通暢三焦進飲食
藿香葉官桂(各一兩)半夏麯陳皮(去白)蒼术(洗各半兩)
乾薑(三分)厚朴(二分薑製)皂角(十箇火煨令煙色)甘草(一分)
右為散每服三錢水一鍾半薑三片煎至八分不拘
時服傷風頭疼壯熱惡心以生薑葱或薑棗煎湯放
温服聲音不出生薑入油煎稔頭二三枝同煎立效
沉香降氣丸治痰咳𠻳肺受風寒心火上炎風熱相
摶致令風熱痰生氣不升降此藥並宜治之喘加杏
仁𠻳加半夏尤竒
沉香人參當歸(酒浸焙)白芍藥川芎枳殼
陳皮白术白茯苓茯神甘草(炙去皮各一兩)
熟地黃(酒浸二兩)白豆蔲蓽撥(各五錢)牛膝(酒浸焙二兩半)天
門冬(去心)麥門冬(去心各二兩)五味子(一兩半)
右為細末除地黃天門冬麥門冬三味為膏糊丸如
梧桐子大每服五十丸至七十丸鹽湯或蜜湯或温
酒送下空心服
大氣湯(出醫方大成)治上盛下虚膈壅痰實喘𠻳咽乾不
利
紫蘇子(微炒)川芎細辛(去葉)前胡當歸(洗焙)厚朴(去皮)
(薑製)桔梗(去蘆)白茯苓(去皮)半夏麴(炙)陳皮(去白)肉桂(去皮)甘
草(炙各等分)
右㕮咀每服三錢水一鍾薑五片紫蘇五葉同煎温
服
九寳湯治痰𠻳
薄荷貝母橘紅甘草紫蘇杏仁㯽
榔麻黃半夏陳皮烏梅官桂(各等分)
右用水二鍾煎至一盞薑五片食後服
養肺湯(出直指方)治肺壅上氣痰𠻳
人參紫苑赤茯苓杏仁(不去皮)真蘇子陳
皮桑白皮(炙)欵冬花半夏麴北梗甘草
(炙各等分)
右為粗末每服三錢薑四片烏梅半箇食後煎服寒
者加桂
大人參半夏丸治化痰墜涎止𠻳定喘諸痰嘔吐痰
厥頭痛風氣偏正頭疼風壅頭目昏眩耳鳴鼻塞咽
膈不利心腹痞滿筋脉拘倦肢體麻痺疼痛中風偏
枯咳唾稠粘肺痿勞虚人保養宣通氣血調臟腑進
飲食
人參茯苓(去皮)天南星薄荷葉(各半兩)半夏乾
生薑白礬(生)寒水石(各一兩)蛤粉(二兩)藿香葉(一分)
右為末麪糊丸如小豆大生薑湯下二十三十丸食
後水亦得一法加黃連半兩黃蘗二兩水丸取效愈
妙治酒病調和臟腑尤宜服一方無半夏
潤肺丸治肺氣不利咳𠻳痰實咽嗌乾燥
半夏天南星枯白礬(各一兩半)生薑(三兩同半夏天南星拌麩)
(炒乾)麻黃(二兩去節同栝蔞鵝梨皂角四味一處同河水一升煎少時銀石器内熬成膏為用)
右為細末用煎膏為丸如梧桐子大每服五七十丸
温薑湯送下
異功丸升降隂陽逐痰飲治咳𠻳喘逆痰實昏眩調
和氣止渴
半夏大附子人參赤茯苓(各一兩)甘草(炙)白
术紫蘇葉(各半兩)生薑(五兩)烏梅(半兩)
右除生薑並搗為末生薑和皮剉碎與藥末同和
杵勻和丸雞豆大服一丸搥破入紫蘇連莖五葉烏
梅一箇水一大盞半同煎至一盞去滓温服
利膈丸(一名人參利膈出醫方大成)主胸不利痰𠻳喘促脾胃壅
滯調秘瀉臟推陳致新能進飲食治利膈氣之勝藥
也
木香(一錢半)㯽榔(一錢半)人參(三錢)當歸(錢)藿香(一錢半)大
黃(酒浸焙一兩)厚朴(製二兩)枳實(一兩)甘草(炙五錢)
右為細末滴水和丸或蒸餅少許亦可如桐子大每
服三五十丸食後諸飲下
治痰𠻳咽喉不利(出本草)
隨風子含三數枚殊勝隨風子即訶子其子未熟
時風飄墮者謂之隨風子暴乾收之
治痰唾咳𠻳(出本草)
取杏仁去皮熬令赤和桂末研如泥綿裹如豆大
含之
治痰𠻳除痰飲(出本草)
取鹽麵子乾搗為末飲服之
人參飲(出直指方)治咳𠻳痰壅通用
人參北梗半夏麴五味子細辛枳殼
(製)赤茯苓杏仁(不去皮各一兩)甘草(炙半分)
右細剉每三錢薑五片烏梅半箇食後煎服一方無
杏仁不用烏梅煎服痰𠻳加紫苑添甘草
蠟煎散順肺氣利咽膈止咳𠻳化痰涎
欵冬花紫苑(洗去土焙乾)甘草(炙各三分)五味子(炒半兩)桑
白皮(炒)桔梗杏仁(湯浸去皮)紫蘇葉(各一兩)
右為粗末每服四錢水一鍾黃蠟少許同煎至七分
去滓臨卧温服
八味欵冬花散治肺寒熱不調涎𠻳不已
欵冬花(洗焙)紫苑茸五味子甘草(炙各七錢半)桑白
皮(炒)麻黃(去節)杏仁(湯洗去尖麩炒)紫蘇(各一兩)
右為粗末每服五錢水一鍾半入黃蠟皂角子煎一
鍾去滓食後熱服直指去麻黃杏仁紫蘇甘草加人
參等分蜜丸
大利膈九治風痰食喘滿風氣上攻
牽牛(四兩生)半夏(湯洗二兩)皂角(去皮系酥炙二兩)木香(半兩)青皮
(去皮二兩)槐角(一兩炒加㯽榔)大黃(各五錢)
右為細末生薑麪糊為丸每服五十丸生薑湯下一
方無大黃
加味半夏茯苓湯(出直指方)治痰多咳𠻳
半夏(製二兩半)茯苓(一兩半)陳皮五味子(各一兩半)人參
細辛甘草(炙各半兩)
右剉散每服四錢薑七片煎服
半夏栝蔞丸(出宣明論)治遠近咳𠻳喘不已者
半夏(生薑炙)栝蔞杏仁(去皮尖)麻黃白礬(枯過秤)欵
冬花(各等分)
右為末生薑汁打麪糊為丸如梧桐子大每服二十
丸煎生薑下不拘時
太白丹(一名天南星丸出衞生寳鑑)治三焦氣澁破飲除痰止𠻳
開胃
半夏(洗)南星寒水石(燒)枯白礬白附子乾
薑(炮)
右各等分為細末水糊為丸如梧桐子大每服二三
十丸薑湯或米湯下
化痰丸治化痰墜涎嘔吐止𠻳定喘
乾薑(或用薑硝)半夏(炮)南星(炮)枯礬滑石(各一兩)巴豆
霜(一錢)
右為細末水糊為丸如梧桐子大每服七丸薑湯下
澄清飲治咳𠻳
南星蚌粉知母貝母半夏白礬
右各等分剉散每服三錢水一大鍾生薑五片去渣
徐徐温服食後臨卧服小兒亦用得效
透羅丹治痰實咳𠻳胸膈不利
皂角(酥炙去皮尖弦)黑牽牛(微炒一兩)半夏(湯洗一兩)巴豆(去油另研一錢)
大黃(一兩紙裹水浸慢火焙乾)杏仁(麩炒黃去皮尖一兩)
右為細末生薑汁和丸如梧桐子大食後生薑湯送
下三十丸咳𠻳甚者三四服必效
清膈散治痰𠻳發散肺寒
麻黃(一兩去節)阿膠(一兩炒)罌粟殼(一兩蜜炙)烏梅肉(一兩)杏仁
(半兩去皮尖)
右為細末每服二錢水一鍾煎至七分去渣臨卧温
服
白术厚朴湯(出宣明論)治痰𠻳不散利胸膈除寒熱美飲
食
白术甘草(炙)葛根(各一兩)厚朴(半兩炙)
右為末每服一二錢水一大盞生薑五片煎至六分
去滓食前服
馬兜鈴丸(出仁存方)治肺壅化痰止咳定喘
兜鈴半夏(各二兩)杏仁(一兩炒)巴豆(二十粒去油)
右為末用好皂角五條炙去皮弦搗汁熬成膏入上
件藥末丸如梧桐子大雄黃為衣每服七丸烏梅湯
下臨卧時服
人參散治老痰𠻳逾年
人參茯苓紫蘇葉(各一兩)枳殼(去穰麩炒半兩)
右為粗末每服三錢水一鍾煎七分去渣温熱服愈
後醫者又令加桔梗北五味子各五錢甘草減半同
煎亦效
捷徑方治久病痰𠻳百藥未效
橘紅(一斤去白陳久者)甘草鹽(各四兩)
右用水五碗慢火煮煎藥焙乾為末白湯點服
治痰𠻳常服駐顏
杏仁(一斤)蒼术(四兩)人參(三兩)
右將人參蒼术為粗末用二味只將杏仁入蜜四兩
炒蜜乾為度無時嚼服之
皂角丸治痰𠻳停飲胸膈不利除風
白礬(一兩半生半枯)牽牛(頭末二兩)皂角(二兩去皮弦子羊油炙)
右為細末用白蘿蔔煮爛共藥搗和丸如梧桐子大
二三十丸白湯量病人虛實加減臨卧服一方不用
蘿蔔為末每服二錢薑湯下亦得微泄疾可去
半夏丸治痰𠻳膈上不利一治肺臟藴熱
栝蔞(肥者二箇去殼)半夏(四十九枚湯洗七次搥碎焙乾為末)
右件栝蔞取子焙殼乾與半夏一處為細末次用栝
蔞穰同熟水熬成膏和前藥末為丸如梧桐子大每
服三十丸食後生薑湯下一方用生薑自然汁為丸
橘皮半夏湯治壅痰涎𠻳久不已者常服潤燥解肌
熱止痰𠻳
橘皮(半兩去白)半夏(二錢半湯洗七次)
右為末分作二服水一鍾半生薑十片同煎七分温
服
紫苑散(出千金方)治咳𠻳痰涎不利亦治久咳不已
欵冬花紫苑(去苗土各一兩)
右為粗末每服四錢水一大盞生薑五片同煎至六
分去滓食後温服一方無生薑煎服
觀音散(一名觀音人參胡桃湯出經驗良方)治痰𠻳喘
人參胡桃肉(不去皮各等分)
右煎湯小兒量與一方加杏仁二十一粒不去皮尖一
方有生薑五片棗二枚盖人參定氣帶皮胡桃斂肺
故也
滴油散治痰喘面浮
右以真蚌粉一味新瓦炒令通紅地上出火毒拌
青黛少許同淡虀水滴麻油數點服即愈效
初得寒熱痰𠻳(出本草)
用生薑一塊燒熱口含齒之終日内𠻳自愈
栝蔞方(出本草)治心膈痛徹脾心腹痞滿氣不得通治
痰𠻳
右以大栝蔞去穰取肉炒别研訶子皮麪糊為丸
如桐子大米飲送五十丸
治痰𠻳喘急不定(出肘後方)
右桔梗一兩半搗羅為散用童子小便半升煎取
四合去滓温服
紫蘇飲子治脾肺虛寒涎痰咳𠻳
紫蘇葉桑白皮青皮五味子杏仁麻
黃甘草(炙)陳皮(已上各五分)人參半夏(各三分)
右㕮咀每服五錢水二鍾生薑三片煎七分温服面
色白而不澤則為脫氣脫血脫液脫精
暖胃湯治痰𠻳胸膈不快多吐寒痰飲酒過多
生薑(一斤去皮洗淨横文切作片子用白鹽二兩糝入生薑中令勻淹一宿取出入銀石器内)
(慢火炒續入上好神麯末一兩與薑同炒令乾)齊州大半夏(一兩湯洗七次去滑焙乾)
(搗羅為末用細生薑自然汁和作餅子焙乾)丁香(半兩)甘草(一兩炙令熱)
大草豆䓻(三個去皮)陳皮(一兩湯微浸去白穰)
右藥為細末每服一錢食前空心服此藥若空心
進一服大辟風寒霧露之氣
宣肺散治胸不利痰𠻳喘促脾胃壅滯
白茯苓(四兩)乾薑(二兩半)五味子細辛甘草(炙各二兩)
(半)人參(一兩去蘆)
右為細末每服二錢沸湯調下食後温服
訶子湯(出本事方)利膈去涎消痰止𠻳
訶子(煨去核)麥門冬(各半兩)㯽榔(四箇)半夏(三分)青皮甘
草(各一分)
右為粗末每四錢水二鍾生薑七片煎至七分去渣
温服日三服
紫金散治一切痰咳晝夜不得眠睡此藥治𠻳别有
神效
天南星(去皮剉)甘草(細剉)白礬(各半兩)烏梅(取肉二兩)
右為粗散用慢火於銀器内炒令紫色放冷再為細
末每服二錢臨時身體都入卧鋪内只坐地用虀汁
七分温湯三分煖令稍熱調前藥末服之嚥下便仰
卧高枕令藥入於肺中須臾得睡其𠻳立止
十全丸治痰𠻳
南星(一兩炮)半夏(一兩薑製)真珠粉(一兩)石膏(一兩煅)白礬(一兩)
(炮)桑白皮(一兩炙)欵冬花(半兩焙)罌粟殼(一兩炙)生薑(一兩)
(焙)螺青(半兩為衣)
右為末生薑汁糊為丸如梧桐子大螺青為衣每服
三丸薑湯送下
保胃破痰丸治肺寒咳𠻳痰厥頭暈嘔吐涎沫喘滿
氣急
天南星(生)半夏(生)橘紅寒水石(煅通赤)白礬(枯)川
烏(炮去皮臍)白附子(生)乾薑(炮)赤茯苓
右等分為末用生薑汁煮為丸如桐子大每服三十
丸濃生薑湯下不拘時
人參茯苓湯治痰盛喘滿咳𠻳大能降氣
人參(去蘆頭)川芎白茯苓桂心知母貝母
(炒)杏仁(去皮尖麩炒)苦葶藶(炒)柴胡(去蘆頭)半夏(湯泡七次為粗)
(末取生薑自然汁製三次)麻黃(去節已上各二錢半)石膏(二錢)陳皮(一兩去白)訶
子(炮二兩去皮)白术(一兩)甘草(一兩炙)羌活(半兩)馬兜鈴(半兩)
右為粗末水一鍾每服五錢生薑七片棗子二枚煎
至八分去渣不拘時温服
人參煎丸治咳𠻳痰盛喘急
紫苑(去根洗焙乾)人參(去蘆土等)貝母(去心)欵冬花枳殼
(麩炒)百合茯苓桑白皮地黃(生乾已上各半兩)甘草
(一錢)真酥(二錢研)杏仁(一兩去皮尖别研)
右並淨秤搗為末入杏仁真酥和勻煉蜜丸梧桐子
大每服三十丸茶清送下臨卧時服
紫苑半夏湯治停寒飲冷内傷肺經咳𠻳痰涎久不
愈者
紫苑(洗淨)麻黃(去節)半夏(洗)五味子(去枝梗)乾薑(炮)桂(去粗)
(皮)赤芍藥甘草(炙等分)
右為粗末每二錢水一大盞煎至七分去渣稍熱不
拘時候
小半夏飲治痰𠻳甚效
半夏(湯洗七次)白茯苓陳皮(洗去白)甘草(炙)
右等分㕮咀每服三錢水三鍾半薑三片煎至七分
温服不拘時候
三聖飲治痰𠻳
苦梗(用百合子根煮一伏時)甘草貝母(薑汁炒)
右等分為細末熱調服如作㕮咀則用薑煎亦可
人參飲子治寒壅痰𠻳(方見本門諸咳𠻳類)
紫苑湯治痰𠻳喘急(方見本門久𠻳類)
石夏丸治痰𠻳
半夏(一兩炮)滑石(一兩火煨煅去火毒)
右生薑糊為丸如梧桐子大不拘多少白湯下
南星末治痰咳𠻳
天南星(一兩切成片用生薑半斤取汁文火製乾却入蜜半匙炒黃色取出為末)
右入貝母末半兩每用放手心以舌尖䑛嚥下
阿膠散治痰𠻳氣滿甚有神效
阿膠(麩炒)甘草(炙)桔梗紫蘇子杏仁(各一兩)南木
香(二錢半)白膠香半夏(製)五味子罌粟殼(四兩蜜炙)
燒生薑胡桃
蜜煎橘皮湯
凡人患𠻳而有痰者當以辛甘藥理肺惟陳皮最佳
用時須當去白本草云陳皮味辛理上氣去痰利滯
氣青皮味苦理下氣二味俱用𣪚三焦之氣也故聖
濟云陳皮去痰穰不除疾去痰麻黃發汗節不去而
止汗
七生丸治一切痰𠻳
白附子白殭蠶大天南星半夏(洗)川薑
乾蝎(無甘葛代)草烏頭(水浸三宿去皮臍焙乾用)
右等分並用生者以生薑煮糊和丸如梧桐子大以
蛤粉為衣每服十丸生薑自然汁浸温湯下每日空
心服忌熱物少時以飯壓之
人參膏子治大人小兒肺壅痰𠻳
人參(半兩好者生用)麻黃(半兩不去節)甘草(一分)漢防已(半兩生用)杏
仁(四十九箇湯泡去皮尖研細)百部(一分生用)
右為細末煉蜜為膏子不拘多少含化
潤五臓去痰𠻳
以杏酪濃如膏服之
法
火角法治年遠冷痰𠻳反勞咳無效者出於東坡先
生家傳方言先君伯母皆患此痰五六年後用此方
法得愈信而用之屢驗(方見本門咳𠻳薰法類)
氣𠻳(論)
夫氣𠻳肺主氣通皮毛人有運動勞役其氣外洩腠理
則開因乘風取凉氣卒傷於肺發成𠻳故為暴氣所中
以致氣𠻳甚而多吐涎沫
方
治九種氣𠻳欲死百病
乾薑半夏細辛紫苑吳茱萸茯苓
芫花(一作苑花)甘遂甘草防葵人參烏頭
大黃杏仁(各一分)葶藶(二分)巴豆厚朴白薇(各三)
(分)五味子遠志前胡菖蒲枳實蜀椒
皂角當歸大戟桂心(各三分)
右為末蜜和丸如梧桐子大先食二丸日三服以知
為度不知增食
又酒方
丹參乾地黃芎藭石斛牛膝黃耆
白术蓯蓉(各四兩)防風獨活附子秦艽
桂心乾薑(各三兩)鍾乳(六分研)
右切以酒三斗浸七日初服二服日再稍稍加之忌
食桃李雀肉生葱猪肉冷水蕪荑
紫苑丸(出聖惠方)治氣𠻳兼下焦虚&KR0629;冷氣上攻胸喘滿
不下飲食者
紫苑(一兩去苗土)貝母(一兩炒黃)百部(一兩)欵冬花(一兩)五味子
(一兩)半夏(一兩湯浸七次去滑)射干(一兩)芫花皮根(一兩去土)紫蘇子
(一兩炒)乾薑(一兩炮)陳皮(一兩湯浸去白穣)白石英(二兩細研水飛過)
右為細末煉蜜和搗五七百杵丸梧桐子大每服三
十丸以粥飲下
鍾乳粉(二兩)杏仁(二兩湯洗去皮尖雙仁炒)
同前藥飲下忌羊肉餳諸生冷等物
訶梨勒散(出聖惠方)治氣𠻳腸胃中邪冷氣上攻肺臓不
調
訶梨勒皮(一兩半)熟地黃(一兩)附子(三分炮去皮臍)甘草(半兩炙微)
(赤)桂心(三分)黃耆(三分去苗土)五味子(三分)木香(三分)人參(三分)
(去蘆頭)桃仁(三分湯浸去皮尖雙仁炒)當歸(三分)
右為散每服四錢水一鍾入生薑半兩棗三枚煎六
分去渣温服日三服
熟地黃丸治氣𠻳不止下焦風冷上攻於肺心胸短
氣四肢羸熱飲食無味虚損不足
熟地黃(二兩)桂心(一兩)山茱萸(一兩)五味子(一兩)丹參(一兩)肉
蓯蓉(一兩酒浸一宿去皺皮)澤瀉(一兩)甘草(一兩炙微赤剉)鍾乳粉
白茯苓(二兩)
右為末煉蜜和搗三五百杵丸如桐子大每服不拘
多少以温水送下酒亦可
又丸方療患氣𠻳并下焦冷結方
乾地黃(四兩)防風蓯蓉澤瀉(各三兩)山茱萸丹
參五味子茯神(各二兩一方作茯苓)桂心(一兩半)
右為末煉蜜和丸如梧桐子大酒服二十丸日再稍
加至三十丸忌醋物生葱
乾薑散(出聖惠方)治氣𠻳呼吸短氣心胸不利不思飲食
乾薑(半兩炮製剉)桂心(半兩)欵冬花(半兩)甘草(三分炒微赤剉)細辛
(三分)附子(一兩炮製去皮臍)五味子(二分)白术(三分)木香(三分)
右為散每服三錢水一鍾入棗二枚煎至六分去滓
温服日三服
人參散治氣𠻳心胸膈滯悶四肢不和
人參(一兩去蘆)乾薑(三分炮製)杏仁(三分湯浸去皮尖雙仁炒黃)麻黃(三分)
(去根節)桂心(半兩)甘草(半兩炙赤剉)五味子(三分)紫苑(三分去苗土)
陳橘皮(三分湯浸去白穰)
右為散每服四錢水一鍾入棗二枚煎至六分去渣
温服日三服
延年杏仁煎主氣𠻳心胸不利喘息短氣
好杏仁(一升去皮尖雙仁酥熬)糖(一合)蜜(五合)酥(一合)生薑(一合)貝母
(八合别篩末)蘇子汁(一升炒合酥水研和漶取汁)
右先搗杏仁如泥内後六味藥合煎如稠糖取如棗
大含嚥之
五味子散治氣𠻳胸滿短氣不欲飲食
五味子(一兩)桂心(一兩)甘草(三分炙微赤剉)細辛(三分)乾薑(三分炮剉)
紫苑(三分去苗土)麻黃(三分去根節)陳橘皮(半兩湯浸去白穰)
右為散每服三錢水一鍾入棗二枚煎至六分去滓
温日三服
又療氣𠻳煎
貝母紫苑百部根(炙)欵冬花甘草(炙各三分)桂
心(二分)
已上六味切以水六升煮二升五合去查内後藥
生地黃(汁三升)麥門冬(汁五合)白蜜(五合)生薑(汁五合)酥(五合)
白糖(五合)杏仁(三合去皮尖雙仁熬搗作膏)
右煎如糖一服一匙日三稍加至三匙𠻳定則停忌
海藻生葱菘菜蕪荑蒜醋鹹食猪肉等物
治氣𠻳心胸不利少思飲食(出聖惠方)
乾薑(三兩炮製)紫蘇子(一兩微炒)甘草(半兩炙微赤)桔梗(三分去蘆)杏
仁(三分湯浸去皮尖雙仁麩炒微黃)陳橘皮
右為散每服四錢水一鍾入棗二枚煎六分去渣温
服日三服
又療氣𠻳杏仁煎
杏仁(五合去皮尖搗研)生薑(汁三合)酥(一合)蜜(三合)
右以水三升研杏仁取汁内銅鐺中煎攪可減半内
薑汁煎如稀糖内酥蜜煎令如稠糖一服一匙日三
服夜一稍加至兩匙忌猪肉
又杏仁煎主氣𠻳
杏仁(一升去皮尖雙仁研濾取汁)酥(三合)白蜜(三合)
右以水三升研濾杏仁令滓盡内銅鐺中煎可減半
内酥蜜煎二十沸内加貝母末四分紫苑末三分甘
草炙末一分更煎攪如稀糖一服一匙日三夜一服
以咳𠻳止為度大驗忌蒜猪肉
治氣𠻳不問多少時者(出肘後方)
橘皮桂心杏仁(去皮尖各等分)
右搗蜜丸每服二十丸茶清下忌生葱
治氣𠻳方昔有人患氣𠻳將朞或教之此方
橘皮生薑(焙乾)神麯(等分)
右為末丸如梧桐子大食後夜卧米飲服三五十丸
普濟方卷一百五十八
