普濟方卷二百五十八明周王朱橚撰
食治門
食治霍亂(附論)
夫隂陽不順清濁相干氣射中膲名為霍亂也皆為飽
食豚膾復啖乳酪海陸百品無所不飡多飲寒漿眠卧
冷蓆風冷之氣傷於脾胃中諸食結而不消隂陽二氣
壅而及戾陽氣欲昇隂氣欲降隂陽交錯變成吐利而
已百脈昏亂榮衞俱虚冷摶於筋則令轉筋宜以食治
之也
方
訶梨勒粥方治霍亂不止心胷煩悶
訶梨勒皮(半兩)生薑(一兩切)粳米(二合)
右以水三大盞煎訶梨等取汁二盞去滓下米煑粥
不計時候食之
高良薑粥方治霍亂吐利腹痛等疾
良薑(一兩剉)粳米(二合)
右以水三大盞煎良薑取二盞半去滓下米煑粥食
之
蠟粥方治霍亂後氣脫虚羸或瀉不止
黃蠟(五錢)粳米(三合細研)
右先以水煑粳米作粥臨熟次下蠟更煑臨蠟清温
服之
食治五噎(附論)
夫五噎者一曰氣噎二曰憂噎三曰食噎四曰勞噎五
曰思噎由隂陽不和三膲膈絶津液不利氣不調理之
所至也此皆憂恚嗔恐氣結在於心胷不得通變是以
成噎宜食治之也
方
烏雌鷄切麵羹方治五噎飲食不下胷中結寒瘦弱
無力
烏雌鷄(半隻治如食法)白麵(四兩)桑根白皮(三分末)赤茯苓(三分)
(末)桂心末(一分)
右二味末入麵中以水煑桑根白皮湯□麵切入䜴
中煑熟與鷄肉調和一如常法食之
羊肉索餅方治五噎胷膈妨寒飲食不下瘦弱無力
羊肉(四兩炒作臛)白麵(半斤)生薑(一合)陳橘皮(一分湯浸去白焙)
右以橘皮末及生薑汁和麵作索餅於䜴汁中煑熟
入臛食之良
黃雌鷄臛索餅方治五噎飲食不下胷膈妨寒瘦弱
無力
黃雌鷄(一隻去毛腸炒作臛)白麵(半斤)桂心末(一分)赤茯苓(一分末)
右以桂心等麵和末作索餅於䜴汁中煑入臛食之
治氣噎方
蜜(半斤)酥(三兩)生薑汁(一合)
右相和以微火煎如稀湯每於酒中調一匙服之或
空食亦佳
桂心粥方治胷膈痰氣壅結食飲不下如似鯁噎
桂心(三分)赤茯苓(一兩)桑根白皮(二兩)
右細剉以水三大盞煎至二大盞半去滓下粳米二
合煑作粥食之
治噎病不下食方
㫪杵頭細糠(半合)白麵(四兩)
右相和溶作餛飩於䜴中煑食之
治噎不下食方
右用崖蜜每於粥中化半匙食之
又方
右用老牛噍沫如枣許大置稀粥中飲之終身不復
噎矣勿令患人知
食治反胃嘔吐
方
粳米粥方治反胃羸瘦四肢娄弱
粳米(一合淘)薤白(七莖細切)豉(二十五粒)枳殼(去麩為末一分)生薑汁
(半合)大枣(劈破二枚)陳橘皮(去白焙乾為末一分)
右除薤白米外以水三盞先煎除藥至兩盞去渣下
薤米與煑以熟為度空腹任意食之
羊肚方治反胃食
羊肚(淨洗一枚)陳橘皮(湯浸去白切二兩)䜴(半斤)葱白(十菩切)鹽(少許)
右將四味貯入羊肚内以䋲繫頭煑熟去藥拌將羊
肚細切任意食之
猪肚羹方治嘔吐
猪肚(淨洗去脂膜一枚)人參(一兩)陳橘(去白細切三分)生薑(去皮細切一兩)
蘆根(細切半兩)
右以水一斗煑蘆根至七升去滓次用人參等三味
貯在猪肚中以線縫合再用蘆根汁煑令爛熟去藥
滓將猪肚細切作羹任意食之餘汁勿棄作三五次
欲盡
生薑粥方治反胃嘔吐不下食
生薑(去皮細切研一兩)枇杷葉(拭去毛炙七片為末)
右以水二升煎至一升去滓用白粳米一合煑粥更
入鹽醬汁五味等空心温食之
人參粥方治反胃吐酸水
人參(半兩為末)生薑(取汁半兩)
右以水二升煑取一升入粟米一合煑為稀粥覺飢
食之
撥粥方治反胃羸弱身不能動氣泛醋心亦治赤白
痢及水痢
生薑(三兩研取汁)白麵(四兩)
右以薑汁和麵作撥粥煑食之
羊肉生湯治反胃朝食夜吐夜食朝吐諸藥不差
羊肉(去脂膜切作生五兩)大蒜(去皮細研一顆)
右先將蒜入鹽醋蘸羊生空腹任意食之
薄荷餺飥方治反胃朝食暮吐
紫薄荷(新者一握搗取汁)麵(四兩)
右和作餺飥煑熟空腹食之
羊肝方治反胃食畢即吐出
羊子肝(一具切為條)磠砂(五錢取霜)
右調和令勻以竹杖穿炙空腹食之一方無磠砂生
切羊肚五味調
又方
右用蝟皮一枚炙令焦為末先以水二盞菉豆煑粥
續入蝟皮末一錢和服之
又方
右用蒼茸不限多少嫩者端午日取煑熟作菜茹食
治反胃
右用糯米半升裹流水擺取清暴乾焼為末砂糖溶
令和旋吃立止
食鷄子法治反胃飲食不進
附子一个(炮去皮臍)鷄子(三个)
右先將附子為粗末同水二碗煑鷄子水進為度然
後取鷄子温水洗去殼令病者旋食之
烏鷄法治結腸飜胃飲食入腹經宿則吐食粒不化
天南星(三个極大者切作三片)
右以純烏鷄一隻去腸并毛内南星在内以䋲縛定
用紅酒三升煑乾為度去南星不用取鷄食以人參
末半兩調温酒送下次用糯米壓之然後以平胃散
多加薑枣煎神
食治煩熱(附論)
夫心煩者由隂陽更虚隂氣偏少陽氣暴勝故也亦有
風熱相摶風毒攻心煩燥昏憒狂言失志宜食治之
方
生地黃粥方治心膈虚燥煩渴不多飲食小便赤瀝
生地黃(一合)生薑汁(半合)粳米(二合)淡竹瀝(二合)蜜(一合)
右將水煑粥熟下地黃薑汁煑令熟次下蜜并竹瀝
攪轉食後良久或臨卧食
藕實羹方治煩熱去渴補中養神益氣除百疾令人
心神娛暢
藕實(三兩新嫩者)甜瓜皮(四兩切)蓴菜(四兩切)
右以䜴汁相和作羹調和食之
鷄子羹方治心下煩熱止渴
鷄子(三枚)蓴菜(一斤半)淡竹笋(四兩去皮切)
右以䜴汁中相和作羹臨熟破鷄子投入羹中食之
黑豆羹方治壅毒攻心煩燥恍惚
黑豆淡竹葉(五十片)枸杞莖葉(五兩切)
右以水二大盞煑二味取一大盞去滓下枸杞葉煑
熟入五味作羹放温食之
寒水石粥方治心下煩熱多渴恍惚
寒水石(二兩搗碎)粳米(一合)牛旁根(四兩切)
右以水四大盞煎至二盞半去滓下米煑粥食之
茯神粥方(出聖惠方)治心胸結氣煩熱或渴狂言驚悖
茯神(一兩)羚羊角屑(五錢)粳米(二合)
右搗細羅為麵與米同煑為粥食之
藿葉根方(出聖惠方)治氣壅煩熱或渴
藿葉(一斤切)葱白(一握切)
右以䜴汁中煑調和作羹食之
滑石粥方(出聖惠方)治膈上煩熱多渴通利九竅
滑石(二兩碎)粳米(二合)
右以水三大盞煎滑石至二盞去滓下米煑粥温食
之
酸棗仁粥方(出聖惠方)治心臓煩噪不得睡卧
酸棗仁(一兩搗為末)粳米(二合)
右煑米作粥臨熟下酸棗仁末半兩攪勻食之
玉屑飯方(出聖惠方)治胸中伏熱心煩燥悶口乾氣逆
粱米飯(一盞)菉豆(四兩研)
右將飯散粉内拌令勻入湯内煑令熟用䜴汁和食
之
菘菜羹方(出聖惠方)通利腸胃除胸中煩熱解酒毒
右用菘菜二斤煑作羹淡食之作虀食亦妙
葛粉粥方(出聖惠方)治胸中煩熱或渴心燥
葛粉(四兩)粟米(半升)
右以水浸粟米經宿來日漉出與葛粉同拌令勻煑
粥食之
食治久新咳𠻳(附論)
夫五臓六腑皆有𠻳而肺最多然肺居四臓之上外合
毛皮皮毛喜受風冷故肺獨易為𠻳也寒氣客於肺則
寒熱上氣喘急汗出胸滿喉鳴多痰唾面目浮腫故謂
肺𠻳也肝𠻳者其状左脇下痛甚則不能轉側心𠻳者
其状𠻳而心痛喉中介介如鯁状甚則咽腫脾𠻳者其
状右脇痛瘖瘖引於背甚者則不可轉動則𠻳劇腎𠻳
者其状腰背相引痛甚則欬逆此皆由風寒冷熱所傷
或飲食不節所至宜以食治之也
方
灌藕方(出聖惠方)益心潤肺治胸膈煩燥除欬𠻳
生藕(五挺大者)生百合(二兩)生薯藥(三兩)白茯苓(三兩末)棗(三七)
(枚去皮核)生天門冬(三兩去心細切)麵(四兩)牛乳(二升)蜜(六合)
右將百合薯藥天門冬爛研如蜜更取細次入枣肉
次入茯苓次右先以酥微炒葱入粳米二合用水依
尋常煑粥令稍稀空心服未差更作黃牛乳亦可
豆蔲粥方(出聖濟總錄)治傷寒後脾胃虚冷嘔逆不下食
肉豆蔲(去殼一枚另作末)粳米(淨洗二合)
右先將粳米如常煑作稀粥後下肉豆蔲末攪勻頓
服
食治虚損羸(附論)
夫血氣者所以榮養身也虚損之人精液萎竭氣血虚
弱不能充盛肌膚故令人羸瘦宜以飲食補益也
方
灌腸方(出聖惠方)治虚損羸瘦精萎不能飲食宜喫
大羊腸(一條)雀兒胷前肉(三兩細切)肉蓯蓉(半兩細切酒浸)附子
(一錢末)乾薑(一錢末)兔絲子(二錢末)胡椒末(一錢)漢椒末(一錢)
糯米(二合)鷄子白(三枚)
右將肉米并藥末和拌令勻入羊腸内令實繫腸頭
煑令熟稍冷切作餡子空心食之
羊腎饆饠方(出聖惠方)治下膲虚損羸瘦腰膝疼腫或多小
便
羊腎(兩對去脂膜細切)附子(五錢炮裂去皮臍搗羅為末)乾薑(一分炮裂搗末)
肉蓯蓉(一兩酒浸一宿剖去皺皮搗末)胡椒(一錢搗末)麵(三兩)大棗(七枚煑熟)
(去皮核研為膏)
右將藥并棗及腎等拌和為饆饠饀㳛麵作饆饠以
數重濕紙褁於糠火中煨令紙焦藥熟空腹食之良
久宜食三兩匙温水飲壓之
藥肉粥方(出聖惠方)治虚損羸瘦駐顔色或女人産後虛羸
等疾
羊肉(二斤)當歸(剉微炒)白芍藥(五錢)熟乾地黃(五錢)黃耆(五錢)
生薑(一分切)粳米(三合)
右以精肉留四兩細切餘一斤十二兩先以水五升
并藥煎取汁三升去滓下米煑粥欲熟入生肉更煑
令熟用五味調和空心食之
雀兒藥粥方(出聖惠方)治下元虚損陽氣衰弱筋骨不健
雀兒(十枚剥去皮毛剉碎)兔絲子(一兩酒浸二宿曝乾别搗末)復盆子(一兩)
五味子(一兩)枸杞子(一兩)粳米(二合)酒(二合)
右搗羅為末將雀肉先以酒焼入水二大盞次下米
煑粥欲熟下藥末五錢攪轉入五味調和令勻更煑
熟空心食之
耆婆湯方(出聖惠方)主大虚風冷羸弱無顔色
酥(一斤)生薑(汁一合)薤白(三握去鬚切)酒(三升)蜜(一升)熟油(一升)川
椒(三合去目閉口者微炒)胡麻仁(一升研爛)橙葉(二掘)䜴(一升)糖(一升)
右先以酒浸一宿絞去滓内酒入銀器中次入酥蜜
油糖薑汁等煎令沸下椒橙葉胡麻慢火煎候薤白
黃赤色即濾去滓收瓷盒中每日空心焼服一合
猪肚方(出聖惠方)補虛羸乏氣力
肥大猪肚(一枚淨洗如食法)人參(二兩去蘆頭)乾薑(一兩炮裂剉)椒
(半兩去目及閉口者炒去汗)葱白(七莖去鬚)粳米(三合一作白粱米)
右搗篩入米合和相得内猪肚中縫合勿令洩氣以
水五升入鐺内微火煑令爛熟空腹食之次煖酒一
中盞飲之一方兼下少飯
白蜜煎丸(出聖惠方)補虚羸瘦弱乏氣力
白蜜(二升)臘月猪肪(一升去膜)胡麻油(半升微熟)熟乾地黃末
(一升)
右合和以銀器中重湯令可丸下之丸如梧桐子大
每服以温酒下三十丸日三服稍加以知為度久服
令人肥充好顔色
煎猪肪(出聖惠方)治大虚羸困極宜服
右用猪肪不中者半斤入葱白一莖於銚子内煎令
葱黃色即止候冷煖如人體空腹服頓服之令盡煖
榻卧覆盖至日晡後乃食白粥稀糜過三日後更宜
加服羊肝羹方
羊肝(一具去筋膜細切)羊脊寅肉(二條細切)麯末(一兩)枸把根(五斤)
(剉以水一十五升煑取四升去滓)
右用枸把根汁煎前羊肝等令爛入䜴一中盞葱白
七莖切以五味調和作羹服空腹飽食之後三日慎
食如上法
羊脊羹方治下元久冷反骨蒸羸瘦不下食
白羊脊骨(一具全者椎碎)羊髓(兩具碎之)羊腎(一對)
右用粱米一合水四升煎骨熟入羊腎一對再煎候
熟取去濾過將腎切入葱白五味如常羹食下米作
粥亦可
骨汁煑索餅方(出聖惠方)治虚損羸瘦下焦反冷眼昏耳聾
大羊尾骨(一條以水五大盞煑取汁二盞半)葱白(七莖去鬚切)陳橘皮
(一兩湯浸去白瀼焰)荆芥(一握)麵(三兩)羊肉(四兩細切)
右都用骨汁煑五七沸去滓用汁少許溲麵作索餅
却於汁中與羊肉煑入五味空腹食之
羊肉粥方(出聖惠方)治虚損羸瘦助陽壮筋骨
羊肉(二斤)黃耆(一兩剉)人參(一兩去蘆頭)白茯苓(一兩)枣(五枚)粳
米(二合)
右先將肉去脂皮取精者内留四兩細切餘一斤十
二兩以水五大盞并黃耆等煎取汁三盞等去滓入
米煑粥臨熟下切了生肉更煑入五味調和空心食
之
黃耆粥方(出聖惠方)治虚損瘦弱益氣力除腸風
黃耆(三兩剉)人參(一兩去蘆頭)白茯苓(一兩)生薑(五錢)白粱米
(三合)桑根白皮(一兩剉)
右細剉和勻每用藥二兩以水三大盞入棗五枚煎
取一盞去滓下米煑粥空腹食之
蓯蓉粥方(出聖惠方)治久積虚冷陽氣衰微
白羊肉(四兩切)肉蓯蓉(一兩水洗切)粳米(三合)鹿角膠(炒燥三分)
葱白(切七莖)鷄子(二枚)
右以五味汁中煑粥臨熟下膠鷄子空腹食之
羊腎粥方(出聖惠方)治虚損羸瘦
羊腎(一對去脂膜切)肉蓯蓉(一兩酒浸一宿刮去皺皮切)葱白(三莖去鬚切)
薤白(七莖去鬚切)粳米(一合)
右先將羊腎及蓯蓉入少酒炒後入水二大盞半入
米煑之欲熟次下葱白薤白煑作粥入五味調和空
腹食之
羊脊骨粥方(出聖惠方)治虚損羸瘦乏力益精氣
羊連尾脊骨(一握)肉蓯蓉(一兩酒浸一宿刮去皺皮)兔絲子(一分酒浸)
(三日曝乾别搗末)葱白(三莖去鬚切)粳米(三合)
右剉碎脊骨水九大盞煎至三大盞去滓將骨汁入
米并蓯蓉等煑粥熟入葱五味調和候熟即入兔絲
子末及酒二合攪轉空腹食之
蓯蓉羊腎粥方(出聖濟總錄)治腎勞風虚面色黃黑鬢髮焦
乾
肉蓯蓉(一兩五錢酒洗去土)羊腎(一具去脂膜細切)羚羊角(屑二兩)磁
石(焼赤醋碎搗爛)薏苡仁(各三兩)
右羊腎磁石薏苡仁外剉細為三服每服水二升半
煎至二升去滓下磁石薏苡仁各一兩半腎一具煑
粥空心任意食之
羊腎羹方(出聖惠方)治羸瘦虚損陽氣衰弱腰疼無力乃令
人肥健
白羊腎(一對去脂膜切)肉蓯蓉(一兩酒浸一宿刮去皺皮切)葱白(二莖去鬚)
(切)羊肺(三兩切)
右並於䜴中煑入五味作羹空腹食之
黃雌鷄粥方(出聖惠方)治虚損益氣壮筋骨去膀胱積冷補
腎氣
黃雌鷄(一隻未周年者制之如法以水五升煑取汁一升)杏仁(十枚湯浸去皮尖雙)
(仁)熟乾地黃(三兩剉碎與杏仁同研用酒三合研絞取汁)粳米(三合)
右每用鷄汁二大盞半和米煑粥欲熟下地黃杏仁
等更煑令熟空心食之
肉蓯蓉臛方(出聖濟總錄)治臓腑虚損四肢乏弱不欲飲食
肉蓯蓉(一兩酒浸一宿刮去皺皮)葱白(三莖去鬚切)糯米糁(一兩)羊肉
(三兩)
右將蓯蓉羊肉細挼和米糁及葱都依尋常煑法作
羹着鹽醋椒醬五味和空腹食之
猪肚糜方(出聖濟總錄)治虚損
猪肚腎(各一具去脂膜)人參麥門冬(三分去心)地骨(白皮三兩)
右除肚腎外細剉用綿裹與肚腎同入水一斗煑熟
棄藥取肚腎肉汁中入葱白一莖細切粳米一升用
微火煑熟隨意飲汁食肉
補藥羊肝方(出聖惠方)
羊肝(細切一具)羊脊膂肉(細切一條)陳麯末(三兩)枸杞根(五兩切以)
(水一斗二升煑取九升去滓)
右以枸把根汁重煎令沸次入肝肉麯末并葱䜴汁
調和漸煎如稠分作三分空腹食之
枸把羹方(出聖濟總錄)治羸瘦虚勞
枸把(一斤)羊腎(一對切)羊肉(三兩切)葱白(七莖切)
右以五味汁煑作臛空腹食之
猪腎羹方(出聖濟總錄)治諸虚羸益氣
猪腎(一對切)枸把葉(一斤切)葱白(十四莖切)猪脊膂(一條去脂膜切)
右以五味汁作羹空腹食之
雀兒粥方(出聖惠方)治臟腑虚損羸陽氣乏弱
雀兒(五隻治如食法細切)粟米(一合)葱白(三莖切)
右以炒肉次入米一合煑用水二大盞半煑作粥欲
熟下葱白五味等候熟空心食之
椒腎羹方(出聖惠方)治下焦虚損久冷
漢椒(二十粒去目及閉口者酒浸一宿)白麵(三兩)羊腎(一對去脂膜細切)
右取椒麵内拌勻熱水中下並羊腎煑熟入五味調
和作羹空腹食之
鷄子索餅方(出聖惠方)治虚損羸瘦令人肥白光澤
白麵(四兩)鷄子(四兩)白羊肉(四兩炒作臛)
右以鷄子清溲作索餅於䜴汁中煑令熟入五味臛
空腹食之
人參煑羊肉法(出聖濟總錄)治勞補益
人參(一兩)枸把白皮(三兩)肉蓯蓉(酒洗去土三分)
右細剉先以水三升浸藥經兩宿煎之去滓取汁一
升細切葱白一握鹽少許同羊肉半斤䜴一合於藥
汁中和勻入羊肚内從五更初煑至平旦細切食之
至飽不盡續食之
補腎羹方(出聖濟總錄)治勞虚損精氣絶竭
羊腎(一雙去脂切)葱白(一分切)生薑(一分切)
右細切羊腎入五味葱薑如常法作羹食之
食紫菊法(出聖濟總錄)治虚勞補益
右用正月已後五月已前採黃花紫莖菊葉食之九
月内採花隂乾搗末酒粥羹任意食之
澤瀉羹方(出聖濟總錄)治虚勞補益
右用生澤瀉花葉切五兩以水三升煑至一升半去
淨滓下半肚葱䜴等於汁中煑香熟任意食之老羊
肚乃佳
薏苡餅方(出聖濟總錄)治虚勞補益
右用薏苡仁熟水淘搗羅如作米粉法以棗肉乳汁
相拌和作團如蒸餅大依法蒸熟隨性食之夏月用
米粉不得留經宿恐酸壊一方同羊肉作羹如常法
用葱䜴等熟食之
苣勝粥方(出聖惠方)治五臟虛瘦羸損益氣力堅筋骨填骨
髓
右用苣勝子不限多少揀去雜蒸暴各九遍每取二
三合用湯浸布裹挼去皮再研水濾汁煎成飲著好
粳米煑作粥食之或煎濃飲澆索餅食之甚佳
枸把煎方(出聖惠方)有人頻遭重病虚羸不可平服宜服
生枸杞根(細剉一斗以水五升煑取一斗五升沉清)白羊脊骨(一具細剉)
右以微火煎取五升去滓收瓷盒中每取一合酒一
小盞合煖每於食前温服
食治五勞七傷(附論)
夫人有五勞七傷一曰志勞二曰思勞三曰心勞四曰
憂勞五曰瘦勞盖五勞則傷於五臟也凡人憂愁思慮
則傷心髮燥而面無精光也形寒飲冷則傷肺氣促欬
逆也恚怒氣逆上而不下則傷肝目暗筋骨攣痛也飲
食勞倦則傷脾吐逆食少不成肌膚也久坐濕地強力
入水則傷腎腰脚重疼行履不任也此則五勞証候也
七傷者是傷五臟六神故也肝藏魂肺藏魄心藏神脾
藏意與智腎藏精與志此為七神也且五臟以七神而
為主主若無臟如人無室臓若無神如室無人以此比
之大可知也今言七傷者一曰隂衰二曰精清裏急三
曰精少四曰精消陽事不興五曰小便苦數囊下濕痺
六曰胸脇苦痛也七曰隂寒兩脛厥此皆臓腑虚損表
裏受敵肌虚筋骨不榮故曰五勞七傷之病也宜以食
調適之
方
藥餅方(出聖惠方)治五勞七傷下焦虚冷小便遺精宜食啖
腰腎壮陽道
附子(一兩炮裂去皮臍)神麯(三兩炒)乾薑(一兩炮裂剉)肉蓯蓉(一兩)
(半酒拌一宿刮去皮炙乾)桂心(一兩)五味子(一兩)兔絲子(酒浸三日暴乾搗為)
(末一兩)白麵(一升)黃牛乳(一升半)羊髓(三兩)棗(二十枚煑去皮核)漢
椒(半兩去目及閉口者微炒去汗)酥(二兩)蜜(四兩)
右搗羅為散入麵與酥蜜髓乳相和入棗穰熟溲於
盆中盖覆勿冷通氣風半日久即將出更溲令熟擀
作糊大麵以上以筋子璲之即入爐𨫼中上下以火
煿令熟每日空腹食一所入酵和麵更佳
釀猪肚方(出聖惠方)治五勞七傷羸瘦虚弱
獖猪肚(一枚洗淨去脂)人參(一兩去蘆頭)杏仁(一兩去皮尖研)白茯苓
(一兩)陳橘皮(半兩湯浸去白穣焙)乾薑(一分炮裂)蕪荑(一分)漢椒(一分去目)
(及閉口者微炒去汗)蒔蘿(一分)胡椒(一分)黃牛酥(一兩)糯米(五合淘折看肚)
(大小臨時加減)大棗(二十一枚去核切)
右搗羅為末每用藥一兩入酥棗杏仁米等相和令
勻入肚内以麻線縫合即於甑内蒸令熟切作片空
心漸漸食之
藥髓餅子方(出聖惠方)治五勞七傷腎氣虚弱腰脚疼痛小
便遺瀝
乾薑(一分炮裂剉)漢椒(半兩去目及閉口者微炒去汗)桂心(一分)附子(一兩)
(炮裂去皮)訶梨勒(一分煨用皮)縮砂(半兩去皮作末)蜜(一合)棗(一百枚去核細)
(切)羊骨髓(五兩)白麵(二斤)黃牛酥(三兩)
右搗細羅為麵入諸物同和餡分為八分以溲麵包
褁如常作髓餅入爐上下着火煿則須徹裏過熟氣
日空腹食之一所覺腰腎及膀胱煖則止
羊腎羹方(出聖惠方)治五勞七傷髓氣竭絶
羊腎(一對去脂膜切)肉蓯蓉(一兩酒浸一宿刮去皺皮)生薯蕷(一兩)羊髓
(一兩)薤白(一握去鬚切)葱白(半兩去鬚切)粳米(一合)
右炒羊腎并髓等欲熟下米并䜴汁中五大盞次下
蓯蓉更入生薑鹽等各少許煑成羹食之
蘹香角子方(出聖惠方)治五勞七傷隂菱氣乏
蘹香子(一兩)木香(一兩)巴戟(一兩)附子(一兩炮裂去皮臍)山茱萸
(一兩)猪腎(一對去脂膜細切)漢椒(去目閉口者微炒出汗)
右搗為末每對猪腎用藥末二錢入鹽溲麵像肝角
子樣修製灰内煨令熟薄茶空腹食之
羊腎羹方治五勞七傷腎氣不足
羊腎(一具去脂膜切)羊肉(三兩)嫩枸把葉(細切一升)葱白(三莖去鬚切)
粳米(五兩)生薑(切三分)
右先炒腎及肉葱白生薑欲熟下水二大盞半入枸
杞葉次下米五味等煎作羹食之
羊髓粥方(出聖惠方)治五勞七傷補虚強志益氣
羊髓(三合)羊腎(一對去脂膜細切)葱白(三莖去鬚切)生薑(五錢切)粳
米(一合)肉蓯蓉(二兩酒浸一宿刮去皺皮)
右以炒腎及葱薑欲熟入水二大盞半次入米五味
等煑作粥食之
葱䜴粥方(出聖惠方)治五勞七傷體熱喘急四肢煩疼
香䜴(三合)葱白(切半升)羊髓(一兩)鹽花(五錢)薄荷(三十莖)
右以水三盞先煎葱白四物十餘沸下䜴汁更煎五
七沸去䜴入米二合煑為粥空腹温服之
猪腎羹方(出聖惠方)治五勞七傷乍寒乍熱背膊煩疼羸瘦
無力
猪腎(一對去脂膜切)生地黃(四兩切)葱白(一握去鬚切)生薑(半兩切)
粳米(一合)
右猪腎煑及葱白欲熟者䜴汁五大盞入生薑下地
黃及米煎作羹食之
缶鷄方(出聖惠方)治五勞七傷益下元壮氣每服經月餘肌
肉充盛老成少年宜服
黃雌鷄(一隻去毛羽腸臓)肉蓯蓉(一兩酒浸一宿刮去皺皮切)生薯蕷
(一兩切)阿魏(少許煉過)粳米(二合淘)
右先將鷄煑爛孹去骨汁下米及鷄肉蓯蓉等都煑
粥入五味空心食之
肉蓯蓉粥方(出聖惠方)治五勞七傷久積虚冷陽事都絶
肉蓯蓉(二兩酒浸一宿刮去皺細皮)鹿角膠(半兩搗碎炒令黃燥為末)粳米
(二合)羊肉(四兩細切)
右煑羊肉蓯蓉粳米作粥臨熟下鹿角膠末以鹽醋
五味調和作兩頓食之
蘿藦菜粥方(出聖惠方)治五勞七傷隂囊下濕癢
蘿藦菜(半斤)羊腎(一對去脂膜切)粳米(二合)
右以細切煑粥調和如常法空腹食之
羊腎粥方(出聖惠方)治五勞七傷羸瘦陽氣不足心神虚煩
白羊腎(一對去脂膜切)羊髓(二兩)白粳米(二合)
右相和煑作粥入鹽椒空腹食之
鹿腎粥方(出聖惠方)治五勞七傷陽氣衰弱益氣力
鹿腎(一對去脂膜細切)肉蓯蓉(二兩酒浸一宿刮去皺皮切)粳米(二合)
右以水二盞煑米作粥熟下鹿角膠蓯蓉及葱白鹽
椒食之
枸杞粥方(出聖惠方)治五勞七傷庶事衰弱
枸杞(半斤切)粳米(二合)
右以䜴汁相和煑作粥以五味葱白等調和食之
鷄肝粥方(出聖惠方)治五勞七傷隂痿虚弱
雄鷄肝(一具細切)兔絲子(末半兩)粟米(二合)
右以水二大盞半入五味及葱煑作粥空心食之
猪腎羹方(出聖惠方)治五勞七傷隂痿羸瘦精髓並竭四肢
少力
猪腎(一對去脂膜切)枸杞葉(半斤切)
右用䜴汁二大盞半相和煑作粥羹入鹽醋椒葱空
腹食之
牛腎粥方(出聖惠方)治五勞七傷隂痿氣乏
牛腎(一對去脂膜筋切)陽起石(四兩布褁)粳米(二合)
右以水五大盞煑陽起石取二盞去滓石下米及腎
五味葱白等煑作粥空腹食之
煑羊頭蹄方(出聖惠方)補五勞七傷虚損
白羊頭蹄(一具草火焼令黃色刮去灰塵)胡椒(五錢)蓽芰(五錢)乾薑(五錢)
葱白(切半升)䜴(半升)
右以水先煑頭蹄半熟内藥更煑令爛去骨空腹適
性食之日食一具滿七日且暫止禁冷生醋滑五辛
陳臭猪鷄等七日
治風胎瘦病五勞七傷虚驚悸
用白羊頭一枚燖如食法煑令極熟切於䜴汁中
五味調和食之
食治骨蒸勞(附論)
夫骨蒸之病而多異名為療皆同一體丈夫以勞損為
宗婦人以血氣為本起於腎虚所至故云隂氣不足陽
必湊之血氣不榮骨髓枯竭腎主於骨以先從骨熱故
曰骨蒸又大都此病起於無端不問老小男女皆染斯
病嬰孩之流傳注更甚其状心胸煩滿骨節疼痛頰口
乾或寒或熱四肢無力毛髮乾焦咳𠻳頭疼精神昏悶
多卧少起夢與鬼交驚悸不安時時盗汗毒氣傳及五
臓日漸羸瘦宜以食治之
方
杏仁粥方(出聖惠方)治骨蒸煩熱欬𠻳
杏仁(五錢浸洗去皮尖雙仁水研取汁)生地黃(三兩研取汁)生薑(一分研取)
(汁)蜜(半匙)粳米(二合)酥(半兩)
右先以水煑作粥次入杏仁等及煑令熟不計時食
之
牛膝葉羹方(出聖惠方)治骨蒸勞背膊煩疼口乾状熱四肢
無力
牛膝葉(四兩)龍葵菜(四兩)地黃葉(四兩)生薑(五錢)䜴(一合半)
右先以水五大盞先煎薑䜴取汁二大盞半去薑䜴
下牛膝葉等煑作羹入少鹽醋調和食之
地黃葉猪腎羹方(出聖惠方)治骨蒸勞乍寒乍熱背膊煩疼
及瘦弱無力
生地黃葉(四兩切)猪腎(二枚去脂膜切)豆䜴(一合)葱白(三莖去鬚切)
生薑(一分切)
右先以水二大盞煎䜴等取汁一大盞半去滓入地
黃葉等於汁中煑更入鹽醋米同作羹食之
枸把葉根方(出聖惠方)治骨蒸勞肩背煩疼頭痛不能下食
枸杞葉(五兩)青蒿葉(一兩)䓤白(一握去鬚切)䜴(一合)
右先以水三大盞煎䜴取汁一盞五分去䜴下枸把
葉等煑作羹調和食之
地黃粥方(出聖惠方)治骨蒸勞瘦日晩寒熱欬𠻳唾血
生地黃汁(三合)粳米(一合)酥(半兩)
右以水一大盞先煑米欲熟入地黃汁次下酥候下
熟温温食之
葱䜴粥方(出聖惠方)治骨蒸勞煩熱欬𠻳四肢疼痛時發寒
熱
䜴(一合)葱白(一握去鬚切)粳米(二合)
右以水二大盞半煑葱䜴取汁一盞半絞去葱豉入
米煑粥不計時候食之
酒煑鰻鱺魚方(出聖惠方)治骨蒸勞瘦及腸風下蟲
右用鰻鱺魚二斤治之如法剉作叚子入鐺内以好
酒三大盞熟煑入鹽醋食之
酸棗仁粥方(出聖惠方)治骨蒸心煩不得眠臥
右用酸棗仁二兩以水二大盞半研濾取汁以米二
三合煑作粥候臨熟入地黃汁一合更微煑過不計
較時候食之
食治補益虛損於諸内中蒸煑石英及取汁作
食治(附論)
夫石性甚剛猛利而能榮養隂陽逐氣祛風悅澤顔色
但服餌有法功效殊常今則煑鍊取其精華調品成其法
膳可安臟腑用補虚羸者爾
方
猪肚煑石英法(出聖惠方)治虚損凡人年四十已下服二大
兩四十五十及至六十已上加二兩常用四月以後
服之候接秋氣石力下温其臟補益腰腎得力終無
發動
白石英(二兩以生絹袋盛都縫合)人参(一兩去蘆頭)生地黃(二兩切)生
薑(一兩切)葱白(七莖切)䜴(半兩)羊肉(半斤切)猪肚(一枚淨洗)粳米
(一合)川椒(四十九粒去目及閉口者)
右藥及石英袋並内猪肚中急繫口勿使洩氣以水
一斗煑至二升即停出藥肚著盤内使冷然後破之
去石英袋訖取肚及汁將作羹服之每年三五度服
每服石英依舊餘藥換之分數一依初法
釀猪肚方(出聖惠方)治虚損不足令人肥白悅顔色
猪肚(一枚淨洗)白石英(一兩搗碎)生地黃(一合切)饙飯(半兩)紫石
英(一兩搥碎與白石英同線褁)川椒(三十粒去目及閉口者微炒去汗搗末)葱白
(三莖去鬚切)鹽少許
右拌和諸藥等内猪肚中以麻線縫定蒸令爛熟取
出石英細切任性食之
三石猪腎羹方(出聖惠方)治腎氣不足陽道衰弱
紫石英(三兩)白石英(三兩)磁石(三兩搥碎淘去赤汁)猪腎(二對去脂膜切)
肉蓯蓉(二兩酒浸一宿刮去皺皮切)枸杞(半斤切)
右先將三石搥碎布褁以水五大盞煑石取二盞半
去石著猪腎蓯蓉枸杞鹽醋醬五味末等作羹空腹
食之
三石水煑粥方(出聖惠方)治隂痿囊下濕或有瘡虛乏無力
紫石英(四兩)白石英(四兩)磁石(八兩搥碎淘去赤汁)
右搥碎布褁以水五大盞煑取二盞去石下米三合
作粥食之其石每日煎用之經三箇月即換之
服牛乳方(出聖惠方)補虚益氣
牛乳(五升)蓽芰末(一兩)
右入銀器中以水三升和乳合煎取三升後收瓷盒
中每於食前煖一小盞服之
羊肉中蒸石英服餌法(出聖惠方)治虚損不足
右用精羊肉一斤白石英三兩肉切作兩叚鑚作一
孔内石英著肉中還相合即用荷葉裹又將蠟紙裹
後又將布裹於二斗米飯中蒸之候熟即出肉却檢
去石英後取肉細切和葱椒薑等作罨肉空心食之
石英水煑粥法治腎氣虛損隂痿周痺風濕肢節中
疼痛不可持物
白石英(二十兩)磁石(二十兩并搥碎)
右以水二斗器中浸於露地安置夜即揭盖令得星
月氣每日取水作羹煑粥煎茶湯喫皆用之用却一
升即添一升服經一年諸風並差氣力強盛顔如童
子
葱䜴湯(出聖濟總錄)治服乳石因食倉米臭肉發動者
葱白(一握切)䜴(一合)
右以水二升煎至升半去滓作常服䜴湯服可五六
劑差
煨羊腎方(出聖惠方)治虚損脚膝無力陽氣不盛補益
羊腎(一對)鍾乳粉(一分)
右取羊腎切去脂膜分為四片掺令勻却合用濕紙
褁煨令熟空腹食之
白石英粥方(出聖濟總錄)治石發
右用白石英五斤搗篩細研三日一乳牛十歲以上
時方養犢而羸瘦者每日秤一兩石英末拌豆與食
之經七日即可取乳每每朝空服熱飲一升餘者作
糜粥任意食之百無所忌五月上旬起良如急要用
則亦不拘此牛糞糞地種菜供服乳人食甚佳一方
先研末和牛糞糞地種枸杞牛膝豆菜等食之益人
服乳石後將慎紫餺飥方(出聖濟總錄)
右用好烏豆任多少煑取濃汁以代水入少鹽和麵
仍依常法作餺飥還向此豆汁中熟煑可三七沸溢
出則添豆汁勿無水熟即出之任意以猪羊肉菉豆
等類臛澆食之或作冷淘食亦得和山芋作餺飥益
為佳
麵餅方(出聖濟總錄)治乳石發動
右用新大麥為麵和肉汁作餅食之大凉麵作柳葉
條為羹亦佳大麥和黑豆相拌熟蒸任意食春夏服
之良冒熱遠行將大麥作餅食之壓石堅飢
油麵餺飥方(出聖惠方)補虚勞
生胡麻油(一升)折粳米泔清(一斤)
右以微火煎盡泔清乃止出貯之取冷鹽湯二合將
和麵作餺飥煑令熟入五味食之
益腎氣強陽道(出本草)
右用白羊肉半斤去脂膜切作生以蒜虀食之三日
輒一度甚妙
令人長脂肉肥白(出本草)
右用猯肉和五味煑食之
食治心腹痛(附論)
夫心腹者由寒客於臓腑之間與氣血相摶随氣上下
攻繫心腹而痛臓氣虚邪氣勝停積成疢故令心腹痛
也宜食治之
方
蓽茇粥方(出聖惠方)治心中冷氣往往刺痛腹脹氣滿
蓽茇(一分)胡椒(一分)乾薑(炮裂剉一分)㯽榔(一分)桂心(一分)粟米
(三合)
右搗羅為末以水二大盞米煑粥候熟入藥末三錢
攪令勻每日空腹食之
桃仁粥方(出聖惠方)治邪氣攻心腹痛
桃仁(二十一枚去皮尖)生地黃(一兩)桂心(五錢末)粳米(三合細研)生
薑(一分并地黃桃仁以酒三合研絞取汁)
右先用水煑米作粥次下桃仁等汁更熟調入桂心
末空腹食之
高良薑粥方(出聖惠方)治心腹冷氣往往結痛或遇風寒及
喫生冷即痛發動
高良薑(五錢)粳米(二合)陳橘皮(五錢湯浸去白)
右以水三大盞煎高良薑陳橘皮取汁一盞半去滓
投米煑粥空腹食之
蓽茇粥方(出聖濟總錄)治心腹冷氣㽲痛妨脹不能食
蓽茇(一兩)胡椒(一兩)桂(去粗皮三分)
右搗羅為麵每服三錢鹽水一椀半入葱一握䜴半
合先煑葱䜴熟去滓次下米三合煑粥將熟入前藥
末同煑少頃空腹食之
高良薑粥方(出聖濟總錄)治心腹積冷結痛
高良薑(搗為末半兩)白米(三合)
右先以水二大升煎高良薑取一升半去滓下米煑
熟入五味調和空腹食之
吳茱萸粥(出聖濟總錄)治心腹冷氣衝脇肋痛
吳茱萸(水浸去涎焙乾炒搗末半兩)
右先用水二升下米入葱䜴同煑熟後下茱萸末一
分并鹽少許空腹食之
桃仁粥方治冷氣心腹痛煩悶及治欬𠻳氣喘
桃仁(去皮尖䨇仁搗以水一升研取汁)粳米(三大合)
右以桃仁汁煑粥空腹食之
紫蘇子粥方治冷氣心腹痛煩脹不能下食
紫蘇子(一合微炒)桂心末(二錢)
右搗碎紫蘇子以水二大盞絞濾取汁入米二合煑
粥候熟入桂末食之
椒麵粥方治久患冷氣心腹結痛嘔吐不能下食
蜀椒(去目及閉口者一分炒出汗水浸一宿焙乾為末)白麵(三兩)
右將椒末於麵内拌勻於䜴汁中煑令熟空腹食之
食治腰脚疼痛(附論)
夫腰脚痛者由腎氣不足受風邪之所為也勞傷則腎
虚虚則受於風冷與真氣交争於腰脚疼痛宜以食治
之也
方
食羊蜜方治虚勞腰痛咳𠻳肺萎骨蒸
熟羊脂(五兩)熟牛髓(五兩)白蜜(五兩)熟猪脂(五兩)生薑汁(五兩)
生地黃汁(五兩)
右將猪羊脂煎一沸次下牛髓又煎一沸次下白蜜
生薑地黃汁微火煎不住手攪膏成貯蜜氣中每服
一匙許空腹温酒調下羹粥中服之亦得若食素者
以酥代脂髓加麥門冬汁若不能食或多風者加白
术
羊臓羊方治虚勞腰脚痛
羊肝肚腎心肺(各一具湯洗細切)胡椒(一兩)蓽茇(一兩)䜴(一合)牛
酥(一兩)葱白(一握細切)
右先以五味相和以水七升慢火煎取五升去滓和
羊肝等并汁皆内羊肚中繫肚口别用絹袋盛之煑
熟乘熟出切肚食之旋旋服盡藥汁
羊腎餛飩方治腎氣虚損腰脚疼痛
五味子(一兩)山茱萸(一兩)乾薑(炮裂一兩)川椒(去目及閉口者微炒去汗)
桂心(一兩)
右搗細羅為麵每日取羊腎一對去脂膜細切入散
兩錢木臼内杵如泥作饀用和麵稔作餛飩以水熟
煑和汁食之
羊脊骨羹方治腎氣虚冷腰脚疼痛轉動不得
羊脊骨(一具搥碎以水一斗煎取五升)羊腎(一對去脂膜切)羊肉(二兩細切)葱
白(五莖去鬚)粟米(二兩)
右炒腎肉斷血即入薑葱五味然後添骨汁入米重
煑成羹空腹食之
䜴酒方治下膲風濕腰脚疼痛行履無力
䜴(二合)薤白(一握切洗去滑)附子(半兩炮裂去皮臍杵末)川椒(五十粒去目及)
(閉口)
右相和炒至薤熟投於三升酒中更煎四五沸每取
一小盞攪粥食之
猪腎粥方治腎虚氣勞損腰膝疼行動無力
猪腎(一對去脂膜切)米(三合)葱(少許)薑(少許)
右以䜴汁一升半煑粥入五味并酒調和如常法空
腹食之
又枸把羊腎粥方治陽氣衰腰脚疼痛五勞七傷
枸杞葉(一斤)羊腎(一對細切)米(三合)葱白(十莖)
右細切加五味煑粥如常法空腹食
羊脊骨羹方治腎臓風冷腰脚疼痛轉動不得
羊脊骨(一具搥碎)葱白(四莖去鬚切)粳米(四合)
右以水七大盞煎骨取汁四大盞漉去骨每取汁二
大盞入米二合及葱椒鹽醬作羹空腹食之
猪肚炙方治下膲風冷腰脚疼痛轉動不得
猪肚(一枚湯洗)酒(一升)附子(半兩炮去皮臍杵末)
右以椒葱鹽醬并酒附子末拌和煑亦作肉炙熟空
腹食之兼飲酒一兩盞勿令過度
生地黃鷄方治腰背痛骨髓虚不能久立身重氣乏
盜汗少食時復吐利
生地黃(八兩)飴糖(五兩)烏鷄(一隻)
右先將鷄去毛皮及腸臓細切地黃與糖相和内鷄
腹中銅器貯之復置甑中蒸飯熟藥成取食之勿用
鹽醋食肉盡即飲銅器中藥汁
桂心酒粥方治腎臓虚冷腰脚疼痛不可忍
桂心(半兩末)好酒(一升)
右煖酒和桂心末空腹分為二度攪粥食之
梅實仁粥方治腰脚疼痛不可轉側
梅實仁(半兩研極細)米(二合)
右煑米令半熟即下梅實仁相和攪令勻候熟空腹
食之
婆羅粥方治腎臓風冷腰脚疼痛
牛膝(一兩去苖剉碎酒浸一宿)白麵(四兩)
右將牛膝於麵中拌作婆羅粥煑熟十沸漉出則以
熟水淘過空腹頓食之
白羊腎羹方治久積虚損陽道虚弱腰脚無力
白羊腎(一對去脂膜切)肉蓯蓉(一兩酒浸細切)
右相和入葱白鹽醬椒煑作羹如常法空腹食
食治脾胃氣弱不下食(附論)
夫脾胃者位居中宫象夫土也土生萬物四藏令口其
氣故云人之虚者補之以味味以行氣氣以實志言滋
形潤神必歸於食莊子云納滋味百節肥焉脾養肌肉
脾胃氣弱即不能消化五榖氣虚弱則腸鳴泄痢既多
則諸藏氣竭肌肉消瘦百病輻凑宜以飲食和益脾胃
之氣滋潤臓腑養於經脈祛疾之甚可謂上醫故千金
云凡欲治病先以食療既食療不愈後乃用藥爾
方
釀羊肚方治脾胃氣弱不能下食宜食
羊肚(一枚治如常法)羊囱(一斤細切)食茱萸(半兩末)人參(去蘆頭搗末一)
(兩)陳橘皮(一兩湯浸去白穣焙)胡椒(一分末)肉豆蔲(一枚去湯用末)乾
薑(半兩末)生薑(一兩切)葱白(二十七莖切)粳米(五合淘)鹽末(半兩)
右取諸藥末拌和肉米葱鹽等内羊肚中以麄線繫
合勿令洩氣蒸令極熟分三四度空腹食之和少醬
醋無妨
羊肝饆饠方治脾胃氣弱不能飲食四肢羸瘦
白羊肝(一具去筋膜細切)肉豆蔲(一枚去殼末)乾薑(一分炮裂末)食
茱萸(一分末)蕪荑仁(二分末)蓽撥(一錢末)薤白(一合切)
右先炒肝薤欲熟入豆蔲等末鹽湯㳛麵作饆饠爐
裏煿熟每日空腹食一兩枚極效
蓴羹方治胃氣弱不下食四肢無力漸羸瘦
蓴菜(四兩)鯽魚(紙褁焼熟去鱗切四兩)陳橘皮(湯浸去白)生薑(一兩)葱
白(十四莖破)羊骨(一斤熬汁去骨)
右先將五味就羊骨汁中作羹空腹食之
豆蔲發蒸方治脾胃氣弱食即吐嘔逆
草豆蔲仁(二枚煨)高良薑(細剉半兩)生薑汁(二合)羊肉(炒臛四兩)
麵(四兩)
右入麵溲乾即便入黃牛乳調看稀稠得所灌入藕
中逐竅令滿即於甑中蒸熟每飯後或臨卧時少少
食之
鹿髓煎方(出聖惠方)
鹿髓(五錢)蜜(三合)酥(三合)生地黃汁(四合)杏仁(三兩)桃仁(三兩同杏)
(仁各湯浸去皮尖雙仁研碎以酒浸絞取汁一升)
右煎地黃杏仁桃仁等汁鹿髓酥蜜煎如稀餳收瓷
盒中每取一匙攪粥半盞不計時候食之
杏仁粥方(出聖惠方)治肺氣療虚羸喘息促急欬𠻳等
杏仁(二十一枚湯浸去皮尖䨇人研碎以三合黃牛乳絞取汁)棗(七枚去核)粳米(二合)
桑根白皮(二兩剉)生薑(一分切)
右以水三大盞先煎桑根白皮棗薑等取汁二盞將
米煑粥臨熟入杏仁汁更熟五七沸不計時候食之
藥棗方(出聖惠方)治積年欬𠻳不差
棗(七枚擘破)酥(一雞子大)莨菪(一錢水淘二遍)
右鐺中炒令酥盡去莨菪取棗去皮食之良日三五
服一方無莨菪
藥餅方(出聖濟總錄)治多年肺氣欬𠻳
羊子肝(一枚分為四片)麝香(末二錢)膩粉(一錢)
右和麵褁焼熟空腹食之時以冷水更換浸兩手良
久即住来日早晨轉下惡物有蟲如頭髮相似為騐
猪□方(出聖惠方)治上氣欬𠻳胸膈煩滿氣喘
猪&KR1004;(細切一具)生地黃(搗破六兩)餳(四兩)
右先以炒猪&KR1004;即下地黃薑葱鹽䜴候熟下湯以瓷
器盛每日喫半盞許
食猪腎方(出聖濟總錄)治久欬𠻳不差
猪腎(二具每具上作十四孔)蜀椒(去目及閉口者二十八粒内腎孔中)
右以濕紙褁煨令勻熟去椒細嚼食之
猪&KR1004;酒方(出聖惠方)治肺氣欬𠻳上氣久不差
猪&KR1004;(細切二具)大棗(去皮核三十枚)
右以無灰酒三升同浸秋冬七日春夏三日布濾去
滓隨意温服
杏仁餳粥方(出聖惠方)治上氣欬𠻳
稀餳(三合)杏仁(二兩湯浸去皮尖䨇人熬研成膏)
右相和得所每取一匙攪粥半盞不計時候食之
又方(出聖惠方)
生薑汁(五合)沙糖(五兩)
右煎令相和每服一匙攪粥半盞不計時候食之
醍醐方(出聖惠方)治一切肺病欬𠻳唾濃血不止
右用真酥不拘多少煉三次取醍醐每服一合差中
邪風皮膚瘙痒温酒調服
治欬𠻳久不差(出聖濟總錄)
右用猪&KR1004;一具薄切入竹筒於糠火中炮令極熟食
飯後喫之
治勞瘦温中補不足咳𠻳(出本草)
右用蘿蔔和羊肉鯽魚煑食之
食治眼痛(附論)
夫目者肝之官肝藏於血榮養於目腑臓勞傷血氣俱
虚不能榮養於目故目暗也若風熱之氣在於臓腑虚
實不調故上衝於目則令赤痛久不能差變生膚翳者
眼睛上有物如蠅翅是也宜以食療之
方
竹葉粥方(出聖惠方)治膈上風熱頭目赤痛目視&KR0617;&KR0617;
竹葉(五十片洗淨)石膏(三兩)沙糖(一兩)浙粳米(二兩)
右以水三大盞煎石膏等三味取二盞去滓澄清用
煑粥熟入沙糖食之
猪肝羹方(出聖惠方)治肝臓虚弱遠視無力補肝
猪肝(一具細切去筋膜)葱白(一握去鬚切)鷄子(三枚)
右以䜴汁中作羹臨熟打破鷄子投在内食之
蔓菁子粥方(出聖惠方)補中明目利小便
蔓菁子(二合)粳米(三合)
右搗碎入水二大盞絞濾取汁著米煑粥空心食之
蓮實粥方(出聖惠方)益耳目聰明補中強志
嫩蓮實(五錢去皮細切)粳米(三合)
右先煑蓮實令熟次以粳米作粥候熟入蓮實攪勻
熱食之
蒼茸子粥方(出聖惠方)治目暗耳鳴
蒼茸子(半兩)粳米(半兩)
右搗蒼茸子爛以水二升絞濾取汁和米煑粥食之
或作散煎服亦佳
青羊肝方(出聖惠方)
右用青羊肝一具細切水煑漉乾以鹽醬醋調和食
之立見效
又方(出聖惠方)
右用葱子半升炒熟搗細羅為散每服用一匙以水
二盞煎取一盞去滓下米煑粥食之
馬齒實拌葱豉粥方(出聖惠方)治青肓白翳明目除邪氣利
大腸去寒
右用熱馬芽實一斤搗為末每服一匙煑葱䜴粥和
勻攪食之馬齒菜作羹粥喫並明目極佳
烏鷄肝粥方(出聖惠方)治肝臓風虚眼暗
右用烏鷄肝一具細切以䜴汁中和米作羹粥食之
兔肝粥方(出聖惠方)治目暗青肓明目
右用兔肝一具細切以䜴汁中作粥空腹食之以效
騐為度
梔子仁粥方(出聖惠方)治熱發眼赤澀痛
右用梔子仁一兩搗為末為四分每服用米三合煑
為粥臨熟時下梔子末一分攪勻食之
鷄頭實粥方(出聖惠方)益精氣強志意聰明耳目
右用鷄頭實三合煑令熟去殼研如膏入粳米一合
合煑粥空腹食之
食治耳鳴聾(附論)
夫耳鳴耳聾者腎為足少隂之經而藏精其氣通於耳
耳宗脈之所聚若精氣調和則腎氣強盛五音分時若
勞傷血氣兼受風邪損於腎藏而精氣脫則耳聾也血
氣不足宗脈則虚風邪乘虚隨入耳中與氣相擊則為
耳鳴也
方
猪腎粥方(出聖惠方)治腎臓氣憊耳聾
獖猪腎(一對去脂膜切)葱白(二莖去鬚切)人參(一分去蘆頭末)防風(一分)
(去蘆頭末)粳米(二合)薤白(七莖去鬚切)
右將藥末并米葱薤白著水下鍋中煑候粥臨熟撥
開中心下腎莫攪動慢火更煑久入五味空腹食之
羊腎羹方(出聖惠方)治耳聾耳鳴
羊腎(一對去筋膜細切)生山芋(四兩去皮)葱白(一握擘破)生薑(一分細切)
右作羹如常法食之空腹飲
菖蒲羹方(出聖濟總錄)治耳聾耳鳴如風水聲
菖蒲(二兩米泔浸一宿剉焙)猪腎(一對去脂膜及筋細切)葱白(一握擘破)米
(淘三合)
右以水三升半煑菖蒲取汁二升半去滓入猪腎葱
白及五味作羹如常法空腹食
人參粥方(出聖濟總錄)治耳聾耳虚鳴
人參(一合末)防風(去又為末一分)磁石(二兩搗碎綿褁)猪腎(一對去脂膜細)
(切)
右先將磁石於銀器中以水一斗煑取三升入猪腎
及粳米五合如常法煑粥候熟入煎二味更煑數沸
空腹服
磁石羊腎粥方(出聖濟總錄)治耳聾養腎藏強骨氣益精髓
除煩熱
磁石(半斤搗碎淘三徧綿褁置器中)羊腎(一對去脂膜研爛)米(三合)
右用水五升先煑磁石取汁二升去磁石下羊腎及
米煑粥臨熟入酒一合調和如常法空腹食
猪腎羹方(出聖濟總錄)治耳聾耳鳴如風水聲
猪腎(去筋膜細切一對)蜀椒(去目及閉口者炒出汗三十粒)陳橘皮(半分洗切)
右用五味汁作羹空腹服
鹿腎粥方(出聖惠方)治耳聾補腎氣
鹿腎(一對去脂膜研爛)米(三合)
右於䜴汁中五味調和煑粥如常法空腹食
磁石腎羹方(出聖惠方)治久患耳聾養腎臓強骨氣
磁石(一斤搗碎水淘去赤汁綿褁)猪腎(一對去脂膜細切)
右以水五升煑磁石取二升去磁石投腎調和以葱
䜴薑椒作羹空腹服之作粥及入酒並得磁石常用
煎之
白鵝膏粥方(出聖惠方)治五臓氣壅耳聾
白鵝脂(二兩)粳米(三合)
右和煑粥調以五味葱䜴空腹食
烏鷄脂粥方(出聖惠方)治耳聾久不差
烏鷄脂(一兩)粳米(三合)
右相和煑粥入五味調和空腹食之烏鷄脂和酒飲
亦佳
鯉魚腦髓粥方(出聖惠方)治耳聾不差
鯉魚腦髓(二兩)粳米(三合)
右煑粥以五味調和空腹食之
乾柿粥方(出聖惠方)治耳聾及鼻不聞香
乾柿(三枚細切)粳米(三合)
右於䜴汁中煑粥空腹食之
食治三痟(附論)
夫痟渴者有三般一者痟渴二者痟中三者痟腎若飲
水多者小便又少名曰痟渴若喫食多不甚渴小便數
消瘦名曰痟中若渴飲水不絶甚者腿膝瘦弱小便渴
者有脂液名曰痟腎此盖由積久嗜食鹹物炙肉飲酒
過度皆成痟渴然大寒凝海唯酒不冰明其酒性酷熱
物無以喻如此之味酒徒躭嗜不離其口酣醉已後制
不由已飲噉無度加以醋醬不擇酸鹹積年長夜酣飲
不休遂使三膲猛熱五臓乾燥木石猶且燋枯如何人
能不渴治之愈不愈属在病者若能如方節慎旬日而
瘳不自保惜死不旋踵方雖效騐其如不慎者何其所
慎者有三一酒二房三鹹食熱麵能慎此者雖不服藥
自可無他不知此者縱使金丹玉粒亦不可救矣良可
悲夫宜深思之今以飲食調治以助藥力也
方
羊肺羹方治三痟小便數
羊肺(一具治如食)精羊肉(五兩切)粳米(半合)葱白(五莖)生薑(少許)
鹽醋(各少許)
右相和依常法作羹飽食之
治痟渴飲水不止方
黃丹(三分)&KR0797;&KR0803;根(一兩末)葱白(一握切)白麵(五兩)薤白(一握切)
右黃丹等末水和麵㳛餺飥先煑葱薤白令爛熟即
内餺飥煑之令熟即并汁食之
羊骨湯方治痟渴
羊脊骨(一具連喉者)䜴(一升)白粟米(一升)薤白(一握切)
右各分作兩處煑每度用水六升煑至三升去滓渴
即温汁量意飲之以差為度
杏酪粥方治三痟心熱氣逆不下食
杏酪(煎極濃一升)黃牛乳(一升)大麥(二合折令細滑)
右依常法煑粥食之入餳沙糖和之更大美也
藕實羹方治痟渴煩燥狂言目眩
藕實(去皮半斤)薄荷(一握)蓴菜(半斤)
右於豉汁中作羹入五味食之
煑兔方治痟渴神效
兔(一枚)新桑根白皮(半斤細剉)
右剥兔去皮及腸胃與桑白皮同煑爛熟為度盡力
食肉并飲其汁即效
麥豆方治痟渴
大麥仁(半斤)菉豆(半斤水浸退去皮)
右净淘於星月下各貯一鐺中用水二升慢煑熟次
取菉豆過麥仁鐺中同煑令爛并汁收在瓷瓶内渴
即飲後仍喫三兩匙麥仁綠豆尤妙
藕蜜漿方治痟渴口乾心中煩熱并散積血
生藕(去皮節切)鍊蜜(各半斤)
右新汲水一升半化蜜令散内藕於蜜中浸半日許
渴即量意食藕并飲汁
&KR0797;&KR0803;根羹方治痟渴口乾心神煩燥
&KR0797;&KR0803;根(生嫩者洗細切)冬瓜(去瓤細切各半斤)
右以水六升入鹽䜴半升煎至五升去䜴下前二味
入醋作羹分三度食之
&KR0797;&KR0803;粉方治痟渴
右用&KR0797;&KR0803;根多取削去皮於新瓦中磨訖以水淘生
細絹袋擺如造米粉法曝乾熱渴時冷水調下一錢
許服之大效二月三月八月九月造佳用田螺活者
要一升水一斗煑至二升不問食前後稍稍飲汁又
一方用田螺五升水一斗半浸經宿渴即飲汁每日
須一度易水并螺一方用米一合煑作粥食之
鹽䜴飲(出聖惠方)治痟渴
右用濃煎鹽豉汁停冷渴即飲之
又方(出聖濟總錄)
右用粟米炊飯頻食之佳
又方(出聖惠方)
右用火麥仁炊飯或煑粥食之佳小麥亦得水淘食
之良
又方(出聖濟總錄)
右用青小豆净淘煑粥食之和飲食亦得
又方(出聖惠方)
右用牛乳飲一小盞馬乳亦得生飲令人利熟飲令
人渴
蒸鹿頭方治痟渴口乾
右用鹿頭一具治如食法蒸熟以醬醋食之
黃雌鷄粥方治痟渴口乾小便數
右用黃雌鷄一隻治如食法爛煑取肉隨意食之其
餘汁和豉作粥食之亦妙
生蘿蔔粥方治痟渴發動無時飲水不足
右用蘿蔔五枚𢷬捩取汁一大盞攪粥作飲頻吃甚
有效
野鷄肉汁方治消渴舌燋口乾小便數
右用野鷄治如食法以水五大盞煑取三大盞渴即
旋取汁飲之肉任性食
菉豆汁方治痟渴小便如常
右用菉豆二升净淘用水一斗煑爛研細澄濾取汁
於早晩食前各服一小盞如覺小便濃即差
胡豆汁方治痟渴
右用胡豆二合煑取汁勿用鹽隨意食之
粱米粥方治痟渴及吐血心悶
右用青梁米半升净淘粳米亦得以水三升煑稀粥
時飲之以差為度爛研取泔飲之亦可
葵虀汁方治痟渴心悶
右用葵一束洗湯内略煑過别煑粟米汁如常醃虀
法候熟渴即飲汁以差為度
地黃花粥方治痟渴
右用地黃花隂乾𢷬羅為末每用粟米兩合净淘煑
為粥候熟入末三錢半攪勻更煑令沸任意食之
普濟方卷二百五十八
