普濟方卷四百四明周王朱橚撰
嬰孩痘疹門
瘡疹大小便不通
瘡痘本因熱而出熱勢甚則其出愈難盖熱盛則榮衛
為之閉塞毒氣滋蔓裏毒盛者大便不通小便如血表
毒盛者或為癰瘡身上皮破裂此由不善觧利之故救
之之法宜犀角地黃湯小柴胡加生地黃湯四順飲牛
黃散紫雪散之類可選用之凡痘瘡盛出身熱煩渴
腹脹而喘大小便澀面赤悶亂宜八正散四順飲不通
用宣風散
方
利毒丸治小兒瘡疹欲出胃熱發温壮氣麄腹滿大
小便赤澀睡中驚煩渴口舌乾手足微冷睡時發涎
實脉沉大滑數便宜服之
大黃(半兩)膩粉(炒一錢)大青(一錢)龍腦㯽榔
硃砂(各半錢)生牽牛(取末一錢半)黃芩青黛(各一錢一方作二錢)
右為細末麫糊為丸如黃米大每二歲兒服八丸生
姜蜜水下不動再服量兒大小虚實加减
川黃散治麸瘡及斑瘡大便不通
川大黃(剉碎微炒)川芎(各一兩)甘草(炙)黃芩(微炙)
枳殼(麸炒去瓤各半兩)
右為末每服一錢水一小盞入紫草少許煎五分去
滓温服
敗毒牛黃丹治瘡疹出定大便不通瘡出膿汁不乾
真牛黃川大黃(末各一兩)粉霜真硃砂(末各一兩)
右同研勻煉蜜為丸如黍米大每服十粒煎人参湯
下量大小加减
棗變百祥丸治斑疹大便秘結
紅芽大戟(去骨一兩)青州棗(去核三十個)
右水一碗同煎至水盡為度大戟不用將棗焙可作
劑旋丸從少至多以利為度
治小兒四五日不大便者
用肥猪脿一塊白水淡煑切如豆大與兒食之令臓
腑滋潤大便通利
燈心散治瘡疹出後煩喘小便不利者
燈心一把鱉甲(二兩醋炙黃)
右㕮咀白水煎服量兒大小為劑
五苓散治小兒赤澀
加燈心十莖麥門冬去心車前子各半錢煎湯調乂
人参湯加枳殼去瓤切少許治大便秘結内煩外熱
未效更加四順清凉飲少許
瘡疹倒靨(附論)
凡痘瘡内虚不能出者謂之陷伏外感風寒或被惡氣
衝觸而不得出者謂之倒靨然有始末輕重不同如斑
點之始熱毒方運出亦有陷伏亦有倒靨若外感風寒
肌竅閉塞血凝不行必身疼四肢微厥斑點不長或變
黑色或青紫癮疹此為倒靨也宜温服發散如紫草蝉
退人齒殭蚕紫背荷葉之類温散寒邪然後熱氣復行
而其斑出辛苦胃虚而不能副榮衛者則復沒斑點白
色或黑色其人必不能乳食大便自利或吐或厥此胃
虚而不能出謂之陷伏也宜用温中之劑令其胃暖榮
衛復行則當自出矣宜理中湯丁香散之類即甚至
附硫桂亦可用血泡為中者是紅斑出齊之後其狀如
豆起於肌皮之上乃未結膿泡痂疕之前證也血泡七
日當結膿窠痂疕當此或風寒乘襲而為倒靨或胃虚
吐利而為陷伏者治之亦如前法又有房室等雜氣觸
犯而然者當用諸甲蒼术乳香胡荽等法熏觧之良方
腦子猪血酒治毒氣入臓而不出黑陷而耳尻及熱
者瘡痘惟腎無証以其不納穢故也當其發作之初及
血泡之際一身但熱而尻耳自凉此即腎之平證也盖
尻耳皆属於腎今一旦黑陷是變壊歸腎邪既衰脾土
復旺身熱氣温欲飲水者可治以脾能勝腎而去温熱
也百祥丸主之即活人書論厥隂陽傷寒土敗木敗急
用成氣湯皆是不得已而用之僥倖十救一二而已
瘡黑有逆順者大凡黑靨陷伏本是逆証然亦有順者
謂脾強可以勝腎雖黑靨而忽瀉膿血痂皮者為順此
必舊服補脾藥故令脾氣不得衰毒雖入腹皆瀉出也
經云脾病則五臓危今脾土既盛他悉無慮矣黑靨而
逆者謂脾虚不能制腎乳食不消水糓雜下脾虚受毒
四臓皆因而危殆然古人云病在腑者易治在臓者難
治瘡黑乃變壊入臓雖得脾胃強盛是亦九死一生之
證耳黑靨而發寒者瘡痘黑靨有四証一感風二毒氣
大盛毒復入裏三内虚無陽氣以應之四房室雜氣等
觸犯所得之因既不同用藥救療豈得不異感風寒則
宜温散毒氣盛宜利小便觧毒内虚宜温裏觸犯宜熏
觧大抵黑陷而發寒者重不發寒者輕其証乃脾弱為
腎所勝錢氏用百祥丸以瀉膀胱之毒令陽氣復還脾
土温暖所謂瀉膀胱經水必令脾土自勝也
方
大快斑丸治斑疹倒靨黑陷惡候
辰砂(一錢)紫草耳(半兩)川升麻鈎籐鈎
赤小豆(各半兩)甘草(炒一錢)乾地龍(去土焙三錢)
右為細末煉蜜為丸如櫻桃大硃砂為衣每服一丸
石榴湯化下末用温水與乳汁化下
治瘡疹倒靨黑陷(一名猪尾膏)
用小猪兒尾尖取血三五點研入生龍腦少許新水
調下食後
治小兒伏熱在心昏迷不醒或悮服熱藥搐搦冐昧不
省人事瘡疹倒靨黑陷時發及赤瘡子未透心狂躁氣
喘妄語或見鬼神
用生梅花腦子一字或半字取新殺猪心一箇破其
血同研作大丸用新汲水下之如未醒或瘡疹陷伏
者再將温酒化下一名龍腦膏用紫草湯化下
猪血膏治小兒瘡痘欲出及陷伏者皆宜速治不爾
毒氣入臓必致危困
臘月猪血(取鉢盛掛當風處令乾)
右取半棗大以龍腦如大豆許酒調下蘇沉方云加
菉豆粉半棗許同研病微者消之甚者發之瘡出而
安一家小女病傷寒腸疼極甚晝夜號哭手足厥數
日漸加昏篤形証危惡是時例發痘瘡予疑其為陷
欲以此服之先不收此藥急就屠家買生猪血時當盛
暑血至已敗惡無可奈何多以龍腦香灌之一服遂
得少睡湏臾身熱發瘡點遂安不爾幾至不救矣
又方
用黑狗糞日乾為末用麝香酒調下
百祥丸治瘡疹倒靨黑陷寒顫噤牙戞齒身黃紫腫
三服不愈死一名南陽丸
右紅牙大戟不拘多少隂乾漿煑極軟去骨日中暴
乾復内汁中煑汁盡焙乾為末水丸如粟米大每服
一二十丸研赤脂麻湯調下吐利用無時一方以煎
藥為細末二歲兒炒半錢研脂麻湯調下尋常小兒
睡中戞齒者是腎經風熱或是驚風入骨一服即效
後與驚藥更不再服
宣毒膏治毒氣瘡疹已出不快倒靨急服此藥曾經
大效臘月八日刺獖猪尾取血一升用新瓦盆盛
好硃砂(别研水飛)乳香(别研各一分)甘草末
馬牙硝(别研各半兩)腦子(别研)麝香(别研各一分)
右修事畢同猪尾血拌和用一寬舊竹筒底下留一
節入藥在内以紙數重繋合於筒口邊通一竅以麻
索子縛了垂側屋梁上至清明日取出爆乾更入腦
麝各一錢研細滴水丸如皂子大每服量多少人参
湯化下若毒盛瘡黑倒靨者服之即紅活再長神妙
治瘡疹大便不固其痘漸黑陷靨即宜服此嬰兒乳母
同服
人参白茯苓白术肉荳䓻
黃耆(各半兩)甘草(炙二錢)
右㕮咀每服一錢水半盞生姜一片棗子半枚煎至
三分去滓服乳母倍之若大瀉手足厥冷加附子用
驗方
治小兒斑疹黑陷方
用臘月秃梟腦子或一個或二個以好酒浸調服若
乾者以好酒浸少時化開依上調服立效
治瘡疹不透乾黑危困神效
用柿楂子不拘多少為細末每服二錢紫草酒調下
小兒量大小加减徐徐進三兩服即紅活蘇韜光云
其家累世用此甚佳柿樝子圖紅本草名棠梂子第
二十三卷云惟滁州者入藥
治瘡疹黑陷
鐵脚葳靈仙(為末一錢炒)腦子(一分)
右用温水調下服之取下瘡痂為效
治斑瘡倒靨方
胡粉(一箇燒灰存性)乾胭脂(三錢)
右研為極細末用胡荽煎酒每服調下一錢無時服
之立效
再甦散治小兒被諸惡觸着瘡子毒氣入裏瘡變黑
色湏臾不救急宜用此藥服之
白礬(熬令汁枯)地龍(去土炒各二錢半)
右為末每服半錢用獖猪尾上血如龍眼核大同新
水少許調服日三服效一方用蘇合香丸用胡荽酒
化服或焚熏
人齒散治小兒倒靨出不快發斑俗名蛇皮痘及變
黑寒顫戞齒一名退陷散
人齒(五枚燒灰存性)麝香(半字)
右用硏為末分作三服温酒調下不飲酒湯亦可一
方細研酒調入獖猪尾血三五滴同服之或紫草升
麻湯皆可小兒齒尤佳
治瘡子出未透黑靨者
用乾㺅樝子肉為末湯調服微者汗出不妨纔覺紅
却醋煑黃顙魚食之魚去腸肚不去涎立紅活又黑
陷口渴荔枝殼煎湯温服立紅活
治瘡痘倒靨不出
牛蒡子(半兩炒)紫草(一分)
右為細末每服一錢麝香少許温酒調下不過三服
立愈
又方
乾葛(一錢剉)胡荽(五分)
右用無灰酒一處煎濃汁令子母俱飲效
治小兒一切斑瘡倒靨欲死者
右用十二月八角兒七箇湏石榴樹上生空者不用
以瓦盆上火煅成灰研細用葦筒吹入鼻中大有神
效
又方
用人中白臘月者最佳通風處以火煆成煤水調三
五錢陷者自出
又方
蝉退(末一錢)龍腦(皂角子大)猪心血(三皂角子大)
右研為膏酒泡紫草化下即身熱紅活
周天散治瘡黑陷項強目直視腹脹喘急發搐及一
切惡候
蝉退(五錢)地龍(一兩去土)
右為末小者半錢大者一錢研乳香湯調服連二服
瘡出即愈
神通散治瘡疹毒氣少大小便利倒伏不出
生乾地黃(炒乾)地龍(緊曲者去上微炒各一兩)
已上搗羅為細末次用好硃砂一兩細研水飛
右同拌勻每服一字煎胡荽酒少許同温湯調下
倍金散療小兒瘡疹倒靨黑色
虎杖花(炒二兩)神麯(炒半兩)杖花山果子(和核各一兩)
右為麄末每服一錢水八分入荆芥七穗紫草一根
煎至四分去滓温服
抵聖散治小兒斑瘡不及出而反入者
右取十二月老鵶左翅不拘多少風中令乾辰日燒
為灰用中等獖猪嘴上刺血為丸如鷄頭大每一丸
取獖猪尾上血少許温水同化下如或未效三兩時
間更一服
救生散治小兒瘡疹膿泡惡候危困陷下黑色
獖猪血(臘月内以新瓦罐子内盛掛於屋東角隂乾取末)馬牙硝(研各一兩)
硼砂腦麝硃砂牛黃(各一錢)
右同研極細每二歲兒取一錢新汲水調下大便下
惡物瘡泡紅色為度不過再服
脫殼散
用鷄抱出殼子於新瓦上焙乾去膜取殼搗研如粉
遇小兒斑瘡倒靨不出或臓腑糞黑頭瘡昏睡不醒
用酒調一字塗兒唇上令兒䑛或以酒調塗風池背
上心前或熱湯調一字喫
化斑散治小兒斑瘡
石膏(火煆或濕紙褁炮令透為末或用泥團燒之取出去火毒為細末)知母(切片焙乾)
(為細末)
右各等分熟水調一字服之或調塗唇上頭疼除昏
發泄瘡子此名高母化斑散治小兒斑瘡此二方極
妙然後方恐太凉
治小兒瘡疹倒靨不出者
人齒(一枚燒灰研細)赤小豆(七粒為末)
右同作一服薄荷温酒調下
治小兒斑瘡倒靨并黑色者(謂之鬼瘡子初出状光忽然黑陷心煩惟燥氣喘妄)
(語或見鬼神並宜速治不然毒氣入臓必死)
用人齒不拘多少炭灰研細獖猪尾血調下二錢移
時再服(一方酒調下)
又方
赤馬糞(乾者)白礬(各一兩)
右入甘鍋子内以礬在下用泥固濟牢固用炭灰三
斤煆以火盡為度候冷取出細研入腦麝各一字再
研勻十歲以下半錢匕十歲已上一錢匕芫荽酒調
下更有熱疾加减
治瘡子倒靨方
用臘月中犬糞燒灰為末入龍腦少許細研每服半
錢新水下
治大人小兒瘡子倒靨方
白花蛇(連骨一兩慢火炙令乾勿焦)大丁香(二十一粒)
右為末大人每服一大錢小兒半錢以水觧淡酒調
下如黑靨者服之移時重紅
治瘡子倒靨方
用橄欖核中截斷水磨少許服立發
麻黃湯治斑瘡倒靨
用麻黃三十寸去節蜜炒令香紫色為度水一盞
煎六分服余得此方後往知襄州仙源縣值工筆
李用之子斑瘡倒靨已至危困投此藥一服瘡子
便出其應如神未至胃爛便血者皆可治一法用
灰治煎
治瘡子倒靨
用濕生蟲不計多少焙乾為末酒調下一字
加味宣風散治腎虚証瘡疹變黑
鷄心㯽榔(二個)陳皮(去白)青皮(去穰)甘草(炙各二錢半)
黑牽牛(二兩半生半炒熟)
右為末蜜湯調下氣怯者加南木香一錢先下黑糞
次下乾糞後以四君子湯加厚朴木香陳米湯服和
胃良久糞黃瘡自微出以胡荽煎酒傅其身即發起
獨聖散治瘡疹陷入發黑色而欲絶服此漸蘇紅潤
用穿山甲湯洗净炒令焦黃為末每服半錢入麝香
少許南木香煎湯調下一方葱白煎湯調下或紫草
煎湯入紅酒少許服之一方用麝香當門子少許每
一歲半錢三歲一錢只温酒調下一服見效雖遍身
黑欲絶亦能漸蘇而發紅但目閉無魂者不治
靈砂酒治疹瘡黑陷不起
用靈砂以好酒磨化三五粒服之效
紫雪湯治小兒瘡疹倒靨
紫草茸地龍(去土等分)
右為麄末每服二錢用水酒共七分煎至四分去滓
温服
丁香散治小兒瘡疹倒靨黑色及出不快
丁香鹿肉(乾者各半兩)紫草(一分)
右為細散每服二錢酒一盞入麝香少許煎至半盞
放冷灌之如人行三二里再服立發紅色
通聖散治小兒瘡痘靨伏黑陷
雄黃(通明者研水飛)麝香(用當上門子為末各半錢)
右同研細只作一劑一歲兒作三服温酒調下
治小兒瘡子倒靨黑陷方
白殭蚕蝉退(去上等分)
右為麄末水一盞半煎至半盞去滓分作二服微熱
服立出
黑金散治小兒瘡子黑陷不出
猪懸蹄甲(半兩)蛇蛻皮(三條)鯪鯉甲(一分)
猬皮(一枚)鵶翅(一對)蛤粉(一分)
右六味都入在磁瓶内用塩泥固濟燒一宿研為細
散一二歲兒每服半錢猪尾血温湯調下不出再服
再生散治小兒瘡泡正出忽變紫色或作黑陷喘急
神昏
人齒(五枚燒灰)蝎尾(五条燒灰)
右件研勻每服半錢温酒或煎葱白湯調下不拘時
服
治小兒瘡痘作變惡証皆可服
人参(一錢)茯苓(一錢)紫草(一錢)木香(半錢)
附子(三片)
右為㕮咀生姜三片棗子一枚水煎服
神聖丸治小兒瘡疹黑陷倒靨服之速效
無椒塩&KR1339;餅(一箇去皮)
右用臘月活兔兒取血就和&KR1339;餅搗三四百下丸如
梧桐子大每服三五丸好酒化下不拘時候若嚥下
咽喉湏臾發瘡疹紅活大有神效
發斑紫草散
紫草甘草糯米(亢云此味極好助胃氣)黃茋(等分)
右為末水煎服辛亥樵隠孫先出麻疹又發痘瘡黑
陷亢拱辰出此方愈亢云錢氏紫草散有枳殼難服
瘡疹發斑(附論)
夫小兒斑毒之病者是熱氣入於胃也夫胃主肌肉其
熱氣夾毒藴積於胃毒氣熏發於肌肉状如蚊蚤所囓
赤斑徧體此病或是傷寒或時氣或温病由風熱不時
以故熱入於胃變成此毒乃發斑也凡發赤斑者五生
一死黑者十死一生也楊氏曰或陽証而誤温藥或
當汗不汗當下失下或汗下未觧陽熱内盛蒸溽外廹
熱毒入胃或胃寒毒至春始發或冬暖人受乖臭之氣
至天氣暄熱始作皆能發斑盖熱必傷血血熱不散裏
實表虚以致熱氣虚出於皮膚輕則如瘡子重則如錦
紋謹勿妄汗之重令開泄瘡爛凡斑若見急宜早治日
子稍延獨陽絶陽不可救治斑之方萌與蚊迹相似凡
發斑之証若内外熱熾胃爛難救矣或如錦紋起如餅
搭者難治若初發色紅漸次黯黑面色初黑及初發便
如黑痣不治紅斑五生一死黑斑十死一生盖發斑者
皆胃熱陽毒盛而隂脉伏或大便自利或氣短燥糞久
不通皆危証也發斑多在胸腰間關前陽脉洪大病
人昏憒先紅後赤者斑也蚊迹多在手足之間關脉不
洪病人自静先紅後黃是也楊氏治法通用升麻葛
根湯敗毒散犀角地黃湯熱盛玄参升麻湯生姜烏梅
煎黃連一物湯米煎熱病發斑時氣發斑大青四物湯
黑膏大熱可下少與調胃承氣湯孫兆用白虎加人参
湯血熱内結小柴胡湯湏用紫草川芎倍加生地黃為
佐
方
犀角散治小兒陽毒壅盛發斑心躁皮膚焮痛
犀角屑川升麻白鮮皮梔子仁漏蘆
川大黃(炒剉)赤芍藥甘草(炙各半兩)寒水石(一兩)
右為散每服一錢以水一小盞煎至五分去滓不拘
時量兒大小加减服
大青散治小兒熱毒發斑不止心神煩悶
大青(半兩炒)玄参(半兩)川升麻(半兩)梔子仁(半兩)
甘草(半兩炙剉)川大黃(半兩炒)
右件為散每服一錢以水一小盞煎至五分去滓不
拘時候量兒大小加减服之
大黃散治小兒斑瘡大便壅滯宜服
川大黃(半兩剉炒)甘草(半兩炙)黃芩(半兩)枳殼(半兩麸炒黃)
右件為末不計時候以新汲水調下一錢三歲以下
可服半錢
又方
犀角屑(一分)川升麻(一分)川大黃(半兩炒)甘草(半分炙)
右為散每服一錢以水一盞煎至五分去滓量兒大
小加减服之
葛根橘皮湯治温毒發斑爛癮疹如錦紋或咳嗽心
悶但嘔清汁
知母甘草麻黃杏仁葛根
橘皮黃芩(各半兩)
右㕮咀每服五錢水一盞煎至六分量大小温服
玄参升麻湯治傷寒毒氣不散表虚裏實熱發於外
身斑如錦紋甚者煩躁兼治咽閉腫痛
玄参升麻甘草(各半兩)
右㕮咀每服五錢水一盞煎至七分量兒大小服
調胃承氣湯治熱留胃中發斑及服熱藥過多亦發
斑此藥主之
大黃芒硝甘草(各等分)
右用水盞半先煎大黃甘草姜三片煎六分後入硝
煎去滓温服
紫草散發斑疹
鈎藤鈎子紫草茸(各等分)
右為細末每服一字或半錢温酒調下無時
黑膏治温毒發斑
豆䜴(一合)生地黃(四兩切)
右用猪脂半斤合和露之煎令三分取二分去滓再
入雄黃麝末攪和量大小服之其毒從皮膚中出則
愈忌蕪荑
治小兒發斑散惡毒氣
用葵菜葉絞取汁少與服之
治斑瘡
用屋上爛茅和醬汁研傅之
治小兒斑瘡及痘瘡心躁眠卧不安
用川升麻不計多少細剉水一盞煎滓取汁以綿霑
汁洗拭瘡瘢上
治小兒發斑瘡
用石榴葉不拘多少為散每服一字或半字温調下
發斑藥
用珠子七粒研碎用新水調勻服之
瘡痘攻咽喉(附論)
夫瘡痘攻咽喉者心胃有熱上攻於咽乾澀而疼如兼
口舌生瘡齒浮齦腫者宜甘露飲水漿不下者紫雪散最
妙如聖湯抱龍丸消毒飲皆可選而用之
方
神仙紫雪散治大人小兒一切熱毒胃熱發斑消痘泡
麸疹及傷寒熱入胃發并小兒驚癎涎厥走馬急疳
熱疳黃瘦喉脾腫痛及瘡疹毒攻咽喉水漿不下
黃金(一百兩)寒水石石膏(各三斤)犀角
羚羊角(各十兩屑)玄参(一斤)沉香丁香(各五兩)
木香甘草(八兩)升麻(六兩皆㕮咀)
右以水五斗煑金至三斗去金不用入諸藥再煎至
一斗濾去滓投上好芒硝二斤半微火煎以柳木篦
攪勿停手候欲凝入盆中更下研硃砂真麝香各三
兩急攪勻候冷貯於密器中勿見風每服一錢温水
化下小兒半錢一字咽喉危急捻少許乾嚥之
地黃丸治小兒瘡疹口瘡咽喉腫痛牙疳臭爛
天門冬麥門冬玄参(各二兩)甘草
薄荷葉(各一兩)
右為細末熬生地黃汁和丸櫻桃大每服一丸温蜜
水化服
甘草桔梗升麻湯治小兒斑出欲透皮膚身熱咽喉
不利
甘草(半兩)桔梗升麻(半兩)
右剉細末每服二錢水煎
桔梗甘草防風湯治小兒疹子出已發熱咳𠻳或口
舌生瘡咽乾壮熱飲水咳𠻳痰涎不利服之無不愈
者
桔梗甘草(炙)防風(各等分)
右為粗散每服三錢水一大盞煎至六分去滓温服
不拘時候量大小加减服
甘露飲子治心胃熱咽痛口舌生瘡并瘡疹已發並
可服又治熱氣上攻牙齗腫牙齒動搖兼大便秘
甘草(剉炒)石斛(去苗)枇杷葉(去毛)山茵蔯葉
枳殼(麸炒去瓤)黃芩(去心)生熟乾地黃(焙秤)
天麥門冬(各去心焙秤)
右各等分為粗末每服二錢水一盞煎至八分食後
温服牙齒搖齗腫熱含𠻳渫并服一方無枇杷葉
如聖湯治小兒瘡疹毒攻咽喉腫痛及咽嗌口舌生
瘡不能吮乳一名如聖麥門冬散
桔梗甘草(生)牛蒡子(炒各一兩)麥門冬(去心半兩)
右為細末每服二錢沸湯點細呷服入竹葉煎尤妙
一方加荆芥防風重者入竹&KR0377;兒小乳母無孕者亦
可服
紫河車散療小兒斑瘡毒氣不觧攻咽喉音聲不出
舌頰生瘡渴逆煩悶潮熱面赤
紫河車茜草根貫衆(各一兩)芍藥甘草(炙各半兩)
右為粗末每服一錢水七分生姜二片煎至四分去
滓温服之一方加菜子一兩
鼠粘子湯治小兒痘瘡收靨者身熱大便堅實口舌
生瘡咽喉腫痛此是餘毒未散又名消腫飲
鼠粘子(一兩微炒)甘草川升麻荆芥防風(各二錢半)
右㕮咀每服三錢水一盞煎六分量大小加减服
觧毒防風湯
防風(一兩)地骨皮黃耆芍藥荆芥
枳殼鼠粘子(各半兩)
右為粗末每服四五錢水煎服
桔梗湯如斑已出只時時與之快咽喉寬利胸膈
桔梗(二錢)生甘草(一錢)
右㕮咀作一服水一盞煎半盞不拘時候服之如見
傷食証又見斑証先於不犯大黃巴豆藥尅化過再
與升麻湯如食重傷煎藥不過再與犯大黃巴豆藥
過之
牛蒡散治小兒斑瘡及疹痘未出一切毒瘡咽喉腫
痛凉膈去癈
牛蒡子(一兩炒)荆芥(二兩半)白芷(半兩)全蝎(三錢)
甘草(三錢)防風(半兩)
右為末水七分盞煎服如大便自利者不宜服此
治痘瘡後餘毒上攻咽喉閉塞語聲不出
用蛇退不拘多少麻油潑上燒存性碾為末以砂糖
拌和捻作餅子嚼下
瘡疹吐利(附論)
凡痘瘡正出吐泄不食忽增寒戞齒者瘡心黑陷喉中
涎喘盖兒生受風冷血氣虚弱即變此証難治多死宜
用益黃散甚者金液丹並食前服吐泄定後思食証平
復方可用發瘡痘藥設或妄投亦必生癰腫也
方
一證紅斑方出胃虚吐利或傷凉藥侵損胃虚弱不食
陷而不出宜用温裏之劑理中湯重者用薑附靈砂大
抵用藥或熱隨証輕重以救一時之急不可拘以常法
又不可太過也
理中湯
人参(去蘆)白术白薑(炮)甘草(各等分)
右剉姜棗煎重者加炮附子
或禀受怯弱脾膚虚冷大便自利手足厥冷宜理中湯
益黃散軰可救裏温出也
胃愛散調理小兒膚虚吐泄如斑瘡未出醫人不識
形候將使冷藥冰却瘡子致令内伏不出將此胃愛
散調理如身體汗即不用控心散發也如無汗出即
用控心散發之後下羌活散與胃愛散
糯米(一兩)乾淡木瓜(三分)甘草(一分)藿香葉
紫蘇葉(各一分)丁香(二十五粒已上六味一處同炒燋黃為度)
右件藥同一處令乾碾為細末每服一錢半煎粟米
棗子湯調下量兒大小為劑
紫草木香湯治瘡出不快大便泄利
紫草木香茯苓白术甘草(炒各等分)
右剉散每服二錢水一盞加糯米三十粒煎温服盖
紫草能利大便木香白术所以佐之也
肉豆蔲丸治痘瘡已出泄瀉發渴水榖不化或澀或
瀉淡黃色者致令瘡痘難出難靨非特痘瘡一證其
餘蔵寒泄痢尤宜服之
木香(半兩)縮砂仁(三錢)白龍骨(半兩)訶子肉(半兩)
肉豆蔲赤石脂(七錢半)枯白礬(七錢半)
右為細末稠麵糊為丸如黍米大一週歲兒每服三
五十丸三歲兒服百丸温水飲下瀉甚者異攻散吞
下瀉止住服不止多服一方或瀉水榖白色淡黃色
木香散下
五味香丸治瘡疹初出一日至七日如瀉三行者便
可服
木香(半兩)白龍骨訶子肉赤石脂(各半兩)
肉豆䓻(二錢半)
右為細末麫糊丸如黍米大一週歲兒服三五十丸
三歲兒服百丸温米飲湯下日三服不拘時候三服
不止者難救如瀉米穀者即難治之證
瘡疹入眼(附論)
凡痘瘡欲出先攻目赤腫不開次出瘡痘不甚紅活有
痰者設或妄投湏損眼目宜以調肝散護目生銀丸并
珍珠丸化痰更宜對証用藥也瘡痘盛出熱毒氣攻
則斑瘡入眼多食毒物亦爾若覺眼腫或赤痛多淚時
時與開看睛無瘡即不害若有瘡赤腫者宜用四順飲
每日食後一服常令微利毒消平愈不爾害目幼幼
新書云龍木論治小兒斑瘡入眼外障此眼初患時不
論大小湏患斑瘡一度瘡子患時覺入眼中即湏將息
慎忌若不忌口將息即便疼痛淚出赤澁怕日難開腫
痛翳如銀色此為熱氣在肝上衝入眼肝膈壅毒致成
膈翳宜用秦皮湯洗之然後服凉肝丸(二方並見本門)亦不宜
藏洗出血點鍼桃撥疼痛定後即點退翳藥亦得方效
惠濟論小兒疹瘡入眼候歌斑痘將生眼不開淚流
頻有熱横顋如桃腫赤如錐痛此疾應知入眼來莫與
醋漿及毒物鷄鵝少食免生災急教製造葳靈散百日
無踰尚可回小兒疹痘初發便令煎油渫散子之類
令兒食之每哺兒切忌醬醋五味馬牛鷄鵝野味等物
止令食淡熟猪肉淡粥飯餅餌之類不能久食淡入少
塩無害又於清晨久木起時抱兒於井上令自頭菉豆
七粒於井中云使兒斑瘡不入眼又小兒瘡疹若食熟
鷄鵝等物未有不損眼目者雖瘡疹已可尚宜數月勿
食
方
調肝散治痘瘡熱毒大盛令不入目
犀角(如無以升麻代之)大黃(剉炒)桑白皮鈎藤
甘草(炙各五錢)天花粉石膏(煆)黃芩木通
防風荆芥牛蒡子(炒)紫草陳皮(去白)
龍膽草(去蘆各二錢)
右剉白水煎食後温服
鷄翎散治小兒斑瘡入眼
輕粉(半錢)粉霜(一錢)
右同研地上用炭火三兩塊傾在火上急以碗盖之
頻頻揭碗看纔候無烟生即住揭用鷄翎掃碗内水
銀作一處是一服如人患左眼傾入左耳内患右眼
傾入右耳内所患眼便開得其瘡自愈
仙靈脾散治斑瘡入眼
仙靈脾葳靈仙(各等分)
右為末食後米飲調下量兒大小用之
黃蘗膏治小兒疹痘出後即湏愛護面目勿令沾染
欲用胡荽酒噴時先用此方塗面上然後方可噴四
肢大人嬰兒孩有此疾悉用之
黃蘗(一兩)菉豆(一兩半)甘草(四兩生用)
右為末再研令細後以生麻油調如薄膏從耳前眼
唇並厚塗日三五遍上塗面後可用胡荽酒噴早用
此方塗於面上令不生疹痘如此方塗遲縱出疹痘
亦少諸家方愛護面目者皆以此方治療分兩用治
皆同惟疹痘論一科用菉豆粉三兩半
芥子膏治瘡痘令不入眼
用白芥菜子為末水調傅足心熱毒歸下
净心散治痘瘡出盡便宜服之如入眼自退
蛇退(一條燒灰)甘草(五錢生為末)不蛀皂角(五挺燒灰)
右研勻小兒半錢熟水調服
治大人小兒瘡疹出護眼目
右纔覺患以塩花少許湯浸了令温洗兩眼晝夕可
服三兩度大人以指揾塩花水點眼内旋以帛子拭
之初用眼即多痛用三上後即不覺痛不計大人小
兒或患欲退時眼内有餘熱者亦宜用此法洗點
治瘡疹入眼
馬屁勃(半兩)皂角子(十四粒)蛇皮(半兩)
右入小礶子内塩泥固濟燒存性研細温酒調下三
錢食後服
蛇皮散治瘡疹入目成翳一名子肝散
栝蒌根(半兩)蛇皮(二錢)
右為細末羊子肝一箇批開入藥末二錢麻線纏定
米泔煮熟頻與食之未能食肝與乳母多食如少小
未能食即半肝令熟研和為丸如黃豆大以米泔下
十丸或乳上與亦可日三服
又方仙退散治証與前同
用蝉殼末水煎羊子肝湯調服二三錢凡痘瘡纔欲
着痂用酥或面油不住潤之可揭再揭去若不潤及
遲揭痂疕瘡硬即隠瘢痕
蝉蜕散治斑瘡入眼半年已後者一月取效
猪懸蹄甲(二兩入礶内塩泥固濟燒存性)蝉蜕(去土用末一兩)
右為末入羚羊角細末一分令勻每服一字百日外
兒半歲三歲已上一二錢温水或新水調下日三四
夜一二服不服一年已外難治項孝忠守官江南每
置羚羊角輙得山羊角正如石膏寒水石之相易也
羚羊角纖細而節紋極密京師僦馬人多用以馬啣
鉄是也山羊角粗長又節紋稀當是京師用為正一
方用猪肝湯調下
糓精草散治小兒痘瘡已靨眼目翳膜遮障瞳人癮
澁淚出久而不退者餘毒熏蒸眼目或因悮食煎煿
熱物所致
糓精草(一兩)生蛤粉(二兩)
右為細末獖猪肝一葉用竹刀批作片子糁藥在内
用草䋲縳定以甆器内貯米泔一碗慢火煮熟令兒
食之一方臨卧細嚼却用原煮米泔送下忌一切毒
物等項云猪肝煮熟入磁瓶内熏眼却服之一方用
青竹葉十片同煎熏服一方用生黑豆皮(二錢)
决明散治小兒瘡疹痘入眼一名瓜蒌散
决明子赤芍藥甘草(炙各一分)瓜蒌根(半兩)
右為末三歲半錢蜜水調下食後日進三服效
撥明散治小兒瘡痘入眼生翳一名撥雲散
用桑螵蛸真者一兩炙令焦為末麝香少許和劑三
歲半錢米泔湯調下食後
通聖散治小兒瘡痘入眼及生翳障一名豆皮飲
白菊花菉豆皮糓精草(去根各一兩)
右為末三歲一錢乾柿一箇生粟米泔一盞共一處
煎候米泔盡只將乾柿去核食之不拘時一日可三
枚五七日可救遠者半月餘效一方有夜明沙一兩
又名菊花散
浮萍散治小兒患痘瘡入眼疼痛恐傷目
用浮萍草隂乾為末三歲一錢半肝一斤入盞内杖
子搗碎爛入沸湯半盞絞汁調下食後三兩服立效
一方投水半合甚者一服差傷目者十服差一方用
羊子肝又治隂囊腫色如琉璃三歲一錢葱白湯調
下
兔肝丸治小兒斑瘡入眼雖赤白障遮交眼睛但得
瞳子不陷皆能治
黃蘗(去皮)石决明(生用)蒼术(各半兩)
右為末兔肝丸如小豆大三歲三十丸米湯下食後
服
凉肝丸
防風(二兩)人参赤茯苓(一兩半)茺蔚子
黃芩黑参大黃知母(各一兩)
右為末蜜丸菉豆大食後茶下量兒大小為劑
秦皮湯
秦皮(二兩)秦芁細辛防風(各一兩)甘草(半兩)
右白水煎淋洗
葳靈仙散治小兒斑瘡雀目眼生翳障遮䐽
葳靈仙仙靈脾甘草赤茯苓子芩
青葙子大青赤芍藥大黃(各等分)
右為末羊肝掺藥篛葉麻皮纏縛米泔煑熟放冷吃
量兒大小用之一方用獖猪膽二箇批開掺藥在内
金華散治痘瘡入眼昏暗翳膜遮障
黃連菊花枸杞子(各一兩)甘草(三分)牛蒡子(半兩)
右為末薄荷湯調食後服量兒大小用之明目除昏
暗退翳膜常服大效
治小兒出瘡疹眼内有雲翳
輕粉黃丹(各等分)
右以竹筒吹在耳内左眼有翳吹在右耳右眼有翳
吹在左耳即退
透耳藥治斑瘡疹入眼
硃砂(一錢)粉霜(八分)
右研為極細末水調少許用銅匙頭傾一兩點於耳
内中後用前通聖散
治小兒斑瘡入眼
硃砂腦子水銀麝香(已上各等分)
右為細末用水銀調滴入耳中
治瘡疹入眼
右法候瘡疹安後以兔屎焙乾為末茶清下頻頻服
即安仍治昏翳
羌蝉散治小兒瘡疹後毒氣不散生翳障睛并治暴
赤眼疼痛生翳遮障羞明一名羌菊散
羌活蝉蛻(去足翼土)防風蛇退菊花
糓精草木賊甘草梔子大黃
白蒺藜黃連沙苑蒺藜(各等分)
右為末每服半錢白湯調下或米泔調下
護目膏治小兒痘瘡不入眼内及截斑毒或瘡痘後
熱毒壅盛眼目障翳或瘡痘入眼而生翳者一名黃
蘗膏
黃蘗(一兩)甘草(四兩生用)紅花(二兩)菉豆粉(一兩半)
右為末生芝蔴清油調塗兩眼外四畔頻頻塗之面
上不生瘡疹若塗此藥瘡痘稀少或胭脂傅之亦可
若用胡荽酒尤能護目
决明丸治小兒斑瘡入眼雖赤白障翳遮漫黑暗但
得童子不陷者皆可治之
石决明(煆)川芎黃蘗(各一兩)蒼术(半兩)
右為細末用兔肝或無以白羯羊肝代之研爛搜和
丸如菉豆大每服三十丸食後臨卧米泔下
治痘瘡入眼
用糓精草煑白柿喫仍用菉豆根燒灰淋渫以上面
澄清者洗下面濃者服之
七退散治痘瘡後眼生翳
雄鷄脚粗黃皮鵝脚黃皮抱鷄子殼
人指甲蝉蛻猪後脚懸爪(不點地者)羯羊角
右焙乾或日乾為細末煎羌活湯調下
羊肝散治小兒痘瘡入眼及無辜氣入眼
蜜蒙花(三兩)青葙子决明子車前子(各一兩)
右為細末各别收之每取蜜蒙花末三錢餘藥各一
錢拌勻用羊肝一大片薄批掺上濕紙裹煨熟量多
少空心食之一名蜜蒙散
治瘡入眼
用局方洗心散洗肝散加乾柿菊花谷精草菉豆大
殼同煎嚼生葱薄荷食後服
養生必用治目暴赤腫痛少兒斑瘡入眼
棘剛子(炒香)蔓菁子(絹袋盛飯上蒸&KR0836;取出焙乾炒令香)甘草(炙)
木賊(去節各等分)
右為末沸湯點一錢食後服日三
决明丹治疹痘瘡後毒氣入眼
决明子蜜蒙花(各一兩)青葙子車前子
川黃連(去鬚)羯羊角(屑各半兩)
右為細末煑羊肝一具切破同諸藥搗一二百下丸
如黍米大每服二十粒荆芥湯下乳食後量兒大小
加减
蕤仁散
蕤仁(去皮炙)黃芩梔子仁黃連
黃蘗皮川升麻甘草(炙各一兩)
右為細末每服二錢用水一盞煎至六分去滓食後
温服量兒大小如生翳障重者兼蜜蒙花散
蜜蒙花散治疹痘瘡并諸毒氣入眼昏生翳膜
蜜蒙花(三兩别為末)井水石青葙子决明子
車前子(各一兩)
右為細末蜜蒙花散半錢末與蕤仁散半錢相和合
羊肝一片切破掺藥末在肝内濕紙褁火煨令&KR0836;空
心量力食翳膜退即止
泉石散治小兒風熱攻眼及斑瘡入眼
井泉石(先為末再研水飛)蝉蛻蛇皮甘草(三味炙已上各一兩)
右為末每服半錢至一錢蜜水調下忌油膩
羚羊角丸治眼昏澁赤腫侵睛淚多或作翳障
羚羊角(屑)黃芩大黃芥菜子(各二錢半)當歸
玄参甘草(炙)木賊蝉殼(去足)珍珠(末一作硃砂)
决明子(炒各半兩)荆芥穗川白芷(二兩)蒼术(用米泔汁浸一宿焙)
(乾各二兩)羌活(一兩)
右為末煉蜜為丸如弹子大每服一丸食後用荆芥
茶湯嚼下小兒斑瘡入眼看兒大小加减用蝉蛻湯
化下食後服
治孩子痘瘡入眼
蕤仁桃仁(各二箇去皮尖用)膩粉龍腦硇砂
牙硝(各一錢研極細)
右用白沙蜜調末炙三次收之每用一粟米許點之
立效
治小兒斑瘡入眼
黃連菊花蜜蒙花(各半兩)蛇皮(一條燒灰存性)
甘草(炙一分)
右為散煉蜜丸如菉豆大冷菉豆湯下五丸十丸加
减用
蛇退散治小兒斑瘡入眼
蛇蛻皮馬屁勃皂角(不蛀者)殼精草
右各等分同入瓦藏瓶内用塩泥固濟木炭火燒令
通赤出於地坑子内出火毒候冷取出細研為末每
服一字温米泔調下
樺皮散治小兒斑瘡入眼及裹黑睛
樺皮頭髮蛇蛻皮(各半兩)
右細净器内點火燒之候煙盡研細每服半錢煎黑
豆湯入酒三滴調下日五服
又方
用蚕沙燒灰為末每服一錢以米泔研生菉豆七粒
調下每夜一服病去即止
治斑瘡入眼方
用黃芩為末臘月内黃牛膽内就弔於北隂中旋丸
菉豆大麴湯下五丸只一服退隔年者三服三年外
者不醫
治小兒瘡疹入眼方
地骨皮塩䜴(等分於新瓦上焙焦)
右為末服一錢陳粟米飲調下日三服神效
治小兒斑瘡入眼
用生鱔魚以針刺血貯器内點入眼即愈甚佳
治斑瘡入眼方
斑瘡入眼豈尋常熱氣流来到此方
鶴頂神膏君記取(謂塗藥如鶴頂)移時病退號醫良
黃芩散
黃芩山梔子黃丹(各等分)
右為末用牛蒡子菜杵汁調塗在頂門
蝉退散治斑瘡翳障眼不見光明宜服之如睛爆破
不可醫
蟬蜕(去上)蛇皮(炙)川升麻蒺藜(炒去角)
黃連(炒)榖精草大青草仙靈脾
葳靈仙井泉石(各半兩)硃砂(研)螺粉(各一分)
右為細末每服半錢蜜水調下大人小兒加减服
甘菊花散治小兒斑瘡入眼
甘菊花糓精草石决明(各等分)
右為末每服二錢水一盞入乾柿一箇同煎至七分
乾柿細嚼服
治小兒目中痘瘡成翳方
大黃(炒為末二錢)水銀(半錢)
右用男子口津唾化水銀為泥次入大黃末方入冷
水調塗頰上如乾用水温之乃效
治痘瘡入眼腫痛不可開黑靨不出
用斷續即蝉蛻為細末以薄荷汁調傅一二次便能
開若瘡黑靨不出温熟水調下一二錢即出乳母服
亦可凡小兒初患痘瘡先用胭脂塗眼令瘡不入眼
中不得洗面生水入眼即損眼
治諸眼翳昏風痒方
用真杏仁三五十粒水浸去皮尖細嚼和津液吞五
更端坐常服杏仁潤肝去塵滓也
加减四物湯治斑瘡入目或瘡痘收後服之
當歸(尾)芍藥川芎蒼术白菊花
乾葛羌活(各等分)
右剉散每服水一盞藥末二錢入生地黃少許搥碎
同煎半盞量兒大小服之乳食後服忌一切動毒物
雖愈後忌三二日方可
蝉菊散治斑瘡入目或病後生翳障
蝉退(净洗去塵上)白菊花(各等分)
右剉散每服二錢水一盞入蜜少許煎乳食後量兒
大小與之屡驗
洗方
用黃連去鬚白滑石調青絹帛包泡湯候温洗
塞耳丹治疹瘡入眼
用水銀一錢虢丹五錢同丸作六丸入鎔銀鍋中圓
瓦上盖濕紙糊護定用香爐盛炭火燒一日後取出
以薄綿裹之疹瘡在右則塞右耳在左則塞左耳立
見墜下
瀉青丸(方見嬰孩肝臓門類)
海藏云東垣先生治斑後風熱毒翳膜氣暈遮睛以
此劑瀉之大效初覺易治
補肝丸
四物湯内加防風羌活等分為細末煉蜜為丸是也
銷肝散
瀉青丸去梔子大黃治腹虚
治小兒痘疹眼生翳膜
用淨洗手用甆片刮指甲屑焙令燥研細成末點麻
子大人翳上兩日間自落極妙
透關散治小兒斑瘡初作眼患痛澁羞明怕日出淚
頻多或已覺漸成白翳子宜用神效
用蓽澄茄不拘多少為細末每以少許吹入鼻中於
食後頻頻吹之諸證皆可用之
大效點明膏治斑瘡眼患只在百日以内治之容易
久即氣定難以調理
用掘取土中覆盆根處有生路傍樹高五七尺者淨
洗搗取粉澄濾令細日乾每用蜜和以少許點白丁
上令其自消自散日二三次點用驗
治小兒斑瘡入眼
用蒺藜麸炒炙甘草羌活防風等分搗每服二錢漿
水下撥雲見日直到老
柴胡散治眼胞患斑瘡熱衝透睛中疼痛淚出翳如
銀片腫澁難開
柴胡黃芩芍藥(各等分)甘草(一分)
右剉散每服三錢水二盞煎大人小兒加减服兼以
藥煎洗之
治小兒痘瘡後眼上生膜
葳靈仙仙靈脾川芎(等分)
右為末用不下水猪肝薄批片子撒藥末於上捲之
用麻線縛之如此數捲碗内盛飯上蒸熟去線令兒
喫之自然落下
竒犀散治小兒斑瘡痘毒入眼但不枯破其餘證候
悉治之半月即愈瘡子安後服此藥清肝膈永遠無
疾證
犀角(鎊)薄荷子(如無以葉代之)羌活麻黃(去節)
木賊(去節各九錢)石决明赤芍藥甘草
白蒺藜(炒去刺)瓜蒌根(各一分)人参(去蘆九錢)羚羊角(鎊九錢)
右為細末每服一錢或半錢小兒蜜湯大人清茶調
下夜卧食後服
决明散治小兒斑瘡熱毒攻肝上衝目遂生障翳
寒水石(火煆通赤取出地上去火毒)甘草(生用各一兩)坯子胭脂(一錢)
右為細末每服半錢用生米泔水調下乳食後
消翳丸治小兒斑瘡眼生障翳
硃砂(研)指甲末(不拘童男子女先以水净洗指甲拭乾用木賊草擦取細末)
右等分再同研令極細以露水搜和丸如芥子大每
用一粒於夜卧時以新筆蘸水點在眼内至中夜更
點一粒
撥雲散治痘瘡入眼
羌活(去蘆)防風甘草(炙)柴胡(各等分)
右為細末每服二錢水一中盞煎至七分食後臨卧
服忌藏塩鮓醬濕麫火上炙煿發風毒等物
蜜蒙花散治如前
蜜蒙花(棟洗)羌活(去蘆)菊花(去枝梗并土)木賊(去根節)
石决明(煆同東流水煑一伏時漉出搗碎如粉)杜蒺藜(炒去尖)
右等分為細末每服一錢臘茶清調下食後日二服
烏豆麥門冬湯治瘡痘眼目赤腫癮澁疼痛淚出羞
明
烏豆(小者二兩)麥門冬(去心一兩)
右二味用水三升同煑令烏豆爛熟為度將藥湯放
温時時抄與兒服乳母喫烏豆麥門冬如三五歲兒
可令嚼喫如烏睛突高者難治
蒼术散治斑瘡入眼
蒼术(一兩)槐花藁本蛇退
防風枸杞白蒺藜(各三錢)黃芩
川芎(各半兩)木賊甘草白菊花(各二錢)
蟬退(四錢)乳香沒藥(各半錢)硬石膏(煆半兩)
乾葛(一兩)
右件為細末用白水煎食後加糓精草三錢半尤妙
菊花散治痘瘡入眼
白菊花(三兩)菉豆殼蜜蒙花旋復花
糓精草甘草(各一兩)
右為㕮咀每服一錢乾柿一枝粟米泔一盞煎乾泔
為度取乾柿食後服
復明散治小兒大人斑瘡入眼或成翳膜或眼睛高
出而不枯損者雖年歲深遠並可治之
草龍膽(去蘆頭)麻黃(去節)
右二味各等分為細末每服三錢食後炙鼠肝香熟
蘸藥食之二服服藥五六日後眼白睛與翳膜皆粉
紅色眼覺痒澁不得揉動亦不可疑此是翳膜漸退
也頻用温塩湯洗之瘡大者日三服小兒更量大小
加减服之如不食鼠肝只用第二次淘粟米生泔水
調下
紫貝散治斑瘡丁子入眼
紫貝(一箇即田螺也)
右生為末用羊子肝批開掺末一錢線纏米泔煑香
熟入小口瓶器盛乘熱燻候冷於星下露一宿来早
空心喫不過一螺可愈
治小兒痘瘡入眼方
用蛇蜕五寸煑菉豆去皮只喫豆神效
瘡疹便膿血(附論)
夫瘡痘欲安而不曾傷食有肚疼者是痘毒大盛氣血
凝結腹中不散久必作膿血痢宜用四物湯加罌粟皮
大便堅實或瀉焦黃或熱或不熱有肚疼者四順飲若
瀉白酸臭傷食肚疼者先益黃散後觧毒丸令微利再
用益黃散便血或下黑糞睡不醒者裏毒大盛其證
甚惡犀角地黃湯抱龍丸小柴胡加生地黃主之
方
薤白湯治小兒瘡疹其或下痢赤黃膿血及渾身熱
當服
薤白(半錢切)豆䜴(一盞)山梔子(十枚)
右用水五盞同煎薤白爛為度去滓量大小服之觧
去惡積
牛黃散治小兒瘡疹陽毒入胃便血日夜無節度腹
痛啼哭
牛黃(一錢)欎金(一兩)
右研為末每二歲兒服半錢以漿水半盞煎至三分
和滓温服量大小以此增减之日二服
黃連阿膠湯治小兒斑疹餘毒下痢膿血
黃連(半兩微炒)黃栢梔子(微炒)阿膠(炒燥各三分)
右為麄末每服二錢水半盞煎六分去滓温服量大
小加减日進二服
治小兒瘡疹之後大便膿血
用山梔子當歸煎湯下黃連阿膠丸
瘡疹後觧餘毒(附論)
病後觧利當觀虚實瘡疹後當觧利此世俗通論然小
兒禀受既實榮衛充壮病後有熱者宜與觧利其証大
便難小便赤能食而渴大叚熱甚者宜大黃散留熱在
胃嘔吐而口舌生瘡或下利黃赤者宜黃連散煩渴而
小便少者宜五苓散餘熱温壮齒疼或腫者宜甘露飲
咽疼者宜抱龍丸如聖湯肝有熱毒多怒呌而不得眠
者宜調肝散大腸下血疼痛者宜牛蒡散三黃熟艾湯
生癰者宜小柴胡加生地黃湯犀角地黃湯無熱証者
但當隨時安養而已或其人所禀素弱瘡痘既出之後
榮衛大虚坐立振搖大便不秘小便不赤飲食不甚進
者宜胃愛散異功散雙和湯之類以扶持之其後飲食
如故起居稍勝榮衛既充然後微微觧利至虚之人不
必觧利常見虚怯小兒不應觧利而強與觧利遂為寒
中為下利生病多端也餘毒作嘔吐者有冷熱之不
同如心煩作渴食乳甚急聚滿中膈吐出如射其人面
帶赤手足心熱居處喜凉此熱吐也如乳食水漿隨吐
面色清白手足冷大小便自利此冷吐也熱者竹茹湯
五苓散竹葉石膏湯加橘皮之類主之冷者益黃散理
中湯丸主之要之病後餘毒多是熱邪其間冷証十有
一二也病後忽遍身青黑色手足瘛瘲口噤涎聲如
鋸者此中風也宜消風散入蝉蜕投生姜薄荷汁酒各
數點飲之或小續命湯去桂附子加荆芥亦可也病
後非時發搐搦者宜抱龍丸小柴胡加生地黃之類病
後胃弱不能勝糓謂之食蒸發搐其人潮熱及大便酸
臭秘泄不調或嘔血腹疼宜紫雪丸小承氣湯其作痘
癰結腫者宜用小柴胡湯加生地黃為佳如升麻湯消
毒飲犀角地黃湯皆可選而用也病後大小便不通者
四順飲承氣湯五苓散導赤散之類便膿血者牛黃散
犀角地黃湯黃連觧毒散三黃丸等選而用之餘毒咳
嗽脇痛者赤茯苓湯小柴胡加五味子桔梗枳殼等煩
渴五苓散竹葉石膏湯黃連散燈心散主之
方
全功散治痘瘡收靨觧利餘毒
天花粉防風黃芩升麻羌活
荆芥穗川芎牛蒡子(炒)欎金紫草
甘草枳殼木通赤茯苓猪苓
黃連(去毛)縮砂仁陳皮糯米(炒)當歸
麥門冬(去心)
右等分白水煎不拘時服
連翹散治瘡疹壮熱小便不通餘毒未觧
連翹瞿麥荆芥車前子木通
赤芍藥當歸(去尾)防風柴胡(去鬚)滑石
蝉退甘草(炒)山梔子(去殼)黃芩(各一錢)
右剉散每服二錢加紫草煎温服
五福化丹丸治瘡疹餘毒上攻口齒及治藴積毒熱
驚悸狂躁頰赤咽乾口舌生瘡夜卧不寧譫語煩渴
頭面身體多生瘡癤赤眼等疾一名青黛丸
人参(半兩)玄参(半兩)茯苓(一兩)青黛甘草(炙各半兩)
桔梗(一兩)牙硝(枯過半兩)麝香腦子(各半錢一方無腦子有金銀箔)
右為末蜜丸每兩作十二丸一歲兒一丸分四服用
薄荷湯下瘡疹上攻口齒涎血臭氣生地黃自然汁
化一丸用鷄翎刷在口内熱疳肌肉黃瘦雀目夜不
見物陳粟米泔水化下食後臨睡服一方磨生犀水
化下
大和散治瘡痘後寒熱往來嗜卧煩躁悶亂
生地黃地骨皮人参川當歸(洗去蘆)
甘草赤芍藥(各等分)
右㕮咀每服一錢水半盞煎至三分去滓通口服
柴胡湯治痘瘡靨後渾身餘熱不退若有大熱經日
不除一名二参飲一名柴胡麥門冬湯
柴胡甘草玄参龍膽草(各一錢半)
麥門冬(三錢半去心)人参(去蘆二錢半)
右㕮咀每服三錢水一大盞煎六分去滓稍熱服不
拘時候量兒大小加减服
辛夷散治痘瘡出後有痘瘡生塞鼻中不能睡卧
用辛夷即木筆花研為細末加麝香少許以葱白蘸
藥末入鼻中數次即通
三黃熟艾湯治瘡正出下利黃赤膿血身熱大渴乃
毒入大腸宜觧其毒使瘡出也
黃芩黃連黃栢熟艾(各等分)
右剉水煎或加糯米紫草甘草煎服
四順飲治瘡痘積熱壅盛心經藴毒熱氣如體虚弱
者不可服又治一切丹毒積熱壅滯咽喉腫痛
當歸赤芍藥甘草大黃(虚者煨用實者生用)
右剉糯米煎服但令大便通潤
大黃散治小兒疹痘瘡出盡後宜服之一名参黃散
黃芩玄参川大黃(剉碎微炒各半兩)
右麄羅為散每服一錢以水一盞煎至六分去滓(方)
温量兒大小加减服之
黃芩散若瘡毒出盡後宜服之以觧餘毒
黃芩大黃(各半兩)玄参(六錢)山梔子仁(三分)
右為麄末一兩水二升煎至八合去滓量大小服嘔
吐當先定
槐花散治嬰孩小兒斑瘡餘熱不退
槐花赤小豆(炒各二錢)麝香(少許研)
右為細末每服半錢用蜜湯調下三四歲一字已上
用温酒調下只進一服腹中微利即用調胃觀音散
補之
牛黃生金散觧利瘡子
虎杖滑石(各一兩)甘草(二錢半)藿香(一錢)
右為細末每服一錢半水八分煎至三分去滓通口
服兒大增之
射干鼠粘子散治痘瘡靨後身有小熱壮熱大便堅
實口舌生瘡咽喉腫痛頥頷結核皆由瘡毒未盡而
然
鼠粘子(炒一兩)升麻甘草(炙)射干(各三錢半)
右㕮咀每服三錢水一盞煎六分温服不拘時
消毒加味犀角飲治毒氣壅遏壮熱心煩瘡疹雖出
未能勻透口舌生瘡不䏸吮妳
牛蒡子(三兩炒)荆芥穗(五錢)甘草(炙一兩)防風
川升麻(各一錢半)
右剉散每服二錢水一盞煎去滓令温時時令呷或
頻灌之大便利者不宜服
雄黃散治小兒因痘瘡牙齗生疳蝕瘡
雄黃(一錢)銅綠(二錢)
右同研極細量瘡大小乾掺其上
觧毒散治小兒瘡痘毒盛身熱癰疽咳𠻳有痰氣急
并瘡痘正出傷肚疼及觧諸藥毒
雄黃(一分)巴豆(二十七粒去油)欎金(一分)
右為末白糊為丸如小豆大三歲三丸薄荷湯下食
前如咳𠻳痰喘食後服一方加半夏一分
百草膏治痘風瘡
用羊糞晒乾燒灰清油調塗
必勝湯治瘡疱將出未能勻徧透肌觧毒
用惡實不拘多少炒熟粗搗晒每服二錢入荆芥二
穗水一小盞同煎至六分去滓放温分作三服如瘡
疹已出後與服亦妙
黃連散治瘡毒出盡服黃芩散以觧餘毒嘔吐先定
尚口赤有瘡下部亦有瘡自下利者
黃連厚朴(各一兩)陳皮杏仁
枳實麻黃(去節)乾葛(各半兩)
右㕮咀白水煎服量兒大小為劑
大承氣湯
厚朴(八兩)大黃(四兩)枳實(一兩)
右為粗末每服五錢水二盞煎八分入芒硝一錢匕
去滓服
比金丸治瘡痘後餘毒不觧
輕粉滑石(各一錢半)南星(一錢)青黛(半錢)
右為細末糊丸小豆大一歲一丸薄荷湯下
清肌散治瘡痘後餘毒未除瘡痍濕爛皮膚未平復
者
黃蘗(一兩猪膽炙)烏賊魚骨(去硬皮半兩)
右為細末以臘月猪脂調塗患處
瘡疹後滅瘢痕(附論)
凡痘瘡首尾不可出房宜虚爽處坐卧寒温得所忌食
動風肥膩等味頻與稀粥易能安愈凡瘡痘纔欲着痂
即用酥蜜面油不住潤之可揭則揭遲則瘡硬成瘢痕
也纔發痂瘡人多不以油潤反以剥落早成瘢痕誤也
然既剥之後却不可早見風冷湏當愛護不剥去或出
風瘢痕蜜陀僧水調傅之蒺藜散鷹矢白散馬齒莧散
青金散皆可選而用也傷寒發痘疹後减瘢候傷寒
病發瘡者皆是熱毒所為其病折則瘡愈而毒氣尚未
全散故瘡痂雖落其瘢諸靨或凹凸肉起所以宜用消
毒滅瘢之藥以傅之
方
韶粉散治小兒痘瘡纔愈而毒氣尚未全散瘡痂雖
落其瘢猶或凹凸肉起當用此藥塗之
韶粉(一兩一用胡粉)輕粉(一錢一用膩粉)
右相研和入煉□猪脂油拌和如膏薄塗瘡瘢上如
痘瘡欲落不落當滅瘢痕小兒痘瘡已靨未愈之間
五臟未實肌肉尚虚血氣未得正復忽被風邪入於
皮腠之間則津液澁滯故成疳蝕瘡也宜用雄黃散
綿蠒散等藥治之久而不愈者潰骨傷筋以致殺人
一方用羊肉骨髓一兩煉入蜜瀼三沸入輕粉一錢
研成白膏甆合盛之塗瘡上如痘瘡痒其誤搔成瘡
及痂欲落不落用上等白蜜塗之其痂落亦無紫黑
瘢痕神效
蒺藜散滅瘢
白蒺藜子淡䜴(各一兩)山梔子仁(三兩)
右為末用醋漿水調如泥每夜塗之來早以淡漿水
洗去
又方
鷹屎白(一兩)衣中魚(三十箇)
右研細入白蜜調和塗之
又方
馬齒莧(自然汁一升)煉成猪脂(三兩)
右以漫火煎成膏日夜塗之簡易方名心腸膏加白蜜
青金散治瘡麸疹痘瘢不消
白蒺藜子(取末)山梔子(取末)青黛(别研各一兩)膩粉(一分)
右研勻生麻油調塗瘡上
治瘡痘瘢
用櫻桃仁研細𫝊之
百花膏治痘瘡痒甚誤搔成瘡痂欲落不落者
用白蜜不拘多少塗於瘡上其痂易落且無疤瘢亦
不臭穢或用羊筒骨髓一兩煉入蜜滚三沸入輕粉
少許研成膏磁合内盛之塗於瘡上
療小兒面上瘡痘子瘢
用黃明膠漫火炙為末温酒調服一錢痘出服之無
瘢未出服之瀉下
療小兒痘瘡瘢靨
以蜜陀僧細研水調夜塗之明日水洗去平復矣
又方
牡蠣(煆為粉三兩)土瓜根(一兩)
右搗細羅為散每夜取二錢用白蜜調塗面及瘡瘢
明旦以暖漿水洗之
又方
羊&KR1004;(一具用酒一升浸一宿来日攪濾去汁取羊&KR1004;盡去止取膜)牛酥(四兩)
右入銀銚子内漫火煎三五沸新綿濾入净器中盛
每夜取塗面上來日用生甘草一兩以漿水二大盞
煎七八沸去滓放温洗面
又方
猪&KR1004;(一斤)天鼠(二枚)
右細切入銚子内煎煉令天鼠焦絞濾取膏日夜摩
塗瘡瘢上
又方
用鸕鷀糞二兩研如粉以煉過臘月猪脂二合調攪
令勻塗於瘡瘢上效
又方
䜴(一升)羊糞(二升)
右相和以水一斗煎十餘沸去滓看冷暖洗浴瘡瘢
又方
用黃蘗細剉二兩以水二升煎取一升去滓摩拭瘡
瘢上
又方
用赤小豆末一兩以雞子白調了如稀餳塗瘡瘢上
療痘瘡愈後欲無瘢
宜頻揭去痂勿令隠肌乃不成瘢縱揭傷有微血但
以面膏塗即無苦也瘡痂不可食鷄鴨卵即時肓瞳
子如卵白其應如神不可不戒
楝實膏治小兒疹痘愈後滅瘢痕
楝實(去核炒)槐子(各一兩)
右並拍碎用狗脂鵝脂各四兩同於銅銚内以文武
火煎一二十沸去滓入在瓷合中候凝瘢㾗日二度
又方
用蜆子活者以淮水或江水養五日旋取此水洗手
面日漸生肉乃無瘢痕一方用黃蜆煑汁洗面無蜆
以螺螄代用
治天行瘡斑發頭面及身湏臾周匝状如大瘡皆戴白
漿隨决隨生不即療數日必死差後瘡瘢黯一歲方滅
此惡毒之氣世人云建武中南陽擊虜將軍患虜瘡諸
醫參詳療之方取上好蜜通摩瘡上以蜜煎升麻拭之
治丹疹用蜜調硃砂入酒服仍研搽之
又方
用蕎麥粉醋調傅
又方
用梔子仁末水調傅
治瘡疹出後滿身腐爛臭穢
槐花黃栢皮白藥子(等分)
右為末瘡爛處粉之乾處生地黃汁調傅
普濟方卷四百四
