普濟方卷二百六十明周王朱橚撰
乳石門
乳石體性(附論)
夫金石之性堅剛而急烈又性清淨而惡滓穢凡服乳
石訖即須以意消息尋檢舊法不可無備忌也但人性
或冷或熱或寬或急皆湏量性將衛不可輕有犯觸凡
乳石一服之後常在腸胃若人氣力衰石氣強即發動
若人氣力盛石氣安即強健謹按古法皆令五十以上
始服乳石殊謂不然今驗所見年少服者得力速兼無
病患何以言者年少筋力滿盛飲食飽飫彌益精明壯
健終無發理年歲遲暮氣候衰竭食飲失宜此石氣勝
人無不發動歴觀得失莫過於此夫人年少縱不喫飲
食血氣自強年老力微縱食精細猶不能健以此言之
足明古法疎矣凡人身血脉經行不絶如血脉微有滯
處便於其處發瘡或發熱神氣昏悶必欲防之每朝及
暮温一兩盞清酒或可以生薑刮碎和少茱萸飲之令
遍體熱氣薰薰又作熱羹粥歠之使腸胃通利即石氣流
行其初服石一二百日尤宜作此將息又古法服石不
取夏月即取冬月所以然者石有發動與服時皆背此
又殊乖通論今驗服石飲食失宜勞役過度立即發動
豈待背時今歴見將衛得宜並不發動復見名醫平常
服石之人常作熱將息倘發調適乃易耳脫若石氣發
動暫須宜洩服少冷藥便得轉瀉若得暢通熱氣併除
若作冷將息脫若石氣發動用冷藥便得轉瀉此一曲
之說今古存之但欲廣聞見爾其將息皆須自量本性
冷熱為候務取安稳不可拘執古論捨己從人庶通幽
君子以此為意也按本草石鍾乳味甘温無毒主欬
逆上氣明目益精安五臟通百節利九竅下乳汁益氣
補虚損療脚弱疼冷下焦傷竭強隂久服延年益壽好
顔色不老令人有子不鍊食之令人淋一名公乳一名
盧石一名夏石生少室山谷及太山採無時蛇床子為
之使惡牡丹玄石牡蒙畏紫石蓑草少室猶連嵩山也
今第一出始興而江陵及東境名山石洞亦皆有之唯
通中輕薄如鵝翎管碎之如爪甲中無鴈無光明者為
善長挺乃有三尺者黃色以苦酒洗刷則白仙經用之
少俗法所重亦甚貴之謹按鍾乳第一始興其次廣連
灃朗柳等州者雖厚而光潤可愛餌之並佳今峽州清
溪房州三洞出者惡於始興(惡本草作亞)自餘非其土地不
可輕服多發淋渴只可擣篩白練裹之合諸草藥酒浸
服之耳陶云鍾乳三尺者謬說也乳者陽中之隂石
者隂中之陽乳石從來隂陽精體處至隂之裏有正陽
伏其中正陽之中復在至隂之裏故陽生十一月甲子
後服乳隂生五月甲子後服石隂陽發萌互相為用而
服之皆理於内不泄於外也夫人膚虚皆帶風氣處人
全軀常經含象理之有法則禍害不生乖於時候則危
瘵立至竊覽古法皆云四月服石此謂浮學不曉由來
按聞承開服石僉曰四月雖開而未平六月謂得氣之
節他皆倣此常以不全實其腑不全虛其臟即八風之
道無所滯焉或有藥觸成疴飲食發疹今並論次詳而
行之本草經曰白石英味甘辛微溫無毒主消渴隂
痿不足欬逆胷膈間久寒益氣除風濕痺療肺痿下氣
利小便補五臟通日月光明久服輕身長年耐寒熱生
華隂山谷及太山大如指長二三寸六面如削白徹有
光黃其端白稜名黃石英赤端名赤石英青端名青石
英黑端名黑石英二月採亦無時惡馬目毒公今醫家
用新安所出極細長白澈者壽陽八公山多大者不正
用之仙經大小並有用唯須精白無瑕雜者如此說則
大者為佳其四色英今不復用謹按白石英所在皆有
今澤州虢州洛州山中俱出虢州者乃大徑三寸長五
六寸者今通以澤州所出為勝又云紫石英味甘辛
溫無毒主心腹欬逆邪氣補不足女子風寒在子宮絶
孕十年無子療上氣心腹痛寒熱邪氣結氣補心氣不
足定悸安䰟魄填下焦止渴除胃中久寒散癰腫令人
悅澤久服溫中輕身延年生太山山谷採無時長石為
之使得茯苓人參芍藥共療心中結氣得天雄菖蒲共
療霍亂畏扁青附子不欲鮀甲黃連麥勾薑今第一用
太山石色重澈下有根次出雹零山亦好又有南城石
無根又有青綿石色亦重黑不明又有林邑石腹裏心
有一物如眼吳興石四面纔有紫色無光澤會稽諸暨
石形色如石榴子先時並雜用今散家採擇唯太山
為最餘處可作丸酒耳仙經不正用而為俗法所重採
時依此
研鍊服餌鍾乳
方
研鍊鍾乳法(出聖惠方)
取韶州鍾乳無問厚薄但令顔色明淨光澤者即堪
入鍊唯黃赤兩色不任用欲鍊亦不限多少置鍾乳
於金銀器中即以大鐺中著水沈金銀器於鐺中用
火煎之常令如魚眼沸水減即添若薄乳三日三夜
即得若粗肥厚管者即七日七夜候乳色變黃白即
熟如疑生更煎滿十日最佳煮訖出金銀椀其鐺内
煮乳黃濁水棄之勿令人服服必損人咽喉傷人肝
肺令人頭痛兼復下利不止其有犯者食猪肉即愈
棄此黃水訖更著清水凖前更煮經半日許即出之
其水色清不變即止乳無毒矣即於甆盆鉢中用玉
鎚著水研之其鉢及鎚湏夾白練袋籠口稍長作之
使鎚得轉兼通上下每日著水攪令調勻勿使著鎚
鉢即封繫練袋自作字記勿使人開一則免纖塵入
中二免研人竊喫研覺乾澁即是水盡即更添水常
令如稀泔状乳細者皆浮在上麤者沉在下復繞鎚
鉢四邊研之不及者即粗細勻為此每日湏一開或
二開攪刮令勻勿使著鎚即勻熟免有粗細研至四
五日状若乳汁研揩視之状如書中白魚膩即成自
然光白便以水洗之不隨水落者即熱若得水而落
者即未成更湏研之以不落為限熟訖澄取暴乾任
將和藥及和酒空腹服佳
五石護命散(出聖惠方)治虛勞百病羸瘦欬逆短氣骨間
有熱四肢煩痛或腹嗚㽲痛大小便不利尿多赤黃
頭眩胷悶惡寒風痺食飲不消並宜服之
鍊成鍾乳(二兩)紫石英(二兩細研水飛過)白石英(二兩細研水飛過)
硫黃(二兩)赤石脂海蛤(細研)瓜蔞根(各二兩)黃耆(剉)生
乾地黃桔梗(去蘆頭)白术乾薑(炮製剉)細辛人
參(去蘆頭各一兩)防風(去蘆頭)桂心附子(炮製去皮臍各三分)麥門
冬(二兩去心焙)
右為細散入研藥和令勻每服空心及晚食前以温
酒調下二錢服藥後稍有力者宜行百餘步所貴藥
勢歸下
三石散治風勞積冷消除百病(出聖惠方)
鍊成鍾乳(二兩)紫石英(細研水飛過)白石英(細研水飛過)白茯
苓桂心瓜蔞根防風(去蘆頭)杜仲(去粗皮炙令微黃剉)
(各一兩)人參(去蘆頭)白术細辛附子(炮製去皮臍)川椒
(去目及閉口者微炒去汗)乾薑(炮製剉各三分)桔梗(半兩去蘆頭)牡蠣(一兩燒為)
(粉)
右為細散入研藥令勻每服空心及晚食前以温酒
調下二錢
更生散(出聖惠方)治男子婦人宿寒虚羸胷脇逆滿手足
不仁飲食全少身體多病乍寒乍熱極者著床衆藥不瘥
鍊成鍾乳(三兩)白石英(二兩細研水飛過)海蛤赤石脂(細研)
羌活瓜蔞根(各二兩)白术石斛(去根剉)乾薑(炮製剉)
防風(去蘆頭各一兩)附子(炮製去皮臍)人參(去蘆頭)牛膝(去苖)桂心
細辛(各三分)
右為細散入研藥和勻每服空心及晚食前以温酒
調下二錢飲酒常令醺醺及行百餘步以展藥勢
五石更生散(出聖惠方)治男子五勞七傷虚羸着床久醫
不效
鍊成鍾乳(二兩)白石英(細研水飛)紫石英(細研水飛)赤石脂
硫黃海蛤(細研各一兩)防風(去蘆頭)瓜蔞根(各一兩)桔梗
(去蘆)細辛桂心人參(去蘆頭各半兩)乾薑(炮製剉)防葵
白术(各三分)
右為細散入研藥和勻每服空心及晩食前以温酒
調下二錢
鍾乳散(出聖惠方)治諸虚不足羸弱不能起止
鍊成鍾乳(三兩)人參(去蘆頭)熟乾地黃黃耆白茯
苓薯蕷石斛(去根剉)杜仲(去粗皮炙令黃剉)肉蓯蓉(酒浸)
(一宿刮去皴皮炙各二兩)甘草(一兩炙微赤色)麥門冬(三兩去心焙)
右為細散入鍾乳研令勻每服空心及晚食前以温
酒調下二錢
東陵處士鍾乳丸(出十便良方)
鍾乳(無問州土但薄光潤者即堪以疎布袋盛懸於釡中勿令著底炭火煮之日三度易水出)
(釡水淨洗訖内釡中發火如前候水色不變為度將乳袋出於新汲清水中洗去乳袋上浮沫更以)
(牛乳五升緩火煮之一日欲服乳先飲此牛乳任和酒飲之其袋中乳傾出盤中以水淨洗入鉢即)
(研研滿七日七夜常添水令如牛乳状勿令乾燥使粗細不勻候白光可愛水霑不落為度)
桂心蜀天雄(炮各一兩)人參乾地黃遠志皮
葳蕤(各二兩)
右搗篩六味訖即内乳粉入鉢更研候相和訖温白
蜜去沫和為丸如桐子大酒下二十丸漸加至三十
丸日再服忌如藥法
鍾乳丸(出聖惠方)補虛損勞冷諸陽氣不足悦顔色令充
實
鍊成鍾乳(二十四分)石斛蛇床子(各五分)人參桂心
(各四分)椒(三分微炒去汗去目并合口者)乾薑(三分)
右藥四十八分計一十二兩以鍊白蜜和之搗三千
杵藥成丸如梧桐子大空腹温無灰酒下二十五丸
日再如性飲宜加飲少許仍行三數百步即乳氣溜
下任食若能節量甚佳古法云令食乾要得丸力速
如覺熱衝上進一兩口飯行步消息良久任食若能
節食甚佳又云令食乾飯豆醬不得過多不可依古
法終是節食忌行房事最要能依此法將慎補益之
功不可具述
鍾乳散(出聖惠方)主補虛勞益氣力消食
防風人參(各一分)鍾乳(二分研)細辛(半分)桂心(二銖)乾薑
(一銖)
右為散分作三貼每晨温酒服一貼食時服一貼食
時不用過飽亦不得過飢常令飲酒使體中醺醺有
酒氣若熱煩以冷水洗手面不用熱食亦不得冷忌
如常法
鍾乳丸(出聖惠方)治丈夫衰老陽氣虚乏手足常冷心中
少氣體血虛耗腰疼脚痺體煩口乾不能飲食宜服
此安五藏補腸胃能息萬病下氣消食長肌膚和中
焦
鍊成鍾乳粉(三兩)吳茱萸(半兩湯浸七遍焙乾微炒)石斛(一兩去根剉)
兔絲子(酒浸一宿焙乾别搗為末二兩)雄蠶蛾(五十枚微炒)肉蓯蓉(一兩)
(酒浸一宿刮去皴皮炙令乾)
右為末鍊蜜和搗三二百杵丸如梧桐子大每服空
腹及晚食前以温酒下三十丸服訖行數百步更飲
温酒三五合飲訖復行百餘步以展藥勢及喫乾飯
豆醬一日不可聞見屍臭等氣及勿食自死陳惡諸
物
鍊鍾乳散療虚羸不足六十以上人瘦弱不能食息
百病法常服益佳(出聖惠方)
鍾乳(一斤取白淨光明色好者即任用之非此者不堪用煉法先泥一鐵鐺受四五斗者為竈)
(貯水令滿去口二寸内乳著金銀甆器中任有者用之使得沉之於鐺中令水没器留一寸餘即得)
(常令如此勿使出水也微火煮之日夜不絶水欲竭即添成滿水每日一周時輙易水洗鐺并淘乳)
(七日七夜出之淨淘訖内甆鉢中用玉鎚著水研之一日一夜多著水攪令大濁瀉取别澄為粉其)
(乳粗者自然沉㡳可研之凡三日三夜皆細逐水作粉畢澄取暴乾更於銀鉢中研之一日俟入水)
(洗不落為佳可分秤入散藥服之取鍊成乳粉三兩)上人參上石斛乾
薑(各三分)
右搗篩與乳令相得均分作九貼早朝空腹温酒服
一貼黃昏後服一貼三日内準此服之三日補還湏
準舊服如前盡此一斤乳訖其氣力當自知耳凡服
此藥法皆三日一劑三日内止食一升半飯一升肉
肉飯惟爛不得食䓤豉問曰何故三日少食勿得飽
也答曰三日乳在腹中熏補臟腑若令飽食即推藥
出腹所以不得飽食也何故不得生食由食生食即
損傷藥力藥力既損脂肪亦傷所以不得食生食也
何故不得食䓤豉殺藥不得食也三日服藥既盡三
日内湏作羹食補之任意所便仍不用䓤豉及硬食
也一得此法其後服十斤二十斤任意可知也
鍾乳酒(出聖惠方)主風虛氣上安五藏通百節利九竅益
精明目補下焦傷竭脚弱疼久服延年益壽肥健好
顔色不老
用鍾乳五兩細研兩重帛練袋盛内六升清酒中用
白甆器盛密封安湯中煎令三分可減二分即出湯
還添酒滿元數封頭七日取飲一服三合忌如藥法
又方(出聖惠方)用成鍊鍾乳三兩以無灰新熟清酒一斗
於不津器中相和密封閉冬七日夏二日空腹温服
三合日再漸加以知為度十五日令盡亦有用此三
兩和酒服三日令盡並令節食忌房事雜慎如藥法
乳煎鍾乳方(出聖惠方)療風虚勞損腰脚弱補益充強氣
力
用鍾乳三兩研如麫以夾帛練袋盛稍寬容急繫頭
内牛乳一大升中煎之三分減一分即好去袋空飲
乳汁不能頓服為再服亦得若再服即待晚間食消
時服之如能頓服即平朝盡服之不吐不利若稍虚
冷人即微下少溏利亦無所苦明朝又以一大升牛
乳準前煎之依法服餌其鍊袋每煎訖即以少許冷
水濯不然氣不通洩如此三十度以上四十度以下
即力盡其袋滓和麫飼母雞取其生子食亦好不然
用浸酒亦得若欲服白石英並依此法若患冷人即
用酒煎患熱人即用水煎若用水及酒例湏減半乃
好若用牛乳三分減一分補益虚損無以加之永不
發動
单服乳粉方(出聖惠方)
用鍾乳小秤一兩分為兩服朝服夜盡無問多少一
準此法一兩為度凡服乳皆湏温清酒服之常令酒
氣不絶為佳不得使醉吐三日少食日食一升許飯
得滿三日不出即乳不隨食下化為度三日外任意
作羹食將息其乳多少任人貧富服之服一斤百病
自除二斤流及三世三斤臨死之時顔色不變在土
下滿五百年後乃成強壮人
補乳法(出十便良方)
凡三日服乳三日補之十日服乳十日補之以此為度補
乳法欲飽食服乳法欲少飡補乳以牛羊麞鹿等骨
並煎取汁任意作羹噉之勿食倉米臭肉等及房事
經一月後覺精氣滿盛百脉流通身體覺熱繞臍肉
起此為得力可稍近房事亦不得頻數令藥氣頓竭
彌更害人戒之慎之名之為乳者以其状人乳也宜
與神丹相配與凡石迥殊然乳稱石精石滓故云上
士服石服其精下士服石服其滓滓與精力遠矣
鍾乳酒(出聖惠方)治虛損通順血脉補益下元
鍊成鍾乳(五兩綿裹)附子(三兩炮去皮臍)甘菊花(二兩)肉蓯蓉(酒浸)
(去皴皮火炙令乾)石斛(各五兩)
右細剉以生絹袋盛用酒三斗浸經五日密封勿令
泄氣候日滿折開每空心温服二合漸加至五合晚
食前再温服
研鍊服餌石英
方
飛鍊研煮石英法(出聖惠方)治消渴隂痿不足欬逆胷膈
間久寒益氣除風濕痺肺痿下氣利小便補五臟明
目輕身
用白石英半斤上好者以生絹袋盛之於一斗米飯
甑中蒸四五徧然後搗罷又用玉鎚乳鉢内細研以
清水飛過更以白練袋盛於飯甑中又蒸三徧取猪
脂一斤以水浸逐日三兩度換水候水赤脉盡則剝
去薄膜微火鍊次以石英末和之攪令相入每服空
心及晚食前以熱酒調一茶匙服
石英粉法(出聖惠方)治風虚勞損眼目不明神思昏濁
用白石英任多少瑩淨者研飛鍊如前法成粉訖每
四兩為一劑取鍊成白蜜和之為二十丸用甆合盛
之每日空心及晚食前用煖酒嚼一丸服後喫少粥
了宜行百步以展藥力
燒石英法(出聖惠方)治風虚久冷濕痺補諸陽不足
用白石英三兩以甘堝子盛蓋頭於炭火中燒之令
赤投入五升無灰酒中又取石英燒令赤再投於酒
中如此三徧盛於甆瓶中密封頭勿令洩氣每日旋
開取空心及晚食前煖一中盞服之服後宜喫少粥
飯壓之
服石法
麄白石英一大斤敲碎顆粒如酸棗核大不用全取
白石顆先砂盆中和粗磊磊砂使壮兒仍少著水和
挼三二千下訖即淨洗取石又於砂盆中和砂更挼
一二千下依前淨洗即安柳簸箕中兼少許蒿葉少
熟挼訖以水淨掏出晒令乾又以手細細挼之令浮
碎搃盡熟挼使光滑即盛於夾帛練袋若出將行若
於家内安當門床上每日平明未梳褁前取七顆含
於口中以酒或水下之一顆一回咽七回吞直令到
小腹下以兩匙飯壓之即依大家食一無所忌死生
穢惡白酒牛肉但是石家所忌皆搃不慎所以辛苦
料理使光滑者恐有浮碎薄人腸胃作小瘡子亦無
他疑即每日早起梳褁前依前服之值冷熱都搃無
忌比至日午左側即便轉出為新石推陳石下訖還
依大家食時即飡飯若自知病羸至夜食前又服七
顆依前法吞一夜令在小腹下温齊脚明日平明先
便轉陳石搃與石下訖又朝法夜法服之此石常在
小腹内仍附倉門但小腹温熱於四肢膀胱頭目髓
腦膚體之内元無石氣欲從何而作丈夫婦人多有
積冷若下熱必湏上冷若上下俱冷胃口不下食便
成消渴至若上下俱熱頭面生瘡唇乾眼赤手脚
枯槁及皮毛浮起不久成骨蒸凡人必湏上下焦冷
熱氣息調和筋脉通達若上熱下冷必有痼積服石
之後即下熱自然上冷骨氣堅實腰腎強健萬病自
除石氣力得三年以來若不得力十斤亦湏常喫若
得力訖一斤即止也
白石英酒方(出聖惠方)治風虚濕痺脚弱筋攣隂痿體寒
視聽不明
白石英(上好者搗碎)磁石(搗各五兩)石斛(去根剉)附子(炮製去皮)牛
膝(去苖各三兩)丹參防風(去蘆頭)山茱萸黃耆羌
活羚羊角屑酸棗仁(各一兩)萆&KR1082;(一兩)生乾地黃
白茯苓桂心(各二兩)杜仲(一兩半去粗皮炙令黃)
右剉細以絹袋盛用酒二斗入甆瓶中密封浸二七
日後每於空心及晚食前煖一小盞服之其酒服五
七日後旋添一二升至酒味淡薄即止
又方治風虚濕痺筋脉拘攣脚弱不能行履
白石英(好者搗碎)薏苡仁牛膝(去苖各五兩)續斷茵芋
防風(去蘆頭)附子(炮製去皮臍)桂心羌活枸杞子
白茯苓(各二兩)石斛(三兩去根剉)山茱萸(一兩)生乾地黃(半斤)
右細剉用生絹袋盛以酒三斗密封浸二七日後每
於空心及晚食前煖服一小盞忌生冷
猪肚煮石方凡年四十以下服二大兩年四十五十
乃至六十以上加二兩常用四月以後服之以熱者
緣石性重服經兩月以後石氣若發即接秋氣石力
下入其臟腰腎得力終無發理
白石英(二大兩末以生絹袋重盛縫却口)人參(末二大兩)生地黃(切二兩)
䓤(七莖細切)生薑(細切二兩)豉(一撮)椒(四十九顆去目并合口者)羊肉(半斤細切)
猪肚(一具淨如食法)新粳米(一合和前藥并石英袋著猪肚中急繫口勿使少洩氣及)
(水入)
右以水二斗煮至八升即停出藥肚著盤上使冷然
後破之如熱破恐汁流出先出石袋訖取煮肚汁將
作羹服之每年三度服每服石英依舊餘藥換之分
數一依初法每服隔一兩日不得食木耳竹笋
白石英粉
以白石英五兩微搗碎以醶醋五大升於不津甆器
中蓋頭埋屋北隂處經七十日出瀉除醋搗碎研以
水飛如出粉法澄清瀉之更研飛之可經二七日以
醶酢三小升還置不津甆器蓋頭不埋可經二十日
出以水洗去酢味盡研之極細即以好驢乳三大升
安不津器中湯煮令乳竭止依方用和後丸
白石英丸治五勞七傷羸瘦體熱心煩小便不利夜
多恍惚
生乾地黃茯苓(華州者)人參(潞州者)蜀天門冬枸
杞白皮(取時月州上者各三兩)白石英(五兩鍊成粉者)
右為散入石英粉令勻調鍊蜜和丸如梧桐子大初
服十丸加至二十丸日一服以後地黃酒服之一方
煎黃耆湯下三十丸
地黃酒法
用生地黃切五小升烏豆三小升以無灰清酒漬經
五宿取服前丸藥
金銀人參煮石英服餌方治諸虛邪氣安定心臟
金(十兩)銀(四兩)人參(二兩)白石英(五兩)
右取一大釡淨洗即下前件藥於釡中先下水三大
升立一杖入釡中令至底水所浸著處即刻記之更
下水二大斗七升通前總三大斗煎如魚眼沸漸減
至杖所刻處即停火急取濕土置釡底取汁貯不津
器中其金銀石等漉出收取其人參隨藥汁細細喫
却其汁每朝空腹服三大合夜間又服二大合欲作
食餌亦佳每服後隨性飲酒行藥氣忌如常法
羊肉蒸石英服餌法
精羊肉(一斤)白石英(三兩)
右先取肉擘作兩叚鑚作孔内石英肉中還相合即
用荷葉裹又將蠟紙裹又將布裹於一石米中蒸之
俟飯熟即出却石後取肉細切和葱椒薑等絶小作
餛飩子熟煮每旦空腹冷漿水中吞一百箇吞訖以
冷飯壓之百無所忌宜春夏服大驗其石永不發動
勿令餛飩破碎其石用三兩回乃換
石英汁作薑豉服餌法
白石英(二兩)肥猪肉(三斤)
右以水八升煮石英取五升量煮猪肉爛熟為度取
肉汁下葱䜴切肉作薑豉食之一劑可六七日喫令
盡二兩石英三度煮之第一度全用第二度中破第
三度搗碎煮之每煮用白練袋盛之其石經三度煮
即湏換新者二月以前八月以後皆作餌也
石英磁石浸酒餌法
白石英(五兩澤州好者)磁石(五兩去毛石連碱多者十兩亦得)
右各搗令碎各用兩重白練袋盛以好酒一斗置不
津器中懸藥浸經五六日以後每日飲三兩盞常令
體中微有酒氣欲加牛膝丹參杜仲生地黃吳茱萸
黃耆等藥者各自量冷熱及所患并隨所有者加之
仍隨所加有忌者禁之餘無所忌一年後鬚髮變黑
腰疼耳聾悉瘥其酒三五日後即漸添一二升常令
瓶滿所加藥疑力盡者任換之經三五箇月疑石力
稍微即便出搗碎還以袋盛經半年以後棄之準前
更合
乳酒煮白石英方(出聖惠方)治虛損勞瘦皮膚乾燥四肢
煩疼隂痿脚弱
白石英(五兩搗碎綿裹用密絹袋盛)牛乳(三升)酒(三升)
右以乳酒相和以慢火煎石英至四升後出袋瀝乾
其汁盛於甆瓶中每於食前煖三合服之其石英可
三度用之亦效
牛乳煮石英方(出聖惠方)治風虚勞損益氣安神明目
白石英(五兩搗碎)牛乳(二升)水(五升)
右先下牛乳於鐺中即以生密絹兩重作袋盛石英
繫頭以物懸下著乳中即勿令袋著底别以杖刻為
記然後下水以炭火涓涓煎之水盡乳在還至前杖刻
之處即止出石袋瀝盡乳以綿濾之冷熱調適每朝
空腹細細服三二合若患冷氣宜加八顆蓽茇和煎
之大佳
石英飼㹀牛取乳服餌法(出聖惠方)能潤養臟腑悦澤肌
肉令人體健
用白石英三斤取好者以上亦得搗篩細研三兩日
研了取一㹀牛十歲以上飬犢者唯瘦甚佳每日秤
一大兩石末和剉豆與服經七日即得取乳每朝空
腹熱服一升餘者作粥喫任意食之百無所忌以五
月上旬起服大好如急要亦不待時節終無發也牛
糞糞地隨意菜供服乳人喫之
石汁煮猪肉餌法
用白石英一大兩絹袋盛以水三斗煎取四大升去
石以猪肉一斤細切椒葱塩䜴一如食法煮之俟肉
熟即下向一合中盛任意服之隔十日一度打碎煮
之一無所忌
銀罐煮白石英服水法(出聖惠方)治久虚心煩或渴脚膝
無力視聽不聰
用白石英五兩上好者以銀罐盛石受可一小升罐
底開小孔子令遍側畔近下又兩行開孔遶遍於鐵
鐺中著水五大升則内銀罐水中炭火上煎取二小
升去罐澄清分再服服訖飲少酒脯行一二百步許
其石三遍煎一回打碎一片作兩片乃至麻米大即
棄之不堪也無所戒忌
煮石英服餌法
用石英五大兩澤州光淨無點翳者打碎如小豆大
或蕎麥大去細末更於水中淘洗令淨重練袋盛之
以䋲子繫頭取清水五大升於不津鐵鐺中煮之煮
時石袋不用著鐺底恐沙石煎壞先以一杖横鐺口
桂石袋著杖上去底三二分許煮取一升汁置椀中
經宿澄取清平朝空腹頓服若以此汁煮稀粥服之
亦佳每服後可行五百步并飲清酒三兩盞又更依
前法煮石二十度後石即無力以布褁埋南墻下深
三尺滿百日又堪用服之然終不如新者
服乳石後禁忌(附論)
凡服乳石後藥菜等有不可食者有通食而無益人者
有益人利石者有常宜收貯偹急者及五乖七急八不
可三無疑等法服石之人若能依此可以蠲旦夕之暴
庶免發動也今列于後
法
凡菜不可食者并可通食者(出聖惠方)
不可食者
油脂(其性滑腸而令人不能食縱喫勿遣多也)蕪荑(能生瘡兼發石氣)薺苨(發石)
(亦云損石)芥子芥菜(皆能發藥發熱)蔓菁菜(發氣又觸石)葵菜(滑而且壅)
(亦不可食)
凡不可食者勿食為佳
若欲食者皆湏報鍊雜以葱椒然後可通食者
酥(其物潤腹而能行石氣)冬瓜龍葵(此二物甚壓石服石人亦多食熱服)蔓菁
(作黃菹和肉作羹始可少食亦湏雜以葱椒食之)葵(不可空喫腹胃燥澁可取三五葉入肉時)
(食一頓也)
凡藥石發宜浴浴便得觧浴訖不瘥者乃可餘療若浴
不瘥即得依後服葱白麻黃等湯諸隨身偹急藥目今
附于後
紫雪金石凌甘草葳蕤黃芩大黃
狗白糞朴硝芒硝蘆根香䜴麥門冬
石膏犀角前胡露蜂房白鴨通大麥
奴
右以上諸藥皆乳石所要常用隨身偹急服寒熱諸
法湏明節度明節度則瘉疾失節度則生疾愚者不
可強強必失身智者詳而服之審而理之
凡服石人常宜收貯藥等
人參朴硝苦竹瀝大黃梔子大麥麫
好豉薺苨黃連升麻石膏荆瀝黃
芩露蜂房猪膏葛根并粉酥蜜紫
蘇子白鴨通粳米前胡冬葵子生薑
冬瓜大豆車前地榆五加皮大小麥
奴天門冬䓤白葳蕤麥門冬生地黃
蘆根紅雪紫雪
五乖(出聖惠方)
重衣更寒一乖(凡人寒衣即煖服石人宜薄衣若重衣即寒經云熱極生寒故云一乖)
飢則生臭二乖(平人飲食不消作生食氣服石人忍飢失食即有生食氣與常人殊故云)
(二乖)
極即自勞三乖(平人有所疲極即湏消息恬養服石人少坐久坐疲極湏自勞適散石氣)
(即暢故云三乖)
温即泄利四乖(平人因冷乃利得煖便愈服石人温則泄冷則瘥故云四乖也)
飲食欲寒五乖(平人食温煖則五内調和服石人食飲欲寒乃得安稳故云五乖千金翼)
(方一名六反云腫瘡水洗六反也餘同此但此五條故云五乖也)
七急(出聖惠方)
當洗勿失時一急(若覺身體緩疼關節強直翕翕發熱憒憒心悶即湏洗浴若初寒先)
(用冷水後用生熟水若初熟先用煖水後用急冷水浴罷肘可以三二升冷水淋頭故云一)
當食勿飢二急(湏食即食不得忍飢故云二急)
酒必淳清令温三急(無問冬夏常湏飲多少任性熱飲尤佳故云三急)
衣温便脱四急
食必極冷五急
卧必榻薄六急
食必壓多七急
八不可(出聖惠方)
冬寒欲火一不可
飲食欲熱二不可
當診自疑三不可(凡服石常湏消息節度覺不安將息湏依法不得自生狐疑)
畏避風濕四不可(若覺頭風熱悶憒憒心煩則宜當風梳頭以水洗手面即好與尋常)
(風濕不同)
極不欲行五不可(若久坐久卧有所疲極必湏行役自勞)
飲食畏多六不可
居貪厚席七不可
所欲從意八不可(不用從意所適依石性將息節度為佳)
三無疑(出聖惠方)
務遣常理一無疑
委心棄本二無疑
寝處必寒三無疑
服石後將息補餌(附論)
飲酒則石勢敷行經絡氣力強溢腎氣堅旺即頓為陽
事陽事過多則腎虚虚則上熱熱盛則心下滿口乾燥飲
隨嘔吐胃府不和宜服葛根飲安糓神除熱嘔吐止渴
也且石酒相得逓相為用若石勢不行則須少飲如石
氣調歇不復湏飲料量亦與石性同
方
雞心酸棗湯療飲後陽多腎虚發熱積熱不解胃中
虚熱飲食不已氣入百脉心臟虚甚令人失常
雞心(十杦)酸棗(半斤)人參(一兩)茯神芍藥(各二兩)白薇
枳實(炙)知母甘草(炙)括蔞(各二兩)生地黃(八兩)
右切以水一斗煮藥半熟内雞心煮取三升冷分三
服
黃芩飲若覺大熱者可服紫雪或今石陵或綘雪或
白雪等但温半大升水取次研一大兩香湯浴後頓
服之俟一兩利熱乃退矣凡此救急紫雪為上如不
得通洩宜服之
黃芩(一兩)梔子仁(二七枚)乾薑(二兩)芒硝(半兩)
右切以水三大升煮至一大升絞去滓下芒硝調
之分温兩服快利即瘥
麥門冬飲若覺食不下兼嘔宜服之
麥門冬(一兩去心)甜竹葉(一大握)生薑(半兩切)小麥(四合去土并粃)
右以水三升煮取一升半分温兩服
秦芁湯若熱盛充滿經絡心腹少脹心下□□不消
或時聚如堅隨復消者宜服此湯得利便瘥
秦芁(三兩)牛乳(一斤)
右切細以牛乳煮取一小升去滓頓服之得利即瘥
若老弱可量氣力進之其飲食亦宜清冷不得濁熱
則石勢壅塞不行喜嘔吐病堅結也亦能發黃或小
便赤心堅痛者亦宜服之得溏泄瘥熱氣散後黃色
縱徹皮膚是瘥候勿怪熱散後慄慄寒顫若因顫後
黃出外者是謂餘熱欲散也厚覆但使肌膚中少寒
顫良
葱根葛䜴湯若覺四肢筋強背脊重或頭痛如刺眼
睛欲脱者宜以香湯浴湏虚静大屋内適寒温先以
湯淋大椎及𩕄上三五十椀然後乃浴勿令見風浴
訖覆被安臥擬取汗仍湏喫此粥
葱根(三大握)乾葛(六兩切)豉(三合)䓤白(一大握擘)生薑(少許切)椒
(十五顆)
右先以水五大升煮葱根减半去滓下葛及豉煮取
二大升去滓細研少米作稀粥并着䓤白等煮熟乘
熱啜訖依前覆被取汗訖令婦人以粉遍身揩摩使
孔合半日許始可出外其病立瘥不瘥可重服
羹法服石之後一百日内須喫精細飲食羔粥酒等
使血脉通利取麞鹿兔雉鵝鴨肉等以水淨洗切如
指大於鐺中炒令欲熟即多下䓤白少下椒鹽熬令
香即下少水煮次下粳米糝次下䜴清醬汁調醎酸
適口每欲食先須歠十數口羹汁令胃口開通皮膚
津潤然後進諸食縱噉炙肉亦無所慮作此將養食
多且健縱噉餺飥亦湏多啜臛汁
鮮鯽鱠若不下食體弱乏氣力即酒食之
取鮮鯽魚剝去鱗破去腸血勿洗之用新布一二尺
淨拭令血脉斷依常法作鱠羹作蒜虀勿食瓜薑等
醬尤益人下食亦療氣痢赤痢水穀痢食後仍湏白
粥量事喫之即得瘥
薯蕷餺飥若覺體氣沉滯石氣不行慎勿喫麵若覺
虚惙任餌之
取大薯蕷刮去皮薄切曝乾承潤挼作粉不粉者更
曝依前法挼粉訖下篩以煖湯及鹽如麵細切作餺飥
肉造臛如前羹法用澆餺飥任食此法補益強筋骨止渴
生薑酒若少覺不下食服此酒
生薑汁(一合)白蜜(一匙)清酒(倍生薑汁)
右相和温頓服之半日乃效甚佳
若飲熱歇後石勢虚損飲食入口自覺諸脉中濇濇如
冷水入者是酒石俱退經絡空虚故也
宜積日調冷食兼進猪蹄羹通諸脉自瘥止
若頭眩耳聞空中有人語心怯恐懼兼憂悸不安四
肢如痺或眠起則輒驚如被虎狼所逐威勢所
懾者
服竹瀝一二升乃至三升止即瘥亦可進白薇湯下
之消息稍令飲粥常令有食力時進雞心酸棗湯
常令美言相悦慎勿以惡事驚之
若酒熱歇石熱亦不復行心下熱結已消黃縱未歇亦
無所苦
但冷飲食勿進辛辣菜及熱補食若不欲進清冷者
可和煖餌勿令大熱
若欲知體實而壅者先看脚拇指甲肉滿及肉色赤是
實也實即畏熱發
當須服藥微瀉
若發熱但依法次第將息及服藥後得微汗微利為
佳不要多利利多即反損石勢又加虚人
服丹石人食之取利關節
採榆葉生服一兩頓佳又榆白皮為末和菜菹食之
甚美令人能食仙家常服之
服石後解散藥勢(附論)
凡服五石散及鍾乳諸石丹藥等既差節度觸動多端
發狀雖殊將攝相似比來人遇其證專執而療之或取定
古法則與本性有違或取决庸醫則昧於時候皆為自
忤遂推石過深求其理未曰合宜每尋古醫互相晦見
直言沭浴實未探微寒温適情蓋湏自度隨時之義易
所通焉故陶貞白云昔有人服寒食散撿古法以冷水
淋身滿二百鑵登時殭斃人有取汗乃於狹室中四角
安火湏臾則殞據兹將息豈不由人追之昔事守株何
甚寒食藥得節度者有輙解或二十日解温不堪寒即
已解之候也其失節度者或頭痛欲裂為服藥食温作
癖急下之今人多服单乳石或兼草藥服之雖非五石至
於將息慎忌發動病由消息增益亦是五石之例或見
單石不稱意便輕之唯以諸石散及至發動乃致困危
若能明於節度則疾無不愈矣凡五石散皆名寒食散
者言宜寒冷食及水洗取寒唯酒欲清熱飲之不爾即
生百病也
方
麥門冬膏療石氣在皮膚熏熱
生地黃汁(三合)生麥門冬(去心)葳蕤鼠李皮石膏
(碎)凝水石沙參(各一兩)青箱子露蜂房(各一分)竹
瀝(一大合)牛酥(五大兩)杏仁油(二大合)
右剉内牛酥油瀝中微火煎令魚眼沸一炊久膏成
覺有熱處即摩之瘥
梔子湯若小便稠數者為熱食及噉諸熱餅肉之屬
故也宜冷水洗腹兼服此湯
梔子仁(二兩)甘草(炙)芒硝(湯澄下)黃芩(各二兩)
右切以水五升煮取二升分温二服取利即瘥
若手足卒患頑癖者為犯熱經久故也
急與冷水洗飲熱清酒進冷食即止一法飲冷清酒
亦止
若惡食臭如死物氣者為食温作癖故也
宜急以三黃湯下之若不下終不瘥
若胸脇滿氣上嘔逆者為飢而不食藥氣上衝故也(出聖)
(濟總錄)
速與冷水洗食冷飯止
若寒慄頭掉不自支持者為食少藥氣溢於肌膚五臟
失守百脉搖動與正氣相競故也(出聖濟總錄)
宜強飲熱酒以和其脉強食冷食以定其臟強行以
調其關節強洗以宣其壅滯即瘥
若失氣不可禁止者為犯温不時洗故也
但冷水洗之即瘥
若遺糞不自覺者為熱氣入胃大腸不禁故也(出聖濟總錄)
當用冷水洗之即瘥
若關節強直不可屈伸為久停息不自勞洩藥氣不散
漸侵筋脉故也(出聖濟總錄)
宜出力使温冷水洗即瘥止
若飲酒不解食不得下乍熱乍寒不便洗熱洗之復寒
甚者數十日輕者數日晝夜不得寝寐愁悲恚怒自驚
跳悸恍惚忘誤者為犯温積久寝處失節食熱作癖内
熱與藥併行寒熱交争雖以法救之終不可解也
用三黃湯服之瘥昔有曾餌石每發即欲自形強令
飲食熱漸除縱家有寒熱藥發急皆忘雖素聰明發
皆頑嚚告令難喻為兹斃者不可勝數遂合此湯服
之大下便瘥
若齒齗腫唇爛牙齒搖痛頰車噤為坐犯熱故也
宜時救之可當風張口使冷氣入咽漱寒水即瘥
若大便稠數為坐久失節度將死之候也
可與大黃黃芩梔子芒硝湯下之倘十有一生耳可
為必死之療不可不利致死令人恨也
若食患冷不可下者為久冷食口中不知味故也(出聖濟總)
(錄)
當作白酒糜多著酥熱食一兩頓若小悶者還令冷
飲食即瘥止
若下部臭爛者為坐席厚熱故也(出聖濟總錄)
當坐冷水中即瘥
若鼻中有氣如斷雞子臭者為著衣温故也或隂嚢臭
爛為坐熱故也
宜入冷水中及脱衣洗浴即自瘥
若卒目暗無見者為飲食居處太温故也
但脱衣冷洗冷食湏臾即瘥
若身肉處處痛痛無常處如遊風者為犯熱所作非風
冷故也(出聖濟總錄)
宜冷洗以冷石熨之自瘥
若嗜寐不覺者為久坐熱悶故也
宜冷洗冷食即瘥
若肌膚堅如石不可屈伸為熱食温卧作癖五臟隔閉
血脉不通故也
急服三黃湯下之食冷食飲熱酒自勞即瘥
若臂脚偏急痛苦者為久坐卧温熱不自移轉氣入肺
脾胃故也又云熱入腹附骨故也(出聖濟總錄)
宜勤以二布巾淹冷水搭之覺温則易如此不過三
日即瘥
若脉洪實或斷絶不足似死脉或細數弦駛其所犯非
一此脉無醫不識也熱多則弦駛有癖則洪實急痛
則斷絶(出聖濟總錄)
但宜寒食自無所苦非死證惟勤節度為妙蓋熱發率
常如此
若人已困而脉不絶為藥氣盛行於百脉人之真氣已
盡藥氣尚自行故不絶非生氣也死後體因温如生
人肌腹中雷鳴顔色不變一兩宿乃作死人也
壓丹石藥(出本草)
以蜆糟煮服之良
壓丹石(出本草)
取白冬瓜一顆和桐葉與猪肉食之
壓丹石(出本草)
取彌猴桃搗汁和生薑汁服之佳
壓丹石熱(出本草)
以苦瓠食之
石泉公王方慶嶺南方服乳石補壅法云南方飬生治
病無過丹砂遂著此方(出本草)
用升麻末三兩研煉了光明砂一兩二物相合蜜丸
如梧桐子大每日食後服三丸
壓丹石毒(出本草)
以蚌肉食之
治石藥過劑者(出本草)
以白鴨屎末和水調服之瘥
乳石將適失度(附論)
夫服餌藥劑皆有常式戒慎將適每務周至矧乳石慓
悍尤當謹畏鍊食之後宜如何哉飲食衣服居處勞佚
温熱寒凉之度所當究圖者無慮數十一失其度疾疢
之孽速於影響蓋精明非華佗審治非仲景輕信服
食棄是從非動發急難不知解救則有能消息節度專
意候察者亦庶幾免於困斃也
方
治乳石發動咽痛鼻塞清涕出者此為衣温近火方(出聖)
(濟總錄)
宜速脱衣當風取冷以冷石熨咽鼻即瘥
治乳石發動輒安卧不與人語者此為熱盛食少失性
方(出聖濟總錄)
宜與熱酒冷洗冷食自勞即瘥
治乳石發動耳鳴如風聲又有汗出者此為自勞過度
陽事不節氣上方(出聖濟總錄)
宜數飲食補之節禁陽事即瘥
治乳石發動服藥心悶亂者此為服温藥與疾争力方
(出聖濟總錄)
當大吐或不吐病當困斃若吐不絶者可冷食飲即
瘥若絶不識人口不開者亦當琢齒以熱酒灌之入
咽吐出者更當與之但得酒氣下通不半日即蘇
治乳石發動似傷寒温瘧者此為犯熱方(出聖濟總錄)
宜以常治傷寒温瘧藥救之但勿服熱藥耳其傷寒
藥等皆除破癖不與寒食相妨故通服也凡服寒食
雖已熱解而更病者要先以寒食救之終不中冷
治乳石發動脱衣便寒着衣便熱此為脱着失度方(出聖)
(濟總錄)
小寒自可着衣小温便可脱衣及冷洗之即爽應洗
勿疑若忍之則病成矣
治乳石發動夜不得睡者此為食少熱在内方(出聖濟總錄)
當服大黃黃芩梔子三黃湯數進冷食自得睡也
治乳石發動眩暈欲倒者此為衣厚犯熱方(出聖濟總錄)
宜冷水淋頭并洗之即瘥
治乳石發動百節痠疼者此為卧處太厚又蓋覆被衣
温厚脚疼欲折方(出聖濟總錄)
當單床薄被衣勿怠行役或以冷水洗勿着故垢衣
雖冬寒亦湏散髮受風仍以冷石熨其衣勿繫帶若
犯此煩悶者急以冷水浴勿忍病而畏冷也
乳石發動(附論)
内經謂石藥性悍非性緩心和人不可服夫聖人垂訓
深矣世之服乳石者至於輕生傷性恃毫髮所得不戒
夫毒烈之過夭於中道十有七八夫豈知大冶範形精
全神固和理均足初無加損也能者養以取福則全生
盡年若乃情竇一開嗜慾滋甚方且資剛暴勇猛之劑
以靳補養積之畎澮洩之尾閭果何所賴邪說者以益
氣補精安五臟通百節利九竅延年益夀利人如此其
多謂不可不食其食也乃分稚強壯之先後又以石精
石滓分上士下士所服之優劣夫以其有益於人必欲
資是以袪沈疴痼疾可也當氣體調和榮衞流通亦何
必區區於鍊餌哉胡不考服食之後將護多端一失其
度發作異態飲食之細則有或熱或温之過衣服坐卧則
有温衣久坐久停之患其他六反七急八不可三無疑
又欲謹畏而力行倘有不慎疾不旋踵與其服食失度
自詒伊戚曷若清淨恬澹克保冲和今叙疾病之由庶
幾無輕餌神農桐君深達藥性制相反畏惡偹於本草
而江左有道製散對治云鍾乳動术令人頭痛目眶疼
术動鍾乳則胸塞氣短海蛤動鍾乳則目疼短氣雖患
不同其治一也其五石散自後人發動將療亦非古法
乃云鍾乳與术更互相動本草雖無正文而經方備載
今故存焉
方
木香丸療天行丹石發動上下壅隔不通頭痛口苦
不食
青木香紫葛紫參元參丹參苦參
人參石膏代赭石細辛桂心獨活
蓯蓉乾薑齊鹽吴藍(各一分)巴豆(二分去皮熟用)
右搗篩蜜和丸如梧子大有患丈夫服三丸強者服
五丸餘即量與之以飲下得快利三兩行即瘥忌如
常法
薺苨湯治石毒卒發慄慄如寒或欲飲食或不欲飲
食若紫石英發動亦熱悶惽惽喜卧少起無力或寒
皆臟腑氣不和
薺苨(二兩)甘草(炙微赤剉)藍子赤茯苓赤芍藥黃
芩(各半兩)蔓荆子(一兩)
右為粗散每服四錢以水一中盞煎至六分去滓不
計時候温服
治五石發動熱氣上衝心神煩躁口乾昏悶
麥門冬(去心)薺苨(各一兩)豉(一合)葱白(二七寸去鬚)黃芩甘
草(生用各半兩)
右細剉以水五大盞煎至半去滓分温五服
人參湯(出聖惠方)治礜石發令人心急口噤骨節疼強或
時即體熱生瘡以冷水洗浴然後却用生熱湯淋之
數徧畢宜喫少煖食飲一中盞稍熱酒行百餘步即
服此湯
人參(去蘆)甘草(炙微赤剉)麻黃(去根節各半兩)䜴(二合)葱白(去鬚八莖切)
麥門冬(一兩去心)
右以水二大盞煮取一盞半去滓分温三服覆煖衣
汗出瘥
葱白䜴湯(出聖惠方)鍾乳對术又對栝蔞其治主肺上通
頭胸术動鍾乳胸塞短氣鍾乳動术頭疼目痛又鍾
乳雖不對海蛤海蛤能動鍾乳動則目疼短氣有時
术動鍾乳直頭痛胸塞然鍾乳與术為患不過此也
雖所患不同其治一矣發動之始要有所由始覺體
中有異與上患相應宜速服之
葱白(半斤)䜴(二升)甘草(三兩)人參(外臺吴茱萸一升)
右㕮咀先以水一斗五升煮葱白作湯澄取八升内
藥煮取三升分三服纔服便使人按摩搖動口中嚼
物然後仰卧覆以煖衣汗出去衣湯熱歇即便冷淘
飯燥脯而已若服此不解復服
甘草湯(出千金方)
甘草(三兩)桂心(二兩)䜴(二升)䓤白(半斤)
右合服如上法若服此已解肺家猶有客熱餘氣復
服
桂心湯(聖惠方名甘草湯一名生麥門冬湯)
桂心(二兩)麥門冬(三兩)人參(一兩半)甘草(三兩炙)䜴(二升)葱白
(半斤)
右細剉以水三大盞煮取一盞半去滓分温三服
杜仲湯(出聖惠方)硫黃對防風又對細辛其治主脾通主
腰脚防風動硫黃煩熱脚疼腰痛或嗔忿無常或下
利不禁防風細辛能動硫黃而硫黃不能動彼始覺
發便服此方
杜仲(三兩)枳實(一方作枳殼炒黃去穣)甘草李核仁(各二兩)香
䜴(二升)梔子仁(十四枚)
右合服如上法若不解復服
大麥奴湯(出聖惠方)
大麥奴(四兩)甘草人參芒硝桂心(各二兩)麥門
冬(半斤)
右合服如上法若服此已解脾腎猶有餘熱氣或冷
者宜復服
人參湯(出千金方)
人參乾薑甘草當歸(各一兩)附子(一枚)
右合服如上法
生麥門冬湯(出聖惠方)白石英對附子其治主胃通主脾
腎附子動白石英煩熱腹脹白石英動附子嘔逆不
得食或口噤不開或語言難手脚疼痛始覺發宜服
此方
生麥門冬(四兩)甘草(炙)麻黃(各二兩)䜴(二升)
右合服如上法不解更服
大黃湯(出聖惠方)
大黃(三兩)甘草(二兩)䜴(二升)梔子仁(二十枚)
右合服如上法頻服得下便止不下服盡若熱勢未
除視瞻高而患渴復服後方栝蔞湯若煩加細辛五
兩
栝蔞根湯(出聖惠方)
栝蔞根(一方作瓜蔞)大麥奴(四兩)甘草(二兩)葱白(半斤)䜴(二升)
右合服如上法稍稍一兩合服之約得一升許便可
食少糜動口若已解胃中有餘熱復服
芒硝湯(出千金方)
芒硝桂心(各二兩)通草甘草白术(一兩)大棗
(二十枚)李核仁(二十枚)
右合服如上法若腹脹去芒硝用人參二兩
人參湯(出聖惠方)紫石英對人參其治主心肝通主於腎
治腰脚人參動紫石英外臺云細辛人參動紫石英心
急而痛或驚悸不得睡卧恍惚忘誤失性發狂昏昏
欲眠或憒憒喜嗔或瘥或劇乍寒乍熱或耳聾目暗
又防風雖不對紫石英紫石英猶動防風巢源云防
風雖不對紫石英而能動紫石英為藥中亦有人參
緣防風動人參轉相發動令人面赤痛煩熱頭項強
始覺服此方
人參白术(各三兩)甘草(外臺無此味)桂心(各一兩)細辛(一兩)
䜴(三升)
右合服如上法若嗔盛加大黃黃芩梔子各三兩若
忘誤狂發猶未除服後方
生麥門冬湯(出聖惠方外臺秘要云此方治礜石發)
生麥門冬葱白(各半斤)甘草(三兩)人參(一兩)䜴(二升)
右合服如上法温床煖覆床下著火口中嚼物使身
稍汗一日便解若心有餘熱更服
人參湯(出千金方)
人參防風甘草(各三兩)桂心(二兩)生薑白术
(各一兩)
右合服如上法
大黃黃芩湯(一名大黃湯出千金方)桔梗對紫石脂又對茯苓
又對牡蠣桔梗發則頭痛目赤身體壮熱解與赤石
脂同茯苓發則壮熱煩悶宜服此方
大黃黃芩梔子仁(各三兩)葱白(切一升)䜴(一升)
右㕮咀以水五升煮取二升半分三服
栝蔞根湯(出聖惠方)海蛤對栝蔞海蛤先發則手足煩熱
栝蔞先發則噤寒清涕出宜服此方
栝蔞根(一方作瓜蔞)甘草(各二兩)大黃(一兩)梔子仁(十四枚)
右合服如解鍾乳法
䓤白䜴湯(一名香䜴飲)治困失食發及飲酒過醉發(方見本門)
(乳石發下痢類)
理中湯(出千金方)服前湯不解者宜服此方
人參甘草白术(各三兩)乾薑(二兩)
右㕮咀以水六升煮取二升半分三服
人參湯(出千金方)治因嗔怒太過發者方(千金翼方云主散發氣短心腹)
(絞痛不得氣息命在轉燭者)
人參枳實甘草(各九分)白术乾薑栝蔞根
(各六分)
右㕮咀以水九升煮取三升分三服若短氣者稍稍數
服之
葱白䜴湯(出千金方)礐石無所偏對其治主胃發則令人
心急口噤骨節疼強或節節生瘡始覺發即服此方
(外臺云服麥門冬湯)
葱白(半斤)甘草(二兩)䜴(二升)
右以水六升煮取二升半分三服若散發身體卒生
瘡宜服
梔子䜴湯(出千金方)治食宿飯陳臭肉及宿羹菜發者方
梔子(三七枚)香䜴(三升)甘草(三兩)
右㕮咀以水八升煎取三升分三服亦可加人參葱白
露蜂房散(出聖惠方)治丹石發動令人體熱煩疼心躁口乾
露蜂房(一兩)薺苨甘草(生用各一兩)
右為散每服四錢水一中盞煎至六分去滓不計時候
温服
大黃丸治乳石發
大黃(五兩擣末)大麻子(五兩炒勿令焦待冷装簸箕中挼去皮取仁研如膏)
右合治令勻以蜜和丸如梧子大以湯飲下十丸至
二十丸以宣利為度此方通暢壅秘服之尤良忌如
常法
烏梅湯(出聖惠方)治硫黃時令人背膞疼悶眼暗漠漠
烏梅肉(一兩微破)沙糖(半兩)
右以漿水一大盞煎至七分時時温呷
大麥麨方(出聖惠方)赤石脂對桔梗其治主心通主胸背
桔梗動石脂心痛寒噤手脚逆冷心中煩悶赤石脂
動桔梗頭痛目赤身體壮熱如覺發宜温清酒飲
之隨意行百餘步則解亦可服此方及前葱白䜴湯
用大麥炒令汗出燥止勿令大焦舂去皮細擣絹篩
以冷水和服之又方云搗去皮淨淘蒸令熱曝乾炒
香為末蜜水調日三服(一作米麨)
薑蜜飲(出千金方)治服散忽發動方
用乾薑五兩㕮咀以水五升煮取三升去滓内蜜一
合和絞頓服不瘥重作
壓丹石發方
用杏仁一百枚去皮尖以水二升於盆中研之絞取汁
令盡以白麵二升用杏仁汁搜作餺飥還以杏仁汁
煮務令極熱量性多少噉之令盡又美酒數升煮十餘
沸候熱訖飲之徐令盡蓋覆安卧初覺心悶須臾間四體
輕虚一服三年不發
胡豆汁方(出聖濟總錄)治一切石發
用胡豆半升以水五盞同研生絹絞取汁每服半盞
不拘時服虚弱人以意量之
胡荽飲(出聖惠方)治乳石熱氣結滯經年數發
用胡荽半斤五月五日採預收隂乾春夏採葉秋冬
採根以水七升煮取一升半去滓每服一盞不計時
候日三
治硫黃發徧身熱(出聖惠方)
以大麻油二合煎熟放温以銅匙抄少許啜之日三
五服效
治硫黃忽發氣悶方(出聖惠方)
以羊血一合服之效
治丹石發(出聖濟總錄)
用河中石一兩燒令通赤投於童子小便内候温去
石飲一盞良
治一切丹石發(出聖濟總錄)
用黃連去鬚二兩為細末以水三盞浸經一宿去滓
每服半盞時飲之
治一切石發(出聖濟總錄)
以冬瓜生去皮研爛四兩以水五升煮取二升去滓
分温三服早晨日午近晚各一服
治乳石發(出聖濟總錄)
用枸杞白皮半斤剉碎以水五升煮取三升空心任
意服之
又方(出聖濟總錄)
用薺苨半斤細剉以水五升煮取三升空心飲之
术對鍾乳术發則頭痛目疼或舉身壮熱
解如鍾乳法
附子對白石英赤石脂附子發則嘔逆手足疼體強骨
節痛或項強面目發腫者(出聖惠方)
飲酒服麨自愈若不愈與白石英同解(宜服大黃湯方見本類桔)
(梗對赤石脂下)
人參對紫石英人參發則煩熱頭項強
與紫石英同解
牡蠣發則四肢壯熱心腹煩悶極渴解與赤石脂同
乾薑無所偏對白石英發先腹脹後發熱石硫黃發通
身熱兼腰膝痛礜石發徧身發熱兼口噤茯苓發頭
痛桔梗發頭面熱牡蠣發頭痛而煩滿熱海蛤發心
中發熱
以上除海蛤外宜浴法
紫石英發乍寒熱赤石脂發心噤身熱目赤
以上二味宜酒(又云赤石脂紫石英發宜飲酒得酒即解凡藥發或有宜冷或有宜飲酒)
(不可一槩也)
石硫黃礜石發及桔梗牡蠣茯苓發宜浴白石英亦可
小浴飲不宜浴礐石發宜用生熟湯茯苓發熱多攻
頭即以冷水洗身
浴法初熱先用煖水後用冷水浴時慎不可洗頭垂
沐可以二三升灌之凡藥宜浴便解即佳不瘥可餘
治之
又法寒食散發者由草藥氣力易盡石性沉滯獨住胃
中故令數發
欲服之時以絹袋盛散一匕着四合酒中塞其口一
宿後飲盡之其酒用多少量性節度自如舊法此則
藥石之勢俱行石不住胃中何由而發事甚驗也
治發動數患熱因壓藥下之方
用猪腎脂一具不令中水以火炙承取汁適寒温一
服三合每日夜五六服多至五六升二日稍隨大便
下
又方
用肥猪肉臛一升調如常法空腹頓服之令盡少時
腹中雷鳴鳴定藥下隨下以器盛取用水淘得石不
盡更作如前服
療石發熱盛
甘草(二兩)生犀角(一兩半屑)萎蕤(三兩)
右切以水四升煮取一升半分服效
常防備熱發方
麥門冬(三兩去心)甘草(一兩)人參(三兩)
右搗篩蜜和丸如彈丸大日服三丸良
治藥發熱困(千金翼云凡散數發熱無賴下去之又云諸丹及金石等用同之)
用黍米三升作糜以煎成猪脂一斤和令調宿不食
旦食之空心服令飽晚當下藥神效不盡熱發更合
服之
治乳石發動忽大熱多欲就卧冷地又不得食諸熱麯
熱酒方
用五加木根葉皮剉暴二兩粗搗篩每服四錢水一
盞煎至七分去滓温服
蜂房湯治乳石發熱服此下石
用露蜂房三兩炙剉碎以水三盞煎至一盞去滓頓
服若不定隔三五日再服其石當從小便中下如細
砂砂盡即住服
朴硝丸治金石發熱及諸熱
用朴硝一味鍊成半斤研粉鍊蜜丸如梧桐子大每
服三十丸食後蜜水下服金石經年覺身中少熱即
以此丸壓之每夜卧時服三十至四十丸取胷膈凉
為度若有時患發者取朴硝粉一匙空心水調服
之以利為度凡朴硝取色白而不着風者佳色黃者
傷人
治丹石發熱
以菰根和鯽魚煮作羹食之三兩頓即瘥
若發急遍身熱如湯火或氣結不識人時倒口噤不開
不自覺知者以熱酒隨其性灌之卒不得下者當折
齒灌之咽中寒盛酒入必還出但灌勿止半日許以
酒下氣徹乃蘇酒卒不下者難可救矣
治服散卒發動困篤凡服五石護命更生散及鍾乳寒
食散失將和節度皆致發動其病無所不為若發起
倉卒不以漸而致者皆以散勢也宜及時救解之若
四叚身外有一切痛違常者
用冷水洗數百遍熱氣所衝水漬布巾隨以揩之又
水漬冷石以熨之湏飲煖酒逍遥起行
將冷太過發則多壮熱
以冷水洗浴然後用生熱湯五六石浴之已食少煖
食飲少熱酒行步自勞
將熱太過發則多心悶
時食少冷食瘥
若夏月太熱時散發動多起於渴飲多所致
以水和少麺服不瘥復作以瘥為度
治藥發熱困
用肥猪肉五斤入葱白半斤薤半斤合煮治如食法
宿不食旦服之令盡不盡明日更服
療丹石發動
以含水藤中水飲之
治服丹石人發動舌乾欬𠻳(出本草)
用冬月葵葅汁每食後飲一盞便卧少時
治大人丹石發動(出本草)
以臘雪小温服之
治藥石發動熱氣奔犯(出本草)
用菉豆生研絞汁服
服赤石脂發則心痛飲熱酒不解治法(出本草)
用葱䜴綿裹水煮飲之
治丹石發動不下食(出本草)
用甖粟子和竹瀝煮作粥食之極美
治服丹石人熱法(出本草)
用桑耳和葱䜴作羹服之
主金石藥發(出本草)
以麥門冬去心六兩人參四兩甘草一兩炙三物治下
篩蜜丸如梧桐子大每服一十丸日再米飲下
普濟方卷二百六十
