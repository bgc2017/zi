普濟方卷三百四十一明周王朱橚撰
姙娠諸疾門
大便不通(附論)
夫姙娠腸胃有風加之挾熱津液不足氣道否澁故令
腸胃枯燥大便不通甚則呼吸奔喘腹脹亁嘔
方
羌活丸治姙娠熱在臓腑大便秘澁
羌活(二兩半)大麻仁(三兩)㯽榔(五枚)防風枳殼(各一兩)大
黃(一兩半)木香(一兩)
右搗羅六味為末與麻仁同研勻煉蜜和丸如梧桐
子大每服二十丸温水下食前服日三以微利為度
㯽榔丸治姙娠大便熱結旬日不通
㯽榔(一兩)木香(半兩)大黃(二兩)青橘皮(焙半兩)牽牛子(二兩用一)
(半生一半炒)
右為末煉蜜和劑更於臼内塗酥杵勻丸如梧桐子
大每服二十丸空心下温水服
麻仁丸治姙娠大便不通腹痛不能食養津液潤腸
胃
大麻仁(四兩)人參訶梨勒(各二兩)大黃(半兩)
右先搗後三味為末次入麻仁煉蜜和劑更於臼内
塗酥杵勻丸如梧桐子大每服三十丸空心温水下
大便通即止
疎氣黃耆丸治姙娠大便不通
黃耆枳殼(各一兩)威靈仙(二兩)
右為末用麵糊和丸如小豆大每服三十丸温水下
不拘時未通稍加之
大棗湯(出永類鈴方)治姙娠臓燥悲傷欲哭伏如神靈伸欠
者
甘草(三兩)小麥(一觔)大棗(十枚)
右㕮咀每服半兩水二碗煎至一盞去滓温服
治姙娠大便秘澁(出大全良方)
枳殼(三兩)防風(二兩)甘草(炙一兩)
右為細末沸湯點服一二錢日三
枳殼丸治姙娠大便結塞不通臍腹鞕脹不能安臥
氣上喘逆
枳殼(一兩半)大黃(二兩半)
右為末煉蜜和丸如梧桐子大每服二十丸空心米
湯下未通再服以通為度
潤腸丸治姙娠大便不通腹脇堅脹
枳殼大麻仁(各一兩)
右研勻煉蜜和丸如梧桐子大每服三十丸食前温
水下生姜湯亦得
葱膠湯治姙娠大便不通
葱白牛皮膠(二觔)
右以水一盞半煎令膠烊盡去滓頓服之
治虚羸大便秘
枳殼(製)阿膠(炒等分)
右為末煉蜜和劑杵二三千下丸如梧子大别研滑
石末為衣温水下二十丸半日來未通再服三十丸
加至五十丸
小便不通(附論)
夫姙娠小腸夾熱熱結胞内使氣道否澁故小便不通
令人腹脇脹滿臍下急痛是其證也
方
茯苓湯治姙娠小便不通
赤茯苓白术郁李仁杏仁旋復花(各一兩)
㯽榔(五枚剉)
右粗搗篩每服二錢匕水一盞煎至七分去滓空心
服
大黃湯治姙娠子淋小便不通
木通丸治姙娠小便不通及轉胞臍下脹痛
木通黃芩冬葵子生亁地黃(焙各二兩)
右為末用麵糊和丸如梧子大每服二十丸燈心湯
下食前服
冬葵子散治姙娠小便不通小腹脹滿
冬葵子榆白皮滑石阿膠(各二兩)
右為散每服二錢匕温水調服不拘時
四味葵根湯治姙娠小便不通臍下滿痛
冬葵根車前子木通(各三兩)阿膠(二兩)
右粗搗篩每服五錢匕水一盞半煎至八分去滓食
前温服
鯉魚湯治姙娠小便不利身重惡寒起則眩暈及水
腫
苦參丸治姙娠小便難飲食如故
當歸貝母苦參(各三兩)滑石(半兩)
右細末蜜和為丸如小豆大以米飲下二十丸不拘時
榆白皮散治姙娠小便不通心神悶亂小腹急痛
榆白皮王不留行滑石(各一兩)
右為細散每服二錢匕煎灯心湯調下
猪苓湯治姙娠小便不通臍下鞕痛
猪苓木通桑根白皮(剉各一兩)
右粗搗篩每服三錢匕水一盞入燈心同煎至七分
去滓食前温服
治姙娠小便不通臍下妨悶心神煩亂
葵子榆白皮(切各一兩)葱白(七莖)
右以水二大盞煎取一盞三分去滓分三服一方無
葱白
又方
葵子赤茯苓蘧麥(已上各一兩)
右搗細羅為散每服不計時候以温水調下一錢
又方
葵子滑石寒水石(各一兩)
右搗為散每服三錢水一盞葱白七寸煎六分去滓
無時候温服
冬葵子散治姙娠小便不利身重惡寒起則眩暈及
水腫姙娠小便不通
冬葵子(二錢)赤茯苓(二錢)
右為末每服三錢米飲調服無時候利則住服如不
通恐是轉胞加髮灰少許神效一方無茯苓有榆白
皮昔有姙娠婦腹脹小便不利吐逆諸醫雜進温脾
胃寬氣去脹等劑服之反吐藥物不納轉加脹滿揍
心騐之胎死腹中又脹諸下胎藥不能通解舉家憂
惶因得鯉魚湯論曰脚腫俗呼為皺脚亦有通身腫
滿心胷急脹名曰胎水遂去姙婦心前衣服看之胷
肚不分急以鯉魚湯三五服大小便皆下惡水腫消
脹去方得分娩死胎可謂更生之人矣此證盖緣懷
身腹大姙婦不自知覺人人皆以為身娠如此不以
為胎水病醫人何以得知故此書論病湏自家覺察
大腸與膀胱水不出入淋瀝急數尿時痛大便赤裏
急如痢以手按胷間至臍方可出不然小便逆上出
而不禁其浮腫先以凉藥疎利却用上藥
治姙娠卒然小便不利
滑石末杏仁(等分)
右先搗杏仁令爛次入滑石末以軟餅搗和為丸如
小豆大每服二十丸葱白湯送下
療姙娠卒不得小便
用杏仁二十箇去皮尖熬令變色搗丸如豆大燈
心煎湯吞七粒得利
又方
以滑石末水和泥臍下二寸小便即利未利更塗
之
又方
用車前草汁調滑石末塗臍四畔方四寸熱即易
之
治姙娠小便不通臍下妨悶心神煩悶
用紫苑去苗為末井花水調下二錢一方用紫草
蔓荆實散治姙娠小便澁不通利
用蔓荆實二兩搗羅為散每服二錢温水調服空
心午前各一服衛生實鑑濃煎葱白湯調下
治姙娠卒小便不通
蔓菁子
右搗細羅為散每服不計時候煎葱白湯調下一錢
治姙娠小便不通利方
用無青子七合為末水和服方寸匕日三
治姙娠遍身浮腫喫前方未得全效小便未得通快宜
服此方若遍身不腫止小便不通一兩日亦可服此
藥一二盞
山梔知母前胡升麻麥門冬冬葵子
葶藶桔梗
右細杵羅為末每服三錢水一盞二分葱白五枝同
煎取一盞食後和滓喫
遺失不禁
夫腎主水入胞為小便腎氣和乃能約制溲出以時
若姙娠腎虚胞冷不能約制故小便利下而多也其證
令人背項憎風少腹急痛治法當加以扶養胎氣之劑
方
熟亁地黃丸治姙娠小便不禁臍腹疼痛
熟地黃巴戟天肉蓯蓉五味子山茱萸
蒺䔧子萆薢蜀椒山芋續斷菟絲
子杜仲沉香
右為細末煉蜜和丸如梧子大每服十五丸食前温
酒下
椒菊丸治姙娠小便日夜頻數
蜀椒甘菊花肉蓯蓉菖蒲巴戟天遠
志黃耆附子
右為細末酒煑麵和丸如桐子大每服二十丸空心
食前温酒下
菟絲子丸治姙娠小便利日夜無度
菟絲子菖蒲肉蓯蓉蛇牀子五味子
防風遠志
右為末煉蜜和丸搗三百杵丸如桐子大每服十丸
空心温酒下
温氣除寒補下丸治姙娠小便利
葫蘆巴龍骨菖蒲遠志補骨益智
肉蓯蓉
右為細末煉蜜和丸如桐子大每服三十丸空心温
酒下
桑螵蛸丸治姙娠小便滑數
桑螵蛸人參鹿茸黃耆牡礪粉甘
草
右搗粗篩每服三錢水一盞生姜一片棗二枚擘煎
至七分去滓食前温服
鷄□胵散治姙娠遺尿
鷄□胵熟亁地黃當歸牡礪粉黃耆
厚朴
右搗羅為散每服二錢匕食前温酒調下
鹿茸丸治姙娠下焦冷氣小腹疼痛小便多
鹿茸(一兩)白龍骨(三分)桑螵蛸(半兩)牡礪粉(二兩)
右為末酒煑麵糊和丸如梧子大每服二十丸空心
食前温酒下
艾葉丸治姙娠小便利小腹痛
艾葉(炙)亁姜(各一兩)厚朴益智(各半兩)
右為末煉蜜和丸如桐子大每服三十丸米飲湯下
以飯壓之
秦椒丸治姙娠小便利
秦椒(六兩)蘹子(炒一兩)黃蠟(四兩)
右搗羅二味末鎔蠟和丸如桐子大每服二十丸空
心用温酒下
白薇散治姙娠小便無度尿不知出時胎滿故也
白薇白芍藥(各一兩)
右搗羅為散每服一錢匕食前温酒調下日三
鷄翎酒療姙娠尿不知出時胎滿故也
用鷄子焼灰末之酒調方寸匕
桑螵蛸散治姙娠小便不禁
用桑螵蛸十二箇炙為細末每服三錢空心食前
米飲調下
治小便利
焼遺尿人薦草灰服之瘥
治小便遺失
阿膠(三錢)牡礪(四錢)鹿茸(四錢)
右剉末挑三錢水一盞半煎至一盞空心服或米飲
調亦得
瘧疾(附論)
夫姙娠病瘧者由夏傷於暑客於皮膚至秋因勞動血
氣腠理虛而風邪乘之動前暑熱隂陽交争陽乘則熱
隂盛則寒隂陽相雜寒熱俱歇若邪動氣至交争則發
故瘧休作有時其發寒時節漸晏者此由風邪客於風
府循膂而下衛氣至一日一夜常大會於風府故發日
晏其發日早者衛氣之行風日夜下一節二十一日至
尾骶二十二日入脊内上注於伏衛之脉其行九日出
缺盆之内其氣既止故發更早其間日發者由風邪内
搏五臓横連募厚其道遠其氣深其行遲不能日作故
間日蓄積乃發也姙娠而發則寒熱之氣相廹傷於胎
故多損動也又云凢懷孕婦人病瘧可煎白虎湯小
柴胡柴胡飲子等藥如大便結梗可用大柴胡湯微通
利之不可大吐瀉恐傷其孕也經曰夏傷於暑秋必病
瘧
方
松羅散治姙娠患瘧發時增寒壯熱口亁多吃冷水
腹内㽲刺疼痛不止
松羅(半兩)鱉甲(半兩)恒山(半兩)烏梅肉(七枚)朱砂漢防己
(各一兩)澤瀉(半兩)麥門冬(一兩)知母連翹(各半兩)黃丹
石葦虎杖(各一分)生亁姜(一兩)
右搗細羅為散每服不計時候以温酒調下二錢
清脾湯治姙娠作瘧熱多者
青皮厚朴白术草菓仁柴胡茯苓
半夏黃芩甘草人參(各等分)常山(一半)
右剉散每服四錢生姜五片真地骨皮少許煎不時
温服或加麥門冬去心二十粒未效宜服勝金丸
阿膠散治姙娠患瘧發時增寒壯熱頭目眩暈不思
飲食
阿膠(一兩半)赤芍藥當歸柴胡黃芩白茯
苓白术(各一兩)麥門冬(一兩半)甘草(半兩)
右搗篩為散每服四錢水一盞入薤白二莖煎至六
分去滓不計時候温服
人參散治姙娠瘧疾頭疼增寒壯熱面黃不思飲食
人參知母麥門冬柴胡桑寄生白茯
苓厚朴(各一兩)甘草(半兩)
右搗篩為散每服四錢水一盞煎至六分去滓不計
時候温服
驅邪散姙娠瘧疾者謂何盖榮衛虚弱脾胃不足或
感風寒或傷生冷轉成瘧疾急服驅邪散莫待吐逆
見食不思卒難醫療
高良姜白术草菓仁橘紅藿香葉縮
砂仁白茯苓(各一兩)甘草(炙半兩)
右㕮咀每服四錢水一盞半生姜五片棗一枚煎至
八分去滓不拘時候
七寳散治男子婦人一切瘧疾或先寒後熱或先熱
後寒或寒多熱少或熱多寒少一日一發或一日兩
三發或連日或間日發或三四日一發不問鬼瘧不
伏水土山嵐瘴氣似瘧者亦治婦人姙娠六七月而
患瘧疾皆可服之
常山厚朴青皮陳皮甘草㯽榔草
菓(去皮各等分)
右㕮咀每服半兩於未發隔夜用水一碗酒一盞煎
至一大盞濾出露一宿却將滓再用酒水更依前煎
一次去滓别以碗盛貯亦露一宿來日當發之早盪
温面東先服頭藥少歇再服藥滓大有神效嘗治一
姙婦六七個月而沾瘧疾先寒後熱六脉浮緊衆醫
用藥柴胡桂枝無效因言此疾非常山不愈也衆醫
不肯因循數日病難無計黾勉治之遂用七寳散一
服愈黃帝問曰婦人重身毒之柰何岐伯曰有故無
殞帝曰願聞其故何謂也岐伯曰大積大聚其可犯
也衰其大半而止豈不以審藥之性味明治療之方
處以中痛與疾適好於半而止之勿過而於則何疑
余攻治哉
當歸散治姙娠患瘧憎寒體顫
當歸白芍藥茯苓枳殼白术(各一兩)鱉甲
(一兩)甘草(剉一兩)
右搗篩為散每服四錢水一盞煎至六分去滓不計
時温服
知母散治姙娠瘧疾憎寒壯熱口亁煩悶
知母白茯苓麥門冬柴胡(各一兩)烏梅(三分)大
青甘草(各半兩)
右搗篩為散每服四錢水一盞煎至六分去滓不計
時候温服
治姙娠患瘧疾湯
恒山(二兩)甘草(一兩)黃芩(三兩)烏梅(十四枚)石膏(八兩)
右㕮咀以酒水各一升半合漬藥一宿煑三四沸去
滓初服六合次服四合後服二合凢三服一方有麥
冬去心一兩無石膏名恒山散忌海藻菘菜生葱
黃芩散治姙娠婦患瘧疾寒熱頭痛心煩
黃芩麥門冬(各一兩)石膏(二兩)甘草(半兩)烏梅(十四個)
右㕮咀每服四錢水一盞煎至六分去滓温服不計
時候
烏梅散治姙娠瘧疾寒熱頭疼煩渴
烏梅黃連桑寄生人參甘草(各一兩)
右搗篩為散每服四錢以酒一盞煎至六分去滓不
計時候温服
治姙娠患瘧疾湯
恒山竹葉(各三兩)石膏(八兩)粳米(一百粒)
右㕮咀以水六升煑取二升半去滓分三服第一服
於未發前一食頃服之第二服臨欲發服之餘一服
用以塗頭額及胷前五心藥滓置頭邊當一日勿近
水及進飲食過發後乃進粥食忌生葱菜
鱉甲散治姙娠瘧疾寒熱腹痛
鱉甲(一兩)亁姜(半兩)當歸(一兩)桃仁(三分)
右搗細羅為散每於發時用前水調下一錢
黃連散治姙娠瘧疾寒熱腹痛
黃連(一兩去鬚)當歸(一兩剉微炒)
右搗篩為散每服三錢以水一盞煎至六分去滓不
計時候温服
驅邪散治姙娠傷寒變成瘧疾腥脾者何答曰榮衛
虚弱脾臓受濕發傷寒既愈轉成瘧疾急服莫待吐
逆見食不思卒難醫療
用良姜一兩半以猪膽汁浸一宿用東壁土炒燋去
土洗切焙之以北棗一枚先焙令亁碾同前藥為
末二錢水一盞煎至五分候瘧發時便服為妙一
方為圓紫蘇湯下二十圓
頭目旋暈(附論)
夫姙娠頭旋目暈視物不見顋項腫核者盖因胎氣有
傷肝臓毒熱上攻太陽穴痛嘔逆背項拘急致令眼暈
生花若加涎壅危在片時急煎消風散服之
方
消風散治姙娠肝臓熱毒上攻太陽穴胷膈涎壅頭
旋目暈視物不見顋項腫核
石膏甘菊花防風荆芥穗川羌活羚
羊角川芎大豆黃卷當歸白芷(各一兩)甘
草(炙半兩)
右㕮咀每服四錢水一盞半入好茶半錢煎至八分
去滓通口服食後昔有一姙婦將臨月兩眼忽然失
明燈火不見頭疼目眩項顋腫滿不能轉頸請醫治
不瘥轉加危困服此方獲安分娩其眼帶弔起人物
不辨服四物湯加荆芥防風更於眼對四十丸轆轤
關證服天門冬飲子以此三藥間服日漸稍明大忌
酒麵煎炙焼煿鷄羊鵝鴨豆腐辛辣一切毒食并房
勞及稍温藥
天門冬飲子治姙娠肝經風熱上攻眼目帶弔失明
天門冬知母茺蔚子(各一兩)防風(半兩)五味子
茯苓川羌活人參(各七錢半)
右㕮咀每服四錢水一盞半姜三片煎至八分去滓
食後温服忌焼煿辛辣毒食物及稍温藥如其不然
眼不復明也雖服三五個月至半年周歲未愈不服
終為盲人矣盖此證為懷身娠多居密室火閣衣著
裀褥厚盖伏熱在裏或服補藥因食熱物太過致令
胎熱肝臓壅極風衝入腦所致
瀉肝散治姙婦將臨月兩眼忽然失明燈火不見頭
痛目暈項顋腫滿不能轉頸
麥門冬(一兩)大黃黃芩細辛芒硝(四味各半兩)玄
參桔梗(二味各五錢半)
右為末每服挑四錢水一盞半煎八分食後温服此
方雖非治産難乃慮後人得此證不諳此理誤服補
藥并毒食冐犯禁忌失一身之寳可不惜哉故附之
耳
消風散治姙娠頭旋目暈視物不明顋項腫核者何
答曰盖因胎氣有傷肝臓毒氣上攻太陽穴痛嘔逆
背項拘急致令眼暈生花若加涎壅危在片時
石膏山茵陳菊花防風荆芥螺粉(六味)
(各二錢)白芷川芎阿膠甘草(四味各二錢)木香
白术(各半錢)
計一兩五錢剉作六服水一盞入好茶半錢煎八分
通口服頭微汗得瘥
痰逆不思食(附論)
夫水飲停積結聚為痰人皆有之不能為害若多則成
病妨害飲食乃至嘔逆姙娠之病若嘔逆甚者傷胎也
方
白术散治姙娠心胷痰逆煩悶頭重目眩憎寒惡聞
食氣四肢無力
白术人參葛根赤茯苓陳橘(各一兩)枇杷
葉枳殼黃耆柴胡麥門冬甘草半
夏(已上各半兩)
右搗篩為散每服三錢水一盞生姜半分煎至六分
去滓不計時候温服
枳實散治姙娠氣壅心胷不利痰逆不思飲食
枳實(三兩)人參陳橘皮麥門冬赤茯苓(各三分)
半夏甘草藿香枇杷葉(各半兩)
右搗篩為散每服三錢水一盞生姜半分煎至六分
去滓不計時候温服
人參飲子治姙娠痰逆不思飲食
人參生姜(切各半兩)陳橘皮(一兩湯浸)
右件藥以水一大盞煎取八分去滓不計時候分煖
三服
嘔逆不下食(附論)
夫姙娠嘔逆者由胃氣逆胃為水谷之海其氣不調而
有風冷乘之冷摶於胃氣胃氣逆則令嘔逆也姙娠
之人脾胃氣弱風冷乘之則中焦否隔胃中虚滿其氣
上溢氣不下降故雖食飲卒不得下甚則嘔逆
方
白术散治姙娠嘔逆不下飲食胷膈煩悶
白术(一兩)木香青橘皮(各半兩)丁香麥蘖人參
赤茯苓(各一兩)甘草(炙)㯽榔(各半兩)亁姜(一分炮製)
右搗篩為散每服二錢匕入鹽少許沸湯點沸不計
時候服
枇杷葉散療姙娠心鬲氣滯嘔吐不下飲食神虚煩
四肢少力
枇杷葉半夏麥門冬人參甘草(各半兩)訶
子肉藿香(各一兩)枳殼陳皮(各三分)
右㕮咀每服三錢水一盞姜三片棗一枚煎至七分
去滓温服一方無大棗訶子
人參散治妊娠嘔逆不下飲食四肢少力頭疼憎寒
人參(三分)柴胡(一兩)白术(三分)甘草(半兩炙)麥門冬(一兩)陳橘
皮(一兩)白茯苓(一兩)葛根(半兩)半夏(三分)
右搗篩為散每服三錢水一盞生姜半分棗三枚煎
至六分去滓不計時候温服
前胡散治姙娠胷中滿悶嘔逆不下食四肢疼痛
前胡(一兩)麥門冬(一兩)人參(一兩)赤芍藥(半兩)陳橘皮(一兩)半
夏(半兩)枳殼(半兩)甘草(半兩炙)
右搗篩為散每服三錢水一盞生姜半分淡竹葉二
十七片棗三枚煎至六分去滓不計時侯温服
茅根散治姙娠嘔逆不食心煩微渴
茅根(三分)人參(一兩)半夏(半兩)陳橘皮(三分)葛根(半兩)赤茯苓
(一兩)藿香(半兩)甘草(一分)
右搗篩為散每服三錢水一盞生姜半分棗二枚煎
至六分去滓不計時候温服
訶梨散治姙娠氣攻心腹疼痛嘔逆不下食四肢不
和
訶梨勒陳橘皮(各一兩)白术芎藭(各三分)厚朴(一兩)
人參(三分)白茯苓(一兩)當歸(半兩)
右搗篩為散每服三錢水一盞生姜半分棗三枚同
煎至六分去滓不計時候温服
白豆蔻散治姙娠胃氣虚冷嘔逆不下食腹脇脹滿
四肢不和
白豆蔻(一兩)陳橘皮人參白术厚朴(各三分)芎
藭(三分)半夏(三分)甘草(一分)
右搗篩為散每服三錢水一盞生姜半分棗三枚煎
至六分去滓不計時候温服
人參散治姙娠嘔逆頭痛不納飲食寒熱心膈壅悶
人參前胡細辛赤茯苓厚朴芎藭(各一)
(兩)甘草(半兩)半夏(三分)
右搗篩為散每服三錢水一盞生姜半分煎至六分
去滓不計時候温服
訶梨勒丸治姙娠心煩頭目眩悶聞食氣即嘔逆
訶梨勒皮(一兩)人參赤茯苓半夏葛根甘
草(各半兩)枳殼(三分)白术(一兩)
右搗羅為末煉蜜搗三二百杵丸如梧桐子大每服
不計時候以生姜粥飲下二十丸
枇杷葉湯治姙娠嘔逆不下食心腹滿悶脇肋疼痛
枇杷葉高良姜半夏陳橘皮丁香甘
草㯽榔(剉各一兩)
右粗搗篩每服三錢水一盞入生姜五片煎至六分
去滓稍熱服
厚朴湯治姙娠嘔逆不下食
厚朴人參白茯苓白术陳橘皮竹茹
半夏(各一兩)
右粗搗篩每服三錢水一盞生姜三片煎至七分去
滓食前温服
七物飲治姙娠嘔吐惡食
淡竹茹(一兩)人參(二兩)桔梗前胡半夏白茯苓
(各一兩)茅根(三分)
右剉如麻豆大拌勻每服五錢水一盞半生姜三片
棗三枚劈破煎至八分去滓温服
竹茹湯治姙娠擇食嘔吐頭疼眩暈顛倒痰逆煩悶
四肢不和並宜服之
又竹茹湯治姙娠至三四月嘔吐不食
生蘆根(一兩)青竹茹橘皮前胡(各四錢)生姜(五片)大
腹皮㯽榔(各二兩)
右每服四錢水一盞煎至六分空心温服
生姜散治姙娠嘔逆不下食和胃順氣
生姜(一分)姜黃陳橘皮白芷白术甘草(各半)
(兩炙)
右搗羅為散每服二錢用粥飲調下不計時候
茯神湯治姙娠嘔逆不下食升降隂陽和調胃氣
茯神黃耆人參白术(各半兩)藿香葉甘草
(炙各二錢)
右粗搗篩每服二錢水一盞入生姜三片煎至六分
去滓食前温服
陳橘皮散治姙娠嘔逆不下食
陳橘皮(二兩)人參麥門冬厚朴白茯苓(各一兩)
白术(半兩)
右搗篩為散每服四錢水一盞入生姜半分淡竹葉
二七片煎至六分去滓不計時候温服
藿香散治姙娠嘔逆食物不下
橘皮竹茹人參白术(各十八銖)生姜(一兩)厚朴(十二)
(銖)
右㕮咀以水七升煑取二升半分三服不瘥重作忌
桃李雀肉
豆蔻丸治姙娠嘔逆不下食和調胃氣
草豆蔻白术(各一兩)人參(一兩半)陳橘皮(去白焙一兩)半
夏(半兩)
右為末用棗肉為丸如梧桐子大每服二十丸生姜
湯下不計時候温服
人參湯治姙娠嘔逆不下食和胃氣利胷膈
人參山芋白茯苓陳粳米(各一兩)半夏(半兩)
右搗篩每服三錢水一盞入生姜五片棗三枚劈破
同煎至六分去滓不計時候温服
柴胡湯療姙娠不欲食或吐春月所宜服
甘草柴胡(各二兩)麻黃(一兩)吳茱萸(半兩)大棗(十二枚)
右細切以水六升煑取三升適寒温服一升日三療
食噫醋除熱下氣所宜多與上同但秋夏去茱萸加
枸杞一觔六月小麥一升石膏三兩秋去石膏加甘
草一兩九月去麻黃加亁姜一兩十月加川芎三分
忌海藻菘菜
蘆根散治姙娠嘔逆煩悶不下食
蘆根(一兩半)甘草(半兩)人參(一兩)麥門冬(一兩半)陳橘皮(一兩)
右搗篩為散每服三錢水一盞入生姜半分淡青竹
葉二七片小麥一百粒煎至六分去滓不計時候温
服
療姙娠嘔吐飲食兼吐痰水
生蘆根(一分)橘紅(四分)生姜(六分)㯽榔(二分)
右切以水二盞煑取七合空心熱服
亁姜人參半夏丸治姙娠嘔吐不止
亁姜人參(各一兩)半夏(二兩)
右為末以生姜汁糊為丸如梧桐子大每服十丸日
三服
治姙娠兩三月聞食臭嘔逆不下食肌肉黃瘦宜吃此
方若大腑秘熱即可喫此藥自别有方
藿香黃橘皮人參厚朴防風川芎
當歸(各一兩)麥門冬(四錢)甘草(四銖)
右細杵羅為末每服二錢水一盞生姜二片棗二枚
同煎九分空心服
香术散治婦人五六月胎孕胷腹間氣刺痛或腸鳴
嘔吐減食此由喜怒憂思過度飲食失節
蓬术(煨一兩)丁香(半兩)粉草(一兩)
右為細末每服一錢空心鹽湯點服覺胷内按下之
牡音有一婦患姙娠嘔吐不止粥藥不下衆醫袖手
吉安醫官用以此藥一服見效後以治心脾疼痛嘔
逆之証不問男女服之良騐
咳𠻳喘急(附論)
夫肺感於寒寒傷於肺則成咳𠻳也所以然者肺主氣
而外合皮毛毛竅不密則寒邪乘虚而入故肺受之也
五臓六腑俱受氣於肺以其時感於寒而為𠻳也秋則
肺受之冬則腎受之春則肝受之夏則心受之其諸臓
𠻳不已則𫝊於腑姙娠病久不已者則傷胎也又曰
姙娠咳𠻳者以肺感寒氣而然也經謂形寒飲冷則傷
肺故傷則咳久咳不已則寒氣相移寒氣相移則不惟
孕育有傷而肺氣痿弱皮毛枯悴矣治之之法固宜發
散寒邪又須資補胎氣寒邪去胎氣安則咳𠻳自已也
姙娠喘急兩脇刺痛脹滿者何盖因五腑不利氣血
虚羸因食生冷或發憎寒唇青面白筋脉拘攣骨節痠
痛皮毛亁澁上氣喘急大便不通嘔吐頻頻平安散主
之
方
丁香半夏湯治姙娠咳𠻳不止消痰逆和胃氣
丁香木香半夏(各半兩)人參白术桔梗
白豆蔻陳橘皮甘草㯽榔前胡赤茯
苓(各二兩)
右粗搗篩每服三錢水一盞生姜三片煎至六分去
滓不計時候温服
馬兜鈴散治姙娠胎氣壅滯咳嗽喘急
馬兜鈴苦梗人參甘草貝母(各半兩)陳皮
大腹皮紫蘇桑白皮(各一兩)五味子(七分)
右㕮咀每服四錢水一盞姜三片煎至七分去滓無
時温服
茈胡湯治姙娠咳𠻳胷滿氣急減食
茈胡(一兩)桃仁(半兩)天門冬(三分)麥門冬甘草白茯
苓山芋黃耆阿膠人參(各一兩)
右粗搗篩每服三錢水一盞煎至六分去滓不計時
候温服
桔梗散治姙娠肺壅咳𠻳喘急不食
天門冬(一兩)桑白皮苦梗紫蘇(各半兩)赤茯苓(一兩)
廣麻黃(三分)貝母人參甘草(各半兩)
右㕮咀每服四錢水一盞姜三片煎至七分去滓無
時温服
鹿角膠散治姙娠心胷妨悶兩脇微痛煩渴咳嗽
鹿角膠(一兩)麥門冬貝母(三分)陳橘皮(一兩)細辛(三分)前
胡(一兩)甘草(半兩)赤茯苓(一兩)芎藭(半兩)
右搗篩為散每服四錢水一盞煎至六分去滓無時
稍熱服
麥門冬散治姙娠煩渴嗽口苦
赤茯苓知母黃耆白茅根人參百合
(各一兩)甘草(半兩)麥門冬(一兩半去心)
右搗篩為散每服四錢水一盞葱白五寸煎至六分
去滓不計時候温服
貝母散治姙娠肺損咳嗽喘促不食
貝母鹿角膠生亁地黃麥門冬人參
黃耆五味子(已上各一兩)甘草(半兩)
右搗細羅為散每服不計時候糯米粥飲下二錢
鱉甲散治姙娠咳嗽羸瘦不能下食
鱉甲貝母人參木香柴胡桔梗五
味子(已上各一兩)甘草(半兩)
右為細末煉蜜和搗二三百杵丸如桐子大每服不
計時候以糯米粥飲下三十丸
荆芥飲治姙娠感風冷咳嗽痰壅頭昏痛
荆芥穗旋復花前胡(三兩)芍藥半夏甘草
(一兩)麻黃(一兩半)
右粗搗篩每服三錢水一盞生姜三片煎至六分去
滓不計時候温服
百合散治姙娠咳嗽心胷不利煩悶不食
川百合紫苑麥門冬苦梗桑白皮(各一兩)
甘草(半兩)
右㕮咀每服四錢水一盞竹茹一分煎至六分去滓
入蜜半匙更煎至三沸不拘時温服
紫苑湯治姙娠咳嗽不止胎不安
甘草杏仁(各一兩)紫苑(一兩)桑白皮(一兩)苦梗(三分)天門
冬(一兩)
右㕮咀每服三錢水一盞竹茹一塊煎至七分去滓
入蜜半匙又煎二沸温服一方有麥門冬無天門冬
桑白皮丸治姙娠咳嗽痰盛喘逆
桑白皮(二兩剉)半夏阿膠人參(各一兩)丹砂(研一分)
甘草(炙半兩)
右搗羅為末糯米粥為丸如鷄頭實大每服一丸食
後臨臥時含化嚥津
阿膠散治姙娠心胷妨悶兩脇微疼煩渴咳嗽
阿膠麥門冬欵冬花貝母秦芄(各一兩)甘
草(半兩)
右搗篩為散每服三錢水一盞煎至六分去滓不計
時候温服
紫苑散治姙娠咳嗽氣急心煩不食
紫苑桑根白皮貝母陳橘皮(已上各一兩)燈心
(三寸)甘草(半兩)
右搗篩為散每服四錢水一盞生姜半片棗三枚煎
至六分去粗不計時候温服
又方(出聖惠方)
桑根白皮(三分)欵冬花(三分)赤茯苓(三分)青橘皮(半兩)枇杷
葉(半兩)木通(三分剉)
右搗篩為散每服四錢水一盞生姜半分煎至六分
去滓不計時候温服
紫蘇散治姙娠氣壅咳𠻳胷膈不利吃食减少
紫蘇葉赤茯苓前胡陳橘皮貝母(已上各一)
(兩)甘草(半兩炙)
右搗細羅為散每服不計時候以糯米粥飲調下二
錢
槐豆散治姙娠咳𠻳及安胎氣
槐豆當歸貝母芎藭人參(各一兩)
右搗羅為散每服二錢匕温酒調下日三
前胡湯治姙娠咳𠻳胷膈不利痰涎壅悶
前胡和皮大腹半夏陳橘皮甘草(炙各一兩)
右粗搗篩每服三錢水一盞生姜三片同煎至六分
去滓食後臨臥温服
百合散治姙娠心胷氣壅喘促咳𠻳
百合桑根白皮瓜蔞根甜葶藶甘草
右搗篩為散每服三錢水一盞入葱白五寸煎至六
分去滓不計時候温服見效
人參散治姙娠咳𠻳
人參陳橘皮甘草生姜
右搗羅為散每服二錢沸湯調下
防己湯治姙娠咳嗽喘滿短氣
防己白藥子
右粗搗篩每服三錢水一盞煎至七分去滓温服未
效再服之
白术湯治姙娠咳嗽痰盛嘔逆
白术半夏
右粗搗篩每服三錢水一盞生姜三片同煎半盞去
滓食後温服日三見效
車脂方療姙娠咳嗽熱病及治腹痛
以車轄焼赤投酒中候冷飲之良效
又方
用貝母去滓剉炒令黃為末砂糖研爛拌和勻丸
如鷄頭子大每服一丸含化神效
治婦人姙娠咳嗽
以蒲草搗篩蜜丸服之立效冬月採根用亦差
平安散治姙娠上氣喘急兩脇刺痛腹脹滿
厚朴生姜(各二錢)亁姜陳皮(去白一錢)川芎(半錢)木香
(二分)亁地黃(洗一錢半)甘草(炙四錢)
右㕮咀每服四錢水一盞半入焼鹽一捻煎至一盞
去滓通口服不拘時服甚者只三服一方無川芎以
上諸證盖因五臓不利氣血虚羸因食生冷或發憎
寒唇青面白筋脉拘攣骨節痠疼皮毛亁澁上氣喘
急大便不通吐嘔頻頻
圓參阿膠煎治姙娠肺氣不足寒壅相交痰唾稠粘
咳嗽不已
人參阿膠五味子紫苑(各二兩)
右為細末煉蜜和丸如櫻桃子大食後含一丸嚥津
服
治姙娠咳嗽
焼車釭脂末内酒中服
痰飲(附論)
夫痰飲者由氣道澁滯水飲停積結聚而不散令人膈
脘痞悶嘔逆惡心體重多唾不思飲食姙娠痰飲不可
專以破痰逐飲之劑故昔人論諸病痰飲者當以温藥
和之
方
前胡湯治姙娠痰飲留滯不思飲食
前胡(去蘆頭剉一兩)半夏(二兩以生姜自然汁一升拌炒)人參(一兩)厚朴
枳殼旋覆花(各半兩)木香(一兩)陳橘皮桔梗(炒各半兩)
赤茯苓(去黑皮剉)白术(各一兩)甘草(三分)
右粗搗篩每服三錢匕水一盞入生姜五片煎至七
分去滓不計時候温服
白术散治姙娠痰盛止嗽寬膈和氣進食
白术(一兩)人參(二兩)白茯苓(三分)黃耆姜製半夏(各一兩)
山芋桔梗桑根白皮白芷五味子(各半兩)
甘草(一分微炙)
右搗羅為散每服二錢匕沸湯點食後臨臥服
利膈丸治姙娠痰飲嘔逆惡心
半夏(三兩)前胡(去蘆頭一兩)赤茯苓㯽榔百合陳
橘皮訶梨勒桔梗枳殼人參(各半兩)
右為細末水煑麵糊和丸如梧桐子大每服十五丸
至二十丸食後温生姜湯下
黃耆湯治姙娠痰逆和脾胃思飲食
黃耆(剉一兩)半夏(半兩)芎藭(半兩)甘草(炙一分)人參白术
陳橘皮赤茯苓枳殼訶梨勒皮(各三分)
右粗搗篩每服二錢水一盞入生姜三片棗一枚劈
同煎至六分去滓温服不拘時
丹砂沉香丸治姙娠痰壅不思飲食
丹砂沉香肉豆寇半夏(各一兩湯浸)人參(三分)丁
香(三分)白茯苓陳橘皮甘草㯽榔(剉各半兩)
右除丹砂外搗羅為末入丹砂研半勻煉蜜和丸如
梧桐子大每服十五丸生姜湯下食前服
欵冬花散治姙娠心膈痰壅肺氣不順&KR2098;嗽頭疼
欵冬花麻黃貝母前胡桑白皮紫苑
(各半兩)旋覆花白术甘草(各一兩)石膏(一兩)
右㕮咀每服四錢水一盞姜三片煎至七分去滓温
服食後一方有白前無白术
半夏湯治姙娠痰飲下消嘔逆不食及中煩悶惡聞
食氣頭眩重四肢百骨節疼痛
半夏人參芎藭赤茯苓桑白皮
生乾地黃芍藥(各三兩)陳橘皮(一兩)甘草
(炙半兩)
右粗搗篩每服四錢水一盞入生姜半分煎取七分
去滓温服不拘時候
旋覆花湯治姙娠痰飲胷膈不利思飲食
旋覆花枳殼(各半兩)半夏木通(各一兩剉)前胡(二兩)白
术赤茯苓陳橘皮㯽榔(各六兩)
右粗搗篩每服五錢水一盞半入生姜五片煎至八
分去滓空心服午前再服此藥利胷膈行滯氣消痰
飲藥脹滿極效有風痰人常宜服一方有甘草炙三
錢
麻黃散治姙娠外傷風冷痰逆咳嗽不食
麻黃陳皮前胡(各一兩)半夏人參白术
枳殼貝母甘草(各半兩)
右㕮咀每服四錢葱白五寸姜半分棗二枚水一盞
煎至六分去滓温服
赤茯苓湯治姙娠痰飲不除胷脇支滿嘔逆不思飲
食漸加羸瘦
赤茯苓前胡白术紫蘇(各半兩)半夏大腹
皮人參麥門冬(各半兩)
右粗搗篩每服四錢水一盞半入生姜半分煎取八
分去滓不計時候温服
木香丸治姙娠痰飲咳嗽嘔逆不思飲食
木香甘草白术陳橘皮(各一兩)天南星半
夏白芷亁姜(一分)
右為末同粟米飲為丸如梧桐子大每服二十丸食
後煎生姜棗湯下
人參丸治姙娠痰盛調脾胃進飲食
人參高良姜白茯苓陳橘皮厚朴(各一兩)
半夏(二兩)亁姜甘草(炙各半兩)
右為末用生姜汁浸蒸餅心和劑為丸如梧桐子大
每服三十丸食後臨臥生姜湯下
百合散治姙娠風壅相交咳嗽痰多心胷滿悶
百合紫苑茸貝母白芍藥前胡赤茯
苓桔梗(各一兩)甘草(生半兩)
右㕮咀每服四錢水一盞半姜五片煎至八分去滓
温服不拘時候
麥門冬湯治姙娠痰逆不思飲食止煩渴定咳嗽
麥門冬半夏貝母(炮各半兩)青橘皮亁姜甘
草(炙各一兩)
右粗搗篩每服三錢生姜三片水一盞慢火煎至七
分去滓通口空心食前服
天南星丸治姙娠痰飲膈脘痞悶嘔逆惡心
天南星半夏(二味并去臍用生姜自然汁浸三宿細切焙亁用)人參
白茯苓(各一兩)白礬(一兩半)
右搗羅四味為末入白礬和藥再研令勻用生姜汁
煑麵糊輭硬得所和丸如梧桐子大每服十五丸熱
水下空心日午晚食前各一服
亁姜丸治姙娠痰飲浸漬膈脘目運頭旋
亁姜白礬芎藭半夏(各一兩)白术(二兩)
右為末煑棗肉和丸如小豆大每服十五丸温淡生
姜湯下不計時候服
枳殼丸治姙娠痰盛嘔逆惡心頭目旋運
枳殼(四兩)亁姜(二兩)白术(三兩)半夏(二兩)
右為末生姜汁煑麵糊和丸如梧桐子大每服十五
丸温米飲下食前服漸加至二十丸
姙娠諸瘡(附論)
夫姙娠之人若肝經有熱播流血脉散於鷄肉榮氣不
從於肉理則生癰腫諸瘡之類内經謂諸痛痒瘡皆屬
於心治法宜調經絡平腑臓則邪壅之疾自差
方
分氣湯治姙娠諸瘡利心經散壅滯
麥門冬㯽榔當歸大腹皮甘草木通
羌活芎藭桑根白皮(剉各一兩)大黃(炒三分)
右粗搗篩每服三錢水一盞煎至六分去滓空心日
午臨臥温服
薄荷丸治姙娠氣血壅滯致身體生瘡瘙痒
亁薄荷葉(二兩)荆芥穗(一兩半)蔓荆實(去白皮)玄參甘
草大黃人參麥門冬(去心各一兩)羌活細辛
(去苗各一兩半)
右為末煉蜜丸如鷄頭大每服一丸茶酒嚼下不拘
時
白芷丸治姙娠風氣壅頭目不利身體生瘡
白芷(三兩)芎藭天南星(水煑各一兩)羌活(半兩)菊花(三分)藿
香葉(一兩)防風(半兩)細辛(一兩)當歸(二兩)
右搗羅為末酒煑麵糊丸如梧桐子大每服二十丸
薄荷湯下不拘時候
地黃丸治姙娠諸瘡
生亁地黃黃耆人參荆芥梔子仁黃
芩甘草亁薄荷葉(各一兩)
右為末煉蜜和丸如梧桐子大每服二十丸温湯下
不拘時
皂筴子散治姙娠氣壅生瘡
皂筴子(二百枚)槐實甘草亁薄荷葉黃耆
荆芥穗(各一兩)芎藭天麻(各半兩)
右搗羅為散每服一錢匕温酒調下沸湯亦得不拘
時
荆芥湯治姙娠血氣壅滯身體生瘡心神不寧
荆芥穗芎藭細辛葳靈仙甘草(各一兩炙)皂
莢(半兩不蛀者去皮塗酥炙)
右粗搗篩每服二錢匕水一盞煎至六分去滓食後
臨臥温服之
黃耆湯治姙娠氣血壅滯生瘡
黃耆苦參羌活獨活惡實甘草(炙各一兩)
右粗搗篩每服三錢匕水一盞煎至七分去滓温服
秦艽丸治姙娠瘡疥煩熱瘙痒
秦艽(半兩)黃耆枳殼漏蘆防風(各一兩半)黃連(去鬚)
(半兩)
右為末煉蜜和丸如梧桐子大每服二十丸温酒空
心日午夜臥服
袪風散治姙娠風熱氣盛致身體生瘡皮膚燥澁大
便結滯
羌活(去蘆頭二兩)大黃(濕紙褁煨二兩)黃耆(剉三兩)芎藭(二兩)朴硝
(别研半兩)當歸(切焙一兩半)
右㨶羅為細散與朴硝勻每服一錢匕日午夜臥用
温蜜水調下微利為度
治瘡婦人姙娠患此疾者並治之
黃桑條(去皮剉碎熬灰)蒼耳草(熬灰)
右相和冷水濾過又將童子小便一處相和煎用抹
在瘡口裏三五日有丁去厭根為妙
治孕癰方立效
用烏藥研出洪州軟白香辣者良水一盞牛皮膠
一片同煎至七分温服
治腦疽瘡治姙娠婦人患此瘡者
用地石榴草煎酒吃為妙
罩胎散治孕婦痘瘡已發急宜服之以解熱毒不治
傷胎
赤茯苓(去皮)白术當歸(中截)白芍藥赤芍藥柴
胡亁葛人參(去蘆)桔梗(去蘆)黃芩防風陳皮
(去白)荆芥枳殼紫草阿膠(炒)糯米(炒)川白芷
甘草(炙)川芎縮砂仁(炒)大熱加欝金
右剉每服三錢水一盞半亁柿蒂七枚野苧根七寸
甜瓜蒂七枚同銀器煎以小荷葉盖定去滓盞盛仍
用荷葉盖覆空心服之昝氏方曰金銀能安胎如蕪
銀器以瓦器煎入金箔銀箔研入藥内
治姙娠上膈有熱唇口生瘡非時頭痛不安小便黃赤
升麻杏仁前胡(去毛)桔梗黃芩麥門冬(去心)
葛根知母(各等分)
右細杵羅為末每服二錢水一盞生姜二片同煎取
八分食後臨臥服
普濟方卷三百四十一
