普濟方卷八十二明周王朱橚撰
眼目門
眯目(論)
夫眯目者簸糠飛塵等物入於目中也治宜亟出之久
不出着於瞼眥因而傷動則為澁痛淚出古方初眯時
令以綿裹筯撩去之或以墨汁或以雞血浮出之皆良
龍目雲論眯目飛塵外障者初患之時皆因飛颺塵物
入眼貼瞼皮粘定睛上疼痛隱澁難開木雜等症欲治
之時但翻轉眼皮用綿裹針撥出眯物然切宜服藥將
息忌口若因此翳膜生急須退之宜車前散補肝謌曰
眯目諸般物飛來并濺來貼睛傷瞼眥疼痛復難開綿
裏藏鍼撥物出始舒懷因兹翳膜好藥酒却能回
方
車前散(出龍木論)治眯目飛塵外障
車前子(洗焙)五味子(炒)芍藥(各一兩半)細辛(去蘆葉)黑參
茯苓(白者去黑皮)人參大黃(剉炒)桔梗(剉炒各一兩)
右為細末以水一盞散一錢煎至五分食後去滓温
服
治雜物眯目不出(出聖惠方)
用鮑魚頭二枚地膚子半合以水煎令爛取汁以注
目中即出
補肝丸(出龍木論)治眯目飛塵外障
澤瀉菖蒲(各二兩半)乾山藥人參茯苓防風
遠志知母乾地黃(各二兩)
右為末煉蜜為丸如梧桐子大空心吞下一十丸
用葉下紅以鹽少許用絹片裹滴在眼中左眼疼
用滓塞右鼻右眼疼塞左鼻如上障用雪裏開并
用鵝不食草些少同前藥搗碎滴汁於眼中滓亦塞
鼻
脂膏(出聖惠方)治一切物入眯目中妨痛不可忍方
取猪脂去筋膜於水中煮待有浮上如油者掠取貯
於别器中又煮依前再取之仰卧去枕點於鼻中不
過兩三度其脂自入眼角中流出眯物即出
治麥芒入目(出本草)
煮大麥湯洗之
治沙塵入眼不可出者(出本草)
取蜣蜋一枚手持其背遂於眼上影之沙塵自出
治眯目物芒入目(出本草)
以墨汁點瞳子上
治眯目去刺(出本草)
以穿鮑魚繩煮汁洗之大良也
治竹木屑入目不出(出本草)
以穿鱓魚繩煮汁洗之良
治目中眯法(出千金方)
旦起對門戸跪拜云門戸狹小不足客及便瘥
外物傷目(論)
夫目為外所傷輕者因物撞擊胞瞼腫痛重者或致目
睛突出但眼帶未斷即内入瞼中急搗生地黃綿裹以
傅之仍以辟風膏磨四旁無使外風乘隙内服除熱治
風鎮驚定痛藥療之若治之失時惡血凝積腐瘀侵睛
致生翳膜鈎割熨烙當隨所宜也龍木論云偶然被物
撞破外障此眼初患之時必然被物悞有打撞瞼胞睛
珠疼痛腫難開宜令鎌洗出血後以爛搗地黃綿裹封
眼然後宜服除風散壓熱飲子口謌曰非理因遭撞破
傷不任疼痛甚慌張瞳人破根念昏濁惡血仍流在眼
眶欲療還須鎌瞼血地黃綿裹密封藏除風壓熱凉湯
飲免使他風致灾殃撞刺生翳外瘴此眼初患之時
因被物悞有撞刺著治療不盡有餘㾗積血在瞼眥之
中致此生翳如此病狀不須鈎割不須熨烙切須將息大
忌淫慾嗔怒宜人参湯退熱茺蔚飲謌曰若有撞刺
翳生根治之不盡有餘痕待他痛定徒磨治勸君將息
忌淫嗔覺熱更須將藥壓外風切莫使相因若言此翳
鈎除得知君不是解醫人
方
壓熱飲子(出龍木)治偶被物撞破外障
犀角(鎊)大黃(剉炒)知母(焙)人参白茯苓(去黑皮)黃芩
(去黑心)黑参(各一兩)麥門冬(焙一兩半去心)甘草(半兩炙剉)
右為末以水一盞散一錢煎至五分食後去滓温服
赤芍藥散(出聖惠方)治眼撞打著疼痛
赤芍藥(一兩)茺蔚子(一兩)防風(去蘆頭)川芎蒿本桂
心黃耆(剉)枳殼(黃人炒微去穰)白芷(各二兩)
右為末散每服三錢水一盞煎至六分去滓不拘時
服
治目睛為物傷疼痛不可忍者(傳信適用方)
以牛尿日兩次點之避風雖黑睛破者亦可療
琥珀散(出聖惠方)治眼撞打着瞳人不損目睛有瘀血不
散疼痛不可忍
琥珀(細研)當歸(剉微炒)川大黃(剉各)(微炒兩)赤芍藥羚
羊角(屑)桃仁(湯浸去皮尖䨇仁炒微黃)突厥白生乾地黃
藁本(各三兩)
右為細散不計時每服食後以温水調二錢
人参湯(出龍木論)治撞碎生翳外障
人参(二兩)黑参茯苓(白者去黑皮)黃芩(去黑心)五味子
羌活(去蘆頭)細辛(去苗葉各一兩)車前子(二兩半)
右為末以水一盞散一錢煎至五分食後去滓温服
龍鹽膏(聖濟總錄)治沙土入眼痛不可忍腫赤者
鹽龍腦硼砂(研)馬牙硝(研)硵砂(研飛過)蕤仁(各一)
(分)杏仁(去皮尖雙仁二十七粒)
右各研細再同研勻以生蜜和稀稠得所新磁盒盛
用竹筯卧點
瞿麥散(出聖惠方)治眯目不出生膚翳
瞿麥穗乾薑(炮各一兩)
右為細末以井水調服二錢日二食後
治稻麥芒等入目中方(出龍木論)
取出蠐螬再以新布覆目上將蠐螬從布上摩之芒
著布出良
白魚方(出聖惠方)治沙石草木入目中不出
以書中白魚取其汁注目中一方以衣中白魚暴乾
為末點
治雜物眯眼不出方(出聖惠方)
以蠶沙揀令净空心用新汲水吞下十枚勿嚼破
又方(出聖惠方)治雜物眯目不出
右用桑根白皮取新者一片如筯大削一頭薄令軟
滑可漸漸入眼中撥之須臾自出
又方(出聖惠方)治雜物眯目不出
用新大麥半合煮汁漸注目中即出
又方(出聖惠方)
用白蘘荷根取心搗絞汁滴入眼中即出
又方(出聖惠方)
用繒帶燒灰細研每服二錢水調服之即出
又方(出聖惠方)
東牆上馬齒莧燒灰細研少許點眥頭即出
又方(出聖惠方)
用生粟米七粒爛嚼并唾洗之即出
又方(出聖惠方)
用雞肝中血少許取滴目中即出
又方(出聖惠方)
用䜴三七粒以水浸洗目視之即出
又方(出聖惠方)
以酥少許内鼻中即隨眯目左右垂頭卧少時令流
入目中淚與眯物同出
又方(出危氏方)治飛絲入眼腫痛
刮指甲上細屑筯頭點津液點爪屑入眼目其絲自
隨爪拔出
又方(出危氏方)
以石菖蒲椎破如絲在左眼菖蒲塞右鼻中在右眼
即塞左鼻中百發百中
治眯目良方(出龍木論)
以食鹽并鼔罡水視之即出又一方以麻油滴入
眼中即出
又方(出海上方)治飛絲入眼腫痛
以白菜及鮮茜菜包手帕内擘開眼滴汁三兩點即
出
治眯目不明方(出聖惠方)
雄羊鹿筯擘之如披筯内筯口中熟嚼擘眼内著
腫子瞼上以手當瞼上輕之若有眯者二七過
便出之視眯當著筯出未即止未出者復為之如
此法當以平旦日未出時為之以瘥為度出訖以好
蜜注目眦頭鯉魚膽亦佳若數目痛可間日之
出
墨運方(出危氏方)治飛絲入眼令人眼睛脹突出痛不可
忍兼治脹膜及草芒沙石眯目不出
用新筆兩三管濡好墨更换頻運睛上飛絲纏筆而
出即安愈又一方治雲母并入眼點大小眥頭隨墨
出又一方用清水研細墨以銅筯點之
又方(出聖惠方)
退熱茺蔚散(出龍木論)治症同前
茺蔚子(二兩)防風(去蘆)芎藭桔梗(剉炒)人參知母(各一)
(兩焙)藁本(去苖五分)白芷(三分)
右為末每日米飲調下一錢
除風散(出龍木)治偶被物撞破外障
防風(去蘆二兩)車前子藁本(去苖土)細辛(去苖葉)五味子
芎藭桔梗(剉炒各一兩半)
右為末用陳米飲空心調下一錢
經效散治撞刺生翳
大黃當歸芍藥(各半兩)北柴胡(各一兩去蘆)粉草
連翹(各一分)犀角(一錢後入)
右剉散每服三錢水一中煎食服仍用日生膚瞖
磨翳膏點之
生乾地黃散治眼忽被撞打着腫澁疼痛
生乾地黃川芎羚羊角屑川大黃(剉碎微炒已上)
(各一兩)赤芍藥枳殼(黃炒微去穰)木香(已上各三分)
右為末每服三錢以水一中煎至六分去滓不計時
温服
木通湯治目傷睛損
木通(剉)赤芍藥大黃(剉各一兩半)白芷(三分)防風(去蘆)山
梔子仁(各一兩)
右粗搗篩每服五錢水一中半入苦竹葉七片煎至
七分去滓入地黃汁一合更煎兩沸食後温服臨卧
再服
治損傷眼藥
大黃(半兩)當歸乳香没藥赤芍藥甘草(各二)
(錢半)
右為散酒一碗水一碗同煎服
地黃膏治被物撞打
生地黃(一合)黃連(一兩)黃栢寒水石(各半兩)
右以地黃自然汁和藥成餅子要用時以紙貼目上
非但是撞打可用凡風熱赤目熱淚出等眼皆可用
以其性凉能逐去熱毒耳
三膽汁點眼方治目為物所傷
羊膽(二枚)雞膽(三枚)鯉魚膽(二枚)
右摘破將汁和勻每點日三上
生地膚方治目為物所傷睛陷努肉
以生地膚去土洗二兩絞取汁磁盒盛每取少許點
目各月將乾者煎取濃汁用
又方治為物所傷或努肉
以杏仁湯浸去皮尖雙仁爛研用人乳化開日三度
點努肉上
物落眼方治麥芒及塵土並物入眼不出
以大藕一節净洗爛搗以綿子裹於眼上擠取汁落
眼中立出鯉魚膽雞肝血京墨汁皆可點
睛為所傷損破方
牛涎日二點避風黑睛破亦瘥
墜睛(論)
夫墜睛者眼為賊風所吹血脉受寒貫衝瞳人風寒氣
隨眼帶牽拽睛瞳向下名曰墜睛也日久不治瞳人損
陷遂至失明
方
犀角散治墜睛眼時發疼痛視物散亂
犀角(鎊)羚羊角(鎊各半兩)青羊膽(一枚)五味子槐實
青葙子荆實(炒)茺蔚子蘆薈(研)胡黃連
地骨皮(各三錢)兔肝(炙乾一具)
右除膽外研為散以膽汁拌勻每服二錢食後煎槐
子湯調下臨卧再服忌發熱毒物
槐實丸治墜睛失明眼牽䧟
槐實羚羊角(鎊)獨活(去蘆頭)天麻沙參地膚
子人參(各一兩半)防風(去蘆)甘菊花枳殼(去穰麩炒各一兩)
决明子(二兩)
右為末煉蜜和丸如梧桐子大每服三十丸空心臨
卧淡漿水下一方無膚子
菊花散治墜睛風毒牽瞳人向下眼帶緊急視物不
明
甘菊花羚羊角屑(各一兩)旋覆花防風(去蘆頭)蔓
荆子(各三分)生乾地黃海桐皮秦艽(去苖)附子(炮製)
(白者)决明子芎藭(各半兩)
右㕮咀每服三錢水一中煎至六分去滓食後温服
臨卧再服之
犀角散治墜睛眼失明眼睛牽䧟或時發疼視物散
亂
犀角帶羚羊角(屑各半兩)車前子枸杞子(各一兩)槐
子五味子青葙子牛蒡子(微炒)茺蔚子胡
黃連(各一分)兔肝(一具微炙)
右搗細羅為散每於食後煎槐子湯下二錢臨卧再
服
羌活散(出聖惠方)治墜睛久不瘥
羌活(二兩)秦艽(去苖)防風(去蘆頭)桂心牛蒡子(微炒)胡黃
連茯神(各一兩)白附子(炮製)犀角(屑)酸棗仁(微炒各三分)
龍腦(一分研細)
右搗為細散每服空心鹽湯調下二錢晩食前煎麥
門冬熟水再調服之
細辛散(出聖惠方)治墜睛眼風熱牽瞳人向下
細辛赤茯苓黃芩(各一兩)麥門冬(去心焙)木通
黃連萎𬎼(各一兩半)川大黃(二兩剉碎微炒)甘草(半兩剉碎微炒)
右㕮咀每服四錢以水一盞煎至六分去滓食後温
服臨卧再服忌炙煿膩毒滑魚肉
點眼蕤仁煎(出聖濟總錄)治墜睛風毒所攻
蕤仁(去皮研二兩)黃連(去鬚剉)地骨皮(取白者用)曾青(研如粉各一兩)
靑鹽(一分)古錢(十文)蜜二盞
右以新綿裹六味安新磁瓶中與蜜相和煑一復時
後以重綿漉去滓冷盡依前安瓶中着露地兩宿去
毒日點黍米大日三五次
洗眼决明湯(出聖濟總錄)治墜睛視物失明
决明子柴胡(去苖)秦皮防風(去蘆)蛇啣草(各一兩)生
乾地黃(二兩)
右剉細每用一兩以水三盞煎取二盞去滓再用綿
濾過每温熱洗訖避風即瘥
點眼藥方(出聖惠方)治墜睛風熱所攻
猪肝(一具)黑豆花(曝乾)槐花(曝乾)地黃花(曝乾各一兩)
右除猪肝外搗細羅為散和猪肝内鐺中以水二斗
緩火煎俟上有凝脂而收取之此是藥矣以物掠盡
為度以磁盒中盛每以銅筯取如黍米大點眦中日
三四度
目珠子突出(論)
夫人因風熱痰飲攻積腑臟陰陽不和肝氣藴積熱毒
之氣上衝於是使目睛疼痛甚者突出治宜先服寒藥
以瀉肝氣然後調治勿求速效惟漸治之仍須微針引
出惡汁也龍木論云突起睛高外障眼初患之時皆因
疼痛𤼵&KR0008;非時盖是五臟毒風所攻全行突出此疾不
宜針灸鈎割只宜服退熱桔梗飲黃連丸還睛丸用針
破流出清汁即得稳謌曰忽然疼痛便睛高毒風五臟
熱相遭飲瀉肝湯令氣順又吞丸散漸還消若要終歸平
穏處鍼出清涎莫用挑更鍼三次引惡汁睛輪平復似原朝
方
黃連丸(出聖惠方)治熱毒攻眼目珠子腫突出
黃連(去鬚)犀角(屑)地膚子决明子黃芩苦参
(剉)元参車前子(各一兩)川朴硝龍膽(去蘆頭各三兩)
右為末煉蜜和丸如梧桐子大每服食後温水下二
十丸臨卧再服之
還睛丸(出龍木論)治眼睛突起外障
遠志茺蔚子(各二兩)車前子(一兩半)防風乾山藥
五味子人参茯苓細辛(各一兩)
右為末煉蜜和丸如梧桐子大每服空心用茶清送
下十丸
葳蕤散(出聖惠方)治眼黑睛突出風熱壅滯上攻疼痛
葳蕤麥門冬(去心焙各一兩)桔梗(去蘆頭)羚羊角(屑)木通
(剉)子苓黃香(剉)梔子仁(各一兩)甘草(半兩炙微赤)
右㕮咀每服四錢水一盞煎至六分去滓入朴硝一
錢食後温服臨卧再服
元参散(出聖惠方)治眼忽然突出睛高
元参(兩半)桔梗(去蘆頭)大黃(剉碎微炒)羚羊角(屑)赤芍藥
防風(去蘆頭)黃芩(各一兩)茺蔚子(二兩)甘草(半兩炙赤剉)
右㕮咀每服四錢以水一盞煎至六分去滓食後温
服臨卧再服之
門冬茺蔚飲(出聖濟總錄)治風熱攻目赤飲目睛欲突出
者
麥門冬(去心焙)茺蔚子(各二兩)桔梗(剉炒)防風(去蘆)元参
知母(焙各一兩)黃芩(去黑心)天門冬(去心焙各一兩半)
右㕮咀每服五錢以水一盞煎至八分去滓食後臨
卧温服之
桔梗湯(一名退熱桔梗飲子出龍木論)治眼睛突起外障
桔梗(剉炒)大黃(剉炒)元参芍藥防風(去蘆)黃芩(去黑心各)
(一兩)茺蔚子(二兩)
右㕮咀每服五錢水一盞半煎至七分芒硝半錢食
後臨卧温服一方入芒硝一兩
洗眼黃連湯(出聖濟總錄)治風毒衝眼赤腫睛欲突出
黃連(去鬚)秦皮(去粗皮)黃蘗(去粗皮各一兩)蕤仁(三分)乾棗(十枚去核)
右㕮咀如麻豆拌勻每用一兩半水四盞煎至二盞
半去滓稍熱洗冷即重煖日三度
點眼丹砂膏(出聖濟總錄)治目睛珠子突出并有青翳
丹砂(研)乾薑(炮搗)越燕屎(研各一分)
右合研如粉以人乳調點眼中日三次又一方乾薑
用燕屎拌之無丹砂
水淋法(出聖惠方)治眼睛腫脹突出
用新汲水沃入眼中頻頻换水眼睛自入仍以麥門
冬桑白皮及山梔仁煎湯每日服之
羚羊角散治眼熱毒所攻目珠子突出(方見本門五臓熱風眼類)
治眼睛無故突一二寸者(出本草方)
以新汲水灌漬眼睛中頻易水睛自入
蟹目(論)
夫臓腑壅滯肝經積熱上衝於目令人目痛睛疼若毒
氣結聚甚則黑睛上生黑珠子如蟹目狀故以名之或
有如豆者名曰損翳或曰離睛又曰蟹睛病極難治不
可鈎割及傅諸毒藥惟宜服宣泄之劑使邪熱退即瘥
龍木論云蟹目疼痛外障此眼初患之時忽然疼痛坐
卧不得赤澁淚出怕日羞明此症皆是肝臟伏熱隔中
膽氣不足致令瞳人突出如黑珠子又如桃李相似此
是離睛蟹眼也急服藥不可針炙鈎割熨烙恐損眼也
宜瀉肝湯補膽丸鎮腎决明丸立瘥謌曰忽然突出白
烏珠蟹目因兹作號呼赤澀流淚遭疼痛即使明翳最
難除觸膜鎮驚此莫用點諸痛藥敗須臾只宜凉藥兼
宜補决明丸散大相宜肝中熱退毒消散針灸塗摩總
不須
方
黃羚羊角湯(出聖濟總錄)治蟹睛疼痛
黃芩(去黑心)羚羊角(鎊)赤芍藥細辛(去苖葉)人参
桔梗(剉炒)遠志(去心)甘草(炙剉各半兩)防風(去蘆一兩半)
右㕮咀每服五錢用水一盞半煎至八分去滓食後
温服日再服
木通飲(出聖惠方)治目生蟹眼黑睛疼痛
木通(剉)羚羊角(鎊)旋復花桑根白皮(剉)蘆根
(各一兩半)黃連(去鬚)大黃(剉炒各一兩)甘草(剉各兩半)
右㕮咀每服五錢水一盞半入竹葉七片碎切煎至
七分去滓食後卧時温服
萎蕤犀角散(出聖惠方)治眼生蟹目黑睛疼痛
萎蕤犀角(鎊)黃連(去鬚)蕤仁(湯浸去赤皮)黃芩(去黑心)
梔子仁甘草(炙剉)升麻(各等分)
右為散每服三錢以水一盞煎至六分去滓食後臨
卧温服
補膽散(出龍木論)治蟹目疼痛外障
黃芩(一兩)防風細辛(各一兩半)遠志人參茯苓
桔梗芍藥(各一兩)
右為末煉蜜為丸如梧桐子大空心茶送下十丸
瀉肝湯(出龍木論)治蟹睛疼痛外障
黑参地骨皮車前子芒硝(各二兩)大黃知
母(各一兩半)茺蔚子(二兩)
右為散每服一錢以水一盞煎至五分去滓空心温
服
防風湯(出聖惠方)治蟹目疼痛瀉肝補膽
防風(去蘆一兩半)遠志(去心)黃芩(去黑心)桔梗(剉炒)人参細
辛(去苖葉)芍藥(各二兩)
右為㕮咀每服五錢以水一盞半煎至八分去滓食
後臨卧服之
鎮腎决明丸(出龍木論)治蟹目疼痛外障
石决明兔絲子五味子(各一兩)乾山藥細辛
乾地黃知母(各一兩半)
右為末煉蜜為丸如梧桐子大空心茶下十丸
杏仁龍腦丸(出聖濟總錄)治眼中生蟹目及努(方見本門目内生瘡)
(類)
息肉淫膚(論)
夫脾肺有熱藴積不散傳播肝經流注血脉上衝於目
發至瞼眦息肉脹起攀絲白睛隱澀妨悶故謂之息肉
淫膚
方
柴胡湯(出聖濟總錄)治眼赤息肉生翳膜不見物
柴胡(去蘆)大黃(剉炒各一兩半)决明子(炒)澤瀉升麻芍
藥白茯苓(去黑皮)枳殼(去穰麩炒)梔子仁黃芩(去黑心)
黃連(去鬚)細辛(去蘆葉)杏仁(湯浸去皮尖雙仁各一兩)甘草(炙剉二兩)
右粗搗篩每服五錢以水一盞半苦竹葉十片煎至
一盞去滓投芒硝末一錢食後臨卧服
點眼石膽丸(出聖濟總錄)治眼赤風淚出痒爛久積生翳
息肉
石膽(研)銅青(研)硇砂(去石研)乾薑龍腦(研)戎䀋(研各)
(一分)秦皮(去粗皮)黃連(去鬚一兩)細辛(去苖葉)烏賊魚骨(去甲)雞
舌香(各半兩)决明子(炒三分)石决明(去孔者刮令净洗焙搗末半兩)
右搗研為末合和重研煉蜜丸如麻子大臨卧内大
眥頭各一丸
瀉肝湯(出千金方)治眼赤目漠漠不見物息肉生
柴胡芍藥大黃(各四兩)决明子澤瀉黃芩
杏仁(各三兩)升麻枳實梔子仁竹葉(各二兩)
右㕮咀水九升煮取二升七合三分服熱多體壯加
大黃一兩羸老去大黃加梔子仁五兩
紅水眼藥止淚去瘀肉
胡椒蓽撥乾薑回回黑呵子柯子皮
銀硃(各五錢)海螵蛸牡丹皮丁香(各四分)蘆薈
硇砂(各一分)
右為細末每用少許點眼
乾藍湯(出千金方)治眼眥生赤脉息肉澀痛不開熱勢不
歇及目睛黃
乾藍車前子秦皮(去粗皮)細辛(去苖葉)决明子
山梔子仁升麻芍藥甘草(炙剉各一兩)蕤仁(一兩)
(半)
右為搗篩每服五錢水一中半苦竹葉十片煎至一
盞去滓食後臨卧温服一方無甘草
菊花湯(出聖濟總錄)治息肉淫膚初𤼵瞼眥漸漸脹起攀
絲白睛
菊花茯神(去木)防風(去蘆)元参升麻(剉)石膏(研)芎
藭(剉)葛根(剉各一兩)大黃(剉炒一兩半)
右粗搗篩每服五錢水一中半煎至七分去滓食後
温服
乳香散(出神效方)治攀睛瘀肉
黃丹(一兩二錢水飛過洒乾)白礬(一兩銀器内成汁)乳香没藥(各一)
(錢)鷹條(一錢半)血竭(二分)麝香(少許)輕粉(三分)粉霜(二分)
右先將白礬於銀器内化成汁次入黃丹末以銀筯
攪勻更入乳香没藥慢火不住攪令枯乾為粉候冷
研極細熟絹羅過後入鷹條血竭麝香輕粉粉霜研
極勻如粉再以熟絹羅過為末點之
前胡湯(出聖濟總錄)治眼赤膜不見物或息肉生
前胡(去蘆頭)决明子(炒)黃連(去鬚)芍藥大黃升麻
(各二分)山梔子仁枳殼(去穰麩炒各一兩)
右粗搗篩每服五錢水一盞半苦竹葉十片煎至一
中去滓下芒硝末一錢食後臨卧溫服
萎蕤湯(出聖濟總錄)治眼生息肉淫膚
萎蕤升麻黃連(去鬚各一兩半)秦皮(去粗皮三分)地骨皮
山梔子仁甘草(炙剉各一兩半)
右粗搗篩每服五錢水一盞半煎至一盞去滓投芒
硝末一錢食後臨卧温服
生地黃丸(出直指方)明目活血消去瘀肉
人参防風(各半兩)當歸川芎生地黃(各一兩)全
蝎(去尾)乾白蒺蔾(炒去刺一兩)
右為末煉蜜丸如梧桐子大每服五十丸食後薄茶
下加羚羊角半兩尤佳
洗輪散治風熱攻注眼生息肉兼瞖膜疼痛(方見本門目赤)
(疼痛類)
朴硝(一斗以水半礶淨去土焙乾用)白丁香(五升以水一礶淘去土攪研用)
黃連膏(出危氏方)治一切眼目瘀肉攀睛風痒淚落不止
右取水入香硝釡内熬至七分淘出令經宿水面浮
牙者取出控乾以紙袋子盛風中懸至風化將黃連
細末熬清汁乾硝用猪羊膽和加蜜點之
大棗煎(一名大棗膏出千金方)治眼生赤膜息肉急痛不開如
芥在眼碜痛(方出本門目赤碜痛赤腫類)
硃砂方療眼暗熱淚膚肉
光明硃砂(研一兩)漿水(一大升)硇砂(一兩各大秤研)
右以五月五日合置銅器中日暴使乾用刀刮取以
新帛裹之每夜眠時以草醮著一米許安眼四眥各
一米愈忌生血物
石鹽膏(出千金方)治眼中息肉
驢脂石鹽末
右和合令調注目兩眥頭日三夜一瘥
具齒散(出千金方)治目中生息肉膚翳稍長欲滿目閉瞳
子反珠管
具齒(七枚燒為末)珍珠(等分一方用米砂)
右合製如粉以注瞖肉上日三度甚良亦治目中眯
不出
黃連湯(出聖惠方)療眼熱努肉及赤痒急痛不可忍如芥
子在眼
黃連(一兩碎)竹葉(一兩切)
右以水一升半煎至半升置銅器中湯上煎似稀餳
止卧時點眼中熱淚出即瘥一方用前二味以水三
大盞入棗五枚煎至一盞半去滓食後分四温服之
點眼蝸牛漿(出聖惠方)治息肉滛膚赤白膜
以生蝸牛一枚去其掩内丹硃末於口中火上炙沸
以綿注取汁傅眥中
薤白方(出聖濟總錄)治息肉淫膚
用薤白新者以刀截安膚瞖上令偏膜皆著上復
為
又方(出聖濟總錄)治息肉淫膚
以丹砂一兩五月五日研令如粉置銅器中以漿水
及臘水各一盞浸一日曝乾用銅刀子刮取再研以
磁盒收每點如黍米大加目眥頭累用愈
又方(出千金方)治目中息肉
以五加不聞水聲者根去土取皮擣末一升和上
酒二升浸七日外一兩時服之禁醋二七日偏身
生瘡若不出未得藥力以生熱湯浴之取毒瘡出
瘥
拂手膏治眼内瘀肉浮膜侵睛
土在硇砂合子内一日紙封定至五刻取出硇砂以
冷水浮洗過研為粉以筯頭點入眼中浮膜立退凡
點眼先將温水洗眼了後點又洗再點不過三次立
驗
又方(出龍木論)治眼有白瞖息肉
取馬齒莧一大握洗和朴硝少許以絹裹安眼上數
易之
目生努肉(論)
夫邪熱之氣在於臟腑薰蒸於肝攻衝於目熱毒既盛
倂於血脉藴積不散結取而生努肉也目生努肉者由
脾肝不利風熱乘之其後或痒或痛赤瘀而煉壅熱久
息肉增長近則侵睛輪大則覆瞳人治不可緩鈎割熨
烙固自有法至於祛風條熱之劑豈可偏廢哉龍木論
云努肉侵睛外障此眼初患之時或痒或痛即赤爛多
年肺臓風壅𤼵無定准漸生内翳侵睛遮滿人患此狀
宜令鈎割熨烙然後宜服除風湯點上寳膏立效謌曰
努肉根基有兩般便須分别有根源或因赤爛多年後
肺臟風衝赤使然或痒或痛無定准赤條根脉漸侵瞞
初生浮小鈎除易復著瞳人即稍難去熱去風先服藥
鈎割熨烙豈為全安心服藥便能效七寳消磨當自痊
又云胞肉膠侵外障此眼初患之時皆是腸胃伏熱膈
内風衝入眼胞瞼有肉初即小如麻米年多漸長大如
飛李之状摩隱瞳人瞖為裹邊宜令針出血然後藥洗
去瘀血令服細辛湯摩瞖即散瘥謌曰瞼胞皮肉瘀生
瞖漸長如同毒李形針破裹邊毒後出還須服藥斷來
程或因此患加風熱淚出自當有瞖生鈎割略如風毒
眼盡摩退散自相應
方
甘草湯(出聖濟總錄)治風毒攻眼漸生努肉碜澀疼痛
甘草(炙剉)防風(去蘆)羚羊角(鎊)羌活細辛(去苖葉)生乾
地黃(焙)菊花元参杏仁(去皮尖䨇仁炒黃)地膚子
蜀椒(去自并合口炒出肝)梔子仁青葙子决明子當
歸(切焙各一兩)
右粗搗篩每服五錢水一盞半煎至一盞去滓食後
温服
珍珠散(出聖惠方)治眼生努肉瞖膜赤脉風赤澀痛難開
珍珠(細研水飛過)琥珀(細研水飛過)犀角(屑)硃砂(細研水飛過)車
前子地膚子甘菊花甘草(炙微赤剉各一兩)茺蔚
子(二兩)川升麻(一兩半)菥蓂子(一兩)胡黃連細辛(半兩)
右為細散每於食後以竹葉湯調下二錢
大黃丸(出聖濟總錄)治眼風熱生赤脉努肉
大黃(剉炒)黃芩人参地骨皮(洗去土焙)决明子(微炒)防
風石膽地膚子黃連(去鬚)甘草(剉焙)車前子(各一)
(兩)兔肝(三具洗切日炙乾)螢蟲(一百枚去翼焙乾)
右為末用魚膽拌為劑更擣三五百杵令勻丸如
梧桐子大每服二十丸食後温水下臨卧再服
升麻丸(出聖濟總錄)治熱毒努肉瘡瞖
升麻黃芩(去黑心)車前子决明子茺蔚子
元参龍膽防風(去蘆)生乾地黃(焙)山梔子仁
甘草地膚子(各一兩)
右為細末煉蜜丸如梧桐子大每服二十丸食後温
漿下臨卧再服加至三十九
前胡散(出聖惠方)治肝臟壅熱風毒所攻眼赤腫痛生努
肉侵睛
前胡(去蘆頭)防風(去蘆頭)獨活元参梔子仁車
前子黃芩甘菊花甘草(炙微赤剉)桔梗(去蘆頭)地
膚子(以上各一兩)細辛(一兩半)
右為粗散每服三錢以水一盞煎至六分去滓每於
食後温服忌炙煿熱麵
元参散治目赤痛努肉滿急(方見本門目睛疼痛類)
瀉肝湯(出聖濟總錄)治目赤痛生努肉滿急
升麻蕤仁(去皮)車前子前胡(去蘆頭)秦皮(去粗皮)細
辛(去苗葉)决明子(微炒)山梔子仁黃芩(去黑心)苦竹葉
(各三兩)甘菊花(擇一兩半)
右粗搗篩每服五錢以水一盞半煎至一盞去滓投
芒硝末半錢放温食後臨卧再服如腹臟利即去芒
硝
蕤仁丸(出聖濟總錄)治眼生努肉
蕤仁(三兩)芍藥防風(去蘆各三兩)茺蔚子青葙子
黃芩(去黑心)黃連(去鬚)石决明(各一兩一分)枳殼(去穰麩炒)桂(去粗)
(皮各一兩)
右為細末棗肉為丸如梧桐子大食前黃耆湯下二
十丸至三十丸日再
决明散(出聖濟總錄)治眼生努肉侵睛及贅肉生瘡暈膜
赤
决明子(炒)車前子青葙子(各半兩)萎蕤黃連(去鬚)
甘草(炙)羚羊角(鎊)芎藭枳殼(去穰麩炒各一兩)
右為細散每服三十丸食後温漿水調下臨卧再服
通明飲(出聖濟總錄)治眼生努肉
羚羊角(鎊)地骨皮(剉)山梔子柴胡(去苖各一兩)蔓荆
實芍藥蕤仁(各三分)枳殼(去穰麩炒半兩)
右粗搗篩每服三錢以水一盞煎至七分食後去滓
温服日再
烏犀丸(一名犀角丸)治努肉貼睛熱痛(方見本門外障眼類)
黃連膏(出聖濟總錄)治風熱眼努肉痒痛
黃連(去鬚)黃蘗(去粗皮蜜炙)升麻蕤仁(去皮各一兩)細辛(去苖)
(葉三分)石膽(末半錢研極細)龍腦(研細一兩)蜜(一兩)
右除龍腦石膽外粗擣篩以水二升煎至一升濾去
滓兩徧澄淸次下白蜜一兩煎令稀稠得所後入石
膽龍腦攪勻入瓷盒密封每點如黍米大
細辛湯(出龍木論)治胞内膠凝外障努肉侵睛
細辛人参五味子車前子黑参(各一兩)防
風地骨皮(各一兩半)
右糊為丸如梧桐子大加酒少即添酒為糊日午夜
卧濃煎槐枝湯下三十丸
五加皮湯(出聖濟總錄)治青盲目無所見
五加皮(剉)元参桑白皮麥門冬(去心焙各一兩)茯神
(去木半兩)
右搗篩每服五錢以水一盞半煎至七分去滓入荆
瀝半合再煎一兩沸放温食後臨卧服
治眼青盲不見物多淚宜點此方(出聖惠方)
雄黃(一兩細研)細辛(一兩)乾薑(一兩炮製剉)黃連(一兩去鬚)蕤仁(三十)
(枚湯浸去赤皮)
右為細散入雄黃拌令勻以蜜二兩和内於甆瓶中
油單密蓋於飲甑蒸一炊用新綿濾過以磁盒子内
盛每卧時取麻子大點之
猪肝膏(出聖濟總錄)治内障青盲風赤瞖膜
猪肝(一具於净鐺中以水一斗同藥煑)豆花地黃花槐花
(各一兩)
右為末和肝煮一時辰上有凝脂作片掠取於磁鉢
中以火煖之上有似酥片者即收入磁盒中以銅筯
點眼
槐芽散治青盲(方見本門雀目類)
治眼靑盲不見物者宜服此方(出聖惠方)
天靈盖(二兩多年爛者净洗了塗酥炙令黃)龍腦(三兩去蘆頭)白龍腦(一錢)
(細研)
右為末入龍腦研勻取黑豆五升净淘以水煮令豆
爛取汁即煉成膏拌藥丸如梧桐子大每服以溫水
下二十丸日三服頻用新汲水洗頭面凡欲服時先
令患人洗淨沐浴及剃却頂心髮静一室泥飾不得
通明令安止自在供食慎護將息不論晝夜不得見
明為供湯藥及食供食及藥畢便出房外兼不得在
房内吹燈燭忌聞燈油煙氣如此忌慎一百日若至
五十日七十日便開一方竅試令患人看當便是明
却閉明處令滿百日漸看明却已見物者眼氣力復
若不得全似尋常看物便使坐於室内將息直待好
妥甚妙切忌羊血雞肉及動風壅滯熱喜怒房室等
傷寒後青盲日近可治(百一選方)
仙靈脾(二兩)淡豆䜴(四十九粒)
右以水一碗半煎至一碗露冷令病人頓飲之即瘥
明目百葉丸(出聖惠方)治青盲
百葉(一兩微炙)夜明砂(一兩以糯米炒令黃)
右為末用牛膽汁拌和丸如梧桐子大每夜臨卧時
竹葉湯下二十丸至五更初以粥飲下二十丸
真珠煎(出聖惠方)治眼青盲不見物宜點
真珠(一兩)白蜜(二合)
右合和微火煎兩沸綿濾取汁日四度點之
神效决明散(出聖惠方)治積年失明成青盲
决明子(三兩)蔓菁子(三兩蒸二夕為度乾)
右為細散每於食後以温水調下二錢
烏雞丸(出聖濟總錄)治青盲
用黃荆嫩頭於春初取之九蒸九暴取半斤用烏雞
雙翅黑者以米飼三日安淨板上飼以大麻子又一
二日施收糞乾取半淨磁瓶子内熬令香黃然後和
荆頭搗成末煉蜜和如梧桐子大每服十五丸陳米
飲下加至二十丸日二服
治眼忽不見物如青盲狀(出聖濟總錄)
令人爛嚼乾薑以舌舐眼六七度即瘥
馬齒莧方(出龍木論)治青盲白瞖除邪氣利大小賜去寒
熱
以馬齒莧一大升搗為末每一匙煮葱䜴粥和攪食
葉作粥及著米糝五味作羹亦得
桑柴火方(出龍木論)治青盲此一法當用之視物如鷹鶻
者有此方效
右以正月二八月三月六四月四五月六月二七月
七八月二十九月十二十月十七十一月二十十二
月晦遇上神日用桑柴灰一合以煎湯注之於磁
器中澄令極清以葉枝梢燒洗之如覺冷即重湯
煮令不住洗遇上神日不得不洗緣此神日本法
也
猪膽方療目盲
用猪膽一枚微火上煎之可丸如黍米大内眼中頓
良一用五枚取汁於銅器内煎如膏不時點之
鐵扇子治青盲並迎風冷淚
以十二月桑樹上粘帶不落自乾桑葉煎湯洗之數
日漸覺見物半年如舊昔有一婦因喪二子啼哀
不已忽然雙目不見如青盲之狀忽遇授此方服至
半年其目如故
魚膽方療眼盲腦痛青盲點之
以鯉魚膽并腦等分調以注目眥日三次良
治眼青盲瞳子不壞者十得九者
右取蔓菁子三斤蒸之看氣上以金中湯淋之暴乾
還蒸淋如此三遍乾搗細羅為散每服以温酒調下
二錢漸加至三錢空心及晚後服之
密蒙花方
密蒙花主青蒙膚瞖赤澀多眵淚消目中赤脉及肝
氣攻眼水煎服
治十年青盲
取白大未開時乳汁注目中
羚羊角方
以羚羊角治青盲目痒風氣頭痛水磨服
古文錢治目盲障膚赤
以古文錢水磨點目中亦以鹽滷浸用
治明目去盲&KR0008;
以羊肝薄切日乾為末和决明子蓼子並炒香搗篩
為丸每日服之
普濟方卷八十二
