普濟方卷一百十六明周王朱橚撰
諸風門
諸風雜治
菊花煎(出聖惠方)治一切風其效如神
甘菊花(蒸濕搗如膏)枸杞子(搗爛)神麯(炒微黃搗末各二斤)生地黃
(四斤研爛)肉蓯蓉(半斤刮去皺皮炙令乾搗末)桂心(半斤搗末)
右以無灰酒三斗與前藥拌勻入磁瓮盛之上以磁
椀盖定用紙筋塩泥固濟待乾入馬糞中埋四十九
日即得停一年至十年其色轉黑其味芳香每服以
煖酒調下一茶匙日三服
牛蒡子浸酒方治一切風
牛蒡子牛膝(去苖)生地黃枸杞子乾桑椹
大麻子(已上各半斤)
右細剉用生絹袋盛以無灰酒三斗浸之春夏七日
秋冬十日每飲一小盞使酒氣相續日三五度飲之忌
生冷毒滑動風物
防風丸(出十便良方)治一切風及痰熱上攻頭痛惡心項背
拘急頭目眩睴心怔煩悶手足無力骨節疼痛言語
蹇澁口眼瞤動神思恍惚痰涎壅塞昏憒健忘虛煩
少睡
防風(洗)川芎(洗)天麻(去苗酒浸一宿)甘草(灸各二兩)硃砂(研末半兩)
右為末煉蜜為丸每兩作十丸以硃砂為衣每服一
丸荆芥湯化服茶酒嚼下亦得不計時候
白龍丸治男子婦人一切風遍身瘡癬手足頑麻偏正
頭疼鼻塞腦悶大解傷寒治頭風
藁本(去土)細辛白芷川芎甘草
右為細末各等分用藥四兩入石膏末一斤係煆過
者水搜為丸每兩八粒薄荷茶嚼下每服一粒食後
服風䖝牙痛一粒分作三服乾揩後用塩湯𠻳之更用
葱茶嚼下
治風疥癬及癩
浮萍(一兩)荆芥川芎甘草麻黃(各半兩)
右為粗末每服一兩水一碗入葱白根豆豉同煎至
一半無時服汗出為度一方或加芍藥當歸
天麻煎治風毒入骨及心腎經絡攻注百節疼痛頭目
虚腫痰涎不利下注腰脚緩弱生瘡婦人血風男子
癩風及風濕脚氣攻疰及皮膚瘙痒癮疹偏正頭風
川烏頭(洗淨灰炒製去皮尖)草烏頭(水浸三日洗去皮各四兩)荆芥穗(半斤)
乾薄荷(五兩)杜當歸(水浸三日晒乾一斤切)
右為末醋糊丸如桐子大茶清下三十丸
是齋回陽湯治風中氣手足癱緩口眼喎斜言語蹇澁
川芎益智附子(一箇七八錢重者生用切片)乾薑(一兩)青皮
(半兩)
右㕮咀每服半兩水二盞薑十片枣一箇煎去滓入
塩少許空心温服
七寳丹治三十六種風火風為最眉毛脫落鼻梁崩倒
四肢頑麻遍身生癳不問遠年近日此藥温和不動元
氣並皆治之
大風子(五斤去殼)南木香沉香(各四兩)當歸(五錢)防風(五錢)
先以大風肉碾爛為泥别藥為末和合用陳米飲為
丸又將木香沉香白芷蒼耳為細末丸如梧桐子大
隂乾服之
治鼻内出涎方
玄胡索(炮黃者)半夏川烏頭(各三錢如無草亦得)赤小豆(錢半)
麝香(真者少許)
右為細末用麵為餅如錢大遇疾人鼻塞氣不通用
藥二餅湯温泡開仰面噙水一口將藥灌入鼻内稍
停吐出口中水其風涎即出如此三上次鼻氣通流
一如平日病人鼻不塞不可以此藥嚾之
檉葉煎治一切風不問遠近
檉葉(半斤細剉如無葉枝亦得)荆芥(半斤細剉)
已上二味以水五升煑二升去滓澄清
白蜜(五合)竹瀝(五合)
相和以新磁器盛用油單子盖緊置釜中以重湯者
勿令水入從五更初煮至日出後即住每服一小盞
日三服
碧霞丹(出和劑方)治卒中急風眩運僵仆痰涎壅塞心神迷
悶牙關急緊目睛上視不轉及五種癎病涎潮搐搦
石綠(研九度飛十兩)附子尖蝎稍烏頭尖(各七十箇)
右將為末入石綠令勻麵糊為丸如鷄頭大每服急
用薄荷汁半盞化下一丸更入酒半合温煖服之須
更吐出痰涎然後隨證治之如牙關緊急斡開灌之
立效驗
青州白丸子(一名白丸子)治男子婦人手足癱瘓風痰盛嘔
吐涎沫半身不遂頑麻口眼喎斜痰涎壅塞一切風
他藥所不能療者小兒驚風大人頭風洗頭風婦人
血風治一切風涎為患及中風偏廢之疾常服悉有
功效咳𠻳疾實咽喉聲作老人小兒皆宜服之
半夏(白者淸水浸洗過七兩生用)川烏頭(去皮臍生用半兩)南星(生用三兩)
白附子(生用二兩)
右為細末以生絹袋盛用井花水擺未出者更以手
揉令出如有滓更研再入絹袋擺盡為度放磁盆中
日晒夜露至曉棄水别用井花水攪又晒至来日早
再換新水攪如此春五日夏三日秋七日冬十日去
水曬乾候如玉片碎研以糯米粉煎粥清為丸如菉
豆大初服至五丸加至十丸生薑湯下不計時候如
癱瘓風温酒下二十丸日三服至二日後浴當有汗
便能舒展服經三五日呵欠是應常服十粒以来永
無風痰隔壅之患小兒驚風薄荷湯下兩三丸一方
治酒家痰壅腫項白丸子二錢研末白豆蔲縮砂仁煎湯
調下吐痰立愈自後二陳湯加荆芥服一方硃砂為
衣大有效嚼蘇合香丸為尤妙藥此太平興國間聖
製方彼時太宗以黃榜召天下方士一醫家進此方
諸藥即前所開其製法以水浸經日太宗亦如此浸
洗但藥力被浸出全無功余家治病修合只如此方
脩製服之極有效
百全丸(出御藥院方)治流行經絡開發欝滯
何首烏(雌雄各六兩半)天南星(二兩半生用薑二兩半製)白附子(炮製二兩)
(半)黃丹(炒三兩入麵内打糊)
右除黃丹外為末用白麵二兩半醋調黃丹為糊和
有色為度丸如梧桐子大每服六七十丸食後生薑
湯下温酒亦可
通頂散(出儒門事親方)治諸風疾
石膏川芎苽蒂(各等分)藜蘆(少許)
右為細末鼻孔内㗜之
三黃湯(出千金方)治中風手足拘攣百節疼痛煩熱心亂惡
寒不欲飲食兼治賊風猥脚風半身不遂失瘖不語
麻黃(湯炮一分去節)黃耆(半兩)黃芩(三兩炙)獨活(一兩)
右剉散每服四錢水一盞半煎七分去滓不拘時服
取汗為效心熱加大黃半兩脹滿加枳實一分氣逆加
人參三分心悸加牡蠣三分渴加栝蔞根寒加附子
一枝炮熱入一方有細辛
四寳丹治男子一切風疾
金毛狗脊(塩泥固濟火煆紅去毛用肉出火氣)萆薢蘇木節川
烏頭(生用)
右各等分為細末米醋糊為丸如梧桐子大每服二
十丸温酒或塩湯下病在上食後病在下空心服
皂角丸治一切風及癱瘓口眼喎斜(出本事方)
薄荷(三兩)皂角(三莖刮去黑皮并子一莖酒浸一莖燒灰存性一莖燒黃)黑牽牛
(三兩)何首烏(十二兩)
右將皂角為末入水須恰好熬成膏却入後三味搗
一二千杵為丸如梧桐子大酒茶任意下不拘時每
服二三十丸
洗風及治筋骨攣急
秫米(一石)麴(三斤)茵陳蒿(一斤)
右炙令黃一依釀酒法服之
牛蒡酒療一切風久至十年二十年不差者
牛蒡根(細切一升一方用子)生地黃(細切)牛膝(細切)枸杞子(微碎各三)
(升)
右取無灰酒三升漬藥以疎絹袋盛之春夏七日秋
冬十日每服皆須空心服仍須稍稍令有酒色
釀酒法治諸風
糯米(一斗)麴(一升半)防風(半斤切)蒼耳子(三升)
右以水八升煎至六升入米麴一時拌於磁器中盛煖
著一周時即熱若須重釀任情覺冷加五味子一升
百靈藤煎治一切風
用百靈藤五斤細切以水三斗慢火煎至五升去滓
别於净鍋中慢火煎成膏以磁器密盛每服以温酒
調下一茶匙日三服
不老丹治一切風常服烏髭駐顔明目延年
蒼术(米泔浸軟竹刀刮去皮切作片子一斤用花椒三兩炒黃去花椒一斤用塩三兩炒去塩)
(一斤用好釀酒一斤煮令汁盡再用好醋一斤煮令汁盡)何首烏(米泔浸竹刀刮去皮切作)
(片子用瓦甑蒸先舖黑豆三升乾棗二升上放何首烏更舖棗二升黑豆三升用冷草覆着上用盆)
(合定俟其黑豆棗香熟却然後取出豆棗不用)地骨皮(各一斤)
右於石臼内搗為細末後以椹汁搜和如軟麵劑相
似磁盆内按平上更用椹汁藥上高三指用紗綿帛
覆護之晝取太陽夜取太隂候乾再搗羅為細末煉
蜜為丸如梧桐子大空心温酒下六十丸忌五辛之
物
三陪湯治風消痰理手足戰掉去諸風立效(一名小省風湯方見)
(風癱瘓類)
仙桃丸治男子婦人手足麻痺時發疼痛腰膝氣閉作
痛不止或冷如拖冰血氣不運打撲閃肭痛不可忍及
癱瘓等疾
生川烏(三兩不去皮臍)五靈脂(四兩)葳靈仙(五兩)
右各洗焙同研為末以醋糊丸如梧桐子大每服七
粒加至十粒鹽湯吞下婦人當歸醋湯下空心服病
甚者加至十五粒忌茶此藥予家常用其效如神
雄黃救命丹治中風卒然倒仆牙關緊急不省人事并
胸膈壅熱痰涎不利咽喉腫閉一切熱毒(一名觧毒雄黃丸)
川欝金(二錢)雄黃(三錢)巴豆(四十粒出油研)
右為細末醋糊為丸如菉豆大每服三丸如神茶清
下治病如纏喉風走馬風喉閉卒中仆地失音以致
牙關緊急不知人事每服七丸熱茶下甚者不過二
服吐出涎立甦有至死者但心頭暖用鐡物拗開口
灌之藥到咽喉無不活者或吐或瀉些小不妨或上
膈壅腫並宜服之小兒驚風量大小加减與之一方
用蜜為丸荆芥湯下若病當發煎槐膠薄荷酒調下
小兒以荆芥湯下勿令乳食太飽一方麵糊或水為
丸治老風及宿血以桑葉細剉大釡中煎取赤溏服
燒竹瀝法(出危氏方)
取新竹截尺許長用兩磚對立相去八寸置竹在上
每截破作二片仰安磚上急著火磚上兩頭各置碗
以盛瀝盡以絹袋濾澄清夏秋須沉冷水中防瀝酸
大熱有風人亦可單服冷熱隨人勿過度
神效烏頭煎(出聖惠方)治一切風
生烏頭(五斤以河水浸三日不住換水)黑豆(一斗淘净)生薑(半斤)
右細剉以水一石煎取三斗去滓以生絹濾過復煎
如稀餳以新磁瓶盛每日空心以温酒調下半茶匙
至半月未瘥添至一茶匙此外不可多服藥瓶常令
近火如人體暖
百靈藤釀酒方(出聖惠方)治風
百靈藤(十斤水一石煎取三斗)神麴(九兩微炒黃色搗末)糯米(三斗炊作飯)
右候飯冷即搗神麴末入飯中并藥汁同入於瓮中
一如醖酒法經三五日看沬盡即更炊一斗糯米飯
候冷投入瓮中即熟澄清更三日後每服不計早晩
温飲一小盞服後覺渾身汗出為效
商陸酒(出千金方)治大風眉鬚落赤白癩病八風十二痺筋
急肢節緩弱飛尸遁注水腫癱瘓疥癬惡瘡脚攣手
折眼誾洞洩痰飲宿澼寒冷方
麴(二十五斤)商陸根(二十五斤銅刀切之)
右合於甕中水一斛漬之炊黍米一石釀如家法使
麴米相淹三酘畢密封三七日開視麴酒浮熱澄清
温服三升輕者二升服後吐下為住宜食粥飲牛羊
鹿肉美禁生冷醋滑及猪犬馬魚等物
烏荆丸(出和劑方)治諸風緩縱手足不隨口眼喎斜言語蹇
澁眉目瞤動頭昏腦悶筋拘攣不得屈伸遍身麻痺
百節疼痛皮膚瘙痒血氣不順癮疹抓成瘡瘍又治
婦人血風渾身痛痒頭疼眼暈及腸風臓毒下血不
止服之尤效久服令人顔色和悦力強輕健髮不白
川烏(炮去皮臍一兩)荆芥穗(二兩)
右為細末醋糊丸如梧桐子大每服二十丸酒或熱
水下有疾空心時日三四服無疾早辰一服少府郭
監丞少病風寒搐頥頷寬嚲不收手承頷然後能食
服此六七服即差長服之已五十餘年年七十餘強
健鬚髮無白者此藥療腸風下血尤妙屢有人得效
下血人服此而差者一歲之内數人如諸瘡宜以油
拌藥作膏塗
二味苦参丸(出和劑方)治心肺積熱腎臓風毒攻於皮膚時
生疥癩瘙痒難忍時出黃水及手足大風爛壊眉毛
脫落一切風疾並皆治之(方見本門大風癩病類)
芎藭天麻丸(出御藥院方)清利頭目消風化痰寬胷利膈心
忪煩悶旋運欲倒頸緊急肩背拘倦神昏多睡肢煩
疼皮膚瘙痒偏正頭疼鼻塞聲重面目浮腫並宜服之
芎藭(二兩)天麻(半兩)
右為細末煉蜜為丸每一兩半作二十丸每服一丸
食後細嚼茶酒任下
枸杞菖蒲酒治緩弱風四肢不遂行步不正口急及四
體不得屈伸(方見本門四肢拘攣不得屈伸類)
婆蒿根酒(出治指方)治風滛濕滯手足不舉筋節攣疼先與
通關用
全蝎(七箇新瓦上微炒研末)麝香
右用酒三盞空心調作一服如覺已透則止未透次
日再作一劑然病未盡除自後專以婆蒿根洗净切
碎酒煎日二服
神效中丹(出楊氏家藏方)治中風癱瘓元氣不足一切危弱之
疾補虚損滋榮衞
砒(好盆盛砒四兩分作十塊洗以出山鉛八兩乾鍋子熔成沙用鐵箝逐塊鈕砒搽入鉛汁中候)
(盡化以杖攪極勻取出鍋子砒候人子破自然分開去鉛不用砒如琥珀色)辰砂(四兩)
右研勻砂合子固濟石灰池中淹七日七夜候泠開合
取藥再研勻桑柴活火銚中成汁直候砒烟去盡候
冷取藥細研稀糯米粥和丸豆大每服一粒空心温
酒塩湯任下臨卧時將一粒入大大燒各候冷服凡
老人身體倦怠飲酒不進服數粒便覺氣壮食美百
病皆愈
馬齒膏治三十六種風及患濕癬白秃燒灰傅之亦良
服之延年長壽眀目
馬齒(一石水二石以一釡煑之澄清用)蠟(三兩)
右煎成膏亦治疳痢一切風又可細研切煑粥治痢
及腹痛用蒼耳子和巨勝即胡麻子為散酒調服
豆淋酒法(出危氏方)治一切風
用黑豆半升揀洗令净炒令烟出以無灰酒三升浸
一晝夜去豆取酒用之亦可常服汗出即瘥甚佳
蒼耳散(出千金方)治諸風
以五月五日午時乾地刈取蒼耳葉洗曝燥搗下篩
酒若將服一方寸匕日三作散若吐逆可蜜和為丸
服十丸凖前服一方寸匕散也風輕易治者日一服
若身體有風者皆作粟肌出或如麻豆粒此為風毒
出也可以鈹針刺潰去之皆黃汁出盡乃止五月五
日多取隂乾之著大甕中稍取用之此草殺惡若欲
看病慮染者便服之令人無所畏若時氣不和舉家
服之若病胃脹滿心悶發熱即服之并殺三蟲腸痔
能進食一周年服之佳七月七日丸皆可採用一方
用子炒令香搗去刺使腹破浸酒服能去風補一方
取嫩葉一石切搗和五升麥麴團作塊放於蒿艾中
盛二十日更用熱湯盡日頻洗朝塗若唾若治鵶臭
藥自塗身上内外塗之當自平愈孩子不肯服令母
含藥灌之痔疾秘澁氣痢絞結並治之葳靈仙一味
洗焙不拘多少為細末用好酒和令微温入竹筒内
牢塞其口九蒸九曝如乾漆酒浸晒洗之以白米飯
和丸如梧桐子大每服二十丸至三十丸或湯或洒
任隨下之或用白蜜和丸一方以冬月丙子戊巳日
採葳靈仙隂乾一月餘搗篩温清酒和二錢空心服
之如人本怪殺藥可加六七錢利過兩行則减之病
除乃停服其性甚喜不觸諸藥但惡茶及麵湯以甘
草梔子代飲可也一方生用煉蜜和丸服即愈
四仙丹(出儒門事親方)治一切風常服烏髭駐顔眀目延年
春甲子採杞葉夏丙丁採花秋庚辛採子冬壬癸採
根皮為細末以桑椹汁為丸每服至五十丸茶清酒
任下
去風丹(一名紫萍粒丹)治癱風緩風大風一切諸風仍治脚氣
并攧撲傷損及破傷風服過百粒即為全人尤能出
汗世𫝊東京開河掘得石碑梵書天篆無人曉有林
靈素者逐字辨觧乃是治中風方(出瑞竹堂方)
天生靈草無根幹不在山間不在岸始因飛
絮逐東風泛梗青青飄水面神仙一味去沉
疴採時須是七月半不論癱風與大風鐡
幞頭上也出汗
右以紫色萍浮者為上攤於竹篦上下着火盆曝方得
乾碾為細末煉蜜為丸如彈子大每服一粒以豆淋
酒化下空心食前累經效驗
虎骨酒治諸風緩弱及歴節風骨節酸疼(方見風身體疼痛類)
五癎膏治諸風取痰如神
用好肥皂角半斤去皮弦取净用蜜四兩塗於皂角
上用慢火炙透搥碎以熱水浸一時辰洗手净搓成
汁漉出滓慢火熬用成膏子為度攪令入麝香少許
又攪勻攤夾綿紙上晒乾剪作四方紙花每用二三
片入温淡漿水約一小盞浸之須臾洗淋下藥汁用
細蘆筒灌病人鼻中隨時痰涎流出待痰涎盡喫芝
蔴餅子一枚灌藥緩細嚾之令病人仰卧於床邊側
身出痰快便也涎盡即愈立效
治骨頭中一切風
以驢毛一斤炒令黃投一斗酒中漬三日空心細細
飲使醉大覆卧取汗明日更依前服忌陳倉米麵
狸骨肉方治一切諸風并遊風等疾以狸頭灰酒服之
治諸風及惡瘡瘙疥痒
以半天河温取洗瘡半天河在槐樹間者
南燭煎(出聖惠方)治一切風疾等病服久能令人輕身明目
延年黑髭駐顔
用南燭樹春夏取枝葉秋冬取根皮揀擇細剉五斤
水五斗慢火煎取二斗去滓别於净鍋中慢火稀餳
以磁瓶盛酒温下一茶匙日三服之妙(一名南燭木)
鱓魚方補五臓逐十二經風邪患氣人作常服
用鱓魚煮熟空腹飽食更以衣盖或少項當汗出如
白膠汗從腰脚中出候汗盡煖五木湯浴須忌風一
日更四日一服並治中風風濕(五木者楮槐榆柳桑木治之)
治大風癱癎頭風濕痺毒在骨體
以蒼耳三月以後七月以前刈晒乾為散夏水服日
三服冬酒服日二服若丸服二十丸散服一二七服
滿百日病當出如㾸疥或癢汗出或班駁干錯皮起
後及皮落肌如凝脂令人好睡亦治瘈狗咬諸毒螫
殺疳温䘌久服益氣耳目聰明輕身強志腰膝中風
並宜服之忌猪肉
米泔酒治偏風及一切風(出肘後方)
用桑枝(米泔水浸)今年新嫩者剉一大升以水一大斗煎
取二大升每日空心服一盞(夏月恐壊汁即沉井日細取服)服盡又
煎服常服終身不患偏風若預防風能服一大升佳
治六十二種風兼腹内血氣刺痛
用紅花一大兩分為四分每服一大盞煎一半頓服
不止再服
天門冬酒(出千金方)治五臓六腑大風洞虚五勞七傷癥結
滯氣冷熱諸風癩癎惡疾耳聾頭風四肢拘攣猥退
歴節風萬病皆主之久服延年輕身齒落更生髮白再黑
天門冬汁一斗漬麴二升令發以米二斗凖家法釀
之春夏極冷下飯秋冬温如人肌酒熱取清一盞常
令酒氣接勿至醉吐慎生冷酸滑猪魚蒜特忌鯉魚
亦忌油膩此是一斗汁法餘一石二石亦準此以為
大率服藥十日覺身體大痒三十日乃漸止此是風
氣出去故也四十日即覺心豁然大快似有所得五
十日更覺大快當風坐卧覺風不着人諸風身中悉
盡用米法洗净淘米暴炕令乾臨欲用時更别取天
門冬汁漬米灑炊之餘汁拌飲取天門冬汁法净洗
天門冬灑乾去水切之搗壓取汁三四遍令滓乾如
草乃止此酒初熟味酸仍作臭泔醒氣但作式服之
久停則香美餘酒不及封四七佳凡八月九月即少
少合至十月合擬到来年五月三十日以来相續服
之春三月亦得合服酒時若得散更得力倍散方如
左法以天門冬去心皮曝乾搗作末以上件酒服方
寸匕日三服至妙久服長生凡酒亦得服
紫苑丸治一切風疾有孕不可服又治小兒癎病大癲
狂亦治三十般疼痛及療腹内久患疾着床不起
丁香廣木香藿香當歸人參白茯苓
官桂白术大黃桔梗蓯蓉(酒浸)柴胡黃
連防風陳皮車前子吳茱萸厚朴(薑製)
㯽榔砂仁石菖蒲蓬莪术川烏(炮)黃耆
防己熟地黃天門冬肉豆䓻鱉盖羌
活紫苑川椒巴豆(去油)皂角(去皮弦炒黃)乾薑(炮製)
(已上各等五錢重)
右為細末煉蜜為丸搗千下油紙裹旋丸如梧桐子
大每服五丸以利為度如不飲酒米飯湯下痛不止
日再服小兒二三丸者看虚實若痔漏風邪酒送下
有白痢訶子湯送下墜胎傷血温酒送下中毒燒灰
甘草湯送下一切風萆蔴湯送下寸白等䖝㯽榔湯
送下霍亂吐瀉乾薑湯送下宿食不消煨薑湯送下
隂毒熱酒送下吐逆生薑湯送下咳𠻳杏仁湯送下
瀉痢黃連湯送下頭痛熱湯送下膿痢米飯湯送下
腹痛豆淋酒送下食微氣麵湯送下痺風陳皮湯送
下大便不通燈草湯送下傷麵麫湯送下五勞七傷
猪膽湯送下傷肉肉湯送下傷酒酒送下肺風杏仁
湯送下腹痛芍藥湯送下時氣井花水訶子湯送下
小兒五般驚風防己湯送下小兒乳疳乳送下氣逆
薑湯下小兒疳痢葱白湯送下婦人腹痛川芍藥湯
送下酒氣衝心熱酒送下産後血痢當歸湯送下産
難益智湯送下觧内外障傷腹木香湯送下室女血
氣不通酒送下胎死葵菜子湯送下赤白帶下酒煎
蜀葵花湯送下月信不通艾湯送下
又方(出千金方)治八風十二痺偏枯不隨宿食久寒虚冷五
勞七傷及婦人産後餘疾月水不調皆主之
礬石桂心白术狼毒半夏石南龍
膽續斷芫花代赭䕡茹石韋白石
脂玄參天雄防己桔梗䔧蘆白石
英卷栢細辛烏頭躑躅蜀椒山茱
萸白芷秦艽附子菖蒲(各一兩)寒水石
遠志(各二兩)石膏(二兩半)蜈蚣(一枝)
右㕮咀酒二斗漬四日每服一合日再十日後去滓
曝乾搗篩為散酒服方寸匕日再以知為度胡洽四
十二味無桂心細辛烏頭躑躅蜀椒防己加芒硝恒山
黃芩黃連大連麻黃地黃前胡甘草兔絲子芍藥紫苑
各一兩杏仁十枚同搗篩絹袋盛用水三斗麴三升
黍米三斗作飯依釀酒法以藥袋置釀中春秋七日
冬十日夏三日酒成服半鷄子殼日三服曝藥為末
酒服方寸匕以身體暖為度
魯王酒(出千金方)治風昡心亂耳聾目暗淚出鼻不聞香臭
口爛生瘡風齒瘰&KR0659;喉下生瘡煩熱厥逆上氣胷脇
肩背痛痺手不能舉身不能帶衣腰脊不能俯仰脚
酸不仁難以久立八風十二痺五緩六急半身不遂
四肢偏枯筋攣不可屈伸賊風咽喉閉塞哽哽不利
或如錐刀所刺行入皮膚中無有常處久久不治入
人五臓或在心下或在膏肓遊走四肢偏有冷處如
風所吹久寒積聚風濕五勞七傷虛損百病悉治之
茵芋烏頭躑躅(各三十銖)天雄防己石斛(各四)
(十二銖)細辛牛膝甘草栢子仁通草桂
心秦艽茵陳山茱萸黃芩(胡洽作黃耆)附子
瞿麥乾地黃杜仲石南澤瀉防風
王不留行(胡洽作天門冬千金翼作王孫)遠志(各十八銖)
右㕮咀以酒四斗漬十日每服一合加至四五合以
知為度千金翼名此為魯公酒有乾薑胡洽無防
己以絹囊盛藥用水二斗法麴二斤同漬三四宿出
藥囊炒二斗黍米内汁釀之酒熱飲以鷄子下日二
服稍稍飲之以知為度
虎骨丹(出醫學切問方)治一切風疾
白芷(六錢)草芎(八錢)川芎(半兩)草烏(三兩湯炮三次)石膏蒼术
(一兩)白薑(一錢)川烏(三兩湯炮三次)甘草防風羌活殭
蚕(一兩三錢炒)當歸墨(二錢)肉桂(各三錢)北細辛
右為末糯米糊丸如鷄頭子大每服一丸細嚼常服
茶清任下左癱右瘓生葱酒下傷寒傷濕渾身疼痛
炒薑䓤酒下跌破傷損松節酒下偏正頭風生葱茶
湯下卒中急風生薑皂角子煎湯送下風牙腫痛燒
塩同藥摻疼處遍身瘡癬炒烏頭淬酒送下脚氣木
瓜酒送下小腸氣不通炒茴香洒送下病在上食後
服病在下空心服孕婦人休服
治諸風如吐先用十一味藿香氣散吐止後服此藥
防風(二兩)南星(二兩)金沸草(一兩)加硃砂(少許)
右為末用無灰酒調服或用梧桐子油煎豆腐食後
吐痰净用此藥
炒烏麻地黃酒治風虚補不足除百病已試大效
六月六日麴(四斤净剥刮剉之如棗許大)王斯油麻(六斗五升出吁州赤)
(色者是如無别用良勝替之以脫去皮曝乾脫烏麻法以冷水浸經一宿出之置竹筲箕中灑水冷)
(盡舂之即皮自脫去)生地黃(四斗冷熱湯洗待水氣盡收即便切之更取生地黃一石以水)
(一石和熟粗布絞去滓即取汁六升又以蠟萆麻子塗瓮内熬之令乾前三味並用大斗大升通寒)
(温得所緫内瓮中浸之)丹參生石斛牛膝杜仲萆
薢生薑(各二斤)人參(八兩以上並藥秤之)
右七味切以生絹袋盛同内前件熟地黃汁甕中浸
封閉七日外更取烏頭四大斗摩使光净分作四度
微熬令香取無灰重醖酒二斗八升三度合淋豆一
熬三淋淋訖並去豆緫計十二度淋豆取淋酒别器
中盛然後更瀉麴汁等物及諸藥並出在大瓮中以
物閉頭及更將此酒先重蒸瓮看冷煖還内麴汁及
藥等安在瓮中其日即用八斗精糯米炊作飯如常
釀酒法酸酒即以豆淋酒投在瓮中封閉經一兩宿
看米消盡又炊四斗糯米飯酘之從此更封經七日
其酒即熟任性飲多少量之不限時候常微微覺身
運夜中稍加少許或出汗進避風及忌房室特忌毛
桃芥生冷菜熱麵并酢蒜牛肉等物初醖酒法待此
酒熟即將此酒更重醖其麴依當家常用法每一斗
一升浸炊酒飲即量熟湯多少用沾飯如丸釀酒法
更不得加生水每一斗米酒為佳釀重醖酒法待此
酒熟即將酒二斗八升豆淋每一斗麴以熱水一斗
浸其酒米每斗饋料以料四斗清酒淋其饋然後炊
飯使熟更不得加水其所洗甑洗手盆瓮等物皆須
用此酒還投釀瓮中藥酒法右欲和藥酒時先置五
斗許藥在瓮底然後加五斗許飯每次如此斟酌至
半即内袋上亦使藥飯相參以至於盡然後閉封藥
酒瓮封瓮口法閉頭用紙七重布一重其釀酒室唯
造酒人得入自外猫犬婦人不得趨入室中
川芎散(出醫藥大成方)治鷄爪風手口摇動不能舉者
五加皮海桐皮川烏牡丹皮川芎乾
薑肉桂(各一錢半)赤芍藥(各五錢)
右為末每服三錢水一盞將古銅錢一箇入清油内
浸每煎藥入銅錢同煎不拘時候服
不一散治虚風
膩粉(一兩以湯煎五度如茶慢火焙乾)麝香(半兩細研如粉)
右每服一字温水調但是風疾臨時服半錢或一錢或
一匕看虚實加减
何首烏丸(出聖惠方)治七十二般風冷氣及腰脚疼痛補益
下元黑鬢髮駐顔容神驗
何首烏(半斤)桂心(三兩)熟乾地黃(五兩)附子(二兩煨製去皮臍)牛
膝(三兩去苗)蕓臺子(一兩)桑椹子(二兩)栢子仁(二兩)五味子(一兩)
地骨皮薯蕷(二兩)鹿茸(二兩去毛塗酥炙黃)肉蓯蓉(三兩酒浸一宿)
(刮去皺皮)兔絲子(二兩酒浸三日曝乾别搗為末)
右為末煉蜜搗和三五百杵丸如梧桐子大每服四
十丸空心塩湯送下
加味烏藥順氣散專治男子婦人三十六種風七十二
般氣右癱左瘓半身不遂口眼喎斜腰脚疼痛及治
婦人胎前産後血虚血暈血氣不調四肢麻痺忽然
手脚不能動之癱瘓一切血氣風治男子寒疝風濕
脚氣下痛等疾悉皆治之
白芷桔梗陳皮天台烏藥枳殼茴香
&KR1190;砂天南星川芎當歸半夏南木香
牛膝木瓜㯽榔香附子甘草萆薢(各等)
(分)
右為粗末每服三錢水一大盞薑三片棗二枚煎至
七分去滓不拘時候服如婦人患用當歸湯服之
薄荷湯消風壅化痰涎治頭昏目眩鼻塞咽乾心煩胸
悶精神不爽
荆芥穗塩(炒各三斤)鷄蘇葉(七斤半)&KR1190;砂仁(三兩)苽蔞根
(十二兩)甘草(剉四兩炒)
右為末每服一錢沸湯點食後服
荆芥豆淋酒若忽爾摇頭口噤背強直如發癎之状此
由風邪乘虚客於足大陽之經診其脈緩散而遲者
盖其人本虚風邪留於經絡日久而發謂之風痙其
脈三部俱洪數者由藴熱搏於諸陽之經甚則日夜
數十發正所謂熱則生風亦名曰痓風痙
荆芥穗(四兩)大豆(半斤炒令烟出好酒一升沃之去豆不用)
右用水三升并酒同煎至一半去滓温服
神化丹治一切風及癱緩枯偏癘風卒中瘖啞神昏志
亂手足不隨
天麻(去苖)附子(炮製去皮臍)牛膝(酒浸一宿)防風(去蘆頭)地龍(去上)
(炒)蝎蛸(去毒炒)羌活(去蘆頭)白殭蚕(炒去絲嘴)獨活(去蘆頭)肉
桂(去粗皮)當歸(洗焙)乾薑(炮)虎脛骨半夏(生用)敗龜(醋洗)
(炙黃)烏蛇肉(酒浸去皮骨)天南星(生用)白附子(生用)黑參(十九味各)
(一兩)
右件為細末煉蜜為丸每一兩分作十五丸硃砂為
衣每服一丸温酒化下不拘時候
麝香散(出楊氏家藏方)治一切風疾筋脉緩縱四肢嚲曳口眼
喎斜足膝不能步履腰背不能屈伸頭目旋運瘙痒
頑麻並宜服
犀角屑細辛(去葉土)黑參牛蒡子(一兩一分微炒)麻黃
(去根節)丹參沙參白花蛇(酒浸一宿炙去皮骨取肉)全蝎(去毒)
(炒)獨活(去蘆頭)藁本(去蘆頭)白殭蚕(炒去絲嘴)人參羌活
(去蘆頭)防風(去蘆頭)甘菊花(已上十五味各一兩)海桐皮(三分)敗龜
(醋炙二分)天竹黃牛膝(酒浸一宿焙乾)天麻(去苖)赤箭白附
子(炮)阿膠(蛤粉炒如珠子)石斛(去根)虎骨(醋塗炙黃)槐實半夏
(湯洗去滑已上十二味各半兩)㯽榔(去枝)肉桂(去粗皮)硃砂(别研)酸棗仁
(湯泡去皮)麝香(别研)龍腦(别研已上五味各一分)
右件為細末次入研者藥和勻每服一錢温酒調下
空心服
加味勻氣散(出德生堂)治諸風疾必先順氣助脾為本神效
白芷(一兩)烏藥(二兩)沉香(七錢半)白术(四兩去蘆頭)人參(一兩)陳
皮(一兩)甘草(半兩)
右為細末每服三錢用紫蘇木瓜煎湯調服不拘時
候服之
烏藥順氣散(出德生堂)治男子婦人一切風疾攻疰四肢骨
節疼痛治脚氣徧身頑麻頭目旋運及療癱瘓語言
蹇澀筋脉拘攣又治脚氣步履艱難脚膝軟弱婦人
血氣老人冷氣上攻胷膈兩脇刺痛心腹臌脹吐瀉
腸鳴並宜治之
麻黃(去根節)陳皮(去白)烏藥(各二兩)川芎殭蚕(炒去絲嘴)枳
殼(麩炒)甘草(炒)白芷桔梗天麻全蝎(微炒)獨活
羌活防風細辛(去土各一兩)乾薑(半兩)
右㕮咀每服五錢重半觔生薑三片枣一枚同煎七
分去滓温服不拘時候如碾為末者每服二錢好酒
調下服
乳香宣經圓(出𫝊信道用方)治男子婦人體虚氣弱寒濕相搏
半身不遂手足麻痺行步少力骨節煩疼足脛腫浮皮
膚不仁脚膝常冷狀若風吹或時作熱漸成脚氣脚膝
生瘡痛痒不仁又治肝腎不足經絡留滯筋脉緩弱舉
動皆難四肢攣急不可屈伸臂痛遊走或左右風毒
攻疰年發肩背相引腰膝大痛風痺嚲曳血脈不周
閃肭打撲内傷筋骨痛不可忍男子疝氣膀胱上下
奔衝婦人月水不調多作腹痛常服活血脈止疼痛
補虚損壮筋骨
天台烏藥葳靈仙(酒浸)京萆薢茴香(炒)陳皮
川練子肉(各一兩半)草烏(七錢剉炒)五靈脂(半兩)黑牽牛(八分)
乳香(半兩别研)
右為細末却入乳香拌勻醋糊為丸如梧桐子大每
服三十丸温酒下空心食前衛生家寳方有防風麝
香無陳皮
白术丸(出經效濟世方)治一切風疾
草烏頭(五兩去皮細切焙炒少許)蒼术(十兩米泔浸三日去皮切炒)
右為細末酒糊為丸如桐子大每服五丸加至十丸
如覺麻即减至五丸食後茶酒任下
至寳丹(出經效濟世方)治諸風
草烏頭一斤用大豆二升塩四兩入砂瓶内煑三伏
時令烏頭極爛為度其豆取出埋土中一尺將烏頭
入木臼内搗三百杵捏作餅子焙乾令為細末酒麵
糊為丸如梧桐子大每服二十丸至三十丸空心或
酒或塩湯送下
摩風膏(出聖惠方)治一切痛方
當歸(二兩)白芷(一兩)細辛(二兩)附子(三兩生用去皮臍)桂心(一兩)乾
薑(一兩)松脂(半兩)芎藭(二兩生去皮臍)醋(三升)硃砂(一兩細研)雄黃(二兩)
(細研)天雄(三兩生去皮臍)生地黃(三斤搗取汁)猪脂(五斤煉成者)
右件藥細剉以地黃汁及醋浸一宿漉出猪脂中慢
火煎之候白芷色黃即膏成綿濾去滓入丹砂雄黃
及松脂等以柳木篦攪令勻於甕中盛每取少許摩
於病處如脇下聚如林者摩及塗之即瘥又面目黧
黑消瘦是心腹積冷酒調半茶匙日三服病無不愈
合時勿令婦人鷄犬小兒見之
茯苓菊花浸酒方(出聖惠方)治丈夫婦人骨節疼痛行步艱
難肩背傴僂言語蹇澁口喎面斜中風失音半身不
遂等疾宜服
白茯苓(五兩)甘菊花(二兩)山茱萸(二兩)兔絲子(酒浸三兩三日乾别)
(搗末)白术(一兩)丹皮(二兩)人參(一兩去蘆頭)肉蓯蓉(二兩酒浸一宿刮去)
(皺皮)&KR0797;&KR0803;根(二兩)防風(二兩去蘆頭)天雄(二兩炮製去皮臍)乾熟地
黃(二兩)牡蠣(一兩燒為粉)黃耆(二兩)菖蒲(二兩)紫苑(一兩洗去黃土)石
斛(二兩去皮)栢子仁(一升)蛇床子(一兩)杜仲(二兩去粗皮炙微黃)遠志
(二兩去心)乾薑(二兩炮製)赤芍藥(二兩)附子(二兩炮製去皮臍)蒼耳子
(二兩)狗脊(二兩)萆薢(二兩)牛膝(二兩去苖)羌活(二兩)桔梗(一兩去蘆頭)
鼠粘子(一兩去沙)虎脛骨(一兩塗酥炙微黃)牛蒡子(二兩)枸杞子
(半兩)晚蚕沙(三兩)續斷(二兩)
右件藥都細剉和勻每斤藥以生絹袋盛用酒二斗
於磁器中浸密封二七開封每日平旦午時近晩各
温飲一盞常令有酒容不可過度每取各一盞如或
酒淡藥力稍减即取滓隂乾搗羅為末煉蜜和丸如
梧桐子大每服空心以酒温下三十丸忌生冷油膩
猪鷄肉粘滑物
天麻除風丸(出十便良方)治一切風及氣上壅頭目昏澁鼻
塞耳鳴項背拘急肢體倦怠常服疎風順氣清利頭目
天麻防風細辛藁本川芎香白芷
乾山藥黃耆當歸(已上各一兩)蝎稍甘草(八錢)白
附子(五錢)
右件為細末煉蜜和丸每一兩作十一丸每服一丸
茶酒任下食後
省風湯(出朱氏集騐方)
南星(一兩半炮)防風(一兩半)甘草(半兩)
右㕮咀每服四錢重水三兩盞薑十片煎八分熱服
氣逆加紫蘇南木香各二錢半氣虚加生附子一兩
沉香二兩半胷膈不利有痰加半夏一兩神麯半兩
頭暈目痛加天麻半兩全蝎一錢煎熱入麝香少許
鄂渚小金丹(出朱氏集驗方)治諸風
蠶沙(炮熟)草烏(生用)
右各等分為末生地龍為丸如少則加醋糊為丸每
服四五丸白湯下多則麻人甚妙
靈寳丸(出王氏博濟方)治三十六種風疾服之必愈
天麻(鄆州者洗)天南星獨活白附子(新羅者)白殭蚕
川烏頭(炮)羌活(洗)乾蝎(已上各一兩全者)牛膝(一分細研旋入)麝
香(半兩旋研細)龍腦(一分細研旋入)
右件十一味各要上好藥净洗日内晒乾不用近火
杵為細末煉蜜為丸如豆蔲大諸色風疾薄荷温酒
下五丸女人血風更入少當歸末溫酒下如癱緩風
下床不得先用白礬半兩為末葱十莖煎湯温沐後
用薄荷汁温酒下三十丸衣被盖出汗别服補藥如
是男子婦人疥癬瘰&KR0659;並須依前法澡浴服三十丸
出汗當日必差小兒瘡疥亦須如常沐每一歲一丸
並須出汗永差忌熟麵猪肉魚毒物
大羌活丸(出王氏博濟方)療夾腦風暗風旋但是三十六種風
疾皆宜服之大效
官桂(去皮)茯苓麻黃(去節)劒脊烏蛇(酒浸去皮骨炙令香)殭蚕
防風枳殼酸棗仁苦參羌活獨活
郁李仁(去皮尖)人參(各一兩)龍骨犀角(鎊細如無即羚羊角充亦)
(得)烏脂(炒過去皮心如無即以烏頭半兩代之炮製用)
右件一十六味同杵為末煉蜜為丸如梧桐子大每
服七丸熱酒下功效繁多卒不及一一具述
治大風疾方(出王氏博濟方)
葳靈仙(二兩洗净)羌活獨活丹參(六兩剉炒令黑黃)蒼耳
(四兩)仙靈脾(二兩)黑參(二兩)人參(去蘆頭)沙參(各二兩)柴參(一兩)
甘草(生一兩)黃芩(半兩)
右為細末食後臨卧用温熟水調下三錢若五心無
瘡眼不斷瞳人鼻梁不塌服之一月以後乃瘥
神寳丹(出王氏博濟方)大治一切風疾但服此藥無不應效
自然銅(半兩)金星石礬禹餘粮石石膏(已上各一兩)
先將上四味藥用炭煆通赤傾在釅醋内淬如此凡
經七度了於乾後都搗羅為末入於磁盆内以湯淘
洗二十度浮盡上面黑汗出只收在底真實藥放磁
器内慢火逼盡水氣却細研乃用諸藥於後
蔓荆子葳靈仙茯苓天竺黃白殭蚕
天仙藤鉛白霜蛜&KR1417;(去嘴尖炒)白茯苓旋覆花
莽草半夏(湯洗去涎七遍麩炒黃色)犀角(鎊)藿香(已上各一分)桑
螵蛸(二十箇)劒脊烏蛇(酒浸去皮骨炙黃用肉一兩)㯽榔(半兩半生半熟)
人參(半兩)苽蒂(二十箇)真虎骨(一兩酒浸炙黃)赤小豆(四十九粒)白
龍砂(取白犬先繋定將粟米飼三日取其第三日糞淘取粟米焙乾用一兩)
上件藥脩製搗羅了次用下項藥
牛黃龍腦(各一分)麝香好硃砂(一兩細研)膩脂乳
香(少許)
右以六味藥研細如塵用前藥攪和令勻用槐膠水
煑麵糊和搗同入鐡臼搗熟丸如彈子大焙乾每一
丸豆淋酒下作十服每一服食後浸皂角水磨下服
之小兒患病斟酌大小加减與服用薄荷金銀花湯磨
下神效不可具述
龍膽膏(出王氏博濟方)治大風疾神效
消䔧烏蛇膽(一箇)冬瓜(一枚截作五寸許去穣用)
右件三味掘地可深三尺以来拂拭令净潔置冬瓜
於其内以物載之安蛇膽消䔧其上即以土隔截盖
之至三七日看一度冬瓜未甚壊則候七七日看蛇
膽消䔧瓜肉渾化為汁在冬瓜皮内取出一茶匙脚
氣大風疾一匙小可風疾以匙頭温過攪酒喫三兩
服立愈
靈砂丹(出治風經驗方)治諸風疾楊補之云朱選之嘗苦手足
不舉服此丹乃愈
㯽榔(生)白附子(炮)天南星(生)硃砂(一兩細研留一半為衣)白
殭蚕(生)狼毒(炮)沒藥(半兩研炒)烏蛇(酒浸一宿攤乾幷皮骨)川烏
頭(炮去皮臍三兩)大附子(炮去皮臍已上各二兩)五靈脂(三兩不夾石者)肉
桂(取有味者去粗皮不見火)
右為末入硃砂研勻更以麝香半兩研拌勻煉蜜和
為衣每服一丸至二丸空心食前嚼温酒下累試皆
驗
獨活丸(出治風經驗方)治風退後但手足重運動不穏者
獨活防風五加皮丹參(已上各十分)白菊花
木香㯽榔(五分)薏苡仁(各十二分)黑參(五分)大黃(三分炒)生
乾地黃(八分)磁石(燒紅入醋淬五七次搗研飛五分)
右為末入磁石拌勻煉蜜為丸如梧桐子大每服二
十丸加至三十丸温酒下寒則加桂八分而用不得
大黃
治風三十六味浸酒法凡男子女人骨節酸疼行步脚
弱言語蹇澁口眼喎斜及中風半身不遂悉可療之
白茯苓(五兩)菊花生乾地黃防風(三味已上各二兩)人
參(一兩)續斷(五兩)天麻(五兩)兔絲子(三兩淘揀净)牡丹皮(二兩)白
术(一兩)黃芩(二兩)肉蓯蓉(去粗皮三兩)石斛菖蒲(二兩)紫苑
(半兩去苖)牡蠣(燒取粉三兩)栢子仁(一升)杜仲(去粗皮三分半)芍藥(三分)
蛇床子仁(三分炒)桔梗(半兩去蘆)牛膝(三兩)川萆&KR1082;(二兩)附子
(一兩炮製去皮臍)蒼耳子(取仁二兩)牛蒡子(炮三分)虎脛骨(醋炙一兩)
金毛狗脊(一兩去苖)羌活(半兩)枸杞子(半斤)晩蚕沙(炒三兩)牛
蒡根(碎切半斤)山茱萸(一兩)
右並杵令細入生絹袋盛以無灰酒三斗㪷於乾磁
甕内盛浸以紙封頭滿二七日平旦晩食前煖一盞
服常令酒氣在口不得過餘令昏醉久患經年服一
月愈稍淺者入口見效酒浸將袋内藥滓隂乾搗羅
為末煉蜜為丸如梧桐子大每服日空心温酒下三
十丸此方殳鞠承之兵部親服得效又潞州劉士彦
知泗州日中風肩骨脫臼吳緫楊介勸服此藥立見
效未幾拜起如常觀其藥味平常而有此神功乃知
製方者之善而後人不能及也
治風何首烏丸王半甫傳云其父禹王平生服此有效
何首烏(西京者尤佳米泔浸一宿用竹刀刮皮切片焙乾用一斤)熟乾地黃(四兩)
(焙)懷州牛膝(酒浸一宿焙乾四兩)
右不得犯銅鐡噐搗羅為末煉蜜為劑再入木臼杵
一千下丸如梧桐子大每服空心酒下四五十丸忌
羊血生葱蘿葡藕不飲酒人以飯飲下大有功效
天麻丸治一切風
玄參(六兩)附子(一兩)羌活(十兩)天麻(六兩酒浸三日曝乾秤)生地黃
(十六兩)當歸(十兩)牛膝(六兩同上浸)杜仲(七兩剉炒去絲)萆薢(六兩另研)
(為細末秤)
右為細末煉蜜為丸如梧桐子大常服五七十丸病
大至百丸空心食前溫酒或白湯下平明服藥至日
高饑則止服藥大忌壅塞失通利故服藥半月稍覺
壅微以七宣經䟱之始藥在為用也牛膝杜仲治脊
骨萆薢為之使天麻羌活和風之勝藥當歸地黃飬
血能和榮衛玄參滋隂附子佐之行經也
燒肝散治三十六種風二十四般冷五勞七傷一切痼
疾脾骨久虚不思飲食四肢無力起立甚難小便赤
澁累年口瘡久醫不瘥但依此法服之必愈
茵陳犀角石斛白术柴胡(去苗)柴參桔
梗防風乾薑芍藥(各半兩)人參胡椒白
蕪荑吳茱萸官桂(去皮各一兩)
右十五味同為末以羊肝一具如無即猪肝代之分
作三分洗净去血脉脂膜細切用末五錢葱白一兩
細切相和油紙褁掘地坑内以火燒令香熟空心生
薑湯下大段傷勞不過三服見效
何首烏丸治風活血大補益
何首烏(十斤赤白色者各半兩米泔浸三宿取竹刀刮去皮切焙乾)
右為末煉蜜為丸如梧桐子大每服三十丸至五十
丸食後温酒或飯飲下一日三服只忌鐡器須細細
脩合知懷州李括與一武弁同官怪其年七十餘而
輕健面如渥丹能飲食叩其故乃得方先是李括盛
暑中半體無汗者二年竊自憂之服此藥一年許汗
遂浹體初不知其能治此也盖其活血之驗李公予
舅氏也面授此方已試之效可决然無疑何首烏久
服頗作欲念更宜慎之王古尚書云
于仙姑搜風丹
甘草半夏(炮洗七次)防風(去蘆洗)細辛(洗净去土)川芎天
南星(炮)川烏頭(炮)白附子(洗净炮)天麻香白芷
草烏頭(各去皮臍已上各一兩)乾薑(四錢)地龍(洗净去土已上各半兩)
右焙乾為細末一兩用頭麺二兩半藥拌勻再羅過
用新水和得所丸如鷄頭大曬乾每服一丸至二丸
茶酒嚼下合此藥時須是清潔
萬金丹治一切風左癱右瘓筋拘急遍身生瘡及風毒
攻疰婦人血風暗風夾腦風偏正頭痛等疾雖積年
癱瘓服此藥無不見效忌熱物少時
藿香葉躑躅花天南星(炮製)甘松(去土已上各一兩)麻
黃(不去節)吳白芷甘草蔓荆子(去白皮)川烏何
首烏(各三兩)草烏頭(七斤生用)五靈脂(酒浸一宿去土炒)白膠香
(研細)麝香(二錢)沒藥(三錢細研)蛤粉(為衣已上各一兩)
右件除蛤粉為衣外十五味並搗羅為末糯米一盞
好酒一升煑粥丸如鷄頭大隂乾每服一丸茶酒任
下若牙關緊急酒磨灌下不拘時候
活絡丹(出衛生家寳方)治一切風疾疼痛
五靈脂破故紙赤芍藥川烏頭草烏頭
(兩項鳥頭並剉碎用葱切作片子同和勻碗合一宿取出不用葱)山梔子(去殼)黑牽
牛白牽牛何首烏(已上各二兩)土朱(四兩)
右為細末酒糊為圓如梧桐子大每服五七丸打撲
傷損用蘇木酒下脚氣木瓜酒下腰痛核桃酒下常
服温酒塩湯下
乳香丸(出衞生家寳方)治一切風疾
沒香(一兩研)川烏頭(一兩炮製去皮臍)木香(半兩生)五靈脂(三兩)
(研)硃砂(一分硏)乳香(一分研)麝香(一錢研)
右為細末薄糊為丸如梧桐子大每服三兩丸茶酒
任下
杜仲丸(出衞生家寳方)治風疾及腰腎風虚脚氣等疾
杜仲(去粗皮切秤用麥麩炒黃色去麥麸不用)牛膝(酒浸一宿晒乾)兔絲子(酒浸)
(一宿漉出趁濕潤研破曬乾)續斷(酒浸一宿晒乾)木瓜(切碎晒乾秤)萆薢(炒黃)
(色為度已上各二兩半)金毛狗脊(拭净毛研秤五兩半好酒米醋於銀銚内煑切片子)
(焙乾)
右為細末用好醋煑糊為丸如梧桐子大每服三十
丸至五十丸空心温酒下日進三服忌鷄肉
增减續命湯(出衛生家寳方)治諸風千金曰治諸風不以續命
湯則不為治風豈聖賢之說
白芍藥黃芩人參(去蘆)麻黃(半兩去根節)大川芎
甘草(微炙)漢防己(剉)杏仁(去皮尖麩炒)當歸(酒浸剉)天麻(蜜炒)
官桂(不見火已上各一兩)防風(一兩半)附子(半兩炮製去皮臍尖)
右件藥為粗末外將附子杏仁切令細碎入藥内和
勻每服三錢水一盞半薑五片煎至一盞去滓稍熱
服食前
十生丸(出衛生家寳方)治諸風及痰疾
乾薑半夏天南星白殭蚕川烏(去皮尖)全
蝎(各一分)人參白附子(已上各一兩)乾蝎(三兩取一兩)附子
(七錢重去皮尖)
右為細末生薑自然汁糊為丸如梧桐子大以蛤粉
為衣每服三十丸生薑自然汁點湯吞下不拘時候
忌熱物少時此藥治癱瘓神效
透骨丹(出衛生家寳方)治諸風疼痛
草烏(一兩用塩和炒焦)甘草(半兩)黑牽牛(一兩炒焦)
右為末加麝香一錢和勻酒糊為丸如梧桐子大每
服二十丸温酒下不拘時候
大效小風丹(出衛生家寳方)治一切風疾
草烏頭(去皮尖)何首烏(以好酒同浸兩宿取出净洗)
右件各等分為細末酒糊丸如梧桐子大每服七丸
茶酒任下食後
川烏丸(出衛生家寳方)治一切風疾并脚氣等疾病
沒藥(半兩為細末另研)川烏(四兩去皮尖切作片子分二處將一處用䕄汁於砂石噐)
(内煑腐取用)麝香(一字别研)草烏頭(和後藥不用汁如無川烏草烏頭亦得)
右為末杵爛川烏為丸如鷄頭大以硃砂為衣每服
一丸至二丸如風疾食後茶酒下脚氣疾木瓜煎湯
下腰痛核桃酒下頭風嚼生葱茶下婦人赤白帶下
艾醋湯下軟風金銀花煎酒下早晩進二服
宿州蔡五經家餅子風藥(出衛生家寳方)
香白芷(一兩)藿香(一兩)零陵香(一分)半夏(一兩半炮七次)蒼术(半斤)
(米泔浸一宿)草烏頭(去皮尖一兩)
右為末曬乾和薑為餅子一寸大餅分作八服茶酒
嚼下
南劒州醫僧白龍丸(出衛生家寳方)治諸風
白芷(生)草烏頭(用粗瓦片相拌水底踏洗去尖白)川芎(生剉)大甘草
(生)細辛(洗净生)白殭蚕(去絲)薄荷葉(生)蒼术(米泔浸一宿焙乾)
石膏(半兩燒遍赤半生用已上各四兩)
右件生用為末蒸餅五箇泡糊為丸如彈子大每服
一丸食後茶酒送下
白大通丸(出衛生家寳方)治一切大風左癱右瘓口面喎斜手
脚嚲掉言語蹇澀兼治偏正頭風(此雖舊方已載然後人用以治風痺)
(脚疾十有九愈)
藿香(去土)香白芷川芎川烏(四兩各去尖春不去半生半炮)鷄
蘇木瓜天南星甘草(四兩春炙冬生)官桂荆芥
乳香白殭蚕(二兩炒去絲足嘴)藁本(去土)羌活桔梗(洗)
甘松牛膝(酒浸)天麻川當歸沒藥(别研)麻黃(二兩)
(春不去節冬炙)真細辛(洗去苗已上各二兩)烏蛇(五兩水浸去皮骨好酒浸一宿酒炙)
軟石膏(一斤煆過研秤四兩為衣餘者并入衆藥)甘菊花(已上各一兩)
右為末糯米糊為丸如彈子大隔日方焙半乾即上
石膏為衣每服一丸薄荷茶酒温下如腎氣疼炒茴
香酒下
青龍膏(出朱氏集驗方)治榮衛不和陽少隂多手足舉動不快(出鷄)
(峯方)
天麻(各二兩)狗脊白花蛇肉(不蚌者六兩好酒炙去皮骨新瓦上焙乾)
(取肉一兩)
右為細末銀盂子盛無灰酒一升入此三藥重湯煑
稠如膏銀匙攪細末生薑半兩取汁同熬勻瓦鑵内
收每服半匙頭好酒半盞攪勻或服湯亦得食前飲
之極佳日二服神效
宿州紅餅子(出朱氏集驗方)治男子婦人諸般風疾兼損傷陳
氏家第一藥
何首烏天南星川芎川烏(各半兩)蒼术殭
蚕(各三兩)草烏(一兩)白芷(各一兩)藿香雄黃(半錢)
右除殭蚕雄黃外以水净洗曬乾為末粳米粉糊捻
餅子如小錢大土硃為衣用刀切十字待乾一餅分
作四服空心偏正頭風生葱茶嚼下打撲傷損松花
酒下鼓搥風膝腫浸川牛膝酒下如牙疼半餅嚼下
疼處先以葱湯下一服
萬金湯(出朱氏集驗方)治風補榮衛通氣血及治脚膝無力醫
官杜任以此治手足風累驗
桑寄生北細辛桂心防風人參白茯
苓當歸芍藥杜仲(薑製)川牛膝川獨活
甘草(各一兩)川芎秦艽熟乾地黃(各半兩)
右㕮咀每服五錢以水二盞煎至一盞服
柴胡半夏湯(一名補肝湯)治舊有風証不敢見風眼澀頭有
痰眼黑惡心兀兀欲吐風来覺皮肉緊手足重難舉
居暖處少時許便减再見風其病便復
半夏(二錢)炒麴(一錢)生薑(十片)柴胡(半錢)升麻(五錢)蒼术(一錢)藁
本(半錢)白茯苓(七分)
右㕮咀麻豆大都作一服水三盞煎至一盞去滓稍
熱服
飬神湯治精神短不得睡項節腫急難伸禁甘温宜苦
味
柴胡(一分)升麻(四分)當歸身(半兩)麥蘖麴(半錢)木香(一分)川芎
(三分)橘皮(一分)黃芩(酒製三分)黃連(半分)黃蘖(三分)半夏(七分)黃茋
(一錢)人參甘草(七分)蒼术(半錢)白术(二錢)
右㕮咀如麻豆大每服五錢水二大盞煎至一盞去
滓稍熱服食後
萆薢散治一切風證腰脚疼痛徹骨酸楚此藥除風去
濕止痛活血補腎
防風川烏(炮)川續斷破故紙(塩炒)萆薢赤芍
藥熟地黃獨活白芷沒藥茴香白
术(各二兩)杜仲(薑製一兩)
右為細末煉蜜為丸如梧桐子大每服空心塩湯酒
下三五丸史衞王奉内祠日忽苦此疾足不能行發
熱煩悶後得此藥三服頻安治天柱不倒用澡浴後
忽患者用多年五苓散一年者亦可每服三錢重以
燈心七莖淡竹葉三莖烏梅三箇同煎湯調之
俞風丹煖風藥
荆芥穗烏藥天南星川芎黑附子天
麻甘草當歸(各一兩)
右為細末煉蜜和丸如彈子大每服一丸茶酒任下
一方加防風
無敵丸除風疾百病不生
杜仲(十兩)川牛膝木瓜(二兩五錢)萆薢(各七兩五錢)虎骨(二兩)
(淬醋)天麻(五兩)乳香(二兩五錢)草烏頭(五兩)龍骨(一兩五錢)蒼术(十兩)
沒藥(二兩五錢)金毛狗脊(十兩)
右為細末酒糊為丸如梧桐子大每服四五十丸温
酒下早晩各進諸氣不通胷背痛結塞悶亂宜服
醉仙丹治偏枯不遂皮膚不仁(出嚢中蔵經方)
麻黃(水煑焙乾一兩為末)天南星(七箇炮去皮)地龍(七條去皮)
右除麻黃外先為末次將麻黃末入酒一升熬成膏
入前末丸如彈子大每日食後臨卧酒化下一丸汗
出效偏枯不遂皮膚不仁者皆由五官虚氣風寒暑
濕之邪蓄積久而不散乃成疾焉
去一切風(出本草)以羊皮作臛食之
治一切風變白宜老(出本草單方)以絡石草炙汁服之
治患風數年不效朱真人靈驗篇云(出本草)
掘坑令患者觧衣坐於坑内逐内以熱湯上淋之良
久後以簟盖之
治一切風疾虚羸冷血足疼痺無論老幼輕重(出本草)
以木天蓼浸酒及煑汁服之十許日覺皮膚間風出
如蟲行
治風(出本草)
以木槿花作湯代茶喫
治一切三十六種風有不知者悉效(出本草)
菖蒲薄荷切令曬乾有三斤以絹袋盛之玄水一斛
清者(玄水者酒也)懸此菖蒲密封閉一百日出視之如綠
菜色以一斗熱黍米内入封十四日開出飲酒
治一切風(出本草)
以驢肉釀酒服之
治風疾(出本草)
以韋葉石作湯服之
治風(出本草)
以秫稻根作湯洗之
療風病身體如蟲行(方見大風癩病類)
治一切風疾(出本草)
以楝實冬春間取細剉炒令香袋盛於酒中浸每服
取酒温服之
療風(出本草)
以蘭炙水取浴之
療風
以五加實取酒清服之
療風
以丁公藤漬酒服南史觧叔謙鴈門人母有疾夜於
庭中稽顙祈告聞空中云得丁公藤治即瘥訪醫及
本草皆無至宜都山中見一翁袋藥云是丁公藤療風
拜泣求得之及漬酒法受之畢失翁所在母疾遂愈
治酒風
黃帝曰有病身熱懈惰汗出如浴惡風少氣此為
何病岐伯曰病名酒風帝曰治之柰何岐伯對以此
方以澤瀉术各十分御米五分合以三指撮飯後服
治風
以木天蓼一斤去皮細切以生絹袋盛好酒一斗浸
之春夏一七日秋冬二七日後開每日空心日午初
夜各温飲一盞老幼臨時加减若常服日只每服一
盞立有功效
除風令人能飲食
以胡桃漸食之
治風緩諸節不隨皮膚頑痺腸内宿冷冷血瘀血腰脚
疼痛
以原蚕屎净收取曬乾炒令黃袋盛浸酒服
治一切風疾痰眩附子湯
右生用附子取六七錢者用半箇切碎以水二鍾薑
十片煎至一鍾以下濾過盞盛水中沉微冷服若不
去皮臍及臨服入少塩效尤速
治風血疾積冷氣
用籐浸酒服之
去風血
用鬼膊藤浸酒服(亦名鬼腰者)
治風虚除百病杏酥法
用搗爛杏仁一石好酒一石研濾取汁一石五斗入
白蜜一斗五升攪勻封於新瓮中勿洩氣三十日看
酒上酥出即掠取内磁器中貯之取其酒滓團如拳
大置空屋中作格安之候成飴脯状日服一枚以前
酒任性飲之
治風水腹大臍腰腫痛不可轉動
用麻子半升杵碎水濾取汁以米二合以麻子汁煑
作稀粥着葱椒薑候空心食之(麻子者乃今人績麻布重子也)
治一切風
用馬齒莧細切煑粥服之
補虚療風
用忍冬草煑汁釀酒可常採服
治丈夫心肺中虚風及客熱膀胱間連脅下時有氣皮
膚瘙痒癮疹飲食不多日漸瘦損常有憂愁心忪
少氣等疾
用莎草春收苖及花隂乾入冬採根切貯於風凉處
有患前病者取苖二十餘斤剉以水二石五升取煑
一石五斗浴之
去風甚者
用香麻煎作浴湯
治風輕身
以千金藤浸酒服之
治一切風虚常惡頭痛欲破者
以杏仁去皮尖曝乾為末水九升研濾如作粥法緩
火煎令如麻腐取出和美粥酒内一匙服之每食前
不拘多少服七日後大汗出慎風冷忌猪魚雞大蒜服
一劑後諸風减瘥春夏恐酸少酢服之秋九月後煎
之此法神妙可深秘之
治風血羸老腹内諸冷血閉彊腰脚
以土鼓藤煮服浸酒服亦佳
治筋骨風
以酸棗仁炒末作湯服之
治風血羸老腹冷及腰脚俱冷食不生肌膚
以地龍藤浸酒服之
治心風頭肢體諸風及觧肌發汗(出本草)
以杜荆根水煑服之
治皮毛間習習如蟲行風(出本草)
煮牛蒡根汁浴之夏浴避風脚疾取其子炒過為末代
茶煎三七通利小便
延年去風令光潤(出本草)
以桃仁五合去皮用糯米飯和研之令桃仁盡即煎
微温用洗面極妙
治因瘡中風(方見風角弓反張類在三十六卷)
以灰麺和米一斗炊作飯看冷煖入蒼耳麥蘖麴作
三大升釀之封二十四日成熟取此酒可兩重布不
得全密密則溢出又不可食馬肉空心煖酒服
枳茹酒(出千金方一名枳茹酒)服諸風藥不能愈者
取枳實上青亂取不可至心須得茹五升微火炒去
濕氣以酒一斗漬微火暖令得藥味隨性飲之治口
僻眼急大驗治緩風急風並佳一方治身直不得屈
伸反覆者枳樹皮亦得
葳靈仙方(出御藥院方)去衆風通十二經脈此藥朝服暮效
疎宜五臓冷膿宿變病微利不瀉人服此四肢輕健手
足温暖並得清凉時商州有人病重足不履地經十年
不差忽過新羅僧云此疾有藥可理遂入山求之遺服
數日平復後留此藥名而去治丈夫婦人中風不語手
足不隨口眼喎斜筋骨節風胎頭暗風心風風狂人
傷寒頭痛鼻清沸經二度傷寒即止頭旋目眩白癜
風極治大風皮膚痒毒熱毒風瘡深治勞疾連腰骨
節風遶腕風言語澁滯積塞不通五臓腹内宿食心
頭痰水膀胱膿宿口中涎水好喫茶滓手足頑痺冷
熱氣壅腰膝疼痛久立不得浮氣瘴氣憎寒壯熱頭
痛尤甚攻耳成膿而聾又衝眼赤小腸秘脈立通飲
食即注黃疸面無顔色瘰癧遍項産後秘澁暨腰痛
曾經損墜心痛注氣膈氣冷氣攻衝腎臓風壅腹肚
脹滿頭面腫注毒脾腑氣痰熱咳嗽氣急坐卧不安
疥癬等瘡婦人月水不來動經多日血氣衝心除盗
汗鵶臭穢氣息不動多服葳靈仙久浴斛中浸身令汗
出五六度浸兼浴其肺中風皮膚痒即止每載四時
常用之則癮疹風永差心中客熱膀胱間連脅下氣
常憂愁不樂心忪者加沙草根一大觔切熬令香以生絹
袋盛貯於三大斗無灰酒中浸之春三月浸一日即
堪服冬十月後浸七日近暖處乃佳每空心服一盞
日夜三四服之常令酒氣相續以知為度若不飲酒
即取根十兩加桂五兩蕪荑三兩和搗為散以蜜和
為團搗千杵丸如梧桐子大每服酒及薑蜜湯飲汁
等下二十丸日再服漸加至三十丸以瘥為度(莎草根即)
(香附子苗)
治諸風脚膝疼痛不可踐地用鹿蹄四隻燖洗熟煮了
取肉於䜴汁中著五味子煮熟空腹服之
治風疾
取消梨不限多少絞汁飲之昔有一朝士見梁奉御
診之曰風疾已深請速歸去朝士復見鄜州馬醫趙
鄂者復診之言疾危與梁所說同復云只有一法可
試喫消梨不限多少咀齕不及絞汁而飲到家旬日
唯喫消梨頓爽亦可以梨葉作煎服
普濟方卷一百十六
