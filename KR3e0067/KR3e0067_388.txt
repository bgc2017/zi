普濟方卷三百八十八明周王朱橚撰
嬰孩大小便淋秘門
淋秘(附論)
夫淋者有熱淋血淋石淋氣淋寒淋五者大同小異熱
淋者有熱氣傳膀胱(飛仙論云熱氣傳於膀胱與腎為熱淋也)血淋者久熱
積聚結澁脬中(巢氏云熱甚入脬中多成血淋)石淋者腎執水結化
為砂石(孫氏云腎熱水結化為砂石巢氏云腎為熱所乘則石淋也其狀如莖中痛甚者令人悶絶是)
(也)氣淋者膀胱受熱小腸脹滿(巢氏云腎虚膀胱受肺之熱氣氣在膀胱則脹)
(肺主氣氣為熱所乘故流入膀胱氣壅不散腹中氣滿水道不通故小便結滯而成氣淋)寒淋者取
冷過度顫後尿(巢氏云取冷過度下焦受之冷氣入脬不能禁約於水小便者水溢之餘膀胱)
(者津液之腑既受冷氣脬中衰弱不能禁約於水故遺尿成寒淋其狀先寒顫後尿是也)皆由冷熱
之氣客入腎與膀胱流滲脬中之所致也小腸乃心之
腑也水竇流行隨其氣而利之心氣若壅小便不通心
氣若冷小便多洒(音尠謂洒析也)心氣若寒小便多旋心氣若
熱小便艱澁心氣積熱小便白赤(先赤而復白者是也)所言閉小
便者醫謂下結腹肚脹緊膨滿不通氣結熱盛用力努
旋點滴而出乃是閉不通利干心疼痛精神昏憒速用
生大地龍數條蜜少許研傅莖卵仍燒蠶蛻紙灰留性
硃砂腦子麝香同研煎麥門冬燈心湯調下與服一時
見效(湯氏歌云五般淋瀝病相傳一一須分病本源或見呌啼傷水積忽然飡食入脾間次更因循傳入)
(臟致令淋病小便乾但看微紅筋上有熱入相和汗又連肚上青筋至腹足砂石淋秘痛難安唇上乾燥如皮)
(退此是皮風淋悪泉外腎不腫氣不急下隂纔腫氣相連先與寬膈疎導氣定知醫藥可安痊)諸淋皆
腎虚而膀胱生熱也水火不交心腎氣鬱遂使隂陽乖
舛清濁相干蓄在下焦故膀胱裏急膏血砂石從水道
出焉故有欲出不出淋瀝不斷之狀甚者窒塞其間或
令人悶絶大凡小腸有氣則小便脹有血則小便澁有
熱則小便痛痛者為血淋不痛者為尿血敗精結者為
砂敗精散者為膏金石結者為石揣本尋源各從其類
治法並用流行滯氣疎觧小便清利邪熱調平心火盖
心清則小便自利心平則血不妄行切不可姑息用補
氣得補而愈脹血得補而愈澁熱得補而愈盛水道不
行加之穀道閟遏關格不通未見其能生者也又有腎
氣虚弱囊中受寒夾冷而小便淋澁者其証先寒戰而
復溲便盖冷氣與正氣交争冷氣盛則寒戰而成淋正
氣盛則寒戰解方得便尿也小兒諸淋者由腎虚而
膀胱熱故也膀胱與腎為表裏俱主水入小腸下於胞
行於隂為小便也腎氣通於隂津液下流之道也若乳
食不節悲啼無恒虚實不調則腑臟不和致腎虚而膀
胱熱也膀胱津液之腑熱則津液内溢水道不通水不
上不下停積於胞腎虚則小便數膀胱熱則水下少數
而且澁致淋瀝不宣故謂之淋又有熱淋血淋氣淋石
淋寒淋三焦壅盛移熱於膀胱則溲便赤者為熱淋熱
甚而摶於血脉流入胞中溺血者為血淋小腹滿溺濇
有餘瀝者為氣淋溺出砂石者為石淋寒淋之病本於
寒客下焦皆本於膀胱有熱令少腹急痛水道不利故
數起而不能出也
方
五淋散治五淋
赤茯苓赤芍藥山梔子生甘草當歸
黃芩車前子淡竹葉燈心木通滑石
葵子葶藶(炒各等分)
右為末燈心葱白煎或入生車前草擂水調五淋散
服或調硝石末服血淋白茅根燈心煎氣淋小腸脹
滿尿後有餘瀝木通煎服熱淋便赤而淋瀝臍下痛
新水調下或黃芩湯下石淋莖内痛尿澁有砂石令
人悶絶硝石隔紙炒焦研末用葵子煎湯下
石葦散治諸淋瀝水道中痛臍下妨悶
石葦(一兩)冬葵子木通赤茯苓(各半兩)車前子
瞿麥榆白皮滑石甘草(各一分)
右為細末每服一錢水一盞葱白五寸煎至七分去
滓温服如人行十里再服大小加減一方無甘草
立效飲治小兒諸淋不通莖中疼痛
木通甘草王不留行荽胡滑石海
金沙山梔子檳榔(各等分)
右㕮咀三歲一錢水半盞煎三分去滓温服
葵子散治諸淋兼小便不通
葵子車前子木通瞿麥桑白皮(炒)赤茯
苓山梔子仁甘草(炙各等分)
右剉散每服一錢井水一小盞葱白二寸煎食前服
桑白皮湯治小兒淋或澁痛小便如血色
桑根白皮(焙)山梔子仁蘆根茅根赤茯苓
(去黑皮)冬葵子甘草(炙各一分)滑石(研半兩)
右粗搗篩五六歲每服一錢水一小盞煎至五分去
滓食前日二服量兒大小加減
瞿麥丸治小兒淋及治遺尿
瞿麥穗龍膽石葦(去毛)桂(去粗皮)皂莢(炙去皮子各半兩)
雞腸草人參(各一兩)車前子(一兩一分)
右搗羅為末煉蜜丸如梧桐子大每服六丸至十丸
空心熱湯研下更量兒加減
桃仁湯治小兒氣淋水道不通餘瀝疼痛
茴香紫蘇檳榔(各一兩)木通當歸人參
巴戟(去心)赤茯苓(各三錢)桃仁(炒去皮半兩)
右㕮咀三歲一錢水半盞煎三分去滓食前服
牽牛子丸治小兒諸淋澁臍下連兩傍妨悶并及大
腸氣壅
牽牛子(微炒)川大黃(微炒)川升麻郁李仁(湯浸去皮微炒研入)
川朴硝(已上各半兩)滑石(一兩細研)海蛤(一兩細研)
右搗羅為末煉蜜和丸如菉豆大每服以温水研下
七丸日三四服量兒大小加減
順經散治十餘歲因驚之後心氣下行小便淋瀝日
夕三四十次漸覺黃瘦宜服
韭子(炒)琥珀(另研)益智(去殼)金毛狗脊(去毛)白茯苓(去皮)石
燕子(火煆醋淬研細各半兩)石葦(去毛一錢)
右為末每服一錢韭湯調下日二服
石燕丸治小兒諸淋肚腹妨悶心神煩熱
石燕子(研)瞿麥穗梔子仁滑石(研)木通葵
子海蛤(研各半兩)
右搗研為末煉蜜丸如菉豆大每服七丸葱白湯下
日三服量兒大小加減
石葦湯治小兒淋或澁痛小便如血
石葦(去毛)赤芍藥大黃(炒)滑石(研)甘草(炙)麥門冬
(去心)升麻(各一分)
右粗搗篩每服一錢水一小盞煎至五分去滓食前
日三服量兒大小加減一方有川朴硝無滑石
木通湯治小兒諸淋及熱結赤澁不通
木通桑根白皮(焙)滑石(研)芒硝葵子(陳者各三分)
右粗搗篩每服一錢水一小盞煎至五分去滓温服
日三服量兒大小加減一方葱白湯下半錢
石燕丹治小兒淋澁痛悶
石燕(醋淬燒赤放冷研細)瞿麥滑石(各半兩)木通海蛤(研各)
(半兩)
右為細末煉蜜和丸如黍米大每服十粒以葱白湯
下食前大小加減
金沙散治小兒小便淋瀝不通
鬱金海金沙滑石甘草(各等分)
右為末三歲一錢煎落帚湯調下燈心木通湯亦得
冬瓜最治小便不通淋瀝并渴
木通散(一名葵石散)治熱淋小便不通啼呌小腹痛悶亂者
木通(二錢)滑石(一錢)牽牛子(一錢炒)葵子(一錢)
右用燈心葱白車前草同煎服一方無葵子不用車
前草煎一方週歲小兒一服作一錢五歲已上倍之
龍香丸(一名葵石丸)治小兒寒淋因熱淋服冷藥太過小便
不禁或取冷過度下焦受冷冷氣入脬不能禁止故遺
尿
龍骨(煆)牡蠣(煆各一兩)茴香(炒)白茯苓(各半兩)
右為末糯米糊丸如小豆大三歲三十丸茴香湯下
一方加赤石脂半兩
又方同前治及久患寒淋進退不定尿如脂膏遍數
無度
茴香(炒一兩)金液丹(二兩)糯米(二三兩炒)龍骨(煆半兩)
右為末糯米糊丸小豆大每服百丸鹽湯或温酒送
下
車前子湯治諸淋澁心煩悶亂
車前子石燕麥門冬(去心焙各半兩)
右搗篩每服一錢水一小盞煎至五分去滓不計時
候温服
葵子湯治小兒諸淋
葵子(陳者三分)石葦(去毛三分)滑石(别研兩半)
右粗搗篩五六歲每服一錢水一盞棗二枚同煎取
五分去滓分温二服早晚食前各一量兒大小加減
滑石散治小兒諸淋澁每尿之時啼呌不出
滑石(半兩)甘草(一分炙)川朴硝(三分)
右搗細羅為散每服以葱白湯調下半錢日三四服
量大小加減
玉漿散治小兒小便不通莖中淋痛心躁煩渴
滑石(一兩)甘草(二錢炙)
右為末三歲一錢燈心湯調下亂髮燒灰酒調下最
治小便不通
二神散治諸淋急痛
海金沙(七錢半)滑石(五錢)
右末煎燈心木通麥門冬車前草入蜜調服
榆白皮湯治小兒淋兼石淋及治水道中澁痛
榆白皮(焙)瞿麥(各一兩半)
右粗搗篩末一二歲每一錢水一小盞煎至五分去
滓分温二服空心日晚各一量兒大小加減
麥葱湯治小兒諸淋閉澁不通
小麥(一合)葱白(兩莖切)
右以水一盞煎至五分去滓不計時候温服量大小
加減
滑石散(一名車前子散)治小兒小便淋瀝或尿血
滑石(研)車前子(各半兩)
右搗羅為末二三歲每服半錢空心粥飲調下近晚
再服量兒大小加減
蜂房散治小兒淋
蜂房(炙)亂髮(各三分)
右同燒灰研令細每服半錢米飲并水調下日三服
量兒大小加減一方無亂髮有桂小麥湯或酒調服
治氣淋(一名檳榔散)
赤芍藥(一兩)檳榔(一箇麫裹煨)
右末用燈心同棗子煎湯調下
治小兒諸淋澁心煩悶亂
冬葵子(一兩)瞿麥(半兩)
右搗為散每服一錢以水一小盞煎至六分去滓不
計時候温服量兒大小加減
治小兒諸淋水道中澁痛
取臘月猪脂熬過去滓每服一粟殼大用暖酒一合
研攪令勻空心午間各一服量兒大小分減服之
治小兒淋及水道中澁痛
用車前子一升水二升煮取一升分服一方為散每
服一錢水一盞煎服去滓温服不計時候量大小加
減
又方
用煮冬葵子汁服之一方為散每服一錢煎服量大
小加減服之不計時候
治小兒淋疾
用槲葉三片煎湯服一雞子小便即時下
文仲療小兒淋兼石淋及血淋日夜淋瀝隂中疼痛
取特牛隂毛燒灰末以漿水服一刀圭日再服一方
粥飲調下半錢大小加減一作牯牛
治熱淋
用五苓散加辰砂煎燈心淡竹葉湯調下
犀灰散治小兒心經虚熱小便澁痛莖管内疼不可
忍者
用蠶蛻紙不拘多少燒留性為末入麝少許每服半
錢燈心湯調下備急
車前草方治小兒小腸有血熱淋痛
用生車前草洗搗細井水調取清汁食前服
阮氏方治熱淋
取大田螺十五箇以新水養候螺吐出泥澄去清水
以底下泥膩粉調塗臍上尿即通便將螺放江中若
殺之病不愈
桃膠丸治小兒諸淋并小便出血隂莖中痛
用膠一塊如棗大水半盞煎三分日進三服下石子
如豆石盡止
又方
船下清苔煮汁治淋孫氏云尿在脬中為屈僻津液
不通以生葱葉尖内隂莖中深三寸用口吹令脬脹
津液大通便愈一法生薑切作槌子樣内隂莖孔中
深三二寸便利
又方
琥珀為末燈心湯調下立效紅龍散治淋甚妙
又方
臍中着鹽灸之即通一方用炒鹽帛包熨小腹
治諸淋及大便五六日不通心腹煩滿
用海鹽不拘多少燒鹽熨小腹即通於臍中以手摩
良久即通大人用之亦得一方用青顆鹽
地膚子湯治小兒熱毒入膀胱中忽患小便不通欲
小便則澁痛不出出少如血須臾復出(方見本門小便不通類)
治寒淋小便不禁或睡中遺出不覺(方見遺尿類楊氏雞腸散)
石葦散治熱淋
石葦(半兩洗)海金沙(三錢)車前子(三錢)海蛤(一錢)瞿麥(半錢)
右為末用燈心金銀湯下一方加木通石燕子同煎
龍骨散治寒淋小便不禁或睡中遺出不覺
雞腸草(一兩)牡蠣粉(三錢)龍骨(半兩)茯苓麥門冬(半兩去心)
桑螵蛸(半兩)
右㕮咀每服一錢水一小盞棗子同煎服
治小兒淋閉
取衣魚摩臍及小腹溺即通
石淋(附論)
夫小兒石淋者為小便中出石也腎主水水結則化為
石故腎為熱所乘熱則成淋其狀小便莖中痛尿不能
出時時小便痛引膀胱裏急甚者水道不通令人悶絶
也
方
葵子散(出聖惠方)治腎熱水結化為石淋甚者水道中澁痛
不可忍
冬葵子(一兩)石南榆白皮石葦(去毛)木通(各半兩)
右為細末每半錢以葱白湯調下日二服量大小加
減一方有滑石一兩
滑石散(出聖惠方)治証同前
滑石瓜蔞根石葦(去毛各一兩)
右羅為散每服半錢前大麥飲和調下日二服大小
加減
石葦散(出活幼口議)治小兒熱淋沙淋石淋
石葦(去毛)海金沙木通滑石
右為末水一小盞煎至五分通口服
治小兒石淋水道中澁痛(出聖惠方)
石葦(五分去毛)滑石(二兩)子芩(三分)
右細為散每服以粥飲調下半錢日三四服量兒大
小加減
治小兒石淋澁痛心煩(出聖惠方)
甘草(炙一分)雞糞白(半兩微炒)乾薑(一分炮)
右搗細羅為散每服煎小麥飲調下半錢日三四服
量兒大小加減
又方(出聖惠方)
冬葵子(三兩)滑石(一兩)
右為散每服一錢以水一盞煎至五分去滓温服日
三四服量兒大小加減
草豆湯治沙淋石淋
黑豆(一百二十五粒)甘草(一寸生用)
右新水煮乘熱入滑石末空腹食服
治沙石淋
取煆寒水石末用車前水調服鏡面草亦可
雞糞白散(出聖惠方)治小兒五七歲石淋莖中有沙石不可
出者及遺尿
用雞糞白一兩炒令黃為散以水一大盞露一宿每
服用此水一合調散半錢日三四服當下沙石量兒
大小加減
又方(出聖惠方)
用瞿麥一兩細羅為散每服以温酒調下半錢日三
四服量兒大小加減
血淋(附論)
夫小兒血淋者是熱淋之甚則變成血淋也心主於血
血之行身通於膀胱而熱氣流入脬即成血淋矣
方
加味導赤散治血淋尿血
生地黃(洗)木通黃芩生甘草車前草山
梔仁川芎赤芍藥(各等分)
右為末竹葉生薑煎服
犀角屑散(出聖惠方)治小兒血淋澁痛心躁體熱
犀角屑黃芩石葦(去毛)當歸赤芍藥(已上各半兩)
蒲黃(一兩)
右羅為散每服一錢以水一小盞入生地黃半分青
竹茹半分煎至六分去滓不計時候量兒大小分減
服之
導赤散(出直指方)治小兒血淋
生乾地黃木通甘草(生各一錢)
右為末每服一錢井水入燈心煎服仍以米飲調油
髮灰空心灌下
車前散(出醫方妙選)治熱盛積於小腸甚則尿血
牡蠣(半兩)車前子甘草(炙黃)朴硝(各一分)
右件為細末每服一錢水一盞煎至五分去滓温服
大小加減
露蜂房灰散(出聖惠方)治小兒血淋日夜淋瀝小腹及隂中
疼痛
露蜂房灰(一分)亂髮灰(一分)滑石(一兩)海蛤(半兩)
右細為散不計時候以温水調下半錢量兒大小加
減
又方(出聖惠方)
車前葉汁(一合)冬瓜汁(一合)蜜(一合)
右件藥和令勻看兒大小分減服之
又方(出聖惠方)
石葦(一兩去毛)白膠(半兩炙黃)戎鹽(半兩)
右羅為散每服一錢以水一小盞煎至五分去滓不
計時候温服量兒大小加減
又方(出聖惠方)
榆白皮瞿麥蒲黃(已上各半兩)
右羅為散每服一錢以水一小盞煎至六分去滓不
計時候温分二服
治血淋神效(出湯氏寶書)
海螵蛸生乾地黃白茯苓(各等分)
右為細末用柏葉車前草煎湯調下
蒲黃散(一名冬葵子散出聖惠方)治膀胱熱甚血淋水道澁痛
蒲黃冬葵子生地黃(各半兩)
右為細末每服一錢水一大盞煎至六七分去滓温
服大小加減
治小兒血淋澁痛心躁體熱(出聖惠方)
車前子茅根(各一兩)
右羅為散每服一錢水一小盞入生地黃一分煎至
六分去滓不計時候量兒大小分減服之
薑黃散(出活幼口議)治小兒血淋
用薑黃為末每服半錢紅酒調下連二三服以通為
度
治小便出血(一名雙金自然液出十便良方)
用生地黃汁生薑汁入生蜜服
治小兒血淋日夜淋瀝小腹及隂中疼痛(出聖惠方)
用蜥蝪二枚燒灰細研為散不計時候以温酒調下
半錢量兒大小加減
又方(出聖惠方)
用牯牛隂聚毛燒灰細研不計時候以粥飲調下半
錢量兒大小加減服之
遺尿(附論)
夫小兒遺尿者此由臟腑有熱因服冷藥過度傷於下
焦致膀胱有冷不能制於水故也膀胱為津液之腑與
足少隂之經為表裏腎主水腎氣下通於隂小便者水
液之餘今膀胱既冷不能約制於水故遺尿也楊氏
曰小便者津液之餘腎主水膀胱為津液之腑腎與膀
胱俱虚而冷氣乘之故不能制約其水出而不禁謂之
遺尿睡而出者謂之尿床葛氏曰亦有禀受陽氣不足
胞冷傳送失度尿出不禁者
方
家韮子丸治下元虚冷遺尿
韭菜子(六兩炒)鹿茸(四兩炙)肉蓯蓉(酒浸)熟地黃(酒洗)當歸
(酒浸各二兩)杜仲(薑炒)石斛(去苗)桂心(不見火)附子(炮去皮各三錢)川
牛膝(二兩)
右末山藥酒和丸用生鹽酒服
牡蠣散(出聖惠方)治小兒遺尿體瘦心煩不欲食
牡蠣粉(三分)龍骨(三分)麥門冬(半兩去心焙)雞腸草(半兩)黃耆
(半兩)白茯苓(半兩)桑螵蛸(三分微炒)甘草(炙一分)
右羅為散每服一錢以水一小盞入生薑少許棗二
枚煎至六分去滓温服量兒大小分減
楊氏雞腸散(出直指方)治小兒夜間遺尿睡裏自出不覺由
膀胱有熱服冷藥過多小便不禁
雞腸(一具男用雌女用雄炙乾)牡蠣粉白茯苓(各五分)辣桂(不見)
(火)龍骨(各二錢半)桑螵蛸(微炒五錢)
右為末仍以雞肶胵一具雞腸一具燒存性為末每
用前藥一錢空心酒調服本草云如無桑螵蛸加桑
白皮一方無桂有麥門冬用薑棗煎服量兒大小加
減一方用雞腸草
雞肶胵散(出聖惠方)治小兒遺尿不可禁止
雞肶胵(一具炙黃)黃耆(半兩)桑螵蛸(三分微炒)牡蠣(半兩燒為粉)甘
草(一分炙)
右羅為散每服一錢以水一小盞煎至六分去滓温
服量兒大小加減
治小兒尿床又治産婦後損脬遺尿不知出(出經驗良方)
猪脬猪肚(各一箇)糯米(半升)
右將糯米入脬内又將脬入猪肚内爛煮鹽椒調勻
如飲食日常服不過數次其效如神脬暖下元
又方(出危氏方)
雞肶胵(一具)雞腸(燒)猪胞(炙焦)
右為末每服一錢酒調下男用雌雞女用雄雞一方
無猪胞
白术散(出聖惠方)治小兒遺尿足寒宜服此方
白术(半兩)土瓜根(半兩)牡蠣粉(三分)
右羅為散每服一錢以水一小盞入生薑少許棗二
枚煎至六分去滓温服量兒大小加減
治小兒睡中遺尿不自覺(出全嬰方)
桂末雄雞肝(等分)
右搗丸如小豆大温水下日三服一方雄雞肝煮熟
為丸
治小兒遺尿宜服此方(出聖惠方)
用羊肚系一條净洗水盛全滿緊繫兩頭煮全熟漉
出割開取其水漸漸飲之
又方(出直指方)
用雞肶胵一具并腸曝乾炙令黃焦男用雌雞女用
雄雞細羅為散每服以温酒調下半錢量兒大小加
減一方燒雞腸為末漿水服方寸匕日三宜面北斗
服
又方(出聖惠方)
取羊脬一枚水煮令爛熟空腹食之量大小分減不
過三頓瘥
治小兒夜間尿床由膀胱冷夜屬隂小便不禁睡裏自
出(出經驗良方)
用破故紙一味炒為細末煮芡實煎湯調下
治小兒遺尿及諸淋水道中澁痛(出千金方)
用小豆葉搗汁每服一合量大小加減服之
瞿麥丸(出千金方)治小兒遺尿(方見本門淋秘類)
療小兒睡中遺尿不自覺(出本草)
用桂末雄雞肝等分搗丸如小豆大温水下日三服
治少小睡中遺尿不自覺(出本草)
以薔薇根隨多少剉末以酒服之
治尿床(出本草)
取麻鞋綱帶及鼻根等唯不用底須七量以水七升
煮取二升分再服
尿血(附論)
夫小兒尿血者為血性得寒則凝澁得熱則流散而心
主血小兒心熱入於臟熱乘於血血滲於小腸故尿血
也
方
阿膠散(出聖惠方)治小兒尿血水道中澁
阿膠(一兩搗碎炒黃燥)黃芩(一分)梔子仁車前子(一分)甘草
(炙一分)
右細羅為散每服用新水調下半錢日三四服量大
小以意加減
又方(出聖惠方)
葵子車前葉甘草(炙)川朴硝(已上各一分)
右羅為散每服一錢以水一小盞前至五分去滓温
服量大小分減
尿血方(出直指方)
生蒲黃生地黃赤茯苓甘草(炙各等分)
右剉散每服一錢水一小盞煎調油髮灰少許食前
服
治小兒尿血水道中澁痛(出聖惠方)
榆白皮(半兩)生乾地黃(半兩)甘草(炙一分)
右細剉以水一小盞煎至六分去滓温服量大小加
減
又方(出聖惠方)
紫苑(洗去苗土)黃連甘草(炙各一分)
右羅為散每服一錢以水一小盞入䜴三十粒煎至
五分去滓温服量大小加減
又方(出聖惠方)
苦楝子(一兩)鬱金(二枚一枚炮一枚生用)
右細羅為散每服煎葱湯調下半錢量大小增減
又方(出聖惠方)
生乾地黃黃芩(已上各半兩)
右羅為散每服一錢以水一小盞煎至六分去滓温
服量兒大小加減
又方(出聖惠方)
車前葉(半觔搗絞取汁)冰糖(一兩)
右藥相和令勻每服半合量兒大小加減服之
又方(出聖惠方)
用牛蒡根洗去土搗絞取汁一中盞入生蜜一合相
和令勻每服半合日三四服量兒大小分減服之
又方(出聖惠方)
取蒲黃末以温水調下半錢量大小加減
又方(出聖惠方)
用生地黃汁每服暖一合服之量大小加減
治小兒尿血(出聖惠方)
取燒鵲巢灰井花水服之并治夜尿床
箬灰散(出全嬰方)治小兒尿隂莖中痛
用多時茶篰中箬燒灰存性用一兩滑石末半兩並
為末三歲一錢燈心煎湯調下
又方治小兒小便赤不通
用石葦車前子等分水煎去滓
又方治小便不通及脬轉
用梁上塵去煙遠者一撮水調服
小兒尿血(出聖惠方)
用蜀升麻五分以水五合煎取二合去滓一歲兒服
盡一方一兩搗羅為散每服一錢
治小兒尿血亦治尿白
用甘草五分以水六合煎取二合去滓一歲兒令服
盡
白濁(附論)
夫小兒尿白者由乳哺失節有傷於脾致使清濁不分
而色白也久則成疳亦兼心膈伏熱而得之宜疎脾土
消食化積則愈
方
茯苓散(出直指方)治尿白
荆三稜蓬莪荗(煨)縮砂仁赤茯苓(各半兩)青皮
陳皮滑石甘草(炙各二錢半)
右為末每服一錢麥門冬燈心煎湯調下
螵蛸散治小兒小便頻數白濁
桑螵蛸(鹽水炙)遠志(去心)石菖蒲龍骨人參茯
神當歸鼈甲(醋煮各一兩一方用龜甲)
右為末夜卧時人參湯調服
荆三稜散(出湯氏寳書)
荆三稜莪荗(各一兩炒)益智子(去殼)甘草(炙)神麴(炒)麥
蘖(炒)橘紅(各半兩)
右為末白湯調下
猪肚丸
猪肚(一箇净洗)蓮子肉(一升去皮心同猪肚煮熟晒乾)母丁香川楝
子破故紙舶上茴香(各一兩)
右同為末煉蜜為丸或温鹽酒下
治小兒白濁(出百一選方)
用淡豆䜴不拘多少研細入剥净大蒜逐漸同研可
丸為度如菉豆大每服十丸米飲下
小便赤澀(附論)
夫小兒小便赤澁不通者因膀胱與腎俱有熱故也腎
主水膀胱為津液之腑此二經為表裏而水行於小腸
入於脬為小便今臟腑有實熱熱入於脬故令小便赤
澁不通也
方
大青散(出聖惠方)治小兒臟腑壅熱心神煩躁小便赤澀不
通
大青川升麻瞿麥黃芩甘草(炙已上各半兩)川
大黃(三分微炒)川朴硝(三分)滑石(三分)
右羅為細散每服不計時候以温水調下半錢量兒
大小加減
硃砂散(出聖惠方)治小兒心臟熱盛煩躁不安小便赤澀不
通
硃砂(細研)鉛霜(細研)犀角屑黃芩車前子甘草
(炙已上各一分)滑石(半兩)川朴硝(半兩)
右細羅為散研令勻不計時候煎苦竹葉湯調下半
錢量大小加減
車前子散(出聖惠方)治小兒小便赤澁服藥即通無藥即澁
宜服之
車前子子芩(各一兩)滑石(二兩)木通(三分)赤茯苓(一兩)琥
珀(一而)甘草(炙半兩)
右羅為散每服一錢以水一小盞煎至五分去滓不
計時候量兒大小加減服之
子芩散(出聖惠方)治小兒壅熱小便赤澀不通水道中澁痛
不可忍
子芩冬葵子車前子茅根(已上各一兩)滑石
右為散每服一錢以水一小盞煎至六分不計時候
量大小以意加減
冬葵散(出聖惠方)治小兒心臟熱盛煩躁不安小便赤澁不
通
冬葵子(三分)滑石(三分細研)梁上塵(半兩)黃芩甘草(炙各半兩)
右細羅為散不計時候煎葱白燈心湯下半錢量大
小加減
又方(出聖惠方)
生地黃汁(二合)牛蒡子葉汁(一合)蜜(一合)
右相和令勻每服一合調下滑石細末半錢臨時看
兒大小加減服之
治小兒小便赤澀不通宜服此方(出聖惠方)
滑石(二兩)木通(一兩)葵子(一合)
右羅為散每服一錢以水一小盞煎至五分去滓不
計時候量大小加減温服
滑石散治小兒熱極小便赤澀不通尿輙大啼水道
中痛(方見本門小便不通類)
硃砂散(出醫方妙選)治心神煩躁小便赤澀不通
硃砂(一兩)滑石犀角(各半兩)黃芩車前子甘草
(各一分)
右羅為散入硃砂同拌每服半錢煎竹葉湯調下食
前服
小便不通(附論)
夫腎主水與膀胱為表裏膀胱者津液之腑其氣下通
水行於小腸入脬故能滲泄而作小便或胞絡有熱津
液内燥氣不舒暢故水道熱澁甚則不通皆因心經不
順或伏熱或驚起心火上炎不能下降以濟腎水致使
小便不通溺血者由膀胱熱故也
方
小品地膚子湯(出千金方)療小兒小便不通及治小兒熱毒
入膀胱中忽患小便不通欲小便則澁痛不出出少
如血須臾復出
地膚子(一分)瞿麥冬葵子(各二分)知母黃芩猪
苓海藻橘皮升麻通草(各一分半)大黃(八分)枳
實(炒一分半)
右十二味切以水三升煮取一升大小多少量與服
忌如常法一方有枳實無橘皮一日至七日兒服一
合為三服八日至十五日兒一合半為三服十六日
至二十日兒二合為三服四十日兒以此為凖五十
日已上七歲已下以意加藥益水
地膚子散(出聖惠方)治小兒積熱小便不通
地膚子瞿麥冬葵子知母黃芩川升
麻木通川大黃(微炒)猪苓(去黑皮已上各半兩)
右羅為散每服一錢以水一小盞煎至六分去滓不
計時候量大小分減服之
七物浴湯治小兒小便不通發熱腹滿
滑石(屑二兩)大黃(二兩)雷丸(三十枚)麻黃(一兩半)苦參(一兩)石
膏(半兩)秦皮(一兩)
右粗搗篩以水七升煮取五升去滓温浴兒避風處
先從臍淋之
木通黃芩湯(一名滑石散出聖惠方)治小兒熱極小便赤澁不通
小便輙大啼呼疼痛
木通黃芩(二兩去心)滑石(一兩半)冬葵子(三分)車前子(二兩)
赤茯苓(去皮二兩)
右粗搗篩五六歲每服一錢以水一中盞煎至五分
去滓温服如人行十餘里已来再一服看兒大小加
減
瞿麥湯(一名赤芍藥湯出聖惠方)治小兒小便不通
瞿麥穗赤芍藥陳橘皮(去白)牽牛子(炒)木通
冬葵子(各一分)
右粗搗篩五六歲每服一錢水一中盞入葱白一莖
劈碎同煎至四分去滓温服如人行十里已来再服
量兒大小加減一方無葱白
治小兒小便不通
用雞屎白末一錢匕
滑石散治小兒小便不通心腹滿悶坐卧不安(方見本門)
(秘結類)
滑石散治小兒小便淋澁不通反小便血(方見本門秘結)
(類)
木通散(出聖惠方)治小兒小便不通臍腹堅滿喘急
木通甘草(炙)葵子(已上各一分)川大黃(微炒)滑石牽
牛子(炒半兩)
右細末羅為散每服煎葱白燈心湯調下半錢量兒
大小加減服之以利為度
浸熨湯(出聖惠方)治小兒小便不通
木通(一兩)生薑(一兩)葱白(七莖)陳橘皮(一兩)川椒(半兩)
右都細剉以水二大碗煎至五七沸去滓傾入盆内
看冷暖坐兒於盆中浸之將滓於兒臍腹下熨之五
通
冬葵子散(出聖惠方)治小兒小便不通臍腹急痛
冬葵子滑石海蛤蒲黃(各半兩)
右搗羅為散每服以葱白湯調下半錢量大小加減
梔子仁散(出聖惠方)治小兒小便不通臍腹妨悶心神煩熱
梔子仁(五枚)茅根(半兩)冬葵子(半兩)甘草(炙一分)
右羅為散每服一錢以水一小盞煎至五分去滓不
計時候量兒大小分減温服
又方(出聖惠方)
滑石(一兩半)木通(三分)川芒硝(三分)葵子(二合)
右羅為散每服一錢以水一小盞煎至五分去滓不
計時候温服量大小加減
萬安散治小兒小便不通欲死
海金沙滑石續隨子(炒各半兩)螻蛄(七枚炒黑)
右搗羅為散每服半錢煎燈心湯温調下空心食前
服
茯苓湯治小兒小便不通
赤茯苓(去皮)冬葵子木通車前子(各半兩)
右粗搗篩五六歲每服一錢以水一中盞煎至五分
去滓温服如人行十里以来再服量大小加減
廣濟滑石湯療小兒熱極病小便赤澁或不通尿輙
大啼呼
滑石(一錢六分)子芩(一錢四分)冬葵子(分半)車前子草
右水二升煮取一升一歲至四五歲服一合日再服
甚良
治小兒小便不通臍腹急痛(出聖惠方)
石葦(半兩去毛)蘧麥(半兩)小麥(一兩)
右剉以水二大盞煎至一盞去滓取汁一合調下滑
石末半錢量兒大小加減
石葦湯治小兒小便不通
石葦(去毛)蘧麥(各一兩半)滑石(一兩)
右粗搗篩五六歲兒每服一錢水八分入小麥一百
粒同煎至五分去滓温服如人行十里再服量兒大
小加減
葱白湯(出聖惠方)治小兒小便澁少妨悶不通
葱白(二莖)木通冬葵子(各半兩)
右剉如麻豆大以水二盞煎取一盞去滓量兒大小
加減
乳煎葱白飲子(出聖濟方)治小兒百日内小便不通心中煩
悶臍下痞滿
葱白(一莖)乳汁(三合)
右同煎至一合半去滓分温為三服相去人行十里
以来再服以利為度
葵根湯(出聖惠方)治小兒小便不通二三日悶絶者
葵根(去土一握)壁魚(研七箇)
右以水一盞煎葵根取汁六分後入壁魚同煎五七
沸放温服量兒大小加減
治卒不得溺及小便不通小腹妨悶(出聖惠方)
取垢灰二刀圭以苦酒米飲下三歲已下服一字
又方(出肘後方)
以髮灰酒下之
治小兒小便淋閉不通神效及治淋瀝尿血(出傅氏活嬰方)
石燕(一枚火煆醋淬為末再研)石葦
右為細散每服一字煎三葉酸漿草湯調下甚者三
服瘥一方加海金沙一兩
車前草湯(出聖惠方)治小兒小便不通臍腹急痛
車前草(細剉)小麥(各一兩)
右用水二盞煎至一盞去滓下糯米少許又煎至半
盞三四歲小兒為三服如人行十里已来再服量兒
大小以意加減
治卒不得溺及小便不通(出肘後方)
以少許雞子白亦佳
冬葵子散(出聖惠方)治小兒卒小便不通小腹急悶
冬葵子(一兩)木通(半兩)
右藥羅為散每服一錢以水一小盞煎至五分去滓
不拘時候量兒大小分減服之
捻頭散(出錢氏方)治小便不通
延胡索川苦楝(各等分)
右同為末每服半錢或一錢捻頭乳湯調下量多少
與之如無捻頭湯即湯中滳油數點食前服
治小兒小便不通小腹妨悶方(出聖惠方)
用葱白一觔連鬚細切煮令熟以綿裹於臍下熨之
立通
又方(出聖惠方)
用桑螵蛸十枚炙令黃羅為末每服以粥飲調下半
錢量兒大小加減服之
治小兒小便不通(出千金方)
右用冬葵子一升以水二升煮取一升分服入滑石
末六銖(趙史君云其子年十餘歲因小遺為犬所驚當時雖無他後旬日忽小便不通大便初覺)
(不利後復如常率半月餘方一小遺飲食起居間皆無所苦亦無腹漲肢體腫滿之患凡服通利水臟治)
(淋瀝藥並不效移書問一醫姓劉忘其名寄三方来第一方用地骨皮一兩防風半兩甘草一分為細末)
(煎麥門冬湯調下不四五日即通服之不已即三日一通終劑已兩日一通矣次服第二方用青皮陳皮)
(通草之類不能盡記數服即平愈第三方不曾用也)
治小兒卒不尿(出本草)
用安鹽於臍中灸之
秘結(附論)
夫五味之精華清者以養臟腑五味之糟粕濁者皆歸
大腸司出而不納也熱邪入裏則胃有燥糞三焦伏熱
則津液中乾此大腸之夾熱也宿食留滯則腹脹痛悶
胷痞欲嘔熱氣蕃灼臟受風熱涸燥秘塞熱宜疎利三
黃湯積宜挨積脾積丸胷中活法治之三黃丸三黃湯
治熱秘凡小兒大人大小便不通内經謂三焦約約者
不行也可用流水煎八正散時時灌之大小便利則止
若不因熱藥所攻而致此者易治或因多服熱藥而燥
劇至此者非惟難治不幸天枉亦可用蜜水調益元散
送通膈丸
方
握宣丸(出濟生拔粹方)治小兒大小便難嘔吐藥食不下命在
頃刻
巴豆(一錢半)硫黃良薑附子檳榔甘遂(各等)
(分)
右為末粟米飯和丸如菉豆大用椒湯洗小兒男左
女右手握之用綿裹定看竹數多少置藥洗去不用
即止
治小兒大小便不通(出經驗良方)
甘草木通梔子仁(各等分)
右為粗末水一大盞燈心一莖連根葱白七箇煎半
盞服
郁李丸(出錢氏方)治襁褓小兒大便不通小便澁滯并驚熱
痰實欲得溏利者
郁李仁川大黃(各一兩酒浸炒)滑石(半錢)
右另為末將郁李仁研為膏和末為丸如黍米大量
兒大小與之以乳汁或薄荷湯下食前服
甘枳湯
甘草(一錢)枳殼(炒一錢)
右以白水煎服
膠蜜湯治虚秘
用葱白三莖入水煎去葱入阿膠炒及生蜜溶化空
心服
獨棗湯
用大棗一枚又輕粉半錢以棗相和縳定慢火煮熟
食棗以棗湯下
治小兒大小便不通(出肘後方)
右蜂房燒末酒服二錢日二服一方炙微焦為散粥
飲調下半錢大小加減
治小兒大小便不通
用搗白花胡葵子末煮汁服之
治大小便不通掩臍法
取連根葱一莖去泥土生薑一塊淡豆豉二十一粒
鹽一匙同研爛捏作餅烘熱掩臍中以帛扎定良久
氣透自通不效再用一餅
五和湯(出宿州陳氏方)調氣血疎通臟腑
當歸茯苓(去皮)甘草(炙各半兩)大黃(七錢半)枳殼(去穣麩炒七錢)
(半)
右㕮咀每服三錢水一盞煎至七分去滓稍熱服不
飢不飽服
治小兒大小便不通妨悶方
用白蜜一合以鐺中煎為丸納下部中即通小便不
通嚼生葱以綿裹少許納小便道中即通
千金紫雙丸主小兒身熱頭痛飲食不消胸腹脹滿
或小腹絞疼失節大小便不利或重下數起小兒無
他疾唯飲食過度不知自止哺乳不節或驚悸寒熱
唯此丸治之不瘥或可再服小兒欲下是其証候哺
食減少氣自不快夜啼不眠是腹内不調宜用此丸
不用佗藥數用神驗
巴豆(去皮心熬)蕤核仁(各十八銖搗)麥門冬(去心十銖)甘草(五銖炙)
甘遂(一銖)真珠(二銖)牡蠣(煆)蠟(各八銖)
右為散熟洗巴豆研以新布絞去油别搗甘遂甘草
牡蠣麥門冬細篩畢搗巴豆蕤仁令極熟乃納諸藥
散更搗三千杵如藥燥入少蜜足之半歲兒可服如
荏子一雙一二歲服如半麻子作一雙三歲服如麻
子一服作一䨇四歲服如麻子二丸五六歲服如
麻子二丸七八歲服小豆大二丸九歲十歲兒微大
於小豆二丸常以雞鳴時服之日出時不下者飲粥
汁數合即下丸皆雙出也下甚者飲冷粥止之
滑石湯(出聖惠方)治小兒大小便不通心腹滿悶坐卧不安
滑石(研)川大黃冬葵子甘草(炙各半兩)
右粗搗篩三四歲每服一錢水一盞入燈心七莖同
煎至五分去滓温服更隨大小加減一方入葱白五
寸
通膈丸(出濟生拔粹方)
大黃牽牛木通(各等分)
右為細末滴水丸如粟米大每服三五十丸量虚實
大小加減
大便不通(附論)
夫水穀皆入於上焦至中焦而腐熟下焦而化出小兒
腹臟挾熱三焦壅滯津液枯少不能傳送實熱之氣歸
於大腸故大便燥澁而不通也
方
代赭丸治小兒大便不通
代赭(研)丹砂(研)大黃(炒各二兩)木香當歸(各一兩一分焙)
桂(去皮一兩)生犀角(鎊三分)巴豆(炒熟去皮心搗一兩半)
右搗研為末煉蜜丸如小豆大每服一丸至二丸空
心米飲化下六七歲三丸二百日兒半丸但得溏利
為度
大黃散(出聖惠方)治小兒臟腑壅熱心神煩悶大便不通
川大黃(一兩炒)犀角屑(半兩)川升麻(半兩)當歸(一分)赤芍藥
(一分)紅雪(一兩)甘草(一分炙)
右粗羅為散每服一錢以水一小盞煎至六分去滓
三四歲温服一合量兒大小加減日三四服以利為
度
沒藥散(出直指方)治小兒風與滯血流蓄上焦胸膈高起大
便不通並皆治之
沒藥大黃枳殼(炒)北梗(各二錢)木香甘草(各一)
(錢炙)
右剉每一錢薑二片水煎服
牛黃丸(出聖惠方)治小兒大便不通心中煩熱
牛黃(一分細研)川大黃(三分炒為末)
右都研令勻煉蜜和丸如麻子大每服以粥飲下七
丸以利為度量兒大小加減服之
橘皮湯治小兒大便不通
陳橘皮(去白焙一分)大黃(炒半兩)
右粗搗篩三四歲每服一錢水一小盞煎至五分去
滓温服更量兒大小加減
鼈甲丸治小兒大便不通不能飲食
鼈甲(醋炙去裙襴)防葵訶梨勒(煨用皮)人參當歸(炒)
郁李仁(湯浸去皮尖炒研另入)
右等分搗為細散入郁李仁末和勻煉蜜丸如菉豆
大粥飲下五丸微利即瘥
桃葉湯(出聖惠方)治小兒大便不通臍腹妨悶
桃葉(一握)木通(二兩)燈心(五根)川朴硝(一分)葱白(七莖)
右細剉用漿醋水三大碗煎十餘沸去滓傾向盆中
稍温便坐兒在盆内將滓以手帕裹熨於臍下令兒
即出後與吃地黃粥半盞良久便通
犀角丸(出聖惠方)治小兒臟腑壅滯腹脇妨悶大便不通
犀角屑(半兩)當歸(半兩)川大黃(炒一兩)巴豆(十箇去心研紙上去油)
丹砂(半兩研細水飛)
右為末入巴豆丹砂同研令勻煉蜜和丸如菉豆大
三歲兒以温水下三丸量兒大小加減
大黃丸(出聖惠方)治小兒大便不通心腹壅悶
大黃(炒一兩一分)枳殼(去穰麩炒)梔子仁郁李仁(炒去雙仁)大
麻仁(研炙三分)
右搗研為末煉蜜丸如麻子大一二歲每服五丸熟
水下空心午後各一服更隨兒大小加減一方無大
麻仁
蜜導法(出全嬰方)治小兒大便熱結不通
用蜜不拘多少銅噐中微火煎之稍凝如餳糖狀攪
之勿令焦可丸捻作梃如指許長一寸以上當熱時
急作令兩頭尖納穀道中以手急抱欲大便時去之
橘皮湯(出聖惠方)治小兒大便不通及腹脇妨悶
陳橘皮(去白焙)牽牛子(炒)甘草(炙)川大黃(炒各一分剉)
右粗搗篩五六歲每服一錢水一小盞入葱白一莖
同煎至五分去滓温服未通再服更量兒大小加減
硃砂丹(出聖惠方)治小兒大便不通小便澀心神煩熱卧忽
多驚腹脇妨悶
硃砂(半兩細研水飛過)續隨子(三分)膩粉(一錢)
右研令勻煉蜜和丸菉豆大三歲每服温水下三丸
乳食後服量大小加減
金花散(出王氏方)治小兒大腸秘不通兼血痢
皂子仁(一分炒)檳榔(一箇生用)甘草(一錢)
右為末每服一字或半錢砂糖熟水調下
治小兒大便不通(出肘後方)
用猪苓一兩以水少許煮雞屎白一錢調服立瘥
調中二黃丸治小兒大便不通口燥頰赤
大黃(一兩炒)牛黃(研)甘草(炙)人參(各一分)
右搗研為末煉蜜丸如小菉豆大每服二丸米飲化
下日再服得利即止一方有甜硝一錢為散新水調
服
通中丸(出聖惠方)治小兒大便不通心腹壅悶卧即煩喘
川大黃(一兩炒)巴豆霜(三分)皂莢(一兩不蛀者去皮子燒令焦黑)
右大黃皂莢搗羅為末入巴豆霜同研令勻煉蜜和
丸如菉豆大四五歲以温水下三丸量兒大小加減
木通湯治小兒大便不通
木香(剉)大黃(剉炒)陳橘皮(去白焙各一兩)
右粗搗篩三四歲每服一錢水一小盞煎至五分去
滓温服更量兒大小加減
丹參湯治小兒大便不通妨悶
丹參硝石(碎)甘草(炙各一分)
右粗搗篩五六歲每服二錢水一盞棗二枚同煎至
七分去滓分温二服更隨兒大小加減
黃連丸治小兒風熱壅滯大便秘澀
黃連(去鬚)大黃(炒各一分)巴豆(三粒去心皮膜出油研)
右搗研為細末麫糊為丸如麻子大每服三丸至五
丸臨卧柳枝湯調下
芎黃散(出聖惠方)治臟有熱小便澀大便不通腹脇妨悶
芎藭(一兩)川大黃(三分)郁李仁(去皮炒三分)
右㨶為散每服一錢以温水調下大小加減
走馬箭方(出聖惠方)治小兒大便不通連腰滿悶困重氣急
羊膽(一枚)蜜(一合)鹽花(半兩)
右同煎如餳捏如筯粗可長一寸内下部中須臾即
通
蜂房散(出聖惠方)治小兒卒大便不通
用蜂房一枚炙令微焦細羅為散每服粥飲調下半
錢量兒大小加減
治小兒大便五六日不通心腹煩滿(出聖惠方)
取青顆鹽末於臍中以手摩良久即通大人用之亦
得
大便血(附論)
夫小兒大便血者為心主於血脉心臟有熱熱乘於血
血性得熱流動妄行不依常度其血流滲於大腸所以
令大便血出也
方
槐花散(出聖惠方)治小兒大便出血腹痛黃瘦不欲飲食
槐花(微炒)白术熟地黃芎藭(已上各半兩)黃耆木
香當歸(微炒)甘草(炙已上各一分)
右羅為散每服一錢水一小盞煎至六分去滓不計
時候量兒大小加減服之
卷柏丸(出聖惠方)治小兒大便出血久不止面色萎黃肌體
羸瘦或時腹痛不欲飲食
卷柏(半兩)赤石脂(半兩)阿膠(半兩搗碎炒令黃焦)槐花(微炒)黃牛角
腮(炙黃焦)當歸(炒)黃耆芎藭(已上各一分)
右為末煉蜜和丸如麻子大三歲兒每服以粥飲下
七丸日三服量兒大小加減
羚羊角散(出聖惠方)治小兒大便出血體熱黃瘦不能飲食
羚羊角黃耆川升麻黃芩地榆甘草
(炙已上各一分)生乾地黃(半兩)
右羅為散每服一錢水一小盞入苦竹茹半分煎至
六分去滓不計時候量大小分減温服
治小兒大便後出血方(出聖惠方)
用鼈甲一枚塗醋炙令黃焦去裙襴細羅為散每服
以粥飲調下半錢日三服量兒大小以意加減一方
用鼈頭一枚
又方(出聖惠方)
燒車釭一枚全赤投於一碗水中每服半合日三服
看兒大小以意加減
又方(出聖惠方)
用甑帶燒灰細研每服用乳汁調下半錢量兒大小
加減
又方(出聖惠方)
用鹿角燒灰細研以粥飲調下半錢日三服量兒大
小加減
箬葉散(出全嬰方)治小兒大便中有血或純下血
用茶箬燒灰存性為末米湯調下食前服
五倍丸(出全嬰方)治小兒大便下血及腸風臟毒
用五倍子焙乾為末煉蜜丸如小豆大三歲三十丸
米湯空心下
訶灰散(出全嬰方)治小兒因痔大便中有血
用訶子燒存性細研為末米湯調下食前服三歲一
錢一方橡斗子合白梅濕紙裹燒灰存性為末米湯
調下食前服
三效散(出全嬰方)治小兒糞前後下血并腸風下血久不瘥
糞前下血石榴皮為末煎茄枝湯下
糞後下血五倍子為末煎艾葉湯下
糞夾血或腸風下血茄蒂燒灰存性為末米湯調
下
右三歲半錢大小加減與之食前服五倍子為末米
湯調下最治泄痢艾葉湯治吐血瀉血
治小兒中蠱下血欲死
用青藍汁頻頻服半合
治小兒下血
用雌雞翅下血服之
治小兒若堕落有痢血壯熱不食乳哺者
用大黃黃連蒲黃各二分芒硝一分半以水二升煮
取一升去滓納芒硝分二服大小便血即愈
犀角丸(出湯氏寳書)治小兒搖頭下血乃肝血液盛外有風
熱乘之肝屬木木盛而脾土為木所尅脾與肺是子
母俱為肝所勝而血遂浸漬於大腸故便血不止
犀角屑(一分)栝蔞根(半兩)蛇退皮(炙赤色)鈎藤勾麻黃
(去節各一分)黃耆(蜜炙)羌活防風白芍藥(各半兩)甘草
(一分)
右為末棗肉丸食後薄荷湯下只二服作效頭搖即
止如便血愈多次間與胃風湯服之日減一日鄭都
承令嗣患七年搖頭三年下血已服百餘方前後服
治搖頭者無非風藥止血者或作痢或作腸風百藥
未嘗偶止安撫王尚書挽留都下先君宰錢塘時與
之有分一日招飲令其子勸酒愚視其疾又叩其詳
亦不能曉其標本酒罷退思遂處此方但損肝祛風
益脾數服而愈十餘日後血止而下白膿自此斷根
今數年矣
保嬰槐花散(出永類鈐方)治臟熱便血
荆芥穗槐花枳殼(麩炒去穰)甘草(各等分)
右為末蜜湯調服
大便青(附論)
夫小兒大便青者因驚氣及脾氣不和大腸虚冷乳食
不消冷氣摶於糟粕故令大便青色也
方
訶梨勒丸(出聖惠方)治小兒内冷腹脇妨悶大便青色不欲
乳食
訶梨勒(一兩煨用皮)白术(半兩)陳橘皮(半兩去白焙)白茯苓
當歸(一分炒)白芍藥(半兩)厚朴(半兩去粗皮薑汁炙香熟)甘草(炙半兩)
右羅為末煉蜜和丸如梧桐子大三歲每服以粥飲
研下五丸日三服量大小加減
木香丸(出聖惠方)治兒胎寒腹痛大便青
木香蓬莪荗白术人參(去蘆頭)當歸(微炒已上各半)
(兩)麝香(一分細研)白芍藥(一分)
右羅為末都研令勻煉蜜和丸如菉豆大三歲每服
以粥飲下七丸温服日三四服量大小加減
芎藭丸(出聖惠方)治小兒胎寒腹痛大便青
芎藭(三分)黃耆(三分)牛黃(半兩細研)䗪蟲(微炒三分)麝香(一分細研)當
歸(半兩炒)白芍藥(一分)
右羅為末研令勻煉蜜和丸如麻子大每服以粥飲
下五丸日三服量大小加減
陳橘皮丸(出聖惠方)治小兒内冷大便青不欲飲食皆胎寒
陳橘皮(去白焙)當歸(炒)人參(去蘆)白芍藥(各半兩)芎藭(半兩)
甘草(炙一分)
右羅為末煉蜜和丸如菉豆大三歲每服以温粥飲
含下七丸日三服量大小加減
白术丸(出聖惠方)治小兒大腸虚冷乳食不消大便青色
白术白芍藥木香當歸(炒已上各一分)麝香(一錢研)
右羅為末煉蜜和丸如菉豆大每服粥飲研下五丸
日三服量大小分減服之
當歸丸(出聖惠方)治小兒大便青不欲飲食皆是胎寒
當歸(炒)人參(去蘆)白芍藥芎藭(已上各半兩)甘草(一分炙)
右羅為散煉蜜和丸如麻子大每服以乳汁下三丸
日三服量兒大小加減
普濟方卷三百八十八
