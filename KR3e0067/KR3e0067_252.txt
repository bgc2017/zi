普濟方卷二百五十二明周王朱橚撰
諸毒門
解金銀銅鐡石毒(附論)
夫金受五方精氣各有毒性不可謂之有利無害也服
之適宜足以瘳疾服之非宜徒傷正氣當隨所畏惡以
治之服石法亦若是又云人皆以服石為佳殊不知
惡瘡疥瘟疫瘧疾年年常患寝食不安皆由於是非止
己身不康生子亦難育也所以服石之人終須受害要不可
輕服五石也人年三十以上可服石藥若素肥充亦勿
妄服四十以上必湏之五十以上三年可服一劑六十
以上二年可服一劑七十以上一年可服一劑又云
人年已上五十精華消歇服石猶得其力六十以上轉
惡服石難得力所以常湏服石令人手足温煖骨體充
實雖生冷舉措輕便復耐寒暑不著諸病是以大須服
之凡石熱熟煉用之凡石之發當必惡寒頭痛心悶發
作有時状如瘟瘧但有此兆無過取冷水淋之得寒乃
定止一切冷食惟酒須温
方
薺苨湯療石毒卒發者慄慄如寒或欲食或不食若
服紫石英發毒者亦寒悶惛喜卧起止無氣力或寒
是腑臟氣不和所生療之
薺苨(四兩)甘草(炙)藍子(各一兩)茯苓黃芩(各二兩)蔓青
子(一升)人參(一兩)芍藥(一兩)
右㕮咀以水一斗煮蔓青子八升去滓子放藥煎取
三升去滓分三服日三服若虛弱加人參一兩若氣
上加茯苓薺苨一兩甚良
治銀毒方
黃連(去鬚)甘草(生剉各一兩)
右麄搗篩以水三盞煎取二盞去滓復飲之
解金銀毒方(出千金方)
用水銀服數兩即出若毒少者一兩亦可扶坐與吞
令入腹中即活一方以鷄汁及屎白燒猪脂和水
淋鷄屎汁煮蔥白汁鴨血及屎汁並能治之一方加人
參汁臘月猪脂為九如豇豆大三丸並解之單用鴨
屎汁治銅鐡毒及金毒
治腹中有鐡方
用白折炭刮去末井花水服三錢不效再服
解服石藥中毒(出千金方方見解金銀石毒類)
解金毒方(出聖惠方)
用鴨血一盞每服半盞和鷄子清調下未效再服
解銀毒方
用石亭脂一兩為末煎甘草湯調下二錢每日三服效
治鐡毒方(出聖惠方)
用磁石火煆醋淬二七遍一兩細搗研為粉醋煮麫
糊丸如梧桐子大每服三十丸水吞下未瘥更服
治丹砂毒方
用塩五錢以冷水攪勻令澄旋旋服之
治百種乳毒方
用紫石英一兩為末每服一錢以温水調下連三服
治硫黃毒方
用細辛去苖葉一兩搗羅為散每服一錢煮猪肉白
湯調下冷服一方用白野鴿肉服之並解
治硝石毒方
用女苑一兩粗搗篩每服二錢以水一盞煎七分温
服不拘時候
治陽起石毒方
用菟絲子一兩不用酒浸搗羅為細末每服一錢以
水調下三服立瘥
治雄黃毒方(出千金方)
用防己一兩為細末每服二錢以温水調下連進三
服一方取汁解之並瘥
治礬石毒方(出千金方)
用白鵝膏不拘多少研細服一匙大豆汁調下一方
單用大豆汁服之亦佳
黑鉛酒治中金石藥毒
用黑鉛一斤淨鍋鎔作汁投酒一升如此十數廽候
酒至半升去鉛頓服之效一方用井水磨下解砒毒
解丹毒方
用地漿服之最妙
壓丹石毒及解諸毒方
用生大豆煮汁服之甚良
又方壓丹石去煩熱利小便止渴小兒熱痜
取葛根浸搗汁飲之良
治服金石方
取括根苦酒中熬燥搗篩仍以苦酒和塗紙上攤貼
用之良妙
五加皮湯治服諸藥石後或熱噤多向冷地上卧又
不食熱麫酒等物
用五加皮二兩以水四升煮取二升半候石發之時
便服未定更服
治硫黃忽發氣弱
用羊血服一合效
單葱白湯藥療石毒沉體中數年或便發宜服之
葱白一升水五升煮一半去滓服未效再服三劑止
治丹石熱發
用菰根和鯽魚作羹食之三兩頓即瘥
療熱酒壓丹石
用田螺汁飲之不可常服解砒毒
治食金欲死方
用鷄糞半升水一升淋汁灌之如人行三二里再灌
馬通散治石毒
赤馬糞(不拘多少水浸三日淘洗)
右以砂鍋子煆存性入麝少許每服一錢温酒調下
治中金藥毒方亦解衆毒止瀉洩及邪熱
取金蛇四寸炙令黃煮汁飲頻服之以瘥為度
治一切藥毒并蠱并解金石毒
用石蟹熟水磨服
治硫黃毒
煎餘甘子汁飲之以預其毒也
治硫黃毒
以黑錫煎湯解之忌食宿冷猪肉
解金銀藥毒
用黃龍眼以水研取半合空心少少服二十餘日瘥
治硫黃發徧身熱
以大麻油二合煎熱放温以銅匙抄少許啜之日三
五服效
治服硫黃發動
以猪肉鴨羹及餘甘子湯並解之
食丹藥毒
用嬰栗子研去滓煎取腐入薑蜜和合萱草研汁服
四物湯香蘇散各一貼和煎藥解金鉛粉調地漿飲
之亦解淡竹葉濃煎服猪浮肋骨煎汁及研瓜蒌根
飲可解藍汁猪血菉豆以上並解之
服丹石毒
薄荷黃芩(各五錢)芒硝(二錢)
用蜜調嚼或傅
又方
用東引柳枝心甘松或加丁香木香為末可服可噙
解紫石英毒
以破麻鞋底水煮汁服之
犀角飲方解丹石藥毒
犀角(鎊)知母防風(去蘆頭)甘草(四味各五錢)山梔子
杏仁(去皮尖)蔓荆子地骨皮白茯苓(去皮五味各一兩)
黃芩(一兩五錢)柴胡(去苗二錢)
右件㕮咀每服五錢水一盞煎至七分去滓温服
解諸飲食中毒(附論)
夫五糓五菜五畜五果以至藥石皆能飬性益夀延年
却老瘳疾蠲邪然有損益有利害不可不察飲食之間
不可不慎哉又云物性味有相須相得相畏相惡相
得則良相須則用相畏則制其毒相惡則置而不用然
則飲食有毒宜有解散除治之法也又云嶺南俚人
毒藥皆因食得之即覺漸不能食或五心中滿脹并背
急悶似瘴微覺即取一片銀方寸餘含之一宿其銀變
色即是著毒藥也銀色青是蠱藥若黃是菌藥不可不
辨也夫人一旦由飲食忽忽困悶少時轉甚乃至死
者名為飲食中毒言人假以毒物投於食裏而殺人但
頰内或懸癰内初如酸棗漸長大是中毒藥也急治則
瘥不治則毒入腹藏則死脉浮滑無陽微細不可知者
中毒也凡飲食有毒者傾於地下濆起者皆殺人也
凡飲食雜味有相害相得則益體害則成病以此治疾
則皆難療所以病有不受藥療必至於死也今略䟽其
不可嘶物不須各題病名相知者善加慎之
方
解麫毒
以蘿菔啖之昔有婆羅僧東來見食麥麫者云此熱
何以食之又見食中有蘿菔云賴有此以解性自此
相傳食麫必啖蘆菔
解毒丸解一切飲食毒及諸藥毒并療縊死磕死
湯盪火燒氣色已絶但心頭熱者皆可治
五倍子(三兩)大戟(一兩)山茨菰(五錢)板藍根(五錢)續隨子(去皮)
(一兩)麝香(一錢别研)
右件為細末研勻水煮糯米和丸每一兩作一十丸
隂乾用鷄鴨血為衣候經宿布袋掛當風酒下一丸
治欝食中毒
取豆汁解之
治誤中&KR3735;魚毒者
以黃耆吳藍煎湯服之此鱉之屬頭足不縮者是
解飲食中毒及魚肉菜等毒(出千金方)
苦參(一兩五錢)醇酒(二升一法用苦酒)
同煎一升去滓令温飲之得吐即愈或取甘汁藍汁
犀角汁飲之亦佳
解一切食毒及飲酒不知中何毒卒急無藥可解(出聖惠方)
甘草(生)薺苨(各二兩)
右以細剉以水五盞同煎取二盞停冷去滓分三服
一方解一切藥毒加蜜少許同煎服之
解俚人一切毒飲方
生薑甘草(炙各一兩)
右各拍碎以水三盞煎取一盞半平旦空肚服分二
服訖然後以别方治之
又方(出肘後方)
常山(四兩)白塩(二錢)
右以水一斗浸之一宿以月盡之日五更用土釡
中煎之勿令奴婢鷄犬見煎取二升於平旦
分三服服少時即吐以銅盆盛之看色青以杖舉得
五尺不斷者即是病吐盡候一日二日後更進一劑
乃良席辨曾飲酒得病月餘始覺首領梁墳將土常
山與之呼為一百頭牛藥服即瘥後二十日慎毒物
惟煮粥食之前後活凡九人
治食百物中毒(出千金方)
掘厠傍地深一尺以水滿坑中取厠籌七枚燒令烟盡
以投坑中乃取水汁飲四五升即愈急者不可得但
掘地著水即取飲之服生韭汁數升含貝母子一枚
湏臾吐食物瘥
治食索粉片積方(出經驗良方)
用紫蘇濃煎汁加杏泥服即散
治中豆腐毒方(出經驗良方)
用蘿蔔煎湯如非時無蘿蔔用子煎湯亦可人有好
食豆腐因中其毒醫治不效後更醫醫治中途適見
做豆腐之家夫婦相争因問云今早做豆腐妻誤將
蘿蔔湯置豆腐鍋中今豆腐不成盖豆腐畏蘿蔔也
醫得其說至病家凡用湯俱使以蘿蔔煎湯或調或
嚥病者遂愈
治粽糍為積方(出經驗良方)
用麯末加少木香末塩湯調服口有酒香食積去矣
大治酒疾甚妙
治酒麫腫方
用參苓平胃散加白藥煎傷麫湯下酒亦然
辨飲食毒法
凡飲食傾澆於地上湧起者不可食食之皆殺人
治新中雜食瘀食不消心腹堅者(出金匱方)
用白塩二兩以水二大盞半分三服連併服取吐為效
黃龍湯(出千金方)耑治因食中毒
取竈底當釜直下掘取赤土搗羅為末以冷水隨多
少服之或犀角水磨取汁飲大效亦治六畜肉毒驗
又方
右急取赤馬溺不拘多少每服飲一二盞
又方
取桑上蕈破作叚著釜中以水五升取二升漉出澄
清以火冄煎沸經宿不食來晨空服三合則吐食瘕
每日服三合瘥羸者减服之
貝齒散治食諸餅臛百物中毒及射㒺在肉中毒(方見)
(中藥毒類)
解俚人一切毒飲(出肘後方)
用都淋藤十二兩以水一升酒二升煎取二升分三
服如人行十里進一服盡三服訖其藥毒遂大小便
出十日慎喫壅毒諸食不瘥更服以瘥為度又方療
諸毒用此藤二兩長三寸并剉酒三升合安罌中密
封以糠火燒四邊至三四時取出温服良長令有酒
色亦無所忌一方治初中俚人毒藥未得此藥即用
黃藤十兩以水煮取二升分為三服藥毒内消
解鷄子毒方(出千金方)
用淳酒解之
椒桂方(出金匱方)治蜀椒毒誤食欲死或下白沫身體冷
右用以急煎桂汁服之多飲冷水一二升忽食欲吐
漿煎濃㪷汁服之或食蒜或飲地漿亦可慎不可熱
飲殺人中椒毒者含蒜及薺苨瘥
治消熱麫毒
用枸把葉及根皮細剉麫拌煮熟吞之良
犀角散(出肘後方)耑治人以雉肉作餅臛因食皆吐下
以犀角為末服方寸一方治服諸藥過劑心中悶亂
燒灰水服
治食飲損者方
右以葱㪷湯加當歸一兩煎之去滓分服即瘥若不
見效即服蘆根湯
治有人夜間飲水誤吞水蛭入腹中經月累日必生小
蛭能食人肝血腹痛不可忍面目黃瘦全不進食不
早治能令人死(出危氏方)
用田中乾泥一塊小死魚三四箇將猪膏鎔油攪勻
用巴豆十粒去殼膜拌入泥内研爛為丸如菉豆大
用田中冷水吞下十丸小兒只用三丸湏臾大小水
蛭一時皆瀉出却以局方四物湯加黃芪煎服生血
補理
飲食毒心煩悶者
以苦参煮汁飲之吐出即愈
解食牛馬猪羊犬鷄鴨魚蟹中毒(附論)
夫禽獸品類有根性本毒者有無毒而食毒物者有雜
相畏相惡相因成者人不慎而食之致傷臟腑之和亂
腸胃之氣或輕或重各隨其毒而為害凡六畜者謂
牛馬猪羊鷄狗也此等本無毒不害人其自死及着疫
者則有毒人食之中此毒者則令人心神煩悶而吐利
無度是也凡六毒五臟著草自動搖及得醋醎不變
色又墮不汚又與犬犬不肯食者皆有毒殺人凡牛
肉有毒者由毒蛇在草中牛食草因誤噉蛇則死亦有
蛇吐毒著於草上牛食其草亦死此牛肉則有大毒又
因瘦病而死者亦有毒食之則令人心悶身體痺甚者
乃吐逆下痢腹痛不可忍因此而致死者非一也凡
駿馬肉及馬鞍之下肉皆有毒不可食之食之則殺人
其有常馬肉則無毒或因疫死食之則有毒中於人也
凡猪無毒其間野放或食雜物而遇死此則肉有毒
人食之則毒入臟腑故令人吐痢困悶不安也凡狗
肉性甚燥熱不可多食其疫死及猘死者皆有毒食之
難消故令人腹脹心煩急躁悶亂也凡鴨肉本無毒
不能損人偶食之觸令不消因結積聚成腹内之病也
凡禽獸自死者肝皆有毒不可食往往傷人其疫死
者彌甚被其毒也者多涸痢嘔吐而悶不安也凡猪
肉脯若放在茅草屋雨漏則有大毒人食乃成暴癥不
可治亦有始食下即殺人也凡猪肉脯炙之不動得水
則動故不可食凡脯肉及熟肉皆不可深密收藏令氣
不泄食之殺人也凡射罔獵人多用㒺藥塗箭頭以
射蟲鹿傷皮則死以其有毒故也人獲此肉除中箭去
毒處肉不食餘可食若誤食肉則被毒致死其有不死
者所食肉處去毒箭較遠毒氣不深其毒則輕雖不死
令人困悶身體痺不安并吐痢者是其候也其㒺藥者
以生鳥頭汁煎之是也凡欝肉者謂諸生肉及熟肉
内器中密閉其氣壅積不泄則為欝肉有毒不幸而食
之乃殺人其輕者亦悶亂不安也凡可食之肉不甚
有毒自死者多因疫氣所斃則有毒若食此肉便令人
悶亂吐痢無度是中毒也凡食諸魚中毒者皆由魚
在水中食毒蟲惡草則有毒人食之不能消化即令悶
亂不安也凡蟹食水蒗水蒗有大毒故蟹亦有毒若
中其毒則煩亂欲死如經霜已後遇毒即不能殺害人
未被霜蟹煮之則多有中毒故令人悶亂精神不安也
方
獺肝丸(出聖惠方)耑治食魚鱠不消生瘕常欲須鱠者方
獺骨肝肺乾胡大黃(各八分)蘆根鸛骨(各七分)
桔梗(五分)乾薑桂心(各四分)斑猫(二十枚炙)
右為末蜜丸酒服十丸至十五丸即消
五蠱黃丸(一名萬病丸出千金方)耑治食蟹中毒煩亂欲死者服
得吐下皆瘥
雄黃(一兩以水從旦至夜煎之取出别研)莾草(取葉水煎洗曝乾一兩)蜈蚣(一條)
(去頭足炙研細)巴豆(二十枚去皮心炒研勻)鬼臼(一兩)
右搗羅三味為末别研巴豆雄黃和勻煉蜜為丸如
小豆大瓷器中盛每服三丸至五丸米飲下一方治
諸蟲亦依此方
治食諸肉中毒方(出聖惠方)耑治遇冷不消成䖝癥
大黃(炒一兩)朴硝(研一兩)杏仁(打破和皮一兩)
右為粗末每服三錢以水一盞煎至七分服
橘薑丸(出十便良方)耑治食魚中毒
陳橘皮(湯浸去白焙為末)生薑(去皮切碎搗甚爛)豆䜴(為末一方有冬瓜汁)
右各等分同和桐子大每服二十丸茶清下三服吐
出神效
三聖飲治蟹腹中有毒食之或將死急治之
大黃汁紫草汁冬瓜汁
右取汁共一大盞飲之立效
治食蟹中毒方(出聖惠方)
生藕汁蒜汁冬瓜汁
右各取汁自各飲之或一汁已解别汁不用飲一方
專用紫蘇汁飲之蘇子汁亦可一方專用冬瓜汁服
二升
治食馬肉血洞下欲死方(出聖惠方)
䜴(二百粒)杏仁(二十枚)
右㕮咀蒸五升米飲下熟搗之冄服令盡又用甘豆
湯冷飲能解諸毒又方煮蘆根汁飲之良
厚朴飲(出聖惠方)耑治食魚鱠及生肉在胸膈中不化吐不
出便成癥瘕
厚朴(三兩)大黃(二兩)
右㕮咀以水二升煮取一升盡服立消人強者大黃
用酒三升取二升冄服
治食魚鱠不消及食諸魚中毒方
大黃(二兩切)朴硝(二兩)
右以酒二升煮取一升頓服之中景方橘皮一兩肘
後方云食猪過冷不消必成癥&KR1742;一方無橘皮一方
煎生薑汁服
治食六畜肉中毒方(出聖惠方)
右取六畜乾屎為末水服佳一方專肉毒以大糞服
之良
又方(出聖惠方)
燒小豆一升為末服三方寸甚良一方服灶底黃土
方寸
治食生肉中毒方
掘地深三尺取下土三升以水五升煮土五六沸取
上浮清者飲一升立愈
治食野菜馬肝肉諸脯肉毒方(出聖惠方)
取頭垢如棗核大水吞之神驗一方燒狗屎灰水和
絞取汁
又方(出聖惠方)
燒猪骨為末水服方寸每日三服一方燒笠子末服
方寸亦瘥
治食百獸肝中毒(出千金方)大凡食物自不可輕食自死者
諸心皆勿食
猪脂一斤頓服佳亦治陳肉毒
治生食馬肝毒殺人方(出聖惠方)
取牝鼠屎二七枚兩頭尖者是以水研飲之不瘥更
作一方用雄鼠屎即瘥
治食猪肉毒方(出聖惠方)
右燒猪屎為末服方寸以犬屎亦佳
治食魚中毒方(出聖惠方)
以水煮橘皮停極冷飲之立驗一方用大小黑豆取
汁服之或用朴硝汁服之並瘥一方大黃汁亦解
治食魚中毒面腫煩亂以及鱸魚中毒欲死者并食鯸
鮧魚中毒
剉蘆根舂取汁多飲一方治蟹毒取蘆葦茸汁飲之
愈一方治食馬肉中毒飲蘆根汁亦可兼作湯浴之
尤妙(出千金方)
治食魚鱠不消及食諸魚中毒不療必成癥瘕(出聖惠方)
舂馬鞭草飲汁一升即消生薑亦良薑葉汁一升亦
消又可服吐藥吐之
又方(出聖惠方)
取鮐魚皮燒灰水服無完皮壊刀装取之一名鮫魚
皮或魚皮亦可大治食鯸鮧魚毒欲死者甚驗一方
魚皮燒灰水服
又方(出千金方)
取魚鱗燒灰水服方寸食諸鮑魚中毒亦用之
治食鵝鴨肉成病胸滿面赤不下食者方(出千金聖惠方)
以秫米泔服之良一方糯米煮服一中盞
治食狗肉不消心中堅或腹脹口乾大渴心急發熱狂
言妄語或洞下方(出聖惠方)
用杏仁一升去皮研以沸湯三升和絞取汁三服狗
肉完片皆出即淨良驗
治食牛肉中毒方(出聖惠方)
以狼牙燒灰水服方寸良又云猪牙亦可一方以甘
草煮汁飲之並瘥一方以猪脂煉為油服之亦妙
治食六畜肝中毒方(出十便良方)大凡物肝臟不可輕噉自
死者彌勿食之
用䜴一兩以水浸絞取汁旋服亦治食躁
誤食諸毒方(方見治六畜肉毒類)
治鳥獸中毒箭其肉有毒解之方(出肘後方)
用藍青三握細切搗取汁每服一盞飲之肘後方加
大豆汁塩汁服之解
治食魚中毒方
用冬瓜一枚小者洗净搗絞汁一大盞旋旋飲之效
或甜瓜取絞汁飲之亦得亦治食蟹中毒
解河䐁毒方(出德生堂)
五倍子白礬
右等分為細末水調灌之
又方(出百一選方)
以槐花腦子為細末水調灌之
治食蟹反惡方(出德生堂)
昔一人食大蟹數枚誤食紅柿至夜大吐繼以血昏
不醒人事同邸有知其故者憂之以木香作餅子斡
開病人口遂調藥灌下神效以木香嚼尤妙
治食噉蛇牛肉殺人大凡髮向後順者是也食之欲死
(出聖惠方)
飲人乳汁一升立愈右以泔洗頭飲一升愈又牛肚
細切以水二升煮取一升煖飲之大汗出者愈
治食鯽魚不得食沙糖令人成疳丹石熱毒發
取艾首和鯽魚作羹食一兩頓即愈
治食自死鳥獸肝中毒(出聖惠方)
取故頭巾垢一錢以熱湯中烊服之亦治卒心痛以
沸湯取汁飲之頭巾即髻帛也又方飲豉數升良
治食牛馬肉及肝中毒
先剉頭髮令寸長拌和土作溏泥二升合和飲之須
臾髮皆貫所食肝出
治食牛羊肉中毒(出肘後方方見六畜肉毒類)
治食猪肉馬肝漏脯中毒(出傳信適用方)
用大蒜燒末服或猪脂清調下方可或單用生蒜汁
服之亦瘥
治食狗肉不消心下堅或腹脹口乾或發熱暈亂(出肘後方)
以煮蘆根飲之
治中鱉蝦䗫毒方及治六畜鳥獸肝中毒
取生豉一大合新汲水半碗浸令豉水濃頓服之即
瘥此三味令人小便秘臍下痛有一士人嘗云此三
味大小皆可殺人中之令人小便秘臍下痛至死者
又方
取五味生為末一二錢井水調下
治食自死六畜諸肉中毒
搗黃藥末以水和方寸服未覺再服瘥一方用犀角
屑水調服之
治食黍米中藏乾脯中毒方(出金匱方)
濃煮大豆汁飲數升即解亦治狸肉漏脯等毒
治鯉魚毒方
用菓樹蔔樹葉刺蠣灰醋糟搗細用火焙熱盫之
食河豚毒(出本草)
以蘆根并橄㰖解之
治食生肝中毒(出聖惠方)
用附子一枚炮製去皮劑為末温水服一錢日三服
薑湯下亦可
治漏脯毒并及諸食欝肉方(出聖惠方)
用搗韮汁服之良大豆汁亦得一方治食百物中毒
單用韮汁數升服之
治欝濕脯毒及生肉熟肉皆不用深藏密盖不泄氣殺
人又肉汁在器密盖氣不泄者亦殺人張文中云肉
閉密器中經宿者為静(出千金方)
以燒狗屎為末水服方寸以酒服尤佳每服人乳汁
亦良飲生韮汁三升亦得
治脯在黍米中毒方(出聖惠方)
用麺一兩塩二撮以水一升煮服之良
治食鬱肉漏脯毒方(出肘後方)
以焼人屎灰酒服之方寸
治食生脯過多筋痛悶絶
煮細漿水粥以少鷹糞末攪和服三五合鷄屎亦可
治河豚毒等諸毒
來安縣主簿李紘云度白塔寨丁未春有二卒一候
兵同食河豚既醉燒子併食之遂皆中毒人急以告
廵檢二卒以困殆倉卒無藥因令取麻油獨以麻油
灌候兵者既多大吐毒物盡出腹間頓寬以此無恙
治中河豚等諸毒
用槐花不拘多少為細末如中諸毒每服三錢用河
水調下井水亦得若能未食前先服尤妙
六畜自死
皆是遭疫有毒食之致洞下亦致堅積宜以利丸下
觧毒
右急用濃煮香蘇飲汁一升
中猪肉毒
用壁土用水煎一錢服之又燒白扁豆末黃蘖末並
解
中禽魚毒食鴆鳥毒
生扁豆末温水下又葛粉末調下又生螺肉並解食
鮜毒生苦蕒嚼及擂水飲
治河豚魚毒
用白礬末湯點服河豚能殺人服此毒自消累用效
治食班魚子毒方治誤食班魚子吐不止者
用取魚尾草研汁服少許立止魚尾草又名樚木根
形似黃荆八月間開紫花成穗葉似水楊無大樹經
冬不凋漁人以藥魚
中山鷄鷓鴣毒方
南唐相馮延巳苦腦中痛累日不减太醫令吳延紹
密詰廚人曰相公平日嗜何物對曰多食山鷄鷓鴣
延紹曰吾得之矣投以甘豆湯而愈盖山鷄鷓鴣皆
常食烏頭半夏故以此解毒
勝金散
槐花染坯
右等分生為細末每服一錢汲井水調下常熟一家
專貨此藥每服百金藉之稍温錢倅叔儀家傳得之
又方解鰻毒
櫸樹皮或櫳木子或荅菜或冬青葉皆酒浸服
又方解鱔毒
灰汁洗鐡漿菜等皆可服
又方解服毒
以麻油炒砂焦熱帛裹縛熨之
又方解蟹毒
未破者醋炒石灰縛傅已破水調酒糟皆效
服天門冬食鯉魚中毒
以浮萍解之
解食牛馬肉毒腹痛吐痢不止者(出本草)
以麻鞋底水煮汁服之
解馬肝牛肉毒(出本草)
以人乳汁合豉濃汁服之神效
治食魚膾腹中脹滿成瘕痛悶飲食不下日漸瘦(出本草)
取水中石子數十枚火燒赤投五升水中各七遍取
熱飲之如此三五度當利出瘕也
中魚毒方虞侍郎蘇州人平生善食鱠中年病堅腹
難側身每發疼痛幾死累治不效一善醫切脉曰侍
即右關脉伏為積聚生冷之積成瘕在腹則痛不可
忍取藥令用橄㰖汁吞丸子藥數粒晚下痢一盆許
皆鱠縷前一半皆成魚矣從此遂安
治人食著諸毒肉吐血不止痿悴者(出本草)
取胡葱子洗煮使碎破取汁停冷服半升日一服夜
一服血定止
治人誤食鯸鮐肝而迷悶者(出本草方見解諸毒類解諸毒方)
治誤食水蛭(水蛭即馬蝗出經驗良方)
用酒及土藍靛絞汁月頭初三四日空心服
治誤吞蜈蚣(出朱氏集驗方)
用生猪血令病人喫須臾生清油灌口中惡心其蜈
蚣滚在血中吐出繼與雄黃細研水調服愈昔有村
店婦人因用火筒吹火不知筒中有蜈蚣藏焉用以
吹火蜈蚣驚逆竄入喉中不覺下胸求救人無措
手適有人云可討小猪一箇斷喉取血飲之遂愈
治蛇蟲食飲中得之咽中如有物嚥不下吐不出者
服馬兜鈴即出又服麝香一錢即吐蟲毒
治食鱸魚肝鯸鮧魚中毒及食魚蟹毒
右用蘆根剉煮汁一二升飲之亦以蓬蒿濃煮汁服
之佳
治食蟹中毒
以生藕汁服之或煮乾蒜汁或冬瓜汁服之並佳
治飲食中毒以及魚肉菜等
用苦參三兩酒二升半煮取一升服吐愈梅師方用
醋煎或取犀角一升亦佳
治食蟹中毒
以紫蘇煮汁飲之以子煮汁亦得蟹未經霜多毒
治食魚中毒
以絞魚焼末服之
解食諸菜菓蕈菌中毒(附論)
朽木生蕈腐土生菌二者皆隂濕之地氣蒸欝所生也
即非冲和所産性必有毒若誤食之令人吐利不已心
腹切痛甚者身黑而死菜亦生於隂濕食之過多或與
菌蕈同性有反惡悉能害人可不慎哉凡園圃所種
之菜元本無毒但蕈菌之物皆是草變化所生出於樹
者為蕈生於地者為菌並是欝蒸濕氣變化所生有毒
者人食遇此毒多至於死甚迅速也其不死者能令
人煩悶吐利食久始醒也
方
甘草散(出聖惠方)耑治食諸菜菌蕈中毒
甘草(炙剉)貝母胡粉(各一兩)
右為散每服二錢以水調下小兒尿乳汁共服二升
亦好
治食諸蕈并菌中毒方
生薑(切細四兩)豆漿(四两)麻油(二兩五錢)
右和研勻楪盛甑上蒸一炊許時取出不拘時候時
時食之諸毒立解
治諸食中毒方
童子小便人乳汁(各半盞)
右和勻微煎過温分二服連併服之
又方
鷄毛(燒灰一分)鷄屎(燒灰一分)
右細研和勻每服一錢用豆漿水少許研酒下三服效
治食諸菜中毒方
用豆漿不拘多少逐旋量多少食之一方治食菜菓
中蛇毒以大麥酒浸汁半升服之妙
又方(出聖惠方)耑治食諸菜蕈菌中毒方并急躁發狂煩悶
吐下欲死者
右用鷄屎燒灰研為末每服五分用好豆漿半匙細
研和藥温酒調下連併三服立醒一方用水調一錢
又方(出醫方集成)治療食蕈并菌中毒致殺人者及食楓菌
至令人笑不止者並皆治之盖菌種類不一往往蛇
虺毒氣薰蒸而成耳
掘地作坑用新汲水投坑中攪之成濁混取出以絹
濾過用瓷器盛每服時打轉飲一盞至三盞當效又
食橄㰖可解服諸吐利藥丸亦佳
治食苦瓠中毒方(出聖惠方)
用黍穣剉半升以水三升煮取一升時時服之一方
用黍煮汁飲之
葛根飲(出聖惠方)耑治食諸菜中毒發狂煩悶吐下欲死者
用葛根煮汁飲之
又方(出聖惠方)耑治菜菓中毒
以鷄血和真鐡精吞如梧子大每服以温水下一丸
治食野菌毒方(方見本門解菌毒類)
又方(出千金方)耑治食山中樹中菌中毒并食楓樹上菌令
人笑不止者
取人屎服一升良煎魚魫汁服之即愈又用大豆汁
飲之亦可
治蕈毒欲死及治菌毒(出百選方)
用石魚頭白水煮濃汁灌之即愈如無生者鮝頭亦
得
又方(出經驗良方)耑治中蕈毒同菰毒
用左纏藤梗煎汁服又治癰疽尤妙或傅或服皆良
解菰子毒及解一切菌毒(出危氏方)
用芫花生者為末每服一錢新汲水下以利為妙
治食桃子傷方
取桃樹間裊桃焼服之漸吐即愈
解誤食菌中毒及葛毒方(出肘後方)
以荸薺擂水服之一方用左纏藤取其葉生嚼喫並
解一云種芋三年不收者成野芋故殺人也
治食葅菜誤吞水蛭蛭藏血腸痛漸黃瘦者(出肘後方)
飲羊牛熱血一二升許經一宿便煖猪脂一升飲之
便下蛭食
治食諸果中毒方(出千金方)
用猪骨燒過為末水服方寸亦治馬肝漏脯等毒
治食菜中毒發狂煩悶吐欲死方(出聖惠方)
取鷄毛燒為灰以水調服二錢瘥
治食菜及菓子中蛇毒方(出聖惠方)
用黑豆末以酒漬取汁服之
中萵菜毒方
王順求云萵菜出過園有毒百虫不敢近蛇虺過其
下誤觸之則目瞑不見物人有中其毒者惟生薑汁
解之
解菓菜毒豆粉毒
以杏仁細嚼冷水吞下荔枝毒泡塩湯又蜜解
瓜毒瓜皮湯解塩湯亦可柑毒柑皮湯解塩湯亦
可解
治中菰菌毒方
以茱萸煎湯服吐下即解或熟艾煮三五盞或犬項
下取熱血灌之雄鷄血亦可
中蕈毒方
崇寧間蘇州太平山白雲寺五僧行山間得蕈一叢
甚大摘而煮食之至夜發吐三人急用鴛鴦草生啖
遂愈二人不甚肯啖吐至死此草藤蔓而生對開白
花傍水依山處有之治癰疽腫毒尤妙或服或傅今
人皆謂之金銀花又曰老翁鬚本草名忍冬草
解野菌毒北夢鎻言野菌毒人而笑者
煎魚魫汁服僧光遠云夷堅志云急採鴛鴦草生啖
之即愈中菌毒殺人者以防風三十枝剉碎以水煎
候冷灌之立愈白水濃煮石首魚頭汁灌之無不愈
食生梨葉解菌毒地漿飲三盞愈又多食橄㰖愈
治食野菌毒(出本草)
以蓮葉蓮房水煮服之
凡菜中有水茛菪葉園而有光有毒誤食之令人狂亂
若中風或吐甘草煮汁服之即解(出本草)
麝香圓消瓜菓水毒
肉桂(去粗皮)人參(去蘆頭五錢)丁香(一兩)白茯苓(去皮一兩)甘草
(二兩炙)青塩(二錢)麝香(一錢五分别研)乾木瓜(四兩)
右件為細末次入麝香青塩同研勻煉蜜為丸每兩
作十五丸每服一丸細嚼新汲水下傷冷嘔吐生薑
湯下
治人食楓樹上生菌即令笑不止(出本草)
以土漿屎汁飲之愈
蠱毒(附論)
夫蠱毒千品種種不同或下鮮血或好卧闇室不欲光
明或心性反常乍嗔乍喜或四肢沉重或百節酸疼如
此種種状貌說不可盡有得之三年乃死急者一月或
百日即死其死皆於九孔中或於脇下肉中出去所以
出門常須帶雄黃麝香神丹諸大辟惡藥則百蠱猫鬼
狐狸老物精魅永不敢着人生之家須慮此俗有灸法
神蠱於心下捺便大炷灸一百壮并主猫鬼亦得愈又
當是小指尖上灸三壮當有物出酒上得者有酒出飯
食得者有飯出肉菜上得者有肉菜出即愈神驗皆於
灸瘡上出凡人患積年之久大黑如漆或堅或薄或
微赤者皆是蠱也凡下忽患下血以斷方治更增劇者
此是中蠱也凡卒患血痢或赤或黑無有多少皆是
蠱毒粗醫以斷痢藥處之大非也凡人中蠱毒以病
人者若服藥知蠱主姓名當便呼喚將去若欲知蠱主
姓名以敗鼓皮燒作末以飲服方寸須臾自呼蠱姓名
可驅令去則愈又有以蛇蜓合作蠱藥着飲食中使人
得瘕病此一積年乃使療之各自有藥江南山左間人
有此不可不信之蠱之為毒醫書所載雖有數種而
中土少見之今古所傳多是閩廣深山之人於端午日
以蛇虺蜈蚣蝦蟆三物同器貯之聽其互相食啖候一
物獨存者則謂之蠱欲害其人密取其毒於酒食中啖
之若中毒者令人心腹絞痛如有虫咬吐下血皆如爛
肉若不即治食五臟即死然此毒中人有緩有急急者
十數日便死緩者待以數月氣力羸敗食盡五臟而後
死死則其毒流注於傍人亦成蠱注治療之法必須審
而後行今人凡有積聚脹滿之病類乎蠱者便以為蠱
尤為非也世說閩深山人專有以蠱行毒於人者若素
知其姓名呼喚將去其病自愈又有一說病者若能知
元中毒於何物之中終身不服此物其毒亦不變作
又云蠱毒千品種種不同有得三年方死有一月或百
日乃死者其病症亦各有異或吐下鮮血或如卧闇室
或心性反常乍嗔乍喜或四肢沉重痠痛緩與急皆有
殊也具以五蠱推之有蛇蠱有蜥蜴有蜣蜋有蝦蟆有
草蠱若蛇蠱者面色青黃脉洪壮病發之時腹内熱悶
胸脇支滿舌本脹強不喜言語身體常痛心腹似蠱形
顔色赤唇口乾燥經年不治肝膈爛而死蜥蜴蠱者面
色黃黑其脉浮滑而短病發之時腰背微痛手脚唇口
皆習習而喉脉急舌上生瘡二百日不治噉人肝心盡
爛下膿血羸瘦顔色枯黑而死蝦蟆蠱者面色青白其
濡發時咽喉塞不欲聞人語腹内鳴呼或上或下若天
隂久雨而病轉劇皮肉如行蠱手脚煩熱嗜食欬唾膿
血顔色乍白乍青腹内脹滿状如蝦蟆若成蠱吐出成
蝌蚪形是蝦蟆蠱經年不治噉人脾胃俱盡唇口裂而
死蜣蜋蠱者脉緩而散病發之時身體乍冷乍熱手脚
煩疼吐逆無時小便黃赤腹内疼胸中痛顔色多青或
吐出似蜣蜋有足翅是蜣蜋蠱經年不治噉人血脉枯
盡即死欲試蠱與非當令病人唾於水内沉者是蠱浮
者非也又云旦起取井花水未食前當令病人唾於水
内唾如柱脚直下沉者是蠱毒沉散不至下者是草蠱
毒又方含大豆若是蠱豆脹皮脫若非蠱豆不爛脫又
云以鵠皮置病人卧下勿令知若病劇者是蠱又云取
新生鷄子煮熟去皮留黃白令完全日晩口含以齒微
齧之勿令破作兩炊時夜吐瓦上著霜露内旦看大青
是蠱毒也昔有人食新變鯉魚中毒病心腹痛心下硬
發煩悶欲得水洗沃身體搖動如魚得水状有人診云
是蠱其家云野間相承無此毒不作蠱治遂死大凡
人體弱自不可輕於濯江南有射工毒其色黑形如肉
臠口中横骨如角弓生溪間内或因雨潦逐水而入人
家含沙射人之影得之寒熱悶亂頭目俱痛亦如中尸
卒不能言又水毒虫一名溪温得之病状與射工相若
但有爛瘡為射工無瘡為溪温特少異耳又沙風虫細
如疥虫視不得見遇隂雨則行出草間著人身則鑚入
皮裏刺如針芒是三者為病朝輕暮劇皆能殺人以方
術灸法灸之若治之不早變生飛蠱倏入患軀噉食五
臟而死矣挑生之毒其類是乎挑生多於飲食過度凡
魚肉菓菜茶湯酒醋之中皆可挑毒以中人自嶺以南
率多有此其候初覺胸腹作痛次則漸漸如刺十日生
於腹中生則能動矣治法胸痛則為生在上膈腹痛則
為生在下膈如上膈者用膽礬五分投入一盞熱茶之
内候礬烊連口服之少頃以鷄翎攪刺喉中取吐在下
焦者用川欝金二錢末之米湯調下即瀉出惡物吐瀉
以後以人參一分白术茯苓倍之碎為粗末新汲水和
入磁瓶中慢火煨至半日每盞連口服日兩劑又廣山
谷間有草曰胡蔓草亦曰斷腸草或以藥人急水吞之
急死緩水吞之緩死又有取毒蛇殺之以草覆蛇汲水
洒草數日菌生採取為末入酒毒人始亦無患後再飲
酒毒發立死其俗滛婦多遇合北人情好雖稠不肯令
歸隂以藥置食中與之還即叩之曰子某年來若從其
說復以藥解之若過期不來則斃矣又云猫鬼者云
是老狸野物之類變為死蜮而依附於人人畜事之
猶如事蠱以毒害人其病状心腹刺痛食人臟腑吐血
痢血而死又野道者是無主之蠱也人有畜事蠱以毒
害人為惡既積乃至死滅絶其蠱則無所依止浮游田
野道路之間有犯害人者其病發猶是蠱之状但以其
於田野道路得之故謂之道也
方
大金牙散治一切蠱毒百疰不祥醫所不治
金牙鸛骨石膏班猫活草子胡燕屎
白术雷丸龍牙銅鏡鼻梔子仁乾
漆龜甲鼈甲鬼督郵挑白皮大黃(各四)
(分)桂心芍藥徐長卿羚羊角射干升
麻鳶尾馬日毒公蜂房細辛乾薑
芒硝田跂犀角甘草狼毒蜣蜋龍
膽狼牙雄黃真珠(各三分)芫花莾草射
㒺烏梅(各一分)蛇脫皮(一尺)鐡精赤小豆(研一合)地
膽摴雞芫青(各七枚)桃奴巴豆(各二枚)
右治下篩服一刀圭稍加至二刀圭帶之辟百邪治
九十九種一方有麝香無白术
紫參丸治蠱注百病癥瘕稍聚酸削骨肉大小便不
利卒遇惡風臚脹腹滿淋水轉相注殫門盡戸延及
内外族醫不能治者
紫參人參半夏(洗)藜蘆代赭石桔梗
白薇肉蓯蓉(各三分)石膏(一分)大黃(一分)牡蠣(一分熬)丹
參(一分)蝦蟆(夾)巴豆(七十枚去皮心熬)烏頭(炮四分)狼毒(七分)附
子(炮五分)
右搗篩蜜丸如小豆大以米飲下一丸日三服老小
以意加减
人參丸治蠱注四肢浮腫肌膚消瘦欬逆腹大水壮
漏泄
人參紫參半夏(湯炮七次去滑)藜蘆(炒)代赭石(研)桔
梗(炒)白薇肉蓯蓉(酒浸切焙)石膏(碎)牡蠣粉丹參
(各三分)乾蝦蟆(灰)狼毒(炒)附子(炮裂去皮臍各一兩)巴豆(七十枚去)
(皮心膜油)
右搗研為末煉蜜丸如梧桐子大每服一丸至三丸
量虛實米飲下
犀角丸治蠱毒百病腹暴痛飛尸惡氣腫
犀角屑鬼臼屑桂心末羚羊角(各四錢)天雄
莾草真珠雄黃(各一兩)貝母子(五枚燒)蜈蚣(五節)
巴豆(五十枚)麝香射㒺(如雞子黃大一枚)
右為末合搗蜜丸如小豆服一丸含咽不知少增之
卒得腹滿蜚尸服如大豆許二丸若惡氣腫以苦酒
和塗上縫袋子盛藥繫左臂辟不祥鬼疰蟲毒可以
偹急一方無天雄大黃空心米飲下一二丸
北地太守酒治萬病蠱毒風氣寒熱方(一名烏頭酒)
烏頭甘草芎藭黃芩桂心藜蘆附
子(各四兩)白歛桔梗半夏栢子仁前胡
麥門冬(各六兩)
右七月麹十斤秫米一斛如醖酒法□㕰藥以絹袋
盛之沉於甕底酒熱去糟還取藥滓以青布袋盛沉
著酒底泥頭秋七日夏五日冬十日空腹服一合日
三服以為度藥有小毒故以青布盛之斷勿中止二
十日大有病出其状如漆五十日病悉愈有婦人年
五十被病連年腹中積聚冷熱不調時時切痛遶臍
絞急上氣胸滿二十餘年服藥二七日所下三四次
即愈又有女病徧枯絶産服二十日吐黑物大如刀
帶長三尺許即愈期年生子又有女人小得癲疾服
十八日出血二升半愈有人被杖崩血内室卧著九
年服藥十三日出黑血二三升愈有人耳聾十七年
服三十五日鼻中出血三升耳中出黃水五升便愈
古方云喜平二年北地大守臣光上造此主蠱毒有
人中蠱毒者服無不愈極難瘥者不過二七所有效
莫不偹出曾有一女年四十餘歲徧枯羸瘦不能起
長床枕聾耳一無能聞兩手不收已經三年余為合
之遂得平復如舊有人中蠱毒而先患風服菌芋酒
傷多吐出蠱數十枚遂愈何况此酒何不下蠱也加
其功效有異常方故具述焉
雄黃丸(一名太乙五蠱丸)耑治五蠱吐血傷心腹中寒語聲中
出氣悶飲食不吐逆身體浮腫頭疼痛戰夢與鬼交
狐狸作魅卒得心痛上义心胸或痛如刀刺經年不
起(方見䖝毒吐血類)
保靈丹(出直指方)耑治蠱毒諸毒一切藥毒朱氏方云往時
蜀喜行毒而成都故事歲以天中重陽時開大慈寺
聚人物出百貨其間號名藥市者於是有於窗隙間
呼貨藥一聲識其意極投以千錢乃從忩隙度藥一粒
號解毒丸一粒救一人命夫迹既叵測故時多疑之
政和間祐陵以仁聖惠天下嘗即上清寳籙宫之前
新作兩亭左曰濟人主給藥治病苦右曰輔正主符
水除鬼邪遂詔海内凡藥之治彰彰有聲者悉索方
書而上之於是成都守監司奉命相共窮其状乃得
售解毒丸者蓋甚懼行毒者為讎害故匿其迹非有
所謂仙者既據方修治得其全即并藥奏御下殿中
省上曰朕自施天子所服御以濟元元毋煩有司也繇
是殿中省令羣醫驗之則王氏博濟方之保靈丹爾
是時猶子行適領殿中監事故獨得其詳吳子南攜
之嘗救兩人食胡蔓草毒得不死盖不可不書
硃砂(研細一兩)大山豆(五錢)雄黃黃丹麝香黃藥
子續隨子(生杵末各二錢五分)川巴豆(肥者二錢五分取肉不去油)斑
猫(二錢五分去頭翅足)糯米(半炒半生用)赤蜈蚣(二條一炙一生)
右入乳鉢研和用糯米稀糊丸如圓眼大隂乾磁合
收每服一丸好茶清吞下不得嚼破須臾病人自覺
心頭如拽斷皮條聲將次毒物下或自口出或大便
出嫩則是血老則成鱉或蜣蜋諸雜帶命之物藥丸
凝血并下以水洗净收之可救三人如中蠱口噤即
挑開如斡牙不開打落牙一兩枚下藥若蛇蝎蜈蚣
諸毒以好醋磨傅患處立解服藥已效如知毒害之
家不必研究若訴知其毒再發不救瘥後更忌酒肉
毒食一月為軟飯可也或急用但擇吉日精潔修合
不急宜用端午日重陽修合勿令鷄犬婦人見之
鮫魚皮散治諸蠱注氣變化無常
鮫魚皮(微炒)犀角鎊麝香白龍骨丹砂(研)雄
黃(研)蘘荷根鹿角(俱鎊各一分)蜈蚣(炙去足一條)
右除研外搗羅為散共和令勻每服二錢以温酒調
下日三服一方有椒一分乾薑一分貝子十枚鷄舌
香一分
聖惠丸(出直指方)耑治蠱毒心腹堅痛羸瘁骨立面目黃瘦
硃砂(研)雄黃(研細各七錢五分)藜蘆(去蘆頭)莾草(微炙)鬼臼(去鬚)
(各五錢)肥巴豆肉(十五粒去油)麝香(一錢)斑猫(去翅足三錢糯米炒黃)
青色大蝦蟆(一个燒存性研細末)
右為細末煉蜜和搗五百杵丸如小豆大每服五丸
空心酒下少刻更喫粥一盞利出虫蛇惡物若不吐
痢更服二丸必效一方無青大蝦蟆
石刻方治蠱毒宋嘉祐中范吏部道為福州守日揭
方於石云凡中蠱毒無論年代近遠但煮一鴨卵插銀
釵於内病者噙之約一食頃取視釵卵俱黑即中毒
其方用
五倍子(二兩)硫黃末(一錢)甘草(二寸半生半炙)丁香木香
麝香米粉(各少許)糯米(二十粒)
右用十分放瓶内煎七分候藥而生皺為熟絹濾去
滓通口服病人平正仰卧令頭高覺腹中有物衝心
者三即不得動若出一盆桶盛之鰇魚之類乃俟惡
物吐罷飲茶一盞瀉無妨旋煮白粥補忌生冷油膩
鮓醬十日後服解毒丸三五丸經旬平復
雄黃丸主蠱毒中藥欲死
雄黃(研)硃砂(研)藜蘆(炙)馬日毒公巴豆(去心皮炒各二)
(分)皂角(炙去皮子二分)莾草(二分)
右搗篩以蜜丸如大豆許水服三丸當轉下先痢清
水次出蛇等當煩悶者依常法可用鴨羹補之忌生
猪肉冷水及蘆笋狸肉妙
治一切蠱毒邪妖鬼疰病者有進有退積聚堅結心痛
如切齒不可坐卧及時行惡氣瘟病風熱瘴氣相傳
染或時熱如㾬癗咽喉腫塞不下飲食或煩滿短氣
面目赤或目中赤黃或乾嘔或吐逆或下赤白痢或
熱如蒸或欲狂走自殺或如見鬼或手足冷或熱而
飲冷水不知足或使手掇空或面目癰腫生瘡耳聾
目暗頭項背脊強不得屈伸或手足卒癢或百鬼惡
疰狐魅入體痛無常處方(出千金方)
麝香丹砂特生礬石馬目毒公馬齒礬
雄黃(各一兩)巴豆(九十粒)青野葛(三兩一方不用)
右為末别搗巴豆如膏合搗五千杵内蜜更搗一萬
杵丸如小豆大強者服二丸弱者服一丸水下入腹
雲行四布通徹表裏即得安瘥如病在膈上吐膈下
痢或蛇虫諸毒五色熱水或不吐下便後漸除瘥萬
蠱妖精狐狸鬼魅諸久痼癖塊皆消散在表汗出在
裏直下忌名其藥故此方無名也
七寳丸(出直指方)耑治蠱毒
破鼓皮蠶退(各燒存性)刺蝟皮五倍子續隨子
硃砂(研)雄黃(研)
右等分為細末糯米稀粥糊丸桐子大每服七丸空
心熟水下
犀角散治中五蠱下血咽喉妨悶
犀角鎊(三兩)蘘荷根(四兩)黃連(去鬚二兩)升麻(三兩)茜根(一兩)當
歸(切焙三兩)羖羊角(三寸炙焦)
右粗搗篩每服五錢以水一盞半煎七分去滓不拘
時温服一方有苦參無茜根
奪命丸(一名大乙追命丹)耑治五蠱及惡氣心腹脹滿時作喘
心痛聚積及疝瘕宿食不消吐嘔噦寒熱瘰&KR0659;(方見諸毒)
(類)
羖羊皮散治中蠱毒腹内堅如石面青黃小便淋瀝
無常病肘後古今籙驗方俱云用鐡精烏鷄肝和丸
酒服三丸冄甚者不過十日千金用後方疑千金語
羖羊皮(方五寸)犀角芍藥黃連牡丹(各一兩)蘘
荷(四兩五錢)梔子仁(七枚)
右㕮咀以水九升煮取三升分三服一方無芍藥牡
丹梔子用苦參當歸蠱即出席云余與一人應時吐
蜂兒數升則瘥一方羚羊角無羊皮不拘時候温服
五蠱湯(一名犀角散)耑治諸蠱毒噎喉妨悶
犀角屑(三兩)蘘荷根黃連綘草(即茜根也)當歸(各三兩)
羖羊皮(方二寸炙)
右以水七升煮取二升分三服忌猪肉冷水
丹砂丸(一名雄硃丸出百一選方)耑治蠱毒從酒食中著者
辰砂(别研)雄黃(五錢)赤脚蜈蚣(一條)續隨子(一兩)麝香(一分)
右為末糯米飲為丸鷄頭大若覺中毒即以酒下一
丸蛇蠍所螫醋磨塗之其藥端午日合妙
丹砂丸(出聖惠方)耑治蠱毒
雄黃(别研)硃砂(别研各五錢)藜蘆(略炒)鬼臼巴豆(去心皮各一錢)
右為細末煉蜜和丸如豆大每服三錢空心煎薑湯
送下當轉惡物并蠱等如煩悶後以鴨為羹食之
皂莢散(出聖惠方)耑治蠱毒
猪牙皂角(一兩去黑皮塗酥炙黃焦去子用)木香(五錢)雄黃(細研一錢)天
麻(一兩)當歸(一分剉微炒)
右羅為散每服不論時以煎水調下一錢
治人得藥雜蠱方(出千金方)
斑猫(六枚)桂心藜蘆(各如指大)釜月下土(如彈子大)
右治篩水服一錢下蠱蛇蝦蟆蜣蜋毒俱出
化蠱丸(一名如智丸)耑治諸般蠱痛
硫黃(研一兩)木香蜜陀僧(煨三分)附子(炮製去皮臍别為末一兩)
右除附子别研外搗羅為末先將附子末用米醋一
盞熬成膏入前藥末丸如桐子大每服十丸荆芥湯
下空心食前服蠱化為水乃愈
升麻湯(出聖惠方)耑治初中蠱毒
升麻桔梗(炒)栝蒌根(各一兩)
右粗搗篩每服三錢以水一盞煎七分去滓不拘時
服
治蠱毒方令病人唾水中沉者宜用
巴豆(兩粒去臍尖心膜)豆豉(十七粒)竈額上煤(二錢一用釡底墨)
右同研細以生甘草水作一服調下或吐血或瀉血
内有如蛇形及蛺蝶蜣蜋蜘蛛螻蟻之類即效如有
患者先令嚼大豆一合如口内覺豆腥即不是蠱毒
若覺甘美便是蠱也速服此藥一方白蜜為丸甘草
湯下一方飯為丸温酒下一方適水為丸如彈子大
一丸新汲水磨下若毒在膈即吐出在腹即瀉下茅
香湯下
赤罽丸治五蠱下痢去膏血
芫花(一升)巴豆(一百粒去心皮炒)赤罽(方方一寸)
右搗篩以蜜丸更搗丸如胡豆大水服一丸如痢不
止以清粥汁止之不效小增之欲令隂除不令大下
忌蘆笋狗肉
桃白皮散(出聖惠方)耑治蠱毒喉中如物嚙嚥之不下吐不
出或下鮮血漸漸羸瘦腹大食飲不下
桃白皮(五月五日採隂乾臨用去黑皮一兩五錢)大戟(剉炒)斑猫(去翅足米炒各)
(三分)
右搗羅為散每服一錢以空心清粥飲調下雖大困
終不損人候吐盡良久食粥飲李饒州云若以酒中
得則以酒服以食中得以食服之一分冷水調下夷
堅志以米泔為丸忌鷄犬婦人見
治蠱毒方
燕屎(三合)零陵香獨頭蒜(十枚去皮)
右和搗為丸如桐子大每服三十丸水服蠱當随痢
下而出
礬茶散(出濟生方)耑治中諸毒及挑生毒亦觧藥蕈毒嚼黑
豆不腥礬味甘乃中毒之候
晉礬建(各等分)
右為末每服三錢新汲水調下得吐即效未吐再服
若欲驗知是中蠱當令病人唾水中沉者是蠱不見
非也
雄麝散(出濟生方)耑治五種蠱毒
雄黃末麝香(各一匙)
右生羊肺如脂大以刀開内雄黃等末以肺裹吞之
一方有雌黃末
國老飲治蠱毒
白礬末甘草末
右等分清水調下或吐黑涎一兩碗或瀉亦驗兼治
喉痺及嶺南啞瘴
治草蠱術入人喉刺痛此術在西凉更西嶺南人多行
此毒
甘草(炙)藍汁
右搗羅甘草為末每服一錢以藍汁調服
治草蠱毒入人咽喉刺痛以及中蠱下血維肝日夜不
解欲死者方(出千金方)
桔梗(剉炒)犀角鎊(各一兩)
右搗羅為散每於食前以煖酒調下三錢即愈七日
止當食猪痺補之
東坡雄黃丸(出直指方)耑治蠱毒及蛇獸毒
雄黃明白礬(生研等分)
右端午日研細鎔黃臘為丸如桐子大每服七丸念
藥王菩薩藥上菩薩七遍熟水送下
蜜髓煎(出聖惠方)耑治中蠱毒令人腹内堅痛面青黃瘦變
無常候
猪骨髓(研五兩)蜜(一碗)
右同煎令熟分為十服三四服即瘥
化毒丸(出聖惠方)耑治蠱毒難愈喉中妨悶瘦瘁
胡燕屎(炒一合)獨頭蒜(五枚)
右同搗如膏丸如杏仁大每空腹以清粥飲下十丸
至十五丸其蠱化作鮮血一方有零陵香
馬兜鈴根湯(出聖惠方)耑治五種蠱咽中有物嚥吐不出悶
亂不卧心熱不能食
馬兜鈴(一兩)蘘荷(五錢)
右粗搗篩每服三錢以水一盞煎至七分去滓不拘
時候頓服其蠱並吐出一方單用馬兜鈴煎水服如
要吐出蠱者用麝香温水服之即出愈
治蛇蠱方(出千金方)治蛇毒入菜菓中食之得疾
右用大豆末以酒漬絞取汁服半升
治蠱氣方(方見本門治蠱毒類)
治蠱方犯此病者小便不通
用五六月間菜園内屎缸中隔宿新浸死蝦蟆大者
以巴豆八粒乾葛甘遂各五錢放口上填入令盡用
麻線縫合却將兩片銅瓦合住兩頭用黃泥固擠柴
炭煏透内藥焦乾為末不可太過微赤色為妙取出
研末每服三錢酒下其病深於小便内下小兒加减
之已死人用硬物斡開口灌下仍用手揉其肚立效
治挑生雷州民康材妻為蠻巫林公榮用鷄肉挑生
值商人楊一善醫療與藥服之纔食頃吐積肉一塊
剖開筋膜有生肉存已成鷄形頭尾嘴翅悉具康因
訢州捕林至獄而呼楊生令具疾症用藥略云凡喫
魚肉瓜菓湯茶皆可挑生初中覺胸腹稍痛日漸加
刺滿十日則物生能騰上胸痛沉下則腹痛漸瘦悴
此候也昔陳可大知肇慶府脇下忽腫起如生癰癤
頃刻間其如碗識者云此中挑生毒也候五更以菉
豆嚼試若香甜則是已而果然乃用此方
用升麻為末冷熟水調二大錢服之遂洞下瀉出腫
即消續煎平胃散調補若在上膈即取之其法用熟
茶一甌投膽礬五分於中候礬化盡通呷服良久以
鷄翎探喉中即吐出毒物在下膈即瀉之以米飲服
欝金末三錢毒則瀉下乃碾人參白术末各五錢同
無灰酒半升入瓶内慢火熬半日許度酒熟取出即
温服之日一杯五日乃止然後飲食如故
治蠱毒及金蠶蠱毒方
如中毒者先以白礬末令嘗不覺澁而味甘次食黑
豆不腥乃中毒也即濃煎石榴根皮飲之不下即吐
出虫皆活無不愈者李誨之云凡中毒以白礬茶芽
搗為末冷水飲之
又方
用菖蒲末一味切焙乾為末以甘草煎湯調下不拘
時以病退為度知府張叔潜云平生用此甚驗居官
每施此藥
治中一切藥食蠱毒
用續随子随多少以熱湯送下毒随大便痢去
商陸汁方治蠱毒
用生商陸五兩洗細切用生薑五錢和搗取自然汁
半盞五更初服之服了坐半時即睡至旦不動即以
茶一盞投得痢以冷水洗手面便止煮韮白粥俟冷
喫三五度便安
鷓鴣酒治瘴及蠱氣欲死者
以鷓鴣合羊肉熬酒煮服之或單鷓鴣以酒服之
神驗散治中蠱毒
用相思子三七枚搗羅為散每服二錢以空心温水
調下服後欲吐且忍之忽便吐不可忍即吐其毒出
少時以稀粥助之勿食猪肉輕者七日瘥
治忽中蠱毒方(出海上名方)
用白鷄血不拘多少白鴨血亦得取灌口立解
生漆丸(出直指方)耑治蠱毒
用正料平胃散用生漆和丸桐子大每服七十粒空
腹温酒下加至百粒
蠶退散治蠱毒(方見觧諸毒類)
治蠱毒方
用牡丹根搗為末服一錢每旦一服良温酒調下
治蠱毒(出肘後方)
取白鸛肫用砂石磨水服
胡荽根汁(出肘後方)治中蠱毒神驗
用胡荽根一握先剉搗取自然汁半盞不拘時候服
之其蠱立下和酒服亦佳
治中蠱毒(出肘後方)
用生玳瑁水磨濃汁飲服一盞即解
治蠱毒咬
用烏雌鷄屎炒服之
又方(出聖惠方)
用土瓜根大如拇指長三寸切以酒半升漬一宿一
服當吐下蠱亦名王瓜
又方
用王瓜根及葉搗汁服當吐宜少進之有小毒故也
㯽榔散治諸蠱在臟腑久不瘥
用㯽榔剉五錢搗羅為散每服一錢至二錢以葱蜜
湯調下空心食前服
馬兜鈴根湯(出聖惠方)耑治五種蠱毒及草蠱術在西凉處
嶺南人若行此毒入人咽喉刺痛欲死者
用馬兜鈴根一兩細剉以水一盞煎至七分去滓空
腹頓服即時吐蠱未吐再服以快為度一方用苖為
散温水調服一方用根搗末水服方寸瘥
麝香散(出聖惠方)耑治五種蠱毒蛇食飲中得之咽中如有
物咽不下吐之不出悶亂不得卧心熱不食
用麝香研一錢分為二服以温水空腹調下吐出蠱
毒為效
獨效飲(出聖惠方)耑治蝦蟆蠱及蝌蚪蠱其病得之心腹脹
口乾思水不能食悶亂大喘急氣發
用車脂半升漸漸服之其蠱即出一方温酒烊令熱
漸漸服之(車脂乃車中膏油也)
猪脂方(出聖惠方)耑治蜣蜋得之胸中或哽噎怵怵如蟲行
欬有血咽喉臭氣出
用猪脂半合服之其蠱即下或吐之自消也
治一切毒方(出肘後方)
取膽子礬為末用糯米糊丸如鷄頭大以硃砂為衣
以空心服之冷水化一丸立瘥
治諸蠱毒方
用鰻鱺魚乾為末空腹食之三五度瘥一方燒炙之
令香食尤佳鰻鱺魚有五色文者良
治蠱疰方(方見本門解蠱毒類)
又方
用黃瓜楼根乾者二兩搗以綿褁酒一升漬去渣温
服少時吐蠱出後煮粥一兩盞吐痢即斷不斷煮人
參甘草炙生薑各一兩服之
又方(出聖惠方)
用猪膽導下部至良一方以猪膽瀝内下部中以綿
深導内塞之
又方(出肘後方)
用隠葱草汁飲一二升此草桔梗苖人皆食之若蠱
已食下部肚盡腸穿者取長股蝦蟆青背一枚鷄骨
一分燒為灰合内下部令深入
犀角散(出肘後方)耑療蠱状如鬼氣者
以犀角射香雄黃為散每日空心及晩食前温水調
下一錢或帶此於身防預急用甚妙
又方(出肘後方)
用猪肝一具蜜一升共煎之令分為二十服
解毒散(出肘後方)治蠱毒(方見解諸毒類)
薺苨湯(出危氏方)耑治蠱毒
凡毒多因假毒藥投之覺時宜煮大豆甘草薺苨汁
飲之
治飲食中蠱毒令人腹内堅痛面黃青筋露骨立病變
無常
用桑木心剉解着釡中以水淹之三斗水煮取二斗
澄清微火煎五升宿勿食旦服五合則吐蠱毒出亦
可治中蠱吐血肘後用棗木心
鐡精丸(出聖惠方)耑治食中有毒腹内堅痛兩目青黃瘦悴
&KR0377;露骨立病變無常
用鐡精不拘多少搗羅為末研生鷄肝和丸如桐子
大曝乾每服五丸至七十丸温酒下(鐡精乃煆灶中如漉紫色輕者)
(為佳)
五蠱丸(出醫方大成)治蛇蠱蜣蜋蠱蝦蟆蠱蝌蚪蠱草蠱
含升麻嚥汁妙一方治虫蠱毒為末溪水調服
治黃腫蠱氣通身黃者(出聖惠方)
用瓜蒂焙乾三四錢細末每用半字於鼻孔中吹上
日一度併吹三日如不愈後用黃芩末煎湯調下五錢
治飛尸遊蠱著喉中氣欲絶者(出聖惠方)
以鳶尾根削去皮内喉中磨病處令血出佳
治百蠱不愈方(出聖惠方)
右取鵓鴿熱血隨多少服之
又方(出聖惠方)
右取越燕頭血隨多少服之
甘草湯(出聖惠方)耑治凡畏忌中蠱欲死
右甘草五錢生用以水一大盞煎至五分頓服之當
吐痰出若單要預防蠱者宜熟炙煮汁服即内消不
吐神驗
治中蠱心痛方(出肘後方)以及欲呼蠱主姓名
右取敗鼓皮一片燒灰細研粥飲調服二錢病人須
臾自當呼蠱主姓名可語便去則便愈亦有蛇蜓合
作蠱毒着飲食中使人得瘕病此一種積年乃死療
之各自有藥又蘘荷葉密着病人卧席下其病人即
自呼蠱主姓名也一方水和服之令病人即喚蠱主
姓名其蠱便瘥此症係被他人飲食中所有此病當
令病人吐唾入水沉是浮者非也其蠱状令人心腹
切痛如有物咬或下血不即治之蝕人五臟盡則死
矣
寄生散(出聖惠方)耑治中蠱毒令人腹内堅痛面目青黃形
露骨立病變無常
用桃樹上寄生搗羅為散每服三錢不拘時候如茶
點服之
萬病丸(一名五蠱黃丸)耑治蠱注四肢浮腫肌膚消索欬逆腹
大如水狀死後轉移家人(方見食牛馬猪犬魚蟹中蠱類)
相思丸(出聖惠方)耑治猫鬼眼見猫狸及雜所聞
相思(一枚)萞麻(一枚)巴豆(一枚去皮心)硃砂(二分)蠟(三錢)
右合搗令先取麻子許大含之即以灰圍患人前頭
旋吐藥於灰中吐盡即止灰上作十字其猫皆死
治中蠱毒
用預知子根冬月採隂乾石臼内搗下篩凡中蛇毒
則水煎三錢温服立效
又方(出聖惠方)
用臘月猪脂小兒頭髮灰相和熱酒調下一錢
療内脹病并蠱疰中惡等以及蜂百毒溪毒射工
雄黃真丹砂(别研)礬石(熬各一兩)生礬(三兩五錢燒之)鬼臼(一兩五錢)
蜈蚣(一枚赤足者少炙)斑猫(去翅足)附子(炮各七枚)龍膽(五錢)藜蘆
(七分炙)杏仁(四十枚去皮尖熬)
右搗篩蜜和搗千杵内脹病中惡邪氣飛尸遊走皆
水服二丸如豆大若積聚堅結服四丸取痢洩下䖝
蛇五色若蛇疰病中惡邪飛尸遊走皆二三丸以二
丸磨痛上若蛇蜂百病若中溪毒射工其服者視強
弱大小及病輕重加减温水服二丸
治中蠱毒諸毒人有行蠱毒以病人者若中之當服
藥如知其姓名便呼取以去也凡診法中蠱状令人
心腹痛如有物咬或吐下即治之蝕人五臟盡即死
欲知是蠱當令病人吐水沉者是浮者非也有以䖝
蛇作蠱病飲食中使人得瘕病此一種一年内治可
愈江南山間人有此不可不信之南方有蠱毒處於
他家飲食即以犀角搗之白沫竦起即知有毒無則
無毒也
解中蠱毒造蠱之家用毒有日如正月則用初一日二
月二日三月三日四月四日五月五日六月六日七月
七日八月八日九月九日十月十日十一月十一日十
二月十二日延平有僧惠全者刊板以警悟人凡蠱
毒有種皆治
辟蠱毒取生瑇瑁甲帶之凡遇飲食有毒則必搖動
死者則不能神矣薛王之鉏南海人獻生瑇瑁者王令
揭取上甲二月二繫於左臂遇毒瑇瑁甲自動歸乃
飬於便宅後池河其揭處復生還遣送舊處無傷矣
治草蠱其状入咽刺痛痛欲死者
以胞衣一具切曝乾為末熟水調一錢下最療蛇蠱
蜣蜋草毒等
治蠱状如蝸牛食下部痒
取篇竹一把水二升煮熟五歲小兒服三五合隔宿
食明早服之尤佳
治蠱毒
以茜根酒煎服
治蠱
用麥苖煮取汁細細服之
治蠱飛尸
取象豌子中仁碎為粉微煮水服一二錢
治蠱毒
以陳思岌煮服之
治蠱殺䖝
以預知子去皮研服有效
試蠱
取棷子殼為酒器如酒中有毒則酒沸起
解蠱毒
以藍汁服之
治中蠱及治下血如鷄肝晝夜不絶臟腑敗壊待死
以白蘘荷煮汁服并卧其葉即呼䖝主姓名搜神
記云昔蒋士先得疾下血言中蠱家人密以蘘荷置
其席忽然大笑曰蠱我者張小也乃收小小走此解
蠱藥多用之
去蠱毒
用苦耽苖子煮汁服之亦生搗絞汁服
治飛尸遊蠱
以蓼螺生食以薑醋浸之彌佳
治䖝蠱
用向東者白蘘荷一把搗絞汁三升服之
治蠱諸毒
以千金藤煎服
療中蠱毒手脚不隨
以人肝藤用清水磨一彈丸飲之不過三兩服令吐
下諸毒又以猯胞乾之湯摩如鷄卵許空腹服之
治蠱毒
以榼藤子燒作灰為末酒調服之
治蠱毒
以千里及煮服之吐下
治蠱毒
取塩麸子乾搗為末食之
治蠱毒中惡腹内不調者
以研藥剉水煎服之海藥云出南海諸州根如烏圓
小封生也
治飛尸蠱毒
以紫珠煮汁服之
治中蠱毒蕈毒
以頭垢用米飲或酒化下並得以吐為度
治中蠱
以蠱䖝燒為黑灰水少許下立愈按敗鼓皮注云服
敗鼓皮即喚䖝主姓名又云古人遇算造䖝圖富取
百䖝甕中盛經年間開之必有一䖝盡食諸䖝即皆
名為蠱能隐形似鬼神與人作禍然中是蠱鬼咬人
至死者或從人諸竅中出信候取之曝乾用之
廣南衛生方挑生
胡蔓草胡蔓葉如茶其花黃而小凡一葉有百竅漬
血人無復生廣西愚民私怒如以自斃家人覺之急
取抱卵不生鷄兒細研以麻油灌之吐出惡物而甦
少遲不可救矣如人誤服此藥者止以前法解之
治蠱毒甚佳
用石垂子四月採焙乾生搗羅蜜丸服
療蠱毒
以故錦燒灰煮汁服
治中藥患蠱毒
用山豆根不拘多少和水研服少許不止冄服
通大小便并瀉蠱毒
以白商陸煎服得大蒜良
治蠱毒中惡
用鐺墨以酒或水細研温服之
療蠱治諸毒
取預知子二枚綴衣領上遇䖝毒物則聞其聲當便
知之
炒桃仁解山嵐氣及蠱毒有驗法
桃仁(一把)茱萸(四兩)青塩(四兩如無食塩亦得)
右用同炒桃仁黃熟了將桃仁茱萸塩入於磁罐内
封閉一七日後取出除了茱萸塩只將桃仁去皮尖
後時時嚼三五顆祛山嵐毒氣曾經使有效或有去
廣者兵士望施散與
又方
貝母(末)
右每服半兩令病人盡其酒量劇飲良久酒化為水
從傷處出候出盡又以貝母末塞口妙不可加
夷堅志云有病此夢道人示頌似犬非犬似猫非猫烹
而食之其病自消覺而有狐入其室殺而爛煮食之腹
自消白氏六帖云青丘狐食之令人不蠱本草孟鏡云
狐補虚又主五臟邪氣䖝毒發寒熱
萬病解毒圓治蠱毒挑生毒藥毒草毒畜獸
文蛤(即五焙子一兩五錢)山茨菰(金炣花根一兩洗焙)全蝎(五枚)大山豆
根續隨子(取仁去油留性各五錢)麝香(一錢)硃砂雄黃(各二)
(錢)紅芽大戟(洗焙七錢五分)
右先以五味藥入木臼搗羅為散研麝隨子硃砂雄
黃夾和糯米糊丸作三十五丸端午七夕重陽臘日
净室修合每一丸生薑蜜水磨下并井水浸研傅所
患處解毒收瘡收病神妙硃砂雄黃乃收其毒第一
用也一方無山豆根
觧䖝毒方頃有朝官與一高僧西遊道由歸峽程途
荒遠日昃餒其小村舍間有食而勢必就去住未判
僧曰有神咒可無憂也食至僧閉目誦持俄見蜘蛛
緣碗吻曰速殺之於是竟食無所損咒曰姑蘇啄摩
耶吾知虫毒生四角父是穹窿母是舍耶女眷屬百萬
千吾今悉如汝摩薩薩訶時同行者競傳其所至無
恙傳解毒方用
豆豉(七枚)巴豆(去皮二粒)
右入百草霜一處研細滴水丸菉豆大以芋香湯吞
下七丸
槲皮湯治䖝毒
用槲皮木北隂白皮一大握長五寸細剉以水三盞
煎至一盞去滓温服空腹頓服得吐即愈
豆真圓治中蠱不深久之變為鬼瘧或中氣結邪或
胸藏痰癖或口中血出或中惡或驚魘或入邪在裏
或産婦胎衣不下或至馬刀腫癰處女經水不調
女青(二兩五錢)蘭草白兔藿丹砂(研各一兩)犀角(鎊)
馬先蒿皂角(酥炙去皮子)䕡茹(各五錢)巴豆(十粒去皮心膜炒紫)
(色研)
右除别研外搗羅為末蜜為丸如菉豆大每服十丸
夜半冷水送下
治蠱毒方
白鴿毛糞燒灰以粥飲服之二錢日三四服一方治
急蠱飲調方寸愈
治蠱毒
用獨行根水煮三兩取汁服
導引法治一切蠱毒
以兩手著頭相叉坐地緩舒兩脚以兩手從外抱膝
中低頭入曲膝間兩手交叉頭十二通愈蠱毒及三
尸毒腰中大氣又云常度日月星辰清淨以鷄鳴安
身卧漱口咽之調五臟殺蠱蟲令人長生治心腹病
又云治百病邪蠱當正卧閉氣内由丹田以鼻徐徐
納氣令腹急滿徐徐以口吐之勿令有聲令入多出
少以微為度由是五臟各如其形色又存胃中令鮮
明潔白為素明晨倦極汗出乃止以粉粉身摩挲形
體汗不出而倦者亦可止明復為之又當存作大雷
電隆晃走入腹中為之不止病自除
普濟方卷二百五十二
