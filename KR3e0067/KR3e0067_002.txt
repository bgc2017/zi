普濟方卷二明周王朱橚撰
方脉總論
辨竒經八脉法
脉有竒經八脉者何謂也曰有陽維有陰維有陽蹻有
陰蹻有衝有督有任有帶之脉凢此八脉皆不拘於經
故曰竒經八脉也經有十二絡有十五凡二十七氣相
隨上下何獨不拘於經也曰聖人圖設溝渠通利水道
以備不然天雨下降溝渠溢滿當此之時霪霈妄行聖
人不能復圖此經脉滿溢經絡不能復拘也竒經者竒
猶異也此之八脉與十二經不相拘制别道而行與正
經有異故曰竒經其數有八故曰八脉也竒經八脉者
既不拘於十二經皆何起何繫
督脉者起於下極之前並於脊裏上至風府入屬腦夫
督脉者陽脉之海督之言都也是人陽脉之都綱也人
脉比於水故云陽脉之海此竒經之一脉也
任脉者起於中極之下以上毛際循腹裏上關元至喉
咽夫任者姙也此是人之生養之本故曰任脉中極之
下長強之上也此奇經之二脈也
衝脉者起於氣衝並陽明之經夾臍上行至胷中而散
夫衝者陰脉之海也衝者通也言此脉下至於足上至
於頭通受十二經之氣血故曰氣衝此竒經之三脉也
帶脉者起於季脇迴身一周夫帶者言束也言總束諸
脉使得調柔也季脇在肘下下接髖骨之間是也迴是
繞也繞身一周猶如腰帶焉此竒經之四脉也
陽蹻脉者起於跟中循外踝上行入風池夫蹻者捷疾
也言此脉是人行走之機要動足之所由也故曰蹻脉
焉此竒經之五脉也
陰蹻脉者亦起於跟中循内踝上行至咽喉交貫衝脉
其陰蹻義與陽蹻同此竒經之六脉也
陽維陰維者經絡於身溢稸不能環流溉灌諸經者也
故陽維起於諸陽會也陰維起於諸陰交也夫維者維
持之義也言此脉爲諸脉之綱維故曰維脉焉此是陰
陽二脉是爲竒經之八脉也其受邪氣稸則腫熱砭射
之也凡九州之内有十二經水以流洩地氣人有十二
經脉以應之亦所以流灌身形猶若氣血以養生身故
比之於溝渠竒經之爲病何如曰陽維維於陽陰維維
於陰陰陽不能相維則悵然失志容貌不能自收持故
悵然也其人驚驚即病維脉緩故令人不能自收持驚
恐失志善忘恍惚也
陽蹻爲病陰緩而陽急陽蹻在外踝病即其脉當從外
踝已上急内踝已上緩也
陰蹻爲病陽緩而陰急陰蹻在内踝病即其脉當從内
踝已上急外踝已上緩也
衝脉之爲病逆氣而裏急衝脉從關元至咽喉故其脉
爲病逆氣而裏急也
督脉之爲病脊強而厥督脉在脊病則其脉急故令脊
強也
任脉之爲病其肉苦結男子爲七疝女子爲瘕聚任脉
起於胞門子戸故其病結爲七疝瘕聚也
帶脉之爲病苦腹滿腰溶溶若坐水中帶脉者迴帶人
之身體病即其脉緩故令腰溶溶也
陽維爲病苦寒熱陰維爲病苦心痛陽為衛衛爲氣氣主
肺故寒熱陰爲榮榮爲血血主心故痛此竒經八脉之
爲病也
又云衝脉者起於關元循腹裏直上至咽喉中任脉者
起於胞門子戶夾臍上行至胃中二本雖不同亦俱有
所據並可依用
寸口脉來大而漸小者陰絡也苦風痺癰時自發
寸口脉來小而漸大者陽絡也苦皮膚滛痛汗出惡寒
寸口脉來緊細而長至關者任脉也苦繞臍及横有痛
診得任脉横寸口遲者苦胸中有氣上搶心不得俛仰
拘急
診得陽維浮者暫起即目眩陽氣盛實苦肩息洒洒如
寒
診得陰維沉大而實者苦胷中痛脇下支滿心痛也
診得陰維如貫珠者男子兩脇實腰中痛女子陰中痛
如有熱也
診得帶脉左右繞臍腰脊痛連陰股也
兩手脉浮陰陽皆盛實者此謂衝督之脉也衝督之脉
者十二經之道路衝督用事者十二經不復朝見於寸
口其人皆苦恍惚狂癡不定也
兩手脉細微綿綿陰脉亦微細綿綿此爲陰蹻陽蹻之
脉
尺脉俱浮直下此爲督脉腰背強痛不得俛仰大人癩
病小兒風癎也
診得陽蹻病則急陰蹻病則緩
尺寸牢直上下爲腫脉胷中有寒疝也
六經本脉體
六經所以分手足陰陽者以足爲本手爲標如足厥陰
風木肝與足少陽相火膽爲表裏同在一處足太陰濕
土脾與足陽明燥金胃足少陰君火腎與足太陽寒水
膀胱皆相附近至於手三陰三陽相去頗遠蓋足陰陽
本乎地奠方有常手陰陽法乎天變化無定足爲常度
手爲揆度體常盡變故爲竒度竒常揆度其道一也
足厥陰肝脉在左關上弦細而長足少陰腎脉在左尺
中沉濡而滑足太陰脾脉在右關上沉軟而緩足少陽
膽脉在左關上弦大而浮足陽明胃脉在右關上浮長
而濇足太陽膀胱脉在左尺中洪滑而長手厥陰心主
包絡脉在右尺中浮弦而微手少陰心脉在左寸口洪
而微實手太陽肺脉在右寸口濇短而浮手少陽三焦
脉在右尺中洪散而急手陽明太腸脉在右寸口浮短
而滑手太陽小腸脉在左寸口洪大而緊此手足陰陽
六經脉體及其消息盈虚則化理不住運動密移與天
地參同彼春之煖爲夏之暑彼秋之忿爲冬之怒四變
之動脉與之應者乃氣候之至脉也故要論云厥陰之
至其脉弦(一云沉短而數)少陰之至其脉鈎(一云緊細而微)太陰之至
其脉沉(一云緊大而長)少陽之至大而浮(一名乍疎乍數乍短乍長)陽明之
至短而濇(一云浮大而短)太陽之至大而長本脉至脉雖識體
狀又須推尋六氣交變南政北政司天在泉少陰之脉
應與不應如要論所詮乙庚丙辛丁壬戊癸金木水火
四運者皆曰北政少陰在泉故寸不應甲巳土運德流
四政譬如廵狩而居南面北謂之南政少陰在天故寸
亦不應若北政厥陰在泉則右不應太陰在泉則左不
應若南政厥陰司天則右不應太陽司天則左不應諸
不應者反其診則見矣此乃常度合不應而反應是爲
太過應而不應是爲不及皆爲外滛所因所以欲知少
陰應否者以君火爲萬物資始不可不知此且以一歲
而論之若細推尋當以日論精微之道不可不知若歲
主藏害自當揆度平治
六經中傷病脉
左手關前一分爲人迎者以候寒暑燥濕風熱中傷於
人其邪咸自脉絡而入以迎納之故曰人迎前哲方論
謂太陽為諸陽主氣凡感外邪例自太陽始此考尋經
似若不然風喜傷肝寒喜傷腎暑喜傷心包濕喜傷脾
熱傷心燥傷肺以暑熱一氣燥濕同源故不别論以類
推之風當自少陽入濕當自陽明入暑當自三焦入寒
邪自太陽入故經曰陰為之主陽與之並别於陽者知
病從來此之謂也足太陽傷寒生左手尺中與人迎皆
浮緊而盛浮者足太陽脉也緊者傷寒脉也盛者病進
也其証頭項強腰脊痛無汗惡寒不惡風足陽明傷濕
右手關上與人迎皆濇細而長濇者足陽明脉也細者
傷濕脉也長者病襲也其証關節疼痛重腫而弱小便
澁秘大便飱泄足少陽傷風左手關上與人迎皆弦浮
而散弦者足少陽脉也浮者傷風脉也散者病至也其
証身熱惡風自汗項強筋滿手少陽傷暑右手尺中與
人迎皆洪虚而數洪者手少陽脉也虚者傷暑也數者
病增也其証身熱惡寒頭痛状如傷寒煩渴足太隂傷
濕右手關上與人迎皆濡細而沉濡者足太隂脉也細
者濕脉也沉者病著也其証身重脚弱關節煩疼冷痺
脹滿足少隂傷寒左尺中與人迎皆沉緊而數沉者足
少隂脉也緊者寒脉也數者病傳也其證口燥舌乾而
渴皆惡寒反熱倦怠足厥隂傷風左關上與人迎皆弦
弱而急弦者足厥隂脉也弱者風脉也急者病變也其
證自汗惡風而倦小腹急痛手厥隂心包傷暑左右尺
中與人迎皆沉弱而緩沉者心包脉也弱者傷暑也緩
者病倦也其證往來寒熱状如痎瘧煩渴眩暈背寒面
垢此乃分布六經感傷外邪除燥熱外叙此二氣以爲
宗兆若其傳變自當依六經别論所傷隨經說證施治
或燥熱傷心肺當依經推明理例調治如四氣兼并六
經交錯亦當隨其脉證審處别白或先或後或合或散
在絡在經在表在裏四時之動脉與之應氣候以時自
與脉期微妙在脉不可不察察之有紀從隂陽始始之
有因從隂陽生此之謂也
辨隂陽法
脉有陰陽之法何謂也然呼出心與肺吸入腎與肝呼
吸之間脾受味也其脉在中浮者陽也沉者陰也故曰
陰陽心肺俱浮何以别之然浮而大散者心也浮而短
濇者肺也腎肝俱沉何以别之然牢而長者肝也按之
沉軟舉指來疾者腎也脾者中州故其脉在中是陰陽
之脉也
脉有陽盛陰虚陰盛陽虚何謂也然沉之損小浮之實
大故曰陽盛陰虚浮之損小沉之實大故曰陰盛陽虚
是虚實之意也
陽脉見寸口浮而實大令輕手按之更減損小故曰陽
虚重手按之反更實大故曰陽實也
脉有一陰一陽一陰二陽一陰三陽有一陽一陰一陽
二陰一陽三陰凡此六脉者謂浮沉長短滑濇也凡脉
浮滑長者陽也沉濇短者陰也所言一陰一陽者謂脉
來沉而滑也一陰二陽者謂脉來沉滑而長也一陰三
陽者謂脉來浮滑而長時一沉也所言一陽一陰者謂
脉來浮而濇也一陽二陰者謂脉來長而沉濇也一陽
三陰者謂脉來沉濇而短時一浮也各以其經所在言
病之逆順也
浮大數動滑陽也沉濇弱絃微陰也長者為陽
短者隂陽脉見陰脉者逆陰脉見陽脉者順
關前爲陽關後為陰陽數即吐陰微即下陽
弦即頭痛陰弦即腹痛
論五臟六腑部位脉法
左手寸口者心與小腸脉之所出也
心屬南方丙丁火夏旺七十二日其脉來洪大而長炎
昇高泛形若在膚之中象南方火位經曰夏日在膚泛
泛乎萬物有餘而易取也自立夏之初四月陽明主氣
候始入火位令其氣漸萌陰氣故脉雖浮大而微短也
自仲夏之五月太陽旺火氣已盛脉上膚中輕手乃得
其脉洪大而長也自夏至之後一陰生其脉來洪大而
時滑也以迎陰氣而陽氣微下陰氣微上故卦乃天風
姤是陰陽相接而運轉不離也至於季夏之月太陽旺
而陽盛萬物長極陽氣有餘垂枝布葉皆下曲如鈎脉
來疾而去遲其泛泛高虚洪大而長也心脉來微洪或
洪大而長者或累累如連珠之狀就手循琅玕者皆平
脉也脉來喘連而手偃曲者胃氣少曰病脉來前曲後
直者如操帶之鈎胃氣絶曰死又曰真心脉至堅摶如
循薏苡累累然其面色赤黑不澤毛折者亦死心脉息
數勻和而微洪長大者臟腑皆無病得本候也
左手關上者肝與膽脉之所出也
肝屬東方甲乙木春旺七十二日脉來弦長以象木形
端直也經曰春應中規又曰春日浮之如魚遊在波雖
出而未全見也立春之正月少陽王而萬物始生未有
枝葉氣上微少故脉來乍數乍䟱乍短乍長欲暢未暢
進退無常尚存隂氣至仲春之月少陽旺其陽旋昇枝
葉漸長而脉濡弱而微長至季春之三月陽明旺其陽
氣已昇陰氣漸伏草木稍長其脉來濡弱而弦長息數
均勻皆平和之候也診脉來濡弱而弦長如揭竿之稍
者曰平脉來盈實而滑如循長竿者胃氣少曰病脉來
急益勁如張弓弦胃氣絶曰死矣
左手尺中者腎與膀胱之所出也
腎屬北方壬癸水冬旺七十二日其脉來沉濡而滑也
沉者陰也滑者象北方水位也經曰冬應中權又曰冬
脉在骨蟄蟲周密君子在室故脉氣沉伏自立冬之初
孟冬十月少陽旺陰氣方盛萬物收藏也水冰凝石伏
行骨中脉當微沉而滑至仲冬十一月厥陰王而陰氣
將極故言厥陰也自冬至之後一陽生故陰氣極而陽
氣迎接故卦乃地雷復脉當沉短至季冬十二月厥陰
旺陰氣有餘陽氣自子位交接漸有升發之意其氣出
於骨外近肉有力脉當微浮滑而沉也其脉來濡弱喘
喘累累如小而鈎曰平和之候脉來如引葛按之益緊
胃氣少曰病脉來發於斷索劈劈如弹石胃氣絶曰死
矣
右手寸口者肺與大腸脉之所出也
肺屬西方庚辛金秋旺七十二日秋脉毛而萬物蕭索
草木凋落其脉如風吹羽以應西方金肅殺之象也經
曰秋應中衡又曰秋日下膚秋初七月太隂乘夏之餘
陽氣升而陰氣未盛其脉來緊大而長若仲秋八月太
陰旺而陽氣漸降陰氣漸上萬物漸凋草木漸枯脉當
輕虚而浮澁也至季秋九月少陰旺西方金陰極盛萬
物所終草木皆凋落脉來似榆莢虚軟滑以近水位也
凡息數均勻不大不小浮短濇者皆臟腑無疾脉來靄
靄如車蓋輕虚胃氣少曰病脉來蕭索如風吹毛羽紛
紛散漫者胃氣絶曰死
右手脉關上者脾與胃脉之所出也
脾屬中央戊巳土以四時既旺十八日合七十二日應
一歲三百六十之數脾者土也孤臟也其正旺於季夏
脉應中短可平正之象也土能容納水糓變化津液溉
灌肝心肺腎故脾胃之孤臟者以四時隨五脉之變其
脉常得勻和緩慢之體應土位以存性厚重也故善不
可得見惡乃見耳凡息數勻和脉來勻緩是謂脾胃安
和之候又曰脉和柔相離如雞踐地緩息調和曰平脉
如雀之啄如水之下漏皆肝腎乘胃則死腎來乘脾曰
病又真藏脉至乍䟱乍數色黃青不澤毛折者乃死矣
右手尺中者命門與三焦脉之所出也
右腎也腎有兩枚左爲腎右爲命門者故男子以藏精
女子以藏月水然命門雖屬水乃腎之餘氣非純水位
也以肺之金藏引導氣血相生長養蓋心主血血爲榮
血潮肝流入腎肺主氣亦潮腎順則收血化爲精運入
命門養於骨髓運真陽之氣上潮腦戶故命門者接元
陽正炁上通三焦與子午君火交泰之兆合心包絡通
陰陽變化之道路應五臟六腑之根源非腎脉之司也
蓋命門中含真陽之氣常得陰中養陽之候然與腎旺
七十二日故脉來大體不殊也冬沉濡而滑春弦滑夏
洪滑秋微滑此謂平和之候亦應四時五行變化蓋命
門之根本也變化精氣長養育百骸溉灌腑臟無所不
至而三焦之疾皆可見焉
診四時脉及太過不及法
春脉弦夏脉鈎秋脉毛冬脉石是主脉耶將病脉也然
弦鈎毛石者四時之脉也春脉弦者肝東方木也萬物
之始生未有枝葉故其脉之來濡弱而長故曰弦夏脉
鈎者心南方火也萬物之所盛垂枝布葉皆下曲如鈎
其脉來疾而去遲故曰鈎秋脉毛者肺西方金也萬物
之所終草木花葉皆秋而落其枝獨在若毫毛也故其
脉之來輕虚以浮故曰毛冬脉石者腎北方水位也萬
物之所以藏也盛冬之時水凝如石故其脉之來沉濡
而滑故曰石此四時之脉也如有變奈何然春脉弦反
者爲病何謂反然氣來實強是謂太過病在外氣來虚
微是謂不及病在内氣來厭厭聶聶如循榆葉曰平蓋
實而滑如循長竿曰病急而勁益強如新張弓弦曰死
春脉微弦曰平弦多胃氣少曰病但弦無胃氣曰死春
以胃氣為本夏脉鈎反者為病何謂反然氣來實強是
謂太過病在外氣來虚微是謂不及病在内其脉來累
累如環如循琅玕曰平來而益數如雞舉足者曰病前
曲後直如操帶鈎曰死夏脉微鈎曰平鈎多胃氣少曰
病但鈎無胃氣曰死夏以胃氣為本秋脉毛反者為病
何謂反然氣來實強是謂太過病在外氣來虚微是謂
不及病在内其脉來靄靄如車蓋按之益大曰平不上
不下如循雞羽曰病按之消索如風吹毛曰死秋脉微
毛曰平毛多胃氣少曰病但毛無胃氣曰死秋胃氣為
本冬脉石反者為病何謂反然氣來實強是謂太過病
在外氣來虚微是謂不及病在内其脉來上大下銳濡
滑如雀之啄曰平啄啄連屬其中微曲曰病來如解索
去如彈石曰死冬脉微石曰平石多胃氣少曰病但石
無胃氣曰死冬以胃氣為本胃者水穀之海也主禀四
時故皆以胃氣為本是謂四時之變病死生之要會也
脾者中州也其平和不可得而見衰乃見爾來如雀啄
如水下漏是脾衰見也
五臟所屬
左寸外以候心内以候膻中
左關外以候肝内以候膈中
左尺外以候腎内以候腹中
右寸外以候肺内以候胷中
右關外以候脾内以候胃脘
右尺外以候心内以候腰
五臟本脉體
人之脉者乃氣之隧道也非氣使則不能行故血爲脉
氣爲息脉息之名自是而分呼吸者氣之槖籥動應者
血之波瀾其經以息寸度之計十六丈二尺一呼脉再
動一吸脉再動呼吸定息脉五動閏以太息則六動一
動一寸故一息脉行六動十息六尺百息六丈二百息
十二丈七十息四丈二尺計二百七十息漏水下二刻脉
行四丈二尺營周一身百刻之中得五十營故曰脉行陽
二十五度行陰二十五度也息者以呼吸定之一日計
一萬三千五百息呼吸進退既遲於脉故八息三分三
毫三釐方行一寸八十三息三分三毫行一尺八百三
十三息三分行一丈八千三百三十三息行十丈餘六
丈二尺計五千六百一十七息通計一萬三千五百息
方行盡十六丈二尺經絡氣周於一身一日一夜會於
風府者是也脉屬陰陰行速猶太陰一月一周天息屬
陽陽行遲猶太陽一歲一周天如是則應天常度故春
肝脉弦細而長夏心脉浮大而洪長夏脾脉輭大而緩秋
肺脉浮濇而短冬腎脉沉濡而滑各以其時而候旺相
休囚脉息無不及太過之患故曰平人常氣禀於胃氣
胃必以胃氣爲本取其資成也合本臟氣三分微似弦
洪緩濇沉則爲平脉若真臟脉見則不佳矣
五臟𫝊變病脉
右手關前一分爲氣口者以候欝發與胃氣兼并過與
不及乘尅傳變也内氣欝發食氣入胃滛精於脉自胃
口出故候於氣口以五臟皆禀氣於胃胃者五臟之本
臟氣不能自致於手太陰必因胃氣而致邪氣勝胃氣
衰故病甚胃氣絶其臟獨見絶死假如春肝脉弦多胃
少曰肝病但弦無胃氣曰死若其乘尅春雖有胃氣而
有濇脉見則秋必病濇甚則今病夏心脉洪多胃少曰
心病但洪無胃氣曰死如乘尅見微沉則冬病沉甚則
今病秋肺脉濇多胃少曰肺病但濇無胃氣曰死秋見
洪爲夏病洪甚爲今病冬腎脉沉多胃少曰腎病但沉
無胃氣曰死冬見濡爲長夏病濡甚爲今病長夏脾脉
濡多胃少曰脾病但濡無胃氣曰死長夏見弦脉為春
病弦甚爲今病又如春肝脉合弦細而長太過則實強
令人善怒忽忽眩冐癲疾不及則微虚令胷痛引背兩
脇胠滿夏心脉合洪而微實太過則來去皆盛令人身
熱膚痛爲浸滛不及則來不盛去反盛令人煩心上欬
唾下氣泄秋肺脉合浮而短濇太過則中實傍虚令人
逆氣背痛愠愠然不及則毛而微令人呼吸少氣上咯
血下喘聲冬腎脉合沉而緊實太過則如彈石令人解
㑊脊脉少腹痛不欲言不及則其去如數令人心懸如
飢眇中青脊中痛少腹滿小便變長夏脾脉當沉而濡
長太過則如水之流令人四肢不舉不及則如烏之啄
令人九竅不通名曰重強太過不及脉之大要廹近而
微不可失機又人之五臟配木火土金水以養魂神意
魄志生怒喜思憂恐故因怒則魂門弛張木氣奮激肺
金乘之脉必弦濇因喜則神廷融泄火氣赫曦腎水乘
之脉必沈散因思則意舍不寧土氣凝結肝木乘之脉必
弦弱因憂則魄戶不閉金氣濇聚心火乘之脉必洪短
因恐則志室不遂水氣旋却脾土乘之脉必沉緩此盖
五情動不以正侮所不勝既不慕德反謂能乘而勝之
侮反受邪此之謂也其病有五五五二十五變若其能所
傳授勝尅流變又當詳而論之故經曰五臟受氣於其
能生傳之於其所勝氣舍於其所不勝如肝受氣於心
傳於脾氣舍於腎至肺而死心受氣於脾傳於肺氣舍
於肝至腎而死脾受氣於肺傳於腎氣舍於心至肝而
死肺受氣於腎傳於肝氣舍於脾至心而死腎受氣於
肝傳於心氣舍於肺至脾而死則知肝死於肺候於秋
庚篤辛死餘皆倣此又如甲乙主寅夘丙丁主巳午庚
辛主申酉癸壬主亥子戊巳主辰戌丑未一日一夜五
分則可以占死者之早暮此病之資也然卒發者不必
治於傳或其傳化不以次入者憂恐怒喜思令不得以
其次故令人有大病矣此五臟傳變之大要也
脉病名狀
浮者按之不足舉之有餘與人迎相應則風寒在經與
氣口相應則榮血虚損沉者舉之不足按之有餘與人
迎相應則寒伏陰經與氣口相應則血凝腹藏遲者應
動極緩按之久牢與人迎相應則温寒凝滯與氣口相
應則虚冷沉積數者去來促急一息數至與人迎相應
則氣躁熱煩與氣口相應則陰虚陽盛虚者遲大而軟
按之豁然與人迎相應則經絡傷暑與氣口相應則榮
衛走本實者按舉有力不疾不遲與人迎相應則風寒
貫經與氣口相應則氣壅脉緩者浮大而軟去來微運
與人迎相應則氣熱入臟與氣口相應則怒極傷筋緊
者動轉無常如紐單線與人迎相應則經絡傷寒與氣
口相應則臟腑作痛洪者來之至大去之且長與人迎
相應則寒壅諸陽與氣口相應則氣攻百脉細者指
下尋之來往如線與人迎相應則諸經中濕與氣口相
應則五臟凝涎滑者往來流利有如貫珠與人迎相應
則風痰潮溢與氣口相應則痰涎凝滯濇者參伍不調如
雨霑沙與人迎相應則風濕寒痺與氣口相應則津汗
血枯弦者端緊徑急如張弓弦與人迎相應則風走注
痛與氣口相應則飲積溢疼弱者按之欲絶輕軟無力
與人迎相應則風濕緩縱與氣口相應則筋絶痿弛結
者往來遲緩時止更來與人迎相應則陰散陽生與氣
口相應則積阻氣節促者往來急數時止復來與人迎
相應則痰壅陽經與氣口相應則積留胃府芤者中空
傍實如按慈葱與人迎相應則邪壅吐衂與氣口相應
則榮虚妄行微者極細而軟似有若無與人迎相應則
風暑自汗與氣口相應則微陽脱泄動者在關如豆厥
厥不行與人迎相應則寒疼冷痛與氣口相應則心驚
膽寒伏者沉隠不出着骨乃得與人迎相應則寒濕痼
閉與氣口相應則凝思滯神長者往來流利出於三關
與人迎相應則微邪自愈與氣口相應則藏氣平治短
者按舉似數不及本部與人迎相應則邪閉經脉與氣
口相應則積遏藏氣濡者按之不見輕手乃得與人迎
相應則寒濕散漫與氣口相應則飱泄緩弱革者沉伏
實大如按鼓皮與人迎相應則中風着濕與氣口相應
則半產脱精散者有陽無陰按之滿指與人迎相應則
滛邪脱泄與氣口相應則精血敗耗代者藏絶中止餘
藏代動無問内外所因得此必死
分寸關尺三部脉位法
經曰凡寸關尺者脉之要會也從關至尺是尺内陰之
所至也從關至魚際是寸口内陽之所至也故分寸爲
尺分尺爲寸陰得尺内一寸陽得寸内九分尺寸終始
以一寸九分也夫人之三部寸口在上關脉在中尺脉
在下經曰先言尺後言寸不從上而言反從下起者緣
尺則是人性命之根本寸口者人身之本故有命然後
有身所以先言尺澤在上蓋取命之根本然後及於身
而言之也凡十二經脉有病之時先於尺澤寸口見之
故尺寸者是脉之會要也從關至尺是尺内陰之所治
者夫三部之脉取中而上下分之從關中至尺澤爲内
是屬陰故言内隂之所治也言尺澤者尺脉一寸之外
餘脉下入不見如入深澤而沉故曰尺澤也凡診者若
寸口關脉不見唯尺脉在者其人必不死亦如樹之有
根枝葉雖枯其根氣元活故寸關者枝葉也尺澤者根
本也從關至魚際是寸口内陽之所治者夫自關而向
上分之上至寸口故言關至魚際者是長骨後際如魚
之頸際故曰魚際也言從關上至魚際下占一寸屬陽
是内陽之所治也然寸口雖占一寸而脉見九分者言
陽數竒陰數偶故也是以關前屬陽故言九竒也關下
屬陰故言寸偶也故分寸爲尺者關已上雖取一寸而
脉見九分故曰分寸爲其先取一尺而言蓋先從根本
言之故一寸内取一尺而脉一寸内取九分而診之故
言分寸爲尺從尺而取寸從寸而取分是也分尺作寸
者從關已下至尺澤也蓋取脉長一寸而診之其一寸
之脉蓋先取一尺之分而其中除却九寸而更取一寸
用之故言陰得尺内一寸陽得寸内九分從始至終寸
尺位脉長一寸九分此則尺寸始終之法也凡寸後尺
前兩境之内生於關爲寸關尺也上部屬陽故法天下
部屬陰故法地中部陰陽合故法人關者穿也言上可
以穿其天下可以穿其地上下關通而取其中故言關
也而分三部候天地人以法三才也凡古法定尺寸者
皆先取一尺而言之從尺而取寸此則是其大綱也又
凡脉長短不同其形各異又曰人長則脉長人短則脉
短據此言之豈可執其一槩必在醫者以意審詳今則
以魚際骨下為寸口位占九分更下行一寸爲尺部合
成寸九分中間爲關部以安三指此之所定寸關尺蓋
依黃帝難經永爲楷式不可改移
辯九候法
黃帝曰余閑九候於夫子衆多博大不可勝數余願聞
要道以屬子孫傳之後世著之骨體藏之肝肺㰱血而
受不敢忘洩令合天道必有終始上應天光星辰歷紀
下副四將五行貴賤更立冬陽陰夏以人應之奈何岐
伯曰天地之數始於一終於九焉一者天二者地三者
人因而三之三三者九以應九野故人有三部有三候
以决死生以處百病以調虚實而除邪疾帝曰何謂三
部岐伯曰有下部有中部有上部部各有三三候者有
天有地有人也必指而導之乃以爲真故下部之天以
候肝地以候腎人以候脾帝曰中部之候奈何岐伯曰
亦有天亦有地亦有人天以候肺地以候胷中之氣人
以候心帝曰上部以何候之岐伯曰亦有天亦有地亦
有人天以候頭角之氣人以候耳目之氣地以候口齒
之氣三部各有天各有地各有人三而成天三而成地
三而成人合而爲九九分爲九野爲九藏故神藏五形
藏四合爲九藏五臟以敗其色必夭夭必死矣帝曰以
候奈何岐伯曰必先度其形之肥瘦以調其氣之虚實
實則瀉之虚則補之必先去其血脉而後調之無問其
病以平爲真帝曰决死生奈何岐伯曰形盛脉細少氣
不足以息者危形瘦脉大胷中氣多者死形氣相得者
生參伍不調者病三部九候皆相失者死上下左右之
脉相應如參舂者病甚上下左右相失不可數者死中
部之候雖獨調與衆相失者皆死也
分别脉病形狀
凡診脉視其人大小長短及性氣緩急之脉皆如其人
形性則吉反之者則凶夫脉者血之府也長則氣理
短則氣病數則心煩大則病進上盛則氣高下盛則氣
脹代則氣衰細則氣少短而急者病在上長而緩
者病在下弦而沉者病在内浮而洪者病在外
滑而微浮病在肺上緊下虚病在脾長而弦者病
在肝脉少血少病在心大而緊者病在腎脉實
者病在内脉虚者病在外浮而大者風浮而澁
者氣沉細疾者熱遲緊者爲寒諸腑脉爲陽主
熱諸臟脉爲陰主寒陽微則汗陰微則下陽
數則口瘡陰數則惡寒陽芤則吐血陰芤則下
血脉與肌肉相得久持之至者可下之弦小緊者
可下之弦遲者宜温藥緊數者可發汗寸口脉
浮大而病者名曰陽中之陽病苦煩滿身熱頭痛腹中
熱寸口脉沉細者名曰陽中之陰病苦悲傷不樂惡聞
人聲少氣時時汗出陰氣不通兩腎不舉尺脉沉細
名曰隂中之陰苦兩脛痠痛不能久立陰氣衰小便餘
瀝隂下濕痒尺寸脉牢而長關中無此為陰干陽苦
兩脛重小腹引腰疼寸口脉壯大尺中無此爲陽干
陰苦腰背痛陰中痛是脉浮而大爲陽干陽苦小腹痛
滿不能溺溺即陰中痛大便亦然寸口脉緊者中風
風攻頭痛夫瘧脉自弦弦數多熱弦遲多寒初持脉
如躁之狀久久按之細而牢苦腰腹相引痛不能食足
脛重脉來乍大乍小乍短乍長爲禍祟脉來但實
者爲心勞脉來洪大嫋嫋者禍&KR1090;寸口脉弦中手
短者頭痛脉來過寸口入魚際者遺尿脉來中手弦
長者腰疼足脛痛脉來中手弦從上緊者肩背痛
脉但數細心下熱盛脉盛滑緊者痛在外脉小實
緊者痛在内脉小弱而浮滑久病脉濇浮而疾新
病脉沉而弦者其人有痃腹内痛脉來緩滑者熱
在胃中脉來盛緊者腹脹脉弦急疝瘕小腹痛
脉出魚際逆氣喘急脉來伏者霍亂脉來弦急疾
者癖病脉來大緊疾者癲病脉浮而緩皮膚不仁
風寒入肌肉脉沉而緊下焦寒得冷即大小便痛
脉來遲而澀胃中寒有癥結脉來駃而緊有積聚擊
痛脉沉而細下焦寒小便數苦疞痛下重痢脉滑
而浮散者有風脉短而滑者病酒脉緊而滑者吐
逆脉遲而緩者脾胃有寒脉弦而鈎脇下如刀刺
狀如飛脉沉而遲腹藏有冷病脉浮而細滑傷於
寒飲脉沉而數其人中水冬時不治自愈脉滑者
陽氣盛脉微而緊者有寒脉澀細而緊者痺病
脉沉而滑爲下重背膂痛脉短而數心痛必煩脉
緊而數寒熱俱發必當下之乃愈脉微弱者有寒少
氣脉遲緊者胃中有寒若不能食時時利者當難治
脉弦而緊脇下痛脉大細滑中有短氣脉微小
者血氣俱少脉澀者少血多氣脉滑者多血少氣
脉大者血氣俱多兩手脉前部陽絶者苦心下寒
口中熱脉洪大緊急病在外苦頭痛發癰腫脉細
小緊急病在中寒疝瘕積聚腹中痛脉浮大中風頭
重鼻塞脉微浮秋吉冬病脉來疾者為熱遲者為
寒濕爲鬼疰弦爲切痛脉沉重而直前絶者腹間血
病在内脉沉重而中散者因寒食成癥脉沉而急
病傷暑暴發虚熱脉來中散絶者病瘠渴脉沉重
前不至寸口徘徊絶者在肌肉遁尸脉累累如貫珠
不前主有風寒在大腸伏留不去脉來累累而止不
至寸口軟者結熱在小腸膜中而伏留不去脉微即
陽氣不足沾熱汗出凡無陽即厥無陰即嘔陽微不
能呼陰微不能吸呼吸不足胷中氣促前大後小即
頭痛目眩前小後大即胷滿短氣上部有脉下部無
脉其人當吐不吐者死陽邪來見浮洪陰邪來見
沉細水糓來見實堅浮而滑者宿食洪大傷寒
熱病弦小者寒癖浮滑之脉速疾者食不消脾不
磨也關脉緊而滑者蚘(音回)蟲也三部或至或不至
冷氣在胃中故令脉不通也尺脉沉滑者寸白蟲也
脉緊而急者爲遁尸脉緊而長過寸口者疰病
關脉浮積聚熱在胃中尺脉浮者客熱在下焦諸
浮諸緊諸弦諸沉諸澀諸滑若在寸口膈已上病若在
關上胃已下病若在尺中腎已下病寸口脉沉胷中短
氣若弦上寸口者宿食頭痛若有表無裏者邪之所止
得鬼病何謂表裏寸尺爲表關上爲裏兩頭有脉關中
絶不至也尺脉上不至關爲陰絶寸脉下不至關為陽
絶隂絶與陽絶皆死不可治也
評寸脉法
寸口脉沉緊若心下有寒時痛即有積邪寸口脉偏
絶則臂偏不遂其人兩手俱絶者不可治寸口脉潎
潎如魚上肥陽氣微寸口脉連連如蜘蛛絲陰氣衰
寸口脉沉而緊病在中浮而盛病在外寸口脉沉
而弱寒中疝瘕小腹痛寸口脉滑而遲不沉不浮不
長不短者爲無病寸口脉大而滑沉即為血實滑即
爲氣實血氣相搏入臟即死入腑自愈寸口脉弦而
緊弦即衛氣不行惡寒水流走腸間寸口脉緊或浮
膈上有寒肺下有水氣寸口脉沉滑者中有水氣血
實目腫寸口脉雙弦兩脇下拘急而痛淅淅惡寒
寸口脉浮而滑頭中痛寸口脉緩而遲緩即爲虚遲
則爲寒虚寒相摶則欲溫食食冷即咽痛寸口脉遲
而澀遲即爲寒澀爲少血寸口脉浮大按之反澀尺
中亦微而澀故知有滯氣宿食寸口脉動而弱動即
爲驚弱即為悸寸口脉微弱氣血俱虚男子即吐婦
人即下血寸口脉浮中風發熱頭痛寸口脉緊傷
寒頭痛寸口脉緩皮膚頑痺不仁風寒入肌肉寸
口脉滑陽氣實胸中壅吐逆寸口脉弦心中愊愊微
頭痛胃管痛心下有水氣寸口脉弱陽氣虚自汗出
寸口脉澀是胃氣少虚竭不足寸口脉芤即吐血
微芤者衂血寸口脉伏胷中逆氣噎塞不通是諸氣
上衝胷中也寸口脉沉胸中引脇痛胸膈有水氣
寸口脉軟弱汗自出是虚損病寸口脉遲上焦有寒
寸口脉實上焦生熱
評關脉法
關脉時來時去乍大乍小乍䟱乍數者胃中寒熱羸弱
不欲食如瘧狀關脉澀堅大實按之不减有力為中
焦實有伏結在胃中關脉滑乍大乍小不勻必吐逆
關脉浮大風在胃中張口肩息心下澹澹食即欲嘔
關脉微浮有積熱在胃中嘔吐蚘(音回)蟲心神健忘
關脉弦而長有痛如刀刺之狀在臍左右上下關脉
浮氣虚腹滿不欲飲食關脉緊心下苦滿痛脉緊為
實也關脉微胃中有冷氣心下拘急關脉數胃中
有客熱關脉緩弱脾胃氣不足不能食關脉浮滑
胃中有熱熱氣滿則不欲食食即吐逆關脉弦胃中
有虚冷氣心下厥逆關脉弱胃氣虚胸中有客熱脉
弱為大虚小熱有熱不可大攻之熱去即寒生關脉
澀血氣逆冷爲血虚也關脉芤大便下血關脉伏
腹内有氣溏洩關脉洪胃中有熱必煩滿關脉沉
心下有冷氣苦滿吞酸關脉軟苦虚冷脾氣弱重下
痢關脉遲胃中有寒疾關脉實即脾胃氣塞熱盛
腹滿
評尺脉法
尺脉弱下焦冷無陽氣尺脉牢小者足脛寒痿痺
尺脉細溏洩下冷痢尺脉細而急者筋攣痺不能行
尺脉大者熱在脬中小便赤痛尺脉按之不絶若
與關脉相應和滑者男子氣血實婦人即為姙娠尺
中來而斷絶者男子小腹有滯氣婦人月水不利尺
脉浮下焦熱大小便難尺脉緊臍下及小腹結痛
尺脉微厥逆小腹有寒氣尺脉數惡寒臍下熱痛小
便赤黃尺脉緩脚軟下腫小便難有餘瀝尺脉滑
血氣實經絡不利尺脉弦小腹疼腹中拘急尺脉
澀足脛逆冷小便頻尺脉芤下焦虚小便脫血尺
脉伏小腹痛寒疝瘕有水糓不化尺脉沉腰背痛
尺脉軟脚弱風痺小便難尺脉遲下焦有寒尺脉
緊臍下切痛尺脉微牢腰胯冷小腹痛小便不禁
脉法讚
肝心出左脾肺出右腎與命門具出尺部
魂魄谷神皆見寸口左主司官右主司府
左大順男右大順女關前一分人命之主
左爲人迎右爲氣口神門决斷兩在關後
人無二脉病死不愈諸經損减各隨其部
三陰三陽(一云按察陰陽)誰先誰後陰病治官
官臓内也陽病治府府臓外也竒邪所舍
如何捕取審而知之鍼入病愈脉有三部
陰陽相乘榮衛氣血而行人躬呼吸出入
上下於中因息遊布津液流通隨時動作
傚象形容春弦秋浮冬沉夏洪察色觀脉
大小不同一時之間變無經常尺寸參差
或短或長上下舉錯或存或亡病軟欲易
進退低昂心迷易惑動失紀綱願為具陳
令得分明師曰子之所問道之根源
脉有三部尺寸及關榮衛流行不失衡銓
腎沉心洪肺浮肝弦皆自常經不失銖分
出入升降漏刻周旋水下二刻脉一周身
旋復寸口虚實見焉變化相乘陰陽相干
風則浮虚寒則緊弦沉潛水畜支飲急弦
動弦為痛數洪熱煩設有不應知變所緣
三部不同病各異端太過可怪不及亦然
邪不空見終必有奸審察表裏三焦别分
知邪所舍消息診看料度臟腑獨見若神
普濟方卷二
