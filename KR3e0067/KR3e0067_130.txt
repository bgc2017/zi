普濟方卷一百三十一明周王朱橚撰
傷寒門
傷寒九日已上候(論)
夫傷寒九日已上病不除者或初一經受病即不能相
傳或已傳三陽訖而不能傳於隂至停滯累日病症不
罷或三隂三陽傳病已畢又重感於寒名為兩感傷寒則
臓腑俱病故曰數多而病候改變也
方
前胡湯(出聖惠方)治傷寒九日不解心腹堅滿身體疼痛内
外有熱煩嘔不安
前胡(去蘆頭)半夏(湯浸七遍去滑)白术枳實(麩炒微黃)赤芍藥
黃芩(各一兩)甘草(半兩炙微赤剉)厚朴(一兩去麄皮塗生姜汁炙令香熟)
右為散每服三錢水一中盞入生薑半分棗三枚煎
至六分去滓不計時候温服
石膏陽(出聖惠方)治傷寒病九日曾經發汗吐下未解三焦
生熱其脈滑數昏憒沈重欲入百合状症
石膏(三兩)黃蘗黃芩(各一兩)麻黃(一兩去根節)豉(二兩)黃連
(去鬚)川大黃(二兩剉碎微炒)甘草(一兩炙微赤剉)梔子仁(一兩)
右細剉和勻每服半兩以水一大盞入生薑半分煎
至五分去滓不計時候温服如人行十里再服以
微利為度
茯苓湯(出聖惠方)治傷寒九日下之後胷膈煩滿小便不利
譫語一身不可轉側
赤茯苓柴胡(去苗)龍骨(各二兩)川大黃(二兩剉碎微炒)黃芩
人參(去蘆頭)牡蠣(燒為粉)桂心半夏(湯浸七遍)陳橘皮(湯浸)
(去白穣焙)甘草(炙微赤剉各一兩)
右為散每服四錢水一大盞入生薑半分棗三枚煎
至六分去滓不計時候温服
犀角散(出聖惠方)治傷寒九日心肺熱氣急喉中有膿血
犀角屑柴胡(去苗)青竹茹(各一兩)桔梗(去蘆頭)川大黃
(剉碎微炒)麥門冬(去心各一兩半)
右為散每服五錢水一大盞煎至五分去滓下芒硝
末一錢攪令和勻不計時候温服
㯽榔散(出聖惠方)治傷寒九日心中滿悶腹脹喘急
㯽榔訶棃勒皮陳橘皮(湯浸去白穣焙)甘草(炙微赤剉各半)
(兩)桑根白皮(三分剉)
右為散每服五錢水一大盞入生薑半分葱白一莖
煎至五分去滓不計時候温服
半夏散治傷寒九日不解往來寒熱状如瘟瘧胷膈
滿悶時有痰逆不止
半夏(湯浸七遍去滑)柴胡(去苗各二兩)葛根(剉)白术人參(去蘆)
(頭)陳橘皮(湯洗去白穣焙)黃芩厚朴(去麄皮塗生姜汁炙令香熟)甘
草(炙微赤剉各一兩)
右為散每服四錢水一中盞入生薑半分棗三枚煎
至六分去滓不計時候温服
芒硝散治傷寒九日不解胷脇滿逆日晚即潮熱此
由失下内實故也
川芒硝(二兩)前胡(一兩去蘆頭)枇杷葉(半兩去毛炙微黃)葛根(一兩)
(剉)川大黃(二兩剉碎微炒)半夏(一兩湯浸七遍去滑)
右為散每服四錢水一中盞入生薑半分棗三枚煎
至六分去滓不計時候温服以利為度
大前胡湯治傷寒八九日不解心腹堅滿身體疼痛
内外有熱煩嘔不安
半夏(半升洗)生薑(五兩)枳實(八片炙)前胡(半升)黃芩(三兩)乾棗
(十二枚擘)芍藥(四兩)
右切以水一斗煮取三升分四服日三夜一服忌羊
肉餳等物張仲景用柴胡不用前胡本云加大黃
二兩不知大黃恐不名大柴胡湯
石膏湯治傷寒病已八九日三焦熱其脈滑數昏憒
身體壮熱沈重拘攣或呼呻而已内攻體猶沈重拘
攣由表未解令直用解毒湯則攣急不瘥直用汗藥
則毒因加劇而方無表裏療者意思以三黃湯以救
其内有所增加有解其外是故名石膏
石膏黃連黃蘖黃芩(各三兩)香豉(一升綿褁)梔子
(十枚擘)麻黃(三兩去節)
右切以水一斗煮取三升分為三服一日併服出汗
初服一劑小汗其後更合一劑分兩日服常令微
汗出拘攣煩憒即差得數行利心開令諸毒折也
忌猪肉冷水
桂附湯治傷寒八九日風濕相搏身體疼痛煩不能
自轉側不嘔不渴脈浮虛而濇者此主之若其人大
便小便自利者去桂加白术湯主之(一名桂附散属太陽方見本門)
(中風類)
术附湯治傷寒八九日風濕相搏身體疼煩不能自
轉側不嘔不渴脈浮虛而濇者桂枝附子湯主之若
其人大便自利者此主之(属太陽)
白术(二兩)甘草(一兩炙)附子(一个半炮去皮)
右剉如麻豆大每服五錢生薑五片大棗一枚水一
盞半煎至七分去滓温服一服覺身痺半日許再
服三服都盡其人如胃壮忽快也即是附子與术
並走皮中逐水氣未得除故使之耳法當加桂一
兩其大便堅小便自利故不加桂也
療傷寒八九日至十日餘大煩渴熱盛而三焦有瘡䘌
者多下或張口吐舌呵&KR0008;目爛口鼻生瘡讝語不識
人除熱毒止利以龍骨半斤碎以水一斗煮取四升
沈之井底令冷服五合漸進之隨意飲尤宜老少
治傷寒八九日間發熱如狂不解小腹滿痛有瘀血
桃仁(三十个去皮尖麩炒赤色别石)䖟䖝(三十枚去趐)水蛭(二十枚各炒)川
大黃(一兩)
右為末再與桃仁同搗令勻煉密丸如小豆大每服
二十丸桃仁湯下旋下瘀血惡物便愈未利再服
傷寒可汗(附論)
夫傷寒病汗之而愈者以初得病一日至三日陽經受
邪未傳諸隂其邪在表故當發汗此大約也然病數日
脉浮太陽症不罷者亦可汗之當以脉症為凖凢頭疼
發熱惡風憎寒是為可汗之症其脈浮者是為可汗之
脈陽虛則惡寒脈浮為在表或浮而弱或浮而緊或浮
大而數皆宜汗之衂家脈雖得之不可汗故内經曰其
在脾者汗而發之若變汗發陽明與太陽合病有惡寒
症属表可汗用升麻湯又太陽陽明合病胷滿而喘麻
黃湯陽明本多汗若脈浮無汗而喘可發汗亦用麻黃
湯又陽明病脈遲汗出多微惡寒者表未解也可與桂
枝湯又陽明煩熱汗出如瘧或日晡發潮熱而脈浮虚
者並與桂枝湯若脈實者當用承氣湯太隂腹滿脈浮桂
枝湯凢太陽症有用五積散者非謂發汗盖去積耳少
隂初得病脈沈反熱者温之而微取其汗用麻黃細辛
附子湯下利手足冷而身熱者非属通脈四逆湯又少
隂病二三日常見少隂而無陽熱中滿之症者用麻黃
附子甘草湯微汗之二藥皆隂症傷寒解表之劑隂症
初病便属少隂不待傳次
方
葱豉湯治傷寒初覺一二日頭項腰脊痛惡寒
葱白(十二莖)䜴(半合炒)乾薑(炮製一分)麻黃(去根節)桂(去麄皮)芍
藥(各半兩)
右㕮咀每服五錢水二盞煎至一盞去滓温服良久
投葱䜴熱粥盖覆出汗
葱粥方治傷寒服葱䜴湯後未得汗再服
葱白(十一莖)䜴(三合炒)生薑(半兩拍碎)
右用水五盞入前三味煎至二盞半去滓入白米依
常法煮粥入少鹽攪勻任意食之衣盖出汗未汗
再服
葛根湯治傷寒服葱䜴湯不得汗可服
葱白(十四根)豉(一升綿褁)葛根(三兩切)
右㕮咀以水五升煮取二升分為再服温服取汗不
出更服余時用此一服輙汗略不再服救數十人
甚效
麻黃葛根湯治傷寒初得一二日出汗
麻黃(一兩半去根節)葛根(剉)柴胡(去苗各一兩)芍藥(三分)
右搗篩每服五錢水一盞半䜴一百粒開口椒一七
粒連鬚葱白三寸薄荷二十葉同煎至八分去滓
熱服後葱䜴湯一盞投之衣覆取汗汗未快再服
解毒湯治傷寒初覺煩熱頭脚疼痛
柴胡(半兩去苗)黃芩(去黑心)荆芥穗(各一分)
右剉如麻豆大每服五錢水一盞半生薑一棗大拍碎
煎至八分去滓入生地黃汁一合白蜜半斤匙更
煎三五沸熱服
葛根湯治傷寒三日頭疼壮熱遍身疼痛其脈洪數
葛根(剉)白术乾薑(炮各半兩)芍藥(半兩)麻黃(去根節)桂(丢麄)
(皮各三分)甘草(炙一分半)
右搗篩每服五錢用水一盞煎至八分去滓熱服如
脉微即加附子半兩
石膏人參解肌湯治傷寒初得一二日頭疼壮熱惡
寒脉浮緊者
石膏(碎)麻黃(去根節各一兩)柴胡(去苗)人參(各半兩)桂(去麄皮)甘
草(炙各一分)葛根(剉二兩)
右搗篩每服三錢用水一盞入葱豉生薑煎至七分
去滓熱服不拘時
荆芥湯治傷寒初得一二日至三日頭疼痰逆肢體
煩懆惡風身熱憎寒者
荆芥穗(四兩)前胡(去蘆頭)旋復花(各三兩)甘草(炙二兩)白术
半夏(湯洗七遍焙乾)麻黃芍藥(各一兩)
右搗篩每服三錢水一盞生薑三片棗三枚擘煎至
七分去滓熱服不拘時
五味桂枝湯治傷寒一二日頭痛體疼發表
桂(去麄皮)葛根(剉各一兩)麻黃(去根節一兩)山梔子仁(半兩)石膏
(一分)
右搗篩每服三錢水一盞葱白一莖切䜴三十粒煎
至七分去滓熱服良久再服以葱白稀粥投之微
汗即差
五解湯治傷寒三日内表症不解者
麻黃(去根節二兩)白术(一兩半)葛根(剉)甘根(炙剉)山梔子仁
桔梗(炒)石膏(碎)杏仁(湯浸去皮尖雙仁麩炒各一兩)
右搗篩每服三錢水一盞入葱白鹽䜴同煎至七分
去滓連併熱服不拘時汗出為度
六味桂枝湯治傷寒頭痛發熱惡寒解表
桂(去麄皮)麻黃(去根節)石膏乾薑(炮)白术(生用)蒼术(米泔)
(浸麩炒各一兩)
右為散每服三錢用水一盞生薑三片葱白二寸豉
七粒同煎至八分去滓熱服不拘時
人參湯(出聖濟總錄)治傷寒一日至三日頭痛壮熱煩悶其
脈洪數
人參(一兩)白术(半兩)甘草(炙半兩)麻黃(去根節)桂(去麄皮各三分)
右搗篩每服三錢水一盞生薑三片煎至七分去滓
連併温服不拘時衣覆出汗
十味人參湯(出聖濟總錄)治傷寒頭痛體疼寒熱不解調理
榮衛進飲食解利經絡去久滯風邪
人參厚朴(去麄皮生姜汁炙)桂(去麄皮)甘草(炙剉)白术乾
薑白茯苓(去黑皮)杏仁(湯洗去皮尖雙仁麩炒)陳橘皮(湯浸去白)
(焙各一兩)麻黃(去根節湯煮掠去沫二兩)
右搗篩每服三錢水一盞入生薑三片棗一枚擘破
煎至七分去滓熱服纔覺傷風併三兩服汗出立
差
香术湯(出聖濟總錄)治傷寒二三日頭痛肌熱煩躁不解四
肢倦痛可汗
蒼术(米泔浸一宿切焙二兩)陳橘皮(湯洗去白焙)防風麻黃(去根)
(節湯煮掠去抹焙乾)當歸(切焙)桂(去麄皮)甘草(炙各一兩)白茯苓(去黑皮)
吳茱萸(洗焙乾炒)人參厚朴(去麄皮生姜汁炙)羌活(去蘆各半兩)
右除桂外剉碎慢火炒黃入桂同麄搗篩每服三錢
水一盞入葱白一寸生薑二片同煎至六分去滓
温服不拘時候
葱豉湯(出聖濟總錄)治傷寒一日至三日以前身體熱脈洪大
體疼痛汗不出者
蒼术(米泔浸去皮剉麩炒黃)麻黃(去根節湯煮掠去沫焙各二兩)甘草(炙剉)桂
(去麄皮各一兩)
右搗篩每服三錢水一盞入葱白三寸鹽豉二十粒
同煎至七分去滓熱服不拘時候
前胡湯(出聖濟總錄)治傷寒表不解取汗
前胡(去蘆頭)柴胡羌活(去蘆頭)芎藭人參枳殼
(去穣麩炒)甘草(炙)芍藥(各半兩)麻黃(去根節湯煮掠去沫焙一兩)
右搗篩每服三錢用水一盞入葱白三寸煎至七分
去滓熱服如要發汗更入薄荷三五葉同煎服訖
以厚被盖覆如人行五里再服徐令汗透遍身即
旋去被避風若傷寒後餘毒未解潮熱往來數服
即解
消飲茯苓湯治傷寒表未解氣脈閉塞津液不通水
飲氣停在胷腑結而成痰膈脘痞悶倚息短氣體重
多唾頭目旋暈嗜卧好睡額角偏痛腠理開疎體常
汗出
白茯苓(去黑皮)前胡(去蘆)芎藭羌活(去蘆頭)桔梗(炒)人
參獨活(去蘆頭)甘草(炙)柴胡(去苗各半斤)陳橘皮(去白四兩)
右為散每服三錢沸湯點服不計時候或剉如麻豆
用前件藥半兩水三盞煎至一盞半去滓分温二
服
前胡湯治傷寒頭痛惡寒發熱肢體疼倦
前胡(去蘆頭)羌活(去蘆頭各六兩)防風(去叉四兩)薺苨(去蘆頭二兩剉)桔
梗(炒三兩)蛇蛻皮(一兩煎碎炒令黃)蟬殼(去土一兩)陳橘皮(湯浸去白)
(乾稱四兩)甘草(炙剉一兩半)人參(二兩)
右搗篩每服四錢水一盞半入生薑二片薄荷七葉
煎至五分去滓温服
桂心湯治四時傷寒初覺
桂(去麄皮)芍藥甘草(炙)葛根(剉各等分)
右搗篩每服四錢水一盞半生薑二片棗三枚擘同
煎至八分去滓温服
麻黃桂枝各半湯治傷寒表解不明
麻黃(去節)桂枝(各三兩)芍藥杏仁(去皮尖各一兩半)
右㕮咀如法脩製每服三錢水一盞半生薑三片棗
一枚同煎至七分去滓熱服汗出為愈
葱䜴湯治傷寒一二日頭項及腰背脊拘急疼痛渾
身煩熱惡寒脈緊無汗(一名麻黃湯)
麻黃(一兩去節)豉(二大合)乾薑(二兩)葱白(十五莖)
右㕮咀每服以水二升先煎麻黃六七沸掠去白沫乾
薑煎二十餘沸再下葱豉煎取八大合去滓分温
兩服如人行五六里服訖良久煮葱豉粥熱喫即
以衣覆出汗
又方治傷寒不得汗取汗最妙方
良薑(一兩)丁香(五錢)
右為細末醋和為丸加在掌中心衣被盖之汗出為
度
六物青散(出千金方)治傷寒嗽濇惡寒
附子白术(各一兩六銖)防風細辛(各一兩十二銖)桔梗
烏頭(各三兩十八銖)
右治下篩以發温酒服五錢不知稍增之服後食頃
不汗出者進温粥一杯以發之温服汗漐漐可也
勿令流離勿出手足也汗出止若汗不出不止者
温粉粉之微者不須粉不得汗者當更服之得汗
而不解者當服神丹丸
神丹丸(出千金方)治傷寒𠻳濇惡寒發熱體疼者
附子烏頭(各四兩)人參茯苓半夏(各五兩)朱硃
(一兩)
右末之蜜丸以真丹為色先食服如大豆二丸生薑
湯下日三須臾進粥二升許重裏汗出若不得汗
汗少不解復服如前法若得汗足應解而不解者
當服桂枝湯此藥多毒熱者今飲水寒者温服解
之治瘧先服發二丸要略用細辛不用人參别有
射干棗大一枚名導赤丸主寒氣厥逆
人參散(出聖惠方)治傷寒表解利四肢和胃氣調理榮衛進
飲食解利經絡去久滯風邪
人參(二兩去蘆頭)桂心(一兩)陳橘皮(二兩湯浸去白穣焙)乾薑(二兩炮製)
(剉)白术(二兩)赤茯苓(二兩)杏仁(二兩湯浸去皮尖雙仁麩炒微黃)甘草
(二兩炙微赤剉)麻黃(四兩去根節)厚朴(二兩去麄皮塗生姜汁炙令香熟)
右為散每服四錢以水一中盞入生薑半分棗三枚
煎至六分去滓不計時候熱服如纔吹著連煎兩
三服汗出立愈
通神散(出聖惠方)治傷寒頭痛壮熱心胷躁悶不得汗者
麻黃厚朴桂心川大黃(一兩剉碎微炒)附子(一兩炮製)
(去皮臍)甘草(半兩炙微赤剉)白术(半兩)人參(半兩去蘆頭)五味子(半兩)
右為散每服不計時候以新汲水調下三錢良久以
熱水嗽口三五度後喫熱薑茶衣盖汗出
抵聖散(出聖惠方)治傷寒解肌
麻黃(二兩去根節)甘草(一兩炙微赤剉)桂心(一兩)附子(一兩炮製去皮臍)
白术(半兩)五倍子(半兩)陳橘皮(半兩湯浸去白穣焙)
右為散每服三錢水一中盞入生薑半分棗三枚煎
至六分去滓不計時候熱服汗出為度
治傷寒頭疼項強壮熱憎寒四肢不利宜服此方(出聖惠方)
附子(半而炮製去皮臍)羌活(半兩)桂心(一兩)乾薑(半兩炮製剉)防風
(三分去蘆頭)吳茱萸(半兩湯浸七遍焙乾微炒)桔梗(三分去蘆頭)當歸(三分)
(剉微炒)五加皮(三分)甘草(半兩炙微赤剉)
右為散每服三錢以水一中盞入棗三枚煎至六分
去滓不計時候熱服
通關散(出聖惠方)治傷寒遍身壮熱頭痛腰疼肢節不利
吳茱萸(湯浸七遍焙乾微炒)羌活附子(炮製去皮臍)芎藭五
加皮甘草(炙微赤剉各半兩)防風(去蘆頭)麻黃(去根節)旋復
花
右為散每服三錢水一中盞入生薑半分薄荷七葉
煎至六分去滓不計時候稍熱服汗出為度
治傷寒頭痛壮熱鼻塞惡風宜服(出聖惠方)
羌活(一兩)五加皮(一兩)桂心(一兩)乾薑(半兩炮製剉)海桐皮(一兩)
(剉)青橘皮(一兩湯浸去白焙)麻黃(去根節)甘草(一兩炙微赤剉)附子
(一兩炮製去皮臍)吳茱萸(半兩湯浸七遍焙乾微炒)
右為散每服三錢水一中盞入生薑半分棗三枚煎
至六分去滓不計時候熱服
正氣散(出聖惠方)治傷寒四肢頭目疼痛
麻黃(三兩去根節)桂心(二兩)甘草(一兩炙微赤剉)乾薑(一兩炮製剉)川
大黃(二兩剉碎微炒)青橘皮(一兩湯浸去白穣焙)吳茱萸(一兩湯浸七遍焙炒)
厚朴(二兩去麄皮生姜汁炙香熟)
右為散每服三錢水一中盞入生薑半分棗三枚煎
至六分去滓不計時候熱服
附子散(出聖惠方)治傷寒頭痛身熱四肢不利宜服解表
附子(一兩炮製去皮臍)乾薑(一分炮製剉)麻黃(半兩去根節)桂心(半兩)
芎藭(半兩)烏頭(半兩炮製去皮臍)
右為散每服一錢水一中盞入生薑半分煎至六分
去生薑和滓不計時候熱服良久更以熱酒調下
一錢當便出汗
敗毒丸(出聖惠方)治傷寒隂陽二症出汗
乾葛(半兩微炒)麻黃(半兩去根節)躑躅花(一分)芫花(一分醋炒合乾)硃
砂(一分細研)
右為末以水研豉心和丸如梧桐子大陽毒煎薑豉
湯下七丸隂毒熱水下七丸不用衣覆汗自當出
三神丸(出聖惠方)治傷寒表裏不解
附子(半兩燒令半黑)芫花(一兩醋拌炒令黃)皂莢(一兩不蚛者去皮子炙黃)
右為細末以豆䜴心宿用湯浸至來旦研絞取細稀
者用和藥末為丸如梧桐子大每服不拘時以粥
飲下十丸服藥後或吐或汗或瀉若得一般當便
為效
治傷寒發汗極效方(出聖惠方)
蒼术(四兩剉去皮)甘草(二兩)猪牙皂角(四錠)麻黃(三兩去根節)
右件生用搗細羅為散每服一錢水一中盞煎三兩
沸不計時候和滓温服盖覆令汗出立效
治傷寒發汗神驗白散方(出聖惠方)
白附子(半兩)附子(半兩去皮臍)半夏(一分)乾薑(一分)天南星(一分)
皂莢子仁(一分)
右件生用搗細羅為散每服一錢水一中盞入生薑
半分煎至六分不計時候和滓熱服當有汗出即
差
治傷寒發汗方(出聖惠方)
附子(一兩炮製去皮臍)太隂玄精石(一兩細研)硫黃(半兩細研)馬牙
硝(半兩細研)
右研令勻每服不計時候以生薑熱酒下一錢良久
以稀葱粥投之當身有汗
浮萍草散(出聖惠方)治傷寒發汗
浮萍草(一兩四月十五日者)麻黃(半兩去根節)桂心(半兩)附子(半兩炮製)
(去皮臍)
右搗細羅為散每服二錢以水一中盞入生薑半分
煎至六分不計時候和滓熱服汗出立效
神白散(出濟生拔粹方)治四時傷寒在表渾身壮熱口苦舌乾
惡風無汗
蒼术(米泔浸一宿去皮焙乾稱一兩半)乾薑(一兩)麻黃(一兩去根節)甘草
(一兩炙)防風(一兩去蘆)石膏(一兩研)川芎(一兩)香白芷(半兩)瓜蔞
根(半兩)
右為末每服二錢水一盞入生薑三片葱白三寸煎
至七分熱服如傷風身熱面赤脉大以衣覆出汗
即愈
可温(論)
夫傷寒病雖有三隂三陽然在陽則太陽病多在隂則
少隂病多以二經為表裏故也至於陽明太隂病頗稀
少而少陽厥隂病又少也然究觀古人治陽明則多下
於少隂則多温盖陽明者胃也胃受病則不惡寒反惡
熱濈濈汗出大便秘譫語潮熱須下之乃愈若乃氣或
本虛人初中病腠理邪寒氣更不經三陽而便見少陽
症盖少隂者腎也腎受病則身冷惡寒四肢厥逆脉微
細心煩但欲寐或自利而渴須温之乃愈雖然三隂病
大約可温而古人特於少隂詳言之者則少隂病尤宜
思故也變温法太陽發汗漏不止惡風小便難四肢
急難屈伸桂枝加附子湯太陽發汗後病不解而惡風
者虛也芍藥甘草附子湯又太陽汗後或下後病不解
而煩躁者茯苓四逆湯太陽心中悸而躁者小建中湯
又太陽七八日脈細惡寒為隂陽俱虛病不可汗下其
人素無熱者芍藥甘草附子湯素有熱者黃耆建中湯
又太陽病八九日風濕相摶身煩病難轉側不嘔渴脉
浮虛而濇桂枝附子湯若大便硬而小便自利者去桂
枝加白术又太陽風濕相搏骨節煩身體微腫不能屈
伸汗出短氣惡風而小便不利者甘草附子湯陽明病
反無汗皮上如䖝行者為久虛可温之用术附湯黃耆
建中湯此非冬陽明無汗症也當加體認
方
附子湯治傷寒少隂病得之一二日口中和其背惡
寒者當灸之方
附子(二兩炮製去皮臍)人參(一兩)白术(四兩)芍藥白茯苓(去黑)
(皮各三兩)
右剉如麻豆大每服五錢以水一盞半煎取七分去
滓温服日三服
附子飲(出聖濟總錄)治傷寒頭痛壮熱恐成隂毒
附子(炮製去皮臍)白术(各半兩)桔梗細辛(去苗葉各一兩)
右剉如麻豆每服五錢用水一盞半煎至七分去滓
空心温服衣盖取汗或汗得吐即差如未吐汗再
服
通關散(出聖濟總錄)治厥隂傷寒脉弦長者生沈細不足者
死
附子(炮製去皮臍一兩)桔梗乾薑(炮)羌活(去蘆頭)五加皮
(各半兩)桂心(去麄皮三分)黃耆(炙剉一分)防風(半兩)甘草(炙剉半兩)
右剉如麻豆每服五錢以水一盞半煎至七分去滓
食前温服日二三服
桂心湯(出聖濟總錄)治傷寒隂盛身寒脈候沈細頭痛體疼
桂(去麄皮)麻黃(去根節)甘草(炙)人參(各半兩)白术附子
(炮製去皮臍)杏仁(湯浸去皮尖雙仁麩炒微黃各三分熏)
右㕮咀每服五錢用水一盞半入生薑半分拍碎同
煎取七分去滓温服
迴陽湯(出聖濟總錄)治傷寒隂盛手足厥冷體寒脉微
延胡索(炒)半夏(切姜汁炒黃)甘遂(醋炒乾各一兩)陳橘皮(湯浸去白)
(皮)附子(炮製去皮臍)桂(去麄皮各半兩)㯽榔(一枚)麻黃(去根節湯煮去沫焙)
(乾半兩)天南星(一枚丸)
右剉如麻豆每服二錢以酒八分煎至七分去滓温
服後一刻頃患人頭面渾身覺熱時便與衣服盖
覆令汗出
温白丸(出聖濟總錄)治傷寒面青心下堅硬開口出氣身體
不熱頭面多汗四肢厥冷
白附子(炮)硫黃(研)半夏(湯浸去滑切焙各一兩)
右搗研為末同粳米飯𢷬和為丸如梧桐子大每服
二十丸温酒下吐逆炒生薑鹽酒下或艾醋湯下
隂毒病喫三五次不計時候
白术散(出聖濟總錄)治傷寒伏隂氣胷膈妨悶吐逆不定手
足厥冷
白术(炒)附子(炮製去皮臍)高良薑(炮)桂(去麄皮)人參乾
薑(炮各一兩)藿香(去梗一分)
右剉如麻豆每服三錢水一盞同煎至七分不計時
候去滓温服
益智湯(出聖濟總錄)治傷寒四肢厥冷其脉沈細
益智(去皮)烏頭(炮裂去皮臍各一兩)青橘皮(湯浸)麻黃(去根節)乾薑
(炮各半兩)
右剉如麻豆每服三錢水一盞入生薑三片鹽半捻
煎至六分去滓不計時候稍熱服
正元湯(出聖濟總錄)治傷寒隂症脉候沈細
麻黃(去根節)陳橘皮(去白焙)大黃(生剉)甘草(炙剉)乾薑桂
(去麄皮)芍藥附子(炮製去皮臍)吳茱萸(湯浸七遍焙)半夏(湯浸)
(七遍炒各半兩)
右剉如麻豆每服二錢水一盞入生薑三片棗二枚
煎至七分去滓熱呷以衣被盖覆取汗未汗如人
行五里再服或連喫三服汗出立差
退隂湯(出聖濟總錄)治傷寒手足逆冷脉息沈細頭痛腰重
烏頭(炮裂去皮臍)乾薑(炮各半兩)
右麄𢷬炒令轉色放冷再𢷬篩每服一錢水一盞鹽
一捻煎至半盞去滓温服此藥大治隂毒傷寒手
足逆冷脉息沈細頭痛腰重連喫三服小兒傷冷
每服一次入正元散内同煎入鹽一捻隂毒傷寒
𠻳逆煎一服細細熱呷立止
吳茱萸散(出聖濟總錄)治傷寒渾身手足厥冷面青唇口無
色心中寒慄宜服
硫黃(研)芎藭(各一分)桂(去麄皮)附子(炮製去皮臍)吳茱萸(湯洗)
(焙炒)
右𢷬羅為散煎艾葉湯下三錢隂盛者兼灸氣海數
十壮
青白散(出聖濟總錄)治隂盛傷寒身體疼痛
石膏(半斤為末)乾薑(炮)烏頭(捶碎)草烏頭(捶碎各一而已上四味先用鐡)
(器盛用板蓋定石膏燒通赤不令透氣候并研末)麻黃(去根節)藿香(去根各一兩)
皂莢灰自然銅(燒通赤醋淬七次各半兩)
右搗研為細散每服一錢空心食前温酒調下如痃
傷寒艾葉煎湯調下
返隂散(出聖濟總錄)治傷寒四肢厥冷脉微自汗心胷痞滿
陽起石石膏寒水石(三味同燒令赤出火毒細研入諸藥)乾薑
(炮)附子(炮製去皮臍)甘草(微炙各一兩)硫黃(研半兩)
右搗研為散每服二錢生薑汁温水調下隂毒併服
之
附子湯治傷寒憎寒壮熱頭痛膈悶四肢疼倦
附子(炮製去皮臍半兩)白茯苓(去黑皮)人參細辛(去苗葉)柴
胡(去苗)陳橘皮(去白焙各一兩)甘草(炙剉)黃耆(炙剉)厚朴(去麄皮生姜汁)
(炙)莎草根(去鬚)赤芍藥(各半兩)
右剉如麻豆每服二錢水一盞入生薑五片棗二枚
擘同煎至六分去滓温服不拘時
均氣湯治傷寒表裏未解榮衛氣逆手足厥冷上喘
隂症或霍亂瀉吐非時腹脹及年高榮衛虛弱臓腑
不和膀胱緊急腰膝痺痛及婦人産後勞冷等疾
白术(米泔浸細剉焙乾微炒)天台烏藥(細剉微炒各二兩)人參青
橘皮(去白焙)甘草(炙剉)白芷(各一兩)白茯苓(去黑皮半兩)
右麄搗篩每服三錢水一盞生薑三片棗二枚同煎
至七分去滓温服如吐逆入藿香少許
四物桂枝湯治傷寒隂盛
桂(去麄皮)麻黃(去根節各三分)乾薑(炮一分)附子(炮製去皮臍一兩)
右㕮咀每服五錢用水一盞半生薑半分切棗三枚
擘破同煎至八分去滓不計時候温服
桂心湯治傷寒服冷藥過多心腹脹滿脚膝厥冷昏
悶不知人
桂(去麄皮)厚朴(去麄皮生姜汁炙各三分)芍藥(一兩)乾薑(炮半兩)㯽榔
(剉半兩)
右麄搗篩每服五錢水一盞半煎取八分去滓入童
子小便一合攪勻空腹分温二服
蒸熨方治傷寒四肢厥冷
右用吳茱萸湯洗焙乾三升以温酒浸令通濕以生
絹袋二个盛蒸令極熱取茱萸袋子更烙熨四肢
前後心及手足心候氣通徹即止
又用前藥熨氣通暢後宜服此方
人參(一兩)生薑(煨切二兩)
右細剉用水一盞半煎至八分去滓温服如食頃再
服二
韓祗和温中例
夫傷寒之說始自黃帝以開其端至仲景方陳其條目
後世膚淺之學莫知其數立言者只言病在表可發汗
病在裏可下或云不可汗不可下即未嘗有温中說仲
景傷寒例尺寸俱沈細太隂受病也尺寸俱沈少隂受
病也尺寸俱微緩厥隂受病也辨太隂症云太隂症脉
浮可發汗宜桂枝湯又手足温自利不渴宜四逆湯又
胸滿時痛桂枝加芍藥湯辨少隂症云少隂病始得之
發熱脉沈麻黃附子細辛湯又隂病二三日麻黃附子
甘草湯又少隂病脉沈緊温之宜四逆湯又少隂病身
體疼痛手足寒骨節痛脉沈附子湯辨厥隂症云厥隂
病吐利手足逆冷煩懆欲死吳茱萸湯今與仲景論中
數條最是三隂病之良法今世之用尚有未盡症者愚
嘗校自至和初歲迄如今三十餘年不以歲之太過不
及為則每至夏至已前有病傷寒人十中七八兩手脉
俱沈細數多是胷膈滿悶或嘔逆或氣塞或腹鳴或腹
痛與仲景三隂病說理同而症不同因茲不敢妄投仲
景三隂藥方見脉沈及胸膈滿便投下藥下之往往不
效常斟酌仲景理中丸與服之其病勢輕者即膈中便
快其病勢重者半日汗濕衣然或有病人脉沈細遲投
仲景四逆益湯温之多藥力大熱後必發煩躁因校量
此形症今别立不以治之得多對症藥不可不傳焉病
人但兩手脉沈細數或有力或無力或關脉短及力小
胷膈塞悶氣短不能相接者便可隨脉症投温中藥以
治之病人兩手脉沈遲或緊皆是胃中寒也若寸脉短
及力小於關尺者此陽盛隂虛也或胷膈滿悶腹中脹
滿身體拘急手足逆冷急宜温之
若立春以後至清明以前宜温中湯主之清明以後芒
種以前宜橘皮湯主之芒種以後至立秋以前宜七物
理中丸主之
温中湯
丁皮(一兩)乾薑(二錢炮)白术丁香(各二錢)陳皮(二錢)厚朴
(一兩製)
右為細末每服二錢水一盞葱白三寸荆芥五穗煎
至七分去滓熱服未快手足尚逆嘔吐加舶上丁
皮二錢乾薑二錢
橘皮湯
陳皮(一兩)藿香(三錢)白术葛根(各三錢)
右為末每服二錢水一盞生薑一塊如棗大搥破同
煎至七分去滓熱服如三服未快手足尚逆嘔吐
不定加半夏半兩丁香桂枝半兩每服加葱白三
寸煎服
七物理中湯
白术(五錢)乾生薑(二錢半)人參(七錢半)桔梗(七錢)葛根藿
香葉(五錢)
右為細末煉蜜為丸如彈子大每服一丸水一盞煎
至七分和滓熱服如三服未快手足尚逆嘔者加
半夏半兩乾薑半兩病人兩手脉沈細無力雖三
部脉力停亦是隂氣盛也更不須候寸脉短治之
或胷膈滿悶身體拘急疼痛手足逆冷速宜温中
藥和之
若立春以後至清明以前宜厚朴丸主之清明以後至
芒種以前宜白术湯主之芒種以後立秋以前宜橘
皮湯主之
厚朴丸
當歸(半兩)丁皮(枝杖半兩)厚朴(一兩製)細辛(二錢半)人參(七錢半)
甘草(半兩炙)乾薑(半兩炮)
右為末煉蜜為丸如彈子大每服一丸水一盞煎至
六分和滓熱服三服後脉尚細無力每服加葱白
三寸同煎服
白术湯
白术半夏當歸厚朴(製)乾薑(炮已上各半兩)丁香
(七錢)
右為細末每服三錢水一盞生薑棗許大搥碎同煎
至七分去滓熱服三五服脉未有力寸脉尚小加
細辛半兩每服加葱白三寸同煎服之
橘皮湯
橘皮(半兩)藿香葛根(各三錢)半夏厚朴(各半兩炮)
右為末每服三錢水一盞生薑如棗大同煎至七分
去滓熱服三五服脉尚小手足逆冷加細辛半兩
治病胷膈悶滿時時嘔吐逆肢節疼兩脇下痛腹中鳴
此是停飲
三苓湯
赤茯苓术猪苓白术(各半兩)滑石(一兩)通草(二錢)桂
枝(二錢半)白豆蔲仁(二錢半)丁皮(七錢半)陳皮(五錢)
右為末每服三錢水一盞煎至七分去滓熱服小便
未快加&KR1840;麥七錢半嘔未止加半夏半兩淅淅惡
寒甚每服加葱白三寸
灰包熨法
病人服前藥胷膈滿悶者此上焦有陽也或藥力太過
上焦有熱也腹滿氣虛鳴時時疼痛此是被陽藥消逐
得上焦隂氣併入下焦也雖是下焦積寒冷上焦陽盛
更須投温下焦藥也當用包灰法炭灰或桑柴灰三二
升許入好酒拌和乾湼得所銚内炒令灰熱以帛包褁
置臍下熨之頻換灰包令常熱以腹不滿痛為度或熨
時病人不受者勿聽但令極熨之不住灰包可也如灰
包熨後得下利三兩行或小便二三升或似有汗此是
隂去外出或下泄也勿疑之病輕者乃得愈後出餘氣
而解病人三部脉沈寸脉小於關尺此為隂盛當温中
藥以消隂氣宜服厚朴丸陳皮人參白术藿香當歸細
辛之類是也
神术湯亦同治如隂燥而渴不可悞用凉藥若熱藥冷
服内有伏陽則可若脉以虛按之全無力或病人素
無食養只可温服
海蔵所製神术白术二湯
神术湯治内飲冷外感寒邪無汗者
蒼术(二兩製)防風(二兩)甘草(二兩炙)
右㕮咀生薑水煎加葱白三寸
如治吹妳煎成調六一散三五錢如神
如太陽症發熱惡寒脉浮而緊者加羌活
如太陽症脉浮緊中帶弦數者是有少陽也加柴
胡
如太陽症脉緊中帶洪者是有陽明也加黃芩
已上三症約量每服加二錢不論三陽婦人服
者加當歸
神术湯六氣加减例
太陽寒水司天加桂枝羌活
陽明燥金司天加白芷升麻
少陽相火司天加黃芩地黃
太隂濕土司天加白术藁本
少隂君火司天加細辛獨活
厥隂風木司天加川芎防風
上神术湯六氣加减法非止為司天之氣設也至於歲
之主氣與月建日時同前應見者皆當隨所見依上
例而加减之
神术加藁本湯每服内加二錢匕以意消息
神术加木香湯每服内加二錢匕以意消息
白术湯(出濟生拔萃方)治傷寒冷物外感風邪有汗者
白术(三兩)防風(二兩)甘草(一兩炙)
右㕮咀每服秤三錢水一盞生薑三片同煎至七分
去滓温服無時一日止一二服待三二日漸漸汗
出為解
風濕症面赤自汗嘿嘿不欲語但欲寐兩手脉浮而
緩或微弱此症不宜發汗若汗之令人筋惕肉瞤或
譫語獨語或煩燥不卧若下之直視失溲便若火之
發狂似驚癎一逆尚引日再逆促命期活人本方葳
蕤湯以有麻黃故不敢用宜上白术湯主之
若頭眩汗出筋惕肉瞤者加牡蠣
若腰背強硬者加羌活
若舌乾發渴者加人參
若身灼熱甚者加知母
若體重多汗者加黃耆
若内傷寒者不加
可下(論)
夫傷寒邪入於隂其病在裏法當下之諸腹滿不大便
或口燥舌乾而渴或潮熱譫語皆為可下之病諸診得
脉沉而實即為可下之脉但脉症已具不必拘以日數
急宜攻裏若病雖過經而裏症未備者未可下也故經
曰陽盛隂虛下之而愈其法謂此變下法太陽發熱
汗出不解嘔吐下利而心中痞硬者大柴胡湯下之又
太陽病十餘日熱結在裏往來寒熱亦用大柴胡湯無
表裏症發熱七八日脉雖浮數可大下柴胡若大便難
身微熱者大柴胡急下太隂腹滿悶時痛甚者桂枝加
大黃湯少隂口燥咽乾而渴大承氣急下之若口乾燥
下利清水心下痛者為積症亦用承氣湯又少隂症六
七日腹脹滿不大便用承氣湯又少隂惡寒而踡時煩
不欲衣被為表寒裏熱大柴胡下之厥隂脉沈短舌卷
囊縮為毒氣入臓承氣湯下之若厥冷耳聾囊縮而脉
沉弦脉為少隂厥隂兩感下治條又厥隂下利譫語六
脉不微細用小承氣湯
方
調胃承氣湯(出聖濟總錄)治陽明病不吐不下心煩者可與
調胃承氣湯太陽病三日發汗不解蒸熱者可與調
胃承氣湯傷寒吐後腹脹滿者可與此方諸發汗和
解不惡寒但發熱蒸蒸然者或日深心下温温欲吐
胷中痛大便溏腹滿欝欝微煩此時吐下者或日深
裏熱譫語法當下之以銀粉巴豆燥熱大毒丸藥下
之致真隂損虛邪熱轉甚因而恊熱下利不止及表
裏熱下之太早乘虛而入不成結胷俱為熱利不止
心下滿鞭或痛煩渴咽乾脉滑數而實諸腹滿實痛
者煩渴譫妄小便赤大便鞕脉滑實緊
甘草(二兩炙)大黃(以消酒洗四兩)
右㕮咀每服五錢水一盞半煎至一盞去滓入芒硝
一錢匕更煎三沸温服
調胃承氣加橘皮湯(出聖濟總錄)治傷寒發熱汗不解蒸蒸
發熱者
大黃(剉醋炒一兩)甘草(炙)陳橘皮(湯洗去白焙各半兩)
右細剉每服四錢水一盞半煎至一盞入芒硝一錢
攪令勻更煎三兩沸温服
茈胡大黃湯(出聖濟總錄)治傷寒日數過多心中氣悶或發
疼痛狂言不定煩躁不得眠大小便不通
茈胡(去苗)大黃(濕紙裏煨)朴硝枳殼(去稂麸炒各一兩)甘草(炙剉)
(半兩)
右麄搗篩每服五錢水一盞半煎至一盞去滓温服
日二服不可過多若大小便通則汗自出
宣毒散(出聖濟總錄)治傷寒脉大潮燥伏熱
大黃(剉炒)甘草(炙剉各半兩)朴硝(研一分)牽牛子(一兩半生用半炒)
右為散每服二錢用龍腦膩粉蜜水調下一方煉蜜
為丸如梧桐子大每服十五丸龍腦膩粉水下
小黃芩湯(出聖濟總錄)治傷寒八九日大便不通心神悶亂
黃芩(去黑心)枳殼(去穣麩炒)大腹皮(剉醋炒各一兩)大黃(剉炒二兩)
右麄搗篩每服三錢水一盞煎至七分去滓不計時
候温服如人行三五里未通再服以利為度
大青散(出聖濟總錄)治陽盛發狂有斑大小便秘澁
大青知母黃芩(去黑心)大黃(煨)山梔子仁升
麻黃連(去鬚各一兩)甘草(炙剉半兩)
右為散每服三錢入朴硝一錢用蜜水調下
承氣丸(出聖濟總錄)治傷寒時氣温熱病大便不通
大黃(剉炒三分)郁李仁(湯浸去皮研)枳實(去穣麩炒)朴硝(研各一兩)
右為末和勻煉蜜為丸如梧桐子大每服二十丸生
薑湯下未利再服不拘時候
桃仁承氣湯(出儒門事親)
桃仁(去皮尖十二个)官桂甘草芒硝(已上各半兩)
右剉如麻豆大每服三五錢水一大盞煎至七分去
滓温服
握宣丸(出儒門事親)
白㯽榔肉桂乾薑附子甘遂良薑
韮子巴豆(已上各等分)入硫黃(一錢)
右為細末軟米和丸桐子大早辰先椒湯洗手放温
揩乾用生油少許塗手心男左女右磨令熱握一
丸宣一二行
可吐(論)
夫諸病吐之而愈者邪在胷中也傷寒大法謂四日以
上若入隂經其傳未深邪氣高而裏實客於胷膈下之
則動胃發之則亡陽宜吐而出之然亦不必拘此凡寒
邪熱毒痰實在胷中者及有宿食在胷脘者當吐之但
診其脉寸口或浮或滑或數或緊與諸部不同者其症
胷中心痞滿欝欝而痛不能息多涎唾飲食入則吐欲
吐復不能出或手足厥冷反心下滿而煩饑不能食吐下
後心中懊憹者是也内經所謂其高者越因而越之即
其法也
方
治温病胷中滿悶取吐(出聖濟總錄)
猪膽(三枚)苦酒(二合)
右同攪勻綿濾過頓服未吐再服
人參湯(出聖濟總錄)治傷寒出汗後心胷煩悶煩熱未通
人參(半兩)燈心(一小束)枳殼(去穣麩炒一分)大腹皮(一枚剉)茶末
(二錢)生甘草(半兩)
右除茶末各細剉用淡浆水二大盞煎至一盞去滓
入茶末攪勻分温二服以紙撚子於咽喉中引取
吐為度
治胷心痰飲傷寒熱病瘴瘧須吐者(出肘後方)
以鹽末一大匙一水或煖湯送下須臾則吐吐不快
明旦更服良肘後用鹽一升
治傷寒汗出不解已三四日胸中悶取吐
以豉并鹽一合水四升煎取一升半分服當吐一方
無鹽用蜜一兩煮三沸頓服安卧當得吐不差更
服取差
又方(出肘後方)
以生地黃三斤細切水一斗煮取三升分三服亦可
服藜蘆吐散及苦參龍膽散
治傷寒心胷中滿悶取吐
右以猪膽一枚取汁醋一小琖酒一小琖内猪膽汁
相和温過分為二服當吐立差
傷寒過經不解(論)
夫傷寒為病六經受邪始傳於三陽病在表者可汗其
病三日傳於三隂病入裏者可下其不兩感於寒更不
傳不加異氣者至七日大陽病衰頭痛少愈八日陽明
病衰身熱少歇九日少陽病衰耳聾微聞十日太陽病
衰腹遂减如故十一日少隂病衰渴止舌乾而嚏其十
二日厥隂病衰囊縱少腹微下邪氣皆去病人精神爽
適也故傷寒愈者皆在十二日若過此經病猶不解者
為熱結於裏其状或譫言妄語或欝欝微煩或腹滿吐
下皆緣治之失宜邪氣稽留故病過經不能解也當隨其
証以治若更感異氣變為他病者當依壊病法藥之
方
犀角湯(出聖濟總錄)治傷寒過經不解熱結在裏往來寒熱
煩渴躁悶
犀角屑(一兩)柴胡(去苗)吳藍(各三分)大青升麻(各一兩)烏
梅(去核)黃芩(去黑心各三分)甘草(炙剉半兩)
右搗篩每服五錢水一盞半入竹葉三十片煎取七
分去滓食後温服
鼈甲湯治傷寒過經半月不解
鼈甲(去裙襴醋炙)柴胡(去苗)升麻(各一兩)烏梅(去核半兩)枳實(去穣)
(麩炒)犀角屑黃芩(去黑心各一兩)甘草(炙剉半兩)
右搗麄篩每服五錢水一盞半煎至七分去滓地黃
汁二合攪勻食後分温二服
木通湯治傷寒十三日過經不解臍腹脹滿小便淋
澁煩悶躁渴
木通(剉)葛根(剉)㯽榔(剉)滑石瞿麥穗青橘皮
(湯洗去白炒各一兩)
右搗篩每服三錢水一盞入葱白二寸同煎至六分
去滓温服不計時候
萬應散治傷寒過經心胷痞滿煩躁狂言積熱毒氣
及婦人血風血氣經候不調寒熱有積
甘遂(連珠者)威靈仙(去土)五靈脂(各一兩)
右為散每服一錢如傷寒日數多有積熱者用雞子
清蜜水調下如婦人前見件病症者綿灰酒調下
尋常熱氣蜜水調下冷即用葱湯調下陽毒積熱
入膩粉白丁香各半錢生薑汁蜜水調下
柴胡湯治傷寒發汗下之後過經不解胷脇滿結而
不嘔但頭汗往來寒熱小便不通
柴胡(去苗二兩)桂(去麄皮)黃芩(去黑心各一兩)牡蠣(生用)甘草(炙各半兩)
栝蔞根(一兩半)木通(剉一兩)
右麄搗篩每服五錢水一盞半入生薑半分拍碎葱
白五寸同煎至七分去滓食後温服
保安散治傷寒過經不解三焦滯悶身重疼痛
黃耆(剉)木通(剉)青橘皮(湯浸去白焙)桑根白皮(剉)白术
陳橘皮(湯浸去白焙各半兩)木香(三分)黑牽牛(炒搗取末一兩)
右搗羅為散每服二錢濃煎棗湯調下
麥奴丸治傷寒五六日以上不解熱在胷中口噤不
能言惟欲飲水為壊傷醫所不能治為成死人情魂
已竭心下纔温以箸發其口開灌藥咽中藥得下則
愈麥奴一曰黑奴丸二曰水解丸
釡底墨竈底墨梁上墨麥奴黃芩(一方無黃)
(芩)大黃芒硝(各一兩)麻黃(二兩)
右為末蜜丸彈子大以新汲水五合研一丸破置清
水中當藥消盡服之病者渴欲飲飲水極意不問
升數欲止復強飲能多飲為善不欲飲水當強飲
之服須臾當寒寒竟汗出便解若服藥日移五尺
許不汗如前法不過再三服住小麥黑殼名麥奴
乃小麥未熟時叢中不成麥捻之成黑勃是也無
此亦得此藥須是病人大渴倍常盛渴者乃可與
之不渴者與之反為禍耳
柴胡飲子治解一切肌骨蒸積熱作發寒往來表熱
裏和則發寒裏熱表和則發熱邪熱半在表半在裏
出入進退無和積寒熱往來隂陽相盛也畜熱寒戰
表之陽和正氣與邪熱並畜脉道不行故身冷脉絶
寒戰而反煩渴也及傷寒發汗不解或中外諸邪熱
口乾煩渴或下後未熱愈汗後榮復或骨蒸痿喘嗽
婦人餘疾産後經病及治小兒傷寒五七日隂陽不
和唇焦口乾燥咽乾大便秘澁
柴胡人參黃芩甘草大黃當歸芍
藥(各半兩)
右為末每服炒三錢水一盞生薑三片煎至七分温
服日三服病熱甚者加减之崔氏方加半夏五味
子桔梗各三錢劉氏方用柴胡甘草各二兩黃芩
當歸芍藥大黃各一兩人參半夏各半兩右如大
勞熱病則用五七錢以利為度未利更加使病不
再發也
和解湯治氣血虛若外感寒邪身體疼倦壮熱惡寒
腹中疼痛鼻塞頭昏痰多咳嗽大便不調
白芍藥桂(各三分)厚朴甘草乾薑白术(各一)
(兩)人參茯苓(各一兩半)
右為麄末每服二錢水一盞生薑三片棗一枚煎至
六分去滓温服不計時候
順氣人參散温和表裏祛逐風寒治壮熱頭痛項強
腰痛心胷氣痞咳嗽痰多發熱惡寒咽膈不利
人參桔梗乾薑白芷白术(各一兩)甘草(半兩)
右為麄末每服二錢水一盞薑三片葱白二寸煎至
七分去滓温服
大神术湯(出濟生拔萃方)通解四時傷寒
蒼术(四兩製)羌活防風川芎藭黃芩枳殼
(一作枳實)甘草(各半兩)白芷(一兩半)石膏(二兩半)細辛(三兩)知母
(七錢)
右㕮咀石膏為細末入藥水煎汁飲之熱服湯投春
倍防風羌活夏倍黃芩知母季夏淫雨倍蒼术五錢
各加至一兩亦可以意消息隨症增損非發熱而
渴非裏實心下滿不可用枳實也
麻黃升麻湯(出直指方)治傷寒發汗解利不律血氣壅滯謂
紅汗者是也
麻黃(去節湯炮二兩半)升麻(一兩)黃芩芍藥石膏(煅)甘
草(生)茯苓(各一兩)
右剉散每服四大錢水一盞半薑三片煎至七分去
滓熱服微汗散
敗毒散(出直指方)傷寒熱症通用
人參赤茯苓川芎北梗羌活獨活
前胡柴胡枳殼(製)甘草(炒等分)
右剉散每服三錢薑五片三服
人參順氣散(出鮑氏方)治傷寒壮熱肢節疼痛手足冷麻半
身不遂
麻黃(三兩)乾薑(一兩)乾葛白术白芷桔梗(各六兩)
川芎茯苓陳皮(各四兩)甘草(三兩)人參(二兩)
右為末每服用二錢薑三片葱白三寸薄荷三葉煎
不以時有汗人勿服
中風傷寒(論)
夫中風傷寒三陽三隂候各不同太陽中風其脉陽浮
隂弱其症發自汗盖陽浮熱自發隂弱汗自出嗇嗇惡
寒浙浙惡風熻熻發熱鼻嗚乾嘔又曰太陽病發熱汗
出脉緩者名為中風不可燔炙若以火發其汗邪風為
火熱所劫血氣流溢榮衛失常兩陽熏灼其身發黃陽
盛即衂隂虛即小便難隂陽俱虚竭則身體枯燥但頭
汗出齊頸而還腹滿微喘口乾咽爛或不大便久則譫
言甚者至噦手足搔擾循衣摸牀其小便利者可治陽
明中風積熱陽明病能食為中風其症口苦咽乾腹滿微
喘發熱惡寒脉浮若緊下之則腹滿小便難不能食為
中風少陽中風兩耳無聞目赤胷中滿而煩不可吐下吐
下之則悸而驚太隂中風四肢煩疼其脉陽微隂澀而
長為欲愈少隂中風其脉陽微隂浮為欲愈厥隂中風
其脉微浮為欲愈不浮為未愈凢此六經中風之病其
状雖異大抵其脉皆浮經所謂浮為風是也
又曰人之冒風也輕則為傷重則為中足之三隂三陽
皆有傷風漢張長沙論何獨於太隂一經云有汗惡風
為傷風無汗若寒為傷寒傷風可解肌宜用桂枝湯傷
寒可發汗宜用麻黃湯二藥均為解散正分隂陽不可
不謹也其餘諸經並為分别盖風邪客於肌表在經絡
中循經流注以日傳變與傷寒無異故前軰但以太陽
一經格量傷寒傷風症治不同其餘語經可以類推但
後之學者難明其理余依先哲以太陽為始分注六經
傷寒脉症使之開卷易明無諸疑惑且風傷於陽干於
衛自汗餘各隨其經絡而見其經也足太陽膀胱經傷
風其脉陽浮而隂弱其症惡風自汗頸項痛身體疼腰
脊強以其脉從巔入絡腦還出别下項循肩膞内夾脊
抵腰中足陽明胃經傷風脉浮強長而數其症惡風自
汗嗜卧身重口燥煩渴能食小便難腹中滿微喘以其
脉俠鼻絡目下膈属絡脾俠臍氣街中足少陽膽經傷
風其脉陽浮而隂弦其症惡風自汗頸項強溺下滿手足
温口苦咽乾而渴以其脉起目兊眥上抵頭角入缺盆
下胷貫膈循脇裏出氣街中足太隂脾經傷風其脉弦
大而緩其症自汗咽乾胷滿腹痛手足自温四肢倦怠
以其脉入腹絡胃上膈俠咽連舌本足少隂腎經傷風
其脉沈而弦其症自汗咽嗌口燥舌乾胷滿心煩腰疼連
胻骨痠痛嘔吐涎沫以其脉貫脊属腎上貫肝膈入肺
中循喉嚨俠舌本足厥隂肝經傷風其脉尺寸俱微而
遲其症惡風自汗而倦小腹急滿寒熱如瘧骨節煩疼
以其脉循股入隂孔毛中環隂器俠胃絡膽而脇肋與
督脉會於巔故六經傷風脉症不同也
治之各有其法至于手足三隂三陽並無傷風惟肺有
者盖肺為五臓六腑華盖主行氣温於皮毛形寒飲冷
則傷之肺傷風症自汗惡風皮膚熱痛隂隂頭疼咳嗽
聲重但以清涕鼻酸者驗其肺之有熱涕出若濁者肺
經挾寒也其脉三部俱浮者重但見寸口者輕恊熱者
宜羌活湯有汗者宜麻黃細辛湯又有風温風濕諸症
不同用藥亦異學者當明辨之
方
防風湯治中風傷風
防風(去义)麥門冬(去心焙)山芋大黃(剉炒)桂(去麄皮各一兩)白
术白附子(炮)牛膝(去苗酒浸切焙)半夏(湯浸七遍與生姜等分同搗焙)
芎藭肉蓯蓉(酒浸切焙)遠志(去心焙)黃耆(剉)乾薑(炮各三分)
甘草(炙半兩)
右搗麄篩每服五錢水一盞入生薑一棗大拍碎棗
二枚去核同煎八分去滓温服空心日午臨卧各
一
石膏湯治中風傷寒頭痛四肢&KR0857;痛身體沈重
石膏甘草(炙)麻黃(去根節煎掠去沫焙)桂(去麄皮)芍藥(各三分)
右麄搗篩每服五錢水一盞半入生薑一棗大拍碎
煎至八分去滓空心温服
薑附湯治傷寒巨陽中風項背強嗇嗇惡寒汗不出
附子(炮製去皮臍一兩)乾薑(炮)葛根甘草(炙剉)桂(去麄皮各三分)
芍藥(半兩)麻黃(去根節煎掠去沫焙一兩半)
右剉如麻豆每服三錢水一盞入棗二枚去核同煎
至七分去滓食前温服取汗未汗再服
桂附湯治中風傷寒頭目四肢疼痛惡寒乾嘔
桂(去麄皮)芍藥(各一兩半)甘草(炙一兩)附子(炮製去皮臍三分)麻黃
(去根節先煎掠去沫焙乾一兩)
右剉如麻豆每服五錢水一盞半入生薑一棗大拍
碎棗二枚去核同煎至八分去滓食前温服以熱
粥投之取汗避風
麻黃桂心湯治中風傷寒脉浮緊發熱惡寒身體疼
痛汗不出而煩
麻黃(去根節先煎掠去沫焙二兩)桂(去麄皮)甘草(炙剉)乾薑(炮各一兩)石
膏(一兩半)乾薄荷葉杏仁(去皮尖雙仁麩炒各半兩)
右麄搗篩每服五錢水一盞半入棗二枚去核同煎
至八分去滓食前温服
麻黃湯治中風傷寒頭痛沈重
麻黃(去根節先煎掠去沫焙二兩)附子(炮製去皮臍二兩)細辛(去苗葉)乾
薑(炮各三分)甘草(炙剉)杏仁(去皮尖雙仁麩炒半兩)
右剉如麻豆每服三錢水一盞煎至七分去滓食前
服日三
桂心湯治中風傷寒頭痛發熱胷中氣逆惡寒嘔噦
小便難足冷
桂(去麄皮)芍藥附子(炮製去皮臍)麻黃(焙各三分)甘草(炙剉)杏
仁(去皮尖雙仁麩炒)乾薑(炮各半兩)半夏(湯洗七遍生姜等分同搗焙)
右剉如麻豆每服三錢水一盞入葱白三寸生薑一
棗大拍碎同煎至七分去滓食前温服日三
桂枝湯治中風傷風寒初得其外症頭項疼腰背強
硬壮熱語澁恍惚涕唾稠黏遍身拘急
桂(去皮三分)芎藭菖蒲半夏(湯浸七遍生姜等分同搗焙)附子
(炮製去皮臍)麻黃(去根節先煎去沫焙)羌活(去蘆頭)細辛(去苗葉各半兩)白
芷(一分)
右剉如麻豆每服三錢水一盞入生薑一棗大拍碎
煎至七分去滓食前温服盖覆取汗
天麻湯治中風傷寒身體反強
天麻麻黃(去根節先煎掠去沫焙)羌活(去蘆頭)附子(炮製去皮臍)
桂(去麄皮各半兩)杏仁(去皮尖雙仁炒)人參細辛(去苗葉)白术(各一)
(分)
右剉如麻豆每服四錢水一盞酒半盞入生薑一棗
大拍碎同煎至八分去滓食前温服
二附湯治中風傷寒頭痛四肢煩疼
附子(炮裂去皮臍)白附子(炮)半夏(湯洗七遍炒乾各一分)
右搗羅為散每服半錢濃煎生薑湯調下不拘時候
得汗即止
麻黃細辛丸治中風傷寒頭痛惡寒四肢煩疼心躁
悶
麻黃(去根節煎掠去沫焙一兩)細辛(去苗葉)人參甘草(炙剉)白茯
苓(去黑皮)白术(各半兩)栝蔞根(三分)
右搗羅為末煉蜜和丸如雞頭大每服一丸食前薄
荷蜜湯調下
白术湯治中風傷寒初受病一日至三日頭痛肢節
疼煩躁惡風身熱憎寒
白术石膏(各二兩)乾薑(炮半兩)五味子(炒)甘草(炙剉)人
參芎藭麻黃(去根節煎掠去沫焙各一兩)
右粗搗篩每服三錢水一盞生薑三片棗二枚同煎
至七分去滓稍熱服
石膏芍藥湯治中風傷寒壮熱肢節疼痛頭目昏眩
并咳嗽喘麄
石膏(碎)芍藥前胡(去蘆頭)葛根柴胡(去苗各一兩)升
麻(半兩)桑根白皮(剉)荆芥穗(各三分)黃芩(三分)
右麄搗篩每服三錢水一盞半煎至八分去滓稍熱
服
前胡湯治中風傷寒頭目昏眩壮熱肩背拘急疼痛
者用
前胡(去蘆頭)蔓荆實(去白皮)芎藭麻黃(去根節煎掠去沫焙)甘
菊花防風(去叉)羌活(去蘆頭)白茯苓(去黑皮)石膏(碎)甘
草(炙剉各三兩)枳殼(去穣炒四兩)黃芩(一兩半)
右麄搗篩每服三錢水一大盞入生薑一片煎至七
分去滓温服
石膏獨活湯治中風傷寒頭痛體疼發熱惡寒
石膏(碎一兩)羌活(去蘆頭)獨活(去蘆頭)麻黃(去根節煎掠焙)甘草
(炙剉)天南星(炮)青橘皮(去白麩炒)枳殼(去穣炒)乾薑(炮)柴胡
(去苗)益智(去皮)桂(去麄皮各半兩)
右麄搗篩每服三錢水一大盞葱白二寸豉二七粒
煎至七分去滓熱服盖覆取汗
荆芥湯治中風傷寒頭目昏眩憎寒壮熱四肢煩倦
荆芥穗木通(剉各四兩)羌活(去蘆頭)獨活(去蘆頭)芎藭
甘草(炙)麻黃(去根節煎掠去沫焙各一兩)
右麄搗篩每服三錢水一盞煎至七分去滓温服
前胡白术湯治中風傷寒百節酸疼
前胡(去蘆頭)白术防風(去义各二兩)柴胡(去苗)薰草白
鮮皮(各一兩半)石膏(碎三兩)甘草(炙二兩)麻黃(去根節煎掠去沫焙四兩)
右麄搗篩每服三錢水一盞入薄荷五葉同煎至七
分去滓温服不拘時
百解散治中風傷風身熱頭痛肢體煩疼
前胡(去蘆頭)柴胡(去苗)甜葶藶(微炒)半夏(湯洗七遍)羌活(去蘆頭)
獨活(去蘆頭)桔梗人參白术枳殼(去穣麩炒)甘草
(炙剉)杏仁(湯洗雙仁等分)陳橘皮(湯洗去白焙)白茯苓(去黑皮)石膏
(碎)芎藭麻黃(去根節湯煮掠去沫焙等分)
右麄搗篩每服三錢水一盞入生薑三片同煎至七
分去滓温服不拘時候
萎蕤湯療冬温及春月中風傷寒則發熱頭眩痛喉
咽乾舌強胷中内疼心胷痞滿腰背強
萎蕤(二兩)石膏(三分用綿裏煨)白薇麻黃(去節)獨活(一方用羌活)
杏仁(去皮尖雙仁)芎藭甘草(炙)青木香(各二兩無可用射香一兩)
(代之)
右切以水八升煮取三升分三服取汗若一寒一熱
者加朴硝一分及大黃三兩下之忌海藻菘菜一
方有葛根二兩
陽旦湯療中風傷寒脉浮發熱往來汗出惡風項頸
強鼻鳴乾嘔
大棗(十二枚)桂心芍藥生薑(各三兩)黃芩甘草
(炙各二兩)
右㕮咀以泉水六升煮取四升分四服日三自汗者
去桂心加附子一枚炮渴者去桂加栝蔞三兩利
者去芍藥桂加乾薑三塊附子一枚炮心下悸者
去芍藥加茯苓四兩虛勞裏急者正陽丹主之煎
得二升内膠飴半升分為再服若脉浮緊發熱者
不可與也忌海藻菘菜生薑等物
三七湯治傷寒中風得之三日至七八日不解胷脇
痛四肢逆乾嘔水浆不下腹中宿食不消重下血一
日數十行
茯苓(如雞子大)黃芩人參(各三兩)栝蔞根(四兩)芒硝乾
地黃(各一升)大黃麻黃寒水石(各半斤)
右搗篩令相得以散三方寸匕水一升煮令三沸絞
去滓服之日三温覆汗出即愈病劇與六七
麻黃湯治傷寒中風頭疼腰膝痛四肢不利壮熱取
汗不出而喘滿及發熱惡風骨節疼痛
麻黃(三兩去根節)桂心(去麄皮)甘草(各一兩炙微赤剉)杏仁(研如膏)
右為散每服四錢水一中盞煎至六分去滓温服頻
服之汗出為度若病自汗者不可服
葛根湯治傷寒中風項背強急濇濇汗不出者
葛根(一兩剉)麻黃(去根節)甘草(炙微赤剉)赤芍藥桂心(各一)
(兩)
右為散每服四錢水一中盞入生薑半分棗二枚煎
至六分去滓温服頓服汗出為度患傷寒無汗惡
風項既屈而且強予曰項強兀兀葛根湯症或人
問曰何謂兀兀予曰兀兀者兀足疾屈而強也謝
復古謂病人嬴弱須憑几而起誤也盖仲景論極
有難曉處振振欲擗地心中懊憹外氣怫欝欝胃
不仁膈内拒痛如此甚多宋迪其猶子感傷寒之
初不能下其病症見其消渴而汗多以涼藥解治
至於再三遂成隂毒六日卒迪痛悼之遂著隂毒
形症訣三篇
萎蕤散治傷寒中風發熱頭痛咽乾舌強胷中痞滿
腰背強不得汗
萎蕤(一兩)石膏(二兩)白薇麻黃(去根節)獨活甘草(炙微)
(赤剉)杏仁(湯浸去皮尖雙仁炒微黃)木香(各一兩)
右為散每服四錢水一中盞煎至六分去滓温服汗
出為度
&KR0797;&KR0803;湯治傷寒中風五六日已上但胷中躁乾嘔
&KR0797;&KR0803;(一兩)柴胡(二分去苗一作半斤)黃芩甘草(各一兩炙微赤剉一作各)
(三兩)
右為散每服四錢水一中盞入生薑半分棗二枚煎
至六分去滓温温頻服一方作生薑四兩棗十枚
劈破切之勿令大碎吹去沫以水一斗二升煮取
六升絞去滓更煎取三升適寒温服一升日三服
忌海藻菘菜
猪苓散治傷寒中風發熱六七日不解而煩渴欲飲
水而吐逆
猪苓(去黑皮)澤瀉赤茯苓(各一兩)桂心白术(各半兩)
葛根(一兩剉)
右為散每服三錢水一中盞煎至六分去滓温服頻
服
甘草瀉心湯治傷寒中風下之後日數多腹中雷鳴
心下痞堅而滿乾嘔而煩非是結熱是胃中虛氣上
逆
甘草(一兩炙微赤剉)黃芩乾薑(炮製剉)半夏(湯洗七遍去滑)黃連
(去鬚)木通(剉各半兩)
右為麄散每服三錢水一中盞入棗二枚煎至五分
去滓温服日三四服
桂心散治傷寒中風脉浮熱往來汗出惡風項強鼻
鳴乾嘔
桂心赤芍藥獨活黃芩(各三分)甘草(半兩炙微赤剉)
杏仁(三分湯浸去皮尖雙仁麩炒微黃)
右為散每服四錢以水一中盞入生薑半分棗二枚
煎至六分去滓温温頻服
大青龍湯治傷寒中風脉浮緊發熱惡寒身體疼痛
汗不出煩躁宜服此方
麻黃(二兩去根節)桂心甘草(炙微赤各一兩)石膏(一兩半)杏仁
(半兩湯浸去皮尖雙仁麩炒微黃)
右為散每服四錢以水一中盞入生薑半分棗二枚
煎至六分去滓稍熱頻服汗出為度一方不可再
服服之則筋惕肉瞤此為逆也不汗乃再服
附子散治傷寒中風四肢不舉言語蹇澀煩疼壮熱
附子(炮製去皮臍)人參(去蘆頭)桂心麻黃(去根節)茯神(各二)
(兩)漢防己黃芩(各一兩)甘草(炙微赤剉)赤芍藥(各一兩)枳
殼(二兩麩炒微黃去欀)
右為麄散每服四錢以水一中盞入生薑半分煎至
六分去滓稍熱頻服
治傷寒中風陽虛熱自發隂弱汗自出濇濇惡寒翕翕
熱鼻鳴乾嘔
桂心甘草(炙微赤剉)赤芍藥(各一兩)葛根(一兩半剉)
右為麄散每服四錢以水一中盞入生薑半分棗二
枚煎至六分去滓温服日三服夜一服一方無桂
心
桂附散治傷寒中風身體疼煩躁不能自轉側脉浮
虛者可發汗
桂心附子(炮裂去皮臍各一兩)甘草(半兩炙微赤剉)
右為散每服三錢以水一中盞入生薑半分煎至六
分去滓稍熱服衣覆出汗若大便鞕小便自利去
桂加白术一兩三錢
治傷寒中風骨節疼痛煩悶不得屈伸近之則痛劇汗
出短氣小便不利惡寒或身微腫
麻黃(二兩去根節)附子(一兩炮製去皮臍)白术桂心(各二兩)赤
芍藥甘草(各一兩炙微赤剉)
右為散每服四錢以水一中盞入生薑半分煎至六
分去滓温服日四五服
柴胡散治傷寒中風汗後虛躁頭疼四肢乏力
柴胡(一兩半去苗)石膏(三兩)人參(去蘆頭)茯神枳實(麩炒微黃)
桑根白皮(剉)麥門冬(去心各一兩)桂心白术防風
(去蘆頭)地骨皮甘草(各三分炙微赤剉)
右為散每服四錢以水一中盞入生薑半分煎至六
分去滓温服日三服夜一服
藿香散治傷寒中風頭昏皮膚疼痛
藿香(一兩)白附子(半兩炮製)零陵香(一兩)半夏(半兩湯浸七遍去滑)甘
松香(一兩)川烏頭(半兩炮裂去皮臍)牛黃(細研)射香(各一錢細研)
右為細散與牛黃麝香同研令勻每服以熱葱酒調
下二錢日三服夜一服
天麻散治傷寒中風筋脉拘急
天麻附子(炮製去皮臍)川烏頭(炮裂去皮臍)乾蠍(微炒)石膏
白附子(炮製)天南星(炮製各半兩)雄黃(一分細研)麝香(一錢細研)
右為細散每服生薑湯調下一錢日三四服
白附子散治傷寒中風頭疼項強身體壮熱服諸藥
不得汗者用
白附子附子天麻(各半兩)天南星硃砂(細研)乾
蠍(各一錢)半夏烏頭(各半分)麻黃(半兩去根節)
右為細散入研了朱砂令勻每服以生薑湯調下一
錢良久以熱葱豉粥飲投之當便出汗
烏頭散治傷寒中風語澀四肢拘急壮熱
川烏頭(半兩炮裂去皮臍)防風(去蘆頭)羌活(各一分)丹參麻
黃(去根節各半兩)桂心白术(各一分)乾蠍(一分微炒)黑豆(一合炒熟)
右為細散每服不計時候以熱酒調下二錢良久再
服以汗出為度
治傷寒中風頭強汗不出煩悶
麻黃(去根節)防風(各一兩去蘆頭)川烏頭(炮裂去皮臍)桂心乾
薑(各半兩炮製剉)
右為散每服不計時候以温酒調下二錢頻二服以
衣覆之汗出為度
桂苓甘露散治傷寒中風冐暑飲食内外一切所傷
傳受濕熱内甚頭痛口乾或吐瀉煩渴或小便赤澀
大便急痛或瀉痢間作病一切濕熱霍亂吐瀉轉筋
急痛腹滿痛悶或中外諸邪所傷而并吐瀉者温之
熱時尤宜服之
桂(半兩)茯苓白术(各半兩)甘草(炙)澤瀉石膏
寒水石(各一兩)滑石(二兩)
右為細末熱湯調下三錢欲飲冷者新水調下或生
薑湯調下尤良小兒服一錢一方有猪苓半兩
薑附湯治傷寒已經轉下又當發汗内外俱虛邪氣
未解表証不見身無大熱晝日煩躁不得眠睡夜即
安静不嘔不渴脉候沉細者宜服之又治暴中風冷
久積痰水心腹冷痛霍亂轉筋一切虛寒並皆治之
乾薑(一兩)附子(生去皮臍細切一枚)
右令勻每服三錢水一盞半煎至一盞去滓食前温
服
桂枝麻黃各半湯治風症見寒脉寒症見風脉
桂枝(二兩)麻黃芍藥生薑(各半兩)杏仁(十四个)大棗
(二个)
右為散每服四錢煎温服
羌活湯治傷寒協熱
羌活麻黃(去節)石膏細辛(去苗)前胡川芎防
風(各一兩)黃芩枳殼(炒去穣)甘草(炙各半兩)薄荷葉(一分)
右為麄末每服五錢水二盞薑三片煎至一盞去滓
温服
細辛湯治傷風協寒
細辛(去苗)甘草(炙各一兩)麻黃(去節)桂枝(去麄皮各二兩)杏仁(半兩去皮)
右為麄末每服五錢水二盞煎至一盞去滓服
神术散治傷風肌疎多汗
蒼术(二兩泔浸去皮薄切用麥麩炒)川芎藁本(洗)荆芥(各一兩)
右為麄末每服五錢水二盞薑三片煎一盞去滓熱
服
十棗湯治太陽中風吐下嘔逆者
芫花(熬)甘遂大戟(各等分)
右各篩末取大棗十枚水一升半煮取八合去滓内
諸藥強人一錢嬴人半錢温服之不下明旦更加
半錢下後糜粥自養病懸飲者亦主之
治傷寒鼻塞
右以東霜作團食之
普濟方卷一百三十一
