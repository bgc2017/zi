普濟方卷三百七十九明周王朱橚撰
嬰孩諸疳門
總論
凡兒童二十歲以下其病為疳二十歲以上其病為勞
疳與勞皆氣血憊心腸胃受傷致之同實而異名也疳
之為侯頭皮光急毛髮焦稀鼻乾口嚵唇白兩眼昏爛
揉鼻撏眉脊聲體黃闘牙咬舌焦渴自汗尿白瀉酸肚
脹腸鳴癖結潮熱酷嗜瓜果鹹炭生米泥土而飲水吐
飯者其候也心疳即驚疳由乳食不調心臟受熱所
致也盖其血氣未定乳哺有傷易生壅滯内有滯熱未
得䟽通故心神驚欎而作驚疳之候外證身體壯熱臉
赤唇紅口舌生瘡胸膈煩悶小便赤澁五心皆熱盗汗
𤼵渴齧齒虚驚是謂心疳肝疳即風疳由乳食不調
肝臓受熱所致也若乳母寒暄不調滋味不節或外感
風寒内傷喜怒邪氣未徹遽爾乳兒多成風疳風入眼
腫翳生眵涕是謂疳眼外證搖頭揉目白膜遮睛眼青
淚多頭焦髮立筋青腦熱甲痒筋攣躁渴汗多下痢瘡
癬是謂肝疳腎疳即急疳由乳食不調臟腑伏熱所
致也凡甘味入於脾而動蟲蟲動則掃蝕臟腑遂使孩
提心下擾悶若上蝕齒齗則口瘡出血齒色紫黑下蝕
腸胃則下利肛爛濕痒生瘡療治不蚤肌體消耗難以
有瘳蟲者&KR0630;也目為濕䘌多因疳傷久痢腸胃受濕得
之狀如孤感傷寒齒蝕之證或以走馬命名盖齒屬腎
主筋纔受熱邪疳氣直奔上焦故以走蝕為喻初作口
氣名曰臭口次第齒黑名曰崩砂盛則齗爛名曰潰槽
熱血迸出名曰宣露甚者齒皆脱落名曰腐根其根既
腐縱得全活齒不復生外證腦熱肌削手足如冰寒熱
時來滑泄肚痛口臭乾渴齒齗生瘡爪黑面黧身多瘡
疥是謂腎疳肺疳即氣疳由乳食不調壅熱傷肺所
致也肺主乎氣鼻乃肺氣所通其氣不和則風濕乘
虛客於皮毛入於血脉故鼻下两傍赤痒瘡濕是為鼻
疳瘡鼻不通汁所流處即成瘡亦名疳䘌外證欬嗽喘
逆壯熱惡寒皮膚粟生鼻痒流涕咽喉不利頥爛唾紅
氣脹毛焦泄利頻併是謂肺疳脾疳即肥疳由乳食不
節脾胃受傷所致也或乳母恣食生冷肥膩或乳兒過
飽或飯後與乳致使吐乳多脹久則變為乳癖腹脇結
塊亦名妳疳外證面黃身瘦肚大脚細吐逆中滿乏力
哭啼水榖不消泄下酸臭合面困睡减食喫泥是謂脾
疳析而論之曰五疳出蟲曰蛔疳曰脊疳曰腦疳曰
乾疳曰疳渴曰疳瀉曰疳腫脹曰疳勞曰無辜疳曰丁奚
曰哺露證狀非一五疳出蟲者疳傷之源雖起於乳餔
不調然臟腑停積已久莫不化而為蟲或如絲髮或如
馬尾多有此積者皆於頭項腹背之間黃白或赤者可
醫青黑則難療也蛔疳者失乳飯食肉太早或腸胃停
蓄甜膩化為蛔蟲皺眉多啼嘔吐清沫腹中乍痛肚脹
青筋唇口紫黑痬頭齒痒是也蛔雖食蟲不可動從口
鼻出者難治脊疳者蟲蝕脊膂身弱羸黃積中生熱煩
温下痢拍背如鼓鳴脊骨如鋸齒或十指皆瘡頻嚙爪
甲是也腦疳者胎中素挾風熱生下乳餔越常頭皮光
急滿頭迸瘡腦如火髮結如穗徧身多汗顋腫顖高是
也乾疳者聲焦皮燥大便乾結其病在肺搭伏癡眠腦
脘乾渴其病在脾総為乾疳是也疳渴者臟中夙有疳
氣加乳母恣食五辛酒麵炙&KR1020;使小兒心腹壅熱日則
煩渴引飲乳食不進夜則渴止是也疳瀉者毛枯唇白額
上青紋肚脹腹鳴瀉下糟粕是也勿用熱藥止之疳痢
者挾受風寒暑濕冷熱不調或停積宿滯水榖不聚頻
下惡物是也疳腫脹者虚中有積其毒與湿交并故令
腹肚緊脹由是脾復受濕故令頭面脚手虛浮是也法
當磨積調氣疳勞者潮熱往来五心煩熱手足心及腦
前熱而𤼵瘡盗汗骨蒸𠻳喘枯悴是也或渴而復瀉飲
水惡食肚硬如石面色如銀斷不可活無辜疳者腦後
項邊有核如彈子按之轉動軟而不疼其間有蟲如米
粉不速破之則蟲隨熱氣流散滛蝕臟腑以致肢體癰
瘡便利膿血壯熱羸瘦頭露骨高是也針刺破膏藥貼
上或濯兒衣露於簷下為鴻鳥落羽所汚兒着此衣蟲
入皮毛亦致無辜之疾兒衣已曬湏微火烘之其若手
足極細小骨高尻削體痿腹大臍突號哭腦䧟或生瘕
癥是為丁奚虚熱来往頭骨分開翻食吐蟲煩渴嘔噦
是為哺露皆因脾胃久虚不能化水榖以榮血氣故肌
肉消鑠腎氣不足復為風冷所傷使柴骨枯露亦有胎
中受毒臟腑少血致之皆無辜種之疾病而至此不幾
殆哉又有小兒久患腎疳内虚不食甚者天柱倒治法
當用錢氏地黃丸加驅疳等劑仍與貼項強筋不識證
謂之五軟非也天柱骨倒凡有三種有吐瀉日久羸弱
成者有肝膽伏熱面赤唇紅忽變此者有傷寒不及𤼵
表或者更被風邪入肝以致筋絡放弛吐瀉者當調胃
氣肝熱者隨輕重以凉肝並與強筋貼項惟傷寒天柱
骨倒者難療(聖惠方云凢小兒疳在諸腹脹痢色無常或如内脹日漸羸瘦此可療若鼻下赤爛)
(自揉其鼻頭上有瘡嗔痴痛痒其漸可治泔淀流引逹於兩耳時時目赤頭髮稀疎腦皮光緊頭大項小肌體)
(羸瘦亦可治也若唇口被蝕齒齗作五色或盡峭黑舌下有白瘡上齶有竅子下痢時有臭氣齒齗漸軟欲爛)
(不可治也若下部開張有時亦爛痒不可忍脊骨如鋸無完不可治也若疳蝕脊膂十指背痒自咬指甲髮竪)
(作穗有時腹脹有時下痢若急治之無不瘥也凢小兒肝臓疳若睛帶青脉左脇下硬多吐涎沫眼角左右有)
(黑氣聚腫不可治也心與脾疳若受驚啼好飲水更食辛味臉有脉舌上有靨者不可治皮枯臓乾若肚大唇)
(無血色人中平䧟下痢無度水榖不消好吃泥土骨露不可治也)
凡小兒疳大約有冷熱二種熱疳之病常見於外五
心煩熱掀衣氣麄飲冷水煩躁卧地肚熱脚冷潮熱往
来皆熱疳也冷疳病多在内痢色無常其吻青白肢體
軟弱目腫面黧又一證燥渴卧地似有熱狀而飲食不
進滑瀉無已亦冷疳也其有瀉多膿血日加瘦弱此則
謂之冷積大抵疳之受氣皆虚使然熱者虚中之熱冷
者虚中之冷治熱不可妄表過凉治冷不可峻温驟補
故錢氏又曰小兒易為虚實脾胃虚不受寒温服寒則
生冷服温則生熱當識此而勿誤上醫處此消積和胃
滋血調氣隨順藥餌以扶之淡薄飲食以飬之榮衛調
和臟腑自然充實取積之法又當權衡積者疳之母由
積而虛謂之疳極諸有積者無不肚熱脚冷湏酌量虚
實而取之若積虚而甚則先與扶胃使胃氣内充然後
為之微利若積勝於虚則先與利道設得一泄急以和
胃之劑為之扶虚然取積宜疎利如白豆䓻蘿蔔子縮
砂蓬术消疾等般亦不可無脇間癖痛亦虚中之積
聚也先寒後熱飲水不食或飲水以致喘𠻳錢氏有癖
為潮熱之治法觧散寒熱即與下癖合是而觀𤼵作不
同療治不一又可無權度於此哉若夫諸疳惡證心疳
飲水不已食則驚啼耳邊紋多舌上黯黑者不治肝疳
右脇結硬頻數吐涎目睛青筋眼角黑氣者不治腎疳
飲水好醎小便如乳耳焦肩聳牙黑骨枯者不治肺
疳欬逆氣促頻瀉白沫身上粟生其色斑黑者不治脾
疳喫泥泄痢水榖不消唇白腹高人中滿者不治其或
滑泄不休脱肛咳逆抱起昏沉手足垂軟足及脚心全
不知覺項筋舒展身體變冷是則為五絶證候甚者胸
䧟嘔噦乳食直瀉腫滿不痢腹脇脹疼皮𤼵紫瘡肌肉
光紫與夫疳勞渴瀉面槁色瘦骨露齒脹肚不食者皆
危篤矣凡疳在内目腫腹脹利色無常或沫青白漸瘦
弱此冷證也疳在外鼻下赤爛自揉鼻頭上有瘡不痛
痂漸破鼻瘡遶耳此熱證也宜蘭香散白粉散主之肝
疳當補肝地黃丸主之心疳當補心定神丸主之脾疳當
補脾益黃散主之腎疳當補腎地黃丸主之肺疳當補
肺益黃散主之筋疳瀉血而瘦當補肝地黃丸主之
疳喜卧冷地當補腎地黃散主之諸疳皆當補其母及
與治疳藥冷則木香丸是脾臟虚也臟實而内𤼵虚即
當補母而瀉本臟則愈假令日中𤼵潮熱是心虚熱也
肝為心母則宜先補肝肝實而後瀉心心得母氣而内
平而潮熱愈也醫見潮熱妄謂其實乃以大黃牙硝輩
諸冷藥利之利既多矣不能禁約而津液内亡即成疳
也又有病癖其疾發作寒熱飲水脇下有形硬痛治癖
之法當漸消磨醫反以巴豆硇砂輩下之小兒易虚易
實下之既過胃中液津耗損漸令疳瘦有病傷寒五六
日間有下證以冷藥下之太過致脾胃液津少即使引
飲不止而生熱也熱氣内耗肌肉外消他邪相干證變
諸端因亦成疳病又有吐瀉久病或醫妄下之其虚益
甚液津燥損亦能成疳又有肥疳即脾疳也身瘦黃虚
而煩渴引飲小便赤澁更兼有瘡疥其候不一種種
異端目澁或生白膜唇赤身黃乾或黑喜卧冷地或食
泥土身有瘡疥瀉青白黃沫水痢色變易腹滿身耳鼻
皆有瘡髮鬢作穗頭大項細極瘦飲水皆其證也大抵
疳病當辨冷熱肥瘦其初病者為肥熱疳久病者為瘦
冷疳冷者木香丸熱者黃連丸至冷熱之疳尤宜如聖
丸故小兒之臟腑柔弱不可痛擊大下必亡津液而成
疳凡病可量大小虚實而下之則不至為疳也初病津
液少者當生胃之津液白术散主之津多則愈積痛口
中氣冷面黃白目無精光或白睛多及多睡少食或大
便酸臭者當磨積宜消積丸甚者當用白餅子下之後
和胃白术散主之小便初出微赤良久白濁者乃是熱
疳疳之新也初黃白久白濁者乃是冷疳疳之久也熱
疳牛黃丸大黃丸冷疳益黃散六甲丸冷熱之疳蘆會
丸香蟾丸小便白濁厚朴丸諸失津液成疳參术散大
便如油硃砂丸子益黃散補更於後擇用(馬氏女五歲疳黃腹大消)
(瘦骨熱盗汗或時飲食全然不喫或時乳食不知飢飽但好食泥土炭灰紙有一醫用千金方猪肉一斤䋲繫)
(曳地行數里乃燒炙與食無效一醫以疳藥服半年無效召愚視曰食已如飢胃熱也好食泥土者脾疳也脾)
(胃有疳熱積主人曰何知也愚曰素問云食已如飢者胃疳是腸胃熱也則消榖故令已食如飢也又寳鑑云)
(與乳食而不喫逢泥土而湏吞要訣云脾疳食土面萎黃盖胃有積熱脾有疳積所以不知飢飽好食泥土主)
(人曰何治也荅曰去胃熱逐脾疳當以黃土丸瀉十餘次次日熱脾疳積等俱下後益黃散補蘆會丸香蟾丸)
(治之七日平愈痛張氏女十歲忽臍下疼痛臍下透起自言覺脬囊轉不可言有時面青吐清水小便如常)
(一月一𤼵半月一𤼵十數日一𤼵進退不定似此一年累醫或作淋治者小便不澁或作脬冷者小便如常或)
(作脬熱者小便不赤或作積疳痛止腹中或作䖝痛者只口雖飲水䖝痛不在臍下衆醫不曉召愚往視之此)
(證亦不曉諸書亦未曾詳載幾無法以治之移時思之憶得錢氏曾用白祥丸治瘡此必有微妙處深求)
(其故遂師其意以藥投之不𢾗日而疾已瘥焉人問用藥亦甚無多而取效抑何其速也余曰夫兵不必)
(衆而收功藥不必多而取效盖醫者能機變即可用也後别一女十四歲與前證同三月一發每發時五)
(六月方退累藥無效病起先從心腹中疼後至臍下余曰其病先心腹者有食積也後至臍下者膀胱病也調)
(大戟散送下紫丸子瀉十餘次即安又一小女三歲與前証同累藥以木通滑石之類無效召愚視之用大戟)
(茴香等分微炒為末每服一錢䀋湯調下)小兒嬭疳者面色青黃或口内有
瘡或哯乳多睡久則成嬭癖結塊腹中皆乳食不節故
也又有小兒疳積者其狀漸黃色拍背如鼓鳴脊骨如
鋸乃積而生熱成疳也宜服蘆薈丸又宜服猪肚丸又
宜服露星膏又小兒冷疳多渴好卧冷地煩燥啼呌飲
食不進漸成羸瘦其候難名上件證候有若熱證但大
便滑泄有藥不效者是也唯錢氏論此冷疳候宜服木
香丸余用之經驗久矣初因女子以此病方三歲百藥
俱試而無偶中者因閱錢氏方遂合取木香丸數服而
愈自後凡有此證無不獲痊
治小兒一切疳(附論)
夫小兒疳者其狀多端雖輕重有殊形證各異而細窮
根本主療皆因乳哺乖宜寒溫失節臟腑受病氣血不
榮致成疳也其五疳及諸疳等今以一方同療之故謂
一切疳也
方
青黛散(出聖惠方)治小兒一切疳腹肚脹滿手脚枯細眼目
口鼻生瘡身體壯熱痢下泔淀日漸羸瘦面無光澤
青黛(細研)雄黃(細研)硃砂(細研水飛過)石塩(細研)白礬(燒令沬盡)薰
陸香(研入已上各一两)麝香(細研)蚺蛇膽(研入)細辛黃連(去鬚)
青礬(燒令通赤)塩綠黃蘖(剉)苦參(剉)桂心杏仁(湯浸)
(麩炒微黃)乾薑(炮裂剉)藜蘆(去蘆頭已上各半分)莨菪子(水淘去浮者水煑令)
(芽出焙乾炒令黑黃色)附子(炮裂去皮尖)熊膽(研入)石膽(細研已上各一分)
蝦蟇(一枚塗酥炙微焦)黃礬(燒令通赤用半分)
右為散同研令勻如疳在内三歲兒服以新井水一
合調下半錢一歲一字三歲已上臨時加之若口内
疳瘡以蒜一片研和少許散每夜塗之湏臾自然流
引涎出若鼻内瘡用蒜如皂莢子大研和少散内入
鼻中
麝香丸治小兒一切疳
黃連(洗净)青皮(去白)三&KR0994;(炮)莪术(炮)㯽榔鶴虱(炒)蕪
荑川楝肉苦楝根史君子神麯麥芽
厚朴(姜製)川芎胡黃連夜明砂蘆薈(各五分)
蟾(一枚炙)
右研麝香末拌勻蜜丸量大小米飲湯下五疳陳
米飲下寒熱往来薄荷湯下䖝動若楝湯下疳
痢紫蘇木瓜湯下退疳熱麥冬湯下冷痢丁香
湯下不思飲食縮砂仁湯下腹脹木香陳皮湯
下
井黃煎(出全嬰方)治小兒諸疳諸痢食傷氣脹頭大體羸頭
髮作穗壯熱不食多困齒爛鼻瘡疳瘡潮熱腹急骨蒸
消瘦髮堅面黃
蝦蟇(一枚去皮骨腸胃炙焦搗末以無灰酒一盞獖猪膽一枚取汁熬成膏)訶梨勒
皮(炮)史君子(去殼)胡黃連蟬蛻無食子蘆薈
(研)蕪荑熊膽夜明砂丹砂(研)雄黃木香
(一分)肉荳䓻(去殼春夏半分秋冬一分)牛黃(研一錢)麝香(研一錢)
右搗研十六味為末猪膽膏丸如麻子大每服五七
丸米飲下驚疳金銀薄荷湯下疳瘡腹脹桃仁蘹香
湯下疳蟲東引石榴苦楝根湯下此丸尤治疳痢若
挾熱而痢者不可服(一方有龍胆草無龍胆史君子煉蜜為丸無蕪荑)
天漿子(七隻去殼)青黛(研)烏蛇(酒浸去骨炙熱)麝香(研各一分)丹砂
(研)葶藶子(隔紙炒)龍腦(研)雄黃(研)膩粉(各半分)白附子
(研)獨角仙(去翅足各一枚)乾蠍(五枚炒)蟬蛻(十隻去足)蟾酥(一分)
右為細末用生猪膽為丸如黃米大一服一粒早晨
日晩各一服
五疳丸(聖惠方)治小兒五疳乳食不成肌膚心腹脹滿或
時下痢壯熱昏沉眼澁口乾愛喫生冷毛髮乾堅揉
鼻多嚏日漸羸瘦
青黛(細研)雄黃(細研)麝香(細研)蘆薈(研)熊膽(研入)胡黃連
黃連(去鬚)龍膽(去蘆頭)苦楝根白鮮皮(炙令燋黃)蝦蟆灰
蝸牛(炒令微黃)夜明砂(微炒)蟾頭(一枚炙令燋黃)五倍子(各等分)
右為末都研令勻用三服量兒大小以意加减
夜明丹(醫方妙選)治五疳腹脹目澁多睡
夜明砂(微炒)胡黃連草龍膽苦楝根(各半兩)乾蝦
蟆(五枚焼存性已上為細末)青黛麝香蘆薈(各一分并細研)
右一處拌勻粳米飯和丸如黍米大每服十粒米飲
下不拘時候量兒大小加减
傅藥(危氏方)治疳後虚熱隂莖腫
右以韭菜内地龍糞煆為末出火毒清油調傅
保童丸(和劑方)治小兒五疳盖其骨肉輕軟腸胃微細若
乳哺有節則臟腑相調或乳母寒温失理飲食無常
醉飽喜怒及小兒百晬以後五歲以前乳食漸多不
擇生冷好飡肥膩甘酸之物即成五疳一曰肝疳其
候搖頭揉目白膜遮睛流汗遍身合面而卧目中澁
痒肉色青黃髮立頭焦筋青腦熱腹中積聚下痢頻
多久而不痊轉甚羸瘦二曰心疳其候渾身壯熱吐
痢無常頰赤面黃胸膈煩滿鼻乾心躁口舌生瘡痢
久不痊多下膿血有時盗汗或乃虚驚三曰脾疳其
候腹多筋脉喘促氣麄乳食不多心腹脹滿多啼欬
逆面色萎黃骨立毛燋形枯力劣胸膈壅悶水榖不
消口鼻常乾好吃泥土情意不悅愛靜憎明腸胃不
和便多酸臭四曰肺疳欬𠻳氣逆皮毛乾燋饒涕多
啼咽喉不利揉鼻咬牙壯熱憎寒口鼻生瘡唇邊赤
痒腹内氣脹乳食漸稀大腸不調頻頻洩痢糞中出
食皮上粟生五曰腎疳其候肌肉消瘦齒齗生瘡寒熱
作時口鼻乾燥腦熱如火脚冷如冰吐逆既增乳食
减少瀉痢頻併下部開張肛門不收疳瘡痒痛已上
疾狀並皆治療
黃連(去鬚)白鱔頭(炙令燋黃無即炒白蕪荑充代)草龍膽(去蘆)雄黃(研飛)
青橘皮(去白)五倍子夜明砂(微炒)蟾頭(一枚炙令黃色)苦棟
根天漿子(微炒)胡黃連麝香青黛(研)熊膽(研)
蘆薈(研各分)
右為細末用糯米飯和丸如麻子大每服一歲兒一
丸不計時候温米飲下日進三服尤妙(一方有蠋虫微炒一分)
肥兒丸治肥熱疳
治小兒寒熱往来欲𫝊疳候急宜補脾進食磨積
消疳又實皮散米飲湯調勻空心與服以補益禆
氣
青皮(去白)陳皮(去白各一两)三稜(炮)莪术神麯麥芽
(各五錢)巴豆(十五粒去皮作二片)
右剉將巴豆同炒少時傾去巴豆不用
川楝肉(五錢)史君子(一两)黃連蕪荑(各三錢)胡黃連(五錢)
蘆薈青黛末(各三錢)蝦䗫(去足焼灰三錢)
右剉一處入銚内再用巴豆微炒去巴豆不用和前
藥同為末麵糊丸米湯下凡久積欲𫝊疳宜作虚中
積治之虚則補而後取實則取而後補不必便用胡黃
連蘆薈等治疳藥
史君子㯽榔丸(活幼口議)治嬰孩小兒食肉太早傷及脾胃
水榖不分積滯不化痰作疳氣等候宜服之
肉豆䓻(二箇炮)㯽榔(一箇生)宣連胡黃連陳皮
青皮川楝子(炒去土)蘆薈川芎(各一錢)麝香(一字)
右為末獖猪膽汁薄荷為丸如麻子每服三五十丸
温飲下
議曰積是疳之母所以有積不治乃成疳候又有治積
不下其積存而臟虚成疳尤重大抵小兒患疳泄瀉無
時不作風候何也惟疳瀉名熱瀉其臟腑轉動有限所
以不成風候雖瀉不風亦轉他證作渴虚熱煩燥下痢
腫滿喘急皆疳候虚證古云疳虚宜補虚是知疳之為
疾不可更用利導之藥以致臟腑皆虚發作之初名
曰疳氣腹大脹急名曰疳虚瀉痢頻併名曰疳積五心
虛煩名曰疳熱毛髮結穗肚青大筋好喫異物名曰疳
極受病𫝊臟已極熱發往来形體枯槁面無神彩肉無
色血名曰疳勞手足細小項長骨露凥臋無肉肚脹臍
突名曰丁奚食已嘔噦頭骨分開作渴引飲蟲從口出
名曰哺露此皆疳候又因多食生冷甘粘肥膩積滯中
脘不化亦能成疳治疳之法量候輕重理其臟腑順其
中脘自然調貼令氣脉和疳消蟲化漸次安愈若以藥
攻之五臟疎怯腸胃不去積毒取出蟲子雖曰醫療却
非治法盖小兒臟腑虚則生蟲虛則積滯虛則肌羸虛
則腸滿何更利下若更轉動腸胃致虛此兼疳虛證候
乃作無辜無辜之孩難救矣小兒疳藥此方十分靈驗
紫蘇嫩梗陳皮甘草乾葛香附子白
茯苓白术青皮茅香(淨)藿香(淨)苦楝皮
三稜蓬术㯽榔川楝子(去皮各等分)史君子肉
(加倍)
右㕮咀水二盞薑三片煎八分去柤通口食前服如
為丸米飲湯空心送下亦得小兒三歲已下每服一
錢半服藥停一个時辰方可食乳食三歲已上每服
三錢上半月服去䖝下半月去積實如咳嗽加人参
地骨皮桑白皮
蘆薈丸(出聖惠方)治小兒五疳面黃髮枯頭熱盗汗卧則合
面飢即食土疳蟲蝕於口鼻瀉痢目疾無恒肌體羸
瘦無力
蘆薈(半两細研)硃砂(半两細研水飛過)麝香(半錢細研)龍腦(半分細研)胡
黃連(半两)牛黃(細研)蟬殼蝸牛殼(微炒)夜明砂蜣蜋
(微炒去趐足)熊膽(研入)蚺蛇膽瓜蒂(已上各一分)蟾酥(一錢)
(研入)
右為末都研令勻煉蜜和丸如菉豆大每服以乳汁
研一丸點入鼻中後以桃柳湯洗兒以青衣盖褁候
有蟲子自出即以粥飲下三丸日三三歲已上加丸
服之
史君子丸(出聖濟總錄)治小兒五疳羸瘦腹脹下利不思飲
食
史君子(用水和麵裹炮以麵熟為度止取史君子用)丁香無食子
熊膽(研)胡黃連夜明砂(微炒)青黛(研)肉豆䓻仁(研)
黃連(去鬚微炒)蘆薈(研各一两)熊膽(乾者一枚炙黃)蟾酥(一皂子大)麝
香(一錢研)龍腦(半錢研)
右為末拌令勻研大棗粟米飲和丸如麻子大每三
歲服五丸至七丸用温米飲下日食遲進
黃耆湯(出仁存方)
黃耆(蜜炒燋)當歸川芎白芍藥生地黃蝦
蟆(去足炙焦)鱉甲(醋炙焦各三錢)人參白茯苓橘皮半
夏麯北柴胡史君子(略煨)甘草(各二錢炙)
右剉散每服三錢水一盞薑二片棗二枚煎食前服
蘆薈丸(出聖惠方)治小兒一切疳頭髮成穗面目萎黃鼻痒
口乾愛食泥土心腹虛脹肚有青筋四肢壯熱
蘆薈(半两細研)麝香(一分細研)胡黃連(一分)木香(一分)牛黃(一分細研)
龍腦(一分細研)熊膽(半錢細研)狗膽(一枚)牛蒡子(一分)鷄膽(十枚)蟾
頭(一枚塗酥炙微燋)蝟膽(七枚)
右為末用猪膽汁和丸如麻子大每服以冷水下一
丸二歲已上加丸數服之
保童丸(出聖惠方)治小兒五疳驚熱
青黛(細研)乾蟾頭(炙微焦黃)黃連(去鬚)蘆薈(細研)熊膽(研入已上各半)
(两)夜明砂(微炒)蝸牛殼(微炒)史君子地龍(微炒)牛黃(細研)
蟬殼(微炒已上各一分)龍腦(一錢細研)硃砂(一錢細研)麝香(一錢細研)
右為末入研了藥令勻以糯米飲和丸如米粟大每
服以粥飲下五丸量兒大小加减服之
乾蟾丸(出聖惠方)治小兒五疳不生飢肉
乾蟾(一枚用無灰酒一升煎其酒半升已来却去蟾骨更煎令熟爛後於乳鉢内并酒一時細)
(研如膏次用後藥)肉豆䓻(二枚去殼)㯽榔(一枚)甘草(一寸炙微赤剉)乳香
(半两研入)硃砂(一錢細研)麻黃(半两去根節)膩粉(一錢研入)胡黃連(半两)
丁香(一分)蘆薈(一分研入)麝香(一錢研細)牛黃(一錢研細)黃連(半两去鬚)
右為末都研令勻入蟾膏内和丸如菉豆大每服以
粥飲下五丸日三四服
胡黃連丸(出活幼口議)治嬰孩小兒一切疳候及一切虛痢
他藥無效而服此藥極效
胡黃連蘆薈肉豆䓻(炮)桂人參硃砂
史君子(去殼)木香鈎藤龍齒白茯苓(以上重各一錢)
右為細末取獖猪膽两枚裂汁和末令勻却入袋内
盛之以䋲紥定湯煑半日取出切破袋子更入莨菪
子二錢重微炒黃丹一錢重二味别研如粉入前藥
和勻𢷬五百杵為丸如菉豆大但是疳與痢用粥飲
下五七丸幼者三丸不喫粥飲乳勿令飽能治一十
二種疳痢及無辜者功效非常
議曰疳之疾危發由於漸痢之後𫝊至於疳延久為逆
初見其輕延之日長後知其重告之無門是以疳痢皆
由積毒驕恣口腹因虛以致虛因害而傷害醫工見有
此等自是憂疑病家欲得便甦豈無性急更遷取活展轉
愈深或疳極而腹不利或熱盛而加作渴或煩躁四體
虛浮或飲食一時嘔吐常方不能安愈快劑恐越傷和
惟宜服此
熊膽散(出聖濟総錄)治小兒二十四種疳
熊膽牛黃雄黃五靈脂丹砂麝香(各半)
(两)蚺蛇膽(已上細研)黃連(去鬚)乾蠍(去毒)天麻蝸牛(炒)馬
兜鈴根(乾者)大黃(剉碎炒各一分)
右熊膽等七味研令如粉黃連等六味再同研令極
細每服一字至半錢用飲調下早晨午間臨卧各一
服量兒大小加减服之或以蜜為丸如麻子大每服
三丸至五丸
史君子丸(出聖濟総錄)治小兒疳氣身體壯熱毛髮焦黃目
有淚滿口生瘡脚手細弱腹脇脹滿好喫泥土
史君子(去皮)夜明砂(炒)白蕪荑(炒各半兩)胡黃連(一兩)麝香
細辛(去苗葉)蘆薈(研)雄黃(研)蟾酥㯽榔(剉)蟬蛻(去翅)
(足炒各一分)蝸牛(十枚)乾蝦蟇(二枚酒一升同熬成膏腸肚用温水洗去垢慢火炙)
(黃色為度搗羅要細并骨爪為末用)
右除蝦蟆外搗研為細末入膏子和為丸如麻子大
每服五丸至七丸米飲下不拘時候日三服
青金定命丸(出聖濟總錄)治一切疳氣
胡黃連(一兩為末)蘆薈(研各三分)肉豆䓻(二枚去殼為末)青黛(研各三分)
訶梨勒(五枚炒去皮為末)麝香(研)丹砂(研)蜜陀僧木香
(為末)紅雪(研)鶴虱(為末各一分)
右同研令勻用酒煎獖猪膽膏丸如菉豆大每服五
丸至七丸妳疳臘茶下氣疳丁香湯下腦疳黃連湯
下急疳笋湯下食疳生姜湯下脾疳棗湯下腎疳塩
湯下
猪肚黃連丸(出危氏方)治疳瘡自孩提至弱冠潮熱發瘡乃
疳氣使然疳䖝食其肌膚空疳熱流注遍身熱瘡𤼵
歇無已膽酥丸相間服尤妙
雄猪肚(一具淨洗)鷹爪黃連(去鬚淨一兩)
右剉作小截少水和納猪肚内用線縫密頓在五升
粳米上蒸十分爛取於臼中入蒸飲搗千餘杵粘實
得所衆手捏丸如小豆大每服二十丸米飲下童子
倍之冠者又倍之仍以川芎生地黃茯苓茯神與之
調血清心熱多者間服生犀散方見前二十歲以上
潮熱𤼵瘡為虛勞皆比種病也用藥同前兒童病不
出於疳則出於熱熱則生痰須當識也
異香散治疳脹乃虛中有積其毒與氣交并故令腹脹
脾腹受濕腎水不能宣通故頭面手足浮腫
三稜(炮)莪术青皮陳皮半夏麯藿香
苦楝益智仁枳殼(煨)香附子(炒)縮砂仁(各五分)
丁香(二錢)甘草(炙三分)
右剉姜棗煎服(一方加五靈脂用)
胡黃連丸專治小兒毛髮焦落腹大氣喘肌體羸瘦喫
食灰土生米寒熱往来下痢脱肛亦治咬嬭不長肌
肉情性不悅(咬嬭者乳母又有孕)
陳皮(去白一兩)川棟肉(炒)宣連神麯青皮(去白)史君
子(煨去殼)麥芽龍膽草(各半分)胡黃連夜明砂
白蕪荑(炒)乾薑烏梅(各二分)
右為末麵糊丸黍米大飲下三十丸
煞疳丸治小兒五疳寒熱腹脹四肢羸弱
青黛(二錢)蟬殼(五枚微炒)硃砂(一錢細研)雄黃(一錢細研)胡黃連(一分)
瓜蒂(二枚)田父(一枚炙令黃)蛇蛻皮灰(一錢)膩粉(一分研細)蘆
(一錢細研)麝香(一錢細研)蟾酥(兩皂莢子許大研入)熊膽(一錢研細)
右為末都研令勻熱獖猪膽湯化破服三丸量兒大
小以意加减
史君子丸治小兒五疳面色萎瘁頭熱髮乾胃氣不和
心腹滿悶宿食不消或時不利瘦熱無方宜常服
史君子丁香没石子熊膽(細研)胡黃連夜
明砂(微炒)青黛(細研)黃連(微炒去鬚)肉豆䓻(去殼)蘆薈(細研已上各一)
(分)龍腦(一錢細研)蟾頭(一枚炙焦黃)麝香(一錢細研)
右為末粟米飯和丸如菉豆大每服以粥飲或新汲
水下五丸日三服三歲已上加丸服之
膽礬丸治消疳癖進食止瀉和胃遣蟲
綠礬(湏真者二兩)膽礬(真者一錢為麄末)大棗(四十箇去核)好醋(一升)
(以上四物熬令棗爛和後藥)史君子(二兩去皮)枳實(三兩去穣炒)黃連(一兩)
巴豆(二十箇去皮破之)訶梨勒(去穰皮一两各為粗末以上五味同炒令黑多三分)
(乾入後藥)夜明砂(一两)蝦蟆灰(存五分性一兩)北棗根皮末(半两已上)
(三味候同炒乾同煎四物杵羅為細末)
右同前膏和一臼中杵千下如未成旋入熟棗肉亦
可太多恐服之難化太堅則入温水可丸如菉豆大
每服十丸米飲温水下不拘時
五疳保童丸治五種疳疾
青黛夜明砂(布裹洗)五倍子(生)苦棟根蘆薈
熊膽(研入)蟬殼(去土等分)黃連(去毛)龍膽草(生)乾蟾(酒炙去皮骨)
麝香(研入)蕪荑(取仁)
右為末用粟糊為丸如麻子大一歲兒二十丸飯飲
下日二三服
磨積丸專治小兒疳積泄瀉等疾
京三稜蓬莪术陳皮(去白)青附子(炒去毛與三稜莪术皮青)
(皮同炒)麥芽川欝金胡黃連神麯(炒一遍用米醋煑一)
(晝夜焙乾)雷丸(白者)史君子肉(切焙)蘆薈(已上各等分)
右為末米醋糊為丸如菉豆大每服三十丸糯米湯
下茶湯亦可虛弱加木香虛極加附子疳極加癩蚵
蚾肉
香膽丸治小兒疳氣面黃肌瘦發熱多困好喫泥土撏
眉咬甲時伏土地並皆治之
乾蟾(一枚炙焦)麝香(研半錢)牛黃(研)蛇蛻(焼灰)雄黃(研)天竺
黃(研)熊膽(研)蟬蛻(炙各一分)天仙子(半合水浸出芽為度焙乾為細末)
肉豆䓻(去殼一枚)
右為細末糯米飯為丸如黃米大每服七丸至十丸
米飲下不拘時候日三服
生熟地黃湯治疳氣搖頭揉目白膜遮睛流汗合面而卧
肉色青黃髮立筋青腦熱羸瘦及眼合不開内生䑃
霧
生乾地黃(洗)熟地黃(洗净蒸各半兩)川芎半夏茯苓
枳殼(煨去穰)杏仁(去皮研)川黃連(去鬚用)半夏麯天麻
地骨皮甘草(炙)當歸(各二錢半)
右剉散每服二錢生薑二片黑豆十五粒水煎臨卧
温服一方無當歸
通治蟾酥丸治諸疳殺䖝止腹痛虛熱大效或因病後
通泄太過成疳
陳皮川棟子木香史君子(去殼)龍膽草
蟾蜍(二箇酥塗炙去骨)胡黃連宣連(去鬚)蕪荑(各一兩)麝香
(半分或不入)巴豆(三七粒去油)茴香(一兩炒)
右為末猪膽汁丸或糊丸青黛為衣常服紫蘇湯下
史君子丸(出聖惠方)治小兒一切疳神效
史君子沒石子木香胡黃連黃連(去鬚)天
靈盖(塗酥炙令黃)熊膽(細研)蘆薈(細研)訶梨勒皮阿膠(搗碎)
(炒令黃色)仙靈脾(已上各半分)麝(一分細研)
右為末用水浸蒸餅和丸如麻子大每服以粥飲下
三丸隨兒大小加减用之
蟾頭丸治小兒五疳毛髮乾枯瘦羸煩熱肚大脚
細
蟾頭(一枚炙令黃焦)青黛(研細)龍腦(研細)巴豆(去皮心研裹壓去油再炒用)
乾蠍(微炒)白附子(炮裂)膩粉(研以上各用半分)牛黃(細研)麝香(細研)
天竺黃(細研)雄黃(細)硃砂(細研以上各用一分)
右為末青黛等同研令勻以水浸蒸餅和丸如菉豆
大每服一歲粥飲下一丸
麝香丸(出全嬰方)治小兒疳積多汗不思乳食
黃連(一兩酒浸一分)史君子鱉甲(米醋炒)柴胡(各半兩)陳皮
(半分)蕪荑(去皮半兩)青皮(剉碎)巴豆(七粒炙黃去心油)㯽榔木香
(各一分)麝香(半錢)秦芁(半分)
右為末酒糊丸如豆大三歲三十丸米湯下無時候
無食子丸(出聖濟総錄)治小兒五疳
無食子(三枚大者煨熟用)牛黃(研)麝香(研)丁香雄黃(研水)
(飛)青黛木香丹砂(研水飛各一分)蟾酥(三片如柳□大焙過再研)
熊膽(半兩研)蝸牛殼(乾者三枚)
右水浸蒸餅為丸如黍米大一二歲臨卧乳汁下一
丸三四歲二丸五六歲三丸七八歲五丸米飲下亦
得日再服之
青黛丸(出聖濟総錄)治疳殺蟲化食長肌肉退風熱
青黛(别研細半兩)史君子㯽榔(剉)夜明砂白蕪荑
(醋炒令紫各一两)蛇蛻(一条炙)肉豆䓻(麵裹煨去殼一分)巴豆(半分用麵)
(炙令黃去殼别研)麝香(一錢研)黃連(去鬚炒一分)蝦蟇(一枚酒浸炙令)
(黃色去骨)
右先研巴豆令細次用猪膽一枚取汁同研令勻旋
入其餘藥末搜和為丸未就更用少軟飯再研得所
丸如麻子大每三歲以下者一丸湯下五丸至七丸
以通利為度
麝香金膽丸(出聖濟総錄)治小兒一切疳疾三服見效
黃連黃蘖青皮陳皮三稜莪术㯽
榔鶴虱蕪荑川楝子(煨)苦棟根(等分)
右為末獖猪膽汁浸蒸餅丸如黍米大疳瀉黃
白紫蘇木瓜鹽米飲下疳䖝蝕腹痛史君子湯下
傷食不止藿香湯下退疳熱麥門冬下腹脹
胃虛木香陳皮湯下不思乳食棗湯下赤白痢乾
老薑甘草湯下赤痢甘草湯下白痢乾薑湯下
常服磨積
肥兒丸(出經驗良方)治小兒消疳退黃肥兒
川楝子(去核半兩)青皮陳皮史君子(去皮殼各一兩)麥芽
黃連蕪荑三稜莪术(各三錢)巴豆(十粒去皮膜)
右先將三稜莪术陳皮青皮神麯麥芽同巴豆慢火
炒少時急傾將史君子川楝肉黃連蕪荑都一處以
厚紙緊褁過半个時辰候冷揀出巴豆八粒止留二
粒研細末糊丸如黍米大每服三十丸米飲下無時
四膽丸(出聖惠方)治小兒一切疳
龍膽(去土)虎膽熊膽猪膽蘆薈(研)麝香(研)白
礬(灰)荆芥穗(各一分不研)
右為末先取東引石榴根半斤剉研以水三碗煑至
半碗去滓以慢火煎如膏下諸藥末又熬丸如菉豆
大用瓷噐收之如遇諸疳有蟲或楷鼻在手腕指甲
及下部者取一丸以荆芥湯化為汁候兒睡後點少
許于鼻中腦上十指下部蟲聞藥氣皆化為水
黃連猪膽丸(一名蘆薈丸出王氏小兒科)治小兒五疳瘦弱不思乳
食
黃連(去鬚)蘆薈(研)蕪荑青黛(研)㯽榔(剉各一兩)
蟬蛻(二十一箇去土)胡黃連(半兩)麝香(研半兩)
右為末以猪膽丸如麻子大每服七丸量兒大小加
减米飲下甚效或用益母草絞汁稍稍服
五疳良方(出仁齋直指方)
川黃連(去鬚)蕪荑(取仁)神麯(炒)麥蘖(炒)橘紅木香
蝦䗫(燒存性各半錢)史君子(三十箇煨去殼)肉豆䓻(生一箇)鷄心梹
榔(二箇)麝香(一字)
右為末雄猪膽二箇取汁入酒打清麵糊為丸芥子
大每服十五丸米飲下
金粟丹(出聖濟總錄)治小兒腹大疳瘦好食泥土泄利不調
丹丁香(一兩)乾蟾(五枚塗酥炒焦黃)川黃連(各二兩用一兩)草龍
膽(一兩)厚朴(一兩)夜明炒(半兩)蝉殼(半兩)訶子(半兩以來為細末)
好硃砂(研)麝香(半兩研)
右為細末煉密和丸一半白麵不拘時候量兒大小
加减
夜明砂丸(出聖惠方)治小兒疳症面腫項細腹肚脹滿四肢
羸瘦身上生瘡鼻流清涕頭髮稀疎日漸羸弱
夜明砂(微炒)蘆薈(細研)熊膽(細研)硃砂(細研)蜣蜋(微炒去翅足)蛇
蛻皮(燒灰)青黛(細研以上各十兩)蟬殼(微炒)蟾頭(一枚炙黃焦)麝香
(一分細研)牛黃(一分細研)
右為散以糯米内在猪膽中水煮熱取出丸黍米大每
服以薄荷湯下五丸量大小加减服之
熊膽丸(出聖惠方)治小兒一切疳肌體乾瘦髮堅毛焦心神
煩熱
熊膽(研細入)蝸牛(炒令微黃)黑狗膽黃連(去鬚)胡黃連
丁香麝香沉香(細研)水銀(以棗肉少許研及令星盡)鯉魚膽
青黛(已上各一分)
右為末都研令勻煉蜜和丸如黃米大不計時候以
冷水下五丸粥飲下亦得量兒大小加减服之
龍膽草散(出聖惠方)治小兒一切疳日漸黃瘦無問遠近效
驗
龍膽草(去蘆頭)木香熊膽(研細)蝸牛(炒黃)蘆薈(細研)夜明
砂(微炒)地龍(微炒)麝香(細研已上各一分)青黛(細研半兩)硃砂(半兩)乾
蟾頭(一枚炒令微黃)
右為末每服以粥飲調下半錢量兒大小以意加减
更吹少許入鼻中蟲子自出白色可醫黑色難療
蘆薈丸(出聖惠方)治小兒八般疳疾
蘆薈(研)宣連(去鬚為末)水銀瓜蒂(為末)陳皮蝸牛
麝香當門子(另研)龍腦(另研)硃砂(另砂同水銀再研不見星)犀角
(為末)蟾酥(細研同草藥一處研)蟬蛻(去土末等分)
右為末和丸如米大三歲五丸五歲六丸腦疳即鼻
庠黃連湯下肺疳即喘陳皮湯下食疳即吐瀉生薑湯
下脾疳即羸瘦棗湯下氣疳即肚脹青皮湯下肝疳即
目澁甘草湯下骨疳即爱卧冷地茶清下竒妙極多
香膽丸(出全嬰方)治小兒疳面黃
乾蚵蚾(酒浸炙黃去骨半兩)青黛史君子(各一分)定粉天
竺黃青皮(各一錢)麝香(二錢研)
右為末三歲三十丸作丸如小豆大米湯下
蝦蟇丸(出聖濟總錄)治小兒疳氣
蝦蟇(一枚用頭炙黃為末)胡黃連地龍(去土炒)木香肉豆
䓻(一枚去殼)麝香(研)黃連(去鬚各一錢半)夜明砂白蕪荑(各一)
(錢為末)丹砂(研)
右用蝦蟆蕪荑為末獖猪膽二枚酒煎成膏和其餘
藥末為丸如粟米大每服五丸至七丸米飲下日三
四服
金膽丸(出聖濟総錄)治小兒五疳心臟驚疳肝臟風疳肺臟
滑疳腎臟急疳皆治之常服
蟾酥(一字)胡黃連史君子熊膽(研各一分)木香(一錢)麝
香(研少許)牛黃(研半分)丹砂(研二錢飛)大黃(半兩)虎睛(研一對)
右為末燒粟米飲丸如麻子大荆芥湯下三丸至五
丸量兒大小加减服
吹鼻散(出聖惠方)治小兒一切疳及有名瘡疥孩子頭秃腦
疳無辜疳或時喉閉並用
蝦蟆灰(一分)甘草末(一分)地榆末麝香(研細各半錢)
蝸牛殼(一分)青黛(一錢)人糞灰(一錢)蚺蛇(半分)蘭香(半分)龍腦
(半錢)
右都細研每日取少許吹入鼻中其患漸差其髮生
出皆如漆色切忌五辛
金蟾丸(出聖惠方)治小兒五疳頭熱眼澁胸高脚細頭大腹
脹面黃鼻乾驚悸盗汗肌肉羸瘦寒熱不定宜服
乾蟾(一枚大者塗炙令焦黃)胡黃連(一分)地龍(半兩微研)硃砂(一錢細研)
蛇蛻皮灰(一分)雄黃(一分細研)天竺黃(一分細研)麝香(半分研細)茛
菪子(半合去浮者水煮令水赤芽出乾後炒令黃黑色方可)蟬殼(一分微炒)
右為細末都研令勻以糯米為飲調和丸如菉豆大
每一服以粥飲送下三丸或四五丸量兒大小加减
服之
蘆薈丸(出全嬰方)治小兒疳氣腹急
蘆薈木香㯽榔黃連(一兩)蕪荑(去皮)青皮陳
皮(各半兩)蚵蚾(酒浸炙黃去骨一兩)巴豆(三七粒炒黃去皮心油用)
右為末猪膽糊丸小豆大三歲兒十丸米飲下
大蘆薈丸(出錢氏方)治疳殺蟲子和胃止瀉
胡黃連黃連蘆薈(研)木香白蕪荑(去皮)雷丸
(破開白者佳赤殺人勿用)青皮(去白)鶴虱(微炒已上半兩)麝香(二錢另研)
右為細末粟米飯和丸如菉豆大米飲下一二十丸
無時服
胡黃連丸(出聖濟総錄)治小兒五疳
胡黃連蛤蚧(酥炙)牛黃(研)犀角屑天麻人参
肉豆䓻仁大黃(細研微炒各半兩)雄黃(研加粉一分)
右為末煉蜜為丸如麻子大每服五丸空心午後一
服温水下
楬子丸(出危氏方)治小兒疳腫脹因虚中有積腹肚緊脹頭
面虛浮
蘿蔔子(一兩炒)陳皮青皮好㯽榔黑牽牛(取仁)
(半生半炒)五靈脂赤茯苓蓬术(煨各半兩)木香(二錢半)
右為末飛羅麵糊丸菉豆大每服十五丸紫蘇桑白
皮煎湯下一方大異香散加五靈脂末煎紫蘇湯調
下少吞紫霜丸治疳脹肚皮緊
史君子丸(出醫方妙選)治小兒五疳下利能飲食不生飢肉
或㧓頭揉目或頭焦筋青下痢頻久而不痊轉羸瘦
並皆治之亦小兒便白濁
史君子(三兩炒)丁香木香厚朴沒石子胡
黃連肉豆䓻(各一兩)蘆薈麝香(各一兩)
右為末粟飲為丸黍米大每服十二丸米湯送下一
方煎陳皮湯乳前下(楊氏家藏方無麝香名胡黃連丸)
千金丸(出經驗良方)治小兒五種疳氣面痿黃肌瘦不食乳
川芎川楝肉(煨等分)
右為細末獖猪膽汁和丸麻子大空心食前米飲下
三丸日進三服即愈更量歲數加减與之䖝上旬頭
向上五服若中下旬則弗效(經驗方云)此得於上蔡朱丞
相之孫子新所藏疳方最多未若此簡而效者
淡豆豉丸治小兒面色痿黃不食腸脹如鼓或生青筋
日漸羸瘦此是乳母未斷乳而又致孕其乳為交乳
實者取而後補虚者補而後取
淡豆䜴(十粒)巴豆(一粒略去油)
右研勻如泥丸粟米大每服十丸薑湯下無時服取
下魚凍汁病根除矣急與補脾
脂連丸(出仁齋直指方)治五疳潮熱肚脹髮焦
胡黃連(半兩)五靈脂(一兩)
右為末獖猪膽汁丸麻子大每服十五丸米飲下五
疳潮熱謹勿用大黃
桃柳方(醫方妙選)治小兒疳服諸藥後用此法助之
桃枝(二兩)柳枝(二兩)
右剉碎水兩大碗煎數沸通身浴兒畢用一青衣盖
疳蟲自出為驗
吹鼻散(出聖惠方)治小兒一切疳
右取棘針瓜蒂等分搗細羅為散每服用黍粒大吹
鼻中日二度一方有棘刺花
消疳麝香丸(出鮑氏方)治疳勞肌熱面黃髮穗骨立羸弱减
食嗜卧蟲積驚癎並宜服之
麝香(研)蘆薈(研)胡黃連(為末各等分)
右為研細末滴水為丸如黃米大一歲兒三丸五歲
兒五丸至七丸人参湯下日進三服竒效無比止後
於本方中加後藥
宣黃連青皮陳皮史君子肉木香㯽
榔(各等分)
右以糕糊丸黍米大每服十丸米飲下食後卧各一
服消疳化蟲長肌肉止疳痢療温瘧尤勝凡癲癎
驚風五疳三蟲服之立效蚘動作形神枯瘁久利不
止調護最難用此如神疳藥雖多功效皆不及此
香橘丸治小兒疳瘦泄瀉無時不思飲食
史君子(去皮一兩)訶子肉(麵裹煨)麥蘖甘草厚朴(姜汁)
(製各半兩)陳皮木香(各二錢半)
右為末蜜丸櫻桃大米湯化下一丸
丁香丸(出聖惠方)治小兒一切疳脹
母丁香(二七枚)胡黃連(半兩)黃連(半兩去鬚)硃砂(一分細研)蕪荑
(一分)猪膽(五枚取汁)牛黃(一分)蝦䗫(一枚酒二升爛煮去骨淨入猪膽汁更熬成膏)
右為末入諸藥蝦蟆膏内和丸如粟米大空心粥飲
下五丸日晩再服
蝸牛丸(出聖惠方)治小兒一切疳
蝸牛(四十九枚)蛇蛻(二條)乾蟾(一枚截取前脾前用之上三味都燒為灰細研)
蘆薈(一分研入)夜明砂(一分微研)瓜蔕(二七枚)黃連(一分去鬚)麝香
(半分細研)熊膽(一分研入)
右為末都研令勻用猪膽汁和丸如菉豆大每服以
溫水下三丸量兒大小加减服之
保童丸(出聖惠方)治小兒一切疳體瘦皮乾毛髮焦黃心熱
煩渴殺五疳宜服
青黛(一兩)熊膽(一分)黑狗膽(一枚)麝香(半分)蘆薈(一分)鯉魚膽
(五枚)蟾頭灰(一分)蝸牛(一分炒令黃為末)水銀(一分同棗肉研炒以令星盡)
右以青黛等細研次下猪膽研令勻煉蜜和丸如黍
米大每服以冷水下五丸量兒小大加减服之
通頂散(出聖惠方)治小兒一切疳吹鼻
黃連(一分去鬚)白礬灰(一分細研)赤小豆(一百粒)藜蘆(一分去蘆頭)
丁香(一分)乾蝦蟇灰(一分細研)麝香(一分細研)熊膽(一分細研)胡黃
連(一分)
右為細末都研令勻每用少許吹鼻中當有䖝出
保生丸(出聖惠方)治小兒五疳能充肌膚悅澤顔色宜常服
此
乾蝦蟆(一枚於小礶子内以瓦子盖勿令透氣焼灰)蜣蜋(微炒去翅足)母丁
香麝香(研細)夜明砂(微炒)甜葶藶(隔紙炒令紫色)葫蘆子
胡黃連熊膽(細研已上各半分)
右為末以軟粟飯和丸如菉豆大每服以粥飲下三
丸量兒大小以意加减
牛黃丸(出聖惠方)治小兒五疳百病無辜一切泄痢肌膚羸
瘦
牛黃(一分細研)代赭(半兩細研)赤石脂(半兩研細)牡蠣粉(一分)人參
(一分去蘆頭)虎睛(一對酒浸一宿微炙)硃砂(一分細研)杏仁(一分湯浸去皮并犬)
(雙仁研如泥)巴豆(十枚去皮心研紙褁壓去油)
右件藥除杏仁巴豆外為末都研令勻煉蜜和丸如
菉豆大每一歲以冷水下一丸
治大人小兒腹中諸疳濕
用羊尿煮湯灌下
治小兒腹中疳(出本草)
右以蜘蛛燒熱噉之
治小兒疳後虛熱尿莖見腫(出經驗良方)
右煻火煤灰為末清油調塗尿莖上并治腹大
又方(出經驗良方)以朴硝為末鷄子清調塗尿莖上
蒸鷄丸(一名鷄肉煎丸方在全嬰)治小兒疳勞骨蒸潮熱盗汗瘦弱
腹急面黃飲食不生肌肉日哭夜啼多渴少飡
黃連(一兩)柴胡(一兩)蕪荑鶴虱(各半兩)秦芁知母
黃芩史君子(炮去殼各一兩)
右為末黃雄鷄一隻重一斤籠之專以大麻子飼之
至五日後去毛令淨於臀後開孔去腸肚淨拭乾入
前藥於鷄腹内以線縫之取小甑先以黑豆鋪甑底
厚三寸安鷄在甑中四旁以黑豆圍褁上亦以黑豆
盖好自日出時蒸至晩候温冷取鷄淨肉研和得所
如硬入酒麵糊同藥末為丸如小豆大二歲十二丸
以意加减米湯下無時服如十五歲病者以温酒送
下忌猪肉一方麥門冬湯下空心臨卧服
香黃丸(出全嬰方)治小兒疳黃腹大潮熱心躁臟腑不調食
物不化飲食雖多不生肌肉
黃連木香肉豆䓻青皮陳皮史君子
蚵蚾(酒浸一夜去骨炒)蘆薈(已上各一兩)
右為末糊丸小豆大三歲用十丸米湯下
人参散(出活幼口議)治小兒疳熱虛煩作渴不思飲食四體
沉重
人参蓬莪术川當歸龍膽草根(去泥土炒令黃色)
甘草(炙)赤芍藥枳殼(浸去穰切作小片麩炒令黃赤色)白茯
苓(已上各等分)
右為末每服半錢煎麥門冬湯調服不拘時
通神丸(出仁齋直指方)治小兒冷熱疳其泄瀉多膿血日加瘦
弱
胡黃連川黃連(各三錢)木香蕪荑(炒各二錢)丁香
肉豆䓻史君子(肉炒各一錢)大乾蝦䗫(一枚剉碎水煮爛研膏)
右為末膏和麻子大每服十丸米飲下
集聖丸(德生堂經騐方)治諸疳通用
蘆薈北五靈脂夜明砂(焙)縮砂橘皮青
皮(去白)蓬莪术(煨)木香史君子(略煨取肉二錢)鷹爪黃連
蝦蟇(日乾炙焦各三錢)
右為末雄猪膽二枚取汁和藥糕糊丸麻子大每五
十丸米飲下疳勞瘦弱本方加當歸一錢半川芎三
錢
治小兒疳
右用茺蔚子益母草絞汁稍服
疳啞不能𤼵聲(出仁齋直指方)
右以肥兒丸每服十五丸用蘇合香丸一粒入硃砂五
靈脂末各少許菖蒲煎湯調開下
靈砂丹(出醫方妙選)治因嗽成疳最宜服之
人參(半兩)葶藶五靈脂胡黃連(各一分)辰砂(半兩)麝
香蘆薈杏仁(炒去皮尖研各一分)
右為細末粳米和丸如黍米大每服十粒煎人參湯
下量兒大小加减
猪肚丹(出醫方妙選)治小兒疳瘦盗汗多倦少力大便有䖝
曾經大效
川黃連胡黃連木香(各一兩)羌活蘆薈肉
豆䓻鱉甲(酥炙)白蕪荑(各半兩)
右為末獖猪肚一箇洗淨先以好香白芷二兩内肚
蒸蒸熟去白芷不用却入諸藥縫合再蒸如泥取出
同猪肚搗二三百下成膏圓如黍米每服十丸米飲
下不拘時候量兒大小加减
青金丸(出聖惠方)治小兒一切疳
蝦䗫(三枚塗酥炙黃焦)夜明砂(微炙)鶴虱(半兩去泥)黃連(去鬚)麝香
(細研)腽肭臍(酒刷炙微黃)砒霜(以熱絹裹取猪肉脂一斤重裹炙熟去肉各一兩)
右為末研入麝香令勻煮棗肉和丸如梧桐大三歲
以下以粥飲研破一丸服三歲以上相度加丸服之
通頂散(出聖惠方)治小兒一切疳
白礬灰(一分)赤小豆(一百粒)藜蘆(一分去蘆頭)丁香(二十枚)黃
連(一分去鬚)田父(一枚)麝香(一錢細研)定粉(一錢)
右為散入麝香同研令勻每使時候兒睡着以指甲
抄内入鼻中有䖝出似馬尾長三二寸便去病也
延命牛黃丸(出聖惠方)治小兒五疳羸瘦
牛黃硃砂雄黃麝香龍腦(已上各一錢)瓜蔕
(三十枚為末)丁香(一分末)蟾酥(半分)
右細研用温水浸蟾酥和丸如黍米粒大每服先以
温水化二丸滴兩鼻中令嚏五七聲再温水下三丸
日三服
肥兒丸(出全嬰方)治小兒疳病者多因乳食太早至此或因
久患臟腑胃虛蟲動日漸羸瘦腹大不能行好食泥
土髮䜿發熱面無精光此藥殺蟲
黃連神麯(炒各一兩)史君子(炮去殼)麥蘖(炒各半兩)肉豆䓻
(炮)㯽榔(三錢)木香(炮三錢)
右為末糊丸小豆大三歲兒十丸米湯送下無時日
進三服大小以意加减忌生硬冷物一方猪膽汁為
丸
鱉甲散(出楊氏家藏)治疳勞骨蒸
鱉甲(九肋湯浸洗用童子小便塗炙)黃連黃耆(蜜炙)白芍(各一兩)生
熟地黃地骨皮當歸(洗去蘆)人參(去蘆各半兩)
右為末每服二錢水半盞煎至三分去滓不拘時服
宫氣方(出政和本草)治小兒一切疳疼日漸羸瘦
取舊死蝸牛殼七枚皮薄色黃白者水淨洗不得少
有塵滓晒乾内酥於殼中以瓷盞盛之紙糊盞面飯
上蒸下饙時坐甑中裝飯再蒸即已取出細研如水
淀漸與喫令一日盡為佳一方用蜜同蒸名蝸牛煎
蘆薈丸(出聖濟総錄)治小兒氣疳
蘆薈(研)鈎籐(别搗末各一兩)雄黃青黛(各半兩研)蟾酥(研)熊
膽(研)麝香(研末各一錢)
右同研勻入猪膽為丸如菉豆大每服日空心臨卧
荆芥湯下三丸至五丸二歲以下兩丸
肥肌丸(出仁存方)治小兒疳瘦羸手足枯細腹筋青食不生
肌
苦參(一兩)龍膽草(一錢)
右為末以糊丸如麻子每服二三十丸米飲下與後
藥相間服
川楝子(去核)川芎(各一兩)
右為末以糊丸如麻子大每服三十丸米飲下
鼈血丸(出危氏方)治疳癆
人參(半兩)川芎蕪荑北柴胡(各一兩)史君子(二十一枚)
胡黃連川黃連(各半兩)
右用鼈血一盞吳茱萸一兩拌和二連淹一宿次早
炒乾透去茱萸并血只用二連夾餘藥杵末粟米粉
糊丸如麻子大每服二十丸食前熱水下
木香丸(出錢氏小兒方)治小兒冷疳多渴好睡冷地煩躁啼呌
飲食不進漸瘦其候難明上件證候有若熱證但大
便滑泄百藥不效者是也
木香青黛(别研)㯽榔白豆䓻(去皮各二錢半)續隨子(去皮)
(炙一兩净)麝香(少許)小蝦䗫(三隻須用街市間䋲繫連皮盆中所賣自死者焼灰存性)
右為末煉蜜丸麻子大薄荷湯下一歲十丸加至三
十丸
香蟾丸(出醫方妙選)治肌瘦面黃胸高脚細
乾蟾(五枚水浸去骨用缾一箇頂頭上有蓋入蟾缾内鹽泥固濟炭火焼留竅子煙息為度取)
(出置地一宿出火毒)胡黃連(二兩)蛇蛻(一兩焼灰)地龍(半兩炒)天竺黃
(一分)蟬殼(一分已上並研為細末)硃砂(半兩研)麝香(一錢)
右一處研勻糯飯和丸黍米大每服十粒米飲下不
拘時候量兒大小加减
金靈散(出全嬰方)治小兒久患疳疾體虛不食及諸病候天
柱骨倒醫者不識謂之五軟
白殭蠶(直者炒)
右為末三歲半錢薄荷酒調下用生筋散貼之(方在本類)
(後)
椿白皮丸(出本草)治小兒疳
右以椿白皮日乾二為末淘粟米去泔研濃汁糊和
丸如梧子大十歲三四丸量數加减一丸内竹筒中
吹入鼻中度差服丸以飲下
香甲湯(出醫方妙選)治截疳辟邪
漏蘆(一兩)沉香牛蒡子(微炒)訶子肉(微炮)安息香
鼈甲(塗酥炙黃)乳香(各半兩)
右為末同乳香拌勻每服一錢水八分人參少許煎
四分去滓放温服量大小加减
青金丹(一名全命保生丹)治小兒一切疳神祕百𤼵百中極驗
方
雌蟾(三枚仍以端午日午時取之䋲子繫雙脚稍寬得所勿損傷以胡黃連一寸許當以線繫)
(一半令入蟾口中湏繫定令倒懸之以生銅噐盛取蟾涎至黃昏却觧放勿令傷損取其涎蟾肚下)
(有班點者是雄不堪用白净者是雌蟾也)青黛蘆薈人糞蟬殼
猪牙皂莢雄黃(上各一分)
右用瓷瓶一箇内藥瓶中密盖黃泥固濟以炭火焼
之通赤去火待冷打破瓶取藥研為末用蟾涎并麝
香一分和研令勻圓如菉豆大生銅合子盛之如有
小兒患一切疳先令暖漿水浴以軟帛子拭乾後便
以温水下五圓量兒大小加减服之若藥乾便以乳
汁浸化破與食須臾似醉勿怪此是藥力蟾涎較少
和藥較硬即便添入乳汁相和研為妙
田父丸(出聖惠方)治小兒一切疳
田父(一枚塗酥炙)蛇蛻(一條)母丁香(二七枚)夜明砂(一分微炒)乾
漆(半兩搗碎炙令烟出)硃砂(半兩)麝香(一分俱細研)
右為末先取半兩用醋一鍾熬成膏後入餘藥和丸
黍米大每服以粥飲下三丸量兒大小以意加减
青黛散(出聖惠方)治小兒一切疳吹鼻問命散如嚏多疾輕
易療如不嚏者必死矣
青黛(半兩研細)細辛(半兩)瓜蔕(一分)麝香(一分細研)乾地龍(一分微炒)
蘆薈(一分細研)黃連(一分去鬚)
右為末散每用少許吹在鼻中得嚏則吉
蘆薈丸(出和劑方)治疳氣羸瘦面黃痿腹脇脹滿頭髮作穗
揉鼻咬甲好喫泥土痢色無定寒熱往来目澀口臭
舌齗爛黑常服長肌退黃殺蟲進乳食
大皂角(燒存性一兩)青黛(一分研)蘆薈硃砂(研飛)麝香(研各)
(一錢)乾蝦䗫(焼存性為末一兩)
右研勻用湯浸蒸餅和丸如麻子大每服三歲兒服
三十丸不計時候温米飲下更量大小加减
蛇蛻皮丸(出聖惠方)治小兒五疳形體羸瘦
蛇蛻皮(一條焼灰)麝香(半分細研)蚱蟬(四枚微炒去翅足)夜明砂(一分)
(微炒)地龍(一分微炒)乾蟾(一枚炙令黃焦)青黛(一兩細研)
右為末以糯米飯和丸菉豆大每服以粥飲下五丸
日三服量兒小大减增服之
胡黃連丸(出聖惠方)治小兒五疳面色黃瘦身體壯熱雖喫
乳食不能消化眼澀痛胸膈痰涎愛食酸醎常多瀉
痢
胡黃連母丁香黃連(去鬚微炒)蘆薈(細研)熊膽(已上各半)
(两)蟾頭(一枚塗酥炙焦黃)麝香(一分細研)
右為末用牛黃丸如菉豆大若小兒心臟疳煎蕪荑
甘草湯下三丸食疳瀉血成赤白者以新水下三丸
吐逆不止及水瀉生薑湯下三丸眼疳羊肝血和酒
看多少微煎過下三丸量兒大小以意加减服之
雄黃丸治小兒五疳羸瘦毛髮乾黃喫食不恒
雄黃(細研)麝香(細研)蟾頭(一枚酥炙令黃)胡黃連蘆薈(細研已上)
(各二分)硃砂(半兩水飛過)
右為末都研令勻以猪膽汁和丸如菉豆大每一歲
一丸以新汲水下日三服
麝香丸(出錢氏方)治疳氣羸瘦白蟲作
胡黃連白蕪荑(去皮各一兩半)黃連木香(各半兩)辰砂
(一分别研細)麝香(一錢别研)
右為細末麵糊為丸如菉豆大米飲下五七丸至十
丸五歲已上者可十五丸二十丸無時
麝香丸(出全嬰方)治小兒諸疳消瘦骨熱面黃愛喫泥土灰
炭茶紙髮稀焦黃小便白濁口鼻生瘡腹急氣粗常
服化蟲
蚵蚾(酒浸去骨炙黃)胡黃連蘆薈(各半兩)史君子(半兩炒)木
香(二錢半)麝香(一字)
右為末猪膽為丸小豆大三歲皃十丸米湯下
猪肚丸(出楊氏方)治骨蒸疳勞人羸瘦神效
木香(半兩)宣連生地黃青皮(各一两)銀柴胡(去蘆)鼈
甲(九肋者童子小兩便炙如前法一)
右為末用猪肚一枚入藥於内麻線扎定口將肚煮熟
取出細研猪肚為丸如麻子大米飲下不計時日三
服大小以意加减
肥兒丸(出活人書)治小兒一切疳氣肌瘦體弱神困力乏常
服殺蟲瀉疳開胃進食
黃連(一分去鬚)川棟子肉(各半兩炒)川芎(半兩)陳皮香附子
(各一分)木香(二錢)
右為末水煮細麵糊為丸麻子大每服三五十丸温
飲下之
議曰驚疳積痢各分證候用藥今有小兒患疳虛困又
作痢疾二候相加最為患重疳痢併行臟腑虚乏之極
熱毒差重皆係積之久滯雖久積因虚受之其病難療
然既知其虚乏又親見其證不得良方以何治之雖獲
其方不審其候亦難療也必須脉與病同藥與證對醫
工運巧扶而起之乃得安然胡黃連丸無以加也
肥䏎良方亦名佐勝六神丸(出全嬰方)治小兒羸瘦臟腑怯
弱泄利虛滑乳食减少引飲無度心腹脹滿
丁香木香肉豆䓻(去殼各半兩三味用麫裹同入慢火煨令麫熟為度)
(取出放冷)訶子(煨去核)史君子(各半兩)蘆薈(細研入藥一兩)
右為末以棗肉和丸如麻子大每服三五丸温米飲
下食前服或爛飯丸如黍米大一歲二十丸一方以
猪脂鎔入雞子一箇碎和炒熟令兒食盡吞下上丸
即令休息瀉疳如神湯氏一方不用棗肉為丸飯飲
下入脾也
五疳消食丸(出和劑方)治小兒五疳八痢腹臟蟲蝕療疳勞
及走馬牙疳齒疼唇爛肚大青筋此藥大能進食悅
顔色長肌膚
麥蘖史君子(去皮炒)黃連(去鬚微炒)橘紅龍膽草
蕪荑(等分)
右為末粟米糊為丸如粟米大每服二三十丸空心
米湯吞下不拘時候量兒歲數加减
蝦䗫丸(出和劑方)治小兒五疳八痢腹脹面黃肌膚瘦瘁時
作寒熱不思乳食愛喫泥土揉鼻咬甲頭髮作穗不
長肌肉多生瘡癬大便無時小便如泔嘔吐乳食痢
色無定或喫交妳漸黃瘦變成疳疾並宜服之
蝦䗫史君子(炒)皂角(焼各二兩)青黛(研二兩半)龍膽草(四兩)
雄黃(研細水飛二兩)
右為末入研藥令勻水糊為丸如粟米大每一歲兒
七粒二歲十粒三歲二十粒隨乳下飯飲亦得不計
時候
史君子丸治小兒五疳
史君子(一兩)黃連(二兩)丁香(半兩)訶子(二兩煨去皮)木香(一兩)肉
豆䓻(一兩)
右為末用薄荷糊為丸小豆大每服二十丸米飲湯
下
普濟方卷三百七十九
