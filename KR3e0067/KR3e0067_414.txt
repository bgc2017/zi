普濟方卷四百十四明周王朱橚撰
鍼灸門
腧穴圖
頭部中行十穴
外神聰四穴
明堂一穴
神庭一穴在鼻直入髮際五分灸七壯止七七壮岐伯
曰凡欲療風勿令灸多緣風性輕多則傷宜灸七壮
止二七壯禁鍼鍼即發狂忌生冷鷄猪羊魚肉酒麵
動風等物明堂經云舉火之時忌熱食不宜熱衣
亦云灸三壯銅人經云在髮際直鼻上督脉入髮
際一寸灸二七壮至百壮治腫氣風癎癲風戴目上
不識人羊鳴吐舌角弓反張棄衣而走披髮而行或
歌或哭多學人言語驚悸不得安寢頭痛喘渴目
不可視目淚出鼻清涕不止又云灸足太陽陽明
脉之會主頭風目眩
上星一穴在鼻直上入髮際一寸䧟中(明堂云容豆是)以細三
稜鍼刺之即宣洩諸陽熱氣無令上衝頭目可灸七
壮不宜多若頻灸之即拔氣上令目不明忌如前
甲乙經熱穴論注並刺三分銅人經云在額顱上
直鼻中央入髮際一寸督脉氣所發治頭風面赤腫
皮虛腫鼻塞不聞香臭頭痛目眩赤瘧疾發寒熱病
汗不出目晴痛不能遠視又云鍼入三分留十呼
瀉五吸鍼下氣盡更停鍼引之得氣即瀉灸亦得然
不及鍼日灸三壯至百五壯罷須停十餘日然後更
灸故不用相續加灸滿五十壮即以細三稜鍼刺頭
上以宣熱氣忌酒麫蕎麥
𩕄會一穴在上星後(明堂經云上星上)一寸䧟中可灸二七壯
至七七壯初灸即不痛病去即痛亦云灸五十壯痛
即罷灸鍼二分留三呼得氣即瀉若八歲以下不得
鍼緣𩕄門未合刺之不幸令人夭素問注云刺四分
銅人經云在上星後一寸䧟中可容豆督脉氣所發
治目眩面腫鼻塞不聞香臭驚癎戴目上不識人若
是鼻塞灸至四日漸退七日頓愈頭風生白屑多睡
鍼之彌佳針訖以塩末生麻油相和揩髮根下頭風
即永愈忌熱麫猪魚蕎麥等物明堂經云主頭皮
腫面赤
資生經王氏云予少刻苦年踰壮患腦冷或飲酒過多
則腦疼如破後因灸此穴非特腦不復冷他日酒醉
腦亦不疼矣凡腦疼冷者宜灸此
前頂一穴在𩕄會後寸半骨䧟中亦云在𩕄會上甄權
云一寸今依素問寸半為定鍼一分灸三壯止七七
壯素問注云刺四分銅人經云腎脉所發療頭風
熱痛目眩頭面赤腫小兒驚癎風癎癲癡發作無時
鼻多清涕頂疼痛又云針入三分留七呼瀉五吸
大腫極即以三稜鍼刺之遶四方一寸以下其頭疼
腫立差復以鹽末生麻油揩髮際下灸亦得忌如前
法明堂經云在𩕄會後一寸直鼻中央䧟者中治
頭皮腫
百會一穴一名三陽五會在前頂後一寸半頂中央旋
毛中可容至灸七壮止七七壯凡灸頭頂不得過七
壮緣頭頂皮薄灸不宜多針二分得氣即瀉素問注
云刺四分銅人經云腎脉足太陽交會於頂上治
大人小兒脱肛久不差風癎青風心風中風角弓反
張羊鳴或多哭言語不擇發作無時發時即死盛即
吐沫心煩驚悸健忘心神恍惚痎瘧耳鳴耳聾鼻塞
不聞香臭又云療頭風頭痛目眩多睡無心力吃
食無味頭重飲酒面赤如灸數至百五即停三五日
訖繞四畔以三稜鍼刺令出血以井花水淋之令氣
宣通不得令向火灸恐拔氣上令人眼暗忌酒麺猪
魚蕎麥蒜虀等
資生經云唐秦鳴鶴鍼高宗頭風武后曰豈有至尊頭
上出血之理已而刺之微出血頭疼便立止后亟取
金帛賜之是刺此穴能治頭風明堂經中風言語蹇
澁半身不遂者灸七處亦先於百會北人始生子則
灸此穴盖防他日驚風也王氏云予舊患心氣偶
覩隂陽書有云人身有四穴最急應四百四病皆能
治之百會盖其一也因灸此穴而心氣愈後閱灸經
此穴果主心煩驚悸健忘身無力自是間或灸之百
病皆主不特治此數病已也(一名天蒲)
神聰四穴在百會四面各相去同身寸一寸理頭風目
眩狂亂風癎左主如花右主如果鍼三分
明堂經有此穴而銅人無之其穴治頭風目眩狂亂
風癎亦所不可廢者故附入於此
明堂一穴在鼻直上入髮際一寸理頭風多鼻涕鼻塞
三日一報針二分(銅人經云針三分)
按銅人明堂經諸家針灸經鼻直上入髮際一寸皆
云上星穴明堂經於此復云明堂穴不知何所據且
附入於此所謂疑以傳疑也(今以諸經挍勘上星穴)
後頂一穴一名交衝在百會後寸半玉枕骨上䧟者中
灸五壮鍼二分明堂經云四分銅人經云鍼入四
分灸五壮主風眩目&KR0617;&KR0617;額顱上痛亦云鍼入三分
又云督脉氣所發治頸頂惡風寒頭偏痛明堂
經云灸三壯主目不明頭目眩重西方子云主諸
陽之熱嘔吐癲疾
強間一穴一名大羽在後頂後寸半灸七壮針二分亦
云五壯銅人經云督脉氣所發主頭如鍼刺不可
以動項如拔不可左右顧視又云治腦旋目暈頭
痛不可忍煩心嘔吐涎沫發作無時項頂強明堂
經云灸三壯岐伯云兼治風癎病西方子云主
癲疾癎發狂走不得卧
腦戶一穴一名合顱在枕骨上強間後一寸半禁鍼鍼
令人瘂可灸七壮亦可不妄灸令人夭明堂經云灸
令人失音鍼三分素問註云四分甲乙云不可灸
銅人經云一名仰風一名會顱是督脉足太陽之會
主目睛痛不能遠視面赤頭腫目黃又銅人經云禁
針素問明堂經云鍼入三分四分亦可疑矣何如不
鍼為穏素問盖云刺腦戶入腦立死故也
風府一穴一名舌本在項後髮際上一寸大筋内宛宛
中經言其肉立起立休立下禁灸使人失音鍼三分
銅人經云一名舌本督脉陽維之會治頭痛頸急
不得回顧目眩鼻衂喉咽痛狂走目妄視又主頭項
急不可傾側鼻不可息嗌痛足不仁明堂經云主暴
瘖不得言多悲恐驚悸欲自殺目反視又云四分
留三呼又云舌緩針風府
資生經云岐伯對黃帝傷寒之問曰巨陽者諸陽之属
也其脉連於風府諸穴為諸陽主氣也然則風府者
因傷寒所自起也北人皆以毛裹之南人怯弱者亦
以帛護其項俗謂三角是也王氏云予少怯弱春冬
湏數次感風自用物護後無此患矣凡怯弱者須護
項後可也
瘂門一穴一作瘖一名舌横一名舌厭在頂中央入髮
際五分宛宛中督脉陽維之會入繫舌本仰頭取之
禁灸令人瘂鍼三分素問註云在項後髮際宛宛中
去風府一寸明堂經云舌息不言如何治荅曰舌
息鍼瘖門舌緩鍼風府得氣即瀉小繞針鍼入八分
留三呼瀉五吸瀉盡更留鍼取之得氣即瀉銅人
經云治頭項強舌緩不能言諸陽熱氣盛鼻衂血不
止頭痛頭風汗不出寒熱風痙脊強反折瘛瘲疾頥
重鍼二分
曲差二穴在神庭兩旁寸半入髮際鍼三分灸三壯
銅人經云足太陽脉氣所發治心中煩滿汗不出頭
項痛身體煩熱目視不明鍼入二分灸三壯
五處二穴在上星兩旁寸半鍼三分留七呼灸三壯明
堂經云灸五壯銅人經云足太陽脉氣所發治目
不明頭風目眩瘛瘲目戴上不識人西方子云在
頭上去上星傍一寸主脊強反折癲疾頭痛又云
在頭督脉傍去上星二寸半主風痺悶
承光二穴在五處後寸半鍼三分禁灸明堂經云在
五處後二寸素問註云一寸銅人經云足太陽脉所
發治鼻塞不聞香臭喎鼻多清涕風眩頭痛欲嘔
吐心煩目生白膜忌如前法
通天二穴在承光後寸半鍼三分留七呼灸三壯銅
人經云足太陽脉氣所發治頸項轉側難鼻塞悶偏
風口喎鼻多清涕衂血頭重又云主項痛重暫起
仆僵喘息不利齀衂有瘡
絡穴二穴一名強陽又名腦盖在通天後寸半灸三壯
素問註云刺三分留五呼西方子云主癲疾嘔
吐狂走瘛瘲恍惚不樂腹脹滿不得息暫起仆僵
銅人經云足太陽脉氣所發治青風内瘴目無所見
頭旋耳鳴
玉枕二穴在絡却後寸半明堂經云絡却後七分半
狹腦戶腦戶在強間後一寸半傍一寸三分起肉枕
骨入髮際上三寸灸三壯主頭重如石目痛如脱不
能遠視銅人經云足太陽脉氣所發腦風寒痛不
可忍者又云主目内攣系息痛頭寒汗多耳聾鼻
塞西方子云失枕頭重項痛風眩頭中寒痛項如
拔不可左右顧目上插卒起僵仆惡見風寒汗不出
悽厥惡寒腦風明堂經又云鍼三分素註云留
三呼甲乙經云二分
資生經云銅人經云玉枕在絡却後一寸半明堂上下
經皆云七分半若以銅人為悞則足太陽穴亦同若
以明堂為誤不應上下經皆誤也小本明堂亦同
王氏按素問註云玉枕在絡却後七分則與明堂之
七分半相去不遠矣固當從素問為凖然而玉枕二
穴既夾腦戶不應止七分則止於腦盖也銅人之一
寸半盖有說焉識者當詳辨之(今總諸經校勘在絡却後寸半者是)
天柱二穴在夾項後髮際大筋外廉䧟中(一云在宛宛中)五分
得氣即瀉明堂經云二分留三呼瀉五吸灸不及鍼
日七壯至百五壯下云三壯素問註云刺二分銅人
經云足太陽脉氣所發鍼二分主頭風目如脱項如
拔項疼頭重先瀉而後補之灸亦得然不及鍼忌如
前法明堂經云主項痛頸強左右不可顧頭痛目
不明目淚出鼻不知香臭風眩暴卒癎眩狂言不休
目上煩滿汗不出足不仁身肩背痛欲折頭旋腦痛
眉衝二穴一名小竹當兩眉頭直上入髮際是療目五
般癎頭痛鼻塞不灸通鍼三分明堂上經有眉衝穴
而銅人經云無之療目五般癎頭痛鼻塞治疾所不
可廢者其穴與曲差相近故附於此
臨泣二穴在目上皆直入髮際五分陷中鍼三分留七
呼得氣即瀉忌回素問註云灸五分銅人經云
足太陽少陽之會主卒中風不識人風眩鼻塞目生
白翳多淚忌如前法西方子云主腋下腫喜驚頰
胷痺心痛不得反側瘧日夜發脇下痛
資生經云足少陽有臨泣穴矣此亦有之蓋此乃頭臨
泣也
目窗二穴在臨泣穴後一寸鍼二分灸五壯今附三度
刺目大明銅人經云足少陽陽維之會治頭面浮腫
痛引目外眥赤痛怱頭旋目&KR0617;&KR0617;遠視不明西方
子云主諸陽之熱頭痛寒熱汗出不惡寒目眩瞑唇
吻強上齒齲痛
正營二穴在目窗下後一寸鍼三分灸五壯銅人經
云足少陽陽維之會治齒痛唇吻急強齒齲痛頭項
偏痛西方子云主諸陽之熱
承靈二穴在目窗後寸半灸三壯素問註云刺三分
銅人經云足少陽陽維之會治頭腦疼惡風寒齀
鼻塞息不利西方子云主鼻衂窒喘息不通
腦空二穴一名顳顬在承靈後寸半夾玉枕骨下陷中
鍼五分得氣即瀉灸三壯銅人經云足少陽陽維
之會治腦風頭痛不可忍目瞑心悸發即為癲風引
目眇勞疾羸瘦體熱頸項強不得回顧魏公苦患頭
風發即心悶亂目眩華陀當鍼而立愈西方子云
主鼻管疸發為厲鼻勞衂不止耳風鳴聾素問註
云按腦空在枕骨後枕骨上甲乙經作玉枕骨中忌
如前法明堂經云灸七壯主狂病身寒熱
風池二穴在腦空後髮際陷中鍼七分留七呼灸三壯
明堂經云在項後髮際䧟中甲乙經云腦空後髮
際陷中鍼一寸三分大患風者先補後瀉少可患者
以鍼取之留五吸瀉七吸灸不及鍼日七壯至百五
艾炷不用大忌同西方子云主鼻衂窒喘息不通
癲仆煩滿口癖惡寒銅人經云足少陽陽維之會
治洒淅寒熱温病汗不出目眩苦頭痛痎瘧頸項痛
不得回顧目淚出欠氣多鼻齀衂目内眥赤痛氣發
耳塞目不明腰傴僂引項筯無力不收鍼入七分可
灸七壯又云主肺風面赤目&KR0617;&KR0617;項強面腫皮軟
腦頭痛灸亦良然不及鍼問曰如後髮際亦有項脚
長者其毛首至頭骨亦有無項脚者毛齊至天牖穴
即無毛根而何取穴也荅曰其毛不可輙定大約如
此若的的定中府正相當即是側相去各二寸此法
定穴
當陽二穴當瞳人直上入髮際一寸療目不識人風眩
鼻塞鍼三分
資生經云銅人無當陽穴而明堂下經有之理卒不識
人風眩鼻塞等疾亦不可廢者其穴與臨泣相近故
附於此
頷厭二穴在曲鬢下(明堂陽穴無下字明堂同)腦空上廉灸三壯鍼
七分留七呼忌同明堂經云二分素問注云在
曲鬢下腦空上上廉刺七分若深令人耳無所聞
銅人經云手足少陽陽明之交會治頭風眩目無所
見遍頭痛引目外眥急耳鳴多嚏頸項痛又云二
穴在曲鬢顳顬上廉
懸顱二穴在曲上(足少陽穴同明堂無上字)腦空中灸三壯鍼三
分留三呼明堂經云二分素問注云在曲上腦
空下廉新校正云按後手少陽中云鬢上此云鬢下
必有一誤(懸顱二穴在曲鬢上是也)銅人經云足少陽脉氣所發
治熱痛煩滿汗不出頭偏痛引目外眥赤身熱齒面
膚亦痛西方子云主熱痛引目内眥忌如前
懸釐二穴在曲鬢上(足少陽穴無上字)腦空下廉鍼三分灸三
壯銅人經云手足少陽陽明之交會治熱病汗不
出頭偏痛煩心不欲食目兑一作内眥赤痛西方
子云二穴在曲鬢顳顬下廉主面皮赤腫痛癲疾互
引善驚羊鳴
天衝二穴在耳上如前三寸(足少陽穴啚)灸七壯鍼三分
銅人經云二穴在耳上如前三分治頭痛癲疾風
痙牙齗腫善驚恐可灸七壯鍼三分西方子云亦
作天衢
率谷二穴在耳上入髮際寸半陷者宛宛中灸三壯鍼
三分明下云鍼而取之銅人經云足太陽少陽之
會治膈胃寒痰傷酒風熱發兩目眩痛腦兩角弦痛
不能飲食煩滿嘔吐不止
曲鬢二穴在耳上髮際曲隅陷中鼓頷有空(明作穴)鍼入
三分可灸七壯明下云曲髮灸三壯(指齒在耳上將耳掩前正尖上)
銅人經云足太陽少陽之會治頰頷腫引牙車不得
開息急痛口噤不言灸亦良明堂經云主頸項急強
不得顧引牙痛西方子云主暴瘂不能言齒齲痛
銅人經云曲髮足少陽穴同素問亦同明堂下
經云曲髮疑髮字誤也(曲鬢穴是曲髮字誤)
角孫二穴在耳郭中間止開口有空(明作穴)治目生膚翳
齒齗腫灸三壯明堂别無療病法明堂經云主牙
齒不嚼物齲痛腫鍼八分銅人經云手足少陽之
會又云手足少陽手太陽之會西方子云主頭
腫項痛不可顧頸頷柱滿
資生經云按明堂經云角孫主牙不嚼物齲痛腫則有
療病法矣銅人乃云明堂别有療豈後人增益之耶
將所治止此因謂之無療病法歟
竅陰二穴在枕骨下(少陽穴云完骨上)搖動有空鍼三分灸七
壯明堂經云灸五壯鍼四分在完骨上枕骨下(完骨二穴)
(在耳後入髮際四分)銅人經云足太陽少陽之會治勞疸發厲
頭痛引頭目痛又云主骨疽西方子云主頭痛
如錐刀刺不可以動主頷痛引耳嘈嘈耳鳴無所聞
舌本出血及主舌寒口乾心煩臂外肘節痺不能伸
鼻管疽發為齀鼻衂頭痛及四肢轉筋癰疽頭痛風
惡引頭目
浮白二穴在耳後入髮際一寸鍼五分灸七壯明堂
經云三壯三分銅人經云足太陽少陽之會治發
寒熱喉痺氣痺欬逆痰沫疝積胷中滿不得喘息耳
鳴嘈嘈無所聞頸項癰腫及癭氣肩背不舉悉皆治
之又云主疝積不能言西方子云主牙齒痛手
縱足緩不收
顱𩕄二穴在耳後間青絡脉灸七壯不宜鍼明堂經
云顱𩕄在耳後青絡間灸三壯鍼一分不得多出血
出血多殺人銅人經云足少陽氣脉所發治身熱
頭重脅痛不得轉側風痙耳聾小兒發癎瘛痰喘不
得息嘔吐延沫驚恐失精瞻視不明不宜鍼即可灸
七壯又云主耳痛塞鳴胸脇相别不得俛仰及治
頭眩
瘛脉二穴一名資脉在耳本後鷄足青絡脉刺出血如
豆汁不宜出血多灸三壯鍼一分明堂經云在内
鷄足青脉銅人經云治頭耳鳴小兒驚癎瘛瘲嘔
吐洩痢無時驚眵瞢目精耳不明耳後痛西方子
云不灸
完骨二穴在耳後入髮際四分灸七壯鍼三分明堂
經云二分灸依年壯銅人經云足太陽少陽之會
治頭痛煩心癲疾頭面虛腫齒齲偏風口眼喎邪頸
項痛不得回顧小便赤黃喉痺頰腫鍼入五分又
云主風眩項痛頭強寒熱鍼二分西方子云主肘
腫足痿失履不收頭風耳後痛煩心及足不收僵仆
狂瘧項強急痛
翳風二穴在耳後陷中按之引耳中鍼七分灸七壯
明堂下經云三壯在耳後尖角陷中銅人經云
手足少陽之會治耳聾口眼喎鍼失穴脱頷口禁不
開不能言頰腫牙車急痛西方子云主耳鳴口禁
不開引鼻中口失欠及牙齒痛明堂經云主耳聾
暴瘂
青髎一穴(一名面正)在鼻柱之端外臺云不宜灸鍼一分
銅人圖經云督脉所發此穴諸方闕治療法千金治
鼻塞痘肉不消多涕生瘡
水溝一穴(一名人中)在鼻柱下宛宛中鍼四分留五呼得風
即瀉灸不及鍼日三壯若灸可艾炷如小雀糞風水
面中腫鍼此一穴出水盡頓愈明堂經云灸三壯
至二百罷若是水氣唯得鍼此穴若鍼餘穴水盡即
死下云灸五壯銅人經云水溝在鼻柱下一名人
中督脉手陽明之會治消渴飲水無度水氣偏身腫
失笑無時癲語不識尊卑乍喜乍哭牙關不開面腫
唇痛葉葉肺風伏如蟲行卒中惡鍼此一穴出水盡
即頓愈又云鍼入四分徐徐出之西方子云主寒
熱頭痛喘渴目不可視鼻不聞香臭口喎僻不能開
水漿禁瘖不能言寒熱卒中惡風水面腫忌如前法
兑端一穴在唇上端鍼二分灸三壯炷如大麥明堂
下經云在頥前下唇下宛宛中開口取之銅人經
云治癲疾吐沫小便黃舌乾消渴衂血不止脣吻強
齒齗痛鍼入三分可灸三壯明堂經云主口噤鼓
頷
斷交一穴在脣内齒上齗縫筋中鍼三分灸三壯銅
人經云治面赤心煩痛頸項急不得回顧小兒面瘡
癬久不除點烙亦佳鼻塞不利目淚眵汁内皆亦癢
痛生白膚翳鼻中息肉蝕瘡西方子云在脣内齒
縫灸三壯主鼻窒喘息不利鼻喎僻多涕齀衂有瘡
頭頷頞中痛口不能飲水漿喎僻口噤不開項如拔
不可左右顧面赤頰中痛心煩痛
承漿一穴(一名懸漿)在頥前唇下宛宛中日灸七壯止七七
壯灸即血脉通宣其風立愈炷依小筯頭作鍼三分
得氣即瀉明堂經云頥前下唇之下鍼三分半得
氣即瀉瀉盡更留三呼徐徐引氣而出日灸七壯過
七十停四五日後灸七七若急灸恐足陽明脉斷令
風不差停息復灸令血脉通宣其風立愈下云唇稜
下宛宛中銅人經云足陽明任脉之會療徧風口
喎面腫消渴口齒疳蝕生瘡灸亦佳日可灸七壯至
七七壯止矣其艾炷不用大一依小筯頭作炷脉粗
細狀如細線艾炷破肉但令當脉灸雀糞大亦能愈
疾凡灸臍下灸令疝瘕痃癖氣塊伏梁積氣宜灸炷
大故小品諸方云腹背宜灸五百壯四肢則但去風
邪不宜多灸七壯至七七壯止不得過隨手數如巨
闕鳩尾雖是胷腹之穴灸不過七七壯艾炷不湏大
以行筯頭則炷正當脉上灸之若灸胷腹艾炷大灸
多令人永無心力如頭頂穴若灸多令人失精神臂
脚穴灸多令人血脉枯竭四肢細度無力既腹失精
神又加於細度即脱大真氣忌如前法明堂經云
療消渴飲水無休口噤不開及暴瘂不能言也西
方子云主面風目眩瞑小便黃或不禁
廉泉一穴(一名舌本)在頷下結喉上(明云舌本間)灸三壯鍼三分
得氣即瀉明堂經云二分(千金云當頥直下骨後陷中)銅人
經云隂維任脉之會治舌下腫難言舌縱涎出欬嗽
上氣喘息嘔沫口噤舌根急縮下食難
攢竹二穴一名始光一名光明一員柱兩眉頭少䧟宛
宛中不宜灸針一分留三呼瀉三吸徐徐出針宜以
細三稜針刺之宣洩熱氣三度目大明明云宜細三
稜針針三分出血下云灸一壯銅人經云足太陽
脉氣所發治目&KR0617;&KR0617;視目不明眼中赤痛及瞼瞤動
明堂經云主頭目風眩眉頭痛鼻齀衂但是口厥
顛狂痛神邪鬼魅主之忌如前法
精明二穴一名淚孔在目内針一寸半留三呼雀目者
可灸留針然速出禁灸明云目内眥頭外畔䧟宛
宛中針分半留三呼補不宜灸一云目内眥外一分
銅人經云手足太陽少陽明五脉之會治攀睛翳
膜覆瞳惡風淚出目眥癢痛小兒雀目疳眼大人氣冷眼
淚遮目視物不明大眥努肉侵睛針一寸五分留三呼禁
灸資生經云按明堂針一分半銅人乃云入一寸半二
者必有一誤王氏云予觀面部針淺者一分深者四分素
問氣府注云刺入一分則是銅人誤寫一分為一寸也
巨髎二穴夾鼻孔傍八分直目瞳子蹻脉足陽明之會
鍼三分得氣即瀉灸七壯明堂經云巨窌在鼻孔
下夾水溝旁八分蹻脉足陽明之會鍼三分灸七七
壯銅人經云治青盲目無所見遠視&KR0617;&KR0617;白翳覆
瞳子面風寒鼻塞䪼上腫壅痛瘛瘲口喎僻鍼入三
分灸亦良西方子云療招搖視瞻目淚出多赤痛
癢
迎香二穴在禾髎上一寸鼻下孔傍五分鍼三分留三
呼不宜灸銅人經云手足陽明之會治鼻瘜肉不
聞香臭衂血偏風口喎面癢浮腫風動葉狀如蟲行
刺或在唇動或癢腫痛忌如前法
禾髎二穴在鼻孔下夾水溝旁五分鍼二分又手陽明
穴云禾髎一名長頰直鼻孔夾水溝旁五分明堂
經云灸三壯銅人經云手陽明脉氣所發治鼻衂
不止鼻流清涕生瘡口噤不開及尸厥也西方子
云主鼻窒口僻
資生經云銅人經云禾髎二穴在鼻下夾水溝旁五分
明堂下經作禾窌窌即髎也上經乃作禾髎皆在鼻
下夾水溝旁五分則是一穴也而銅人手陽明穴復
有和窌二穴在耳前兑素問作銳髮䧟中其穴遠矣
恐明堂經誤禾字作和字
陽白二穴在眉一寸直目瞳子灸三壯鍼入二分銅
人經云足少陽陽維之會治頭目痛目眵皆&KR0008;寒慄
重衣不得温西方子云主目瞳子痛癢遠視&KR0617;&KR0617;
昏夜無所見目系急目上插
承泣二穴在目七分直目瞳子陷中禁鍼鍼之令人目
烏色可灸二壯炷勿大明堂經云鍼入四分半得
氣即瀉特不宜灸若灸無問多少三日後眼下太如
拳息肉日加長如桃大至三十日定不見物腫或如
五升許大銅人經云蹻脉任脉足陽明之會治口
眼喎斜目瞤面葉葉動牽口眼目視&KR0617;&KR0617;冷淚眼眥
赤痛禁不宜鍼可灸三壯西方子云不灸
資生經云銅人經云此穴可灸三壮禁鍼鍼之令人目
烏色明堂乃知其若是不鍼不灸可也
四白二穴在目下一寸灸七壯鍼三分凡用鍼穏審方
得下鍼深即令人目烏銅人經云足陽明脉氣所
治頭痛目眩眼生白翳微風目瞤動下急西方子
云主目眗淚出多眼内眥赤痛癢
地倉二穴夾口吻旁四分外如唇下有脉微動是也鍼
三分(明云鍼三分半)留五呼得氣即瀉日可灸二七壯重者
七七炷麤釵脚大炷若大口轉喎却灸承漿七七即
愈銅人經云蹻脉手陽明之交會若久患風其脉
亦有不動者治偏風口喎目不得閉失瘖不語飲食
不收水漿漏落眼瞤動止病左治右病右治左忌猪
肉魚熱麵毒物房勞等
大迎二穴在曲頷前一寸二分骨陷中動脉又以口下
當兩眉鍼三分留七呼灸三壯銅人經云足陽明
脉氣所發治寒熱頸痛瘰癧口喎齒齲痛數欠氣痓
口噤牙疼頰頷腫惡寒舌強不能言風壅而腫目不
得閉唇吻瞤動不止當鍼之頓愈西方子云治口
噤不開引鼻中口涎不收
本神二穴在曲差傍一寸半云直耳上入髮際四分鍼
二分灸七壯
銅人經云足陽明少陽維之會治目眩頸項強急痛
胷脇相引不得轉側癲疾嘔吐涎沫鍼入三分可灸
三壯西方子云療小兒驚癎
絲竹空二穴一名目髎在眉陷中鍼三分留二呼宜瀉
不宜補禁灸使人目小又令目無所見銅人經云
少陽脉氣所發禁不可灸治目眩頭痛目赤視物眩
眩風癎目戴上不識人眼睫毛倒發狂吐涎沫發作
無時
瞳子髎二穴自目外眥五分灸三壯鍼三分素問注
云在目外眥五分(千金主云一名火陽一名前關)銅人經云手太
陽手足少陽之會治青盲無所見遠視&KR0617;&KR0617;目中膚
翳白膜頭痛目外□赤痛又云灸二壯西方子云
不可灸
顴髎二穴在面頰骨下廉兑骨端陷中鍼二分銅人
經云手少陽太陽之會治喎面赤目黃眼瞤動不止
䪼腫齒痛鍼入三分西方子云主口喎僻不能言
及口僻痛惡風寒不可以嚼齒痛
頭維二穴在頷角入髮際本神傍一寸半鍼三分禁不
可灸(本神在曲差傍中半)銅人經云足少陽陽明脉之交會
治頭偏痛目視不明亦治微風眼瞼瞤動不止風淚
出
上關二穴一名客主人在前起骨上廉開口有空動脉
宛宛中灸七壯艾炷不用大筯頭作炷若鍼必須側
卧張口取之乃得禁鍼深問曰何以不得鍼深岐伯
曰上關若刺深令人欠而不得欬下關灸留鍼即欵
而不得牙關急是故上關不得鍼深下關不得久留
鍼也明堂經云客主二穴入一分留之得氣即瀉
日灸七壯至二百炷不用大其鍼灸之必須側卧開
口取之乃得穴避風下云灸一壯銅人經云足陽
明少陽之會治唇吻強耳聾瘛瘲口沫出目眩牙車
不開口噤嚼食難偏風口眼喎斜耳中伏如蟬聲
西方子云灸三壯主青盲無所見耳痛口喎僻不能
言明堂經云主牙齒齲痛
資生經云按素問刺禁日刺客主人内陷中脉為内漏
為聾註云言刺太深則交脉破决故為耳内之漏則
氣不營故聾審若是又不止令人欠而不得欬而已
用鍼者所當知也
下關二穴在上關下耳前動脉下廉合口有空開口即
閉鍼入四分得氣即瀉禁灸又云下關不得久留鍼
側卧閉口取之銅人經云足陽明少陽之會療停
耳有濃汗出偏風口目喎牙車脱臼其穴側卧閉口
取之牙齗腫處張口以三稜鍼出濃血多含鹽湯即
不畏風西方子云灸三壯主耳痛鳴聾牙齒痛齲
痛忌如前法
前關二穴在目後半寸亦名太陽之穴理風赤眼痛目
眩目澁不灸鍼三分
資生經云銅人有上關下關各二穴素問亦同明堂上
下經但有上關而無下關惟上經有前穴又不與下
關穴同在上關之下恐别自是前關穴一名太陽穴
理風赤眼頭痛目眩澀等疾所不可廢故附入于下
關之後
和髎二穴在耳兑髮下横動脉鍼七分灸三壯素問註
在耳前銳髮下横動脉銅人經云手少陽脉氣所
發治車引急風頭重痛耳中嘈嘈頷頰腫
和髎二穴在耳前髮陷中明堂上經云和窌即髎也在
鼻孔下夾溝旁五分即銅人之禾髎明堂下經之禾
窌也或者明堂上經誤寫禾字作和字耳恐人以和
髎和窌為一穴故備論也
聽會二穴在耳微前陷中上關下一寸動脉宛宛中張
口得之鍼七分留三呼得氣即瀉不湏補日灸五壯
止七壯三十日後依前報灸明堂云鍼三分忌冷食
呵下云灸三壯(一名聽呵前一云後明聽會)一名聽呵銅人
經云手少陽脉氣所發治耳聾耳中狀如蟬聲通耳
疼痛不得食經云牙車脱臼相推三寸(一云一寸)其穴側
卧張口取之灸亦良明堂經云主耳淳淳渾聾無
所聞西方子云主齒痛惡食癲疾嘔吐骨痠眩狂
瘛瘲口噤喉鳴牙車急痛忌食動風生冷猪魚等物
聽宫二穴在耳中珠子大赤小豆鍼三灸三壯明堂云
鍼一分銅人經云手足少陽手太陽脉之會治耳
如物填塞無所聞耳中嘬嘬嘈嘈心腹痛失聲西
方子云主耳若蟬鳴骨痠眩狂瘛瘲口噤喉鳴
頰車二穴在耳下曲頰端䧟中鍼四分得氣即瀉日灸
七壯又止七七炷勿大明下云在耳下二韭葉灸
三壯又云耳下曲頰骨後千金云一名機關在耳
下八分小近前銅人經云足陽明脉氣所發治牙
關不開口噤不語失瘖牙車疼痛頷頰腫頸強不得
回顧其穴側卧開口取之明堂經云主齒痛不得
嚼西方子云主口僻痛惡風寒不可以嚼
肩井二穴一名膞井在肩上陷(明堂此有缺系中二字)缺盆上大
骨前寸半以三指按取之當中指下䧟中甲乙經秪
可鍼五分此膞井脉足陽明之會乃連入五藏氣若
鍼深則令人悶倒不識人即速湏三里下氣先補不
瀉須臾平復如故凡鍼肩井背以三里下其氣大良
灸七壯明堂云鍼四分先補而後瀉特不宜灸鍼不得
深深即令人悶若婦人胎落後微損手足弱者鍼肩
井立産灸乃勝日灸七壯止一百若鍼肩井必三里
下氣如不灸三里即拔上氣銅人經云手足少陽
陽維之會治五勞七傷頸項不得回顧背膊痛兩手
不得向頭或因俯仰撲傷腰髖疼脚氣上攻又云
若有灼然解鍼者遣鍼不解鍼者不可遣鍼灸乃勝
鍼鍼深便引入五藏之氣乃令人夀短大肥人亦可
倍之西方子云主婦人脱堕胎後手足厥逆欬逆
寒熱慱索氣不得卧
資生經云明堂既云特不宜灸又云乃勝鍼日灸七壯
至百壯罷則是又可灸矣不知何自畔其說也或者
肩井不可灸惟胎落後手足弱者可灸耶
天髎二穴在肩缺盆中上毖骨之際陷中央鍼八分灸
三壯銅人經云手足少陽陽維之會治肩肘痛引
頸項急寒熱缺分中痛汗不出胷中煩滿西方子
云主臂痛不舉
巨骨二穴在肩端上行兩乂骨間陷中灸五壯鍼寸半
明堂云巨骨一穴在心脾骨頭日灸三壯至七壯禁鍼
鍼則側懸一食頓乃得下鍼鍼入四分瀉之勿補鍼
出始得正卧下云巨骨二穴在肩端上兩行骨陷中
灸一壯(銅人云云門在巨骨下夾氣戸旁各二寸俞府在巨骨下璇璣旁各二寸氣戸在巨骨下)
(俞肉兩傍各二寸)明堂經云主肩中痛不能動搖也銅
人經云手陽明蹻脉之會治背膞痛胷中有瘀血肩
背不得屈伸而痛灸五壯鍼入一寸又云主驚癎
破心吐血忌酒麵熱食猪魚生冷食
資生經云銅人經云巨骨二穴在肩脾上兩乂骨間明
堂下經亦同但明堂上經云巨骨一穴在心脾骨頭
不特一穴字不同而穴在心脾骨頭亦異豈其所謂
一穴在心脾骨者非巨骨耶不然即是誤寫二字作
一字肩脾為心脾也
臑會二穴一名臑髎在肩前廉去肩頭三寸宛宛中鍼
七分留三呼得氣即瀉灸七壯(素問注臂前廉肩端)銅人經
云手陽明之絡治頸癭氣瘤臂痛不能舉氣腫痙痛
鍼三分留十呼西方子云主咽腫寒熱頸瘰癧癲
疾腠氣肘節痺臂酸重腋急痛肘難屈伸
肩髃二穴在膞骨頭肩端兩骨間陷中宛宛中舉臂取
之灸七壯至二七壯以差為度若灸偏風不遂可七
七壯不宜多恐手臂細若風病筋骨無力久不差灸
不畏細也刺則洩肩臂熱氣唐庫狄欽苦患風痺手
足不得伸甄權鍼此穴令將弓箭射之如故明堂
經云鍼八分留三呼瀉五吸不及鍼以平手取其穴
日灸七壯增至二七若灸偏風不隨可至二百若更
多灸恐手臂細若刺風癲風瘓風病當其火艾不畏
細也(千金云肩頭正中兩骨間名中肩井外一名偏骨也)銅人經云手陽明
蹻脉之會療偏風半身不遂熱風癮疹手臂攣急捉
物不得挽弓不開臂細無力筋骨痠疼又云一名
扁髃主難俛仰風刺風虛手不得伸頭臂冷而緩患
刺風者百日刺筋百日刺骨方可得瘳灸亦得西
方子云療肩中熱頭不可以顧忌如前
肩髎二穴在肩端臑上陷中舉臂取之鍼七分灸三壯
明堂經云五壯銅人經云治肩重不可舉背肘痛
肩貞二穴在肩脾下兩骨解問肩髃後陷中鍼五分
銅人經云治風痺手臂不舉肩中熱痛西方子云
主頷痛引耳嘈嘈耳鳴無所聞頭不可以顧
天宗二穴在秉風後大骨下陷中灸三壯鍼五分留三
呼銅人經云手太陽脉氣所發治肩臂痛臂肘外
後臁痛頰頷腫痛西方子云主肩重臂痛
臑俞二穴在肩骸後大骨下脾上廉陷中鍼八分灸三
壯素問云在肩臑後舉臂取之銅人經云手
足太陽陽維蹻脉之會治寒熱肩腫引脾中痛臂痠
無力
秉風二穴在狂肩上小髎後舉臂有空灸五壯鍼五分
銅人經云小髃後手太陽陽明手足少陽之會治
肩痛不能舉西方子云俠大髎外灸三壯
曲垣二穴在肩中央曲脾陷中按之應手痛灸三壯鍼
明堂經云九分銅人經云主治肩痛周痺氣主
氣主肩髀拘急疼悶西方子云灸十壯
肩外俞二穴在肩脾上廉去脊骨三寸陷中鍼六分灸
三(明上云一壯)銅人經云治肩脾痛熱而寒至時時
西方子云主寒熱引項急強左右不顧
肩中俞二穴在肩脾内廉去脊二寸陷中鍼三分留七
呼灸十壯銅人經云治寒熱目視不明欬𠻳上氣
吐血西方子云主小兒妳癧目不明灸三壯
大椎一穴(一作顧)在第一椎上陷中鍼五分留三呼瀉五
吸灸以年為壮(明堂云日灸壮至七七壯)甲乙經云大椎下至
尾骸骨二十一椎長三尺折重量取俞穴銅人經
云手足三陽督脉之會療五勞七傷温瘧痎瘧氣疰
痎骸拘急頸項不得回顧風勞食氣凡度周身孔穴
遠近分寸以男左女右取中指文為一寸素問云問
身寸是也又多用䋲度量孔穴繩多出縮取穴不准
今以簿竹片點量分寸療病准約西方子云灸一
壯至四十九壯止主傷寒熱盛煩嘔明堂經云背
膊中悶久瘧不愈
資生經云既曰大椎又曰在第一椎上陷中必是二穴
非二穴則不言在第一椎上矣此大椎第一椎所以
異也但銅人經云大椎在第一椎上陷中諸經皆同
惟明堂下經云在第一椎下陶道穴既在第一椎下
不應大推亦在第一椎下必是下經誤寫上字作下
也考之下經亦言陶道穴在大椎節不與銅人合足
見其誤寫上字作下無疑矣
陶道一穴在椎節下間俛而取之陷者中灸五壯鍼五
分銅人經云督脉足太陽之會治頭痛目瞑洒淅寒
熱脊強及頭汗不出西方子云主頭痛項如拔不
可左右顧目不明如脱
身柱一穴在三椎節下間宛宛中鍼五分灸七壯明堂
云五壯下云三壯銅人經云督脉氣所發治癲疾
瘛瘲怒欲殺人身熱狂走譫言見鬼西方子云主
恍惚不樂胷熱口乾煩渴喘息頭痛吐而不出灸五
壯明堂經云主小兒驚癎
神道一穴在五椎節下間陷中俛而取之灸七七壯止
百壯小兒風癲瘛瘲可灸七壯明云灸五分灸三
壯下云五壯銅人經云督脉氣所發西方子云
主恍惚不樂胷熱口乾煩渴喘息頭疼吐而不出灸
五壯西方子云主腰脊急強痎瘧恍惚悲愁健㤀
驚悸主寒熱頭痛進退往來熱喘目痛視物不明
靈臺一穴在六椎節下間俛而取之銅人經云督脉
氣所發西方子云主熱病脾熱温瘧汗不出(出素問)
至陽一穴在第七椎節下俛而取之鍼五分灸三壯
明堂下經云七壯銅人經云督脉氣所發治寒熱
觧散風濕脛痠四肢重痛少氣難言(西方子作阻氣難言)明堂
經云灸七壯主胷中寒氣不能食胷脇支滿身羸瘦
背中氣上下行腰脊疼腹中鳴也
筋縮一穴在第九椎節下間俛而取之鍼五分灸三壯明
堂云七壯銅人經云督脉氣所發治驚癎狂走癲
疾脊急強目轉上反明堂經云灸五壯主顛疾多
言反目瞪也
脊中一穴一名神宗在十椎節下間俛而取之禁灸灸
令人腰背傴偻五分得氣即瀉明堂作脊俞一名脊
中在十一椎中央按脊在十二椎節間
銅人經云一名脊俞督脉氣所發治風癎癲邪温病
積取下利西方子云不灸
懸樞一穴在十三椎節下間伏而取之鍼三分灸三壯
明堂經云在十椎下節間下云十一椎下銅人經
云督脉氣所發治積氣上下行水榖不化下利腰脊
強不得屈伸復中留積明堂經云主積氣上下腹
中盡通
資生經云銅人經載懸樞在十三椎節下間明堂上經
作十二椎節間下經作十一椎下脊中穴既在十一
椎下不應懸樞又在十一椎下故知其誤矣考之素
問亦與銅人同當以銅人為正明堂上經亦誤三字
作二字也要之按脊穴在十二椎節下耳
命門一穴一名屬累在十椎節下間伏而取之(明堂作俛而取)
(之)鍼五分灸三壯銅人經云督脉氣所發治頭
痛如破不可忍身熱如火汗不出瘛瘲裏急腰腹相
引痛明堂經云主寒痎瘧
陽關一穴十六椎節下間伏而取之鍼五分灸三壯
西方子云主脛脾不仁銅人經云關療病法
腰腧一穴一名背辭一名髓孔一名腰柱一名腰戶在
二十一椎節下間宛宛中(一作陷中)以挺腹舒身兩手相
重支頷縱四體後乃取其穴鍼八分留三呼瀉五吸
灸七壯至七七壯甲乙經云鍼二寸留七呼灸七
七壯又云鍼五分灸三壯明堂經云三壯下二壯
素問註云鍼一分按甲乙經作二寸水熱穴註亦
云二寸氣府論註骨空論註作一分一名髄空銅
人經云督脉氣所發治腰髖疼腰脊僵不得回轉及
温瘧痎瘧明堂經云灸五壯主腰疼不得久立腰
已下至足令不仁坐卧難腰脊強急不可俛仰腰重
如石難舉動也忌房勞舉重強力
長僵一穴一名氣之陰郄督脉絡别其穴跌地取之
甲乙經云在脊骶端鍼三分轉鍼以大痛為度其穴
跌地取之乃得灸不及鍼日三十壯止二百此痔根
本是令甲乙經云鍼二寸留七呼明堂云五壯
銅人經云足少陰少陽所結會治腸風下血乃漏種
痔疳蝕下部&KR0630;又云在脊骨下宛宛中是西方
子云主心痛氣短小兒脱肛瀉血秋深不愈驚癎瘛
瘲吐瀉驚恐失精瞻視不明眵眼頭重洞泄不禁腰
脊急彊不可俛仰脊痛寒痓反折主癎疾明堂經
云主大小便難五淋久痔又云在腰俞脊骸端陷
者中主狂病及小兒驚癎忌冷食房勞
資生經云自大椎至腰俞長同身寸三尺折量取穴
王氏云有里醫言凡灸椎骨節突處方駛灸脊下當
骨無驗以魚肉骨參之其言為可信盍依其言當骨
節灸之
普濟方卷四百十四
