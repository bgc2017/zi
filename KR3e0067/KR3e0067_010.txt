普濟方卷十明周王朱橚撰
運氣圖
少隂君火司天陽明燥金在泉中見太宫土運歲土太
過氣化運行先天熱化在上左黅化司氣右動化厥陰
故天政所布其氣明辛化在下左蔵化太陽右明化少陽
故地氣肅而其令切寒交暑熱加燥雲馳雨府濕化迺
行時雨迺䧏金火合德上應熒惑太白其榖白丹熱化
二雨化五燥化四所謂正化日也羽蟲介静蟲育藏物
之宜也毛蟲耗濕毒不生地氣所制也寒熱持於氣交
而為病始熱病生於上清病生於下寒熱相犯而爭於
中民病咳喘血溢血泄鼽嚏目赤眥瘍寒厥胃心痛腰
痛腹大嗌乾腫上是歲火為天氣金為地氣火勝金天
氣盈宜於年前先取化源以平火氣土運在中天氣生
運運生地氣三氣相得而行順化其邪迺微必抑其運
土資其歲勝無使暴過而生其病食白丹之榖以全其
真氣食間氣之榖以辟其虛邪歲宜以醎耎之而調其
上甚則以苦發之以酸收之而安其下甚則以苦泄之
適氣異同而多少之運同地氣以温熱化其化上醎寒
中苦熱下酸熱藥食宜也歲半之前少陰主之化熱若甚
熱滛所勝即怫熱至火行其政民病胸中煩熱嗌乾右
胠滿皮膚痛寒熱咳喘大雨且至唾血血泄鼽衂嚏嘔溺
色變甚則瘡瘍胕腫肩臑及缺盆中痛心痛肺䐜腹大滿
膨膨而喘咳病本於肺診在手尺澤之脉其法平以醎
寒佐以苦甘以酸收之歲半之後陽明主之陽明之氣
燥滛於内即霿霧清暝民病喜嘔嘔有苦善太息心脇
痛不能反側甚則嗌乾面塵身無膏澤足外反熱其為
法治以苦温佐以甘辛以苦下之氣交之中土運主之
敦阜之紀是謂廣化厚德清靜順長以盈至隂内實物
化充成煙埃䑃欝見於厚土大雨時行濕氣迺用燥政迺
辟其化圓其氣豐其政靜其令周備其動濡積并稸其
德柔潤重淖其變震驚飄驟其化兼其所勝其病腹滿
四肢不舉故曰歲土太過雨濕流行腎水受邪民病腹
痛清厥意不樂體重煩冤甚則肌肉萎足痿不收行善
瘈脚下痛飲發中滿食减四肢不舉變生得位藏氣伏
化氣獨治之泉涌河衍涸澤生魚風雨大至土潰鱗見
于陸病腹滿溏泄腸鳴反下甚而大谿絶者死不治初
之氣自癸巳年大寒日申初至是歲春分日午初凡六十
日八十七刻半主位太角木客氣太陽水中見土運地
氣遷燥將去寒迺始蟄復蔵水迺冰霜復䧏風迺至陽
氣欝民反周密關節禁固腰脽痛炎暑將起中外瘡瘍
宜治太陽之客以鹹補之以酸收之以苦堅之以辛潤之
歲榖宜丹間榖宜稷雖有寒邪不能為害二之氣自春
分日午正至小滿日辰正凡六十日有竒主位少徵火
客氣厥隂木中見土運木勝土陽氣布風迺行春氣以
至萬物應榮寒氣時至民迺和其病淋目瞑目赤氣欝
於上而熱宜治厥隂之客以辛補之以酸瀉之以甘緩
之歲榖宜丹間榖宜稻雖有風邪不能為害三之氣自小
滿日巳初至大暑日卯初凡六十日有奇主位少徵火
客氣少隂火中見土運二火相加天政布大火行庶類
蕃鮮寒氣時至民病氣厥心痛寒熱更作欬喘目赤宜調
治少隂之客以鹹補之以甘瀉之以酸收之歲榖宜丹
間榖宜豆雖有熱邪不能為害四之氣自大暑日夘正
至秋分日丑正凡六十日有竒主位太宫土客氣
太陰土中見土運氣與運同又當其位是謂司氣溽暑
至大雨時行寒熱互至民病寒熱嗌乾黃癉鼽衂飲發
宜調太隂之客以辛補之以苦瀉之以甘緩之歲榖宜
白間榖宜麻雖有熱化不能為邪是氣也無犯司氣五
之氣自秋分日寅初至小雪日子初凡六十日有竒主
位少商金客氣少陽火中見土運畏火臨暑反至陽迺
化萬物迺生廼長廼榮民迺康其病温宜治少陽之客
以酸補之以甘瀉之以醎耎之歲榖宜白間榖宜豆雖
有火邪不能為害終之氣自小雪日子正至大寒日戌
正凡六十日有奇主位太羽水客氣陽明金中見土運
土生金燥令行餘火内格腫於上咳喘甚則血嗌寒氣
數舉則霿霧翳病生皮腠内舍於脅下連少腹甚則寒
中地將易也宜治陽明之客以酸補之以辛瀉之以苦
泄之歲榖宜白間榖宜黍雖有燥邪不能為害是歲火
勝則火復氣之勝也微者隨之甚者制之氣之復也稍
者平之暴者奪之皆隨勝氣安其屈伏無問其數以平
為期
太陰濕土司天太陽寒水在泉中見少商金運歲金不及
氣化運行後天濕化在上地氣上騰左少陽明化右少
陰灼化其政肅醎化在下天氣下降左厥隂動化右司氣
素化其令寂陰專其政陽氣退辟大風時起原野昏霧
白埃四起雲奔南極寒雨數至物成於差夏濕寒合德
黃黑埃昏流行氣交上應鎮星辰星其榖黅玄間榖命
太角者熱化寒化勝復同所謂邪氣化日也濕化五清
化四寒化六所謂正化日也倮蟲静鱗蟲育是
謂歲物所宜羽蟲耗熱毒不生是迺地氣所制故隂凝
於上寒積於下寒水勝火則為冰雹陽光不治殺氣迺
行有餘宜高不及宜下有餘宜晚不及宜早土之利氣
之化也民氣亦從之其病寒濕腹滿身䐜憤胕腫痞逆
寒厥拘急土為天氣水為地氣土勝水天氣盈地氣虛當
取化源以平土氣益金運歲中天氣生運運生地氣三
氣相得其化順邪氣迺微必益其歲氣無使邪勝食黅
玄之榖以全其真食間氣之榖以保其精歲宜以苦燥
之温之甚者發之泄之不發不泄則濕氣外溢肉潰皮
折而水血交流必贊其陽火令禦甚寒歲運同寒宜以
熱化上苦熱中酸和下甘熱所謂藥食宜也歲半之前
太陰主之若濕滛所勝則沉隂旦布雨變枯槁胕腫骨
疼隂癉隂癉者按之不得腰脊頭項痛時眩大便難隂
氣不用飢不欲食咳唾則有血心如懸病本於腎診在
足太谿之脉其法平以苦熱佐以酸辛以苦燥之以淡
泄之歲半之後太陽主之若寒滛於内則凝肅惨慄民
病少腹控睾引腰脊上衝心痛血見嗌痛額腫其法制
以甘熱佐以苦辛以醎瀉之以辛潤之以苦堅之歲運
之化金不及紀曰從革是謂折收收氣迺後生氣迺揚
長化合德火政乃宣庶類以蕃其氣揚其用躁切其動鏗
禁瞀厥其發咳喘其化兼所不勝其病嚏咳鼽衂候其
氣者夏有光顯欝蒸之令則冬有嚴凝整肅之應若夏
有炎爍燔燎之變則秋有冰雹霜雪之復其眚西其藏肺
其病舍膺脅肩皆外在皮毛所謂歲金不及民病肩背
瞀腫鼽嚏血便注下收氣迺後復則寒雨暴至迺零冰
雹霜雪殺物隂厥且格陽返上行頭腦疼痛延及額頂
發熱口瘡甚則心痛初之氣自甲午年大寒日亥初至
是歲春分日酉初凡六十日八十七刻半主位太角木
客氣厥隂木中見金運木當其位地氣遷寒迺去春氣
正風迺来生布萬物以榮民氣條舒風濕相薄雨迺後
民病血溢經絡拘強關節不利身重筋痿宜調厥隂之
客以辛補之以酸瀉之以甘緩之歲榖宜黅間榖宜稻
雖有風化不能為邪二之氣自春分日酉正至小滿日
未正凡六十日有竒主位少徵火客氣少隂火中見金
運二火得位而勝金運大火正物承化民迺和其病温
厲盛行遠近咸若濕蒸相薄雨迺時降宜調少隂之客
以鹹補之以甘瀉之以酸收之歲榖宜黅間榖宜豆雖
有濕化不能為邪三之氣自小滿日申初至大暑日午
初凡六十日有竒主位少徵火客氣太隂土中見金運
火生土天政布濕氣降地氣騰雨迺時降寒迺随之感於
寒濕民病身重胸腹滿胕腫宜治太隂之客以鹹補之以
苦瀉之以甘緩之歲榖宜黅間榖宜麻雖有濕邪不能
為害四之氣自大暑日午正至秋分日辰正凡六十日
有奇主位太宫土客氣少陽火中見金運火勝金畏火
臨溽蒸化地氣騰天氣否隔寒風曉夜蒸熱相薄草木
凝煙濕化不流則白露隂布以成秋令民病腠理熱血
暴溢瘧心腹滿熱臚脹甚則胕腫宜治少陽之客以醎
補之以甘瀉之以醎耎之歲榖宜玄間榖宜豆雖有火
邪不能為害五之氣自秋分日巳初至小雪日夘初凡
六十日有竒主位少商金客氣陽明金中見金運氣與運
同又得其位惨令巳行寒露下霜迺早䧏草木黃落寒
氣入體君子周密民病皮腠宜調陽明之客以酸補之以
辛瀉之以苦泄之歲榖宜玄間榖宜黍雖有燥化不能
為邪是氣也司氣以凉用凉無犯終之氣自小雪日卯
正至大寒日丑正凡六十日有竒主位太羽水客氣太
陽水中見金運金生水寒大舉濕大化霜迺積隂迺凝
水堅冰陽光不治感於寒則病人關節禁固腰脽痛寒
濕持於氣交而為疾也宜調太陽之客以苦補之以醎
瀉之以苦堅之以辛潤之歲榖宜玄間榖宜黍雖有寒
化不能為邪歲氣之交濕勝則厥隂復之寒勝則太隂
復之觀其氣至而致其治濕者燥之寒者熱之温者清
之其氣迺平治之大體也
少陽相火司天厥陰風木在泉中見太羽水運歲水太
過氣化運行先天相火在上左陽明右太隂故天氣
正而其政嚴厥隂在下左少隂右太陽故地氣擾而其
令撓風迺暴舉木偃沙飛炎火迺流隂行陽化雨迺時
應風熱參布雲物沸騰太隂横流寒迺時至凉雨並起
火木同德上應熒惑歲星其榖丹蒼火化二寒化六風
化八所謂正化日也羽蟲静毛蟲育是謂歲物宜倮蟲
耗清毒不生是皆地氣所制民病寒熱瘧泄聾瞑嘔吐
上怫腫色變是歲陽為天氣隂為地氣天氣盈當於年
前取火之化源水運在中制火而生木其邪迺微必抑
其運水贊所不勝則暴過不生苛疾不起歲宜醎宜辛
宜酸參之泄之潰之發之觀氣寒温以調其過運異風
熱宜少寒化食宜同法此其道也故曰其化上醎温下
辛温所謂藥食宜也歲半之前少陽相火主之若火滛
勝則温氣流行金政不平民病頭痛發熱惡寒而瘧熱
上皮膚痛色變黃赤傳而為水身面胕腫腸滿仰息泄
注赤白瘡瘍咳唾血煩心胸中熱甚則&KR0864;衂病本于肺
診在手天府之脉其法平以醎冷佐以苦甘以酸收之
以苦發之以鹹復之歲半之後厥隂風木主之若風滛
于内則地氣不明平野昧草迺早秀民病灑灑振寒善
呻數欠心痛攴滿兩脅裏急飲食不下隔咽不通食則
嘔腹脹善噫得後與氣則怏然如衰身體皆重其法治
以新凉佐以苦甘以甘緩之以辛散之歲運之化水運太
過紀曰流衍是謂封藏寒司物化天地嚴凝藏政以布
長令不揚其化凛其氣堅其政謐其令流注其動漂泄
沃涌其德凝慘寒雰其變冰雪霜電其病脹其化兼其
所勝故曰歲水大過寒氣流行邪害心火民病身熱煩
心躁悸隂厥上下中寒譫妄心痛甚則腹大脛腫喘咳
寢汗出憎風診在手神門之脉其法治以鹹温初之氣
自乙未年大寒日寅初至是歲春分日子初凡六十日
八十七刻半主位太角木客氣少隂火中見水運木生
火水運承之地氣遷風勝迺摇寒迺去候迺大温草木
早榮寒来不殺温病迺起其病氣怫於上血溢目赤欬
逆頭疼血傷脅滿膚腠中瘡宜治少隂之客以醎補之
以甘瀉之以酸收之歲榖宜丹間榖宜豆二之氣自春
分日子正至小滿日戌正凡六十日有奇主位少徵火
客氣太隂土中見水運土勝水火反欝白埃四起雲趨
雨府風不勝濕雨迺零民迺康其病熱欝於上咳嘔吐
瘡發於中胸嗌不利頭痛身熱昏憒膿瘡宜治太隂之
客以甘補之以苦瀉之以甘緩之歲榖宜丹間榖宜麻
三之氣自小滿日亥初至大暑日酉初凡六十日有竒主位
少徵火客氣少陽火中見水運火居其位水承之天政布炎
暑至民病熱中聾瞑宜調少陽之客以甘瀉之以醎耎之歲
穀宜丹間穀宜豆四之氣自大暑日酉正至秋分日未正凡
六十日有竒主位太宫土客氣陽明金中見水運土生金凉
迺至白露降民病身重宜治少陽之客以酸補之以苦泄之
歲榖宜蒼間榖宜黍五之氣自秋分日申初至小雪日午初
凡六十日有竒主位少商金客氣太陽水中見水運水金相
和時令至此陽廼去寒迺來民病寒邪君子周密宜治太陽
之客以醎瀉之以苦堅之以辛潤之歲榖宜蒼間榖宜稷終
之氣自小雪日午正至大寒日辰正凡六十日有竒主位太
羽水客氣厥隂木中見水運水生木地氣正風迺至陽氣不
蔵而欬宜治厥隂之客以辛補之以酸瀉之以甘緩之歲榖
宜蒼間榖宜稻此六氣之化也歲氣火木同德其氣專其化
淳勝氣自微而况聖人遇之和而不爭也
陽明燥金司天少隂君火在泉中見少角木運歲不及
氣化運行後天燥化在上左藏化右明化故天氣急而
其政切苦化在下左柔化右蒼化故地氣明而其令暴
陽專其令大暑盛行物燥以堅淳風迺治風燥横運流
於氣交多陽少隂雲趨雨府濕化迺敷燥極而澤清先
而勁毛蟲迺死熱後而暴介蟲迺殃金火合德上應太
白熒惑其榖白丹間榖命太徵之榖其耗白甲品羽清
化熱化勝復同所謂邪氣化日也燥化九風化三熱化
七所謂正化日也介蟲靜羽蟲育是謂歲物之宜介蟲
耗寒毒不生是皆地氣所制清熱之氣持於氣交民病
咳嗌塞寒熱發暴振慄癃閟金為天氣火為地氣火勝金
天氣虛當資化源以取金氣安其運木無使受邪食白
丹之榖以安其氣食間氣之榖以去其邪歲宜以醎以辛
以苦汗之清之散之運與熱同宜多天化此其道也若
化上苦小温中辛和下醎寒所謂藥食宜也歲半之前
陽明主之若燥淫所勝則木迺晩榮草迺晩生筋骨内
變民病左胠脇痛寒清於中感而瘧大凉革候欬腹中
鳴注泄䳱溏名木歛生菀於下草焦上首心脇暴痛不
可反側嗌亁面塵腰痛目昧眥瘍瘡痤癰病本於肝診
在足太衝脉法宜平以苦温佐以酸辛以苦下之歲半之
後少隂主之若熱淫于内則熖浮川澤隂處反明民病
腹中常鳴氣上衝胸喘不能久立寒熱皮膚痛目瞑齒
痛頰腫惡寒發熱如瘧少腹中痛腹大法宜治以鹹寒佐以甘苦
以酸收之以苦發之歲運之化木不及紀曰委和是謂勝生生
氣不改化氣迺揚長氣自平收令迺早凉雨時降風雲
並興草木晩榮蒼乾凋落物秀而實膚肉内充其氣歛
其用聚其動緛戾拘緩其發驚駭其化兼所不勝春有
鳴條和暢之化則秋有霧露清凉之政春有惨悽殘賊
之勝則夏有炎暑燔爍之復其𤯝東其蔵肝其病内舍
胠脇外在關節上臨陽明上商與正商同其病支發癰
腫瘡瘍其甘蟲邪傷肝也初之氣自丙申年大寒日巳
初至是歲春分日夘初六十日八十七刻半主位少角木
客氣太隂土中見木運風濕相遇以行春令地氣遷隂
始凝氣始肅水迺冰寒雨化民病中熱脹面目浮腫善
眠鼽衂嚏欠嘔小便黃赤甚則淋宜調太陰之客以甘
補之以苦瀉之以甘緩之歲榖宜白間榖宜麻雖有濕
化不能為邪二之氣自春分日夘正至小滿日丑正凡
六十日有奇主位太徵火客氣少陽火中見木運二火
相加木運相和陽迺布民迺舒物迺生榮厲大至民善
暴死宜治少陽之客以醎補之以甘瀉之以醎耎之歲榖
宜白間榖宜豆雖有熱邪不能為害三之氣自小滿日寅初至大
暑日子初凡六十日有竒主位太徵火客氣陽明金中見木運金
勝木天政布凉迺行燥熱交合民病寒熱宜治陽明之客以酸補
之以苦泄之歲榖宜白間榖宜黍雖有燥邪不能為害四之氣自
大暑日子正至秋分日戌正凡六十日有竒主位少宫土客氣太
陽水中見木運寒雨降民病暴仆振慄譫妄少氣嗌乾引飲反為
心痛瘧寒之疾宜治太陽之客以苦補之以醎瀉之以辛潤之歲
榖宜丹間榖宜稷雖有寒邪不能為害五之氣自秋分日亥初至
小雪日酉初凡六十日有竒主位太商金客氣厥隂木中見水運
氣與運同司氣為蒼化春令反行民氣和宜調厥隂之客以辛補
之以酸瀉之歲榖宜丹間榖宜稻雖有風化不能為邪終之氣自
小雪日酉正至大寒日未正凡六十日有竒主位少羽水客氣
少隂火中見水運水生木木生火其化順陽氣布候反温流水
不冰其病温宜治少陽之客以甘瀉之以酸收之歲榖宜丹間
榖宜豆雖有熱邪不能為害歲氣之交天氣勝者少陽復之地
氣勝者太陽復之其治各以勝復法
太陽寒水司天太陰濕土在泉中見太徵火運歲火太
過氣化運行先天寒化在上左動化右清化故天政所
布其風肅甘化在下左丹化右灼化故地氣静而其令
徐寒臨太虛其政大舉陽氣不令澤無陽𦦨則火發待
時少陽中治時雨迺涯止極雨散還於太陰雲朝北極
濕化迺布澤流萬物寒敷于上雷動于下寒化一熱化
七濕化五所謂化日也鱗蟲静倮蟲育是謂歲物所宜
鱗蟲不成燥毒不生是皆地氣所制寒濕之氣持於氣
交水土合德上應辰星鎮星其榖玄黅民病寒濕發肌
肉萎足痿不收濡瀉血溢盖水為天氣土為地氣土勝
水天氣虚先資化源以助水化抑其運水扶其不勝無
使暴過而生其疾食玄黅之榖以全其真避虛邪之氣
以安其政歲宜以苦燥之温之適氣同異多少制之運
與寒濕異宜以燥濕化其化上苦温中甘和下甘温所
謂藥食宜也歲半之前天氣主之其化太陽寒水若寒
滛所勝則寒氣反至水且冰血變于中發為癰瘍民病
厥心痛嘔血血泄鼽衂善悲時眩仆運火炎烈雨暴迺
雹胸腹滿手熱肘攣腋腫心澹澹大動胸脇胃脘不安面
赤目黃善噫嗌乾甚則色炲渴而欲飲病本于心診在
手神門之脉其法平以辛熱佐以甘苦以醎瀉之歲半
之後地氣主之其化太隂濕土若濕滛于内則埃昏巖
谷黃反見黑至隂之交民病飲積心疼耳聾渾渾淳淳
嗌腫喉痺隂病血見少腹痛腫不得小便病衝頭疼目
似脱項似拔腰似折髀不可以曲膕如結腨如别其法
治以苦熱佐以酸淡以苦燥之以淡泄之歲運之火紀
曰赫曦是謂蕃茂隂氣内化陽氣外榮炎暑施化物得
以昌其化長其氣高其政動其令明顯其動炎灼妄擾
其德暄暑欝蒸其變炎烈沸騰其化兼其所勝其病笑
瘧瘡瘍血流狂妄目赤上見太水抑運火是謂上羽與
正德同其收齊其病痓其治宜以甘和初之氣自丁酉
年大寒日申初至是歲春分日午初凡六十日八十七
刻半主位少角木客氣少陽火中見火運氣與運同地
氣遷氣迺大温草迺早榮民迺厲温病迺作身熱頭疼
嘔吐肌腠瘡瘍宜調少陽之客以鹹補之以甘瀉之以鹹
耎之歲榖宜玄間榖宜豆則火不為邪是氣也無犯司氣之熱二
之氣自春分日午正至小滿日辰正凡六十日有竒主
位太徵火客氣陽明金中見火運歲運得位陽明客之
燥熱相遇大凉反至民迺慘草迺遇寒火氣遂抑民病
氣欝中滿寒迺始宜調陽明之客以醎補之以辛瀉之
以苦泄之歲榖宜玄間榖宜黍則燥不為邪三之氣自
小滿日巳初至大暑日卯初凡六十日有奇主位太徵
火客氣太陽水中見火運當其位天政布寒氣行民病寒
反熱中癰疽注下心熱瞀悶不治者死宜治太陽之客
以苦補之以醎瀉之以苦堅之以辛潤之歲榖宜玄間
榖宜稷則寒不為邪四之氣大暑日卯正至秋分日丑
正凡六十日有竒主位少宫土客氣厥陰木中見火運
土木相刑風濕交争風化為雨迺化迺成民病大熱少
氣肌肉萎足痿注下赤白宜治厥隂之客以辛補之以
酸瀉之以甘緩之歲榖宜黅間榖宜稻則風不為邪五之氣
自秋分日寅初至小雪日子初凡六十日有竒主位太商金
客氣少隂火中見火運氣與運同不司氣化時令至此陽復
化宜調少隂之客以醎補之以酸收之歲榖宜黅間榖宜豆
則熱不為邪終之氣自小雪日子正至大寒日戌正凡六十
日有竒主位少羽水客氣太隂土中見火運地氣正濕隂凝
太虛宜治太隂之客以甘補之以苦瀉之歲穀宜黅間穀宜
麻則濕不為邪六氣之化也有勝氣必有復氣治宜以勝復之法
厥陰風木司天少陽相火在泉中見少宫土運歲土不
及氣化運行後天風化為天氣灼化左藏化右故天氣
擾而其政撓苦化為地氣清化左黅化右故地氣正而
其令速風生高遠炎熱從之雲趨雨府濕化迺行風火同
德上應歲星熒惑其榖蒼丹間榖言太商者其耗文角
品羽風化清化勝復同所謂邪氣化日也風化三濕化
五火化七所謂正化日也毛蟲静羽蟲育是謂歲物之
宜介蟲耗寒毒不生是皆地氣所制風燥火熱勝復更
作熱病行於下風病行于上風燥勝復形於中陰在上
陽在下天氣虚當資化源以助木氣歲土不及上角與
正角同其邪迺微必贊其運氣無使邪勝歲宜以辛調
上以醎調下畏火之氣無妄犯之故曰其化上辛凉中
甘和下醎寒藥食宜也歲半之前厥隂風木主之若風
滛所勝則太虛埃昏雲物以擾寒生春氣流水不冰民
病胃脘當心而痛上肢兩脇隔咽不通飲食不下舌本
強食則嘔冷泄腹脹溏泄瘕水閉蟄蟲不去病本於脾
診在足衝陽之脉法宜平以辛凉佐以苦甘以甘緩之
以酸瀉之歲半之後少陽相火主之若火滛於内則㷔
明郊野寒熱更至民病注泄赤白少腹痛溺赤甚則血
便法宜治以醎冷佐以苦辛以酸收之以苦發之歲運
之化紀曰卑監是謂减化化氣不令生政獨彰長氣整
雨迺愆收氣平風寒並興草木榮美秀而不實成而粃
也其氣散其用静定其動腸湧分潰癰腫其發濡滯其
化兼所不勝風化盛行四維有埃雲潤澤之化則春有
鳴條鼔折之政四維發振拉飄騰之變則秋有肅殺霖
霪之復其𤯝四維其藏脾其病内舍心腹外在肌肉四
肢上臨厥隂氣同正角民病飱泄邪傷脾也法宜治以
甘和初之氣自戊戌年大寒日亥初至是歲春分日酉
初凡六十日八十七刻半主位少角木客氣陽明金中
見土運土生金清化行寒始肅殺氣方至民病寒於右
之下宜治陽明之客以酸補之以辛瀉之以苦泄之歲
榖宜蒼間榖宜黍制其燥邪弗能為害二之氣自春分
日酉正至小滿日未正凡六十日有竒主位少徵火客
氣太陽水中見土運濕寒合氣以行舒榮之化寒不去
華雪水冰殺氣施化霜迺䧏谷草上焦寒雨數正陽復
化民病熱於中宜治太陽之客以苦補之以醎瀉之以
苦堅之以辛潤之歲榖宜蒼間榖宜稷治其寒邪不能
為害三之氣自小滿日申初至大暑日午初凡六十日
有竒主位太徵火客氣厥隂木中見土運木勝土天政
布風迺時舉民病泣出耳鳴掉眩宜治厥陰之客以辛
補之以酸瀉之以苦緩之歲榖宜蒼間榖宜稲制其風
邪莫能為害四之氣自大暑日午正至秋分日辰正凡
六十日有奇主位少宫土客氣少隂火中見土運土居
其位少隂居之溽暑至濕熱相薄争於左之上民病黃
癉而為胕腫宜治少隂之客以醎補之以甘瀉之以酸
收之歲榖宜丹間榖宜豆制其邪熱莫能為害五之氣
自秋分日巳初至小雪日卯初凡六十日有竒主位太
商金客氣太隂土中見土運氣與運同燥熱更勝沉陰
迺布寒氣及體風雨迺行宜治太陽之客以甘補之以苦瀉
之以甘緩之歲穀宜丹間穀宜麻治其邪濕莫能為害是氣
也無犯司氣終之氣自小雪日酉正至大寒日未正凡六十
日有竒主位太羽水客氣少陽火中見火運火土相得畏火
司令陽迺大化蟄蟲出見流水不冰地氣大發草迺生人迺
舒其病温厲宜治少陽之客以酸補之以甘瀉之以鹹耎之
歲穀宜丹間穀宜豆制其火邪莫能為害歲氣大法風勝則
有陽明之復火勝則有太陽之復觀其所至各以其法治之
少隂君火司天陽明燥金在泉中見太商金運歲金太過
氣化運行先天堅成之紀曰上徵與正商同經又曰太
商下加陽明太過而加同天符天符為執法是謂平氣
之化命曰審平之紀收而不争殺而無犯五化宣明其
氣潔其性剛其用散落其化堅斂其政勁肅其候清切
其令燥其類金其應秋其榖稲其果桃其實榖其蟲介
其畜雞其物外堅其色白其味辛其音商其數九其在
人也在藏為肺在竅為鼻在體為皮毛在病為咳此歲
運所主也天地之氣熱化在上左柔化右動化故天政
所布其氣明辛化在下左藏化右明化故地氣肅而其
令切二歲交司之氣寒交暑天地相應之氣熱加燥雲
馳雨府濕化迺行時雨迺䧏金火合德上應熒惑太白
其榖丹白熱化七清化九燥化九所謂正化之日羽蟲
静介蟲育是謂歲物所宜也毛蟲耗濕毒不生是謂地
氣所制水火寒熱時氣交而為病始熱病生於上清病
生於下寒熱相犯而争於中民病欬喘血溢血泄鼽嚏
目赤眥瘍寒厥入胃心痛腰痛腹大嗌乾腫上歲半之
前少陰君火以司天氣少隂之化有本標之異寒熱得
中其氣迺和而無熱滛之勝歲半之後陽明燥金以司
地氣陽明不從標本以中氣為化燥熱相兼其化迺平而
無燥滛之勝是歲平金無勝復不取化源惟資歲勝折
其欝氣無所暴過而生其病歲宜以醎寒調其上以酸
温安其下以辛温調其中食丹白之榖以全真氣食間
氣之榖以辟虚邪運同地氣宜多温熱化司氣以凉用
凉遠凉此其道也初之氣自己亥年大寒日寅初至是
歲春分日子初凡六十日八十七刻半主位少角木客
氣太陽水中見金運風寒燥三氣同奉少隂之政以行
春令地氣遷燥將去寒迺始蟄復藏水迺冰霜復䧏風
迺至陽氣欝民反周密關節禁固腰脽痛炎暑將起中
外瘡瘍宜治太陽之客以苦補之以醎瀉之以苦堅之
以辛潤之歲榖用丹間榖用稷迺無寒邪之害二之氣
自春分日子正至小滿日戌正凡六十日有竒主位太
徵火客氣厥隂木中見金運風火燥三氣同奉少隂之
政以行舒榮之化木火相得陽氣布風迺行春氣以正
萬物應榮寒氣時至民迺和其病淋目瞑目赤氣欝於
上而熱宜治厥隂之客以辛補之以酸瀉之以甘緩之
歲榖宜丹間榖宜稲迺無風邪之害三之氣自小滿日
亥初至大暑日酉初凡六十日有奇主位太徵火客氣
少隂火中見金運二火勝運又為天政所布故大火行
庶類蕃鮮寒氣時至民病氣厥心痛寒熱更作咳喘目赤宜
治少陽之客以鹹補之以甘瀉之以酸收之歲榖宜丹間榖宜
豆迺無熱邪之害四之氣自大暑日酉正至秋分日未正凡六十
日有竒主位少宫土客氣太隂土中見金運土得其位以生運金
二氣相得以行陽明之令溽暑至大雨時行寒熱反至民病寒熱
嗌乾黃癉&KR0864;衂飲發宜治太陽之客以甘補之以苦瀉之以甘緩
之歲榖宜白間榖宜麻迺無邪濕之害五之氣自秋分日申初
至小雪日午初凡六十日有竒主位太商金客氣少陽火中見
金運氣金雖得位客氣少陽用事清化迺抑畏火臨暑反至陽
迺化萬物迺生迺長迺榮民迺康其病温宜治少陽之客以鹹
補之以甘瀉之以鹹耎之歲榖宜白間榖宜豆迺無火邪之害
終之氣自小雪日丑正至大寒日辰正凡六十日有竒主位少
羽水客氣陽明金中見水運金氣相符水氣生之又為歲之司
氣金之氣迺平故燥令行餘火内格民病腫於上咳喘甚則血
溢寒氣數舉則霧霿翳病生皮腠内舍於脇下連小腹而作寒
中宜調陽明之客以酸補之以辛瀉之以苦泄之歲榖宜白間
榖宜黍迺無燥邪之害是氣也司氣以凉用凉無犯是謂至治
太陰濕土司天太陽寒水在泉中見少羽水運歲不及
氣化運行後天涸流之紀曰上宫與正宫同是歲天氣
平又少羽下加之太陽不及而加同歲會凡歲會為行
令此運化宜平也諸同正歲氣化運行同天歲運既平
命曰静順之紀藏而勿害治而善下五化咸整其氣明
其性下其用沃衍其化凝堅其政流演其候凝肅其令
寒其類水其應冬其榖豆其果栗其實濡其蟲鱗其畜
彘其色黑其味醎其音羽其數六其在人也其藏為腎
其主二隂其飬骨髓其病厥歲運之化也天地之氣濕
化在上明化左灼化右故地氣上騰而其政肅醎化在
下動化左清化右故天氣下䧏而其令寂隂專其政陽
氣退辟大風時起原野昏霿白埃四起雲奔南極寒雨
數至物成於差夏濕寒合德黃黑埃昏流行氣交上應
鎮星辰星其榖黅玄故隂凝於上寒積於下寒水勝火
則為冰雹陽光不治殺氣迺行民病寒濕腹滿身䐜憤
胕腫痞逆寒厥拘急故有餘宜高不及宜下有餘宜晩
不及宜早土之利氣之化也民氣亦從之間榖命太徵
太角之榖歲氣既平不取化源唯折其水欝之氣無使
邪勝食黅玄之榖以全其真食間氣之榖以保其精歲
宜以苦温調上以苦熱調下以苦和調中燥之温之歲
半之前天氣太隂主之太隂所致為雲雨其化從本當
其時多行雨濕化者太隂之政也歲半之後地氣太陽
主之太陽所至為寒霧其化從本從標當其時寒氣至而
熱氣應者地氣之平也初之氣自庚子歲大寒日巳初
至是年春分日夘初凡六十日八十七刻半主位少角木
客氣厥隂木中見水運木當其位水運統之奉太陰之
政布行春令地氣遷寒迺去春氣至風迺來生布萬物以榮
民氣條舒風濕相薄雨迺後民病血溢筋絡拘強關節不
利身重筋痿宜治厥隂之客以辛補之以酸瀉之以甘
緩之歲榖宜黅間榖宜稻迺無客風之害二之氣自春
分日卯正至小滿日丑正凡六十日有竒主位太徵火
客氣少隂火中見水運火當其位隂精承之寒熱二氣
奉太陰之政以行舒榮之化大火正物承化民迺和其
病溫厲勝行遠近咸若濕蒸相薄雨迺時䧏宜治少隂
之客以醎補之以甘瀉之以酸收之歲榖用黅間榖用
豆迺無客熱之害三之氣自小滿日寅初至大暑日子
初凡六十日有奇主位太徵火客氣太隂土中見水運
天政布濕氣降地氣騰雨迺時䧏寒迺隨之感於寒
濕民病身重胕腫胸腹滿宜治太隂之客以甘補之以
苦瀉之以甘緩之歲榖用黅間榖用麻迺無濕邪之害
四之氣自大暑日子正至秋分日戌正凡六
十日有竒主位少宫土客氣少陽火中見水
運火土相得奉太陽之令畏火臨溽蒸化地
氣騰天氣否隔寒風曉暮蒸熱相薄草木凝
烟濕化不流則白露隂布以成秋令民病腠
理熱血暴溢瘧心腹滿熱臚脹甚則胕腫宜
治少陽之客以酸補之以甘瀉之以鹹耎之
歲榖用玄間榖用豆迺無邪熱之害五之氣
自秋分日亥初至小雪日酉初凡六十日有
竒主位少商金客氣陽明金中見水運金當
其位與水運相得慘令已行寒露下霜迺早
降草木黃落寒氣及體君子周密民病皮腠
宜治陽明之客以酸補之以辛瀉之以苦泄
之歲榖用玄間榖用黍迺無客邪之害終之
氣自小雪日酉正至大寒日未正凡六十日
有竒主位少羽水客氣太陽水中見水運氣
運符會寒大舉濕大化霜迺積隂迺凝水堅
冰陽光不治感於寒則病人關節禁固腰脽
痛寒濕持於氣交為疾也宜治太陽之客以
苦補之以鹹瀉之以苦堅之以辛潤之歲榖
用玄間榖用稷迺無客寒之害是歲行平氣
之化歲會為行令無淫氣勝復唯行德化政
令然土為天氣水為地氣水土雖睦而運化
不及濕土在上木氣行之或有濕邪其氣亦
微内經所謂中行令者其病徐而持也
少陽相火司天厥陰風木在泉中見太角木運歲木太
過氣化運行先天太角下加厥陰太過氣而加同天符
為執法平木之化也命曰敷和之紀木德周行陽舒隂
布五化宣平其氣端其性隨其用直其化生榮其政發
散其候温和其類草木其物中堅其令風其應春其榖
麻其果李其實核其蟲毛其畜犬其色蒼其味酸其音角
其數八其在人也其藏肝其主目其養筋其病裏急肢滿此
歲運所主也天地之氣火化在上左清化右柔化故天
氣政而其政嚴酸化在下左灼化右藏化故地氣擾而
其令撓風迺暴舉木偃沙飛炎火迺流隂行陽化雨迺
時應火木同德上應熒惑歲星其榖丹蒼風熱參布雲
物沸騰太陰横流寒迺時至凉雨並起民病寒中外發
瘡瘍内為泄滿聖人遇之和而不爭往復之作民病寒
熱瘧泄聾暝嘔吐上怫腫色變歲半之前天氣少陽主
之少陽所至為炎暑其化從本當其時化火化盛行風
氣應之候迺和歲半之後地氣厥隂主之厥隂所至為風
府其化不從標本而以中氣為化當其時風從火化者
厥隂之中也是歲運化既平不取化源惟贊所不勝則
暴過不生苛疾不起歲宜以醎寒調上以辛凉調下以
酸和調中滲之泄之漬之發之運同風熱宜多寒化司
氣以温用温遠温治之常也初之氣自辛丑年大寒日
申初至是歲春分日午初凡六十日八十七刻半主位
太角木客氣少隂火中見木運木火相得運當其位以
奉少陽之政而行春令地氣遷風勝迺摇寒迺去候
迺大温草木早榮寒来不殺温病迺起其病氣怫於上
血溢目赤欬逆頭痛血崩脇滿膚腠中瘡宜治少陽之
客以醎補之以甘瀉之以酸收之歲榖宜丹間榖宜豆
則熱不為邪二之氣自春分日午正至小滿日辰正凡
六十日有奇主位少徵火客氣太隂土中見木運風濕
之氣奉畏火之政以行舒榮之化火反欝白埃四起雲
趨雨府風不勝濕雨迺零民迺康其病熱欝於上欬逆
嘔吐瘡發于中胸嗌不利頭疼身熱昏憒膿瘡宜治太隂之
客以甘補之以苦泄之以甘緩之歲榖宜蒼間榖宜麻則熱不為
邪三之氣自小滿日巳初至大暑日夘初凡六十日有
奇主位少徵火客氣少陽火中見木運火當其位與木
運之氣相得天政布炎暑至少陽臨上雨迺涯民病熱
中聾瞑血溢膿瘡咳鼽衂渴嚏欠喉痺目赤善暴死宜
治少陽之客以鹹補之以甘瀉之以鹹耎之歲榖宜丹
間榖宜豆則火不為邪是歲木氣適平民自無暴死四
之氣自大暑日夘正至秋分日丑正凡六十日有奇主
位太宫土客氣陽明金中見木運風燥之氣下應在泉
厥隂之令而為天地交司秋氣早行凉乃至炎暑間化
白露降民氣和平其病滿身重宜治陽明之客當以酸
補之以辛瀉之以苦泄之歲榖宜蒼間榖宜黍則燥不
為邪五之氣自秋分日寅初至小雪日子初凡六十日
有竒主位少商金客氣太陽寒水中見木運水木相和
與金相得當此一氣寒化早至陽迺去寒迺来雨迺降
氣門迺閉剛木早凋民病寒邪君子周密宜治太陽之
客以辛補之以半瀉之以苦堅之以辛潤之歲榖宜蒼間榖宜稷則
寒不為邪終之氣自小雪日子正至大寒日戌正凡六十日有竒主
位少羽水客氣厥隂木中見木運太角下加厥隂之時運與氣符其
化和平又居水位水不相得其化迺順地氣正風迺至萬物反生霿
霧以行其病關閉不禁心痛陽氣不藏而咳氣平之時不應有疾或
有疾者氣有初承不能無侮所謂邪中執法也經曰中執法者其病
速而危宜治厥隂之客以辛補之以酸瀉之以甘緩之歲榖宜蒼間
榖宜稻則風不為邪此一氣司氣以温用温無犯
陽明燥金司天少隂君火在泉中見少徵火不及氣運
歲不及氣化運行後天伏眀之紀曰上商同言天氣平
也六元正紀曰少徵下加少隂不及而加同歲會言歲
運平也諸同正歲氣化運行同天上見天氣平下見運
火平火氣之平也命曰升明之紀正陽而治德施周普
五化均衡其氣高其性速其用燔灼其化蕃茂其政明曜
其候炎暑其類火其應夏其榖麥其果杏其實絡其蟲
羽其畜馬其色赤其味苦其物脉其音徵其數七其在
人也其藏心其主舌其飬血其病瞤瘛此歲運所主也
天地之氣燥化在上左藏化右丹化故天氣急而其政
切苦化在下左濕化右動化故地氣明而其令暴陽專其令
炎暑盛行物燥以堅淳風迺治風燥横運流於氣交多
陽少陰雲趨雨府濕化迺敷燥極而澤其榖白丹間榖
命太者其耗白甲品羽金火合德上應太白熒惑清熱
之氣持於氣交民病欬嗌塞寒熱發暴振慄癃閟清先
而勁毛蟲迺死熱後而暴介蟲迺殃民歲運熱寒雨寒
化雨化勝復同所謂邪氣化日也燥化四熱化二所謂正
化日也歲半之前天氣陽明主之陽明以中氣為化當其時
燥濕相半者陽明得中也歲半之後地氣少隂主之少隂
有本標之化當其時寒熱得中者少隂之氣和也歲火適
平不資化源惟安運氣無使受邪歲宜以若小温調上以
醎寒調下以醎温調中食白丹之穀以安其氣食間氣之
榖以去其邪運同熱氣宜多天化治之常也初之氣自壬
寅年大寒日亥初至是歲春分日酉初凡六十日八十七
刻半主位太角木客氣太隂土中見火運奉陽明之政而
行春令地氣遷隂始凝氣始肅水迺冰寒雨化其病中熱
脹面目浮腫善眠鼽衂嚏欠嘔小便黃赤甚則淋宜治太
隂之客以甘補之以辛瀉之以甘緩之歲榖宜白間榖
宜麻迺無濕邪之害二之氣自春分日酉正至小滿日
未正凡六十日有竒主位少徵火客氣少陽火中見
火運三火相符以行舒榮之化陽迺布民迺舒物迺生
榮厲大至民善暴死是歲火氣適平民無暴死宜治少
陽之客以醎補之以甘瀉之以醎耎之歲穀用白間穀
用豆迺無火邪之害是氣也司氣以熱用熱無犯三之
氣自小滿日申初至大暑日午初凡六十日有竒主位
少徵火客氣陽明金中見火運金居火位天政布涼迺
行燥熱交合燥極而澤民病寒熱宜治陽明之客以酸
補之以辛瀉之以苦泄之歲榖用白間榖用黍迺無燥
邪之害四之氣自大暑日午正至秋分日辰正凡六十
日有奇主位太宫土客氣太陽水中見火運寒濕之氣
下奉少隂之令寒雨降民病暴仆振慄譫妄少氣嗌乾引
飲及為心痛癰腫瘡瘍瘧寒之疾骨痿血便宜治太陽
之客以苦補之以醎瀉之以苦堅之以辛潤之歲榖用
丹間榖用稷迺無寒邪之害五之氣自秋分日巳初至
小雪日卯初凡六十日有竒主位少商金客氣厥隂木
中見火運春令反行草迺生榮民氣和宜調厥隂之客
以辛補之以酸瀉之以甘緩之歲穀用白間穀用稷迺
無風邪之害終之氣自小雪日卯正至大寒日丑正凡
六十日有竒主位太羽水客氣少隂火中見火運運火
氣符會陽氣布候反温蟄蟲乃見流水不冰民迺康平
其病温宜治少隂之客以鹹補之以甘瀉之以酸收之
歲穀用丹間穀用豆迺無熱邪之害是歲運氣適平若
有邪氣則中行令其病徐而持也
普濟方卷十
