普濟方卷十六明周王朱橚撰
心臓門
總論
夫心主神神者五臓專精之本也為帝王監領四方夏
王七十二日位在南方離宫火也有生之來謂之精兩
精相摶謂之神所以任物謂之心神者心之蔵也舌者
心之官故心氣通於舌舌和則能審五味矣心在竅為
耳夫心者火腎者水也水火相濟心氣通於舌舌非竅
也其通於竅者寄見於耳左耳丙右耳丁循環炎宫上
出唇口知味榮華於耳外主血内主五音心重十二两
中有三毛七孔盛精汁三合神名呴呴主蔵神號五神
居隨節應會故云心蔵脉脉合神在氣為吞在液為汗
心氣虚則悲不已實則咲不休心氣虚則夢救火陽物
得其時則夢燔灼心氣盛則夢喜笑恐畏厥氣客於心
則夢丘山煙火凡心臓象火與小腸合為腑其經手少
隂與太陽為表裏其脉洪相於春王於夏夏時萬物洪
盛垂枝布葉皆下垂如曲故名曰鈎心脉洪大而長洪
則衛氣實實則氣無從出大則榮氣萌萌洪相薄可以
發汗故名曰長長洪相得即引水漿溉灌經絡津液皮
膚太陽洪大皆是母軀幸得戊巳用牢根株陽氣上出
汗見於頭五内乾枯胞中空虚醫反下之此為重虚脉
浮有表無裏陽無所使不但危身并中其母夏脉如
鈎夏脉心也南方火也萬物之所以盛長也故其氣來
盛去衰故曰鈎反此者病何如而反其氣來盛去亦盛
此謂之太過病在外其來不盛去反盛此謂不及病在
内太過則令人身熱而膚痛為浸滛不及則令人煩心
上見欬唾下為氣泄心脉來累累如連珠如循琅玕
曰平夏以胃氣為本心脉來喘喘連屬其中微曲曰心
病心脉來前曲後倨如操𢃄鈎曰心死真心脉至堅
而搏如循薏苡子累累然色赤黑不澤毛折乃死夏
胃微鈎曰平鈎多胃少曰心病但鈎無胃曰死胃而有
石曰冬病石甚曰今病心蔵脉脉舍神怵惕思慮則傷
神神傷則恐懼自失破䐃脱肉毛悴色夭死于冬手少隂氣
絶則脉不通少隂者心脉也心者脉之合也脉不通則血不
流血不流則髮色失澤面黑如漆葉者血先死壬篤癸死水勝
火也心死脈浮之實如豆麻擊手按之益躁疾者死夏心
火王其脉浮大而散(一作弦)曰平反得弦細而長者是肝之乘
心母之歸子為虚邪雖病易治反得大而緩者是脾之乘心
子之乘母為實邪雖病自愈反得沈濡而滑者是腎之乘
心水之尅火為賊邪大逆十死不治反得微澀而短者是
肺之乘心金之陵火為微邪雖病即瘥腎乘心必癃左
手關前寸口隂絶者無心脉也若心下熱痛掌中熱時時
善嘔口中傷爛刺手少陽治陽左手關前寸口隂寔者心
實也若心下有水氣憂恚發之刺手心主治隂心脉來
累累如貫珠滑利再至曰平三至曰離經病四至脫精五
至死六至命盡手少隂脉也心脉急甚為瘈瘲微急為
心痛引背食不下緩甚為狂笑微緩為伏梁在心下上
下行有時唾血太甚為喉介微大為心痺引背善淚出
小甚為善噦微小為消癉滑甚為善渴微滑為心疝引
臍小腹鳴濇甚為瘖微濇為血溢維厥耳鳴癲疾心
脉搏堅而長當病舌卷不能言其濡而散者當病消渴
自已心脉之至也喘而堅詮曰有積氣在中時害於
食名心痺得之外疾思慮而心虚故邪從之扁鵲曰心
有病則口生瘡腐爛心在聲為笑在變動為憂在志
為喜喜傷心精氣并於心則喜心虚則悲悲則憂實則
笑笑則喜時主夏病者時間時甚知其源取其輸觀
其應審其害病先發於心者心痛一日之肺喘欬三
日之肝脅痛支滿五日之脾閉塞不通身痛體重三日
不已死冬夜半夏日中病在心日中慧夜半甚平旦静
假令心病北行若食豚魚得之不者當以冬時發得
病以壬癸日方凡心病之状胷内痛脇支滿兩脇下
痛膺背肩胛間痛兩臂内痛虚則胷腹大脇下與腰背
相引而痛取其經手少隂太陽舌下血者其變病刺郄
中血者心脉沉之小而緊浮者不喘苦心下聚氣而
痛食不下喜咽唾時手足熱煩滿時忘不樂喜太息得
之憂思心病其色赤心痛短氣手掌煩熱或啼哭罵
詈悲思愁慮面赤身熱其脉實大而數此為可治宜服
(闕宜服煮藥)春當刺中衝夏刺勞宫季夏刺大陵皆補之秋
刺間使冬刺曲澤皆瀉之(此是手心主心胞絡經)又當炙巨闕五
十壮背第五椎百壮邪在心則病心痛善悲時眩仆視
有餘不足而調其輸愁憂思慮則傷心心傷則苦驚
喜㤀善怒心中寒者翕翕發熱不能起心中飢則飲
食食則嘔心中寒者其人病心如噉蒜虀状劇者心
痛徹背背痛徹心如蠱注其脉浮者自吐乃愈心傷其
人勞倦頭面赤而下重心中痛徹背自煩發熱當臍跳
手其脉弦此為心臓傷所致也心水者其人身體腫
而少氣不得卧煩而躁其隂大腫真心痛手足青至節
心痛甚者旦發夕死夕發旦死心脹者煩心短氣卧
不安凡心脉急名曰心疝小腹當有形其以心為主
臓小腸為之使故小腹當有形診得心積沉而芤時
上下無常處病胷滿悸腹中熱面赤咽乾心煩掌中熱
甚則唾血身瘈瘲主血厥夏差冬劇色赤也心病煩
悶少氣大熱熱上傷心嘔欬吐逆狂語汗出如珠身體
厥冷其脉當浮今反沉濡而滑其色當赤而反黑者此
是水之剋火為大逆十死不治徵音人者主心聲也
心聲笑其音竽其志喜其經手少隂厥逆太陽則榮衛
不通隂陽反錯陽氣外擊隂氣内傷傷則寒寒則虚虚
則驚掣心悸定心湯主之語聲前寬後急後聲不續前
混後濁口喎冒昧好自笑此為厲風入心荆瀝湯主之
心虚風寒半身不遂骨節離觧緩弱不收便利無度口
角喎邪薑附湯主之此病不盈旬日宜急治之又笑而
呻呻而反憂此為水剋火隂擊陽隂起而陽伏伏則實
實則傷熱傷熱則狂悶冒昧言多謬誤不可採聽此心
已傷若其人口脣正赤可療青黃白黑不可療也赤
為心心合脉赤如鷄冠者吉心主舌舌是心之餘其人
火形相比於上徵赤色䀕銳面小頭好肩背髀腹小手
足行安地疾行摇肩背肉滿有氣輕財少信多慮見事
明了好顧急心不夀暴死耐春夏不耐秋冬秋冬感而
生病主手少隂竅竅然&KR1075;骭長短傾正則心應之正赤
色小理者則心小小則邪勿能傷易傷以憂粗理者則
心大大則虚虚則寒寒則憂不能傷易傷於邪無&KR1075;骭
者則心高高則實實則熱熱則滿於肺中悶而善㤀難
開以言&KR1075;骭小短舉者則心下下則蔵外易傷於寒易
恐以言&KR1075;骭長者則心堅堅則藏安守固&KR1075;骭弱以薄
者則心脆脆則善病消癉熱中&KR1075;骭直下不舉者則心
端正端正則和利難傷&KR1075;骭向一方者則心偏傾偏傾
則操持不一無守司也(一云若&KR1075;骭小短薄弱而下則心下下則虚虚則傷寒又憂恚)
(内損心暴痛而好唾清涏口臭蠱齒痛侵唇齒若&KR1075;骭高起則心高高則實實則熱熱則滿於心悶而善忘恐)
(悸喉燥口痛牙癰舌傷小兒則便秘口重舌鵝口聲嘶)凡人部分䧟起者必有病
生小腸太陽為心之部其處䧟起即病生矣臓含内外
部亦内外沉濁属内浮清居外若外病内入小腹滿起
内病裏出所部䧟没外入内前治陽後補隂内出外前
補隂後瀉陽陽則實熱隂則虚寒在陽主外在隂主内
凡人死生休咎則臓神前變形于外人心前病則口為
之開張若心前死則枯黑語聲不轉若天中䓁分墓色
應之即死不治看應增損斟酌賖促賖則不出四百日
内促則不臻旬月之間心病少愈而卒死何以知之曰
赤黑色黯點顔即若見顔度年上此必卒死心絶一日
死何以知之兩目回回直視肩息立死凡面赤目白憂
恚思慮心氣内索面色反好急求棺槨不過十日死又
面黃目赤不死赤如衃血死吉凶之色若在分部朏朏
而見赤黑入口此必死不出其年名曰行尸若年上無
應三年之中病必死矣夏火心脉色赤主手太陽也
夏取盛經分腠夏者火始治心氣始長脉瘦氣弱陽氣
留溢熱熏分腠内至於經故取盛經分腠絶膚而病去
者邪居淺也所為盛經者陽脉也其脉本在外踝之後
應在命門之上三寸命門者在心下一寸也脉根在少
澤在手小指端手少隂之脉獨無輸何也曰少隂者
心脉也心者五臓六腑之大主也為帝王精神之所舍
其藏堅固邪不能容容之則傷心心傷則神去而身死
矣故諸邪在於心者皆在心之包胳包胳者心主之脉
也故少隂無輸也少隂無輸心不病乎曰其外經腑病
臓不病故獨取其經於掌後兊骨之端也夏三月主
心小腸赤脉㩌病也其源從少隂太陽之氣相搏而停
則榮衞不通皮肉痛起太陽動發少隂滛邪之氣因而
作則臓腑隨時受夏疫病也其病相若腑虚則為隂邪
氣所傷身戰脉掉捉所不禁臓實則為陽毒所侵内熱
口開舌破咽塞聲嘶故曰赤脉㩌病扁鵲曰灸腎肝
心三輸主治丹(一作痺)毒病當依源為治表治隂陽調和
臓腑疾不生矣凡脉虚者好驚跳不定脉實者洪滿
凡脉虚實之應主乎心小腸若其腑臓有病從熱生則
應臓寒則應腑也
心實(附論)
夫心實熱左手寸口人迎以前脉隂實者手少隂經也
病苦閉大便不利腹滿四肢重身熱名曰心實熱也
心實則生熱熱則心神煩亂面赤身熱口舌生瘡咽燥
頭痛喜笑恐悸心煩熱汗出衂血諸證皆手少隂經實
熱所致其脉見於左手寸口人迎以前隂實者乃其候
也心小腸俱實左手寸口人迎以前脉隂陽俱實者
手少隂與巨陽經俱實也病苦頭痛身熱大便難心腹
煩滿不得卧以胃氣不能轉水穀名曰心小腸俱實也
方
茯神湯(千金方)治心實熱口乾煩渴眠卧不安
茯神(去木)麥冬(去心焙各三兩)木通(剉一作通草)桂(去粗皮)知母
紫苑(洗切)升麻(各半兩)竹茹(如鷄子大)赤石脂(各一兩)
右粗𢷬篩每服五錢井華水一盞半入棗一枚去核
煎至一盞去滓食前臨卧温服
安心散(千金方)治心熱滿煩悶驚恐
芍藥(白者)遠志宿薑(各二兩)茯苓赤石脂麥門
冬知母紫苑石膏(各四十二銖)人參(二十四銖)桂心
麻黃黃芩(各三十銖)萎蕤(三十六銖)甘草(十二銖)
右為粗散先以水五升淡竹葉一升煮取三升去滓
煮散一方寸七半以絹裹煮時動之煎取八合為一
服日再
茯神丸(王氏博濟方)治心實壅熱口苦舌乾涕唾稠黏胸膈
煩悶不思飲食肢體倦怠或發煩熱状似骨蒸
茯神(去木)生乾地黃(洗切焙各二兩)鼈甲(九肋者醋炙去裙)防風(去蘆)
桔梗(去蘆頭切炒)人參升麻大復子(炮)黃芩(去黑子)
白前(各一兩)枳殼(去瓤麩炒)赤芍藥柴胡(去苗)黃耆(薄切各一)
(兩)
右為細末鍊蜜丸桐子大每十丸食後生薑湯下臨
時更加减服
犀角正心湯治心臓熱胸中滿悶嗔怒不常或頭旋
運或痛如破
犀角(鎊)防風(去蘆)生乾地黃(焙)羌活(去蘆頭)菊花半
夏(湯浸又用薑汁製作餅暴乾)玄參黃芩(去黑心)白术甘
草(炙)旋覆花麥門冬(去心焙)前胡(去蘆頭各兩半)
右𢷬篩每服五錢水一盞半入生薑一棗大切煎八
分去滓食後温服
抑心氣湯(銜藥院方)治心氣實熱火氣炎盛銷爍金精肺
受心邪因而生疾若人患肺先審心虚實若心氣盛
實則脉洪大或肺脉微得心脉即先服此
黃芩(去黑心)赤茯芩(去黑皮)玄參甘草(炙剉)麥門冬(去心焙)
牡丹皮升麻桔梗(去蘆頭炒)貝母(去心)犀角屑(各一兩)
沉香木香(各一錢)
右粗𢷬篩每服三錢水一盞煎七分食後温服
人參湯治心實壅熱口苦舌乾涕唾稠黏胸膈煩悶
不思飲食
人參赤茯苓(去黑皮)茯神(去木)龍骨遠志(去心)麥冬
(去心焙)生乾地黃(洗切焙)甘草(炙剉各半兩)丹砂(别研)天竹黃
(各一錢)天冬(去心焙半兩)
右𢷬篩每服三錢水一盞棗一枚去核淡竹葉五片
燈心一莖煎七分去滓温服一方治心熱多汗用
白茯苓無燈心煎
竹瀝湯(千金方)治心實熱驚夢喜笑恐畏悸懼不安
淡竹瀝生地黃(各一升)石膏(八兩)芍藥白术人
參栀子仁(各三兩)赤石脂紫苑知母茯神
(各二兩)
右㕮咀以水九升煮十味取二升七合去滓下竹瀝
更煎取三升若湏利入芒硝二兩去芍藥分三服
黃連散治心實熱多驚夢喜畏懼不安
黃連人參(去蘆頭)知母麥冬(去心)栢子仁赤芍
藥犀角屑茯神紫苑(去苗土各一兩)石膏川芒
硝(各二兩)
右為粗散每服三錢水一中盞煎五分去滓入竹瀝
半合生地黃汁半合更煎一兩沸每於食後温服
鎮心丸治心熱實忪悸恍惚痰壅昏倦上氣渴躁夜
卧不穏
丹砂(另研)人參甘草(炙)黃芩(去黑心各一兩)凝水石(碎研二兩)
牛黃(研)犀角(鎊)知母(各半兩)龍腦(别研一錢)括蔞根(一兩)
右為細末鍊蜜丸鷄頭大每服一丸人參湯嚼下
柴胡湯(一名犀角散)治心臓實熱上焦壅滯口舌生瘡或
多煩悶
柴胡(去苗)地骨皮犀角(鎊)麥冬(去心焙)葛根(剉)黃連
(去鬚)赤芍藥黃芩(去黑心)升麻(各一兩)甘草(炙剉半兩)
右粗𢷬篩每服三錢水一盞煎七分去滓食後温服
瀉心湯(鮑氏方)治心實熱心下痞滿發熱身重乾嘔腹
鳴溲不利水榖不消欲吐喘急
黃連(二兩)半夏(三兩)黃芩甘草人參(一兩)乾薑(一兩)
(半)
右為散每四錢大棗煎寒加炮附渴加瓜蔞根嘔加
橘皮客熱以生薑代乾薑
冰壺丸治心發熱驚悸化風痰觧積熱
牛黃(别研)真珠(别研)人參白茯苓(去黑皮)安息香(去心各半)
(兩)丹砂(别研)瑇瑁胡黃連龍膽麥冬(去心焙)遠
志犀角(鎊各一兩)龍腦(别研)龍齒鐵粉(别研)甜硝(别研各一)
(分)金薄(别研)銀薄(别研各十五片)
右為細末煉蜜同安息香膏和丸如鷄頭大每服一
丸煎人參茯苓湯化下
治心下堅大如盤水飲所作(本草)
用枳實七枚术三兩以水一升煎取三升分三服
腹中軟即稍减
硃砂膏(銜藥院方)鎮心安神及觧熱損潄血等疾
金末(二錢半)硃砂(别研)真珠末生犀角(鎊)甘草(炙)人
參玳瑁(各一兩)西琥珀(别研)牛黃麝香龍腦
南鵬砂羚羊角赤茯苓遠志(去心各半兩)鐵粉
蘇合香油(各一分)安息香(半兩酒熬去沙另研入藥)
右都為末拌和煉蜜破蘇合香油劑諸藥為小鋌子
更以金箔裹之磁器内收蜜封每服一皂子大食
後噙化衛尉葉承得效并阿膠丸相雜服此藥活
血安神更勝至寳丹每兩作五鋌子一方無牛黃
龍腦
通心湯(楊子建護命方)治心臓積熱口舌生瘡善怒言語不
快舌強小便赤痛診其脉軋軋然有聲
麥冬(去心焙)梔子(去皮)黃芩(去黑心)當歸(酒浸切焙)荆芥穗
芍藥大黃(生剉)升麻木通(各三錢)
右𢷬篩每三錢水一盞葱白三寸煎八分去滓食後
熱服
山梔子湯治心臓大熱去煩悶潤腸胃
山梔子(三兩)大黃(剉炒)朴硝甘草(生剉)石膏(各二兩)黃芩
(去黑心)大青(各一兩)竹茹(三兩)欝金(一兩半)
右粗𢷬篩每三錢水一盞入竹葉七片煎七分去渣
食後服
羚羊角湯(聖惠方一名伏神散)治心實熱口乾煩渴夜卧不
安
羚羊角(鎊三兩)茯神(去本)木通(剉)黃連(去鬚)麥冬(去心焙)升
麻知母(焙)黃芩(去黑心)朴硝(各一兩)
右粗𢷬篩每服三錢水一盞煎七分去滓食後服
通神湯治心臓壅盛煩熱口舌生瘡頭痛頰赤心神
不寧
升麻犀角(鎊)龍膽玄參防風(去义)黃芩(去黑心)
羌活(去蘆頭各半兩)苦竹葉(三分)甘草(炙剉一分)
右𢷬篩每服五錢水一盞半煎八分去滓食後温服
赤茯苓散(聖惠方)治心氣實熱煩悶不安
赤茯苓麥冬(去心)子芩(各一兩)木通(剉)川升麻葳
𬎼紫苑(去苗土)川大黃(剉碎微炒各三錢)甘草(半兩炙微赤剉)
右𢷬篩每服五錢水一盞半煎八分去滓食後温服
赤茯苓散(聖惠方)治心氣實熱煩悶不安
赤茯苓麥冬(去心)子苓(各一兩)木通(剉)川升麻葳
蕤紫苑(去苗土)川大黃(剉碎微炒各三錢)甘草(半兩炙微赤剉)
右為散每服三錢水一中盞入淡竹茹一分煎六分
去滓食後温服
大黃散(聖惠方)治心臓實熱身體煩疼口乾多躁
川大黃(剉碎微炒)黃芩柴胡(去苗)知母(各一兩)赤芍藥
黃連(去鬚)甘草(炙微赤剉)葳蕤秦艽(去苗各半兩)
右為散每服三錢水一中盞煎六分去滓每食後温
服
麻黃湯(千金方)調心洩熱治心脉厥大寸口小腸熱齒
齲嗌痛
麻黃生薑(各四兩)細辛子芩茯苓芍藥(各三)
(兩)白术(二兩)桂心(一兩)生地黃(切一升)
右㕮咀以水九升煮取三升去滓分三服須利加芒硝
三兩
犀角湯治心壅痰實膈熱頭昏不思飲食欬𠻳煩渴
犀角屑柴胡(去苗)黃芩(去黑心)人參(各一兩)白茯苓(去黑皮)
麥冬(去心焙)升麻(各半兩)甘草(炙剉半兩)
右𢷬篩每服五錢水一盞半煎一盞去滓食後服
遠志湯(聖惠方)治心臓實熱驚怖痰壅不下食
遠志(去心)生地黃(洗焙)枳殼(去瓤麩炒各一兩)半夏(為末生薑汁調作餅)
(一兩)旋覆花(各半兩)麥冬(去心焙一兩半)赤茯苓(去黑皮)甘草(炙三)
(分)
右𢷬篩每三錢水一盞生薑五片煎六分去滓食後
服
治赤脉攅心腑臓温病隂陽毒心臓實則為陽毒所傷
内熱口乾舌破咽塞聲嘶色焦赤者
天門冬(去心)麥冬(去心)車前子(炒)梔子仁黃芩升
麻寒水石(煆)甘草(炙各等分)
右剉散每服五錢水二盞煎七分去滓食前服
至寳丹治心熱膽虚喜驚多涎夢中驚魘小兒驚熱
女子憂勞血厥産後心虛怔忪等疾
生犀角(鎊)生瑇瑁(鎊)琥珀(研)丹砂(研)雄黃(研各一兩)牛
黃(半兩與上三味各研勻)安息香(一兩半酒浸重湯煮令化濾去滓約取一兩净研如)
(膏)
右内六味𢷬研為末以安息香膏丸如皂莢子大人
參湯下一丸小兒量度加减
竹葉湯(千金方一名石膏湯)治心熱實或欲吐吐而不出煩悶
喘急頭痛
石膏(一斤)淡竹葉香䜴(各一升)小麥(三升)地骨皮(五兩)茯
苓(三兩)梔子仁(三十枚)
右㕮咀先以水一斗五升煮小麥竹葉取八升澄清
次下諸藥煮取三升去滓分三服
升麻湯(千金方)治脉實洪滿主心熱病
升麻子芩澤瀉梔子仁淡竹葉芒硝
(各三兩)生地黃(切一升)
右㕮咀以水九升煮取三升去滓下芒硝分三服
石膏散(聖惠方)治心實熱或欲吐吐而不出煩悶喘急
頭痛
石膏(四兩)麥冬(去心)地骨皮赤茯苓(各二兩)甘草(炙)葛
根(剉各半兩)梔子仁(三十枚)
右為散每服三錢水一中盞生薑半分小麥與䜴各
五十粒淡竹葉二十七片煎六分去滓食後服
清心丸治心受邪熱精神恍惚狂言呌呼睡卧不安
人參蝎稍欝金生地黃天麻天南星
(為末入黃牛膽内令滿掛當風處吹乾臘月造要用旋取各等分)
右為末湯浸蒸餅和丸如桐子大每服三十丸人參
湯下日三小兒量减
酸棗仁煎治不得睡
酸棗仁(五兩炒搗篩下只取末二兩半)乳香(二兩研)蜜(四兩)牛黃(一个另研)
糯米(二合炒)丹砂(半兩研)
右用酒半升和蜜等一處慢火煎加稀餳每服一匙
頭温酒調下腹空時服
麥冬湯治心臓實熱煩燥喘急欲吐不出頭目昏眩
麥冬(去心焙)石膏地骨皮(各二兩)梔子仁甘草(炙剉各半)
(兩)
右𢷬篩每服三錢水一盞入小麥五十粒竹葉十片
煎至七分去滓食後臨卧温服
清心丸治熱
黃蘗(二兩生)天門冬(一兩)黃連(半兩)麥冬(去心一兩)龍腦(一錢)
右為末煉蜜丸桐子大每服十丸臨卧門冬酒下薄
荷湯亦可
牛黃散治心臓風熱
牛黃(别研秤一分)何首烏(一兩半)甘草(炙一兩)玄明粉(半兩)
右為研細散和勻每服一錢半麥門冬熟水調下
大定志丸治心臓熱實狂言妄語心神不寧
硝石(一兩)丹砂(一分)白茯苓(去黑皮)人參(各二兩)
右研為末粟米飯和丸如彈丸大每服一丸沙糖新
汲水調服許學士治一卒日飲㪷水病渴不食二
月心下煩悶已十月以心經伏熱用此方數服而
愈
火府丹治丙丁俱瀉心驚熱小便澁及治五淋
黃芩黃連(各一兩)生地黃(二兩)木通(三兩)
右為細末煉蜜丸如桐子大每服二三十丸温水下
臨卧一服一方無黃連煎木通湯下此藥治淋澁
臍滿痛
定心丸治熱實在内狂妄不常
硝石(半兩)丹砂(一分)
右細研糯米粥和丸如櫻桃大每服一丸生糯米汁
入油一兩點青柳枝打勻服
一方(出肘後方)治心中客熱膀胱間連脇下氣妨常日憂
愁不樂兼心忪者取莎草根二大斤切熬令香以生
絹袋貯之於三大斗無灰清酒中浸之春三月浸一
日即堪服冬十月後即七日近暖處乃佳每空腹服
一盞日夜三四服之常令酒氣相續以知為度若不
飲酒即取莎草根十兩加桂心五兩蕪荑三兩和搗
為散以蜜和為丸搗一千杵丸如桐子大每空腹以
酒及薑蜜湯飲汁等下二十丸日再服漸加至三十
丸以瘥為度本草圖經曰莎草根又名香附子舊不
著所出州土但云生田野今處處有之或云交州者
勝大如棗近道生者如杏仁許苗莖葉都似三稜根
若附子周匝多毛今近道生者苗葉如薤而瘦根如
箸頭大二月八月採謹按天寳單方圖載水香稜功
状與此頗相類但味差不同其方云水香稜味辛微
寒無毒性澀元生慱平郡池澤中苗名香稜根名莎
結亦名草附子河南及淮南下濕地即有名水莎隴
西謂之地藾根蜀郡名續根草亦名水芭戟今涪都
最饒名三稜草用莖作鞋履所在皆有單服療肺風
又云其藥療丈夫心肺中虚風及皮膚瘙痒[病-丙+(穩-禾)]疹飲
食不多日損常有憂愁心忪少氣並春收苗及花隂
乾冬採根切貯於風凉處有患前病者取苗二十餘
斤剉以水十石五斗煮取一担五斗於浴斛中浸身
令汗五六度浸兼浴其肺中風皮膚痒即止每載四
時常用則[病-丙+(穩-禾)]疹永差
沙參散(永累鈴方)治心實熱驚悸喜笑心神不安泄熱安
心
沙参(去蘆頭)白薇川芒硝茯神梔子仁羚
羊角屑子芩(各一兩)石膏(二兩半)人參(三分去蘆頭)甘草
(半兩炙微黑剉)
右為粗散每服三錢水一中盞煎五分去滓入生地
黃汁一合竹瀝半合更煎一兩沸每食後服忌炙&KR1020;
熱麵
導赤散治心臓實熱口乾煩渴或口舌生瘡驚怖不
安
黃連(去鬚)麥冬(去心)半夏(湯炮七次)地骨皮(去木)茯神(去木)赤芍
藥木通(去節)生地黃(洗)黃芩(各一兩)甘草(炙半兩)
右㕮咀每服四錢水一盞半薑五片煎八分去滓服
不拘時
心虚(附論)
夫心虚寒左手寸口人迎以前脉隂虚者手少隂經也
病苦悸恐不樂心腹痛難以言心如寒恍惚名曰心虛
寒也心虚之状氣血衰少面黃煩熱多恐悸不樂心
腹痛難以言時出清涎心膈脹滿善忘多驚夢寝不能
精神恍惚皆手少隂經虚寒所致其脉見於左手寸口
人迎以前隂虚者乃其候也夫人臓腑充實氣血和
平榮衛通流隂陽調順則心神安静疾無所生也若血
脉虚損神性勞傷則多恐畏喜怒心煩咽痛口乾精神
恍惚此皆心氣不足之所致也心小腸俱虚左手寸
口人迎以前脉隂陽俱虚者手少隂與巨陽經俱虚也
病苦洞泄苦寒少氣四肢厥腸澼名曰心小腸俱虚也
方
天王補心丹(一名天王補心丸出危氏方)寧心保神益血固精壮力
強志令人不忘清三焦化痰涎祛煩熱除驚悸療咽
乾口煩育飬心氣
熟地黃(洗)人參(去蘆)白茯苓(去皮)遠志(去心)石菖蒲(去毛)黑
參栢子仁桔梗(去蘆)天門冬(去心)丹參(洗)酸棗仁
(去核炒)甘草(炙)杜仲(薑汁炒斷絲)茯神(去木)當歸(去尾)麥冬(去心)
百部(洗)五味子(去枝梗各等分)
右為末煉蜜丸每一兩作十丸金箔為衣每服一丸
燈心棗湯化下食後臨卧服作梧桐子大丸吞服
尤可
遠志散(出聖惠方)治心氣虚驚悸喜忘不思飲食
遠志(去心)菖蒲鐵精人參(去蘆頭)甘草(炙微赤剉)芎藭
獨活五味子半夏(湯洗七遍去滑各半兩)桂心防
風(去蘆頭)當歸(剉微炒)熟地黃茯神麥冬(去心各三分)
黃耆(剉)紫石英(細研如粉各一兩)
右為散每三錢水一盞生薑半分棗三枚煎六分食
後服
補心丸(出千金方)治臓虚善恐怖如魘状及女人産後餘
疾月經不調
當歸防風芎藭附子芍藥甘草蜀
椒乾薑細辛桂心半夏(薑製)厚朴大黃
猪苓(各一兩)茯苓(一方用茯神)遠志(各二兩)
右為末蜜丸如桐子大酒服五丸日三服不知加十
丸冷極加熱藥亦可
小補心丸(出余居士選竒方)
天門冬(去心)麥冬(去心)乾山藥(各一斤)熟地黃五味子
石菖蒲(各二十兩)人參(去蘆)茯神(去木)茯苓(各十兩)遠志(去心)
官桂(去皮各六兩)地骨皮酸棗仁龍齒(各四兩)栢子
仁(三兩)
右為末煉蜜丸如桐子大珠砂麝香為衣每服三十
丸温酒下鹽湯亦可
丹硃茯神丸治心氣虚弱時發昏悶驚悸恍惚忘誤
心忪安定神志補心不足
丹砂(别研)茯神(去木)人參天麻白殭蠶(炒各一兩)天竺
黃(研)真珠末琥珀(研)菖蒲遠志(去心各半兩)鉛霜
(研)麝香(研)水銀沙子乾蠍(炒)牛黃(别研各等分)
右為末煉蜜丸如梧子大每服十丸至十五丸煎人
參茯苓湯下食後臨卧服
大補心湯(出千金方)治虚損不足心氣弱悸或時妄語四肢
損變氣力顔色不榮腹背相引痛不能俛仰
黃芩附子(各一两)甘草茯神(一作茯苓)麥門冬(去心)乾
地黃桂心阿膠(各二兩炒)半夏(薑製)遠志石膏(各四)
(两)生薑(六兩)粘糖(一斤)大棗(二十枚)
右取十三味㕮咀水一斗五升煮取五升湯成下糖
分四服
育神散(出簡易方)理心氣不寧久年不愈虚弱多驚神色
昏憒怔忪健忘言語無節有類癲邪心志不定飲食
無味小便白濁
赤石脂(别研細臨時入)白茯苓(去皮)防風(去蘆)人參(去蘆)白术
紅芍藥(各等分)遠志(去心)紫苑茸桂心(去皮不見火臨時入各等)
(分)
右為末每服二錢水一盞薑三片棗一枚煎七分食
後服
辰砂遠志丸(出本事方)安神鎮心治驚悸消風痰止頭眩
補腎益志
白附子(生用)石菖蒲(去毛)遠志(去心)白茯神(去木)人參麥
門冬(去心)川芎山藥半夏麯鐵粉南星(剉炒)
(黃)天麻(各半兩)辰砂(别研)北細辛(各一分)
右為細末生薑五兩取汁入水煮糊丸菉荳大别以
硃砂為衣每服二十粒夜卧生薑湯下小兒减丸
數一方治憂愁思慮痰氣潮作如醉如癡精神不
守大便難小便濁頭目眩暈用藥與上方同但去
天麻南星耳用水糊丸如梧子大每四十丸生薑
薄荷湯下日午夜卧服名遠志平肝丸一方細辛
用半兩其餘品味各一兩辰砂一兩四錢入藥六
錢為衣
十四友丸(出宜指方)補虚益血收歛心氣怔忪昏憒神志
不寧眠卧不得經曰臓有所傷情有所倚則卧不安
大治丈夫白濁婦人心氣不足
白茯苓(去皮一兩)龍齒(二兩研細水飛一方用龍骨)當歸(酒浸)紫石英
(研細水飛)人參(去蘆)茯神(去木)黃耆(蜜炙)栢子仁(研細)酸棗仁(炒香)
(别研)肉桂(不見火辛辣者)遠志(湯洗軟去心酒洒蒸一飯久焙乾)熟地黃(洗)
阿膠(蛤粉炒各一兩)硃砂(三錢别研)
右為末拌和勻煉蜜丸如桐子大硃砂為衣每服三
十丸煎棗湯下食後臨卧服昔韓魏公云胡總幹
言予舊有心疾怔忡健忘夢遺夜不得睡千怪萬
状無所不有凡世所謂心藥者無不服之皆無效
驗忽遇一良醫言此疾本由憂愁思慮耗散心血
而得當用地黃當歸滋養乎血以心主血故也如
更服菖蒲之類則心氣愈散今當收歛之又心本
因用過已自百虚當用黃耆阿膠等補之乃選諸
家方處之大覺有效始謂收歛藥用訶子予曰訶
子但入腸胃不如龍齒肉桂大行血亦欲以行諸
藥渾同無害也常以此傳人無不效者此十四物
吾之益友故名十四友丸其言極有理
茯苓補心湯(出三因方)治心虚寒病苦悸恐不樂心腹痛
難以言心寒恍惚喜悲愁恚怒衂血面黃煩悶五心
熱渴獨語不覺咽喉痛舌本強冷汗出善忘恐走及
治婦人懷姙惡阻吐嘔眩暈四肢怠惰全不納食
白茯苓人參(去蘆)前胡半夏(湯洗七次去滑)川芎(各三錢)
橘皮枳殼(去瓤麩炒)紫蘇桔梗甘草(炙)乾薑(各半)
(兩)當歸(一兩三錢)白芍藥(二兩)熟地黃(一兩半)
右剉散每服四錢以水盞半薑五片棗一枚煎七分
去滓食前服一方用甘葛無乾薑
平補鎮心丹(出永類鈴方)治丈夫婦人心氣不足志意不
定神情恍惚夜多異夢忪悸煩欝及腎氣傷敗血少
氣多四肢倦怠足脛酸疼腫卧不穏夢寐遺精時有
白濁漸至羸弱
酸棗仁(去皮隔紙炒二錢半)白茯苓(去皮)五味子(去枝梗)肉桂(去粗)
(皮不見火)麥門冬(去心)茯神(去皮木)車前子(去土研破各一兩二錢半)天
門冬(去心)龍齒熟地黃(洗净蒸)山藥(各一兩半)人參(去蘆半兩)
硃砂(細研為末半兩)遠志(去心)甘草(炙兩半)
右為末煉蜜丸如桐子大每服三十丸空心飯飲下
温酒亦得加至五十丸常服益精髓飬氣血悅色
駐顔此方有五味子白茯苓車前子肉桂人參酸
棗仁非惟可以治心氣不足而白濁消渴尤為切
要之藥局方無此六味却有生地黃苦梗栢子仁
石菖蒲當歸只宜治心氣不足腎氣傷敗血少氣
多耳一方無甘草
紫石英散(出聖惠方)治心氣不足虚悸恐畏悲思恍惚心
神不安惕惕而驚
紫石英(細研水飛)菖蒲白茯苓(去木)白术黃耆(剉各一兩)
遠志(去心)赤小荳(炒熟)附子(炮去皮臍)桂心人參(去蘆頭)亁
薑(炮)防風(去蘆頭)龍骨(細研)熟地黃(各半兩)
右為細散每於食前以温酒調下二錢
定心湯(出三因方)理心氣不足榮血衰少精神恍惚夢中
失精
人參(去蘆)白茯苓(去皮)茯神(去木)黃耆(蜜炙焙各三兩)白术赤
石脂(研)川芎厚朴(薑炒各二两)官桂(去皮一兩)紫苑茸(二兩)
麥門冬(去心一兩半)甘草(炙一兩)防風(一兩)
右㕮咀每服三錢水一盞赤小荳七十粒煎七分食
後服
分氣補心湯治心氣欝結忪悸噎悶四肢浮腫上氣
喘急
大腹皮(炒)香附(去毛炒)白茯苓桔梗(各一兩)木通
甘草(炙)川芎前胡(去苗)青橘(炒)枳殼(麩炒去瓤)白术(各三)
(錢)細辛(去苗)木香(各半兩)
右剉散每四錢用水一盞薑三片棗一枚煎七分去
滓食前服
山茱莄丸治心氣不足
山茱莄杜仲(去粗皮炒)茯神(去木)枳殼(去瓤麸炒)甘草(炙)貝
母(去心炒)天門冬(去心焙各一兩)白茯苓(去皮)麥門冬(去心焙各一兩)
(三錢)生乾地黃(洗切焙)百部(各二兩)防風(去义一兩半)遠志(去心)
(半兩)
右為末煉蜜丸如彈子大每服一丸食後細嚼麥冬
湯下
熟乾地黃散(出聖惠方)治心氣不足㤿㤿惚惚朝瘥暮甚
驚悸心中憧憧胷滿不下食飲隂陽氣虚脾胃不磨
不欲聞人聲
熟地黃當歸(剉微炒)龍骨人參(去蘆頭)甘草(炙微赤剉)
桔梗(去蘆頭)桂心茯神枳殼(炒各一兩)半夏(湯洗七次去滑)
(三錢)黃耆(二兩)遠志(去心)白术(各半兩)
右為散每服三錢水一盞生薑半分棗三枚白粳米
五十粒煎六分去滓不拘時温服忌炙煿熱麵
補心丸(出醫方大成)治憂愁思慮過度心血虚寒悸忪不
樂舌強話難恍惚喜忘愁恚面黃多忤不進飲食
紫石英(火煆研細)熟地黃(洗)菖蒲茯神(去木)當歸(去蘆)附
子(炮去皮臍)黃耆(去蘆)遠志(去心炒)川芎桂心(不見火)龍齒
(各一兩)人參(半兩)
右為末煉蜜丸如桐子大每服七十丸不拘時以棗
子湯下
龍齒湯(出直指方)治理心下怔忡常懷憂慮神思多驚如
墮險地小便或赤或濁
官桂(二兩半)半夏(二兩湯炮)人參(去蘆)白茯苓(去皮)甘草(炙)當
歸龍齒(研)桔梗(炒)遠志(去心)枳殼(去瓤麩炒各一兩半)茯神
(去皮)黃耆(蜜炙各一兩)
右為末每服三錢水一盞薑三片棗一枚粳米百粒
煎服
鎮心丸(出和濟方一名預知子丸)治心氣不足志意不定精神恍
惚語言錯妄忪悸煩亂愁憂慘慽喜驚多恐健忘少
睡夜多異夢寤即驚魘或發狂眩暴不知人並宜服
之
預知子白茯苓(並去皮)遠志(去心)茯神(去木)石菖蒲
枸把子(㨂净)黃精(蒸熟)朱砂(飛研)栢子仁地骨皮(去土)山
藥人參(去蘆頭各䓁分)
右為末煉蜜丸每兩作二十丸更以朱砂為衣每服
一丸細嚼人參湯下不計時服
白术散(出聖惠方)治心氣虚損志意不定腰痛腹脇相引
不能俛仰
白术甘草(炙微赤剉)遠志(去心)黃芩半夏(湯浸七遍去滑)枳
殼(麩炒微黃去瓤各半兩)當歸(剉微炒)白茯苓附子(炮裂去皮臍)
桂心(各二分)熟乾地黃(一兩)木香(半兩)
右為散每服三錢以水一中盞入生薑半分棗三枚
飴糖半分煎至六分去滓食前温服
薯蕷丸(出聖惠方)治心虚恐畏腹脇暴痛志意不樂
薯蕷(一兩半)遠志(去心)菖蒲甘草(炙微赤剉半兩)栢子仁
沉香茯神芎藭人參(去蘆頭)丹參防風(去蘆)
(頭各一兩)熟乾地黃(一兩半)
右為末煉蜜丸和搗三二百杵丸如梧桐子大每服
不計時以温酒下二十丸
紫石英湯(出聖惠方)治心經邪熱虚煩懊躁頭目不利神
思昏倦
紫石英(别研)麥門冬(去心焙各二兩)生乾地黃(洗切焙一作熟乾地黃)
人參紫蘇莖葉遠志(去心)茯神(去木)當歸(切焙)甘草
(炙剉)防風(去叉各半兩)赤小荳(一兩)
右為麄散每服三錢水一盞煎七分去滓早晩食後
温服一方治心氣不足驚悸汗出心中煩悶短氣
喜悲怒不自知咽喉痛口唇黑嘔吐舌本強水漿
不通無防風
茯神丸(出危氏方)治心虛或癲或疼
附子(大者一箇作&KR0902;入硃砂粒半兩依舊用元物塞之以茯神插麵作劑裹煨)
右為末豶猪心血為丸參湯下治心氣不足方引神
歸舍丹茯神丸此三方皆用附子無非療心虛者
然亦當察其所左之劑何如庶幾主對詳悉愚見
一婦人心痛而心部脉微弱用此後一方有效
龍齒湯治心虚驚悸睡卧不安
龍齒人參(各三錢)芍藥淡竹茹當歸(切焙)半夏
麯茯神(去木)羌活(去蘆頭各半兩)木香茅根(各一錢)銀(半斤)
(用水三升煎取一升)
右除銀外麄搗篩每服五錢用銀水一盞半生薑五
片煎至八分去滓食後温服
辰砂妙香散(出危氏方)治男子婦人心氣不足志意不定
喜怒不常頭目昏眩飲食無味驚悸恐怖悲憂虛煩
少睡夜多盗汗常服補益氣血安鎮心神
茯苓(去皮)茯神(去木并皮)山藥(薑炙)遠志(去心炒)黃耆(炙各一兩)人
參甘草(炙)桔梗(炒各半兩)辰砂(三錢别研)木香(二兩半)麝香
(一錢别研)
右為末每服二錢用温酒送下
又方安神祕精定心氣用人參益智五色龍骨各一兩
茯苓茯神遠志去心各半兩硃砂研甘草炙各一錢
為末每服二錢空心以温酒調下又名妙香散一方
酒疸面黃用茵蔯乾葛燈草熬湯調服
白茯苓散(出聖惠方)治心氣虛寒心膈脹滿悲思憂愁
白茯苓人參(去蘆頭各一兩)防風(去蘆頭)遠志(去心)白术(各半兩)
桂心桔梗(去蘆頭)枳殼(炒微黃去瓤)半夏(湯浸七遍去滑微炒)黎
勒(煨用皮各三錢)甘草(一錢炙微赤剉)
右為散每服三錢以水一中盞生薑半分棗三枚煎
至六分去滓不拘時温服
人參遠志丸(出御藥院方)治思慮過多心氣不安驚悸恍
惚煩倦神思不安
人參遠志(去心)黃耆(薄切)酸棗仁(各一兩)桂(去皮)桔梗(去蘆)
(頭炒)丹砂(别研各半兩)天門冬(去心焙)白茯苓(去黑皮)菖蒲(各一)
(兩半)
右為末鍊蜜丸如梧桐子大每服十五丸至二十丸
米飲下不拘時服
沉香散治心氣虛弱驚悸夜卧不寧
沉香白茯苓(去黑皮各三錢)酸棗仁(炒)人參天麻
芎藭陳橘皮(去白切焙各二錢)藿香葉甘草(炙剉)白殭
蠶(去糸酒炒各一錢)
右為散每服一錢食後生薑湯調下日二夜一
茯苓散治心虛驚悸
白茯苓(去黑皮三錢)遠志(去心)人參麥門冬(去心焙)白殭
蠶(炒)羚羊角(鎊)菊花(各半兩)甘草(炙剉)牛黃(研)鐵粉(研各)
(一錢)
右研為散每服二錢食後煎竹瀝湯調下或薄荷熟
水下
硃砂丸(危氏方)鎮心神化痰涎退潮熱利咽膈止煩渴
鐵粉天竺黃(各一兩)人參(二錢)金銀箔(各二十片)腦子(半錢)
生麝香(一錢)輕粉(五分)真犀角(二錢)海金沙(一錢)硃砂(五錢)
右為末水丸硃砂為衣共丸作六百丸每一丸至五丸
痰盛潮熱薄荷沙糖生葛自然汁研下狂言譫語
涎壅膈上地龍三兩薄荷及沙糖水下心神不寧
金銀箔薄荷湯化下
人參散(聖惠方)治心氣不足或喜或悲時時嗔怒煩悶
或鼻衂眼目黃赤或獨言語不自覺知咽喉強痛唇
口乾燥冷汗自出驚悸心煩面赤
人參(去蘆頭)白茯苓麥門冬(去心)紫石英(細研如粉各一兩)
子苓桂心白术射干川升麻甘草(炙微)
(赤剉各半兩)
右為散每服三錢以水一中盞煎至六分去滓每於
食後温服忌炙&KR1020;熱麵
山芋丸治心虛不足補心氣
山芋熟乾地黃(焙各一兩半)栢子仁茯神(去木)人參
防風(去义)丹參(各一兩)貝母(去心炮)菖蒲(石上者)甘草(剉)遠
志(去心各半兩)
右為末研令勻用蜜和丸如彈子大每日食後將一
丸含化嚥津夜卧再服
半夏補心湯(千金方)治心虛寒心中脹滿悲憂或夢山
丘平澤者
半夏(六兩)宿薑(五兩)茯苓桂心枳實橘皮(各三兩)
白术(四兩)防風(去蘆)遠志(各二兩)
右㕮咀以水一斗煮取三升分三服不拘時服
防風丸治補虛調中脉虛驚跳不定乍來乍去主小
腸腑寒(方見本門脉極類)
八物定志丸(衛生寳鑑)補益心神安定魂魄治痰去胷中
邪熱理肺腎
人參(一兩半)菖蒲遠志(去心)茯神(去心)茯苓(去皮各一兩)硃
砂(一錢)白术麥門冬(去心各半兩)牛黃(二錢細研)
右為末煉蜜丸桐子大米湯送下三十丸無時服若
髓竭不足加生地黃當歸若肺氣加天門冬麥門
冬五味子若心氣不足加上黨參菖蒲若脾氣不足
加白术白芍藥益智仁若肝氣不足加天麻川芎若
腎氣不足加熟地黃遠志牡丹皮若膽氣不足加細辛
酸棗仁地榆若神昏不足加硃砂預知子茯神
茯神丸治心臓虛熱驚悸心忪虛乏氣短睡卧不安
茯神(去木二兩)人參麥門冬(去心焙)龍齒防風(去叉)雲
母粉(各一兩半)犀角(鎊)黃芩(去黑心)薏苡仁(各一兩)
右為末鍊蜜丸如菉豆大每服食後米飲下十五丸
至二十丸
熟地黃散(聖惠方)治心氣虛憂恐恍惚心腹痛脹滿食少
熟乾地黃陳橘皮(湯浸去白穣焙各三分)遠志(去心)芎藭
桂心白芍藥(各半兩)菖蒲人參(去蘆頭)白茯苓(各一)
(兩)
右為散每服三錢水一中盞煎六分去滓不計時温
服
紫石英散(聖惠方)治心氣虛苦悲恐驚悸恍惚謬忘心
中煩悶面目或赤或黃羸瘦
紫石英(細研如粉)桂心(各二兩)白茯苓人參(去蘆頭)熟乾
地黃麥門冬(去心各一兩)白术黃耆(剉)甘草(炙微赤剉)
(各半兩)
右為散每服三錢以水一中盞入棗三枚煎六分去
滓不拘時温服
遠志丸(聖惠方)治心氣不足驚悸多忘
遠志(去心)麥門冬(去心焙)赤石脂熟乾地黃人參
(去蘆頭)茯神薯蕷(各一兩)白术(二分)甘草(半兩炙微赤剉)
右為末鍊蜜和𢷬二三百杵丸如梧桐子大每於食
後清粥飲下二十丸
人參丸(聖惠方)治心氣不足多驚悸耳目不明及健忘
人參(去蘆頭)麥門冬(去心)茯神龍齒遠志(去心)黃耆
(剉)菖蒲赤石脂(各一兩)熟乾地黃(二兩)
右為末鍊蜜和𢷬二三百杵丸如梧桐子大每於食
後以清粥飲下三十丸
麥門冬散(千金方)治心氣不足多汗心煩喜獨語多夢
不自覺咽喉痛時吐血舌本強水漿不通
紫石英(研)茯苓人參桂心(各二兩)麥門冬(三兩去心)
紫苑甘草(各一兩)大棗(七枚)赤小豆(二十粒)
右㕮咀以水八升煮取二升半分三服春夏服佳一
方無大棗
茯苓補心湯(千金方)治心氣不足喜悲愁恚怒衂血面
黃煩悶五心熱或獨語不覺咽喉痛舌本強冷涎出
(一作汗出)善忘恐走不定婦人崩中面色赤
茯苓(四兩)桂心甘草(各二兩)紫石英人參(各一兩)大
棗(二十枚)麥門冬(三兩)赤小豆(二十四枚)
右㕮咀以水七升煮取二升半分三服
應真丸安鎮魂魄令人神爽氣清目明耳聰強記預
知
琥珀(研)預知子遠志(去心)人參白术白茯苓
(去黑皮)菖蒲(各二兩)桂心(去麄皮一兩)
右為末鍊蜜丸如梧桐子大每服二十丸食前温酒
下
人參湯治心氣不足脾乏生氣脾既受邪先診其脉
若心脾脉俱弱即宜先服益心氣
人參藿香(去梗)遠志(去心)芎藭菖蒲白术白
芷陳橘皮(去白切焙等分)
右𢷬篩每服三錢水一盞煎八分去滓食前服
黃耆湯治心虛言語錯謬精神恍惚多驚
黃耆(剉)麥門冬(去心焙各二兩)人參芍藥白茯苓(去黑)
(皮)當歸(切焙)桂(去粗皮)甘草(炙剉各一兩)
右𢷬篩每服五錢水一盞半棗二枚擘煎至一盞去
滓不拘時温服
鎮心丸治心虛驚悸或因憂慮神氣不安
茯神(去木)人參甘草(炙剉)龍齒(各二兩半)升麻枳殼(去瓤)
(麩炒各一兩)銀箔(二百片)麥門冬(去心焙二兩)
右為末鍊蜜和丸如梧桐子大每服十五丸至二十
丸米飲下早晩食後服
大補心丹(百一選方一名補心神效丸)治憂思惡慮過多致神志不寧
魂魄失守虛陽外泄則自汗嘔吐瀉利頻數諸隂不
生則語言重復忪悸眩暈兼治大病後虛煩不得眠
羸瘦困乏及婦人胎前産後悉能生之常服安心神
調血脉鎮驚補虚
黃茋(蜜炙)茯神酸棗仁(炒)熟地黃(各一兩)遠志(去心炒)
五味子(各半兩别研)人參(一兩)栢子仁(半兩别研)
右為末蜜丸如梧桐子大用辰砂為衣每服三十丸
米湯温酒任下盗汗不止麥麩湯下亂夢失精人
參龍骨湯下卒暴心痛乳香湯下肌熱虚煩麥門
冬湯下吐血車前子人參卷栢湯下大便下血當
歸地榆湯下小便尿血赤茯苓湯下中風不語薄
荷生薑牛黃湯下風癎涎潮防風湯下
定心丸治神志不寧神狂氣亂狂言昏迷
硃砂(三錢)寒水石(燒)人參(各一兩)遠志(去心)茯苓茯神
(各半兩)龍腦(一匙)
右為末糯米飯為丸如酸棗大硃砂為衣每一丸細
嚼蜜湯化下
石膏湯治心虚悸頭項熱痛狂走言語無度小腸氣
壅
石膏(二兩)麥門冬(去心焙)升麻(各一兩半)桔梗(去蘆頭切焙)甘菊
花黃耆(薄切各一兩)人參(半兩)
右𢷬篩每服五錢水一盞半煎一盞去滓食後温服
日三
菖蒲散治精神恍惚或爽或昏意思不佳日多伸欠
眠食不時補心益智
菖蒲(剉)人參生乾地黃(洗切焙)遠志(去心)白茯苓(去黑)
(皮)山芋(各一兩)桂(去粗皮半兩)
右為散每服一錢粥飲調下食後臨卧服
人參遠志散治心虚不足驚悸不安言語謬亂宜服
之
人參遠志(去心)熟乾地黃(焙各三兩)琥珀(研)白茯苓(去黑)
(皮各一兩)甘草(炙剉一兩)鉄粉(研半兩)
右研為散每服二錢煎金銀湯調下
人參湯治心虚不足驚悸不安言語謬亂
人參茯苓(去木)羌活(去蘆頭)芍藥黃耆(各二兩)龍齒
桂(去粗皮各半兩)
右細剉如麻豆每服五錢水一盞半入生薑三片同
煎至八分去滓温服日二
寧志丸(風科集騐)好辰砂一兩將熟絹一小片包裹以線
扎定豶猪心一枚以竹刀子切破不得犯鉄用紙拭
去血入硃砂包了在猪心内却用麻線縳合猪心又
以甜笋殼再裹了麻皮扎定無灰酒二升入砂罐子
或銀器内煮令酒盡為度去線并笋殼取辰砂别研
將猪心以竹刀子細切盆内研令爛却入後藥末六
件辰砂棗肉為丸留少辰砂為衣藥末湏隔日先碾
下棗肉於煮猪心日絶早煮熟剥去皮核取肉四兩
用此方濮十太尉之子六將使傳其人嘗患心風服
此一料病减十之八矣
人參白茯苓當歸(去蘆洗去土)石菖蒲乳香(别研)
酸棗仁(用五兩湯浸去皮可剥半兩净炒仁令赤香熟為度各半兩)
右和丸如梧桐子大以留下硃砂為衣每服五十丸
人參湯下無時服
定志丸(儒門事親方)
栢子仁人參茯苓遠志(去心)茯神酸棗仁
右為末酒糊丸小豆大每服五七十丸生薑湯下
補心湯治心氣不足或喜或悲或嗔或怒或時鼻衂
眼目黃赤言語顛倒咽喉強痛唇口乾燥冷汗自出
驚悸心忪
人參白茯苓(去黑皮)桂(去粗皮)紫苑(去苗土)麥門冬(去心)
(焙各二兩)紫石英(研一兩)
右𢷬篩每服五錢水一盞半大棗二枚擘赤小豆三
十粒煎至八分去滓食後温服
杏仁丸治心虚神氣不寧舉動多驚睡卧不安
杏仁(一斗湯浸去皮尖雙仁用童子小便三斗煮一日以好酒二升淘洗然後爛研如膏再以)
(清酒三斗并地黃汁三升和杏仁膏銀石器内重湯煮一復時稀稠如膏為度盛瓶噐蜜封口)遠
志(一兩去心焙乾)茯苓(去粗皮)菖蒲(各二兩)麥門冬(去心)黃連(各一)
(兩)
右除杏膏外𢷬羅為末入前膏和為丸如梧桐子大
每服三十丸人參湯下
淡竹茹湯(出危氏方)治心虛煩悶頭痛短氣内熱不觧心
中悶亂及婦人産後心虛驚悸煩悶甚至欲絶者方
論中之所謂心虛煩悶是也大扺隂虚生内熱陽盛
生外熱外熱則曰燥内熱則曰煩此不分而分也傷
寒大病不復常霍亂吐瀉之後皆使人心虚煩悶婦
人産蓐多有此病其證内煩身不覺熱頭目昏疼口
乾咽燥不渴清清不寐皆虚煩也方例有虚煩近傷
寒之說不可不辨又平人自汗小便頻併遺瀉白濁
皆憂煩過度之所致傷寒屬外因憂煩屬内因霍亂
兼乎内外因學者當辨析而調治
麥門冬(去心)小麥(各二兩半)甘草(炙一兩)人參白茯苓(各一)
(兩半)半夏(湯洗七次二兩)
右為散每服四錢用水二盞薑七片棗三枚淡竹茹
一團如指大煎七分去滓食前服虚勞煩悶尤宜
服之
硃砂安神丸治心神煩亂怔忪不安兀兀欲吐胷中
氣亂而熱有似懊憹之状皆膈上血中伏火蒸蒸而
不安宜從權衡法以鎮隂火之浮行以飬上焦原氣
(方見脾臓門飲食勞倦類)
茯苓菖蒲丸治心氣不足
茯苓(去黑皮)菖蒲遠志(去心各一兩)茯神(去邊二兩)赤小豆
(半兩)
右為末用炊餅浸稀丸如菉豆大每服三十丸至五
十丸食後熟水下
菖蒲散開心益智
菖蒲(三錢)遠志(去心一兩二分)蒲黃白茯苓(去黑皮)龍骨(碎研)
(各一兩)
右為末每服一錢平旦以新水調服此藥宜以開日
為始服
定志小丸(出千金方)治心氣不定五臓不足甚者憂愁悲
傷不樂忽忽善忘朝差暮劇暮瘥朝發狂眩者
菖蒲遠志(各二兩)茯苓(白者)人參(各三兩)
右為末蜜丸如梧桐子大飲服七丸日三加茯神謂
之茯神丸服之亦佳一方硃砂為衣一方為末飲
服方寸七日三治好忘名開心散
引神歸舍丹(出永類鈐方)治心氣亦治心風
大天南星(厚去皮取心秤一兩生用)附子(一箇重七錢以上者去皮臍)硃砂
(一兩水飛)
右為末用猪心血為丸如梧桐子大如不稠粘入麵
糊少許煎忘憂草根湯下子午之交各一服每服
十五丸神效
香參散(百一選方)治心氣育神養氣
新羅人參(剉薄片秤半兩濕紙裹煨)大北棗(三枚以丁香三七粒納其中濕紙裹)
(煨)生薑(指大一塊切作二片以青鹽少許納其中濕紙裹煨)
右㕮咀以水一升於銀石噐内慢火熬成一盞以下
睡覺煩悶時頓服若常服則每料可作數劑道寧
蘇先生仁仲戊子年心氣大作服此而愈
歸神丹(余居士選奇方)治一切驚憂思慮或夢思恍惚作事
多忘心氣不足癲癎狂亂悉皆治之
顆塊硃砂(二兩)豶猪心(二個)燈心(三兩)
右將猪心切開入硃砂燈心在内麻線繫合於銀器
内煮一復時取出不用猪心及燈心只將硃砂研
極細用眞茯神末二兩酒煮薄糊和硃砂為丸如
梧桐子大每服九丸至十五丸加至二十一丸用
去心麥門冬煎湯下癲癎至甚者乳香人參湯下
夜寢不寐或多亂夢炒酸棗仁湯下
玉匱丸(澹寮方)治心氣不足大補心腎
大木瓜(一箇去皮瓤作竅入附子在内湏留蓋子蓋之竹釘簽定蒸熟取去竹丁)大附
子(一箇七八錢重者湯浸去黑皮臍作竅子)辰砂(一兩研入附子竅内不盡者留个木瓜内)
(補蓋附子)
右一法用人參切片砌定附子於木瓜内又用白磁
碗盛木瓜於甑内蒸一七日放於砂鉢内爛研如
糊次入乾茯神末拌和丸如梧桐子大每服二十
丸人參湯下温酒亦可
雄硃丸(出簡易方)治丈夫婦人因驚憂失心或思慮過多
氣結不散積成痰涎留伏心包窒塞心竅以致狂言妄
語叫呼奔走
顆塊硃砂(一分研)白附子(一錢為末)雄黃(明净者一分研)
右和勻以猪心血和丸如梧桐子大别以硃砂為衣
每服三粒用人參菖蒲煎湯下常服一粒能安魂
定魄補心益氣
人參湯治心臓虚煩恍惚多忘神思不寧
人參(半兩)遠志(去心)石菖蒲(各一兩)
右𢷬篩每服三錢水一盞生薑三片薄荷三葉煎至
七分去滓温服不拘時
茸硃丹治心虚血少神志不寧驚惕恍惚夜多異夢
睡卧不安
鹿茸(去毛酒蒸一兩)硃砂(半兩細研水飛蜜炒尤佳)
右為末煮大棗肉為丸如梧桐子大每服四十丸炒
酸棗仁煎湯送下午前臨卧服
治夏月心脉弱(出經驗濟時方)
人參(去蘆)白茯苓(去黑皮各焙乾等分)
右為末每服二錢用白湯點半盞不拘時服
治心氣不足(出經驗良方)老人虛人及用心過度者心脉虛
弱而心恙並宜服之
用大附子一箇去皮臍切作片子疎絹袋盛用生
地黃自然汁一大升銀石器中慢火熬候地黃汁
將盡取出附子㬠乾為末再入地黃餘汁研成劑
丸如菉豆大每服三十丸米飲下病二三十年者
只兩箇附子可效三二年者一箇附子可效
治心氣虛損(出醫方大成)崑山神濟大師方獻張魏公丞相
韓子常知府閣中服之有效
用猪腰子一雙用水兩碗煮至一盞半將腰子細
切入人參半兩當歸上去蘆頭下去細者取中叚
半兩並切同煎至八分喫腰子以汁送下有喫不
盡腰子同二味滓焙乾為末山藥糊丸如梧桐子
大每服三五十丸米飲熟水下多服為佳平江醫
者丁御幹為葛樞密云此藥本治心氣怔忡而自
汗者不過一二服即愈蓋竒方也
乳硃砂(百一選方)治一切心氣
用硃砂一兩有墻壁透明者方可用以石韋葉裹
之以布線縳定用人乳汁一小甌入銀盆内覆之
重湯内煮候乳汁乾研細為丸如桐子大空心温
酒下六丸石韋葉當以新布拭去毛方可用
軟硃砂法(百一選方)補心氣輕健手足及治廢忘
用顆塊有墻壁辰砂一兩研如粉以好清麻油四兩
白芨二兩木通一兩於油内煎令焦黃濾去滓候
油令微温於磁器内和辰砂末令如糍糕以皂角
和水洗去油却用新汲水洗去皂角漿於磁合内
以新水飬之每日早辰換水空心就舌上丸七粒
如梧桐子大若用一匙頭許以温酒化下亦得有
人病心虚每見垂掛動之物輙惡之服此遂愈
蜜陀僧散(出真指方)治驚氣入心絡喑不能言語
用蜜陀僧研極細如粉以茶清調服一錢七一服
即愈昔有人為狼及惡蛇所驚皆以此藥療而愈
田師中太尉祕方亦治暗風蜜陀僧大如兩指者
一塊以鉄線密纏留鉄線一條懸空掛之四邊以
火煆令通紅酒一升醋一升合和淬藥取酒醋盡
為度出火毒一宿研令細極每服一錢麝香酒調
下吐涎不妨一方治大驚入心敗血頑痰填塞心
竅喑不能言無熱者熱酒調下有熱者沸湯泡麝
香調下
延夀水仙丹(一名軟硃砂)治五臓六腑百病飬精神魂魄
益氣明目通血脉止煩滿消渴治心熱多躁心虚不
足夜卧不穏口苦舌乾小便白濁日夜無度色如凝
脂其味或甜肢體羸瘦不生肌肉或潮熱久坐生勞
倦怠乏力悉能主之久服令人健記力康強心神安
静夜卧平穏有非常之功
人參木通白芨(各半兩剉如豆大)
右用真麻油二兩入三味藥在油内用建盞盛之火
上煎頻將柳枝打勻候三味藥黑焦色即去之更
煎油滴水上如珠不散為度用透明朱砂不拘多
少細研如粉將鍊油搜成二劑用皂角水洗去油
入新水中浸之逐日換水就水旋丸如菉豆大每
服三丸浸朱砂水下日正午時服一服無所忌
俞山人鎮心丹(出衞生家寳方)治憂愁思慮過傷心氣不足
恍惚驚悸骨熱諸勞失精亂夢飛尸鬼疰肌瘦色黃
食衰倦怠心腑不利以至大恐所傷及吐血便血種
種心疾悉主治之常服安神去百邪調順榮衛補飬
真氣此藥性良無毒能起虚勞疾病
蓯蓉(一兩焙乾)牛膝(一兩細剉酒浸焙)兔絲子(一兩酒浸煮研)五味子
(半兩㨂)人參(二兩去蘆頭)山藥(二兩)鹿角霜(二兩)遠志(二兩去心秤)
龍齒(一兩飛)黃耆(半兩蜜炙)茯苓(二兩白者)石菖蒲(半兩)茯神(二兩)
(同茯苓一處用栢葉裹之蒸九次)
右件為細末煉蜜為丸如桐子大每服三十丸鹽米
飲或酒鹽湯吞下空心服漸加至四十丸用辰砂為
衣人參湯下食後服閉目良久
驚氣圓(出衞生家寳方)治憂愁思慮喜怒不常或因驚怕而
傷心或因思慮而神損或心忪恍惚或手足不仁身
熱自汗腰背引痛嗜卧少力舉動多驚飲食無味及
治産後中風一切驚病
代赭石(一兩醋淬七次)硃砂(二錢别研)麝香(半錢)茯苓(一兩)人參(一兩)
(去蘆頭)白殭蠶(半兩微炒)蛇黃(一兩火燒醋滓七次)鉄粉(四錢)酸棗仁
(一兩湯浸去殼)蝎稍(一分去毒用)遠志(一兩去心)五味子(半兩)
右件各為末煉蜜為丸如鷄頭大每服一圓金銀薄
荷煎湯嚼下荆芥湯化下亦得日進三五服臨卧
一服不拘時候
加味烏沉湯(出危氏方)生氣補血心腎虚損之人此服勝
大建中湯
人參當歸(大者去蘆)白术(炒各二兩)天台烏藥白茯苓
(去皮)附子(炮去皮臍各一兩)沉香(半兩)肉桂(去粗皮半兩)
右剉散每服三錢水一盞薑五片棗一枚煎空心服
藿香湯(出三因方)治心下虚滿飲食不入時時嘔吐惙惙
短氣或大病將理不復胃氣無以飬日漸羸弱
藿香人參桂心桔梗木香白术(各半兩)
茯苓(半兩)枇杷葉(十片去毛)半夏(一兩湯洗用薑汁製)
右為散每服五錢水二盞入炒薑絲一分煎七分去
滓空心服
遠志散(出衛生家寳方)治心氣不足
白术白茯苓人參(各三兩)硃砂(别研水飛過)川芎
羌活(去蘆各二兩)防風(一兩)當歸(二兩洗净㬠乾)白芍藥(一兩)熟乾
地黃(二兩)宣粉葛(一兩)遠志肉(一兩用生薑自然汁煑數十沸乾)
右除朱砂外並為細末旋入硃砂研令勻再羅過每
服二錢用燈心棗湯或温酒調下食後臨卧服
定志圓(出衛生家寳方)治心氣不足
遠志(一兩去心)天門冬(去心)茯苓麥門冬(去心)茯神龍骨
巴戟澤瀉辰砂(各半兩)
右為細末煉蜜為丸如梧桐子大空心每服二十丸
食後夜卧麥門冬熟水吞下人參湯尤妙
鎮補丹(出衛生家寳方)治心氣勞傷夜間少睡常服寧心定
志
禹餘粮(燒赤醋淬三五遍别研一兩)蛇黃(燒赤醋淬三遍鍋内燒之别研半兩)
石蓮肉(一兩梗者炒去皮秤末)白龍骨(一兩龍齒尤妙别研)紫石英(一兩)
(燒過别研)代赭石(三分燒過别研)赤石脂(一兩别研)酸棗仁(半兩去皮)乳
香(一分别研)辰砂(一分)白茯苓(半兩自乳香已下三味後來方合藥者更在裁之)
右件為細末和勻煮棗肉為丸如梧桐子大每服二
三十丸蓮心煎湯下不以時候或夜不睡以乳香
暖酒服如不喫酒炒酸棗仁煎湯下亦得
救命丹(出衛生家寳方)治心虚氣短神志不寧或多驚悸語
言顚錯
辰砂(一兩有墻壁者細研)豶猪血(四兩)
右用水一斗同置於銀石器中用炭火煮至一升放
冷别用清水蕩去猪血令净滲朱砂乾以桃膠丸
如麻子大每服十丸用去心麥門冬煎湯下四五
服立效
紫辰丹(出衛生家寳方)治心氣不足
硃砂(半兩研)酸棗仁(一兩湯浸去皮炒)乳香(半兩研)人參(半兩)茯
苓(半兩)遠志肉(一兩)天南星(半兩炮)人腦子(少許)
右為細末煉蜜為圓如梧桐子大每服二十粒人參
湯下
大蓮心散(出衛生家寳方)治心氣不足白濁遺精等疾
石蓮肉(并心三兩)赤茯苓(一兩)細辛(半兩)遠志(一兩并苗浸去心)
桔梗(一兩炒)人參(半兩)白术(一兩)甘草(三錢炙)白芷(半兩)麥門
冬(一兩半)青皮(三錢)川芎(半兩)
右為細末每服二錢水一盞生薑三片棗子一箇煎
至七分空心食前服
鎮心丹(出衛生家寳方)治心氣之病起自憂愁思慮繁多所
以先不足然後生疾也
人參(洗净去蘆切)茯神(去皮)綿黃耆(去蘆)當歸(洗净去蘆)酸棗仁
(去皮别研)菖蒲(節密者)熟乾地黃栢子仁(别研去膏已上各一兩)
肉蓯蓉(半兩洗净)遠志(半兩去心)五味子(半兩)硃砂(六錢淘淨秤别研為)
(衣)
右為細末同栢子仁一處和勻煉蜜為圓如梧桐子
大硃砂為衣每服二十丸用少温酒吞下或温熟
酒湯臨卧食後服
瑞蓮散(出衛生家寳方)治心氣白濁
茯苓(二兩)蓮肉(一兩去心)龍骨(半兩水飛過)
右為末每服二錢空心食前白湯點服
補心丹(出十便良方)治心虚諸疾方
乾山藥人參茯苓菖蒲(各二兩)乾地黃黃
耆麥門冬(各一兩)
右為末蜜丸如彈子大辰砂半兩為衣臨卧白湯化
下一丸
飬心丹(出十便良方)服之能寬神消慮令神智通明不老
不忘
光明硃砂(一分)明净乳香(一分)酸棗仁(半兩)雪白茯苓(半兩)
右為細末以棗肉為丸如梧桐子大空心清滚水吞
下十丸
茯神丸(出楊氏家藏方)治心虚血少神不守舍多驚恍惚睡
卧不寧
人參茯神黃耆熟乾地黃當歸酸棗
仁硃砂(别研一半入藥一半為衣)
右件各等分為細末煉蜜丸如梧桐子大每服三十
丸煎人參湯下不拘時候
人參散(出楊氏家藏方)治心虚四肢疼痛心神煩躁不得睡
全不思食
人參(半兩)黃耆(三錢)麥門冬(一兩半去心)甘草當歸(各半兩)
地黃酸棗仁(各一兩)芍藥白术(各三錢)
右九件為飲子每服三錢生薑半兩棗三枚同煎随
時温服之
人參南星圓(出朱氏集騐方)治心虚因為驚氣所觸風邪乘
虚而入或因氣觸或因驚觸或因微熱流入心經則
神志昏亂涎潮手足搐搦如風之壮
天南星(生)白附子(生)白茯苓天麻人參遠
志肉酸棗仁(炒熟)
右等分為細末薄荷水糊為丸如梧桐子大食後或臨
卧用薑湯吞下三五十丸宜用硃砂為衣
心氣散子治心虚氣不足脾乏生氣脾既受邪先診
其脉氣若心脾脉俱弱即宜先服此方(方見本門本類前)
鎮心大牛黃丸(出王氏慱濟方)治心臓虚風神情恍惚往往
驚悸狂言妄語或似癲癎
牛黃(半兩)眞硃琥珀硃砂麝香天竺黃
石膏龍齒雄黃(已上八味各一兩)馬牙硝(一兩)鉄粉(二分)
(已上並各研如粉)天門冬(去心)龍膽防風升麻人參
黃芩甘草(炙)茯神(去皮木)菖蒲遠志(去心)露蜂窠
秦芃知母犀角(末)鈎藤(已上十五味各半兩)川大黃
(一兩)金箔(五十片)麥門冬(半兩去心)
右件三十味各依法修製自天門冬以下至大黃𢷬
為細末與前藥粉金箔銀箔同研令勻細為度煉
蜜丸如桐子大每服二十丸温水下日喫三服永
除病根
乳香丸(出王氏慱濟方)治心虚有痰時多驚悸精神恍惚語
澁鎮心開胃化痰治風
乳香(一兩細研)朱砂(一兩研)白礬灰(一兩)皂莢子鉛自霜
(一兩研)鉄引粉(一兩)半夏(湯洗七遍日乾為末取一兩)
右七味為細末以薑汁煮糊丸如菉豆大每服十五
丸生薑湯下驚悸語澁金銀湯下
降心丹(出醫方大成)治心腎不交盗汗遺精及服熱藥過
多上盛下虚小便赤白常服鎮心益血
熟乾地黃(洗焙三兩)硃砂(研飛半兩)茯苓(去皮)人參(各二兩)當歸
(去蘆三兩)茯神(一兩)肉桂(去皮半兩)山藥(二兩)天門冬(去心三兩)遠志
(甘草煮去苦骨二兩)麥門冬(三兩)
右為末煉蜜丸如桐子大每服三十丸人參湯下
飬氣鎮心丹(出余居士選竒方)
遠志(去心二兩)人參(去蘆頭一兩)辰砂(一兩别研)天門冬(去心秤一兩)
石菖蒲(去鬚一兩)生龍骨(一錢别研)白茯苓(去皮一兩)
右為細末煉蜜丸如桐子大用硃砂龍腦為衣每服
二三十丸煎人參湯食後臨卧服
長樂陸慶長寺丞診脉投劑與史載之許叔微為伯
仲其家傳方書一編載此丹云人以為補下元而
使氣實杜琚謂不然先補心氣而五臓實以氣正
而元氣自實也若更以藥補下元尤妙此方極飬
心氣若止補元氣耗心氣非飬氣之理也中年以
後宜服之此說極有理雖名醫亦少知之
白术酒(出千金方)補心志定氣治心虚寒氣性反常心手
不隨語聲冒昧其疾源厲風損心具如前方所說無
窮
白术(切)地骨皮荆實(各五斗)菊花(三斗)
右四味以水二担煮取一担五斗去滓澄清取汁釀
米二担用麴如常法酒熟隨能飲之常取半醉勿
令至吐
定神丸(出楊氏家藏方)治心虛氣弱神志不寧睡卧不安
白茯苓(去皮一兩)人參(去蘆頭)白附子(一兩炮)酸棗仁(一兩半炒)
麝香(一分别研)辰砂(半兩别研)
右件為細末湯炮蒸餅為丸如菉豆金箔為衣每服
三十丸煎人參湯送下食後臨卧服
四味補心丸(出楊氏家藏方)益血補心安神定志治怔忪驚
悸恍惚健忘
當歸(酒洗焙乾二兩)硃砂(一兩别研)肉蓯蓉(酒浸一宿乾二兩)杏仁(一百)
(五十箇湯炮去皮研成膏)
右件為細末以杏仁膏同和如乾以浸藥酒煮薄糊
添和杵千餘下丸如菉豆大每服三十丸用米飲
或温酒下不拘時候
治心虛風邪精神恍惚健忘(出本草)
以經使鏵鉄四斤於炭火内燒令通赤投於醋中
如此七徧即堪打碎如碁子大以水二斗浸經七
日夜每於食後服一小盞
潤心肺(出本草)
以丹砂服之
蒲黃(出本草)觧心臓虚熱
以蒲黃水調為膏擘為塊食之
寧心志清神(出本草)
以石蓮子取其肉於砂盆中乾擦之去浮上赤色
留青心為末入龍腦湯點服
治五臓邪氣厭榖者及治脾腸澼大渴熱中暴疾(出本草)
以邪蒿煮令熟和醬醋食之
煮硃砂法(出楊氏家藏方)
茯苓(一兩)人參(二兩)醋棗仁(一兩以上三味先為末)
右以硃砂二兩生者茅香水洗淨拭乾研令極細以
蜜四兩同前三味藥并研過砂衮在蜜中剪大苦
竹筒一截去青皮盛在筒内用油紙裹筒口令緊
繫之仍針劄數孔通氣匝定竹筒於釜内不得移
動着黑豆一斗水半桶浸筒煮一畫夜水乾即添
湯再煮取出随時以熟湯調下日一二服安神定
志治心煎熱并驚悸神效
普濟方卷十六
