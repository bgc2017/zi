普濟方卷二百二十二明周王朱橚撰
諸虛門
四季補益(論)
黃帝問素女曰男子受氣隂陽俱等男子行陽常先病
耳目本其所好隂痿不起是氣力衰弱不能強徤敢問
療之之道素女曰帝之所問衆人同有隂陽為身邊各
皆有婦女人夭年損夀男性急躁故不能制專心貪女色
犯之竭力七傷之情不可不思常能審慎長生之道也
其為疾病宜以藥療之今所犯者七第一之忌日月晦
朔上下弦望六丁之日以合隂陽傷人之精令人臨敵
不戰時時獨起小便赤黃精空自出夭壽喪身第二之
忌雷電風雨隂陽晦暝振動天地日月無精光以合隂
陽生子令狂癲或有聾盲瘖瘂失神或多忘誤心意不
安或常喜驚恐悲憂不樂第三之忌新飽飲食而榖力
未行大倉内實五臟反覆以合隂陽六腑損傷小便常
赤或白或黃腰脊疼痛頭項急彊或身體浮腫心腹脹
滿毁形夭壽天道之常第四之忌新小便精氣微弱榮
衞不固衞氣未散以合隂陽令人虛乏隂陽氣閉絶食
無味腹脹滿結怫欝不安㤀誤或喜怒無常狀如癲發
第五之忌作事步行身體勞乏榮氣不足衞氣未散以合
隂陽臟氣相干令人氣乏喘息為難唇口乾燥身體流
汗糓不消化心腹脹滿百處酸疼起臥不安第六之忌
新從沐浴通身熱濕舉重作事流汗如雨以合隂陽必
傷風冷小腹急痛腰脊疼彊四肢酸疼五臟防響上攻
頭面或生漏瀝第七之忌共女語話玉莖盛彊以合隂
陽不將禮防氣腠理開莖中痛傷外動肌體内損腑臟
結髮塞耳目視&KR1129;&KR1129;心中怵惕恍惚喜忘如杵舂膈咳
逆氣上傷中女色痿弱身體不可不防犯此七篇形證
也彰天生神藥療之有方黃帝問高陽負曰吾知素
女明知經脉臟腑虛盈男子五勞七傷婦人隂陽閉隔
漏下赤白或絶産無子男子受氣隂陽同等其病緣由
因何而起故問之請為具說對曰深哉問也男子五勞
六極七傷病皆有元本由狀帝曰善哉七傷之病幸願
悉說對曰一曰隂汗二曰隂衰三曰精氣四曰精少五
曰隂下濕癢六曰小便數少七曰隂痿病形如是皆謂
七傷黃帝曰七傷如是療之奈何對曰有四時神藥名
四茯苓春秋冬夏療隨病形冷加熱藥温以冷漿風藥
色脉診評隨加藥悉如本來經春三月宜以更生丸更
生茯苓也黃帝問曰夏三月以何方藥幸得具聞對曰
宜以補腎茯苓丸黃帝問曰春夏之療已聞良驗秋三
月以何方藥對曰宜以垂命茯苓丸黃帝問曰四時之
藥具已聞之此藥四時通服得否對曰有四時之散名
茯苓散不避寒暑但能久服長生延年老而更壯高陽
負曰凢經方神仙所造服之療病具已論訖如是所擬
議從開闢以來無病不治無生不救也
方
更生丸(出聖惠方)能療男子五勞七傷隂衰消小囊下生瘡
腰脊背疼痛不得俛仰兩膝冰冷時時熱癢或時時
浮腫難以行步目風淚出遠視茫茫欬逆上氣身體
痿黃遶臍弦急痛及膀胱小便尿血莖痛損傷時有
遺瀝汗衣赤黃或夢驚恐口乾舌彊渴欲飲水得食
不常或氣力不足時時氣逆坐犯七忌以成勞傷此
藥主之甚驗方三月宜服之
茯苓(四分若不消食三分加一)菖蒲(四分若耳聾三分加一)山茱萸(四分若身)
(癢三分加一)栝樓根(四分若熱渴三分加一)兔絲子(四分若痿洩三分加一)
牛膝(四分若機關不利加一倍)赤石脂(四分若内傷三分加一)乾地黃(七分)
(若煩熱三分加一)細辛(四分若目茫茫三分加一)防風(四分若風邪三分加一)薯
蕷(四分若隂濕癢三分加一)續斷(四分若有痔加一倍)蛇床子(四分若少氣三分加)
(一)柏實(四分若少力加一倍)巴戟天(四分若痿弱三分加一)天雄(四分炮若)
(有風三分加一)遠志皮(四分驚恐不安三分加一)石斛(四分若體疼加一半)杜仲
(四分若陽絶腰疼三分加一)蓯蓉(四分若冷痿加一倍)
右搗篩蜜丸如梧桐子大先食服三丸日三不知漸
增以知為度亦可散服以清粥飲服方寸七日知十
日愈三十日餘氣平長服老而更少忌猪羊肉餳冷
水生菜蕪荑等物一方用酒下亦可
補腎茯苓丸療男子内虛不能飲食忽喜忽忘悲憂
不樂恚怒無常或身體浮腫小便赤黃精泄淋瀝痛
絞膀胱脛疼冷痺難屈伸渴欲飲水心腹脹滿皆犯
七上已記其當療之法隨病度量方夏三月宜服之
茯苓(二兩食不消加一倍)附子(二兩炮有風三分加一)山茱萸(二兩身癢三分)
(加一)杜仲(三兩腰痛三分加一)牡丹(二兩腹中遊氣三分加一)澤瀉(三兩有水氣三)
(分加一)薯蕷(三兩頭風加一兩)桂心(六兩顔色不足三分加一)細辛(二兩二目)
(茫茫三分加一)石斛(二兩隂濕癢三分加一)蓯蓉(三兩身痿三分加一)黃耆(四兩)
(體疼三分加二)
右搗篩蜜和丸如梧桐子大先食服七丸日二服忌
生葱生菜猪肉冷水大酢胡荽等物
補腎茯苓丸療男子腎虛冷五臟風冷所苦令人身
體濕癢足行失顧不自覺者或食失味目視茫茫身
偏拘急腰脊痛彊不能飲食日漸羸瘦胸心懊悶欬
逆上氣轉側須人起則抶曳鍼灸服藥療之小折或
乘馬觸風或因房室不自將護飲食不量用力過度
或口乾舌燥或流涎出口或夢寤精便自出或尿血
尿有淋瀝隂下癢濕心驚動悸小腹偏急四肢酸疼
氣息噓吸身體浮腫氣塞胸脇醫所不能識妄加餘
療方秋三月宜服之
茯苓防風桂心白术細辛山茱萸
薯蕷澤瀉附子(炮)乾地黃紫苑牛膝
芍藥丹參黃耆沙參蓯蓉乾薑玄
參人參苦參獨活(各二兩)
右搗篩蜜和丸如梧桐子大食前服五丸臨時以酒
飲下之忌酢物生葱桃李雀肉生菜猪肉蕪荑等
垂命茯苓丸療男子五勞七傷兩目茫茫得風淚出
頭項急彊不得廻顧心腹脹滿上支胸脇下引腰脊
表裏疼痛不得喘息飲食欬逆面目痿黃小便淋瀝
清精自出隂痿不起臨時不對足脛酸疼或惡心煩
熱身體浮腫盗汗流離四肢拘攣或急夢善驚恐呼
吸短氣口乾舌燥狀如消渴忽忽喜忘或悲憂嗚咽
此藥主之補諸絶令人肥壯強徤氣力倍常飲食百
病除愈方冬三月宜服之
茯苓(三兩)白术澤瀉牡蒙桂心牡蠣(熬)牡
荆子薯蕷杜仲天雄(炮)人參石長生
附子乾薑巴戟天兔絲子蓯蓉山茱
萸甘草(炙)天門冬(去心各二兩)
右搗篩以蜜和丸如梧桐子大先食服五丸酒飲皆
得忌海藻菘菜鯉魚生葱猪肉酢等物
茯苓散宜四時通服之
茯苓鍾乳(研)雲母粉石斛菖蒲栢子仁
(炒)兔絲子續斷杜仲天門冬牛膝五
味子澤瀉遠志(去心)乾菊花蛇床子薯蕷
(炙)山茱萸天雄(炮)石韋(去毛)乾地黃蓯蓉(並等分)
右為散以酒服方寸七日再二十日知三十日病悉
愈百日以上體氣康強長服八十九十老公還如童
子忌酢物羊肉餳鯉猪肉蕪荑等
鹿茸丸(出聖惠方)能暖臟腑壯腰膝補下元養精氣久服美
顔容長肌肉補諸虛損四時宜常服
鹿茸(二兩去毛塗酥炙微黃)磁石(二兩燒醋淬七遍細研水飛過)熟乾地黃
(炒)白茯苓肉蓯蓉(酒浸一宿刮去皺皮炙乾)兔絲子(酒浸三日曝乾)
(别搗為末)人參(去蘆頭)附子(炮製去皮臍)薯蕷遠志(去心)牛膝
(去苗)杜仲(去麤皮炙微黃剉)巴戟天續斷五味子山
茱萸澤瀉桂心補骨脂蛇床子(各一兩)
右為末入磁石硏令勻煉蜜和搗五七百杵丸如梧
桐子大每日空心以温酒下三十丸看老少以意加
减
地黃丸(出保命集方)專治陽盛隂虛肝腎不足虛損形瘦無
力而多青黃面無常色宜榮血養氣宜服
蒼术(一斤泔浸)熟地黃(一斤)乾薑(春七錢秋七錢)(五錢一兩)
右為細末蒸棗肉為丸如梧桐子大每服五七十丸
諸飲下若加五味子為腎氣丸述類象形神品藥也
如陽盛隂損心肺不足及男子婦人面無血色食少
嗜臥身體困倦宜八味丸如形體瘦弱無力多困未
知隂陽先損夏月宜地黃丸春秋宜腎氣丸冬月宜
八味丸如病久虛弱厭厭不能食和中丸
補虛進飲食(附論)
脾播百物氣澤以禆諸臟腑者也眞氣強盛則可以腐
熟水榖播諸臟腑滋養榮衞充實肌膚若中下氣虛内
生寒冷陽氣不足則不能腐熟水榖故虛而不嗜食當
補虛以助其陽氣也
方
補眞丹(出御藥院方)能接眞養氣徤脾益胃升降隂陽調順
三焦常服寬利胷膈消進飲食性平不燥
沉香丁香檀香白荳蔲仁肉荳蔲(各一兩)
肉蓯蓉(五錢酒浸一宿焙乾)牛膝(五錢酒浸一宿焙乾)巴戟天(去心七錢)白
术(五錢)木香香附子青皮(去白各二兩)薑黃没藥
(另研)縮砂仁補骨脂(炒各一兩)附子(七錢炮製去皮臍)穿山甲
(五錢炙黃)桂(去粗皮一錢)乾山藥(七錢)茴香(五錢微炒)甘草(二兩炙黃)乳
香(五錢另研)蒼术(三兩酒浸三日取出未乾用青鹽一兩炒黃去鹽不用)
右為細末酒浸蒸餅為丸如梧桐子大每服八十丸
至一百丸空心温酒服或鹽湯下
葫蘆巴湯(出王氏傳濟方)專治元氣虛損腹脇雷鳴中脘脹滿
冷痛不思食
葫蘆巴(炒)川芎木香京三稜(煨)白术官桂
(去皮)白蒺藜(微炒)當歸益智陳橘皮(去白以上各一兩)沉
香附子(炮去皮臍)舡上茴香(微炒各一兩五錢)乾薑(五錢炮)甘
草(三錢炙令黃)苦楝子(三兩取肉不用核)
右為末每服二錢煎沸點不拘時服一方入鹽少許
同煎服
七香丸(出聖惠方)專治虛冷氣上攻心膈不利腹脇虛脹不
思飲食
麝香(五錢細研)沉香白檀香木香藿香丁香
(剉)零陵香白芷訶梨勒皮肉荳蔲(去殼)芎藭
(炙)桂心當歸(剉微炒)細辛香附子(各一兩)檳榔(二兩)
右為末煉蜜和搗三五百杵丸如梧桐子大每食前
以温酒下二十丸
蓽澄茄湯(出王氏傳濟方)專治脾元虛冷飲食減少面黃腹痛
蓽澄茄石斛(去根)附子(炮製去皮臍)桂(去粗皮)巴戟天(去心)
(各一兩)白术(剉炒)五味子芎藭(各三錢)人參白茯苓
(去黑皮)木香檳榔白荳蔲
右剉如麻豆每服三錢水一盞生薑二片棗二枚擘
破煎至七分去滓空心日午近晩温服
補真丸(出永類鈴方)人大抵不進飲食以脾胃之藥治之多
不效者亦有謂焉人之有生不善攝養房勞過度真
陽衰虛坎火不温不能上蒸脾土冲和失布中州不
運是致飲食不進胷膈痞塞或不食而脹滿或已食
而不消大腑溏泄此皆真火衰虛不能蒸藴脾土而
然古人云補腎不如補脾然補脾不如補腎腎氣若
壯丹田之火上蒸脾土温和中焦自治膈開能食矣
葫蘆巴(炒)附子(炮製去皮臍)陽起石(煆)川烏(炮去皮)兔絲
子(淘淨酒蒸)沉香(不見火别研)肉荳蔲(麫裹煨)肉蓯蓉(酒浸焙)五
味子(各五錢)鹿茸(去毛酒蒸焙)川巴戟(去心)鍾乳粉(各一兩)
右為細末用羊腰子二對治如食法葱椒酒煑爛入
少酒糊杵和為丸如梧桐子大每服七十丸空心食
前用米飲鹽湯任下
沉香煑散(出聖濟總錄)專治下元不和中焦痞悶氣滯噎塞不
進飲食用之補之
沉香木香青橘皮(湯浸去白焙)陳橘皮人參
郁李仁(湯浸去皮焙)甘草(炙各兩)檳榔(剉)草荳蔲(去皮)桂(去粗)
(皮)乾薑(炮各五錢)
右為散每服三錢水一盞煎至七分去滓不拘時候
温服
蕪荑丸(出聖濟總錄)專治脾腎虛冷不思飲食
蕪荑(炒六兩)烏梅肉(炒二兩)黃連(去鬚五錢)厚朴(去麄皮薑汁炙五兩)
補骨脂(炒)肉蓯蓉(酒浸切焙)巴戟天(去心)附子(炮製去皮臍)鹿
茸(去毛酥炙)陳橘皮
右為末粟米粥丸如梧桐子大每服三十丸空心日
午温米飲下
沉香丸(出聖濟總錄)專補脾腎止腹痛進飲食
沉香(剉二兩)鹿茸(去毛酥炙)烏藥(剉)楝實(剉炒)白茯苓(去黑皮)
石斛(去根)白术訶梨勒(炮去核)厚朴(去粗皮姜汁炙)人參(各一)
(兩)
右為末酒煑麫糊如梧桐子大每服二十丸至三十
丸温酒或米飲下空心食前服
碙砂丸(出王氏博濟方)專治脾元虛弱冷氣攻上飲食减少
碙砂(水煎飛成霜)木香桂(去粗皮)肉荳蔲(去殼炮)蘹香子
(炒)附子(炮去皮臍)青橘皮陳橘皮(去白炒五錢)山芋(半斤)木
瓜(二枚)
右八味搗羅為末先以木瓜切盖出瓤如小甕子樣
存取元盖逐個木瓜共入碙砂末五錢以元盖緊縳
用無灰酒三升於銀石器内以慢火煑候酒欲乾木
瓜爛取出入前八味藥末相和杵丸如梧桐子大每
服二十丸至三十丸鹽湯酒下
正陽丹(出王氏博濟方)專治脾元虛冷心胷滿悶飲食减少臍
腹撮痛面色黃黑耳焦枯陽事弱
硫黃(研)菖蒲(切)天雄(炮製去皮臍)沉香(剉)阿魏(醋煨麵和餅子)
(炙各一兩)厚朴(去粗皮姜汁炙)草荳蔲(去皮)乾薑(炮)桃仁(去皮尖雙仁炒)
檳榔(剉各五錢)
右為末再研令勻麵糊為丸如梧桐子大每服十五
丸至二十丸鹽湯送下
蓽茇丸(出聖惠方)能補暖氣虛冷氣温脾胃進飲食
蓽茇訶梨勒皮桂心胡椒附子(炮製去皮臍)
沉香木香人參(去蘆頭)草荳蔲(去皮)檳榔(以上各一兩)
右為末煉蜜和搗三二百杵丸如梧桐子大每於食
前以温酒下三十丸
蓬莪茂丸(出聖濟總錄)治元臟虛冷脾胃不和不進飲食并
肌膚瘦瘁面黃腹脹四肢怠惰精神不樂兼療膀胱
積冷氣痛
蓬莪茂京三稜(各四兩同煨乘熟捶碎搗羅為末以米醋於銀石器内煑入豶)
(豬腰一枚去脂膜爛研細與碙砂末半兩同熬成膏醋不拘多少約藥以為數)碙砂(飛細研五)
(錢)楝實(炮)山芋船上蘹香子(炮)檳榔(煨剉)附子(炮製)
(去皮臍)枳殼(去穰麸炒各二兩)
右除前三味製研外六味搗羅為末以前膏和搗三
五百杵丸如梧桐子大每服二十丸至三十丸温酒
或鹽湯下空心食前服
荳蔲丸(出聖濟總錄)專補虛進飲食正脾元
肉荳蔲(去殼炮)檳榔(剉)桂(去粗皮)青橘皮半夏(姜汁製)
附子(炮製去皮臍)乾薑(炮各一兩)白术(二兩)京三稜(煨剉一兩五錢)
右為末醋煑麺糊為丸如梧桐子大每服二十丸空
心鹽湯或温酒送下
碙砂丸(出聖濟總錄)專治脾胃虛冷不進飲食
碙砂(水煎成霜别研五錢)人參白术蓬莪荗(煨剉)白茯苓
(去黑皮)吳茱萸(湯浸焙炒)青橘皮(湯浸去白焙)陳橘皮(湯浸去白焙)
蓽撥(各一兩五錢)
右除碙砂外搗羅為末同和勻酒煑麺糊丸如梧桐
子大每服二十丸鹽湯下不拘時候
陳橘皮散(出聖濟總錄)專治脾氣虛心腹脹滿少思飲食
胡椒(五錢)桂心(三分)高良薑(一兩剉)陳橘皮(一兩五錢湯浸去瓤焙)
甘草(五錢炙微赤剉)附子(一兩炮製去皮臍)訶梨勒(一兩煨用皮)厚朴
(二兩去粗皮塗生姜汁炙令香熟)
右為末清粥飲調下一錢忌油
人參丸(出聖濟總錄)專治脾臟虛冷臍腹疼痛胷膈痞悶不
思飲食
人參白茯苓(去黑皮)厚朴(去粗皮姜汁炙)青橘皮(去白焙各一兩)
高良薑(炒)半夏(湯浸七遍焙)桂(去粗皮各五錢)甘草(炙三分)
右為末生薑汁煑糊丸如梧桐子大每服二十丸生
薑湯下不拘時候服
進食散理脾元虛冷不思飲食久病脾虛全不思飲
食者只一二服便頓思食
甘草(一兩炙)肉桂(去皮)良薑(炒)陳皮(去白)青皮(各一兩)訶子
(五個煨去核)草荳蔲(三個煨去皮)川烏頭(一個炮)
右剉為散每服二錢用生姜一片水一盞煎至七分
去滓空心服
補骨脂(出聖惠方)專治脾腎冷氣温中思食
補骨脂(二兩微炒)檳榔硫黃(二兩細研水飛過)附子(一兩炮製去皮)
(臍)肉荳蔲(一兩去殼)桂心(一兩)陳橘皮(一兩湯浸去瓤焙)厚朴(一兩)
(去粗皮生薑汁炙令香熟)
右為末以酒煑麺糊和搗三五百杵丸如梧桐子大
每日空心以温酒或鹽湯服三十丸
理中湯(出聖濟總錄)治男子婦人胃弱不思飲食補虛
檳榔(剉)白茯苓(去黑皮)益智(去皮炒)桂(去粗皮)半夏(姜汁製)
陳橘皮(去白焙)沉香(各一兩剉)
右粗搗篩每服三錢水一盞生薑二片棗二枚擘破
煎至七分去滓温服不拘時候
代榖丸(出御藥院方)專治脾胃久虛全不思飲食
精羊肉(去筋膜薄批切三片)陳皮(三錢)小椒(二錢)葱(十根)
以上用水高肉二指同煑水盡去陳皮等只取肉慢
火焙乾次入後藥
人參神麯大麥蘖(炒各二兩)
右同為細末用生薑麺糊為丸如梧桐子大每服七
十丸不拘時候温酒或米飲送下
延年補胃飲治胃氣虛熱不思食兼渴引飲
茯苓(四兩)人參生薑(各三兩)橘皮(二兩)薤白(切一升)豉(五合)
(綿裹)糯米(二合)
右㕮咀以水七升煑取三升去滓分温六服任食一
日令盡忌酢物
厚朴煎丸(續易簡方)大凡補腎不若補脾脾胃壯則能飲食
進則生榮衛榮衛壯則滋養骨髓補益精血是以素問
云精不足補之以氣形不足補之以味宜服此丸温
中下氣痰進食
厚朴(極厚者粗皮剉指面大片秤)生薑(不去皮淨洗作片子二味各一斤用水五升同)
(煑去薑只將厚朴焙乾)船上茴香(四兩炒)乾薑(四兩剉榖子大)甘草(剉半)
(寸長二兩二味再用水五升同焙乾厚朴一處煑水盡不用甘草只將乾姜厚朴焙乾)附子
(二兩炮製去皮)
右同為細末生薑煑棗肉為丸如梧桐子大每服三
五十丸空心米湯飲或酒下
人參丸服之令人思食
白术(二兩五錢)人參山藥(各二兩)附子(炮製去皮臍一兩)甘草
(炙一兩五錢)乾薑(炮五錢)
右為末煉蜜和丸如鷄頭子大每服三丸水一中盞
棗二枚同煎至六分空心食前温服
大棗丸(出聖濟總錄)專補脾胃悅顔色長肌進食
大棗(四升去皮蒸熟去核研膏)熟艾葉(濃煑粳米拌勻焙乾六兩)杏仁(去皮尖雙)
(仁炒)半夏(姜汁浸一宿炒一兩)人參(四兩)
右四味搗羅為末以棗膏丸如梧桐子大每服二十
丸空心温酒或米飲下
和中丸補胃進食
乾生薑橘皮人參(各一錢)乾木瓜(二錢)甘草(炙三錢)
右為細末湯浸蒸餅為丸如梧桐子大温水送下三
十丸空心服
少陽丹(出聖濟總錄)專補虛駐顔色進飲食治一切冷氣
蒼术(四兩黑皮剉成塊子用漿水浸宿取出用井水洗七遍焙乾炒)蘹香子(三兩)
(炒)附子(三兩去皮臍漿水浸一宿服時取出别用漿水浸炒鍋子内煑切成片子焙乾)
丹砂(五錢研細為衣)
右除丹砂搗羅為末酒煑麺糊丸如梧桐子大以丹
砂為衣每服二十丸空心夜臥温酒或鹽湯下
厚朴丸(出聖惠方)專治脾胃虛冷羸瘦無力不思飲食
厚朴(五兩去粗皮)附子(二兩生去皮臍)川椒紅(二兩生用)
右漿水六升鹽三兩生薑切同於銀鍋中煑令水盡
曬乾搗羅為末以水浸蒸餅和丸如梧桐子大每日
空心温酒下三十丸
神助丹(一名二虎丸出十便良方)能補益臟腑大進飲食能壯筋骨
附子(二兩五錢以上者皆可)川烏頭(四兩正坐好者用)
右同於磁器内用好醋五升浸至通心軟透為度四
時之間不計日數或三五日以至半月但以通心軟
透為妙每日一攪浸透取出藥切作片子將所浸醋
棄於無蟲處恐傷生并磁器亦不可别用止可再浸
藥再别用好醋五升浸藥掘一土坑子深闊約七八
寸許用木炭燒并周圍四指五指許盡令通赤傾藥
片并醋在内以新瓦盆盖了用黃土圍定勿令透氣
一晝夜取藥片子㬠乾去其泥土青鹽四兩先搗為
粗末將藥片子炒令深杏黃色為度同細末醋煑麺
糊丸如梧桐子大每服十五丸至二十丸至三十丸
如氣虛弱或有勞傷可倍丸數温酒下空心或鹽湯
亦得婦人淡醋湯下餘無所忌如久服真氣壯實尤
宜節慎
又方治人瘦不食
平胃散(一兩)妙香散(半兩)
右藥用猪大腸一叚長七八寸用温湯洗淨入礶内
煑十分熟為度去臟將肉汁調和煎藥空心一服午
前再服自然進食其病即愈後再服三五日則止
韻湯徤脾(朱氏集驗方)治元眞上氣寬胸膈進飲食
人參吳术茯苓甘草丁香沉香木
香(各二兩)
右為細末每服一二錢沸湯點服氣温厚如六君子
八寶粧丸(出朱氏集驗方)能壮脾腎進飲食行步如飛
八味丸安腎丸鹿角霜丸兔絲子丸固
真丸黃耆丸茴香丸鹿茸丸
右買一貼令有一兩作一處磁器盛以無灰酒浸一
宿令稀稠得所竹木槌子於净桌子上搥數千下却
加天雄一個大附子一個炮為末相合在藥内再搥
千餘下入以無灰酒浸一宿次日再槌數千下丸如
梧桐子大空心日鹽湯酒下十五丸日加二十丸至
三五十丸止乾物壓之
補虛益精髓(附論)
夫内經謂腎者主水受五臟六腑之精而藏之又曰腎
之合骨也骨者髓之府故嗜慾過傷精髓耗憊則必用
補腎之劑以益之凡病虛則補之不必專用熱藥若腎
虛之症尤當以益精髓為先聖濟經於陽劑隂勝則曰
天癸竭而榮涸盖謂是也
方
神仙苣勝子丸安䰟定魄改易容顔通神仙延壽命
補髓駐精益氣治虛弱展筋骨潤肌膚頭白再黑齒
落更生目視有光心力無倦行疾如飛寒暑不侵能
除諸病
熟地黃生地黃何首烏(各四兩)牛膝(酒浸三日)官桂
(研)枸杞子肉蓯蓉(酒浸三日)兔絲子(酒浸三日)人參天
門冬(酒浸三日)茯苓(去皮)巨勝子(焙去皮)天雄(去皮臍)覆盆子
(炒)山藥楮實川續斷栢子仁酸棗仁
破故紙巴戟(去心)五味子廣木香韮子鷄
頭實蓮蕊蓮肉(各一兩)
如無天雄附子代之去皮臍久服去天雄用鹿茸亦
得
右為細末春夏煉蜜為丸秋冬棗肉為丸胡桃十個
同研細如梧桐子大每服二十丸加至三十丸空心
温酒或鹽湯下日二耳聾復聰眼昏再明服一月元
氣充足六十日白髮變黑百日容顔改變目明可黑
處穿針冬月單衣不寒若將白鷄一隻用藥拌飯喂
六十日則為黑鷄
沉香如意丸補虛壯陽暖水臟益精髓臍腹小便痛
滑房室不舉
沉香檀香丁香木香全蝎茴香青
鹽(各三分)木通山藥穿山甲(炙)韭子(酒浸)蓮花蕊
(揀)五味子白茯苓陳皮鹿茸山茱萸(各五)
(分)小茴香川楝子(去皮)葫蘆巴破故紙(羊腸煑各一兩)
巨勝子(炮)兔絲子(酒浸)肉蓯蓉(酒浸)知母遠志(酒浸各一)
(兩)
右為細末酒糊丸如梧桐子大每服二十丸空心温
酒送下乾物壓之十日見效
真珠丸(出聖惠方)能補元氣益精髓悦顔色治一切冷氣明
耳目和臟腑安心神強筋力
真珠(生使細研)巴戟黃耆(剉)石斛(去根剉)龍骨兔絲
子(酒浸三宿曝乾别搗為末)附子(炮製去皮臍)沉香人參(去蘆頭)山
茱萸白茯苓薯蕷木香硃砂(細研水飛過各一兩)
丁香芎藭五味子肉桂(去皺皮)檳榔(各三分)韮
子(微炒)麝香(細研各五錢)熟乾地黃覆盆子(各一兩五錢)肉
蓯蓉(酒浸一宿刮去皺皮炙乾)鹿茸(去毛塗酥炙令微黃色各二兩)
右為末入研了藥令勻煉蜜和丸如梧桐子大每日
空心温酒下三十丸或鹽湯下亦得忌生冷羊血
雙芝丸(出宣明論)能治補精氣填骨髓壯筋骨助五臟調六
腑久服駐顔不老
熟乾地黃(焙取末)石斛(去根酒浸)五味子(焙)黃耆(剉)肉蓯
蓉(酒浸)牛膝(酒浸)杜仲(蜜水浸)兔絲子(酒浸二日淘炒)麋鹿角霜
(八兩)沉香麝香白茯苓(去皮)人參覆盆子乾
山藥木瓜天麻(酒浸)秦芁(各一兩)薏苡仁(二兩炒)
右為末煉蜜為丸如梧桐子大每服二十丸至三十
四十丸温酒下鹽湯米飲亦得凢年五十以上者加
入
黑附子(以青鹽湯蘸炮)鹿角(二對去頂三指)硫黃(八兩渾用)
右用麻油釜中以水同煑常令微沸勿太急甚水耗
只旋添水須用水以備添也令角膠汁出盡其角如
霜以手捻如膩粉乃盛之取用勿令穢汚着也一方
無山藥
靈砂固本丸(出德生堂)能治真陽虛損精髓耗傷腎氣不足
面黑耳焦下虛上盛頭目昏眩心腹疼痛翻胃吐逆
勞汗水氣盗汗水氣喘滿全不思飲食婦人血氣子
宫久冷崩中漏下此藥奪隂陽造化之功濟心腎安
養之妙
沉香木香葫蘆巴(酒浸)小茴香川楝肉(炒)八
角茴香(炒)兔絲子(酒浸)巴戟(去心酒浸)牛膝(酒浸)杜仲(炒)鍾
乳粉(另研)續斷(酒浸)交趾桂鹿茸(去皮生用)山藥破故
紙(酒浸)肉荳蔲(煨别研)陽起石(水飛各一兩)靈砂(二兩)黑錫丹
頭(二兩與靈砂研極細又入前藥再研)
右為細末酒糊為丸如梧桐子大每服三十丸漸加
至五十丸空心服熬人參湯棗湯下乾物壓之婦人
同
麞骨丸(出聖惠方)專治男子水臟虛冷諸有不足填精補髓
麞骨(四兩塗酥炙微黃)桑螵蛸(二兩微炒)鍾乳粉(二兩)石斛(去根剉)
肉蓯蓉(以酒浸一宿刮去皺皮炙乾)鹿茸(去毛塗酥炙微黃)兔絲子(酒浸)
(曝乾三日别搗為末)龍骨黃耆(剉)五味子牡蠣粉巴
戟防風(去蘆)訶梨勒皮附子(炮製去皮臍)桂心羚
羊角屑(以上各一兩)
右為末入研了藥令勻煉蜜和搗三百杵丸如桐子
大每日空心温酒下三十丸加至四十丸
地黃煎丸(出聖濟總錄)補虛續絶益精髓治百病
生地黃(七斤洗五遍取汁餘滓更入酒二升同研更捩汁銀石噐内慢火熬成膏)熟乾
地黃(焙)生乾地黃(焙各五兩)山芋(二兩)黃耆(剉)遠志(去心)五
味子牛膝(酒浸焙)栢子仁乾棗肉(焙)巴戟天(去心)
(各一兩)乾漆(三錢酒炒煙盡用末)枸杞子(去蔕)石菖蒲(九節者各二兩)桂
(去粗皮五錢)
右除前膏外搗為末膏和丸如梧桐子大每服三十
丸空心温酒下或鹽湯下加至五十丸
補骨脂丸(一名葫蘆巴丸出王氏博濟方)能補益精髓温中下氣安五
臟利腰脚除膀胱㿗疝臍脇冷氣刺痛及治脾腎虛
冷小腸氣攻衝大補益進飲食
補骨脂(炒)葫蘆巴蘹香子檳榔楝實(去核麸炒)
巴戟天(去心)京三稜(濕紙裹煨令熟椎末)青橘皮(湯洗去白各一兩)枳
殼(去瓤麸炒)蓽撥附子(炮製去皮臍)蓽澄茄木香丁
香桂(去粗皮各三分)
右除桂外焙乾搗為末煉蜜和丸如梧桐子大每服
五十丸空心温酒下一方用煑麺糊丸鹽湯下女人
喫得如為末每服二錢水一半酒一半共一小盞同
煎三五沸温酒服之
地黃石斛丸(出聖濟總錄)專補益精髓
生地黃(五斤研取汁銀石器中熬去半入白蜜四兩慢火熬成膏)石斛(去根)巴戟
天(去心)牛膝(去苖切酒浸焙)肉蓯蓉(酒浸去皺皮切焙)桂(去粗皮)補骨
脂(炒)鹿角膠(炒令燥)兔絲子(酒浸别搗末)木香附子(炮製)
(去皮臍)枸杞子(焙)鹿茸(去毛酥炙各一兩)
右除膏外搗為末入膏和丸如梧桐子大每服二十
丸至三十丸空心臨睡温酒下或鹽湯下
固真丹(出碑藥院方)能養真氣補不足治下元衰憊精神减
少常服令人益精髓
南乳香(五錢)代赭石(丁頭者)丁香(揀)廣木香没藥
(研)桂府滑石船上茴香沉香木通甘草
(炙)硃砂(為衣各一兩)蓮子心(三分)
右為細末醋浸宿&KR1339;餅丸如鷄頭子大選神火日合
比午時前要畢合時忌鷄犬婦人隂乾盛在竹筒子
内再選雙火日服一丸假令初一日初服一丸初二
日服二丸一日遇丙丁火日之類是也
覆盆子丸(出聖濟總錄)專治五勞七傷骨髓虛憊
覆盆子(去梗)巴戟天(去心)五味子桂(去粗皮)山芋鹿
茸(去毛酥炙各五錢)石斛(去根)肉蓯蓉(酒浸去皺皮切焙乾各三錢)熟乾
地黃(焙一兩)遠志(去心一分)黃耆(剉)牛膝(酒浸切焙)
右為末煉蜜和丸如梧桐子大空心温酒下三十丸
青塜丸治男子下元虛冷腎囊隂濕行步艱辛飲食
不進常服添精髓壯筋骨每飲食後服令人有子
廣木香(二兩青者佳)全蝎(六個焙)狐腎(五個去筋肉淨酥炙)犬腎(十個)
(肉净去筋酥炙)兔絲子(六兩酒浸取頭末三兩)小茴香(三兩鹽炒)白茯苓
(二兩白者佳)破故紙(五兩酒浸取頭末二兩)山茱萸(一兩去心)穿山甲
(一兩二錢醋炙)胡桃仁(六兩湯洗去黃皮另研)
右為細末用煉過白沙蜜同胡桃膏子和前藥入石
臼杵千餘下丸如梧桐子大每服三丸空心温酒下
乾物壓之忌飲酒及房室等事
天雄石斛丸(出聖濟總錄)能壯元氣去風冷益精髓長肌肉
天雄(炮製去皮臍)石斛(去根)牛膝(酒浸焙切)肉蓯蓉(酒浸去皺皮切焙)
獨活(去蘆頭)巴戟天(去心各一兩)桂(去粗皮)補骨脂(炒各二兩五錢)
生乾地黃(焙三兩五錢)
右為末腽肭臍三兩細剉以酒二升浸兩宿去筋膜
研取肉布絞濾去滓文武火煎膏和前藥末搗千百
下丸如梧桐子大空心温酒下或鹽湯下二十丸如
藥稠更入熟蜜
九仁丸(出聖濟總錄)專補不足填精髓除風變白
生地黃(二十斤搗取汁)生牛膝(十斤搗取汁)巨勝子(日内曝乾浸九遍炒)
(熟去皮砂研)生薑(三斤取汁)兔絲子(酒浸三日水洗去浮者焙另取末)杏仁
(湯浸去皮尖雙仁炒細研)桃仁(湯煑去尖炒細研)蒺藜子(炒一兩)白蜜(一斤)
右先將地黃汁量三升入銀石器中浸到處時候再
次入餘地黃汁慢火煎至到處次下牛膝又煎至到
處次下生薑汁又煎至到處其火常令如魚眼沸次
下杏仁桃仁末次下巨勝子末次下蒺藜末次下兔
絲子末次下白蜜攪勿住手候可丸即搗三千下丸
如梧桐子大每服空心温酒下三十丸加至四十丸
晩再服百日後白髮變黃二百日後從黃變黑諸風
悉除尤甚補腰腎益氣明目
肉蓯蓉丸(出聖惠方)專治虛損暖下元益精髓利腰膝
肉蓯蓉(酒浸一宿刮去皺皮炙乾)蛇床子遠志(去心)五味子
防風(去蘆頭)巴戟天兔絲子(酒浸三日曝乾别搗為末)杜仲(去粗)
(皮炙微黃剉)
右各一兩為末煉蜜和丸如梧桐子大每日空心温
酒下三十丸鹽湯下亦得漸加至四十丸為度
巴戟天丸(出聖濟總錄)專暖下元益精髓壯陽益氣
巴戟天(去心微炒)山茱萸龍骨(研入粉)肉蓯蓉(酒浸研入膏)
韭子(微炒)附子(炮製去皮臍各一兩)補骨脂(炒)蘹香子(炒各二兩)
右除膏外搗為末漸次入蓯蓉膏内研勻次棗肉丸
如梧桐子大空心鹽湯下或温酒下十五丸至二十
丸
金鎖丸(出聖濟總錄)能壯元氣益精髓補益虛損
龍骨(一兩茅香湯浴三遍)鷄頭粉(三兩)沉香(剉)桂(去麄皮)附子(炮製)
(去皮臍)山茱萸(酒浸焙)肉蓯蓉(酒浸去皺皮切用)蓮花蕊(七八月採)
(乾各二兩)
右為末以金櫻煎膏煉蜜為丸如梧桐子大每日空
心酒下二十丸至三十丸
八仙丹(出本事方)專治虛損補精髓壯筋骨益心智安魂魄
令人悅澤駐顔輕身延年益壽閉固天癸
伏火硃砂真磁石赤石脂代赭石石中
黃(四味併用醋炙)乳香禹餘糧(醋炙)没藥(各一兩)
右為細末勻研極細糯米濃飲丸如梧桐子大或如
豆大每服一粒空心鹽湯下有人年幾七旬夢漏羸
弱氣掇掇然虛損得此方服之頓爾強壯精氣閉固
飲食如故予常制自服良驗
地黃丸(出聖惠方)大補骨髓益顔色充肌膚耐寒暑久服強
志力延年却老
生地黃(五兩)川椒(去目閉口者微炒出汗)附子(炮製去皮臍)牛膝(去苖)
鹿角膠(搗碎炒令黃燥)兔絲子(酒浸三日曝乾另搗為末各二兩)杏仁(湯浸)
(去皮尖雙仁童子便浸三日麸炒微黃)肉蓯蓉(酒浸一宿去皺皮炙乾各三兩)
右為末煉蜜和搗三五百杵丸如梧桐子大每日空
心温酒下四十丸
保壽大陽丹(出聖濟總錄)專補下元益精髓去一切風冷
硫黃(光明者研復時取十一兩)青鹽(四兩五錢研)陽起石(另研如粉)牛膝
(酒浸切焙)附子(炮製去皮臍)楮實桂(去麄皮各三兩)
右將四味草藥搗為末與前三味研藥同攪再勻另
取乾薑六兩細末薑麺糊為丸如梧桐子大每服空
心酒下二十丸加至三十丸
五補丸補諸虛安五臟堅骨髄養精神並宜服之(方見)
(本門平補類)
加减太乙金鎻丹(出瑞竹堂)能秘精益髓治夢遺不禁小便
白濁日漸嬴瘦
蓮花蕊(四兩末開者隂乾秤)五色龍骨(細研)覆盆子(各五兩)鼓子
花(二兩五月五日採)鷄豆(一百顆生取肉作餅子曬乾)
右為細末取金櫻子二百枚去毛子木臼内搗爛外
水七升煎取濃汁一升去滓和藥再入内杵一千杵
丸如梧桐子大每服三十丸空心鹽湯下服百日永
不泄如要通即以冷水調車前子末半合服之如欲
秘再服忌葵菜
鹿角霜丸(出聖濟總錄)專治腎寒羸瘦陽氣虛弱補精益髓
鹿角霜肉蓯蓉(酒浸去皺皮切焙)附子(炮製去皮臍)巴戟天
(去心)蜀椒(去目及閉口炒出汗各一兩)
右為末酒煑麺糊和丸如梧桐子大每服二十丸空
心温酒下
延壽丹(出御藥院方)專治腎經不足補精髓益氣壯元陽久
服輕身耐老
松脂(三十兩洗煮白)茯苓甘菊花栢子仁(各十兩)
右為末煉蜜和丸如梧桐子大每服二十丸空心温
酒或鹽湯下日三服能愈諸疾
麝香鹿茸丸(出三因方)能治精氣耗散血少不進陽道不興
服此調榮衞利腰脚精血治諸虛百病
鹿茸(酥炙一兩五錢)熟地黃(二兩)沉香(三分)麝香(一兩另研)
右為末入麝香研勻煉蜜和丸如梧桐子大每服三
十丸空心温酒鹽湯下
補骨丹(出直指方)能升神水於百會降神火於湧泉還淳反
樸體合自然骨正節柔益壽延年補益心腎強筋壯
骨
杜仲(去麄皮十兩炒黑色)没藥(一兩另研)鹿茸(二兩燎去毛酒炙)補骨脂
(十兩用芝蔴五兩炒候芝蔴黑色無聲為度即去芝蔴)
右將杜仲補骨脂鹿茸一處為末入没藥和勻再用
胡桃肉三十個湯浸去皮為膏入麺少許酒煑糊為
丸如梧桐子大每服一百粒米飲下温酒鹽湯亦得
日進三服食前浙東提刑陳才甫任郎官日嘗苦臂
痛醫者孫宫幹令服此藥非獨臂痛即安而平日腰
痛之疾自此遂不復作
鹿茸散(出聖濟總錄)用治腎久虛精氣耗憊腰脚酸重神色
昏暗耳鳴焦枯陽道萎弱此由精少慾事過度
鹿茸(去毛酥炙)
右搗羅為細散每服一錢漸至二錢空心濃煎蓯蓉
酒七分一盞放温入少鹽調下如欲為丸即加後藥
鹿茸(去毛酥炙一兩)肉蓯蓉(酒浸一宿焙乾)蛇床子(洗焙乾各一兩)
右為末煉蜜和搗丸如梧桐子大每服二十丸至三
十丸温酒或鹽湯下
青娥丸(出德生堂)能治肝腎虛腰腿重痛并治風濕脚氣常
服壯筋補虛填精益髓(方見本門補骨虛益髭髮類)
黑丸子(瑞竹堂)能治精血耗竭面色黧黑耳聾目昏口乾
多渴腰痛脚弱小便白濁上燥下寒不受峻補者宜
服此藥
鹿茸(酒蒸)當歸(去蘆酒浸)
右各等分為末煑烏梅膏子為丸如梧桐子大每服
五十丸空心用米飲下
補真丸(出聖濟總錄)能壯元氣補精髓潤髭髮久服無暴性
肉蓯蓉(八兩酒浸一宿去皺皮切焙為末)兔絲子(酒浸一宿淨洗焙搗末)
右同搗勻取生地黃汁二升於銀石器内慢火熬成
膏另取青竹瀝一盞時時灑膏内候稠黏放冷和前
藥丸如梧桐子大空心温酒鹽湯下三十丸至五十
丸日中再服
雲母丸(出聖惠方)專治腎臟冷極補元精髓
雲母(四兩用鹽花同搗如麦皮止)白礬(四兩和前藥一處搗令勻細)
右藥用磁瓶子盛以炭火十斤燒火盡為度打破瓶
子取出將藥搗碎用米醋半升拌藥作一毬安新瓦
上更用炭火十斤燒火盡為度取出搗碎一地坑可
深一尺將藥紙裹埋之以盆合三日取出曬乾搗研
為末次粳米飯和丸如梧桐子大每日空心以鹽湯
下二十丸婦人積冷醋湯下十丸孕婦勿服
補虛益髓用麋角可五寸截之中破炙令黃香為末和
酒空心服三錢七若卒心痛一服立瘥常服令人赤白
如花益陽氣不知何因與肉不同爾亦可煎作膠與鹿
角同甚勝鹿茸仙方
靈芝丸(出聖濟總錄)專治脾腎氣虛補骨髓通利耳目
用蒼术一斤泔浸時換水用竹刀刮去皮并土夏浸
三日冬七日曬乾木臼内搗羅為末棗肉丸如梧桐
子大棗湯下三十丸至五十丸
秋石方丸(出聖濟總錄)凡世之煉石者但得火煉一法而已
此藥須兼用隂陽二石方為至藥凡火煉者陽中之
隂故得火而凝入水則釋煞消散歸於無體盖質去
但有味在此離中之虛也水煉者隂中之陽故得水
而凝遇曝潤千歲不變味去而質留此坎中之實也
二物皆出於心腎二臟而流於小腸水火騰蛇玄武
正氣外假天地之水火凝而為體服之還補太陽相
火二臟上為養命之本令具二法如後
陽煉法(出危氏方)
用小便不計多少大約兩桶一擔先以清水并好皂
莢濃汁以布絞候去滓每小便一擔桶入皂莢汁一
盞用竹棍急攪令轉百千匝乃止直候小便澄清白
濁皆淀底乃除辟去清者不用只取濁脚併作一滿
桶又用竹棍子攪百餘匝更候澄清又辟去清者不
用十數擔不過取得濃脚一二斛其小便須是先以
布濾過勿令有滓取得濃汁入淨鍋中熬刮下搗碎
再入鍋以湯煑令化方於筲箕内布筋紙兩重傾藥
入紙筲箕内淋過取淋下清汁再入鍋熬乾又用湯
煑化再依前法淋直候色如霜雪即止乃入固濟沙
盒内歇口火煆成汁傾出如藥未成更煆一兩徧候
瑩白玉色即止細研入沙盒固濟頂火四兩養七晝
夜久養火尤善再研每服二錢空心温酒下或用棗
肉為丸如梧桐子大每服三十丸亦得空心陽煉日
午服隂煉各一服一名還元丹昔有人得瘦疾且𠻳
萬方不效服此輙愈又方有病顛眩腹鼓久之漸加
喘滿垂困者亦服此即瘥法極省力只一小鍋便可
煉體如金石永不暴潤與常法功力不侔久疾只數
服便效
隂煉法(出聖濟總錄)
用小便三五石夏月雖腐敗亦堪用分置大盆中以
新水一半以上相和施轉攪數百匝放清澄辟去清
者留濁脚又以新水同攪水多為妙又去清者直候
無臭氣澄下秋石如粉即止曝乾刮下如膩粉光白
粲然可愛都無臭氣味為度再研以乳和勻如膏烈
日中曝乾如此九度須揀好日色乃和盖假太陽真
氣也第九度即以棗肉丸之如梧桐子大曝乾每服
三十丸温酒下
治隂萎羸瘦精髓虛弱四肢少力
用猪腎一對去脂膜切枸杞葉八兩用豉汁二大盞
半相和煑羹入鹽椒葱服之
補虛勞益髓長肌悅顔色令人肥徤
用鹿角膠炙搗為末以酒服方寸匕日三服增至二
三匕效
地黃丸還精補髓駐顔色却老治虛損安臟腑暖下
元壯腰膝
生地黃(净洗細切一斗以好酒一斗浸之經宿即漉出曬乾却入酒中浸以酒盡為度曬乾)
乾漆(搗碎炒令煙出)肉蓯蓉(酒浸一宿刮去皺皮炙乾)蛇床子(各一兩)兔
絲子(三兩酒浸三日曬乾另搗為末)桂心牛膝(去苖)石斛(去根剉)補
骨脂(微炙各二兩)人參(去蘆頭)遠志(去心各三兩)
右為末煉蜜和搗三五百杵丸如梧桐子大每日空
心晩食前以鹽湯下三十丸
秋石還元丹(出十便良方)能大補煖悅色進食益下元久服
去百疾強骨髓補精血開心益智煉人中白方
右以男子小便十石更多不妨先將大鍋竈一副於
空屋内鍋上用深瓦甑接鍋口令高用紙觔杵石灰
泥塗甑縫并鍋勿令通氣候乾下小便只可於鍋中
及七分以來竈下以稻火煑專令人看之若涌出即
添冷小便些少勿令涌出候乾細研入好盒内如法
固濟入灰爐中煆之旋取二三兩再研如粉煑棗瓤
為丸如菉豆大每服五七丸漸至十五丸空心鹽湯
下久服臍下常如火暖凢諸般冷疾宜服之皆愈多
年冷勞虛憊甚者服之皆壯盛其藥令常近火收或
時復養火三五日功效大也
神仙修真丹(出朱氏集驗方)能益精補髓壯筋骨明目補煖臟
氣去一切風
鹿角霜(十兩)附子(五兩)
右為細末以鹿角膠八兩熬化為丸如梧桐子大每
服三十丸空心温酒下或炒茴香湯下
保命延齡丸(出楊氏家藏方)能安神養氣補填骨髓起弱扶衰
潤澤肌膚聰明耳目久服黑髭髮牢牙齒能夜讀詩
書心力不倦
巨勝子補骨脂(酒浸一宿焙)牛膝甘菊花天門
冬(去心)兔絲子(酒浸一宿濕杵作餅火焙再杵)枸杞子人參(去蘆頭)
肉蓯蓉(酒浸一宿切焙)白茯苓(去皮)巴戟(去心生用)酸棗仁栢
子仁山藥覆盆子五味子楮實天雄
(炮去皮尖以上十八味各一兩)肉(去麄皮四兩)生乾地黃(切細新瓦上炒令乾燥)
右為細末春夏煉白蜜秋冬用蒸棗肉劑入好胡桃
十枚去皮同藥劑於臼中搗千餘下丸如梧桐子大
每服三十丸加至五十丸温酒鹽湯送下空心食前
服
陳體常先生傳兔絲丸(出衛生家寳方)專固元益精
兔絲子(二兩酒浸一宿炒乾為末)遠志(去心一兩焙乾秤)乾山藥(五錢)韭
子(五錢)牛膝(五錢去蘆頭)白茯苓(五錢)肉蓯蓉(五錢)龍骨(五錢火中)
(煆過)
右搗為末煉蜜為丸如梧桐子大空心二十丸日進
三服酒鹽湯下
鹿角霜丸(出衞生家寳方)專治精氣虛滑
鹿角霜(二兩)白茯苓(一兩)山藥(一兩)遠志(五錢去心)附子(一個炮去)
(皮尖)
右為細末酒糊丸如梧桐子大每服三十丸或四十
丸用米飲温酒任下空心食前服強筋徤髓(出本草)
以蓯蓉鱓魚為末黃精酒丸服之力可十倍
補益精氣強盛隂道(出本草)
以蘿藦生噉亦蒸煑食之
補益精氣強盛隂道(出本草)
以枸杞葉作羹食之
治老人骨髓虛竭補益麋茸煎膏(出本草)
以麋茸五兩去毛塗酥炙微黃為末以清酒二升於
銀鍋中慢火熬成膏盛磁瓦器中每服半匙温水調
服空心食前服
水陸丹(出本草)補下益精
以鷄頭實并中子搗爛曝乾再搗下篩熬金櫻子煎
和丸服之
治骨髓風毒疼痛不可運動者
用麻子仁水中浸取沉者一大升漉出曝乾銀器中
漸漸炒直須慢火待香熟調勻即入木臼中令三兩
人互搗從三數令及萬杵看極細如白粉即止平分
為十貼每用一貼取家釀無灰酒一大碗以沙盆柳
木槌子點研麻粉旋濾取白酒直令麻粉盡餘殼却
去子都合酒一處煎取一半待令熟空心食前頓服
日服一貼藥盡全瘥輕者止四五貼甚者十貼必效
(麻子乃令人續布麻種子也)
補益強力益志(附論)
夫腎在骨故腎憊則力劣心藏神故心虛則多忘強力
益志必補心腎心腎得所養則力強而志益矣心腎合
德水火相濟精全神足無所不通况強力益志哉
方
麥門冬丸補心育神強力益志兼止肺𠻳及腎蔵風
冷
麥門冬(去心焙二兩五錢)天門冬(去心焙一兩三錢)茯苓(去木)杜仲
(去麄皮炙剉)栢子仁石菖蒲(切焙)枸杞子生乾地黃
(焙)百部根(去皮各一兩)白茯苓(去黑皮)山芋人參肉
蓯蓉(酒浸切焙)貝母(去心炒各一兩五錢)防風(去蘆)五味子丹參
(各一兩一錢)遠志(去心五錢)
右為末煉蜜為丸如梧桐子大每日空心米飲下二
十丸食後常含化一丸
枸杞子丸(一名延年丸)用育神氣強力益志及治風勞氣冷
美顔色變髭髮
枸杞子(焙)覆盆子車前子生乾地黃(焙)地骨
皮續斷何首烏(去黑皮)巴戟天(去心)菊花(去蘂焙)白
术菖蒲(米湯洗曝)遠志(去心)細辛(去苖葉)牛膝(酒浸切焙)兔絲
子(酒浸搗爛再焙乾為末方入前藥各一兩)
右為末煉蜜為丸如梧桐子大每日空心酒下十丸
至二十丸不拘時候
遠志丸治真元衰憊耳焦面黑精神不爽補益血氣
強力益志
遠志(去心)山芋栢子仁巴戟天(去心)續斷杜仲
(去麄皮炙剉各二兩)兔絲子(酒浸焙乾另搗)荆實山茱萸五味
子(各二兩五錢)肉蓯蓉(酒浸切焙)牛膝(酒浸切焙各四兩)
右為末煉蜜為丸如梧桐子大每服三十丸空心温
酒下服之月餘氣壯精倍若尿澁加栢子仁精冷加
五味子陽衰加續斷各一倍
麋茸丸(一名地黃煎)專補虛治心強力益志
麋茸(去毛酥炙二兩)枸杞子(三兩)茯神(去木)人參(各一兩五錢)乾薑
(炮二兩)桂(去麄皮五錢)遠志(去心三錢)
右為末取地黃汁一升和搗令勻丸如梧桐子大每
日食前鹽湯酒服十丸加至二十丸
大豆丸補氣強力益志斷糓不飢
大豆黃卷(一升微炒)薰陸香(研)白龍骨(研)白茯苓(去黑皮)
黃蠟(酒煑各一兩五錢)蜜(二升)真酥(半升)
右前四味為末入蜜蠟酥和搗三五千杵丸如鷄子
黃大每日空心酒嚼下一丸食後再服
遠志丸強力益志延年
遠志(去心一兩)山芋(五錢)人參(五錢)白茯苓(去皮五錢)金箔銀
箔(各十片)
右為末煉蜜為丸如梧桐子大每服十丸茶酒隨意
下
兔絲子丸補益真氣強力益志
兔絲子(酒浸焙乾另杵)菖蒲(切焙)遠志(去心)地骨皮生乾地
黃(焙各二兩)
右為末煉蜜為丸如梧桐子大每服三十丸茶酒下
合時齋戒仍忌婦人鷄犬見
四神湯(一名四壮散)專治一切冷氣調順經絡生精補氣強
力(方見本門補虛益氣類)
菖蒲丸補元氣強力益志
菖蒲(切細焙)蒼术(各等分)
右米泔浸三宿控乾再用酒浸一宿焙搗羅為末煉
蜜和丸如梧桐子大每服二十丸至四十丸空心鹽
湯下日三服
治益精氣強志意
用鷄頭實二合煑令熟去殼研如膏入粳米一合煑
粥空心食之
又方
用石鷰二十枚和五味炒令熟以酒一斗浸三日夜
臥時飲一兩盞隨性能補進食令人力徤
蓯蓉散(出千金方)用主輕身益氣強骨補髓不足能使陽氣
強盛
肉蓯蓉五味子遠志甘草(各一斤)生地黃(三斤)
(取汁)慎火草楮子乾漆(各二升)
右八味以地黃汁浸一宿出曝乾復漬令汁盡為散
空心酒服方寸七日三服三十服力倍常雖度十女
無損
益筋力去伏熱(出本草)
以芹菜作殼韭葅及煑食並得
治五臟虛損羸瘦益氣力堅筋骨(出本草)
以巨勝蒸曝各九遍每取二合用湯浸布裹去皮再
研水濾取汁煎飲和粳米煑粥食之(巨勝即胡麻也)
普濟方卷二百二十二
