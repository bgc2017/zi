普濟方卷四十明周王朱橚撰
大臟腑門
大便不禁(論)
夫大腸為傳導之官掌化糟粕魄門為之候若其臟寒
氣虚不能收斂致糟粕無所制約故遺失不時治之宜
澀故津液方論所謂澀可去脫是也
方
陳橘丸治大便不禁腹内㽲痛
陳橘末(炒)白茯苓(去黑皮)黃連(去鬚炒)黃栢(去粗皮炙)乾薑
(炮)附子(炮去皮臍)龍骨(各一兩)赤石脂甘草(炙剉)人參
當歸(切焙各一兩)
右為末煉蜜丸梧桐子大每服十五六丸空心米飲
下日再服
救陽丸治大便不禁手足厥冷面色青白
吳茱萸(湯浸焙乾)乾薑(炮)赤石脂蜀椒(炒出汗)硫黃(飛研)
右等分為末稀糊為丸梧桐子大每服十五丸米飲
下空心食前漸加丸數鹽湯亦得
龍骨湯治大便不禁真氣羸弱
龍骨阿膠(炙燥)乾薑(炮)黃連(去鬚炒各一兩)粳米(三合炒熟)附
子(炮去皮臍)甘草(炙剉)黃芩(去黑心)芍藥(各二分)石榴(一枚大者切另)
(搗入)
右㕮咀每服五錢水盞半煎一盞去滓空心温服
日再
地榆丸治大便不禁
地榆(一兩)白龍骨赤石脂没石子熟艾(去梗炒)
橡實殼(炒各半兩)黃栢(去粗皮炙三分)
右為末煉蜜丸梧桐子大每服三十丸空心米飲下
日再
附子湯治下焦虚寒大便不禁
附子(炮去皮臍半兩)黃連(去鬚炒二兩)阿膠(炙燥三分)甘草(炙剉)乾薑
(炮各半兩)赤石脂厚朴(去粗皮薑汁炙各一兩)
右㕮咀每服五錢水盞半煎一盞去滓空心温服日
再
石榴皮湯治虚寒客於下焦腸滑洞洩困極欲死
酸石榴皮(炒)乾薑(炮各一兩)黃栢(去粗皮炙)阿膠(炙燥各三分)
右㕮咀每服四錢水一盞煎四分去滓空心温服或
無黃栢用黃連亦得
厚朴荳䓻湯治大便不禁
肉豆䓻(去殼炮半兩)龍骨白术(剉炒三分)厚朴(去粗皮薑汁炙剉一)
(兩)
右㕮咀每服五錢水盞半生薑三片煎一盞去滓空
心温服
朝真丸治虚損洩瀉大便失禁
硫黃(一兩研飛)青鹽(一錢研)晉礬(熬枯研一兩)
右研勻水浸炊餅丸菉豆大每服十五丸至二十丸
温酒下空心食前或用丹砂為衣亦得
福建丸治大便不禁并腸鳴
附子(去皮臍剉一兩)厚朴(去麤皮二兩同附子用生薑汁浸一宿於瓦器内炒)
右為末用酒煮陳橘末為糊丸梧桐子大每服十五
丸至二十丸生薑鹽湯下空心食前服
石硫黃湯治虚冷大便不禁氣脱神昏
石硫黃(明者細研)紫笋茶(焙乾研末各一兩)
右水一盞下硫黃末半錢匕茶一錢匕煎六分去滓
温服不拘時日三
大理中丸(出危氏方)治大便虚滑不禁每一丸用平胃散一
貼煎化服便止加鹽梅煎尤妙
人參白术乾薑甘草(各等分)
右為末煉蜜丸如指頭大
脫肛(論)
夫肛門者主大行道肺大腸候也號為通事令史重十
二兩長一尺三寸廣二寸三分應十二時若臟腸熱則
肛門閉塞大行不通或腫縮入生瘡若臟腑寒則肛門
開大行洞瀉肛門凸出良久乃入熱則通之寒則補之
虚實和平依經調理之四十八難曰病之虚實出者
為虚入者為實肛門之脫虚也蓋實則温温則内氣充
而有所蓄虚則寒寒則内氣餒而不能收而况大腸之
厚薄膏脂之肥瘠亦視夫内氣之虚耳大凡肛脱須
以温湯洗令和軟然後摩挲而入治法以治斂行之其
有産婦用力過多及小兒呌號努氣久痢不止風邪所
襲亦有此證凡腸頭作癢即是中有蟲生取苦棟根煎
湯薰洗仍以乾艾生薑煎服其脫肛腸風痔瘻者登溷
不可用舊紙若包裹湯藥雜物尤不可用纔有一毫染
汚其間立見痛腫如此急以温湯滌之患在肛腸登溷
後須用一洗下痢脫肛者因大腸虚弱冷氣偃之至
圊不能便極力於下肛門脫出故謂之脫肛温其臟則
愈古方有坐湯温熨之藥皆良法也脫肛一證氣聚不
散也裏急而不得出外脹而不得入先以枳殼散作劑
又以枳殼燒灰存性細末摻傅或津唾調傅氣散則腫
消矣仍用生薑汁調五苓散如膏入新水研散略煎吞
黃連阿膠丸此論肛門挾熱而腫脹也其或腸中虚薄
不收則理中湯釣腸丸養臓湯輩主之烏鰂骨木賊草傅之
方
猪膽散(出千金方)治大腸寒應肛門寒則洞洩肛門滯出
猪膽(一斤熬令燥)黃連阿膠芎藭(各二兩)烏梅肉(五兩)
艾葉(一兩)
右為末每服二錢温酒調下白米飲亦可食前日再
服
金鳳膏治痔瘡破者脫肛
鮮魚肝(一個)龍腦(一錢)麝香(半錢)飛礬(半錢)黃連末(炒加些少)
右為末用鮮魚膽調塗五六次立效
鱉甲丸(出聖惠方)治脫肛皆因久痢大腸虚冷所致肛門
為大腸之候大腸傷於寒下痢用力其氣不逆則肛
門脫出雖一年下痢脫肛門不收腹中冷可安
鱉甲(醋炙一方用鱉頭)蝟皮(炙)桂心(各一兩)磁石(二兩煅醋淬)
右為細末蜜丸菉豆大米飲下五丸量大小加减服
一方為散食前粥飲服
治脫肛(神效方)
蔓陁羅花子蓮殼(一對)橡碗(十六個)
右搗碎水煎三五沸入朴硝熱洗其肛自上
香膽丸(方見痔瘘門諸痔類)治痔漏脫肛
荆芥散(出直指方)治脫肛
大香附荆芥穗(各半兩)縮砂(二錢半)
右為末每服三錢食前新水煎數沸即服小兒通用
一方無縮砂洗
縮砂湯(出指直方)治大腸虚而挾熱脫肛紅腫
縮砂黃連木賊(各等分)
右為末每服二錢米飲調下
治大腸虚冷大便後脫肛洞出(出聖惠方)
鱉頭(一枚塗酥炙令焦)鐡精(一兩研)莨菪子(一兩水淘去浮者水浸毛出候)
(乾炒)
右為末每服二錢食前粥飲下肛上更炙故麻鞋底
熨之
治大便風冷脫肛兼腰痛不可忍(出十便良方一名三神丹)
石灰白礬黃丹(各一兩)
右研以油和為餅子新瓦上燒令通赤放冷細研又
和又燒如此三度為末入麝香末一分更研勻每服
一錢食前粥飲艾葉調下
治脫肛不差(出聖惠方)
鱉頭(一枚煉灰)蒲黃(半兩)白蘞(一兩)
右為末傅於肛上按抑令入日三四度差
治脫肛瀉血不止(出聖惠方)
石耳(五兩炒)白礬(一兩燒灰)蜜陀僧(五錢)
右為末水浸蒸餅丸梧桐子大每服二十丸食前粥
飲下
蝟皮散(一名鱉頭散出千金方)治肛門脫出或因用力太過或因
洞泄不收
磁石(四兩)桂心(一尺)蝟皮(一枚)
右為末飲服方寸匕日一服即縮慎舉重及急帶衣
斷房室周年乃佳治女人隂脫出外用生鱉引出頭
一枚齊甲裁之炙焦搗末為四味亦治脫肛仍用破
草鞋底炙上面熨按入
壁土散(出千金方)治肛門滯出
故屋東壁土(一升碎)皂莢(三挺各長一尺二寸)
右洗搗土為末挹粉肛頭出處次取皂莢炙暖更逓
熨取入即止
又方(出千金方)治脫肛
鱉頭故敗麻履底(各一枚)
右將鱉頭燒為末傅肛門頭次將履底按入即不出
矣
治脫肛(出醫方大成一名槐花散)
槐花槐角
右等分炒香黃為末用羊血蘸藥炙熱食以酒送下
或云以猪脂去皮蘸藥炙服
治大人小兒脫肛不收(出經驗良方一名香荆散)
荆芥皂角(各等分)
右為末煎湯洗了用鐵汁塗即入亦治痔及治婦人
子宫出亦如此用
治大人小兒腸頭出(出經驗良方)
百草霜五倍子(各等分)
右為末醋熬成膏子以鵝毛傅上即入
蛇床散(出經驗良方)治脫肛
蛇床子甘草(各一兩)
右為末熟湯調服一錢日進三服
又方(出永類鈴方)
白鷄冠花防風(各等分)
右為末糊丸空心米飲下百丸
荆芥散(方見本門腸風下血類)治脫肛
香茸丸(一名麝香丸方見洩痢門腸垢類)治脫肛
治脫肛(方見本門腸風下血類治腸風臟毒方)
治積痢脫肛(出千金方)
用枳實石礬磨令滑鑚孔安柄蜜塗炙令暖更易熨肛
取縮止
治赤白痢脫肛
用木瓜一握百藥煎一塊陳白梅三個以水一碗煎
至半碗無時服
治大腸虚冷脫肛及痢後脫肛(出聖惠方)
乾蝸牛子(一百枚炒為末)磁石(二兩搗碎淘去赤汁)
右水一大盞煎磁石五錢至五分去滓調蝸牛子末
一錢服之日三服一方為末每服二錢匕空心米飲
調下日午再服
治脫肛瀉血不止(出聖惠方)
附子(一兩燒熟地上用盞蓋出火毒)桑黃(一兩炙)
右為末煉蜜丸梧桐子大每服二十丸食前粥飲下
治脫肛不縮(出聖惠方)
石榴皮茜乾(各一握)
右㕮咀好酒一大盞煎至七分去滓温服
治脫肛不收
赤石脂白礬(半生半熟)
右擦洗傅之用青物托進肛門
治腸頭挺出
用蝦蟆皮一片燒傅出處一方瓶内燒薰
治肛門滯出(出千金方)
用炙故麻履底按令入頻按入永差
治肛門脫出(出千金方)
用女萎一升以器中燒坐上薰之即入
治脫肛腸出熱痛(出千金方一名蒲黃膏)
用蒲黃二兩以猪脂和傅肛上内之二三度即愈以
粉塗之良
治腸隨肛出轉久不可收入(出經驗良方)
用生栝蔞為粉以猪脂膏温塗隨手抑按自得縮入
又方生搗汁温服以猪肉汁洗手挼之令暖自得入
一方用栝蔞煎湯洗之
治脫肛歴年不愈(出聖惠方)
用生鐡五斤水一斗煮取五升出鐵以汁洗日再無
不差并燒礬石粉傅之亦良
木賊散(出指直方)治脫肛不熱
用木賊不拘多少燒存性為末摻肛門上按之
治脫肛(出經驗良方)
用磨刀水下鐵漿以毛翎塗少許於肛門上却以磨
石煎湯空心服半盞許一方用磨刀水洗
又方(出經驗良方)
用貼水荷葉焙為細末好酒調下二錢又將荷葉一
片將藥末二錢在禁上令人在葉上坐即入
又方(出經驗良方)
用淡竹葉一把煎濃洗立效
治痔漏脫肛(出肘後方)
用虎脛骨兩節重二兩酥塗炙令赤搗末水浸蒸餅
為丸如梧桐子大侵晨温酒服二十丸隔晩先利過
大腸然後服一方治肛門凸出燒虎骨末水服方寸
七日三服良
治大腸脫肛
用草果去殼搥碎解頭上髻髮開留此藥於腦上髻
髮中少縛定待腸頭收上門邊即急去了藥若婦人
産後衣不下用此藥去殼搥碎縛兩脚心即下
火炮湯
用苧根不拘多少搗爛煎湯薰洗
治脫肛痔瘡等證
用葱鹽湯洗之却將薄荷煎細研葱白滴汁去滓入
蜜調煎貼患處用油單紙傅上貼之坐卧亦可
鱉頭散(出千金方)治脫肛大腸久積虚冷每因大便脫肛
收不能入
用鱉頭漫炙焦黃自死者尤佳為末塗傅腸頭用軟
紙襯輕輕按入仍以方寸匕食前米飲調下一方如
不愈以鱉血塗之又方燒令煙絶杵末傅肛上手按
援之一方用鞋底按入即不出
磁石散(出直指方)治脫肛
用磁石半兩蘸入煎沸醋中凢七次為末每服一錢
空心米飲調下酒服亦可次用鐵片燒通紅放冷葱
根煎湯洗淨托上
鐵粉散(出直指方)治大腸本虚風毒客熱乘之脫肛紅腫
用鐡粉研細入白歛末夾和傅之即按入又方鐡粉
以少許摻之按入即愈
橡斗膏治脫肛
用橡子燒存性猪脂和傅按之
石灰方治大腸積冷久年脫肛及治每因大便脫肛
援不入
用石灰炒熱以帛包裹肛坐其上冷又别換仍以海
螵蛸末傅之
文蛤散治大腸寒肛門脫出不收用力過多及小兒
呌喚久痢後皆便脫肛悉治之
用五倍子不拘多少為末水煎汁浸洗更入白礬蛇
床子尤佳洗後用赤石脂為末以少許摻在芭蕉上
頻用托入或長尺餘者以兩床相接中空一尺以磁
瓶盛藥水滿架起與床平令病者仰卧以其所脫浸
在瓶中換藥逐日如此浸縮盡為度用海螵蛸為末
塗肛上亦可一方不用蛇床子
療大人小兒脫肛每天冷食即暴痢不止肛則下脫久
療不瘥者
用紫蓳草春間收紫蓳草花二斤曝乾搗為末加磁
石末七兩相和研細塗肛上内入即使人噀冷水於
面上吸入腸中每日一塗藥噀面不過六七度即差
又以熱酒半斤和散一方寸匕空腹服之日再漸加
至二方寸匕以知為度若五歲以下小兒即以半杏
子許散和酒令服之亦佳忌生冷陳倉米芎
治脫肛
用防己實焙乾為末如茶法煎服
又方(出直指方)
用緣桑蝟燒末和猪膏傅之立縮此蝟全似蝸牛黃
小兩後好緣葉一方亦可乾作末敷之
治大腸脫肛久積虚冷每因大便脫肛收不得
用蝸牛有小毒生研取服止消渴一方燒灰猪脂和
傅則縮
治下部脫肛
用莨菪子焦炒碾細末傅之
紫蕺膏(出醫方大成)治臟熱肛門脫出
用紫背蕺一大握又名魚腥草擂爛如泥先用朴硝
水洗净肛門用芭蕉葉托入却用藥於臀下貼坐自
然收入
治腸隨肛出
用羊脂傅上以鐵精粉傅羊脂上乃以布裹指炙令
温按内仍酒服磁石末一七日三服之
獨虎散(出直指方)治脫肛不收
用五倍子半兩末井水三碗入磁瓶内慢火煎半續
入朴硝荆芥穗各一錢乘熱薰洗仍以五倍子末傅
之
治脫肛
用龜血灰治之一方用鱉
治肛出糞門三五寸者(出德生堂方)
用陳茶熬水温洗去穢垢却用田螺大者二三枚水
中養一日去淨泥用黃連末少許揭起螺靨入藥
末田螺内候化成水却用雞翎蘸藥掃上再以軟帛
托入肛門内自然再不舉發
治大腸風冷下血不止脫肛疼痛(出聖惠方)
用野狸一頭以大磁瓶一個可容得者内於瓶中以
厚泥固臍候乾以大火燒之纔及煙盡住火候冷取
出入麝香末半兩研令勻於磁器中收之每於食前
温粥飲調下二錢
治脫肛不縮(出聖惠方)
用生韭一斤細切以酥拌炒令熟分為兩處以軟帛
裹更互熨之冷即再易以入為度
又方(出聖惠方)
用五花構葉不拘多少隂乾為末每服二錢食前
粥飲下兼塗腸頭亦差
又方(出聖惠方)
用蛇床子一兩炒為末貼之
治脫肛腸出(出經驗良方)
用黃連研細末冷水調常塗腸頭
治卒大便脫肛(出肘後方)
用豆醬清合酒塗之
釣腸丸(出聖惠方)治大腸虚冷脫肛不收及腸風諸症
牛蒡子赤芍藥防風荆芥穗甘草當
歸(各等分)
右先以獖猪大腸頭長一尺二寸者兩三枚於沙鍋
内用水四五盞煮爛熟去腸頭入前藥煎四五沸取
汁薰洗數次令肛軟却以黑芝蔴燒煙薰之
硇砂丸治冷熱不和下部痛裏急後重虚滑或結澁
腸頭脫出
硇砂(飛一兩)硫黃(研一分)白礬(研一分)
以上三味同研勻用萊菔一枚重五兩者割開留元
蓋子剜作坑子填上件末在内蓋好用竹簽定以麵
劑十五兩裹開地坑一所方一尺鋪馬糞厚三寸安
麵毬在上更以馬糞蓋之上發火燒候通黑即上去
麵將萊菔藥搗爛如膏更入後藥
肉豆蔲(去殼)葫蘆把(各半兩)訶梨勒皮附子蘹香
子(一分炒)補骨脂(炒各一兩)
右六味為末通前藥膏同搗滴少好酒和納令勻
丸如梧桐子大每服十五丸至二十丸空心食前
温米飲下
赤石脂散治大腸風冷久痢不瘥脫肛
赤石脂龍骨白石脂(各一兩)當歸(半兩剉炒)蓬莪荗
肉豆蔲(去殼)黃連(去鬚炒)白芍藥厚朴(各半兩去粗皮薑汁)
(炙)
右為散每服二錢粥飲食前調下
卷栢散治久病痢不瘥脫肛
卷栢(一兩)訶梨勒(煨用皮)黃連(去鬚炒)縮砂(去皮)肉豆蔲(去殼)
蓽撥白石脂(各一兩)
右為末每服二錢粥飲食前下
地榆芍藥湯治洩痢膿血乃至脫肛
蒼术(八兩)地榆(二兩)卷栢(三兩)芍藥(三兩)
右㕮咀每服一兩水一大盞半煎一盞温服
龍骨丸治諸痢疾脫肛久不止
龍骨艾葉(炒各一兩)鱉頭骨(二枚塗醋炙令焦黃)
右為散每服二錢粥飲食前調下
黑聖散治瀉痢日久脫肛疼痛
用大蜘蛛一枚以瓠子葉兩重裹以線繫定合子内
燒令黑色勿太過細研入黃丹少許研勻每先用白
礬葱椒煎洗湯浴拭乾後將藥摻在軟帛上將手掌
按托上肛頭即不下
歲十月樞僕院判白文舉老僕面塵土長跪曰病脫肛
日久服藥未驗近日復以赤白膿痢作裏急後重白
多赤少不任其苦予乃曰此非肉食膏粱必多蔬食
或胃氣不節其寒一也衣蓋或薄寒侵形體其寒二
也况天氣應時其寒三也不禁而腸頭脫下者寒也
滑也真氣不禁固也形質不收乃血脫也此乃寒滑
氣泄不固故形質下脫也當療之以澀去其脫而除
其滑微加酸味固氣以大熱之劑而除寒補陽以補
氣之藥升益氣名之曰訶子皮散
訶子皮散(出東垣蘭室方)
御米殼(去花萼蜜炒半錢)訶子(煨去核七分)乾薑(炮六分)橘皮(半錢)
右為末分作二服每服水二盞煎至一盞和滓温服
空心一服减半再服痊愈
治腸頭出(出本草)
用胡荽子搗醋煮熨腸頭出甚妙
治脫肛(出本草)
用甑帶煮汁服
治卒脫肛(出本草)
燒蜘蛛為末傅肛上
治脫肛(出本草)
以年久筆頭燒灰水服之
治肛帶出(出本草)
切胡荽子一升燒以煙薰肛即入
治脫肛
用益母草炙令香浸酒服之(益母草生山谷水澤葉如澤蘭莖赤高二三尺)
(是也)
肛門有蟲怕癢(論)
夫肛門有蟲者由胃弱腸虚而蟯蟲下乘之也肛門
為大腸候蟯蟲者九蟲内之一蟲也在胃間若臟腑氣
實則蟲不妄動胃弱腸虚則蟯蟲乘之重者成瘡或蟲
從肛門溢出輕者慢蝕肛但癢也
蜣蜋丸(出聖惠方)治肛門癢或出膿血有蟲傍生孔竅内
蜣蜋(七枚五月五日收去足翅炙為末)新牛糞(半兩)好肥牛肉(一兩炒令)
(香)
右搗如膏丸如蓮子大炙令熱以新綿薄裹内下部
中半日少喫飯腹中有蟲俱出三日五度永差
又方(出聖惠方)
白蒺藜(五錢炒)硫黃(一分細研)猪牙皂角(一兩燒灰)
右為末入硫黃同研勻用葱薤汁丸如蓮子大綿裹
一丸内下部中日二三易
又方(出聖惠丸)
雄黃胡粉(各半兩)
右研以棗肉丸如蓮子大以綿裹一丸内下部中日
再易之
肛門赤痛(論)
夫肛門大腸之候其氣虚為風熱所乘熱氣擊搏故令
肛門赤痛也
㯽榔散(出聖惠方)治大腸風壅氣毒攻肛門赤腫疼痛
檳榔川大黃(炙各一兩)沈香赤芍藥防風(去义)
芎藭犀角屑甘草(炙剉各半兩)枳殼(三分麩炒去穰)
右㕮咀每服四錢水一盞煎六分去滓食前温服
牛蒡子散(出聖惠方)治大腸風毒肛門赤痛令人煩熱坐
卧不安
牛蒡子(炒)川大黃(剉炒各一兩)黃耆(剉)白蒺藜(炒去刺)
枳殼(三分麩炒去穰)當歸(剉炒)芎藭甘草(炙剉各半兩)
右㕮咀每服四錢水一盞煎至六分去滓食前温服
大黃散(出聖惠方)治大腸風熱所攻肛門赤腫
川大黃(剉炒)黃芩黃耆玄參(各一兩)丹參(三分)赤芍
藥(半兩)枳殼(一兩麩炒去穰)
右為末每服二錢食前粥飲調下
治大腸風壅氣毒攻肛門赤腫疼痛(出聖惠方)
枳殼(麩炒去穰)芎藭沈香(各半兩)川朴硝(一兩半)川大黃
(一兩剉炒)甘草(一兩炙炒)
右為末每服二錢食前清粥飲調下
又方(出聖惠方)
皂莢樹白皮(一兩塗醋炙)甘草(半兩剉炙)枳殼(二分麩炒去穰)
右為末每服二錢食前粥飲調下
治糓道&KR0630;赤腫痛又痒方
用杏仁杵作膏傅之一方熬令黃搗以綿裹塞之
又方(出本草)
用雄黃塗在上良
治肛門腫痛
用鱉子去殼取肉四五枚研如泥安新磁器或木盆
内以沸湯衝動薰洗以少許塗患處
又方
用枳殼燒薰煎枳殼洗服枳殼末為上藥
地榆散治肛門痛痒或腫
地榆荆芥穗蛇床子蒴藋苦參(各等分)
右㕮咀每用藥一匙水一椀煎二三沸去滓通手避
風處洗患處
三黃丸治肛門腫痛或下鮮血
黃連黃芩大黃(各等分)
右為末煉蜜丸梧桐子大每服四十丸熟水吞下
普濟方卷四十
