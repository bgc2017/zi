普濟方卷三百五十七明周王朱橚撰
産難門
横産(附論)
夫横産者由初覺腹痛産時未至胎未轉動早已驚慌
便用力産之故令横也或觸犯禁忌所為將産坐卧處
湏順四時方面并避五行禁忌若有觸犯多致災禍也
方
貝母丸治横産或顛倒胞衣不出毁傷不出産後餘
病汗出煩滿不止少氣滿逆(一名千金丸)
貝母(煨黃)甘草(炙)秦椒(去目及閉口去汗)大豆黃卷
乾薑(炮)桂心粳米石膏(細研)黃芩
石斛(去頭各一兩)當歸(半兩)犬膏(細研)
右為末用棗肉和丸如彈子大不拘時候以温酒研
下一丸
金液丸治將産忽見横倒者因不能忌口恣情多食
五臓氣滯六腑不和胎氣既肥或用力太早胎受驚
觸急服此藥兒身自順生矣
飛生毛(火燒成灰用一錢)血餘(用男子髮燒灰)硃砂(半錢别研)
公母羊糞(燒灰各半錢)竈中心土(一兩)
黑鉛(三錢用水銚子火上鎔投水銀半錢攪成砂傾出細研)
右為細末用粽子和為丸如菉豆大遇難産時急以
倒流水吞下五丸兒身自順則正産子母活矣一方
五月五日合尤妙勿令鷄犬婦人見
滑石散治横産逆産危急方
葵子滑石末(各一兩)
右為末每服五錢至一兩煎蠶退灰湯調下
治横倒産者或先出手足者
明阿膠(炒一方用酥)滑石末(各一兩)葵子(二合)
右取水二盞煎一盞去滓分二服
治横産及手足先出者
取梁上塵竈突墨酒服之
又方
取車釭中脂書出字於兒脚下一方畫腋下及掌
心
催生鉛丹治横逆難産
以黑鉛一錢用小銚子火上鎔投水銀二錢急攪
成砂子傾出用熟絹紐出汗衫角紐作丸子如菉
豆大臨蓐香水吞下二丸一云胎前數證危急産
後亦然此藥可預為偹急
龍蛇散治横産逆産
以蛇蛻入礶子内塩泥固濟燒存性為細末每服
二錢榆白皮煎湯調下凡産不順手足先見者温
酒一錢仍用傅兒手足即順又治吹乳
療横産及側手足先出
右可持麄針刺兒手足入二分許兒得痛驚轉即
縮自當順産
治横産逆産
如小兒手足先出將父名書脚心上随即順生
又將兒脚心搔抓亦妙
治横倒産手足先出法
以水牛尿塗母腹上即便順産
又方
以三姓鷄卯各一枚三姓塩各一錢三姓水共一
大盞相和煑五七沸分二服令母面向東服之妙
又方
用蘧麥二兩剉以水一大盞煎六分去滓分二服
又方
燒錢二七文令赤投一杯酒中候冷飲之
倒産法
横倒逆産條目雖分方藥之類可参酌相當随意
救之若兒先出脚即以湯和塩塗之并塗母腹塗
兒脚後急以手搔之兒生手出取馬鷄血塗於手
掌上良天制順此三字相連成一符應産不如常
者朱書服上并書紙上水吞之
治難産及不順産立效方
右乞取三家飯著手中即順産甚效
治産婦横産
用萆麻子三十箇研爛婦人頂上剃去髮少許藥
塗之湏臾覺腹中提正便刮去藥却於脚心塗之
自然順産也
治倒産難産方
用厚蠶子燒末飲服三錢
治横産不可出
用車前子末酒服二錢匕
治婦人横産
用鐵杵若無杵則將利斧燒令通赤乘熱入好酒
内服之須臾即順生矣
治横産倒産
用葵子花為末酒服之方寸匕
治横産
以莵絲子為末酒調下一錢匕米飲調亦得
治横産不可出
用梁上塵以酒服方寸匕亦治倒産
治婦人倒産
以麻子吞二七枚即正
治倒産手足冷口噤
以冬葵子炒令黃搗末酒服二錢匕則順
産難子死腹中
夫産難子死腹中者多因驚動太早或觸犯禁忌致令
産難皆因穢汚先下産時未到穢露已盡而胎枯燥故
子死腹中其後産母舌青黑及胎上冷者子已死也故
産處坐卧湏順四時方面并避五行禁忌若有觸犯多
招災禍也胞衣未出危於胎之已降子死腹中危於胞
之未下盖胞胎未下子與母通其呼吸若子死腹中胞
臓氣寒胎血凝聚由於子死氣不升降所以難産不觀古
之方論多以行血順氣之藥及消石水銀硇砂之類盖
胎死則血凝氣聚不能轉動再服至寒之藥不惟無益
而害母命者有矣然古人用藥不能無意但後覺不分
爾子死理有二端用藥寒濕各從其宜有姙娠崩漏血
盡子死者有緣攧撲内傷子死者有緣久病胎萎子死
者若此之類須令坐人提絜姙婦使身體平正仍以䄄
褥自腰抵定令仰坐開足向地如欲産勢便進附子湯
三服方見于後即以衣褁温瓦數片三二人不住手自
臍腹腰脇左右周回熨之使胞藏温煖凝血流動盖附
子湯内能破寒堕胎服之少頃覺腹内痛陣連作惡血
漸動良久必産此用温藥之意也有姙婦因傷寒熱病
温瘧之類胎受寒邪熱毒氣内外攻逼因致死胎不即
下留於胞藏古人慮胎受毒氣必致貽害故能使死胎
化成腐爛隨惡血行下此用寒藥之意也臨産更令坐人
以手墊體後胎有横有逆有死有生以意治之庶免留
難凡生産之理胎活則所懷之子日月已周臍繫不牢
所以自下猶實果既熟不候剪伐若胎死日月未足臍繫
尚固猶之果實未熟本質雖枯不折不離所以難治行
之有法用之有度斯無虞矣凡審死胎當宜熟辨有姙
婦緣病胎隠伏不動難忍存亡者宜先令坐人以煖手
就臍下欵欵按至胎處覺冷應是胎已死稍温即非更
看姙婦外證面青舌冷舌下脉青黑者皆子死之候也
方
真珠湯
熟真珠(一兩)榆白皮(切一升)
右二味以苦酒三升煑取一升頓服之死胎立出
治姙娠未足月胎卒死不出産母欲死方
以苦酒濃煑大豆每服一升胎立出不能頓服分
為二三服亦可兼治積聚成瘕
治胎死腹中若母病欲下之方
取榆白皮細切煑濃三升服之即下難生者亦佳
蘧麥散治姙娠三五箇月胎死在腹内不出
大腹子赤芍藥榆白皮(各三兩)當歸(一兩炒)
滑石末(二分)瞿麥葵子(炒)茯苓子芩(各半兩)
粉草
右為麄末每服四錢水一盞煎七分去滓不拘時候
温服又湏詳母虚實冷熱用之母患熱病薰蒸至此
可用
療死胎腹内不出母已危殆不得已者立驗方
水銀(半兩)桂末(一錢)
右只作一服温酒調下粥飲亦可一方故鞋底熱炙
熨小腹上下
又方
以利斧煆赤置酒中待温飲之其子便下
錫粉丸治姙娠胎死腹中其母面赤者是宜用此方
水銀錫粉(各一錢)
右同研不覺水銀為度以棗肉和丸莞豆大煎瞿麥
湯下
十全慱救療胎死腹中
以好辰砂一兩水煑數沸研令細酒調服二錢
又方
以鷄子黃一枚用薑汁一合調鷄子黃令勻頓服
分娩後吃芸薹粥良一方先用酒三分盞醋二分
盞同煎沸入薑汁三分盞又煎令沸傾出用鷄子
黃一枚乘熱打轉稍熱服之湏臾未下盡此三服
下死胎方
桂心末(二錢)麝香當門子(一箇)
右同研温酒服湏臾如手推下比之用水銀等藥不
損血氣一方無麝香用桂末二錢痛陣密時温童子
小便調下名觀音救生散兼治難産及横倒生一方
名桂香散
又方主子死腹中
用水銀如彈子大以棗肉勻和丸如大豆許水吞
下立出
朴消散療死胎不出
以朴消為末每服二錢温童子小便調下即出一
云朴消入砂同研昔有産婦子死腹中號哭不
已令用此藥灌之即下後用此方以救人無不驗
也
治死胎不下其證指甲青舌青脹悶甚者口中作屎臭
先以平胃散一貼作兩服每服酒水各一盞同煎一
盞却投朴消半兩研細再煎三五沸傾出候微温
服盡其胎即化血水而下一方童子小便調服進
賢魯宰以此與猫及牛皆下死胎再活
奪命散治胎死腹中危甚亦可用此藥取出
以白萹豆生去皮為末米飲調下一錢不及末煎
數服亦可
治胎死腹中因打撲傷損所致
右以局方至寳丹極妙然湏自合者方效
治胎死腹中因打撲傷損所致其證指甲頭青悶脹舌
青甚者口中作屎臭以瓜蔞焙乾為末每服二錢倒流
水調下一服取效仍先防備暈藥
治生産不下死胎在腹横生倒生胞衣不下一切危急
者
以蛇蛻一條全者斷者不可用以火筯挑起令直
用麻油紙撚從尾燒上以乳鉢接貯研細羅過又
蠮螉窠一箇須通透出過子者研細和勻作一
股以無灰酒半盞煖熱再以童子小便半盞浸平
之服下即便分娩蛇蛻湏是雄墻頭籬上者是一
方蛇退皮一條燒灰存性以榆白皮煎湯調下
治姙娠胎死腹中若胎衣不下者上搶心者
以雀麥一把水五升煑二升汁服
烏金散治産難熱病胎死腹中或因頓仆或從高墜
下或房室驚搐或臨産驚動太早觸犯禁忌産生未
到經血先下惡露已盡致胎乾子死不能自出但是
産婦面舌赤青若是面青舌赤母死子活唇青吐沫
子母俱斃又有雙懷或一死一活其後猶難湏知臨
期觀變
熟地黃(酒浸)真蒲黃歸身交趾桂楊芍藥
軍薑(去皮)粉霜(各一兩)小黑豆(四兩)百草霜(五錢)
右為末每服二錢半醋半合沸湯六七合攪勻温服
疑貳之際知之未的以酒水合煎三二服探之若未
死子母俱安若胎已死立便逐下的知其胎死進此
藥後更進香桂散湏臾如手推下常用催生更加好
滑石末半兩葵子五十粒槌碎黃竹葉七八片葱白
二寸順流水煎湯調下一方用滑石能利小便黃竹
葉散風氣葱白内通陽氣盛血行即産此藥療多功效
硇砂散治胎死腹中不下
硇砂(細研)當歸(各一兩)
右二味當歸極細另研硇砂為細末只分作二服用
温酒調下無時服如重車行五里不下再一服立效
治子死腹中不出方
以牛屎塗母腹上立出極熱佳
又方治横逆不順子死腹中
取竈下黃土三指撮酒服之立出土當着兒頭亦
治逆生横生不出手足先見者一方水調服之
又方
右服水銀三兩立出
又方
取夫尿二升煑令沸飲之
又方
用水槐吞子二七枚亦治逆生一方有蒲黃
又方
用瞿麥一斤以水八升煑取二升一服一升不出
再服
又方
以酢二升拗口開灌之
一字神散
治子死胎不下胎破不生此方累有效救人幾萬
數用鬼臼不拘多少黃色者去毛碾為末以指撚
之粉極細每服二錢用無灰酒一盞煎八分通口
服立效此藥不用羅只碾令極細
牡丹丸治産前子下血多子死腹中其人增寒手指青面
白色黃黑或胎上搶心悶絶欲死冷汗自喘滿不食
或食毒物或悞服草藥傷胎下血不止胎尚未損可
安若已死服之可下(一名奪命丹)
牡丹皮(去骨)白茯苓(去黑皮)桂心(去粗皮)赤芍藥
桃仁(湯浸去皮尖雙仁麩炒各等分)
右等分為末蜜丸彈子大每一丸細嚼淡醋湯送下
連進二一方奪命丸治腐爛腹中危者亦出
治子死腹中若衣不出欲搶心方
取竈突中墨三指撮許以水苦酒調服立出當著
兒頭生
又方
取炊蔽灰服之亦治胞衣不出
牛膝丸治産數日子死不出母氣欲絶
杜牛膝(五升)紫金藤(十錢)厚肉桂(二錢)土當歸(四錢)
葵根(十錢)麝香(半錢)
右末米飲為丸如梧桐子大硃砂為衣每服五十丸
乳香湯下
治子死腹中不出
用雄雞糞二十枚水二升煎取五合下米作粥食
即出一方用䳄鷄糞
治子死腹中
用黃明乳香以端午日午時或歲除夜取猪心相
和研為丸如鷄豆大以紅絹袋盛掛於門上如有
患者冷酒磨下一丸
養正丹治難産子死腹中昏沉脉微
用每服一百二十粒濃煎乳香服兩手更把石燕
子各一枚即當胎下人活或只用朴消末每服二
錢重童便好酒調下效(方見)
治胎死腹中身體如藍舌稍紅
大劑芎歸湯多加肉桂牛膝葵子每服半服製三
服每服水二盞煎一大盞服之又云産難母子
生死之候若母面赤舌青者母活子死母面青舌赤
口沫出子活母死母唇口皆青口兩邊沫出身重
寒熱舌下青黑反唇上冷遇此證者子母俱死不
可治者而不藥也
治胎死腹中乾燥難産方
葵子(一升)阿膠(五兩)
右二味以水五升煑取二升頻服之未出再煑服
治姙娠胎死腹中若子生胞衣不出腹中引腰背痛方
甘草(一尺)筒桂(四寸)雞子(一枚)蒲黃(二合)
香豉(二升)
右以水六升煑取二升頓服之胎胞穢惡盡去大良
附子湯治子死腹中
桂(去麄皮不得見火)烏頭(大者炮去皮臍各一兩)
右剉每服二錢匕水一盞煎七分去滓温服湏臾連
三服
粉霜散治子死腹中漸成脹滿
粉霜消石(各半兩)蛇蛻灰(二錢)
右各研細和勻每服二錢匕温酒下醋湯亦得浸漸
連併三兩服如更未下即服丹砂散
地黃酒治姙娠因漏血傷胎子死未久
用生地黃二斤洗淨切搗取自然汁每服用七分
酒三分盞同煎纔服稍熱便服連三服未下再服
牛膝湯治子死腹中氣血凝結致子難下
牛膝(酒去苖)朴硝(研各三分)生乾地黃(一兩半)桂(去皮)
芎藭大黃(炒)蒲黃(各半兩)
右為散每服三錢七水一盞煎七分去滓温服連三
五服未下再服
牛膝湯治子死腹中氣血凝結難産或死子已久壊
爛母欲悶絶者
牛膝(去苖一兩)生地黃(汁一盞)當歸桂(炒各三分)
芎藭蒲黃(各半兩)瞿麥(去根)消石(研各三分)
右除地黃汁外搗為麄末每服五錢水一盞半煎一
盞去滓再煎入地黃汁三分盞打轉煎沸稍熱服三
兩服内惡露下也子出免生他病
地黃湯治姙娠五六月子死腹中不出
生地黃(焙一兩)牛膝(去苖)芎藭桂(去皮)當歸
朴消(各三分)蒲黃(研各半兩)
右麄搗篩每服三錢匕水酒各半盞煎七分去滓連
服三五服
猪脂湯治死子腹氣血凝滯不下
猪脂(一兩切)白蜜(半盞)酒(一盞半)
右三味相和同煎沸後分作三服未下再依前法製
服
甘草湯治姙娠攧撲内傷致子死腹中速服滑氣血
甘草(炙剉)桂(去皮各一兩)
右麄搗篩每服三錢匕水一盞煎七分去滓温服連
三五服未下再服
甘草湯治子死腹中未下
甘草(炙)桂(去皮半兩)香豉(炒二兩)
右為末每服五錢匕水一盞半煎一盞去滓用鷄子
一枚取清打轉入藥内再同煎七分稍熱服湏臾未
下再作服
芎藭湯治子死腹中不下
芎藭當歸(各一兩生切)瞿麥(去根三分)
右為散每服三錢匕水一盞醋少許同煎七分去滓
連三二服必下
黑豆湯治子死腹中温氣滑血
黑豆(搗碎半升)生薑(細切四兩)
右以童子小便三碗同煎取二碗去滓每服一盞連
二三盞未下再服
龜甲湯治産難或子死腹中不下
龜甲(酒炙)當歸(各半兩)亂髮(一塊鷄子大取産多者婦人髮于瓦上燒灰)
右先細研髮灰次入當歸末水一盞半煎八分然後
下龜甲末煎五七沸分為三服後如人行四五里更
服
水銀丸治姙娠子死腹中不出
水銀(半兩)硫黃(一分與水銀約為砂子)白礬灰(半兩)硇砂(半兩)
右搗研令細煑棗肉為丸菉豆大煎榆白皮酒下五
丸如覺腹痛子即下
又方
水銀(一分以水棗肉研令星盡)硃砂(一分)雄黃(一分)
右同研令細煑棗肉和丸菉豆大不計時候以槐子
湯下五丸
治姙娠子死腹内不下方
皂子黃(四兩)米醋(三升多年為佳)
右用五升瓶盛文火煨熱用紙盖瓶口將向婦人面
前去紙取氣薰少時即下
又方
蘇枋木(一片細槌綿褁)水銀(一兩)
右以水五盞煎蘇木大盞每服取二分下水銀一分
如人行三五里再服死胎當化水下下後三日湏食
煖物若食冷物即惡血不盡
治胎死不出方
用赤小豆一升醋煑令熱分二服死兒立出
療姙身熱病子死腹中欲出之
用烏豆一枚細搗水三升煑取二升稍稍摩臍下
至隂下當立出
療婦人傷娠及胎死腹中胞衣不出産後疾病及諸困
篤欲死刺取羊血及熱飲之不能者人含吐與之能
多飲益善不能咽噉少塩又水潠其面
治胎死腹中欲下之方
用生地汁一升苦酒三合令熱服之不能頓服分
再服亦得一方治血乾胎死為末一匕酒下煎亦
可
治婦人腹中有死胎面皮黑欲死不進飲食
三箇紅娘半箇剛更加鵬砂共棗穰
依方修合等分兩頭明恰似宰猪羊
右為細末棗穣丸如菉豆大臨時看虚實加減空心
熱酒服三五丸即下
胎死腹中方
用欎臭草搗以少許煖酒和絞取汁頓服又葵子
一大升水五升煮取三升一服立下
治子死腹中若衣不出欲上搶心方
急取蟻蛭三升熬令熱囊盛熨心下令胎不得搶
心良
牛膝散治姙娠經五六箇月胎横死在腹中不出
牛膝(一兩去苖)蒲黃(半兩)當歸(三分)雄鼠糞(半兩炒)
芎藭(二分)生乾地黃(三分)
右為麄散每服三錢以水酒各半盞煎五分去滓不
計時候温服
牡丹散治死胎下墜有敗血衝心悶絶上氣不停
牡丹赤芍藥青皮(湯去白)荷葉當歸(炒)
蒲黃乾薑川大黃(已上各一兩)
右為散不計時候以温酒調下二錢
治姙娠胎死在腹無計可為宜用此方
萆麻子(三枚)鼠粘子(一分)
右為散以醋麵糊調塗於心上以紙貼之即生
治姙娠胎死腹内不下方
榆白皮(二兩)硃砂(半兩細研)
右以酒一盞煎榆白皮至六分去滓分為二服每服
調下硃砂一分
又方
麒麟竭(一兩)蒲黃(三分)赤芍藥(三分)
右為散每服以温酒調下二錢半頻服即下
治子死腹中不出方
塩(半合)鷄子(一枚)
右相和頓服立效
治子死腹中若衣不出欲上搶心
用取夫内衣盖井上立出
治子死腹中不出方
用三家雞卵各一枚三家塩各一撮三家水各一
升合煑之令産婦向東飲之立出
黑神散治熱病胎死腹中者何荅曰因母患熱病至
六七日以後臓腑燥熱薰煑其胎是以致死緣兒身
死冷不能自出但服黑神散熱藥煖其胎須臾胎氣
暖即自出何以知其胎之已死但看産婦舌青者是
其候也
桂心(不見火)川當歸芍藥甘草乾薑(炮)
生乾地黃黑豆(去皮各一錢)黑附子(半錢炮)
右為細末作四服空心温酒調下一方無
治胎死腹中半産不下
官桂(去皮一兩)牡丹皮(去心)川芎葵子(各一分)
右細搗羅為末每服五錢濃煎䓤湯調下
川芎散墜高胎死
用川芎為細末每服二錢酒下
鱉甲湯下死胎至妙
鱉甲(二兩先取半兩火燒令赤醋淬如此二度餘一兩半只生用為末)
斧頭三箇(鉄秤錘亦得燒紅投酒中令聲絶去斧頭)
右每服用藥末三錢酒一盞䓤芽三箇細切放温調
下至難産者無不便下覺心頭迷悶更以柳枝煎湯
洗産母心頭或衣不下者服烏金散即下
龍肝散治子死腹中母氣欲絶
右用伏龍肝為末熟水調下若童子小便調尤妙其
土當兒頭上戴出至妙
川芎蒲黃黑神散
地黃(蒸曝九遍或二十一遍如黑角色不可經冷水秤一兩生者蒸取半兩)
當歸(酒浸半焙秤一兩一分)肉桂(去粗皮不見火一兩一分)川芎(一兩)
乾薑(一兩一分)白芍藥(一兩)甘草(炙半兩)附子(炮二錢)
真蒲黃(白紙上焙一兩)黑豆(一兩半炒去皮)
右十味為細末每服三錢匕並用小便調下若胎已
死腹中四肢冷口出沫爪青黑温酒調服湏臾胎暖
自下及衣帶斷者但服此藥逐去血即下若血暈醫
者不識呼為暗風服此即愈若乍寒乍熱或誤呼為
瘧疾服此藥當若血崩不止取艾一團如鷄子大濃
煎湯調下若嘔逆惡心人参陳皮湯調下若中風牽
搐加荆芥末半錢仍煎荆芥湯調下若血渴不止加
蒲黃煎葛根湯調下若心腹刺痛加玄胡索末温酒調
下昨有永嘉法曹司馬逨坐倉受納閤中分娩亟贖
黑神散三貼傳歸與服惡血稍多進第二服其血如
傾扶策登床耳聞如鼓聲者數百二三婢重手按其
頭稍定急服當歸鹿茸二物湯夜以繼日而鼓聲漸
遠半月平復則知黑神散亦未易猛進也此盧祖常
易簡糾繆中載然遇未産後自不可以易用藥况市
中黑神散安可不辨其精粗真偽也曾有婦人熱
而大便秘脉實子死腹中以致昏不知人醫用偹急
丸胎下人活
催生并死胎不出
用萆麻三箇巴豆四箇乳鉢研細入麝香少許貼
臍心上湏臾間便見神效
治死胎腹中不下湏是分明知是死胎方下此藥
水銀(一分)官桂(一分為末)麝香(少許)
右以官桂末麝香相衮用乳鉢内投水銀令相衮成
末濃煎牛膝湯下
催生湯
蒼术(二兩)桔梗(一兩)陳皮(六錢)白芷桂心
甘草(各三錢)當歸烏藥乾薑厚朴芍藥
半夏茯苓附子(各二錢)南星川芎(各一錢半)
枳殼(炒)木香(一錢)杏仁阿膠(一錢半)
右為末每服一大盞酒下或熱悶水瀉水調蜜服之
主子死腹中不下
用懸鈎根皮濃煎服之
治女子因熱病胎死腹中
搗益母草令熟以少許煖水和絞取汁頓服良
治胎死腹中
以紅藍花酒煑服之
療子死腹中方
以真珠二兩為末酒調服盡立出
治子死腹中
取天鼠屎灰酒服方寸匕
治子死腹中
搗茺蔚莖汁服之即下
治姙娠子死腹中
以雄鼠糞二七枚以水三升煑取一升去滓取汁
以作粥食之胎即下
治倒産子死腹中
用艾葉半斤酒四升煑取一升服
治小兒死腹中
用冬葵子末酒服方寸匕若口噤不開撬開灌之
藥下即活
治倒産子死腹中
以當歸末酒服方寸匕
胞衣不出(附論)
夫有産兒出胞衣不落者世謂之息胞由産初時用力
太過兒出而體已疲憊不能更用力産胞停頓之間
而外冷氣乘之則血道澁故胞衣不出湏急以方藥救
治庶不妨害於兒所以爾者胞係連兒臍胞不出即不便
以時斷臍浴洗冷氣傷兒則成病也舊法胎衣不出恐
損兒者依法截臍而已産處随順四時方面并避五行
禁忌者若有觸犯多令産婦難産雖腹痛者未産也必
腹痛連腰痛甚者即産也所以然者腎候於腰胞係腎
故也診其脉轉急如切䋲無殊者即産也郭稽中論曰
胎衣不下者何荅曰母生子訖流血入衣中衣為血所
脹是故不得下治之稍緩脹滿中以次上衝心胸疼痛
喘急者但服奪命丹以逐去衣中之血血散脹消胎衣
自下而無所患更有牛膝湯等用之甚效錄以附之
欲産之時用力太過産罷復被風寒冷氣所侵血氣凝
澀乏力運用以致時久不惟有妨兒臍兼亦致害母命
即湏提絜産婦使形體平正息少時可以運動及以壯
氣益血湯散助之俾氣血滑利其胞可下矣兼初生産
婦未能諳練見胞未下恐妨兒體輙剪臍或誤牽斷或
執之不固其胞直上掩心使盡天年者多矣昔人剪臍
之法必欲坐人先備金銀鉄秤錘之類用輭衣帶一條
就一頭綰定仍留一頭纔下臍即將臍帶與衣帶相聯
結定以緊牢為度所貴胞不上掩心也
方
壯氣益血湯治産後胎衣不下或被風寒所侵血氣
凝澀或氣力疲乏不能運動胞衣停息宜服
蒲黃(微炒)甘草(炙)陳皮(湯去白)桂(去皮各三分)
牛膝(酒浸去苖一兩)
右為散每服二錢熱酒調下不拘時以下為度
又方
取敗簸箕舌燒作灰細研每服三錢酒服之
治胞衣不下法
用小豆温水或酒吞下如生男者一七枚生女者
二七枚
丹砂散治胞衣不出令胞爛
葵子阿膠(炒令燥)牛膝(酒浸)當歸(切焙各三分)
右為散每服五錢温酒調下
治胞衣不出
取小麥合小豆煮令濃飲其汁立出亦治横逆生
者用米麥亦得
又方
取瓜瓣二七枚服之立出良
又方
取水煮弓弩絃飲五合即出亦可燒灰酒和服
又方
取宅中所埋柱掘出取坎底當柱下土大如雞子
酒和服之良
牛膝湯治胎衣不出臍腹堅脹急痛即殺人服此藥
胞即爛下死胎及子死腹中不得出宜服之
牛膝瞿麥(各四兩)當歸(三兩)滑石(半斤)葵子(五兩)
通草(六兩一方作木通一方用芥草)
右細切以水九升煮取三升分三服衣即爛出也一
方用桂心二兩一方無通草用甘草一方有赤小豆
治胞衣不出腹脹欲殺人及治未足月死胎
取黑豆一合炒令熟入醋一盞煎三五沸去豆分
三服酒煮亦可或取鞋底炙熱熨小腹上下
松葉散治胞衣不下氣血衝心昏迷欲絶
松葉(炙)墨(細研)紫葛(各半兩)
右為散每服二錢温水調下不拘時
芎藭散治胞衣不出
芎藭當歸(切焙各半兩)榆白皮(剉一兩)
右為散每服三錢用生地黃汁温調下未下再服以
下為度
香墨丸治産難胞衣不下心腹痛
香墨麝香(各一錢同研細)
右二味以臘月兔腦丸如梧桐子大每服三丸以温
酒下不拘時候以下為度
葱白散治胎衣不出
葱白(三個)麻油(半合)
右先研葱白汁少許入油相和服之未下再一服
伏龍肝散治胎衣不出
伏龍肝蒲黃(炒各一兩)
右為散每服二錢温酒調下不拘時以下為度
牛膝散治胎衣不出胞爛
取牛膝去苖一兩細剉以水三盞煎盞半去滓分三
服
治惡血不下盛於衣中方取葱葉細切用三指撮以
熟酒沃之去葱服立下
生乾地黃人参當歸(各一兩)代赭(研半兩)
木香(一分)
右為散每服五錢水一盞半生姜三片棗一枚擘破
同煎七分去滓不拘時温服以胞下為度
瞿麥湯治産胞衣不出
瞿麥穗(一兩)牛膝(去苖酒浸)桂(去皮)木通(各兩)
右麄搗篩每服三錢水一盞煎七分去滓不拘時温
服未下再服
牛膝湯治胞衣半出半不出或子死腹中
數日不産血氣上衝宜服
牛膝(去苖酒浸)葵子(炒)榆白皮生地黃汁(三合)
右四味除地黃汁外麄搗篩每服三錢水一大盞入
地黃汁一合同煎七分去滓不拘時温服
槐子湯治胞衣不出
槐子(如無子用枝細切一兩)牛膝(去苖酒浸一兩半)木通
榆白皮瞿麥穗(各二兩)麻子仁(二合)
右為散每服三錢水一盞煎七分去滓温服不拘時
服以下為度
地黃湯治産五六日胎衣不出
生地黃(切)牛膝(去苖酒浸)桂(去皮)芎藭大黃(各一兩炒)
蒲黃(炒三分)朴消(一兩半)
右為散每服三錢水一盞煎七分去滓不拘時服以
下為度
當歸湯治産後胎衣不下
當歸芍藥桂(去皮)
右為散每服三錢水一盞煎七分去滓温服不拘時
蒲黃散治胎死腹中子已出胎衣不下腰背痛
蒲黃(微炒)甘草(炙)陳橘皮(湯去白焙)桂(去皮各三兩)
牛膝(去苖酒浸切焙一兩)
右為散每服二錢温酒調下不拘時以下為度
松葉散治胞衣不下氣血衝心迷悶欲絶
松葉(炙)墨(細研)紫葛(各半兩)
右為散每服二錢温水調下不拘時
芎藭散治胞衣不出
芎藭當歸(切焙各半兩)榆白皮(剉一兩)
右為散每服三錢用生地黃汁温調下未下再服以
下為度
香墨丸治産難胞衣不下心腹痛
香墨麝香(各一錢同研細)
右二味以臘月兔腦丸如梧桐子大每服三丸以温
酒下不拘時候以下為度
䓤油方治胞衣不出
䓤白(三莖)麻油(半合)
右先研葱白汁少許入油相和服之末下再一服
伏龍肝散治胞衣不出
伏龍肝蒲黃(炒研各一兩)
右為散每服二錢温酒調下不拘時以下為度
牛膝散治胞衣不出令胞爛
取牛膝去苖一兩細剉以水三盞煎至盞半去渣分
作三服
治惡血不下盛於衣中方
取葱葉細切用三指撮以熟酒沃之去葱服立下
又方
取敗簸箕舌燒作灰細研每服三錢酒服之
治胞衣不下法
用小豆温水或酒吞下如生男者一七枚生女者
二七枚
丹砂散治胞衣不出令胞爛
葵子阿膠(炒令燥)牛膝(酒浸切焙)當歸(切焙各三分)
右為散每服五錢温酒調下
治胞衣不出
取小麥合小豆煑令濃飲其汁立出亦治横逆生
者用米麥亦得
又方
取蟹爪二七枚服之立出良
又方
取水煑弓弩絃飲五合即出亦可燒灰酒和服
又方
取宅中所埋柱掘出取坎底當柱下土大如雞子
酒和服之良
牛膝湯治胎衣不出臍腹堅脹急痛即殺人服此藥
胞即爛下凡胎及子死腹中不得出宜服之
牛膝(四兩)葵子(五兩)瞿麥(各四兩)滑石(半斤)當歸(三兩)
通草(二兩一方作木通一方用芥草)
右為細切以水九升煑取三升分三服衣即爛出也
一方用桂心(二兩)一方無通草有甘草一方有赤小豆
若胞衣不出致腹脹則難治
以黑豆一合炒令熟入醋一盞煎五三沸去豆分
三服酒煑亦可或取鞋底炙熱熨小腹上下
又方
以水噀産婦面神驗用醋少許和水攪勻三噀之
亦佳
又方
用雞子二枚苦酒一合和飲之立出一方吞雞子
清三枚效
延年方療胞衣不出腹脹則殺人
吞鷄子黃三箇仍觧髮刺喉中令嘔即出困極以
水煑螻蛄一枚二十沸灌入口汁下即出
療胞衣不下
以紅花一兩酒煑濃熱服一方用温酒下
又方
治胞衣不下及胎死敗血入胞中成塊脹急搶人
心疼痛不可忍以鹿角鎊屑三分為末煑葱白湯
調下一方酒調服之一方燒灰酒調温服
廣濟方云取夫單衣盖井上立出一方用内衣
治胞衣不下方
婦人百病莫甚於生産産科之難未産莫重於催
生既産莫甚於胞衣不下惟有花蘂石散一方最
為急要如黑神散琥珀散諸方之類雖皆有驗然
鄉居或遠於藥局倉卒之間無法可施今採得胡
氏寳慶方一妙法云若産訖胞衣不下停待少久
非特産母疲倦又且血流入胞中為血所脹上衝
心胸喘急疼痛必致危篤若有此證宜急斷臍帶
以物繫墜之斷時切宜用心先繫緊然後截斷不爾
則胞上掩心而死使其子血脉不潮入胞中則胞衣
自痿縮而不脹縱淹延數日亦不害人只要産母心
懷安泰終自下矣
胞衣不下或經一兩宿者
以皂角煨去皮觔用净肉焙乾為末每服一錢沸
湯泡水半碗温服凡胎衣不下敗血衝心皆血悶
將凉水噴灌激住敗血十死九也湏用温湯温之
湯火布熨胷間自然便下此證曾有疑為邪祟多
燒降真熏之不知烟入口鼻熱氣閉塞上下氣不
相接致十死九切宜識之
胎衣不下方
以秤錘燒紅浸酒服少許妙一方用鉄杵鉄錢
半夏湯治胎不下或子死腹中或子衝上而昏悶或
血早下致胎乾不能産者
半夏麴(一兩半)桂(一錢半)桃仁(二十箇去皮尖雙仁不用)
大黃(五錢)
右為細末先服四物湯三兩服半夏湯生薑同煎食
後如未效次服下胎丸
治胞衣不下
取大豆大半升醇酒三升煮取折半分三服
治胞衣不出困極氣絶者亦治子死腹中
用牛膝八兩葵子一兩以水九升煎取三升分三
服一方葵子一合牛膝一兩一方酒調即下如神
治胞衣不出
取竈下土一寸研碎同好醋調令相得内於臍中
水調亦可續取甘草湯三四合服之以童子小便
同好酒下極妙
治産後胞衣不下
以三指撮取竈突後灰黑土煖水及酒服之天未
明時至驗也
治胎衣不出腹脹欲殺人
但多服猪脂佳
治胎衣不下
取燕脂一塊水温服催下
胞衣不出
硃砂末一錢膩粉一錢研為末煎滑石當歸酒調
下二錢即出一方無滑石
治胎衣不下
以皂角棘不拘多少燒灰為末每服一大錢温酒
調下
又以&KR0797;蒌實一箇取子爛研蘇木等分酒及童子小便
各半盞煎七分服亦能下胎如不飲酒只用小便無
實根亦得
又方
用産母鞋底火炙熱熨小腹上下三七次靴底亦
得
又方
用五靈脂揀去砂石及鉄屑一半炒一半生為
末每服二錢好酒調下亦治惡血衝心一方童便
共酒服調
又方
以苧根水濃煮温服二碗即下或用乾荷葉一片
濃湯一盞服立下
治産後胎衣不下
虻虫(七箇去翅足)水蛭(匕箇)斑蝥(七箇去足翅)硇砂(一錢)
地膽(十箇去翅足)芫青(七箇去翅足)巴豆(七粒去皮)
硃砂(一錢)血竭(一錢)
右為細末醋和為丸如小豆大每服三丸空心温酒
調下
治産後胎衣不下
用荷葉酒煮服之
又方
取洗兒湯半盞服或云用此湯調蛇皮末服
十全方
用大麻根三莖水煎服
補脬散治婦人産後傷動脬破終日不能小便但漏
濕不乾
黃絲絹(生者一尺剪碎)白术末(各一錢)
白牡丹根皮末(牡丹湏用千葉者不然無效矣)
右用水一碗煎藥濃如餳空心頓服之時不得作聲
作聲不效一方有白芨
治胞衣不出方
用墨三寸為末酒服又治胎死腹中
又方亦治日月未足而欲産者
以蒲黃如棗許以井花水服一方用温酒化服之
又方
以苦酒服真珠一兩
奪命丹治胞衣不出盖産訖血流入胎衣中為血所
脹不得下治之稍緩脹滿腹中上衝心胷疼痛喘急
服此以逐出衣中之血血散脹消胎衣自下
附子(炮半兩)牡丹皮(半兩)乾漆(一分碎之炒令煙盡)
右為細末以釅醋一升大黃末一兩同熬成膏和藥
丸梧桐子大温酒吞五七丸不拘時一方如未下急
服本類六味牛膝湯立下若子死不出危困或産後
羸不能更用氣力産胞久停遇冷氣乘之血道閉澁
或胎衣不下取黑豆一合炒令熟入醋一大盞煎三
五沸去滓分三服温服或用瞿麥滑石二湯如神如聖
二方並進洪氏方胎衣不下血衝心或産前失血乾
胎過用破氣藥轉澁不行用苧麻或根煎湯吃得嘔
吐衣即下又法云令於産婦后以兩手抱挾心前防
胞騰心從口出仍以萆麻子七粒去殼研塗兩脚心
子下即洗去萆麻子甚效以鞋㡳炙熱熨小腹上下次
進奪命丹一方入鷄子清丸
桂心散
用肉桂為末每服二錢温酒調服湯尤好童子小
便亦得
療胞衣不出令胞爛
澤瀉葉(三兩)滑石(五兩屑)生麻油(二合)
右以水一升半煑澤瀉取七合去滓内滑石生麻油
頓服之
療衣不出方
當戸燒黍根即出
治胎衣不下
用香油一盞熬熟入黃蠟一兩重服立下
治胎下血不止
取桃樹上乾不落桃子燒作灰和水服即差又可
散血
治胞衣不下欲死者
用燈心為毬送入竹筒内打實用火燒灰為末用
無根倒流水送下
治産後胞不時出方
取井中黃土丸如梧桐子大水吞之立出井水和
服亦治小兒不出
滑石湯治胞不出腹内疼痛不可忍心頭妨悶四肢
昏沉不欲言語
滑石蘧麥桂心赤芍藥石韋㯽榔
甘草(炙微赤)葵子赤茯苓地榆(剉各一兩)
右件藥都剉以水一大盞半煎一盞入酒一小盞更
煎三五沸去滓分温三服
又方
用葱白十莖并鬚以銅盆中熱水烹之候冷熱得
所令産婦就上坐以葱氣熏湏臾即下
又方
取生地黃汁一大盞同煖酒分三服立效
治胎衣不下惡血湊心其證心頭迷悶胎衣逆上衝心
湏臾不治則其母即亡
大附子(一枚炮去皮臍為末)乾漆(半兩為末)
右用大黃為末半兩酒醋熬乾却入前二味為丸如
梧桐子大每服三丸淡醋湯吞下湏臾又進二服胎
衣立下此藥可預先合下如無前藥用赤小豆一升
炒過用水三升煑取二升去豆取汁温服其胎衣
立下若無小豆用婦人自己手足指甲燒灰酒調下
湏臾又進一服更令有力婦人抱起徐徐將竹筒於
心上赶下為妙
蒺蔾子散
治産困乏腹痛目有所見兒及衣俱不下方見本
門産難類一名貝母散
療胞衣不出
取炊箄當戸前燒為末每服四錢以水一盞煎六
分去滓温服
治産後衣未下催衣方
官桂(去皮一兩半)牛膝木通草川芎(各一分)
右為細末每服四錢葱湯半盞童子小便半盞下藥
末煎一兩沸和滓熱服未下再服
治衣不下
用萆麻子研細傅足心衣下即急洗去否則腸出
如腸出即用此藥塗頂腸當自入
又方治胎不下
用葵根净洗研絞取汁飲
又方
用草鞋鼻䋲路上拾洗净燒灰童便和酒調服
孫真人方
産母頭髮刺喉中取吐即下
集騐方
用川山甲炮為末酒調一錢服
治胞中血物困極者
蝼蛄一枚煑取汁灌入口即下
治産後胞衣不出及餘血搶心脹欲死者
以兔皮和毛燒灰末以酒調方寸匕服之即産衣
不下者服之即下
治胞衣不出
以貝母七粒為末酒下
又方
以婦裩覆井口立下取本婦人者佳
治難産胎衣不出
以烏芋搗汁一升服之立出
治胎不出
以真珠末一兩苦酒調服
産後胎衣不下
以蓮房蓮葉酒煑服之
治産後胞衣不出
以蟪蛄腦煑汁服之
盤腸産(附論)
昔趙都運恭人每臨産則子腸先出産子衣下之後其
腸不收甚以為苦名曰盤腸産不能療偶在建昌得一
坐婆施之一法而收之其法遇産後子腸不收之時以
醋半盞新汲冷水七分碗調停一噀一縮三噀收盡此良
法也
方
療盤腸生産不收者
用東行芙蓉根去上麄皮用内白皮嫩者去木爛
擂水用鵝翎毛拂上即自入如不信以試猪母即
可騐
治盤腸獻花産者
醫書不述其事然亦可驚有臨分娩産腸先出兒
即随産俗用冷水噀産母面其産腸自收此法虚
弱之人切不可用恐驚怯成病或即脫絶舊法以
萆蔴子四十九粒研爛塗腦頂自然收上如收了
即以水洗去頂上萆蔴又有久而腸為風吹乾不
能收者以磨刀水少許火上温過以潤盤腸煎
磁石湯一杯令産母服自然收
治推腸生方又名盤腸産
以半夏為末搐鼻中則腸上矣
又方
以大紙撚以麻油潤了點燈吹滅以煙熏産婦鼻
中腸即上矣
樗枝散治産後子腸下出不能收拾不論年深者皆
治之
用樗枝取皮焙乾一握水五升連根葱五莖漢椒
一撮同煎三升去滓傾在盆内乘熱裏候通手淋
洗傾入五升瓶内再煎一沸依前用一服可五度
每洗畢睡少時忌塩薑鮓醬温麵發風毒物及用
心力房勞等事
治産後子腸不收
用枳殼煎湯温浸良久即入一方用二兩去穰
治産後脱腸不收
用麻油五斤煉熟以盆盛候温却令産母坐油盆
中約一頓飯久用皂刺炙令脆去麄皮為末少許
吹入鼻中令作嚏立産神效
敗龜散治婦人産後腸出不收
紫浮萍草(隂乾半兩)敗龜(半兩醋炙酥)
右為末每服二錢温酒或湯調下空心服立驗甚者
不過數服
治婦人産後腸出不收兼小兒脫肛
紫&KR0034;萍草(隂乾)晚蠶沙(炒各等分)
右為末每服二錢沸湯或温酒調下立驗
又方
山茨菰末掺腸上仍以皂黃末搐取噴嚏數聲其
腸自入
兒袋脱出名突河
荷葉以麻油挼炙乾為末先用荷葉朴消湯浸出
者塊肉令暖次以前末挼入以縮砂仁末二錢點
服再不入或遇熱出以茅根湯洗訖用萆蔴子糯
米浸過研為末安頂上即取上急洗去
家傳方
取麥麩内疎布袋中置熱湯盆内擺洗候湯温令
産母坐其上腸浸其中頻以麥麩袋動其水湏臾
自收
海上方
細辛麝香
右為末搐鼻中得噴嚏則腸收矣一方云凡通關藥
皆可用
葉氏方
用朴消煎湯浸腸令煖自然收縮
連氏方
白礬末一兩調米醋一碗入净小桶以硬炭火置内
急令産母坐其上薰之
千金方
鱉頭燒灰傅膞上仍用水調服
又方
羌活酒煎服
韓都事方
蛇床子韶腦糊椒紫花梢
右等分為末每服五錢煎湯薰洗
又方
全蝎細末口含水以藥搐鼻立效
沈氏方
卷栢半兩剉碎瓷瓶水煎熱薰温洗
治産後生腸出不收
白扁豆花山豆根花
右等分為末每服四錢温紅花酒調下立收入腹
又方
枳殼荆芥煎湯薰洗五倍子末粉腸上
又方
令婦人坐臼上研萆蔴子膏塗頂心密令以水噴
其面倏然一忍擡身振動腸已收矣
謝氏方
血竭乳香
右燒煙薰即入
千金翼方
海螵蛸硫黃
右為末粉腸上
催生(附論)
夫五行論命以年月日時支干所遇五行所属相生相
植以推人之貴賤其間最切要者時也若林開命書以
年為父母為己身月為兄弟僚友日為妻妾上官時為
子孫帝座盖人之生也得其時則終身冨貴失其時則
終身貧賤信乎人生之時不可忽也然則人生之時正
危急之時是知人有諸生産之難若産起坐既久勞力困
倦又宜急趁以救其危當此之時又何暇論其時耶
設夫姙娠行年法若行年有與本命相值産室内當求
鞍轡仍布馬皮於灰草上令姙婦臨産時踐之手攀鞍
轡頭則易産之醫者便以此等物為産卧所需之物誠
謬論也其所以然者謂娠婦行年偶遇本命相值於所
産歲月慮有諸般艱難之厄故以此厭穰之取其快速
之意耳如或不值則無用矣
方
石竹花湯
石竹花(三錢)木通滑石葵子榆白皮(各五錢)
枳殼(五錢)百草霜(一錢)
右為末清油少許沸湯調服久而未生再服即下
龍脫散催生秘傳
蟬螁(一兩燒存性)大蛇蛻(火燒存性一條)滑石(半兩)
葵子(一兩微炒)
右為末每服一錢順流水微温煖調下不可使熱湯
催生大聖丹(如無鮮腦用米飲搗和)
片腦麝香母丁香臘月兔腦子
右用兔腦子搗和為丸用金箔為衣如梧桐子大臨
産時用酒或羹湯米飲嚥下男左女右手握出萬不
失一是驗
催生草藥
用墻基邊煑銀酸草取一大握取順流水以砂盆
順擂四十九轉以酒和汁與産婦食即降
朱雄丸催生貼臍法(一名萬金不傳遇仙方一名遇仙雄黃丹)
雄黃朱砂(各一錢)萆蔴(十四粒去皮)蛇蛻(一尺)
右為細末將水飯和丸如彈子大臨産時先以椒湯
淋洗臍下次以藥安於臍中用醋紙數重付藥上以
帛繫之湏臾即生急取下一方用躐紙亦可一名金
彈丸産畢將藥候乾再研細用飯丸每丸救三人
治横生倒生或胎死不出凡産難證候方書所不療
者悉皆治之催生之藥如五苓五積如神如聖常用
皆騐多具於右倘一時取藥不及即用此丸最效
如聖散
黃蜀花(三錢焙乾無花用子爛研少半)好當歸(二錢焙乾)
右為末每服二錢熱酒調下如不飲酒用湯服必效
伏龍肝散催生
伏龍肝石燕
右等分為細末研令極細每服二錢煎當歸湯調下
入鷄子清一箇尤妙亦下死胎
糖油飲治催生横逆死胎皆可(一名二仙膏)
真麻油蜂糖(各一兩)
右用新碗二隻各煎令沸又傾作一碗再煎令沸候
温作一服未産再服
催生藥方
暑月熱可用蜀葵子半合煎湯調五苓散冬月冷
可用蜀葵子一撮煎生料五積散服
千里馬散(一名神驗散)
拾路上草鞋一隻燒灰淋汁用碗覆之飲其水效
一方用鼻終小耳燒灰温酒調服或木香湯調下
三錢如得左足者男右足者女覆者兒死側者有
驚自然理也似非切要之藥催生極驗
蜾&KR0008;散
是人家壁上呪兒蜂做底窠兒尋之泡湯以飲逢
單則陽逢雙則隂是驗
催生方
用天仙子不以多少取梧桐根皮以順流水煎湯
吞下立産此藥生於江村近水處生青熟黑八九
月採
又方
用初生黃牛犢生下便剥取黃蹄焙為細末水煑
薄糊為丸朱砂為衣順流水吞下
日月餅治催生
用杏仁一箇和皮擗破兩片寫日月兩字復
合用菜葉包以酒吞下
催生方
用赤馬皮臨産鋪之令産婦坐上
催生丹
用兔頭二箇臘月内取頭中髄塗於紙上令風乾
通明乳香二兩碎入前乾兔頭髄同研須臘月修
合合時候夜星宿下安卓子上設香果茶同一處
排定湏是㓗净齊戒焚香望北帝拜告云大道弟
子某修合救世上難生婦人藥願降威令助祐此
藥速令生産禱訖再拜用紙帖同露之節次燒香至
來日日未出時以猪肉搗和丸如鷄子大用紙袋盛
貯透風處懸每服一丸醋湯下良久未産更用冷酒
下丸即産
催生方随其便而用之
以蛇含石火煆醋淬七次為末每服一錢醋湯調
下
催生方
用蜀葵子四十九粒滑石白芷百草霜各三錢為
末鷄心炒酒調空心二服如人行五里即下
催生極效真秘方
用千人踏即路旁東厠上兩足所踏板上泥土
以竹篦刮起研篩去沙加麝香少許擂早米飲丸
如櫻桃大瓦罐封收候産婦坐草時痛至盛順取
長流水送下不可服藥太早服
催生方
取老鴉醋草生用不以多少臨産時砂盆内搗爛
不可擂布帛絞取汁半盞順流水半盞相和火上
温過如五月五日採隂乾為末收起臨産調服
又方
用乳香燈心同研細不用燈心却用蚌粉炒去粉
二味不以多少以猪心血為丸如鷄頭大朱砂為
衣每服一丸冷酒磨下服之一名乳朱丸
催生方
用好京墨新汲水濃磨服之墨水褁兒立出效
又方
猪脂(一兩臘月者)葱白(一寸切)
右同熬成油去粗通口服一方熱酒調下一錢
催生兔血散
以臘兔血蒸餅切作片子蘸之紙袋盛掛當風處
隂乾為末煎乳香調下二錢
又方
以臘月兔腦髄塗於一張簿紙上更用一張紙合
搨以稱錘槌三五十下每遇難生看大小書天生
兩字作符以醋湯調下一方用釵股夾定燒灰丁
香酒調下
催生神妙珠丹(一名推生乳香膏)
右將乳香研細用猪心血為丸如梧桐子大以硃
砂為衣晒乾每服一粒如大段難産時以蓮葉心
蔕七枚水二盞煎一盞放温化下二粒良久未下
可再服此藥靈驗如神無有不下者如胞浆先破
惡水來多胎乾不得下湏先與四物湯及通真丸
補養血氣次更濃煎葱湯放冷如體冷坐婆洗産
戶頭是欵曲洗令氣上下通暢仍更用酥調右末
塗産戶裏次服前催生藥則萬全矣如死胎不下
者用黑豆三合好酒半升煮令豆爛取汁一盞
化下藥一粒湏臾便下矣萬一未下亦可再服
如胎下胞衣未下者服此亦便下也若胎横逆
不順即先服如聖黑神散方已見前類再服此
藥催之無有不立下者矣又此方修合時須用
五月五日午時其藥最為靈騐否則用七月七
日三月三日及月初上辰日修合亦可一云乳
香為末猪心血為丸硃砂為衣如用催生冷酒
化下良久未下再服一粒一方用母猪血和入硃
砂為丸
催生用藥法
一催生多用滑利迅速之藥如兔腦筆頭灰弩絃
蛇皮等是也二催生若是水血先下子道乾澀
不能下者如猪脂蜜油酒葱白葵子牛乳榆白皮
滑石等是也三催生若稽停勞動之久冷風乘
虚挾於胞胎使氣血凝滯而不下者加牛膝葱桂
五積散加順元散之類是也四催生有觸犯禁
忌如臘月兔腦硃砂乳香之類是也
應急方催生随其便用之
用清油同蜜少許湯調頓服
小品方令易産
以飛生一枚槐子故弩箭羽各十四枚合搗丸桐
子大以酒服二丸令易産也
滑胎散催生滑胎
冬葵子肉桂(去皮)澤瀉榆白皮
右件各等分為㕮咀每服三錢水一盞生姜三片煎
七分去滓乘熱服食前
催生如聖散
黃蜀葵子(去蒂萼蘆葵子尤妙)
右焙散為細末温酒調服熱湯亦可若曾漏血臟連丸
喫三服覺腹中氣寬一方用順流水温煖調亦下死
胎
又方主催生
槐子(炒)麥蘖(炒)當歸(炮)貝母(炒)滑石(各等分)
右件五味同為細末每於産月十日前每日空心用
酒調下二錢凡生産湏服此四般第一於産前服滑
胎散
牽牛子(一兩)赤土
右件二味研極細初覺疼陣頻時煎榆白皮湯調下
五積散主催生
陳皮(製六兩)麻黃(三兩)枳殼(六兩)白芍藥川芎
當歸甘草(炙)茯苓半夏(製)肉桂厚朴
白芷(各三兩)乾薑(四兩)桔梗(十三兩)蒼术(二十四兩)
右㕮咀慢炒令色轉續入肉桂枳殼姜葱煎麻黃名
和氣飲如催生加杏仁南星阿膠酒水煎服
催生
雲母粉一塊如雞子大研細澄過醇酒服即順生
治婦人臨産渾身痛浆破血下未得分解催生方湏是
浆破血下然後可喫若孕婦漿未破血未下但覺渾
身痛甚腰痛及疼經數日身體困重亦可進服凡渾
身痛必是腰痛方是欲産也若未是産誤喫此藥即
損母牲命湏是産不下方可吃也
官桂(二兩去皮)牡丹皮(去心)當歸牛膝木通草
滑石冬葵子(各半兩)
右為細末每服六錢水一盞半葱五枝煎一盞三分
空心乘熱吃如人行一里再喫未下更喫以兒産為
度
治産婦令易産
以鼺鼠皮毛與産婦臨蓐持之令兒易産
令孕易産
用冬葵子葉煑孕婦臨産食之則胎滑易産
催生方
以乳香一分黃明者細研為末取母猪血和令勻
丸如桐子大每服五丸温酒下
令人易産
以飛生蟲角臨時執之亦可燒末服少許
令易産
以蓮花一葉書人字吞之立産
令易産
以文鯉魚令産婦臨時帶之則易産亦可臨時燒
為黑末酒調一錢匕
令産婦易産
取鸕鷀令産婦臨蓐時執之則易産
令子易産
取鼠燒末以井花水服方寸匕日三服
治婦人易産
取市門上土臨月帶之又臨月産時取一錢匕末
酒服之
易産
令母帶獺皮
易産
用大蒜而多瓣有葷氣謂之莜子宜煑汁與蓐婦
飲之
令易産
以糠燒末服方寸
催生
用古鑑鼻燒酒淬服之
主臨産催生方
以黃蜀葵子焙乾為末井花水下三錢匕如無子
以根細切煎汁令濃滑待冷服又方黃蜀葵子四
十九粒研爛用温水酒服良久産
催生方
用萆蔴子研傅産人手足心産後拭去
催生
以鼠四足燒食之
治婦姙娠臨月令産極易
取榆白皮焙乾為末服方寸匕日三産下兒身上
皆塗之信其驗也
令易産
以羚羊角一枚刮尖為末酒調方寸匕
催生落胞并産後餘血不下
以兔頭骨和毛髄燒灰為丸酒服
孫真人催産方
以鉄器燒赤淬酒喫便令分娩
令易産
以銅弩牙燒令赤投醋三合服良久頓服立産
治孕婦令易産
用酸浆水和水少許頓服立産
催生及下胎
以石蠏熟水磨服
令易産
大麻根三莖水一升煎取半頓服立産衣不下服
之亦下
催生方
欲産時取井花水半升頓一服
令子易産
燒龜甲末酒服方寸匕
易産
以五月五日採莧菜和馬齒莧為末等分調與姙
娠服之易産
催生方
以蒲黃地龍陳橘皮等分地龍洗去土於新瓦上
焙令微黃各為末三處包之如經日不産各抄一
錢匕新汲水調服立産嘗用之甚效斷産
治婦人斷産方
蠶子故紙方一尺燒為末酒服之終身不産
又方
油煎水銀一日勿息空肚服棗一大枚永斷不損人
療姙娠催生并斷産方
栝樓桂心(各二兩)豉(一升)
右三味切以水四升煑取一升半分服之
又方
附子三枚為末以醇苦酒和塗右足去之大良
主令婦人斷産無子
以有印處故紙剪之燒灰服之一錢匕神效
普濟方卷三百五十七
