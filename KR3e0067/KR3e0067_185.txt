普濟方卷一百八十五明周王朱橚撰
諸痺門
總論
夫風寒濕三氣雜至合而為痺皆因體虚腠理空疎
受風寒濕氣而成痺也痺之為病寒多則痛風多則
行濕多則著在骨則重而不舉在脉則血凝而不流
在筋則屈而不伸在肉則不仁在脾則寒逢寒則
急逢熱則縱此皆通所受邪氣而生證也痺痒並病
總而言之凡有五焉筋痺脉痺皮痺骨痺肌痺是
也其以春遇痺者為筋痺筋者為痺不已又遇邪者
則移入於肝也其狀夜卧則驚飲食多少便數夏
遇痺者為脉痺則血脉不流令人萎黃脉痺不已
又遇邪者則移入于心其狀心下鼓氣卒然逆喘
不通咽乾喜噫仲夏遇痺者為肌痺肌痺不已後
遇邪者則移入于脾其狀四肢懈惰發欬嘔吐秋
遇痺者為皮痺皮痺則膚無所知覺皮痺不已又遇邪
者則移入於肺其狀氣奔喘滿冬遇痺者為骨痺骨
重不可舉不能遂而痺骨痺不已又遇邪者則移入
于腎其狀喜脹診其脉大而濇為骨痺脉來急者亦
為骨痺濇而緊者亦為骨痺又有風血痺隂邪入于
血經故也外有支飲亦令人痺當隨證施治三因方云
凡使人煩滿喘而吐者是痺客于肺煩心上氣嗌乾恐
噫厥脹滿是痺客于心多飲數小便小腹痛如懷姙夜
卧則驚者是痺客于肝喜脹凥以代腫脊以代頭者是
痺客于腎四肢懈惰發欬嘔沫上為大寒者是痺客于
痺又有腸痺者數飲而小便不利中氣喘急時發飱泄
又有胞痺者按之腹内痛若沃以湯下為小便上為清
涕端效方云痺者閉也痺而不仁故曰痺寒勝則痛
濕勝則風滛走痛往來而交擊無常晝靜夜潮發渴痛
如鬼使腫滿細枯不能行走風濕寒濕風毒脚氣同病
異名故也痿論云思想無窮所願不得意滛於外入房
太甚總筋弛縱是為筋痿又為白滛斯痺之本千金
方云風濕痺筋痺脉痺肌痺皮痺胞痺各有證候形如
風狀於脉别之脉微澀其證身體不仁也諸痺由寒濕
風三氣併客於肉分之間迫切而為沫得寒則聚聚則
排分肉肉裂痛痛則神歸之神歸之則熱則痛解痛則
厥厥則痺發發則如是此内不在藏而外則發于皮膚
居分肉之間真氣不能周故為痺也其風最多者不仁
則腫為行痺走無常處其寒多者則為痛痺其濕多者
則為著痺冷汙濡但隨血脉上下不能左右去者則為
周痺在肌中更止左以應在左右以應在右者為偏痺也
夫痺乃陽氣少而隂氣多故令身寒從中出其陽氣
多而隂氣少則痺熱也諸痺風勝者則易愈在皮間
亦易愈在筋骨間者則難痊也久痺入深令榮衞澀經
絡時疎則不知痛内經曰榮衞虚皮膚不仁居而不
知痛可用蔚金散吐之次服𨗳水丸經寒之藥泄之泄
訖以辛濕之劑發散汗出後常服當歸烏附行經和血
之藥則愈矣儒門事親書云郾城梁賈人年六十餘忽
暁起梳髮覺在手指麻斯須手臂麻又一臂麻斯須頭
一半麻比及梳畢從脇至足皆麻大便二三日不通往
問他醫皆云風也或藥或鍼皆不解求治于戴人戴人
曰左手三部脉皆伏比右手小三倍此枯澀痺不可純
歸之風亦有火燥相兼乃命一通一泄一汗其麻立止
已後以辛凉之劑調之潤燥之劑濡之惟小指次指尚麻
戴人曰病根已去此餘烈也方可鍼谿谷者谷也骨空
也一日晴和往鍼之用靈樞中雞足法向上卧鍼三進
三引訖復卓鍼起向下卧鍼送入指皆然手熱如火其
麻全去昔劉河間作原病或常以麻與澀同歸燥門中
真知病幾者也
諸痺
八風散(出千金方)治八風十二痺猥腿半身不遂歴節疼痛
肌肉枯燥皮膚瞤動或筋緩急痛不在一處卒起目眩
失心恍忽語言倒錯身上㾦瘰面上起疱黃汗出更相
染浸或燥或濕顔色赤或青或黑角弓反張乍寒乍熱
麻黃白术(各一觔)羌活黃芹(一觔五兩)大黃(半兩)枯薑
根甘草蔓荆天雄白芷防風芍藥
天門冬石膏(各十兩)山茱萸茱萸躑躅(各五升)
茵芋(十四兩)附子(三十枝)細辛乾薑桂心(各五兩)雄
黃朱砂丹參(各六兩)
右治下節篩酒服每日一服三十日後日再五十日
知百日瘥一年平服常服不已進美飲食
三痺湯(出危氏方)治血凝滯手足拘攣療風痺氣痺等病
川續斷杜仲(去皮切生薑汁炒)防風桂心華隂細
辛人參白茯苓當歸白芍藥甘草
秦艽生地黃川芎川獨活(各半兩)黃蓍
川牛膝
右剉散每服五錢水二盞生薑三片棗一枚煎至一
盞去滓熱服不拘時但腹稍空服
大續命散(出千金方)治八風十二痺偏枯不仁手足拘急疼痛
不得屈伸頭眩不能自起舉止顛倒或卧若驚如墮
地狀溢汗淋不止婦人帶下無子風入五臟甚者恐
怖見鬼來收攝或與鬼神交通悲愁哭泣忽忽欲走
麻黃烏頭防風桂心甘草蜀椒杏
仁石膏人參芍藥當歸䕡茹(一作芎藭)
黃芩茯苓乾薑(各一兩)
右治下篩酒服方寸匕日後漸加以知為度
防風湯治左脇氣衝膈上滿頭上有風如虫行手足頑
痺鼻塞脚轉筋不能伸縮兩目時痛
防風(一兩)猪腎(一具)芎藭橘皮澤瀉桂心石
斛生薑丹參茯苓通草半夏(各二兩)乾
地黃
右咀㕮以水一斗半先煮腎汁三升去腎下藥煮取二
升七合去滓三分服
丹參膏(出肘後方)凡病在外支節麻痛㗋咽痺寒入腹則心
急脹滿胸脇痞塞内則藥之外則摩之病癱緩不遂
風濕痺不仁偏枯拘屈口喎耳聾齒痛頭風痺腫腦
中風動其痛若癰結核漏瘰癧堅腫未潰傅藥可消
及丹疹諸腫無頭形狀骨疽者摩之令消及惡核走
身中者風水遊腫亦摩之其服膏如棗核大小兒以
意減之日五服數用之悉效亦療傷寒行賊風惡氣
丹參蒴藋(各三兩)莽草葉躑躅花菊花(各一兩)秦
艽獨活烏頭川椒連翹桑白皮牛
膝(各二兩)
右以苦酒五升細麻七升入藥同煎令苦酒盡去滓
用亦用猪脂同煎之若是風寒冷毒可用酒服若毒
熱病但单服之仍用綿棗嚼之比常用猪脂煎藥有
力小兒耳後&KR0659;子其堅如骨已經數月不盡以帛塗膏
貼之二十日消盡
乳香丸(出聖濟總錄)治風寒濕氣留于血脉痛痺不仁
乳香(研)沒藥(研)五靈脂(研各一兩)烏頭(炮製去皮臍)草烏頭
(炮)白殭蚕(炮)附子(炮製去皮臍)自然銅(醋炒各半兩)黑牽牛(瓦上)
(炒)天麻(酒浸切焙各一兩)
右為細末酒煮麺糊和丸如梧桐子大每服十丸至
十五丸薄酒下
芎附散(出醫方集成)治五瘧痺腿及臂間發作不定比脾胃
虚榮衞澀皮肉間為風寒濕所著
小川芎附子黃蓍白术防風熟地黃
當歸桂心柴胡甘草(以上各等分)
右為粗末每服四錢水一盞半生薑三片棗二枚同
煎至七分去滓食前日三服常服不生壅熱兼消積
冷
茵芋散(出御藥院方)治風寒濕痺皮肉不仁骨膸疼痛不可
忍者宜服此酒
茵芋萆&KR1082;蜀椒(出汗)狗脊(去毛)桂(去粗皮)附子(炮各一兩)
牛膝(去苖酒浸)石斛(去根)生薑(各一兩半)
右㕮咀以絹袋貯以酒一斗浸經三二宿每服一盞
或二盞酒服至半再旋添新酒覺藥味淡再合
犀角散(同前)治風寒暑濕毒氣攻注經脉凝澀畜於筋骨
皮肉之間或在四肢肉色不變發作連骨膸痛乍歇
乍作或晝靜夜發發去來不常并宜服之
犀角(鎊)當歸白芍藥(各二兩)牛膝(酒浸一宿)沉香木香
虎頭骨(酥炙各四兩)槲葉脉(二大握)麝香(半兩)
右除麝香外㕮咀每用藥一兩水三盞半煎至一盞
半濾取清汁内麝香半錢攪勻放溫服食前服空心
日午臨卧各一服
四蒸木瓜丸(出御藥院方)治肝腎脾三經氣虚為風寒暑濕
相傳流注經絡竭日曠歲治療不痊六氣更變七情
不寧必至發動或腫或頑痺脚膝疼痛不能自持增
寒壯熱嘔吐自汗
葳靈仙苦葶藶黃耆續斷蒼术橘皮
烏藥茯神(各半兩)
右為細末大木瓜四個去頂穣填藥在内却用頂兀
盖定酒洒蒸熟研為膏丸如梧桐子大每服五十丸
空心溫酒下鹽湯下世傳木瓜丸甚多此方最有神
效
增味五痺湯(出直指方)治風寒濕合而為痺肌體麻痺不仁
羌活防己片子姜黃白术海桐皮白
芍藥當歸(各一兩)甘草(炒七錢半)
右剉每服三錢生薑十厚片煎服病在上食後病在
下食前
升麻前胡湯(出宣明論)治諸痺證主風痺廼風寒濕三氣相
合而為痺風者百病之長善行數變常汗惡風目瞷
脇痛或走注四肢皮膚不仁屈伸不定治肝風虚所
中頭目眩痛胸膈壅滯心煩痛昏悶屈伸不便
升麻前胡(各一兩半)玄參地骨皮(各一兩)羚羊角
葛根(各二兩)酸棗仁(一錢)
右為末每服三錢水一盞半煎至八分去滓再煎三
五沸食後如行五六里更進一服
附子湯(出鮑氏醫書)治風寒合痺骨節疼痛皮膚不仁肌肉
重著四肢緩縱腰脚酸痛
生附子(一兩)白芍藥官桂甘草白茯苓人
參(各半兩)白术(三分)
右㕮咀每服四錢水二盞生薑七片煎至六分去滓
食前惡甜者減甘草一半兼治皮寬筋弛氣虚倦
怠遍體酸痛一方治歷節風四肢疼痛如槌鍜不
可忍者加乾薑半兩去生附子用熟附子等分名附
子八物湯煎如前法若尋常寒熱濕相摶身體煩
痛脚膝軟痛及熱虚頭眩止用白术附子各一兩甘
草半兩姜棗煎服名增損术附湯久履濕地覺腰重
脚弱尤宜服之若為濕氣所中則白术倍附子之
數仍用白术半兩酒一盞煎至六分更進數服取微
汗即愈不能飲者以水代煎若冐雨濕著于肌膚
或因汗出浸漬或因澡浴得病當于增損术附湯中
加茯苓官桂如甘草之數名茯苓白术湯大率濕
為患遽用麻黃發表之藥汗出既多則腠理空虚便
為偏廢之疾不可不知若中傷寒氣寒能泣血令
人無汗當用麻黃汗出即愈盖中州之地生麻黃處
雪為之不積者數尺故治寒病最得其宜
薏苡仁方(出瑞竹堂方)治手足流疰疼痛麻痺不仁難以屈
伸
薏苡仁(去皮)當歸(去蘆)芍藥麻黃肉桂(去粗皮各一兩)甘
草(去皮微炒一兩)蒼术(去黑皮四兩半泔浸三日炒)
右㕮咀每服五錢水二盞生薑五片煎至七分食前
溫服若病人汗出者減麻黃病人熱者減桂虚實加
減服之
七烏丸(出仁存方)治癱疾風濕寒痺脚疾證素問論痺云風
寒濕三氣合而為痺風氣勝者行痺上下左右無定隨
所至耳惟服此藥不劑而愈亦治風濕腰痛脚氣風
氣之疾
草烏(去皮臍生用切作大塊)何首烏(作大片忌鐡器)烏藥(細切)川烏(以上)
(各二兩)烏梅(五十個搥碎)黑豆(半觔揀洗净)猪牙皂角(二兩去皮切作)
(半寸)
右用無灰酒二升米醋二升同上藥一處裝于磁瓶
内浸二宿用文武火煮約存一升藥汁取出焙乾為
細末仍用藥汁打糊為丸如梧桐子大或藥汁少益
以酒醋虚心鹽湯下五七十丸病在上食後在下食
前酒吞脚氣木瓜湯下小瘡痬數服效與活絡丹
相間服之一方或加木别子酒浸酒糊丸有晩吞砂
一兩
楮實丸治風冷濕脚痺腰脚不利(方見本門風寒痺類)
菖蒲散治風濕冷痺身體俱痛(一名六生散方見本門周痺類)
茯苓湯(出濟生方)治支飲手足麻痺多睡眩眊
半夏(湯炮七次)赤茯苓(去皮)橘(各一兩)枳實(去穣炒)桔梗(去蘆)甘
草(炙各五錢)
右㕮咀每服四錢水一盞半生薑七片煎至七分去
滓不拘時溫服
术附防風湯治肢節痛重不可轉側脚氣痛痺自汗沾
衣或身微腫者
白术附子(熟)甘草防風(各一兩)桂心(三兩)茯苓(半兩)
右為粗末每服五錢水一盞半煎至六分去滓溫服
日三夜一服
尋痛舒筋丸
五靈脂兩頭尖(各半兩)草烏頭乳香沒藥(各三分)
右為細末研生葱汁和丸如梧桐子大每服五七十
丸溫酒送下食後臨卧鹽湯亦可忌熱物
增損四觔丸(出御藥院方)治風寒濕冷客搏經絡或痛或不仁
及諸脚氣痛並宜服之
牛膝天麻木瓜(各半兩)全蠍(四兩以上四味皆别剉用好酒二升)
(浸日取出焙乾)乳香(四兩别研)
右為細末研勻用藥浸酒煮麺糊為丸如桐子大每
服三十丸至五十丸溫酒下食前服
五生膏治寒濕客于經絡留結不散疼痛不止
生附子(去皮尖)當歸吳茱萸木香桂心(各半兩)
右為細末每用藥末三錢取生薑自然汁調如膏攤
于臘紙上貼疼處乾即便易新者上用綿子或軟帛
繫定
烏木丸治風寒濕痺攣痛不能步握
五靈脂川烏(炮去皮臍)蒼术(酒浸薄切乾各二兩)自然銅(焼熟一兩)
右為細末水糊為丸如梧桐子大每服七丸溫酒下
漸加丸數服至病除一方有當歸一兩
一醉散治痺濕走注肢節疼痛
川山甲(炮)麻黃(不去節)良薑(各二錢)石膏(半兩)
右為細末每服五錢好酒一碗熱調下出汗為效休
着風衣被盖之
續命湯治八風十二痺
羌活(去蘆三兩)茯神(去木)薏苡仁(炒各一兩)
右搗篩每服六錢水二盞煎取一盞别入竹瀝一匙
許更煎數沸去滓溫服日二夜一
煮肝散治肝痿脚弱及傷寒手足乾小不遂軟不可行
紫菀桔梗蒼术芍藥(各一兩)
右為細末每服四錢羊肝半觔竹刀切忌水物令血
散入鹽醋葱薑酒同煮熟空心日進三服服藥見其
肉生一二日間生及復舊見東坡先生豕藏方載得
效有名姓甚多
火龍丹
細鐵屑(篩去粗淘去細着中存留鍋中炒冷一觔)硇砂(研細二錢)
右鐵屑一觔加硇砂末和勻分作四分冷水調勻一
分用皮紙使絹帛包之拴繫放于手心渾身體溫如
藥性熱過再用水調之復熱每一服熱三起約行百
里如治風濕寒氣加蒼术草烏頭末用米醋調勻如
前包於患處熨湯效
治風寒濕痺五緩六急
右以烏鷄一隻治如食法煮令極熟調作羹食之
方粥法治風濕麻痺不仁(方見寒濕門中溫類)
加味生料五積(出德生堂方)治感患風濕冷痺之證盖因起
居隂濕之地或在水鄉船之上以致渾身上下手足
四肢強直不能屈伸其痛有不可忍者
右用和劑局五積散五錢重作一服内加全蝎炒過
一十箇川山甲却要看病者所患左右手足或臂脇
疼痛處仍于川山甲身上亦要甲七片炮碎添麻黃一
錢半麝香一字入藥用水二大盞生薑五片葱三根
同煎至一大盞無灰酒一小匙杓稍熱服于熱炕上
睡以衣被厚盖出汗愈須要有病處得汗為住如汗不
出再煎滓服之出汗(五積散方見寒暑溫門中寒類也)
附香散(一名是齊方出醫方集成)治十指疼痛麻木不仁孫盈仲嘗
患此其祖善醫云有風而非虚以此治之而愈又名
香附湯
附子木香(各等分)
右剉為粗末用薑一片如法煎服木香隨氣虚實加減
足弱去附子(用烏頭甚妙)
治麻痺(出傳信方)
右用四味理中湯加防風天麻等同煎服甚效或去
白术加附子妙
獨活散(出千金方)治八風十二痺
獨活石南(各四兩)防風(三兩)附子烏頭天雄
茵芋(各二兩)
右㕮咀以酒二斗漬七日每服半合日三以知為度
乳香宣經丸(出和劑方)治體虚為風濕寒暑進襲四氣相搏
半身不遂手足頑麻骨節煩疼足脛浮腫惡寒發熱
漸成脚氣肝腎不足四肢攣急遍身吹疰或悶胸打
撲内傷筋骨男子疝氣婦人經脉不調常服和血止
痛補虚壯筋骨(方見脚氣門寒暑濕氣類)靈樞夀大剛柔弟六黃
帝曰余聞刺有三變何曾三變伯高答曰有刺榮者
有刺衛者有刺寒痺之留經者黃帝曰刺三變者奈
何伯高答曰刺榮者出血刺衞者出氣刺寒痺者内
熱黃帝曰榮衞寒痺之為病奈何伯高答曰榮之生
病寒熱少氣血上下行衞之生病也氣痛時來時去
怫氣賁響風熱客于腸胃之中寒痺之為病也留而
不去時痛而皮不仁黃帝曰刺寒痺内熱奈何伯高答
曰刺布衣者以火辟之刺大人者以藥熨之黃帝曰
藥熨奈何伯高曰用
醇酒(二十觔)蜀椒(一觔)乾薑(一觔)桂心(一觔)
凡四種皆㕮咀漬酒中用綿絮一觔細白布四丈并
内酒中置酒馬煴盖封塗勿使泄五日五夜出布綿
絮曝乾之乾復浸以盡其汁每漬必晬其日乃乾并
用柤與綿絮復布為復中長六七尺為六十七尺巾
則用之桑炭炙中以熨寒痺所刺之處令熱入至于
病所寒復灸巾以熨之三十遍而止汗出以巾拭身
亦三十遍而止起步内中無見風每刺必熨如此病
已矣此所謂内熱也(出風科集驗方)
天麻黃耆湯(東垣蘭室方)治素有風證因連日醉飲其證復
來右口角并眼頗有側視及左腿麻木疼痛
黃耆(六分)人參(四分)甘草(六分)天麻(六分)葛根(六分)當歸(五分)芍
藥(三分)黃栢(六分)蒼术(六分)茯苓(三分)柴胡(九分)澤瀉(七分)羌活
(三分肢節不痛去之)麹(三分)黃連(四分)
右㕮咀作一服水三盞去滓溫服食遠或加猪苓(六分)
烏頭(出永類方鈴)治風寒冷濕留痺筋脉拘攣不得轉仄(方見)
(本門風濕痺身體手足不遂類)
附子煎(出朱氏集騐方)專治手臂無力麻痺不仁手足不隨風
濕相搏筋骨諸疾疼痛不舉
大附子(一枚重八錢慢火炮製去皮切作十片同生薑米泔淹一宿去薑薄片切焙乾)防
風(四兩)骨髓補(半兩去毛炒)漢防己白术(各半兩)乳香(二錢)
(别研)
右細末入乳香拌勻酒煮糊為丸每服二三十丸溫
下
防風湯(出朱氏集驗方)治病後足履緩弱酸痺精神昏倦
防風(去蘆)白术比芍藥(暑)當歸(洗)人參牛膝(酒浸)
杜仲(製)黃耆(炙)熟地黃粉草川芎羌活(各等)
(三分)
溫絡湯(出朱氏驗方)治氣血不足風冷留于經絡足脛寒冷
筋脉虚弱久成寒痺手足無力步履難辛骨節疼痛
多惡風冷大壯筋脉止疼痛溫四肢(下痰止眩暈)
白术川牛膝(酒浸)杜仲(炒)附子(炮)虎脛骨(酒炙各一兩)
黃耆(七錢半)沒藥乳香甘草人參(各半兩)白薑
(一兩半)桂心(三分)當歸(三兩二錢)川芎(七錢半)
右㕮咀水一盞薑三片木瓜二片煎七分食後服
調氣丸(出治風經驗方)治風虚手足麻痺語言謇澀胸膈滯悶痰
涎併多
南木香羌活舶上茴香(炒)桂(黃粗皮不見火)陳皮(以上)
(各半兩)蓬莪茂(剉炒)酸棗仁(炒各一兩半)京三稜(濕紙褁煨透取出搗)
枳慤(面炒去瓤)川芎(搥碎炒各一兩)㯽榔(半兩)
右為末醋煮麺糊為丸如梧桐子大每服二十丸食
前木瓜湯下調氣進飲食最妙
虎骨丸(出治風驗方)治風濕麻痺筋骨緩縱不隨及中風脚
氣等去麻止風痛通利血脉有人患風左臂痛不可
忍十餘服乃愈
虎脛骨(酥炙黃)當歸海桐皮人參南木香(舶上)
(者)附子(去皮)桂(去粗皮不見火)白花蛇(酒浸取肉)敗龜(醋洗酥炙黃)天
南星(炮製以上各三分)蔓荆子甘菊白姜蚕(微炒)乾蝎
(去土微炒)防風川芎羌活天麻(以上各一兩)麝香(研)
沒藥(研以上各一兩)
右為末入麝香研勻細煉蜜丸如梧桐子大每服二
十丸漸加至三十丸空心食前溫酒下煎荆芥湯放
溫下亦得治風痺極效屢試驗
烏藥順氣散(出和劑方)治諸方戰掉踡攣眩暈麻痺
白姜蚕川芎白芷枳殼桔梗甘草(炙各)
(一兩)麻黃陳皮烏藥(各二兩)乾姜(半兩)
右為末姜棗煎或酒煎加葱白煎服
烏靈丸(出衞生寶方)治患風久虚麻痺行步艱難
五靈脂(二兩)川烏(一兩炮去皮臍)
右為細末酒煮麺糊為丸如梧桐子大每服十丸加
至五十丸空心溫酒送下忌一切冷物
乳香應丸治手足麻痺筋疼補虚駐顔
蒼术(半觔或四兩)川芎(炮各一兩)地骨(去上半兩)芍藥(半兩)五靈脂
(二兩炒石研)自然銅(火煆)葫蘆巴破故紙(炒)甜瓜子(炒)
白姜白附子川椒(炒去汗)茴香(炒)兩頭尖當
歸牛膝(各半兩酒浸)乳香沒藥細辛(各三錢去葉)血
竭(二錢半研)
右為末醋糊丸如桐子大每服五七丸空心溫酒下
乾物壓之鹽湯亦可一方無草烏
神效黃耆湯治渾身麻木不仁或頭面手足肘臂或脚
腿麻木不仁並皆治之如兩目急縮及羞明畏日或
癮澁難開或視物無力睛痛昏花手不能近或目睛
少光或中熱如火服六七次可效
黃耆(二兩)人參(八錢)甘草(炙一兩)蔓荆子(二錢)白芍藥(一兩)橘
皮(半兩去白)如小便淋瀝加澤瀉(半錢每服去則止)大熱証每
服加黃栢(三分酒洗)
右為㕮咀每服四五錢水一大盞煎至八分去滓稍
熱服如治眼病俱宜撙節全去橘皮減黃耆一半如
治麻木不仁雖有熱而不用黃栢更加黃耆一兩通
三兩如眼縮急去芍藥忌酒醋濕麵大料物葱韮蒜
及淡燥之物生冷硬物如麻甚者加芍藥一兩通用
二兩
芍藥補氣湯治皮膚間麻木此肺氣不行也(潔古老人立此方神)
(效)
黃耆(一兩)芍藥(一兩)橘皮(一兩)澤瀉(半兩)甘草(炙一兩)
右㕮咀每服半兩水二盞煎至一盞去滓溫服如肌
肉麻木必待瀉榮而愈如濕相合肢體沉痛當瀉濕
熱
導氣湯治兩腿麻木沉重
黃耆(八錢)甘草(六錢)五味子(一百二十個)升麻(二錢)柴胡(二錢)當
歸澤瀉(各二錢)紅花(五分)陳皮(一錢)青皮(四錢)
右㕮咀作四服水二大盞煎至一盞去滓熱服食前
人參補氣湯治兩手麻木
黃耆(八錢)人參(五錢)生甘草根(半兩)炙甘草(二錢)五味子(一百)
(四十個)白芍藥(三錢)升麻(二錢)柴胡根(二錢)
右㕮咀作四服煎法如常
除濕補氣湯治兩腿麻木無力喫飯有汗涎下身沈重
言語不出聲多笑頭左右顧兩脉大
蒼术(四錢)藁本(二錢)升麻(六錢)柴胡(三錢)五味子(一錢半)酒知
母(二錢)陳皮(一錢半)酒黃栢(三錢)甘草稍(二錢)當歸(二錢)
右剉如麻豆大每服五錢水五盞煎至一盞去滓空
心候大小便後覺饑復空服待少時以早饍壓之
治肝腎風氣四肢麻痺骨間疼腰膝無力者亦行大腸
氣用五月五日六月六日九月九日採稀薟葉去根
莖花實净洗曝乾入甑中層層灑酒與蜜蒸之又曝
如此九過則已氣味極香美熬擣篩蜜丸服之成
訥為江陵府節度使進稀薟丸方臣有弟訢年三十
一中風床枕五年百醫不瘥有道人鍾針者親覩此
患曰可服稀薟丸必愈其藥多生沃壤高尺許節葉
相對其葉當夏五月已來收每去地五寸剪刈以濕
水洗泥土摘其葉及枝頭凡九蒸九曝不必大燥但
取蒸為度仍熬擣為末丸如桐子大空心溫酒或米
飲下二三十丸服至五十丸所患或加不須憂是藥
吹之力服至四十丸必得復故五十丸當復丁壯臣
依法脩合訢之病果愈鍾針又言此藥與本草所
述功效相異盖出處盛在江東彼土人呼猪為稀呼
臭為薟氣緣此藥如猪薟氣故以為名但經蒸曝薟
氣自泯每當服後須喫飲三五匙壓之五月五日採
者佳奉宣府醫詳錄張詠知益州進稀薟丸表臣
因修龍與觀掘得一碑内說脩養術并藥方二件依
方差人訪問採覓其草頗有異金稄銀線素根紫荄
對節而生蜀號火杴莖葉頗同蒼甘誰知至賤之中
乃有殊常之效臣自喫至百服眼目輕明即至千服
髭鬚烏黑筋力較徤效驗多端臣本州有都押衙羅
守一曾因中風墜馬失音不語臣與十服其病立痊
又僧智嚴年七十忽患偏風口眼喎斜時時吐痰臣
與十服亦便得瘥令合一百劑差職官吏元奏進
治胃痺熱中除渴止痢小便益氣力補中輕身長年以
梁米炊飯食之
治皮胃痳痺(出本草)以莽草濃煎湯淋洗
風痺(附論)
夫痺者為風寒濕三合而成痺也其狀肌肉頑辱或則
疼痛此人體虚腠理開則受于風邪也病在陽曰風在
隂曰痺隂陽俱病曰風痺也夫風痺病不可已者足如
履冰時如入湯腹中股脛躁煩心頭痛傷痺腎時嘔眩
自汗出傷心目眩傷肝悲恐短氣不樂傷肺不出三年
死
天麻丸(出聖惠方)治虚傷風手足無力肢體乾燥風痺不仁
天麻(一兩)木香人參(去蘆)赤茯苓白芷羌活
天蓼木芎藭當歸(各半兩炒)麻黃(去節一兩)烏蛇(三兩酒浸)
(黃去皮骨)白附子(半兩炮製)龍骨(一分)鹿角膠(半兩杵碎令黃燥)甘菊
花生地黃細辛(各半兩)牛黃(一分研)麝香(一分研)
右為細末煉蜜和擣五七百杵丸如梧桐子大每服不
計時候以溫酒下十丸
虎骨酒(出仁存方)治諸般風痺手足疼痛行步艱難腿膝緩
弱久服身體輕健運動快捷大行血氣通榮衞補虚
排邪大益真氣
虎脛骨(酥炙三兩半)川附子(炮去皮臍)當歸(酒洗焙蘆)川芎川
羌活(去蘆)川烏(去皮尖)赤芍藥獨活(各二兩半)杜仲(炒斷絲二)
(兩半)萆薢白术防風(去蘆)黃耆(去蘆)白茯苓(去皮)白蒺
藜(炒去刺)人參(去蘆)天麻(去苖)川續斷(各一兩净)
右剉各項如麻子大以生絹袋子盛住用無灰酒二
升浸之密封春浸五日夏浸三日秋七日冬十日每
服一盞溫暖空心食前服之
芥草膏治風痺不仁風毒摩野葛膏内有巴豆若用多
恐損皮肉
芥草(用葉)當歸白芷防己蜀椒(出汗去目者合口各三兩)
吳茱萸(湯洗焙乾炒)丹參芎藭商陸根(切各四兩)沉香
木香零稜香鷄舌香犀角屑附子(去皮乾炒)
右剉以新綿裏内净器苦酒三升浸經一宿取出用
酥二觔同入鍋中以文武火煎三上三下候變色稀
稠得所濾去滓裹攪勻傾磁瓶中密封頭每有患旋
以手摩傅之指令入皮肉
野葛膏(方見脚氣門脚氣雜治膏藥淋滯等類)治諸風痺方(出千金方一名黃芩湯方)
(見本門周痺下)
麝香天麻丸(出和劑方)治風手足不遂或少力顫掉血脉凝濇
肌肉頑痺遍身疼痛轉側無力筋脉拘攣不得屈伸
紫背浮萍草(乾去土四兩)麻黃(去根二兩)防風(去蘆)天麻(去蘆一兩)
(以上四兩為末)沒藥(别研極細)硃砂(研飛各一兩)安息香(别研細)麝香
(研各一兩)血竭(别研極鬼翏别研細三兩木月一兩半)
右除藥外將碾出藥同研拌勻鍊濾白沙蜜與安息
香同熬過搜成劑入臼擣杵熟為丸如彈子大每服
一丸以溫酒或荆芥湯化下空心服患處微汗為效
如不欲化服即丸如梧桐子大每服三十丸依前湯
使下
烏蛇丸(出聖惠方)治風痺手足緩弱不能舉伸
烏蛇(三兩酒浸炙黃去皮骨)天南星(炮製)乾蠍(微炒)白附子(炮)白
姜蚕(炒)桂心(各一兩)羌活麻黃(各二兩去根節)防風(二兩去蘆)
右為細末鍊蜜和搗三二百杵如梧桐子大每服十
丸不計時候以熱豆淋酒下
羌活丸(出聖惠方)治風痺榮衞不行四肢疼痛
羌活天麻(各一兩)附子(一兩半炮去皮臍)麻黃(一兩去根節)蛜
&KR1417;(三分炒)桂心(一兩)烏蛇(酒浸炙黃去皮二兩)
右為細末鍊蜜和擣二三百杵如桐子大每服十丸
溫酒不拘時下
細辛散(出聖惠方)治中風痺頭目昏悶肢節疼痛
羌活赤茯苓白术芎藭柴胡(去苖)當歸(各一)
(兩炒)麻黃(二兩去根)乾薑(一兩半炮)附子(一兩炮)防風(去蘆)獨活(各一)
(兩半)石膏(二兩)杏仁(去皮尖炒)桂心甘草(各一兩炙赤剉)
右為散每服四錢水一盞入生薑半分煎至六分去
滓不記時候溫服
白花蛇散(出聖惠方)治風痺關節不利手足頑麻
白花蛇(二兩酒浸炙黃去皮骨)磁石(焼酒滓七遍研細)白附子(各一兩)
天麻狗脊萆&KR1082;(剉)側子(炮去皮)白姜蚕(炒)細辛
防風(去蘆)芎藭白芷白&KR1082;皮羌活蔓荆子
(各半兩)
右為散入磁石同研令勻每服不計時酒送下
蛜&KR1417;九(出聖惠方)治風寒入于肌内血氣不宣肢體不仁牽
引腰背風痺疼痛
蛜&KR1417;(一兩炒去足)虎脛骨(三分酒浸炙黃)安息香川烏頭(各三)
(分炮去皮)白蒺藜(炒去刺)麻黃(各一兩去根)梹榔芎藭狗
脊(去毛)赤茯苓(各三分)白花蛇(二兩酒浸令黃去皮骨)肉桂(去皮)赤
箭枳實(炒)防風(各三兩去蘆)
右為細末鍊蜜和搗二三百杵丸如梧桐子大每服
不計時候以荷酒下十丸
羌活散(出聖惠方)治風痺手脚不仁
羌活漢防己(各一兩)荆芥薏以仁(二兩)防風(一兩)麻
黃(一兩半去蘆)酸棗仁(一兩)黃松節附子(一兩半去皮)芎藭
(一兩)天麻(一兩半)
右為散每服不計時候以溫酒下二錢
續斷湯(出聖惠方)治風痺後血氣未平復宜服
續斷白芍藥黃耆人參川芎(以上各一兩)五
味子(半兩)陳皮(三分)熟地黃(一兩半)甘草(三分)
右搗篩作粗末每服五錢水一盞薑三片煎至八分
去滓腹少空時服若筋脉攣急則當加當歸一兩桂
心三分
麻黃散治風痺四肢懈惰不能自舉
麻黃(去節根)防風(去蘆)附子(炮去皮)芎藭桂心黃苓
赤芍藥人參(去蘆)秦艽(去苖)茵芋甘草(各一兩炙微赤)
右為散每服四錢水一盞入生薑半分煎至六分去
滓不計時候溫服
海藻酒治遊風行走無定腫起或如核或如甌或着腹背
或着臂或着脚悉主之
海藻茯苓防風獨活附子白术(各三兩)
大黃鬼箭當歸(各二兩)
右㕮咀以酒二斗浸五日初服二合漸加以知為度
獨活散治風痺身體不舉常多無力
獨活丹參(各三分)萆&KR1082;防風(去蘆)細辛人參
乾薑(炮剉)天雄(炮去皮)牛膝(去苖各一兩)
右為散每服不計時候以溫酒調下二錢
白斂散(出千金方)治風痺腫筋急輾轉易常處
白歛(二分)附子(一分)
右搗下篩酒服半刀圭日三不知增至一刀圭身中熱
行候十日便覺忌猪肉冷水
麻黃散(出聖惠方)治風痺榮衞不行四肢疼痛
麻黃(五兩去根節)桂心(二兩)
右為散以酒二升慢火煎如餳每服不計時以熱酒
調下一茶匙頻服以汗出為度
川烏丸(出聖惠方)治風痺榮衞不行四肢疼痛
川烏頭(二兩去皮切碎以大豆炒候豆汗出即住)乾蠍(半兩微炒)
右為細末以釅醋一中盞熬成膏可丸即丸如菉豆
大每服不拘時以溫酒下丸
麻蕡方治風痺皮頑
右為麻蕡炒令香搗碎小便浸取汁服(麻子乃今人績布麻種子也)
生大豆方治賊風痺癱緩口噤瘇及麻痺
右用大豆炒令黑及熱投酒中漸漸飲之
治風痺補腦
右用地榆汁釀酒服之
治風痺
右取蜂房一枚炙令黃赤色為末每用一錢臘月猪
脂勻調傅之良
附子酒(出鮑氏醫書)治風痺及冷淡癖脹滿
右用附子三枚重二兩炮製去皮臍剉如麻豆大以
醇酒五升浸五日每服一合去滓以脣口麻痺為度
日再
解風痺湯(一名麻黃湯方見本門脾庳類)治風痺風邪頑厚或疼痛不
定或汗多而不仁(出余居士選竒方)
麻黃(去節)生薑白术(各一分)石膏(二十四個)附子甘草
薏苡仁白&KR1082;皮(各一分)
右搗為粗末分八貼以水一升煎至七合不計時候
服差為度忌猪麺肉等毒物
猪絡丸(出楊氏家藏方)治風痺氣滯血脉凝澁筋脉拘攣肢節
腰膝強痛行履艱難
沒藥(别研)乳香(别研)虎骨(酥炙)敗龜(酥)五靈脂當歸(各二)
(兩)白附子(炮)天麻(去苗酒焙)全蠍(炒)天南星(炮)附子(炮)
川烏頭(炮去皮臍尖)杜仲(去粗皮炒)地龍(去土炒)威靈仙(去苗)烏
蛇(去皮骨酒浸)牛膝(酒浸一宿)肉蓯蓉(酒浸炙)硃砂(别研)續斷(十四)
(味各一兩)
右為細末酒煮麺糊為丸如梧桐子大每服三十丸
食前溫酒下
川烏煎(出鷄峯方)治風痺骨節痛方
老大芎(不計多少)
右一味磨汁煎服一盞即安
療風痺(出本草)以丹參酒漬飲之
治風痺四肢攣急及主益人(出本草)
煮五味根莖釀酒飲之
治瘑癩風痺(出本草)
用蒴藋煎湯浸洗
去手足風痺(出本草)
採霜後桑葉煮湯淋洗
治風痺宿血拆傷瀝在骨間内痛不可忍及皮膚風瘙
腫(出本草)
以白楊皮和雜五木為湯將浸損處
治風痺偏枯筋骨攣縮癱緩皮膚不仁疼冷等(出本草)
取桃樹枝葉搗碎大甑中蒸令熱鋪著床上展卧冷
更易骨間風盡出當大汗補藥及美粥食避風冷勞
復
久患風痺脚膝疼冷皮膚不仁氣力衰弱久服好顔色
變白不老以石松浸酒服之及療大風瘘痺甚效(出本)
(草)
右用八月斷槐大枝使生嫩蘖煑取汁釀酒服
治風痺(出本草)
以熊脂酒煉服之瘥
歴節(出本草)
以栢枝節煮釀酒服
治頑痺風瘙惡瘡毒腫死肌筋皮攣縮腕損筋骨(出本草)
以野駝脂火炙摩之取熱入内亦作駝骨
治風痺及補衰弱去痼疾
用菊花水如常造食汲飲(此水出南陽縣山谷中其水味甘乃是谷上左右皆)
(生甘菊花壓其中歴世既久故水為變作甘谷水臨此谷中居民皆不穿水井悉食其谷水無不夀者)
昔司空王暢太尉劉寬太𫝊袁隗皆常為南陽太守
每到官常使酈縣月送甘谷水四十斛以為飲之諸
公多患風痺及眩胃皆得愈
風冷痺(附論)
夫痺雖異狀然皆本于三氣寒氣多者謂之冷痺其證
令人脚膝痠疼行履艱難四肢&KR0857;麻身體俱痛甚則有
一身不遂者
虎骨散(出聖經總錄)治風毒冷痺偏枯不遂骨節疼痛手足
攣拳
虎骨(酥炙黃)敗龜(酥炙各一兩)羌活(去蘆)何首烏(酒醮黑皮)附子
(炮去皮各半兩)當歸牛膝(去苗酒浸焙)芎藭秦艽(去苗各三分)
威靈仙(焙)原蚕砂(炒各三分)延胡索(糯米同炒赤為度半兩)皂莢
(去皮子炙一兩)梹榔(煨二分)白乾地黃(焙一兩)
加減地仙丹(出濟生方)治風冷邪濕留滯下焦足膝拘攣腫
滿疼痛不能步履宜服之
地龍(焙去土)五靈脂(去石)烏藥白膠香(别研)椒紅(炒去汗)
右等分為細末酒糊為丸如桐子大每服七十丸空
心用鹽酒鹽湯下
萆&KR1082;丸(出聖濟錄)治風冷痺遊走無定處一名血痺
萆薢山羊牛膝(製)澤瀉(各一兩)白术(半兩)熟地黃
(二兩半)茵芋(一分)地膚子乾漆(炒烟出)狗脊(去毛谷三分)
右為細末鍊蜜丸梧桐子大每服空心溫酒下二十
丸再
防風湯治風冷痺身體不遂四肢&KR0857;麻不覺痛痒不能言
語(方見風溫痺身體手足不遂類)
巴戟天湯治冷痺脚膝疼痛行履艱難
巴戟天(去心三兩)五加皮(二兩)萆薢牛膝(酒製焙)石斛(去根)
甘草(炙各一兩半)防風(去皮)白茯苓(去皮剉田各一兩三分)附子(炮去)
(皮二兩)
右㕮咀如麻豆每服五錢生薑三片水一盞半煎至
一盞去滓空心溫服(一方無生薑亦可)
羌活飲治風痺膝冷疼煩脚無力(方見風濕痺手足不遂類羌活飲)
蠲痺湯治風濕相搏身體煩痛項臂痛腫舉動艱難及手
足冷痺腰腿沉重筋骨無力
羌活(去蘆)赤芍藥姜黃當歸(酒浸)黃耆(密炙)防風(去蘆)
(各一兩半)甘草(炙半兩)
右㕮咀每服三錢水一盞生薑五片煎至半盞去滓
服一方無防風用棗煎服
菖蒲散治風痺身體俱痛(方見周痺類六生散)
楮實丸治風痺身體三焦虚寒腰脚不遂
楮實(炒二兩)桂(去皮二分)枳殼(炒三分)梹榔(煨剉)牛膝(酒浸焙切)乾
薑(炮各兩半)
右為末鍊蜜和丸如桐子大空心晚食前溫酒下三
十丸
牛膝散治冷痺脚膝疼痛無力(方見風濕身體手足不遂類)
小靈脂丸治一切風痺虚濕寒冷肢體疼痛痺不能行
防風(一兩)五靈脂川烏頭(炮去皮各二兩)
右為細末酒糊為丸如桐子大食前溫酒送下七丸
日進二服
白斂散治風冷痺腫筋急輾轉移易不常(方見風痺類)
松節散治風寒冷濕搏於筋骨使筋攣掣痛行步艱難
但是諸筋攣縮疼痛悉主之
茯苓中心木(剉如米一兩)乳香(研一錢)
右入銀石器内炒候冷存性為末每服二錢木瓜酒
調下
治冷痺風其病狀腰眼膝間疼痛寒冷行步艱難精神不
足忽時疼痛兩足厥冷此病盖因久坐濕地及曾經
冷處睡卧而得但臨病發時覺多困少力精神不守渾
身筋骨沉重無力然後發作宜服此方
石斛(去根)五味子茯苓當歸續斷芎藭
木瓜萆&KR1082;(各半兩)官桂(去皮)附子(去皮)防風羌活
獨活細辛(各一分)川椒(去子)木香(各二錢)牛膝
右為細末煉蜜丸如桐子大空心鹽湯任下四十九
丸
治風冷氣痺助陽氣行經絡
以熱湯渫脚至脚上厚覆使汗出周身然别有藥亦
終假湯氣以行也
風濕痺(附論)
風濕痺病之狀或皮膚頑厚或肌肉酸疼風寒濕三氣
雜至合而成痺其風濕氣多而寒氣少者為風濕而成
此濕痺也由血氣虚則受風濕而成此病久不差入於
經絡搏于陽經亦變令身體手足不遂也
石斛萬病散治風濕冷腰脚不遂方
防風茯苓菊花細辛蜀椒乾薑雲
母蓯蓉人參乾地黃附子石斛杜
仲遠志兔絲子天雄萆&KR1082;桂心牛
膝蛇床子白术薯蕷巴戟菖蒲續
斷山茱萸(各一兩)五味子(半兩)
右治下篩酒服方寸匕日再服
大甲丸治男女惡風濕痺周身不仁小腹拘急繞臍疼
痛頭目眩暈時時嘔吐涎沫欬𠻳皆強難以俛仰心
下懊憹面目無色喉咽不利耳聾惡風惡寒飲食失
味膀胱忽滿大小便不利兩脛酸痛手足厥逆呼吸
短氣時復失精白汗自出夢寐不安心神恍惚肌膚
癮疹
五味子(炒)䗪虫(熬)芎藭内蓯蓉(酒浸焙)白微黃
連(去鬚)牡丹皮(各三分)阿膠(炒)麥門冬(去心焙)續斷石
斛(去根)甘草(炙)吳茱萸(洗焙)桂(去皮)芒硝細辛(去苗)厚朴
(去皮薑製)黃芩(去心各半兩)烏頭(炮去皮)蜀椒(去目炒出汗)乾薑(炮去)
(皮一兩)當歸(焙各一兩)大黃(一兩半)商陸根(切)生地黃(焙各一兩)
(一分)附子(炮去皮一分)
右為末煉蜜為丸如桐子大每服五丸日夜再溫水
下漸加至十丸以知為度
石斛散治風濕痺脚弱拘攣疼痛不能行趺踵脹腫小
腹堅不能食方見脚氣緩門脚氣緩弱類塗摩傅治風
濕痺肌肉&KR0857;痺四肢攣急疼痛日久不瘥致機關縱緩
不能維持身體手足不遂
牛膝(去苗)芍藥芎藭當歸白术白芷蜀
椒(去目合口)厚朴(去粗皮)半夏(湯洗七遍)雷丸桔梗(炒)細辛
(去苗)茱萸桂(去皮)附子(去皮)木香大腹梹榔(各一兩)
酥(二兩)駞脂(三兩)臘月猪脂(三觔)
右除後三味並細切量藥多少酒漬一宿先煉猪脂
成膏去滓後盡入衆藥慢火從旦煎至晚其膏成以
綿裹濾去滓再入鐺中投酥於中以合後并駝脂候
消攪勻以瓷器盛封不拘多少以藥摩之經七日即
歇三兩日再摩之
側子浸酒方治風濕痺不仁脚弱不能行常服
側子(炮去皮)牛膝(酒浸焙)山茱萸(并子)丹參杜仲(去皮炙剉)
石斛(去根)蒴藋根(各二兩)防風細辛(去苗)蜀椒(去目炒出汗)
獨活(去蘆)秦艽(去苗)桂(去皮)芎藭當歸白术茵芋
(去粗皮各一兩半)乾薑(炮)五加皮(一兩半)薏苡仁(炒半升)
右剉如麻豆大以生絹嚢貯用清酒三斗浸春夏三
四宿秋冬六七宿初服三合再稍加之以知為度患
目昏頭眩者服之彌精一方有金牙三兩
五加皮丸治風寒濕氣合而成痺遍身疼痛難以轉側
筋脉拘攣不能屈伸及頭目旋暈心腹脹悶小便赤
澁大便秘滯脚弱不能行走並宜服之
五加皮芍藥當歸芎藭大(闕)子(連皮)陳皮
麻黃(去節)石南葉薏苡仁赤小豆杏仁(各半兩)
木瓜獨活杜仲(炒)萆&KR1082;(各一兩)牽牛頭末(二兩)
右為細末酒浸蒸餅為丸如大豆每服三四十丸木
瓜湯下不拘時
曲膏(出千金方)治風濕疼痺四肢嚲弱偏陂不仁并癰腫惡
瘡方
大黃黃芩莾草巴豆野葛牡丹躑
躅芫花蜀椒藜蘆附子(各一兩)
右㕮咀以苦酒漬藥一宿以成煎豬膏三觔微火煎
三沸一方加内白芷一觔三上三下白芷色黃藥成
去滓微火煎炙手摩病上日三服為丸(出瑞行堂方)
治腰脚風濕勞損手足麻痺筋骨疼痛不能屈伸行血
駐顔補虚
萆&KR1082;(四兩)破故紙(炒)杜仲(炒)胡䓃(炒)木通(各二兩)骨髓
補(去尾)虎骨(酥炙)乳香(研)梹榔沒藥木香(各一兩半)甜
瓜子(三兩炒)牛膝(去蘆酒浸焙)巴戟(各二兩去心)胡桃仁(一百個别)
(研)黑附子(一兩炮)
右為細末與胡桃一處再研極細酒糊為丸如桐子
大每服四五十丸溫酒送下食前服
白花蛇丸(一名附子丸出聖惠方)治風濕痺四肢緩縱皮膚不仁精
神昏憒
白花蛇(酒浸去皮骨炙二兩)薏苡仁附子(炮去皮)萆薢仙
靈脾(各一兩)羌活(去蘆)天南星(炮)天麻桂(去皮)芎藭(各三)
(分)莽草(炒)乾蠍烏頭(炮去皮)防風(去皮)楓香脂(各半兩)
右為細末糯米粥和搗三百杵丸如小豆大每服十
丸荆芥湯溫酒下
陳元膏(出千金方)治風濕痺骨肉疼
當歸(生)附子(生去皮)天雄(生去皮)烏頭(生去皮各一兩半)生地
黃(一個取汁)細辛(去苗)芎藭(各一兩)乾薑(生)桂(去皮)白芷(去苖一塊)
丹砂(别研各半兩)猪脂(不中水者别煉五觔)雄黃(别研一兩一分)醋(一升半)
松脂(四兩)
右除二味研者并地黃汁猪脂松脂醋等相次入外
餘剉切如豆粒先將地黃汁與醋拌勻浸一宿取猪
脂松脂相與入器中煎常令小沸候白芷色黃入溫
酒用厚綿濾去滓瓷盒盛入雄黃丹砂末熟攪至凝
而止用塗摩病處修合時無令婦人小兒及鷄犬見一
方有人參防風各三兩
增損續斷丸(出醫方大成)治寒濕之氣痺滯關節疼痛麻木
(方見寒暑濕門中濕類)
天蓼木丸(出聖惠方)治風濕痺脚膝緩弱
天蓼木(一兩)天麻(半兩)白附子(半兩炮)芎藭(半兩)獨活(半兩)細
辛(半兩)防風(半兩去蘆)藁本(半兩)烏蛇(二兩酒浸炙黃去皮骨)巴戟(半兩)
石斛(半兩去根)附子(半兩炮去皮臍)蛇麻仁(半兩)麝香(一分研)晚蚕
蛾(半兩微炒)
右為末煉蜜和搗三二百杵丸如桐子大每服二十
丸不訃時候以溫酒下
黃耆酒(出危氏)治風濕痺身體頑麻皮膚瘙痒筋脉攣急
言語謇澀手足不遂時覺不仁
黃耆(去蘆)防風(去蘆)天麻萆&KR1082;白芍藥當歸(去蘆)
雲母粉仙靈皮甘草川續斷(各一兩)白术
茵芋(葉)木香(不見火)官桂(不見火)
右剉散以生絹袋盛以酒一斗浸之春五日夏三日
秋七日冬十日每服一盞溫煖服之不拘時候常令
酒氣相續為住一方有石斛虎骨
聖靈丹(出端竹堂方)治男子婦人風濕相搏氣痺傳于手足
麻腫疼痛久則偏枯及脚氣不能行履兼治癱瘓風
濕手足復舊
迭兩川烏(出瑞竹堂方)草烏(去皮尖切片鹽炒香去鹽各半兩)生地黃(酒浸一宿)
(焙)麻黃(去根炒出汗)五靈脂(炒去砂)虎脛骨(醋一宿炙酥黃)自然
銅(醋碎七次以上各一兩研)廣木香(二錢半)甜瓜子(炒黃一兩)沒藥(炙一)
(錢半另研)沉香(五錢末)乾酸木瓜(生者八兩)乳香(另研一錢半)敗龜
底(卜卦者醋炙黃七錢)
右為細末煉白沙蜜冷定和成劑每一兩分十二丸
每服二丸隔夜生薑自然汁用磁盞浸至天明空心
化開溫酒調服再食半盞熱酒送下日進二服唇吻
微麻無妨
風濕湯大治風寒濕痺脚氣筋攣着床不能行步
附子(炮去皮)白术甘草當歸(焙)防風桂枝
薏苡仁(各一兩)乳香沒藥茯苓(各半兩)
右為細末每服三錢水盞半煎至七分去滓溫服食
前日三夜一服
海桐酒(一名薏苡仁酒)治濕痺手足痿筋脉攣肢節疼痛無力
不能行走
牛膝海桐皮五加皮獨活防風杜仲
枳殼(各二兩)生地黃(二兩半)白术薏苡仁(一兩)
右㕮咀用生絹袋二個兩停盛藥以好酒一斗五升
亦分兩磁器内浸春夏七日秋冬二七日遂旋酒浸
每服一盞日三夜一使酒力薰薰百日步握如故
狗脊散(出聖惠方)治風濕痺四肢不仁肌肉瞤動舉體無力
狗脊(半兩去毛)附子(三分炮去皮)薯蕷(三分)熟地黃(三分)天雄(炮去)
(皮三分)王(闕三分)桂心(三分)山茱萸(二錢)秦艽(三分去苗)白歛(三分)
右為粗散每服四錢水一中盞煎至半盞去滓不計
時候分溫二服一方以水酒各一中盞煎服
烏頭湯(出危氏方)治寒冷濕痺流于經絡攣縮不得反側
大烏頭細辛川椒甘草秦艽附子
官桂白芍藥(各七分)獨活(去蘆一兩三錢五分)
右剉散每服三錢水一盞半棗二枚同煎至八分去
滓空心食前服
續斷丸(出醫方大成)治風濕流注四肢浮腫肌肉麻痺(方見寒暑)
(濕門中濕類)
防己湯(一名茵芋散出聖濟錄)治風濕痺肌膚不仁體常汗出惡
風
防己(三兩)白术(一兩半)桂(去粗皮)茵芋丹參五加皮
(剉各一兩)牛膝(酒浸焙)細辛(去苗葉)甘草(炙各半兩)
右為粗散每服五錢水一盞半入生薑五片煎至八
分去滓溫服不拘時候日二
乳香宣經丸(出楊氏家藏方)治風寒濕痺四肢拘攣筋骨疼痛
行步艱難脚氣諸疾並宜服之
茴香(二兩炒)烏藥威靈仙(洗)萆&KR1082;陳皮(去白各四兩)
川練子肉(二兩微炒)黑牽牛(生四兩)草烏頭(去皮尖二兩炒)黑豆
(三合生用)五靈脂(一兩)防風(去蘆四兩)附子(八錢炮)乳香(八錢另研)木
香(八錢)
右為細末酒煮麺糊為丸如桐子大每服三十丸漸
加至七十丸空心食前酒下
防己黃耆湯(出衞生寳劒)治風濕脉浮身腫汗出惡風
防己(二錢)黃耆(二錢半)甘草(炙一錢)白术(一錢半)生薑(一錢半)
大棗(一枚破)
右㕮咀用水三盞煎至一盞半去滓溫分作二服
芍藥飲(出聖濟搃錄)治風濕痺皮膚&KR0857;厚肌肉疼痛不可屈
伸
赤芍藥芎藭(各四兩)甘草(炙三兩)附子(炮去皮二兩)
右剉如麻豆每服五錢水一盞半煎至八分去滓溫
服不拘時
海桐皮湯(一名麻黃散出聖惠方)治風濕痺不仁肢體疼痛
海桐皮丹參桂(去粗皮)防己(各一兩)甘草(炙)麻黃
(去根節)天門冬(去心焙各二兩)側子(炮去皮半兩)
右剉如麻豆大每服四錢水一盞入生薑五片煎至
七分去滓溫服不拘時
小金丹
蒼术威靈仙五加皮青籐根草烏生
薑葱白(各一兩)
右用生薑葱搗細將藥拌勻酒漬春夏三秋七冬十日
為末酒糊為丸如桐子大每服十五丸二十丸溫酒
下
透骨通氣騙馬丹
附子(一個)廣木香(一錢)川烏(五錢)虎骨(五錢)草烏(三分)細辛(五錢)
乳香(五錢)當歸(一兩)沒藥(五錢)川山甲(五錢)兩頭尖(五錢)赤芍
藥(一兩)五靈脂(五錢)
右為細末酒和麺糊為丸如豌豆大每服三五丸空
心溫酒一盞送下加至十五丸
除濕丹治濕氣相搏腰膝腫痛足脛浮腫(方見寒暑濕門中濕類)
舒經湯(出德生堂)治風濕傷手臂肩背上骨節疼痛手足不
能動
川羌活甘草(各五錢)當歸姜黃白术赤芍
藥海桐皮(各一兩)
右㕮咀每服五錢水一盞半生薑三片煎至七分去
滓食後卧時服
側子散(出聖惠方)治氣血虚風邪濕痺皮膚不仁
側子(一兩酒浸去皮臍)牛膝(一兩去苗)白姜蚕(一兩生)天南星(一兩)
(生)海桐皮(一兩剉)狼毒(半兩醋煮半日切曝乾)麝香(一分研)
右為細散入麝香都研令勻每服不計時候以熱豆
調酒淋下二錢
治風濕痺
青滕根(三兩)防己(一兩)
右㕮咀酒瓶煮徐徐服之
天雄丸(出聖惠方)治風濕痺手足攣急皮膚不仁
天雄(炮去皮臍)麻黃(去根節)天麻桂心(各一兩)天南星(三分)
(炮)羌活(一兩)雄黃(半兩研水飛)膩粉(半兩)乾蠍(一兩炒)麝香(一分)
(研)硃砂(一兩研水飛過)烏蛇(二兩酒浸炙令黃去皮骨)牛黃(一分研)
右為細末入研藥令勻煉蜜和搗二百杵丸如桐子
大每服不計時候以豆淋下十丸
萆&KR1082;丸(出聖惠方)治濕痺肢體疼痛不能行步亦治五緩六
急宜服堅骨益筋養血固髮
萆&KR1082;(四兩)牛膝(酒浸切焙三兩)丹參附子(炮去皮臍)白术枳
殼(去穰麺炒各二兩)
右為細末煉蜜和搗丸如梧桐子大每服三十丸溫
酒下不拘時候
代炙膏(出御藥方)
大附子(炮)木香吳茱萸(炒)馬蘭子蛇床子
桂心(各等分)
右為細末每藥用半匙白麵半匙以生薑汁同前成
膏以方圓三寸紙花子上攤在臍下油紙隔之綿衣
裹之自晚至明一傅勝百壯如腰痛腰上貼之效
風濕湯治風寒濕痺腰脚痛不能走着床
當歸芍藥麻黃(去根節)白术甘草(炒各半兩)川烏
(炮去皮各一兩)
右為㕮咀每服三錢水一盞半生薑三片煎至七分
去滓溫服食前日進三服
全蠍乳香散(出德生堂方)治諸風濕遍身骨節疼痛不可忍
者用此藥敷貼即住痛
川烏頭(生去皮臍)馬蘭子(各一兩)全蠍川山甲(炮)乳香
(各五錢)蒼术(一兩)
右為細末用白芥子三兩研爛如膏和前藥末以紙
攤藥膏敷貼痛處大妙熱甚即去藥再貼上
防己湯(出聖濟總錄)治風濕痺脉浮身重出汗惡風
防己(二兩)甘草(炙)黃耆(薄切各一兩)白术(一兩半)麻黃(去根一兩)
右搗篩每服五錢水一盞半入棗二枚擘破生薑三
片煎至一盞去滓溫服空心一服夜卧併二服訖用
椒葱湯水浴以生薑酒糊投之汗出慎外風膚中當
如䖝行
防己飲(出聖濟總錄)治風寒濕痺四肢攣急或身體浮腫
防己桑根白皮(剉)桂(去粗皮)麻黃(去根節各三兩)白茯苓
(去皮黑四兩)
右搗篩每服五錢水一盞半煎至八分去滓溫服不
計時
黑弩箭丸(出瑞竹堂方)治風濕證
兩頭尖五靈脂(各一兩)沒藥(别研)當歸乳香(研各三錢)
右為細末醋糊為丸如梧桐子大每服十丸至五十
丸臨卧溫酒送下忌油膩濕麵孕婦勿服
飛步丸治隂陽風濕脚氣手臂舉動不起無問遠近並
治之(方見脚氣門風濕類)
養臂散(出德生堂方)治諸風濕流住經絡因下元虚極腰腿
脚膝兩手四肢疼痛下截軟弱無力不能起動者累
用大有神效(方見脚氣間門脚氣疼痛類)
芍藥飲(出聖濟總錄)治風痺身體疼痛惡風
赤芍藥麻黃(去根先煮焙)天門冬(去心焙各三兩)杏仁(去皮尖雙)
(仁炒黃五十枚)
右搗篩每服五錢水一盞半入生薑一片棗一枚切開煎
至八分去滓溫服
四物附子湯(出千金方)治風濕相搏骨節疼痛四肢拘急不
可屈伸近之則疼自汗出而短氣小便不利惡風不
欲去衣或頭面手足時時浮腫
附子(三枚)桂心(四兩)白术(三兩)甘草(二兩)
右㕮咀以水六升煮取三升每服三合微汗愈大汗煩者
一服五合體重者加防己四兩悸氣小便不利加茯
苓三兩既有附子另加生薑三兩
巨勝浸酒方(出聖濟總錄)治風濕痺脚膝無力筋攣急痛
巨勝(炒一升)薏苡仁(炒半升)生薑(一兩)地黃(一兩)
右剉令勻細生絹袋貯以酒二斗浸春夏三五日秋
冬各六七日每服五合空心臨卧溫服牛膝頭浸酒
方治久患風濕痺筋攣膝痛
兼理胃氣結聚止毒熱去黑痣面黟潤皮毛
牛膝(浸酒切焙一觔)大豆(緊小者炒熟一觔)生地黃(洗切一觔)
右拌勻同蒸一鍋傾出絹袋貯以酒三斗浸經宿每服
三合至五合空心日中夜卧溫服
麻黃散(出聖惠方)治風濕痺針刺身體不仁汗出短氣不能
飲食
麻黃(三兩去根節)芎藭(一兩)莽草(一兩炙)當歸(一兩剉炒)桂心(一兩)
天雄(一兩炮去皮臍)五加皮(一兩)杏仁(一兩去皮尖雙仁麵炒黃)白术(一兩)
右為粗散每服四錢水一中盞入生薑半分煎至六
分去滓不計時溫服
治濕痺證
麻黃(半觔只去根)甘草當歸(各二兩)
右用河水五碗同煎至一碗半去滓好酒一碗同煎
至半碗溫服
治風濕痺脚氣痺厥腰脚不遂兼治一切風脚膝之疾
麥麵末(一觔)鹽(三觔)
右蒸令氣餾氊袋盛之以足踏踐袋上冷則易之
暖手法
針砂(四兩)硇砂(研三錢)白礬(脚底黑者六錢)
右同研勻以醋或水拌令濕用油紙裹之盛在袋兒
内任意執之冷即再拌
蒼耳散治一切風濕痺四肢拘攣
右用蒼耳子三兩為細末水一鍾煎去滓分作三服
或細末水糊丸如梧桐子大每服五十丸溫酒吞下
亦可
薏苡仁粥治久風濕痺補正氣除胷中邪氣利腸胃消
水腫久服輕身益氣力亦治筋脉拘攣
右用薏苡仁一升為末以水作粥空心服亦可三頓
食之
治久風濕痺筋攣膝痛除五臟胃氣結聚益氣止毒去
黑痣面黟潤皮毛
右用大豆黃者一升炒令香為末空心暖酒調下一匙
治風毒痺厥方
右諸家皆用菵草今醫家取其葉煎湯熱含少傾間
吐之
醍醐方補虚去風濕痺
右用醍醐二大兩煖酒一杯和醍醐一匙飲之
治風痺及卒中
右用生料五積散二錢順元散一錢水一盞半生薑
五片同煎至八分去滓少熱服(方見寒濕門中寒類)
側子散治風濕痺皮膚不仁手足無力(一名側子湯方見着痺類)
蛜&KR1417;散治風濕痺身體四肢不仁(一名乾蠍散方見着痺類)
白花蛇丸治風濕痺皮膚不仁肢節痛疼(方見着痺類)
大八風散治諸緩風濕痺脚弱方
巴戟天黃耆桂心細辛天雄萆&KR1082;
蓯蓉牡荆子薯蕷菊花萎蕤山茱萸
秦艽黃芩石斛白术礜石(一作礬石)厚朴
龍膽人參蜀椒(各半兩)附子五味子(各十八枚)菖
蒲茯苓牛膝(千金異作干姜)烏喙遠志桔梗(三十)
(銖)芎藭白歛芍藥(各六銖)
右三十二味治下篩酒服半即已三日未騐稍增令
微覺一方無桔梗
烏頭粥治風寒濕痺麻木不仁
川烏頭(生為末)
右以香熟白米作粥半碗藥末四錢同米用慢火熬
熟稀薄不要稠下姜汁一恭脚許蜜三大匙攪勻空
心啜之溫為住如是中濕更入薏苡仁末二錢增米
作一中碗此粥大治手足四肢不隨痛腫不能舉者
有此證預服防之左氏云風滛末疾謂四肢為四末
也脾王四肢因風邪客于肝則滛脾為肝尅故疾在
末殼氣引風濕之藥徑入脾經故四肢得安比湯劑
極有力予常制此方以授人服者良
騐越婢湯治風濕疼痛脚弱不能行立
麻黃(六兩去根節)白术(四兩)石膏(半兩)大附子(一個炮去皮尖)甘草
(二兩炙)
右為粗散每服四錢水一盞半生薑七片棗子三個
同煎一盞去滓溫服取汁此藥大能散風濕風盛麻
痺者可服
蠲痛丸治風寒濕痺筋骨重疼走注攻刺腰脚無力並
宜服之
草烏頭(四兩去皮尖鹽炒煙)天南星(二兩生)京墨(半兩焼)破故
紙(三兩炒)沒藥(一兩研)地龍(二兩去土)五靈脂(二兩炒)乳香(半兩)
(炒)白膠香(二兩鎔開潑净石上冷研)
右為末醋煮麵糊丸如梧桐子大每服十丸溫酒下
漸加丸數服
夏英公酒浸飲子治風疾
防風(細剉)萆&KR1082;羌活秦艽牛膝敗亀虎
骨桔梗晚蚕砂(炒黃各二兩)蒼耳(五升去刺搥碎酥炙)乾茄
根(八兩洗剉蒸)枸杞子(炒五兩)
右十二味用好酒三斗浸瓶盛封蔽二七日開不得
向面恐氣衝頭目每日午時空心及早辰各服一盞
常令有酒氣一月除一切風毒濕痺癱瘓等疾
神力丸(出楊氏家藏方)治風寒濕痺四肢拘攣脚膝疼痛客摶
經絡筋骨無力及癱緩嚲曳並宜服之
牛膝(去蘆酒浸焙乾)何首烏蓯蓉(酒浸焙乾)川椒(去目閉口炒各二兩)
木鱉子(去殼)天南星(炮)茴香(炒)防風(去蘆)萆&KR1082;附(炮去)
(皮臍)地龍(去上微炒)羌活(去蘆)烏藥金毛狗脊(去毛)白蒺藜
(炒去刺)黃耆赤小豆覆盆子骨碎補(去毛)白附
子(以上十六味各一兩)
右件為細末酒煮麵糊丸如梧桐子大每服三十丸
至五十丸空心溫酒或鹽湯下
牛膝丸(出楊氏家藏)治諸風濕痺四肢拘攣脚膝疼痛脚氣
等疾
牛膝(酒浸宿焙乾)川芎肉蓯蓉(酒浸宿焙)羌活(去蘆)當歸(焙)
麻黃(去根節)杜仲(去皮薑汁浸剉炒)赤芍藥木香沒藥
(别研)乳香(别研)木瓜附子(炮去皮臍)萆&KR1082;大復皮五
加皮薏苡仁(炒)續斷
右件等分為細末煉蜜為丸如梧桐子大每服三十
丸溫酒送下空心食前
石斛丸(出楊氏家藏方)治風濕客摶經絡筋骨冷疼四肢重痛
石斛(去根一兩)牛膝(酒浸宿焙干)肉蓯蓉(酒浸宿焙干)杜仲(去粗皮薑)
(汁浸炒各一兩)金毛狗脊(七錢半去毛)木香(一兩)牡丹皮(一兩)人參
(去蘆七錢半)黃耆(一兩)山茱萸(七錢半)防風(去蘆半兩)羌活(去蘆七錢)
(半)川芎(半兩)梹榔(一兩半)熟地黃(一兩半)
右件為細末煉蜜為丸如梧桐子大每服五十丸溫
酒或鹽湯送下空心食前
中行丸(出楊氏家藏方)治風濕毒氣客摶經絡流注作痛
白芍藥(五兩)甘草(三兩炙)犀角屑(三兩)葳靈仙(去土一兩)
右件為細末煉蜜為丸如梧桐子大每服五十丸溫
熱水下不拘時候服忌茶六月河中諸熱砂觸主風
濕頑痺不仁筋骨攣縮脚疼痛冷風襲癱緩血脉斷
絶出本草取乾沙日曝令極熱伏坐其中冷則更易
之取熱微通汗然隨病進藥及食忌風冷勞復
治風寒濕痺欬逆上氣開心孔補五臟通九竅明目
耳出音聲
以菖蒲採緊小似魚鱗者治擇一觔許以水及米泔
浸各一宿又刮去皮切曝乾揚篩以糯米粥和勻更
入熱蜜搜丸梧桐子大絺葛袋盛置當風處冷乾每
日以酒飲任下三十丸臨卧更服二十丸久服得效
治風濕痺拘攣(出本草)
以柴胡作湯浴之
治風氣濕痺膝脚痛(出本草)
用牛膝葉一觔切以米三合令豉汁中相和煮作粥
和鹽醬空心食之
治風濕瘙癮疹身痒痺(出本草)
用蒴藋作湯浴之亦以酒浸根稍食之
治腰腎濕風痺常如水洗者(出本草)
取鰻鱺魚以五味米煮空心食之甚補有濕脚氣人
服之良
治大風濕痺不得屈伸(出本草)
用赤車使者根以八月九月採之日乾浸酒服
治四肢濕痺不得屈伸(出本草)
菖蒲作湯浴之
治男子婦人虚濕痺毒風痺痛去男子腰痛浴男女隂
去風冷火薀陽事主大風身痒(出本草)
以蛇床子煎浴之即瘥
治久風濕痺四肢拘攣骨肉疼痛
用伏牛花湯浴之(一各隔虎利花)
導引法養生方去任縱臂不息十二通愈足濕痺不任
行腰脊痛又正卧疊兩手著背下伸兩脚不息十二
通愈足濕痺不任行腰脊痛痺有偏患者患左壓右
足患右壓左足久行手亦如足周行滿十方止又
云以手摩腹從足至頭正臥伸臂導引以手持引足
注任臂閉氣不息十二通以療痺濕不可任腰脊痛
普濟方卷一百八十五
