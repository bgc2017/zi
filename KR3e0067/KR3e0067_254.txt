普濟方卷二百五十四明周王朱橚撰
雜治門
中惡(附論)
夫病者卒心腹脹滿吐利不利如乾霍亂状世所謂衝
惡是也由人精神不全心志多憂遂為邪鬼所擊或復
附着沉沉默默寤言譫語誹謗罵詈訐露人事不避譏
嫌口中好言未然禍福至及其時毫髮無失人有起心
已知其肇登高涉險如履平地或悲泣呻吟不欲見人
其状萬端如醉如狂不可槩舉此皆神鬼及諸精魅附
着感人或復觸犯忌諱土地神靈為其所作非有真實
但隨方俗放驗治之中惡者是人精神衰弱為鬼邪之
氣卒中之也夫人隂陽順理榮衛調平神守則強邪不
干若將攝失宜精神衰弱便中鬼毒之氣其状卒然心
腹刺痛悶亂欲死又凡卒中惡腹大而滿者診其脉緊
大而浮者死緊細而微者生又中惡吐血數升脉數細
者浮焱如疾者生中惡者差後餘勢尚滯發作則變成
疰也
方
備急散(一名雄黃散出聖惠方)治卒中惡客忤五尸入腹鬼刺鬼
排及中蠱毒注吐血下血及心腹㽲痛腹滿寒熱毒
病
雄黃(研二兩)丹砂(研一兩)附子(炮裂去皮臍一兩一分)桂(去粗皮)藜
蘆(各一分)蜀椒(去目并閉口炒出汗半兩)野葛(三分)芫花(醋炒四分)巴豆
仁(三十五箇去心熬)
右將巴豆别治如脂餘細為散以巴豆合搗令勻瓷
器貯之密封勿泄氣遇急病水服一分許加至半錢
零老幼减半病在頭當鼻衂在膈上則吐在膈下則
利在四肢則汗出而愈
辟穢丹能辟穢氣
細辛(半兩)甘松(一兩)川芎(二兩)
右為細末水丸如弹子大久窨妙每焼一丸加麝香
少許如無亦可
又方救卒中惡死及卒死
右以猪脂如鷄子大苦酒一升煮沸以灌喉中又救
治卒死亦可醋灌之
桃皮湯(出聖惠方)治中惡喘急氣心腹痛胸脇脹滿短氣
桃皮(一握東引者)白楊皮(一握)梔子仁(十四枚)真珠(研)當歸
(切焙)桂(去粗皮各二兩)附子(炮裂去皮臍一兩)吴茱萸(湯洗焙炒半兩)
右除真珠外剉如麻豆每服五錢水一盞半入生薑
大棗煎至一盞去滓内真珠末半錢攪勻温服一方
無白楊皮
當歸散(出聖惠方)治中惡心腹痛胸脇短氣
當歸(二兩剉碎微炒)梔子仁(一兩)桃白皮(二兩)附子(一兩炮裂去皮臍)
赤芍藥(一兩)蓬莪荗(一兩)桂心(一兩)吴茱萸(一兩湯浸十遍焙乾微炒)
右為散每服三錢水一盞入豉五十粒煎至六分去
滓不時温服
桃皮湯治中惡心痛胸脇㽲刺喘急
桃東行白枝皮(剉一握)丹砂(研一兩)梔子仁(十四枚)當歸
(切焙三兩)桂(去粗皮三兩)附子(炮裂去盡皮臍一兩)吴茱萸(湯浸焙乾炒)香
䜴(炒各五合)
右除丹砂外剉如麻豆勻每服五錢水一盞半入生
薑半分切碎煎取七分去滓入丹砂末半錢温服
雄黃膏(一名五毒神膏出肘後方)療中惡暴百病
雄黃(二兩)硃砂(二兩)當歸(二兩)椒(二兩)烏頭(一升)薤白(一升)
右以苦酒漬一宿猪脂五斤東南陳蘆煎五上五下
絞去滓内雄黃朱砂末攪令相得畢諸卒百勞温酒
服如棗核一枚不差更服得下即除四肢有病可摩
癰腫諸病瘡皆摩傅之夜行及病冐霧露皆以塗人
身中佳
朱砂丸(出聖惠方)治中惡客忤垂死
朱砂(一兩細研水飛過)雄黃(一兩研水飛過)麝香(一分别研入)附子(一兩)
(炮裂去皮臍為末)巴豆(二十枚去皮心研紙裏壓去油)
右細研令勻煉蜜和搗三五百杵丸如麻子大每服
不計時以粥飲下三丸不利更服三丸漸加至五丸
七丸以利為度
空青散(出聖惠方)治中惡客忤垂死
空青(一兩細研)麝香(一分細研)硃砂(一兩細研水飛過)雄黃(半兩細研)
右相和研令勻每服醋一合相合調散半錢不計時
候又用湯一合與醋相勻服之須臾即吐為妙
朱犀散(出經驗良方)治中惡中忤鬼氣其證暮夜或登厠或
出郊野或遊空屋或人所不至之地忽然眼見鬼物
鼻口吸着惡氣驀然倒地四肢厥冷兩手握拳鼻口
出清血性命逡廵須臾不救此證與尸厥同但腹不
鳴心脇俱煖切勿移動即令人圍繞打鼓焼火或焼
麝香安息香蘇木樟木之類醒方可移歸
犀角(半兩鎊硝研末)生麝香(一分)大硃砂(一分)
右為細末每服和勻二錢用井花水調嚾服如無前
件藥只用單方
桃枝湯(出危氏方)
右用雄黃為末每服一錢桃枝葉煎湯嚾下如或無
雄黃只用後方
又方(出危氏方)
右用故汗衣或觸衣者着在上身多時久遭汗者佳
用觸衣者久着上身内衣也男用婦衣婦用男衣焼
為灰每服二錢百沸湯點灌服
雄黃丸(出聖惠方)治患鬼氣出鬼毛方
獨顆蒜(一枚)雄黃(一錢)杏仁(一分湯浸去皮尖䨇仁炒)
右都研為丸如麻子大每日空心以粥飲下三丸静
坐少時鬼毛自爪甲中間出矣當汗出即差
備急丸(一名追魂丹出聖惠方)療心腹卒暴百病中惡客忤心腹
脹滿卒痛如錐刀刺氣急口噤風氣忤迷絶不知人
巴豆(去心出油)乾薑(炮二兩)大黃(二兩)
右為細末以蜜為丸如梧桐子大每服三丸温水送
下不拘候服之一方為散研以水三合嚾之亦可棗
瓤為丸及停尸卒死者以煖水服之若不下捧頭起
灌令下喉須臾差未知更與三丸腹當鳴轉即吐下
便愈若口已須噤亦當拆齒嚾之藥入喉即差此藥
無問一切雜病並能治之
麝香散(出聖惠方)治卒中惡心腹刺痛去惡氣
麝香(研一分)犀角屑(半兩)木香(半兩)
右為散拌勻每服二錢空心熱水調下日未再止更
服亦可漿水調服
吳茱萸散(出聖惠方)治中惡心神煩悶腹脇刺痛宜服(金匱方)
韮根(一握切)烏梅(十四枚碎)吳茱萸(湯洗焙乾炒二兩半)
右以潦水五升煑之以病人&KR0808;内其中三沸&KR0808;浮者
生沉者死煮取三升時飲之
備急散治卒中惡心痛脹滿欲吐短氣
大黃(二兩)桂心(四兩)巴豆(一分去心皮熬研)
右為散取一錢以湯七合和服當吐下即愈
雄黃散(出聖惠方)治卒中惡心腹㽲痛刺急脹滿
雄黃(半兩)赤小豆(半兩炒熟)瓜蔕(半兩)
右為散每服不計時以温漿水調服一錢服至錢半
當小吐立不吐加至二錢
又方(出聖惠方)治中惡悶亂腹痛心膈不利宜服吐
桂心(一兩)生薑(三兩)梔子(十四粒)䜴(五合)人参蘆頭(一分酒剉)
右搗碎以酒二升微煑之去滓頓服之取吐為度一
方無人參蘆頭
三神方能辟死氣
蒼术(二兩米泔浸兩宿焙乾)白术(半兩)甘草(半兩)
右為末每服二錢入鹽少許百沸湯點服
治中惡吐血欲死
右用煮水蘇汁一斗服之
治中惡(出千金方)
右用葱心黃刺鼻孔中血出愈肘後方云入七寸八
寸深若使目中血出佳崔氏云男左女右
又方(出千金方)
右用大豆二七粒為末雞子黃并酒相和頓服雞子
白亦可
又方(出千金方)
右使人尿其面上可愈肘後云此扁鵲法
伏龍肝散(出千金方)治中惡并蠱毒
右冷水和伏龍肝如雞子大服之必吐
又方(出千金方)
右宜温二斗猪肪頓服之
又方(出千金方)
用車&KR2343;脂如雞子大温酒烊令熱服之
又方(出聖惠方)
右用臘月野狐腸焼灰以水服方寸餘
又方(出本草)
右用京墨為末水服一錢零
犀角散治卒中惡心痛及心胸煩悶熱毒筋骨中風
右用犀角研為末和水服之
治中惡氣欲絶(出聖惠方)
右取釡底墨半兩鹽一錢和滓研入熟水一盞調服
艾葉湯(出聖惠方)治中惡遁尸心腹及身體痛者甚短氣不
語以手按之得其痛處則病人色動恐人近之宜艾
葉傅
右取生艾小葉挼碎傅痛上厚寸餘以沸湯和灰作
泥餅令熱傳艾上冷則易之不過再傅愈又一方以
熨斗着火熨艾上
治中惡心氣欲絶(出聖惠方)
右取新牛糞絞汁服無新者以乾者浸汁服乾者水
煮之若口不開拗口内藥也
又方(出十便良方)
右仰卧以物塞兩耳以竹筒内病人鼻中使兩人用
力吹之塞口傍無令氣得出半日病人即噫則勿復
吹也
治卒中惡氣絶(出聖惠方)
右取真硃砂書舌作鬼字額上以書之大良
又方(出肘後方)
右先以衣三重籍服上以銅器着衣上稍稍用少許
茅於器中焼之茅盡益之勿頓多也取愈乃止
救卒中惡死及卒死(出肘後方)
右令二人以衣壅口吹其兩耳極則易又可以筒吹
之宜並捧其肩上側身遠之莫臨死人上
又方(出肘後方)
右取雄鴨就死人口上斷其頭以熱血&KR0377;口中并急
以竹筒吹其下部極則易人氣通下即活互吹之
治卒暴
右用鯉魚齒焼灰酒服方寸餘
扁鵲䧟米丸(出肘後方)療内脹病并蠱疰中惡等及蜂百毒
溪毒射工
雄黃(一兩)真丹砂(别研一兩)礜石(熬一兩)生礬石(一兩半焼之)鬼
臼(一兩半)蜈蚣(一枚赤足者火炙)班猫(去翅足)龍膽(炮七枚)附子
(炮七枚)藜蘆(七分炙)杏仁(四十枚去尖皮熬)
右搗篩蜜和搗干杵腹内脹滿病中惡邪氣飛尸遊
走皆服二丸如小豆若積聚堅結服四丸取利洩下
䖝蛇五色若蠱疰病中惡邪飛尸遊走皆服二三丸
摩痛上若蛇蜂百病若溪毒射工其服者視強弱大
小及病脹輕重加减服之
中和湯(出衛生家寳)治忽感惡氣閉昏悶暈倒逆冷氣絶卒
中驚氣四肢厥冷
右用香附子不拘多少為末每服二錢白湯調服心
中痛醋湯下
救卒死或先病痛或常居寝卧奄然而絶皆是中惡救
之方(出肘後方)
右破白犬以搨心上無白犬白雞亦佳
又方(出肘後方)
右割丹雄雞冠血管吹内鼻中
治破腹中惡血殺蟲
右用馬鞭草生搗水煎去滓盛煎如飴空心酒服一
匙後惡血皆下良
治中惡及救死或先病常居寝卧奄然而絶
右以韭搗汁灌鼻中一方用薤汁
治中惡心痛(出孫真人食忌本草)
右用苦參一兩酒一升半煮取八合乘熱頓服
治鬼氣注忤中惡心腹痛背急氣喘惡夢悸常為鬼神
所祟焼者
右以古櫬板用水酒和東引桃枝同煎服當得吐下
取彌古者佳杉材最良千歲通神
治心忽中惡口吐清水者(出本草)
右取高良薑根如骰子塊含之嚥津逡巡即差若臭
亦強含嚥更加草豆蔲同為末煎湯常飲之佳
辟惡氣(出本草)
右以臘月鼠焼灰為末服一錢水調之佳
辟惡氣(出本草)
右取兜納香焼之能辟遠近惡氣
治惡氣令人身香羹(出本草)
右用白茅香煮服之亦可以作湯浴之
去惡氣(出本草)
右取橙子瓤和鹽蜜細細食之
治惡氣温中消食(出本草)
右取椒碾以豆醬汁食之芳香好味
治惡氣脹滿(出本草)
右以桃橛煮服之三載者良
除身中一切惡氣不潔之疾令人白净肌體滑澤(出本草)
右以天門冬煑食
除邪辟惡(出本草)
右以麝香一劑安於枕合中枕之
治惡氣心痛(出本草)
右以土苦瓜酒煑服一合
祛鬼氣(出本草)
右用迷迭香焼之去鬼
辟惡(出本草)
右以五月五日取楝葉佩之
治中惡注忤心腹痛(出本草)
右以腐竹根先入地者煑服之一名鬼齒先入地者
亦名為鬼針
治鬼氣中惡疰忤心腹痛惡夢鬼神(出本草)
右用糧甖中水進一合多飲令人心悶
伏鬼物惡氣(出本草)
右用磨石焼赤熱投酒中飲之
治惡氣中惡心腹痛鬼疰(出本草)
右以釣樟材用酒煮服之
辟邪惡鬼(出本草)
右以火糟頭帶之
辟惡(出本草)
右以酒服之昔三人晨行一人健一人病一人死健
者晨飲酒病者食粥死者空腹凡酒勢辟惡勝於作
食
治惡鬼神注刺痛霍亂(出本草)
右以茄子酒飲磨散服
治中惡鬼氣(出本草)
右取厠籌焼取熱氣徹上
治中惡與卒死鬼擊亦相類為治皆参取而用之若已
死者并用(出本草)
右搗菖蒲生絞汁灌之立差尸厥之病卒死脉猶動
又聽其耳中如語聲股間煖是也亦此方治之
治中惡客忤垂死(出本草)
右以麝香一錢重研和醋二合服之即差
治中惡疰忤(出本草)
右用熱煖薑酒一椀服即止
治中惡脫肛(出本草)
右以年久筆頭焼灰水飲之
治中惡心腹刺痛(出本草)
右以羊屎焼薰鼻中
治惡病(出本草)
右以松葉隂乾搗為屑丸服無不差
辟惡(出本草)
右以琥珀帶之
辟邪惡氣(出本草)
右用降真香令小兒帶之
辟惡(出本草)
右以丹砂帶之
辟惡鬼(出本草)
右以虎爪懸小兒臂上
殺鬼去邪氣(出本草)
右以桃木中蠧食之
治鬼氣(出本草)
右取樗木根皮一握細切以童兒小便二升䜴一合
隔宿浸絞取汁温一沸三五日一度服
辟邪惡去鬼氣(出本草)
右以蘇合香俗云獅子屎赤黑色焼之
治百病一切惡氣疰病(出本草)
右以麝香研了以水服之
療一切鬼氣(出本草)
右取初生艾實作乾菜食之
治鬼氣(出本草)
右取青蒿子為末酒服之方寸餘差
治鬼氣(出本草)
右取必栗香煑服之并焼為香
殺鬼毒(出本草)
右用堇菜生取汁半升服即吐出一名薰葵
治鬼氣(出本草)
右以白蒿子末和酒服之良
治鬼氣注忤(出本草)
右以枕材煮汁服之
治心腹惡氣
右取艾葉擣汁飲之
治卒惡心腹不安
右以茴香莖葉煮食之即差
治百惡氣
右取艾子和乾薑搗作末蜜丸如梧桐子大空心服
三十丸服以飯五三匙壓之再服其鬼神速走出頗
能消一切冷血田野之人與此方相宜也
療惡疾
右以狼毒秦芄分兩等搗末酒服方寸餘日二常服
之瘥
辟惡
右以雄黃服之
鬼魅(附論)
夫心者精之合神之舍也心氣不足精神衰弱邪氣乘
虛而感則為鬼魅其状令人喜怒不常情思如醉或狂
言驚怖向壁悲啼夢寐多魘與鬼交通病乍寒乍熱腹
滿短氣不能食診其脉人迎氣口乍大乍小乃鬼魅所
持之候也
方
阿魏散治夢與鬼神交通及狐狸精魅等方
野狐鼻(焙炙)豹鼻(焙各七枚)狐頭骨(一具炙)雄黃腽肭臍
鬼箭羽露蜂房白术虎頭骨(炙各分一兩)驢馬
駒駝牛等毛(各四分焼作灰若骨蒸氣如泥加死人胸骨一兩炙)阿魏藥(二兩)
(炙)
右搗篩為散攪使調勻又先以水煑松脂候烊接取
以和散和散之時勿以手攪將虎爪攪和為丸如弹
子大以薰患者欲薰之時盖覆衣破物令藥煙洩别
搗雄黃為末以籍藥焼藥節度一如薰香法其藥一
分於牀下薰彌善忌桃李雀肉等
雄黃散治五臓六腑氣少亡魂失魄五臟不安忽喜
忽悲恐怖如有鬼物皆發於大驚及當風從高墜下
落水所致悉治之
雄黃(一兩細研)黃芩(半兩)黃連(三分去鬚)黃蘖(一分剉)川大黃(半兩)
(剉碎微炒)黃耆(半兩剉)桂心(半兩)細辛(半兩)黃環(半兩)澤瀉(半兩)山
茱萸(半兩)麻黃(半兩去根節)人參(半兩去蘆頭)蒲黃(一分)
右羅為散每服不計時以温酒調下一錢日三服不
治稍增至二錢服羸劣者更加人參五分十分合一
方有生地黃二分一方有蜀椒五分乾薑四分
九精丸治感鬼魅邪氣驚怖悲啼休作無時一名九
物牛黃丸
牛黃(研)荆實曾青(研)五屑(研)雄黃(研)空青(研)赤
石脂(研)元參龍骨(各二兩)
右為末蜜丸如小豆大每服一丸食前温酒下日三
以知為度
黃環丸治邪氣鬼魅脉見人迎氣口時大時小
黃環(五兩)琥珀(研二兩)丹砂(研)生銀(水磨細)龍膽(各二兩)白
頭蚯蚓(微炒)元參(去心)大黃(剉炒)䕡茹(各一兩)
右為細末酒煮麵糊和丸如菉豆大雞鳴及日中時
用温麝香酒下十丸稍加至二十丸以知為度
煞鬼五邪丸治邪氣鬼魅所持妄言狂走恍惚不識
人
丹砂(研)雄黃(研)龍骨鬼臼(去毛炙)赤小豆(各一兩半)鬼
箭羽(去莖二兩半)桃仁(湯浸去皮尖䨇仁炒研五十枚)芫青(三十枚炒去翅足)
右除研者外搗羅為細末入雄黃丹砂再研拌勻鎔
蠟和丸如弹子大囊盛之男左女右擊於臂上小兒
繫於頭合藥時勿令婦人雞犬見亦可用蜜和為丸
如梧桐子大每服一丸米飲下日三方用犀角屑亦
可(外臺秘要有馬目毒公)
大殺鬼丸絶一切鬼魅魍魎
虎頭骨(三兩)雄黃(一兩細研)鬼臼(一兩去鬚)天雄(一兩去臍)皂莢(去皮)
(及子一兩)蕪荑(一兩)藜蘆(一兩去蘆頭)
右羅為末煉蜜和丸如杏核大伏屍惡疰為患者焼
一丸安室四角熱疾時氣焼一丸安床頭邊牛馬疫
疾焼一丸安鼻中
虎爪丸治狂邪鬼魅妄語狂走恍惚不識人(一名殺鬼丸)
虎爪(焼三兩)丹砂(研細一作赤朱)雄黃(研細)蟹爪(焼各一兩)
右除研者外為細末再入研者拌勻鎔蠟為丸如梧
桐子每至正旦及有狐魅處焚之甚妙以薰巫人即
神去一方無蟹爪用鱉爪消松脂和丸如芡實大堂
中焼
四物鳶頭散治鬼魅
東海鳶頭(是由拔根)黃牙石(又名金牙)防葵(各一分)莨菪子(一分)
(水洵去浮者水煮令芽出曝炒令黃色)
右藥搗篩以酒服方寸匙欲病見鬼增防葵一分欲
令知鬼主者復增一分看騐防葵莨菪並令人迷或
恍惚如狂不可多服
又方治女人與鬼物交通獨言笑或悲思恍惚
雄黃(一兩)人參(一兩)防風(一兩)五味子(一升)
右為散早以井花水服方寸匙日三服
又方
松脂(三兩烊)雄黃(一兩)
右用虎爪攪令調如弹子丸一夜内籠中焼之令女
祼坐籠上被急自蒙唯出頭耳過三薰即斷
鹿角散治妖魅病人不言鬼若男女喜夢鬼通致恍惚
右用鹿角鎊屑搗羅為細末水服方寸匙自言則差
又一方用酒調服三服
治精魅感着語言狂亂悲怖不常不飲食
右用水銀一兩入漿水一盞炭火上煎取三分方去
火取生水銀如豌豆大空服一丸晩再服一丸一日
三作神符褁生水銀空腹吞之
雄黃散治鬼迷不寤及卒魘
右用雄黃研如粉吹入病人兩鼻中差桂亦佳
辟諸邪祟附着及小兒驚哭恐悸
右於安息處取一皂子焚焼令煙起邪自去
治百邪鬼魅
右服頭垢如小豆大
又方治鬼魅
右用水服獺肝末日三千金翼用獺肉末
療癲狂鬼魅及蠱毒等
右用鵲巢多年者焼之亦傳瘘瘡良
治鬼魅𫝊尸温疫魍魎神等
右取古厠木以太歲所在日時當戶焼薰之
辟百邪鬼魅
右以雄黃佩之鬼神不能近入山林虎狼伏濟川毒
物不敢傷
辟邪魅
右以白芥子焼及服
治鬼魅神邪及狐魅
右以豹鼻和狐鼻煮服之
治妖魅
右以狐心肝生服
治人卧忽不寤
右勿以火照照之殺人但痛齧其踵及足拇指甲際
更多唾其面即活以菖蒲末吹兩鼻中又桂末吹舌
下
治狐魅
右以鷹嘴及爪焼灰為末和飲服之
治精魅邪氣
右以桃符煑汁飲之亦以桃䨇丸散服之亦以桃仁
每夜中嚼一顆和蜜塗手面良
治妖魅瘟瘵
硃砂雄黃
右為末法醋調入口鼻
鬼魘(附論)
夫卒魘者屈也謂夢裏為鬼邪之所屈也凡人其寐也
魂交其覺也形開若形數驚恐心氣妄亂精神慴欝志
有搖動則有鬼邪之氣乘虚而来入於寝寐使人魂魄
飛蕩去離形幹故魘不得寤以致死必須人助喚并以
方術治之乃蘇若在燈光前魘者是䰟本由明出喚之
無忌若在夜暗處魘者忌火照火照則鬼䰟不復入乃
至於死又人魘須遠呼不得近而急喚恐神䰟或致飛
蕩也
方
鎮心丸治心氣怯弱常多魘夢恍惚謬忘
紫石英(研二兩)丹砂(研一兩)雄黃(研)白茯苓(去黑皮)茯神
(去木)銀屑菖蒲桔梗(去蘆頭炒)人參乾羌(炮)遠志
(去心)甘草(炙剉各二兩)防風(去蘆頭)防己當歸(切焙)桂(去粗皮)
鉄青(各一兩)細辛(去苗葉一兩)
右為末煉蜜為丸梧桐子大每服十丸食後以熟水
下日三增之
大定心湯治心虚悸恍惚多忘或寤驚魘志少不足
人參茯苓茯神遠志(去心)赤石脂龍骨
乾薑當歸甘草(炙)白术芍藥大棗桂
心防風紫苑(各二兩)
右切以水一斗二升煮取三升半分為五服日三夜
二忌如常法
人參散(出聖惠方)治心氣虛悸恍惚多忘或夢寤驚魘腎氣
不足
人參(去蘆頭)茯神遠志(去心)赤石脂龍骨乾薑
(炮裂剉)當歸(剉微炒)甘草(炙微赤剉)白术白芍藥熟地
黃桂心防風(去蘆頭)紫苑(去苖土已上各一兩)
右搗為散每服四錢水一中盞入棗三枚煎六分去
滓不計時温服日三
茯神散(出聖惠方)治虚羸心氣乏弱多魘
茯神(一兩)黃耆(一兩剉)甘草(一兩炙微赤剉)白芍藥(一兩)乾薑(一兩)
(炮製剉)遠志(二兩去心)人參(一兩去蘆頭)桂心(一兩)
右搗為散每服五錢水一大盞煎至五分去滓不計
時温服
八毒赤丸(出濟生拔萃)治男子婦人染着神鬼謂之鬼疰病
服之甚有效驗
礬石雄黃朱砂牡丹皮附子(炮)藜蘆
巴豆(各一兩)蜈蚣(一條)
右為細末煉蜜為丸如小豆大每服五七丸至十丸
冷水送下無時昔入國副使許可道致雄州請醫看
脉乍大乍小乍短乍長氣血不勻邪氣傷正本官說
去路到邯鄲驛中夜夢一婦人着青衣不見面用手
於脇下打了一拳遂一點痛往來不止寒熱不食乃
鬼擊也可服八毒赤丸本官言嘗讀明醫錄中看李
子愈八毒赤丸為殺鬼枚子遂與藥三粒卧服旦下
清水二斗立效可謂如神合時宜齊戒心志
小定心湯治形體虚羸心氣怯弱多魘善忘
茯神(去木一兩)甘草(炙剉)芍藥乾薑(炮)遠志(去心)人參
桂(去粗皮各二兩)
右剉如麻豆大每服五錢水一盞入棗三枚擘煎至
七分去滓温服日三(外臺秘要有川芎無甘草)
伏龍肝散(出千金方)治鬼魘不寤
右用伏龍肝為末吹鼻中或以桂心末以蘆管吹入
兩鼻中
雄硃散(出衛生家寳方)或到客舍官驛及久無人居冷房睡中
為鬼物所魘旦聞其人呃呃作聲便令人呌喚如不
醒此乃鬼魘也不急救則死
牛黃(一錢)雄黃(一錢)大硃砂(半錢)
右為末每挑一錢床下焼一錢用酒調灌之
凡人好魘(出本草)
右以桃仁熬去皮尖三七枚以小便下之
雄黃散(出聖惠方)治卒魘
右用雄黃為末細篩以管吹入鼻孔中一方加桂心
末佳
麝香散(出十便良方)療卒魘
右用虎頭為枕一方麝香一分又灌香少許
治卒魘(出十便良方)
右令一人坐頭邊守一人於戶外呼病人姓名坐人
答應曰在便甦
治魘死不覺者(出千金方)
右慎燈火勿令人手動牽牛臥其上即覺若卒不能
言語取東門上鷄頭為末以酒服之
又方(出聖惠方)治卒魘昏昧不覺魂魄外遊為邪所執緣切
忌火照
右用皂莢為末如大豆許作丸吹鼻中嚏則氣通能
起死逥生(集騐方治中惡)
辟魘(出千金方)
右用雄黃如棗大繫在腋下令人終身不魘張文仲
常云男左女右帶之一帶頭上尤妙
又方(出聖惠方)治卧忽不寤勿以火照殺人但痛嚙拇指甲
際而唾其面則活如不醒者移動處些子徐喚之若
有燈即存如無燈切不可用燈照
右取搗韭汁吹鼻孔中及灌兩耳如冬月用韭根取
其汁灌之口中并兩鼻孔
又方(出經騐良方)
右用桃柳枝東邊者各七寸煎湯三盞候温并灌服
又方(出經騐良方)
右用竈心圡搥碎為末每服二錢新汲井花水調灌
之更挑半指甲吹入鼻中
治卒魘(出聖惠方)
右以菖蒲吹兩鼻中以桂末内於舌上亦得
治卒魘(出金匱方)
右法剔取左角髮方寸焼末酒和灌令入喉立起
半天河
右取竹籬頭水及高樹穴中盛天南能殺鬼精恍惚
憺妄語勿令知之與飲差
破棺散(一名復生散出經騐良方)治魘寐卒死及為墻璧竹木所魘
水溺金瘡卒致悶絶産婦惡血衝心諸暴絶證又兼
治自縊死一切横死心温并用之
右用半夏湯洗七次去滑不拘多少為末每用一大
豆許吹入鼻中即活但心頭温者一日可活
又方治心下温一日可活
右用生薑汁調蘇香丸灌之效
治卒魘不寤(出聖惠方)
右以蘆管吹兩耳并其人頭髮二七莖作䋲内鼻孔
中再割雄雞冠取血以管吹喉咽大良
治魘及惡夢(出聖惠方)
右用麝香不拘多少安頭邊佳又灌香少許在口中
治卒魘不寤
右卒魘之人多語聲不出不必高呌但敲卧床其人
當自寤
治卒魘死(出十便良方)
右以井底泥埿死人日令垂頭就井呼姓名即活
又方
右勿以火照但痛齧其足後跟及足大指爪甲即活
若齧其踵不覺者宜用&KR0552;石散方見鬼擊門又方以
食鹽湯灌之
又方(出肘後方)
右以瓦甑覆病人面上使人疾打破甑則寤
又方(出肘後方)
右以牛蹄或馬蹄臨魘人上亦可治卒死青牛尤佳
卒魘不覺及凡人喜魘及惡夢者(出肘後方)
右取火焼死者火着枕中履中合枕即止
辟魘寤(出肘後方)
右以真赤罽方一尺以枕之
治氣死或魘死者(出肘後方)
右搯兩手中指甲内即醒
治卒魘昏不覺(出肘後方)
右以茟毛刺兩鼻中男左女右展轉即起也
治卒魘夢寐不祥
右將霹靂石作枕並無此患
導引法(出十便良方)
養生方云拘鬼門制鬼戶名曰握固法屈大拇指
着四小指内抱之積習不止眠時亦不復開令人
不鬼魘魅又云人魘勿燃明喚之魘死宜闇喚之
好唯得遠喚不可相近而急喚亦恐失魂魄也又
魘不悟候人眠睡則魂魄外遊為鬼邪所魘屈其
精神弱者魘則久不得悟乃至氣暴絶所以須旁
人助喚並以方術療之即蘇也
鬼擊(附論)
夫精全則神王精耗則神衰精神耗衰血氣虚弱則邪
氣易襲故邂逅鬼邪相遇則為鬼擊之病一方鬼排言
鬼排獨於人也其得之無漸卒著人如矛戟所傷令人
胷脇腹滿急痛不可按抑或即吐血或衂或下血輕者
或獲免重者或至不救治宜符禁之法兼以辟邪安正
之劑今巫覡實見忽被神鬼所擊刺擺摷者或犯其形
伍或遇相觸突或精神散弱或愆負所招輕者獲免重
者多死猶如周宣燕簡軰事不為虚也必應死者亦不
可療要自不得救之耳
方
瓜蒂散治鬼排鬼刺下血
麝香皂莢(去皮子)雄黃(細研)藜蘆(去蘆頭)瓜蒂(已上各一分)
右為末如大豆大以竹筒吹入鼻中得嚏則氣通便
活若未嚏復吹之以嚏為度
礜石散治鬼氣排擊心腹刺痛吐下血死不知及卧
魘齧踵不覺者諸惡毒病此是漢文帝時太倉令淳
于意方(一名吹鼻散又名倉公散)
生礜石(一分以水和赤土褁之炭火三斤焼兩炊久取出去赤土)
右為散以竹筒吹大豆許入鼻中得嚏則氣通氣通
即活未嚏者復吹之又一方加丹砂麝香各半分
升麻散治卒得鬼擊如刀刺胷脇腹内急痛不可按
抑或即吐血或鼻中出血或下血
升麻獨活(去蘆頭)桂(去粗皮各半兩)
右為散每服一錢温酒調下一方去桂加犀角屑半
兩又方去獨活加大黃半兩
治卒鬼擊如中箭忽然一點痛如疰不可忍
右以桃皮一片將裏面濕處貼痛上匙頭安桃枝皮
上緊搓蘄艾一團似胡桃大安匙頭上炙之須臾痛
微徹
又方治鬼擊忽然不寤若火照之則殺人但痛嚙其
踵後足拇指甲際而多唾其面即活
右以犀角枕佳或以青木香内鼻中并帶亦辟魘寐
治鬼擊病鬼擊之病得之無漸卒著人如刀刺肚胷
脇腹内絞急切痛不可抑按即吐血或鼻中血出或
下血名鬼排
雞糞白(如棗)青花麻(一把)
右酒七升煮取三升熱服須臾發汗若不汗熨汗盛
火炙兩脇下使熱汗出愈
又方治鬼擊之病得之無漸卒着人如刀刺肚胷脇
腹滿㽲刺疼痛不可抑按或即吐血鼻中出血一名
鬼排
右以熟艾與雞子三枚水五升煎取三升頓服之
治鬼擊之病及兵刀所傷血滿腹中不出煩懣欲絶卒中
右以雄黃粉酒服一中盞日三血化為水
治鬼擊之病得之無漸卒着如刀刺状胷脇腹内絞急
切痛不可抑按而吐血衂血下血一名鬼排亦治卒
中惡
右斷白犬頭熱水一升飲之無白犬白雞亦佳
治卒中鬼擊及救卒死或先病或常居寝奄忽而絶皆
是中惡
右以雞冠血瀝口中令人下咽破及此雞以搨心下
稍冷即棄於道傍得烏雞佳
又方
以猪脂取雞子大服未差再服亦可一方以醋一
合煮沸灌喉中良
又方
右以刀鞘三寸焼末水飲之
又方治鬼擊
右用犢子屎半盞酒三升煮之服治霍亂大牛亦可
又方治鬼擊
右用焼鼠大如黍米許水和服不能以水飲和少許
内於喉中
又方
右以好醇酒吹兩鼻一方用酢吹鼻中
治鬼擊之状卒着如刀刺胷脇腹内絞急切痛不可按
摩或吐血及口中衂血
右用鹽一盞水二盞和服以冷水噀之吐即差一作
鹽一兩
又方
右以豆粉一撮於水中攪飲之
又方
右用蓬莪术酒研服一盞
治鬼打鬼注邪氣
右鍜鍖下鐡屑水漬攪沫出澄清去滓及暖飲三盞
治夢中被殺刺或杖打諸般不祥卒然衂血吐血及下
血甚者九竅皆有病名鬼擊亦名鬼排
升麻獨活地黃續斷(各半兩)桂(一分)
右為末熟水日三服
卒忤(附論)
夫卒忤者亦名客忤謂邪客之氣卒忤犯人精神也此
是鬼厲毒氣中惡之類也人有魂魄衰弱則為鬼氣取
犯忤喜於道間門外得之其状心腹㽲痛腹滿氣衝心
胷或悶絶不識人内色變異腑臟虚竭者不即治乃至
於死然其毒氣有輕重者微治而差重者尅臓腑雖當
時救療餘氣停滯久後猶乃變成疰也
方
礜石丸(出聖惠方)治卒中忤
礜石(半兩黃泥煨焼細研)附子(半兩炮裂去皮臍)雄黃(半兩細研)真硃(半兩)
(細研)巴豆(半兩去皮心研紙褁壓去油)藜蘆(半兩去蘆頭)蜈蚣(一枚微炙去足)
麝香(一分細研)犀角屑(半兩)細辛(三分)班猫(七枚糯米拌炒微黃去翅足)
右為末入研了藥令勻煉蜜和搗三百杵丸如小豆
大每服不計時以温酒下一丸日二服蛇蜂蝎所中
以藥摩之效
正氣散療客忤心腹絞痛脹滿氣衝心胷煩躁壮熱
或氣悶又刺此鬼魅之氣
麝香(一錢)茯神人參天門冬(去心)鬼臼菖蒲(等分)
右為末蜜為丸如梧桐子大服十丸日三温酒下
太乙神精丹(出千金方)治客忤霍亂腹脹滿痛尸疰惡風癲
狂鬼語蠱毒妖魅温瘧凡一切惡毒並皆治之
丹砂曾青雌黃磁石(各四兩)金牙(二兩半)
右各搗篩惟丹砂雌黃雄黃用釅醋浸之曾青好酒
各於鍋器中漬以紙密封訖日中曝百日經夏急五
日亦得無日以火暖之然後各研令如細粉以釅醋
同拌使乾濕得所内土釡中以六泥固濟勿令泄氣
乾後安鉄環施脚高一尺五寸置釡上漸放火無軟
硬炭等皆得初放火取熟一兩秤炭各長置釡上三
分二分盡即溢如此三度盡用熟火然後用益生炭
其過三上熟火已外皆須加火漸多乃至一伏時其
火已欲近釡即便滿就釡下益炭經兩度即罷火盡
極冷然後出之其藥精飛化凝著釡上五色者上三
色者次一色者下雖無五色但色光明皎潔如雪取
佳若飛上不盡更冷與火如前以雄雞翼掃取或多
或少不足研如棗膏丸如黍粒一本云丹砂曾青雄
黃雌黃各二斤丹砂以大酢瓷器中漬曾青美酒漬
紙密封閉日曝一百日雄黃雌黃各油煎九日九夜
去油膩訖更搗數千杵皆勿研之别以大酢拌令浥
浥然内藥土釡中以雄黃在下次下雌黃次曾青次
丹砂以甘土泥塗勿令餘毫毛許乾以剛炭火焼之
九日九夜去釡五寸九日九夜至釡底九日九夜侵
釡腹三寸三九二十七日冷之一日一夜以刀子於
釡中際刮著一匝開之取丹丹成訖細研如粉以棗
膏和一切丹不得用蜜皆用棗膏學者宜知舊不用
磁石金牙今加而用之治偏風大風惡疾癲癎歴癤
鬼打等最良服法平旦空服一丸如黍米為度其瘧
病黃久百方不差又加心腹脹滿上氣身面脚等並
腫垂死者服一丸吐即差亦有不吐差者若不吐復
不差者更服一丸半仍不差者後日增半丸漸服無
有不差氣亦定當吐出青黃白物其因瘧兩脇有癖
塊者亦當消除若心腹不脹滿者可與一丸日日加
之以知為度不必專須吐亦可一丸即差勿併與服
亦可三日一服皆須以意斟酌量得其宜或腹内有
水便即下者忽怪若患瘧日近精神健亦可斟酌病
人藥性併與兩丸作一丸頓服之皆午後食勿使熱
䜴漿粥任意食之若病瘧盗汗虚弱者日服一丸至
二日吐即止若患瘧不汗氣復不流脚冷者服一丸
至三日若不汗氣復脚即暖有閏汗不止三日吐即
止若患瘧無顔色者服藥後三日即有顔色亦有須
吐差者亦有服少許而差者亦有殺藥強人服三四
丸始覺藥行者凡人禀性不同不可一槩與之但作
黍米大服之為始漸加以知為度藥力驗壮勿併多
服特慎油麫魚肉蒜當清净服之若有患久不差在
床羸瘦并腹脹滿及腫或下利垂死者與藥救之亦
或差也又一說癥瘕積聚服刀圭以飲漿水送下治
諸卒死中惡客忤霍亂腹滿體帶五尸注惡風疰悴
大病相易死亡滅門癲狂鬼語已死氣絶心上微暖
者扶起頭以物擊口開琢去兩齒以漿飲送藥藥下
即活諸久病者日服一刀圭覆令汗汗出即愈不愈
者不過再服亦有不汗而差復有不汗不愈者服如
上法加半刀圭以差為度常以絳囊帶九刀圭散男
左女右小兒擊頭上辟瘴毒氣惡時氣射工小兒患
可以苦酒和之塗方寸紙上著兒心腹上令藥在上
治之亦有已死者冬二日夏一日與此藥同服得藥
便下活若不得入腹不活若加金牙石者至五服内
必令人吐逆下利過此即自定其藥如小豆大為始
從此漸小不得更大大風惡亂癩可二十服偏風&KR0659;
癤諸惡風癩病等亦可二十服自餘諸惡病者皆止
一二服量人輕重強弱不得多與若欲解殺藥但爛
煮肥猪肉食服此藥後小應頭痛身熱一二日来大
不能得食味後自漸得氣味五日後更能食若貪食
過多者宜節之若服藥下悶亂可煮木防已湯服之
即定凡言刀圭者以六粟為一刀圭一詵云三小豆
為一刀圭
作土釡法
取兩齒瓦盆各受二大斗許以甘土塗其内令極
乾又法作一瓦釡作一熟鉄釡各受九升瓦在上
鉄在下其状大小隨藥多少不必依此說一本云
搗好甘土絹篩水和作泥硬軟如坯瓦泥泥一升
内細紙搗可受十斤亦可随藥多少作之隂乾三
十日置日中曝亦三十日多飛轉向日乾訖以糖
五升内釡糖中四向圡攔擁之令糖徧釡周回上
下各厚七寸以火從下放五日五夜勿令人近之
土及待冷一日一夜乃取掃拭令净以黃丹醋和
如稀粥掃其中令厚一分乃内藥丸合九丹八石
招魂太清神諸大丹皆用作釡作之萬成終不落
節其石釡六一泥及鉄釡皆除之勿更用也此釡
一具前後數十回用不動久久轉此法師甚秘之
余欲令當来天下學士得解之所以委曲具述之
也
作六一泥法
赤石脂牡蠣滑石礜石黃礬蚯蚓屎
鹵土(已上各二兩)
右取釅醋以足為度若無鹵以鹽代之先作甘土泥
以泥各别褁前黃礬等五種作團褁之勿令泄氣以
火焼周三日最好一日亦得出破團取藥各搗碎絹
篩然後與蚯蚓屎鹵土等分以酢和之如稠粥既得
酢可用二分酢一分水和用取煎瓦盒以此泥塗之
曾青如蚯蚓屎如黃連加即佳世少此看好崑崙碌
亦得差病丹砂亦堪硃砂亦得舊不用磁石金石今
加之用治萬病惡風神良丸有患年遲積歲不可治
者宜須合此一篇皆以王相日天氣晴明齋戒沐浴
如法合之述曰古之仙者以此救俗特為至秘余
以大業年中數以合和而苦雄黃曾青難得後於蜀
中却得雄黃大賤又於飛烏玄武大獲曾青蜀人不
識今須識者随其大小作蚯蚓屎者即是如此千金
可求遂於蜀縣魏家合盛一釡以之治病神驗不必
論宿癥風氣百日服者皆得痊愈故叙而述焉
凡雄黃皆以油煎九日九夜乃可入丹不爾有毒慎
勿生用丹必熟毒不堪服宜慎之
還魂散(一名還魂湯出聖惠方)治卒感忤鬼擊飛尸諸奄忽氣絶
無復覺知或已死口噤即發口下湯湯入口不下者
捉病人髮左右搖動引之藥下復能取盡一升須臾
立效
麻黃(三兩去根節)杏仁(三兩浸泡去皮尖䨇仁焙)桂心(三兩)甘草(一兩炙微)
(赤剉)丹砂(半兩)
右搗為散每服四錢水一中盞煎至六分去滓分三
服一方無丹砂
桔梗散(出聖惠方)治卒客忤不能言
桔梗末(一兩)麝香(一分)
右研勻每服以温水調下二錢服之
細辛散(出肘後方)治卒忤停尸不能言
細辛桂心(各等分)
右為細末内口中
桔梗散(出肘後方)治卒忤停屍不能言
右焼桔梗二枚末米飲服之仍吞麝香如大豆許佳
附子散(出肘後方)治卒忤口噤不開者停屍不能言
右用生附子置管中吹内舌下一方搗末吹喉中
麝香散(出肘後方)治客忤惡氣垂死
右用麝香一錢重研和醋二合服之即差
又方治卒忤所謂中惡者與卒死鬼擊亦相類為治
皆𠫭通
右用鹽八合以水三升煮取一升半分二服吐之即
立愈
又方
如若小便不通筆頭七枚焼作灰末水服之即通
治客忤者中惡之類多於道路在外得之令人心腹絞
痛脹滿氣衝心胷不急治即殺人(出經驗良方)
右用好京墨為末調二錢服或瓦器盛湯用衣襯貼
將熱湯於肚上轉移温之湯冷别換
又方
右用真丹砂方寸餘蜜三合和服口噤者折齒下之
治卒中客忤死(出肘後方)
右用人血和真硃如梧桐子大二丸折齒内喉中令
下
治卒忤停尸不能言者(出肘後方)
右用真硃末以雞冠血和丸如小豆大内口中三四
枚差
客忤者中惡之類也多於道間門外得之令人心腹絞
痛脹滿氣衝心胷不即治亦殺人此急救之方(出肘後方)
右以銅器若瓦器貯熱湯器着腹上轉冷者撤去衣
服器親肉大冷者易以熱湯取愈則止
普濟方卷二百五十四
