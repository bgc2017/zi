普濟方卷二百八十八明周王朱橚撰
癰疽門
癰疽發背作寒熱(附論)
夫發背寒熱者由寒氣客於經絡折於氣血澀滯不行
結成瘡腫人諸陽氣臻集寒化為熱熱盛則肉腐為膿
此皆臓腑壅滯毒氣不得通故令寒熱也癰疽發背
作寒熱癰疽發背病為急切然五臓腧皆在背發於何
部宜精詳之其作也邪毒内鼓寒熱交攻氣血壅滯隂
陽相干故令人身熱而惡寒也當以療癰疽之法治之
(李氏云近時有數人病背疽服前方藥未安之間遍身寒熱或先寒後熱或先熱後寒或連日作或間日作必)
(先嘔痰然後寒熱寒熱觧大汗出然後止時醫多欲用柴胡牡礪止汗之藥又有以為瘧疾欲下恒山飲子愚)
(力辨云背疽之疾不可專以為有熱亦有氣虚而得之亦有因怒氣并氣血凝滯而得之所以發寒熱者先感)
(寒邪脾氣不正疾盛而有此證若下柴胡必瀉肝母既虚豈得瀉其子牡蠣澁氣氣血本不榮運又服澁氣藥)
(恒山飲子吐痰大損&KR2075;胃用藥如此可謂誤謬愚令服家𫝊不換金止氣散袪寒邪正脾氣痰飲自消寒熱不)
(作兼服排膿内補散以退寒)
方
地黃丸治癰疽發背時作寒熱疼痛不食觧毒
生乾地黃(焙二兩)黃耆剉栝蔞根黃芩(去黑心)麥門
冬(去心焙各一兩半)桑螵蛸(十五枚剉炒)大黃(剉炒)人參梔子
仁肉蓉蓯(焙)前胡(去頭)升麻芍藥知母(焙)王
不留行(各一兩)遠志(去心)敗醬地脉草(各半兩)乾棗(五十)
(枚湯浸去皮核以蜜一升和蒸成膏)
右為末入棗膏和丸如梧桐子大每服三十丸加至
五十丸空心米飲下日晚再服
人參散治發背腫毒寒熱疼痛口乾心煩
人參(去蘆頭)芎藭(各二兩)生乾地黃石膏(各二兩)甘草
(生剉)知母(各一兩)黃耆(一兩半剉)黃芩(一兩)前胡(一兩去蘆根)麥門
冬(一兩半去心)赤芍藥(一兩)枳實(一兩半麩炒微黃)川升麻(一兩半)
栢仁子(一兩半)
右為散每服四錢水一中盞入竹葉七片小麥一百
粒煎至六分去滓不計時候温服
木通散治癰始發於背便生寒熱口乾心煩不得卧
木通(一兩半剉)知母(一兩半)赤芍藥(一兩)當歸(一兩)生乾地黃
(一兩半)川升麻(一兩半)黃耆(一兩半剉)枳實(二兩麩炒微黃)甘草(一兩)
(生剉)赤茯苓(一兩)前胡(一兩半去蘆頭)麥門冬(一兩去心)黃苓(五分)芎
藭(一兩)
右為散每服四錢水一中盞入竹葉十片小麥一百
粒煎至六分去滓不計時候温服
枳實散治發背結硬氣盛或經一月不已作苦寒熱
枳實(三分麩炒微黃)芎藭(三分)生乾地黃(三分)赤芍藥(三分)木通
(三分剉)黃芩(三分)前胡(三分去蘆頭)知母(半兩)赤茯苓(半兩)細辛
(半兩)人參(半兩去蘆頭)甘草(半兩生剉)黃耆(半兩剉)
右為散每服四錢水一鍾煎至六分去滓不計時候
放冷温服
五香散升降諸氣宣利三焦疎導壅滯發散邪熱治
隂陽之氣鬱結不消諸熱藴毒腫痛結核或似癰癤
而非使人頭痛惡心寒熱氣結(方見癰疽托裏類)
茈胡煎治熱毒癰腫血不散初覺增寒乾渴四肢煩
悶能令速消
茈胡(一兩去苖)知母(一兩焙)木通(一兩半)淡竹葉(一百片)瞿麥
穗(一兩)連翹(一兩)防風(二兩)大黃(生二兩細剉)生麥門冬(汁三合湯)
(成下)生藕汁(三合湯成下)甜硝(四兩湯成下)
右先將八味剉如麻豆大以水三升煑取一升半去
滓下硝令散次入麥門冬藕汁等共分為八服空服兩
服以溏利為度餘藥食後緩服之
漏蘆散治發背及一切瘡毒攻衝寒熱大腸祕澁除
煩熱解毒
漏蘆白歛黃芩麻黃(去根節)知母枳實(麩炒)
(微黃)川升麻犀角屑赤芍藥(各一兩)川大黃(二兩剉碎)
(微炒)甘草(三分)
右為散每服四錢水一中盞煎至六分去滓不計時
候温服
犀角散治發背癰疽一切瘡腫未穴時攻焮疼痛或
發寒熱渴燥不食解毒勻氣
犀角(鎊一兩)人參大黃(剉炒)栝蔞實(焙)甘草(炙剉各半兩)
葛根(剉)赤茯苓(去黑心)㯽榔(剉)木香(各三分)芎藭(一兩)
右為散每服二錢空心晚間粥飲調下以差為度
麥門冬散治發背癰盛作寒熱不止
麥門冬(一兩去心)前胡(一兩去蘆頭)黃芩(一兩)川升麻(一兩)遠志
(一兩去心)黃耆(一兩剉)赤芍藥(一兩)生乾地黃(一兩)&KR0797;&KR0803;根(一兩)
當歸(半兩)
右為散每服四錢水一中盞入竹葉二七片小麥
一百粒煎至六分去滓不計時候温服
黃耆散治發背熱毒氣盛作寒熱往來疼痛不止
黃耆(一兩剉)川升麻(一兩)犀角屑(一兩)赤茯苓(三分)麥門冬
(三分去心)人參(三分去蘆頭)赤芍藥(三分)生乾地黃(三分)石膏(二兩)
藍葉(半兩)
右為散每服四錢水一中盞入竹葉二七片煎至六
分去滓不計時候温服
真方不換真金正氣散治疽瘡未安之間遍身寒熱
或先寒後熱先熱後寒或連日作或間日作必先嘔痰
而後寒熱大汗出然後止服此祛寒邪正脾氣痰飲
自消寒熱不作一方用芎藭半兩不用人參(兼治四時感風)
(寒冷熱之氣或傷冷物傷瘴癘之疾痰盛頭痛常服能辟山嵐瘴氣四時疫癘)
蒼术(米泔浸半日炒令黃色)大厚朴(紫色者去粗皮切薑汁炒各二兩)粉草
(炙一兩)真橘紅(水洗净去白兩半同上四味在食鍋内炒去火毒)半夏(湯洗七次)
(姜製)藿香葉人參(去蘆)木香白茯苓(去皮各一兩)一方
有川芎
右為散每服三錢水一盞半生姜三片棗二枚煎至
八分入鹽少許温服無時(此方最能發出風毒可與排膿内補散並行若瘡䧟)
(不發多加棗桂當歸)
升麻湯治癰疽始作堅硬皮色紫赤惡寒壯熱一二
日未成膿者
升麻連翹大黃(剉炒)生地黃(焙炒)木香(各一兩)白歛
玄參(各三分)
右麄搗篩每服五錢水二盞煎至一盞入芒硝末半
錢去滓空心温服取利為度未利再服
人參散治發背未成膿身體寒熱
人參當歸(焙)蜜陀僧(煆)沒藥(硏)雄黃(研各半兩)丹砂
(研一錢)栝蔞實(二枚去瓤取皮子生用)
右為細散每服二錢用甘草煎湯放温調下日三
羊髓膏治癰疽始作便敗壊發寒熱疼痛及瘭疽浸
淫廣大焮赤黑爛成瘡(一名甘草膏)
羊髓甘草(剉搗各二兩)胡粉(研)大黃(剉搗各一兩)猪脂(半斤)
右先熬脂髓令沸下甘草大黃煎候甘草黑色綿濾
去滓入胡粉以柳篦攪勻甆盒盛每日三五度塗𫝊
瘡上以差為度
神效托裏散治癰疽發背腸癰乳癰無名腫毒增寒
壯熱類若傷寒之證
黃耆(去蘆用鹽水炙)忍冬葉(各五兩)當歸(酒浸去蘆一兩八錢)粉草(炙八)
(錢)
右為末每服二錢以酒一盞半煎至一盞若病在上
食後服病在下空心服少頃再進留滓外傅未成膿
者内消已成膿者即潰老少虚人皆可服之
黃蘗散治發背未潰身體寒熱亦治癰癤
黃蘗煙熏壁土(多年者各三兩)
右為細散每服二錢茅根煎湯調下仍用生姜汁調
藥傅之
苦茄散治發背未潰身體寒熱
苦茄種甘草(炙各一兩)
右為細散每服二錢甘草湯調下一方酒調服
癰疽虚證寒戰方
用明乳香研細半兩每服一錢熟水調下戰發於肝
乳香着肝而温之寒戰隨止
癰疽發背發渴(附論)
夫癰疽煩渴之證由熱氣熏灼五臓津液不足於内也盖
榮衛氣血腐化為膿血則津液不得不耗津液既耗熱
氣復盛則心神内煩而引飲不止然或為嘔噦下利者
五臟虚熱飲水過度氣不足以盛之故氣逆於上則嘔
噦腸胃不固則變下利也此屬癰疽惡證凡病疽疾
之人多有既安之後忽發渴疾而不救者十有八九疽
疾將安而渴疾已作即合便服加减八味丸既安之後
而渴疾之證未見亦合先服此藥以預防其未然若疾
形已見卒難救療病後合服補藥若用峻補之藥則發
熱又況癰疾人安樂之後多𫝊作渴疾不可治療當預
服加减八味丸如能久服永不生渴疾血氣加壯未發
疽人或先有渴證亦合服此藥渴疾既安疽亦不作
癰疽作熱發渴毒氣炎盛急服神仙追毒丸每日一服
取下惡毒次服清膻湯萬全散五香連翹湯六味車螯
散千金漏蘆湯皆可選用然下利以後尚渴不止却用
生津補氣秘傳金粉散人參黃耆散内補散之類津液
生血氣實渴自止
方
地黃湯治癰疽虚熱大渴
生地黃芍藥升麻木通甘草(炙)大黃(剉微)
(炒)知母赤茯苓(去黑皮)人參當歸(焙各一兩)黃芩(去黑)
(心)黃耆(各一兩半)括蔞根(二兩)前胡(去蘆根一兩半)小麥(半升)
右㕮咀如麻豆每服五錢用水一盞半分入竹葉七
片煎至八分去滓空心温服如小便利除木通大熱
加人參晩再服以差為度
連翹湯療患瘡腫而渴方
連翹黃芩乾藍大黃(各三兩)蜀升麻
煎至七分去滓温服一日三服早晨午時夜卧各一
服一方藥品内無竹葉汁止用竹葉煎湯名清膻竹
葉湯亦可治癰疽熱盛焮腫作渴癢痛
升麻散治發背及乳癰壅毒熱渴疼痛
川升麻(三分)犀角屑(半兩)木通(三分剉)黃芩(三分)麥門冬(三分)
(去心)生乾地黃(一兩)玄參(三分)赤芍藥(半兩)甘草(半兩生剉)葛根
(半兩剉)蘆根(三分剉)
右為散每服四錢水一中盞入黑豆百粒淡竹葉二
七片煎至六分去滓不計時候温服
蘆根散治發背一切癰癤身體煩躁熱渴疼痛
蘆根(剉)連翹玄參射干川升麻梔子仁
赤芍藥羚羊角屑(各兩)寒水石(二兩)甘草(三分生剉)
亁地黃(二兩)
右為散每服四錢水一中盞煎至六分去滓不計時
候温服
麥門冬湯治諸癰腫臟腑壅滯口乾脚冷寒熱頭痛
嘔逆不下食煩渴引飲
生麥門冬(去心焙二兩)葛根(剉)蘆根生犀角(鎊)石膏
(碎)萎蕤薺苨芍藥淡竹葉(切)甘草(炙剉各二兩)
右麄篩搗每服五錢水一中盞煎至一盞入硝石一
錢去滓温服不拘時一方用竹瀝半合紅雪一分更
煎三兩沸去滓空心晩温服
清心内固金粉散又名金花散
辰砂(别研)白茯苓(去皮)人參(去蘆各三分)菉豆粉(四兩研)雄黃
(一分研)甘草(三分)朴硝(半兩别研)白荳蔲仁(半兩)腦子麝香
(并研各一分)
右以參苓白荳蔲為末入研藥令勻每服一錢半蜜
湯調下無時候
生乾地黃散治發背壅熱煩渴不思飲食通治諸瘡
大渴(一名竹葉黃耆湯)
生乾地黃(二兩)黃耆(一兩剉)甘草(半兩生剉)麥門冬(一兩去心)赤
芍藥(一兩)人參(一兩去蘆頭)黃芩(一兩)石膏(二兩)當歸(三分)半夏
(半兩湯浸七徧去滑)
右為散每服四錢水一中盞入淡竹葉二七片生姜
半分煎至六分去滓不計時候温服一方有川芎無
生姜
解毒散治發背熱毒焮腫疼痛煩渴
犀角屑(三分)川升麻(半兩)梔子仁(三分)木通(一兩剉)麥門冬
(三分去心)枳實(三分麩炒微黃去瓤)甘草(三分生剉)葛根(三分剉)地骨皮
(一兩)
右為散每服四錢水一中盞入生地黃一分䜴半合
煎至六分去滓不計時候温服
黃耆飲子治發背熱渴疼痛
黃耆(一兩剉)苽蔞根(一兩)赤芍藥(半兩)麥門冬(半兩去心)玄參
(半兩)甘草(半兩生剉)赤茯苓(半兩)當歸(半兩)川升麻(五錢)
右藥細剉和勻每服半兩水一中盞入淡竹葉二七
片煎至五分去滓不計時候温服
黃耆湯治癰疽熱盛口燥發渴除熱止渴
黃耆括蔞根生乾地黃(焙)升麻(各一兩)梔子仁
(一兩)芍藥(一兩半)黃芩(去黑心一兩)麥門冬(去心焙一兩半)
右剉如麻豆每服五錢水一盞半煎至八分去滓空
心温服日晩再服
黑附丸治氣虚血弱老人疽發後四肢倦怠無力或
躁渴好飲水不止者
黑附子(一箇九錢煨鹽水浸)白茯苓(五錢去皮)茴香(二兩炒)川楝子
(一兩去皮核)破故紙(一兩炒)交趾桂(五錢去麄皮)大當歸(一兩去尾)
熟地黃(净洗切酒炒一兩)
右為末鍊蜜丸如梧桐子大每服三十丸空心鹽湯
或鹽酒下如覺脾虚食減亦用參苓白术散兼服
加減八味丸治腎虚津走及燥渴或先患癰疽而纔
覺作渴或有癰疽而無渴皆宜服此
大地黃(先焙亁却用酒洒飯上蒸七次焙秤二兩重)真山藥(炒一兩)山茱
萸(去核取肉焙秤一兩)肉桂(去麄皮淡者不用厚者不見火取末半兩)澤瀉(水洗切作)
(塊酒濕蒸五次切焙)牡丹皮(去心)真北五味(去枝梗略炒令透别為末一兩半)
白茯苓(去皮焙已上各八錢)
右為細末(東)蜜丸如梧桐子大每日五更初未言語
前用温酒或鹽吞下三四十丸神效有人病疽疾
未安而渴作一日飲水數升者諸醫盡用木瓜紫蘇
烏梅玄參茯苓百藥煎等生津液止渴之藥服多時
渴愈甚數日之後茫無功效愚用此藥服之三日渴
止遂久服之不特渴疾不作氣血益壯飲食加倍強
健過於少壯之年又有一士夫亦患渴疾治療累載
不安服此不半載而痊疴也盖其疾本起於腎水枯
竭不能上潤是以心火上炎不能既濟煎熬而生渴
醫者多用醒脾生津止渴之藥誤矣今八味丸降其
心火生其腎水則渴自止矣其中真北五味子最為
得力能生腎水平補降心氣大有功效矣李氏云凡
病疽疾之人多有既安之後忽發渴疾而不救者十
有八九疽疾將安而渴疾已作即便合服加減八味
丸既安之後而渴疾之證未見亦合先服此藥以預
防其未然若疾形已見卒難救療癰疽後合服補藥
若用峻補之藥則發熱又况癰疾人安樂之後多𫝊
作渴疾不可治療當預服加減八味丸如能久服永不
生渴疾氣血加壯未發疽人或先有渴證服此藥渴
疾安疽亦不作
梅花飲子初作有熱發渴便作此截定防毒内攻
忍冬(四兩)括蔞根葛根川芎烏梅(和核)生綿黃
耆蘇木(各一兩)赤皮草(生一兩)
右為麄末分作四服每服分用水酒各一升同入甆
瓶内慢火熬十分去三分每服一小盞無時服此藥
如毒已破其熱漸退即常服如初作未破此藥性雖
和緩大能去熱毒
托裏黃耆散治口乾微熱
人參甘草(各半兩)白术茯苓芍藥桔梗(各一)
(兩)黃耆(二兩)
右為麄末每服三錢水一中盞煎至七分去滓稍熱
不拘時候服
六味車螯散内消癰疽取下惡毒首初便服
車螯(四箇黃泥固濟火煆透出火毒一宿研為术)燈心(三十莖)甘草節(二錢)
(炒)瓜蔞(一個去皮用仁新瓦上炒令香)
右將瓜蔞燈心甘草節為麄末只作一服用酒二盞
煎耗半碗去滓入蜜一大匙和勻每用酒八分盞車
螯末二錢粉少許調勻空心温服下惡物黃涎為效
已上諸方宣利拔毒之藥可斟量輕重而用之萬不
失一
枸杞湯治發背癰疽熱渴悶亂
枸杞枝葉(五兩)石膏末栝蔞根黃連(去鬚)甘草(炙各)
(一兩)
右㕮咀如麻豆每服五錢用水一盞半煎至八分去
滓空心温服日晩再服
五味子湯治腎水枯竭運用不止致令口中乾燥舌
上堅硬或如雞内金
北五味子(真者)綿黃耆(去蘆頭生用)人參(去蘆)麥門冬(去心各一)
(兩半)粉草(炙半兩)
右㕮咀每服半兩水一盞半煎至八分去滓温服無
時候一日一夜五七服妙
連翹散治瘡瘍癤腫一切惡瘡疼痛煩渴大便溏泄
虚熱不寕
連翹山梔子甘草防風(各等分)
右為麄末每服三錢水一盞煎至七分去滓温服不
拘時候
陳粟湯治發背乾嘔吐此因先患熱渴飲冷太過胃
寒所致宜服温脾平胃
陳粟米(微炒一合)乾薑(炮製半兩)甘草(炙四兩)
右㕮咀如麻豆每服五錢用水一盞半煎至八分去
滓空心温服日晩再服以差為度
乾葛飲治發背作渴
黃芩朴硝(各五錢)亁葛(一兩)
右剉散每服三錢用枇杷葉去背上白毛净洗同煎
不拘時服
凝水石煎方治發背癰疽發大渴口亁不可止
凝水石石膏蜜(各半斤)
右先搗二味石藥羅為末以水五升煎令稠即下蜜
更煎成膏用甆合盛每日空心取一棗大含化嚥津
日五七服
黃耆六一湯常服終身可免癰疽之疾仍大治渴疾
補虚乏諸發愈後亦可服
綿黃耆(去乂蘆用箭簳者六兩一半生焙細剉一半用鹽水温潤噐盛飯上蒸三次焙乾剉)
(細用)粉草(一兩一半生細剉一半炙黃却細剉)
右為細末每服二錢早晨日午以白湯點當湯服若
能飲初杯用酒調服尤妙一方用生黃耆六兩甘草
一兩㕮咀水煎常服古人以黃耆為羊肉者此也一
方薑三片棗二枚煎空心服
犀角飲子
犀角(屑三兩)羚角(屑三兩)
右以水八升煮取三升渴即飲盡更作之時熱恐壊
懸著井底甚妙
桑枝湯大治口亁
取花桑一小升細切炒香以水三大升煎取二升一
日服盡一法以花桑枝不以多少寸剉炒令香先
以水於瓦罐中用文武火煮折一半去滓再入銀噐
内重湯煮再一半或入少蜜亦可仙經云一切仙方
不得桑枝不服出抱朴子常服療體中風癢乾燥臂
痛脚氣風氣四肢拘攣上氣眼暈肺氣𠻳消食利小
便久服輕身聰明耳目令人光澤
癰疽煩渴方
參苓白术散
右以瓜蔞根菉豆烏梅煎湯調下
諸發(附論)
夫五發者謂癰疽生於腦背眉鬢髯是也大槩論之分
為三等一者疽也二者癰也三者癤也夫疽初生如黍
米大癢痛有異誤觸破之即焮展四畔赤腫沉悶牽引
脇肋疼痛數日之後漸覺肌膚壮熱惡寒煩渴腫暈侵
展瘭漿汁出即日不潰抑之則流血者謂之發背疽也
其發於腦者為腦疽也其發於鬢眉髯者以類呼也又
有初生其狀無頭腫闊三四寸如覺注悶疼痛因循數
日皮光微軟者甚則亦令人發熱惡寒頭疼煩渴者謂
之發背癰也又有初生一頭色浮赤而無根腫見於皮
膚之間大小一二寸者癤也三者之候惟疽最重此疾
初生皆由滋味與厚衣衣服厚暖則表易招寒滋味過
多則五臟生熱臟腑積熱則血脉不流而毒氣凝滯邪
氣伏留熱摶於血血聚則肉潰成瘡淺則為癤實則為
癰深則為疽矣亦有因服金石發動而患此疾者亦有
平生不服金石藥而亦患此疾者盖由上祖曾服餌其
毒氣流傳子孫此病初生認是疽則宜速療之若氣實
之人急服五香連翹湯漏蘆湯若年未五十而壮實者
可服五利大黃湯化毒丸取通利臟腑一二行瘡頭上
用追毒散之類貼温熱膏濟更溻腫湯淋溻之如此調
治以待膿成已前不可以諸藥救療以安患人之心慎
勿觸氣惱至膿成敗潰宜服五香湯及内托裏散茯苓
湯當歸托裏散之類渴不止者服竹葉黃耆湯乳香散
勿為大熱服大黃朴硝苦寒之藥若因服利藥而利不
止者死矣若瘡中惡肉未退膿水不快者即用追蝕之
藥或鋌子絍之上用鹿角散以醋熬為糊貼之惡肉退
去好肉漸生即用搜膿散翠霞散之類絍之若瘡中毒
氣未盡慎勿早歛忌早上生肌之藥縱得平復必再發
其間調理次第臨時致宜將護忌慎之法耳癰疽乳
石之疾多發於陽部故在背則發府俞之間在頭則發
腦以頭者諸陽所會而足太陽之經絡腦故也然腦為
髓海精血之所臻而腦戶風府瘂門三穴不可妄行灸
刺令人有瘖瘂之病灸刺猶不可况癰疽之所發乎古
人謂五發之病背腦為重始發皮膚若黍米然赤腫傍
焮有頃痛楚寒熱當急治之稍縱不治則毒氣深入銷
鑠腦膸化為膿血不可及已故經曰癰疽不得頃時回
初發疽時一粒如麻豆大身體便發熱熱生疽處肉赤
熱腫大而高多生疼痛破後肉色紅紫此為外發雖若
盆椀如用藥有理則必全矣初發疽時不拘大小身體
無熱自覺倦怠生疽處亦不數日之間漸漸開大不腫
不高不疼不痛低䧟而壊爛破後肉紫黑色此為内發
未作之先臟腑已潰爛則不治矣復有心腎肺癰附骨
疽證心癰者乃心經有熱或好飲酒或嗜熱物積聚成
熱久而不散熏發於皮膚之外氣血不流凝滯而生雖
曰穴道頗險而實可治宜用托裏活血之劑攻出外來
腫高不䧟可保無虞若陷入裏亦不可恃如不飲食急
須扶脾能食瘡已破穿見肉膜亦未為害但要洗滌淨
潔以生肉藥四畔摻之自然而愈
五發形圖
方
丹參膏療發背發乳口已合皮上急痛生肉
丹參防風白芷細辛芎藭黃芩芍
藥牛膝大黃槐子獨活當歸(各一兩)
右以臘月猪脂五升微火煎成膏摩病日三四次不須向火
療發背發乳房及諸惡瘡膏方
黃連當歸馬齒芎藭薯蕷(各一兩)珍珠(十四枚)
礬石(燒)黃蘗(各半兩)石葦(三分去毛)生竹皮(三合)猪肪(一斤)
右㕮咀細切肪向美酒一升中令煎石葦焦膏成去滓
有病稍𫝊上一方酒服棗核大一枚忌猪肉冷水
洗方諸發已破未破皆洗如成膿潰爛最要洗淨去故
肉生新肉洗後再用摻藥一日一次
大栢皮澤蘭莽草荆芥赤芍藥山大
黃土白芷土當歸獨活(各等分)
右剉麄散用水一斗入葱白大椒橘葉同煎薰洗如
已爛入猪蹄下膝爪骨肉煎可免乾痛洗淨為度
青金錠子專治腦疽發背去惡肉追膿生肌
白礬(枯)粉霜輕粉白丁香(真者炒各一錢)銅綠硼砂
龍腦麝香(各五分)
右為細末稠麫糊為錠子如麻黃麄細外科精義青錠
子治諸惡瘡膿出不快及多年疳瘻愈而復發無白礬
犀角消毒散治發背發脚發手發脇一切惡瘡此藥
温和大能散毒
荆芥穗防風甘草鼠粘子羌活白芷獨活桔梗(等分)
右為末每服三錢水一盞煎至七分不拘時服
神白膏貼五發未破
南星大黃草烏白歛(各半兩)蚌粉大栢皮(各一兩)小赤豆(二合)
右為末取芭蕉頭研取油調角四畔加乳香没藥尤妙
乾則芭蕉汁刷之一方無草烏
止痛當歸湯治腦疽發背穿潰疼痛
當歸黃耆人參官桂芍藥甘草(炙)生地黃(各一兩)
右為粗末每服五錢水一盞半煎至一盞去滓温服日進三服
治癰疽腫疼發腦發背方
柳樹上白木耳黃連(去鬚)乳香杏仁(去皮尖各一兩)鹽花(少許)蛇
床子(少許)新蔓菁根(一掘不得用隔旬者如無以菘菜代之)
右為末似覺有腫以温水調傅乾即易之
宣毒散初發或炙後用敷貼消腫收赤暈圍聚
露蜂房(三兩炒略微焦)南星赤小豆(各一兩)小米(一合)生草烏(一分)生白礬(五分)
右為細末用淡醋塗四畔乾即再上
托裏散止痛消腫初發服之則消散已成則易潰生肌常
服活血補損不患瘡痍
黃栝蔞(三箇去皮取瓤炒)忍冬(三兩)乳香(一兩)蘇木(二兩)没藥(兩半)甘草節(炙半兩紅紋者)
右為粗末每服用藥一兩半無灰酒三碗同藥入瓦瓶
内煮至一碗半去滓候温分作三次空心日午臨睡服
如要常服則為細末酒糊為丸如彈子大硃砂為衣
每服一丸細嚼當歸酒下打撲傷損服至五丸即安
萬靈丸治背腦疽并一切惡瘡初覺一二日
硃砂血竭蓮蘂(各等分)麝香(少許)
右為細末酒糊為丸如黃米大每服七丸温酒送下
瘡在上食後在下食前不過二服即效
陵鯉甲散療發背乳房癰腫方
陵鯉(一頭取甲爪炙)桂心(三分)當歸(二分)
右為散服方寸匕日三進忌酒生葱
綠雲散治五毒發瘡生於背腦(一名二草散一名綠雲一醉散)
金星鳳尾草(形如鳳尾葉背有金星者是也乾秤四兩)生粉草(一分切)
右慢火焙為末分作四服每用紅酒一升煎三五沸
入冷酒二升和勻入銀瓦器内封却時時服量力飲
之以醉為度立效若曾服金石重藥者服此藥最妙
以物枕着痛處睡良久遂下毒氣惡物次日減藥末
并酒一半再進一服忌生冷油膩毒物不飲酒者新
汲水調服
如聖散治惡瘡背疽寒癰吹奶打撲傷損並治之
甘草(一兩半生半熟)皂角(三錢燒存性去皮核秤用)
右為細末每服三錢熱酒調下無時
金銀花散治發背惡瘡托裏止痛排膿
金銀花(四兩無花用苗葉嫩莖代之)甘草(一兩)
右為粗末分為三服酒水各一盞同煎至去滓温服
無時
海上方治癰疽發背發腦等疾
用楓根白皮即楓樹根旋取去土及粗赤皮就温用
為粗末每用藥一升無灰酒二升煎至八分取清汁
稍熱作三服藥滓傳瘡口瘡未破傳時留瘡口既破
用藥敷瘡三服可活人命神效
療治發癰疽發背及乳房方
用半夏末雞子白和塗良姚云生者神效以水和塗
之
又方
用酢和墓上土茱萸搗薑小蒜薄貼並良
大荆芥方治癰疽發背腦瘍等不問有頭但要腫起
知痛用藥一粟許於瘡頭點之少頃再點便覺肉地
軟
用大荆芥根洗净細切爛研加小粉和勻隨瘡大小
塗傳留口一云大荆芥即大蘇一味不拘多少洗净
細切研膏塗瘡上其冷如冰初發者能消散已成腫
者無不見效一云加些少米醋同研取荆芥湯爛塗
傅留口如一圍大纔乾又换其口漸小口潰為度
治癌方
癌者上高下深岩穴之狀顆顆纍垂裂如瞽眼其中
帶青由是簇頭各露一舌毒根深藏穿孔透裏男則
多發於腹女則多發於乳或項或肩或臂其證令人
昏迷治法急用萆蔴子等藥外傳多出其毒水如癰
疽方中乳香膏神效妙貼散是也内則於小便利之
盖諸痛癢瘡皆屬於心心與小腸為表裏所當宣毒
於小便但諸發藴毒又非麥門冬燈心草所能宣必
如是齋方中立應散以地膽為主以白牽牛滑石木
通佐之而後可以宣其毒矣自此又於心腎用工人
之一身水不能濟火則渴而後發瘡心腎相交水火
既濟於人何病之有心主血也清心行血固所當然
亦使腎得其養則水有所司貞元凝合彼瘡自平更
服童生尿又可以灌滌飲毒切戒忌風邪入之將理
一節米餔猪蹄可以益腎可以養中當加之意用生
井蛙取皮暴乾焼帶生為末糝或蜜水調傅
乳香膏神效妙貼散(方見諸癰疽類)
立應散(方見諸瘡腫門諸腫類)
治痼方
痼發於手足或掌心或腰腿或臂下伸縮處長形平
腫無頭無面低貼肌肉瞰裏開瘡如棋而大走注牽
連較之諸發煩渴為甚其患淺則可療其患深則害
人或腫毒已平數月之後復於他處大發但作肉色
微帶淡紅終不能救治法以癰疽類例推之大要培
養内氣以防滑泄兼用膏藥化瘡神異膏遇仙膏可
貼可服
神異膏遇仙膏(方見膏藥門諸瘡毒腫類)
復煎散治腦背疽及一切惡瘡(方見癰疽等瘡内消法一名黃連獨活散)
向子明提點傳一宗八道
治五發發腦發鬢發眉發頥發背癰疽瘭痼癌一宗
藥保不死方凡覺寒熱瘡已現發渴即是其證先用
車螯散
紫背大車螯(一名車娥也)每箇用草先扎定上用鹽泥
固濟日乾簇火煆之候通紅半時辰許滅火候通
手取敲去泥以器皿合在净地上出火毒半日許
冷碾羅為細末砂合收
甘草炙碾為末輕粉
右每服抄車螯末二錢甘草末一錢輕粉炒五分温
麥門冬熟水調下五更初服至日出時候大便不痛
下青綠苔或如黑煤惡物下也次用一生黃土細研
砂半錢研入蒜三瓣細爛搗捉薄作三餅子不拘大
小坐於瘡頭上用伏道熟艾灸之百壯少歇與飲食
喫再灸之三五十壯也
次用六一湯托藥
真綿黃耆箭簳者是也木耆不堪誤人秤六兩以
刀擗開揭簿用白沙蜜不醋者一兩微入水少許
調解開易塗蘸候搓勻炙之微紫色候冷剉碎
横紋甘草炙一兩細剉
右拌勻每服炒五錢水一盞煎至七分服之日三服
夜二服
次服苽蔞湯
苽蔞(一斤去皮將穰與子剉碎)没藥(一分研)甘草(半兩生剉)
右用無灰酒三升煎至一升分三服温飲
次用猪蹄湯治癰疽等腫壊消毒去惡肉
香白芷甘草獨活露蜂房黃芩赤芍
藥當歸(各等分)
右先將獖猪前蹄兩隻只用白水煮軟將汁分兩次
澄清去上面油花下面滓肉每用藥半兩投於汁中
再煎五七沸濾去滓以故帛蘸藥湯中薄揩瘡上死
肉惡血隨洗下以乾故帛拭乾敷竅減痛仍避風忌
人口氣吹之有狐臭人不得入宅猫犬亦忌月候人
不令入房次用洗藥散風邪生好肉
芎藭(剉)白蒺藜(搗去尖)防風(剉)
右等分為細末每用抄一匙頭煎令沸氣上頓瘡候
通手以帕揩洗之(前藥一次换後藥兩次易二次藥相間洗)
凡瘡破有頭便用洗藥洗訖便用薄貼傅之(薄貼謂膏藥也)
太上無比靈應神異膏
露蜂房(一兩剉碎)蛇蛻皮(半兩細煎)玄參(半兩細剉)真綿黃耆(三分)
(細剉)真杏仁(一兩去皮尖略搗破)黃丹(五兩好者)童男童女亂髮(净洗)
(日乾如雞子大)
右先用真麻油不用菜子油一斤入鐺便下亂髮慢
火熬候髮消盡次入杏仁濾去滓再入餘藥入鐺熬
候焦黃再濾去滓次入黃丹候變色以新柳木篦子
攪五千攪滴入水中看軟硬得所然後傾入甆罐子
内尚未硬更攪三百攪也攤用如常(日换兩次夜换一次)
疽發人貼雲丹膏痛如刀割不可不審不可不知也亦
不得用生肌藥口貼膏藥自然歛合如醫治後時為庸
醫藥罨或刀割傷風重者兼以五香連翹湯
木香麝香乳香沉香藿香連翹
右等分為末每服二錢水一盞煎至七分候温服無
時瘡四邊以金箔先用津液吹點之
大車螯散治癌瘰痼疽四般未破者癰不用此如已
破者只用五積散疎利風氣然後服諸藥
大紫色車螯(一合黃泥固乾火煆通赤去泥末之)大戟芫花(醋炒)甘
遂甘菊㯽榔大黃黃芩漏蘆膩粉
(一分)
右搗為末每服二錢車螯末二錢粉一錢五更苽蔞
煎服良久下惡物膿血不妨自止後生壯者加一服
老弱量與
排膿散去瘀膿化惡血止痛去寒熱
防風白芷人參細辛川芎仙靈皮
甘草(半兩)羌活(二錢)
右為末酒調下糯米飲亦可
托裏散止痛固臟腑
山蜈蚣(一兩)當歸川烏(炒)白术白芷川芎(三錢)
麻黃(一錢)
右為末酒下二錢薑薄荷小煎亦可
敗毒散已破者服
麻黃白术蒼术(一兩)荆芥甘草大黃(三分)黃
芩(半兩)乾薄荷(一分)
右為散水煎服
内補散癌已破膿多瘡爛肉未生者
附子(炮一兩)白薑(一兩)人參甘草(三錢)陳皮麻黃
官桂(半兩)
右為末一錢葱煎食前服去膿血退寒熱生肌
内消散癌已破未破去膿止痛退寒熱進食去瘀血
紅内消(何首烏紅者一兩)玄參苦參蔓荆子威靈
仙(半兩)甘草節赤小豆(三分)
右為末每服二錢麥門冬湯酒任下日五服
黃芩散癌瘡爛腫化惡膿止痛活血以此洗之
黃芩(五錢)羌活(五錢)細辛白芷&KR1938;草秦皮川
芎黃連(三兩)
右為散每一兩半雄猪蹄水二升煎半去油滓煎藥
濾清冷洗春冬月一洗夏日再麝香膏貼之
麝香膏
附子陳皮黃連白芷當歸(五錢)白荳蔲(五個)
㯽榔(四個)羌活白薑大黃縮砂(一錢)皂角(三條)
右為散麻油十兩煎八兩藥焦色為度綿濾再煎沸
入黃丹五兩熬至七兩水滴成膏收甆器中仍出火
用時絹片火上開藥隨大小貼
内消丸治痼發
附子川烏(各炮半兩)全蝎(净)殭蠶(一分)草烏頭(水煮爛去皮尖)
(半兩)乳香(三錢研)雄黃没藥(一錢研)
右為末蜜丸梧桐子大薄荷湯下二十丸若發急者
只作末每一錢茶酒任下
内觧散
川烏(炮一兩)甘草(生半炙半)麻黃(一兩)沉香蒼术防風
&KR1181;薢(一分)杜仲(半兩炙)
右為末每服二錢薑三片棗一箇水一盞煎至六分
去滓温服上二方湏潰破膿透内虚之後可服
一方向友正元仲之子也淳熙八年為江陵度支使攝江
陵令癰發於胷臆間極痛療半歲弗愈常浴罷痛甚委
頓而卧似夢而非夢見一丈夫微揖而坐𫝊藥方與之
曰用没藥苽蔞乳香酒煎服之且言桃源許軫知縣亦
有此方但不用苽蔞其效故不速友正敬謝即如所戒
不終劑而愈後詣玉泉禱雨瞻夀亭關王盖所感夢者
因繪像於家焉
瘡瘍治驗
戊申歲以飲酒太過脉候沉數九月十七日至真定腦
之下項之上出小瘡不痛不癢謂是白瘡漫不加意是
夜宿睡善甫家二日後覺微痛見國醫李公明之不之
門凡三見之終不以為言又二日腦項麻木腫勢駸駸
乎外散熱毒焮發且聞此府留帥者近以腦疽物故便
疑之三日間痛大作夜不復得寐二十二日詣鎮之瘍
醫遂處五香連翹湯明日再往又請同門一醫共視之云
此疽也然而不可速療十八日得膿候膿出用藥或砭
刺三月乃可平四月如故予記醫經凡瘡見膿九死一
生果如二子言則當有束手待斃之悔矣乃詣姨兄韓
參謀彦峻家請明之診視明之見瘡談笑如平時且謂
予言瘡故惡子當恃我無憂恐耳膏粱之變不當投五
香五香已無及且疽已八日當先用火攻之策然後用
藥午後以大艾炷如兩核許者攻之至百壯乃覺痛次
為處方云是足太陽膀胱之經其病&KR0647;當反治脉中得
絃緊按之洪大而數又且有力必當伏其所主而先其
所固其始則同其終則異可使破積可使潰堅可使利
氣可使和血必先歲氣無伐天和以時言之可收不可下經
與病禁下法當結者散之醎以耎之然寒受邪而禁醎
諸苦寒爲君爲主甘寒爲佐瀉熱爲用如以苦寒瀉
熱爲君以辛温觧結爲臣以甘益元氣而和血脈淡
滲以導酒濕扶持秋令以益氣瀉火以入本經之藥和
血且為引用既以通經以為主用君以黃芩黃連黃蘗
生地黃知母酒製之本經羌活獨活防風藁本防己當
歸連翹以解結黃耆人參甘草配諸苦寒者三之一所
以滋榮氣補土也生甘草瀉腎之火補下焦元氣人參
橘皮以補胃蘇木當歸尾去惡血生地黃當歸身補血
酒製漢防以除膀胱留熱澤瀉助秋氣去酒濕熱凡此
諸藥必得桔梗為舟楫乃不下沉投劑之後疽當不痛
不拆精氣大旺飲啖進形體健予如言服之藥後投床
大鼾日出乃寤以手摸瘡腫減七八予疑瘡透喉遽邀
明之視之明之驚喜曰瘡平矣屈指計日不五七日作
痂子可出門矣如是三日忽有宵寐之變予懼其為死
徵甚憂之而無可告語之者適明之入門戲謂予曰子
服藥後有三驗而不以相告何也乃歴數云子三二日
來健啖否乎曰然又問子脚膝舊弱日行步有力否乎
曰然又問子昨宵夢有宵寐之變何不自言予為之一
笑終不以此變告之也二十九日瘡痛全失去灸瘢膿
出尋作痂初鎮人見帥病疽之苦言及者皆為悲慘聞
予復病此瘡親舊相念者皆舉手加額以早安為禱十
月十七日明之邀往其家乘馬過市人見之有為之失
喜者盖始於投劑至瘡痂歛都十四日而已予往在聊
城見明之治梁縣楊飛卿脇癰及郭文之父腦疽楊叔
能背疽不十日皆平復然皆不若治予瘡之神也醫無
不難療腦背瘡尤難世醫用藥豆無取效者至於治效
之外乃能歴數體中不言之秘平生所見惟明之一人
而已乙未秋予自濟南迴傷冷太過氣絶欲死明之投
劑應手而愈起予之死并此為二矣他日勸劉斯立𫝊
錢乙當補述之明年秋七月二十有五日河東元好問
記
黃連消毒散
黃連(一錢)黃芩(五分)黃蘗(五分)生地黃(四分)知母(四分)羌活(一錢)
獨活(四分)防風(四分)藁本(四分)當歸尾(四分)桔梗(五分)黃耆(二分)
人參(三分)甘草(三分)連翹(四分)蘇木(二分)防己(五分)澤瀉(二分)橘
皮(二分)
右件剉如麻豆大都作一服水二盞煎至一盞半去
滓食後温服一方加山梔子二分五味子二分麥門
冬二分枳殼二分猪苓二分名消毒潰堅湯治八發
癰瘇瘰&KR0659;乳癰隨惡人虚實藥劑輕重用之無不有
效
發腦(附論)
夫發腦者六腑不和經絡不流氣血不行壅結所成也
此皆臟腑藥積熱毒或乳石發動毒氣上攻於腦發於
皮膚頭如黍米四畔焮赤腫鞕徧於耳項寒熱疼痛若
不急治毒氣傷于血肉腐壊化為膿水從腦中出血肉
既竭必至危殆李氏云凡腦疽及項已上有癰疽癤
毒斷不可用大蒜錢子就腦項上灸之則引其氣一上
痰涎膿血併起上攻傾人性命急於反掌但當急灸足
三里穴并氣海穴乃漸漸服凉胷膈化血之藥人可小
安此論載通神方論足三里一穴在膝下三寸是穴可
灸五壯氣海一穴在臍下一寸是穴可灸二七壯或三
七壯亦可騎竹馬穴法炙之凡腦疽咽喉生疽古法皆
不治之證用此灸法引毒氣歸下其理頗長得此疾者
豈可坐以受斃當信而用之如五香連翹湯漏蘆湯五
香湯去大黃加人參黃耆犀角國老膏萬全散皆可選
用
方
沉香湯治發腦瘡腫焮赤疼痛煩躁
沉香(二分)麥門冬(去心焙)赤芍藥玄參甘草(生剉)枳
實(熬炒)升麻前胡(去蘆頭)大黃(剉炒)生乾地黃(焙各一兩)犀
角(鎊三分)麝香(研一分)萎𬎼黃耆(細剉各半兩)
右除麝香外粗擣篩每服四錢水一大盞煎至七分
去滓入麝香少許温服不拘時
黃耆散治發腦腫痛勢不可忍
黃耆(一兩半剉)赤茯苓地骨皮麥門冬(去心)生乾地
黃黃芩川升麻射干赤芍藥玄參
甘草(生剉各一兩)
右為散每服四錢用水一中盞煎至六分不計時候
温服
葛根散治發腦癰疽腫臟腑壅滯心煩口乾脚冷煩
躁頭痛嘔噦不能下食
葛根(一兩剉)麥門冬(一兩去心)萎𬎼犀角屑(半兩)薺苨(一兩)
赤芍藥(三分)石膏(二兩)甘草(三分生剉)紅雪(二兩)
右為粗散每服四錢水一中盞煎至六分去滓下竹
瀝半合更煎一沸不計時候温服(一方有蘆根)
犀角散治發腦已穴膿出後痛悶轉甚熱亂腦中若
車馬走動痛不可忍
石膏(碎)犀角(鎊)升麻芍藥(各一兩)甘草(炙一兩)黃耆
(細切二分)木通(剉一兩半)
右粗搗篩每服五錢水二盞煎至七分下朴硝一錢
半濾去滓空心温服日晩再服未愈可再入玄參三
分去黃耆
發腦内消散治發腦始結疼痛妨悶欲成癰疽熁之
令内消
硝石(研二兩)木通(剉)紫檀香甜葶藶(隔紙炒)白歛
莾草(各一兩)大黃(三兩)
右為末每服用漿水旋調得所塗於腫上乾即易
大黃丸治發腦及一切熱毒氣結鞕腫痛通利臟腑
壅滯
大黃(三兩剉醋浸一炊久慢火炒令熱)枳殼(去穣麩炒一兩)牽牛子(二兩半微)
(炒一半生用一半)木香(生剉)青橘皮(湯浸去白焙各一兩)皂莢(五梃不蛀者佳)
(酒一升浸挼取汁綿濾過用)
右為末取皂莢汁於鍋内熳火煎成膏入藥末和搗
百餘杵丸如梧桐子大食前葱茶下三十丸快利為
度一方有㯽榔一兩甘草五錢
羊桃根散治癰發腦拔去瘡中毒
羊桃根(剉)硝石(研)凝水石(碎各一兩)天靈盖(熳火燒烟絶)木
香白歛(各半兩)
右為散清水調如糊攤於故帛上貼之乾即易瘡則
瘥
乳石散治癰疽初生如黃枳實破後如盞底深半寸
許
花乳石(研)赤石脂(研)滑石(研)&KR0008;甘石蜜陀僧(各半)
(兩研)乳香(研一分)
右為細散未破者醋調傅之已破即乾貼
黃連餅子治發腦成癰及熱毒瘡腫
黃連乳香薰陸香(各一兩)雄雀糞(四十九枚尖細者是)
右為細散用蔓菁根二兩洗净漉去水細切搗如泥
若腫甚即更用竹葵根三兩入前藥四味合搗調勻
即取出於甆器中貯之可腫頭捻作餅子厚三分許
貼之乾即易之
止痛散治發腦結腫
木香(二兩)紫葛(一兩半)檀香(三分)川朴硝(二兩)
右為細散以温漿水調如麫糊塗在絹上攤貼於腫
痛處候乾即再貼以瘥為度
硃砂膏治發腦及乳癰初結疼痛
硃砂(一兩)乳香(半兩)
右同研為末以葱白四兩細切合研成膏每用生絹
上塗貼候乾再上以瘥為度
治腦癰
用鹽西瓜皮晒乾燒灰存性為末香油調傅
治發腦發背方
取鼠剥取熱皮中心開一孔子用貼瘡上數數易之
無頭者便當作頭膿出即愈
治腦疽
用松節細研用獖猪膽汁和合麻油傅瘡親見效
普濟方卷二百八十八
