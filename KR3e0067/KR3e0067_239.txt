普濟方卷二百三十九明周王朱橚撰
諸蟲門
諸蟲(附論)
夫人腹中有屍蟲此物與人俱生而為人大害屍蟲之
形狀似大馬尾或如薄筋依脾而居乃有頭尾皆長三
寸又有九蟲一曰伏蟲長四分二曰蝤蟲長一尺三曰
白蟲長一寸四曰肉蟲狀如爛杏五曰肺蟲狀如蠶六
曰胃蟲狀如蝦蟇七曰弱蟲狀如瓜瓣八曰赤蟲狀如
生肉九曰蟯蟲至細微形如菜蟲伏蟲則羣蟲之主也
蝤蟲貫心殺人白蟲相生子孫轉多其母轉大長至四
五丈亦能殺人肉蟲令人煩滿肺蟲令人咳𠻳胃蟲令
人嘔吐胃逆喜噦弱蟲又名膈蟲令人多唾赤蟲令人
腸鳴蟯蝤居胴腸之間多則為痔劇則為癩因人瘡痍
即生諸癰疽癬瘻瘑疥齲蟲無所不為人亦不必盡有
有亦不必盡多或偏有或偏無頽婦人常多其蟲凶惡
人之極患也常以白鹽草沐浴佳根葉皆可用既是香
草且屍蟲所畏也凡欲服補藥及諸病皆湏去諸蟲
并疾飲宿醉醒後除盡方可服補凡得傷寒及天行
熱病腹中有熱又人食少腸胃空虚三蟲行作求食蝕
人五臟及下部若齒斷無色舌上盡白甚者唇裏有瘡
四肢沉重芴芴喜睡當數看其上唇内有瘡唾血唇内
有粟瘡者心内懊憹痛悶此蟲在上蝕也九蟲皆由
臟腑不實脾胃俱虚雜食生冷甘肥油膩醎等物節宣
不時腐敗停滯所以發動又神志不舒精魂失守及五
臟勞熱又病餘毒氣血積欝而生或食果蓏與畜獸内
藏遺留諸蟲子類而生蟲之為候嘔惡吐涎口出清水
痛有去来乍作乍止寸白蟲色白形褊損人精氣力乏
腰疼蟯蟲細如菜蟲能為痔痿瘡癩疥癬癰疽等患寸
白蟯蟲是三者皆九蟲數中之一物也外此有兒童疳
&KR0630;昏睡煩燥鼻爛汁臭齒齦生瘡下痢黑血蟲食下部
為狐下唇有瘡蟲食其臟為上唇有瘡三蟲者為
長蟲蟯也乃有九種而蟯蟲及寸白人多病之寸白從
食牛肉飲白酒所成相連一尺則殺人服藥下之湏結
裏潰然出盡乃佳若斷者相生未已更宜速除之蟯蟲
多是小兒患之大人亦有其病令人心痛清朝口吐汁
煩燥則虚弱而動或因食甘肥而動其發動則腹中痛
發作種聚行来上下痛有休息亦攻心痛腹中熱口喜
吐涎及吐清水貫傷心者則死診其脉中痛其脉法當
沉弱弦今反洪而大則煙蟲也
方
鹤蝨丸(出聖惠方)治積年常患諸蟲心痛吐水不能食
鶴蝨附子狼牙㯽榔乾漆(搗碎炒令煙出)白术
甘草陳橘皮(已上各一兩)吳茱萸(三分湯浸)乾姜(三分)狼
毒(一兩半)
右為末煉蜜和搗三二百杵丸如梧桐子大不計時
候以粥飲下十五丸
木香㯽榔丸殺下諸蟲
鷄心㯽榔(一兩)木香鶴蝨貫衆錫灰乾漆
使君子輕粉(二錢)雷丸巴豆(各二錢半)
右為細末飛白麵糊丸麻子大每服二十粒五更粥
飲下或菖蒲石榴根煎湯下
蝦蟇丸(出直指方)殺蟲
大蝦蟇乾木香鷄心㯽榔貫衆桃仁
苦楝根(各三錢)酸石榴根皮(三錢)蕪荑(二錢)鶴蝨(二錢)巴豆
肉(二錢半)
右為細末糯米粉糊研丸麻子大每服十丸五更石
菖蒲煎湯下
碓砂丸(出直指方)殺諸蟲
鶴蝨蕪荑乾漆殭蚕(各三錢)貫衆酸石榴
根皮(晒乾各半兩)硃砂雄黃雷丸甘遂(各一錢半)
右為細末粳米粉糊丸麻子大每服十丸五更粥飲
下
木香三稜散(出瑞竹堂方)治腹中有蟲面色痿黃一切積滯
黑牽牛大腹子㯽榔雷丸錫灰三稜
蓬术木香大黃(已上各一兩)
右為末每服三錢空心用蜜水調下或沙糖水亦可
湏先將燒肉一片口半嚼之休嚥下吐出口中血汁
後服藥
取蟲積
㯽榔(半斤)牽牛雷丸三稜(二兩)蓬术(二兩)苦楝皮(一兩)
大黃(四兩)皂角(半斤)隨意加木香
右為末煎皂角膏子打糊丸如香黍大每服二錢四
更時分冷茶清下小兒一錢下蟲白粥補大效
追蟲丸
雷丸(一兩)白蕪荑(一兩)㯽榔(一兩)使君子肉(半兩)白术(半兩)黑
牽牛(一兩)大黃(錦一)當歸(一兩)
右為末不可見火用麵糊為丸如桐子肉大每服三
十丸小兒七丸或三丸量人虚實勞症柳桃頭湯五
更下小兒沙糖空心下諸雜病薑湯送下
勝金丸治蟲動心痛不可忍
貫衆白殭蠶蕪荑乾漆㯽榔桂(各一兩)
厚朴(一兩半)雷丸
右為末煉蜜丸梧桐子大每服十五丸空心食前温
漿水下初服三五日取下諸蟲乃效若蟲多即服藥
十以上曰方騐
鶴蝨散治取男子婦人腹内諸積蟲積無時攻心疼
痛及口中及大便時有蟲者服之立效
雷丸鶴蝨黑狗骨使君子苦棟根㯽
榔(各一兩)加輕粉(一錢)
右為末每服三錢葱白五根熬湯稠滴小油少許入
藥内五更服如要服此藥隔夜不食夜飯次早五更
空心燒猪肉二兩重喫後却服藥若大便踰時不行
單用牽牛頭目末三錢漿水調服取下蟲物有一托
長餘節節相連屢見效
蒼术澤瀉丸(出拔粹方)胃為三焦相火盛而制陽明燥金故
木相侮木主生五蟲所以胃中有蟲也因多食熱物
胃大熱若瀉三焦火熱退則使金得氣而制木木既
受制五蟲不生而自愈矣
蒼术(去皮三兩)澤瀉桔梗(各二兩)地榆(一兩)皂角子秦
芁(二兩)
右為末燒飯為丸桐子大食前温水下三十丸或酒
米飲下一方無秦芁
萬靈丸治取蟲宣積
黑牽牛(一斤取頭末十五兩生用)荆三稜(五兩)蓬术(煨三兩)大腹子
(一斤取七兩)雷丸(五兩)廣木香(五兩)
右為末和勻用好紫色皂角半斤去皮弦碎用水兩
大碗浸一宿冬月兩宿撈去麄滓銅磁器内熬數沸
白沫出為度放冷和藥必湏淨杵搗丸梧桐子大每
服四錢重五更用沙糖水送下温冷不妨至天明去
利四五行者看取下是何蟲積温白粥補之忌生冷
腥硬之物孕婦勿服
無憂散治男子女人小兒諸般蟲積已未成癰瘕脾
疳及膀胱隂嚢腎腫婦人血蟲如懷鬼胎月水不通
并一切危急之症悉皆治之
白牽牛(二兩半)白蕪荑(用末二兩)㯽榔(去皮用末二兩)黑牽牛(一兩)
大黃(半兩)雷丸(半兩)
右為末勻和一處每服四錢用葱白根熬湯五更服
次早大便中方見藥力之效小兒或一錢二錢大小
加减
石榴枝散治蝤蟲寸白等心腹㽲痛
東引石榴根(一兩)膩粉(一錢)芍藥(剉炒三分)陳橘皮(去白焙半兩)
㯽榔萆&KR1082;(各一兩)
右搗細散每服二錢空心煎棗湯調服日晩再服
白术丸治諸蟲
白术(四兩)澤瀉(二兩)地榆枳實皂角子(各兩)
右為細末燒飯為丸桐子大米飲或白湯或温酒下
化蟲丸治腹中有塊以起手按之不見作聚往来痛
無休止亦治心痛五更心嘈牙關強硬嘔吐涎沫清
水及夢中齧齒面色青飲食雖多不能肌膚或寒或
熱沉沉嘿嘿不知病之去處有蟲不療則子母相生
無有休止長一尺則害人
胡粉(炒五分)鶴蝨(三錢)白礬(五錢)㯽榔(五錢)苦楝根(五錢)
右為細末麵糊丸如麻子大每服十五丸温漿入生
麻油一兩點打勻下温米飲下亦得不拘時候其蟲
細小者化為水大者自下
㯽榔丸(出聖惠方)治諸蟲心痛多吐四肢不和冷氣上攻心
腹滿悶
㯽榔鶴蝨桂心吳茱萸陳橘皮(已上各一兩)
右為末煉蜜和搗百餘杵丸如梧桐子大不計時以
熱酒下三十丸一方療煙蟲心痛以蜜湯下三十丸
蟲出為度忌生葱
治諸蟲心痛(出聖惠方)
酸石榴枝桃白皮(各一兩)陳橘皮(一分)高良薑(半兩)㯽
榔(一兩)
右細剉和勻每服半兩水一盞煎至五分去滓不計
時稍熱服之
桃皮湯(出千金方)治蟯蟲□及痔䘌蟲食下部生瘡
桃皮艾葉(各一兩)槐子(三兩)大棗(三十枚)
右㕮咀以水三升煮取半升頓服之良一方麄搗篩
每服三錢水一盞煎至六分空心食前夜卧各一服
酒䗶膏(出直指方)殺諸蟲
醇酒(一盞)蜜(三錢)蜀漆(一兩)
右銅銚内慢火同熬可丸即丸彈子大每服一丸温
酒化開朝晩服之蟲自下
化蟲散(出直指方)
雷丸(二個)鷄心㯽榔(二個)鶴蝨(一錢)使君子(七個)
右為末入輕粉少許分作兩服當晩用猪精肉一兩
切成片皂角漿浸一宿至五更微火炙熟又用紫清
油拭肉候温取一服藥末摻於肉上略烘過空腹食
之至已刻蟲自下乃飲食一方無鶴蝨
補金散(出拔粹方)治諸般蟲
鶴蝨雷丸定粉錫灰(已上各等分)
右為末每服三錢空心小油調下又用猪肉一兩燒
熟摻藥在上下細嚼亦得用翎掃甘遂末一錢與前
藥一處服之其蟲自下
治諸蟲在胃中漸漸羸瘦
鷄子白蠟(三分)乾漆蜜(一合)
右藥於銅器中以慢火煎令可丸即丸梧桐子大每
服空心服以粥飲下七丸漸加十丸當下諸蟲變為
黃水
乾漆散治諸蟲痛
乾漆雄黃㯽榔訶棃勒
右為散每服五分入麝香少許用葱汁生油調空心
服
青橘丸治諸蟲動發上連心痛
青橘皮蕪荑貫衆雷丸
右為末煉蜜丸如梧桐子大每服二十丸食前橘皮
湯下加至三十丸蟲下為度
蕪荑散取諸蟲
鷄心㯽榔蕪荑木香
右為末一服當晚先煎酸石榴根湯至五更喫炙肉
一片嚼細引蟲上至喉以石榴根湯煖温調藥服蟲
自軟而下
漆香散治大人小兒腹中蟲動痛發不止
乾漆雄黃麝香
右先搗乾漆為末次入雄黃麝香再同勻以蜜器盛
之每服一錢苦棟根湯調下食前小兒以意加减
皂莢丸治心痛如蟲咬
皂莢杏仁
右先搗羅皂莢為末次與杏仁相和搗為丸如小豆
大每服七丸粥飲下發時喫
乾漆湯治蟲咬心痛
乾漆胡椒
右搗篩每服一錢水一盞入葱白一寸麝香少許煎
七分去滓温服
㯽榔丸(出聖惠方)治諸蟲心痛多吐四肢不和冷氣上攻心
腹滿悶
鶴蝨(一兩)乾漆(一兩搗碎)
右為末煉蜜和丸如梧桐子大每服十丸不計時以
醋湯下
又方(出聖惠方)
東引石榴根(一兩剉)膩粉
右用水一大盞煎石榴根至五分去滓調膩粉以利
下蟲為效
制諸蟲方(出本事方)
白蕪荑㯽榔(各一兩)
右為細末蒸餅丸如梧子大每服十五丸至二十丸
温湯下
治諸蟲心痛多吐四肢不和冷氣上攻心腹悶
右用鰻鱺魚淡炙令患人三五度食之
治心腹蟲痛脾胃虚冷氣併冷熱虚洩赤白痢等
右用肉豆蔲以白粥飲服
治疳蟲(本草)
右以端午日取蟾蜍眉脂用硃砂麝香為丸如麻子
粒大小孩子瘦者空心一丸如腦疳以妳汁調滴鼻
孔中
治疳蟲
用苦参炒帶煙出為末飲下
治熱病蛄毒令人喜寐不知痛處面赤如醉下痢膿血
當數視其人下部大小之孔稷稷然(一云搜搜然)赤則䘌
瘡者也劇因殺人見人肝肺服藥不瘥可熏之(出千金方)
右以泥作小甖令受一升竹筒一枚如指大者一頭
即横穿入甖腹中一頭内人穀道中淺入可取熱艾
團如鷄子大著罌中燃之於甖口吹烟令入人腹艾
燃盡乃止大人可益艾小兒减之羸者不得多多亦害
於人再熏不過三作蟲則死不斷亦可末燒雄黃
仍如此熏之
貫衆酒(出直指方)
右取寸白諸蟲五更嚼炙肉一片莫吞俟蟲尋肉其
蟲頭向上却吐出肉嚼使君子三箇并輕粉一匙吞
咽下少頃以當晩所煎貫衆酒吞解毒雄黃丸七粒
則瀉下皆蟲也
殺五臟蟲并諸蟲
右取側栢葉焙乾為末與川黃連同煎為汁服之良
道家多作栢葉湯常點益人枯葉尤佳
油麻散治胷喉間覺有癥蟲上下徧聞葱豉食香此
是髮蟲油煎葱豉令香二日不食張口而卧將油葱
豉致口邊蟲當漸出徐徐以物去之
南粉散治腹中諸蟲令人腹痛多食泥土及油者
右用南粉二錢細研五更初用生油調下至食時蟲
即出盡
砒黃丸治諸蟲痛
右用砒黃細研一兩以水浸炊餅心為丸如小豆大
只每服二丸煮肉湯下空心服
金液丹(出直指方)壮陽道徤胃氣除冷癖殺諸蟲
右用好硫黃十兩飛煉去砂石研細末入甆盒水調
和赤石脂封口研泥固濟日乾於地埋小罐子盛滿
了水安甆盒在上再用泥擠慢火養七日七夜次即
加頂火一通冷取出研末每一兩用蒸餅一兩湯浸
手握去水為丸梧子大每服三十丸空心米飲送下
白金散治臟腑内一切蟲令人褊好食生物及面黃
嘔吐或時心腹發痛但是蟲病悉治
右用狼毒不拘多少為細散每服一錢用餳一皂子
許大沙糖少許以温水同化下臨卧放冷空心服之
至服藥時覺腹微動氣食藥一服来日早取下蟲為
見效
寸金散治大人小兒諸蟲為病及骨蒸勞羸瘦飛屍
遁屍鬼□室女經脉不行五心煩熱怠惰少力
右用乾漆不拘多少炒令煙出為細散每服一錢加
以生油温水攪勻調服若治小兒每一斤再加入白
蕪荑仁三兩搗取細末更研雄黃半兩合研勻量兒
之大小亦用生油温水調服清米飲亦得如是室女
有經脉不行服之必行其餘蚘蟲服無不效者
蕪荑散(出肘後方)治脾骨有蟲食即痛面黃無色疼痛無時
立效方
右用石州蕪荑仁二兩麵炒令黃色為末非時米飲
調服二錢瘥
又方治蟲咬心痛
右用白蕪荑微炒一兩為末用沙糖丸梧子大每服
吞十丸
破宿血殺蟲
右以獅子屎服之(即蘇合香)
治諸蟲在臓腑久不瘥
右以㯽榔半兩炮搗為末每服一錢至二錢葱蜜煎
濃湯調下空心服
沙應丸治諸蟲積惡物盡下
㯽榔大腹子(各十兩净取末十二兩)蕪荑(净一兩)黑牽牛(二斤)
(取净末十二兩)大黃(净四兩)雷丸(净一兩)錫灰(净四兩)木香(净一兩)
右為末一處滴水為丸如小七香丸大每服四錢重
五更時候用葱白湯送下
治大腸蟲出百十尺不斷斷之復生行坐不得
右用鶴蝨末水調五錢服之自愈
治蟲心痛(千金方)
右用鶴蝨一味為末蜜和丸如梧子大每服四十丸
煎蜜湯下日一服可加五十丸一方為末温漿和空
腹時服
荳䓻散(朱氏集騐方)治腹痛
陳皮甘草訶子使君子半夏没石子
(各半兩)厚朴(七分)木香肉豆蔲(各二錢半)
右㕮咀每服三錢薑三片棗三枚水一盞煎七分無
時湘中醫者陳必勝以此醫一女使遂除根
化蟲丸(朱氏集騐方)治諸蟲
蕪荑錫灰神麹麥蘖
右等分為細末麻油為圓取初五更空心用炙猪肉
細嚼嚥汁不喫肉汁引動蟲次用濃煎石榴根湯下
丸子藥十丸
又方(朱氏集騐方)
右急以酒調好雄黃末傳之毒水流如涎大效
又方治諸蟲心痛多吐四肢不和冷氣上攻心腹滿
悶
楝樹東南根白皮(一兩樹有子者)
右細剉以水一大盞煎至五分去滓空腹温服
雷金散(出衛生寳鑑方)取諸蟲
雷丸末(八分)欝金末(七分)黑牽牛末(一錢半)
右為末和勻以生油調下以三兩匙飯壓之
制蟲蜜勞悅澤膚去勞熱
㯽榔(一兩半)龍膽(一兩)乾漆(半兩)
右為末煉蜜圓如梧子大每服十丸至十五丸熟水
吞下
又方(出本事方)
右用定粉研每服一錢用麻油調五更服晩取下
助肺殺諸蟲下氣令人能食消心腹間惡氣卒心冷氣
(澹寮方)
右以榆子作漿食之良亦甚香美有少辛味陳者尤
為佳
治疳蟲食人脊骨者(出本草)
右以鼠李根煮濃汁空心服一盞良
如智丸(出本草)治蟲痛(方見本門寸白類名香附丸)
治腹中蟲毒
右用營實根皮濃煮汁服之
治病咽塞食不下有蟲毒者
右用小蒜虀大蒜三升飲之當自痊可昔華佗路逢
一車載一人病咽塞食不下呻吟佗曰餅店家蒜虀
並大醋三升飲之當自痊其病人遂依言飲之果吐
出大蛇一枚而自愈
九蟲(附論)
夫蟲與人俱生而藏於幽微其為害也盖本於正氣虧
弱既食生冷復感風邪所以種種變化以至蕃息初若
不足畏而其甚可以殺人善攝生者薄滋味節嗜慾蚤
去三屍防患於未然彼九蟲亦將銷鑠於冥冥之中惟
未進此道則攘蘖剔蠧無使滋蔓盖有藥存焉(名狀見諸蟲論)
方
貫衆丸(出聖惠方)治九蟲動作變生諸病
貫衆石蠶(各一兩一分)狼牙(剉)藜蘆蜀漆白殭
蠶厚朴(各三分)雷丸(炮一兩半)白蕪荑(炒一兩)
右為末煉蜜和為劑更於臼内入酥少許杵令勻熟
丸如梧桐子大每服十丸空心温漿水下午時臨卧
再服一方無厚朴另有㯽榔
石榴枝湯治九蟲動作腹中刺痛口吐清水面色黑
黃及蟲攻心痛者
東引石榴枝(三兩)木香陳橘皮吳茱萸(各一兩半)大
黃芍藥(各二兩)薏苡仁(二兩半)
右㕮咀如麻豆大每服五錢水一盞半煎八分去滓
空心温服
麝香丸治九蟲
黃連(去鬚一兩)白蕪荑(炒二兩)乾蝦蟇(一枚)乾漆(炒去煙一兩)雷
丸(炮半兩)定粉(研一兩半)
右為末入麝香少許再研羅勻用醋煮麺糊和丸梧
桐子大每服温水下十丸空心食前服
麝香丸(出聖惠方)治九蟲
麝香(半兩)犀角屑(一兩)雄黃(半兩)甘遂(一兩)巴豆(半兩)硃砂
(半兩)
右為細末入巴豆及研了藥令勻煉蜜和丸如梧桐
子大每服空心以温水酒下五丸
㯽榔散治九蟲在臟日久相生轉多下蟲
㯽榔(一兩)蕪荑仁(半兩)狼牙(一分)白蘝(一分)鶴蝨(一分)
右為細散每服藥時不得喫夜飯候至四更以来將
暖水一盞調下三錢其蟲瀉下
鷄子丸治九蟲
鷄子好漆蠟(三兩)粳米粉
右先取漆蠟入銅鐺中用慢火攪令得所次入粳米
粉又攪令勻煎令凝候可丸即取鐺置坐黃土上纔
候稍温即下鷄子又攪令得所再置火上煎令可丸
如小豆大隔宿勿食於空腹煎粟米飲下二十丸小兒
五丸千金有茱萸根桑皮
狼牙散治九蟲在腸胃令人心煩吐逆下蟲
狼牙鶴蝨貫衆蕪荑(各等分)
右為細散每服以粥飲調下一錢良久再服蟲盡為
度
蕪荑散治九蟲
蕪荑仁狼牙㯽榔石榴根皮(各等分)
右細羅為散每日空心以温酒調下二錢
狗脊散治九蟲
狗脊芎藭細辛白蕪荑(各等分)
右為細散三更後先喫牛肉澹乾脯三二兩五更初
以粥飲調下三錢良久當有蟲下為度
三蟲(附論)
夫三蟲亦九蟲之數曰蚘曰赤曰蟯是也其發動諸病
較之他種為甚蚘蟲又曰長蟲長一尺動則吐清水心
痛貫心則死赤蟲狀似生肉動則腸鳴蟯蟲至細微形
如菜蟲居胴腸間多則為痔極則為癩或生諸癱疽癬
痿瘑疥而其變甚多三蟲為患如此古人秘析而治之
意亦深矣
方
白蘝丸治三蟲發動心痛等疾
白蘝狼牙藜蘆桃花貫衆陳橘皮
白蕪荑
右為末煉蜜和為劑更於鐵臼内入稱杵令勻熱丸
如小荳大每服二十丸隔宿勿食空腹漿水下至晩
再服漸加至三十丸姙娠婦人勿服
鼈甲丸治三蟲發痛面目黃不下食
鼈甲白术陳橘皮木香狗脊㯽榔
吳茱萸(三次換水洗去土焙乾微炒一兩)
右為末煉蜜和為劑置臼内入酥杵令勻熱勻丸如
梧桐子大每日空心服煎青橘皮湯下三十丸晩食
前再服
芎藭散治三蟲
芎藭白芷雷丸桔梗
右為細末每服二錢用蜜并醋各少許觧勻調服或
米泔汁調服亦得每日空腹日午近晩各一服
竹節丸治三蟲
燒竹節雷丸錫屑陳皮
右搗下篩蜜丸如梧桐子大一服八丸日三服斷虫
也一方温水送下
雚蘆散治三蟲
雚蘆乾漆吳茱萸
右為細散每服二錢煎粟米稀粥調空心服一方先
嚼淡乾脯後服
天門冬治三蟲保定肺氣去寒熱養肌膚益氣力利
小便及諸暴中偏風濕痺強骨髓
天門冬(半斤)
右先取天門冬細剉爛研如泥用酒一斤和絞取汁
并蜜攪之令勻銅器中重湯上煎仍用竹篦攪後如
餳每服如彈子大空腹温湯服之或用生地黃汁一
盞同煎妙
亂髮灰散治三蟲并蟯蟲
亂髮丹砂(各二兩)
右同研極細每服一錢醋調空心服之一方用真珠
苦酒調服治蟯蟲
雷丸散治三蟲
雷丸(炮一兩)芎藭(一兩)
右為細散每服一錢空腹服煎粟米飲調下日午近
晩各一服
鶴蝨散(出聖惠方)治三蟲
鶴蝨(二兩)雚蘆(一兩)
右為細散每服一錢用猪羊肉臛汁調空腹日午近
夜各一服一方無雚蘆
療三蟲方(肘後方)
茱萸根(取東引指大者長一尺剥取白皮)栝蔞(四兩切一升)
右件細剉茱萸根以水一升漬之一宿旦絞滓宿勿
食旦空腹先喫脯然後遂服之小兒再三服亦療寸
白蟲
雚蘆散(肘後方)治三蟲神效兼治蟯蚘蟲攻心如刺吐清
汁并寸白蟲
右用雚蘆微炒二兩為細散每服二錢隔宿勿食於
日清旦用肉臛汁調服之蟲自下一方飲臛和服
㯽榔湯治三蟲幷寸白蟲
右用㯽榔三枚灰火煨過麄搗篩用水三鍾煎至一
鍾半漉去滓分三服空腹日午前近夜各一服其蟲
即盡下或和葱白鹽豉同煮飲之亦佳一方治寸白
蟲用好㯽榔二七枚治下篩以水二升半煮去皮取
一升半濾去滓内末頻服晩卧蟲出或不盡更服取
全瘥止宿勿食旦服之
木香湯治三蟲心痛黃面不下食
木香(三分)㯽榔(三分)薏苡仁(炒一兩)陳橘皮(焙三分)吳茱萸
(炒一分)東引石榴枝(炙剉一兩半)
右㕮咀每服二錢水一盞煎七分去滓温服如人行
三四里再服
殺三蟲毒邪氣破老血(出本草)
右取竹肉以灰汁煮三度煉然後依常菜茹食之煉
之不熟者戟人喉出血手爪盡脱竹肉生枯枝上如
家鷄子似肉臠應别有功人未盡識之一名竹實也
治三蟲
右用桃葉絞汁一升飲
導引法
療三蟲
右以兩手著頭相生义手長幼氣即吐之坐地緩舒
兩脚以兩手從外抱膝中痛低頭入兩膝間兩手交
叉頭上十二遍愈三蟲又云叩齒二七過輙咽氣二
七如是三百通乃止為之三十日邪氣悉去六十日
小病愈百日大病除三蟲伏屍皆去面體光澤
五臟蟲(附論)
夫五臟蟲者緣臟真衰弱熱氣薰蒸而成之傳所謂肉
腐出蟲魚枯生蠧理固如此其名狀之異見於九蟲序
可辨而察也
方
麥門冬丸(出聖惠方)治肺熱生蟲其形如蚕令人咳逆氣喘
或謂憂膈氣膈患膈寒膈熱膈皆從勞熱氣生名曰
膏欲病鍼炙不至
麥門冬(十兩)蜀椒(一兩)人参(一兩一分)遠志附子細辛
(各一兩半)甘草(一兩半)乾薑(一兩)桂(去粗皮)百部(焙)白术黃
蓍(各一兩一分)杏仁(半兩)
右為末煉蜜和更於鐵臼内塗酥杵令勻熱丸如酸
棗大含化稍稍嚥津一方有㯽榔一方無白术
前胡湯治脾有白蟲長一寸在脾為病令人好嘔胸
中咳即嘔而不出
前胡白术赤茯苓枳殼細辛旋覆花
常山松蘿(各一兩半)龍膽杏仁(各兩)
右麄搗篩每服五錢水二盞入竹葉十片净洗細切
同煎至一盞去滓空心服吐之即瘥若腹中熱滿入
黃硝五分梔子仁一兩半苦参一兩一方用枳實無
枳殼
雷丸丸治心臟勞熱傷心有長蟲名白蟲長一尺貫
心為病
雷丸陳橘皮桃仁(各一兩一分)狼牙(一兩半)貫衆(半兩)
白蕪荑青箱子乾漆(各一兩)亂髮(燒為灰)
右除亂髮燒灰餘搗為末然後與亂髮灰同研令勻
煉蜜和更於鐵臼内塗酥杵令勻熱丸如梧桐子大
每服空心温酒下十五丸至晩再服米飲亦得一方
用塗酥一方有殭蠶吳茱萸根皮
貫衆散(出千金方)治勞腎熱四肢腫急有蟯蟲如菜中蟲生
於腎中
貫衆(三枚)乾漆(三兩)吳茱萸(一兩半)白蕪荑槐白皮(各一)
(兩)胡粉(一兩)杏仁(半兩)
右除别研胡粉外搗羅為散更與胡粉同研令細每
服二錢空腹用井華水調服日晩再服
㯽榔散治蟲多脾病乍去乍来嘔吐清沫
鷄心大㯽榔貫衆(各分)石菖蒲木香(各分)甘
草(一錢)
右剉每三錢水煎空心加靈砂金液丹服盡靈砂金
液有硫黃水銀能殺蟲也
桑根白皮湯治肺勞熱生蟲在肺為病
桑根白皮(取一升)狼牙(三兩)吳茱萸根皮(净刷去土五兩)
右細剉用酒七升煮至二升去滓分作三服每日空
腹一服一方無狼牙
茱萸根浸酒方(出聖惠方)治脾勞有白蟲在脾中為病好嘔
吳茱萸(東引者一尺剉)麻子(八升)陳橘皮
右先搗碎橘皮麻子如泥然後拌茱萸用酒一斗浸
宿慢火上微煎絞去滓分作五服每服空心温服蟲
即下凢欲合藥時忌言合煞蟲藥一方以水煎服
㯽榔散治蟲動心痛
㯽榔(一兩)乾漆(一兩)石灰(三兩)
右件為末每服一錢用熱酒調放温連二服不拘時
候
一方
右用杏仁輕粉最殺蟲
治臟腑内一切蟲病(出本草方)
殺腹臟蟲
右以槐花炒服
治五種蟲
右以楝皮去其蒼者焙乾為末米飲下二錢匕
蟯蟲(附論)
夫蟯蟲是九蟲之一甚微細如今之蝸蟲亦由臟腑虚
弱而致發動其始若不足慮者然其生化衆多攻心刺
痛時吐清水在胃中浸蝕不已日加羸瘦甚則或痔瘻
疥癬癰疽諸癩齲蟲害人若此絶其本根勿使能殢則
毒而治之所不可忽
方
石榴散治蟯蟲
酸石榴根乾漆狼牙鶴蝨㯽榔(剉各一兩)
右為細散每服二錢空心温酒調下
芫花散治蟯蟲
芫花(三分)狼牙(三分)雷丸(三分)桃仁(三分)白蕪荑(三分)
右為細散隔宿勿食平旦以粥飲調下一錢一方無
白蕪荑
又方(聖惠方)
貫衆狗脊白蕪荑(已上各一錢)桃花(半兩)麝香(一分)
右為細散每服二錢空心温酒調下良久再服
蜜香丸治蟯蟲
蜜陀僧(煆一兩)麝香(研五分)硫黃(研一分)定粉(研半兩)
右為細散醋煮麺糊丸梧桐子大每服十丸空心蕪
荑湯下
槐皮丸治蟯蟲在胃漸加羸弱
槐皮桃仁楝實(各半兩)
右為末煉蜜猪膏丸如人指大以綿裹導下部中
巴豆桃仁丸治蟯蟲
巴豆(五枚)桃仁(炒二十兩)
右同研極細丸如梧桐子大每旦空心服温漿下大
人兩丸小兒一丸蟲下再服
艾汁方治蟯蟲攻心如刺吐清水并寸白蟲良久再
服蟲當下
右用艾葉并嫩心切二升搗研絞取汁兩盞許宿不
可食平旦先嚼乾脯少許後頓飲汁不能盡即兩日
徐服一方治蚘蟲旦取肥香脯一方寸片先喫令蟲
皆聞香然後飲一升當下蚘一方搗艾葉以苦酒煎
而服之良一方治寸白蟲隔宿勿食好淡羊肉乾脯
用一二兩嚼嚥汁令蟲聞香然後飲艾汁一盞又却
取水觧一盞初五更先喫炙猪肉一片服之
蒺藜散治蟯蟲
右於七月七日採蒺藜子幷苖葉隂乾燒存性細研
之每服二錢食後煎蕪荑酒調下日三又治諸蟲方
水銀膏治蟯蟲咬人下部癢
右以水銀一兩蒸用棗膏丸如人指大綿裹臨卧導
於下部中一宿内藥時常留綿帶子在外一方水銀
恐損腸宜慎之
治蟯蟲方
右以好鹽末二兩苦酒半升合銅器中煮熬數沸宿
則不食空心頓服之
治蟯蟲攻心如刺口吐清水并烟蟲咬腹内痛
右用苦楝子取根剉水煮令濃赤黑色以汁合米煮
之作糜隔宿勿食来旦食一匙俟少時復食一匙半
升糜便下蟯騐或用皮去其蒼乾者焙為末米飲下
一二錢兼治五種蟲一方療蛔蟲但取肥香脯一片
於先喫令蟲聞香舉頭稍從一口為度妙少進自然
取食一匙半升糜便下蛔一方用苦楝樹白皮水煎
之去滓熬成膏五更以温酒服半匙用銀器内熬更
為妙
蚘蟲(附論)
夫蚘蟲即九蟲序所謂長蟲者今此折而治之較之他
害人多觀其發作冷氣臍腹撮痛變為嘔逆以至心中
痛甚如錐昔人蚘厥貫心能殺人所以治之不可緩也
聖惠論曰蛔蟲者是九蟲内一蟲也長一尺亦有長五
寸或因臟腑虚弱而痛或疳肥而動則腹中痛發作種
聚行上下痛無休息亦攻心痛喜吐涎及清水貫傷心
者則死診其脉腹中痛當沉弱而弦今反脉洪而大則
是蛔蟲也
方
烏梅丸治蚘厥令病者静而復煩臟氣蚘上入膈故
煩湏臾復上得食嘔又煩者蚘聞食臭出其人自吐
蚘兼治久痢
烏梅(一百五十箇)當歸川椒細辛附子桂心
人参黃蘖(各三兩)乾薑(炮五兩)黃連(八兩)
右為末以苦酒漬烏梅一宿去核蒸之五斗米熟下
搗或泥和藥相得内臼中與蜜杵一二千下丸如梧
桐子大食前飲服十丸或加至二十丸温米飲下食
前服
當歸湯治蚘蟲心痛如錐刺時吐白蟲
當歸(一兩)桔梗(一兩半)陳橘皮桂(去粗皮)人参(各半兩)赤
芍藥(三分)鶴蝨(炒二分)㯽榔(炮分)朴硝(研三分)
右除朴硝外麄搗篩入朴硝拌勻每服三錢水一盞
煎至七分去滓空心服後半時辰再服
靡蕪丸治少小有蚘蟲結在腹肚内數發腹中微下
白汁吐而悶寒熱飲食不生肌皮肉痿黃四肢不相
勝舉
靡蕪貫衆雷丸山茱萸天門冬狼牙
(各八分)雚盧甘菊花(各四分)
右為末蜜丸如大豆三歲飲服五丸五歲以上以意
加之漸至十丸加雚蘆六分名雚蘆丸治老小及婦
人等凡病腹内冷熱不通急滿痛胸膈堅滿手足煩
熱上氣不得飲食身體氣腫腰脚不遂腹内狀如鷄
鳴婦人月經不調無所不治
集效丸治因臟腑虚弱或多食甘肥致蚘蟲動作心
腹絞痛發則種聚往来下上痛有休止腹中煩熱口
吐涎沫是蚘咬宜服此藥若積年不瘥服之亦愈又
治下部有蟲生痔癢痛
木香鶴蝨㯽榔訶子蕪荑附子乾
薑(炒各七錢半)大黃
右為末蜜丸如梧子大每服三十丸食前橘皮湯下
婦人醋湯下
當歸散治蚘蟲痛發冷氣先從兩肋連胸背撮痛欲
變吐逆
當歸鶴蝨(各二兩)陳橘皮人参(各一兩)㯽榔(三兩)枳
殼芍藥(各兩)桂(一兩一分)
右為散每服二錢空心煎棗湯調下至晩再服
雷丸散治九種心痛蟲痛為先
雷丸(一兩)貫衆(一兩半)狼牙當歸(一兩半)㯽榔(一兩)桂(一兩)
(半)鶴蝨(一兩)陳橘皮(一兩)
右為散每服二錢空心煎粟米飲調下晚食前再服
以大下蚘蟲為度一方用蜜湯下
柴胡湯治蚘蟲心痛
柴胡(一兩半)當歸食茱萸(一兩)芍藥(一兩半)厚朴(剉一兩)
㯽榔(三枚)郁李仁(三分)
右麄搗篩每服三錢水一盞煎至六分去滓食前温
服日三
桔梗散治蚘蟲攻心痛
桔梗當歸芍藥(各三分)橘皮(炒半兩)㯽榔鶴蝨
(各一兩)萆&KR1082;(一兩)
右為散每服二錢空心煎生薑棗湯調下至晚再服
鶴蝨散治疳蚘寸白蚘蟲等發作心腹㽲痛
鶴蝨(炒三分)㯽榔(一兩二分)楝根皮(二兩五錢)陳橘皮(五錢)麥
葉(一兩半)糯米(一合)牽牛子(三兩)
右為散每服二錢空腹煎粟飲調下如未轉瀉即更
服仍時煎薑蜜湯熱投之
治蚘蟲
右用赤藤煮汁服之
桑根白皮湯治蚘蟲心痛每連臍腹刺痛多吐涎沫
桑根白皮(三兩)酸石榴皮(一兩)白蕪荑㯽榔厚朴
(各五錢)
右麄搗篩每服三錢水一盞入生薑一小塊擘破同
煎至六分去滓空心服至晩再服
石榴皮湯治蚘蟲心痛腹中㽲刺痛不可忍往往吐
醋水
酸石榴皮(三分)㯽榔(一分)桃符(一兩半)胡粉(一分)
右先搗篩前二味後以胡粉拌勻分為五服煎每服
水一盞入桃符一分酒半盞同煎至七分去滓空心
温服至晚再服
萆&KR1082;散治蚘蟲發作
萆&KR1082;白蕪荑狗脊(剉一分)
右為散每服二錢温酒調欲服藥先隔一宿喫牛肉
乾脯一片次日空心服藥蟲下即瘥
麝香散治大人及小兒疳蚘腹中虚脹面目痿黃
麝香(剉研一分)乾蚯蚓(五錢)乾蝦蟇(一枚塗酥炙黃赤色淨剔去骨并去腹中惡)
(物)
右先搗蚯蚓等為散與麝香同研令勻細每服一錢
空腹煎薏苡根湯調下
高良薑湯治蚘蟲
高良薑(剉一分)苦楝根皮(二兩)胡椒(三十粒)
右麄搗篩每服三錢水一盞煎至六分去滓空心服
服訖卧少時未得喫食或吐或瀉即瘥
雚蘆散治蚘蟲懊憹
雚蘆乾漆(各二兩)扁蓄(三分)
右為散每服一錢煎粟米飲調食前服日三
漆煎丸(肘後方)治蚘蟲蟯蟲在胃令人漸漸羸瘦
漆清白蜜清酒(各半升)
右同攪令勻於銅鍋中微火煎常令沸不住手攪候
如膏可丸即止丸如雀邜太每服一丸隔宿不食空
心温酒化破服之蟲即下不下再服亦可丸如梧子
大空心服酒下二十丸
甘草粉蜜湯治蚘蟲之為病令人吐涎心痛發作有
時
甘草(二兩)粉(一兩)蜜(四兩)
右以水三升先煮甘草取二升去滓内粉蜜攪令和
煎如薄粥温服一升瘥即止
㯽榔煎治蚘蟲并寸白蟲
㯽榔(五枚)酸石榴根皮(剉一升)
右先將㯽榔麄搗與石榴根各均分作三度用每度
用水二升半煎至一升半絞去滓入粟米一合煮如
粥平旦空心頓喫利下蟲效一方治寸白蟲為散淡
猪肉汁調五更初服候半時辰再服一方石榴根煎
湯調末服先將猪肉含口中嚥津下去肉却服藥
狼牙散治蛔蟲或攻心吐清水幷療白蟲
狼牙(一兩)蕪荑(一兩)
右細羅為散每一服藥空心先喫小淡羊肉乾脯即
以温酒調散二錢服之不過三四日永瘥
治蚘蟲
右用麻黃搗葉水絞取汁服五合
治石蚘腹脹面黃極難療者
右用死人枕煮汁服之昔張㬌年十五歲腹脹面黃
用衆藥不能治以問徐嗣伯曰石蚘耳即難療當取
陳死人枕煮汁服之得大蚘蟲頭堅如石者五六升
其病即瘥石蚘者醫療既癖蚘蟲轉堅世間藥豈能
祛遣所以湏是鬼物驅之然後乃散故令煮死人枕
以服
治蚘蟲咬心痛面青口中沫出臨死者(本草)
右取扁蓄葉十斤細切以水三石三斗煮如餳去滓
渣適寒温空心服一升蟲即下至重者再服仍通宿
且勿食来日平明服之
治蚘蟲
右以鼹鼠肉令大人小兒食之
療蚘蟲攻心如刺吐津汁
右用萑菌單末之猪肉臛和食之亦作羊肉臛和之
旦日一頓服佳
治蚘蟲
右取楝實浮苦酒中浸再宿用綿裹内穀道中入三
二寸一日易之
治寸白蚘蟲
右用金櫻花子止冷熱痢殺寸白蚘蟲等和鐵粉研
細拔白髮傳之再出黑者亦可染髮
薏苡根湯治蚘蟲
右以薏苡根一握去土碎剉麄搗篩水三盞煎至一
盞半漉去滓分二服空心先喫餳少許然後温服又
一方治蚘蟲攻心腹痛
蠶蛹汁方治蚘蟲
右取繰絲蠶蛹兩合爛研生布絞取空心頓飲之非
值繰絲時即湏依時收取蠶蛹暴乾搗羅為末用時
任以意斟酌多少和粥飲服之
鶴蝨散療蚘蟲幷三蟲諸蟲
右取波斯鶴蝨三兩搗散以肥猪羊肉但有一色以
少葱豉為臛汁每旦空腹以臛汁和一方寸七日頓
服之稍多飲臛汁佳若不能散服即以蜜和為丸略
如梧桐子大一服十丸還以此臛汁下之假令明旦
須服今日未欲即勿食明旦服藥訖至巳時為佳要
須服此丸散使盡已後三十日勿雜食永瘥或以苦
酒於空心服之亦治諸蟲一年治涎蛔蟲出吐水心
疼痛淡醋和服之蜜丸平旦漿水服一方治三蟲以
猪羊肉臛汁調一錢空心服
殺蚘蟲
右以鹽麸子樹根白皮煎服
殺腸中蚘蟲
右用小麥熬煎末服
療蚘蟲咬心痛
右取鶴蝨十兩搗篩蜜和丸如梧子大以蜜湯空腹
時吞四十丸日增至五十丸慎肉酒一方平旦漿水
吞服二十丸又千金方為末温醋下蟲當出
桔梗散治蚘心痛
桔梗當歸芍藥雷丸人参貫衆㯽
榔陳橘皮
右為細散每服二錢空心煎薑棗湯調下日晚再服
漸加至三錢
增損當歸湯治心痛發作痛有休止喜涎出是為□
蟲亦治心腹藴結痛
當歸芍藥黃芩朴硝桔梗柴胡升
麻
右㕮咀每服三錢水一盞煎七分去滓温服
狗脊丸治蚘蟲痛
狗脊(去毛一兩)吳茱萸(炒半兩)陳橘皮(焙三分)蕪荑(三分)㯽榔
(剉一兩半)
右為細末煉蜜和丸如小豆大每服二十丸食前橘
皮湯下
蕪荑散治大人小兒蚘咬心痛經心蟲貫心則殺人
欲騐之大痛不忍或吐清黃綠水淋沫或吐蟲出發
有休止此是蚘痛心也宜速療之(仁存方)
乾漆(煙盡一兩)雷丸蕪荑(各五錢)
右為細末每服二錢温水七分盞調和服不拘時甚
者不過三服小兒每服五分
薑黃散治蚘蟲心痛喜吐水衝刺痛不可忍或不能
食面黃腹滿
薑黃(一兩三分)雚蘆(剉一兩)鶴蝨(一兩一分)
右搗篩每服三錢水一盞煎七分又入酒一合更煎
取沸空心服晚食熱飯即蟲下一服未盡更服
鶴蝨飲治蚘咬心痛
鶴蝨苦楝根(焙各一兩)碙砂(一兩)
右先以二味麄搗羅入研藥和勻每服三錢水二盞
新匙一柄剉折同煎一盞下朴硝末一錢煎沸去滓
空心服
乳香散治蚘心痛
乳香(研一分)鶴蝨(炒三分)㯽榔(剉一兩半)
右為細散每服三錢大麻子汁調下
㯽榔散治蚘咬心痛
㯽榔(剉)蜀椒(各半兩)
右為細散每服二錢米飲調下空心日晩各一服
吳茱萸散治蚘心痛
吳茱萸(炒半兩)鶴蝨(一兩半)
右為細末每服二錢空心温酒調下
鶴蝨㯽榔湯療心痛不可忍似蛔者
鶴蝨(二兩小兒用一兩)大腹㯽榔
右以猪肉汁六升煮㯽榔取三升去滓内鶴蝨末先
夜不食明旦空腹頓服湏臾病下及吐水瘥神效七
日禁生冷酢滑一方用煖大麻仁汁調下二錢
又方
方發時取鹽一七内口中水下立定蟲即出
治蚘蟲
右用麻葉搗爛用水泡絞取汁五合服之麻葉乃今
時人績布者是也
去蚘蟲
右用楝根煮汁作糜食之
治蚘蟲
右用漏蘆杵為末以餅臛中服方寸七
治大人小兒蚘咬心痛心腹脹滿黃瘦
右用醋麻子搗為末每服一錢匕調服之甚效
寸白蟲(附論)
夫寸白蟲乃九蟲之一種也狀似絹邊葫蘆子因臟氣
虚風寒濕冷積腸胃又好食生膾乾肉等所以變化滋
多難於蠲治說者謂食牛肉飲白酒所致特一端爾亦
未必皆緣此
方
㯽榔散治蚘蟲寸白蟲蛔蟲
㯽榔(剉一兩半)當歸鶴蝨(各三分)貫衆雷丸(半兩)蕪荑
仁陳橘皮(焙各三分)
右搗羅為末每服二錢空心煎棗湯調下至晩再服
漸加至三錢利為度
錫灰丸取寸白諸蟲
錫灰(細末一兩)鷄心㯽榔貫衆(各半兩)木香(二錢五分)輕粉
黃丹(各二錢)
右為細末酒醋煮麵糊丸荔枝乾大每服一丸米泔
浸軟日落先喫飯了至黃昏不饑飽時喫肉脯一片
引蟲候少刻温酒嚼下天明蟲出又喫韭菜治寸白
蟲
取寸白蟲(出寸草方)
錫灰(一兩)木鼈(一兩)蘆薈(二十枚)黃丹(十分)輕粉(十分)
右為末猪膏油丸如彈大先齋一日晩莫喫飯次早
五更温水吞下分作二服
取寸白蟲(出本事方)
蕪荑(一錢)鷄心㯽榔(二箇)狼牙草(五錢)雷丸(三分)輕粉(少許)
右為末每服二錢四更時清茶調下隔夜點取茶四
更時取清
石榴根散治寸白蟲
酸石榴根(去土五兩碎切)㯽榔(一顆)膩粉(研半錢)鉛丹(炒半錢)
右先取㯽榔末等三味細末令勻再温石榴根汁調
藥末五更頓服凡欲服藥侵早先喫肥猪肉次便服
藥
㯽榔散治寸白蟲每以月一日二三服之餘日勿服
㯽榔(剉二兩)陳橘皮桑白皮(剉各三分)蕪荑(炒一兩)
右為散每服一錢半以漿水一中盞濃煎酸石榴根
湯調空腹服欲服藥隔宿勿食清早先取乾脯一片
細嚼嚥汁少頃即服藥至晩蟲出未下煮白皮汁服
之
治寸白蟲令化為水(出聖惠方)
狗脊貫衆白蕪荑酸石榴根(已上各一兩)
右為散每服兩半以漿水一大盞煎至五分去滓四
更初温服先於晚間不得食夜飯
又方(出聖惠方)
狼牙白芨白蘝白蕪荑(已上各一兩)
右為細末每食空心以温酒調下二錢
香附丸治葫蘆蟲亦治寸白蟲兼諸蟲
木香(為末一分)附子硫黃(研各半兩)
右先用蜜陀僧半兩入醋熬成膏然後入三味藥末
一處和丸如小豆大每服十五丸温酒下食前服一
方先以釅醋一升煎附子末為膏次入三味為丸冷
茶芥湯下頭日不晚食五更服為妙
白蘝散(出肘後方)治寸白蟲為病令人兩眼無光澤脚膝少
力
蕪荑(六分)狼牙(四分)白蘝(二分)
右治下篩以苦酒二合和一宿次早空腹服之一方
漿水二盞
治寸白蟲(出德生堂)
錫沙蕪荑㯽榔(各等分為末)
右濃煎石榴根汁半升下散三錢一方用黃丹丸五
枚中夜服旦日下見蟲
㯽榔散治寸白蟲
石榴根(剉)陳橘皮桑根白皮(各一兩)
右細剉分作三服每服水盞半煎至一盞去滓五更
初調生㯽榔末二錢至天欲明不瀉至曉又一服如
蟲母未下再服或瀉不止喫冷粥止之
石榴根湯治寸白蟲令人羸瘦
酸石榴根(一大握)蕪荑(二兩)牽牛子(末五錢)
右前二味麄搗篩每服五錢水一盞半煎至一盞去
滓下牽牛末五分煎沸空心温服如人行十里再服
以快利蟲下為度
橘皮湯治寸白蟲
陳橘皮(焙乾二兩)蕪荑仁狼牙(各一兩半)
右為末煉蜜和為劑更杵令勻丸如梧桐子大每服
三十丸食前温漿水下日三服
㯽榔湯治寸白蟲
㯽榔(剉一十四枚)薤白(一盞許)鹽豉(一盞許)
右將大㯽榔麄搗篩與餘物各分為三分煎每分以
水三盞煎至一盞半去滓分三服隔宿勿食侵早空
心一服如人行六七里一服蟲未下再服
水銀丸治寸白蟲
水銀錫白蠟(各一分)
右熟研以糯米粥丸如皂子大每服温酒夜嚼一丸
次日食前取下蟲母瘥
石榴根湯
酸石榴根(一握)陳皮(一兩)㯽榔(三枚)
右除㯽榔末外合細剉以水三盞煎至一盞半去滓
入㯽榔末攪勻分温二服空心相繼服盡當有蟲出
次煮薤粥補
療寸白蟲為水瀉出求除方
榧子㯽榔蕪荑(各等分)
右為散温酒二錢燒牛肉脯喫後服藥也
治寸白蟲令化為水(十全良方)
萆&KR1082;(一兩)甘草(三兩)狗脊(三兩)
右為細散每服二錢食前粥飲調下
又方(出聖惠方)
㯽榔(二枚)杏仁(七枚)酸石榴根(一握剉)
右細剉水二大盞煎至一盞去滓空心分温二服凢
欲出蟲時先坐暖物兼食少澹羊肉乾脯微燒過爛
嚼嚥汁待引得蟲出即服良又候腹内似不安甚即
轉動以快利為度後服蕪荑湯一小碗以補之永瘥
又方(出聖惠方)
麝香(二錢)蕪荑仁(三分)狗脊(五錢)
右為細散入麝香研令勻於月厭日以澹漿水空心
調下二錢良久再服從早至食時可三服當以下蟲
為度一方以蕪荑湯下
又方(出聖惠方)
狗脊(一兩)萆&KR1082;(五錢剉)貫衆(半兩)
右為細散每服空心以蕪荑湯調下二錢以蟲出盡
即止
又方(出聖惠方)
桑根白皮(一兩剉)㯽榔(半兩)桃根白皮
治寸白蟲(出肘後方)
胡麻(一升)胡粉(一兩)
右為末明旦空腹以猪肉臛汁噉盡則瘥一方名胡
粉丸療心痛不可忍似蛔者用生真胡麻一合胡粉
半合熬搗先以猪肉脯一片空心服啖嚥肉後取前
藥搜作丸以少清酒盛頓服盡十歲以上增减忌生
冷猪肉魚鷄蒜酢滑等七日若是蛔吐水者是也
取寸白蟲(出本草方)
畫粉蜜陀僧(各等分)
右為末每服二錢用麻油調服空心下頓刻成涎取
下
療白蟲方寸白者亦九蟲之一也長一寸色白形小
褊因臟腑虚弱而能發動或云飲白酒以桑根貫牛
肉炙食之并生粟所成又食生魚後即飲乳酪亦令
生之其發動則損人精氣脚腰疼弱此蟲生長一尺
則殺人
淳漆(二合)猪血(三合)
右相和微火上煎之不著手隔宿勿食空腹且先喫
肥香脯一片服之如荳許一百丸日中蟲悉出亦治
蚘蟲
療白蟲并治三蟲
東引茱萸根(一大握切)麻子(半大升)
右先搗麻子極碎又盆中熱研以水一大升更和研
絞取濃汁以浸茱萸根一宿明旦煮兩三沸頓服如
不頓服分再服至如明旦欲服藥合日午後便不得
食仍湏先嚼一片肥乾脯嚥津然後服藥一劑去蟲
不盡停一日更作服一劑永瘥後一月日勿食脂膩
魚肉必效不用脯餘一方同剉搗用酒二升浸一宿
去滓空腹煖頓服之
聖功散療寸白蟲不拘遠年神效
南木香㯽榔(各等分)
右為細末濃米飲調三服許黎明空心先熱嚼炙猪
肉之属口嚥吐去滓便服藥辰巳間蟲下其疾永除
此方簡易如是而取效神速諸名醫未知有此用之
屢騐
治寸白蟲令化為水(出聖惠方)
楝根(五兩剉)粳米(二合)
右藥以水三大盞煎楝根取汁二合盞去滓入米作
粥煮宿勿食旦朝先喫淡羊肉脯令蟲舉頭便食其
粥其蟲即盡下
治寸白蟲(出千金方)
右用榧子四十九枚去皮以日平旦空腹時服七枚
七日服盡蟲消成水永瘥又云日食七顆七日滿蟲
即化為水一方一百枚只細啖之食盡佳不能者但
須啖五十枚亦得經宿蟲消自下一方并治三蟲
又方(出千金方)
右取吳茱萸比隂根乾去土切一升以酒一升浸過
一宿平旦二服茱萸用細根東引比隂者良若如指
頭以上大不用又用石榴根如茱萸法亦可水煮
又方(出千金方)
右研大麻汁五升分五服亦可治小兒蚘蟲
又方(出千金方)
右以好麻油二升煎令熟内葱白三寸葱白黑便熟
候冷頓服之
又方(出肘後方)
右熬餳令十分燥作末以水方寸内羊肉臛中服之
又方(出肘後方)
右用桑根白皮切三升以水七升煮取二升宿勿食
於平旦空腹服一升蟲亦下桑白皮亦可用
又方(出千金方)
右以金櫻根東行者二兩秫米二十粒水一升煎去
渣滓半空心服湏臾下蟲如神效一方用糯米三十
餘粒
又方(出本事方)
右以鉛錫灰炒鷄子喫亦可只用錫灰為末以棗肉
為丸如梧桐子大先齋一日次日五更喫炙肉一片
又次温酒下
石榴湯(出聖惠方)治寸白蟲蛔蟲
右以酸榴根南引者一握取净細剉半升用水五升
入煎半碗已下去滓五更腹空時先炙猪肉随意喫
之下引蟲不過飽然後温服此藥只作一服蟲自取
下乃喫白粥補之永絶根一方用東南引根并東引
之根有人服之一啜即下而愈一方取石榴東引之
根令患人以手大指與第三指滿握一握兩頭出者總
皆留之又取乾脯肥者如手大一片細剉以水四升
浸漬之一宿明旦煮取一升去滓分三分如人行十
里之久每欲服先嚼脯一片然後飲藥并令人以手
徐按所患人腹令藥易宣都服了有頃當日便蟲出
凡服藥以月一至五日以前是蟲頭向上服之得力
蟲無問多少皆得出盡若疑蟲未盡更合一劑永愈
矣一方酸石榴東向根三五錢用水一碗半煎八分
於隔宿煎下来早用半精肥肉四塊令病人聞之頃
乃食其肉次藥煎服若氣虚者覺如醉夢寢至申未
時間蟲下不過兩服蟲上旬頭向上下旬則無效
又方(出仁存方)
右熬胡粉令葱焦燥平旦先作肉以藥納肉中喫之
即大效或以生麻油調一錢服
又方(出肘後方)
右用雷丸水浸軟去皮切焙乾為末每有病者五更
之初先食炙肉少許却以稀粥調藥服之即時須出
凡服藥以上半月日蟲乃下
治寸白蟲(出仁存方)
右用新生韭子五更初喫半升許其蟲去根
取寸白蟲(出大全良方)
右用苦綿苽子不以多少研為末每服二錢好酒半
盞許空心調服
治寸白蟲(出大全良方)
右用黑鉛灰炒二錢一服先喫猪肉脯少許一時来
又却用沙糖濃水盞半調灰五更服蟲盡下以白粥
將息一日良子宣和中每覺心中多嘈雜意謂飲作
或又疑是蟲浸依良方所說服翌日下蟲一條長一
丈二尺五寸頭匾闊尾尖銳每寸作一節班班如綿
絞其一條皆寸斷矣千金謂勞生熱熱則生蟲白蛔
為脾蟲寸白腎蟲如寸截絲縷肝蟲如爛杏肺蟲如
桑蠶五蟲皆能殺人惟肺蟲為急肺蟲居肺葉之内
每蝕人肺系故成療疾咯血斷嘶藥所不到治之為
甚難有人說道臟中載諸蟲皆頭項下行唯自初一
日至初五日以前頭上行故用藥者取月朏以前盖
為是故也
牙子治白蟲方(肘後方)
右用狼牙五兩搗末蜜丸如麻子大宿不食明旦以
水漿一合服盡瘥之
治患中宿冷寸白蟲
右用山豆根為末每朝空心熱酒調三錢其蟲自出
又如小兒乳調半錢療心痛不可忍似蛔者
黑鉛散治寸白蟲累取不盡久令人面黃心如饑(肘後)
(方)
右用黑鉛沙子畫家銀塗是也極研細每服二錢於
五更初肉汁調頓服治平明取下蟲立瘥一方以肥
猪肉三兩片炙令香熟再三蘸藥細嚼米飲下空心
及食前服
㯽榔散(出三因方)治寸白蟲
右用㯽榔如鷄心者一枚為末欲服藥隔宿不吃晩
時食放饑睡先用鹽醋等炙雜肉脯一片香熟次日
之五更令病人空腹嚼脯嚥津却吐出肉用温米飲
下㯽榔末一錢頓服即睡至午前取下蟲方可食多
蟲者不過再服月一至初五已前尤佳一方治諸蟲
生在臟腑久不瘥用茶蜜或葱蜜湯調服一錢至二
三錢一方用水煎服一方二七枚為散水先煮其皮
却減半去滓内末頻服暖卧
療白蟲方(出肘後方)
右用濃煮猪肉汁煎㯽榔三十枚取三升服之蟲盡
自出
又方(肘後方)
右用熟煮猪脂血宿勿食明旦飽食之蟲當下
又方
右以橘食破其上取皮中子搗合蜜丸如梧子大不
須食但以醋漿水或米汁下三百丸諸食蟲并死下
又或以糜爛皮亦可丸服八十丸忌如常法
又方(出聖惠方)
右用熟猪肉以蕪荑鹽醋早晨飽噉蟲出盡即止
又方(出聖惠方)治寸白蟲令化為水
右用狗脊三兩搗細羅為散每於空心以蕪荑湯調
之下二錢
催取寸白蟲(出本事方)
巴豆(七粒)皂角(末一錢)
用亰墨磨醋糊為丸如麻子大只作二服五更初橘
皮湯下
取疋白蟲方
鉛灰(三錢)雄黃(五分)蜜陀僧(五分)麝香(一字)㯽榔(一个)
右為細末用猪膏油打邜餅入藥末小半於餅内用
其邜餅於五更初時逐旋蘸藥細嚼喫盡未可喫食
飯後至早食時服烏梅丸
烏梅丸方
右用巴豆二粒蒸爛烏梅肉為丸分作二七粒飯飲
和吞下七粒稍久臟腑未轉再吞二粒凢取此蟲湏
先斷葷腥三四日縱復吐嘈雜亦當忍耐服藥後湏
即以爛軟粥飯將息亦未湏便喫葷腥若覺蟲下未
能盡或可斟酌再服藥取令盡為度仍湏月初一二
日間服藥為妙
化蟲散取寸白蟲
黃丹(半兩)錫灰(一兩)定粉(二兩)
右件三味同研極細末稱一錢先燒肉五更喫了後
用生油一口許調藥都一服至晩取下婦人有胎不
可服恐有害李副統女名菊花年十三歲此藥一服
取蟲一抄終身不發
雷丸散取寸白蟲
㯽榔(一兩)雷丸(一兩)雄黃黃丹韶粉(已上各半兩)
右件為細末每服一大錢油餅泡湯調服二更服至
五更時却服後方雙粉散催之
雙粉散下寸白蟲兼蛔蟲
石灰(一兩)黃丹(五錢)韶粉(五錢)輕粉(一錢)
右件為細末每服一大錢煎使君子湯調下五更初
服如患蛔蟲二更時只服此藥不湏服前方雷丸散
治蛔蟲咬心痛
右用苦楝皮煎一大盞服
治蛔蟲(出本草)
右用繰絲湯熱取一盞服盖取此繭汁為其殺蟲故
爾也
治蛔蟲攻心臍如刺口吐清水
右取鷄子一枚開頭去黃以好漆内於中合和仰頭
向臍蟲出自淨
治蛔蟲攻心腹痛(出本草)
右取薏苡根二斤切水七升煮取三升先食盡服之
其蟲死盡出
療蛔蟲心痛積年久不瘥
右用取苦酒五合燒青錢二文令赤安酒中又别取
鷄子白一顆却去錢瀉著酒中頓服瘥
治蛔蟲攻心痛
右以使君子任意喫
又方(出仁存方)
右以鹽醋煮馬齒莧一椀空腹食之少時當盡下一
方但生搗絞汁服當利惡物
療蛔蟲方
右以菉豆三升煮取濃汁麻子一大升研取汁一升
許以下然後取汁半升和豆汁一升更煖令温正發
時即炙羊肉脯令熟先令嚥汁三五嚥即服之湏臾
當即吐或出利其蟲已消如帛練帶三二百條如未
即盡更服即永絶一方服麻子汁效
治蛔蟲攻心楚痛宛轉欲死方
右濃搗地黃汁和麺煮作冷淘不用著鹽醋盡意食
啗之如一頓蟲不出再服食
治蛔蟲攻心如刺吐清水
右用龍膽一兩去頭剉水二盞煮取一盞去滓隔宿
且不食平旦一頓服
療蛔蟲攻心
右取槐子樹上木耳燒灰為細末每服水調如棗許
於正發時服若不止飲熱水一升蛔蟲出
療蛔蟲心痛惡心吐水
右用乾漆熬搗蜜和丸如梧子大每服十五丸日一
再服
貫衆散治蛔蟲攻心吐醋水痛不能止
貫衆(一兩)鶴蝨(一兩)狼牙(一兩)麝香(一錢)蕪荑仁(一兩)龍膽(一兩)
右細羅為散食前以淡醋湯調下二錢
通大小腸治蛔蟲攻心病
白麻油(一合)鷄子(兩顆半)芒硝(一兩)
右三味攪勻服之少時即瀉
治寸白蟲
右取櫻桃東行根搗絞汁服之
治寸白蟲
右用綠礬一塊杵之為末温漿水一盞生油五七點
入同調五更初服
治寸白蟲
右用銀泥錫一彈子大以生麻油和丸南粉為衣作
如餅子厚著竹紙裹熨斗火上焙乾出火毒候冷令
患病人五更初用丁香七粒同一餅細嚼令酒嚥下
俟至晩腹痛如厠蟲盡出永不發
䘌蟲(附論)
夫五臟下唇内生瘡者其人喜服此蟲在下蝕其下部
人不能知可服此藥蝕蟲藥不尔䘌蟲殺人凢蟲濕䘌
者多是熱病後或久下不止或有客熱結在腹中或易
水吐温凉氣着多生此病亦有乾䘌不甚泄痢而下部
瘡癢不問乾濕久則殺人凢濕得冷而苦利單煮黃連
及艾葉苦參之属皆可用之若病人齒斷無色齒上白
者或喜服煩憒不知痛癢處或有下痢急治下部不曉
此者但攻其上不以下部為意下部生蟲蟲蝕其肛肛爛
見五臟便死燒艾於竹筒熏之
方
懊憹散治濕䘌瘡爛殺蟲除䘌方
扁竹(五錢)雚蘆雷丸青箱女青桃仁(各三兩)
右治下篩粥飲服方寸匕日三加至二匕亦酒服
治濕䘌方
青黛(二兩)黃連黃蘗丁香(各一兩)麝香(二分)
右治下篩以小棗丸内下部中日一度重者棗大和
車脂二三合灌下部日二次
治濕䘌方
右取生薑刮皮斷理切之極熱研取汁一升半又以
温水一升半合和相得平旦空服仍削生薑二枚如
蠶繭大以秋葉苦桃葉重包於煻灰火中燒令極熱
却内下部中食頃若濕盛者三旦作頻服無有不瘥
穀道䘌赤痛又癢方
右用杏仁熬令黃搗以綿塗導之
又方
右用雄黃吹在上良
治䘌蟲蝕下部
右以泥作甖以竹筒如大指一頭坐甖缸中一頭入
下部孔中以鷄子大艾一團燒之以指作&KR1125;口吹之
要常令艾烟熏下部強人可益良久
治濕䘌方
黃連生薑(各十兩)艾葉(八兩)苦參(四兩)
右㕮咀以水一斗煮取三升分三服久者服三劑
薑蜜湯治䘌
生薑汁(五合)白蜜(三合)黃連(三兩)
右以水二升别煮黃連取一升去滓内薑蜜更煎取
一升二合五歲兒平旦空腹四合日三
杏仁湯治濕䘌
杏仁(五十枚)苦酒(三升)鹽(一合)
右和煮五合頓服之小兒以意量服
阿膠湯治䘌蟲蝕下部癢穀道中生瘡
阿膠當歸青葙子(炒各一兩)
右麄搗篩每服五錢水一盞半入艾葉十餘片同煎
至一盞去滓空腹午食近晩各一
治蟲蝕下部方(出千金方)
胡粉雄黃
右各等分為末著穀道中亦治小兒
治蟲已蝕下部吐盡腸穿者
右取長股蝦蟇青背者一枚鷄骨一分燒灰合吹向
下部令深入數用大騐
治蟲狀如蠋牛食下部癢
用扁竹一把水二升煮煎五歲兒空腹服三五合隔
一宿合明早食之尤佳甚騐
治下部蟲齧并三蟲
右杵梅桃葉一斛蒸之令極熱内小器中大布上坐
則蟲死或以桃葉汁飲一升
療瘟癘疳䘌
右以崑崙草搗汁單服一名草蒿即葙子草也
治百蟲入肉䘌蝕瘙疥(出枚師方)
右以繭鹵汁浸瘡
治疳䘌無問去處皆治之(出枚師方)
右以蝦蟇燒灰好醋作傅日三五度敷之瘥
普濟方卷二百三十九
