普濟方卷九十九明周王朱橚撰
諸風門
癲癎(論)
夫癲癎之疾諸方所載並作一證治之愚謂癲與癎難
以一槩而論故癲者全歸於心癎者歸於五臟所謂癲
者神不守舍狂言妄言如有所見動經年歲不得即愈
若心經有損是為真病如心經蓄熱則當清心除熱如
痰迷心竅使然又當下痰而寧其心志婦人因血氣迷
心或因産後惡露上衝而語言錯亂神志不守者各當
隨其證治其癲癎病者旋暈顛倒吐涎沫搐搦騰踴作
馬嘶鳴多因挾熱夾驚心動膽懾鬱涎流入心之所致
也名曰馬癎以馬屬在午手少隂君火主之故其病生
於心經病者暈眩四肢煩疼昏悶顛倒掣縱吐沫作羊
呌聲多因少時臍瘡未愈數洗浴濕襲脾經之所致也
名曰羊癎以羊屬未坤位足太隂濕土主之故其病生
於脾經病者昏暈顛倒兩手頻伸呌作雞聲湏臾即醒
醒後發多因少時燥氣傷胃煩毒内作鬱涎入胃之所
致也名曰雞癎以雞屬酉足陽明燥金主之故其病生
于胃經病者眩暈顛倒眼目相引牽縱急強作猪呌鳴
吐涎沫食頃方已多因少小吐利挾風之所致也名曰
猪癎以猪屬亥手厥隂心胞絡風木主之故其病生於
右腎經病者眩暈顛倒目反口禁瘛瘲吐沫作牛吼聲
多因少小濕熱傷肺涏留肺系遇燥熱則發動名曰牛
癎以牛屬丑手太隂濕土主之故其病生于肺經思夫
癲癎病者皆因驚動使臟氣不平鬱而生涏閉塞諸經
厥而乃成或在母胎中受驚或少小感風寒暑濕或飲
食不節逆於臟氣詳而推之三因備具風寒暑濕得之
外驚恐震懾得之内飲食飢飽屬不内不外三因不同忤
氣則一傳變五臟散及六腑溢諸絡脉但一臟不平諸
經皆閉隨其臟氣證候殊分所謂象六畜分五聲氣色
脉證各隨本臟所感所成而生證諸古方有三癎五臟
癎六畜癎及至一百二十種癎以其禀賦不同臟腑強
弱性理燥靜故諸證蜂起推其所因無越三條病由都
盡矣三因方云五癎合屬五臟而無腎有胃者以腎屬
鼠非畜養物神無主治故不作癎胃屬雞繫六畜物故
有象兼胃為五臟海非餘府比又犬屬戌手少陽三焦
經主之雖屬六畜無犬癎者以辰戌為魁罡四煞無處
不興癎之象也
方
虎睛丸(出千金方)治風癲癎瘛瘲反張口出白沫或作猪
聲不知人
虎睛(一對酒浸炙令黃入藥搗)白茯苓(去黑皮)龍齒(别硏各一兩一分)防
葵(剉)秦艽(去苖土)升麻防己(剉各一兩)獨活(去蘆頭三分)遠
志(去心)鬼箭羽白蘚皮(各三分)鐵精(搗硏)防風(去义各一兩)
鬼臼貫衆(去土木)細辛(去苗葉炒各三分)大黃(剉醋炒)山茱
萸人參(各一兩)白薇(炒二兩一作白歛)天雄(炮製去皮臍)銀薄
(别研各三分一作銀屑)蛇蛻皮(一尺炙)凝水石(别研)石膏(别研各一兩一)
(分)飛鵶頭(三枚去喙毛炙)麝香(别研)牛黃(别硏)乾薑(炮一作乾地黃)芎
藭露蜂房(炙各半兩)黃芩(去黑心一兩)
右搗羅為末次將别研等入末中拌和令勻鍊蜜丸
如梧桐子大每服二十丸加至三十丸温酒下日二
夜一如心肝覺風熱上衝用竹瀝飲下一方有茯神
雄黃無芎藭飛鵶頭
龍膽丸治癲癎狂悖迷亂心神恍惚四體抽掣吐沫
嚼舌
龍膽(去土)鈎藤升麻犀角(鎊)玄參黃芩(去黑心)
白茯苓(去黑皮)防風(去义)秦艽(去苗土)地骨皮(剉)大麻仁
(研膏同搗)檳榔(剉)黃連(去鬚炒)馬牙硝(研)麥門冬(去心焙)龍
齒(别研)甘草(炙剉)大黃(剉炒)天竺黃(别研)琥珀(别研)珍珠末(别研)
(各一兩)青黛(二兩别研)蜣螂(三十五枚去頭生用)金薄(七十片與丹砂同研)牛
黃(研半兩)蚱蟬(三十五枚去頭足生用)銀薄(一百片與金薄丹砂同研)鐵粉
(一兩一分别研)虎睛(一對酒蘸炙燥去皮搗)丹砂(三分别研入金銀薄同研)
右除十二味别研外餘藥搗羅與研者藥末合研勻
鍊蜜和丸如菉豆大每服十丸食後煎人參茯苓湯
下日三服小兒三丸至五丸
防葵散治癲癎厥時發作
防葵代赭人參鉛丹白殭蠶生猪齒
茯神雷丸鈎藤虎骨遠志桂心
防風(各六分)卷栢莨菪子光明砂升麻附
子牡丹龍齒(各一兩一分)牛黃(二分)白歛(四分)蚱蟬(十四)
(枚)蛇蛻皮白馬眼睛(各一具)
右治下篩酒服方寸匕日二亦可為丸良驗一方治
風癲精神錯亂發作無時無莨菪子桂心二味有虎
掌湯洗以生薑汁拌炒黃用
羚羊角丸(出聖濟總錄)治風癲癎
羚羊角(鎊)犀角(鎊)遠志(去心焙)人參山芋茯神
(去木各一兩半)生乾地黃(焙乾令搗三兩)防風(去义一兩三分)金薄(研)銀
薄(硏各一百片)麥門冬(去心焙)鐵粉(研)天門冬(去心焙各三兩)水
銀(一分入金銀薄龍齒鐵粉五件同研水銀星子盡為度)龍齒(研一兩)
右先將一十味擣羅為末入别研者相拌令勻鍊蜜
和丸如菉豆大用桃柳枝湯下二十丸日二夜一或
人參茯苓湯下亦得
治百二十種風癲癎驚狂發即吐沫不識人者四月五
月並宜服之(出千金方)
紫石英芍藥龍骨(一本用黃芩)青石脂白蘚皮
麻黃當歸甘草括蔞根桂心人參
(各二兩)牡蠣(三兩)大黃(五兩)
右為散分作七裹每裹以大棗十枚水三升煮取二升
半去滓下一裹大棗汁中煎取一升去滓頓服相去
七日一服服乾即瘥
龍腦安神丸(出濟生拔粹)治男子婦人小兒五積癲癎無
問遠日近日發作無時服諸藥不效但服此藥無不
痊愈
茯神(去麄皮取末)人參(去蘆頭)麥門冬(去心)烏犀(取末)硃砂(飛各)
(二兩)甘草(取末)桑白皮(取末)龍腦(另研)牛黃(另研)麝香(研各三錢)真
地骨皮(各一兩)馬牙硝(另研一錢)金薄(三十五片)
右為細末煉蜜丸如彈子大金薄為衣如有風癎病
多歲冬月用温水化下夏月凉水化下不拘時候多
歲病服如二三年病日進三服小兒一丸分作二服
又治男子婦人虛勞發熱喘𠻳新汲水一盞化開服
其喘滿痰𠻳立止又治男子婦人語澁舌強日進三
服食後温凉水化下
五癎丸(出醫方大成)治癲癎發作不問久年新日病宜服
之
全蝎(一錢去毒炒)半夏(二兩湯洗七次)雄黃(一錢半别研)天南星(炮一)
(兩)蜈蚣(半條去頭足炙)烏蛇(一兩酒浸一夕去皮骨焙乾)麝香(二錢别研)白
附子(半兩炮)白礬(一兩)皂角(四兩搗碎水半升將汁與白礬一同熬乾研)白
殭蠶(一兩半炒去系)硃砂(一分别研)
右為末薑汁煮麵糊丸如梧桐子大每服三十丸薑
湯下
五膽丸治心風狂走癲癎
鯉魚膽雞膽狗膽猪膽羊膽(各一箇傾汁作一處)
蛇黃(五兩火煆蘸膽汁盡為度)
右為末别以狗膽汁為丸如菉豆大硃砂為衣服十
五丸以磨刀汁吞或只作末將磨刀水調亦可食後
服
蛇黃丹(出三因方)治五臟六腑諸風癲癎掣縱吐涎沫不
識人及小兒急慢驚風
蛇含(四枚建窑盞内煆紅以楮樹汁一盌淹乾)天南星(炮)白附子辰
砂(别硏)麝香(别研各半兩)
右為末糯米糊丸如梧桐子大每服温湯磨化一丸
量大小與服大人嚼細三五丸温酒米湯任下
抱膽丸(出危氏方)治男子婦人一切癲癎風狂或因驚恐
怖畏所致者及婦人産後血虚驚氣入心并室女月
脉通行驚恐藴結此方累曾經效本是忠懿王之子
有疾忽得一僧授此服之即效本名靈妙觀音丹忠
懿得之未敢輕信忽有一風犬飼以此藥立效破犬
腹而視其藥乃抱犬膽因易今名
水銀(二兩)硃砂(一兩細研)黑鉛(一兩半)乳香(一兩細硏)
右將黑鉛入銚子内下水銀結成砂子次下硃砂滴
乳乘熱用柳木槌研勻丸如雞頭大每服一丸空心
井花水吞下病者得睡切莫驚動覺来即安再一丸
可除根本
治癲癎痸瘲(出千金方)
鉛丹(一斤)飛鴟頭(二枚)
右為末蜜丸先食服三丸日三劇者夜一稍加之
乳硃丹(一名二靈丹)治癲癎驚痸(出濟生方)
乳香(别研)硃砂(細研水飛)
右用乳香鎔化拌和硃砂為劑丸如龍眼大每服一
丸側栢葉浸酒磨化盪温服不拘時候
奪命散治壓風疾癲癎
用青礞石好者一兩入甘鍋内同熖硝一兩拌勻用
炭火煆通紅湏化盡為度冷則色如金取研為末每
服一錢用薄荷自然汁入蜜調微温服之良久其藥
自裹痰逐下隨大便夾和稠粘如膠乃藥之功
驅風丸(一名驅風散)治五癲百癎無問隂陽冷熱(出三因方)
虢丹晉礬(各一兩)
右用磚鑿一窠可鎔二兩許先安丹在下次安在上
以白炭五斤煆令炭盡取出細研以不經水猪心血
為丸如菉豆大每服十丸至二十丸橘皮湯下一方
為散温酒調下
大鎮心丹(出三因方)治一百二十種癲癎驚狂譫妄顛倒
昏悶不知人噴吐涎沫及治心驚膽寒清清不睡或
左脇偏疼
辰砂(用黃松節酒煮)龍齒(用遠志苗醋煮)
右只取辰砂龍齒各等分為末猪心血為丸如雞頭
大每服一丸以麥門冬黑豆燈心生薑白蜜水煎豆
熟為度臨卧嚥下小兒磨化半丸量歲數與之
金砂丸(出聖惠方)治風癲邪癎等疾精神不守言語錯亂
金(五兩剉屑為藥匱)丹砂(三兩將金屑置以定州細瓷合于内作一坑子置丹砂于金屑)
(中心上下覆襯以合蓋又用六一泥固濟以慢火養七日將出丹砂掘一地坑子同入淨濕土内單)
(帛裹著在土中出火毒七日用)
右去金取砂出火毒後研取粉乾控粟米飯爛研和
拌得所丸如菉豆大每食後金銀湯下五丸中夜一
服桃柳湯亦得其合子用金者為佳
甘遂散(出危氏方)治癲癎及婦女心風血邪
用甘遂一錢為末以猪心取三管血三條和末多少
和之將心批作兩片入在内再合線縛定外用皮紙
裹濕慢火煨熟不可焦過取藥細研入辰砂末一錢
和勻分作四丸每服一丸將所煨猪心煎湯化下再
服别用猪心亦可過半如大便下惡物後調和胃氣
神應丹(出衛生寶鑑)治諸癲癎
用辰砂不以多少細研水飛過候乾用猪心血和之
得所以蒸餅劑裹蒸熟為度取出就熱便丸如梧
桐子大每服一粒食後臨卧温人參湯下不數服取
效如神一方用金銀湯下
陳蒲飲治卒發風癲狂癎
用三年陳敗蒲一兩切細以水二升煎至七合去滓
温飲
治癲癎并風狂久不瘥者(出海上方)
用黃丹火上飛過不拘多少用蒸餅為丸如梧桐子
大每服五十粒人參湯下日三四服
牛黃丸(出聖濟總錄)治風邪變成癲癎時時發動不知人
事定心神風癲之狀發無常時每發則仆地吐涎沫
無所覺知蓋由血氣皆虚精神離散魂魄失守風邪
入於隂經故也又以胞胎之初其母卒大驚精氣并
居能令子發癲其證與風癲大率相似
牛黃(别研)真珠末(别研)琥珀(别搗羅)鐵粉(别研)天竺黃(别研)龍
齒(别硏各半兩)金薄(七十片研同水銀)銀薄(七十片與水銀同研)水銀(與金薄同)
(研)犀角(鎊)丹砂(與水銀金銀薄同研各半兩)露蜂房龍膽(去土)
升麻防風(去义)黃芩(去黑心)鈎藤(各半兩)知母(細切焙)天
門冬(去心焙)白芍藥茯神甘草(炙剉)菖蒲(九節者米甘浸)
(刮去皮切酒炒)麥門冬(去心焙各一分)乾蝎(酒炒一兩)麝香(别研)人參(各半)
(兩)
右除别研石藥及麝香等外餘藥搗羅與研藥再羅
令勻煉蜜拌和得所更擣千杵丸如桐子大夜卧及
食後煎新竹葉湯下十五丸至二十丸
治癲癎發熱急狂走(出本草)
以鐵漿服之
治驚邪癲癎雞癎發熱狂走(出本草)
取鳳凰臺石水磨之服(是鳳樓正處脚下物如白石也)
治大風癲癎頭風濕痺毒在骨髓久服益氣耳目聰明
輕身強志亦治腰膝中風毒(出本草)
取蒼耳三月已後七月已前刈日乾為散夏水服冬
酒服日服二丸服二三十丸散一二匕滿百日病當
出如瘑疥或痒汁出或班駮甲錯皮起後乃皮落肌
如凝脂令人省睡忌食猪肉米泔
療癲癎(出本草)
以野猪黃水研如棗核日二服效
治癲癎
用艾于隂囊下榖道正門當中間隨年歲灸之
癲(論)
夫黃帝問曰人生而病癲疾者安所得之岐伯對曰此
得之在腹中時其母數有所大驚也氣上而不下精氣
并居故令子發為癲疾病在諸陽脉且寒且熱諸分且
寒且熱名曰狂刺之虚脉視分盡熱病已而止病癲初
發歲一發不治月一發不治四五日一發名曰癲疾刺
諸分其脉尤寒者以針補之病已止癲疾始生先不樂
頭重直視舉目赤其作極已而煩心候之於顔取手太
陽陽明太隂血變而已癲疾如發而反強因而脊痛候
之足太陽陽明太隂手太陽血變而已癲疾始作而引
口啼呼(甲乙作喘悸)者候之手陽明太陽右強者攻其左左
強者攻其右血變而止癲疾者常與之居察其所當取
之處病至視之有過者即瀉之置其血於瓠壺之中至
其發時血獨動矣不動灸窮骨二十壯窮骨者尾骶也
治癲者病發而狂面皮厚敦者死不療凡癲發則
卧地吐涎沫無知若強掠起如狂及遺糞難療癲疾脉
搏大滑久自己脉沈小急實死不療小牢急亦不可治
脉虚可療實則死矣厥成為癲疾五臟不平六腑閉塞
之所生也厥成為癲故附厥於此條也隂衰發熱厥陽
衰發寒厥黃帝問曰厥之寒熱者何也岐伯對曰陽
氣衰於下則為寒厥隂氣衰於下則為熱厥問曰熱厥
必起於足下者何也對曰陽氣起於足三趾之表集於
足下而聚於足故陽勝則足下熱也問曰寒厥必起於
趾而上於膝者何對曰隂氣起於五趾之裏集於膝而
聚於膝上故隂氣勝則從五趾至膝上寒其寒也不從
外皆從内也厥或令人腹滿或令人暴不知人或至半
日遠至一日乃知人者何也隂氣勝於上則下虚下虚
則腹滿腹滿則下氣重上而邪氣逆逆則陽氣亂亂則
不知人巨陽之厥腫首頭重足不能行發為眴外陽明
之厥癲疾欲走呼腹滿不能卧面赤而熱妄見而妄言
少陽之厥暴聾頰腫而熱脇痛脾不可以運太隂之厥
腹滿䐜脹後不利下欲食食嘔不得卧少隂之厥舌乾
溺赤腹滿心痛厥隂之厥小腹腫痛腹脹經溲不利好
卧屈膝隂縮腫胻内(一作外)熱盛則瀉之虚則補之不盛
不虛以經取之上寒下熱先刺其項太陽久留之已則
火熨項與肩甲令熱下冷乃止所謂推而上之者也上
熱下寒視其虚脉而陷下於經絡者取之氣下而止所
謂引而下之者也刺熱厥者留針反為寒刺寒厥者留
針反為熱刺熱厥者二隂一陽刺寒厥者二陽一隂所
謂二隂者二刺隂也所謂二陽者二刺陽也温病熱
於腎中亦為痙小兒病癎熱盛亦為痙凡風瘖暴尸厥
及鬼魘不寤皆相似宜精察之故經言久厥則成癲是
以知似也癲病有五一曰陽癲發時如死人遺溺有
頃乃解二曰隂癲坐初生小時臍瘡未愈數洗浴因此
得之三曰風癲發時眼目相引牽縱反急強羊鳴食頃
方解由熱作汗出當風因以房室過度醉飲飽滿行事
令心氣逼迫短氣脉悸得之四曰濕癲眉頭重痛身重
坐熱沐髮濕結腦汗未止得之五曰馬癲發時反目口
噤手足相引身皆熱坐小時膏氣腦熱不和得之骨
癲疾者頷齒諸腧分肉皆滿而骨倨強直汗出煩悶嘔
多涎沫氣下泄不利筋癲疾者身拳攣急脉大刺項
大經之本杼多嘔涎沫氣下泄不療脉癲疾者暴仆
四肢之脉皆脹而縱滿脉盡刺之出血不滿俠項灸太
陽又灸帶脉於腰相去三寸諸分肉本腧嘔多涎沫氣
下泄不治癲狂之疾何以别答曰狂之始發少卧不
飢自賢自貴妄笑好歌樂又曰癲者精神不守言語錯
亂甚則登高罵詈或至狂走癲者發則卧地嚼舌吐沫
手足搐搦或作六畜之聲頃刻則甦癲者邪入於隂則
癲狂者邪併於陽則狂癎者邪干於心其處用藥亦皆
相類凡人患癲狂者呌呼打人者皆心經有熱當用
鎮心藥加大黃與之瀉數行然後用安神及風藥但得
寧靜即是安妥不可見其瘦弱减食便以温藥補之補
之病必再作當戒之緩緩調治飯食可也因驚癲狂
軍中有犯法者褫衣將受刃忽然得釋神失如癡與驚
氣丸一粒服訖而寐及覺病已失矣風癲者由血氣
虚風邪入於隂經故也人有血氣少則心虚而精神離
散魂魄妄行因為風邪所傷故邪入於隂則為癲疾
夫人見十步垣墻勿順墻而卧風利吹之人必發癲癎
及體重人卧春夏向東秋冬向西此是常法
方
麝香丸(出聖濟總錄)治風癲瘛瘲口眼翻張口吐白沫或
喉中作聲不知人
麝香(别研半兩)虎睛(一對炙令操去外皮)防風(去义一兩)龍齒(别研)黃芩
(去黑皮)鐵粉(研)鬼臼(各三兩)人參大黃(剉醋炒各一兩)牛黃
(别研一分)秦艽(去苗土)雄黃(别研各二兩)獨活(去蘆頭)凝水石(别研)
(各一兩)茯神(去木一兩一分)升麻(三分)石膏(别研一兩一分)遠志(去心半兩)
天雄(炮裂去皮臍用一兩一分)白蘚皮(三分)露蜂房(炙一分)細辛(去苗)
(葉三分)貫衆(擣去土末)鬼箭羽(各十兩)蛇蛻(炙一分)金薄銀
薄(各四十九片研)
右先將一十八味擣羅為末後入别研九味和勻鍊
蜜為丸如梧桐子每服十五丸至二十丸空心日午
臨夜温酒下
虎睛丸(出聖惠方)治風癲口眼開張多吐白沫或作惡聲
恍惚虚悸
虎睛(一對酒浸炙微黃)茯神(一兩)龍齒(一兩)石膏(一兩)防風(一兩去蘆)
(頭)黃芩(一兩)秦艽(一兩去苗)川升麻(一兩)漢防己(一兩)鐵粉(一兩)
(細研)川大黃(一兩剉碎微炒)人參(一兩去蘆頭)防葵(一兩)獨活(一兩)遠
志(三分去心)白蘚皮(三分)鬼臼(三分)細辛(三分)銀薄金薄(各五)
(十片細硏)天雄(三分炮製去皮臍)乾薑(半兩炮製剉)芎藭(三分)麝香(半兩)
(細研)露蜂房(半兩)牛黃(半兩細研)蛇蛻皮(十條燒灰)
右為末入研了藥令勻鍊蜜和擣五七百杵丸如梧
桐子大不計時候以温酒下二十丸薄荷湯下亦得
麥門冬丸(出聖濟總錄)治風癲狂亂失心安魂定志
麥門冬(去心焙一兩)虎睛(一對微炙)龍齒(一兩研)金薄(一百片研)銀
薄(一百片研)石膏(研)升麻枳實(麩炒)生薑(切炒)白茯苓(去黑)
(皮)人參(剉各一兩)元參葳蕤(炒)芍藥甘草(炙剉)遠志
(去心各三兩)栢子仁(生用)薤白(細切焙乾)牛黃(别剉各半兩)
右除虎睛并别研六味外餘擣羅再與研者同羅為
末鍊蜜和丸如梧桐子大每服二十丸煎地骨皮湯
下日三夜一不拘時候
茯神丸(出聖濟總錄)治風癲瘛瘲神魂不定
茯神(去木)龍骨龍齒龍角(三味去土一處)龍膽(去苗土)鐵
精(搗研入前三味同研)蔓荆實(揉去白皮各一兩)乾薑(炮)人參遠
志黃連(去湏炒各三分)大黃(剉醋炒一兩半)芎藭白芷當
歸(切焙)黃芩(去黑心)桂(去麄皮各半兩)
右先將一十三味擣羅為末入别研者四味和令勻
鍊蜜丸如梧桐子大每日空心及日午食前用蜜湯
下十五丸漸加至二十丸
銅青丸治五癲(方見癎類)
侯氏黑散(出金匱方)療風癲大風四肢煩重心中惡寒不
足者
菊花(四十兩)防風白术(各十兩)茯苓細辛牡蠣
(熬)鍾乳(研)礐石(泥裹燒半日)人參乾薑桂心芎
藭當歸礬石(如馬齒者燒令汁盡各三分)黃芩(五分)
右擣合下篩以酒服方寸匕日三忌桃李雀肉胡荽
青魚鮓酢物生葱生菜一方有桔梗八分無鍾乳礐
石以温酒下之禁一切魚肉大蒜常宜冷食六十日
止即藥積在腹中不下也熱食即下矣冷食自能助
藥力
治風癲引脇牽痛發作則吐耳如蟬鳴(出肘後方)
用天門冬去心皮曝乾擣篩酒服方寸匕若人久服
能長生
治風癲及百病(出肘後方)
用麻仁四升水六升猛火煮令牙生去滓煎取七升
旦空心服或發或不發或多言語勿怪之但人摩手
足湏定凡進三劑愈麻仁者今人績布麻種也
治癲狂疾(出肘後方)
用防葵子末温酒服一刀圭至二三服身潤又小不
仁為候凡使防葵勿悞用狼毒其防葵在蔡州沙
土中生採得二十日便蚛用之唯輕為妙欲使先湏
揀去蚛末後用甘草湯浸一宿漉出暴乾用黃精自
然汁一二升拌了土器中炒令黃精汁盡
治卒癲疾方(出肘後方)
用葶藶一升擣三千杵取白犬倒懸之以杖犬令血
出承取以和葶藶末丸如麻子大一丸三服取瘥温
水下
蠶紙散(出肘後方)治風癲狂發欲走或自高貴稱神聖皆
應備諸火灸百會風池膏肓三里效乃得永瘥耳若
或悲泣呻吟者此為邪魅非狂依邪方治之用生蠶
紙燒灰酒水任下
續命風引湯(出千金方)治中風癲眩不知人狂言舌腫出
麻黃芎藭石膏人參防風(各三兩)桂心
甘草獨活(各二兩)防己附子當歸(各二兩)杏仁
(三十枚)陳薑(五兩一方無陳字)
右㕮咀以酒三升水一斗合煎取四升分四服日三
夜一
鴟頭丸治風癲
葶藶子(三分)鉛丹虎掌烏頭括蔞根(各三分)甘
遂天雄蜀椒大戟(各三分)白术(一分)鐵精䕡
茹(各一兩)鴟頭(一枚)
右為末蜜丸如梧桐子大温酒下二丸日三服
茯神丸治風癲引脇肋牽痛發作吐沫耳中虚鳴
茯神(去木一兩一分)龍骨(别研)龍角(别研各一兩)龍膽(去土)鐵精(擣研)
蔓荆實(炒各一兩一分)人參遠志(去心)黃連(去湏炒)大黃(剉醋)
(炒各一兩)芎藭當歸(切焙各一兩)黃芩(去黑心一兩)
右先將一十味擣羅為末入别研者相拌令勻鍊蜜
丸如梧桐子大食後煎生薑枳殼湯下十丸加至十
五丸一方以温酒下
鉛丹丸治風癲發時吐涎起卧不定及大小便不能
知覺
鉛丹(一兩)括蔞根(一兩)虎掌(半兩湯洗七遍生薑汁拌炒令黃)䕡茹(一兩)
白术(半兩)鐵粉(二兩細研)鴟梟頭(一枚燒為灰)大戟(半兩剉微炒)甜
葶藶(一兩隔紙炒令紫)川椒(半兩去目及閉口者微炒去汗)天雄(半兩炮去皮臍)
烏頭(半兩炮裂去皮臍)
右為末鍊蜜和丸如桐子大不計時候以温酒下二
十丸
治發癲口邊白沫動無常者
秦艽人參防葵(一作防風)茯神(一作牡丹)甘草(各二兩)鉛
丹(一兩)貫衆(一枚)
右㕮咀以水九升煮取三升半分三服
六生散(一名菖蒲散)療風癲
菖蒲蒴藋(一作藜蘆)防風茵芋商陸根蜀附
子(炮各二兩)
右擣篩酒服五錢七日再服不能稍增以知為度忌
猪肉冷水羊肉餳牛犬肉蒜
雄黃丸治風癲失性欲死并理五驚諸癎
雄黃(别研)雌黃(别研)珍珠末(别研各一兩)丹砂(别研一兩)水銀(二兩)
(先以蒸熟棗肉二兩研馬尾羅内擦過用柳木椎研令青色水銀星盡為度)鉛丹(點醋炒一)
(方熬令成屑)
右將五味各研如粉後合研用棗肉膏研不見水銀
星為度更入棗膏入臼更擣千杵丸如大麻豆每服
二丸至三丸人參茯苓湯下日二夜一食後服之一
方治風癎以蜜為丸用薑棗湯下古今錄驗云療五
癲牛癲則牛鳴馬癲則馬鳴狗癲則狗鳴羊癲則羊
鳴雞癲則雞鳴病五癲狂病者腑臟相引盈氣寒厥
不識人氣爭言妨吐沫久而得蘇者
雄黃丹砂丸治五癲病宜服之及治風癲失性倒卧
惡聲吐沬口禁(方名雄珠丹)
雄黃丹砂雌黃(各二兩碎同用夾生絹袋貯又入十兩蜜内重湯煮待蜜)
(赤色滴如珠引若線為度取藥囊出河水洗滌淘漉出曝乾入乳鉢中研如粉為度其蜜即丸藥用)
(之最妙)黑鉛(二兩大火化用鐵匙攪捄法如塵垢者用精者一兩將無油淨器中下水銀及)
(鉛同銷鎔攪令勻瀉於熟鐵器内候冷先將前三味石藥乳鉢内研次入鉛同研取勻甚良)水
銀(一兩)
右各如前修製畢便將前煮丹砂雄黃雌黃餘蜜再
重湯煮少少點入藥中漸漸和勻為丸如大麻粒每
用桃柳桑木嫩條各長七寸剉以水一升煎至六合
去滓分温下丸藥空心午時臨卧時下三丸至五丸
小兒一丸至二丸
菪莨子散療五癲反側羊鳴目翻吐沫不知痛處
猪卵(一具隂乾百日)莨菪子(三升)牛黃(八分研)鯉魚膽(五分)桂心
(十分研)
右切以清酒一升漬莨菪子暴乾盡酒止乃擣合下
篩酒服五分匕日再當如醉不知稱增以知為度忌
生葱
鐵粉散治風癲心神不定狂走無恒
鐵粉馬牙硝光明砂(各一兩)鉛霜(半兩)金薄(五十片)
右為散不計時候以生地黃自然汁調下一錢忌生
血物
水銀丸治風癲心神憒亂狂走不恒言語倒錯
水銀(一兩)硫黃(一兩與水銀結為砂子)硃砂定粉黃丹(各一)
(兩)
右細研入甆罐子内以泥封頭候乾以慢火養一復
時取出入金銀薄各五十片雄黃鉛霜各一分同研
令細以糯米飯和丸如菉豆大不計時候以豆淋酒
下五丸
丹砂煎治風癲疾時發時省涉歴年月
丹砂(細研水飛濾過後焙乾炙研如粉三兩)石膏(五兩細研)黃連(去鬚搗篩一斤)
(重)生地黃(不計斤兩研取自然汁二升不得入水)
右以清水一斗煮生石膏黃連取五升净滓子刺用
生地黃汁又煎之如稠餳始下火取丹砂粉投入勻
攪百餘徧貯於不津器中夏攪待冷即住每日兩度
以温水調服約如半彈丸大服藥後只得喫淡飯蔓
菁菜等
鐵精散療五癲
鐵精(一合)芎藭防風(各一兩)蛇床子(五合)
右合擣篩酒服一錢匕日三有效
芎藭湯(出聖濟方)治風癲引脇牽痛發作則吐耳如蝉鳴
狂走恍惚
芎藭藁本䕡茹(各五兩)
右㕮咀内酒一斗煮取三升頓服之羸者分再服取
大汗一方以水煎不計時候温服
天門冬煎(出千金方)治風癲卒發仆地口吐涎沫不省人
事
天門冬(淨洗浸兩日去心細切七斤)生地黃(三十斤肥者淘洗細切)
右細切都于木臼中擣爛却入大沙盆内爛研壓取
汁絞滓乾别收將滓更研極爛入煎湯一斗研攪令
勻又壓滓乾再研極細入湯八升壓滓又再研入湯
六升壓令盡乾無味即住取第二第三度研入者汁
同煎至一斗次入第一藥汁煎成膏若稠餳即止每
服一匙用酒化下或桃柳湯温水化下食後服
烏巴丸(出經驗良方)治癲邪結熱狂亂不辨尊卑吼呌醜
罵
用巴豆五粒去殼烏梅五箇去核焙乾同研勻滴水
研為丸粟米大硃砂為衣大人三五丸加至十五丸
量大小加减淡薑湯夜卧吞下通利三五行病去白
粥補之
鬱金丸(出危氏方)治癲狂可畏數年不愈多因驚憂得之
痰涎留於心竅
蟬肚鬱金(七兩真蜀川來者)明礬(三兩)
右為末薄糊為丸如梧桐子大每服五十丸湯水任
服初服覺心胷間有物脱去神氣洒然再服稍甦多
服此藥大能去痰一方治癎用生薑汁糊為丸仍以
生薑湯送下
治諸癲風等疾
用鯉魚一斤治淨加成塊用明礬末四兩醃一兩日
煎喫其疾必愈
莨菪丸(出聖濟總錄)治風癲如纔得病者服藥三日愈間
日發者十日愈五日發者二十日愈半年一發者服
一月愈
用莨菪子淘去浮者三升以新汲水淘三十徧浮者
盡去生研如膏入酒一升同研絞取酒又研如膏更
入酒一升研絞取酒又研如前絞取酒都及三升更
濾一徧入無油淨鐵器中煎成膏却將莨菪滓炒令
焦黃乾擣羅為末待其煎成即漸漸少入末和煎令
可丸如梧桐子大空心午時夜卧各用温酒下十丸
如未覺效加至十五丸額上手中從文理中赤是覺
效也即减藥服之凡癲疾發則仆地吐涎沫無知彊
掠起如狂反遺糞者難治
瓜蒂散(出直指方)治風癲宜服此藥吐之(保命集)
用瓜蒂末一錢熟水調下吐痰如吐不止者以真麝
香少許温水服之一方獨聖散治諸風隔實諸癎痰
涎津液湧溢雜病亦然瓜蒂一兩右剉如麻豆大炒
令黃色為細末每服量虚實久新或三錢藥末茶一
錢酸虀汁一盞調下若用吐法天氣晴明隂晦勿用
如病卒暴者不拘於此法吐時辰午已前故内經曰
平旦至日中天之陽陽中之陽也論四時之氣仲景
曰大法春宜吐是天氣在上人氣亦在上一日之氣
卯辰寅候也故宜早不宜夜也先令病人隔夜不食
服藥不吐再用熟虀水投之如吐風癲病者加全蝎
半錢微炒如有䖝者加狗油五七點雄黃末一錢甚
者加芫花末半錢立吐其䖝如濕腫滿者加赤小豆
末一錢故此不可常用大要辨其虚實實則瓜蒂散
虚則梔子豉湯滿加厚朴不可一槩用之吐罷可服
降火利氣安神定志之劑
治卒發癲狂(出本草)
用經死繩燒為末服三指撮三年陳蒲水煮服之亦
佳
治狂癲不能語不識人者(出本草)
以生驢脂和酒服三升良
治驚悸癲邪安神定魄強志(出本草)
用天子籍田三推犂下土水服
治邪狂癲大呌奔走
蝦蟆一枚匕首去腸中滓令淨將腸胃却入腹中入
瓶子中固濟漸以火燒通赤以土罨定隔日取出入
麝香一錢用同研令細每服新汲水調下一錢
治去風痰癲狂除瘟痺
用天門冬末服方寸匕日三無間山中人間常勿廢
久服釀酒服之
治狂癲不識人不能語者
以水服伏龍肝方寸匕
導引法
養生方治欬逆胷中病寒熱癲疾喉不利咽乾咽塞
還向反望不見七通又以兩手承鹿盧倒懸令脚反
在其上元愈頭眩風癲坐地舒兩脚以繩絆之以大
繩絆訖拖鹿盧上來下去以兩手挽繩使脚上頭下
不使離地自極十一通愈頭眩風癲久行身卧空中
而不墜落
普濟方卷九十九
