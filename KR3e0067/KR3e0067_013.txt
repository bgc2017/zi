普濟方卷十三明周王朱橚撰
臟腑總論
五臟六腑經絡論
肺手太隂之脉起於中焦下絡大腸還循胃口上膈属
肺從肺系横出腋下循臑内行少隂心主之前下肘
中循臂内上骨下廉入寸口上魚循魚際出大指之端
其支者從腕後直出次指内廉出其端是動則病肺脹滿膨
膨而喘欬缺盆中痛甚則交兩手而瞀此為臂厥是主
肺所生病者欬𠻳上氣喘喝煩心胷滿臑臂内前廉痛
掌中熱氣盛有餘則肩臂痛風寒汗出中風小便數而
欠氣虚則肩臂痛寒少氣不足以息溺色變為此諸病盛
則瀉之虚則補之熱則疾之寒則留之䧟下則灸之不
盛不虚以經取之盛者寸口大三倍於人迎虚者則寸
口反小於人迎也大腸手陽明之脉起於大指次指
之端循指上廉出合谷兩骨之間上入兩筋之中循臂
上廉入肘外廉循臑外前廉上肩出髃骨之前廉上出
於柱骨之會上下入缺盆絡肺下膈属大腸其支者從
缺盆上頸貫頰下入齒縫中還出挾口交人中左之右右
之左上挾鼻孔是動則病齒痛䪼腫是主津液所生病
者目黃口乾鼽衂喉痺肩前臑鼽痛大指次指痛不用
氣有餘則當脉所過者熱腫虚則寒慄然不復為此諸
病盛則瀉之虚則補之熱則疾之寒則留之䧟下炙之
不盛不虚以經取之盛者人迎大三倍於寸口虚者人
迎反小於寸口也胃足陽明之脉起於鼻之交頞中
旁納(一本作約字)太陽之脉下循鼻外上入齒中還出挾口
環唇下交承漿却循頥後下廉出大迎循頰車上耳前
過客主人循髮際至額顱其支者從大迎前下人迎循喉
嚨入缺盆下膈属胃絡脾其直者從缺盆下乳内廉下
挾臍入氣衝中其支者起於胃口下循腹裏下至氣衝
中而合以下髀關抵伏兔下膝臏中下循脛外廉下足
跗入中指内間其支者下廉三寸而别下入中指外間
其支者别跗上入大指間出其端是動則病悽悽振寒
善呻數欠顔黑病至則惡人與火聞木聲則愓然而驚
心欲動獨閉戶塞牖而處甚則欲上高而歌棄衣而走
賁響腹脹是為骭厥是主血所生病者狂瘧温滛汗出
鼽衂口喎唇胗頸腫喉痺大腹水腫膝臏腫痛循膺乳
氣衝股伏兔骭外廉足跗上皆痛中指不用氣盛則身
以前皆熱其有餘於胃則消榖善飢溺色黃氣不足則
身以前皆寒慄胃中寒則脹滿為此諸病盛則瀉之虚
則補之熱則疾之寒則留之䧟下則炙之不盛不虚以
經取之盛者人迎大三倍於寸口虚者人迎反小於寸
口也脾足太陰之脉起於大指之端循指内側白肉
際過核骨後上内踝前廉上踹内循脛骨後交出厥陰
之前上膝股内前廉入腹属脾絡胃上行挾咽連舌本
散舌下其支者復從胃别上膈注心中是動則病舌本
強食則嘔胃脘痛腹脹善噫得後與氣則快然如衰身
體皆重是主脾所生病者舌本痛體不能動摇食不下
煩心心下急痛溏瘕泄水閉黃疸不能卧強立股膝内
腫厥足大指不用為此諸病盛則瀉之虚則補之熱則
疾之寒則留之䧟下則炙之不盛不虚以經取之盛者
寸口大三倍於人迎虚者寸口反小於人迎也心手
少隂之脉起於心中出属心系下膈絡小腸其支者從
心系上挾咽繫目系其直者復從心系却上肺下出腋下
下循臑内後廉行手太隂心主之後下肘内循臂内後廉
抵掌後銳骨之端入掌内後廉循小指之内出其端是
動則病嗌乾心痛渴而欲飲是為臂厥是主心所生病
者目黃脇痛臑臂内後廉痛厥掌中熱為此諸病盛則
瀉之虚則補之熱則疾之寒則留之䧟下則灸之不盛
不虚以經取之盛者寸口大三倍於人迎虚者寸口反
小於人迎也小腸手太陽之脉起於小指之端循手
外側上腕出踝中直上循臂骨下廉出肘内則兩筋之
間上循臑外後廉出肩解繞肩胛交肩上入缺盆絡心
循咽下膈抵胃属小腸其支者從缺盆循頸上頰至目
銳眥却入耳中其支者别頰上䪼抵鼻至目内眥斜絡
於顴是動則病嗌痛頷腫不可回顧肩似拔臑似折是
主液所生病者耳聾目黃頰頷腫痛肩臑肘臂外後廉
痛為此諸病盛則瀉之虚則補之熱則疾之寒則留之
䧟下則灸之不盛不虚以經取之盛者人迎大再倍於
寸口虚者人迎反小於寸口也膀胱足太陽之脉起
於目内眥上額交巔其支者從巔至耳上角其直者從
巔入絡腦還出别下項循肩髆内挾脊抵腰中入循膂
絡腎屬膀胱其支者從腰中下挾脊貫臀入膕中其
支者從髆内左右别下貫胛挾脊内過髀樞循胛外從
後廉下合膕中以下貫踹内出外踝之後循京骨至小
指外側端是動則病衝頭痛目似脫項如拔脊痛腰似
折髀不可以曲膕如結腨如裂是為踝厥是主筋所生
病者痔瘧狂癲疾頭𩕄項痛目黃淚出鼽衂項背腰尻
膕腨脚皆痛小指不用為此諸病盛則瀉之虚則補之
熱則疾之寒則留之䧟下則灸之不盛不虚以經取之
盛者人迎大再倍於寸口虚者人迎反小於寸口也
腎足少隂之脉起於小指之下邪趨足心出於然谷之
下循内踝之後别入跟中以上腨内出膕内廉上股内
後廉貫脊属腎絡膀胱其直者從腎上貫肝膈入肺中
循喉嚨挾舌本其支者從肺出絡心注胷中是動則病
飢不飲食面如漆柴欬唾則有血喝喝而喘坐而欲起
目䀮䀮如無所見心如懸若飢狀氣不足則善恐心惕
惕如人將捕之是為骨厥是主腎所生病者口熱舌乾咽
腫上氣嗌乾及痛煩心心痛黃疸腸澼脊股内後廉痛
痿厥嗜卧足下熱而痛為此諸病盛則瀉之虚則補之
熱則疾之寒則留之䧟下則灸之不盛不虚以經取之
灸則強食生肉緩帶被髮大杖重履而步盛者寸口大
再倍於人迎虚者寸口反小於人迎也心主手厥隂
心包絡之脉起於胷中出屬心包絡下膈歷絡三焦其支
者循胷中出脇下腋三寸上抵腋下循臑内行太隂少隂
之間入肘中下臂行兩筋之間入掌中循中指出其端
其支者别掌中循小指次指出其端是動則病手心熱
臂肘攣急腋腫甚則胷脇支滿心中憺憺大動面赤目
黃喜笑不休是主脉所生病者煩心心痛掌中熱為此
諸病盛則瀉之虚則補之熱則疾之寒則留之䧟下則
灸之不盛不虚以經取之盛者寸口大一倍於人迎虚
者寸口反小於人迎也三焦手少陽之脉起於小指
次指之端上出次指之間循手表腕出臂外兩骨之間
上貫肘循臑外上肩而交出足少陽之後入缺盆布膻
中散絡心包下膈循属三焦其支者從膻中上出缺盆
上項繫耳後直上出耳上角以屈下頰至䪼其支者從
耳後入耳中出走耳前過客主人前交頰至目銳眥是
動則病耳聾渾渾焞焞嗌腫喉痺是主氣所生病汗出
目銳眥痛頰腫耳後肩臑肘臂外皆痛小指次指不用為此諸
病盛則瀉之虚則補之熱則疾之寒則留之䧟下則灸
之不盛不虚以經取之盛者人迎大一倍於寸口虚者
人迎反小於寸口也膽足少陽之脉起於目銳眥上
抵頭角下耳後循頸行手少陽之前至肩上却交出手
少陽之後入缺盆其支者從耳後入耳中出走耳前至
目銳眥後其支者别銳眥下大迎合於手少陽抵於䪼
下加頰車下頸合缺盆以下胷中貫膈絡肝属膽循脇
裏出氣衝繞毛際横入髀厭中其直者從缺盆下腋循
胷過季脇下合髀厭中以下循髀陽出膝外廉下外輔
骨之前直下抵絶骨端下出外踝之前循足跗上入小
指次指之間其支者别跗上入大指之間循大指岐骨
内出其端還指爪甲出三毛是動則病口苦善太息心
脇痛不能轉側面微有塵體無膏澤足外反熱是為陽
厥是主膽所生病者頭痛頷痛目銳眥痛缺盆中腫痛
腋下腫馬刀俠癭汗出振寒瘧胷脇肋髀膝外至脛絶
骨外踝前及諸節皆痛小指次指不用為此諸病盛則
瀉之虚則補之熱則疾之寒則留之䧟下則灸之不盛
不虚以經取之盛者人迎大一倍於寸口虚者人迎反
小於寸口也肝足厥陰之脈起於大指聚毛之際上
循足跗上廉去内踝一寸上踝八寸交出太陰之後上
膕内廉循股陰入毛中過陰器抵小腹挾胃属肝絡膽
上貫膈布脇肋循喉嚨之後上入頏顙連目系上出額
與督脈會於巔其支者從目系下頰裏環唇内其支者
復從肝别貫膈上注肺是動則腰痛不可以俛仰丈夫
㿉疝婦人少腹腫甚則嗌乾面塵脫色是主肝所生病
者胷滿嘔逆飱泄狐疝遺溺癃閉為此諸病盛則瀉之
虚則補之熱則疾之寒則留之䧟下則灸之不盛不虚
以經取之盛者寸口大一倍於人迎虚者寸口反小於人
迎也手太隂之别名曰列缺起於腕上分間並太隂
之經直入掌中散入魚際其病實則手銳掌熱虚則欠
㰦少便遺數取之去腕半寸别走陽明也手少陰之
别名曰通里去腕一寸半别而上行循經入於心中繫
舌本属目系其實則支膈虚則不能言取之掌後一寸
别走太陽也手心主手厥隂之别名曰内關去腕二
寸出於兩筋之間循經以上繫於心包絡心系實則心
痛虚則為頭強取之兩筋間也手太陽之别名曰支正
上腕五寸内注少隂其别者上走肘絡肩髃實則節㢮
肘癈虚則生肬小者如指痂疥取之所别也手陽明
之别名曰徧歷去腕三寸别入太隂其别者上循臂乘
肩髃上曲頰徧齒其别者入耳合於宗脈實則齲聾虚
則齒寒痺隔取之所别也手少陽之别名曰外關去
腕二寸外遶臂注胷中合心主病實則肘攣虚則不收
取之所别也足太陽之别名曰飛揚去踝七寸别走
少陰實則鼽窒頭背痛虚則鼽衂取之所别也足少
陽之别名曰光明去踝五寸别走厥隂下絡足跗實
則厥虚則痿躄坐不能起取之所别也足陽明之别
名曰豐隆去踝八寸别走太陰其别者循脛骨外廉上
絡頭項合諸經之氣下絡喉嗌其病氣逆則喉痺卒瘖
實則狂癲虚則足不收脛枯取之所别也足太陽之
别名曰公孫去本節之後一寸别走陽明其别者入絡
腸胃厥氣上逆則霍亂實則腸中切痛虚則鼓脹取之
所别也足少陰之别名曰大鍾當踝後繞跟别走太
陽其别者并經上走於心包下外貫腰脊其病氣逆則
煩悶實則閉癃虚則腰痛取之所别也足厥陰之别
名曰蠡溝去内踝五寸别走少陽其别者循脛上睪結
於莖其病氣逆則睪腫卒疝實則挺長虚則暴癢取之
所别也任脈之别名曰尾翳下鳩尾散于腹實則腹
皮痛虚則癢搔取之所别也督脈之别名曰長強挾
膂上項散頭上下當肩胛左右别走太陽入貫膂實則
脊強虚則頭重高摇之挾脊之有過者取之所别也
脾之大絡名曰大包出淵腋下三寸布胷脇實則身盡
痛虚則百節盡皆縦此脈若羅絡之血者皆取之脾之
大絡脈也凡此十五絡者實則必見虚則必下視之不
見求之上下人經不同絡脈異所别也足太陽之筋
起於足小指上結於踝邪上結於膝其下循足外側結
於踵上循跟結於膕其别者結于腨外上膕中内廉與
膕中并上結於臀上挾脊上項其支者别入結於舌本
其直者結於枕骨上頭下額結於鼻其支者為目上網
下結於頄其支者從腋後外廉結於肩髃其支者入腋
下上出缺盆上結於完骨其支者出缺盆邪上出於頄
其病小指支跟腫痛膕攣脊反折項筋急肩不舉腋
支缺盆中紐痛不可左右摇治在燔針劫刺以知為數
以痛為輸名曰仲春痺足少陽之筋起於小指次指
上結外踝上循脛外廉結於膝外廉其支者别起外
輔骨上走髀前者結於伏兔之上後者結於尻其直者
上乘䏚季脇上走腋前廉繫於膺乳結於缺盆直者上
出腋貫缺盆出太陽之前循耳後上額角交巔上下走
頷上結於頄支者結於目眥為外維其病小指次指支
轉筋引膝外轉筋膝不可屈伸膕筋急前引髀後引尻
即上乘䏚季脇痛上引缺盆膺乳頸維筋急從左之右
右目不開上過右角並蹻脈而行左絡於右故傷左角
右足不用命曰維筋相交治在燔針劫刺以知為數以
痛為輸名曰孟春痺也足陽明之筋起於中三指結
於跗上邪外上加於輔骨上結於膝外廉直上結於髀
樞上循脇属脊其直者上循骭結於缺盆其支結外
輔骨合少陽其直者上循伏兔上結於髀聚於隂器上
腹而布至缺盆而結上頸上挾口合於頄下結於鼻上
合於太陽太陽為目上網陽明為目下網其支者從頰
結於耳前其病足中指支脛轉筋脚跳堅伏兔轉筋髀
前腫㿉疝腹筋急引缺盆及頰卒口僻急者目不合熱
則筋縱目不開頰筋者有寒則急引頰移口有熱則筋
弛縱緩不勝收故僻治之以馬膏其急者以白酒和桂
以塗其緩者以桑鈎鈎之即以生桑炭置之坎中高下
以坐等以膏熨急頰且飲美酒噉美炙内不飲酒者自
強也為之三拊而已治在燔針劫刺以知為數以痛為
輸名曰季春痺也足太陰之筋起於大指之端内側
上結於内踝其直者絡於膝内輔骨上循隂股結於髀
聚於隂器上腹結於臍循腹裏結于肋散于胷中其内者
著於脊其病足大指支内踝痛轉筋痛膝内輔骨痛隂
股引髀而痛隂器紐痛下引臍兩脇痛引膺中脊内痛
治在燔針劫刺以知為數以痛為輸命曰孟秋痺也
足少陰之筋起於小指之下並足太陰之筋邪走内踝
之下結於踵與太陽之筋合而上結於内輔之下並太
陰之筋而上循陰股結于陰器循脊内挾膂上至項結
於枕骨與足太陽之筋合其病足下轉筋及所過而結
者皆痛及轉筋病在此者主癎瘛及痙在外者不能俛在内
者不能仰故陽病者腰反折不能俛隂病者不能仰治
在燔針劫刺以知為數以痛為輸在内者熨引飲藥此
筋折紐紐發數甚者死不治名曰仲秋痺也足厥隂
之筋起於大指之上上結于内踝之前上循脛上結内
輔之下上循陰股結于隂器絡諸筋其病足大指支内
踝之前痛内輔痛隂股痛轉筋隂器不用傷於内則不起
傷於寒則陰縮入傷於熱則縱挺不收治在行水清陰
氣其病轉筋者治在燔針劫刺以知為數以痛為輸名
曰季秋痺也手太陽之筋起于小指之上結於腕上
循臂内廉結于肘内銳骨之後彈之應小指之上入結
于腋下其支者後走腋後廉上繞肩胛循脛出走太陽
之前結于耳後完骨其支者入耳中直者出耳上下結
於頷上属目外眥其病小指支肘内銳骨後廉痛循臂
陰入腋下痛腋後廉痛繞肩胛引頸而痛應耳中鳴
痛引頷目瞑良久乃得視頸筋急則為筋痿頸腫寒熱
在頸者治在燔針劫刺之以知為數以痛為輸其為腫
者後而銳之本支者上曲牙循耳前属目外眥上頷結
于角其病當所過者支轉筋治在燔針劫刺以知為數
以痛為輸名曰仲夏痺也手少陽之筋起于小指次
指之端結於腕上循臂結于肘上繞臑外廉上肩走頸
合手太陽其支者當曲頰入繫舌本其支者上曲牙循
耳前属目外眥上乘頷結于角其病當所過者即支轉
筋舌卷治在燔針劫刺以知為數以痛為輸名曰季夏
痺也手陽明之筋起于大指次指之端結于腕上循
臂上結于肘外上臑結于髃其支者繞肩胛挾脊直者
從肩髃上頸其支者上頰結于頄直者上出手太陽之
前上左角絡頭下右頷其病當所過者支痛及轉筋肩
不舉頸不可左右視治在燔針劫刺以知為數以痛為
輸名曰孟夏痺也手太陽之筋起于大指之上循指
上行結于魚後行寸口外側上循臂結肘中上臑内廉
入腋下出缺盆結肩前髃上結缺盆下結胷裏散貫賁
合賁下抵季脇其病當所過者支轉筋痛甚成息賁脇急
吐血治在燔針劫刺以知為數以痛為輸名曰仲冬痺
也手心主之筋起于中指與太陰之筋並行結于肘
内廉上臂陰結腋下下散前後挾脇其支者入腋散胷
中結于臂其病當所過者支轉筋前及胷痛息賁治在
燔針劫刺以知為數以痛為輸名曰孟冬痺也手少
陰之筋起于小指之内側結于銳骨上結肘内廉上入
腋交太陰挾乳裏結于胷中循臂下繫于臍其病内急
心承伏梁下為肘網其病當所過者支轉筋筋痛治在
燔針劫刺以知為數以痛為輸其成伏梁唾血膿者死
不治經筋之病寒則反折筋急熱則筋弛縦不收陰痿
不用陽急則反折陰急則俛不伸焠刺者刺寒急也熱
則筋縱不收無用燔針名曰季冬痺也足之陽手之
太陽筋急則口目為僻眥急不能卒視治皆如右方也
五臟所主論
夫在天之風在地為木在人為肝惟肝則主風在天之熱(暄暑)
(熾燠熱之用也)在地為火在人為心惟心則主熱在天之濕在
地為土在人為脾惟脾則主濕在天之燥在地為金在
人為肺惟肺則主燥在天之寒在地為水在人為腎惟
腎則主寒此天地自然之氣也氣之愆伏乘虚入人而
人不能克百病之所由生故風喜傷肝熱喜傷心濕喜
傷脾燥喜傷肺寒喜傷腎而暑喜傷心包絡(心包絡曰膻中在胷)
(膈間盖心主暑故暑氣伏於三焦膈胃之間)其或風暑之勝木邪乘土則脾
病生焉熱氣之勝火邪乘金則肺病生焉濕氣之勝土
邪乘水則腎病生焉燥氣之勝金邪乘木則肝病生焉
寒氣大来心火亦為腎水所乘矣在關為人迎可以知
風寒暑濕熱燥所從入之門右關為氣口可以别臟氣
欝暢與食氣聚散盈虚之候若乃憂愁思慮易耗心神
恚怒氣逆易損肝氣縦慾強志腎之戕形寒飲冷肺之
害飢飽勞倦脾之傷外之六氣相乘内之七情相感凡
是數者皆為五臟之邪因其所主而尋其各臟所受之
處則得之矣心主乎血所藏者神上應舌外應諸掌其
聲言其色赤其臭焦其味苦其液汗肝主筋所藏者魂
上應眼外應爪甲其聲呼其色青其臭臊其味酸其液
泣腎主骨所藏者精與志上應耳外應腰背其聲呻其
色黑其臭腐其味鹹其液唾(腎冷多唾腎熱多渴)肺主氣所藏者
魄上應鼻外應皮毛其聲笑其色白其臭腥其味辛其
液涕脾主肌肉所藏者意與智上應口外應四肢其聲
歌其色黃其臭香其味甘其液涎故心肺在上主脈氣
也肝腎在下藏精血也脾居中州又所以主精血脈氣
之養也心之平脈浮大而散肝之平脉弦細而長腎之
平脈沉濡而滑肺之平脉短濇而浮脾之平脈和緩而
大平者五臟本然之正脉也春弦夏鈎(叔和云夏洪取火脈来盛之義)
秋毛冬石以其四時當旺者象之木火金水四時各旺
七十有二日土為季脈每季之月寄旺一十八日春則
弦緩夏則洪緩秋則微緩冬則沉緩合四季而論則亦
七十有二矣春弦者端直之狀細弱而長是也夏鈎者
浮大而散来疾去遲是也秋毛者稀軟之狀輕虚似浮
是也冬石者沉濡而滑舉指来疾是也土之脈温厚氣
行乎臟腑之中平和不可得見其衰則現焉所謂弦鈎
毛石盖應時而略見耳其中須有榖神胃氣之和若弦
如張弓弦鈎如操帶鈎毛如風吹毛石来如奪索去如
彈石此皆危脈也此絶無胃氣也虧絶其能久乎若夫
春得金脉夏得水脉秋得火脉冬得土脉四季得木脉
其與心之脉尅肺肺之脉尅肝肝之脉尅脾脾之脉尅
腎此皆賊邪也一藏無氣况可以為人乎然則諸腑之脉
可得聞歟曰小腸微洪大腸微濇膀胱微沉胃微緩而
膽微弦急此無他腑與臟合氣同氣相求斯有得其近
似者矣抑古人所為九臟者又何如耶曰形臟四一者
頭角二者耳目三者口齒四者胷中神臟五在心藏神在肝
藏魂在腎藏志肺藏魄而脾藏意然臟者神之舍色者
神之旗五臟已散其色必夭槁怪異常夭必亡矣抑猶
有說焉微遲濡弱其候雖不同而為寒為虚一也數實
長洪其形雖不類而為熱為實一也諸脈皆弦吾知其
病出於肝諸脈皆緩吾知其病出於脾諸脈皆濇吾知
其病出於肺脉皆浮洪病不在心乎脉皆沉滑病不在
腎乎若合臟腑而觀假如數在左寸數之主熱也沉之
而得則熱入於心浮之而得則熱入於小腸遲在左尺
遲主寒也沉之而得則寒入於腎浮之而得則寒入膀
胱其餘以此推之
五臟病證虚實論
五臟各有所主至其病證莫不随所主而見焉面赤喜
笑舌破口乾頤燥掌熱心痛而啘臍上有動氣者心家
病也面青多怒脇下痛硬欬逆目眩支節攣急轉筋溲
難臍左有動氣者肝家病也(肝乘脾挾水氣故欬逆足厥隂下絡於陰器故溲難)
面黑而恐呵欠呻吟齒痛骨痿耳鳴精泄足脛寒腰脊
痛小腹急疼瘕泄而裏急後重臍下有動氣者腎家病
也面白善嚏憂愁欲哭喘𠻳氣逆咽喉不利洒淅惡寒
熱臍左有動氣者肺家病也面黃善思善噫善嗜中脘
脹滿飲食不消身體腫重肢節酸疼怠惰嗜卧四肢不
收當臍動氣脾家病也東莱先生有曰肝受病則目不
能視腎受病則耳不能聽脾受病口不能食心受病則
舌不能舉五臟病證以此觀之不待智者而後知矣然
而心之惡熱者何熱則潰濁也肝之惡風者何風則筋
燥急也腎何以惡燥燥則精涸竭肺何以惡寒寒則氣
留滯也脾何以惡濕濕傷肌肉肉傷則痿腫也五臟之
病推原及本安有不從所受中来哉是以臟氣有餘謂
之實臟氣不足謂之虚心實之候口乾喜笑身熱汗血
痛滿乎脾脇膺背之間肝實之候目赤多怒頭眩耳聾
痛引乎兩脇小腹之間腎實之候腹膨體腫少氣不言
骨痛飱泄而小便黃肺實之候喘促咳𠻳上氣鼻張脛
股肩疼而胷中滿脾氣已實必至肢體重着而不舉腹
脹尿閟而苦飢故曰臟氣有餘謂之實者此也心虚則
恍惚多驚憂煩少色咳唾舌強腰背酸疼肝虚則眼目
昏胷痛筋脇拘攣恐懼面青如人將捕腎虚則心懸如
渴飢胷痛引脊厥逆溲變腹冷耳鳴肺虚則呼吸少氣
鼻涕嗌乾肺中聲鳴喘乏咳血(唾中有紅縷者此肺損為氣所傷也若脇下痛)
(而唾鮮血者此熱氣傷肝也)其或吐逆泄利飲食不消腹脹腸鳴四
肢無力則脾虚之證生焉故曰臓氣不足謂之虚者此
也大抵實者瀉之虚者補之無過不及以平為期否則
實實虚虚損不足而益有餘至若心病而直視面黧肝
病而舌卷囊縮腎病而腰折骨枯肺病而毛焦氣出脾病
而臍突唇反此則五臟之氣絶矣邪氣盛則實精氣奪
則虚脉盛皮熱腹脹前後不通曰五實脉細皮寒氣少
前後泄利飲食不進曰五虚諸病出者為虚諸病入者
為實(陰出乘陽陽入乘陰)言者為虚不言者為實緩者為虚急者
為實(陰主静則緩陽主急則急)濡者為虚堅者為實癢者為虚痛者
為實外痛内快者外實内虚外快内痛者外虚内實其
有心腹皮膚内外俱痛則按之而止者虚也按之而痛
者實也經所謂皮虚則熱脉虚則驚肉虚則重筋虚則
急骨虚則痛髓虚則墮腸虚則溏泄三陽實三陰虚汗
不出三陰實三陽虚汗不止與夫脉浮而緩自汗惡風法
當解肌脉浮而緊無汗惡寒法當發汗此表之病一虚
一實脉伏而牢腹痛秘結法當下之脉沉而弱厥冷自
利法當温之此裏之病一實一虚内實之證心下牢強
腸中痛滿前後不通乾嘔而無物出者死内虚之證厥
逆煩燥而吐利不止者亡
五臟平脈
黎居士簡易方論云肝平脉来厭厭聶聶如循榆莢
心平脈来累累如環如循琅玕脾平脈来而和柔去
如鷄踐地肺平脈来如藹藹如車盖按之益大腎
平脉来上大下銳濡滑如雀之喙
五臟病脉
肝病脉来實而益滑如循長竿心病脉来累累連属
其中微曲脾病脉来實滿稍數如鷄舉足肺病脉
来不上不下如循鷄羽腎病脉来如引葛按之而益
堅
五臟死脈
肝死脈来急而益勁如新張弓弦心死脉来前曲而
後居如操帶鈎脾死脉来銳堅如鳥喙如屋之漏
肺死脉来按之消索如風吹毛腎死脉来之如解索
去之如彈石
五臟真脉
真肝脉至中外急如循刀刃責責然如按琴瑟弦色青
白不澤毛折乃死真心脉至堅而急如循薏苡子累
累然色赤黑不澤毛折乃死真脾脉至弱而乍數乍
疎色黃青不澤毛折乃死真肺脉至大而虚如以毛
羽中人膚色赤白不澤毛折乃死真腎脉至摶而絶
如指彈石辟辟然色黑黃不澤毛折乃死
五臟色候
氣所以養形而化神也周流乎五臟六腑之間發越乎
五嶽四瀆之表神者氣之主氣者色之源色者容之表
氣充乎内色形於外故色有青黃赤白黑以應肝心脾
肺腎也夫五色得其正而形不相克者為善黃色尤為
之正然亦不可無神氣要之得如秋雲襯月春蠶吐絲
濕潤明快為佳設或枯燥暗惡則病將至矣内經所載
五臟之色生死各不同也東方青色入通於肝肝象
木而色青青欲如蒼璧之澤不欲如藍故云如翠羽者
生如草滋者死南方赤色入通於心心法火而色赤
赤欲如帛裹朱不欲如赭故云如鷄冠者生如血衃者死
中央黃色入通於脾脾属土而色黃黃欲如羅裹雄黃
不欲如黃土故云如蟹腹中生如枳實者死西方白
色入通於肺肺傚金其色白白欲如鵝羽不欲如鹽故云
如猪膏者生如枯骨者死北方黑色入通於腎腎應
水而色黑黑欲重漆色不欲如地蒼故云如鳥羽者生
如炭煤者死
五臟聲音
詩云情動於中而形於言故人之有言將有所為則意
與氣合而聲隨至矣聲之所發會於五臟而備五音矣
肝其音角其聲呼在志為怒在變動為握心其音徵
其聲言在志為笑在變動為擾脾其音宫其聲歌在
志為思在變動為噦肺其音商其聲哭在志為慮在
變動為欬腎其音羽其聲呻在志為恐在變動為慄
五臓臭味
臭陽也其氣上逹故心主之味陰也物成致養焉故脾
主之五行互相連故五臟各復自有臭味亦各從五行
之數也故内經曰形不足者補之以氣精不足者補之以
味五臓各有補之法詳列如左肝其臭臊其味酸榖
以麦為養果以李為助菜以葵為充肉以犬為益藥以
空青為治合而服之以補精益氣心其臭焦其味苦
榖以小豆為養果以梨為助菜以薤為充肉以羊為益
藥以丹砂為治合而服之以補精益氣脾其臭香其
味甘榖以大豆為養果以棗為助菜以韭為充肉以牛
為益藥以雄黃為治合而服之以補精益氣肺其臭
腥其味辛榖以麻為養果以桃為助菜以葱為充肉以
雞為益藥以雲母為治合而服之以補精益氣腎其臭
腐其味醎榖以黃黍為養果以栗為助菜以藿為充肉
以豕為益藥以磁石為治合而服之以補精益氣
五臟主配
肝者罷極之本魂之居也其華在爪爪者筋之餘其充
在筋筋者肝之養開竅於目目者肝之官與膽為合膽
者肝之府肝主内血配於仁為陽中之少陽通於春氣
心者生之本神之變也其華在面心火氣騰上使五
色修明而榮於其面也其充在血脉血脉者心之養開
竅於舌舌用非竅寄通於耳耳為心之官與小腸合小
腸者心之府心主行血配於禮為陽中之太陽通於夏
氣脾者倉廩之本營之居也其華在唇四白肉際唇
者脾之外候也其充在肌肌者脾之所至開竅於口口
者脾之官與胃為合胃者脾之府脾主裹血配於信上
合太陰通於土氣肺者氣之本魄之處也其華在毛
其充在皮皮毛者肺之所養開竅於鼻鼻者肺之官與
大腸為合大腸者肺之府肺主持諸氣配於義為陰中
之太陰通於秋氣腎者主蟄封藏之本精之處也其
華在髮髮者血之餘腦之所養腎主於髓而腦為髓海
其充在骨骨者腎之外應開竅於二陰二陰者前後便也
前後便者腎之外穴也與膀胱為合膀胱者腎之府主
受五臟六腑之精而藏配於智為陰中之少陰通於冬
氣
五邪相干
假令肝病
實邪風熱相合風性急火摇動熖而旋轉其脉弦而
緊洪風熱發狂宜羌活湯
羌活川芎大黃(各一兩)甘草(五錢)
右㕮咀每服五錢水二鍾煎至六分去滓温服
虚邪風寒相合本慮腎恐拘急自汗其脉弦緊而沉
仲景云風感太陽移證在太陽經中桂枝加附子湯
主之賊邪風燥相合血虚筋縮皮膚皺揭脉弦浮
而濇仲景云血虚筋急桂枝加栝蔞湯主之微邪
風濕相合體重節痛藏府洞泄脉弦長而緩仲景云
身體疼痛下利清榖急當救裏四逆湯主之正邪
中風目眩頭重呌怒不咄脉弦緊而長仲景云甚則
為癎為痓真羌活湯本草云羌活主痓主癎防風黃
蓍為佐小兒為癎大人為痓
假令心病
實邪熱濕相合憒憒心煩熱蒸不眠脾經絡於心心
經起於脾二經相接故為濕熱脉浮大而緩足太陰
寄證在手太陽宜梔豉湯若痞加厚朴枳實虚邪
熱風相合妄聽妄聞耳簫聲膽與三焦之經同出於
耳銅人云刺關衝出血瀉支溝脉浮大而弦初小柴
胡湯後大柴胡湯此證是太陽與少陽為病前客後
主也賊邪熱寒相合膽傷心懸如飢神怯恐怖足
少陰與手厥陰相接水中心經手邪故神怯怖耳脉
大而沉濡亦在太陽經中内經曰心虚則熱收於内
黃連附子湯瀉心湯主之法云謂熱多寒少以為佐
矣如寒多熱少加附子亁薑佐之微邪熱燥相合
過飲歌樂實為熱燥俗言暢飲也病人曰快活快活
是有聲於歌樂也以意思漿是無聲歌樂也脉洪大
而濇白虎湯主之喘則加人參正邪熱也脫陽見
鬼躁擾狂起脉洪實一呼四至是八至脉也小承氣
湯主之謂復堅大也
假令脾病
實邪温燥相合胃中燥屎腹滿堅痛其脉緩而長濇
是太陽陽明證也以承氣湯主之虚邪濕熱相合
熱䧟胃中腸癖下血脉中緩大黃黃連解毒湯主之
賊邪濕風相合嘔逆脇痛往来寒熱脉緩而弦長
小柴胡湯主之微邪濕寒相合濕與寒交寒来求
濕身黃而不熱體重而不渴謂之寒濕其脉緩沉而
滑木附湯主之如小便不利者加茯苓正邪濕自
病腹滿時痛手足自温其脉沉濇而長虚痛桂枝加
芍藥湯主之實痛桂枝大黃湯
假令肺病
實邪燥寒相合毛聳皮涼溲多而清其脉短濇而沉
此證如秋冬宜八味丸若春夏宜地黃丸虚邪燥
濕相合微喘而痞便難而痰其脉浮濇而緩枳實理
中丸主之如喘甚加人參若便難加木香㯽榔各五
分為極細末煎下理中丸賊邪燥熱相合鼻窒鼽
衂血溢血泄其脉濇而浮大甚者桃仁承氣湯微者
犀角地黃湯極者抵當湯微極抵當丸微邪燥風
相合皮著甲枯血虚氣虚二藏俱虚先血後氣其脉
浮濇而弦久養氣血主之正邪燥自病其氣奔欝
皆属於肺諸燥有聲其脉浮濇而短列諸咳藥選而
用
假令腎病
實邪寒風相合臟不藏散下利純清其脉沉滑而弦
仲景云少陰證口燥咽乾下利純清大承氣湯主之
脉弦仲景云膈逆冷者宜四逆湯等虚邪寒清相
合腎唾多呻洒浙寒清無寐經言燥化清其脉沉實
而濇酸棗仁湯主之賊邪寒濕相合腎為胃關關
閉水溢關閉水在胃為腫水在肺為喘及變諸證其
脉沉緩而大仲景云大病差後腰下有水氣者牡蠣
澤瀉湯主之微邪寒熱相合膀胱熱欝津液枯少
其脉沉濡而大内經曰水少乾涸也猪苓湯主之
正邪寒自病寒忿用臟黑痺經沉濡而滑黑痺天蔴
丸如證同脉異微者腑病也甚者臟病也
五臟各有身熱
夫五臟者有邪各有身熱其狀各異以手捫摸有三法
以輕手捫之則熱重按之則不熱是熱在皮毛血脉也
重按之至筋骨之分則熱蒸手極甚輕手則不熱是邪
在筋骨之間也輕手捫之不熱重加力以按之不熱不
輕不重按之而熱是在筋骨之上皮毛血脉之下乃熱
在肌肉也此為三法以三黃丸通治之細分為五等
肺熱者輕手乃得但微按全無是瞥瞥然見於皮毛
之上日西尤甚乃皮毛之熱其證必見喘咳洒浙寒熱
輕者瀉白散重涼膈散白虎湯地骨皮散心熱者
心主血脉微按至皮膚之下肌肉之上輕手乃得微
按至皮毛之下則熱少加力按之則全不熱是熱在
血脉也日中大甚乃心之熱也其證煩心心痛掌中
熱而噦以黃連瀉心湯導赤散硃砂安神丸清涼飲
子脾熱者輕手捫之不熱重按至筋骨又不熱不
輕不重在輕手重手之間熱在肌肉遇夜尤甚證必
怠惰嗜卧四肢不收無氣以動瀉黃散調胃承氣湯
治實熱用之人參黃茋散補中益氣湯治中虚有熱
者用之肝熱者重按之肌肉之下至骨之上乃肝
之熱寅卯間尤甚其脉強四肢滿悶便難轉筋多怒
多驚四肢困熱筋痿不能起於床瀉清丸柴胡飲子
腎熱者輕手重手俱不熱如重手按於骨分其熱
蒸手如火其人骨蘇蘇如虫蝕其骨困熱不任亦不
能起於床滋腎丸六味地黃丸
普濟方卷十三
