普濟方卷四百十七明周王朱橚撰
鍼灸門
諸風(附論)
凡諸百邪之病源起多塗其有種種形相示表癲邪之
端而見其病或有默默而不聲或復多言而慢說或歌
或哭或吟或笑或眠坐溝渠噉食糞穢或祼形露體或
晝夜遊走或嗔罵無度或是蜚蠱精靈手亂目急如斯
種類癲狂之人今針灸與夫方藥並主治之凡占風之
家亦以瘋為鬼斷扁鵲云百邪所病者針有十三穴也
凡針之體先從鬼宮次針鬼信便至鬼壘又至鬼心未
必須併針止五六穴即可知矣若是邪蠱之精便自言
說論其由來往驗有實立得精靈未必須盡其命求去
與之男從左起針女從右起針若數處不言便遍穴針
也依訣而行針灸等處並備主之仍須依掌訣捻目治
之萬不失一黃帝掌訣别是術家祕要縳鬼禁劫五嶽
四瀆山精鬼魅並悉禁之有目在人兩手中十指節間
第一針人中名鬼宫從左邊下針右邊出第二針手大
指爪甲下名鬼信入肉三分第三針足大趾爪甲下名
鬼壘入肉二分第四針掌後横文名鬼心入半寸即太
淵穴也第五針外踝下白肉際足太陽名鬼路火針七
鋥鋥三下即申脉穴也第六針大椎上入髮際一寸名
鬼枕火針七鋥鋥三下第七針耳前髮際宛宛中耳垂
下五分名鬼牀火針七鋥鋥三下第八針承漿名鬼市
從左出右第九針手横文上三寸兩筋間名鬼路即勞
宮穴也第十針直鼻上入髮際一寸名鬼堂火針七鋥
鋥三下即上星穴也第十一針隂下縫灸三壯女人即
玉門頭名鬼藏第十二針尺澤横文外頭接白肉際名
鬼巨火針七鋥鋥三下此即曲池穴第十三針舌頭一
寸當舌下縫刺貫出舌上名鬼封仍以一板横口吻安
針頭令舌不得動已前若是手足皆相對針兩穴若是
孤穴即單針之岐伯曰中風大法有四一曰偏枯二
曰風痱三曰風懿四曰風痺夫諸急卒病多是風初得
輕微人所不悟宜速與續命湯依腧穴灸之夫風者病
之長岐伯所言四者說其最重也經驗方云凡覺心
中憒亂神思不怡或兼手足麻木此是風將發之候不
問是風與氣宜速灸百會風池大權肩井曲池間使足
三里七穴兩邊依次序自上及下灸之如灸稍遲氣塞
涎上或失音將欲絶者便可依此次序灸之艾炷如蒼
耳大灸三壯足三里灸五壯輪日以次灸之至隨年壯
乃止大凡每遇春秋二時可於此七穴時復灸之以泄
風氣如體中素有風氣者尤湏留意此灸法可保無虞
此法能灸卒死醫書云凡民風發強忍怕痛不肯灸忽
然卒死者是何病謂入藏故也有患風病者不可不知
此灸法又云先賢論曰風中脉則口眼喎邪風中腑
則肢體癈中臟則性命危凡治中風古方雖用續命防
風等藥然此只可扶助疾病若要救危急收全功必湏
火艾灼灸為良又云凡喎向左者謂左邊脉中風而
緩也宜灸左凡喎向右者謂右邊脉中風而緩也宜灸
右其艾炷大如麥粒各灸二七壯宜頻灸之以取盡風
氣口眼正為度又云凡覺手足或麻或痛良灸乃已
者是風將中腑之會宜灸百會等七穴病在右即灸右
病在左即灸左如因循失灸手足已癈者春較秋灸秋
較春灸以取盡風氣手足輕安為度凡風名從背五
臟腧入諸臟受病肺病最急肺主氣息又冒諸臟故也
中風
治肺中風者其人偃卧而胷滿短氣胃悶汗出者肺風
之證視目下鼻上兩邊下行至口色白者尚可治
肺腧急灸百壯服續命湯小兒减之
詩曰
肺風喘促滿胷堂偃卧漿漿燥異常
口鼻之間須要白尋衣肺壞色憂黃
資生經王氏云若急黃者此為肺已傷化為血不可復治
若為急風邪所中便迷漠恍惚妄言狂語或少氣惙
惙不能復言若不求師即治宿夕而死即覺便灸肺腧
及膈腧肝腧數十壯急服續命湯可救若涎唾出不收
者即灸當立與湯池也諸陽受風亦恍惚妄言與肺
病相似然著緩可經久而死
治肝中風者其人但踞坐不得低頭繞兩目連額上色
微有青者肝風之證若唇色青面黃尚可治
肝腧急灸百壯服續命湯
詩曰
肝家踞怒不低頭左脇偏疼筋急搜
額目唇青為可療目黃目白使人愁
治心中風者其人但得偃卧不得傾側悶亂冐絶汗出
者心風之證若唇正赤尚可治
心腧急灸百壯服續命湯
詩曰
心風偃卧熱而瘖唇赤其身有汗青
白黑青黃唇上見停停時悚扁醫驚
治脾中風者其人但踞坐而腹滿身通黃吐涎汗出者
尚可治
脾腧急灸百壯服續命湯
詩曰
脾中風兮肌肉瞤踞而腹滿吐涎酸
唇并肢體通黃疾手足眸青療已難
治腎中風者其人踞坐而腰痛視脇左右未有黃色如
餅粢大者尚可治
腎腧急灸百壯服續命湯
詩曰
腎中踞而腰脊疼面浮耳黑賊風生
脇無黃跡能痊愈直髮泥容旦暮傾
治胃中風者腹滿填脹隔塞不通張口喘急額上多汗
孫地仙所謂新食竟取為胃是也或曰風中諸臟不關
諸府是亦一說然胃為水谷之海五臟皆取氣於胃故
並存之
胃腧急灸百壯服續命湯
詩曰
胃病根源飲食來擡肩喘息氣難開
口張額汗腹中滿浮診䨇開脉大哉
治大腸中風者卧而腸鳴不止
大腸腧灸百壯可服續命湯
治中風眼戴上及不能語者
第二椎上及第五椎上灸各十壯齊下火炷如半棗
核大立瘥
治中風半身不遂資生經云黃帝岐伯曰中風半身不
遂如何答曰凡未中風一兩月前或三五月前非時足
脛上忽酸重頑痺良久乃解此將中風之候
急灸三里絶骨四處三壯後用葱薄荷桃柳葉煎湯
淋洗以驅逐風氣於瘡口出灸瘡春較秋灸秋較春灸
常令兩脚有瘡為妙
治飲食不節酒色過度忽中風言語蹇澁半身不遂宜
七處齊下火各三壯風在左灸右右灸左
穴百會耳前髮際肩井風市三里
絶骨曲池七穴神效不能具錄依法灸無不愈
治風中府手足不隨其狀覺手足或麻或痛良久乃已
此將中府之候病左灸右病右灸左因循失灸癈者灸
瘡春較秋灸秋較春灸取盡風氣集效
穴百會曲鬢(一作髮際)肩髃曲池風市
足三里絶骨
治風中藏氣塞涎上不語極危者下火立效其狀覺心
中憒亂神思不怡或手足麻此將中藏之候不問風與
氣但依次自上及下各灸五壯日别灸隨年壯凡遇春
秋常灸以泄風氣素有風人可保無虞此能灸暴卒
穴百會風池大椎肩井曲池間使
足三里
集效方云治風莫如續命防風排風湯之類此可扶
助疾病若救危急必火艾為良此論亦當
資生經云范子默自壬午年五月間口眼喎斜灸聽
會等三穴即正右手足麻無力灸百會髮際等七穴
得愈癸未年八月間氣塞涎上不語金虎丹加膩粉
服至四丸半氣不通涎不下藥從鼻中出魂魄飛揚
如墜江湖中頃欲絶灸百會風池等左右共十二穴
氣遂通吐幾一碗許斷又下十餘行伏枕半月餘遂
平爾後不覺意思少異於常心中憒亂即便灸百會
風池等穴立效本事方云十二穴者謂聽會頰車地
倉百會肩髃曲池風市足三里絶骨髮際大椎風池
也依而用之立效
凡氣塞涎上不能語心中風候也巢氏病源常論之
古方雖謂但得偃卧悶絶汗出者心中風之候恐未
盡也范公灸得氣通盖灸百會之力其吐幾一碗下
十行者豈金虎丹加膩粉所致耶
治大患風者先補後瀉少可患以經取之穴風池
治中風支滿短氣不食食不消吐血目不明閉塞穴肝腧
治偏枯不能行大風暴不知人卧驚視如見星穴隂蹻
治卒中風不識人穴臨泣
治風面浮腫顔黑厥氣上衝腹脹大便下重瘈驚膝股
䯒&KR0008;轉筋目眩頭痛穴解豁
治中風喜恐悲笑不休手痺穴勞宮
治中風肘攣實則心暴痛虚則心煩惕惕風頭耳後痛
煩心足不收失履口眼喎僻頭項瘈痛牙車急
穴内關完骨
治心中風語悲泣穴心腧
治風癎中風角弓反張或多哭言語不擇發即無時盛
即吐沫心驚煩健忘穴百會
治狂易大風穴崑崙
治風眼腿脚不隨灸巨室上廉二穴各灸三壯
治大風默默不知所痛視如見星穴照海
治大風默默不知所痛悲傷不樂穴天井
治清風心風穴百會
治偏風熱風穴肩髃
治肝風占候其口不能言穴鼻下人中大椎
肝腧灸五十壯餘處隨年壯(眼暗人灸之得明二三百壯良)
治心風寒穴心腧灸各五壯
治心風穴心腧兩邊各一寸二分灸各五七壯
治心風食脹滿食不消化吐血酸痛四肢羸露不欲食
飲鼻血目眩&KR0617;&KR0617;不明肩頭脇下痛小便急
穴肝腧二穴灸二三百壯瘥即止一云灸心腧
治卒中惡風心悶煩毒欲死
穴足大指下横文急灸隨年壯立愈
内踝筋急不能行者内踝上急灸四十壯
外踝筋急不能行者外踝上急灸三十壯立愈
眼戴精上插自兩背後灸二七壯
不能語第三椎上灸百壯
不識人季肋頭灸七壯
眼反口噤腹中切痛陰囊下第一横理灸十四
壯灸卒死亦良
治大風卒風緩急諸風卒發動不自覺知或心腹脹滿
或半身不隨或口噤不言涎唾自出目閉耳聾或舉身
冷直或煩悶恍惚喜怒無節或唇青口白戴眼角弓反
張始覺發動
穴神庭灸七壯次曲差次上關次下關
次頰車次廉泉次𩕄會次本神
次天柱次陶道次風門次心腧
次肝腧次腎腧次膀胱腧次曲池
次肩髃次支溝次合谷次間使
次陽陵泉次陽輔次崑崙(已上各七壯)
治風
穴上星灸二百壯前項二百四十壯
百會二百壯腦戸風府各三百壯
治大風穴百會灸七百壯
治百種風
腦後項大椎平處兩相量二寸三分須取病人指寸
量兩相各灸百壯得瘥
治風耳鳴
從耳後量八分半裏許有孔灸一切風得瘥狂者亦
瘥兩耳門前後各百壯
治卒病惡欲死不能語及肉痺不知人
第五椎名曰藏腧灸百五十壯三百壯便愈
治風腹中雷鳴腸澼泄食不消化小腹絞痛腰脊疼彊
或大小便難不能飲食穴大腸腧灸百壯三日一報
治風穴掖門灸五十壯
治風身重心煩足脛疼穴絶骨灸百壯
治惡風邪氣泣注喜忘
穴百會天府曲池列缺
治風入腹中穴湧泉
治耳中風生穴商陽
治大風目痛及目外背痛穴臨泣
治面黑濕風穴關衝
治風從頭至足面目赤穴解谿
治風寒熱穴掖門
治手中風熱穴内關
治頭身風熱穴間使
治身風寒穴後谿
治胷中寒如風壯及治頭眩兩頰痛穴俠谿
治肺寒穴肺腧灸百壯
治腎寒穴腎腧灸百壯
治大風逆氣多寒穴大横
王氏云鄉里有人忽覺心腹中熱甚急投藥鋪說其
狀鋪家以為此中風之候與治風藥而風不作中心
藏之至夷陵見一太守中夏忽患熱甚不免以水洒
地設簟卧其上令人扇之次日忽中風數日而殂人
皆咎其卧冰簟而用扇也暨到澧陽見一老婦人夏
中亦患熱夜卧廳上次日中風遇其子預合得小續
命湯服更召醫調理數日愈始知人之中風心腹中
多大熱而後作而小續命湯不可不服也王令患風
醫以青州白丸子排風湯續命湯四物湯黃耆建中
湯术附湯嘉禾散各為一處同和分數服每服水一
碗棗三枚生姜五片同煎至七分去滓温服自後與
人服皆效周戶傳三湯四散子用四君子排風續命
湯嘉禾急風正氣勻氣散一切風氣無不瘥又云
凡中風用續命排風等湯神精丹茵芋酒更加灸必
愈
治熱風
兩乳頭各灸一七壯足外踝後一寸各灸三壯
頂中旋毛灸一七壯
治風頭耳後痛煩心及足不收失履口喎僻頭項摇瘈
痛牙車急穴完骨
治風身熱穴後谿
治風十指筋攣不行屈伸兩手踝骨上各灸一七壯
治中風手足不隨
穴百會肩髃聽會曲池三里懸鍾
風市等七穴左治右右治左以取盡風氣輕安為
度
治繞踝風
刺曲池二穴如繞外踝痛兼刺絲絡二穴如繞内
踝痛兼治大都二穴針入三分如腚前痛兼刺行
間二穴針入六分
中風不語
治脾風占候聲不出或上下手
當灸手十指頭次灸人中次大椎次兩耳門前脉
去耳門上下行一寸是次兩大指節上下各七壯
治脾風
穴脾腧脊兩邊灸各五十壯凡人脾腧無定所隨
四季月應病即灸藏腧是脾穴此法甚妙
治脾風者總忽為八風猥腿風半身不遂失音不語者
穴百會灸百壯次本神次承漿次風府
次肩髃次手五冊次手隨孔次手少陽
次足五冊次足髓孔次足陽明各灸五百壯
治中風失瘖不能言語緩縱不隨及風痱不能語手足
不隨卒病欲死不能語肺中風不能言
穴天窗先灸五十壯(息火)百會仍移灸五壯畢天
窗還灸五十壯若發先灸百會則風氣不得泄内
攻五藏喜閉伏仍失音也所以先灸天窗次百會
佳一灸五十壯悉泄火勢復灸之視病輕重重者
一處三百壯大效凡中風服藥益劇者但是風穴
悉皆灸三壯無不愈神良决定勿疑不至心者勿
浪為灸
巢氏云脾脉絡胃夾咽連舌本散舌下心之别脉繫
舌本心脾受風邪故舌強不語三陽之經並絡入頷
頰夾於口諸陽為風寒所客則筋急故口噤不得開
治卒中風口噤不得開
機關(千金翼名頰車)二穴各灸五壯即得語又灸隨年壯
僻者逐僻左右灸
治卒中風口喎
葦筒長五寸以一頭刺耳孔中四畔以麫密塞勿
令泄氣一頭内大豆一顆并艾燒令燃灸七壯差
右灸左左灸右千金不傳耳病亦灸之
治中風口喎
手交脉灸三壯左灸右右灸左炷如鼠屎形横安
兩頭下火
治口喎穴刺承泣
治風中脉口眼喎斜(若久不治亦傳入藏慎不可忽)
穴聽會頰車地倉
經驗方云自崇寧壬午年五月間忽口眼喎斜灸聽
會等穴即正後右手足麻木無力灸百會髮際等七
穴得愈癸未年八月間氣塞涎上不能語取金虎丹
膩粉服至四丸半氣不通涎不下藥從鼻中出魂魄
飛揚如墜江湖中頃刻欲絶灸百會風池等左右共
十二穴氣遂通吐涎幾一碗許繼又下十餘行伏枕
半月餘遂平復方覺意思惶快每遇心中憒亂即灸
百會風池等穴無不立效固知灸有神聖之功非藥
所能及也甲申十月既望正思識
治風口喎
穴列缺二穴别走陽明者灸三壯患左灸右患右灸左
治風失音不語穴合谷各灸三壯
治不能言穴通理
治中風口喎僻
口吻口横絞間灸覺火熱便去艾即愈勿盡艾則
大過若口左僻灸右吻右僻左吻又手中指節上
灸一炷
治口喎斜
耳垂下麥粒大艾灸三壯左灸右右灸左
治風寒之氣客於藏間滯而不能發故瘖不能言及候
痺失聲皆風邪所為也入藏皆能殺人
穴百會灸百壯鍼入三分補一
治中風卒失聲聲噎不出
穴大椎旁一寸五分又刺其下停針之
治風痱不能語手足不遂
度病者手小指内岐間至指端為度以置臍上直
望心下以丹注度上端畢又作兩度續所注上合
其下開其上取其本度横置其間上令三合其壯
如倒作某字形男度左女度右手嫌不分了故上
丹注三處同時起火灸之各一百壯愈
治中風口噤牙關不開
刺水溝針入四分次針頰車令人側卧張口取
之針入四分得氣瀉
治中風不能語第二顀或第五顀上灸五十壯
治風入臟使人瘖啞卒口眼相引牙車急舌不轉喎僻者
口吻邊横紋赤白際逐左右灸隨年壯報之至三日
不瘥更報之
治中風氣塞涎上不語昏危者
穴百會風池大顴肩井曲池
間使三里等七穴左治右右治左以取盡
風氣精神為度其病並依穴針灸或有不愈者一
則不中穴二則雖中穴刺之不及其分三則雖及
其分氣不至出針四則雖氣至不明補瀉故其病
或有隨針而卒者一則不知刺禁假令刺中心即
死之類是也二則不明脉候假令下痢其脉忽大
者死不可刺之凡針灸者先須詳審脉候觀察病
證然後知其刺禁辨其經絡穴道遠近氣候息數
深淺分寸其病刺之獲時而愈者矣不可一途而
取不可一理而推
治中風失音
刺任脉天突一穴在結喉下一寸宛宛中陰維之
會針入五分次針手少陰經神門二穴在掌後兊
骨之端䧟中刺入三分次針手少陽經支溝二穴
在腕後三寸兩骨之間䧟中針入三分次針足少
陰經湧泉二穴在足心屈足卷指宛宛中針入五
分如舌急不語刺瘖門一穴在頂中央入髮際五
分宛宛中仰頭取之針入二分如舌緩不語刺風
府一穴在頂髮際上一寸大筋内宛宛中針入三
分
偏風
治偏風口喎手腕無力半身不遂欬嗽掌中熱口噤不
開穴列缺
治偏風口目喎牙車急穴下關
治偏風口面喎頸項痛不得顧小便赤黃喉痺頰腫
穴完骨
治偏風口喎面腫
穴承漿
治偏風口喎穴衝陽地倉
治偏風口喎面痒浮腫風動葉葉狀如蟲行或唇腫痛
穴迎香
治冷風濕痺風疹偏風半身不遂腰胯痛不得轉
穴環跳
治偏風不遂熱風癮疹手臂攣急捉物不得挽弓不開
臂細無力筋骨酸疼又治手不得向頭
穴肩髃(若灸偏風可七七壯不宜多)
治偏風半身不遂刺風疹疼痛冷緩捉物不得挽弓不
開屈身難隠脉風臂肘細無力
穴曲池
治偏風不遂穴陽陵泉環跳曲池
治大風偏枯半身不遂穴照海
治偏風腰腿手足不仁穴上廉
治半身不遂穴下崑崙委中
治偏風穴地倉承山上廉下廉
治手足偏枯穴陰蹻
治猥腿半身不遂失音穴灸百會
半身不遂男女皆有此患但男尤忌左女忌右耳若
得此疾後風藥不宜暫闕常令身上有灸瘡可也最
忌房室或能如道釋修養方能保其無他若灸則當
先百會𩕄會次風池肩髃曲池合谷環跳風市三里
絶骨不必拘舊經病左灸右病右灸左之說但按酸
疼處灸之若兩邊灸亦佳但當自上而下灸之
治偏枯手足不能伸穴刺委中
試效方云陜師郭巨濟病偏枯二指著足底不能伸
迎先師于京師治之至則以長鍼刺委中深至骨而
不知痛出血三升其色如墨又且繆刺之如是者六
七刺服藥三月病良愈
治偏風宜針下項七處灸亦得
穴風池肩髃曲池支溝五樞
陽陵泉巨虚下廉
治風腰脚不隨不能跪起
穴上髎環跳陽陵泉巨虚下廉
風勞
治風勞氣欬嗽胷中鬱鬱身熱目眩穴大杼
治風勞食氣穴大椎
治風勞嘔逆上氣胷背痛喘氣卧不安穴風門
治風勞腰脊痛穴膀胱腧
治風勞驚恐吐血肘臂痛嗜卧四肢不得動穴五里
治風勞臂肘不仁穴附分
治風勞失精身體極痛洩水下痢膿血陰腫䯒痛
穴曲泉
治風勞腰痛穴膀胱腧關元腧
治風勞痺逆狂邪膝冷手節攣縮身[病-丙+(穩-禾)]疹腹脹少氣頭
重風勞穴伏兔灸腦戶五壯針三分補之
治風勞發背癰疽
用麻䋲一條蠟過從手中指第二節量至心坎骨
截斷須直伸臂折過自前項下取中纏至後心相
對合齊閉口量兩吻闊狹以此為則對灸七壯神
效
風痙
治風痙穴顱𩕄
治風痙口噤牙疼頰腫惡寒舌強不能言穴大迎
治寒熱風痙脊強反折瘈瘲穴瘂&KR0146;
治癲疾風痙牙齗腫善驚穴天衝
治熱痙引骨痛穴脾腧膀胱腧
治瘈瘲沫出寒熱痙引骨痛穴上關
治寒熱痙反折穴腎腧中膂腧長強
治筋寒熱痙筋急手相引穴肝腧
治痙上氣失音不能言穴魚際治反折穴腰腧
治角弓反張穴百會
治脊強反折穴上窌腰腧
風眩
治風眩項痛頭強寒熱穴完骨
治卒不識人風眩鼻塞穴當陽臨泣
治風眩穴後頂玉枕頷厭
治風眩擎手棬(甲乙手棬作手腕痛)泄風汗出腰項急穴陽谷
治風眩頭痛嘔吐心煩穴承光
治坐如在舟車中穴申脉
治風頭眩穴神庭上星𩕄會
治風眩穴天牖前頂
治頭目風眩穴攅竹
王氏云千金方載徐嗣之言曰風眩之病起於心氣
不足胷上蓄熱實痰熱相感而動風風心相亂則悶
瞀故謂之風眩瞀大人曰癲小兒曰癎則是風眩癲
癎本一疾也不知後人何為拆而三之予因分為三
門且從為之辭以釋世醫之疑云
治醉酒風熱發两目眩痛及治不能飲煩憊嘔吐
穴率谷
治風眩穴天柱
治風眩心中恍惚不定
以繩横度口至兩邊既得口寸數便以其繩一頭度
鼻盡其兩邊兩孔間得鼻寸數中屈之取半合於口
之全度中屈之先覓頭上廻髮當廻髮灸之以度四
邊左右前後當䋲端灸之前以面為正並依年壯多
少一年凡三灸皆須瘡瘥又灸壯數如前若數處廻
髮則灸其近當鼻者或廻髮近額一宜灸
治諸風眩暈
穴𩕄會灸七壯真頭痛者其痛上穿風府䧟入于
泥丸宫不可以藥愈夕發旦死旦發夕死盖頭中
風人之根氣死絶也
風痺
治驚悸瘈瘲風痺臂肘痛捉物不得穴天井
治風痺手臂不舉肩中熱痛穴肩真
治風痺攣手臂不舉穴尺澤
治寒熱風痺項痛肩背急頭痛穴消濼
治風痺膝内痛引臏不可屈伸喉咽痛穴膝關
治痿厥風痺頭重䪼痛髀樞股䯒痛瘈瘲風痺不仁時
有寒熱四肢不舉穴附陽
治風痺不仁穴陽輔陽關
治風痺穴委中又穴少海
治風濕痺穴委中下廉
治冷風濕痺及治卒病肉痺不知人穴環跳
治週身痺大風穴膈腧二穴各灸二壯
岐伯曰中風大法有四四曰風痺巢氏曰風寒湿三氣
合而為痺風多者為風痺風痺之状飢膚盡痛復手
足不随也治當以此求之速與續命湯依腧穴灸之
風癎
治癲風不識人羊鳴穴神庭
治風癎青風心風角弓反張羊鳴多哭言語不擇發時
即死吐沫心熱悶頭風多睡心煩驚悸無力忘前失後
食無味頭重飲酒面赤鼻及療登高而歌棄衣而走角
弓反張羊鳴吐舌穴百會
治風癎中風角弓反張或多哭言語不擇發即無時盛
即吐沫心煩驚悸穴百會
治風癎目在上不識人穴神庭絲竹空
治心中煩悶熱風風癎浪言或作鳥聲不能食無心力
穴巨關
治肌膚痛耳聲風癎穴會宗
治風癎穴脊中湧泉
治風癎穴前頂
治風癎熱痛可瀉而後補穴上管
治風癎癲邪穴脊腧
治風癎穴湧泉神封強間
治癎病羊鳴吐舌穴天井
治馬癎張口搖頭馬鳴欲反折穴項風府
臍中灸三壯
治牛癎目正直視腹脹穴鳩尾骨大椎各灸三壯
治羊癎喜揚目吐舌穴大椎灸三壯
治猪癎喜吐沫穴完骨兩旁各一寸灸七壯
治犬癎手屈拳攣穴兩手心足太陽肋戶各
灸一壯
治雞癎搖頭反折喜驚自搖穴足諸陽灸各三壯
治風癎穴神庭脊腧
徐嗣曰風眩之病起於心氣不足胷上蓄熱實痰熱
相感而動風風心相亂則悶瞀故謂之風眩瞀大人
曰癲小兒曰癎此方為治萬無不愈困急時但度灸
穴使大針鍼之無不瘥者初得針竟便灸最良余業
此以來三十餘年所救活者數千百人病此而死不
逢嗣故也(續命湯主眩發煩悶無知口沫出血體角弓月反上口噤不得言竹瀝一升二合生)
(地黃汁一升龍齒沫生姜防風麻黃去節各四兩防己附子炮三兩石膏十兩桂二兩右十味水一斗煮)
(三升分三服有氣加附子一兩紫蘇五合橘皮一兩)其諭風眩癲癎甚有理故
併其方附於此(更有意此湯詳見千金方)但小兒癎非心氣不足
爾千金有風食驚癎三種本事有陰陽癎慢脾風三
證(慢脾即言食癎宜醒脾充人参散)古方有癎元治小兒百二十種
驚癎(荆芥穗一兩礬一兩半生半枯為末糊丸黍米大硃沙衣姜湯下二十丸)吾謂慢驚
用來復丹急驚三癎丸食癎醒脾丸可也
治癲疾馬癎穴金門僕参
治目五般癎頭痛鼻塞穴眉衝
治風癎熱病心風驚悸霍亂吐痢伏梁氣狀如覆杯
穴上脘(一穴)三里(二穴)
凡灸癎當先下便虚乃乘虚而灸之未嘗有實而灸
者氣逼前後不通殺人若身體不甚熱心腹不脹滿
便可灸之若壯熱滿者須先下後灸
癲癎
治卒暴癎眩足不任身穴天柱
治癎發瘈狂走不得心中煩
穴攅竹小海後頂強間
治癲癎癲疾涎沫狂煩滿穴絲竹空通谷
治癲癎陰囊下谷道正門當中門灸隨年壯
治癲羊癎吐舌羊鳴戾頸穴天井小海
治癲疾恆善驚羊鳴穴懸釐束骨
治驚癎狂走癲疾
穴筋縮曲骨陰谷行間
治熱癎驚而有所見穴列缺
治失笑無時癲癎語不識尊卑乍喜乍哭牙關不開
穴水溝
治發癎悲泣穴心腧
治驚癎狂走癲疾脊急強目轉上垂穴筋縮
治癲癎穴僕参金門
治風癲癎邪穴脊中
治大人小兒五癎穴神門
治腫氣風癎癲風不識人羊鳴角弓反張披髮而上歌
下哭多學人語驚悸不安寢穴神庭
治癲癎吐舌沫出羊鳴穴少海
治癲癎穴肺腧僕参
治狂癎風癎吐血穴胃管灸百壯不針
治狂癎不識人癲眩亂穴百會灸九壯
難經䟽云狂病之後不愛眠卧不消飲食自言賢智
歌樂行走此是陽氣盛之所為故經言重陽者狂今
世以此為癲病謬矣癲病發即僵仆倒地故有癲蹶
之言陰氣大盛故不得行立而倒也今世以為癎病
者誤也其剖析癲狂之病曉然如此而人終不信豈
亦傳習之誤難以改歟
凡發狂則欲走或自高貴稱神聖皆須備諸火灸之
乃得求瘥悲泣呻吟此則為邪非狂也自依邪方治
法
治驚風癲癎痓病發搐神昏不語
穴百會灸七壯至七七壯量輕重加減艾壯又
兩足外踝下赤白肉際陷中金門穴灸七壯至七
七壯
癲疾
治癲疾煩心悲泣穴觧谿
治癲疾頭重穴瘂門
治癲疾頭面浮腫齒齲穴完骨
治頭痛癲疾風痙牙斷腫善驚穴天衝
治癲疾脊強穴筋縮
治癲疾穴申脉後谿前谷
治癲疾嘔逆吐舌穴骨肉門
治癲疾吐沫穴本神兊端
治癲疾寒痛穴飛揚
治寒熱癲疾穴承山崑崙
治癲疾不可尚手臂不得尚頭穴尺澤
治癲疾穴解谿陽蹻
治癲疾嘔穴神庭上星百會聽會
聽官偏歷攅竹身本築賓陽谿
後頂強間腦戶絡却玉枕
治癲疾嘔沫寒熱痙互引
穴兊端斷交承漿大迎絲竹空
𩕄會天柱商立
治寒熱悽&KR0008;鼓頷癲痙口噤穴承漿大迎
治癲疾膝氣穴臑會申脉
治癲疾手臂不得尚頭穴尺澤然谷
治癲疾多言耳鳴口僻穴偏歷
治癲疾互引善驚羊鳴穴懸釐束骨
治癲疾大瘦頭痛穴腦空束骨
治頭痛癲疾互引數驚穴天衝
治心中憒憒數欠癲心下悸恐咽中澹澹穴通谷
治寒熱癲仆穴風池聽會復溜
治癲疾僵仆狂瘧穴完骨
治癲疾穴曲池
治狂癲穴灸胃脘或灸巨陽
王氏云有人患癎疾發則僵仆在地久之方蘇予意
其用心所致多灸百會又疑是痰厥致僵仆為灸中
管其疾稍减未除根也後關脉訣後通真子有愛養
小兒謹護風池之說人來覓灸癎疾必為之按風池
穴皆應手痠疼使灸之而愈(小兒癎悲加可灸此)
治卒癲疾
兩乳頭灸三壯足大指本業毛中灸七壯
足小指本節灸七壯
治狂癲癎疾穴足少陽灸隨年壯
治癲
背第二顀及下窮骨兩處以䋲度中折䋲端一處
是脊骨上也凡三處畢復斷䋲作三折令各等而
参合如某字以一角注中央灸下二角俠脊兩邊
凡五處各一百壯削竹皮為度勝於䋲足大指上
聚毛中又灸七壯
陰囊下縫又灸二七壯兩乳頭又灸三壯
督脉又灸三十壯三報天窗又灸至三百壯(炷惟小作)
百會又灸至三百壯耳上髮際又灸各五壯
驚癎
治驚癎戴目上不識人穴顖會
治驚癎破心吐血穴巨骨
治心驚癎發狀如鳥鳴破心吐血中氣悶不喜聞人語
心痛腹脹穴鳩尾
治驚癎吐舌沫出穴少衝
治驚癎癲狂身寒熱頭痛目眩穴束骨
治驚癎狂走癎病多言脊強兩目轉上及目瞪
穴筋縮
治狂邪驚癎及驚狂走穴承命灸三十壯
治狂癲風驚厥逆心煩穴巨陽灸五十壯
治驚癎穴行間
治驚風穴完骨
風癲狂(附論)
黃帝問曰人生而病癲疾者安所得之岐伯對曰此得
之在腹中時其母有所數大驚也氣上而不下精氣并
居故令子發為癲疾病在諸陽脉且寒且熱諸分且寒
且熱名曰往刺之虚脉視分盡熱病已止病癲初發歲
一發不治月一發不治四五日一發名曰癲疾刺諸分
其脉尤寒者以鍼補之病已止癲疾始生不先藥頭重
直視舉目赤其作極已而煩心候之於顔取手太陽陽
明太陰血變而癲疾始發而反強因而脊痛候之足太
陽陽明太陰手太陽變血而已癲疾始作而引口啼呼
者候之手陽明太陽右強者攻其左左強者攻其右血
變而止治癲疾者常與之居察其所當取之處病至視
之有過者即瀉之置其血於瓠壺之中至其發時血獨
動矣不動灸窮骨二十壯窮骨者尾骶也筋癲疾者身
拳變急脉大刺項大經之本嘔多涎沫氣下泄不&KR1276;癲
疾者暴仆四肢脉皆脹而從滿脉盡刺之出血不滿俠
項灸太陽又灸帶脉於腰相去三寸諸分肉本腧嘔多
涎沫氣泄不&KR1276;
法
治癲狂吐舌穴飛揚太乙滑肉門
治風狂
先以錢五枚内頭髻中以器盛之水新布覆之横
大口於上乃矜莊呼視其人其人必欲起走慎勿
聽因取水一噴之一呵視三次乃熱拭去水指彈額
上迎髮際間欲愈乎真人必不肯答如此二七彈
乃答仗鍼刺鼻下人中近孔内側空停針兩耳根
前宛動中停針又刺鼻直上入髮際一寸横刺又
刺鼻直上醒悟乃止
治狂易多言不休穴風府崑崙束骨
治風癲兩乳頭(灸各三壯)又大指甲後聚毛中(灸各七壯)
治狂仆穴温溜掖門京骨
治笑若狂穴神門陽谷
治風熱喜怒心中悲喜思慕歔欷喜笑不止
穴勞宮太陵
治癲疾吐舌鼓頷狂言見鬼穴温溜僕参
治癲發如狂面皮敦敦者不治及療癲狂穴長強
治狂走欲自殺及目注視穴風府肺腧
治驚癎狂走癲疾穴筋縮曲骨陰谷行間
治狂走瘈瘲恍惚不樂穴終却聽會身柱
治癎瘈瘲狂走不得卧穴攅竹小海後頂強間
治狂妄行登高而歌棄衣而走穴衝陽豐隆
治狂易多言不休目上反穴天柱臨泣
治狂言穴止正魚際合谷少海曲池腕骨
治狂言非常穴下廉丘墟
治狂易妄言怒罵穴巨關築賓
治吐舌戾頸妄言穴陽谿陽谷
治驚狂喜悲面赤目黃瘖不言穴間使
治驚癎狂走癲疾脊急強目轉上垂穴筋縮
治癲疾強走穴陽谷身柱腦空京骨
治狂走欲自殺目反妄視穴風府
治癲狂穴束骨治卒狂穴光明
治尸厥癲邪神狂鬼魅穴攅竹
治久狂登高而歌棄衣而走穴衝陽
治卒狂胷中澹澹惡風寒嘔吐怵惕寒中少氣掌熱腋
腫肘變及療卒狂驚悸穴間使
治小腹熱欲走穴胃腧
治發狂吐涎沫穴絲竹空
治癲疾狂走心煩吐舌穴太杼
治癲疾狂走穴陽谷
治心中風狂走發癎語悲泣心胷悶亂煩滿汗不出結
積寒熱嘔吐不下食欬唾血穴心腧
治狂易穴完骨
治發狂不識人驚悸少氣穴巨關
治發狂穴曲泉膏肓
治身熱狂悲哭穴神門
治寒厥驚狂穴陽交
治目眩發狂嘔吐涎沫煩不得顧穴少海
治風虚狂易穴支正
治狂言不樂穴太陵
治妄言左右顧瘈瘲目眩穴陽谷
治狂言喜笑見鬼穴陽谿
治癲癎狂言見鬼穴僕参
治癲疾多言穴偏歷
治癲疾吐涎狂言見鬼又治癲癎吐舌鼓頷狂言
穴温溜
治狂言穴下廉
治癲疾狂言又治小兒癲病吐舌穴築賓
治卒面腫煩心狂言穴公孫
治狂言口僻穴太淵
治驚悸妄言穴液門
治吐舌戾頸妄言不得左右顧瘈瘲頭痛目痛
穴陽谷
治癎病多言穴筋縮
治癲癎狂歌不擇言穴鳩尾
治鬼邪魅及癲狂語不擇尊卑
灸上唇裏面中央内絃上一壯炷如小麥又用鋼
刀决斷更佳
治語不識尊卑穴水溝
治妄言穴掖門
治狂言恍惚穴天樞灸百壯
治狂邪發無常披頭大喚欲殺人不避水火及狂言妄
語驚飛歌哭穴間使灸三十壯
治狂癲鬼語穴足太陽灸四十壯
治狂癲驚走風恍惚嗔喜罵笑歌哭鬼語
穴腦戶風池手陽明太陽太陰
足陽明陽蹻少陽少陰陰蹻
足跟悉灸皆隨年壯
治狂走刺人或欲自死罵言不息稱神鬼語
灸口吻頭赤白際一壯又兩肘内屈中五壯
又背胓中間三壯報灸之倉公法神效
治卒狂言鬼語
以甑大急合聮兩手大指便灸左右脇下對屈肋
頭兩處火俱起各七壯須臾鬼自到姓名乞徐徐
問之乃解其手
治卒狂鬼語針其足大拇指爪甲下入少許即止
治邪病語不止及諸雜候
穴人中凡人中惡先搯鼻下是也
治邪鬼妄言穴懸命灸十四壯
治肺中風狂言狂邪鬼語穴天窗伏兔
治悲泣鬼語穴天府慈門
王氏云有四人妄語異常且欲打人病數月矣予意
其是心疾為灸百會百會治心疾故也又疑是鬼邪
用李承祖灸鬼邪法併兩手大拇指用軟帛䋲急縳
定當肉甲相接處灸七壯四處皆着火而後愈更有
二貴子亦有此患有醫僧亦為灸此穴愈
治狂走癲疾穴項後二寸灸百壯
治狂走瘲穴玉枕上三寸灸百壯(一法項後一寸灸百壯)
治狂走驚癎穴河口灸五十壯
治狂走癲疾穴大幽灸百壯
治狂走癲癎穴季肋端灸三十壯
治狂走喜怒悲泣穴巨覓灸隨年壯
治狂走驚恍惚穴足陽明灸三十壯
治狂走易罵穴百會灸隨年壯
治狂走穴筋縮
治邪病大喚罵走遠穴三里
治狂走癲厥如死人穴足大指聚毛中灸九壯
治狂走易氣穴灸絶骨
凡鬼語狂走當依法灸之若傷寒鬼語癲狂惟宜用
四物湯加黃蓍等分七八錢重作一服水一碗煎七
分服滓即用水一碗煎半碗連服嘗用之屢神效故
附著於此
治卒發癲狂病陰莖上宛宛中灸三壯得小便通則愈
陰囊下縫灸二七壯
治狂風罵撾打人灸熱陽風
灸口兩吻邊燕口處赤白際各一壯又陰囊縫三
十壯仍勿近前中狠核恐害陽氣也
癲邪
治神邪鬼魅穴灸間使又穴攅竹
治狐魅神邪及癲狂病醫治不瘥者
併兩手大指用軟絲䋲急縳灸三壯艾炷著四處
半在甲上半在肉上四處盡燒一處不齊燒疾不
愈神效小兒胎癎妳癎依此灸一壯炷如麥
治狂言見鬼穴陽谿僕参温溜
治狂邪鬼語穴天窗灸九壯或伏兔百壯
治悲泣鬼語穴天府灸五十壯
治悲泣邪語鬼忙歌哭穴慈門灸五十壯
治卒中邪魅恍惚振噤
灸鼻下人中及兩手足大指爪甲本節令艾炷半
在爪上半在肉上各七壯不止十四壯炷如雀屎
治風邪穴間使灸隨年壯承漿又灸七壯
三里又灸七壯
治鬼魅灸入髮一寸百壯間使手心又各灸五十壯
治狐魅合手大指縳指灸合間使三七壯當狐鳴即瘥
治邪病卧瞑瞑不自知穴風府
治邪病鬼癲四肢腫穴顖上
治邪病四肢腫痛諸雜候穴尺澤
治狂癎哭泣穴手逆注艾三十壯
癲癎瘈瘲
治瘈瘲裏急腰腹相引痛穴命門
治瘈瘲氣實脇滿穴大杼
治瘈瘲不仁穴屋醫
治瘈瘲穴陽谷又穴曲澤又穴少澤
治瘈瘲脚酸穴承筋
治瘈瘲癲疾穴少澤曲池
治癲疾瘈瘲怒欲殺人身熱狂走讇言見鬼穴身柱
治癲瘈穴商丘
治癎發瘈瘲狂走穴攅竹少海後項強間
治癎瘈口閉不開穴崑崙
治驚瘲穴陽谿井肩
治瘈瘲而驚穴解谿
治瘈瘲沫出寒熱痙引骨痛穴上關
治瘈瘲引臍腹短氣穴巨關照海
治骨痠眩狂瘈瘲口噤喉鳴沫出瘖不能言
穴腦戶聽會聽官風府醫風
治脊強反折瘈瘲癲疾頭痛
穴五處身柱委中委陽崑崙
治狂走瘈瘲恍惚不樂穴&KR0008;脚聽會身柱
治寒熱風痙脊強反折瘈瘲癲疾頭重穴瘂門
治頭風目眩瘈瘲目戴上不識人穴五處
治瘈瘲口喎穴巨髎
治瘈瘲口沫出目眩牙車不開口噤穴上關
治臂痛瘈瘲咳𠻳頸項急不可顧穴少澤
治瘈瘲穴付陽天井
治驚風瘈瘲五指掣穴腕骨
治癲病瘈瘲身熱目眩項急卧不安穴大椎
治癲癎瘈瘲穴陽蹻晝發者灸二七壯
陰蹻夜發者灸二七壯
風疹
治風疹臂肘腕善動搖穴曲澤
治熱風[病-丙+(穩-禾)]疹及刺風風虚穴肩髃
治風[病-丙+(穩-禾)]疹舉體痒如虫行搔之成瘡
穴曲池隨年壯灸
治風疹穴湧泉環跳
治刺風疹熱風冷痺穴下崑崙
治刺風疹疼痛穴曲池
治癮疹穴伏兔
治大小人偏身風疹穴合谷曲池
資生經云人有風疹多必眼暗先攻其風其暗自瘥
然則人之目暗亦有多因風疹而得者風疹可不先
治乎
治風熱赤疹癢搔之逐手作瘡
以一條艾蒿長者以兩手極意尋之着壁立兩手
并蒿芉拓着壁伸十指當中指頭以大艾炷灸蒿
芉上令蒿芉斷即止灸十十瘥瘥後重發更依法
灸永瘥
治[病-丙+(穩-禾)]疹穴曲池灸隨年壯
治頭痛[病-丙+(穩-禾)]疹
穴曲池二穴各灸年壯發即灸之神良又兩手
約指中理左右及手足指兩虎口中各灸隨年壯
一云各灸三壯
歷節風
治歷節汗出穴後頂飛揚湧泉頷厭
治歷節風足指不得屈伸頭目眩逆氣穴飛揚
資生經云射香丸尤治白虎歷節諸風疼痛遊走無
定狀如虫行晝夜劇許叔微在歙川有一貴家婦人
遍身走注疼痛至夜則發如蟲嚙其肌多作鬼邪治
王氏曰此正歷節病也三服愈
治體痛癢如蟲嚙搔之皮便脱作瘡
穴曲池灸七壯又隨年壯
王氏云良方服治癩藥半月兩膝眼灸二七壯丞相
長安公醫人無數麻風惡疾千金諸方藥甚多或效
或不效惟兼絲細末地暴米糊丸梧子大日二三服
每服四五十丸茶湯下調藥末服尤效速只難服爾
病去後亦宜服屢施與人神效若更灸曲池合谷三
里絡骨等穴尤佳予與人按此等穴皆痠疼故也
普濟方卷四百十七
