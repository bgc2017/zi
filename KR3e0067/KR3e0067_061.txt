普濟方卷六十二明周王朱橚撰
咽喉門
咽喉生癰
療喉中及舌生瘡爛方
用剉薔薇根濃煮汁含潄之冬用根夏用枝葉
酣飲喉舌生瘡方(出朱氏集驗方)治連月飲酒咽喉爛舌生
瘡
用水中螺蚌肉用䓤豉薑椒煮汁飲三兩盞瘥
療喉中口及舌生瘡爛方
用黃連一兩切水三升煮取一升稍稍含冷吐忌猪
肉生冷
黃茋湯治咽喉疼痛生瘡
黃耆(炙剉)甘草(炙)麥門冬(去心焙)山梔子仁(各半兩)黃芩
(去黑心)赤茯苓(去黑皮)人參㯽榔(煨剉)貝母(去黑心麯炒)紫
苑(去首各一分)
右粗搗篩每服一錢匕水一盞煎至六分去滓温服
食後日三
去毒玫瑰丸治上焦有熱咽喉生瘡赤根白頭痰唾
稠濁口中腥臭化涎生津
五倍子紅雪(研各一兩)馬勃升麻礬蝴蝶(研)硼
砂(研各半兩)丹砂(研)麝香(研)龍腦(研各一分)甘草(生用三分)
右為細末糯米和丸如鷄頭實大每一丸含化不計
時候
犀角散
生犀角屑玄參(去蘆)升麻生黃耆(去蘆切)麥門冬
(去心)生粉草當歸(酒浸去蘆焙各一兩)大黃(微炒二兩)赤芍藥(一兩)
右為粗末每服三錢水一盞半煎至七分去滓温服
無時候
龍膽煎治喉腫瘡并口瘡
龍膽黃連(去鬚)升麻(去土)黃蘖(去皮蜜炒)苦竹葉(切)槐白
皮大青(各一兩)酥(半合)白蜜(半合)
右細剉七味如麻豆以水三升半煮取七合絞去滓
内蜜及酥再煎五六沸每服一匙頭含化嚥津日可
五六服瘥
桃紅散(出王氏博濟方)治喉中生瘡腫赤紫色者咽嗌痛嚥
物有妨
金箔(十片)銀箔(十片)丹砂(研)馬牙硝(研)甘草(炙搗末各一兩)鉛
白霜(研少許)凝水石(四兩)太隂玄精石(二兩二味搗碎入一合子内煆)
(令通赤取出黃土内埋一宿)
右研每服一字甘草調下如要丸以稀糯米粥和為
丸如豌豆大含化嚥津
琥珀犀角膏治咽喉口舌生瘡&KR0818;
真琥珀(研)生犀角屑(各一錢重)辰砂(研)茯神(去木各二錢并去皮)
真腦子(研一字)人參(去蘆)酸棗仁(去皮研二錢)
右人參茯神犀角為細末入乳鉢内别研藥味和勻
用煉蜜搜為膏子以甕瓶收貯候其疾作每服一彈
子大以麥門冬去心濃煎湯化服一日連進五服取
效
利膈湯治脾肺有熱虚煩上壅咽喉生瘡
鷄蘇葉防風荆芥穗桔梗人參牛蒡
子(隔紙炒)甘草(各一兩)
右為末每服二錢沸湯點服如咽喉口瘡甚者加殭
蠶一兩
地黃湯治咽喉中生瘡唾血不下食
生地黃(細切一兩半)竹茹玄參鷄蘇苖(各一兩)赤茯苓
(去黑皮)升麻麥門冬(去心焙各一兩半)
右除地黃外粗搗篩入地黃拌勻每服三錢匕以水
一盞煎至五分去滓温服食後臨卧如不能多服細
細嚥含
白藥丸治喉中有瘡欬嗽
白藥子玄參射干甘草(炙)桔梗(炒各半兩)
右搗羅為末煉蜜為丸如彈子大綿裹含化嚥津
牛黃金露丸治風壅毒氣上攻咽喉舌頬腫痛生瘡
噎悶化涎解燥
牛黃(研)龍腦(研各一錢)人參末(二兩)甘草(生為末半兩)甜硝(研半)
(兩)丹砂(研水飛一兩)
右研細以輭糯米飯為丸如鷄頭實大每服一丸含
化嚥津
救命散治脾胃熱上攻心肺咽喉有瘡并纏喉風
大黃(剉炒)黃連(去鬚)白殭蠶(直者炒)甘草(生各半兩)膩粉(三錢匕)
五倍子(一分)
右為細散每服一黍大用以竹筒子吹吸小兒以竹
筒吹之如餘毒攻心肺咽有瘡用孩兒妳汁調藥一
匙以雞翎探之嘔生不嘔者死
治咽喉瘡腫雙乳鵝喉疳熱毒方
龍腦(一字)薄荷葉(五錢)大黃(生二錢半)甘草(一錢炒)盆硝(半錢)蒲
黃(生用净者一錢)
右為細末每服少許吹咽喉内噙化忌生葱蒜薑胡
椒
乾地黃散(出聖惠方)治咽喉内生瘡唾血不下食宜服
生乾地黃(一兩半)鷄蘇苗(一兩)赤茯苓(一兩)麥門冬(一兩半去)
(心焙)玄參(一兩)甘草(半兩生剉)
右為散每服三錢水一盞入竹茹一分煎至六分去
滓不計時候温服
治咽喉内熱毒所攻生瘡腫痛宜服此方(出聖惠方)
牛蒡子(一兩微炒)乾浮萍草(半兩)川升麻(半兩)玄參(半兩)黃蘖
(半兩剉)甘草(半兩生剉)
右為末煉蜜和丸如彈子大含一丸嚥津
治熱病口爛咽喉生瘡水漿不得入膏
當歸射干升麻(各一兩)附子(半兩)白蜜(四兩)
右㕮咀以猪脂四兩先煎鎔成膏下着地勿令大熱
内諸藥微火煎令附子色黃藥成絞去滓内蜜復上
火一兩沸令相得置器中令凝取如杏仁大含之日
四五遍輙嚥之
小硼砂散治咽喉腫生瘡疼痛
硼砂馬牙硝(各三錢)桔梗甘草薄荷(各一兩)
右為細末乾摻咽中
薔薇根引治喉咽生瘡連舌頬痛不可忍者
薔薇根皮(一兩)升麻(三分)生乾地黃黃蘖(各半兩)鉛白
霜(研一錢)
右搗羅為末入鉛霜研勻每服二錢匕水一盞入蜜
半匙煎至七分稍通口熱潄咽嗌吐之即令及時用
藥末摻瘡上
升麻湯治咽喉生瘡
升麻(剉)甘草(炙)石膏(研)牡丹皮(各一兩)
右麄搗篩每服三錢匕以水一盞煎至六分去滓不
拘時候細細温服
黃連湯治喉中生瘡久患疾勞不下食日漸羸瘦
黃連(去鬚半兩)豉(半兩)薤白(切四莖)猪膽(半个)
右先以童子小便八合煎黃連豉薤白取四合去滓
下猪膽煎至三合空腹頓服每隔日依法再服
治咽喉内生瘡疼痛依用此方(一名黃丹煎出聖惠方)
龍腦(二錢細研)蜜(八錢)黃丹(二兩)麝香(二錢細研)
右先於銀鍋内化蜜用綿濾過再於鍋中以慢火煎
次下黃丹煎成膏候冷熱得所内龍腦射香攪勻入
於磁盒中盛每服一丸如杏仁大綿裹含嚥津
杏仁丸(一名口瘡煎)治咽喉及舌生瘡爛
杏仁(湯浸去皮炎雙仁半兩研)黃連(去鬚為末)甘草(炙為末各一分)
右麄研和勻綿褁如棗大含之瘥一方以蜜丸
療口中塞及咽喉不利生瘡口燥膏方
猪膏(一斤)白蜜(一斤)黃連(一兩)
右合煎去滓冷攪相得含如半棗日四五度
麥門冬丸治虚熱上攻脾肺有熱咽喉生瘡
麥門冬(一兩)黃連(半兩)
右為末用蜜丸如梧桐子大每服三十丸門冬湯下
食前
千金地黃丸治證同前
黃連(四兩末)生地黃(半斤取汁和連日乾)
右為末蜜丸如梧桐子大每服三十丸門冬湯下以
地黃汁為丸亦可
合口瘡方(出危氏方)
滑石黃丹(各等分)
右為末點瘡效仍用黃耆一兩二錢甘草一兩二錢
為散煎服妙
治喉中瘡腫方(出肘後方)
蒲州膽礬(一錢)葱鬚(隂炙者二錢)
右為末研勻一字入竹管内吹病處
治咽中瘡腫方(永類鈴方)
萆麻子(一枚去皮)朴硝(一錢)
右同研新汲水作一服連進二三服效
治咽喉及舌生瘡爛方
白礬(熬冷汁盡二兩)黃連(去鬚一分)
右為末每服一錢匕綿裹含化嚥津瘥
治連月飲酒咽喉爛舌上生瘡
大麻仁(一升)黃蘖(二兩)
右為細末煉蜜為丸如雞頭大每服一粒含化
咽喉生瘡冷閉聲不出者(出危氏方)
秘傳降氣湯去陳皮加黃芩煎仍於喉下咽管口炙
三壯即愈
硼砂散(出御藥院方)治心脾風毒熱所發咽喉生瘡腫疼
痛或子舌脹或木舌脹舌腫至腫悶塞水漿不下
南玄參貫衆白茯苓(去皮)縮砂仁滑石(研)荆
芥穗甘草(生用)山豆根青黛(研各半兩)硼砂(研三兩)蒲
黃薄荷葉(各一兩)寒水石(燒過研三兩半)
右為細末入研藥每服半錢新汲水調下或諸舌脹
摻在舌上嚥津無妨不計時候
龍腦散(出仁存方)治咽喉腫頬舌生瘡
朴硝(一兩)甘草龍腦薄荷(各半兩)
右為末咽中生瘡竹筒吹入口瘡用井花水調潄
膽礬散點瘡
膽礬(一錢飛過)硇硝(二錢)
右為細末點腫處立穿穿則用合瘡口藥
南星散摻藥
絳礬(煆)牙硝(飛)南星薄荷
右各兩多少為細末水温手點藥腫摻重處須用力
摻之至痛無害然後服藥
半夏塗藥
半夏南星白殭蠶
右各用一錢用巴豆七粒去皮油合前藥細研用少
許生薑自然汁調塗外面腫處
咽喉生瘡
取杏仁去皮炒令赤和桂末研如泥綿裹如指頭大
含之
治喉中及口舌生瘡爛
用酒漬蓑荷根半日含潄其汁瘥
治喉腫瘡方(出千金翼)
含荆瀝稍稍嚥之
尸咽喉
夫道家服藥務先去三蟲者以其為人害也尸咽之病
一本於此腹中蟲上蝕咽喉能令生瘡或痛如痒如䘌
之候者是也善攝生者倘未能除去亦當服藥治之勿
使妄動則善矣
方
黃蘖湯治尸咽喉閉塞出瘡及乾嘔頭痛食不下
黃蘖(去粗皮炙半兩)升麻木通(剉各一兩)竹茹(三分)麥門冬(去心)
(焙一兩半)玄參(一兩)前胡(去蘆頭)大青(各三分)
右麄搗篩每服三錢匕水一盞煎至七分去滓入芒
硝末一錢攪令勻温服如鼻中有瘡以地黃汁少許
滴於鼻中三五服不計時候要通利加芒硝不欲利
去之
金露丸治尸咽喉風熱毒氣上攻咽中痒痛
硃砂(一錢)白礬(一分生用)甘草(半兩搗羅為末)鉛霜(一錢)射香(一錢)太
隂玄精(一分)蛇蛻皮(三條全者去頭以皂莢水浸一時復曝乾炒黃)
右都研令勻煉蜜和丸如莢子大每於食後及夜卧
時用薄綿裹一丸含化嚥津
治尸咽喉痒痛語聲不出宜服此方
五倍子(半兩)黃蘖(半兩剉)川升麻(三分)甘草(一分炙微赤剉)射干
(半兩)
右為散每服三錢水一盞煎至四分去滓不計時候
温服
蛇蛻散治咽喉疼痛
蛇蛻皮白梅肉甘草(生用各一分)惡實(半兩炒)
右為散每用綿裹一錢匕湯浸潤含化嚥津不計時
候服
治尸咽喉痛方
杏仁(湯浸去皮尖雙仁炒)桂(去粗皮各二兩)蕪荑仁(一兩)榧實(去皮半兩)
右為末煉蜜為丸如彈子大含化嚥津消盡再用日
二三服
一捻金散治尸咽喉及走馬喉閉或腦内生癰
雄黃(研)藜蘆猪牙皂角(去皮并子各一兩)
右為散先含水一口用藥一米許搐鼻内即吐出水
少時效
杏仁散治尸咽喉内痛欲失聲
杏仁(湯浸去皮尖雙炒)桂(去粗皮各二兩)蕪荑仁(炒一兩)
右為散每服三錢匕綿裹含化嚥津消盡再用日三
五服
治尸咽喉痒痛
射干(一兩)薔薇根皮(一兩)甘草(半兩炙微赤剉)
右為散每服三錢水一盞煎至六分去滓不計時候
温服
治尸咽方
用燒履鼻䋲為灰暖水服之
治咽喉中痛痒吐之不出嚥之不下似得蠱毒方
用生薑含口中自差
又方
用青布裹麻黃燒筩盛烟吹喉中
治尸咽方
用燒麻子脂服之
治飛尸遊蠱中有物含吞不出方
用蚺蛇肉作膾食之
狗咽論
夫狗咽者喉中忽覺結塞不通如喉痺狀是也隂陽之
氣出於肺循喉嚨而上下若風毒熱氣客於喉間氣結
藴積而生熱故有結塞之候俗云此疾由誤嚥毛而致
其治法亦有將飯與狗分食取瘥者禳去之法也
方
昆布丸治咽喉中壅悶氣塞不通狀如喉痺者
昆布(洗去鹹味一兩)訶梨勒皮(二兩)㯽榔(剉一兩)松蘿乾薑
(炮製剉)桂(去粗皮各一兩)海藻(洗去鹹味一兩)木通(剉二兩)
右為末煉蜜為丸如梧桐子大每服酒温下二十丸
食後臨卧服
馬牙硝煎治狗咽氣塞腫痛氣欲絶者
馬牙硝木通(剉)升麻瞿麥穗犀角屑馬
藺子(各一兩半)射干玄參(各一兩)
右細剉以水五盞煎至一盞半去滓下白蜜二兩再
煎成膏每服一匙頭含化嚥津
玄參散治狗咽氣塞
玄參杏仁(湯浸去皮尖雙仁炒)甘草(炙)赤茯苓(去黑皮)白术
桔梗(炒)人參(各半兩)
右為散每服二錢匕熱湯調下日三五服
丹砂酒治狗咽喉中忽覺結塞
丹砂桂(去粗皮)絳礬(各半錢)
右為末綿裹用好酒浸良久含之即瘥
二灰散治狗咽纏喉風
燈心燒灰炭上白灰白殭蠶(直者炒各等分)
右同研為散生薑蜜水調下一錢匕
如聖散治狗咽及咽喉緊急
赤芍藥(一兩)防風(去义三分)天麻(半兩)
右為散每服一錢冷茶調下不拘時候
石膽散治纏喉風及狗咽
石膽(一錢半燒研)白芷(一錢為末)
右研勻細每服半錢匕温漿水調下取出涎後再一
兩服瘥
雞子法治狗咽
半夏(一錢末薑汁搜為餅子焙乾細研)雞子(一枚)
右先開雞子頭去黃又盛苦酒入半夏末殼中攪令
勻安雞子坐於溏灰火中慢煎沸熱取出後稍冷就
殼帶温三服之
治狗咽喉方
用粟米三合以手團為一塊與狗分食之即愈
治咽喉忽覺氣塞喘息不通須臾欲絶方
用獨顆蒜一枚削去兩頭可塞鼻竅患左塞右鼻患
右塞左鼻喉口中濃血出立效
惡實散治風熱閉塞咽喉腫結
用惡實一合半生半炒搗羅為散酒調下一錢匕立
瘥一方取生莖葉研塗上喉兼推一莖令頭破内喉
又方
用生鼠粘子用末沙糖為丸噙化又用根切一升以
水五升煮取三升去滓分温三四服忌蒜麫
如聖丸(一名如聖散)治喉中忽然結塞不通(方見口舌咽喉門喉痺類)
黃白散治狗咽
芒硝(研一兩)硫黃(研一兩)
右先將芒硝於銚子内熬令沸澄清下硫黃末於銚
子内攪令熖出即傾在新碗内放冷細研如粉每服
半錢匕新汲水調下
咽喉生榖賊論
夫喉中生榖賊者喉中結腫疼痛不通飲食妨悶此由
禾中有短穗偶誤食之澁搏咽喉如魚鯁不上不下風
熱加之則結腫不消若不急療亦能殺人
方
象牙散治咽喉中生榖賊如鯁状不上不下疼痛妨
悶
象牙(末一分)甘草(大者一寸)滑石(半分)菉豆粉(二兩)鬱金(小者一塊)
乳香(研)硼砂(研)射香(研各半兩)
右為散每服半錢匕新汲水調下
五味子湯治咽喉腫生穀賊結腫疼痛妨害飲食
五味子(炒一兩半)乾薑(炮)麥門冬(去心焙)桂(去粗皮各一兩)桑白
皮(剉炒三兩)粳米(炒一合)
右粗搗篩每服三錢匕水一盞煎至五分去滓温服
日三不計時候
射干湯治咽喉生榖賊嚥食妨悶
射干升麻(各三分)桔梗(微炒一兩)玄參木通(剉各三分)甘
草(炙剉各半兩)
右粗搗篩每服三錢匕水一盞入竹葉七片煎至六
分去滓食後温服如要通利加大黃一兩以利為度
治咽喉生穀賊腫痛方(出聖惠方)
重臺(半兩赤色者)木鱉子仁(半兩)川大黃(半兩剉碎微炒)馬牙硝
(半兩)半夏(一分湯浸洗七遍去滑)
右為末煉蜜和丸(口女)櫻桃大以綿裹一丸含嚥津
乳香丸治喉中生穀賊若不為急治亦可以殺人(出聖)
(惠方)
乳香(半分)硇砂(一分)琥珀脂松(半兩)
右各研為末再同和勻鎔白蠟為丸如雞頭大每服
一丸含嚥津以差為度
茯苓散治喉中生穀賊結腫疼痛飲食妨悶
赤茯苓貫衆縮砂仁甘草(炙等分)
右為細末乾摻一錢喉中次以水送下
治穀賊方(出直指方)
硼砂牙硝(等分)
右細研每服半錢以薄綿裹含嚥
麻仁散(出三因方)治穀賊尸咽喉中痒此因誤吞穀芒搶
刺痒痛
用芝麻炒不拘多少為末湯點服凡榖賊屬咽馬喉
風屬喉不可不分
治穀賊衝咽喉兩頬上腭舌下暴腫嚥物妨悶疼痛及
咽喉中傍痛
用礬石生研為末少少傅腫處以差為度有涎即吐
之一方用綿裹含嚥津如傍痛側卧就痛處含之勿
嚥
又方(出聖惠方)
用鍼刺破令黑血出後含馬牙硝一小塊嚥津即差
一方用綿裹半錢匕含
升麻湯(一名黃蘖湯)治咽喉生榖賊嚥物妨悶(方見本門尸咽喉類)
榖賊方(出直指方)
木鱉子仁川大黃(焙)牙硝射干山豆根
川升麻白藥(各等分)
右為末煉蜜丸如皂子大以薄綿裹含嚥液
如神丸(一名如聖凢)治喉中忽然結塞不通(方見本門喉痺類)
咽喉中如有物妨悶論
夫咽者胃之系故咽主嚥物夫氣通於肺故喉主通氣
咽喉中妨悶如有物乃肺胃壅滯風熱客搏結於咽喉
使然故聖惠以憂愁思慮氣逆痰結皆生是疾
方
防風散(出聖濟總錄)治咽喉中如有物妨悶噎塞胸膈痰
滯
防風(去叉)人參白术獨活(去蘆頭)草豆䓻(去皮各三分)
天麻芎藭白芷赤茯苓(去黑皮各一兩)細辛(去苗葉)
高良姜青橘皮甘草(炙各半兩)京三稜(炮製半兩)厚朴
(去粗皮薑汁炒三錢)
右為散每服三錢匕酒調下棗湯亦得日三不拘時
候
杏仁煎治肺胃壅滯咽喉中如有物妨悶
杏仁(湯浸去皮尖雙仁炒黃)桑根白皮(剉炒)貝母(去心各一兩半)生薑
(汁一合半)地黃(汁二合半)酥(半兩)大棗(六十枚去核)紫苑(去苗三分)甘草
(炙)桔梗(炒)五味子(炒)赤茯苓(去黑皮)地骨皮(各一兩)人
參(三分)
右先研杏仁以水五升濾去汁將草藥細剉同煎至
二升以綿濾去滓續下酥及地黃汁慢火煎成膏每
食後含一匙頭細細嚥津
射干散(出聖惠方)治咽喉中有物妨悶噎塞疼痛悶亂嚥
物不下
射干犀角屑川升麻桔梗(各三分)訶梨勒皮
紫蘇子(炒)赤茯苓枳殼(麸炒去穣)㯽榔(各一兩)甘草
(炙赤剉)木通(剉)木香(各一兩)
右為麄末每服三錢水一盞煎至八分去滓温服不
計時候
木香湯(出聖濟總錄)治咽喉噎滯如有物妨悶
木香陳橘皮(湯浸去白焙)厚朴(去粗皮生薑汁炙)半夏(生薑汁浸)
(一宿湯洗七遍切焙)白术甘草(炙)桂(去粗皮)大腹皮(各二兩)黃
耆(剉)人參桔梗(炒)芍藥(各三兩)
右粗搗篩每服三錢水一盞入生薑一棗大拍碎煎
至六分去滓食後熱服日三
半夏湯(出聖濟總錄)治咽喉中如有物妨悶
半夏(湯洗七遍切焙一兩)人參甘草(炙剉)栝蔞根(剉)桂(去粗皮各)
(三兩)小麥吳茱萸(易洗焙乾各一兩半)赤小豆(一分)
右剉如麻豆大每服五錢匕水一盞入生薑三片棗
二枚劈破同煎至八分去滓温服
射干散(出聖惠方)治咽喉中如有物噎塞
射干(一兩)桂心(一兩)枳殼(三分麸炒)半夏(一分湯洗七遍去滓)訶梨勒
皮(二兩)川升麻(一兩半)木通(一兩剉)前胡(三分去蘆頭)大腹皮
(三分剉)
右為散每服四錢水一盞入生薑半分煎至六分去
滓不計時候温服
含化龍腦丸(出聖惠方)治咽喉中有物如彈丸日數深遠
難嚥津發渴疼痛即湏針腫結處散盡毒氣
龍腦(一分細研)川升麻(一兩)甘草(半兩炙微赤剉)黃耆(一兩剉)馬牙
硝(一兩)麝香(一分細研)鍾乳粉(一兩)川大黃(半兩剉碎微炒)生地黃
(五兩取汁)
右為末入研了藥研令勻以地黃汁相和更入煉了
蜜和丸如楝子大不計時候以綿褁一丸含嚥以咽
喉通利為度
人參湯(出聖濟總錄)治咽喉如有物噎塞
人參甘草(炙)訶梨勒皮(各一兩)麝香(去毛)陳橘皮(湯浸)
(去白皮焙)桂(去粗皮)烏梅(去核各半兩)陳麯(炒分)
右粗搗篩每服三錢匕水一盞煎至六分去滓温服
不計時候
羚羊角湯(出聖濟總錄)治咽喉如有物妨悶食即噎塞不
下
羚羊角屑赤茯苓(去黑皮)半夏(湯洗七遍去滑炒)木通(剉)
射干(各半兩)倉粟米(炒二合)桔梗(炒一分)蘆根(剉一兩)
右粗搗篩每服五錢匕水一盞半入生薑一棗大拍
碎煎至八分去滓食後温服日三
竹皮湯治咽喉中如有物噎塞聲氣不出
竹皮甘草(炙各一兩)人參赤茯苓(去黑皮)桂(去粗皮)麻
黃(去根節先煎掠去沬焙)五味子木通(剉各三分)
右粗搗篩每服三錢匕水一盞入生薑汁半分拍碎
煎取六分去滓放温不計時候日三
木香散(出聖惠方)治咽喉中如有物噎塞不通吞不能入
吐不能出
木香(半兩)犀角屑(一兩)玄參(一兩半)羚羊角屑(一兩)桑根白
皮(一兩半剉)川升麻(一兩半)紫雪(一兩)射干(一兩)檳榔(一兩)
右為散每服三錢水一盞煎至六分去滓不計時候
温服
射干湯(出聖濟總錄)治咽喉中如有物噎塞不下
射干升麻紫苑(去苗土)百合(各半兩)木通(剉一兩)桔
梗(炒)赤茯苓(去黑皮各三分)
右麄搗篩每服三錢匕水一盞煎至六分去滓食後
温服如要通利每服加朴硝末一錢匕去滓後入攪
勻服
黃芩射干湯治咽喉如有物噎塞
黃芩(去黑心)射干(各一兩)枳殼(去穣麸炒)半夏(湯洗七遍去滑焙)甘
草(炙剉各三分)升麻(一兩半)桂(去粗皮一兩一分)
右搗篩每服五錢匕水一盞半入生薑五片同煎至
八分温服日三
絡石湯治咽喉中如有物噎塞
絡石紫苑(去苗土各半兩)升麻射干(各三分)桔梗(炒)木
通(剉)赤茯苓(去黑皮各一兩)
右粗搗篩每服五錢匕水一盞半煎至八分去滓食
後温服如要通利即湯成加芒硝末一錢匕攪勻服
之
黃耆甘草湯治咽喉似有物噎胸中滿脇下氣上衝
飲食減少
黃耆甘草(炙各一兩半)桂(去粗皮半兩)人參(一兩)芍藥赤
茯苓(去黑皮各二兩)
右㕮咀如麻豆每服五錢匕水一盞半入生薑三片
大棗二枚去核同煎至八分去滓内飴糖少許煎化
熱服良久以稀粥投之
訶梨勒散治咽喉中有物妨悶噎塞不下食
訶梨勒皮(三分)人參(半兩去蘆頭)桂心(半兩)甘草(半兩炙微赤剉)檳
榔(半兩)陳橘皮(半兩湯浸去白穣麯焙)
右為散每服三錢水一盞入生薑半分煎至六分去
滓不計時候服之
半夏散治咽喉中如有炙腐
半夏(一兩半湯洗七遍去滑)厚朴(一兩去粗皮塗生姜汁炙香熟)赤茯苓(一兩)
紫蘇葉(一兩)訶梨勒皮(一兩半)枳殼(一兩麯炒微黃去穣)
右為散每服三錢水一盞入生薑半分煎至六分去
滓不計時候温服
半夏木通湯治咽喉如有物噎塞飲食妨悶
半夏(湯洗七遍去滑焙)木通(剉炒)乾薑(炮各半兩)芍藥桑根白
皮(炙各半兩)
右粗搗篩每服三錢匕水一盞入鹽少許煎至六分
去滓服一方搗為細末煉蜜丸如梧桐子大每服十
五丸食後生薑湯漸加至二十丸
麥門冬湯(出聖濟總錄)治肺胃氣壅風熱客搏咽喉妨悶
麥門冬(去心焙三兩)半夏(湯洗七遍焙乾)人參甘草(炙各一兩)倉
粳米(炒一合)
右粗搗篩每服三錢匕以水一盞入棗一枚劈破煎
至五分去滓温服日三不計時候
桔梗湯(出御醫院方)治咽喉疼痛如有物妨悶
桔梗(二兩剉)人參(去蘆頭)甘草(炙剉各半兩)半夏(湯洗七遍切焙一兩)
右粗搗篩每服三錢加至五錢匕水一大盞入生薑
五片同煎至六分去滓温服食後臨卧
人參丸(出聖濟總錄)治咽喉如有物妨塞氣噎飲食不下
人參(一兩)桂(去粗皮)甘草(炙剉)陳橘皮(湯浸去白焙各半兩)
右為末煉蜜和丸如梧桐子大每服二十丸食後生
薑湯漸加至三十丸日再
四味湯(出聖濟總錄)治咽喉中如有物嚥吐不利
半夏(生姜汁温一宿湯洗切焙)厚朴(去粗皮生姜汁炙)陳橘皮(湯浸去白焙各)
(一兩)赤茯苓(去黑皮二兩)
右粗搗篩每服三錢匕水一盞入薑一塊拍碎煎至
六分去滓食後温服
厚朴湯(出聖濟總錄)治咽喉有物
厚朴(去粗皮生薑汁炙)赤茯苓(去粗皮各二兩)半夏(湯洗七遍切焙一兩半)
紫蘇葉(焙一兩)
右粗搗篩每服三錢匕水一盞入生薑三片同煎至
六分去滓食後服日三
杏仁湯(出聖濟總錄)治咽喉食即噎塞如有物不下
杏仁(湯浸去皮尖雙仁炒半兩)桂(去粗皮)人參枇杷葉(拭去毛炙各一)
(兩)
右為末煉蜜丸如櫻桃大每服一丸含化嚥津以瘥
為度
治咽喉中如有物吞嚥不下宜用此方(一名下氣飲子出聖惠方)
半夏(一兩湯洗七遍去滑)陳橘皮(一兩湯浸去白穣焙)桂心(一兩)訶梨勒
皮(一兩)
右為散每服水一中盞入生薑半分煎至六分去滓
不計時候温服一方每服三錢
石蓮湯(出聖濟總錄)治咽喉如有物噎塞飲食不下
石蓮子(炒取肉)人參杵頭糖(各一分)
右粗搗篩每服三錢匕水一盞煎至六分去滓温服
食後日三
大黃散(出聖惠方)治咽喉中如有物妨悶或在左或在右
名曰蠱盖緣積風熱於咽喉之間多為此疾先湏深
針結聚之處使毒氣散之
川大黃(半兩剉碎微炒)牛蒡子(一兩微炒)甘草(半兩炙微赤剉)
右為散每服三錢水一中盞入生薑半分煎至六分
去滓不計時候温服
桔梗湯(出聖濟總錄)治風熱搏於咽喉如有物妨悶
桔梗(炒)半夏(湯洗七遍去滑焙)
右等分剉如麻豆每服五錢匕水二盞生薑七片同
煎至七分去滓温服
杵糖丸治咽喉如有炙臠食即噎塞
用碓杵頭細糖二合為末煉蜜和丸如彈大空腹含
化一丸微嚥津
蘘荷方(一名順觧湯出衛生家寳)治喉中似物吞吐不出腹脹羸
瘦亦治口舌生瘡
取白蘘荷根絞汁服蠱立出如口舌生瘡以酒漬半
日含嚥潄其汁
治飛絲生於喉舌之間此亦是蛾之小者亦宜刺破
不然則以紫蘇葉細嚼湯嚥之(出澹療方)
玄參升麻湯治咽喉中妨悶會厭後腫舌赤早辰語
言快利午後微澁
連翹(三分)升麻(五分)桔梗(三分)鼠粘子(二分)防風(一分)玄參(二分)
甘草(三分)炒黃芩(四分)白殭蠶(二分)黃連(五分)
右件剉如麻豆大都作一服水二盞煎至七分去滓
稍熱噙潄時時嚥之前證良愈
咽喉腫塞論
夫咽喉者生於肺胃之氣也咽者嚥也言可嚥物又謂
之嗌主通利水榖胃氣道路故為胃之系咽重十兩廣
二寸半至胃長一尺六寸也喉嚨者空虚也言其中空
虚可以通於氣息呼吸出入主肺氣之流通故為肺之
系喉嚨重十二兩廣二寸長一尺二寸有九節故知咽
門與喉門並行其實兩異也若臟熱則喉腫氣塞不通
甚則口噤若腑寒則哽哽如有物恒欲痛痒多涎唾是
以熱則補之不熱不寒依經調之寒熱和平病不生矣
儒門事親書云一婦人病咽喉腫塞漿粥不下數日腫
不退藥既難下針亦無功戴人以當歸荆芥甘草煎使
熱潄之以冷水袚其兩手不及五六日痛減腫消飲食
如故咽喉之病甚急不可妄用針藥
方
會仙救苦丹(出聖惠方)治咽喉閉塞不通有妨嚥物亦治
骨鯁
㨂甘草(炒)寒水石(燒)烏魚骨白殭蠶(各一兩)縮砂
仁(炒)白茯苓貫衆(各半兩)射香(少許)南硼砂象牙
(末各一錢)
右為細末重羅麫糊為丸如雞豆大用硼砂為衣每
服一丸噙化津合和取庚申甲子日
二參湯治心肺藴熱咽喉閉塞不通
玄參紫參白藥大黃(剉炒)山梔子(去皮)地骨皮
(燒焙)甘草(炙剉)柴胡(去苗)桑根白皮(剉炒)防風(去節各一兩)
右粗搗篩每服三錢匕水一盞煎至七分食後去滓
温服
天門煎丸(出聖濟總錄)治咽喉腫塞
天門冬(去心焙)麥門冬(去心焙各一兩半)欵冬花(半兩)貝母(去心)
(炒)紫苑(去苗土各一兩)升麻(一兩)赤茯苓(去黑皮一兩半)白蜜(五兩)酥
(一合)生地黃汁(一升)
右將前十味細剉以水三升煎取一升絞去滓内地
黃汁再煎至一升内酥蜜於銀器中湯上煎成膏丸
如彈子大每服一丸含化嚥津
烏翣膏治喉嚨者脾胃之侯若臟熱喉則腫塞神氣
不通服之
生烏翣(即射干十兩)升麻(三兩)羚羊角通草(一作木通)芍藥
(各二兩)生地黃(切五合)薔薇根(切一升)猪脂(二斤)艾葉(六銖生者)
(尤佳)
右㕮咀綿褁苦酒一升淹浸一宿内猪脂中微火煎
取苦酒盡膏下鳴為度去滓薄綿裹膏似杏仁大内
喉中細細吞之
硼砂散治咽喉瘡腫氣塞不通
硼砂白殭蠶百藥煎川芎(各三錢)山豆根
盆硝薄荷紫荷車(各半兩)青黛(一錢)
右為細末大人每服半錢小兒一字吹摻咽中或水
調服
升麻散(出聖惠方)治咽喉閉塞疼痛口噤
川升麻(一兩)防風(半兩去蘆頭)黃耆(半兩剉)甘草(半兩炙微赤剉)細
辛(一分)黃芩(三分)羌活(半兩)杏仁(三分湯浸去皮尖雙仁麯炒微黃)羚羊
角屑(半兩)
右為散每服三錢水一中盞煎至六分去滓不計時
候温即灌之
半夏散(出聖惠方)治心脾風熱咽喉閉塞口噤
半夏(一兩湯洗七遍去滑)玄參(一兩)川升麻(一兩半)犀角屑(一兩)黑
豆皮(一兩)甘草(一兩炙微赤剉)牛蒡子(一兩微炒)木香(半兩)枳殼(半兩)
(麸炒微黃去穣)
右為散每服三錢水一中盞入生薑半分去滓不計
時候温灌之
射香硃砂丸(出醫方大成)治咽喉腫塞閉痛或作瘡癤或
舌本腫脹滿口生瘡津液難嚥
燒寒水石(㨂净一斤)南硼砂(三兩)鉛白霜龍腦(各三錢)麝
香(二錢)甘草(二十兩焚膏)硃砂(一兩半)馬牙硝(生用七錢)
右研勻細用甘草膏子和丸如梧桐子大硃砂為
衣每服一兩丸噙化嚥津不計時候
奪命丹治急咽喉風熱毒腫閉塞涎壅氣不得通水
藥不下以致難救者
黃連井泉石寒水石五倍子(去穣)白礬訶
子(去核)鉛白霜黃丹(各三錢)
右為細末每服一錢冷茶調如稀糊時時呷之或乾
摻亦得其效如神亦治白口瘡惡瘡證
升麻湯治喉中痛閉塞不通
升麻(剉)木通(各一兩)射干絡石羚羊角(鎊各三兩)芍
藥淡竹葉(洗)杏仁(湯浸去皮尖雙仁麯炒各半兩)
右除竹葉外粗搗篩每服三錢水一盞入竹葉七片
煎至六分去滓温服日三
川升麻散(出聖惠方)治咽喉閉塞不通疼痛飲食不得
川升麻(半兩)絡石(一兩)當歸(半兩)射干(半兩)犀角屑(半兩)甘草
(半兩炙微赤剉)杏仁(半兩湯浸去皮尖雙仁麯炒微黃)木通(半兩剉)
右為散每服四錢以水一中盞煎至六分去滓不計
時候温服
犀角丸(出聖惠方)治咽喉閉塞不通含嚥
犀角屑(半兩剉)羚羊角屑(半兩)川升麻(半兩)生乾地黃(半兩)
黃耆(半兩剉)馬兜鈴根(半兩)馬牙硝(一兩)
右為末煉蜜和丸如楝實大每日四五度以薄綿裹
一丸嚥津
皂莢煎(出聖惠方)治咽喉閉塞腫悶宜點
皂莢(七梃不蚛者)四字古錢(二十文)撏麻根(一大握)天劍根
(一握洗净)白藺刺根(一大握)硝石(一兩細研)白鹽(一兩)硼砂(一兩細研)
右先以皂角槌碎以水二升浸一宿熱挼濾過以煎
諸草根及古錢至一升濾去滓却下硝石等末煎待
汁稍稠便入餳一兩更煎候如稀餳放冷以筯頭及
鷄翎頻頻點於咽門腫處效
玄參散(出聖惠方)治熱毒伏在心脾攻於咽喉心胸脹滿
口噤
玄參(一兩)牛蒡子(一兩微炒)木香(半兩)犀角屑(一兩)甘草(一兩炙微)
(赤剉)桑根白皮(一兩剉)黑豆皮(半兩)
右為散每服四錢水一中盞煎至六分去滓不計時
候温温灌之
無比散(出濟生拔粹方)治咽喉
青黛白殭蠶甘草馬牙硝板藍根薄
荷桔梗(各等分)
右為細末乾摻煉蜜為丸噙化亦可
藜蘆散(出朱氏集驗方)治咽喉
藜蘆白礬(少煆各三錢)猪牙皂角(三條蜜炙)䧺黃(一錢)粉草
北薄荷(各二錢)
右為細末乾服少許如喉閉塞用竹管子吹入即愈
乳香散(出朱氏集驗方)治咽喉
乳香青黛朴硝硼砂粉草雄黃
右各等分為細末乾下一字
茯苓湯治咽喉閉塞不利(方見本門咽喉不利類)
治咽塞閉不利
用馬屁勃煎濃汁灌之
漏蘆丸治臟腑積熱發為腫毒時疫疙疸頭面洪腫
咽噎堵塞水藥不下一切危惡疫癘
漏蘆升麻大黃黃芩藍葉玄參(各三兩)
右為粗末每服二錢水煎腫熱甚加芒硝二錢半
射干丸(出聖惠方)治咽喉閉塞不通含化
射干(一兩)川升麻(一兩)豆䜴(半兩)芎窮(半兩)杏仁(半兩湯浸去皮尖雙)
(仁麸炒微黃)甘草(半兩炙微赤剉)
右為末煉蜜和丸如半棗大每日四五度以新綿裹
一丸含嚥津
治咽喉閉塞口噤(出聖惠方)
桂心(一兩)羌活(一兩)石膏(三兩)甘草(半兩生剉)川升麻(半兩)羚羊
角屑(半兩)
右為散每服三錢水一中盞入生薑半分煎至六分
去滓不計時候温温灌之
五香散(出衛生家寳方)治咽喉腫病諸惡氣結塞不通急宜
服之(出醫方大成)
木香沉香鷄舌香薰陸香(各一兩)麝香(研三分)
右為末入麝香研令勻每服二錢水一中盞煎至六
分温服不計時候
通氣散(出瘡科精要)治時氣頭面赤腫或咽喉閉塞不通
用之取嚏噴七八遍洩出其毒則瘥若看病之人用
此藥必不𫝊染
玄胡(一兩半)藜蘆(半兩)躑躅花(二半)川芎猪牙皂角
(各一兩)
右為細末每用紙撚子蘸一米許絍於鼻中取嚏為
效
硼砂散(一名真聖散)治咽喉閉塞(出王氏博濟方)
硼砂(研)膽礬(研各一分)馬牙硝(研各半兩)龍腦(一錢)鉛白霜(三錢)
右研細每以筯頭點於懸癰子兩邊如開口不得以
管吹之立效
龍腦散(出聖惠方)治咽喉閉塞疼痛
龍腦(一分)石膏(二兩細研水飛過)滑石(半兩)硃砂(一分)硼砂(一分)
右細研為散不計時候以新汲水調下半錢綿裹含
嚥津亦得
升麻丸(出聖惠方)治咽喉閉塞不通
川升麻(半兩)白礬(一分)馬藺子(一分)馬牙硝(一分)玄參(一分)
右為末煉蜜和丸如楝子大用薄綿裹常含一丸
嚥津
治咽喉閉塞口噤方(出聖惠方)
皂莢針(一兩剉)楸白皮(一兩剉)芎藭(三分)羌活(三分)桂心(三分)
右為散每服水一中盞煎至六分去滓拗口温温灌
之
射干丸(出濟生方)治腑寒咽門不能嚥
射干(麸炒黃)杏仁(麸炒黃)玄參(一方作人參)附子(炮去皮臍)桂心
(不見火各等分)
右為細末煉蜜和丸如雞豆大每服一丸以新綿裹
噙嚥
潄口地黃散(出御醫院方)治脾熱風熱上攻咽喉腫痛生
瘡閉塞不通或生舌脹
黃芩(八兩)甘草(生二兩半)荆芥穗(二兩)薄荷葉(一兩)
右為細末每用二錢水一盞入薄荷少許煎三兩沸
去滓熱潄冷不計時候
四神散
川大黃寒水石(各一兩)牛蒡子芒硝(各半兩)
右為細末新水調塗腫上咽喉腫塞生蜜調時時含
嚥化津
救生散(一名如聖散)治時疾頭面腫咽喉腫塞氣息難通
(方見口舌咽喉門喉痺類)
山豆根(一兩)北大黃川升麻朴硝(生各半兩)
右為末煉蜜丸如皂子大每一粒以薄綿包少痛便
含嚥液
泄熱湯治咽喉閉塞不通
大黃(炮)甘草(炙各一兩)芒硝(研)防風(去义各半兩)
右粗搗篩每服三錢匕水一盞煎八分去滓温服不
計時候
如聖散(出御生寳鑑)治時氣纏喉風漸入咽塞水穀不下
牙關緊急不省人事
雄黃(細研)白礬(飛過)藜蘆(厚去皮用心並生用)猪牙皂角(去皮炙黃)
右各等分為細末每服一豆大各鼻内搐立效
立通散治咽喉閉塞不通
蜒蚰(隂炙二七條)礬(半生半燒一分)白梅肉(燒燥二七枚)
右為散每服半錢匕吹入咽内或水調下得吐立通
消毒散治喉腫
當歸荆芥甘草(各等分)
右為末水煎五錢去滓潄
欎金散治咽喉至重者
欎金(兩枚)白殭蠶鴨嘴膽礬(各半兩)全蝎(兩個)山豆根
(二錢半)猪牙皂角(去皮)雄黃(一錢)巴豆(二七粒用七粒同礬火煆用七粒去)
(油生)
右為細末每服半錢新汲井水加好茶脚多調用稀
稠得所時復嚥下如口噤以巴豆油紙捻成條子燒
咽搐鼻自然開口却以酸黃子醋調用鵝毛拂患處
痰涎出為度覺不快更進無害
治咽喉閉塞不通含嚥
牛蒡子(半兩)馬牙硝(半兩)甘草(半兩炙剉)
右為末煉蜜和丸如半棗大日四五度以新綿裹一
丸含嚥津
治咽喉閉不通(出聖惠方)
赤黃糞汁(一合)生薑汁(一合)童子小便(一合)
右相和攪令勻徐徐灌入喉中即立通
膽礬散(出直指方)治酒麫熱盛咽喉腫結閉塞
鴨嘴膽礬(半錢)全蝎(二个)
右為末以雞羽蘸藥入喉中須臾破開聲出次用生
青薄荷研細并水調下令吐出毒涎即愈未吐再服
比金散治咽喉閉塞不通
白殭蠶(直者用生)蛇蛻皮(燒灰)
右等分細研為散每服半錢匕摻咽中嚥津神效不
計時候
硇砂散(出聖惠方)
硇砂馬牙硝(各等分)
右細研令勻用銅筯頭於水中蘸温揾藥末點於
喉中
又方(出聖惠方)
馬藺花(二兩)蔓荆子(一兩)
右為散每服不計時候以煖水調下一錢
治咽喉閉塞口噤方(出聖惠方)
羌活(三兩細研)牛蒡子(二兩杵羅為末)
右先以水三大盞煎羌活取一大盞半去滓入白礬
去毒丸治一切喉風閉塞咽喉
青綠(信州者煆微赤)胡粉
右味等分研為末醋煮麫糊丸如皂子大每服一丸
薄荷煖酒磨化下如口不開用白殭蠶末一字吹入
鼻内口即開吐下毒立止
治風熱閉塞咽喉遍身浮腫方(出聖惠方)
用牛蒡子一合半生半熟杵為末熱酒調下一錢匕
立瘥一方搗碎以綿裹二錢熱水浸過含嚥津立瘥
治咽喉閉塞口噤方(出聖惠方)
用雄雀糞細研每服温水調半錢匕
治咽喉閉塞不通(出聖惠方)
用桑上白耳不拘多少搗羅為末以生薑每用半匙
綿裹含化旋旋嚥下須臾即通
治咽喉閉塞不通甚者宜用此方(出聖惠方)
用無槵子皮半兩含之微微嚥之即立瘥
治咽喉閉塞腫痛水米不通方(出聖惠方)
用蝸牛蟲一枚綿裹水浸含之須臾便通
治喉閉垂命不辨人方(出聖惠方)
用銅黃如杏核大熱湯研之化灌之立效
治咽喉閉塞喘息不通湏臾欲絶方
用地龍一條爛研内雞子白相和攪令勻便瀉入口
即通
又方(出聖惠方)
用猪牙皂莢三梃塗酥炙令黃搗羅為末每服蜜
水調半錢
治咽閉
用臘月猪尾燒末水服之
又方
用含雞屎白
治咽喉疾
用臘月猪膽一個同枯礬大黃青黛甘草牙硝為
細末入在猪膽内隂乾為細末用一字吹之
治喉風腫
用鴨嘴膽礬為細末醋煎一二沸呷入口吐即愈如
吐不止呷米飲即止
青金散治咽喉(出儒門事親書)
用益元散加薄荷青黛生蜜丸如彈子大噙化
治咽喉塞鼻中瘡出及乾嘔頭痛食不下方
用生雞子一顆開頭取白去黃着米酢拌煻火䪺沸
起擎下沸定更頓三度成就熱飲酢盡不過一二瘥
治喉閉咽塞不通甚者
用巴豆去皮針線穿嚥入撁出一方用一枚去外皮
鑚中心綿裹令有出氣處内於鼻随腫左右時時吸
氣通立效
治喉碧玉散(一名羅青散出御醫院方)治心肺熱上攻咽喉腫痛
閉塞水漿不下或生喉癤重舌木舌腫脹並可服之
(方見口舌咽喉門喉痺類)
如聖湯治咽喉噎塞咳濃血者
桔梗(二兩)甘草(炒)陳皮半夏(姜汁各一兩)
右為粗末每服三錢水一中盞半生薑七片煎至五
分去滓温服食後日三
大青煎(出聖濟總錄)治喉中熱塞及舌上腭生瘡
大青黃蘖(去粗皮蜜炙)升麻射干薔薇根(半兩)苦
竹葉(細切一握)生地黃(半兩)玄參(一兩)天門冬(去心焙半兩)白蜜
(二兩)
右除蜜細研用水三升煎取一升去滓下蜜再煎成
膏每服半匙頭含化嚥津不計時候
治咽喉痛
用馬勃去膜以蜜橘拌炒以水調呷之
治咽喉閉塞及噎湯水難下宜服此方
用牛涎一大盞入少許鹽攪和頓服立瘥
治咽喉閉塞腫痛水米不通方
用白礬如碁子大含之須臾便通
礬硝散治咽喉閉塞腫痛(方見本門喉痺類)
治一切咽喉壅熱腫閉不能嚥物口舌生瘡舌根緊強
言不正腮項腫痛
蒲黃青黛硼砂熖硝甘草(各等分)
右為細末每用手指捻摻於喉中嚥津或冷水送下
頻頻嚥之
治喉中塞
以懸釣莖燒為末服之良
普濟方卷六十二
