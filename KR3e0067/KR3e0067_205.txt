普濟方卷二百五明周王朱橚撰
膈噎門
膈氣宿食不消(附論)
夫飲食入於胃而化於脾脾胃和調則水穀易腐若脾胃
虛寒即𫝊化不時新陳藴積況膈氣之人氣道久澁是
以噫氣酸臭否滿噎塞而苦宿食不消也
麥蘖散治膈氣宿食不消
麥蘖(四兩炒)芎藭白芷蘹香子(炒)烏藥(各一)
(兩半)莎草根(炒去毛)桔梗(炒)陳橘皮(湯浸去白焙)
縮砂(去皮)紅豆蓬莪荗(炮)厚朴(去粗皮生薑汁炙熟)
人參(各一兩)白术(三兩)桂(去粗皮)訶棃勒皮(半兩)
木香(二錢)蒼术(米泔水浸一宿麸炒三兩)
右為散每服二錢陳米飲或鹽湯調下不計時候
厚朴湯治膈氣宿食不消
厚朴(去粗皮剉兩半生薑汁浸一宿炒)草豆䓻(去皮)桂(去粗皮)
高良薑五味子(各半兩)青橘皮(湯浸去白焙)人參
甘草(炙)麥蘖(炒)柴胡(去苖)麻黃(去根節煮掠去沬焙)
陳麹(炮)訶梨勒(炮去核各一兩)益智(炒去皮二兩)乾薑
(炮一分)烏頭(炮製去皮臍二兩)陳橘皮(湯浸去白焙一兩)
右粗篩每服三錢以水一盞薑三片棗二枚擘破同
煎至七分去滓稍熱服不計時候
人參茯苓湯治膈氣宿食不消痰毒虛氣飲食無味
壮熱增寒霍亂吐逆
人參(二兩)赤茯苓(去黑皮一兩半)訶梨勒皮附子(炮製)
(去皮臍)黃耆前胡(去蘆頭)枇杷葉(拭去毛)白术
麻黃(去根節)益智子(去皮)陳橘皮桂(去粗皮)
乾薑(炮)甘草(炙各一兩)
右粗搗篩每服三錢水一盞生薑三片棗二枚擘破同煎至
七分去渣温服如脾泄氣痢及傷寒三日外要出汗併
三服衣被盖出汗不計隂陽一切食毒傷寒並能療之
蓽澄茄散治膈氣壅滯脾胃虛弱宿食不消四肢虛乏
蓽澄茄(一兩)草豆䓻(半兩去皮)人參(半兩去蘆頭)白术
(三分)木香(半兩)大腹皮(三分剉)荆三稜(半兩微煨剉)
五味子(半兩)細辛(一兩)甘草(半兩炙微赤剉)訶梨勒皮
(一兩)高良薑(半兩剉)半夏(半兩湯洗七遍去滑)青橘皮(半兩)
(湯浸去白穰焙)
右為散每服三錢以水一中盞入生薑半分棗二枚
同煎至六分去滓不計時候稍熱服
參麹散(出聖濟總錄)治膈氣宿食不消氣攻兩脇痛口内
唾痰心胸不快
人參白茯苓(去黑皮)枳殼(去穰麸炒)京三稜(煨熟)
桂(去粗皮)木香甘草(炙)白术白㯽榔(剉)
陳麹(炒黃)訶梨勒皮乾薑(炮)厚朴(去粗皮生薑汁炙熟)
(各三分)
右為散每服二錢入鹽點服空心食前
厚朴散(出聖惠方)治膈氣脾胃久冷宿食不消心腹虛脹
四肢瘦弱宜服
厚朴(一兩去粗皮薑汁炙)沉香(三分)青橘皮(湯浸二宿去白穰焙)
㯽榔(半兩)丁香(半兩)訶梨勒皮(一兩半)桂心(半兩)
草豆䓻(一兩去皮)白术(三分)人參(三分去蘆頭)木香(三分)
高良薑(三分剉)甘草(一分炙微黃剉)
右為散每服四錢以水一中盞入生薑半分棗三枚
煎至六分去滓不計時候稍熱服
人參湯(出聖惠方)治膈氣壅滯不下飲食或宿食不消
人參(一兩去蘆頭)木香(半兩)㯽榔(半兩)乾薑(三分炮製剉)
白术(一兩)枳殼(半兩麸炒微黃去瓤)桂心(一兩)赤茯苓(一兩)
青橘皮(三分湯浸去白焙)京三稜(一兩微煨剉)甘草(半兩炙微)
(赤剉)訶棃勒皮(一兩)厚朴(二兩去粗皮塗薑汁炙令香熟)
右為散每服三錢水一中盞煎至六分去滓不計時
候稍熱服
草豆䓻散治膈氣壅滯不下飲食或宿食不消
人參(三分去皮)細辛(半兩)赤茯苓(半兩)厚朴(一兩去粗皮塗)
(薑汁炙令香熟)草豆䓻(三分去蘆頭)青橘皮(三分去白焙)
訶梨勒皮(一兩)益智子(半兩去皮)半夏(半兩湯浸七遍去滑)
甘草(一分炙微赤剉)丁香(一分)㯽榔(三分)
右散每服三錢水一中盞入生薑半分煎六分去滓
不計時候稍熱服
訶棃勒湯(出聖惠方)治膈氣脾胃積冷宿食不消心胸不
利
訶梨勒皮(一兩)人參(三分去蘆頭)白术(三分)木香(二分)
黃耆(三分剉)神麯(一兩炒微黃)桂心(三分)麥蘖(三分炒微)
(黃)高良薑(三分炒)草豆䓻(三分去皮)陳橘皮(半兩湯浸)
(去白穰焙)
右為細末不拘時候以生薑湯調下一錢
草豆䓻散治膈氣宿食不消
草豆䓻(去皮)高良薑(炮)陳麯(炒)木香(各一兩)
訶棃勒(炮去核)陳橘皮(湯浸去白焙)桂(去粗皮)麥蘖
(炒)烏梅肉(炒)甘草(炙各半兩)
右為末每服二錢入鹽點服空心食前
建中湯(出王氏博濟方)治膈氣宿食不消胸膈痞滿心腹脹
痛隂陽不和臍腹撮痛
草豆䓻(去皮)陳麯(炒)麥蘖(炒)陳橘皮(湯浸去白焙)
白术厚朴(去粗皮炙香熟)乾薑(炮各一兩)蘹香子(炒)
木香(各半兩)
右粗搗篩每服三錢入生薑三片棗二枚擘破水一
盞同煎至七分去滓温服不計時候一方為末入鹽
煎湯下空心常服
磨脾湯(出聖濟總錄)治膈氣宿食不消温脾胃除積冷
木香人參附子(炮製去皮臍)赤茯苓(去黑皮)
甘草(各二兩)乾薑(炮)神麯(炒)麥蘖(炒)
草豆䓻(去皮各一兩)
右為散每服二錢入鹽點服不計時候
木香散(出聖惠方)治膈氣胸中不利宿食不化
木香(一兩)桃仁(半兩湯浸去皮尖䨇仁麸炒)草豆䓻(一兩去皮)
訶梨勒皮(二兩)桂心(一兩)㯽榔(一兩)白术(三分)
麥蘖(三分炒微黃)甘草(一分微炒)
右為散每服四錢水一中盞入生薑半分煎六分去
滓不拘時候稍熱服
人參散治胸膈氣滯脾胃虛冷飲食不消面無顔色
人參(一兩去蘆頭)赤茯苓(一兩)白术(一兩)木香(半兩)
麥蘖(三分炒微黃)訶棃勒皮(一兩)縮砂(半兩去皮)附子
(一兩炮製去皮臍)吴茱萸(一兩湯浸七遍焙乾微炒)
右為散每服不計時候以粥飲調下一錢
訶梨勒圓治膈氣心胸妨悶不能下食食不消化
訶梨勒皮(一兩半)㯽榔(一兩)桂心(一兩)木香(一兩)
甘草(半兩炙微赤剉)陳橘皮(二兩湯浸去白焙)前胡(一兩半去蘆頭)
白术(一兩)五味子(一兩)
右為末以棗肉和搗三二百杵丸如梧桐子大每服
不計時候以生薑湯棗湯下三十丸
神麯丸(出聖惠方)治膈氣不下食不能消化
神麯(四兩炒微黃)麥蘖(四兩炒微黃)厚朴(二兩去粗皮生薑汁炙熟)
桂心(一兩)陳橘皮(一兩半湯浸去白焙)㯽榔(一兩)乾薑(一兩)
(炮製剉)訶梨勒皮(一兩)
右為末煉蜜和搗三二百杵丸如梧桐子大每服不
計時候生薑湯下二十丸
蘇湯煎治膈中氣不快酒食不消飲食不快善治脾
元一切虛中積滯
肉豆䓻丁香沉香硇砂(各一分)京三稜
蓬术(燒存性各一兩)
右為末烏梅肉丸如麻子大每服十四粒空心熱紫
蘇湯下
附子丸(出聖濟總錄)治膈氣宿食不消散寒邪温脾胃
丹砂(研細如粉留一半末為衣)附子(炮製去皮臍各一兩)㯽榔(剉碎半兩)
杏仁(二十八枚去皮尖䨇仁另研膏)丁香(一錢)
右研極細和勻煉蜜為丸如梧桐子大丹砂為衣每
服三丸至五丸先嚼棗二枚褁藥丸乾嚥後生薑湯
下不計時候
養胃丸(出聖濟總錄)治膈氣宿食不消
丁香(半斤)白术人參(各十一兩)厚朴(去皮剉作小塊一斤)
生薑(五斤用自然汁於銀石器内同厚朴文武火煑盡薑汁炒令乾)
右為末煑棗肉和丸如梧桐子大每服三十丸空心
食前服米飲下
硇砂丸(出聖濟總錄)治膈氣宿食不消消滯進飲食
山芋木香肉豆䓻(去皮)㯽榔(剉各半兩)
硇砂(一兩研碎以浆水一大盞化去沙泥熬盡浆水却入好酒半升重熬如膏)
右為細末以硇砂膏搜和令勻却以好酒半盞煑麺
糊為丸如梧桐子大每服十丸至十五丸食後良久
温酒下
膈氣妨悶(附論)
夫膈氣妨悶者由憂恚思慮冷熱不調氣結胸中上下
痞滿致飲食噎塞津液不通虛冷之氣攻迫咽喉故令
妨悶也
大腹皮散(出聖惠方)治膈氣心胸壅滯妨悶
大腹皮(剉)赤茯苓白术丁香芎藭
陳橘皮(湯浸去白穰焙)草豆䓻(去皮)木香厚朴(去粗皮塗)
(生薑汁炙令香熟)人參(去蘆頭)桂心(以上各半兩)甘草(一分)
(炙微赤剉)
右粗搗篩為散每服三錢水一中盞入生薑半分
煎至六分去滓不計時候稍熱服
白术散(出聖惠方)治膈氣不散胸中噎塞不下食時妨悶
白术(半兩)半夏(一兩湯浸七遍去滑)赤茯苓(一兩)大腹皮
(一兩剉)人參(三分)青橘皮(三分湯浸去白穰焙)枇杷葉(一兩)
(拭去毛炙微黃)木香(半兩)前胡(二兩去蘆頭)㯽榔(一兩)
厚朴(一兩去粗皮生薑汁炙令香熟)
右為散每服三錢水一中盞入生薑半分煎至六分
去滓不計時候稍熱服
㯽榔散(出聖惠方)治膈氣心胸妨悶不下飲食
㯽榔(三分)前胡(一兩去蘆頭)桂心(半兩)草豆䓻(半兩去皮)
郁李仁(三分湯浸去皮炒)川大黃(一兩剉碎微炒)木香(三分)
枳殼(三分麸炒微黃去穰)乾薑(半兩炮製剉)甘草(一分炙微赤剉)
右為散每服三錢水一中盞生薑半分煎至六分不
計時候稍熱服
紫蘇散(出聖惠方)治膈氣胸中妨悶痰壅不下食
紫蘇葉(二兩)陳橘皮(一兩湯浸去白穰焙)半夏(一兩湯洗七遍去滑)
枳殼(三分麸炒微黃去穰)柴胡(二兩去苗)㯽榔(一兩)桂心(一兩)
赤茯苓(一兩)
右為散每服三錢水一中盞入生薑半分煎至六分
去渣不計時候稍熱服
枳殼丸(出聖惠方)治膈氣脹滿喫食妨悶脚手疼煩漸加
羸瘦四肢無力
枳殼(一兩麸炒微黃去穰)木香(一兩)㯽榔(一兩)赤芍藥(一兩)
麥門冬(一兩半去心焙)羚羊角屑(一兩)前胡(二兩去蘆頭)
赤茯苓(二兩)
右為末煉蜜和搗三二百杵丸如梧桐子大每服不
計時候以粥米飲下三十丸
訶梨勒丸(出聖惠方)治膈氣心腹妨悶不能下食
訶梨勒皮(二兩)㯽榔(一兩)木香(一兩)五味子(一兩)
陳橘皮(一兩湯浸去白穰焙)川芒硝(一兩)
右為末以酒煑麺糊丸如梧桐子大不計時候煎薑
棗湯下二十丸
桃仁散(出聖惠方)治膈氣心胸妨悶常欲嘔吐湯水不下
桑根白皮(一兩剉)桃仁(一兩湯浸去皮尖䨇仁麸炒黃)木香(半兩)
右為散每服三錢水一中盞入生薑半分煎至六分
去滓不計時候稍熱服
膈氣心腹痞滿(附論)
夫膈氣心腹痞滿者由寒氣在於胸膈逆滿咽喉噎塞
不通噫聞食臭心腹脹滿此皆榮衛不和隂陽隔絶藏
腑否澁壅而不宣通故令心腹痞滿也
方
訶梨勒散(出聖惠方)治膈氣心腹痞滿胃氣虛弱不能飲
食
訶梨勒皮(一兩)人參(三分去蘆頭)京三稜(三分微炮剉)
草豆䓻(一兩去皮)陳橘皮(一兩湯浸去白穰)甘草(半兩炙微赤剉)
白术(三分)赤茯苓(三分)㯽榔(三分)乾薑(三分炮製剉)
桂心(三分)
右為細末每服不計時候煎生薑橘皮湯調下一錢
白术散(出聖惠方)治氣膈心腹痞滿四肢拘急體重
白术(三分)木香(半兩)訶棃勒皮(三分)甘草(一分炙微赤剉)
桂心(三分)丁香(半兩)人參(半兩去蘆頭)厚朴(一兩薑汁炙)
陳橘皮(一兩湯浸去白穰焙)草豆䓻(一兩去皮)
右為細末每服不計時候煎生薑木瓜湯調下一錢
柴胡散(出聖惠方)治氣膈心腹痞滿不下飲食肩背壅悶
四肢煩疼
柴胡(二兩去苗)枳殼(一兩麸炒微黃)白术(一兩)㯽榔(二兩)
甘草(半兩炙微赤剉)赤茯苓(二兩)陳橘皮(二兩湯浸去白穰焙)
赤芍藥(一兩)訶梨勒皮(二兩)
右為粗散每服四錢水一中盞入生薑半分煎至六
分去滓不計時候稍熱服
赤茯苓丸(出聖惠方)治氣膈咽喉噎塞心腹痞滿不下飲
食胸背俱悶
赤茯苓(一兩)桂心(一兩)乾薑(三分炮製剉)㯽榔(一兩)
甘草(半兩炙微赤剉)陳橘皮(一兩湯浸去白)訶梨勒皮(二兩半)
枳殼(一兩麸炒微黃)羚羊角屑(一兩)
右為末煉蜜和搗三二百杵丸如彈子大每服一丸
不計時候常含一丸嚥津如患甚即將一丸煎湯研
破服亦得
沉香丸(出聖惠方)治氣膈脾胃久冷心腹痞滿喫食無味
面色痿黃
沉香(半兩)丁香(半兩)木香(半兩)㯽榔(半兩)桂心(一兩)
訶梨勒皮(一兩)川大黃(半兩剉碎微炒)肉豆䓻(半兩去壳)
麝香(一分細研)
右為末入麝香研令勻煉蜜和搗三二百杵丸如梧
桐子大每服不計時候以薑棗湯嚼下十丸
人參丸(出聖惠方)治氣膈心腹痞滿不下飲食或時嘔吐
四肢不和
人參(二兩去蘆頭)桂心(一兩)赤茯苓(一兩)㯽榔(一兩)
訶梨勒皮(一兩)甘草(一分炙微赤剉)陳橘皮(一兩湯浸去白焙)
乾薑(半兩炮製剉)
右為末煉蜜和搗三二百杵丸如梧桐子大每服不
計時候薑湯下三十丸
枇杷葉散(出聖惠方)治氣膈吐涎痰食不消化心腹痞滿
雷鳴
枇杷葉(一兩拭去毛炙微黃)人參(一兩去蘆頭)桔梗(一兩去蘆頭)
㯽榔(半兩)半夏(一兩湯浸七遍去滑)陳橘皮(二兩湯浸去白穰焙)
右為散每服三錢水一中盞入生薑半分煎至六分
去滓不計時候温服
治久患氣膈心腹痞滿咽喉噎塞不下飲食宜服此方
枳殼(一兩麸炒微黃去穰)訶梨勒皮(一兩半)
右為散每服不計時候煎生橘皮湯調下一錢
蓽撥飲(出聖濟總錄)治膈氣心腹痞滿全不思食
蓽撥沉香(剉)草豆䓻(去皮)丁香桃仁(炒去皮尖)
青橘皮(去白焙)大腹子(剉)生薑(切炒各一兩)甘草
(剉炙)枳殼(去穰麸炒各半兩)訶梨勒皮(二兩)
右粗搗篩每服三錢水一盞煎至七分去滓温服不
計時候
黑丸子(出楊氏家藏方)治胸膈痞塞心腹堅腹脹氣積氣塊
及大小便不通
黑牽牛天門冬(去心各等分生用)
右為末滴水和丸如梧桐子大每服五十丸温熟水
送下
六君子湯(出楊氏家藏方)治胸膈痞滿脾塞不嗜食服燥藥
不得者正宜服
枳殼(去穰麸炒)人參(去蘆頭)陳橘皮(去白)白术
白茯苓(去皮)半夏(湯洗七遍切作片子)
右各等分為粗末每服五錢水二鍾生薑五片同煎
至半盞去滓温服不拘時候
丁香丸(出楊氏家藏方)治胸膈痞滿嘔逆惡心腹脇脹滿
丁香(二兩)沉香(一兩)人參(去蘆頭)肉豆䓻(十四枚麺褁煨)
(熟)
右為細末用甘草十兩搥碎入水一斗揉盡去滓熬
成膏子為丸如梧桐子大每服三十丸生薑湯下不
拘時候
膈氣心胸中痛(附論)
夫膈氣心胸中痛者由宿食寒氣在於臟腑之間因其
經絡否澁不得宣通臟虛邪盛上攻於胸中邪氣與正
氣相擊故令心胸中痛也
方
木香丸(出聖惠方)治膈氣心胸氣滯疼痛連於腹脇飲食
不下
木香(一兩)青橘皮(一兩去白穰焙)㯽榔(一兩)桂心(一兩)
乾薑(半兩炮製剉)人參(三分去蘆頭)細辛(三分)吳茱萸
(湯浸焙炒)川烏頭(半兩炮製去皮臍)貝母(三分去心)
右為末煉蜜和搗三二百杵丸如梧桐子大每服不
計時候以粥飲下二十丸常含三五丸嚥津甚佳
赤茯苓散(出聖惠方)治膈氣壅滯攻心胸中連肩背痛日
夜不止
赤茯苓(一兩)桂心(一兩)人參(一兩去蘆頭)白术(一兩)
陳橘皮(二兩湯浸去白穰焙)蓬莪术(一兩)大黃(一兩剉碎微炒)
吴茱萸(一兩湯浸焙乾)厚朴(一兩去粗皮塗薑汁炙令香熟)
右為粗散每服三錢以水一中盞生薑半分煎至六
分去滓不計時候稍熱服
丁香散(出聖惠方)治膈氣心胸冷氣疼痛不食少力
丁香(半兩)厚朴(一兩去粗皮薑汁炙)桂心(三分)白术(一兩)
甘草(半兩炙微赤剉)人參(一兩去蘆頭)赤芍藥(半兩)
右為粗散每服四錢水一中盞煎至五分去滓入酒
半小盞更煎至三兩沸不計時候稍熱服
㯽榔散(出聖惠方)治膈氣心胸冷硬結痛下氣
㯽榔(二兩)木香(一兩)陳橘皮(一兩半湯浸去白焙)枳實(一兩)
(麸炒微黃)前胡(一兩去蘆)川大黃(二兩剉碎微炒)
右為粗散每服三錢水一中盞入生薑半分煎至六
分去滓不計時候稍熱服
桂心散(出聖惠方)治膈氣心胸中伏滯冷氣疼痛飲食不
下
桂心(一兩)前胡(一兩去蘆頭)人參(一兩去蘆頭)牛李根
(一兩剉)訶梨勒皮(二兩)青橘皮(一兩湯浸去白穰焙)
右為散每服四錢以水一中盞煎至六分去滓不計
時候稍熱服
柴胡散(出聖惠方)治膈氣心胸中煩滿疼痛及走疰氣欲
絶
柴胡(一兩去蘆頭)甘草(半兩炙微赤剉)當歸(三分剉微炒)
木香(一兩)㯽榔(一兩)犀角屑(一兩)麝香(三分細研)
右為散入麝香研勻每服三錢水一中盞煎至六分
去滓不計時候稍熱服
小草丸(出聖惠方)治膈氣心胸間痛氣逆飲食不下
小草(三分)桂心(三分)細辛(三分)附子(半兩炮製去皮臍)
川椒(三分去目閉口者微炒出汗)乾薑(三分炮製剉)
右為末煉蜜和搗三二百杵為丸每服不計時候以
粥飲下三十丸
半夏散(出聖惠方)治膈氣心胸中積冷氣痛心中滿悶不
能下食或嘔吐
半夏(一兩湯浸七遍去滑)吴茱萸(半兩湯浸七遍焙乾微炒)桂心(一兩)
人參(一兩去蘆頭)甘草(半兩炙微赤剉)
右為末每服三錢以水一中盞入生薑半分棗三枚
煎六分去滓不計時候稍熱服
厚朴散(出聖惠方)治膈氣心胸中虛寒疼痛
厚朴(二兩去粗皮塗薑汁炙)吴茱萸(一兩湯浸七遍焙乾炒)
桂心(一兩)白术(一兩)陳橘皮(一兩半湯浸去白穰焙)
右為細散每服不計時候熱酒送下一錢
木香散(出聖惠方)治膈氣心胸中氣痛不可忍
木香(半兩)吴茱萸(一兩湯浸七遍焙乾微炒)桂心(三分)
右為細散每服二錢以水一中盞煎至六分和滓不
計時候稍熱服
白术散(出聖惠方)治膈氣心胸間痛宜服
白术(一兩)枳實(一兩麸炒微黃)神麯(一兩炒微黃)
右為細散每服不計時候以熱酒調下一錢
乾薑散(出聖惠方)治膈氣食後嘔逆心胸中㽲痛
乾薑(半兩炮製剉)吴茱萸(半兩湯浸七遍焙乾)白术(二兩)
右為細散每服不計時候以熱酒調下一錢
枳實散(出聖惠方)治膈氣心胸氣逆時復疼痛
枳實(一兩麸炒微黃)桂心(一兩)
右為細散每服不計時候以熱酒調下一錢
前胡湯(出千金方)治胸中久寒澼實膈塞胸痛氣不通利
三焦冷熱不調飲食减少無味或寒熱身重卧不欲
起
前胡人參甘草當歸半夏(各二兩)大黃
防風麥門冬吴茱萸黃芩(各一兩)生薑(四兩)
杏仁(四十枚)
右㕮咀以水一斗煮取三升去滓分三服深師方云
若脇下滿加大棗十二枚煎服忌生冷海藻菘菜羊
肉餳
膈氣嘔吐酸水
夫五膈氣嘔吐酸水者胸中氣滯胃有宿飲冷水停積
乘於脾胃脾得水濕則不能消化水糓故令氣逆脹滿
嘔吐酸水也
方
丁香散(出聖惠方)治五膈氣脾胃虛冷嘔吐酸水不能下
食四肢乏力
丁香(半兩)白术(三分)桂心(一兩)陳橘皮(一兩湯浸去白穰焙)
半夏(半兩湯浸七遍去滑)枳殼(半兩麸炒微黃)人參(三分去蘆頭)
藿香(半兩)赤茯苓(三分)乾薑(半兩炮製剉)訶梨勒皮
(一兩)甘草(一分炙微赤剉)厚朴(一兩半塗薑汁炙令香熟去粗皮)
右為散每服三錢以水一中盞入生薑半分煎至六
分去滓不計時候稍熱服
訶梨勒皮散(出聖惠方)治五膈氣胸中噎塞嘔吐酸水不
能下食
訶梨勒皮(一兩)雞舌香(半兩)陳橘皮(一兩湯浸去白穰焙)
白豆蔲(半兩去皮)人參(半兩去蘆頭)白术(三分)桂心(一兩)
赤茯苓(半兩)前胡(三分去蘆頭)甘草(一分炙微赤剉)
高良薑(一兩剉)厚朴(一兩去粗皮塗薑汁炙令香)
右為散每服不計時候以陳米粥飲調下二錢
草豆蔲丸(出聖惠方)治五膈脾胃久冷嘔吐酸水臍腹㽲
痛不思飲食
草豆䓻(一兩去皮)附子(一兩炮製去皮臍)縮砂(一兩去皮)
陳橘皮(一兩湯浸去白穰焙)乾薑(半兩炮製剉)枳實(半兩麸炒微黃)
吴茱萸(半兩湯浸七遍焙乾)桂心(三分)㯽榔(半兩)木香(半兩)
雞舌香(半兩)當歸(半兩炙微赤剉)
右為末水浸蒸餅和搗三二百杵丸如梧桐子大每
服不計時候以熱酒下三十丸
白术散(出聖惠方)治五膈氣嘔吐酸水寒氣上攻於胸中
刺痛腹脇脹滿飲食不下
白术(一兩)木香(半兩)吴茱萸(半兩湯浸七遍焙乾)桂心(一兩)
陳橘皮(一兩去白穰焙)蓽撥(半兩)㯽榔(一兩)川大黃(一兩)
(炙微赤剉)人參(一兩去蘆頭)厚朴(一兩半去粗皮塗薑汁炙令香)
右為粗散每服四錢以水一中盞入生薑半分棗三
枚煎至六分去滓不計時候稍熱服
半夏散(出聖惠方)治五膈氣嘔吐酸水脾胃虛寒不能下
食
半夏(半兩湯浸七遍去滑)㯽榔(半兩)紅豆䓻(半兩去皮)桂心
(三分)木香(半兩)白术(三分)陳橘皮(一兩湯浸去白穰焙)
赤茯苓(三分)當歸(半兩炒微黃剉)高良薑(半兩剉)
右為粗散每服三錢以水一中盞入生薑半分煎至
六分去滓不計時候稍熱服
赤茯苓丸(出聖惠方)治五膈氣滯宿食不消嘔吐酸水腹
脹不能下食
赤茯苓(一兩)陳橘皮(二兩湯浸去白)大麥蘖(一兩炒微黃)
桂心(一兩)乾薑(一兩炮製剉)人參(一兩去蘆頭)木香(一兩)
神麯(二兩炒微黃)訶梨勒皮(二兩)甘草(半兩炙微赤剉)
右為末煉蜜和搗三二百杵丸如梧桐子大每服不
計時候薑湯下三十丸
木香散(出聖惠方)治五膈氣脾胃虛冷食不消化嘔吐酸
水四肢不和面色青黃漸加羸弱
木香(半兩)陳橘皮(一兩湯浸去白焙)蓽撥(半兩)桂心(半兩)
乾薑(半兩炮製剉)訶梨勒皮(一兩)附子(一兩炮製去皮臍)
大腹皮(三分)甘草(一分炙微赤剉)
右為細散每服不計時候以熱酒下一錢
㯽榔散(出聖惠方)治膈氣脾胃寒不能食嘔吐酸水時復
胸膈刺痛
㯽榔(二兩)人參(一兩去蘆)白术(一兩)白豆蔲(一兩去壳)
陳橘皮(一兩湯浸去白)半夏(三分湯洗七遍)高良薑(一兩剉)
蓽撥(一兩)厚朴(二兩去粗皮塗薑汁炙令香熟)
右為粗散每服三錢水一中盞入生薑半分煎至六
分去滓不計時候稍熱服
木香散治五膈氣及胃口不和多吐酸水不思飲食
木香(半兩)人參(三分去蘆)附子(三分炮製去皮臍)丁香(半兩)
乾薑(半兩炮製剉)陳橘皮(一兩湯浸去白穰焙)訶梨勒皮(一兩)
草豆䓻(一兩去皮)射干(半兩)
右為散每服不計時候煎生薑棗湯調下二錢
厚朴散(出聖惠方)治五膈氣心胸久冷結滯時多嘔吐酸
水不思飲食
厚朴(一兩半去粗皮薑汁炙令香)吴茱萸(半兩湯浸七遍焙乾炒)
人參(一兩去蘆)陳橘皮(一兩湯浸去白穰焙)甘草(半兩炙微赤剉)
白术(一兩)高良薑(半兩剉)桂心(半兩)
右為粗散每服三錢水一中盞入生薑半分煎至六
分去滓不計時候稍熱服
五噎(附論)
夫五噎者氣噎憂噎勞噎食噎思噎氣噎者心悸上下
不通噫噦不徹胸脇苦痛憂噎者天隂苦厥逆心下悸
動手足逆冷勞噎者苦氣上膈脇下支滿胸中填塞令
手足逆冷不能自温食噎者食無多少惟胸中苦塞常
痛不得喘息思噎者心悸動喜忘目視昏>昏>此皆憂恚
嗔怒寒氣上入胸脇所致也隂陽不和則三焦隔絶
而津液不利致令氣塞不調理也是以成噎皆由憂恚
所致憂恚則氣結而不宣流使噎噎者噎塞不通也
食噎者此由臟冷而不理津液澁少而不能傳行飲食
故食入則噎塞不通謂之食噎胸内痛不得喘息飲食
不下是也
昆布丸(出聖惠方)治五噎咽喉妨塞食飲不下宜服
昆布(一兩半洗去醎味)羚羊角屑(半兩)麥門冬(一兩半去心焙)
柴胡(三分去苖)木通(一兩剉)天門冬(一兩半去心焙)㯽榔
(三分)百合(一兩)訶梨勒皮(一兩半)川大黃(一兩剉碎微炒)
郁李仁(一兩湯洗去皮微炒)射干(半兩)杏仁(一兩湯浸去皮尖䨇仁炒)
川朴硝(一兩)紫蘇子(半兩微炒)陳橘皮(三分湯浸去白)
桂心(一兩)
右為末煉蜜和搗三二百杵丸如梧桐子大不計時
候以熱酒下三十丸夜飯後取一丸如彈子大綿褁
含化嚥津
五噎散(出仁存方)治五噎食不下嘔噦痰多咽喉噎塞胸
背滿痛
人參半夏(湯泡七次)桔梗(去蘆剉炒)白豆䓻白术
木香(不見火)杵頭糠蓽澄茄沉香(不見火)
枇杷葉(拭去毛)乾生薑(各一兩)甘草(炙半兩)
右為細末每服二錢水一中盞生薑七片煎至六分
食後温服
人參丸(出千金方)治五種之氣皆令人噎名五噎心胸氣
塞三焦隔絶咽喉不利食飲難下
人參半夏桂心防風(一作防葵)小草附子
細辛甘草(各二兩)紫苑乾薑茱萸(係食茱萸)
芍藥烏頭(各六分)枳實(一兩)
右為末蜜丸如梧桐子大酒服五丸三日不知加至
十五丸烏頭與半夏相反當去一味合一方有訶梨
勒皮一兩和丸以生薑湯下二十丸
人參散(出聖惠方)治五噎胃脘氣滯心胸滿悶咽中噎塞
不能下食
人參(半兩去蘆頭)半夏(半兩湯泡七次)桂心(半兩)白术(半兩)
乾薑(炮製剉半兩)草豆蔲(一兩去皮)甘草(半兩炙微赤剉)
陳橘皮(一兩湯浸去白穰焙)枇杷葉(半兩拭去毛炙)蓽撥(半兩)
厚朴(一兩去粗皮薑汁炙令香)大腹皮(一兩剉)訶梨勒皮(半兩)
丁香(半兩)
右為粗散每服三錢水一中盞入生薑半分煎至六
分去滓不計時候稍熱服
乾薑丸(出聖惠方)治五噎咽喉壅塞不通胸膈憂恚氣滯
胃寒食少
乾薑(半兩炮製剉)川椒(半兩去目閉口者微炒)食茱萸(半兩)
羚羊角屑(一兩)射干(一兩)馬蘭子(一兩微炒)桂心(一兩)
人參(一兩去蘆)細辛(一兩)白术(一兩)附子(一兩炮製去皮臍)
赤茯苓(一兩)訶梨勒皮(一兩)陳橘皮(一兩湯浸去白穰焙)
右為末煉蜜和搗三二百杵丸如梧桐子大不計時
候薑湯下三十丸
半夏散(出聖惠方)治五噎
半夏(半兩湯泡七次)蘆根(一兩剉)甜葶藶(半兩隔紙炒令紫色)
右件藥搗為散以水二大盞半入生薑半兩同煎至
一盞半去滓不計時候温分三服
治五噎胸膈咽喉不利痰逆食少
右半夏七枚小者湯洗去滑為細散一錢以濃薑湯
調服
五噎丸(一方食茱萸丸)治胸中久寒嘔逆及食飲不下結氣
不消方(出千金方)
乾薑蜀椒食茱萸桂心人參(各五分)
細辛白术茯苓附子(各四分)橘皮(六分)
右為末蜜和丸如梧桐子大以酒服三丸日三不知
稍加至十丸一方米飲下忌酢物生冷桃李雀肉猪
肉冷水生葱等
半夏散(出聖惠方)治五噎心胸不利痰壅食少
半夏(一兩湯泡七遍)㯽榔(二兩)前胡(一兩去蘆頭)桂心(一兩)
枳殼(一兩麸炒)吴茱萸(半兩湯浸)人參(一兩去蘆)甘草(半兩)
(炙)桔梗(一兩去蘆)
右為散每服三錢以水一中盞入生薑半分小麥小
豆各五十粒煎至六分去滓不計時候稍熱服
木香散(出聖惠方)治五膈噎食少四肢乏力
木香(半兩)人參(半兩去蘆)赤茯苓(三分)神麯(三分炒微黃)
麥蘖(三分炒微黃)桃仁(半兩湯浸去皮尖䨇仁麸炒黃)肉豆䓻(半兩)
(去壳)青橘皮(三分湯浸去白焙)甘草(一分炙微赤剉)
右為細散每服一錢以水一小盞煎至五分和滓不
計時候稍熱服
硫黃丸(出聖惠方)治五噎心胸咽喉迫塞痰毒壅滯涕唾
稠粘不能下食宜服此吐之
硫黃(一分細研)麝香(一錢細研)阿魏(一分麺褁煨)安息香
(一分)砒霜(一錢細研)硃砂(一分細研)乳香(一分去油細研入)
蜜陀僧(一分細研)
右件藥同研令勻細鎔乳香安息香及煉了蜜少許
和丸如菉豆大每服不計時候以冷香茶下五丸當
吐如人行十里未吐再服
膈氣丸(出十便良方)治氣食憂勞思慮五噎膈氣
半夏麹桔梗(各三兩)肉桂枳殼(各一兩半)
右為細末薑汁糊丸如梧桐子大薑湯下三十丸食
後臨卧服
治五噎立效方(出聖惠方)
枇杷葉(一兩拭去毛炙微黃)陳橘皮(一兩湯浸去白焙)生薑(半兩)
右件藥都以水二大盞半煎至一盞半去滓不計時
候分温三服
五噎散(出三因方)治五種噎食飲不下胸背痛嘔噦不徹
攻刺疼痛淚與涎俱出
人參茯苓厚朴(去皮剉薑汁製炒)枳殼(麸炒去白穰)
桂心甘草訶子(炮去核)白术橘皮(去白穰焙)
白薑(炮)三稜(炮)神麯(炒)麥蘖(炒各二兩)
木香(煨)蓬术(炮各半兩)㯽榔(半兩)
右為末每服二錢水一盞生薑三片棗一枚煎至七
分空心温服鹽湯點亦得
竹皮湯(出千金方)治噎聲不出
竹皮(一用竹葉)細辛甘草生薑通草人參
茯苓麻黃五味子桂心(各一兩)
右㕮咀以水一斗煮竹皮减二升去竹皮下藥取三
升分三服
開胃生薑丸(出宣明論)治中焦不和胃口氣塞水糓不化
噎氣不通噎塞痞滿口淡吞酸食時膨脹噦逆惡心
嘔吐痰水宿食不消咳嗽脇肋刺痛寬中開胃進美
飲食
生薑(一斤切成片子鹽三兩淹一宿)桂心(一兩)青皮(去白穰炒微黃)
陳皮(去白穰焙)甘草(炙各二兩)砂仁(四十九枚)廣茂
當歸(各五錢)
右為末蜜丸如梧桐子大每服一丸食前細嚼沸湯
下
治卒乾噎不息亦治吐逆乾嘔
右取甘蔗汁温冷熱服半升日三又生薑汁半升服
差
升麻散療因食即噎塞如炙肉臠在咽中不下
升麻(四分)桔梗(四分)木通(十二分)吴射干(四分)
赤茯苓百合(各八分)紫苑頭(十二枚)
右切以水二大升煎取九合去滓分温三服食後良
久服忌猪肉酢物
漢防已散(出濟生拔粹方)治噎
漢防已(五錢)官桂(一兩)細辛(七錢半)陳皮(去白一兩)
羚羊角(末七錢半)紫蘇(七錢半)杏仁(洗去皮尖一兩)
右為粗末每服三錢薑三片水煎日進三服
深師療噎方
羚羊角(屑)前胡甘草(各一兩)人參
橘皮(各二兩)
右切以水六升煮取二升分四服忌海藻菘菜
治男子婦人氣噎病(出百一選方)
雞嗉子(两箇和宿食用濕紙褁黃泥固濟内炭火燒將烟斷時取出去黃泥嗉子内物不可)
(去分毫)木香丁香沉香(各一錢)
右為細末用煮棗去皮核丸如梧桐子大每服三十
丸食前下
橘甘湯治咽喉噎塞堵閉咳咯膿血
桔梗(二兩)甘草(炙)橘皮半夏(薑製各一兩)
右為粗末每服三錢水二小盞生薑七片同煎一盞
去滓不拘時候温服
治卒噎(出經驗良方)
青皮(炒)土烏藥净茴香(炒)木瓜(各等分)
右㕮咀同煎至七分去滓温服
治噎(出百一選方)
右以蘿蔔濃煎湯如熟水飲之
治卒失聲音塞噎不出
右以苦竹葉汁飲之
療噎方
右取頭垢如棗大以粥若浆水服之
必效主噎方
以𨫼捺大椎盡力則下仍令坐之
又方(出十便方)
右以酢煮麺糊噉之則差只可一兩日差欲長久絶
者取溲為丸如彈子大于酢中煮令熟于中澤却
及熱食二十丸不過三兩度差
治諸噎(出千金方)
右如常食乾粳米飯即不噎
又方(出千金方)
未火炭蜜丸如彈實大含少少咽津
又方(出千金方)
用老牛涎棗核大水中飲之終身不復噎一方用黃
犍牛涎沬
噎病飲食不通
右用狐狸腦骨炒為末服之又以酸浆水調頭垢煎
湯食之立止
治噎食
用猢猻糞隂乾燒灰好酒送下不過十服立差
治噎病(出聖惠方)
右用豺皮狼喉結曝乾杵末入半盞飯内食之效一
方無豺皮
治噎方
用白鵝尾燒灰酒服
治噎方欲發時(出聖惠方)
右銜鸕鷀嘴遂下
治噎塞(出聖惠方)
右羚羊角屑為末不以多少米飲服之一方即以角
摩噎上良
噎塞不通方
右營實根搗為散酒下方寸匕日三服
治卒噎(出千金方)
右滿口着蜜食之即下
又方(出千金方)
右捻取飯盆邊零飯一粒食之即下
又方(出千金方)
右用楓子炒烟微起即為末乾柿蒂煎湯下
治卒食噎(出聖惠方)
右用陳橘皮一兩去瓤焙為末用水一大盞煎至半
盞熱服
半夏湯治主噎亦治飲食輙噎
生薑(四兩)半夏(一升洗)石膏(四兩碎)小麥
吴茱萸(一升)赤小豆(二十顆)大棗(二十一顆)人參
甘草桔梗(一作括蔞根)桂心(各二兩)
右切以酒二升水八升煮取三升分三服忌猪羊肉
海藻菘菜餳生葱等
大腹皮丸治胸膈氣噎塞煩悶不下飲食腹脇妨脹
秘澁不通
大腹皮(一兩剉)木香(一兩)訶梨勒皮(一兩)桂心(半兩)
川大黃(一兩半剉碎微炒)半夏(湯泡七次)枳殼(一兩麸炒微黃去穰)
芎藭(三分)青橘皮(一兩湯浸去白穰焙)乾木瓜(一兩)前胡
(一兩去蘆)郁李仁(一兩湯浸去皮微炒)
右為末煉蜜和搗三二百杵丸如梧桐子大每服不
計時候煎生薑木通湯下三十丸
治氣噎不通不得食方
杏仁桂心(各三分)
右為末蜜丸如棗大稍稍咽之臨食先含彌佳
半夏散治氣噎不通心悸喘急胸背疼悶咽喉壅塞
半夏(湯泡七次)柴胡(一兩去苖)羚羊角屑(一兩)射干(三分)
木香(半兩)赤茯苓(一兩)桔梗(三分去蘆)昆布(一兩洗去醎味)
甘草(半兩炙微赤剉)
右為粗散每服三錢以水一中盞入生薑半分煎至
六分去滓不計時候稍熱服
羚羊角湯治氣噎不通不得食
羚羊角通草橘皮(各二兩)吴茱萸厚朴
乾薑(各三兩)烏頭(五枚)
右㕮咀以水九升煮取三升分三服日三
桂心散治氣噎極甚咽喉胸膈壅塞不通
桂心(一兩)吴茱萸(半兩湯浸七遍焙)射干(一兩)木香(半兩)
赤茯苓(一兩)
右為粗散每服三錢以水一中盞入生薑半分煎至
六分去滓不計時候稍熱服
通氣湯治胸滿氣噎
半夏(八兩)生薑(六兩)桂心(三兩)大棗(三十枚)
右㕮咀以水八升煮取三升分五服日三夜二
通氣噎湯方
半夏(三兩洗)生薑(八兩)桂心(三兩)羚羊角(三兩)
右切以水八升煮取三升分服半升日再服忌羊肉
生葱餳
治氣噎不下飲食
枇杷葉(去毛炙)青皮陳皮(並去穰)
右等分為末每服二錢水一盞生薑五片同煎至七
分温服不拘時候
療氣噎煎方
蜜酥薑汁(各一升)
右合和微火煎五六沸取如大棗二枚内酒中飲之
亦可一方以慢火煎成膏收甆合每取半棗大含化
嚥津妙
赤茯苓散治氣噎心膈壅滯不能下食宜服此方
赤茯苓(一兩)桂心(半兩)桑根白皮(一兩)
右為散每服三錢以水一中盞入粟米一茶匙煎至
六分去滓不拘時候温服
半夏散治咽喉不利胸膈氣噎不下飲食
半夏(一兩湯洗七次)桂心(三分)木香(半兩)
右為散每服二錢以水一中盞入生薑半分煎至六
分去滓不拘時候温服
救急療喉中氣噎方
半夏(洗)柴胡生薑(各三兩)羚羊屑(三兩)桔梗
犀角屑昆布通草甘草(炙各二兩)
右切以水八升煮取三升分三服忌羊肉餳猪肉海
藻菘菜等物
㯽榔散治氣噎食飲不下腹中雷鳴大便不通利氣
㯽榔(二兩)木香(半兩)芎藭(半兩)訶梨勒皮(一兩)
昆布(一兩洗去醎味)桂心(半兩)甘草(一分炙微赤剉)川大黃
(一兩剉碎微炒)半夏(半兩湯洗七次)
右為粗散每服四錢以水一中盞入生薑半分煎至
六分去滓不計時候稍熱服
治胸中氣噎不下食喉中如有肉塊方
昆布(二兩洗去醎味)小麥(二合)
右件藥以水三大盞煎候小麥爛熟去滓每服不計
時候喫一小盞仍揀取昆布不住含三兩片子嚥津
極妙
治噫不下食(出肘後方)
右取崖蜜含微微嚥下
半夏湯(出千金方)治氣噎不食兼嘔吐此病由藏氣冷而
不理津液澁少而不能𫝊行飲食故食入則噎塞而
不通謂之食噎胸内痛不得喘息食不下者食噎也
亦治噦欲死者
半夏(四兩洗)生薑(三兩各切)
右以東流水二大升煎取一升去滓温服三合日三
忌羊肉餳
半夏散(一名乾薑湯出千金方)治飲食喜噎宜服
半夏(一兩湯洗七次)乾薑(一兩炮製剉)石膏(二兩)桂心(一兩)
人參(一兩去蘆)&KR0797;&KR0803;根(一兩)甘草(半兩炙微赤剉)吴茱萸
(半兩湯浸七次焙)
右為細散每服三錢以水一中盞入生薑半分棗二
枚小麥小豆各五十粒同煎至六分去滓不計時候
稍熱服之
羚羊角散(出聖惠方)治食噎飲食不下妨悶極甚
羚羊角屑(一兩)前胡(一兩去蘆)甘草(一兩炙微赤剉)人參
(二兩去蘆)赤茯苓(一兩)陳橘皮(二兩湯浸去白焙)馬蘭子
(二兩微炒)
右為粗散每服三錢以水一中盞入生薑半分煎至
六分去滓不計時候稍熱服
治膈氣食噎方(出聖惠方)
川大黃(一兩剉碎微炒)訶梨勒皮(一兩半)
右為末煉蜜和丸如梧桐子大每服不計時候以粥
飲下十丸
治胸膈氣滯食噎不下方(出千金方)
右以手巾布褁舂杵頭糠時時拭齒治卒噎刮舂杵
頭細糠含之煎湯呷亦得
治卒食噎方(出聖惠方)
右為鷄毛燒灰五兩滑石末三兩相和令勻不拘時
候煎榆白皮湯調下一錢
撞氣阿魏丸(出和濟方)治五種噎疾九般心痛痃癖氣塊
冷氣攻刺及脾胃停寒胸滿膨脹腹痛腸鳴嘔吐酸
水丈夫小腸氣婦人血氣攻刺等疾
茴香(炒)青皮(去白穰炒)甘草(炒)蓬莪术(炮一方用蒼术)
川芎陳皮(去白各一兩)白芷(半兩)丁香皮(炮半兩)
縮砂仁肉桂(去皮各半兩)生薑(四兩切作片子鹽淹半日)
胡椒阿魏(醋浸一宿以白麵為糊各二錢半)
右用為末用阿魏和丸如雞頭子大每藥丸一斤用
硃砂七錢為衣丈夫氣痛炒薑鹽湯下一粒至二粒
婦人血氣醋湯下常服一粒爛嚼茶酒任下一方丈
夫氣痛炒茴香湯下
神麯丸(出指南方)治食噎
神麯(一兩)陳橘皮(二兩)
右為細末煉蜜丸如雞頭大每服一粒含化
嘉禾散(出指南方)治氣噎
沉香丁香藿香葉訶子(去核)大腹子(炒)
橘皮杜仲(去皮杵薑汁酒拌一宿)白术(炒各二兩)縮砂
人參茯苓薏苡仁枇杷葉(去毛薑汁炙各一兩)
甘草(一兩半炙)石斛(去根酒炒三兩)糓蘖(炒半兩)半夏麯
神麯(各一分)五味子(炒半兩)
右為細末每服五錢水二盞乾柿半箇切同煎一盞
細呷之
調氣丸(出指南方)治氣噎
牽牛麺(四兩)陳橘皮(一兩)青橘皮(二兩)木香(二兩)
右為末研勻水丸如梧桐子大每服十粒生薑橘皮
湯下
小七香丸(出衛生家寳方)能温中快膈治食噎飲食不下冷
痰翻胃腹脹脾冷遠年茶酒食積眼臉俱黃赤白痢
疾脾毒泄瀉婦人脾血氣
益智仁(六兩)縮砂仁(二兩)廣荗(二兩炮)丁香(十二兩)
香附子(炒去毛十二兩)甘草(十二兩炙)甘松(去土八兩)
右為細末湯浸蒸餅為丸如菉豆大每服二丸温酒
薑湯下或氣脹滿磨烏藥水煎湯下或酒食過度頭
眩惡心胸膈滿悶者先嚼二十丸後吞三丸生薑紫
蘇湯下此藥性温下不動臟腑
通氣湯(出御藥院方)主胸滿氣噎
半夏(湯洗八兩)生薑(六錢)大棗(二錢去核)吴茱萸(半錢炒黃)
桂(三錢去皮)
右五味㕮咀每服五錢水一大盞生薑十片棗一枚
煎至五分温服不計時候
治熱噎胸前噎塞不通飲食不下(出護命方)
所有湯水飲食只到喉中便吐出所嚥者津液只到
喉中亦便吐出口膠非時睡中涎溢大腑秘熱出後
不快先用葱湯洗糓道兩三四次後用此方通引大
腑氣令得通順出後寬快然後喫後方藥以效為度
為臟腑虛實不定今有四方藥在後請酌量臟腑進
服
治風噎病(出護命方)
牽牛子(二兩半)皂角(一兩去黑皮炙乾)
右各細杵羅為末每使三錢用舊筆管盛藥内在糓
道中吹之取大腑氣下乾糞通暢筆管須是石上磨
無鋒刃免傷腸胃
治噎病如前方所說病根用引大腑藥了大腑通快
宜服此方
沉香木香(各二銖)羌活防風川芎薄荷
枇杷葉(新布拭去毛炙)牽牛(熟使)荆芥穗(各一分)
右細杵羅為末每服二錢水一盞生薑一片同煎一
二沸食後去滓服
治噎病如前方所說病根用前方引大腑藥已得
通暢血脈盛者即喫此方
枇杷葉(半兩拭去毛)甘草沉香(各三銖)紫蘇葉
荆芥穗
右細杵羅為末每服以生薑一大片煎藥水二盞取九
分食後或半空心服
治噎塞不通因憂悲而得大腑不通宜先用引大腑
藥了後喫此方須是大腑通喫此藥
桑寄生防風枇杷葉甘草桔梗沉香
木香川芎(各一分)細辛(四銖)牽牛(熟使半兩)
右細杵羅為末每服二錢水一盞煎取九分空心服
漸减分數即减牽牛一味
治冷噎不通飲食不進身上厥冷胸前如有冷物一
塊填塞心胸大腑虛冷宜進此服
藿香細辛菖蒲半夏甘草(各一分)乾薑
豆䓻吴茱萸蓬莪荗川芎(各一兩)煎香(半兩)
右細杵羅為末每服三錢水一盞二分生薑三片同
煎取一盞一分空心和滓去滓任意服
治胃寒履濕四肢厥冷胸前噎塞飲食不下腹脇脹滿
大腑虛冷
草豆蔲(半兩)防風(去蘆)細辛肉豆䓻木香
藿香川芎(各一分)官桂(去皮)丁香(各三銖)
右細剉羅為末每服二錢水一盞煎一二沸和滓空
心喫之
東坡先生家藏五行記云(出肘後方)
綘州僧病噎不下食告弟子吾死之後便可開吾胸
喉視有何物言終而卒弟子依言而開視胸中得一
物形似魚而有兩頭遍體是肉鱗弟子置器中跳躍
不止戱以諸味皆隨化盡時夏中藍多作靛有一僧
以靛置器中此蟲遂遶器中走須臾化為水故世稱藍
靛治噎有效一方治膈氣咽喉噎塞飲食不下
主噎哽心胸痛滿(出本草)
用屐屧鼻繩灰着經久遠欲爛斷者水服之良
治食哽(出本草)
右鷹屎燒灰服方寸匕虎狼鵰屎亦得
療卒噎法(出聖惠方)
右傍人可緩解衣帶令噎者知則愈
治卒噎方
右方與共食人當以手捉噎人筯問曰此等何物噎
人當答言筯共食人云噎下去則立愈
治卒噎不下方
水一杯刀一口
右先以刀横水已後盡飲之則下
噎不下食煩悶
夫隂陽不和則三焦隔絶而津液不利遂令氣不調是
以成噎也此由憂恚所致憂恚則氣結氣結則不宣流
食飲不下心胸煩悶故令噎塞不通也
方
木香散(出聖惠方)治心胸噎塞煩悶食飲不下
木香(半兩)赤茯苓(半兩)昆布(三分洗去醎味)桔梗(三分去蘆)
木通(三分剉)桑根白皮(二兩)半夏(三分湯泡七次)射干
(半兩)人參(三分去蘆)枇杷葉(三分拭去毛炙黃)桂心(三分)
枳殼(三分麸炒微黃)
右為散每服三錢以水一中盞入生薑半分煎至六
分不計時候温服
蘆根散(出聖惠方)治噎不下食心胸煩悶不得眠卧
蘆根(一兩剉)木通(半兩剉)射干(三分)半夏(三分湯泡七次)
赤茯苓(半兩)人參(一兩去蘆)甘草(半兩炙)枳殼(三分麸炒)
(微黃)
右為散每服三錢以水一中盞入生薑半分煎至六
分去滓不計時候温服
訶梨勒散(出聖惠方)治噎心胸煩滿食飲不下脇腹妨悶
訶梨勒皮(一兩半)枳殼(麸炒三分去穰)甘草(半兩炙微赤剉)
桂心(三分)陳橘皮(一兩湯浸去白焙)蘆根(一兩剉)木瓜
(三分乾者)木香(半兩)羚羊角屑(三分)
右為細散不計時候煎木瓜湯調下一錢
半夏圓(出聖惠方)治噎心胸短氣煩悶不能下食
半夏(二兩湯泡七次)木香(一兩)羚羊角屑(一兩)
桂心(一兩半)枳殼(二兩麸炒微黃去穰)
右為細末以生薑自然汁煮麺糊和丸如梧桐子大
每服不計時候煎木瓜湯下二十丸
生薑汁煎(出聖惠方)治噎不能下食咽喉壅塞
生薑汁(五合)白蜜(五兩)人參(二兩去蘆搗羅為末)
百合(二兩搗羅為末)牛酥
右件藥内銅鍋中以慢火煎成膏不計時候含一丸
如半棗大嚥津或煎人參湯調下一茶匙亦得
普濟方卷二百五
