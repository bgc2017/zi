普濟方卷三百六十二明周王朱橚撰
嬰孩五臟門
緫論
錢氏論云五臟所生心主驚實則呌哭𤼵熱飲水而搐
虚則困卧悸動不安肝主風實則目直大呌呵欠項
急煩悶虚則咬牙多欠氣熱則外生氣温則内生脾
主困實則困睡身熱飲食虚則吐瀉生風肺主喘實
則悶亂喘促有飲水者有不飲水者虚則哽氣長出氣
腎主虚無實也豆瘡入腎則黑陷更當别虚實證
假如肺病又見肝證咬牙多呵欠者易治肝虚不能勝
肺故也若目直大呌哭項急頓悶者難治盖肺久病則
虚冷肝強直而反勝肺也視病之新久虚則補母實則
瀉子也肝臟病見秋木旺肝強勝肺也宜補肺瀉肝
輕者肝病退重者唇青而死肺病見春金旺肺勝肝
當補肝輕者肺病退重者目淡青必𤼵驚更有赤者當搐
為肝怯當目淡青色也心病見冬火旺心強勝腎當
補腎治心輕者心病退重則不竄不語腎怯虚也腎
病見夏水勝火腎勝心也當治腎輕者腎病退重者悸動
當搐也脾病見四季皆倣此治之順者易治逆者難
治脾怯當面目赤黃五臟相反隨証治胃怯汗上至
頂下至臍皆胃虚當補胃益黃散主之胃啼小兒筋骨
血脈未成多哭者至小所有也胃氣虚面㿠白無精
光口中冷氣不思飲食吐水當補脾益黃散主之胃
冷虚面㿠白色瘦弱不思乳食當補脾用益黃散下痢
者宜調中丸湯氏詩小兒心臓中風時偃卧唇紅汗濕
衣但灸心俞三五壯唇青黃白黑休醫目瞪此為心已
絶性命多應六日期此疾難别難治李倅之子任義烏
丞患心臟中風諸醫皆言死而退已三日不醒余遂灸
之今已長大凡見此候先宜看艾心俞正大中骨下兩
傍各一寸半次服家傳牛黃丸肝風踞坐舉頭難早灸
心俞病即安細視眼連唇上色青黃方可放心寬黑色
只應旬日死命歸泉路不能還脾臟若或中風邪腹滿
通身色似瓜吐沫醫人猶可治唇青手足冷空嗟若灸
肺俞三五壮縱能危困命難賖腰痛面黑腎之風兩脇
&KR0146;&KR0008;病可攻急灸腎俞由得瘥面黃發痙莫從容啼不
作聲有兩般肺絶無聲不用看或若外邪侵主臟温和
調氣自然安忽然喘急心煩滿縱有靈方命亦拚急灸肺
俞三五壮始知妙訣在人間楊氏肺中風多因𠻳而始
但服𠻳藥不能散其風邪入於肺臟之絡其候喘急面
色青黃目能認人口不能言醫人不明其證待斃而已余曾
有親戚之子得此疾危亟余往視之尚留殘喘急以橘
皮桑白皮罌粟殼三件煎湯化百部丸二服急灸肺俞
至第三壮其喘已定忽能言冄灸作五状繼而索粥自
此生矣
心臟(附論)
心熱者視其睡口中氣温或合面睡及上竄咬牙皆心
熱也導赤散主之心氣熱則心胸亦熱欲言不能而有
就冷之意故合面睡心氣實則氣上不行澁合卧則
氣不得通故喜仰卧則氣得上下通也瀉心湯主之
心有餘眠卧不安面伏地睡則導赤散洗心散主之虚
弱則驚悸不安寧心膏主之小腸有熱或赤澁尿血木
通散滑石散紅龍散主之心不驚悸恍惚憂愁不樂面
無顔色用寧心膏安心膏有客熱則睡中語導赤散洗
心散主之
方
參砂膏通心氣除膈熱去痰壅
硃砂人參南星(炮)遠志(去心木用皮薑汁浸焙)白附子
殭蠶(炒各䓁分)硼砂(一半焙)茯神(等分)麝香(少許)
右為末煉蜜丸如櫻桃大金箔為衣每服一丸麥門
冬去心煎湯調下
八物定志丸補心氣安精神
遠志(去心)麥門冬(去心)菖蒲茯神(去皮木)茯苓(去皮白者各半)
(兩)牛黃(一錢)白术(一分)人參(六錢)
右為末煉蜜為丸每一兩作三十丸以硃砂為衣每
服一丸人參湯化下食後
瀉心湯瀉子
右用黃連一兩去鬚研極細末每服一字至半錢一
錢臨臥温水調下海藏云易老單瀉心湯加減法出
於此方實邪也實則泄其子
肝臓(附論)
肝主感風者呵欠頓悶口熱氣當𤼵散大青膏主之若
能食飲水不止當用大黃丸微下餘不可下肝熱手
尋衣領及亂捻物瀉青丸主之壮熱飲食喘悶瀉白散
主之肝有風目連扎不搐得心熱則治肝瀉青丸治
心導赤散主之肝有熱目得直視不搐得心熱則治
肝瀉青丸治之導赤散主之肝有方甚則身反張強直
不搐是肝受風也當補腎治肝補腎地黃丸治肝瀉青
丸主之若病或新或久皆引肝風風動而止於頭目
目属肝風入於目上下左右如風吹不輕不重兒不任
風目連劄也若熱入目牽其筋脈兩眥俱緊不能轉視
故目直也若得心熱則搐以其子母俱有實熱風火相
摶故也治肝瀉青丸治心導赤散主之肝有餘目赤多
怒筋脈拘急肝風亦然或身熱者驅風膏并凉肝藥肝
不足視不明兩脇拘脹面色青白多恐悲泣地黃丸主
之
方
瀉青丸治小兒肝臟實熱手尋衣領亂捻物目直視
不搐得心熱則搐身反折強直目連劄或目肉青或
臓腑泄諸藥不止脾胃久虚並宜服之(又名瀉肝丸)
當歸(去蘆頭切焙秤)龍膽草(焙秤)川芎山梔子仁川大
黃(濕紙褁煨)羌活防風(去蘆頭切焙各等分)
右為末煉蜜丸鷄頭大每服半丸至一丸煎竹葉湯
同沙糖温水化下
地黃丸治小兒本氣虚怯由胎氣不成則神不足目
中白睛多其顱即解開面色㿠白又腎氣不足則下
竄盖骨重惟是墜於下而縮身也腎水隂也腎虚則
畏明無精光者並宜補之
熟乾地黃(八錢焙秤)山茱萸乾山藥(各四錢)澤瀉牡
丹皮白茯苓(去皮各三錢)
右為細末煉蜜和丸每兩作五十丸三歲已下每服
一二丸至三丸温水空心化下
麝香青金丸治小兒肝臟有風呵欠頓悶神昏不爽
口中熱氣急驚搐搦胸滿氣短並皆治之
天麻(半兩)白附子(三錢炮)蝎稍(微炒)青黛(二味各二錢)白蛇
(酒浸取肉焙乾八錢)麝香(别研)硃砂(别研)天竺黃(各一錢)
右件為細末入研者麝香硃砂研勻煉蜜為丸每一
兩作四十丸每服一丸煎人參薄荷湯化下乳食空
脾臓(附論)
脾有餘脾胃有熱不思乳食或吐黃水瀉深黃色實熱
也或瀉黃沫如蠏吐沫虚熱也皆食不化寳鑑云胃受
熱五榖不能實先以黃白散行其臓腑後以五苓散脾
虚熱先五苓散次黃白散再服五苓散或少以益黃散
脾不足脾胃經冷不思乳食噦吐清水瀉綠白色食物
不化時腹痛或渴或不渴巢氏云小兒噦由哺冷冷氣
入胃與氣相連則胃氣不通致令噦也錢氏云瀉青白
米穀不化脾胃冷王氏云宿食不消脾胃冷也益黃散
兩服柴胡丸逐積再益黃散千金云脾虚腹脹鳴溏瀉
食物不消化脾胃有積不思乳食則或吐酸瀉白食
物不化傷食亦同或腹痛或不痛家寳方云喫物不消
是脾有積紫丸逐下食積益黃散補或食不知饑飽并
能大便不化是疳熱積益黃散汁吞紫丸瀉下後益黃
散補并六甲丸脾胃有風不思乳食嘔吐涎沫食物不
化大便雜色瀉久不定定而復作時多困倦錢氏云身
温風在脾故大便不聚先下益黃散補脾次宣風散逐
去脾間風再益黃散并神寳丹及温驚藥又云吐瀉乳
不化傷食下之素問云脾胃受濕則水榖不分川椒丸
五苓散古人曰五臓之病何脾病之多也盖脾土也萬
物之𤼵生皆由於土百病起因皆是脾之受納榖飲占
於諸臓乃病之多也脾怯當面目赤黃五臓相反隨
證治之氣不和口頻撮當調氣益黃散主之食不消脾
胃冷故不能消化當補脾益黃散主之弄舌脾臓微熱
令舌絡微緊時時舒舌治之勿用冷藥及下之當少與
瀉黃散漸服之亦或飲水醫疑為熱必冷藥下之非也
飲水者脾胃少津液也又加面黃肌瘦五心煩熱即為
疳瘦宜胡黃連輩大病未已用藥而弄舌者凶涎液不
收小兒因氣不升降膈脘痞滯致令乳飲不化流入胃
中隨氣上溢故令多涎其候胸滿短氣飲食遲化内經
謂脾為涎當調脾胃升降其氣則病可愈
方
鉛霜散治小兒脾風多涎心胸壅悶不下乳食昏昏
多睡
鉛霜(研)牛黃(研)半夏(生薑汁製焙乾)龍腦(研各半分)白附子(炮)
馬牙硝防風(去乂)丹砂(研)天竺黃(研)犀角屑細
辛(去苖葉)黃芩(去黑心)甘草(炙剉各一分)
右為末再同研勻每服一字用生薑蜜温水調下更
量兒大小以意加減不計時候
防風湯治小兒脾肺風熱膈上多涎心神昏悶少欲
乳食
防風(去义)羚羊角屑黃芩(去黑心)人參枳殼(麩炒去穰)
甘草(炙剉各一分)半夏(半分生薑汁製焙乾)
右搗篩每一錢七水八分生薑少許煎至五分去滓
不計時候量兒大小加減温服
降氣丸治小兒脾氣上溢氣不升降涎液不收清膈
牛蒡子梔子仁甘草(炙微赤剉)川硝鬱金(以上各半)
(兩)枳殼(一分麩炒微黃去穰)龍腦(半兩研)
右為末麵糊和丸如麻子大薄荷水化二丸至三丸
不計時候量兒大小加減服之
温脾散治小兒脾胃傷冷涎常流出在兩口角
半夏(半兩用白礬水浸)人參荳蔲白术乾薑(各半兩)
丁香(一兩)甘草(半錢)
右為末每服二錢生薑二片煎服食前
張煥温脾丹治小兒滯頤多涎流出漬於頤上此由
脾冷者涎多故也脾之液為涎脾氣冷不能收制其
津液故流出漬於頤上當温脾俗謂之捏破涎渦兒
者葛丞相云此方甚竒
半夏(用生薑六兩同搗細炒)丁香(一兩)木香(一兩)乾薑(半兩炮)青皮
(半兩去白陳皮亦可)白术(半兩)
右為末糊丸如黍米大一歲十丸二歲二十丸大小
加減米湯下直指方有陳皮半兩一方煉蜜和丸
金硃丹治脾熱多涎
金箔(二十片)硃砂(一兩研水飛)半夏(湯洗七次)牛膽南星(一兩)白
茯苓(半兩)石膏(半兩研水飛)
右都拌勻再細研用生薑汁和丸如黍米大每服十
粒人參湯下乳後
瀉黃散(又名瀉脾散)治瀉脾熱目黃口不能吮乳
藿香葉(七錢)山梔子(一兩)石膏(半兩)甘草(三兩)防風(切焙四兩)
右剉同蜜酒微炒為細末每服一錢至二錢水一盞
同煎至五分温服清汁無時南方多以寒水石為石
膏以石膏為寒水石正與京師相反了大悞也盖石
膏潔白堅硬有墻壁而寒水石則軟爛以手可研外
微有黑細紋方書中寒水石則火煆用之石膏則堅
硬不可入火如白虎湯石膏則能解肌熱破痰治頭
痛若用寒水石則悞矣又有一等堅白全類石膏而
方敲之亦皆成者名方解石也可代石膏用之南人
有不信此說者孝忠嘗相與同就京師大藥肆中買
石膏寒水石方觧石三種又同詣惠民和濟局及訪
諸國醫詢證之皆合此說乃信服孝忠頃編保生信
效方已為此論恐小兒尤不可悞故復見於此
益黃散治小兒吐瀉脾虚不食五榖不化困倦少力
腸滑夜起并疳盜汗并治涎唾流領下常濕名滯頤
陳皮(一兩去白)丁香(二錢)訶子(炮去核)青皮(去白)甘草(炮炒各半兩)
右為末三錢水半盞煎至三分去滓食前服大小加
減服之海藏云此劑瀉脯熱
牛蒡丹治脾熱多涎
牛蒡子(一兩)鬱金川朴硝枳殼(去穰麩炒)皂子(半兩)
(炒黃)
右為細末用生薑汁打白麵糊丸如黍米大每服十
粒煎人參湯下大小加減
半夏丸治小兒脾熱乳食不下胸膈多涎(一名皂莢丸)
半夏(半分生薑湯洗七遍去滑)皂莢子仁(半兩)
右為末用生薑汁和丸如麻子大不計時候以温水
下三丸隨兒大小以意加减
半夏丸
半夏(一兩微炒)白礬(生研半兩)
右為細末麺糊和丸如粟米大每服五七丸量輕重
加减食後臨卧生薑湯下
桑白汁治小兒脾熱乳食不下胸膈痞悶涎溢不收
右用新桑根白皮不以多少細剉取自然汁塗於兒
口内立效如無新桑根白皮取桑根白皮一兩細剉
水一盞煎至半盞放温塗兒口内極妙
又方
右以白羊糞少許入水研取汁塗兒口内效
又方
右取鹿角末炒令焦更研令細以清粥飲調下一字
又方
右取牛噍草絞取汁少少與服之
鬱金散治滯頤不問脾虚驚熱並可進之
鬱金南星白附子大半夏(各半兩)
右用生薑二十片皂角三條水兩盞煎藥同煮以乾
為度去皂角及薑以四味焙乾同雄猪膽一枚以盞
乘定刺汁以藥入膽汁内浸灸乾又浸以膽汁盡為
度冄用鐵孕粉(半兩)甘草(三錢)研勻同為末每服一錢
薄荷蜜湯調下
肺臟(附論)
肺有餘咳𠻳氣急痰實成塊瀉肺散褊銀丸珍珠丸下
涎肺不足哽氣喘息𠻳吐清涎目胞浮腫補肺散人參
丸肺盛復有冷氣者胸滿短氣氣急喘𠻳上氣當先
散肺後發散風冷散肺瀉白散大青膏主之肺只傷寒
則不胸滿肺熱手搯眉目鼻面甘桔湯主之肺虚熱
唇深紅色治之散肺虚熱少服瀉白散肺臓怯唇白
色當補肺阿膠散主之若悶亂氣麄喘促哽氣者難治
肺虚損故也脾虚病久則虚而唇白脾者肺之母也
母子皆虚不能相營故名曰怯肺主唇白白而澤者吉
白如乾骨者死錢氏曰東都張氏係九歲病肺熱他
醫以珠犀熊射生牛黃治之一月不愈其証𠻳喘悶亂
飲水不止全不食錢氏用史君子丸益黃散張曰本有
熱何以又行温藥他醫用涼藥攻之一月尚無效錢曰
凉藥久則胃寒不能食小兒虚不能食當補脾後飲食
如故乃瀉肺經病必愈矣服補脾藥二日其子欲飲食
錢以瀉白散肺遂愈七分張曰何以不虚錢曰先實其
脾然後瀉肺故不虚也
方
阿膠散補肺
阿膠(一兩半麸炒)馬兜鈴(半兩焙)甘草(二錢半炙)黍粘子(二錢半爐)
(香)杏仁(七箇去皮尖)糯米(一兩)
右為末每服一二錢水一盞煎至六分食後温服海
藏云杏仁本瀉肺非若人參天門冬麥門冬之補也
當以意消息
百部丸治小兒肺寒壅𠻳微啼
百部(炒乾秤)天麻(去節先作末各三分)杏仁(四十箇去皮尖炒煮三五沸研入)
右為末和勻蜜丸皂子大温水化下二三丸無時日
三四丸此本方也仲陽加松子仁五十箇糖丸之含
化大妙
瀉白散瀉肺脾熱目黃口不吮乳喘𠻳
桑白皮(一兩剉炒黃)地骨皮(一兩)甘草(半兩炒)
右為細末每服一二錢水一盞入糯米百粒同煎食
後服易老加黃連海藏云治肺熱傳骨蒸自汗用此
以直瀉之梔子黃芩亦能瀉肺當以氣血分之
腎臓(附論)
腎有餘腹滿腸洩體重喘𠻳小便黃色牽牛散瘡頭變
黑氣急亦腎有餘百祥丸腎不足體重厥逆腹大喘𠻳
面無精光好暗畏明耳鳴聾重腦縫開地黃丸主之
腎虚者兒本虚怯胎氣不成則神不足目中白睛多其
顱即觧𩕄面色㿠白皆為難養縱長亦不夀若後更恣
色慾多不及三十而亡或有因病後而致腎虚者非也
又腎氣不足則下竄盖骨重惟欲下垂而縮身也腎少
隂也腎虚則畏明皆宜補腎地黃丸主之膀胱内通
腎臟一處承受三經所傳其外腎冷熱皆由心氣主之
心經有熱熱入小腸或赤或白或淋或澁心經有寒流
膀胱或祕或疝或腫或大凡小兒初生兩箇腎子俱大
光浮名曰卵腫一邊差大名曰偏墜盖由驚氣所行傳
受于中或母懷孕驚憂之氣不散胞胎之間兒以受之
所以生下便有卵腫外宜黑神散傅之内用清心藥順
之黑神散者用黃連黃芩黃柏大黃等分為末猪膽汁
蜜調傅之立效清心以犀角地黃膏與服若有熱大連
翹飲宿夜安定
方
羚羊角丸治小兒腎虚或病後筋骨弱五六歲不能
行宜補益肝腎
虎脛骨(敲破塗醋炙黃)生乾地黃(焙炙)酸棗仁(去皮炙秤)羚羊角
(尖細而節密煮醋為末)白茯苓(各半兩)桂(去皮即有味處不見火)防風(去蘆)
(頭)當歸(去蘆頭)黃芩(切焙各一分)
右為細末煉蜜和成劑每服一丸皂子大兒大者加
之食前化下日三四服久服取效
地黃丸治小兒肝腎虚兩脇拘服多恐悲哭又治大
病後不能作聲是腎怯不能上接於陽又治禀受腎
氣虚頭骨開
澤瀉牡丹皮白茯苓(各三錢)熟乾生地(八錢焙秤)山
茱萸(四錢)山藥(半兩)牛膝(四分)
右為細末煉蜜和丸如小豆大三歲每服七丸空心
温水下一方無牛膝
白芨散治小兒腎氣不成腦髓不定小兒年大骨應
合而頭縫開者是也宜以藥塗之
白芨栢仁防風(去苗)細辛(各一兩)
右為細末每服一錢以乳汁調塗在兒顱骨上每日
一次用之
甘豆湯治小兒腎虚有熱大小便不通
黑豆(一合)甘草(二錢)薑(七片)
右剉新水煎服
瀉腎丸治脈洪而實
右用前地黃丸熟地黃換生地黃去山茱萸是也此
治左手本部脈若右尺洪實以風隨丹瀉之此地黃
丸仲景八味丸去桂附若加五味子腎氣丸也此益
肺之源以生腎水焉
治腎縮治小兒初生兩腎縮了初生受寒氣也
硫黃茱萸大蒜
右同研塗腹仍以菵草蛇床子二味煎湯淋洗燻之
盖初生受其寒氣而然
治虚寒証惟腎主虚亦惟腎受寒小兒骨氣末就雖
不容補但以地黃丸與之厥冷者以生乾薑炙甘草煎
湯調下洞泄者却專用木香白术生乾薑各一分辣桂
炙甘草半分剉細量兒大小作劑入陳米煎服
治小兒外腎腫硬成疝
用乾蚯蚓為細末用唾塗避風冷濕地
治小兒外腎腫硬或疝疾或風熱暴腫
右用地龍糞生薄荷汁調塗尤妙
普濟方卷三百六十二
