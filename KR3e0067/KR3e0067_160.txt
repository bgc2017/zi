普濟方卷一百六十一明周王朱橚撰
喘𠻳門
咳𠻳短氣類(附論)
肺主于氣候于皮毛氣虚為微寒客於皮毛傷於肺肺氣不
足則成咳𠻳夫氣得溫則宣利得寒則痞澀虛則氣不
足而為寒所迫併聚于肺間不得宣發故令咳而短氣
也
方
紫菀丸(出聖惠方)治肺咳𠻳氣短不得睡卧
紫菀(一兩去苖土)漢防己(一兩)貝母(一兩煨欲黃)人參(去蘆頭用一兩)
欵冬花(一兩)桑白皮(一兩剉)天門冬(一兩半焙去心)木香(一兩)甜
葶藶(一兩隔紙炒令紫色)甘草(半兩炙微赤剉)㯽榔(一兩)杏仁(半兩湯浸去皮)
(尖雙仁麩炒黃)
右為細末煉蜜為丸如梧桐子大不拘時以粥飲送
下每服二十丸
肉蓯蓉湯療傷中咳𠻳短氣胸中痛痰飲厥逆宿食
不消化寒熱邪癖五内不調
肉蓯蓉(五兩)乾地黃(四兩)大棗(三十枚擘)烏頭(一兩炮)甘草(一兩)
(炙)桂心麥門冬(去心各一兩)紫菀五味子(各一兩)生薑
石膏(碎綿裹)
右切以水一斗五升煑取七升去滓分為七服日四
夜三
一方大棗五十枚水一斗二升煑取九升忌海藻生
蔥菘菜蕪荑猪肉冷水
五味子散治咳𠻳鼻塞清涕顫掉緩弱少氣不足時
時欲嘔
五味子黃耆(細切各三分)甘草(炙剉一分)人參桂(去粗皮)
羌活(去蘆頭)乾薑(炮)細辛(去苖葉)附子(炮裂去皮臍)白术(各五)
(錢)
右為細末每服二錢生薑烏梅湯調下
紫蘇散(出聖惠方)治咳𠻳短氣體煩發熱發作無時
紫蘇莖葉(一兩)貝母(三分煨微黃)紫菀(三分去苖土)麥門冬(三分)
(去心)陳橘皮(半兩湯浸去白穰)甘草(半兩炙作赤剉)桑白皮(三分剉)赤
茯苓(三分)五味子(三分)
右為散每服四錢水一中盞入生薑半分煎至六分
去滓不拘時溫服
五味子湯(出聖惠方)療逆氣咳𠻳胷膈中寒熱短氣不足
五味子(一兩)前胡(三兩)紫菀甘草(炙)桂心生薑(各二)
(兩)棗(三十枚擘)山茱萸(三兩)
右切以水一斗煑取七升攪去滓服一升日三夜二
忌生蔥海藻菘菜一方用三錢水一盞煎日二夜
一又一方用橘皮不用茱萸
延年紫蘇飲治咳𠻳短氣唾涕稠喘乏風虛煩損發
無時者宜服
紫蘇貝母(各二兩)紫菀(二兩)麥門冬(去心)棗(五枚擘)葶藶
子(一兩炒令黃别研搗)甘草(一兩炙)
右切以水六升煑取二升分為四服如人行七里禁
猪肉魚肉蒜海藻菘菜
海藻湯(出聖惠方)治咳𠻳而下痢胷中痞而短氣心中時
悸四肢不欲動手足煩不欲食肩背痛時惡寒
海藻(四兩)五味子半夏(各半斤)生薑(一兩)細辛茯苓
(六兩)杏仁(五十枚)
右㕮咀水一斗煑取三升去滓分為三服日三又
方無五味生薑
五味湯(出宣明論)治胷膈痞滿心復刺痛短氣噎悶咳𠻳
痰唾嘔逆惡心不思飲食溫中益氣
五味子(九兩)良薑乾薑(各一兩半)紅皮(去白)茴香(炒各二兩)甘
草(炙七兩)塩一斤(炒)
右為末每服一錢百沸湯點空心食前甚者日三服
一方無乾薑
訶梨勒散(出聖惠方)治咳𠻳短氣腹脇痛
訶梨勒皮(三分)陳橘皮(三分湯浸去白穣)人參(一兩去蘆頭)桔梗
(三分去蘆頭)吴茱萸(半兩湯浸七遍焙)甘草(半兩炙黃剉)杏仁(三分湯浸)
(去皮尖雙仁麩炒微黃)
右為散每服三錢水一中盞入生薑半分煎至六分
去滓不拘時溫服
又方(出聖惠方)治咳𠻳短氣體煩熱發作無時
麻黃(三兩去根節)桂心(半兩)乾薑(一分煨裂剉)甘草(半兩炙微赤剉)杏
仁(三分去皮尖雙仁炒)
右為散每服三錢水一中盞煎至六分去滓不拘時
溫服
治咳𠻳短氣喘急(出聖惠方)
麻黃(一兩去根節)甘草(一兩炙微赤剉)甜葶藶(一兩隔紙炒令紫)赤茯
苓杏仁(一兩湯浸去皮尖雙仁炒研如膏)
右為末煉蜜和擣三百杵如梧桐子大每服二十丸
不拘時以粥飲下
薑椒湯療咳𠻳及短氣脇痛
生薑椒(去目炒出汗各一兩)
右切以水五升煑取三升每服一合
咳𠻳上氣(附論)
夫諸氣皆屬于肺肺氣和平則升降自若若為寒邪所
傷則肺氣壅澀不得宣通故咳𠻳而上氣其證喘咳多
涕唾甚者面目浮腫久而不已肺氣虛極風邪停滯令
人胷背痛以至唾膿血也咳𠻳上氣者為肺氣有餘
也肺感于寒甚者則成咳𠻳也肺主氣氣有餘則喘上
氣此為邪搏于氣氣壅滯不得宣發是為有餘故咳𠻳
而上氣也久咳𠻳上氣者肺氣虚極風邪停滯故其病
積月累季久不得瘥則胷痛面腫而上氣唾膿血也
方
地黃煎治肺臟氣不和上氣咳𠻳
地黃汁(一升半)麥門冬(汁)生薑(汁)天門冬(汁各五合)射干
(一兩)黃牛乳(一升)蜜(二升)黃牛酥(五升)黃耆(剉炒)桂(去粗皮)人參
(二兩)五味子欵冬花紫菀(去苖土)貝母(去心各二兩)杏
仁(去皮尖雙仁研五及)玄參赤茯苓柴胡(去苖各一兩)
右為末次將自然汁及酥乳蜜等入銅噐中以文武
火煎百十沸時時攪轉然後旋旋調下諸藥末攪令
勻煎百餘沸来日封閉于甑上蒸兩炊久待冷以臘
紙緊封閉十數日時復一看莫令損動每日飲後服
一匙頭便仰卧漸漸嚥之令藥浸潤心肺至夜臨睡
時如前再服
治上氣咳𠻳兼水氣癖氣
葶藶子(炒)貝母桔梗鱉甲(炙)防葵(各六分)白术
(四兩)茯苓大戟枳實(炙)紫菀旋覆花杏仁
(去皮尖熬)橘皮(各四兩)芫花(二分)大黃(一錢)皂莢(一分炙去皮子)
右搗篩蜜和為丸空心以飲服如梧子五丸日二服
漸漸加至十九丸以微利為度忌桃李雀肉莧菜醋
猪肉陳臭等物
木香枳殼湯治咳𠻳氣促
木香枳殼(去穣麩炒)黃連(去鬚各一兩)麻黃(去根節)貝母(去心)
百合紫菀(去苖土)欵冬花(去梗)桑根白皮天雄(炮裂)
(去皮臍)白石脂昆布(洗去鹹焙各一兩半)黃芩(去黑心半兩)旋覆
花(微炒三分)杏仁(湯浸去皮尖雙仁炒十枚)
右剉如麻豆每服五錢水一盞半生薑三片同煎至
八分去滓溫服
欵冬花丸治三十年上氣咳𠻳膿血喘息不得卧
欵冬花(去梗)乾薑(炮)蜀椒(去目及閉口者炒出汗)桂(去粗皮)吴茱
萸(洗淨焙乾炒)菖蒲(剉米泔浸半日炒乾各一兩一分)細辛(去苖葉)芫花
(醋浸炒乾)紫菀(去苖土)甘草(炙剉)桔梗(炒)白茯苓(去黑皮)皂莢
(炙去皮子各三分)人參(三分)
右為末煉蜜和為丸如梧子大每服五丸酒下加至
十丸每日三服
桑白皮湯治咳𠻳上氣促急心躁寒熱四肢煩疼夜
間甚者
柴胡(去苖)桑根白皮天雄(炮裂去皮臍)羌活(去蘆頭)枳殼
(去穣麩炒)大腹(連皮剉各一兩半)黃連(去鬚)當歸(切焙)麻黃(去根節)桂
(去粗皮)甘草(炙剉各一兩)白梅(拍碎四磈)黃芩(去黑皮)旋覆花(微炒)
(各半兩)
右剉如麻豆每服五錢水一盞半入生薑三片同煎
八分去滓溫服
潤膈丸(一名天阿膠丸)治積年咳𠻳上氣涎涶稠粘五心煩
躁不思飲食心肺留熱(方見本門肺虚類)
紫蘇散(出聖惠方)治人久咳𠻳上氣胷滿不能飲食頭面
浮腫唾膿血
紫蘇子(一兩微炒)半夏(三分湯洗七分去臍)五味子(三分)麻黃(三分去根)
(節)細辛(三分)紫菀(三分去苖土)赤茯苓(一兩)黃芩(半兩)甘草(半兩)
(炙赤剉)陳橘皮(一兩湯浸去白穣)桂心(半兩)甜葶藶(一兩隔紙炒令紫)
桑白皮(一兩剉)
右為散每服五錢水一大盞入生薑半分煎至五分
去滓不拘時溫服
皂莢丸(出聖惠方)治久咳𠻳上氣心胸滿悶喫食减少
皂莢(一兩去黑皮酥炙令黃去子)紫菀(三分去苖土)欵冬花(半兩)細辛
(三分)陳橘皮(三分湯浸去白穣)桂心(半兩)麥門冬(一兩去心焙)紫蘇
子(三分微炒)乾薑(三分炮裂剉)當歸(三分剉微炒)甘草(半兩炙赤剉)川
椒(一兩去目及閉口微炒去汗)杏仁(一兩湯浸去皮尖雙仁炒微黃研如膏)
右為末煉蜜和搗五七百杵丸如梧桐子大每服三
十丸不拘時以薑湯下
五味子湯治咳𠻳上氣語聲不出心胷痞悶頭昏痰
涎小便赤澀
五味子(炒)人參桑根白皮(炙剉)麥門冬(去心焙)麻黃
(去根節)防風細辛甘草(炙剉)白前杏仁(湯浸去皮尖雙)
(仁麩炒)枳殼(去穣麩炒各五錢)甜葶藶(隔紙炒)
右為散每服三錢水一盞入生薑三片同煎至七分
去滓食後臨卧溫服
蜀椒丸(出千金方)治咳𠻳上氣甚良
蜀椒(五分)烏頭杏仁菖蒲皂莢礜石(以上五味各十)
(兩)細辛欵冬花紫菀乾薑(各三分)吴茱萸(四分)
麻黃(四分)
右為細末每蜜丸梧桐子大暮卧吞二丸治二十年
久𠻳不過二十丸
紫菀煎(出聖惠方)治久咳𠻳上氣涕唾稠黏頭面虚腫宜
服
阿膠(三兩搗碎令黃)射干(三兩)細辛乾薑(一兩炮裂剉)竹瀝(一盞)
芫花根(半兩去土)桑白皮(三兩剉)欵冬花(二兩)附子(半兩炮去皮臍)
甘草(半兩炙赤剉)白蜜(一盞)
右為散先以水二斗于銀鍋中煎至一斗去滓入蜜
及竹瀝以慢火熬成膏每服半匙以溫粥調飲送下
日三四服
又方治咳𠻳胷脇支滿多唾上氣
礜石(一作&KR0034;石)烏頭(一方不用)菖蒲(各一分)細辛黃環(各二分)
欵冬花紫菀杏仁(各三分)吴茱萸(四分)乾薑(五分)蜀
椒(五合)
右為末煉蜜和丸如梧桐子大每服一丸着牙上嚥
汁每一日六服劇者常服不止
射干煎(出千金方)治咳𠻳上氣
生射干欵冬花(各二兩)紫菀細辛桑白皮
附子甘草(各二兩)白蜜竹瀝生薑(各一升一云乾薑)
飴糖(五兩)
右以射干先内白蜜并竹瀝中煎五六沸去之㕮咀
六物以水一升合浸一宿煎七上七下去滓乃合飴
薑汁煎如餳服如酸棗大十丸日三劇者夜二不知加
之以知為度外臺秘要用芫花根半兩
又方療咳𠻳上氣時時嘔白唾沫數十歲不愈者
吴茱萸五味子大黃桂心甘草(炙)細辛
人參紫菀欵冬花(各一兩)大戟竹茹(各三分)
右切以水一斗煮取三升分為三服亦療隂冷咳至
良忌海藻菘菜生葱深師方
百合丸(出聖惠方)治咳𠻳上氣心胸煩悶胸中不利含化
百合(一兩)紫菀(一兩洗去苖土)桂心(半兩)麥門冬(二兩去心焙)白莢
子仁(半兩微炒)貝母(二兩煨微黃)五味子乾薑(一分炮裂剉)杏
仁(一兩湯浸去皮尖雙仁炒微黃)訶梨勒皮(半兩)甘草(半兩炙微赤剉)
右為細末入杏仁同研令勻以棗肉和如半棗大小
不計時以綿裹一丸含嚥津
生地黃煎(出聖惠方)治咳𠻳上氣心膈煩悶痰唾不利
生地黃汁(二升)生天門冬汁(二升)蜜(五合)酥(三合)生薑汁(二合)
貝母(二兩煨微黃)五味子(二兩)紫菀(二兩去苖土)甘草(一兩炙微赤剉)
鹿角膠(五兩搗碎炒黃)杏仁(三兩湯浸去皮尖雙仁麩炒)
右為末研令極細後取諸藥汁及杏仁酥蜜等同于
銀器中慢火熬不住手攪候如膏即收于不津器中
不計時候含一茶匙嚥津
華蓋煮散治咳𠻳上氣
欵冬花(去梗)知母(焙)貝母(去心炒各一兩)紫菀(去苗土)桔梗(炒各)
(三分)木香甜葶藶(微炒各半兩)杏仁(去皮尖雙仁炒二分)防己(半兩)
蟬殼(一兩)
右為散每服三錢水一盞入酥少許煎七分食後溫
服
通氣丸(出千金方)治久上氣咳𠻳咽中腥臭氣攪心痛眼
疼耳中嘈嘈風邪毒注時氣食不生肌胷中隔塞嘔
逆多唾惡心心下堅滿飲多食少惡疰淋痛
飴糖(三升)蜀椒(二升)杏仁(一升)蜈蚣(五節)大附子(五枚)乾薑(四分)
人參(四分)桂心(六分)烏頭(七分)天門冬(十分)
右為末别治杏仁如脂稍稍内藥末搗千杵洋糖乃
内藥末中令調和含如半棗一枚日六七夜三四服
以胷中溫為度若夢與鬼交通少飲食者全用蜈蚣
食不消加杏仁五合小腹急腰痛加天門冬杜仲有
風加烏頭三枚附子一枚立夏後勿用加有留飲加葶
藶一兩
馬兜鈴散治肺熱上氣喘逆咳𠻳咯血
馬兜鈴黃芩(去黑心)知母(切焙)白茯苓(去黑皮)紫菀(去苖)
(土)麻黃(去根節)甘草(炙剉)杏仁(去皮尖雙仁炒黃)貝母(去心)大黃
(剉炒各半兩)
右為散每服二錢煎桑根白皮棗湯調下
加减三竒湯(出拔萃方)治咳𠻳上氣痰涎喘促胸膈不利
桔梗(去蘆半兩)半夏(湯洗七錢)陳皮(去白五錢)甘草(五錢)青皮(去白五錢)
人參(去蘆五錢)杏仁(三錢研)五味子(四錢)紫蘇葉桑白皮
(各五分)
右㕮咀每服四錢水二大盞生薑三片煎至一盞去
滓食後溫服
麻黃散(出聖惠方)治久咳𠻳肺壅上氣坐卧不安
麻黃(一兩去根節)桑白皮(剉一兩)甜葶藶(一兩隔綿紙炒紫色)五味
子(三分)白前(三分)甘草(半兩炙微赤剉)木通(三分剉)川大黃(三兩半剉)
(碎微炒)黃耆(一兩剉)陳橘皮(三分湯浸去白)
右為散每服四錢水一盞入薑半分煎至六分去滓
不拘時溫服
杏仁散(出聖惠方)治咳𠻳上氣肺寒鼻中不利
杏仁(一兩湯浸去皮尖雙仁炒黃)五味子(二兩)甘草(半兩炙微赤剉)麻黃
(一兩去根節)陳橘皮(三分湯浸去白穣)欵冬花(三分)紫菀(三分去苗土)
厚朴(三分去粗皮生姜製炒令香)乾薑(三分炮裂)桂心(三分)
右為散每服五錢水一大盞入棗三枚煎至五分去
滓不拘時溫服
大腹皮散(出聖惠方)治咳𠻳上氣肺脹喘急胸中滿悶宜
服
大腹皮(三分剉)杏仁(三分湯浸去皮尖雙仁麩炒黃)百合(半兩)甜葶藶
(二兩隔紙炒)紫色紫菀(三分去苖土)半夏(半兩湯浸七遍去滑)赤茯
苓(一兩)桔梗(三分去蘆頭)桑白皮(一兩剉)甘草(半兩炙微赤剉)
右為散每服五錢水一大盞入薑半分去滓不拘時
溫服
香䜴丸療上氣三十年咳𠻳氣久寒令肺脾中客熱
變為冷
香䜴(二十枚)食茱萸(一方用吴茱萸)甘草細辛杏仁(去皮)
(尖兩仁者熬各一兩)紫菀(二兩)
右為細末别搗杏仁如膏及内藥末攪令勻蜜和丸
如梧桐子大每服三丸日三不知增之至五丸暮卧
時含十丸着咽喉中嚥之忌海藻菘菜生菜
治久咳𠻳上氣十年二十年諸藥治不瘥方(出肘後方)
以蝙蝠除頭燒令焦末飲服之
治上氣咳𠻳(出本草)
以揣骨炙末酒和三合服之日二其𠻳必瘥
治上氣咳𠻳胸膈妨滿氣喘(出本草)
取鯉魚一尾切作鱠以薑醋食之蒜虀亦得
杏仁丸治咳𠻳喘促
杏仁(去雙仁皮尖炒研三兩)麥門冬(去心焙)百合貝母(去心)知
母(焙)甘草(炙剉各一兩)白茯苓(去黑皮一兩半)乾薑(炮)桂(去粗皮各)
(半兩)
右為末煉蜜和丸如彈子大每含化一丸嚥津
治咳𠻳上氣(出千金方)
蜀椒桂心海蛤(各四分)昆布海藻乾薑
細辛(各六分)麥門冬(十分)
右為末蜜丸梧桐子大飲服十丸加至二十丸日進
三服有人風虚中冷胸中滿上氣喉中如吹管聲吸
吸氣上欲咳服此方得瘥
白前湯治咳𠻳喘悶背膊煩疼四肢無力
白前(一兩半)杏仁(二十七枚去雙仁皮尖炒)紫菀(去苖土)黃芩(各一兩)
麥門冬(去心焙二兩)紫蘇莖葉(三分)大麻仁(净淘研細)陳橘皮
(湯浸去白炒半兩)
右除研大麻仁旋入外麄擣篩每服三錢水一盞入
生薑五片煎至數沸入研麻仁半錢再煎至七分去
滓食後溫服每日二服
蘇子湯療氣上迫滿或氣不通煩悶喘嘔
蘇子(一升)乾薑(三兩)半夏(四兩洗)桂心人參(各二兩)橘皮
茯苓(各三兩)甘草(一兩炙)
右切以水八升煮取二升分為三服若虚熱去乾薑
用生薑六兩加黃芩二兩忌海藻菘菜羊肉錫注葱
酢等物
大腹皮散(出聖惠方)治久咳𠻳上氣坐卧不得咽喉不利
胸中滿悶宜服
大腹皮(一兩剉)麻黃(一兩半去根節)紫蘇莖葉(一兩半)陳橘皮
(一兩半湯浸去白穣)赤茯苓(一兩)杏仁(三兩湯浸去皮尖雙仁炒微黃)甘草(半兩)
(炙剉)
右為散每服四錢水一中盞生薑半分煎至六分去
滓不拘時溫服
含化丸(出聖惠方)治咳𠻳上氣
杏仁(一兩湯浸去皮尖雙仁麩炒微黃)白前(半兩)五味子(半兩)桂心(半兩)
貝母(半兩微煨)陳橘皮(半兩湯浸去白穣)甘草(一分炙微赤剉)皂莢子
仁(半兩微炒)
右為細末東蜜及煮棗肉相和搗為丸如彈子大每
常含一丸嚥津
百部丸治上氣咳𠻳
百部欵冬花(去梗)天門冬(去心炒)桔梗(炒)紫菀(去苖土各)
(等分)
右為末煉蜜丸如梧桐子大每服二十丸食後煎甘
草烏梅湯下
蛤蚧散(出三因方)治元氣虚寒上氣咳𠻳久年不瘥
蛤蚧(一對炙)成煉鍾乳肉桂欵冬花白礬(飛過)
(别研)甘草(炙各半兩)
右為末每服五分用蘆管吸之或覺咽乾即用米飲
調下空心食前服之
紫菀湯治咳𠻳喘急胸腹脇肋脹悶疼痛(方見喘門喘𠻳門)
㯽榔湯治上氣腹脹胸滿咳𠻳不下食
㯽榔(剉一十四枚)蜜(二合)高良薑(一兩)枇杷葉(刷去毛炙一握)生薑
(切焙三兩)酥(三兩)
右先將四味麄搗篩以水三升煎取一升去滓下酥
蜜煎三五沸分作三服相去如人行八九里再服重
者不過三劑
治久咳𠻳上氣心胸煩熱唾膿血(出聖惠方)
紫蘇子(三兩微炒)生薑汁(一合)白蜜(一中盞)鹿角膠(二兩炒搗碎燥)
生地黃汁(一盞)杏仁(三兩湯浸去皮尖雙仁炒微黃)
右三味都搗令熟入生薑地黃蜜相和以慢火熬成
膏于不津器中蜜收之每服以溫粥飲調下半匙日
三四服
蘇子煎(出千金方)治上氣咳𠻳
蘇子生薑汁地黃汁白蜜杏仁(各二升)
右搗蘇子以地黃汁薑汁澆之以絹絞取汁更搗以
汁澆之令味盡去滓熬杏仁令黃黑治如膏脂又以
向汁澆之絹絞往来六七度令味盡去滓内蜜合和
置銅器中于湯上煎之令如飴每服方寸匕日三夜
一又方無地黃汁
麻黃散(出聖惠方)治咳𠻳上氣
麻黃(一兩去根節)甘草(半兩炙微赤剉)阿膠(一兩搗碎炒黃)乾薑(三分炮裂)
(剉)杏仁(一兩湯浸去皮尖雙仁炒)
右為散每服三錢水一中盞入棗三枚煎至六分去
滓不拘時溫服
四神散治肺氣不和上氣咳𠻳
欵冬花(去梗)貝母(去心)白薇百部(各一兩半)
右為散每服三錢食後以蜜湯調下
麻黃散(出千金方)治久上氣咳𠻳
麻黃(半斤)杏仁(百枚)甘草(三兩)桂心(一兩)
右四味治下篩别碾杏仁如脂内藥末和合臨上氣
服一方寸匕食久氣未下更服一方寸匕可至
三匕氣發仍服即止一方去桂心甘草服之忌海
藻菘菜生葱
陳橘皮散(出聖惠方)治咳𠻳上氣胷膈不利
陳橘皮(半兩去白穣)杏仁(三分湯浸去皮尖)甘草(一分炙微赤剉)紫蘇
葉(一兩)
右為散每服三錢以水一中盞入生薑半分煎至六
分去滓溫服
龍腦丸治多年上氣咳𠻳
龍腦(細研一錢)訶梨勒皮(半兩)皂莢(炙令黃色去皮子一挺)
右先搗訶梨勒皮皂莢細羅為末次入龍腦同研令
勻煉蜜為丸如梧桐子大每日空腹煎貝母湯下七
丸日二夜一
救急療上氣咳𠻳肺氣胸痛病源咳𠻳上氣者肺氣有
餘也肺感于寒微則成咳𠻳肺主氣氣有餘則喘咳
上氣此為邪搏于氣氣壅滯不得宣發是為有餘故
咳𠻳而上氣也其状喘咳上氣及多涕唾面目浮腫
則氣逆也
杏仁(三大升去皮尖雙仁者)白蜜(一大升)牛酥(二大升)
右杏仁搗碎于瓷盆中研取汁五升净磨銅鐺勿令
脂膩先傾三升汁于鐺中刻木記其深淺又傾二升
汁以緩火煎減至于所記處即内白蜜及酥還至木
記處藥乃成貯不津瓷器中每日三度以暖酒服一
大匙不能飲酒粥亦得服一七唾色變白二七日唾
稀三七日咳斷此方非止療咳兼補虚損去風冷兼
悦肌膚白如瓠婦人服之更佳
又方(出聖惠方)治咳𠻳上氣肺脹喘急胸中滿悶
紫蘇莖葉(一兩)薑(半兩炮裂剉)陳皮(二兩湯浸去白穣)
右為散每服三錢水一中盞入棗三枚煎至六分去
滓不拘時候溫服
又方(出聖惠方)治咳𠻳上氣語不出聲心煩悶亂
桂心(一兩)杏仁(一兩湯浸去皮尖雙仁麩炒黃研如膏)乾薑(一分炮裂剉)
右為細末入杏仁同研令勻以棗肉和丸如棗大不
計時候以綿裹一丸含嚥津
又方(出千金方)治咳𠻳胷脇肢滿多唾上氣
薑汁(一升半)沙糖(五合)
右煎薑汁減半内糖更煎服之
又方(出千金方)
白糖(五分)皂莢(未一方寸已)
右先微暖糖令消内皂莢末合和相得丸如小豆先
食服二丸
又方(出千金方)
用酒一升半浸肥皂莢兩挺經宿煮取半升分三服
七日忌如藥法若吐多以酢飯三四口止之
桂杏丸治咳𠻳上氣語聲不出心中煩悶(方見咳𠻳門咳𠻳失)
(聲類)
療上氣暴咳
紫蘇莖葉(剉二升)大豆(一升)
右以水四升煮大豆次下紫蘇煮取一升五合為三
服晝二夜一忌醋酢醎酸油膩等
治久咳𠻳上氣十年二十年諸藥治不瘥(肘後方)
用猪&KR1004;三具棗一百枚酒三升漬數日服一二合加
至四五合服之不久瘥
又方(出肘後方)
用生龜一隻着坎中就溺之令没龜死因漬之三日
出燒末以醇酒一升和屑如乾飯頓服之須臾大吐
𠻳嚢出則瘥小兒可服半斤
又方(出肘後方)
用梨一顆去核内酥蜜麪裹燒令熟食之亦用梨肉
内酥中煎停冷食之可
治咳𠻳上氣呷呀息氣喉中作聲唾黏(出肘後方)
用藍實葉水浸良久搗絞汁一升空腹頻服須臾以
杏仁研取汁煮粥食之一兩日將息依前法更服吐
痰盡瘥
又方(出本草)治上氣咳𠻳腹滿羸頓者
用楸葉三斗煮三十沸去滓煎堪丸如棗大以竹筒
内下部中立愈
又方(出本草)治上氣咳𠻳胸膈妨滿氣喘
用猪肉細切作䭔子于猪脂中煎食之又猪肪脂四
兩煮百沸已来切和醬醋食之
又方(出肘後方)治傷中筋脉上氣咳𠻳
用棗二十枚去核以酥四兩微火煎入棗肉中瀝盡
酥常令一枚微嚥服之
又方(出肘後方)治上氣咳𠻳胸膈妨滿氣喘
用桃仁三兩去皮尖以水一升研取汁和粳米二合
煮粥食之
郁李仁煎治積年上氣咳𠻳不得卧
用郁李仁去皮尖雙仁一兩用水一升研如杏酪去
滓煮令無辛氣次下酥一棗許同煮熟放溫頓服之
青金湯治丈夫婦人遠年近日肺氣喘𠻳上氣喘急
喉中涎聲胸滿氣逆坐卧不安飲食不下
罌粟殼人參粉草(各半兩)陳皮茯苓杏仁
(製)眀阿膠(炒)五味子桑白皮薏苡仁紫蘇
(各一兩)百合貝母半夏麯欵冬花(各一兩)
右㕮咀每服五錢薑三片棗二枚烏梅半枚水煎臨
卧服之
又方(出千金方)
用服芥子七丸以油酒下之
白术散(一名白术湯出臍生方)治五臟受濕咳𠻳痰多上氣喘
急身體痛重脉来濡細增寒發熱
白术(二兩)五味子半夏(湯泡七次)白茯苓(去皮)橘紅(各一兩)
甘草(炙半兩)
右㕮咀每服四錢水一盞半生薑五片煎至八分去
滓溫服不拘時候一方無橘紅加棗煎
治一切上氣咳𠻳(出永類齡方)
好乾薑無蛀皂莢(去皮)紫辣桂
右等分煉蜜杵為丸如梧桐子大每服三丸遇發即
服忌葱油鹹腥熱麪其效如神凡咳𠻳不敢服熱藥
試之方知其妙
咳𠻳面目浮腫(附論)
内經謂久咳不已三焦受之三焦咳狀咳而腹滿不欲
食飲寒氣聚于胃關于肺使人多涕唾而面目浮腫氣
逆也夫肺主于氣候之皮毛而氣之循環臟腑流注
經絡若肺氣虛弱風邪所乘則肌膚否塞使氣内壅與
津液相併不得宣洩攻溢皮膚故令咳𠻳面目浮腫也
方
蜀漆湯治三焦咳𠻳中滿氣逆面目浮腫咯唾疾飲
蜀漆郁李仁(去皮炒)甘草(炙剉)當歸(切焙)柴胡(去苖)黃連
(去鬚各一兩)射干大腹桑根白皮芎藭牽牛
子(炒各一兩半)陳橘皮(去白穣焙三兩)天雄(炮裂二兩半去皮臍)桂(去粗皮)
蒼术(去皮各三分)桃仁(去皮尖雙仁二十枚)
右剉如麻豆每服五錢水一盞半入生薑五片煎至
八分去滓不拘時溫服
桑根白皮湯治三焦咳𠻳面目虛浮不得安卧飲盛
減食
桑根白皮草豆蔲(去皮三枚)天雄(炮裂去皮臍)瞿麥穗
蒼术(去皮)木通桂(去粗皮)當歸(切焙)黃連(去鬚各一兩)大腹
射干牽牛子(炒各一兩半)桃仁(去皮尖雙仁炒二十枚)郁李仁
(去皮尖三分)吴茱萸(炒半兩)
右剉如麻豆大每服五錢水一盞半入生薑七片煎
至八分去滓溫服不拘時
桑根白皮湯(出聖惠方)治咳𠻳面目四肢浮腫氣促不得
卧
桑根白皮(剉)柴胡(去苖各一兩)大腹皮(剉)枳殼(去穣麩炒各三)
(分)杏仁(湯浸去皮尖雙仁炒)赤芍藥赤茯苓(去黑皮)黃耆(剉各)
(一兩)陳橘皮(湯浸去白焙)麥門冬(去心焙各三分)惡實(炒一兩)甘草
(炙剉三分)
右粗𢷬篩每服四錢水一盞半入生薑一棗大拍
碎煎至八分去滓不拘時溫服
百合湯治肺氣壅滯咳𠻳喘悶膈腕不利氣否多渴
腰臍浮腫小便淋澀
百合人參紫蘇莖葉(剉)豬苓(去黑皮)甘草(炙剉)桑
根白皮(剉)大腹皮赤茯苓(去黑皮)陳橘皮(湯浸去白焙各)
(一兩)馬兜鈴(和皮七枚)麥門冬(去心焙)枳殼(去各)(麩炒兩)
右麄𢷬篩每服四錢水一盞半入生薑一棗大拍
碎同煎至八分去滓不拘時候溫服
雞舌香散(出聖惠方)治肺氣咳𠻳面目浮腫喘息促急
雞舌香(半兩)漢防己(三分)木香(三分)澤瀉(一兩)紫蘇莖葉(一兩)
桑白皮(三兩剉)附子(半兩炮去皮臍)郁李仁(一兩去皮湯浸微炒)羌活
(半兩)㯽榔(一兩)甘草(半兩炙赤剉)
右為散每服三錢以水一盞煎至六分去滓不拘時
溫服
海蛤散(出聖惠方)治肺氣咳𠻳面目浮腫小便不通喘息
促急欲成水病
海蛤(一兩細研)澤漆葉(一兩)漢防己(一兩)桑白皮(一兩剉)百合
(一兩)赤茯苓(一兩剉)㯽榔(一兩)木通(一兩剉)牽牛子(一兩微炒)甜
葶藶(一兩隔紙炒令紫)郁李仁(一兩湯浸去皮微炒)
右為散每服三錢以水一中盞煎至六分去滓計時
候溫服以利為度
赤茯苓湯治喘𠻳消腫滿進飲食
赤茯苓(去黑皮)大腹子(剉)五味子桑根白皮(剉)人
參紫蘇莖葉(剉)陳橘皮(湯浸去白各一兩焙)甘草(炙剉半兩)
右麄𢷬篩每服四錢水一盞半入生薑三片棗三枚
同煎至八分去滓不拘時溫服
葶藶散(出聖惠方)治咳𠻳面腫不得安卧涕唾稠黏
甜葶藶(一兩隔紙炒令紫色)木通(半兩剉)旋復花(半兩)紫菀(半兩去苗)
(土)大腹皮(三分剉)㯽榔(半兩)郁李仁(一兩湯浸去皮炒)桑白皮
(一兩剉)
右為散每服三錢水一中盞入生薑半分煎至六分
去滓不拘時溫服
澤漆散(出聖惠方)治咳𠻳喘急坐卧不得面目浮腫宜服
澤漆(半兩)桑白皮(一兩半剉)赤茯苓(一兩半)木通(一兩剉)陳橘
皮(三分湯浸去穰)紫蘇莖葉(一兩)甘草(半兩剉炙赤)大腹皮(三分剉)
右為散每服三錢以水一中盞入生薑半分煎至六
分去滓不計時溫服
漢防己散(出聖惠方)治肺臟氣壅閉膈不通致令面目浮
腫咳𠻳喘急坐卧不安
漢防己(三分)桑白皮(一兩剉)木通(一兩剉)赤茯苓(一兩半)百
合(一兩)甜葶藶(三分隔紙炒紫色)郁李仁(三分湯浸去皮炒)澤漆(半兩)
右為散每服三錢水一中盞入生薑半分煎至六分
去滓不計時候溫服
郁李仁丸(出聖惠方)治喘𠻳痰實身與面微腫小便不利
郁李仁(去皮尖研一兩一分)葶藶子(隔紙炒三兩)杏仁(湯浸去皮尖雙仁炒)
(研三分)防己(二兩)紫蘇葉(一兩一分)陳橘皮(湯浸去白焙)赤茯苓
(去黑皮各一兩)
右為末煉蜜和丸如梧桐子大每服二十丸至食後
紫蘇湯下一方各等分兩
葶藶湯治咳𠻳面目浮腫涕唾稠黏不時喘息
葶藶子(一兩隔紙炒别研)桑根白皮(剉)紫菀(去苗土各一兩半)㯽
榔(剉三枚)木通(剉一兩半)郁李仁(炒一兩)
右除葶藶外並㕮咀如麻豆大每服五錢水一盞半
煎至一盞入葶藶膏少許更煎一二沸去滓食後溫
服
沉香㯽榔湯治咳𠻳上喘痞消腫滿進飲食
沉香(剉)赤茯苓(去黑皮)桑根白皮(微炙剉)五靈脂(半兩)馬
兜鈴㯽榔(剉一分)
右麄搗篩每服一錢半匙水一盞煎至七分去滓溫
服
葶藶丸(出聖惠方)大治肺氣咳𠻳面目浮腫喘促睡卧不
得步履艱難小便赤澀等疾
漢防己貝母(煨令微黃)木通(各一兩)甜葶藶(隔紙炒令紫色)杏
仁(去皮尖雙仁麩炒微黃别研各二兩)
右為細末棗肉為丸如梧桐子大每服三十丸煎桑
根白皮湯下不拘時候服徐七香名家方名防己丸
無貝母木通添桑白皮四味等分同為末白麪糊為
丸
防己丸(出聖惠方)治咳𠻳不瘥面目浮腫宜服之
漢防己(一兩)苦葫蘆子(半兩微炒令黃色)澤瀉(三分)陳橘皮(半兩)
(湯浸去白)甜葶藶(一兩隔紙炒紫色)
右為細末煉蜜為丸如梧桐子大每服以粥飲下三
十丸日進三服
牽牛子湯(出聖惠方)治咳𠻳肺氣不順面目浮腫
牽牛子(炒)甜葶藶(隔紙炒)陳橘皮(湯浸去白焙)甘草(炙剉)杏
仁(湯浸去皮尖雙仁炒各半兩)
右麄𢷬篩每服三錢水一盞入生薑一片棗大擘碎
二枚煎至七分去滓不拘時溫服若咳𠻳喘卧不
得面目浮腫脉弦急或遲由肺胃停寒水聚成飲入
乘于心氣不得睡卧謂之皮飲𠻳宜以十棗湯瀉之
後用防己湯
防己湯(一名防風湯出仁存方)
漢防己(三兩)人參(四兩)桂心(二兩)茯苓(二兩)
右為末每服三錢以水一盞煎至七分去滓溫服
茯苓貝母湯治下經虚氣腫滿喘痞氣促咳𠻳
白茯苓(去黑皮一兩)澤瀉(剉)貝母(焙)桑根白皮(炙剉各三分)
右麄𢷬篩每服三錢水一盞煎至七分去滓不拘時
溫服
小葶藶湯治咳𠻳上氣多唾面目浮腫氣逆
葶藶(三分隔紙炒别𢷬研如丸櫻桃大)桑根白皮(二兩半)大棗(十枚去核)
右除葶藶外㕮咀如麻豆每服五錢水一盞半煎至
一盞入葶藶一丸更煎一二沸去滓空腹溫服心下
痞鞕者去桑根白皮
潤肺散治壅滯咳𠻳面目浮腫
甜葶藶(一兩銚子内紙襯慢火炒)馬兜鈴(大者二枚微炒)桂(去粗皮二分)
右為細散食後臨卧溫水調下一字或半字一方煎
服時時呷令藥氣常在咽喉中妙
咳𠻳嘔吐(附論)
夫咳𠻳嘔吐者肺與胃俱受寒邪也蓋肺喜溫而氣宣
胃得溫而物化二者臟腑不同要之畏寒之性一也肺
感微寒既為咳𠻳寒留于胃又成嘔吐内經曰胃咳之
狀咳而嘔又曰聚于胃關于肺是也夫五臟皆禀氣
于肺肺感于寒則成咳𠻳也寒搏于氣氣聚還肺而邪
有動息邪動則氣奔逆上氣上則五臟傷動動于胃氣
者則胃氣逆而嘔吐也是肺氣𠻳連滯氣動于胃而嘔
吐也又有季夏肺旺之時而脾氣虚不能旺有寒氣傷
之而咳𠻳謂之脾𠻳其狀𠻳則右脇下痛隂隂引背膊
甚則不可動動𠻳發脾與胃合脾𠻳不已則胃受之其
狀咳𠻳而嘔嘔甚則長蟲出是也凡諸咳𠻳甚則嘔吐
各隨證審其臟腑以療之也
方
前胡散(出聖惠方)治咳𠻳氣急不下飲食則嘔吐心胸滿
悶
前胡(半兩去蘆)桔梗(半兩去蘆)桑白皮(半兩剉)人參(半兩去蘆頭)欵
冬花(半兩)大腹皮(半兩剉)半夏(湯浸半兩去滑)陳橘皮(半兩湯浸去白)
(穣)杏仁(湯浸去皮尖雙仁炒黃色半兩)甘草(一分炙赤剉)枳實(三分麩炒去穣)
右為散每服五錢以水一大盞入生薑半分棗三枚
煎至六分去滓不計時候溫服
半夏丸(出聖惠方)治咳𠻳痰滯嘔吐不下飲食
半夏(三分湯洗七遍去滑)訶梨勒皮(一兩)桂心(半兩)欵冬花(三分)附
子(一兩炮裂去皮臍)紫菀(一兩去苖土)人參(三分去蘆頭)枳殼(一兩麩炒)
(微黃去穰)陳橘皮(一兩湯浸去白穰焙)甘草(三分炙微赤剉)杏仁(一兩湯浸去皮)
(尖雙仁麩炒微黃研如膏)
右為末煉蜜和𢷬二三百杵丸如梧桐子大每服三
十丸不計時候以生薑湯下
胡椒丸治咳𠻳上氣胷滿嘔吐涎沫
胡椒蓽撥(各三兩)白术桂(去粗皮)高良薑欵冬
花紫菀(去苖土)甘草(炙剉各一兩)人參(一兩)乾薑(三兩)
右為細末煉蜜為丸如梧桐子大每服十五丸米湯
下不拘時
白术湯治咳𠻳嘔吐涎沫心胷不快飲食不下
白术人參桔梗(剉炒)訶梨勒(煨取皮)桂(去粗皮各三錢)陳橘
皮(湯浸去白焙)半夏(湯浸七遍生薑汁製)甘草(炙剉)五味子(各半兩)
右麄𢷬篩每服三錢水一中盞半生薑半分切煎取
八分去滓溫服不拘時日二
厚朴湯(出聖惠方)治咳𠻳嘔吐寒熱不下飲食
厚朴(去粗皮生薑汁炒)半夏(湯洗七遍生薑製各二兩)白术(三分)紫菀(去苖)
(土)陳橘皮(湯浸去白焙)人參杏仁(去皮尖雙仁炒各一兩)甘草
(炙剉)貝母(去心各半兩)
右麄𢷬篩每服四錢水一盞半生薑半分棗一枚拍
碎煎至八分去滓溫服不拘時
膠飴煎治咳𠻳嘔吐
膠飴(五个)蜀椒(去目並閉口炒出汗二升)乾薑(炮一兩)人參(一兩)杏仁
(去皮尖雙仁炒一升研成膏)附子(五枚去皮臍炮裂)桂(去粗皮一兩半)天門冬
(去心二兩半)
右六味𢷬羅為細末與杏仁同膏𢷬千杵入膠飴和
勻每服半匙含化日三夜一
人參散(出聖惠方)治咳𠻳痰壅嘔吐不食心胷妨悶
人參(一兩去蘆頭)赤茯苓(一兩)半夏(半兩湯浸去滑)甘草(半兩炙赤剉)
旋覆花(三分)枳殼(三分麩炒黃去穰)前胡(一兩去蘆頭)杏仁(三分湯浸)
(炒去皮尖)
右為散每服四錢以水一中盞入生薑半分煎至六
分去滓不拘時候溫服
白术散(出聖惠方)治咳𠻳痰壅嘔吐心胷不利氣逆食少
白术(一兩)訶梨勒皮(一兩)半夏(半兩湯洗七遍去滑)甘草(半兩炙微赤剉)
桔梗(三分去蘆頭)桂心(半兩)前胡(一兩去蘆頭)陳橘皮(三分湯浸去穣)
(焙)
右為散每服四錢以水一中盞生薑半分煎至六分
去滓不計時溫服
紫蘇子散(出聖惠方)治咳𠻳心胷氣逆嘔吐不下食
紫蘇子(一兩)杏仁(二兩湯浸去皮尖雙仁麩炒微黃)貝母(一兩煨微黃)甘
草(半兩炙微赤剉)五味子(一兩)訶梨勒皮(一兩)人參(一兩去蘆頭)木
香(半兩)
右為散每服三錢水一中盞生薑半分棗三枚煎至
六分去滓不拘時候溫服
訶梨勒皮散(出聖惠方)治咳𠻳嘔吐不下飲食心膈氣滯
四肢不和宜服
訶梨勒皮(三分)甘草(三分炙微赤剉)乾薑(半兩炮)白术(一兩)陳橘
皮(三分湯浸去白穣)杏仁(三分湯浸去皮去雙仁炒)
右為散每服四錢以水一中盞入棗二枚煎至六分
去滓不拘時候溫服
赤茯苓散(出聖惠方)治咳𠻳忽氣不順嘔吐不下飲食宜
服
赤茯苓(一兩)貝母(一兩湯浸去穰焙)紫蘇莖葉(一兩)杏仁(二兩湯浸)
(去皮尖雙仁麩炒微黃)人參(一兩去蘆頭)
右為散每服三錢水一中盞生薑半分棗三枚煎至
六分去滓不計時溫服
人參湯治上氣咳𠻳嘔逆不下飲食
人參杏仁(去皮尖雙仁炒)白茯苓(去黑皮)芘胡(去苖各二兩)陳
橘皮(湯浸去白炒)紫菀(去苖土各三兩)
右麄𢷬篩每服三錢生薑半分拍碎水一盞煎至七
分去滓溫服日三患冷加乾薑炮二兩熱加麥門冬
去心三兩不能食加白术二兩厚朴去粗皮生薑汁
炙二兩
半夏湯(出聖惠方)治咳𠻳嘔吐心胷滿悶不下飲食
半夏(湯洗七遍薑汁炙焙)前胡(去蘆頭)紫菀(去苖土各一兩)人參訶
梨勒(煨)杏仁(去皮尖雙仁炒各三兩)
右麄𢷬篩每服三錢水一盞生薑一棗大拍碎煎至
六分去滓溫服不拘時一方有陳橘皮三分
半夏丸治肺胃有寒咳𠻳嘔吐
半夏麴(炒二兩)白茯苓(去黑皮一兩)乾薑(炮)丁香礬石
(熬令汁枯各半兩)
右為細末生薑汁煮麪糊為丸如梧桐子大每服二
十丸溫米湯飲下日進三服
分氣丸治一切涎𠻳溫胃止吐逆
藿香葉草豆蔲(去皮)半夏(湯浸七遍焙各一兩)丁香白礬
(枯各半兩)
右為細末麪糊為丸如菉豆大每服二十丸橘皮湯
下不拘時
橘皮五味子湯(一名青龍散)治咳𠻳嘔吐(方見本門咳𠻳不得卧類)
金華丸治一切喘𠻳痰涎吐逆
滑石(一兩為末)欵冬花(四兩)
右以欵冬花𢷬為麄末入沙合内鋪底蓋頭置滑石
于中固封合子令蜜用炭火五斤煆之通赤候冷取
出不用欵冬花只取滑石末研細别以欵冬花細末
二兩白麪三錢水一盞化開慢火熬成稀膏入前滑
石末和勻丸如梧桐子大臨卧以一丸于生油内滚
過乾嚥
咳𠻳失聲(附論)
夫咳𠻳失聲者蓋肺氣上通于喉嚨喉嚨者肺之系肺
感寒微者成咳𠻳咳𠻳不已其氣奔迫窒塞喉中故因
而失聲也夫咳𠻳失聲者由風冷傷于肺之所為也
肺之氣五臟同受于肺而五臟有五聲皆禀氣而通之
氣為陽若溫暖則陽氣和宜其聲通暢風冷為隂隂邪
搏而陽氣不通所以失聲也夫中氣風冷聲嘶者其
聲嘶嗄不通暢也蓋肺象金金主聲人五臟有五聲皆
禀肺氣而通之今風冷乘于肺經則氣道不調故聲音
不出而嘶嗄也
方
通音散治肺氣風冷聲嘶言語不出(方見肺臓門肺虚類)
天門冬丸治肺寒外内合邪咳𠻳語聲不出口中如
含霜雪停飲寒痰咽喉妨悶狀若梅核噎塞不通膈
氣否氣服之
天門冬(去心焙)麥門冬(去心焙)紫菀(去土)百合貝母(去心)
(焙)桔梗(炒)人參生乾地黃桂(去粗皮)甘草阿
膠(炒至沸)杏仁(湯浸去皮尖雙仁炒)陳橘皮(湯浸去白各三兩)
右同為末煮糯米粉并黃蠟一兩成粥更入蜜再熬
勻和前藥丸如櫻桃大服每一丸同薑細嚼下𠻳時
服𠻳吐膿血服大效
延年天門冬煎(出聖惠方)治主肺熱兼咳𠻳聲不出
生天門冬(汁一升)生地黃(汁五合)白蜜(五合)牛酥(三合)白糖
(五兩)貝母紫菀通草(各三兩)杏仁(一升去皮尖研取汁)百部
根白前甘草(炙)人參橘皮(各二兩)
右切以水六升煮貝母等藥取二升五合去滓内天
門冬地黃汁可煎減半内酥蜜生薑等煎令可丸稍
強取如雞子黃大含嚥之每日四五度忌鯉魚蕪荑
海藻菘菜等
通聲煎(一名五味子煎出聖惠方)治咳𠻳氣促胷中滿悶語聲
不出
五味子欵冬花木通(各三兩)杏仁(去皮尖雙仁炒一升)人
參桂(去粗皮)細辛(去苖葉)青竹茹菖蒲酥(各三兩)
棗肉(二升)白蜜薑汁(各一升)
右味先以十味剉如麻豆以水五升微火煎五七沸去
滓内酥蜜薑汁棗肉再煎以稀稠得所每服一匙頭
溫酒一小盞化下一方無酒含嚥之
人參湯治肺臟氣虚咳𠻳少力言語聲嘶喫食減少
日漸羸瘦補肺
人參(一兩)紫菀(去苖土半兩)黃耆(剉)鹿角膠(搗研炒黃)桂(去麄皮各)
(一兩)白术紫蘇莖葉(各三兩)五味子乾薑(炮各半兩)熟
地黃(一兩)杏仁(湯浸去皮尖雙仁炒半兩)
右麄𢷬篩每服三錢水一盞棗三枚擘破同煎至六
分去滓不拘時溫服
芫根丸(出聖惠方)治積年咳𠻳聲啞
芫花根白皮(切炒用焦黑一兩半)貝母(去心三兩)皂莢(去皮子炙一兩)五
味子(一兩半)欵冬花(一兩半)百部根(切炒二兩)蜈蚣(半枚炙)杏
仁(去皮尖雙仁炒二兩半)桑根白皮(剉一兩半)麻黃(去根節煎去沫焙)紫
菀(去苖土各一兩)
右為細末鍊蜜和丸如梧桐子大每服五丸稍加至
十五丸煎棗湯下
鍾乳湯治風冷搏肺氣塞不通聲嘶不出
鍾乳紫蘇子白石英(研)麻黃(去根節)五味子(炒)
桂(去粗皮)赤茯苓(去黑皮)人參杏仁(湯浸去皮尖雙仁麩炒微黃各)
(一兩)麥門冬(去心焙)欵冬花(各半兩)
右先以十味為粗末次入鍾乳粉再研勻每服三錢
水一盞生薑半分切棗三枚擘破同煎至七分去滓
不拘時稍熱服之
補肺丸治肺上壅久病咳𠻳嗝咽隘塞語聲不出津
液乾燥痰毒頭痛心神恍惚又勞咳咯血呀呷等疾
百部(焙)貝母(去心)山羊血阿膠(炙令燥各二兩)天門冬(去心焙)
桔梗(炒各一兩)防風(去义)人參(各一兩半)甘草(生三兩)半夏(二兩搗羅)
(為末先以鵝梨汁一盞生薑自然汁一盞同熬及一半入半夏末熱成膏)
右除半夏膏外搗羅為末以膏和如乾更入鍊蜜少
許丸如雞頭實大每服一丸食後卧時含化
紫菀丸治肺感風冷咳𠻳失聲
紫菀(去苖土)貝母(去心)桂(去粗皮)欵冬花(各一兩半)百部白
茯苓(去黑皮)人參陳橘皮(去白焙各一兩)甘草(炙剉)杏仁(去皮)
(尖雙仁炒黃細研各二兩)
右為末煉蜜和丸如梧桐子大每服二十丸食後米
飲下熱水亦得
杏仁煎(出仁存方)治咳𠻳失聲語不出
杏仁(去皮尖雙仁炒一升研)五味子紫菀(去苖土)貝母(去心各一)
(兩)生薑汁飴糖(各一升或研糖)木通(四兩)桑根白皮(五兩)白
蜜(三合)
右先將五味㕮咀分作三劑以水四盞煎至一盞半
去滓入研杏仁薑汁蜜糖各三分之一更煎成每服
一匙含化一方入牛乳一大盞入煎熬一方加知母
欵冬花各一兩
潤肺湯(一名人參潤肺散出直指方)治風冷寒肺氣道不利語聲
不出亦治咳𠻳喘痰壅鼻塞
麻黃(去根節)人參(各二兩)杏仁(湯浸去皮尖雙仁焙乾麩炒黃)貝母(去心)
(麩炒黃各二兩半)甘草(炙剉一兩)桔梗(去蘆頭炒半兩)陳橘皮(湯浸去白焙一)
(分)阿膠(炙令燥半兩)
右粗搗篩每服三錢水一盞半煎至一盞去滓食後
溫服一方加紫蘇葉三片同煎小兒通服
石菖蒲散治風冷傷肺聲嘶不出
菖蒲(剉石上者)五味子(炒)陳橘皮(湯浸去白皮)細辛(去苖葉)紫
菀(去苖土)乾薑(炮裂各半兩)訶梨勒(炮去核)杏仁(湯浸去皮尖雙仁麩)
(炒微黃各一兩)
右八味為細散以溫酒調服每一錢食後服
辛甘煎治肺氣為風寒所傷語聲嘶嗄氣息喘急上
氣咳𠻳
酥(直者)蜜飴糖生薑百部(取自然汁)棗(炊去皮核研)柑
皮(五枚為末)杏仁(湯浸去皮尖雙仁研各一升)
右合煎和不住攪約一炒久取藥汁減半止每服溫
酒調一匙頭細細嚥之日二夜一
薑髓煎治肺感風邪氣道凝泣不利聲音嘶嗄
生薑汁(六合)牛髓油(别煉各三合)桂(去麄皮一兩)芎藭獨
活(去蘆頭)防風(去义各三兩)秦椒(去目並閉口炒出汗三分)
右𢷬羅為散與薑髓油等和勻于微火上煎五七沸
又以酒一升二合和前令成煎每服一匙頭含化每
日三五度
桂心散治咳𠻳聲不出
桂心(三分)訶梨勒皮(三分)乾薑(炮裂剉三分)赤茯苓(半兩)甘草
(一分炙微赤剉)人參(半兩去蘆)杏仁(湯浸去皮尖雙仁炒黃半兩)
右為散每服三錢水一中盞入棗二枚煎至六分去
滓溫服日進三服又一方無人參
百合湯治咳𠻳潤益咽喉發利聲音生津液解勞
百合人參甘草(炙剉)甜葶藶(隔紙炒過)桑根白皮(剉)
欵冬花(微炒)
右等分麄𢷬篩每服三錢水一盞入去皮尖杏仁七
枚糯米百粒烏梅一個同煎至六分去滓食後溫服
杏仁煎(出聖惠方)治風冷失聲語音不出
杏仁(湯浸去皮尖雙仁研如膏)桂(去粗皮各二兩)紫菀(去苖土)五味子(炒)
貝母(去心麩炒黃)細辛(去苖葉各一兩)
右除杏仁外𢷬羅為細末以水一盞入生薑汁一合
飴糖二兩蜜二合下杏仁慢火熬成膏每服一匙頭
不計時候以熱酒調下
桂心丸(出聖惠方)治咳𠻳咽喉乾燥語無聲音
桂心(一兩)杏仁(一兩湯浸去皮尖雙仁炒研如膏)甘草(一分炙微赤剉)乾薑
(一分炮裂剉)百合(一分)麥門冬(一兩去心焙)
右為末煉蜜和丸如半棗大不計時候以綿裹一丸
含嚥津
溫肺湯治中冷聲嘶止喘𠻳溫肺氣
杏仁(湯浸去皮尖雙仁炒黃)桂(去粗皮)麻黃(去根節各半兩)糯米(三合)甘
草(炙剉一分)
右麄𢷬篩分作五服每服用水三盞煎取一盞濾去
滓用雞子白一枚和藥溫服
貝母散(出聖惠方)治咳𠻳上氣喘急失聲
貝母(一兩煨微黃)紫菀(去苖土三分)麥門冬(一兩半去心)人參(三分)
杏仁(三分湯浸去皮尖炒)
右為散每服三錢水一中盞煎至六分去滓溫服日
進三服
麻黃湯治咳𠻳失聲
麻黃(去根節煎去沫焙二錢)甘草(三錢生用)烏梅(七枚搗碎)杏仁(二十一枚)
(去皮尖雙仁麩炒)
右㕮咀用水三盞石器内煎去滓取一盞半分作三
服食後溫服又一方無烏梅
欵冬花丸治塞壅咳𠻳語聲不出欵肺氣化痰涎
欵冬花麻黃(不去根節)甘草(生)杏仁(不去皮尖各一兩)
右為末煉蜜和丸如櫻桃大每服一丸含化
桂杏丸治咳𠻳語聲不出及傷風冷氣不通溫肺潤
氣
桂(去粗皮半兩)杏仁(一兩半去皮尖雙仁麩炒)
右為末煉蜜和丸如櫻桃大每服一丸含化嚥津一
方不用蜜
療暴中冷傷寒鼻喘咳喉中啞塞失音聲者
右取芫花根一虎口切爆冷病人以薦自榮就裏舂
芫花根令飛揚入其七孔中當眼淚出口鼻皆羅刺
(郎達切)畢畢耳勿住令芫花根盡則止病必于此瘥
治久𠻳上氣失聲
以人尿服之
普濟方卷一百六十一
