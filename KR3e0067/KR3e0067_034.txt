普濟方卷三十四明周王朱橚撰
膽腑門
總論
夫膽腑者主肝也合氣膽膽者清淨之腑也號將軍决
曹吏重三兩三銖長三寸三分在肝短葉間下貯水精
汁二合能喜能怒能剛能柔目下果大其膽乃横凡膽
腦髓骨脉女子胞此六者地氣之所生也皆藏於隂而象
地故藏而不瀉名曰竒恒之府若胃與大腸小腸三焦
膀胱此五者天氣之所生也其氣象天故輸瀉受五臟
濁氣名曰𫝊化之府此不能久留輸瀉者也所謂五臟
者藏精氣而不瀉也故滿而不能實六腑者𫝊化物而
不藏故實而不能滿也所以然者水榖入口則胃實而腸
虛食下則腸實而胃虚故曰實而不滿滿而不實也
左手關上陽絶者無膽脈也若膽夜疼口中苦味譫語
或如見鬼多驚劣刺足厥隂治在足大拇趾間或刺三
毛中左手關上陽實者膽實也若腹内不安身軀弱
也刺足少陽穴穴在足上第二趾本節後一寸是膽
病中善太息口苦嘔宿汁心澹澹恐如人將捕之咽中
介介然數唾候在足少陽之本末亦見其脈之陷下者
灸之其寒熱刺陽陵泉若善嘔有若長太息中澹澹善
悲恐如人將捕之邪在膽逆在胃膽溢則口苦胃氣逆
則嘔苦汁故曰善嘔刺三里以下氣逆刺足少陽血絡
以閉膽却調其虚實以去其邪也膽熱曰脇下痛脹
口苦太息肝前受病移於膽肝欬不已則嘔膽汁
厥氣客於膽則夢鬭訟肝應筋爪厚色黃者膽厚爪
薄色紅者膽薄爪堅色青者膽急爪軟色赤者膽緩爪真
色白無約者膽直爪惡色黑多敗者膽結扁鵲云足厥
隂少陽為表裏表清裏濁其病若實極則傷熱熱則驚
動精神不守臥起不定若虛則傷寒寒則恐畏頭眩不
得臥發放玄水其根在膽先從頭面患腫至足膽有病
則眉為之病人眉一絲者七日死
膽實熱(附論)
夫左手關上脈陽者足少陽也為膽實熱蓋實則為有
餘有餘則生熱故其證苦神驚不安起居不定胸中冐
悶身體弱頭項強口吐苦汁腹中氣滿飲食不下咽乾
洒洒寒熱心脇痛不能轉側足外反熱是為陽厥及頭
疼目銳眥痛缺盆中腫痛腋下腫馬刀癭皆謂膽氣實
足少陽經壅滯故也
龍膽瀉肝湯(出衛生寳鑑)治内熱盛口苦膽癉乃肝主謀慮
膽主决斷汁計七合清淨之府肝待决於膽志或不
决為之怒怒則氣逆膽汁上溢故口苦或熱盛而使
然也
柴胡(一錢)黃芩(七分)生甘草人參天門冬(去心)黃連
龍膽草知母山梔子麥門冬(去心五錢)五味
子(七個)
右㕮咀都作一服水煎食遠服
菊花散(出聖惠方)治膽經伏熱精神驚悸不安
甘菊花(一兩)牛黃(五錢研)犀角(三錢鎊屑)鐵粉(半兩)黃連(三鬚去)
麥門冬(半兩去心)獨活(一兩)白附子(半兩炮)鉛霜(半兩)
右為末每服二錢食後淡竹瀝調下金銀煎湯下亦
得一方無獨活有人參甘草
半夏湯治膽腑實熱精神不寧
半夏宿薑(各三兩)黃芩(一兩)生地(五兩)遠志茯苓(各二)
(兩)秫米(一斗)酸棗仁(五合)
右㕮咀長流水五升煮秫米令蠏目沸揚三千餘遍
澄清取九升煮藥取三升半分三服一方治虚煩悶
不得眠無地黃遠志有麥門冬桂心各三兩甘草人
參各二兩
酸棗仁圓(出永類鈐方)治膽氣實熱不得睡神思不安
茯苓酸棗仁(去核)遠志(去心)栢子仁(炒)防風(各一兩)生
地黃枳殼(各半兩)竹茹(二錢半)
右為末煉蜜如梧桐子大每服七十丸不拘時熟水
下
升麻湯(出聖惠方)治足少陽經熱積久腹中氣滿睡臥不安
頭昏口苦小便不利膽實熱精神不守
升麻麥門冬(去心)黃芩茯神(去木)大黃(炒)地骨皮
羚羊角(鎊下)甘草(炙各等分)
右搗篩每服三錢水一盞入青竹茹少許煎七分去
滓温服食後臨臥忌炙&KR1020;物一名麥門冬散
楝實丸治膽經實熱心神驚悸小便不利
楝實(三兩童子小便浸一宿又火煮爛去皮焙乾)大黃梔子仁(各一兩炒)
人參赤茯苓酸棗仁(去皮)蛇黃(炒令赤酒浸淬五次各一兩)
右除别研外搗羅為末一處拌勻煉蜜如梧桐子大
每服在早食後及夜臥用熱水下十五丸至二十丸
瀉熱湯治實熱精神不安之病
龍膽草酸棗仁(微炒)黃芩(去黑心)茯神(去木)升麻伏
龍肝竹茹甘草(炙各等分)
右搗每服三錢水一盞煎至七分去滓食後温服日
三
瀉膽湯(出永類鈐方)治膽經實熱反洒洒寒熱腹中氣滿脇
下硬口苦咽乾頭疼不欲飲食
半夏(三兩湯泡去滑)生地黃(五兩)酸棗仁(二兩半)黃芩(一兩)遠志
(去心)茯苓(各二兩)甘草(一兩炙)
右剉散長流水一斗糯米一升煮蟹眼沸揚二三千
遍澄清每用水二盞抄藥四錢七薑七片煎七分去
滓不以時服
流水湯治膽實生熱腹中氣濁飲食不下咽乾頭重
洒酒惡寒兩脇眼痛
半夏(一兩湯洗炒)酸棗仁(二兩)黃芩(半兩去黑心)赤茯苓(一錢)山
梔子(去皮)生地黃遠志(各一兩去心)
右除别研外搗篩再拌勻每五錢用東流水二盞入
秫米半升薑五片煎一盞去滓温二服空心食後各
一服一方無地黃
枳殼湯(出聖惠方)治膽經有積熱腹中氣滿不安咽乾頭重
心神驚悸小便不利一名人參散
枳殼(一兩炒去瓤)人參葵子甘草(各半兩炙)赤茯苓
黃芩(各三兩)
右搗篩每服三錢水一盞入生薑三片煎七分去滓
温服不計時
山梔子飲治肝膽邪熱神思不寧喜怒狂躁口苦舌
乾
山梔仁(一兩半)竹茹(一兩)豆豉(一升)大青(入錢)陳皮(一兩湯浸去白)
右搗篩每服三錢水一盞蜜少許煎七分去滓温服
食後臥各一服
胡黃連丸(出聖惠方)治膽經熱精神不寧臥起不安口中常
苦
胡黃連(一兩)羚羊角(一兩屑)蛇黃(半兩火煅)熊膽(一分)青黛(一分)
(别研)
右為末研令勻用黃牛膽丸如菉豆大每服七丸煎
竹葉湯下晩間再服無牛膽以羊膽代
膽虚寒(附論)
夫左手關上脈陽虛者足少陽經也為虛寒蓋膽虛則
生寒寒則其病恐畏不能獨臥口苦善太息嘔宿汁心
下澹澹如人將捕之嗌中介介數唾頭眩痿躄足指不能
拳指不能搖坐不能起頸僵視俛蓋膽虛精神不守其氣
上溢循其所在而生病也
薯蕷丸(出聖惠方)治膽經虚冷精神不守常多恐懼目暗頭
昏四肢不利
薯蕷(一兩)白茯苓(二兩)决明子(三錢)兔絲子(一兩酒浸三日焙乾别研)
(為末)天雄(一兩炮去皮臍)防風(三錢)栢子仁(三兩)熟地黃(一兩)人參
(一兩)山茱萸(三錢)黃耆遠志(去心)桂心酸棗仁(各三錢)
右為末煉蜜丸梧桐子大每服三十丸温酒服下
中正湯(出聖惠方)治膽氣不足常多恐懼頭眩痿厥四肢
不利僵仆目黃失精一名酸棗散
茯苓(去皮)酸棗仁黃耆羌活(各一兩)甘菊花熟
地黃栢子仁防風(各一兩)人參白芍藥當
歸甘草(各半兩炙)
右搗篩每服三錢水一盞煎至七分去滓温服不拘
時忌生冷猪魚
遠志湯(出聖惠方)治膽經虛冷不能獨臥心下澹澹如人將
捕之頭昏痿厥目失精一名茯神散
遠志(去心)熟地黃(各一兩)防風人參甘菊花白
术桂(去粗皮)茯神前胡(去節各三錢)枳殼(半兩去瓤麵炒)
右搗篩每服三錢水一盞生薑三片煎七分去滓不
拘時候
茯苓湯(出永類鈐方)治膽氣痿虚冷頭眩痛心神恐畏遇事
多驚不能獨臥腦中滿悶口苦
茯神(去木一兩)酸棗仁黃耆白芍藥五味子
栢子仁(各一兩)桂心熟地黃(酒洗)人參甘草(各半兩炙)
右㕮咀每服四錢水一鍾薑三片煎七分去滓温服
不拘時
天雄丸治膽虚生寒氣溢胸膈頭眩口苦喜太息嘔
宿水
天雄(炮去皮)人參山芋桂(去粗皮)黃耆白茯苓
(去皮)防風栢子仁(研)山茱萸酸棗仁(炒各三錢)
右除栢子仁外搗細末與栢子仁和勻煉蜜為劑杵
丸梧桐子大每服三十丸温酒空心食前下
黃耆湯治肝虛膽寒心神不安臥即驚覺目昏心躁
四肢不利多恐
黃耆(蜜炙剉)人參㯽榔(剉)白术百合酸棗仁
(炒)白茯苓(去皮)麥門冬(去心)桂(去皮)附子(炮去皮臍)
右㕮咀每服五錢水一盞半薑五片煎至一盞去滓
温服空心食前
沉香湯治足少陽經不足目眩痿厥口苦嘔水多睡
沉香白茯苓(去皮)黃耆白术(各一兩)芎藭熟地
黃五味子(各三分)枳實(去瓤麩炒)桂(各半兩去皮)
右搗篩每服三錢水一盞薑三片煎七分去滓不拘
時服
犀角飲治膽受冷精神不安眼昏目暗臥起不定
犀角(一兩鎊屑)羌活(一兩去蘆)酸棗仁(二錢炒)茯神(三錢去木)甘菊
花(一兩)防風(三錢)人參柴胡(一兩)
右搗篩每服五錢水一盞半煎八分去滓温服
人參湯(一名酸棗湯)治膽虚煩勞精神不守奔氣在胸眠
臥不定多恐(方見本門膽虚不得眠類)
决明子丸(出聖惠方)治膽虛膽冷神思昏沉頭眩目暗
决明子天雄(炮去皮臍)栢子仁兔絲子(酒浸三日焙乾别研)
(為末)熟也黃枸杞子(各一兩)
右為末煉蜜丸如梧桐子大每服三十丸温酒空心
下晩服
膽熱多睡(附論)
夫積熱多睡者膽實清淨决斷所自出今肝膽俱實榮
衛壅塞則清者濁以故隂陽不和胷膈多痰臟腑壅滯
精神昏憒常臥皆積熱不除膽氣實故多睡也
茯神散(出聖惠方)治膽熱多睡神思不安昏悶
茯神(去皮)麥門冬地骨皮茯苓(各一兩又一方用黃芩)白
蘚皮酸棗仁沙參(各半兩)甘草(半兩炙)
右末每服三錢水一盞煎六分去滓食後服(一方有羚羊角)
(屑)
麥門冬湯(出聖惠方)治榮衛氣澁精神不守及膽熱多睡頭
目昏眩
麥門冬(去心)天門冬(去心)羚羊角(鎊各三錢)木通前胡(去節)
大黃(各四錢)半夏(炒)甘草(炙)防風(各半兩)
右搗篩每服三錢水一盞薑三片煎六分去滓食後
服忌羊血
遠志丸治氣昏多睡晝夜不足
遠志(去心)人參山芋防風玄參(各二兩半)苦參
鐵粉(細研)烏頭(燒灰存性各三兩)
右為末煉蜜丸如梧桐子大食後米飲下二十丸再
漸加至三十丸
人參散(出聖惠方)治膽經熱心神昏悶多睡
牛黃(一錢研)羌活(三錢)遠志(三錢去心)升麻(半兩)麥門冬(二兩去心)
人參(三錢)犀角(半兩)赤芍藥(一兩)
右為末每服一錢薄荷温水調下忌猪肉濕麵等食
後服
遠志丸(出聖惠方)治膽熱多睡
遠志(三錢去心)人參(一兩)馬頭骨(三錢)茯神(三錢)菖蒲(半兩)硃砂
(半兩研飛過)鐵粉(半兩)
右為末入硃砂等分令勻煉蜜丸如梧子大每服十
丸食後服
半夏湯治膽熱精神不守昏悶多睡方見本門膽實
熱類
黃連湯(出揚子護命方)治膽熱口苦神昏多睡左手關脈實
大宜服此方
黃連(去鬚)黃芩赤茯苓(去皮)麥門冬(去心)升麻(各一兩)
右搗篩每服三錢水一盞煎至七分去滓温服食後
治膽熱多睡(出聖惠方)
馬頭骨灰(一兩)鐵粉(一兩)硃砂(半兩研水飛過)龍骨(半兩)
右為末煉蜜丸如梧桐子大每服五丸竹葉湯食後
服
酸棗仁湯治膽風毒氣虛不調昏困多睡
酸棗仁(一兩研生用)臘茶(二兩生薑汁塗炙焦)
右搗篩每服二錢水一盞煎七分去滓温服
治多睡(本草)
取白馬頭骨作枕枕之
治人嗜眠喜睡(本草)
父鼠目一枚燒作屑魚骨和注外若不眠薰取二
物紗袋子盛貯之
膽虚不得眠(附論)
夫膽虚不得眠者是五臟虛邪之氣干淫於心心有憂
患伏氣在膽所以睡臥欠安心多驚悸精神怯弱蓋心
氣憂傷膽虚冷致不得眠也又有大病之後腑臟尚虚
榮衛不和生於冷熱邪客於隂隂氣虚木氣獨行於陽下
不依於陽故令不得睡也
千里流水湯(一名温膽湯)治膽虛不得眠及膽虛頭眩厥足
痿指不能搖臂不能起僵仆目黃失精虚勞煩擾因
驚膽懾奔氣在胷喘急浮腫不睡
麥門冬(去心)半夏(各三兩湯浸)茯苓(四兩)酸棗仁(二升炒)甘草
(炙)桂心黃芩遠志(去心)萆薢人參(各二兩)生薑
(二兩)秫米(一斗)
右千里水一斛煮米令蠏目沸揚萬遍澄清取一斗
煮藥取二升半分三服一方無生薑
酸棗仁丸治膽虚睡不安精神恐怯
酸棗仁(二兩研)人參白术白茯苓(去皮)半夏(炒)乾
薑(各一兩炮)陳皮(去白)榆白皮(剉)旋覆花前胡(各一兩)檳
榔(五枚)
右末煉蜜丸如梧桐子大空心煎棗湯下二十丸加
至三十丸
茯神散(一名遠志湯)治膽經虛冷目眩頭疼心神恐畏不能
獨處胸中滿悶方見本門膽虛寒類
治煩悶不得眠
枸杞(五兩)生地黃(五兩)麥門冬甘草前胡(各三兩)茯
苓知母(各四兩)人參(二兩)粟米豉(各五錢)
右㕮咀水八升煮三升七合分四服
五補湯治肝虚膽寒夜間少睡即驚覺心悸神思不
守目昏心躁肢節痿弱補肝去膽寒和氣方見本門
虛寒類
人參散(出本事方)治膽氣虛常多畏心恐不能獨臥如人將
捕之頭目不利胸中悶
人參枳殼五味子桂心(各三兩)栢子仁熟
地黃(各二兩)山茱萸甘菊花茯苓枸杞(各二兩)
右細末每服二錢温酒調服
五味子湯(出楊子建護命方)治膽經虛冷頭痛心中驚悸睡臥
不安常如人將捕之精神不守
五味子白茯苓(去皮)人參芎藭遠志(去心)酸棗
仁熟地黃(焙)麥門冬(各一兩去心)桑寄生(半兩)
右搗篩每服三錢水一盞棗二枚煎七分任意服
酸棗仁湯
酸棗仁(五升)人參桂心生薑(各三兩)石膏茯苓
知母(各三兩)甘草(一兩半)
右搗篩水一斗煮酸棗仁取七升去滓下藥煮三升
分為三服日三
補膽防風湯(出本事方)治膽虚目暗喉痛唾數眼目眩暈五
色所障夢見人訟恐懼面色變青
防風(一錢)人參(六分)細辛(五分)芎藭甘草茯苓獨
活前胡(各三分)
右搗篩每服四錢水一盞半棗二枚煎八分去滓食
前服
茯神散(出聖惠方)治膽虛不得睡神思不安
茯神(一兩)栢子仁(半兩)酸棗仁(一兩炒)黃耆(一兩)人參(一兩)熟
地黃(半兩)遠志五味子(各半兩)
右為末每服一錢温酒調下不拘時服
温膽湯(出永類鈐方)治心膽虛怯觸事易驚夢寐不祥異象
所感遂使心驚膽懾氣鬱生涎涎與氣搏變生諸證
或短氣悸乏或復自汗四肢浮腫飲食無味心虚煩
悶坐臥不安大病後虚煩不得眠此膽寒故也服之
效
半夏竹茹枳實(各三兩麵炒)陳皮(三兩)甘草茯苓
(一兩半)人參(一兩)
右剉散每服三錢水一盞半薑五片棗二枚煎至八
分食前服末效加遠志去心薑炒北五味子各一兩
酸棗仁一兩蜂蜜粉炒一方無人參用白术
鱉甲丸(出聖惠方)治膽虚不眠四肢無力
鱉甲酸棗仁羌活黃耆牛膝人參
五味子(等分)
右為末煉蜜杵丸梧桐子大每服三四十丸温酒下
忌莧菜
酸棗仁丸(出衛生寳鑑)治膽氣虚熱不睡膽經不足心經受
熱精神恍惚恐畏多驚情思不安時有盜汗虛煩不眠
朝差暮劇或發眩運
酸棗仁(炒)地榆(各一兩)丹砂(炒研)茯神人參菖蒲
(各半兩)
右除丹砂外搗末入丹砂令勻蜜和丸梧桐子大每
服二十丸米飲下不拘時硃砂為衣煎人參湯下
酸棗仁煎(出聖惠方)治膽虚不睡
酸棗仁(五兩炒取二兩半)乳香(二兩)蜜(四兩)牛黃(一錢研)糯米(二合)
(炒為末)硃砂(半兩研水飛過)
右用酒一鍾和蜜等一處慢火煎如沸不計時以温
酒調下一茶匙
山芋丸治膽虚冷精神不守寢不寧頭目昏眩恐畏
不能獨處
山芋酸棗仁(各一兩炒)栢子仁茯神山茱萸(各三)
(錢)
右為末煉蜜丸如梧桐子大每服三十丸温酒下米
飲亦得不拘時服
人參散(一名安神散)治膽虚睡臥不安多驚(出聖惠方)
人參白茯苓(各一兩)茯神(一兩去木)丹砂(半兩别研)
右搗為末每服一錢粥飲調下不拘時服一方無茯
神
酸棗仁丸(出聖惠方)治膽虚不得眠
酸棗仁(微炒)地榆(一兩)茯神(一兩去木)
右為末煉蜜丸如梧桐子大每服二十丸米飲下無
時
乳香散治膽虚不得眠精神恍惚
乳香(一兩研)酸棗仁(二兩)馬頭骨灰(一兩)
右研細末每服二錢温酒調下不拘時
治膽虚夜不眠(出聖惠方)
用酸棗仁半兩炒黃研末酒三合浸汁先以粳米三合
煮作粥候熟下棗仁汁更煮三五滚空心食一方為
末每服三錢竹葉湯下又白苣菜常食之令人輕身
少睡調和十二經脈利五臟此出本草
治人夜睡言語(出本草)
以靈床下果子食之佳
治臥床不寤(出本草)
勿以火照火照之殺但痛嚙其踵及足拇指甲際而
多唾其面即活又井底泥塗目畢令人垂頭於井中
呼其姓名便起
治從早夜連時不得眠
暮以新布瓦火炙以熨目并蒸大豆便裝囊成枕枕
冷後更湯熱終夜常枕熱豆即立愈
治食飲不得息(出本草)
葶藶子三兩炒黃研末以水三升煮大棗三十枚得
汁一升内藥中每服如棗大煎取七合頓服
酸棗仁湯(出本草)治驚悸不眠
以酸棗仁二升茯苓白术人參甘草各二兩生薑六
兩六物切以水八升煮取三升分四服
酸棗仁湯(出本草)主虚不得眠煩不可寧
以酸棗仁二升蝭母乾薑茯苓芎藭各二兩甘草一
兩炙並切以水一斗先煮棗煎三升後内五物煮取
三升分服一方加桂一兩
膽癉
夫内經謂有病口苦名曰膽癉膽為中正之官清淨之
府十一臟之所取决咽為之使若數謀慮不决則膽虚
氣上溢而口為之苦臟主藏而不瀉今數謀不斷則清
淨者濁而擾矣故氣上溢而其證為是也經所謂是動
則病口苦以氣為是動也
半夏茯苓湯治謀慮不决膽氣上溢致口苦神思不
爽
半夏(湯洗去滑炒)赤茯苓(去皮)麥門冬(去心)酸棗仁桂
黃芩(去皮)遠志(去心)人參(各二兩)甘草(一兩半炙)
右搗篩每服五錢水一盞半薑五片秫米一匙頭許
煎一盞去滓温服不拘時
地骨皮湯治謀慮傷膽膽氣上溢膈脘虚煩常覺口
苦
地骨皮生地黃(各五兩)前胡(二兩半)茯神(二兩)麥門冬
(去心)知母人參甘草(各二兩炙)
右搗篩每服五錢水一盞半入脫粟米各少許同煎
一盞去滓温服不拘時
麥門冬湯(一名升麻湯)治膽虚氣逆口常苦煩躁引飲方見
本門膽實類
益膽湯(出聖惠方)治肝膽俱虚熱氣上薰口中常苦煩渴臟
腑因虚致熱
黃芩甘草(各二兩炙)人參桂(各一兩去皮)苦參茯苓
(各半兩去皮)
右搗篩每服三錢水一盞半煎七分去滓温服不拘
時
梔子湯(出聖惠方)治腹熱氣逆口苦煩濁
梔子仁(二十枚)升麻黃芩大青茯神(去木各二錢)
甘草(半兩炙剉)
右搗篩每服三錢水一盞豉五十粒煎七分去滓入
蜜半合更煎三二沸食後温酒服忌熱麵炙&KR1020;等
人參湯(一名枳殼湯)治膽虚氣逆邪熱攻衝口苦煩渴方見
本門膽實熱類
普濟方卷三十四
