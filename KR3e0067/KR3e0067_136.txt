普濟方卷一百三十七明周王朱橚撰
傷寒門
傷寒發狂(論)
夫傷寒心狂熱者緣心属火也心主於血隂陽盛則血
并於陽熱邪攻於心絡則心神煩亂或默或歌或言或
笑猖狂不已言語失常驚悸不安棄衣而走此皆熱毒
之氣壅滿心胸致令發狂也夫重陽者狂謂陽氣獨盛
也傷寒熱毒既盛内外皆熱則陽氣憤嗔而發為狂越
其病使人狂走妄言或罵詈不避親疎或妄見妄聞甚
則至於棄衣而走登高而歌或數日不食踰垣上屋者
蓋四肢諸陽之本也熱盛而四肢實是為重陽故所止
處皆非素所能而病乃能也若乃因火為邪而發為驚
狂及内有瘀血而外症如狂其為病雖不同然其為陽
氣有餘則一也傷寒發狂者狂猖狂也謂其不寧也
難經曰狂之始發也少卧不饑而自高賢也自辨智自
貴倨也妄笑好歌樂也妄行走不休也狂家所起皆陽
盛使然内經曰乃隂不勝陽也脈留薄疾并乃狂也又
曰邪入於陽則狂邪入於隂則瘖難經曰重陽者狂重
隂者癲脈經曰隂附陽則狂隂附隂則癲病源曰陽邪
併於陽則狂隂邪併於隂則癲即諸經之狂為陽盛也
明矣又陽明之病惡人與火聞木音則惕然而驚心欲
動獨閉戶牖而處甚則欲上高而歌棄衣而走踰垣上
屋其所上之處皆非素能也是謂陽邪併於陽明也傷
寒熱毒在胃併於心臓使神不寧而志不定遂發狂也
傷寒至於發狂為邪熱至極也非大吐下則不能已又
有熱在下焦其人如狂者經曰熱入膀胱其人如狂謂
之如狂則未至於狂但卧起不安爾其或狂言目反直
視為腎之絶汗出輙復熱狂也不能言食又為失志病
若此則殆非藥石之所及是為甚病焉活人歌括曰
發狂面赤属重陽葶藶升麻及大黃血症身黃仍漱水
尿多承氣地黃湯隂邪併於隂則癲陽邪併於陽則狂
傷寒熱毒在胃併入於心遂使神志昏亂言動急速而
發狂也狂之發作少卧不饑妄語妄笑妄倨妄辨妄起
妄行棄衣而起登高而歌甚則踰垣上屋皆獨陽亢熱
使之非吐下不能止有當汗不汗瘀熱在裏下焦血虚
面如狂者小便必利特如狂而未至於狂耳其或熏熨
迫汗灼艾爇燒針令人煩躁卧起不安則謂之火邪驚
狂凡是數者各有條例若夫狂言直視旋溺自遺其與
汗後熱多脈躁狂言不食胃有寒水重陽結毒脈數實
狂走錯語煩躁乾嘔面赤咽痛朝熱發班葶&KR1047;苦酒湯
陽毒升麻湯梔子仁湯三黃湯大黃散升麻葛根湯如
大狂走者水調瓜蒂末吐痰瓜蒂散亦可吐血症如狂
脈微而沈身黃唇燥漱水不欲下嘔無寒熱小腹鞕滿
小便利大便微利而黑輕者犀角地黃湯重者楊桃仁
承氣湯或抵當丸取盡黑物為效張云太陽病不解熱
結膀胱其人如狂而血自下下者愈若外不解可與桂
枝湯外已解但小腹急結乃以桃仁承氣湯攻之大抵
傷寒當汗不汗熱畜在裏熱化為血故喜怒如狂陽狂
寒水石黃連末各一錢冷水調下皆效發熱妄語未可
下者龍膽草一物湯火邪驚狂者醫家以火熏熨迫汗
及燒針灼艾而然也其人亡陽煩躁卧起不安金匱風
引湯柴胡加龍骨牡蠣湯桂枝甘草龍骨牡蠣湯又以
火劫腹滿微喘口乾咽爛或大便不通譫語小柴胡湯
黑豆解火邪湯
方
龍骨救逆湯(出聖惠方)治傷寒脈浮醫以火劫出汗太過必亡
陽心生狂熱起卧不安
龍骨(一兩)桂心(一兩)甘草(一兩炙微赤剉)茯神(一兩)人參(一兩去蘆頭)
麥門冬(二兩去心焙)牡蠣(二兩燒為粉)蜀漆(一兩)
右搗麄羅為末每服四錢水一中盞入生薑半分棗
三枚煎至六分去滓不計時候温服
犀角散治傷寒有狂熱在心恍惚或多驚不得睡卧
犀角屑(三分)茵陳(三分)茯神(二兩)人參(一兩去蘆頭)梔子仁(半兩)
赤芍藥(半兩)麥門冬(一兩去心焙)龍齒(三分)川升麻(半兩)子芩
(三分)甘草(三分炙微赤剉)
右搗篩為散每服四錢水一中盞入生薑半分煎至
六分去滓不計時候温服
桃仁承氣湯(出聖惠方)治傷寒病不解熱結在膀胱者其人
必如狂血自下愈外未解出不可下先解其外解已
但小腹結者可下之宜服内經曰甘以緩之辛以散
之小腹急結緩以桃仁之甘下焦畜血散以桂枝之
辛大熱之氣寒以取之熱甚搏血加二物於調胃承
氣湯之中也(方見本門三隂三陽應用散類)
羚羊角散(出聖惠方)治傷寒心熱發狂
羚羊角屑(半兩)黃芩(半兩)赤芍藥(半兩)茯神(半兩)葛根(半兩剉)
鼠尾草(半兩)梔子仁(半兩)川大黃(半兩剉碎微炒)麥門冬(一兩去心)
(焙)
右搗篩麄羅為散每服四錢以水一中盞入䜴一百粒
煎至六分去滓不計時候温服
人參散(出聖惠方)治傷寒邪熱在心恍惚狂言時有痰逆不
欲飲食
人參(三分去蘆頭)桔梗(半兩去蘆頭)龍齒(三分)茯神(三分)半夏(半兩)
(湯洗七遍去滑)遠志(一分去心)枳實(一分麩炒微黃)麥門冬(三分去心)沙參
(半兩去蘆頭)黃耆(半兩剉)甘草(一分炙微赤剉)
右搗篩為散每服五錢水一大盞入生薑半分棗三
枚粳米五十粒煎至五分去滓不計時候温服
地骨皮散(出聖惠方)治傷寒心神煩熱狂語不定
地骨皮萎蕤人參(去蘆頭)黃耆(剉)麥門冬(去心)子
芩(已上各一兩)茯神(三分)甘草(半兩炙微赤剉)
右搗篩為散每服四錢水一中盞煎至五分去滓入
生地黃汁一合生薑汁一茶匙蜜半合更煎一兩
沸不計時候温服
龍齒散(出聖惠方)治傷寒心熱狂言恍惚卧不安蓆
龍齒(二兩)犀角屑(一兩)川升麻(一兩)茯神(一兩半)麥門冬(二兩)
(去心焙)玄參(一兩)甜竹根(三分剉)赤芍藥(一兩半)生乾地黃
(二兩)馬牙硝(一兩半)
右搗麄羅為散每服四錢水一中盞入生薑半分煎
至六分去滓不計時候温服
又方(出聖惠方)
馬牙硝(一兩)鉛霜(一分)龍腦(一分)硃砂(半兩)鐵粉(一兩)
右都研令細不計時候煎竹葉湯放温調下一錢
又方(出聖惠方)
龍齒(半兩)牛黃(一兩細研)馬牙硝(一兩細研)硃砂(半兩細研)地龍(一兩)
(微炒)麝香(一兩細研)
右搗研令勻不計時候以生薑蜜調下一錢
黃芩散(出聖惠方)治傷寒熱毒在内心煩發狂
黃芩(一兩)甘草(半兩炙微赤剉)白薇(一兩)梔子仁(一兩)大青知
母&KR0797;&KR0803;川硝石白鮮皮(各一兩)
右搗羅為散每服不計時候以新汲水調下二錢
龍齒丸治傷寒邪熱在心狂言妄語精神錯亂志意
不定
龍齒(一兩)人參(一兩去蘆頭)茯神(三分)遠志(半兩去心)黃芩(三分)麥
門冬(一兩去心焙)黃連(三分去鬚)甘草(半兩炙微赤剉)
右搗羅為末煉蜜和搗一二百杵如梧桐子大每服
不計時候以冷米泔水三十丸送下
苦參飲(出聖濟總錄)治傷寒欲發狂解毒止躁
苦參(一兩)黃芩(去黑心二兩)甘草(炙半兩)
右搗為麄末每服三錢以水一盞煎至七分去滓入
生地黃汁約半合攪勻去滓温服不拘時候
大黃湯(出聖濟總錄)治傷寒熱結在内心神恍惚狂妄
大黃(剉炒)芒硝(各一兩半)桂(去粗皮三分)大腹皮(剉)甘草(炙剉)木
通(剉各一兩)桃仁(二十一枚去皮尖雙仁麩炒)
右麄搗篩每服四錢以水一盞煎至六分去滓温服
不計時候以通利為度
犀角湯(出聖濟總錄)治傷寒九日至十日頭戰大汗出恍惚
狂走眼見神鬼
犀角屑(半兩)茵陳蒿(三分)茯神(去木)芍藥麥門冬(去心焙)
生乾地黃(焙各一兩半)梔子仁(半兩)
右麄搗篩每服五錢用水一盞半入竹葉三七片同
煎至八分去滓食後温服
千金丸(出聖濟總錄)治陽毒發狂及癲邪狂走
猪血(一盞生用)不灰木(為末)藍根(連葉為末各一兩)水銀(一盞以錫結沙)
(子)鷄子(三枚只用清)膩粉(半錢)
右六味除猪血鷄子清外細研入猪血鷄清拌和令
勻入瓷罐子内封閉臘日合之掘地坑一尺埋候
端午日取出旋丸如鷄頭大每服一丸生薑汁及
新汲水化破服
救逆湯(出聖濟總錄)治傷寒脈浮醫以火劫之亡陽必驚狂
桂(去粗皮)蜀漆(各一兩半)甘草(炙一兩)牡蠣(熬二兩半)龍骨(二兩)
右剉如麻豆大每服五錢以水一盞半入生薑半分
切大棗二枚擘破同煎取七分去滓温服
人參湯(出聖濟總錄)治傷寒後狂言欲走口乾或時吐逆
人參羚羊角屑葛根(剉)竹茹前胡(去蘆頭)麥
門冬(去心焙各半兩)甘草(炙剉一兩)半夏(湯浸去滑炒乾半兩)
右麄搗篩每服五錢以水一盞半入生薑一分拍碎
棗三枚擘破同煎至八分去滓食後温服
茈胡湯(一名加味小柴胡湯)治傷寒過經不解熱結在裏狂言不
定煩躁欲走
茈胡(去苗)大黃(剉炒)朴硝枳殼(去穣麩炒各一兩)甘草(炙剉半兩)
右麄搗篩每服三錢以水一盞煎取六分去滓温服
利再服一方加枳實一錢半
羚羊角散(出聖濟總錄)治傷寒發汗後熱毒未盡因有所驚
狂言欲走
羚羊角屑犀角屑防風(去叉)茯苓(去木)黃芩(去黑心)
玄參升麻(各半兩)龍齒(研一兩)甘草(炙一兩)竹茹地
骨皮(洗焙)丹參(各三分)
右麄搗篩每服五錢用水一盞半入葱白五寸同煎
至八分去滓温服
香豉湯(出聖濟總錄)治傷寒心狂欲走緣風熱毒氣内乘於
心所致
豉(炒令香熟三兩)芒硝(燒令白於濕地上用紙襯出火毒四兩)
右二味每取豉半兩先以水一盞煎取七分去滓下
芒硝末三錢再煎三兩沸空腹分温二服如人行
三里更一服日夜可四服起初看是風狂者宜暫
經兩手足三服之後解之即無不愈者
朴硝湯(出聖濟總錄)治傷寒發狂欲走是毒氣壅於上焦毒
熱不散狂盛不縛手脚恐自刑害及走趁人其脈左
寸洪數時時伏下
朴硝(燒令白於濕地用紙襯出火毒一分)豉(炒令香熟一合)山梔子仁(一分)
右麄搗篩每服三錢以水一盞煎至半盞去滓空腹
温服如人行十里再一服如利即止
大黃湯(出聖濟總錄)治傷寒狂言欲走大小便不通腹痛脹
滿
大黃(細剉微炒)木香(剉各一分)木通(剉三分)升麻羚羊角屑
白茅根(剉)黃芩(去黑心各半兩)
右麄搗篩每服五錢用水一盞半入葱白五寸同煎
至八分去滓服
欝金散(出聖濟總錄)治傷寒陽盛發狂大小便不通腹脹滿
欝金大黃(細剉微炒)山梔子仁(各三分)桂(去粗皮半兩)甘草
(炙剉一分)
右搗羅為細末每服二錢食後煎葱豉湯調下
治傷寒得汗熱毒不解心煩躁悶言語不定小便赤澀
大便不通狂悶欲走方(出聖濟總錄)
大黃(細剉微炒)朴硝(研各二兩)黃芩(去黑心)山梔子仁大青
(各一兩半)龍膽(去土)苦參(各一兩)
右搗羅為細末煉蜜和成劑更搗三五百杵如梧桐
子大每服二十丸食後煎麥門冬湯下量病勢更
加丸數
金薄丸(出聖濟總錄)治傷寒時行發狂妄見鬼神
金箔銀箔(各一十片)鐵落(用水淘出沙泥取鐵粉四兩)青黛(半兩)砒
霜(半錢)麝香(半錢)
右研為細末入糯米粥為丸如皂莢子大新水磨下
一丸如人行五里吐出涎立效
不灰木散(出聖濟總錄)治傷寒熱實發狂煩躁悶亂
不灰木(二兩)滑石寒水石藍根甘草(生各一兩)
右搗研為散每服二錢研生粟米泔入乳糖一塊如
棗大同化調服不拘時候
絳雪丸(出聖濟總錄)治傷寒發狂眼通赤大小便血出身如
金色兼治六七日狂躁發熱
硝石(一兩)丹砂(一分)
右二味同研如粉燒粟米飯和丸如彈子大每服一
丸沙糖冷水化下服藥後便睡移時汗出為效
鵲石散(出醫方集成)治傷寒發狂踰墻上屋
黃連寒水石(各等分)
右為末每服二錢濃煎甘草湯候冷調服
一方(出肘後方)治傷寒發熱陽勝隂卒發狂手足温面紅狂
言狀如見鬼
右用青蒿一把搗碎為末入水二盞半送下立效一
方老青松蒿子童便浸三日乾為末每服二錢烏
梅一箇煎服
桂白丹(出宣明論)治傷寒積熱及風生驚搐或如狂病諸藥
不效此方不可盡述
粉霜(一兩用白麪六錢和作餅子炙熱同研)鉛白霜(一分)輕粉(半兩)
右為末滳水為丸桐子大每服十丸至十五丸米飲
下量虛實加減
金匱風引湯(出活人書)
大黃乾薑龍骨(各四兩)桂枝(三兩)甘草牡蠣(各二)
(兩)寒水石滑石赤石脂白石脂石膏
紫石英(各六兩)
右為麄末以囊盛之取三指撮井花水三升煮二沸
去滓温服一升
桃仁散(出王氏傳濟方)治傷寒狂亂疎利臓腑止霍亂心疼
桃仁(一兩湯浸去皮尖)大黃(一兩川者以濕紙裹煨兩度)桂心(一兩去皮)甘
草(半兩炙)牙硝(一兩)
右細剉熟炒杵羅為末不拘時候用温水調下三錢
如傷寒後有餘毒依法服大效
傷寒潮熱(論)
夫傷寒熱毒不退伏留於臓腑而不能散即攻其表隨
氣旺衰而作發歇遍身壯熱或進或退故謂之潮熱也
診其脈各隨其五臓六腑洪數者是也傷寒潮熱者謂
潮作有時由邪氣入裏故病有日晡所發潮熱已而微
利者有微發潮熱而大便溏者有潮熱而欬逆者有結
胸而潮熱者大凡潮熱皆以邪氣内實也制方者宜酌
其輕重傷寒潮熱者若潮水之潮其來不失其時也一
日一發指時而發者謂之潮熱若日三五發者即是發
熱非潮熱也潮熱属陽明必於日晡時發者方為潮熱
陽明者胃属土應時則旺於四季應日則發於未申經
曰陽明居中土也萬物所歸無所復博蓋邪氣入胃謂
之入府府之為聚也若府庫之府焉邪氣入於胃而不
復博邪氣鬱而為實熱隨旺而潮是以日晡所發潮熱
者属陽明也惟其属陽明故潮熱為可下之症經曰潮
熱者實也又曰潮熱者此外欲解也可攻其裏焉又曰
其熱不潮未可與承氣湯即此觀之潮熱属於胃者昭
然可見焉雖然潮熱為裏實可下之症一或&KR0899;浮而緊
與其潮熱而利或小便難大便溏者皆熱未全入府猶
帶表邪當和解其外外解已而小便利大便硬者乃可
攻之或謂潮熱有属太陽少陽者乎少陽正於寅夘太
陽旺於己午若熱於此發者為邪未入胃豈得謂之潮
熱必待日晡所發者乃謂之潮熱見其邪在胃也遇疾
值病詳而驗之始見得真也潮熱者大率當下仲景
云潮熱者實也大承氣湯症云其熱不潮未可與也則
知潮熱當下無疑矣雖然更有脈與外症脈若弦若浮
及外症兼惡寒猶有表症且與小柴胡湯以解之若腹
大滿不通者可與小承氣微和其胃氣勿令大泄也(仲景)
(云日晡發熱者属陽明也脈實者大承氣大柴胡也脈虚者桂枝也)縱使潮熱當得大承
氣亦須先少與小承氣若不轉失氣不可攻之後發熱
復硬者大柴胡下之若胸脇滿而嘔日晡發潮熱者小
柴胡加芒硝主之又有日晡發潮熱已而微利者又有
微發潮熱而大便溏者或潮熱而欬逆者皆當用小柴
胡也(傷寒十三日不解胷脅滿而嘔日晡發潮熱已而微利潮熱者實溏也先服小柴胡以解外後以柴)
(胡加芒硝湯下之陽明潮熱大便少胸滿不去者柴胡主之)冬陽明潮熱當行黃芩
湯(冬陽明病脈浮而緊必發潮汗黃芩熱發作有時但脈浮者必盗主之)已上潮熱並属
陽明也太陽有潮熱仲景大陷胷湯一症結胸有潮熱
者為大結胷属太陽也傷寒若吐若下後不解不大便
五六日上至十餘日日晡所發潮熱不惡寒獨語如見
鬼狀若劇者發則不識人循衣摸牀惕而不安微喘直
視但發熱譫語者大承氣湯主之若一服利則止後脈
弦者生濇者死(弦者陽也濇者隂也陽症見隂者死病人有陽症而脈濇者慎不可下)歌
曰已成下症熱須潮病在陽明裏欲焦若有結胸并表
症莫將承氣胃中調又歌曰潮熱属胃下之和大結
胸家本利圖欬逆利溏并表症勿攻只有小柴胡潮熱
属陽明一日一發日晡而作也若非日晡而發是謂其
熱不潮蓋陽明旺於未申故爾惟属陽明故潮熱為可
下之症苟其脈或弦或浮大便或溏或利小便艱澀外
症猶有惡寒則結其熱未全入府並不可下但以小柴
胡和解之是必表症已退大便硬而小便如常乃可攻
也日晡潮熱甚者循衣摸牀獨語如&KR2845;直視微喘鬭弦
者可治脈濇者不治脈不實不虚但有小柴胡湯寒熱往
来隂陽相搏用大小柴胡及桂薑結熱心煩仍喜嘔渴
而頭汗用之良陽不足先寒而後熱隂不足則先熱而
後寒往來者隂陽兩相勝邪正交争間作也蓋裏而與
之争故陽勝而為熱若邪氣在半表半裏之間則外大
邪入於内為寒隂争而為熱出入無拘所以乍往乍
來而間作也大抵邪居表多則多寒邪居裏多則多熱
邪在半表半裏則寒熱相半又可以知其受病之處用
藥固自有條然小柴胡最主寒熱寒多者加薑桂若熱
結加大黃脈不甚實而大便澀者加枳實寒熱相半只
守本方是活法雖然寒熱之方來如波濤之洶湧其勢
有不容通者當進之一二日候少定而圖之經所謂盛
者可待衰而已是又不可不知病至十餘日結熱在裏
往來寒熱大柴胡湯下之心煩喜嘔胸脇滿不欲食寒
熱往來小柴胡湯或血氣弱腠理開邪氣交争痰嘔甚
者二陳湯汗下後不嘔而渴頭汗出胸脇滿小便不利
寒熱往來柴胡桂薑湯
方
鼈甲散(出聖惠方)治傷寒發歇潮熱頭痛煩渴四肢無力胸
膈痰滯不思飲食
鼈甲(一兩半去裙生用)恒山(三分剉)甘草(半兩炙微赤剉)川大黃(半兩)
(剉碎微赤炒)地骨皮(一兩)石膏(二兩)麥門冬(一兩去心)知母(半兩)
右搗篩為散每服三錢水一中盞入小麥五十粒煎
至五分去滓不計時候温服
人參散(出聖惠方)治傷寒潮熱不退每發口乾渴逆飲食全
少四肢無力
人參(一兩去蘆頭)半夏(半兩湯洗七遍去滑)蘆根(一兩半)麥門冬(半兩)
(去心)枳實(半兩麩炒微黃)黃耆(三分剉)赤芍藥白术赤茯
苓甘草(炙微赤剉各半兩)
右搗篩為散每服五錢水一大盞入生薑半分棗三
枚粳米五十粒煎至五分去滓不計時候
麥門冬散(出聖惠方)治傷寒潮熱往來口乾煩燥頭目疼痛
麥門冬(二兩去心焙)葛根(一兩剉)麻黃(三分去根節)黃芩川
大黃(剉碎微炒)川朴硝(各三分)
右細羅為散不計時候用新汲水調下一錢
葛根散(出聖惠方)治傷寒潮熱口乾頭痛四肢煩疼
葛根(剉)黃芩石膏柴胡(去苗)知母(各一兩)甘草(半兩)
(炙微赤剉)
右搗篩為散每服五錢水一大盞煎至五分去滓不
計時候温服
柴胡散(一名柴胡桂姜湯出聖惠方)治傷寒經十日已上潮熱不解
日晡即發壮熱如火胸滿嘔逆亦治勞瘧
柴胡(一兩去苗)桂心(半兩)黃芩(三分)&KR0797;&KR0803;根(半兩)牡蠣(一兩燒為粉)
甘草(一分炙微赤剉)
右搗篩為散每服五錢水一大盞入生薑半分煎至
五分去滓不計時候温服聖濟名六味柴胡湯外
臺秘要用乾薑無生薑
黃芩散(出聖惠方)治傷寒潮熱煩悶體痛嘔逆
黃芩柴胡(去苗)人參(去蘆頭)半夏(湯洗七遍去滑各三分)甘草
(半兩炙微赤剉)麥門冬(一兩去心)
右搗篩為散每服五錢水一大盞入生薑半分棗三
枚煎至五分去滓不計時候温服
秦艽散(出聖惠方)治傷寒潮熱不退發歇無時
秦艽(一兩去苗)鼈甲(一兩去裙襴塗醋炙令黃)甘草(半兩炙微赤剉)
右搗篩為散每服五錢水一大盞入生薑半分豉半
合葱白二莖煎至五分去滓不計時候温服聖濟
名秦艽湯
知母散(出聖惠方)治傷寒數日潮熱不退口乾煩燥或多痰
逆
知母人參(去蘆頭)柴胡(去苗)石膏葛根(剉)赤茯苓
(已上各一兩)甘草(半兩微炙赤剉)
右搗篩為散每服五錢水一大盞入生薑半分煎至
五分去滓不計時候温服聖濟名柴胡人參湯及
治汗下後潮熱
百合散(出聖惠方)治傷寒已經二七日外潮熱不退四肢無
力昏沈如醉恐變成百合病
百合葛根(各一兩)麻黃(去根節)麥門冬(去心)黃芩(各半兩)
前胡(三分去蘆頭)石膏(一兩)甘草(半兩炙微赤剉)
右搗篩為散每服五錢水一大盞入生薑半分煎至
六分去滓不計時候温服
石膏散(出聖惠方)治傷寒心胸壅悶潮熱頭痛肢節拘急
石膏(一兩)前胡(去蘆頭)柴胡(去苗)甘菊花赤茯苓赤
芍藥防風(去蘆頭)蔓荆子黃芩甘草(炙微赤剉)枳
殼(麩炒微黃去穰各三分)
右搗篩為散每服五錢水一大盞入生薑半分煎至
六分去滓不計時候温服
萎蕤散(出聖惠方)治傷寒數日頭痛潮熱不退或發憎寒
萎蕤柴胡(去苗各一兩)羚羊角屑(三分)石膏(二兩)桑根白
皮(剉)川朴硝(各一兩)
右搗篩為散每服五錢水一大盞煎至五分去滓不
計時候温服
羚羊角散(出聖惠方)治傷寒潮熱頭痛四肢拘急煩疼
羚羊角屑赤茯苓麥門冬(去心)萎蕤柴胡(去苗)
梔子仁(已上各一兩)桑根白皮(三分剉)石膏(二兩)甘草(半兩炙微)
(赤剉)
右搗篩為散每服五錢水一大盞煎至五分去滓不
計時候温服
龍膽丸治傷寒潮熱不退四肢沈重不欲飲食胸中
塞隘小便赤澀
龍膽(一兩去蘆頭)前胡(三分去蘆頭)白蘚皮(一兩)黃連(三分去鬚)子
芩(半兩)梔子仁(三分)川大黃(一兩半剉微炒)川升麻(三分)大麻仁
(一兩半别研如膏)鼈甲(去裙襴塗醋炙令微黃)川芒硝(各一兩)
右搗羅為細末入麻仁同研令勻煉蜜和搗三二百
杵丸如桐子大每服不計時候以温漿水下三十
丸
柴胡厚朴湯(出聖濟總錄)治傷寒後潮熱不退或時頭痛目
眩此是腹中有結燥
柴胡(去苗)厚朴(去粗皮姜汁炙)朴硝(研各一兩)大黃(剉炒一兩半)枳殼
(去穰麩炒三分)
右麄搗篩每服五錢水一盞半煎至七分去滓温服
以利為度
柴胡石膏湯(出聖濟總錄)治傷寒十日已上潮熱不退
柴胡(去苗)石膏(碎)赤茯苓(去黑皮)白术萎蕤羚羊
角(鎊各一兩)梔子仁(一分)桑根白皮(剉三分)
右麄搗篩每服五錢水一盞半煎至七分去滓温服
前胡湯(出聖濟總錄)治傷寒差後已經十餘日潮熱不退身
體沈重昏昏如醉
前胡(去蘆頭)百合葛根(剉各一兩)麥門冬(去心焙半兩)石膏
(碎)麻黃(去根節各三分)
右麄搗篩每服五錢水一盞半煎至八分去滓温服
柴胡鼈甲湯(出聖濟總錄)治傷寒過經潮熱不解或時作寒
如瘧狀
柴胡(去苗)鼈甲(去裙襴醋炙)赤茯苓(去黑皮各一兩)黃芩(去黑心)知
母(焙)桑根白皮(剉各三分)甘草(各半兩)
右麄搗篩每服五錢水一盞半生薑半分拍碎煎至
七分去滓温服不拘時
蓁艽柴胡湯(出聖濟總錄)治傷寒餘毒潮熱不解
蓁艽(去土)柴胡(去苗)知母(焙)青蒿(各一兩)大黃(剉炒)鼈甲(醋炙)
(去裙襴)鬼臼常山(各半兩)
右麄搗篩每服三錢水一盞煎至半盞去滓温服不
拘時
常山湯(出聖濟總錄)治傷寒潮熱不退
常山(剉三分)烏梅肉(炒)鼈甲(去裙襴醋炙)黃耆(剉各一兩)大黃
(剉炒)甘草(炙半兩)柴胡(去苗二兩)
右麄搗篩每服三錢水一盞半入小麥一匙生薑三
片煎至七分去滓熱服不拘時日三服
治傷寒後不了了朝夕有熱如瘧狀方(一名知母桂心湯)
知母(二兩)麻黃甘草芍藥黃芩桂心(各一兩)
右㕮咀以水七升煮取二升半服五合日三温覆令
微汗若心煩不得眠其人欲飲水當稍稍飲之令
胃中和則愈一方用生薑煎服
柴胡湯(出易簡方)治傷寒温病身熱惡風頭項強急胸滿脇
痛及煩渴嘔噦小便不利大便閉硬或過經未解潮
熱有不除非汗非下之症並宜服之及治瘥後勞傷
及發熱頭疼或往來寒熱婦人傷寒經血適來或是
經血適斷發熱惡寒晝日明了暮則譫語此為熱入
血室其血必結故使寒熱如此此藥治之婦人有經
事來少日晡發熱大便閉别無虚症者宜用此藥加
大黃減柴胡各等分加桃仁減甘草數各一半服之
微利為效小兒温熱亦能治療此藥非止治傷寒其
它發熱並宜服之
柴胡(二兩)半夏黃芩人參(各三分)甘草(半兩)
右㕮咀每服五錢水一盞半生薑七片棗一枚煎至
六分去滓食前服若腹痛去黃芩加芍藥半兩心
下悸去黃芩加茯苓一兩若不渴有熱者去人參
加桂三分温被蓋覆令有汗則解若咳嗽去棗加
五味子三分乾薑半兩胸中煩而不嘔者去半夏
人參加栝蔞實半兩渴者去半夏加栝蔞根一兩
胸中鞭者去棗加煅了牡蠣粉一兩傷寒十三日
不解胸脇滿而嘔日晡則發潮熱已而微利及醫
以丸藥利之非其治也宜芒硝一兩傷寒十餘日
結熱在裏往來寒熱或心下急鬱鬱微煩或舌生
白胎大便不通或發汗出或腹中滿或日晡發熱
如瘧或六七日目中不了了睛不和無表裏症大
便難身微熱者大實也人參枳實半兩大黃一兩
名大柴胡湯服之以利為度熱除不宜遽服補藥
仍忌酒羊肉腰子及難化之物或有所傷是名食
復難以治療飲食須是大段節省不可多食謹忌
兩月仍避房室
治傷寒煩熱(出本草方)
右以烏梅水清飲汁
傷寒心悸(論)
夫傷寒悸者謂心下悸動也此由傷寒病發汗已後因
又下之内有虚熱發渴渴則飲水氣乘心為寒振而心
下悸也太陽病小便不利者為多飲水心下必悸小便
少者必苦裏急脉大浮數法當汗出而愈下之則身體
重心必悸也不可發其汗當自汗出而解所以然者尺
中微裏虛表實津液自和當自汗出愈也傷寒心下
悸者謂悸動不定也傷寒飲水過多水停心下腎氣乘
心則心氣虚弱故為之悸動也此皆由發汗已後又下
之津液燥少若内生虛熱熱則飲水水氣停積故心振
寒而心下悸也傷寒悸者心忡是也築築踢踢然動
怔怔忡忡不能自安者是矣心悸之由不越二種一者氣
虛也二者停飲也傷寒二三日悸而煩者小建中湯主
之少隂病四逆其人或悸者四逆散加桂五是氣虛而
悸者也飲水多心下悸是停飲而悸者其氣虚者由陽
氣内弱心下空虛正氣内動而為悸也其停飲者由水
停心下心為火而惡水水既内停心不自安則為悸也
又有汗下之後正氣内虚邪氣交擊而令悸者與氣虚
而悸者則又甚焉太陽病發汗過多其人乂手自胃必
心下悸太陽病若下之身重心下悸者不可發汗少陽
病不可吐下吐下則悸而驚少陽病不可發汗發汗則
譫語此属胃胃和則愈胃不和則煩而悸是數者皆汗
後協邪者與其氣虚而悸者有以異也或鎮固或化散
之皆須定其氣浮也又飲水過多水飲不為宣布留心
下甚者則悸金匱要略曰食少飲多水停心下甚者則
悸飲之為悸甚於他邪雖有餘邪必先治悸何者以水
停心下若水氣散則無所不之浸於肺則為喘為咳傳
胃則為噦為噎溢於皮膚則為腫瀆於腸間則為利下
不可緩之也經曰厥而心不悸宜先治水與茯苓甘草
湯後治其厥不爾瀆於胃必作利也厥為邪之深者猶
先治水况其邪氣淺者乎醫者可不深究之活人書
曰水氣乘心振寒而悸茯苓甘草湯二三日傷寒心悸
煩小建中湯發汗臍下悸欲作奔豚自有本條發汗過
多心下悸欲得按者桂枝甘草湯發汗出仍發熱心下
悸身膶動振振欲擗地真武湯脈結代心動悸炙甘草
湯少隂不可發汗汗則譫語此属胃胃不和故悸小柴
胡湯中風往來寒熱或心下悸小柴胡湯欲心下悸悸
者怔忡也宜先治水茯苓甘草湯次治其厥自有本條
又歌曰心悸三陽症自詳糞堅譫語調胃湯胃旋甘
桂膶真武小建中兼炙草湯悸多於停水或陽氣向
弱心下虛空正氣内動致之或汗下以後正氣内虛邪
氣與之擊搏而然也此盖心悸而動其與驚陽不同焉
太陽病小便利者以飲水多故心下悸小便少者必膀
胱裏急也並用五苓散小半夏茯苓湯與之陽明病壮
熱往來心下悸小便不利心煩喜嘔小柴胡湯傷風往
來寒熱或心下悸小柴胡湯少陽病脈弦細頭痛發熱
誤汗之必譫語轉属胃胃和則愈胃不和則煩悸而大
便鞕属胃調胃承氣湯調胃承氣太峻症治論只用小
柴胡湯糞鞕者可加大黃煩燥者可入芒硝些少凢調
胃症氣症以法伐之尤為穏當太陽發汗過多其人乂
手自按胷心下悸欲得按者桂枝甘草湯太陽病發汗
不解仍發熱心下悸頭眩肌體膶動振振欲擗地者真
武湯主之或理中湯加茯苓傷寒二三日心中悸而煩
與小建中湯經云先煩而後悸者為熱先悸而後煩者
為虛惟虛則小建中主之少陽病耳聾目赤胸滿而煩
妄加吐下則悸而驚可與小建中湯如有熱即以小柴
胡繼之傷寒脈結代心動悸炙甘草湯少隂四逆症其
人或悸以四逆散加桂主之心下水氣厥而悸當先治
水茯苓甘草湯然後治厥有本條不然水入胃必下利
矣傷寒多因吐下或火熏或温針以致驚陽太陽病若
下之胸滿煩驚小便不利譫語身重難以轉側用柴胡
牡蠣龍骨湯不可發汗汗多則亡陽風温脈隂陽俱浮妄
用火熏以致發黃劇則驚癎時時瘛瘲經曰一逆常引
日再逆促命期合用金匱風引湯
方
大柴胡湯(出聖惠方)治傷寒二三日心中悸嘔不止心急鬱
鬱微煩者尚未解
柴胡(二兩去苗)黃芩(一兩)赤芍藥半夏(湯洗七遍去滑)赤茯苓
枳實(麩炒令黃)㯽榔白术(已上各一兩)
右搗麄羅為散每服四錢水一中盞入生薑半分棗
三枚煎至六分去滓不計時候温服
白茯苓散(出聖惠方)治傷寒裏虛心下悸腹中氣不和
㯽榔(一兩)青橘皮(半兩湯浸去白穰焙)白茯苓(半兩)厚朴(一兩去粗皮塗)
(生姜汁炙令香熟)桂心(一兩)甘草(半兩炙微赤剉)附子(一兩炮製去皮臍)
右搗篩為散每服四錢水一中盞入生薑半分煎至
六分去滓不計時候温服
人參散(出聖惠方)治傷寒發汗熱不解心下悸頭眩身膶振
人參(去蘆頭)赤芍藥附子(炮製去皮臍)白术(已上各一兩)甘
草(半兩炙微赤剉)赤茯苓(一兩)
右搗篩為散每服四錢水一中盞入生薑半分煎至
六分去滓不計時候温服
桂心散(出聖惠方)治傷寒發汗過多其人以手捫心下悸欲
得按者
桂心甘草(炙微赤剉)人參(去蘆頭)白术枳實(半兩麩炒微黃)
右搗麄羅為散每服四錢水一中盞煎至六分去滓
不計時候温服
芎藭散(出聖惠方)治傷寒已得汗其人仍發熱心下悸頭痛目
眩心神煩喘
芎藭桔梗(去蘆頭)前胡(去蘆頭)石膏人參(去蘆頭)白
茯苓麥門冬(去心已上各一兩)旋覆花(半兩)枳殼(麩炒微黃去穰半兩)
右搗麄羅為散每服四錢水一中盞入生薑半分棗
三枚煎至六分去滓不計時候温服
甘草散(出聖惠方)治傷寒脈結代者心下悸也
甘草(炙微赤剉)茯神遠志(去心)蒼术(已上各一兩)枳實(半兩麩炒微黃)
右搗麄羅為散每服三錢水一中盞入生薑半分煎
至五分去滓不計時候温服
治傷寒未得汗心悸而煩頭目不利宜服此方(出聖惠方)
桂心(一兩剉)甘草(半兩炙微赤剉)生薑(一分切)大棗(五枚去核)飴糖(一兩)
右件藥水一大盞半煎至一盞次出入飴糖更煎三
五沸去滓不計時候分為二服
桂枝湯(出聖惠方)治傷寒水在心下心悸動欲得人按
桂(去粗皮二兩)赤茯苓(去黑皮一兩半)白术(一兩)甘草(炙剉三分)陳橘皮(湯浸去白焙半兩)
右麄搗篩每服五錢以水盞半煎取七分去滓温服
不拘時
赤茯苓湯(出聖濟總錄)治傷寒飲水過多心下悸動不定
赤茯苓(去黑皮二兩)陳橘皮(湯浸去白焙二兩)白术(三分)半夏(湯浸)
(七遍切焙二兩)枳殼(麩炒去穰半兩)人參(一兩)
右麄搗篩每服五錢以水一盞半入生薑半分拍碎
同煎取八分去滓温服不拘時候
茯苓半夏湯(出聖濟總錄)治傷寒嘔噦心下悸動胸膈有滿
水往往頭眩
赤茯苓(去黑皮二兩)半夏(湯洗七遍炒乾二兩)陳橘皮(湯洗去白焙一兩)
右麄搗篩每服五錢以水一盞半入生薑一分拍碎
同煎至七分去滓温服晩再服
茯苓白术湯治傷寒吐後心下逆滿忪悸不定起即
頭眩
赤茯苓(去黑皮一兩)白术(二分)桂(去粗皮三分)芎藭(一兩)甘草(炙剉半兩)
右麄搗篩每服三錢以水一盞煎至六分去滓温服
茯苓桂枝湯治傷寒發汗後引飲過多心下悸動
赤茯苓(去黑皮)桂(去粗皮)半夏(湯洗七遍炒乾各一兩)甘草(炙剉半兩)
右麄搗篩每服三錢以水一盞入生薑半分拍碎同
煎至七分去滓温服
桂心湯治傷寒心下有飲悸動不定
桂(去粗皮一兩)㯽榔(剉)半夏(湯浸七遍炒各半兩)
右㕮咀如麻豆大每服四錢以水一盞半入生薑五
片同煎至七分去滓食前温服如人行三里再服
治傷寒脈結代者
右用甘草三兩水三升煮取一升半服七合日三
炙甘草湯治虛勞不足汗出而悶脈結代行動如常
不出百日危急者十一日死
甘草(四兩炒)桂枝生薑(各三兩)麥門冬(半升)麻仁(半升)人
參阿膠(各二兩)大棗(三十枚)生地黃(一升)
右九味以酒七升水八升先煮八味取三升去滓内
膠酒盡温服一升日三服
半夏麻黃丸治心下悸者
半夏麻黃(等分)
右二味末之煉蜜和丸小豆大飲服三丸日三服
傷寒煩喘(論)
夫傷寒喘其症不一有邪氣在表表未解無汗而喘者
有邪氣在裏汗出不惡寒腹滿而喘者有潮熱者有心
下有水而喘者古人治之亦各求其本故在表者當汗
之在裏宜下至於心下有水而喘則又當利其小便也
若乃隂症發喘是為無陽非灸之不可傷寒太陽病
下之後喘者外未解故也大發汗後飲水者必喘以水
停心下腎氣乘心故喘也或飲水過多入腎亦喘也
傷寒喘者肺主氣停寒飲冷則傷肺故其氣逆而上行
衡衡而氣急喝喝而息數張口擡肩搖身捧腹是為喘
也傷寒喘者為邪氣在表氣不利而喘者有水停之氣
射肺而喘者各不同也喘氣作桂枝加厚朴杏仁湯太
陽病骨節疼痛頭疼腰疼惡風身無汗而喘者發汗後
飲水多必喘以水灌之亦喘傷寒心下有水氣乾嘔發
熱而欬或喘者小青龍湯去麻黃加杏子主之是欲發
散水寒也經日喘而汗出者與葛根黃芩黃連湯以利
之汗出而喘者與麻黃杏子甘草石膏湯以發之二者
如何而然也盖邪氣内攻氣逆不利而喘者因喘而汗
出見其邪氣在裏也雖表未解未可下之若邪氣外盛
壅遏使氣不利而喘者雖汗而喘不已見其邪氣在表
也雖經汗下亦可發之此亦古人之奥義傷寒止於邪
氣在表而喘者心腹必濡而不堅設或腹滿而喘則又
為可下之證經曰短氣腹滿而喘有潮熱者此外欲解
可攻裏也為因滿腹而喘矣又或邪氣内盛正氣欲脱
氣壅上逆亦主喘也經曰直視譫語喘滿者又有汗出
髮潤喘不休者此為肺絶身汗如油喘而不休此為命
絶皆為不治喘也省疚問病更宜消息活人歌云喘
不漐漐屬脾家汗多潮熱裏攻邪滿胸合病尤須汗水喇
青龍杏去麻經云脈氣實則喘氣迎所以氣逆者邪氣
為實耳傷寒發喘邪氣在表者心腹濡而不堅外症無
汗法當汗之邪氣在裏者心腹脹而為滿外症有汗法
當下之又有水氣作喘怔忪即水為邪是以有小青龍
之症若經汗下逐水不獲至於喘促上攻壅塞而不得
息可以瓜蒂散從吐之吁喘時病之常也其或直視譫
語而喘汗出髮潤而喘汗出如油而喘皆不可救此邪
氣内盛而正氣欲絶臨機對症蓋消息焉麻黃專主喘
喘家湯劑多用麻黃太陽症汗而喘麻黃湯以解下之
利不止脈促有汗而喘葛根黃芩黃連湯下之微喘者
桂枝加厚朴杏仁湯發汗後不可更行桂枝湯若汗出
而喘無熱者麻黃杏仁甘草石膏湯陽明症汗不惡寒
氣短腹滿潮熱而喘小承氣湯脈浮無汗而喘即汗之
用麻黃湯太陽陽明合病喘而胸滿切不可麻黃湯水
氣嗽喘乃太陽汗後飲水多而水停心下小青龍去麻
黃加杏仁桂枝小腹滿者小青龍去麻黃加茯苓隂症
喘則必促脈伏而厥返隂丹五味子湯鼻息鳴喘氣逆
上衝孫用和用麻黃湯加橘皮杏仁久喘咳嗽高胸鼻
涕易簡丸實湯
方
麻黃散治傷寒煩熱喘促
麻黃(去根節)木通(剉)紫蘇莖葉赤茯苓生乾地
黃枳實(麩炒微黃)天門冬(去心焙已上各一兩)甘草(一分炙微赤剉)
右搗麄羅為散每服四錢水一中盞入生薑半分煎
至六分去滓不計時候温服
紫蘇散(出聖惠方)治傷寒煩喘胸膈滿悶不思飲食
紫蘇莖葉赤茯苓桔梗(去蘆頭)枳殼(麩炒微黃去穰)川
大黃(剉碎令微炒)陳橘皮(湯浸去白焙)柴胡(去苗)前胡大腹
皮(剉)麥門冬(去心)郁李仁(湯浸去皮尖微炒)訶梨勒皮(已上各半)
(兩)甘草(一分炙赤剉)
右搗羅為散每服四錢水一中盞生薑半分煎至六
分去滓不計時候温服
生乾地黃散(出聖惠方)治傷寒心煩喘急欬逆多涎唾有血
者
生乾地黃(一兩)赤茯苓(一兩)紫蘇子(微炒)桔梗(去蘆頭)杏仁
(湯浸去皮尖雙仁麩炒黃)陳橘皮(湯浸去白穰焙)人參(去蘆頭各半兩)甘草(一分)
(炙微赤剉)
右搗篩為散每服四錢水一中盞入生薑半分煎至
六分去滓不計時候温服
治傷寒頭痛壮熱涕唾稠沾鼻塞氣喘心煩宜服此方
(出聖惠方)
麻黃(一兩半去根節)前胡(一兩半去蘆頭)白前(一兩半)桑根白皮(一兩)
(半剉)石膏(二兩)甘草(一兩炙微赤剉)陳橘皮(一兩湯浸去白穰焙)杏仁(一兩)
(湯浸去皮尖雙仁麩炒微黃)
右搗麄羅為散每服四錢水一中盞入生薑半分葱
白二莖煎至六分去滓不計時候温服
貝母散(出聖惠方)治傷寒汗出而喘促煩熱頭痛者
貝母(三分煨微黃)百合(三分)杏仁(一兩湯浸去皮尖雙仁麩炒微黃)赤茯
苓(三分)麻黃(一兩去根節)石膏(二兩)甘草(一兩炙微赤剉)人參(一兩去蘆)
(頭)柴胡(一兩去苗)
右搗麄羅為末每服四錢水一中盞入生薑半分煎
至六分去滓不計時候温服
治傷寒汗出不解曾經吐下後心胸痞滿煩喘不除宜
服此方
桑根白皮(一兩剉)旋覆化(半兩)甘草(半兩炙微赤剉)人參(一兩去蘆)
(頭)木香(一兩)枳殼(一兩麩炒微黃去穰)半夏(半兩湯浸七遍去滑)㯽榔(一兩)
右搗篩為散每服四錢水一中盞入生薑半分煎至
六分去滓不計時候温服
治傷寒七八日肺臓壅熱大腸不通小便黃赤心神煩
喘宜服此方(出聖惠方)
紫蘇莖葉木通(剉)桑根白皮(剉)紫苑(洗去苗土)黃芩
(已上各一兩)川大黃(一兩半碎微炒)赤茯苓(一兩)甘草(半兩炙微赤)
右搗篩為散每服五錢水一大盞煎至五分去滓不
計時候温服
㯽榔散(出聖惠方)治傷寒氣壅煩喘腹脇妨悶不欲飲食
㯽榔(半兩)訶梨勒皮(一兩)桑根白皮(半兩剉)木香(一分)桂心
(一分)甘草(一分炙微赤剉)川大黃(三分剉碎微炒)人參(半兩去蘆頭)赤茯
苓(三分)枳殼(三分麩炒微黃去穰)
右搗細羅為散每服二錢水一中盞入生薑半分棗
二枚煎至五分即去薑棗不計時候和滓温服
治傷寒頭痛百節痠疼氣壅煩喘宜服此方(出聖惠方)
麻黃(一兩去根節)甘草(三分炙微赤剉)赤芍藥(三分)桂心(半兩)杏仁
(半兩湯浸去皮尖雙仁麩炒微黃)石膏(一兩半杵碎)
右搗細剉拌令勻分為三服每服水一大盞半煎至
一盞去滓不計時候分温二服如人行五七里再
服以汗出為度
小青龍去麻黃加杏仁湯(出活人書)治傷寒心下有水氣欬
而發喘
芍藥桂(去粗皮)甘草(炙)細辛(去苖葉)五味子(炒)乾薑
(炮製)杏仁(湯浸去皮夫雙仁麩炒各三兩)半夏(湯浸七遍切焙二兩半)
右剉如麻豆大每服五錢以水一盞半煎取七分去
滓温服
麻黃杏仁甘草石膏湯(出千金方)治傷寒下後不可更行桂
枝湯汗出而喘無大熱者
麻黃(去根節沸湯掠去沫焙四兩)杏仁(去皮尖雙仁炒五十枚)甘草(炙二兩)
石膏(半斤碎)
右剉如麻豆大每服五錢水一盞半煎取八分去滓
温服
茯苓湯(出聖濟總錄)治傷寒心下有水氣肺氣虚脹喘急咽
燥
赤茯苓(去黑皮)石膏(各一兩半)芍藥(三分)半夏(一兩湯浸七遍炒令乾)
細辛(去苗葉)桂(去粗皮)五味子(各半兩)麻黃(去根節沸湯掠去沫焙)
桑根白皮(剉各一兩)
右剉如麻豆大每服五錢以水一盞半入生薑一分
拍碎同煎至八分去滓温服
猪苓湯(出聖濟總錄)治傷寒表不解心下喘滿及大小便閉
塞
猪苓(去黑皮)赤茯苓(去黑皮)白术(炒)麻黃(去根節)桂(去粗皮)
葶藶(微炒)澤瀉(各等分)
右麄搗篩每服三錢以水一盞生薑三片同煎至七
分去滓温服
馬兜零湯(出聖濟總錄)治傷寒後肺氣喘促
馬兜零(一分)木通(剉一兩)陳橘皮(湯浸去白焙半兩)紫蘇莖葉
(三分)
右麄搗篩每服五錢以水一盞半入燈心十五莖棗
三枚擘破同煎至七分去滓食後温服日二
木香丸(出聖濟總錄)治傷寒後肺氣上喘咽喉噎塞頭面虚
浮
木香(一兩)昆布(湯洗去醎味焙乾)海藻(湯洗去鹹味炒令乾)乾薑(炮製各三)
(分)海蛤(别杵如粉)細辛(去苖葉)蜀椒(去目及閉口微炒令汗出各半兩)
右將六味搗羅為末入海蛤同研令勻煉蜜和更搗
三五百杵丸梧桐子大每服空心米飲下十五丸
大腹皮湯(出聖濟總錄)治傷寒汗後發喘壮熱不除
大腹皮(剉)柴胡(去苖各一兩)赤茯苓(去黑皮三分)桑根白皮
(微炙剉半兩)
右麄搗篩每服三錢以水一盞入生薑三片同煎至
六分去滓不計時候温服
芸臺子丸(出聖濟總錄)治傷寒後喘欬不得卧卧則氣壅心
胸滿悶
芸臺子(一兩微炒)葶藶(微炒一兩半)馬兜零(半兩)紫苑(去土半兩)杏
仁(湯浸去皮尖雙仁麩炒令黃細研一兩半)白前防己人參(各三分)
皂莢(酥炙合黃去皮子)甘草(各半兩炙令微赤)
右搗羅九味為末入杏仁同研令勻煉蜜和搗三五
百杵丸如梧桐子大每服食前童小便煎烏梅湯
下二十丸日二
木香丸(出聖濟總錄)治傷寒後脾虛冷上攻氣喘
木香肉豆蔲(去殼各半兩)白茯苓人參(三分)桂(去粗皮)
㯽榔(剉各一兩)丁香(一分)阿魏(用酒研如泥入麪少許拌和作餅炙令黃熟一分)
右搗羅為末煉蜜和更搗三五百杵丸如梧桐子大
每服食後米飲下二十丸
桂枝加厚朴杏仁湯(出聖濟總錄)治傷寒太陽病下之微喘
者表未解故也
桂(去粗皮)芍藥(各三兩)甘草厚朴(去粗皮生姜汁炙各二兩)杏仁
(五十枚去皮尖)
右剉如麻豆大每服五錢以水一盞入生薑一棗大
切大棗二枚擘煎取八分去滓温服戊申正月有
一武臣為寇所執置舟中横板下數日得脱乘饑
恣食良久解衣捫虱次日遂作傷風寒自汗而膈
不利一醫作傷寒而下之一醫作解衣中邪而汗
之雜治數日漸覺昏困上喘息高醫者愴惶失措
予診之曰太陽病下之表微喘者桂枝加厚朴杏
仁湯此仲景之法也指令醫者急治藥一啜喘定
再啜些微汗至晚身涼而脈已和矣醫曰某平生
不曾用仲景方不知其神捷如是予曰仲景之法
豈誑後人也或人自寡學以發明耳
枳實湯治病人氣上衝心胸痞喘急以有寒飲也
枳實(一兩炙)橘皮半夏(一兩)生薑厚朴(各三兩)
右五味以水六升煮取三升去滓温服一升咽痛加
桔梗一兩
五味子湯(出活人書)治傷寒喘促脈伏而厥
人參麥門冬(去心)杏仁(去皮尖)橘皮(去白各一兩)五味子
(半兩)
右剉如麻豆大生薑汁片棗子三枚水三大白盞煎
至一盞半去滓分二服
傷寒上氣(論)
夫傷寒毒氣不退上焦煩熱則傷於肺肺主於氣邪熱
壅滯則肺葉虛脹衛氣不行故令上氣也傷寒上氣
者肺主氣手太隂是其經也病人肺氣有風不調又遇
寒熱邪氣傷於其經則脹而氣逆不下故令上氣
方
麥門冬散(出聖惠方)治傷寒心肺氣壅涕唾稠粘胸腹脹滿
上氣喘促
麥門冬(一兩去心)甘草(半兩炙微赤剉)半夏(三分湯洗七遍去滑)紫苑(三分)
(洗去苗土)桑根白皮(一兩剉)木通(半兩剉)五味子(半兩)桔梗(三兩)
(去蘆頭)陳橘皮(半兩湯浸去白穰焙)
右搗篩為散每服五錢水一大盞入生薑半分淡竹
茹煎至五分去滓不計時候温服
治傷寒上氣喘促眠卧不得宜服此方(出聖惠方)
麻黃(二兩去根節)甘草(半兩炙微赤剉)紫苑(一兩洗去苖土)貝母(一兩半煨)
(令微黃)杏仁(一兩湯浸去皮尖雙仁麩炒微黃)紫蘇子(一兩微炒)
右搗篩為散每服五錢水一大盞入生薑半分煎至
五分去滓不計時候温服
赤茯苓散(出聖惠方)治傷寒腹脇虛脹上氣咽燥脈浮者心
下有水氣
赤茯苓(一兩半)麻黃(一兩半去根節)赤芍藥(一兩)半夏(一兩湯浸七遍)
(去滑)細辛(三分)桂心(三分)五味子(一兩)訶梨勒皮(一兩)桑根白
皮(一兩半剉)
右搗篩為散每服五錢水一大盞入生薑半分煎至
五分去滓不計時候温服
桑白皮散(出聖惠方)治傷寒痰唾無恒上氣喘急胸中滿悶
坐卧不安面目微腫
桑根白皮(一兩剉)赤茯苓(三兩)半夏(三分湯洗七遍去滑)旋復花
(一兩)陳橘皮(三分湯浸去白穰焙)大腹皮(一兩剉)前胡(一兩去蘆頭)麻
黃(一兩去根節)紫苑(三分洗去苗土)杏仁(一兩湯浸去皮尖雙仁麩炒微黃)枳
殼(一兩麩炒微黃去穣)
右搗篩為散每服五錢水一大盞入生薑半分棗三
枚煎至五分去滓不計時候温服
治傷寒上氣喘急心胸滿悶宜服此方(出聖惠方)
紫蘇子(一合微炒)麻黃(一兩去根節)㯽榔(一兩)陳橘皮(一兩剉)杏
仁(一兩湯浸去皮尖雙仁麩炒微黃)甘草(半兩炙微赤剉)
右搗篩為散每服五錢水一大盞入生薑半分煎至
五分去滓不計時候温服
訶梨勒丸(出聖惠方)治傷寒氣壅心胸不利上氣欬嗽腹脇
妨悶
訶梨勒皮(一兩)大腹皮(一兩剉聖濟用一兩半)半夏(一兩湯洗七遍去滑)
桑根白皮(一兩剉)前胡(一兩去蘆頭)枳實(半兩麩炒微黃)漢防己
(半兩)紫苑(三分洗去苗土)杏仁(一兩半湯浸去皮尖雙仁麩炒微黃别研如膏)甜葶
藶(一兩隔紙炒令紫色别研如膏)
右為細末入杏仁葶藶更研令勻煉蜜和搗三二百
杵丸如梧桐子大每服不計時候以生薑湯下二
十丸聖濟大腹皮薑棗湯下
㯽榔丸(出聖惠方)治傷寒心胞不利上氣喘促腹脇妨悶
㯽榔(一兩)木香(半兩)訶梨勒皮(一兩)枳殼(半兩麩炒微黃去穣)人參
(半兩去蘆頭)赤芍藥(五分)桂心(三分)半夏(半兩湯洗七遍去滑)
右搗羅為末煉蜜和搗三二百杵丸如梧桐子大每
服不計時候生薑湯下二十丸
半夏湯(出聖濟總錄)治傷寒後上氣咽喉不利胸膈多痰氣
逆
半夏(湯洗七遍炒乾一兩)桂(去粗皮半兩)甘草(炙一兩)㯽榔(剉三分)陳
橘皮(湯浸去白焙)枳殼(去穰麩炒各半兩)
右麄搗篩每服五錢以水一盞半生薑一分拍碎同
煎至八分去滓食後温服
竹茹湯(出聖惠方)治傷寒後上氣煩滿客熱在臓乾嘔口中
生瘡不得飲食
青竹茹葛根(各一兩)半夏(湯洗七遍焙乾)麥門冬(去心焙各五分)
甘草陳橘皮(湯浸去白焙各半兩)
右麄搗篩每服五錢以水一盞半生薑一分拍碎同
煎至八分去滓食後温服
貝母湯(出聖濟總錄)治傷寒飯後水多卒上氣發熱
貝母(炮去心)桑根白皮(剉)欵冬花(各一兩)陳橘皮(湯浸去白)
(焙半兩)甘草(炙一分)
右麄搗篩每服五錢以水一盞半竹葉三七片同煎
至八分去滓食後温服
五嗽丸(出聖濟總錄)治傷寒後上氣欬嗽
乾薑(炮)皂角(塗酥炙令黃去皮子)桂(去粗皮各等分)
右搗羅為末煉蜜和杵三五百下丸如梧桐子大每
服二十丸食後米飲下日二
葶藶丸(出聖濟總錄)治傷寒肺壅上氣多痰
葶藶(隔紙微炒一兩)杏仁(湯浸去皮尖雙仁麩炒黃别研一兩)防己(一兩半)甘
草(炙半兩)赤茯苓(去黑皮一兩)
右搗羅四味為末杏仁同研勻以棗肉和丸如梧桐
子大每服二十丸食後煎桑白皮湯下日二微利
即止
白前丸(出聖濟總錄)治傷寒後上氣欬嗽
白前貝母(炮去心)人參紫苑(去苗土各一兩)欵冬花(三分)
桑根白皮(炙剉)葶藶(隔紙微炒)杏仁(湯浸去皮尖雙仁炒黃别研如膏各)
(一兩)
右搗羅七味為末杏仁同研勻以煉蜜和丸如梧桐
子大每服十五丸食後米飲下漸加至二十丸
天門冬丸(出聖濟總錄)治傷寒後心肺熱上氣喘逆
天門冬(去心焙)白茯苓(去黑皮)杏仁(湯浸去皮尖雙仁炒黃别研各一兩)
貝母(去心)生乾地黃(焙)甘草(炙剉)人參烏梅(炒各半兩)
右搗羅七味為末入杏仁研令勻煉蜜和更杵三百
下丸如彈子大食後含化一丸嚥津日可三五丸
葶藶湯(出聖濟總錄)治傷寒後上氣喘麄身面腫小便澀
葶藶子(隔紙微炒半兩)大棗(去核五枚)
右二味用水一大盞煎至半盞去滓不計時候温服
麥門冬湯(出聖濟總錄)治傷寒後傷肺欬唾有血胸脇脹滿
上氣羸瘦
麥門冬(去心焙)桑根白皮(炙剉)生乾地黃(各一兩)桔梗(炒三)
(分)半夏(湯洗七遍焙乾)紫苑(去苗土)淡竹茹麻黃(去根節各三分)
五味子甘草(炙各半兩)
右麄搗篩每服五錢以水一盞半生薑一分拍碎棗
三枚擘破同煎至七分去滓食後温服
貝母丸(出聖濟總錄)治傷寒心肺有熱咳嗽上氣喉中作聲
痰涕口乾
貝母(去心二兩)甘草(炙三分)旋復花(半兩)天門冬(去心焙一兩)杏
仁(湯浸去皮尖雙仁研如膏四兩)
右搗羅四味為末入杏仁同研勻煉蜜和杵三五百
下丸如彈子大每食後含化一丸嚥津
訶梨勒丸(出聖濟總錄)治傷寒後脾胃不和食飲無味上氣
壅悶
訶梨勒(炮去核)半夏(湯洗七遍焙乾炒)白术(各一兩)㯽榔(剉半兩)
人參(三分)枳殼(去穰麩炒半兩)芍藥桂(去粗皮各三分)
右搗羅為末煉蜜和杵三五百下丸如梧桐子大每
服二十丸食後生薑湯下日二服
人參湯主霍亂大煩渴身熱上氣者
人參茯苓甘草桑白皮黃耆白术
生薑(各一兩)大棗(六枚)
右八味以水四升煮取二升去滓温服五合
李根湯(出活人書)治氣上衝正在心端
半夏(湯洗半兩)桂枝(一兩)當歸芍藥茯苓黃芩
甘草(炙各一兩)甘李根白皮(二兩)
右剉如麻豆大每服抄五錢以生薑四片水一盞半
煎至八分去滓温服
如聖加枳實湯(出濟生拔萃方)治傷寒噎氣者何氣使然荅曰
胸中氣不交故也少隂經至胸中交於厥隂水火之
相搏而有聲故噎氣也
甘草桔梗枳實(炒各五錢)
右剉細每服五錢入五味子半錢水煎
如聖加吳茱萸湯(出濟生拔萃方)治傷寒氣逆而甚無汗下症
甘草桔梗吳茱萸(炒各五錢)
右剉細每服五錢入五味子半錢同煎
傷寒嘔吐(論)
夫傷寒嘔吐嘔者有聲者也俗謂之啘吐出其物也故
有乾嘔而無乾吐是以於嘔則曰食穀欲嘔及吐則曰
飲食入口即吐則嘔吐之有輕重可知矣傷寒嘔有責
為熱者有責為寒者至於吐家則悉言虛冷也經曰太
隂之為病腹滿而吐食不下自利益甚時腹自痛又曰
胃中虛冷故吐也醫家則不然嘔有熱者有寒者有停
飲者有胃腕有膿者皆當明辨之嘔而發熱者柴胡湯
主之與其嘔不止心下急鬱鬱微煩大柴胡湯主之者
皆邪熱為嘔者也膈上有寒飲乾嘔者不可吐也當温
之與其乾嘔吐涎沫頭痛者吳茱萸湯主之是寒邪為
嘔者也先嘔後渴者此為解先渴後嘔者為水停心下
此属飲家是停飲嘔者嘔家有癰膿不須治膿盡自愈
是胃脘有膿而嘔者諸如此者雖有殊别大抵傷寒表
邪欲傳裏裏氣上逆則為嘔也是以半表半裏症多云
嘔也傷寒三日三陽盡三隂當受邪其人反能食而不
嘔此為三隂不受邪是知邪氣傳裏者必致嘔也至於
乾薑附子湯症云不嘔不渴為裏無熱十棗湯症云乾
嘔短氣汗出不惡寒者此表解未和也即此觀之其嘔
為裏熱明矣嘔家之為病氣逆者必散之痰飲者必下
之嘔家多服生薑此為嘔家聖藥是要散其逆氣也又
曰用半夏者以去其水水去嘔則止是要下其痰飲也
嘔多雖有陽明症不可攻者謂其逆而未收斂為實也
其嘔而脈弱小便復利身有微熱見厥者已為難治蓋
謂其虚寒之甚也醫者必審其邪氣之虚實病症之逆
順為施藥丸治則當矣歌括曰脈浮有表并虛細嘔
吐惡寒無失氣大便堅硬小便清或少或多當自利脈
浮者為有表也不可下大抵脈虚細不可下為有表也
表症未罷不可下脈虛細王叔和脈微不可吐陽明病
属表可發汗若嘔吐仲景云嘔多雖有陽明症切不可
下惡寒者太陽陽明大承氣湯大便堅硬是少隂症宜
温之無失氣者謂不轉失氣也特恐津液還入胃而先
硬後溏也每日三四小便清者不在裏也桂枝湯大便
堅而小便少不久當利大便也大便堅而小便多其脾
約今日再行此津液還入胃中數為熱緩為寒中太陽
合病下利腎症之為約又歌曰嘔吐陽明逆氣氣上逆
則為嘔吐水穀不下是也傷寒嘔吐有候各有評表邪
傳裏裏膿血辨四者而已胃熱脈數或緊必有口粘舌
乾煩渴胃熱有火胃寒有水氣右脈弦而遲必有逆冷
下食大小便自利之症水氣者先後之症胃寒者若胃
脘膿血則腥氣燥氣奔逆上衝經所謂嘔家有癱膿不
嘔膈滿怔忡又謂桂枝湯宜服吐者其後必吐膿血是
矣大抵嘔吐皆有辨須治自愈咽而出嘔也未下咽而
出者吐也吐特甚於嘔耳若槩以嘔有所出與未咽而
吐同治所謂乾嘔者獨何耶嘔吐多属陽明氣逆而上
行戒不可下汗灸水藥不入口者逆嘔而脈弱小便自
利微熱而厥者虛極難調也生薑嘔家聖藥熱燥者烏
梅代之活人書云無陽則厥無隂則嘔嘔者是陽明胃
之經足陽明之氣下行今厥而上行故為氣逆則嘔仲
景云嘔多雖不大便不可下與小柴胡湯上焦得通津
液得下胃氣因和浹然汗出而解大抵嘔症不一各有
治法要之小柴胡湯尤相主當耳急與小柴胡湯胸脇
滿而嘔日晡發潮熱者柴胡湯加芒硝也若嘔不止心
下忡鬱微煩者與大柴胡湯也閉者加大黃大柴胡治
嘔最妙為内有積可下故也枳實去噦壓虚氣須是去
大黃仲景云嘔多雖有陽明症慎半夏下官局桔梗湯
最良亦用枳實耳方具第十七卷古人治嘔多用合病
必生薑孫真人云生薑是嘔家聖藥仲景云嘔皆用之
太陽與陽明有邪氣下利若不利但嘔者葛根加半夏
生薑湯主之胸中有熱胃中虚加腹痛欲嘔者黃連湯
主之太陽與少陽合病而自利若嘔者茯苓半夏生薑
湯主之金匱論嘔吐穀不得下者小半夏湯小半夏加
㯽榔湯半夏加橘皮湯皆可選用也嘔而發熱者小柴
胡湯主之嘔為水渴者猪苓湯主之先嘔却渴者此為
欲解急與之先渴却而嘔者膈停心下此属飲家仲景
云本渴飲水而嘔者柴胡不中與也宜治汗間有水赤
茯苓湯主之若少隂而嘔者真武湯去附子加生薑也
若有或吐或下後虚煩不時復若嘔者梔子生薑湯主
之傷寒差後嘔者有餘熱在胃脘也竹葉湯加生薑主
之又云吐有冷熱二症寸口脈數心熱煩渴而吐以有
在胃腕故致煩渴而為吐五苓散主之傷寒有表症
渴欲飲水水入口即吐者名曰水逆由心經受熱而小
腸不利故也宜服五苓散發汗後水藥不得入口為逆
若更發汗必吐下不止小半夏加茯苓湯小半夏加橘
皮湯主之曾經汗下關脈遲胃中虚冷而吐乾薑黃連
黃苓人參湯主之寒多不飲水而吐者理中湯去术加
生薑主之少隂病飲食入口則吐心中温温欲吐復不
能吐始得之手足寒脈弦遲者此由胸中實不可下也
當吐之若膈上有寒飲乾嘔者不可吐也當温之宜氣
逆湯吐利手足逆冷煩燥甚者吳茱萸湯主之若傷寒
解後虛羸少氣逆欲吐竹葉石膏湯主之嘔吐而下利
有兩仲景云復寒發熱汗出不解心痞硬嘔吐而下利
者大柴胡湯下之又有霍亂症霍亂嘔吐而利熱而渴
者五苓散寒多不飲水者理中丸或有寒腹滿痛或四
肢拘急下利脚轉筋理中湯加附子一枚生用並麄末
作湯服之吐利汗出發熱惡寒四肢拘急手足厥冷者
四逆湯主之少隂病吐利手足逆冷煩燥欲死吳茱萸
湯主之吐利止而身體痛不休者當消息解其外宜桂
枝湯仲景大柴胡一症云傷寒發熱汗出不解心中痞
和吐而下利者大柴胡主之即非霍亂也吐利已汗出
而厥四肢拘急不解脈微欲死者通脈四逆加猪膽湯
若夏月中暑霍亂上吐下利心腹撮痛大渴煩燥四肢
逆冷冷汗自出兩脚轉筋者宜服香薷散井中浸極冷
頻服之乃效香薷散夏月初宜合下以備此症其他藥
不能救乃須浸冷併服之效矣
方
橘皮湯治陽明病嘔吐痰水青黃胸中煩者
橘皮甘草(炙)葛根麥門冬(去心一兩)半夏(四兩切焙)竹
茹(一兩)小麥(三合)
右以水七升先煮葛根減二升去上沫内諸藥生薑
三兩煮取三升去滓再煮取二升温服七合
和胃丸治陽明病心下痛而嘔吐腹脇滿者以有停
水也
大黃(酒浸)甘遂桂枝乾薑白术茯苓芍
藥厚朴半夏(洗已上各一兩)巴豆(十粒去皮心研如脂)
右搗篩入巴豆煉蜜和丸如梧桐子大白飲下兩丸
大黃甘草湯(出金匱方湯)治食已即吐者
大黃(四兩)甘草(一兩)
右以水三升煮取一升分温再服
茯苓澤瀉湯(出金匱方)治胃反吐而渴欲飲水者
茯苓(半斤)澤瀉(四兩)甘草桂枝(二兩)白术(三兩)生薑(四兩)
右以水一斗煮取三升内澤瀉再煮取二升半温服
八合日三服
文蛤湯(出金匱方)治吐後渴欲得水而貪飲者兼主微風脈
堅頭痛
文蛤(五兩)麻黃甘草生薑(各三兩)石膏(五兩)杏仁(五十)
(枚)大棗(十二枚)
右以水六升煮取二升温服一升汗出愈
猪苓散(出金匱方)治嘔吐而病在膈上吐後思水者解急與之
水此並宜服
猪苓茯苓白术(各半分)
右杵為散飲服方寸匕日三服
藿香湯治傷寒後胃氣未和嘔吐不下食
藿香竹茹陳橘皮(湯浸去白焙)麥門冬(去心焙)枇杷
葉(去毛姜汁炙各半兩)人參(三分)
右麄搗羅每服五錢以水一盞半入生薑半分拍碎
同煎至七分去滓温服
薤白飲治傷寒後脾胃虚冷嘔逆不下食
薤白(切五莖)生薑(切一兩)附子(炮製去皮臍剉一分)
右以水一盞半煎至七分去滓再煎沸入鷄子白一
枚攪勻空心温服
薑术半夏湯(出保生回車論)
乾薑(二兩炮)白术(二兩)半夏(二兩湯浸七次片切焙乾)
右剉碎如麥豆拉為散每服四錢水一盞半生薑五
片同煎至七分去滓温服日進三服不拘時候
普濟方卷一百三十七
