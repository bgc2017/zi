普濟方卷七十三明周王朱橚撰
眼目門
目赤痛(論)
夫内經謂心主血又曰肝受血而能視蓋肝開竅於目
若肝氣壅盛心經熱實熱氣既熾血乃湧溢而上冲於
目故令目赤痛也難經所謂痛者為實宜散壅滯决邪
實則病可見也已凡人患赤眼急欲效者多服洗肝散
一時取愈而睛枯矣凡病目者先當服安腎散為佳又
云清凉藥不可用而服鎮墜藥乃良
方
青葙子丸治目赤熱痛羞明淚出或生翳障
青葙子五味子地骨皮兔絲子(酒浸别搗為末)生
乾地黃(焙)决明子(炒)葶藶子(隔紙炒各三兩)麥門冬(去心焙)
車前子地膚子萎蕤赤茯苓(去黑皮)子芩
澤瀉防風(去叉各二兩半)兔肝(一具炙乾)杏仁(去皮尖雙仁炒研)細
辛(去苗葉)桂(去麄皮各一兩)
右為末煉蜜丸如梧桐子大每服二十丸食後米飲
下日三服
青葙子散(出聖濟總錄)治目赤痛
青葙子决明子(炒)黃連(去鬚)秦芄(去苖土)前胡(去蘆頭)
大黃(剉炒各一兩)升麻黃芩(去黑心)梔子仁秦皮(去麄)
(皮)枳殼(去穰麩炒)地骨皮玄參赤芍藥(各半兩)羚羊
角車前子(各三分)菊花甘草(炙半兩)
右為散每服三錢食後温熟水臨卧再服春夏加白
芷一兩秋冬加防風一兩
麥門冬湯(聖濟總錄)治眼赤痛生障翳乍差乍發多淚羞
明隱澁腫痒心神煩躁
麥門冬(去心焙)防風(去叉)玄參地骨皮遠志(去心)大
黃(炒)車前子茺蔚子决明子蔓荆實(去白皮)
細辛(去苖葉)黃芩(去黑心)黃連犀角屑甘草(炙各二兩)
右麤搗篩每服三錢水一鍾煎至七分去滓食後温
服
車前子散(出聖濟總錄)治目昏赤痛兼倒睫赤眼
車前子(二兩)石决明(炒一兩半)蕤仁(去皮一兩半)龍膽(半兩)青葙
子梔子仁(各一兩)菊花地膚子甘草(炙)前胡
(三分)
右為散每服三錢空心粟米飲調下食後臨卧再服
黃芩湯治赤眼痛
黃芩(去黑心)梔子仁(三分)大青黃連(去鬚)决明子(炒各半兩)
地骨皮(一兩半)木通秦芁(去苖土各三分)大黃(炒一兩半)甘草
(炙一兩)
右麤搗篩每服五錢水一盞半煎一盞去滓入馬牙
硝半錢食後温服臨卧再服
前胡湯(出聖濟總錄)治赤眼疼痛如脱視不明兼治肝虛
風眼
前胡(二兩去蘆)决明子(炒)防風(去乂)車前子(各一兩)甘菊花
黃連(半兩)細辛(三兩)苦參(三兩)枳殼(麩炒)升麻(各二兩)
右麤搗篩每服五錢水一盞半煎至一盞去滓入馬
牙硝半錢温服臨卧再服如已疎利則不用硝
旋復花湯(出聖濟總錄)治目赤痛兼風毒冲目睛痛
旋復花升麻秦芁(去苗土)羚羊角(鎊)防風(去义)萎
𬎼(各一兩)黃連(去鬚)茈胡(去苗各半兩)黃栢(去粗皮半兩)甘草(炙半)
(兩)
右麤搗篩每服五錢水一盞半煎至一盞去滓食後
温服臨卧再服
夜光丸(出衞寶鑑)治赤眼翳膜昏花
宣連訶子(去穰各二兩)當歸(一兩)銅綠(二錢)
已上四味㕮咀用河水三升同浸兩晝夜入銀石器
熬取汁一大盞約八分來得所覷滓黑色為度生絹
紬取汁再入文武火熬槐柳枝攪滴水成膏為度
豵豬胰䐗子(二箇先去脂以禾稗葉稍浸於水内搓洗換水無度令淨細切入黃連膏)
(内煮黑色取出用之)黃丹(四兩新水内淘去滓炒焙乾研細用)鵝梨(十枚竹刀去皮核生)
(布取汁用)青鹽(六兩研細)蜜(一斤煉去滓蠟方可用)爐甘石(一兩童子小便一大)
(碗炭火燒紅蘸之小便盡甘石如粉白為度研極細)
右將梨汁入甘石入膏子熬五沸入青鹽以槐柳熬
至餳色方盛磁瓮冰冷水浸拔去火毒臘月合為妙
正月十一月次之餘月皆不可
石蜜煎點眼療赤眼(方見本門暴赤眼類)
馬牙硝點眼方(出聖濟總錄暴赤眼類)治赤眼澁障翳侵睛磣
痛
馬牙硝(半兩)蕤仁(去皮研七粒)杏仁(去皮尖雙仁炒研三七枚)烏賊魚
骨(去甲研半兩)石膽(研兩菉豆大)黃連(為末)象膽(研一分)赤石脂
(一菉豆大研)真硃(十粒泥裹燒去泥研)
右同研極細磁合内盛之每取黍許大旋用清水和
點
梔子湯(出聖濟總錄)治赤眼澁痛
梔子仁黃連(去鬚各半兩)黃芩(去黑心半兩)枳殼(麩炒三分)龍
膽(一兩)甘草(炙三分)芍藥(一兩)大黃(炒一兩半)
右麤搗篩每服五錢水一盞半煎一盞去滓食後温
服臨卧再服
萎蕤湯(出聖惠方)治赤眼痛見明不得并濕痒
萎𬎼黃連(去鬚)秦皮(去麄皮)决明子(炒各一兩半)菊花
防風(去)梔子仁甘草(炙各一兩)
右麤搗篩每服五錢水一盞半煎至一盞去滓食後
温服臨卧再服
地骨皮湯(出聖濟總錄)治赤眼痛
地骨皮茺蔚子(各一兩半)防風(去叉)黃芩(去黑心)玄參
大黃(剉炒)細辛(去苗葉一兩)芒硝(二兩)
右麤搗篩每服三錢水一盞煎至七分去滓食後臨
卧温服
祛風退熱湯(出聖濟總錄)治目昏暴赤邪熱攻瞼膜隱腫
瘀成瘡眥爛乍差乍發
防風(去义)當歸(焙乾去土)芍藥甘草人參柴胡(去苗)
(各一兩)大黃(炙)山梔子(各半兩)
右麤搗篩每服三錢水一盞煎至七分去滓食後温
服
石决明丸(出聖濟總錄)治肝臟熱極目赤澁痛淚不止風
濕痒心膈壅滯頭目常疼
石决明(一兩細研水飛過)黃連(去鬚)玄參地骨皮防風
(去蘆)梔子仁子芩獨活茯神車前子甘
菊花青葙子枳殼(麩炒微赤)秦芁(去苖)五加皮
决明子萎蕤沙參(去蘆)蕤仁(浸去赤皮)川大黃(微炒)茺
蔚子(各三分)
右為末煉蜜和搗三二百杵丸如梧桐子大不計時
候以薄荷湯下二十丸
羚羊角散(出聖惠方)治肝臟久積風熱兩眼赤痛上焦壅
滯頭重心煩四肢不利
羚羊角屑茯神車前子甘菊花决明子
防風(去蘆)羌活赤芍藥蔓荆子黃芩川
升麻山梔仁麥門冬(去心)甘草(炙微赤)柴胡(去苗各三)
(分)枳殼(一兩麩炒微黃去穰)
右為散每服四錢水一鍾煎至六分去滓食後温服
忌炙煿熱麵油膩等物
治眼赤澁痛方(出聖惠方)
蜜(四兩)黃丹(三兩)黃連(一兩去鬚别研為末)膩粉(半兩)𬎼仁(半兩湯浸去赤)
(皮細研)龍腦(一分細末)杏仁(湯浸去皮尖細研)銅綠(一兩茶水一碗浸七日用)
(絹濾過只用水去滓)麝香(一分細末)
右除麝香龍腦外拌和令勻入磁瓶中用油單密封
以重湯煮一日入腦子麝香以銅筯攪令勻後滴水
在内如琥珀色藥成並如常法點眼
槐皮洗眼湯(出聖惠方)治眼赤痛
槐皮(二兩)秦皮(一兩)黃連(半兩)淡竹葉(一握)蕤仁(一兩浸洗去赤皮)
梔子仁(半兩)黃栢(半兩)馬牙(肖半石兩)青鹽(一分)
右麤搗為散每用藥一兩水三大盞入古字銅錢十
四文煎至兩盞去滓每煖三合洗眼日三度宜避風
黃連膏(出聖惠方)治赤眼痛不開(方見本門目澁痛類)
竹葉湯治眼赤痛
淡竹葉(洗淨三握)黃連(一兩)青錢(二七文)大棗(十枚去核)車前子
(切五合)
右都剉以水三升煎取一半去滓微熱淋洗眼冷重
煖不拘次數以差為度
黃芩湯治熱毒攻眼小眥偏赤疼痛不可忍
黃芩(去黑心)枳殼(一兩去穰麩炒)萎蕤木通甘草(炙各一兩)
(半)
右剉如麻豆每服五錢水一盞半煎至一盞入地黃
汁半合芒硝一錢再煎取沸去滓食後良久温服二
次
胡黃連散(出宣明論)治不問久新赤目疼痛不能坐卧並
大人小兒口瘡
胡黃連㯽榔(各半兩)麝香(少許别研)
右為細末點之如口瘡每服半錢麝香一字勻口瘡
大小貼之忌食魚肉油膩之物
魚膽貼眼膏(出聖惠方)治眼赤痛
鯉魚膽(一枚)黃連(半兩去鬚)川大黃(半兩)
右魚膽汁和調末藥以磁瓶盛之於飯上蒸之熟為
度取出如乾即入少許熟水調似膏塗於帛上貼在
眼瞼
地龍糞餅子(出聖惠方)治眼赤痛
地龍糞(半兩研)梔子仁(半兩)牛蒡根(生者半兩)
右件藥搗令熱便軟得所捏作餅子閉目卧貼於目
上時時易之
療眼赤飲方
前胡黃連秦皮黃芩(各二兩)梔子仁(二兩碎)决
明子(二兩半)𬎼仁(二兩)竹葉(切一升)
右藥以水六升煮取二升五合去滓分三服食後服
忌猪肉
玄參湯治目赤生翳
玄參柴胡(去苖)决明子(炒)石膏羌活(去蘆)細辛(去苖)
(葉一兩)黃芩(去黑心)地骨皮(各三分)
右麤搗篩每服五錢水一盞半煎至一盞用竹葉七
片去滓投入芒硝半錢食後臨卧温服
玄參湯(一名羚羊角湯)治肝心風熱目赤痛(方見本門目赤類)
石膏散(出聖濟總錄)治心焦壅熱目赤口乾
石膏(碎)甘菊花羌活(去蘆頭)白附子(炮)白殭蠶(炒)
玄參黃連(去鬚)
右等分為散研勻每服二錢生薑茶清調下
療眼赤方
蕤仁黃芩梔子仁黃連秦皮(各二兩)竹葉
(切一升)
右藥以水五升煮取一升六合分三服忌猪肉
療眼赤熱方
前胡防風决明子黃連蕤仁(各二兩)竹葉
(切一升)
右藥以水六升煮取二升分為五服忌猪肉
竹葉(一握)犀角屑升麻乾葛(各二兩)黃芩麥門
冬(去心各三兩)
右藥以水六升煮取二升分為三服
通膈薺苨湯治目赤痛及澁腫
薺苨(四兩)石膏地骨皮甘草(微炙各二兩)葛根(剉三兩)
黃芩(去黑心一兩)
右麤搗篩每服三錢水一盞入竹葉七片煎至六分
去滓放温食後服臨卧再服
黃耆湯治熱毒攻眼黑睛通赤
黃耆(剉)芍藥知母升麻(各一兩半)犀角(鎊一兩半)苦竹
葉(五十箇)
右剉如麻豆大每服五錢水一盞半煎至一盞入麻
硝一錢煎再至沸去滓食後温服忌炙煿熱麵
洗輸散(出王氏博濟方)治風毒攻注眼目赤疼大退翳膜去
瘀肉洗風沙鐵屑磁末因入目澁痛
仙靈脾(去梗)秦皮(去粗皮)黃連(去鬚)槐花(炒等分)生犀角(鎊少)
(許)
右為細末散每用半錢以清水調澄清洗之沙末等
只三兩洗自退在水如風毒眼用一錢水一盞煎至
七分乘熱淋洗
黃連丸治赤眼
黃連(去鬚)蒺藜子(炒去嘴一兩半)枳殼(去根麩炒)石决明(炒各一兩)豉
(炒一合)
右為末煉蜜為丸如梧桐子大每服二十丸食後温
漿水下加至三十丸
枸杞煎(出聖惠方)治目赤疼晝夜疼痛不止
枸杞葉(研取汁半斤)杏仁(去皮尖雙仁七枚)黃連(去鬚搗末一分)青鹽
(研半錢)膩粉(一錢)
右為末以新綿裹内淨磁盒中將枸杞汁調候至一
伏時絞去滓以銅筯點少許目眥頭日三五度
五黃散(出御藥院)治目赤
黃連黃芩黃丹大黃(各半兩)黃栢(一兩)
右為末每用一錢水蜜調成膏攤在絹花子上隨目
赤貼太陽穴
治赤眼方(出儒門事親)
銅綠輕粉牙硝腦子(少許)麝香(各等分)
右研為細末乾貼之
截赤眼方(出儒門事親)
黃連綠礬杏仁甘草銅綠(各等分)
右為麤末水煎洗甚效
光明散(出海上方)治赤眼
黃連(一兩)當歸(一分)淡竹葉(三十片)赤芍藥(二錢)赤棗(五箇)
右為麤末分為四次各用水一碗半煎至三分以紙
蓋上小取一孔薰之隨手即洗之效陳氏經驗方云
昨在鄂州見一時皆患此病眼科用此無不效者因
得方廣以濟人
棗連膏治患赤眼日夜疼痛不可忍者
棗(五箇)黃連白礬(少許)甘草乳香(少許)
右件煎成膏子滴在眼中效一方無乳香
赤眼方
右取真珠黃連為細末内螺中湏臾汁出取汁點之
差久患内障加車前子乾地黃麥門冬等分為末蜜
丸酒服
眼稍赤藥(出濟生拔萃方)
黃連(三錢)白礬(三錢水飛)銅綠(半錢)蜜陀僧(一錢)輕粉(少許)
右為極細末少許點之
大黃丸治上焦積熱目赤澁痛
川大黃(剉碎微炒)梔子仁(五兩)薺苨(五兩)葛根(剉一兩)
右麤搗篩每服五錢水一盞半竹葉七片煎去滓候
温食後臨卧服
瀉肝防風湯(出聖濟總錄)治目赤痛
防風(去叉)茺蔚子大黃(剉炒)桔梗(剉炒各二兩)
右麤搗篩每服五錢水一盞半煎至一盞去滓入芒
硝半錢食後臨卧温服如已疎利即不用入芒硝
蒼术散(出聖濟總錄)治目赤痛
蒼术(一兩)蟬脱木賊(剉)黃芩(去黑心各半兩)
右生搗為散每服一錢新汲水調下食前服後仰卧
少時再服
竹葉煎(出聖惠方)治目赤痛
竹葉(淨切二握)大棗(劈破五枚)古文銅錢(七枚)黃連(去鬚為末半兩)
右合和内銅石器中以水一升煎至五合濾去滓又
重煎三合内磁瓶中每以銅筯點少許目眥頭日三
五次一方無大棗綿染傅目眥
治目赤痛(出千金方)
雄黃細辛黃連乾薑(各二錢)
右合治如粉以綿裹釵股唾濡頭注藥末内大眥頭
急閉目目中淚出湏臾止勿將手近勿將帛裹勿洗
之一方加礬石五味子各六銖一方去細辛用礬石
四味各六銖
又方(出千金方)
雄黃乾薑黃連礬石(各六銖)
右合治如前方一方加細辛六銖
通腦散(出御藥院方)治目赤腦熱
寒水石(燒赤飛過細研二錢)腦子(研細一錢)南硼砂(另研細半錢)
右共置一處研勻極細每用少許鼻内㗜無時用
冰池散(出御藥院方)
黑豆(炒去皮為細末)馬牙硝(研)青黛(研各一兩)腦子(研一錢)
右為細末如粉每用一錢凉蜜水調如麵糊相似攤
於元絹帛上貼兩太陽穴凉水時時頻潤
貼眼方(出儒門事親)
爐甘石(二兩)蜜陀僧(一兩)黃連朴硝
右先將黃連用水熬成汁入童子小便再同熬後下
硝又熬少許用火煆爐甘石紅黃連汁内淬七次於
蜜陀僧末同為末臨卧貼之
四聖散治赤眼
當歸(一兩)芍藥(二兩)黃連(三兩)甘草(四兩)
右為末水煎洗眼并服之
苦竹葉粥治肝膈風熱目赤痛昏>昏>不見物
粳米(三合)石膏(半兩)沙糖(三分)苦竹葉(一握切細)
右用水一碗煮石膏竹葉十數沸去滓下粳米半盞
煮粥將熟入沙糖少許食之
當歸散(出聖濟總錄)治目赤澁翳膜遮障時多熱淚
輕粉(一分)當歸(切焙一分)防己龍膽(各半兩)
右為散每服一錢温水調下食後服
黃連膏煎(一名截赤眼出聖濟總錄)治目赤痛
黃連(去鬚搗末半分)大棗(三枚劈破去核)燈心(揉碎一握)
右以水一盞半銀石器内煎至五分以新綿濾去滓
内磁盒中每用銅筯點少許目眥頭日三次上臨卧
再點外臺秘要無燈心
黃連丸(出聖濟總錄)治肝熱眼目赤痛
黃連(一斤去鬚水洗盡細剉用水二升浸五宿用綿濾去滓石銀器内煮成膏)腦子(一錢)
硼砂(研一分)
右細研入前黃連膏内旋丸如菉豆大每用一丸新
汲水内浸過點目眥内
洗眼湯(出千金方)治目赤痛
甘竹葉(七枚)烏梅古錢(各三枚)
右以水二升漬藥半日東流水煮三沸三上三下得
二合臨卧注目眥
治眼赤暗方及明目(出千金方)
古青錢(三枚)青鹽(一兩六錢)杏仁(七分熟時取仁搗汁一合)
右入磁器中封頭勿泄氣百日後取出著目四眥頭
日二三次避風冷
通和膏(一名通利膏出龍木論)治眼赤澁翳膜遮障時多熱淚
輕粉(一分)乳香(皂角子大)杏仁(二十一箇只去皮尖細嚼)
右旋入口中都嚼候津液滿口吐出磁器中令火上
四邊沸以綿濾去别盞中入生腦子如皂子大研勻
再濾過銅筯點之
梔子湯(一名三黃湯出仁存方)治赤眼痛兼治飛血赤脉
黃連黃栢山梔子(等分)
右為末男用男乳汁丸女用女乳汁丸如雞頭大日
乾臨用時以黃泥裹煨地上出火毒仍如前用乳汁
化滴入眼中仰卧一方剉漿水一升煎至七合去滓
熱洗
針頭丸(出聖惠方)治丈夫婦人室女小兒諸般赤眼疼痛
不可忍者
川烏尖(七箇焙乾用)白殭蠶(七箇去嘴絲焙乾)硼砂(十枚)
右為末用猪膽取汁調藥不令稀攤在碗内用荆芥
艾各一兩皂角小者一莖燒煙將藥碗高覆薰之常
將藥膏攪轉又攤又薰皂角荆芥艾盡為度再搜成
塊油單裹定入地中出火毒冬兩日夜夏一日夜秋
一夜取出丸如針頭大每服一丸點入眼中
麥黃湯治熱眼赤痛
車前子麥門冬(去心)生地黃(洗曬等分)
右剉每服三錢新水入蜜同煎食後服加川芎尤好
杏連湯(一名黃連湯)治火眼(方見本門一切眼疾難治類)
竹葉飲治炎熱眼赤頭痛
竹葉(一握切)麥(一升淘)地骨白皮(三分切)
右以水五升煮取二升以麥爛為度食後分二服
治眼疼方
右用黃連少許杏仁一枚乳少許研細同煎點之
乳汁煎(出聖惠方)治肝熱目赤痛
人乳汁(半合)古字銅錢(十文)
右以乳汁於銅器中磨錢令變色稀稠成膏即止内
磁瓶中盛每以銅筯點少許目眥頭日三五度
治目赤及翳方(出千金方)
古錢(一枚)鹽(方七寸)
右合治下篩傅目眥中
又方(出千金方)
烏賊骨鉛丹(大小等分)
右合研細和白蜜如泥蒸之半熟候冷著眼四眥
治眼赤痛(一名青黃湯出海上方)
冬青葉黃連
右各少許煎濃湯又入朴硝少許洗眼甚妙
太清散(出海上方)治暴風客熱目赤睛痛
銅青(半兩别研)薑粉末(臘月間用生薑洗切碎於砂盆内研爛以新麻布細揉過取粉)
(隂乾為末)
右和勻每用少許沸湯泡放温頻洗之
治眼稍赤藥(出濟生拔萃方)
黃丹白礬(各等分)
右為末少少貼之
蓮實粥治眼赤痛
蓮實(去皮研一盞許)粳米(半升)
右先煎蓮實下米煮粥如常法食之
療眼赤無新久皆差神驗(一名銅青膏出十便良方)
用食鹽棗核大人乳一棗許置放銅碗中以古錢十
文研之使銅青著碗底取熟艾急搏一雞子許掘地
作一坑子坐艾於坑中燒使煙出以銅碗覆上以土
擁四邊勿令煙出量艾然盡刮取著碗青藥每以半
豆許於蛤蚌中研細以綿纏枝頭注入兩眥夜即仰
卧著之差無古錢以青錢替亦得
救苦散治赤眼大疼痛不可忍者
朴硝雄黃(各等分)
右為細末口内噙水患眼或左右搐之
治目赤及翳(出千金方)
用白羊髓傅之
羊睛方(出千金方)
以羊眼睛曝乾為末傅兩目角
又方(出千金方)
用新生孩兒胞衣曝乾燒末傅目眥中
貼赤眼(出儒門亊親)
取青泥中蛆淘淨曬乾為末用一錢令害眼人仰卧
散在眼上須臾藥行待少時去藥赤眼亦無
治熱毒赤眼
炒鹽令黃入鎔蠟捏作餅子點眼上差
地黃膏(出危氏方)治赤眼
右用生地黃肥者洗淨研細絹帛包之仰卧以藥搭
在眼上初似碍而痛少頃清凉小兒赤眼黃連為末
水調帖脚心其赤自退及以生地黃自然汁以粳米
半升浸三次曝乾用磁瓶煎湯一升令沸下地黃及
米煮成薄粥半饑飽飲一兩盞即睡三次立效
㗜藥(出危氏方)治目赤後暴生翳昔韓元脩親曹用一日
退兩翳方
右以鵝兒不食草塞鼻中立瘥(其草即人養蟋蟀食者)
苦竹瀝方(一名退熱膏出千便良方)治赤眼疼痛如刺不得開乃
是肝熱所至
右以苦竹瀝五合黃連二分綿裹入竹瀝内浸一宿
以點目中數度令熱淚出愈
秦皮方(出龍木論)治赤眼及睛上瘡
用秦皮一兩清水一升於白碗中浸春夏一食時以
上看碧色出即以筯頭綿纏仰卧點所患眼仍先從
大眥中滿眼著微痛不畏良久三五飯間即側卧瀝
盡熱汁每日十度以上着不過兩日差
赤眼方(出龍木論)治目赤痛惡眼用此藥後絶無赤眼大
有神效
㨂黃連五錢水浸去皮曬乾為細末新汲水調攤椀
内用銅錢六十文作三垜用熟艾三兩頓錢中間以
椀覆其上用火燒艾薰乾為度研為細末入腦子少
許口含水㗜之又取黃連鷹爪者井水淨洗搥碎入
輕粉少許用甘蔗二寸長一叚破開作兩片就中開
一小槽將前藥藏於中將蔗合上用麻繩縛以濕紙
包定火中煨熟取汁絹帛蘸汁揩眼
冬青方(出海上方)治赤眼
以新磚二片冬青葉五斗搗自然汁浸磚數日令透
取出掘地坑架磚於内四下空覆之日久後磚上粉
霜起取霜入腦子少許無亦得點眼大妙
治赤眼
煎海桐皮洗
又方
用烏骨雞新膽以燈心點眼
治眼赤眶
右用田螺養去泥靨用黃連末一錢傅在螺肉内化
作水用鵝毛掃之一用海螺一方以小鹽花内螺靨
中用器成之取吐出汁點目用後放之
人乳方治目赤痛多淚兼解牛肝馬肉之毒
用首生男乳合䜴濃汁服之神效一方單用人乳點
眼
治赤眼痒痛
右用為末煎湯嗽并洗
艾葉方治赤眼
用艾令燒起以椀蓋之候煙上椀成煤取下用温水
調化洗瘥一方加入黃連尤佳
蕪菁子散治赤眼痛
以蕪菁子用大醋煮令熟用井花水服方寸匕日三
盡一斗能夜視有所見
羊肝生方治目熱赤痛視物不明
右青羊肝一具細切以水淘漉出瀝乾以葱醬鹽醋
食之
療目赤痛及胎赤
右用猪膽和鹽綠五分皆效
療赤眼方
用杏仁四十九枚去皮為末絹袋纏飯底蒸之乘熟
絞取脂以銅青胡粉各如大豆許乾薑食鹽各如大
豆許熟研之以鵝毛沾取掠眼中眥頭日三度
療赤眼不問久近
用硇砂三兩以酢漿垍器中浸日中曝之三日藥著
器四畔乾者取如豆大夜著兩眥瘥并入食鹽石膽
等分用尤佳
治眼疼方
用新磚浸糞池中年久取出安放隂冷處生花刷下
却以腦麝少許和研點之
梔子湯治目赤
取出山梔子七枚鑽透入煻灰火煨熟以水一升半
煎至八合去滓入大黃末三錢絞勻食後旋旋温服
點眼方(出聖惠方)治眼赤痛
鵝梨(一枚大者搗絞取汁)黃連(半錢為末)膩粉(一字)
右用綿裹黃連膩粉内梨汁中浸一日取少許點之
療眼赤口乾唇裂方
石膏(一斤綿裹)生地黃(汁)赤蜜(各一斤)淡竹葉(切五升)
右以水一斗二升煮竹葉取七升去滓入石膏取五
升半下地黃汁蜜取三升細細服之忌蕪荑
治氣毒赤腫熱痛眼(出本事方)
好宣連(半兩)生龍腦(自然汁半盞)
右煎取一盞點洗之食飽後服一呷須要人實壯可
服虛薄者不可服
又方(出海上方)治赤痛
雞爪黃連去鬚不犯鐵器用水煎湯却以艾炷於碗
中以木為柱再用碗覆之必欲烟盡取出洗之甚妙
蓋艾煙能行廣之功無艾則黃連反能傷眼
治一切赤痛眼忽生翳膜方(出護命方)
真腦子(不拘多少)
右件須是上等真正好藥非時點如粟顆一兩粒在
眼中仍須是不輟進服後面方無有不驗
治眼赤痛及皮上生濕瘡連年不效方(出護命方)
右淨洗舊銅錢一文淨洗青江石一箇用銅錢南蜜
於石上磨取濃汁三四滴在盞内却用乾瓦一片上
燒灸艾一壯用盞合定令灸艾煙薰盞底銅蜜如此
七壯取蜜用塗眼立效
治一切眼赤痛浮花翳膜遮睛視物不明忽多昏暗觀
覽不决但一切眼疾俱可治療神效不可具述(出護命方)
真腦子(一銖不是真者不可使用却反有所害)牙硝(四銖)小膩粉(半錢與腦)
(子自作一處研如粉)黃丹(一兩)
右先研硝黃丹二味如飛塵以無沙蜜四兩入黃丹
牙硝二味在内以長節苦竹筒盛之用油單封裹頭
緊定不令失氣亦不要令以竹筒口内於鍋内煉水
煮竹筒一時辰取出候冷開油單傾取藥汁不用滓
以新垍瓶子盛藥汁却入腦子膩粉二味在内仍以
水煮瓶子候藥汁極熱用銀筯攪令勻取出冷收之
非時以筯點一兩滴在眼中但一切百般眼疾無有
不治
治赤眼(出衞生家寶方)凢患眼皆治不動臟腑
蒼术(一兩切作片米泔水浸一宿焙乾)牛蒡子(一兩)荆芥(一兩)草决明
(一兩)龍骨(半錢)
右為細末每服三錢米泔水下卧飯後茶清亦得如
眼腫入木賊一兩
瓜蔞散(出衞生家寶方)治赤眼痛不可忍
小團瓜蔞(籬上去藤蔓結實如彈子大色紅皮上有毛九十月間採曝乾)槐花(炒)
赤勺藥
右等分為末每服二錢臨卧温酒下
洗眼方(出衞生家寶方)
當歸黃連赤芍藥萎𬎼
右等分並為㕮咀每次用四錢以水一大碗於銀銚
内煎至六七分貯於金或銀銅石器内紙幕之於紙
上開一竅一眼就竅薰之候藥稍温淋洗冷即止如
再欲治即煎熱一服可使三五次
治赤眼方(出衞生家寶方)
白牽牛
右為細末爛煮葱白研如泥和末為丸如菉豆大每
服五粒食後用葱湯下服訖睡半時如要速效加至
十五粒止
碧天丸(出試效方)治目疾累服寒凉藥不愈兩眼蒸熱如
火薰而不痛紅絲血脉滿目貫睛霧悶昏暗羞明畏
日或上下瞼赤爛或伏風土而内外眥皆破洗之大
有神效
瓦粉(炒一兩)銅綠(七分為末)枯白礬(二分)
右先研白礬銅綠令細旋旋入粉同研勻熟水和之
共為百丸再用一丸熟湯半盞浸一兩時辰洗至覺
微澁為度約半時許洗畢瞑目便睡又洗又名一井
珠丸一丸可洗十日如再用湯内坐令熱此藥治其
標為裏熱以去矣若裏實者此藥不宜
㗜藥碧雲散(出試效方)
青黛(一錢)蔓荆子川芎(各一錢二分)欝金(一錢)石膏(一錢三分)
細辛(一錢)薄荷(一錢)紅豆(一箇)
右為細末口噙水鼻内㗜之
川芎辛湯(出試效方)治兩目晝夜隱澁難開羞明畏日目
赤視物昏暗神效
芎藭蔓荆子細辛(六分)防風(一錢半)甘草香白
芷(各一錢)
右㕮咀都作一服水二盞煎至一盞去滓稍熱服臨
卧服
明目細辛湯(出東垣蘭室方)治兩眼發赤微痛羞明畏日怯
風寒怕火色眼睫成柳睡多糊隱難開眉攢腫悶兩
鼻常塞流涕唾如膿大便微硬喜食冷物
麻黃根(三錢)羌活根(三錢)防風(三錢)藁本(一錢)川芎(半錢)細辛
(少許)白茯苓(一錢)蔓荆子(六分)荆芥穗(一錢三分)當歸稍(一錢)生
地黃(六分)椒(八箇)桃仁(三十箇)紅花(少許)
右件剉如麻豆分作四服每服水二盞煎至一盞去
滓稍熱服之忌酒醋濕麵及風寒處行止坐卧
治赤腫眼(出鮑氏方)
黃丹(炒紫)蜜熬(去沫)
桃枝攪勻以飯汁化開羽刷目中
眼赤(出鮑氏方)
葱白湯洗以銅錢百箇桑白皮同煎洗之
又方(出鮑氏方)
酒下黑神散卧時服
又方(出鮑氏方)
硼砂(三錢)腦(半錢)杏仁(去皮尖)朴硝(研各三錢)蕤仁(二錢紙包壓去油)
研成膏角管收用點臘月猪膽汁熬膏點甚效
决明散(出衞生家寶方)治赤眼生翳障多淚睛疼
玄參黃芩防風川芎(各二兩)蟬脱(半兩)地骨皮
(一兩)前胡甘草(各一兩)蒼术(一兩泔浸)木賊(半兩)草决明(一兩)
右為細末每服二錢各換湯使時氣赤眼米泔水下
多淚麥門冬熟水下翳膜淡竹葉湯下血貫瞳人不
退熟水下茶下
春雪膏(出衞生家寶方)治赤眼去翳膜點眼三次立效
南硼砂(二錢)腦子(半錢)蕤仁(去殼二錢)
右研細爛乳汁調成膏以銅筯點之甚效
點赤眼藥(出澹療方)
黃連去鬚為細末用雞子清調於瓦盞内以薄皮紙
蓋定次用銅錢一箇壓紙上候藥汁滲去紙上却以
雞翎洗淨蘸藥刷入眼中
光明散(出楊氏家藏方)療肝經風熱目睛疼痛隱澁難開經
久不差大能截赤眼定疼痛
秦皮(去粗皮)黃栢(去粗皮)黃連(去鬚)甘草(生用)五倍子
右件各等分㕮咀每服一大匙水一中椀入沙糖一
彈子大同煎至八分綿濾令淨乘熱洗至冷覺口中
苦為度藥冷再煖兩次洗
地骨散(出朱氏家藏方)治大人小兒眼生翳膜此心經受熱
所至
地骨皮生地黃黑參甘草木通黃芩
右等分粗細末白水煎服以上二方係何統制智大
用之有效
煮肝散(出澹療方)治眼赤耳亦從而痒乃腎臟風也
當用四生散入羊子肝煮熟添藥蘸喫仍間以少許
入猪腰子或羊腰子内煨熟又添酒于藥内調服并
嚼藥腰子
治眼赤熱(出本草)
以槐花炒服
治目翳赤障(出本草)
以瑿磨滴眼中
治身熱目赤(出本草)
用琉璃以水浸令冷熨之
蚘蟲汁(出本草)主目膚赤熱痛
取蚘蟲大者洗淨斷之令汁滴目中三十年膚赤亦
差(蚘蟲即人腹中蟲)
治赤眼(出本草)
以黃櫨煮湯洗
治眼赤痛(出本草)
用硝石研令極細每夜卧以銅筯取如黍米大點目
眥頭至明旦以鹽漿水洗之
點眼方(出本草)
以胡黃連用人乳浸點目甚良
治目痛及眼忽中傷因有熱瞑者(出本草)
取地膚子白汁注目中
治肝臟受熱目赤磣痛兼明目補肝氣(出本草)
用猪肝一具細起薄切以水淘漉出漉乾即五味醬
醋食之
治赤眼(出本草)
用郁李仁浸去皮研極爛入生龍腦點目中
治赤眼並暗(出本草)
以蚌用黃連末内之取汁點赤眼中良
目暴腫(論)
夫風勝則動熱勝則腫目暴腫者風熱邪氣客於臟腑
蓋五臟六腑之精氣皆上注於目既為風熱邪氣所客
氣血不得宣通使毒氣冲發於目是為腫痛
方
决明子湯(出聖濟總錄)治目暴赤毒痛欲生翳者
决明子(一升)石膏(研四兩)升麻(四升)山梔子仁(一升)地膚子
茺蔚子乾藍葉(一升)苦竹葉(二升)芒硝(二兩)車前草
(一升二合)冬瓜子(為末二合)
右以水二斗煮竹葉七升二合去滓内諸藥煮取四
升分為四服每服相去可兩食間再服為度小兒減
藥以意裁之
前胡湯(出聖濟總錄)治目暴腫生翳
前胡(去蘆)赤芍藥青葙子(各一兩)山梔子仁細辛
(去苗葉)車前子(各一兩)淡竹葉(洗)朴硝柴胡(去苗各一兩半)
甘草(微炙剉三分)
右除硝竹葉外粗搗篩每服四錢以水一盞半竹葉
五片煎至八分去滓又入硝一錢食後臨卧温服
前胡湯(出聖濟總錄)治時行後目暴腫
前胡(去蘆)芒硝(二兩)芍藥青葙子細辛(去苗葉)决明
子車前子(各三兩)山梔子淡竹葉(切一升)
右剉如麻豆大每服二錢水二盞煎至一盞去滓食後
温服日三次
玄參湯(出聖濟總錄)治暴赤腫心燥風熱壅
玄參防風(去乂)黃芩(去黑心各一兩)菊花(三分)芍藥羚羊
角(鎊)蔓荆子(各三分)馬牙硝(湯成下)
右除硝外㕮咀每服五錢水一盞半煎取七分去滓
入硝一錢七分食後臨卧温服如利即去硝
竹葉湯(出聖濟總錄)治目暴腫痛
苦竹葉(一升)柴胡(去蘆)蛇銜(各三兩)黃連芒硝(研)細辛
(去苖葉各一兩)
右剉如麻豆大每服五錢水二盞煎至一盞去滓食
後温服
枳實湯治目暴腫痛痒
半夏(湯洗七次焙五兩)前胡(去蘆四兩)枳實(炒二兩)細辛(去苖葉焙一兩)
烏梅(七枚)
右剉如麻豆大每服五錢水二盞薑五片煎取一盞
去滓食後温服日二次
二黃湯(出聖濟總錄)治兩目暴熱痛
大黃(炒)甘草(炙)細辛(各四兩)芍藥(五兩)黃芩(去黑心二兩)
右剉如麻豆大每服五錢水二盞煎取一盞去滓食
後温服
細辛湯(出聖濟總錄)治目暴赤腫痛
細辛(去苖葉)𬎼仁戎鹽(各一兩)决明子(三兩)
右剉如麻豆大以地骨皮汁一升半合煎取一升半
更取蜜一升半去滓合洗之
蘆根湯(出聖濟總錄)治目暴腫
蘆根(五兩)甘草(炙)粟米(三合)甜竹茹(雞子大)
右剉如麻豆大每服五錢水二盞煎至一盞去滓食
後温服日三次
决明丸(出聖濟總錄)治目暴赤腫疼痛
石决明(半兩)車前子黃連(去鬚各二兩)
右為末煉蜜丸如梧桐子大每服十五丸米飲下食
後日三服
秦皮散治目暴赤腫痛(方見本門目赤腫痛類)
用地骨皮切三斤以水五升煮取三升絞去滓更用
鹽二兩煎取一升洗目或加乾薑一兩
大黃湯(出聖濟總錄)治目熱痛暴腫
用大黃蒸過剉如麻豆大每用五錢水二盞漬一宿
明旦絞汁服之以利為度
治目卒腫方(出千金方)
用酢漿作鹽湯洗之日五次
牡荆木方(出龍木論)治目卒痛
用牡荆木燒出黃汁傅之一方用荆木
救苦湯(出東垣蘭室方)治目暴赤發腫瞼高苦痛不可忍
羌活防風藳本升麻柴胡(各一錢)川芎(三錢)
黃連(一錢)黃茶(一錢半)黃蘖(一錢半)知母(一錢)生地黃(一錢半)
甘草(炙半錢)蒼术(七分)當歸(半錢夏月則減)桔梗連翹紅
花草龍膽(七分)細辛(一分)
右㕮咀每服一兩煎法如常若苦痛則多用苦寒者
兼本經之藥行加減如睛脹加知母黃蘖一倍
犀角黃連丸(出余居士方)治上壅餘熱氣滯不通眼目暴
發腫痛眵睫不利足脛無力不問遠年近日取效
犀角(半兩)大黃(一兩)黑牽牛(研二兩)青木(去穰半兩)甘遂(半兩煮)
大戟(漿浸)芫花(醋炒)木香(已上各半兩)
右為末水丸如梧桐子大每服七十丸温水食前送
下
目赤爛(論)
夫赤爛者瞼眥俱赤且爛見風更甚又謂之風赤眼此
由衝冐風日風熱之氣傷於瞼眥與津液相搏故令赤
爛也迎風則作眼淚出於熱則傷爛眵多治宜鎮肝平
氣調洗瞼膚則清淨之竅自然明了矣又云眼赤爛者
皆是風熱所生也初患赤眼經久不差外則因風冷所
傷内則以肺脾積熱内外為疾漸加成癢故令目赤爛
也
方
硇砂石脂丸(出聖惠方)治眼風淚赤爛腫痛積年生障翳
青石脂硇砂石决明(搗研水飛過)青鹽腦子(細研)
决明子乾薑(炮製剉各一分)烏賊魚骨鹽綠黃連
秦皮細辛(各半兩)
右為末龍腦研令勻煉蜜和丸如麻子大每取一丸
以少温水化點大眥頭日三四度
追風散治頭風注眼赤爛生翳
川烏防風細辛甘草(炙)川芎白芷荆
芥蒼术(各一兩)草烏(半兩)薄荷全蝎
右為末茶清或酒調下亦可食前服
硇砂煎(出聖濟總錄)治眼赤風淚爛癢翳膜
硇砂(研半分)决明(為末)鹽綠烏賊魚骨(為末)龍腦(研)
右以臘月水兩碗浸三日及七日每日攪一度候日
滿以綿濾去滓用石器盛日三兩度
菊苓湯(出聖濟總錄)治風毒氣攻眼生瘡爛腫
菊花升麻黃連白茯苓(去黑皮)防風(去义)木通
蕤仁萎蕤地骨皮(各一兩)
右麤搗篩每服五錢七分以水一盞入竹葉十片煎
至八分去滓空心及臨卧服
胡黃連煎(出聖惠方)治風目赤爛怕見風日疼不可忍
胡黃連牛黃(研)黃蘖(去粗皮各一兩)龍腦(别研)麝香(别研一錢)
熊膽(别研一分)烏豆(一分)乳梨汁(半斤一方一升)
右先搗胡黃連黃蘖烏豆篩為麤散以水三盞銀器
中煎至一半綿濾去滓入梨汁牛黃腦子麝香熊膽
以文武火熬成膏頓出於磁器内盛入地埋四十九
日取出每點如半米大
通聖膏(一名金水膏出上因方)治熱淚并眼眶赤爛兼治生翳
膜澁癢疼痛
乳香(研)硇砂(各半字)麝香青鹽(各一字)當歸(研碎半錢)白
礬(飛半錢)黃連(去蘆)白蜜(四兩)
右件除蜜外先將七味研爛却同蜜一處拌勻入竹
筒内以油紙三重緊扎定放鍋内煮自早至午方破
開取藥用綿絹濾過入於瓶内牢封埋土内經宿取
出用銅筯點了合眼少時復以洗之眼翳薄者點三
五次即隨藥下點藥筯以金為之最妙多點取效尤
速陸氏續方為細末艾膏為丸如梧桐子大每服七
八十丸温酒米飲下
治肺壅熱眼目赤爛腫痛或生翳(出聖惠方)
胡黃連甘草(炙微赤)黃連(去鬚)黃蘖(各二兩)蜜(二兩)燈心
(二束)淡竹葉(一握用水浸過)龍腦(一錢細研)
右除龍腦蜜外搗篩為散用雪水三大盞入蜜於磁
器内煎至一鍾濾去滓後令入龍腦用磁瓶盛之不
計時候點之
大全寶光散(出瑞竹堂方)治遠年近日風眩爛眼除昏退
障止淚截赤定疼
黃連(半斤)當歸白礬(生各二兩)杏仁(去皮尖)乾薑(各二兩四錢)
𬎼仁(一兩六錢去油皮)赤芍藥(三兩六錢)甘草(二兩三錢)草龍膽(四兩)
(八錢)
右用骨刀子剉細黍米大每用一錢水一大盞煎數
沸去滓熱洗
黃連散(出聖惠方)治赤眼久患不差赤爛時癢腫痛視物
不得
黃連(去鬚)古字錢(二七枚)龍腦(半錢)杏仁(二七枚湯浸去尖研)蚌粉
(一兩細研)蜜(一兩)不食井花水(一大盞)
右件藥都浸三七日每日攪一遍日足點之
勝金散(出德生堂)治赤眼爛眩癢痛流淚(此方極驗)
銅青(二錢)爐甘石(浸三次煆五次燒紅以童便浸妙)青鹽(一錢)金脚蜈
蚣(一條)全蝎(七箇去毒)輕粉(半錢)麝香(少許)
右為末每用少許温水調敷眼日三次三日即愈
洗眼秦皮湯(出聖惠方)治眼赤爛(方見本門目飛血赤脉類)
黃連散治目赤眥爛生瘡衝風淚出
黃連雄黃(各一兩半)細辛(去苖)黃蘖(三分)乾薑(一分)
右搗羅為散研令細以密盛每取二黍米大許點兩
眥日二度
洗輪散治風毒攻眼眥赤爛見風淚出癢痛(方見本門目赤)
(痛類)
復明丸治眼赤爛腫癢
爐甘石(半兩童子小便淬七次)西銅綠(一兩水飛)乳香(三錢)白土子
(一兩三錢水飛)枯礬(三錢)
右除乳香另研為細末生蜜為丸
栢皮湯(出聖惠方)治眼爛赤癢痛不止
黃栢皮黃蘖蕤仁(各一兩)黃連(三分)苦竹葉(二握)
右細剉以水三升煎取二升去滓稍熟淋洗冷即重
煖用之
四物秦皮散(出聖濟總錄)治眼連瞼赤爛澁痛羞明
乾薑(炮製半兩)滑石(研)秦皮(去粗皮各一兩)膽礬(走水)
右為散每用半錢以沸湯浸澄清洗之
蕤仁膏(出聖濟總錄)治風眼兩眥赤爛
𬎼仁(二七枚去皮)膩粉(一錢七分)龍腦(半錢)杏仁(十枚水浸去皮尖)
右同研令極細入好酥少許再研成膏臨卧先以温
漿水洗眼拭乾用油塗之
柴胡洗眼湯(出聖濟總錄)治眼赤爛微腫赤痛多時
柴胡(去苗)蕤仁(去皮)黃連(去鬚)升麻(各一兩)
右麤搗篩以水二升煎取二升半去滓淋洗如冷再
煖洗三五遍
金波膏(出王氏博濟方)治瞼眥赤爛迎風淚出或癢或痛瘀
肉
黃連(四兩)黃蘖皮(二兩二味椎碎以水二升浸一宿於器内熬成膏取半碗去滓)蕤
仁(去皮研半兩)杏仁(四十九粒去皮尖炒研)
右以杏仁𬎼仁入前藥内同熬及一大盞更濾過又
入好蜜及蜜九分更入麝香一錢白礬硇砂各一錢
並飛研空青三錢如無只以銅青代之略椎碎龍腦
二錢以絹袋盛在藥内又熬及一半筯滴少許於冷
水内不散即止用小瓶密封再飯甑上蒸三遍遂次
於井内沉過令冷銀器内收如常點之
黃連散(出永類鈴方)治肝受風熱眼眩赤爛
乳香(一錢半别研)黃連(去鬚半兩)荆芥穗燈心(一百莖)
右㕮咀每服二錢水二盞煎至一盞去滓熱服
綠袍散治風毒眼連眶赤爛及拳毛倒睫
銅綠青鹽(各二錢)輕粉(一字)蝎尾(二枚)
右為細末每用一錢漿水一盞調洗三次
黃蘖散(出聖惠方)治赤眼久患不差赤爛時癢腫痛視物
不得
黃連(半兩)黃蘖(半兩)古錢(七枚)蕤仁(三七枚湯浸去赤皮)
右以水二大盞煮取半鍾綿濾去滓銅筯點之
蕤仁膏(出聖惠方)治眼風熱赤爛(方見本門胎赤眼類)
春雪膏治眼赤爛疼痛不可忍
片腦(一分)𬎼仁(二錢收霜)蜜(生三錢絹濾去滓)
右為膏點之
又方(出聖惠方)治赤眼久患不差時癢腫痛視物不得
黃連(一兩去鬚搗為末)古字錢(五枚)蜜(二兩)
右以竹管盛於飯甑上蒸一炊久綿濾取汁點之
竹葉散(出聖惠方)治眼赤久患不差赤爛時癢
淡竹葉(一兩)黃連(一兩去鬚)黃蘖(一兩半)
右剉以水二大盞煎取一鍾濾去滓日三四度點之
雄黃散
雄黃(半兩細研)細辛(一分)龍腦(半錢細研)
右研令均每至夜卧時以銅筯點之
碧雲散(出聖惠方)治眼赤爛
臘月猪脂(五兩研爛去滓)銅青(一兩細研)膩粉(半兩)
右藥盛油磁瓶内以筯攪令勻冷凝結成膏每用先
以熱鹽漿水洗眼後塗一大豆許於赤爛處日三用
之
又方(出危氏方)治爛眩風眼兩眥癢痛用此點之藥淚俱
下流出小蟲陸景淵之子曾苦此淚漬兩頰成瘡百
藥不效因理故書得此方試點之須臾藥淚俱下循
瘡中流出其間有小蟲自此遂愈甚效
黃連淡竹葉(各一兩)栢樹皮(乾用半兩濕用二兩)
右㕮咀以水二升煎至五合稍冷用滴兩眥及洗之
日三四度一方用五倍子為末貼之
整睫散(出聖濟總錄)治瞼爛風眼疾
白鱔土膽礬(各半錢)
右生為散沸湯浸洗眼瞼不要洗入眼裏
勝金丸(出聖濟總錄)治風毒眼癢痛連瞼赤爛並暴赤眼
銅綠白礬(各等分)
右以炭火燒令煙盡為度細研如粉用沙糖和為丸
如菀豆大於楠木粉内滚過每用二丸熱湯半盞浸
化洗眼如冷更煖洗日三五次
白龍散治目赤眥爛癢痛不可忍(方見本門目類)
柴胡散治目赤爛(方見本門目昏暗類)
一捻金散(出聖濟總錄)治風赤障眼四邊肉爛冷淚常出
不止
用朴硝半兩研調水點之
驅風散治爛眩風赤眼(方見本門風毒衝目虛熱赤痛類)
又方(出危氏方)治眼癢或因布巾拭破眼眩致成爛眩不
得乾好
白礬(一兩煆過)銅青(三錢)
右同研細和勻如水白再加銅青每用半錢熱湯泡
洗澄清以手蘸開眼如法洗必澁不可拭乾但閉目
坐待澁止自然眼開如藥冷更煖洗三五次效
治風爛眩風眼(出經驗良方)
蕤仁肉杏仁(各一兩湯浸去皮尖)
右同研入膩粉少許為丸熱湯化洗
又方(出經驗良方)治爛眩風眼
用笋葉包九里光草煨熟撚入眼中
一方(出千金方)治目赤爛
用三指撮鹽置古文錢上以火燒赤投少許醋中浸
没錢以綿沾汁注眥内
膩粉膏(出聖惠方)治眼赤爛不開
用膩粉一兩以口脂調如膏每日大眥上點三五次
又方(出聖惠方)
取馬牙硝一兩内於猪膽内懸於霜露中旋旋掠取
上面霜點眼或入蕤仁黃連末少許點之極妙
又方(出聖惠方)
取雞冠血點眼中日三五度
治眼赤爛風赤開不得者(出聖惠方)
以戎鹽細研水和點目中味鹹無毒可用一方用青
鹽一兩以水二升煎至一升半濾去滓微熱洗眼冷
即重煖不勒度數洗之
又方(出危氏方)治爛眩風赤眼
用青礬火煆研出火毒每用半錢熱湯一盞泡温洗
治爛眩拳毛倒睫
治爛眩風眼(出海上方)
用螺一箇以水養數日浸去泥沙候靨開以銅綠一
豆大許入在内即化成水以鵝翎蘸水刷點眩上數
次即愈不可用餘藥治别人只可醫一人也
治眩爛風眼(出經驗方)
用山礬葉三十葉扯碎老薑三四十片用水飯上蒸
洗患處
治爛眩風眼(出直指方)
用綠色爐甘石燒紅童便淬三次出火毒一日夜研
為細末同黃連末用童尿浸漬取點眼胞仍取覆盆
子軟葉入男孩兒乳汁研為丸置眼眥頭引蟲出
治爛眩眼膏(出海上方)
以麻油浸蠶沙三兩一宿研細以篦子塗患處隔宿
即愈不問新舊經驗方陳方云表兄盧少樊嘗患此
疾用之即愈親筆余册
消風散治爛眩風眼雙目赤爛經年不安或癢或痛
用消風散加白皮煎湯調下即或目生努肉類祛風
散洗之
銅青湯治爛眩眼(方見本門目風赤類)
點眼方(出聖惠方)治赤眼久患不差赤爛時癢痛視物不
得(方見本門目積年赤類)
治一切赤目爛眼疼癢不可忍者及昏暗隱澁不能開
漸生翳膜多淚羞明如神
秦皮繭草甘草晉棗燈心黃連
右等分剉如兩指大片子將棗子劈開每一合無鐵
器内盛之煎十餘沸隨手用軟帛蘸洗候鼻中出香
氣為度
歸黃散(出海上方)
當歸生地黃輕粉黃連赤芍藥(各少許)杏
仁(三枚去皮尖)
右㕮咀用絹袋裹用水一盞煎熟薰眼却以别物裹
藥閉眼熨之
點眼方(出海上方)
爐甘石(半兩)硇砂硼砂(各一錢)白礬腦子麝香
(各半錢)
右為細末用沸湯洗眼五七次方傾前藥末在内再
洗
還睛紫金丹治目眶眩爛歲久不愈俗呼為赤害是
也當以三稜針刺眶外以瀉温熱如眼生倒睫拳毛
兩目緊急蓋内伏火熱而攻隂氣法當去其内火邪
熱眼皮緩則毛立出翳膜亦退用手法攀出肉瞼向
外以針刺之出血以左手指甲亦針鋒迎之
黃連(三兩童便浸曬乾為末)爐甘石(一十四兩燒炊七遍研碎連末拌之)黃丹
(水飛)當歸(三錢)南乳香(三錢)硇砂(一錢小盞内放於瓶口薰乾)麝香(一錢)
白丁香(真者半錢)輕粉(一字)白砂蜜(二十兩)
右將白砂蜜於石器内慢火去沫先下甘石次下丹
以柳枝攪過次下餘藥以枯為度作丸如雞頭大每
服一丸温水化開洗之
碌丹散子(出衞生家寶方)治男子婦人小兒一切赤爛眩風
眼
黃丹白礬膽礬(各半錢一處煆過)白鱔(二錢)銅青(二錢)
右為細末每服半錢沸湯泡洗
治風毒爛眩眼(出衞生家寶方)
五倍子鷹爪黃連(去蘆洗淨)蔓荆子(去皮淨各半錢)肥大京
棗(二枚)
右用新砂瓶貯淨水二升入四味藥炭火同煎取一
升澄清以棗子點清藥汁不住挹攪眼眩凡可六七
次挹之藥汁如冷再煖令挹時須先微閉眼
治爛眩風眼(出衞生家寶方)
𬎼仁五倍子荆芥穗
右等分剉為散每服三錢濃煎去滓隨手洗之即差
白龍散(出華它中藏方)治風毒赤爛眼眶倒睫冷熱淚不止
白鱔(一兩)銅綠(一錢另研)
右同研勻滴水和為雞頭子大丸每服半錢百沸湯
化開以手指洗眼亦得
治爛眶風眼(出華它中藏方)
宣州黃連(半兩)大棗肉(三七枚去核)
右一處用雪水一升砂鍋内文武火煮至一盞許過
三七日以銅筯點食後臨卧日可三四次點之
青金散治爛眩風眼赤痛熱癢
銅青滑石蜂房(等分)輕粉(少許)
右為末桑葉煎湯泡洗少加青鹽去努肉翳膜少加
真白礬
治爛眩眼
五倍子蔓荆子(擇淨搥碎)
右二味等分煎水洗
治目赤爛(出本草)
以瑪瑙石熨之
治目赤爛熱障(出本草)
用那耆悉取汁洗之
療目赤爛(出本草)
以欒傘合黃連作煎甚效
洗輪散(出仁存方)治爛眩眼
黃連(十文)槐花(少許)
右為細末入輕粉十文拌勻以生男兒乳汁和之用
小盞盛於甑上蒸候飯蒸熟取帛裹藥於眼上拭三
兩次即見效矣試之屢驗
治爛眼風眼
右以黃桑柴灰淋汁澄清温洗之
普濟方卷七十三
