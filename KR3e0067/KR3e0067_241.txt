普濟方卷二百四十一明周王朱橚撰
脚氣門
一切脚氣(附論)
夫太陽經脚氣病者頭痛目脱項強腰脊連體樞循髀
外出外踝之後循京骨至小指外側皆痛者乃足太陽
膀胱經為風寒暑濕流注自汗者為風勝無汗疼痛為寒
勝熱頑為暑勝重著腫滿為濕勝諸經皆當如此推究
太陽經隨四氣發散愈此太陽經脚氣治法
方
麻黃左經湯治風寒暑濕流注足太陽經手足攣痺
行步艱難增寒發熱無汗惡寒或自汗惡風頭痛暈
眩腰重關節痛
麻黃乾葛細辛白术防已桂心羌
活防風甘草茯苓(各等分)
右㕮咀每服四錢水二盞薑三片棗一枚煎至七分
去滓空心服自汗去麻黃加桂芍藥重者加橘皮無
汗减桂加杏仁澤瀉所加並等分
少陽經脚氣證病者口苦善太息脇痛面垢體無膏澤
頭頷目銳眥痛缺盆并腋下馬刀腫自汗振寒發熱胸
中脇肋髀膝外至脛絶骨外踝及諸節指皆痛者乃是
少陽膽經為風寒暑濕流注之所為四氣偏勝例如前
說治之宜隨四氣和解少陽經脚氣治法微别於太陽
治方貴恭之
半夏左經湯治足少陽經為風寒暑濕流注發熱腰
脇痛頭疼眩暈嘔吐自汗耳聾驚悸熱悶心煩上氣
喘滿肩膝腿痺縱緩不隨
半夏(湯浸去滑)乾葛細辛白术茯苓桂心(不見)
(火)防風乾薑黃芩小草甘草(炙)柴胡
麥門冬(去心各二兩)
右剉散每服四錢水一盞半薑三片棗二枚煎七分
去滓空心服熱悶加竹瀝喘滿加杏仁桑白皮
大黃左經湯治風寒暑濕流注足經使腰脚痺痛行
步艱難涎潮昏塞大小便秘澁腹痛嘔吐或復下利
惡聞食氣喘滿肩聳或自汗譫語妄言
大黃細辛茯苓防風羌活黃芩前
胡枳殼厚朴甘草杏仁
右剉散每服四錢水一盞半薑三片棗二枚煎七分
去滓空心熱服腹痛加芍藥秘結加阿膠喘加桑白
皮紫蘇小便秘加澤瀉四肢瘡癬浸滛加升麻所加
並等分
三陽并合脚氣證病者增寒壮熱自汗惡風或無汗惡
寒眩暈重者關節掣動手足拘攣疼痛冷痺緩縱不隨
心燥上氣嘔吐下利皆三陽經中風暑濕其脉浮弦緊
數
大料神秘左經湯治風寒暑濕流注足三陽經手足
拘攣疼痛行步艱難增寒發熱自汗惡風頭眩腰重
關節掣痛或卒中昏塞小便秘澁或腹痛嘔吐下利
惡聞食臭髀腿頑痺緩縱不随熱悶驚悸心煩上氣
臍下冷痺喘滿肩息
麻黃乾葛細辛厚朴茯苓桂心防
已枳殼羌活防風柴胡黃岑小草
白薑半夏甘草麥門冬(去心各等分)
右剉散每服四錢水一盞半生薑三片棗三枚煎至
七分去滓空心服有汗加牡蠣白术去麻黃腫滿加
澤瀉木通熱甚無汗減桂加橘皮前胡升麻腹痛吐
利去黃岑加芍藥附子炮大便秘加大黃竹瀝喘滿
加杏仁桑白皮紫蘇所加并各等分凡有此病詳認
證状逐一加减無不愈者常服下氣消痰散風濕腿
腫退飲食令人不虚
加减敗毒散治三陽經脚氣流注脚踝上焮熱腫寒
熱如瘧自汗惡風或無汗惡寒
羌活獨活前胡柴胡枳殼桔梗甘
草人參茯苓川芎大黃蒼术(米泔浸各等分)
右剉散每服四錢水一鍾半薑三片薄荷二錢煎七
分去滓熱服不過二服愈皮膚瘙痒赤疹加蟬蜕煎
太隂經脚氣證病者腹滿挾咽連舌系急痛胸膈痞滿
循脛骨上膝股内前廉内踝過核骨後連足大指之端
内側皆痛者乃足太隂脾經為四氣流注之所為也四
氣偏勝並如前說治之各隨其氣所中輕重温散之
六物附子湯治四氣流注於足太隂經骨節煩疼四
肢拘急自汗短氣小便不利惡風怯寒頭面手足時
時浮腫
附子桂心(各四兩)白术(三兩)甘草(炙三兩)防已(四兩)茯苓
(三兩)
右剉散每服四錢水二盞薑七片煎七分去滓温服
少隂經脚氣證病者腰脊痛小指之下連足心循脛骨
内踝入跟中上腨内出膕内廉股内皆痛上衝胸咽飢不
能食面黑小便淋閉咳吐不已善恐心惕惕若人將捕
之状小腹不仁者難治此足少隂腎經宜温散之
八味丸治少隂腎經脚氣入腹不仁上氣喘急嘔吐
自汗此證最以腎乘心水克火死不旋踵及小腹不
仁者速治之
牡丹皮澤瀉茯苓(各三兩)附子桂心(各二兩)山
茱萸(各四兩)山藥(四兩)熟地黃(八兩)
右為末煉蜜丸如梧子大每服五十丸温酒米湯食
前送下
厥隂經脚氣證病者腰脇偏疼從足大指連足跗上廉
上膕内廉循股内隂器抵小腹夾臍諸處脹痛兩脚攣
急嗌乾嘔逆飱泄者足厥隂經為四氣流注之所為也
四氣偏勝並如前說各隨其氣所中輕重調理之
神應養直丹治厥隂肝經為四氣所流注左癱右瘓
涎潮昏塞半身不遂手足頑麻語言謇澁頭眩目昏
牙關緊急氣喘自汗心神恍惚肢體緩弱上攻頭目
下注脚膝縈氣凝津遍身疼痛兼治婦人産後中風
角弓反張墮車落馬打撲傷損瘀血在内
當歸天麻川芎羌活白芍藥熟地黃
(各等分)
右為末蜜丸如鷄子大每服一丸木瓜兔絲子浸酒下
脚痺薏苡仁浸酒下中風温酒米湯下
乳香宣經丸治體虚風温寒濕四氣相搏半身不遂
手足頑麻骨節煩疼足脛浮腫惡寒發熱漸成脚氣
肝腎不足四肢攣急遍身攻注或閃打撲跌内傷筋
骨及風邪内摶男子疝氣婦人經脉不調常服活血
止痛補虚壮筋骨
葳靈仙烏藥茴香川棟子牽牛橘皮
蓽薢防風(各三兩)五靈脂乳香(各半兩)草烏
右為末酒糊丸如梧桐子大每服五十丸鹽酒任下
婦人醋湯下食前服
四蒸木瓜丸(出危氏方)治肝腎脾三經氣虚為風寒温濕搏
着流注經絡竭日曠歲治療不痊凡遇六化更變七
情不寕至發動或腫或頑痺及增寒壮熱嘔吐自汗
葳靈仙黃茋蒼术烏藥
右各半兩以大木瓜四箇切盖去穰入前件藥仍用
盖簽定酒蒸熟三蒸三曬取藥出焙乾為末研瓜為
膏搜和丸如梧桐子大每服五十丸空心温酒鹽湯
任下
川膝煎方(出危氏方)治肝腎虚為風寒濕毒所中流注腿膝
歴節疼痛如錐刀鍜刺不可名状
牛膝(二兩)烏頭(十箇)
右不要見銅鐡器及火與日木臼搗碎牛膝再入石
磨中磨為末酒糊為丸如梧子大每服四十丸用無
灰酒一瓶中樣木瓜一箇切作片入瓶中煨木瓜爛
為度用此酒下不拘時候然肝氣惡鐡忌則有之不
見火日此好事者妄忌且如烏頭牛膝採時豈一向
隂乾也
蒼术散治一切風寒暑濕令足膝痛或赤腫脚骨節
間作熱痛雖一點能令步履艱難膝腿臂髀大骨疼
痛令人痿躄一切脚氣百用百效
蒼术黃蘖(各四兩)
右剉散每服四錢水一盞煎七分温服日進三四服
勝駿丸(出醫方集成)治元氣不足真氣虚弱及諸寒濕氣進
襲手足拳攣脚指連脚面拘急走注疼痛筋脉不伸
行步不隨常服益真氣壮筋骨黑髭鬚滑皮膚一切
足弱鶴膝諸風並能治之
附子(一枚)當歸天麻牛膝酸棗仁熟地黃
防風(各三兩)木瓜乳香(各半兩)射香(一分)全蝎木
香沒藥羌活甘草(炙各一兩)
右為細末用生地黃三斤洗淨搗爛如泥入無灰酒
四升煮爛如膏以前藥和勻杵令堅每兩作十丸每
服一丸細嚼臨睡酒下地黃膏春夏極多入冬或無
地黃只煉蜜為丸如梧桐子大每服五十丸鹽湯温
酒下後加减法
㯽榔蓽薢蓯蓉破故紙巴戟
右各一兩内熟地黃當歸各减一兩尤妙如服此藥
五七日或半月見效甚速行步如飛乃名勝駿
側子酒治脚氣雖瘥至冬季間常須服此方
側子乾薑石斛丹參牛膝甘草防
風熟地黃芎藭當歸桂心五味子
白术秦芁防已椒獨活山茱萸細
辛黃芩茯苓附子
右㕮咀絹袋貯以酒三斗五升浸秋冬七日春夏五
日一服四合日二細細加之以知為度得食羊鹿麞
肉亦得食鷄肉忌海菜菘菜猪肉冷水桃李雀肉生
葱生菜蕪荑酢物
導氣飲治寒熱脚氣赤腫疼痛心腹膨脹頭面手足
浮腫身體腰背疼痛並治之
羌活獨活木瓜薏米青皮陳皮桑
白皮大腹皮枳殼梹榔青木香紫蘇
甘草大腹子赤茯苓木通
右各等分㕮咀每服四錢水一盞半煎至七分去滓
食前服熱者加大黃濕者加蒼术
木瓜牛膝丸治寒濕脚氣冷濕下注脚弱無力及腎
經虚弱腰膝沉重腿脚腫急筋脉拘攣或時疼痛步
履艱難或更下利日見倦困
木瓜肉蓯蓉石楠根當歸烏藥熟地
黃杏仁川牛膝黑牽牛陳皮續斷
赤芍藥
右為末酒糊丸如梧桐子大每服三十丸空心木瓜
煎湯吞下鹽湯亦可未效用羌活木瓜浸酒或加牛
膝温煖一盞許吞下
大腹湯治脚氣痺攣寒摶筋脉不能轉側
大腹子防已青橘皮紫蘇莖葉木通
羌活萆薢地骨皮五加皮芎藭木香
訶棃勒皮
右搗篩每服三錢水一盞入生薑半分拍破同煎至
六分去滓食前温服日晩再服
木瓜牛藤丸治寒濕脚氣冷濕下注脚弱無力或腫
急疼痛兼治婦人血風大固腎氣壮筋骨
木瓜川烏蓽薢茴香羌活青皮青
鹽狗脊巴戟海桐皮
右為末入青鹽和勻將前二味搜和為丸硬再入酒
杵數千下丸如梧子大每服五十丸食前鹽酒湯任
下
术附湯治寒濕脚氣筋骨手足一切疼痛諸疾
附子白术人參杜仲甘草官桂川
薑當歸牛膝
右為麄末每服半兩水二盞煎至八分温熱服病在
上者食後病在下者食前
騙馬丹治寒濕脚氣四時疼痛補五臟壮筋骨補精
髓駐顔色黑髮鬢健行步宜常服
葫蘆芭破骨皮金剛骨骨碎補甜瓜子
(三十粒)胡桃仁乳香沒藥自然銅
右除自然銅另研外為末醋糊為丸如梧桐子大每
服三十丸温酒送下病上食後病下食前日進三服
烏藥丸治筋血不足腰脚緩弱行步艱辛一切寒濕
脚氣並治之
沒藥川烏頭山藥天麻牛膝虎骨
肉蓯蓉
右將木瓜爛蒸研作糊和藥末如丸不就更用元浸
牛膝酒糊搜杵一千或二千下丸如梧桐子大每服
五十丸温酒鹽湯下
木香行氣散治脚氣風氣走注風寒濕氣及脚生細
黃瘡一切濕瘡止痛去濕除風行氣
黃茋桑白皮木通白术木香黑牽牛
右剉為末每一大錢初更時酒調服煎服或作丸子
服亦可
攢風散專治寒濕脚氣先用此發散
麻黃甘草淮烏川蓽薢
右㕮咀每服四錢水一盞煎服不可多進
五將丸治寒濕脚氣膝浮腫脚弱沉重不能舉
仙靈皮牛膝生木瓜蓽薢狗脊
右除牛膝外四味用米醋浸逐旋入鍋内炒至醋盡
為度焙乾為末再以醋同浸生牛膝酒打麵糊為丸
如梧桐子大每服三四十丸冷酒下食前服
葳靈仙丸治寒冷脚氣
葳靈仙木瓜牽牛白膠香
右為末薄荷糊為丸如梧桐子大每服三十丸温酒
鹽湯調下不拘時候
芍藥甘草湯治寒熱脚氣腰疼體痛一方治脚弱無
力行步艱辛及胸膈痞滿氣不升降
赤芍藥甘草
右用水二升煎至一升日三服不拘時候一方為末
白湯調服一名中岳湯一方每服三錢水一盞半煎
至一盞空心食前三服
椒瓜湯治脚氣寒證
大生木瓜真川椒
右研二味為丸如梧桐子大每服四十丸温酒下扶
虚用核桃肉煎湯下
木瓜丸治脚氣受濕及脚發轉筋
右用木瓜一箇去皮瓤切下盖入平胃散在内蒸爛
後研搗乾為丸如梧桐子大每服三十丸温酒下或
用鹽湯下亦可以此膏貼痛處尤大妙一方用生艾
挼葉塞滿合盖竹針定蒸透去艾木瓜皮研入五積
散和丸服
皂角膏治寒濕脚氣疼痛不可忍者
右用皂角不拘多少炮去皮弦用好釅醋浸三五日
後却將皂角洗醋濾去滓用砂礶熬成膏後入蔓荆
子并草烏頭胡椒末入朴硝少許却將埋土内去火
銷毒四十九日取出脚痛搽之
治寒脚氣
右用四物湯加小烏沉湯半貼加蓬术二塊如錢大
外加木香一兩細剉生薑五片入藥再加甘草少許
始用水煎服
治患脚氣感受寒濕虚冷之氣
右用五積散加木瓜菖蒲牛膝乳香沒藥煎服甚妙
可隨宜加减
葫蘆芭丸治一切寒濕脚氣腿膝疼痛行步無力
葫蘆芭破故紙
右為末用大木瓜一枚切頂去穰置藥在内以滿為
度復用頂盖之以竹針簽定蒸熟爛研同前未盡藥
末和丸如梧桐子大每服五十丸空心温酒下
破故紙丸治寒脚氣疼痛不止
破故紙葫蘆芭牛膝舶上茴香肉蓯蓉
川續斷杜仲
右用艾四兩去枝梗以大木瓜四斤切作合子去穰
净以艾實之用麻線扎定飯上蒸三次爛研和藥為
丸如梧桐子大每服五七十丸温酒鹽湯下一方無
蓯蓉金山長老於張顯學甘露寺齊會上說此方云
梁舅患脚氣曾於天台一僧處傳方用木瓜蒸艾服
之漸安後来住金山日日登步脚酸重又合服之頗
覺輕健勝前日云
舒筋丸治寒在經絡腰脚腫疼痛行步艱難
當歸赤小豆地龍甜瓜子烏藥木瓜
葳靈仙白膠香骨碎補芸薹烏頭
海桐皮五靈脂
右件為細末酒煮麵糊為丸如梧桐子大每服十五
丸至二十丸温酒鹽湯下日進二服空心食前服
換腿丸治脚三隂經虚為風寒暑濕進襲攣痺緩弱
上攻胸脇肩背下注脚膝疼痛漸成風濕脚氣行步
艱難足心如火上氣喘急全不進食
石楠葉天南星石斛牛膝羌活薏苡
仁防風蓽薢黃茋天麻當歸續斷
木瓜梹榔
右為末酒煑麵糊為丸如梧桐子大每服五十丸空
心温酒鹽湯任下有一士大夫舊有脚氣為苦且
脾胃弱愚為去黃茋加紫蘇子蒼术川烏桑寄生烏藥
杜仲作常服藥遂不發脚氣
活絡湯治寒濕脚氣筋骨手足疼痛諸疾
白术杜仲牛膝附子甘草人參官
桂川薑當歸
右件為細末每服半兩水二鍾煎至八分去滓温熱
服病在上者食後服病在下者食前服𫝊於鄂渚林
總郎原禮同官數人服之皆效
追毒湯治脾肝腎三經為風濕寒熱毒氣上攻隂陽
不和四肢拘攣上氣喘急小便閉澁心熱煩悶遍身
浮腫脚弱
半夏黃耆甘草當歸人參厚朴獨
活橘皮熟地黃芍藥枳殼麻黃桂
心貝子
右為剉散每服四錢水一盞半薑七片棗三枚煎七
分去滓空心温服日三夜一
蠲痛乳香丸治寒濕脚氣足下隠痛行步艱難筋骨
疼痛常服使經絡䟽通脚氣不發
乳香肉桂茴香川棟子肉青皮陳皮
黑牽牛草烏梹榔木香
右件為細末用無灰酒煮糊為丸如梧桐子大每服
四十丸温酒或鹽湯食前下
芎藭散治寒濕脚氣腫滿疼痛行步艱難或發或差
延引歲月此方神效
川芎
右一味為細末每服二錢取生蘿蔔自然汁一盞用
重湯暖温空心調服
附子木瓜丸治寒濕相搏筋骨疼痛行步艱難夜多
小便
附子白术木瓜牛膝五加皮蓽薢
防風續斷羌活杜仲薏苡仁熟地黃
右件為細末煑麵糊為丸如梧桐子大每服三十丸
空心温酒鹽湯任下
蒼术丸治脚氣腰濕痛養腎水順氣疎風
蒼术(將破故紙同炒訖去故紙只用蒼术)
右為末醋糊為丸空心酒鹽湯任下年五十以上加
沉香一兩木香二兩巴戟二兩
熨痛膏治寒濕客摶經絡四肢骨節疼痛
乾姜大麥
右為細末每服用一兩以童子小便半升同熬成膏
稀稠得所趁熱用篦子攤上痛處紙盖以帛子包褁
繋之焼新瓦片厚紙包熨藥上令乾透
治脚氣及風寒濕痺四肢拘急疼不可踐地
用紫蘇二兩杵碎水二升研取蘇子汁煮粳米二
合葱䜴椒薑食之
風脚門(附論)
内經謂暑勝則地熱風勝則地動濕勝則地泥寒勝則
地裂寒暑風濕之氣皆本乎地或履之所以毒易中於
足也病從脚起故謂之脚氣又况五臟流注脾與腎肝
之經絡皆起足指故有風毒脚氣之病其證或見食嘔
吐或腹痛下利或溲便不通或胸中驚悸不欲見明或
語言錯妄或頭痛壮熱或身體冷痛轉筋脛腫&KR0857;痺縱
緩其状不一治療不可緩也凡小覺病後漸異即須大
怖畏加意急治之緩則氣上入腹或腫或不腫逆滿上
氣肩息急者死不旋踵寬者數日必死不可不急治之但
看心下急氣喘不停或自汗數出或乍寒乍熱其脉促
短而數嘔吐不止者死故不可緩也風毒之人體中脉
有三品内外証候相似但若脉浮大而緩宜服續命湯
兩劑應差若風勝宜作越婢湯加白术四兩若脉浮大
而緊急宜作竹瀝湯若病人脉微而弱宜服風引湯此
脉多是因虚而得之若大虚氣短力乏可作補湯隨病
冷熱而用之未愈更服竹瀝湯若病人脉浮大而緊駛
此是三品之中最惡脉也或沉細而駛者此脉正與浮
大而緊同是惡脉浮大病在外沉細病在内治亦不異
消息當以意耳形容似可而手脚未活且至弱數日之
中氣上即便命終如此之脉往往有人得之無一存者
急服竹瀝湯勢當令人稍解半日之中不可缺此湯也
竹瀝宜多服之若不及服熱輙停在心胷更為人患每
服當使極熱若服竹瀝湯至三劑病及脉勢未拆而苦
脹滿可服驚甲湯若湯盡勢不得下可以丸藥助湯下
下後更服竹瀝湯輙令脉勢拆氣息粗理便服三十二
味八風散佳凡初得病便摩野葛膏日再頑痺脚弱若
服竹瀝湯脉勢自拆一如未病時氣力運轉脚未遽能
行俟體力充足然後漸漸行步病重者差後半年始能
扶而行耳既覺脉勢差但當勤服八風散如一脚未能
輕舉由所治未必全得益更生諸惡失此治方也人有
疑摩野葛膏服竹瀝湯恐傷腰脚者知此人無性智不
可與醫故也竹瀝湯有三方輕者服前方重者服次方
再重服後方風毒相注易病人宜服小金牙散并以少
許塗鼻孔中問病困人及新亡人雖強健人亦將服之
亦以塗耳鼻乃可臨近亡人及視疾者縫囊袋一寸半
貯藥男左女右繋臂上此散服宜從少為治病人尤宜
服赤小豆飲冬服側子金牙酒叙命湯治風毒病初得
時内藏毒而脉浮緩久不變此即不治數日而死或十
數日而死若得病不即治或發黃或發斑或目赤或下
部穿爛者此最急之證即先服叙命湯一劑服葛根麻
黃湯下之若故不拆更與叙命湯三劑必差大凡脚
氣入腹大便秘不通風毒温濕之氣在内方宜散通之
不得其法毒擾臟腑邪毒無所出體成虚弱而病益加
雖有叙命散大黃丸之劑應莫能愈必至於流連作變
上奔絞痛嘔吐號啼治之唯急進三將軍丸最健若不
恃此藥通行用别藥不得其當則立見毒勝痰逆悶絶
喘息汗流昏塞搐搦咬齒坐視垂死而已杉節湯亦最
妙凡脚氣初得腿弱宜速灸之并竹瀝湯灸訖可服
更進八風散無不差者宜急速並用若人但灸而不服
散或服散而不灸如此者半痊半死雖得差者或至一
二年復更發動得依此法灸之及服散者治十十愈此
病輕者一時雖不作惡治之不當根本不除歴久至於
殺人不可不深以為意凡灸八處第一風市穴可令
病人正身平立垂兩臂直下舒十指掩住兩體便點當
手中央頭髀大筋上是灸之百壮多少任人輕者不可
减百壮重者乃至一處五百壮勿令頓艾三報灸之佳
第二伏兔穴令病人累支端正以病人手足掩横膝上
支卞傍與曲膝須齊上傍側支際當中央灸之亦可五
十壮第三犢鼻穴在膝頸盖骨上際外骨邊平處以手
案之得接解則是一云在膝頂下近外三骨箕踵中動
脚以手按之得屈解是灸之五十壮可至百壮第四膝
眼穴在膝頭骨下兩傍陷者腕中第五三里穴在膝頂
骨節下一支附脛骨外是一云在膝頭骨節下三寸長
短大小當以病人手支度取穴百壮第六上廉穴在三
里下一支一云附脛骨外是灸之百壮第七下廉穴在上
廉下一支一云附脛骨外是灸之百壮第八絶骨穴在
脚外踝上凡四寸是此諸穴灸不必一頓灸盡壮數可
日日報灸之三日之中報令盡壮數為佳凡病一脚則
灸一脚兩脚則灸兩脚凡脚弱病皆多兩脚又一方云
如覺脚惡便灸三里及絶骨各一兩脚惡者合四處灸
之多少隨病輕重大要雖輕不可减百壮不差速以次
灸之多多益佳一說灸絶骨最要人有患此脚弱不即
治及入腹腹重大上氣於是乃須大法灸雖諸輸及諸
管關節復皆盡灸之并服八風散往往得瘥者諸管輸
節解法並在第二十九卷中覺病入腹若病人不堪痛
不能盡作大灸但灸胸心腹諸穴及兩脚諸穴有得好
瘥者凡量一支之法覆手并舒四肢對度四指上中節
上横過為一支支有兩種有三指為一支者此脚弱灸
以一指為四支也亦依支法存舊法梁丘犢鼻三里上
廉下廉解谿大衝陽陵泉絶骨崑崙隂陵泉三隂交足
太隂伏留然谷湧泉承山樂骨凡一十八穴舊法多灸
百會風府五臟六腑輸募頃来灸者悉覺引氣向上所
以不取其法氣不上者可用之耳妻偏已减恐不救者
悉須灸之其足十指去指竒一分兩足凡八穴曹氏名
曰八衝極下氣有效其足十趾端名曰氣端日灸三壮
並大神效其八衝可日日灸七壮氣下即止病者非深
相委悉慎勿為人灸之慎之慎之以八衝須小作艾炷
也
方
白茯苓湯治風毒脚氣緩弱腰脊急痛臂膊酸疼心
煩氣逆脇滿
白茯苓石斛肉蓯蓉酸棗仁五味子
天雄續斷澤瀉當歸人參白蒺棃
羚羊角枳殼五加皮黃茋防風細辛
獨活杜仲雲母粉兔絲子甘草熟
地黃鹿角膠
右為細末將雲母粉兔絲子揉拌勻再羅煉蜜為丸
如梧桐子大每日早晚食前各煎棗湯下二十丸
追風毒散治脚氣多熱證䟽風毒
羌活鷄心梹榔防風桑白皮郁李仁
大黃
右剉散每服三錢黑豆一百粒煎服熱甚大便澁秘
更加大黃
黑豆飲治一切風寒毒氣腰脚疼痛
黑豆㯽榔桑白皮生薑郁李仁
右剉如麻豆每服五錢水一盞半煎取一盞去滓温
服不拘時候
芍藥丸治風毒脚氣心胸煩悶多痰咳嗽膊臂疼大
便澁
芍藥木香枳殼梹榔大黃
右為末煉蜜為丸如梧桐子大食後温水下三十五
丸加至四十丸止
滳乳膏治脚手節入風疼痛
大蒜滳乳香沒藥白膠香明阿膠
右件用好酒一二盞許煎熬使大蒜爛成膏為度次
入沒藥酒乾再添用草烏尖二錢草桂二錢並為細
末入前藥内一處煎熬和為膏略候温熱傅上痛處
外用皮紙貼下用粗紙揉軟醋淬火烘熱褁定良久
即痒病愈神效不可具述
烏頭丸主脚氣皮肉身體諸風
烏頭附子廣香梹榔
右為末煉蜜為丸如梧子大每服五丸忌猪肉生服
或僅用附子烏頭二味丸如麻子大五丸温酒送下
大腹散治風毒脚氣肢節煩疼心神壅悶
大腹子紫蘇木通桑白皮羌活木瓜
荆芥赤芍藥青皮川獨活枳殼
右㕮咀每服四錢水一盞薑五片葱白七寸去滓空
心温服
紫蘇散治風毒脚氣遍身拘急刺痛大小便赤澁不
思飲食嘔逆或寒或熱痰惡脚腫
紫蘇木通桑白皮茴香羌活獨活
荆芥木瓜青皮甘草大腹子枳殼
右㕮咀每服三錢水一盞薑三片葱白一莖同煎
飛步丸治男子婦人風毒脚氣腫
北防風北細辛木瓜川烏草烏晩蠶
沙大焮草蒼耳葉
右為末醋糊為丸如梧桐子大空心鹽酒湯吞下三
十丸甚效此藥宜久服之
白楊皮酒治風毒脚氣手足拘攣
右用白楊皮東南西北三尺者取一斤半勿令見風
並去皮剉熬令黃赤以清酒一斗内不津器中漬之
須密封頭勿令泄氣冬月二十七日春夏一七日開
出飲時量人酒性多少服之日五六服常令酒送下
取力相敵取差為度楊皮白色者佳不要近塜墓者
以此藥服之最妙
鍾乳酒治虚勞風冷損脚疼痛羸瘦拘攣弱不能行
鍾乳丹參石斛杜仲芎藭當歸附
子桂心天門冬牛膝防風黃耆秦
艽乾薑山茱萸薏苡仁
右㕮咀清酒二斗漬之三日初服三合日再後稍加
之以知為度
石膏湯治脚氣風毒熱氣上衝頭面赤筋急鼻塞去
来時令人昏憤心胸恍惚或若驚悸身體戰慄手足
緩縱或酸痺頭目眩重眼枯鼻乾辛熱氣出口中或
患味甜諸惡不可名状者
石膏龍膽升麻芍藥貝齒甘草鱉
甲黃芩橘皮羚羊角當歸
右㕮咀以水八升煮取三升分為三服
芫花丸治臟虚風毒上攻下注脚氣等
芫花巴豆白附子羌活陳皮破故紙
牽牛子梹榔
右搗羅為末醋煮麵糊為丸如梧桐子大每食前空
心服自五丸加至十丸丈夫艾鹽湯下婦人橘皮湯
下
麻黃湯治惡毒脚氣痺弱四肢不仁失音不能言毒
氣衝心
麻黃防風赤茯苓當歸升麻芎藭
白术芍藥麥門冬黃芩桂甘草杏
仁
右麄搗篩每服五錢水一盞酒半盞入大棗一枚擘
破煎至一盞去滓温服日三夜一
麻黃湯治風毒脚氣屈伸無力痿痺不仁
麻黃防風桂當歸白梹榔黃芩犀
角赤茯苓升麻
右㕮咀每服五錢水一盞半棗二枚擘開煎至一盞
去滓空心温服
不老地仙丹治腎臟風毒輕脚壮筋
蓯蓉當歸虎骨牛膝赤小豆蒺䔧
川椒川芎血竭萆薢白南星白附子
何首烏黃耆防風杜仲羌活沒藥
獨活木鱉子地龍茴香乳香
右為末酒糊丸如梧桐子大每服四十丸木瓜陳皮
湯下
犀角飲子治解風毒入腰脚暴悶痛
生犀角蜀升麻黃芩乾藍漢防己枳
實漏蘆白歛梔子仁
右以水八升煮二升三合絞去滓分三温服不問食
前後忌海藻菘酢
淋渫蒴藋湯治風毒脚氣腿膝痿痺赤腫行履不得
皮骨如蟲行宜用淋渫
茄楷蒴蘆蒺䔧子蒼耳柳木蠧末海
桐皮柴胡茯苓皮水紅
右剉碎每用藥四兩水五椀煎取三椀去滓淋渫洗
避風冷
地仙丹專治風痺脚氣有久患白癜風去牽牛加枳
殼服之得效
天仙子川椒木鱉子白膠香五靈脂
黑牽牛黑豆赤土草烏當歸
右為末同入白膠香木鱉子末用隔年好醋打糊杵
千百下丸如梧桐子大每服十二丸茶清下病甚者
頻進酒亦可
海桐皮丸治風毒流於脚膝行立不得
海桐皮五加皮川獨活防風枳殼杜
仲牛膝薏米生地黃
右細剉綿褁以無灰酒二升春浸七日冬二七日夏
三日每服三二杯空腹服日三四度常令酒氣醺醮
不絶重者不過兩劑
又方
海桐皮牛膝川芎羌活地骨皮甘草
薏米生地黃
右用酒浸如前法亦治腰膝痛有效
又方治脚氣風氣
右以端午日採蒼耳葉略曬用好酒九蒸九曝細末
之打飛羅麵為丸如梧桐子大每服空心温酒或用
木瓜湯下六七十丸昔有人苦脚氣服此不惟病去
且年逾九十行步如飛
治風脚氣
右用童子小便兩大瓶用木瓜皮四兩分在兩瓶内
細煎小便百沸脚盆盛頓更替熏之以綿絮盖脚汗
旋出即愈不時薰五六次神效
木香丸治風毒氣攻手脚緩弱沉重虚腫疼痛
木香沒藥附子烏藥蒺䔧子天南星
(切)白附子磠砂木瓜
右先將磠砂研細入木瓜内濕紙五七重褁煨熟爛
研成膏次將餘八味搗羅為末以木瓜和丸如梧桐
子大每服十丸空心冷酒下一方用川烏半兩炮去
皮臍
五柔丸治腎虚冷受風兼毒腫脚氣等
大黃前胡半夏芍藥蓯蓉赤茯苓
細辛葶藶當歸
右為末煉蜜搜丸再入臼内搗三千杵丸如桐子大
每服五丸空心米飲下加至七丸以大便通利為度
日三
梹榔湯治風毒脚氣無力&KR0857;痺四肢不仁失音毒氣
衝心
梹榔防風桂當歸赤茯苓犀角屑
麻黃
右除麻黃外並搗篩每服先取麻黃末二錢水一盞
半煎至十餘沸掠去沫入藥末五錢用大棗三枚拍
碎同煎至七分去滓空心温服近晩再服
蘆根湯治風毒脚氣昏煩壮熱頭痛嘔吐口乾
生蘆根赤茯苓葛根知母麥門冬淡
竹葉甘草
右為散每服五錢水一盞半煎至八分去滓食後温
服晩再服之效
摩傅神明膏治風毒脚氣不仁及緩弱無力
附子吳茱萸芎藭白芷蜀椒前胡
白术桂當歸細辛防已
右搗篩以新綿裹内净器以醋五升浸一宿用臘月
猪膏一斗内鍋中煉去筋膜入前酢中與所浸藥以
文武火三上三下候變色稀稠得所濾滓拌勻成膏
甆器中盛密封頭每有患風痺不仁取一手摩之揩
摩令入皮膚若多腫即去細辛以牛酥代猪膏亦佳
茱萸散治風冷脚痺偏枯半身不遂晝夜呻吟醫所
不治
吳茱萸乾薑白歛牡荆附子天雄
狗脊乾漆薯蕷秦艽防風
右治下篩先食服方寸匙日三藥入肌膚滛滛然三
日知一月痊
附子湯治脚氣風多痿痺筋骨疼痛四肢不仁脚緩
弱履地不得者此方治之
附子麻黃細辛杏仁芎藭牛膝丹
參防風獨活五加皮
右剉如麻豆每服五錢用水一盞半入生薑半分拍
破同煎至一盞去滓温服空心日晡午時衣覆微令
汗出
&KR0818;羊丸(出本草)治風氣積滯成脚氣常覺微腫發作或痛
茵羊(炒)薏苡仁(各半兩)郁李仁(一兩)牽牛子(一兩半)
右為末煉蜜和丸如梧桐子大每服二十丸五更薑
棗湯下未利加至三十丸以快利為度白粥補之
葫蘆丸(出仁存方)治風毒脚氣章般山曾留耕服之
蒼耳(五月五日採九蒸九曝取二兩净)左纏藤(取嫩葉乾秤二兩净)葫蘆巴
(二兩以一兩同海金沙炒赤色去沙不用一兩同去殼巴豆十四粒炒巴豆赤色不用豆)
右為末醋糊為丸每服四十九丸鹽湯吞下
吳茱萸湯治風毒脚氣
吳茱萸(湯浸三度焙乾炒)
右搗篩每服三錢水一盞半生薑半分拍破同煎至
六分去滓食前服日晩再服
紫雪方此方主療脚氣毒遍内外煩熱口中生瘡
及狂易呌走並善解諸般草熱藥毒發邪熱卒黃等
瘴疫毒㽲卒死瘟瘧五尸五注心腹諸疾絞刺切痛
蟲毒鬼魅野道熱毒小兒驚瘋癲癎百病最神
效
方見積熱痼冷門諸熱類
金芽散(出聖濟總錄)治脚氣
金芽(研)曾丹(研凝)礜石(研泥褁焼半日)丹砂(研)雄黃(研)朴硝
(研)寒水石(研)代赭石(研)龍骨(研)犀角(研)獺肝(炙)鸛
骨(炙)狸骨(炙)巴豆(去心皮熬)大黃野葛皮(炙各三分)牛黃
(另研)麝香(另入)升麻桂心附子(用生者去皮)鬼臼鬼
督郵黃環青木香鳶根(有草名鳶尾此云鳶根即是鳶尾之)
(根也)牡蠣(熬)蘇合香(研另入)常山茯苓黃茋知
母龍胆(各三兩)露蜂房玉支□草(一本作□字)鬼
箭羽徐長卿石長生蜀漆當歸桔梗
白薇(各一兩)蜈蚣(二枚炙)蜴蜥(一枚炙)芫青(炙)地胆(炙)亭
長(炙各三十九枚)椒(四十枚去目及閉口者)
右各搗為散以湯如桃李許和散三分半或束核服
之常患者日再服卒患利吐者服四分匙若以絳袋
褁方寸三匙帶之辟諸惡㽲忌食生冷蘆笋生䓤菜
猪肉冷水酢物陳臭生血等物合藥用臘月王相日
勿令穢汚風見之以蠟紙裹用二年此藥兼治冷熱
虚實其功卒不可盡述矣
石楠丸(出和濟方)治風毒脚弱少力脚重生瘡脚下隠痛不
能踏地脚膝筋攣不能屈伸項背腰脊拘急不快風
毒上攻頭面浮腫或生細瘡出黃赤汁或手臂少力
或口舌生瘡牙齗赤爛齒搖髮落耳蟬聲頭眩氣促
心腹脹悶小便時澁大便或難服之補益原氣令人
筋骨壮健耳目聰明婦人血氣亦可服之不拘時候
赤芍藥五加皮(三兩)萆薢(四兩)當歸麻黃(去根節)陳
皮赤小豆(各三兩)獨活(去蘆四兩)薏苡仁牽牛(炒)石
楠葉(各三兩)木瓜(四兩)杏仁(去皮尖雙仁炒赤二兩)大腹皮川
芎杜仲(剉炒各二兩)牛膝(去苖二兩)
右為末以酒浸蒸餅丸如梧桐子大每服十丸至十
五丸二十丸木瓜湯下早起日中臨卧各一服偏風
腫滿服之亦效一方有川椒續斷
虎骨酒(出本事方)治去風補血益氣壮筋骨強脚力
虎脛骨(真者)萆薢山靈脾薏苡仁牛膝熟
地黃
右細剉絹袋盛浸酒二斗飲了一盞入一盞可得百
日婦人去牛膝
治一切熱毒氣及風毒脚氣(出本草)
右用大豆和甘草煮湯飲之
橘皮丸治一切風毒脚氣喫食不下
橘皮(一斤以童子小便浸一日次用炭火半秤焼地令赤以酒一升洒於熱土將橘皮舖在地)
(上着盆合一宿時)朴硝(一斤漿水二升煎令水盡用)白茯苓(去黑皮四兩)
右為細末煉蜜為丸如梧桐子大每服三十丸食後
温水下空心米飲下亦可以利為度利多减服
治風毒脚氣脛腫捻之則䧟(出肘後方)
右用牽牛子為末蜜丸小豆大每服五丸薑湯下用
利小便即愈亦可用核吞之其子黑色正似桃子核
之形市人亦賣之
木瓜丸(出海上方)治脚氣去風
木瓜(一箇)小叙命湯(去附子為末一兩)
右以木瓜去皮穰切下盖入叙命湯末在内蒸爛研
搗乾為丸如梧桐子大每服三四十丸蘇木煎湯温
下亦可作膏傅貼痛處尤好一方用川椒末二錢
桑枝方(出十便良方)本方云桑枝性平不冷不熱可以常服
療遍體風痒乾燥脚氣風氣四肢拘攣上氣眼暈肺
氣咳嗽消食利小便久服輕身明目令人光澤兼療
口乾仙經云一切仙藥不得桑煎不服出抱朴子
右用桑枝細切一小升熬令香以三大升煎取汁二
大升一日服盡無問食前後
治脚氣風痺不仁五緩筋急
右用熊肉半斤於䜴汁中和薑椒葱白鹽醬作腌酢
於空腹食之
治風脚弱
右用龜殼炙之為末酒調服
地龍丸(出朱氏集騐方)治風脚痛不可忍
川棟子肉(一兩用巴豆炒不用巴豆)全蝎(二錢)好麵(一兩)破故紙(三錢)
(用斑猫炒不用斑猫)茴香(二錢半用海金沙一錢炒不用海金沙)葫蘆芭(二錢半)
自然銅(半兩醋煅净)水蛭(兩條麝香炒)敗龜(半兩)石薜荔(半兩用醋)
(浸一時焙)無名異(四錢炒)梹榔(二錢不見火)天竺黃(半兩)紅麯(半兩)
(瓦上焼)穿山甲(四錢炒)地龍(三錢去土炒)古錢(十二箇用砂鍋子盛爐内)
(煆成汁醋浸)
右為細末將乳香一錢沒藥三錢麝香一錢辰砂半
兩為衣醋煮麵糊為丸如梧桐子大温酒送下
驅風丹(出澹寮方)治風氣脚遠年近日疼痛腫滿時或發動
或患癧癤白虎及筋脉拘攣等證
川烏(一兩不去皮尖大者破作四邊小者破作兩邊却剉如骰子大用麻油煎令黃色去油焙)
(乾)赤小豆(一兩擇去菉黃豆)草烏(四兩鷄用者不去皮臍破作兩邊擇去心中黑)
(者祗取心内白者剉如骰子大以二兩油製如川烏法再同鹽一兩拌和水微淹煑浸三日一夜一)
(度漉轉候日數足取出再用鹽一兩同炒黃色去鹽勿令燋本用滷汁浸三日夜去滷汁炒恐滷汁)
(不常有故以鹽水代之)地龍(四兩著隂潤處少時用綿紗裹定輕輕羅篩去土取肉不用更)
(秤)鷄心梹榔(二兩剉焙)
右為細末用黃酒一大椀好頭麵五錢重煮糊為丸
梧子大每服三十丸空心麝香冷鹽湯下如熱酒食
之類俱未可便食庶不大麻木如初服未可多服丸
數而後不大麻木可略增也忌香菜茵陳荳豉及一
切動風物
橘皮丸(出十便良方)治脚氣有風人氣不順致生熱而大便
秘此藥用不損人進飲食散脹滿調中下氣偏宜脚
氣
黃橘皮(四兩)乾生薑(一兩)
右為細末以蜜半斤同熬成膏丸如梧桐子大每服
三十丸生薑湯下食前
治風毒脚氣吐密方(出海南四時攝生論方)
延胡索(一兩炮)蓬莪茂(一兩半)蚌粉(四兩醋炒)
右為散炒黑豆令香熱水煎三五沸入薑少許更煎
一兩沸取汁調一錢服之
治元臟風毒脚氣心腹脹滿方(出海南四時攝生論方)
附子(炮)京芎當歸桂心木香梹榔陳
橘皮蘿蔔子
右等分為散内蘿蔔子取仁别研相和更與諸藥再
研令勻空心酒調下
四生丸(出海南四時攝生論方)治脚膝骨節毒風行履不得
川狼牙黑附子海桐皮天南星
右等分生用為末頭醋煮糊為丸菉豆大每服十丸
鹽湯或酒下
赤小豆丸(出朱氏集驗方)
赤小豆(半生半炒)香附(半生用半酒炒)晩蠶沙(半生半炒)草烏頭(半生)
(半麻油炒)
右等分加陳倉米三合半生半炒為末酒糊為丸梧
桐子大每服十丸空心茶酒任下
乳香應痛丸(出朱氏集驗方)治脚氣風損神效
川烏(生用不去皮)草烏(生用不去皮)紅花(剉焙)當歸(酒浸)天台烏
藥(剉焙)乾葛(剉焙)白芍藥(洗剉焙)蘇木(剉)生乾地黃(洗剉)骨
碎補(燎去毛)鷄骨降真香(剉)金毛狗(燎去毛)自然銅(入銀)
(鍋内炭盖口化為度)乳香(杵碎用香爐盛火簳篛葉一片虚架在香爐口上約去火二尺許次)
(將乳香置篛葉上候炙鎔瀼用水潤濕小竹篦子炒撥覺瀼定取出候冷研)沒藥(杵碎酒浸)
右各一兩為細末用好白酒濃滓一盌好頭麵半兩
煮糊丸如梧桐子大每服三十丸空心温鹽酒下禁
忌如前凡脚氣發作先服驅風丹大痛稍愈即間服
藥候痛全愈專服此藥必如常歲每歲則痛一月今
年服下一料只痛半月二十日明年已發再服一料
止痛十數日又明年再服一料則終身不復作矣但
脚氣年深背駝腰曲手足攣拳者服前項二藥雖未
能卒去病根然亦能免大腫痛此藥不特專治脚氣
但是風損皆可服之以上二藥常用微火烘焙恐發
潤故也如白虎&KR0659;癤之類皆可服
五生丸(出衞生家寶方)治脚氣及風氣攻四肢
金毛狗脊(去毛)川烏防風川萆薢蓬莪茂(已上)
(各一兩日晒乾)
右件碾為細末用法醋糊為丸如梧桐子大鹽湯酒
空心下
治脚氣中虚風(出本草)
右以羊皮去毛作臛食之
治風血脚氣疼痛痺踠損痰血痛不可忍(出本草)
右取扶杉木白皮火炙酒浸服之
理風消脚氣(出本草)
右以苦竹笋蒸煮食之
治脚氣風氣(出本草)
右取鯉魚作鱠與食之效
治風毒脚氣及久積冷腸痔下血(出本草)
右用杜仲葉嫩時採食之亦宜乾末作湯服
普濟方卷二百四十一
