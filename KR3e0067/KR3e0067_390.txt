普濟方卷三百九十明周王朱橚撰
嬰孩心腹痛等疾門
心腹痛(附論)
夫小兒心腹疼者證候多端不可概舉有蟲動作疼面
變五色口吐清水或涎沫或合眼哭呌仰身撲手心神
悶亂沉沉嘿嘿者是也宜先喫史君子次服官局化蟲
丸小兒飲食不節或食冷硬肥膩甘甜過度傷飽不
能尅化停積於臟或因冷氣所觸故作疼痛診其脉沉
細者乃積也輕則荆三稜莪荗橘皮縮砂重則取利非
巴豆硇砂乾漆不可止也又有氣痛或因怒而得或傷
風冷之氣或因體虚臟寒而作疼診其脉弦緊者是也
當用木香紫蘇沉香青橘皮之屬大人小兒皆可服四
磨飲子沉香木香檳榔烏藥又有一般心疼大人小兒
多患凡有此疾無藥可療急用艾灸足大拇指節中男
左女右無問大人小兒又有一種勞瘵尸蟲作痛食不
知飽人形羸瘦五心煩熱或骨蒸潮熱宜服金露丸小
兒心痛者不起於心乃邪氣客於心主之脉夫少隂者
心也五臟六腑之所主精神之所舍其臟堅固邪不能
干干之即傷心傷心即神去神去即死矣故諸邪在於
心者皆在於心包絡脉包絡脉者心之别脉也故少隂
不病夫心痛者厥氣上逆痞而不散或傷寒氣冷邪摶
於經絡故發心痛也小兒腹痛者多由冷熱不調冷
熱之氣與臟氣相擊故為痛也其熱痛者則面赤或壯
熱四肢煩手足心熱是也冷而痛者面色或青或白甚
者乃至面黑脣口爪甲皆青是也
方
沉香煎丸治小兒嘔逆心腹疼痛化水穀消積聚
沉香(剉)丁香木香胡椒沒藥(研)丹砂(研水飛)
高良薑檳榔(麫裏煨熟去麫剉)硫黃(研水飛)硇砂(揀淨水飛慢火)
(炒熟乾各一兩)青橘皮(去白焙一兩)縮砂仁(去皮)吳茱萸(湯浸焙乾)阿
魏(醋浸研澄去砂和麫作餅子炙焦各半兩)巴豆(去皮心膜研出油盡一分)
右搗各研為末和勻煉蜜丸如菉豆大以瓷合收
封每服十丸食前臨卧服生薑橘皮湯下量虚實大
小加減
寬中湯治小兒心腹疼痛不可忍者
高良薑木香(各半兩)丁香桔梗青皮甘草
(各一分)
右為細末每服半錢温酒調下
蓬莪荗丹治小兒心腹疼痛不可忍
蓬莪荗(炮)當歸(洗各一兩)木香人參桂心(各半兩)黑
牽牛(一分炒黃)
右羅為細末白麫糊和丸如黍米大每服十粒生薑
湯下量兒大小加減服之
參香丸治小兒心腹痛并腸冷便青腹急痛
乳香木香石菖蒲人參良薑(炒各等分)
右為末酒糊丸如小豆大一歲五丸米湯下
治小兒心腹痛
用三月三日桃花取曬乾杵末以水服半錢
治小兒卒心痛腹脹堅如石滿氣喘息
用好鹽如雞子大漿水三升煮取三沸攪消分為
三服
紫沉消積丸治小兒心痛
沉香(剉)硇砂(各四兩)阿魏巴豆霜(各一兩以上研别為末用蜜一)
(觔酒化熬成膏)丹砂(研)丁香乾薑(炮各二兩)硫黃(研)青橘皮
(湯浸去白焙)高良薑檳榔(剉)木香人參胡椒
桂(去粗皮各四兩)
右除前膏外一十一味搗研為細末入前膏和搗丸
如菉豆大以瓷合收蜜封每服二丸食前橘皮湯下
量兒加減
桃仁湯治小兒冷邪氣攻心痛不欲飲食
桃仁(三七枚浸去皮尖雙仁炒黃)厚朴(去粗皮薑汁炙一兩)人參麥蘖
(炒各半兩)陳橘皮(去白焙一分)檳榔(半兩)附子(炮裂去皮臍)桂(去粗皮)
當歸(焙各一兩)
右麄搗篩三歲每服半錢水半盞煎至三分去滓不
計時候温服更量兒大小加減
硇砂丸治小兒積氣冷氣心痛
硇砂(二錢)乾漆(微炒)五靈脂胡椒桂(去粗皮)荆三稜
(炮)蓬莪荗(炮各一兩)斑猫(二十一枚去翅足炒)巴豆(二十一枚去心皮膜煮出)
(油研)
右為末研令勻醋煮麫糊和丸如黃米大一二歲每
服五丸三四歲每服七丸橘皮湯下餘以意加減
治小兒未滿百日患腹痛
豚子卵(一枚)當歸(一分)
右用水三升煮取七合塗乳頭上令小兒飲以意加
減
獨聖散治小兒頭疼心疼
用當歸近尾半節為末酒調服半錢亦治大人如嬰
兒夜啼乳汁調下少許即瘥
蓬莪荗散治小兒心痛發渴不定
蓬莪荗人參桂心黃芩生乾地黃木
香甘草(炙各一分)
右為散每服不計時候以橘皮湯調下半錢量兒大
小以意加減
芍藥散治小兒心痛但覺兒將手數摩心腹即啼是
心痛不可忍宜服
赤芍藥人參(去蘆)白术黃芩川大黃(炒)當歸
(各一分)
右為散每服一錢以水一盞煎至五分去滓不計時
候量大小分減温服
檳榔散治小兒冷氣心痛不可忍不能飲食
檳榔(三分)當歸(一兩焙)蓬莪荗(三分焙)木香(二分)吳茱萸(一分)
(洗焙)阿魏(一分麫煨熟為度)
右為散二歲每服半錢温酒調下不計時候
蓽撥散治小兒心疼不可忍
蓽撥(一兩)胡椒(一分)桂(去皮一分)木香(半兩)當歸(三分焙)桃仁(去皮)
(尖半兩炒)
右為細散一二歲每服半錢温酒調下不計時候
麝香丸治小兒心痛面色青黃不欲飲食
麝香(細研一分)檳榔陳橘皮(去白焙)白豆䓻(去殼)吳茱萸
(洗焙)木香(各一兩)
右將吳茱萸米醋煮一二十沸後掘地坑可安茱萸
以炭半秤燒坑令通赤以醋半盞及茱萸入坑内用
瓷椀盖之四面以炭擁勿令泄氣候冷取出與前藥
一處搗羅為末入麝香和勻醋煮麫糊丸如黃米大
一二歲每服五丸四歲七丸温酒調下不計時候
桃仁湯治小兒心痛不可忍
桃仁(去皮麩炒研)赤芍藥桔梗(炒)桂(去皮)甘草(炙各半兩)
右為末與桃仁同研每服一錢水一盞煎至半盞去
滓温服量大小加減不拘時服
木香湯治小兒心痛亦治手足不和
木香良薑(各一分炒)白术(半兩)桔梗(半兩炒)白茯苓(去皮半兩)
(一方用赤)
右粗搗篩一二歲每服一二錢水一盞煎至五分去
滓温服發時併喫量大小加減
胡椒丸治小兒心痛
胡椒(四十九粒)檳榔(一枚剉)斑猫(去翅足七箇)
右為細末燒粟米飯為丸如黃米大一二歲每服三
丸三歲已上五丸煎菖蒲湯下
青橘皮散治小兒傷冷腹痛
青橘皮(湯浸去白)桔梗(去蘆)赤芍藥(各半兩)
右為散每服一錢以水一小盞煎至五分去滓不計
時候量大小加減温服
桂心散治小兒心痛不止
桂心(半錢)當歸(半兩炒)梔子仁(半分)
右為散每服不計時候以橘皮湯下半錢量兒大小
以意加減
薑黃散治小兒心痛
薑黃檳榔(剉)
右等分搗羅為散温酒調下一二歲每服半錢已下
餘以意加減
鼈甲丸治小兒腹痛不可忍
鼈甲(醋炙黃去裙襴)防葵訶梨勒(煨用皮)川大黃(炒)人參
(去蘆)郁李仁(湯浸去皮尖研炒)當歸(微炒各半兩)
右為末煉蜜和丸如菉豆大以粥飲下五丸得微利
瘥不計時候量大小以意加減
温胃丹治小兒腹痛啼哭不止
人參白术木香(各一兩)高良薑當歸五味
子(各半兩)
右為末麫糊丸如黍米大每服十粒米飲下
橘皮散治證同前
青皮(炒)木香吳茱萸當歸(各一兩)乾薑丁香
(各半兩)
右為細末每服一錢水八分生薑二片煎五分去滓
温服食前服
人參散治小兒卒吐下腹痛不止
人參(半兩去蘆)當歸(半兩炒)甘草(一分炙)乾薑(炮一分)黃耆
細辛(各一分)
右為末每服一錢以水一小盞煎至五分去滓稍熱
服量兒大小以意加減頻服
治小兒傷冷腹痛
木香高良薑白术人參(去蘆各一分)厚朴(半兩去粗)
(皮薑汁炙熟)
右為散不計時候以粥飲調下半錢量大小以意加
減
當歸散治小兒冷熱不調腹内多痛
當歸(炒)枳殼(麩炒去穣)赤芍藥川大黃(炒各半兩)
右為散每服一錢以水一小盞煎至五分去滓放温
服量大小加減凡脾家疼痛者皆因胃虚不究病源
多用和飬等劑以致掩蔽邪氣盖腹痛多因邪正交
争與臓氣相擊而作也受證非一夾熱痛者壯熱面
赤或四肢煩手足心熱藥宜四順飲加青皮枳殼夾
冷痛者面白或青甚者面黑唇口爪甲皆青藥宜五
積散重者理中湯冷熱不調邪正交争宜枳殼湯加
青皮陳皮木香官桂當歸有積傷脾則面黃腹脹夜
熱晝凉宜服紫雙丸去其積風冷入脾則脾胃積冷
中滿疼痛荏苒歲月不可測識宜和劑抽刀散以伐
其根脾間蛔痛則乍作吐嘔清沫宜檳榔丸主之
三稜散
益智(炒去殼)三稜莪术青皮(炒)香附子青木
香砂仁(各半兩)甘草(二錢半)
右㕮咀薑煎服次與保童丸之類微利取效也
治小兒心腹胷脇煩悶欲死
用燒雞子殼末酒服方寸匕
瘧疾(附論)
夫時氣者是四時間或有非節之氣如春或寒夏或冷
秋或熱冬或温其氣傷人為病亦頭疼壯熱與傷寒相
似其面黃者熱摶於胃脾胃停滯則發黃也治法亦如
傷寒重用觧肌湯表之輕用七寳散而又有時氣兼瘧
者是日數未滿體常壯熱而邪不退此方失表故也或
乘於隂或乘於陽其乘於陽陽争則熱其乘於隂隂争
則寒陰陽之氣互相乘加故發熱成瘧也又謌曰瘧病
是邪成隂陽各鬭争早期風府會晏發脊俞停行速連
朝發来遲間日迎小兒還有此不用問神明風寒暑濕
邪自外来飲食居處邪自内作湯氏曰是盖外因感受
邪氣客於皮膚達於經絡内因停積飲食痰飲會於臟
腑此瘧疾之胚胎也楊氏曰豈特夏傷於暑秋必為瘧
哉盖古人以暑受病最多言之耳夫瘧者始而呵欠繼
而足冷面色青黃身體俱急寒慄鼓顫腰脊俱疼寒去
未幾内外皆熱頭痛而渴但欲冷嘔惡煩悶而不嗜食
或内伏寒痰寒從背起冷如掌大瘧之寒熱豈非隂陽
二氣互相勝負而作哉邪併於隂則寒邪併於陽則熱
陰盛則寒多陽盛則熱熾其寒也湯火不能温其熱也
冰雪不能寒衛氣與邪氣交争病以作邪氣與衛氣相
離故汗出乃觧而病以休衛氣晝行陽夜行隂得陽而
外出故發於日間得陰而内摶故發於暮夜或隔日或
兩日三日一發乃衛氣行疾行遲耳若内外失守真邪
不分隂陽迭勝寒熱互起則休作無定時矣聖惠曰凡瘧
疾欲解則有汗出汗出多則津液減耗又熱乘於臟則
虚躁故渴而欲冷張秘教曰若病瘥無汗非也夏傷於
暑秋或痎瘧小兒血氣壅勝内挾實熱因犯暑邪客於
皮膚分肉之間至秋為風冷所折陽盛於外陰長於内
隂陽相摶發而成瘧先寒後熱者寒瘧也先熱後寒者
温瘧也熱而不寒者癉瘧也若汗出過多亡陽而渴當
節其飲多飲而小便澁則變為飲澼矣楊氏曰其脉弦
數者多熱熱則凉之弦遲者多寒寒則温之浮弦浮緊
浮數其邪在表宜汗弦實沉實數實其邪在裏宜下大
抵瘧之初得一二日間如火燎原不可向邇波濤洶湧
未易廻瀾當俟其稍定而圖之所謂盛者待其衰也瘧
方来與正發及將解不可投藥耗其真氣藥病相忤當
於未發已前兩時之内或遇𤼵日凌晨服之瘧有數種
治法不同寒熱似瘧此傷寒二証非瘧也必肝脉脹盛
頭痛惡風宜小柴胡湯加青皮紫蘇主之嘔者多用生
薑渴者加烏梅若兼之傷暑小柴胡加香薷入生薑烏
梅煎但寒熱之間非通利不能除根也當以四順飲加
常山神保丸治乃先解後攻之意吐汗下三者治瘧總
要不過汗吐下當下而不盡腹中餘疼或一利之後不
復再泄時時點滴而出者須以常山大黃再下之當汗
而汗不匝者或頭汗至胷而手足無者宜青皮佐紫蘇
汗之令周浹一身也當吐宜常山須出盡水飲瘧利用
常山罌粟常山治瘧每每作效盖瘧家多蓄黃水以常
山能攻其癖下其水也罌粟治痢盖已經取積日久下
痢腹中無痛腸胃滑泄以罌粟能澁腸也用常山須用
大黃為佐大便點滴似泄不泄須用大黃佐之收效如
發瘧嘔者及嬰孩中年人虚者勿用常山吐之凡瘧證
寒熱不歇有根又瘧宜别風寒暑濕治之汗下吐法古
今不可違活人書格法治之久不愈者有根在也根者
何曰痰飲曰水飲曰敗血曰積癖惟癖為瘧之母惟敗
血為暑熱之毒惟水惟飲皆生寒熱故暑之脉沉積癖
之脉弦結聚則脇腹必痛盖巴豆功能下積常山能吐
利痰水大黃能蕩滌血熱隨證用之瘧瘥再病愈已後
飲食失節恚怒傷中觧脫傷風乳哺過飽又再發者熱
多二陳湯加青皮甘草熱少二陳湯加青皮草菓堅守
胃氣並用生薑烏梅煎空心服之更用巴豆丸子疎利
大便以泄毒氣何病之有或服巴豆過多滑痢腹痛煎
甘草生薑湯觧之巢氏病源夫風邪所傷客於皮膚
而痰飲積於臟腑致令血氣不和陰陽交争若真氣勝
則邪氣退邪氣未盡故發瘧也邪氣雖退氣血尚虚邪
氣干於真氣臟腑壅痞熱氣未散故餘熱往来也瘧後
熱渴引飲者盖臟未和津液未復故也若寒熱往来而
腹痛者盖臟虚本挾宿寒邪入於臟為寒相摶而擊於
臟氣故也謌曰瘧後因何渴皆因臟腑虚熱令多飲水
結塊腹中居又謌曰邪入皮膚裏還從臟腑廵隂陽多
競鬭寒熱往来頻腹内元因冷仍為痛所因實加邪熱
盛脇滿少精神大小便應澁痞結病尤沉先有脾家冷
聞食不開唇肌肉因兹瘦血氣不榮身若問如此病莫
遣久沉淪仙人水鑑治嬰兒瘧謌瘧是邪風寒熱攻宜
須速治免成空常山刻作人形狀丁釘孩兒生氣宫朱
氏集驗方凡瘧疾多是痰實痞塞不通脾氣虚弱盖熱
上停胷膈不能入於臟腑凡用五更令服盖使藥下逹
於脾胃消痰實降虛熱
方
露星散飲治久瘧成勞
秦芁柴胡白术白茯苓檳榔恒山
黃芩甘草半夏麴官桂
右等分㕮咀每服三錢酒醋各一半煎露星月一宿
次日早服再温去滓大人小兒皆可服陳舍人令嗣
久瘧服驗一方用薑三片
通神餅治截瘧有功
甘草末(三錢)菉豆末敗荷葉(各三錢)砒霜(半分生)硃砂
(一錢半)定粉(半錢)腦子麝香(各少許)金銀箔(十片)
右煉蜜丸如梧桐子大作餅子用一歲半丸或一丸
大者二丸而止一日只一服不可過多時用井花水
或柳桃枝煎水磨化服服後忌煎燒熱食亦可繫於
候脉處
恒山飲治一切瘧疾
恒山人參白茯苓草菓知母貝母
甘草(炙)半夏麴厚朴(薑汁浸一宿取出炒黃已上各等分)
右㕮咀每服二錢水大半盞生薑三片棗子一枚同
煎至二分去滓空心服忌雞羊牛肉生冷等物一方
有前胡無貝母脾虚氣弱常山作吐須審之
牡蠣散治小兒痰瘧發無時
牡蠣粉(半兩)知母(一分)恒山(半兩)烏梅肉(半兩炒)人參(半兩去蘆)
鼈甲(三分去裙襴醋炙)升麻(一分)甘草(炙一分)豉心桃仁(各一)
(分去皮炒)
右為散每服以温酒調下半錢日二服量大小以意
加減
升麻湯治小兒瘧疾發後煩熱
升麻常山大黃(炒)蜀漆萎蕤黃芩(去黑心)
桂(去皮各一兩)芒硝(一兩)
右粗𢷬篩五六歲每服半錢水半盞煎至三分去滓
發時温服吐利為效量大小加減
知母丹治發熱甚者
知母(炒)鼈甲(酥炙)大黃(炒)赤茯苓(各一兩)芒硝升麻
(各半兩)硃砂(另研一兩)龍腦(一錢研)
右為細末煉蜜和丸如黍米大每服五粒至七粒生
薑湯下大便利下即愈量大小加減
犀角散治小兒熱瘴氣為瘧
犀角屑(半兩)鼈甲(一兩酥炙去裙襴)柴胡(去苗三分)知母甘草
(炙各半兩)川大黃(半兩炒)恒山(三分)
右為散每服以水一小盞煎至五分去滓温服日三
四服量大小以意加減
桃仁散治小兒瘧疾發渴寒熱小便赤黃宜服
桃仁(三分浸去皮尖)知母(半兩)鼈甲(一兩酥炙去裙襴)柴胡赤苓
(三分)川升麻(半兩)黃芩(半兩)甘草(炙一分)
右藥為散每服一錢以水一小盞煎至五分去滓温
服日三四服量大小加減
蜀漆丸治小兒久瘧不斷胷脇下痞堅
蜀漆(一分)杏仁(一分去皮尖麩炒黃)黃連(一分)桂心(一分)甜葶藶(一分)
川芒硝(半兩)川大黃(半兩炒)
右為末煉蜜丸如麻子大每服以粥飲下五丸日三
服量大小加減
鎮心化痰丸治瘧疾痰多
南星半夏白礬白附子杏仁(去皮尖炒)鐵孕
粉巴豆(去心殼去油)鉛白霜
右皆生用成末爛飯為丸如菉豆大硃砂為衣每服
三二十丸葱白薄荷湯下一二服必利間以進食丸
利積為妙
草菓飲
草菓白芷良薑青皮川芎紫蘇葉
甘草(炙等分)
右修淨剉水煎服楊氏治寒瘧加白薑一處同煎一
方加薑棗
大青湯治小兒諸瘧
當歸(焙一分)赤芍藥(半兩)大青鼈甲(醋炙去裙襴各半兩)茵蔯
蒿麻黃(去節煎去沫焙各一分)猪苓(去黑皮一分)
右粗搗篩每服半錢水半盞煎至三分去滓温服日
三服更量大小以意加減
當歸湯治小兒瘧疾身體壯熱增寒發作有時
當歸(焙)赤芍藥柴胡(去苗)鼈甲(醋炙去裙襴)大黃(炒)甘
草(炙各一分)桃仁(去皮尖雙仁麩炒半兩)
右麄搗篩五六歲每服半錢水半盞煎至三分去滓
温服日三服量大小加減
柴胡湯治小兒瘧發寒熱腹脹下痢嘔逆黃瘦
柴胡(去苗一分)枳殼(去穣麩炒二枚)黃芩(去黑心一兩)訶梨勒(大者一兩)
(取皮用)甘草(炙)芍藥(半兩)知母(焙各半兩)
右粗搗篩每服一錢水七分煎至四分去滓温服
萬金丹(一名砒霜丸)治痰盛挟積寒熱往来瘧久不瘥累發
不定
阿魏(一錢麫裏慢火煨麫熟為度)真砒霜(一錢醋半盞慢火熬醋盡為度)巴豆
(七枚去皮心膜紙裹壓去油)硃砂(一分研已上細研勻次用)丁香木香(各半)
(兩)相思子(二十七枚另搗羅為細末)
右都一處研細煉蜜和丸如黍米大每於未發前新
水下一二丸每一歲加一粒十歲以上者止十粒一
方無木香有恒山
桃仁湯治瘧疾
桃仁(去皮尖炒黃)鼈甲(酥炙微黃各一兩)桂心黃芩(各半兩)升
麻赤茯苓(各半兩)
右為粗末每服一錢水一盞煎五分去滓温服大小
加減
烏梅丹治發寒甚者
烏梅(焙一兩)母丁香桂心當歸乾漆(微炒各半兩)
麝香(一分另研)
右拌勻煉蜜和丸如黍米大每服十粒粥飲下量大
小加減
乾漆散治小兒七八歲患瘧疾發歇寒熱心煩或渴
乾漆(一分炒煙出)川大黃(一分炒)恒山(半兩)石膏(一兩研)甘草
(炙半兩)
右為散每服一錢水一小盞入小麥三十粒煎至五
分去滓放温發前服量大小加減
防葵散治小兒瘧發後肚脹兼頭面浮腫宜服
防葵(半兩)柴胡(去苗)桑根白皮川大黃(炒各半兩)甘草(炙一)
(分)
右為散每服一錢水一小盞煎至五分去滓温服日
三服量大小加減
茅先生鬼哭飲治小兒瘧疾久不愈者
常山大腹皮白茯苓鼈甲(醋炙)甘草(炙)
右等分除甘草鼈甲炙外三件不得見火為末用桃
柳枝各一七寸同煎臨發服略吐涎不妨
知母散治小兒痰熱發瘧
知母鼈甲(醋炙去裙襴各一兩)牡蠣粉恒山(各半兩)
右搗細羅為散每服以粥飲調下半錢日三服量大
小加減
黃丹丸治小兒瘧寒熱發歇不定
黃丹(炒)人參(炒)鼈甲(醋炙去裙襴)恒山(各半兩)
右為末煉蜜丸如菉豆大每服於未發前以冷水下
一丸三歲已上三丸
恒山丸治小兒瘧疾發時壯熱增寒面色青黃飲食
不下
恒山川大黃(炒)甘草(炙)麝香(細研各半兩)
右為末入麝香令勻煉蜜丸如梧桐子大每臨發前
以煖水下二丸三歲已下即服一丸
朱氏四聖散治小兒患瘧疾才發十數次不可妄用
截藥乃因諸毒入於脾胃生冷傷於中脘或先寒後
熱或先熱後寒或一日或兩日寒則肢體顫掉熱則
滿身如火頭疼惡心煩渴引飲口苦咽乾背脊酸疼
胷膈停痰腹鳴腹痛裏急後重欲作痢疾隂陽不分
宜服此藥消導暑氣表觧隂陽化痰涎除寒熱服之
累效乃撫州蕭世榮刻印施傳之方
生料五苓散不換金正氣散小柴胡湯(加桂枝)
飬胃湯
右合和大小加減薑棗煎空心熱服滓再忌生冷毒
物及飢飽勞役風寒露雨
松蘿散治小兒瘧胷膈間痰涎發歇寒熱宜服
松蘿(三分)恒山(一兩)甘草(三分炙)
右為散每服一錢水一小盞煎至五分去滓温服量
大小以意加減以吐為度不吐再服
恒山丸治小兒瘧疾
恒山(一兩末)白蠟(半兩)雞子(一枚)
右敲雞子去黃用清與恒山末拌和令勻於瓷椀中
鎔蠟都拌和以綿幕椀口坐甑中蒸三遍取出丸如
麻子大每服以粥飲下五丸當吐即瘥量大小加減
温服
黃丹丸治小兒瘧疾發歇寒熱體顫
黃丹(半兩炒)恒山末(半兩)虎睛(一雙酒炙黃)
右同研煉蜜丸如桐子大每未發前温水下二丸五
歲已下可服一丸
烏梅湯治小兒瘧發作不定多煩心躁
烏梅肉(炒)常山(各半兩)甘草(炙三分)
右粗搗篩每服一錢水一盞入竹葉五片小麥三十
粒同煎四分去滓温服量大小加減不拘時候
恒山湯治小兒温瘧
恒山(一兩切)小麥(二合)淡竹葉(一升切)
右以水一升半煮取五合三日至五日兒一合為三
服八日至十日兒一合半為三服十六日至二十日
兒二合為三服四十日至六十日兒六合為三服六
十日至百日兒一服二合半百日至二百日兒一服
三合
牛黃丸治小兒瘧疾煩熱
牛黃杏仁(湯浸去皮尖麩炒黃各一分)
右同研如膏煉蜜丸如麻子大每服以温水下三丸
日三服量大小加減
大蒜丸治小兒瘧疾必效
獨顆蒜(一枚去心)巴豆(一枚去皮心)
右取巴豆内蒜中用濕紙裹煨令熟搗如膏如麻子
大每服以醋湯下一丸以吐利為度量大小加減五
月五日修合更佳
南斗散
當山白芷南星(生用各等分)
右㕮咀每服二錢酒半盞煎至一半去滓發日五更
服
又方
上等臘茶硫黃(别研末)
右各頓一處寒多倍硫黃熱多倍蠟茶發日五更米
飲調一錢或引飲宜服五苓散
治小兒瘧
取牝驢皮覆患瘧人良
蛇蛻散治小兒諸瘧久不瘥(一名㯮聖散)
用蛇蛻皮燒灰研細每服半錢或一錢冷水調下未
發前服之量大小加減
又方
用鹿角鎊一兩粗搗篩每服一錢未發時水半盞煎
至三分去滓温服更量大小加減一方以乳調服
治小兒温瘧
燒鼈甲灰以酒服一錢至發時服三並以火灸身
又方
燒雞肶胵中黃皮為末和乳與服男雄女雌
風瘧
因感風而得惡風自汗煩躁頭疼轉而為瘧風陽氣也
故先熱後寒可與觧散風邪宜川芎白芷青皮紫蘇之
類細辛檳榔佐之温瘧先熱後寒此乃傷寒壊病與風
瘧大略相同熱多寒少小柴胡湯熱少寒多小柴胡湯
加桂
小柴胡湯倍加人參地骨皮温瘧加桂
寒瘧
自感寒而得無汗惡寒攣痛面慘轉而為瘧寒陰也先
寒後熱可與發散寒邪
右局方五積散或飬胃湯加桂良薑白薑草菓之類
甚者薑附湯理中湯飬胃湯寒瘧加桂生薑烏梅煎
服
張氏草菓飲治寒多熱少手足逆冷遍身浮腫腹肚
疼痛
厚朴(薑汁炒)青皮(去白)草菓藿香甘草(炙)丁香皮
神麴(炒)良薑半夏麴(各等分)
右㕮咀每服二錢水大半盞薑三片棗一枚煎至二
分去滓空心服一方加檳榔紫蘇
生熟飲治脾寒發瘧及寒多熱少久病胃衰
草菓(二枚)肉豆䓻(二枚各一生一煨)生薑(二塊一生一煨)厚朴(二片一片)
(生一片薑製紙包煨)甘草(二寸一生一炙)
右棗二箇烏梅一箇煎空心服一方不用棗烏梅散
分二劑煎八分發日五更連進
七棗湯治久瘧寒瘧
用大川烏一箇火炮鹽水浸七次去皮作二服薑七
片棗七枚葱三寸水煎先喫棗後服藥一方用小附
子一枚如前製服烏附皆能温脾如寒多用附子夾
風用川烏
暑瘧(一名瘴瘧)
暑勝熱多得之陰氣獨虧陽氣獨發但熱不寒裏實不
泄煩渴且嘔肌肉消鑠宜小柴胡湯香薷散五苓散嘔
者縮脾飲下消暑丸熱多躁盛少與竹葉湯加常山柴
胡
香薷飲治暑瘧
香薷(四兩)厚朴(製)稨豆(薑製各二兩)
右剉烏梅煎臨熟入薑汁温服或五苓散去桂加羌
活一方燈心車前子同煎
又方治夏月寒暑飲水過多停冷於脾至秋成瘧
用青州白丸子金液丹各三十丸臘茶清下小兒研
末熱多臘茶清調寒多用米飲調亦治吐瀉後成慢
驚
又方大人小兒皆可服
用巴豆去殼大蒜筯頭扎一竅入巴豆一粒大者入
二粒濕紙裹煨令熟取出巴豆不用將大蒜去外一
重皮了細研大蒜五箇入辰砂末一錢宿蒸餅丸如
梧桐子大端午日製若十歲已下如麻子大當發日
空心井水下一丸忌生冷油膩三日合時忌猫犬婦
人見
濕瘧
由冐襲雨濕汗出澡浴得之身體痛重肢節煩疼嘔逆
脹滿宜五苓散除濕湯加蒼术茯苓或术附湯加官桂
茯苓最騐
食瘧(一名胃瘧)
飲水無節飢飽所傷食啖生冷醎酸肥膩中脘生痰皆
為食瘧其狀苦飢而不能食食則中滿吐逆腹疼宜青
皮陳皮草菓半夏縮砂白豆䓻下巴豆取積或四獸飲
下紅丸子
四獸湯治食瘧諸瘧和胃消痰
半夏(薑製)人參茯苓白术橘紅草菓生
薑烏梅大棗(各等分)甘草(炙減半)
右㕮咀以鹽少許淹食頃濕紙厚包慢火煨香熟每
服四錢煎發前併二三服小兒量與水煎温服楊氏
曰治食瘧食積用此或二陳湯下紅丸子
蕩脾丸治化痰消積進食駐顔及治氣喘疳積
杏仁(一兩去皮尖用蚌粉炒令黃色)半夏(一兩生薑自然汁浸一宿次日焙)巴豆
(五粒去殼并心膜以皮紙出油)
右為末用大好北棗七枚入燈心蒸去皮核取肉為
丸每服五丸常服燈心棗子煎湯下注顔檳榔煎湯
下消宿食陳米湯空心臨卧服化痰烏梅湯下治瘧
蒜湯或薤水下治痞癖大效
瘴瘧
受嵐嶂溪峒蒸毒之氣如嶺南苦炎燥濕不常人多瘴
瘧其狀血乘上焦病欲来時令人迷困甚則𤼵躁狂妄亦
有啞不能言者由敗血瘀心毒痰聚脾坡仙指為脾胃
實熱所致又有甚於暑瘧治法宜凉膈疎利大腸宜小
柴胡湯加大黃及木香丸觀音丸仁齊曰如前數證
經久不瘥真氣已耗邪氣猶存有所謂勞瘧瘧母焉
觀音丸取下暑毒瘴毒
半夏(生)烏梅肉母丁香巴豆(不去油每件各十枚晒)
右為末薑麫糊丸如麻子大上下以厚紙盖貼有油
即換紙每服五丸臨卧冷水下此方舟人於海角遇
白衣人授之
楊氏地龍飲治瘴瘧諸瘧大熱煩躁
用生地龍三條研細入生薑汁生蜜調服
瘧母
乃彌年閱月經汗吐下榮衛虧損邪氣伏藏脇間結癥
癖其證未可直攻宜烏頭七棗湯以扶其裏俟内氣已
充宜瘧丹磨沉香下雄黃觧毒丸取下黑血如泥極臭
而愈治法之外盖諸瘧皆有根在當隨輕重利導之
實者巴豆大黃又瘧家多蓄黃水常山能破癖下水也
消癖丸治瘧母停水結癖腹脇堅痛忌服甘草
芫花(炒)硃砂(研)
右等分蜜丸如小豆大棗湯下去癖須用芫花大戟
去水之劑下後服飬胃湯
甘草湯治小兒瘧癖實壯熱頭痛欲吐
甘草(炙)常山(各一兩)
右粗搗篩三四歲每服半錢水半盞入竹葉十片同
煎三分去滓温服更量兒大小加減得吐即止
痰瘧
二陳湯治痰瘧
陳皮半夏(炮各五兩)茯苓(三兩)甘草(炙一兩)
右剉生薑烏梅煎服寒多加草菓楊氏熱多加前胡
青皮檳榔縮砂白豆䓻隨意增用
常山散治小兒發瘧痰壅煩悶
川常山(半兩)川大黃(半兩)桂心(一分)甘草(炙用半分)烏梅肉(各一)
(分)
右剉細每服一錢井水一小盞煎至半候冷未發前
與之一方無烏梅肉三四歲每服半盞煎三分未發
前温服吐利效量大小加減
勞瘧
乃表裏俱虚真元未復疾雖暫止小勞復来法當調飬
血氣宜用川芎當歸官桂芍藥
牝瘧
由久受寒邪陽虚不能制隂所以寒多不熱氣虚而泄
宜用
柴胡薑桂湯治牝瘧但寒或寒多熱少
柴胡(二兩)桂(七錢)天花粉(一兩)白薑(炮一兩)
右剉用水煎服
熱瘧
争功散治熱瘧多效
知母貝母柴胡(去苗)常山甘草山梔子
檳榔(各五錢)蟬蛻(十箇)地骨皮(去骨五錢)
右剉散每服五錢用桃柳枝各五寸煎未效用過路
葛藤五寸煎服
刪繁常山酒煎療小兒瘧或自能飲或不能飲母含
藥與之
常山(二兩)桂心(一兩)甘草(半兩)
右三味切以酒一升煎取七合去滓分服取吐瘥
又方治癉瘧但熱不寒
黃丹
右用黃丹煆過臨發蜜湯調下稍大能飲酒可用酒
調一方不煆用蜜水調一法專服小柴胡湯次服人
參前胡湯
廣濟療小兒瘧方
取驢軸下垢膩刮取和麫作燒餅與喫以瘥止
草菓飲治痰瘧寒熱往来脾胃虚弱
草菓陳皮知母三稜良薑烏梅莪
术蘇葉人參川芎白芷甘草
右為末加薑同煎如脾胃虚弱用平胃散加草菓烏
梅煎服
人參退熱散治瘧疾寒熱胷膈多痰破結先用丁香
脾積丸
下痰去積莫遲遲烏梅草菓與陳皮消熱可用青皮
代寒熱人參知母宜莪术白芷并甘草川芎蘇葉倍
加之十味和同成㕮咀何憂久瘧向安遲
六和湯治瘧疾寒多熱少食積疳熱
陳皮(一兩去白)青皮(去白)柴胡净香附蘇葉(各三兩)甘
草(一兩半)
右㕮咀白水煎服
神效截藥方
川常山(末)飛羅麫
右等分和勻用好酒調九蒸九晒𢷬丸如菉豆大每
服二三十丸臨發日五更桃柳湯下
生料平胃散治瘧疾後脾胃虚弱顔色憔悴不進飲
食面目浮腫並皆治之
蒼术陳皮厚朴草菓半夏白芷烏
梅藿香前胡草豆䓻甘草
右㕮咀每服一錢薑棗煎服
正氣散治瘧疾後脾胃虚弱手足浮腫
陳皮厚朴蒼术檳榔肉豆䓻大腹皮
麥芽香附子草豆䓻秦芁甘草
右㕮咀薑一錢蘇葉煎喫
草菓建中湯治諸瘧争勝人多用之
人參草菓桂(各半兩)白芍藥(一兩)甘草(三分)
右為散大銚水煎日進多服神效
全嬰驅瘧飲治一切瘧
紫蘇白芷檳榔(各半兩)草菓(净)製半夏(各一兩)陳
皮甘草白茯苓前胡(各半兩)
右㕮咀薑棗烏梅煎甚效
治小兒温瘧身積熱不觧
以菖蒲作湯浴之
渴疾(附論)
夫渴者有大渴熱渴疳渴三者大同小異大渴起於吐
瀉之後脾胃因虚而生邪熱脾受邪熱涎液内涸唇乾
舌燥故成大渴也熱渴起於血氣盛實臟腑生熱或冐
暑毒因熱臟燥津液不生唇焦舌乾故成熱渴也巢氏
云熱渴而飲不止小便澁者則成癖疳渴者起於腎與
膀胱好食肥膩恣食甘酸骨熱溢汗黃瘦腹脹口臭唇
乾故成疳渴飲水多小便無度其病久則多癰疽或變
腫病其證内熱則小便利小便利則津液竭津液竭則
經絡澁經絡澁則榮衛不行榮衛不行則血氣流溢故
成疽也其渴久則脾土虚脾土虚則腎水盛腎水盛則
水反尅土致脾生風濕脾既風濕則生虚熱濕熱相搏
發於皮膚遍身腫滿也小兒渴證唇紅如丹三五分
者即發三五分渴若七分紅者即七八分作渴其有發
渴唇紅焦黑者即久渴虚甚疾加傳極證候危篤故也
凡小兒有疳渴引飲不歇心肺虚熱唇焦舌裂有瀉渴
者肌體羸弱神困力乏有利渴者虚熱積臟眉皺肚痛
有傷寒候發渴者有痞癖虚煩引飲不歇俱因三焦不
順五臟藴熱煩躁昏悸神情不樂
方
止渴湯
人參甘草麥門冬(去心)茯苓(去皮)桔梗天花粉
乾葛澤瀉乾木瓜百藥煎猪苓(各等分)
縮砂仁(倍加)
右用薑棗煎服
黃連散治小兒心肺積熱渴不止咽喉乾痛
黃連(去鬚)射干川升麻赤茯苓麥門冬(去心焙)
元參甘草(炙)桑白皮黃芩(已上各半兩)
右為散每服一錢水一小盞入青竹葉七片煎至五
分去滓入蜜半合更煎一兩沸放温時時與兒呷之
白术散治小兒吐瀉失亡津液身凉煩渴不食困倦
少力多服尤妙滋飬津液助氣補虚亦治虚熱
白术(一兩)人參白茯苓白稨豆山藥甘草
(炙)粉葛糯米(各半兩)
右為末三歲半錢水半盞煎三分服
人參麥門冬散治發熱煩渴
麥門冬(去心一兩)人參(去蘆)甘草(炙)陳皮白术厚朴
(薑製各半兩)
右㕮咀每服二錢水一盞煎六分温服不拘時
枇杷葉散治小兒氣壅煩熱不止少欲乳食
枇杷葉(拭去毛炙黃)葛根胡黃連甘草(炙)元參(各一)
(分)麥門冬(半兩去心焙)
右為散每服一錢水一小盞生薑少許煎至五分去
滓入蜜半兩更煎一兩沸放温時時與兒呷之
麥門冬散治小兒心肺熱壅悶煩渴不止
麥門冬(去心焙)梔子仁犀角屑知母甘草(炙)
黃芩(各半兩)
右為散每服一錢以水一小盞入竹葉七片煎至五
分去滓不計時候量大小以意加減温服
蘆根散治小兒壯熱渴不止
蘆根人參(去蘆)黃耆知母麥門冬(去心焙)甘草
(炙已上各半兩)
右搗為散每服一錢以水一小盞入竹葉七片粟米
一百粒煎至五分去滓不計時候温服量大小以意
加減
龍粉丸治小兒疳熱煩渴
草龍膽定粉(炒)黃連烏梅肉(各等分)
右為末煉蜜丸如小豆大三歲三十丸烏梅湯下
煎銀飲子治小兒熱渴不止
銀(五兩)石膏(二兩)寒水石蠶蛹蠒(各二兩)
右以水三升入銀石三味煎至一升去銀石次下蛹
蠒更煎至七合去滓每服半合不計時候温服量大
小以意加減
&KR0797;&KR0803;根散治小兒熱渴不止煩悶
&KR0797;&KR0803;根(三分)黃芩知母(各半兩)
右為散每服一錢水一小盞入小麥粟米各一百粒
煎至五分去滓不計時候温服大小以意加減
又方
&KR0797;&KR0803;根(三分)黃芩(半兩)小麥(半合)
右都剉以水二盞煎至一盞去滓不計時候量大小
加減温服
又方
生葛汁竹瀝(各二合)
右藥汁相和令勻不計時候服半合大小加減
膩粉散治小兒熱渴不止
膩粉(一分)皂莢(一枚不蚛可長七八寸者去黑皮塗酥炙令香熟)
右將皂莢搗羅為末入膩粉同研令勻不計時候温
水調下一字量大小以意加減
石蓮散治小兒熱渴久不止
石蓮心(二十枚炒黃)浮萍(一分)
右藥都以水一中盞入生薑少許煎至六分去滓每
服半合徐徐服之量大小以意加減
藕漿散治小兒大渴不止飲水無度煩渴不食并瘡
豆燥渴心躁
粉霜(一兩)黃丹(半錢)
右為末二歲一字用藕汁調下大渴一服立效
治小兒熱渴久不止
用葛根半兩細研以水一中盞煎至六分去滓不計
時候分減温服
楊氏備急方
取熟桑椹任意食用生蘿蔔汁和生蜜飲之
魚涎散治小兒多渴飲水不休心躁
用瓜蔞根為末取鮎魚身上涎搜作餅子日乾或用
蛤粉搜之尤妙三歲半大錢候兒大渴時用井桶口
索頭泡湯調下立定或用田螺浸水一夕調下一方
用淡竹去節中間着火自然竹瀝出也一味飲之治
渴甚驗亦治瘡豆煩渴身熱多躁竹瀝磨犀角汁飲
之
龍涎散治小兒大渴不止亡失津液
取湯瓶中澗或古浴鑊中銹澗為末三歲半錢井桶
索頭泡湯調下食前遇大渴服立效一方瓦花是
古屋上瓦生青花為末依前湯調下一方青魚魫
為末蜒蚰浸水調並有效千金云取七家井索近桶
口結燒灰井花水調下不過三劑竹根煎汁亦治渴
疾
治小兒三焦虚煩作渴引飲不歇
用三黃丸加朴硝少許重作小丸子煎麥門冬湯下
治小兒傷寒候發渴唇口焦乾強燥盛者
用竹葉石膏湯主之
治小兒痞癖作渴不止
用艾灰餅子主之
治小兒熱瀉作渴
用五苓散加乾葛主之煩熱香薷飲加黃連治之小便
澁閉不通煎車前湯主之用車前末甘草炙二味煎
湯
治小兒疳渴
用蚋子麝香丸主之
盗汗(附論)
夫汗者血之異名陽主氣氣為衛陰主血血為榮人之
一身負陰抱陽平則寧偏則病陰虚陽必凑故發熱汗
出如水熱而湧陽虚隂必乘故發厥汗出如水溢而
流汗者表虚而津液為之發泄也人以衛氣固其表所
以温肌肉充皮膚肥腠理(明理論曰津液腠泄之所為腠文理縫會之中為理)司
開闔衛氣一虚則肌肉不温皮膚不充腠理不肥開闔
失守也明理曰自汗者謂不因發散或昏睡自然而出
盗汗者睡困則出醒則復收頭汗者邪摶諸陽津液上
腠出頭上手足汗出胃主四肢陽明之証也無汗者寒
中榮則無汗謂腠理閉也楊氏曰治法表虚者與之黃
耆官桂之劑邪氣相干與之微微解散之劑至若風暑
濕之邪為自汗之証傷寒在表無汗若陰病水飲及亡
陽亦皆無汗治各有條若熱病脉躁盛與麻黃湯數劑
不得汗者此陽亢也不治設或小便不利如内外關格
頭汗則為陽脫及濕家誤下額汗而喘或小便不利大
便自利亦為陽脫或汗出而至髮潤或汗出如珠如油
凝而不流汗出如水他病如之皆不可救喜汗厚衣卧
而額汗出止汗散主之盗汗睡而自汗出肌肉虚也止
汗散主之遍身汗香苽丸主之六陽虚汗上至頭下至
項不過至腦不須治之(張氏三子病汗大者遍身次者上至項下至胷小者但額有汗)
(衆醫以麥煎散治不愈錢氏曰大者與香苽丸次者與益脾散小者與石膏湯各五日而愈)盗汗者
心之液也小兒血氣嫩弱膚腠未密若厚衣温暖薰蒸
臟腑臟腑生熱熱摶於心心為邪所勝故液不能内臟
腑薰出肌肉則為盗汗也又或傷於冷傷於熱冷熱交
争陰陽不順津液洩越亦睡中汗自出其間有虚實之
証虚者為諸病後或大汗後血氣尚弱液溢自汗實者
或潮熱或寒熱發過之後身凉自汗二者日久令黃瘦
失治則變為骨蒸疳勞也
方
柴胡秦芁湯治小兒盗汗
柴胡(去苗)秦芁(去苗)常山貝母(去心)甘草(炙)烏梅肉(焙乾)
山梔子仁鼈甲(去裙襴醋炙)黃芩(去黑心各一兩)生薑(切)大
黃(炒各半兩)桃枝(剉)柳枝(剉)葱白(切)薤白(切各一握)糯米(半合)
右粗搗篩每服一錢水半盞酒二分同煎至四分去
滓温服早晨日午臨卧各一五歲以下分作二服二
歲以下分作三服
柴胡煎丸治小兒骨蒸肌瘦盗汗
鼈甲(九肋者一枚去裙襴醋炙)柴胡(去苗二兩)甘草(炙)當歸(切焙)杏仁
(湯浸去皮尖雙仁研)桔梗(炒各一兩)胡黃連(一分)地骨皮赤芍藥
(各一兩)木香(半兩)黃連(一分去鬚)桂(去粗皮半兩)人參(一兩)麝香(少許)
(研)酥蜜(各三兩)
右除酥蜜外搗研為末用青蒿一觔剉小便五升好
酒一升熬蒿至二升去蒿入酥蜜再熬成煎候冷入
藥末和丸如菉豆大每服十丸米飲下日二服如秋
冬合時更入桃柳心各七枚宜與後方柴胡人參湯
相間服之
柴胡人參湯治小兒骨熱盗汗肌瘦減食
柴胡(去苗)人參白茯苓(去黑皮)當歸桔梗青橘
皮(去白)芍藥芎藭麥門冬(去心)白术升麻桑
根白皮甘草(各一兩)
右並生剉如麻豆大每二錢水一盞煎至六分去滓
分温二服食後臨卧與前鼈甲柴胡前丸相間服速
效
香苽丸治小兒疳黃盗汗骨蒸潮熱腹大肌瘦
胡黃連大黃瓜(黃色者一箇)柴胡川大黃(濕紙裹煨至底)
(焦)鼈甲(醋炙黃)黃柏(去粗皮)黃連蘆會青橘皮(各等)
(分)
右除黃瓜外同為細末將黃瓜割去頭項入諸藥至
滿却盖口用杖子插定慢火内煨熟將黃瓜及藥同
用麫糊丸如菉豆大每服三二丸食後冷漿水或新
水下大者五七丸至十丸一方加木香麝香少許米
湯下
麥煎散治小兒榮衛不調夜多盗汗四肢倦怠消瘦
面黃
鼈甲(一兩酒醋炙三五十次取净好醋再炙黃)柴胡(去苗)玄參秦芁(各一)
(兩)乾漆(炒)白茯苓人參乾葛大川烏(炮去皮各)
(半兩)
右為末三歲半錢水半盞小麥三七粒煎三分
黃耆散治小兒體熱盗汗心煩不欲乳食
黃耆硃砂(各半兩細研水飛)龍腦(一錢細研)人參(去蘆)川升麻
川大黃(微炒)甘草(炙)天竺黃牡蠣粉(已上各一分)
右為散不計時候煎竹葉湯調下半錢量兒大小加
減服之
龍骨散治小兒夜常有盗汗黃瘦
白龍骨牡蠣粉黃耆人參(去蘆)麻黃根熟
地黃甘草(炙各半兩)麥門冬(一兩去心焙)
右為散每服一錢以水一小盞煎至五分去滓不計
時候量兒大小以意加減
犀角散治小兒盗汗肌瘦
犀角鼈甲(酥炙)柴胡(各半兩)知母(半兩)地骨皮胡黃
連(各一兩)大黃桃仁(各半兩)
右㕮咀每服三歲兒一錢水半盞煎至三分去滓温
服不拘時候大小以意加減
猪肚丸治小兒骨蒸盗汗乳食減少
鼈甲(去裙襴醋炙)柴胡(去苗)木香生乾地黃(焙各一兩)青蒿
(去莖)黃連(去鬚炒二兩)青橘皮(去白焙半兩)
右為末用一枚嫰小猪肚净洗入藥末在内繫定蒸
令極爛研和藥末丸如菉豆大每服十丸温水下食
前日午臨卧日三服大小加減
地骨皮湯治小兒骨蒸壯熱肌肉減瘦多困少力夜
多盗汗
地骨皮秦芁(去苗土)柴胡(去苗)枳殼(去穰麩炒)知母(焙)當
歸(切焙)鼈甲(去裙襴醋炙)
右粗搗篩每服一錢以水八分入桃柳心各五枚薑
二片烏梅半枚同煎至四分去滓温服空心臨卧各
一五歲以下分作二服
黃耆散治小兒榮衛不和肌瘦盗汗骨熱多渴不思
乳食腹滿洩瀉氣虚少力
沉香黃耆(炙)人參當歸赤芍藥(各一兩)木香
桂心(各半兩)
右㕮咀每服一錢生薑三片棗子半箇水半盞煎三
分去滓温服
香甲丸(一名沉香鼈甲丹)治小兒潮熱盗汗消瘦面黃煩渴不
食
沉香龍膽草鼈甲(童子小便浸一宿炙)當歸黃耆(蜜炙)
(各一兩)大黃(炒)黃連(各半兩)
右為末麵糊丸如小豆大每服三十丸米飲送下一
方用蜜和丸麥門冬去心煎湯送下大小加減
麻黃根散治小兒盗汗不止咽喉多乾心神煩熱
麻黃根敗蒲灰麥門冬(去心焙)黃耆龍骨
甘草(炙已上各半兩)
右為散每服一錢水一小盞煎至五分不計時候量
大小以意加減
犀角散治小兒盗汗體熱咽乾
犀角屑茯神麥門冬(去心焙)黃耆人參(去蘆各半)
(兩)甘草(炙一分)
右為散每服一錢以水一小盞煎至五分去滓不計
時候温服量兒大小加減
青蒿煎丸治小兒盗汗肌熱
青蒿(切一觔)甘草(炙為末)杏仁(湯浸去皮尖雙仁炒研各一兩)柴胡(去苗)
(為末各一兩)白蜜(二分)鼈甲(去裙襴醋炙為末一兩半)
右用童子小便五升先煎青蒿取一升去滓更煎令
如稀餳入酥少許及諸藥末等熬成煎丸如菉豆大
每服十五丸至二十丸空心熟水下量兒大小加減
粉汗散治小兒睡中遍身盗汗
牡蠣(煆二兩)麻黃根(炒)赤石脂糯米(各一兩)龍腦(一錢)
麝香(少許)
右為末用生綿絹包藥擈有盗汗出處一方無麝香
麻黃散治小兒盗汗日久口乾煩渴消瘦少力
人參茯苓黃耆(蜜炙)龍骨牡蠣(煆)麻黃根
右等分為末三歲一錢水半盞生薑棗子煎三分服
麻黃根散治小兒盗汗
麻黃根雷丸牡蠣(煆各一兩半)甘草(炙一兩)乾薑(炮半)
(兩)梁米(一半升)
右六味搗羅為散以粉兒身及頭甚驗
升麻湯治小兒肌熱盗汗日漸消瘦不食多渴
升麻綿黃耆(蜜炙)人參(各一兩)熟乾地黃天竺黃
牡蠣(各半兩煆研)
右件通拌勻為末每服半錢至一錢煎竹葉湯調下
一方竹葉少許水煎服
犀角湯治小兒盗汗睡中驚啼體熱瘦瘁此由心臟
熱所致
犀角屑(三分)茯神(去木一兩)麥門冬(去心焙一兩半)白术(一分)甘草
(炙半兩)
右粗搗篩每二錢以水一小盞煎至五分去滓分温
二服食後臨卧服之量大小加減一方有龍齒一兩
鼈甲丸(一名蓯蓉丹)治小兒久病盗汗血少氣虚面色萎黃
骨蒸煩渴日漸消瘦情意不悅
鼈甲(醋炙)肉蓯蓉(酒浸一宿炙乾各一兩)當歸黃耆(蜜炙)何首
烏(各半兩)
右為末煉蜜丸如小豆大三歲三十丸米湯下食前
服
粉汗散治小兒睡中遍身盗汗
黃連(生)牡蠣(煆)貝母(各七錢)糯米(三兩一作粉)
右為細末用生綿絹包藥撲有盗汗處
牡蠣散(一名黃香散)治小兒盗汗汗者血也血虚亦能自汗
又治小兒病後暴虚津液不固體常自汗夜卧愈甚
久而不止羸瘠枯瘦短氣煩倦亦治虚熱盗汗或因
病後血少虚弱消瘦潮熱煩渴腠理不密盗汗不止
牡蠣(煅二兩)黃耆乾地黃(生)麻黃根(各一兩)
右㕮咀每服一錢水半盞小麥二十粒煎三分去滓
温熱服無時一方無麻黃根
牡蠣散治小兒汗者血虚亦能自汗作熱
蒼术(米泔浸一宿去黑皮炒一兩)白术(半兩)防風(去蘆一兩)龍膽(一兩)
右為末每服一錢米飲調下
金苽丸治小兒肌熱盗汗瘦弱飲食不進常服退肌
熱肥孩兒大有神效
黃連黃蘗青皮甘草(各半兩)
右為細末入麝香半錢取獖猪膽和藥在膽内用漿
水煮十餘沸取出東房山頭掛一夜第二日丸如菉
豆大每服十丸加至二十丸温米飲下不拘時候
衛生方治疳熱肌瘦盗汗
地骨皮(洗四兩)生乾地黃(三兩)白芍藥(一兩)甘草(炙半兩)
右㕮咀每服二錢水一盞小麥三十粒煎至七分去
滓不拘時候
芎藭湯治小兒心熱盗汗
芎藭大黃(煨)羌活(去蘆頭)甘草(炙各一兩)
右㕮咀每二錢水一中盞入薄荷數葉同煎至六分
去滓分温二服量大小加減
治小兒盗汗不止宜用粉身
麻黃根雷丸(各二兩)乾薑(一兩)梁米(二兩)
右為末日三四度以粉其身汗即自止
治盗汗外腎濕
人參(一錢)苦參麻黃根(各三錢)
右為末蜜丸梧桐子大炒麥麩煎湯下二十丸
治睡中汗出
酸棗仁人參茯苓(各等分)
右為細末半盞米飲下
團參湯治盗汗取歛心血
人參(一兩)黃耆(三兩)甘草(半兩)
右等分㕮咀薑三片加麥麩煎服
又方治證同前
羅參白术白茯苓黃耆當歸甘草
右㕮咀各等分薑三片加麥麩煎服
二物茯苓粉散治小兒頭汗兼治盗汗不止宜用粉
身
茯苓牡蠣(各四兩)
右下篩以粉八兩各搗為散有熱輙取粉汗即自止
故扇散治小兒盗汗
故扇(燒灰一分)麻黃(取根節三分)
右羅為散每服半錢乳食調下大小加減
丹砂散治小兒肌熱盗汗
丹砂(研一兩)白礬(熬乾枯研二分)
右再同研勻細每服半錢薄荷自然汁調下
重湯丸治小兒盗汗潮熱往来
胡黃連柴胡(去苗等分)
右為末煉蜜丸如雞實每服二丸至三丸銀器内用
酒少許化開入水五分重湯上煮十二三沸放温食
後服量兒大小加減
治自汗方
白术(一分)小麥(一撮)
右用同煮去麥用白术為末煎黃耆湯服之以愈為
度
止汗散治小兒喜汗厚衣睡而額上汗出及遍身自
汗肌肉虚也
右用故蒲扇燒灰如無扇只將故蒲燒灰細服三錢
温酒調下無時
麥麩散治小兒盗汗不止日漸消瘦
右用麩皮炒黃為末三歲半錢煎猪脊髓湯調下
治盗汗
右用鬱金為末水調塗兩乳下
又方
用白术剉碎用水濃煎時時與飲以知為度
治盗汗不止
用防風為末浮麥煎湯調服而愈
又方
用麻黃根節甘草節二味粗末水煎服
虎杖散治實熱盜汗
用虎杖剉水煎服量多少與之無時一方為末三歲
半錢水半盞煎服
香粉散治盜汗不止
藳本牡蠣粉川芎白芷蚌粉麻黃根
(各等分)
右為末週身傅之
建中湯減桂加人參(傅氏活嬰方)治盗汗補虚和隂陽治傷
寒自汗
黃耆(一兩)白芍藥(三兩)人參(半兩)熟地黃甘草(炙各半兩)
右㕮咀每服二錢大麥同煎服之
又方治小兒虚汗心驚恍惚而汗頻流體熱心煩
硃砂黃耆人參升麻天竺黃牡蠣粉
龍膽草甘草
右為末每服半錢淡竹葉煎湯調下
牡蠣散治小兒盗汗不止宜用粉身
牡蠣粉麻黃根赤石脂(各一兩)
右藥搗細羅為散入米粉二合拌令勻每日及夜間
常撲之
普濟方卷三百九十
