普濟方卷三百六十八明周王朱橚撰
嬰孩傷寒門
傷寒(附論)
夫小兒未能冐涉霜雪乃不病傷寒也大人觧脫之久
傷於寒冷則不免耳然天行非節之氣其亦得之有時
行疾疫之年小兒出腹便患斑者也治其時行節度故
如大人法但用藥分劑少異藥較少耳傷寒者冬時
嚴寒而人觸冐之寒氣入於腠理摶於血氣即寒熱頭
痛體痛謂之傷寒其兼驚者是熱乘心心主血脉小兒
心神易動為熱所乘故發驚其大便不通是寒於氣而
生熱熱流入大腸故燥澁而不通其咳嗽者邪在於肺
肺主氣傷寒邪氣先客皮膚隨氣入肺故令嗽重者有
膿血也其自汗者陽虚受邪陰氣又虚邪氣又乘於陰
陰陽俱虚不能津液所以汗出也其餘熱往來是邪氣
與正氣交爭正氣勝則邪氣却散故寒熱俱歇若邪氣
未盡者時干於正氣正氣為邪氣所干則壅否還熱故
餘熱往來不已其嘔者是胃氣虚熱乘虚入胃得熱則
氣逆故嘔也其渴者是熱入臟臟得熱則津液竭燥故
渴也其鼻衂者是熱摶於氣而乘於血血得熱則流散
發從鼻出也夫小兒傷寒得之與大人無異所異治
者兼驚而已又多因夾食而得仲景云冬受寒毒之氣
即發者為傷寒其寒毒藏於肌骨之間至春而發者為
瘟病至夏而發之者為熱病又以冬氣温春氣寒夏氣
冷秋氣熱謂之時氣萬全方云熱病傷寒温病時氣𫝊
變無異也凢時氣者四時之間有不正之氣也為春應
暖而反寒夏應熱而反冷秋應凉而反熱冬應寒而反
温非其時有其氣其氣傷人則頭疼壯熱咳𠻳氣粗煩渴
心躁恍惚驚悸𫝊變與傷寒無異俗呼謂天行者是也
辯三陽受病訣詩云足太陽膀胱經頭疼腰脊痛項
強轉筋難面赤心煩躁尿清熱惡寒足陽明胃之經
潮熱時微汗譫言臥不安尿紅多糞結飲水舌咽乾
足少陽膽之經來往發寒熱苦口連唇舌耳重脇胷疼
嘔吐喉中噎辯三陰受病訣詩云足太陰脾之經胷
滿腹䐜脹疼因冷氣攻大便常自利噎嘔實難通足
少陰腎之經心煩但欲寐或渴或自利欲吐吐難通惡
寒多恐悸足厥陰肝之經飢來不欲食食則吐蚘䖝
渴瀉心間疼四肢冷似風其間有陰極發躁陰證似陽
學者當以脉别之諸數為熱諸遲為寒無如此最驗也
小兒有隂證者即變為慢驚今列陰證庶幾識之小
兒傷寒候診其脉來一投而止者便是得病一日假令
六投而止者便是得病六日其脉來洪者易治細微者
難治也小兒傷寒可醫者七鼻内清水鼻者是肺
之外應傷寒故外風吹着身皮毛及髮皆主於肺故令
外傷流出清水身寒毛立後則身熱躁呌口朝乾耳
冷汗出傷寒者是邪氣傷其正氣正氣軟弱則不能主
於身被邪氣攻出故為汗汗出多則冷面黃無力後若
不止則體虚生風宜補實之鼻塞傷寒是外邪氣肺
所受則正氣在肺邪氣傷正氣則滯榮衛不通故乃鼻
塞是發後更與通關藥耳觧面赤傷寒是傷氣及邪氣
入腹其肺當旺不肯受邪肺若受患其初𫝊心則心氣
虚故令面赤日中則口乾夜間不卧隂陽相克可用
凉藥服之吐白水何以吐白水其傷寒受在於胃氣
胃邪所傷胃弱則吐白水若吐食則入脾瘥後須變身
黃脾胃俱象土故色黃宜早暖脾胃耳兩眼黃赤傷
寒是先受在脾其色黃次傳在肝主眼故邪傷於肝故
共脾邪入之故令眼黃赤宜以洗肝後發汗耳小便
黃赤傷寒者寒氣傷肺肺虚故不受於心心實傳腑心
以小腸為腑受邪則滯榮氣則赤後則尿如血通小便
後取之不可醫者六傷寒面黑者不治傷寒氣傷
皮膚本入肺肺傳腎腎主水水属北方其色黑復傳心
心属火其水大能克火故令面黑不治耳傷寒大小
腸痛不治其傷寒受在肺肺以大腸為腑臟不能受倒
傳出一藏不再傳入心則火克金心以小腸依為腑故
大小腸痛耳傷寒忽作鵶聲不治此是傷寒邪氣傷
肺肺主聲肺被邪傷絶則聲出不迥如便作鵶聲是肺
絶也傷寒呌聲不出不治此是傷寒入腎失解腎氣
絶不能作聲即死耳傷寒糞黑不治何以瀉黑血糞
其傷寒邪傷肺肺絶不能行血其血黑色從大腸中下
如死鵝鴨血一般即死如無大便赤黑不妨却是熱盛
宜與凉藥耳傷寒爪甲黑不治爪黑者傷寒傳肝其
邪勝正氣絶肝主筋及主諸爪甲肝絶則不能榮於爪
甲者故為死之形也右件其傷寒皆是邪氣傷於臓腑
滯其血氣則寒熱血脉亂不能飲食其頭疼面赤者則
是陽毒其面青不語多哭身寒是為陰毒凡傷寒三日
前宜汗三日後宜轉又云陰毒宜廻陽(先與熱藥後方汗)陽毒
宜解(先與凉藥後與汗之)取轉亦此說三日前汗三日後轉此大
略之言耳(有初得便宜轉者有得之三兩日宜汗者不可拘此)傷寒外證一見
眼睛黃赤及鼻塞遍身壯熱口鼻出清水非時冷汗加
之咳𠻳氣閉毛起小便如粉汁此皆是傷寒候傷寒候
如覺面帶黑色大小腸乾痛上吐下瀉氣又刺痛耳内
膿及眼生浮膜皆惡候也凡治傷寒須辨表裏不分
汗下差誤古人曰桂枝下咽陽盛即斃承氣入胃陰盛
乃亡孫真人云汗下相反其害甚速如魚出水若蛾入
湯傷寒有表證有裏證有半在表有半在裏有表裏兩
證俱見有無表裏證在表宜汗在裏宜下半在表半在
裏宜和解表裏俱見兩證參詳無表裏證大柴胡湯下
審驗汗下吐證者千金云陽盛陰虚汗出即死下之
當愈陽虚陰盛下之即死汗出即愈身熱增寒汗出陽
虚宜汗身熱潮熱汗出陰虚宜下調經論云陽虚則外
寒陰虚則内熱陽盛則外熱陰盛則内寒似此别之不
汗強汗津液枯竭而死合汗不汗竅閉悶絶而死不下
強下洞洩不禁而死合下不下腫脹煩亂而死惡寒
者不當風而憎寒惡風者不當風而憎寒皆属表又云
大法春宜汗秋宜下發熱惡寒身體痛而脉浮凡傷
寒發表須當隨輕重而汗有發汗者有和解者兼四時
發汗亦自不同春不可大發汗以陽氣尚弱可用小柴
胡湯之類冬不可發汗者以陽氣伏藏不問傷寒病數
用桂枝麻黃各半湯或得少汗而解或無汗自解病勢
甚者不拘此夏月天氣大熱而脉洪大宜正發汗不可
用麻黃桂枝熱性藥須是桂枝麻黃加黃芩石膏知母
升麻夏月有桂枝麻黃證不加黃芩軰服之轉助熱氣
發黃斑太陰脉浮少陰發熱亦須發汗脉經云汗不
出不至足者死熱病得汗大熱不去者死脉沉數細
熱寒少脉微虚煩腹間有動氣衂血壞病已發汗吐下
不解為壞病不惡寒反惡熱手掌心并腋下濈濈汗
出胃中乾燥糞結聚潮熱大便硬小便如常腹滿而喘
或讝言脉浮而滑或心胷連臍腹大段注悶腹中痛坐
臥不安冐悶喘急極者不候他證便下之凡大便秘妨
悶恐尚有表證者亦少少飲小承氣湯微解之不可過
多令大洩也若失下則氣血不通四肢便厥醫人不識
反疑是陰厥復進熱藥禍如反掌不可不察陽明病
自汗若發汗小便自利不可下宜蜜導通法脉浮惡寒
脉虚不轉失氣是腹中動氣也大便堅鞕小便少未可
攻之恐津液還入胃必先硬後溏也小便如常乃可攻
之當問其小便日幾行若利小便日三四行今日再行
故大便不久出今為小便數少以津液還當入胃故大
便不久必通也王氏云傷寒有承氣之戒又問轉藥
孰緊答曰大承氣湯最緊小承氣湯次大柴胡湯又次
之仲景治法蕩滌熱皆用湯液不可用丸子孫真
人云服大承氣湯得利瘥後不可服補藥熱氣得補復
留使下之是重困也凡病人非大渴不可與冷水若
小渴口燥咽乾小小呷滋潤之若大渴煩躁能飲一升
者與半升隨力量多少但減一半若不與則無由作汗
乾燥煩喘而死者多矣但莫令足意飲也若大汗將來
躁渴甚者足意飲之勿疑常見人因渴飲水而得汗見
小渴遂強與之致停飲心下滿結喘而死者亦多矣其
熱脉數尚可作汗而解者出於幸也胷膈痞滿痰壅
塞噎脉浮或滑並宜瓜蒂散吐之虚人當吐不敢吐宜
枳實散壓氣毒痰水過則毒入胃乃可微吐枳實散枳
實為細末每服半錢米飲調下驗陰陽二厥者各自
不同陽厥者微厥却發熱若陰厥却不發熱四肢逆冷
惡寒脉微而細大小便滑洩又一法陽厥手掌中心温
熱陰厥俱冷驗表裏兩證俱見者傷寒表證當汗裏
證當下不易之法也發表攻裏本自不同甘遂神丹不
可合飲桂枝承氣安可並進假令病人脉浮而大是表
證當汗其人發熱煩渴小便赤却當下此皆表裏俱見
五苓散主之假令傷寒不大便六七日頭痛有熱者是
裏證當下其人小便清者知不在裏仍在表當須發汗
此是兩證俱見即未可下宜與桂枝湯假令病人心不
滿口燥不欲食大便堅脉沉細是裏證當下頭痛汗出
微惡寒手足冷却當汗此兩證俱見者仲景所謂半在
表半在裏是也小柴胡湯主之假令病表證未除而醫
數下之遂陽熱而利利不止心不痞硬仲景謂之表裏
不解桂枝人參湯主之假令本太陽病醫反下因而復
痛是有表復有裏仲景用桂枝加芍藥湯痛甚者桂枝
加大黃又云太陽病桂枝證醫反下之利不止脉促者
表未解而汗出者葛根黃連湯主之凡小兒單受傷
寒與升麻惺惺散小柴胡湯如大便堅或焦黃洗心散
四順散八正散兼瘡豆皆可服如夾食傷寒法當以紫
丸子遂食後與加減惺惺散果有食方可用如無食證
欲利大便宜湯液利之若時行瘡豆兼有豆證未可用
丸子下之宜與消食藥隨證調理如夾驚傷寒與紅龍
散紅連散紅綿散紅桃散鎮驚藥更與傷寒正方中對
證擇用之三傷寒詩驗夾驚傷寒頰赤身多熱心
煩又畏寒唇紅微有渴驚哭睡難安驗夾食傷寒頭
疼并腹痛嘔逆又嗞煎臓腑腥酸臭蒸蒸熱不眠驗
單受傷寒嗞煎多困倦身熱燥皮膚鼻内流清涕頭疼
𠻳喘麄馬詹都巡孫男二歲夾驚傷寒潮熱大便堅
忽吐數口發驚召醫視之見吐而驚搐便認為慢驚用
温驚藥治之三日病色危余曰兒本傷寒因熱盛欲發
急驚偶因傷乳吐數口發搐看見兒舌白唇紅大便黃
實目青身熱吐出酸臭此食癎也煎四順飲送下紫丸
子瀉數行主人曰因吐生驚豈可雙下瀉藥答曰不入
虎穴安得虎子况此病是食熱證不以下藥瀉熱無由
驚定主人聽用瀉數行後以青金丹二服驚搐小定并
琥珀散三服病退一半來日仍舊驚搐目鮮面赤唇紅
小便少赤與洗心散驅風膏琥珀散各二錢病除主人
以為事更不服藥余曰病未全除血氣盛則當再發矣
後五日果發搐再為驅風膏琥珀散洗心散治之安愈
此兒名曰再生林友編脩孫男二歲夾驚傷寒召醫
視之五日忽𤼵驚搐用珍珠丸下痰愈而復作召余視
之曰兒本傷寒有下證為失下熱不去故驚搐也余以
調胃承氣湯瀉數行與琥珀散驚搐遂定後有潮熱發
時氣粗昏困大便焦黃絶熱退則連聲咳𠻳氣粗涎盛
𠻳退仍舊潮熱如此五日調理未退林友問此何病也
答曰諸書皆不言𠻳退而熱熱退而𠻳古人立法止說
大綱要之隨機應變不可膠柱調瑟也今此子餘邪流
入心肺二臓相傳故曰熱退而𠻳𠻳退而熱經曰七傳
者死間臓者生此乃七傳當死經曰七傳者心傳肺肺
傳肝肝傳脾脾傳腎腎傳心一臓不再傷故言七傳者
死也可喜者是秋八月肺旺受心之邪衰兼食而不瀉
尚可療救問曰何治法曰對證潮熱來時與小柴胡湯
大柴胡湯各加黃連黃連能瀉心乃瀉其強也咳𠻳來
時與補肺散參杏膏潤肺散補肺者恐心傷肺故補其
弱也錢氏云瀉其強而補其弱果愈主人曰兒病雖安
願聞其理答曰以斧伐薪可謂必克矣然不偱其理則
斧可缺薪不可破以藥對病可謂必安矣然不偱其證
則藥不效病不得愈今二證交互𠻳熱相形當分證而
治之主人曰善哉全嬰論云張氏二子大者十三小
者十歲俱患頭疼發熱召余視之曰大者當汗小者當
下主人曰所苦正同何異治也答曰大者病在表小者
病在裏所以異治也即各與藥翌日俱安主人曰何知
在表裏也答曰大者頭疼發熱但惡寒緣陰邪頗盛知
病在表法當汗之小者頭疼潮熱不惡寒緣陽邪頗盛
知病在裏法宜下經云陽盛隂虚下之當愈陽虚陰盛汗
之即安汗與麻黃湯下與調胃承氣湯丁松秀才二
女大者十五小者十三俱患頭疼大者不熱面青鼻塞
小者頭疼不熱面紅鼻乾召余視曰大者瓜蔕散小者
通頂散並吹鼻即安主人曰受病無殊用藥何異答曰
孫氏云頭疼鼻塞因中寒濕頭疼鼻乾因受風熱今大
者頭疼不熱面青鼻塞為中寒濕詢之病因沐頭倉公
論曰沐頭未乾而臥則厥頭疼至肩瓜蔕散吹鼻出清
水并温水調服令吐涎未全退惺惺散加川芎小者頭
疼不熱面紅鼻乾為風在腦詢之未病之前目青多眦
肉多瞤動通頂散吹鼻令涕噴則可以知消息矣却并
以朴硝水調敷頂𩕄之上若未全退則又服消風散俱安
主人曰小兒疾雖痊瘥然而其理則某未聞也余答曰
鼻出清水者去其寒濕之病吹鼻噴涕者去其風熱又
病同藥異之說予故引素問云陽病治陰陰病治陽退
熱以寒藥退寒以熱藥實病虚之虚病實之知斯道者
用則必中小兒傷寒證候止議三種乃為正要有正
受夾驚夾食前述傷寒並用脫甲散其病既分三種須
當䆒論輕重鼻塞小便赤咳𠻳關竅不通壯熱面紅頭
疼體重渾身手足俱熱凡治小兒正受傷寒及感寒
邪傷風諸證宜服人參羌活散小便赤色或心神不寧
病在表裏之間或再𤼵散宜與小柴胡湯一二服凡
治小兒夾驚傷寒神困昏悸頭疼氣粗宜服王氏薄荷
散及防風散凡小兒夾食傷寒即先與微利次與脫
甲散或人參羌活散下之紫霜丸為上取微利為度大
抵小兒傷寒不可重表亦不可重下設重表重下用藥過
分令兒虚乏困重即成壞證難療凡小兒傷寒雖無
多事須是認證分明應傷寒傷風只可表惟有夾食宜
下之凡夾食傷寒脚微冷似有積證相類但此等傷寒
自是不同不可不問知其端的然後次第進藥仍丁寧
病家令避風濕與忌生冷勿令強力無恣飽飡恐勞胃
氣其病再復且醫家調理即須審度有無瘡疹時行
及左右隣舍有無此患者若或有之亦不妨事但觧
表藥與服不可妄投驚藥餘無恙矣惟有壞證蓋由前
人用藥不當撥亂陰陽故致為壞或因觸受風邪故致
為壞或因強力食毒故致為壞或因冷濕傷於經絡故
致為壞壞則極難治凡小兒傷寒候惟有咳𠻳一證不
為容易若有此證宜服人參枳實湯尅效萬一不可攻
擊善醫者察之為良也傷寒是寒氣客於皮膚寒從
外摶於血氣腠理閉密藴積在内不得外泄以致頭痛
壯熱體疼所以須解其皮膚令腠理開津液為汗發泄
其氣則熱歇凡嬰孩傷寒不可燥藥𤼵汗盖孩子一
向藏府燥熱以燥藥𤼵汗汗乃心液熱極傷心必厥厥
則難治也若以性寒湯藥陽受於冷冷熱相擊孩子一
向驚呌不睡熱衝於腦頭縫開張皮膚及四肢汗出如
油手足或熱或冷多狂癲驚痙即不可治也小兒身
微熱嗞&KR3428;吐乳鼻塞咳𠻳此候因母抱兒子當風處吹
着背俞至此所治者當日下天麻散二服朱砂膏二服
其患即愈不得悞動臓腑傷寒變遂夾驚夾食中風
所中傷寒各說有一因依根原各别下藥有殊如調理
上件傷寒傳變吐不止大小便不通大渴耳内膿出身
上生斑點赤心狂眼直鼻口乾燥死候不治嬰孩小
兒單傷寒者渾身壯熱鼻流清涕身上寒毛起咳𠻳欲
喘宜用解傷寒紅綿散三二服間調胃氣進乳食觀音
散一二服如有餘熱未退睡裏多驚須進七寶輕清丹
三二服調胃氣觀音散三二服尋常風壅發熱鼻涕
痰𠻳煩渴惺惺散主之咽喉不利痰實咳𠻳鼠黏子湯
主之頭額身體温熱大便黃赤腹中有熱四順散連翹
飲三黃丸主之頭額身體温熱大便白而酸臭者胃中
有食積雙丸主之小兒無異痰惟飲食過度不能自節
心腹脹滿身熱頭痛此雙丸悉治之小兒身體潮熱頭
目碎痛且心神煩躁小便赤大便秘此熱劇也洗心散
調胃承氣湯主之頭疼發熱而偎人寒者此傷寒證也
升麻湯主之無汗麻黃黃芩湯有汗者升麻黃芩湯皆
要藥也小兒尋常不可過服凉藥胃冷䖝動其證與
驚相類醫人不能辨往往復進驚藥加麝腦之類遂發
吐胃虚而成慢驚者多矣小兒須有熱證方可疎轉仍
慎用丸子藥利之當以大黃川芎等㕮咀作湯液以蕩
滌藴熱蓋丸子巴豆乃攻食積耳問小兒傷寒瘟疫
者為何答曰神氣雖完性情未定衣裳不擇厚薄或
恣情脫而着嬌縱不常生冷任意或過餐寒食之物因
此致患頭疼寒促發熱增寒或飲多尚渴或虚汗連連
精神嗞&KR3428;因綿綿用藥須精審其根源察病表裏仍看
脉體未可便下切須要知虚實消停藥分切在意處方
治之小兒傷寒形候亦分數類有兼驚夾實氣驚温
壯痰三證一兼驚者因患驚風三日治得驚退第四日
至五日忽有𠻳息麄大面色恍惚變動無時口渴不止
急且治脾宜下麥湯散平胃丸附子散萬萬記之不用
冷藥恐冰却脾氣伏熱不退二挾實者本因孩兒肥實
喫食無度傷飽而閉塞其胃氣其候嘔逆一見唇紅面
赤便問曾吐嘔逆無如已曾吐嘔逆必須頭痛或瀉不
止乃用鮓湯丸通利後勻氣散夾麥湯散服之驚氣者
本因氣膨脹咳𠻳咽喉中涎響心間煩躁臓腑疼痛夢
中虚驚烏犀膏滚涎次下麥湯散及大驚丸相夾服兩
日後方下鮓湯丸通利一二日氣行後常服醒脾平胃
湯藥如傷寒後或遍身生黑黯血所謂蘭斑形證不可
用藥三温壯者亦渾身微熱面紅常困睡微汗因客風
吹着毛竅冷氣急鼻塞大體與變蒸相似只用麥湯散
紅綿散治之亦安小方脉論傷寒皆因三陰三陽受病
緣未辨東西不能言語雖即遍身壯熱四肢不任其狀
多喘難為識候凡傷寒與諸熱疾皆同柰諸熱不生呻
吟惟傷寒呻吟眉聚是也宜服煎散茅先生小兒初
受傷寒候歌小兒傷寒身壯熱面赤唇紅眼黃赤身上
寒毛初凛凛更兼冷汗潤汪汪鼻中清涕涓涓滴小便如
粉又如漿上喘鼻塞將加𠻳口乾嘔逆是尋常看有諸
般難治療别為章句好推詳參茅先生小兒傷寒死候
歌傷寒吐不止便溺更難通汗後發熱渴耳中瘡潰膿
身生斑黑點鼻血出傾筒咳𠻳四肢厥心狂下所攻體
軟睡不窹腹脹喘聲雄手足心熱痛此候命須終又
傷寒死候歌小兒傷寒面色黑耳内有膿聲噎塞氣逆
吐瀉轉加增大腸乾泄浮眼極醫士精神還更昏千萬
歸泉休廢力玉訣小兒傷寒歌候鼻多清涕肺傷風
寒氣相𫝊鼻不通壯熱脉浮生内熱發驚涎盛轉加膿
此患先與治風後與下涎次調胃氣也玉訣小兒
傷風候歌鼻塞傷風肺受寒喘咳驚啼卧不安頰赤口乾
頻發熱吐瀉邪攻臓腑𫝊此患先與解熱後下風涎
次平胃氣故無悞也石壁經三十六種正傷寒候歌
傷寒初得渾身熱惡哭多啼無喜悅眼紅臉赤類驚風
鳳髓經一句云只看眼急似驚風却被醫人道驚熱但
須凉膈莫令渴渴便飲水無休歇若將三黃散子服汗
出身輕便無熱夫風邪寒入肌體汗閉熱氣内藴致
使煩躁而多渴喘𠻳汗不得泄發熱不止若服冷藥太
甚則使汗不出而作别症也須先出汗次凉膈方愈若
不然則慢脾慢驚緣此得之小兒目急壯熱上氣喘𠻳
面赤先與解表散喫後用南星丸退風熱如不退將三
黃散與喫小兒傷寒惡風惡寒者必偎人藏身引衣
密隱是為表證可為取其汗也惡熱内實者必出頭露
面揚手擲足煩渴燥糞掀衣氣麄是為裏證可略與疎
利也至若頭額冷手足凉口中氣冷面色黯淡大便瀉
青此是陰病裏虚當以温藥救其裏也舉是三者汗下
温之法可以類推矣發汗用桂枝麻黃各半湯加黃芩
解肌用香蘇散加乾葛通利四順清凉飲微利人參敗
毒散温裏理中湯厥冷甘草乾薑湯尋常感冐惺惺散
或參蘇飲傷風發熱人參羌活散或天麻防風丸壯熱
者升麻葛根湯潮熱者生犀散小柴胡湯加大黃小便
不通者導赤散五苓散甘露飲表裏俱熱加表裏俱見
之證洗心散主之咳𠻳則人參潤肺散加紫蘇夾食則
異香散紫霜丸軰然亦視小便或赤或白可以知裏熱
之有無或清或濁可以知裏熱之輕重幼而嬰孩則以
虎口指紋之紅色驗之長而童孺則一指按其三關㩀
左手人迎之緊盛者斷之所謂七十二證其證某方皆
無越張朱格例將不過小小分劑而中病則止也夫
小兒傷寒與大人不同何也小兒奇經未盛精神未全
八脉皆虚七神尚弱語言不正喜怒不節性情未定非
食糓味專於精神也真牙未生變蒸尚在豈不異於大
人哉設令小兒十歲已上卒暴身壯熱惡寒四肢冷或
耳&KR0864;冷鼻中熱氣或為㿀疹也與傷寒表證相似胎氣
始發自内之外與傷寒表證同治者誤也當作小㿀瘡
治之小兒傷寒身熱頭痛面赤者在表也麄氣腹滿小
便赤澁者在裏也小兒形後雖有汗下之病未及五歲
可以視聽未可脉别故不行於診五歲已上糓氣漸實
可以脉别浮沉遲數表裏寒熱察色聽聲而得其全故
云小異大同也辨小兒傷寒一口熱二口中醋氣三
妳癖不消四腹中疼痛也十二件傷寒雜證頭疼體
痛是傷寒鼻塞或流涕是傷寒喉内喘息是傷寒兩手
脉洪數是傷寒頰赤眼澁是傷寒身上寒毛起是傷寒
口鼻出水是傷寒眼赤黃是傷寒口乾澁者是傷寒咳
𠻳者是傷寒山根赤色是傷寒噴嚏是傷寒凡傷寒
發熱之初不問大人小兒急須表汗次即當發散然調
理須在一晝夜得熱退乃保無虞今之醫者多不用麻
黃但初用惺惺散羌活散之属此乃常法致有失三五
日熱不除入於經絡摶於血氣𫝊變多證或作驚風漸
至危篤傷生之命可不慎乎小兒傷寒當辨其證即投
解肌湯三服汗透而熱漸輕次用人參羌活散或渴間
以白虎湯次用參茋等藥夫斑毒有二證有温毒發
斑有熱毒發斑因冬月觸冒寒熱毒之氣至春始發熱
毒發斑因夏觸冐暑毒發汗已經汗下熱即發大抵斑
毒四時感於乖戾之氣或未發汗下熱毒不散表虚裏
實血澁不行故徧身發出斑瘡及癮疹如錦紋巢氏云
發斑不可用表藥夫陽毒傷寒者蓋言陽氣勝而為
毒害其脉浮大而數身重頭疼面赤有斑斑如錦紋狂
言見鬼咽喉腫痛下痢膿出血五日可治七日不可治
也
方
加減惺惺散治小兒傷寒無汗頭疼發熱惡寒并天
行熱氣致生豆瘡不快煩躁昏憒或出瘡豆身疼體
熱者
蒼术(茅山者)川芎細辛羌活防風白芷
瓜&KR0803;根甘草赤芍藥桔梗麻黃(去節)荆芥
當歸薄荷
右等分為末沸湯調下半錢或作飲子水煎亦可
羌活散治大人小兒四時傷寒熱病時行疫癘山嵐
瘴瘧早晩中露霧及暴中風寒並宜服之不論陰陽
證候老幼虚實服之使無變動汗出即安
川羌活獨活柴胡(去蘆水洗)前胡(去蘆)川芎桔梗
白茯苓削术防風(各一兩)細辛(去苗葉好者)官桂
甘草(炙各半兩)枳殼(湯浸去瓤細切焙乾麩炒一兩)
右為細末每服三錢水滿盞薑三片棗二枚同煎八
分和滓熱服連三服汗出便安小兒看多少加減服
并乳下一喫如路行不及煎白湯點熱酒亦可
人參散治大人小兒傷寒候神聖方
人參荆芥甘草防風乾葛肉桂五
加皮桔梗川芎柴胡陳皮芍藥(各半兩)
麻黃(一兩去節依法製)
右為細末每用一錢水一盞入烏梅一枚煎六分服
常服出汗熱進三二服
大黃飲治小兒壯熱實滯不去寒熱往來微驚悸(方見)
(諸熱門壯熱類)
人參羌活散治傷寒發熱及煩渴痰實咳𠻳小兒寒
邪温病時疫瘡疹頭疼體痛潮熱
羌活白獨活柴胡(去蘆)川芎人參(去蘆)甘草(炙)
白茯苓(各一兩)前胡桔梗地骨皮天麻(酒浸焙各)
(半兩)枳殼(一兩去穰炒)
右㕮咀每服一錢水半盞薑一片薄荷一葉棗子半
枚煎至三分大小加減瘡疹未發之前亦可服一方
作細末
大效人參枳實湯治傷寒後氣不和順喘急咳𠻳胷
膈欝塞日夜頻悶神困力乏不思飲食仍治虚痰煩
滿頭目昏暈但是傷寒感冷咳𠻳並宜服之
枳實(四箇米泔浸去穰麩炒)桑白皮甘草(炙)半夏(湯泡七次仍切)
(以薑汁浸)白茯苓欵冬花五味子阿膠(麩炒)細辛
(各半兩去葉)人參(一分)麻黃(去節)苦梗(各半兩)
右㕮咀每服小一撮水一盞薑三小片棗半箇烏梅
少許同煎至半盞去滓通口服二滓併煎凡小兒傷
寒作熱頭痛等證或已發散退熱化痰定喘或已安
神定志開胃進食兒已平復父母忘憂甚喜之尚有
咳𠻳不愈由邪氣入肺無能得出不堪吐利何由而
安凡兒傷寒後及感風咳𠻳不愈者宜服之此藥瀉
肺補氣寬膈化痰滋潤五臓和益三焦不惟治𠻳調
中更良
大青散治小兒傷寒頭痛壯熱煩渴
大青(半兩)知母(半兩)柴胡(半兩去苗)葛根(半兩剉)甘草(半兩炙微赤剉)
川升麻(半兩)石膏(一兩)黃芩(半兩)川芒硝(一分)赤芍藥(半兩)梔
子仁(半兩)
右為散每一錢以水一小盞煎至五分去滓不計時
候温服量兒大小以意加減
五味子湯治小兒傷寒病久不除瘥後復劇瘦瘠骨
立(方見諸熱門壯熱類)
升麻湯治小兒傷寒變熱毒病身熱面赤口燥心腹
堅急大小便不利或口瘡者或因壯熱便四肢攣掣
驚仍成癎疾時發時醒醒後身熱如火悉主之(一名十物)
(升麻湯)
升麻白微麻黃(去節)萎𬎼柴胡甘草(各半兩)
黃芩(一兩)朴硝大黃鈎藤(各六銖)
右㕮咀以水三升先煮麻黃去上沫内諸藥煮取一
升兒生三十日至六十日一服二合六十日至百日
一服二合半百日至二百日一服三合臨熱入硝再
煎服
麥煎散治傷寒咳𠻳大便不通
麻黃(去節)貝母(炒)知母大黃(蒸)羌活甜葶藶
地骨皮(炒)石膏(煅)甘草(炙)滑石(各一分)
右為末每服一錢水半盞小麥十粒薄荷一葉煎至
三分服之
十味湯治小兒傷寒身熱頭痛咳𠻳喘鳴鼻乾不得
臥(一名敗毒散)
前胡(去蘆頭)柴胡(去苗)甘草(炙剉)人參獨活(去蘆頭)桔梗
(炒)赤茯苓(去黑皮)枳殼(去瓤麩炒)芎窮羌活(去蘆頭)
右麄擣篩每服二錢水一盞入生薑三片大棗二枚
擘破同煎至七分出滓分温三服一方加防風等分
入薄荷煎服錢氏加甜亭藶半兩薄荷葉半兩一名
羌活散
麻黃湯治小兒傷寒寒熱往來
麻黃(去節)牡蠣雷丸(各十分)乾薑桂心枳殼
厚朴(炙各四分)白蘝(四分一云四合)大黃(六分)蜀椒(汗一合)
右取猪脂一斤細切合藥杵熟入絹袋中炙微熱摩
兒腹背手足令遍如袋汁盡絞令汁出摩訖粉之厚
衣抱汗出宜于春夏用之至秋冬不可用也
取汗湯治四五歲小兒傷寒
麻黃(三分去節)射干甘草(炙)升麻芍藥貝母
石膏(碎各二分)桂心(一分)杏仁(去皮二十箇)
右切以水三升煮及一升二合兒強者三合弱者二
合便令臥取汗如人行十五里再服之
辛梗湯理感風傷寒風熱頭疼壯熱鼻涕咳𠻳有痰
人參乾葛(各三兩)白术茯苓(去皮)甘草(炙)細辛(去土)
桔梗(各一兩炒)柴胡升麻(各三分)
右㕮咀每服二錢水一盞生薑兩片薄荷三葉煎至
五分去滓服不問傷寒傷風發熱宜先用此藥以調
之
麻黃湯治小兒傷寒發熱咳𠻳頭面熱者
麻黃生薑黃芩(各一兩)甘草桂心石膏
芍藥(各半兩)杏仁(十枚)
右㕮咀以水四升煮取一升半分二服兒若小以意
減之
小青龍湯治傷寒温疫表未解惡寒體熱水停心下
乾嘔發熱咳𠻳喘急及主肺脹胷滿鼻塞清涕咳逆
上氣喘鳴迫塞仲景治表不解心下有水氣乾嘔發
熱而𠻳或渴或痢或小便不利或噎水腹滿喘者主
之
麻黃(三分去節微利者去麻黃加蕘花如彈子大炒令赤色若噎者去麻黃加附子半錢炮若)
(小便不利小腹滿者去麻黃加茯苓一兩喘者去麻黃加杏仁三分去皮尖用)赤芍藥(三分)
半夏(三分炮若渴者去半夏加栝樓三分)細辛乾薑甘草桂
枝(去粗皮各三分)五味子(半兩)
右㕮咀每服三錢水一盞煎至七分去滓加減服之
八正散治小兒傷寒壯熱及潮熱積熱斑瘡水豆心
躁發渴大便不通小便赤澁口舌生瘡
大黃梔子木通滑石甘草(炙)瞿麥車
前子(炒各半兩)地萹蓄(一兩)
右為麄末水煎去滓量大小加減瘡豆中加紫草煎
服不拘時一方為末每服嬰孩一字二三歲半錢四
五歲一錢
射干湯治小兒四五歲傷寒壯熱頭疼取汗
射干甘草(炙剉)升麻芍藥石膏(搗研各半兩)麻黃
(去節根三分)杏仁(二十枚湯退皮尖雙仁麩炒)桂心(去麄皮一分)
右麄擣篩每服一錢水一小盞煎至五分去滓温服
後以衣蓋覆出汗更量兒大小加減
犀角散治小兒傷寒頭痛壯熱
犀角(屑)黃芩川大黃(剉碎微炒)赤芍藥麻黃(去根節)
&KR0797;瓤根(各一分)柴胡(半兩去苗)石膏(半兩細研)
右麄羅為散每服以水一小盞煎至五分去滓量兒
大小以意分減温服
抵聖丸治傷寒五日不能言語熱在胷中
犀角(屑)麻黃(去根節)黃芩釜下黃土梁上塵
竈突墨(各半兩)川大黃(剉研微炒)川朴硝(各一兩)
右為末鍊蜜和搗三二百杵丸如彈子大每服不計
時候以新汲水研服一丸如渴飲新汲水當有汗出
良久未汗即更服一丸汗出熱退能語若小兒即量
力服之
當歸湯治小兒傷寒發熱服解肌湯不除
當歸桂心甘草(炙)黃芩芍藥人參乾
薑(各一兩)大黃(三兩)
右切以水三升煮一升去滓下芒硝一兩再煎三兩
沸三百日半合二歲一合如不利加之取利為度
輕青丹治嬰孩變蒸及小兒傷寒温壮斑瘡水豆夜
啼驚呌諸驚餘熱口内生瘡小便赤色(一名七寳輕青丹)
葛粉鈎藤(炒為末秤)天竺黃(各一分)螺頭青黛(半兩)白附
子(三字)丁香(一字炒)麝香(一字别研用半皂子大亦得)鉛錫(灰二錢一名鉛)
(白霜)
右為末粉粟米煮糊為丸如黃豆大嬰孩每服一丸
分三服三二歲每服一丸分二服四五歲每服一丸
薄荷蜜熱水磨下
地骨皮散治虚熱潮作亦治傷寒壯熱及餘熱往來
知母(銀州)柴胡(銀州)甘草(炙)半夏(湯洗切焙)人參(去須切焙)地骨
皮赤茯苓(等分)
右為細末每服二錢薑五片水一盞煎至八分食後
温服量大小加減服之
桂枝麻黃各半湯治太陽病得八九日如瘧壯熱惡
寒熱多寒少其人不嘔清便自下可一日二三度脉
微緩者欲愈也脉微而惡寒者此陰陽俱虚不可便
發汗更吐下也面色反有熱者未欲觧也以其不能
得小汗出身必痒
桂枝(去皮八錢一字)芍藥生薑甘草麻黃(去節各半兩)
杏仁(十二枚去皮尖)大棗(二枚)
右為細末每服三錢水一盞煎至八分去滓酌兒大
小加減温服
大青龍湯治太陽中風脉浮緊發熱惡寒身疼痛不
汗出而煩躁者宜用若脉微弱汗出惡風不可服及
治傷寒脉浮緩身不疼乍輕乍重少陰證者
麻黃(三兩去節)桂枝(一兩去皮)甘草(炙一兩)杏仁(二十箇去皮尖)大棗
(五枚)生薑(一兩半)石膏(如半雞子大)
右㕮咀水一盞煎至七分去滓每服三錢汗出為度
量大小加減
五味子湯治傷寒喘促脉伏而厥
人參(一分)杏仁(一分去皮尖炒)五味子(半兩)麥門冬(一分去心)橘皮
(一分)生薑(一分)棗子(五箇)
右為飲子水一盞煎至七分加減服
小柴胡湯治太陽病十日以去脉浮細如嗜臥者外
已解設胷滿腹痛宜服傷寒五六日中風往來寒熱
胷脇苦滿默默不欲食心煩喜嘔或胷膈燥而不嘔
或渴或腹中痛或脇下痞硬或心下悸小便不利或
不渴身微熱或咳者宜服血弱氣虚腠理開邪氣因
入與正氣相摶結於脇下邪正分爭往來寒熱休作
有時臓腑相連其痛必下邪高痛下故使嘔也宜服
傷寒五六日身熱惡風項強脇下滿手足温而渴宜
服傷寒五六日頭汗出微惡寒心下滿不欲食大便
硬脉細者為陽發結必有表復有裏也脉沉亦在裏
也汗出微陽微假令純陰結不得復有外證也悉在
裏此為半在表半在裏也脉雖沉緊不得汗非少陰
病所以然者陰不得有汗今頭汗出故知非少陰也
宜服設不了了得糞而解陽明病發潮熱大便溏小
便少胷脇滿宜服陽明病脇下硬滿不大便而嘔舌
上白者宜服陽明中風脉弦浮大而短氣促腹滿脇
下及心下痛久按之氣不通鼻乾不得汗嗜臥一身
及目悉黃小便難有潮熱而嘔身前後腫過十日脉
續浮宜服傷寒温疫身體壯熱頭痛項強腰脊四肢
疼痛脇下牢滿乾嘔逆不能飡食及病瘥後往來寒
熱痰實嘔逆肌體羸瘦倦怠少力活人書云身熱不
渴往來寒熱小柴胡加桂閻氏云小柴胡治瘡豆甚驗
柴胡(二兩)黃芩人參甘草(炙各三分)半夏(一兩半泡)生薑
(三分)大棗(十枚)
右為飲子加減煎服孫兆改名黃龍湯近世此藥盛
行患傷寒不問表裏陰陽皆令服之甚誤矣此藥傷
寒論雖主數十證其間有二證不可服有五證最的
當服之必愈不可服者有二證一者因渴飲而嘔二
者身不温熱當識此二證明矣可服者五證一者身
熱心中逆或嘔逆二者寒熱往來三者潮熱四者心
煩脇下滿或渴或不渴五者傷寒已瘥後更發熱此
五證但有一證更勿疑便可服之必瘥餘證候仔細
參詳合證及脉後相當方可用不可一槩用也世人
但知小柴胡湯治傷寒不問何證便服之反有所害
緣此藥稍寒也唯此五證按而行之庶無失也不可
不察也本方更有加減法雖不在此五證内用之亦
效今亦載於此若胷中煩而不嘔去半夏加人參括
蔞根各一兩腹中痛去黃芩加芍藥三分極效常時
腹痛亦療脇下痞硬去大棗加牡蠣一兩若心悸小
便不利去黃芩加茯苓一兩若不渴外有微熱去人
參加桂枝三分温覆微汗愈若咳𠻳去人參大棗加
五味子半兩乾薑半兩元祐二年時行無大小皆咳
𠻳服此皆愈常時上壅痰實只依本分臨臥食後服
甚效赤白痢中藥無如此驗蓋痢多因伏暑此藥極
解暑病凡傷寒之人審是暑不問是何候連進數服
即解一方治傷寒發渴鼻衂加生地黃右㕮&KR0008;每服
二錢水半盞生薑三片棗子二枚煎至二分去粗温
服温病中暑熱甚宜服
葛根橘皮湯治小兒冬寒未即病至春積寒所折不
得發至夏得熱其寒解冬瘟始發肌中班爛癮疹如
錦紋而咳心悶但嘔清汁者宜服
葛根橘皮杏仁(去皮尖炒)知母黃芩麻黃
甘草(炙各半兩)
右㕮咀白水煎加減服
大黃散治小兒陽毒傷寒未解熱結在内恍惚如狂
大黃(一兩)桂心(三分)甘草木通大腹皮(各一兩)芒硝
(七兩)桃仁(二十一粒去皮尖麩炒)
右為末白水煎服通利為度
清神散治小兒傷寒無汗咳𠻳身熱無時潮熱鼻中
塞(一名惺惺散方見本門傷風類)
和解湯治小兒四時感冐寒邪壯熱煩渴鼻塞多涕
驚悸自汗肢節疼痛及膚瘡豆已發未發者皆可服
羌活防風川芎人參(各一兩)乾葛川升麻
(輕者)甘草(微炒各半兩)
右為麄末每服三歲兒一錢水一小盞生薑半片棗
子少許同煎五分去滓服不拘時量大小加減
柴胡散治小兒傷寒壯熱頭疼體痛口乾煩渴
石膏黃芩甘草赤芍藥葛根(各一兩)麻黃
(去根節)柴胡(去苗各半兩)
右為散三歲兒每服一錢水一小盞入生薑少許葱
白三寸豉二十四粒同煎至五分去滓温服不拘時
汗出為效量大小加減
白术湯治小兒傷寒頭痛肌熱喘麄
白术人參麻黃(去根節)甘草(炙剉)葛根(剉)藿香(去根)
桔梗(炒各半兩)
右麄擣篩每服一錢水半盞煎至三分去滓不計時
候温服
石膏湯治小兒傷寒頭痛肌熱喘麄
石膏(碎一錢)白术(半兩)麻黃(去根節)桔梗(炒)甘草(炙)水萍
(暴乾)杏仁(湯浸去皮雙人各炒一分)
右為麄擣篩每服一錢水半盞葱白少許煎至三分
去滓温服不拘時候
黃芩湯治小兒傷寒體熱面赤口乾或咳𠻳
黃芩(二兩去黑心)麻黃(一兩去根節)桂心(去麄皮)甘草(炙)石膏
(碎)芍藥(各半兩)杏仁(十枚湯浸去皮尖雙人炒)
右七味麄搗篩每服一錢水半盞生薑三片煎至二
分去滓量兒大小加減
七物黃連湯治夏月傷寒四肢煩疼發熱其人喜煩
嘔逆滿劇如禍祟寒熱相摶故令喜煩
黃連茯苓黃芩芍藥葛根(各一兩)甘草(炙一)
(兩六錢)小麥(三合)
右㕮咀以水七升煮取三升冷分三服不能一升煮
可稍稍服之湯熱乃臥藥去毒氣服湯之後胷中熱
及咽喉痛皆瘥其明日後煮一劑如法服之此湯無
毒但除熱下氣安病人小兒服者取三分之一以水
四升煮得二升稍稍服
乳香丸治小兒百日内患傷寒壯熱速宜療之
鏵鉄(一斤燒令通赤以水二斗淬之如此三七遍煎取二停更入柳葉七片淬而又用)胡
油麻(二十一粒)松栢葉(二七枝)牙硝乳香(各一分)金箔
白芥子(二七粒)
右並搗為末蜜丸如彈子大以青物褁一丸如燒香
法薰兒雙足微有汗出便瘥
紅綿散治嬰孩小兒單傷寒及夾驚傷寒
麻黃(去節焙)全蝎(炒)甘草(炙)蘇木(炒)大黃(用濕紙褁炮令熟切)
(焙)天麻(生)白附子(各一錢)
右為末每服嬰孩兒一字二三歲半錢四五歲一錢
水一藥注或半錢銀盞綿臙脂些子同煎十數沸如
無綿臙脂只此用綿少許褁藥在内如前法煎須候
綿帶紅色去綿與服
前胡散治小兒傷寒邪熱四五日不除者
前胡(一兩)甘草(炙)半夏(湯洗七遍)桔梗黃芩柴胡(去苖)
人參(去蘆頭各半兩)
右為細末每服一錢水一盞入薑三片棗一枚同煎
至五分去滓温服一方加地骨皮無黃芩
雙丸治小兒身熱頭痛食飲不消腹脹滿或心腹疼
痛大小便不利或下重數起未瘥可再服小兒蒸後
哺食減少氣息不快夜啼不眠是腹内不調並宜用
此丸下之
巴豆(六十枚去皮心膜研新布絞去油日中晒之白如霜)甘遂(半兩)硃砂(一錢研)
甘草(一兩一分炙)牡蠣(煅赤取净二兩)𬎼核(取仁四兩半研)麥門冬(湯洗)
(去心二兩半)
右麥門冬甘草甘遂牡蠣四味為細末入巴豆硃砂
𬎼仁合和搗二千杵更入蜜少許搗和極熟旋丸半
歲兒服如半麻子大一二歲者服如麻子大一枚分
一雙三四歲者服如麻子大二丸五六歲者服如大
麻子大二丸七八歲者如小豆大二丸十歲微大於
小豆二丸常以雞鳴時服如至日出時不下者熱粥
飲服數合投之即下藥丸皆雙出也下利甚者濃煎
冷粥飲便止
解肌散治小兒傷寒壯熱
地骨皮㯽榔芍藥當歸(各半兩)甘草(炙)石膏
(各一分)麻黃(去節用湯浸洗一錢)
右為末每服半錢水一盞煎至六分温服
細辛散治小兒大人頭疼及傷寒壯熱頭風明目
細辛石膏何首烏(各一分)川烏頭川芎乾
薄荷(各半兩)蝎(十四箇)
右為末用薄荷茶調下一錢服之
三黃散治小兒傷寒五六日壯熱心躁口乾煩渴大
小便難
川大黃(半兩炒剉)麥門冬(半兩去心焙)石膏(一兩細研)川芒硝
黃芩甘草(各一分炙微赤剉)黃連(一分去鬚)
右為散每服一錢以水一小盞煎至五分去滓量兒
大小分减頓服以利為度
丹參湯治小兒卒寒熱不休不能服藥
苦參莽草丹參桂心(各三兩)菖蒲(半斤)雷丸(一升)
蛇麻子
右以水二斗煑三五沸適寒温以浴兒避眼及陰
雷丸浴湯治小兒忽寒熱
雷丸(二十枚)大黃(四兩)黃芩(一兩)苦參石膏(各三兩)丹參
(二兩)
右㕮咀以水二斗煮取一斗半浴兒避眼及陰浴訖
以粉粉之勿厚停一宿復浴
解肌湯治傷寒發熱心煩躁渴透肌散毒
麻黃(半兩去節各用三錢)人參(半兩)川芎(半两)芍藥(半兩)前胡(一分)獨
活(半兩)
右㕮咀每服一錢水半盞生薑一片薄荷一葉煎至
三分去滓三歲以下一歲以上一服作二服(一名人參羌活)
(散)
藿香正氣散治傷寒發嘔
藿香葉厚朴(製)半夏(製)甘草(炙)蒼术(米泔浸一宿炒)陳
皮(各等分)
右㕮咀每服二錢水半盞薑三片棗半枚煎至二分
去滓服
大柴胡湯治陽明病外證身熱汗出而不惡寒但惡
熱宜服陽明病脉遲頭眩𤼵熱小便難此欲發疽
必小腹滿宜服陽明病脇下硬滿大便秘而嘔口燥
宜服陽明病中風其脉浮大短氣心痛鼻乾嗜卧不
得汗一身盡黃小便難有潮熱而噦宜服傷寒三日
少陽受病口乾燥目眩宜服少陽病脇下堅滿熱乾
嘔不食往來寒熱若未吐下其脉沉緊宜服少陽病
若已吐下發汗讝語者宜服少陽中風兩耳無所聞
目赤胷中滿而煩不可吐下吐下則悸而驚宜服少陰
病時時惡寒悶不欲厚衣者宜服少陰病利清
水色青者心下必痛口乾燥宜服傷寒六日陽脉澁
隂脉弦常腹中急痛宜服傷寒六日下之胷滿煩驚
小便不利讝語一身不可轉側宜服傷寒發熱汗出
不解心下痞硬嘔吐不利傷寒十餘日熱結在裏往
來寒熱及陽明病汗出讝語腹中滿痛并陽明少陰
合病下利脉滑而數傷寒六七日目中不了了睛不
和無表裏證大便難身微熱七八日脉浮數病人煩
熱汗出觧後又如瘧狀日晡發潮熱脉滑者宜服之
柴胡(二兩)枳殼(半兩麩炒一作枳實)黃芩大黃半夏(炮)赤
芍藥(各一兩)
右㕮咀生薑棗煎加減服之
竹葉石膏湯治傷寒觧後虚羸少氣嘔逆欲吐及虚
煩似傷寒身熱煩躁頭不疼脉不急數兼治中暑渴
煩吐逆脉數者
淡竹葉(半錢)甘草(半兩炒)石膏(四兩)半夏(三兩)麥門冬(二兩)人
參(半兩)
右㕮咀入粳米加減服嘔者加生薑兩半水煎服之
知母麻黃湯治傷寒瘥後或十數日半月二十日終
不惺惺昏沉似失精神言語錯繆又無寒熱醫者或
作鬼祟或作風疾多治不瘥或朝夕潮熱額赤或有
寒熱似瘧都是發汗不盡餘毒在心包絡間所致
知母(一兩半)麻黃(去節)甘草赤芍藥黃芩(各半兩)桂
枝(半兩夏月減半)
右㕮咀泉煎加減服連進三服温覆令微汗若心煩
不得眠欲飲水當少少與之令胃中和即瘥未汗再
服一法小柴胡牛黃清心丸尤佳
龍膚散治小兒傷寒瘟疫身熱昏睡氣粗風熱痰實
壅𠻳驚風潮搐中暑冐悶
天南星(牛膽製者如無只依紅連散内製用八錢)雄黃甘草(各半錢)天
竺黃(二錢)硃砂麝香(各一錢)
右為末三歲兒一字薄荷湯調下中暑煩悶雪水調
下
陽毒升麻湯治小兒一二日變成陽毒或已下之後
變成陽毒腰背痛煩悶不安面赤狂言狂走或下痢
或見鬼脉浮大數發斑如錦紋咽喉痛下膿血並宜
服之
升麻(三分)犀角(屑)射干黃芩甘草(各等分)人參
右㕮咀水煎併進三服温覆手足汗出則解未效再
服
防風蒼术湯治小兒邪氣在表惡風惡寒有瘡疹未
出可解表發斑疹宜服
防風(半兩)蒼术石膏(各一兩)甘草(炙半兩)川芎黃芩
(各二錢半)
右為麄末每服二錢生薑三片薄荷七葉水煎日二
人參湯治小兒傷寒外證身熱脉浮
人參麻黃(去根節)赤茯苓(去黑皮)乾葛(剉)甘草(炙各半兩)
右麄搗篩每二錢水一小盞入葱白少許同煎至六
分去滓分温二服
栝樓根散治小兒傷寒壯熱頭痛煩渴
栝樓根(半兩)苦參(一分剉)人參(去蘆頭一分)寒水石(半兩)甘草
(一分炙微赤剉)石膏(半兩)
右為麄散每服一錢以水一小盞煎至五分去滓不
計時候温服量兒大小以意加減
柴胡散治傷寒傷風熱氣壅涎盛胷膈不利或時行
疹痘未分或痢疾潮熱但一切積氣温壯皆宜服
柴胡(二兩)人參甘草黃芩(各一兩)半夏(泡七次)麻黃
(去節各五錢)
右剉散每服二錢生薑二片薄荷三葉淡竹青少許
煎温服鼻衂加生地黃瘧痰加生薑桃柳枝地骨皮
痢疾作熱涎盛加桑白皮
解肌散治小兒傷寒發熱四肢煩疼
赤芍藥(半兩)杏仁(湯浸去皮尖雙仁麩炒微黃)桂心川大黃(剉碎)
(微炒)甘草(炙微赤剉各一分)麻黃(三分去根節)
右麄羅為散每服一錢以水一小盞煎至五分濾去
滓不計時候量兒大小加減温服
麻黃散治小兒傷寒體熱頭痛心煩
麻黃(去根節)甘草(炙微赤剉)赤芍藥(各半錢)川大黃(剉碎微炒)杏
仁(湯浸去皮雙仁麩炒微黃各一分)石膏(一兩)
右麄羅為散每服一錢以水一盞煎至五分去滓不
計時候量大小以意加減温服
前胡散治小兒傷寒心胷壅悶煩熱頭痛
前胡(半兩去蘆頭)石膏(一兩細研)黃芩赤茯苓枳殼(麩炒)
(微黃去瓤)甘草(炙微赤剉各一兩)
右麄羅為散每服一錢以水一小盞煎至五分去滓
不計時候量兒大小加減温服
黑散子治小兒傷寒解利邪熱
川大黃(半兩)麻黃(去根節)川升麻芍藥杏仁(去皮尖)
甘草
右慢火炒令黑色搗羅為散每服半錢至一錢煎荆
芥湯調下
三十六種三黃散治正受傷寒
麻黃(半錢去節)大黃(二錢炒)黃芩(一分)犀角(三錢)茵蔯甘草
(炙各一錢)
右為末服半錢濃煎葱白薄荷湯調連進二三服譬
如大段壯熱只用一錢治小兒一日五日寒熱本草
以柳枝煎湯浴
附子散治小兒中風傷寒眼目不開手足厥冷口多
出涎啼聲不出澁禁或時覺躁悶(方見本門中風口禁類)
麥門冬散治小兒傷寒煩熱頭痛嘔逆
麥門冬(去心三分)石膏(三分研)甘草(炙半兩)
右為散每服一錢水一小盞煎至五分去滓不計時
候温服量兒大小加減
葛根飲治小兒傷寒
葛根汁淡竹瀝(各六合)
右相和二三歲分三服百日兒斟酌煑服之一方生
服
枳殼半夏湯治傷寒嘔
枳殼(一兩炮去穰炒)半夏(一兩湯泡七次)
右分二服水一盞薑十片煎至一小碗大人分二服
十歲已下可作五服以意加減
防己散治傷寒喘急及諸病喘促
防己人參(各等分)
右為末三歲一錢桑白皮煎湯調下無時
龍膽散治小兒傷寒陽毒毒氣在臓狂言亂語妄走
草龍膽(一兩)鐵粉(二兩)
右為末磨刀水調下十二三小兒多有此病
問命散歌曰小兒壯熱又頭疼手足饒寒冷似冰嗞
&KR3428;時時多眼澀睡中忽跳愛虚驚都緣全是傷寒作
不是家親及鬼精發表微溏取通氣免教灾苦病相
縈
蔾蘆(一兩炒乾為末)麝香(半錢同研勻)
右用一字吹鼻中效須先服紅龍散四服次與救生
丸次服真珠散次於鼻中吹藥三兩噴效(一名定命散)
豆角膏治傷寒鼻塞貼顖
赤豆皂用(炙過等分)
右為末以葱油調貼之
解交飲子歌曰初得傷寒兩日間作時壯熱四肢寒
朝來還似依稀瘧至夜猶來似火燃求取玄明粉一
物飲中頻喫便身安忽然未得惺惺瘥便與神丹轉
後看用玄明粉一錢加紅粉散一錢分作四服茶
調下相次與喫了更服下項救生丸及真珠散
香蘇散治身重脚弱關節疼發熱惡寒小便澁大便
泄自汗或浮滿因久在卑濕或為露雨所襲用香
蘇散每服二錢水一盞加炙蒼术車前子木瓜少許
生薑二片煎熱服小便多是效
大人參散治小兒四時傷寒温壯頭疼喘麄鼻鳴及
夾食夾驚煩渴驚悸嗞&KR3428;不進乳食
人參白茯苓羌活川芎天麻防風
白术陳皮(去白)甘草(炙)藁本(去蘆)厚朴(薑製)乾葛白
芷桑白皮(炙)白芍藥(各等分)
右為麄末一歲兒每服二錢水半盞生薑二片棗子
一箇煎至二分去滓温服量兒大小加減服之
表解散治傷寒初作壯熱
桔梗乾葛石膏升麻麻黃(去節)赤芍藥
甘草(各等分)
右為散每用一錢葱白薄荷同煎服之
華蓋散治傷寒
知母人參茯苓紫蘇烏梅杏仁桑
白皮麻黃甜葶藶(炒)五味子甘草(各等分)
右㕮咀每服用䓤白煎服
清凉飲
地骨皮人參茯苓(各三錢)黃芩乾葛石膏
(各半兩)知母(三錢)甘草(三錢)
右㕮咀每服一錢白竹絲棗子同煎温服
地骨皮散治傷寒熱甚者
地骨皮白茯苓麻黃(去節)黃芩川芎前胡
白芍藥升麻甘草(各等分)
右㕮咀䓤白同煎服
治傷寒已解而盗汗不止者
牡蠣麻黃根硃砂甘草(各三錢)
右為末每服半錢麥門冬湯調下如表過體虚面白
而多盗汗者但與四君子湯
張渙羌活湯治小兒傷寒解利邪氣兼解麻豆熱及
驚瘡等證
羌活防風川芎人參(去蘆頭各一兩)乾葛根川
升麻犀角甘草(各一兩半)
右件搗篩為細末每服一錢八分水一盞生薑二片
薄荷三葉煎至五分去滓放温熱服傷寒大便不通
亦宜服紅綿散如實熱宜用膽星丸下之
人參散治傷寒潮熱鼻塞頭疼亦治清涕壯熱不解
人參茯苓羌活當歸前胡甘草(各一錢)
麻黃(三錢去節)
右為末每服半錢水半盞薑一片同煎三分温服
柴胡飲子治小兒傷寒五七日陰陽不和發熱唇焦
口燥咽乾煩渴引飲潮熱邪熱大便秘澁並宜服之
柴胡(去蘆)人參(去蘆)芍藥當歸(去蘆)淨黃芩大黃
甘草(炙各半兩)
右㕮咀每服二錢水一小盞生薑三片同煎至七分
去粗温服或乳母宜多服之
香葛湯
乾葛(一兩)川升麻羌活桔梗(微炒)白芍藥川芎
白茯苓白芷甘草(各半兩)
右㕮咀每服三錢水半盞薑䓤煎取半服
脫甲散調理小兒嬰孩傷寒體熱頭面昏沉不思飲
食夾驚夾食寒熱大小便閉澁或赤或白煩躁作渴
冷汗妄流夾積傷滯膈滿脹急青黃體瘦日夜大熱
及療傷寒傷暑驚癎客忤筋骨堅臓疳氣等熱並宜
服之
柴胡(去蘆)川當歸(洗淨)龍膽草(去蘆)知母(各三錢)人參川
芎(各三錢)白茯苓(二錢半)甘草(炙四錢)麻黃(二錢去節留根一錢)
右為細末每服一大錢水一小盞入小䓤白連鬚一
寸同煎至半盞温服不拘時此方散熱扶表救裏
表虚冷汗不妄行裏熱冷氣不閉即外結通關内則
開渠通關流行經絡開渠不壅臓腑然其知母當歸
順正隂陽人參甘草和益腸胃柴胡川芎滌去寒
邪茯苓龍膽止津生汗麻黃去節留根功全表裏䓤
白連鬚出汗效正盈虧熱在表裏之間施無不可積
𫝊驚癎之候用立見功䓤根至良號曰脫甲奇妙
傷寒咳𠻳(附論)
夫小兒傷寒是寒於皮膚摶於血氣使腠理密氣不宣
泄藴積生熱故頭痛體疼而壯熱其𠻳者邪在肺肺候
身之皮毛而主氣傷寒邪氣
有膿血也
白术散治小兒内中冷氣及傷於外寒咳𠻳或時寒
熱頭痛
白术(半兩)赤芍藥(一分)紫苑(洗去苗土)麻黃(去根節)厚朴(去麄皮塗)
(生薑汁炙令香熟)人參(去蘆頭)甘草(炙微赤剉)陳橘皮(一分湯浸去白瓤焙)
杏仁(各半兩湯浸去皮尖雙人麩炒微黃)
右為散每服一錢以水一小盞煎至五分去滓不計
時候量兒大小加減服之
貝母散治小兒傷寒痰逆咳𠻳不欲乳食
貝母(煨微黃)桔梗(去蘆頭)甘草(各一分炙微赤剉)陳橘皮(半兩湯浸)
(去白瓤焙)桂心(一兩)人參(去蘆頭)乾薑(各一分炮裂剉)杏仁(半兩湯浸去皮)
(尖雙仁麥炒微黃)半夏(一分湯洗七遍去滑)
右為散每服一錢以水一小盞入生薑少許煎至五
分去滓不計時候温服量兒大小加減
枇杷葉散治小兒傷寒壯熱嘔吐
枇杷葉(一分拭去毛炙微黃)川升麻(半兩)人參(半兩去蘆頭)茅根(一兩)
(剉)竹茹(三分)貝母(半兩煨微黃)
右為散每服一錢以水一小盞入棗一枚擘生薑少
許煎至五分去滓不計時候看兒大小以意加減温
服
麻黃散治小兒傷寒咳𠻳氣急
麻黃(半兩去根節)川大黃(一分剉碎微炒)木通(半兩剉)射香(一分)皂
角子(二十粒煨熟)桂心(半分)
右為散每服一錢以水一小盞煎至五分去滓不計
時候量兒大小以意加減温服
杏仁散治小兒傷寒咳𠻳不瘥
杏仁(湯浸去皮尖雙仁麩炒微黃)貝母(煨微黃)川升麻甘草(炙微)
(赤剉)麻黃(各半兩去根節)
右為散每服一錢以冰一小盞生薑少許煎至五分
去滓不計時候量兒大小以意加減温服
桂心散治小兒傷寒咳𠻳吐逆晝夜不息
桂心(半兩)甘草(一兩炙微赤剉)紫苑(三分洗去苗土)麥門冬(一兩去心焙)
右為散每服一錢以水一小盞入生薑少許煎至五
分去滓不計時候量兒大小服之
麥煎散治四時傷寒頭痛發熱氣喘𠻳痰能利肺經
化痰涎止喘𠻳功效甚速凢傷寒𠻳者便可服之
人參(去蘆)白茯苓苦桔梗(去蘆)杏仁(不去皮各五錢)白术
柴胡(去蘆)知母貝母(去心)麻黃(去節根)甘草葶藶(炒)
桑白皮(蜜炙各三錢)秋冬加桂枝半夏麯五錢
右為末或㕮咀為散生薑葱白湯下喘促加馬兜鈴
裏熱加大黃痰盛加玉餅子𠻳不止鍊蜜為糕夜睡
嚼服之
麥煎散治傷寒咳𠻳氣急鼻塞
知母貝母麻黃(去節)人參石膏甜葶藶
茯苓地骨皮杏仁滑石柴胡甘草
苦梗大黃(蒸)乾葛(各等分)
右㕮咀每服用䓤白薄荷小麥子二十粒煎服
治嬰孩兒傷寒咳𠻳温壯水痘麥湯散方
地骨皮(半兩炒)麻黃(一分去節)甘草(半分炙)人參(一分)滑石(半分)
大黃(一分用濕紙褁煨令熟切)知母(一分)羌活(一分)甜葶藶(一分用紙隔炒)
右為末每服嬰孩小兒一字或半錢三五歲一錢以
水一藥注或半銀盞入小麥七粒或十四粒煎十數
沸服
傷寒餘熱(附論)
夫小兒傷寒若四五日後熱即入裏即宜下之下之得
利後熱猶不除者是餘熱未盡故也其狀肉常温温而
熱是也
方
黃連散治小兒傷寒得汗利後餘熱不除心神煩躁
夜卧不安
黃連(去鬚)大青川升麻赤茯苓人參(去蘆頭)甘
草(各一分炙微赤剉)麥門冬(半兩去心焙)黃芩地骨皮(各一分)
犀角屑(半分)
右為散每服一錢以水一小盞煎至五分去滓不計
時候量兒大小加減温服
麥門冬散治小兒傷寒汗利已後餘熱不解身體疼
痛心神虚煩不思乳食
麥門冬(半兩去心焙)子芩葛根(各一分剉)川升麻前胡
(各半兩去蘆頭)犀角屑玄胡玄參赤芍藥(各一分)柴
胡(半兩去苗)甘草(一分炙微赤剉)
右為散每服一錢以水一小盞入生薑少許煎至五
分去滓不計時候量兒大小以意加減
茯神丸治小兒傷寒後餘熱不除心神不安
川升麻玄參車前子(各一分)茯神麥門冬(各半)
(兩去心焙)犀角屑梔子仁白蘚皮鐡粉(細研)硃砂
(各半兩細研)
右為末與鐡粉硃砂同研令勻鍊蜜和丸如菉豆大
不計時候以温水下五丸量兒大小加減
黃耆散治小兒傷寒汗利已後餘熱不除口乾心煩
不飲乳食
黃耆(一分剉)麥門冬(半兩去心焙)知母人參(去蘆頭)赤茯
苓黃芩甘草(各一分炙微赤剉)
右為散每服一錢以水一小盞煎至五分去滓不計
時候量兒大小加減温服
葳蕤散治小兒傷寒二三日已服藥得汗後餘熱未
除宜服逐毒氣
葳蕤川大黃(剉微炒)川升麻甘草(炙微赤剉)黃芩
大青(各半兩)
右為散每服一錢以水一小盞煎至五分去滓不計
時候量兒大小加減温服
治小兒傷寒後餘熱不除四肢不利宜用此湯浴
川大黃甘草防風(去蘆頭)丹參(各半兩)雷丸(三分)白
术(半兩)
右為散每服一兩以水三升煎二升半去滓看冷熱
於密室中浴兒後宜避風隔日再用
傷寒熱渴(附論)
夫小兒傷寒四五日熱入於臓臓得熱即津液竭燥故
令熱渴也
方
土瓜根散治小兒傷寒煩熱大渴不止
土瓜根(半兩)麥門冬(半兩去心焙)甘草(炙微赤剉)枇杷葉(拭去毛炙)
(微黃)葛根(各一分剉)柴胡(半兩去苗)
右為散每服一錢以水一小盞煎至五分去滓不計
時候温服量兒大小以意加減
人參散治小兒傷寒頭熱足冷口乾多渴
人參(去蘆頭)黃耆(剉)麻黃(去根節)赤茯苓(各半兩)蜣蜋(二枚)
(去翅足微炒)
右為散每服一錢以水一小盞煎至五分去滓不計
時候温服量兒大小以意加減
石膏散治小兒傷寒大汗後已下利煩渴不解其脉
洪大宜服
石膏(一兩)知母地骨皮甘草(炙微赤剉)人參(各半兩去蘆頭)
右為散每服一錢以水一小盞入粳米一百粒煎至
五分去滓不計時候温服量兒大小加減
甘草散治小兒傷寒熱渴而下後覺煩悶
甘草(炙微赤剉)牡蠣粉黃芩赤芍藥(各半兩)
右為散每服一錢以水一小盞煎至四分去滓取雞
子清一枚投入散中熟攪掠去沫徐徐温服量兒大
小加減
解肌散治小兒傷寒發渴
石膏寒水石滑石甘草(炙)半夏(製各等分)
右為末每服一錢以水一小盞生薑三片薄荷一葉
煎至二分温服
銀白散治小兒傷寒傷暑伏熱泄瀉自利煩渴口燥
咽乾中暑發渴瘡疹渴並宜服之
石膏(三錢水飛)膩白滑石(一兩)甘草(炙剉七分)
右為細末每服一二錢煎薄荷湯下白湯亦可不拘
時候
傷寒挾實(附論)
夫小兒傷寒而蔵氣實者即寒氣相摶而壯熱者謂之
挾實也挾有二種有冷有熱其熱實糞黑而臭也其冷
實者食不消糞白而酸氣也以此當推知之雖冷熱相
殊外皆壯實也
赤芍藥散治小兒傷寒挾實壯熱增寒頭痛
赤芍藥知母子芩人參(去蘆頭)枳殼(麩炒微黃去瓤)
甘草(炙各一分微赤剉)石膏(三分)川升麻柴胡(半兩去苖)
右為散每服一錢以水一小盞入青竹葉七片煎至
五分去渣不計時候温服隨兒大小增減服之
柴胡散治小兒傷寒挾實壯熱心煩
柴胡(三分去苗)當歸(一分)赤茯芩川大黃(各半兩剉碎微炒)甘
草(炙微赤剉)赤芍藥(各一分)
右為散每服一錢以水一小盞煎至五分去渣不計
時服量兒大小以意加減
犀角散治小兒百日已來傷寒挾實壯熱多驚心躁
犀角屑川朴硝龍膽(各一分去蘆頭)川大黃(半兩剉碎微炒)
甘草(炙微赤剉)枳殼(各一分麩炒微黃去瓤)
右為散每服一錢以水一小盞煎至五分去渣不計
時候温服量兒大小以意加減
厚朴散治小兒傷寒挾食心腹脹滿不欲乳食
厚朴(半兩刮去令皮塗生薑汁炙香熟)川大黃(剉碎微炒)人參(去蘆頭)陳
橘皮(湯浸去白瓤焙)甘草(炙微赤剉)朴硝(各一分)
右為散每服一錢以水一小盞煎至五分去渣不計
時候温服量兒大小以意加減
大黃散治小兒四五歲傷寒壯熱挾實心腹脹悶
川大黃(一兩剉微炒)甘草(炙微赤剉)麥門冬(去心焙)細辛黃
芩(各半兩)
右為散每服一錢以水一盞煎至五分去渣不計時
候温服量兒大小以意加減
夾驚傷寒(附論)
小兒傷寒是寒氣客於皮膚摶於血氣使腠理閉密氣
不宣泄藴積生熱故頭痛體疼而壯熱也其兼驚者是
熱乘心心主血脉小兒血氣軟弱心神易動為熱所乘
故發驚驚不止則變驚癎也治小兒驚中兼傷寒候
大熱狂躁荒虚亂言口渴此候因驚熱候𫝊此所治者
急用麥湯散三服微汗出次日下硃砂膏二服熱漸退
第三日下金青丹通三次用勻氣散惺惺散相夾與服
第四日身猶有伏熱即下大附散夾迴陽散與服即愈
治夾驚傷寒候渾身壯熱心躁發渴睡裏多驚手足
不定兩面額赤色眼睲瞪(睲音性瞪音鄭直視也)小便赤宜薄荷
散三二服間用調胃氣藥更進七寳牛黃丸治驚及金
蓮散二三服退熱如依次用藥不退往往變作驚風
玉訣小兒傷寒驚搐歌傷寒驚搐即生涎胃熱乘虚遍
體斑額赤口乾脾受熱涎高風盛發狂言風盛太過胃
邪乾燥先與解之涎實下之傷冷温之熱即利之利涎
調氣即無悞也又曰傷寒熱病胃邪攻燥渴頻頻面
色紅本是先𫝊心與肺急須解利治驚風此乃傷寒在
表宜坯煎散次烏犀膏利涎又與調榮衞忌用熱藥
石壁經三十六種夾驚傷寒候歌脚冷頭燒氣不和漸
生喘急愛眠多有時夢裏頻頻搐(鳳髓經注云夢裏驚擲)極嗽生
涎可柰何吐休止汗方為解解熱消涎去久痾汗出
驚除方已疾其餘平藥與調和先調氣次發汗和解解
即凉膈膈凉則涎自化矣涎化則搐自住此患有先
受傷寒後受驚亦有先驚而後受傷寒如先受傷寒即
先退傷寒後退驚先受驚即先退驚也如退驚與南星
丸如有餘熱更一服大青膏如退傷寒即與解表散後
服調胃散小兒傷寒并夾驚候其脉浮洪傷寒者小
兒内停冷乳包嚼之食外傷冷風於腠裏令兒面黃色
兩頰紅色鼻塞氣喘身上寒毛起鼻流清涕咳𠻳噴嚏
煩躁吐食頻多下泄小便如粉皆是傷寒候若加睡中
驚擲狂呌睡卧不安穩是夾驚傷寒宜與坯煎為散併
三服汗次與鎮心丸若加大喘啼呌是傷寒正受後宜
與三黃散三服次與麥湯散三服退熱
乳香膏治小兒夾驚傷寒壯熱涎鳴風熱壅盛鎮心
化涎退熱定搐搦
硃砂鉛白霜天竺黃葛粉人參茯苓
(各半兩)天麻甘草(各三錢炙)白附子(一分)乳香(二錢)牛黃
腦麝(各半錢)
右為細末鍊蜜為丸如梧桐子大薄荷湯化下二丸
坯煎散治夾驚傷寒及解驚發汗
全蝎川烏(炮去皮尖)甘草(炙)硃砂大黃(炮)羌活
川芎麻黃(去節)天麻(酒浸)腦麝(各少許)白殭𧖟(去絲已上分兩)
(原本闕)
右為細末每服一錢半入坯子五粒䓤白半寸煎三
四沸通口服二三服汗出
麥煎散治小兒夾驚傷寒吐逆壯熱表裏不解氣麄
喘急面赤自汗或狂言驚呌或不語無汗及癮疹遍
身赤痒往來潮熱時行麻豆&KR0146;子餘毒未盡渾身浮
腫痰涎咳嗽或變急慢驚風手足搐搦眼目上視及
傷風涎喘頭疼並治之
知母陳皮地骨皮(揀淨)赤藥芍甘草(炙)石膏
葶藶子白茯苓(去皮)杏仁(去皮尖麩炒)人參滑石
(各半兩)麻黃(一兩去根節)
右為細末每服一錢麥子煎湯調下如初生&KR3045;兒感
冐風冷鼻塞身熱噴嚏多啼每一字許並用麥煎湯
下一方用肉桂無赤芍藥有知母
金泥膏治傷寒邪熱乘心兼發驚病
菖蒲(一十九節者)遠志(去心)鈎藤(各一兩)人參(去蘆頭)草龍膽
甘草(炙各半兩)
已上搗羅為細末次用
水銀(一分)牛黃(别研一錢)金箔(二十片同水銀和研如泥)麝香(研一錢)
右拌勻用蜜半斤酥四兩用銀鍋或石鍋中先入水
二升除去金泥酡酥蜜外先入諸藥慢火熬至一升
新綿濾渣方再下酥蜜金泥攪勻用柳枝不住手攪
熬成膏用甆器合盛每一豆大薄荷湯化下
防風天麻丸祛風鎮驚及傷寒夾驚(方見驚風門一切驚風類)
坯煎散治小兒夾驚傷寒渾身壯熱睡擲欬嗽煩躁
下泄多
川烏頭(半兩炮去皮尖)大黃(蒸熟三錢)雄黃白附子甘草
(炮)川芎天麻殭𧖟(去足各一錢)麝香(少許)麻黃(去節四錢)
右為末每服半錢或一錢大者一錢半水半盞入坯
子五粒䓤白半寸同煎數沸温温服如出汗併三服
紅綿散治小兒夾驚傷寒頭疼壯熱心煩氣麄驚悸
天麻白附子全蝎(去足)殭𧖟(炒去絲嘴)大黃(炮)麻黃
(去節)甘草(炙)蘇木(炒)硃砂(一方不用)南星(炮)
右各等分為末每服半錢綿少許水半盞煎三分
麥湯散治夾驚夾實傷寒氣急嗽聲
滑石石膏知母貝母麻黃杏仁(炒製研)
甘草甜葶藶(薄紙盛炒)人參地骨皮(去骨各等分)
右為末每服一錢小麥二十粒煎湯下涎盛氣促桑
白皮湯下
梨漿餅子治小兒傷寒驚搐治風下涎
輕粉(半兩)鐵粉荆芥穗辰砂臘茶(各一錢)郁李
仁(七箇出油)粉霜(半錢)牽牛(二十七箇微炒)腦麝(少許)
右為末鍊蜜為餅子加減用梨汁薄荷湯化下
三十六種白附子散治夾驚傷寒
白附硃砂(各三分)全蝎(一分半)黑附子(炮去皮臍)雄黃
羌活(各半兩)石膏(七錢半)麻黃(一兩去節)腦麝(隨意别入研)
右為末每服半錢一字薄荷臘茶湯下有熱再服
麥湯散治小兒蒸伏熱傷寒欬嗽嚏噴體熱面赤
麻黃(去節)滑石甘草杏仁(去皮尖)大黃(蒸)地骨皮
芍藥北葶藶子
右各等分為末每服半錢一錢或一字小麥薄荷湯
下
薄荷散治夾食傷寒熱極生風頭疼壯熱嗽涎鼻塞
及時行瘡豆已發未發皆可服
薄荷葉(半兩)羌活全蝎麻黃(去節)甘草(各半錢)殭𧖟
天竺黃白附子(炮各一分)
右為細末每服一錢水半小盞煎至三分加竹瀝少
許妙一方為末薄荷茶清調下孩兒一字二三歲半
錢
白霜丸治小兒驚風傷寒四五日未得汗搖頭揚手
上竄多啼呌不睡喫水不休
鉛白霜硃砂馬牙硝人參天竺黃甘
草(炙各半兩)山梔子(一兩)
右為末鍊蜜為丸如桐子大每服一丸冷熱蜜湯化
下
没石子膏治驚胃氣虚弱吐後手足搐搦眼下及唇
青者不進飲食是夾驚傷寒
没石子(三箇生用)人參訶子(炮)白术(各二錢)丁香(五七箇)
甘草(炙半兩)香附子(三十七箇去皮)
右為末勻煑猪肚研丸如桐子大不進飲食白术湯
下
鐵刷散治夾驚傷寒
麻黃(去根節一兩)甘草(炙半分)細辛(半兩)石膏葶藶青
皮(各一分)杏仁(十一箇)
右為末如小兒傷寒三二日壯熱不曾調理外風把
定關竅傷寒面黃白色壯熱微渴此是傷寒候三五
日内心臓熱面赤唇紅多燥壯熱熱極生涎即為驚
也元初傷寒傷風為傷寒此候為夾驚傷寒也如此
患先下異攻散二服紫蘇木瓜湯煎服後以此藥半
錢水一盞薑三片煎至四分温服頭面微有汗解傷
寒不退如壯熱煎勝金散如壯熱後多睡更煩躁口
乾手足冷此是外風把定關竅用綿煎散一服發汗
汗出關竅通只用異攻二服和氣更服此藥解傷寒
迴陽散治小兒夾驚傷寒
蒼术(一兩米泔汁浸一宿)甘草(炙半兩)白术(炮半兩)陳橘皮(去白半兩)
木香大附子(炮了去皮科各一分)
右為末每服一大錢用塩湯空心點服看形候下之
紅綿散治小兒夾驚傷寒吐逆躁悶熱渴夜啼不睡
常服温平鎮心不凉過一日或六七日間進一服不
妨
全蝎人參白茯苓天麻(各等分)麻黃(半兩去節)大
辰砂(一錢)
右為細末將辰砂細研一同和勻每服一小錢少許
薄荷葉同煎十沸温服
天竺黃散治小兒傷寒退驚涎
白殭蠶鬱金蟬退甘草(炙)天竺黃山梔
子(等分)
右為末每服半錢金銀薄荷煎湯下
治小兒夾驚傷寒渾身壯熱涎盛發搐搦
蝎(七箇)荆芥麻黃(去節)白礬白附子(各一錢)蘇木(少許)
右為細末每服一錢水一盞煎至五分服之
金蓮散治嬰孩小兒潮熱傷寒夾驚
連翹山梔子(去殼)甘草(炙)防風蟬殼(洗去土令淨各等分)
右為末每服嬰孩一字二三歲半錢四五歲一錢
水一藥注或半銀盞煎十數沸温服
千金丸治小兒夾食夾驚夾風傷寒微轉
硃砂(末一錢)膩粉(一分)射香(半錢)全蝎白丁香(各七箇末)
右為和勻白飯為丸如蘿蔔子大薄荷湯下一歲三
丸
綿煎散治傷寒退熱
麻黃(一兩去節)天麻紫蘇天南星(油煎赤色)彊蚕(各半兩)
右為末小兒傷寒驚風有些子壯熱面赤沉困頭疼
不進飲食用水一盞藥半錢綿一片薄荷湯調下睡
時更煎鐡刷散一服夾驚傷寒無驚只是傷寒二日
進二服一方無麻黃
紫散子治傷寒通利夾驚發汗用紫散子但是傷寒
身熱急服如是積劫服經驗銀液丸
天麻(一兩生)川芎(半兩)鐡粉(三分上色者)硇砂(一錢)
右為末入腦麝各少許同研每服一字半錢金銀薄
荷湯下併二服汗自出
紅蓮散治小兒夾驚咳嗽氣急體熱驚悸和順瘡豆
硃砂(二錢)麝香(一字)腦子(少許)南星(一兩薑汁浸一夕煑乾皂角水一盞浸一)
(夕煑乾荆芥水一盞浸一夕煑乾再焙)
右為末三歲兒抄一字薄荷湯調下一方用天麻一
錢
紅龍散治小兒夾驚傷寒額赤氣粗睡卧不安及治
驚熱小便不通服之
海金砂(半兩)生硃(二錢)腦麝(各半字)桂府滑石(一兩半)
右為末燈心湯調下三歲兒一字
紅桃散治小兒夾驚傷寒頭疼壯熱涎潮驚悸多哭
氣麄心煩及治氣壅膈節不通
石膏寒水石(一兩)腦麝(各半字)
右為末燈心湯調下大小加減服之
勝金散治小兒傷寒熱驚風麻豆疼疹潮熱
天南星(一兩)白附子(半兩)雄黃(二錢)
右為末每服一錢水一盞䓤白三寸同煎三分作三
度與作三服
無惜散治夾驚傷寒
浮萍(紫背者一錢)犀角(屑半錢)鈎藤鈎(三七箇)
右為末每服半錢蜜水調下連三服出汗為度後常
服亦佳
普濟方卷三百六十八
