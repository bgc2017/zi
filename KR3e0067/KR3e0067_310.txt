普濟方卷三百十明周王朱橚撰
折傷門
續筋(附論)
被傷絶筋論曰凢肢體為物所傷致筋斷絶不相續湏
養之
方
補骨腽肭臍散(出聖惠方)治筋傷骨損
腽肭臍(酒炙)熟乾地黃(焙)芸薹子(研)桑根白
皮(剉)沒藥(研)當歸(剉炒各一兩)桂(去麤皮半兩)
右為散每服二錢温酒下不拘時
桂附散(出聖惠方)治骨折筋斷傷損
桂(去粗皮)附子(炮裂去皮臍)白殭蠶(微炙)蒲黃茅
根(剉)古銅(醋淬剉末)當歸(剉炒各一兩)
右為散不拘時候以温酒調下二錢
益母草煎(出聖惠方)治被傷折筋
益母草(汁二升)生地黃(汁半升)白蜜(生用二兩)
右和勻以綿絹濾去滓入銀石器中慢火煎不住手
攪候如稀餳以磁合盛每服一匙用温酒化下不拘
時
蟹髓方(出十便良方)治被傷筋絶
以蟹髓取甲中并足中者不拘多少略熬内筋斷處
帛繫縛即更𢷬葛根汁飲之一方生擣蟹炒窨良
治救急續斷筋法
以旋覆草根洗淨土搗量瘡大小傅之日一二易以
瘥為度
治被傷筋絶(出聖濟揔錄)
用葛根汁飲之葛白屑熬令黃傅瘡止血
小香膠散(出鮑氏方)治斷筋
用白膠香末傅之
治&KR0008;折續筋骨(出本草)
以牡鼠搗傅之三日一易
治療筋骨斷碎疼痛瘀血(出草部)
用栗子生嚼塗瘡上
治續筋骨長肉止痛(出草部)
以柳葉煎膏塗之
治被破筋斷者
以旋覆花根搗汁瀝瘡中仍用滓封瘡上十日五易
即斷筋便續此方出蘇景仲家獠奴用旋覆花上等
田野人呼為金錢花葉如柳莖細六月開花如小錢
大又有近水生似紅藍
治折傷續筋骨除風癢
用接骨木煎湯浴之(接骨木高三丈許花葉都似陸英水芹輩故一名蒴藋其木輕)
(虚無心斫枝上便生人家亦用之)
治傷折跌筋骨生肌破血止痛
用折傷木(味甘鹹平)以酒水濃煎汁飲之(折傷木生資州資山谷藤生繞)
(木生葉似茵草葉有尖圓八月九月採)
傷損止痛生肌(附論)
凢肢節為物所傷皮肉破裂久而疼痛不止肌肉不生
者以寒冷摶之榮衛不温津液不養故也
方
黃耆散(出聖惠方)治傷折氣血凝滯瘡口不合肌肉不生
黃耆(剉)赤芍藥熟乾地黃(切焙)當歸(切焙)桂
(去粗皮各一兩)乾薑(一分炮)木通(剉)續斷(剉各半兩)附
子(一枚去臍炮裂)
右為散每服二錢温酒調下不拘時服
黃耆膏(出聖濟揔錄)治一切損傷止痛生肌
黃耆(剉)當歸(切焙)附子(炮裂去皮臍)白芷芎藭
續斷細辛(去苗葉)薤白(細切各一兩)豬脂(切一觔)
右除豬脂外搗碎以酒半升拌一宿焙乾次日先煎
脂沸下諸藥候色變去滓以盒盛之不拘多少塗所
傷處
尋痛丸(出危氏方)止痛清心行氣和血如神
草烏(去皮尖生用)乳香(火熨)沒藥(火熨)五靈脂(各三兩)
生麝香(少許)
右為末酒糊丸如指頭大硃砂五錢研為衣每服一
圓薄荷生薑研汁磨化止痛
黑神散(出聖惠方)乾瘡止痛生肌長肉
亂髮(二團如雞子大燒烟盡)露蜂房(三分燒煙盡)膩粉(一分)
突厥白(三分為末)臘月豬脂(一兩)
右研細用豬脂和勻以柳木篦子塗於瘡上
長肉散(出聖惠方)治從高墜損有瘡口止痛乾瘡
黃連(去鬚)檳榔木香蜜陀僧(細研各一兩)麒麟
竭(半兩)
右為末於瘡口撲之
紫檀香傅方(出聖惠方)治傷折肉破瘡口不合止痛生肌
紫檀香(剉)山芋鉛丹(研各二兩)馬齒莧(十兩細切暴乾)
右除鉛丹外為末再和研勻每用隨瘡大小傅之一
方有紫藤香
檳榔散(出聖惠方)治傷損瘡口不合止痛生肌
檳榔(生剉)黃連(去鬚)木香(各一兩)龍骨(煅過半兩一方無)
右為散隨瘡大小敷之
麒麟竭散(出聖惠方)治傷損皮破成瘡肌肉不生疼痛
麒麟竭(一兩)生人牙齒(火煨過)蜜陀僧(煅過半兩)
右為細散隨瘡口大小傅之
止血散(出聖惠方)乾瘡止痛生肌長肉及金瘡
麒麟竭(三兩為末炒令紫色)雞子(十枚取白和風化石灰為三團入炭火内燒令)
(紅色取出於地上出火毒一宿)風化石灰(十兩研細用小便浸三日三夜後濾出曬)
(乾為末)
右為極細末旋旋糝於瘡上
又方(出聖惠方)
石灰(三兩)鹽銅青(各一兩半)
右搗細入砂缾内以泥固濟瓶四畔候乾以十觔炭
火煅半日取出埋地内三日出火毒後為末敷瘡上
生肌肉乾瘡口
療墮損骨肉苦痛不可忍
以故馬氊兩段其氊須故膩者於鐺中以酒五六觔
著一抄鹽煮令熱即納氊於當中看氊熱便用裹所
損處冷即易之勿令久熱傷肉如是三五遍痛定即
止仍服止痛藥即漸瘥
止血生肌方
用&KR0034;菜搗汁人及禽獸有傷折敷之良立愈
打撲傷損(附論)
凢打撲損傷或為他物所擊或乘高墜下致傷手足腰
背等處輕者氣血凝滯隨處疼痛重則聚為焮腫痛甚
不可忍當察其内外輕重以治之折傷者謂其有所傷
於身體者也或為刀斧所刃或墜墮地打撲身體皆能
使出血不止又恐瘀血停積于臓腑結而不散去之不
蚤恐有入破攻心之患治療之法須外用敷貼之藥散
其血止其痛内則用花蘂石散之類化利其血然後徐
徐調理生肌或因折傷而停鬱其氣又當順之
方
紫金皮丸
紫金皮(醋炒)劉寄奴川當歸(煨鹽水炒)香白芷(醋炒)
(加減)赤芍藥白芍藥(米泔炒加減)黑牽牛生地
黃(鹽煨浸炒)川芎(米水浸)川牛膝(茶水炒)乳香(可加减)
沒藥(可加減)破故紙(錯炒)木通(去節)木香(茶水炒)
自然銅(骨不碎折不用臨好時用)藿香木賊官桂(可加)
(減)羌活獨活半夏(五錢水炒無痰不用)骨碎補
草烏(醋炒孕婦不用)川烏(火煨孕婦則不用各一兩)
金刃傷剉出臼者去自然銅骨碎補折者用之然須
於此方内且去自然銅臨欲好時却入用之服成他
疾右先擇出自然銅官桂没藥乳香不炒者其餘藥
或炒或火焙或日晒乾皆可然後入不炒四味同研
為末用蜜糊丸如彈子大以黃丹為衣或被攧撲損
傷金刃箭鏃不問輕重每服一丸如被金刃傷斷損
内重者以薄荷湯或木瓜薑燈心諸湯吞下若攧碎
用自然銅其他傷不用用之恐生他疾如骨折損賴
痛不止加乳香没藥白芷川芎各五錢生薑酒下或
不作丸為末亦可或加土當歸熟地黃鹽水炒杜牛
膝茶水炒川芎米水浸炒一方若筋斷加入續斷五
錢
清心藥方
降真香香白芷(醋炒)蘇木(鹽水炒)枳殼(水浸去瓤)
藿香(清油炒)丁皮(鹽水炒)紫金皮丁香(米泔水炒)
木香(茶水炒)木通(去節)山梔子大黃沈香
蓮子(酒煮)人參當歸(濕紙煨)川芎(煨)羌活
獨活花蘂石(醋炮)烏頭燈心(少許)赤芍藥(各等)
(分)
右為細末或大小腸不通服此亦可用五隔寬中散
同服立效或惡血污心或煩悶暴死每服二錢薄荷
湯或燈心湯調下或童子小便尤好為散水煎服亦
可如痰血口中出可加半夏
定痛沒藥散治一切打撲傷損筋骨疼痛
蒼术(一觔刮去黑皮炒紫色)桂(去粗皮)熟乾地黃(焙乾)沒
藥甘草(炙微赤剉)蒲黃(各一兩)
右為細末每服二錢温酒一盞調下不拘時候日二
服
活血丸治患者血脈不和筋急行步不可服之寬筋
乾地黃(酒煑二兩)當歸(煨)白芍藥續斷(麵水炒)
白术(煨)川芎(醋炒各一兩)
右為細末麪糊丸如梧桐子大每服三十丸温酒下
石斛丸治打撲損傷後止疼痛補虚損
石斛(去根)牛膝(去苗)杜仲(去縐皮炙微黃剉)肉從蓉(酒浸)
(一宿刮去縐皮炙乾)附子(炮裂去皮臍)桂心木香牡丹
皮黃耆(剉)熟乾地黃(各三分)狗脊(去毛)川萆
薢(剉)羌活人參(去蘆頭)山茱萸(各三分)鹿茸
(去毛塗酥炙微黃)防風(去蘆)芎藭檳榔(一兩半)
右為末鍊蜜丸如梧桐子大每服三十丸温酒送
下日三服
附子散治閃肭打撲傷損疼痛不可忍
附子(炮裂去皮臍)敗龜(醋炙去裠欄)虎腦骨(酥炙)粟楔
千金藤補骨脂白芷骨碎補(去毛炒)自
然銅(煅三遍醋淬)續斷赤芍藥當歸(切各一兩)牛
膝(酒浸一宿焙)桂(去皮)烏藥(各半兩)沒藥乳香(研各)
(一分)
右為細末每服二錢蘇枋木酒調日進三五服
紫金皮散(出鮑氏方)治一切打撲損傷金刃箭鏃浮腫
紫金皮(醋炒)天南星半夏黃柏(鹽水炒)草烏
(炮)川烏(炮)川芎川當歸(煨)杜當歸烏
藥川白芷(鹽水炒)破故紙劉寄奴桑白皮
川牛膝(各等分)
右為末生薑薄荷汁兼水調糊腫處皮熱甚加黃柏
皮生地黃五錢有瘡口者勿封其口四畔用此糊之
紫金散(出醫方大成)治打撲傷折内損肺肝嘔血不止或
有瘀血停積於内心腹脹悶
降真香續斷補骨脂(各一兩)紫金藤皮(二兩)
琥珀(别研)蒲黃牛膝(酒浸一夕)無名異(燒紅酒焠七次)
當歸(焙)桃仁(去皮尖炒各一兩)大黃(紙裹煨)朴硝(别研)
(各一兩半)
右為末每服三錢濃煎蘇木當歸酒調下併進三服
利即安
乳香黃茋散治打撲傷損筋骨及瘡腫焮作疼痛
乳香(五錢另研)沒藥(五錢别研)黃茋當歸(酒浸)赤芍
藥川芎甘草麻黃陳皮(各一兩)人參(去蘆)
(一兩)栗殼(去頂蔕蜜水炒二兩)
右㕮咀白水煎病上食後服病下食前服
乳香消毒散(出御藥院方)治一切傷折蹉跌焮腫疼痛不
可忍者
乳香(另研)沒藥(另研)白斂白芍藥(各一兩)白芥
子當歸滑石(二兩)黃蘗(另研細末三兩)黃丹(三錢)
如加血竭(另研半兩)
右為細末入另研者一處再研勻每用新水調如稠
膏攤在紙花上貼患處
接骨膏(出聖惠方)治一切打撲驢傷馬墜脫臼折骨兼定
疼痛
續斷(一兩)桂心(去皮)附子(炮裂去皮臍)白及白斂
當歸(切焙)桑根白皮(剉)獨活(去蘆頭)黑狗脊
骨(燒作炭用各一兩)黃米(炒三合)
右為末或打撲閃肭及骨折碎用藥末三錢酒半盞
白麪二錢生薑自然汁少許同以慢火熬成膏攤帛
上貼之三日一換用米沙木篦子綿繩夾縳夏月柳
枝子五條夾縳雖緊不妨
又方一字散(出百一選方)治一切打撲傷損筋骨折有人
醉亡酒墜懸崖之下昏不醒手臂已折舁歸得此藥
遂愈
五靈脂(另研)没藥(别研)烏頭(去皮臍生用)草烏(去皮臍生)
(用各四兩)地龍乳香(各半兩另研)麝香(半錢别研)朱砂
(三分别研)白膠香(一兩後四味加減些不用)
右為細末每一字温酒調下為丸如梧桐子大加減
自少至多服之亦可腰以上損食後服腰以下損食
前服覺麻為驗如未加藥麻甚即減昔趙叔恭名公
寅以善錘鐵著名其父宰嵊縣日因與族人聚飲超
化寺醉亡酒墜懸崖之下亟視之昏不醒人事臂已
折舁歸得此藥治之遂愈其後運錘如故叔恭嘗知
大寧監云
大續筋接骨丹治打撲閃肭筋骨剉者
肉蓯蓉川山甲黃丹(飛)龍骨虎骨(炙)
白及木鼈子仁天靈盖(各半兩)寒食麵(一兩)
右為末醋熬為膏攤絹帛上塗折處綿纏竹篦正一
日一換效
治跌撲傷損
乳香没藥白芍藥烏頭(水浸去皮)當歸(酒浸一宿)
骨碎補(去毛)自然銅(火煅醋淬七次各一兩)川芎生
地黃(各一兩)
右為末生薑自然汁和蜜煉熟為丸一兩作四丸酒
半盞蘇木汁半盞化藥服
雙烏散(出朱氏集驗方)治諸傷百損如被打破傷損之後時
時疼痛雖新被傷後不破皮而肉損者尤宜服之
川烏草烏(略炮各三錢)白芍藥蘇木生乾地
黃大黃紅麯當歸(半兩)麝香(少許)
右為末用酒煮一瓦瓶放冷服如覺痺麻無害但二
烏頭生用有力恐其太猛所以用温火略炮
乳香丸(出聖濟揔錄)治打撲損傷疼痛
乳香(一兩)桂(去粗皮)安息香沒藥(各半兩)地龍
(炒)補骨脂(炒各二兩)當歸(切焙)白脂五靈脂(二兩)
右為末將乳香沒藥安息香三味用酒研如糊和餘
藥丸如龍眼大每服一丸酒磨温服不拘時
續骨丸
臘月豬脂(十兩)蠟(煉過半斤)鉛丹(重羅)自然銅(煅醋淬七次研)
(細)蜜陀僧(研細各一兩)白礬(十二兩)麒麟竭沒
藥乳香丹砂(各一兩)
右新鼎中先鎔脂次下蠟出鼎放冷處入蜜陀僧鉛
丹自然銅緩火再煎滴入水中不散更出鼎放冷處
下諸藥用柳篦攪勻瀉水入磁盆内不住手攪至凝
丸如彈子大且用笋皮之類襯之冷收凢折傷用一
丸入少油火上化開塗傷處以油單護之甚者以燈
心裹木夾之更取正已骨折者兩上便安牙疼甚者
貼之即止
沒藥降聖丹(出醫方大成)治打撲閃肭筋斷骨折攣急疼
痛不能屈伸及榮衞虚弱外受遊風内傷經絡筋骨
緩縱皮肉刺痛肩背拘急身體倦怠四肢少力並皆
治之
自然銅(火煅醋淬十二次研細水飛過焙)川烏頭(生去皮臍)骨碎
補(去毛)白芍藥没藥(研)乳香(别研)當歸(焙炒一兩)
生乾地黃川芎(各一兩半)
右並生用為末以生薑自然汁與蜜等分煉熟和
丸每一兩作四丸每服一丸搥碎水酒各半盞入蘇
木少許同煎至八分去蘇木熱服一丸空心食前
定痛丸(出宣明論)治打撲傷損筋骨疼痛如骨損者先用
竹夾正骨定後用好酒下麻黃三錢然後服此藥大
效
乳香(一分)蒴藋根(白皮乾)川椒當歸沒藥
赤芍藥川芎自然銅(以上各半兩)
右為末鎔蠟為丸如彈子大細嚼酒下一丸骨碎者
先用竹夾夾定三五日依舊小可與服
乳香定痛散(出醫方大成)治打撲傷損落馬墜車一切疼
痛
乳香沒藥川芎白芷芍藥甘草牡
丹皮生地黃
右為細末每服二錢酒并童子小便調下不拘時候
如聖散(出百一選方)治打撲傷損筋斷骨折接骨定痛
良薑吳茱萸金毛狗脊(去皮)木鼈子(去殼)白
膠香(别研)敗龜(醋蘸炙黃)牛膝當歸(各半兩)
右為細末入麪同藥末酒熬成膏子敷貼用紙七重
封繫定筋骨自然相連七日一換酒麪皆不可多用
以麪熟為度熬過恐乏力
沒藥四生丸治打撲閃肭損傷筋骨疼痛及寒熱濕
骨痛
防風當歸(焙)川烏(炮去皮臍)萆薢(細切)自然銅
(醋淬七次)骨碎補(去毛各半兩)乳香沒藥(各一分)
右為細末醋糊為丸如小豆大每服二十丸温酒下
食前日進二服
延胡索散(出聖濟緫錄)治打撲傷損疼痛筋骨未合肌肉
未生
延胡索桂(去粗皮)沒藥(别研)乳香(各一分)當歸
(切焙)白斂桑上寄生(生)熟乾地黃(各一兩)黃
耆(剉一兩)
右為散每服三錢温酒調下不拘時候煎服亦可
乳香散(出聖濟緫錄)治傷損血入口四肢疼痛不可忍
乳香(研)白芷桂(去粗皮)沒藥(研)安息香(研)
地龍(去土炒)補骨脂(炒)當歸(炙半兩)
右為散熱酒調下二錢
封裹虎骨膏治傷折
虎骨連項鏁一穿鯪鯉甲連項鏁骨一穿敗
龜背骨(一枚以上五味燒成灰研為極細淨末)日炙沙(二兩雨後地卷皮是)
(也淨者火煅)花乳石(二兩煅令化)狗頭骨(一枚)雄雀糞
(尖者炒一兩)
右為細末每用一大匙醋煮粟米入藥乘熱攪勻攤
在帛子上裹痛處如是痛定一日一度洗換新藥
接骨桂芸膏治打撲筋骨傷折疼痛不可忍
桂(去粗皮)芸薹子(研)白芥子(研)木鼈子(去殼研)
大黃(剉)敗龜甲(酥塗炙)赤狗腦骨(燒灰各一兩)
右為末每用小黃米粥於布上攤勻摻藥一匙頭在
上於損處裹之以竹片夾定用繩子縛一復時解去
換藥
沒藥乳香散(出醫方大成)治打撲傷損疼痛不可忍
白术(剉微炒五兩)當歸(切焙)甘草(剉炒)沒藥(别研)白
芷(各二斤)桂(去粗皮)乳香(别研各一兩)
右為細末入研藥再研令勻每服二錢温酒一盞調
下不拘時候日進二三服
乳香丸治打撲傷損或從高墜下跌撲傷損及臂虚
寒濕摶於骨節之間疼痛不可忍者並皆治之
乳香蒼术(五兩去黑皮炒)天仙子(炒黑)澤烏頭(三兩生去)
(皮臍)自然銅(醋淬七次)黑牽牛(微炒)官桂(去粗皮以上四味三)
(兩二錢半)
右為細末水麪糊為丸如梧桐子每服十丸至十五
丸食前空心温酒送下
五傷接骨丸(一名沒藥散)治打撲内損筋骨疼痛及治一
切傷折驢馬傷墜
沒藥乳香芍藥川椒(去子及閉口者)川芎當
歸(各半兩)自然銅(二錢半炭火燒)
右為末用黃蠟二兩鎔開入藥末不住手攪勻如法
丸彈子大每服一丸用好酒煎開乘熱服之隨痛處
卧霎時連進有效
治打撲傷損骨頭方
乳香沒藥(各三錢)木綿灰(一錢)黃蘗(一錢)童子
頭髮(燒成灰)水蛭(炒各一兩)
右為細末每服三錢温酒調服骨頭碎者再服
續斷丸治撲打筋骨疼痛
續斷(二兩)防風(去叉)黃耆(剉各一兩)乳香(研)沒藥
(研各半兩)自然銅(煅醋淬七次一兩)牛膝(酒浸切焙一兩五錢)
右為末酒煮麪糊丸如梧桐子大每服三十丸用温
酒送下不拘時候服
甘松丸治撲打損傷手足筋骨疼痛
甘松(去土淨)黃荆實芥菜子(陳者)赤蓼花白
殭蠶(炒)欓子螟蛉殼(各半兩)
右為末煉蜜丸如彈子大每服一丸温酒化下不拘
時候
治被打繫頭眼青腫方
以肥豬肉炙令熱撮上或炙豬肝亦可
乳香沒藥散治打撲傷搕損
乳香沒藥當歸縮砂仁枳殼(用米炒)甘
草(各等分)
每用白水盞半煎三四沸用温無灰酒三兩點便服
在上食後服在下空心服
治打撲傷損
苦丁香(十個甜瓜蒂是)草烏(五錢)沒藥(三錢)自然銅(半錢)
青皮(二錢)
右為末每服二錢用温無灰酒調下服後除黑牛肉
蘿蔔二味以鹽食外其一應肉物並忌效
神效膏治打撲傷損筋動骨折不問手足腰背並皆
治之
糯米粉(一合)飛羅麪(一合)馬屁勃(一碗即灰菰)
右三味拌勻和於生布上篩用生薑自然汁半碗調
却入後項藥
牛膠(二兩)酸米醋(一碗)
右先用醋熬牛皮膠化便入前所調三味藥不住手
攪成膏子以磁器盛之每遇磕損以藥膏攤於紙上
貼被傷處却用杉木片夾定用厚衣服裹之勿令動
三兩日一換若初折者只三次效
加味芎藭湯治打撲傷損敗血流入胃腕嘔黑血如
豆汁(方見本門傷墮致損吐唾出血類)
治打傷折損一切疼痛及血氣攪刺内傷血聚以麒麟
竭為末酒調服之
又敷藥方
紫金皮蒼术豬牙皂角(切焙三兩)鷄角楓葉
骨碎補(各等分)
右為末糊水調糊腫處
地黃散治打撲傷損筋骨疼痛
熟乾地黃(焙)當歸(切焙各三兩)羌活(去蘆頭)苦參
(各一兩)續斷(四兩)
右為散每服三錢温酒調下不拘時候
海金沙散治打撲内損疼痛
海金沙(二錢)大黃(生)乳香(研)沒藥(研各二錢)麒
麟竭(一分)
右為研外羅為散和勻每服二錢乳香温酒調下不
拘時候
牡蠣散治打撲傷損疼痛
牡蠣(一斤半炭火燒紅細研水飛過取一斤)鉛粉(洛陽者炒黑細研半斤)
硼砂(研)乳香(研各一兩半)
右研勻先用醋煮小黃米粥攤紙上用藥末三錢勻
摻粥上裹貼患處次用藥末二錢濃煎蘇枋木汁一
盞調下不拘時候
活血散(出三因方)治童子婦人内外損傷止諸疼痛接骨
和血一切傷折毒蟲咬隂氣入腹消諸水腫血脈不
通左右癱瘓熱痴等欲死及腹中有瘀血刺兩脅疼
氣築心悶亂婦人乳癰産後敗血灌注四肢積痔痔
瘻但是疼痛並宜服之極痛者只一丸輕者只半丸
用無灰酒半升乳香一皂子大先磨乳香盡次磨活
血丸同放銚子内煎五六沸臨卧時温服服了就痛
處卧如要出汗衣被盖之即汗出若婦人諸疾服時
更用當歸末一錢依前法用乳香酒煎之此藥神驗
不可言有孕婦人不可服
花桑枝(一兩五錢於五月五日正南採南枝燒煙盡旋投入釅醋中取出焙乾為細末)
雄黃豆(一兩淘浸去皮曝乾或入米醋炒焦存性為末)乳香(半兩旋研入)
墨(半兩旋研入)生粟屑(一兩半粟包中間一片子號曰粟屑雙者不用去皮取肉)
(曝乾為末或作粟子四百個連皮燒入米醋浸再燒再入醋内又燒存性)
右於五月五日合忌雞犬婦人見先研乳香以釅醋
調與四味相和稀稠得所拌和成劑於淨臼中搗三
五百杵可丸即丸如小彈子大焙乾以紗葛袋盛入
磁合内封夜間面北極燒香禱祝云若男若女諸疾
服之病悉除愈本法合成輕乾後水上浮為妙應折
已損猶敗血宜服之服畢即服敗血散即雞鳴散方
見本門從高墜下類
又方治打撲傷損
當歸尾赤芍藥肉桂蘇木生地黃
右各等分酒煎服
神驗膏(出聖惠方)治打撲傷損
頭醋(一斗)不蛀皂莢(十個去皮子)芫花(二兩)白礬(一兩)
右搥皂莢令熟并芫花同於淨鍋内入醋煎三分去
二以新絹絞去滓洗鍋淨却入汁次入白礬煎如餳
於磁合内貯之凢有損處以布絹上攤令勻貼日一
換之兩三上便瘥
黑狗頭骨散(出聖惠方)治打撲傷損成瘡多時不瘥
黑狗頭骨(炙令微黃)天靈盖(酥塗炙令黃)生牛皮(燒灰)
天南星(炮裂一兩)
右為細末每服以温酒下二錢日三四服
牛膝散治打撲折傷筋骨損痛
牛膝(去苗酒浸一宿烘四兩)黃耆續斷當歸(切焙各一兩)
滴乳香(别研)沒藥(别研)琥珀(各半兩)
右為細末用黃米粥微熱攤紙上將藥末兩匙摻在
粥上裹之已減痛更將此藥每服温酒調下一錢日
三五服不必拘定時候
螵蛸散治跌破出血
用烏賊魚骨為細末傅之亦治湯火傷爛(烏賊魚骨用不經鹽)
(淹者)
治傷筋動骨打撲傷痛(出百一選方)
生硫黃官桂(各三兩為細末)生薑(約四兩許)麪
右研碎帶濕罨在損處其熱如火外用帛縛定一日
一換晝夜貼六七日即愈硫黃桂能發散薑麪能和
筋脈活血
烏金散(出儒門事親)治打撲傷損
當歸(一兩)烏金石(鐵灰是一兩)大黃(一兩童子小便浸用)自
然銅(金色者研碎醋熬一兩)
右為末每服二錢紅花酒半盞童子小便半盞同調
下食前日三服
木鼈子(出聖濟緫錄)治打撲損傷瘀血不散疼痛
木鼈子(去殼研半兩)桂(去粗皮三分)芸薹子(酒浸研二合)
丁香(五十粒)
右將丁香桂為末與研者二味和勻熱裹之一日一
易
白斂封藥方(出聖濟緫錄)治損傷止血
白斂白及白芷碧蘆皮(炙黃各一兩)
右為末雞子清拌石灰炒乾後入前末研細傷損處
封之
穿山甲膏裹方(出王氏慱濟方)治傷折筋骨
穿山甲(燒灰)虎脛骨(燒灰各一兩)雞舌香(一個生用)
右為細末每用一錢看所患大小以黃米粥攤在紙
上候温糝藥末在粥上封裹所傷處疼痛立止隔日
換貼之
治傷折大小閃肭心胸不利及二便不通
水馬兒(三箇)琥珀麝香寒水石(各一錢)
右重煎大黃湯空心下多於道間得之令人心腹疼
痛脹氣衝心胸不即治之亦能害人好黃丹方寸匕
蜜調服口噤即灌之
接骨丹(出濟生緫類)治打撲傷損皮骨者
蘇木(一錢研極細末)定粉(一錢)南硼砂(别研一錢)半兩錢
(燒紅醋淬為末一錢)
右為末同勻作一服煎當歸酒調三二服痛止勿服
(施捨偹方有當歸無半兩錢)
至聖黑龍膏(御藥院方)治因損傷筋脈時發疼痛遇寒則
甚
米粉(一觔緊者少用砂鍋内炒勿令熟焦)香白芷甘松(各半兩)
滑石(三兩六錢)黃蘗黃丹
右為細末每用滴水調成黑強膏子攤在皺紙條兒
上可於内損疼痛處敷貼每日一換
治抹損傷(出醫方大成)
天南星白芷半夏白及黃蘗皮赤小
豆(各半兩)
右為細末薑汁傅患處蜜糖亦好
治打撲傷損(出本草)
用生葛根搗爛以陳米醋調開攤在痛處帛縛定
治打撲傷損定痛掩腫(出本事方)
木瓜蒼术蜜陀僧(各等分)
右為末入麪少許調作糊貼痛處
又方(出本事方)
草烏白殭蠶蒼术(各等分)
右為末薑汁調貼痛處
又方(出本事方)治打撲傷損腫痛
天南星半夏地龍(各等分)
右為末用薄荷生薑汁調貼痛處
小烏沈湯治攧撲傷損外貼膏内服此藥
烏藥(二兩)香附子(一兩)乳香(半兩)沈香(三錢)
右為細末每服二錢以熱酒調隨病上下服之
茴香酒(出醫方大成)治打撲内損及墜傷肢體凝滯瘀血
腰脅疼痛
破故紙(炒)茴香(炒)辣桂(各等分)
右為末每服二錢食前服熱酒調下
白附子散(出聖濟緫錄)治打撲内損及墜馬等傷
白附子(炮)續斷防風(去叉各一兩)
右為散每服二錢童子小便和熱酒一盞調併三服
不拘時
摩膏(出聖濟緫錄)治打撲内損疼痛
篦木麻(去皮研一兩半)草烏頭(生為末半兩)乳香(研一錢)
右和勻量多少入加煉成猪脂研為膏每取少許塗
傷處炙手摩令熱徹效如痛甚不可摩即塗腫處
治打撲傷損疼痛方(出聖惠方)
甜瓜子橘子仁(各二合)
右為細末每服以暖酒調下二錢日三服
神效膏(出御藥院方)治損撲著筋骨疼痛
川椒(二兩炒黃)乳香(八錢另研)
右為細末用好醋打麪糊調藥塗在痛處上用紙貼
之
内消散(出鮑氏方)治打撲傷損瘀血腫痛不可忍者及杖瘡
黃藥朴硝
右等分為細末用新汲水和蜜調稀稠得所掃損處
内消立見效
治打撲内損亦治損骨腫痛不止(出鮑氏方)
馬屁勃(新瓦上焙成末一兩)牛皮膠(半兩)
右用生薑半觔取汁同膠入銚子内熬成膏入馬屁
勃末調用紙裹三重塗之立效一方用米醋同熬膏
傅損處昔紹興牢廳二吏用之得效
治打撲傷損筋骨(出本草)
用夜合樹皮四兩炒乾為末入腦麝乳香各一錢每
服三大錢温酒調下不饑不飽時服
地黃膏(出危氏方)治打撲傷損及一切癰腫未破令内消
又臂臼脫出
生地黃(研如泥)木香(細末)
右以地黃膏隨腫大小攤貼紙上糝木香一層又再
攤地黃貼腫上不過三五度即愈
血醒散(出經驗良方)治打撲損傷
用生地黃苧根去皮或苧燒亦可杵爛半酒半童便
濾藥汁調小便酒灌之生雞鴨血調同服尤佳
治打撲傷損蹉手臼骨以此傅之即不痛遂復舊(出醫方大)
(成)
猴薑(不以多少)生薑(半之)
右擣爛罨損處用帛包乾即易之又方以胡薑研爛
取汁同酒煎服或為末酒調服亦可昔長樂縣一盗
因役笞箠身無全膚以此藥傅瘡不數日平復如故
治搕損刀抓破(出百一選方)
輕粉(一錢)軟石膏(煅令通紅放地上以去火毒細研半兩)
右用清麻油調傅止痛不作痕
黑神散(出百一選方)治打撲傷損筋斷骨折接骨
黃牛脛骨(帶髓者不以前後脚用炭火燒酒盡為度取出用好陳米醋浸於地上盆覆令)
(冷)定真器(炭火煅紅米醋淬七遍以酥為度)
右為細末以牛骨末七分定器末三分拌勻如是撲
損用好米醋調麯入藥末如稠糊貼損上以紙三重
封貼如骨折於紙上更用竹片封扎絹纏不得動若
初撲損先以熱酒調服二錢傷在腰下食前日進二
服傷在腰上食後服
治攧撲傷致筋骨損者(出本草)
用肥皂不以多少擣細入魚膠煎熬成膏紙攤貼妙
攧損百節疼痛者一夜愈
治打撲傷損皮肉青腫(出衛生家寳方)
老黃茄(一個切片焙乾)没藥(半兩研)
右為末每服三錢温酒調服臨卧時服來日即消
治打傷止痛腫赤色
半夏南星(各等分)
右為末水調敷貼加官桂
硃砂丸(出直指方)治打撲驚汁血入心竅不能語言
以硃砂為細末雄黃豬心生血和丸如麻子大晒乾
每服七丸石菖蒲湯棗湯俱可送服
天南星貼方(出聖濟總錄)治打撲損傷瘀血熱疼痛
天南星(一兩)黃蘗(去粗皮半兩)
右為末用生薑汁調貼腫疼處
烏頭丸(出聖濟總錄)
烏頭(七個去皮生為末)黃狗膽(一枚)
右以膽汁和藥末丸菉豆大每以温酒一盞下三丸
酒須飲令盡
奪命丹(一名接骨散出朱氏集驗方)治打撲傷損微有氣者能治
乳香沒藥(各一兩)
右為末和勻每服三錢温酒調灌連進三五服少刻
小便利血乃止
又方
用真川椒絲瓜纏小藤兒用鹽一撮水二小椀煎至
一椀呷在口𠻳含之吐出立愈
治打撲傷折手足(出醫方大成)
用菉豆粉新鐵銚内炒令紫色用新汲水調稠厚傅
損處貼以紙將杉木片縛定立效
又方(出本草)
用金櫻子細嚼咽之血止
治打傷刀傷血出不止(出本草)
用血竭草炒熱罨傷瘡處
治打撲傷損(出本草)
用野柿樹根細杵米醋調開攤痛處
治折傷見血(出百一選方)
用槐花不以多少内一半炒焦色烟出却將先者一
半拌勻入沙合子中同罨令冷為末飯飲調下仍用
極細者敷破處一方用陳槐花入血竭同為末乾糝
傅公實之僕忽折足得之於一軍人遂愈
芭蕉膏(出百一選方)
用糯米粥攤布帛上以芭蕉根放粥上乘熱裹患處
雖時下甚痛即便無事
又方(出百一選方)治一切墜壓攧撲傷損至重困者
用無名異三五塊研細入温酒中調藥服訖温酒半
盞投之傷在頭去枕卧餘皆就所傷卧
吴内翰初得此方姪女戶限上損腦痛呼試令服之
立止又嘗墜馬失脚損腰至重服十餘塊飲酒一二
升其病皆愈後以救小人無不效一方用無名異末
熱酒服趕下手摩血皆散矣
四妙散(出永類鈴方)治打破跌損内傷
骨碎補(剉)生薑乳香當歸
右擂酒熱服接骨加自然銅
治打撲搕傷損(出百一選方)
用石榴葉細研罨損處一方用榴皮研
又方治打撲傷損
以鹽梅搥塗瘡口永無破傷風黑神散蜜和生薑自
然汁調敷加官桂尤良
又方治攧撲傷損
用白芥子為末和童便服之死者復甦
治攧撲腫痛
用米粉炒黃為末放地上出火毒氣用醋調罨之腫
消痛止即愈
滅痕方(出經驗良方)治打撲有傷㾗瘀血流注
以半夏為末用水調塗傷處一宿不起痕
又方(出危氏方)治瘀血流注紫黑或傷㾗上血紫黑
用大黃為末以薑汁調塗一夜一次上藥一宿黑者
紫二宿紫者即白矣
治打傷瘡(出本草)
用老鼠一箇自死臘月者和腸肚劈剉油半觔煎令
焦黑用罐收之使時以雞翎惹油傅於瘡上即乾瘥
治打搕傷損瘀血腰痛骨疼骨冷(出本草)
以生薑研微暖塗貼心痛酒醋服之
治打搕損疼痛(出聖惠方)
用夜合花為末酒調服二錢炒(與合歡同)
治腦骨破及骨折
用葱白細研和蜜厚封損處立瘥
治撲損
用胡桃肉合破故紙擣篩蜜丸朝服梧桐子大三十
丸療壓撲損傷擣肉和酒温頓服便瘥用陜洛間者
治打損折去瘀血(出本草)
用甜瓜葉為末酒服之或搗敷之
治一切傷損不可者止血生肌無瘢痕(出本草)
用楊梅核和鹽杵之如泥成挺子竹筒中收遇破即
填小可即傅之此藥之功神聖絶妙
治墜傷撲損瘀血煩悶(出肘后方)
用蒲東末空心熱酒調下三錢服之即瘥
治有中傷因損者腹中瘀血(出本草)
用熱酒調狗膽半箇服之瘀血盡下
治一切傷折(出肘后方)
用寒食蒸餅不限多少為末酒服之驗
治多年傷折不瘥(出肘后方)
以炒冬瓜子末温酒服之
治撲損
取龜血作酒食肉生研厚塗之立效
補骨脂裹方(出聖濟揔錄)治打撲傷損
以補骨脂二兩微炒擣為末用醋煮黃米粥攤在紙
上封裹損處
治打損成瘡不合并竹樁戳破手足
以萆麻子去殼生研貼患處如乾以津唾潤之
治有病呵欠口不合及卒然牙關緊滴水不能入以致
死者(出經驗良方)
用鹽梅二箇擦之牙關即開復又口不合者亦用鹽
梅肉擦兩牙框即合此是風証
閃肭(附論)
凢舉動不慎為外物所擊致死腕折者筋骨損血氣蹉
跌或留積或瘀焮腫疼痛宜速治之外則傅貼肌肉内
加調養榮衛之劑則肢體可完矣
方
補痛丸治閃肭筋骨諸痛
川芎附子赤小豆(各三錢)乳香沒藥(各三錢)
赤土蘇木(各三錢)降真香木鼈草烏(各二)
(錢)烏藥(三錢)
右為細末酒糊丸如梧桐子大每服三四十丸用酒
任下取温暖為度
淹䕡子丸(出德生堂)治墜墮閃肭氣滯腰疼之症
淹䕡子(半兩)沒藥(二錢另研)杜仲(去粗皮半兩)乳香(三錢)
(半另研)破故紙(炒半兩酒浸一兩炒)威靈仙(淨洗一兩)八角
茴香(二兩)川練子(二十一箇去核七箇用巴豆仁炒七箇海金砂二錢炒七箇斑)
(蝥去毒炒過後用)牽牛(四兩止取頭末每一兩炒取二錢)穿山甲(四升)
(蛤粉炒)吴茱萸(洗淨再炒四兩)
右為細末酒糊丸如梧桐子大每服三十丸空心鹽
湯下乾物壓之
治打破血出不止方(出聖濟揔錄)
用燈心爛嚼和津唾貼之或用帛裹之血立止
療打破青腫方(出聖惠方)
以水磨桂塗之赤則以牆中朽骨磨塗之立效
又方(出聖惠方)治墜傷瘀血不散肉色青黑方
取釜臍下土細末塗之一方深掘竈中心好土三升
於鐺以水拌熬熱用青布裹於痛處熨之冷即頻
易
又方
用羊上卧之
治打撲傷損(出海上名方)
以炒松枝節磨用無灰酒下一方井華新水磨塗患
處或用酒煎亦可服
治搕損久年爛者(出本草)
用茯女草葉如天郎機一般研細用鹽些少盫患處
二三伏即可
治打撲傷損
用糟和紅豆末炒熱罨傷處杉板夾之
治皮破
用燒鹽泡湯調四圍蜜亦可
治一切打撲跌傷肢體碎折者
用梧樹向陽根上皮剉碎同酒糟一處擣爛銚内炒
若先將損骨掿上次用藥乘熱厚敷上却用杉木厚
皮杉木片亦可夾住以麻爛編繩纏縛定勿動以黃
蠟鎔為丸如桐子大酒送百十粒日二服夜以甜瓜
子炒焦色為末酒調服至三五十服不妨
治傷折及肭閃折筋骨傷損
用骨碎補石上生者如無用樹上生者取其根拭其
毛後加生薑搗篩以煮黃米粥和傅損處
治打撲傷損及刀斧所傷生血生肌定痛
用好降真香碾為細末臨用看瘡口大小乾糝上便
不疼亦可作膿或以好酒須無灰者同煎服尤佳發
背瘡惡瘡等疾洗去膿水亦可乾貼須用結實色深
者
治打撲傷損出血不止
用紫蘇研爛盫之瘡口自合一方以葉為末乾糝良
治打撲傷損
用牡蠣火煅數次為末濃煎蘇木酒下四五錢如損
上體則食後服損在下則食前服
治被打擊頭面青腫方
用新雄羊肉乘熱封之
又方
以莨菪子為末傅瘡上一方用大豆黃末水調塗之
治打撲傷損
以柑橘葉白酒糟杵細縛痛處或燒地令紅用醋并
潑地上急鋪薦令患人卧蒸出汗内則服藥外則貼
掩則易安
治跌撲内損昏悶不醒者
用生料木香調氣散一貼再加羌活獨活蓬术用水
一盞半童子小便一盞同煎連進三服立效
治打撲傷損
以葱新折者便入爐火中煨乘熱剥擘開其開有涕
便將窨損處仍多煨取續上易熱者崔給事云頃在
澤潞與李抱真并判官李相方以毬杖毬子其軍將
以杖相格便乘勢不能止因傷李相拇指并爪甲擘
裂遽索金瘡藥裹之強坐頻索酒飲至數杯已過量
而面色頳赤斯須云已不痛凢十數度用熱葱并涕
纏裹其指遂畢笑語
金絲膏治打撲傷止痛散血
右將松脂嫩者四兩先鎔二兩傾入水中候冷取出
將已入水者再鎔成汁謂之兩熟却以二兩生者一
處鎔成汁入麻油半兩冬月多些用油紙攤隨所用
大小貼之
治傷損成瘡中風亦治傷損成弓風
以蜀椒麪裹作餛飩灰中炮之使熱斷開口封其瘡
上冷易熱者三五度易之
治諸傷損血氣併心不省
白芷(一兩)大黃木通(各半兩)山梔(十箇)百草霜
(二錢)
右為細末每服二錢蘇木湯下血作潮熱大艾煎湯
醋調
治諸傷便不通
豬苓滑石車前子(各半兩)天花粉(三錢)海金
沙(三錢)
右為細末麥門冬煎湯大小便俱不通生大黃末三
錢當歸尾二錢紅花二錢熟枳殼半兩煎熟大黃末
入加童便酒煎有潮熱除酒用水
治傷紫㾗
紫金皮小便浸七曬作末㾗青腫黑紫色用地黃生
薑汁調不腫用葱汁閃腰痛神麴火煅紅酒淬温服
或米醋和平胃散罨痛處或杜仲制及蒔蘿末酒調
治打撲損筋骨折傷
用胡量草搗篩與松脂乳香花桑柴炭亂髮灰同熬
如彈子大如有其病以熱酒磨一丸服之其疼痛立
止
鬼代丹(出經驗良方)治打不痛
乳香沒藥無名異自然銅(火煅醋淬)木鼈子
(去皮)地龍(各等分)
右為細末蜜丸彈子大酒送一丸遇打著體不痛
治攧撲傷損至折筋骨出者須揣骨歸元位(出經驗良方)
五銖錢(十箇火煅醋淬)乳香沒藥(各半兩)
右為細末每服一錢入麝香少許空心温酒調下以
食壓之
治一切損刺傷諸䖝咬諸瘡口染著風水毒忽瘨腫疼
痛忽如有一條紅線隨脈上出入臓腑宜用此方(出活)
(命方)
皂角子(半兩瓶内煅過)麝香(一分)
右為細末先煮甘草柳枝水淋洗拭乾著藥在瘡口
中用舊罩&KR0034;紙褁定便效
治一切打撲折傷腹中碎痛血氣昏悶大腸秘熱數日
不出後宜服此方(出護命方)
桂心木香當歸檳榔芍藥連翹荆
芥穗(各一分)牡丹皮(去心半兩)牽牛大黃(醋炙香熟各一)
(兩)
右細杵羅為末每服二錢半食後葱湯調下
返魂神白散(出王氏博濟方)治打撲及傷
花乳石(五斤搥碎如皂子大)硫黃(六兩搥碎如皂子大)
右用磁合十一箇先入乳石次入硫黃一重重鋪盡
浮上用鴨舌草(獨掃是也)赤石脂和塗合子口縫又用鹽
泥固濟勿令有小縫紋用新磚一塊四面書金木水
火字中央書土字上放合子用炭火二秤燒之耗及
三分漸漸去之取出合子地坑内埋一宿細研為末
但是刀刃傷損至死者於傷處摻藥其血為黃水更
摻藥其人復活更不痛不疼如婦人産後血暈至死
但心頭煖即以童子小便調下一錢取下惡血如豬
肝片終身不患血風氣若膈上有血化為黃水吐出
及隨小便出立便效若牛角抵人腸出者急内入以
桑白皮縫合肚皮於縫上糝藥可活亦不得封裹如
損血入臓腑熱煎童子小便及入酒少許用一錢服
之此藥真神仙所傳如逢仁德者傅之
神仙餅子(出宣明論)治一切打撲傷損金石刀刃血出不
止者立效此藥敷上無膿退痂便愈
烏魚骨(一兩五月五日前先准偹下)青薊草(一握一虎口人手取團圓是也)
萵苣菜(一握)韭菜(一握)石灰(四兩)
右以五月五日未出本人不語將取三味同杵爛次
後下餘藥味杵得所摶作餅子晒乾用時旋刮用敷
之
正骨散(出楊氏家藏方)治打撲傷折筋攣骨損
蘇木(四兩細剉)當歸(四兩洗焙)無名異(一兩)白萵苣菜
(二兩)沒藥(半兩别研)乳香(半兩别研)
右件㕮咀每服三錢水一盞煎至半盞去滓再入酒
半盞和勻温服不拘時候
大活血丹(出衞生寳鑑方)治打撲折損筋骨俱損痛楚呻吟
瘀血不散内或㾏氣轉側不得或下惡血皮膚青腫
破損傷風手足腰膝不能舉及牛觸人傷刀斧所損
惡血凝結疼痛不止又治癰疽發背腦癰一切惡毒
瘡癤每服一圓濃煎蘇木酒磨下忌一切動風物一
七日婦人温酒磨下孕婦不可服
當歸(三兩研為末)陳欓子(一兩半)無名異(一兩别研)麻
黃(一兩去根節)香墨(一兩)生地黃(三兩研為末)芥菜子
(一兩)附子香(二兩)芍藥(二兩)乳香(半兩别研)
右用生薑一斤取自然汁熬當歸地黃末成膏入衆
藥末拌勻圓如大彈子大隂乾至妙至妙
中興活血方(出衞生家寳方)治打撲傷損等疾神效
沒藥(一兩不焙别研)乳香(一兩不焙别研)麻黃(四兩切細炒黃色)
五月蠶沙(二兩炒)菱角(燒成灰二兩)川歸(二兩切焙)五
月桑條(燒灰秤二兩用五月五日收)土當歸(二兩切焙)
右為末用生地薑各二兩研細入酒醋共一升去滓
煑膏丸前藥如彈子大每服一丸生地黃十寸生薑
三片先研細入酒一盞去滓入藥再研細入酒半升
同煎三五沸温服便睡須忌生冷油麪無鱗魚等物
及牛馬驢肉六十日如牛馬等撲傷以半丸灌之亦
效
補骨丹(出衛生家寳方)治打撲傷損腰痛
山躑躅(三兩)何首烏(三兩酒浸)黃絲瓜(五兩燒灰)雲母
石(二兩研細入藥)自然銅(二兩煅醋淬取胞為度)
右焙碾為末糯米糊為丸如梧桐子大每服三十丸
至五十丸當歸乳香末酒調送下
當歸散治跌撲傷損
川芎當歸(各二兩)没藥(一兩别研)乳香(一兩别研)蘇
木(一兩)
右各剉為粗末酒二升水一升同煎至升半旋飲盡
為度後食臨卧服服訖再依方煎常服如腫消血散
即不用蘇木極佳
六珍湯治跌損生血氣常服至愈
川當歸熟地黃川芎白芍藥乳香(别研)
沒藥(别研)
右各等分為細末每服二錢以酒調服不拘時候神
效
傷損方
自然銅(累累然相綴如亂絲者最佳一兩)
右研細水飛過同當歸沒藥各半錢和勻每服三錢
酒頓服仍以手摩痛處衍義云有人養折趐鴈飼以
自然銅遂飛去
透骨丸治打撲傷損閃肭筋骨手足無力四肢沈重
乳香(别研)沒藥(别研)川烏頭(生去皮臍)破故紙(瓦上炒熏)
晚蠶沙川芎荆芥穗海桐皮自然銅
(火煅醋淬上九味各一兩)草烏頭(生去皮臍三兩)赤小豆(一兩半)
右件為末酒醋麪糊為丸如梧桐子大每服一十丸
至二十丸煎蘇木當歸酒下食後服
治療打跌血滯腰脅疼
破故紙茴香(各炒)辣桂
等分為末熱酒調下
五神丸治打撲傷損整骨續筋生肌止痛
自然銅(半兩火煅醋淬研細)川椒(去月二錢半炒出汗)當歸(半兩洗炒)
沒藥(别研)乳香(别研二味各一錢)
右為細末取青蒿自然汁和丸如菉豆大每服五十
丸熱酒調下
當歸散治打撲傷損
當歸沒藥(各一兩)芍藥木香川白芷川
烏(各半兩)川芎生地黃(各三錢)鬱金(二錢)
右為末空心酒調每服二錢如未愈加川牛膝紅花
蘇木各半兩調服
又方
以晚蠶沙生用細末糝勻綿裹之隨手瘡愈血止
治傷損打撲傷筋骨
以胡孫薑即骨碎補石上生者補損樟樹上生者通
氣治風損各用一半研爛取汁以酒煎或調服留渣
敷傷處制法去皮毛切片微炒常用煮酒内損七日
後飲之
治打撲傷損後三五日水食不入口者
用生豬肉二大錢口中嚼爛或用刀打爛却以温水
洗去血水又再擂爛用隂陽湯打和却用半錢多入
椀中以雞羽送入喉内閉口者以隂陽湯灌下之其
食虫聞此香味竇開瘀血尋上貪食胸中自然開解
却用通藥此損血凝聚心間其䖝食血飽病人心隔
悶他䖝不来探故用此活法
治諸傷損
生獨活(一兩)草烏(二錢)南星(半兩)紫荆皮尖尾
黃橙葉(又名木葛葉能散血)粉葛麥菜(生者佳)藍菜(能住)
(痛)
右此五味倍用不拘等分細末如打傷有大紫赤色
未破血可加良薑山桂皮自然生薑汁調貼無薑水
亦可若紫黑色已退除薑桂薑汁却用後藥煎湯泡
洗上用前藥以葱汁茶清調敷温貼或有痛可用餅
酒麩調藥不用薑痛腫即除仍喫藥消之若傷跌&KR0008;
骨仍用桂乘熱貼之藥氣透骨痛止
治打撲傷損或骨折者
糞土邊尋小黃蝦蟆如指頭大者七枚放沙缽内研
細入生薑自然汁再研如泥用酒調作一服下屢用
有效趙怡夫官常德曾用此療二折足者月餘能行
治攧撲傷損歌
半兩青銅火裏飛却將醋淬最為竒更添乳
沒并香麝能接殘生斷續肢
右五銖錢大者十文諸藥各一兩小者十文諸藥各
半兩研細每服一字空心温酒調下以食壓之妻姪
方恂所傳大有竒效
蘇木酒(出聖濟揔錄)治被打傷損因瘡中風
用蘇木椎令爛研二兩酒二升煎取一升分三服空
心午時夜卧一服
蠶子酒(出聖濟緫錄)治被打傷損因瘡中風
用蠶子不拘多少將刀子於紙上量事刮取約一錢
匕細研煖酒三合至五合調服如行里許更一服
熟大黃湯治打撲腰痛惡血蓄瘀痛不可忍
大黃生薑(同炒如豆大各半兩)
右同炒令焦黃以水一大盞浸一宿五更去滓頓服
天明所下如鷄肝即惡物也
活血丹(出永類鈴方)治打撲傷折骨碎筋疼瘀血腫痛煩
悶風痰癱&KR0146;頑痺婦人血風産後敗血浮腫血氣㽲
痛勞發四肢痠疼孕婦勿服
青桑灰(一斤好醋殺火大栗間焙乾)骨碎補(制焙)南星(生薑汁浸)
(一宿焙)赤白芍藥(兼焙)牛膝(洗焙)川烏(炮)雄烏
豆(各一兩六錢)自然銅(醋淬)木鼈子肉(切和麪炒赤各八錢)
淨細辛(一兩焙)沒藥(四錢)乳香(六錢並别研)白膠香
(三錢)血竭(六錢或番降節代)
右為末糯米粉醋煮丸杵千下集手丸緩則發裂大
丸重六錢濕中丸三錢濕後乾以漆擦手上將兩三
丸柳漆為衣收用每服半丸無灰酒磨化漸煎三五
沸温服無時以紗葛袋收掛淨處經久不壞
治傷損皮肉破及刃傷
急用未經水葱白細切炒極熱裹傷處血止痛定或
用晚蠶蛾為末和石灰罨傷處住痛止血合口
通靈黃膏(出楊氏家藏方)治打撲傷損驢傷馬墜癰疽瘰&KR1031;
鬼箭骨疽漏瘡軟癤眉發背脚膝生瘡遠年惡瘡膁
瘡纏喉風五般痔漏耳鼻内生瘡牙疼等疾須是臘
前七日浸藥於臘日修合
木香當歸(洗焙)金毛狗脊(去毛)防風白及
白斂香白芷白术乳香(别研)松脂(别研)楓
香(别研)杏仁(去皮尖及雙仁者别研各一兩)
右件除乳香楓香松脂外各焙乾細剉用清油三斤
煉熟放冷浸藥於銀石器内文武火養三日勿令大
沸恐損藥力常似魚眼候香白芷黃為度濾過别入
淨鍋内入黃臘八兩細羅黃丹二兩次入已研者楓
香乳香用槐柳枝子不住手攪再上慢火熬少時候
凝成每先用膏藥半分蛤粉為衣温酒送下次用藥
摩病處如損者以竹夾夾直用藥摩之患纏喉風服
藥不下者先用藥於喉外摩之候喉寬然後服之牙
疼齒浮出血者以藥填齒縫如有清水吐之耳内停
風氣疼痛作聲紙撚住藥在耳内
續骨膏(出朱氏集驗方)治打撲傷損骨折
黃蘗半夏桂花
右為末生薑自然汁調塗腫痛處其功全在生薑如
藥乾頻上薑汁為佳
治諸損丸子藥健筋骨生氣血養百脈疎風順氣升降
隂陽虚弱常宜
川牛膝宣木瓜天麻蓯蓉當歸川續
斷(酒浸焙)何首烏(酒蒸)杜烏藥白芷五加皮
(酒浸)狗脊(製)淮烏(薑葱炒)骨碎補(去毛酒浸炒)川
獨活(一兩淨)大川烏附子(各一兩焙)乳香嫰苴
酥(炙)沒藥(别研)自然銅(醋淬)川芎(各一兩)兔絲
子(淘淨酒蒸)杜仲(薑汁炒)蒼术(半生半熟上二味各四兩)全蝎
(半兩炒)破故紙(三兩酒浸用)虎骨(酥炙)北五味子
威靈仙(水洗酒浸)京芍藥川山甲蚌粉(炒)細
辛龜板(酥炙各一兩半)
右為細末酒糊丸常服即補下元藥破傷水方糯米
生用三之二甘草末用三之一沙糖調搽腫處先自
腫赤盡搽敷至瘡口水皆從瘡口出即安
治諸傷至重但不透膜者(出永類鈐方)
以海味中鹹白螵揀大片色白而有絲紅色者成片
鋪在傷處以綿扎之血即止如膏脂出不傷内膜者
即去患人頭心髮不令患人知以熱熨汁於頂上熨
膏脂自入以桑白皮線縫合用給草木蠟葉礠石為
末乾糝之即合
應痛乳香丸(出永類鈐方)治諸損
乳香沒藥信朱(别研半兩)白膠香(一兩同乳香鎔)草
烏(製四兩)石楠藤(二兩)骨碎補(炒去毛)桔梗白
芍藥(各二兩)熟乾地黃(一兩)川烏(二錢)暗松節(燒過)
(存性一兩)荆芥穗(一兩)
右為細末醋糊丸如梧桐子大每服三十丸煨葱或
松節酒下
治傷折損等疾方(出朱氏集驗方)
自然銅(醋淬)木鼈(去油)草烏川烏
治打撲腕折
用菴䕡(味苦微温)煮汁服之甚效
治打撲并搕著疼不可忍
無名異一味為末用二錢温酒調下極妙一說辨無
名異用磨盞口注水彌滿不溢出效
治一切打撲并杖癰疼痛
右用敗龜為末打糯米糊貼之
治磕撲損骨節疼痛不可忍
右用大鯽魚一尾去腸肚煨熟入生薑一小塊同罨
損處有殊效
治搕撲傷損肌膚青腫
用茄子(味甘寒)老黃者一枚切作片如指厚新瓦上焙
乾為末欲卧酒服二錢匕一夜消盡無痕跡也
普濟方卷三百十
