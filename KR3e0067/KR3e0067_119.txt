普濟方卷一百二十明周王朱橚撰
積熱痼冷門
諸熱
治熱結滯經年數發
用胡荽半斤五月五日採陰乾水七升煑取一升半
去滓分服未差更服春夏葉秋冬根莖並用亦可預
備之
治發熱口乾小便少用荽蕤五兩煑汁飲之
治大人及小兒發熱可取雞卵三顆白蜜一合相和服
之立差卒熱悶用羚羊角屑作末研和少蜜服亦治
熱毒痢及血痢
解熱以萶菜研汁作粥食之
竹葉湯治五心熱手足煩疼口乾唇燥胸中熱
竹葉小麥(各一升)知母石膏(各二兩)茯苓
黃芩麥門冬(各二兩)人參(一兩半)生薑(五兩)
栝蔞根甘草半夏(各一兩)
右㕮咀以水一斗二升煑竹葉小麥取八升去滓内
藥煑取三升分三服老小分五服
枳實湯(出千金方)治熱氣手足心煩熱如火
竹葉(二升)枳實(三兩)青箱子白前(各一兩)吳茱萸
黃芩(各二分)栝蔞根麥門冬(各二兩)生薑(六兩)
前胡(一角芍藥)半夏(各五兩)
右㕮咀以水八升煑取二升分三服
門冬丸(出十便良方)治心經有熱
麥門冬(一兩)川黃連(半兩)
右細末煉蜜丸如桐子大食後熱水下二三十丸或
門冬湯下食
千金地黃丸(出千金良方)治心熱
川黃連(四兩麄末)生地黃(半斤研取汁連渣二味拌勻日乾)
右細末煉蜜丸如桐子大每服三十丸食後門冬湯
下(一方地汁為丸)
黃連木通丸(出儒門事親書)治心經蓄熱夏至則甚
黃連(二兩)木通(一兩半)
右為末生薑汁糊為丸每服三十丸食後燈心湯下
日三服
五石湯(出千金方)治胃熱熱病後不除煩悶口中乾渴
寒水石消石赤石脂龍骨栝蔞根
牡礪甘草黃芩(各五分)知母(三分)桂心(三分)石膏(三分)
大黃(二分)
右㕮咀以水七升煑取三升分四服日三夜一
承氣湯(出千金方)治氣結胸中熱在胃管飲食嘔逆渴
前胡枳實桂心大黃寒水石知母
甘草(各一兩)硝石栝蔞根石膏(各二兩)
右㕮咀以水一斗煑取三升分三服
甘露飲(出和劑方)治男子婦人小兒胃中客熱牙宣口氣齒
齗腫爛時出膿目瞼垂重常欲合閉合即飢煩不欲
飲食及目赤腫痛不任涼藥口舌生瘡咽喉腫痛瘡
疹已發未發皆可服之療脾胃受濕瘀熱在裏或醉
飽房勞濕熱相摶致生疸病身面皆黃肢體微腫胸
滿氣短大便不調小便黃澁或時身熱並皆治之
枇杷葉(製去毛)乾熟地黃(去土)天門冬(去心焙)枳殼(去穰麩炒)
山茵蔯(去根)生乾地黃麥門冬(去心焙)石斛(去蘆)
甘草(炙)黃芩
右等分為末每服二錢水一盞煎七分去滓温服食
後臨卧小兒一服分兩服仍量歲數加減與之加乾
葛柴胡尤佳一方有犀角無麥門冬
竹茹湯(出指南方)治胃熱而嘔吐欲知胃熱手足心皆熱者
是
半夏(三分用薑汁半盞漿水一升煑去半切焙)乾薑(三兩)甘草(三分生)
右剉散每三錢青竹茹一彈子許薑棗煎温服或加
前胡
龍腦雞蘇丸(出和劑方)除煩解勞消穀下氣散胸中鬱熱主
肺熱咳嗽治鼻衂吐血崩下血血淋熱淋勞淋氣淋
止消渴除驚悸涼上膈解酒毒又治胃熱口臭肺熱
腥脾疽口乾膽口若常服聰耳明目開心益智
柴胡(要真銀州者二兩剉同木通以沸湯大半升浸一二宿絞汁後入膏)麥門冬(湯浸)
(去心焙四兩)黃耆(去蘆頭一兩)阿膠(炒微燥二兩)生乾地黃(末六兩後)
(入膏)蒲黃(微炒二兩)雞蘇(淨葉一斤即龍腦薄荷也)甘草(炙一兩半)人參(去蘆)
(頭二兩半)木通(剉二兩同柴胡浸)
右除别研藥後入外並搗羅為末將好蜜二斤先煉
一二沸然後下生薑地黃末不住手攪待攪勻時再
下木通柴胡汁慢慢熬成膏勿令焦然後將其餘藥
末同和為丸如豌豆大每服二十丸嚼破熱水下不
嚼亦得虚勞煩熱消渴驚悸煎人參湯下咳嗽唾血
鼻衂吐血將麥門冬湯浸去心煎湯下並食後臨卧
服之惟血崩下血諸淋疾皆空心食前服治淋用車
前子湯下一方虚勞煩熱梔子湯下肺熱黃芩湯下
脾胃熱赤芍藥生甘草湯下肝熱防風湯下腎熱黃
栢湯下痰嗽生薑湯下莖中痛蒲黃滑石末一錢調
下氣淋橘皮湯下室女虚勞寒熱潮作煎柴胡人參
湯下一方有黃連
藕汁膏(出楊氏家藏方)涼血解飢除五心煩熱
藕汁(三盞)生地黃汁(二盞)生薄荷汁(一盞)生薑汁(半盞)
右銀石器内慢火熬成膏每服半匙濃煎當歸湯下
不拘時候
澤瀉湯(出指南方)治身熱汗出煩滿煩滿不得汗出解此由
太陽之經先受風邪與熱相摶腎氣上從風與熱則
為腎氣厥則煩滿謂之風厥宜先以針瀉足太陽補
太陰
澤瀉(半兩)石膏赤茯苓(各一兩)白术防風(各二兩)
右為末每服五錢水二盞煎至一盞去滓服
除渴飲子治心經客熱小便不通燥煩渴
甘草(炙)陳小麥麥門冬(去心)赤茯苓(去皮)乾葛
燈心木通人參(各等分)
右㕮咀每服五錢水一盞半入竹葉五片煎至一盞
去滓温服如發渴細細呷之食後
五味湯治四肢發熱
柴胡(去苗四兩)黃芩赤茯苓五味子(各一兩半)半夏(一兩)
(一分湯洗七遍)
右為散每服五錢水二盞生薑三片棗一箇煎一盞
去滓温服
金花散治心肺積熱咽喉不利口舌生瘡心胸煩悶痰
涎併多
菉豆粉(四兩)雄黃(三分)甘草末(七錢)朴硝(五錢)甜硝(五錢)
白豆䓻(半兩)生腦子(半錢)麝香(半錢)
右為末旋滴生蜜少許研勻入垍合内每服半錢薄
荷水下小兒驚熱宜服之
水解丸治一切熱疾頭疼心燥
肉桂(一兩半去麄皮)麻黃(四兩去根節)芍藥(二兩)黃芩甘草(各一)
(兩)大黃(二兩半煨)
右為散每服二錢以井花水調下蓋覆出汗如未汗
更一服重者不過三服
三黃丸治三焦積熱頭目昏痛肩背拘急肢節煩痛熱
上衝口舌唇焦咽喉腫痛痰涎壅滯眼赤睛疼及大
便秘澁或下鮮血
大黃(酒蒸)黃連(去鬚)黃芩(各等分)
右為末煉蜜丸如梧桐子大每服五十丸不拘時熱
水下臟腑壅實可加丸數以利為度一名三黃湯煎
服
丁香丸治積熱傷寒
丁香(三粒)巴豆(兩粒去殼用管子葉包搥碎去油入鉢内研爛)縮砂(四顆去殼)
烏梅(一箇切片去核上瓦焙乾)
右除巴豆外並為細末仍入巴豆研勻却用百草霜同
和麵糊為丸如菉豆大煎米飲下積塊不拘大小均
有其效
丹參赤膏治少小心腹熱除熱方
丹參雷丸芒硝戎鹽大黃(各一兩)
右㕮咀以苦酒半升浸四種一宿以煉成猪肪一斤
煎三上三下去滓乃内芒硝膏成以摩心下冬夏可
用一方但用丹參雷丸亦佳
地黃丸治心熱大過三焦不順夜卧不寐退熱安身有
虚熱者宜服此藥
生地黃(一兩)人參白芍藥當歸(各半兩)甘草(一分)
右為細末煉蜜和丸如彈子大臨卧濃煎淡竹葉湯
嚼下一丸常服養榮衛用人參湯下
黃耆湯治大熱有瘡宜服此
川芎地黃(生乾者)黃耆芍藥(赤者)防風(各半兩)
羌活甘草(各一分)
右為細末每服二錢葱湯調下荆芥湯亦可
除熱飲子治心驚客熱小便不通口煩燥渴
甘草陳小麥麥門冬赤茯苓赤芍藥
燈草人參(等分)
右搗為餅子每服五錢水一盞半苦竹葉數片煎至
八分去滓温服如發渴細細呷之食後
解毒雄黃丸取積下熱
雄黃(研飛)川鬱金(各一分)巴豆(十四箇去油)
右為末醋煑麵糊丸如麻子大每服五丸加至七丸
熱茶清下裏實用此喉閉以熱茶清調下
犀角黃連散治涼血和經下食積男子婦人上壅餘熱
下部虚寒或遍身生瘡久不愈者
犀角(三錢)常歸(半兩)大黃(二兩)芒硝(二兩)黑牽牛(微炒生四兩)
右為細末每服七錢蜜水食前調服
金真丸治五臟積熱洗滌腸垢潤利燥澁風毒攻疰手
足浮腫或頑痺不仁痰涎不利涕出稠粘胸膈痞塞
臍腹脹滿飲食減少困倦無力凡所内傷並宜服之
黑牽牛(八兩擇淨慢火輕炒四兩生用四兩同取頭末四兩)大黃(三兩米泔浸三日逐)
(日換泔取出切焙乾為細末)
右以皂莢二兩輕炒去皮子水一大碗浸一宿入蘿
蔔一兩切作片子同皂莢一處熬至半碗去滓再熬
至兩盞搜和上伴藥末乾濕得所丸如桐子大每服
二三十丸至五十丸粥飲下不拘時候金興定間宣
宗賜名保安丸
戊申春節使趙伊年幾七旬病身體熱麻股膝無力飲
食有汗妄喜笑善飢痰涎不利舌強難言聲嗄不鳴求
治於先師診得左寸脈洪大而有力是邪熱客於經絡
之中也兩腎外有數瘢遂問其故對以燃香所致先師
曰君之病皆由此也夫人之十二經灌漑通身週而復始
蓋手之三陽從手表上行於頭加之以火邪陽併於陽
勢甚熾焉故邪熱妄行流散於周身而為熱麻(黃帝鍼經四卷)
(口問第一)胃熱則蠱動蠱動則廉泉開故涎下熱傷元氣而
為沉重無力飲食入胃慓悍之氣不修常度故多汗心
火盛則妄喜笑脾胃熱則消殼善飢肺金衰則聲嗄下
鳴仲景云微數之脈慎不可灸恐致傷筋血難復也君
奉養以膏粱之味無故加以火艾之毒熱傷經絡為此
病明矣内經云熱淫所勝治以苦寒佐以苦甘以甘瀉
之以酸收之當以黃蘗知母之苦寒為君以瀉邪火壯
觔骨乃腎欲堅急食苦以堅之黃芪生甘草之甘寒瀉
熱實表五味子酸止汗補肺氣之不足以為臣炙甘草
當歸之草辛和血潤燥升麻柴胡之苦平行少陽明二
經自地升天以苦發之者也以為佐㕮咀同煎取清汁
服之更鍼刺四肢以瀉諸陽之本使十二經相接而瀉
火邪不旬日良愈遂名其方
清神補氣湯
蒼术(四錢)藁本(二錢)升麻(六錢)柴胡(三錢)五味子(一錢半)黃蘗
(二錢)酒知母(二錢)陳皮(一錢半)黃芪(三錢)生甘草(二錢)當歸(二錢)
右剉如麻豆每服五錢水五盞煎至一盞去滓空心
候大小便利覺飢時服之待少時以美饍壓之
春雪膏治涼心退悶熱極壅盛
寒水石石膏滑石代赭石朴硝(各五錢)
甘草(三錢)
右為末每服二錢井水調下
硃砂膏治心臟驚熱至甚不省人事
硃砂硼砂燄硝(各二錢半)金銀箔(各五片)寒水石(五錢)
腦子(一字)粉草(三錢)石膏(五錢)
右為末每服二錢麥門冬二十粒去心煎湯調下
酒蒸黃連丸治膈熱解酒毒厚腸清脾胃火
黃連(半斤淨用酒二升浸以瓦器置甑上累蒸至爛取出晒乾)
右為末滴水丸如桐子大每服五十丸食前温水吞
下
治熱氣塞咽喉以紫菜煑汁飲之
治傷熱以麻黃一把去節綿褁以好酒五升煮取半升
去滓頓服表發汗出則愈冬月用酒春宜水煑之良
治熱攻心煩燥恍惚以牛蒡根搗汁一升食後分為三
服良
治虚熱益氣和中止煩滿以白粱米炊飯食之
解熱以地榆葉作飲代茶
治大熱心悶者用槐子燒末酒服方寸匕
治中大熱狂失心燥悶以棟實作湯浴之
治熱腹痛用粟米粉水煑服之
去熱氣以天麻子作飲服之
療熱壅涼膈上嘔積滯(劉禹錫傳信方著石旻山人甘露飲)
蜀朴硝成末每一大斤用蜜冬用十三兩春夏秋用
十二兩先搗篩朴硝成末後以白蜜和令勻便入新
青竹筒隨小大取一節著藥得二斤已上即不得令
滿却入炊甑中令有藥處在飯内其虚處出其上不
妨甑篳即得候飯熟取出承熱綿濾入一甆鉢中以
竹篦攪勿停手令至凝即藥成收入盒中如熱月即
於冷水中浸鉢然後攪每食後或欲卧時含一匙半
匙漸漸咽之如要通轉亦得
除客熱上心煩用梨食之良然不多食
治大熱發頭熱者令腦縫裂開
取黑虱三五百搗碎傅之
療一切熱毒氣
用大木皮與苦桃皮櫻桃皮三味各去麄皮淨洗焙
乾等分擣羅酒調服一錢匕服食無忌
治一切熱毒暑月用之(出本草方)
用虎杖和甘草煎色如琥珀可愛堪看嘗之甘美瓶
置井中令冷澈如冰白甆器及銀器中盛以茶啜之
治肝毒熱用決明子作菜食之
痼冷(論)
夫苟得其養無物不長苟失其養無物不消人之處世
飲食為上湯藥次之惟其口腹不充嗜慾無節所以臟
中停寒而為之沈痼也男子精流女子帶下骨寒腦冷
氣血之衰嘔吐惡心久泄暴下皆證耳療治之法雖貴
乎温補不貴乎大剛惟於滋血養氣中佐以薑桂雄附
為愈抑古人所謂精不足者補之以未老此尤當加意
焉苦夫熱劑剛燥極欲陽氣頓回吾恐腎水易涸心火
獨炎識者未保其性
方
沈香蓽澄茄散(出和劑方)治下經不足内挾積冷臍腹弦急
痛引腰背面色痿黃手足厥冷脇肋虚滿精神困倦
臟腑自利小便滑數大能補護四十以上者宜服之
附子(炮去臍四兩)沈香蓽澄茄葫蘆巴(微炒)肉桂(去麄)
(皮)茴香(舶上者微炒)補骨脂(微炒)巴戟天(去心)木香川練
(炮去核各一兩)川烏(炮去臍半兩)桃仁(去皮尖麩炒二兩)
右同為細末每服二錢水一盞入鹽末少許煎八分
去滓稍熱服之如育腸小腸一切氣痛服之有效空
心食前服
艾硫丸(出十便良方)去邪養正補真益脾治髓冷血虚腰疼
脚弱及傷冷心腹疼痛霍亂吐痢自汗氣急下元久
虚小便頻數婦人衝任不足月水愆期腹脇刺痛崩
漏帶下全不思飲食兼治傷寒陰證手足厥冷脈微
自汗
熟艾(十兩用糯米一升煎成粥投于内再用手拌令勻於日中曝乾)乾薑(十兩)
生硫黃附子(各二兩)
右為細末麵糊丸如桐子大每服三十丸或五十丸
温米飲下食前
附子理中丸(出和劑方)治脾胃寒冷心腹絞痛嘔吐泄利霍
亂轉筋體冷微手足厥寒心下滿腹中雷鳴嘔吐噦
不止飲食不進及一切沈寒痼冷並皆治之
附子(炮去皮臍)人參(去蘆)乾薑(炮)甘草(灸)白术(各三兩)
右為細末煉蜜和丸每兩服一十丸以水一盞化破
煎至七分稍熱服之空心食前服一方小兒分作二
三服大小以意加減
紫沈煎丸(出醫學大成)治虚寒積冷伏滯陰氣心腹膨脹兩
脇疼痛
巴豆霜(一分酒半升先入銀器内煑之)硫黃(滴水研極細)青皮
胡椒硇砂(各一兩酒半升煑去石入巴豆内酒内熬如稀糊入沈香前項藥作一處)
(熬成膏)丁香阿魏(酒半升研花盡)没藥(搗碎酒半升化盡入匕酒)
㯽榔官桂(不見火各一兩)乾薑(三分)良薑(一兩水煑六七沸日乾)
木香(不見火)硃砂(半兩别研)沈香(一兩使煉蜜一斤别研)
右為末次入硫黃硃砂二味研勻入前膏於臼杵三
千下丸如梧桐子大每服三十丸陳皮湯下如卒暴
心痛醋嚼下立見效驗
北亭丸(出和劑方)治脾元氣弱久積寒冷心腹脇脹肢滿刺
痛面色青黃肌體瘦弱怠惰嗜卧食少多傷噫氣吞
酸噦逆惡心腹中虚鳴大便泄利胸膈痞塞食飲不
下嘔噦霍亂體冷轉筋及五膈五噎痃癖瘕聚翻胃
吐食久痛久利並皆治之
縮砂仁胡椒肉桂(去麄皮)厚朴(去麄皮薑汁炙)附子(炮去)
(皮劑)川芎當歸(去蘆劑碎)陳皮(去白)乾薑(炮)甘草(炙各四兩)
青鹽(别研二兩)白术(别搗末入三兩)北亭(即硇砂也醋淘炒研二兩用)
五味子(揀一兩半)阿魏(醋化去砂石一兩半)
右為末用銀石鍋内入好酒醋五升白沙蜜一十兩
先以白亭阿魏青鹽三味并好頭麵一升同煎稠粘
便下藥味半斤以來更煎如稀麵漸漸入藥末煎得
所離火傾出更以乾藥末和搜成劑更搗一千杵丸
如桐子大每服十五丸微嚼破用生薑鹽湯下温酒
亦得空心服之忌羊血豉汁
黑錫丹(出和劑方)治脾元久冷上實下虚胸中痰飲或上攻
頭目徹痛睛昏眩及奔豚氣上衝胸腹連兩脇膨脹
刺痛不可忍氣欲絶者及陰陽氣上下不升降飲食
不進面黃羸瘦肢體浮腫五種水氣脚氣上攻及牙
根腫痛滿口生瘡齒欲落者兼治脾寒心痛冷汗不
止或卒暴中風痰潮上膈言語難澁神昏氣亂喉中
痰響狀似癱瘓曾用風藥弔吐不出者宜用此藥百
粒煎薑棗湯灌之壓下風涎即時甦省風涎自利或
觸冐寒邪霍亂吐瀉手足逆冷唇口青黑及男子陽
事痿怯脚膝酸軟行步乏力臍腹虚鳴大便久滑及
婦人血海久冷白帶自下歲久無子血氣攻注頭面
四肢並宜服之兼療膈胃煩壅痰飲虚喘百藥不愈
者常服尅化飲食養精神生陽遂陰消磨冷滯除濕
破癖不動真氣使五臟安寧六腑調暢百病不侵歌
曰陰損陽衰實可傷縱調榮衞亦難將氣羸血運痰
生者試聽桑君為發揚又歌曰夫妻合會功成肆鈴
子沈香一兩賖木附葫蘆陽起破桂茴香肉豆等無差
梧桐酒糊精修煉反老還童事可嘉
沈香附子(炮去皮劑)葫蘆巴(酒浸炒)陽起石(研細水飛)肉桂
(去皮只須半兩)茴香(舶上者炒)破故紙(酒浸炒)肉荳蔲(麵褁煨)金鈴
子(蒸去皮核)木香(各一兩)黑錫(去滓秤)硫黃(透明者結炒子各二兩)
右用黑盞或新鐡銚内如常法結黑錫硫黃砂子地
上出火毒研令極細入藥並杵羅為末都一處和勻
入研自朝至暮以黑光色為度酒糊丸如梧桐子大
陰乾入布袋内擦令光瑩每服三四十粒空心薑鹽
湯或棗湯下婦人艾醋湯下
附子茴香散(出醫方大成)治氣虚冷心腹絞痛
肉豆蔲(煨)茴香(炒)木香白术(炒)人參
白茯苓乾薑(炮各一兩)附子(大者一枝炮去皮劑)丁香
甘草(炙各半兩)
右㕮咀每服三錢水一盞鹽少許煎七分空心服
走馬茴香丸(出御藥院方)治丈夫積年傷憊久冷及治痃氣
備急
黑附子(去皮劑)桂葫蘆巴馬藺花(炒)青橘皮(去白)
舶上茴香川楝子(炒)乾薑(炮)巴戟(去心)破故紙(各半)
(兩)
右為末用酒打麵糊和劑為丸如菉豆大每服空心
鹽湯下二十丸
安息香丸治虚冷補元陽益氣血
安息香天雄(炮製去皮劑)硫黃(研)陽起石(研)附子(炮製)
(去皮劑)鍾乳(研)白礬(熬令汁枯研)木香蛇床子(炒)
白龍骨(研各一兩)
右為末更合研三日用黃狗外腎去筋膜細研以法
酒熬成膏和劑丸梧桐子大每服二十丸温酒下
金鎖正元丹(出和劑方)治真氣不足元臟虚弱四肢倦怠百
節酸疼頭昏眩痛目暗耳鳴面色黃黑鬢髮脫落頭
皮腫痒精神昏困手足多冷心胸痞悶繞臍切痛膝
脛酸疼不能久立或脚弱隱痛步履艱難腰背拘急
不得俯仰腹痛氣刺兩脇虚脹水穀不消大便不調
嘔逆惡心飲食減少恍惚多忘氣促喘急夜多異夢
心忪盜汗小便滑數遺精白濁一切元陽虚冷之病
並能治之
五味子(一方用五倍子)茯苓(去皮各八兩)紫色戟(去心十六兩)補骨
脂(浸炒十兩)肉蓯蓉(淨洗焙乾)葫蘆巴(炒各一斤)龍骨硃砂(别研)
(各三兩)
右為細末入研藥令勻酒糊為丸如梧桐子大每服
十五丸至二十丸空心食前温酒吞下或鹽湯亦得
青硫丸治久冷峻補元陽
硫黃(酒一斤甘草水研三日)附子(炮製去皮臍)山茱萸(各四兩)白豆
蔲(去皮)肉豆蔲(去殼)木香(各二兩)牛膝(酒浸切焙三兩)艾葉(焙乾一兩)
右為末拌勻蒸木瓜肉和搗丸桐子大每服十丸至
十五丸空心鹽湯下如腰脚疼痛用木瓜湯下
益神丸補元陽治久冷
硫黃(酒甘草水研一日)木香肉豆蔲(去殼)㯽榔(剉)桂(消去麄皮)
附子(炮製去皮劑)青橘皮(湯浸去白焙)乾薑(炮各一兩)
右為末和勻用糯米粥丸如桐子大每服十丸至十
五丸空心酒下
烏金丸(一名黑錫丸一名黑錫丹)治脾元久冷上實下虚胸中痰飲
或上攻頭目徹痛目常昏眩及賁豚氣賁衝胸腹連
兩脇膨脹痛不可忍氣欲將絶陰陽氣上下不能升
降飲食不進面黃羸瘦腹滿膨脹肢體浮腫泄瀉嘔
逆自汗心忡小便頻數一切虚寒皆治(出驗效濟世方)
黑錫(二兩)硫黃(一兩)木香(一分)附子(一兩去皮劑)舶上茴香(一兩)
川連肉(半兩)破故紙(半兩)肉豆蔲(四箇去殼)
右先將黑錫於銀石器内候鎔飛煉數次澄下麄滓
令盡次剉硫黃細末入在錫内攪和如膏以紙攤在
地上出火毒以碗蓋一宿硫黃須先研令極細黑錫
旣溶連銚取起離火以所研硫黃傾在内急以火箸
等物攪勻之以碗覆之即硫黃不至飛去旣傾出錫
卻以破故紙於銚内惹錫並硫黃右為細末酒糊丸
如桐子大每服三十丸或四十粒空心食鹽湯下良
久以食物壓之尤治元陽虚損精神耗弱等疾
震靈丹(出和劑方)此丹不犯金石飛走有性之藥不濕不燥
奪造化沖和之功大治男子真元衰憊五勞七傷臍
腹冷痛肢體酸疼上盛下虚頭目昏眩心神恍惚血
氣衰微及中風癱緩手足不遂筋骨拘倦腰膝沈重
容枯肌瘦目暗耳聾口苦舌乾飲食無味心腎不足
精滑夢遺膀胱疝墜小腸淋瀝夜多盜汗久瀉久痢
嘔吐可食八風五痺一切沈寒痼冷服之如神及治
婦人血氣不足崩漏虚損帶下久冷胎臟無子服之
無不愈者(方見諸虚門補益諸疾類)
保元丹治老弱諸沈寒痼冷小便滑數大便時泄腰腿
臍腹疼痛困倦瘦虚食減
附子(炮去皮臍)肉豆蔲白术山藥乾薑(炮)
赤石脂(各一兩)肉桂
右為細末水糊為丸如桐子大每服三二十丸空心
酒下
痼冷丸(出千金方)治心腹痼冷
白术(半兩)神麯(一兩炒令黃色)川薑(炮)桂心(各二錢)川椒(一錢炒香)
吳茱萸(三錢洗)
右為細末蜜水糊為丸如桐子大食前米飲下五十
丸或百丸一方為散米飲服方寸匕
崔氏烏頭丸(出和劑方)治風冷邪氣入乘心絡或腑臟暴感
風寒上乘於心令人卒然心痛或引背膂乍甚經久
不瘥並宜服之
附子(炮去皮臍)川烏(炮去皮劑)赤石脂(各二兩)蜀椒(去子及閉口者炒出)
(汗)肉桂(去麄皮)乾薑(炮去二兩)
右細末蜜和丸如桐子大每服三丸温酒下覺至痛
處即止若不止加至五六丸以知為度若朝早服無
所覺至午時再服三丸夜又服三丸凡患心痛每旦
服三丸稍加至十丸盡一劑遂終身不發忌猪肉生
葱
來復丹(出和劑方)此藥配類二氣均調陰陽奪天地沖和之
氣乃水火旣濟之方可冷可熱可緩可急善治榮衛
不交養心腎不升降上實下虚氣閉痰厥心腹冷痛
臟腑虚滑不問男女老幼危急之證但有胃氣無不
獲安補損扶虚救陰助陽(方見諸虚門補壯元陽類)
温脾湯(出本事方)治痼冷在腸胃間連年腹痛泄瀉休作無
時服諸熱藥不效宜先取去然後調治易瘥不可畏
虚以養病也
厚朴乾薑甘草桂心附子(各二兩用生)大黃
(生四錢碎切湯一盞漬半日搦出滓煎湯時和滓下)
右細剉水二升半煎八合後下大黃汁再煎六合去
滓澄去脚俟至晚分作三服温温自夜至曉令盡不
剩食前更以乾薑丸佐之
乾薑丸(出本事方)
乾薑巴豆(去心炒黃研)大黃人參(各一兩)
右除巴豆餘為末同研煉蜜丸如桐子大服前湯時
用湯吞下一丸米飲亦得有人因憂愁中傷食結積
在腸胃故發吐痢自後至暑月稍傷則發暴下數日
不已玉函云下痢至隔年月日不期而發者此為有
積宜下之止用温脾湯次服乾薑丸後服白术散
白术散(出本事方)
白术木香附子人參(各等分)
右細末每服二錢水一盞生薑三片棗一枚煎六分
去滓服
走馬寸金丸(出傳信通用方)治男子下元虚冷真氣怯弱肝腎
客寒小腸氣痛牽引肋脇臍㽲痛不可忍者手足厥
冷多出冷汗不能屈伸面色青黃時發時止立有神
效
玄胡索川當歸(剉)舶上茴香川蓮子(各一兩)
南木香(半兩不炒)乾全蝎(三箇已上並炒令紫色)
右並為細末米醋糊丸桐子大每服二三十丸空心
鹽酒下患久服一月可去根
二氣丹(出和劑方)助陽消陰正氣温中治内虚裏寒冷氣攻
擊心脇臍腹脹滿刺痛泄痢無度嘔吐不止自汗時
出小便不禁陽氣漸微手足厥冷及傷寒陰證霍亂
轉筋久下冷痢少氣羸困一切虚寒痼冷並宜服之
硫黃(細研)肉桂(去皮為末各一兩)乾薑(炮為末)硃砂(研為末各二錢)
附子(一箇大者炮去皮臍為末半兩)
右並勻研細用麵糊為丸如梧桐子大每服三十丸
煎艾鹽湯下放冷空心食前服
浴體法治下元虚冷腰腹冷痛崩帶一切冷病
椒目川烏細辛乾薑桂(已上各等分)
右為麄末水煮澡浴下部為妙
温胃丸治寒痼冷嘔噦吐逆心胸噎痞減食(洹東馬公正方)
京三稜(焙切三分)附子(一箇炮)乾薑(炮)青皮桂(各半兩)
右為細末醋糊為丸如豆大每服二三十丸米飲下
金銷正陽丹(出本事方)
砒(一兩火煨)巴豆(十粒去油)烏頭(一兩炮去皮臍)木鼈(六箇去殼)雄黃(半兩)
右併為末用黃臘瀝青好者各一兩半黃丹一兩硃
砂一兩半細研溶熱入前項藥末乘熱丸如雞頭大
每服一丸常服空心鹽湯下小腸氣痛炒茴香酒冷
下木通煎湯下滑腸脫肛乾薑艾同煎酒温下心氣
痛燒鐡淬醋下二丸氣塊嚼乾柿子下一丸婦人紅
脉不行及産後諸疾當歸酒下眼多冷淚鹽椒煎湯
下
匈奴露宿丸(出千金方)治寒冷積聚
礬石桂心附子乾薑(各二兩)
右為末蜜丸如桐子大每服十丸日三後稍加之
大已寒丸(出濟生拔萃方)治久寒積冷臟腑虚弱心腹㽲痛脇
肋脹滿泄瀉腸鳴自利汗米穀不化陽氣暴衰陰氣
獨勝手足厥冷傷寒陰勝神昏脈短四肢怠惰並服
蓽撥肉桂(各四斤)乾薑高良薑(各六斤)
右細末水煑麵糊丸如桐子大每服二十粒湯飲下
食前此藥燥甚能治臟腑虚寒滑而下痢及泄瀉腸
鳴水穀不化自非看得清切灼然臟寒泄瀉不可輕
服多有泄瀉溏瀉之患用温熱藥不止者宜用緊澁
之劑可於斷下湯方中求之
玉華白丹(出和劑方)清上實下助養根元扶衰救危補益臟
腑治五勞七傷夜多盜汗肺萎虚損久嗽上喘霍亂
轉筋六脈沈伏唇口青黑腹脇刺痛大腸不固小便
滑數夢中遺泄肌肉瘦悴目暗耳鳴胃虚食減久瘧
久痢積寒痼冷諸藥不愈者(方見諸虚門補肚元陽類)
玉抱肚(出百一選方)治停寒痼冷心腹刺痛常繫於臍腹間
甚妙一方用針砂如法炒訖止入硇砂半兩並不用
餘藥
針砂(四兩鐵銚内火炒用木或竹捧兒不住手攪烟出盡為度放冷)白礬(半兩)硇砂
(五分)粉霜(五分)
右白礬等三味同研為細末與針砂拌和只作一服
以水數點洒用匙拌攤令勻厚皮紙為貼闊二寸以
上長四五寸貼之外以帛子包繫疼處或常繫臍下
如覺太熱即以衣襯之若藥力過再洒水如前拌用
其熱如初可用四五次藥力過退即將針砂再炒過
别入餘藥仍可用一方用雄黃半錢無粉霜
大建中湯(出千金方)治心脇中大寒大痛嘔不能飲食飲食
下咽自知偏從一面下流有聲泱泱然若腹中寒氣
上衝皮起出見有頭足上下而痛其頭不可觸近
蜀椒(二合)乾薑(四兩)人參(二兩)飴糖(一升)
右㕮咀以水四升煑取二升去滓内糖微火煑令得
一升半分三服服湯如炊三升米久可飲粥二升許
更服當一日食糜温服之
養正丹(出和劑方)卻邪輔正助陽接真治元氣虚虧陰邪交
蕩正氣乖常上盛下虚氣不升降呼吸不足頭旋氣
短心神怯弱夢寐驚悸遍體盜汗腹痛腰疼或虚煩
狂言口乾上喘翻胃吐食霍亂轉筋咳逆不定又治
中風涎潮不省人事陽氣欲脫四肢厥冷如傷寒陰
盛自汗唇青脈沈最宜服之及婦人産後血氣身熱
月候不均帶下腹痛悉能治療常服濟心火強腎水
進飲食(方見諸虚門補壯元陽類)
玉壺丸治元臟久冷益真氣進飲食壯筋骨駐顔
烏頭(大者炮裂去皮臍十五枚)硇砂(水飛研)陽起石(煅研各一兩)硫黃
(半兩研)
右為末酒煑麵糊丸如梧桐子大每服十五丸空心
鹽湯下(婦人醋湯下)
露宿丸(出千金方)治遇冷氣心下結繫嘔逆寒食不消并主
傷寒晨夜觸寒冷惡氣
附子烏頭桂心礬石(各四兩)
右為末蜜丸如豆大以酒服三丸日三加至十丸藥
耐寒冷忌熱食近火宜冷食飲
治痼冷風眩寒中手足冷胃口寒臍下冷百病五勞七
傷第一令人能食二強盛三益氣四有子神驗方(出千)
(金方)
大豆(二升半)烏頭(一百五十枚)生地黃(一十五斤取汁)
右以除日㕮咀烏頭以酒一斗半和地黃汁浸烏頭
至破日絞去滓納豆藥汁中至除日出曝之有汁更
浸曝之至汁盡藥成初服從二豆起可至二十豆酒
服之有病空腹服無病食後服四時合並得二月二
月為上時藥令人能食益氣強盛有子髮白更黑齒
落重生病熱人不可服
茱萸消石湯(出千金方)治久寒不欲飲食數十年癖飲
吳茱萸(八合)硝石(一升)生薑(一斤)
右以酒一斗水解令二斗煮藥取四升服二升病即
下去勿更服也初下如泔後如汚泥若如沫滓吐者
更可服之養如乳婦法
温胃散治痼冷温脾止痛噦和氣
橘皮(二兩)桂(一兩)乾薑(炮半兩)
右為細末每服一錢薑湯下空心服
半夏湯(出千金方)治胸滿有氣心腹中冷
半夏(一升)桂心(四兩)生薑(八兩)
右㕮咀以水七升煮取二升一服七合日三服
生薑湯(出千金方)温中下氣
生薑(一斤)甘草(三兩)桂心(四兩)
右㕮咀以水六升煮取一升半一服五合日三服
三聖丸(一名三仙丸)補男子下元虚弱冷氣一烏二术三茴
香久服令人壽命長和血駐顔精神爽養神利氣助
容光丹田補暖神緣住耳目聰明鬢不蒼每日常服
十丸數空心温酒共鹽湯(方見諸虚門補益輕身延年類)
治積年冷病方(出千金方)
蜀椒(二兩)香豉(一升)
右擣椒為末和豉更擣三千杵丸如彈子大食前酒
服日再
半硫丸(出和劑方)除積冷暖元臟温脾胃進飲食治心腹一
切痃癖冷氣及年高風祕或泄瀉等並皆治之
半夏(湯浸七次焙乾為末)硫黃(明淨好者研令極細用柳木槌子殺過)
右等分以生薑自然汁同熬入乾蒸餅末攪和勻入
臼内杵數百下丸如梧桐子大每服空心温酒或生
薑湯下十五丸至二十丸婦人醋湯下或用葱白一
條生薑三片煎入阿膠二片溶開食前空心送下
治諸冷極醫所不治(出千金方)
用馬藺子九升淨治去土空腹中服一合日三飲及
酒下之服訖須臾以食壓之取瘥乃止
金液丹(出和劑方)固真氣暖丹田堅筋骨壯陽道除久寒痼
冷補勞傷虚損治男子腰腎久冷心腹積聚脇下冷
癖腹中諸蟲失精遺溺形羸力劣脚膝疼弱冷風頑
痺上氣衂咳逆寒熱霍亂轉筋虚滑下痢又治痔漏
濕䘌生瘡下血不止及婦人血結寒熱陰蝕疽痔(方見)
(諸虚門補壯元陽類)
洞陽丹(出濟生方)治陽虚陰盛手足厥冷暴吐大下脈細羸
瘦傷寒陰證治之
附子(炮去皮臍)鍾乳粉(各二兩)天雄(炮去皮三兩)川烏(炮去皮四兩)
陽起石(火煅一兩)硃砂(一兩别研細)
右為細末酒煑神麯糊為丸如梧桐子大每服五十
丸空心温酒鹽湯任下
赤丸(出千金方)治氣厥冷
茯苓桂心(各四兩)細辛(一兩)烏頭附子(各二兩)射罔
(如大棗一兩)
右為末内真朱為色蜜丸如麻子大空腹酒服一丸
日再夜一不知加至二丸以知為度一方用半夏四
兩不用桂
又方(出千金方)治胸滿氣噫下部冷腹㽲痛
半夏(八兩製)生薑(六兩)橘皮(四兩去白)桂(二兩)吳茱萸(五十粒湯炮洗)
(一次)
右㕮咀用水十升煑取四升五服冷又再温空心食
前服
人參湯(出本事方)治丈夫婦人小兒唇青面黃肚裏冷痛牽
引小腹以至翻胃換食嘔吐口苦舌乾少寤多寐手
不製遠年近日一切脾胃冷病悉能除愈
人參(一兩)茯苓(一兩白者)牡礪(一兩煅)粉草(一兩)黃耆(一兩鹽炙)
附子(七錢以上重者炮去皮臍一半箇)
右為細末每服三大錢鹽湯點服忌生冷油麵粘膩
等物昔一婦人年四十餘歲患十年翻胃面目黃黑
歴三十餘人醫不取效脾腧諸穴燒灸交通其疾愈
甚服此藥不五七日間頓然無事堅忍服至一月遂
去其根自是服之不三五服些少脾疾立便痊平能
全胃氣生肌肉進飲食順榮衛常服大有補益屢試
屢驗幸毋忽焉
又方(出本事方)
浮椒(二兩)茴香(一兩)粉草(一兩)
右為末每服二錢熱湯點服忌如前
大已寒丸(出御藥院方)治中焦氣弱脾胃受寒飲食不美氣
不調和退陰助陽除臟腑積冷心腹疼痛大便滑泄
腹中雷鳴霍亂吐瀉手足厥逆便利無度及療傷寒
陰濕形氣沈困自汗
附子(炮去皮臍)川乾薑(炮製)高良薑(剉炒)吳茱萸(炒)桂(去皮)
川烏頭(炮裂去皮臍剉如豆大再炒令)
右為細末醋煮麵糊丸梧桐子大每服五七十丸熱
米湯下空心食前日進一服無忌
接真湯(出御藥院方)治陰病手足厥冷臍腹疼痛真氣不足
衰憊欲絶
沈香丁香(各二錢)麝香(一錢)附子(炮去皮臍四兩)
右為麄末水二盞生薑七片棗三枚去核煎至一盞
去滓温作一服
硫黃丸(至熱)治人之大冷夏月温飲食不解衣者
硫黃礬石乾薑茱萸桂烏頭
附子椒人人參細辛皂角當歸
右等分隨人多少擣蜜丸如梧桐子大一服十丸至
二十丸日三服若冷痢者加赤石脂龍骨即便愈也
橘皮益智湯治痼冷在内陰氣交攻心痛如刺
青橘皮(湯浸去白焙)益智(去皮)烏頭(炮裂去皮臍)葳靈仙(去土各一)
(兩)
右剉如麻豆每服三錢水一盞生薑三片鹽少許煎
六分去滓食前温服日三
雄硃丹(出百一選方)治宿寒痼冷飲食嘔逆久則羸弱變成
勞瘵
硃砂雄黃(各二兩以上用沙盒一箇先以牡丹皮二兩内外薰黃入藥於内以酸醋)
(和臘茶作餅蓋定盒口以赤石脂固濟合縫又用赤石脂泥褁盒子一重再用黃泥紙筋又褁一重)
(先以草火焼令赤次以灰火五斤漸漸添至一秤候火力稍消取出掘坑一尺埋一宿去火毒取出研)
(入後藥)附子(炮别為末)胡椒肉桂赤石脂木香
沈香蓽撥丁香白术乳香(半兩同赤石脂共研細)
右為末入前藥研勻以青酒二升三分熬去二分入
附子末煮糊丸桐子大每服一十丸空心温酒鹽湯
任下
蓽澄茄丸(出王氏博濟方)治丈夫元陽虚冷氣上衝心胸滿悶
腹脇雷鳴或多攻刺嘔噦膨脹
沈香丁香木香舶上茴香(各半兩)烏藥(一兩)
白芷(一兩一分)葫蘆巴(三分)蓽澄茄(一分)
右件八味同為末煉蜜為丸如彈子大每服一丸生
薑鹽湯嚼下
三建湯(出永類鈐方)除痼冷扶元氣凡寒邪外攻六脈沈微
手足厥逆大小便滑數及中風涎潮不省人事傷寒
陰證並治
天雄(炮去皮臍)附子大川烏(並炮各等分)
右㕮咀四錢水二鍾薑十五片煎八分温服無時一
法加肉桂小麥
椒附丸(出永類鈐方)治内挾積冷臍腹弦急痛引腰背時有
盜汗小便滑數心腹脹滿
附子(炮半兩)㯽榔牽牛(炒)五味子(各一兩)川椒(去子炒出)
(汗半兩)淨陳皮乾薑(炮)石菖蒲(各一兩)
右剉碎好醋煮令乾焙令黃為末醋煑麵糊丸梧桐子
大每服三十丸鹽湯酒空心下婦人血海冷當歸酒
下泄瀉飯飲下冷痢薑湯下赤痢甘草湯下
青城山葛真人秋乳丹(出衛生家寳方)治男子脾腎久弱下部
一切痼冷之疾遺泄下禁小便滑數囊外濕痒及脾
元不固飲食無味久而脾泄變為寒熱似痁而多寒
滑瀉白膿及婦人子宫久冷胎胞不固赤白帶下並
宜服之
秋石(四兩)鍾乳粉(二兩真者)雲母粉(二兩)牡蠣(左顧者以黃泥固一指厚)
(於文武火煨乾候以炭火煅通紅不拘多少去外黑者用粉研細四兩)寒水石(半斤生研)
(為粉内信砒一兩以一沙合内盛得一好上下以粉緊填信砒一兩外用紙筋黃泥固重約半指)
(厚節乾以上十斤火一煅去盡砒烟取出放冷用白礬三兩内一兩飛過)
右六味同研極細用圓正半夏十兩為末水熱煮成
稀糊為丸每服一二粒空心鹽湯下婦人醋湯下丸
如梧子大候極乾服一法用冷水滴為丸只要研
極細陰乾復以乾鍋盛用瓦片子蓋頭大火一煅功
力尤大半夏稀糊丸者平稳功力雖少久服見效
三陽丹(出衛生家寳方)治男子氣弱丹田冷痛臟腑泄瀉婦人
血海冷疼一切冷病並皆治之五月五日將新瓶
一隻收大艾葉一瓶按緊不令虚用好酒煮三升淋
下瓶内以箬葉並紙扎縛了次又用泥封却逐日將
去日中晒至九月重陽日取開焙乾為細末用煮酒
打麵糊修為丸如梧桐子大每服三十丸至四十丸
空心用鹽湯吞下婦人醋湯下大有功效更不盡述
金罌煎(出衛生家寶方)治男子氣弱丹田冷痛臟腑泄瀉婦人
血海冷疾一切病並皆治之冬月採金罌子俗名雞
頭罌未十分熟者不拘多少新蘿中擦去刺以竹刀
或銅刀破開刮去穰淨洗&KR0008;略乾擣碎甆鍋中用水
煎四五十沸濾去滓熬汁候濃如水糖用雞頭肉為
細末同熬成膏每服一匙頭許空心食前用温酒下
功效未易具述或無雞頭只以金罌煎調酒下亦得
玉海藏已寒丸(出衛生寳監方)治沈寒痼冷臍腹冷痛迴陰返
陽
附子(炮一兩)乾薑(炮一兩)良薑(七錢)桂(三錢)茴香(炒一兩)茯苓
(五錢)
右件為細末醋打麵糊為丸如桐子大每服三十五
丸温酒送下食前
金粟黃芽丹(又名太乙紫霞丹出危氏方)此丹養火不計歲年有起
死回生之功藴脫胎換骨之妙音鍾吕陰三真人張
栢子所煉皆此丹也粒至小功甚大應諸虚百損五
勞七傷八風五痺沈寒痼冷水腫蠱氣久痢久瘧一
切男女老幼困篤之疾百藥不能療者悉皆主之初
服覺腹中微慢或欲吐瀉則是驅逐諸病無病則不
動再服則不覺經云服丹之人能絶嗜慾斷五腥不
食頭魚大蒜陳臭等物當為地仙矣若未免此服及
一兩延壽二紀大率救憊扶危衛生伐病無出此丹
之右服時以平旦散一粒右手内搓令暖置口中可
加至十粒或用棗肉丸面東叩齒密念呪曰返我常
歸我鄉服之千日朝虚皇一氣七遍以井花水或人
參棗湯送下孕婦不可服
此丹無方惟有丹母不知是何藥修煉得成修煉時
以大硃砂一斤抽汞置丹母於鼎内以汞安於丹母
上覆以真金箔五十片於静室養火朝東北暮西南
一月後開鼎如覺丹母傷火以濃煎沈香水浴一載
後丹成如穀芽樣或如花果樣用銀剪刀剪下入大
蘿蔔内蒸一伏時以蘿蔔深黑為度取出用玉石杵
臼研為細末以白蜜為丸丸如粟大依前湯引服大
有功效所惜者此丹母自北而南多為名宦巨室收
藏不入醫家抽汞修煉家另有法
小鍾乳丸(出十便良方)治虚冷
鍾乳粉(七分)硫黃(三錢末)乾山藥(一錢)
右為細末用棗肉和丸如桐子大每服七八丸至十
丸空心米飲或酒下
養正金丹(出十便良方)治中下寒冷進飲食暖脾胃張會伯
方
硫黃(去砂别研)大附子乾薑丁香桂厚朴
半夏肉豆蔲(各二兩)
右為細末酒煑麵糊為丸如桐子大硃砂為衣每服
二三十丸加至七八十丸空心米飲下老人服之尤
佳
蘿蔔丸(出朱氏集驗方)治諸冷積腹脹氣痛
蘿蔔子(三兩)沈香(一錢半)草豆蔲(一錢半)白术(半兩)青皮(五錢)
右除蘿蔔子為末别研麵糊丸十丸米飲下
温内丸治痼冷在飲滯伏留陰盛陽虚穀氣衰微清濁
不分腸胃虚弱寒濕相勝下利頻併飲食不入怠惰
嗜卧煩悶不安常服温益臟氣厚養腸胃
厚朴(薑汁製一斤)乾薑(炮)甘草(炙)白术草豆蔲(去皮)
五味子訶黎勒皮陳橘皮(去白各半斤)
右為末水煮麵糊為丸如梧桐子大每服五十丸不
拘時候米飲下
治入秋小腹多冷者(出本草)用古磚煮汁服之
治冷三月三日採艾作煎服
普濟方卷一百二十
