普濟方卷一百八十四明周王朱橚撰
諸氣門
上氣嘔吐(附論)
夫上氣嘔吐者氣上而不下肺胃虚也肺脉起於中焦
環繞胃口寒氣乘於肺則上氣喘滿升降不利痰飲停
積中焦氣動於胃胃氣逆則嘔吐肺主於氣肺為邪所
乘則上氣此為膈内有熱胃間有寒寒從胃上乘於肺
與膈内熱相搏故乍寒乍熱而上氣上氣動於胃胃氣
逆故令嘔吐也
方
紫蘇子湯(出聖濟緫錄)治上氣嘔吐胷滿喘息不利
紫蘇子半夏(湯洗七次去滑焙)五味子桂(去粗皮)
青橘皮(湯洗出白焙)杏仁(湯洗出皮尖雙仁焙各一兩)赤茯苓
甘草(炙各半兩)
右粗搗篩每服五錢水一盞半薑半分切同煎取七
分去滓温服不計時候
胡椒丸(出聖惠方)治肺胃有寒上氣嘔吐胷滿不食
胡椒蓽茇白术赤茯苓(去黑皮)陳皮(湯去白焙)
甘草(炙剉)紫苑(去苗土各一兩)桂(去粗皮)訶黎勒皮(煨去核)
人参欵冬花乾薑(炮製各半兩)
右為末煉蜜丸梧子大每服三十丸生薑橘皮湯下
日三服不計時候
七氣湯(出聖濟緫錄)治上氣食則吐逆
草荳䓻仁(去皮生)人参赤茯苓(去黑皮)白术
大腹皮(和皮剉生)訶黎勒(煨去核各半兩)甘草(炙一分)
右粗搗篩每服五錢水一盞煎至六分去滓温服不
思食入生薑煎服
訶黎勒湯(出聖惠方)治上氣痰壅嘔吐喘促
訶黎勒(煨去核二兩)半夏(湯洗七次去滑焙三分)赤茯苓(去黑皮)
陳皮(湯去白焙各一兩)甘草(炙剉半兩)人参前胡
杏仁(湯浸去皮尖雙仁麸炒黃各一兩)紫蘇莖葉㯽榔
白术(各一兩)
右粗搗篩每服五錢水一盞半生薑五片棗三枚劈
破同煎七分去滓温服不計時候
芫花散(出聖濟緫錄)治上氣嘔吐不止
芫花(一兩醋炒)肉荳蔲(去殼剉)㯽榔(剉各三枚)
右為散每服一錢煨葱白一寸温酒調下
半夏湯(出聖濟緫錄)治上氣嘔吐逆不食
半夏(湯洗七次去滑一兩)乾桑葉(六兩)乾薑(炮一分)
右粗搗篩每服三錢生薑五片水一盞煎六分去滓
稍熱温服不拘時候
半夏湯治上氣嘔吐不能下食
半夏(湯洗去滑七次焙三分)白术(半兩)人参(一兩)桂(去粗皮)
甘草(炙剉)陳皮(湯浸去白焙各半兩)厚朴(去粗皮生薑汁炙香熟二兩)
右粗搗篩每服五錢水一盞半生薑五片棗三枚劈
破煎至七分去滓温服日三
厭氣散治上氣嘔逆及疎利過多虚氣上攻及短氣
少力氣噎悶
木香人参白茯苓(去黑皮)藿香葉
右為散每服二錢煎紫蘇木瓜生薑湯送下再入銀
盞重湯煎五七沸温服
人参散治上氣嘔吐或胷中痰飲停積嘔吐
人参白术(剉炒各二兩)白茯苓(去黑皮一兩)甘草(炙剉)
乾薑(炮各半兩)粟米(一合)
右為散每服二錢用竹茹生薑湯調下
治上氣嘔吐
用芥子二升為末蜜丸如梧子大寅時井花水服下
七丸日二亦可作散空腹服之及用酒浸服并治臍
下絞痛
赤茯苓散治上氣嘔吐脇胷滿悶不思飲食心神虚
煩
赤茯苓(一兩)陳皮(湯浸去白焙)訶黎勒皮(各三分)
麥門冬(半兩去心)白术(一兩)甘草(一分炙剉)半夏(半兩湯洗七次去滑)
杏仁(一兩湯浸去皮尖雙仁麸炒微黃)
右搗篩為散每服五錢水一大盞生薑半分煎至五
分去滓温服不拘時
枇杷葉散治上氣嘔吐心胷滿悶痰滯不能飲食
枇杷葉(一兩拭去毛炙微黃)㯽榔赤茯苓(各一兩)高良薑(半兩)
陳橘皮(一兩湯浸去白焙)前胡(一兩去蘆)細辛(三分)甘草(半兩炙微赤剉)
右為散每服五錢水一大盞生薑半分煎至五分去
滓温服不拘時
橘皮散治上氣嘔吐不能食
陳皮(一兩湯浸去白焙)紫蘇子(微炒)人参(一兩去蘆)赤茯苓
柴胡(去蘆各一兩)杏仁(一兩湯浸去皮尖雙仁麸炒微黃)
右為散每服三錢水一盞生薑半分棗三枚煎至六
分去滓温服不計時候
人参散治上氣胃中煩熱痰壅吐逆不能下食
人参(一兩去蘆)麥門冬(一兩去心)陳皮(湯浸去白焙)黃耆(剉)
紫蘇莖葉赤茯苓枇杷葉(拭去毛炙微赤各一兩)
訶黎勒皮(一兩半)甘草(半兩炙微赤剉)
右為散每服三錢生薑半分棗三枚煎至六分去滓
温服不計時候
白术丸治上氣胃中不和嘔吐不能下食虚弱無力
白术五味子陳皮(湯浸去白焙半兩)人参(去蘆一兩)
桂心(一兩)白茯苓沉香(各一兩)厚朴(一兩去粗皮塗薑汁炙香熟)
紫蘇子(微炒)草荳䓻(去皮各一兩)枳實(半兩麸炒微黃)
右搗羅為末煉蜜和丸搗三二百杵如梧子大每於
食前薑湯送下三十丸
下氣止吐
用蓴菜和鯽魚作羹食之多食發痔
治噦氣
以燕窠中草燒令黑研水服方寸匕
治患啘
取羅勒汁服半合定各月用乾者煮之
治噦氣嘔逆
以仙人杖水煮服之
上噦氣
以柿蔕煮服之瘥
治噦氣
用古磚燒熱於患處熨之三五度瘥
上氣欬逆(附論)
夫上氣欬逆者由肺臓虚弱感於風寒而成欬逆也欬
則氣聚於肺致令肺脹心胷煩悶是為欬逆也皆邪氣
與正氣相搏正氣不得宣通阻逆行於咽喉之間邪氣
動則作氣逆遂致奔上胷膈故謂之上氣欬逆也
方
芫花散治上氣欬逆心滿喘嗽氣結胷中心煩不利
芫花(半兩醋拌炒令乾)桂心(三分)乾薑(半兩炮製剉)細辛(半兩)
陳橘皮(三分湯浸去白穣焙乾)前胡(三分去蘆)赤茯苓(一兩)
訶黎勒皮(三分)
右為散每服三錢水一盞入生薑半分煎至六分去
滓温服日進三四服
人参散(出聖惠方)治上氣咳逆喉中不利
人参(一兩去蘆)陳橘皮(三分湯浸去白穣焙)紫苑(一兩洗去苗土)
赤茯苓(一兩)欵冬花(三分)射干(一兩)細辛(三分)
菖蒲(三分)杏仁(三分湯浸去皮尖雙仁麸炒微黃)
右為散每服五錢水一盞入生薑半分煎至五分去
滓温服不拘時候
川椒丸(出聖惠方)治上氣欬逆胸滿多唾
川椒(一兩去目及閉口者微炒去汗)人参(一兩去蘆)欵冬花(三分)
赤茯苓(一兩)乾薑(半兩炮製剉)桂心(一兩)紫苑(三分洗去苗土)
附子(半兩泡製去皮臍)五味子(三分)白术(半兩)
杏仁(三分湯浸去皮尖雙仁麸炒微黃)菖蒲(三分)細辛(三分)
右為末煉蜜和搗五七百杵丸如梧子大每服以温
生薑湯下三十丸日三四服
麥門冬丸(出聖惠方)治上氣欬逆心胷煩悶小便不利
麥門冬(一兩半去心焙)昆布(三分洗去醎味)乾薑(半兩炮製剉)細辛(半兩)
川椒(半兩去目及閉口者微炒去汗)海蛤(一兩細研)桂心(半兩)
右為末煉蜜和搗三五百杵丸如梧子大每於食前
以温生薑湯下三十丸
桂心湯(出聖惠方)治上氣欬逆腹中堅痞往來寒熱令人
羸瘦不能飲食或時下利腹中疼痛
桂心(一兩)川椒(三兩去目及閉口者微炒去汗)甘草(三分炙微赤剉)
當歸(三分)半夏(三分湯洗七遍去滑)附子(一兩炮製去皮臍)
右為末煉蜜和搗三二百杵丸如梧子大不計時候
以生薑橘皮湯下三十丸
乾薑丸(出聖惠方)治上氣欬逆多唾少食
乾薑(半兩炮製剉)桂心(半兩)柑子皮(三分湯浸去白穣)
細辛(半兩)甘草(半兩炙微赤剉)欵冬花(三分)紫苑(三分洗去苗土)
附子(三分炮製去皮臍)
右為末煉蜜和搗三五百杵丸如梧桐子大不計時
以薑棗湯下三十丸
蘇子湯(出千金方)
蘇子(一升)五味子(五合)麻黃細辛紫苑
人参黃芩甘草(各三兩)桂心當歸(各一兩)
生薑(五兩)半夏(三兩)
右㕮咀以水一斗煮取三升分三服
白前湯療上氣肺熱欬嗽多涕涶
白前(四兩)生麥門冬(十分去心)貝母石膏(碎綿裹)
甘草(炙)五味子生薑(各四分)黃芩(五分)
淡竹葉(切一升)杏仁(四十顆去皮尖雙仁者)白蜜(一匙)
右切水七升煮取二升七合絞去滓納白蜜更上火
煎三沸分三股温服每服如人行五六里以利為度湯
成後宜加芒硝八分忌温麫炙肉油膩醋食海藻菘
菜等
小紫丸療上氣欬逆夜多唾濁
乾薑甘皮(一作甘草)細辛欵冬花(各三分)紫苑(三分)
附子(三枚炮)
右搗篩以蜜為丸如梧子大先食服三丸日再以知
為度忌冷水猪肉生菜等物
杏仁煎療欬氣上多涕唾
用一味杏仁搗碎研取一大升更搗取大升三升汁
以水和研之煎取一大升酒服一匙頭日三忌猪雞
魚肉胡荽等物杏仁一大升去皮
治暴逆氣(出本草方)
取生薑三兩切如皂子大嚼碎嚥下屢服屢驗
上氣喉中如水雞聲(附論)
肺主氣上通於喉嚨肺經客寒則喉嚨不利痰唾凝結
氣道迫促喘息有聲聲如雞也
方
麻黃湯(出千金方)治上氣脉浮欬逆喉中水雞聲喘息不
通呼吸欲死者
麻黃(八兩)甘草(四兩)大棗(三十枚)射干(如博棋子二枚)
右㕮咀以井花水一斗煮麻黃沸三去沫納藥煮取
四升分四服日三夜一一方入生薑半分
半夏丸(出聖濟緫錄)治上氣喉中作聲坐臥不得
半夏(湯浸去滑薑汁製切焙)紫苑(去苗土)桑根白皮(剉各一兩)
欵冬花射干陳皮(湯浸去白焙)百部五味子(各三分)
細辛(去蘆葉半兩)赤茯苓(去黑皮)貝母(焙去心各三分)
皂莢(酥炙黃去皮子三分)杏仁(湯浸去皮尖雙仁一兩半)
右為末煉蜜和杵數百下丸如梧子大每服三十丸
食前煎燈心薑棗湯下日再服
射干湯(一名麻黃散出聖惠方)治欬而上氣喉中如水雞聲
射干(二兩)麻黃(去節)細辛(去蘆葉各四兩)五味子(炒)
紫苑(去莖)半夏(湯浸七遍薑汁製炒各三兩)生乾地黃(焙四兩)
欵冬花(三兩)
右為散每服五錢水一盞半大棗三枚去核同煎至
八分去滓温服日三一方無生地黃有生薑
厚朴石膏湯(一名厚朴麻黃湯出聖濟緫錄)治上氣胷滿喉中如水
雞聲其脉浮者
厚朴(去粗皮薑汁炙五兩)石膏(剉一兩)杏仁(湯去皮尖雙仁炒四兩)
麻黃(去根節)細辛(去苗葉)半夏(洗七遍姜製炒乾)乾薑(炮各兩)
五味子(三兩半炒)
右為散每服五錢水一盞更用水研小麥取汁一小
盞同煎至一盞去滓温服日二
前胡丸(出聖濟緫錄)治上氣疨咳嗽喉中如水雞聲
前胡(去苗一兩一分)葶藶(隔紙炒紫色研如膏)巴豆(去皮心研各三分)
大黃(剉炒一兩一分)甘遂(炒)墨(炙各五分)
右除葶藶巴豆外搗羅為末再研勻煉蜜為丸如梧
桐子大每服空心粥飲每日三丸下吐利痰涎為度
若吐利多即减丸數三日一服
小投杯湯(一名麻黃石膏湯千金方)治久逆上氣胷滿喉中如水
雞聲
麻黃(去節四兩)厚朴(去粗皮薑汁炙五分)石膏(四兩碎)
杏仁(湯浸去皮尖雙仁三兩)
右㕮咀每服五錢水一盞半先入小麥半合煎候小
麥熟即出麥入藥末煎至八分去滓温服日三夜一
咳嗽甚者加五味子半夏各三兩乾薑二兩
鍾乳丸療咳逆上氣鱢嗽吹嗽晝輕夜甚喉中水雞
聲鳴
鍾乳人参桂乾薑(各八分)附子(炮)欵冬花
細辛(各六分)紫苑(一錢)杏仁(四分去皮尖雙仁者炒)
右搗篩蜜和酒服如小豆二丸日三不知稍加之忌
猪肉冷水生葱菜等
麻黃湯療上氣咳嗽喉中水雞鳴唾膿血腥臭
麻黃(六兩去節)桂心(一兩)甘草(炙)杏仁(去皮炙各二兩)
生薑(八兩一作乾薑三兩)
右以水七升煮取二升半分五服已用療欬唾膿血
喉中腥臭得力後長將丸服忌海藻菘菜生葱
紫苑湯(一名清肺湯)治上氣脉浮欬逆喉中如水雞喘息
聲不通呼吸欲絶者
北紫苑杏仁訶子(煨去核各一兩)漢防己(半兩)
右每服三錢水一盞半雞子白皮一片煎七分去滓
食後服之
療疨病喘息氣急喉中如水雞聲者無問年月遠近(出聖)
(惠方)
肥皂莢(兩挺)好酥(秤一兩)
右肥皂莢去火高一尺許以酥油細塗之數翻覆令
得所酥盡止以刀輕刮去黑皮然後破之去子皮筋
脉搗篩蜜丸每日食後服一丸如熟豆大服訖取一
行微利如不利明旦細細量力以微利為度日止一
服忌如藥法
投杯湯(出聖濟緫錄)療久欬嗽上氣胷中寒冷不得飲臥
不安每牽繩而起喉中如水雞聲
欵冬花(四十顆)細辛(一兩)紫苑(三兩)甘草(炙)
桂心廣麻黃(去節)乾薑(各二兩一作生薑)杏仁(四十枚去皮尖雙仁者)
五味子(半升)半夏(半升洗)
右切以水八升煮取二升分再服臥汗出即愈忌海
藻菘菜生葱生菜羊肉湯一方無五味子入大棗五
枚
桂苓湯(出聖惠方)治上氣不得喘息喉中作水雞聲
桂心(半兩)赤茯苓(一兩)半夏(一兩湯洗七次去滑)細辛(半兩)
麻黃(三兩去根節)五味子(一兩)
右為散每服五錢水一大盞生薑半分煎至五分去
滓温服不計時候
又方(出聖惠方)
用臘月猪尾燒為灰細研每服以温水送下二錢日
三四服
貝母湯(出聖濟緫錄)治欬逆喉中如水雞聲
貝母(去心炒一兩)麻黃(去根節)桂(去粗皮二兩)
半夏(湯洗七遍去滑薑汁製焙乾)乾薑(炮各一兩)甘草(微炒剉一兩)
右為散每服三錢水一盞煎至六分去滓温服日二
欵花散(出聖惠方)治上氣肺壅喘息不利咽喉中如鋸聲
欵花兜鈴北紫苑赤茯苓(各三兩)杏仁
木通(各一兩)桔梗(二兩炒)
右每服三錢水一大盞半薑三片煎七分去滓食後
服
白前湯(出本草方)療久咳逆上氣體腫短氣脹滿晝夜倚
壁不得臥常作水雞聲
用白前二兩紫苑半夏先各三兩大戟七合切四物
以水一斗漬一宿明旦煮取三升分三服禁食羊肉
湯
因食氣飲冷水上氣(附論)
夫食熱物皆觸動肺氣則熱聚肺間熱氣不歇而飲冷
水冷熱相搏氣聚不宣為冷所乘故令上氣也(古今錄驗宫說)
(李將軍嘗得病喘息甚難并數上氣呼吸療之不瘥遂亡本由食餅後乃飲水激之服五味湯不瘥此輩皆死)
(是後乃有婢得之也行極而渴飲水多此為所發起同喫五味子湯亦不瘥與白术散然小瘥與三物偹急藥)
(半水吐不得瘥由此思為病之所由冷水入肺及入腸寒冷不消化結聚逼迫於胃口故令其呼吸之氣息不)
(得下通胃喘而不得上達故氣息數也宜吐下之亦不可與三物瓜蔕散吐之)
方
三味備急散(出聖惠方)療卒死感寒結聚不消及卒氣呼
吸氣不得下喘逆瘥已常用
巴豆乾薑大黃
右等分巴豆小熬去心皮合搗下篩服半錢得吐下
則愈忌野猪肉蘆笋一方蜜丸如梧子大温水下十
丸
三味瓜蔕散療上氣呼吸喘逆
瓜蔕(三分)杜蘅(三分)人参(一分)
右為散以温湯服一錢老小半之
白术散(出聖惠方)治因食熱及飲冷水上氣胷滿心下有
水不散虚喘妨悶不下食
白术(一兩)桂心(三分)陳橘皮(三分湯浸去白焙)澤瀉
訶黎勒皮(各三兩)
右為散每服五錢水一大盞生薑半分煎至五分去
滓温服日三四服
陳橘皮散(出聖惠方)治因食熱及飲冷水上氣胷滿不下
食
陳橘皮(三分湯浸去白焙)澤瀉(半兩)赤茯苓(五兩)人参(三分去蘆)
白术(三分)半夏(半兩湯浸七次去滑)桂心(三分)細辛(三分)
杏仁(三分湯浸去皮尖雙仁麸炒微黃)乾薑(半兩炮製剉)
右為散每服五錢水一大盞棗三枚生薑半分去滓
稍熱頓服
吴茱萸丸(出聖惠方)治因食熱及飲冷水過多上氣胷滿
吴茱萸(三分湯浸七遍焙乾微炒黃)澤瀉白术
赤茯苓(各三分)木香(半兩)青橘皮(湯浸去白焙乾三分)
川大黃(一兩剉碎炒黃)
右搗羅為末煉蜜和搗三五百杵丸如梧子大每服
三十丸生薑湯下日三四服
療大走馬奔喘乏便飲冷水冷飲因得上氣發熱(出聖惠方)
竹葉(三斤一作三兩)橘皮(三兩切)
右以水一斗煮取三升去滓分為三服日二
又方
葶藶子(一兩搗熬)乾棗(四十枚劈)
右以水三升煮棗取一升納葶藶子煎取(闕)合大人
分一二分小兒分三四分服
厥逆氣(附論)
字書謂上實下虚外實内虚氣次而逆者厥也所謂逆
氣者以隂氣盛實上乘於陽虚於下衛氣厥逆不能周
流和順故其證在内則氣逆上行在外則背寒肢冷隂
盛於上故也夫怒則氣逆甚則嘔血又有因食而氣
者凡有人氣逆不得而臥息無聲音者有起居如故而卧
息有聲音者有能行而喘者有不能行而喘者有不能
眠臥而喘者皆有所起其不得臥而息有聲音者是陽
明之達於三陽者不順令逆而上行故息有音聲陽明
者胃之脉也胃者五臓六海其氣亦一行陽明氣逆不
順故不得臥夫胃氣不和則臥不安此之謂也起居如
故而息有音者此肺之脈絡逆也絡脈之氣不得隨經上下
故留而不行此絡脉之疾也人起居而息有音聲不得
臥臥則喘者是水氣之客於肺也夫水者循津液而流腎
者水臓主津液津液不順故臥而喘也診其脉太過則
令人逆氣背痛温温然寸口脉伏胷中有逆氣關上脉
細其逆氣腹中疼滿也
方
欵氣丸治氣攻衛肩膊拘急或脇肋脹滿大便秘澁
手背頭面浮腫
木香陳橘皮(湯浸去白焙切)郁李仁(麸炒去皮)
枳殼(去穣麸炒各三兩)吴茱萸(湯洗七遍炒五錢)
桃仁(去皮尖雙仁麸炒一兩)荆三稜(煨剉一兩半)桂(去粗皮五錢)
㯽榔(剉一兩半)芍藥赤茯苓(去黑皮各一兩)
黑牽牛(五兩揀净搗羅為末二兩半)
右為細末煉蜜為丸如梧桐子大每服二十丸空心
温酒下薑湯下亦得
如聖餅子治男子婦人氣逆上實下虚痰飲風寒伏
留陽經偏正頭疼痛連腦巔吐逆惡心目瞑耳聾常
服清頭目消風化痰暖胃
防風天麻半夏(生各五錢)天南星(洗)乾薑
川芎甘草(炙各二兩)
右為細末湯浸蒸餅為丸如雞頭子大捏作餅子曝乾
每服五餅同荆芥三五穗細嚼茶酒任下熟水亦得
不拘時候
三香正氣散治隂多陽少手足厥冷刺氣壅滯胸膈
噎塞心下堅痞嘔噦酸水脇肋膨脹吐利欬逆怠惰
嗜臥不思飲食
木香丁香(各半兩)陳皮(去白)益智仁&KR1190;砂仁
厚朴(去皮薑製)甘草(各半兩)香附子(炒去毛一兩)乾薑(炮)
丁香皮蓬莪术(炮)烏藥(各一兩)
右為末每服三錢水一盞薑三片棗二枚煎服不拘
時候服之
澤瀉湯治氣虚手足厥逆三焦不順
澤瀉細辛(去苗葉)續斷秦艽(去苗土)山芋
黃耆(剉各一兩)防風(去叉)五味子生薑(切焙各一兩)
右粗搗篩每服三錢水一盞棗一枚去核同煎至七
分去滓空心臨臥各一服
丁香散治氣逆不調不思飲食寬胸膈消脹滿
丁香白术藿香葉丁香皮(各一兩)
荆三稜(煨二兩)白檀香(剉)烏藥(剉一兩)甘草(炙半兩)
右為細末每服二錢食前沸湯點服
沉香枳殼散治氣逆往來喘急噎悶
沉香(一兩)枳殼(去穣麸炒)前胡(去蘆頭各三兩)烏藥(剉半兩)
木香㯽榔(剉)人参甘草(炙各一兩)
右為細散每服二錢入生薑二片塩少許沸湯點不
拘時
藿香湯治氣逆上升頭目昏眩不思飲食時發惡心
或作中滿調中順氣消痰利膈
藿香葉白术(各二兩)人参白茯苓(去黑皮各二兩)
丁香甘草(各半兩)
右粗搗篩每服三錢水一盞生薑三片同煎至七分
去滓温服不拘時
荳蔲丸治氣逆上衝吐逆不止冷痰壅滯開胃進食
肉荳蔲(去殼二枚)桂(去粗皮)青橘皮(湯浸去白焙)
附子(炮製去皮臍各半兩)半夏(湯浸七遍麸炒黃色)乾薑(炮各一兩)
右為細末生薑自然汁煮麫糊丸如梧桐子大每服
十丸空心食前生薑湯下
木香散治氣逆膈悶胸中痰結飲食不下
木香(一兩)青橘皮(湯浸去白焙二兩)白荳蔲(去皮三分)
郁李仁(湯浸去皮微炒白研成膏二兩)
右除郁李仁外三味為細末和研令勻每服二錢煎
胡椒湯送下空心食前服
橘皮湯(出聖濟緫錄)治氣逆心腹膨脹乾嘔不止手足厥
冷
陳橘皮(湯浸去白焙四兩)生薑(切焙六兩)&KR1190;砂仁甘草(炙)
白芷(各一兩)
右粗搗篩每服五錢水一盞半煎至一盞去滓温服
乾者加牛乳少許同煎
陳橘皮湯(出聖濟緫錄)治心胸氣刺痛不可俛仰促欬唾
不下食
陳橘皮(湯浸去白)木香芍藥當歸(焙)㯽榔(各五錢)
桔梗(炒三分)
右剉如麻豆大每服五錢水一盞半入生薑三片煎
至八分去滓温服
木香餅子丸治氣不順
廣木香(二兩)沉香(二兩)白荳䓻(二兩)藿香(五分)
檀香(一兩)丁香(一兩)蓬莪茂(二兩)甘松(一兩半)
右為末甘草膏煉丸桐子大捏作餅每服三餅生薑
湯下
治氣逆
丁香藿香人参(各二兩半)陳皮(半兩)
右為細末水一盞生薑同煎服
枳實散(出聖濟方)治胸中氣逆時復疼痛
枳實(去穣麸炒)桂(去粗皮各一兩)
右為散每服二錢不計時熱酒調下
治氣厥氣閉
用皂角末或半夏吹入鼻孔好酒送下二三錢煎服
撬開口灌下即愈
訶黎勒散(出聖惠方)治臓腑虚寒逆氣上攻胸膈痞塞吐
逆腹脇脹滿氣不得泄四肢不利
訶黎勒皮(一兩)木香(半兩)陳橘皮(一兩湯浸去白穣焙乾)
㯽榔(半兩)附子(半兩炮製去皮臍)草荳蔲(三兩去皮)白术(半兩)
當歸(五錢)甘草(半兩炙微赤剉)乾薑(半兩炮製剉)枳實(三分麸炒微黃)
半夏(半兩湯浸七遍去滑)人参(三分去蘆頭)赤茯苓(三分)桂心(三分)
厚朴(一兩去粗皮塗生薑汁炙令香熟)
右搗粗羅為散每服五錢以水一中盞入生薑半分
棗三枚煎至六分去滓稍熱服之日三四服
㯽榔散(出聖惠方)治氣食胷中逆滿痞塞不能食呼吸短
氣
㯽榔(一兩)半夏(湯洗七次去滑)青橘皮(半兩湯浸去白穣焙)
前胡(一兩去蘆頭)附子(半兩炮製去皮臍)細辛(五錢)赤茯苓(一兩)
桂心(一兩)紫蘇莖葉(一兩)川大黃(一兩剉碎微炒)
甘草(半兩炙微赤剉)
右搗篩為散每服三錢以水一中盞入生薑半分煎
至六分去滓不計時温服
枳實散(出聖惠方)治氣逆心腹滿急嘔吐不下食腹脇疼
痛皆因臓腑久冷或下恚結聚所成疾
枳實(一兩麸炒微黃)半夏(一兩洗七次去滑)桂心(一兩)木香(三分)
當歸(三分)青橘皮(湯洗去白穣三分焙)訶黎勒(一兩)
人参(三分去蘆頭)白术(三分)甘草(半兩炙赤剉)
右搗篩為散每服三錢以水一中盞入生薑汁半分
煎至六分去滓不時温服
半夏散(出聖惠方)治氣上奔胷中逆滿喘息短氣不得安
臥腹中冷氣腸鳴相逐
半夏(三兩湯洗七次去滑)吴茱萸(半兩湯浸七次焙乾微炒)桂心(一兩)
人参(去蘆頭)白术當歸(各一兩)厚朴(一兩半去粗皮塗生薑汁炙令香熟)
枳實(半兩麸炒微黃)
右搗篩為散每服五錢以水一中盞入生薑半分煎
六分去滓不計時温服
訶梨勒丸治氣逆胸中痞塞呼吸短氣腹内虚冷食
即嘔逆羸瘦不足
訶梨勒皮(一兩)沉香(一兩)附子(一兩炮製去皮臍)桂心(一兩)
五味子(一兩)白术(一兩)草荳蔲(一兩去皮)人参(一兩去蘆頭)
當歸(一兩)枳殼(半兩麸炒微黃)乾薑(半兩炮製剉)
厚朴(一兩去粗皮塗薑汁炙令香熟)
右搗羅為末煉蜜為丸如梧桐子大不計時候以温
酒下三十丸
桔梗丸(出聖惠方)治氣逆胷中痞滿不能喘息臓腑虚寒
心腹堅痞痰飲留滯宿食不消
桔梗(一兩去蘆頭)胡椒(三分)蓽茇(三分)
青橘皮(半兩湯浸去白穣焙)川椒(半兩去目及閉口者微炒去汗)
川烏頭(半兩炮製去皮臍)人参(二分去蘆頭)乾薑(半兩炮製剉)
桂心細辛(各三分)厚朴(一兩去粗皮塗生薑汁炙令香熟)
枳殼(一兩麸炒微黃)附子(炮製去皮臍)前胡(去蘆頭)
甜葶藶(隔紙炒紫色)白术防葵(各三分)㯽榔(一兩)
川大黃(一兩剉碎微炒)甘草(半兩炙微赤剉)吴茱萸(三分湯浸七次焙乾微炒)
右搗羅為末煉蜜和搗二三百下丸如梧桐子大每
服以温酒下十丸日三服
参橘丸(出聖惠方)心下似硬按之則無常覺膨滿多食則
吐氣引前後噫氣不除由思慮過當氣不以時而行
則氣結又日思則心有所存神有所傷正氣留而不
行其脉澁滯謂之結氣
橘皮(去白四兩)人参
右為末煉蜜為丸如梧桐子大米飲下三十丸食前
服
治心腹中結伏氣
用杏仁橘皮桂心訶梨勒皮為丸空心服三十丸無
忌
治一切結氣實心胸壅隔冷熱氣
用生薑汁和杏仁作前
代赭石湯(出御藥方)治逆氣上衝奔徧息通滯寒不通
代赭石(打碎三兩)陳皮(一兩)桃仁(炒)桂
吴茱萸(塩炒各半兩)
右各剉碎每服秤二兩水三大盞生薑三錢同煎至
一盞去滓食前温服一日一服
獨桂湯(出直指方)治風冷入脾逆氣上攻作痛
用辣桂去粗皮細剉每服二錢食前服或為末紫蘇
煎湯乘熱調下腹痛通用
治卒厥逆上氣又兩心脇下痛滿淹淹欲絶者
用温湯令灼灼爾以漬兩足及兩手數易之也
通氣湯(出御生寳鑑方)治胸滿氣逆
半夏(湯洗八錢)生薑(六錢)桂(三錢去皮)棗(四枚)吴茱萸(四錢炒黃)
右㕮咀以水一升煮取四合分三服放温服對病增
損
搜癥丸(出王氏𫝊濟方)治結氣
硇砂川烏頭官桂乾漆(各半兩)
右四味搗羅為末用青州棗煨熟取肉為丸如菉豆
大每下棗肉一箇用巴豆五枚一處同杵二千下每
服五錢木瓜湯下
冷氣(附論)
夫冷氣者因寒冷摶於氣所為也肺主氣氣之行如流
水不得息得温即通但冷則澁若人呼吸少氣脇肋刺
痛皮膚拘急惡寒戰慄百節痠疼欬嗽聲嘶隔脘否塞
者皆冷氣之病也
方
安息香丸(出和臍方)治一切冷氣心腹疼痛胸膈噎塞脇
肋脹膨心下堅痞腹中虚鳴噦逆惡心噫氣吞酸胃
中冷逆嘔吐不止宿食不消胷膈刺痛時吐清水不
思飲食並皆治之
肉桂(去粗皮二兩半)訶子(炮去皮四兩)肉荳蔲(去殼)
阿魏(細研白麸少許控和作餅子炙令香熟一分)茯苓(白者)當歸(湯洗切片乾焙)
乾薑(炮去皮)川芎丁香皮縮砂仁五味子(微炒)
巴戟(去心麸炒)益智仁(去皮)白荳蔲(去皮各一兩半)
硇砂(酒半盞化去石入蜜中)㯽榔(炮)蓽澄茄芍藥
莪茂三稜(炮)香附(去毛)安息香(酒半盞化去炒入蜜)
茴香(微炒各半兩)胡椒高良薑木香沉香
乳香(另研)丁香(各一兩)
右除安息香硇砂外並一處杵羅為末用蜜三十兩
入安息香硇砂於蜜中煉熟與上件藥杵一二千下
如雞頭子大每服一丸細嚼温酒送下濃煎生薑湯
下亦得食前服
丁沉丸(出和濟方)治一切冷氣攻心脇腹肋脹滿刺痛胸
膈噎塞痰逆惡心噫氣吞酸不思飲食胃中冷氣逆
嘔吐不止及翻胃隔氣宿食留飲心痛霍亂婦人血
氣心腹痛並皆治之
甘草(炙)青皮(去穣剉炒)丁香白荳蔲仁沉香
木香㯽榔肉荳蔲仁(各五兩)人参(十兩去蘆)
白术(剉微炒四十兩)茯苓(去皮)訶梨勒(煨取十兩)肉桂(去粗皮)
乾薑(炮製各二兩半)麝香(别研一兩)
右為細末入麝香煉蜜為丸如酸棗大每服一丸細
嚼炒生薑塩湯下温一滴空心食前服
大沉香丸治一切冷氣攻心腹刺痛胸膈噎塞嘔吐
痰水噫氣吞酸口苦舌澁不思飲食及膀胱腎間冷
氣攻沖腰背拘急臍絞痛手足逆冷便滑數又治卒
暴心痛霍亂吐痢疝瘕氣痛婦人血氣刺痛並宜服
之
天台烏藥白芷甘松(洗晒)甘草(爁各二斤半)
薑黃(去皮)檀香乾薑(炮)肉桂(去粗皮各二十兩)
白荳蔲(去皮十兩)沉香(二十兩)附子(去毛五斤)
右為末煉蜜搗和丸每一兩作二十丸每服一丸嚼
炒生薑塩湯下元氣發動炒茴香熱酒下空心食前
服
生氣湯治男子婦人一切冷氣攻心腹脇肋脹滿刺
痛噫氣吞酸痰逆嘔吐胸膈痞悶飲食不進又治五
嗝五噎一切氣疾常服除邪冷生胃氣
塩(二斤半)丁香皮(一兩)胡椒(二錢半)丁香檀香(各一兩半)
乾薑(炮)甘草(炙各二兩)
右碎同搗用慢火爁令香熟乘熱入磁器内密蓋覆
候冷碾羅作細散密盛貯勿令泄氣味每服半錢至
一錢用沸湯點服不計時候
塩煎散治男子婦人一切冷氣攻冲胷脇及前後心
連背膂疼痛轉頸拘急或脾胃虚冷不思飲食時發
嘔吐霍亂轉筋臍腹冷疼泄瀉不止及膀胱或腎刺
痛小腸氣調内外腎痛及治婦人血氣刺痛血積血
瘕繞臍撮痛並皆治之
草菓仁(去皮煨)縮砂(去殼取仁)㯽榔(炮剉)厚朴(去粗皮)
肉荳蔲(煨)羌活(去蘆)蒼术(米泔浸二宿)陳皮(去白)
蓽澄茄枳殼(去穣麸炒)良薑(油炒)茯苓(去皮)
大麥芽(炒)茴香(炒)川芎(洗剉)甘草(爁各二兩)
右為細末每服二錢水一盞半入塩一匙同煎至八
分空心食前服之
又方治證與前同
良薑(炒)蒼术(去皮各十二兩)縮砂(去皮)茴香(炒各五兩)
肉桂(去粗皮不見火)丁香(各二兩)橘紅(十兩)甘草(炒六兩)
青皮(去白四兩)山藥(半斤)
右為細末每服二錢水一盞半入塩一匙煎至八分
空心食前服
白沉香散治一切冷氣攻衝心腹脇肋脹滿噫氣吞
酸胸膈噎塞飲食減少常服墜氣和脾胃
白薑(川者炒)半夏麹白茯苓附子(炮熟去皮)
訶子肉乾山藥沉香白术(煨)木香
人参(去蘆頭各一兩半)丁香(半兩)甘草(炙六錢)
右為細末每服二錢水一大盞生薑三片棗三枚木
瓜一片煎至(闕)分食前服
如神丸治一切冷熱氣消痞氣和脾胃補下元
天南星(炮)羌活白芷荆三稜(酒浸炮搥)
甘草(炙)乾薑(炮)附子(炮去皮臍)半夏(湯浸二七遍薑汁炙令乾)
右等分為末醋煮麫糊丸如梧桐子大每服空心生
薑湯下二十丸至三十丸患瀉二宜湯下三十丸小
兒赤痢甘草橘皮湯下三十丸至五十丸量兒大小
加减與服白痢乾薑湯下
當歸湯療冷氣脇下往來胸膈引痛脇肋皆悶
當歸芍藥桂吴茱萸(洗炒)人参大黃
甘草(炙各二兩)茯苓(去皮一兩)枳實(麸炒一兩)乾薑
右為粗末每服五錢水一盞半煎至半盞去滓温服
其痛立止
木沉煎丸治一切隂冷氣攻注四肢百脉刺痛及留
飲痃癖積聚心腹堅脹滿痛
木香(二兩)沉香陳皮(用湯浸去白焙乾秤)當歸(洗焙乾)
㯽榔(各一兩)肉桂(去粗皮)胡椒(各半兩)
芫花(二兩半搗碎末以醋五升慢火熬為膏)
右為末以芫花膏為丸如梧子大每服七丸至十丸
食前臨臥温酒送下
養氣湯治冷氣上攻心腹脇肋脹滿刺痛口苦無味
噫氣吞酸痰逆嘔吐胸膈痞滿不思飲食或發霍亂
又治五嗝五噎一切氣疾常服温暖脾胃進美飲食
乾薑(炮)甘草(炙各二兩)白檀香(剉)丁香(各一兩半)
丁皮(一兩半)胡椒(二錢)塩(二兩半)人参白芷(各一錢)
右一處碾微碎用慢火爁令香熟乘熱入磁噐中密
覆候冷碾羅為細末入磁器中密盛勿令泄氣每服
一錢沸湯點服不計時
沉香聖餅子(出御藥院方)治一切冷氣上攻心腹脇肋脹
滿刺痛胸膈噎悶痰逆惡心噫氣吞酸不思飲食胃
中虚冷嘔吐不止及治五嗝五噎宿食不散並宜服
之
沉香檀香(各一錢)丁香(二錢)木香(三錢)縮砂仁
桂花㯽榔(各半兩)吴白芷(一兩半)甘松(七錢半水洗净)
荆三稜(炮)蓬莪茂(炮各二兩)甘草(四兩用糖纏焙乾)
右為細末用酥油蜜餅為丸如梧桐子大捏作餅子
每服五七餅至十餅細嚼白湯送下不拘時候
沉香丸治一切冷氣攻刺心痛脇肋脹滿噎塞噫氣
吞酸
川白芷(一兩)烏藥(二兩)香附子(三兩)
右酒煮糊為丸如梧桐子大塩湯酒任意下三五十
丸空心送下
阿魏理中丸(出醫方集成)治一切冷氣攻刺心痛脹滿嘔
逆
阿魏(二錢半用麸二匙醋和作餅子炙黃)荆三稜(煨)蓬莪术(炮)
青皮(去白)甘草(炙)陳皮(去白)乾薑(炮)
乾木瓜肉桂白术(各半兩)
右為細末麫糊為丸每一兩作十五丸硃砂為衣每
服一丸細嚼生薑木瓜塩湯任下如婦人血刺攻氣
煎乾薑當歸湯下
良薑湯(出直指方)治冷氣腹痛
良薑辣桂(各一兩)半夏(製三分)木香當歸
厚朴(製各半兩)甘草(炒一分)
右為粗散每服三錢薑四片水一盞煎六分食前服
沉香丸(出聖濟緫錄)治一切冷氣兩脇脹滿背膊拘急疼
痛飲食减少噎塞不通真氣虚弱精神昏暗困倦力
乏
沉香(剉)乾薑(炮)羌活(去蘆頭)楝實(剉炒)木香
甘草(炙剉)肉荳蔲(去殼)訶梨勒皮延胡
肉蓯蓉(酒浸切焙)芎藭當歸(焙)蓬莪茂(煨剉)
蘹香子(炒)烏頭(去皮臍)天麻人参(各三兩)丁香(大者)
白檀香(剉各半兩)青橘皮(去白焙)附子(炮製去皮臍)桂(去粗皮)
巴戟天(去心)牛膝(酒浸切焙各一兩)蒺梨子(炒去角二兩)
丹砂(研一兩)
右搗羅二十五味為末入丹砂再同研勻煉蜜丸如
雞頭子大每服一丸煨生薑橘皮湯嚼下空心食前
各一服温酒下亦可
硇砂煎丸(出聖濟緫錄)治久疾冷氣發歇痛冷兩脇脹滿
飲食不進四肢怠惰手足無力
硇砂(去石研二兩)阿魏(研一分)神麹(炒一兩)訶梨勒皮
附子(炮製去皮臍)青橘皮(去白焙)白芥子蘹香子(炒)
㯽榔(剉)丁香蓽撥(各半兩)木香(三分)
右搗羅九味為末以好酒一升先將硇砂煎(闕)次入
阿魏同煎五七沸候冷以綿濾去滓入神麹末攪勻
慢火熬成膏將九味末藥和搗二三百杵丸如梧桐
子大每服十丸至十五丸食前温服酒下薑湯一滴
硇砂丁香丸(出聖濟緫錄)治一切冷氣及一切傷滯等
硇砂(一分去石醋二碗熬半碗)蓬莪茂(煨剉)荆三稜(煨剉)
楝實(取肉)㯽榔(剉)硫黃(研各五錢)巴豆(二十枚去粗皮膜出油乾)
沉香(剉)木香丁香蘹香子(炒各一兩)
右搗研十味為末入硇砂膏内熬乾搗成劑旋丸如
菉豆大每服七丸醋湯下婦人當歸酒下食傷温酒
下
人参湯(出聖濟緫錄)治冷氣上逆霍亂吐利心腹撮痛吞
酸脹滿不欲飲食温湯送下
人参(二兩)㯽榔(剉)蓽澄茄芎藭甘草(炙剉)
白檀香(剉)木香陳橘皮(湯浸去白焙各一兩半)山芋(二兩)
半夏(湯浸七次去滑焙一兩)
右粗搗篩每服三錢水一盞生薑五片煎至七分去
滓空心食前温服
木香大腹丸(出聖濟緫錄)治久疾冷氣去痞滿調臓腑通
秘澁進飲食
木香㯽榔(剉)丁香桂(去粗皮)大腹皮(剉)
陳橘皮(湯浸去白焙各一兩)牽牛子(炒熟二兩)吴茱萸(湯洗焙乾)
訶梨勒皮(各五錢)
右為末酒煮麫糊為丸如梧子大每服二十丸食前
生薑湯下
白荳蔲散(出聖濟緫錄)治中寒氣臍腹刺痛脹滿便利醋
心嘔逆
白荳蔲(去皮二兩)厚朴(去粗皮薑汁炒)莎草根(炒去毛各一兩)
甘草(炙剉五兩)縮砂仁(去皮)青皮(湯浸去白焙)
陳橘皮(湯浸去白焙)丁香(各四兩)木香(三兩)
右為散每服二錢生薑二片塩少許沸湯點服食前
服之
丁沉煎丸(出王氏傳濟方)治心腹冷氣瀉利疼痛
丁香沉香(剉)蓽澄茄(新者)木香肉荳蔲(去殼)
㯽榔(剉)楝實蘹香子(炒)桂(去粗皮)高良薑
當歸(切焙)蓬莪茂(煨剉各一兩)
右為末用附子烏頭炮製去皮臍各二兩别搗為末
米醋五升浸硇砂一兩經宿澄去砂石以此醋煮附
子烏頭末為糊和前許藥末搗三五百下許成劑丸
如彈子大每服一丸細嚼丈夫炒生薑湯下婦人用
醇醋湯下有孕不可服
正氣丸(一名大阿魏丸出王氏𫝊濟方)治一切冷氣心腹疼痛嘔逆
厥冷
阿魏(醋化去石麫和作餅炙)附子(炮製去皮臍)菖蒲(米泔浸一宿焙)
硫黃(研各兩半)木香㯽榔(剉)白术
訶梨勒皮(各一兩)乾薑(炮半兩)桃仁(去皮尖麸炒研)
厚朴(去粗皮薑汁炙)當歸(切焙各三分)
右搗羅十味與硫黃桃仁和勻丸如梧桐子大每服
十丸温酒或塩湯下婦人醋湯下並空心食前服
人参丸(出聖濟緫錄)治諸冷氣胸膈不利噎塞喘悶呼吸
少氣惡心戰慄腹脇膨脹
人参白茯苓(去黑皮)陳橘皮(湯浸去白焙)㯽榔(剉)
白术甘草(炙剉)訶梨勒(炮去皮各一兩)桂(去粗皮)乾薑(炮)
厚朴(去粗皮生薑汁炙各二兩)
右為細末煉蜜為丸如梧桐子大每服十丸嚼碎煎
生薑湯下食前服
無比沉香丸(一名沉香不二丸又名沉香百療丸)治男子婦人諸物所
傷遍身走疰疼痛多年沉積不散嘔吐惡心胸膈不
利心腹刺痛久痢不止肋脇脹滿一切冷氣不和婦
人胎前産後諸疾並皆治之
沉香檀香(各半兩)南木香乳香沒藥(各半兩)
丁香附子(炒去毛)八角茴香荆三稜(醋炙)
廣茂(炮)胡椒官桂(去皮)良薑巴豆(炒去油)
青皮(去穣)陳皮(去白)大麥蘖川烏(炮)甘草(炮)
川椒(去目以上各等分)
右為末醋糊為丸如櫻桃大每服一丸用燒酒一小
盞棗一枚去核同藥細嚼冷米湯送下腹急痛冷水
下傷損腸内痛煎乳香下積聚下亦如前法然後乾
物壓之忌熱物大有神效食後臨臥服之
木瓜丸(出聖惠方)治一切冷氣心腹脹痛食不消化止霍
亂
木瓜(三十箇大者去皮瓤子切蒸爁為度入塩花一斤更煎令稠用和藥末)沉香(一兩)
阿魏(三分)木香(一兩)肉荳蔲(一兩去殼)紅豆蔲(一兩)
桂(二兩)甘草(一兩炙微赤剉)縮砂(二兩去皮)草荳蔲(一兩去皮)
陳橘皮(二兩湯浸去白穣焙)胡椒(一兩)白术(二兩)芎藭(二兩)
厚朴(二兩去粗皮塗生薑汁炙令香熟)附子(二兩炮製去皮臍)
桃仁(二兩湯浸去皮尖雙仁麫炒微黃)神麹(二兩微炒)蘹香子(二兩)
藿香(一兩)蓽茇(一兩)當歸(一兩微炒)訶梨勒皮(二兩煨用皮)
高良薑(一兩剉)丁香(一兩)乾薑(二兩炮製剉)白荳蔲(一兩去皮)
右為末以木瓜煎湯和丸如梧子大每服以生薑湯嚼
下二十丸温酒送下亦得
煖胃偹急丸治一切冷氣止心疼氣悶定吐逆霍亂
益智(二錢)橘皮(炙)甘草(炙各二錢)阿魏(一分醋淘洗去砂以麸為餅子炙黃)
生薑(一斤切作片子塩二兩一處炒)
右為末用糯米粥丸如彈子大硃砂為衣每服一丸
空心生薑湯并木瓜湯嚼下温酒亦可服
㯽榔湯療心頭冷硬結痛下氣
㯽榔(十顆各子碎)生薑青木香(各三兩)橘皮枳實(炙)
甘草(炙)大黃(各二兩)
右以水六升煮取二升半絞去滓温分三服如人行
四五里進一服取微利忌生菜熱麫炙肉海藻菘菜
等
大露宿丸(出千金方)治氣急虚寒皮痺不已内𫝊於肺寒
氣入客於六腑腹虚滿寒冷積聚百病
礬石乾薑桂心皂莢桔梗附子(各三兩)
右為末煉蜜丸梧子大酒服十丸日三漸加之慎熱
及近火等
治寒氣拍着語聲不出(出百一選方)
官桂(去皮)桔梗杏仁(去皮尖)
右等分為細末用杏仁研膏為丸如梧子大噙化立
效
烏頭湯治冷氣心腹飽脹臍腹撮痛吐逆泄瀉
烏頭(生用一兩)蒼术(二兩)
右水浸七日刮去皮焙乾粗搗篩每服二錢水一盞
生薑三片棗二枚劈煎至七分去滓熱服
治冷氣氣短方
用蜀椒五兩去目及閉口者絹袋盛酒一斗浸二七
日服之任意多少
治道塗呼吸寒氣忽覺惡心口吐清涎心腹痛
用良薑剉如骰子大如寒氣心腹痛即取一塊含之
嚥津極妙
治冷氣上攻氣急不得息
用官桂去粗皮不得見火為粗末每服三錢水一盞
煎至七分去滓熱服
治心腹冷氣搊痛者
用菖蒲取一二寸搥碎同吴茱萸煎湯飲之
快膈湯治膈下冷氣及酒食飽滿
用青橘皮四兩塩一兩分作四分一分用鹽湯浸青
橘皮一宿漉出去瓤又用塩三分一處拌勻候良久
鍋子内炒微焦為末每服一錢半茶末半錢水一盞
煎至七分放温常服或用入茶煎沸湯點亦妙
治一切冷氣田野人尤與相宜
用艾實與乾薑為末蜜丸服之
治冷氣腹痛止休息氣痢勞損消化水榖温暖脾胃
又治冷滑下痢不禁虚羸
用縮砂仁蜜漬透心日晒乾為末以羊子肝薄切
用末逐片掺瓦上焙乾為末入生薑末飯為丸日二
服五十丸
治一切冷氣去風痰定徧身疼痛益元氣強精力固
精益髄令人少病
用川烏頭一升五合許大磁鉢子盛以童子小便浸
逐日添注任令溢出浸二十七日其烏頭通軟揀去
爛壊者不用餘以竹刀破每箇作四片用新汲水淘
七遍後浸之每日換七次通前浸二十一日取出焙
乾其藥潔白搗羅為末酒煮麫糊丸菉豆大每服十
丸空心塩酒下少粥飯壓之如冷氣稍盛加丸數服
之
薏苡仁飯粥方療冷氣
用絹袋盛薏苡仁炊為飯氣味欲勻如麥飯煮粥亦如
豉浆粥並任意無所忌
療氣蘇子粥方
用蘇子不限多少研如麻子作粥依食法着葱豉薑
並得無所忌
療氣昆布臛法
用高麗昆布一斤白米泔汁浸一宿洗去鹹味以水
一升煮令香熟劈長三寸闊四五分仍取葱白一握
二寸切斷劈之更合煮熟令昆布極爛仍下塩酢豉
糁調和一依臛法不得令鹹酸以生薑橘皮椒末等
調和宜和粳米飯粳米粥海藻亦依此法極下氣大
效無所忌
均氣丸治一切虚冷氣腹脇脹滿胸膈滯悶吐嘔酸
水不思飲食臓腑滑泄臍腹疼痛
木香胡椒乾薑烏頭(炮製去皮臍)蘹香子(炒)
蓽澄茄青橘皮(湯浸去白焙)蓬莪茂(煨)
陳橘皮(湯浸去白焙)桂(去粗皮各一兩)牽牛(揀净半斤炒搗羅為末四兩餘者不用)
右為末生薑汁煮麫糊為丸如梧子大每服十五丸
至二十丸炒生薑塩湯下不計時候
香橘皮丸治冷氣攻刺心腹及脾胃不和中脘氣痞
心腹脹悶不思飲食嘔吐痰逆噫氣吞酸及宿食不
消吐之不出咽之不下諸般氣疾
生薑(半斤)陳皮(二錢一分去白)甘草縮砂仁神麹
麥蘖(各半兩)丁香(三錢)
右以陳皮甘草縮砂用生薑爁研同淹四味一宿次
日同諸藥焙為末煉蜜為丸彈子大每一丸細嚼白
湯下
木香頓散治老人虚人一切氣冷虚羸諸疾其效如
神(鎮江醫僧桂聳方)
木香(不見火一兩)人参附子(炮去皮臍)白术藿香(洗净焙乾)
甘草(火炙)白茯苓橘紅枳殼(去白麸皮炒各秤一兩)
右為末每服二錢煎紫蘇木瓜生薑湯調八分一盞
重湯内煮頓至六分食前服治老人小兒一切氣滯
不思飲食腸胃虚鳴泄瀉作痢等疾又名補氣湯
又方(出驗濟世方)
茯苓(四兩切作片子飯上蒸二三次焙乾)白术参沉香(各一兩)
木香丁香白荳蔲仁甘草(炙)白扁豆(各一兩)
右為細末每服二錢入塩沸湯點空心食前
藥塩煎治冷氣呼吸短乏脇肋刺痛皮急寒戰心腹
脹滿疼痛飲食不消
木香厚朴(去粗皮生薑汁炙)蒼术(米泔浸洗切焙)大腹皮
芍藥枳殼(去穣麸炒)訶梨勒皮白㯽榔
陳橘皮(去白焙各一兩)
右細剉用水一斗煎取三升濾去滓入塩花二斤文
武火煎汁盡如紅雪法取收之每用半錢水一盞生
薑三片同煎七分温服
破氣湯(出和濟方)治一切冷氣攻心腹脇脹滿刺痛噫氣
吞酸嘔逆惡心胸膈噎塞飲食减少
青皮(不去白)陳皮(不去白)茴香(揀炒各十二兩)丁香皮(九兩)
杏仁(去皮尖麸炒别搗一斤)桂皮(不去白一斤)良薑(炒)薑黃
蓽澄茄木香(各六兩)甘草(炒八斤半)塩(炒十四斤)
右為末每服一錢沸湯點食前服
玉真湯(出和濟方)治一切冷氣痰逆惡心胸膈痞悶臍腹
撮痛口苦無味飲食不美
阿魏(麸裹煨)茴香(揀淨炒各三兩)檀香(一斤半)胡椒(九兩)
乾薑(炮一斤半)杏仁(去皮尖麸炒别搗三斤十二兩)白粳米(炒一斗六升)
白麫(炒六兩)甘草(炒六斤)塩(炒三十斤半)
右為末每服一錢沸湯點服食前
益智湯(出和濟方)治一切冷氣嘔逆惡心臍腹脇肋脹滿
刺痛胷膈痞悶飲食减少
益智仁(四斤半)荆三稜(煨三斤半)乾薑(炮三兩)青皮
蓬莪术陳皮(各十二兩)甘草(炒十五兩)塩(炒十六兩半)
右為細末每服一錢沸湯點服不拘時候順氣寬中
消宿食調脾胃
荳蔲湯治一切冷氣心腹脹滿胸膈痞滯噦逆惡心
嘔吐泄瀉虚滑水榖不消困倦少力不思飲食
丁香(枝杖七斤)甘草(炒十一斤)白麫(六斤炒)肉荳蔲仁(麫裹煨八斤)
右炒塩十三斤同為末每服一錢沸湯點服食前
桂花湯(出和濟方)治一切冷氣心腹刺痛胸膈痞悶脇肋
脹滿嘔逆惡心飲食無味
乾薑(炮九兩)桂心(生)甘草(炒各九斤)
縮砂仁(三斤十四兩百一選方三斤半)
右炒塩十四斤百一選方作十四兩同為末每服一
錢沸湯點服食前
茴香湯(出和濟方)療元臓氣虚冷臍腹脹滿疞刺疼痛不
思飲食一切冷氣並皆治之
茴香(去土炒六升)川楝子(洗炒)陳皮(各二斤)甘草(炒七斤)
塩(炒一斤)
右為末每服一錢如茶點食常服温中益氣利胸膈
進飲食不計時候
又方(出和濟方)療九臓氣虚冷臍腹脹滿疞刺疼痛不思
飲食一切冷氣並皆治之
白芷(不見火)肉桂(不見火各二兩)桔梗(焙三十兩)茴香(炒)
甘草(炒各六兩)
右為末每服一錢塩少許沸湯點食前常服寬中益
氣温服
縮砂湯(出和濟方)治一切冷氣心腹刺痛胸膈痞悶脇脹
腹滿嘔逆惡心飲食無味脾胃不和酒食多傷嘔吐
不止
縮砂仁(不見火)甘草(炒各十二兩)桔梗(焙六十兩)丁皮(不見火六兩)
右為末每服一錢入塩少許沸湯點服食前常服消
滯氣寬胸膈健脾胃進飲食止嘔逆
治一切冷氣不和面色深黃喫食减少腹中非時嘔酸
水大腹滑洩(出護命方)
黃橘皮訶子(麫裹火炮去核不用只使皮)甘草(各半兩)獨活
木香藿香吴茱萸防風肉荳蔲
芎草荳蔲厚朴(去皮薑製)白术(各兩)
右杵羅為末煉蜜丸如梧桐子大空心米湯下三十
丸
治一切冷氣非時腹内疼痛飲食不下忽時霍亂嘔吐
大腑虚冷(出護命方)
吴茱萸訶梨勒(麫褁火炮去核)肉荳蔲蓬莪茂
芎甘草(各一分)細辛木香(各三錢)藿香(二錢)
厚朴(去皮薑製)防風
右杵羅細末每服二錢水一盞生薑一片同煎二三
沸空心喫
治冷毒所傷冷氣積滯喫食减少四肢無力面無光彩
見食飽腹脇脹滿忽時心腹刺痛脉氣微細宜喫此
方(出護命方)
吴茱萸乾薑肉荳蔲人参丁香
木香甘草紅荳蔲白术芎(各等分)
右細杵羅為末煉蜜丸如梧桐子大空心米湯下三
十丸
益智散(出護命方)治一切冷氣小腸氣諸般不和之氣
益智子(去皮)甘草(炮各一兩)荆三稜(三兩搥碎醋一挑煮乾焙使)
蓬莪茂(二兩)芎(三分)
右細杵羅為末每服二錢水一盞生葱桂枝同煎取
九分空心和滓喫小腸氣痛葱酒送下
治一切冷氣疼痛唇口無色喫食减少大腑虚冷食即
心悶宜服此方若是口内多涎大腑秘熱唇皮焦赤
不宜喫此藥(出護命方)
乾薑吴茱萸附子(火炮去皮)荆三稜
肉荳蔲(去皮)獨活芎木香白术
㯽榔(各一兩半)
右細杵羅為末以醋半盞稀煮麫汁丸如梧桐子大
每服三十丸空心葱湯下
金鏁丸(出王氏𫝊濟方)治五積冷氣攻心臓腑變為五膈腎
虚風勞疾
雞爪三稜(一兩補根是也)白三稜(枯根是也)黑三稜(乾芙茈是也二味各一兩)
石三稜(荆三稜内小者是也)荆三稜(各一兩)肉荳蔲(去殼五顆)
木香(一兩)鱉甲(二兩醋炙去裙襴)青橘皮(三兩去白)吴白术(一兩)
官桂(一兩去皮)附子(一兩炮去皮臍)阿魏(一兩研末)厚朴(一兩去皮薑汁塗燒)
破故紙(一兩)仙人骨(故蘿菔是也三兩炒令黃)㯽榔(三箇雞心者)
右件十八味杵羅為末先用五味三稜桃仁末以多
年陳米醋六升同熬至一半後入諸藥末更熬為膏
後次入麯糵各一兩末於臼中杵百下衆手丸如小
荳大每日空心温酒下二十丸立效覺病勢減請服
十五丸婦人醋湯下或硃砂内滚過如胸膈氣滯可
一二服見效
丁香煮散(出王氏𫝊濟方)治一切冷氣攻冲心胸不利不思
飲食腹脇刺痛口苦無味
丁香(一兩三分)蓬莪茂(二兩)蓽澄茄(一兩半)藿香(一兩半)
沉香(一兩)訶子(半兩去核)前胡人参(各兩)京芎(一兩)
木香(三分)㯽榔(七箇)荳蔲(去皮七顆)芍藥(半兩)
枳殼(一兩二分麸炒令黃色)當歸(三分)麝香(半兩)
右為末每服一錢水一盞煎至五分熱服大治吐逆
及酒後吐嘔不止胸膈滿悶不思飲食
蓬莪茂散(出衛生家寳方)治一切冷氣搶心切痛發即欲死
蓬莪茂(二兩釅醋炙煮)木香(一兩煨)
右為末每服半錢淡醋湯下如久患腹痛時復發動
者此藥可絶根源
撾胃湯(出衛生家寳方)治一切冷氣胸膈脹悶脾胃虚弱不
思飲食
良薑(一兩水浸軟切片下用麻油炒令深黃色取出)
甘草(三兩與良薑及塩同炒黃色為度湏先剉稱塩三兩與良薑甘草同炒)茴香(炒)
右為細末每服二錢沸湯調服
大腹皮散(出廣四時攝生論)治丈夫婦人或飽後虚滯冷氣
煩悶大小腸不調心腹脹
大腹皮(二兩生用)陳橘皮(二兩去穣)厚朴(一兩用生薑汁塗旋炙乾令香熟)
吴白芷(一兩生用)人参(半兩去蘆頭後秤)肉桂(新者去無味粗皮秤半兩)
右各自搗羅為散後秤定分兩為散每服一錢用水
二盞棗二枚生薑少許同煎至八分以下熱服立效
忌生冷油膩每日三兩服不計時候
扶老理中散並作圓常服亦得療羸老冷氣惡心飲
食不化腹中虚滿拘急短氣及霍亂嘔逆四肢厥冷
心煩氣悶流汗悉至之方(出十便良方)
人参甘草(各五兩)乾薑麥子(各六兩)白术
附子茯苓(各三兩)
右七味作散臨病煮取三合白湯飯和方一服不效
又服常時蜜丸酒服如梧桐子大二十丸亦可
木犀煎通中下氣散滯清神(出十便良方)
蓬莪茂(醋煮片切焙乾末一分)甘草(半兩末)檀香(二兩末)
熟蜜(二兩)
右四味拌勻為膏每服取一小匙頭沸湯點服
小陳皮湯治冲冷氣呃噫
陳皮(一兩)生薑(二兩)
右二味切用水三盞煎二盞去滓分二服温服下咽
即愈
木香通氣散治寒氣結瘕腹大堅滿不可忍
木香(五錢)厚朴(一兩薑炙)枳實(三錢麸炒黃)乾薑(洗去灰炮二錢)
戍塩(半兩炒)甘草(三錢炙)荆三稜(五兩炮)
右為細末每服三錢淡生薑湯送下食前
治冷熱氣攻心結作一塊疼痛難忍
草荳蔲(一顆)吴白术木香(各十銖)甘草桔梗(八銖)
細辛(去葉)枳殼(只用青各二銖)延胡索(一分)芎
當歸(各八銖)
右為細末每服二錢水二盞煎八分非時去滓服
硇砂木香丸治丈夫婦人一切冷氣攻刺疼痛或成
積隠見不常發則疞刺痛
巴豆(一兩去皮以紙出油盡為度别研)硇砂(半兩别研細復入巴豆時入諸藥末中)
官桂(去皮)茱萸(炒)木香荆三稜(炒)
舶上茴香乾薑(炮)丁香(以上各一分)
右件十一味同為末用乾柿一枚洗過輕蒸令軟和
丸如菉豆大取食利胸膈氣淡茶下十丸女人血氣
及諸般氣艾酒下丈夫臓腑氣葱酒下化痰生津液
量其虚實加减丸數
小沉香丸治消滯氣順三焦空胸膈理脾元兼化酒
食毒
丁香沉香(各一分)乳香(一錢半)舶上茴香(一兩炒)
肉桂(半兩去粗皮)㯽榔(二枚冬春一枚)肉荳蔲(五枚夏加二枚)
蓽撥(五錢)阿魏(少許)巴豆(十五顆去皮不出油别研)
右十味杵為末研入巴豆阿魏令勻煮白米飯為丸
如菉豆大每服五丸生薑湯下如胸膈氣不和臓元
冷氣上攻迷悶加十丸温酒下常服清茶任下要微
動以意加服之
治一切宿冷氣
以紫蘇子和高良薑橘皮等分蜜丸空心下十丸
治冷熱氣不和不思飲食或腹痛久痢
以山梔川烏頭等分生搗為末以醋糊丸如梧子大
每服十五丸炒生薑湯下如小腸氣痛炒茴香葱酒
任下二十丸
治一切結氣實心胷壅隔冷熱氣
用生薑汁和杏仁作煎服
治一切冷氣積年氣痢
以莨菪子石灰清煮一伏時淘出去牙曝乾以附子
乾薑陳橘皮桂心厚朴為丸服之若太熱發菉豆汁
觧之
治一切冷氣鬼邪毒氣
搗艾末和乾薑末為丸每服三十丸飯壓之日再服
治心腹冷氣腰冷氣
以蚶煮食之以飯壓之不爾令人口乾
治冷氣痃癖羸瘦
以牛乳和酥煎三沸食之
治冷氣冷風
以鯉魚作羹食之
治冷氣癥癖
以甜殼燒以醋三度淬後埋令壈醋膏丸服之
破冷氣
以毛追子和薑搗破田野間呼為猴蒜
治冷氣腹内久寒飲食不消
取掉菜食之令人能食
去冷氣
以桂木中蠧食之能令呵噉
治冷氣痃癖氣塊横關伏梁
用鯉作鱠以濃蒜虀食之又以絹裹鯉魚和鱗煮羹
熟後去鱗食之驗
治冷氣
以葱根頭作茹食之
除冷氣霍亂消酒食毒
以荳蔲用塩殺治曝乾煎湯服甚佳
治丈夫冷氣及風筋骨疼痛
以麋角作粉常服
短氣(附論)
夫短氣不足以呼吸者肺虚也倚息短不能臥其形如
腫者飲也短氣上喘氣道促迫者肺虚而寒邪實也如
是者不可槩而論之夫平人無寒熱短氣不足以息者
蓋皆由體實實則氣盛盛則氣逆不通故短氣也又肺
虚則氣不足亦令短氣則其人氣微常如少氣故呼吸
不利診其脉尺寸俱微血氣不足其人短氣寸口脉沉
胸中短氣脉前小後大則胸滿短氣脉洪大者亦短氣
也
方
紫蘇五味子湯(一名紫蘇散出聖惠方)治氣虚胸膈中寒熱短
氣不足
紫蘇莖葉(二兩)五味子(一兩)甘草(炙三分)
前胡(去蘆頭一兩)陳橘皮(湯浸去白焙)桂(去粗皮各三分)
右搗篩每服五錢水一盞半入生薑一片棗二枚拍
碎煎至八分去滓温服日三
理氣丸(出千金方)治短氣不足動便喘啜遠行久立皆不
任汗鼻乾心下急痛苦悲傷臥不安
杏仁(湯浸去皮尖雙仁焙)桂(去粗皮各一兩)益智(炒去皮)乾薑(炮製各二兩)
右除杏仁研外搗羅為末和勻煉蜜丸如梧子大每
服二十丸空心食前米湯下
紫蘇湯(出聖惠方)治卒短氣
紫蘇莖葉(剉二兩乾)陳橘皮(湯浸去白焙半兩一作青皮)
右粗搗篩每服三錢棗三枚劈破酒二盞煎至七分
去滓温服日三一方水煎一方不用棗
五味子湯(出聖惠方)治肺實胸隔短氣上焦壅滯不思飲
食
五味子(一兩)木香(五錢)前胡(去蘆頭)
陳橘皮(湯浸去白焙各一兩)訶梨勒皮(一兩)甘草(炙半兩)
桂(去粗皮)半夏(湯洗七遍去滑各三分)
右粗搗篩每服五錢水一盞半入生薑一塊拍碎棗
二枚劈破煎至八分去滓温服日三
秘效丸(出聖濟緫錄)治肺胃氣觸冐風寒短氣喘促伏臥
不得欵氣
苦葶藶(三兩紙襯炒紫色别研為細末)馬兜鈴根(去土一兩)
桑根白皮(炙黃剉三錢)廣麻黃(去根節六分)
右除葶藶外搗羅為末入葶藶研杵令勻煮棗肉為
丸如梧桐子大每服二十丸煎阿膠皂子湯下食後
臨臥服
赤茯苓湯(出聖濟緫錄)治胸脇短氣妨悶不下食
赤茯苓(去黑皮)人参前胡(去蘆頭)桂(去粗皮各三分)
甘草(炙剉一分)半夏(湯洗七遍去滑焙)柴胡(去苗半兩)
右粗搗篩每服三錢水一盞棗三枚劈破生薑五片
煎取七分去滓温服食後
木香丸治胸膈短氣妨悶不下食
木香青橘皮(湯浸去白焙)訶梨勒(煨去核)陳麯(炒)
麥蘖(炒各半兩)莱菔子(一分)蕪荑(炒三分)
右為末煉蜜和丸如梧桐子大每服二十丸生薑湯
下
陳橘皮湯(出聖濟緫錄)治胸脇短氣妨悶不下食
陳橘皮(湯浸去白焙)柴胡(去苗土)半夏(湯洗七遍去滑)枳殼(去穣麸炒)
訶梨勒皮(各三分)木香五味子升麻(各半兩)
右剉如麻豆大每服五錢水一盞半入生薑五片煎
取七分去滓温服
蜀椒丸(出聖濟緫錄)治上氣欬逆喘息短氣
蜀椒(去目及閉口者炒出汗三兩)麥門冬(去心焙)甘草(炙各五兩)
遠志(去心)桂(去粗皮)細辛(去苗葉各三兩)人参(四兩)
附子(炮製去皮臍一兩半)乾薑(炮二兩)
右為末煉蜜和丸如彈子大每服一丸食前含化細
嚼之喉中胸中當熱藥力稍盡更進一丸日三夜二
服
竹葉湯(出聖濟緫錄)治氣極傷熱氣喘甚則唾血氣短乏
不欲食口燥咽乾
竹葉(二斤)麥門冬小麥生地黃(各一兩)生薑
石膏(各六兩)麻黃(三兩)甘草(一兩)大棗(十枚)
右㕮咀以水一斗煮取三升去滓分三服
治少年房多氣短方(出千金方)
豉(七合)梔子(二七枚)
右以水二升煮取一升半去䜴肉梔子煮八合服半
升不瘥更服
木通丸(出聖惠方)治肺氣實上焦煩熱短氣胸滿呼吸不
利
木通(一兩剉)杏仁(一兩湯浸去皮尖雙仁麸炒微黃)紫蘇莖葉(一兩)
柴胡(一兩去苗)陳橘皮(一兩湯浸去白穣焙)五味子(二兩)
右為散每服五錢以水一中盞煎至六分去滓温服
不拘時候
麥門冬散(出聖惠方)治熱短氣呼吸不利
麥門冬(一兩半去心)半夏(三兩湯洗七遍去滑)人参(一兩半去蘆頭)
甘草(炙微赤剉三分)前胡(一兩去蘆頭)五味子(一兩)
右為散每服三錢水一中盞入生薑半分棗三枚煎
至六分去滓温服不計時
白术丸(出聖惠方)治肺虚寒胸中痞塞短氣不足少思飲
食
白术人参(去蘆頭)陳橘皮(湯浸去白穣焙一兩)乾薑(炮製剉)
細辛(各三兩)杏仁(一兩半湯浸去皮尖雙仁麸炒微黃)貝母(三分煨微黃)
桔梗(去蘆頭)半夏(湯洗七遍去滑各半兩)甘草(炙微赤剉)桂心(各三分)
訶梨勒皮(一兩)
右為末煉蜜和搗三五百杵丸如梧桐子大以薑棗
湯下二十丸不計時
治卒短氣方(出千金方)方見門上氣喘急類韭汁飲
治乏氣方(出聖惠方)
生薑枸杞葉(各二兩)
右㕮咀以水三升煮取一升頓服
治誦讀勞極疲乏困頓方(出十全方)
酥油糖酒白蜜(各二升)
右合於銅器中微火煎二十沸下之為凖七日七夜
服令盡宜慎生冷
又方(出千金方)
人参甘草茯苓當歸(各二兩)地骨皮
芎藭芍藥乾地黃黃茋(各三兩)大棗(二十枚)
右㕮咀以水一升煮取三升分三服一方用桂心三
兩
治胸中痞塞短氣膈者
甘草(二兩)茯苓(三兩)杏仁(五十枚研碎)
右以水一斗三升煮取六升分五服
順氣湯因飲食煩勞後腹滿氣短春則口淡無味夏
雖有熱却惡寒不喜食冷物
升麻柴胡(各二錢)黃茋(二兩)半夏人参(各六錢)
黃栢(一錢)陳皮甘草(各二錢)草菓(四錢)神麹(三錢)
當歸(二錢)
右為散每服五錢水一盞生薑三片煎七分温服
沉香飲子(出聖濟緫錄)治飲冷過多短氣喘促心胸妨悶
全不思飲食
沉香(半兩)紫蘇葉(二兩)白茯苓(去皮)人参(去蘆頭各一兩)
右四味㕮咀每服五錢水一盞半去滓時時服
参附湯(出如宜方)治短氣呼吸不足或久病困重
人参(半兩)附子(製一兩)
右㕮咀分作三服薑十片煎食前温服如氣短接續
真氣宜黑錫丹
沉附湯(出如宜方)治鎮墜上盛下虚痞膈氣短
附子(炮)乾薑(各半兩)沉香白术(各一分)甘草(一兩半)
右㕮咀薑五片煎空心服如急氣短宜四磨湯加人
参
草荳蔲湯(出朱氏集驗方)治腹脹滿短氣
草荳蔲(一兩去皮)
右為細末每服一錢空心煎木瓜生薑湯下
正元散(出本草)治氣不接續氣短兼治滑泄及小便數
服之有驗
用蓬莪茂一兩金鈴子去核一分右件為末更以硼
砂一錢煉細研都令勻每服二錢塩湯或温酒調下
空心服
中氣(附論)
夫中氣者雖不見於方書然暴喜傷陽暴怒傷隂憂愁
不常氣多厥逆往往多得此疾便覺涎潮昏塞牙關緊
急槩作中風用藥非止不相當多致殺人每見此證急
作蘇合香丸四十五粒灌之便醒然後隨其虚實寒熱
調治無不愈者經云無故而得瘖肺不傷者不治自己
謂寒暴也氣平則已審如是即不服藥亦可又云醫書
論中風謂治療多端當推其所自若因七情得之法當
調氣不當治風因六欲得之亦當先與調氣後因所感
之證治之蓋以中風亦多兼氣况富貴及貧賤戚戚久
思所愛遽失所重凡志不遂氣則為逆豈無中氣之說
歟其證及閉目不語四肢不收涎潮昏塞大略與中風
相似祇當治以氣藥不可便用搜風疏泄之劑蓋其證
本是氣弱又無客邪凑故不可發散𨗳引也氣分與胸
痺中滿皆相類盖胸痺属氣實中滿為氣虚氣分則挾
涎飲氣為涎飲所隔榮衛不利腹滿脇鳴相逐氣轉膀
胱榮衛俱勞陽氣不通則身冷隂氣不通則骨疼陽前
通則身多寒隂前通則痺不仁隂陽相得其氣乃行其
氣轉散實則失氣虚則逆弱乃知氣挾涎飲之所為也
其脉寸每遲而濇遲則為氣不足濇則為血不足呹陽
昧微而遲微則為氣遲則寒濕證也名曰氣分
方
桂附湯(出鮑氏方)治心下堅大如盤邊如旋盤水飲所作
名曰氣分
桂心甘草(炙)麻黃(去節焙乾秤)細辛(去苗各二兩)
附子(四枚炮去皮臍)
右為散每服四錢水一盞半薑七片棗三枚煎至七
分去滓温服汗出如蟲行皮中即愈
枳术湯(出鮑氏方)治心下堅大如盤邊如旋盤水飲所作
名曰氣分
枳實(一兩半)白术(三兩)
右剉為散每服四錢水一盞半煎至七分去滓温服
腹中軟即當散也一方以枳术湯生橘丸作煎服
名参橘飲甚效分兩同
獨活湯(出危氏方)治中氣閉目不語四肢不收精神昏困
用南木香不拘多少為末冬瓜子煎湯下
术附湯(出危氏方)治中寒中氣之候四肢厥逆口噤牙緊
急痰涎壅盛如中風状者
白术(四兩去蘆)甘草(炙二兩)綿附子(炮去皮臍薄切片一兩半)
右剉散每服三錢水一盞薑十片煎取八分去滓調
蘇合香丸二粒併進二服或短氣頭暈手足厥冷未
退者可進養正丹三十粒至百粒可效不拘時候一
方加棗煎
回陽湯(出澹療方)治中寒脉弱大段虚怯等證
川烏(去皮臍)附子(生去皮臍各半兩)乾薑(炮二錢)青皮(去穣一兩)
益智仁(去殼一兩)
右剉散每服三錢薑七片棗三枚水一盞煎服或少
入木香不拘時候
蘇合香丸治氣中如遇此證急化四五粒灌之便醒
然後隨宜調理(方見𫝊屍門屍注殗殜類)
八味順氣散治中風亦當間服此藥中氣者尤得其
宜(方見諸風門中風類)
治中氣已死
用理中丸二丸濃煎橘皮湯送下若或口噤便捏了
病人鼻斡開牙關令吞下藥病者即甦醒
調氣丸(出衛生家寳方)治中氣如中風状中氣而以風藥治
之十無一愈中風而以氣藥治之氣順而風散宜服
此藥
㯽榔木香川芎羌活肉桂(去皮)
麻仁(以上各半兩)枳殼(一兩去穣麸炒)沉香(一分)大黃(一兩濕紙裹煨)
郁李仁(一兩湯浸去皮)
右為末煉蜜丸如梧桐子大每服三十丸食後臨臥
薑湯下
治中賊風口偏不語者(出本草)
取食菜萸子一升美豉三升好酒五升和煮四五沸
冷服半升日三四服得汗便瘥
陽厥(附論)
内經云有病如心狂者生於陽也陽氣者因暴折而難
按故善怒也病名曰陽厥夫隂陽不可偏盛偏盛則氣
逆陽厥者陽盛而氣逆之謂也蓋陽氣暴折則鬱而不
散故多怒而狂怒則氣上故頸脉動肉大疾者為陽厥
之證也其治奪食即已蓋食入於隂長氣於陽陽盛故
厥逆狂奪食者所以平其氣也
方
赤茯苓湯(一名羚羊角湯出宣明論方)治陽氣厥逆多怒而狂頭
脉復動
赤茯苓(去黑皮一兩)人参羚羊角(鎊各三兩)遠志(去心)
大黃(剉炒各半兩)甘草(剉炙一分)
右粗搗篩每服五錢水一盞半煎至八分去滓温服
不拘時候
竹瀝石膏湯(出聖濟緫錄)治陽厥多怒狂躁不安上攻頭
頸
竹瀝(旋入)石膏(一兩半)赤茯苓(去黑皮)梔子仁
升麻玄参生地黃知母(焙各三分)
右除竹瀝外剉如麻豆大每服五錢水一盞半入生
薑五片同煎至一盞去滓入竹瀝半合再煎三沸食
後臨臥日三服
竹葉茯苓湯(出聖濟緫錄)治陽厥氣逆胸膈煩悶忿忿饒
怒如發狂状
淡竹瀝(一升)赤茯苓(去黑皮二兩)生地黃(一升)丹参
玄参(各二兩)乾薑車前草(各一升)石膏(四兩)
右㕮咀如麻豆大每服六錢水二盞生薑五片煎至
一盞半去滓更入蜜半合煎三沸温服不拘時日三
服
犀角丸(出聖濟緫錄)治陽氣偏盛氣厥多怒心胸煩滿状
如狂邪頸脉皆動者
犀角梢防風升麻萎蕤(各三兩)枳實(麸炒)
石膏(碎各半兩)甘草(炙剉一分)
右為末煉蜜和成杵百下丸如梧子大每服二十丸
温熟水下不計時候日三服漸加至三十丸
茯苓大黃湯(出聖濟緫錄)治陽厥多怒氣逆發狂胸膈躁
悶
赤茯苓(去黑皮)大黃(剉微炒)鈴羊角(鎊)黃芩(去黑皮心)
甘草(微炙剉)枳殼(去穣麸炒各二兩)前胡(去蘆頭三分)
右粗搗篩每服五錢水一盞半入淡竹葉十片同煎
至八分去滓温服食後臨臥神效
防風茯苓湯(出聖濟緫錄)治陽厥怒狂
防風(去皮)赤茯苓(去黑皮)萎蕤白术丹参
陳橘皮(湯浸去白焙各一兩三分)細辛(去葉苗二兩)甘草(炙一兩)
升麻黃芩(去黑心各一兩半)射干(一兩)酸棗仁(三分炒)
右粗搗篩每服五錢水二盞棗三枚劈破煎至一盞
去滓温服日三
竹瀝湯(出聖濟緫錄)治氣逆怒狂陽暴厥
竹瀝(一升)麻黃(去根節三兩)石膏(二兩)生薑
芍藥(各一兩)大青梔子仁升麻赤茯苓(去黑皮)
玄参知母(焙各三分)生葛(二兩)
右除竹瀝㕮咀如麻豆大每服六錢水二盞煎至一
盞去滓下竹瀝半合再煎三沸温服日二
泄熱湯(出聖濟緫錄)治陽厥怒狂氣逆
半夏(湯洗七遍切焙)麻黃(去根節煎枯去味焙)芍藥杜蘅
枳實(去穣麸炒)細辛(去苗葉)杏仁(湯浸去皮尖雙仁麸炒)
烏梅(去核搥碎各三兩)松羅(二兩)
右剉如麻豆大每服五錢水一盞半入生薑半分切
竹葉十片煎取八分去滓温服
定神丸(出聖濟緫錄)治陽厥狂怒
白茯苓(去黑皮)遠志(去心)防風(去叉)栢子仁(炒)
人参(各一兩一分)龍骨(一兩半)牡蠣(煨二兩)甘草(炙剉一兩)
棗(去核取肉焙二兩)
右為細末煉蜜為丸如梧桐子大初服二十丸加至
三十丸温服熟水下日再服
羚羊角湯(出聖濟緫錄)治陽氣厥逆善怒狂妄不常
鈴羊角(鎊)五味子萎蕤茯神(去木)遠志(去心)
沙参(去蘆頭)酸棗仁(微炒各三分)龍骨(一兩)
右粗搗篩每服五錢水一盞半煎取八分去滓温服
不拘時
鉄落飲(出指南方)治陽厥善怒除煩下氣
用鉄落染皂鉄浆為一味每服用湯肉温一盞飲之
食後一方生鉄十斤作浆日飲一盞空心服
普濟方卷一百八十四
