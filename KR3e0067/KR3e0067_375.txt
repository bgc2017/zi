普濟方卷三百七十五明周王朱橚撰
嬰孩驚風門
急慢驚風(附論)
夫急驚因聞大聲而發或大聲搐發過則如故此無隂
也當下利驚丸主之小兒急驚者本因熱生於心身熱
面赤飲引口中熱氣大小便黃赤熱則搐也蓋熱甚則
生風風属肝此陽盛隂虚也故利驚丸主之以消其痰
熱不可與巴豆及凉藥大下之恐體虚難受也小兒客
痰熱於心胃因聞聲非常則動而驚搐矣若熱極雖不
聞聲其驚亦自發也慢驚病因瀉或吐後脾胃虚損遍
身冷口鼻氣出亦冷手足時掣瘲昏睡無時此兒無陽
也括蔞湯主之大凡隂陽異証切須辨治之急驚合凉
瀉慢驚合温補世俗方症多不分别貽誤小兒甚多又
小兒傷於風病吐瀉醫謂脾虚以温補之不以清凉之
藥治之不能察其本來之病而任意亂攻之因脾氣本
虚内不能散外不能解變為慢風其證多睡露睛身温
風在脾胃故大便不聚而瀉當去脾間風風退則利止
以宣風散主之後用史君子丸補其胃亦有吐利久不
瘥者脾虚生風而成散慢驚驚癎早發搐目作左視
無聲右視有聲晩𤼵搐目右視無聲左視有聲相勝故
也早晨發搐因潮熱當卯辰時骨身壯熱上視手足
動搖口内生熱涎項頸急此肝旺當補腎也地黃丸治
肝瀉青丸主之早發搐因潮熱巳午未時搐發心神驚
悸目上視白睛赤色牙關緊口内涎手足動搖此心旺
也當補肝治心導赤散凉驚丸補肝地黃丸主之日
晚發搐因潮熱申酉戌時不甚搐而喘目微斜視身如
熱火旺露晴手足冷大便淡黃水是肺旺當補脾益黃
散治肝瀉青丸治之心導赤散主之夜間發搐因潮
熱亥子丑時不甚搐而卧不穏身體温壯目睛緊斜視
喉中有痰大便銀褐色乳食不進多睡不省當補脾治
之益黃散凉驚丸主之傷風後發搐傷風後得之口
中出氣熱呵欠煩悶手足動搖當發散大青膏主之小
兒生來怯弱者多此病也口傷食後得之身熱多睡或
吐不思食而發搐當先定搐退白餅子下之後服安身
丸百日内發搐真者不過三四次必死假者頻發不
為重真者内生驚癎假者外傷風冷蓋血氣未實不能
勝任及發搐也欲知假者弔氣出熱也治之可發散大
青膏主之及用塗顖浴體法昔李司戶生子百日發搐
三五次請二醫治或作天瘹或作胎驚癎皆無效後錢
氏用大青膏如小豆許作一服發之復與塗顖藥敷之
及浴法三日而愈何以然諸陽初生肌骨嫰怯被風傷
之子不能任故發搐頻發者輕何也客風在内每遇不
任即搐搐稀者是内臓發病不可救也頻搐者宜散風
冷故用大青膏不可多服蓋兒至小易虚易實多即生
熱止一服而已更當封浴無不效者李寺丞子三歲
病搐自卯巳至數醫不治召錢氏視之搐目右視大呌
哭李曰何以搐右錢曰逆也李曰何以逆曰男為陽而
本發左女為隂而發右若男目左視發搐時無聲女𤼵
時右視無聲左視有聲所以然者左肝右肺肺金肝木
男目右視肺勝肝也金來刑木二臓相刑故有聲也治
之瀉其強而補其弱實者亦當瀉之肺虚不可瀉肺虚
之候悶亂哽氣長出氣此病男反女故男易治於女也
假令女發搐目左視肺能勝肝若病在秋肺反不旺位
肝獨𤼵旺故哭呌當大瀉其肝然後續治心肝所以俱
主目反右視者乃肝失其主也凡搐者風熱相摶於内
風屬肝故引之見於目也錢氏用瀉肝湯瀉之二日不
悶亂當知肝病退後用地黃丸補腎三服後用瀉青凉
驚丸各二服大凡用瀉心肝藥五日方愈不妄治也又
言肺虚不可瀉者何也曰設令男目右視木反尅金肝
木勝金是以瀉肝若更病在春夏金氣極虚當補其肺
慎勿瀉也凡治急慢驚風合温補此法古人多用凡
藥性凉者不可泛用宜審别之錢氏云急驚合凉瀉慢
驚風合温補此是定法也其間有急驚凉瀉不愈變為
慢驚有慢驚温補而不愈者變為急驚至相更變者亦
多矣所以古人撰一方藥治急慢驚前後互變之證具
有義理惜乎當時有失詳註而兩交互者宜用通治急
慢藥急驚變為慢驚者因壯熱精神恍惚忽發驚搐
醫以吐下藥太過多以凉驚藥不愈荏苒經曰脾虚不
實嗜睡露睛涎鳴氣麄腸腹冷疼時作瘈瘲此急驚變
成慢驚也張氏云急驚風進退不定荏苒經曰乍靜乍
發嘔吐痰涎氣鳴潮搐為慢驚慢驚變為急驚者因
傷乳食或吐或瀉時作瘛瘲醫以温熱藥太過以暖驚
藥不愈體熱涎盛面赤紅大便不通小便赤澁舌白唇
紅或發驚搐此慢驚變成急驚也錢氏云慢驚多因性
太温及熱藥治之有驚未退而别生熱證者有病愈而
致熱證者有反為驚者甚多已上二證互相更變者蓋
小兒易虚易實也手指搐握拳者有隂陽兩證隂者拇
指在内陽者拇指在外陽拳者順隂拳者逆也夫因
驚則氣亂故上下不通併於中焦氣壅則痰聚不散故
氣結噎哽抑而虚歎此驚之先兆也有久患癎疾者
必須哽氣實者天霜散吐之散風散吐涎或珍珠丸利
驚丸下涎問命散吹鼻令關膈通利更與安神膏補之
琥珀散除驚風虚者對證用藥驗驚搐先證目鮮眨
目青目斜目闘目瞪聲嗄聲顫聲輕咂口弄舌捲舌露
筋虚氣哽氣噎氣撮唇舌忽然定睛吐涎吐沬拗頸仰
身搖頭擦面藏頭畏明手攣手顫脚弓不伸忽撩忽亂
精神恍惚失張失智眠睡不寧睡中喜笑因憂齒齦心躁
煩熱啼哭咬人臉面弄色或紅或青伸舒用力微作聲
以上諸般證候不待日久必𤼵驚癎病湏預防之驅兼
風膏琥珀散更擇對證藥頻服頻哯乳大便青吐痰吐食
瀉酸瀉醒吐涎多因瀉久脫形晝眼默夜起頻動&KR0146;痢
無度涎喘作聲虚腫臓冷盗汗骨蒸諸竅失血口渴無
津液以上諸病證如或遷延日久必成慢驚湏預防之
安神膏琥珀散更擇對證藥治之活幼口議云驚者
緫名也嬰孩小兒心氣不足智志率伏恍惚無定神不
守舍怯人怕物漸成怖畏怖畏之盛已作恐懼恐懼
之多乃抱怔忪怔忪之久則自愓愕愓愕既久瘈瘲
遂作斯乃心氣不足即為生風之漸但其間自分輕
重耳又有心氣虚弱暴觸作驚更不由漸便即面青
而唇白甚則定睛直視目無所覩聽之閧瞶耳無所
聞精神頓亡心智全失及至良久不能收歛不究其
致此之由何以治之盖小兒五臟六腑虚處受驚最
易作疾世之幼幼者多因乳母不意之間耗動其心
氣乃以漸而作驚焉大凡小兒之驚因水火所加者
悸也自跌撲所致者恐也自人物所觸者愕也惕惕
不散欝欝悶於胸中者怔忪也由是觀之可見積驚
難散皆由平日氣壅痰聚不能自化一有震動則乘
虚而生其心如恐恐悸悸者盖亦不能自知矣不能
自知所以常生怖畏且不惟怖畏之心常在其中懷
無以自遣偶因觸動心神其心𤼵驚其肝生風其肺
生痰其脾作熱四證相臨重者先𤼵所以耳目失常
形神頓變有卒不可禁者假如雷聲霹靂至響不為
咎者何蓋聲相應情無所加矣惟有小兒在僻静處
或神廟中存怖畏之時忽被無知小人戲呌鬼來令
小兒奔走無門驚氣入心若不速利其驚氣少頃則
指甲黑唇青致成重害不可得療自古及今調理嬰
孩最為難事悉皆憑藥取愈其驚風至難也慢驚又
難也慢脾尤難也急驚頭額角心背原被灸了者
次定發癎不可救嘗謂風癎可灸驚熱不可灸蓋風
與癎痰涎壅盛凝滯胸膛昏亂不能知心如所失暨
灸着穴痰化散心竅開即漸安愈驚之與熱心神常
開知被灸忍痛不勝驚悸轉盛其痰差重所以用艾
在先藥必不效驚風痰氣未嘗見因灸而活每見老
嫗鄙婦無術只投艾炷兒生三日五日之間便以艾
燒之不惟失穴因痛增悸經絡未分如何愈病智者
詳慎不可炷灸小兒急慢驚風所謂隂陽癎是爾
急者熱屬陽陽盛而隂虧慢者寒屬隂陽虧而隂盛陽動
而躁疾隂靜而遲緩其咎也皆因臓腑虚而得之虚能
𤼵熱熱則生風是以脾熱則風生於脾肺熱則風生
於肺心亦然天官醫疾注云肺氣熱心氣𫝊也驚風
痰熱合為四證於是八候生焉搐搦掣顫反引竄視
曰八候凡搭眼搖頭張口出舌面青唇青瀉青大陽印
堂青筋三關虎口紋紅紫或青者此皆驚風狀也大抵
熱論虚實證别逆順治有先後蓋熱實為急驚風虚熱
為慢驚風慢驚本無熱所以發熱者虚使然爾急驚属
陽用藥以寒慢驚属隂用藥以温不可以隂陽無别故
曰熱論虚實者此也男搐左視左女搐右視右男眼上
竄女眼下竄男握拇指出外女握拇指入裏男引手挽
左直右曲女引手挽右直左曲凡此順反之則逆亦有
先搐左而後雙搐者但搐順則無聲搐逆則有聲其指
紋形如攣弓入裏者順出外者逆出入相半者難療目
屬肝肝受風熱則目直視或上竄或兩眥頻搭上下瞼
赤五心煩熱之證却不發搐必挾心熱則肝火心風二
者交爭而發搐也但竄視直與瀉青丸更加發搐者以
導赤散兼之大抵肝風心火乃受病之處瀉青丸去肝
氣導赤散兼之又能降心火幼幼新書以為要藥故曰
别逆順者此也陽病隂脉隂病陽脉亦為反症熱盛生風
風盛發搐先於截風治風先於利驚治驚先於豁痰治痰
先於解熱若四證俱有又當兼施並理一或有遺必生
他證故曰治有先後者此也綱領如此若析急慢脾風
而言之則暴烈者為急驚沉重者為慢驚而慢脾則重
而深矣急驚之候牙關緊急壯熱涎潮竄視反張搐搦
顫動更兼十指開合唇口撮眼眨引頸併口中熱氣頰
赤唇紅大小便黃赤其脉浮數洪緊蓋由内外有實熱
外挾風邪心家受熱而積驚肝家受風而發搐肝風心
火二臓交争血亂氣并痰涎壅塞所以百脉凝滯關竅
不通風氣蕃盛而無所澁故暴烈也治法大要用藥有
次序通關以後且與截風定搐痰熱尚作乃下之痰熱
一泄又須急與和胃定心之劑如搐定而痰熱無多則
但用輕藥消痰除熱可也然急驚雖當下切不可過用
寒凉及鉛粉巴硝輩蕩滌太驟水銀輕粉巴豆芒硝鉛
霜蟾酥腦麝等劑醫家不得已用之僅去疾即止或不當
用而用或當用而過焉往往由此成慢驚矣下痰熱不
妨用銀粉巴硝但能斟酌審量可也欲下之法須當審
問前日已下未下或曾經吐瀉否已下及吐瀉者不可
再下但驅風化痰消熱而已大約痰熱十分且泄其三
之二下劑中須以枳殼菖蒲寬氣通心之類佐之蓋急
驚急在一時治之不可寬緩稍緩則證候轉深若一時
體認未明又不可妄施藥餌截風定搐先與通關嚏驚
輩次則人參羌活散截風丸一字散陽癎散擒風湯定
搐散瀉青丸木通青寧散阿膠散宜急擇用下劑有三
輕下則用定命散防風利驚防風湯宣風散枳殼散小
柴胡湯輩稍重下則用揭風湯硃砂疎風散柴胡加大
黃湯重下則用青金丹天麻丸蘆薈丸牛黃凉膏丸千
金散王監驚黑丸輩後和氣助胃氣如生氣散銀白散
茯苓二陳湯異功散天麻蘇合香丸參苓白术散和中散
醒脾散之類皆可選用定志寧神則以定志丸温膽湯
定心丸栢枝膏與之他如太乙保生丹聚寳丹蟬蝎散
不冷不熱祛風鎮驚之劑又當繼此以防其再發也下
之後諸證猶存者未易痊愈更勿再下當作慢驚理之
其有搐搦反張斜視而牙關不緊口無痰涎者未可
直以為驚風恐是傷風傷寒傷食三等證變成夾驚
如彼錢氏假搐之說傷風夾驚神困昏悸頭疼氣壅先
用人參羌活散惺惺散消風散輩微取其表次與天麻
防風丸傷食夾驚身熱温壯或吐不思食大便酸臭先
用人參羌活散加青皮紫蘇取表消積次用驅風鎮驚
之劑凡搐搦者不可把握但持之否則風癎逆入經絡
遂使手足拘攣以成廢疾此治急驚之要也慢驚之候
或吐或瀉涎鳴微喘眼開神緩睡則露睛驚跳搐搦乍
發乍靜或身熱或身冷或四肢熱口鼻氣熱面色淡白
淡青眉間唇間或青或黯其脉沉遲散緩蓋由急驚過
用寒凉或轉下大驟𫝊變成之又有吐利不止而成者
有氣虚暴吐瀉而成者錢氏云夏月脾胃伏熱大吐瀉
者當解暑熱不可專止吐瀉有臟腑虚洞泄成者邪入
於腸胃故大便不足而瀉有久痢氣脱成者有下積取
瀉成者有吐血與瀉血成者有感風不解誤藥成者有
傷寒𫝊變成隂症者有得之久嗽作癎不已者有得之
蟲積衝心者有得之目腫疝氣腹痛者其或日夜汗出
脾困多睡煩躁引飲四肢浮腫大小便閉丹瘤腫毒龍
帶纏腰走馬急疳並𫝊慢候惟吐瀉積痢或虚致之則
證變甚速纔經吐瀉便是慢驚須用温中扶裏或搐來
緊急及慢驚初𫝊尚有陽證不可作急驚用藥世言搐
慢驚非也若泥此往往指慢脾為慢驚矣凡慢驚男子
以瀉得之為重女子以吐得之為重治法大要須當審
問源流不可槩曰慢證如吐瀉得之則理中湯加木香
以温其中五苓散以撙其水臓寒洞泄得之則先與术
附湯下積取轉得之則先與調氣散外感寒邪得之則
先與桂枝湯解肌湯輩其他可以類推矣然慢驚雖属
隂亦須凖較隂陽虧盛淺深如何不可純用温湯及燥
烈大熱之劑惟於生胃氣中加以截風定搐如全蝎花
蛇殭蠶白附天麻南星輩為良方𫝊慢驚候而尚有陽
證者八候尚在必回陽但與截風調慢可冷可熱均平
隂陽而已太一保生丹聚寳丹蟬蝎散神保既濟丹來
復丹王氏惺惺散醒脾散大醒肝散温白丸可選用之
若陽虧隂盛病已𫝊過純属慢驚無搐掣反引竄視之
證而但昏沉者與星香全蝎散定命飲四聖散烏蛇四
君子湯天南星散烏沉香全散之属若手足冷者方可
回陽用硫黃附子慢驚下痰身煖者天南星丸蘇合香
丸白丸子痰盛者神保既濟丹礞石散虚甚而不可下
痰者靈脂丸七珍丸如腦麝銀粉鉛霜寒凉通關利腸
輩一切禁止麝雖温然性属隂能化陽通腠其有陽已
𫝊隂或者不知但有見引搐誤用腦麝銀粉及寒凉輩
必為慢脾隂逆症慢驚之候其眼半開半合則當預作
慢脾風調理之於斯時也隂氣易盛倘時刻少延則藥
力不及頻併投藥則勢又不可纔進一二劑須審有無
𫝊變稍定則和平為愈勢篤則以剛劑投之此治急慢
驚之大要然也慢脾之候面青額汗舌短頭低眼合不
開困睡中搖頭吐舌頻嘔腥臭噤口咬牙手足微搐而
不收或身冷或身温而四肢冷其脉沉微隂氣極盛胃
氣極虚十活一二蓋由慢驚之後吐瀉損脾脾虚已極
總歸處虚為脾所受故曰脾風若逐風則無風可逐療驚
則無驚可療但脾間虚弱痰涎往來其眼合者脾氣困
乏神志沉迷痰涎凝滯然則世所謂慢風難療者慢脾
風是也慢風一名虚風凡小兒或吐或瀉之後面色虚
黃大勢虚損若因虚而發熱繼此而得慢脾風纔見搖
頭斜視以手摸人昏困喜睡額上汗多身亦粘汗其聲
沉小而焦即是脾風之證不必歴由急慢風𫝊次而至
又當識之治法大要生胃回陽黑附湯川烏散金疫丹
白丸子各半生附四君子湯可斟酌用胃氣漸復則異
功散輩温平而調理之如蝎附散靈砂等亦可恭用若
其眼半開半合手足不冷證候尚在慢驚則勿回陽或
已入慢脾而陽氣未甚脱者亦不可用硫黃附子凢服
回陽湯劑手足漸煖者仍以醒脾散等繼其後以調之
慢脾下痰輕者神保既濟丹白蠶丸重者辰砂膏甚則
七寳妙香散慢驚慢脾證候諸藥不效者如有太衝脉
則取百會穴灸之此治慢脾風之大要然也雖然小兒
有病問之則幼不能言望之易驚易喜診之則或慢或
動自六歲已下黃帝不載其說者以其難也又痓痙發
癎卒中天瘹撮口亦風之種類焉痓者手足冰冷痙者
舉身僵仆痓痙本一病當分陽剛隂柔柔者有汗肢體
強直腰身反張甚於風癎大扺不治癎者目瞪涎流
神氣欝結四體不收沉默昏潰似死其聲惡呌身軟
時醒有聲者為癎身強不醒無聲者為痓痙凢治驚遇
咬牙啼呌者須與通心利小便劑癎亦多種錢氏有羊
牛鷄犬猪之說大扺以驚風食三證分别治之中風者
五臓各有脉證隨五臓證施以灸法其科大同特小小
分别耳天瘹者身體壯熱翻眼擡頭手足搐掣其狀如
魚之釣又内瘹腸痛多啼唇黑隂腫傴僂反張眼有紅
筋血斑乃寒熱壅結兼驚得之撮口者一月内之驚疾
臍風鎖肚瘹卵疝俱至撮口蓋風入心脾故令小兒氣
促口撮如囊而不乳也其初生百日頻頻吐乳呵吹嚏
噴睡裏多驚眼翻肚脹手足緩怠煩躁多喘者當作胎
驚風理之又有變蒸亦發微驚不治自愈又瘡痘欲發
亦或搐掣如風口鼻冷尻冷耳後有紅縷者必是瘡痘
之證切不可以腦麝開腠及銀粉巴豆硝大下而寒凉
之是則辨之不可不審也至若眼䧟無光黑睛無瞳人
爪甲青黑四體垂嚲一臓氣絶不可勉強下藥面赤如
緋面青背冷目仰手足冷目青腹脹胸高手拏胸膈唇
舌鼻青黑魚口氣麄瞪眼頸仰啼哭無淚冷汗不止汗
出如珠如油睛青瀉紫黑血涎沫時流吐舌出口咬人
五哽五冷五乾皆惡證也急驚眼時翻轉口中出血兩
足擺跳腹肚搐動或神緩而摸體尋衣或搐定而神昏
氣促噴藥不下通關不嚏心中痛絶忽大呌者難愈慢
驚四肢厥冷泄瀉加嗽面黯唇慘冐痛無聲兩脇動氣
口生瘡胃閉損也髮直搖頭眼睛睜不轉涎鳴喘噎口
眼手足一邊牽引者難痊慢脾身冷粘汗僵卧如尸喘
嗽項軟大小便不禁背曲口噤頭搖者最難為力或者
慢驚欲絶之時虚痰上攻咽喉氣呼吸麄大脉浮數是
謂隂盛類陽錯認此為陽氣因後直與峻藥下痰痰隨
藥下氣隨痰絶人以醫殺咎之此則不識覆燈將絶之
證雖不下藥亦無生意矣又有喉中痰涎聲如拽鋸一
兩日間但閉目不得開者此為虚候之極痰盛塞其氣
然也若徒下痰亦未可保姑以蘇合香丸白丸子輩與
之他如急驚安靜之後兩日再發面色變易又三四日
定而復發其後淹延必至沉重若急驚證候徒知定搐
不去驚熱纔見安定遂指為安未幾復搐是為過街候
若慢驚之候服藥已瘥尚須調理數日不知者竟忘
攻治終必復發或成廢疾是則體認之不可不預精
也
南星丸治小兒急慢驚已經火灸諸般癎病累醫無效
但是惡候不問隂陽灌藥一服得睡即效
蛇含石(一分)石燕(並火煆酒淬三五次)代赭石硃砂
鐵粉雄黃(各一錢)五靈脂乳香川烏(去皮炮)
天漿子(二十七枚)烏蛇肉(酒浸炙去骨一錢)蛇皮(炙)蛇
頭(一箇酒浸炙)殭蠶(去嘴絲水浸焙微炒)蟬蛻天麻蜂
房(炒各二錢)蜈蚣(大赤足者二錢)全蝎(二錢新薄荷自然汁浸一宿微炒焙)
羌活川芎麝香(一字)腦子(半錢)
如吐瀉後加附子炮去皮隨輕重入藥右為末糊為
丸鷄頭子大金箔為衣三歲一丸薄荷湯入酒少許
磨或作散亦可一方酸棗仁炒去皮二錢
鎮心丸治小兒一切諸風慢驚癎常服此藥諸毒不
生其驗不可盡述
烏鳥屎(一應烏鳥飛禽皆可名蘇子屎用新瓦焙乾)京墨虎睛
麻黃豆䜴牛黃黃蠟麝香(少許)珍珠
地龍(活者全用)乾蝎(十箇)南星(作厚片用童子小便浸三日隂乾焙)
防已白蘚皮猴頭骨硃砂風化硝
右除麝砂另外餘藥各等分研為細末用水飛過用
銀圈杵作餅子另用麝砂為衣用井水磨一錢臨卧
服時疫病身熱瘡癤熱毒用薑汁磨化服急驚用水
磨二錢服餘藥對證用煩渴腹脹内有諸瘡疽證皆
因之而發風須當體認隨某證療其病如病已去則
風自去矣按錢氏方小兒搐身熱喘急目斜露睛四
肢逆冷李醫業已定以驚搐一劑與之别無主見錢
遂白之曰發搐為肝實身熱喘急為肺虚目斜露睛
為肝虚四肢冷為脾虚治法先用益脾補肺胃氣稍
復然後瀉肝凉驚而安一證直視而不能食或謂神
祟使然錢知其為肝旺勝脾與之瀉肝而愈以證吐
瀉或利小便過多以至肝脾虚不食錢用益黃散作
效已經數日忽爾不語衆醫數以失音湯劑主之竟
無寸效錢氏用地黃丸數劑補之於是能言此其所
以然者前乎清利小便太過遂致脾腎俱虚難以補
脾而腎尚虚故爾至論肺虚痰實治法自當下故下
之必先益脾然後瀉肺經云欲瀉其子先瀉其母此
錢氏要記錢氏方瀉青丸瀉白散導赤散瀉黃散力
瀉五臓藥益黃散白术散阿膠散地黃丸皆補五臓
藥心中驚熱清心而熱不退則與之助胃胃不虚則
熱不生或胃虚不實又且小便難則不為之疎利蓋
利之則胃愈虚而身必冷其有傷風寒而吐瀉者欲
止瀉吐不特温脾須以發散之劑先散風寒風寒散吐
瀉自止矣不特此爾小兒平常服藥過多臟腑已頑調
和劑不效則易之以反擊固守之劑太過則調和而
疎利之夫小兒柔嫩易實易虚易寒易熱兒有大小壯
弱病有輕重淺深所貴乎目視之切意度心商惟醫
權衡斟酌對症用之得中為上矣頂門百會上慢驚用
藥封臍或吐或瀉立效
睡紅散治小兒急慢驚風手足搐搦目瞪神昏口眼
相引
牛黃硼砂腦子珍珠水銀(半錢)麝香(一字)
青黛蝎尾(炒)京墨(炒煙盡)南星(薑汁浸一宿)半
夏(薑汁浸一宿)蛇含石(半錢)金箔(十片)銀箔(十片)烏
蛇尾(并項下七寸並酒浸一宿取去皮骨炙一錢)
右牛黃麝香腦子硼砂金箔銀箔先研極細末勻次
入水銀砂子再將餘藥搗羅為末一處研勻每服嬰
孩半字半歲一字一二歲半錢三四歲一錢以意加
减金銀薄荷湯下如一服搐定即便用調胃氣觀音
散二三服如小兒再作風氣發搐宜進鷄舌散二三
服一方有薄荷無南星加五味子
至寳丹
鷄胵肶(一箇烏骨者洗炒)牛膽膏天南星(取心三錢)馬
牙硝(二錢半)血竭(三錢如無以獖猪心血代之)蝎稍(九箇)枯
礬(二錢半)腦子麝香(少許)
右為末入鷄胵肶内飯上蒸好取出懸掛却入後藥
至寳丹(二兩)沉香木香(各一錢)
牙皂角(三條去皮弦)
右為末夏加花蜘蛛一箇和前藥糊丸如蘇合香丸
大硃砂金箔為衣每服一丸薄荷湯磨服
奪命金丹治急慢驚風無藥可理者一服見效
南星(為末用臘月黃牛膽汁合和入於膽内掛當風處隂乾百日可用)天麻
防風(去蘆)白附子(炮)白殭蠶(炒去絲嘴)硃砂(别研一兩)
蟬蛻(去土半兩)麝香(二錢另研)天漿子(炒二十一箇)牛黃
(半錢)蝎稍(四十九箇炒)赤足蜈蚣(一條臍上開路入麝香一錢去脚用)
(紙褁焙乾用)乾蟾(一枚炙黃去足)
右為末用東流水煮白麵糊為丸如鷄頭子大每服
先下白末子即和劑方用青州白丸子研為末每服
半錢薄荷湯下後用生薑自然汁磨下一粒立見功
效量兒大小增减不拘時
琥珀丸治小兒驚急慢風涎潮昏冐目瞪搐搦驚瘹
腹疼及和順瘡痘小兒驚哭眠卧不安入口立效驚
癎時復發作常服永除病根
辰砂(一錢半)琥珀牛黃殭蠶(炒去絲嘴)全蝎(去毒)
南星(水浸夏三春秋五日冬七日牛膽中製佳)白附子代赭石
天麻乳香蟬退(各一錢)麝香(半字)腦子(一字)
右為末一歲半字薄荷湯調下慢驚加附子
保命丹治小兒急慢驚風潮作不定涎盛氣急精神
不爽病退常服除根
牛黃辰砂(二錢)麝香(半錢)腦子乳香五靈
脂鐵粉代赭石(各一錢)全蝎(半錢)蜈蚣附
子殭蠶(炒)蛇含石(煆醋淬三次各半錢)
右為末白麵糊丸如鷄頭子大三歲一丸薄荷湯下
萬金丹治小兒急慢驚風立見效
硃砂(五錢)麝香(二錢)珍珠(錢半)白殭蠶琥珀(一錢)
全蝎(十箇去尾)腦子犀角(鎊)乾臙脂(以上三味少許)
天南星(一錢)鈎藤巴豆(五粒去油)
右為細末薄荷湯打糊為丸如麻子大二歲小兒服
一十八丸看兒大小加减丸數急驚煎薄荷湯送
下慢驚煎地龍湯下
神應丸治小兒急慢驚及卒中惡并五種癎疾或髮
豎目直面如桃花口眼俱閉或即俱開喉中作聲汗
出如油驚風不搐時瀉黑色已上惡候但一服救之
灌藥一粒神效
真牛黃麝香輕粉(半兩)金銀箔(百片)磁石
石綠硃砂蛇含石粉霜雄黃(一兩)石燕
子(兩箇火煆醋淬七次)
右為末酒糊梧桐子大一歲一丸薄荷湯化下入酒
少許尤妙癎病薄荷自然汁和酒化下
香金丸治小兒急慢驚風來去不定沉昏無時
天麻雄黃(半兩)白附子大川烏(去皮)鐵粉
青黛南星(炮各一分)麝香(半錢)石燕子(醋煆)硃砂
右為末糊丸鷄頭子大三歲一丸薄荷湯磨下
蛇頭丸治小兒急慢驚風涎盛痰寒搐搦不問隂陽
但是驚風服立效
蛇頭(一箇)蜈蚣(三條赤足者)硃砂(三錢)鉛白霜輕
粉(二錢)腦子(一錢)麝香(一錢)鐵粉百草霜(半兩)
蛇含石(一兩)
一方加全蝎一分右為末糯米糊為丸鷄頭子大三
歲半丸薄荷湯磨下一方慢驚加附子半兩去皮尖
血竭一分
睡紅丸治小兒急慢驚風手足搐搦目瞪口眼相引
烏蛇(項下肉七寸用酒浸一宿去皮骨炙黃一錢)青黛(二錢)牛黃(半錢)
蝎稍麝香(一字)硼砂(半錢)水銀砂子(半錢)金箔
(十片)真珠末(半錢)烏蛇尾(酒浸一宿去皮骨炙黃色一分)蛇黃
右牛黃麝香硼砂金箔先研極細勻次入水銀砂子
再研將餘藥一同搗羅為末作一處研勻每服嬰孩
半字一二歲半錢以意加减金銀薄荷湯調下一服
搐定即便用調胃氣藥與服之兼治一切風癎上視
涎盛宜服如吐瀉後成驚手足冷者不可服
麝香膏治小兒急慢驚風涎熱發搐
麝香防風草龍膽(三錢)甘草龍腦(一錢)硃
砂(三錢)乳香(半兩)天南星(半錢)膩粉(一錢)墨(半錢)
青黛(半兩)
右研勻蜜調成膏每二歲兒服半皂子大薄荷湯化
下
天王補心丸治小兒急慢驚風金箔鎮心丸
硃砂半夏(浸十日換十遍水晾乾後用)人參南木香
琥珀杏仁(炒黃色却泡去皮尖)麝香青木香㯽榔
葶歴子(炒黃色一錢)天漿子(七粒去皮去油)
右各研細麵為丸蘿蔔子大每服一歲五七丸三歲
二十七丸虚者减丸數壯者加丸數硃砂為衣荆芥
湯下用蜜丸大鷄頭子大同金箔鎮心丸磨化服
麝香餅子治小兒急慢驚風進退不定日入乍靜乍
動嘔吐痰涎潮搐風癎潮熱口眼偏斜項背強目睛
上視及因吐利生風心肺中風尤宜服之
麝香蝎尾南星蜈蚣(赤足三條)川烏白花
蛇(酒浸一夕去骨皮半兩)乳香膩粉硃砂牛黃(各一)
(錢)
右為末酒糊丸如鷄頭子大拍作餅子三歲一餅人
參薄荷湯化下大小加减
篤龍丹(一名烏稍丹出全嬰)治小兒急慢驚風潮發不時神昏
涎盛及因吐利後生風及心脉中風宜尤服之
白附子人參南星半夏(泡洗七次)烏蛇尾(酒浸)
(去皮骨焙一方用三兩水浸)天麻全蝎(去毒)防風川附
子(一兩)天漿子(二十七箇一方二十一箇)
右作一處酒浸三宿取出焙為末次用水磨雄黃一
兩辰砂一兩並飛同和拌入麝香二錢生龍腦一錢
糯米餅為丸如粟米大三歲十丸薄荷湯下有效亦
作散子調下尤效
睡安丸治小兒急慢驚風搐不定不得安睡
辰砂乳香血竭(一錢)麝香(半錢)全蝎(二十一箇)
蜈蚣(一條酥炙黃酒浸一宿)
右為末二歲一字薄荷湯好酒煎令沸調下得睡易
效
至聖保命丹(出鮑氏方)治小兒脫驚内瘹腹肚堅硬夜啼
發熱目睛上視手足搐掣角弓反張但是痰涎壅盛
一切急慢驚風並皆治之
全蝎(十四箇)白附子天南星(炮)白殭蠶(直者炒)
硃砂(研)麝香(各一分研)金箔(十片)防風(去蘆)天麻
(各二錢)蟬退(去泥二錢)
右為細末入研藥和勻蒸粳米飯取中心軟者搜為
丸每服一兩作十丸初生兒半丸乳汁化下周歲兒
一丸金銀薄荷湯化下一丸一歲以上有急候者二
丸薄荷湯化下常服鎮心安神湯化痰除一切驚風
證候一方無金銀硃砂為衣一方無天麻
蛇頭丸(出和劑方)治小兒急慢驚風手足抽掣眼睛直視
角弓反張證候危急者
蛇含石(十箇煆三次醋淬却用甘草湯煮出酸氣研飛為衣)鐵粉白
附子欝金(二兩)麝香(一兩)龍腦(别研半兩)花蛇頭
(一箇酒浸用齒并肉)
右為細末麵糊為丸如鷄頭子大每服一丸薄荷自
然汁磨井花水下量大小加减與服
大天南星丸(出御藥院方)治小兒急慢驚風涎潮發搐目
睛上視口眼相引牙關緊急背脊弦直精神昏塞連
日不省
龍腦(研)牛黃(研)乳香(一錢)天南星(牛膽製者半兩)
人參天麻(去蘆)防風(去蘆各一分)硃砂(研三錢)麝
香(一錢半)乾蝎(十四箇湯浸潤去土微炒)
右研杵令勻煉蜜丸如鷄頭子大每服一丸荆芥薄
荷湯化下量小兒大小加减服不拘時
生硃膏(出醫方集要)治急慢驚風
天麻(一分)硃砂(二錢)殭蠶白附子全蝎(二十一箇)
黑附子(一錢)麝香(半字)蜈蚣(一條酒浸)南星(一錢半煨)
花蛇(酒浸炙乾各二錢)
右為末和勻煉蜜為丸如鷄頭子大每服一丸用金
銀薄荷湯化下
金銀丸治小兒急慢驚風積
青黛(三錢)水銀(一皂子大同黑鉛結炒子)寒食麵黃明膠
(二錢)硃砂(一兩)巴豆(十二箇去油)腦麝(少許)
右都研勻細滴水為丸如麻子大捏令扁曝乾甆合
盛一歲一丸隨意加减煎皂角子湯送下不得化破
龍腦散(出錢氏方)治小兒慢驚多用性太温及熱藥治之
有驚未退而生熱證者有病將愈因治熱證而反為急
驚者甚多當問病者幾日因何得之曾以藥療之可
用毒解之藥無不效宜此
大黃(蒸)半夏(湯洗剉薑汁浸一日焙乾炒)甘草(炒)金星
石銀星石寒水石禹餘糧不灰木青
蛤粉(各半兩)
右為細末研入龍腦一字再研勻新水調一字至半
錢量兒大小虚實與之通解毒一方添入甘松三兩
枝藿香葉末一錢牙石一分减大黃一半治藥毒吐
血神效
奪命散(出全嬰方)治小兒急慢驚風諸藥不效者一丸見
效
白附子黑附子(炮去皮)南星(炮)天麻防風
半夏(泡七次)麻黃(去節)硃砂全蝎(生薄荷葉褁吐生薑汁蘸)
(炙三兩度黃色一錢)
右入麝香半錢為末三歲半錢薄荷薑汁更同酒泡
湯調下急驚硃砂輕粉二味加入
治急慢驚風大有神效
蘇合香丸(一貼)鎮心丸(一貼)牛黃清心丸(一貼)硃
砂(一錢重)貫珠子根(不拘多少為末)地龍(九條用半錢)真
砂糖(不拘多少)麝香(不拘多少)
右為末極細一處拌勻每服抄一錢無根水調下
黑神丸(一名醉驚丸出幼幼新書)治小兒急慢驚風
膩粉(一錢半)墨白麵蘆薈(一錢)麝香(研)龍
腦(研)牛黃(研)青黛史君子(去殼麵褁炮熟半錢)
右為研勻細麵糊為丸如梧桐子大每服半丸薄荷
湯研下要利即服一丸俗名睡驚丸少許不同耳前
後用治將死兒一服即差一方有糖三合或二合不
用牛黃德生堂云昔有小兒王醫賣此藥以效至富
予因得方與常人治驚風極效
妙香丸(出全嬰方)治小兒急慢驚風及傷風壯熱或結胸
五七日已上面赤大腹燥秘喘麄面易五色者以龍
腦水吞下一丸下惡物并藥丸即差
硃砂(一兩)牛黃腦子麝香輕粉(各三字)金
箔(十片)巴豆(二十粒去油)黃蠟(六錢)
右為末熬蠟為丸如小豆大三歲一丸薄荷湯下或
以腦子水下如驚癎年深不過五服不復作如驚風
小芥子大三兩丸痰涎盛頰赤口乾患驚經五七日
以上但是驚疳食病確知小兒病證者十歲菉豆大
七丸虚中有積吐瀉諸痢不止臓腑疞痛者服之立
效食前一方入白蜜三分同研令勻為丸
黑龍膏(出全嬰方)治小兒急慢驚風潮搐頻併胎癎發日
期不定
烏蛇蠶紙(一張燒灰)蟬蜕全蝎(各半兩)硃砂(半兩)
腦子麝香(各半錢)金箔(二十片)
右為末煉蜜為丸如皂子大三歲一丸薄荷湯化下
一方人參薄荷湯一名烏金膏
銀硃丹(出全嬰方)治小兒急慢驚風搐搦不定涎壅不通
并胎癎
全蝎(去毒)天漿子(炒)蜂房(各一分)硃砂(半兩)水
銀錫恡脂(各一兩同炒結成砂細研)牛黃麝香(各一錢)
右為末糊為丸如小豆大二歲五丸金銀薄荷湯下
全蝎散(出全嬰方)治小兒急慢驚風潮作不定心肺中風
蛇頭(一箇酒浸)蜈蚣(一條酥炙)全蝎(一錢)草烏(一箇去皮尖)
麻黃(去節一錢)硃砂(一錢半)腦子麝香(各一字)
右為末一錢一字薄荷湯酒調下
保安膏(出全嬰方)治小兒急慢驚風諸癎涎盛頭頸強直
如弓
蝎尾(一錢半)蜈蚣(一字)麝香(一字)腦子(一字)川烏
尖(七箇生)南星(半錢薑汁浸一宿)花蛇肉(酒浸炒一錢)
右為細末一歲一字薄荷湯調下
定命丹(一名定生丹)治小兒急慢驚風天弔臍風撮
口搐搦妳癎壯熱
蝎尾(十四箇泡)天麻(半分)天南星膩粉(一兩半)青
黛(分半)硃砂(研)白附子(各半兩)麝香(二字)
右再研勻用煑粟米飯為丸如菉豆大薄荷湯下五
丸急驚者水化滴入鼻中嚏搐即定一方用腦子一
字
麝香丸(一名天漿子丸出聖惠方)治小兒急慢驚風上膈多涎精
神昏悶
麝香(一分細研)牛黃(半兩細研)白附子(半兩炮裂兩片於鐵器上焙)
犀角屑(三分)蟾酥(如柳葉大)猪膽(一枚乾者一方取汁入麵和為丸)
天漿子(十枚麩炒黃色去殼)半夏(一分湯泡七次去滑)
右為末用麵糊為丸如黍米大一二歲兒每服五丸
未差頻服量兒大小以意加减薄荷湯下三丸
龍骨散(出全嬰方)治小兒急慢驚風諸藥不效可用
天漿子(二十一粒)蜈蚣(一條)蝎尾(去鈎子)烏蛇肉(酒浸)
(焙)硃砂(一錢)腦子(一字)麝香(一字)
右為末三歲一字薄荷煎湯調下
七味羌活膏(出御藥院方)治小兒急慢驚風壯熱發搐胎
癎昏困不省
天麻全蝎人參白殭蠶(各半兩)羌活獨
活烏蛇肉(酒浸一宿各一兩焙)
右為細末煉蜜為丸每一兩作五十丸每服一丸荆
芥薄荷湯化下一方麝香荆芥湯化下
辰砂茯苓膏(出永類鈴方)治小兒急慢驚風涎潮搐搦手
足抽掣心膈煩躁治驚啼睡不安帖腸中疞痛
酸棗仁(淨去殼)代赭石乳香(各一兩)茯神(一兩半)
硃砂(半兩)麝香(一錢)
右為細末煉蜜為丸如鷄頭子大每服一丸用金銀
薄荷湯研下更量歲數加减與服鎮心安神定志此
藥比他藥大不同温平不冷
定命丹(出幼幼新書)治小兒急慢驚風天弔撮口潮發搐
搦妳癎及壯熱昏寒不省
青黛(半錢)蟾酥(乾者酒浸一宿一分)麝香(一錢)乾蝎(全者九枚)
(為妙炒一方用生)白附子(搗為末半錢一方生用)天南星(炮為末一)
(分)
右細研勻以好粟米粥和丸如菉豆大别以青黛為
衣每服一丸荆芥湯薄荷湯化下後困睡無碍但有
患者先化半丸滴入鼻中嚏噴必瘥一方不用南星
一方新生兒用膩粉二粒生油一兩點新汲水數點
藥一米許化破與服取下胎中所受驚熱
保命丹治小兒急慢驚風四肢逆冷眼張口噤涎沫
不止
虎睛(半錢)箭頭硃砂(半錢)全蝎(半錢)天麻(一分)麝
香(半分)蜈蚣(二條赤足去頭尾)
右為細末煉蜜為丸如鷄頭子大瓦罐貯之入腦麝
窨定急驚風薄荷蜜湯下慢驚風薄荷湯化下各三
丸量兒大小加减與之驚悸亦可服
紅霞散(出全嬰方)治小兒急慢驚風潮作涎盛進退不定
天漿子(二十箇一錢半)殭蠶(半錢)麝香(一字)硃砂(一錢)
右為細末二歲一字煎麻黃湯日調三服汗出是效
緩風散治小兒急慢驚正搐時被人持捉風涎流滯
氣血不通遂成戾不隨
自然銅蜈蚣全蝎地龍殭蠶(各等分)
右為末竹管一箇上鑚孔四十九箇入一半自然銅在
底次入蜈蚣一層全蝎一層地龍一層殭蠶一層自
然銅一層蓋面再以油單紙封閉皂角水煮一百十
沸焙乾為末三歲半錢麝香酒調下治大小兒癱瘓
尤佳
五味天漿散(出御藥院方)治小兒急慢驚風
天漿子龍腦(各一錢)蜈蚣(十條)硃砂末(一錢半)
乾蝎(十箇炒)
右為細末每服一字薄荷湯調下不拘時候
龍腦地黃膏(出宣明論)治小兒急慢驚風痰涎上潮心胸
天瘹驚纏喉風小兒胸膈喉不利一切熱毒大有神
驗如病不已與分肢散三服吐利常服此藥
川大黃(錦紋者另研)甘草(别碾)雄黃(一錢)麝香(一錢别研)
生腦子(一錢别研)
右各修製了再乳鉢内同研細煉蜜為膏油單褁如
有病煎薄荷湯下施丸如皂角子大化下如小兒大
人睡驚及心神恍惚金銀薄荷湯下一丸常服新汲
水下大解腥毒如孕婦常服所生男女永無病疾如
有大人陽毒傷寒加輕粉二三釐龍腦少許水化下
一丸杏核大小兒看年歲大小加减服之立效
延壽睡驚丹(一名保生丸)治小兒急慢驚風熱痰壅咽膈
不利癎癲潮發手足搐搦口眼相引項強直精神昏
憒睡中啼哭此藥大安神鎮心定驚控痰每用一丸
濃煎薄荷湯磨下五歲下兒分三服三歲下兒
分四服(方在本門一切驚風類)
蝎稍散治小兒急慢驚風
附子(一分)丹砂(半錢)蝎稍(七枚)烏頭尖(七枚)半夏
(一枚漿水煮過)
右為細末每服一字七煎桃枝湯調下
豆卷散(出全嬰方)治小兒慢驚多用性太温及熱藥治之
有驚未退而别生熱證者有因治其熱證而反為急
驚者甚多當問病者幾日因何得之曾以何藥療之
可用解毒之藥無不效宜此
貫衆板藍根大豆黃卷(水浸黑豆生牙是也入乾)甘草
(各一兩炙)
右為細末每服半錢水煎去滓服甚者三錢煎沸再
入油數點煎又治吐瀉蟲不拘時服
問命丹(出全嬰方)治小兒急慢驚風諸藥不效神昏惡候
躑躅花(半兩)蝎尾(一分半)加腦子(半字)麝香(半字)
右為細末少許吹鼻如眼淚鼻涕俱出者可治
一醉散治小兒急慢驚風潮發進退并十歲以上風
狂胡走揮颺手足
辰砂乳香(半兩)酸棗仁(去皮半兩)全蝎(三錢)
右為末三歲兒半錢好酒調下盡醉服之睡着切勿
驚動自覺即安治大人風狂亦效
麝硃丹(出全嬰方)治小兒急慢驚風眼上上視涎鳴𤼵搐
硃砂(二錢)輕粉(一錢)地龍(一條安磁合内後用硃砂摻在身上令遍合一)
(宿後取出刮身上紅用)麝香(一字)
右為末一歲一字生薄荷自然汁調下良久取下黑
黃涎如慢驚與少許神寳丹補助神寳丹方見本門
慢驚風類
桂玉枝散(出御藥院方)治小兒急慢驚風發不時省
全蝎(七箇)薄荷(十四箇葉)麻黃(七條)白术(半兩)
右以温湯浴潤以兩葉褁蝎一箇用麻黃縳定炒至
焦黑次入白术半兩生薑自然汁浸透焙乾右用每
服半錢煎丁香柿蒂湯調下不拘時
全蝎散(出御藥院方)治小兒急慢驚風搐掣瘈瘲痰實壅
塞胸膈不利
全蝎(十一枚)硃砂(研)乾胭脂(各一錢)薄荷(四錢)
右為細末每服半錢乳汁調下服之
萬金丹(出御藥院方)治小兒急慢驚風
硃砂(一錢)輕粉(一錢)全蝎(十箇微炒去稍)雀兒飯甕
(二箇候前三味研細方入同研)
右為細末以男兒乳汁為丸如鷄頭子大兒半歲半
丸一周一丸一歲加一丸至三歲三丸止用金銀薄
荷湯化下藥後必昏睡雖終日亦不可驚覺自醒即
無事其驚涎自隨大便出然藥性微冷若慢驚少服
奪命散(出百一選方)治小兒急慢驚風
全蝎(二十七箇)蛇含石(一兩)鐵孕粉(一兩)丁頭代赭
石(一兩)
右為細末薄荷湯調下如身熱入硃砂末少許一方
入雄鷄冠血少許潮熱入硃砂
青金丹治小兒急慢驚風
黃連(二錢)黃栢(二錢生)青黛(二錢)巴豆(十四粒去殼心油膜)
(研)全蝎(二枚)
右為細末糊為丸如黍米作餅子量兒大小服金銀
薄荷湯化服
星香散治小兒急慢驚風搐搦竄視涎潮
南星(一錢半)木香橘紅(各半錢)全蝎(一枚)
右同剉散再入生薑四片慢煎灌下大便出涎即愈
危氏用水二盞煎服
又方(出本事方)治小兒急慢驚風四肢逆冷眼張口噤涎
流不止
赤脚蜈蚣(一條去頭尾)蝎稍(半錢)草烏尖(七箇)半夏
(三箇)
右焙乾為末入麝香三十文輕粉半錢匕用生薑自
然汁丸如鷄頭子大每服三丸金銀薄荷湯化下次
用生硃砂調塗病兒脚心中妙
慈救丹(出御藥院方)
硃砂(二錢先研)全蝎(不去毒文武火微焙淨三錢次下乳鉢)江子(不去)
(油心膜大白者四十粒三下乳鉢)麝香(當門子一錢四下乳鉢俱研至無聲則可用)
右研細末煮麵糊為丸如麻子大隂乾一歲一丸驗
歲數服急驚薄荷湯下慢驚曲蟮泥泡湯下候一茶
時調無憂散服賣與人必與兩服候其吐再喫一服
不吐則瀉其病退再休服此藥服後或吐其病瘥矣
無憂散(出御藥院方)
朴硝青黛
右各等分為極細末白湯調下慢驚二錢急驚三錢
觀音妙濟散(出御藥院方)治小兒急慢驚風
殭蠶(直者去嘴生用)全蝎(全用)輕粉(加减)生硃砂(少許)
右等分為末每服一錢用乳汁下男用女乳女用男
乳或薄荷湯下三五行减輕粉用後藥調前藥再服
不利加輕粉後加金箔琥珀珍珠末三味等分入前
藥調服
蝎稍散(出錢氏方)治小兒急慢驚風涎痰喉中有聲
全蝎(薄荷葉褁線扎炙薄荷葉焦為度)粉霜輕粉
右等分為末一歲一字薄荷汁調下良久吐涎咽喉
開利去驚積及胸膈脹滿
硃砂(半兩)天南星(一兩)巴豆霜(半錢)
右為末麵糊為丸如黍米大看病虚實大小每服二
三丸或天瘹戴眼每服四五丸薄荷汁下立愈一方
薑汁麵糊丸乳下一方滴水丸乳下
又方治小兒急慢驚風
螳螂(一箇全者炙黃研為細末)硃砂麝香(半錢)
右為細末如二歲兒分作四服四五歲分作兩服六
七歲兒分作一服金銀薄荷湯調下慢驚風加生硫
黃一豆大同為末急驚風則不用硫黃前二方世所
未有醫者知乃貴家不𫝊之方
欝金散(一名一捻金散出宣明論)治小兒急慢驚風手足搐搦目
視上口不開涎潮悶絶
欝金(一枚大者)巴豆(七枚去皮不去油)
右細研為末每服一字竹葉湯放温調下將藥放於
盞口上以湯冲下咽喉為妙一方面北門限上杵一
千杵每服一字薄荷湯下治天瘹急驚風熱一方用
砒半菉豆大再研極細勻周歲一字並用生薑投茶
清調下𤼵時服了吐瀉以後切不可再服此藥只宜
服硃砂膏羌活膏半薺散牛黃散惺惺散可選用之
雄黃散(出再選方)治小兒急慢驚風
白礬(生用)
右研細蠟丸如菉豆大麝香硃砂飬之量兒大小與服
取青綠物自大便通中出即愈
又方(一名保生湯出扺合方)通治小兒急慢驚風手足搐搦日
數十發搖頭弄舌百治不效垂困方
蛇蜕(一分)牛黃(一錢研)
右以水一盞先煎蛇皮至五分去滓調牛黃頓服五
歲已上倍服
治小兒急慢驚風(出𫝊信適用方)
天南星(一箇)全蝎(一箇)
右為末用父母津吐調膏稀稠得所塗𩕄上看𩕄大
小塗之移時驚住不須再塗若未住再塗之
一方(出典藥方)治小兒𩕄門䧟并發熱用後藥貼之
詩曰
三箇葱頭及一龍各各搥來三處同
頂門脚心俱貼上管甚急驚與慢驚
備急丸治急慢驚風
以五月五日取地龍數條用竹刀中分兩截看地
龍跳得急者慢者各另一處研爛用硃砂末同研
和勻得所丸如菉豆大急驚用跳急者慢驚用慢
跳者用金銀薄荷湯下量兒大小加减丸數如合
藥後分明寫記急慢各另包褁收貯一方用蚯蚓
子研細沙糖井花水調服不用硃砂
又方治小兒急慢驚風
用楊柳樹蟲不拘多少研細取汁井花水調服
桃花散治小兒急慢驚風諸般驚五心熱
硃砂(一分)蝎稍(四十九箇)膩粉(一錢)天竺黃馬牙
硝(一兩)腦麝(少許)
右為細末每服半錢用金銀薄荷湯調下
全蝎散治小兒急慢驚風一切諸風發搐服之神效
急慢驚風加减方法在内
全蝎(二十四箇新薄荷葉穿包褁綿繫定用竹筯夾住慢火上炙數次如無新薄荷用乾薄荷)
(酒浸開用亦可)殭蠶(半兩先炙去絲頭用薄荷酒依前法製之)天南星(一兩)
(取末生薑一兩切作片子新薄荷葉三兩如無新者用乾葉一兩作餅子取乾後用如急驚風不用)
(南星加大黃)大黃(煨一兩若慢驚風不用大黃用製天南星)白附子(三錢)
防風天麻甘草硃砂川芎(半兩)
右為末每服一錢一歲兒服半字錢三歲兒煎薄荷
湯調下量小兒大小歲數加减服之定鎮心神煎金
銀薄荷湯調下身熱發搐煎火府散調下慢驚吐瀉
發搐煎生薑湯下急驚風發火府散煎加大黃煎湯
調下
鎮心丸(出王氏博濟方)治小兒急慢驚風搐搦不定中焦壅
熱化痰理驚
金銀箔(各三十片)牛黃(一錢)茯神(半兩去皮)鐵粉(半兩)
龍腦(一錢)防葵(半兩)人參(半兩)雄黃(一分)硃砂(半兩)
犀角(一分)大黃(一分)龍齒(一錢)
右都研勻細末煉蜜和丸如小鷄頭子大每服看兒
大小薄荷湯化下如大人心神不定多怔忪亦宜服
之
六神丹治小兒急慢驚風涎潮氣壅安神養魄去風
邪定嗽喘利膈
白殭蠶(直者一錢浴淨薑汁浸微炒)辰砂(一錢)蜈蚣(大者一條去頭)
(足用好酒浸炙香)蝎稍(一錢去尖)半夏(陳者一錢刮去滑湯洗七次)
真麝香(一字)甘草(一錢)人參(一錢去蘆洗切焙)藿香(葉一)
(錢)
右為細末煉蜜為丸如鷄頭子大周歲兒每服一丸
薄荷湯化下二三周及一周者以意加减
硃砂膏(出衛生家寳方)治急慢驚風形候一般皆治
硃砂(一錢)蝸牛(五箇)輕粉(一錢)
右一處為末煉蜜為膏每服周歲一黑豆大薄荷汁
調下日三服與虀半散相間或間惺惺散亦得不退
服羌活膏與虀半散其蝸牛連殼用先用瓦摻黃丹
將蝸牛在上火上焙乾
醉紅散(出宿川氏方)治小兒急慢驚風潮搐涎盛口眼偏
斜精神昏悶若腹急脹睛上視則難愈
蜈蚣白殭蠶全蝎(去毒二味七枚)香白芷硃砂
(一錢)天仙子(一字)曼陀羅花(七枚)天南星(一枚大者作合)
(子入藥在内將南星來塞之用無灰酒浸濕紙褁入地坑内盖合坑角炭火二分煆乾時取開入酒)
(浸洗之候火盡方取出焙乾)
右件為細末每服一字病甚者服半錢急驚用薄荷
自然汁調慢驚荆芥湯入酒三五滴同調下不拘時
候
乳香丸治急慢驚風頑痰壅上目時上視
乳香龍腦牛黃硃砂麝香天麻人
參防風全蝎甘草茯苓
右件為細末用蜜為丸如鷄頭子大荆芥湯下
雄黃散治小兒急慢驚風手足搐掣壯熱口噤不省
人事
天麻蟬退南星桂心半夏(薑汁製)白附
子雄黃麝香天竺黃膩粉全蝎
右為末用棗肉為丸菉豆大薄荷湯下
梨漿飲(出傳氏活嬰方)治急慢驚風後餘熱不退或被醫人
進熱藥致令孩子煩躁
硼砂(一錢)全蝎(一錢)白附子(半錢)麝香鉛霜(一錢)
荆芥(一錢)硃砂(一錢)腦子(少許)鐡粉(半錢)南星(大者)
(一箇牛膽汁浸三面褁煨)
右為末每服一字燈心金銀薄荷湯下
靈砂救命散治小兒急慢驚身仰涎盛目時上視牙
關緊急頻發搐搦或利生風手足瘈瘲哽氣神昏
五靈脂(一兩醋浸化去砂石慢火熬成膏)羌活(去蘆)曼陀羅花
(四枚)天麻(酒浸焙乾)烏蛇尾滑石(别研)鈎藤
右件為細末煮醋糊滴水為丸每一兩作四十丸隂
乾每服半丸至一丸煎生薑荆芥湯磨下不拘時候
琥珀真珠丸治小兒急慢驚風涎留心經上逆作吐
目睛直視手足搐搦治風癎瘈瘲痰潮昏塞吐舌搖
頭作聲狂呌
巴豆(七粒取霜)附子尖(十四枚半生半炮)半夏(十一枚半生半炮)
白花蛇頭(一枚酒浸焙乾)白殭蠶(十四枚一半生一半用薄荷葉褁煨炙焦)
(去薄荷不用)白附子(二枚半生半炮)全蝎(十四枚一半生一半用薄荷半)
(炙黃色去薄荷不用)天南星(二錢)羌活(去蘆頭)白鮮皮
琥珀(别研)天麻真珠末(别研)麝香(一字别研)硃砂
(别研)龍腦(一錢)雄黃(半錢别研)烏蛇頭蛇黃(火煆醋淬)
(三遍)白殭蠶防風(去蘆頭)天麻(已上五味各一兩)五
靈脂(半兩)全蝎(一錢去毒)麝香(一分研)硃砂(一錢叧研)
代赭石(半兩火煆醋淬三遍)
右為細末糯米煮糊為丸每一兩作十四丸金箔為
衣一歲兒一丸分三服薄荷湯磨下急驚再磨慢驚
荆芥湯磨下不拘時候
天南星丸(出楊氏家藏方)治小兒急慢驚風涎盛搐搦嘔吐
涎沫神昏貪睡
全蝎(去毒)白附子五靈脂(去沙石)蟬蛻天南
星(各等分)
右件為細末煮米醋糊和為丸每一兩作四十丸隂
乾每服半丸至一丸煎生薑荆芥湯磨下不拘時候
琥珀珍珠丸治小兒急慢驚風涎留心經上逆作吐
目睛直視手足搐搦及治風癎瘈瘲痰潮昏寒嚼舌
搖頭聲狂呌
巴豆(七粒)附子尖(十四枚半生半熟)半夏(十四枚半生半熟)
白花蛇(一條)白殭蠶(十四枚半生半熟用薄荷葉包褁煨焦黃色去薄荷)
白附子(二枚半生半熟)全蝎(十四箇半生半熟用薄荷葉褁炙黃色去薄荷)
天南星(半生半熟二錢)羌活白鮮皮琥珀天麻
真珠末麝香硃砂龍腦(一錢)雄黃(半錢)
右件為細末以猪心血薄荷自然汁煮麵糊和圓如
蘿蔔子大每服十丸煎人參湯送下不拘時候
利驚丸(出楊氏家藏方)治小兒急慢驚風涎壅吐嚥不下神
志昏憒目瞪搐搦
硃砂阿魏(濕紙褁湯上薰令軟)乳香(一錢)蜈蚣(一條炙黃)
蝎稍(七枚去毒)巴豆(大一枚去皮水浸三日)
右件為細末次入阿魏巴豆同研成膏如末成即用
重湯煮之為丸如黍米大一歲兒每服三丸濃煎蘿
蔔子湯送下利下涎即效不拘時候
葱涎丸(出楊氏家蔵方)治小兒急慢驚風涎潮搐搦項反背
折
蜒蚰(一條)天南星(生一分為細末摻蚰焚身用竹篦子括下不用蚰)蜈
蚣(一條)全蝎(十枚去毒用薄荷葉褁慢火炙黃去薄荷)巴豆(五枚)
右件為細末生葱涎為丸如菉豆大或如黍米大妙
用硃砂為衣每服五丸壁上塵湯送下不拘時候
長生丸(出楊氏家蔵方)治小兒急慢驚昏睡目斜視項背強
直牙關緊急
蜈蚣全蝎(十枚去皮)天南星(二錢以上二味用薑汁半盞入磁器中慢)
(火熬盡取出焙乾)棘剛子(十枚去殼生用)
右件為細末湯浸雪糕為丸如芥子大周歲兒每服
十丸兩歲兒每服十五丸用千金散作湯便送下
千金散
白花蛇頭(一枚)麻黃(二十四根去節新瓦上焙黃色)
右件為細末如急驚入研細腦子少許温湯調藥一
字不拘時候
&KR0008;蜥散治小兒急慢驚風身熱涎盛頻發搐搦神志
昏憒
白附子(一枚)天麻(去苗)全蝎(去毒)白殭蠶天南
星人參(去蘆)附子(去皮臍尖六味二錢)甘草鈎藤
硃砂(一味各一錢)腦子(一字研)麝香(一字别研)
右件為細末次入腦麝研勻半歲兒每服一字周歲
兒每服半錢用薄荷荆芥湯調下不拘時候
嚏驚丸治小兒急慢驚風搐搦不定頭項反折神志
昏塞
螳螂(一枚大者去足翅硃砂一錢半同研)蜣螂(三枚去頭足翅入雄黃半錢同研)
蜈蚣(大者入硃砂一錢半同研)石龍子(一枚入硃砂一錢同研)
以上四味油紙裹窨乾入後藥
蟾酥(一分)真珠末麝香龍腦(各一錢)瓜蒂(七枚)
細辛末(半錢)白花蛇頭(酒浸焙乾半錢)蟾酥(一分)
右件同研為細末取孩兒乳汁和丸如蘿蔔子大每
用一丸以妳汁磨化滴鼻中得嚏立瘥次用薄荷湯
化下五七丸不拘時候
水仙散(出楊氏家蔵方)治小兒急慢驚風神昏不省
水仙子瓜蒂(半錢)躑躅(三錢)腦子(半字)鵝不食
草(三錢)蝎稍(半兩)蜈蚣(一條)麝香(一字)
右件研為細末每服半米粒大次入鼻中得嚏為度
白附子丸(出楊氏家蔵方)治小兒急慢驚風潮搐生涎上氣
喘急
白附子(研)半夏硃砂(各半兩)白殭蠶(一兩)全
蝎(二十一枚去毒)膩粉(一分)麝香(一分)金箔(一片)
右件將白附子等五味研為細末次入研藥一處攪
勻煮棗肉和丸如黍米大每服十丸煎荆芥湯送下
不拘時候
蛇黃丸(出楊氏家蔵方)治小兒急慢驚風涎壅驚悸或作癎
疾
人參(去蘆)硃砂(研)蛇黃(七次别研)半夏茯神(去木)
(六味各半兩)鐵粉(二錢半)麝香(半兩)
右件為細末入研者藥和勻煮麵為丸如黍米大每
服十丸生薑湯送下乳食後服
通關散治小兒急慢驚風搐搦作潮
蜈蚣(一條乾者葱涎浸一日一夜)麝香(一字)草烏頭(十四箇薄荷生)
(薑自然汁浸一日一夜焙乾)
右件為細末每俟潮搐時男左女右用一米粒吹入
鼻中
神應散治小兒急慢驚風出東坡家𫝊方有應
雄黃(二兩)硃砂(一錢)全蝎(七箇去毒)蜈蚣(一條)殭蠶
(一箇直者炒)
右為細末每用半錢薄荷湯調服
萬應丹(出東坡生蘭室秘蔵方)
一斗紅雲一斗雪神妙却在青蒿節
不論急驚與慢驚臨時須用生人血
右於七月二十五日取青蒿上物研和為丸如梧桐
子大每量大小輕重加减乳汁磨下半歲一丸一歲
二丸二歲三丸如黃豆大
延壽丹治小兒急慢驚風胃受驚氣腹痛盤腸内弔
鴉聲啼呌角弓反張眼或視上手足搐搦痰涎潮壅
塞不醒或一切心神煩悶睡卧不安並宜服之
天南星白附子蛇黃舊錦生硃當門
子
右細末和勻粉糊糯米為丸如鷄頭子大週歲兒每
服一丸嬰兒半丸薄荷湯浸軟磨乳化下服後腹痛
脹俱不妨碍藥味温平
治小兒急慢驚風(出得生堂經方)
右速以男左女右之手第二指屈拳取其第二指
縫頭用麻子大艾炷一丸灸之即愈危者二三壯此
法屢試屢騐萬無一失其應效如響
治小兒急慢驚風
乳香(半兩味辛熱微毒)甘遂(半兩味寒而且有毒用遠志甘草水浸三兩日換東)
(流水淘淨候乾炒脆用)
右二味同研細末每服半錢用乳香湯調下或小便
調更妙
治小兒急慢驚風并慢脾風
右用青州白丸子并金夜當等分為末飯飲調下量
虚實大小與服
黑子散治小兒急慢驚風
右用猪牙皂角不拘多少燒為炭為末入麝香少許
金銀薄荷湯調下一字量兒大小與服燒時令帶性
不得過
至聖保命丹主小兒急慢驚風並皆治之
全蝎(五兩)南星(十兩)蚯蚓屎(十兩)硃砂(一兩)輕粉
(二錢)田螺殼(二百箇)
右為末糕糊為丸如鷄頭子大每一丸用薄荷湯化
下
葱湯丸治小兒急慢驚風
滑石(一錢)輕粉(一錢)全蝎(半錢)白附子(一錢半半生半熟)
巴豆南星
右為末蒸餅丸如麻子大每丸對歲數一歲以下七
丸未出月一丸氣積驚積金銀薄荷湯下
礬皂丸治小兒急慢驚風涎及去風疾利胸膈次常
服永無痰疾
北礬(二兩半飛過)半夏(薑汁浸一宿焙)南星(切作片濃煎皂角水浸一)
(宿火焙乾)殭蠶(直者可用一兩醋浸一宿半生半熟各半兩)
右為末薑糊丸桐子大每服十粒至二十粒薑湯下
如喉閉熱痛含化爛嚼薄荷新汲水送下甚者及纏
喉風皂角水同茶脚研一二十粒灌下小兒急慢驚
風涎盛皂角水研揩齒上常服食後臨卧薑湯下不
損津液化痰為水
問命散(出保生集)治小兒急慢驚風發搐
蜈蚣(一條)殭蠶(一條比如蜈蚣長)
右為細末男左女右搐一字
普濟方卷三百七十五
