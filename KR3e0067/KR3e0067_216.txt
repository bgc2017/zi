普濟方卷二百十六明周王朱橚撰
小便淋秘門
小便難(附論)
夫小便者此是腎膀胱氣故當以此二經為表裏俱主
水行於小腸入胞為小便熱氣在於臟腑水氣則澁其
熱勢為阻故小便難也診以尺脉浮小便難尺脉濡小
便難尺脉緩小便難亦有餘瀝也
方
瞿麥散(出聖惠方)治心熱小便難赤澁痛
瞿麥木通(剉)黃連防風茯神炙瓜仁
葳蕤川升麻地骨皮(各一兩)葵子(半合)亁菊花(半兩)
右為粗散每分四服一錢一服水一盞煎六分去滓
食前温服
犀角散(出聖惠方)治膀胱積熱小便澁難
犀角燈心(各半兩)榆白皮(剉)赤茯苓子荆車
前子川芒硝(各半兩)木通(一兩)滑石(二兩)
右為粗散每服四錢水一盞煎六分去滓食前温服
以快利為度
石韋散(出聖惠方)治小便難脬中有熱水道中痛
石韋瞿麥(各一兩)赤芍藥白茅根(剉)陳橘皮(湯浸)
(各二兩)
右為散每服四錢水一盞煎六分去滓食前温服
木通散(出聖惠方)治小便難澁痛所出不多令身體壯熱
木通(剉)車前子石韋(去毛)瞿麥赤茯苓石鷰
(各一兩)
右為細散每於食前以葱白湯調下二錢
滑石散(方見本門勞淋類)治淋胞痛不得小便
淋瀝湯治小便難
滑石(八兩)石韋(三兩)榆皮葵子(各一升)通草(四兩)
右切以水一斗煮取三升分三服一方加黃芩三兩
石韋散治小便不利
石韋(去毛)瞿麥穗冬葵子(各二兩)滑石(三兩)
右為末每分三服一錢一服温水調下食前服
治小便不利莖中痛(出海上名方)及治五淋
用苦枤半兩剉細用水一盞煎七分去滓食前温服
一方為末用飯飲調下
木通散(方見本門小便出血類)治小便難水道中痛小腸急
治小便難脹滿悶不急療之殺人(出十便方)
葱白(三觔)鹽(二觔)
右相和研爛炒令熱以帛子裹分二包更替熨臍下
小便立出
陶效方(出聖惠方)治小便難
秦艽(二分)冬瓜子(二兩)
右為末酒服一七日三服神效
治小便難小腸脹不急治殺人(出本事方)
用葱白三觔細剉炒令熟以帕子裹作二處更熨臍
下即通
又方(出聖惠方)
用秦芃一兩去苖水一大盞煎七分去滓食前分二
服
瞿麥丸(出金匱方)治小便不利有水氣
括蔞根(二兩)大附子(一箇)茯苓山芋(各三兩)瞿麥(一分)
右杵羅蜜丸如梧桐子大一服三丸日三未知益至
七八丸以小便利腹中温煖為止也
木通散治小便不利莖中疼痛小腹脹痛
治小便不利痛(出海上名方)
海金沙滑石地遍竹(各等分)
右為末每服二錢煎葱白湯調下
金沙散(出德生堂方)治小便不出莖中有物塞硬疼痛甚至
為急
真琥珀海金沙(各三錢)麝香當門子(一箇大者)
右為末每服二錢好酒調食前服燈心或萱草根熬
湯調服亦可
治小便不利莖中疼痛小腹急痛(出聖惠方)
蒲黃滑石(各等分)
右為散酒服方寸匕日三大驗
滑石白魚散(出金匱方)治小便不利
滑石亂髮(燒灰)白魚(各二分)
右為散飲服半錢七日三服
茯苓戎鹽湯(出金匱方)治小便不利
茯苓(半觔)白术(二兩)戎鹽(大枚)
右為末白湯調服
治小便不快(出神效方)
没藥木香當歸
右為末以刺薊心自然汁為丸梧桐子大服五七丸
食前鹽湯送下
治小便不快
小便不快為何緣不用針醫用藥飡
扁蓄水煎連口嚥神仙聖德不虛傳
八味丸(出妙意方)治淋是小便點滴來時多疼是心與小腸
兩經病有熱有冷有腎虛氣虛熱者利小便藥中加
涼劑冷者利小便藥中加熱劑虛者補腎藥中加通
利小便
牡丹皮茯苓澤瀉(各三兩)山茱萸山藥(各四兩)
附子桂(各二兩)熟地黃
右末蜜丸如梧桐子大每服十五丸酒温調空心日
二服
清肺飲子(出誠效方)治渴而小便不利邪熱在上焦氣分也
茯芩(去皮二錢)猪苓(去皮三錢)澤瀉(五分)琥珀(半分)燈心(一分)木通
(七分)通草(三分)車前子(一錢)瞿麥(半分)萹蓄(七分)
右為細末每服五錢水一盞半煎至一盞稍熱或作
㕮咀煎服之亦可此証局方人正散仲景五苓散宜服
之
胃苓湯(出如意方)治沉冷小便不利及胃虛不和早辰心
腹痛
胃平散末五苓散(各等分)
右沸湯調服如胃冷者服五積散
治忍小便胞轉(出本草)
自取木甲燒灰水服
治忍小便久致胞轉(出本草)
以黃絹裹腰腎令頭致地三度通
治男子婦人過忍小便胞轉
用滑石末葱湯調下二錢
小便不通(附論)
夫小便不通由膀胱與腎俱有熱故腎主水膀胱主津
液之腑此二經為表裏而水行於小腸入胞者為小便
腎與膀胱熱熱入於胞熱氣大盛故結澁令小便不通
小腹脹氣急甚者水氣上逆令心急腹滿乃至於死診
其脉緊而滑直者不得小便也
方
通關瞿麥湯治膀胱積熱小便不通
瞿麥穗芍藥大黃當歸葵子甘草
白榆皮梔子仁木通石韋大麻仁(各一兩)
右粗搗篩每服五錢水一盞半燈心少許煎至一盞
去滓温服
石韋湯治膀胱藴熱小便不通
石韋瞿麥穗木通(剉)葛根(剉)麥門冬黃芩
赤茯苓冬葵子生亁地黃滑石(各一兩)甘
草(半兩)
右搗篩每服五錢水一盞半煎八分去滓空心頓服
蒲黃湯治心腎有熱小便不通
赤茯苓木通車前子桑白皮荆芥燈
心赤芍藥甘草(微炙)生蒲黃滑石(各等分)
右為末每服二錢葱頭一片紫蘇五葉煎湯調下
透水散治水腸不通腸腹急滿
瞿麥川大黃(剉碎微炒)川硝檳榔(各一兩)陳橘皮(湯浸)
(去白)木通(剉各三分)石韋(三兩)牽牛子(微炒)滑石(各半兩)
右為粗末散每服四錢水一盞煎六分去滓食前温
服
治下冷小便不通方
茯苓(二分)大黃(六分)芍藥當歸枳實白术人
参(各三分)大麻仁(四分)
右切以水六升煮取二升去滓分温三服要着芒硝
亦得忌酢物桃李雀肉等
治小便不通數日欲死神驗
桃枝柳枝木通(剉)漢柳旱蓮子白礬(各一)
(兩)葱白(一握)燈心(二十莖)
右為細剉以水三升煮取一升用瓷瓶一所熱盛一
半藥汗熏外腎週廻以被圍繞輙不得外風入良久
便通如赤豆汁若冷即換之其切甚大一方無旱蓮
子
海蛤丸治小便不通臍間窘急三焦積熱氣不得通
海蛤(細研)滑石(各二兩)葵子蒲黃車前子(各一兩)木
通赤茯苓赤芍藥(各半兩)
右為末煉蜜和搗三二百杵丸如梧桐子大每服於
食前葱白湯下二十丸
鷄蘇散治小便不通心腹妨悶上氣喘急坐卧不安
鷄蘇滑石葵子瞿麥防葵桑根白皮
(剉)榆白皮(剉各一兩)甘遂(半兩煨令黃)
右為粗散每服三錢水一盞煎六分去滓食前温服
滑石散治膀胱熱小便不通舌亁咽腫
滑石(碎)桑螵蛸(炒)桂(去粗皮)大黃(各半兩)防己黃苓
瞿麥穗(各三分)木香
右為散每服二錢煎木通湯調下
治小腸結澁不通心煩悶亂坐卧不安
小豆葉苦竹鬚粟奴甘草(各一分)燈心(二十莖)
銅錢(七文)葱白(五寸)
右為散每水二大盞煎一盞三分去滓食前分三服
硝石湯治小便不通小腹急痛悶絶
硝石(碎)瞿麥穗葵子滑石甘草(炙剉)大黃(剉)
木通(各半兩)
右搗篩每服五錢水一盞半葱白三寸煎七分入生
地黃汁半合不拘時服
鷄蘇飲治小便不通
鷄蘇(一握)石韋(三分)冬葵子(一兩)杏仁滑石(各一兩半)木通
生地黃(各三兩)
右剉如麻豆大以水十二盞煎四盞去滓分温四服
如人行四五里未通再服
療下淋小便不通來六七日方
滑石(五兩)通草(三兩)瞿麥(二兩)冬葵子(一兩)茅根(一升)芒硝(二兩)
石韋(三兩)
右切以水九升煮取二升八合去滓内芒硝分温服
三帖每服如人行六七里進一服以微利為度忌諸熱
食物
治下淋疼小便不通方
冬葵子滑石(各五兩)通草茯苓(各三兩)茅根(四兩)芒
硝(二兩湯成下)
右切以水九升煮去滓内芒硝分三服温服如人行
六七里忌炙肉熱食醋蒜等物
大黃丸(出聖惠方)治小腸熱結脹滿小便不通
川大黃(剉碎)大戟(剉碎)赤芍藥川硝甜葶藶(隔紙炒令)
(各一兩)杏仁(五十枚去皮)
右為末煉蜜和搗三二百杵丸如梧桐子大每於食
前以葱白湯下二十丸
治尿哽大小便哽
淡竹葉陳皮燈心數珠子甘草(各等分)
右用水二碗煎一碗服之立效
宣氣散(出濟生方)治水便不通臍腹急痛
甘草本通(各三錢)梔子(二錢)葵子滑石(各一錢)
右為末每服半錢燈心湯調下
玉蕊丸治小便不通氣上衝心胸滿悶
丹砂(研)硇砂(研)滑石(研)瞿麥穗海金沙(各一兩)
右研為末别研篦麻子仁丸如梧桐子大每服十丸
十五丸葱白煎湯酒下小兒减丸數服
葵子散治小便不通
木通(剉)冬葵子甘遂瞿麥穗(各半兩細炒)滑石(二錢)
右搗篩每服二錢水一盞入燈心同煎七分扣滓過
服未通再服
瞿麥湯治小便不通
瞿麥穗滑石木通(剉各半兩)海金沙(一分)冬葵子(一分)
右搗篩每服五錢水一盞半燈心二十莖煎七分去
滓温服不拘時
立應散(一名車前子散方見膀胱門膀胱執實類)治膀胱熱結小便不通
海蛤散(出聖惠方)治小腸壅熱小便赤澁瀝疼痛不通
海蛤(一兩)白鹽(一分炒)石鷰魚腦中石子(各半兩)
為細末散入乳鉢中研令極細每服葱白五莖切甘
草二寸生用剉用水一鍾煎六分去滓調下散食前
頻服即通
葱白湯(出指南方)治卒暴小便不通臍腹膨急氣上冲心悶
絶欲死
橘皮(一方作三兩)葵子(一方作一兩)葱白(二莖)石韋
右等分每服五錢用水二盞煎一盞去滓服之一方
無石韋一方點臘茶一盞生油三兩滴攪勻服亦妙
松烟散治小便不通
墨(半盞)酒(半盞)葱白(五莖拍破膩研半錢)
右同煎七分放温去葱白頻服即通
防己散治膀胱積熱小便不通
防己(一兩)海蛤滑石木香(各半兩)
右為散每服二錢水濃煎木通湯調下
茯苓散治小便不通
赤茯苓(去黑皮)白芍藥瞿麥穗(各一兩)白术(三分)
右搗篩每服五錢水一盞半入葱白五寸生薑一分
拍碎同煎七分去滓食前温服
木通湯治小便不通
木通石韋(去毛)瞿麥穗(各二兩)冬葵子(一升)
右剉如麻豆大以水十盞煎三盞去滓入滑石末一
兩分温三服微利為度
滑石丸治小便不通或淋瀝疼痛
滑石(碎)續隨子(去皮)濕生蟲(炒亁)木通(各一分)
右為末麵糊為丸如梧桐子大每服五丸燈心湯調
下不拘時服
治小便不通(出聖惠方)
桑白皮猪苓(去皮)通草(各二兩一方作木通)
右切以水六升煎取二升分三服
又方
葱白䃼硝明礬
右搗爛帖臍中
立效方(出聖惠方)治小便不通
燈心(二錢)生薑黑松(各半兩)
右為末用井花水一大盞煎五分去滓以葱一枝漫
火燒酒熱拍破先安在臍中後頻服其藥
又方(出聖惠方)
蛤粉麻根(各半兩)
右為末散每服於空心以新汲水調下二錢
葵子湯(出聖惠方)治小便淋澁不通
冬葵子(一合)䃼硝(半錢)
右同研勻以水三盞煎葵子一盞半去滓下朴硝空
心服分二服
治小便不通腹脹氣忽悶(出聖惠方)
小麥(二合)滑石(三分)生薑(半兩)
右以水一大盞半煎小麥生薑取一盞去滓分三服
調滑石末服之
又方(出聖惠方)
瞿麥(一兩剉)甜葶藶(半兩炒)甘草(一分炙剉)
右為粗散水一盞半煎一盞去滓食前分三服
利氣散(出危氏方)治老人氣虛小便閉塞不通
綿黃蓍(去蘆)陳皮(去皮)甘草(各等分)
右剉散每服三錢水一盞煎服自然流通
治小便不通(出千金方)
滑石(三兩)葵子榆白皮(各一兩)
右為散煮麻子汁一升半取一升以散二服方寸匕和
勻三服即通
木通散(出嚴氏濟生方)治小便不通小便腹痛不可忍
木通滑石(各一兩)黑牽牛(頭末半兩)
右㕮咀每服一錢水半盞燈心十莖葱白一寸煎三
分食煎温服
蘹香子散治小便不通
蘹香子(炒)馬藺花(炒)葶藶(紙上炒各等分)
右為散每服二錢温酒調下食前服以通為度
滑石散治小便卒不通
滑石(碎)朴硝(研)木通(各一兩剉)
右調為散温水調下每服二錢不拘時服以通為度
獨蒜塗臍腹方治小便不通
梔子仁(二七枚)鹽花(少許)獨顆蒜(一枚)
右爛搗攤紙花於上貼臍良久即通塗陰囊上立通
葵子根飲治小腸積熱小便不通
葵根(一大握)胡荽(二兩)滑石(一兩為末)
右細剉以水二升煎取一升入滑石末温分三服亦
治血淋
治淋及小便卒不通(出本草)
以龍鬚草席彌敗有垢者佳取方寸尺煮汁服之
治小便不通(十便良方)
蓬莪茂(剉炒)蘹香子(炒)茶葉(各半兩)
右為散每服三錢水一盞鹽二錢葱白二寸煎六分
和滓空心服
療淋不通方
滑石海蛤鷄子殼(各等分)
右為散以米飲服半錢日三服漸加至一錢甚良
治小便不通腹脹急氣悶(出聖惠方)
滑石(一兩)自己脚手爪甲(燒灰細研)
右藥以水一盞煎滑石至五分去滓調服指甲灰
又方(出聖惠方)
甘草木通(剉各一兩半)
右為粗散以水一盞半煎小麥生薑取一盞去滓分
三服調滑石末服之
清真湯(出十便良方)治小便不通腹脹氣急悶
車前子(五合)冬瓜汁(二合)
右藥相和分為二服食前服之
又方(出聖惠方)
葵根(剉)滑石(末各一兩)
右藥以水二大盞煎一盞三分去滓食前分三服
又方(出聖惠方)
螻蛄(三枝)苦□子(三十粒微炒)
右為細末每服以冷水一錢調下
通關散治小便不通
生白礬滄鹽(各二錢半)
右研勻細用紙圈圍臍週抄藥在内滴水藥上少時
自小便行
青真湯治小便不通腹脹氣急妨悶
桑葉汁車前子汁
右二汁相和丸為二服食前服
附子散治小便不通兩尺脉俱沉微乃陰虛故己用
淋閉通滑之劑不效者
綿附子(一兩重炮去皮鹽水内浸良久)澤瀉(不蛀者一兩重)
右剉散每服四錢水一盞半燈心七莖煎隨通而愈
治卒不得小方
車前子草(一把)桑白皮(半兩)
右㕮咀以水三升煎一升頓服之
牛蒡煎治小便不通煩燥不安臍腹急痛
牛蒡葉汁生地黃汁
右用蜜各二合和勻每服一合用水半盞煎三五沸
調滑石末半錢加减續隨服立效
續隨子丸治小便不通臍腹痛不可忍諸藥不效者
續隨子(去皮一兩)鉛丹(半兩)
右先研續隨子次入鉛丹同研勻和用少蜜作團盛
瓷礶内蜜封於陰處挖地坑埋之上堆冰雪惟多為
妙臘月合至春末取出研勻别煉蜜為丸如梧桐子
大每服十五丸至二十丸煎木通湯不拘時甚者不
過再服要效連即化破服病急即旋合亦得
海金沙散治小便不通臍下滿悶
海金沙(一兩)臘茶(半兩)
右為散每服三錢煎生薑甘草湯調下不拘時未通
再服
桑螵蛸湯治小便不通
桑螵硝(炙三十枚)黃芩(去黑心二兩)
右細剉用水三盞煎二盞去滓分温二服相次頓服
葵石湯治小便不通
葵菜根(剉半升)滑石末(半兩)
右除滑石外粗搗篩用水三盞煎二盞去滓入滑石
末分温二服
秦艽散治小便出血不通
秦艽(去苖一分)冬葵子(一兩)
右為散每服三錢温酒調下未通再服
治尿哽大小便哽
用沿階草同茅根一小束水二碗煎一碗服之立解
治小便不通
用黃蘆枝煎湯調乳香末三錢空心服
又方
用葵子莖切一升許以水四升煮取二升内書中白
魚一枚研之服一合日數服并療小兒卒不得尿至效
治小便不通方
取印成鹽七顆搗篩作末用青葱葉尖盛鹽未開便
孔内葉小頭於中呚之令鹽末入孔即通非常之效
一方以鹽内莖孔中即通
又方
取嫩殼木梢濃汁可飲半升以來即愈
琥珀散(一名忘憂散)治小便不通久即成淋及治淋澁諸般
似石者一法治心虚畜熱小便赤澁不通淋澁作痛
用琥珀不拘多少為末每服二錢用萱草根煎湯燈
心湯葱湯亦可一方治老人心氣虛閉小便不通煎
人参湯下
治小便不通
用益元散加木通燈草水煎服
治小便閉不通者三日小腹脹幾死百藥無效
用甘遂以大蒜搗細和成餅子安臍令實以艾灸二
七壯隨通後用此法救人無數
苽蔞散治小便腹脹不通
用苽蔞不拘多少焙亁碾為細末每服三錢熱酒調
下不能飲者米飲調下頓進數服以通為度紹興劉
駐泊汝翼云印知明州時寶庫之妻患此疾垂殆隨
行脚醫治此藥食服遂愈之
治小便不通
用老鼠屎三五粒或七粒為細末用漿水調下白礬
麝香少許研細末水調成膏子貼在臍内用膏藥封
治天行疾小腹滿不得小便(方見時氣門小便不通類)
治小便不通
用印黃一枝服之不過三
療小便不通及胞轉
用桑螵蛸搗末米飲服方寸匕日三
利小便方
以木及用苦酒瀆之拭面上點極效
治小便不通及關格
用生黃瓜根搗取汁以少許入筒中吹下部取通
治小便不通方
以水四升澆甑取汁煮葵子二升半分三服
又方
用胡燕屎豉各一合和搗丸如梧桐子大服三丸日
三
又方
用石槽塞灰土井花水服之日三
又方
用鯉魚齒燒灰酒服方寸匕日三亦治卒淋
又方
用車前子末方寸匕日三服米飲調根葉亦可
治卒不得小便方(出時后方)
用吞鷄子白瘥
下小便
以黍和小豆煮汁服之
治小便不通
用象牙生煎服之或燒灰小便調下
治小腹痛滿不得小便及療天行病
治小便不通
用猪膽大如鷄子者内熱酒中服又云亦療大便不
通一方和煉蜜中熬稠如棗内下部
治小便不通
用蚯蚓杵以冷水漉過濃服半碗立通兼大解熱疾
不知人事欲死者服之立效
治淋及小便卒不通
用石龍菊煮汁服之
治小便不通
用江浙末茶赤小豆等分為末水調下
草蜜湯治心腎有熱小便不通
用車前草搗取自然汁半盞入蜜一匙調服一方用
車前子草一觔以水二升煎取一升半分三服
朴硝散治小便不通膀胱熱
用朴硝不拘多少細研每服二錢酒服或温蘹香酒
調下不拘時服如熱燥以蜜水調服一方冷水調下
茴香湯調下
螻蛄麝香散治小便不通諸藥無效
用螻蛄活者一枚生研入麝香少許以新汲水調下
立通
茯苓散治飲水過多心悶着熱小便不通
用茯苓去黑皮三兩搗羅為散冷水調下二錢如男
子小便中有飲瀝濁漏夢洩等用温酒調下空心服妙
蜀葵子湯治小便不通
取黃蜀葵子三十四粒細研以湯冲絞取汁一小盞
頓服效
蠶灰散治小便淋痛不通
用蠶退紙不拘多少燒灰入麝香研細少許和勻每
服二錢米湯調下
通臍法治小便不通
用白瓷瓶滿盛水以有字紙七重密封瓶口於患人
臍内有鹽一捻倒瓶口覆在臍上卧如覺脚大既冷
小便通
杏仁散治卒不得小便亦治婦人不得産熬汁服之立
下
用杏仁去尖皮雙人二七枚炒細研米飲調下立效
治膀胱積滯風毒氣服小便不通方
取葱津一蛤蜊殼許入膩粉調和如泥封臍内以裹
肚繫定熱手熨須臾即通
鹽熨方(出時后方)治小便不通臍下急痛脹悶欲絶亦治氣
小便淋出血
用鹽二升鐺中炒令極熱布綿裹熨臍下以小便通
快為度或臍中着鹽火灸三壯
療淋方
取兔絲子以水煮服之可常作飲勿歇也
又方
取露蜂房燒灰飲服之取碗大者妙
又方
取鷄子二枚去白黃以鹽内殼中使滿以水三升瀆
一升絞取汁其殼中鹽投汁中攪令調盡服之
療淋不通方
取地麥草一名地膚草一把以水二升煎之亦可常
服一法但漬䜴汁飲之良
琥珀丸
以神祐丸加琥珀一兩是也
治小便不通
以五苓散加滑石末木通燈草煎湯調下
八正散治心經邪熱小便赤澁不通
用八正散加燈心枳殼車前子地膚草煎服並加半
錢
五苓散治小便不通壅上心滿
用五苓散加燈心十根車前子二兩煎湯調下
通心散治心經有熱唇焦面赤發熱小便不通
用通心散每服四錢水一盞半燈心十根滑石末一
錢麥冬二十粒桑白皮七寸煎去滓再入生車前子
汁合攪勻
八味丸(出危氏方)治腎虛小便秘澁不通或過服凉藥者
用八味丸每服五十丸温鹽湯下立效(八味丸方見本門小便難)
(類)
尊氣除燥湯(出東坦先生蘭室秘藏方)治小便閉塞不通及血澁盖
氣不通而竅澁也
知母(細剉酒洗二錢)黃栢(去皮酒洗四兩)滑石(三錢炒黃細末)澤瀉(三錢細末)
茯苓(去皮二錢細末)
右件和勻服秤半兩水三盞煎一盞去滓稍熱服空
心如小便閉急不拘時服
通關散(出東坦先生蘭室秘藏方)治不渴而小便閉熱在血方
知母(二兩)黃栢(酒洗二兩)桂(二錢為引用)
右件為細末煎熱水為丸如鷄頭大每服百餘丸或
二百丸熱百沸湯下空心宿食消盡服之藥易下行
故也如利時前隂中如刀刺之痛有惡物下為效亦
或有無時神品藥也
紅秫散(出朱氏急驗方)治小便不通上喘
紅秫黍根(二兩)萹蓄(一兩半)燈草(一百根)
右㕮咀每服五錢用河水二盞煎至七分去滓温服
空心食前
琥珀散(出朱氏急驗方)治老小便不通
琥珀(研如粉不拘多少)
右蜜為丸如梧桐子大每服十丸煎赤茯苓湯下甚
者加丸數立通如小便純血只以末二錢煎燈心湯
下
治小老人小便不通(出朱氏急驗方)
茴香白頸地龍
右杵汁傾腦腸中即愈
車前散(楊氏家藏方)除下焦留熱小便不通淋澁作痛已下
小便
檳榔木通陳橘皮赤芍藥滑石車前
子赤茯苓當歸石韋(炙去毛丸味各一兩)
右件㕮咀每服五錢水二盞煎至一盞去滓食前服以
利為度未利再服
聖餅子(出楊氏家藏方)治小便不通
黃連巴豆(半兩去殼不去汁)
右件同搗為膏捻作餅子大人厚薄如錢先以葱汁
拌鹽滴在臍内次以餅子盖之上用大艾炷於餅上
灸二七壯再換餅子重灸以利為度
礬石散(出聖氏家藏方)治小便不通臍腹急脹
白礬(不用炙少研細)
右用水和麵捻作圈子圍臍腹高一寸許内安礬末
以冷水逐漸滳礬末上令濕透更以水滴覺内冷透
即小便通
葵子方(出鮑氏方)治小便不通小腹脹不治害人
葵子車前子白术木通赤芍藥(各等分)
右末米飲下二錢以葱白細剉炒熱兩帕包更熨小
腹立便
葵子散(出宣明論方)治小便不通
葵子茯苓(去皮各半兩)
右為末每服四錢水一盞煎三沸食前服
蒻葉散(出指南方)治小便先澁後不通
亁蒻葉(燒灰)滑石(半兩)
右為細末每服三錢七米飲調下空心
黃芩清肺湯(出衛生寳鑑)治因肺燥而得之小便不通
黃芩山梔子仁(擊破)
右都作一服水一盞半煎至一盞去滓温服食後如
不利再一服之又不利加鹽䜴二十粒
治小便不利臍下滿硬語言塞渫腰痛脚重不能立足
也宜用後方(出葉陀中藏經方)
瞿麥頭子(一兩)官桂(一分)甘遂(三分)車前子(一兩炒)
右為末獖猪肝一箇去筋膜薄批開入藥末二錢
勻裝濕紙包煨熟空心嚼服酒送下以大便為度小
便未利臍腹未軟更服後方
用葱白一寸去心入硇砂一錢安葱心中兩頭以綿
紙濕包煨熟冷醇酒送下空心服以效為度
療關膈大小便不通脹滿欲死三日則殺人
用芒硝二兩紙裹三四重炭火燒之令内一升湯中
盡服當先飲湯一升已吐出乃服之
療小便不通(出本草)
用滑石末一升以車前汁和塗臍四畔方四寸熱即
易之冬月水和亦得
治淋及小便卒不通(出本草)
以龍鬚草席彌敗有垢者佳取方寸尺煮汁服之
治小便不通及忍小便久致胞轉(出本草)
取梁上塵三指撮以水服之
治小便不通(出本草)
用苦瓜煮汁漬陰
括藪瞿麥丸(方見本門小便難類)治小便不利者有水氣
紫草散(出保生方)治小便澁淋不通
用紫草三分搗為散和井花水一盞半頓服
治小便澁少
用馬齒莧和少粳米醬汁煮食立瘥
治小便溺不通
右用皂角燒灰水調下一錢二錢立愈
治秘澁不通
右用葱一根略去鬚剜一小孔子入不蛀皂角末一
匙内之候腹鳴三兩次立隨通大妙
小便利多(附論)
夫腎者主水膀胱為府令腎氣傷不足膀胱有寒不能
約制水液合津滑氣虛故小便利多久不差者則腎氣
傷虧真陽耗損腰脊痠疼身體寒顫羸乏病生小便
頻數者膀胱與腎俱虛而有客熱乘之故也腎與膀膀
為表裏俱主水腎氣不通於陰此經既虛致受於客熱
虛則不能制水故令數小便熱則水行澁澁則小便不
快故令數起也診其脉趺陽脉數胃中有熱即消榖引
食大便必鞭小便則數
方
覆盆子丸治元藏虛弱臍腹病痛膝脛少力百節痠
疼昏倦多睡小便頻濁頭旋痰延背脊拘急飲食無味
温順藏氣補益下元
覆盆子肉蓯蓉(酒浸切焙)黃蓍五味子補骨脂
烏藥石斛(去根)澤瀉篳澄茄沉香(剉)巴戟
尖(一兩)熟地黃(一兩半)芎藭當歸赤芍藥山茱
根(三分)菟絲子(酒浸三日搗焙二兩)
右為末煉蜜和丸如梧桐子大每服二十丸食前温
酒下米飲鹽湯亦得
山茱萸丸治腎藏虛憊腰膝無力小便利多
山茱萸山芋覆盆子菟絲子(酒浸一宿搗焙)巴戟
尖(去心)人参楮實五味子(一兩半)草蔛牛膝(酒浸)
桂天雄(去皮胸各一兩)熟亁地黃(二兩半)
右為末煉密和搗五百杵丸梧桐子大每三十丸空
心食前酒下
附子湯治腎氣虛寒小便滑數
白术附子(炮製去皮)亁薑(炮)桂赤石脂(一兩)
右為末每服一錢空心生薑湯調下日進二服
沉香蓯蓉煎丸因真氣虛臍腹疼痛臟腑不調小便
滑數
沉香五味子鷄頭實桑螵蛸金櫻子
薰草鹿茸菟絲子牛膝肉蓯蓉附子
右為末先將肉蓯蓉末以好酒一升慢火熬煎和前
藥丸如梧桐子大每服三十丸空心食前生薑鹽湯
温酒下亦可服
沉香丸治下經虛寒小便滑數不欲食飲腹脇脹滿
或時疼痛補益
沉香丸訶梨勒皮人参赤茯苓蓽撥
肉豆䓻仁亁薑胡椒葫蘆巴桂
右為末煉蜜和丸如梧桐子大每服三十丸加至三
十丸空心食前温鹽湯下木香湯亦可
黃蓍丸治小利飲水多者又非淋疾
黃蓍土瓜根亁薑菝葜漏蘆地骨皮
括藪根桑螵蛸
右藥為末以濕紙裹粟米飯於煻火内燒過和搗令
勻丸如桐子大每服二十丸微温牛乳汁下早晩兩
服漸加至三十丸多飲乳汁為妙
八味補骨脂丸治小便滑石淋
補骨脂(炒)巴戟天(去心)桑螵蛸(炒)菟絲子(酒浸三日别搗)牛
膝(酒浸切焙)熟亁地黃(焙一兩)亁薑(炮半兩)枳殼(麩炒去穰三分)
右為末酒煮麵糊為丸如梧桐子大每服二十丸空
心食前温酒下粟米飲亦得
阿膠湯治腎虛小便多
阿膠(炙令燥别搗末)人参(各一兩)亁薑(炮二兩)遠志(去心四兩)甘草
(炙剉三兩)大麻仁(爛研一升)附子(一枚炮製去皮臍)
右搗篩五味與麻仁拌勻每服六錢水二盞煎一盞
去滓入阿膠末半錢更煎二沸食前温服日三
正氣丸治下元虛冷少腹疼脹小便滑數婦人血海
虛冷經候不調
棟實(麩炒)蒼术(米甘浸)蘹香子(各一兩)石菖蒲(半兩)蜀椒(一兩)
知母(焙半兩)附子(炮製去皮)
右為末醋煮麵糊和丸如梧桐子大每服三十丸空
心食前温酒下婦人醋湯下
蓯蓉牛膝丸補益下元壯強真氣膀胱虛冷小便
頻數
肉蓯蓉牛膝補骨脂(俱酒浸一宿炒)巴戟天(去心)羌活
(去蘆頭)附子(去皮)蜀椒(各一兩)
右為末用豶猪腎一隻去筋膜細切研爛取汁牛膝
酒同麵煮糊和丸如梧桐子大每服三十丸空心臨
睡温酒下
内篵蓉丸治膀胱久冷小便數洩精不止
草薢龍骨(煆醋淬)山茱萸(各一兩)補骨脂肉蓯蓉
(酒浸)鹿茸(去毛)附子(去皮各二兩)
右為末煉蜜和丸如梧桐子大每服三十丸薑湯下
空心食前各一服
白术散治元藏虛冷腹内雷鳴夜多小便
白术(二兩)芍藥厚朴(去粗皮薑汁)吳茱萸(湯浸培亁)陳橘皮
(湯浸)細辛(各一兩)
右為散每服二錢入鹽沸湯點服
烏术丸補水臟壯筯骨止小便腹中雷鳴臍下疝撮
疼痛
蒼术(東流水浸十日焙半觔)蜀椒(口開者燒磚令紅以醋潑磚安椒盖出汗取紅用)
烏頭(米甘浸五日)青橘皮(湯浸各三兩)青鹽(一兩研)
右為末與鹽拌勻煉蜜和丸搗一千杵丸如梧桐子
大每服二十丸空心食前鹽酒下
厚朴湯治小腸虛冷臍下急痛小便滑數
厚朴(去粗皮薑汁炙一兩半)附子(炮製去皮臍)芎藭(各三分)白龍骨
當歸(切焙各一兩)
右㕮咀如麻豆每服三錢水一盞入生薑三片棗二
枚擘破煎七分去滓食前温服
五味補骨脂丸治小便利多
補骨脂(炒研五兩)附子(去皮)桂(去粗皮各二兩)胡桃仁(湯去皮膜研三兩)
安息香(二兩酒化濾去滓熬成膏)
右搗羅二味為末與補骨脂胡桃仁合研勻用安息
香膏和搗千杵丸如梧桐子大每服二十丸空心食
前温酒下鹽湯亦得加至三十丸
牡蠣丸治膀胱虚寒小便數
牡蠣(火煆)獨沽(去蘆頭)狗脊(去毛各三分)龍骨(半兩)肉蓯蓉(酒浸)
(焙一兩)
右為末煉蜜和丸梧桐子大每服三十丸空心食前
鹽湯下
近效方治小便多漸消瘦
生枸杞根(切一升)生麥門冬(三兩去心)黃連(二兩)小麥(八合)人
参(一兩)
右切以水九升煮取三升八合去滓分為三服間食
服之
石菖蒲治小便數滑腰膝少力
石菖蒲肉蓯蓉附子蜀椒
右為末酒煮麵糊和丸如梧桐子大每服二十丸加
至三十丸空心食前温酒下鹽湯亦得
吳茱萸丸治小便多利
吳茱萸蜀椒亁薑
右為末用亁蒸餅為末入水内拌勻和搗熟丸如菉
豆大每服十丸加至二十丸空心鹽湯下
雄黃丸治小便滑數
雄黃亁薑
右為末酒煮麵糊和丸如梧桐子大每服二十丸加
至三十丸空心酒温下
糯米餈方治小便夜多及引飲不止
用純糯米餈一手大臨卧炙令輭熟啖之以温酒送下
不飲酒人温湯下多啖彌佳行坐良久待心空便卧
一夜十飲行者服之即止或言假火氣温水道不然
也大抵糯稻主縮水凡人飲夜酒者夜輙不溺此糯
米之力也昔劉正夫罷宦門中次建溪嘗扣一大家
求舍輙閉門不納既而使人來謝因遇有父有疾
不能延客劉客其莊曰病渴殆死矣劉許為其營藥
俄而暮子弟羣至求治其父之疾劉燒藥與之明日
來謝云飲藥之一杯是夜啜水减七八升其方用糯
稻稈斬去穗及根取其中心净器中燒作灰每用一
合許湯一碗沃浸良久澄去滓嘗其味如薄灰汁乘
渴頓飲之此亦糯稻縮水之一驗也
又方
用茴香不拘多少淘淨入少鹽炒為末如前炙糯米
糍蘸喫或用豶豬胞盛以糯米煮爛或入椒鹽少許
同煎去糯米只用胞切片蘸藥或更飲好酒半杯臨
卧各一服尤妙
治老人夜起方
用破故紙同糯米煮粥臨卧食之
紫金丸治元氣虛冷小便頓滑腰脊疼痛益氣
沉香木香肉豆䓻仁芎藭没藥烏藥
蓽澄茄檀香檳榔蘹香子腽肭臍
麝香桂丹砂蘇合香
右除蘇合香外搗研為末和酒煮麵糊為丸如桐子
大每服二十丸加至三十丸食前温酒下米飲亦得
赤小豆方治小便數
用赤小豆葉一片入於䜴汁中煮調和作羔食煮粥
亦得一方單用小豆葉搗取汁空腹一小盞
止小便利
用桑螵蛸火炮令熱空心服之虛而小便利加而用
之
治渴小便利非淋方
用榆皮二片去黑皮以水一斗煮取五升一合三服
牡蠣散治不渴而小便大利
以蠣末取患人小便煎服
猪肚丸(出經驗良方)治小便頻數
猪肚(一箇)連子(一升同煎一週日亁為末去皮心)母丁香川練子
破故紙舶上茴香(各一兩)
右為末煉蜜丸每服五十丸空心温酒送下
棘刺丸治男子百病小便過多失精
棘刺芮石龍芮巴戟天(各二兩)厚朴麥門冬
菟絲子萆薢(一方作草雖)萎蕤栢子仁亁地
黃小萆細辛杜仲牛膝蓯蓉石斛
桂心防葵(各一兩)烏頭(半兩)
右為末蜜和更搗五六千杵丸如梧桐子大飲下十
丸日二加至三十丸以知為度
黃蓍丸(出聖惠方)治小便頓數此病有兩種一者小便多而
渴飲食漸加至肌肉漸减乏氣力少顔色此是消渴
一者小便難數而不至多又不渴食飲亦不異常或
不至多能食但稍遇天寒冷即小便多更無别候此
是虛冷所至大都兩種俱原腎氣膀胱冷渴不瘥便
能殺人腎虛腰冷無所為害若候知是消歇小便數
宜服後項等藥煎次服之
黃蓍黃連(去須)土瓜根(各五兩)玄参(六兩)括&KR0803;(一方用根)地
骨皮龍骨菝葜鹿茸(炙各四兩)牡蠣(熬)人参
桑螵蛸(炙各三兩)五味子(一升)
右為末煉蜜和丸用後竹根飲下之初服十五丸日
二服稍加至三十丸如梧桐子大忌諸肉冷水
又竹根飲子
筯竹根生茅根蘆根(各切五升)菝葜(切三升)石膏(一觔)
(杵碎)烏梅(五十顆)生薑(切一升)竹瀝(二升)白蜜(一升)
右以水五斗煮取一斗去滓内竹瀝及蜜著不津瓶
貯之物下煎丸縱不下丸但覺口亁及渴即飲之不
限多少冷煖及前後如熱月即逐日斟酌煎之頓煮
恐壞也如不能作此飲且用烏牛乳下丸渴日服丸
及飲夜中恐虛熱宜合後小麥麵等十四味煎細細
含嚥之
又小麥麵方
用小麥麵五升水硬搜之别於水中揉挺令麵粉盡
麵節别成一塊即止以此麵粉汁別器澄停瀝却汁
清即以稠粉盛於練袋子中漉著令微生燥生葛根
五挺徑三寸長二尺搥碎於水中揉挺令䒴根中粉
汁盡别器澄停戒貯一如小麥麵法生括&KR0803;五升搗
如上法胡麻三升去皮熬令熟為散筯竹根一觔生
茅根切一觔生蘆根切一觔烏梅五十顆以上用水
五斗緩火煎取一升半去滓澄取清冬瓜汁二升生
麥門冬汁三升生薑汁一升牛乳一升白蜜二升先
取竹根等汁和冬瓜汁以下汁微火上煎减半次内
乳牛白蜜又煎六七沸投小麥麵粉生葛粉括&KR0803;胡
麻散於諸汁中和熟攪之勿住手候如稠糖即成成
訖止火待冷貯别器中每夜含如此初服一棗大稍
稍加至一匙亦任性日日含之欲作丸飲亦得
茸香丸(出直指方)治下焦虚冷尿多或虛勞遺尿或欲出而
不禁
鹿茸(酥炙)肉蓯蓉(酒浸)當歸(各半兩)龍骨牡蠣灰赤
石脂川白薑益智仁巴戟乳香禹餘
糧(煆醋淬碎為度研細以上各二錢半)鷄内金(七錢半)
右為末糯米糊丸桐子大每服七十丸空心鹽湯下
山茱萸散(出聖惠方)治小便數日夜無時
山茱萸(一兩)赤石脂肉蓯蓉(酒浸一宿刮去粗皮炙亁各二兩)萆
薢牛膝(去苖)狗脊牡蠣(燒為粉)黃蓍木瓜根(各一)
(兩)
右為散每服四錢水一盞煎六分去滓每於食前温
服
熟地黃丸(出聖惠方)治便數飲水多
熟亁地黃土瓜根黃蓍菝葜漏蘆地
骨皮(剉各一兩)&KR0797;&KR0803;根龍骨桑螵蛸(一兩)
右為末煉蜜和搗三二百杵丸如梧桐子大每服食
前以蜜下三十丸亦宜常服牛馬乳妙
桑螵蛸散(出經驗良方)治男子小便頓數稠米泔色此由勞
心腎得之有服此藥不中劑而愈大能安神定志
桑螵蛸(鹽水炙)遠志(去心)菖蒲(鹽炙)龍骨人参茯神
當歸龞甲(醋炙各等分一作罷甲)
右為末每服二錢臨卧時人参湯調服
莬絲子丸(出危氏方)治小便多或不禁
莬絲子(淘净油烹焙二兩)牡蠣(煆取粉一兩)肉蓯蓉(酒浸二兩)五味
子(一兩)附子(炮去皮一兩)鷄肶胵(半兩)鹿茸(一兩)桑螵蛸(酒浸半兩)
右為末酒糊為丸如梧桐子大每服七十丸食前鹽
湯酒任下
菝葜飲(出聖惠方方見本門)治腎虛客熱小便數多
鷄肶胵丸(出聖惠方)治小便多數
鷄肶胵(二兩)黃蓍龍骨黃連(去鬚)麥門冬(去心)熟亁
地黃(各一兩)土瓜根(半兩)
右為末煉蜜和搗二三百下丸如梧桐子大每於食
前以粥飲下三十丸
地骨皮飲子(出聖惠方)治腎中虛熱雖能食小便數多漸加
瘦弱
地骨皮(三兩)生亁地黃人参白龍骨黃蓍(各一)
(兩)麥門冬(去心二兩)
右細研和勻每服半兩以水一大盞入生薑半分小
麥半合煎治五分去滓每食前温服
黃連丸(出聖惠方)治小便數而多亦治熱淋
黃連苦参麥門冬土瓜根龍膽
右搗篩以蜜丸如梧桐子大每服十丸加至二十丸
熟水下良一方無苦参有黃芩
又方
瞿麥葵子滑石黃苓甘草
右切以水六升煮取三升去滓一服六合
川方五子丸治小便夜多脚弱老人虛人有此證令
人卒死大能耗人精液頭昏不爽
莬絲子家韮子益知子茴香蛇床子
右等分為末酒糊丸如梧桐子大每服五十七丸糯
米飲鹽湯任下
龍骨散治小便數而多
龍骨桑螵蛸&KR0797;&KR0803;根黃連
右為散每服於食前以粥飲調二錢
鷄肶胵丸(出聖藏經驗方)治小便多及遺尿
鷄肶胵(一兩燒灰存性)益知子(一兩)石菖蒲(一兩)鷄腸(一副焙亁)
右為末酒糊為丸如梧桐子大每服五十丸酒吞下
食前服經驗方陳氏云昔先公晩年小水多吳興醫
者鍾將任獻此方用之有效
治小便多滑數不禁方(出儒門事親書)
白茯苓(去黑皮)亁山藥(去皮白礬水内湛過慢火焙亁各等分)
右為末稀米飲調下服之
治小便數而多方
括&KR0803;(一錢)黃連(五分)
右為散每服方寸日三良米飲調服
治小便頻滑數不禁方(出神效方)
知母黃蘖(各等分)
右剉碎酒浸透炒微黃為末水丸桐子大如服藥前
一日休喫夜飲來日空心立服米飲湯下一百丸只
服效後喫淡白粥一傾
縮泉丸(出危氏方)治脬氣不足小便頻數
天台烏藥益智仁(各等分)
右為末酒煮山藥末糊丸如梧桐子大每服七十丸
臨卧用鹽酒送下
治小便多數
用半夏生薑煎為熟水時呷之盖半夏益脾土克水
故也
治小便利
用鷄腸草一觔於䜴汁中煮調和作羔食之粥亦得
治膏癉其人飲少小便多
用秦椒一分出汁瓜蒂二分末水服方寸匕日三服
治小便多滑數不禁(出儒門事親書)
用金剛骨末以好酒下調三錢服之
益智丸(出存仁方)治心腎不足夜多小便眼見黑花極有神
效
用益智仁四兩以鹽二兩同炒為末糊丸如梧桐子
大每服三十丸用白茯苓甘草煎湯吞服煎服亦得
空心食前服
萆薢丸(出危氏方)治小便頻數日夜無時
川萆薢洗不拘多少為末酒和丸如梧桐子大每服
七十丸空心食前用鹽湯鹽酒任下
治小便數氣少走瀉
用香附子為末湯酒任下
治小便數多或熱痛酸楚手足煩疼
用地膚子三兩水四升煎取二升半分作三服
治小便數多
用胡桃肉一升細米煮粥一升和勻頓服即瘥一方
便火炮熟温酒同嚼卧下
治小腸虛冷(出聖惠方)
用鷄腸一具治如常法作臛煖酒和飲之一方漿水
向北斗服之
治尿數而多者方
用羊肺一具作羔内少羊肉和鹽豉如食法任性食
之不過三具效
治小便數而多方
以桃仁一味㕮咀酒一升煮三沸去滓分為三服強
人一服盡之
療小便卒大數作淋令人瘦(葛洪後方)
用石膏半觔搗碎水一斗煮取五升稍飲五合
治日夜小便頻數(出鄭氏家傳渴酒方)
鹿茸(一對酥炙)
右為末每服二錢空心温酒下日三服
萆薢丸大益腎氣能治小便頻數
萆薢莬絲子白茯苓鹿茸肉蓯蓉黃
蓍川巴戟杜仲金毛狗脊益智仁
右為末酒糊丸如梧桐子大每服四十丸鹽水飲之
人参鹿茸丸治勞心過度心腎不足所以小便頓數
津液隨下虛損食少虛煩攻下
人参白子仁赤石脂川續斷鹿茸大
當歸白茯苓酸棗仁伐赭萆薢亁連
肉山藥天麻仁桑寄生
右為末煉蜜丸如梧桐子大每服硃砂為衣蓮肉去皮
心煎湯早晩進三十四丸
水芝丸治下焦真氣虛弱小便頓多日夜無度
連實
右為細末醋糊為丸如鷄頭大每服五十丸酒温送
下食前得之
鹿角散(出十便良方)腎消夜尿七八升
用鹿角一具炙令焦搗篩酒服方寸漸加至一半
縮泉丸(出朱氏集驗方)治丈夫小便頻數
烏藥益智川椒(去目合口者出汗)吳茱萸(九蒸九煨)
右等分酒糊丸梧桐子大每服五十丸臨卧湯下
雙白丸(出朱氏集驗方)
白茯苓(去皮)鹿角霜
右等分細末酒糊丸梧桐子大每服三十丸空心鹽
湯下此二方梁氏總要本
又方
右䜴一升内於鹽中綿裹之以白礬好者半觔致綿
上令蒸之一㪷米許時即下白礬得逍入䜴中出暴
乾搗末每服方寸
一方(出鮑氏方)
以真龍骨白术酒下二錢末
利小便(出本草)
以烏犍牛尿半觔空心飲之
止小便滑數(出本草)
以烏藥葉及根嫩時採作茶片炙碾煎服之
治腹冷夜起(出本草)
以白荆子一升炒熟勿令焦細研以湯浸蒸餅丸如
赤小豆大薑湯吞七丸甚效
縮小便(出本草)
以顆塊雄黃一兩半研如粉乾薑半兩切碎入鹽四
大錢同炒令亁薑色黃同為末蒸餅入水為丸如菉
豆大每服十九至二十丸空心鹽湯送下
治小便數(出本草)
以羊肥肚作羹食三五度瘥
治下氣利小便
用麻子炒令香搗碎以小便浸取汁服之(今人續布者麻子也)
治腹冷夜起
用象牙末燒灰米飲之
治小便白數陽道乏者
用牛領藤煮汁酒服之
導引法
養生方導引法云以兩踵布膝除數尿
小便遺失(附論)
夫人之遺尿為心腎二氣之所傳送盖心與小腸為表
裏腎與膀胱為表裏若心腎氣虧陽氣衰冷傳送失度
則必有遺尿失禁之患故經云膀胱不利為癃不約為
遺是也治之宜補煖下元清心寡慾又有産蓐不順致
傷膀胱及小兒胞冷俱能令人遺尿失禁又當隨証施
治診其脉來過寸口入魚遺尿肝脉微滑遺亦尿左
手關上脉沉為陰絶者無肝脉也若遺尿尺脉實少腹
牢痛小便不禁尺中虛小便不楚腎病小便不禁腎病
脉當沈滑而反浮大其色當黑反黃此土之克水為逆
不治内經言膀胱不約為遺緣其腎虛不能約束水
液故小便多甚則下焦傷竭真氣不固而小便不禁也
夫人有於眠睡不覺尿出者是其禀質陰氣偏甚陽
氣偏虛則膀胱腎氣俱冷不能温制於水則小便多或
不禁而遺尿膀胱足太陽也為腎之府腎為足少陰為
臟與膀胱合俱水主凢人之隂陽日入而陽氣盡則隂
氣受至夜半陰陽大會氣交則睡卧小便者水液之餘
也從膀胱入於脬為小便夜卧則陽氣衰伏不能制於
陰所以陰氣獨盛水下不禁故於眠卧而不覺尿出
也
方
家韮子丸(出三因方)治小腸遺尿及男子虛劇陽氣衰敗小
便白濁夜夢洩精此藥補元養氣進美飲食
家韮子(六兩)鹿茸(四兩)蓯蓉(酒浸)牛膝(酒浸)熟地黃當歸
(各二兩)巴戟(去心)莵絲子(酒浸各一兩半)杜仲(去皮)石斛(去苗)桂心
亁薑(炮各一兩)
右為末酒糊丸桐子大每服五十丸加至百丸空心
食前鹽湯酒下小兒遺尿多因服寒亦禀受陽氣不
足别作小服丸
澤瀉散(出聖惠方)治遺尿小便澁
澤瀉牡丹牡蠣(燒為粉)鹿茸(去鹿茸毛)桑螵蛸(微炒)
右為散每於食前以酒調下二錢
治小便遺失(出聖惠方)
阿膠(炒珠子)牡蠣(煆)桑螵蛸(酒炙)鹿茸(酒炙各等分)
右為末糯米糊丸梧桐子大每服五十粒空心鹽酒
下一方治遺尿小便澁無桑螵蛸有桑耳以水七升
煮取二升分二服作散以飲送之一方以粥飲調下
治遺尿小便澁方(出聖惠方)
桑耳
右為散酒服方寸日三服
又方(出聖惠方)
漢防己葵子(各二兩)防風(三兩)
右切以水五升煎取二升米分温三服作散亦佳
阿膠飲(出聖惠方)治小便遺失不禁
阿膠(三兩炒)牡蠣(煆取粉)鹿茸(各四兩)
右剉散每服四錢水一盞煎七分空心服或作細末
飲調亦妙
秘元丹(出危氏方)治内虛裏寒自汗時出小便不禁
白龍骨(三兩)訶子(十箇)縮砂(一兩)
右為末糯米粥丸如梧桐子大每服五十丸空心鹽
酒下一方有靈砂二兩
治失禁出不自覺方
用豆醬汁和電突墨如豆大内尿孔中又治胞轉亦
治小兒
治小便失禁方
以水三升煮鷄腸取一升分三服一方雄鷄腸燒灰
為末用三脂一撮温漿水調下一錢向北斗服更良
鷄内金散(出十便良方)治溺床失禁
用鷄肶胵一具并腸净洗燒為灰男用雌者女用雄
者研細每服方寸酒飲調服一方煮之
又方(出危氏方)
用猪胞洗净鐵鏟上炙香熟嚼細温酒下
治睡中遺不覺方
用薔薇根隨多少剉以酒飲之煮汁去滓一方用野
白薔薇根
戎鹽散(出聖惠方)治遺尿恒澁
戎鹽白礬(各三分)甘草(半兩)蒲黃龍骨(各一兩)鹿角
膠(二兩)
右為散每於食前棗湯調下二錢
治遺尿小便澁方
桑耳龍骨(各三等)礬石阿膠(各二分炙)
右為散空服米飲方寸七日三
療少小睡中遺尿不自覺方
用鵲巢中蓐燒水服一錢即瘥
鹿角霜丸治上熱下焦寒小便不禁
用鹿角帶頂骨者不拘多少鋸作鋌子長三寸洗了
用水桶内浸夏三冬五晝夜用清水同入□内煮之
覺湯少添温湯日夜不絶候角蘇麋為度輕漉出用
力削去皮如雪白放在篩子上候白亁微火焙之其
汁慢火熬為膠候角極亁為細末酒糊為丸如梧桐
子大每服三十粒至四十粒空心温酒鹽湯下
白薇散(出聖惠方)治小便失禁
白薇白歛白芍藥(各一兩)
右為散每於食前以粥飲調下二錢
栢皮湯(出聖惠方)治小便不禁
栢白皮(焙亁二升)酸石榴枝(一握燒灰細研)
右洗搗栢皮為粗末每服四錢水一盞半煎一盞去
滓下石榴枝灰一錢半更煎八分空心服至晩再服
療小便卒大數作淋令人瘦(出肘後方)
用不中水猪肪如鷄子炙之下取肥汁盡服之為妙
此方并療遺尿一方治大便俱不通猪脂水一升煮
三沸飲汁立通
鵲巢散(出聖惠方)治小便不禁
重鵲巢中草(一觔燒作灰細灰如粉)薔薇根皮(五兩)
右先搗薔薇根為麄末每服三錢水一盞煎七分去
滓調鵲巢灰兩錢空心服
牡蠣丸治小便不禁
牡蠣(白者三兩)赤石脂(三兩搗碎)
右同研勻酒煮麵糊丸如梧桐子大每服十五丸空
心鹽湯送下
黃蓍散治小便不禁
黃蓍(細剉)猪脊(去毛)牡蠣(各一兩三分)土瓜根(三兩)肉蓯蓉(酒浸)
(一兩三分)赤石脂萆薢朱牛膝山茱萸(各二兩半)
右先搗八味為細散更與赤石脂同研勻每服一錢
酒調食前服至午間夜卧各一服漸加至兩錢
白茯苓散(出十便良方)治小便不禁日夜不止
白茯苓龍骨甘草(炙剉)甘薑桂心續斷
附子(各一兩)熟亁地黃桑螵蛸(微炒)
右為散每服四錢水一鍾煎至六分去滓每於食後
温服
鹿茸散(出聖惠方)治小便不禁陰痿脚弱
鹿茸(一兩去毛)羊躑躅(酒拌)韮子附子桂心澤瀉
(各一兩)
右為細末每於食前以粥米飲調下二錢漿水亦可
調服
當歸湯治氣牽腰皆及脇内痛小腹堅小便不止禁
當歸大黃桂(各三兩)亁薑人参(各二兩)吳茱萸
(水浸二兩半)甘草白芍藥(各一兩)
右搗篩每服三錢以水一盞煎至七分去滓食前温
服日三
鹿茸散治腎藏虛腰臍冷痛夜遺小便
鹿茸(去毛)烏賊魚骨(各三兩)當歸(切焙)人参白芍藥
龍骨桑寄生(各一兩)桑螵蛸(一兩半)
右搗羅七味為細末更與龍骨石研令勻每服一錢
温酒調服空心晩臨卧各一
蓯蓉丸治腎臟虛冷腰膝無力小便不禁或溺白色
肉蓯蓉(二兩半)杜仲(去粗皮一兩半)黃蓍(二兩)桂(去粗皮)山茱萸
牛膝(酒浸切焙各二兩)韮子(去浮者三兩)
為末鍊蜜和濟入臼内塗酥杵令勻熟丸如梧桐子
大每服日空心腹煎黃蓍湯下三十丸至晩再服
地黃湯治小便不禁多日便一二斗或如血色
麥門冬亁地黃(各八黃)亁薑(四兩)蒺梨子續斷
桂心(各二兩)甘草
右㕮咀以水一斗煮取二升五合分三服一方治腎
消脚細小便數
莬絲子散治小便不禁
莬絲子(酒焙亁微炒一兩)蒲黃(微炒細研)黃連(一兩半)肉蓯蓉(一兩)
五味子鷄肶胵黃皮(各一兩)
右先搗四味為末散再入莬絲子粉與蒲黃同研勻
細每服二錢酒調服食前服日三一方久房散有消
石一兩米飲調服
鷄腸散治小便不禁日夜無度
黃鷄腸(雄者四其)肉蓯蓉(酒浸)赤石脂(研)苦参白石脂
黃連(各五兩)
右搗羅四味為細末散更與赤石脂白石脂同研勻
細每服二錢酒調服食前日二夜一
莬絲子散(出十便良方)治小便多或不禁
莬絲子(二兩酒浸三日為末)牡蠣(燒為粉)附子(炮製去皮)五味子(各一)
(兩)鷄肶胵中黃皮(三兩)肉蓯蓉(二兩酒浸)
右為末每於食前以粥飲調下二錢
亁薑飲治小便不禁
亁薑(炮製一兩)附子(半兩)芎藭(三分)桂(去粗皮)麻黃(去根各半兩)
右剉如綠豆每服四錢每半煎一盞去滓空心服至
晩再服
治少小睡中遺尿不自覺方
雄鷄肝桂心(各等分)
右搗丸服如小豆大一枚三日服
又方
雄鷄尿白(熬)桂心(各等分)
右為末酒服方寸日二亦可除桂心
礬石散(出於居士選竒方)治丈夫婦人遺尿不知出時
礬石(燒令汁盡)牡蠣(熬各等分)
右為末以粟米粥飲服方寸日三一方酒調三錢立
效
又方
用雄鷄喉嚨及白雞肶胵裏黃皮燒末麥粥湯盡服
亦可以赤鷄翅燒末酒飲三指撮日三
近效療尿床方
取麻鞋乳帶及鼻根等唯不用底須七兩以水七升
煮取二升分再服一方以麻底尖頭七為灰歲朝井
花水服
療尿床方
用羊肚貯水令滿繫兩頭熟煮開取水頓服之即瘥
治尿床方
用羊胞盛水滿中炭火燒之盡肉空腹食不過四五
度瘥
又方(出十便良方)
以新炊熱飲一盞瀉尿床處拌與食之勿令知名
治老人尿出不知(出鄭氏家傳濁方)
揀草鳥(二兩以童便没七日便再浸去尖皮切碎同鹽炒)
右為末酒糊丸每服二十丸空心鹽湯下
又方(出危氏方)
益智仁(一兩鹽炒)龍骨(四錢别研)牡蠣(煆紅研末半兩)川烏(去皮剉半兩川)
(烏同前藥炒川烏黃色為度)
右研為末酒糊丸每服五十丸川萆薢煎湯吞下
固脬丸治小便不禁
茴香(一兩)附子(半兩炮去皮尖)莬絲子(二兩)桑螵蛸(半兩)戎鹽(一兩)
右為末酒麵糊丸如梧桐子大米飲下三十丸
治胞損小便不禁
白牡丹(根皮為末一錢須細花者不然無效)白芨(為末一錢)生絹(一尺)
右同以水煎如錫每服半盞
二氣丹治内虛裏寒膀胱積冷小便不禁
硫磺(細研)肉桂(去皮為末各一分)亁薑(炮為末)硃砂(研為末各二錢)附
子(一箇大者炮去皮臍為末半兩)
右以麵糊丸如梧桐子大每服五十丸鹽湯空心下
治尿失禁
以露蜂房水煮服之
又方
用益智母巴戟二味青鹽酒煮加桑螵蛸莬絲子酒
蒸四味為末酒糊為丸服二十丸鹽湯酒任下
普濟方卷二百十六
