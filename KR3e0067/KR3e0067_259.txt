普濟方卷二百五十九明周王朱橚撰
食治門
食治水腫病(附論)
夫腎主於水脾胃俱主於土土性尅水脾與胃合胃為
水榖之海若胃虚不能傳化使水氣渗溢經絡浸漬腑
臟脾得水濕則病不能制於水故氣獨歸於腎三膲不
瀉經絡閉塞水穀溢於皮膚而令腫也宜以食治之
方
赤小豆羹方(出聖惠方)治水氣腹大臍腫腰痛不可轉動
赤小豆(五合)桑根白皮(三兩剉)白术(二兩)鯉魚(一頭三斤洗治如常)
右水一斗都一處煑候魚熟取出魚盡食之其豆亦
宜喫勿着鹽味其汁入葱白生薑橘皮入少醋調和
作羹食之甚效
鯉魚粥方(出聖惠方)治水腫利小便
鯉魚(一頭重可一斤去腸净洗)商陸(二兩剉)赤小豆(三合)紫蘇莖葉
(二兩)
右於淨鍋内着水五大盞都煑候魚爛熟空腹食之
其汁入葱白生薑橘皮及少醋調和作羹食之其豆
亦宜喫甚妙
海蛤索餅方(出聖惠方)治水腫
海蛤(𢷬研如麵一兩)甘遂(三分為末絹羅如麵)郁李仁(湯浸去皮微炒研末一兩)
(一分)
右以桑根白皮一兩用水二升煑如嫩即加乾棗三
十枚擘破同煑取一升去滓取入前件藥和如作索
餅法煑令熟看冷暖得所空腹服食須臾快利小便
甚多勿怪
黑豆粥方(出聖惠方)治水氣利小便除浮腫
黑豆(半升)桑枝(剉半升)構枝(剉半升)
右以水五大盞煑取二大盞去滓每取汁一盞入米
一合煑作粥空心食之
又方(出聖惠方)
鯉魚(一頭重可一斤去鱗腸肚淨洗)赤小豆(半升淘令淨)冬麻子(半升水研)
(濾取汁一升)
右先以水四大盞煑魚豆欲熟入麻子汁更煑十餘
沸出魚空腹食之其豆汁并宜食之
又方(出聖惠方)
商陸(汁三合)生薑(汁一合)生地黃(汁三合)
右相和煎三五沸每取二合攪粥半盞空心食之
羊肉臛方(出聖惠方)治水腫
羊肉(細切三兩)商陸(去皮切半斤)
右先以水三大盞煑商陸至二升去滓下肉煑入葱
䜴鹽等作臛如常法任意食之商陸赤者有毒慎不
可用
白鷄湯方(出聖濟總錄)治腹大水腫利小便
白鷄(一隻)赤小豆(一升)
右治如食法以水三升煑豆并鷄候熟之食其汁稍
飲令盡
麻子粥方(出聖惠方)治風水腹大臍腫腰痛不可轉動亦治
脚氣腫暴咳𠻳小便澁痛虚勞補益
冬麻子(𢷬取汁半升)粳米(三合)
右以麻子汁和米入薑葱䜴椒等煑作稀粥空腹食
之
又方(出聖惠方)
郁李仁(一兩半搗却以水和取汁)薏苡仁(二合)
右以郁李仁汁煑薏苡仁作粥空腹食之未愈更作
餅子方(出聖濟總錄)治水氣面及腹微腫及未曾服藥者
郁李仁(湯浸去皮炒熟二兩)甘遂(酥炒令熟三分)
右搗羅為末用大麥麵一兩藥末一兩水和作餅子
濕紙褁煨熟空腹服食須臾快利即止
商陸粥方(出聖濟總錄)治水氣
右用商陸去皮剉二兩以水三升煑取一升去滓入
以細粟米一合煑成粥空腹食之微利為度
焼冬瓜方(出聖濟總錄)治卒腫滿身面皆洪大
右用黃土厚泥冬瓜火焼令熟去土食之
猪肝方(出聖濟總錄)治浮腫脹滿不下食心悶脚氣腫
右用猪肝一具切作胾臠着葱䜴薑椒鹽等令乘熱
食之脚氣腫細切猪肝水洗拭乾大蒜食之良
治脚腫氣轉上入腹垂死方(出聖惠方)
右用赤小豆一升淘令淨以水三升煑熟去豆取其
汁浸脚即重煖用之其豆食之亦妙
治十腫水病不差垂命方(出聖惠方)
右用猯猪肉半斤細切以粳米三合水三升入葱䜴
及椒薑作粥每日空腹食之
又方(出聖惠方)
右用青頭鴨一隻剥去毛足頭及腸洗淨和粳米煑
之令熟着五味薑葱豉任意食之
治水氣浮腫小便澁方(出聖惠方)
右用鯉魚一頭重一斤者治如食法煑令熟取汁入
以冬瓜葱白作羹食之一日盡再作食
治水氣浮腫腹脹小便澁方(出聖濟總錄)
右用水牛蹄一隻治如食法煑熟剉碎作羹空心腹
食之水牛皮細切蒸熟薑醋食之亦可
食治脚氣(附論)
夫脚氣者晉魏已前名為緩風古来無脚氣名後以病
從脚起初發因腫滿故名脚氣耳又有不腫而緩弱者
行即卒倒漸至不仁毒氣隂上攻心便至危困急不旋
踵寬延歲月然卽緩風毒氣得其總稱矣此病状證尤
多經方備證今宜以食治之
方
橘皮粥方(出聖惠方)治脚氣心胸壅悶氣促不食
陳橘皮(一兩湯浸去白焙)紫蘇莖葉(一兩)大腹皮子(三枚)桑根
白皮(一兩)生薑(三分切)粳米(二合)
右細剉以水三大盞煑取一盞半去滓下米煑粥空
心食之
郁李仁粥方(出聖惠方)治脚膝痺氣大便風澁
郁李仁(二十一顆湯退去皮研如膏)粳米(三合淨揀淘)蜜(一合)生薑(搗汁)
(半合)
右以水一升煑粳米令熟次入郁李仁薑蜜等空腹
食之如食不盡即候日中再食之
㯽榔粥方治脚氣喘悶大腸壅澁
白㯽榔(熟水磨一顆)粳米(净淘一合)生薑(汁半合)蜜(一合)
右以水半升煑米令熟次下蜜并㯽榔生薑等汁同
煑為粥空腹食之
蓯蓉羹方(出聖濟總錄)治丈夫久積虚損陽氣衰腰脚疼痛
無力
肉蓯蓉(温水洗去圡細切一兩)白羊腎(一對去脂膜切)葱白(七莖擘)羊
肺(二兩切)
右入五味汁作羹空腹食之
炙肚方(出聖濟總錄)治下膲風冷腰脚疼痛
猪肚(一枚治如食法切為臠)酒(半升)葱白(七莖切細)
右以五味醬等拌炙熟空腹食之
鯉魚羹方(出聖惠方)治脚氣衝心煩懆言語錯謬
鯉魚(一頭治如食法)蓴菜(四兩)葱白(二合)
右調和䜴汁作羹食之一方服葱白
馬齒莧方(出聖惠方)治脚氣頭面浮腫心腹脹滿小便澁少
馬齒莧(洗淨四兩)粳米(一合)醬汁(半合)
右以水三大盞先煑粳米次下馬齒莧候菜熟入醬
汁調和食之日宜一次
鹿蹄方(出聖惠方)治脚氣風冷濕痺四肢攣急脚痛不得踐
地
鹿蹄(一具淨洗剉碎)牛膝葉(剉碎半斤)
右以豉汁五升先煑鹿蹄令熟次入牛膝葉及葱白
五寸拍破兼入椒薑末各一錢同煑至二升調和旋
旋食之
牛膝粥方(出聖惠方)治風濕下注腰膝無力疼痛
牛膝葉(切一斤)粟米(五合)
右以䜴汁中相和煑作粥入少五味調和空腹食之
恐食不盡兩度食之
紫蘇子粥方(出聖惠方)治脚氣浮腫脹滿不下食及小便不
通
紫蘇子(三合)粳米(一合)
右以水三大盞研取汁去滓入净淘粳米一合煑粥
初熟時入豉椒薑各少許攪和空腹食之
生栗子方(出聖惠方)治脚氣腎虚腰脚無力宜喫
右用栗子不限多少布袋盛懸令乾每日平明喫十
有餘顆次喫猪腎粥佳
獖猪肝方(出聖惠方)治脚氣上衝入腹
右用獖猪肝一具去脂膜細切以蒜虀五味調和空
心食之如食不盡分為三兩遍食亦得
又方(出聖惠方)
右用水牛犢子頭蹄治如食法蒸令極熟停冷任性
食之
豉心方(出聖惠方)治風毒脚氣膝脛攣急骨節痛
右用豉心五升九蒸九曝以酒一斗半浸經宿每取
用一小盞攪粥食之
楮皮粥方(出聖惠方)治脚氣
右用楮白皮微炙細切三升以水三升煎取一升半
即去滓澄清入白粳米一合淘净煑粥空心服
食治五淋(附論)
夫五淋者石淋勞淋血淋氣淋膏淋是也此皆由腎虚
而膀胱熱也腎虛則小便數膀胱熱則水澁淋瀝下
宣故謂之淋也小便數又多者此由下膲虚冷故也腎
主水與膀胱為表裏腎氣衰不能制其津液脬内虚冷
水不下禁故令小便數而多也宜以食治之
方
酥粥方(出聖濟總錄)治小便淋痛
真酥(一兩)白茯苓(二兩搗如麻子粒大)滑石(三兩𢷬如麻子粒大)生薑(一兩)
(濕紙褁灰火煨)葱白(三七莖去鬚葉細切)
右先以水四升煑後四味至二升以生絹濾去滓取
清更入漿水一升粟米三合淨淘煑作粥候粥將熟
方入酥攪勻取熟空心任意食之
生地黃粥方(出聖惠方)治小便出血碜痛
生地黃(汁二合)蜜(三合)車前子葉(取汁三合)米(一合)
右先以水一大盞半煑成粥次入諸藥汁及蜜更煎
三兩沸分為二服
粟酥粥方(出聖惠方)治小便不通
粟米(一升净淘)酒(一升)酥(無好酥以熟油一兩代之)葱白(一握細切)
右漿水五升煑粟米為粥將熟下酒并酥葱更煑取
熟令病人空服恣意食之或腹痛無害但行三五十
步即通為效
青頭鴨羹方(出聖惠方)治小便淋瀝澁少疼痛
青頭鴨(一隻淨去毛并腸肚骨等細切)萊菔子(四兩須細切)冬瓜(去皮穰細)
(切四兩)葱白(四兩細切)
右濃煎豉汁二斗煑鴨肉候熟入冬瓜等三味更煑
取熟更入鹽醋空心任意食之
車前子葉羹方(出聖惠方)治熱淋及小便出血莖中痛
車前子葉(擇取一斤細切)葱白(一握細切)粟米(三合淘净)
右以豉汁五升煑令沸先下米煑熟次下車前子葉
葱白和作羹入少鹽醋空腹食之或煑為粥亦得
葵菜粥方治諸淋小便赤澁莖中疼痛
葵菜(擇取葉并嫩心三斤細切)粟米(三合净淘)葱白(去鬚葉一握細切)
右以水五升先煑葵菜至三升絞去葵菜取汁下米
并葱白更入濃煎䜴汁五合同煑為粥空心頓食之
不盡分為兩度一日取盡
冬麻子粥方治五淋小便澁少疼痛
冬麻子(二合)葵子(一合)米(三合)
右研二味以水二大盞淘絞取汁和米煑粥着葱白
熟食之良
真酥粥方(一方漿水粥)治熱淋小便不便
真酥(一兩)粟米(三合淨淘)淡漿水(三升)
右以漿水煑米作粥候粥將熟下酥更煑取熟適寒
温空腹恣意食之
冬瓜羹方治五淋小便疼痛壮熱腹脹氣悶
冬瓜(去皮穰一斤細切)葱白(一握細切)冬麻子(一升先研碎)
右以水三升漉麻子成漿生絹濾取汁煑冬瓜葱白
作羹候熟入少許鹽醋空心食之
青小豆方治小便不通淋瀝
青小豆(半升)冬麻子(三合搗碎以水三升淘絞取汁)陳橘皮(一分末)
右以冬麻子汁煑橘皮及豆令熟食之
鳬葵粥方治熱淋小便不利
鳬葵(擇取葉二斤細切即水中荇葉也)粟米(半升净淘)
右先用鹽豉汁五升煎令沸下米煑十餘沸下鳬葵
煑作粥空心任意量多少食之
葱白粥方治小便不通
葱白(去鬚葉一大握細切爛研生布絞取汁)白粳米(兩合净淘又青粱米亦得)
右以水二升半煑米作粥候粥將熟下葱汁更煑取
熟空心温食之良久即通
榆皮索餅方治淋小腹結痛小便不通
榆皮(去粗皮細切二兩)白麵(四兩)
右以水二升煑榆皮至五合絞去滓取汁和麵作索
餅於濃煎鹽豉汁中熟煑空心食之續以熟葱茶投
之
粳酥粥方治久淋不差宜食
真酥(三合)蕪荑仁(微炒别搗末三錢半)
右先取白粳米半升净淘量水多少煑粥候熟下酥
并蕪荑末攪勻任意食之食不盡分作兩度
葡萄煎方治熱淋小便澁少磣痛瀝血
葡萄(絞取汁五合)藕汁(五合)生地黃汁(五合)蜜(五兩)
右相和煎如稀餳每於食前服二合
黃雌鷄肉粥方治膀胱虚冷小便數不禁補益五臟
黃雌鷄(一隻去毛腸臟)粳米(一升)黃耆(一兩剉)熟乾地黃(一兩剉)
右同煑令極熟去藥及擗去鷄骨取汁并肉和米煑
粥入鹽醬一如食法調和空腹食之作羹及餛飩任
意食之亦得
生薯藥羹方治下焦虚冷小便多數瘦損無力
生薯藥(半斤切)薤白(半斤去鬚切)
右於豉汁中煑作羹如常調和食之
治小便羹方
生山芋(半斤削去皮)薤白(一握切)
右以豉汁煑羔入五味如常法空腹食一方有小豆
葉嫩者可無薤白食之
治小便數下膲虚冷方
羊肺(細切一具)羊肉(切四兩)
右入五味作羹空腹食之一方去羊肉
治小便數下膲虚冷方
右用生山芋半斤削去皮拍碎慢火煎酒二升候酒
正沸下山芋入鹽椒葱白空腹食之
小豆葉羹方治小便數多
右用小豆葉一斤細切於豉汁中煑調作羹食之
小便數方(出聖惠方)
右用鷄腸菜一斤豉汁中入五味煑羹食之
治小便赤澁臍下急痛
右用牛犢蹄煑熟熱吃甚利小便
食治一切痢疼(附論)
夫一切痢者由榮衛不足腸胃虚冷冷熱之氣乘虚入
胃客於腸間腸虚即洩也此皆由飲食生冷脾胃虚弱
不能制其水榖故糟粕不結聚而變為痢也宜以食治
之
方
猪肝方(出聖濟總錄)治冷勞下痢膿血瘦怯不能食
獖猪肝(一具水洗去筋膜令净切作柳葉片)鱉甲(去裙襴米醋慢火炙一兩)柴胡
(去毛三分)甘草(半兩炙剉)烏梅肉(半兩炒)人參(半兩)白术(三分)胡黃
連(一兩)乾薑(炮半兩)陳橘皮(湯浸去白半兩)訶梨勒(炮去核半兩)蕪
荑(炒半兩)
右除肝外𢷬羅為末將肝與藥末拌和令藥在肝上
即旋串慢火炙令香熟空腹食之如渴即將藥末煎
湯服亦得效
炙肝散方(出聖惠方)治積冷氣痢下膿血肌瘦不能飲食
猪肝(一具去筋膜)木香(半兩)人參(去蘆頭半兩)白术(半兩)黃連(去鬚)
(微炒半兩)乾薑(炮裂剉半兩)訶梨勒(煨用皮半兩)陳橘皮(湯浸去白焙半)
(兩)蕪荑(半兩)烏梅肉(三分微炒)
右𢷬細羅為散將肝切作片子以藥末一兩摻令勻
即旋以串子炙令香熟空腹食之如渴即煎人參湯
温服之
食羊肉方(出聖惠方)治勞傷泄痢煖腰腹縮小便
精羊肉(八兩切作餡)肉蓯蓉(微炒二錢半)蒔蘿(末半兩)乾薑(炮裂)
(二錢半)附子(炮裂去皮臍細切半兩)胡椒(一錢)蓽撥(一錢)訶梨勒(炮去)
(核一錢)蕪荑(微炒半兩)白麵(五斤)
右𢷬羅八味為末以肉并藥末等相和拌勻分作四
劑每劑以麵褁之撮合微拍令扁用濕紙褁入煻灰
火中煨令熟空心食之以飽為度
羊脂粥方(出聖惠方)治赤白痢久不差困劣煩渴甚者
羊脂(一兩)猪脂(一兩)黃牛脂(三兩)葱薤(每五莖切去鬚)生薑(一分切)
蒔蘿(末一錢)漢椒(去目及閉口者微炒搗末半錢)
右先將脂等與葱薤生薑同炒次用水入粳米三合
煑成粥入蒔蘿椒末攪勻空腹頓食之
六味鱠方(出聖濟總錄)治冷痢白如鼻涕臍腹切痛不可食
鯽魚(去鱗切鱠十兩)乾薑(炮一分)蓽撥(一分)陳橘皮(湯浸去白焙一分)
胡椒(炒一分)蒔蘿(一分)
右除魚外為細末先將豉汁八合煎令熟次入藥末
五錢再攪和煑乘熱空心頓服
猪肝饆饠方(出聖惠方)治冷勞氣痢瘦甚
猪肝(一具勿着水去脂膜切作柳葉片子)乾薑(炮裂一兩)蕪荑(微炒一兩)陳橘
皮(湯浸去白炒令淡黃色一兩)訶梨勒(炮去核二錢)縮砂仁(二錢)
右除猪肝外搗羅為末糝肝片上拌令勻用麵褁作
饆饠以三重濕紙褁安於煻灰火中煨取熟空心飽
食之
黍米粥方(出聖惠方)治諸痢不差
黍米(二合)蠟(一兩)羊脂(一兩)阿膠(一兩搗碎炒令黃燥為末)
右煑黍米作稀粥臨熟投阿膠蠟羊脂攪令消空腹
食之
粳米飲(出聖濟總錄)治冷痢寒結不散日夜無度
倉粳米(净淘控乾四合)薤白(七莖)羊腎脂(五兩)豉(用水四升煎取去滓澄清)
右熬腎脂煎薤白令熟入䜴汁與米同煑空腹食之
蠟薤餅方(出聖惠方)治赤白痢及水痢
白蠟(一兩一分)鷄子(三枚取黃)薤白(五莖細研)白麵(三兩)
右以鷄子黃與薤白麵等調作餅子用蠟代油煎取
熟空心食之
猪子餅方(出聖濟總錄)治脾胃氣虚下痢瘦弱
猪子肝(一葉)蕪荑(研一分)胡椒(為末一分)乾薑(炮為末半兩)
右薄起肝糁三味藥麵褁更以紙褁水濕慢灰火中
煨熟去麵空腹食之
食羊肉方(出聖濟總錄)治休息痢
羊肉(去筋膜取精者薄切令作片子四兩)胡粉(半兩)胡黃連(半兩)大棗(煑去)
(核并皮二十顆)
右除羊肉外先研棗如泥却别碾胡黃連作末并胡
粉一處和棗作團以濕紙包裹於糖火煨令乾熟取
出搗羅為末每服三錢半勻糁羊肉片子中將濕紙
褁煨令香熟食之不過三服效
阿膠碁子方治泄痢
阿膠(炙燥為末一兩)乾薑(炮裂為末半兩)薤白(煑爛細研七莖)
右以麵五兩拌薄切如碁子大熟煑空腹食少入五
味調和亦得
赤石脂麵方治冷痢不止
赤石脂(細研半兩)雲母粉(半兩)麵(五兩)
右以水拌和切作條子熟煑分兩服食之着鹽醋椒
葱亦得
羊肝&KR2410;子方治水痢
羊肝(細切五兩)蕪荑(微炒少許)薤白(細切七莖)
右入少五味以白麵褁依食作&KR2410;子候熟空心食之
胡椒餛飩方治氣痢
胡椒(半兩)乾薑(半兩)訶梨勒皮(四枚)
右𢷬羅為末取精羊肉四兩細切和藥以麵褁作小
餛飩子煑熟空腹食之以飽為度
粥飲方治諸痢疾水泄霍亂并泄血後困頓不識人
宜補虚正氣
黃耆(細切二兩)人參(一兩)米(二合)
右剉二味如麻豆大以水三升同煎取二升去滓下
米煑粥服之
鯽魚鱠方治赤白痢
小鯽魚(一斤如常作鱠法)蒜醋(少許)椒薑鹽(少許)
右先將魚切作薄片以蒜虀椒薑鹽拌和食之不用
别物兼之一方熟煑蒜虀空心食之
大蒜鷄子方治休息痢
大蒜(剥去皮二顆)鷄子(二枚)
右先將蒜於鐺中取鷄子打破沃蒜上以盞子盖候
蒜熟空腹食之下過再服
撥粥方治赤白痢休息氣痢久不差者
薤白(一握去鬚細切)白麵(四兩)葱白(一握去鬚細切)
右和麵調令勻臨湯以筯旋撥入鍋中熟煑空腹食
之
附子粥方治冷痢飲食不下
附子(一分炮裂去皮臍)乾薑(一分炮裂剉)
右為細末每日空腹煑粥内藥二錢食之以差為度
粳米粥方治脾胃氣弱食不消化痢下赤白不止
粳米(二合)麯末(一兩微炒)
右煑粥空腹食之亦主小兒無辜痢
葛粉飲方治血痢日夜百餘行宜服
葛粉(二兩)蜜(一合)
右以新汲水二中盞攪令勻空腹分兩度服之
羊肉食方治水痢注瀉
羊肉(去皮膜六兩煑熟)倉米(淘净炒香搗末三兩)
右薄切羊肉以倉米末拌掺隨意食不拘時
羊腎方治赤白痢
羊腎(一對去膜净洗切細如小豆大)白麵(三兩)
右羊腎以白麵拌和同煑入豉鹽醋等候熟空心頓
食之
木耳粥方治赤白痢兼治腸胃滑
白木耳(洗細切二兩)白粳米(淘净三合)
右相和以䜴汁煑粥任下葱椒鹽等空腹食之
葱粥方治赤白痢
葱(切細二莖)粳米(淘净三合)
右以水熟煑將温空腹食之
小麥麴粥方治赤白痢不止脾胃氣虚弱食不消
右用水和麴麥煑作粥空心食之亦治小兒無辜痢
任加减多少食之
薤粥方治脾胃虚冷下白膿痢及水榖痢
薤白(剉七莖)粳米(净淘三合)
右相和煑粥任下椒薑等攪勻令熟空腹食之
鯽魚方治赤白痢
鯽魚肉(薄切六兩作鱠)粳米(二合)
右和鱠五味作粥空心食之
猪子肝方(出聖惠方)治脾胃氣虚兼下痢瘦弱日夜不記行
數一方無蕪荑用縮砂仁二兩
猪子肝(一具去筋膜切作柳葉片子)蕪荑(微炒碾作末二錢半)
右取肝以蕪荑末摻令勻以麵褁入煻灰火中煨令
熟去麵只取肝空心頓食之水瀉冷勞氣痢細切醋
煑熟蕪荑末調和空心食之
治水痢不差方(出聖惠方)
右用林檎十顆以水一大盞煑取六分去滓每服用
一合攪粥食之良
陳米湯方(出聖濟總錄)治吐痢後大渴飲水不止
右用陳倉米淘净三合以水二升半煎至六分空心
時食之日晚再煎食
鷄子餅方(出聖濟總錄)治水痢臍腹疼痛
右用鷄子三枚打去殼醋炒熟入麵少許和作餅子
樣炙熟空腹食之
乾薑餅子方(出聖濟總錄)治冷痢瀉不止食物不消
右用乾薑炮為末一兩以麵五兩拌和作餅子焼熟
時空腹食之
炙肝散(出聖濟總錄)治氣痢
右用訶梨勒皮一兩分為三服𢷬羅為末取羊肝批
開作片子勿使相離以藥末入肝葉中炙熟食之以
疾差為度羸瘦加蕪荑末少許相和
食治五痔諸疾附論
夫痔疾有五若肛邊生肉如鼠妳出孔外時時膿血者
名牡痔若肛邊腫痛生瘡者名牝痔亦名漏痔若肛邊
有核腫痛及寒熱者名腸痔若因便而清血隨出者名
血痔若大便難肛邊生瘡癢痛出血者名脈痔此五者
中於風寒之氣或房室不節或醉飽過度勞於氣血而
經脈流溢滲入腸間衝於下部之所致也宜以食治之
方
黃耆粥方治五痔下血不止
黃耆(一兩細切)粳米(二合)
右以水二盞煎黃耆取一盞半去滓下米煑粥空腹
食之
又方(出聖惠方)
蒼耳苖葉(一斤細切)粳米(三合)
右於䜴汁中入米煑粥少鹽葱白空腹食之作羹亦
可
牛脾粥方(出聖濟總錄)治諸痔
臘月牛脾(細切一具)米(三升)
右每月牛脾三兩米三合煑粥食之牛脾一具盡即
差
桑耳粥方(出聖惠方)治痔病下血不止
桑耳(四兩)米(三合)
右以水三升煎桑耳取汁二升去滓着鹽椒葱投入
米煑粥空腹食之
又方(出聖惠方)
杏仁(一兩湯浸去皮尖䨇仁研入水一大盞絞汁)粳米(二合)
右杏仁汁中投米煑作粥空心食之
野猪肉方(出聖惠方)治久患腸風下血肛門疼痛
右用野猪肉二斤切作炙臠入椒鹽葱白串炙令熟
於空腹食之
馬齒菜粥方(出聖濟總錄)治腸風五痔熱血血痢
右用馬齒菜每日作虀食之及下米作粥淡食一方
用馬齒菜二大握粳米三合折細
治五痔及煞諸蠱方(出聖惠方)
右用鰻鱺魚治如食法切作片以鹽椒葱白調和炙
至熟食之
治五痔瘻瘡方(出聖惠方)
右用鴛鴦一隻治如食法煑令熟細切以五辛和食
或作羹亦妙
治五痔下血不止肛腸疼痛方(出聖惠方)
右用野狸一隻去皮腸胃及骨薄切片着少麵并椒
生薑葱白鹽醋調和炙熟食之或作羹食皆效
又方(出聖惠方)
右用鴝鵒一隻去毛腸肚炙令熟食之作羹亦得
又方(出聖惠方)
右用木槿花半斤新者於䜴汁中入椒鹽醋葱相和
細煑令熟空腹食之
又方
右用篇竹葉半斤切入䜴汁煑作羹少鹽醋椒薑葱
白共調和空心食之
治野鷄痔下血不止肛邊疼痛方(出聖惠方)
右用鯉魚一頭治如食法細切作鱠以蒜醬鹽醋共
食之
桑耳羹臛方(出聖濟總錄)治諸痔
右用桑耳不拘多少取作羹臛調和令羹熟空腹隨
粥飯食之
糯米粥方(出聖濟總錄)治肺痿勞𠻳胸膈痛大便秘澁
糯米(净淘二合)梹榔(炮剉𢷬取末一分)大麻子(兩合)郁李仁(湯浸去皮)
(研成膏一分)
右先研大麻子令爛以水三升與大麻仁攪勻生絹
濾取汁煑糯米作粥將熟入梹榔末郁李仁膏攪勻
空心食之
牽牛粥方(出聖惠方)治大便壅澁面目虚腫水氣及四肢
牽牛子(炒熟搗取末半兩别取生者𢷬取末半兩同研勻旋用)白粳米(淘净三合)
生薑(細磨二錢)
右先用水三升煑粥次入熟炒牽牛末五錢半并入
薑攪勻空心食須臾轉下滯物
㯽榔粥方(出聖濟總錄)治大腸風秘風毒下注脚膝煩疼
㯽榔(水磨盡一枚)真酥(半匙)生薑(自然汁半盞)
右相和以白米煑粥入葱薤白更煑數沸入前三藥
同煑至熟空心頓服食未利晩食前再作
胡荽餅方(出聖惠方)治腸風瀉血
胡荽(净擇五兩作虀)胡餅(三枚市買者)
右以胡餅褁胡荽食之不用别喫物一兩服血止
麻子粥方(出聖濟總錄)治腸風秘結
大麻子(半斤)附子(二兩炮裂去皮臍别搗末)
右將麻子淘净暴乾𢷬羅為末每服二兩水一升半
研勻細布絞取汁入附子末一錢再相和粟米一合
同煑粥空心食不得用漆匙
烏梅粥方(出聖濟總錄)治腸風下血煩渴
烏梅(搥碎碎顆)粟米(淘净少許)
右以水八合浸一宿去烏梅取汁煑粥每日空腹頓
食之
糯米粥方治大便秘澁
右用水三升研麻子生絹濾取汁煑米作粥空心時
食之
桃花麵方治大便不通燥結腸内脹痛
新桃葉(二兩半或用乾者四兩𢷬末)白麵(半斤)
右水和勻薄切如常食煑熟空心淡食之至午時腹
中鳴當下惡物三五日内忌熱毒炙煿
食治吐血
方
撥刀麵方治吐血
生地黃汁(五合)生薑汁(一合)鷄子(五枚取白)
右和白麵作撥刀煑熟入鹽椒醋葱等調和如常食
之
蠟酥煎方治肺損吐血紫黑色不止
黃蠟(先鎔令銷傾入水内拔去滓)酥(四兩)牛乳(四兩)
右同和於銚内煎以柳木篦攪勻傾入瓷盒内每服
一匙含化不拘時候
白蜜飲治吐血
白蜜(二兩)生地黃汁(一升)
右攪勻用銀石器慢火煎至半升放極冷再於重湯
内温頓食之
大豆汁方治吐血救急
右用大豆五合以水煑濃汁一升去滓温飲之不拘
定時候
飲醋方治吐血鼻衂心煩悶
右用好醋一大盞煎令温旋服三服呷即止若悶絶
不省人事令人含醋噀面數次以開眼為度眼不開
者難治
食治蚘蟲
方
㯽榔粥方(出聖濟總錄)治蚘蟲
㯽榔(生用五枚)酸石榴根皮(東生者洗剉半升)
右麄搗篩分作三度用每度以水一升半煎至一升
絞去滓用粟米一合净淘煑為粥平旦乘飢頓食得
快蟲出為效
菉豆汁方(出聖濟總錄)治蚘蟲
菉豆(三升水五升煑爛絞取汁二升)
右先取麻仁汁一半煎微温後入菉豆汁一升同攪
更煎微温欲服時先喫炙羊肉乾脯一片吐滓只嚥
津五七度頓服藥汁須臾或吐或利即其蚘蟲自消
若未盡更服
棟根粥方(出聖濟總錄)治蚘蟲心痛
右用苦棟根洗去土取皮細剉半斤都以水二升半
用慢火煎至八合絞去滓以粟米三合净淘量水多少并
合棟根汁同煑為稠粥隔宿不食平旦頓食之即蚘
蟲可盡下
食治飴粥
方
粥食理治方米雖一味造粥多般色味罕新服之不
厭須記遠取净甜之水細别粟米之精
山藥粟黃蜀黍紅粳白糯牟仁葱
白生薑拌麵菜虀
右皆可煑粥故粟米百種用一旦令色味新更改換
翻騰做粥温熱調停香異味竒神清意樂喜則氣緩
治粥為身命之源飲膳可代藥之半
酒餳食治方治膈氣噎食胃翻吐逆羸瘦焦枯飲食
不下
已上患症頃於大定歴見斯疾用局方隔氣寬中
等湯散日品三服每以服藥之後人行五里令喫
白餳三塊再行五里令飲正酒一杯如此日以三
服味於餳酒代食助藥和氣理虚由此痊安者十
餘人矣
酒粥食治方
醫之治病妙育多門從所好之庶唯弗倦至若酒
調散藥斟酌温稀一飲而終别停酒下藥或酸若
水𠻳而綏以餳糖熱渴及寒冷飲與熱服隨意丸
子數多而難嚥粥食和吞辛鹹之湯散難服救從
所欲醫者意也智用臨時又有食前食後間隔移
時勿令食藥同飡混其藥力譬如飲酒飢飽有殊
空心一盞力超食後之三食後三杯不代飯前之
一病之深久减日損虚治者戒之
單食白粥方
粥雖用米製造由人食作民天利害非細米麄水
苦灰銚浮糠水米不停沸烹太猛米餘則火短水
廣則過熬作之者不明食之者生惱
又方治膈氣噎食胃翻吐逆羸瘦焦枯飲食不下
右用烏雌鷄一隻治如食法以生地黃一斤切餳糖
一二升内腹内急縛銅器貯甑中蒸五升米熟須臾
即取出食肉飲汁勿噉鹽三月三度作之神良并可
止盗汗
食治養老(附論)
夫安身之本必須於食救病之道唯憑於藥不知食宜
者不足以全生不明藥性者不能以除病故食能排邪
而安臟腑怡神養性以資血氣故為人子者不可不知
此道也是故君父有疾即先命食以療之食療不愈然
後命藥故孝子須深知食藥二性也論曰人子養老之
道雖有水陸百品珍羞每食必忌於雜五味相撓食之
不已為人作患是以食啖鮮者務令簡少飲食當令節
儉若貪味傷多老人腸胃虚薄多則不消膨脹短氣必
致霍亂夏至已後秋分之前勿進肥濃美臛酥油乳酪
則無他慮矣所以老人多疾者皆由少時春夏取凉食
飲太冷其魚鱠生菜生肉腥冷之物多損於人直宜斷
之唯乳酪酥蜜恒宜温之而食此大利益老年若卒多
食之亦令人腹脹洩痢可漸食之每日常宜淡食勿食
太鹹物
方
牛乳法(出聖惠方)凡牛乳性平補血脈益心長肌肉令人身
體康強潤澤面目光悅志氣不衰故為人子者當須
供之以為常食一日勿闕恒使恣意充足為度此物
勝肉遠矣補虚養老以藥水飲取乳服食
鍾乳(一斤上好者細研)人參(三兩去蘆頭)甘草(五兩炙微赤剉)熟地黃
(三兩)黃耆(三兩)杜仲(三兩去皺皮)肉蓯蓉(六兩)白茯苓(五兩)麥門
冬(四兩去心)薯蕷(六兩)石斛(三兩去根剉)
右𢷬細羅為散以水三斗先煑粟米七升為粥内散
一兩攪令勻和少冷水與水渴牛飲之令足不足更
飲水一日餘時患渴可飲清水平日一取牛乳服之
生熟任意牛須三歲已上七歲已下純黃色者為上
餘色者為下其乳恒令犢子飲之若犢子不飲者其
乳動氣不堪服也慎蒜猪魚生冷陳臭其乳牛清潔
養之洗刷飲飼須如法用心着之
烏麻散方耐老駐顔
右用烏麻任多少以水拌勻勿使太濕蒸令氣遍下
俟曝乾又蒸又曝往返九遍乾𢷬去皮作末空服以
熟温水或酒調下二錢晚食前再服漸漸不飢久服
可不老耐寒暑
食治姙娠(附論)
夫凡初有姙娠四肢沉重不多飲食脈理順時是欲有
胎如是經三二日便覺不通則結胎也其心中憒憒頭
目眩四肢沉重懈怠不能執作惡聞食氣欲噉酸鹹果
實多卧少起是謂惡食其至三月已上皆大劇吐逆不
能自勝舉有如前候者便依此飲食將息既得食力體
強增盛足以養胎子母安健也
方
鯉魚湯方治姙娠胎臟壅熱不能下食心神燥悶
鯉魚(一頭長一尺者治如食法)生薑(一兩切)豆豉(一合)葱白(一握去鬚切)
右以水五升煑魚等令熟空腹和汁食之一方加糯
米煑之
鯉魚粥方治姙娠内傷動腹裏㽲痛宜服安胎
鯉魚(一頭重一斤去鱗鬛腸胃細切)苧根(二兩乾者净洗剉)糯米(五合)
右以水三碗先煎苧根取汁二碗去滓下米并魚煑
粥入五味空腹食之
豉湯方治姙娠傷寒頭痛
豉(一合)葱白(一握去鬚切)生薑(一兩切)
右以水一大盞煑至六分去滓分温二服
阿膠粥方治姙娠下血
阿膠(半兩炙黃為末)龍骨末(一分)艾葉末(一分)
右用糯米二合入藥以水煑作粥空腹食之
糯米阿膠粥方治姙娠胎動不安
糯米(三合)阿膠(一兩搗碎炒令黃燥𢷬為末)
右先煑糯米作粥臨熟下膠末攪勻食之
烏雌鷄肉粥方姙娠安胎及治風寒濕痺腰脚痛
烏雌鷄(一隻取肉)糯米(三合)
右切鷄肉於䜴汁中和米煑粥入鹽椒葱白空腹食
之或作羹及餛飩索餅食之亦得
丹雄鷄肉索餅方養胎臓及治胎漏下血心煩口乾
丹雄鷄(一隻取肉切作臛)白麵(一斤)
右溲麵作索餅和臛任意食之
鹿角末豉湯方治姙娠損動下血苦煩滿
豉(一合)鹿角末(一分)
右以水一大盞煑豉取汁六分内鹿角末攪勻分為
二服
地黃粥方治姙娠下血如故名曰漏胎胞乾胎斃
生地黃汁(三合)糯米(三合)
右煑糯米作粥臨熟下地黃汁攪調令勻空腹食之
竹瀝粥方治姙娠恒苦煩悶此名子煩宜喫
淡竹瀝(三合)粟米(三合)
右以水煑米作粥臨熟下竹瀝攪令勻停冷食之單
飲竹瀝三二合亦佳
治姙娠損動腹痛方
右用冬麻子二合𢷬碎以水一大盞煎至七分去滓
分温二服
治姙娠腰痛方
右用黑豆二合以酒二大盞煑取一盞去滓食前分
温三服
麥門冬粥方治姙娠反胃嘔逆不下食
生麥門冬(去心净洗切細研爛絞取汁一合)白粳米(净淘二合)薏苡仁
(揀净去土一合)生地黃(肥者四兩净洗切細研爛取汁三合)生薑汁(一合)
右以水三盞先煑粳米薏苡仁二味令百沸次下地
黃麥門冬生薑汁相和煎成稀粥空心温服如嘔逆
未定晚後更煑食之
鹿頭肉粥方(出聖濟總錄)治姙娠四肢虚腫喘急脹䐽
鹿頭肉(半斤)蔓荆實(去土一兩)高良薑(半兩)蘹香子(炒香令熟半兩)
右除鹿肉外𢷬羅為末每服四錢半先以水五盞煑
鹿肉候水至三盞去肉下白米一合同藥末候米熟
下少五味調和得所分作三次服一日食盡
鷄臛方(出聖濟總錄)治姙娠四肢虚腫喘急兼嘔逆不下食
黃雌鷄(一隻去頭足皮毛腸胃等洗净去血脈於沸湯中掠去腥水)高良薑(一兩)
桑根白皮(揀净剉一兩半)黃香(剉揀一兩)
右後三味與鷄同煑候鷄熟去藥取鷄留汁將鷄細
擘去骨將汁入五味調和入鷄肉再煑令滋味相入
了隨性食之不計早晚食不妨别服藥餌
鯉魚羹方(出聖濟總錄)治姙娠傷動胎氣不安
鮮鯉魚(一頭治如食法)黃耆(剉炒半兩)當歸(切焙半兩)人參(半兩)生地
黃(半兩)蜀椒(揀十粒炒)生薑(一分)陳橘皮(湯浸去白一分)粳米(一合)
右剉八味令勻細内魚腹中用綿褁合以水三升煑
魚熟將出去骨取肉及取魚腹中藥同為羹下少鹽
醋熱啜汁喫效
苧麻粥方(出聖濟總錄)治姙娠胎不安腹中疼痛宜常食
生苧麻根(一兩洗净煑取汁二合)白糯米(二合)大麥麵(一合)陳橘
皮(浸去白炒半兩末)
右一處以水煑似常作粥稀稠得所熟後方入鹽花
少許平分二服空腹熱食之
陳橘皮粥方(出聖濟總錄)治姙娠冷熱氣痛連日不可忍
陳橘皮(湯浸去白焙一兩)苧麻根(刮去土曝乾一兩)高良薑(末三錢)
白粳米(㨂净半合)
右除粳米外搗羅為散每服五錢半先以水五盞煎
至三盞去滓入粳米半合鹽一錢煑作常式粥食之
空心一服至晩更一服
小豆飲(出聖濟總錄)治姙娠漏胎血盡即子死
赤小豆(半升)蜀椒(去目及閉口炒出汗十四枚)烏雌鷄(一隻治如食法)
右以水二升煑鷄豆椒令熟取汁時時飲之未差更
作服之
䜴心粥(出聖濟總錄)治諸種瘦疾往来寒熱
豆豉心(二合以百沸沸泡細研)茈胡(去葉三錢末)桃仁(湯浸去皮尖研三十)
(枚極細)
右先將豆䜴心桃仁二味以白米三合水三盞似常
式煑粥候欲熟時入茈胡末三錢攪勻食之
半夏撥刀方(出聖濟總錄)治初姙娠惡阻擇食痰逆服諸湯
藥皆無效
半夏(以湯洗七遍後以生薑汁半盞煑半夏令汁盡再炒乾一兩)人參(半兩)
右為末入小麥麵六兩以水挼作圓子切如撥刀以
新生鷄子二枚去殼湯内煑旋以筯剔破入葱薤白
各三五莖擘破以鹽醬調和候湯沸下撥刀煑令熟
任意分三次熱食之
山芋麵方(出聖濟總錄)治姙娠惡阻嘔逆及頭痛食物不下
生山芋(一尺於沙盆中研令盡以葛布絞濾過)苧麻根(一握)
右研勻入大麥麵三兩和溲細切如碁子法於葱薤
羹汁内煑熟旋食之
又方(出聖濟總錄)
木瓜(一枚大者切)蜜(二兩)
右以水一處煑令木瓜爛於沙盆内細研入小麥麵
二兩攪令勻入薄桿切為碁子每日空心用白沸湯
煑將半盞和汁淡食之
葱粥方(出聖濟總錄)治姙娠數月未滿損動
葱(三莖)糯米(三合)
右以葱煑糯米粥食之效如産後血運用之亦效
鷄子羹(出聖濟總錄)治姙娠胎不安
鷄子(一枚)阿膠(炒令燥一兩)
右以清酒一升微火煎膠令消後入鷄子一枚鹽一
錢和之分作三服相次服
蘇麻粥(出鮑氏方)治子煩悶甚
蘇子(三錢半)大麻仁(去殼净半兩)
右研極細水煑粥大便和煩自去
食治産後(附論)
夫姙娠十月既足百骨皆坼肌肉開解然後能生百日
之内猶名産母時人將謂一月便為平復豈不謬乎若
飲食失節冷熱乖理血氣虚損因此成疾藥餌不和更
增諸病今宜以飲食調治庶為良矣
方
益母草汁粥方(出聖惠方)治産後虚勞血氣不調腹肚結痛
血運昏憒心熱煩燥不多食
益母草汁(二合)生地黃汁(二合)藕汁(二合)生薑汁(半合)蜜(二合)
白粱米(一合水淘研令細)
右先以水一大盞煑米作粥次下諸藥汁更煎三兩
沸每服喫二合日三服
鯽魚熟鱠方(出聖惠方)治産後虚冷下痢腹痛食少
鯽魚(二斤作鱠)蒔蘿陳橘皮(去穰焙)蕪荑乾薑(炮)胡
椒(五味等分𢷬羅為末)
右煎豉汁中煑鱠臨熟合宜下料味調和空心食之
地黃粥方(出聖惠方)治産後瘀血及癥結疼痛無力
生地黃汁(二合)生薑(半兩取汁)粳米(三合)
右以米作粥臨熟入二味汁攪和令勻空心食之
冬麻子粥方(出聖惠方)治産後腹中積血及中風汗出益氣
肥健利小便
冬麻子(一合以水研取汁三升)薏苡仁(一合𢷬碎)粳米(二合)
右用冬麻子汁煑二味作粥空心食之
粟米粥方(出聖惠方)治産後血氣虚弱不能下食
粟米(三合)羊肉(半斤去脂膜㨂取四兩細切)
右以水五大盞下米羊肉同煑欲熟入鹽醋椒葱更
煑粥令熟空心食之
猪心羹方(出聖惠方)治産後中風血氣驚邪憂恚悖逆
猪心(一枚切)葱白(一握去鬚細切)
右以豉汁鹽椒米同作羹食之
鯽魚粥方(出聖惠方)治産後赤白痢臍下痛不下食
鯽魚肉(一斤)粟米(三合别煑粥)
右用濕紙裹煨熟去骨細研候粥熟下魚入鹽醋調
和空心食之
猪蹄羹方(出聖惠方)治産後虚損少乳
猪蹄(一具切)粟米(三合)
右一如常法入五味作羹食之
猪肝羹方(出聖惠方)治産後乳不下閉悶妨痛
猪肝(一具)粟米(三合)
右一如常法作羹粥空心食之
薤白粥方(出聖惠方)治産後赤白痢腰臍痛
薤白(一握切)粟米(二合)
右作粥空心食之
治産後虚羸無力腹肚冷痛血氣不調頭中風冷汗出
不止方(出聖惠方)
右用白羊肉一斤細切調和作腌腊及羹空心食之
治産後風怯瘦病五勞七傷心虚驚悸方(出聖惠方)
右用爛煑羊頭於䜴汁中入五味調和空心食之
治産後下痢腰痛方(出聖惠方)
右用艾葉𢷬麄羅為末如常作餛飩空心服之
羊肉粥方(出聖濟總錄)産後七日後宜喫
白羊肉(去脂膜兩細切四)粳米(净淘三合)生地黃汁(三合)桂(去粗皮末一分)
右以水煑肉并米熟後入地黃汁并桂末令得所以
五味調和空心任意食之
冬瓜撥刀方(出聖濟總錄)治産後血壅消渴日夜不止
冬瓜(研取汁三合)小麥麵(四兩)地黃汁(二合)
右溲和如常麵切為撥刀先將麞肉四兩細切用五
味調和煑汁熟切漉去麞肉取汁下撥刀麵煑令熟
不拘多少任意食之
龜肉臛方(出聖濟總錄)治産後乳汁不下
龜肉(洗切二兩)羊肉(洗切三兩)麞肉(洗切三兩)
右水不拘多少入五味煑作臛食之
黃雌鷄飯方治産後虚羸補益
黃雌鷄(一隻去毛腸肚)生百合(净洗擇一顆)白粳米飯(一盞)
右將粳米百合入在鷄腹内以綿縫定用五味汁煑
鷄令熟開肚取百合粳米飯和鷄汁調和食之鷄肉
食之亦妙
黃雌鷄羹方治産後虚損
黃肥雌鷄(一隻治如食法)粳米(半升)葱白(五莖切)
右依常法以五味調和為羹任意食之
脯鷄糁方治産後心虚忿悸徧身疼痛
黃雌鷄(一隻去毛頭足腸胃净洗以小麥兩合以水五升煑鷄半熟即取出鷄去骨)蜀
椒(去目及閉口炒汗出取末一錢)柴胡(去苖二錢)乾姜末(五分)粳米(三合)
右先取水煑鷄及米令爛入葱薤椒薑柴胡末等次
入五味鹽醬煑取熟任意食之
猪肚羹方治産後積熱勞極四肢乾瘦飲食不生肌
肉
猪肚(一枚洗淨先以小麥煑令半熟取出肚細切另安一處)黃耆(剉碎半兩)人參
(三分)粳米(三合)蓮實(剉碎一兩)
右以水五升煑猪肚入人參黃耆蓮實候爛去滓藥
并肚澄其汁令清方入米煑將熟入葱白五味調和
作粥任意食之
鮑魚羹方治産後乳汁不下
鮑魚肉(切細半斤)麻子仁(别研一兩末)香䜴(别研半合)葱白(切細三莖)
右先取鮑魚肉以水三升煑熟後入麻仁䜴葱白等
煑作羹任意食之
猪蹄粥方治産後乳不下
母猪蹄(一隻治如食法以水三盞煑取二盞去蹄骨)王瓜根(洗切)木通(剉碎)
漏蘆(去蘆頭各一兩)
右除猪蹄汁外粗搗篩每服三錢以煑猪蹄二盞先
煎藥至一盞半去滓入葱䜴五味等并白米一合半
合作粥任意食之
滑石粥方治産後小便不利淋瀝
滑石(半兩别研)瞿麥穗(一兩)粳米(三合)
右以水三升先煎瞿麥取二升半濾去滓將汁入米
煑如常粥熟入鹽少許葱白三寸方入滑石末煑令
稀稠得所分作三度食之
猪蹄羹方治産後乳汁不下
母猪蹄(净洗剉兩隻)木通(剉作寸叚一兩半)
右先將木通以水五升煎取四升去木通和猪蹄入
五味如常煑法煑熟作羹任意食之
又猪蹄羹方治産後乳無汁
猪蹄(洗剉一具)粳米(净淘一合)
右水不拘多少以五味煑作羹任意食之作粥亦得
猪腎臛方治産後風虚勞冷百骨節疼身體煩熱
猪腎(一對去脂膜薄切)羊腎(一對去脂膜薄切)
右以五味并葱白豉臛如常食之不拘時
生藕汁方治婦人蓐中好食熱麵酒肉變成渴燥
生藕汁(半盞)生地黃汁(半盞)
右相和温煖分為三服
茯苓粥方治産後無所苦欲睡而不得睡
白茯苓(去黑皮取末半兩)粳米(二合)
右以米淘净煑粥半熟即下茯苓末粥熟任意食之
必得睡也
焼猪肚方治婦人産後赤白痢腰腹㽲痛不能下食
猪肝(四兩)蕪荑末(一錢)
右以猪肝薄切糁蕪荑末於肝葉中五味調和以濕
紙裹三五重煻灰火煨熟去紙食之一方用麵裹
紫莧粥方治産前後赤白痢
紫莧葉(細切一握)粳米(三合)
右以水先煎莧葉取汁去滓下米煑粥空心食之立
差
鯽魚羹方治産後乳無汁
鯽魚(一斤)蠐螬(五枚)
右依常煑羹食後食之
牛肉羹方治産後無乳汁
右用牛鼻肉洗净切小片以水煑爛後入五味如常
作羹法任意食之
鹿肉臛方治産後無乳汁
右用鹿肉洗切四兩水三碗以五味煑肉作臛任意
取食之
生藕汁飲(出聖濟總錄)治産後惡血不利壮熱虚煩
生藕汁(半盞)地黃汁(半盞)淡竹葉(一握切以水一盞半煎取半盞)蜜(一匙)
右同煎沸熟温分三分日二夜一
藥茶
方
葱豉茶方(出聖惠方)治傷寒頭痛壮熱
葱白(三莖去鬚)豉(半兩)荆芥(一分)薄荷(三十葉)梔子仁(五枚)石膏
(三兩搗碎)茶末(三錢紫笋茶上)
右以水二大盞煎取一大盞去滓下茶末更煎四五
沸分二度服
薄荷茶方(出聖惠方)治傷寒鼻塞頭痛煩燥
薄荷(三十葉)生薑(一分)人參(半兩去蘆頭)石膏(一兩搗碎)麻黃(半兩)
(去根)
右剉先以水一大盞煎至六分去滓分二服點茶熱
服之
硫黃茶方(出聖濟總錄)治宿滯冷氣及止瀉痢
硫黃(三錢細研)紫笋茶(三錢末)訶梨勒皮(三錢)
右相和令勻以水依常法煎茶稍熱服之
石膏茶方(出聖惠方)治傷寒頭疼煩熱
石膏(二兩搗末)紫笋茶(碾為末)
右以水一中盞先煎石膏末三錢煎至五分去滓點
茶服之
槐芽茶方治腸風
右用嫩槐芽採取蒸過火焙如作茶法每旋取碾為
細末一依前茶法不計時候服一小盞兼療諸風極
有效
蘿摩茶方(出聖惠方)治風及氣補暖
右用蘿摩葉夏採蒸熟如造茶法火焙乾每旋取碾
之為末一依前茶法不計時候服
皂莢芽茶方(出聖惠方)治腸風兼去臟腑風澀
右用嫩皂莢芽採蒸過火焙乾如造茶法每旋碾為
細末一依前茶法不計時候服入鹽花亦佳
石楠芽茶方(出聖惠方)治風補暖
右用嫩石楠芽採蒸熟火焙如造茶法每旋取碾為
細末煎潑如茶服
治好食生茶(出本草方)
右用川椒末不限多少以糊丸如梧桐子大茶下十
許丸
食治五臟
方
調五臟理經脈助脾氣消食(出本草)
右用白魚煑炙於葱醋中重煑一兩沸食之亦可和
豆䜴作羹頓食惟新鮮者好經宿者不堪食令人腹
作冷生疾或淹或糟藏皆可時人好作餅炙食之初
時少動氣久亦不損人也
補五臟益筋骨和脾胃多食之宜人不毒亦不發疾(出本)
(草方)
右用鯮魚作鮓食之尤佳曝乾甚香美
補五臟(出本草方)
右用鮫魚作鱠食之
補五臟(出本草方)
右用牛肚醋煑食之
利五臓六氣(出本草方)
右用白豆嫩葉作菜食之
安五臟平三焦温中(出本草方)
右用牛髓以酒送之久服增年
治五臟除氣(出本草方)
右用□藥以乳及水煑服之
主五臟補七傷填骨髓大補益氣力(出本草方)
右用黃狗肉空腹食之
通利五臟下少氣(出本草方)
右用白梅未乾者常含一枚嚥其津
治五臟虚損久病罷療人(出本草方)
右用鰻鱺魚和五味以米煑食之
煖五臟六腑之氣(出本草方)
右用陳廪米炊之以甕中水浸令酸食之
安五臟益精強志倍力輕體不老久久益佳
右用蓬虆以四五月候甘實成採之暴乾搗篩水服
三錢半
主五臓不足傷中氣絶利益十二經脈血氣
右用蓮子蒸熟食之良
安中利五臟
右用苜蓿煑和醬食之作羹亦得
治五臟邪氣
右用水牛酥飲之
解煩去睡調理腑臟止嘔噦白人膚體
右用漿水作粥薄暮啜之粟米新白者佳
普濟方卷二百五十九
