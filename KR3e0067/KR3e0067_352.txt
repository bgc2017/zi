普濟方卷三百五十二明周王朱橚撰
産後諸疾門
崩中漏下(附論)
夫産後崩中漏下者盖由産卧傷耗經脉未得平復而
勞役損動致血暴崩淋瀝不止或因醎酸不節傷&KR1500;榮
衛氣血衰弱亦變崩中又有多因七氣所傷臓氣不平
或服斷血藥早致惡血不消主成崩中
方
側栢丸治産後崩中久下血不止或赤或黑臍下疼
痛
側栢(炙微黃)白芍藥黃耆(剉)熟乾地黃續斷(各一)
(兩)代赭(一兩半)牛角䚡灰禹餘糧(燒醋淬三徧)桑耳
當歸(剉微炒)艾葉(微炒各一兩)龜甲(二兩塗醋炙令微黃)
右為末煉蜜搗三五百杵丸如小豆大每服空心以
黃耆湯下三十丸
熟乾地黃散治産後崩中頭目旋暈神思昏迷四肢
煩亂不知人事
熟乾地黃伏龍肝黃耆赤石脂(各一兩)阿膠
甘草白术艾葉(炒)川芎人参(各半兩)
當歸(三分)
右㕮咀每服三錢薑三片水一大盞煎至七分去滓
温服
阿膠丸治産後崩中下血不止虛羸無力
阿膠赤石脂(各半兩)續斷川芎當歸甘草
丹参(各一兩)龍骨鹿茸(酥炙)烏賊骨龜甲(炙各三兩)
右為細末煉蜜為丸如梧桐子大空心温酒下二三
十丸一方加鱉甲一兩
白芍藥散治産後崩中下血淋瀝不絶黃瘦虛損
白芍藥牡蠣乾薑熟乾地黃桂心
黃耆烏賊骨鹿角膠龍骨(各一兩)
右為末食前温酒調下二錢
療産後下血不止
桑耳(炙)芍藥(炙)地榆葛根牛角䚡阿膠(各六)
(分)艾葉鷄蘇(各四分)白龍骨(十分)
右㕮咀以水二升煮取八合分三服此藥尤能治
産後痢先以桂丸小下之次投硇砂丸日九十丸利
頓减半次日遂愈硇砂丸産後雖無疾亦宜服之能
養血氣去積滯
大黃散治崩漏下血不止
大黃(三兩)芒硝(一兩)桃仁水蛭虻蟲(各三十枚)甘草
當歸(各三兩)蟅蟲(四十枚)
右㕮咀以水三升酒二升合煎取三升去滓分三服
龍骨散療崩中下血
龍骨(研)赤石脂(研各六分)烏賊魚骨牡蠣粉
肉蓯蓉(各五兩)龜甲(炙)芍藥
右搗散飲服方寸匕日三漸加之加乾地黃十分佳
龜甲散治産後崩中下血過多不止
龜甲(三兩醋浸炙令微黃)黑桑耳(二兩)鹿茸(一兩去毛塗酥炙令黃)
白石脂(一兩)禹餘糧(一兩燒醋淬三徧)當歸(一兩剉微炒)
吳茱萸(半兩湯浸十徧炒令微黃)芎藭(一兩)栢子仁(一兩)
右為散每於食前以温酒調下一錢
瑞蓮散治産後惡血崩漏狀如泉水
瑞蓮(百枚燒存性)棕櫚(燒存性)當歸桂心(各一兩)
鯉魚鱗(燒)川芎(各三分)㯽榔(三枚)
右為細末每服三錢煨薑酒調下未止更盡即止
桂丸
硇砂桂心甘遂丁香木香
芫花(以硇砂炒焦已上各等分)巴豆(去心皮不去油减半)
右為細末麫糊丸如菉豆大每服二丸三丸温酒下
加减更量虛實此丸最宜取積不以久近皆能消化
阿膠散(出聖惠方)治産後崩中下血不止作血片如雞肝色
碎爛者
阿膠(一兩搗碎炒黃燥)當歸(一兩剉微炒)續斷(一兩)地榆(一兩剉)
熟乾地黃(一兩)牛膝(一兩去苗)紅花子(一兩)
右為散每服三錢以伏龍肝一兩浸取水一中盞煎
至六分去滓每於食前温服
騏驎竭散(出聖惠方)治産後崩中下血不絶小腹痛
騏驎竭(一兩)禹餘糧(一兩燒醋淬三徧)地榆(一兩剉)
阿膠(二兩搗碎炒令黃色)赤芍藥(一兩)熟乾地黃(一兩)
右為散每於食前以温酒調下一錢
熟地黃散(出聖惠方)治産後崩中下血淋瀝不絶黃瘦虛損
熟地黃赤石脂(各一兩)鹿茸牡蠣當歸(各半兩)
右為細末食前粥飲調二錢
固經丸(出醫方集成)治産後所下過多勞役傷損致血暴崩
淋瀝不已或醎酸不節所致此謂重傷如有腹脹則
是瘀血使然此藥又非其治
艾葉赤石脂(煆)補骨脂木賊(各半兩)附子(一箇炮)
右為末陳米湯和丸如梧桐子大食前温酒下二十
丸米飲亦可一方煎芎歸湯加芍藥下評曰血崩不
是輕病况産後有此是謂重傷恐不止醎酸不節而
致多因驚憂怒氣不平或産後服斷血藥太早致惡
血不消欝滿作堅亦成崩中固經丸自難責效不若
大料煮芎藭湯加芍藥候定隨證藥治為得小腹滿
痛肝經已壞難治局方大順散除杏仁用醋煮附子
依等分入效
桂心散(出千金方)治崩漏下血不止
桂心蠐螬(各二兩)栝蒌根牡丹(各三兩)豉(一升)
右㕮咀以水八升煎取三升去滓分三服
治産後血崩不止(出護命方)
兔絲子杜仲(去皮)益智子(去皮)萆薢山茱萸
茯苓五味子赤石脂龍骨川芎(各一分)
川椒(三銖)覆盆子(半兩)
右為細末煉蜜丸如梧桐子大早朝空心鹽湯下三
十丸
治産後崩中惡露不止大腑冷方喫此方(出護命方)
白术當歸芎白芷(各半兩)牡蠣(火煆三分)
舶上硫黃(一兩細研)
右為細末令如飛塵同舶上硫黃相衮鍊蜜丸如梧桐
子大早朝空心鹽湯下三十丸
伏龍肝散療崩中下血數升氣欲絶
伏龍肝(五升)人参(一兩)麝香(二兩)生薑(四兩)
右切以水一大斗煮土取二升下藥煎取一升半更
别研伏龍肝一雞子許并麝香内湯中攪令調分服
治産後連下血不止者
黃連黃蘗阿膠(炙各三分)熟艾(二兩)
右以水六升煮取二升半分温為三服
龍骨丸治産後虛冷下血及所下晝夜旡數兼治産
後惡露不斷(方見本門産後惡露不絶類龍骨丸)
加味芎藭湯(出醫學類証)
芎藭當歸芍藥(各等分)
右㕮咀每服四錢水一盞半煮取七分去滓無時熱
服
治産後崩露下血不止(出朱氏集驗方)
棕櫚皮乾薑烏梅(各一兩燒灰存性)
右研為細末每服三錢煎烏梅湯調下不拘時候久
患三服愈
香墨散(出聖惠方)治産後崩中下血不止
香墨(半兩)露蜂房(半兩微炒)龍骨(半兩)
右為散每於食前用水煎乾地黃湯調下二錢
又方(出聖惠方)
白墡(半兩)乳香(一分)阿膠(半兩搗碎炒令黃燥)
右為散每於食前以粥飲調下一錢
赤龍皮散(出聖惠方)治産後崩中有惡物或渴者
赤鯉魚皮(二兩)亂髮(一兩)㯶櫚皮(一兩剉)
右同於銚子内用麻點火均炒令煙盡候冷入麝香
半分研令勻每於食前以醋一合水二合煎一兩沸
調一錢服之
蚕退散(出海上名方)治崩露下血不止
蚕退紙棕櫚皮(各燒灰存性)
右研為末每服各抄二錢温酒調下立效
又方(出千金方)治産後漏血不止
露蜂房敗船茹
右等分燒作灰取酩若漿服方寸匕日三
又方(出聖惠方)
艾葉(一握微炒)伏龍肝(一雞子大)
右相和以酒一大盞煎至六分去滓食前分温二服
又方(出聖惠方)
牡蠣(一兩燒為粉)兔骨(一兩塗醋炙微黃)
右為散每於食前以温酒調下二錢
地黃酒方(出聖惠方)治産後崩中下血不止心神煩亂
生地黃汁(半小盞)益母草汁(半小盞)
右酒一小盞相和煎三五沸分為三服頻頻服之效
治産後崩中不止方(出聖惠方)
荷葉(一兩七月七日採)鹿角膠(二兩搗碎炒令黃燥)
右為散每於食前以温酒調下二錢
菖蒲酒(出聖惠方)治産後崩中下血不止
用菖蒲一兩半細剉以酒二錢煎至一盞去滓温服
分作三服食前
夏枯草散(出海上名方)治崩中漏下血不止
用夏枯草燒灰研為末每服二錢温米飲調下
桃枝散療崩中下血不止并男子卒痢血
取東南引桃枝三握細切以水四升煮取一升頓服
未瘥更服良
治産後血不止
用竈黑煤以熱酒調送下便瘥
又方(出聖惠方)
用刺薊半斤淨洗曝乾以酒五升浸經三宿每日隨
意多少煖服之
白芷丸(出千金方)治産後所下過多及崩中傷損虛竭少氣
面目脱色腹中痛方
白芷(五兩)乾地黃(四兩)續斷乾薑當歸
阿膠(各三兩)附子(一兩)
右七味為末蜜和丸如梧桐子大酒服二十丸日四
五服無當歸芎藭代入蒲黃一兩炒續斷大蘇根代
秘方龍骨丸(出危氏方)治半産後及下虛數月崩漏不止
白牡蠣北赤石脂代赭石(已上并煆)白龍骨
伏龍肝海螵蛸五靈脂側栢葉(各等分)
棕櫚(不拘多少燒灰)真蒲黃(多加入)
右為末醋糊丸如梧桐子大每服三十五丸以十全
大補湯三錢加嫩鹿茸去毛酒炙阿膠蛤粉炒各一
錢半薑三片棗二枚烏梅二箇煎吞服立效
大聖散(朱氏集驗方)治小産下崩不止忽大渴飲水則吐藥
食不進命在須臾一醫用後藥一服吐住
荆芥末半錢合大聖散用白湯點服
治女人産後漏下及痔病下血方
礬石(一兩)附子(一枚)
右為末蜜丸如梧桐子大空心酒下二丸日三稍加
至五丸數日瘥能百日服之永斷
治崩中單方(出千金方)
用牛角末以酒服方寸匕日三服亦治帶下
月水不通(附論)
夫産傷動於血氣其後虛損未復而為風冷所傷血之
為性得冷則凝結故風冷傷經血結於胞絡之間致令
月水不通也凡血結月候不通則變成血瘕水血相併
復遇脾胃衰弱肌皮虚者則為水腫也
方
大黃丸治産後惡血凝滯月水不通
川大黃(一兩剉微炒)桃仁(一兩湯浸去皮尖雙仁麩炒微黃)乾漆(一兩搗碎)
(炒令烟出)赤茯苓(三分)甜葶藶(三分隔紙炒令紫色)牛膝(一兩去苖)牡丹
(三分)水蛭(半兩炒令黃)芎藭(半兩)桂心(半兩)柴胡(三分去苗)牡蒙(三分)
人参(半兩去蘆頭)當歸(半兩剉微炒)䖟蟲(半兩微炒令黃去翅足)川椒
(半兩去目及閉口者微炒去汗)吳茱萸(一分湯浸七徧焙微炒)乾薑(一分炮裂剉)
䗪蟲(半兩炒令微黃)生乾地黃(一兩)
右為末煉蜜丸如梧桐子大每服食前以温酒下二
十丸
益母草子散(出聖惠方)治産後惡血積留經久未消致月水
不通面色萎黃臍腹疼痛肌瘦無力
益母草子(一兩)桂心(半兩)當歸(三分)熟乾地黃(半兩)
大麥蘖(半兩微炒)赤芍藥(半兩)鬼箭羽(半兩)紅藍花(半兩)
川大黃(三分)赤鯉魚皮(灰半兩)亂髮灰(半兩)密佗僧(半兩燒醋)
(淬過)䖟蟲(一兩去翅足微炒)水蛭(二兩炒令黃)麝香(一分研入)
右為散以赤馬尿半中盞酒半中盞拌和前藥令勻
直候乾研入麝香每服食前以温酒調下二錢
䖟蟲散(出聖惠方)治産後日久月水不通
䖟蟲(半兩去翅足微炒)川大黃(三分剉微炒)亂髮灰(半兩)蒲黃(半兩)
騏驎竭(半兩)延胡索(三分)伏龍肝(半兩細研)當歸(半兩剉微炒)
赤芍藥(半兩)狗膽(二枚乾者)䗪蟲(半兩微炒)水蛭(半兩炒令黃)麝香
(一分研入)硃砂(半兩細研水飛過)
右為細散入研了藥令勻每服食前以温酒調下二
錢
虎杖散(出聖惠方)治産後多時月水不通
虎杖(三分)牛膝(三分去苗)蘇枋(半兩剉)紅藍花(半兩)連子心(半兩)
當歸(三分剉微炒)桂心(半兩)牡丹(半兩)乾漆(半兩搗碎炒令烟出)
鬼箭羽(半兩)狗膽(二枚乾者)硇砂(半兩研入)琥珀(半兩)麝香(一分研入)
右為散入研了藥令勻每服食前温酒調下二錢
琥珀散(出聖惠方)治産後月水不通腹脇妨悶四體煩疼飲
食减少漸覺虚困
琥珀(一兩)虎杖(三分)牛膝(一兩去苗)木香(半兩)鱉甲(一兩塗醋炙微黃去)
(裙襴)赤芍藥(一兩)柴胡(一兩去苗)赤茯苓(三分)桂心(半兩)桃仁(三分)
(湯浸去皮尖雙仁麩炒黃)川大黃(一兩剉碎微炒)當歸(三分剉微炒)枳殼(三分)
(麩炒微黃去瓤)
右為散每服三錢水一中盞入生薑半分煎至六分
去滓食前温服忌生冷油膩莧菜
牛膝散(出聖惠方)治産後氣滯月水不通腹脇疼痛
牛膝(一兩去苗)桂心(半兩)當歸(半兩剉微炒)菴䕡子(一兩)牡丹(半兩)
蓬莪荗(半兩)蘧麥(半兩)琥珀(半兩)防葵(半兩)劉寄奴(半兩)桃仁
(半兩湯浸去皮尖雙人麩炒微黃)甘草(半兩炒微赤剉)
右為散每服三錢水一中盞入生薑半分煎至六分
去滓食前稍熱服
紅藍花(出聖惠方)治産後月水不通腹脇刺痛面色萎黃時
發煩熱不思飲食
紅藍花(半兩)琥珀(一兩)川大黃(一兩剉碎微炒)蘧麥(半兩)當歸(一兩)
(剉微炒)桂心(一兩)延胡索(三分)赤芍藥(半兩)薑黃(半兩)牛膝(半兩)
(去苗)桃仁(三分湯浸去皮尖䨇人麩炒微黃)蓬莪荗(半兩)
右為散每服一錢食前以温酒調下
牡丹丸(出聖惠方)治産後月水不通脇腹滯悶四肢煩疼
牡丹(一兩)川大黃(一兩剉碎微炒)赤芍藥(一兩)木香(半兩)桃仁(半兩)
(湯浸去皮尖䨇仁麩炒微黃)䖟蟲(一分微炒令黃去翅足)水蛭(一分微炒令黃)
蠐螬蘧麥(三分)芎藭(三分)當歸(三分剉微炒)海藻(三分洗去鹹味)
桂心(半兩)
右為細末煉蜜和丸如梧桐子大每服食前以温酒
送下二十丸
鬼箭羽散(出聖惠方)治産後月水不通脇腹時痛四肢煩疼
不欲飲食漸覺瘦弱
鬼箭羽(一兩)川大黃(一兩剉碎微炒)木香(半兩)當歸(三分剉微炒)
桂心(三分)桃仁(三分湯浸去皮尖雙仁麸炒黃)赤芍藥(三分)牛膝(一兩去苗)
鱉甲(一兩醋塗炙令黃去裙襴)延胡索(三分)益母草(半兩)
右為散每服三錢水一中盞入生薑半分煎至六分
去滓食前服
蠐螬丸(出聖惠方)治産後月水不通
蠐螬(半兩微炒)䖟蟲(半兩去翅足微炒)水蛭(半兩炒令黃)桑螵蛸(半兩)
(微炒)狗膽(二枚乾者)代赭(半兩)川大黃(一兩剉微炒)桃仁(一兩湯浸去皮)
(尖雙人麩炒微黃)
右為末煉蜜和丸如梧桐子大每服空心温酒送下
十丸
赤龍皮散(出聖惠方)治産後滯血在臓致月水不通
赤鯉魚皮(四兩燒灰)䖟蟲(一分微炒黃去翅足)水蛭(一分微炒黃)
蒲黃(半兩)琥珀(半兩)亂髮灰(半兩)麝香(一錢細研)
右細研每服食前熱酒調下一錢
硇砂丸(出聖惠方)治産後月水經久不通
硇砂(半兩細研)桂心(半兩)燕脂(一錢研入)班猫(半兩去翅足以糯米拌抄米黃為度)
右為末入研了藥令勻以狗膽和丸如梧桐子大每
服空心以紅花酒送下三丸加至五丸覺臍腹痛即
頻服桃仁湯亦通
菴䕡子酒(出聖惠方)治産後風冷留血不去停結月水閉塞
菴䕡子(一斤)桃仁(二斤湯浸去皮尖雙人麩炒)大麻人(一斤)
右用好酒三斗同入黃瓷中密封頭以糠火養半日
久每日空心温飲一中盞午時食前再服
虎杖煎(出聖惠方)治産後月水不通
虎杖(一斤剉)土瓜根汁(半升)牛膝汁(半升)
右以水五升漬虎杖一宿明旦煎至一升内二味汁
攪勻令入銅器中熬如餳食前以温酒調下一合
又方(出聖惠方)治産後月水往來乍多乍少仍復不通時時
疼痛小腹裏急下引腰身重
用鹿角末服以温酒調下三錢
又方(出聖惠方)
用生地黃汁三升煮取二升服之一方酒煎
又方(出聖惠方)
用飲人乳汁三合
月水不調(附論)
夫産後月水不調者由産後動血氣虛損未復而風邪
冷熱之氣客於經絡乍冷乍熱冷則血結熱則血消故
令月水或多或少或在月前或在月後故名不調也
夫婦人衝任之脉為經絡之海皆起於胞内而手大陽
小腸之經手少陰心之經也此二經上為乳汁下為月
水若産後月水不通者盖新産之後勞傷氣血或去血
過多乳汁通行自是不通若乳子歲半或一歲之内而
月經不行此是常候即非病也何必通之諺云妳假是
也若歲半而行者或四五箇月更經行者皆是少壯血
盛之人注受極易産乳必衆其子失乳必四肢尫羸肚
大青筯頭大髮焦好啖泥土病名無辜若經血有餘者
不可以藥止之若産後一二歲月經不通而無疾苦何
必服藥或勞傷氣血衰少而不能行者但服徤脾胃資
氣血藥自然通行若以牛膝紅花蘇木乾漆䖟蟲水蛭
等藥以通之則為害滋大經水枯竭則無以滋養其能
行乎初虞世所謂譬猶索萬金於乞丐之手雖捶楚並
下而不可得也後之學者更宜詳審而療之
方
牛膝丸(出聖惠方)治産後月水不調小腹痞硬乍寒乍熱食
不生肌心腹刺痛口乾多唾手足沉重
牛膝(一兩去苗)赤芍藥(三分)甘草(三分微炙赤剉)鬼羽箭(三分)人参
(三分去蘆頭)當歸(一兩剉微炒)白术(一兩)牡丹(一兩)虎杖(一兩)桂心
(一兩)烏梅肉(半兩微炒)白薇(半兩)川大黃(一兩剉碎微炒)䖟蟲(一分去翅)
(足微炒令黃)水蛭(一分微炒令黃)蒲黃(半兩)熟乾地黃(一兩)
右為末煉蜜和搗三二百杵丸如梧桐子大每服二
十丸食前温酒下
牛膝丸(出聖惠方)治産後月水往來乍多乍少仍復不通時
時疼痛小腹裏急下引腰身重
牛膝芍藥人参(各三分)大黃牡丹皮甘草
當歸芎藭(各三分)桂心(一兩)䗪蟲蠐螬蜚蠊(各四十枚)
䖟蟲水蛭(各七十枚)
右為末蜜丸如梧桐子大酒服五丸日三不知稍增
薑黃丸(出聖惠方)治産後虛乏不足胸心短氣腹内緊急腰
背疼痛月水不調食少煩渴四肢無力
薑黃當歸熟地黃牡丹皮厚朴桂心
川芎續斷桃仁白术赤芍藥木香(各三分)
羚羊角屑(一分)
右為細末煉蜜和丸如梧桐子大食前温酒下三十
丸
牡丹散(出聖惠方)治産後月水不調臍腹疼痛
牡丹(三分)木香(半兩)肉桂(半兩去皮)當歸(三分剉微炒)赤芍藥(三分)
延胡索(三分)蓬莪荗(半兩)虎杖(三分)甘草(半兩炙微赤剉)琥珀(三分)
生乾地黃(一兩)鱉甲(一兩塗醋炙微黃去裙襴)芎藭(半兩)
右為散每服三分水一中盞半煎至五分去滓食
前稍熱服
菴䕡子丸(出聖惠方)治産後月候不調或生寒熱羸瘦飲食
無味漸成勞證
菴䕡子(半兩)白薇(半兩)桂心(三分)防葵(半兩)桃仁(半兩湯浸去皮尖雙)
(人麩炒微黃)鬼箭羽(三分)乾薑(半兩炮裂剉)牛膝(一兩去苗)當歸(半兩)
(剉微炒)熟乾地黃(三分)芎藭(半兩)鱉甲(一兩塗醋炙黃去裙襴)
右為末煉蜜和搗三百杵丸如梧桐子大每服二十
丸食前温酒下
桑耳散(出聖惠方)治産後經絡不調臍腹下疼痛
桑耳(三分)菴䕡子(一兩)牛膝(一兩去苗)赤芍藥(三分)白茯苓(一兩)
延胡索(一兩)桂心(三分)芎藭(一兩)澤蘭(三分)生乾地黃(一兩)
右為散每服二錢食前温酒調下
紫桂散(出聖惠方)治産後雖久體力尚虛月候不調或多或
少臍腹疼痛面色痿黃
肉桂(一兩半去皮)延胡索(三分)熟乾地黃(二分)當歸(半兩剉微炒)
沒藥(半兩)菴䕡子(二分)牛膝(半兩去苗)乾漆(半兩搗碎炒令煙出)琥珀(半兩)
騏驎竭(半兩)
右為散每服二錢食前温酒調下
琥珀散(出聖惠方)治産後經脉不調四肢煩疼飲食全少日
漸羸瘦
琥珀牛膝生乾地黃當歸(各一兩)
桃仁赤芍藥(各半兩)
右為粗末每服三錢水一盞生薑三片煎至六分去
滓温服一方加桂心半兩
梔子湯治産後月水不調及腹中塊不除身強痛方
芍藥(四兩)牡丹䖟蟲(各三兩)梔子(十四枚)
右用水五升煮取二升分為三服
桃仁湯(出聖惠方)治産後及墮身月水不調或淋瀝不斷斷後
復來狀如瀉水四體虚乏不能飲食腹中堅痛不可行
動月水或前或後或經月不來舉體沉重惟欲眠卧
多思醋物
桃仁(五十枚)澤蘭甘草芎藭人參(各二兩)牛膝
桂心牡丹皮當歸(各三兩)芍藥生薑半夏
(各四兩)地黃(八兩)蒲黃(七合)
右㕮咀以水二斗煮取六升半分六服
黃良丸(出聖惠方)治産後經脉不調勻者是因傷動血候不
定凢婦人室女經水不調宜服之
細辛(去苗)大黃(醋煮為膏)當歸(酒浸去蘆)桃仁(酒浸去尖)川芎(不見火)
牛膝(洗去蘆頭酒浸一宿乾用如急要用酒蒸過為好)
右為細末大黃膏為丸如梧桐子大每服三十丸空
心温酒下
血瘕(附論)
夫新産後有血與氣相搏而痛者謂之瘕瘕之言假也
謂其痛浮假無定處也此由宿有風冷血氣不治至血
下則少故致此病也不急治則多成積結妨害月水輕
則否澁重則不通也又云姙娠聚血産後氣羸惡露
未盡新血相搏而痛俗謂之兒枕乃血瘕也
方
凌霄花散治血瘕血塊及産後惡露不盡并積聚疼
痛漸成勞瘦悉皆治之
凌霄花(一分)牡丹皮山梔子赤芍藥紫荷車
血竭沒藥&KR1288;砂地骨皮五加皮甘草(各二分)
紅娘子(十箇)桃仁紅花桂心延胡索當歸(各一兩)
右為細末温酒調一錢服
乾漆丸(出聖惠方)治産後血瘕堅聚按之躍手食飲不為肌
膚面色萎黃不耐勞動嘔逆上氣月水不通一切百
病悉皆治之
乾漆(二兩搗碎炒出煙)川大黃(二兩剉碎微炒)栢子仁(一兩)牛膝(一兩去苗)
人參(一兩去蘆頭)牡丹(一兩)生乾地黃(一兩)䗪蟲(四十枚微炒)
赤芍藥(一兩)桂心(一兩)蠐螬(四十枚微炒)當歸(一兩半剉微炒)
乾薑(一兩炮裂剉)麝香(一分研入)䖟蟲(四十枚去翅足微炒)
右為末煉蜜和搗三二百杵丸如梧桐子大每日空
心以熱酒下十丸
菴䕡子丸(出聖惠方)治産後餘血不盡結成血瘕月水不利
四肢羸廋不欲飲食
菴䕡子(一兩)川烏頭(三分炮裂去皮臍)桂心(三分)防葵(半兩)桃仁
(一兩湯浸去皮尖雙人麩炒黃)吳茱萸(半兩湯浸七次焙乾微炒)乾薑(半兩炮裂剉)
牛膝(一兩去苗)赤芍藥(半兩)芫花(三分醋拌炒令乾)川大黃(一兩剉碎微炒)
當歸(一兩剉微炒)生乾地黃(一兩)芎藭(一兩)鱉甲(一兩塗醋炙微黃去裙襴)
右為末煉蜜和搗三五百杵丸如梧桐子大每食前
温酒下二十丸
琥珀散(出聖惠方)治産後臓腑夙有風冷惡血下少結積成
血瘕致月水不利
琥珀(半兩細研)硫黃(半兩細研)硇砂(一兩)沒藥(半兩)騏驎竭(半兩)
斑猫(一箇炒熱去翅足)水蛭(半兩炒黃)乾漆(半兩搗碎炒出烟)海馬子(九枚)
桂心(一兩)當歸(一兩剉微炒)䖟蟲(一分去翅足微炒)芫花(一兩以醋拌過炒乾)
麝香(一分研入)
右為散入研藥令勻每服一錢以酒半盞童便半盞
桃仁七枚去皮尖研同煎一兩沸每日空心服當下
惡滯物以瘥為度
鱉甲丸(出聖惠方)治産後惡露不盡結成血瘕乍寒乍熱心
腹脹痛不欲飲食四肢羸瘦或時口乾
當歸木香赤芍藥(各半兩)鱉甲(一兩)大黃(一兩炒)
牛膝白术水蛭(製)䖟蟲(製各一分)牡丹皮
桂心(各三分)鬼箭羽(半兩)
右為細末煉蜜丸如梧桐子大桃仁湯吞下二十丸
食前服更宜加减不可連併服
肉桂散(出聖惠方)治産後惡血不盡結聚為血瘕腹中堅滿
不下飲食
肉桂(一兩去皮)當歸(半兩剉微炒)蒲黃(半兩)牛膝(三分去苗)鬼箭羽(三分)
䖟蟲(半兩去翅足微炒)琥珀(三分)桃仁(三分湯浸去皮尖雙仁麩炒微黃)
赤芍藥(三分)水蛭(半兩炒令黃)川大黃(一兩剉微炒)
右為散每服食前以酒調下一錢
騏驎竭丸(出聖惠方)治産後惡血不散結成血瘕在臍左右
攻刺疼痛月候不通
騏驎竭(一兩)川大黃(一兩剉微炒)硇砂(一兩細研)乾漆(一兩搗碎炒令微煙)
沒藥(一兩)班猫(一分去翅足微炒)穿山甲(一兩炙黃)芫花(一兩醋拌炒乾)
桂心(一兩)益母草(半兩)
右為末以醋煮麫糊和搗三五百杵如豌豆大空心
以當歸酒下十丸紅藍花酒下亦得服後良久取下
惡物立效
芫花煎丸(出聖惠方)治産後虛冷惡血不盡結成血瘕腹脇
疼痛
芫花(一兩末以好醋三升熬如膏)木香(半兩)附子(半兩炮裂去皮臍)琥珀(半兩)
當歸(一兩剉微炒)桃仁(一兩湯浸去皮尖雙仁麩炒微黃)硇砂(一兩細研)
乾漆(一兩搗碎炒出煙)京三稜(一兩微煨剉)
右為末入前芫花煎相和更入蜜少許熬令稠候可
丸如梧桐子大每日空心以醋湯下五十丸兼治惡
血衝心神效
硇砂丸(出聖惠方)治産後腹中有血瘕疼痛
硇砂(半兩)乾漆(半兩搗碎炒令烟出)䗪蟲(十四枚微炒)巴豆(十枚去皮心炒斷烟)
芫花(半兩醋炙令黑)䖟蟲(十四枚去翅足微炒)當歸(半兩剉微炒)菴䕡子(半兩)
右為末用醋煮麫糊和搗三二百杵丸如梧桐子大
每服以童便一小盞酒半盞相和煎至五分不計時
候下三丸
琥珀丸(出聖惠方)治産後積聚成血瘕致月水不通小腹疼
痛
琥珀(一兩細研)沒藥(一兩)當歸(一兩剉微炒)赤芍藥(一兩)京三稜(一兩)
鱉甲(一兩塗醋炙微黃)䖟蟲(一兩去翅足微炒黃)水蛭(一兩炒令黃)
右為末煉蜜和搗三二百杵丸如菉豆大每日空心
温酒下十丸
當歸散(出聖惠方)治産後腹内血瘕疼痛
當歸(一兩剉微炒)赤芍藥(一兩)水蛭(一兩熟炒)䖟蟲(一兩去翅足微炒)
小兒胎髮(一兩燒灰)瓷藥(一兩細研水飛過)芫花(一兩醋拌炒令黃)
延胡索(一兩)
右為散每日空心以温酒調下一錢甚者不過五服
砒黃丸(出聖惠方)治産後血瘕結塊攻刺心腹疼痛
砒黃(半兩)芫花(一兩醋拌炒令黃)硇砂(半兩細研)香墨(一兩)釡煤(半兩)
當歸(半兩剉微炒)乾漆(半兩搗碎炒令烟出)
右為末以醋煮黑豆一兩取汁煮麫糊和丸如梧桐
子大每日空心以醋湯下七丸有惡血下瘥即住服
香墨丸(出聖惠方)治産後血瘕腹脇疼痛經脉不利
香墨(半兩)芫花(半兩醋拌炒乾)京三稜(一兩微煨剉)巴豆(一分去皮心研)
(紙褁壓去油)桃仁(半兩湯浸去皮尖雙人麩炒微黃)硇砂(半兩細研)狗膽(二枚乾者)
右為末以醋一大碗熬候可丸即丸如菉豆大每服
食前温酒下三丸
沒藥丸(出聖惠方)治産後血瘕結聚攻刺腹脇疼痛不可忍
沒藥(半兩)砒霜(半兩)硫黃(半兩細研)騏驎竭(半兩)硃砂(半兩細研)
硇砂(半兩)
右細研為末以糯米飯和搗三二百杵丸如菉豆大
空心生薑湯下三丸
紅藍花散(出聖惠方)治産後血瘕積結為塊腹中疼痛虛脹
紅藍花(半兩)硇砂(一分細研)桂心(半兩)菴䕡子(半兩)生乾地黃(半兩)
右為散每日空心以熱酒調下二錢相次至三服必
下惡物瘥後如産婦將息勿令動勞
生地黃煎丸(出聖惠方)治産後血氣不調腹中生瘕結而不
散痛無定處
童便(一升)生地黃汁(一升)生藕汁(一升)生薑汁(三升)
右先煎前三味約三分减二次下薑汁慢火煎如稀
餳每取一合煖酒送下
地黃煎丸(一名萬病丸)治産後血氣不調腹中生瘕不散
生地黃(一十斤淨洗搗絞汁)乾漆(半斤搗碎炒烟出為末)生牛膝(五斤搗絞汁)
右以二汁内銀石鍋中文武火煎熬如稀餳下乾漆
末攪令勻可丸即丸如梧桐子大每服食前以温酒
下十丸一方無牛膝用地黃三十斤乾漆一斤
地黃散療血瘕
生乾地黃(一兩)烏賊骨(二兩)
右為末空心温酒調二匕服
治産後血瘕痛方(出千金方)
以古鐵一斤秤鎚斧頭鐵杵亦得炭火上燒令赤内
酒五升中稍服之神妙
治産後血瘕痛方(肘後方)
乾薑(一兩)烏賊魚骨(一兩)
右搗篩酒服二匕日二服
血塊攻築疼痛(附論)
夫産後氣脉不和惡露不盡風冷留滯與正氣相繫故
脇腹之間結聚塊痛盖以新産之後臍腹空虛真氣怯
弱寒氣血裹與惡血共相為害其痛若物所築故名築
痛也産婦血塊築痛此候因産後趕血未盡所致世
俗收生多就踏板趕血不思生産之時已坐草近地久
矣産畢臟腑空虛又且近地趕血冷濕乘之風邪入之
使敗瘀凝為血塊是謂血母衝築硬痛非乳香沒藥延
胡索五靈脂輩所能療也治法不換金正氣散加辣桂
川芎白芷蓬术乾薑同煎乘熱入法醋連進兩服冷濕
風寒邪一散其塊自消散瘀皆從大小便而出凡新産
須就床上趕血下帳避風
方
烏鷄飲治産後餘血不盡結聚成塊堅硬疼痛腹肋
脹滿
雌烏雞(一隻去毛羽爪肚)鱉甲(一兩醋炙令黃去裙襴)桂心鬼箭
牛膝(去苗各一兩)桃仁(一兩湯浸去皮尖雙人麩炒微黃)當歸(一兩剉微炒)
菴䕡子(一兩)甘草(微炒半兩)川大黃(三分剉碎醋拌炒乾)芒硝(半兩)
吳茱萸(一分湯浸七次焙乾微炒)
右除雞外粗搗篩和勻以水四升將雞全煮取汁以
瓷器澄令清每服二錢七雞清汁一盞煎至七分去
滓温服不拘時
琥珀散治産後血塊攻刺腹脇疼痛衝心煩悶
琥珀(細研如粉)鯉魚皮(燒灰)赤芍藥薑黃蒲黃牡丹(去心)
當歸(微炒)大黃(剉碎微炒)桂(去粗皮)蓬莪荗(煨)牛膝(去苗酒浸焙各半兩)
右為散每服一錢七温酒調下空心夜卧各一
當歸湯治産後血塊血氣攻衝心腹疼痛
當歸(切焙)乾漆(炒烟透)㯶欄(燒灰)紅藍花甘草(炙)鯉魚皮(燒灰)
白芍藥牡丹(去心)紫葳(各半兩)香墨(一分)芫花(醋浸半日炒乾焦色一分)
右粗搗篩每服三錢匕葱白三寸生薑三片水酒共
一盞同煎至七分去滓稍熱服
牡丹散治産後血氣血塊血露不盡攻築刺痛
牡丹(去心)芍藥當歸(切焙)桂(去皮)漏蘆(去蘆頭)白芷芎藭
五靈脂(炒)陳橘皮(湯浸去白微炒)紅藍花乾漆(炒烟透各半兩)
右為散每服二錢匕生薑温酒調下
蓬莪荗散治産後血塊攻築疼痛
蓬莪荗(煨熱)桂(去粗皮各半兩)乾漆(搗炒烟出半兩)吳茱萸(湯浸微炒一分)
右為散每服二錢匕温酒調服
絡石湯治産後瘦損不能飲食腹中有血塊淋瀝不
盡赤白帶下天行心悶
用絡石煎汁服之亦浸酒服(絡石一名石龍藤)
硇砂散(出聖惠方)治産後餘血不盡結成癓塊臍腹㽲刺疼
痛
硇砂(一兩細研)芫花(半兩醋拌炒乾)水蛭(微炒)䖟蟲(去翅足微炒各半兩)
琥珀(三分)桂心(半兩)沒藥(三分)乾漆(半兩搗碎炒令烟出)麝香(一分研入)
右為細散拌和令勻每服一錢匕温酒調下食前
蓬莪荗散治産後血氣血塊血露不盡攻築疼痛
蓬莪荗(炮裂)紫葳(微炒)木香(炮)羌活(去蘆頭)細辛(去苗葉)
當歸(切焙)芎藭(各一兩)
右為散每服三錢匕用温酒調下日再服
琥珀散(出王氏普濟方)治産後血氣不和臍腹塊硬疼痛
當歸(焙)川芎廣荗(煨各一兩)赤芍藥(二兩)陳皮(半兩)
乾薑(炮半兩)
右為細末每服二錢酒水各半盞同煎至六分和滓
食前日進二服
薑黃散治産後血氣血塊㽲刺痛
薑黃當歸(切炒)蒲黃生乾地黃(焙)桂(去粗皮各一兩)
右為散每服三錢匕酒調下
紫葳湯治産後血氣血塊攻臍腹痛
紫葳當歸(切炒)木香(炮各一兩)沒藥(一分)牛膝(酒浸去皮三分)
右粗搗篩每服二錢匕水酒共一盞同煎至七分去
滓温服服後未瘥再服
吳茱萸丸治産後血氣㽲痛血塊作&KR0008;
吳茱萸(微炒)木香當歸(微炒各一兩)桃仁(去皮尖雙仁麩炒研半兩)
硇砂(一分研)
右搗羅三味為末入硇砂桃仁和勻煉蜜為丸如梧
桐子大每腹二十丸㯽榔湯下
芎藭散治産後血塊攻築心腹痛㽲
芎藭當歸(炙焙令香剉)栢葉(炙黃各一兩)大黃(炮裂一分)桂(去粗皮半兩)
右為散每服二錢匕煎當歸酒調下日三夜一
治産後服中有血塊痛
用蘩蔞亦名鷄腸草以酒炒絞取汁和童子小便
服良久惡血出盡又曝乾為末以醋為丸每服三
五十丸空心服下惡血或只以汁温服亦佳
蒲黃散(出便産須知方)治産後腹中有塊上下時動痛不可忍
者此由産後氣羸惡露未盡新血與故血相摶而
痛俗謂之兒枕乃血瘕也
用真蒲黃研米飲調服二錢如燥渴者新水調
商陸散治産後血氣血塊時攻心腹疼痛不可忍
商陸(乾者)當歸(切炒各一分)紫葳(凌霄花是也)蒲黃(各一兩)
右為散空腹温酒調下二錢匕
治産後血塊腹痛(出醫方大戊)
京芎(炒)川當歸(炒)乾地黃(洗)芍藥(已上各一兩)蒲黃(一分銚内隔紙炒赤)
右同為細末每服三錢空心温酒服一方加川芎半
兩
大烏金散治婦人産後昏迷不省人事血塊疼痛惡
血不通
烏金石(鐵炭足三兩)自然銅(金色者碎末醋熬二兩)川當歸(焙各一兩)
川大黃(童子小便浸一宿臘月陰乾)
右為細末每服二錢煎紅花酒半盞童子小便半盞
同調下食前日進二服惺静血行止服
生地黃飲治産後虛冷惡血結塊不散
生地黃汁(半盞)生薑(一分取汁)童子小便(半盞)
右一處煎三四沸分作兩服温服須臾再服惡血下
滯氣通立瘥未效再作服
薑黃散治産後血塊攻衝心腹痛
薑黃(切焙炒乾)蒲黃(微炒)桂(去粗皮各一兩)
右為散每服二錢匕生地黃自然汁調下日三夜一
大黃甘遂湯治婦人小腹滿如鼓脹狀小便微難而
不渴由産後為水與血并結在血室也
大黃(四兩蒸)甘遂(炮)阿膠(炒各二兩)
右剉散每服三錢水一盞煎至七分去滓温服其血
當下
乾地黃散治産後餘血不盡結塊上衝心煩腹痛
生乾地黃(焙)芎藭
右各等分搗羅為粗散每服三錢匕以酒水各半盞
煎至八分去滓温服食前日三
白石藥方治産後血塊攻築心腹痛㽲暈方
以阿息山白石藥研如乳法令至細入指以酒服半
棗許神驗亦治産後血不利研石麄後為瘡常用之
地黃散治産後血氣血塊敗血不快攻築疼痛
生地黃(八兩)生薑(四兩)
右細切同就銀石鍋内慢火炒令半乾取出同焙燥
搗羅為散每服二錢匕温酒調下不拘時候服
虛羸(附論)
夫産後血氣虛竭臟腑勞傷若人年齒少盛能節慎將
養滿月便得平復如産後多因血氣虛弱雖逾日月猶
常疲乏因飲食不節調適失宜為風冷邪氣所侵摶於
氣血流注於五臟六腑則令肌膚不滎容顔痿悴故曰
虛羸
方
補益紫石英丸治産後虛羸乏弱宜服
紫石英(一兩細研水飛過)白石英(一兩細研水飛過)澤蘭(三分)木香(半兩)
附子(一兩炮裂去皮臍)熟乾地黃(一兩)芎藭(三分)栢子仁(三分)
桂心(三分)防風(半兩去蘆頭)牛膝(去苗)續斷人參(去蘆頭)
白茯苓(各三分)羌活(半兩)黃耆(三分剉)白术(三分)當歸(三分剉微炒)
甘草(一分炙微赤剉)白薇(三分)乾薑(半兩炮裂剉)杜仲(三分去節皮炙微黃剉)
川椒(半兩去目閉口者微炒出汗)
右為末入研了藥都研令勻煉蜜和搗五七百杵丸
如梧桐子大每於空心及晩食前以温酒下三十丸
卷栢丸治産後虛羸不能飲食及風虛勞等
卷栢(一兩)麥門冬(半兩去心焙)澤瀉(三分)熟乾地黃(一兩)牛膝(一兩去苗)
人參(三分去蘆頭)黃耆(三分剉)丹參(三分)白茯苓(三分)當歸(半兩剉微炒)
芎藭(半兩)防風(半兩去蘆頭)牡丹(半兩)桂心(半兩)五味子(半兩)白术(半兩)
細辛(半兩)赤石脂(一兩)羌活(半兩)薏苡仁(半兩)續斷(半兩)
右為末煉蜜和搗五七百杵丸如梧桐子大每服以
粥飲下三十丸日三服
白术散治産後體虛羸弱不思飲食遠視無力起止
不得
白术(一兩)黃耆(一兩剉)五味子(半兩)石斛(去根一兩剉)防風(半兩去蘆頭)
人參(三分去蘆頭)酸棗仁(半兩微炒)牛膝(半兩去苗)木香(半兩)桂心(半兩)
當歸(半兩剉微炒)白茯苓(三分)熟乾地黃(一兩)羚羊角屑(半兩)
附子(二分炮裂去皮臍)甘草(一分炙微赤剉)乾薑(半兩炮裂剉)芎藭(半兩)
右為散每服四錢以水一中盞入棗二枚煎至六分
去滓温服日三服
熟乾地黃丸治産後虛羸及一切飲疾並宜服
熟乾地黃(一兩)當歸(三分剉微炒)防風(半兩去蘆頭)萆薢(一兩剉)
黃耆(一兩剉)續斷(一兩)澤蘭(一兩)芎窮(三分)五味子(三分)白术(三分)
甘草(半兩炙微赤剉)附子(一兩炮裂去皮臍)白薇細辛桂心
人參(去蘆頭各半兩)栢子仁白茯苓(各三分)
右為末煉蜜和搗五七百杵丸如梧桐子大每服以
温酒下三十丸日三服
小澤蘭丸治産後虛羸勞冷身體尫瘦
澤蘭(二兩六銖)當歸甘草(一兩十八銖)芎藭栢子人防風
茯苓(各一兩)白芷蜀椒藁本細辛白术桂心
蕪荑人參食茱萸厚朴(各十八銖)石膏(二兩)
右為末蜜和丸如梧桐子大酒服二十丸日三服稍
加至四十丸無疾者依此方春秋二時常服一劑甚
良有病虛羸黃瘦者服如前一方無茯苓石膏有芍
藥乾薑胡洽十五味無栢子人人參食茱萸除細辛
桂心生用外熬盡令變色為末蜜丸如彈子大内煖
酒中服之千金翼無茯苓食茱萸有乾薑一兩
澤蘭丸治産後勞傷腑臟虛羸不復氣血不調肢體
瘦弱困乏少力面色萎黃心常驚悸多汗嗜卧飲食
不進産後百日内每日服壯氣益血暖下藏進飲食
澤蘭赤石脂牛膝(去苗酒浸切焙)人參黃耆(剉各一兩)
熟乾地黃(焙一兩半)白茯苓(去黑皮)木香附子(炮裂去皮臍)
萆薢續斷桂(去粗皮)芎藭白术乾薑(炮)
當歸(剉炒)甘草(炙各半兩)
右為末煉蜜和更杵五七百下丸如梧桐子大每服
空心食前温粥飲下三十丸日三一方用醋湯亦可
蜀椒丸治産後虛羸月内不快顔色萎黃四肢無力
調補氣血
澤蘭葉(一兩)蕪荑仁(炒黃色)石膏(火煆)蜀椒(去目并合口者炒出汗)
白芷乾薑(炮裂)藁本(去苗)厚朴(去粗皮生薑汁炙)人參白术
細辛(去苗葉)桂(去粗皮)防風(去蘆)當歸(切炒)芎藭栢子仁(炒令黃)
甘草(炙赤各半兩)
右為末煉蜜丸如梧桐子大每服三十丸温酒或米
飲下不拘時候服
四順理中丸治産後血氣俱傷五臟暴虛羸瘦少氣
多汗
甘草人參白术乾薑(各一兩)
右為細末煉蜜丸如梧桐子大空心米飲下三十丸
治産後羸瘦不能食益顔色進飲食方
肉豆䓻桑寄生黃橘皮澤蘭藿香防風
木香芎甘草石斛五味子(各等分)
右為細末每服一錢水一盞煎至九分空心喫
澤蘭丸治産後諸疾愈後體中虛羸無力
澤蘭葉(炒一一兩分)黃耆(剉細一兩半)槀本(去苗土一兩)當歸(剉焙一兩半)
白芷(一兩)防風(去蘆一兩半)芍藥(一兩半)芎藭(一兩)麥門冬(去心焙二兩)
桂(去粗皮三分)栢子仁(一兩)細辛(去苗葉半兩)熟乾地黃(焙一兩一分)
甘草(炙剉一兩)石膏(研如麫一兩三分)五味子(一兩)
右搗研為細末煉蜜丸如梧桐子大空腹酒下二十
丸漸加至三十丸日再服一方無芍藥
黃耆湯治産後體虛力乏四肢羸瘦不思飲食
黃耆熟乾地黃(焙)麥門冬(去心焙各一兩)白术續斷
人參茯神(去木)當歸(剉炒)五味子白芍藥赤石脂
陳橘皮(去白焙)乾薑(炮各半兩)附子(炮裂去皮臍三分)桂(去粗皮三分)
甘草(炙一兩)
右剉如麻豆每服三錢匕水一盞入生薑半分棗三
枚煎至六分去滓温服不拘時
五石丸治産後虛羸寒熱四肢瘦弱不思飲食心神
虛煩夜卧不安
紫石英(一兩半細研水飛過)白石英(一兩半細研水飛過)鍾乳粉(一兩半)
赤石脂(一兩細研)石膏(一兩細研水飛過)五味子(一兩)黃耆(一兩剉)
麥門冬(一兩半去心焙)白茯苓(一兩)白术(一兩)熟乾地黃(一兩半)
甘草(半兩炙微赤剉)人參(去蘆頭)當歸(剉微炒)桂心芎藭(各一兩)
右為末入研了藥都研令勻煉蜜和搗三二百杵丸
如梧桐子大每服以薤白湯下三十丸日三服
熟乾地黃丸治産後虛羸瘦弱食少
熟地黃(一兩)當歸(半兩剉微炒)附子(一兩炮裂去皮臍)黃耆(一兩剉)
白术(半兩)桂心(半兩)人參(三分去蘆頭)赤石脂(一兩)栢子仁(一兩)
麥門冬(一兩半去心焙)白茯苓(三分)五味子(三分)續斷(半兩)芎藭(三分)
肉蓯蓉(三分酒浸一宿刮去粗皮炙令乾)
右為末煉蜜和搗五七百杵丸如梧桐子大每於空
心及晩食前以温酒下三十丸
羚羊角散治産後虛羸乏弱頭目昏悶不思飲食
羚羊角屑(三分)防風(半兩去蘆頭)附子(三分炮裂去皮臍)白术(三分)
人參(三分去蘆頭)石斛(三分去根剉)熟乾地黃(一兩)白茯苓(三分)
陳橘皮(三分酒浸去白瓤炒)芎藭(三分)五味子(三分)甘草(一分炙微赤剉)
桂心(三分)黃耆(一兩剉)
右為散每服四錢以水一中盞入生薑半分棗三枚
煎至六分去滓温服日三服
五石湯治産後虛冷七傷時寒熱體痛乏補腎并百
病
紫石英鍾乳白石英赤石脂石膏茯苓
白术桂心芎藭甘草(各二兩)薤白(六兩)人參(三兩)
當歸(三兩)生薑(八兩)大棗(二十枚)
右五石並為末諸藥各㕮咀以水一斗二升煮取三
升六合去滓分六服若中風加葛根獨活各二兩下
痢加龍骨一兩
麞骨湯治産後虛乏五勞七傷虛損不足臟腑冷熱
不調
麞骨(一具)遠志黃耆芍藥乾薑防風
茯苓(一作茯神)厚朴當歸橘皮甘草獨活
芎藭(各二兩)桂心生薑(各四兩)
右㕮咀以水三斗煮麞骨取二斗去骨内藥煎取五
升去滓分五服
人參散治産後虛羸脾胃乏弱四肢無力全不思飲
食心腹脹滿
人參黃耆草果仁(一方作草豆蔲)厚朴附子(各一兩)
白术當歸白茯苓木香川芎桂心
甘草(各半兩)陳皮良薑訶棃勒皮(各三分)
右㕮咀每服四錢水一盞薑三片棗三枚煎至六分
去滓無時温服一方加白芍藥半兩
黃耆丸療産後喘乏氣羸腹内絞痛自汗出
黃耆人參茯苓甘草白术五味子
芎藭當歸(各六分)澤蘭葉陳皮(各六分)麥門冬
訶子(各二十分)桂心熟乾地黃(各十二分)
右為細末煉蜜丸如梧桐子大空心温酒下三四十
丸日再服
防風丸治産後勞損無子陰中冷溢出子門閉積年
不瘥身體寒冷
防風(一兩半)桔梗(三十銖)人參(一兩)菖蒲半夏丹砂
厚朴乾薑紫苑杜蘅(各十八銖)秦芁白歛
牛膝沙參(各半兩)
右為末白蜜和丸如小豆食後服十五丸日三服不
知增至二十丸有娠止夫不在勿服之服藥後七日
方合陰陽
熟乾地黃湯治産後虛羸短氣不食
熟乾地黃(二兩)人參北五味子石斛白茯苓
白术鹿角膠附子(各一兩)桂心當歸川芎
黃耆澤蘭葉續斷(各三分)
右㕮咀每服四錢薑棗依前煎服
澤蘭補虛丸療婦人虛勞或本來虛寒或産後血脉
虛竭四肢羸弱飲食减少血脉斷絶不通
澤蘭葉(九分)石膏(八分)川芎甘草當歸(各七分)白芷
防風白术藁本川椒厚朴乾薑桂心
細辛(各五分)
右為細末煉蜜丸如梧桐子大酒下二三十丸日再
忌海藻菘菜桃李生葱雀肉
鹿肉湯治産後虛羸勞損補乏
鹿肉(四斤)乾地黃甘草川芎黃耆麥門冬
芍藥茯苓(各三兩)人參當歸生薑(各二兩)
半夏(一升)大棗(二十枚)
右㕮咀先以水二斗五升煮肉取一斗三升去肉内
藥煎取五升去滓分四服日三夜一
羊腎湯治産後虛羸乏力短氣
羊腎(一雙去脂膜)麥門冬羚羊角屑北五味子茯神
桂心續斷黃耆川芎當歸(各半兩)附子(炮)
人參乾薑熟乾地黃(一兩)
右㕮咀先以水二大盞煮腎至一盞去腎入藥五錢
椒二十七粒生薑三片棗三枚煎至五分去滓空心
温服
大補益當歸丸(出千金方)治産後虛羸不足胸中少氣腹中
拘急疼痛或引腰背痛或所下過多血不止虛竭乏
氣晝夜不得眠及崩中面目脱色唇乾口燥亦治男
子傷絶或從高墮下内有所傷臟虛吐血及金瘡傷
犯皮肉
當歸芎藭續斷乾薑阿膠甘草(各四兩)
白术吳茱萸附子白芷(各三兩)乾地黃(十兩)
桂心芍藥(各三兩)
右為末煉蜜丸如梧桐子大酒服二十丸日三夜一
不知加至十丸若有真蒲黃加一升絶妙名大效内
補丸一方加杜仲鹿茸蓯蓉五味子
犀角飲子(出濟生拔粹方)治産後亡津液虛損時自汗出發熱
困倦唇口乾燥(方見木門産後諸瘡類犀角飲子)
柴胡湯治産後虛羸寒熱骨節疼痛四肢無力
柴胡(去苗)附子(炮裂去皮臍)黃耆秦芁(去苗土各一兩)芎藭(三分)
鱉甲(醋炙去裙襴一兩)桂(去粗皮)牡丹皮白茯苓(去黑皮)
知母(焙)當歸(切焙)芍藥(炒)桃仁(去皮尖䨇人炒各三分)
右剉如麻豆每服三錢匕水一盞入生薑五片同煎
至七分去滓温服不拘時
三石湯(出千金方)治産後虛冷七傷時寒熱體痛乏力補腎
并百病
紫石英生薑當歸人參甘草(各二兩)白石英
鍾乳(各二兩半)茯苓乾地黃桂心(各三兩)大棗(十五枚)
半夏(五兩)
右三石末㕮咀諸藥以水一斗一升煮取三升去滓
分四服若中風加葛根四兩
加减吳茱萸湯(出和濟方)治婦人臓氣本虛宿挾風冷胸膈
滿痛腹脇絞刺嘔吐惡心飲食减少身面虛浮惡寒
戰慄或泄不止少氣羸困及因生産臓氣暴虛邪冷
内勝宿疾轉增
吳茱萸(一兩半)苦梗乾薑甘草麥門冬防風
赤茯苓(一作白茯苓)半夏細辛當歸牡丹皮桂心(各半兩)
右為粗末每服四錢水一盞半煎至七分去滓食前
熱服
三分散(出濟生拔粹方)治産後日久虛勞針灸下藥俱不效者
川芎熟地黃當歸芍藥白术茯苓
黃耆(各一兩)柴胡人參(各一兩六錢)黃芩半夏
甘草(各六錢)
右為粗末水煎服清水一大盞煎至半盞去滓温服
日二服
芍藥湯治産後虛羸瘦瘁肌肉不澤氣血不充或寒
或熱
芍藥(一兩)五味子(一兩)芎藭牡丹(去心)元參當歸(切炒)
人參白茯苓(去黑皮)白薇(去苗)甘草(炙各三分一方用各半兩)
麥門冬(去心微炒三分一方用一兩)生乾地黃(焙三分一方用乾地黃二兩)
右粗搗篩每服三錢匕水一盞生薑三片棗二枚擘
同煎至七分去滓温服不拘時日三
續斷湯(出聖惠方)治産後虛羸不思飲食多卧少起
續斷熟乾地黃(焙各一兩)羌活(去蘆頭)五味子當歸(剉炒)
芎藭防風(去蘆)人參黃耆(剉)酸棗仁(微炒各半兩)
白茯苓(去黑皮三分)甘草(一分炙)
右粗搗篩每服四錢匕水一盞入生薑半分棗二枚
擘破煎至六分去滓温服日三服
大補中當歸湯(出千金方)治産後虛損不足腹中拘急或溺
血少腹苦痛或從高墮下傷犯於内兼治金瘡血
多肉傷然男子有證亦宜服之
當歸續斷桂心芎藭乾薑麥門冬(各三兩)
芍藥(四兩)白芷(二兩)甘草(二兩)吳茱萸(一升)乾地黃(六兩)大棗(四十枚)
右㕮咀以酒一斗漬藥一宿明旦以水一斗合煮取
五升去滓分五服日三夜二入黃耆一兩益佳
人參散(出聖惠方)治産後虛羸腑臟氣乏食飲不進宜服
人參(一兩去蘆頭)當歸(半兩剉微炒)五味子黃耆(剉)芎藭
桂心續斷白茯苓(各三分)熟乾地黃(一兩)白术(半兩)
麥門冬(半兩去心)甘草(一分炙微赤剉)
右為散每服四錢以水一中盞入生薑半分棗三枚
煎至六分去滓温服日三服
羊肉當歸湯(出聖惠方)治産後虛羸乏弱無力喘急汗出腹
中㽲痛不可忍
肥羊肉(二斤)當歸白芍藥(各半兩)桂心附子(炮)川芎
黃耆人參龍骨白术(各三分)熟地黃(一兩)
右為粗末先以水五大升煮羊肉取汁二大盞每服
四錢汁一中盞薑三片棗一枚煎至七分去滓温服
日三服
當歸湯治産後虚羸不足臟腑虛冷肢體疼痛時或
血露臍腹刺痛
當歸(切焙兩半)芍藥吳茱萸(湯淘去涎輕炒各二兩)甘草(炙令赤一兩)
麥門冬(去心焙一兩)生乾地黃(焙三兩)白芷(一兩)桂(去粗皮)續斷
芎藭乾薑(炮裂各一兩半)
右粗搗篩每服三錢匕水一盞煎至七分去滓温服
食前日二夜一
羊肉黃耆湯(出千金方)治産後虛羸四肢瘦弱不能飲食
羊肉(五斤)黃耆(一兩半剉)白茯苓(一兩)白芍藥(一兩)當歸(一兩半剉微炒)
續斷五味子萆薢(剉)桂心熟乾地黃(各一兩)
麥門冬(一兩半去心焙)
右為散用水一斗煮羊肉取汁五升每服用肉汁一
中盞藥末四錢棗三枚生薑半分煎至六分去滓温
服日三服
當歸芍藥湯(出千金方)治産後虛損逆害飲食
當歸(一兩剉)芍藥人參桂心生薑乾地黃
甘草(各一兩)大棗(二十枚)
右㕮咀以水七升煮取三升去滓分三服日三
烏豆丸(出聖惠方)療産後羸乏復令肥白方
以大烏豆净拭熬熟如造豆黃法去皮搗為末以
臘月猪脂成煉
右和丸如梧桐子大酒下五十丸日再一月内肥白
也無所忌
羊肉黃耆湯(出聖惠方)治産後虛乏補益
羊肉(三斤)黃耆(三兩)大棗(三十枚)茯苓甘草麥門冬
當歸桂心芍藥乾地黃(各二兩)
右㕮咀以水二斗煮羊肉取汁一斗去肉内諸藥煎
取三升去滓分三服日三一方用生薑煎服
當歸丸治産後血氣不調日漸羸瘦身體肢節煩疼
面無顔色
當歸(切焙)生乾地黃(焙一方用熟)澤蘭(取葉各二兩)防風(去蘆)黃耆(剉)
續斷桂(去粗皮各一兩)人參地骨皮芍藥(各一兩半)
右為末煉蜜為丸如梧桐子大每服二十丸温酒或
米飲下不拘時
地黃湯治産後虛羸寒熱往來補虛湯(方見本門虚熱類)
紫石英湯治産後虛衰寒熱羸瘦
紫石英(别研如粉)鍾乳粉白石英熟乾地黃(焙)
當歸(切炒)半夏(生薑自然汁製各半兩)桂(去粗皮)白茯苓(去黑皮各一兩)
人參甘草(炙各三分)
右粗搗篩每服三錢匕水一盞生薑三片棗一枚煎
七分去滓温服不拘時
黃雌雞湯(出聖惠方)治産後虛羸四肢無力不思飲食
肥黃雌雞(一隻去頭足翅羽及腸洗)當歸(一兩剉微炒)人參(三分去蘆頭)
熟乾地黃(一兩半)桂心(半兩)甘草(一兩炙微赤剉)麥門冬(一兩半去心焙)
芎藭(三分)白芍藥(三分)黃耆(一兩半剉)
右為散先以水七升煮雞取汁三升每服用汁一中
盞入藥四錢煎至六分去滓温服日三服
杏仁湯(出千金方)治産後虛氣
杏仁橘皮白前人參(各三兩)蘇葉半夏(各一升)
桂心(四兩)生薑(十兩)麥門冬(二兩)
右㕮咀以水一斗二升煎取三升半去滓分五服
烏雞湯治産後血氣衰弱日漸虛羸補不足
烏雌雞(一隻去翅羽腸足以水五升煎取汁三升)當歸(切焙炒)人參甘草(炙)
桂(去粗皮)芎藭芍藥(剉)黃耆麥門冬(去心炒各一兩)
右除雞外粗搗篩每服三錢匕煎雞汁一盞生薑三
片棗一枚煎七分去滓温服日三不拘時
三之一湯(出濟生拔粹方)治産後虛勞雖日久而脈盛浮疾
柴胡(八錢)黃芩人參半夏(洗)甘草(炙)熟地黃
川芎芍藥當歸(各三錢)
右為粗末依小柴胡湯煎服如日久虛勞微有寒熱
脉沉而遲宜柴胡四物湯
芍藥湯治産後虛勞骨節疼痛寒熱往來精神恍惚
夢寐驚悸
芍藥牡丹皮元參芎藭乾薑(炮)甘草(炙)
白茯苓(去黑皮)白薇(各二兩)麥門冬(去心焙一兩半)
右粗搗篩每服五錢匕以水二盞煎至一盞去滓放
温服之日三
羊肉湯(出千金方)治産後虛羸困乏喘促自汗腹中絞痛
肥羊肉(三斤去脂)當歸(姚氏用葱白)芎藭(各三兩子母秘錄作豉一升)桂心
甘草(各二兩)芍藥(子母秘錄作葱白)生薑(各四兩)乾地黃(五兩)
右㕮咀以水一斗半先煮肉取七升去肉内餘藥煮
取三升去滓分三服不瘥重作一方加葱白一斤子
母秘錄若胸中微熱加黃芩麥門冬各一兩頭痛加
石膏一兩中風加防風一兩大便不利加大黃一兩
小便難加葵子一兩上氣欬逆加五味子一兩一方
無當歸
羊肉地黃湯(出聖惠方)治産婦七日後宜服補虚羸強氣力
消滯血(方見本門腹痛類)
乳蜜湯(出千金方)治産後七傷虛損少氣不足并腎勞寒冷
補氣
牛乳(七升無則用羊乳)白蜜(一升半)當歸人參獨活(各三兩)
大棗(二十枚)甘草桂心(各三兩)
右㕮咀藥以乳蜜中煮取三升去滓分四服
當歸湯治産後虛勞骨節疼痛頭痛汗不出
當歸人參生薑(各二兩正方用二分)黃耆(三兩)淡豉(五合)
豬腎(一具)粳米(二合)薤白(三合)
右水一斗五升先煮猪腎取六升後下諸藥煎至二
升分為三服
羊肉湯治産後排風補虛散血氣止痛
白羊肉(切一斤)黃耆(剉)防風(去蘆剉)桂(去皮剉)當歸(切焙)
芎藭(各半兩剉)大棗(擘破七枚)生薑(切三分)
右先以水五升煮羊肉取三升澄去脂後内諸藥煎
取一升半去滓食前分温四服如人行三五里再服
養氣活血丸(出楊氏家藏方)治産後諸虛不足勞傷血氣真元
内弱四肢倦乏肌肉消瘦及脾元虛損不入飲食或
吐痢自汗或寒熱往來
大艾葉(炒焦取細末五兩)乾薑(炮取細末二兩半灰已上用好醋二升半無好酒)
(二升生薑自然汁一升將前薑艾末同調勻於銀器内慢火熬成膏)附子(炮去皮臍二兩)
白芍藥白术椒紅當歸(洗焙)紫巴戟(去心糯米炒)
人參(去蘆頭)川芎五味子(八味各二兩)
右件為細末入前膏子並炒熟白麫二兩半同和為
劑入杵臼内搗千下丸成如梧桐子大每服五十丸
温酒或米飲下食前
内補芎藭湯(出千金方)治婦人産後虛羸及崩傷過多虛渴
腹中絞痛
芎藭(四兩)乾地黃(四兩)芍藥(五兩)桂心(二兩)甘草(三兩)乾薑(三兩)
大棗(四十枚)
右㕮咀以水一斗二升煮取三升去滓分三服日三
不瘥復作至三劑若有寒苦癥瘕附子三兩旋加治
婦人虚羸少氣傷絶腹中拘痛及崩傷虛竭面目無
色及唾血甚良
進食散(出大全良方)治脾胃虛寒不思飲食及久病人脾胃
虛全不入食者只兩服能食
青皮陳皮粉草良薑桂心(各一兩)川烏(炮去皮尖)
草豆䓻仁(各三箇)訶子(五箇)
右為細末每服一錢水一盞薑三片煎至七分温服
此方既有川烏治血風攻脾不食豈無驗
人參湯(出便産須知方)療産後多虛羸弱若大汗利皆至於死
此重虛故也所以苦中風謬誤昏悶不省人事
人參茯苓羌活桂心大棗遠志(各十分)
竹瀝(一升)
右用水六升煮取三升下竹瀝更煎取二升温分三
服
增損柴胡湯(出濟生拔粹方)治産後虚羸發寒熱飲食少腹脹
北柴胡人參甘草半夏陳皮川芎
白芍藥
右各等分㕮咀每服三錢水一大盞薑五片棗二枚
煎七分去滓食後温服日二服如産後風氣在表
面目四肢浮宜局方中七聖丸白湯下之以利為度
如浮腫添喘𠻳加木香㯽榔倍之謂氣多也如
浮腫加頭痛昏冐加羌活川芎謂風多也如只浮
腫依七聖丸本方服之
芍藥湯療産後虛乏不思飲食四肢皆倦心腹陣痛
補虛治氣
人參芍藥桂心甘草生薑(各一兩)當歸(一兩半)
生地黃(二兩)
右㕮咀每服三錢水二盞棗二枚煎至一盞去滓温
服日三服
人參湯治産後虛羸困乏肌肉不生血脉不榮
人參芎藭黃耆(剉)甘草(炙令黃各二兩)桂(去粗皮一兩)
生乾地黃(焙用二兩)乾薑(炮裂半兩)
右粗搗篩每服三錢匕用煮羊肉汁一盞煎七分去
滓温服不拘時
氣補湯(出肘後方)治産後大虛勞
黃雄雞(一隻)赤小豆(五升大豆亦得)乾地黃(一兩)甘草桂心
黃芩芍藥(各二兩)
右以水二斗煮雞豆一斗去滓内藥煎取四升分為
四服
風濕湯治婦人産後血氣虛損傷風寒濕口急項強
腰脚疼痺
烏頭(炮去皮一兩)當歸芍藥麻黃(去節)甘草(炒)白术(各半兩)
右㕮咀每服三錢水一盞半生薑四片煎至七分去
滓温服不拘時
黃雌雞湯
黃雌雞(一隻去頭足翅羽腸肚細切)當歸白术熟地黃
桂心黃耆(各半兩)
右㕮咀以水七升煮雞至三升每服藥四錢以雞汁
一盞煎至六分去滓温服日三服
内補當歸建中湯(出三因方)治産後虛羸不足腹中㽲痛不
止吸吸少氣或若小腹拘急痛引腰背不能飲食産
後一月内得服四五劑為善令人力壯及治婦人一
切血氣虛損時自汗出
當歸(四兩)芍藥(五兩)甘草(二兩)生薑(六兩)桂心(三兩)大棗(十八枚)
右㕮咀以水一斗煮取三升去滓分服一日令盡若
大虛内飴糖六兩作湯成内之於火上飴消若無生
薑則以乾薑三兩代之若其人去血過多崩傷内竭
不止加地黃六兩阿膠二兩合八種作湯或去滓内
阿膠若無當歸以芎藭代之
甘草丸治産後虛損主補虛去血止痛
甘草(炙五兩)當歸乾薑人參白术(各二兩)
右搗篩蜜丸如彈子磨内一升酒中作一服日三
治産後虛羸盜汗時嗇嗇惡寒
以吳茱萸三兩以清酒三升漬一宿煮如蟻鼻沸
减得二升許中分之頓服一升日再間日再作服
亦治産後腹中疼痛
羊肉方治産後大虛羸瘦無力腹肚痛冷氣不調又
腦中風汗自出
以白羊肉一斤如常法調和腌&KR2512;食之
當歸湯治婦人寒疝虛勞不足若産後腹中絞痛並
治之(方見本門腹痛類)
豬膏煎(出千金方)治産後體虛寒熱自汗出者
豬膏生薑汁白蜜(各一升)清酒(五合)
右當炭火上熬令調和五上五下膏成隨意酒服方寸匕
地黃羊脂煎(出千金方)療産後諸病羸瘦欲肥白
生地黃(一升)生薑汁(五升)羊脂(二斤)白蜜(五升)
右先煎地黃汁令餘五升下羊脂煎减半次下薑次
下蜜便以銅器盛著湯中煎令如飴狀空肚酒一升
取煎如雞子大投酒中飲日三良
療産後虛羸困乏
黃雌雞(一隻去毛背上破)生百合(煨三枚)白粳米(半升)
右依常法着五味調和縫雞背合味汁煮熟開腹取
百合并相和汁作羹食之肉亦食令盡略卧佳
當歸散(出神效方)治婦人産後虛弱和血通經
當歸(一兩焙)芍藥(二兩)香附子(三兩炒)
右為細末每服一二錢米飲湯調下服之無時
枳實散(出肘後方)治産後虛損煩亂不得眠
枳實芍藥(等分炙)
右為末服方寸匕日三服之
二聖散治産後虛羸汗不止煩倦少力
麻黃根(二兩)故敗扇(燒取灰秤半兩)
右為散每服二錢匕煎人參湯調不拘時
羊腎方(出肘後方)
豬腎(一具)羊腎(一具)
右以葱豉作臛食如常
治産後虛勞骨節疼痛汗出不止(出本草)
取豬腎造稀臛以葱䜴米如法食之
治婦人産後虛損
以蟶食之
普濟方卷三百五十二
