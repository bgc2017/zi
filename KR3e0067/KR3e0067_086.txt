普濟方卷八十七明周王朱橚撰
諸風門
總論
風為天地浩蕩之氣正順則能長養萬物偏邪則能傷
害品類人或中之鮮有不致斃者是以聖人推為百病
長原夫風與氣一也塞乎天地之間則隂陽不同在乎
人身之中則吹呵有别隂為風故風無形而有其勢陽
為氣故氣有質而無其威吹則冷而勁為風呵則温而
和為氣是以四時之内八風二十四氣者以候隂陽消
長之機也大塊噫而為風山澤蒸而為氣風勁則氣清
氣濃則風息在人亦然人生天地之中負隂抱陽稟冲
氣以為和上古之人其知道者法於隂陽和於術數飲
食有常節起居有常度不妄作勞故精氣内安形神外
全病安從來今時之人以酒為漿以妄為常醉以入房
以慾竭其精神以耗散其真不知持滿不知御神務快
其心逆於生藥致隂陽不調腑臟氣偏榮衞失度氣血
錯亂經脉空虛腠理不密外邪因得以傷之邪風之中
人也其狀奄忽盖氣性緊暴善行數變其中人也卒其
眩人也暈激人涎浮昏人神志千金方論有七十二種
究其大法則以五風為首五風者謂肝心脾肺腎五臟
之中也其言生死各亦不同肝風之狀踞坐不得低頭
青色圍繞目額者可治宜於肝腧灸之若上喘目直視
唇口俱青或面目大青黑一黃一白者死心風之狀汗
自出偃仰不可轉側唇色正赤語言狂妄者生宜於心
腧灸之若唇面青黃黑赤色不定眼瞤動不休或面目
時時悚動者心絶也五日而死脾風之狀踞而腹滿不
嗜食一身通黃四肢不收口吐醎沫者常可治之宜灸
脾腧若手足俱青木賊土敗必死矣肺風之狀偃卧腦
滿喘而不休冐昧汗出鼻不聞香臭不得卧目鼻下至
口色白者可治宜於肺腧灸之若失血及妄言色黃者
不治七八日而死腎風之狀踞而腰脚痛重視脇肋邊
未有黃點者可治宜於腎腧灸之若齒黃面如土色者
死至於六腑本無中風唯胃有者以胃為水穀之海變
化五味以資五臟虛則風邪亦得以中之胃風之狀額
上多汗飲食不下隔塞不通腹滿去衣則腹脹張口肩
息心下澹澹食寒則泄孫真人云新食竟取風為胃風
瘧論亦然五臟中風其脉皆浮但兼以本脉而見於本
部與人迎相應也假令肝中風則左手關部與人迎脉
並浮而弦者也餘皆倣此大抵肥人多易中風以其肌
膚軟脆風邪易中入之則深龐老故云人肥則風氣不
得外泄即為熱中而目黃人瘦則風氣外泄即為寒中
而泣出蓋可知矣得此疾者胗其脉遲浮者吉急疾大
數者凶大閉澀為順下利為逆口目俱閉者易治口目
俱開者難治骨熱多煩者損其煩熱藥臟寒不利者損
其冷劑治之當隨病之淺深慎無執着諸方論中所謂
左癱右瘓者由邪氣中人邪氣反緩正氣反急正氣引
邪喎僻不遂風賦有云氣虛則瘓無左右血澀而癱中
兩邊以此而知氣血俱虛則癱瘓兩證俱有若氣順血
澀則為癱風癱風者筋脉拘急攣拳也若血順氣虛則
為瘓風瘓風者嚲軟擡動不能也不必左為癱而右為
瘓瘓風不可全用風藥當以理氣藥兼而用之癱風則
當以益血補筋去風藥治之則萬舉萬全矣予歷觀古
方治諸風不問病之輕重表裏淺深皆以小續命湯加
减用之此良法也但小續命湯内無通氣藥不可獨用
若能以通氣湯散兼而服之必成其功矣宋氏云治風
之法當以暖散中通氣為先通則痰氣不薰蒸風亦自
得以攄散誠哉是言也小續命湯通治諸風惟偏枯則
不可多用蓋偏枯者其人血不榮於一邊小續命湯復
發汗亡血故也偏枯者半身不遂肌肉枯瘦骨間疼痛
神智如常治之宜養血大八風湯續斷湯風痱者身無
痛處但四肢緩縱神智昏亂不甚語言微有知則可治
以其風散涎注關節氣不能行故四肢不遂也治之先
進太乙神精丹三粒次以西州續命湯風癔者奄不知
人咽中噫噫然有聲以其邪中心肺涎潮鼻塞心肺間
閇故不能言宜用小續命湯獨活湯風柔者以風熱入
於肝臟使諸筋攣急屈不可伸經曰寒則攣急熱則弛
張風顫者以風入肝臟經絡之氣不守正位故使頭招
搖而手足顫掉也風瘖者以風冷之氣客於中滯而不
能發故使口噤而不能言也風痺者由風寒濕三氣襲
於經絡舍於血脉留於榮衞故使身頑肉厚不知痛癢
其證則有筋骨血肉氣之五痺以屬五臟諸痺始得之
在外速治之無不愈者及其邪氣深入各傳於臟無不
危殆故曰風中脉則口眼喎斜中腑則肢體廢風入臟
則性命危矣又有中風之病卒暴昏昏涎浮脑中上下
相引聲如引鋸皆由飲食過度嗜慾無節停留胃中使
氣脉關隔不得運行榮衞失度臟腑怯弱風邪暴客相
搏成涎雖投治風藥永不得下蓋涎浮上部填塞心胷
諸風閉塞急當吐之使快為度然後急進續命湯近世
方書多云中風不可吐久後令人壞一臂蓋藥中多用
水銀粉大損脾胃脾胃既損四肢不舉理之必然殊不
知古人治法其高者因而越之病在胷上為高越之為
吐也如硃砂丸止是吐脑上積涎於脾胃何損用之必
效若俱無涎亦慎與吐恐脾胃俱虛嘔血而死不可不
知世有氣中方書無載考其至理皆由喜怒不節氣血
暴傷蓋暴怒傷隂暴喜傷陽怒則氣逆喜則氣緩氣血
失常亂於胷中壅於經絡滯則泣漸漸無力昏困欲倒
治之當順氣理血不可妄投風藥至如新沐中風名曰
首風飲酒中風名曰漏風又曰酒風入房中風名曰内
風又曰勞風各有治法夫風之為病有瘙癢者有癮疹者
有疼痛者有瘡傷者有聾瞽者有歷節者有顛厥者有
狂妄者千狀萬化莫不由五臟而生矣大抵人之有
生以元氣為根榮衞為本根氣強壯榮衞和平腠理緻
密外邪客氣焉能為害或因喜怒或因憂思或因驚恐
或飲食不節或勞役過傷遂致真氣先虛榮衞失度腠
理空疎邪氣乘虛而入及其感也為半身不遂肌肉疼
痛為痰涎壅塞口眼喎斜偏廢不仁神智昏亂為舌強
不語頑痺不知精神恍惚驚惕恐怖或自汗惡風筋脉
攣急變證多端治療之法當推其所自若内因七情而
得之者法當調氣不當治風外因六淫而得之者亦先
當調氣然後依所感六氣隨證治之此良法也但髮直
吐沫搖頭上攛面赤如粧或頭面青黑汗綴如珠眼閉
口開聲如鼾睡遺尿不知人者皆不可治風者百病
之始善行而數變行者動也風本為熱熱勝則風動宜
以静勝其躁養血是也治須少汗亦宜少下多汗則虛
其衞多下則損其榮治其在經雖有汗下之戒而有中
藏中府之分中府者宜汗之中藏者宜下之此雖合汗
下亦不可過也汗多則亡陽下多則亡隂亡陽則損其氣
亡隂則損其形初所謂表裏不和須汗下之表裏已和
是宜治之在經也其中府者面顯五色有表證而脉浮
惡風惡寒拘急不仁或中身之後或中身之前或中身之
側皆曰中府也其治多治中中藏者唇吻不收舌不轉
而失音鼻不聞香臭耳聾而眼瞀大小便秘結皆曰中
藏也中藏之病難治也六府不和留結為癰五藏不和
九竅不通患此乃在經也初證旣定宜以大藥養之當
順時令而調隂陽安臟腑而調榮衞少有不愈者也風
中府者當以加减續命湯隨證發其表如兼中藏則大
便多秘澁宜以三化湯通其滯初證已定别無他變以
大藥和治之大扺中府者多著四肢中藏者多滯九竅
雖有中府者多兼中藏之證至於舌強音失服大藥能
自愈也有中風濕者夏月多有之其證身重如山不能
轉側宜除風勝濕去熱之藥切不可針灸治之氣
血痰水受病於内者也風寒暑濕致寇於外者也人之
一身血氣旣虛隂陽不守飲食居處嗜慾無節衝風卧
地調護不加於是經絡空疎腠理開徹風邪乘其虛而
入之挾熱則痿墮緩遲挾寒則急痛拘攣自其邪氣之
入人也邪氣反緩正氣反急正氣引邪為喎僻為竄視
為掣縱為搐搦為癱瘓為反張在於陽則皮膚緩在於
陰則為腹裏急緩則四肢不能收急則一身不能仰皆
隨其邪氣所至表裏淺深而有證也種類雖多大要有
四血氣偏虛身不遂肌肉枯瘦骨間疼痛謂之偏枯神
智不亂身體無痛四肢不舉一臂不隨謂之風痱(能言則可)
(治)忽然迷仆舌強不語喉中窒塞噫噫有聲謂之風癔
(身有汗則生)風寒濕三氣合而為痺其人肉厚身頑不知痛
癢風多則走注寒多則疼痛濕多則重着在筋則筋屈
而不伸在脉則血凝而不流在骨則不仁在肉則癃重夫
是之謂風痺傷風一證發熱煩燥頭疼面光惡風自汗
蓋風能散氣故有寒也風家脉浮者病在表脉實者病
在裏脉虛者病在臟脉促者病在上浮則發散實則疎
導虛則温之脉促於上而病人壯威胷喉澎湃者瓜蒂
散少少吐之俗謂熱則生風大綱然爾多有胃虛氣虛
血虛虛極而生風者若諸虛證候天雄附子官桂川烏
又必不可闕治法大要盡以消痰順氣為先順氣用南
木香蘇合香圓輩消痰用南星半夏細辛殭蠶輩如石
綠鐵𦦨水銀輕粉鉛霜朴硝等劑謹勿妄施寒毒入胃
則血脉凝澁眞氣消鑠不旋踵為廢人治風良劑小續
命湯為主排風湯次之然此二藥主風不主氣須以人參
順氣散烏藥順氣散佐助其間氣一流行則風亦疎散
矣至若口開手散瀉血遺尿眼合不開汗出不流吐沬
氣粗聲如鼾睡面緋面黑髮直頭摇手足口鼻青冷口
噤而脉急數皆為不治之證若中於肝者人迎與左關
上脉浮而弦面目多青惡風自汗左脇偏痛中於心者人
迎與左寸口脉洪而浮面舌俱赤翕翕發熱瘖不能言
中於脾者人迎與右關上脉浮微而遲四肢怠惰皮肉
瞤動身體通黃中於肺者人迎與右寸口脉浮濇而短
面浮色白口燥多喘中於腎者人迎與左尺脉浮而滑
面甘色黑腰脊痛引小腹隠曲不利中於胃者兩關並
浮而大額上多汗膈塞不通食寒則泄凡此風證或挾
寒則脉滯浮遲挾濕則脉浮滯濇二證俱有則從偏勝
者治之若因七情六淫而得之者當先調氣而後治風
邪倉卒之際救此急證宜先以皂角細辛搐入鼻内通
其關竅次以蘇合香丸搽牙連進以生薑自然汁并三
生飲候其甦醒然後次第進順氣排風續命之類張仲
景曰欲療諸病當先以湯蕩滌五藏六府開通諸脉治
道隂陽破散邪氣潤澤枯朽悦人皮膚益人氣血水能
淨萬物故用湯也若四肢病久風冷發動次當用散逐
邪風氣濕痺表裏移走居無常處者散當平之次當用
丸丸藥者能逐風冷破積聚消諸堅癖進飲食和榮衛
能參合而行之者可謂上工故曰醫者意也又曰不須
汗而強汗之者出其津液枯竭而死須汗而不與汗之
者使諸毛孔閉塞令人悶絶而死又不須下而強下之
者令人開腸洞泄不禁而死須下而不與下之者使人心
内懊憹脹滿煩亂浮腫而死人不須灸而強灸之者令
人火邪入腹干錯五藏重加其煩而死須灸而不與炙
之者令人冷結重凝久而彌固氣上衝心無地消散病
篤而死風者百病之長善行而數變位列東方甲也
時春升也人甲膽乙肝是也四氣調神論云春二月此
發凍發皮毛發腠理三冬陳積惡氣是明發汗宜陽氣升
天地俱生萬物以榮生而勿殺予而勿奪賞而勿罰春氣
之應養生之道也或曰此論春時之令生養之道人病八
風所害難入此說荅曰素問之道皆謂人養生失宜而
作病也至真大要論四反治為證當通用順月令升發
以滋陽道而反補之為之治至(自古立方治風之藥皆辛温温補東方之氣辛)
(補風之散辛温氣味皆大補甲膽乙肝足可因以明其通因通用及於發散之理非便下也)經云風
從上受之惟宜宣發以去之針刺論云夫邪氣之客於
形也必先舍於皮毛留而不去入舍於經脉内連五臟
散於脾胃隂陽俱感五臟乃傷此邪之從皮毛而入極
於五臟之次也如此則治其經焉凡治諸病先别隂陽
故經云陽盛隂虛下之則愈汗之則死仲景云發表攻
裏本自不同夫八正之氣風其至以時乃生萬物者也
切避其寒暑有和風有大暑風有凉風有寒折木風衝
後八風人中則病謂之虛風冬天大寒之風中人則暴
死治之大要先針刺皮毛經絡以出其血無令邪氣得
入於經脉百病皆然俱出皮毛間血絡也若冬月閉密
陽氣不令妄泄至春氣升旺之時故膽風得用事矣此
由脾胃榮氣上行者是也故曰清陽為天清氣出上竅
(耳目口鼻舌喉也)清陽發腠理(津液上行於皮毛養血脉七神所依元氣因流者也)清氣
實四肢(清陽之氣護衛皮毛邪不得犯充塞天地在人則安皮毛可開闔者也)明春升肝
膽之上衝於天即謂之穀氣一體不須兩認胃之穀氣
大矣哉滋養天真元氣此即七神主萬化者也又云榮
氣常與衛風相合隨此即春風肝膽之氣故風不可折
也治法正則周身元氣不差忒矣豈可便以大苦寒之
劑妄下之及龍麝硃砂牛黃諸鎮墜之藥瀉之惟其不
知而妄用以致傷生是失内經之旨故也
中風(附論)
夫風天地山川之氣也所發遠近有二焉一者天地八
方五行四時之氣為近風春秋冬夏各依其所時從東
西南北天涯地際八卦之鄉來者為遠風温涼寒暑從
微至盛各隨其孟仲季以順十二月周一歲也温涼寒
暑之氣是風也動則靡靡然静則含含爾是天地之風
經曰邪風者非是時行乘節之風亦非山川鼓振之風
是人間庭巷門戶窗牖之逕氣爾天無風之日其恒有
逕氣人長居其間日月積久乃能虛人膚肉入人百脉
流注五藏六府則致生病焉凡四時風者春九十日名
曰清風傷人為肝風夏九十日名曰陽風傷人為心風
秋九十日名曰涼風傷人為肺風冬九十日名曰寒風
傷人為腎風其分布八方亦異名也太一神之隨其節
居其鄉各至四十五日風雲皆應之東北方艮之氣立
春王名為條風一名為凶風王四十五日東方震之氣
也春分王名為明庶風一名嬰兒王四十五日東南方
巽之氣立夏王名為清明風一名弱風王四十五日南
方離之氣夏至王名為景風一名大弱風王二十七日
合仲夏也仲夏中央之氣戊已王十八日合夏至都四
十五日王皆同在此仲夏者非孟仲之仲是天地之仲
正中五行之所會四季之所同其一節而火土二氣王
之分夏數為二位故為仲夏也西南方坤之氣立秋王
名為涼風一名謀風王四十五日西方兑之風秋分王
名為閶闔風一名剛風王四十五日西北方乾之氣也
立冬王名為不周風一名折風王四十五日北方坎之
氣冬至王名為廣莫風一名大剛王四十五日由此四
風之變而生八風八風者八方之風也若從其鄉來者
主長養萬物則人少病若不從其鄉來而從所勝來者
為賊邪害於萬物則人多病是故聖人云避風如避矢
然風之傷人或為熱中或為寒中或為厲風或為偏枯或
為癱瘓或角弓反張風善行而數變其病各異其名不
同也中風者凡風之傷人或為寒中或為熱中或為
厲風或為偏枯或為賊風故以春甲乙傷於風者為肝
風以夏丙丁傷於風者為心風以四季戊巳傷於風者
為脾風以秋庚辛傷於風者為肺風以冬壬癸傷於風者
名為腎風風中五藏六府之腧亦為藏府之風各入其
門戶所中則為偏風風氣循風府而上則為腦風風入
則為目風眼寒飲酒中風則為漏風入房汗出則為内
風新沐中風則為首風久風入中則為腸中風外在腠
理則為泄風故曰風者百病之長也至其變化乃為他
病無常方焉是知風者善行而數變者在人肌膚中内
不得泄外不得散因人動静乃變其性有風遇寒則飲
不下遇熱則肌肉消而寒熱有風遇陽勝則不得汗遇
隂勝則汗自出肥人有風肌肉厚則難泄喜為熱中目
黃瘦人有風肌肉薄則常外汗身中寒目淚出有風遇
於虛腠理開則外出凄淒然如寒狀覺身中有水淋狀
時如竹管吹處此是其證也有風遇於實腠理開則内
狀令人熱悶是其證也肝中風者人迎并左關上脉
浮而弦在天為風在地為木在人藏為肝肝虛喜中風
為類相從故脉應在左關肝風之狀多汗惡風色微蒼
頭目瞤左脇偏痛嗜甘如阻婦狀筋急攣痺不伸診在
目其色青心中風者人迎與左寸口脉洪而浮在天為
熱在地為火在人藏為心心虛因重邪風乃子母相因
故脉應在左寸口心風之狀多汗惡風色微赤翕翕發
熱瘖不能言不欲食食則嘔診在舌其色焦赤脾中風
者人迎與右關上脉浮而微遲在天為濕在地為土在
人藏為脾脾虛因中風邪為勝尅故脉應在左關上脾
風之狀多汗惡風面黃四肢怠惰皮肉瞤動發熱短氣
不欲飲食嗜卧如醉人診在唇其色黃肺中風者人迎
與右寸口脉浮濇而短在天為燥在地為金在人藏為
肺肺虛因中邪風為乘尅故脉應在右手寸口肺風之
狀多汗惡風色皓然白口燥而喘逆氣肩息身重背痛
面脹腫晝瘥暮甚診在鼻其色白腎中風者人迎與左
尺脉中浮而滑在天為寒在地為水在人藏為腎腎虛
因中邪風為子母相感故脉應在左尺中腎風之狀多
汗惡風色如炲面龐然浮腫腰脊痛引小腹隠曲不利
昏寢汗愈多志意惶惑診在耳其色黑胃中風者人以
胃為藏海納五味以滋養五藏虛而中邪風故其狀額
多汗飲食不下膈塞不通腹善滿失衣則䐜脹口肩息
心下淡淡食寒則泄大腸中風者卧而腸鳴不止灸大
腸腧百壯可服續命湯賊風邪氣所中則傷於陽外先
受之客於皮膚内傳入於經脉經脉滿則入於絡脉絡
脉滿則輸於大經中或病歸於六府則為熱不時卧止
為啼哭其脉堅大為實實者外堅中滿不可按之按
之則痛也經絡諸脉傍支去者皆為經脉也凡中風
脉無不大者非熱也暴風脉也中風有冷熱陽病則熱
隂病則冷冷則用温風藥熱則用涼風藥不可一槩用
也凡中風皆不可吐出涎人骨節中皆有涎所以轉動
滑利中風則涎上潮咽喉中滚響以藥壓下涎再歸骨
節可也不可吐出若吐出涎時間快意不久枯了手足
不可不戒小兒驚風亦不可吐出涎其患與大人同方
其發搐搦之時不可捉住手足捉住則涎不歸手足當
不隨但寬抱之可也凡中風涎潮於心卒然中倒當時
扶入煖室中扶策正坐用好醋炭燻之醋氣衝入口鼻
間良久其涎聚於心者自可收歸輕者即甦重者亦省
人事惟不可喫一滴湯水入喉如喫湯水則其涎永繫
於心終不能去必成廢人不可不知凡中氣口開手
撒眼閉遺尿聲如鼾睡髮直吐沫摇頭上攛面赤如粧
或頭面青黑汗出如珠循衣摸床神昏不語皆死證也
盖口開者心氣絶也遺尿者腎氣絶也手撒者脾氣絶
也眼閉者肝氣絶也鼻鼾者肺氣絶也中風口噤脉
遲浮者吉急實大數者凶凡中風浮緩為癱瘓浮滑為
風痰浮實為風實浮細為風虛不浮不沉大小有力息
數調勻者可治虛細獨大獨小獨遲者不可治口開者
心氣閉絶也遺尿者腎氣閉絶也手撒者脾氣閉絶眼
合者肝氣閉絶鼻鼾者肺氣閉絶備此五證尤不可治
五證中纔見一證猶當審餘證以救療蓋以初中風則
眼合者多痰上則鼻鼾者亦多惟遺尿口開俱見為惡
心為五藏主君腎為一身根本誠不可閉絶也
方
八瓊丹(出聖濟總錄)治五藏中風偏風賊風偏枯手足不
隨
硫黃水銀(二味同結作沙子)曾青丹砂雄黃白
石英紫石英鉛丹玄精石胡粉(各一兩)硝
石(二兩)
以上十一味各細研入磁合盛合上留一眼子外用
六一泥固濟畢候乾以文火養一復時後閉合眼子
用大火燒令通赤去火放冷取去以紙裹藥地内埋
三日去火毒取去研令極細入後藥
龍腦麝香牛黃天竺黃(并細研)琥珀虎骨
(酥炙)甘草(炙)烏蛇(酒浸三日去皮骨炙)天南星(炮)天麻白附
子(炮)麻黃(去根節)乾蠍(炒)桂(去粗皮)木香附子(炮裂去皮)
檳榔(剉)獨活(去蘆頭)細辛(去苖葉)阿膠(打碎炒燥各一兩)白
术白殭蠶(炒)犀角(鎊)羚羊角(鎊)芎藭蟬蛻(去土)
膩粉(研各半兩)
右除前煆研外餘搗研為末再同研勻煉蜜和擣一
二千下丸如小彈子大每服一丸細嚼以豆淋酒下
輕病只温酒嚼下
靈寳丹(出聖濟總錄)治諸中風凡人生自幼稚至於老耄
率多因風而致疾或吃食傷飽或不食失飢或渴而
失飲或飲而過量或因五味之傷或冐熱衝風或大
寒近火或暴露寒濕或刺損肌膚撲傷肢體或失節
宣或多嗜慾緣此風趨諸竅或留一偏遂使手足不
隨言語蹇澁或痛連骨髓或痺襲皮膚瘙癢如蟲行
&KR0857;痺如鐵石或多痰好睡或健忘多嗔血脉不行面
色乾瘦久在牀枕起便須人語澁面浮精神困耗皆
其證也若積歲不愈肢節不能運動者但如法服十
數粒即效亦有中風絶斃者但心頭未冷取藥五粒
以醋調摩臍中一千餘遍但從臍四面漸煖待眼開
後以熱醋研下十丸入口即活凡病不問輕重年月
深淺先以紅雪通中散三錢茶調下湏臾更以熱茶
投令宣瀉一兩行便依法煎薑豆湯下三粒當以他
人熱手更摩所患處湏臾熱徹當覺肉内有物如火
至病所一二百日内及一年内風疾不能下牀者一
服三粒十服後便可行步如患至重者每利一度後
隔日服五粒又住三五日即更利不過三十粒平復
如故若打撲損多年每遇天隂疼痛舉動不能者可
五七服服此藥多者疾去後藥力常在具方如後
丹砂(一兩半研如皂子大絹袋盛以&KR1593;麥下汁煑三復時取出研如粉)硫黃(一兩碎如)
(皂子大絹袋盛以無灰酒煑三伏取出研如粉)自然銅(一兩先搗碎更研如粉)雄
黃(一兩碎如皂子大絹袋盛以米醋煑三復時取出研如粉)
右四味用有盖缾子先以金箔三片鋪缾底上便入
硫黃又以兩片蓋之次入雄黃又以金箔兩片蓋之
次入丹砂又以金箔兩片蓋之次入自然銅又以金
箔三片蓋之以缾蓋合却不用固濟於灰池内坐缾
子令穏以火養三日三夜第一日用熟炭火半斤圍
缾子去缾子三寸第二日用熟炭火十兩去缾子二
寸半第三日用炭一斤去缾子二寸以火盡為度候
冷取藥出以紙三重裹藥於淨濕土中培至來旦取
出更研令細
磁石(煆醋淬一七遍搗研如粉)陽起石(研如粉)理石(研如粉)紫石英
(研如粉)
右四味各三分用有蓋磁缾子先入磁石陽起石次
入理石次入紫石英其所入金箔一依前法以蓋合
之不用固濟用火養三日三夜第一日用熟火一斤
去缾子三寸第二日用炭三斤去缾子二寸半第三
日用炭半秤去缾子二寸一日至夜任火自消候冷
取出藥用紙裹入濕土中培至來旦取出更研令細
牛黃龍腦麝香腽肭臍(酒刷炙)龍齒虎頸
骨(酒塗炙令黃)
右六味各一兩搗羅為末更研如粉
石鍾乳(十兩以絹袋盛先以長流水煮半日後棄水别用水五斗煎取一斗留煮後草藥外)
(更留鍾乳水三合磨生犀角三分)苦參遠志(去心)巴戟天(去心)烏蛇
(酒浸去皮骨炙)仙靈脾天麻(各一兩一分)
右七味搗羅為末以前鍾乳水一斗煎至七升用生
絹濾去滓澄清
木香肉豆䓻(去殼)鹿茸(去毛塗酥炙)桂(去皮炙一兩半)延胡索
梧桐淚(各三分)
右六味搗為末以前鍾乳汁七升煎至四升以生絹
濾去滓澄清
半夏(湯洗七遍去滑)當歸(切焙各一兩)
右二味搗羅為末以前鍾乳汁四升煎至三升以生
絹濾去滓澄清
芒硝(一兩細研)生地黃汁(一升)無灰酒(一升)童子小便(一升)皂
子仁(一兩半搗羅為末)
右以地黃汁等通前三升計六升貯鍋中於静室内
以文火養至一升下金石藥末在内以柳棍木攪勿
令住手稀稠得所去火然後入牛黃等六味攪令極
勻即下皂子仁末及磨下犀角水以綿濾過入在藥
内研於鉢内以乳椎磨三五千轉此藥黏如膠須用
力研之研訖分為三分内一分入上件芒硝則更令
勻並丸如梧桐子大此藥三名一名歸命丹一名返
魂丹入芒硝者名破棺丹如有中一切風牙關緊急
及尸厥暴亡者以熱醋研三兩丸灌在口中下得咽
喉中即活如要常服空心温酒下二丸
七寳膏(出聖濟總錄)治中風涎潮言語蹇澁精神恍惚煩
悶内熱氣在下使大腸袐澁氣熱乘虚上衝則神志
昏昧宜順三焦化痰
牛黃麝香龍腦丹砂雄黃(各一分同研)天竺
黃白殭蠶(炒)白花蛇(酒浸去皮骨炙)白附子(炮)天麻(各半)
(兩)蠍稍(炒一分)天南星(酒浸一宿切作片子焙半兩)膩粉眞珠
末(各研一分)蛇黃(煆醋淬)自然銅(煆醋淬七遍)鐵粉(研)銀礦(煆)
乳香(研)蘆薈(研)犀角(鎊)鉛白霜(研各一分)龍膽桑螵
蛸(炙)芎藭人參胡黃連原蠶蛾(炒各半兩)
右為末煉蜜為丸如皂子大每服一丸薄荷湯化下
食後臨卧服卒病不拘時服
吳秦艽散(出千金方)治風注入肢體百脉身腫角弓反張
手足酸痛皮膚習習身體盡痛眉毛墮落耳聾驚悸
心滿短氣魂志不定隂下濕癢大便有血小便亦黃
五勞七傷萬病皆治
秦艽蜀椒人參茯苓牡蠣細辛括
蔞根麻黃(各十八銖)乾薑附子白术桔梗
桂心獨活當歸(各一兩)黃芩柴胡牛膝
天雄石南杜仲莽草烏頭(各半兩)甘草
芎藭防風(各一兩半)
右為治下篩盛以葦袋食前温酒一升服方寸匕日
三服急行七百步更飲酒一升忌如常法
至聖太乙散(出聖濟總錄)治中身癱瘓半身不隨口眼喎
斜語言蹇澁形神如醉驚悸狂言夜卧不安或周身
麻痺皮膚不知痛癢四肢不舉身重如石腰膝強鯁
或筋脉拘攣瘛㿅不能行步百關壅塞痰涎痞滯或
卒急中惡客忤尸注鬼氣邪魘尸厥暴亡不省人事
等疾
犀角(鎊)仙靈脾眞珠末滑石胡黃連惡
實(炒)人參地丁草(去根)白茯苓(去皮)蠶沙(炒)&KR0008;硝(研)
板藍根鬱金(各一兩)大黃牛黃(研)血竭(研)木通
(剉)梔子仁馬牙硝蒼术(剉去黑皮)荆芥穗芍藥
延胡索瑇瑁(鎊)琥珀(研各半斤)甘草(炙二兩半)
右為末如中風不語用新水調下一錢匕如口噤即
灌下若能咳𠻳夜半當省人事灌藥四服後不咳𠻳
者必不可救卒中惡風涎不止用白&KR0552;半錢匕太乙
散一錢匕和勻以新水調下謾謾灌之即活
龜角湯(出聖濟總錄)治中風手足不隨舉體疼痛或筋脉
攣急
龜板(醋炙)虎骨(醋炙各六兩)海桐皮羌活(去蘆頭)丹參
獨活萆薢牛膝(去苖酒浸切焙)五加皮酸棗仁(炒各)
(三兩)附子(炮裂去皮臍)天雄天麻(去蒂)防風威靈仙(去土)
芎藭(各二兩半)當歸(切焙)桂(去粗皮)紫參(各三兩)薄荷(焙乾六兩)㯽
榔(煨六兩)菖蒲(九節者去鬚米泔浸後切焙一兩半)
右剉如麻豆每用八錢匕水一盞酒一盞生薑十片
同煎去滓取一大盞温分三服空心日午夜卧服要
出汗併二服如人行五里以熟生薑稀粥投厚衣覆
汗出愼外風
通神散(出聖濟總錄)治中風昏憒肢體不收不以急緩
烏蛇(去皮骨酒浸炙)躑躅花(酒浸炒)蟬蛻(生用)天南星(生薑汁浸炒乾)
麻黃(去根節)天麻(酒浸炙)牛膝(酒浸切焙)防己(剉)羌活(去蘆頭)
獨活(去蘆頭)地龍(去土生用)石斛(去根酒浸炒)桂(去粗皮)皂莢(去皮)
(子酒浸炒)乾蠍(生用)附子(炮裂去皮臍)白附子(半生半炮)烏頭(炮裂去皮)
(臍)丹砂(别研各一兩)麝香(别研半分)
右除别研外搗羅為散每服一錢至二錢匕温酒調
下日三服
大麻仁丸(出聖濟總錄)治中風諸疾
大麻仁(研)吳茱萸(湯浸焙炒)麻黃(去根節)枳殼(麸炒去穰)白芷
(各半兩)天雄(炮裂去皮臍)當歸(切焙各一兩一分)茯神(去木三分)秦芁
(去土)細辛(去苖葉)烏頭(炮裂去皮臍)白术天門冬(去心炒)獨
活(去蘆頭)蜀椒(去目并閉口炒出汗)防風(去义)羚羊角(鎊)桂(去粗皮各)
(一兩)白㯽榔(煨一兩半)熟乾地黃(切焙三兩)
右為末煉蜜和丸梧桐子大每服空心温酒下三十
丸日三服
四白丹(出保命集)治能清肺氣養魄中風者多風冐氣不
清和也
白术人參縮砂白茯苓香附子甘草
防風川芎白芷白檀知母羌活
薄荷獨活細辛麝香(一錢别研)龍腦(半錢别研)牛
黃(半錢别研)藿香(一錢半)淡竹葉(二兩)
右為細末煉蜜為丸每兩作十丸臨卧嚼一丸煎愈
風湯嚥下能上清肺氣下強骨髓
大秦艽散(出危氏方)治風壅痰盛四體重者或軟瘓疼痛
或拘攣麻痺顫掉口乾目赤煩熱睡卧不寧
條參(去蘆)川羌活(去蘆)枳殼(去穰)赤芍藥苦梗(去蘆)前胡
川芎白芷黃芩薄荷天麻桑白皮(去赤)
防己防風粉草荆芥穗木瓜赤茯苓
川牛膝(去苖各等分)
右剉散每服四錢水一盞半生薑三片煎温服不拘
時候一服
羚羊角丸(出聖濟總錄)治手足中風&KR0857;痺行履艱難
羚羊角屑桂(去粗皮)白㯽榔(煨剉)五加皮(剉)人參
丹參栢子仁枳殼(去穰麸炒)附子(炮裂去皮臍)杏仁(去皮)
(尖及雙仁炒黃各一兩半)茯神(去木)防風(去义)熟乾地黃(焙)麥門冬
(去心焙各二兩)南木香牛膝(酒浸切焙各一兩)薏苡仁(二兩半)
右搗羅極細煉蜜和丸梧桐子大每服空心温酒下
三十丸日二服
大鐵彈丸(出直指方)治中風癱瘓口眼喎斜筋骨攣痛肢
體麻木
自然銅(燒紅醋淬七次兩半)虎頸骨(酒浸黃炙)當歸(酒浸焙)白附子
(炮)川烏(炮去皮臍)五靈脂(炒)麻黃(去節各一兩)没藥乳香
全蠍(焙)安息香白芷直殭蠶(炒去絲各半兩)烏蛇
肉(酒浸焙乾三分)木鱉(二十一箇去殼炒熟)硃砂麝香(各一分)
右為末以酒煮安息香入飛白麫糊為丸彈子大每
服一丸温酒磨下
防風通聖散(出保命集)治一切風熱鬱結氣血濕滯筋脉
拘攣倦手足麻痺肢體焦痿頭痛眩暈腰脊強痛耳鳴
鼻塞口苦舌乾咽嗌不利胷膈痞塞咳𠻳喘滿涕唾
稠粘腸胃燥澁便溺淋悶或腸胃藴熱鬱結水液不
能浸潤於周身而為小便出多者或濕熱内甚而有
澼泄者或表之正氣與邪熱併甚於裏陽極似隂而
寒顫煩渴者或熱甚變為瘧疾久不巳者或風熱走
注疼痛頑麻者或腎水隂虛心火陽盛熱暴甚而中
風或暴瘖不語及暗風癎或破傷中風時發潮搐并
小兒熱甚驚或㿀疹未出不快者更熱劇黑䧟將欲
死或風熱瘡疥久不愈者并解酒熱毒及調理傷寒
發汗不解頭項肢體疼痛宜服之
防風川芎當歸芍藥大黃芒硝連
翹薄荷(已上各半斤)麻黃(去節半兩)石膏桔梗黃芩
(各一兩)白术山梔子荆芥穗(各三錢)滑石(二兩)甘草
(一兩)一方去芒硝加牛膝(半兩酒浸)人参(半兩)半夏(一兩生薑製)
右為粗末每服一兩生薑同煎日再服若勞汗當
風為皶鬱及痤勞汗出於玄府脂液所凝去芒硝加
芍藥當歸若生瘾疹或赤或白倍加麻黃鹽䜴葱
白出汗麻黃去節亦去芒硝若依前方中加四物黃
連解毒三藥合而飲之日二服若小便淋閉去麻
黃加滑石連翹煎藥湯調木香末二錢匕若腰脇疼
走疰疼痛加硝石當歸甘草一服内各二錢調車前
子末海金沙末各一錢若破傷風每一兩加荆芥穗
大黃各二錢調全蠍末一錢羌活末一錢若諸風搐
小兒急謾驚風大便結秘邪熱暴甚腸胃乾燥寢汗
㕮牙上竄睡諸筋轉驚悸肌肉瞤動每一兩加大黃
二錢梔子仁二錢調茯苓三錢羌活末一錢若利四
時傷寒内外所傷每一兩加益元散一兩葱白十莖
鹽豉一合生薑半斤雨水一碗同煎五七沸温服以
筯投之吐罷後服一半稍熱服汗出立解飲酒中
風身熱頭疼如破者加黃連鬚二錢葱白十莖依法
立愈若頭旋腦熱鼻塞涕時下每一兩加薄荷黃
連各二錢半若風傷於咳𠻳喘急每一兩加半夏
桔梗紫蘇各二錢若撲傷損肢節疼痛腹中惡血不
下每一兩加當歸大黃各三錢半調没藥乳香末各
二錢宣明論方有縮砂無芒硝名賈同知通聖散
内經曰膽移熱於腦則辛額鼻淵鼻淵者濁涕下
不已也王注曰膽液下澄則為濁涕下不已如水泉
故曰鼻淵也此為足太陽脉與陽明脉俱盛也如氣
逆者調木香末一錢乳香末二錢
硫黃大黑神丸(出聖濟總錄)治中急慢風
白殭蠶(炒)桂(去粗皮)天南星(炮各半兩)牛膝(炒令烟出)乾蠍(酒炒)
人參白茯苓(去黑皮各一分)麻黃(去根節先煎掠出沬焙乾二兩)天麻
(一兩半)白附子(炮)烏蛇(酒浸去皮骨炙)白花蛇(酒浸去皮骨炙)硫黃
(研)丹砂(研)水銀(各一兩)雄黃(研半兩)
右前一十二味搗羅為末各頓一處後四味各細研
用銚子先下硫黃銷後下丹砂水銀雄黃文武火結
成砂子待冷刮取搗羅為末先取一磁缾上磨瓦一
小片作蓋子鑽一竅可度得菉豆用六乙泥固臍缻
子火熁令乾却入沙子末在缻内按令平實然後下
蓋子泥合縫留竅子候乾用火半秤四面約四寸巳
來燒至一日須更加火漸近缾子待黑氣出盡後取
濕紙搭缾竅上如紙纔乾便易之至三十易為止待
冷取出細研以酒浸潤一宿再焙為末每石藥末一
兩入前藥末二兩同研取勻煉蜜丸如雞頭實大中
風者以豆淋酒研下一丸至二丸以厚衣服覆出汗
未汗更服用生薑熱稀粥投汗出愼外風
大秦芁湯(出保命集)治中風外無六經之形證内無便溺
之阻隔知為血弱不能榮筋故手足不能運化強舌
不能言宜養血而筋自榮也
秦芁石膏(各二兩)甘草川芎當歸羌活
獨活防風黃芩白芍藥白术吳白芷
生地黃熟地黃白茯苓(各一兩)細辛
右剉每服一兩水二盞煎至一盞去滓温服無時如
遇天隂加生薑七八片如心下痞每服一兩内加枳
實一錢同煎亦作
備急黑神丸(出聖濟總錄)治中風
雄黃(研)硇砂(研)丹砂(研)硫黃(研)水銀(先以慢火生鐵銚内鎔硫)
(黃銷始傾入水銀急以火筯攪恐熖起即離火以濕布搭滅候冷刮取與上三件同搗研)
右五味各一兩取一湖南燒藥罐子先用六一泥固
臍待乾入上件研者末都入罐子中實按令平連蓋
子泥四縫只留一寸縫不泥合漫火勻養一復時加
火進罐子燒令通赤縫中有煙熖出急抽火令人按
蓋子急泥合縫令徧用淨篩土窨定藥罐子不得令
露透出藥氣上以大盆蓋之來日取出搗羅用濕重
帛包褁以淨濕土内窨盆合出火毒三日三夜逐日
起盆微晒十日滿取藥再研如粉入後藥末
犀角(鎊一兩)牛黃(研半兩)天竺黃(研)鹿茸(酥炙去毛各一兩)升
麻天麻(各一兩)木香(半兩)乾蠍(酒炒一兩)阿膠(漫火炙燥二兩)天
南星(牛膽煮一復時曝乾一兩)
右將後十味除研外搗羅為末次入牛黃天竺黃并
將前研五味再同研勻用青州大棗蒸熟去皮核研
如膏和藥搗一千杵丸如梧桐子大中風急風牙關
急口噤不開用豆淋酒生薑酒粟米粥合此藥宜三
月三日五月五日或臘月於淨室中焚香齋沐脩合
切忌禽獸并婦人等見
五積散(出如宜方)
陳皮(製六兩)麻黃(三兩)枳殼(六兩)白芍藥川芎當歸
甘草(炙)茯苓半夏(製)肉桂白芷(各三兩)厚朴
乾薑(各四兩)蒼术(製二十四兩)桔梗(十二兩)
右㕮咀漫火炒令色轉續入肉桂枳殼薑葱煎去麻
黃合和氣飲入麝香一方只加乳香
蘇合香丸(出如宜方)治卒然眩暈
白术青木香硃砂烏犀屑沉香麝香
訶黎勒丁香蓽撥白檀香香附子(已上)
(各二兩)薰陸香龍腦(各研)蘇合香(各一兩)安息香(二兩八錢)
(為末用好酒一升熬成膏將蘇合油入之)
右末入研藥令勻用安息香膏同白蜜和成劑臨用
時旋丸又擦牙關或薑汁化下仍宜皂角細辛末搐
鼻通關竅
太乙赤丸(出聖濟總錄)治中風積涎在膈下四肢癱瘓或
不知人事
丹砂硇砂硼砂鉛白霜粉霜硫黃(細研)
(各半兩)金箔銀箔(各十片與前六味同研)紫石英(研)天麻
羌活(去蘆頭)獨活(去蘆頭)巴豆(去心膜出油盡)牛膝(炒煙出各半兩)
右為末用黃蠟三兩鎔作汁拌諸藥乘熱丸如雞頭
實大用丹砂為衣入磁合盛每服一丸用糯米飲半
盞龍腦膩粉各少許薄荷自然汁同化下取下風痰
為效
普濟方卷八十七
