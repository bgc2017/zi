普濟方卷一百九十一明周王朱橚撰
水病門
總論
黃帝問岐伯曰水與膚脹鼓脹腸覃石瘕何以别之岐
伯曰水之始起也目窠上微腫如新睡起之狀頸脉動
時欬隂股間寒足脛腫腹乃大其水之盛也以手按其
腹隨手而起如裹水之狀轉動有聲此其候也膚脹何候
之膚脹者寒氣客於皮膚之間㪍㪍然而堅腹大身盡
腫皮厚按之其腹䧟而不起腹色不變此其候也鼓脹
如何鼓脹者腹脹身腫大大與膚脹等其色蒼黃腹筋
起此其候也腸覃如何腸覃者寒氣客於腸外與胃氣
相傳正氣不得榮因有所繫瘕而内著惡氣乃起息肉
乃生始也如雞卵稍以益大及其成也若懷子之狀久
者離歲月按之即堅推之則移月事時下此其候也石
瘕如何石瘕者生於胞中寒氣客於子門子宫閉塞氣
不得通惡血當瀉不瀉衃以留止日益大狀如懷子月
事不以時下皆生於女子可導而下之曰膚脹鼓脹可
刺耶曰先瀉其脹之血絡後調其經刺去其血脉師曰
病有風水有皮水有正水有石水有黃汗風水其脈自浮外
證骨節疼痛其人惡風皮水其脈亦浮外證浮腫按之没
指不惡風其腹如鼓不滿不竭當發其汗正水其脉沉
遲外證自喘石水其脉自沉外證腹滿不喘黃汗其脉
沉遲身體發熱胸滿四肢頭面普腫久不愈必致癰膿
心水者其人身體重而少氣不得臥煩而躁其人隂大
腫肝水者其人腹大不能自轉側而脇下腹中痛時時
津液微生小便續通脾水者其人腹大四肢若重津液
不生但若少氣小便難也肺水者其人身體腫而小便
難時時鴨溏腎水者其人腹大臍腫腰痛不得溺隂下
濕如牛鼻上汗足為逆冷其面反瘦師曰治水者腰以
下腫當利小便腰以上腫當發汗即愈問曰有病不利
利後渴飲水小便不利腹滿因腫何故師曰此法當病
水若小便自利及汗出者自當愈内外傷辯云金匱要
略腰已上腫者發汗腰已下腫者一利小便又云治濕不
利小便非其治也大病后腰下有水氣牡蠣澤瀉散主
之治濕則五苓散主之孫真人治皮膚腫以五皮散主
之又述類象形之故也若果有水則小青龍加芫花湯
主之病人乾嘔微利發熱而咳此為表有水表證罷咳
而脇下痛為裏有水十棗湯主之於病又當詳審此病
皆從虛損所致大病或下利後婦人産後飲水不即消
三焦决滿小便不利仍相結漸漸生聚遂流諸經絡故
也水有十腫不可治者有五第一唇黑傷肝第二缺盆
平傷心第三臍出傷脾第四背平傷肺第五足下平滿
傷腎此五傷必不可治凡水病忌腹上出水出水者一
月死大忌之夫腎主元氣天一之水生焉肺主冲化地
四之金屬焉元氣乃水中之火所以太陽合少隂主精
髓以滋血冲化乃土中之金所以太陽合陽明主肌肉
以養氣今腎虛則大虧致傷陽水凝滯肺滿則土隘使
隂金沉潛衛氣凝滯而不理血淖經絡而不通上為喘
急下為腫滿故經云腎為少隂肺為太隂其本在腎其
末在肺皆至隂以精水也所以能聚水而生病者蓋腎
為關鍵關鍵不利樞機不轉水不運行滲透經絡皮膚浮
腫諸證不同以短氣不得臥為心水兩脇疼痛為肝水
大便鴨溏為肺水四肢若重為脾水腰痛足冷為腎水
口苦咽乾為膽水乍虛乍實為大腸水腹急肢瘦為膀
胱水大小便祕澀為胃水小腹急滿為小腸水惟腎水
謂之正水又有風水皮水石水黃汗以義考之風合歸
肝皮合歸肺黃汗歸脾石水歸腎雖名理不踰證候少
異如風水脉必浮惡風皮水脉浮按不没指石水脉沉
腹滿不喘黃汗脉沉遲致發熱多涎治療之法當辨其
隂陽脉證若隂水為病者脉來沉遲色多青白不煩不
渴小便澁少而清大腑多泄陽水為病者脉來沉數色
多黃赤或煩或渴小便赤澁大腑多秘腰已上腫者宜
發汗腰已下腫者宜利小便然後實其脾土土盛自能
攝養腎水其腫自消虛弱者又當温補下元又有内挾
七情之氣停滯涎飲腹滿脇脹名為氣分及少血血熱生
瘡變為腫痛名為内熱又當隨證施治不可一塗而取要
知此證浮大者生沉細者死臨證施治宜詳審焉治法
大要身有熱者水氣在表可汗身無熱者水氣在裏可
下其間通利小便順氣和脾胃俱不可緩耳然而證雖
可下又當推其重輕不可過用芫花大戟甘遂猛烈之
劑一發不收吾恐峻决者易固閉者難水氣復來而無
以治之也然水之為腫特一目曰風曰氣曰血合而有
三焉風腫者皮麄麻木不仁走注疼痛氣腫者皮厚四
肢瘦弱腹脇脹膨或煩躁漱水迷忘驚狂嘔逆煩悶皮
間有紅縷赤痕者是血腫者婦人經脉壅閉敗血停腐
尤多見之然婦人懷胎亦有氣遏水道而虛腫此但順
氣安脾飲食無阻既産而腫自消若産後發虛則虛退
而告殂矣大凡虛腫先起於腹而後散於四肢者可治
先起於四肢而後歸於腹者不治至若蠱脹而肚上有
筋腹滿而大便滑泄久瘧而轉作虛浮男從脚下腫而
上女從身上腫而下或肉硬或手掌平並不治當審而
察之也大凡水病難治産後特須於口味又復病水人
多嗜食不廉所以此病難愈也代有醫者隨逐時情意
在財物不理本性病人欲食而於貴勝之處勸全食羊頭
蹄肉如此者未見有一愈者又此病百脉之中氣水俱
實治者皆欲令瀉之使虛羊頭蹄極補那得瘳愈所以
治水藥多用葶藶子等諸藥本草云葶藶久服令人大
虛故水病非久虛不得絶其根本有蠱脹但腹滿不腫
水脹脹而四肢面目俱腫大在醫者久不善診候治蠱
以水藥治水脹以蠱藥或但見脹滿皆以水藥如此者
仲景所云愚醫殺之此疾所忌者喪孝産乳音樂一切
生冷一切魚蒜房室諠戱酢滑一切肉粘食米豆油膩
並禁不得食及不得用心其房室等當三年慎之永不
復發不爾者雖瘥復發發後更不可治也古方有十水
丸歴驗多利小便所以不能述錄也
水腫(附論)
夫水腫之病以脾腎氣虛不能制於水水氣妄行溢於
皮膚其證股冷膚腫時作欬嗽不得安臥小便黃澁以
手按腫處隨手而起是也
又方
徐王煑散(出千金方)治水腫利小便
牛角䚡防己羌活人參丹參牛膝
升麻防風秦芁生薑屑榆皮紫菀
杏仁附子石斛(各三兩)桑白皮(六兩)橘皮(二兩)
白术澤瀉茯苓郁李仁猪苓黃連(各一)
(兩)
右為末篩為麄散以水五升煑三升取一升頓服日
再不能者但一服二三日以前可服主利多而小便
澁者用之大驗
㯽榔丸(出聖濟總錄)治水腫及療老小虛腫大病後客腫
作喘
㯽榔(微煨)附子(炮去皮臍)吴茱萸(水浸暴乾炒)乾薑(炮)
防己厚朴(去麄皮塗薑汁炙)甘草(炙各一兩)葶藶(紙上炒紫)
(色)杏仁(浸去皮尖䨇仁炒)椒目(微炒)赤茯苓(去黑皮)
黃耆(剉炒)麻黃(去根節炒)桂(去麄皮)栝蔞(去皮)白术
(剉微炒)海藻(洗去醎汁各一兩半)
右為細末煉蜜丸如梧桐子大每服米飲下十丸日
三稍加至十五丸未知加至二十五丸得小便利為
度
丁香散治腹脹硬滿水腫遍身小便澁少
丁香(一錢)胡椒益智(各一錢半)青皮(去白)陳皮(去白)
甘草(炒各三錢)茯苓白术連翹桑白皮(炒)
木香枳殼(去瓤麩炒)木通車前子(炒各二錢)
右為細末每服三錢水一盞半生薑五片煎至七分
和滓温服食前日進三服
復元丹(出醫方大成)治水腫夫心腎真火能生脾肺真土
今真火氣虧不能滋養真土故土不能制水水液妄
行三焦不瀉氣脉閉塞樞機不通喘息奔急水氣盈
溢滲漏經絡皮膚溢滿足頸尤甚兩目下腫腿股間
冷口苦舌熱乾心腹堅脹不得正偃則咳嗽小便不
通夢中虛驚不能安臥
附子(炮二兩)南木香(煨)茴香(炒)川椒(炒去汗)
獨活(一方用羌活)厚朴(去皮剉薑製炒)白术(煨炒)陳橘皮
吴茱萸(炒)桂(各一兩)澤瀉(一兩半)肉豆蔲(煨半兩)
㯽榔(半兩)
右為末麵糊丸如梧桐子大每服五十丸紫蘇湯下
不以時空心食前服此藥世傳屢驗其君臣佐使與
造物同妙一日三服先次旋利頃次乃腫消喘止蓋
藥能助真火以養真土運動樞機安平必矣法當禁
絶醎半年乃不再作
當歸散(出醫方集成)治如前
當歸(洗)木香(煨)赤茯苓桂心㯽榔
赤芍藥牡丹皮陳皮木通白术(各剉炒乾等分)
右為末脚膝頭面腫大小便不快每服二錢水一盞
紫蘇淡竹葉淡木瓜一片如指大同煎八分温服日
三如已愈常服早晩二覺氣下或小便快是效臟寒
去㯽榔臍已凸添大腹皮木通猪苓各一兩忌烏雞
肉醎酸海味物一方無白术
茯苓丸(出千金方)治水腫
茯苓白术椒目(各四分)木防己葶藶
桂心(各二兩)澤瀉(各五分)甘遂(十二分)赤小豆
前胡芫花芒硝(七分别研)
右為末煉蜜和丸如梧桐子大蜜湯下五丸日一稍
加以知為度
消腫丸(出醫方大成)治水腫喘滿小便不利
滑石木通白术黑牽牛(炒)通脱木
赤茯苓茯神半夏(洗各一分)陳皮(一分)木香(半分)
瞿麥穗丁香(各一錢)
右為末以酒糊為丸如梧桐子大每服四五十丸燈
心麥門冬湯下
導水茯苓湯(出聖生堂)治水腫頭面手足徧身腫如爛瓜
之狀手按而搨䧟手起隨手而高突喘滿倚不息不
能轉側不能着床而睡飲食不下小便塞澁溺出如
割便絶少雖有而如黑豆汁煑服喘嗽氣逆諸藥不
效本堂用此即愈亦嘗驗其病重之人服此藥時要
如熬阿剌吉酒相似藥水一斗止取藥一錢服後小
水行時即漸添多直至小便變清白色方為全愈
澤瀉赤茯苓白术麥門冬(去心各三兩)紫蘇
木瓜㯽榔(各一兩)陳皮砂仁木香大腹
皮(各七錢半)
如病重者前藥計一十九兩重可均作三大服每服
再加去心麥門冬二兩重燈草一大把均半兩重水一
斗於砂鍋内下藥五兩重熬一大碗再下小銚内煎
至一大盞五更空心服滓再煎服連進三服自然利
小便
右㕮咀五錢重水二盞燈心二十五根煎八分去滓
空心服後一方沉香琥珀丸與導水茯苓湯是一對
藥服之自見其效
沉香琥珀丸(出德生堂)治水腫一切急難證小便不通者
琥珀杏仁(去皮尖)赤茯苓(各半兩)澤瀉(半兩)
紫蘇(真者)沉香葶藶(炒)郁李仁(去皮殼各一兩半)
橘皮(去白)防己(各七錢半)
右為末煉蜜為丸如梧桐子大以麝香半錢為衣每
服二十五丸加三十至五十丸煎人參湯送下空心
量禀氣虛實加减用
藁本丸(出聖濟總錄)治水腫久不瘥
藁本(去苖)葶藶(炒紫色各一分)大戟(微炒)蜀椒(去目及閉口者)
(炒出汗)澤漆(微炒)巴豆(去皮心麩炒出油者)赤小豆(微炒)
澤瀉(各半兩)甘遂(微炒一兩)牽牛子(炒熱一分)連翹(微炒)
(半兩)
右為末煉蜜丸如梧桐子大每日空心温酒下一丸
加至二丸服後小便多白水即住
鬼箭羽散(出千金方)有人患水腫腹大其堅如石四肢細
小勞苦足脛腫飲食便氣急此終身疾服利下藥不
瘥者宜服此藥將以微除風濕利小便消榖歲久服
之乃可得力瘥後可常服
鬼箭羽丹參白术獨活(各五兩)秦艽
猪苓(各三兩)知母海藻茯苓桂心(各二兩)
右㕮咀以酒三斗浸五日服五日服五合日三任性
量加漸加之
大腹皮湯(出醫方大成)治濕氣熱内攻心腹脹滿并水腫
小便不利大便滑泄並宜服之
橘皮(去白一兩半)木香(二錢半)滑石(六兩)㯽榔(三錢)
白术(一兩)茯苓(去皮一兩)木猪苓(去皮)澤瀉肉桂
(各半兩)甘草(二錢)
右㕮咀每服四錢水一盞薑五片煎六分温服大小
便秘澁先服十棗湯後服此
葶藶丸(出醫方集成)治腹中有濕熱氣自下作腫如新臥
起之狀兩足脛腫病在腎少隂故也標在肺肺太陽
也故腹滿氣急欬𠻳喘息有音每就臥則右脇有氣上
衝肩腋與血盆相牽引不快少思飲食
甜葶藶(半兩)郁李仁(湯去皮熬紫色秤三分將二味别研如膏令極勻)
白术(半兩)牽牛子(半兩一半生一半熟)桑白皮赤茯苓
漢防己羌活陳橘皮澤瀉
右為細末與上二味同研煉蜜和入臼内杵之丸如
梧桐子大初服十丸空心晩食前日二服生薑皮湯
下不知加至二三十丸以知為度
葶藶木香湯(出醫方集成)治水腫腹脹小便滑泄
葶藶(炒香)白术猪苓(去皮各一分)茯苓(三分)桂枝
(二錢)滑石(三兩)澤瀉木通甘草(炒各三錢)木香
(半錢一方無白术)
右為細末白湯調二三錢食前日夜四服若小便不
得通而返滑者此濕熱痞悶極深而攻之不開是能
反為注泄此正氣已衰而多難救也不可強攻之恐
無益爾勉以救之則少少與服之使稍稍導散微以
得所漸以加之以意消息
木通散(出儒門事親)治水腫
海金沙舶上回香巴戟大戟甘遂
芫花木通滑石通草
右各等分為細末每服三錢大麥麵和作餅子如常
二錢大爛嚼生薑湯送下
郁李仁圓治水腫利小便
郁李仁(湯浸去皮尖微炒三分)海藻(洗去醎水炒)桂(去麄皮各半兩)
大黃(剉碎醋炒)葶藶(紙上炒紫色各一兩一分)川黃連(半兩去鬚)
木通(剉)石葦(各一分去毛微炒)松羅(三分)
右為末煉蜜丸梧桐子大每服米飲下十五丸日三
稍增以知為度
白粉霜丸(出宣明論)治病水鼓滿不食四肢脬腫大便閉
不進食
粉霜硇砂海蛤玄精石寒水石(燒研粉)
白丁香頭白麵(各二錢)輕粉(三錢)海金砂(一錢)
右研勻着紙褁數重便麵裹又紙裹又冷酒蘸了桑
柴火燒麵熟為度宿&KR1339;餅和丸如梧桐子大每服三
丸生薑湯下一日三服二日加一丸至六日不加即
止以粥補之
行水圓(出直指方)治水腫氣腫
葫蘆巴(炒)破故紙(炒)縮砂仁蓽澄茄(各二錢半)
木香(半兩)真川椒(去目紙炒出汗)烏梅肉(焙乾各二錢半)
牽牛(炒半兩)巴豆(略去油一錢半)
右為末麵糊丸菉豆大每服五丸食薑湯下
水銀葶藶圓(出聖惠方)治水腫利小便
水銀(三兩煑三日三夜)葶藶子椒目(各一升)衣魚(二枚)
水萍瓜蒂滑石(各二兩)芒硝(五兩)
右搗葶藶令細下水銀更搗令不見水銀止别搗椒
目令細搗瓜蒂水萍下篩合和餘藥以蜜和更搗三
萬杵成丸初服一丸如梧桐子次服二丸次服三丸
次服四丸次服五丸次服六丸至七丸還從一丸始
起次服二丸如是每至六丸還從一丸起如服藥當
咽喉上有癧子腫起頰車腫滿齒齗皆浮唾碎血出物
怪也不經三五日即消苦皆瘥以上服藥若下多停
藥以止利藥五下止病未瘥更服病瘥止此治諸體
肉肥按之不䧟甚者臂粗著之油不受及千里大水
悉生之漆師集驗陶氏古今錄驗無衣魚水萍瓜蒂
滑石
泄水丸(出儒門事親)治水腫
大戟芫花甘遂海帶海藻郁李仁
續随子(各半兩)章柳根(一兩)
右為細末水煑棗肉為丸如小豆大每服五七十丸
水下
商陸圓(出聖惠方)治水腫
商陸(微炙一兩半)芒硝(研一兩)甘遂(微炒)大黃(剉碎醋炒)
芫花(微炒)蕘花(微炒各三分)麝香(研四錢)猪苓(去黑皮一)
(兩)
右為末煉蜜丸梧桐子大每服米飲下五丸日三服
以微利為度華陀方酒客虛熱當風飲冷腹冷脹加
麝香猪苓各一兩一方無大黃
牡蠣澤瀉散(出衛生寶鑑)治脾胃氣虛不能制約腎水水
溢下焦腰以下有腫也金匱要略曰腰以下有腫當
利小便
牡蠣澤瀉栝蔞根蜀漆(洗去腥)葶藶子
商陸(已上各等分)
右為末白飲和服方寸匕小便利止後服醎味漏泄
牡蠣澤瀉海藻之醎以瀉水氣内經曰濕淫於内平
以苦佐以醎辛以苦泄之蜀漆葶藶栝蔞根商陸之
酸辛與苦以導腫泄小便以散水
實脾散(出醫方集成)治隂水先實脾土為病腫脉沉遲不
煩渴小便澁清大便多泄
厚朴(去皮)白术木瓜(去瓤)木香(不見火)草菓仁
大腹子附子(炮去皮臍)白茯苓(去皮)乾薑(炮各二兩)
甘草(炙半兩)
右㕮咀每服四錢水一盞半薑五片棗二枚煎至七
分去滓温服不拘時候
一方治脾元虛浮腫
附子(一箇)草菓乾薑(各一兩)甘草(一兩)大腹皮
(連皮六兩)木瓜(一箇去穰切片入水砂器内同煑乾薑擘開薑心内不白為度不得全乾)
(恐近焦焙乾)
右為末空心日午用沸湯點服
治大腸水乍虛乍實上下來去(出千金方)
赤小豆(五升)桑白皮(切二升)鯉魚(四箇)白术(八兩)
右為末空心日午用沸湯點服以水三斗煑魚取爛
勿鹽去魚盡食并取汁四升許細飲下
葶藶丸治内虛外實久有積聚榮衛不通甚者變水
此為病從心起入於皮膚腫滿皮厚體重上氣不卧
煩布而躁
葶藶(炒令紫半合)防己椒目大黃(剉碎醋炒各一兩半)
萞麻子(去皮半合)郁李仁(湯浸去壳炒一兩)
右為末煉蜜同棗肉和丸如小豆大每服十丸空心
温酒下如不動加至十五二十丸
牽牛子丸治水腫上氣大便澁
牽牛(炒一兩半)葶藶(炒熟二兩)杏仁(去皮尖䨇仁麩炒一百枚别研)
芒硝(半兩研)牛酥(半合灸)大棗(煑去皮核十枚研)
右為先搗前二味為末入杏仁等研勻次入牛酥搗
萬杵丸如菉豆大每丸至十丸空心粥飲下
澤漆根湯治水在肺令人咳喘上氣腹大脚腫目下
如臥蠶衛渴不得臥有頃及復小便難少而數胸滿
隐痛此水氣廹肺氣也宜利小便
澤漆根(生四兩)麥門冬(去心焙)甘草(炙)人參
赤茯苓(去黑皮各一兩)鯉魚(一斤者去頭)
右將五味粗搗篩先用水三升煑取汁一升去魚每
服三錢汁一盞煎至七分去滓温服日三以小便利
為度不利增服如大便利小便未利者增至四合初
服一日氣即下得安臥有寒可加生薑三兩切焙
芫花圓(出危氏方)消水腫
大巴豆(二十五枚去壳)葶藶大黃桂皮芫花
杏仁(各等分)
右為末米糊丸每服五十丸空心温酒吞五更早喫
下水效
牽牛湯(出危氏方)催發
巴豆甘遂(各二錢)㯽榔大戟當歸(各五錢)
青皮黑牽牛(取頭末各一兩)
右為末用大戟葶藶子煎湯調下五更初喫下水效
蓯蓉散(出危氏方)用補
木香(五錢)肉豆蔲(煨)肉蓯蓉(酒洗炙各二兩)
右為末每服一大錢米飲調下忌生冷油麵
第一退水圓(出三因方)化氣退水腫去呃逆利濕通小便
蓬术(炮)三稜(煨)桂心青皮益智(各半兩)
巴豆(二兩去皮出油别研)
右為末麵糊丸如梧桐子大用黃梔子十箇劈破荆
芥黑牽牛酸浆草各少許煎湯空心下二三十丸
第二退水餅(出三因方)服前藥未效即服此方
甘遂大戟(各等分)
右為末入麵打水調為餅如碁子大火煨熟五更淡
茶湯下一錢餅可用大麥麵不用白麵五更後服至
曉下極多如病未退隔日再服
第三大腹子散(出三因方)取轉後調正胃氣進食
大腹子(炒)桂心茴香(炒)陳皮(各半兩)
右為末每服二錢米飲調下
三花神佑圓(出衛生寳鑑)治中滿腹脹喘嗽淋閟水濕腫
滿變生疾久病不已黃瘦困倦氣血壅住不得宣通
或風熱燥鬱肢體麻痺走注疼痛瘧疾不已癥瘕積
聚堅滿痞悶酒積食積一切痰飲嘔逆及婦女經病
不快帶下淋瀝無問赤白并男子婦人濕熱腹滿實
痛兼瀉久新腰痛一切痢疾及小兒驚疳積熱乳癖
並宜服之
甘遂大戟芫花(醋伴濕炒各半兩)大黃(一兩)輕粉
(一錢)黑牽牛(二兩頭末)
右為細末滳水為丸如小豆大初服五丸後服五丸
温水下每日三服加至快利利後却當服病去為度
設病安後老弱虛人平人常服保養宣通氣血消進
飲食病痞滿極甚者更多服則頓攻不開轉如痛悶
初服二丸每服如二丸至快利為度以意消息小兒
丸如麻子大隨弱壮增减二錢四歲者三五丸依前
法
大黃湯(出聖濟總錄)治水腫
大黃(剉碎醋炒二兩)桂(去粗皮)甘草(炙剉)人參細辛
(去苖葉各一兩)桑根白皮(炒黃色剉二兩)
右粗搗篩每服用水三盞藥五錢匕入棗二枚劈破
同煎至九分去滓入葱白餳一匙頭更煎一沸温服
日三利小便瘥
桑白皮圓治水腫
桑根白皮(取上有白椹者北隂下根白皮剉炙黃二兩)郁李仁(湯去皮炒)
商陸(微炙)葶藶(紙上炒紫色)牽牛子(炒熟)巴豆(清水煑一)
(日去皮尖心膜出油各盡一兩)
右為末煉蜜丸梧桐子大每服茶湯下十五丸利三
五行見效即止
烏鯉魚湯(出危氏方)治水腫消腫又治四肢腫
烏鯉魚(一箇)赤豆桑白皮白术陳皮(各一兩)
葱白(五根)
右用水三碗同煑不見愈入鹽先喫魚後服藥
正陽丹(出三因方)治水腫
宣木瓜乾(四兩濕者一箇剉童子小便法酒各一升煑爛絞汁)大豆(煑去皮乾)
(十兩)人參(一兩)附子(炮半兩)銀朱(二錢)
右為末入銀硃研勻以木瓜膏丸如梧桐子大每服
五十丸米湯下
牽牛子湯(出聖濟總錄)治水腫
牽牛子㯽榔(煨剉)木香赤茯苓(去黑皮)陳皮
(去白炒各一兩)
右粗搗篩每服二錢匕水一盞煎三兩沸去滓温服
此藥不獨療水病凡肺氣脚氣賁豚氣上築心胸不
可忍皆治之
芫花湯(出聖濟總錄)治水腫及肢滿痰飲
芫花(炒黃色)大黃(剉碎醋炒)甘遂(微炒)甘草(微炙剉)
大戟(去皮微炒各一兩)
右粗搗篩每服三錢匕水二盞棗二枚擘破同煎至
九分下芒硝半錢七更煎一沸去滓温服以利為度
防己丸(出聖濟總錄)治水腫眠臥不得
防己海蛤(研各一兩)葶藶(一升蒸熟)甘遂(微炒一分)
杏仁(十枚湯去皮尖䨇仁炒碎研)
右先將以葶藶杏仁一處拌和後以三味為末再研
勻然後入棗肉和丸梧桐子大每服米飲下漸加至
二十五丸以微利為度
青木香丸(出直指方)通水寬中利膈行滯氣消飲食治胸
噎食塞腹脇脹痛心下痞悶腸中水聲嘔噦痰逆不
思飲食
青木香(五兩)蓽澄茄補骨脂(炒)㯽榔(炒各十兩)
牽牛子(六十兩炒香搗取末三十兩)
右為末入牽牛末令勻漸入清水和令得所丸如菉
豆大每服二十丸茶湯熟水任下食後服每酒食後
可服五丸或七丸小兒一歲一丸姙婦不可服
木防己丸療水病
木防(八分)蜀大黃(八分如錦紋者别搗)人參(八分)葶藶(十分)
(熬)杏仁(八分去皮尖䨇仁熬紫色别搗)
右搗篩蜜和丸先食後初服七丸如梧桐子大日再
日加一丸至十二丸還日减一丸至七丸復漸加至
十二丸循還服之以白飲服若病人熱多加黃芩各
八分如病人冷多加厚朴八分如病人久心驚加鈎
藤八分忌酒麵羊肉其牛肉一色永斷不得食多外
禁食酢物并鵝鴨獐兔鯉魚鱧魚等肉
牛黃桂枝湯療水腫
牛黃(六銖研)桂枝(十二銖又一方云桂六銖)牡蠣(十二銖熬研)
椒目(十二銖一方泡)葶藶(半升熬一方云用一升)
右搗篩蜜和丸如梧桐子大米飲服七丸日再小便
利為度忌生葱
越婢如术湯(出指南方)治水腫從腰以上俱腫惡風小便
不利腎水上溢其狀大腹喘滿不得臥宜此湯發汗
麻黃(去節一兩半)石膏(三兩)甘草(半兩)白术(一兩)
右㕮咀為末四錢用水一盞半煎至七分去滓服不
以時候
導水圓(出瑞竹堂)治水腫
黃芩(二兩去粗皮)大黃(二兩去粗皮酒浸二三時紙裹煨)滑石(四兩)
(研細飛去石灰)牽牛(四兩其治法正用一斤炒香取頭末四两)
右為細末滳水為丸如桐子大每服五七十丸臨臥
温水送下如加黃連薄荷葉川芎各二錢半即神芎
丸也詳證加後藥
甘遂(一兩久雨則加除濕熱腰痛泄水濕腫)白芥子(一兩除通身走注疼痛)
朴硝(退熱散腫止痛久旱則加)郁李仁(散滯結通關節行腸胃通滯)
樟柳根(去腰疼沉重已上各一兩)
妙香湯治一切水氣四肢腫滿
蘹香子(炒)烏藥(生用)高良薑(湯浸焙乾)青橘皮(去白)
(各一兩)
右粗搗篩每服二錢匕酒半盞煎數沸去滓稍熱服
逐氣散治水氣兼治水腫
白商陸(去粗皮薄切暴乾)黃顙魚(三枚)大蒜(三莖)菉豆
(一合)
右搗羅為散用水一升同煑以豆爛為度先食豆汁
送下又以汁調下藥散二錢匕水氣内消一方以商
陸根煑菉豆令熟去商陸取菉豆任意食之不用大
蒜
大麝香圓療三焦决滿水在脇外名曰水病腹獨腫
大在腹表
麝香(三銖研)雄黃(六銖研)甘遂(十二銖熬)芫花(十二銖熬)
右搗合下篩和以白蜜丸如大豆二丸酒下日三服
可至四丸節飲食禁肥肉生菜之類
大黃圓治水腫利小便
大黃白术(一作葶藶)木防己(各等分)
右為末蜜丸如梧桐子大米飲下十丸利小便為度
不知增之
三仁圓治水腫喘急大小便不利
郁李仁杏仁(炮去皮尖)薏苡仁(已上各一兩)
右為細末用米糊為丸如桐子大每服四十丸不拘
時候米飲下
(原闕)
吳茱萸丸治水腫腹脹
吳茱萸(四两)葶藶(二两炒)甘遂(一两水煑)
右焙乾為末蜜丸桐子大晨午卧米飲服七丸
歸表湯治水氣四肢俱腫
羌活(二錢半)青皮(半两炒)黑牽牛(頭末一两)
右為末每服一錢以樟柳根菉豆桑白皮煎湯調下
通經散治水腫
陳皮(去白)當歸(各一两)甘遂(以麫包不令透水煑百餘番取出用冷水浸過去麫焙乾一两用)
右為細末每服三錢温淡酒調下臨卧服
益腎散
甘遂(依前治度)
右為細末每服三錢以獖猪腰子細批破以椒鹽等
物淹透爛切摻參藥在内以荷葉褁燒鹽温酒調下
服
玉并散
苽蔞根(二兩)甘遂(一兩治用)
右為細末以麝香湯調下三錢臨臥
白茯苓湯治水腫
白茯苓澤瀉(各二兩)郁李仁(五錢)
右㕮咀作一服水一碗煎至一半常服無時從少至
多服或煎得澄入生薑自然汁在内和麵麵或做粥
飯作常食五七日後覺脹下再益以白术散
大戟散治水腫腫大如鼓或遍身皆腫
大戟木香白牽牛(頭末各等分)
右為細末每服用三錢以猪腰子一付批開摻藥在内
燒熟空心食之如食左腰子搨左臂右腰子搨右臂
如腫不能全去於腹遠臍塗生甘遂末甘草水少許
其腫盡去
如腫因氣水氣為腫者加橘皮(前白茯苓湯内加之)
如因水為濕腫者煎防己黃耆湯調五苓散
如因熱為腫者八正散
如以熱燥於肺為腫者乃絶水之源也當清肺除濕水
自去矣於梔子豉湯中加黃芩
如熱在下焦隂消使氣不得化者當抑隂而陽氣自化
黃藥内加黃連是也
如鼓脹之病治之以鷄屎醴酒調
如水脹之病當開鬼門決潔净府也(前白茯苓湯主之)
大戟丸治水腫久不差
大戟(炒)陳橘皮(去白焙各一分)巴豆(一粒去皮大麥内微炒熟不用)
(大麥)
右為末用大麥麵糊丸如桐子大每服三丸生薑湯
下空心日晩服
麝香丸治水腫
麝香(研半分)芫花(炒黃三分)甘遂(微炒去皮半兩)
右為末煉蜜丸桐子大強壯人酒下一十五丸老弱
人十丸
桃皮酒療水腫
桃皮(三斤削去上黑取裏黃皮)麥麴(一升)秫米(一升)
右以水三斗煮桃皮令得一斗以五升汁漬麥麴五
升斗饙飯釀如酒法熱漉去滓可服一合日三耐酒
者增之以體中有熱為候小便多者即是病去便愈
忌生冷并一切毒物
大戟湯療水病無問半月深淺雖復脉惡亦主之
大戟當歸橘皮(各一大兩)
右切以水一大升煑取七合頓服利水二三斗而怪
至重不過再服便瘥禁毒食一年水下後更服永不
作此方出張尚谷
治水腫利小便
葶藶(四兩生用)桂心(一兩)
右為末蜜丸桐子大米飲下凡日三
又方亦療身體腫滿水氣急臥不得
郁李仁(末)麵(各一升)
右和作餅子七枚燒熟空心服熱食四枚不知加一
枚以至七枚大便通利氣便瘥
麻黃甘草湯治水腫從腰上俱腫以此湯發汗
麻黃(四兩去根節)甘草(二兩)
右㕮咀每服三錢水一盞半煑麻黃再沸内甘草煎
至八分取汁慎風冷有患氣促積久不得瘥遂成水
腫之病服之有效但此藥發表老人虛人不可輕用
宜詳審
桃紅散治正水脹急大小便不利逆欲死方
甘遂(半兩半生半炒用)坯(十文研)
右為末研勻每用一錢以白麵四兩水調入藥搜和
切作碁子白水煑浮更不得使鹽料物只淡飲候大
小便利去五六分却用後藥調補
平胃散(一兩)附子(炮)白术(各一兩)丁香(半兩)
右為末和勻每服二錢水一盞薑七片棗三枚煎七
分不拘時候日三五服若腫未退可炙三隂穴及風
門穴腫退必矣
治大小便閉水腫
大黃防己(各二錢半)
右為末蜜丸梧桐子大米飲下十丸利小便為度
白术澤瀉(各等分)
右為細末煎服或為丸煎茯苓湯下之末治之法黃
耆芍藥建中之類以調養之忌房室魚酒等物
二氣湯治水腫腹滿
牽牛子甘遂(一分微炒)
右粗搗篩分作二服每服水二盞煎至五分放温細
細呷不拘時候
又方治水腫及暴腫河水裴氏𫝊經效
葶藶(三兩)漢防己(末四兩)
右葶藶杵六千下令如泥即下防己取綠頭鴨就藥
臼中截頭瀝血臼中血盡和鴨頭更搗五千下丸如
桐子患甚者空腹白湯下十丸稍可者五丸頻服五
日止此藥利小便有效
右各别搗節令以蜜和更搗二萬杵藥成飲服二丸
如梧實不知增之當以小便利及下為候若下者但
可清旦一服若不下但小便利者日再三服常將服
腫消耳
療水腫方
皂莢(一挺去皮子焙)烏餳(五兩)
右以酒二升煑取六沸絞去滓頓服之須臾即小便
二三升腫消忌一切肉麵生冷醎酢食一年
療水病方
烏頭(一大升粒小者)桑根白皮(五大升細切)
右為末以水五升和煑可有一大斗汁濾去滓於銅
器中重湯煎如餳可作丸即成所患人每服取利小
便復舊色身上腫除體中熱煩即服之禁房室及生
死馬肉油膩麵酒等經數日得食羊頭肉兔肉永忌食
羊頭蹄此云得食恐悮也
治水腫(出千金方)
商陸(一斤白者炒)羊肉(六兩)
右以水一斗煑取六升去滓和肉葱豉作腫如常法
食之加鹽亦可一方雜生鯉魚作湯煑服
治水腫利小便(出千金方)
用牽牛子末水服方寸匕日一以小便利為度
治水腫(出保命集方)
用螻蛄去頭尾與蒲萄心同研露七日曝乾為末淡
酒調下暑月用佳
治水腫(出保命集方)
用棗一斗鍋内入水止有四指用大戟并根苗蓋之
遍身盆合之煑熟為度去皮尖大戟大用旋喫無時
盡棗决愈
治水腫(出經驗良方)
用椒目茯苓皮二味不以多少煎湯水飲
治水氣虛浮脹
昔滁州公候使酒庫攢司陳通此一病垂死醫者已
不下藥偶一婦人云是道人所授服之病自小便而
下幾數桶遂愈用大蒜一箇爛研以蛤粉和無分兩
可丸即止如梧桐子大每服十丸白湯下若氣不升
降即以大蒜一頭每瓣切開逐瓣内入茴香七粒濕
紙褁煨香熟爛嚼湯送下不以多少若臟腑不止即
以丁香加茴香法煨服每瓣用三粒(出百一選方)
治水腫有小女子發腫臍凸服之效(出百一選方)
用黑楮皮乾為末米飲調下一二錢建炎初江吴内
翰友孫發腫臍凸無醫者吴撿外臺得此方服之立
效
下水腫方亦治小便澁(肘後方)
用黃犍牛溺一飲三升不覺更加服老小减半亦可
日至夜小便利差勿食鹽
治温毒水腫方
用生大豆煑食之腫腹有白大豆不入藥用也
治水腫坐臥不得頭面腫及身體(出肘後方)
取芫花桑枝燒灰淋汁煮赤小豆空心食冷飽飢即
食盡不得飲(葛氏方取東引者)
黃雌鷄方治腹腫水癖水腫
用雌鷄一隻理加赤小豆一升同煑候豆爛即出食
之其汁日二夜一每服四合補腎扶陽氣治冷氣若
瘦者休漸食之良先患骨熱者不可食也
鯉魚方(出肘後方)
用鯉魚一頭極大者去頭尾及骨唯取肉以水二斗赤
小豆一大升和魚肉煑可二者已上汁生布絞汁去
滓頓服盡如不能盡分為二服後温冷煖服訖當下
利利盡即瘥一方療腫脚滿下氣用鯉魚白煑食之
腹有宿石瘕可食
治卒刺手水腫
用搗韮及藍置上以火灸熱即差
香薷方(出十便良方)治水病腫脹不消食
用香薷乾者五十斤剉内釡中以水淹之水出香薷
上寸煑使氣力都盡清澄之微火煎令可丸一服五
丸如梧桐子大日漸增之以小便利一方用香薷剉
煑令濃及熱以漬並服之
治頭上皮虛腫薄如蒸餅状如褁水
用口嚼小麺麥傅之瘥
大豆酒療水腫兼治風虛水氣
用大豆三升以水六升煑令熟出豆澄汁更内美酒
五升微火煎如餳服一升漸增之令小便利則腫歇也
療水腫
用黃連末以蜜和搗萬杵丸如梧桐子大米飲服二
丸可至三四丸禁飲水并冷物
又方(出鮑氏方)
用苦酒一升飲之一方取鹽豉各一撮以飲之一方
取用木蔕滿虎口搗取汁飲之
散腫丸治水腫小便澁
用葶藶二兩微炒為末棗肉丸如桐子大桑白皮湯
下每服三十丸日進二服一方用甜葶藶
甘遂散治水腫
甘遂(炒)蓬莪荗(炮)青橘皮(湯浸去白焙各一兩)大戟
(微煨)桂(去粗皮各二分)石菖蒲(米泔浸炒乾)木香(各半兩)
右為散每服用葱湯下一錢空腹服漸加至二錢微
吐瀉為度亦治脚氣
治水癊
海蛤(二兩先研三日)漢防己(二兩)棗肉(二兩)杏仁(二兩)
葶藶子(六兩)
加料五加皮散(出朱氏集驗方)治水腫
先用五加皮飲加澤瀉薑棗煎可先服三服次用大
戟甘遂等分為末麵糊為丸如彈子大用樟柳根桑
白皮菉豆濃煎湯細嚼空心下
赤小豆粥(出朱氏集驗方)治水腫屢效
赤小豆(炒焙加)樟柳根頭(細切片)黃魚(生細切)
猪腰(一對生細切)燒鹽(少許)
右先將赤小豆煑濾去汁不用將豆樟柳根頭大白
陳米飲若得大樟蓼同煑尤妙無亦可候粥七分熟
却入黃魚與獖猪腰同煑覺魚與猪腰皆熱方入燒
鹽喫之不過月立愈病輕者其效尤速
治腫疾安後多不絶㾗跡或以病未除方乙復作又
難以更用去水茶宜此方以防之(出澹療方)
右以子烏為末先用酒調一服仍用醋調遍塗腫
處二三次自不作矣(子烏恐麻人服時只一錢)
分水散(出楊氏家藏方)治面浮腫
土狗(一枚)輕粉(一字)
右作細末每服少許搐鼻中其黃水盡從鼻出
一方(出鮑氏方)
商陸煑菉豆任意食之
一方(出鮑氏方)
白茯苓棗核仁等分米飲下二錢末
治水病初得危急(出本草)
即用冬瓜不限多少喫神效無比
治水腫浮氣結聚宿滯消腹中虛鳴(出本草)
以越王餘等煑服之
治水腫(出本草)
以椰子浆飲之
治水腫下水氣(出本草)
以楓香煑汁服
治水病初得危急(出本草)
以烏牛尿每服一合瘥
治水腫浮氣及風瘧(出本草)
以瓶香土薑芥子等煎浴湯洗之
治水腫(出本草)
以綠鴨頭煑服之
治水腫(出本草)
以水松蔕食之生海底
治水腫利小便(出本草)
以水萍搗汁服之
壓用石消水腫(出本草)
以榆嫰葉作羹食之
凡治水病也若脉先當觀其病證診其脉氣察其大便
小便赤色小便黃赤即是肝熱相刑於脾遂生水病也
若脉氣滯絃屑皮焦赤小豆小便赤色小便黃赤是肝
刑於脾宜喫此方若無此病證不是肝熱只因飽食忽
生忽頑硬所傷即便不須喫此藥盖恐因脾氣虛弱不
能製水也
楊子建獲命方治肝臟實熱相刑於脾遂生浮腫漸
欲成水病並宜喫此方
川芎羌活獨活細辛荆芥穗防己
連翹(各一分)木香(三銖)半夏(三銖)
右為細末每服二錢食後熱湯下空心喫下
藿香散方
草豆䓻黃橘皮藿香川芎甘草乾薑
赤小豆(煑熟焙乾杵為末秤)牽牛(各半兩)
右為細末每服三錢空心熱調下和滓喫但初患水
病之有肝熱證候常將此病兩方藥對當服餌以取
平安若無肝熱證候只喫此方也
但一切水病之及不可暴取使疎藥過度即傷損正氣
在徐徐取之一度盡取未盡停待一兩日更取一度
莫令傷正氣治初受水之人腹肋脹滿頭面兩足皆
腫宜喫此方浮氣亦可喫
乾薑(三分)半夏羌活牽牛(各二兩)
右為細末每服四錢用白麵一兩與藥末相衮和作
麵羹入水一碗葱五根煑麵熟和汁盡喫取輕一行
又腫藥
用針砂鉄蛾即鉄匠家打下氣飛落者以入元子一
生須斷鹽性濡潤腫再作可不為炙製法用上等醋
煑半日去鉄蛾取醋和蒸餅為丸薑湯服三十四十
丸以效為度亦得借鉄蛾氣耳(出類鈐方)日華子云煎汁
服之不留滯於臟腑借鉄蛾之氣以制肝木弱不能
克脾土伐其土之邪而水腫自消矣
治水腫坐臥不得頭面身體悉腫
用蒴藋根刮去皮搗汁一合酒一合煖空心服當微
吐利
治水腫水氣
用樟木煎汁服之
導引法
養生方法十一月勿食經夏自死肉脯内動於喜成
水病其湯熨鍼石正方補食養宣導今附于後
又法
蝦蟇行氣正坐動搖兩臂不息十二通以治五勞水
腫之病也又云人臥勿以脚懸蹹高處不久必成腎
水
十水(附論)
夫十水之病腫從脚起上氣而欬名為白水其根在肺
腫從面目起名為青水其根在肝腫從胞起名為黃水
其根在脾腫從股起名為黑水其根在腎腫從心起名
為赤水其根在心腫從腹起名為氣水乍實乍虛乍去
乍來其根在大腸腫從頭面起至足名為懸水其根在膽
腫從内起堅塊四肢小腫名為石水其根在膀胱腫從
四肢起腹大名為風水其根在胸腫從腹起名為褁水
其根在小腸凡此十水生於臟腑各從其根究其所本
肺與腎而已故内經曰其本在腎其末在肺皆積水也
又曰津液充廓其魄獨居精孤於内氣耗於外形不可
與衣相保蓋腎氣虛弱水氣脹滿上攻於肺肺氣孤危
腎為水害子不救母故隂精損於内陽减於外三焦閉
溢水道不通水滿皮膚身體否腫治之之法備見於内
經云故曰平治權衡去菀陳剉微動四極温衣繆刺其
處以腹其刑開鬼門潔净府以時服五陽以布䟽滌五
臟故精自生形自成骨肉相保巨氣乃平也
紫金膏(出𫝊信適用方)治十腫水氣
蛇含石(二兩用炭一秤蛇含石用辛鉄定盛内入炭通紅用米醋二升搗蛇含石入醋中)
赤石脂(一兩研細末)針砂(五兩水淘洗焙乾用米醋二升同禹餘糧於砂鍋内)
(煑乾為度再入鉄銚内於炭中煆紅取出冷吹灰研細至無聲)木香(一兩切作片子焙乾)
肉豆蔲(二兩洗紙褁炮焙熟)禹餘糧(三兩)羌活(一兩去蘆頭)
川白薑(一兩炮)川芎(一兩)白茯苓(一兩)當歸(一兩去蘆)
(頭切片子酒浸一宿)杜茴香(一兩炮香)白蒺藜(一兩)川附子
(一隻重七錢者炮去皮尖)三稜(一兩炮)青皮(一兩去穰)陳皮(二兩)
(去穰)牛膝(一兩切酒浸一宿)官桂(一兩切)蓬术(一兩炮)
右為細末用無鹽蒸餅湯泡為糊丸如梧桐子大每
服三十丸至五十丸温酒吞下空心食前如不食酒
白鹽亦得忌鹽三月房室一年患人若介甲眼黑臍
凸肚皮光有青筋起或炙並可下藥患人所食之物
精作猪肉肚尖肚子白魚蘆魚白菘菜只用葱椒醋
食切不宜用鹽除此外食
大海藻湯(出聖濟總錄)治十種水病
海藻(洗去醎焙)芫花(炒焦)猪苓(去黑皮)連翹澤漆
(炒)郁李仁(去皮尖䨇仁研)陳橘皮(湯浸去白瓤)桑根白
皮(剉炒)白蒺藜(炒各一兩)藁本(去苗土)昆布(洗去醎)
大戟(炒)防己葶藶(炒)朴硝甘遂(炒微黃)
杏仁(去皮尖䨇仁炒各半兩)㯽榔(煨剉七枚)
右粗搗篩每服四錢匕水一盞半生薑棗大拍碎同
煎至八分去滓空腹温服日一以利為度
神仙萬金丸(出醫方大成)專治十種水氣逐隂固陽扶危
正命足膝微腫上氣喘滿小便不利便是水氣證速
服此藥取全效耳此藥效神功取水藥不同用蛇黃
大而圓者三兩以新乾鍋子盛用炭火一秤煆過赤
鉗鍋子出火急傾入釅米醋二升内候冷取出研至
無聲上用針砂真者五兩賣者多雜鉄屑宜精揀擇
水淘極净磚上候冷一處研至無聲如粉即止以上
三物為主其次量人虛實入後藥治水氣多是冷藥
惟有此方上三物既非甘遂葶藶芫花之比有下項
藥輔佐故老人虛人皆可服次入後藥
羌活川芎牛膝(酒浸一宿)木香(炒黃)白茯苓
肉豆䓻(炮)桂心(去粗皮)杜茴香(略炒)蓬莪术(炮)
乾薑(炮)白蒺藜(已上各半兩更量虛實老人斟酌入三服内虛人老人全用實)
(人减半用)青橘皮(去白炒)附子(炮去皮臍製)京三稜(煨)
當歸(酒浸一宿炒)陳皮
右為細末拌極勻湯浸蒸餅握去水和藥再搗極勻
丸如桐子大空心酒或白湯下三五丸忌鹽三箇月
圭撮不可入口淡且以醋少許調和飲食病者不能
忌服藥後徒勞無功果欲救病即須忌鹽至誠服藥
只於小便内旋去並不動臟腑病已即服此藥每服
一二服兼以温和調補元血氣藥將理此神方也(又名)
(禹餘糧丸)
温白圓(出直指方)治十種水病積聚脹滿癥癖塊痛久瘧
諸風
吴茱萸(湯浸七次炒)柴胡桔梗石菖蒲乾薑
肉桂黃連茯苓人參川椒(去目隔紙炒出汗)
厚朴(製)皂莢(去皮)巴豆(去皮膜出油)紫苑茸(各半兩)
川烏頭(炮去皮臍一兩半)
右為細末和勻煉蜜丸桐子大每服三丸食後薑湯
下加至五七丸止治水腫温白丸五苓散加炒牽牛
入比薑汁略煎送下
集香湯
沉香丁香(各二錢)木香青木香藿香葉
川芎赤茯苓㯽榔枳殼甘草乳香(一錢)
(半)麝香(一字别研)
右為細粗末每服二錢生薑三片紫蘇三葉煎服(凡虛)
(腫先用諸香以透其關絡然後審察證療)
補藥方
肉桂(去粗皮)青皮(去白)乾薑(炮)蓬术(醋煑軟)
肉豆蔲鷄心㯽榔桔梗(各等分依法治)
右為末每服三錢百沸湯點服空心日午晩食前項
二方治水腫病余見鄉人有患水疫半年後得名醫
獲瘥余遂百計求得此醫人多酧黃白之物遂得此
二方余試用之百發百中獲濟者可無數世間所有
水病方藥無出此二方之上者余初出本事方前集
尚有此集後二三帙初深秘之今有所前集已盛行
世余此後集今亦略傳其一二人者使天下皆得躋
盡天年毋慎枉斃云方無川芎
㯽榔圓治水十種氣腹喘嗽大小便澁
㯽榔(一兩)甜葶藶(一兩微隔紙炒)甘遂(半兩煨微黃)木通
(一兩)漢防己(半兩)川椒目(一兩)當歸(一兩微炒)滑石
(一兩)川大黃(一兩微炒)澤瀉(半兩)商陸(一兩)牽牛子
(一兩微炒)陳橘皮(一兩湯浸去白)猪牙皂角(半兩去皮微炒)
右為末醋飯和搗三五百杵為丸桐子大每服空心
粥飲下二十丸以利為度未得快利再服之
芫花散治十種水氣證候極惡諸醫不療
芫花(醋拌炒乾)澤瀉郁李仁(湯浸去皮微炒)牽牛子(微炒)
甜葶藶(炒紫色)漢防己(各一分)滑石(三分)海蛤(半兩)
(細研)甘遂(半兩煨微黃)蘧麥(半兩)㯽榔(半兩)大戟(一分)
(微炒)
右為細末每服一錢空心煎橘皮湯調下當先瀉下
碧綠水後下如爛羊脂即差如末羊脂日再服之
牽牛子圓(出聖惠方)治十種水氣徧身浮腫小便澁喘促
不止
牽牛子(三分微炒)甘遂(一分煨微黃)漢防己(一分)滑石
(半兩)蘧麥(半兩)椒目(一分微炒)㯽榔(半兩)澤漆(一分微炒)
桑白皮(半兩)甜葶藶(半兩炒紫色)郁李仁(一兩湯浸去皮微炒)
右為末煉蜜和丸桐子大每服空心煎木瓜木通燈
心湯下二十丸以利為度未得快利即再服之
十水圓(出聖濟總錄)療十種水腫
腫從頭(諸書云脚)起名為白水其根在肺椒目主之
腫從面起名為青水其根在肝甘遂大戟主之
腫從胞起名為黃水其根在脾甘遂主之
腫從腹起名為氣水乍實乍虛其根在大腸芫花主之
腫從腹起名為裹水其根在小腸澤瀉主之
腫從股起名為黑水其根在腎玄參主之
腫從頭面起至足名為懸水其根在膽赤小豆主之
腫從内起堅塊四肢腫名為石水其根在膀胱桑根
白皮主之
腫從四肢起腹大名為風水其根在胸巴豆主之
腫從胞中起名為赤水其根在心葶藶主之
椒目(炒)大戟(炒)甘遂(麩炒)玄參葶藶(炒)
芫花(醋炒)赤小豆桑根白皮(炙)澤瀉巴豆
(去心皮膜研出油)
右等分隨其病始所在增其所主藥皆自一分巴豆
四分去心皮搗末下篩蜜和丸服桐子大三丸得下
為度不下日三亦可散末食服半錢匕便利明朝復
服如法再服病愈節禁飲但得乾物耳
又十水圓(出本草方)治水腫
大戟(炒治青水)葶藶(炒治赤水)甘遂(炒治黃水)藁本(去苗土治)
(白水)連翹(去心治黑水)芫花(炒令焦治氣水)桑根白皮(炙剉)
(治泥水)赤小豆(治懸水)巴豆(去皮心炒油出治裏水)
右等分隨證所主倍之搗羅為末煉蜜丸如菉豆大
每服三丸至五丸米飲日三人弱者以意節之
萬勝散治十種水氣
海帶海藻海蛤芫花(炒醋浸)甘遂大戟
甜葶藶樟柳根續隨子巴戟(去心各等分)
右為末每服三錢至五盞温調下臥間日再服
大戟圓(出聖惠方)治十種水氣徧身腫滿喘急煩悶心腹
壅滯大小便不利又用赤茯苓湯下忌鹽一百二十
日緣鹽能化水故也外忌魚鮓麵食一切毒物及生
冷等物此方千金難用此藥獲瘥之後更用後藥補
之
大戟(炒)甜葶藶(炒紫色)芫花(炒醋拌令乾)甘遂(煨令)
(微黃)澤瀉桑根白皮赤小豆(炒熟)巴豆(去皮心出)
(油)澤漆
右為末入巴豆研勻煉蜜和丸桐子大每服三丸空
心粥飲下
㯽榔圓(出聖濟總錄)治十種水氣
㯽榔(三箇炮)大戟(炒半兩)牽牛子(炒)滑石(碎)
海蛤瞿麥穗旋復花甘遂(炒各一兩)
右為末用輭飯和丸菉豆大每服七丸至十丸煎商
陸湯下若作散每服一錢匕亦煎商陸湯調下如躁
米飲食調下如取利動維服葶藶丸
葶藶圓(出聖濟總錄)
葶藶(炒)杏仁(不去皮各一分)
右為末糊和丸如小豆大每服十五丸煎杏仁湯下
三消圓(出聖濟總錄)治十種水病
朴硝(色青白者鍊熟二兩)芒硝(色青白者)硝石(色青白燒之有金色者各)
(一兩同上二味研令極細)椒目(微炒各一兩搗羅為末研令勻去三消腫)葶藶
(炒紙上)茛菪子(炒各一兩)杏仁(二兩去皮尖䨇仁以上味别為末與前藥)
(各搗一千杵)
右用大棗二十一枚煑熟去皮核炒食令水氣瀝盡
和為劑或鞕即添少許熟蜜杵千下為丸如小豆大
每服十五丸空心煎生薑湯下加至二十丸以利為
度不宜食飽衝冐霜寒并单衣受風冷雖夏中亦宜
就温禁食醎味難消之物不宜悲喜憂勞兼不得近
生産房室等事惟宜喫粳米葱薤生薑橘皮禁鹽年
永不發動
㯽榔湯(出聖濟總錄)治十種水氣徧身洪腫氣喘小便澁
㯽榔(三枚)牽牛子(炒)葶藶(炒)桑根白皮(一兩)
赤小豆(炒半兩)郁李仁(一兩炒去皮尖)防己猪苓(各三)
(錢去黑皮)
右粗搗篩每服五錢匕水二盞生薑一棗大拍碎
同煎至一盞去滓温服空心日日三服以利為度
大戟圓(出宣明論)治十種水氣腫脹滿熱寒咳嗽心胞痞
悶背項拘急膀胱緊腫於小腹小便不通反轉大便
溏泄不能坐臥并急喘
大戟芫花(醋炒)甘遂海帶海藻郁李仁
續隨子(各半兩)樟柳根(一兩)
右以上八味為末每料抄藥末十五錢匕便入後藥
硇砂輕粉粉霜(各一錢)龍腦(半錢)水銀砂珠
(一皂子大)巴豆(二十粒去皮生用)
右八味已下同研勻用棗肉為丸如菉豆大每服五
丸至七丸龍腦臘茶送下食後臥虛實加减
陳橘皮散(出聖惠方)治十種水腫氣皮膚脹滿三焦壅閉
上喘大便不通
陳橘皮(一兩)木香(半兩)牽牛子(一兩)川大黃(一兩)
枳實(半兩)羌活(半兩)烏桕皮(半兩)漢防己(一兩)
右為末每日空心濃煎桑根白皮湯調下三錢以利
為度
大戟圓(出聖惠方)治十腫水氣徧身腫滿上氣喘促小便
澁
大戟(一兩微炒)牽牛子(一兩微炒)白莢(一兩去皮塗酥炙黃焦去子)
海蛤(一兩細研)甜葶藶(一兩炒紫色)川大黃(一兩剉微炒)
桑根白皮(一兩)郁李仁(一兩湯浸去皮微炒)
右為末煉蜜和丸搗百杵如桐子大每日空心温酒
下一十丸以利為度
續隨子圓(出聖惠方)治十種風氣喘促腹脇鼓脹小便不
通
續隨子海蛤(細研)甜葶藶漢防己甘遂(煨微)
(黃)郁李仁(湯浸一兩去皮微炒)滑石(半兩已上各)膩粉(一分)
右為末煉蜜和丸如桐子大每日空心粥飲下七丸
當得快利如未利晩食前再服
川朴硝圓(出聖惠方)治十種風氣此方出神仙密藏經人
間無本因鄭鍊師向天台金壇上石壁所記有數本
緣得傳療諸疾自行此方二十餘年得效者甚多凡
水氣有十種此方俱療一瘥已後永不再發但能斷
得醎物無不效者此是先得之石壁金壇所記有靈
驗有人先患脚氣十餘年發盛便成水病四時之中
徧身腫滿腹硬如石水飲難下靡覺飢渴但喘粗不
得睡臥頭不著枕二百餘日無問晝夜即呷粥食常
須倚物而生羸弱異常因服此藥當日氣散十日後
肚硬盡二十餘日後氣力如舊甚神效
川朴硝(二兩微研)川芒硝(一兩細研)馬牙硝(半兩細研)
川烏頭(去皮臍為末)椒目(微炒為末)甜葶藶(炒紫色)
莨菪子(各一兩去浮着水者芽出候炒黃色)杏仁(二兩湯浸去皮尖䨇仁麩炒黃)
右件葶藶杏仁莨菪等相和先搗一千杵取大棗十
枚藥與上件藥細研勻煉蜜和丸如桐子大每服二
十七丸煎桑根白皮湯下空心服
大黃圓(出聖惠方)治十種水氣面目四肢滿腫心腹虛脹
三焦壅滯坐臥喘急
大黃(剉炒)消石大戟(去皮炒)甘遂(炒)芫花(醋炒)
(焦)椒目(炒出牙)葶藶(炒各一分)
右為末煉蜜為丸如小豆大每服一丸空心桑白皮
湯下日再漸增以知為度一方粥飲下
四石圓(出聖濟總錄)治十種風氣
滑石甘泉石白石英續子仁寒水石(研)
硇砂(研細和作餅子用濕麵四兩褁藥餅燒紫色去麵各二兩)白丁香(半兩)
右為末麵糊丸如桐子大每服五丸生薑湯下第一
日三服第二日四服第三日五服以利為度利已用
次藥補之
木香圓(出聖濟總錄)取下水氣補藥
木香青橘皮(湯浸去白焙各一錢)蓬莪术(二錢)
右為末麵糊為丸如菉豆大每服十丸白湯下
再蘇圓(出聖濟總錄)治十種風氣大通三焦
大戟(炒)甘遂(炒)春麥麵(炒)巴豆(去心膜麩炒去油盡)
乾薑(炮)桂心(去皮)大黃(剉炒各半兩)
右為末煉蜜丸如小豆大每服十丸空心茶清下以
利為度
巴戟圓(出聖惠方)治十種水氣通身不消化心腹脹滿
巴豆(十枚去皮心紙褁去油)大戟(半兩微炒)甜葶藶(半兩生用)
川大黃(半兩剉炒)桂心(半兩)芫花(半兩醋伴炒乾)杏仁(半兩)
(去皮尖䨇仁炒黃)
右為末入巴豆杏仁研勻煉蜜和丸桐子大每服空
心温茶下七丸如人行五里熱茶投利下粘滑物者
效
神助散(一名葶藶散出醫方集成方)治十種水氣面目四肢遍身
俱腫以手按之隨手而起欬嗽喘急不得安臥腹脹
口苦舌乾小便赤澁大便不利
澤瀉(二兩)猪苓(二兩去黑皮)黑牽牛(二兩半微炒去末)
葶藶(二兩炒香别研)椒目(一兩炒香)木香
右為末每服以葱白三莖浆水一盞煎至半盞入酒
半盞調藥三錢絶早面向東服本事方人行十里久
浆水葱白粥稀粥至葱爛入酒五合熱啜量人啜多
少須一升許不得喫鹽并麵自早至午當利小便三
四升或大便利喘定腫减七分隔日再服既平之後
必須大將息及斷鹽房室等二年一方無木香
本香湯(出聖濟總錄)治十種水腫氣
木香陳橘皮(焙湯浸去白)白术桑根白皮(炙剉)
桂(去皮各半兩)木通(炒三分)
右粗搗篩别用牽牛子二兩於鉄銚内以紙襯手攪
乘熱搗羅為末每服以前藥末三錢匕同牽牛末一
錢半匕水一盞半煎至八分去滓五更温服平明時
喫冷生薑茶粥次用蕪荑桑根白皮各一分煑白羯
羊肉半斤爛熟與喫
㯽榔丸(出聖濟總錄)治十種水氣
防己㯽榔(煨剉)郁李仁(去皮尖各研炒三分)葶藶
右為末煉蜜丸如小豆大每服十丸至二十丸空心
服用後方葶藶湯下
葶藶湯(出聖濟總錄)
葶藶(炒)桑根白皮(炙剉)百合(各一兩)
右粗搗篩每服三錢匕水一盞煎至六分前藥日三
以便利為度若鼓氣微結加甘遂一兩
防己丸(出聖濟總錄)治十水定喘急
防己陳橘皮(湯浸去白焙)大戟(炒)苦葶藶(紙上炒各)
(半兩)
右為末棗肉為丸如桐子大每服二十丸温水下不
拘時
大戟芫花散(出聖惠方)治十種水病腫滿喘急不得臥
大戟(一兩微炒)芫花(一兩炒醋半)苦葫蘆子(二兩炒)
苦葶藶(一兩炒)
右為散末每服一錢陳大麥麵二錢水一盞煎至四
分每日空心和滓温服良久腹内作雷聲更喫熱茶
投之使大小腸通利不過三服效
胡椒丸(出海上名方)治十種水氣脚腫脹上氣喘滿
巴豆(十粒去皮膜用竹紙數重出油盡為度頻換紙)胡椒(二百粒生用)
右為末醋糊為丸如菉豆大每日一丸淡薑湯下食
後實者日二服虛者一服如小便頻數為效服一兩
月不效忌麵食鹽物淹藏大忌濕麵
虛寳丸(出聖濟總錄)治十種水氣
滑石(好白者二兩)膩粉(一兩)
右先搗研滑石令極細次入膩粉和勻熬木瓜濃汁
成膏丸如菉豆大每服七丸五更空心温米飲下日
只一服至五七丸覺腹撮痛小便多為效忌鹽一百
日久見效便服補脾胃藥
此水病瘥後常服此藥永不發方(出聖惠方)
大麻仁(二兩微炒研如膏)黑豆(三兩炒熟去皮)
右為末煉蜜和丸如桐子大每日三十丸空腹粥飲
下
治十種水氣腫水病腫滿喘促不得臥(出聖惠方)
生戟(一錢)蕎麥麵(二錢)
右件藥水和作餅子慢火燒令黃熟碾為末空心茶
清調下相次以大小腸利為度
治十種水氣不瘥垂死(出鮑氏方)
用青頭鴨一隻治如食法細切米并五味煑令極熟
作空腹食之
治十種水病腫滿喘促不得臥(出肘後方)
用螻蛄五枚乾為末食前湯調半錢匕至一錢小便
通效
治十種水病不瘥垂死(出鮑氏方)
用鯉魚一頭重一斤煑熟取汁和之瓜葱白作羹食
之效
澤漆方(出聖惠方)治十種水氣
用澤漆十斤于夏間採取嫩葉入酒一斗研令汁二
斗於銀鍋内慢火熬如餳止甆器内收每日空心温
酒調下一茶匙以愈為度
治十種水不瘥垂死(出肘後方)
用猯肉半斤切粳米三合水三升葱椒䜴作粥食亦
可
十水圓(出楊氏家藏方)治十種水氣四肢腫滿面目虛以手
按之少時方起喘急不得安臥小便赤澁
遠志(去心)石菖蒲(寸九節者)椒目(炒)羌活(去蘆頭)
巴戟肉豆蔲(麵褁煨六味各一兩)澤瀉甜葶藶(研炒黃)
木猪苓(去皮)白牽牛(炒黃各半兩)
右件為末麵糊為丸如桐子大每服二十丸加至三
十丸温米飲送下空心食前
冬瓜圓(出聖家藏方)治十種水氣浮腫喘滿
大冬瓜(一枚先于頭邊切一字取中間瓤不用以赤小豆水淘净增净填滿冬瓜中再用蓋)
(子合定用竹簽簽定以麻線繫紙筋黃泥通身固濟隂乾用糯米糓破取糠片兩大蘿甘冬瓜在内)
(以火炙著糠内煨熱之俟火氣盡取出泥刮冬瓜令盡薄切片子并豆焙乾)
右為末煑麵糊為丸如桐子大每服五十丸煎冬瓜
子湯送下不拘時候小便利為度
商陸散(出楊氏家藏方)治十種水氣取水
商陸根(取自然汁一盞)甘遂末(一錢)
右用土狗一枚自死者細研同調上藥只作一服空
心服日午水下忌食鹽一百日忌食甘草三日
製菉豆(出朱氏集成)
菉豆(二合半水三碗半入甆器瓶内煑候乾熟)大附子(一䨇去皮臍切作兩片用)
右取出乘熟空心只喫菉豆其附子留住次日將附
子兩片分四片再用菉豆三合半水三碗半同煑乾熟
乘熟空心喫菉豆第三日再别用附子菉豆二合半
如前過度服之又第四日亦如前第二日法度服之
每一日臨臥時喫豆但依此製為丸服四日其水從
小便下腫自消退如未退以前藥服之忌生冷毒物
鹽酒六十日無不效者
治十種水氣方
大戟芫花甘遂續隨子大黃牽牛末
(各一兩)肉菓(二錢)硇砂(一錢)
右為散子作三服水調下或作丸子末消再服忌房
事
又方治十種水氣并根源證狀方法(出存仁方)
一蒸水先從左右肋腫起根在肝大戟(炒黃)
二赤水從舌根腫起根在心葶藶(隔紙炒)
三黃水從腹腫起根在脾甘遂(炒黃)
四白水從脚腫起根在肺藁本
五黑水從隂腫起根在腎連翹
六玄水從面腫起根在外腎芫花(醋煑炒)
七風水從四肢腫起根在胃澤瀉
八石水從腎腫起根在膀胱桑白皮
九蒿水從腹滿腫起根在小腸巴豆(去油盡)
十氣水或盛或衰根在腹赤小豆
右十種水病各有根苖種種不同看十種病根除一
味將九味等分遂製者依法脩合為末煉蜜為丸如
桐子大每服二十丸赤茯苓湯下不拘時候日三服
忌鹽一百二十日及魚鮓麵食一切毒物忌房事此
病去生甚遠取死將近甚勿忽
涌水(附論)
夫内經言肺移寒於腎為涌水者按腹不堅水氣客於
大腸疾行則鳴濯濯如嚢褁浆水然也夫腎為肺之子
而住水大腸為肺之附而為傳道之官肺受寒邪宜傳
入腎皆受寒邪則水閉鬱而不流且無所歸故客於太
陽而不下夫水腫流下令及倉於大腸不得宣通宜其
證滿溢如嚢褁浆也
旋復花丸(出聖濟總錄)治涌水腹中動撣作水聲兼痰飲
肋脹滿
旋復花桂心(去粗皮)枳實(去穰麩炒)人參(各一兩一錢)
乾薑(炮)芍藥白术(各一兩半)赤茯苓(去黑皮三兩)
烏頭(炮去皮臍)毒狼礬石(各三兩)細辛(去蘆頭土焙)
大黃(炒)黃芩(去黑心)葶藶(隔紙炒)厚朴(去粗皮)
吴茱萸(炒湯浸)芫花(炒焦醋浸半日)陳橘皮(焙去白各一兩)
甘遂(炒三分)
右為末煉蜜丸桐子大每服五丸酒下二日不知稍
加丸數以知為度
大黃附子丸(出聖濟總錄)治涌水腹滿
大黃(炒剉)旋復花附子(炮去皮臍)赤茯苓(去黑皮)
椒目桂心(去皮)芫花(炒焦醋浸)狼毒乾薑(炮)
芍藥枳實(炒)細辛(去苖葉各二兩)
右為末煉蜜丸桐子大每服三丸熟水下漸增之早
晩食前臨臥各一服
猪苓丸(出聖濟總錄)治涌水
猪苓(去皮三分)牽牛(炒一兩)葶藶(炒半兩)桑根白皮
(一兩)赤小豆(炒半合)郁李仁(去皮炒湯浸)防己(各二兩)
大腹皮(三箇去皮)生薑(焙一兩)
右為末煉蜜丸小豆大每服十五丸米湯下未效加
至二十丸日三
葶藶丸治涌水腹滿不堅疾行則濯濯有聲
葶藶(炒)澤瀉(各一兩)猪苓(去皮)椒目桑根白
皮杏仁(去皮尖䨇仁麩炒)大戟(炒)甘遂(炒)大黃
(炒)黃芩(各一兩去黑心)芫花(炒焦一兩酒浸)蕘花(半兩)
右㕮咀如麻豆大每服五分匕水一盞煎七分早晚
食前温服以利為度
㯽榔丸治涌水
㯽榔(煨)牽牛子(炒)赤小豆(炒)郁李仁(炒湯浸去)
(皮)桑根白皮(剉)肉豆䓻(去殼)杏仁(去皮尖䨇仁麩炒各)
(一兩)
右為末煉蜜丸小豆大每服十丸以温水下日再
猪苓飲治涌水小便澁臥即喘急
猪苓(去皮)桑根白皮(炒)防己百合郁李仁
(各一兩半研)瞿麥(一兩)木通(二兩剉)
右粗搗篩每服三錢水一盞半煎至一盞去滓食前
温服如人行五里再服
通草飲治涌水腸鳴腹大
木通(二兩剉)桑根白皮(炒)石葦(去毛)赤茯苓(去皮)
防己澤瀉(各一兩半)大腹子(炮四枚)
右粗搗篩每服三錢匕水一盞半煎至一盞去滓食
食温服如人行五里再服
海蛤湯治涌水
海蛤紫苑(去苖土)遠志(去心各一兩)大戟木香
防己(各半兩)
右粗搗篩每服二錢匕水一盞半煎至八分熱服若
取惡水即以白粥補之禁鹽一百二十日再不得服
芫花甘遂藥
商陸丸治涌水諸般水腫
商陸(一斤焙)陳橘皮(二兩湯浸焙)木香(一兩)赤小豆
麵(四兩)
右為末以汲水和丸如菉豆大每服二十丸橘皮湯
下
椒目丸(一名防己丸)治涌水腹滿腸間有水聲(方見本大腹水腫類)
葶藶丸(出聖濟總錄)治涌水腹滿小便難
葶藶(炒一兩半子)硝石(二兩)杏仁(湯浸去皮尖䨇仁二兩半研)
右為末棗肉和丸桐子大食前木通湯下十丸日二
服
萞麻單方(出聖濟總錄)治涌水心下如數升油囊□□作
聲日不用食但欲飲水則成瘕
用萞麻子去皮二十枚服如上法以病盡為度五日
内只喫白糜粥
普濟方卷一百九十一
