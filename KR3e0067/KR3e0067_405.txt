普濟方卷四百五明周王朱橚撰
嬰孩諸瘡腫毒門
癰疽(附論)
夫癰疽瘡癤瘰癧結核疥癩毒腫赤遊癮疹火癉等皆由
風邪客摶經絡澁滯經曰五臟不和九竅不通六腑不
和流結為癰或積毒熱氣不得宣行入於皮膚或發頭
面或發虚處無故身熱微覺增寒或有痛處按之必熱
乃癰癤欲發也其有火癉立名多端乃古人強為之名
大抵治法同一理母患血熱兒在胎中受之其血亦
熱母患氣壅兒在胎中受之其氣亦壅初生受母熱血
壅氣聚在經絡臟腑之間積滯不散久則成毒毒氣相
交内不通利即從外消外無能消其血與氣壅在一處
則是生背膐或脊督脉腫大如拳紅赤似血其兒之體
是一塊腐血又加生一塊壅毒卒未能消醫有何法善
術之士俾勞以鍼灸熨炳取次攻之十不得一外傅用
朴硝天南星當歸秋芙蓉葉黃蜀葵花乳香木鱉子無
名異其癰已熱即研白丁香少許津唾調傅菉豆大良
久破潰膿血迸出宜先與服托裏排膿消毒散血藥用
生甘草瓜蔞根苦桔梗枳殼川當歸錦頭漏蘆好大黃
等分為末服一錢匕煎熱為服以利為度克效萬一不
可荒亂意欲速消以惡毒草藥致難保小兒因五臟
不和寒邪壅滯榮衛閉塞逆於膚肉遂生疽腫其状腫
結皮強上如牛領然疼焮堅&KR0008;深附筯骨既得膿後其
疽可愈更須用排膿換肌之藥若餘毒未去封歛稍疾
則源流復至或痒或痛肌汁不斷瘡竅不得合矣陳
氏子四歲忽二月患核内塊五六枚不赤不腫亦不疼
痛大小如鷄鴨子皮不實硬從肉内透起召愚視之曰
素問云榮衛不從逆於肉裏乃生癰腫此因疳成瘰癧惡
核也寳鑑云惡核而肉裏頻生瘰癧而頂邊暗長萬
金丸大黃丸治無辜疳瘰癧惡核愚曰此病不可治
通真子云核塊結實經久不破破則膿潰經久不合
者肉死不治且謾與藥和肌兼用外醫膏藥貼治月
餘無效覺微軟内有自破者有開破者膿潰不止經兩
月瘡口不合或一日發熱與四順飲大黃丸并凉肌
藥鎮驚藥熱除尚有進退雖飲食如舊日漸黃瘦主
人曰服藥已多日何效遲遲如此愚曰藥非無效也
病有終身不除者也藥非無驗也病有决不可救者
也此病决不治後七月間忽傷食吐數口神昏不省
因驚而卒核塊之有惡者如此後之學者不可不知
也
方
五香丸治小兒癰疽癤毒未破或膿未潰增寒壮熱
木香(一分)沉香(剉)蘇合香(研各三合)麝香(研半分)犀角(鎊二兩)
大黃(生剉一兩半)吳藍葉(二兩)梔子仁(二兩)熟乾地黃(二兩)白
芍藥(一兩)鷄舌香(二兩)人參(一兩去蘆頭)白茯苓(一兩)
右搗羅為末煉蜜和丸如梧桐子大每服二十丸煎
黃耆湯食前服
木香散治小兒熱毒疽腫及赤白諸丹毒腫或生瘰
癧瘡癤身中風疹瘙痒
木香(一分)薰陸香(一分)鷄骨香(一分)黃芩(一分)麻黃(一分去根節)
連翹(半兩)海藻(半兩洗去醎味)射干(半兩)川升麻(半兩)枳實(半兩麸炒)
(微黃)牛蒡子(半兩微炒)川大黃(二兩剉碎微炒)
右羅為散每服一錢水一小盞煎至五分去滓入竹
瀝半合更煎三兩沸量兒大小不計時分减温服
五香湯治小兒一切癰疽腫毒瘡癤瘰癧癮疹火癉
赤遊等疾
連翹木香沉香薰陸香(即乳香)射干升麻
獨活桑寄生通草麝香丁香(各一兩)大黃
(半兩)
右㕮咀三歲用一錢煎汁去滓服
藍葉湯治小兒疽瘡(方見本門癰瘡類)
五香連翹湯治小兒熱毒腫色白或惡核瘰癧附骨
癰疽節解不舉白丹走徧身中疹瘙(方見本門毒腫類)
治小兒大腸頭惡癰熱瘡用蜣蜋臼𢷬汁𫝊其上
即安或燒為末醋和塗數過先以鹽水洗之妙
犀角知母湯治小兒癰疽
犀角(鎊)知母(焙)黃耆(剉)黃芩(去黑心)人參丹參
葛根(剉)大黃(剉炒)甘草(炙各一兩)元參(三分)麥門冬(去心焙一兩半)
右麄搗篩每服一錢匕水半盞入生地黃汁半合同
煎至四分去滓食後臨卧温服量兒大小加减
漏蘆湯治小兒熱毒癰疽赤白諸丹毒瘡癤
漏蘆連翹(肘後用白薇)白歛芒硝(肘後用芍藥)甘草(各六)
(銖)大黃(一兩)升麻枳實(一方不用)麻黃黃芩(各九銖)
聖惠方有赤芍藥(二分)
右㕮咀以水一升半煎取五合兒生七日内取一合
分三服八日至十五日取一合半分三服十六日至
二十日取二合分三服二十日至三十日取三合分
三服三十日至四十日取五合分三服肘後治大人
各用二兩以水一斗煮取三升分三服其丹毒須針
鑱去血經心錄無連翹有知母芍藥犀角各等分
黃耆湯治小兒癰疽瘡癤腫毒
黃耆連翹升麻惡實(炒各半兩)元參丹參
露蜂房枳殼(去穰麸炒)甘草(炙各一分)
右麄搗篩每服一錢匕水七分煎至四分去滓食後
臨卧温服小大加减
木通湯治小兒疽
木通升麻赤芍藥黃芩(去黑心)山梔子仁
麥門冬(去心焙各二兩)大黃(剉炒各一兩)枳殼(去穰炒半兩)
右麄搗篩每二錢匕水一盞入生地黃汁半合煎至
七分去滓分温二服食後臨卧服量兒大小加减
治小兒疽瘻
丹砂大黃(各十二銖)雄黃䕡茹(漆頭者各二十四枚)礬石(馬齒)
(者十八銖)雌黃(二十四銖)莾草(十八銖)黃連(三十銖)
右㕮咀以猪脂一升三合微火煎三上三下膏成去
滓下諸藥末攪凝傅
黃耆湯治小兒瘡腫癰疽
黃耆(剉)葛根(剉)麥門冬(去心焙)黃芩(去黑心)犀角(鎊)升
麻甘草(炙各一兩)木香(半兩)
右搗篩每服一錢匕水七分煎四分去滓食後服量
兒大小加减服之
黃蓍散治小兒疽腫及瘡癤身體壯熱口乾心躁
黃耆(半兩剉)連翹(半兩)川升麻(半兩)元丹(一分)丹參(一分)露蜂
房(一分微炙)枳實(半兩麸炒微黃去穰)甘草(一分炙微赤剉)
右羅為散每服一錢水一小盞煎至五分去滓放温
量兒大小加减服之
犀角散治小兒疽毒腫硬壮熱大渴
犀角屑(三分)葛根(半兩剉)麥門冬(一兩去心焙)川升麻(半兩)木
香(半兩)黃耆(半兩剉)黃芩(半兩)甘草(半兩炙微赤剉)
右羅為散每服一錢水一小盞煎至五分去滓放温
量兒大小分减服之
鷄舌散治小兒疽瘡
鷄舌香(一兩)木香(一兩)沉香(一兩)麻黃海藻(洗去醎)大黃
(炮各半兩)
右搗羅為麄散每服一大錢水一大盞竹瀝三兩點
煎至五分去滓温服兼放令温熱淋渫患處
清水膏治小兒疽腫毒堅硬疼痛攻衝四畔焮赤宜
用抽熱毒消腫氣
羊桃根(一兩剉)川大黃(一兩剉生用)黃芩(半兩)赤小豆(半合)黃
蘖(半兩剉)菉荳粉(半兩)
右羅為散用蕓薹菜搗取自然汁以蜜少許相調藥
令稀稠得所看四畔腫赤處大小剪生絹上勻攤可
厚一錢貼之乾即換之
天烏散貼方
南星赤小豆草烏黃栢(各等分)
右為末生姜自然汁貼患處或用米醋調尤佳
治發背癰疽
羌活(一兩為末)麝香(少許)川山甲(醋炒焦半兩)生龍骨(煆存性半兩)
右件煎麻黃薄荷酒調如隂瘡頭平向者服之即突
其功效不可具述若小兒痘瘡黑陷者只一服而起
萬不失一
龍角散治小兒癰疽腫癤一切等瘡或於頭面或發
虚處無故身熱微覺增寒或有疼處皆癰癤證也
地龍(去土一兩)荆芥穗(一兩)甘草(一兩)角刺(三兩潤者杵去骨用皮濕秤)
右為末每服一錢酒水合半盞煎至三分去滓調入
乳香末半錢加减服
又方
忍冬草甘草大黃(各等分)
右為末依前法煎調乳香末服之
黃連散治小兒疽已潰
黃連(半兩去須)黃蘖(半兩剉)白芷(半兩)
右搗為散每用鷄子白調塗於故細布上貼之
又方
白芷(半兩)黃連(半兩去須)地榆(半兩剉)白歛(半兩)
右羅為散每用鷄子白調塗於故細布上貼瘡日三
四度換之良
蜜陀僧散治小兒疽腫穴後及惡瘡膿水雖净肌肉
不生
蜜陀僧(一兩)黃連(三分去須)㯽榔(三分)
右羅為散用糝瘡上日三用之
治小兒疽腫硬已成膿未成膿貼熁方
鹿角屑(二兩燒灰)白歛(一兩)麄理黃石(三兩燒赤以酒淬九遍)
右羅為散以醋調稀稠得所厚塗之乾即更塗五七
度即效
松脂餅子治小兒疽瘡久不瘥
松脂(一兩)薰陸香(一兩)
右合研内少許鹽為餅子貼於瘡上汁出盡即差
治小兒癰疽癤毒未破或膿未潰增寒壮熱用乾蝦
蟇一箇燒灰細研以猪脂和傅之
又方
用敗布不以多少燒灰細研以猪脂和傅之
備急神驗方治未結之初微有紅頭㿔子起隱疼者
急用不語唾夜半頻頻塗之即消散飲了酒不可用
若已結成當用
治小兒疽腫結硬已成膿貼熁方用蛇蛻皮貼之經
宿自消
又方
用商陸爛搗傅之
又方
用芫花搗羅為末水和如膏塗之
又方
用蠐螬研塗之鰻鱺魚膽汁及血各用塗之並效
癰瘡(附論)
夫小兒六腑不和寒氣客於皮膚搏於血脉壅遏不通
稽留於經絡之間結腫而成癰其状腫上皮薄而澤是
也熱氣乘之熱勝於寒熱盛則致血肉腐化為膿若膿
潰之後其瘡不瘥故曰癰瘡也
方
黃苓湯治小兒癰瘡煩熱疼痛
黃苓(去黑心)梔子仁元參升麻大黃(剉炒)黃耆
(剉)連翹藍葉甘草芎藭木香犀角屑
右麄搗篩每服一錢匕水半盞煎至三分去滓温服
量兒大小加减
吳藍葉散治小兒肺熱毒攻於諸處生癰瘡及項腋
下有結核煩熱疼痛不得睡卧
吳藍葉(半兩)黃芩(一分)大青(一分)犀角屑(半兩)元參(半兩)川升
麻(半兩)梔子仁(半兩)川大黃(三分剉碎微炒)黃芩(半兩剉)連翹子
(半兩)甘草(半兩)
右為散每服半錢水一小盞煎至五分去滓量兒大
小不計時分温服
黃耆散治小兒癰瘡膿潰數日不止致體虚煩熱頭
疼昏悶宜服
黃耆(半兩剉)防風(半兩去蘆頭)川升麻(半兩)羚羊角屑(半兩)芎
藭(一分)甘草(半兩)地骨皮(半兩)人參(半兩去蘆頭)白茯苓(半兩)石
膏
右羅為散每服一錢水一小盞煎至五分去滓量兒
大小不計時候分减温服
犀角散治小兒癰腫成瘡臟腑壅滯
犀角屑(半兩)麥門冬(三分去心焙)元參(半兩)赤芍藥(半兩)薺苨
(半兩)葳蕤(半兩)川升麻(半兩)甘草(一分)紅雪(半兩)
右為散每服一錢水一小盞煎至五分去滓入竹瀝
半合更煎一兩沸服一方無紅雪入硝石末一字煎
鎔去滓温服量兒大小加减
麥門冬散治小兒癰瘡膿水出不盡心中煩悶不已
麥門冬(三分去心焙)紫葛(半兩)黃耆(半兩)川升麻(半兩)犀角屑
(半兩)甘草(半兩炙微赤剉)木通(半兩)
右羅為散每服半錢水一小盞煎至五分去滓量兒
大小不計時候温服
大黃散治小兒癰瘡臟腑壅熱心神煩躁大小便不利
大黃(剉炒)升麻梔子仁朴硝(别研)枳殼(去穰麸炒)黃耆
(剉各半兩)
右麄搗篩每服一錢匕水七分煎至四分去滓温服
量兒大小加减
連翹散治小兒癰癤等瘡
連翹(一兩)沉香(半兩)白歛(一分)朴硝(一分)川大黃(一兩炮)甘草
(一兩)
右搗羅為細末每服一錢水一盞炒麝香一錢煎至
五分食後温服
大麻仁丸
大麻仁(二兩)木香(半兩)枳殼(半兩麸炒微黃去穣)牛蒡子(一兩微炒)甘
草(半兩炙微赤刲)川大黃(一兩剉)
右為末煉蜜丸如菉荳大每以熱水下十圓取利為
度更量兒大小加减服之
黃蘖散治小兒一切癰腫毒諸風神驗
黃蘖(去粗皮蜜炙)欝金(各一兩)陳橘皮(湯浸去白炒)人參葛
根(剉各半兩)
右搗羅為末用温水調下半錢匕量兒大小加减日兩
三服
大黃散治小兒癰瘡臟腑壅熱太過心神煩悶大小
便不通
川大黃(半兩剉微炒)川升麻(半兩)梔子仁(一分)川朴硝(半兩)葵
子(半兩)
右搗為散每服一錢水一小盞煎至五分去滓温服
以利為度量兒大小加减服之
益毒散治癰癤皆可用
益母草(二兩燒灰)鹽花(一兩炒乾)伏龍肝(半兩)
右研為細末每用一錢新水調稀稠得所旋取塗瘡
口上
消毒散治小兒癰瘡腫毒熱赤
川大黃(三分生剉)杏仁(三分浸去皮别研)鹽花(二分)
右羅為散入杏仁以新汲水和稀稠得所旋取塗瘡
腫上乾即易之以效為度
益母草飲治小兒癰瘡腫痛
用益母草不拘多少洗剉搗取汁每服三二分服
之更量大小加减以滓傅癰上乾則易
又方
用猪腦脂塗紙上貼之乾即易日數徧
又方
用芥子爛研水和塗紙上貼之
又方
用馬齒莧搗傅之
又方
用地龍糞新汲水調塗之一方薄荷汁調塗傅
又方
用姜石末和蒜搗封上
又方
用馬鞭草搗傅之即消
又方
用蕓薹菜搗塗之
又方
用鷄腸草搗爛傅之
又方
用伏龍膽末以好醋調作膏塗於故帛上貼之
又方
用地松爛搗傅之乾即易
又方
用赤小豆末以鷄子白和塗之
又方
用龍葵菜爛搗傅之
又方
用景天草葉爛搗傅之
治小兒癰有膿令潰方
用鷄羽毛七枝燒末服之即潰
又方
用人乳和麸封上至晩膿血出盡
漏蘆散治小兒癰瘡及丹毒瘡癤
漏蘆(一分)麻黃(去根節)連翹川升麻黃芩(各一分)白
歛(三分)甘草(一分)川芒硝(一分)川大黃(一兩剉微炒)
右件藥搗麄羅為散每服一錢以水一小盞煎至五
分去滓量兒大小不計時候分减温服
外傳朴硝散
天南星朴硝乳香秋芙蓉葉木鱉子
當歸無名異黃蜀葵花(各等分)
右為末每服用濁酒傅患處其癰已熟即研白丁香
少許津唾調傅菉荳大其癰自破宜服排膿托裏之
劑
托裏排膿消毒散
大黃當歸枳殼花粉苦瓜根錦頭漏
蘆甘草(各等分)
右為末每服一錢熱服如體虚則不可服
腫毒(附論)
夫小兒毒腫之候與風腫不殊時令人壮熱其邪毒盛
者則入腹令人赤色惡寒心煩悶而嘔逆氣急腹滿有
如此状宜速療之不爾即殺人也
方
五香連翹湯治小兒風熱毒腫腫色白或有惡核瘰
癧附骨癰疽節解不舉白丹走竟身中白疹常瘙癢
(一名五香散)
青木香薰陸香鷄舌香沉香麻黃黃
芩(各六銖)大黃(二兩)麝香(二銖)連翹海藻射干升
麻枳實(各半兩)竹&KR0377;(半兩)
右㕮咀以水四升煮藥减半内竹&KR0377;煮取一升二合
兒生百日至二百日一服三合二百日至朞歲一服
五合一方不用麻黃
漏蘆散治小兒壅熱在臟腑皮膚毒腫或生瘡癤心
神煩躁大小便不利
漏蘆(半兩)白歛(半兩)黃芩(半兩)麻黃(半兩去根節)知母(半兩)枳實
(半兩麸炒微黃)川大黃(半兩剉碎微炒)川升麻(半兩)犀角屑(半兩)赤芍
藥(半兩)川芒硝(半兩)甘草(炙微赤剉半兩)
右搗為散每服一錢水一小盞煎至五分去滓放温
量兒大小不計時候分减服之
犀角散治小兒毒腫壮熱煩悶
犀角屑(半兩)川大黃(一兩剉)露蜂房(一分微炙)川升麻(半兩)麥
門冬(半兩去心焙丨)連翹(一分)川朴硝(一分)牛蒡子(一分微炒)甘草
(一分炙微赤刲)枳殼(三分麸炒微黃去穣)黃耆(半兩剉)
右搗為散每服一錢水一小盞煎至五分去滓量兒
大小不計時候分减温服
麝香散治小兒熱毒腫恐惡毒氣入腹取利以洩其
毒氣
麝香(半分細研)木香(半兩)沉香(半兩)獨活(半兩)桑寄生(一兩)射干
(半兩)犀角屑(半兩)川大黃(一兩剉碎微炒)甘草(半兩炙微赤刲)
右搗為散每服一錢水一小盞煎至五分去滓放温
量兒大小不計時候分减服之
升麻膏治小兒諸腫毒
川升麻(二兩)白歛(二兩)漏蘆(二兩)川大黃(一兩剉碎)川芒硝(二兩)
黃芩(二兩)蛇啣草(二兩)蒴&KR0034;(四兩)梔子仁(一兩)
右細剉用酒浸一宿後以猪脂三斤煎諸藥色燋黃
即膏成以綿濾去滓傾於不津器中於毒腫處塗之
即消
木香散治小兒熱毒腫貼㶸
木香(一兩)紫葛(一兩剉)紫檀香(一兩)川朴硝(一兩)赤小豆(一合)
川升麻(半兩)白歛(半兩)白礬(半兩燒灰)
右搗為散用水調稠麸糊量腫大小貼之日二易之
大黃散治小兒熱毒腫解風熱腫令内消塗傅之
川大黃(半兩)㯽榔(半兩)川芒硝(半兩)黃連(半兩去須)黃蘖(半兩)赤
小豆(半兩)
右羅為末用蜜水調塗患處日三上一方有雄黃半
兩細研
治小兒身上毒腫肉色赤熱宜貼熁方
硝石(半兩)川大黃(半兩)菉豆(半兩)
右羅為散每使時量腫大小取莙薘根研汁調塗腫
上如有頭即以膏藥當心貼之四畔使散熁之若無
莙薘用鷄子白或以車前根葉代之
治小兒熱毒腫忽發頸項&KR0909;背發即封之不成膿方
生地黃(切一升)豆䜴(三两)川芒硝(五兩)
右搗令熱以傅腫上厚二分已來日六七度傅之效
治小兒一切毒腫方
川朴硝(一兩)川大黃(一兩)
右羅為散每用冷水調塗於腫處乾即更塗以毒腫
消為度
又方
蔓菁根(一兩乾者)蕓薹根(一兩乾者)
右搗羅為散以鷄子清塗之
又方
商陸(一兩)蕓薹葉(一兩)
右搗令爛熟貼於腫處頻易之效
大黃散治小兒風毒
白牽牛(一兩半炒)大黃(三錢)青皮甘草朴肖(各一錢)
右為細末每服一錢砂糖水調下
癤(附論)
夫小兒腫結長一寸至二寸名之為癤不似癰熱痛久
則膿潰捏膿血盡便差亦是風熱之氣客於皮膚血氣
壅結而成凡癰癤捏膿不盡而瘡口便合其惡汁在裏
雖差終能更發皆變成瘻也
方
犀角丸治小兒熱腫之氣壅外攻皮膚生癤赤腫焮
痛或時煩熱少得睡卧
犀角屑(三分)川升麻(半兩)黃芩(半兩)元參黃耆(半兩剉)人
參(半兩去蘆頭)皂莢(一兩去皮塗酥炙令黃燋去子)坐挐(半兩)川大黃
(一兩剉碎微炒)
右羅為末煉蜜和搗三五百杵丸如麻子大每服以
生甘草湯下七丸量兒大小加减服之
地黃丸治小兒虚熱消瘡癤
生乾地黃(一兩)桂心(半兩)川大黃(一兩剉碎微炒)赤芍藥(半兩)赤
茯芩(半兩)王不留行(半兩)甘草(一分生用)
右羅為末煉蜜丸如菉豆大每服以熟水下七丸量
兒大小加减服之
硝石散治小兒瘡癤初生熱氣始結疼痛妨悶塗之
便令内消
硝石(半兩)紫檀香(半兩剉)甜葶藶(一分生用)莾草(一分)川大黃
(半兩)白藥(一分)白歛(半兩)
右羅為散以漿水和稀稠得所用竹篦子塗於腫上
乾即易之以熱退腫消為度
乳香膏治小兒軟癤
乳香(半兩)膩粉(一分)油(一分)黃蠟(半兩)松脂(一分)蜜陀僧(半兩細研)
右先取油煎蠟松脂乳香烊後下粉蜜陀僧調和成
膏看癤大小攤膏於故帛上貼之
大黃散治小兒初生瘡癤五臟壅熱
川大黃(半兩剉碎微炒)梔子仁(一分)黃芩(半兩)川升麻(半兩)甘草
(一分生用)
右羅為散每服一錢水一小盞煎至五分去滓放温
量兒大小分减服之以利為度
治小兒軟癤立效方
百草霜(半兩)鹽花(半兩)黃蘖(一分剉)乳香(一分)寒食麺(半兩)
右羅為散每以醋和塗於故帛上貼之
三物散治鬢邊生軟癤名髮疽數年不愈者此方妙
猪頸上毛猫頸上毛(各一撮灰)鼠屎(一粒)
右為末清油調傅或加輕粉尤妙
歛瘡口方
白芨赤石脂(各一錢研)當歸(三錢去蘆)龍骨(半許研)
右為細末乾糝
治小兒軟癤
豆䜴(半兩)鹽(半兩)葱白(七莖細切)
右搗作餅子量瘡貼之如瘡大即以大艾炷灸之效
又方
生椒末麫伏龍肝(以上各等分)
右研為散以醋和封之乾易之效
又方
狗骨頭(炙令黃)蕓薹子(等分)
右羅為散以醋調傅
又方
石灰(半兩)乾姜(半兩生用)
右羅為散以生油和捏作椀子罨在癤上立差
治小兒軟癤雖出膿水熱痛不止
赤小豆(四十九粒)乳香(半分)膩粉(半兩)
右羅為散先去膿水後糝散藥於瘡上立效
治小兒軟癤有膿不穴
巴豆(一粒)豆豉(五十粒)葱白(一寸)
右同研令爛塗在癤上别以醋麫糊封之
治小兒軟癤赤腫疼痛不可忍
天靈盖(一枚塗酥炙黃)麻鞋底(一雙多年故者燒灰)
右羅為散每使以油調塗之
猪頭散治軟癤愈而再作者
用野蜂房一二箇燒灰存性以巴豆三七粒去殼煎
清油三二沸去巴豆以油調藥敷立效白礬枯為末
清油調亦效(此藥有騐人以猪頭為謝故名之)
又方
用大枳殼一枚去穣令空地上磨令口平以稠麸糊
搽四唇霑在癤上自破膿溜出盡更無瘢㾗
又方
用桑螵蛸燒灰存性以清油調傅
又方
用鷄抱卵殼燒灰存性為末入輕粉少許清油調塗
傅此物難得只以鷄子抱退殼如上法用亦可
治小兒軟癤
用炒油麻從銚中取乘熱嚼吐傅之
又方
用生澁柿子連皮薄切焙乾為末以少許輕粉三之
一薄薄牛皮膠水調成膏攤帛上貼之先用温湯洗
净去膿可一貼而愈
治小兒軟癤焮熱
用半夏末以水調塗之乾即更塗
又方
用葛蔓燒灰細研封之
治小兒癤無頭者
用黍粘葉爛搗傅之
又方
用雀糞細研水調傅之
又方
用葵子一枚以水下之即有頭
錦鱗膏治小兒軟癤不差
用鯽魚鱗取皮貼軟癤上極妙
瘰癧(附論)
凡小兒身生熱毒瘡久不差者後則必生瘰癧其状如
作結核在皮肉之間三兩相連瘰也是風邪搏於血氣
焮結所生也
方
五香膏治小兒瘰癧
沉香(半兩)煎香(半兩)木香(半兩)丁香(半兩)麝香(半分細研)熊膽(一分)
蘆薈(一分)黃丹(二兩)黃蠟(二兩)亂髮(一兩)油(半斤)
右藥細剉先以慢火煎油令沸下亂髮煎令消即下
諸藥煎三上三下以綿濾去滓下黃蠟次下黃丹麝
香攪勻膏成以瓷合盛每使先以米泔洗拭乾以膏
攤於故帛上貼之
連翹丸治小兒瘰癧發寒熱項頸生結核腫硬如石
腹脇背裏有如堅急不通
連翹(半兩)桑根白皮(半兩剉)犀角屑(半兩)白頭翁(半兩)漏蘆
(半兩)黃蘖(半兩剉)牛蒡子(半兩微炒)川大黃(一兩剉碎微炒)秦艽(半兩)
(去苖)川升麻(半兩)
右羅為末煉蜜和丸如菉豆大每服以粥飲下五丸
日三服量兒大小加减
犀角散治小兒瘰癧焮腫疼痛身體熱大腸壅滯小
便赤澁心神煩喿少得眠卧
犀角(鎊屑一兩)惡實(一兩)連翹(二兩)麝香(研一兩)木通(剉一兩)元
參(二兩)沉香(剉一兩半)丁香(一兩半)朴硝(一兩)
右麄搗篩每服二錢匕以水一盞煎至六分去滓分
温三服早晨日午晩後各一以利為度
木通散治小兒瘰癧發盛壮熱煩躁坐臥不安
木通(一兩剉)大麻仁(一兩)元參(一兩)川升麻(一兩)敗醬(一兩)連
翹(一兩)川大黃(一兩剉碎微炒)川芒硝(一兩)犀角屑(一兩)
右搗為散每服一錢水一小盞煎至五分去滓量兒
大小分减温服當利下惡物筯膜為妙
元參膏治小兒腦熱結瘰癧連兩耳下腫疼身體寒
熱坐臥不安飲食减少
元參紫葛黃藥子大黃(剉炒令黃)木香卷栢
芒硝紫檀香(各一兩)
右搗羅為末以鷄子白調稀稠得所調於腫上破時
則去芒硝塗之
麝香散治小兒腫結久不消散成結瘰癧
麝香(一分研)牛黃(一分細研)蝸牛子(一兩炒令微黃)皂莢子(一兩炒微)
(黃)皂莢針(一兩炙黃)薄荷(一兩乾研)雄鴿糞(一兩微炒)
右羅為末煉蜜丸如菉豆大每服以薄荷湯下七丸
日三服量兒大小加减
生肌膏治小兒瘰癧穴後
黃丹(半兩)杏仁(一兩湯浸去皮)蛇蛻皮(一條)黃蠟(半兩)亂髮(一兩)菜
子油(六兩)皂莢(三寸水浸去黑皮子)
右先取杏仁蛇皮皂莢搗碎後以菜油於銚子中煎
亂髮令消次下杏仁等三味同煎三上三下以綿濾
去滓下黃臘次下黃丹以柳箟子不住手攪令勻候
膏成以甆器盛於故帛上塗貼之
赤小豆散治小兒熱毒風腫瘰癧内消
赤小豆猪牙皂莢(炙去黑皮并子)黃蘖子硝石大
黃(剉炒)木鱉子(去殼各一兩)
右羅為散每用量大小以不語津唾調塗貼惡核用
鷄子清調塗患處
妙聖散治小兒瘰癧不消
綿黃耆連翹(各一兩)鴿糞(燒灰)川大黃(炒)犀角屑(各半)
(兩)糯米(半兩用班猫七个同炒黃不用班猫)
右羅為細末每服一錢水八分入酒三二滴同煎五
分去滓温服時時呷
紫檀散治小兒瘰癧癭核
紫檀香木香芒硝卷栢(各一兩)芍藥(半兩)大黃
(半兩)
右搗羅為細末每用少許以鷄子白調和得所塗患
處
連翹丸治小兒瘰癧不消去除根本
連翹(一兩)元參(一兩)糯米(半兩)班猫(一分微炒去翅足)皂莢針(半兩)
(炙黃)川大黃(半兩剉碎微炒)
右羅為末煉蜜丸如麻子大每於空心以生薑湯下
二丸當利下惡物為度後喫粥一日補之
生肌散治小兒瘰癧成瘡有膿水
顆鹽(一分)黃丹(半兩)黃蘖(一分剉)白礬(一分以上四味以瓷瓶盛大火燒令)
(通赤細研用)白歛(一兩)膩粉(一分)
右羅為散都研令勻每貼時先用温鹽漿水洗瘡令
淨拭乾看瘡口大小貼之日一度用
蜜陀僧散治小兒瘰癧穿潰膿水不止
蜜陀僧(二兩)胡粉(二兩)熊膽(一兩)蘆薈(一兩)白芨(一兩)白歛(一兩)
右搗羅為散傅瘡口内效
皂莢丸治小兒瘰癧難消
皂角(八兩不蚛者水浸一宿去黑皮塗酥炙令黃燋)薄荷(五兩)荆芥(五兩)雄黃
(半兩細研)麝香(一分細研)
右羅為末都研令勻用白羊肉四兩去筯膜細切以
煉成蜜相和搗三五百杵丸如菉豆大每服以薄荷
湯下十丸量兒大小加减
四味大黃飲子治風熱毒氣與血相摶結成核生於
項下頸上遇風寒所折不消成瘰癧久而潰膿成瘡
大黃甘草當歸赤芍藥
右等分㕮咀水煎去滓大小以意加减食後服忌毒
物
膩粉散治小兒瘰癧除根本
膩粉(一分)黃耆(一分剉)班猫(二七枚去翅足以糯米拌炒微黃)糯米(二七)
(粒)
右羅為散每服空腹以温酒調下一字良久喫少許
醋湯病随小便中出量兒大小加减服之
治小兒瘰癧已結成外貼自出
水銀(一分手心内用津研如泥)粉霜(一分)砒霜(一分)燕子糞(一分)班猫
(一分用糯米同炒令黃去翅足用)
右研令勻用臘月猪脂調和得所取一小豆大安在
癧子上以消腫膏貼之六七日當有穴膿水出半月
其癧子自出得以生肌膏貼之取差
班猫膏治小兒瘰癧不穴
班猫(二枚去翅足)松脂(三兩)巴豆(十枚去皮心以漿水煑過與班猫研令細)雀
糞(一兩為末)
右先取松脂入銚子内鎔化入班猫巴豆熬成膏捏
作餅子熱貼在瘰癧上候穴用生肌膏貼之日再換
差為度
貼散瘰癧神效方
白膠香海螵蛸(各等分)真降香(用心)
右為細末摻患處外以水紙掩之一夜而進
班猫丸治小兒久患癧子未破者取下
班猫(七枚蛤粉炒去頭足)淡豉(七粒)輕粉(一錢)
右為末津唾丸小豆大十歲十五丸空心槲皮煎汁
下至夜取如鴨子核如未全退十日後更取之又
方治久新癧子草烏頭末井水調塗自消已破者淨
洗先以膏藥貼瘡口後以藥塗十數次即差如小便
澁以滑石末半錢燈心湯調下
追毒班猫膏治小兒瘰癧結核久不差
班猫(二枚去翅足及頭炒)巴豆(二十枚去心漿水煑)松脂(三分)
右先研二味為粉次入松脂鎔化攪令勻更搗一二
百杵作餅熱貼在瘰癧上藥力盡别换以差為度
蝸牛丸治小兒瘰癧内消
蝸牛子(一百二十枚活者去殼)薄荷末(二兩)丁香末(半兩)
右入乳鉢内同研為丸如菉豆大每日空心以薄荷
湯下五丸晩再量兒大小加减
硇砂丸治小兒瘰癧連綴如梅李核状
硇砂砒霜(各一兩)
右研如粉用糯米飯為劑撚如小麥粒大有患者即
烙破内一丸五日一換後用生肌膏
麝香散治小兒瘰癧
麝香(研一分)鴿糞(炒三遍秤一兩)
右件再同研如粉每服半錢酒調下日三服早晨晩
後各一量兒大小加减
治小兒瘰癧結硬令内消方
膩粉(半兩)鷄子(三枚取白用)
右件和調如稀麫糊以文火炒之用火筯急攪勿令
粘着銚子候燋黑色即住入上好硃砂半兩同研如
麫每服以粥飲調下半錢五更與服良久腹疼便瀉
出病根棗核之状如未差即隔日再服之若已成瘡
者宜用後散貼之
又方
毒蛇皮(三條)吳茱萸(半合)
右燒為散研以生油調塗之須用帛子遮藥氣不得
衝眼切須忌之
蝸牛散治小兒瘰癧
蝸牛殼(一兩)真牛乳(半升)
右件入銚中於慢火上熬令乳盡取蝸牛殼研如粉
入大黃末一分更研令細每服以皂莢子仁湯下半
錢大小便中利出惡物即差
又方
用皂莢子四十九枚用手指大竹筒安得皂莢子壘
在竹筒中緊塞竹筒口投在溷坑中浸四十九日取
出洗淨曝乾搗羅為散每服以粥飲調下半錢日三
服量兒大小加减
又方
用白花蛇五兩以酥塗炙令黃燋色搗羅為散每服
以粥飲調下半錢日三服量兒大小加减
又方
用白殭蚕炒搗羅為散每服以温水調下半錢日二
服量兒大小加减
治小兒頸生瘰癧榆皮傅方
用榆白皮爛搗如泥封頸上頻易
治小兒瘰癧鉛丹塗方
用鉛丹三兩以銚子熬當有脚如黑灰取脚不計多
少更研如粉用面脂調塗以故帛貼數拭患處有惡
汁出拭却更貼半月差内消不作瘡極效
防風丸治小兒瘰癧結核寒熱一名連翹丸(方見患核類)
皂莢刺散治小兒瘰癧腫硬
用皂莢刺一斤於盆中燒候火盛時取牛蒡子半升
撒於火中與皂莢刺都成灰為度待冷放之搗羅為
散每服以井花水調下一錢日三服三五日内有惡
物下如膠餳状下盡即永斷根
治小兒癧子寒熱
用苦瓜苖子煮汁服亦生搗絞汁服
治小兒閃癖頭髮竪黃瘰癧羸瘦
用杵林檎末以和醋傅上癖如移處就傅之
惡核(附論)
夫小兒惡核者是風毒氣與血氣相摶結成核生頸邊
風寒所折遂不消不潰名為惡核也
方
五香散治小兒受風熱項邊生惡核寒熱腫痛一名
五香連翹湯(方見本門毒腫類)
連翹丸治小兒無故寒熱強徤如故而身體頸項結
核瘰癧及心腹脅背裏有堅核不痛名為結風氣腫
連翹桑白皮(一方用榆白皮)白頭翁牡丹皮防風
黃蘖桂心香豉獨活秦艽(各一兩)海藻(半兩)
右為末蜜丸如小豆大三歲兒米飲服五丸至十丸
五歲已上者以意加之聖濟方無桂心名防風丸
丹參散治小兒風熱項腋下有惡核不消大便多閉
心神煩熱
丹參(半兩)露蜂房(一分微炙)川升麻(半兩)防風(半兩去蘆)連翹(半兩)
黃耆(半兩)川大黃(半兩微炒)甘草(半兩炙微赤)牛蒡子(半兩微炒)枳
殼(三分麫炒微黃去穰)
右搗為散每服一錢水一小盞煎至五分去滓放温
量兒大小分减服
元參丸治小兒胷間積毒風氣不散連項生惡核煩
熱不已
元參(半兩)漢防已(半兩)羌活(半兩)川大黃(一兩微炒)木香(半兩)梔
子仁(半兩)赤芍藥(半兩)連翹(三分)川升麻(半兩)牛蒡子(半兩微炒)
右羅為末煉蜜丸如菉豆大每服以粥飲下五丸日
三服量兒大小分减
升麻散治小兒項生惡核壮熱不止
升麻(半兩)射干(半兩)連翹(半兩)犀角屑(半兩)川大黃(半兩微炒)川
朴硝(半兩)
右搗羅為散每服一錢水一盞煎至五分去滓放温
量兒大小分减服之忌酒麺炙煿
赤小豆散治小兒毒風腫生惡核令内消(方見本門瘰癧類)
癭氣(附論)
夫小兒癭氣之状頸下皮寬内結突起壘然不消長大
氣結所成也小兒啼未止因以乳飲之令氣息喘不得
消散故結聚成癭也
方
木通散治小兒癭氣咽喉腫塞妨悶
木通(剉)昆布(洗去醎味)乾姜(炮裂剉)甜葶藶(隔紙炒令紫色已上各半)
(兩)羚羊角屑人參(去蘆頭)海藻(洗去醎味)射干㯽榔
(以上各一分)
右羅為末煉蜜丸如麻子大不計時候以温酒下十
丸量兒大小加减
陳橘皮治小兒癭氣咽喉噎塞
陳橘皮(湯洗去白穣焙)麥門冬(去心焙)赤茯苓連翹海
藻(洗去醎味)商陸(乾者以上各半兩)杏仁(一分湯浸去皮尖雙仁麩炒微黃)羊
黶(三枚炙黃)梹榔(三分)
右羅為末煉蜜丸如菉荳大二三歲以温水下七丸
兒大者綿裹一丸如皂莢子大不計時候含嚥津
商陸散治小兒癭氣胷膈噎塞咽麄
商陸(一兩微炙)昆布(一兩洗去醎味)牛蒡子(三分)射干木通
(剉)海藻(洗去醎味)羚羊角屑杏仁(湯浸去皮尖雙人麸炒微黃以上各)
(半兩)
右搗為散每服一錢水一小盞入生薑少許煎至五
分去滓不計時服量兒大小分减温服
木通散治小兒癭氣心胷壅悶咽喉噎塞
木通海藻(洗去醎味)昆布(洗去沫)松羅桂心白歛
(以上各半兩)蛤蚧(一兩炙微黃)琥珀(三分)
右羅為散每服以牛蒡子煎湯調下半錢不計時候
量兒大小加减
海藻散治小兒癭氣腫結漸大
海藻(洗去醎味)海𢃄海蛤昆布(去醎味)木香(以上各半兩)
金薄(三十片)羊黶(三枚炙黃)猪黶(三枚炙黃)
右羅為散每服以温酒調下半錢量兒大小加减日
三四服
昆布散治小兒癭氣腫悶
昆布(洗去醎味)黃耆(剉)麥門冬(去心焙)川大黃(剉微炒)陳橘
皮(湯浸去白穣以上各半兩)甘草(一分炙微赤剉)杏仁(一分湯浸去皮尖雙人麸炒微)
(黃)
右搗為散每服一錢水一小盞煎至五分去滓不計
時候量兒大小加减温服
半夏散治小兒癭氣心胷煩悶
半夏(湯浸七遍去滑)海藻(洗去醎味)龍膽(去蘆頭)昆布(去醎味)土瓜
根射干小麥麫(以上各一分)
右羅為散每服以生姜酒調下半錢日三四服量兒
大小加减服
昆布丹治小兒癭氣不散
昆布海藻草龍膽甜葶藶(隔紙炒令紫色研各一兩)㯽
榔牽牛子(炒各半兩)
右搗羅細末白麫糊和丸如黍米大每服十粒人參
湯下大小加减服
治小兒癭氣咽喉噎塞
昆布(洗去醎味)海藻(洗去醎味)訶梨勒皮木香(一分)川大黃
(剉微炒以上各半兩)枳殼(一分麩炒微黃去穣)
右羅為散末煉蜜丸如麻子大不計時候以温酒下
七丸量兒大小加减服之
又方
羚羊角屑昆布(去醎味)桂心木通(剉以上各半兩)川大
黃(一兩剉微炒)
右羅為末煉蜜丸如麻子大不計時候以粥飲下七
丸量兒大小臨時加减
又方
㯽榔(一兩)海藻昆布(以上各半兩洗去醎味)
右羅為末煉蜜丸如麻子大不計時候以温酒下七
丸量兒大小加减服之
又方
羊黶(半兩炙令黃)青橘皮(半兩湯浸去白穣焙)燒銀砂堝(半兩)
右羅為末用糯米飯和丸如菉豆大不計時候以温
酒下五丸量兒大小加减服之
風瘙癮疹(附論)
夫小兒風瘙癮疹者由風邪客於腠理搏於榮衛傳而
為熱熏散肌内溢於皮膚變生□疹状如㾦乍差乍發
痒瘙不時搔之血出其痒不已故名風瘙赤疹者熱白
疹者寒治法不可不察
方
蒴藋浴方治小兒風瘙疹
蒴藋防風羊桃根石南葉秦椒(一方用秦艽)
升麻苦參茵芋芫花(一方用茺蔚)蒺䔧蛇床
子枳殼(一方用枳實)礬石(各一兩)
右㕮咀以漿水三斗煮取一斗去滓内礬令小沸浴
之
治瘡毒及嬰孺風疹在皮膚不出者
用景天草生苖葉五大兩和鹽三大兩同研絞取汁
以熱手摩塗之日再但是熱毒丹瘡皆可如此用之
治大人小兒風瘙癮疹心煩悶方
用巴豆二兩搥破以水七升以帛染拭之
五參散治小兒肺風瘙痒癮疹癬疥
人參紫參白附子(焙裂各二分)栝蔞根天麻(各半)
(兩)元參(剉)沙參(剉一兩)丹參(三分)
右同搗為散五十日至百日兒每服一字二百日至
一歲兒每服一字半妳汁調下二歲至三歲每服半
錢煎薄荷金銀湯下或枣湯調下空心午後各一服
如乳母服一錢温酒調下
麝香犀角丹治癮疹不差甚者如癩服之神驗
犀角屑烏蛇肉(半兩酒浸去皮骨)天麻白附子白
殭蚕(各半兩微炒以上各搗為細末次入)硃砂麝香龍腦(各一錢研)
右件都研勻煉蜜和丸如黍米大每服十粒煎金銀
薄荷湯下
防風湯治小兒癮疹風痒
防風白茯苓(去黑皮)升麻貝母(去心)蒺䔧子(炒去角)
大黃(剉炒)甘草(炙剉各一分)
右麄搗篩每服一錢水七分煎至四分去滓温服食
後日二服之
澤蘭湯治丹及癮疹入腹殺人方
澤蘭芎藭附子茵芋槀本莾草細
辛(各二十銖)
右㕮咀以水三升煮取一升半分四服先與此藥湯
然後作餘治
麻黃散治小兒風瘙癮疹
麻黃(一兩去根節)川升麻(一兩)葛根(一兩剉)射干鷄舌香
(半兩)甘草(半兩炙微赤剉)石膏
右散每服一錢以水一小盞煎至五分去滓放温量
兒大小分减服之
黃耆湯治小兒風疹壮熱心喿
黃耆(剉)白鮮皮(剉)防風(去蘆各一兩)枳殼(去穣麩炒黃一兩)黃
芩(去黑心)甘草(炙各一分)
右麄搗篩每服一錢水一小盞煎至五分去滓温服
食後臨臥各一服量兒大小分减
防風湯治小兒癮疹瘡疥皆宜服之
防風(一兩)鼠粘子(一兩)荆芥穗(一兩)人參(一兩去蘆)甘草(炙)天
麻(各半兩)
右搗羅為末每服一錢水八分入生姜薄荷各少許
煎五分去滓温服
犀角湯治小兒風疹壮熱心喿
犀角(鎊)升麻麥門冬(去心焙)蒺䔧(炒去角)甘草(炙各一分)
右㕮咀如麻豆大每服三錢匕水一盞煎至五分去
滓食後温服更量兒歲數加减
茵芋湯治小兒風瘙癮疹心膈煩悶
茵芋防風附子牡礪莾草(各半兩)
右細剉和勻以水一斗煑取六升去滓看冷煖洗浴
避風一方無茵芋名莾草湯各用一兩
廣濟療小兒疹浴湯方
柳木空中屑(二升)蒴藋根(切二升)鹽(二合)櫨木(切一升)
右切以水二斗煮取一斗入鹽以洗浴頻為之以差
止
竹瀝湯治小兒壮熱[病-丙+(穩-禾)]疹已服湯丸不消宜服
淡竹&KR0377;(一升二合)葛根汁(一升五合)牛黃(豆大三顆研)
右相和一歲兒服一合五六歲兒服三合至五合以
意增减之
枳實湯治小兒風疹皮膚腫
枳實(去穣炒黃兩片)芍藥(一分)
右搗篩每服一錢匕水半盞煎至三分去滓入清酒
半合更煎三五沸分温二服空心午間晩後各一更
量兒大小加减
石南湯治小兒風疹皮膚腫
石南葉(一握)蜀椒(去目及閉口者炒出汗半兩)
右以水二盞取一盞半去滓下硝石白礬各半兩攪
令消以綿搵塗於疹處乾即易
治大人小兒皮膚風熱身生癮疹
牛蒡子浮萍
右等分為末薄荷煎湯調二錢服
治小兒風疹出不止塗傅方
景天(一兩一分愼火草是也)藍(三兩)
右同搗細絞取汁以熱手摩塗之日再
又方
用白礬熬令汁枯研為末酒調用鷄翎掃塗疹上一
方熱酒投化以馬尾搵酒塗之
治小兒風瘙癮疹㾦㿔
用牛膝末酒服方寸匕漏瘡多年不差搗末傅亦主
骨疽及癲疾瘰癧絶妙一方温酒調下半錢
治小兒手足及身腫方
用小便温暖漬之良
又方
用巴豆五十枚去心皮以水三升煑取一升以綿内
湯中拭病上随手消并治癮疹又以大戟煎湯淋三
五徧風毒癮疹即消
治小兒患癮疹入腹體腫強而舌乾方
用蕪菁子為末酒服方寸匕日三
又方
用蚕沙三升以水三升煮去滓洗之良亦治丹毒
又方
用車前子為末粉之良
又方
用鹽湯洗了以蓼子挼傅之
治癮疹方
用白芷針刺燒存性為末温酒調下二錢又以根葉
煑汁洗之
治風疹亦治風熱皮膚瘙癢因而生瘡方
用赤石脂不拘多少研細每服二錢荆芥茶調下食
後荆芥酒調亦得如氣實用蜜水調亦妙
治瘙痒成瘡方
用殭蚕炒黃末酒調服立差
療丹癮疹方
用酪和鹽熱煮以摩之手下消
療五野鷄病小兒患赤疹方
用鰕搗碎傅之
治大人小兒風疹方
用茱萸一升以酒五升煑取一升帛染拭之
治腫毒遊風風疹頭痛方
用芭蕉根井罯傅又治丹毒煎汁塗之
土沙散治小兒風疹進退腫痒
用土砂當歸等分為末冷酒調下一錢兼用塗之又
愼火草生姜及鹽同研擦痒處消
又方
用石灰水醋調塗即消
治小兒風瘙癮疹心中悶亂
右川芒硝二兩以清酒三大盞煎至二盞放温洗痒
處候燥復洗之痒差乃止避風
又方
用虎脂摩之即愈
五香枳實湯治小兒着風熱㾦㿔堅如麻豆粒瘡痒
搔之皮剥汁出或徧身頭面年年常發者
青木香(九銖)麝香(六銖)漏蘆(各半兩)升麻黃芩白歛
鷄舌香薰陸香沉香防風秦艽麻黃
(各一兩)枳實(一兩半)大黃(一兩八銖)
右㕮咀以水五升煮取一升八合兒五六歲者一服
四五合七八歲者一服六合十歲至十四五者加大
黃半兩足水為一斗煮取二升半分三服之
枳實丸治小兒病風瘙痒痛如疥搔之汁出徧身㾦
㿔如麻豆粒年年喜發面目虚肥手足乾枯毛髮細
黃及肌膚不光澤鼻氣不利此則少時熱盛解體當
風風熱相摶所得也不早治之成大風疾
枳實(一兩)菊花蛇床子防風蒺䔧子白薇
浮萍(各一兩)天雄麻黃漏蘆(各半兩)
右為末蜜和丸如大豆許五歲兒米飲服十丸加至二
十丸日二五歲已上者随意加之兒大者可為散服
治小兒風疹走帶方
姜黃荆芥黃連土硃赤小豆爛石膏
(等分)
右為末撲之
二聖散治癮疹肌肉青黑
胡粉(一兩)苦參(一兩)
右為細末每服一錢温酒下兼塗患處
消毒飲如麻風身或熱不熱遍身紅疹如此者是麻
風宜朱砂雄黃等分為末井水調塗後服藥
牛蒡子(炒六兩)荆芥穗(一兩)防風甘草(炙)升麻(各一兩半)
右㕮咀水煎食後温服
又方
用土硃砂酒服并搽之
普濟方卷四百五
