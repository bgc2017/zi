普濟方卷三百七明周王朱橚撰
諸蟲獸傷門
蛇傷(附論)
夫蛇火蟲也熱氣炎極為毒至甚五方所出名稱不同
惟廣南尤多彼山崇地濕水火蒸欎所生最盛蘄黃之
地蛇類稍衆南山有一山居水中當四五月之交群蛇
吐毒氣凡高數丈蒸若雲霧每至中夏瘴氣盛行亦緣
此也凡蛇數不可悉狀其毒極微不能殺人者惟花蛇
烏蛇故入藥品凡見蛇不言正名但云䖝及地索之類
以避之或入山及履深草宜帶雄黃麝香避之蛇入人
家者燒羖羊角令烟遍覆即去矣青蝰蛇正綠色喜
緣木及竹上與竹木色一種人卒不覺若人入山林中
行脫能落頭背上然自不甚囓人囓人必死那可屢肆
其毒此蛇無甚極大大者不過四五尺世人皆呼為青
條蛇其尾二三寸色異者名矯尾最烈凡見蛇不應
言蛇皆言䖝及云地索勿正言其名也惡蛇之類甚多
而毒有差劇時四月五月中青蛙三角蒼虺白頭大蜴
六月七月中竹狩艾蝮黑甲赤目黃口反釣白蛙三角
此皆蛇毒之猛者中人不即治多死又有赤連黃頷之
類復有六七種方書不盡記其名水中黑色者名公蠣
山中一種亦相似不常聞螫人又有釣蛇尾如釣能倒
牽人獸入水没而食之又南方有呴蛇人或傷之不死
終身伺覓其主雖百人衆中亦直來取之唯遠出百里
乃可免爾又有柂蛇長七八尺如船柂狀毒人必死即
削取柂煑汁漬之便瘥凡大蛇多是神不可妄殺之又
額上有白色狀如王字者有靈或有角形者此是欲變
為龍也但蛇類雖多今皆以青條矯尾白頸艾蝮其毒
尤劇大者中人若不即治一日間舉體洪腫皮肉坼爛
中者尚可得二三日也青蝰中人立死虺毒急於衆蛇
不早療之多斷人手足凡被蛇螫第一禁第二藥無出
此二者有全劑雄黃麝香可預辦今凡俗知禁者甚少
尋按師術已至困斃惟宜勤事諸藥或經行草路何由
皆齎方書故山居者宜令知禁法也又惡蛇螫著人即
頭解散者此蛇名黑帝其瘡冷如凍凌此大毒惡不治
一日即死若頭不散此蛇名赤帝其毒小輕瘡上冷不
治故得七日死凡蛇傷瘡未愈禁熱食便發治之更當
依初被螫法也蝮蛇者形不甚長頭匾口尖頭斑身
赤紋斑色亦有青色黑色者人犯之頭腹貼著地者是
也東間諸山甚多其毒最烈草中行不可不慎又有一
種狀如蝮而短有四脚能跳來囓人亦名為千歲蝮中
此必死然其囓人竟即跳上樹作聲云斫木斫木者但
營棺具判其不救若云博叔博叔者猶可急療吴音呼
藥云叔故也
方
大黃湯治毒蛇傷
牛膝大青草下馬草胡麻草鐡刷草
將軍草槐樹頭淡竹葉小青(各等分)
右同搗汁用煮酒調服柤傅瘡口將針破傷處用葱
鹽湯洗淨方可傅如無將軍草雄黃少許
白礬散(出聖惠方)治諸毒蛇傷解毒
白礬(熬汁枯研)羖羊角(燒灰研各半兩)乾薑(炮一兩)
射罔(一分)雄黃麝香(研各一兩)
右為細散用傅瘡上凡蛇畏雄黃疑有蛇處於舍下
微火燒雄黃蛇並散
蛇咬丹治毒蛇傷
野菊花(二錢半)麝香(二錢)香白芷(各一錢)雄黃(二錢)
右為末用好醋調擦
雄黃散治諸毒蛇咬毒氣攻心迷悶
雄黃(研)麝香(研)乾薑(炮為末各半兩)
巴豆(一分去皮□心出盡油研)
右和勻每服一字以新汲水調下纔中便服得利則
毒氣微消未利更一二服一方用丹砂
椒黃傅方(出十便良方)治一切毒蛇咬迷悶
閉口椒(一兩為末)蒼耳苗(五兩為末)生薑汁(二合)
硫黃(半兩為末)
右相和傅之
椒香方(出聖惠方)治毒蛇咬毒氣攻心悶亂方
豉(四兩)椒(去目)薰陸香(各三兩)白礬(燒灰二兩)
右以相和爛搗以唾調傅傷處
牛角散治蛇螫竅出血凡蛇瘡未愈禁熱食犯此便
發治依初螫法(出聖惠方)
猫兒糞(三兩嘵灰)乾薑(一兩剉)臰黃(一兩)牛角䚡(二兩)
(燒灰)
右為散以津唾調𫝊於螫處
雄辛散治惡蛇風犬所傷詩曰
細辛蓽撥及雄黃好酒研來入麝香
不問惡瘡并惡大管教一服便安康
右等分為細末每服二錢好酒調下
半夏散治蛇咬方
麝香雄黃半夏巴豆
右等分為末𫝊之
麝香散治蛇螫人竅出血凡蛇瘡未愈禁熱食犯
此便發治依初螫法
麝香(一分細研)雄黃(一分細研)半夏(一分生用)
右細研令勻𫝊之即愈
蒼耳散治蛇螫人竅出血
白礬(二兩研)大麻葉(五兩剉)蒼耳莖葉(五兩剉)
右用水一斗煑至六升去滓下白礬末温浸之
細辛散治毒蛇所傷方
細辛白芷(各五錢)雄黃(二錢)
右細研令勻入麝香少許每服二錢温酒調服諸般
惡毒自散而安如宜方有白芨
治諸蛇毒方
用男子陰間毛二七枚含之有汁即咽却秘方也
中蛇毒勿渡水則痛甚於初螫
亦當先存想作大蜈蚣在前已隨後渡若乘船渡不諳
法殺人
輕粉散治蛇傷
舊墨(一塊指大燒存性)輕粉(一盝)亂髮(一拳大燒存性)
右為末好酒調服一過便愈柤𫝊咬處
雄黃散治蛇咬及惡瘡痛
雄黃半夏(生)乾薑(生各等分)
右為細末貼蛇咬處及惡瘡上
石灰散治蛇蟲蜂蠍蚖蛇蜘蛛沙蟲等傷
蜈蚣草臰黃石灰(各等分)
右搗為末傅螫處
桂香散治諸蛇咬毒氣攻心
桂(去鹿皮)栝蔞根(各二兩)
右為細末以小竹筒盛密塞帶行卒為毒蛇所傷即傅
之此藥療諸蛇毒塞不密則氣歇不中用
二蟲膏治諸蛇咬毒氣攻心迷悶
地龍(五枚)蜈蚣(一枚端午日收赤足者)
右以相和爛搗傅之
椒蒜傅方治諸蛇咬痛腫
椒(合口)蒜(各等分)
右用同搗令熟傅之瘥一方用蒜葉
硇砂散治諸蛇咬痛腫
右以硇砂一兩細研為末以園内生蔞葱就上取却
葱角尖傾入硇砂末却以角尖覆一七日掘出葱傾
硇砂汁於一張緊薄紙上隂乾每有傷處取錢孔大
紙貼之立愈
青黛散治蛇毒及一切蟲傷但有少氣可以下藥
即活神效不可言
倉卒無藥去處以大藍汁一椀雄黃二錢調勻點在
所傷處并細服其汁無藍澱花青黛代之亦可仍用
艾炙咬處
椒葫方治蝮蛇毒
右取合口椒葫荽苖等分搗傅之無不瘥
胡粉散治蝮蛇毒
大蒜胡粉
右搗和傅之
鹿角散治蝮蛇毒
猪脂鹿角灰
右以和塗之
大蒜方治蛇螫人瘡已愈餘毒在内中滛滛痛癢
方
大蒜小蒜(各一升)
右合搗以熱湯淋汁灌瘡大良一方小蒜汁滓傅上
麥門冬散(本草)治惡蛇咬傷頓仆不可療者及毒氣入
腹遍身腫痛
右用香白芷為末麥門冬去心濃煎湯調下頃刻咬
處出黃水盡腫消皮合仍用此藥滓塗傷處如氣未
絶無不活者若傷輕只用辣母籐挼𫝊之更酒調雄
黃亦妙以新汲水調下半兩許毒氣自消一方用熱
酒調下諸方皆用麥門冬水盖欲先護心氣也(昔臨川有)
(人以貨蛇藥為業一日方作場為蝮所囓即時殞絶一臂大如股少頃徧身皮脹作黃黑色遂死有一道)
(人旁觀出言曰此人死矣我有一藥能療但恐毒氣益深或不可治諸君能相與證明方敢為出力衆咸)
(竦踊勸之乃求錢二十文以往纔食頃奔而至命汲新水觧裹中藥調灌之四體應手消縮良久復故其)
(人能起與未傷時無少異遍拜觀者且鄭重謝道人道人曰此藥不難得亦甚易辦吾不惜傳諸人乃香)
(白芷一物也法當以麥門冬湯調服適來事急不暇姑以水代之吾今活一人可行矣拂袖而去郭邵州)
(沰得其方嘗有鄱陽一醫調一升以杖抉傷者口灌入藥盡覺臍中搰搰然黃水自口出一卒夜直更合)
(為蛇囓腹明旦赤腫欲裂以此飲之即愈)
薑黃方治諸蛇毒螫人欲死
右用乾薑雄黃等分同研用小絹袋盛繋臂上男左
女右蛇聞藥氣逆避人螫毒傅之
細辛散治蛇咬
右用細辛雄黃等分為末津調傅亦可
雄黃餅子散治蛇咬欲死方
右用雄黃不以多少萵苣汁和作餅子候乾為末每
用少許貼瘡口立愈一方好酒調化服就用藥塗傷
處
櫻桃散治諸種蛇傷
右以櫻桃葉用生薑同擂碎入酒𢷬研服之良滓傅
傷處一方無薑服之
茜草散治土蛇咬
先用蓼草搽於咬傷處後用茜草去根擂碎用井花
水調服日進三五服滓傅傷處
蛇毒
先密取荇葉當其上穿勿令人見以再覆瘡口上一
時着葉當上穿穿即折牙出也
又方
細辛白芷(各一錢碾)雄黃(一錢研)
加虎骨麝香
雄靈散治毒蛇所傷昏悶欲死者
五靈脂(一两真者酒洗去砂石乾用)雄黃(半兩明好者研)
右為細末每服二錢酒調灌之就以藥末調塗傷瘡
口良久再一服神效(昔有人被毒蛇傷良久已昏困有老僧以酒調藥二錢灌之遂)
(甦及以藥滓塗咬處良久復灌二錢即愈凡有中其毒者用之無不騐也一方無雄黃)
白芷散治毒蛇咬
右用婦人扎髻繩扎定瘡處如無頭繩麻油繩亦可
須用雄黃香白芷末糝之用新汲水調末服之或熱
酒送下皆良一方無雄黃单用香白芷末摻服(又云諸方)
(皆用麥門冬水盖欲先護心氣也)
地龍散治青蝰蛇螫
地龍(三條)鹽(半兩炒)
右相和研令爛以麵圍毒處傅藥於上須臾化為水
不過三兩度
雄礬方治蛇傷詩曰
忽然被蛇咬雄黃與白礬一時研𫝊上
神效不等閒
治蛇蟲傷
巴豆數粒細研貼瘡
蓼汁飲
右搗生蓼絞汁飲之少少以滓傅瘡上又挼藍青𫝊
之
治諸蛇咬痛腫
用黑豆葉五两細剉搗𫝊瘡上日四五度用一方唾
塗咬處熟嚼豆葉傅之
䖟蟲散治蛇螫人竅出血凡蛇瘡未愈禁熱食犯
此便發治依初螫法
用蝱蟲初食牛馬血者二七枚焼為灰以温水
調服之效
治蛇螫人竅出血
用黑豆五升礪碎分為二分於盆中以水浸過三寸
深令浸螫處良久去舊豆著新豆復浸不過三兩易
愈兼以豆為末以調服之妙
治蛇入口並入七孔中
用割母猪尾頭滴血着口中即出并着孔中得
治因熱逐凉睡有蛇入口中挽不出毒蛇所傷
用以刀破蛇尾入生椒三二粒褁着即出有人伐木
倦卧山中遭此得是法遂活此蛇有逆骨慎不可以
力拔之無椒但辛物亦可
鷄角散治天蛇傷
用鷄子白刷瘡内候痒燒皂角為末糝之
治蛇傷毒
用繩縳住兩頭以五加皮葉擂爛敷貼
又方
用烏栢葉擂爛敷貼傷處及葉於口嚼取汁服愈
治毒蛇及一切蟲傷但有少氣可以下藥即活神效不
可言
用貝母為末調酒盡量飲之頃刻酒自傷處為水流
出水盡為度却以藥滓𫝊瘡上若所傷垂死但有少
氣服此即活一方以貝母末塞瘡口妙不可言(蘇韜光寓)
(婺州城外魁星館有人書此方于壁間云此方神效)
治一切蛇毒所傷方
用赤脚大蜈蚣(一條瓦上焙乾)雄黃巴豆霜(各一錢)
麝香(少許)
右為細末以杏核數箇各磨成一竅去仁填藥在内
令滿却以蠟塞竅臨時蠟丸以針挑藥末塗傷處候
黃水出即瘥畢後塞其竅一枚可救數人
石中黃散治蛇傷
槐花頭五倍子(去蛀)石中黃粉
右各等分為末水調塗
治蛇傷
先用冷水洗後用茱萸二合水一椀研取汁服之將
滓傅瘡一方用酒調下油調𫝊
治因熱逐凉睡熟有蛇入口中挽不出方
用艾炙蛇尾即出若無火以刀周匝割蛇尾截令皮
斷乃將皮倒脫即出(小品同之七八月中諸蛇毒旺不得洩皆囓草木即枯死名為)
(蛇蚳此物傷人甚於蛇螫即依蛇之螫法療之)
治蛇入人口并七孔中者方
以患人手中指等截三歲大猪尾以噐盛血傍蛇瀉
血口中拔出之
治卒為蛇繞不觧方
用熱湯淋之無湯令人尿之
治蛇囓方
用人屎厚塗之帛裹即消
治蛇毒方
用消蠟注瘡上不瘥更消注之
又方
用母猪耳中垢傅之牛耳中垢亦可用
治蝮蛇毒方
令婦人騎度三過又令坐上一方令婦人尿瘡上
又方
用生麻楮葉合擣以水絞去滓漬之
又方
用生薑𫝊之乾復易一方以射罔塗腫上血出即愈
又方
用鷄屎二七枚燒作灰投酒中服之一方用鷄糞白
燒灰酒調
又方
用麫圍上令童男尿著中燒鐵令赤投中冷復燒著
之二三度瘥
又方
用𢷬紫莧取汁飲一升以滓封瘡上以少水灌之又
𢷬冬瓜根以傅之
又方
用梳中垢如指大長一寸尿和傅之
又方用銅青傅瘡上
又方用炙梳汗出熨之
治蛇傷方
用酒研水邊烏桕根喫即活
治蛇骨刺人毒痛方
用鐡精如大豆許内管中吹内瘡中良亦用鐡粉
又方用燒死鼠為末𫝊之
治蛇傷
用續隨子半生半炒為末酒下三月九箇四月十二
箇五月十五箇三服隨月加减
治毒蛇尿草木着人似刺劄便腫痛肉爛若手脚着之
指節墮脱方
用研砒霜和膠漬塗之
治蛇毒用秦龜肉可生𢷬罯傅之
治蛇傷
用蚯蚓乾者熬末用之
主蛇中人
用刮蠳龜尾以𫝊之便愈枹朴子云蠳龜噉蛇南人
皆帶蠳龜尾以辟蛇也
治毒蛇囓方
用菰蒋草根灰取以封之其草似燕尾者是大效
治蛇咬瘡用煖酒洗瘡一日三易
辟衆蛇方
雄黃生薑乾薑(各等分)
右麄杵以絳囊盛男左女右臂繋之蛇則迸走若被
蛇傷即用貼之立瘥又方以雄黃帶之入山林即不
畏蛇
治蝮蛇瘡
用石龍籐絞取汁洗并服其汁亦去蛇毒心悶刀斧
諸瘡封之即瘥
治蛇咬毒入腹者用取兩刀於水中相磨飲其汁
治蛇虺螫人用獨頭蒜酸草擣絞𫝊所傷處
治蛇咬瘡
用蒜去皮一升𢷬以小便一升煮三四沸通手即入
漬損處從早至暮初被咬未腫速嚼蒜封之六七易
治毒蛇螫人用𢷬地榆根絞取汁飲兼以漬瘡
治蛇咬用堇汁生杵傅之毒即出矣
治一切惡蛇所咬命欲臨死方但一切惡蛇所傷先用
繩索迎頭繫定不要令毒入臓腑即傷人性命也
雄黃(一兩碎研)麝香(半兩)
右揉取龍腦薄荷自然濃汁一盞入雄黃麝香末在
内先用藥汁洗咬處次用雞羽揇藥從瘨腫處掃下
入咬處瘡口中只管不住手掃令出盡惡色血所傷
之處即不壊爛也候黑血出盡仍用薄荷大藍滓裹
定一日一換之
治蛇咬毒入腹用水萍搗絞汁飲妙
又方
用頭醋煑青竹筒合於螫處須臾黃水沫出即瘥
治蛇咬用取胡瓜傅之數易良
又方用五兒齒燒灰傅之
治蛇傷毒氣入腹悶絶不知人事
用北細辛為末或急用細嚼亦可酒調下以滓傅瘡
上尋四畔有紅線路用滓傅趕毒氣出須臾見瘡上
如火㷔起乃毒氣出也
治蛇傷方
用蒲公英科根作泥貼蛇傷處白麫膏藥封之
白芷散治蛇傷
用香白芷為末水調下頃刻咬傷處出黃水盡用末
水調塗𫝊瘡處如不暇研嚼細傅之亦可
治惡蛇所傷
用好醋浸鴨觜膽礬末少許塗傷處藥到即愈
又方
用野藍葉取汁滴傷處又以酒和汁相浸飲一杯妙
治蛇咬人用苦蕒搗爛𫝊之
治毒蛇氣入腹
用麥門冬研細沸湯調下又以仙人掌研汁灌之
治白花蛇骨刺腫痛方亦治蛇咬
用生遠志𢷬碎酒煎服以滓罨之如無生者乾者亦
得
治蛇咬
用辣母籐五葉者鹽嚼傅之以治蜈蚣螫如神
又方(出百一選方)用生龍腦傅之
治蛇傷蝮蛇螫方(出百一選方)
急取蝦䗫爛搗罨痛處極妙仍將絹片輕輕包定藥
又以頭垢𫝊傷處妙一方蝦䗫肝塗之一方治蛇螫
人牙折入肉中痛不可堪塗之立出一方生蝦䗫一
枚爛杵碎𫝊之
治蛇毒(出聖惠方)
用黃荆葉袋盛縛瘡腫上一方爛搗帛褁傅腫處又
方用閉口椒并葉搗𫝊之止
治毒蛇咬用杏仁去皮尖三箇定粉少許合貼傷上
治蛇咬(出十便良方)
用取獨頭蒜刀切安在瘡口上艾燒七次去毒
治蝮螫人(出十便良方)
急掘地作坎以埋所螫處堅築其上毒則出土中須
臾痛緩乃出徐徐以藥療之
治蛇傷蝮螫(出肘後方)
急取娛蚣搗為泥罨在傷痛處極妙仍將絹片輕輕
拴定藥又以頭垢傷處𫝊之一方燒蜈蚣末傅瘡上
治青蝰蛇螫(出千金方)
用雄黃末傅瘡上沸汁出即愈亦用銅青傅瘡中
治蛇咬
用燒桑刀塗麝香少許和刀上以烙囓處令皮破即
瘥
又方
用生蚕蛾隂乾為末傅囓處孔中數易之其蛾有生
子者妙
治蛇螫(出聖惠方)
用狼牙草六月已前用葉已後用根生㕮咀以槲葉
褁煻火炮令熱布褁熨冷即易之
又方
用醋草熟搗以傅螫處仍將膩幞頭褁之數易其醋
草似初生短嫩苜蓿苗是
治蛇囓人
用猪屎熬令焦末藍一把水三升煑取二升投屎攪
和以洗之瘥
治蛇毒(出聖惠方)
用獨狼牙搗臘月猪脂和以傅毒立瘥又楊炎南行
方云六月以前用葉以後用根生㕮咀以槲葉褁之
煻火炮令熱用熨瘡上冷即止
治青蝰蛇用破烏鷄熱傅之
治蝮螫人(出肘後方)用嚼鹽唾瘡上訖灸三壯復嚼鹽
唾上
又方(出肘後方)
用蠟及蜜等分於鐺中消令和以無節竹筒著瘡上
以蠟蜜灌竹筒令下入瘡中瘥無蜜唯蠟用之亦得
又方(出肘後方)
用急尿瘡中乃拔刀向日閉氣三步以刀掘地作小
坑以熱湯沃坎中取泥作三丸如梧桐子服之取少
泥塗瘡上
治虺蛇毒用搗葵根𫝊之一方取葵汁服之
又方用頭垢傅瘡中
又方用搗葎草以傅之立愈
治衆蛇螫
用常思葉搗取汁飲一升以滓傅瘡上又以鬼目葉
傅之止其痛
又方(出肘後方)用搗鬼針草傅上
又方(出肘後方)治蛇螫人瘡已合而餘毒在内或滛滛痛痒
用搗大蒜塗之以少塩豉合搗尤佳備急
治蛇虺螫人搗蒜絞之飲其汁以滓𫝊瘡上
又方
用繩縛瘡上一寸許即毒氣不得走便令人以口嗍
所螫處取毒數唾去之毒盡即不復痛口嗍小痛無
苦狀
治蛇咬方
五月五日前七日即齋不得食飲酒肉五辛仍先向
桑下覓莬葵先知處記之至五月五日中時先以手
摸桑木隂一遍仍著上摸索之訖即以口囓取莬葵
嚼使熟以唾塗手熟揩令遍五月七日潔齋如後七
日内亦不得洗手後有蛇蝎螫者以手摩之即瘥止
治土蛙蛇諸蛇傷
用婆婆針或葉細擂井水和服滓𫝊甚者不過二三
服
治諸毒蛇(出千金方)
用塩四兩水一斗煑十沸沸定以湯浸冷易之
治蛇咬欲死方(出海上名方)用蒼耳心爛嚼傅之立效
治蛇螫疼痛宜服此方(出聖惠方)
用白礬一兩甘草一两生用為散如蛇螫著之時心
頭熱躁眼前昏黑用新汲水服三錢即止如有些小
腫氣用白礬鹽漿水萵苣根煎三五沸淋之即除如
大叚蛇螫著未及修事藥物用耳塞少許入在螫著
瘡口内以釅醋滴在瘡上即止
治蛇螫人瘡已合而餘毒在内或滛滛痛痒方(出聖惠方)
用取甲煎塗之神驗蝎螫同用
治蛇咬蝎螫(出十便良方)
用燒刀子頭令赤以白礬置上候成汁便熱滴於螫
處立愈此極神騐得活者數十人貞元三十二年有
兩僧流向鄧州俱為蛇囓令用此法救之傅藥了便
愈更無他苦
又方(出聖惠方)治蛇咬毒
用苦葫蘆根爛搗𫝊瘡口上立瘥
治遭惡蛇所螫(出聖惠方)
用蛇皮貼於傷上灸之引去其毒氣即止一方煎洗
三兩度
治辟蛇法(出肘後方)
肘後姚氏仙人入山草法辟蛇之藥雖多唯以武都
雄黃為上帶一塊秤重五兩於肘間則諸蛇毒物莫
之敢犯他人中者便摩以療之帶五蛄黃丸良力丸
有蜈蚣故也人入山伐木有大赤足蜈蚣置管中繫
腰又有&KR0034;龜噉蛇帶其尾亦好帶其㖨彌佳禁法中
亦有單行輕易者今䟽其數條然皆須受而後行不
爾到山路口住立存五蛇一頭乃閉氣以物屈刺之
因左廻兩步思作蜈蚣數千以依身便行無所畏也
治蛇螫人瘡已合而餘毒在内滛滛痛痒方(出聖惠方)
用遠志嚼爛以𫝊之并内一片子於螫瘡孔中數數
易之
又方(出聖惠方)
用鷄子打破頭作孔合著螫處逡巡鷄子黑又換以
可為度
立效散(出朱氏集驗方)治蛇傷垂死者
鐡蛟龍(一名水藕一名金蓮花取根二兩剉片焙乾)知母
貝母(各一兩)雄黃(半兩)天雄(一箇生用)紫荷車(三兩)
大川烏(一箇)真北細辛
右細末用生地黃酒調服即愈如鼻口血來生酒地
黃加雄黃丸下如傷風隨脉證用發散藥並服之見
瘡口腫不消用針腫處候毒氣出即安如有孕婦人
則除天雄少用川烏忌食葷物(蕭南仲方屢效)
治蛇毒
取夾蛇龜肉搗置傅傷處亦刮蠳龜尾以傅之其瘡
便愈小黑中心拆者無用不可食肉可生搗罯傅
治蛇咬瘡以蓼蕎搗傅瘡上
預防蛇毒
以桂栝蔞為末内着竹管密塞之帶行中毒即傅之
緩乃不救
治蛇毒以蚤休根醋摩傅之
中虺蛇毒取茺蔚莖汁𫝊之良
治蛇毒以野猪齒燒作灰服
治蛇咬以梫木葉搗細封之
治蛇虫咬用生芋葉和塩研細傅之
治蛇䖝咬瘡
以感藤葉生研傅瘡上感藤一名甘藤又名甜藤生
江南山谷如鷄卯大斫藤斷吹氣出一頭甘汁甘美
如蜜
治蛇犬等毒以青黛摩𫝊之
治蛇虺螫人以射罔塗螫處頻易
治蛇咬
以樳木皮葉煑湯洗亦可作屑傅之
治蛇含草毒以知時子急服觧之
治人被蛇嚙以蜘蛛汁塗之
療一切蛇䖝蚕咬以預知子搗𫝊傷上
治蛇咬用猪槽中水以浸瘡有效驗
治蛇咬方
取黑豆葉剉杵傅之日三易良抱朴内篇云相國張
公文蔚莊在東都栢坡莊内有鼠狼穴飬四子為蛇
所吞鼠狼雄雌情切乃於宂外坋土恰容蛇頭俟其
出宂果入所坋處出頭度其回轉不及當腰咬斷而
劈蛇腹啣出四子尚有氣置於宂外啣豆葉嚼而傅
之皆活
治蛇咬毒
以雄黃少許末傅之登時愈蛇雖多種唯蝮蛇及青
金蛇中人為至急不治一日即死人不曉治之方術
者為二蛇所中即以刀急割瘡内投地其肉即如火
灸須臾盡燋而人得活也此蛇七月八月毒盛之時
不得囓人其毒不泄乃以牙刺大竹木亦皆焦枯
治蛇咬
以射罔塗肉四畔漸近瘡習習逐病至骨瘡若有熟
膿及黃水出者塗之若無膿水有生血及新傷肉破
即不可塗立殺人
治蛇咬
用苦苣根葉研碎傅傷處(苦苣即萵苣也)
治蛇䖝咬傷瘡痛
以烏蘝苺根搗傅并飲其汁良
治蛇咬毒悶欲死
續隨子(七顆味辛温有毒去皮)重臺(六分味苦微寒有毒出滁州葉似鬼)
(臼者即是)
右二味搗篩為末酒服方寸匕兼唾和少許傅咬處
立瘥
治蛇虫傷搗蒜貼之熟醋浸之經年者良
治蛇犬咬毒取黃蘗根研塗之一方研汁服亦得
治蛇毒用水蓼葉冷搗傅之若毒入内心悶絞汁服
治蛇犬咬以韭搗傅之
治蛇咬用荏子葉搗傅之
治蛇虎毒諸瘡
以莵葵搗汁飲之及塗瘡能觧毒止痛
治蛇咬以蚯蚓屎并鹽研傅之
治蛇犬等咬以熱尿淋患處
治蛇咬犬毒用海根以酒及水磨服𫝊之亦佳
療蝮蛇瘡用絡石絞取汁洗之服汁亦去蛇毒心悶
治蛇蝎所咬用鉛炙熨之
治蛇咬以馬蘭生搗汁服之
治蛇咬以苦杖葉搗傅處
治蛇毒用獨行根水摩為泥封之日三四立瘥
治蛇咬毒食茱萸子一兩為末冷水調分為三服立瘥
主蛇虺及虫等螫以蛇芮草取根葉搗傅咬處當下黃
水
主蛇咬以萬一藤杵篩以水和如泥傅上
治青蛙蛇毒
急灸瘡中三五壯則毒不行又用雄黃乾薑末射罔
和之𫝊瘡
治毒蛇所傷
五靈脂一兩雄黃半兩同為末以酒調藥二錢灌之
昔有人被毒蛇所傷良久之間人已昏困有老僧以
酒調藥二錢灌之遂甦即以藥滓塗咬處良久復灌
二錢其苦皆去問之乃此方耳
治蛇䖝食飲中得之咽中如有物格不下吐不出心悶
煩亂可服馬兜鈴即出又服麝香一錢匕即吐䖝毒
治諸毒所傷
用青黛雄黃等分同研為末新汲水調下二錢匕
治蛇犬虎狼毒惡虫等嚙
右以鐡漿凉服之觧毒不入腹内也
治蛇虺螫人
用茭草根燒灰封之(本草云茭草菰根也)
治蛇虺虫螫
右以紫珠煮汁服之
治蛇虫咬及毒箭
用薺苨根(味甘寒)搗末以酒服之
治蛇傷
右用五靈脂為末酒調二錢服仍以少末摻瘡口妙
又方
右用雄黃為末以猪血調傅
治中蛇毒
以細辛雄黃等分為末内瘡口三四易之
蝎螫(附論)
凡蠍螫人有雌雄之辨雄者痛止一處雌者流散無定
世傳禁祝之法雖衆然湯熨塗𫝊之劑亦不可廢也
凡蠍五月六月毒最盛時云有八節九節者毒氣彌甚
螫人毒勢流行牽引四肢皆痛過一周時方始定也
方
吹鼻散治蠍螫
藜蘆(去蘆頭)丁香蜀葵花蘂猪牙皂夾(酥炙去皮)
蓽撥(各半兩)
右搗為末每用一字螫左邊吹右鼻螫右邊吹左鼻
中一方用麝香
蠍螫藥治蠍螫
白礬(生)川烏半夏(生)乾薑(生)丹(各等分)
右為細末釅醋調塗螫處效
雄黃消毒膏治蠍螫不可忍
雄黃信(各半兩)巴豆(三錢)白礬(生一兩)
右為細末黃蠟半兩鎔開入藥末銚内攪勻為定子
如棗大用時將定子簽於燈熖上炙開滴於螫着處
其痛立止
雄黃蠟丸治蠍螫不以男女疼痛不可忍者
煑酒蠟(半兩)木鱉子(三箇去殼)巴豆(二七枚去皮)
雄黃末(一錢)
右件除蠟外研勻化蠟為丸如彈子大用時以火炙
磨痛處五月五日或四殺日合之忌見鷄犬婦人
蓽撥散治蠍螫卒疼藥未及者
蓽撥膩粉蕤人木鱉子(各等分)
右取五月五日午時面南擣為細末修合之時不可
令婦人孝子見螫著右邊以少許點左眼螫著左邊
點右眼
馬齒塗𫝊方治蠍螫
馬齒莧(生切)大蒜(生切二味各半兩共細研)乾薑(一分不炮為末)
右一處和勻塗螫處
止痛出毒散治蠍螫
石榴花艾葉心蜀葵花(各等分)
右搗為末水和塗之(五月五日午時取陰乾佳)
虎骨散治蠍螫卒痛
虎頭骨(炙)板藍子蓽撥(各一分)
右於五月五日午時擣為細末用燈心點藥少許於
眼大㫮男左女右點之神效如卒暴用不必重五日
合
硇砂散治蠍螫方
右取齒中殘飯傅之又猪脂封之又射罔封之硇砂
和水塗上愈
蜀葵花散治蠍子咬
雄黃(二錢)李子人(一錢)蜀葵花葉(五月五日午時採葉半錢)
右為末用針於蝎傷疼處撥用藥擦之
一上散治蠍螫痛
半夏(一字生用為細末)雄黃(一字另研)巴豆(一箇去皮研如泥)
右同和勻傅上
膩粉散治蠍螫
膩粉(一錢)香墨(少許)蓽撥(少許)
右擣為散每用半麥許點大眥角男左女右其痛立止
五糓方治蠍毒
右以五糓燒作灰熱塗之和松脂雄黃燒灰更良作
法如甲煎為之
熨痛丸治蠍螫
雄黃(研)礬石(熬令汁枯各半兩)
右再同研消蠟和乘熱丸如彈子大以蠟紙收藏遇
螫將藥火上炙令熱熨痛處冷又炙熨數次此藥不
限年歲常收用之
礬夏散治蠍螫痛不可忍
右用白礬半夏等分為末釅醋調貼痛止毒出
鉛丹塗傅方(出肘後方)治蠍螫疼痛不定
右用鉛丹半兩細研以醋調塗螫處
治蠍螫卒痛藥未及者水洗方(出千金方)
右以新汲冷水若著手足以冷水漬之水微暖則易
之著餘處者冷水浸故布搨之小暖則易
治蠍螫方(出千金方)
凡蠍有雌雄雄者痛止在一處雌者痛牽諸處若是
雄者用井底泥塗之温則易雌者用當瓦屋溝下泥
傅之若值無雨可用新汲水從屋上淋下取泥
治蠍毒及壁鏡毒人(出仁存方)
右溶化白礬乘熱滴傷處痛止毒出
治蠍螫方(出千金方)
用取生烏頭為末唾和傅之一方以頭醋調傅之一
方嚼乾薑塗之
治蠍螫用研蜘蛛汁𫝊之瘥
治蠍螫人痛不止(出仁存方)用猫兒屎塗傷處日三復易
治蠍螫人取半夏用水研塗之立止
治蠍毒麻蕡葉搗傅之效(麻蕡今人績布者是也)
治蠍螫人痛不止方用楮樹白汁塗之立瘥
治蠍螫(出朱氏集驗方)
用礬石一兩醋半升煎之投礬末於醋中浸螫處井
底泥傅
治蠍螫(出肘後方)用醋摩附子傅之
治蠍螫(出聖惠方)
用蜀葵花心陰乾為細末唾津調貼一方絞龍葵汁
塗之
治蠍螫(出海上名方)以地磨生薑塗之
又方(出海上名方)用南星末醋調擦之
治蠍螫(出聖惠方)用猪脂擦之又以冷水浸之自效
治蠍螫人用畫地作十字取上土水服五分匕
又方用嚼茱萸以封之立愈
又方(出聖惠方)用深削桂心醋磨塗之立定
又方用挼馬莧菜封之瘥
又方(出十便良方)用搗蒜塗之
療蠍螫人
用温酒以漬之又搗豉作餅如錢大貼螫處以艾灸
七壯
療蠍螫人用苦李子仁嚼以封之即瘥
又方用挼蛇啣取汁以傅之瘥
又方用木椀率取此螫處即以木椀合之便瘥
又方(出肘後方)用挼鬼針草取汁傅之即瘥
治蠍毒螫人
右於五月五日取椿樹上膠捻作塊子以椿葉裹藏
淨噐中螫時即取膠就火上微烘於患處熱按之二
三次愈
又方(出聖惠方)用射菵草搗封之温酒漬之又射菵汁塗之
治蠍螫不以男女疼痛不可忍者(出旅舍方)
用葱白切一片厚二分許置所螫處以艾灸三壯
又方(出聖惠方)
用温醋漬所痛處數易之愈須預為温下醋湯方不
爾離醋極痛
治蠍螫傷詩曰
曾聞蠍螫徹心田休候鷄兒呌曉天
耳塞調來疼處抹毒除痛定却安然
治蠍螫(出德生堂方)
用酸醋先滴在疼痛處即以膽礬末擦之
又方(出德生堂方)用知母嚼爛吐疼處
又方(出德生堂方)
患者自把口咂或他人咂之徐吐去毒不疼為度
治蠍螫(出德生堂方)
即以前神仙奪命丹一丸磨水塗之立住疼三上無
不驗(奪命丹方見咽喉門喉痺煩)
治蠍螫人用石榴花葉及皮爛搗炒令熱封疼上冷即
換之
又方(出聖惠方)用黑角梳掌熱炙熨之
又方(出聖惠方)
五月五日取蝸牛殼黃色者三七枚為末要用時以
醋調塗之甚效
又方
四月八日五更時取蒼耳陰乾搗為末每用以醋調
傅之
又方用驢耳垢傅之
又方用滴蠟燭熱脂於螫處三兩度易之
治蠍螫著手足方用雄黃末少許醋調塗之
治蠍螫人用人參嚼以傅痛處立瘥又黃丹塗之
瘥
又方用温湯浸之良
又方用硇砂以水研塗之立愈
治蠍螫急作小艾炷於螫處灸煖小便洗
烏白散治蠍螫不可忍
烏魚骨(一兩)白礬(二錢)
右同碾極細末每用不拘多少在左壁者左鼻孔内㗜
之如在右者右鼻㗜之
治蠍螫萵苣子入鹽同嚼貼痛處少時其痛便止
治蠍毒以槐枝炮熨之
治桑蠍咬人用丁香末蜜調塗之
治蠍螫人嚼乾薑塗之
治蠍螫以火槽頭横井上立愈
治蠍咬以烏頭末少許投醋調傅之
治蠍毒
以麻葉搗𫝊之良
治蠍角法甄立言此蠍毒陰蛇即非蜂蜈蚣之輩
自有小小可忍者有經一日一夜不可忍者京師偏饒
此蟲遍用諸藥塗傅不能應有竒效
以意用竹依作小角留一節長三四寸孔徑四五分
若指上可取細竹作之纔令搭得螫處指用大角角
之氣漏不嗍胡角不厭大大即嗍急瘥速作四五枝
鐺内熱煑取以角螫處冷即換初被螫先以針刺螫
處出血然後角之熱畏傷肉以冷水暫浸角口二三
分以角之此神驗不可以口嗍毒入腹殺人軌公云
灸即瘥以熱角嗍之猶火炙也
普濟方卷三百七
