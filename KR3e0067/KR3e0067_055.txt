普濟方卷五十六明周王朱橚撰
鼻門
總論
夫肺為五臟華盖開竅於鼻肺氣和則鼻亦和肺感風
冷則為清涕為齆為息肉為不聞香臭肺實熱則為瘡
為痛膽移熱於腦則濁涕不已謂之鼻淵惟證候不同
故治療亦異肺為氣之主通竅於鼻鼻者清氣出入之
道路也隂陽升降氣血和平則一呼一吸榮衛行焉其
或七情内蠧六氣外傷則清濁不分泥丸汨亂諸證迭起
矣夫血之與氣相隨而行若臟腑生熱乘於血氣故熱
氣廹血妄行自鼻孔出謂之衂熱則津液中乾冷則髓
涕流注若風冷隨氣乘於鼻腦則津液交涕不能自收
謂之流涕肺為風寒所傷津液冷滯鼻氣不宣香臭不
聞於是壅作鼻齆冷氣停聚肺血隂凝歲月淹延轉加
壅結於是變生息肉或風邪入鼻搏於正氣邪正相擊
或氣結叠道不通則為鼻痛或氣血壅滯上焦生熱邪
熱之氣留伏不散則為鼻瘡以上數證七情六氣皆當
究其感受之原用藥有序痊愈可期執方無權迄未有
所濟也此外更有濕䘌一證鼻爛汁臭下部生瘡鼻衂
名酒食衂或隨車馬打撲傷損致血淖溢發為鼻衂名
折傷衂
簡易方鼻證歌云肺之開闔鼻為之升降陽隂總在斯
鼻觀故為清氣道主聞香臭内和宜清涕鼻洞肺傷風
腦冷常常出濁膿經脉壅時還上衂鼻生息肉久為齆
六滛外至情中鬱飲食不節并勞役遂令清濁不能分
隨氣上行還壅塞若致泥丸泪亂時諸證變生非止一
鼻頭微白知亡血酒□赤瘰肺風熱時行衂血二三升
龍骨止之真妙訣
鼻塞氣息不通(附論)
夫鼻塞氣息不通者以肺感風寒其氣摶結不得宣快
窒塞既甚而息不能出入也巢氏謂息肉生長致氣窒
塞不通盖有未嘗生息肉而氣息不通者宜析而治之
肺氣通於鼻其若臓為冷風所傷故鼻氣不通成齆也
為冷氣結聚搏於血氣則生肉冷氣盛者則息肉至窒
塞不通也
方
蜀椒湯治鼻塞氣息不通
蜀椒(去目及閉口者炒出汗半兩)乾薑(炮一分)附子(炮裂去皮臍半兩)肉
桂(去麄皮一分)山芋(三分)細辛(去苖葉半两)石斛(去根一分)山茱
萸(半兩)麻黃(去根節)白附子(炮)甘草(炙各半兩)杏仁(五十粒去)
(皮尖雙仁炒研)
右剉如麻豆大每服二錢水一盞煎七分空心去滓
温服
柳金散治肺熱鼻塞涕濁利
細辛白芷與防風羌活川歸半夏藭
桔梗陳皮&KR0034;苓軰十般等分咀和同
二錢薄荷薑煎服氣息調勻鼻貫通
辛夷湯治肺氣不利頭目昏眩鼻塞聲重咯嚀稠粘
辛夷(去毛)甘菊花(去皮節)吳白芷川藭前胡(去蘆頭)
薄荷葉(去土)石膏白术生乾地黃赤茯苓(去皮)
陳橘皮(去白已上各一兩)甘草(炙二兩)
右為麄末每服五錢水一盞煎至半盞去滓温服食
後日三服
芎藭散治外傷風冷鼻塞氣息不通閉悶
芎藭檳榔人參(去蘆頭)赤茯苓杏仁(湯浸去皮尖微炒已)
(上各等分)白术麻黃(去根節)肉桂(去皮)郁李仁(湯浸去皮尖微炒)
甘草(炙微炒等分)
右為散每用五錢水一大盞生薑二錢作同煎至七
分去滓食後温服
通鼻膏(一名辛夷膏)治鼻塞窒香臭不聞妨悶疼痛或腦戸
受寒濃涕結聚
白芷芎藭通草(各十八銖)當歸細辛莽草(一方)
(作薰草)辛夷(各二十銖)
右㕮咀以苦酒漬一宿以不中水猪肪一升煎三上
三下以白芷色黃膏成去滓綿沾棗核大内鼻中三
日(小品加桂心十八銖)
醍醐散治傷風鼻塞聲重
川烏(炮去皮臍)撫芎甘草白芷(各二兩)川芎(一兩)細辛
(半兩)龍腦薄荷(一兩半)
右為細末每服一大錢葱白茶清湯調下薄荷湯亦
得
人參湯治肺風上攻鼻塞不通
人參白茯苓(去黑皮)黃芩(去黑心)陳橘皮(湯浸去白炒)麻
黃(去根節)羌活(去蘆頭各半兩)蜀椒(去目及閉口者炒出汗半兩)
右麄搗篩每服三錢水一中半煎至七分去滓食後
温服
人參丸(出御藥院方)治肺風上攻鼻塞不通
人參防風(去蘆)細辛(去苖葉)黃耆(剉)沙參木通(剉)
甘菊花
右為末煉蜜和丸如梧桐子每服十丸温水下日再
當歸膏(一名合膏)治鼻塞不利不聞香臭(出聖惠方)
當歸(切焙)地薰草木通(一作通草)細辛(去苖葉)蕤仁(研各三分)
芎藭白芷(各半兩)
右細剉以羊髓四兩同内銀石器中入諸藥微火煎
三上三下候白芷黃色膏成去滓傾入合中澄凝每
以小豆大綿裹塞入鼻中日三先患熱後鼻中生赤
爛瘡以黃芩梔子代當歸細辛
通關散(出御藥院方)治腦風鼻息不通不聞香臭或鼻流清
涕多啑肩項拘急頭目昏痛風腑怯寒
原蚕蛾(丸上炒黃)白附子(製)苦參益智(去皮)蒺䔧子(炒出)
(角)乾薄荷(各一兩)
增損防風通聖散(出御藥院方)治肺氣不和鼻不利
黍粘子桔梗桑白皮紫苑茸(已上各半兩)荆芥
穗(四兩)甘草(二兩已上各生用)
右麄末防風通聖各一半和勻每服八錢水一盞半
生薑五片同煎去滓温服食後
補肺杏仁煎治肺傷寒氣欬𠻳唾痰聲重鼻塞氣息
不通
杏仁(去皮尖雙仁二兩研)棗肉(煑去皮核一升)白蜜酥(半兩)生薑汁
(各半兩)餳(一升)
右合和於銀石噐中微火煎攪候熟每服一匙頭温
酒調下食後服
皂莢散(出聖惠方)治鼻塞不通
皂莢(炙去皮并子)細辛(去苗葉)辛夷蜀椒(去目及閉口者炒出汗)
附子(炮裂去皮臍各一分)
右為散每以少許吹入鼻中用半錢綿裹塞鼻中
亦得
木通丸(出聖惠方)治鼻塞氣息不通不聞香臭并有息肉及
鼻齆
木通(剉)細辛附子(炮裂去皮臍已上各一兩)
右為末煉蜜和丸如棗核大每夜臨卧内一丸於鼻
中差
蓽澄茄丸(出御藥院方)治鼻塞不通
蓽澄茄(半兩)薄荷葉(三錢)荆芥穗(一錢半)
右為細末糖霜蜜和丸如櫻桃大每服一丸時時噙
化嚥津
菖蒲散(一名皂角散)治鼻窒塞不通不得喘息(出聖惠方)
菖蒲皂角(炙去皮子各一兩)
右為散每服一錢綿裹塞鼻中仰卧少時
治鼻中窒塞氣息不通者皆已有内柱柱若不出終不
能差餘藥雖暫通利旋復長生宜服此方(出聖惠方)
白雄犬膽(一枚)地膽(二十枚)
右先搗羅地膽為細散内犬膽中以䋲繫定三日乃
於日出時令病人西首卧日中以鼻孔向日傍人以
故筆粘藥塗入鼻孔中一日一度至五六日當覺鼻
柱裏近眼痛此是欲落更復三四傅之漸漸嚏之即
落取將捐於四通道上柱落後急以綿塞之慎風
鐺墨散(出危氏方)治鼻窒塞氣息不通亦治久患鼻瘡膿極
臭者
鐺墨(半兩)即百草霜為散每服二錢温水調下
槐葉湯(出聖惠方)治鼻窒塞氣息不通
槐葉(一兩)以水三盞煑取二盞去槐葉下葱白二寸
豉一合更煎五七沸去滓分温三服不拘時
治鼻窒塞不通兼治衂血(出聖惠方)
小薊(一把)水三升煑取一升去滓分服曾有人隂冷
漸漸冷氣入隂囊腫滿恐死夜疼悶不能眠煑大
薊根汁服之立差一方為末酒調服
禦寒湯(東垣先生蘭室方)治寒氣風邪傷於皮毛令人鼻擁塞
咳𠻳上喘
黃耆(二錢)人參(半錢)炙甘草(三分)黃栢(二分)欵冬花黃連
(各一分)防風羌活(各三分)佛耳草升麻(半錢)白芷(三分)
蒼术(七分)陳皮(五分)
右㕮咀都作一服水二大盞去滓稍熱服
治鼻塞(出本草)
用燒麻鞋灰吹鼻中立通一名千里馬即麻
鞋也
治酒後熱毒鼻塞身熱利大小腸
以水芹葉搗絞取汁服之
治鼻塞(出本草)
以乾柿三枚細切粳米三合豉少許煎粥空心食
之
鼻塞不聞香臭(論)
夫鼻有生息肉不知香臭者亦有無息肉而不知
香臭者生息肉不知香臭已列方劑此始論鼻塞
不聞香臭蓋鼻之窒塞或冷風乘肺或肺經壅熱
冷熱固異其塞則一皆肺臟不和氣不宣通故也
治塞者當審其冷熱
方
欵冬花丸治鼻不聞香臭
欵冬花檳榔(剉)百合麥門冬(去心焙)桔根(炒)天
門冬(去心焙)地骨皮羚羊角(鎊)貝母大黃(剉炒)黃
芩(去黑心)山梔子仁防風(去蘆)杏仁(去皮尖雙仁麵炒各二兩)人
參(一兩)郁李仁(去皮炒用二兩)山芋茈胡(去苖各一兩半)百部
甘草(炙)苦參(各一兩)桑根白皮(剉)旋復花(各四兩)牛黃
(研)木香(各半兩)蛤蚧(一對全者酥炙)
右為末煉蜜丸如梧桐子大每服二十丸至三十丸
食後温漿水下
蓯蓉丸治頭旋鼻塞不知香臭
肉蓯蓉(酒浸一宿切焙)山芋(各一兩)澤瀉石斛(去根)石鐘乳(研成)
(粉)五味子兔絲子(酒浸别搗)細辛(去苗葉)蛇牀子(炒)續
斷鹿茸(去毛酒浸炙)防風(去蘆)甘菊花秦艽(去苖土)黃
耆(剉)乾薑(炮)栢子仁(别研各三分)
右除别研搗羅為末同和勻煉蜜丸如梧桐子大每
服二十丸空心温酒下日再不飲酒棗湯下服藥三
日後炙百會穴三七壯即貼如神膏
如神膏
篦麻子(去殼)杏仁(去皮尖)芎藭石子塩防風(去蘆)松
脂(各一分)蠟(半兩)油(一觔)
右先入油於銀器中次將諸藥作麄散入油中微火
上煎成膏濾去滓次瓦器盛每用約大小貼之日
一換
防風湯(一名木通散)治鼻塞不聞香臭(出聖惠方)
防風(去蘆半兩)梔子(去皮七枚)升麻(一兩)石膏(碎三兩)麻黃(去根節三)
(分)桂(去麄皮半两)木通(剉一兩一分)
右麄搗篩每服三錢水一盞煎至七分去滓空心温
服日再
排風散治鼻塞不通不聞香臭或生息肉生瘡
防風(去蘆)秦艽(去苖土)山芋吳茱萸(湯浸焙炒)天雄(炮裂去皮)
(臍各一兩)羌活(去蘆頭半兩)
右為散每服二錢空心温酒調下
天門冬丸治鼻不聞香臭
天門冬(去心焙)白茯苓(去黑皮各五兩)人參枳實甘草
(炙各三兩)㯽榔(剉二兩)
右為末煉蜜丸如梧桐子大每服二十丸食後漿水
下日再暑月以牛乳下
通項散治鼻塞不聞香臭(出聖惠方)
滑石(研)胡黃連(末各一分)瓜蔕(為末七枚)麝香(研半兩)蟾酥(研一錢)
右同研勻每以少許吹入鼻中即差
百部散治肺實鼻塞不聞香臭
百部(二兩)欵冬花貝母(去心)白薇(各一兩)
右為散每服一錢米飲調下
芎藭散治鼻塞不聞香臭
芎藭辛夷(各二兩)細辛(去苖葉三分)木通(剉半兩)
右為散每以少許綿裹塞鼻中温即易之五七日差
通草膏(出濟生方)治鼻齆氣息不通不聞香臭并有息肉
通草(一作木通)細辛附子(炮裂去皮各等分)辛夷(一錢)
右為末蜜和綿裹少許内鼻中一方無辛夷
瓜蔕散(出聖惠方)治鼻塞不聞香臭
瓜蔕䔧蘆(各分)
右為散每以一錢裹綿塞鼻中日三易一方狗膽汁
和綿裹塞鼻中
灌鼻蒺藜汁方(出聖惠方)治鼻塞多年不聞香臭清水出不
止
取當道車碾過蒺藜一把搗以水三升煎取煎先
仰卧使人滿口含飯取一合汁灌鼻中使不過再
度大嚏必出一兩箇息肉似赤蛹蟲一方黃連等
分同煎
治鼻不聞香臭多年日近者用三五日便能聞香臭(出本)
(事方)
用生葱一味三截早用葱管中截晩用葱管末稍
一截塞入鼻中令透裏方得
離澤通氣(東垣先生蘭室方)治鼻不聞香臭
羌活獨活防風升麻葛根(各二錢)麻黃(不去)
(節一錢如冬日加之)川椒(一錢)蒼术(三錢)炙甘草(二錢)黃耆(四錢)香白
芷
每服秤半两水二大盞生薑三片棗二枚葱白三寸
同煎至一盞去滓稍熱服食遠忌一切冷物風寒凉
處坐卧行立
温肺湯(東垣先生蘭室方)治鼻不聞香臭眼多眵淚
升麻黃耆丁香(各二錢)葛根羌活炙甘草
防風根(各一錢)麻黃(不去節四錢)
右為麄末分作二服水二盞葱白二握同煎至一盞
去滓稍温食後服
温衞湯(東垣先生蘭室方)治不聞香臭目中流火氣寒血熱
冷淚多臍下冷汗多痿弱
黃耆蒼术升麻知母柴胡羌活(各一錢)
陳皮青皮黃連木香(各三分)人參炙甘草
香白芷防風黃栢澤瀉(各半錢)當歸身(一錢半)
右都作一服水二盞煎至一盞去滓食前温服晴明
服之
温衞補血湯(東垣先生蘭室方)治耳鳴鼻不聞香臭口不知
五榖味氣不快四肢困倦不收行步欹側毛髮脱落
食不下膝冷隂汗𢃄下喉中吤吤不得卧口乾舌乾
喘不息頭不可回顧項筋緊脊痛頭旋眼黑頭痛欠
啑
升麻(四分)柴胡稍人參熟甘草橘皮桔梗
(二分半)牡丹皮蒼术王瓜根吳茱萸(各二分)當
歸身(二分半)生地黃白术黃栢(各一分)黃耆(一錢二分)
丁香(二箇)藿香(分半)地骨皮(三分)桃仁葵花生甘草
(半錢)
右㕮咀都作一服水二大盞煎至一盞半去滓食前
稍熱服
治鼻塞不聞香臭(出本草)
取大棗十五枚去皮核萆麻子三百顆去皮二味
和搗綿裹塞鼻日一度易三十餘日聞知香臭
齆鼻(論)
夫鼻和則知香臭夫鼻為肺之竅非能自和也必肺氣
流然後鼻為用而香臭可知若心經移熱於肺致肺臓
不和則其竅亦無以宣逹故為齆此内經所謂心肺有
病則鼻為之不利者也或風冷傷於臓腑而邪氣乘於
太隂之經則其氣藴積於鼻而津液壅塞鼻氣不通故
不知香臭鼻塞而為齆也
方
羚羊角丸(出聖惠方)治鼻齆窒塞不通氣息
羚羊角屑(一两)連翹漢防己麥門冬(去心焙)薯蕷
㯽榔茯神(已上各二分)白蘚皮人參(去蘆頭)羌活
細辛白芷當歸黃耆(剉)防風(去蘆頭)旋覆
花枳殼(麵炒微黃去瓤以上各半两)
右為末煉蜜和搗三五百杵丸如梧子大每於食後
以温水下三十丸
茯神散治肺氣壅塞鼻齆不聞香臭
茯神(去木一两半)山芋人參(各三两)赤茯苓(去黑皮)防風
(去蘆)防己(各一两半)山茱萸(一两半)蜀椒(去目并合口者炒出汗一两)甘
菊花桂(去麄皮)細辛(去苖葉)芎藭貫衆白术(米泔)
(浸一宿剉碎炒各一两一分)乾薑(炮一两)甘草(炙一两半)
右為散每服二錢空心温酒調下日再
黃耆散治齆鼻順肺氣四時服食
黃耆(剉)人參防風(去蘆)防己桔梗(炒)芍藥黃
芩(去黑心)生乾地黃(焙)澤瀉石南葉紫苑白
术(米泔浸一宿剉)桂(去麄皮)甘草(炙)牛膝(酒浸一宿切焙)赤茯苓(去黑)
(皮各三两)
右為散每服一錢温酒調下如要丸煉蜜丸如梧桐
子大每服二十丸温酒下
芎藭散(出直指方)治鼻塞為齆
芎藭㯽榔麻黃(去節)肉桂防己木通
細辛白芷石菖蒲(各一分)木香川椒甘草
(焙各半分)
右剉每服三錢入生薑三片紫蘇葉少許水煎服
山茱萸丸治齆鼻
山茱萸菊花大黃(剉炒各一两一分)獨活(去蘆頭二分)甘
草(炙剉一两)防風(去蘆一两)秦艽(去苗土一两半)蔓荆實(去白皮一两)梔
子(去皮炒一两)附子(炮裂去皮臍三分)朴硝(三两三分)
右為末煉蜜丸如梧桐子大每服二十丸空心温水
下老人亦宜服姙娠去附子加細辛(半分)
甘遂丸(出湯上方)治鼻齆及鼻塞不聞香臭
甘遂通草細辛附子(等分)
右為末以白雄犬膽和為丸如棗核大綿裹内鼻中
辛熱涕出四五聲瘥亦治息肉一方無甘遂有甘草
用羊膽汁丸一方用為末名甘遂散一方蜜丸無甘
遂綿裹少許塞鼻中
赤龍散治鼻齆大抵鼻者由肺主氣於鼻上榮頭面
若上焦壅滯風冷客於頭腦則氣不通冷氣停滯摶
於津液膿涕結聚則鼻不聞香遂成齆也
龍腦(半錢研)瓜蔕(十四枚)黃連(二錢)赤小豆(三十粒)
右為細末研勻臨卧以菉豆許吹入鼻中出水愈
通頂散(出眞指方)治鼻齆
瓜蔕䔧蘆(各一分)皂角肉(半分)麝(少許)
右為末吹些少入鼻中
雄黃散(出真指方)治鼻齆
雄黃(半錢)瓜蔕(二枚)綠礬(一錢)麝(少許)
右為細末少吹入鼻中亦治息肉
雄黃丸(出聖惠方)治齆
雄黃(研一錢)甘草(炙剉)附子(炮裂去皮臍)細辛(去苗葉各一分)
右為末用羊膽汁和丸如棗核大以綿裹内鼻中移
時出惡物即瘥一方用狗膽和丸
細辛丸(一名甘草丸出聖惠方)治齆鼻不聞香臭宜塞鼻中
細辛(去苗葉)甘草(炙)木通(剉)附子(炮裂去皮臍各一分)
右為散以羊膽汁和如棗核大塞鼻中一方用白雄
犬膽和丸服之
黃白散(出醫方集成)治鼻齆息肉鼻痔等證
瓜蔕(一錢)明礬(一錢)雄黃(半錢)華隂細辛(一錢)
右為末以雄犬膽汁和丸綿包塞鼻中一方為末搐
入鼻中
治齆鼻中結肉(出聖惠方)
青甜瓜蔕(二枚晒乾為末)雄黃(半錢細研)麝香(半錢細研)
右都研令勻用時先將指甲搯破鼻中肉然後貼藥
在指上用之
又方(出聖惠方)治鼻齆
用炙皂莢為末如小豆大以竹筒吹入鼻中
又方(出聖惠方)
用乾薑末蜜和塞入鼻中吹亦佳亦治衂血
又方
用鐡鏁磨石取末以猪脂和綿裹内之經日肉出
瘥
塞鼻瓜蔕散(出聖惠方)治齆鼻不聞香臭窒塞氣不宣通
用瓜蔕一分為散以半錢綿裹夜卧塞鼻中旦即
去之先令病人伏面用新汲冷水淋至枕上後用
藥一方以少許吹入鼻中
又方(出聖惠方)
用瓜蔕白礬等分為末以猪膽和如棗核大綿裹
塞鼻中經日再易之以瘥為度
又方
以馬新屎汁仰頭含滿口灌鼻中
細辛散(一名瓜丁散)治齆鼻不聞香臭(方見本門鼻生息肉類)
斷齆法(出十便良方)治鼻齆極甚如息肉者
右取雄鷄腎一對于脬前肉令與腎銖两等䜴七粒
並於新丸上焙乾研為細末又以鷄中髓和了安在
鼻中前引出蟲子忌隂人鷄犬
鼻中生息肉(論)
夫鼻者肺之竅鼻和而知香臭風寒若客於肺經則鼻
氣不利致津液壅遏血氣摶結附著鼻間生若贅疣有
害於息故名息肉
方
雄黃散治鼻中息肉摶鼻
雄黃(研)細辛(去苖葉)木通(剉)蕤仁(研)皂莢(炙刮去皮并子各一)
(分)白礬(煆過半两)礬石(黃泥包煆過半两)䔧蘆(炙)地膽瓜蔕
地榆(洗去泥土)䕡茹(各三分)巴豆(去皮膜十粒炒黃)
右為散煎細辛白芷湯和塗傅息肉上以膠清和塗
之亦得取瘥為度
治息肉方(出直指方)
甘遂明礬(煨)硃砂雄黃雌黃䔧蘆瓜
蔕(等分)
右為末清蜜調𫝊如鼻齆二藥通用
羊肺散(出醫方集成)治鼻中息肉肺氣塞壅不聞香臭
羊肺(一具薄切去筋膜炙令乾)木通(剉半两一作通草)白术(米泔浸一宿剉碎炒)
(黃四两)乾薑(炮製)肉蓯蓉(酒浸一宿切焙)芎藭(各半两)
右為散每服一錢匕食後米飲調下日二一方以水
調藥灌入肺中煑熱細切焙乾為末每服二錢
取鼻痔
全蝎(一錢)巴豆(五粒去油)丁香(五粒)白丁香(五粒即瓦雀糞)螺青(一匙)
右為末用玄武膏藥鎔開入上件藥搜丸如龍眼核
大臨卧用一丸安鼻内其鼻痔肉化爛了(玄武膏藥方見膏藥)
(門)
二丁散治鼻中生息肉
丁香(七箇)赤小豆粟米(各七粒)苦丁香(七箇)石膏(少許)
右研為細末竹筒吹入鼻中自消了鼻不聞香臭亦
可吹之或有偏頭風亦可吹用
消鼻痔(出本事方)此方緊如欲穏慢可用前方
瓜蔕(炒)甘遂(各四錢)枯白礬(炒)螺青(炒)草烏尖(炒各半錢)
右為末用真麻油搜和成劑令硬些子不可爛旋丸
如小豆大入鼻中令逹痔上其痔化為水肉皆爛下
每日一次妙
真珠散(出聖惠方)治鼻中瘜肉不通
真珠白礬(一作礬石)桂心細辛(各一两)木通(半两一作通草)
右為細散每服半錢綿裹内鼻中日三易之一方無
桂心
礬石散(出聖惠方)治鼻孔中息肉不得通
礬石䔧蘆(各六錢)瓜蔕(二十枚)附子(二錢)
右共搗篩合和以水竹管吹藥如小豆許入鼻中以
綿絮塞鼻中日再以愈為度占今錄驗加葶藶半两
赤龍散(出儒門事親)治鼻中肉螻蛄
赤龍瓜苦丁香(各三十箇)苦葫蘆子(不以多少)麝香(少許)
右為末用紙撚蘸藥末用之
青金散(出儒門事親)治鼻息肉閉塞疼痛
芒硝青黛(各半錢)乳香没藥(各少許)
右為細末鼻内㗜之
礬石丸治鼻生息肉
礬石(熬令汁枯四两)木通(剉)細辛(去苖葉各半两)丹砂(研一分)
右為末和勻麺糊為丸如小豆大每用一丸綿裹内
鼻中一日一易取下息肉則止一方蜜和丸撚綿如
棗核沾散如小豆并綿納鼻中
羊躑躅丸(出聖惠方)治鼻塞鼻中生息肉不通利
羊躑躅白礬礬石(細研各半两)肉蓯蓉(一分)
右為細末以青羊脂和綿裹如棗核大内鼻中日夜
四五度換之以漸消爛即瘥
通草散(出海上方)治鼻中生息肉不通利
通草(半两)礬石真珠(各一两)
右為末撚綿如棗核大取藥如小豆著綿頭内鼻中
日三易之一方有桂心細辛各一两同前搗末和使
之
取鼻痔(出本事方)
巴豆(十二箇去殼)陽起石(三十箇)石蓮心(三十箇)
右為末每服半匙許搐入鼻中又用綿塊子蘸藥塞
入鼻中其痔肉化爛出
吹鼻散(出本事方)治鼻中息肉及黃疸及暴得黃疾
苦丁香(即瓜蔕十四箇)赤小豆丁香(各十四箇)
右慢火焙乾為末入腦子少許口内先含水次將小
竹管吹藥入鼻中半盞茶時末盡為度候頭疼痛時
取下
地膽膏(出聖惠方)治鼻中息肉閉塞不通腫大點令消
生地膽細辛(去苖葉)白芷
右等分先搗羅白芷細辛為散次將地膽壓取汁和
成膏用少許塗傅息肉上取消為度亦單以地膽汁
於竹筒中盛當上灌之即消無生者酒煑汁用之
治鼻痔
白礬(火飛)瓜蔕(各一錢)細辛(少許)
右為細末入麝香少許每用一匙貼在鼻内痔上一
日三次不過三日即愈
治鼻痔
明礬(一两)萆麻(七粒)鹽梅(五箇去核)
右為一處入麝香少許搗杵為丸綿子包塞鼻内令
著息肉候化清水出四邊自然玲瓏其息肉自下
治鼻中瘜肉漸大氣息不通妨悶(出聖惠方)
䔧蘆(三分去蘆頭搗為末)雄黃(細研)雌黃(細研各一方)
右同研令勻每用時以蜜調散用紙撚蘸藥點於息
肉上每日三度則自消化
又方
細辛釡底墨
右研為末水調方寸匕用紙撚蘸藥塗在息肉上每
日三度
瓜丁散(一名細辛散出直指方)治鼻有息肉不聞香臭此藥傅
之即化黃水點滴至盡不三四日遂愈不復作
瓜丁(即瓜蔕)細辛
右等分為末以綿裹如豆許塞鼻中須臾即通鼻中
息肉俗謂之鼻痔無不效富次津曾患此疾息肉已
垂出鼻外以此取效
地龍散(一名蚯蚓散出聖惠方)治鼻中息肉
地龍(去泥沙一分)猪牙皂莢(一挺)
右燒灰羅細先洗鼻肉令净以蜜塗之傅藥少許在
内出清水盡即息肉自除
胡粉膏治鼻中息肉不通
胡粉(炒)白礬(燒令汁盡等分)
右為末用青羊脂和成膏以少許塗傅息肉上
治鼻中息肉并鼻衂(出海上方)
用炙蝟皮為末綿裹塞之三日
治鼻中息肉不聞香臭(出聖惠方)
用燒礬石末以面脂和綿裹著鼻中數日息肉隨
落
又方
用狗頭骨灰方寸匕苦丁香半錢研細吹鼻中瘜
化為水一方細碾灰狗脂和貼之
又方(出危氏方)
用黃栢苦參㯽榔等分研末猪脂調傅
又方(出直指方)
用青黛槐花杏仁研傅
瓜蔕膏(出聖惠方)治鼻中息肉不聞香臭
用陳瓜蔕一分為末以羊脂和成時少許傅之一
方為末少吹鼻中必消如此三四度或以綿裹末
塞鼻中
地膽汁(出肘後方)治鼻中息肉不通利
用生地膽一枚取汁塗息肉上一宿得消無生者
搗乾為末酒漬傅之
雄黃散治鼻中息肉
用雄黃五两置砂鍋中以醋煑三復時取出薄醋
先夜露曉收三度細研如粉每二錢温水調下日
再不出半月息肉自出神效
治鼻塞息肉不通
以細辛末少許吹入鼻中自通
治鼻中息肉黑靨
用青蒿燒灰和石灰淋汁熬為膏點息肉黑靨
又方(出聖惠方)
用蜣蜋十枚内青竹筒中以刀削去竹青油單裹
筒口令密内厠坑中四十九日取出曝乾入麝香
少許同研細為散塗息肉上當化為水
導引法治鼻息肉云端坐直腰以鼻内氣以右手捻
鼻除目暗淚若出徐徐閉目吐氣鼻中息肉耳聾亦
能除又云東向坐不息三通以手捻鼻两孔治鼻
中息肉
又方(出聖惠方)
用釡底墨細篩水服之三五日瘥
輕黃散(出衞生寳鑑方)治鼻中息肉
輕粉(一分)杏仁(湯浸去皮尖分及雙仁者一)雌黃(半两)麝香(少許)
右件四味净乳鉢内先研杏仁如泥輕粉雌黃麝香
同研極細勻磁合子合定每有患者不問年深日近
夜卧用骨筯子或竹點粳米大在鼻瘜肉上隔一日
夜卧點一次半月見效
雄黃散(出朱氏集驗方)治鼻痔
雄黃北細辛(各一錢)麝香(少許)
右三味為末搐入鼻中
又方(出朱氏集驗方)
用人中白新瓦上火逼以温湯調服即止
又方(出朱氏集驗方)
用好香墨濃研點入鼻中
欝金散(出朱氏集驗方)治鼻中息肉
欝金猪牙皂角(各一两)
右用水同浸一宿火煑透欝金爛為度去皂用留欝
金焙乾次用北細辛半两同為末入麝香碙砂各一
錢拌勻煉蜜為丸如芥大食後煎茶下十丸
治鼻生息肉(出朱氏集驗方)
狗頭骨化灰碙砂加少許每朝搐半錢
息肉化為水
治鼻中息肉鈴
用丁香末以綿包内鼻中
鼻痛(論)
夫九竅氣所通也或塞之斯痛矣况鼻之為竅肺氣以
時而出納若肺受風邪與正氣相搏熱氣加之不得宣
通則為出納者窒矣其竅既窒而氣之鼓作無已所以
乾燥而痛也
方
五參散治風熱塞壅鼻乾痛腦悶頭重不知香臭
人參沙參丹參玄參苦參山芋茯
神(去木各一两半)獨活(去蘆頭)細辛(去苗葉)麻黃(去根節)木通(剉)
羚羊角(鎊)防風(去蘆)白蘚皮(各一两一分)山茱萸甘菊
花芎藭(各一两)
右為散每服三錢米飲調下早晩各一服
没藥散(出聖惠方)治風冷摶於肺臓上攻於鼻則令鼻痛
没藥(研一分)烏蛇(酒浸去皮骨炙半两)乾蠍天南星(炮)雄黃
(别研)當歸(切焙)白附子(炮)丹砂(别研)牛黃(别研)胡黃連白
芷麝香(别研)丁香(炒)甘草(炙)桂(去麄皮各一分)
右除别搗羅為散再同研勻每服半錢温酒調下早
晩食後服
羚羊角湯治肺風面色乾白鼻燥塞痛
羚羊角(鎊)桂(去麄皮)白茯苓(去黑田皮細)辛(去苗葉)麻黃(去根)
(節)防風(去蘆)防己杏仁(去皮尖雙仁炒研)麥門冬(去心焙各一两)
右麄搗篩每服三錢水一盞煎至七分去滓温服
白蘚皮湯治肺受風面色枯白頰時有皮膚乾燥鼻
塞乾痛此為虛風
白蘚皮麥門冬(去心焙)白茯苓(去黑皮)白芷(各一两半)桑
白皮(切)石膏(碎各二两)細辛(去苖葉)杏仁(去皮尖雙仁炒研各一两半)
右粗搗末篩每服三錢水三盞煑大豆三合取汁一
盞去豆下藥煎至七分去滓早晩食後臨卧温服
秦艽湯治因高聲呼吸冷風或因哀哭傷氣或飲食
熱氣所衝皆致傷肺使氣喘促皮膚風痒四肢痠疼
鼻塞乾痛
秦艽(去苖土)石膏(碎)甘草(炙)桑白皮根(剉)升麻大
黃(剉砂各一两)枳殼(去瓤麸炒)葛根(各三分)
右粗搗篩每服三錢水一盞入淡竹葉半合煎至七
分去滓温服
桑白皮湯治肺壅氣促四肢痠疼鼻塞及痛
桑根白皮(切)升麻甘草(炙)秦艽(去苗土)大黃(剉砂各一)
(两半)石膏(碎)葛根(各三两)
右粗搗篩每服五錢水一盞半入竹瀝一合煎至一
盞去滓早晩食後臨卧温服
治鼻壅塞
全蝎(四箇去頭足)川芎(二两)燈心(二錢)乳香(半錢)
右為末用紙撚子臨睡蘸藥入鼻内打嚏噴三五箇
即瘥
治鼻塞眼昏疼痛腦悶(出聖惠方)
用苦葫蘆子碎以醇酒半升浸之夏一日冬七日
少少内鼻中一方用童子小便浸之
油塗方(出聖惠方)治鼻塞乾痛
用生油一盞常以鷄羽掃塗鼻中内外酥亦得
治鼻氣方(出海上名方)
右以石亭脂以紫色為上紅色次之黃色勿用先研
令極細再滴水數點和研半日許臨卧隨多寡以冷
水調勻痛擦患處明早浣去用之半月可絶除根
治卒食物從鼻中縮入腦中介介不出(出肘後方)
以牛脂若羊脂如指頭大内鼻中以鼻吸取脂湏
臾脂着物與脂俱出鴈鴨脂亦可用
白芷散(出直指方)治鼻痛
杏仁(去皮水浸焙)細辛白芷(各一錢)全蝎(四箇焙)
右為末麻油調傅
治鼻痛(出聖惠方)
右以杏仁五两去皮壓取油塗之即瘥
又傅塗(出澹寮方)
右用上品硫黃為末冷水調傅鼻上夜間用傅免
妨見人也
普濟方卷五十六
