普濟方卷二百八十九明周王朱橚撰
癰疽門
發背(附論)
夫發背者熱毒之氣發於背俞為癰疽是也此内本於
五臟内傳諸府熱氣攻發必生於府俞之間得之乳石
發動及肥甘滋味之過臟腑壅熱經絡為之不通毒氣
凝滯必因俞穴而出是以服石之人於居處衣食嗜慾
喜怒尤宜節慎一有過舉則毒氣乘隙而發初如芥粟
治之稍緩則盈尺寸而難圖故始覺熱摶於分肉痛傷
於經絡宜速治之盖其脉不通則腫毒增甚經所謂榮
氣不從逆於肉理乃生癰腫是也血敗肉腐為患不一
實則為癰浮則爲腫深則為疽然發於背者兩髀間初
起甚微或癢或痛往往忽之數日遂致不救者治之之
始則度其腫之正中而灸之壯數逾百使惡氣外出次
以藥疎利腑臟决其邪毒則有可治之理凡發背皆
因服食五石寒食更生散所致亦有單服鍾乳而發者
又有平生不服而自發者此是上代有服之者其候率
多於背兩髀間起初如粟米或痛或癢仍作赤色人皆
初不為事日漸長大不過十日遂至於死其臨困之時
已闊三寸高一寸瘡有數十孔以手按之諸孔中皆膿
出尋時失因所以養生者小覺背上癢痛有異即急取
净土水和為泥捻作餅子厚二分闊一寸半以粗艾大
炷灸泥餅上即貼着瘡上灸之一炷一易餅子若粟米
大時可灸七餅子即瘥如榆莢大灸七七餅炷即瘥如
錢大可日夜灸不限炷數仍服五香連翹湯及鐡漿諸
藥攻之乃愈又法諸發背未作大膿可以冷水洗之浸
石令冷熨之日夜莫住瘥乃止此病忌麫酒五辛等亦
有當兩肩上發者凡服石人皆湏勞役四體無令自
安如其不爾者多有發動亦不得逐便恣意取煖稱已
適情必湏遺欲以取寒凍雖當時不寧於後在身多有
所益終無發動之慮耳凡腫起背髀間頭白如黍粟
四邊相連腫赤黑令人悶亂即名發背也禁房室酒蒜
肉麫若不灸治即入内殺人若灸當瘡上七八百壯有
人不識多作雜腫治者皆死背疽其原有五天行一
瘦弱氣滯二怒氣三腎氣虚四飲火酒食炙&KR1020;物服丹
藥熱毒五盖治背疽不可一槩將為熱毒其治之難易
當自一而至五病有殆甚而生有至微而死病證難
辯死生何足决乎盖發背透胸者死不治(此言肝俞已上)未潰
肉䧟面青唇黑便汚者死(此言壊臟便下瘀血)潰喉者不治隂入
腹者不治入囊者死鬢深及數日不治(謂如及寸餘者)在頥後
一寸三分毒銳者不治無此生流注雖多療之必愈
發背之人雖云有熱未有不自腎虚而得之者若疽疾
減退五分之後便合依法五更初服山藥丸或加八味
丸背疽嘔逆乃是毒氣衝心非脾胃之冷當服内托
散楊氏家藏方云有人因鼻衂初愈不曾表汗餘毒在
經絡背發大疽自肩下連腰脇腫其腎如石色極紫黑
醫以凉藥服之中夜大嘔乃連進此藥三四服嘔遂止
既而瘡潰出赤水淋漓四十日而愈又有患瘰&KR0659;者痛
過即嘔服此藥嘔亦止近見有人病疽醫者不肯用此
藥為恐傷脾胃愚故引楊氏之言以解世人之惑凡
發背疽之後不曾服内托裏散致使熱毒衝於心經必
使發扵咽喉口舌生瘡甚至黑爛合先服犀角散以解
散其毒免有此證凡有背疽之人難於隱几但用菉
豆十㪷作一大袋隐伏則自然心凉身體安穏飲食居
處依法戒忌已安後半年間血氣未定猶當謹之不廢
藥餌方能保全(外科精要云史氏叙源幼時學舉業全不知醫藥甲申年自太學歸省國醫常)
(穎士器之適在府下求為母氏一診云有藴熱必渴時母氏不飲大略喜水又云但防作瘡覺便着艾於上熱)
(盛則五花灸之謂中及四傍隨赤到處灸非方停也切記至辛巳年六月望日母氏忽言脾胛間欲癢視之有)
(赤半寸許方有白粒如黍粟記器之言乃急着艾其赤隨消至二十七壯而止信宿復覺微痛視之有赤下流)
(長二寸闊如韮葉舉家不悉皆以前灸為悔親戚交責謂赤熱如何用火詆器之者遂呼外醫用膏藥覆之益)
(甚一日夜增一暈至二十二日衡斜約六七寸痛楚殆不勝間一呻吟聽之心碎蒼皇詢告或云等兹四寺老)
(智全者前病瘡甚大得灸而愈奔問之全云劇時昏不知但小師輩言范八奉議守定灸八百餘壯力方甦約)
(艾一篩爾亟歸白之見從如以銀杏作炷其上十數殊不覺乃截四傍赤引其炷减四之三皆覺痛七壯後覺)
(痒每一炷燼則赤隨縮入灸至三十餘壯赤暈微退病者信遂以艾作團梅杏大灸其上漸加至雞黃大約四)
(十團方覺痛視火焦處已寸餘盖灸之遲而初發處肉已壊攘盛隔至好方痛爾四傍知痛者肉未壊也又有)
(言一潘殿直居城南施瘡藥每效源即再拜邀請時已薰黑火焮滿背潘以手挼瘡五六寸許試之云瘡高阜)
(而熱不妨且云只怕不高而熱氣者病者食粥訖安寢前此六夜不寢至曉示之瘡如覆一甌突然高三四寸)
(上有百數小竅色正黑以千金所說與潘氏高阜之言求之突然高者毒氣出外而聚也百數小竅者毒未聚)
(而浮攻皮膚也色正黑者皮與肉皆壊也非艾火出其毒於壊肉之裏則五臟畢矣至是方悟明堂圖與煙蘿)
(子所畫五臟在背如懸掛然今毒行分肉間待其外穿則内虚外實虛則易入實則難攻較然可見而聽庸醫)
(用尋常赤腫敷貼凉冷藥以清散之此借寇兵也原痛自咎為人子不知醫致親疾危甚荷神明扶佑於瘡壯)
(間問之艾邊已危而獲安醫學類證論曰治發背發腦發鬢丁瘡鬼箭躬魚劑等一切惡瘡無不靈驗方小)
(覺有患便用蒜横切作片子如兩重紙厚貼在瘡以菉豆大艾圓子灸之待痛稍可忍即漸大作圓灸痛又可)
(忍便除蒜灸之若是正發背二日内灸者十得十愈四者日内灸者十得七八六日内灸者十得五六八日内灸)
(十得一二十日以後灸即不得力若得活者即是熱毒瘡非發背也凡發背者灸無多少定數但初痛候不痛)
(即住若初不痛候痛即住然則大約如此若住火後又腫及痛者即湏更灸候不腫不痛即住火每患一个瘡)
(或灸三百圓或灸五百圓或一千圓或二千圓以差為度或若患三个五个瘡直湏各各用前法灸之候不腫)
(不痛然後用膏藥貼之或問曰何以知是正發背與熱毒瘡愚應之曰若有患者待請人識認得是正發背或)
(是熱毒瘡即已遲也何異咨大人而求救火者哉古人云面無好靨頭無惡骨背無好瘡但依此灸之不湏識)
(别也或問曰前言醫一切惡瘡後但灸發背而已何也愚應之曰瘡中人言醫不得者發背也今若早灸無有)
(不騐則其餘不言可知也或曰或遇春夏火正王相得行灸乎若灸多得無火毒入心乎愚又應之曰此是未)
(知灸法之人也千萬勿信本事方云元祐三年夏四月官京師疽發於背召國醫治之不愈勢益甚得徐州)
(蕭縣人張生以艾火加瘡上自旦及暮凡一百五十壯知痛乃已明日鑷去黑痂膿血盡潰膚裏皆紅亦不復)
(痛始别以藥傅之日一易焉易時旋剪去黑爛惡肉月許瘡乃平是歲夏間京師士夫病疽者七人余獨生此)
(雖司命事然固有料理不知其方遂至不幸者以人意論之可為慨然儒門事親書云一富家女子十餘歲)
(好食紫櫻每食即二三斤歲歲如此至十餘年一日朝目如熱勞戴人診其兩手脉皆洪大而有力謂之曰他)
(日必作惡瘡腫毒熱上攻目陽盛隂脫之證其家大怒不肯服觧毒之藥不一二年患一背疽如盤痛不可忍)
(其女忽思戴人曾有是言再三悔過戴人戴人以䤵鍼繞疽暈刺數百鍼去血一㪷如此三次漸漸痛減腫消)
(微出膿而歛將作痂時使服十補内托散乃痊終身忌口然目亦昏終身無子凡背瘡初發便用藏用丸玉)
(燭散大作劑料下臟腑一二十行次用排針於腫焮處循紅暈周匝内密刺三層出血盡以濕軟帛拭去血甚)
(者百會委中皆出後用陽起散傅之不可便服十味内托散其中犯官桂更用酒煎男子以背為陽更以熱投)
(熱無乃太熱乎)
方
二烏丸治發背托裏定痛驅風毒凉血脈(一名萬靈丸)
羌活(去苗)薄荷葉(各三兩)川芎(三味不見火)玄參地榆
麻黃(去根節)蔓荆子(去白膜)旋覆花(去萼蒂)荆芥穗(各二兩)
防風(去叉蘆)天麻白芷(不見火)白殭蚕(直者去絲足口炒)牛
蒡子(炒各二兩)甘菊花(三兩)大川烏(去皮尖炒)何首烏(各四兩)粉
草(炙四兩半)蟬蛻(洗去土前足半兩)
右為細末煉蜜丸如弹子大每服一丸食後細嚼茶
酒任下
大黃膏治發背疼痛日夜不可忍塗傅
大黃(剉)雄黃(研)芎藭黃連(去鬚)白芷㯽榔(剉)當
歸(切焙)木香桂(去粗皮)黃蘗(去粗皮)芍藥附子(去皮)乳
香(研)麒麟蝎(各半兩)雞舌香麝香(各一分)猪脂(一斤)
右為末拌勻先於銀器内熬猪脂令沸去筋膜下諸
藥末調成膏塗患處日三上以差為度
竹葉黃耆湯療癰腫已散自利虚熱不除宜服
竹葉(切三分)黃耆(四兩)小麥(一升)芍藥(三兩)甘草(一兩炙)石膏
(二兩研)人參(二兩)升麻(一兩)茯苓(二兩一去七分)桂心(六分一去三分)當
歸(三兩)亁棗(十四枚)五味子(三兩)生薑(三兩)亁地黃(一兩)麥門
冬(三兩去心)知母(一兩)
右切以水一斗二升煑竹葉小麥取九升去滓内藥
煑取三升温分四服
千金托裏散(出儒門事親書)治一切發背疔瘡
連翹(二兩二錢)黃耆(一兩半)厚朴防風桔梗(各一兩)川
芎白芷芍藥官桂甘草(各一兩)木香没
藥(各三錢)乳香(三錢半)當歸人參(各半兩)
右為末每服三錢用水一大盞煎三沸和滓温服
地黃丸常服令人終身不患發背
熟地黃(五兩)蓯蓉(酒浸)天門冬石斛當歸防風
白茯苓川芎(各三兩)遠志黃茋甘草芍
藥(各二兩)人參細辛巴戟(各一兩)
右為末煉蜜為丸如梧桐子大每服三十丸荆芥湯
下
莽草膏療發背癰腫牢核成膿
莽草芎藭當歸細辛附子(炮)黃芩烏
頭(炮)牛膝躑躅野葛茯苓防風杜蘅
(各一兩)猪脂(半斤)
右切用猪脂合煎去滓傅瘡上日再忌猪肉冷水生
菜大酢
神仙萬應散專治發背疔瘡一切惡瘡
金銀花(一兩半)皂角針川山甲白芷天花粉
甘草節當歸尾防風藿香赤芍藥(各半兩)
乳香(别研)没藥(各三錢另研)
右㕮咀每服一兩重水一碗無灰好酒一碗砂石器
内頓用磁碟盖口紙條糊縫文武火煎至重車行十
里遠香藥香為度熱服仍飲好酒數杯厚衣被汗出
為效滓再煎服病重者不過三服合煎服時並忌雞
犬婦人見老病氣衰者加黃耆半兩
連翹散治發背腫癰疽惡風結膿血
連翹子獨活(去蘆頭)木香射干(各三分)甘草(炙剉)桑
寄生(剉)升麻雞舌香沉香乳香(研)大黃(剉炒一兩)
麝香(研一分)
右粗搗篩每服五錢水一盞半煎至八分入淡竹瀝
半合去滓空心温服快利三五十行為度未利再服
排膿内補鐵屑散療癰疽發背
當歸人參細辛甘草(炙)蓯蓉黃耆桂
心防風黃芩鐵屑芎藭芍藥(各等分)
右為散服方寸匕忌海藻菘菜生葱酢物等
玄參散治熱毒氣攻腫背上初覺疼痛心神煩悶
玄參黃芩當歸赤芍藥麥門冬(去心)犀角
屑甘草(生剉)遠志(去心)生亁地黃(各一兩)赤茯苓川
升麻人參(去蘆頭各一兩半)
右為散每服四錢水一中盞入竹葉二七片小麥五
十粒煎至六分去滓不計時候温服
犀角散治發覺皮膚及頭背有瘡癤恐成癰疽兼臟
腑壅澁或寒熱口亁心煩
犀角屑(一兩)知母(三分)木通(一兩剉)赤芍藥川升麻
薺苨萎蕤黃芩甘草(生各三分)麥門冬(去心)馬牙
硝川大黃(剉碎微炒各一兩)
右為粗散每服四錢水一中盞煎至六分去滓入竹
瀝半合不計時温服以利一兩行為度
黃芩散治大熱發癰在背或於隂股間
黃芩(剉)黃耆(剉)木通(剉)前胡(去蘆頭)川升麻(各一兩半)&KR0797;
&KR0803;根(二兩)芍藥(一兩)赤茯苓(一兩)甘草(一兩生剉)川大黃(二兩剉碎)
(微炒)人參(半兩去蘆頭)當歸(半兩)
右為散每服四錢水一中盞入竹葉二七片小麥一
百粒生地黃一分煎至六分去滓不計時候温服
麥門冬湯治發背癰已服利湯後服此
麥門冬(去心焙)黃耆(剉)芍藥生亁地黃(各一兩)前胡
(去蘆頭)黃芩(去黑心)升麻遠志(去心)括蔞(去皮各三分)當歸
(半兩)小麥(一合)
右粗搗篩每服五錢水一盞半棗二枚擘生薑一棗
大碎竹葉二七片同煎至八分去滓空心温服日晩
再服
連翹散治積熱毒氣攻腑臟出於皮膚為發背癰腫
連翹沉香玄參川升麻桑根白皮(剉)藍
子露蜂房(微炙各一兩)川大黃(剉碎微炒)犀角屑寒水
石(各二兩)川朴硝
右為散每服四錢水一中盞煎至六分去滓不拘時
候温服以下利為度
黃耆散治發背熱毒腫痛四肢煩疼
黃耆(剉)黃芩遠志(去心)麥門冬(去心各一兩)生亁地黃
人參(去蘆頭)芎藭赤芍藥當歸犀角屑
甘草(生剉各半兩)
右為散每服四錢水一中盞煎至六分去滓不計時
服
犬川烏丸治發背及經絡五七日病漸退合用此二
烏丸排膿生肌(一名没藥丸)
大川烏(生去皮尖)當歸(去蘆酒浸)赤芍藥木鱉子(去殼切炒)蘇
木(剉炒)川獨活(去蘆)羌活(去蘆已上各二兩)五靈脂(淘去砂土微炒用)
乳香没藥(並别研)川山甲(蚌粉炒已上各一兩)
右為細末酒煑麫糊丸如梧桐子大空心酒下三十
丸
桔梗散治發背癰腫消膿及婦人發乳并腸癰
桔梗(去蘆頭炒)木占斯防風(去义)甘草(炙剉)敗醬厚朴
(去粗皮姜汁灸令香熟)人參細辛(去苗葉)亁薑(炮各一兩)
右為散每服二錢空心温酒調下日三以差為度一
方有括蔞無桂如入烟覺流入瘡中癰疽炙不發壊
者可服之瘡未壊去敗醬此藥或時有膿癰令成水
者病在上常吐在下膿血此謂腸癰若瘡已膿便愈
發背無有不療(一名木占斯散)
犀角湯治初發背上似琴絃抽痛有頭
犀角(鎊)人參黃芩(去黑心)山梔子仁木通(剉)連
翹升麻芍藥(各三分)甘草(炙剉)大黃(剉炒各兩半)
右粗搗篩每服五錢水一盞半煎至八分去滓温服
日晩再服
前胡散治發背及諸瘡腫疼痛
前胡(去蘆頭)麥門冬(去心)川升麻黃芩知母甘
草(剉生用)川大黃(剉碎微炒)赤芍藥當歸(各一兩)黃耆(一兩)
(半剉)
右為粗散每服四錢水一中盞入竹葉二七片煎至
六分去滓不計時候温服
五香湯去大黃加人參黃蓍犀角湯
人參(四錢去蘆)綿黃蓍(一兩去蘆)犀角屑(二錢)木香沉香
乳香(别研)丁香(各半兩)粉草(四錢)
右為粗末入麝香一錢别研每服四錢水二盞煎至
一盞去滓温服無時兼服内托散五香連翹湯沉麝
湯五香湯四方宜相間多服藥性平和自有宣熱拔
毒之意以諸香散氣行血免生變證若見發熱口燥
焮熱赤腫大府秘結宜服神仙追毒丸漏蘆散孫真
人單煑大黃湯儘不妨也若慮太峻只服六味漏蘆
湯以次對證用藥萬不失一
虎牙散治發背癰疽
亁姜(炮)附子(炮裂去皮臍)虎牙當歸(切焙)防風(去义)王不
留行甘草(炙剉)桂(去粗皮)白茯苓(去黑皮各一兩)
右為散每服三錢米飲調下一法忌海藻菘菜猪肉
冷水生葱醋蒜
麥門冬散治熱毒氣盛背上發癰腫漸覺牽痛
麥門冬(去心)當歸玄參(各一兩)甘草(三分生剉)赤芍藥(三分)
生亁地黃藍葉地骨皮犀角屑(各三分)
右為散每服四錢水一盞煎至六分去滓不計時候
温服
升麻散治發背疼痛身體壯熱心腹煩悶
川升麻(一兩半)沉香(三分)藿香(半兩)木香(半兩)甘草(一兩生剉)葛
根(一兩半剉)麥門冬(一兩去心)黃芩(一兩)赤芍藥(一兩)
右為散每服四錢水一中盞煎至六分去滓不計時
候温服
漏蘆散治發背腫痛煩悶
漏蘆白歛黃芩白薇赤芍藥甘草(生剉)
枳實(麫炒微黃)麻黃(去根節各一兩)川大黃(一兩半剉碎微炒)
右為散每服四錢水一中盞煎至六分去滓不拘時
候温服
射干湯治發背初上似琴弦抽痛有頭
射干犀角(鎊)升麻玄參黃芩(去黑心)麥門冬
(去心焙)大黃(剉炒各一兩)山梔子仁(半兩)
右粗搗篩每服五錢水一盞半淡竹葉二七片煎至
八分芒硝末一錢去滓空心温服快利兩三行為度
未利再服
止痛藥治發背熱盛速用此藥金櫻桃根洗去粗皮
剉搗一盞生甘草半兩同杵用水三碗煎至一碗去
滓旋入銀盞内温服取盡至一盞又入童子小便一
碗煎至八分去滓旋入銀盞内温服取盡如心中覺
逆食少白梅則止次服後藥
大黃(生)甘草(生各一兩)麝香(研一字)木香(一分)丹砂(研一錢)鬼
腰帶根(洗剉)金櫻根(洗剉各半椀)
右都用水五碗煎至兩碗半入酒一碗半更煎至一碗
去滓旋入銀盞内温服令盡取下惡物如未差即去
甘草大黃餘藥依前分兩入水四碗煎至兩碗入酒
一碗更煎至一碗去滓旋入銀盞内温服令盡如未
差更依前方合一料服之無有不差者若瘡已破用
生肌膏藥貼及摻後藥歛瘡口龍骨散方
龍骨散
龍骨(煆赤地上去火毒研)赤芍藥(為末各一兩)鉛丹(一分)胡粉(五錢)
右同研勻細先以葱湯洗瘡後拭亁以藥摻之
神金膏治發背瘡
白芨蜜陀僧(研)甘草黃蘗(去粗皮)黃連(去鬚)膩粉
(各半兩)麝香(研一字)
右研為細末用津唾調成膏以無灰白薄紙看瘡大
小塗紙上貼之無力即換
五倍子散治發背生肌肉止痛
五倍子地龍(去土)黃連(去鬚)乳香(研各一分)木香(五錢)蜜陀
僧檳榔(剉各一錢)
右為散每用少許乾貼瘡上
治發背發鬢乳癰及諸毒腫神方
黃連(去鬚)蛇床子乳香(别搗各一兩)杏仁(三七枚去皮尖雙仁硏微炒)
蔓菁子鹽花(各一撮)人糞(少許)
右搗和作餅子厚如五錢粗布攤貼日三四度易夜亦然每易
時以甘草湯洗藥便撮作頭已穴亦貼之肌生膿自出
治癰疽發背及發乳方
以吳茱萸一升搗之以苦酒和貼癰上
治發背欲死
以芭蕉搗根塗上
治背上瘡彌驗
以針挑四畔白殭蚕為散水和傅之即拔出根
狼毒膏治發背瘡如葡萄破後瘡孔無數
狼毒藍根龍膽(各半兩)定風草(一兩)乳香(一錢)水銀粉(炒一錢)
右為末蜜調成膏攤帛上貼瘡
藍根膏治背癰如𨫼底又如蒲扇疼痛不止
板藍根黃芩(去黑心)黃連(去鬚)大黃(各一兩)白芨(一分)乳
香(半兩)
右為末用新汲水調成膏量大小貼之日四夜二
金花散治發背熱毒結聚焮赤疼痛消腫觧毒
雄黃(研細三分)黃連(九節者半兩)㯽榔(剉)麝香(各一分)欝金
大黃(各半兩)
右為散入麝香雄黃同研勻細每服取生油調如糊
塗患處日二上即差
沉香散治發背腫如杏或如雞子者
沉香(一兩)麥門冬(一兩去心)木香(一兩)川升麻(一兩)麻黃(二兩去根)
(節)川大黃(一兩)
右為散每服四錢水一中盞煎至六分去滓温服不
計時候
治背疽
麻黃(去節)甘草陳皮(各四錢)没藥木香乳香(各二)
(錢)
右為細末每服四錢葱白同煎上荅手食前下荅手
食後洗用别藥推臟腑如利者不必推極妙如推可
用當歸連翹散
木香散治發背腫毒如杏煩熱疼痛
木香(一兩)地骨皮玄參(各二兩)甘草(一兩生剉)川升麻(二兩)
川大黃(一兩剉碎微炒)
右為散每服四錢水一中盞煎至六分不計時候温
服
大黃散治發背初欲作腫宜服
川大黃(一兩剉碎微炒)梔子仁(一兩)川升麻(一兩)黃芩(一兩)甘草
(一兩炙剉)玄參(一兩)
右為散每服四錢水一中盞煎至六分去滓温服不
計時候一方不用玄參得快下數行便止不下則更
服
黃蓍散治發背赤腫發熱疼痛膿不出
黃耆(一兩剉)赤小豆(一分炒熱)赤芍藥(半兩)白歛(三分)芎藭(三分)
&KR0797;蔞根(三分)
右為細散不計時候以温水調下二錢
懸蔞散治發背惡瘡
懸蔞(一个)大黃金銀花皂角刺(各一兩)當歸(半兩)
右剉研用酒一碗煎至七分去滓温服如有頭者加
黍粒子
瓜蔞散内消惡肉生好肉
黃蓍(四兩剉)皂角刺(紅者拍碎剉)甘草(六兩)牛膝(二兩)黃瓜蔞
(十个剉)
右用蜜一斤旋入鐺内炒至紫色見風吹脆為末有
粗再炒為末酒調下二錢此方七里道人張元甫用
之如神此故當然秘藏此方人莫𫝊者余少時目擊
其事後凡三十年始得之於章明叔蓋其徒云
當歸連翹散
連翹當歸大黃芍藥梔子鷺鷥藤(各半兩)
右為粗末每服五七錢水一大盞生姜五七片同煎
至七分去滓温服量力減熱者加一利之
秘方治發背已潰未潰者最有神效
厚朴(二錢姜汁製)陳皮(三錢去白)蒼术(五錢米泔浸)甘草(炙二錢)
右入桑黃苽五錢同為末瘡潰則乾摻之未潰則油
調塗之
救生膏治一切發背
蜜陀僧(碎炒)黃蘗傍根(金州厚者用黃臘一彈子大火炙塗盡為度各三分)
烏賊魚骨(白者去甲半兩以上三味搗研極細)膩粉(五分)
右勻和每用新汲水調攤紙上先令患人口温酸醬
水洗瘡然後貼每日一換
化毒散治發背癰瘡
白礬灰(研)鉛丹(研)蜜陀僧(研)木鱉子仁(各一兩)
右同入甆盒煆赤於冷地上紙襯盆盖一服辰細研
以菜子油調貼其冷如水
治發背及諸惡瘡
取石如鵝卵大猛火燒令赤内醋中十餘度至石碎
盡取屑暴乾和醋塗腫上
治發背
掘地為孔一頭傍通取風以穴大小可腫處仰卧穴上
令癰入穴孔中噏之三五个覺熱易乃此物積他處
還䰟丸治發背一切癰疽腫膿
膩粉水銀硫黃(各一分同研)巴豆仁(四十粒)
右將巴豆單覆於銚底以三物按上巴豆令平以甆盞
上蓋之四面濕紙搭合令勿出氣炭火四向緩燒之時
於水中蘸銚底少頃又燒又蘸其盞上底内滴水一點
如大豆乾則復滴以三滴乾為度取出研成米飯丸作
二十餘丸每服一丸熱水吞下疎下惡物以白粥補之此
藥一丸活一人曾無失者纔取下即時不痛其瘡亦乾
發背疔瘡蛇傷虎咬
京墨白梅肉生姜猪膽
右為末遶瘡圍之
療發背及一切毒腫方
生麻油(六合)黃丹(二兩)生栗子(四十九枚取大小中者熬焦去皮碎絹篩)地
膽(二錢搗碎篩)
右和於銅器中盛用炭火重湯煎候沫溢出與器口
欲平取小麥一合分二人嚼取筋急内藥中攪使相
與和膏擎下安銅器冷水中成膏訖以故帛塗膏貼
所苦處晨夕換膏
治發背
蝸牛(七十个)獨蒜(二十五个用竹刀子批開)菉豆粉(半斤)藜蘆(半斤)
右先將蝸牛内鍋内炒涎出次下蒜令亁後下豆粉
藜蘆為細末再用漿水浸調塗患處疔瘡亦可用此
藥治之
治背疔方
丁香地丁香小薊蚕砂
右等分為細末用醋調傅病處
牛齒膏治發背瘡腫痛
水牛牙齒(煆赤)乳香(一錢研)太隂玄精石(各一分)
右為末每用緋絹量瘡大小剪以津唾調藥攤絹上
貼之
麝香散治發背疔衝破疼痛不可忍
麝香(研五分)蒺藜子紫背荷葉(各半兩)
右研為散每量瘡大小塗貼瘡上
皂莢膏治發背初起似覺熱腫令内消
皂莢(一挺㨂肥長者刮去黑皮及子)栗子(一十枚大獨顆者去殼曝乾)桑根白
皮(一兩)
右為細末用生油調成膏塗瘡上
治發背腫毒紫黑堅硬疼痛方
蛇蛻(五寸)芸臺子(二兩)窑中不着水塼末(一升)
右為末以釅醋和細細塗腫痛立定
黃蓍散令發背自潰
綿黃耆(細者洗焙一兩)甘草(半兩)皂角針(㨂紅紫者剉麩炒黃一兩)
右為末每服一大錢酒一盞乳香一塊煎湯去滓服
療發背及腫毒惡瘡
大黃(生用)石灰(熬風化者)赤小豆
右等分為末白酒和塗立效忌羊肉熱麫大酢一方
醋調塗之亁即再塗
凉血護肌膏治發背活筋絡生肌肉
南星(生八兩)雄黃(一兩研)白礬(生末四兩)
右為細末勻用生地黃汁調塗四圍
治發背及諸般癰毒瘡
以黑鉛一斤甘草三兩微炒剉用酒一斗着空瓶在
傍先以甘草置在酒瓶内然後熔鉛投在酒瓶中却
出酒在空瓶内取出鉛依前熔後投如此者九度并
甘草去之只留酒令病者飲醉寢即愈
又方篐瘡令不潰
發背疽瘡不可醫醋研好墨遶遭圍
諸瘡姜汁調塗上此是神方效實竒
靈中散治疽等方
陳大蜂窝(一个)白礬芝麻
右裝入蜂窝内火燒之少油調掃之
治發背初起熱毒壅給宣泄毒氣令不成瘡腫
川烏頭(半兩生去皮臍搗羅為末)巴豆(一分去皮和心膜生研)硃砂(一分細研)
右藥相和研令勻細以軟米飯和丸如梧桐子大每
服以温水下五丸以利快為度未利再服
消毒散治發背欲結不結四肢寒熱
車螯(一個可盛二兩硝者)朴硝(二兩)
右以硝入車螯内濕紙煨黃泥固濟麻皮纏之煆赤
候冷去泥同研如麫將絹舖地薄攤藥末於上盆盖
一食久入乳香地龍各一分白殭蚕甘草末各半分
和勻每服半兩酒調去滓服能飲酒者多與之其滓
塗患處一食久即轉下惡物只兩次或消或破别服補
藥
金綿膏治發背
楸葉(五斤如無即用楸白皮剉)馬齒莧(二斤去根切)
右以水五升熬至一升去滓入鍋内以柳枝攪熬如
錫盛在甆器内先以荆芥湯洗瘡次用雞翎掃藥於
瘡上令勻以薄紙貼之更用酒調二錢服之
五靈脂散治發背
五靈脂(半斤)烏賊魚骨(去甲一兩)
右為散凡患者初覺時以水調掃腫處如已大作者
入醋麫同調傅之
龍葵根散治發背成瘡癰疽成瘡者
龍葵根(剉一兩)麝香(研一分)
右先將龍葵根搗羅為末入麝香同研令勻水調塗
於瘡上
金粉膏治發背癰疽瘡
錫(四兩用新瓦盛炭火安錫在上扇之候錫成灰研末)蜜陀僧(四兩入罐子内以盞子盖)
(口鹽泥固臍勿令透氣用炭火煆不聞藥氣為度取出放冷)
右同研極細量瘡大小臨時入膩粉少許以雞子黃
和調如膏攤瘡上以緋帛盖之
乳香貼方治發背
乳香(研)黃蠟(好者)
右等分同入銚子鎔化瀉入水内斟酌瘡大小取劑
在於火上鎔化攤於帛上或紙上貼之不住以手按
令着肉為此藥易亁故也一日三易腫消痛止如已
有頭欲破者亦漸縮減
麥餅方治發背崔元亮海上秘方李北海云此方神
受極竒一名甘草膏
大麥(炒熟九兩一法用大麥麫)甘草(生用三兩)
右為末用好醋少許和勻微有醋氣仍以百沸湯拌
和作餅劑方圓大小如瘡腫大熱傅之以油單并故
紙密裹勿通風冷即換之長須吃黃蓍米粥甚妙如已
成膿自出未成内消一方用酥少許不用醋
百草霜膏治發背癰疽及一切瘡熱痛不可忍者
百草霜生蠐螬(等分)
右同研細貼之冷如冰痛即止
治諸癰疽發背或發乳房初起微赤不急治之即殺人
取母猪蹄兩隻通草六分以綿裹和煮作羹食之
治發背消瘡癰腫拔毒
以五月六月採曲節草莖葉隂乾作末米汁調服
治發背初覺宜服
黃牛乳(二大盞)秦芃(二兩去苗剉)
右藥相和煎一大盞去滓分温三服當時快利為度
治發背方
用亂髮灰酒服方寸匕亦治瘭疽
又方
用猪脂傅上四五度亦治發乳救急方云取猪羊脂切作片冷
水浸貼上暖易五六十片瘥若切貼時少許即寒寒定好眠甚妙
又方
用三年醋滓微火煎令稠和牛脂傅上
又方
用猪狗牙燒灰醋和傅上日三四易
又方
用燒古蚌灰雞子白和傅上日三四易
又方
用飲鐵漿二升取利
又方
用蛇頭灰醋調和傅之日三易
又方
用燒鹿角灰醋和敷之日四五易
治發背欲死
取冬瓜截去頭合瘡上瓜當爛截去更合之瓜未盡
瘡已歛小矣即用膏蓋之
治疽糝藥方
李氏云龍游有患背疽已潰如碗面大視五臟僅隔膜耳
自謂必死有用大鯽魚一枚去腸臟以羯羊糞實其中
烘焙焦黑極乾燥為細末乾糝之瘡口遂收至今無恙
此用洪氏方屢效故附于此須候膿少欲生肌肉時用之
治發背諸惡瘡痛不可忍方
用糞缸底上青泥取出隂乾為細末用新水調傅其瘡立止
治發背
用亂髮露蜂房蛇皮燒灰存性調傅一錢神效
金鍼散治發背
用皂莢針(春時取一半青一半黑者)不拘多少曝乾擣羅為散先
任意飲食訖用藥三錢酒調服之立差未退再服
黃石散治發背瘡昔楊愔患背腫馬嗣明以煉石塗之便差
用粗理石如鵝卵大猛火煆赤投醋中因有屑落醋中
復煆投石盡為度取屑曝乾搗散以醋調傅背上即
愈也嗣後馬嗣明以此方醫楊遵彦背瘡效劉禹錫
謂之煉石法用之敷瘡腫無不愈者
桃花汁治發背瘡癰疽
用桃花不拘多少於平旦承露採取以釅醋研絞去滓取塗
瘡上有蟲即出無花但桃葉亦得以臘月猪脂和塗亦佳
治發背瘡腫方
用白麫取泥拌和圍腫四畔令童子七人尿圍中浸腫處即差
又方
用新馬糞一味塗腫上乾即易之亦療發乳
又方
用益母草一味爛搗絞汁三合服之滓傅瘡上乾即易之
硝石搨方治發背赤焮疼痛
用硝石五兩湯一斗浸硝待冷取故青布兩片更漬浸搨日三五度
薜荔散治發背神效
用薜荔葉一味不拘多少隂乾搗羅為散每服三錢水一盞煎至七
沸温服更用葉煎湯洗甚妙一方治背癰和蜜飲數升滓𫝊瘡上後以
他藥傅貼遂愈昔宜興縣張渚鎮有一老舉人聚村學年七十餘忽一
日患發背村中無他醫藥急取薜荔葉爛硏絞汁和蜜飲數升以其
滓傅瘡上後以他藥傅貼遂愈醫者云其本蓋得薜荔之力乃
知圖經所載不妄又方以薜荔葉乾末傅之下利即愈
又方
用糯米不拘多少炒熟細研以井花水調塗四面乾即易之
又方
用木芙蓉葉自落者經霜然後收之碾末淡醋調於掌上
如青苔色為妙絹帛塗貼瘡上一方治軟癤用鹽水調搽
治發背初覺腫痛方
用赤小豆一味搗羅為末和猪膽汁塗之乾即易
治發背及一切熱瘡腫方
用芸臺一握切和酥炒熟傅瘡上冷即易日三度單用葉傅亦可
治背瘡
取戶庭蜘蛛杵以醋和先針四畔令血出根稍露用藥傅
乾即易旦至午拔根出大有神效
治發背
用金星草不拘多少搗為末冷水服方寸匕及塗瘡
上亦效彼人用之往往皆驗又方用葉連根半斤剉
以酒五升銀器中煎取二升五更初頓服丹石藥毒
悉下并治癰腫結核衍義曰不惟下所服石藥兼毒
去瘡愈如不飲酒以新汲水調服以差為度
療發背神驗法
取牡狗白糞五升凡覺欲作時以温水一碗絞取汁
分再服仍以滓傅上每日再為之差止
治發背欲死方
用伏龍肝為末以酒調厚傅其上瘡口亁即易不日
平復
治發背
用蝸牛一百枚活者一升净瓶入蝸牛用新汲水一
盞浸瓶中封繫自晩至明出蝸牛放之其水如涎將
真蛤粉不拘多少水調旋傅以雞翎掃之瘡上日用十
餘度其熱痛止瘡便愈
治發背
用白歛不拘多少為末水調傅之良
治發背欲死
用人屎煆作灰醋和如泥傅腫處亁即易之良
治發背疑似者須便服此
用秦芃剉以牛乳煎服當得快利三五行即差
治發背
用地菘一升杵汁服之日再服以差止
治發背欲死
用雞腸草搗爛傅之良
治發背初得毒腫焮熱赤痛
用水苹不拘多少爛搗和雞子清貼之甚良
治發背癰疽
用生菖蒲搗貼若瘡亁搗末以水調塗之
治發背
用石韋葉於二月七月採隂亁炒末冷酒調服甚妙
治發背瘡
取白馬齒燒灰先以針刺瘡頭開足以灰封以濕麫
圍腫處後以釅醋洗去灰根出
治發背頭未成瘡及諸熱毒腫
用水煮青竹筒角之掘地作坑貯水卧以腫處當坑
子上角之如菉豆大戢戢然出不止遍匝腰肋
治發背方
用草决明生用一升搗碎生甘草一兩重亦搗碎水
三升煮取一升温服分二服大扺血滯則生瘡肝為
宿血之藏而决明子和肝氣不損元氣也
治發背瘡
用五倍子杏仁猪懸蹄白芷蓮房荆芥葱頭細香葉
好者煎湯洗
療發背
取蔚臭草搗取汁服一雞子滓封上熱即易之
療發背及諸瘡久不差有效方
先以甘草湯洗瘡裛拭極亁乃嚼胡麻傅上亁即易
從旦至日西去胡麻乃取黃連末滑石末中半相和
以傅瘡上數數明日又依前傅胡麻及黃連等末更
不須洗瘡不過六七日即差必效
治發背疽瘡膁瘡瘰&KR0659;腦疽
用地蜘蛛取山豆花根日中曝亁為末初覺腫痛將
此藥用津液調塗於上用膏藥紙封貼大效
治發背已結成膿括樓塗方
用生栝樓根細剉搗研如糊塗之日三五度即差一
方為末苦酒和傅
治發背初覺腫恐不知定處以濕紙貼之先亁處即是
若病根多速覓水蛭令入發病處食血數易甚良
治一切癰腫及發背疼痛不可忍但未成膿者
用甘草一大兩微炙搗碎水一大升浸之器上横一
小刀子置露中經宿平明以物攪令沫出吹沫服之
但是瘡腫發背皆可服一方用生者為末酒調二盞
湏頻服(王中奉虔服之得效)
治發背已發未結成已結成未潰
用牛皮膠二兩酒二升生甘草一寸同煑候牛皮膠
溶化放温令病者徐徐飲盡如未結成即消已結成
則易潰已潰則易差如未效再用必效
治發背癰疽一切毒瘡瘡口大窟
用臘月亁桑葉不拘多少碾為細末以新汲水調塗
瘡上如瘡有膿血即亁摻用之如瘡在脚膝間傅藥
了用帛子褁之神效一方煎湯皆可用
治發背
其瘡臨發之時用&KR1181;麻子一合剥去皮同白膠香一
處搗細攤紙上放寬大貼了方才發則散已成者即
潰言已見效
治發背
於不耕之地遇野人糞為蟲鳥所踐處即以杖去糞
取其下土篩以傅之即如冰着背也
治發瘡熱腫
取蕺汁盖之瘡上開孔以吸熱毒冷即易之差
治發背纔發已成口未成口
用牛耳楓樹根其葉小而三叉葉上面無毛而光者
酒擂攄滓飲酒以滓塗瘡仍服乳粉内托散
犀角丸治發背初覺腫恐不知定處以濕紙貼之先
亁處即是若病根多速覓蛭濕令入病處食血數易
甚良治一切癰腫及發背疼痛不可忍但未成膿者
(方見癰疽等瘡内消法類小犀角丸)
羚羊角散内消發背(方見癰疽等瘡内消法類大全内消散)
糯米膏治發背疽毒一切惡證
糯米(先洗七次絹袋揖當風二七日炒一斗)紫河車(去皮毛用生根赤者不用白者)
(五兩)五倍子(瓦燥之五兩)白歛(真者如白蘿蔔亁色白味苦甘二兩)黃柏皮
(燥焦五兩)黃芩(懷亁五兩)白芨(生二兩)當歸(酒浸焙亁二兩)
右為末酸醋調入瓶時取傅患處若已成欲破加白
丁香(雀矢尾直起者)烏尖為末和上藥點上却用不加之藥
敷四畔内服白术黃耆三兩蜜炙木香當歸各一兩
為末酒下二錢病在四肢食後服膈上眠時鬲下空
心服之秘傳神效
治發背瘡凡發背者自内而外也熱毒中隔上下不
通所以蒸背上虚處先三五日隱脈妨悶即漸成膿見
出皮膚結聚成膿也其方如後
白麥飯(顔色黃白類麥飯者曾作磨尤佳炭火燒紅醋中浸之十次為末)白歛末
(與石等分)鹿角(二三寸截之不用自脫者凡帶腦骨者即非自脫炭火燒烟盡為度碾羅為末)
(倍前二味)
右并搗細末取多年米醋鐺中煎令魚眼沸即下前
件藥末調如稀餳以篦子調傅腫上瘡頭留一指面
勿令合以出熱氣如未膿當内消若已作頭當撮小
若日久瘡甚肌肉損爛筋骨出露即布上塗藥貼之
瘡上亁即再換但以膈中不惡無不差切忌手傷宜
慎之此方東坡先生具載得效姓名甚多兹不多述
惟後之用藥君子當信先生之記故予更不敢私秘
其良方也
白散子治發背候取下毒物次用清凉膏貼之
白附子大香附子(各半兩)半夏(一分姜製)黑牽牛(二兩半生)
(半炒令熟)大甘遂(一分以大麥炒候麥黃赤色去麥不用次極慢火炒之)
右為末量患人虚實加減每服二錢以蜜酒調下續
飲温酒一兩&KR0678;候所苦處刺痛為度微利三五行瀉
出惡物即差次用膏藥貼之氣盛者一服二錢餘更
裁度
清凉膏治發背先用白散子取之次用此藥貼之
川當歸(二兩)香白芷木鱉子肉白芨芍藥
黃蘗白歛(各兩)乳香(别研)膩粉(各少許)白膠(少許)黃丹(五兩)
右用清麻油十兩煎上七味候紫色去之入槐柳枝
各七寸再煎少頃又去之入黃丹五兩熬成入乳香
等重綿濾入礶子内貯之用如常貼使
治發背一切癰疽金石藥毒發
右用紫背車螯大者鹽泥固濟火煆通紅放冷出研
為極細末地上出火毒一宿以甘草膏圓如梧桐子
大每服三五十丸甘草湯下日進三服第三日取下
惡物用後藥貼之
貼瘡白膏藥
右寒水石不拘多少火煆通紅入甆器中封口令密
沉井中一宿取出研細以臘月脂和膏稀稠得所自
瘡赤盡處塗之闊一指許上以薄紙為花子中心留
一孔貼定漸次赤退即迤邐移近裏至愈紙花孔子
外所留紙令與所留藥闊狹等
沉香散治發背止燥渴疼痛内消毒氣
赤小豆(一合)人參(一兩)甘草瞿麥黃芩黃耆(各一)
(兩剉)白歛(半兩)當歸(一兩細剉)沉香(一兩)
右為細末温水調下二錢不計時候日二三服
車螯酒治發背癰疽
車螯殼(一二个泥固濟火煆過為細末)燈心(三十莖)蜜(一大匙)苽
蔞(一个)
右碎剥苽蔞用酒一升以下煎三味微熱調車螯末
二大錢不過兩服痛止
治發背發妳癰疽等一切毒瘡
穿山甲(一兩用土炒成彈子塊)白丁香(淘去砂净取半兩)
右為細末每服二錢用麝香酒調下
治發背
湯夀資云光州有人患腎癰大小便皆秘甚以為苦
有本州胡判官令以明净牛皮膠炭火上燒成黑灰
研極細每服五錢以米飲調下服至二兩許方通所
下皆穢惡物癰腫遂不復出膿胡云凡瘡腫皆可服
不拘多少以臟腑通利為度
閻資欽錄夀州霍丘醫瘡人元立治瘡甚有聲元符己
卯予侍先子將漕江東舟次夀州予因累日食雞卯數
十枚暴得咽喉腫塞及頸赤腫硬下連心胷如鐵石日
夕號呌喉中水米不通壅塞將死召醫者視之云此喉
癰也泛泛藥恐無益因言可招元立治之必愈先子夜
遣价兩日往還數百里召立至用藥數服得效報之頗
厚立感激予自𫝊治發背方四首皆累用有竒功令錄
于下
一醉膏治發背癰疽一切惡瘡當先用托裏藥使毒
氣皆出(凡初覺發背癰疽等即多服用大黃甘草等藥極疎轉以行結毒次用此藥)
大甘草(半兩為粗末)没藥(一分研)苽蔞(一个大者去皮)
右用無灰酒三升熬至一升放温頓服之如一服不
盡分三兩服盡次用收暈白玉膏
收暈玉膏(切忌用冷藥外貼必逼毒氣入内殺人)
杏仁(二十枚去皮尖)川椒(四十九粒去目為末)清脂麻油(一兩)酒蠟(半兩白者)
右同熬至紫黑新綿濾過用無灰薄紙看瘡大小剪
作梳樸攤藥在上於瘡暈盡處兩邊圍遶貼之候暈
漸收近裏即别剪差小者再攤藥圍貼暈又收即又
剪差小再移近裏貼仍頻換候暈已收見瘡根脚或
瘡口即用次方(此貼大惡瘡毒氣方盛不可以藥當上貼恐赶散毒氣瘡益大)
暈收見瘡次用檳榔散
雞心檳榔(半兩)川黃連(去鬚半兩)川山甲(大者十片燒灰存性)
右同為細末先用好蠟茶清掃過瘡用藥厚傅瘡上
日三五次以膿出為知(如見瘡口後用此藥數次了可更用乳香膏)
膿已出用生肌藥
黃狗腦盖骨(二兩燒灰存性此極難得湏預收)膩粉(一錢)桑白皮末
(一兩)
右同為細末用油調塗瘡上以上四方是一宗元
立自云少年時初得此方救十餘人後忽自病背瘡
自信其藥乃以此四藥自治得愈袒背示予瘢痕猶
盈尺地予在汝州時梁縣吏人侯昱孝母病背瘡予
用此治之愈
揚州楊吉老醫名甚著某郡一士人狀若有疾厭厭不
聊莫能名其何等病苦往謁之楊曰君熱證已極氣血
消鑠且盡自此三年當以背疽死不可為也士人不樂
而退聞茅山觀中一道士醫術通神但不肯以技自名
未必為人致力士人心計較竊衣童僕之服詣山拜之
願執薪水之役於廡下道士喜留置弟子中誨以經書
晝夜祇事左右順旨越兩月覺其與常隸别呼扣所從
來始再拜謝過以實白之道士笑曰世間那有醫不得
的病汝試以脉示我纔診脉又笑曰汝更可下山吾亦
無藥與汝但日買好梨吃一顆如生梨已盡則以亁者
泡湯飲之仍食其滓此病自當平士人歸謹如其戒經
一歲往揚州吉老見之驚其顔貌腴澤脉息和平謂之
曰君必遇異人不然豈有痊安之理士人以告吉老立
具衣冠焚香望茅山設拜豈自咎其學之未至耶又北
瑣夢言載醫者趙鄂云一朝士疾危或謂只有一法請
剰吃消梨不限多少如咀嚼不及捩汁而飲或希萬一
用其言遂愈此意正同大凡有背疽之人難於隱几但
用菉豆十數斗作一大袋隱伏則自然心凉身體安稳
得以盡心服藥將息也
治發背及癰疽惡瘡腫核如初覺皮肉間有異知是必
作瘡者皆灸之切大蒜如銅錢厚片安腫頭上炷艾灸
之不計壯數其人被苦初覺痛者以痛定為准初不覺
痛者灸至極痛而止若蒜焦即易前後用此方救人無
不應者若是疣贅之類亦如此灸之便成痂自脫其效
如神乃知方書所載無空言但患人不能以意詳之故不得盡應耳
抵聖散治發背癰疽及一切瘡癤腫毒
瓜蔞(四兩去皮)何首烏(四兩)大山茨菰(二兩)甘草節(二兩)地榆
(二兩)没藥(一兩)乳香(半兩)麝香(一錢别研)
右為細末每服三錢温酒調下連進二服便住痛一日三服
治發背頭未成瘡及諸熱毒
以濕紙搨上先乾處是熱氣上衝欲作瘡子便灸之
如先疼痛灸即不痛不痛即以痛為度
治癰腫發背
以千金藤煎服
發背潰後(附論)
夫發背病者由寒氣客於經絡折於氣血血澀不通乃
結成發背膿出之後眼白睛青黑而眼小一逆也服藥
而嘔二逆也傷痛渴甚三逆也髆項中不便四逆也音
嘶色脫五逆也皆不可治其餘或熱渴利嘔非倉卒之
急也可得漸治凡發背則熱氣流入腑臟膿潰之後血
氣則虚腑臟積熱渴而引飲飲冷入於腸胃則變下利
胃虚氣逆則變嘔也嘔逆若遇冷折之氣不通則噦也
其瘡若膿汁不盡而瘡口早合雖差更發惡汁連出則
變成瘻也
方
玄參散治發背潰後膿血不止漸漸瘡大疼痛身體
壯熱
玄參(二兩)黃蓍(二兩剉)露蜂房(一兩微炒)地榆(二兩剉)白歛(一兩)
赤芍藥(二兩)黃芩(二兩)川升麻(一兩)漏蘆(二兩)桑根白皮(二兩)
(剉)梔子仁(一兩)川大黃(三兩剉碎微炒)川芒硝(三兩)
右為散每服四錢水一中盞煎至六分去滓不計時
候温服
連翹散治發背潰後排膿解毒消腫退熱止痛
連翹前胡(去蘆頭)人參(去蘆頭)赤芍藥薺苨桔
梗(去蘆頭)玄參黃芩甘草(生剉)防風(去蘆頭)赤茯苓
(各一兩)桑根白皮(一兩半)黃蓍(二兩剉)
右為散每服四錢水一中盞煎至六分去滓不計時
候温服
蓯蓉膏治發背癰疽已潰不生肉煖肌亁瘡
肉蓯蓉(去皮)半夏(生剉)熟亁地黃(各一兩)當歸蜀椒(去目)
(并閉口者炒出汗)細辛(去苗葉)烏喙(去皮)蛇啣草白芷甘
草桂(去粗皮各半兩)韮白(七莖)猪脂(一斤)
右除猪脂外剉碎以醋半升拌藥一宿先熬脂令沸
次下諸藥煎候白芷赤黑色漉出綿濾瓷合盛取塗
瘡上日三次立效
當歸湯治發背先穿出膿水不住傷外風冷毒焮痛
淋洗方
當歸(剉焙)甘草(炙剉)芍藥葛根(剉)細辛(去苗葉)黃蘗(去粗)
(皮)麻黃(去根節)苦參白芷桂(去粗皮)蜀椒(去目并閉口者)
(炒)防風(去蘆一分)
右粗搗篩以水六升煎取三升濾去滓温洗瘡上日
再
黃耆湯治發背已潰去膿汁理虚勞内補
黃耆(細剉)麥門冬(去心焙各一兩)熟地黃(焙)人參白茯苓
(去黑皮)甘草(剉各三分)當歸(剉焙)芍藥芎藭桂(去粗皮)遠
志(去心各半兩)
右粗搗篩每服三錢水一盞入生姜半分拍碎棗二
枚擘破同煎至五分去滓空心温服日晩再服一方
有五味子
漏蘆散治發背瘡潰後膿水不止
漏蘆連翹梔子仁黃芩黃蓍(剉)防風(去蘆)
(頭)石葦(去毛)元參甘草(生剉)犀角屑(各一兩)
右為粗散每服四錢水一中盞煎至六分去滓不計
時候温服
具齒散治發背潰後膿水不盡宜服排膿止痛
具齒黃耆(剉)當歸赤芍藥生亁地黃黃
連(去鬚)川升麻桂心(各三分)犀角屑(一分半)甘草(半兩生剉)
右為細散不計時候以温熟水調下二錢
連翹飲治癰疽發背瘡腫或已潰或未潰
連翹山梔子仁黃蓍(剉炒)防風(去叉)升麻羚羊
角(鎊)漏蘆(去蘆頭)甘草(炙剉)大黃(剉炒)枸杞皮(各一兩)
右粗搗篩拌令勻每服五錢水一盞半煎取八分去
滓空心温服
白石脂湯治發背已潰痢下不住
白石脂(炮)龍骨(炮各一兩)當歸(剉焙)桔梗(剉炒各半兩)瓜蒌
白頭翁(各一兩)黃連(去鬚半兩)亁姜(炮製裂)甘草(炙剉各三分)
右粗搗篩每服三錢水一盞煎至五分去滓空心温
服日午晩候各一服
露蜂房散治發背潰後毒氣未散膿不絶
露蜂房(二兩燒灰)亂髮灰(一兩)蛇皮灰(三分)赤小豆(二兩炒熟)川
大黃(三兩半剉碎微炒)玄參(一兩半)子芩(二兩半)川芒硝(三兩半)
右為細末每服二錢煎黃蓍湯調下不計時候
生肌散治發背潰後膿水不絶托裏散
川芎(二兩)黃蓍(二兩剉)白芷(半兩)赤芍藥桂心(三分)人參
(半兩去蘆頭)丁香(半兩)當歸(一兩)
右為散每服二錢粥飲調下
黃蓍散治發背膿血穿潰後痛處不可忍
黃蓍(一兩剉)人參(一兩去蘆頭)桂心(三分)當歸(半兩)赤芍藥(一兩)
甘草(三分生剉)生亁地黃(三分)
右為散每服四錢水一中盞煎至六分去滓不計時
候温服
麒麟竭散治癰腫發背惡瘡生肌後用力勞動努傷
出血不止
麒麟竭(半兩)黃連(三分)㯽榔(半兩)黃蘗(半兩剉)白芨(半兩)訶梨
勒皮(一分)
右為細散雞子白調塗瘡口上以白薄紙貼之藥亁
即換忌用力勞動
療背瘡定訖令生肌方
麝香(二錢)棗皮灰(半兩)生麻油(六合)
右依法和用火重湯上煎十餘沸稀稠得所取故帛
塗膏貼瘡上取漸次瘳減唯得吃白羊頭肉但是豆
並不得吃餘如藥法
大黃湯治發背後服
大黃朴硝(各三錢)
右粗搗篩水一中盞濃煎熱服即瀉出毒氣一方塗
腫上
内補黃蓍散治發背已潰去膿稍多裏虛宜服
黃蓍(二兩剉)白茯苓桂心麥門冬(去心)當歸甘
草(生剉)遠志(去心各一兩)五味子(二兩)人參(一兩去蘆頭)
右件藥搗粗羅為散每服四錢以水一中盞煎至六
分去滓不計時候温服
治發背貼熁淋搨法(附論)
凡發背始發或似小癤或復大痛或復小痛初發頭如
麻子大此皆微候宜速察之若有小異即湏大怖便急
治之仍忌口連服諸藥下去熱毒若在僻遠無醫者即
當頭灸百壯若已大腫灸四面及頭二三百壯不厭多
也復薄貼冷藥種種救療必得差也其用貼熁藥皆湏
當中開孔令洩毒氣也發背者由六腑不和經絡否
澁血壅不通熱毒藴積結成癰也其腫起於背胛中白
如黍米四畔相連腫赤熱而疼痛或已潰或未潰毒氣
結聚當用藥煑湯淋搨瘡上散其熱毒夫湯水者能蕩
滌壅滯宣暢血脉故用湯淋搨也
方
大黃散治發背初發如麻子粒大漸以結硬疼痛
川大黃木香玄參黃芩赤芍藥白歛
紫葛赤小豆(各一兩)
右為細散用雞子白調如麫糊於絹上塗貼亁即再
貼以散為度
雄黃散治發背腫毒焮赤疼痛
雄黃(一兩細研)黃連(一兩去鬚)黃蘗(五錢剉)赤小豆(三分)川朴硝
(一兩)黃芩(五錢)白芨(三分)
右為細散用猪膽調如麫糊日三四塗𫝊瘡上
柳木耳餅治乳石氣發背瘡赤黑色宜貼
老柳樹上木耳(二兩)黃連(一兩去鬚)龍葵根(一掘净洗去土切)乳
香(一兩)人糞灰(五錢)杏仁(一兩湯浸去皮尖)
右件藥相和搗三五百杵捏作餅子厚五錢已來一
依瘡大小貼之恐藥不住以單帛勒之病者覺癢及
冷應心則不得以手搔之如人行二十里一換須臾
癢不可忍四畔便皺膿即流出急去其藥以甘草温
湯洗之用膏藥貼之每日一換皆須甘草湯洗之以
差為度癢即易差或赤色不癢即難差
拔毒散治發背塗瘡方
陽起石寒水石礜石白石脂石膏麥
餅石(各二兩)
右為末重研如麫用新汲水調塗瘡上
解毒生肌散方
石灰(一分多年故船上者佳以净器中燒令赤)黃丹(一分炒令紫色)龍骨(一分)麝
香(一分)椹子(一分)蜜陀僧(一分)
右為細散每用傅之
治發背磨刀石熁腫方
磨刀赤石(一片闊三寸長三寸厚一寸者)白歛(二兩)川大黃(二兩)醋(一升)
鹿角(八兩燒為灰)
右取磨刀石燒令赤即内醋中復出燒赤又内醋中
候醋減半即取諸藥一處㨶為細散以醋調如膏軟
帛上貼亁則易之
苽蔞根散治發背及諸毒腫宜塗方
苽蔞根(三兩)榆白皮(三兩剉)胡燕窠土(五兩)鼠坋土(五兩)
右為細散取芭蕉根汁和作稀膏用塗腫上亁即更
塗如潰膿有頭者即四面塗之一方用女人月經衣
水洗取汁和如泥傅
石灰散治一切腫及發背乳癰等
風化石灰(一合)小麥麫(三合)皂角灰(一合)白歛(一合)
右為細散以釅漿水和如麫糊塗貼日三四換之
又方治發背初得毒腫
没石子(一枚)墻上杇骨(一分)胭脂(一分)
右相和研令勻細每用傅之如未結膿作頭只用浮
萍草傅之自消
抵聖熊膽丸治發背瘡焮熱疼痛
熊膽麝香
右等分同研為丸如黍米大用時先以温水洗瘡令
净安一丸於瘡口内上摻觧毒生肌散後用醋麫糊
攤於故帛上盖之手按不可忍者立效
清凉膏治發背焮熱疼痛消腫毒
糯米(二升)龍腦(一分)
右糯米水淘令净入龍腦相和研成膏攤於疎布上
貼乾即易之
又方
大麥麫(三升)黃牛乳(二斤)
右相和作餅子以傅腫處熱即易之以差為度
治發背瘡腫疼痛不可忍
露蜂窠(一兩半)甘草(二兩生用)
右剉以水三升煎至二升去滓以綿浸湯中洗瘡四
面辟除毒氣令瘡早差
治發背熱毒腫痛不可忍
蘩蔞(燒灰一升)大麥麫(三合)
右藥以水和如膏塗於腫上亁即易之以差為度
治發背初有經日腫熱焮毒氣猛盛日夜頭疼
雞子清(三枚)新狗糞(一拘)
右藥相和令硬軟得所捏作餅子可厚一二錢當頭
開一孔子貼腫上以帛子抹即日三貼之取差為度
治覺似發背但是熱腫即用之令内消方
皂莢(一挺去黑皮及子)栗子(一十枚去殼曝亁)
右為細散以新汲水和如麫糊攤於布上以傅腫處
亁即易之
葛根湯治發背癰疽一切瘡腫乳癰口亁脚冷發作
寒熱頭痛嘔噦不下食(方見癰疽發背發渴類麥門冬湯)
治發背及疽一切毒腫内消方
用剪刀草不限多少净洗切搗絞取汁一小盞温煖
頻服之并剪刀草爛研闊鋪於腫處如有乾者搗抹
蜜調塗之
又方
用理石五兩以水煮一日搗研令極細取冷水調塗
又以青布三重可赤腫處方圓濕布搨之熱即頻換
有效
又方
用生地黃不拘多少搗如泥以故布一條闊狹如腫
大小薄攤地黃於布上攤乾摻木香末於地黃上令
徧即於木香末上又攤地黃泥一重令夾香末乾搨
於腫上乾即易之不過三五度效
治發背疼痛不已
取黃牛糞在芒田中經雨多者此糞大白色良收取
去泥土曝亁一半以炭火燒令煙絶一半燒令黑糟
相和研令極細以生麻油調如麫糊日三四塗之
治發背及癰疽未潰方
以莨菪葉似覺有瘡即取前件葉不限多少旋炙令
熱便熨瘡上冷即易之以痛止為度冬月無葉即取
根劈作片炙熱熨之
治發背兼腫毒方
搗地菘絞取汁一小盞用乳香末一錢以水研塗之
亁即更塗如未有頭有於四面塗之一方無乳香
又方
用馬齒莧有黃花時搗絞取汁日前成膏如患發背
者研入硝石少許日四五上塗瘡立效
治發背癰腫方
用犢子耳中塞摻於瘡上立差不問黃牛水牛並良
黃連湯治發背癰疽穿穴時久壊爛惡寒不可近出
骨露筋餘毒未解攻刺疼痛不可忍淋洗方
黃連地骨皮羌活防風木通甘草
白芷川大黃狼牙川升麻莽草藁本
黃耆(剉)赤芍藥細辛桑根白皮黃芩
白礬葱白麻黃(去根節各一兩)
右藥細剉分為七貼用水三升煎取二升去滓温煖
淋洗瘡上後以熱衣拭亁以生肌膏貼之
地黃湯治發背始作便成瘡爛壊宜搨之方
生地黃汁(一升)川升麻白歛梔子仁黃連
黃蘗當歸赤芍藥射干川大黃甘草
(生用各二兩)
右藥細剉水一斗煮至六升去滓下地黃汁攪令微
温以故帛内湯中蘸搨於腫上
淋搨枳殼湯治發背及惡毒瘡腫宜用抽風毒
枳殼苦參莽草甘草水葒細辛藁
本白芷黃耆(各二兩)白礬(一兩)
右藥細剉拌令勻分作三貼每貼以水五升入葱白
五莖煎至三升濾去滓於避風處用軟帛替換承熱
揾藥水淋搨患處以水冷為度
莽草露蜂窠白芷桑根白皮甘草防
風藁本細辛(各半兩)垂柳枝葱白(各一握)
右藥細剉以水一斗煎至五升去滓及熱於避風處
用軟帛替換蘸藥水承熱熨患處以水冷為度
竹瀝湯治發背腫痛宜搨方
竹瀝(二升)川大黃黃連苦參黃芩梔子仁
石灰木爛皮黃蘗(各一兩)
右為細剉以水五升入竹瀝煮藥至三升去滓以綿
揾湯搨瘡上日十餘度
猪蹄湯治癰腫及一切瘡或煩疼浸滛宜用澆淋方
猪蹄(一對去毛净洗)芎藭赤芍藥川升麻甘草
蛇床子川大黃蒴藋槐白皮(各一兩)
右藥剉先以水二斗煮猪蹄取一斗漉去猪蹄下諸
藥煎取六升去滓適寒温澆淋瘡以湯冷為度拭亁
别用傅藥
黃連湯治背瘡毒腫焮爛疼痛宜搨方
黃連麻黃根甘草狼牙羌活桑枝
白礬(各兩)
右藥搗細每用二兩入葱白五莖以水五升煎至二
升去滓用軟帛承熱揾藥水更番淋搨患處水冷即
止
黃芩湯治發背不消宜搨方
黃芩白芷苽蔞根甘草當歸(各一兩)川大
黃(三兩)
右藥細剉以水七升煮至三升去滓以故帛揾湯更
番搨患處
木通湯治癰疽發背初覺似有即速服藥取通兼用
此湯淋射
木通(一斤)白楊皮(一斤)川升麻(半斤)露蜂房(四兩)赤芍藥(半斤)
甘草(半斤)
右剉以水三斗煮取一斗濾去滓適大熱用注觜瓶
兩三枚更互盛湯高擡手注射腫處勿令間斷可一
食久次用煖水注射一食久即解散熱氣
苦參湯治癰瘡爛壊淋洗方
苦參防風露蜂窠甘草(各二兩)
右藥細剉以水一斗煎至六升去滓熱洗湯冷即住
猪蹄湯治一切敗爛瘡洗方
猪蹄(一對)敗醬(一兩)槐柳枝(各一握)黃蓍(二兩剉)
右藥細剉先以水一斗下猪蹄煮令爛去猪蹄下諸
藥更煎取四升以布絞去滓洗瘡湯冷為度以綿拭
亁便以生肌膏貼之
黃連餅治發背發鬢乳癰諸毒腫宜貼
黃連(去鬚)蛇床子乳香(各一兩)杏仁(半兩)蔓菁根(一握)鹽
(一分)人糞灰(半分)柳樹上木耳(一兩)
右為細散入酥和捏作餅子厚如五錢以貼患上用
粗布緊抺之每日三四度易之夜亦如之每日易時
先以甘草湯洗之如未作頭貼藥便撮作頭如已穴
有膿水亦貼之即生肌肉如膿水已盡即貼烏龍膏
若有努肉即取柳樹白木耳細研微微摻於膏上貼
之
搨腫方
大黃黃芩白歛芒硝(各三分)
右㕮咀以水六升煮取三升故帛四重蘸汁中以搨
腫處亁即易之無度數晝夜為之
治發背及癰腫已潰未潰
香䜴三升少與水和熟搗成強泥依腫作餅子厚三
分以上有孔勿覆孔上布豉餅以艾列其上灸之使温
温而熱勿令破肉如熱痛即急易之患當減快得安
稳一日二度灸之如先有瘡孔孔中得汁已即瘥
升麻湯治發背及諸腫毒宜搨方
川升麻(一兩)黃芩(二兩)梔子漏蘆(各一兩)蒴&KR0034;根(三兩)川
芒硝(二兩)
右件藥剉碎以水一斗煮取五升去滓候冷用綿揾
藥搨腫處常令濕潤即消也
活調傅散治疽發背先用篐藥
乳香没藥白芷白歛南星赤小豆
天花粉芙蓉葉黃連貝母寒水石地
榆黃蜀葵葉(或花或子)白芨百合
右為末調傅瘡留口如瘡腫硬而厚按之方痛加草
烏尖狼毒蜜醋調傅又方明硫黃蕎麥粉等分井水
調作餅子日亁用時為末水調傅之宜又方用桑白
皮白芷䓤白蘇葉苦參露蜂房為粗末水煎時温淋
洗之又摻末用經霜葉兼亁為末摻瘡口又宜紅玉
散用飛號丹寒水石等分為細末摻之能生肉瘡已
潰欲結口者方可用生末
外臺秘要療嗇嗇惡寒似欲發背或已生瘡腫癮疹起
方
以硝石三兩煖水一升和令消待冷取故青布沓三
重以赤處方圓濕布搨之熱即頻易立瘥
麝香散治發背癰疽腫毒疳漏等瘡
麝香(别研)輕粉定粉(已上三味各五分)粉霜(一字半)巴豆(三枚)
(大者去皮)白丁香(四十二枚㨂直者)
右件先研巴豆細却入諸藥同研極細為度如疳瘡
有限者用水和藥作鋌子紝在瘡口内然後用萬金
膏貼每日一上如膿多兩上如惡瘡發背魚眼丁瘡
有紫惡肉只做散子亁摻在惡肉上後用萬金膏貼
每日一上或再上且少摻藥如不痛更加藥少許
治癰疽發背三法第一法如上藥後覺冷如水萬不
失一或不覺冷則難治
蓮花蘂(黃鬚者用三錢)雄黃(五錢生)天南星(五錢生)川當歸(二兩)
(去蘆)蜈蚣(赤脚者一條生)飛羅麫(二錢生)苣霜(二錢生)
右七味不見火晒亁為細末釅米醋調成用紙花大
於患處紅暈上半寸許敷藥於紙上貼於患處用篦
子重疊㧎紙令着寔紙花留眼子在瘡口上放近下
令出膿水一日一換臨換藥時用煎熟温湯以軟綿
蘸湯洗去舊藥候亁再上新藥其藥不可久留則無
力旋合不可過三日如瘡大用藥多則以料劑添合
之如發渴一面服第二藥或不渴亦須服之候膿水
盡始用第三藥歛瘡口忌一切毒食患者不可令聞
穢氣其藥功效不可盡述
第二法治瘡正發時作渴雖不渴亦多服之
苽蔞(一个)綿蓍(一兩)粉草(五錢)乳香菉豆粉(各二錢)
右㕮咀水二碗煎至一碗温服一日三服頻多煎如
熟水時時呷之尤妙
第三法
赤歛(生用)白歛寒水石(已上各五錢飛過)龍骨(五錢)輕粉(一錢)
黃丹(二錢飛過)
右為細末亁摻於瘡口上不可犯生水如瘡口將歛
切戒近色慾
萬全金花散理發背疽瘡疼痛不可忍者凢腫在脊
骨邊根株如碗盞大上面青有細頭子如粟米粒白
色其間亦有如石榴子者即疽瘡也
車螯(紫色出海際用火煆赤地上出火毒氣了為末)生黃蘗(為末)生甘草(為末)
亁蘆皮(自東邊向西蘆籬障上取皮為末)
右各為末了旋抄車螯末黃蘗末各一錢甘草末半
錢已上蘆皮末一錢半已上拌勻用津唾調以竹篦
子傅腫上須盖遍瘡根未穴者自穴已穴者惡物自
出凡十上取效每傅瘡時須先用赤根䓤三兩莖薄
荷少許鹽少許一處煎湯放冷淋洗旋旋用帛子拭
亁方可上藥凡係惡瘡癤並傅之無頭者即消有頭
者即膿出神效
豆粉膏治發背
菉豆粉(炒赤放地上出火毒氣)
右井水調傅四圍大凡用藥塗瘡不可當心塗當心
則瘡便走散只當在四圍塗住不可使之散去
獨聖膏專治發背
凡背上初覺腫痛或癢或已成瘡者便用牛皮膠不
以多少剉碎入少水熬令稀稠得所如膏攤在紙上
貼患處次用軟帛布二條於釅米醋内煮令熱更互
漉出於膠紙上乘熱蒸熨若瘡癢時乃是藥攻其病
須忍癢不住蒸熨熱候膿出將盡即濃煎貫衆湯放
温洗去膠紙次日復看瘡中若尚有膿出即是未效
却再如前法以膠紙醋煮布令追膿出盡然後用貫
衆湯如前洗去膠紙次日復看瘡中若尚有膿又如
前法蒸熨雖連數日蒸熨不妨只要瘡中膿盡瘡亁
為度次用後藥
卻痛散治發背及一切惡瘡
雌雄蜈蚣(一對酥炙)烏賊魚骨(大者二片去皮生用)甘草(三寸生用)腦
子(一錢别研)麝香(一錢别研)
右件前三味為細末入腦麝研勻先煎甘草湯放温
洗瘡了後用藥亁摻或用油調傅亦得
歸命散治發背
用野生笳子熟黑者取子不拘多少爛研取勻以綿
濾去滓入銀盂内慢火煎成稀膏以細青竹枝子去
葉五七莖扎聚不住手攪候成稀麫糊收之用時不
問隂陽二證發背或赤不赤有頭無頭或癢或痛皆
可用之如無頭無色或熱不熱一發從外漸漸傅入
如有赤脉有頭先從赤脉傅之漸漸傅出一日上三
四度不可輕易藥物至賤其效最貴重於萬金
蛇皮塗貼方治發背癰疽疼痛熱毒焮腫赤鞕有膿
即撮令頭潰
芸臺子(一兩)雞子(二枚取白)蔓菁葉(切二兩)馬齒莧(切二兩)蛇
皮(長五尺細切炒令黑色)竈窑中黃磚(二兩為末不着水者)
右先搗蛇皮芸臺子令細次下蔓菁莧磚末細研令
勻次入雞子白和以甆合盛塗故帛上貼之每日三
五度換或瘡毒發熱即研生地黃汁三五合飲之
治發背欲死者
取梧桐子葉𨫼上&KR1572;成灰絹羅蜜調傅之乾即易之
洗方
用猪懸蹄净洗不拘多少煎沸湯放温淋洗拭亁
又方
用臘茶末白湯調放冷洗
療諸癰疽發背及乳癰
以釡下土搗取末雞子中黃和塗之佳
治發背
以甘草三大兩生搗别篩末大麥麫九兩於大盤中
相和攪令勻取上好酥少許别捻入藥令勻百沸水
溲和餅劑方圓大於瘡一分熱傅腫上以油片及故
紙隔令通風冷則換之已成膿水自出未成膿便内
消當患着藥時常須吃黃蓍粥甚妙又一法甘草一
大兩微炒搗研水一大升浸之器上横一刀置露中
經宿平明以物攪令沫出吹沫服之但是瘡腫皆可
服甚效
普濟方卷二百八十九
