普濟方卷一百一明周王朱橚撰
諸風門
風驚(論)
夫風驚者由體虚心氣不足爲風邪所乘也心藏神而
主血脉心氣不足則血虚虚則血亂血亂則氣并於血
氣血相并又被風邪所乘故多驚心神不安名曰風驚
也又云風驚者心氣不足風邪干之而心不安定也
内經曰心爲君主之官神明出焉又曰主明則下安今
心氣不足風邪相乘隂陽不和情思錯亂神䰟散越故
動作多驚也又曰昔一人被火驚患疾舉身羸弱四肢
無力面色蒼黃左脇下身側上下如臂状每發則痛無
時食不减大便如常小便微黃視其部分乃足厥隂肝
經兼足少陽膽經也蓋甲膽乙肝故青其黃者脾也診
膽脉小此因驚也驚則膽受邪腹中當有驚涎綠水遂
以舟車百五十丸濬川散四五錢大加生薑自然汁平
旦果下綠水四五行或問大加生薑者何也曰如膽木
乘胃土此土不勝木也不勝之氣尋救于子己土能生
庚金庚爲大腸味辛者爲金如大加生薑使伐木然先
不開脾土無由行也遂用舟車丸先通其閉塞之路是
先瀉其所不勝後用薑汁調濬川散大小之次瀉其所
勝也大扺陽干尅陽干腑臓尅臓故也
方
牛黃眞珠丸(出聖濟總錄)治風驚鎮心安神化涎
牛黃(研)眞珠(研)琥珀(研)麝香(研)天竺黃(研)甘草(炙剉)
鉛霜(研)雄黃(研)人參(一分)茯神(去木)天南星(牛膽匱者各二錢)
天麻龍腦(研一錢半)金箔銀箔(各一十片同研入藥)鐵粉(研各)
(一錢)丹砂(研半兩)
右爲末同拌勻煉蜜和丸如雞頭大别用大金箔五
片衮爲衣每服一丸細嚼人參薄荷湯下小兒半丸
十黃散(出千金方)治五臓六腑血氣少亡䰟失魄五臓覺
不安忽忽喜悲心中善恐怖如有鬼物此皆發于大
驚及當風從高墮下落水所致悉主之
雄黃人參(各五两)大黃黃蘗黃耆細辛
桂心(各三分)黃連黃耆蒲黃麻黃(各一分)黃環
澤瀉山茱萸(各二分)黃芩(二分)
右治下篩未食温酒服方寸匕日三不知至二匕羸
劣者更加人參五分合十分一方有牛黃二分一方
有蜀椒五分乾薑四分一方加硃砂三分
金箔散(出聖惠方)治風驚手足顫掉精神錯亂
金箔(細研)銀箔(各五十片細研)鐡粉(細研二两)龍齒麥門冬(各一)
(两半去心焙)人參(去蘆頭)琥珀(細研)犀角屑酸棗仁(各一两微)
(炒)茯神(一两半)防風(去蘆頭)葳蕤元參露蜂房(各三)
(分炙微黃)牛黃(半两細研)
右擣細散入牛黃金箔銀箔更研令細每服不計時
候以薄荷酒調下一錢
大定心湯(出聖濟總錄)治心虚中風驚悸恍惚多忘或夢
寐驚魘志少不足
人參白茯苓(去皮)茯神(去木)遠志(去心)龍骨乾薑(炮)
當歸(切焙)甘草(炙)白术芍藥桂(去麄皮)紫苑(去苖土)
防風(去乂)赤石脂(各二两)
右㕮咀每服五錢匕水二盞入棗二枚劈破煎至一
盞去滓温服日三夜二
天南星(出聖濟總錄)治風驚鎮心化涎
天南星(大者逐日換水浸五日慢火煮五七沸切作片子暴乾麩炒令黃香)烏蛇(浸酒)
(取肉炙)白殭蠶(直者麩炒令黃)天麻(各一两)乾蝎(全者炒黃色)白附
子(炮)雄黃(研)琥珀(杵研各三两)麝香(一分研)牛黃(研)龍腦
(研各半两)丹砂(一两半研)
右除研者外擣爲末各研勻于瓷器收密封勿令透
氣旋鍊蜜和丸如鷄頭大每服一丸荆芥人參湯化
下
茯神丸(出聖惠方)治風驚恍惚心神不安
茯神川升麻元參生地黃(各一两)牛黃(一分細研)
虎睛(一對酒浸一宿微炙)石膏(細研)鐡粉(細研)龍齒(各二两)麥門冬
(一两半去心炙)金箔(細研)銀箔(各五十片細研)
右爲末煉蜜和𢷬丸如梧桐子大每服不計時候以
人參湯下二十丸
雄黃丸(出聖惠方)治五臓風虚六腑邪熱風熱相摶令寐
即驚恐憂患窹即恍惚怔忪忽悲喜怕怖如狂
雄黃川大黃沈香薯蕷朱砂人參
安息香川椒鐵粉防風附子白茯苓
右爲末入研了藥令勻煉蜜和丸如梧桐子大每服
不計時候人參茯苓湯下二十丸
驚氣丸(出危氏方)治驚憂積氣心受風邪發則牙關緊急
涎潮昏塞醒則精神若癡服之
紫蘇子(一两略炒)附子(炮去皮臍一作生用)南木香(不火)南星(浸洗薄切)
(片薑汁浸一夕)白殭蠶(炒去絲嘴)天麻花蛇(酒炙去骨)橘皮(一作橘紅)
麻黃(去節各半两)乾蝎(去毒)朱砂(各一分留少許爲衣)
右爲末入腦麝少許同研極勻煉蜜杵丸龍眼大每
服一粒金銀薄荷湯化下温酒亦得(古云軍中一人犯法裭衣將受)
(刃得釋神失如癡與一粒服訖而寐及覺病已失矣江東有一婦人已失心數年受此方不終劑而愈若)
(狂厥去附子加鐵粉化痰鎮心抑肝邪若多恚怒肝邪大盛鐵粉能製伏之素問言陽厥狂怒治以鐵烙)
(金制木之意也一方不用天麻)
奪命散治急慢二驚及中風
白附子天南星全蝎(每箇用薄荷葉包裹線縳定生薑汁蘸過炙三)
(次黃色爲度)麻黃(去節)防風(去蘆)黑附子(炮)半夏(湯洗七次)天麻
(各一錢)朱砂(别研)麝香(各半两)
右爲細末三歲兒一服以小錢抄半錢匕用生薑自
然汁薄荷水化滴酒一二點立愈急驚加朱砂膩粉
少許不用酒甚者三两服
小銀泊丸(出聖濟總錄)治心邪虚風悸安神清膈化涎
水銀(用錫結砂子)半夏(湯洗七遍去滑入全薑𢷬暴乾)天南星(炮)白礬
(枯)人參(各半两)白茯苓(去皮)鉛霜(研各一分)膩粉(半錢研)青黛
(一两)銀箔(二十片研入藥)
右爲末水煮麵糊和丸如桐子大每服十丸食後臨
卧人參薄荷湯下
鐵精丸(出聖惠方)治風驚狂言妄語不能得睡卧
鐵精龍齒犀角人參(去蘆頭)茯神防風(各一)
(两去蘆)石菖蒲遠志(各三分去心)麥門冬(去心焙)生乾地
黃(各一两半)
右爲末煉蜜爲丸如桐子大每服不計時候以粥飲
下二十丸
犀角丸(出聖惠方)治風心神驚恐睡卧不安四肢煩熱
犀角屑人參(去蘆頭)茯苓川升麻檳榔龍
齒朱砂(各半两細研)金箔(研)銀箔(各五十片細研)
右爲末入研了藥令勻煉蜜爲丸如桐子大每服不
計時候以人參竹葉湯下二十丸一方用茯神
龍齒丸(出聖惠方)治風虚心驚不定
龍齒人參(去蘆頭)茯神(各一两)遠志(去心)防風(各三分去蘆)
鐵粉(一分細研)甘草(半两炙微赤剉)金箔(細研)銀箔(各五十片研)
右爲末入研了藥令勻煉爲丸如桐子大每服不拘
時候以粥飲下十五丸
牛黃散(出本草方)治大人小兒驚風退熱取涎
朱砂水銀(各一錢依法事治)麝香牛黃狗黃(各一字)
腦子(眞者半錢)雄黃零陵香(各半两)
右爲末頓一處臨時和勻每服一字或半錢薄荷湯
入銀箔同調下如用取涎入江子二粒去油藥末二
錢和勻只可服半字薄荷茶清調下量大小虚實加
减與之用補
龍腦煎(出聖濟總錄)治驚風心膈生涎
龍腦(研)蝎稍(炒)水銀(研)麝香(研)膩粉(研)丹砂(研)天
南星(薄荷汁浸一宿切炒)白附子(炮製各等分)
右𢷬研爲末用石腦油和爲煎每服一皂角子大薄
荷湯化下食後臨卧服
鉛金丸(出聖濟錄)治心受風邪鎮驚利頭目化痰壅
鉛霜(半两研)金箔(一十片研入藥)半夏(三分湯洗淨生用)天南星(生用)
雄黃(研各二两)白礬(生用)防風(去义各半两)白茯苓(去皮一两半)
右爲末水煮麵糊丸如桐子大每服十五丸食後臨
卧生薑薄荷湯下藥丸了不可見日
小定心湯(出聖濟總錄)治心氣不足風邪所乘驚悸恍惚夢
多魘
白茯苓(去皮四两)桂(去麄皮三两)甘草(炙)芍藥乾薑(炮)遠
志(去心)人參(各二两)
右㕮咀每服五錢匕水二盞入棗二枚擘破煎至一
盞二分去滓温服日三夜一
人參散(出聖惠方)治風驚悶亂恍惚
人參(去蘆頭)龍齒(各二两)生熟地黃白茯苓犀角
屑小草(各一两)麥門冬(一两半去心焙)
右擣麄散每服三錢以水一中煎至六分去滓不拘
時温服
加味壽星丸(出危氏方)治因事驚涎留心包精神不守事
多徤忘譫言妄語如有所見不得安卧或風涎潮作
手足抽掣或心虚煩懆
天南星(三两)母眞珠(一錢)圓半夏(六两)眞琥珀枯礬(各五)
(錢)大硃砂(一两研爲衣)
右爲末生薑自然汁煮麵糊爲丸桐子大每服三十
五丸淡薑湯下心氣狂甚加鐵膩粉一兩氣不順人
參湯下驚悸金銀器竈心土湯上蒸煩懆淡竹葉麥
門冬湯寧心定氣石菖蒲湯痰盛喘急桑白皮湯下治
小兒急驚麥門冬青竹葉慢驚冬瓜仁木香湯下
鐵粉散(出聖惠方)治風驚心神不安
鐵粉光明砂天竺黃鉛霜(各一兩)
右爲末每服不拘時竹瀝調下半錢
壽星丸(一名琥珀丸)治心腹因驚神不守舍風涎潮作手
足抽掣事多徤忘舉止失常精神昏塞譫言妄語不
得安卧或痰迷心竅妄語如有所見並宜服之(出聖濟生)
(方)
天南星(一斤先用炭火三十斤燒一地坑通紅去炭以酒五升傾坑内候糝酒中下南星在)
(坑内以盆覆坑周遍用灰擁定勿令走氣次日取出爲末一方用米醋沃之)硃砂(另研二兩)
琥珀(另研一兩)
右研勻生薑汁煮麵糊丸如梧桐子大每服三十丸
加五十丸煎石菖蒲人參湯送下淡薑湯亦得食後
臨卧服之或去琥珀亦效若心氣狂甚入鐵膩粉一
兩一方治暗風以豶猪心血爲丸人參或麥門冬湯
下皆差一方用眞金箔
解毒雄黃丸(一名雄黃救命丹)治因風致驚眼斜反張手足
瘛瘲背急發搐(方見諸風雜治類)
治驚癎風神情恍惚語言錯謬歌笑無度兼五臓積冷
風毒寒熱用狐肉一片治如食法以豉汁中煮五味
作羹或作粥多食並差一方以羊骨汁鯽魚共煮汁
服之亦良
蜜陀僧散(出朱氏集驗方)治風驚氣入心語音不能者
蜜陀僧研如粉以茶調一錢一服即愈
風狂(論)
夫風狂之状始發則少卧不饑自高自賢自辨自貴蓋
人之榮衛周身循環晝夜不窮一失其平則有血并於
隂而氣并於陽者有血并於陽而氣并於隂者隂陽二
氣虚實不調風邪乘虚而入并於陽則謂之重陽故其
病妄笑好樂妄行不休甚則棄衣而走登高而歌或至
數日不食故曰狂也風邪入血使人隂陽二氣虚實
不調若一實一虚則令血氣相并氣并於陽則爲狂又
肝藏䰟悲哀動中則傷䰟傷䰟則狂妄不清不敢正當
人而筋攣兩脇骨不舉毛悴色夭死於秋又云夫三
陽并三隂則陽虚而隂實故癲三隂并三陽則隂虚而
陽實故狂論曰陽入隂其病靜隂入陽其病怒則狂矣
多隂陽氣暴折畜怒不决之所致故經曰陽明常動太
陽少陽不動不動而動爲大疾此其候也治要之法何
曰衰其食已夫食入于隂長氣于陽故奪之食即已使
之服以生鐵落爲後飯夫生鐵落者下氣矣
方
珍珠散(出聖惠方)治風狂妄語心熱狂走不知人
眞珠(研)牛黃(研)丹砂(研各半兩)金箔(研)銀箔(研各五十片)麝
香(研一分)鐵粉(研)天竺黃(研)人參龍腦(研各三分一作龍齒)
黃芩(去黑心一兩)防風(去义)犀角(鎊各半兩)茯神(去木三錢)麥門冬
(去心焙一兩半)遠志(去心)甘草(炙)胡黃連甘菊花白附
子(炮各三分)白鮮皮羚羊角(鎊各三兩)
右除研外擣羅末入研藥拌勻每服一錢匕加至二
錢匕薄荷温水或棃汁調下忌生血
牛黃丸(出聖濟總錄)治中風邪狂亂失志心多恐怖
牛黃(研一兩)鐵精(研三分)虎睛(研一對)石膏(研)龍齒(各研二兩)
銀箔(研一百片)金箔(一百片與牛黃鐵精虎睛石膏龍齒銀箔再同研)地骨皮
茯神(去木)升麻元參人參(各二兩)麥門冬(去心焙三)
(兩)枳實(去穣麩炒)萎𬎼(去土)赤芍藥(各一兩半)生乾地黃(焙)甘
草(炙剉)黃芩(去黑心各二兩)
右除研外搗羅爲末入研藥拌勻煉蜜爲丸如桐子
大食後煎枸杞根皮湯下二十丸日再服漸加至三
十丸
禹餘粮飲(出千金方)治風邪所中驚狂啼哭或歌或笑(一名)
(五邪湯)
禹餘粮(煆研)防風(去义)桂(去麄皮)赤芍藥遠志(去心)獨活
(去蘆頭)白术人參牡蠣(熬)秦芁(去苖土)石膏(搥碎)甘
草(炙剉各二兩)雄黃(研一作黃丹)茯神(去木)菖蒲蛇蜕(炙)防
己(各一兩)
右㕮咀每服五錢匕以水一中半煎取七分去滓食
後服日再服
牛黃丸(出聖惠方)治風狂喜怒不恒或欲狂走不自覺知
牛黃(研一分)遠志(去心)白龍骨(各一兩)鐵粉(研二兩)龍腦(研一)
(錢)甘草(炙半兩)茯神人參(去蘆頭)黃連(去鬚)鉛霜(研)犀
角屑防風(去蘆頭各一兩)麥門冬(去皮心一兩半)硃砂(一兩研水飛)
右爲末入研了藥都令勻鍊蜜爲丸如桐子大每服
不拘時以温水下二十丸忌生血
虎睛湯(出聖惠方)治風狂呌笑不時喜怒無常登高踰垣
言語不避人
虎睛(一對慢火熬)鴟頭并肝(一具炙)白茯苓(去皮)桂(去麄皮各三兩)
石長生(去麄莖一兩)楓上寄生(去麄莖五兩)人參露蜂房
(炙)獨活(去蘆頭)防風(去义)甘草(炙剉)天雄(炮裂皮臍)當歸(切焙各一)
(兩)
右剉如麻豆每以十八錢匕酒六盞煮取三盞去滓
分三服日二夜一每服時須去食稍遠恐藥食相犯
也一方治狂邪發無常者無當歸以水煮服之一方
治狂發無常者以藥爲散不計時候温水調下一錢
鐵粉散(出危氏方)治顚狂譫語亂說神祟不避親疎登高
履險或歌笑祼體不飲食數日昏不知人及風證狂
怒或如醉如癡
顆塊大硃砂(一兩另研)紅明琥珀(一兩另研)天南星(二兩)圓白
半夏(二兩)白礬(煆五錢)眞鐵粉白附子(各二兩)大川烏
(去皮臍生一兩半)羌活(二兩)全蝎(五十箇)眞金箔(三十片)殭蠶(一兩)
(去嘴絲)
右爲末每服四錢生薑四兩淨洗取自然汁温煖調
服如不任辣味加温水少許服之立效
遠志散(出聖惠方)治風狂發即多啼泣或即歌笑或自說
賢智或亂走不避水火
遠志(一兩去心)防風(去蘆頭)桂心(各半兩)茯神(一兩)甘草(半兩炙微)
(赤剉)獨活犀角屑人參(各一兩去蘆)石膏(二兩)秦芁(一兩)
(去苖)黃芩(三分)麥門冬(一兩半去心焙)
右爲散每服三錢以水一煎至六分去滓不計時
温服
茯神湯(出聖惠總錄)治風狂失神少卧不饑笑樂無節棄
衣登高
茯神(去木)杏仁(湯浸去皮尖䨇仁各三兩)龍齒(六兩)凝水石(碎斤)升麻
(三兩)石膏(碎二十兩)沙參白鮮皮(各二兩)生麥門冬(去心四兩)
右剉如麻豆大每服五錢以水二鍾煎至一鍾去滓
温服日三如病甚煎成入竹瀝半合再煎至一鍾服
白蘚皮湯(出聖濟錄)治風邪入臓狂言妄語精神錯亂腰
痛骨疼
白蘚皮(一分半)麻黃(去根節半兩)白茯苓(去皮三分)防風(去义)獨
活(去蘆)杏仁(去皮尖雙仁湯浸研)當歸(剉焙)芍藥(各一分半)桂(去麄皮一分)
右㕮咀每服三錢以水一鍾半煎至八分去滓空心
温服訖取微汗爲度日三
犀角散(出聖惠方)治風狂妄有所見恍惚不定發即欲走
犀角屑白蘚皮楓上寄生人參(各一兩去蘆)麥
門冬(一兩半去心焙)龍齒(一兩)防風(三分去蘆)茯神(一兩)甘草(半兩炙微)
(赤剉)
右爲散每服三錢以水一鍾煎至六分去滓不拘時
候温服
治風狂亂走不可禁止(出聖惠方)
生鐵(二十斤以水二斗煮取一斗去鐵)元參(一兩)防風(一兩半去蘆)白茯
苓(一兩半)石膏(二兩)龍齒(一兩半)秦芁(二兩去苖)竹瀝(一升)
右爲散入鐵汁中煮取五升去滓内竹瀝和勻不計
時温服二合
金箔煎(出聖濟總錄)治風邪發狂失神
金箔(一百片)丹砂(研)龍腦(研)牛黃(研)眞珠(末)琥珀(末)
犀角(末各半兩)
右將六味同再研勻以鼎子一鋪一重金箔了摻一
重藥末次第鋪蓋了用牛乳三升於鼎上澆之以慢
火煨令乳汁盡成膏爲度每服取皂角子大薄荷湯
化服之
白殭蠶丸(出聖濟總錄)治風邪發狂妄語躁悶
白殭蠶(炒三分)海荆子(炒一兩)白附子(炮半兩)乾蝎(酒炒二十)
(一枚)蒺䔧子(炒令角黃二兩)膩粉(半兩一半入藥同羅留一半爲衣)
右先擣前五味與膩粉二錢半同羅爲末冬用大棗
蒸取肉研如膏和丸夏鍊白蜜和丸春秋研糯米飯
膏爲丸並如梧桐子大又於膩粉二錢半内衮令色
勻用蜜器收每日空心日午温酒下五丸加至十丸
防己地黃湯(出千金方)治言語狂錯眼目霍霍或言見鬼
精神昏亂
防己甘草(各二兩)桂心防風(各二兩)生地黃(五斤别切)
(勿令藥漬疾小輕用二斤)
右㕮咀以水一升漬一宿絞汁着一面取滓著竹簀
上以地黃著藥滓上於五斗米下蒸之以銅器盛取
飯熟以向前藥汁合絞取之分再服
麻黃丸(出聖濟總錄)治中風邪狂走或自高自賢或悲泣
呻吟及卒得驚悸邪魅恍惚心下虚悸
麻黃(去根節煎掠去沫焙)甘草(炙剉)半夏(湯浸生布揉洗七次焙各一兩)生薑
(去皮一兩半先與半夏同擣焙乾)
右爲末鍊蜜和丸如大豆大生薑湯下三丸加至五
丸空心午時各一服漸加至十丸
治風熱氣盛煩燥如狂(出聖惠方)
熟黃瓜(一枚水五合捩取汁)竹瀝(二合)川朴硝(三兩細研)蜜(二合)
右藥相和令勻不計時候温服二合
黃石散(出醫方集成)治心風發狂
狗肝(一具)硝石黃丹(各一兩半)
右研勻批開狗肝將藥糝在肝内却以麻線纏定用
水量一升煮熟細嚼喫仍以煮汁服之
守神丸(出聖濟總錄)治中風邪發狂及肝心風熱氣虚不
足驚恚掣瘲
金箔(一百片)膩粉(半兩)人參(為末三分)
右於銀石器内先將金箔逐重用膩粉糝隔布盡入
黃牛乳五合於金箔上淋溉用物密蓋定煮盡乳取
研如膏以人參末漸漸入同研丸如赤小豆大空心
日午臨卧新汲水下三丸漸加五丸
瀉心湯治心受積熱譫言發狂踰墻上屋
大黃黃芩黃連(各等分)
右㕮咀每服四錢用水一盞半煎至七分去滓服
香砂散(一名硃麝散出十便良方)治心轉不定好登高臨險惡言
罵詈不避親疎日夜強走獨言獨笑或登高呌怒舉
止非常大便秘結小便赤澁解衣祼露不得安處虚
言妄亂稱神說鬼遂成狂易之疾服此一劑即定繼
以蕤仁并心氣藥七日而安
顆塊朱砂(研如粉)真麝香(研)
右同研勻用無灰酒滿注磁缾内以糠頭火慢燒於
磁瓶外約一時久用銀器攪令熱隨病人飲得酒多
少須至醉方止候患人睡着以衣被厚蓋令汗出其
人自愈每酒二升使硃砂半兩麝香二銖如病人只
飲得一升生用硃砂一分麝香一銖心神旣定却服
補心之藥即愈
蝦蟆散(出肘後方)治卒狂言鬼語忽仆地吐涎遺屎不知
用燒蝦蟆杵末酒服方寸匕日三一方水服之亦可
治風邪
治狂病經久不差或歌或笑行走不休發動無休
用豭猪肉一斤煮令熟細切作膾和醬醋食之或姜
粥炒任性服之
治風狂憂愁不樂能安心氣
以牡驢肉食之又以頭燖去毛煮汁以漬麵醖酒
蠶紙散治狂發欲走或自高貴稱神皆應(方見癲類)
白雄雞方治狂邪癲癎不欲眠卧自賢自智驕倨妄
行不休安五臓下氣
用白雄雞一隻煮令熟五味調和作羹粥食之
苦參丸治狂邪發無常披頭大呌欲殺人不避水火
(方見風邪類)
治卒發狂方(出肘後方)
令病人着地仰卧以冷水終日淋其面良
排風湯(出和劑方)治男子婦人風虚濕冷邪氣入臓狂言
妄語精神錯亂其肝風發則面青心悶亂吐逆嘔沫
脇滿頭眩重耳不聞人聲偏枯筋急曲拳而卧其心
風發則面赤翕然而熱悲傷瞋怒張目呼喚其脾風
發則面黃身體不仁不能行步飲食失味夢寐倒錯
與亡人相隨其肺風發則面白欬逆唾濃血上氣奄
然而極其腎風發則面黑手足不遂腰痛難以俛仰
髀冷骨疼諸有此候令人心驚志意不定恍惚多忘
服此安心定志聰耳明目通臓腑諸風悉主
白蘚皮白术芍藥桂心川芎當歸
杏仁防風甘草(各一兩)獨活麻黃茯苓(各三)
(兩)生薑(四兩)
右㕮咀以水一斗煮取三升每服一升覆取微汗可
服三劑此藥大理榮血摧抑肝邪肝實有風脉來浮
實有力目赤脅疼口苦心煩錯語多怒宜加羚羊角
熱盛者加犀角肝虚有風脉來浮虚無力當去麻黃
若不能言者加荆瀝一方每服四錢薑棗煎温服
治中風發狂(出本草方)
取釭中膏如雞子大以熱醋攪令消服之
治風狂憂愁不樂能安心氣(出本草方)
以驢肉一斤切于豉汁内煮五味合腌腊食之作粥
及煮並得
治若發狂者(出本草方)
取車轂中脂如雞子熱温淳苦酒以投脂甚攪令消
服之令盡
風邪(論)
夫風邪者謂風氣傷於人也故病有五邪一曰中風二
曰傷暑三曰飲食勞倦四曰中寒五曰中濕其爲病不
同風邪中人以腑臓虚而心氣不足也人以氣血榮衛
爲主以風氣外至爲邪腑臓虛而心氣不足則風邪乘虚
而干之經言病有五邪而中風居其一此之謂也又曰
風邪者善行而數變故其發不自覺知狂或妄言悲喜無
度乃其證也風邪客于肌膚虚癢成風胗臁瘡風邪入
深寒熱相摶則肉枯邪客半身入深眞氣去則偏枯邪
客關機中即攣筋中亦然邪滛於臟夢臟大形小滛於
腑夢臟小形大邪隨目系入腦則目轉眩邪中精則散
視見兩物風邪入臟寒氣客於中不能發則瘖瘂喉痺
舌緩不時服藥針灸風逐脉流入臟使人卒瘖緩縱痓
痙致死風入陽經則狂入隂經則癲陽邪入隂病則靜
隂邪入陽病則怒若因熱食汗浴通腠理得其風自出
則覺肉中如針刺步行運力欲汗亦如此也
方
紫石英丸(出聖濟總錄)治邪入臟心虚氣不足夢寐驚恐
紫石英(研一兩)海蛤白茯苓(去皮)白石英(研)菖蒲
杏仁(去䨇仁尖皮熬)石硫黃(研)遠志(去心)阿膠(炙令燥)卷栢(去土)
(炒)鐵精(研)細辛(去苖葉)牛黃(研各半兩)麥門冬(去心焙)當歸
(切焙)大豆黃卷生銀(剉屑)大黃(蒸三次炒)鍾乳粉肉蓯
蓉(酒浸切焙)乾薑(各一兩一分)白术白歛前胡(去蘆各一分)
大棗(去核炒乾二十枚)人參防風(去义)山芋石膏(碎研)赤
芍藥桔梗(去蘆炒)栢子仁烏頭(炮裂去皮臍)桂(去麄皮)
熟乾地黃(焙)甘草(炙各三分)
右爲細末煉蜜爲丸如桐子大每服空心食前用粥
飲下丸日二服外臺秘要加澤瀉秦艽二味各六分
黃耆六分半夏八分
人參湯(千金方)治風邪鬼氣往來發作有時或無時節
者
人參防風烏頭乾薑澤瀉桔梗狗
脊遠志附子黃芩獨活秦艽牡蠣
五味子山茱萸前胡細辛石膏川
芎蜀椒牛膝甘草石南桑白皮桂
心麻黃竹皮白术橘皮(各一十八銖)鬼箭
茯苓(各十二銖)大棗(十六枚)
右㕮咀以水六升酒六升合煮取四升分五服日三
夜二
鎮心丸(出聖濟總錄)治風邪驚悸恍惚悲傷或夢寐不安
遠志(去心一兩一分)鐵精杏仁川芎麥門冬(去心焙)
牡蠣(各一兩半)龍齒(研)白茯苓(去皮各二兩)防風(去义)當歸(去心)
(切焙)人參鬼臼白术生地黃丹參桔梗
(去蘆炒)甘草(炙各一兩一分)紫苑(去土)卷栢山茱萸桂(去麄)
(皮)乾薑(炮)防己白歛羚羊角(鎊各一兩)牛黃(另研半兩)
麝香(另研三分)銀箔(四百片另研)虎睛(一對酒浸炙令黃另研)
右爲細末鍊蜜和丸如桐子大每食後下二十丸稍
加至三十丸日再服
定神安志丸療風邪狂亂失心
金銀箔(各一百片和合)石膏(研)龍齒(研)鐵精(研)地骨白皮
茯神黃芩生乾地黃升麻茯苓元
參人參(各八分)虎睛(一具微炙)牛黃生薑屑(各四兩)麥
門冬(一錢去心)枳實(炙)甘草(炙)葳蕤芍藥(各六分)遠志
(去心)栢子仁白蘚皮(各五分)
右擣篩以蜜和丸食訖少時煮生枸杞根服如桐子
大二十丸二服漸加至三十丸不利熱麯海藻菘菜
蕪荑炙肉醋蒜粘食陳臭油膩
金箔丸(聖惠方)治風邪狂亂失心安神定志
金箔(五十片細研)銀箔石膏(一兩)龍齒(一兩)鐵粉(二兩細研)人
參茯神(一兩)遠志(一兩去心)硃砂(一兩細研)防風黃芩(一兩)
犀角屑(一兩)虎睛(一對酒浸一宿微炙)牛黃生地黃(一兩)川升
麻(一兩)地骨皮(一兩)元參麥門冬(一兩半去心焙)枳實(半兩麩炒)
(微黃)甘草(半兩炙微赤剉)
右爲末入研了藥研令勻鍊蜜和丸擣三五百杵如
桐子大每服不計時候以薄荷湯下二十丸
小八風散(出千金方)治迷惑如醉狂言妄語驚悸恐怖恍
惚見鬼喜怒悲憂煩滿顚倒邑邑短氣不得語語則
失忘或心痛徹背不嗜飲食惡風不得去帷帳時腹
疼熱惡聞人聲不知痛癢身悉振摇汗出猥退頭重
浮腫爪不能痛頸強直口面喎戾四肢不隨不仁偏
枯攣掣不得屈伸悉主之方
天雄當歸人參(各五分)附子天門冬防風
蜀椒獨活(各四分)烏頭秦艽細辛白术
乾薑(各三分)麻黃山茱萸五味子桔梗
白芷柴胡莽草(各三分)
右治下篩合相得酒服半方寸匕漸至一匕日三服
以身中覺如針刺狀則藥行也
鎮心丸治冐氣厥實風邪入臟喜怒憂心氣不足恍
惚多忘夜不得寐諸邪氣病悉主之
秦芁(一兩)栢實當歸乾漆(熬)白歛杏仁(去皮尖熬)
川芎(各三分)澤瀉(一兩)地黃(六分)防風人參(各四兩)甘草
(一兩炙)白术薯蕷茯苓乾薑(各三分)麥門冬(去心)
(二兩)前胡(四分)
右擣篩以蜜和丸如桐子大先食飲服十丸日三不
知稍增之忌桃李雀肉海藻菘菜蕪荑酢物
鎮心丸(一名牛黃丸)治老小心氣不足虚弱時苦小語勞
則劇風邪百病主之(方見心中風類)
人參飲治風邪入心臟忽心痛驚恐小腸微痛乍寒
乍熱心中悶而色青赤虚勞邪氣(方見心中風類)
菖蒲湯(出聖惠方)治中風邪恍惚悲哀或狂走不定如有
鬼神或身體強直日夜常痛口噤水漿不下面目變
色甚者不識人
菖蒲(去節鬚米泔浸切焙)秦芁(去苗土)桂(去麄皮)當歸(切焙)禹餘糧
(煆醋淬七遍)人參附子(炮裂去皮臍)黃芩(去黑皮)甘草(炙)遠
志(去心)防風(去义各半兩)龍骨(去土一作龍齒)芍藥川芎(各一兩)
防己(二兩)赤石脂茯苓(各一兩白者去黑皮)
右剉如麻豆每用十錢匕以東流清水二盞煎取二
盞去滓分三服空心食前日三服服藥後良久方得
飱食其藥末密收勿令透氣一方有犀角屑無赤石
脂入黍米一茶匙煎服
續命湯(出聖濟總錄)治風邪入心心背俱痛腹脇脹滿或
寒或熱心中煩悶進退無常面色或青或黃
麻黃(去節煎掠去沫焙一兩半)秦芁(去苗土)芎藭大棗(去核十枚)桂
(去麄皮)防風(去义)細辛(去苗葉)甘草(炙剉)芍藥人參獨
活(去蘆)黃芩(去黑心)防己(剉各一兩)乾薑(炮一兩一分)附子(炮裂去皮)
(臍)白术(各三分)
右剉如麻豆每用十錢匕以水三盞煎取二盞去滓
分温三服要汗併二服相去如人行五里再一服服
後更用熱生薑稀米粥投汗出慎外風如常服只空
心午時臨卧各一服外臺秘要有石膏無防己
鼈甲湯(出千金方)治風邪夢寐涕泣妄有所見惡聞人聲
體中痠削乍寒乍熱腰脊強痛腹中拘急不欲飲食
或因疾病後勞動不節婦人産後月經不利時下青
黃赤白體虚羸瘦小便不利頭面發熱旋復解散或
一度交接彌日困極皆主之
鼈魚甲(七枚炙)凝水石(碎)桂(去麄皮)白茯苓(去皮)防風(去义)
白薇知母(各四兩)麻黃(去根節湯煎掠去沫焙一兩半)黃芩(去黑皮三)
(兩)甘草(炙)芍藥白术(各二兩一分)貝母(去心一兩六分)石膏
(大如雞子一塊碎)
右㕮咀每服五錢匕以水一盞半煎七分去滓適寒
温服日一病與藥相當即下積滯如牛脂榆莢科斗
蝦蟇之類為效驗
當歸湯(出聖濟總錄)治風中邪虚悸恍惚悲傷或夢寐不
安鎮心
當歸(切焙)羚羊角(鎊各二兩)龍齒(碎三兩)茯神(去木四兩)人參(一兩)
防風(去义)川芎杏仁(去皮尖雙仁各二兩)半夏(湯浸洗去滑七遍)生
薑(與半夏同研炒乾各四兩)桔梗(炒二兩)石膏(碎三兩)防己(剉二兩)桂
(去麄皮一兩半)
右麄擣篩每用十錢匕以水三中煎至二中去滓入
竹瀝一合更煎兩沸分三服每空心午夜卧各一服
忌牛羊酢物等類物
虎睛湯治狂邪發無常披髮大呌喚欲殺人不避水
火(方見風狂類門)
桂心散(出聖惠方)治風邪入心心痛連背或上或下腹滿
悶亂神思不定面色青黃
桂心(一兩)赤芍藥(半兩)防風(半兩去蘆)細辛(半兩)人參(半兩去蘆)川
芎(半兩)枳殼(半兩麩炒微黃去瓤)附子(三分炮裂去皮臍)木香(半兩)桔梗
(三分去蘆)麻黃(一兩去根節)甘草(半兩炙微赤剉)
右為散每服三錢以水一鍾微煎入生薑半分煎至
六分去滓不計時稍熱服
人參散(出聖惠方)治風邪入心神思恍惚悲愁不樂喜怒
無常
人參(三分去蘆)防風(去蘆)桂心細辛石菖蒲(各半兩)楊
上寄生(二兩)附子(半兩炮裂去皮臍)乾薑(半兩炮裂剉)莽草(一兩微炙)
鬼箭(半兩)茯神(三分)甘草(半兩微炙赤剉)
右為散每服三錢以水一鍾煎至六分去滓不拘時
温服
楊上寄生散(出聖惠方)治風所攻志意不樂身體拘急
楊上寄生白术(各一兩)桂心(半兩)茵芋防風(去蘆)栢
子仁石菖蒲細辛附子(炮裂去皮臍)乾薑(炮裂剉)
羌活甘草(各半兩炙微赤剉)
右為散每服三錢以水一鍾煎至六分去滓不計時
候稍熱服
遠志散(出聖惠方)治風邪所中眠卧不安喜怒無常意不
定
遠志(半兩去心)龍齒(三分)楊上寄生(一兩)石菖蒲(半兩)細辛(半兩)
人參(三分去蘆)防風(半兩去蘆)茯神(三分)生乾地黃(三分)黃耆(三分)
(剉)甘草(半兩炙微赤剉)
右為散每服三錢以水一盞入生薑半分煎至六
分去滓不計時温服
川芎散(出聖惠方)治風虚邪氣所攻發即腹滿急頭眩眼
運欲倒
川芎(三分)獨活(三分)防風(三分去蘆)白术(半兩)漢防己(半兩)杏仁
(三分湯浸去皮尖雙仁麩炒微黃)枳殼(三分麩炒微黃去穰)茯神(一兩)羚羊角
屑(三分)桂心(半兩)甘草(半兩炙赤剉)
右為散每服三錢以水一中盞煎入生薑半分煎六
分去滓不計時温服
别離散(一名寄生散出千金方)治男子風邪男夢見女女夢見
男悲愁憂恚喜怒無常或半年數月一發動者
桂心茵芋天雄菖蒲細辛茜根(外臺作蘇)
(根)附子乾薑(各一兩)白术桑上寄生(一作楊上寄生已上)
(各三兩)
右治下篩酒服方寸匕日三丸修合勿令婦人雞犬
及病者家人知見令邪氣不去禁之為驗
治風歷年歲或歌或笑或哭言語無所不及(出千金方)
麻黃(三兩)人參桂心白术(各二兩)芍藥甘草
防己黃芩川芎當歸(各二兩)
右㕮咀以水一斗二升煮取三升分三服取汁
太一丹(出聖濟總錄)治心經風邪消化痰涎清利頭目
人參酸棗仁(炒)山梔子仁阿膠(炒令燥各半兩)甘草
(微炒)天南星(牛膽製者各一兩)元精石(研)麝香(研)龍齒(研各一兩)
丹砂(研三兩)
右為細末鍊蜜和丸如小彈子大以金箔為衣每服
一丸食後荆芥湯嚼下
牛黃丸(出聖濟總錄)治風邪客于五臟精神恍惚不寧
牛黃(研一錢)地榆(三兩)白附子(炮三兩)丁香(半兩)麝香(研半兩)
黃耆(細剉二兩)雄黃(研水飛過一兩)天麻羌活(去蘆)川芎(各二兩)
右為細末入研者三味和勻以蜜水熬甘草成膏和
衆藥丸如櫻桃大每服一丸茶酒嚼下
麻子湯治風邪感結衆殃恍惚不安氣欲絶水漿不
入口
麻子(五合熬)橘皮芍藥生薑桂心甘草(炙各)
(三兩)半夏(五兩洗)人參(一兩)當歸(二兩)
右㕮咀以水九升煮取三升分為三服忌海藻菘菜
羊肉餳生葱
茯苓丸(出本事方)治風歷年歲或歌或笑或哭言語無所
不及
辰砂石菖蒲人參遠志茯神白茯苓
真鐵粉半夏麴南星(牛膽製各等分)
右為細末生薑四兩取汁和水煮糊丸如桐子大别
用硃砂為衣乾之每服十粒加至二十粒夜卧生薑
湯下
琥珀生犀湯(出聖濟總錄)治風邪安心智定魂魄調心氣
穩眠睡
琥珀(研)犀角(鎊各半兩)茯神(去木)人參生乾地黃(焙)菖
蒲(石上者)防風(去义各一兩)遠志(去心)甘草(微炙各半兩)
右麄擣篩每服三錢匕水一中煎至六分去滓温服
不計時
龍虎丹(出瑞竹堂)治男子婦人心神恍惚陽明經大盛時
復驚懼哭泣口發狂言不避親疎一切風病等證
龍骨(研)虎骨(酥炙)箭頭硃砂(研)人參遠志(甘草水煮去皮)
酸棗仁(炒去殼各一兩)大天南星(三四枚泔水洗浸去皮滑涎控乾竹刀剜成罐)
(裝硃砂末以南星末蓋之)猪心(一箇取新殺豶猪𢃄血熱心内置南星在内以燈草裹猪心外)
(用麥門冬草洗淨不以多少包之甑上九蒸九暴取出南星於金銀器内盛之取日精月華之氣暴)
(露七晝夜擣羅為末後加餘藥一同和勻)
右為細末用無灰酒打麵糊冷定和搜成劑丸如梧
桐子大每服五七十丸空心温酒送下小兒丸如黃
米大每服至三五十丸人參湯下病甚重者不過二
十丸即愈除根不發
乳香丹砂煎(出聖惠方)治心經風邪化上膈痰涎
乳香鉛白霜牛黃丹砂龍腦(各一分别用研)犀
角(鎊别取細末再同上五味研令極細半兩)升麻(炒三十錢匕)大黃末(炒三十錢)
(匕)
右拌勻鍊蜜和作劑每服一皂子大用温薄荷湯化
下食後臨卧服
羚羊角散(出聖惠方)治風邪入臟心神煩亂恍惚頭目眩
痛
羚羊角屑(一兩)防風(去蘆頭二錢半)芎藭(二錢半)茯神(二錢半)麻
黃(一兩半去根節)石膏(二兩)羌活(二錢半)甘草(一兩炙微赤剉)
右為散每服四錢以水一中盞煎生薑半分煎至五
分去滓入竹瀝一合更煎三二沸服不計時温服
桑螵蛸丸(出聖濟總錄)治丈夫婦人心風癲邪
桑螵蛸(四十九枚醋浸炙令焦黃色)酸棗仁石菖蒲阿魏
(研)麝香(研)丹砂(研)蛇黃(煆醋淬研各一分)
右為細末麵糊丸如小豆大每服十五丸至二十丸
食後生薑薄荷湯下
黃芩湯(出聖濟總錄)治風邪心熱神不安
黃芩(去黑心一兩半)麥門冬(去心焙)白茯苓(去黑皮各二兩)淡竹茹
(三分)羚羊角(鎊)防風(去义各一兩半)石膏(碎研三兩)
右為末每服六錢匕以水二盞煎取一盞半去滓下
朴硝一錢匕食後分三服如人行四五里一服
荆芥湯(出醫方集成)治一切風邪上攻頭目咽膈不利或
傷風發熱頭疼鼻塞聲重並皆服之
荆芥穗(十二兩)天麻(去苗)附子(炮)白附子(炮)烏藥當
歸(洗)川芎(各一兩)
右為細末煉蜜和丸每兩作十丸硃砂為衣每服一
丸食後細嚼茶清任下酒下亦得
防己湯治久風邪入肝脾二經言語不轉
漢防己防風桂心附子(各半兩)葳靈仙(三分)麻
黃(半兩)
右為細末每服四錢水一盞煎至七分去滓温服日
三四用竹瀝荆瀝地黃汁各一盞生薑汁半盞和勻
服之
五邪湯治五邪氣入人體中鬼語諸妄有所語閃亂
恍惚不足意志不定發作往來有時
人參白术茯苓菖蒲茯神(各三兩)
右切以水一斗煮取三升先食服八合日三忌桃李
雀肉羊肉餳酢物
茯神湯(出千金方)治五邪氣入人體中見鬼妄語有所見
聞心悸跳動恍惚不定
茯神人參菖蒲茯苓(各三兩)赤小豆(四十枚)
右㕮咀以水一斗煮取二升分三服
防葵散(出千金方)治狂邪發無常披髮大呌喚欲殺人不
避水火
防葵人參貫衆(各五兩)防風桂心(各三兩)
右㕮咀以水一斗煮取三升分四服稍服亦可
治狐狸諸色精魅作種種惡鬼令人恐怖狂癲風邪方
(出千金方)
雄黃(六斤)油(一斗二升)
右破雄黃如棋子大鐺中以盆合頭作竈微火煎九
日九夜不得少時火絶亦不得火冷湏火熱微不絶
神驗
蝦蟆散(出千金方)
用蝦蟇燒灰硃砂等分每服一錢水調下日三四服
(一方無硃砂)
治風邪不識人不能語者
用燒人屎灰酒服慎生冷酢滑猪雞魚蒜等及治癲
狂
伏龍肝湯(出千金方)治風邪(方見風恍惚類)
苦參丸(出肘後方)治狂邪發作無常披頭散髮大呌欲殺
人不避水火
用苦參為末以蜜為丸如梧桐子大每服十丸薄荷
湯下
治心虚風邪所乘精神恍惚健忘方(出十便良方)
用鏵鐵四斤久經用者以炭火燒令赤投水如此七
遍即堪打碎如碁子大以水二斗浸經二七日每服
水一盞日三一方投醋中
商陸丸(出千金方)治中風邪狂
用商陸根生去皮秤十二斤半細切以水一石向東
鍋竈内煎减半去滓更以緩火煎如膏可丸即丸如
桐子大每服熱水下十丸加至十五丸合藥時勿令
雞犬婦人見未效即加二十丸至二十五丸又方可
服莨菪方及大豆柴湯皆以汗出為度又一方以竹
瀝下十丸
白兔藿香飲主風邪熱狂
用白兔藿香宜煮服之乾則擣末傅諸毒妙
又方(出聖惠方)
用伏龍肝細研每服一錢以水調下日四五服
桂附丸(出衛生寶鑑)治風邪冷氣入乘絡或臟腑暴感風
寒上乘於心令人卒然心痛或引背膂乍間乍甚經
久不差
川烏頭(三兩炮去皮臍)黑附子(三兩炮去皮臍)乾薑(二兩炮)赤石脂
(二兩)蜀椒(去目二兩微炒開節)桂(二兩去麄皮)
右搗為末蜜和為丸如梧桐子大每服三十丸温水
送下覺至痛處即止若不知加至五十丸以知為度
若早服無覺至午時再二十丸若久心痛每服三十
丸加至五十丸一盡劑終身不發
治風邪通潤骨髓(出本草)
以醍醐服之
補五臟逐十二風邪惡氣并治濕風(出本草)
以鱓魚常作臛空腹飽食便以衣蓋卧少頃當汗出
如白膠汗從腰脚中出候汗盡煖五木湯浴湏慎風
一日更三五日一服
普濟方卷一百一
