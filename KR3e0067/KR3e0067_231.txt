普濟方卷二百三十一明周王朱橚撰
虚勞門
虚勞咳嗽(附論)
夫虚勞咳嗽者以肺傷胃弱榮衞衰微氣不温充故也
肺主氣為五臟之華盖其脉循環胃口肺臟勞傷令人
胸肶皆微痛驚悸煩滿咳嗽上氣或唾膿血寒熱潮作
面赤口乾偏卧喜汗不能飲食肌膚消瘦是也
方
人參補肺散(一名人參保肺湯出御藥院方)治五勞七傷咳嗽氣喘不
接痰涎稠黏骨蒸熱一切風疾熱證
人參柴胡當歸芍藥桑白皮知母
白术川芎黃耆地骨皮石膏滑石
寒水石荆芥穗紫苑(各二錢半)白茯苓(去皮)黃芩
連翹大黃山梔子仁薄荷(各半兩)甘草
桔梗(各一兩以上并生)
右為散每服三四錢水一盞生薑三片煎至七分去
滓温服漸加至五七錢進三四服無時泄者去大黃
同人參半夏丸服
葶藶丸治勞嗽頭虚腫大便不通
葶藶子(淨洗曝乾漿水浸半日布内盛蒸一炊久取曝乾搗末)郁李仁(洗净湯浸)
(去皮研)防己(等分剉)
右研令勻煑棗肉和丸如赤小豆大每服十五丸煎
糯米飲下
百勞煎(出十便良方)治虚勞嗽旦輕夕重憎寒壯熱少喜多
嗔忽進或忽退面色不潤積漸少食
右將杏仁一兩以童子小便二斤用小口垍缾一隻
浸杏仁七日瀉出去小便以温水淘過研如泥别取
一垍缾以小便三升煎之如膏以好白麵糊和如梧
桐子大每服十五丸食後臨卧以熟水下
驅勞湯治虚勞咳嗽喘急涕唾稠黏心膈滿悶
秦芁(去苗土五錢)柴胡(去苗五錢)白茯苓(去黑心皮五錢)鼈甲(去裙襴醋酷炙)
(五錢)貝母(去心)欵冬花紫苑(去苗土)地骨皮杏仁(湯浸)
(去皮尖雙仁研各一兩)人參麻黃(去根土去全節木皮)訶梨勒皮(三枚)
半夏(姜浸三日湯洗切焙各一兩)
右麄搗篩每五錢水一盞半入生薑五片同煎至八
分去滓温服
阿膠丸治虚勞咳嗽發熱羸瘦
阿膠(炙令燥)熟地黃(焙)山羊(各一兩)羚羊角(屑)栢子仁
(研)茯苓(去皮)地骨皮五味子百合(各五錢)丹參
遠志(去心)麥門冬(去心焙)人參(各一兩)蛤蚧(蜜炙一對)
右為末煉蜜和丸如弹子大每服一丸水八分煎至
六分放温時時細呷服食後夜卧各一
蛤蚧散(出楊氏家藏方)治虚勞咳嗽咯血潮熱盗汗不思飲食
蛤蚧(一對蜜炙)人參(去蘆)百部(去心)欵冬花(去枝)紫苑茸(各五錢)
貝母阿膠(蛤粉炒)鼈甲(醋炙)肉桂(去麄皮炒)柴胡(去蘆)黃耆
(蜜炙)甘草杏仁(湯浸去皮尖)半夏(生姜各一兩)
右為末每服三錢水一盞半生薑三片煎至一盞不
拘時温服肉桂雖去風寒有熱人不宜服則當改用
細辛
經效阿膠丸(出濟生方)治勞嗽并嗽血唾血
阿膠(蛤粉炒)生地黃(洗)卷栢葉(剉炒)山藥(炒剉)大薊根
鷄蘇(各一兩)栢子仁(炒别研)人參茯苓(去皮)百部(去心)遠
志(去心甘心水煑)防風(去蘆)麥門冬(去心各五錢)五味子(一兩)
右為細末煉蜜為丸如弹子大每服一丸細嚼濃煎
小麥湯或麥門冬湯嚥下一方無茯苓百部遠志
加味人參紫苑散(出直指方)治虚勞咳嗽
人參北五味子紫苑茸陳橘皮貝母(去心)
紫蘇葉桑白皮(炒)白茯苓(各一兩)杏仁(去皮尖)甘草
(炙各三分)加川芎半夏麯(各一兩)阿膠(炒酥五錢)
右為麄末每服三錢薑七片棗二枚烏梅一箇食後
煎服
補肺散(出聖惠方)治虚勞咳嗽氣喘乏力喫食全少坐卧不
安
人參(去蘆頭)桂心鍾乳粉白石英(細研水飛對)麥門
冬(去心焙)五味子熟乾地黃白茯苓(各一兩)乾姜
(五錢製炒)黃耆(三分)鹿角膠(二兩炒令黃燥)甘草(三分炙微赤剉)
右為散每服不計時候煑薑棗粥飲調下二錢
寧肺湯(出楊氏家藏方)治榮衛俱虚發熱自汗肺氣喘急咳嗽
痰唾
人參(去蘆)白术當歸(去蘆)熟地黃川芎白芍藥
甘草(炙)麥門冬(去心)五味子桑白皮白茯苓
(去皮各五錢)阿膠(一兩&KR1109;粉炒)
右㕮咀每服四錢水一盞薑五片煎七分温服
大寧嗽湯(出直指方)治勞嗽諸嗽通用之神效
北五味子茯苓桑白皮紫蘇細辛橘
皮枳殼(製)杏仁(去皮煎)阿膠(炒酥)甘草(炙)罌粟殼(去筯)
(蕊截碎蜜酒炒熟各一分)半夏(製二分)
右為散每服三錢薑五片棗二枚烏梅半箇食後煎
服勞嗽多加川芎
地骨皮丸治虚勞咳嗽喘滿食少脇痛時發寒熱
地骨皮白㯽榔(煨剉)桔梗(炒)麥門冬(去心焙)茯神(去木)
百合訶梨勒人參甘草(炙剉各一兩)熟地黃(焙)
赤芍藥(各二兩)
右為末煉蜜和丸如梧桐子大每空服煎黃耆湯下
二十丸日三服
訶梨勒散(出聖惠方)治虚勞咳嗽或時寒熱不得眠卧
訶梨勒(用皮)鼈甲(各一兩塗醋炙令黃去裙襴)枳殼(五錢麸炒微黃去瓤)白
茯苓(一兩)紫苑(五錢去苗土)柴胡(去苗)黃耆(各一兩剉)杏仁(湯浸去皮)
(尖䨇仁麺炒微黃)甘草(各五錢炙微赤剉)百合酸棗仁(各一兩)
右為散每服四錢以水一中盞入生薑半分煎至六
分去滓不拘時候温服忌莧菜
參芎歸湯(出直指方)治虚勞少血津液内耗心火自炎燥熱
乘肺咳嗽咯血及血不榮肌動輒毛寒咳嗽
當歸川芎白芍藥(各一分)人參半夏(製)橘皮
赤茯苓阿膠(炒)細辛北五味子甘草(各一)
(分)
右為散每服三錢薑四片棗二枚煎服
保命丸治積勞咳嗽日久不輕自汗口中無味
蛤蚧(一枚如丈夫患用雄者腰上女人患用雌者腰下截酥炙)欵冬花木香
(不見尖)杏仁(去皮尖童子小便浸一復時握乾蜜炒)天麻乾地黃(熟煑)
(如黑餳另焙)半夏(湯浸)丁香(五錢)五味子
右為末煉蜜丸如梧桐子大每服食後生薑湯下十
五丸至二十丸一方無天麻半夏丁香
白茯苓散(出聖惠方)治虚勞咳嗽心胸壅悶
白茯苓前胡(去蘆頭)人參(去蘆頭)黃耆(剉)訶梨勒皮
(各一兩)麥門冬(去心焙)杏仁(湯浸去皮尖䨇仁麸炒微黃)紫苑陳
橘皮(湯浸去白瓤焙各三分)甘草(炙微赤剉五錢)
右為散每服三錢以水一中盞入生薑汁半分煎至
六分去滓不計時候温服
仙人肢丸(出宣明論)治遠年勞嗽不問寒熱痰涎喘滿先服
松花膏子過多服此藥無不效
人參沙參玄參紫圑參丹參白术
牡蠣知母甘草(各二兩)蛤蚧(一對頭尾全用河水洗净文武火酥)
(炙黃色)
右為末用麻黃一觔去根枸杞子三觔熬成膏丸如
弹子大磁盒内盛臨卧煎生薑自然汁化下一丸小
兒量歲加减
人參鼈甲散治冷熱虚勞肌熱盗汗喘嗽困乏
柴胡(茸)前胡人參秦芁漢防己木香
茯苓桔梗白术(各五錢)鼈甲(一箇去裙襴醋炙)
右為細末每服二錢酒炙猪腦子少許同和别以熱
酒調下食前衣盖汗出效男用母猪女用雄猪
鼈甲湯治虚勞咳嗽胷滿氣急發熱羸瘦
鼈甲(去裙襴醋炙黃)柴胡(去苗)杏仁(湯浸去皮尖雙仁麩炒)欵冬花
桃仁(湯浸去皮尖雙仁麩炒)甘草(炙剉)貝母(去心)知母(焙各一兩)皂莢
(去皮子酥炙一兩)
右麄搗篩每服三錢水一盞入小麥五十粒烏梅一
箇煎七分去滓温服
紫苑散(出聖惠方)治虛勞咳嗽涕唾調黏漸覺羸弱
紫苑(去苗土)黃耆(剉)白茯苓欵冬花生地黃
白前杏仁(湯浸去皮尖䨇仁麸炒微黃)桑白皮甘草(五錢炙微)
(赤剉)
右為末每服四錢以水一中盞入生薑半分煎至六
分去滓不拘時候温服
五味子散(一名紫苑湯出聖惠方)治虚勞咳嗽胷中寒熱短氣不
足(方見本門虚勞上氣類)
紫苑丸(出聖惠方)治虚勞咳嗽胷隔不利骨節疼痛飲食無
味
紫苑(三分去苗土)前胡(一兩去蘆頭)麥門冬(一兩五錢去心焙)桔梗
(五錢去蘆頭)鼈甲(一兩五錢炙令黃去裙襴)白芍藥(三分)貝母(煨黃五錢)百
合(三分)甘草(五錢炙微赤剉)
右為末煉蜜和搗三二百杵丸如梧桐子大每服不
計時候以生薑湯下二十丸忌莧菜
天門冬丸(出聖惠方)治虚勞咳嗽喘促心煩
天門冬(二兩去心焙)欵冬花五味子人參(去蘆頭)白
茯苓貝母(煨炒黃)甘草(炙微赤剉)蘿蔔子(酥拌炒令香各一兩)熟
地黃(一兩)
右為末煉蜜和搗二三百杵丸如弹子每服以綿裹
一丸常含嚥津
陳橘皮丸(出聖惠方)治虚勞咳嗽腹脇妨悶大腸氣滯肢節
煩疼
陳橘皮(二兩湯浸去白穰焙)㯽榔(一兩)柴胡(一兩五錢去苖)訶梨勒皮
白芍藥紫苑(各一兩去苗土)川大黃(二兩剉微炒)杏仁(一兩)
(湯浸去皮尖䨇仁麸炒微黃)木香(五分)
右為煉蜜和搗三二百杵丸如梧桐子大每服食前
粥湯下三十丸
蠟煎散(楊氏家藏方)治虚勞久嗽痰多氣喘或咯膿血
杏仁(去皮尖䨇仁者炒黃另研)人參(去蘆)乾山藥貝母(去心)麥門
冬(去心)白茯苓(去皮)甘草(炙)百合(去苗)黃明鹿角膠(炙如無以)
(阿膠代各等分)
右㕮咀將杏仁别研拌勻每服三錢水一盞入黃臘
皂角子同煎至七分食後温
秦芁飲(一名秦芁散出王氏博濟方)治虚勞咳嗽不止時發寒熱涕
唾稠濁
秦芁(去苗土)柴胡(去苗)貝母(去心焙)桔梗(炒各一兩)甘草(炙剉三分)
訶梨勒(煨用核一兩五錢)陳橘皮(湯浸去白焙)麻黃(去根節各一兩)
右麄搗篩每服三錢用童子小便一盞入烏梅一箇
同煎至七分去滓温服空心食前服
温金散(出三因方)治積勞咳嗽喘悶咯痰中有血
甘草黃芩桑白皮防風(各一兩)杏仁(二十七粒製)
人參茯神(各五錢)麥門冬(二錢五分)
右以前五味用米泔浸一宿曬乾次入人參茯神麥
門冬三味同為細末每服三錢蠟一豆大水煎食後
服一方無人參
松花膏(出宣明論方)治三二十年勞嗽預于九月間宣利一
切痰涎肺積喘嗽不利
防風乾生薑野菊花芫花拘杞子甘
草蒼术黃精
右為末取黃精根熬成膏子和藥末丸如弹子大每
服細嚼一丸冷水化下臨卧不喫夜飯服藥一粒
紫菀湯治虚勞咳嗽腸鳴滑泄
紫菀(去土五錢)柴胡(去苗一兩)附子(炮製去皮臍五錢)蒼术(米泔浸一宿切)
(片焙乾)赤芍藥(各一兩)肉豆蔲(去殼)人參(各五錢)
右剉如麻豆每服三錢水一盞煎至六分去滓不拘
時温服
柴胡飲治虚勞咳嗽氣喘頰赤心忪煩躁兩脇脹悶
肌瘦少力不思飲食
柴胡(去苗五錢)白术赤茯苓(去黑皮)枳殼(去穰麸炒)鼈甲(去裙)
(襴醋炙各五錢)知母(切焙)犀角屑(各一分)
右麄搗篩每三錢水一盞煎至半盞去滓温服早晨
日午夜卧各一服
七味湯治虚勞發熱咳嗽
柴胡(去苗)厚朴(去麄皮姜汁炙各二兩)甘草(炙)桂(去麄皮)麻黃(去根)
(節)陳橘皮(湯浸去白焙)半夏(為末薑汁和作餅焙乾各一兩)
右麄搗篩每服三錢水一盞入生薑三片棗二枚同
煎至七分去滓温服
蛤蚧丸(出聖惠方)治虚勞咳嗽及肺壅上氣
蛤蚧(一對頭尾全者塗醋炙令黃)貝母(煨微黃)紫苑(去苗土)杏仁(各一)
(兩湯浸去皮尖䨇仁麸炒微黃)鼈甲(三兩塗醋炙令黃去裙襴)皂莢仁(炒令焦黃)桑
白皮(各一兩剉)
右為末煉蜜和搗三二百杵丸如梧桐子大每服以
棗湯下二十丸日三四服忌莧菜
蛤蚧丸(出三囙方)治積勞久嗽失音
蛤蚧(一對去口足温水浸去膜刮去血脉用好醋炙)訶子(煨去核)阿膠(炒)熟
地黃麥門冬細辛甘草(炙各五錢)
右為末煉蜜丸皂子大每服一丸含化不拘時候服
欵冬丸治虚勞喘嗽面目浮腫
葶藶馬兜鈴南星半夏枯礬欵冬花
佛耳草(各等分)
右為細末水糊為丸如梧桐子大每服二十丸生薑
胡桃湯下食後日進二服
蛤蚧湯治虚勞咳嗽痰唾不利喘急胷滿呀呷有聲
飲食不進
蛤蚧(酥炙去爪一對)人參(一兩)杏仁(湯浸去皮尖研五兩)白茯苓甘
草(炙剉四兩)桑白皮(米泔浸一宿剉焙一兩)
右麄搗篩每服三錢水一盞入生薑同煎至六分去
滓温服空心夜卧各一
鹿髓煎(出聖惠方)治虚勞傷中脉絶筋急肺痿咳嗽
鹿髓(半升)生蜜酥(各二兩)生地黃汁(四合)杏仁(二合湯浸去皮)
(尖䨇仁以酒一中盞浸研取汁)桃仁
右先以桃仁杏仁生地黃等汁於銀鍋内慢火煎令
减半次下鹿髓酥蜜同煎如餳每於食後含化一茶
匙
補肺散(出夲事方)治勞嗽
桑白皮熟地黃(各二兩)人參紫花黃耆五
味子(各一兩)
右為末每服三錢水煎入蜜少許食後四君子湯加
秦芁黃蠟煎服
二黃丸治勞嗽
青黛(二錢)辰砂雌黃雄黃白礬信石(各一錢并)
(生用)
右并為末淡豉百粒湯浸去皮研成膏為丸如菉豆
大每服三丸至五丸臨卧茶清下
秦芁湯治虚勞喘嗽寒熱盗汗
秦芁(去苗土)甘草(炙剉各一兩)桂(去麄皮)柴胡(去麄皮)當歸(切各)
(五錢)
右麄搗篩每服三錢水一盞入生薑三片烏梅並棗
各一枚劈破同煎至七分去滓温服
紫艽散(出聖惠方)治虚勞上氣咳嗽不止
紫芁(去苗土)白茯苓(各一兩)五味子百合(各三分)甘草
(五錢炙微赤剉)
右為末每服三錢以水一中盞煎至五分去滓温服
日三四服
訶梨散(永類鈐方)治勞嗽上氣
白礬赤茯苓(二兩)訶梨勒皮(三兩)木香(五錢)㯽榔(一兩)當
歸(一兩炒)大黃(一兩炒)吳茱萸(湯泡七次炒五錢)
右㕮咀每服三錢生薑三片水一盞煎至六分温服
水邱先生方論止此
人參官桂飲治咳嗽五勞七傷
人參官桂佛耳草欵冬花(蕊)寒水石
右各等分兩聯乾碾為細末每服一大錢重用蘆筒
乾吹之若吐嘔用生姜嚼之温水洗嗽食後服忌鷄
麵
地黃丸(出經驗良方)治勞嗽聲不出藥潤肺出聲
生乾地黃杏仁貝母麻黃(去節)
右等分為細末用蜜為丸如梧桐子大每服十丸噙
化
白茯苓湯治虚勞咳嗽
白茯苓(去黑皮)五靈脂白蕊(微炒各一兩)黃明膠(兩片重者)
(若炙令爍)
右麄搗篩每服三錢水一盞煎至六分去滓入蜜少
許更煎兩沸放温細呷服不計時
焚香透膈散(出宣明論)治一切勞嗽壅滯胷膈痞滿
雄黃佛耳草鵝管石欵冬花(各等分)
右為末每服用藥一錢放在香爐子上焚着開口吸
煙入喉上效
人參木香散(出萬選方)治勞嗽屢服有效
人參(一兩)破故紙(炒不可燋各一兩)木香(一錢)罌粟(半箇去葉蒂取水洗)
(蜜炙為餅不可燋)
右為細末煉蜜為餅子半兩重每服一餅水一盞半
生薑三片棗二箇慢火煎至一盞去滓温服張子泗
方蔣僉判傳屢見人服有效
艾葉湯治男女虚勞咳嗽痰涎不止
茯道艾葉生姜(等分)杏仁(生去皮尖)松節明子木
右先將明子木剉碎水一盞煎數沸次下艾生薑煎
至七分去滓先嚼杏仁爛後湯送臨卧服此藥若便
血去杏仁
人參飲子(出海上明方)治勞嗽喘急
粟榖(二兩去頂蔕蜜炙)人參(去蘆頭)杏仁(湯浸去皮尖各一兩)甘草(炙一)
(兩)
右碾為末每服三錢水一盞烏梅一箇棗三箇煎至
七分去滓温服食後或臨卧時服
防風湯(出經驗良方)治勞嗽虚喘氣麄喉中涎響寒却喉不
可睡卧如死者此緣正氣不足至令此疾感寒而作
如此重宜服此
防風川芎(各二錢五分)甘草(一錢)枇杷葉(去毛一兩)
右為末每服二錢水一盞煎至九分下硫黃丸五十
丸空心服
玄胡散治虚勞咳嗽嚥膿血肌熱盗汗困弱
玄胡索知母貝母欵冬花(各一兩)
右為細末每服二錢豬肉一兩薄批滲藥捲定精火
炙熱細嚼生薑湯下食後日進三服
治勞嗽乃虚證及鼻流清涕耳作蝉鳴眼見黑花一切
虚證丈夫婦人皆可服少年服亦可不妨
北五味子鼈甲(厚者)地骨皮(各三兩)
右為末煉蜜和丸如梧桐子大空心食前温酒或塩
湯任意服三十五十丸婦人醋湯下此曲江人秘方
人服之大有功效盖處方有理
慈鴉方治病咳喘骨蒸羸弱助氣
右用慈鴉即寒鴉可和五味子淹炙食之良其大鴉
則不中食肉澁只能治病不宜常食也以目精汁注
在眼中則夜見神鬼
治肺勞咳嗽
右用雌黃一兩入瓦盒内上固擠坐盒子於地上用
乾灰焙之周匝令實可厚二寸以炭一斤簇定頂以
炭火煆之三分去一退火待冷出研如麺用蟾酥為
小丸如粟大每日空心杏仁湯下三丸瘥
小百勞散(出宜明論)治勞喘嗽不已自汗者
右用御米殼不以多少炒為末每服二錢入烏梅同
此煎水一盞煎服食後有汗加小麥三十粒同煎温
服
紫苑散(出宜明論)治勞體熱心寒脉滑短氣𠻳婦人多有此
疾口乾眼澁骨痿短氣皆因腸胃燥滯榮衛不能開
發玄府閉塞熱欝内餘可以開發隂陽宣通澁滯和
榮衛順三焦兼服人參白术湯
紫苑桑白皮桔梗續斷甘草(各一兩)赤小
豆(一合)
右為末水一盞藥末五錢青竹茹弹子大同煎至七
分去滓温服
加减建中湯(出衛生家寳方)治虛勞咳𠻳痰盛漸成勞疾
黃茋(二兩或三兩)白芍藥(六兩)桂(二兩)甘草(二兩)加半夏(五兩)
右為麄末水一盞半藥末四錢生薑五片棗子二枚
同煎至七分去滓入餳少許冄煎餳鎔食前温服腹
脹者去棗加茯苓三兩心忡悸者加栢子仁三兩潮
熱者柴胡三兩喘者加五味子三兩自汗加小麥同
煎服
治一切男子女人勞嗽喘急氣促坐卧不安喉中氣鳴
脉氣洪數病勢濃盛宜喫此方重手無脉不要喫
黃芩麻黃(去根)柴胡(去毛蘆)桑白皮桔梗獨活
人參貝母蛤蚧(酥炙黃色)羌活(各一分)天靈盖(酥炙)
(焦黃色一分)黃連(四銖)
右為末每服七錢童子小便一碗生葱五根用新瓶
一副盛之封盖瓶口四面用糠頭火燒之取一盞早
已来半食後頓已將食
硃砂丹(出十便良方)治勞嗽
右以天門冬四兩碎剉取一白垍小盒子將天門
冬入在一香爐内三塊二塊燒之上以物閣住盒
子令烟薰内子内拾分光黑仍以物遮烟只就一
處令出令烟厚子取砂二兩入在盒子内上以川
椒蓋頭令滿以蓋子盒定蜜調茶土固封土内仍
著少鹽外以鐵線繫纏定放地上仍以一瓦子襯
底上以醋為灰塜下三斤火候消得一半来更下
二斤火冷取出埋在濕地一宿出火毒了揀砂冷
净研細糯米糊為丸如梧桐子大不拘時以人參
湯下三五粒妙
治勞瘦咳𠻳(出草木)
用蘿蔔和羊肉鯽魚煑食之
虛勞吐血(附論)
夫虛勞吐血者是勞傷於臟腑内崩之内病也血之與
氣相隨而行榮養身體外周養於肌肉内則榮於臟腑
臟腑傷損血則妄行若上胷膈氣逆則吐血衂血若流
於腸胃腸虛則下血若腸虛而氣復逆上者則吐血若
表裏俱虛者則汗血此皆由傷損極虛所致也
方
茜根散(出聖惠方)治虛勞少力吐血心悶頭旋目暈
茜根(剉)羚羊角屑黃耆(剉)刺薊阿膠(搗碎炒令黃燥)
白芍藥白术栢葉當歸黃芩(各一兩)生乾
地黃(二兩)甘草(五錢炙微赤剉)伏龍肝(二兩)亂髮灰(五錢)
右為散每服四錢以水一盞入竹茹一分煎至六分
去滓不計時候温服
天竺黃蓍散(出聖惠方)治虛勞心肺煩熱吐血
天竺黃知母川大黃(剉碎微炒)人參(去頭)犀角屑
黃耆(剉)白茯苓馬兜鈴麥門冬(去心焙)生乾
地黃鹿角膠(搗碎炒令黃燥各一兩)甘草(五錢炙微赤剉)
右為散每服三錢以水一中盞煎至六分去滓不計
時候温服
天門冬丸(出聖惠方)治虛勞肺熱吐血煩悶咽喉不利
天門冬(一兩五錢去心焙)麥門冬(一兩五錢去心焙)人參(去蘆頭)前
胡(去蘆頭)桑根白皮(剉各一兩)麝香百合杏仁(湯浸去皮)
(尖雙仁麸炒微黃)五味子紫苑(去苖土)貝母(煨令微黃)甘草(炙微)
(赤剉各三分)
右為末煉蜜和搗百餘杵丸如弹子大每服不計時
以薄綿裹一丸含嚥津
伏龍肝散(出聖惠方)治虛勞血心煩頭悶
伏龍肝生乾地黃鹿角膠(各二兩搗碎炒令黃燥)芎藭
當歸桂心白芍藥白芷麥門冬細
辛甘草(炙微赤剉各一兩)
右為散每服三錢以水一中盞煎至六分去滓不計
時候温服
阿膠散(出聖惠方)治虛勞頻吐血心膈四肢疼痛頭目旋悶
阿膠(二兩搗滓炒令黃燥)當歸(一兩剉微炒)伏龍肝(二兩)白芍藥
白芷甘草生乾地黃(四兩)細辛(五錢)芎藭桂心
(各一兩)
右為散每服四錢用水一中盞煎至六分去滓不計
時候温服
蒲黃散(出聖惠方)治虛勞肺熱吐血
蒲黃(三分)甘草(一分炙微炒赤)當歸(剉微炒)人參(去蘆頭)白芍藥
阿膠(搗碎炒令黃燥)麥門冬(一兩去心焙)黃耆(剉)刺薊生
乾地黃(各五錢)
右為散每服不計時候以粥飲調下二錢
知母湯治丈夫婦人虛勞咳嗽兼咯血吐血等疾
知母(焙)貝母(去心)百合防己草烏頭(去皮尖炒)半夏
(湯浸去滑生姜汁製炒乾)枇杷葉(去毛焙各一兩)苦葶藶(隔紙炒)甜葶藶
(同)百部(各五錢)
右搗篩每服三錢水一盞入紅綿子少許烏梅三枚
煎至半盞去滓温服
石膏散(同前)治虛勞吐血喘促頭痛喫食全少
石膏(四兩)麻黃(去根節)五味子半夏(湯浸七遍去滑)黃耆(剉)
麥門冬(去心各一兩)生乾地黃(二兩)杏仁(二兩搗浸去皮尖雙仁麸炒黃)
甘草(五錢炙微赤剉)
右為散每服四錢以水一中盞入生薑半分小麥一
百粒煎至六分去滓不計時候温服
補肺散治虛勞吐血失聲
乾薑(五錢炮製剉)當歸(二分)白芍藥(五錢)黃芩(三分)阿膠(一兩搗碎)
(炒令黃燥)伏龍肝(一兩)白芷(五錢)甘草(一分炙剉微赤)桂心(五錢)
右為散每服三錢以水一中盞煎至六分去滓不計
時候温服
白芍藥散治虛損勞極面色枯悴或時吐血唾血等
並服
白芍藥當歸(剉微炒)附子(炮製去皮臍)黃芩白术(各一)
(兩)阿膠(二兩搗碎燥令黃炒)生乾地黃(四兩)甘草(一兩炙微赤剉)
右為散每服不計時候以糯米飲調下二錢
黃耆散治虛勞補肺氣止吐血
黃耆(剉)露蜂房(各一兩切微炒)川棟子(三分微炒)白蒺䔧(五錢)桑
白皮(三分剉)阿膠(一兩搗碎炒令黃燥)薯蕷(一兩)麝香(一兩細研)
右為散入麝香研令勻不計時候以糯粥飲調下二
錢
治虛勞吐血短氣欲絶面無顔色
黃耆(一兩剉)白茯苓熱乾地黃人參(去蘆頭)續斷
甘草(五錢炙微赤剉)桂心(五錢)五味子(五錢)
右為散每服三錢以水一中盞入生薑半分棗二枚
煎至六分去滓不計時候温服
蝟皮散治虛勞吐血
蝟皮(二兩燒灰)硫黃(一分)
右藥都研令勻細每服空心温酒調下一錢
人參散治肺勞吐血
人參(五錢)黃蜀葵花(一兩)
右為散每服一錢七分糯米飲調下食後服
鹿角膠治虛勞内傷寒熱吐血
鹿角膠(一兩搗碎炒令黃燥)白芍藥(一兩)生地黃(二兩)羚羊角屑
栢葉黃耆刺薊(各一兩)
右為散每服四錢以水一中盞入竹茹一分煎至六
分去滓入沙糖如棗大更煎二三沸不計時候温服
麥門冬湯治虛勞不足内傷嘔血吐血
麥門冬(去心焙三兩)桂(去麄皮)乾薑(炮製各五錢)甘草(炙剉)阿膠
(炙令燥)人參(各三分去蘆頭)生乾地黃(焙一兩)
右麄搗篩每服五錢水一盞半煎至一盞去滓温服
空心日午夜卧各一服
堅中湯治虛勞内傷寒熱嘔逆吐血
糖(三斤)芍藥半夏(湯洗去滑薑汁炒)生薑甘草桂心
(二兩)大棗(五十枚)
右㕮咀以水二斗煑取七升分七服日五夜二千金
翼無甘草桂心有生地黃
柴胡丸治虚勞吐血胸膈煩滿
柴胡(去苗一兩)貝母(去心)知母(焙)麥門冬(去心焙)芎藭欵
冬花(各五錢)黃耆(剉一兩五錢)
右為末童子小便五盞入藥在内慢火熬柳枝攪成
煎候可丸即丸小弹子大每服一丸人參湯化下不
計時候
香膠散治虛勞内傷吐血
鹿角膠阿膠槐實(三末同糯米一合炒)人參黃蘖(去皮)
(麩炒黃)荷葉(生)蒲黃(生用)
右為末研勻每服一錢藕汁調下日三服食後
七寳丸治虛勞咳嗽吐血咯血定喘
蘆會栢子仁茯神(去木)欵冬花麥門冬(去心焙)
知母(各一兩)生乾地黃(焙五錢)
右為末煉蜜為丸如弹子大每服一丸河水一盞入
生姜少許煎至六分和滓温服不拘時
扁豆散治久嗽咯血肺痿多自涎胸膈滿悶不食
白扁豆生薑(各五錢)枇杷葉(去毛)半夏人參白
术(各一分)白茅根(三分)
右細剉水三升煎至一升去滓㯽榔末一錢和勻分
四服不拘時候
地黃散治虛勞吐血不止
生乾地黃黃芩白芍藥阿膠(二兩搗碎炒令黃燥)當
歸(一兩)伏龍肝(二兩)
右為末每服不計時候以糯米粥飲調下二錢
當歸散治虛勞咳嗽吐血煩滿
當歸(切焙)甘草(炙剉各二兩)人參白茯苓生乾地黃
(半斤以生姜半斤取汁浸一宿切焙)杏仁(麩炒去皮雙仁一兩)
右為末每服二錢至三錢米飲調下不拘時
黃耆散治虛勞崩中吐血上氣短氣欲絶面黑如漆
黃耆芍藥芎藭甘草(各一兩)生薑(一斤)
右㕮咀以酒五升浸一宿明旦更以水五升煑取四
升分四服日一夜一下隂中毒如湯沃雪凢夏月不
得隔宿浸藥酒客勞熱發痔下血其糓道熱去生薑
用地黃代之凢進三兩劑
鼈甲丸治吐血咳嗽神效
鼈甲(一箇有助)柴胡(一兩酒浸一宿)杏仁(一兩童便浸炒)甘草(一兩炒)人
參(五錢)
右為末煉蜜為丸如梧桐子大每服十丸至十五丸
姜湯下
桂心煎治虛勞吐血胸隔不利
桂心末(二兩)生薑汁(二合)白蜜(十兩)生地黃汁(一升)
右先以水一大盞煎桂心取五分去滓入生姜地黃
及蜜等以慢火熬成煎不計時候含一茶匙嚥津
皂角散治勞吐血聲失音
白羯羊肺(一枚去心候爛煑為膏)杏仁(一兩湯焙去皮為膏)猪牙皂角
(一兩水浸去滓以水熬為膏)
右為膏每服一匙蜜湯調下食後日中及夜卧服
地黃金粉散治虛勞心肺熱吐血
地黃(斤半取自然汁)飛羅麵(四兩)
右同調成糊攤于漆盤内候乾取下搗羅為末每服
不計時候以陳米粥飲調下二錢一方酒服方寸匕
苦葉散治虛吐血不止
苦葉(不計多少燒灰研一兩)麝香(一錢研)
右為細末研勻每服一錢用阿膠人參煎湯調服食
後臨卧各一服
大薊飲治内損吐血
右用紫薊菜搗汁半盞調飛羅麵三錢作一服立
有神效
獨聖散治虛勞吐血不止
右用楓香脂不計多少為細末每服一錢七分煎入
人參糯米調下不拘時
治肺熱咳嗽吐血
右用金沸草散加桑白皮天門冬去心同煎乘熱調
入大阿膠丸服
治虛勞吐血方
右用生地黃肥者五升擣以酒一升煑沸三上三下
畢去滓頻服
京墨散治損内吐血
右用飛羅麵不以多少微炒過濃磨細墨山茶脚調
好下二錢服立效
又方
右用新綿半斤焼令存性分二服濃人參湯調下
治非時吐血
右刺薊連根洗淨搗汁半盞飲之
又方
右生地黃自然汁一盞槐花圓一兩用地黃汁炒焙
槐花候地黃汁盡花乾每服三五十粒細嚼之
滋血湯治虛勞吐血衂血
甘草(炙)白芍藥黃耆(各一兩)熟地黃(三兩)蒲黃(二兩炒)
右為末每服四錢水酒各一盞同煎至一盞去滓取
六分清汁温服食前日進二服
治虛勞傷憊精血少者及吐血
右以淡菜食之任意
虛勞痰飲(附論)
夫虛之人陽氣不足水飲入咽入於胃府不能流傳致
多痰飲其候胸膈痞悶倚息短氣墮怠嗜卧心下悸動
欬嗽痰水不欲飲食是也治法宜調順三焦升降隂陽
使氣道通流即痰飲自消
方
枇杷葉湯治虛勞氣逆嘔吐痰飲兼治脾胃不和
枇杷葉(刷去毛生姜汁浸炙)前胡(去蘆頭)桔梗(炒各三分)藿香葉
人參白茯苓五味子木香京三稜(煨剉)木
通(剉)鼈甲(去裙襴醋炙黃)甘草(炙)白芷防風(去乂)厚朴(去皮)
(生姜汁浸各五錢)當歸芍藥牡丹皮知母(焙)枳殼
(去稂麸炒各一兩)半夏(一兩湯浸洗七遍)澤瀉大腹皮(剉)訶梨
勒皮(各三分)
右麄搗篩每服五錢水一盞半生薑一分拍碎棗二
枚擘破同煎至八分帶滓空心日午近夜服
木香湯治脾胃虛冷痰不消心腹時痛
木香半夏(湯浸七次去滑)人參赤茯苓(去黑皮)白术(各一)
(分)乾姜(炮)甘草桂皮(去麄皮)厚朴(去麄皮姜汁炙)枳殼(去稂)
(麩炒各五錢)陳皮(湯浸去白焙各一兩)草豆蔲(去皮二箇)㯽榔(鷄心大者一箇)
(剉)訶梨勒(五箇煨去枝)
右麄搗篩每服五錢水一盞棗兩枚擘破生薑一分
拍碎同煎取八分去滓熱服不計時候
五補湯治虛勞痰飲脾胃不和四肢乏力不思飲食
五味子黃耆(剉)白术(各一兩)桂(去麄皮)人參厚朴
(去麄皮塗姜汁炙熱)白茯苓(去黑皮)當歸(切焙)甘草(炙剉)沉香(剉)熟
地黃(焙)陳橘皮(湯浸去白焙)半夏(湯洗七遍去滑各五錢)
右麄搗篩每服三錢水一盞生薑一小塊拍碎棗二
枚同煎至七分去滓温服食前
黃耆湯(出千金湯)治虛勞不足四肢羸瘵脾胃虛冷痰飲停
積不欲飲食即汗出
黃耆(剉焙)甘草(炙剉)當歸(切焙)細辛(去苖葉)人參五味子
(去莖葉)桂(去麄皮各五錢)芍藥(三分)前胡(去蘆頭一分)白茯苓(去黑皮一)
(兩)半夏(湯浸去滑焙乾)麥門冬(去心焙各二兩)
右麄搗篩每服五錢水一盞半入生薑半分拍碎棗
三枚去核煎至一盞去滓分温二服空心一服如人
行三五里再服深師治虛乏四肢沉重或口乾吸吸
少氣小便利諸不足者無麥門冬五味子細辛前胡
有桑螵蛸二十枚治丈夫虛勞風冷少積或大病後
未平復而早房勞腰背強直脚中痛弱補諸不足者
無五味子細辛有遠志橘皮各二兩蜀椒一兩烏頭
三枚小品方治虛勞氣少小便過多者無五味子細
辛人參前胡茯苓半夏有黃芩一兩地黃二兩以水
九升煑取三升治虛勞胸中客氣寒冷癖痞宿食不
消吐逆脇間水氣或流飲腸嗚食不生肌肉頭疼上
重下輕慌慌忽忽去来躁熱卧不得安小腹拘急小
便赤餘瀝臨事不起隂下温或小便白濁傷多者無
麥門冬五味子當歸細辛前胡茯苓半夏有厚朴二
兩胡洽方治五臓内傷者無麥門冬五味子當歸細
辛前胡茯苓名大黃耆湯延年秘錄方十二補虛損
強腎氣者無麥門冬五味子細辛前胡有防風芎藭
各三兩
半夏散(出聖惠方)治虛勞痰飲心腹煩悶不欲飲食
半夏(湯浸七遍去滑三分)防風(五錢去蘆頭)大腹皮(三分剉)麥門冬
(三分去心焙)枇杷葉(五錢去毛炙微黃)白茯苓白术桔梗
(去蘆頭)青橘皮(湯洗去白稂焙剉)前胡人參(各三分去蘆頭)厚朴
(一兩去麄皮塗生姜汁炙令黃熟)
右為散每服四錢以水一中入生薑半分同煎至六
分去滓不計時候稍熱服
桔梗散(出聖惠方)治虛勞痰飲胷脇氣不利
桔梗(去蘆頭)柴胡(各一兩去蘆)赤芍藥赤茯苓(各三分)旋
覆花(五錢)五味子(三分)人參(一兩去蘆頭)鼈甲(塗醋炙微黃去裙襴)陳
橘皮(各一兩去白焙)白术㯽榔(各三分)甘草(一分炙微赤剉)
右為散每服三錢以水一中盞生薑半分棗三枚煎
至六分去滓不計時候稍熱服忌莧菜
草豆蔲丸(出聖惠方)治虛勞脾胃氣弱痰飲不散嘔逆不下
食
草豆蔲(去皮)桂心(各五錢)丁香(一分剉)高良薑(五錢剉)附子
(炮製去皮臍)半夏(湯浸七遍去滑剉)人參(各五錢去蘆頭)白茯苓訶
梨勒(各三分煨用皮)白豆蔲(五錢去皮)陳橘皮(三兩浸去白穰焙)厚朴
(一兩去麄皮塗生姜汁炙令黃熱)
右為散酒煑麵糊為丸如梧桐子大每服食以薑棗
湯下二十丸
白术湯治虛勞痰飲心胸煩滿氣逆嘔吐補暖水臟
和益皮胃
白术木香白茯苓(去黑皮)草豆蔲(去皮)人參陳
橘皮(湯浸去白焙)桂(去麄白焙)枳殼(去根麩炒)細辛(去苗葉)陳麴末
(各五錢)訶梨勒(三枚煨取皮用)
右麄搗篩每服三錢水一中盞入鹽少許生薑五片
煎至七分去滓空心温服
枇杷葉散(出聖惠方)治虛消痰飲順氣思食宜服
枇杷葉(五錢去毛炙微黃)前胡(一兩去蘆頭)半夏(湯浸七遍去滑)人參
(去蘆頭各二分)大腹皮(剉)桂心(各五錢)白茯苓白术(各一兩)
陳橘皮(三分湯浸去白穰焙)木香甘草(炙微赤剉各五錢)
右為散每服三錢以水一中盞入生薑半分煎至六
分去滓不計時候稍熱服
人參半夏湯(出溥濟方)治虛勞脾胃不調痰飲留滯心胸悶
煩不思食嘔逆頭眩
人參半夏(湯洗七遍去滑)赤茯苓(去黑皮各一兩)大腹皮前
胡(去蘆頭)陳橘皮(湯洗去白焙)枇杷葉(去毛炙)鼈甲(去裙襴醋炙黃)
柴胡(去苗各三分)芍藥(五錢)
右麄搗篩每服三錢水一盞生薑三片同煎至七分
去滓温服食後一方用白茯苓加棗煎
茯苓湯治五勞七傷脾胃氣弱痰飲不消胸滿氣
逆嘔吐减食
赤茯苓(去黑皮)前胡(去蘆頭)人參附子(炮製去皮臍各五錢)黃
耆(剉)鼈甲(去裙襴醋炙微黃)半夏(湯洗七遍去滑炒乾各一兩)陳橘皮
(湯浸去白焙)木香(各一分)
右麄搗篩每服三錢水一盞生薑半分拍碎棗二枚
去核煎至六分去滓空腹温服日午臨卧再服之
旋覆花丸(出聖惠方)治虛勞胷膈積聚痰飲不思食
旋覆花(五錢)細辛(三分)前胡(一兩去蘆)桂心(三分)赤茯苓(一兩)半
夏(湯浸七遍去滑三分)枳實(三分麩炒微黃)枇杷葉(二分刷去毛炙令黃)訶梨
勒皮(一兩)
右為末煉蜜和丸如梧桐子大每服食前以生薑湯
下二十丸
半夏湯治虛勞寒熱進退痰飲不消四肢拘急手足
時冷
半夏(湯浸去滑焙乾)㯽榔(各五錢)柴胡(去苖)桔梗(炒)人參赤
茯苓(去黑皮)白术(各三兩)陳橘皮(去白三分)
右麄搗每服五錢水一盞生薑一分拍碎煎至六分
去滓空腹分温二服
橘皮湯治虛勞痰飲
陳橘皮(湯浸去白焙三分)半夏(湯浸去滑洗七遍麩炒黃色)大腹皮(剉)
赤茯苓(去黑皮)芍藥(各五錢)前胡(去蘆頭)枇杷葉(去毛炙各三分)
右麄搗篩每服三錢水一盞生薑半分拍碎煎至六
分去滓不計時候温服
前胡散(出聖惠方)治虛勞心胸痰飲不散少欲飲食
前胡(一兩五錢去蘆頭)旋覆花(五錢)桑白皮(一兩剉)白术(一兩)陳
橘皮(一兩湯浸去白穰焙)枇杷葉(一兩刷去毛炙微黃)
右為散每服三錢水一盞入生薑半分煎至六分去
滓不計時候稍熱服
桂心散(出聖惠方)治虛痰飲嘔逆涎沫
桂心(一兩)甘草(五錢炙微赤剉)皂莢(三寸去皮塗醋炙微黃焦去子)白术(三分)
陳橘皮(一兩湯浸去白穰焙)前胡(三分去蘆頭)
右為散每服三錢以水一中盞入生薑半分棗三枚
煎至六分去滓不計時候稍熱服
虛勞上氣(附論)
夫虛勞上氣者肺氣虛弱邪氣盛實也氣聚於肺則肺
葉舉上焦不通氣滿胸中故為上氣之疾虛勞上氣
者緣肺主于氣為陽氣者有餘則致肺滿上逆虛勞之
病或隂陽俱傷或血氣偏損今是隂氣有餘故上氣也
方
鐘乳丸(出聖惠方)治虛勞上氣肢體羸乏不能飲食
鐘乳粉(二兩)熟地黃(一兩)續斷白茯苓黃耆(剉)覆
盆子甘草(五錢炙微赤剉)五味子桂心(各三分)肉蓯蓉
(一兩酒浸一宿刮去皮炙乾)菖蒲(三分)人參(一兩去蘆頭)山茱萸(二分)薯
蕷(一兩)
右為末煉蜜和搗三二百杵丸如梧桐子大每服不
計時候煑姜棗粥飲下三十丸忌生冷飴糖
紫蘇散(出聖惠方)治虛勞上氣胸膈滿悶不能飲食四肢少
力
紫蘇莖葉(一兩)五味子(五錢)赤茯苓(三分)前胡(去蘆頭)陳橘
皮(各一兩湯浸去白穰焙)白术桂心(各三分)木香澤瀉
人參(去蘆頭)黃耆(各二分剉)半夏(半兩湯浸洗七遍去滑)訶梨勒皮
(三分)甘草(五錢炙微赤剉)
右為散每服三錢以水一中盞入生薑半分煎至六
分去滓不計時候稍熱服忌炙煿濕麵
沉香散(出聖惠方)治虛勞上氣脾胃氣弱胸滿多痰食無味
神思昏悶肢節煩疼體虛乏力
沉香枇杷葉(各三分刷抹去毛炙微黃)前胡(一兩去蘆頭)半夏(五錢)
(湯洗七遍去滑)白术(三分)訶梨勒皮(一两)人參(三分去蘆頭)黃耆(一兩)
(剉)桂心五味子細辛(各五錢)白茯苓陳皮(三分)
(湯浸去白穰焙)甘草(五錢炙微赤剉)
右為散每服三錢水用一中盞入生薑半分棗三枚
煎至六分去滓不計時候稍熱服
五味子散(出聖惠方)治虛勞上氣四肢羸弱不能飲食
五味子續斷(各五錢)人參(去蘆頭)柴胡紫蘇子(各三)
(分)半夏(五錢湯洗七遍去滑)白茯苓(一兩)陳皮(湯洗去白穰焙)白术(各三)
(分)桂心(五錢)黃耆(剉)熟地黃(各一兩)甘草(炙微赤剉)紫苑(各五)
(錢洗去苗土)
右為散每服三錢以水一中盞入生薑半分棗三枚
煎至六分去滓不計時候温服
白茯苓丸治虛勞上氣咳嗽
白茯苓(去黑皮)貝母五味子紫苑白术百
部根杜衡麥門冬(去心焙)麻黃(去根節湯煑去末)人參
(去蘆頭)杏仁(湯浸去皮炙雙仁熬)陳橘皮(湯浸去白焙)桂(去麄皮等分)
右為末煉蜜為丸如梧桐子大每服二十丸空心米
飲下加至三十丸日再服
半夏湯治虛勞上氣咳嗽兼肺勞涕唾稠黏及有膿
血皮膚乾焦或作寒熱飲食不下喘息不調日漸瘦
悴不得坐卧
半夏(湯浸去滑焙)桔梗(剉各三分)㯽榔(二枚煨剉)桑根白皮(炙剉)百
部(焙)貝母(去心炒)甘草(炙剉)欵冬花吳茱莄(水浸一宿焙乾)
(炒)紫苑(去心苖土各五錢)澤瀉葉旋覆花(各一分)
右麄搗篩每服三錢水一中盞入生薑半分拍碎棗
二枚擘煎至七分去滓空心服日午夜卧再服
五味子湯治虛勞上氣胸膈不利喘息咳嗽稠黏不
思飲食
五味子訶梨勒皮前胡(去蘆頭)麥門冬(去心焙各一兩)
人參枳殼(去穰麩炒)紫蘇莖葉大腹皮甘草(炙剉)
(各三分)陳皮(湯浸去白焙)
右麄搗篩每服三錢水一盞生薑半分煎至七分去
滓温服不拘時候
白术湯(出聖惠方)治虛勞上氣心腹氣脹不能飲食嘔吐酸
水
白术人參白茯苓(去黑皮)訶梨勒皮厚朴(去麄)
(皮生姜汁炙各一兩)陳橘皮(湯洗七遍去滑)紫蘇莖葉㯽榔(剉)桂
(去麄皮三分)半夏(湯洗七遍去滑)木香(各五錢)
右麄搗篩每服三錢水一盞煎至七分去滓入生薑
少許再至六分稍熱服不拘時候
黃耆湯治虛勞上氣喘息不得安卧咳嗽面目虛浮
小便不利
黃耆(三分)桑根白皮(炙)赤茯苓(去黑皮各五錢)柴胡(去苗)陳橘
皮(湯浸去白焙)惡實(微炒)甘草(炙各三分)麥門冬(去心焙)
右剉如麻豆每服五錢水一盞半煎八分去滓食後
服夜卧再服
紫蘇湯(一名五味子散)治虛勞上氣胸中煩滿寒熱减食不得
安卧
紫苑(去苗土)五味子前胡(去蘆頭)陳橘皮(湯洗去白焙)人
參白术麥門冬(去心焙各一兩)甘草(炙剉五錢)桂(去麄皮三分)
右麄搗篩每服三錢水一盞入生薑三片棗二枚擘
破煎取七分去滓温服日三
訶梨勒散(出聖惠方)治虛勞上氣心膈氣滯不思飲食
訶梨勒皮陳橘皮(各一兩湯洗浸去白穰焙剉)白术(三分)人參
(一兩去蘆頭)桂心(三分)甘草(五錢炙微赤剉)紫蘇莖葉(一兩五錢)㯽榔
(三分)半夏(五錢湯洗七遍去滑)
右為散每服三錢以水一中盞入生薑半分煎至六
分去滓不計時候稍熱服
草豆蔲散(出聖惠方)治虚勞上氣胸中滿悶不下飲食
草豆蔲(二分去皮)前胡(一兩五錢去蘆頭)桔梗(去蘆頭)木香(各三分)
赤茯苓(一兩)大腹皮(三分)㯽榔(一兩)紫蘇莖葉(二兩)陳橘皮
(一兩湯浸去白穰焙)
右為散每服三錢以水一中盞入生薑半分煎至六
分去滓不計時候稍熱服忌炙&KR1572;醋物猪肉
陳橘皮丸治虛勞上氣喘促坐卧不安
陳橘皮(湯洗去白焙二兩)紫蘇子(三分)桑根白皮(剉一兩)防己
(五錢)赤茯苓(去黑皮)木通甜葶藶(微炒)郁李仁(各一兩湯浸去)
(皮尖微炒)
右為散煉蜜和丸如梧桐子大每服二十丸生薑棗
湯下不拘時候
桑白皮飲治虛勞上氣咳嗽喘不得卧
桑根白皮(剉)木通(剉)桔梗(剉炒)紫蘇(各一兩五錢)㯽榔(二枚)
(剉)欵冬花郁李仁(炒去皮研各一兩)
水煎食後温服
赤茯苓散(出聖惠方)治虛勞上氣胸中逆滿不下飲食
赤茯苓訶梨勒皮(各二兩)木香(五錢)當歸(一兩)吳茱萸
(五錢湯浸七遍焙乾炒)㯽榔川大黃(各一兩剉碎微炒)
右為散每服三錢以水一中盞入生薑半分煎至六
分去滓不計時候稍熱服
桑白皮湯治虛勞上氣喘息語聲嘶嗄
桑白皮(炙剉)白茯苓(去黑皮各一兩五錢)甘草(炙剉一兩)麻黃(去根節湯)
(煑去沬一兩)杏仁(湯洗去皮尖雙仁研一兩)
右為麄搗篩每服三錢水一盞入生薑半分拍碎煎
至七分去滓温服不拘時候頓服
虛勞少氣(附論)
夫諸氣皆屬於肺肺處膈上主行陽氣而通呼吸虛勞
之人内傷於陽氣虧虛故呼吸微弱少氣不足以息治
宜補益肺臟以通陽氣
方
黃耆湯(出聖惠方)治虛勞少氣面色萎黃四肢羸瘦腹脇妨
悶喫食减少日漸虛困宜服
黃耆(一兩剉)續斷當歸(各三分)熟乾地黃(一兩)白术
五味子(各三分)石斛(去根剉)桂心白芍藥訶梨勒
皮(各一兩)人參(三分去蘆頭)木香(五錢)白茯苓附子(各一兩炮)
(製去皮臍)甘草(五錢炙微赤剉)麥門冬(去心焙一兩五錢)牛膝(一兩去苖)陳
橘皮(三分湯浸去白穰焙)
右為散每服四錢以水一中盞入生薑半分棗三枚
煎至六分去滓每於食前温服
鹿骨湯(出聖惠方)治虛勞少氣補諸虛不足四肢乏力
鹿骨(一具淨洗剉)桂心乾姜(炮製剉各一兩五錢)防風(一兩去蘆頭)
厚朴(一兩五錢去粗皮塗生姜汁煑炙)獨活當歸(各一兩)肉蓯蓉
(一兩五錢酒浸一宿刮去皺皮炙乾剉)甘草(一兩炙微赤剉)陳橘皮(一兩酒浸去白)
(穰焙)白芍藥人參(去蘆頭各一兩)龍骨(一兩五錢)黃耆(二兩剉)
右為散以水三斗先煑鹿骨取一斗澄濾清每散取
一兩以鹿骨汁一大盞煎至七分去滓食分温二服
忌生冷油膩
磁石丸(出聖惠方)治虛勞少氣補養腎臟宜服
磁石(二兩燒醋碎七遍慱碎細研水飛過)陽起石(一兩細研水飛過)白石英
(一兩細研水飛過)兔絲子(一兩酒浸三日曝乾别搗為末)熟乾地黃(一兩)石
斛(一兩去根剉)五味子(三分)瓜蔞根(三分)防風(三分去蘆頭)巴戟
(一兩)桂心(三分)人參(一兩去蘆頭)蛇床子(三分)
右為末煉蜜和搗三五百杵丸如梧桐子大每服食
前温酒下三十丸
人參散(出聖惠方)治虛勞少氣胸中逆滿不能下食漸加羸
弱
人參(去蘆頭)白茯苓白芍藥前胡(去蘆頭各一兩)川椒
(五錢去目及閉口者微炒去汗)桂心(一兩)麥門冬(二兩五錢去心焙)陳橘皮
(三分湯浸去白穰焙)五味子當歸枳殼(麩炒微黃去穰)甘草(炙微)
(赤剉各五錢)
右為散每服四錢以水一中盞入生薑半分棗三枚
煎至六分去滓不計時候温服
附子散(出聖惠方)治虛勞少氣羸瘦宜服強腎氣
附子(一兩炮製去皮臍)芎藭(五錢)白芍藥當歸(各三分)熟乾
地黃人參(去蘆頭各一兩)半夏(五錢湯浸七遍去滑)白茯苓(三分)桂
心五味子(各三分)黃耆(三分剉)肉蓯蓉(一兩酒浸一宿刮去皺皮)
(炙乾)
右為散每服四錢以水一中盞入生薑半分棗三枚
煎至六分去滓不計時候
鹿茸丸(出聖惠方)治虛勞少氣羸弱乏力
鹿茸(一對去皮毛塗酥炙微黃)枸杞子澤瀉白术杏仁
(湯浸去皮尖雙仁麩炒微黃)薯蕷兔絲子(酒浸三日曝乾别搗為末)白芍
藥黃耆(剉)桂心阿膠(搗碎炒令黃燥)附子(炮製去皮臍各一兩)
右為末煉蜜和搗三二百杵丸如梧桐子大每服食
前以温酒下二十丸或棗湯下亦得
地黃湯治虛勞少氣行動喘惙小便過多
乾熟地黃(二兩)黃耆(剉)桂(去粗皮)甘草(炙)當歸(切焙各三兩)芍
藥黃精(焙乾)黃芩(去黑心各一兩)麥門冬(去心焙五兩)
右麄搗篩每服三錢水一盞生薑三分拍碎棗三枚
去核煎至六分去滓空腹温服日午夜卧再服
山羊丸治虛勞少氣四肢無力(方見本門虛勞腰疼類)
杜仲散(出聖惠方)治虛勞羸乏少氣五臟六腑萎損腰疼不
能行宜服益氣補虛
杜仲(一兩去粗皮炙微黃剉)蛇床子五味子(各三分)熟乾地黃
兔絲子(一兩酒浸三日曝乾别搗為末)
右為散每服食前以温酒調下二錢
沉香散(出聖惠方)治虛勞少氣宜服
沉香(一兩)五味子(五錢)人參(去蘆頭一兩)遠志(五錢去心)天門冬
(五錢去心)石斛(一兩去根剉)桂心(一兩)牛膝(去苖一兩)黃耆(一兩剉)
右為散每服三錢以水一中盞入生薑半分棗一枚
煎至六分去滓不計時候温服
茯苓湯治虛勞少氣喉咽不利唾如稠膠
白茯苓(去黑皮一兩)麥門冬(去心焙一兩)熟乾地黃(焙)人參
前胡桂(去粗皮各五錢)芍藥甘草(炙各一兩)
右粗搗篩每服五錢水一中盞棗三枚去核煎至一
盞去滓分温二服如人行十里再服
麥門冬湯治虛勞少氣欬逆傷損欝欝不足降氣通
津漏五補
麥門冬(去心焙二兩)五味子人參桂(去粗皮)甘草(炙各)
(五錢)地骨皮(一兩)小麥(二分)粳米(二合)
右麄搗篩每服五錢水一中盞半入薤白三寸切同
煎至一盞去滓空心温服若口乾加竹葉一兩切
黃耆湯治虛勞少氣羸困無力小便頻數不能飲食
黃耆(剉二兩)白芍藥(去心焙)桂(去粗皮)當歸(切焙各一兩)麥門
冬(一兩五錢去心焙)龍骨熟乾地黃(各一兩)甘草(炙各五錢)
右粗搗篩每服三錢水一盞生薑半分拍碎棗二枚
擘破同煎至六分去滓食前温服
治虛勞盗汗虛翕少氣宜服此方(出聖惠方)
黃耆(一兩剉)五味子(五錢)白茯苓(一兩)白术(一兩五錢)熟乾地
黃(一兩)牡蠣(一兩五錢燒為粉)天門冬(一兩去心)甘草(五錢炙微赤剉)
右為散每服四錢以水一中盞入棗三枚煎至六分
去滓食前温服
鹿角膠散(出聖惠方)治虛勞少氣羸損
鹿角膠(搗碎炒令黃燥)肉蓯蓉(酒浸一宿去皱皮炙乾各二兩)熟乾地黃
(三兩)黃耆(剉)當歸(各一兩五錢)麥門冬(二兩五錢去心焙)石斛(去根)
五味子(一兩)
右為散每服食前以生薑棗湯下二錢温酒下亦得
芍藥湯治虛勞少氣脇下妨悶腹中拘急小腹疼痛
心中驚悸咽乾唇燥面無顔色
芍藥黃耆(剉)桂(去粗皮各一兩)甘草(炙)乾薑(炮各五錢)乾熟
地黃(一兩焙)阿膠(炒燥五錢)
右麄搗篩每服五錢水盞半煎至一盞去滓下飴糖
少許再煎一二沸食前分温二服夜卧再服
枸杞湯治虛勞骨肉酸疼吸吸少氣小腹拘急腰背
強痛心中驚悸咽乾唇燥面無顔色飲食减少憂愁
嗜卧
枸杞根(剉)黃蓍(剉各三分)甘草(炙剉)麥門冬(去心焙)桂(去粗皮各)
(半兩)粳米(一兩)
右麄搗篩每服五錢水一盞半生薑一分拍碎煎至
一盞去滓空心服夜卧再服
麻仁湯治虚勞少氣骨節熱痛
大麻仁(五兩)枸杞葉(五兩)乾薑(炮一兩)桂(去粗皮半兩)甘草(炙剉)
(三兩)
右麄搗篩每服三錢以水一盞煎取半盞去滓空腹
温服
腎瀝湯(出千金方)治虚勞羸乏咳逆短氣四肢煩疼腰背引
痛耳鳴面黧黯骨間熱小便赤黃心悸目眩
羊腎(一具)桂心(一兩)人参澤瀉五味子甘草
防風芎藭地骨皮黃蓍當歸(各二兩)茯苓
玄参芍藥生薑(各四兩)磁石(五兩)
右㕮咀以水一斗半先煮羊腎取一斗去腎入藥煎取三
升分三服可常服之廣濟方治虚勞百病者無人参
甘草芎藭當歸芍藥生薑玄参有蓯蓉三兩牛膝五
加皮各二兩胡洽治大虚傷損夢寤驚悸上氣肩息
腎中風温小腹裏急引腰脊四肢常苦寒冷大小便
澁利無常或赤或白足微腫或昏僻善忘者無澤瀉
防風黃蓍玄参磁石地骨皮有黃芩一兩麥門冬乾
地黃遠志各三兩大棗二十枚崔氏治腎臟勞虚所
傷補益者無芎藭玄参磁石地骨皮有黃芩遠志各
二兩乾地黃三兩麥門冬四兩大棗二十枚治五勞
六極八風十二痺補諸不足者無澤瀉甘草五味子
防風芍藥生薑玄参地骨皮有附子牡丹皮各一兩
乾地黃一兩半蔓荆子菖蒲桑螵蛸各二兩經志錄
治腎氣不足無所聞者無澤瀉甘草五味子防風黃
蓍芍藥生薑玄参地骨皮有附子牡丹皮蔓荆子各
一兩乾地黃三兩大棗十五枚名羊腎湯近效方除
風下氣強腰脚明耳目除痰飲理榮衛永不染時疾
諸風者無當歸芍藥磁石有獨活牛膝各一兩半麥
門冬二兩丹参二兩為麄散都分二十四貼入生薑
一分杏仁十四枚水三升煮取一升
又方(出千金方)
大棗(二十枚)桑白皮(六兩)黃蓍蓯蓉五味子防
風秦艽巴戟天澤瀉人参桂心薯
蕷丹参遠志茯苓細辛牛膝(各三兩)石
斛生薑(各五兩)杜仲磁石(各八兩)&KR1489;羊腎(一具切去脂以)
(水一斗五升煮取一斗三升)
右㕮咀内腎汁中煮取三升分三服相去如人行五
里再服
填骨萬金煎(出千金方)治虚勞少氣寒疝裏急腹中喘逆腰
脊痛方
生地黃(二十斤取汁)肉蓯蓉甘草阿膠(各一斤)麥門
冬乾地黃(二斤)乾薑茯苓桑根白皮桂心
(各八兩)人参桔梗五味子附子(各五兩)石斛(一斤)
(五兩)牛髓(三斤)白蜜(十斤)清酒(四斗)麻子仁(三升)大棗(百五十枚)當
歸(十四兩)乾漆(十一兩)蜀椒(四兩)
右先以清酒二斗六升内桑根白皮麻子仁棗膠為
刻識之又加酒一斗四升煮取至刻絞去滓内蜜髓
地黃汁湯入銅噐煎内諸藥末半日許令可丸入大
甕盛飲吞如彈丸一枚日三若夏月暑熱煮煎轉味
可以蜜地黃汁和諸藥成末為丸如梧桐子大每服
五十丸不瘥加至三十丸
普濟方卷二百三十一
