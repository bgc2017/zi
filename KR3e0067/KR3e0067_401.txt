普濟方卷四百一明周王朱橚撰
嬰兒雜病門
客忤(附論)
少小所以有客忤病是外來氣息忤之一名中人是為
客忤也雖是家人或别房異戸雖是乳母及父母或從
外還衣服襟履鬼神粗氣暴氣或牛馬氣者為忤也勢
作喘息乳氣未足者皆為客忤其乳母遇醉及勞喘後
乳兒最劇能殺兒也不可不慎凡諸乘馬行得馬汗氣
臭未盥洗易衣裝便向兒邊及兒卒見馬來及聞馬鳴
驚皆令小兒中馬客忤慎護之持重凡小兒衣布帛綿
中不得有頭髮履中亦爾白衣青帶青衣白帶皆令中
忤凡非常人及諸物從外來亦能驚小兒治病豫防之
法諸有從外來人及有異物入戸當將兒避之勿令見
也若不避者燒牛屎令常有煙氣置戸前則善小兒
中客為病者無時不有此病也而秋初一切小兒皆病
者豈是小兒一切悉中客邪夫小兒所以春冬少病秋
夏多病者秋夏小兒陽氣在外血脉嫩弱秋初夏末晨
夕時有暴冷小兒嫩弱其外則易傷暴冷拆其陽則壯
熱胃冷則下痢是故夏末秋初小兒多壯熱而下痢也
未必皆是中客及魃也慎不可先下之皆先殺毒後下
之耳凡中客忤之為病類皆吐下青黃色水榖解離
腹痛妖札面色變易其候似癎但眼不上插耳其脉急
數者是也宜與龍膽湯下之加人參當歸各等分多少
亦宜蘇合香丸真珠散小兒中客急視其口中懸癰
左右當有青黑腫脉核如麻豆大或赤或白或青如此
便當用針速刺漬去之亦可爪摘决之并以綿纏釵頭
拭去血也
方
蘇合香丸(出楊氏寳書)治傳尸鬼注客忤卒驚及治骨蒸殗
殢肺痿氣卒心痛霍亂吐痢時氣鬼魅瘴瘧赤白暴
痢瘀血月閉痃癖丁腫驚癎小兒吐乳大人猢狸等
病
蘇合香油(一兩入安息香膏内和)白术丁香青木香
白檀香薰陸香(别研)沉香硃砂(水飛)香附子(二兩)
烏犀角(剉屑)安息香(已上各二兩用無灰酒熬膏和蘇合油)蓽撥
(二兩)訶子龍腦(一兩)麝香(二兩)
右為末研勻用安息香膏并煉白蜜和劑每服旋丸
如菉豆大空心井花水下四五丸老人小兒三丸温酒
化亦得並用早朝用蠟紙褁一丸如彈子大絳紗袋
盛當心帶之能辟一切邪祟故治客忤中惡中鬼也
又方研雄黃麝香煎降真香湯下
真珠散(出醫方集成)治客忤驚風鬼注驚邪痰熱心舍不寧
精神不定心常怔忡睡卧驚跳時或咬牙五心煩熱
有汗煎啼面赤舌白呵發煩渴小便赤色或吐痢黃
沫常服辟驚邪順經安神舍
真珠末(二分)海螵蛸滑石(各一錢)茯苓人參白
附子(各二分)甘草(炙半錢)全蝎(五分)犀角(一錢别研)腦子(半錢别入)
麝香(半錢别入)金銀箔(金三片銀三片)
右為末每服半錢煎燈心麥門冬湯入蜜調下日午
臨卧服之
人參湯治小兒客忤腹滿痛大便不通
人參龍腦釣藤茈胡(去苗)黃芩(去黑心)桔梗(炒)
赤芍藥茯神(去木)當歸(切焙各半兩)大黃(剉炒二兩)蜣蜋(去足)
(炙二枚)
右粗搗篩每服一錢水一盞煎至五分去滓分温二
服量兒大小加减
雄黃丸(出聖惠方)辟小兒諸般驚呌顫瘛瘲初飬不便與服乳
母帶辟諸驚忤之氣
雄黃(二兩)虎頭骨(三分微炙)麝香(一分)猢猻頭骨(三分微炙)白龍
腦(一分)大蛇頭(一枚微炙)乳香(一分)降真香(一兩末)煎香(一兩)白
膠香(一兩)鬼臼(一兩去毛為末)
右都研令細用熟棗肉和丸如彈子大初生兒當先
燒一丸次用綠絹袋帶一丸於身上辟一切驚忤之
氣
麝香丸(出聖惠方)治小兒新生中客忤發熱乳哺不消及中
風反踧口出舌并吐逆面青目戴上視腹滿或癎羸
瘦及三歲不行
麝香牛黃(各半兩細研)黃連(一兩去鬚)特生礜石(半兩細研)附
子(半兩炮製去皮臍)雄黃(半兩細研)丹砂(半兩細研水飛過)桂心(半兩)烏
賊魚骨(半兩)巴豆(三十枚去皮心别研如膏)赤頭蜈蚣(一條炙焦)
右為末都研令勻煉蜜和丸如黍米大兒生一月至
十月日服一丸四十日至百日服二丸一歲至三歲
以上加减服之以乳汁下米飲亦得
犀角散(出危氏方)治客忤驚啼壯熱
天麻犀角麥門冬鈎藤(各一錢)鐵粉(半錢)朱砂
(研一錢)雄黃(半錢)麝香(少許)
右為末每服半錢以金銀煎湯調下薄荷湯亦可仍
以母衣覆兒身以厭之即愈
白鮮皮湯(出千金方)治小兒客魃挾實
白鮮皮大黃甘草(各一兩)芍藥茯苓細辛
桂心(各十八銖)
右㕮咀以水二升煮取九合分三服
犀角散(出聖惠方)治小兒客忤驚啼壯熱
犀角(鎊)鈎藤丹砂(研各一分)牛黃(研半分)麝香(研三大豆許)
麥門冬(去心焙一分)
右為末每服半錢煎金銀湯調下不計時候
安神丸(出直指方)治客忤驚啼客熱
生犀末人參茯苓菖蒲硃砂雄黃(各等)
(分)
右為末研桃仁膏為丸如麻子大每服三丸紫蘇湯
下
麝香湯治小兒客忤卒痛及滿氣常腹痛
半夏(湯浸十遍生薑汁炙)黃耆(各一兩)甘草(炙)乾薑(炮)桂(去粗皮各)
(半兩)
右粗搗篩一二歲兒每一錢水七分煎至四分去滓
内麝香少許分温二服不拘時候更量兒大小加减
安神犀角丸治小兒客忤驚邪鬼魅
犀角(鎊)車前子白茯苓(去黑皮)人參(各半兩)雄黃(研一)
(兩)
右為末取柳白皮十兩桃仁十兩水二升煎一升去
滓煎成膏和前藥丸如菉豆大每服三丸桃柳枝湯
下
白石脂湯治小兒客忤吐痢
白石脂(一兩)蜀漆(半兩)牡蠣(煆一兩)附子(炮製去皮臍一分)
右剉如麻豆一二歲兒每一錢水七分煎至四分去
滓温服分為二空心一午後一量兒大小加減
伏龍肝膏(出千金方)治小兒卒中客忤驚啼大呌
伏龍肝(研二兩)鷄子(去殼二枚)地龍糞(研一兩)
右研勻或乾更入少許水調如膏先用桃柳湯浴兒
後將藥塗兒五心及頂門上
母衣髮乳(出千金方)治中客忤
用燒母衣帶三寸併髮合乳汁服之
雄黃散(出聖惠方)治客忤腹痛危急
雄黃(一錢)明乳香(半錢)生麝(一字)
右為末每一字刺鷄冠血調灌之一方無乳香
還䰟湯救卒死客忤死
麻黃(三兩去節)杏仁(去皮尖三十箇)甘草(一兩炙)
右水八升煮取三升去滓分令咽之通治諸感忤
韭菜根散治證同前
韭根(一把)烏梅(二七箇)吳茱萸(半升炒)
右水一斗煮之以病人櫛内中三沸櫛浮者生沉者
死煮取三升去滓分飲之
龍骨散治小兒中客忤體熱
白龍骨(一分)牛黃(半分細研)葛根(一分剉)
右為散每服以温水調下半錢日三四服
治小兒客忤病(出千金方)
右用豉數合水拌令濕搗熟丸如鷄子大以摩兒𩕄
上手足心各五六遍畢以摩兒心及臍上下行轉摩
之食頃破視其中當有細毛即擲丸道中痛即止
三物燒髮散(出千金方)治少小見人來卒不佳腹中作聲者
右用向來者人𩕄上髮十莖斷兒衣帶少許合燒灰
細末和乳飲兒即便安愈
又方
用水二升煮萹蓄冬瓜各四兩取浴之
牛黃乳(出聖惠方)治小兒客忤驚啼
牛黃(一字)猪乳(一粟殼許)
右相和漸漸滴兒口中一方竹&KR0377;一字
雀屎丸(出聖惠方)治小兒卒忤躽啼腹堅滿
雀屎(一兩一分)當歸(切焙半兩)
右為末煉蜜丸如麻子大五十日兒每服一丸以妳
汁下空心午後服量兒大小加减
桂參湯(出十便良方)治小兒中客忤吐青白沫及食飲皆出
腹中痛
桂(去粗皮一兩)人參(一分)
右粗搗篩一二百日兒每服半錢匕水半盞煎至二
分去滓分温三服兒大以意增之
治卒客忤停屍不能言者
右燒桔梗二兩為末米飲服仍吞麝香如大豆許佳
又方
用細辛桂心等分内口中
治小兒客忤中人吐下黃水
右用水一斗煮錢十四枚以浴之又取水和粉及熟
艾各為丸鷄子大摩小兒五心良久擘開毛出差
桂枝湯治小兒中客忤吐青白沫及飲食皆出腹中
痛氣欲絶
右用桂一味去粗皮一兩粗搗篩一二百日兒每服
半錢匕以水半盞煎至三分去滓分温三服空心午
後更量兒大小加减或濃煎去滓塗兒五心
麝香飲治客忤口噤項強欲死
右用麝香少許研細乳汁調塗口中仍以母衣覆其
身即愈一方醋調服一方吞麝香大豆許立愈
一物猪通浴湯治小兒中人忤躽啼面目青腹強者
右猳猪通二升以熱湯灌之適寒温浴之
治少小中客忤項強欲死
右取衣中白魚十枚為末以傅乳頭上令兒飲之入
咽立愈一方二枚著兒母手掩兒臍中兒吐下愈亦
以摩兒頂及脊強處一方書中白魚亦可一方治少
小犯客忤發作有時用母月衣覆兒身良一方冶卒
中忤剪取驢前膊脾上旋毛大如彈子以乳汁煎之
令毛消藥成著乳頭飲之下喉即愈又方取牛口沫
傅乳頭飲之一方取牛鼻津服之
治少小卒中客忤不知人者
右取熱馬屎一丸絞取汁飲兒下咽便愈亦治客忤
而躽啼面青腹強者一方以馬通三升燒令烟絶以
酒一斗煮三沸浴兒名馬通浴湯
治小兒驚悸客忤催生&KR0377;瘍白癜風
右用蛇蛻皮煎汁傅入藥並炙用
治客忤者中惡之類也多於道間門外得之令人心腹
絞痛脹滿氣衝心胸不即治亦殺人
右用鉛丹一方寸匕蜜二合和服之口噤者折齒灌
之一方用墨水和服一錢匕一方治小兒卒中客忤
用銅照子鼻燒令赤着少許酒中淬過少與兒服之
即愈
治小兒客忤蠱毒
用烏雌鷄糞燒服之又方治小兒驚癎客忤用家桑
東行根煖無毒研汁服大驗
冶小兒客忤欲狼狽方
抱兒於厠前取屎草燒灰為末水調服少許即愈
伏龍肝方
竈中黃土和醋搗丸如毬子大摩兒頭及五心
客忤夜啼
竈心土蚯蚓糞(各等分)
右研水傅頭上五心
伏龍肝散治客忤驚啼不止
伏龍肝硃砂山藥麝香(各等分)
右為末薄荷湯調服或煉蜜丸如菉豆大燈心湯下
睡驚丸治小兒客忤驚熱夜啼煩躁搐搦口噤上視
或冷或熱痰涎壅甚
青黛硼砂腦子麝香山藥茯苓甘
草金箔(各等分)
右為末煉蜜為丸如皂角子大硃砂為衣薄荷湯臨
眠化下
治客忤驚啼不止(出傅氏活嬰方)
栢子仁白茯苓甘草(各等分)
右為末每服一錢麝香湯調下
龍齒散(出傅氏活嬰方)治客忤夜啼驚悸
石膏人參龍齒硃砂麝香甘草(各等分)
右為末每服一錢金銀薄荷湯點服
當歸飲(出傅氏活嬰方)治客忤腹内有惡血夜啼如鬼祟腹痛
唇青口紫
當歸赤芍藥白术甘草桂皮(等分)
右為末每服一字初生兒腹有血惡而成血病者有
效
治客忤躽啼晝夜不止思忖間忽然而啼(出傳氏方)
川芎當歸(等分)
右為末乳汁調下
治客忤狂啼腹痛(出傅氏活嬰方)
硃砂麝香雄黃(各等分)
右研勻塗乳上令吮之
治小兒客忤驚啼呌方
竈中黃土(二兩研)鷄子(一枚去殼)
右件藥相和入少許水調先以桃柳湯浴兒後將此
藥塗五心及頂門上
治小兒客忤吐妳不乳頭面青黃色脉結急浴法(出聖惠方)
青銅錢(一百二十文)
右水一斗煮取五升適寒温以浴兒立效
治小兒客忤壯熱浴方(出聖惠方)
白芷根苗苦參
右件藥等分粗搗為散用清漿水煎入鹽少許以浴
了用粉摩佳
治小兒客忤消食及冷氣(本草方)
以鉄屑煎汁服之
治小兒客忤
以熊骨煮湯浴之
又方
用墨搗篩和水温服之
又方(俱出本草)
以殭蠶七枚為末用酒調下量服之
中馬毒(附論)
凡人乘馬到人家身有馬汗不暇湯浴則須換衣服不
暇換衣服即食頃間歇定方得親近小兒若不如此則
小兒中馬毒客忤或初卸馬馬氣未歇將鞍轡等物逼
近小兒聞馬嘶便驚皆因中馬毒客忤其肚腹痛吐下
青黃色水糓解離甚者致大患也
方
治小兒中馬毒汗氣臭忤馬嘶驚忤宜服此方(出聖惠方)
右取馬尾於小兒前燒令小兒咽氣及每日燒之差
為度
又方
取馬口角沫塗兒口中效
卒死(附論)
夫小兒卒死者是三虚遇賊風病倉卒而死也三虚者
乘年之衰一也逢月之空二也失時之和三也有此三
虚復為賊風所傷便隂氣偏竭於内陽氣阻隔於外胸
間隂陽不通故暴絶如死若臟腑未竭良久而蘇亦有
挾鬼神氣者皆須邪退乃生宜以藥療之也
方
治小兒卒死方(出聖惠方)
右取女青末半錢用牛乳汁調服之
又方(同前)
取牛糞絞汁内少許口中差
又方(同前)
右燒獖猪糞水解取汁服
又方(同前)
右以苦參醋煮取汁少許内口中即蘇水煮亦得
又方(出聖惠方)
用爛棺木板酒煮取汁服少許效
又方(同前)
右煎鹽湯令極鹽以物開口灌之令入腹即活
又方(同前)
右以熱湯和灰厚擁身上逡巡即蘇
破棺散(一名半夏丸朱氏集騐方)治魘死縊死溺死卒死惡死五絶
心頭暖者宜服此方
用生半夏末量大小或一字或半錢吹鼻中一方以
水調塞鼻中一方用皂角末吹鼻中並差一方用雄
黃末桃枝湯灌之愈
治小兒卒死而吐利不知是何病者(出肘後方)
用馬屎一丸絞取汁以吞之無濕者水煮取汁
救小兒卒死而吐利不知是何病者(出金匱方)
用狗屎一丸絞取汁以灌之無濕者水煮乾者取汁
一方狗齒燒灰服之
治氣閉不通死絶方但尸厥脉動者可治
用菖蒲末納鼻兩孔中吹之又以桂着舌下又剔取
左角髮方寸燒末酒和入喉立愈
卒腹皮青黑(附論)
夫小兒因汗腠理則開而為風冷所乘冷搏於血随肌
肉虚處停之則血氣沉澀不能榮其皮膚而風冷客於
腹皮故青黑也
方
七氣湯(出危氏方)治挾冷作痛面色或白或青四肢冷甚
青皮陳皮桔梗蓬莪术(煨)辣桂藿香
益智仁(各一兩)香附子(一兩半)半夏(湯洗三分)甘草(炙三分)
右剉散每服三錢水一盞薑三片棗一枚煎三分服
不拘時候
治小兒卒然腹皮青黑若不急治須臾即死(出聖惠方)
右用酒和胡粉塗其腹乾再塗又灸臍下上左右去
臍各半寸并鳩尾骨下一寸凡五處各灸三壯
治小兒卒腹皮青黑赤不能喘息及吐利卒死(出聖惠方)
右用女青末内口中酒服之亦治大人
又方(出聖惠方)
以苦參一兩搗羅為散不計時以醋湯調下半錢更
量兒大小加减
又方(出聖惠方)
取爛棺木半兩以醋一中盞煎至六分去滓温服半
合量兒大小加减
又方(出聖惠方)
右取荆子搗入少水絞取汁䁔服半合量兒大小以
意加减
五硬五軟
湯氏五硬五軟集歌云仰頭取氣動搖難氣壅疼連胸
膈間脚手心如冰樣冷硬頭直頸未能灣肚大青筯
急不寬(急亦作硬)冷風積氣病難安面青心腹還多硬性命
當時已自拚五疳喜怒無常度看人不轉睛眼乾
啼少淚此候實堪驚此乃肝疳也搭口搖頭熱呼漿
上膈乾脾間津液竭多睡不堪看此脾臟疳也
乾熱大腸結啞啼汗似珠便時多泄氣性命在須臾
此肺疳極候熱極腎肝病瘡痍發不安便時乾澀痛
體熱四肢寒此腎疳也憔瘁更喉乾多啼睡不安
皮膚無色澤骨立不堪看此心疳也五軟(天柱骨倒軟)
無故如何不舉頭都緣項頸軟難收腎乾熱病今雖减
難保他年發不休懷抱何緣脚手垂四肢無力懶揚
眉若還受食聲音響脾裏風寒漸可醫喫食如何不
長肌皮寬肉少痛支離莫教瀉痢當時作靈藥難醫命
即危五歲孩兒不解行脚虛軟弱痛難名若將榮衛
多培植長大應教肉自生(參耆等藥可榮氣亦可服錢氏地黃丸)唏嘘舌
軟却無妨陽盛隂虛着意防此證不須先治膈唇青氣
喘命須亡雖然天柱倒難醫此証原來不在脾患後
也須曾吐瀉本非久病與尫羸亦有傷寒無汗脉應須
妙藥辨幾微無事卒然成此疾人形不瘦四肢肥項軟
還知頭似石面紅唇赤臉如緋此病只因肝膽熱致令
筋軟不相隨肝受熱風天柱倒祛風退熱速為之項軟
更貼強筋藥立見安和請勿疑(全嬰方云高伸承務女三歲七月間洩瀉一醫)
(治之月餘不效其證大渴不止羸瘦不食手足漸冷召予視之曰氣已將脱急以木附膏四服手足微温但一)
(時辰内可三十餘次飲水與魚涎散一服立止再木附膏二服并麝沉膏没石膏六甲丸參术散等服五日减)
(半愚曰此病虚中有積當以黃土丸瀉三五行再煎藥補之主人曰首因瀉今乃漸退何再瀉也答曰譬之不)
(去稂莠則禾稼不實不去奸猾則良民不寧主人曰何治也答曰補不足瀉有餘也補者補其久瀉脾虚不足)
(之氣瀉者瀉其久滯腸中有餘之積主人曰此理出何書答曰素問云實瀉虚補此所謂順天之道損有餘補)
(不足盖醫合隂陽藥合天道主人聽用黃土丸瀉三五行再前藥相間進五日疾除八分一日忽天柱骨倒主)
(人甚驚愚曰無慮瀉久則傷脾脾引於肝風肝受賊風故頭垂而頸筋軟也所幸者瀉已退遂用金靈散一服)
(生筋散貼項一日如舊後更前藥二服安全)
方
小鹿茸丸(出醫方集成)治胎中受熱遍身筋軟
鹿茸川牛膝蓯蓉木瓜杜仲兔絲子
當歸熟地黃天麻青鹽(各等分)
右為末用蜜丸鹽湯温酒化下皆可
羚羊角散(出醫方大成)治面紅唇白腸熱項軟
熟地黃(酒浸)白茯苓羚羊角酸棗仁(炒)虎脛骨
(酒炙)肉桂防風甘草(各等分)
右為末温酒鹽湯化下皆可
貼項方(出醫方妙選)治肝膽停熱致令筋軟用此藥貼項
附子(生去皮臍)南星(各等分)
右為末生薑自然汁調攤貼患處次服防風丸并瀉青
丸
五加皮散(出仁存方)治小兒頸軟
用五加皮為末酒浸調塗傅頸上
徤骨散(出仁存方)治小兒久病疳疾體虚不實飲食不進及
諸病後天柱骨倒醫者不識謂之五軟
用白殭蠶為末三歲兒半錢薄荷酒調下後用生筋
散貼上
生筋散(出鮑氏方)治如前
木鱉子(六箇去殼)萆麻子(六十箇去殼)
右研細先抱起顱摩頂上令熱津唾調貼之二方全
愈
天柱丸(出仁存方)治風氣頸起軟頭不得正或去前或去後
蛇含石(一大塊煅七次用醋淬七次)川欝金末(少許)
右碾細又入鉢内研極細和前藥末入麝香少許和勻
用雪白大米飯丸如龍眼大每服一丸荆芥湯化下或
又入生薑汁一二滴或用金銀薄荷湯早晨不拘時
下風熱項軟合用凉肝丸
手拳不展(附論)
夫小兒手拳者由在胞之時其母臟腑氣虚為風冷所
乘兒生之後肝氣不足致筋脉攣縮不得伸展故令拳
不展也
方
薏苡仁散(出聖惠方)治小兒手拳不展是肝氣不足内傷風
邪
薏苡仁(三分)當歸(一分剉微炒)秦艽(半兩去苖)防風(半兩去蘆)桂心
(一分)甘草(半兩炙微赤剉)酸棗仁(半兩微炒)
右為散每服一錢水一小盞煎至五分去滓量兒大
小分减不計時
羚羊角散(出聖惠方)治小兒手拳不展是風邪滯氣所客令
榮衞不通
羚羊角屑羌活五加皮白鮮皮桂心(已上)
(各一分)麻黃(半兩去根節)甘草(半分炙微炒)
右為散每服一錢水一鍾煎至八分去滓量兒大小
加减不時温服
又方
麻黃(半兩去根節)桂心赤芍藥羌活細辛甘
草(炙微赤剉已上各一分)
右為散每服一錢水一鍾煎至五分去滓不計時服
量兒大小加减分增温服
薏苡丹(出醫方妙選)治手拳不展所受肝氣怯弱致兩脉攣
縮或伸展無力
薏苡仁(一兩湯浸去皮細研)當歸(一兩洗焙乾)秦艽(一兩去苗)防風(一兩)
酸棗仁(一兩)羌活(一兩)
右件搗羅為末蜜和如鷄頭實大每服一粒至二粒
麝香荆芥湯化下不拘時候
脚拳不展(附論)
夫小兒脚拳者由在胞之時其母臟腑内有冷積為風
邪所乘兒生之後腎氣不足血氣未榮故令脚指拳
縮不展也
方
當歸散治小兒脚不展指拳縮
當歸(剉微炒)麻黃(去根節各半兩)羌活酸棗仁(炒)人參(去蘆)
(頭)杜仲(去粗皮微灸剉)桂心(已上各一分)
右為散每服一錢水一小盞入生薑少許煎至五分
去滓量兒大小乳食前分减服
山茱萸散治小兒脚拳不展筋急乾細
山茱萸羌活薏苡仁桂心羚羊角屑
當歸(剉微炒)甘草(炙微赤剉)黑豆(炒熱)白茯苓防風(去蘆頭已)
(上各一分)生乾地黃(半兩)麻黃(半兩去根節)
右為散每服一錢水一盞煎至五分去滓於乳食前
量兒大小分减温服
生乾地黃丸治小兒脚指拳縮
生乾地黃(半兩)郁李仁(半兩湯浸去皮尖微炒)牛膝(去苗)防風(去蘆)
(頭)桂心海桐皮羌活白茯苓薏苡仁(巳上)
(各一分)
右為末煉蜜丸如菉豆大每於乳食前以温酒下七
丸量兒大小加減
行遲(附論)
凡兒生週歲三百六十日膝骨成乃能行近世小兒多
因父母氣血弱故令胎氣不強骨氣軟弱筋脉無力不
能行步又有所受肝氣怯弱致筋脉攣縮兩手伸展無
力又緣稟受腎氣不足者血氣未榮脚指拳縮無力不
能伸展此皆不能依常期以致此疾治法當以錢氏
補腎地黃丸再加鹿茸五加皮麝香髓生而骨強自然
行矣外甥黃知錄之子還僧三歲不行遂處此方服之
有驗
方
羚羊角丸治小兒五六歲不能行者骨氣虚筋脉弱
宜服益肝腎二臟
羚羊角屑白茯苓虎脛骨(醋塗炙黃)酸棗仁(炒)生
乾地黃(各半兩)黃耆桂心防風(去蘆頭)當歸(炒各一錢)
右件𢷬羅為末煉蜜為丸如菉豆大食前以温酒研
破五丸服之漸漸即行也
五加皮散治小兒三歲不能行者由受氣不足體力
虚怯腰脊脚膝筋骨軟故不能行
用五加皮為末粥引調下用酒少許調每服一錢日
進三次
麝茸丹治數歲不能行者曾經大效
麝香(别研)茄茸(酥炙黃)生乾地黃當歸(洗焙)黃耆(剉)虎
脛骨(塗醋炙黃)
右為末用羊骨髓四兩煮爛和成膏如黍米大每服
十粒磨沉香下食前日三服
虎骨丸治小兒五六歲不能行者骨氣虚筋脉弱宜
服益肝腎二臟
虎脛骨(酒炙赤)生乾地黃酸棗仁(酒浸去皮炒香)白茯苓
辣桂防風當歸川芎牛膝(等分)
右為末煉蜜和丸麻子大每服五丸酒吞下或木瓜
湯下夫骨者髓之所養小兒氣血不充則髓不滿骨
故軟弱不能行抑亦肝腎俱虚得之肝主筋弱而不
能束之一方有黃耆無牛膝
海桐皮散治稟受腎氣不足血氣未榮脚指拳縮無
力不能伸展
海桐皮牡丹皮當歸(焙)熟地黃牛膝(各一兩酒)
(浸焙)山茱萸補骨脂(各等分)
右為末每服一錢水八分葱白二寸煎食前服
生乾地黃丸治小兒十歲已來血脉不流筋脉緩弱
脚膝無力不能行步
生乾地黃當歸(剉微炒)防風(去蘆頭)酸棗仁(微炒)赤茯
苓黃耆(剉)芎藭羚羊角屑羌活甘草(炙微)
(赤剉)桂心(已上各等分)
右為末煉蜜丸如菉豆大食前以温酒下十丸更量
兒大小加减服之
五加皮散(出直指方)治十二歲不能行者
真五加皮(一分)牛膝酸木瓜乾(各半分)
右為末每服一錢半粥飲調次入好酒兩點再調食
前服二劑
八味丸(出如宜方)治稟氣虚骨弱七八歲不能行立
牡丹皮茯苓澤瀉(各三兩)山茱萸山藥(各四兩)
附子(製)桂(各二兩)熟地黃(八兩)
右為末蜜丸梧子大每服十二三丸至二十五丸温
酒空心日二服服一料自愈功在澤瀉耳
治小兒數歲不能行方(出千金方)
用喪家未開戶時盗食以哺之日三便行起
鶴節(附論)
夫小兒鶴節者由稟賦不足血氣不榮肌肉瘦脊則骨
節背露如鶴之足皆腎虚不生骨髓之故夫腎者神精
之所舍原氣之所繫若其氣強則骨髓滿溢肌體盛充
若氣不足者臟腑勞傷真氣不守邪氣所侵腎氣虚弱
骨髓枯竭而不榮故令骨痿而羸瘦也治法當補腎宜
服錢氏地黃丸本方加鹿茸醋炙川牛膝各二錢修合
餌服一週三歲以下與十丸三歲以上與十五丸
方
錢氏地黃丸(出錢氏方)治小兒鶴節數歲不能行又治頭𩕄
不合體瘦露皆由稟受血氣不足則髓不滿骨故軟
弱腎虚故以此藥補之疾自愈
熟乾地黃(八錢)山茱萸乾山藥(各四錢)澤瀉(二錢)牡丹
皮白茯苓(各三錢)加鹿茸(炙)牛膝(各四錢)
右為末煉蜜丸如麻子大空心温水送下三歲以下
十丸以上倍之
龜背龜胸(附論)
夫嬰兒生後一百八十日始骼骨成方能獨坐若強令
小兒坐之太早即客風寒吹著兒背及背脊至骨傳入
於髓使背高如龜之狀乃曰龜背又乳母乳兒當捏其
宿乳夏常洗乳捏去熱乳若兒感餘熱即傷肺氣胸膈
脹滿令兒胸高如龜乃名龜胸又稟受血氣不足不能
榮於髮故頭髮不生呼為疳病非也及稟受腎氣不足
者則髓不強骨不堅蓋骨之所絡而為髓髓不足不能
充於齒故不生且心之聲為言若兒稍長合語而遲語
由姙娠時母因有驚佈内動於兒藏邪氣乘於心使心
氣不足舌本無力故語遲也
方
松蕊丹(出危氏方)治龜胸龜背嬰兒生下不能護背客風吹
脊入骨髓致之又或坐太早亦致傴僂背高如龜多
成痼疾凡兒生至周歲三百六十日膝骨成始能
行近世小兒多因父母氣血虚弱故令胎氣軟弱筋
脉攣縮兩手伸展無力又緣稟受腎氣不足者氣血
未榮脚指拳縮無力不能伸展此皆不依常期並集
經用得效方治之
松花(焙)枳殼(炒)防風(去蘆)獨活(各一兩)麻黃(去根)川大黃
(炮)前胡桂心(各半兩)
右為末蜜丸如黍米大每服十粒粥飲下量兒加减
百合丹(出聖惠方)治龜胸龜背胸高脹滿其狀如龜此肺經
受熱所致也乳母酒麵無度或夏月熱煩熱乳與兒
得之或乳母多食五辛兒亦成此疾
川大黃(三分焙)天門冬(去心焙)杏仁(去皮尖炒)百合木通
桑白皮(炒)甜葶&KR1047;(紙上炒)爛石膏(各半兩)
右為末煉蜜丸如菉豆大每服五丸食後卧熟水化
下一方有朴硝無爛石膏名大黃丸三歲已上化二
丸
又方(出聖惠方)
甜葶&KR1047;(隔紙炒令紫色)杏仁(湯浸去皮尖䨇仁麩炒微黃)麻黃(去節根)川
大黃(剉微炙已上各半兩)桂心(一分)
右羅為末煉蜜丸如菉豆大許不時以温水研下五
丸量兒大小臨時加减
麻黃丸治小兒龜胸
麻黃(三分去根節)桂心獨活防風(去蘆頭)赤芍藥
川大黃(炒剉)枳殼(去穰麩炒微黃)松花(已上各半兩)
右羅為末煉蜜丸如菉豆大每服以粥飲下五丸日
三服量兒大小加减
又方
㯽榔(半兩)川大黃(半兩剉微炒)桂心前胡防風赤
芍藥獨活訶梨勒皮枳殼(炒微黃去穰)麻黃(去根)
(節已上各一兩)
右羅為末煉蜜丸如麻子大每服以粥飲下五丸日
三服量兒大小加减
治小兒龜背
右龜尿摩背上點背上骨節瘥取龜尿之法放龜
於荷葉上候龜頭四顧急用鏡子照之其尿自出
百合丹治龜胸病
百合(一兩)川朴硝(半兩)杏仁(半兩湯浸去皮尖)桑根白皮(半兩)木
通(半兩)天門冬(半兩去心)川大黃(半兩)
右件搗羅為細末煉蜜和丸如黍米大每服十粒米
飲下量大小加减
龜背散
大黃(三分炒)天門冬(去心焙)百合杏仁(去皮尖炒)木通
桑白皮(蜜炙)甜葶&KR1047;(隔紙炒)朴硝製枳殼(各等分)
右為末蜜丸食後温湯化下
誤吞諸物(附論)
夫小兒多以珠璣釵鐶之類為玩弄之具或藏放口中
因驚或啼遂誤吞咽倉卒不得出為害亦大當隨物所
宜以方術治之
方
治誤吞錢在喉中不下
用麩炭研為末以指彈少許入喉中少頃自吐出
治誤吞針
用磁石一塊小彈子大吸鐵緊者入口内吸令針出
或絲繋定送咽喉引出或如棗核大磨令光鑽作孔
絲穿令含亦得
治誤吞鈎繩
凡吞鈎繩猶在手者莫伸引但以珠璫若穿了薏苡
子之類就其繩穿稍稍推去至鈎畔即急推前入纔
鈎離刺處復緩緩引出
治誤吞珠璫方
燒銅弩牙令赤淬水一碗旋引其物即出
治誤吞銀鐶及釵方
以飴糖隨兒大小多少食之若能多食飲釵鐶即隨
出
治誤吞金銀及錢在腹内不下(孫用和方)
石灰一杏核大硫黃一皂角子大用研為末酒調下
不計時候服
治誤吞髮
用木梳燒灰細研粥飲調下半錢匕不下再服
治誤吞梅李核
以温水旋從小兒頭淋下却接其水與兒飲之
治誤吞銅鐵在咽喉内不下
用南燭根燒細研熟水調一盞服之
又方
用艾蒿一把剉以水五升煮取一升半服之即下
又方
取貘齒骨燒灰細研如粉每服以磨刀水調下一錢
治誤吞鐶若指彄方
取鵝毛半兩燒灰細研如粉以粥飲調半錢服之末
效再服
治誤吞鈎繩方
取常思草頭一把以水一大盞搗絞取汁分三四遍
飲之效
又方
若是桃枝竹釵哽但數數多食白糖即自消
治誤吞鈎方
以琥珀珠穿貫著鈎繩上推令前入至鈎所又復推
以牽引出
療小兒桃李骾
用狗頭煮湯磨頭上瘥
治誤吞錢入腹
用羊脛骨燒成灰研為末每服二錢用温水調下或
米飲下薺苨取汁呷之自化
又方(出海上名方)
用蛀栗子燒灰存性為末每服半錢米飲調下
治小兒誤吞銅錢等物不出(出聖惠方)
煮葵菜多食之即下如神一方用冬葵子根煮汁飲
之即出
治誤吞銅鐵物(出經驗良方)
細研硬炭為末飯飲調下於大便瀉下如烏梅狀方
用炭燒通紅急搗為末米飲調下亦治誤吞針釘等
物連數服乃驗
又方(經驗良方)
用荸薺不拘多少研爛水嚥喫即下非時收下乾為
末冷水調灌
治骨鯁方(楊氏寳書)
用筒子極硬白炭碾為末濃米飲調下無效再喫神
驗
治小兒大人一切骨鯁或竹木簽刺喉中不下(出肘後方)
於臘月中取鱖魚膽懸北簷下令乾每有魚鯁取一
皂角子許以酒煎化温服若得吐其骨即隨涎出若
未吐更飲温酒但以吐為度酒隨量飲之若不便出
再煎一塊無有不出者若鯁在臟腑中日久黃瘦甚
者服之亦得出於倉卒不得鱖魚或蠡魚鯇魚鯽魚
俱可皆以臘月收之為佳
治小兒誤為諸骨及魚骨刺入肉不出者(同前)
煮白梅肉研爛後調象牙末厚傅骨刺處自軟一方
無象牙末用沙糖含須臾自下
誤吞錢(出傳言適用方)
濃煎艾湯一二盞入餳頓服半斤
通氣散(出醫方妙選)治誤吞銅錢鐵物及鈎繩之類在咽喉
不下
鵝毛(一錢燒灰)磁石(一皂角子大燒灰)象牙末(一錢燒存性)
右件搗細末每服半錢新水調下
食治諸病(附論)
夫生民之道莫不自小至大若無其小卒不成大故易
曰積小成高大也凡小兒之病狀證甚多造次之間徧
載不盡其諸藥方備在諸經今聊舉食治單方以救倉
卒之要爾
方
四味粱米湯治小兒泄注
粱米稻米黍米(各三合)蠟(如半彈丸大)
右以東流水二升煮粱米三沸絞去滓以汁煮稻米
三沸去滓用汁煮黍米三沸絞去滓置蠟於汁中候
消每服半合空心午後各一隨兒大小加减
牡丹粥方治小兒癖瘕病
牡丹葉漏蘆(去蘆頭)决明(各一兩半)雄猪肝(去筋膜切碎二兩)
右水三升煎牡丹葉等三味去滓取一升半入猪肝
及純粳米二合煮如常粥空腹食之随兒大小加减
人參粥方(出聖惠方)治小兒冷傷脾胃嘔逆及痢驚癎
人參(半兩去蘆頭)白茯苓(三分)粟米(半合)麥門冬(一兩去心)
右細剉每服半兩以水一大盞煎諸藥至七分去滓
下米作粥食
鷄子餅治小兒秋夏中暴冷忽下痢腹脹乍寒乍熱
渴甚食之
鷄子(二枚去殼)胡粉(半兩炒令黃)黃蠟(一棗大)
右先下蠟於銚内微火上鎔次下鷄子黃及胡粉調
和候冷作餅與兒空心午後食之量大小加减
淡竹葉粥方(出聖惠方)治小兒心臟風熱精神恍惚
淡竹葉(一握)粳米(一合)茵陳(半兩)
右水二大盞煎二味取汁一盞去滓後投米作粥食
之
郁李仁粥方(出聖惠方)治小兒水氣腹肚虚脹頭面浮腫小
便不利
郁李仁(一兩湯浸去皮尖微炒)桑根白皮(一兩剉)粟米(一合)
右搗碎每服半兩以水一大盞煎至七分去滓下米
作粥入少生薑汁任意食之
黍米粥方(出聖惠方)治小兒下痢日夜數十行漸至困弱
黍米(一合)鷄子(一枚)黃蠟(半兩)
右煮粥臨熟下鷄子蠟攪令勻空腹服之
馬齒菜汁粥方(出聖惠方)治小兒血痢不差
馬齒菜汁(一合)蜜(半合)粟米(一合)
右以水一大盞煮作粥後入二味和調食前服之
扁豆粥方治小兒霍亂母食
扁豆莖(切焙一升)人參(二兩)
右以水三升煮扁豆莖全熟下人參煎至二升去滓
取汁煮粟三合為粥與乳母食臨乳兒時先挼去少
許冷乳汁然後乳兒母常食此粥佳
牛乳飲治小兒噦吐
牛乳(一合)生薑汁(半合)
右於銀器中慢火同煎約至六七沸一歲兒飲半合
仍量兒大小以意加減
牛蒡粥方(出聖惠方)治小兒心臟積熱煩躁恍惚
牛蒡根汁(一合)粳米(一合)
右以水一大盞煮粥臨熟投牛蒡汁攪勻空腹温温
服之
鷄子粥方(出聖惠方)治小兒下痢不止瘦弱
鷄子(一枚)糯米(一合)
右煮粥臨熟破鷄子相和令食之
梨湯粥方(出聖惠方)治小兒心臟風熱昏憒躁悶不能下食
梨(三枚切)粳米(一合)
右以水二升煮梨取汁一盞去滓投米煮粥食之
葛根粥方(出聖惠方)治小兒風熱嘔吐頭痛驚啼
葛根(一兩剉)粳米(一合)
右以水二盞煎至一盞去滓下米作粥入生薑蜜各
少許食之
蘆根粥方(出聖惠方)治小兒嘔吐心煩熱渴
生蘆根(二兩剉)粟米(一合)
右以水二大盞煎至一盞去滓投米作粥入生薑蜜
汁少許食之
漿水葱白粥方(出聖惠方)治小兒小便不通肚痛
粟米(二合)葱白(三七莖去鬚細切)
右以漿水煮作稀粥臨熟投葱白攪勻温温食之
治小兒驚風方
用白羊頭一箇丁香一兩同熬至軟同乳母空心盡
食之
猪子肝治小兒久痢
用猪子肝一具切片炙熟空心食之
落床損瘀(附論)
夫人血之在身隨氣而行常無停積凡小兒若因墮落
傷損則血行失度隨傷損之處則停積若流入腹内亦
積聚不散皆成瘀血在内顔色痿黃氣息微喘嗇嗇小
寒翕翕微熱或時刺痛也
方
地黃散(出聖惠方)治小兒落床傷於肢節青瘀疼痛
生乾地黃甜瓜子蒲黃桂心赤芍藥
川大黃(剉微炒)當歸(剉微炒)桃仁(浸去皮尖䨇仁炒黃各一分)
右為細散每服不計時候用酒半合生地黃汁半合
相和煖令酒勻調下半錢量兒大小加减服之
蒲黃湯(出聖惠方)治小兒落床墮地如有瘀血腹中隂隂寒
熱不肯乳哺但啼哭呌喚者
蒲黃麥門冬大黃黃芩(各十銖)甘草(八銖)芒硝
(七銖)黃連(十二銖)
右㕮咀以水二升煮取一升去滓内芒硝分三服消息
視兒羸瘦半之大小便血即愈忌冷食
茯神散治小兒落床體熱驚悸
茯神(半兩)龍膽(去蘆頭)犀角屑子芩麥門冬(去心焙)
人參(去蘆頭)甘草(炙微赤剉已上各一分)
右為麄散每服一錢以水一盞煎至五分去滓不拘
時候量兒大小加减温服
蒲黃湯(出醫方妙選)治打撲或落床墮地至損血氣羸瘦痿
黃或時刺痛遊走不定
蒲黃當歸(洗焙)生地黃(各一兩)琥珀赤芍藥桂
心(各半兩)
右為細末每服一錢水一小盞煎至五分去滓温服
大小加减服之又一方川大黃剉微炒
茯神丹(出醫方妙選)治證同前
茯神當歸麥門冬(去心各一兩)人參黃芩草
龍膽桃仁(湯浸去皮炒各半兩)
右為細末拌勻煉蜜和如黍米大每服十粒生地黃
汁少許同酒下大小加减
犀角散治小兒落床體熱疼痛
犀角屑赤芍藥芎藭當歸(剉微炒)甘草(炙微赤剉)
(已上各一分)川大黃(半兩剉微炒)
右為麄散每服以水一小盞煎至五分去滓不計時
候温服量兒大小加减服之
治攧撲傷損(出楊氏寶書)
用蘿蔔切細片研碎以罨之用紗帛裹患處過宿臭
甚即愈如覺骨損絞生藕汁和酒飲之即效一方用
蘿蔔子湯
又方(出楊氏寳書)
用半兩錢不拘多少煆通紅醋淬令酥脆研令細麝
香酒調下如攧撲折損立見接續微響其效如神
接骨丹(出微生家寳)治小兒攧撲傷折筋骨通神
大礬(六箇)臘月猪脂(去膜净熬過四兩)黃蠟(熬净秤)蜜陀僧(别研)
(秤)自然銅(如荔枝皮者細研秤)黃丹(細研秤四味各二兩)血竭(别研秤)没
藥(别研秤)滳乳香(别研細秤各半兩)
右研各製精細先將猪脂再熬成汁次下蠟攪勻次
下蜜陀僧及大礬等六味皆逐旋下只留乳香末下
用微火不得住手攪火纔猛即藥無力矣將欲成膏
取下一茶少頃候藥不至大熱投乳香攪勻衆手乘
温熱急丸如彈子大以新磁礶子收之須厚蓋扎之
每一大丸治兩人大人可治一人或作小丸乳香酒
下空心服但不可多喫恐生骨耳
普濟方卷四百一
