普濟方卷三十六明周王朱橚撰
胃腑門
胃反(附論)
夫寸緊尺澀其人胷滿不能食而吐吐止者為下之故
不能食設言未止者此為胃反故尺為之微澀差跌陽
脈浮而澀浮即為虚澀傷脾脾傷而不治磨朝食暮吐
暮食朝吐宿榖不化名胃反趺陽脈緊而澀其病難治
翻胃者始則由七情氣鬱而生澁及飲食生冷喜啖
炙&KR1572;饑飽不時傷損脾胃脾之中州不能磨化水榖胃
之下口不能宣達於關門秘别之所以致氣復回升飲
食而反治之之法須當運化米穀為先漙洩胃之下口
使氣得下達隨引米穀下透於小腸則止不吐矣翻
胃者本乎胃寒食物嘔吐胃不受納言胃口翻也多因
氣先逆食酒過傷或積風寒或因憂思悒怏或因憤怒
抑鬱宿滯病症積聚冷痰動擾脾胃不能消磨榖食致
成斯疾原其所由女人得之多由血氣虚損男子得之
多因下元冷憊有終食而便吐者有食久而後翻者受
病既異醫療宜審如玉浮丸胃丹等藥及入藥靈砂丁
附散之類皆可對證選而用之翻胃之症其初也未
有不由五噎五膈而始者五噎五膈者喜怒不常憂思
勞役驚恐無時七情傷於脾胃鬱而生痰痰與氣搏升
而不降飲食不下蓋氣留於咽嗌者為五噎結於胷膈
者為五膈治療之法當順氣化痰温脾養胃久而不治
則氣體虚弱脾胃冷絶致成翻胃食罷即反或一日一
夜而反至此亦甚危矣非硇砂墜氣化痰兼以剛劑暖
胃不能以療此症如水榖並不能下方便集中一方用
丁香附子為末於掌心䑛喫亦一法也如趺陽脈緊而
濇者為難治之證又有下虚之人氣上控膈令人心下
絮滿痞急肌中苦痛緩急如刺不得俯仰名曰胷痞其
證類乎五膈又當以嚴氏瓜菜蒌實丸治之臨證又宜詳審
方
胃丹(出永類鈐方)硃砂稟太隂之精不經火煅以丁附等脾
藥隂煉成丹平補不僭善治真陽衰虚心火怯弱不養
脾土冲和失布中州虚寒飲食不進胷膈痞塞或不食
而脹滿或已食而不消痰逆惡心翻胃吐食臟氣虚寒
米穀不化心腹時絞痛洩利不止應是一切脾胃諸疾
不問男子婦人可服之
硃砂(揀大塊者五十兩)新羅人參肉豆蔲(麵裹煨)縮砂仁
蓽澄茄白豆蔲紅豆蔲高良薑(剉炒)白术
厚朴(薑汁炙炒)胡椒益智仁麥門冬(去心)草果
仁橘紅丁香(不見火)藿香葉五味子乾薑
(各四兩炮去土)附子(四兩炮去皮臍)
右各如法修製剉以鍋一口用白砂蜜五觔將藥一
半同蜜拌勻入銀鍋以夾生絹袋盛貯硃砂懸袋入
銀鍋内以桑柴火重湯煮四日四夜換蜜五觔入煎
藥一半和勻再煮三日三夜取砂淘淨焙乾入乳鉢
用玉鎚研直候十分細米粉為丸如菉豆大隂乾每
服十粒加至十五粒空心食前用人參湯下棗湯亦
得如或嘔吐用淡薑湯下忌食猪羊肉
玉浮丸(永類鈐方)治男子婦人脾胃虚弱一切嘔吐及患新
翻胃不問得病之由皆可服之真良方也
人參白殭蠶(炒去絲)白术乾薑(炮)丁香肉豆
蔲(麵裹煨)橘紅白豆蔲仁麥蘖(炒)附子(炮去皮臍)木
香南星(炮)㯽榔半夏(湯炮七次)甘草(炙各等分)
右為末每服用生麵一錢和勻生薑自然汁溲丸
梧桐子大入百沸湯煮令浮極和丸藥用淡薑湯下
不拘時病甚者不過三服惡熱藥者去附子大便秘
者去肉豆蔲
奪命回生散治五膈五噎翻胃嘔吐不進飲食(方見膈噎)
(門膈噎類)
治胃翻朝食暮吐食訖腹中刺痛此由久冷
橘皮(三兩)甘草厚朴茯苓桂心細辛杏
仁竹皮(各二兩)㯽榔(十枚)前胡(八兩)生薑(五兩)人參
右㕮咀水一斗三升煮取三升分三服一方有柑皮
二兩
丁香餅治脾胃虚寒痰逆嘔吐飲食減少十膈五噎
反胃惡心並皆治之
丁香木香(各一兩)人參(三錢)蓽澄茄(三錢)白豆蔲肉
豆蔲半夏麯神麴(各半兩)白术陳皮(各一兩半)甘
草(二錢)
右為末生薑汁煮糊作餅子棋子大每服一餅細嚼
生薑湯空心下
治胃反吐逆不消食吐不止
人參澤瀉桂心茯苓(四兩)橘皮甘草黃
耆(各三兩)大黃(一兩半)生薑(八兩)半夏(一升)麥門冬(三升)
右㕮咀水一斗二升煮取三升二合一服八合日三
夜一羸人六合已利去大黃
養胃湯(出醫方大成)治脾胃虚冷不思飲食翻胃嘔吐
白豆蔲仁人參丁香縮砂肉豆蔲附
子(炮)粉草(炙)沉香橘皮麥牙麥麴(各二錢半)
右為末薑鹽湯下每服三錢
哽生散治反胃吐食
丁香(半兩)木香(二錢半)官桂心(二分半)人參神麴(各二分半)
川芎(七錢半)訶子(七個)巴豆(十四粒水浸一宿如泥)草果仁(二個)廣
茂(七分半)
右除巴豆外並生用為極細末入巴豆泥和勻磁器
内盛貯密封之此藥過臘月半辰時不見火方合藥
以至來年夏至後方可用服每服用一銅錢半匕令
病人男左女右置藥米湯調成稀糊以舌餂之少時
復用細米粥湯壓之病多年可服二服病淺一服修
合不見雞犬婦人忌生冷硬物油膩濕麵鹽醋等物
止服白粥百日孕婦不可服
萆撥丸(出危氏方)治反胃吐酸水心胸壅悶
萆撥木香乾薑(炮)枳殼(去瓤麩炒)㯽榔(各半兩剉碎)縮
砂仁訶梨勒皮(煨)白茯苓(去黑皮)人參(各三錢)
右為末煉蜜為丸梧桐子大每服二十丸生薑湯下
安脾散(出醫方集成)治胃氣先由飲食過度或憂思蓄怒宿
食痼癖積冷痰動擾脾胃不能消磨榖食致成斯疾
女人得之多由血氣虚損男子得之多因下元冷憊
有食罷疾吐有朝食暮吐暮食朝吐所吐酸臭味或
吐黃水凡有斯疾乃是脾敗惟當速療遲則發煩渴
大便秘水可飲餘悉不得入口不旋踵斃矣
高良薑(一兩百年壁上土三合敲碎用水二碗煮乾薄切成片)南木香胡
椒草果(麵裹煨去殼)白茯苓白术丁香(懷乾)陳橘
皮(湯浸去瓤)人參(各半兩去蘆)甘草(一兩半炙)
右為末每服二錢食前米飲下鹽點酒亦得甲申之
春以事至臨安寓止木家橋詹翁年六十餘苦翻胃
危殆已治棺在床側適余有宣司之辟往别而去時
詹翁已不能言及十一月自淮上歸過其門意此翁
已不存為之慘然方訪間而此翁已出迎揖見其顔
色極紅潤甚驚異之問其所以乃云有一川官來歇
得藥數服遂無事其後得此方以之治人皆效
丁香煮散(出和濟方)治脾臟伏冷胃脘受寒胸膈痞悶心腹
刺痛痰逆惡心寒𠻳中滿臟腑虚滑飲食減少翻胃
上逆四肢逆冷但是沉寒痼冷無問久新功效不可
具述(方見脾臟門脾胃虚冷水榖不化類)
治反胃
前胡生薑(各四兩)阿膠(一兩)大麻仁(五合)橘皮(三兩)桂心
(三寸)甘草(五寸)大棗(十枚)吳茱萸(四合)
右㕮咀水三升酒二升煮取一升七合分二服
鹽衮丸(出危氏方)治翻胃膈氣
丁香木香肉豆蔲縮砂青皮陳皮
胡椒蓽撥沉香(各半兩)
右為末以大蒜瓣子不拘多少每瓣作二片入去殼
巴豆一粒用餅藥調麵裹蒜瓣慢火煨熟取去巴豆
及麵只將蒜研成膏將前項藥末一半搜和丸梧桐
子大每服三十丸於鹽内滚過煎蘿蔔湯調前藥二
錢吞下神效
人參湯(出聖濟總錄)治胃反食下便吐
人參澤瀉甘草(炙)桂(去粗皮)大黃(各二兩剉炒)陳橘
皮(湯浸去白切焙)乾薑(各一兩炮)赤茯苓(四兩去黑皮)青竹茹(三兩)
右㕮咀每服五錢水二盞去滓温服日三夜一
丹砂丸(出聖濟總錄)治反胃吐食日久不止大腸結燥
丹砂(研)鉛丹(研)陳橘皮(各半兩去白炒)半夏(湯浸七次去滑炒)厚
朴(去麄皮薑汁炙)麥蘖(炒)陳麵(焙)代赭(各一兩煆)皂莢(去皮子炙取半)
(兩)
右為末和勻糊丸梧桐子大每服二十丸空心日午
臥時用温酒下米飲亦得
藿香湯治心虚滿飲食不入時時嘔吐抑鬱短氣或
大病將理未復胃氣無以養日漸羸弱反胃
藿香人參桂桔梗木香白术(各半兩)茯
苓(半兩)枇杷葉(十片去毛)半夏(一兩湯洗用薑十製)
右㕮咀每服五錢水二盞入薑皮一分煎七分去滓
食前服之
沉香透膈丸(出德生堂)治反胃吐食一切膈氣噎氣只三服
見效如三服不見效不可治之
丁香沉香木香(各一兩)粉霜(半兩)硇砂(三錢)巴豆(四十)
(九個大者去油)麝香(一錢)信(二錢用錫炒去錫)硃砂(五錢)
右為末酒糊丸粟米大每服十五丸病輕者七丸冷
薑湯送下
加味薑附湯治遠年近日翻胃嘔吐全不進飲食
大附子(一個一兩已上者炮分四破生薑一觔取自然汁於銚内慢煮附子至乾後焙)丁
香胡椒(各半兩)木香蓽澄茄(各二錢)沉香(三錢)甘草
(三錢炙)乾餳糟(半觔生薑五兩同搗爛作餅焙乾)
右為末每服二錢燒鹽少許米湯點空心服
藿香丸(出聖濟總錄)治反胃吐逆虚氣上攻疼腹痛多吐酸
水
藿香葉木香(各一兩)半夏(二兩湯洗去滑)丁香㯽榔(各三)
(錢剉)白术(一兩)蓽澄茄紅豆蔲(各半兩去皮)
右為末酒煮麵糊丸梧桐子大每服二十丸橘湯無
時下
橘皮湯(出聖濟總錄)治脾虚胃反食下即吐
陳橘皮(湯洗去白焙)人參甘草(炙剉)澤瀉(各一兩)赤茯苓
(去黑皮)乾薑(炮裂)桂(去粗皮各一兩半)青竹茹(二兩)
右㕮咀每服四錢水一盞半煎至七分去滓温服不
拘時
通膈湯(出聖濟總錄)治反胃不下食
昆布(洗去醎水)白术(各一兩)丁香㯽榔(煨剉)訶梨勒皮
木香半夏(各三兩湯洗七次炒)大黃(剉研炒半兩)
右㕮咀每服三錢水一盞生薑三片煎六分去滓温
服
廢食則吐或朝食夜吐名曰反胃或氣噎不飲食數年
羸消唯飲水亦同此方病源失療榮衛俱虚血氣不
足停水積飲在於胃管則臟冷臟冷而脾不磨脾不
磨則宿榖不化其氣逆而成胃反也則朝食暮吐暮
食朝吐心下牢大如盆杯往來寒熱甚者食已則吐
其脈緊而弦緊則為寒弦則為虚虚寒相搏故食已
則吐名為反胃也
半夏(六兩剉去皮湯洗)人參(三兩)生薑(一兩)橘皮(二兩)牛涎(一升)舂
杵頭糠(一升綿裹)厚朴(二兩)羚羊角(三兩)
右㕮咀木八升煮取三升分温三服相去十里久欲
頻服者可至三劑
半夏飲子治飲食吐逆或水榖不化此為胃反
半夏(八分湯洗去滑盡)厚朴(炙)人參白术(各四兩)粳米(兩合)
橘皮(四分)京棗(七枚)生薑(七片切)
右㕮咀水二大升煎取一升去滓分温四服空肚服
二服忌羊肉湯
安中散治遠年近日脾疼翻胃口吐酸水寒邪之氣
留於内停積不消胷膈脹滿攻刺腹脇惡心嘔逆面
黃肌瘦四肢倦怠又治婦人血氣刺痛小腹連腰攻
疰重痛
玄胡索(去皮)良薑(油炒)乾薑(炮)茴香(炒)肉桂(各五兩)牡蠣
(四兩煅)甘草(十兩炒)
右為末每服二錢熱酒調下婦人淡醋湯調不飲酒
鹽湯下不拘時
吳茱萸丸(一名茱萸礜石丸)治年深膈氣翻胃飲食之物至晩
皆吐悉皆生存不化膈上常有痰涎時嘔血胷中多
滿口吐清水無時夜吐輒至曉日漸羸瘦腹中痛楚
時復冷滑或閉結(出衛生家寳方)
吳茱萸(三兩瓦上炒)胡椒人參當歸(各半兩剉焙)白礬
(半兩燒存性)甘草(半兩一半生用一半紙裹五七重醋浸令透火内慢煨乾又復如此七次)
半夏(一兩用生薑四兩研洗沙鑵子内薑汁幷水煮候劈破看存二分白心取半夏細研為膏)
右為末以半夏膏和丸如稍硬添薑汁丸梧桐子大
每七丸桑柳枝各三十莖銀器内煎湯吞下日三服
忌諸毒物惟可食油煎猪&KR1004;脾軟飲一方無白礬石
半兩以鹽泥固濟之火養三日次用猛火煅通赤去
火毒研令無聲
人參厚朴湯(出聖濟總錄)治胃氣虚弱停飲相擊發為虚脹
其氣逆上食已反出
人參厚朴(去麄皮薑汁炙透熱)半夏(湯洗去滑薑汁製炒)桂(各二兩去粗皮)
陳橘皮(去白炒)甘草(炙剉)白术(各一兩)
右㕮咀分作十貼每貼水二盞生薑半分拍破用煎
取一盞去滓空心頓服
鉛丹丸(出聖濟總錄)治久積痰壅胃反嘔逆不下食
鉛丹半夏(各一兩湯洗去滑七遍)山芋人參(各三錢)乾薑
陳橘皮(各半兩湯洗去白焙)甘草(一錢炙)
右為末研勻湯浸蒸餅丸梧桐子大每服二十丸人
參湯下
參桂湯(出聖濟總錄)治胃嘔吐不止妨於飲食
人參桂(去麄皮)澤瀉甘草(各三兩炙剉)陳橘皮(湯浸去白)
(焙)麥門冬(各二兩去心焙)半夏(一兩湯洗滑薑汁製炒)
右㕮咀每服五錢生薑一棗大拍破水一盞半煎八
分去滓温服不拘時日三五服
治胃反朝食暮吐食訖胷腹中刺痛此由久冷
橘皮(三兩)白术人參(各二兩)蜀椒(二百二十粒)桂心(一兩)韭
白(一把)
右㕮咀水二升浸一宿内羊肚中縫合以三升水煮
水薑出之决破去滓分三服
附子丁香散(出十便良方)治翻胃惡心吐逆臟洩瀉等病
白术(半兩)甘草(三錢)附子(一兩炮)乾薑(半兩炮)丁香(半兩)肉豆
蔲(半兩煨)
右㕮咀每服三錢水一盞薑三片煎六分空心温服
茯苓散(出聖濟總錄)治胃反吐逆發渴飲水
赤茯苓(二兩去黑皮)澤瀉乾薑(各一兩炮)白术桂(去麄皮)
甘草(各半兩炙)
右㕮咀每服五錢水一盞半去滓空心服頻呷日三
治反胃吐食(出聖濟總錄)
人參虎掌(各三兩)附子(炮製去皮臍)枳殼(去瓤麩炒)厚朴(去麄)
(皮生薑汁炙)枇杷葉(各半兩炙去毛)
右㕮咀令勻每服五錢水一盞半入生薑半分切煎
七分去滓温服
肉豆蔲飲(出聖濟總錄)治反胃飲食入口即吐
肉豆蔲(炮去殼四枚)高良薑白芷人參赤茯苓
(去黑皮)㯽榔(各一兩半剉)
右㕮咀每服三錢水一盞半韭白三寸切煎至一盞
去滓空腹温服如人行五里再服
厚朴飲(出聖濟總錄)治胃反兩脇妨脹食不消化
厚朴(去粗皮薑汁炙)生薑(各一兩半切焙)㯽榔(三枚剉)肉豆蔲(一兩去殼)
(炮)吳茱萸(三錢焙洗炒)陳橘皮(一兩湯泡去白)
右㕮咀每服三錢水一盞去滓空腹温服如行人五
里再服
治胃反為病朝食暮吐心下堅如杯升往來寒熱吐逆
不下食此為關上寒邪所作將成肺痿治之一名華
陀方
珍珠雄黃丹砂(各三兩)朴硝(五兩)乾薑(十累)
右為末蜜丸梧桐子大先食服三十丸若小煩者飲
水即解下無所忌一方用桂心一兩
大半夏湯(出十便良方)治胃反不受食食已即嘔吐
半夏(三升)白蜜白术(各一升)人參(二兩)生薑(三兩)
右㕮咀水五升和蜜揚之二三百下煮取一升半分
三服一方無白术
化鐵丸治結腸翻胃兼治蠱脹緊急如鼓妨悶氣促
不能坐臥飲食頓減手足乾瘦累治不效者服之即
差
五靈脂(去沙石)陳皮(不去白真者)青皮(各一兩並不去白)陳秫(一合)
(去糠一作糯米)巴豆(七十五粒去膜)
右為末先炒五靈脂透次下青皮候色變又下陳皮
變色却下秫米同巴豆炒須要秫米黃色取出以紙
攤在地上出火毒去巴豆不用只用三五粒亦可為
末用好米泔浸蒸餅丸菉豆大每服十五丸至二十
丸葱湯或茶湯下婦人醋湯下艾湯亦可
丁香飲治翻胃嘔逆
石蓮肉丁香(各四十枚)北棗(七個切碎)生薑(七片)黃秫米(一合)
右將水碗半煮稀粥去藥食粥
丁香散(出衛生寶鑑)治翻胃吐食水不能停
黑錫(一錢半名黑鉛)舶上硫黃(五錢)官桂(一錢)水銀(一錢半二件一處於)
(慢火上焙炒研為細末)
右為末用小米湯調三錢再用生薑自然汁三錢調
和一處空心服之
木香湯(出聖濟總錄)治反胃不下食
木香(半兩剉)高良薑(一錢剉炒)蓬莪荗(二兩炮)甘草(一兩炙)胡
椒(一錢)
右㕮咀每服三錢水一盞煎至七分去滓食前温服
橘皮飲(出聖濟總錄)治翻胃胷膈妨脹不下食
陳橘皮(一兩湯泡去白)訶梨勒(煨去核)乾木瓜(去瓤切焙)薏苡仁
木香(各一兩半)
右㕮咀每服三錢水一盞半生薑五片煎一盞去滓
空心温服如人行五里再服
半夏飲治反胃不食食即吐逆羸瘦少力
半夏(二兩湯洗七次去滑焙)厚朴(一兩半去粗皮薑汁炙)糯米(兩合)陳橘
皮(一兩湯洗去白焙)生薑(一兩半切焙)
右㕮咀每服三錢棗二枚劈破水一盞半煎一盞去
滓空腹温服如人行五里再服
桂苓散治翻胃發渴
半夏(四錢)桂心甘草(各三錢)赤茯苓(四兩)澤瀉(四兩)
右㕮咀每服四錢生薑煎服
木香豆蔲散
人參木香肉豆蔲(各半兩麵裹煨)白豆蔲(一錢)甘草(一錢)
(半炒)
右㕮咀每服三錢薑棗煎服
治翻胃
人參茯苓棗肉茴香(各二兩為末)平胃散(半觔)
右用大蒜大者二個用煮酒浸煮搗爛入藥將餘酒
糕糊為丸陳米湯下三十丸
治翻胃無問遠近冷熱水米入口不得者悉宜服之李
直方舍人任韶州刺史因患反胃餌藥無效有賣薪
人𫝊此立效
人參(去蘆一兩細切以水一大升煎取汁)薤白(二莖)雞子(三個去黃)熱稀粟
米粥(一大合)
右以雞子白及薤白米粥等三味熱調攪勻然後入
人參湯相和更調攪頓服之不限早晩服無忌當時
便定准前方服藥百不失一如思飲食即與粟米粥
飲漸漸加粳米和之
平氣丸治胷中痞悶氣不下行飲食不化翻胃吐食
由胃氣滯而不轉胃中為濁氣逆行則吐
烏梅(一個)巴豆(二粒去油)丁香(三粒)砂仁(四粒)
右為末飯為丸每服五七丸薑湯下
粉靈砂治脾疼翻胃
靈砂(一兩)蛀粉(一兩二味炒略變色研細)丁香胡椒(各四十九粒)
右為末薑自然汁煮半夏糊丸梧桐子大每服三十
丸翻胃生薑湯吞虚人脾痛炒鹽湯下煨薑尤佳
入藥靈砂治翻胃嘔吐飲食不下
靈砂末(一兩)丁香末胡椒末木香末(各半錢)
右和勻煮棗圈肉杵和為丸如菉豆大每服五十粒
生薑米飲送下不拘時
火食丸治脾虚弱不進飲食翻胃不食
陳米食(炒一升黃土炒米熱之不用)白豆蔲仁(一兩)丁香(一兩)縮砂
仁(二兩)
右為丸用生薑自然汁法丸如桐子大每服百丸食
後淡薑湯下
平胃散治惡心翻胃(方見脾臟門兼理脾胃類)
生薑散治胃反吐逆不止心膈不利飲食減少
生薑(三兩切煨)蓬莪荗(剉炒)陳橘皮(湯浸去白炒)甘草(各二兩剉炒)
右為末每服一錢入鹽少許沸湯點服
半夏丸治胃嘔逆不下食
半夏(湯浸焙)伏龍肝(各一兩)白礬(煅令汁枯)鉛丹(各三兩研)
右為末生薑汁煮麴糊丸梧桐子大每服二十丸至
三十丸
紅豆丸治諸嘔逆膈氣翻胃吐食不止
丁香胡椒縮砂(各二十一枚)紅豆(十一枚)
右為末生薑汁為丸如皂角子每服一丸棗一枚去
核填藥麵裹慢火燒熟細嚼白湯下空心日進三服
參橘湯治翻胃
人參真橘紅石蓮肉(各半兩)透明乳香(一錢半)
右為末每一錢薑湯點服
朴附丸治虚寒相搏翻胃吐食中焦氣痞
厚朴(去粗皮剉)附子(各一兩炮去臍剉)生薑(八兩取自然汁)
右為二味薑汁煮乾為度焙乾為末酒煮翻糊為丸
梧桐子大米飲下三十丸食前一方用銀石器内慢
火熬薑汁盡為度
千轉丹治反胃吐食等病
牛涎(半觔)好蜜(半觔)木鼈子(三十個去油皮)
右為末牛涎蜜一處於銀器内用慢火熬用槐條匕
攪煨乾為度每和白粥兩匙日進三服
通胃散(出經騐良方)治結腸翻胃
肉豆蔲雞心㯽榔(各一枚)胡椒(四十九粒)
右為末每服半錢以無灰酒枳殼末少許調下空心
服稀粥壓
治翻胃吐逆
藿香葉(去土)香附子(各半兩去毛)橘皮(二錢)
右為末每服二錢薑三片水一盞煎六分服
治翻胃吐食暑氣煩躁不食小兒嘔吐洩瀉黃色殺疳
蟲進食
平胃散(一兩)硫黃硝石(各半兩)
右薑汁煮令乾為末同平胃散酒煮糊為丸桐子大
每服二十丸米飲下
六丁丸(出危氏方)治翻胃如神
五靈脂(五錢)生辰砂(二錢)母丁香(一兩不見火)
右為末入黃狗膽粽子尖丸鷄頭大薑米湯飲下每
服一丸三十年病三兩丸止本事方香靈丸只用丁
香分兩不同母丁香即丁香也沈存中筆談言之甚
詳
治翻胃吐食
孤科蒼耳生牡蠣透骨草(各等分)
右㕮咀每服三錢水一盞半煎七分去滓温服即用
菓壓之
木香湯(一名定胃散)治翻胃不飲食開胃和氣(出十便良方)
木香(一分剉)胡椒(三十一粒)糯米(一撮)
右同炒至米熟㕮咀分作五服每服用水一盞煎六
分去滓温服席戎年乳媪病得此方而愈
石亭脂丸治年久胃反不止
石亭脂紫貝鉛(各二兩)鹽滷(五兩)
右旋燒鉛煎滷中汁滓盡將鉛與石亭脂攪勻炒之
或焰起即將銚子放水上焰止候勻熟水浸炊餅丸
成如梧桐子大每服二十丸煎石蓮乾棗乾杮乾薑
湯下
礬石丸(出聖濟總錄)治胃虛氣逆食已反出
白礬鉛丹(各二兩)石亭脂(半兩生為末後入)
右先將前二味和研入乾鍋内以炭半秤漸煅令通
赤為度駐少更養一夜取出細研出毒兩日乃入石
亭脂同研細以粟米飯和丸如菉豆大每服米湯下
十五丸
田季散(出聖濟總錄)治久患翻胃及小兒驚吐諸吐逆蘇内
翰言如神
硫黃(半兩細研)水銀(一分與硫黃再煎無星)生薑(四兩取汁)
右同研如黑煤色每服三錢酒一盞同薑汁煎熟調
藥空心服衣被蓋覆當自足指間汗出迤邐遍身汗徹
即差常有人病反胃經三年不差消羸殆盡服藥一
服汗出皆如膠腥穢不可近當日更不復吐遂差乂
小兒諸吐用此藥量兒長少服一錢以約至一匙用
冷水調下吐立定此散極乳難調須先滴水以指緩
緩研殺稍稍增湯使令調和若傾入湯酒盡服泛不
可服又烏頭煮散茱萸散皆治反胃惟田季散有隂
陽理勝於二方今全載二方於後但性差熱更時量
腑臟寒温用之可
茱萸散(出聖濟總錄)治胃氣虚冷不能飲食食已即吐酸水
吳茱萸(湯洗七次炒乾)乾薑(炮製)
右等分為末空心熱酒調下三錢
烏頭散(出聖濟總錄)治年深膈氣翻胃常有痰涎時時嘔吐
胷中多酸水吐清水無時腹中痛楚或時秘結或時
冷滑此藥主之
川烏頭(炮去皮)川楝肉(各一兩半)㯽榔木香(各一兩)
右為末每服二錢水一盞煎至七分入鹽一分温服
有一婦人年深翻胃服此效
&KR1125;粟粥法治翻胃不下食
白&KR1125;粟米(二合)人參(二大錢)生山芋(五寸長)
右為細切研水一升二合煮取六合入生薑汁及鹽
花少許攪勻分二服不計早晩食之亦不妨别湯丸
大半夏湯(出肘後方)治胃反嘔吐者亦治膈間痰飲
半夏(二升洗去滑)
右以水一斗二升和蜜搗之二百四十遍煮藥升半
温服一升餘分再服
治胃反食即吐出上氣
蘆根茅根(各二兩)
右以水四升煮取二升頓服之得下良
交和散治遠年近日翻胃嘔吐全不進食
嘉和散五膈寬中散
右用見成局方二藥合而為一和勻每服三錢薑棗煎
治丈夫婦人老少遠年日近翻胃吐食(出本事方)
五靈脂(不拘多少為末)黃狗膽(汁)
右丸如龍眼大每服一丸好酒半盞頓湯瓶頭温磨
開服不止再服不過三服即效
治翻胃吐食(出本事方)
白礬(二兩)黃丹(一兩)
右為末入瓦礶内煅令如蒸餅虚空取出以淨絹承
於地上盆蓋一宿出火毒再為末用蒸餠丸菉豆大
每服三丸至七丸空心温酒下更量老少虚實與之
治逆不食及翻胃
母丁香神麯(炒合等分)
右為末稀粥調下一錢
甘露湯(出澹密方)治翻胃嘔吐不止飲食減少常服快利胷
膈調養脾胃忺進飲食常𫝊一富人病翻胃往京口
甘露寺設水陸泊舟岸下夢一僧持湯一杯與之飲
罷猶記其香味便覺胷膈少快早入寺知客供湯乃
是夢中所飲者胷膈尤快遂求其方修製數十服後
疾遂瘥名曰觀音應夢散一友得之常以待賓易名
曰甘露湯在臨汀療一小史旋愈切勿忽之
乾餳糟(六分頭醉者)生薑(四分和皮)
右拌和研爛作餠子或焙或曬乾每十兩用甘草二
兩炙同研為末每服入鹽少許沸湯調無時
大效散(出百一選方)治翻胃
大田螺殼黃蜆殼(二件不以多少在泥土中多年陳者尤佳各處焙成白灰)
右每劑用白梅肉四兩田螺蜆殼灰二兩同搜拌令
勻作團用砂合子盛蓋了泥固封發頂火煅令焦黑
存性取出碾細每服二錢用人參縮砂湯調下陳米
亦得如無合子只用連盞兩隻相合依前法燒食前
服凡覺心腹疼痛即翻胃先兆此亦能治之
治翻胃吐食
大雪梨(一個)丁香(十五粒)
右將丁香刺入梨内用濕紙褁包四五重炭火煨熟
熱服
鎮脾散(出聖濟總錄)
京三稜(一兩半炮)丁香(三分)
右為末每服一盞淺沸湯點服不拘時
雌黃丸(出聖濟總錄)治反胃嘔吐不止飲食不下
雌黃(一分研)甘草(半分生)
右為末爛飯為丸梧桐子大用五葉草糯米同煎湯
下四丸
小半夏丸(出百一選方)治翻胃不快飲食
半夏(湯洗十次)胡椒(各等分)
右為末薑汁丸梧桐子大每服三五十丸薑湯下
正胃散
半夏(二兩)天南星(二兩)
右為末用水五升入罎内與藥攪勻浸一宿去清水
焙乾重研令細每服水二盞藥末二錢薑三片煎至
八分温服至五服效
加味清金丹(出指南方)治清濁不分中焦氣痞若心下大如
杯或時寒或時熱朝食朝吐暮食暮吐其關脈弦而
緊弦則為虚緊則為寒虚寒相搏此名為格與關格
同也是謂反胃
硫黃水銀(各等分)
右各研細不見星子為度入木香末丁香末各等分
用生薑自然汁煮糊丸梧桐子大每服十丸食前米
湯下
蓮子散(出直指方)治翻胃
右為末米湯乘熱調服二方寸匕患痢噤口通用
治翻胃時吐水及吐食
大黃(四兩)甘草(二兩炙)
右㕮咀水三升煮取一升去滓分温再服如得可則
兩日更服一劑
健胃丁香散(出德生堂)治反食嘔吐氣噎關格不通
廣木香淨全丁香(各一兩)
右㕮咀每服四錢水一盞半煎一盞時先用好黃土
和泥作成碗樣一個却以藥濾去滓於土碗内食前
服滓依時再煎服此方有一掾吳安之得𫝊於内壹
蓋耘夫都事自得之效本堂試果騐蓋用土碗盛藥
取其有生助脾土之功
丁香附子散(一名大掌中金出永類鈐方)治反胃不納飲食服水並
不得者
大附子(一個緊實者切去上頂用一小片留作蓋勿碎將下籖&KR0008;一竅)丁香(四十九粒)
右將丁香安附子竅内以小籖蓋之用線絆縳置砂
銚内用生薑汁浸過附子為則慢火熬至乾取附子
丁香為末和勻每調少許在掌内舌舐而喫日十數
次忌毒物生冷一方以生薑入丁香如前製一方以
乾薑鑽穴入丁香尤易作末倉卒嘔甚者可用若煩
渴則徐食糜粥宋淳熙元年冬樞姪自瀋陽往四明
過婺源義烏有野服者邑醫孫道攻療眼疾密與之
語孫曰君貴家子料必藏好方畀我一二或以為人
起疾密索秘反胃方即以受之孫喜書之於册未幾
源鈐轄苦此疾危孫為亟治用此方數服愈一方麵
裹煨末米飲下不過膈者薑汁蘸嚼
治胃反食即吐(出肘後方)
用粟米搗作麵和丸梔子大七枚爛煮内火中細細
添之得下便巳麵亦得用之
白梅丸治反胃
用生硫黃將白梅研成膏丸梧桐子大每服二十丸
米飲下
治反胃見食即嘔噦(出聖惠方)
羊糞
用乾濕共七枚乾者碎之以童便一大盞煎至六分
去滓分三服
治胃反食即吐出上氣
用燒自死鷄肶胵灰服男雄女雌
香牛飲(出危氏方)治哽噎翻胃吐食
用羯牛先以繩掛開口將淨布抹令口舌却拖牛舌
出來後有涎出以碗乘之每服用八分盞為一服研
好麝香末一捻打勻却以銀盞盪令温先以絹帛束
縳中脘胃口令極緊候氣喘一二口便服服藥時先
對病人說煮白粥溜慎之并煎丁香汁和粥服藥罷
隨與粥喫一方老牛涎沫如棗核大置水服之終身
不噎
丁附散(出澹療方)治冷吐翻胃及喫食移時即吐緣水不勝
火復還脾脾不能受即吐
附子(一大個煮週回鑽孔用丁香插入孔内以麵裹煨熟去麵不用)
右以附子丁香為末用猪臀肉切片炙熟蘸藥末嚼
下空心頓服十數片用薑汁鹽湯漸下一方不用丁
香用粟米一捻北棗二個煎湯調服
又方(一名丁附奪命散)治證同前如七情内鬱者宜蘇合香丸寬
中散
附子(一個)生薑(自然汁六兩分三處)
用附子不去皮臍破作兩片以薑汁二兩煮候乾又
破四片以薑汁二兩煮乾又破作八片用薑汁二兩
煮細切焙乾入丁香二錢半同為末每服一錢以湯
調服
治翻胃(出儒門事親)
用黃蘖末
鯽魚散(出本事方)治翻胃
用大鯽魚一個去腸留膽綠礬末填滿縫口以火炭
炙令黃乾為末每服一錢陳米飲調下日三服
大黃湯(出本事方)治冷涎翻胃其候於發時先流冷涎次則
不食此是勞證治之不早死在旦夕
用大黃一兩生薑自然汁半茶盞炙大黃令乾又淬
入生薑汁中如此淬盡切焙為末每服二錢陳米一
撮葱白二莖水一大盞煎七分先食葱白次服其藥
不十日根絶
螺泥丸(出經騐良方)治翻胃嘔噎
用田螺不拘多少洗淨磁盆水養令吐出泥用米篩
張灰於地上却將沙皮紙鋪於灰上去已養田螺令
泥水漸澄清旋去上面清水却將泥傾於紙上候泥
乾調丸梧桐子大每服三十丸藿香湯下立愈仍將
田螺放江中如殺食之其病不安一方用爛殼燒為
末服之
治反胃朝食暮吐暮食朝吐旋即吐者(出危氏方)
用甘蔗汁七升生薑汁一升相和打如粉分作三服
正胃散治翻胃嘔吐藥食俱不下結腸三五日至七
八日大便不通如此者必死之疾昔全州大智禪師
得方於異人服之十全八九
用偶有白水牛喉收取一條去兩頭節并筋膜脂肉
又取下如阿膠黑片不可用須就宰牛人買下修事
了臨病時旋炙條合用好米醋一大盞浸頻翻動浸
冷用微火炙乾淬醋炙再炙再淬醋乾為末不見太
陽火研為細末用厚紙包收或遇隂濕時月連紙包
於微火上温焙之再收如有此疾每服一錢食前陳
米飲調下輕者一服立效切不可專意殺牛取喉决
不效非惟無益於病者且徒然有害於物且受殺牛
之報收方君子見藥須收以濟人病
治翻胃
用木槿花煮糯米粥服之
又方(出百一選方)
用松節剉碎酒煎服之
又方(出百一選方)
用灶中土十餘年者為細末米飲調下三二錢(經騐方并)
(用炭灰)
又方
用乾大米殼煎汁服之
又方
用田上細葉紫背草杜烏藥烏泡心羊右棘心酒煎
服之
又方(出朱氏集騐方)
用驢小便昔有患此疾每服食餅及羹粥等項須臾
吐出貞觀中許奉御兄弟柴蔣等家時稱名醫奉勑
令治罄竭其術所患竟不能療漸至羸憊死絶候在
朝夕忽有一衛士云服驢小便即日服二合後食唯
吐一半脯又服二合人定時食粥吐即便定近至今
日午時奏知之大内中五六人患翻胃同服一時俱
差此藥有毒服時不可過多盛取尿及熱服二合病
深七日以來服之良後來療人並愈又一方用馬莧
汁飲之
又方(出經效濟世方)
用家鷄兒一個口中入硫黃令滿以新磁礶合盛用
黃泥固臍火煅令存性碾為末用冷熱水調服
又方(出𫝊信通騐方)
用生薑如錢大麻油煎過為末用軟柿蘸服
又方
用早禾藁燒灰淋汁帶温服之令吐蓋胃中有蟲灰
能殺之
治翻胃及脾間諸疾腹痛洩瀉(出百一選方)
用皺面地葱花即火杴草花也不拘多少焙乾為末
蜜麵糊丸梧桐子大每服五十丸白湯送下不拘時
服
鉛丹丸治胃反嘔吐噦逆
用黑鉛汁入紙灰以柳木槌同研成粉羅過一兩米
醋一升同入砂石器内熬為膏入乾蒸餅少許搗令
熟丸赤小豆大每服十丸生薑湯下或米飲下不拘
時服
太倉散治胃反及膈氣不下
用倉米或白米遇日西時於日下水微拌濕自心中
想日氣如在米中便只日中曬乾紙袋盛掛通風處
每服水煎一撮和汁飲之即時便下一方陳倉米炊
飯焙乾為末五兩沉香末半兩令勻米飲調下
礬石丸(出聖濟總錄)治胃虛脹其氣上逆食已反出
用白礬三兩燒令汁盡研細麵餅丸梧桐子大每服
空心服十五丸米飲下
治反胃心胷間痰飲生(出危氏方)
用老蚌含珠殼為粉米飲下一方炒為末每服二錢
薑汁米飲調下
治翻胃吐食上氣及羸弱不欲動
用白芥子日乾為末酒服方寸匕一方小芥子
治翻胃羸弱不欲動
用老薑爛搗絞取汁作撥粥服作時如葛粉粥法
治胃反逆
用蝟皮燒灰酒調又可煮汁服又可五味淹炙食良
效
治轉食
用淘鶴毛皮燒灰酒服
橘皮湯(直指方)治反胃苦嘔吐
用真橘皮以日照西方壁土炒香取橘皮為末每服
二錢薑棗略煎服
温胃散(仁齋直指方)治久冷翻胃
用附子一個生去皮臍分作四塊生薑半觔水一大
碗慢火煮至水盡取附子切焙為末每服一錢空心
温米飲調下一方大附子一枚生薑一觔細剉煮爛
研如麵糊飲下
治胃反朝食夜吐夜食朝吐食羊生法
用羊肉去脂膜作成羹以蒜韭空腹任意多少食之
一方加好釅醋同食之
治翻胃吐食
用銀鍋内煮銀烏梅滓焙乾倉米炒等分為末酒調
服
又方
用蘿蔔搥碎蜜煎細細嚼嚥
治魚肉傷翻胃(經效濟世方)
用生薑四兩右面作二十穴安胡椒二十粒左面作
二十穴安丁香二十粒再用紙三重包裹再去紙右
面安班猫十四粒左面安巴豆十四粒再用紙三重
裹水浸濕文武火煨熟取出去巴豆與班猫安地上
俟出火毒氣令冷將生薑薄切同丁香胡椒焙乾為
末每服用沸湯點服不拘時服
乾食方(出危氏方)治翻胃
用乾餅乾飯餅餌盡去美飲水漿水藥不用丸自不
反動調理旬日竒效有人三世死於胃反至孫收效
此方
赤石脂丸(出聖惠方)治反胃病吐後令永差
用赤石脂一個好膩無砂者搗羅研以蜜和丸梧桐
子大每日空心以生薑湯下十丸加至二十丸一云
水飛丸如菉豆大令乾以布揩以生卜薑冷光淨空
腹津吞十丸却先以巴豆一枚去皮勿令破津吞之
後服藥
治反胃吐逆(出聖惠方)
用硫黃白礬各一兩二味於銚子内煉過入硃砂一
分同研令如麵更以麵糊和丸如小豆大不計時候
以生薑湯下五丸
白豆蔲散(聖惠方)治反胃胷膈不利食即嘔吐
白豆蔲(半兩去皮)枇杷葉(拭去毛一錢炙微黃)訶梨勒皮(三錢)前胡
(一兩去蘆頭)人參(三錢去蘆頭)㯽榔(一兩)白术(三錢)陳橘皮(三錢湯浸)
(去白瓤焙)
右㕮咀每服三錢水一鍾入生薑半分煎至六分去
滓不拘時候温服
大腹皮散(聖惠方)治反胃嘔噦全不進食
大腹皮厚朴(去粗皮以生薑汁炙令香熟)人參(去蘆)白术陳
橘皮(湯浸去白瓤焙)半夏(各一兩湯浸七次去滑)桂心(三錢)甘草(一錢炙微)
(赤剉)
右㕮咀每服三錢水一盞生薑半分棗三枚煎至六
分去滓不計時候温服
麥門冬散(聖惠方)治反胃嘔噦吐食煩熱
麥門冬(去心)半夏(各半兩湯洗七次去滑)白茯苓(三錢)陳橘皮(三錢)
(湯洗去白刮瓤)甘草(炙微赤剉)枇杷葉(各一錢刷去毛炙微黃)人參(三錢去蘆)
(頭)
右㕮咀每服三錢以水一盞入生薑半分棗一枚煎
六分去滓不拘時候服
人參蝟皮丸(聖惠方)治反胃嘔噦不下食
蝟皮(炙令燋黃)人參(去蘆頭)白茯苓生乾地黃厚朴
(去粗皮塗生薑汁炙令香熟)甘草(各一兩炙微赤剉)
右為細末煉蜜和丸如梧桐子大不拘時候以温生
薑湯下二十丸
枇杷葉散(聖惠方)治反胃嘔噦不止胷膈悶
枇杷葉(拭去毛炙微黃)前胡(去蘆頭)㯽榔陳橘皮(各一兩湯洗去)
(白瓤焙)桂心(半兩)人參(三兩去蘆頭)
右㕮咀每服三錢以水一中盞入生薑半分煎至五
分去滓不計時候温服
枳實散(聖惠方)治反胃嘔噦吐食及噎悶
枳實(半夏炒微黃)人參(三兩去蘆頭)陳橘皮(三兩浸去白瓤焙)吳茱
萸(一錢湯洗七次焙微乾)
右㕮咀每服三錢水一中盞入生薑半分棗三枚煎
至六分去滓不計時候温服
半夏散(聖惠方)治反胃吐食嘔噦渴欲飲水
半夏(浸七遍去滑)白茯苓澤瀉(各一兩)桂心(半兩)甘草(半兩)
(炙微赤剉)麥門冬(二兩去心)
右㕮咀每服三錢水一盞生薑半分煎至六分去滓
不拘時温服
肉豆蔲散(聖惠方)治反胃嘔噦吐食
肉豆蔲(半兩去殼)胡椒蓽撥(各一兩)甘草(三錢炙微黃剉)
右㕮咀每服一錢水一中盞煎五分入牛乳半合不
拘時候温服
白礬丸(聖惠方)治臟腑久積虚冷反胃嘔噦
白礬黃丹(各二兩)硫黃(一兩)
右先將白礬黃丹入於乾鍋内以炭火半秤燒通赤
任火自消取出於濕地出火毒兩日入硫黃同研為
末以粟米飯和丸如菉豆大不拘時以粥飲下二十
丸
丁香散(出聖惠方)治反胃嘔噦不止
丁香(一兩)人參(二兩去蘆頭)枇杷葉(一兩拭去毛炙微黃)
右㕮咀每服三錢水一中盞入生薑半分煎至五分
去滓不計時候温服
又方(出聖惠方)
乾棗葉(一兩)藿香(半兩)丁香(一錢)
右㕮咀每服二錢水一小盞入生薑半分煎至六分
即去生薑不計時候和滓熱服
治反胃嘔噦吐食數日不食(出聖惠方)
胡椒(三分末)生薑(一兩微煨切)
右㕮咀以水二大盞煎取一盞去滓分温三服
治患痼冷反胃嘔噦不下食(出聖惠方)
附子(三兩炮製去皮臍)生薑汁(二升半)
右切附子如豆許大入薑汁中煎令汁盡更入蜜一
合搗一千杵丸如梧桐子大不計時候生薑湯下二
十丸漸加至三十丸
治反胃病吐後補(出聖惠方)
白术(五兩杵羅末)生薑(五觔取自然汁五升入酒一升)
右以汁下白术以慢火煎去半入白蜜二合酥二兩
更煎和如稀餳瀉於銀器内令凝定每日空心以清
酒調下半匙服之一月百病除愈
導引法(出危氏方)治翻胃除腹痛肚冷風宿疾積胃口冷食
欲進還吐逆不下
正坐兩手向後捉腕反拓床盡勢使腹胘胘上下七左右換手亦然
治翻胃椒附丸(余居士選竒方)
胡椒白薑茴香川附(等分)巴豆(四十九粒)
右以巴豆去殼同炒去巴豆為細末每服半錢米飲
調下
藥靈砂丹(出如宜方)治翻胃臟寒停飲後吐
靈砂(一兩)丁香木香胡椒(各半錢)
右為末棗肉杵丸如菉豆大每服六十丸薑湯下
清膈散(出衛生家寳方)治熱翻胃吐食
蟬退(五十個去盡土用)滑石(一兩)
右為末水半盞調藥一盞去水用蜜一匙調下不拘
時候服
黃附丸(出衛生家寳方)治翻胃嘔吐
附子(炮去皮臍尖)
右為末糊丸如梧桐子大以大黃為衣每服十丸温
水下
竹葉湯(出衛生家寳方)治熱吐翻胃及傷寒遍身發熱冷吐亦
宜服之
竹葉(半觔)白茯苓(一兩剉)真珠小半夏(一兩洗)生薑(四兩切)
右以水十碗煎一碗去滓俟温不計時候服每服一
盞連服亦可
硫黃丸(出衛生家寳方)治膈氣翻胃不進飲食
醋衣(半兩乾者)陳丁香木香(半兩)石菖蒲(半兩)青皮(半兩去白)
硫黃(半兩研)
右為末酒糊丸彈子大每服一丸細嚼米飲下後用
煨鯽魚米醋蘸食之次以油餅壓下
黑白附子丸(出衛生家寳方)治翻胃
白附子黑附子(炮去皮)白术白茯苓
右各等分為末麵糊為丸如梧桐子大蚌粉為衣每
服三十丸用麻油於手心内磨動次滴水和油吞下
少時便喫粥一小碗即吐吐止可服補胃藥隨老少
神效
厚朴丸(保生集方)治反胃吐逆飲食噎塞氣上衝心腹中諸
疾加法在後烏頭減半更妙
厚朴(二兩半)黃連(二兩半)紫苑(去土苖)吳茱萸(湯洗十次)菖蒲
柴胡(去苖)桔梗皂角(去皮胘子炙)茯苓(去皮)官桂(刮)乾
薑(已上各二兩炮)人參(二兩)巴豆霜(一兩)蜀椒(去目及閉口者微炒出汗二兩)
川烏頭(二兩半炮製去皮臍)
右為細末入巴豆霜勻煉蜜和勻為劑旋丸桐子大
每服三丸漸次加至以利為度生薑湯下食後臨臥
此藥治療與局方中温白丸同及治處暑以後秋冬
間臟腑下利大效春夏再加黃連二兩秋冬再加厚
朴二兩計四兩
治風癎病不能愈者服厚朴丸依春秋加添外乂於每
料中加人參菖蒲茯苓去皮各一兩半右依前法和
劑服餌
治反胃又大便不通者是腸勝胃也服局方中半硫丸
一二百丸如大便秘用後藥(保命集方)
附子(半兩)巴豆(二枚)砒(豆許)
右為極細末生薑糊為丸如菉豆大每服一丸白湯
下
薑桂湯(朱氏集驗方)治翻胃嘔吐不止
白薑(炮)紅豆肉桂丁香粉草縮砂仁(炒)
敗薑(用灶心土炒)
右各半兩為細末每服一錢生薑自然汁一分沸湯
調下
治翻胃嘔吐良方(朱氏集驗方)
山礬葉(不以多少炮黃用)黑小豆(炒香)田螺殼(火煅)
右為末或酒或熱水調二三盞服之立止
水煮平胃散(朱氏集騐方)
蒼术厚朴(製)陳皮甘草(四味各十兩)棗肉(半觔除核秤)
生薑(二十兩切片子)粟米(一升洗以上是古本以下是加品)白术茯苓
茴香(各二兩)
右以上藥作一處用文武火煮水約過藥三寸煮乾
水為度火焙為末每服一錢空心鹽湯服
安胃散(出指南方)治胃反嘔
五靈脂(杏核大以醋和麵裹燒令香熟去麵)白茯苓(一枚杏大)丁香(三粒)
硃砂(五分)人參木香(各一分)
右為細末每服半錢茶清調下
大白散(出指南方)治胃反嘔
大天南星(炮)
右為末散每服三錢水三盞生薑三片粟米一撮煎
至一盞去滓温服
玉蕊丸(雞岑方)治胃虚因吐生風
白丸子金液丹(各十五丸)
右為細末煮麵糊丸如梧桐子大每服三十丸空心
米飲下
胡椒湯(十便良方)治寒氣攻胃效騐方
胡椒(三十顆)麝香(一錢細研)
右搗破胡椒入麝香用酒一中盞煎至半盞稍熱服
又方治翻胃嘔吐多因中脘停留寒痰冷飲凝滯而
食入即吐
右用薑附丁香之類煎湯吞下養正丹并來復丹或
用靈砂丹來復丹末以半夏末打糊為細丸服之尤
妙其效甚驗
膈氣變翻胃用剪紅丸令吐淤血及蟲而食愈真方并
附(永類鈐方)
雄黃(半兩)木香(半兩)㯽榔三稜莪术(煨)陳皮貫
衆(各一兩去毛)大黃(春三兩秋冬月一兩乾添一兩炒煙起)
以上九味作末糊丸壯士可五十丸
又方
芫花(一兩醋煮)巴豆(二十一粒去油)甘遂(一兩)
右為末糊丸梧桐子大候乾用紅羅包之絹線扎繫
剪十叚斷一服前藥内加用一粒萬病轉湯使五更
初服療疾醋炙肉嚥婦人醋湯名秦川剪紅丸氣膈
服好蘇合香作丸原嚥薑汁少許喉中爆聲而愈
翻胃始因膈噎所成有痰母蟲瘕非好手不能治用(永類)
(鈐方)
附子片(一兩)南星片(一兩)巴豆(二十一粒去皮)
右用糯米一兩同炒色變去巴豆入乾薑丁香末各
半兩同煎作末五更早掌中舌醮乾喫半錢津化仍
以陳皮湯一呷送下又蘇合香丸青州白元打和同
生薑合元服有翻胃噎塞煩悶諸藥不效蘆根煎湯
下枳殼湯下乂真阿魏末少加外野人抛下乾糞多
作末五更初薑片蘸食能起死人趙玉田傳乂翻胃
吐黑汁治不食趙用蓽澄茄末米翻丸薑湯下而愈
再令服平胃散三貼及薑汁調白虎丹治翻胃如神
白虎丹化搗大蒜丸
生料健脾丸(澹寮方)治嘔吐反胃脾瀉白利腸滑冷痢一
切脾胃疾
厚朴(二兩半去粗皮生剉)半夏(生)白豆蔲仁草果仁甘
草縮砂仁(各二兩)
右㕮咀用生薑一觔四兩細切搗碎滓汁並用同藥
一處搜和令勻丸成一鷄子黃大日乾每服一丸水
一盞半煎至七分去滓温食前服
附子五苓散(朱氏集騐方)治翻胃吐食
大附子(一隻取空入五苓散在内炮熟)
右為細末用薑湯下
十膈散(朱氏集驗方)治翻胃嘔吐
老薑二大拇指大(剜空中間以好子母丁香二粒在内合住濕紙煨)
右以十膈散嚼生薑丁香同下
生胃丹(朱氏集騐方)此丹兆天之五氣回黃及榖生精生陽
壯脾元實腎水翻胃吐食胃虚生風手足搐搦痰潮
作聲久病全不納食胃氣欲絶最能救之
人參神麵(炒)麥蘖(炒)半夏(各一兩)榖蘖(炒)白术
白芍藥川續斷川牛膝(酒浸焙)川厚朴(薑汁製)丁
香防風(各一兩半)白豆蔲仁(炮)山藥白茯苓木
香沉香(各二兩)香附子(三兩)縮砂仁(二兩炒)
右為細末法丸如菉豆大每服一百丸用白湯吞下
又方
粟米(七升生薑五觔取自然汁浸粟米蒸爛焙乾)天南星(一觔用生薑滓作餅真黃)
(成泥包裹放慢火内煅令香熟去上焙為末)
青棗散(朱氏𫝊驗方)治脾胃泄瀉心膈膨脹疼痛不納飲食
或作吐逆翻胃脾痛氣不能升降兼脾胃積冷
陳皮甘草乾薑良薑(各炒)
右等分細末每服一錢鹽湯空心點服薑棗煎亦得
忌生冷魚腥酒猪肉動氣物只可喫鳩子雀兒猪肝
肺等物
硇附餅子(出楊氏家藏方)治翻胃吐食十膈五噎嘔逆不止心
腹疼痛弱藥不下
附子(一枚重七錢者剜臍作一竅子研硇砂一分在内填滿將餘附子碎末塞口用生麵作餅)
(裹之如有剰餘附子末更以一枚褁之火煨令麵焦黃為度麵不用只用硇砂附子為末)木香
(三錢)丁香(三錢二味同為末)
右件一處拌勻麵糊為丸每一兩作二十丸捏作餅
子每服一餅用生薑一塊如大拇指大切作兩破置
藥在内濕紙裹煨令香熟和薑細嚼米飲送下不拘
時候服
二氣散(出楊氏家藏方)治隂陽痞結咽膈塞壯若梅核妨碍飲
食不愈即成翻胃
山梔子(炒)乾薑(炮已上二味各一兩)
右件為粗末每服二錢水一盞同煎至五分去滓食
後熱服
透紅丸(出楊氏家寳方)治脾疼翻胃膈氣水瀉積痢及婦人血
氣刺痛皆可服之
縮砂仁(一百粒)杏仁(一百粒去皮尖)巴豆(五十粒去皮膜取霜)坯子膁
脂(一錢別研)川芍(一兩剉碎)
右為細末次入杏仁巴豆膁脂研勻湯泡雪糕糊丸
如梧桐子大大人兩丸小兒丸作黍米大每服三丸
脾疼石菖蒲湯下婦人血氣刺痛醋湯下翻胃膈氣
丁香湯下水瀉倒流水下赤痢甘草湯下白痢乾薑
湯下赤白痢甘草乾薑湯下並空心食前服
治翻胃胷中痰滯(出本草)
用甖子粟合竹瀝作粥食之大佳
開胃(出本草)
以蜆糟煮服之良
治反胃吐食除心胷痰水(出本草)
取猴薑搗汁和生薑汁服之佳
治反胃(出本草)
以甑帶煮汁服
開胃及腸閉(出本草)
以小芋極滑者煮吞之
治翻胃(出本草)
用附子一個最大者坐於磚上四面著火漸透入生
薑自然汁中又休前火逼乾復淬之約生薑汁可盡
半碗許搗羅為末用粟米飲下一錢不過三服差
治反胃(出本草)
以好井水及土石間新出泉飲之
療反胃嘔吐無常粥飲入口即吐困弱無力垂死(出本草)
以上黨人參二大兩拍破水一大升煮取四合乘熱
服日再兼以人參汁煮粥與噉昔李直方司勲徐郎
中於漢南患反胃兩日飲諸方未差遂與此方當時
便定差後十餘日發入京每與名醫遇特論此藥難
可為儔也
調中開胃生肌令人肥白(出本草)
以新羅榛子食之甚驗
十八味丁沉透膈散(出本草)治翻胃十膈五噎氣膈飲食
不進又治氣滯作吐
丁香(半兩)木香(半兩)肉豆蔲(製)白豆蔲青皮麥芽
(各半兩)人參香附子砂仁(各一兩)藿香陳皮(去白)
厚朴(製)沉香(各七錢半)白术半夏(製)神麯草果(三錢)
(半)甘草(一兩半)
右㕮咀薑棗煎服
治反胃羸弱不欲動
用仙人杖煮汁服之(仙人杖是竹笋欲成竹自死者色黑如漆五月收之)
又方
用黃犍牛口中涎服之
治反胃吐逆内隂下常濕且臭或作瘡
用韶粉一分粉即瘥止常用大驗肘後方同
治反胃吐食
用小訶子日乾為末酒服方寸匕
治反胃(出本草)
取蝟皮肉調五味淹炙食之不得食骨令人瘦小
普濟方卷三十六
