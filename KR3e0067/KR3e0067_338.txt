普濟方卷三百三十八明周王朱橚撰
姙娠諸疾門
子煩(附論)
夫姙娠苦煩悶者四月受少隂君火氣以養精六月受
少陽相火氣以養氣若母心驚膽寒多有煩悶名曰子
煩也産實云夫姙娠而子煩若是肺臟虚而熱在心則
令心煩也若熱而煩者但熱而已若有痰飲而煩者嘔
吐涎沫纔聞食氣煩燥不安也大抵姙娠之人既停痰
積飲又虛熱相搏氣欝不舒或煩燥或嘔吐涎沫劇則
胎動不安均謂之子煩也
方
升麻湯(一名麥門冬湯出聖惠方)治姙娠壅熱心神煩燥口乾渴
逆此證與子煩大同小異通用知母丸亦可
川升麻黃芩人參麥門冬梔子仁柴
胡茯苓瓜盧根犀角屑(各一兩)知母甘草
(各半兩)
右㕮咀每服四錢水一盞煎至六分去滓溫服
酸棗仁湯治姙娠煩惱虚悶四肢疼痛不睡
酸棗仁(炒二兩)芍藥防風(去义)柴胡(去苗)赤茯苓(去皮)犀
角鎊五味子甘草(炙)人參檳榔
右搗篩每服五錢水一盞半煎至一盞去滓不拘時
服
赤茯苓散(出聖惠方)治姙娠心煩頭頸疼痛不思飲食手
足多熱
赤茯苓桑寄生知母百合麥門冬
川升麻人參柴胡甘草
右搗篩為末每服四錢以水一中盞入甜竹茹一分
生姜汁三分薤白七寸煎至六分去滓不拘時候
溫服
退熱湯治姙娠虚煩懊熱者以陽氣偏甚熱氣獨作
心下懊悶頭痛面赤小便黃澁若淋痛是也病源又
謂之子煩
人參甘草黃苓(去黑心各二兩)當歸(切焙)芍藥梔子
仁防風(去义)柴胡(去苗各一兩)
右搗篩每服三錢水一盞煎取七分去滓食後溫服
柴胡飲治姙娠虚煩懊熱胎氣不寧手足煩倦
柴胡(去苗)桑寄生知母(切焙)百合(洗)麥門冬(去心焙)升
麻(各一兩)甜竹茹(新竹茹用三兩)
右搗篩每服五錢水一盞半生姜三片同煎至一盞
去滓食後溫服
知母丸治姙娠懊煩虚熱
知母(切焙)防風(去)黃芩(去黑心)甘草(炙)麥門冬(去心焙)赤
茯苓(去黑皮剉)升麻(各一兩)
右搗篩每服三錢水一盞生薑三片同煎七分入竹
瀝少許攪勻去滓溫服不拘時
茯苓湯治姙娠虛煩懊熱中心悶亂頭暈重嘔逆四
肢倦怠
赤茯苓(去皮)防風人參白术(剉炒)枳殼(去穰麩炒)甘草
(炙各一兩)
右搗篩每服三錢水一盞生薑三片煎至七分去滓
溫服不拘時
竹瀝湯治姙娠心下煩熱懊躁
防風麥門冬(去心焙)黃芩(去黑心)升麻石膏(剉碎)梔
子仁(各一兩)
右搗篩每服三錢水一盞竹瀝半合煎至七分去滓
食後溫服
知母飲(出大全良方)治姙娠心脾壅熱口乾渴苦煩悶
赤茯苓黃芩黃耆(各三兩)知母麥門冬(去心)甘
草(各三兩)
右為粗末桑白皮煎湯成入竹瀝一合服不拘時候
治胎臟受熱最宜服之一方去黃耆知母加地骨皮
犀角屑嫩葛各三分㕮咀煎如前法
犀角散(出聖惠方)治姙娠心煩熱悶
犀角屑地骨皮黃芩麥門冬(去心)赤茯苓(已上)
(各二兩)甘草(半兩炙微赤剉)
右為散每服四錢以水一中盞煎至六分去滓入竹
瀝一合更煎一兩沸不拘時候溫服
竹瀝湯(一名竹葉湯出千金方)治姙娠常苦煩悶此是子煩以
四月受少隂君火氣以養精六月受少陽相火氣以
養氣若母心驚膽寒多所煩悶宜用此方
竹瀝(一升亦作竹葉)麥門冬防風黃芩(各三兩)茯苓(四兩)
右以水四升加竹瀝煎取二升分三分服不瘥再作
一方用知母無黃芩一方加人參半兩
麥門冬湯(一名竹葉湯出濟生良方)治姙娠四月六月多苦煩膽
怯名曰子煩
白茯苓(去皮一兩)人參麥門冬(去心)防風(各一兩)
右㕮咀每服四錢水一盞半姜五片入淡竹葉十片
煎至八分去滓溫服
茯苓(三兩)竹瀝(一升)
右以水四升合竹瀝煎取二升分三分服不瘥亦可
時合竹瀝服之
治孕婦七八個月傷暑傷熱以致子煩胎氣廹近於上
咽喉窒礙心腹脹滿下墜似痢每登厠坐時一炊久
忽爾氣下方得大便一通俗率用藥不知病在胎熱
子煩
用小柴胡湯下黃連阿膠丸或用炒阿膠净黃連
各一分枳殼北大黃半之分作兩劑用烏梅姜兼
蜜服候其大便調導却以川芎茯苓縮砂甘草繼
之若五苓散感應丸香連舟車非其治也用竹瀝
随多少時時服之自瘥
治姙娠子煩燥乾不得臥(出大全良方)
黃連去鬚為細末每服一錢粥飲調下酒蒸黃連
丸亦可
一母凡(出大全良方)治姙娠因服藥致胎不安有似虚煩
不得安者用知母一兩洗淨為細末以棗肉為丸彈
子大每服一丸細嚼煎人參湯送下每見醫者不
識此證作虚煩治之損動胎氣宜矣有識者亦見有
藥也產科鄭宗文得於陳藏器本草拾遺中用之良
驗一方用秦艽糯米湯化下名萬安丸
治姙娠心中煩悶見食嘔吐非時惡心飲食不進脉氣
洪滿大小腑實熱(出楊子建萬全護命方)
麥門冬(去心)防風茯苓山梔前胡(去毛)升麻
黃芩石膏(各等分)
右細搗為末每服三錢水一盞半葱三枚煎至六七
沸食後臨臥喫
子淋(附論)
夫淋者由腎虚膀胱熱也腎虚不能制水則小便數也
膀胱熱則小便行澁而數不宣姙娠之人胞繫於腎腎
間虚熱而成淋疾甚者心煩悶亂故謂之子淋也轉胎
證候孕婦多有之患在忍縮小便或喜煎炒或胞後為
熱所廹遂使小腸之氣逆而不通大腸之氣與之俱滯
外水不能入膀胱内水不能出膀胱淋瀝數急每欲尿
時痛不可言大便亦裏急似痢非痢必以手從胸間按
至臍下庶可出小便否則逆上出而不禁甚者因此腹
脹浮腫治法用涼藥疎則利小腸中熱乃與通大便其
腹中攪痛大便大下則溺胞随即歸正於是小便順流
宜服葵子湯
方
地膚大黃湯(出聖惠方)療姙娠患子淋由腎虚膀胱熱則
小便行澁而數不通心中煩悶
川大黃地膚子(各三兩)知母黃芩猪苓赤
芍藥通草川升麻枳實甘草(各二兩)
右㕮咀每服四錢水一盞煎至七分去滓溫服不瘥
還飲地膚葵根汁忌海藻菘菜酢物
療姙娠數月小便淋瀝疼痛心中煩悶不思飲食(出聖惠方)
瞿麥穗赤茯苓桑白皮木通葵子(各一兩)
黃芩芍藥枳殼車前子(各半兩)
右為粗末每服四錢水一盞煎至六分溫服
又
安榮散(出危氏方)治姙娠小便淋澁盖小便淋澁者何答
曰本因調攝失宜子臟氣虚又緣酒色過度傷其血
脉致水藏澁遂成淋澁名曰子淋宜服安榮散通利
小便
麥門冬(去心)通草滑石(各一錢)當歸(酒浸)燈草甘草
(炙各半兩)人參細辛(各一錢)
右搗篩為細末每服三錢煎麥冬湯調服不拘時候
服之尤妙一方只用檳榔赤芍藥各等分水煎空心
服屢效或葱白煎亦可
木通湯治婦人子淋澁痛
木通(剉)石韋(去毛各一兩)赤茯苓(去黑皮)芍藥桑根白
皮(剉)陳橘皮(湯浸去白炒)人參(各三分)
右搗篩每服三錢水一盞半入生姜一片棗一枚煎
至八分去滓溫服
冬葵子散(出聖惠方)治姙娠胎不安小便淋澁小便疼痛
冬葵子(炒)柴胡(去苗)桑根白皮赤茯苓(各一兩)赤芍
藥當歸(三錢微炒)
右搗為散每服四錢水一中盞煎入生姜半分葱白
七寸同煎至六分去滓不計時候溫服
冬葵子湯(出大全方)治姙娠患淋小便澁不利小腹熱痛
冬葵子(一升)芍藥(二兩)黃芩赤茯苓車前子(各三升)
右㕮咀以水七升煎至七分作三分溫服
海蛤湯治姙娠子淋
海蛤木通(剉)豬苓(去黑皮各半兩)冬葵子(微炒一分)
右搗篩每服三錢水一盞燈心十莖煎至六分去滓
食前溫服
外滑石(研一分)和前藥調服
當歸湯治姙娠子淋漓痛煩
當歸(切焙)芍藥赤茯苓(去黑皮)甘草(炙剉)梔子仁(各半兩)
右搗篩每服三錢水一盞煎至八分去滓溫服
人參散治姙娠子淋
人參木通(剉)青鹽(細研以湯一盞化浸前二味一宿焙乾)海金沙
(别研各一分)莎草根(去毛二兩)
右將人參木通莎草根𢷬羅為末同海金沙青鹽一
處再研勻每服二錢空心酒或米飲調下
葵子散(出聖惠方)治姙娠小便澁痛謂之子淋
葵子滑石木通榆皮(各等分)
右為末每服三錢以水一盞半葱白七寸煎至七分
食前服一方無榆皮
又方(出仁存方)
葵子滑石杏仁寒水石(各等分)
右為末或煎或調服神效
白芷散治姙娠子淋小便頻澁痛
白芷(三分焙)鬱金阿膠(炙燥)滑石(各一兩)
右搗羅為散每服二錢煎葱白調下
石蠏散治姙娠子淋日夜頻數澁痛夫婦人懷子而
淋者謂之子淋因腎虛膀胱經客邪熱令溲少而數
水道澁痛引於臍下也
石蠏(碎一枚)乳香(一分)滑石(一兩半)
右研細為散每服一錢煎燈心湯調下
石葦湯治姙娠小便頻數澁痛
石葦(去毛)榆白皮(各一兩)滑石(二兩)
右搗篩每服三錢水一盞入葱二寸生姜二片煎至
六分去滓食前溫服
鯉魚汁(出聖惠方)治姙娠小便淋漓胎不安
鯉魚(一個重一斤者如食法)葵菜(一斤)葱白(四兩切)
右以五升水煮熟者少許鹽和魚菜并汁同食之效
治姙娠淋小便數而少澁痛手足煩悶(出聖惠方)
地膚草茅根大麻子(各一兩)
右搗篩為散每服四錢以水一中盞入葱白七寸煎
至六分去滓不拘時候溫服
檳榔散(出產經)治胎前諸般淋澁小便不通醫作轉胎
用他藥不愈此方屢神效
檳榔(一枚麵裹煨熟去麵)赤茯苓(各等分)
右為粗末每服五錢水一盞半煎至七分去滓溫服
空心食前尋常男子婦人血淋及小便淋瀝水道疼
痛用之甚效一方治姙娠中惡心腹㽲痛溫酒調下
一錢
滑石湯治姙娠子淋
滑石(二兩研)赤芍藥(剉半兩焙)
右搗篩每服五錢水一中盞半煎至八分食前溫服
去滓
治姙娠小便淋瀝臍腹煩悶(出聖惠方)
猪苓(一兩去黑皮)蘧麥(一兩)
右搗篩為末每服二錢不計時候煎葱白湯調下
車前子湯治姙娠患淋水道熱不通
車前子(五兩研)葵根(切一升)
右以水五升煎取一升半分二服
葵子飲(出大全方)治姙娠患子淋
以葵子一升水五升煎取二升分再服一方無葵
子用葵根亦可亦治小便不通
甘遂散(出大全方)療姙娠子淋大小便不利已服猪苓散
不瘥者宜服此藥下之
用太山赤皮甘遂二兩為末以白蜜二合和合如
豆大多則攪心煩得微下者一服下之後還服猪
苓散不得下者日二服漸加至半錢以微利為度
猪苓散(出大全方)療姙娠小便澁痛兼療胎水亦治子淋
用猪苓五兩去皮為末白湯調方寸匕加至二匕
日三夜三不瘥宜輕下之藥服之則效
地膚湯(大全良方)療姙娠子淋小便數出或熱疼痛酸手
足冷煩及子煩
用地膚草三兩細切水四升煮取二升半去滓分
三服三日夜一方作地膚子十二兩
心腹痛(附論)
夫姙娠心腹者或由宿有冷痰或新觸風寒皆由臟虛
而致發動也邪正相繫而并於氣隨上下衝心則心痛
下攻於腹則腹痛故令心腹姙娠而痛者邪正二氣交
攻於内若不時瘥者其痛衝心擊胞絡必致動胎甚則
傷墮也又曰姙娠心腹痛疼多是風寒濕冷痰飲與臟
氣相擊故令腹痛攻傷不已致胎動也姙娠心痛者多
是邪風痰飲乘於心之經絡邪氣摶於正氣交結而痛
也若傷心正經而痛者為真心痛心為地主之官統領
諸臟不可受邪邪若傷之朝發夕死夕發朝死若傷心
肢别絡而痛者則乍安乍甚休作有時也姙娠之人或
有病不已者氣乘胞絡傷損子臟也則令胎動凡胎轉
移則多不安不安而動於血者則血下也雷公云心痛
死急覓延胡姙娠臟腹虚弱冐寒濕之氣邪氣與正
氣相擊故令腹痛病不已則傷胞絡令胎不安治法宜
服散寒諸方安和胎氣則痛自愈
方
保生湯治姙娠心痛服袪寒散溫和胎氣
紫苑(去華)柴胡(去苗)龍骨赤石脂(各一兩半)艾葉(炒)白术
(各三分)黃連(去鬚)厚朴(去粗皮生姜汁炙)阿膠(炙令燥)枳殼(去穰炒各)
(一兩)地榆(一兩)肉荳蔲(去黑心各半兩)益智(去皮)乾姜旋復花
(炒)黃芩(去黑心各半兩)
右搗粗篩每服五錢水一盞半煎至八分去滓溫服
澤蘭丸治姙娠腰冷腹痛不欲食安胎
澤蘭當歸(切焙)肉桂(去粗皮各二兩)乾姜(炮半兩)芎藭阿
膠(炙令沸燥)蕪荑藁本(去苗)石羔(研)白芷栢子仁
人參白术細辛(去苗葉)甘草(炙剉各一兩)
右搗羅為末煉蜜和丸如梧桐子大每十五丸溫酒
日再服
沈香湯治姙娠心痛痰逆不思飲食
沈香(剉一兩)白荳蔲(去皮)草荳蔲(去皮白半兩)白术(剉炒二兩)人
參白茯苓(去黑皮各半兩)厚朴(去粗皮生姜汁拌一兩)半夏(半兩薄切)
(生姜汁拌炒熟)陳橘皮(湯浸去白炒三分)木香(半兩)乾姜(炮一兩)甘草
(炙半兩)
右搗羅每服三錢水一盞生薑三片棗一枚同煎至
七分去滓稍熱食前服
七寳湯治姙娠心痛胸脘不利嘔吐冷痰
半夏(半兩生薑汁浸切炒)大腹皮(剉)甘草(炙)草荳蔲(去皮)訶梨
勒(炮去核)白术(各一兩)郁李仁(去皮一兩)木香(半兩)乾蝎(去土炒半)
(兩)人參白茯芩(去黑皮)芎藭(各一兩)
右麄搗篩每服二錢水一盞生薑三片棗一枚同煎
至七分去滓溫服
眞白湯治姙娠腹痛不思飲食
木香沈香丁香(各一分)蓬莪荗(煨)芎藭當歸
(切焙)芍藥楝實(炒去核)懷香子(炒半兩)甘草(炙一兩)益智
(去皮)陳橘皮(湯浸去白焙)
右麄搗篩每服二錢水一盞棗一枚煎至六分去滓
食前溫服
炒薑丸治姙娠兩脇脹悶腹中疼痛嘔逆不思飲食
乾薑(炮)桂(去麄皮)木香沈香當歸(切焙)甘草炙白
荳蔲(去皮)白茯苓(去黑皮)青橘(湯浸去白焙各半兩)芍藥(剉兩)乾
木瓜薑黃(各半兩)
右搗羅為末湯浸蒸餅為丸如小彈子大每服一丸
細嚼溫酒下食前服
厚朴散治姙娠冷氣攻心腹疼痛或不納飲食
厚朴(二兩去麄皮塗生薑汁炙令香熟)乾薑(半兩炮裂炒)吳茱萸(一分用湯)
(浸洗七遍烘乾微炒)阿膠(三分搗碎炒令黃燥)陳橘皮(一兩湯浸去白瓤焙)訶梨
勒(煨用皮)草荳蔲(去皮各一兩)白术芎藭人參(去蘆頭各)
(三分)甘草(一分炙微赤剉)
右為麄散每服三錢以水一中盞半入生薑三片大
棗三枚同煎至一盞去滓不計時候稍熱服之日三
夜三一方加當歸無生薑食前服
木香散治姙娠心腹疼痛
木香枳殼(去穰麩炒)白芷蓬莪荗(煨剉)白术(炒)益智
(去皮炒)甘草(炙各二兩)桂(去粗皮半兩)青橘皮(湯浸去白穰焙)人參
京三稜(煨剉各一兩)
右為末每服二錢不拘時候沸湯調服
半夏散治姙娠傷冷心腹痛或痰飲不納飲食
半夏(湯浸去滑)人參(去蘆頭)草荳蔲(去皮)白术高良薑(剉)
艾葉(微炒各半兩)阿膠(搗碎炒令黃燥)陳橘皮(湯浸去穰白焙)厚朴(去粗)
(皮塗生薑汁炙令香熟各一兩)芎藭(三分)甘草(一分炙微赤剉)
右搗篩為散每服三錢以水一中盞入生薑半分棗
三枚煎至六分去滓不計時候稍熱服
地黃飲治姙娠心腹痛悶喘無力
生地黃(焙)人參當歸(切焙)桑寄生芍藥赤茯
苓(去黑皮)桔梗(剉炒各一兩)桂梗(去粗皮)鈎藤(剉)甘草(炙剉各半)
(兩)
右搗篩每服三錢水一盞生薑三片棗一枚煎至七
分去滓温服日三服
木香和脾飲治姙娠心腹冷痛霍亂吐瀉
木香丁香白术甘草(炙)芎藭人參草
荳蔲沈香大腹皮(剉)訶梨勒(煨去皮各半兩)
右搗篩每服一錢水一盞生薑五片同煎七分去滓
溫服空心食前
枳實湯(一名檳榔散出聖惠方)治姙娠心痛脇滿不思飲食
枳實(去穰麩炒)人參赤茯苓(去皮各剉)柴胡(去苗)木香(炮)桂
(去粗皮)草荳蔲(去皮各一兩)白术(三分)檳榔(生剉一兩)
右藥粗搗篩每服二錢水一盞煎取七分去滓溫服
不拘時一方用生薑煎服
如聖散治姙娠心痛胸膈不利不思飲食
人參白术(各一兩)乾薑丁香(炒各半兩)縮砂仁(炒)檀
香(剉)桔梗(炒各一兩)胡椒(炒一分)甘草(炙一兩)
右搗羅為丸每服二錢鹽湯服
草荳蔲散(出聖惠方)治姙娠心腹常痛喫食减少四肢不
和
草荳蔲橘皮乾地黃白术(各一兩)川芎(三分)當
歸(炒)桂心乾薑木香(各半兩)
右為細末每服四錢水一盞棗二枚煎至六分熱服
阿膠湯治姙娠心腹痛胎動不安四肢皆不和
阿膠(炙燥)芎藭桑寄生陳橘皮(焙各一兩)艾葉(炒半兩)
枳實(去穰麩炒半兩)當歸(切焙三分)高良薑甘草(炙各一分)
右搗篩每服三錢以水一盞入棗三枚煎至七分去
滓不拘時稍熱服
大腹湯(一名雞蘇散出聖惠方)治姙娠心痛脹滿胎不安穩
大腹皮(剉)芎藭赤茯苓(去黑皮)陳橘皮(湯浸去白)人參
(各三分)當歸苧麻根(剉半兩)紫蘇葉(一兩碎作雞蘇)
右篩搗每服五錢水一盞半煎至一盞去滓無時溫
服一方加生薑
厚朴湯治姙娠心脾痛嘔逆不下食
厚朴(去皮切生薑汁拌)白术(各四兩)白芷(一兩)乾薑(炮)甘草(炙)
益智(炒去皮)陳橘皮(去白切炒)縮砂(炒去皮各二兩)
右粗搗篩每服二錢水一盞煎至七分去滓溫服不
拘時候
人參飲治姙娠心痛腹脹滿不思飲食嘔逆不止
人參桑寄生阿膠(炙燥)陳橘皮(去白皮炒)縮砂(炒去皮各)
(二兩)白术甘草(炙剉)厚朴(去皮生薑汁炙三分)
右粗搗為末每服四錢水一盞半煎至七分去滓溫
服不拘時候
丁香散治姙娠腹中冷痛
丁香(三分)當歸(切焙)蓬莪荗(煨)益智(去皮)甘草(炙)芎藭
木香(各一分)青橘皮(湯浸去白焙半兩)
右為細末每服二錢沸湯調下食前服
當歸散(出聖惠方)治姙娠不安胎動腹内疼痛
當歸(三兩剉微炒)阿膠(搗碎炒令黃燥)熟地黃艾葉(微炒各三兩)
甘草(炙微赤剉)乾薑(炮裂剉各半兩)白芍藥芎藭(各一兩)
右搗篩為散每服三錢水一中盞入棗三枚煎至六
分去滓不拘時候稍熱服
芎歸湯(出聖惠方)治姙娠先患冷氣忽腹中痛如刀刺
川芎人參茯苓吳茱萸苦梗(亦作桔梗)當歸
(各三兩)厚朴芍藥(各三兩)
右㕮咀以水九升煮三升分三服氣下即安一方有
甘草二兩炙上證枳殼散亦可
人參湯(出聖惠方)治姙娠心腹俱痛引脇肋煩悶不思飲
食
人參厚朴(去粗皮生薑汁炙)訶梨勒阿膠(炙令燥)赤苓
(去黑皮各一兩)白术陳橘皮(湯浸去白焙各三分)甘草(炙一分)
右搗篩每服三錢水一盞入薑五片棗三枚煎至八
分去滓溫服不拘時候
沈香湯治姙娠心痛不可忍者
沈香(剉)厚朴(去皮生薑汁炙各一兩)附子(炮裂去皮臍尖)甘草(炙各半兩)
白术芎藭(各二兩)
右剉如麻豆每服二錢水一盞生薑三片棗一枚同
煎至六分去滓溫服
人參湯治姙娠腹内痛如刀刺
人參(四兩)大腹皮(三枚)檳榔(三枚)枳殼(去穰麩炒)芍藥(各四兩)柴
胡(去苗三分)附子(炮裂去皮三分)
右剉如麻豆每服三錢水一盞半生薑三片煎至八
分去滓空心食前溫服
白术湯治姙娠腹痛㽲刺安胎
白术(剉麩炒四兩)桂(去粗皮二兩)橘皮(湯浸去白焙二兩半)甘草(炙剉一兩)
厚朴(去粗皮生薑汁炙二兩)芍藥芎藭(各一兩)
右粗搗篩每服二錢水一盞生薑三片棗二枚煎至
六分去滓食前熱服
療姙娠三月腹痛時時下血(方見本門漏胎類續斷飲)
療姙娠被驚惱胎内不安小腹痛連腰下血(出大全方)
當歸川芎(各八分)阿膠(炙)人參(各六分)
艾葉(四兩)大棗(三枚)茯苓(一錢)
右細切以水四升煮取三升溫分三服
艾葉湯(出聖惠方)治姙娠胎動不安腹内㽲痛
艾葉(嫩葉)芎藭乾薑(炮)桑寄生(各三分)阿膠(搗碎炒令黃燥)
當歸(剉微炒各一兩)甘草(炙微赤剉半兩)
右搗篩為末每服三錢以水一盞入生薑片一分棗
三枚煎至六分去滓不計時候稍熱服
參术湯治姙娠腹痛脇肋脹滿煩躁
人參白术枳殼(去穰麩炒)赤茯苓(去黑皮各一兩)檳榔
肉荳蔲柴胡
右搗篩每服三錢水一盞生薑三片棗一枚煎至七
分去滓食前服
當歸湯治姙娠心腹氣攻疼痛
當歸(切焙)麥門冬(去心焙)芎藭赤茯苓(去黑皮)甘草(炙各)
(一兩)大蘇(去根)柴胡(去苗各三兩)
右為粗末每服三錢水一盞入生薑五片棗三枚煎
至八分去滓不計時候稍熱服
大腹皮飲治姙娠疼痛及兩脇煩悶嘔逆惡心不止
飲食不下體倦四肢少力或時發氣脹喘息粗大胎
不安穩宜服
大腹皮(剉五分)人參赤茯苓(去黑皮各一兩)當歸(切焙)枳殼
(去穰麩炒)柴胡(去苗)白术(各一兩半炒)
右搗篩每服三錢水一盞生薑三片棗二枚煎至七
分去滓溫服日三服
金異湯治姙娠心痛溫中調氣
粟米半夏(生薑浸五宿切焙各二兩)甘草人參(半兩)白术
桂(去粗皮各一兩)檳榔(剉四枚)
右搗篩每服二錢水一盞生薑三片煎至六分去滓
溫服
荳蔲湯治姙娠心痛時多痰逆食飲無味腹脇脹滿
肉荳蔲(二煨)附子(去皮臍切鹽湯浸炮乾燥)縮砂(炒去皮各二兩)木香
白术芎藭(各兩)
右剉如麻豆每服二錢水一盞生薑三片煎七分去
滓溫服不拘時
當歸芍藥散(出和劑方)治姙娠腹中絞痛及療產後血暈
氣虛崩中久痢常服通暢血脉不生癰節消痰養胃
明目益津宜服安期先生賜李少君久餌之藥後
仲景增减為婦人懷胎姙娠痛方
白芍藥(半兩)當歸茯苓白术(炙二兩)澤瀉川芎
(各四兩一方川芎炙兩半)
右為末每服二錢食前溫酒調又補勞傷真氣退邪
熱潤澤容色散邪寒瘟瘴時氣一方用芍藥四兩澤
瀉茯苓川芎各一兩當歸白术各二兩亦可以蜜丸
服
沈香散治姙娠内積冷氣腹中㽲痛
沈香(剉半兩)蜀椒(去閉口及目炒出汗一分)甘草(炙)烏藥(剉)當歸
(切焙)芎藭(各一兩)
右為末每服一錢溫酒調下熱湯亦得不拘時服
安胎飲(出便產須知)治胎寒腹痛胎熱多驚舉重腰痛腹
滿脹急或動胎或有所下飲食毒物或感時疾往來
寒熱治傷胎臟
當歸(去蘆)枳殼(去穰剉炒一兩半)粉草(炙)糯米(二合)熟地黃(熱湯)
(洗淨蒸二兩)川芎(一两半)
右剉每服四錢水一盞半生薑五片棗三枚金銀少
許同煎至七分去滓食前服虚弱者加黃耆下血者
加阿膠炒下血未止者加熟艾復腹痛者加白芷白
芍藥減食者加人參白术
人參湯治姙娠疼痛
人參(去蘆)茯苓赤芍藥桔梗製朴甘草
右㕮咀每服三錢水一盞煎至七分去滓熱服
白术散(出聖惠方)治姙娠胎動腹痛及腰疼不止
白术白茯苓熟地黃阿膠當歸甘草
右搗篩為散每服三錢以水一中盞入生薑半分棗
三枚煎至六分去滓不拘時候熱服
桔梗丸治姙娠心腹疼痛不思飲食夫姙娠心腹痛
者由姙娠失於調護外受風冷客於手少隂足太陽
心脾之經也脾之經從胃别上膈注心中是也心脾
之二經為風冷宿寒所攻邪正交擊故令心腹俱痛
久不瘥則妨飲食耗弱氣血傷動胎絡
桔梗(一兩)訶梨勒(煨去核)木香(各半兩)厚朴(去粗皮生薑汁炙)白
术(各二兩)細辛(去黃葉半兩)
右為末煉蜜丸如梧桐子大每服三十丸溫米飲下
食前服
芍藥散治姙娠心腹痛
芍藥(一兩)白术(一兩半)黃芩(去黑心)陳橘皮(湯浸去白炒各一兩)
木香(三分)丁香(半兩)
右為細散每服二錢炒空心生薑湯下
鷄蘇飲治姙娠氣㽲痛疼胎不安
鷄蘇人參赤茯苓(去黑皮)大腹皮芎藭(各半兩)
苧麻根(一兩)
右剉如麻豆大每服三錢水一盞生薑三片煎至七
分滓溫服之
治姙娠心下急氣滿切痛(出大全良方)
赤茯苓(六分)桑白皮(五分)前胡(四分)郁李仁檳榔(各三分)
右為散末以水一盞煮取一半去滓夜臥服
橘皮湯治姙娠痛不思飲食
陳橘皮甘草(剉炒二兩)厚朴(去粗皮生薑汁炙剉)白术(各四兩)草
荳蔲(去皮二兩)
右將葱一握細切拌藥盡一宿炒黃色𢷬為粗末每
服二錢水一盞煎至七分去滓溫服
芎藭湯治姙娠心痛嘔吐不思飲食
芎藭甘草(炒)芍藥草荳蔲檳榔(剉各二兩)
右搗篩每服二錢水一盞棗二枚生薑三片煎至七
八分去滓溫服不拘時
鹿角膠散(出聖惠方)治姙娠胎動腹痛悶
鹿角膠(𢷬碎炒令黃燥)人參(去蘆頭)甘草(炙微赤剉各半兩)芎藭(一兩)
當歸(剉微炒三分)
右搗篩為散每服四錢以水一中盞入葱白七寸煎
至六分去滓不計時候溫服
治姙娠胎動腹痛心煩(出聖惠方)
芎藭當歸(剉微炒)阿膠(搗碎炒令黃)曲頭棘鍼(各半兩)大
麥葉(一把)
右細剉和均以水一大盞半煎至一盞去滓食前分
三服
治姙娠猝心痛氣欲絶(出便產湏知)
川芎藭當歸茯苓厚朴(製各等分)
右水六升煎取二升分為二服立愈
薑荗湯治姙娠腹痛和氣思食治中滿
薑黃蓬莪荗藿香葉(各一兩)甘草(炙半兩)
右搗篩每服二錢水一盞煎至六分去滓溫服不拘
時
加減四物湯治姙娠產前腹痛及治月事或多或少
或前或後氣不安產後血塊不散或亡血過多或惡
露不下
當歸(一兩)川芎(一兩)白芍藥(一兩)熟地黃(一兩)
右㕮咀每服四錢水一盞半煎至八分取六分青汁
熱服日四以知為度姙娠下血即入艾六七葉阿膠
水一盞同煎疾勢甚大散藥不及以味各半兩細剉
以水四盞煎至二盞半去滓分四服食前熱服一日
之中令盡以愈為度平常產乳服至三臘止如虚弱
血臟不調至一月止因虚致熱熱與血搏口舌乾
渴欲飲水者加栝蔞根一兩麥門冬三分腹中刺
痛熱生風加川芎一分柴胡半兩身熱脉躁頭昏
項強加柴胡黃芩各半兩大便秘澁加大黃半兩
桃仁一分炒大便滑加熟附子一分發寒加乾
薑牡丹皮芍藥各一分嘔者加白术人參各半兩
腹脹加厚朴枳實各一分虛煩不得服加竹葉人
參各一分煩躁大渴加知母石膏各半兩水停
心下為吐加猪苓茯苓皮各一分虛寒似傷寒類
加人參柴胡防風熟地黃各一兩此法大治產前
產後衆疾如神加防風熟地黃各一兩治男子婦
人諸般風毒瘡加地骨皮二兩白茯苓一兩治男
子婦人骨蒸氣此方乃善養守元氣得之梢巢先生
大有神效高貴道云患風疾及渾身燥癢以四物
湯清汁調消風散甚妙產前漏胎加艾阿膠糯米
煎性熱加荆芥煎服即愈治婦人慾念不遂心膈
迷悶刺痛每服一帖加橘皮香附子玄胡索各半兩
煎治經候不通腹中㽲痛或脚氣衝心加琥珀煎
見效並醋一合煎治立效治婦人血旺脚痛加五
加皮煎服治婦人血熱生瘡加地骨皮香附子煎
服治婦人經候不通口乾頭暈血熱加菊花煎服
立效治婦人百病吳興通同端仁云加吳茱萸若
陽臟少使隂臟多使有驗治婦人臂疼又加癱瘓
是血証加紅花煎服效
芎藭散治姙娠腹疼脹悶
芎藭當歸(切焙各一兩)乾薑(炮五錢)陳橘皮(湯浸去白焙)
右為散每服二錢用糯米飲調下不拘時
地黃湯(出聖惠方)治姙娠心痛煩悶脹
生地黃(焙)淡竹葉(剉各一兩)桂(去粗皮半兩)
右搗篩為散每服三錢水一盞半煎取一盞去滓溫
服
草菓散(出大全方)治姙娠氣臟本虚宿受風冷脾胃久弱
臟腑虛滑腹臍㽲痛日夜無度
厚朴(去粗皮薑汁浸炒黃二兩)肉荳蔲(一箇麵煨)草荳蔲(一箇煨)
右㕮咀每服三錢薑三片煎至七分去滓熱服
香术散(出大全良方)治姙娠五月已後常胸腹間氣刺滿
痛腸鳴以至嘔逆減食此由喜怒憂慮過度飲食失
節之所致
廣中莪荗(一兩煨)丁香(炒半兩)粉草(一分)
右為細末空心鹽酒湯點服一大盞覺胸中如有物
之狀蔡元度寵人有子夫人怒欲去之病醫官王
師復用此方三服而愈後果有驗
當歸湯治姙娠心腹㽲痛
當歸(切焙一兩)甘草(炙剉一兩)乾薑(炮半兩)
右粗搗篩每服三錢以水一盞入棗二枚煎至七分
去滓
白术湯(出千金方)治姙娠心腹疼痛不能食及徧身痛或
衝心痛欲死緣胎有水致痛
白术黃芩(去皮各一兩)芍藥(二兩)
右為搗篩每服三錢以水八盞煎至五盞去滓分五
服服之令易生月飲一劑為善忌桃李雀肉
治姙娠卒心痛死不可忍者
橘皮(三兩)豆豉(三兩)
右為細末煉蜜丸如梧桐子大溫水下二十粒無時
服
黑神散治姙娠内受寒冷腹中㽲痛安和胎氣
杉木節(半箇燒灰)乾薑(一兩炮存性)
右搗篩為散溫酒調下一大錢不拘時
枳殼丸治姙娠腹痛一切氣疾
枳殼(二兩漿水浸一日去穰煮令爛研作糊)
右將木香搗羅為末入枳殼糊内和丸如梧桐子大
每服三十丸溫酒下不拘時
芎藭湯治姙娠敗痛不可遏安胎止痛(方見安胎類)
槐子丸(一名蒲黃丸)治姙娠月數未足而欲似產腹痛者
宜服(方見墮胎後衣不出類)
當歸飲(出便產湏知)治姙娠腹痛或是冷痛或是胎動(方見)
(諸血類)
治姙娠三五月忽心絞痛
大棗(四箇燒令赤)鹽(一錢燒令赤)
右為末取一撮許酒調服之即愈
生雞子酒(出千金方)治姙娠心痛或八九月墮或牛馬驚
傷得心痛者
用破雞子一枚酒和服之
又方(出千金方)
用蜜一升和井底泥下
治姙娠卒心痛欲死不可忍者(出聖惠方)
用大麻子三升研水八升煮取五升分為五服
玄胡索散(出仁存方)治雙目心腹痛不可忍者及腿痛
用玄胡二兩肥者為末每服三錢以温酒下食前
又加地黃末一兩急服五錢服效雷公炮製論云
心痛欲死急覓延胡
竹茹湯(出千金方)治姙娠心痛因落胎或倒地胎有傷宜
服
用青竹茹剉碎三兩粗搗篩或每服三錢水一大
盞煎至七分去滓溫服不拘時一方或八九箇月
墜傷或牛馬驚傷得心痛者以青竹皮不拘多少
酒浸三兩沸服之不瘥再服
牛屎方治姙娠心痛(方見腰痛類)
地黃酒(出千金方)治姙娠腹中痛(方見諸血類)
治姙娠胎動腹痛連腰(出聖惠方)
用好豉一合以水一大盞煎至六分去滓食前分
服二溫服
車脂方(出聖惠方)治姙娠腹痛咳𠻳并難產三日不出(方見)
(咳𠻳類)
又方(出千金方)取蜜一升頓服良
知母丸治姙娠月未足似欲產腹中痛(方見安胎類)
治姙娠傷胎結血心腹痛(出千金方)
取小兒尿二升頓服之瘥
治姙娠四五月忽心腹絞痛及冷氣攻注心脾(出大全良方)
用大紅棗一十四枚燒存性為末以童子小便調下
治姙娠胎動腹痛連腰(出聖惠方)
右取大麥麵一兩以水一盞煎至五七沸食前分三
溫服焼車缸脂末内酒中一作車轄中脂
當歸散(出聖惠方)治姙娠胎動不安腹痛不止
當歸(三兩)續斷芎藭陳橘皮(浸洗去白穰燒各一兩)
右搗篩為散每服四錢以水一盞入生薑半分棗三
枚煎至六分去滓不計時候稍熱服
治姙娠心痛或八九月墜樹或牛馬驚傷得心痛及煩
悶(出聖惠方)
白蜜(三兩)羊脂(八兩)青竹茹(一升)
右合煎食頃服如棗核大三枚日三一水煎服
大龍散(出濟生拔粹)治姙娠心氣痛
艾葉(鹽炒半兩)茴香(炒)川楝子(各半兩炒)
治姙娠渾身氣痛衝心欲死方(出楊子建萬全護會方)
吳茱萸白术當歸防風芎藭續斷
炙艾葉(各半兩)藿香(一分)
右杵羅為末每服三錢水一盞一分煎取一盞空心
服可連進兩三盞以效為度
治姙娠忽然心痛悶絶欲死不可勝忍(出萬全護會方)
桑寄生當歸茯苓防風芎藭吳茱萸
右細杵羅為末每服二錢以水一盞煎取九分温喫
治姙娠心痛煩悶
用麻子一合研細水一盞煎取六分去滓非時溫服
(麻子乃今人布種麻子)
中惡心腹痛(附論)
夫姙娠人忽然心腹刺痛悶絶欲死者謂之中惡言邪
惡之氣暴中於胎也所以然者血氣自養而為精之主
若血氣不和則精神虚弱故邪毒之氣得以中之姙娠
之人亦足損胎也
方
當歸散(出聖惠方)治姙娠中惡心腹疞痛
當歸(剉微炒)丁香(亦作雞舌香)川芎(各三兩)青橘皮(二兩)吳茱
萸(半兩去梗湯泡三次炒黑)
右為細末無時溫酒調一錢
犀角散(出聖惠方)治姙娠中惡腹痛心悶
犀角梢(一兩)川升麻木香(各三分)
右搗篩為散每服三錢以一中盞煎至六分去滓不
計時候溫服
治姙娠中惡心腹疞痛(出聖惠方)
地黃(一兩)枳殼(麩炒令黃去穰)木香(各三分)
右為細末每服一錢酒調下不計時候
又方(出聖惠方)
桔梗(一兩細切略炒)生薑(半兩)
又良薑湯(出聖惠方)
高良薑蓬莪荗(各一兩)
右為細末不拘時候溫酒調下一錢
檳榔散治姙娠中惡心腹㽲痛
右㕮咀以水煎服無時
又方(出聖惠方)
吳茱萸(半兩湯浸十遍晒亁微炒)當歸(一兩剉微炒)
右為末不拘時候醋湯調下一錢
治姙娠中惡腹痛(出千金方)
用新生雞子二枚破著杯中以糯米分和如粥頓服
亦治姙娠胎動不安或但腰痛或胎轉搶心或下血
不止
又方(出千金方)
用水三升洗夫靴剔汁溫服
治姙娠中蠱心腹痛(出千金方)
用燒敗鼓皮酒服方寸匕須臾自呼蠱主姓名
心腹脹滿(附論)
夫姙娠心腹脹滿者由腹内宿有寒氣致令停飲姙娠
重因觸冷飲食發動與氣相干故令心腹脹也姙娠
脾氣不和痰飲留滯則中焦生寒寒則胃水滯不能消
化令人胃脹胃脹者腹滿也
方
丁香散治姙娠腹滿脹急不進飲食利心胸止乾嘔
丁香(一分)白术蒼术(各一兩)前胡(去蘆頭)胡椒高良
薑(炮)葛根厚朴(去粗皮生薑汁炙各半兩)藿香訶梨勒(去核)
旋復花(各一兩)甘草(炙二兩)
右搗羅為散每服二錢匕沸湯點取服不計時候
阿魏丸治姙娠腹滿喘逆腹悶
阿魏(麵裹煨熟細研)丁香木香懷香子(微炒)白芷陳
橘皮(湯浸去白焙)檳榔(剉)香附子(炒各一分)甘草(炙剉)生薑(去皮)
(薄切炮乾各半兩)
右搗篩為末煉蜜和丸如櫻桃大每服一丸爛嚼煎蘿
蔔湯下溫服酒鹽湯生薑湯下亦得此藥下氣&KR1276;心
腹虛脹
厚朴散治姙娠腹脹不飲食
厚朴(去粗皮生薑汁炙)白术芎藭乾薑(炮)當歸(切焙)訶
梨勒(煨去核)陳橘皮(湯泡去白各一兩)人參芍藥(各半兩)甘
草(炙一分)
右篩末每服三錢水一盞棗二枚煎取七分去滓不
計時候服
白荳蔲散(出聖惠方)治姙娠心腹脹滿氣攻胸膈咽喉不
利飲食減少
白荳蔲(去皮)甘草(炙微赤剉)枳殼(麩炒微黃去穰各半兩)人參(去蘆頭)
白术大腹皮(剉各三分)前胡(去蘆頭)赤茯苓訶梨勒
(煨用皮)陳皮(湯泡去穰焙各一兩)
右搗篩為散每服四錢以水一中盞入生薑半分棗
三枚煎至六分去滓不計時候溫服
倉公下氣湯(出大全良方)治姙娠心腹脹滿兩脇煩悶不
下飲食四肢無力
羌活赤芍藥甘草檳榔青皮大腹皮
陳皮赤茯苓半夏桑白皮桂心(各半兩)
紫蘇莖(二兩)
右㕮咀每服三錢水一盞薑五片棗一枚煎至七分
去滓溫服無時候一方加燈心煎
訶梨勒散(出聖惠方)治姙娠腹滿氣衝胸膈煩悶四肢少
力不思飲食
訶梨勒赤茯苓(去黑皮)前胡大腹皮陳橘皮
桑根白皮枳殼白术芎藭
右粗搗篩每服三錢水一盞入生薑半分切棗三枚
同煎取七分去滓不計時候溫服
檳榔散(出聖惠方)治姙娠心腹脹滿兩肋妨悶不下飲食
四肢少力
檳榔前胡(去蘆頭)白术芎藭(各半兩)陳橘皮(湯浸去白)
(穰焙)枳殼(麩炒黃去穰各三分)甘草(炙微赤剉三分)
右搗篩為末每服四錢水一中盞入生薑半分棗三
枚煎至六分去滓食前溫服
人參湯治姙娠腹滿兩脇妨悶不思飲食
白术(三兩)陳橘皮(湯浸去白皮焙一兩)木香(半兩)丁香(半兩)厚朴(去粗)
(皮生薑汁炙二兩)半夏(一兩生薑汁浸一宿切焙乾)乾薑甘草(一兩)
右為末每服三錢水二盞入生薑五片煎至一盞去
滓溫服不拘時
沈香散治姙娠腹滿不思飲食
沈香(剉)陳橘皮(湯浸去白皮)人參(各半兩)茯苓(去黑皮)甘草
(炙各一兩)白术(二兩)木香
右細末每服二錢入鹽少許以沸湯點食前服
白荳蔲丸治姙娠腹滿飲食遲化寬中容氣健脾和
胃
白荳蔲(去皮二兩)枳殼(用漿水炙令軟去穰焙乾半兩)木香(二兩)當歸(切焙)
(二兩)阿梨勒(去穰二兩一兩生一兩熟)陳橘皮
右為末將棗用水煮去皮核爛研和藥丸梧桐子大
每服二十丸切生薑入鹽炒焦黑色煎湯下不拘時
木香丸治姙娠腹滿不思飲食嘔逆不止
木香莎草根(炒去毛)蓬莪荗(炮剉)青橘皮甘松(各一)
(兩)甘草(炙半兩)
右為末水浸炊餅丸如彈子大每服一丸用紙煨生
薑一片如皂子大與藥同嚼溫湯食前服下
草荳蔲散(出聖惠方)治姙娠心腹脹滿脾胃氣虚不下飲
食
草荳蔲(去皮)人參(去蘆)白术(各一兩)柴胡(去苗)陳橘皮(湯浸去穰)
(白焙各一兩半)甘草(炙微赤剉半兩)
右搗羅為散每服四錢以水一中盞入生薑半分棗
三枚煎至六分去滓不拘時候稍熱服
藿香丸治姙娠腹滿溫胃氣化冷痰利胸膈思飲食
藿香葉木香(各一兩)肉荳蔲丁香(各半兩)半夏(一兩)
(生姜汁浸三宿切焙)
右為末生薑汁煮麵糊和丸如梧桐子大每服二十
丸生薑湯下
白术散(出聖惠方)治姙娠心腹脹滿不欲食
白术黃芩陳橘皮(二兩湯浸去白穰焙)
右搗篩為散每服四錢以水一中盞入生薑半分棗
一枚煎至六分去滓不計時候溫服
枳殼湯(出得集方)治婦人胎腹脹
枳殼(三兩)黃芩(一兩)
右為粗末每服半兩水一盞半煎至一盞去滓溫服
治產前脹滿身體沈重枳殼湯中加白术一兩
治姙娠脹滿有熱証者(出胎產救急方見本門諸血類枳殼湯)
身體腫脹(附論)
夫姙娠腫滿由臟氣本弱因產重虛土不尅水血散入
四肢遂致腹脹手足面目皆浮腫小便秘澁陳無擇云
凡婦人宿有風寒冷濕姙娠喜脚腫俗呼為皺脚亦有
通身腫滿心腹急脹名曰胎水凡姙娠之人無使氣
極若心静氣和則胎氣安稳若風中寒邪及有所觸犯
則隨邪而生病也凡姙娠經血壅閉以養胎若或虛腫
乃胎中挾水水血相搏脾胃惡濕主身之肌肉濕漬氣
弱則肌肉虚浮水氣流溢故令身體腫滿也然其由有
自或因泄瀉下痢臟腑虚滑耗損脾胃或因寒熱瘧疾
煩渴引飲太過濕漬脾胃皆能使頭目或手足浮腫也
然水積於胞兒未成形則胎多損壞及其胎產日脚微
腫乃胞臟水少血多水出於外故現微腫則易生也宿
有寒冷因所觸故令腹脹腫滿也姙娠自三月成胎
之後兩足自脚面漸腫腿膝以下行步艱辛漸至喘悶
飲食不美似水氣壯至於脚指間有黃水出者謂之子
氣直至分娩方消此由婦人素有風氣或衝在二經有
血風未可妄投湯藥亦恐大誤甚者慮將生之際費力
有不則之憂故不可不治於未產之前也脾合土候
肌肉土氣和平則能制水水自消化無有停積若姙娠
脾胃氣虚經血壅閉則水飲不化濕氣隂溢外攻形體
内注胞胎懷姙娠腫滿或傷胎氣如臨月而脚微腫者
利其小便則病可愈
方
木通湯(出聖惠方)治姙娠身體浮腫心腹脹滿小便不通
木通(剉)香薷桑根白皮(剉各一兩)木香訶梨勒皮
黃芩(各三兩)枳殼(去穰麩炒)檳榔(各半兩)紫蘇莖葉(半兩)
右粗搗篩每服四錢水一盞入生薑半分拍碎煎至
六分去滓温服食前日再
當歸散(出大全良方)治胎前諸疾或因怒中氣冲子臟或
冲脬脉腹急肚脹腰腹時疼不思飲食四肢浮腫氣
急時喘大便忽難小便忽澀玉門忽腫
當歸(一兩)赤茯苓枳殼白芍藥川芎(各二兩)川
白薑(炮)木香(煨)粉草(各半兩)
右㕮咀每服三大錢水一盞半生薑三片煎至八分
去滓無時溫服如禀受氣弱及南人枳殼減半如氣
實及北人於内加二分服服之或連日大便閉澁加
蜜同煎
八正散(出危氏方)治姙娠心氣壅胎氣八個月散墜手足
浮腫急痛不安難產
瞿麥(剉)木通(剉去皮節)滑石大黃(剉麵裹煨切焙)車前子
右剉散服三錢水一盞茴香撮同煎熱服
勝金散(出濟生方)小腹虚脹者何蓋飲食硬物傷胎胎既
受病𫝊於脾胃氣虛冷逼小腹狀若奔豚或腰重大
便閉澀兩脇虚鳴宜服勝金散和中下氣疾即安矣
吳茱萸(去枝梗酒浸炒)陳皮(去白)乾薑川芎(各一錢半)厚朴(去皮)
(薑炒)甘草(炙)縮砂仁(炒各三錢)
右為細末每服二錢鹽湯調下不拘時候一方有木
香無縮砂仁
桑白皮湯(出聖惠方)治姙娠四肢腫滿小便不利喘促
桑白皮(剉一兩)枳實(去穰麩炒)商陸(各半兩)澤瀉(三分)冬葵根
赤茯苓(去黑皮)木香(剉各一兩)
右粗搗篩每服四錢以水一盞半入生薑半分拍碎
煎至八分去滓食前溫服以利為度
鯉魚湯(出大全良方)治姙娠腹大胎間有水氣脚腫通身
腫滿胸肚不分
鯉魚(一尾二斤)生薑(用五兩)芍藥當歸(各二兩)白术(五兩)茯
苓(四兩)
右㕮咀以水一斗二升先煮魚熟澄清取八升内藥
煎取三升分五服忌桃李雀肉鮓物等一方用陳皮
少許同煎昔有姙娠腹脹小便不利吐逆諸醫雜進
溫脾胃寬氣去脹等劑服之反致藥物不納轉加脹
滿揍心驗之胎死腹中又服諸下胎藥不能通舉家
憂惶因得鯉魚湯論曰脚腫俗呼為皺脚亦有通身
腫滿心胸急脹名曰胎水証遂去心前衣服視之胸
肚不分急以鯉魚湯三五服大小便皆下惡水腫消
脹去方得分娩死胎可謂更生之人矣此証蓋緣懷
身腹大娠不自知覺人人皆以謂身娠如此終不以
為胎水病醫人何以得知故書此諭病家自當覺察
也
防己湯(出聖惠方)治姙娠通身浮腫喘息促小便澁
防己大腹皮(剉各三分)桑根白皮(剉)紫蘇莖葉赤
茯苓(去黑皮各一兩)木香(一分)
右粗搗篩每服四錢水一盞入生薑半分拍碎煎至
六分去滓食前溫服一方無大腹皮
赤茯苓湯(出聖惠方)治姙娠身體浮腫心腹急滿小便赤
澁及水腫
赤茯苓(去黑皮一兩)白术旋復花(各半兩)木通杏仁
(湯浸去皮尖一兩)黃芩(炙三分)
右粗搗每服三錢匕水一盞入生薑半分拍碎煎至
六分去滓食前溫服一方無木通用防己二兩不用
薑煎
茯苓丸(出聖惠方)治姙娠身體腫有水氣心腹脹滿小便
澁喘息促
赤茯苓(去黑皮一兩)郁李仁(湯浸去皮研半兩)㯽榔(剉半兩)葶藶
子(炒令黃研三分)枳殼(去穰麩炒半兩)白术(炒三分)
右搗羅四味為末入二味同研令細煉蜜丸如梧桐
子大每服二十丸煎桑白皮湯下一方加桑白皮名
㯽榔丸粥飲下
天仙藤散(出十便良方)治姙娠足腫似水氣狀
天仙藤(洗略炒)香附子(炒)陳皮甘草烏藥(不須要天)
(台者但得香而辣者良)
右等分淨秤為細末每服三錢水一盞薑三片木瓜
三片紫蘇三葉同煎至七分放溫澄清食前服日三
服小便利氣脉通體輕腫漸消更不須多服
療姙娠身腫有水氣心腹脹滿小便少(出大全良方)
茯苓(四兩)杏仁檳榔(各三兩)旋復花郁李仁(各一兩)
右為粗末以水六升煮取三升去滓溫分三服小便
通即止
葶藶𣪚(出大全良方)療姙娠遍身紅腫
葶藶子(十分)白术(二錢)茯苓(二兩)桑白皮(二兩)郁李仁(八分)
右為粗末以水六升取二升分溫服小便利即瘥
澤瀉湯(出大全良方)治姙娠經氣壅滯身體浮腫喘促大
便難小便澁
澤瀉桑根白皮(剉)木通枳殼(去穰麩炒)赤茯苓(去黑)
(皮)檳榔(剉各二兩)
右搗篩每服四錢匕水一盞半入生薑半分拍碎煎
至八分去滓食前溫服稍利為度日再服
腎著湯(出三因方)治姙娠脚腫痛
茯苓白术(各四兩)乾薑甘草杏仁(三兩)
右㕮咀每服四錢水一盞半煎至七分食前服
五皮散(出大全良方)治胎水亦治尋常脾虛腫滿
大腹皮桑白皮生薑皮茯苓皮橘皮(各等)
(分)
右㕮咀每服半兩水二盞濃磨木香一呷同煎至八
分去滓空心溫服亦治男子脾虛腫滿一方無桑白
皮有白术倍之名白术散
治姙娠體腫有水氣心腹急滿(出千金方)
茯苓白术(各四兩一方無白术)黃芩杏仁(各二兩)旋復花
(二兩)
右㕮咀以水六升煮取二升半三服忌桃仁雀肉鮓
物
寄生飲治姙娠遍身虚腫
桑寄生(一兩)桑根白皮(剉炒三分)木香(半兩)大腹皮(二分半)紫
蘇莖葉(一兩)
右細剉如麻豆大拌勻每服三錢匕水一盞煎至七
分去滓溫服
桑白皮飲(出聖惠方)治姙娠四肢腫皮肉拘急小便不利
桑根白皮(剉炒一兩)商陸根(一兩半)赤小豆(三合)羌活(去蘆頭半)
(兩)
右㕮咀如小豆大拌勻用水五盞入生薑七片同煮
候豆熟濾去滓渴即飲汁並食豆小便利瘥一方無
生薑名商陸湯
猪苓散(出聖惠方)治姙娠身體浮腫腹脹小便不利渴引
飲氣急
猪苓(二兩去黑皮)紫蘇莖葉木通
右搗細羅為散每服飲食以溫水調下二錢
葵子散(出聖惠方)治姙娠身體浮腫小便不利洒淅惡寒
葵子赤茯苓漢防己(各一兩)
右搗羅為散每於食前以粥飲調下一錢
商陸赤小豆湯(一名赤小豆湯出危氏方)治姙娠手足浮腫攣足
赤小豆商陸(各等分)
右㕮咀每服一兩水一碗煎至七分澄清汁服一方
澤瀉一方無澤瀉一方有澤瀉桑白皮
治姙娠從脚上至腹腫小便澁渴引飲(出鮑氏方)
取猪苓五兩為末以熟水服方寸匕日三服
燒秤錘方(出肘後方)治姙娠脹滿及姙娠卒下血(方見諸血類)
治姙娠毒腫方(出千金方)
用蕪菁根淨洗去皮擣酢和如薄泥勿令有汁猛火
煮三四沸適性薄腫以帛急裹之日再易寒時溫服
無根即用子若腫在咽中取汁含咽之
又方(出千金方)
用燒犍牛屎鮓和傅之乾則易亦可服方寸匕日三
治姙婦兩脚浮腫名曰脆脚因脾衰不能制水血化為
水所致
用生料平胃散每服三錢薑煎服紫蘇湯服亦可
治婦人身腫九月而瘖啞不能言者
煎玉燭散二兩水半碗煎至七分去滓入蜜放溫時
時呷之
腰痛(附論)
夫腎主腰足因勞傷動其經虚冷乘之則腰痛冷氣乘
虚入腹則腹痛故令腹腰相引而痛其痛不止多動胎
氣婦人腎以繫胞姙娠而腰痛甚者則胎墮也
方
五加皮散(出聖惠方)治姙娠腰疼痛不可忍或連胯痛先
服此散
杜仲(四兩)五加皮(二兩)阿膠(炙)防風金毛狗脊川
芎北細辛白芍藥(各二兩)杏仁(八十枚去皮炒)萆薢(三兩)
右㕮咀以水九升煮取二升去滓下阿膠作三服一
方無芍藥生薑煎服
續斷丸(一名五加皮丸出聖惠方)療姙娠二月三月腰痛不可忍
者次服此丸
續斷杜仲(各十分)芎藭獨活(各三兩)狗脊五加
皮萆薢芍藥薯蕷訶子肉(各八兩)
右為末煉蜜為丸如梧桐子大空心酒下四十丸日
服三
平胃散(一名平安散)治產前氣築刺兩脇疼痛(方見咳𠻳喘息類)
杜仲散(出聖惠方)療觸動胎不安以致腰痛背痛及臍腹
内痛
杜仲五加皮當歸芍藥川芎萆薢(各三)
(兩)人參(一兩半)
右細剉以水七升煮取二升半分溫三服無時
防風湯治姙娠身痛
防風(去蘆炒)藁本(去蘆)獨活(去蘆)細辛(去葉)甘草阿膠
(炒令燥)
右㕮咀每服三錢水一盞煎熱服之
當歸散(出大全良方)療姙娠氣壅攻腰痛不可忍兼治腹
痛二三月娠
當歸(三兩)阿膠甘草(各二兩)葱白(一斤)
右細剉以水七升煮取三升去滓分溫五服無時
大地黃丸治產前後腰腹疼一切血疼及治氣血虛
四肢不舉骨體熱疼
烏梅肉當歸(各一兩)熟地黃(二兩)
右為細末煉蜜如彈子大丸每服一丸白湯嚼下空
心
大腹皮散治姙娠氣壅攻腰疼不可忍
大腹皮(剉)郁李仁(湯浸去皮尖微炒)澤瀉(各一兩)
右搗篩為散每服四錢水一盞生薑半分煎至六分
去滓不計時候溫服
治姙娠腰痛
䜴(二兩)榆白皮(三兩)
右熟搗蜜丸如梧桐子大服二十七丸亦治心痛溫
酒亦可
治姙娠腰痛不止方
鹿角屑(二兩微炒)生乾地黃(一兩半)
右搗細羅為散每于食前以溫酒調下二錢
治姙娠腰痛
用麻子三升以水五升煮取汁三分五服亦治心痛
牛屎方治姙娠腰痛亦治心痛煩悶
用燒牛屎焦末水服方寸匕日三服
地黃酒治姙娠腰痛(方見諸血類)
紫酒治姙娠腰痛如折亦治常人腰痛亦名聖酒方
用大黑豆二合炒令香熟以酒一大盞煎取七分去
豆空心頓服
通氣散治姙娠腰痛狀不可忍此藥神妙
用破故紙不拘多少瓦上炒令香熟為末嚼核桃肉
半箇空心溫酒調下二錢
療姙娠腰背痛反覆不得
用鹿角長六寸燒令赤酒中淬再燒再淬以角碎為
度取酒飲之為末服亦可
治姙娠卒腰背痛如折
以銀一兩水三升煎取二升飲之
產前軟胯
甘草生薑烏梅(等分剉碎)
右用水一大盞煎至八分去滓服令胯軟產宫氣痛
不攻作
杜仲丸治衝任脉虚血海虛弱寒濕邪氣客摶胞絡
姙娠腰痛小便牽連行步力弱艱于俯仰小便白濁
晝夜頻併
五加皮萆薢山茱萸(二味各二兩)杜仲(四兩炒去絲)阿
膠(粉炒珠子)金毛狗脊(炙去毛)防風(去蘆頭)川芎細辛
鹿角屑(六味各二兩)當歸(洗焙)生乾地黃(各二兩)
右為細末蜜糊丸如梧桐子大每服三十丸溫酒送
下或煎艾湯下空心食前服
阿膠丸治姙娠胎臟受寒腰腹疼痛或因損動惡露
頓下腹痛作陣
香附子(去毛)天仙子(炒令黑)當歸(洗焙各二兩)五味子吳
茱萸(湯洗七遍各兩半)阿膠(蛤粉炒)川芎乾薑(炮各一兩)蒼术
(三兩米泔水浸一宿焙乾)
右杵為細末醋煮麵糊為丸如梧桐子大每服三十
丸煎艾湯下或木香醋湯下空心食前
治姙娠腰痛不可勝舉兩足沈重行步無力臍腹痛不
可忍
杜仲(去粗皮)續斷茯苓川芎防風芍藥
萆薢當歸(各半兩)枳殼(切取青)細辛(各一分)
右細杵羅為末每服三錢水二盞二分同煎取一盞
空心去滓喫蜜丸如梧桐子大早朝空心鹽湯下三
十丸亦得
普濟方卷三百三十八
