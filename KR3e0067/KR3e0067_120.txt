普濟方卷一百二十一明周王朱橚撰
傷寒門
傷寒總論
夫人生天地之間命有遭逢時有否泰吉凶安危喜怒
愛憎存亡憂畏關心之慮日有千條謀身之道時有萬
計乃度一日是故天無一歲不寒暑人無一日不憂喜
故有天行瘟疫病者則天地變化之一氣也斯蓋造化
必然之道不得無畏故聖人雖有補天立極之德而不
能廢之而能以道御之其次有賢人善於攝生調和樽
節與時推移亦得保全天地有斯瘴癘還以天地所生
之物以防備之命曰知方則病無所侵矣然此病也俗
人謂之横病多不解療皆云日滿自瘥以此致枉者天
下大半凡始覺不佳便須救療若至於病即湯食競進
折其毒勢自然而瘥必不可令病氣日甚拱手待斃斯
為誤矣夫得病一日在皮當摩膏火灸淋浴發汗則愈
若不解者二三日在膚可法針服解肌散發汗出則愈
若不解者至三日復一發汗則愈若不解者則勿復發
汗也至四日在胃宐服赤小豆瓜蒂散吐之則愈至五日
在腹六日入胃則可下之若熱未入胃而誤下之其熱
乘虚入胃然病要須下者又不得留於胃中也若胃實
者熱毒為病三死一生若胃虚者熱毒入胃即爛矣微
者赤斑出此候五死一生劇者黑斑出此候十死一生
以病人各有強弱治有難易得效相倍也若得傷寒病
無熱但狂言煩燥不安精采言語與人不相主當勿以火
灸但以五苓散二三錢服之可與新汲水一升或一升半
可至二升強飲之指刺喉中吐之隨手便愈若不便吐
者此病多不善勿以餘藥吐也又此病不急用猪苓散
及吐觧之法其斃速爾可先以發表之藥尤佳病者過
日不已則不是熱不可下之若下之則熱毒乘虚入胃
亦令胃爛斑出也又春夏無大吐下秋冬無大發汗若
冬及始春天寒宜服神丹圓亦可摩膏火灸若末春夏
月初秋凡此熱月不宜火灸不宐厚覆宜服六味圓散
若無圓散及煎但用柴胡數兩煎服傷寒時行皆可服
也亦可以發汗藥發汗不但一也直至再三發汗不解
者當與湯實者宜轉下之其脈朝夕駛者為實癖也朝
平夕駛非癖也轉湯可早與服但當少與勿令下多其
間諸虚煩熱者與傷寒相似然不惡寒身不疼痛故知
非傷寒也不可發汗若頭不痛脉不緊數故知非裏實
不可下也如此外内皆不可攻而醫強攻之必致危損
多死難痊也虚煩者但當與竹葉湯若嘔者與橘皮湯
不愈者可重與服也若得病連服湯藥發汗而汗不出
者皆死病也凡難得汗者可蒸之如蒸中風法蒸濕之
氣於外迎之不得不汗出也凡病發熱惡寒脈洪者
便宜發汗後以粉粉之勿令著風若當發汗而其人適
已失血及大下利者雖不可汗如此者可數與桂枝湯
使體中熱汗出連日如此自當觧也夫表和裏病下
之則愈汗之則死裏和表病汗之則愈下之則死夫如
是則神丹不可以誤發甘遂何可以妄攻然則桂枝下
咽表和則愈承氣入胃裏平則痊明當消息病之症候
不可亂投湯藥虚其胃氣也經言脉微不可吐虚細不
可下此醫之大禁也凡脈有浮沉轉能變化或人得病
數日方以告醫雖云初覺視病已積日矣其疾久已成
非發汗所觧當診其脈隨時救療必得痊也不可苟以
次第為之失其機要乃致禍矣傷寒病三日已内發汗
者謂當風觧衣夜卧失覆復為寒濕所攻也賊風相染
易為外邪所中也至於人自飲食過度生冷失節臟腑
不能轉動稍有頭疼身熱其脈實大者便可吐下不可
發汗也凡人有小病覺不如常則須早療若隐忍不療
冀望自瘥須臾之間致成痼疾小兒女子益以滋甚若
天行不和當自戒謹小有不安便須救療尋其邪由及
在腠理湯散以時鮮有不愈者若患數日乃使邪氣入
臟則難施治雖和緩之攻亦無能為也夫氣寒者百
病之始也是四時八節不正疫癘之氣經云春氣温和
夏氣暑熱秋氣清凉冬氣冰冷乃四不正氣冬時嚴寒
萬類深藏君子固氣於密則不傷寒觸日月之寒者乃
傷寒耳春陽之分熱病歸之有八節邪氣所中於人陽
邪為病傳手經隂邪為病傳足經其邪自何而入自風
池而入爲脊骨兩傍一寸五分是十二經之俞穴春夏
應陽秋冬應隂至真大論云寒暑温凉盛衰之用其在
四維故陽之動始於温盛於暑隂之動始於凉盛於寒
春夏秋冬各差其分易云水流濕火就燥熱論云夫熱
病者皆傷寒之類也人之傷於寒則為病熱熱雖甚不死
太隂明陽論云陽受風氣隂受濕氣注云同氣相求耳又
曰傷於風者上先受之傷於濕者下先受之注云陽氣
炎上故受風隂氣潤下故受濕蓋同氣相合也故風熱
火為陽寒濕燥為隂故熱論云五臟俱有熱病肝熱病
左頰先赤心熱病顏先赤脾熱病鼻先赤肺熱病右頰
先赤腎熱病顋先赤甲乙經熱論有春應煖而反寒夏
應熱而反冷秋應凉而反熱冬應寒而反温乃非時之
邪氣是以辛苦之人一歲之中病無少長自一日巨陽
膀胱受之巨陽者三陽之首故先受之二日陽明胃受
之三日少陽膽受之未入其臟可汗之四日太隂脾受
之五日少隂腎受之六日厥隂肝受之其入藏可泄之
經云其未滿三日汗之而已其滿三日泄之而已故聖
人論汗下大槩言之以脉分别三日脈沉伏亦當下六
七日脉浮滑亦可汗故傷寒傳足經不傳手經未詳耳
且人身有十二經絡分布上下手足有三隂三陽禀天
地之氣天樞之上同天之陽天樞之下同地之隂至真
大論云身半以上其氣三矣天之分也天氣主之身半
以下其氣三矣地之分也地氣主之注云當隂之分冷
病歸之當足太隂熱病有手足少隂熱病有足厥隂熱
病熱論其三隂三陽五臟六腑皆受病榮衛不行五臓
不通則死矣未嘗只傳足經不傳手經治傷寒湏辨
隂陽人身手足各有三隂三陽合為十二經在手背者
為陽屬表為腑在手掌心者為隂屬裏為臓足經倣此
傷寒只傳足經不傳手經素問熱論中亦只說足隂陽
也足太陽膀胱經少隂腎經並屬水足陽明胃經太隂
脾經並屬土足少陽膽經厥隂肝經並屬木傷寒傳變
陽經先受病故次第傳入隂經以陽主生故太陽水傳
陽明土傳少陽膽為微邪隂主殺故少陽木傳陽明土
土傳少隂水水傳厥隂木至六七日當傳厥隂肝木故
移氣剋脾再受賊邪則五臓六腑皆困而危殆榮衛不
通耳聾囊縮不知人而死矣速用承氣湯下之可保五
死一生古人云脾熱病則五臓危又云土敗則死至第
六七日傳厥隂脉得微緩微浮為有脾胃脉也故知脾
氣全不受尅邪無所容否極泰來榮衛將復水升火降
寒熱作而大汗觧矣甲乙經云邪生於陽者得之風
雨寒暑邪中於隂者得之飲食起處隂陽喜怒又曰敗
風虚邪者陽受之飲食不節起居不時者隂受之陽受
之則入腑隂受之則入臓入六腑則身熱不得臥爲喘
呼入五臓則填滿閉塞下為飱泄久為腸癖大抵發於
陽則太陽也發於隂則少隂也此二經為表裏其受病
最多陽明太隂受病頗稀少陽厥隂肝膽之經又加少
焉凡病一日至十三日太陽證不罷但治太陽有初得
病便見少隂直攻少隂此最變活法也寒邪或首尾
只在一經又云六氣之邪乘虚之經自背得之則入太
陽或入少隂自面感之則入陽明之類不必皆始於太
陽次第傳於諸經或寒邪首尾只在一經不可以一理
推但據脈與外證驗之假令病人脉浮緊頭項強痛發
熱惡寒已至過經每日如此只是太陽受病更不傳諸
經餘皆倣此大凡陽病當投酸苦之藥微則用苦甚
則兼用之隂病當投辛甘之藥微則用辛甘甚則專用
辛古人云辛甘發散為陽酸苦湧泄為隂辛甘者桂枝
甘草乾薑附子之類謂能復其陽氣也酸苦參大青葶
藶苦酒之類謂能復其隂氣也太陽傷寒一日二日
發熱惡寒頭疼腰脊強尺寸脈俱浮病在太陽經也陽
明傷寒二三日身熱目疼鼻乾不得臥尺寸脈俱長病
在陽明經也少陽傷寒三四日胸脇痛而耳聾或口苦
舌乾或往來寒熱而嘔尺寸脈俱強病在少陽經也太
隂病傷寒四五日腹滿咽乾手足自温或自利不渴或
腹痛尺寸脈俱沉細病在太隂經也少隂傷寒五六日
口燥舌乾而惡寒尺寸脉俱沉病在少隂經也厥隂傷
寒六七日煩滿囊縮尺寸脉俱微緩病在厥隂經也
經言寒傷形寒傷皮毛寒傷血寒傷榮衛寒主閉藏而
腠理秘密陽氣拂欝不能通暢怫然内作故身熱燥而
無汗故經曰人之傷於寒也則為病熱又云夫熱病皆
傷寒之類也内經既直言熱病者言一身為之熱氣也
以至仲景直言傷寒者言外傷之寒邪以至風寒暑濕
之所傷主療不同故只言傷寒而不通言熱病也其寒
邪為害至大故一切内外所傷俱為受寒而熱病者亦
通謂之傷寒也一名大病者皆以為害之大也又春曰
温病夏曰熱病秋曰濕病冬曰傷寒傷寒者是隨四時
天氣春温夏熱秋濕冬寒為名以明四時病之微甚及
主療消息稍有不等大槩而言之則一也非爲外傷及
内病有此異耳或云冬伏寒邪於肌膚骨肉之間至於
春變為温病夏變為熱病秋變為濕病冬變為正傷寒
病及日月受寒而内生怫熱熱微而不即病者以至將
來陽熱變動或又感之而成熱病非謂伏其寒氣而反
變寒為熱也經曰冬傷於寒春必病温亦其義也亦有
一時日月寒而便為熱病者感四時不正乖戾之氣或
隨氣運興衰變動或内外諸邪所傷或他人傳染皆能
成之但以分門隨證治之耳經言此六經傳受乃外傷
於寒而為熱病之大略主療之活法也又云辨傷寒隂
陽之異證者是以邪熱在表腑病為陽邪熱在裏臓病
為隂也俗乃妄言有寒熱隂陽之異證者誤之久矣且
素問傷寒云熱病誠非寒也其三篇名曰熱論利熱篇
評熱病篇及各篇明言為熱竟無寒理兼素問及靈樞
諸篇運氣造化之理推之則明為熱病誠非寒也寒病
固有矣非汗病之謂也且造化為汗液之氣者乃陽熱
之氣所為非隂寒之所能也以觀萬物熱極而出液則
可知矣經曰夫熱病皆傷寒之類也又曰人之傷於寒
也則為熱病然既身内有隂寒者止為雜病終莫能為
汗病也况病法曰身熱在表飲水為熱在裏此傷寒汗
病本末身凉不渴小便不黃脈不數者未之有也雖仲
景用四逆薑附之類熱藥是以治其本裏和誤以寒藥
下之太早表熱未入裏而寒下利不止及或表熱裏寒
而自利者急以四逆湯攻裏利止裏和急以解於表也
故仲景四逆湯證後復有承氣下熱之說也由是觀之
傷寒汗病經直言熱病而不言其有寒凝也經言三隂
證者為邪熱在臓在裏以臓與裏為隂也宜不熱者也
夫傷寒隂陽之别者非但表熱當汗而下之則死裏熱
當下而汗之亦死故仲景曰桂枝下咽陽盛則斃承氣
入胃隂實即亡死生之要在乎須臾視身之盡不暇計
日此隂陽虚實之交錯其候至微發汗吐下之相反其
禍至速而醫術淺短者懵然不知病為治乃誤使病者
殞殁然則止為邪熱在表則汗之邪熱在裏則下之熱
在上則吐之熱在下則泄之邪熱在半表裏則和解之
豈分寒熱隂陽之虚實與隂陽汗病之證耶况朱奉議
自言隂毒脈疾七至八至以上疾不可數者隂毒已深
也夫既云七至八至以上疾不可數者正是陽熱極深
之脈也豈是隂寒歟凡世俗所謂諸毒證以素問造化
驗之皆陽熱亢極之證但蓄熱極深在内而身表有似
隂寒也經云亢則害承乃制言五行之道熱甚過極則
反似尅其已者是為兼化如萬物熱極反幽水液以火
煉金熱極而反似水是以火極而似水之化也五行皆
然故肝熱甚則出泪心熱甚則出汗脾熱甚則出涎肺
熱甚則出涕腎熱甚則出唾今傷寒作汗之病氣者乃
陽熱怫欝而否極復泰即熱氣蒸蒸而為汗出也如天
時暘熱亢旱否極而泰則復為雨也故欲雨則天乃欝
熱晴霽則天反凉人凉則病愈熱在則病在故病寒者
自是寒病非此汗病之氣也雖寒屬隂水而天地隂陽
氣液相生之道則寒之化不能更生隂水也故古聖曰
陽中生隂隂中生陽氣中生液液中生氣又曰積液生
氣積氣生液又經曰氣和而生精液然氣為陽物故萬
物之水液皆生於陽熱之氣如天氣陽熱極甚則萬物
濕潤而冬寒則萬物乾燥由是言之既為作汗之病氣
本熱非寒明矣故經又曰凡傷寒而成温病者先夏至
為温病後夏至為暑病暑與汗皆出正言邪熱隨汗皆
出盡而愈也又經曰飲食飽甚汗出於胃驚而奪精汗
出於心負重遠行汗出於腎疾走恐懼汗出於肝搖體
勞苦汗出於脾此皆動亂勞苦而至陽熱以為汗出豈
可反言作汗之病以為隂寒邪今之俗醫不明隂陽變
化之道而妄取陽主於生隂主於死而欲養於陽熱者
殊不知此言自生之後以顯為陽陽中生隂故生者死
之道也既死之後以隠為陰隂中生陽故死者生之道
也此古人之論道乃死生有無動静隠顯之隂陽非言
寒熱之隂陽也俗又妄言仙經云純陽升而為仙純隂
死而為鬼隂以養陽氣恐亦不如此以陽主虛無而言
神為陽隂主形體而言形為隂言善養生者調順隂陽
煉就陽神超升棄其隂體即純陽之神廼為仙也不明
道者寒熱不調以致隂陽勝負耗絶陽神惟存隂殼則
遊魂冥冥非鬼何哉此則修養家言形神之隂陽而非
醫之隂陽也俗又妄謂周易以陽為尊為美為善為剛
為清為正而隂邪反之但欲養於陽熱者此又不知易象
言隂陽體用之道以為教非言一身之寒熱隂陽也故陽
健唱命而隂順和之隂順和之則隂陽和平而同歸善
道非以乾陽特為熱也且夫子云乾為天為圜為君為
父為玉為金為寒為冰然則乾之純陽豈為熱耶此亦
非特取寒冰為陽是取冰之勁健整肅清剛為乾徤之
象耳夫寒熱之卦坎為中男廼少陽之卦即寒冰也離
為女乃少隂之卦即火熱也坎離水火為夫婦而易以
陽剛坎水寒者為夫而以隂柔離火熱者為婦亦非以
熱為陽剛而寒為隂柔也故易言隂陽者但以明其物
象而非素問論病寒熱隂陽之氣也設云乾為寒者本
非取乾陽之勁慓清整像乾之道也俗有妄言人生則
身温而死則身冷及病雖身熱未至於死將死者必熱
反變寒而後死也陽則生隂則死以此專欲養於陽熱
殊不知一身之内寒水燥濕風火六氣渾為一兩停則
和平一興一衰病以生也夫和平之常者温凉得所適
當其和陽之氣如俗云人體温和是也然冬寒而人腠
理閟密則身當温和夏熱則腠理開通而多汗出則身
當微凉相反者病過與不及亦病其中臓腑隂分以為
根本則固守陽和之氣但當温和乃為和平唯腑臟之
氣各隨五行休囚旺相死之時位而微有虚實不一也
此之虚實乃自然之道而不為病者然冬腎水隂至而
復以天氣寒則腠理閟密而氣收蔵陽固守於内則適
當其平而以能内外之寒夏心火陽王而熱復以天氣
熱則膚腠開泄而陽熱散越於外適當其平而以能内
外之熱萬物皆然此隂陽否泰天道造化之理蓋莫大
乎此也然雖秋冬否閉此以其肺腎隂王而得其所故
康彊省病而病亦輕微春夏開泰以其肝心陽旺故怯
弱多病而病熱怫欝則陽氣越故病甚而多死亡及夫
地理方位高下四時寒熱温凉安危夀夭並同故經曰
隂精所奉人多夀陽精所奉人多夭又仙經西山記言
平人四時當有唏謂三焦相火無不足八節不得吹謂
腎臓隂難得實然則豈可不明隂陽虚實但欲養於陽
熱耶凡病致死者陽和氣既不存則止為隂濕形體而已
非冷何哉俗未知熱甚則熱蓄於内而陽氣不能營運
於四肢身表故四肢逆冷以至身冷脈細而絶則死蓄
熱甚者氣血不通而身面俱青此則畜熱之深也所以
仲景言傷寒熱極失下則厥厥深者熱亦深而厥微者
熱亦微如此則熱極而死者莫不身冷脈微而已至於
絶也俗未明其然直反曰陽在則生陽去則死又曰陽
熱變為寒則死因以但欲養其陽熱而反致殘隂暴絶
則陽氣後竭而死者不為少也俗醫未深明造化乂以
妄為傷寒得之勢惡陽勢暴甚而便畜熱以深身冷厥
逆手足無復温和者真以為寒極而為隂厥以對陽厥
及表裏熱勢俱甚而不畜熱於内者以為陽毒以配隂
毒分為寒熱隂陽之異證曾不知傷寒汗病便是熱病
實無隂厥者也嗚呼病本熱甚熱蘊表裏則陽氣䧟下
以至厥身冷或青而脉微乃妄以寒極而内外急救其
陽而反招其暴虚之陽因以妄言必死之證問或彊實
之人素本不衰及熱欝怫結向衰微者偶中辛甘熱藥
發散而腠理氣通怫熱以隨汗泄而愈者遂以為必死
之病而救之以活反恨往之死者救助其陽之不及因
以互相議論但見畜熱内結厥逆者或未厥者早以温
之毋用寒凉恐成隂毒隂證而死俗醫治傷寒誤人多
者無過於此後學之士但以素問運氣自然造化之理
原其標本則眀可見焉且以依法救人慎勿惑於衆人
之言故經曰謹熟隂陽無與衆謀又曰知逆與從正行
無問此其道也又云傷寒傳染論夫傷寒傳染之由
者因聞大汗穢毒以致神狂氣亂邪熱暴甚於内作發
於外而為病也則如西山記曰近穢氣而傷真氣錢仲
陽曰步履糞穢之履無使近於嬰兒若聞其氣則令兒
急驚風搐也孫真人云乘馬遠行至暮當沐浴更衣然後
方可近於嬰兒使不聞馬汗氣毒不然則多為天吊急
驚風搐也故剥死馬者感其毒氣而成馬氣丁黃之疾
皆由聞其毒氣之所作也故聖惠方以法大汗則懸藥
於戸辟其大汗穢毒無使傷於人也世以艾炙席隅者
皆其義也多染親屬憂戚侍奉之人勞役者由其神氣
怯弱易為變亂故也何以知傳染者脈不浮者是也若
誤以熱藥觧表不惟不觧其病反甚而危殆矣其治之
法自汗宜以蒼术白虎湯無汗宜滑石凉膈散熱散而
愈其不觧者適其表裏微甚隨證治之而與傷寒之法
皆無異也大凡治病必先明此寒暑燥濕風火六氣
最為惡也故曰其治病之法以寒治寒以熱治寒以清
治温以濕治燥乃正治之法也又云逆治所謂藥氣逆
病之氣也其病輕微則當如此治其病重當從反治之
法其反治者亦名從治所從順於病之氣也是故經曰
以熱治熱以寒治寒然以熱治熱非謂病氣熱甚更以
熱性之藥治之本是寒性之藥反熱佐而服之所謂病
氣熱甚藥氣反寒病熱極而懼其藥寒寒攻不入寒熱
交争則其病加也故用寒藥反熱佐而服之令藥氣與
病不相違忤其藥性寒熱服下咽之後熱體既消寒性
乃發由是病氣隨愈其餘皆倣此然正治之治猶君刑
臣過逆其臣性而刑之矣故熱病不甚治之以寒逆其
病氣病自除矣反治之法猶臣諫君非順其君性而怡
悅之其始則從其終則逆可以使君去其邪而歸於正
也素問至真要大論云寒者熱之熱者寒之從者逆
之順者從之王冰註云病微猶人挾火得草而焫得木
而燔可以水滅之故逆其性氣而折之病氣微而攻之
以寒病甚猶救龍火得濕而熖遇水而燔不知其性以
水折之以濕攻之適足以光熖詣天物窮方止矣識其
性者反常之理以人火逐則熖灼自消炎光撲滅然逆
之謂以寒攻熱以熱攻寒從之謂熱難入從其性用不
必皆同是以下又曰逆者正治從者反治從少從多觀
其是也若夫實實虚虚以寒攻寒以熱攻熱則於逆從
之道畔矣臓腑經絡先後病脈證間曰上工治未病
何也師曰夫治未病者見肝之病知肝傳脾當先實脾
四季脾王不受邪即勿補之中工不曉相傳見肝之病
不觧實脾惟治肝也肝之病補用藥助用蕉枯益用甘
辛之藥調之酸入肝焦苦入心甘入脾脾能傷腎腎氣
微弱則水不行水不行則心火氣盛心火氣盛則傷肺
肺被傷則金氣不行故治之能使肺氣盛則肝病自愈
此治肝補脾之要妙也肝虚則用此法實則不可用之
經曰虚虚實實補不足損有餘是其義也餘臓凖此
夫人禀五常因風氣而生長風氣雖能生萬物亦能害
萬物如水能浮舟亦能覆舟若五臓元真通暢人能和
客氣邪風中人多死千般疾難不越三條一者經絡受
邪入臓腑為内所因也二者四肢九竅血脈相搏壅塞
不通為外皮膚所中也三者房室金刃蟲獸所傷以此
推之病由都盡若人能養慎不令邪風干忤經絡適中
經絡未流傳臓腑即醫治之四肢才覺重滯即導引吐
納鍼灸膏摩勿令九竅閉塞更能無犯王法禽獸災傷
房室勿令竭之服食節其冷熱苦酸辛甘不遣形體有
衰病則無由入其腠理腠者是三焦通會元真之處為
血氣所注理者是皮膚臓腑之文理也問曰病人有氣
色見於面部願聞其說師曰鼻頭色青腹中痛若冷者
死鼻頭色微黑者有水氣色黃者胸上有寒色赤為風
色黃者便難色鮮明者有留飲師曰病人語聲寂然喜
驚呼者骨節間病語聲喑喑然不微者心膈間病語聲
啾啾然細而長者頭中病(一作痛)又云息搖肩者心中堅
息引胸中上氣者欬息張口短氣者肺痿唾沫又云吸
而微數其病在中焦實也當下之即愈虚不治在上焦
者其吸促在下焦者其吸遠此皆難治呼吸動搖振振
者不治又云寸口脈動者因其旺時而動假令肝主青
色四時各隨其色肝色青而反色白非其時色脉皆當
病問曰有未至有至而不至有至而不去有至而太過
何謂也師曰冬至之後甲子夜少隂起少陽之時陽始
生天得温和以未得甲子天因温和此為未至而至也
以得甲子而天未温和此為至而不至也以得甲子天
大寒不解此為至而不去也以得甲子而天温如盛夏
五六月時此為至而太過也又云病人脈浮者在前其
病在表浮者在後其病在裏腰疼背強不能行必短氣
而極也問曰經云厥陽獨行何謂也師曰此謂有陽無
隂故稱厥陽問曰寸脈沉大而滑沉則為實滑則為氣
實氣搏血氣入臓即死入腑即愈此為卒厥何謂也師
曰唇青身冷氣入臓即死如身和汗自出為入腑即愈
問曰脉脫入臓即死入腑即愈何謂也師曰非為一病
百病皆然譬如浸淫瘡從口起流向四肢者可治從四
肢流來入口者不可治病在外者可治入裏者即死問
曰陽病十八何謂也師曰頭痛項腰脊臂脚掣病隂病
十八何謂也師曰欬上氣喘噦咽腸鳴脹滿心痛拘急
五臟病各有十八合為九十病人有六微微有十八病
合為一百八病五勞七傷六極婦人三十六病不在其
中清邪居上濁邪居下大邪中表小邪中裏罄飪之邪
從口入者宿食也五邪中各有法度中風於前寒中於
前寒於中暮濕傷於下霧傷經熱極傷絡問曰病急當
救裏後救表者何謂也師曰病醫下之續得下利清穀
不止身體疼痛者急當救裏後身體疼痛清便自調者
急當救表也夫病痼疾加以卒病當先治其卒病後乃
治其痼疾也師曰五臓病各有得者愈五臟病各有所
惡各隨其所不喜者為病病者素不應食而反暴思之
必發熱也夫諸病在臓欲攻之當隨其所得而攻之如
渴者與猪苓湯餘皆倣此歌曰傷寒無汗惡寒攻緊
濇浮兮慘有容自汗惡風浮緩脈面光不慘是傷風
又論云傷風脈浮而緩自汗惡風頭疼面光發熱燥煩
手足不寒熱勝不得謂傷寒耳風傷衛氣表虚自汗法
當觧肌桂枝湯敗毒散獨活散人參羌活散可選用之
若項背強桂枝加葛根湯裏傷不飲水者桂枝去芍藥
加附子湯或加乾薑臓腑滑者和觧散若鼻塞通關散
或發汗漏不止而惡風四肢拘急桂枝加附子湯壯熱
煩燥人參羌活散參蘇飲或天麻防風丸薄荷泡湯調
下脉濡緊自汗勿用桂枝湯當用小建中湯傷寒脉浮
而緊無汗惡寒頭疼面慘發熱拘急手足微寒寒勝於
熱耳寒傷榮氣表實無汗法當發汗麻黃湯麻黃葛根
湯人參順氣散可選用之頭疼甚者葱白湯或熱多寒
少脈弱無陽只用桂枝二越脾一湯或喘急者可與麻
黃湯尺脉遲而血少者黃耆建中湯淋家衂家瘡家虚
家四動氣不可汗可與小柴胡湯太陽脈浮有汗為傷
風脉緊無汗為傷寒陽明善飢為傷風不食為傷寒少
陽耳聾目赤胸煩滿為傷風口苦咽乾目強為傷寒三
隂傷風但四肢煩疼傷風見寒傷寒見風脉證熱盛而
煩手足傷風生寒脈緊浮全不煩少熱肢微厥寒證兼
風脉浮緩然傷風見寒脉傷寒見風脈為榮衛俱受邪
用大青龍湯然大青龍不可輕用湏是風寒俱盛又加
煩燥證方可與之知易簡者謂二證交攻則桂枝麻黃
湯兼用尤為稳當二陽合病太陽合謂脈浮長若是浮
弦合少陽膽合胃時弦下短更將外證互推詳太陽陽
明本太陽病若汗若利小便無津液胃中燥轉屬陽明
大便堅小便利是為脾約脾約丸麻子仁丸主之若惡
寒則用升麻葛根湯不惡寒反惡熱大便不秘可少與
白虎湯不惡寒反惡熱大便秘或譫語調胃承氣湯下
之喘而胸滿者不可不用麻黃湯太陽少陽頸項強急
腹不鞭滿目眩往來寒熱諸證並用小柴胡湯少陽陽
明本少陽病因發汗利小便後胃中燥大便難用調胃
承氣湯正陽陽明本經風盛氣實也大柴胡湯大小承
氣湯主之又三陽合病腹滿身重面垢讝語遺尿口中
不仁用白虎湯或舌乾口燥不仁背惡寒者通用太陽
陽明少陽陽明正陽無表證者俱可不惟惡寒中寒為
太陽陽明合病未過經亦屬表可發汗用桂枝麻黃各
半湯蓋在經則汗過經則否也三陽無合病太陽陽
明倂病歌曰太陽已汗病陽明不惡寒兮裏未寧全入
陽明須下劑汗之猶在太陽明倂病本太陽初病發汗
而未徹轉屬陽明續遂自汗出不惡寒是倂歸陽明也
若太陽證尚在桂枝麻黃各半湯若太陽證已退但有
陽明者大承氣湯下之春温夏熱歌曰春温浮緊易
經安發熱頭疼咳𠻳干夏月傷寒為熱病脉來洪盛療
應難温病發於春間及夏至以前是也發熱咳𠻳頭疼
身痛口中燥渴脉來浮緊看其病輕而熱多者小柴胡
湯熱少者升麻湯觧肌湯微熱不渴者小柴胡加桂渴
者小柴胡去半夏加人參栝蔞根脈實煩渴大柴胡微
利之以其實而大便秘也虚煩用竹葉湯𠻳者小柴胡
加五味子夏月傷寒是為熱病發熱頭疼肢體疼重或
惡熱脉洪盛用藥不可太温如桂枝麻黃青龍湯之屬
湏以黃芩升麻佐之熱病三日外脈仍數邪猶在經絡
未入臟腑者桂枝石膏湯三月至夏至謂晚發梔子升
麻湯風温濕温歌曰風温熱汗脈多浮喘渴瘈瘲體
不收腹滿脚寒頭目痛濕温讝熱汗頻流風温尺寸俱
浮緊傷於風因而傷熱風與熱搏即發風温惟其有風
則四肢緩縱而不收也其證身熱自汗頭疼喘息發渴
昏睡或體重不仁謹勿發汗汗則讝語躁擾目亂無睛
張氏又云寸脈浮滑尺脉濇弱亦不可下下之則失
㳛直視若被火則發黃癡狀如驚癇皆變逆之證耳病
在少隂厥隂二經用萎蕤湯人參敗毒散身灼熱知母
乾葛湯甚者栝蔞根湯脈浮身重汗出漢防己湯讝汗
用防己黃耆湯救之龐氏用葛根龍膽湯證治論用小
柴胡湯未醒者柴胡桂枝湯取微汗痰壅金沸草散咳
𠻳加杏仁細辛五味子濕温寸濡而弱尺小而急素傷
於温因而中暑温與熱搏即發濕温其狀胸滿頭目痛
發壯熱若妄言身上汗多兩脛逆冷倦怠惡寒若妄發
其汗使人不能言耳聾不知疼處其身青面色變是重
暍而醫殺之濕温病在太陽經用白虎加蒼术湯更加
官桂濕氣勝則一身盡痛發熱身黃小便不利大便反
快用除濕湯五苓散臟腑虚大便滑者理中湯加蒼术
白茯苓虚滑甚者术附湯暑氣勝則壯熱煩躁小便不
利大便秘口渴用香薷散治要六合湯腑閉而煩渴者
白虎加蒼术湯風濕歌曰風濕浮兮額汗為腫疼發
熱喜重衣身黃熱痛沉而緩中濕用䟽水府稀又論云
風濕脈浮先傷濕而後傷風故也外證肢體重痛不能
轉側額上微汗怯寒而不欲去衣大便難小便利熱至
日晡而劇治法但微觧肌若正發汗則風去濕在非徒
無益而又害之治法微觧肌用麻黃杏仁薏苡甘草加
白术防己黃耆湯不嘔不渴脈虚浮而濇者桂枝附子
湯濕多身痛小便不利甘草附子湯煩渴小便不利五
苓散外不熱内不渴小便自利术附湯若昏沉腹滿身
重自汗失音下利不禁白通湯多加白术少用甘草身
腫疼微喘惡風杏仁湯通用人參敗毒散熱而煩渴者
加栝蔞根若誤下之小便必不利可與五苓散中濕脈
沉而緩風雨襲虛霿霧乘隙人多為濕所傷也一身盡
痛重着發黃關節煩痛發熱鼻塞時或脹滿大便利
小便難外證耳濕家不可汗汗之則發痓熱而痓者
死亦不可下下之則額汗胸滿微喘而噦小便不利全
濟赤難經云治濕之法不利小便非其治也中濕小便
不利大便自利甘草附子湯五苓散或除濕湯加茯苓
主之大小便皆直利則與术附湯身體痛鼻塞黃耆建
中湯小建中湯寒濕交攻疼痛重着易簡滲濕湯甚者
參料理中湯加熟附子風寒濕氣合而為痺其何以為
治曰寒多則為疼痛當用官桂乾薑附子風多則為走
注當用麻黃薏苡烏頭中氣則為堅滿紫蘇陳皮枳殼
所不可闕中濕則為重着能以茯苓蒼术乾薑主之應手而
愈温毒中暑歌曰温毒春間斑發瘡嘔而咳悶透心
傷背寒面垢虚來脈自汗焦煩是暑傷温毒者冬間感
受寒毒乖氣至春而發也表證未退毒氣不散所以發
斑肌肉絞疼心下煩悶嘔逆咳𠻳後必下利寸脈洪數
尺脈實大其為病重蓋陽氣盛耳治法通用玄參升麻
湯黑膏六一散或用敗毒散加紫草咳悶而嘔清水實
者葛根橘皮湯證治論黃連橘皮湯中暑脈虚弱或沉
伏身熱背寒面垢自汗躁煩毛聳惡寒昏昏倦怠而身
不痛經云寒則腠理閉暑則腠理開開則灑然寒閉則
熱而悶體認不精以傷暑為熱病誤人多矣内外俱熱
口燥煩渴四肢微冷而不動白虎湯嘔逆惡寒橘皮湯
熱悶不惡寒竹葉石膏湯頭疼惡心煩躁心下不快五
苓散消暑丸霍亂吐瀉香薷散温服信效方中暑用小
柴胡湯脈沉遲腠理開灑然毛聳口前開而板齒燥用
白虎加人參湯傷暑發大熱頭疼自汗咽疼煩躁腹中
熱結諸藥不效者小柴胡湯最良小便不利五苓散熱
病中暑濕温雖皆因暑所致然脈證不同當明辨之熱
病者冬間感寒至盛暑而後發此即夏月傷寒但熱多
而脉洪盛者是也中暑者病在太陽外證與熱病相似
但熱病脉盛肢節重痛中暑脈虚肢節不疼兼面垢背
寒而手足微冷者是也濕温相搏之病在太陽其脉寸
濡而弱尺小而急外證胸滿頭目痛身熱汗多而足脛
逆冷是也以上三證夏月病多有之湏别其名庶無毫
釐千里之謬凡夏月傷暑雖則熱毒為害皆因脾胃虚
怯而得之胃虚然後伏暑然後煩躁其有飲水過多及
用解暑冷藥太過傷動其中真氣内虧嘔吐不食自利
不渴六脉沉微按之隠隐是為裏寒外熱如隂盛格陽
之類不可更泥中暑伏熱之說急以理中甘草乾薑湯
與之縱或微煩小便不利斷不可以為熱也又有冷藥
過度胃寒停水潮熱而嘔或身有煩熱此為陽浮外而
不内可與小半夏茯苓湯或加前胡脾胃素弱者二陳
湯主之雖然抑猶有觧夏月病多傷暑暑家脉虚面慘
冷汗手足微寒苟不揣其裏熱之證妄以剛劑投之是
猶抱薪救火不發黃則發斑甚至蓄血悶亂而死矣可
不遡源窮流而精審之哉假如夏月泄瀉不止胃脘閉
膈飲食不進或心腹痛滿大抵因暑得之泄瀉中滿者
香薷散加縮砂下消暑丸心腹刺痛者香薷散加縮砂
下蘇合丸俱得其便假如夏月下痢赤白煩渴嘔逆腹
中攪痛小便不利是亦因暑致之可與五苓散香薷散
小柴胡湯黃龍丸之屬若以此嘔證為脾胃寒嘔則誤
矣痓病温瘧疫癘歌曰痓甚風癎強體肢柔剛二證
必須推後寒先熱名温瘧疫癘之邪責四時痓者先傷
於風又感寒濕所致發熱腹疼口噤頭搖癡□不語項
強背直腰身反張或目痛或目赤或閉目或足冷或足
温或妄行其脉沉弦而遲亦或帶緊此為惡候不救者
多若脉如雨濺散出於指外者旦暮殂也傷風頭疼發
熱常出微汗又自嘔逆汗之必發痓新產血虚汗出傷
風亦致發痓大發濕家汗亦作痓者死痓病初發多有
腹疼之證内經曰戴眼反折瘈瘲汗出如珠着身不流
太陽絶也其謂是乎發熱無汗惡寒讝語為剛痓用葛
根湯麻黃葛根湯發熱有汗惡寒為柔痓用桂枝加葛
根湯桂枝栝蔞根湯二痓通用小續命湯剛痓去附子
柔痓去麻黃剛痓腹滿内藥咬齒脚攣卧不着席大承
氣湯下之柔痓桂心白术湯附子防風散八物白术散
其脉尺寸俱盛先熱後寒汗吐下後重感於寒而得之
寒多者其脉弦遲熱多者其脈弦數寒熱乃隂陽之争
也先熱後寒先寒後熱或寒熱相等並小柴胡湯先寒
後熱小柴胡湯加桂枝多熱而燥少與白虎加桂湯多
寒者柴胡桂薑湯或致中湯加桂寒少熱多或多痰而
嘔食不入二陳湯加烏梅小便赤經汗出煩渴素有瘴
氣不服水土而嘔五苓散大便秘嘔吐寒熱無時脉小
緊者大柴胡湯下之痰證傷食類傷寒有痰頭項皆
和暢外熱憎寒寸浮上頭疼右手脉數身不疼左手脉平傷
食狀痰證寸口脉浮發熱憎寒惡風自汗胸滿氣上衝
咽不能喘息頭不疼項不強為異耳有熱用柴胡半夏
湯金沸草散易簡參蘇飲無熱二陳湯温膽湯伸欠頭
疼者胸滿發寒熱亦是痰證痰脈緊而不大瓜蒂散吐
之不得謂痰證例無頭疼而以他證參之也傷食右手
關脈緊盛而數頭疼發熱惡風但身體不疼中脘痞悶
噯噫噎食臭為異耳熱邪伏於脾胃則食不能消經云
人迎緊盛傷於寒氣口緊盛傷於食人迎主外風寒入
之氣口主中飲食傷之是以有左右手之别中脘痞悶
嘔而熱者二陳湯加生薑烏梅寒多不甚熱者治中湯
五積散心腹滿痛者大柴胡下之胸膈實而嘔吐者食
在上脘瓜蒂散吐之夾食傷寒證候按病源云下後
六七日不大便煩熱腹滿而痛為胃中有乾糞亦挾宿
食故也審如是則夾食傷寒即太隂證腹滿時痛桂枝
湯加大黃者是也所以太隂受病主胸膈脹嘔吐飱泄
朱氏以為飲食得之如曰太隂證飲食不節胸膈不快
用理中湯加青皮陳皮或枳實理中丸或二陳湯皆其
治之今推明治法有表者用致中湯去白术多用青皮
有表復有裏者用桂枝加大黃湯若表證已觧但有裏
證者小承氣湯與之可也張氏云傷食者剉大黃三五
粒入湯劑中正此意耳雖然夾食傷寒則脾胃已傷暴
加轉下不可也復發其汗亦不可也夾食傷寒見吐利
厥逆而不挾表證者依隂病及霍亂等治之若吐利厥
逆而挾表證者即依先救表之法虚煩脚氣類傷寒
虚煩身首全無痛脉自和平多熱壅轉筋惡食大便難
脚氣酸疼而弱腫虚煩諸虚煩熱也不惡寒身不痛頭
不疼脉不浮不緊數為異耳重者竹葉湯輕者小柴胡
湯嘔者橘皮湯並不可下隂證虚煩外熱内寒肢節疼
隂旦湯脚氣初病發熱憎寒頭痛嘔噦惡聞食臭肢
節酸痛大便難或胸滿腹痛卒起而脚轉筋屈弱攣痛
腫重痺頑為異耳脚氣通用三和散降氣湯大流氣飲
烏藥順氣散分氣紫蘇飲木瓜散石楠丸枳殼散用木
瓜煎湯調下毒氣入腹衝心作痛吐涎者降氣湯下養
正丸或用吳茱萸製炒煎熱入生薑汁主之寒多者越
婢湯小續命湯加獨活濕多者除濕湯五苓散痰多者
除濕湯下白丸子挾寒者養正丹躁煩者竹瀝湯或紫
雪丸太便秘者脾約丸神功圓麻仁丸或五積散加大
黃風毒腫疼排風湯檳榔散筋急掣痛木香煎湯調乳
香趁痛散又用香蘇散三錢川練子兩箇取皮肉剉新
瓦上焙降真香碎三節和之新汲水煎空心服脚氣證
候與傷寒無異或發熱頭疼或身體冷痛或寒熱往來
或自汗惡風或大小便秘或腹痛下利胸滿氣短怔忪
煩悶嘔噦涎沫惡聞食臭大類傷寒但卒起腿脚屈弱
頑痺肢節攣急酸疼或歴節及髀脛間焮然赤腫為異
耳傷寒傳足六經在太陽則頭疼項強腰背酸重在陽
明則口燥鼻乾惡熱譫語在少陽則耳聾口苦脇疼在
太隂則胸腹滿痞肢體浮腫在少隂則咳喘面黧咽痛
在厥隂則癱緩筋攣隂器脹痛六經所傳又有合病併
病外證與傷寒並同凡遇發熱燥煩大便不通嘔噦痰
涎而惡食者起於熱熱則下而愈須審問之脈浮而弦
者起於風則汗而愈濡而弱者起於濕濕則滲而愈洪
而數者起於熱熱則下而愈遲而澁者起於寒寒則温
而愈風寒暑濕證狀不同然風為走注寒為疼痛暑為
熱煩濕為重着必有可驗之證治法總貴乎䟽導但不
可過劑其補湯淋洗則醫家之大戒也雖然脚氣漸入
頓深非藥力相接不可也治之亦當究其源或因風寒
發動則為之觧風寒或因飲食釀成則為之消飲食氣
觸而發者則為之調氣續生他病者則以他病方藥理
之所患氣實而死未有服藥致虚而殂者甚至喘𠻳氣
上衝心痛嘔吐腹脇脹滿頑痺不仁最為惡候然則所
謂寒則温之熱則寒之在表者散之在裏者下之大虚
者扶養之是為不刊之法傷寒傳經之邪病至厥隂
其脈微帶浮緩之狀是則脾氣將復邪無所容寒熱作
而得汗以觧若尺寸俱沉短此為毒氣入臓土敗木賊
脾受肝邪必有囊縮舌卷耳聾不知人之證當急下之
五救其一傷寒表證當汗而不可下裏證當下而不
可汗在半表半裏當和觧而不可發汗吐下在上則通
之在下則泄之傷寒無汗表病裏和則麻黃湯汗之或
天水散之類亦佳表不觧半入於裏半尚在表者小柴
胡湯和觧之或天水凉膈散甚良表裏熱勢俱甚大柴
胡湯微下之更甚者大承氣湯表熱多裏熱少者天水
一凉膈半和觧之裏熱少未可下者凉膈天水一半調
之勢更甚者小承氣湯下之表證觧但有裏證者大承
氣湯下之凡此諸可下者通宜三承氣湯下之發汗不
觧别無異證者通宜凉膈散調之以退其熱兩感證則
倣此而已傷風自汗表病裏和者桂枝湯觧肌半在表
半在裏白虎湯和觧之病在裏者大承氣湯下之一法
無問風寒暑濕有汗無汗内外諸邪所傷但有可下者
或表裏兩證俱不見而目深但睛不了了睛不和者或
腹脹滿實痛者或煩渴或譫語妄言或狂躁喘滿者或
熱極而將死者通宜大承氣湯下之或三承氣湯尤良
傷寒大發汗汗出不觧反無汗脈尚浮者蒼术白虎湯
和觧之或中暑自汗脈虚頭痛口乾倦怠煩躁或時惡
寒或畏日氣無問表裏通宐白虎湯裏熱勢甚腹滿而
脈沉可下者宜大承氣湯或三承氣湯傷寒表熱極甚
身疼痛不可忍或煩或嘔裏有微熱不可發汗吐下擬
以小柴胡天水凉膈之類和觧恐不能退其熱勢之甚
或大下後或再三下後熱勢尚甚不能退本氣虛損而
脈不能實擬更下之恐下脫而立死不下亦熱極而死
寒凉之藥不能退其熱勢之甚者或因大下後濕熱下
利不止熱不退脉弱氣虚不可更下者或諸濕熱内甚
小便赤大便溏瀉頻併少而急痛者必欲作利也速宜
黃連觧毒湯或裏熱極甚而隂氣虚不能退者或已下
後熱不退者或畜熱内甚隂厥極深以至陽氣不能營
運而已致遍身青冷痛甚不堪項背拘急目赤睛疼昏
眩恍惚咽乾或痛躁渴虚汗嘔吐下利腹滿實痛甚至
痞悶煩亂喘息急聲脉疾而數以其畜熱極深致脈沉
細而欲絶或始得病陽熱勢暴而便有此證者或兩感
勢甚者通宜解毒湯加大承氣湯下之熱不退者再下之
雖古人有云三下熱不退者死然亦有下四五次利數
十行而熱退救活者又下利熱稍退而未愈者亦用黃
連觧毒湯調之或微熱未除者凉膈散調之或失下熱
極以致身冷脉微而昏冒將死者若急下之則隂暴絶
陽氣復竭而立死不下亦死當以凉膈散或黃連觧毒
湯養隂退陽使熱氣漸以消散則心胸腹暖脉漸以生
俟脈復有力然後以三承氣湯選用或下後微熱不觧者
凉膈散調之愈後但宜用退熱之藥忌發熱諸物以熱
易於再作也六經傳變太隂少隂厥隂皆屬隂證也
少隂者腎也厥隂者肝也太隂者脾也脾何以謂之太
隂太隂者脾之經主胸膈䐜脹腎何以謂之少隂少隂
者腎之經主脈微細心煩但欲寐或自利而渴又寒入
於太隂則發熱而惡寒入於少隂則只惡寒而不發熱
也三隂中寒微則理中湯或稍厥或下利乾薑甘草湯
重者四逆湯無脉者通脉四逆湯厥隂者肝之經也厥
隂之為病主消渴氣上衝心中痛飢不欲食食則吐蚘
下之利不止若隂氣獨盛陽氣暴絶則為隂毒其證四
肢逆冷腹臍築痛身如被杖脉沉疾或吐或利當急灸
臍下内服辛熱之藥令陽復而大汗矣人之傷寒則
為熱病古人通謂之傷寒病前三日巨陽陽明少陽受
之熱在於表汗之則愈後三日太隂少隂厥隂受之熱
傳於裏下之則愈六經傳受由淺至深皆是熱證非有
隂寒之證古聖訓隂陽為表裏惟仲景深得其意厥後
朱氏編活人書俱失仲景本意將隂陽二字釋作寒熱
此差之毫釐失之千里矣傷寒則别語無倫者曰讝
語實則讝語也外證大便秘小便赤聲重曰鄭聲虚則
鄭聲也外證二便利手足冷下洩曰轉失氣大便堅小
便利曰脾約得大便曰更衣大便如常曰清便自調或
云自可水穀不化曰下利清穀下利曰飱泄痔曰腸癖
腸癖謂痔也素問曰飲食自倍腸胃乃傷活人書云此
太隂受病下為飱洩久為腸癖病十二日曰過經長蟲
曰蚘蟲即蛔蟲也隂病發躁曰隂躁手足逆冷曰厥有
隂厥陽厥二證手足指頭微冷曰清屬三隂肌膚冷或
下利而發躁無時暫安曰臓厥不治兩手無脉曰雙伏
一手無脉曰單伏男子病新瘥而婦人與之交曰陽易
婦人病新瘥而男子與之交曰隂易燒裩散猳鼠糞湯
竹皮湯男子作隂腫小腸絞痛婦人則裏急腰胯連腹
内痛其人身體重熱上衝胸頭重不能舉眼中生花四
肢拘急小腹絞通手足拳百節觧離經&KR0008;見者皆主死
一呼一至曰損脉離經太過曰至不及曰損一呼三至
曰至脉離經二&KR0008;惟隂易陽易病有之發汗吐下後温
針後病不觧此為壊病又曰何逆何逆有四種或變為
温瘧或變為風温或為温毒或為温疫也發汗而汗不
止曰漏風漏風亦亡陽之别名也又大下之後損傷隂
血亦謂之亡陽又太陽病桂枝證而投麻黃汗出多遂
漏不止亦曰亡陽發狂條有因火劫驚狂謂之火邪其
人亡陽尺寸脈緊主無汗今反有汗者曰亡陽大抵隂
病主無汗今有汗者亦亡陽也三月至夏方發曰晩發
冬應寒而反大温人暴感之而病曰冬温非時暴寒伏
於少隂之經咽痛不利曰腎傷寒發汗後仍灼熱自汗
曰風温係何逆之數也中暑曰中暍感不時之氣而病
老幼皆相似者俗謂之天行發濕温汗曰重暍重暍者
死温病汗出徹後復發熱而脉躁疾不為汗衰狂言不
能食曰隂陽交交者死也評熱論云發熱脉躁狂言不
能食謂之三死發熱脉躁盛不得汗者曰陽極死又若
已得汗而脉躁盛者亦主死也大都汗後脉躁盛者皆
主死也病瘥後更發熱曰遺熱病瘥後勞動再病曰勞
復病瘥後食肉再病曰食復脉浮遲或弱不能作汗其
身癢者曰無陽目亂無神吐利並作曰霍亂鼻出血曰
衂陽病下之早為結胸為懊憹隂病下之早為痞不按
自痛臍腹堅硬曰大結胸按之而痛為小結胸又有水
停結在胸脇間身無大熱而額微汗出曰水結胸煩躁
多而有結胸證曰熱實結胸無熱而有結胸證曰寒實
結胸證似結胸飲食如故時時下利陽脉浮關脈小細
沉緊舌上白胎而滑者曰臓結死不治上唇有瘡蟲食
其喉或食其藏曰&KR0558;下唇有瘡蟲食其肛或食其隂曰
狐咳逆曰噦乾嘔曰啘脉相剋賊曰負負者死謂陽明
與少陽合病其脉但長大者謂有胃脉為順若脉中有
弦即是有木脉也上被木賊故曰負所以死也傷寒有
所不利者行之取其滲洩也利小水曰滲洩大抵小數
則大便難小便曰溲民病鶩溏大便寒而鴨溏水穀不
别也大便堅硬曰鞕此有熱而鞕也故曰寒則溏熱則
垢也協熱而利謂之腸垢渴欲飲水水入即吐名曰水
逆黃病曰疸内經瘧論中謂疸為熱活人書以黃為疸
南方暑濕近夏癉熱故病黃也疸與癉同因熱而病黃
疸也心振寒而動曰悸厥隂證云厥逆怔忪此有水也
宜治水脚氣有小腹不仁而怔忪者少陽嘔而發熱胸
脇滿小便不利怔忪者心中若有所失曰懊憹當汗而
誤下者為痞為結胸為懊憹應下而汗者為亡陽為讝
語為下厥上竭強發少隂汗則動血或出口鼻或出耳
目謂之下厥上竭也目中不了了了了謂不明了也或
謂之睛不和言不和平如尋常也口中不仁小腹不仁
者即所謂皮膚不仁之義皮膚不仁者頑麻而不知有
無也身振搖而動曰肉瞤臍下有動氣曰奔豚在上者
湧之曰吐在下者洩之曰利左關曰人迎右關曰氣口
足趺上動脉曰衝陽内踝骨上䧟中動脈曰太谿婦人
乳直下筋骨間近腹處曰期門臍下一寸曰氣海千金
方指迷方並云一寸五分此謂從其心量下一寸五分
也二寸曰丹田三寸曰關元血曰榮氣曰衛玄府曰汗
孔素問生氣通天勞汗當風注云玄府即汗孔也手足
搐搦曰瘈瘲二陽俱病曰合病先二陽俱病而後一陽
自病曰倂病隂陽俱病曰兩感先曰隂陽䨇傳四肢病
曰末疾大抵有風則四肢不收左傳曰風淫末疾者是
也傷寒諸篤證搖頭直視形如烟熏心絶唇脗反青
四肢多汗肝絶反目直視狂言遺尿腎絶汗出髮潤喘
而不休肺絶環口黧黑柔汗發黃脾絶汗出如油喘息
無已水漿不下形體不仁命絶大發濕家汗則成痓發
濕温汗身青面變耳聾不語曰重竭不治發風濕汗必
讝語不治發少陽汗則譫語發汗只在頭面不至遍身
鼻衂不止者逆發汗不至足者逆諸逆發汗劇者言亂
目眩並不治當汗無汗服麻黃湯數劑汗不出者不治
汗出如流不治汗出如油口噤肉戰聲低喘促不治汗
後嘔吐水藥不入口者逆熱病脈躁盛而不得汗不治
汗後不為汗衰復大熱躁疾狂言不食曰隂陽交不治
忽冒昧無脉服藥後汗觧則生若無汗脈不至者不治
少隂厥逆無脉服藥通脉其脈漸續則生暴出則不治
下利厥逆無脈灸之脈不回身不温不治少隂四逆下
利惡寒而踡發躁無脈不治下利日十餘行其脉反實
者逆少陽陽明合病下利脈長大而弦曰負不治陽病
見隂脈者不治發斑屬陽見隂脈不治代脈不治吐血
衂血脈反浮大而牢不治隂易陽易脈離經外腎腫腹
中絞痛手足拳攣不治欬逆上氣脈止者不治譫語脈
反沉微四肢厥冷不治脈隂陽俱虚熱不止者不治七
八日以上發大逆難治舌本爛身熱或汗不止厥不止
並不治下利發熱厥逆躁不得眠不治讝語直視或喘
滿或下利並不治讝語屬陽見隂證者逆傷寒脉乍疎
乍數不治發斑先赤後黯面色黧晦不治發斑大便自
利不治發黃而變黑不治舌乾黑不治口張目䧟不治
張口出氣乾嘔骨體熱痛者逆咳逆不止者不治心下
痞悶上氣喘麄者逆霍亂喘脹煩躁不治誤下濕家額
汗喘促或小便不利大便自利不治頭汗内外關格小
便不利此為陽脫不治腹滿咳逆不得小便不治腹大
滿而不泄不治若脈洪緊而滑尤可慮臟結如結胸舌
上白胎隂筋引臍腹痛時下利不治結胸證具更加煩
躁不治臓厥七八日膚冷煩躁下利無時暫安不治少
隂吐利厥逆煩躁不治厥而下利反能食者曰除中不
治四肢厥逆臍下絞痛石硬睛定者逆厥隂證唇青舌
卷面黑耳聾囊縮不治頭連胸痛甚手足俱寒不治
隂毒陽毒過六七日不治狐&KR0558;咽乾聲啞唇瘡不治赤
斑五救其一黑斑十救其一尋衣摸空者逆總括論
云傷寒汗吐下之法最不可輕據脉以驗證問證而對
脉太陽者陽病證之表也陽明者陽證之裏也少陽者
三陽三隂之間太隂少隂厥隂又居於裏總而謂之陽
證也發於陽則太陽為之首發於隂則少隂為之先太
陽惡寒而少隂亦惡寒但太陽之脈多浮少隂之脈沉
細與其他證狀亦自異也發熱惡寒身體疼痛或自汗
或無汗是為表證可汗不惡寒反惡熱手掌心并腋下
濈濈然而汗出口燥咽乾壯熱腹滿小便如常不白而
少大便秘鞕是為裏證可下厥冷踡默自利煩躁而無
身熱頭疼是為隂證可温其脈單浮與浮洪浮數浮緊
者此表病之脉滑實弦緊中間數盛者此裏病之脈沉
細緩弱者此隂病之脈在表者邪搏於榮衛之間在裏
者邪入於胃府之内胃府而下少隂居焉若傳次三隂
則為邪氣入臓矣榮與衛均為表也亦均可汗也然自
汗者為傷風風傷衛氣衛行脉外其脉浮緩而病尚淺
則以桂枝湯助陽而汗之無汗者為傷寒寒傷榮氣榮
行脉中其脉浮緊而病稍深則以麻黃湯助陽而汗之
榮衛固為表也胃腑亦可以為表也然以臓腑而分表
裏則在腑者胃之表在臓者胃之裏謂取諸腑可以表
言若令榮衛腑臓而分之則表者榮衛之所行裏者胃
腑之所主而臓則又深於裏者矣審脉問證辨名定經
真知其為表邪則汗之真知其為裏邪則下之真知其
為隂病則温之表有邪則為陽虚隂盛而發表之藥用
温裏有邪則為隂虚陽盛而攻裏之藥用寒隂經受邪
則為臓病而温隂之藥用熱是三者貴乎得中否則寧
可不及亦不可太過得中者上也不及者次也夫苟太
過則斯為下矣蓋得中者如此而汗如彼而下又如彼
而温桂枝承氣投之不差薑附理中發而必中重者用
藥緊輕者用藥微不背隂陽深合法度故曰得中者上
也寧可不及者證與脈大同而小異名與經似異而實
同當五分取汗而三分之劑散之當五分轉下而三分
之劑導之當純用温裏而略温之劑扶持之未可汗下
者與之和觧未可遽温者且安其中若猶未也則增减
於其間細細而加推詳徐徐而就條理雖未遽安亦無
傳變故曰寧可不及者次也太過者粗工不知深淺輕
舉妄動者為之或問證而不知脈或執脈而不對證或
名實之不辨或日數之拘泥遂有汗下太早之失甚者
不問隂陽當汗而反下則為痞為結胸為懊憹當下而
反汗則為讝語為亡陽為動經為下厥上竭至於陽厥
似隂之證誤以剛劑投之黑斑發狂悶亂可畏性命至
貴可輕試哉故曰夫苟太過則斯為下矣大抵治傷寒
有法與治他病不同條例得審藥進病除投劑少差死
生立異古之人處方立論曰可汗曰可下曰可温曰和
觧曰少與曰急下曰隨證滲泄與夫先温其裏乃發其
表先觧其表乃攻其裏謂知音者若網在綱有條不紊
此固得中者之事也若班固所謂病以不服藥為中醫
許仁則以為守過七日最為得計此非寧可不及之意
乎王叔和善脈而且以承氣為戒虞世南善方而論傷
寒一節且謂麻黃桂枝非深於其道則莫之敢為又非
所以為太過者之戒乎論而至此則知古人之立論甚
嚴而傷寒汗下温之法固自有定論也經云傷寒六七
日目中不了了無表裏證脈雖浮亦有可下者少隂二
三日無表證亦有可汗者隂證四逆法當用温而四逆
散軰中有柴胡枳殼此豈厚誣哉醫在九流之中非圓
機之士不足與語也何者脈雖浮而亦可下無表裏證
者謂六七日大便難也藉使大便不難其敢輕下之乎
少隂病亦有發汗者謂隂證初病便屬少隂而反發熱
少隂本無熱今反發熱者是表猶未觧故用温藥微取
其汗也藉使身不發熱其敢輕汗之乎四逆湯用薑附
四逆散用枳柴一熱一寒並主厥逆固不侔矣然傳經
之邪與隂經受邪初病便厥者不同故四逆散用藥主
寒先陽而後隂也四逆湯用藥主熱陽不足而隂有餘
也其敢例視隂逆一切温之乎不特此耳傷寒有始得
病其脉沉數外證腹滿口燥煩渴即為陽盛入内之證
醫當以下劑攻之不可槩以三日在太陽而發表也前
所為隂證傷寒初病以來便見脉沉厥冷惡寒更無頭
痛即是少隂受病之證醫法以乾薑附子軰温之又不
可概以三隂傳次先太隂而後少隂也若張氏之論日
數而曰日數雖多但有表證而脈浮者猶可發汗日數
雖少若有裏證而脈沉實者即須下之是日數之不可
拘也如此孫思邈云服承氣得利謹勿補中以熱氣得
補復盛此所以言實熱也王叔和有曰虚熱不可去熱
去則寒起此所以言虚熱也二言之殊途同歸是虚實
之不可不辨也如此又况寒温熱同實而不同名暑濕
風異種而有兼病異氣之相乘他邪之並作表證中之
有不可汗裏証中之有不可下三隂可温有熱證者不
同表裏俱見與半表裏者有異中暑熱病疑似難明傷
寒傷風脉證互見陽明本多汗而有反無汗之别少隂
本無汗而有反自汗之證或隂極發躁熱極發厥陽證
似隂隂證似陽差之毫釐繆以千里又有痰證食積虚
煩脚氣等證似傷寒之病自非心領意會逹變知幾體
認之精發用之審則縱橫泛應幾何而不窮哉孔子曰
可與適道未可與立可與立未可與權是說也亦在夫
人權之而已矣危氏得效方傷寒撮要論云凡發汗
法欲令手足俱周濈濈然一時許為佳不欲淋漓如水
服湯中病即已不必盡劑若發汗後病證仍在者三日
内可再三汗之令腰脚間周遍為度凡轉下法須體認
得合下之證明白在陽明胃經則不拘日數過時失下
則氣血不通四肢便厥不識者疑為隂厥復進熱藥禍
如反掌若少隂腎經太隂脾經下證悉具服湯後已更
衣者不須盡劑陽明病得利瘥慎勿服補中藥以熱氣
得補復成更復下之是重困也宜消息安養之凡取吐
法服吐藥後不大吐則當以手指探之便吐矣不吐稍
增藥以吐為度若吐少病不除明日再服吐藥可至再
三但虚人宜少吐藥力過多者飲水觧之凡水漬法以
疉布數重新水漬之稍捩去水搭於胸上須臾蒸熱又
漬令冷如前用之仍數易新水日數十易熱甚者着病
人於水中熱勢退則已亦良法也凡葱熨法用葱一束
以絲纏如餅饀大去根惟存白三寸許先以火㶸一面
令通熱勿至灼人乃以熱處着病人臍下上用熨斗盛
火熨之令葱餅熱氣透入腹中更用三四餅候病人醒
手足温有汗乃止凡蒸法以薪火燒地良久可以水洒
之取蠶砂栢葉桃葉糠麩皆可用相和鋪燒地上面鋪
草蓆令病人上臥温覆之夏月熱只用布單覆之汗移
時立至俟脚心有汗乃用温粉撲上移上牀最得力者
蠶砂栢葉桃葉也無蠶砂亦得
普濟方卷一百二十一
