普濟方卷四百二十一明周王朱橚撰
鍼灸門
虚損
治腑臟虚乏下元冷憊等疾(資生經)穴灸丹田
人有常言七七之類是旁太歲壓本命六十有一是
太歲壓本命人值此年多有不能必者是固然矣然
傳不云吉人吉其凶者乎常觀素問以六八之數為
精髓竭之年是當節其欲矣(千金云五十者一月一泄要之四十八便當依)
(此)千金載素女論六十者閉精勿洩是欲當絶矣當
節不知節宜絶不能絶坐此而喪生盖自取之豈歲
之罪哉人無罪歲則雖有孽猶可違矣所謂吉其凶
者如此雖不灸丹田可也(丹田可灸七十一壯或百五五壯)
治陽氣虚憊失精絶子灸中極
中極一名氣原盖氣之原也人之陽氣虚憊者可不
灸此以實其氣耶(按難經云丹田一名大中極言丹田取人之身上下四旁最為中間)
(也故名為極此亦曰中極其去丹田只一寸雖未居丹田之最中然去中不遠矣)
治胃寒心腹脹滿胃氣不足惡聞食臭腸鳴腹痛食不
化秦承祖云諸疾皆治華陀云療五勞羸瘦七傷虚乏
胸中瘀血乳癰明堂云人年三十以上若不灸三里令
人氣上衝目千金云治陰氣不足小腹堅熱病汗不出
口苦壯熱身反折口噤腰痛不可忍胃氣不足久洩痢
食不化脇下拄滿不能久立狂言狂歌妄笑恐怒大罵
霍亂遺尿失氣陽厥悽悽惡寒
穴三里
凡此等疾皆刺灸之多至五百壯少至二三百壯資
生經云小品云四肢但去風邪不宜多灸七壯至七
七壯止得過隨年壯數故銅人於三里穴止云灸三
壯針五分而已明堂上經乃曰灸七壯止百壯亦未
為多也至千金方則云多至五百壯少至二三百壯
何其多也要之日灸七壯或灸炷甚小可至二七壯
數日灸至七七壯止灸瘡至乾則又報灸之似合也
若要安丹田三里不曾乾之說可也必如千金之壯
數恐犯小品之所戒也予曰有脚氣疾遇春則足稍
腫夏中尤甚至冬腫漸消偶夏間依素問注所說穴
之所在以温針微刺之翌日腫消其神效有如此者
謬剌且然况於灸乎有此疾者不可不知此不止治
足腫諸皆治之
治久冷傷憊臟腑洩痢不止中風不省人事等疾
穴灸神闕
王氏曰舊傳有人年老而顔如童子者盖每歲以鼠
糞灸臍中一壯故也予嘗患溏利一夕灸三七壯則
數日不如厠連數夕灸則數夕不如厠足見經言洩
利不止之驗也予年踰壯覺左手足無力偶灸此穴
而愈後見同官說中風人多灸此穴或百壯或三五
百壯皆愈而經不言主中風何也
治臟氣虚憊真氣不足一切氣疾久不瘥者灸氣海
人身有四海氣海血海照海髓海是也而氣海為第
一氣海者元氣之海也人以元氣為本元氣不損雖
疾不害一傷元氣無疾而死也宜頻灸此穴以壯元
陽若必待疾作而後灸恐失之晩也
治男子臟氣虚憊真氣不足一切氣疾久不瘥不思飲
食全無氣力燔鍼鍼任脉氣海一穴鍼入五分可
灸百壯次以毫鍼鍼足陽明經三里二穴
治虛勞喘𠻳灸脊骨從上第五椎下間神庭穴百壯
治虛勞羸瘦腎虚水臟久冷小便濁出精陰中痛五勞
七傷虚憊足寒如冰身腫如水穴腎腧
難經䟽云夾脊骨有二穴在左為腎在右為命門言
命門者性命之根本也其穴與臍平凡灸腎腧者在
平處立以杖子約量至臍又以此杖子當背脊骨上
量之知是與平處也然後相去各寸半取其穴則是
腎腧穴也更以手按其䧟中而後灸之則不失穴所
在矣凡灸以隨年壯灸固有功亦在人涵養之如何
爾人當愛護丹田吾既列方論之詳矣而妻妾之戕
害未之及也君子偕老之序曰夫人淫亂失事君子
之道故陳人君之德服飾之盛宜與君子偕老也宜
偕老而不至偕老夫人之罪多矣故詩人以是刺之
意可見也至於士大夫志得意滿不期驕而驕至侍
妾數十人少亦三五輩淫言䙝語不絶於耳不能自
克而淫縱其欲者多矣為内子者恬不之怪人有問
者則曰自母言之則為賢母自我言之未免為妬婦
人也人或以此多之其夫亦以為賢而不妬孰知其
不妬乃其所以禍之歟雖然二南之化至以無妬忌
而言此豈求異於詩人耶是不然古人十日一御妾
媵彼其不妬者盖使媵妾為備十日一御之數爾不
妬則同所以不妬則異吾故表而出之以為夫婦之
戒非求異於詩也
治失精五臟虛竭(但是虛乏泠極皆宜灸)穴曲骨灸五十壯
治骨髓冷疼穴上廉灸七十壯
難經䟽八會曰府會中脘治腑之病臟會章門臟病
治此筋會陽陵泉筋病治此髓會絶骨髓病治此血
會膈腧血病治此骨會大杼(禁灸)骨病治此脉會太淵
脉病治此氣會亶中氣病治此然則骨髓有病當先
大杼後絶骨而後上廉可也
治膀胱三焦津液減少大小腸寒熱或三焦寒熱
穴小腸腧灸五十壯
治三焦膀胱腎中熱氣穴水道灸隨年壯
治羸瘦虛損夢中失精上氣欬逆發狂健忘等疾
穴膏盲腧
膏肓無所不療而古人不能求其穴是以晉景公有
疾秦醫曰緩者視之曰在肓之上膏之下攻之不可
逹之不及藥不至焉不可為也晉侯以為良醫而孫
真人乃笑其拙為不能尋其穴而灸之也若李子豫
之赤龍丹又能治其膏肓五音上下之鬼無待於灸
也是緩非特拙於不能灸亦無殺鬼藥矣其亦技止
於此哉
治五臓虚勞小腹弦急脹熱及五臟痼冷腎風虚寒失
精小便濁難穴灸腎腧五十壯老小損之虛冷
可至百壯横三間寸灸之
治虚勞隂中疼痛溺血泄精穴灸列缺五十壯
穴又灸横骨五十壯穴又云治五臟虚竭
又灸大赫三十壯
治虚勞失精筋攣隂縮入腹相引痛穴灸中封(五十壯)
治顔色焦枯勞氣失精肩臂痛不得上頭
穴灸肩顴百壯
治失精筋攣隂縮入腹相引痛
穴灸承滿各五十壯大人加之小兒隨年壯
此二穴喉腫厥逆五臟所苦鼓脹並主之
治虚勞腰冷疼溺多白濁穴灸脾募百壯
又灸三焦腧百壯又灸章門百壯
治怯勞傷等疾先以蠟打線一條於患人頭匝轉
以兩眉心為則截斷用銅錢一箇穿上套於頸上
取咽喉為中轉錢向背錢眼中正穴用墨點却以
蠟閉門合口横絞則寸截斷分中墨點兩傍是灸
二七壯須以病人兩脚取齊以蠟線後脚後跟圍
過至兩大脚拇指截斷以錢一文穿上亦行套於
頸上取咽喉為中轉錢向背脊錢眼取中
治諸虚勞小腹堅絞痛難忍及陰縮困篤欲死及隂陽
易療丈夫得婦人隂易之病若傷房室者穴灸
隂頭百壯皆愈又男初覺便灸隂三七壯若已病
甚至百壯即愈灸眼無妨隂道創復如常
治腦虚冷腦衂風寒入腦久遠頭疼等疾穴灸𩕄會
王氏云年踰壯常寒夜觀書每覺腦冷飲酒過量腦
亦疼甚後因灸此穴而愈有兵士患鼻衂不已教令
灸此穴即愈有人久患頭風亦令灸此穴即愈又云
主鼻塞不聞香臭等疾而已故予書此以補其治療
之闕然以腦戶不宜鍼觀之𩕄會亦不宜針針經止
云八歲以下不宜鍼恐未盡也
治飲食不洩心腹膨脹面色萎黃世謂之脾腎病者
穴宜灸中脘
資生經云諸葛亮夙興夜寐罸至二十皆親覽而所噉
食不至數升司馬仲逹知其將死既而亮卒仲逹追
之楊儀反旗鳴鼓若將拒焉仲逹乃退不敢逼百姓
為之諺曰死諸葛走生仲逹仲逹聞之曰吾能料生
不能料死故也其曰料生盖料其事多而食不如前
其死宜也食不如前仲逹且知孔明之死今人飲食
减少是胃氣將絶不能久生矣方且常服金石使愈
難尅化服酸補藥使脾胃反熱愈不能食初不知灸
中脘等穴以壯脾胃亦惑之甚也(難經云四臟以胃氣為本釋旨云言)
(主臟皆以胃氣為本胃者水谷之府人須養胃氣為生也然則欲全生宜灸胃脘)
腎虚
治腎虚水臟久冷(資生經)穴腎腧
治腎虛消渴穴中腎腧
治腎氣穴陽蹻
治小腸氣不足面無顔色穴下廉
治小氣痃癖氣發時腹痛如刀刺不可忍者并婦人本
臟氣血癖走注刺痛或坐卧不得或小便不通不思飲
食(一云治寒疝有腸氣發牽通大腎大痛腫硬如石)
於左右脚下第二指第一節曲紋中灸十壯
資生經云治小腸氣方甚多未必皆效耆成方奪命
散良方倉猝散皆已試之效者有一兵患小腸氣依
此方灸足第二指下紋五壯略效而再發恐壯數未
多也予以鎮靈丹十粒與之早晩五粒而愈灸固勝於
藥若灸不得穴不如藥相當者見效之速且灸且藥
方為當爾近傳一粒聖散用乾全蝎七箇縮砂仁
二七枚炒茴香一錢為末分三服熱酒調下和滓空
心服此疾是小腸受熱蘊積不散久不能愈服此立
效雖未試用以其說有理故附於此有士年少覓灸
夢遺為照腎腧痠疼令其灸而愈則不拘老少腎皆
虚也古人云百病皆生於心又曰百病皆生於腎心
勞生百病人皆知之腎虚生百病人未知也盖天一
生水地二生火腎水不上升則心火不下䧏兹病所
由生也人可不養心可不愛護腎乎
勞瘵
治丈夫五勞七傷六極腰痛大便難小便淋&KR0377;腹脹不
利食洩(資生經)穴中髎
治五勞羸瘦七傷虚乏(明堂云五勞虚乏四肢羸瘦)穴三里
治五勞七傷穴肩井
治五勞七傷瘟瘧痎㾏背膊急脛風勞食氣穴大椎
治寒熱喘滿虚煩口乾𫝊屍骨蒸勞肺痿欬𠻳穴肺腧
治虛勞肺痿勞損萎黃五屍走注項強及療勞損虛乏
穴魄戸
治五勞四肢力弱虚乏(秦承祖法)穴支正
治勞損虛乏不得睡穴譩譆
治背痛身熱穴下焦腧
治但是虛乏冷極穴曲泉
治冷病面黑肌體羸四肢力弱小腹氣積賁豚腹弱胸
盪欲死不知人五臟氣逆上攻穴氣海
治羸瘦虛損夢中失精無所療穴膏肓腧
治虛勞羸瘦耳聾腎虚水臟久冷腰疼心腹膨脹脇滿
引小腹痛目視&KR0617;&KR0617;少氣溺血水溲濁出精陰痛五勞
七傷虚憊脚膝拘急好獨卧足如冰頭重身熱振慄腰
中四肢淫濼同洩食不化身腫如水又療身寒熱食多
身羸瘦面黃黑目視&KR0617;&KR0617;及女人久積冷氣成勞
穴腎腧
治勞疾羸瘦體熱頸項強穴腦空
治傷飽身黃羸瘦穴章門
治食不為肌膚穴漏谷
治日漸羸瘦穴下脘
治羸瘦穴下脘胃腧脾腧下廉
治久勞法其狀手足心熱多盗汗精神困頓骨節疼寒
欬𠻳漸吐濃血肌瘦面黃减食少力
令身正直用草一根男左女右自脚中指尖量過
心下向上至曲䐐大横紋處截斷却將此草自鼻
尖量從頭正中須分開頭心髮貼肉量至脊以草
盡處用墨點記别用草一條令病人自撚合口量
闊狹截斷却將此草於墨點上平摺兩頭盡處量
穴灸時隨年多灸一壯(如年三十灸三十一)屢效
羸瘦固瘵疾自寒熱等症宜隨症醫治若素來清
癯者非有疾也惟疾後瘦甚久不復常謂之形脫
與夫平昔充肥忽爾羸瘦飲食减少者或有他疾
乘之則難救療須辨之早而著艾可也然仲景論
六極必曰精極令人氣少無力漸漸内虚身無澤
潤翕翕羸瘦眼無精光且云八味腎氣瘥六極而
瘥五勞則是八味丸所當服(仲景常服或常服去附子加五味子)而
腎腧等穴尤所當灸也
治腹中氣脹引脊痛食多身羸瘦名曰食晦先取脾腧
後取季肋穴脾腧大腸腧
治五臟六腑心腹滿腰背痛飲食吐逆寒熱往來小便
不利羸瘦少氣穴三焦腧灸隨年壯
治勞瘵癸亥夜更六神皆聚之時觧去上體衣
服於腰下兩傍微陷處謂之腰眼直身平立用筆
點定然後上牀合面而卧每灼小艾炷七壯䖝或
吐出或瀉下即安又法膏肓肺腧穴每穴各灸
九壯乃依前虫醉日各穴腧多灸為妙後百日忌
煎&KR1020;生冷熱物毒食仍戒房事避風寒减喜怒安
心静處養息若一日猶覺未瘥於初穴上再灸
治傅尸伏連殗殜骨蒸痃癖鬼氣惡寒或如瘧狀
宜灸大椎上一穴又灸大椎兩傍近下少許對顴
節間各相去一寸五分二穴又灸兩脇下二穴
名章門又灸當心脊骨上兩傍各相去一寸二
穴以上七穴日别灸皆取正午時灸各七壯滿百
壯漸瘥至五百壯病除
治骨蒸痃癖灸兩背井二穴若人面熱帶赤色者
灸之即瘥取穴之法坐以手三指從膊骨罅向項
筋上擦之中指下節是也上臁二穴在膝外下三
寸是一云三里下三寸是下臁二穴在上臁下三
寸是當心脊骨上平立以物拄地當心點起回量
脊上點即是穴以上七穴灸之如前法
治骨蒸痃癖令患者於板上平身正立以杖拄板
向上度當臍點杖記之又回杖點之脊中又令患
人合口兩吻當中折之以折處點灸又兩乳一大
肋二穴總六穴灸之並如前法凡量皆取病者
男左女右無名指中節屈之為寸又法取男左女
右手中指以從指本量至指端仍將此度於脚跌
上繋鞋處横紋當脛面上量一度是穴
治𫝊尸殗殜喜魘夢穴商丘二穴灸七壯瘥
乃止厲兊二穴灸一壯章門二穴灸三壯
以上六穴商丘療多卧厲兊療嗜卧怠惰
章門療賁豚氣脹
治二十種骨蒸
崔知悌曰骨蒸病者亦名傳尸亦謂殗殜亦稱伏連
亦曰無辜丈夫以精為根女人以血為本無問老少
多染此疾凡取四花穴以稻稈心量口縫如何闊斷
其長多少以如此長裁紙四方當中剪小孔别用長
稻踏脚下前取脚大指為止後取脚曲䐐横紋中為
止斷了却還在結喉下垂向背後看稈止處以前小
孔紙當中安分為四花蓋灸紙四角也又一醫傳一
法先横量口吻取長短以所量草數背上三椎骨下
直量至草盡處兩頭筆點再量中指長短為凖却將
量中指草横直量兩頭用筆圈四角為圈者是穴不
圈不是穴可灸七七壯止王氏云三十日灸活十三
人前後瘥者數踰二百非止单攻骨蒸别灸療氣療
風或瘴或勞或邪或癖病狀既廣灸活者不可具錄
灸後宜服治勞地黃丸良
衞生寶鑑方云昔按察副使奥屯周卿子年二十三
歲至元戊寅三月間病發熱肌肉瘦四肢困倦嗜卧
盗汗大便溏多腸鳴不思飲食舌無味懶於語言時
來時去約半載餘請予治之診其脉浮數按先無力
正應王叔和浮脉歌云臓中積冷榮中熱欲得生精
要補虛灸中脘乃胃之紀也引清氣上行肥腠理又
灸氣海穴乃生發元氣滋榮百脉長養肌肉又灸三
里乃胃之合穴亦助胃氣散上熱使下隂隂分以甘
寒之劑瀉熱火佐以甘温養其中氣又食粳米羊肉
之類固其胃氣戒以慎言語節飲食懲忿窒慾病氣
日减數月氣得平復迨二年肥盛倍常或者曰世醫
治虚勞病多用苦寒之劑君用甘寒之藥羊肉治發
熱人皆忌之食羊肉粳米之類請詳析之予曰内經
有云火位之主其瀉以甘藏氣法時論曰心若緩急
食酸以收之甘以瀉之瀉熱補氣非甘寒不可若以
苦寒以瀉其土使脾土愈虚邪火愈盛又云形不足
者温之以氣氣不足者補之以味勞者温之損者益
之十劑云補可以去弱人参羊肉之屬是也先師亦
云人参能補氣虚羊肉能補血虚虚損之病食羊肉
之類何不可之有哉
治五勞七傷及山嵐瘴氣背膊煩重心痛注忤氣羸食
不生肌膚寒熱邪頸項弱面色黑黃精神昏倦積年淋
&KR0377;積癖鬼氣傳屍骨蒸等疾
穴胃腧二穴灸七壯或至一百壯量病輕重加灸
又穴腎腧二穴灸七七壯病深者日灸七壯至百
壯住又章門二穴可灸七壯日灸漸至七七壯同
前法又太衝二穴灸五壯漸加日灸如前法凡膏
肓二穴令病人曲背伸兩臂著膝令直手大指臍
膝以物拄肘勿令臂動從膊骨上角摩捺至膊骨
下頭其間當有四肋三間灸中間依轉膊骨之裏
去膊骨額側指許摩膂肉之表肋間灸處自覺牽
引胸肩中灸兩膊骨肉各一處五百壯多至千壯
氣下如水若有停痰宿水必有所下也灸法無所
不治若病困即令側卧挽臂令前取穴或正坐伸
臂令人挽之兩臂骨相遠不爾膊骨覆穴即難取
也其穴近五顀相望求之又肝腧二穴在第六顀
下兩傍各一寸五分日灸七壯病深者至百壯住
又神堂穴在第五顀下兩傍各三寸陷中正坐取
穴灸七壯至七七壯同前法以上七名總四穴若
不能徧灸當取緊者灸之其緊者即膏肓胃腧章
門腎腧太衝是也若能依次第灸之各滿百壯尤
妙凡量穴不拘病人肥瘦長短取病人男左女右
中指度兩横紋為寸是為同身寸也凡灸皆取正
午時佳若夜起空腹即傷人氣又令人血虚若日
晚食後灸即病氣難除若至卒病風氣即不在此
例
夢遺失精
治虚勞尿精夢泄(資生經)灸七椎兩傍(各三十壮)曲泉(百壯)
治虚勞白濁泄精穴脾腧三焦腧腎腧
章門各百壯
治夢遺失精小便濁穴腎腧灸百壯
治夢泄精及治失精隂縮穴中封灸百壯
治男子夢與女人交泄精穴三隂交灸五十壯
治隂痛溺血精出穴列缺灸五十壯
治失精五臟虚怯穴曲骨端灸五十壯
治失精隂縮莖痛穴大赫灸三十壯
治失精膝脛痛冷穴曲泉灸百壯
治腰脊冷疼溺濁穴脾募灸百壯
治白濁漏精灸大椎骨龜尾骨并中間共三穴以
䋲量大椎至龜尾骨折中取中間穴
治精不足穴太衝中封地機
治失精及小便不利穴中極蠡溝漏谷
承扶至陰
治失精小便淋瀝穴志室
治失精溢䯒痠不能立足一寒一熱穴然谷
治溺難白濁寒疝小腹腫穴行間
治溺血便濁出精穴腎腧
治夢失精穴膏肓腧
治失精穴至隂曲泉中極
治下腫失精穴志室
治虚勞尿精泄精穴(陽陰)陵泉(隨年壯)或十椎或十
九椎旁三十壯
治失精及耳聾腰痛食少
穴京門灸五十壯又十四椎百壯
治失精穴中極
治泄精灸三隂交七壯(一云各二十一壮夢斷百日復五十壯一年無復有泄)
資生經云五臟論曰心有三孔藏精汁三合則人之
遺漏其因於心乎心動則遺漏從之欲免此患要養
其心使不動可也其次則邪念或起必須蚤養之至
游居士云不愁念起只恐覺遲是也服藥鍼灸斯為
下矣然猶愈於不為也
消渴
治煩中渴(資生經)穴商丘
治消渴身熱面目黃穴意舍
治消渴嗜飲穴然谷治飲渴穴隠白
治苦渴食不下穴勞宫
治寒熱渴穴曲池治嗌乾善渴穴兊端
治腎虚消渴汗不出腰脊不得俛仰腹脹脇痛
穴中膂腧意舍
治舌縱煩滿消渴穴然谷
治消渴飲水無度穴水溝
治消渴穴陽綱
治消渴嗜飲穴承漿意舍衝關然谷
治消渴飲病兼身體疼痛穴隠白
治消渴咽喉乾灸胃脘下腧三穴各百壯穴在背
第八顀下横三寸間寸灸之又胸堂五十壯足太
陽五十壯
治病消渴口乾不可忍者灸小腸腧百壯
治消渴欬逆灸手厥隂隨年壯
治消渴口乾煩悶灸足厥陰百壯又灸陽池十壯
治消渴小便數灸兩手小指頭及兩足小指頭并
灸項顀佳又灸背上脾腧下四寸當俠脊梁灸
之兩處隨年壯又灸腎腧三處又灸腰目在
腎腧下三寸亦俠脊骨兩傍各一寸半左右以指
按取關元一處又兩傍各二寸二處隂市二處
在膝上當伏兔上行三寸臨膝取之或三二列灸
相去一寸名曰腎系者(黃帝經云伏兔下一寸)曲泉隂谷隂
陵泉復溜此諸穴斷小便最佳不損陽氣亦云治
遺溺也太谿中封然谷太白太都跌陽行間太
敦隠白涌泉凡此諸穴各一百壯腹背兩脚凡
四十七處其腎腧腰目關元水道此可灸三十壯
五日一報之各得一百五十壯佳涌泉一處可
灸十壯太敦隠白行間此處可灸三壯餘者悉七
壯皆五日一報之滿三灸止若灸諸隂而不愈宜
灸諸陽在脚表并灸肺腧募按注孔穴壯數如灸
隂寒法
治男子婦人血結胸面赤大燥口乾消渴胸中疼痛不
可忍者刺足厥隂經之期門二穴次鍼任脉關元
一穴若妊娠不得刺關元穴若刺之胎死不出子
母俱亡須慎之
王氏云凡消渴經百日以上不得灸刺灸刺則於瘡
上漏膿不歇遂致癰疽羸瘦而死亦忌有所悞傷若
悮針大瘡所飲之水皆於瘡中變成膿水而出若水
出不止者必死慎之慎之初得患者如方刺之
欬逆上氣
治欬逆上氣喘息嘔沫(資生經)穴天容
治肺寒熱呼吸不得卧欬逆上氣嘔沫喘氣相追逐
穴魄戶中府
治欬逆上氣喘暴不能言穴天突華蓋
治欬逆上氣不得息穴腧府神臟
治欬逆上氣喘掌中熱穴經渠
治欬逆上氣咽中鳴喘及咽喉鳴喝喘息穴扶突
治欬逆喘又主卒欬逆逆氣穴曲澤(出血立已)
治欬逆上氣心煩穴紫宫玉堂太谿
治欬逆上氣涎出多喘穴彧中石門
治欬逆上氣呼吸多喘濁沫膿血穴庫房
中府周榮尺澤
治欬逆上氣瘤癭喉痺咽腫頸項強穴氣舍
治欬逆上氣咽喉壅呼吸少氣喘息不得穴水突
治逆氣喘吐心痛瘤結胸中煩悶穴厥隂腧
治背膊痛欬逆上氣嘔吐煩滿穴魄戸
治欬多喘上氣咽引喘息喉如水雞鳴穴扶突
治上氣欬逆穴庫房屋翳膏肓腧
治吐逆上氣穴太谿中府
治欬逆上氣胸中噎喉中如水雞聲胸中氣鯁鯁
穴天突
治一切氣及療五臟氣逆上攻穴氣海
治欬嗽上氣數欠穴經渠
治逆氣數欬穴幽門
治短氣心痺悲怒逆氣狂惕胃氣逆穴魚際
治嘔吐上氣心痛身腫穴建里
治逆氣嘔逆牙痛瘤結胸滿穴厥隂腧
治身寒熱欬逆上氣嘔吐血穴石門
治胸脇滿逆上氣呼吸不得息穴庫房
治欬逆上氣穴建里
治喘逆上氣穴氣戸
凡上氣多有服吐藥得瘥亦有針灸得除總宜深體
悟之
治上氣欬嗽短氣氣滿食不下穴肺募(灸五十壯)
治上氣欬逆短氣風勞百病穴肩井(灸二百壯)
治上氣欬逆胸背痛穴風門灸百壯
治上氣欬逆短氣胸滿惡冷淡穴肺腧(灸五十壯)
治上氣氣閉欬逆咽冷聲破喉腫痛穴天突(灸五十壯)
治上氣胸滿短氣欬逆穴雲門灸五十壯
治上氣欬逆胸痺背痛穴胸堂灸百壯不針
治上氣欬逆穴亶中灸五十壯(又云灸三壯)
治上氣欬逆胸滿短氣牽背痛穴巨闕期門灸
各五十壯
治逆氣虚勞寒損憂患筋骨攣痛心中欬逆泄注腹
滿喉痺頸項強腸痔逆氣痔血隂急鼻衂骨痛大小便
澁鼻乾煩滿狂走易氣凡二十二病
穴絶骨灸五十壯
治上氣冷發腹中雷鳴轉呌嘔逆不食
穴太衝灸不限壯數從痛至不痛不痛至痛止
治上氣厥逆穴胸堂灸百壯
治嘔吐上氣穴尺澤灸七壯
治上氣穴肩腧治上氣喘不得息穴天府
治上氣喉鳴陽氣大逆上滿於胸中擡肩喘息
穴天池天容
治大氣逆上喘鳴坐伏不得息穴天容
治上氣胸痛穴廉泉治嘔逆上氣穴風門
治上氣嘔吐肢滿脊強寒熱不嗜食汗不出
穴肺腧治上氣穴玉堂
治上氣衝心穴雲門
治上氣嘔吐腸中大熱不得安卧腹有逆氣上攻心腹
治脹滿淫濼穴氣衝
治嘔逆氣上胸脇徹背痛穴雲門
治欬𠻳上氣穴天突亶中天池解谿
肩中腧
治不能食胸中滿膈上逆氣悶熱穴心腧(灸二七壯小兒减之)
治欬逆上氣喘息嘔沫齒噤
穴天容廉泉魄戸氣舍噫嘻扶突
治欬逆上氣喘逆卧不安席欬脇積聚穴期門
治逆氣腹中雷鳴相逐食不化穴天倉灸七壯
治上氣穴三里二穴各灸三壯
外臺秘要云人年三十以上若不灸三里穴令人氣
上兩眼昏暗三里所以下氣也
治熱勞上氣喘滿腰背強痛穴刺肺腧二穴針入五
分留七呼可灸百壯即止
治欬逆上氣(資生經)穴魄戸氣舍譩譆期門
少氣
治喘呼少氣(資生經)穴然谷治臟氣不足穴上廉
治胃氣不足穴三里治膀胱氣穴少府
治臟氣虚憊真氣不足一切氣痰灸不瘥者皆灸之
穴氣海
治少氣穴少衝步廊間使腎腧大鍾
治少氣難言穴至隂
治少氣不足穴神門
治短氣穴小腸腧魚際太陵肝腧
治胸滿短氣穴膺窗治癲疾短氣穴行間
治胸滿短氣不得汗穴手太陰皆針補以出汗
治短氣穴湧泉
治短氣不得息不能言穴亶中華盖
治下不得通呼吸少氣喘息穴步廊安都
治大氣不得息穴大包
治欬嗽少氣喘息嘔沫噤齗穴廉泉
治短氣不安穴風門治短氣不息穴肝腧
治腹脹少氣穴肝腧
治短氣穴肩井灸二百壯
治短氣不得語穴天井(灸百壯)大椎(或灸隨年壯)
肺腧肝腧尺澤(或灸各百壯)第四指交脉
上或灸七壯或手十指頭各十壯
治少年房室多短氣穴鳩尾頭灸五十壯又鹽
灸臍孔中二七壯
治乏氣穴第五椎下灸隨年壯
治短氣穴灸巨闕
治短氣穴雲門風門熱府肺募巨闕
期門
治少氣穴巨闕解谿然谷尺澤
治少氣穴巨闕
治心腹滿吐逆短氣痰悶食難下不消穴膽腧
治心痛如錐刀刺氣結穴膈腧灸七壯
治氣結穴太倉灸百壯
治結聚留飲穴通谷
治腹諸病堅滿煩痛憂結結氣寒冷霍亂心痛吐下食
不消腸鳴泄痢穴太倉灸百壯
治結氣囊裏針藥所不及穴肓募灸隨年壯
治五臟六腑心腹滿腰背痛飲食吐逆寒熱往來小便
不利羸瘦少氣穴三焦腧灸隨年壯
治卒乏氣氣不復降肩息穴(右度手拇指折度心下灸三壯)
治寒中少氣穴間使
欬逆
治欬逆(資生經)穴然谷天泉䧟谷胸堂
章門曲泉天突雲門肺腧臨泣
風門行間
治欬逆不止穴維道
治欬逆寒熱發穴太陵
治欬逆喘穴太陵少商
治欬逆胸滿喘不得息穴太淵
治欬逆多吐穴三里
治肺系急欬輙胸痛穴中府
治欬而胸滿穴前谷
治善欬穴經渠行間
治欬乾嘔煩滿穴俠白
治欬面赤面熱穴支溝
治欬唾噫善欬無所出穴三里太白章門孔最
天泉太谿行間腧府神封腹結少商
治欬逆穴浮白
治欬引兩脇急痛不得息轉側難撅脇下與脊相引而
反折目上視目眩循眉頭痛驚狂&KR0864;衂起則目&KR0617;&KR0617;目
生白翳欬引胸中痛寒疝小腹痛唾血短氣及治欬逆
兩脇滿煩穴肝腧
治欬引尻痛穴魚際
治脇痛欬逆不得息穴竅陰
治欬逆疝積胸滿不得喘息穴浮白
治欬逆煩心不得卧穴太淵
治欬逆乳下一指許正與浮白相直骨陷中婦人即
屈乳頭度之乳頭齊處是穴炷如小豆許灸三壯
男左女右只一處火到肌即瘥良方云族中有霍亂
吐利垂困忽欬逆遂至危殆與邸客陳中裕病傷
寒欬逆氣已不属皆一灸而愈云凡傷寒及久病得
欬逆皆為惡候投藥不效者灸之必瘥若不瘥則
多不救
王氏云欬病有十曰風欬寒欬肢欬膽欬厥欬陰欬
與五臟欬千金載其刺法詳矣而傷寒為惡症施秘
監尊人患傷寒欬甚醫告技窮施檢灸經法於結喉
下灸三壯即瘥盖天突穴也神哉
治一切欬逆不止(濟生拔粹方)男左女右乳下黑盡處一
韭葉許灸三壯甚者二七壯
治欬而胸滿欬喘及逆氣穴灸曲澤出血立已
賁豚氣
治賁豚腹腫(資生經)穴章門灸百壯
治賁豚(又云卒厥逆上氣氣攻兩脇心下痛滿奄奄欲死此賁豚氣走氣作湯浸兩手足頻易之)
穴氣海期門關元各灸百壯
治賁豚搶心不得息穴中極灸五十壯
治賁豚上下腹中與腰相引痛穴中府灸百壯
治賁豚穴期門陰交石門
治賁豚上下穴四滿灸二七壯
治賁豚腹腫穴章門
治賁豚氣上腹腹痛莖腫先引腰後引小腹腰寬小腹
堅痛下引陰中不得小便兩丸騫穴石門
治賁豚上腹腫肩痛引隂中不得小便兩丸騫
穴隂交
治賁豚上氣穴章門石門隂交
治賁豚上下穴期門
治賁豚脹疝穴天樞
治賁豚卵上入引卵縮莖痛穴歸來
治氣疝煩嘔面腫賁豚穴天樞
治心中煩賁豚氣脹滿不能食
治賁豚氣脹不能食穴巨闕
治因讀書得賁豚氣上攻伏梁心下狀如覆杯寒癖結
氣穴中脘治小腹賁豚穴歸來
治賁豚搶心甚則不得息恍惚尸厥穴中極
治賁豚寒氣入小腹時欲嘔溺血便洩不止
穴關元治賁豚腹堅穴氣海
治賁豚穴期門
治賁豚上下引脊痛穴氣海
治伏梁氣狀如覆杯穴上脘
治伏梁氣穴中胱
治息賁(肺之積曰息賁在脇之下大如杯)穴期門缺盆鳩尾
膀胱氣
治膀胱氣癖疝瘕氣膀胱氣痛狀如雷聲積氣(資生經)
穴章門
岐伯治膀胱氣攻衝兩脇時臍下鳴陰卵入腹
灸臍下六寸兩傍各寸六分三七壯
治膀胱氣攻脇及膀胱灸之如腎虚法穴五樞
治膀胱三焦津液少大小腸寒熱或三焦寒熱
穴灸小腸腧五十壯
治三焦膀胱寒熱灸水道隨年壯
治小腹滿引隂中痛腰背及膀胱有寒三焦結熱小便
不利穴水道
千金云氣衝主&KR1155;明堂云氣衝療疝是㿉疝即&KR1155;也
必用云治水&KR1155;偏大上下不足疼不可忍俗呼為膀
胱氣是膀胱即&KR1155;疝也然太倉公診命婦人云疝氣
客於膀胱難於前後洩血溺赤亦不可便認膀胱氣
為疝氣云
腹痛
治腹脹胃脘暴痛及腹積聚肌肉痛(資生經)
穴膈腧隂谷
治腹中積聚時切痛穴商曲
治寒氣滿腹中積痛癃淫濼穴衝門
治腹僻切痛穴四滿
治腹中盡痛穴天樞外陵
治腹痛喘暴滿穴崑崙
治腹厥痛穴復溜
治腹中滿暴痛汗出穴巨闕上脘石門隂蹻
治腹中相引痛穴太谿
治胸痛如刺腹若刀切痛穴豐隆
治腹皮痛搔痒穴鳩尾
治腹切痛穴肓腧
治身熱腹痛穴氣衝
治腹中熱痛穴中極
治腹痛而熱上拄心下滿穴行間
治腹腫不能食腸堅腹痛胃脹不調堅硬穴分水
治腹腫穴大杼
治寒熱腹痛雷鳴氣逆心痛穴腎腧
治腹強急不得食腹痛如刀刺兩脇積氣膨膨
穴不容治腹㽲刺痛穴上脘
治腹痛穴太白温溜三里䧟谷
治大便膿血寒中食不化腹中痛穴腹哀
治腹痛食不下穴魚際
治大腹寒疝大便燥腹切痛穴肓腧
治腹脇氣脹穴地機
治腹痛心如懸下引臍腹痛穴外陵
治腹痛六腑之氣寒谷不轉不嗜食小便赤腹堅硬癖
塊臍上厥氣動日漸瘦穴下脘
治腹痛不嗜食穴脾腧
治腹痛欲洩穴三焦腧
治腹痛穴膀胱腧治腹痛穴胃腧
治腹中甚痛作膿穴中脘
治腹有逆氣上攻心腹脹滿上搶心腹不得息氣衝腰
痛不得俛仰穴氣衝(灸七壯炷麥大禁針)次針三里二穴而愈
治小腹疝氣遊行五臟腹中切痛(資生經)穴氣海
小腹痛
治小腹偏痛嘔逆嗜卧(資生經)穴陰蹻
治小腹痛積聚堅如石小便不利失精絶子面䵟
穴中極
治小腹痛穴腎腧復溜中封承筋
承山大敦陰包
治小腹堅痛下引陰中穴石門商丘
治小腹拘急痛穴石門分水
治風入腹中小腹痛穴涌泉
治小腹熱而偏痛穴太谿
治小腹痛穴肝腧小腸腧蠡溝照海
下廉丘墟中都
治腰引小腹痛穴太衝
治小腹痛穴五樞治小腹疝氣痛穴臍中
治小臍痛穴復溜中封腎腧承筋太敦
治小腹熱而偏痛穴關元委中照海太谿
治小腹疼痛不可忍者穴刺任脉關元一穴次針
足陽明經三里二穴
臍痛
治臍下塊如覆杯(資生經)穴中極
治臍下㽲痛小便澁赤不覺遺瀝小便處痛狀如散火
溺血暴疝痛臍下結血狀如覆杯轉不得穴關元
治臍下㽲痛穴陰交
治繞臍痛穴中封水分神關
治痛引臍中穴曲泉
王氏云舊苦臍中痛則欲溏瀉常以手中指按之少
止或正瀉下亦按之則不痛它日灸臍中遂不痛矣
及又嘗痢不已灸之則止
治凡臍痛者灸神闕
治氣遊走夾臍急穴關門
治臍厥氣動穴下脘
治臍下冷氣上衝心血結成塊狀如覆杯小便赤澁
穴氣海
治繞臍腹痛上搶心腹寒熱洩利欬逆穴腹結
治夾臍切痛時上衝心煩滿嘔吐霍亂冷氣臍痛冬感
寒臍痛穴天樞
治心如懸下引臍腹痛穴外陵
治夾臍腹痛穴上廉治臍下切痛穴照海
治水腫繞臍痛穴分水
治繞臍攪痛穴天樞灸百壯
治臍下繞痛穴關元灸百壯
治疝繞臍穴臍中石門
治臍疝繞臍穴臍中石門天樞
治臍中積聚氣穴蠡溝
治男子元臟發動臍下痛不可忍
穴刺任脉氣海一穴次針足太隂經三陰交二
穴立愈
膺痛
治胸脇滿膺痛穴玉堂
治胸膺骨疼穴玉堂紫空
治乳腫賁膺穴太谿
胸脇痛
治胸脇相引不得傾側(資生經)穴本神&KR0008;息
治胸脇切痛穴太白
治胸脇痛穴陽輔
治胸脇痛無常處腰脇相引急痛穴環跳至陰
治胸脇中痛穴太包
治胸痛如刺穴豐隆丘墟
治胸脇心痛穴期門灸隨年壯
治胸下滿痛穴乳根亶中灸百壯
治胸脾心痛穴天井治胸膺痛穴太淵
治胸中痛穴肺腧雲門中府隠白
期門魂門太陵
治胸痛口熱胸中痛引腰背心下嘔逆面無滋潤
穴上關灸隨年壯少衝
治胸背急胸中膨膨穴經渠丘墟
治胸滿痛乳腫賁膺欬逆上氣喉中作聲穴太谿
治欬引胸痛穴肝腧治胸痛穴少衝中府
治胸脇肢滿痛引胸中欬逆上氣喘不能言穴華盖
治胸滿不得喘息胸膺骨痛嘔吐寒痰上氣煩心
穴玉堂
治胸中引痛及心下煩悶逆氣裏急及肢滿不嗜食并
數欬健忘穴幽門
治厥逆胸痛如刺腹切痛氣刺不可忍穴豐隆
治胸痺逆氣寒厥善噦嘔飲水欬𠻳煩怒不得卧
穴太淵治胸脾引背時寒穴間使
治胸脇肢滿不得息穴臨泣
治痺走及背不得息穴魚際
治胸滿背痛穴浮白治胸中痛穴腧府
治胸痺心痛不得息痛無常處穴臨泣
治胸痛穴廉泉中府
治胸脇不能轉及胸脇滿穴膽腧
治胸脇滿痛不得息穴丘墟
治胸脇小腹痛穴下廉
治胸脇痛穴太包治脇肢急痛穴支溝
治脇急痛穴肝腧脾腧志室
治脇肢急痛穴支溝
治脇下堅痛穴中脘蠡溝
治脇痛不得息穴腕骨陽谷
治脇痛不得卧胸滿喘無所出穴膽腧章門
治脇痛欬逆穴竅陰
治短氣脇痛心煩穴尺澤
治脇下脹穴關元期門少商
治脇下滿痛穴極泉
治脇痛穴膈腧中膂腧竅陰陽谷顱𩕄
治兩脇急痛穴肝腧治脇痛不得息穴腕骨
治脇滿引小腹痛穴腎腧
治食泄腹脇痛滿拄夾臍腹痛食不化喘不能行
穴上廉治腹脇痛連脊手足厥冷穴太谿
療胸徹背痛穴雲門治脇膈痛穴三里
療胸痛穴華盖治胸中澹病穴束骨(灸隨年壯)
治脇卒痛如打(出肘後方)以䋲横度兩乳中間屈䋲從乳
横度以趍痛脇下灸䋲下屈處三十壯便愈
治兩脇引痛穴腎腧治胸脾灸胸堂
治胸下滿痛膺腫穴乳根
治胸脇痛不可忍穴刺期門(針入四分)次針章門
(針入六分可灸七壯至七七壯)行間丘墟涌泉
膈痛
療膈氣(資生經)穴承滿乳根
療胸膈悶欬𠻳氣短喉鳴穴亶中
療膈痛穴膈腧療胸膈氣滿穴商陽
療胸膈滿悶穴臨泣(足臨泣)
療胸中膈氣聚痛好吐穴厥陰(灸隨年壯)
治膈中不利穴隠白巨闕
治膈中氣穴膈腧(灸隨年壯)
治胸膈煩滿穴天池
治膈氣嘔吐涎沫穴亶中
治膈胃寒痰穴率谷膈腧
治氣哽穴扶突療氣硬穴天突
療噎穴章門治胸脇支滿噎塞穴中庭
治食噎不下胸喘息脹穴太衝
治胸中氣噎穴關衝天突
治胸中如塞及聚氣成乾噎穴亶中
治膈氣不下食噎病穴乳根
療久瘧背氣滿悶胸中氣噎穴譩譆
療善噎穴神堂中府
治膈中不利穴巨闕
治五噎黃帝問岐伯曰凡人患疾百味珍饌不能
食者灸何穴而立得其愈岐伯答曰夫人噎病有五
一曰氣噎二曰憂噎三曰食噎四曰勞噎五曰思噎
此皆隂陽不和三焦隔絶津液不利故令氣隔不調
成噎疾
治氣噎灸亶中治憂噎灸心腧
治食噎灸乳根治勞噎灸膈腧
治思噎灸天府
治五噎黃痺醋心多睡嘔吐不止
刺任脉天突一穴在結喉下一寸宛宛中陰維任
脉之會針入五分留三呼得氣即瀉次針足少隂
經通谷二穴在中脘穴兩傍同身寸相去各五分
用長針針入八分左撚針能進飲食右撚針能運
脾胃許氏云此穴一針四效凡下針後良久先脾
磨食覺針動為效次破病根腸中作聲為二效次
覺流入膀胱為三效然後覺氣流行入腰後腎堂
間為四效矣
治五膈氣喘息不止
刺任脉中脘一穴一為太倉胃之募也經云腑會
太倉在上脘穴下一寸兼臍上蔽骨下當中是也
手太陽明所生任脉之會上紀者中脘也用毫針
針入八分次針足厥陰經期門二穴凡刺須按部
諸腧穴氣噓入内息大七八口入丹田閉氣刺之
治結氣胸中膈氣
扁鵲曰第四椎兩傍各一寸半名厥陰腧灸隨年壯
背痛
治胸背急及胸中膨膨(資生經)穴經渠丘墟
治胸痛引頭(一作引頷)又治背痛引頭穴附分
治脊強背尻骨重穴崑崙
治背惡寒痛脊強難俛仰穴膈關秩邊京骨
治背痛惡寒脊強俛仰難食飲不下嘔噦多涎唾胸噎
悶穴膈腧
治胸背痛惡風寒食不下嘔吐及胸脇脹滿穴意舍
治背膊痛胸中瘀血肩背不得屈伸而痛穴巨骨
治背膊痛穴魄戸治背脊強急穴神堂
治胸背急穴氣戸治氣注背膊拘急穴大椎
治胸背拘急穴承筋治胸背相引痛穴不容
治胸背拘急胸滿膨膨穴經渠
治痺走胸背痛穴魚際
治背痺悶肩轉膊間急痛背氣不能引顧欬逆上喘
穴魄戸
治背中氣上下行脊背腹痛穴胃腧
治背痛俛仰不得穴志室
治背痛穴巨闕(灸)胸堂(灸)
治背僂如龜背時生被客風拍着脊骨逹入髓所致
穴肺腧心腧膈腧(各灸三壯)
治温瘧寒瘧病瘧背悶氣滿腹脹氣眩及胸中痛引腰
背
治胸背寒慄穴列缺
治胸脇徹背痛穴雲門
王氏云背疼因作勞所致技藝之人與士女刻苦者
多有此患(士之書學女之針指皆刻苦而成背痛)色勞者亦患之晉之景
公是也惟膏肓為要穴予嘗於膏肓之側去脊骨四
寸半隠隠微痛按之則痛甚謾以小艾灸三壯即不
疼他日復連肩上疼却灸肩疼處愈方知千金方之
論是穴猶信云(予每遇熱膏肓穴所多出汗數年矣因灸而愈)
治肩背痛及手不上頭
灸肩外頭近後以手按之宛宛凹處七壯便愈此
是勞家病宜檢風條中
肩背酸痛
治肩背不舉(資生經)穴浮白
療肩背連胸痛不可俛仰穴神堂
治肩背急引缺盆痛穴商陽
治温瘧背肩痛穴譩譆
治肩背痛穴中府治肩背急穴附分
治肩背痛胸腹滿洒淅寒熱脊背急穴神堂
治肩背急腰脊強不得俛仰穴三焦腧
治肩背頸項痛穴涌泉
治肩背痛穴天牖缺盆神道大杼
天突水道巨骨
治肩背寒痙肩胛内廉痛穴膈腧譩譆
京門尺澤
治肩痛穴肝腧
治肩痛周痺氣注肩膊拘急痛悶穴曲垣
治肩背熱痛而寒肘又療肩痛發寒熱引項強
穴肩外腧
治頸項不得顧肩膊悶兩手不得向頭或因撲傷
穴肩井
治肩痛不能舉穴雲門秉風
治肩中熱痛穴肩貞治肩胛痛穴天宗
治肩痛引項不得顧穴天窗
治膊胛小指痛穴前谷
治肩欲折穴養老
治肩不舉不能帶衣穴青靈
療肩重不舉穴肩窌
治肩痛欲折穴養老天柱
治肩痛不可屈伸穴天井
治肩重痛不舉穴曲池天窌
治肩中痛不能搖動穴巨骨
治肩胛痛而寒至肘穴肩外腧
治肩腋前痛與胸相引穴前腋
治肩臑痛穴後谿
治肩肘痛引頸項急寒熱缺盆中痛汗不出胸中煩悶
穴天髎治厥逆肩臂不舉穴章門
治肩重不能舉臂肘穴肩髎
治肩不得屈伸穴巨骨
治肩引胸臂急穴居髎
治寒熱肩腫引胛中痛臂酸無力穴臑腧
療肩臂酸重穴支溝
治肩臂酸重穴關衝
治肩臂痛穴脘骨
治肩重臂痛穴天宗
治肩臂寒慄少氣不足以息寒厥交兩手而驚凡實則
肩背熱汗出四肢暴腫虚則肩寒慄氣不足以息
穴列缺治頸項及肩背痛穴天井
治腰背痛灸三焦腧治背膊急穴大椎
治背痛身熱穴下焦腧
治肩腫不得顧穴氣舍
王氏云肩背酸疼諸家鍼灸之論詳矣當随病症鍼灸
之或背上先疼遂牽引肩上疼者乃是膏肓為患千
金外臺固云按之自覺牽引於肩中是也當灸膏肓
腧則肩背自不疼矣予嘗肩背痛已灸膏肓腧肩背
痛猶未已遂灸肩井三壯而愈以此知雖灸膏肓而
他處亦有可灸云
肩痺痛
治肩痛痿痺不仁不屈伸肩肉麻木穴天井
治肩胛周痺穴曲垣
治肩中熱頭不可顧穴肩貞肩髃關衝
治肩重痛不舉穴曲池天窌
治肩不舉不得𢃄衣穴清冷泉陽谷
治肘痛引肩不屈伸穴天井
治肩痺穴肩外腧
王氏云兩肩頭冷痛尤不可忽予屢見將中風人臂
骨脫臼不與肩相連接多有治不愈者要之纔覺肩
上冷痛必先灸肩髃等穴毋使至於此極可也予中
年每遇寒月肩上多冷常以手心撫摩之夜卧則多
以被擁之僅能不冷後灸肩髃方免此患盖肩髃係
兩手之安否環跳係兩足之安否不可不灸也
臂痛
治肘臂偏細(資生經)穴曲池
治臂細無力痠疼臂冷而痛穴肩髃
澹寮方云唐甄權以母病與弟立言習醫隋開皇初
為秘書正字後除魯州刺史庫狄欽苦患風手不得
引諸醫莫能療權曰但將弓箭上垜一鍼可以射矣
針其肩髃一穴應時愈唐貞觀中一百三歲太宗幸
其家視其飲食訪以藥性因授朝散大夫賜几杖衣
服其條撰脉經針法明堂人圖一卷至今行用焉(唐史)
治臂腫痛屈伸難穴間使
治肩重不舉臂痛穴肩窌
治肩熱指臂痛穴扁骨(即肩髃)
治臂腫穴乳根治臂内臁痛穴太淵
治腰引小腹痛肩引胸臂攣急手不得舉至肩背
穴居髎
治臂痛不得舉穴臂臑肘髎
治臂痛穴聽宫治臂厥痛穴孔最(可針)
治臂腕外側痛不舉穴陽谷
治臂不得舉穴液門前谷
治因折傷手腕捉物不得肩臂痛不舉穴陽池
治臂肘厥冷穴極泉
治臑從肩臂不舉不得𢃄衣穴清冷泉
治肩欲折臂如拔臂痛不能自上下穴養老
治臂痠無力穴臑腧
治厥逆肩背不舉穴章門
治肩臂不能屈伸而痛穴巨骨
治臂痛不得舉氣腫莖痛穴臑會
治手臂攣急穴肩髃
治風痺手臂不舉穴尺澤肩貞
治痿臂穴尺澤治臂不舉穴陽谷
治臂痛穴天宗五里治臂急穴後谿
治臂不伸穴竅陰腕骨
治臂不仁穴附分治臂不舉穴巨骨前谷
治臂不及頭穴尺澤關衝外關竅陰
治臂攣急手不能舉穴前腋
治臂攣顔色焦枯勞氣失精肩臂痛不得上頭
穴肩髃(百壯)少海神門
治臂痛手痛穴液門
治臂痛穴肩髃天宗陽谷
治臂重痛肘攣穴前谷後谿陽谷
治臂内臁痛穴太淵經渠
治臂腕急腕外側痛腕如拔
穴腕骨曲池前谷陽谷
治肩臂痛穴腕骨天宗
治手臂身熱穴列缺
治肩膊疼痛不可忍刺足少陽經肩井穴
手陽明經肩髃次曲池穴(得氣先瀉後補之灸亦大良可三壯)
治臂細無力手不得向頭穴臂臑肩髃
治臂痛穴少海乳根聽宮
治肘臂酸疼穴中渚孔最支正肘窌
治臂痿不仁穴天井外關曲池
腋痛
治胸滿缺盆中及腋下腫馬刀瘍痿善囓唇天牖中腫
淫濼䯒痠目眩枕骨合顱痛洒淅振寒(資生經)穴足臨泣
治腋拘攣暴脉急引脇痛穴譩譆
治股腋攣急穴少府
治肘腋腫小腹痛穴少海
治脇臂酸重脇腋痛四肢不舉穴支溝
治肘攣腋脇下痛四肢不舉穴少海
治腋下腫穴天池膽腧委陽陽輔
治掌中熱腋腫肘攣穴間使
治腋下腫穴地五會陽輔申脉委陽
天池臨泣俠谿
治肘攣腋腫穴太陵
治腋下腫胸中滿穴臨泣
治腋下腫痿厥坐不能起髀樞中痛目生翳膜腿骱酸
轉筋卒疝小腹堅寒熱頸腫穴丘墟
治脇腋腫寒熱頸腫穴丘墟陽蹻
治腋腫穴承筋
王氏云腋下腫痛最不可忍予屢見患瘡癤人腋下
或發瘡至於不救可不蚤治之乎
治腋臭(出海上方)右先以煤炭擦之却洗去有黑點處
乃孔也以艾灸之去根
肘痛
治肘攣(資生經)穴前谷後谿陽谷魚際靈道
治肘攣腋腫拄滿穴太陵
治腋攣穴中膂腧治肘中痛穴曲池
治肘節痺臂酸重腋急痛肘難屈伸
穴曲池腕骨臑會支溝肘窌
治肘痛穴中衝治肘疼不能自帶衣穴關衝
治肘内臁穴間使
治肘痛時寒穴曲池三里關衝中渚
陽谷尺澤治肘寒穴肩外腧
治臂肘外後臁痛穴天宗
治肩肘痛穴天髎
治肘節風痺臂痛不可舉屈伸難攣急臂痠重麻痺不
仁穴肘髎治肘攣支滿穴魚際
治肘攣穴靈道尺澤少海
治驚掣肘臂不舉穴支正内關陽谿
治臂肘厥寒穴極泉
治手臂肘攣不伸穴竅陰手三里
治臂肘不仁穴附分
治偏枯臂肘不得屈伸穴腕骨
治臂肘攣急穴後谿
治臂肘痛穴五里天井下廉
治肘中痛穴衝陽曲池
治肘攣支滿喉中焦乾渴頸上氣穴魚際
治肘臂酸重屈伸難穴偏歷三里
治肘酸痛穴中渚治肘痛穴太淵
治肘痛屈伸難手不得舉偏風半身不遂捉物不得挽
弓不得開肘臂偏細穴曲池
療肘臂厥痛屈伸難手不及頭足不握物指盡痛
穴孔最
療肘臂攣難屈伸手不握十指盡痛穴支正
療肘臂酸重不可屈伸麻痺不仁穴肘窌
療肘痛引肩不可屈伸頸項及肩背痛臂痿不仁
穴天井療肘痛不能上下穴液門
治肘痛穴列缺
甲乙經云五里在肘上三寸大脉中玉篇說肘臂節
也此臂之下節也宓子賤使吏書而掣其肘盖其臂
節當以此求之
治肘攣拄滿穴魚際靈道
脚膝痛
治膝不得屈伸取其經血立愈(資生經)穴委中
治脚膝拘急足寒如冰穴腎腧
治筋骨攣痛穴灸絶骨
治膝中痛不仁難跪起穴犢鼻
療膝寒不仁痺痿不屈伸穴髀關
療脛痛冷脾膝痛不能屈伸穴梁丘
療腿膫連膝脛麻痺屈伸難膝脛連腰痛筋攣急足不
收履坐不能起穴懸鍾
療足寒脛酸屈伸難穴蠡溝
療脚脛痠痛屈伸難不能久立甄權云主大氣不足偏
風腲腿不相隨穴巨虚
療脛麻膝痛穴風市
療四肢腫滿腿膝痠痛穴三里
療膫内臁痛小便不利身重足痿不能行穴三陰交
療腿膝脛痿脚攣不得伸癲病狂走自嚙膝脛寒
穴京骨療腿膝脛酸穴附陽
療脚酸膝重穴承山
療膝股内外臁痛不仁屈伸難穴陽陵泉
治兩膝攣痛引脇拘急軃躄或青或焦或枯或黧如腐
木穴風市
治膝脛骨搖痠痺不仁穴絶骨
治膝寒不仁痿痺不得屈伸穴脾關
治痿痺坐不能起膝脛痠痺不仁手足偏小坐不能久
穴光明
治膝内臁痛引臏不可屈伸穴膝關
治膝不可屈伸穴曲泉
治筋攣膝不得屈伸不可行穴曲泉梁丘陽關
治膝股腫䯒酸轉筋穴解谿條口丘墟太白
治風水膝腫穴上廉
治膝腫少氣身重膝重内踝前痛穴中封
治膝股胻腫穴解谿
治脚後臁急不可前却穴復溜
治脚脛急痛脚脛痠脚及跟痛穴承山承筋
治脚結踝如裂穴崑崙
治脚攣穴京骨承筋商丘
治拘急穴膀胱腧治腨外骨痛穴附陽
膝痛
治膝䯒痠痛(資生經)穴三里
治喉痺面腫寒痺膝䯒不收穴陽交
治膝䯒寒痠痛足緩履不收濕痺足下熱穴條口
治膝痛如錐不得屈伸穴陰谷
治脚膝無力穴膀胱腧
治膝肢痛穴合陽治腰膝拘攣穴陰交
治膝寒不仁痿厥股内筋絡急穴髀關
治脚膝伸屈不得冷脚不仁偏風半身不遂脚冷無血
色穴梁丘
治膝外痛不可屈伸風痺不仁穴陽關
治膝中痛不仁難跪起膝臏癰腫不潰可治潰者不治
穴犢鼻治膝股内痛穴三隂交
治膝脛内臁痛穴信交
治膝内痛穴曲泉
治心腹脹滿胃熱不嗜食膝䯒痛筋攣足不收履坐
不能久穴懸鍾
治膝冷痛不已穴膝眼療膝冷穴伏兔
療腿膝痠痺穴豐隆
治膝外臁痛穴俠谿陽關
主膝内臁痛引臏不可屈伸連腹引喉痛穴膝關
治膝腫内踝前痛穴中封
治膝内踝前痛穴太衝
治膝中痛不仁穴犢鼻
治膝痛脛熱不能行手足偏小膝脛痠痺不仁
穴光明療膝痿痛穴三里
療膝酸穴風市療膝重穴承山
王氏云有弟行一二里路膝必痠痛不可行須坐定
以手撫摩之而後能行後因多服附子而愈予冬月
膝亦痠疼灸犢鼻而愈以此見藥與灸不可偏廢也
若灸膝關三里亦得但按其穴痠痛即是受病處灸
之不拘
腰脚疼
治腰脚腫痛久痼宿疹亦皆立已(資生經)穴委中(刺出血)
治腰下至足不仁穴次窌
療脚如冷水穴隂市療脚足不仁穴膀胱腧
治腰背痛脚腨重戰慄不能立脚氣膝下腫穴承山
治腰痛不能舉體足䯒寒不能久立坐如舟車中穴申脉
治腰凥痛足腨痛不能履地穴崑崙
療腰疼偏風半身不遂脚腫不得履地穴崑崙
療脚痛不可舉下重脚痿穴僕参
療腰痛不可俛仰足痺痛屈伸難穴地機
療冷痺脚脛麻腿膝痠痛凥重起坐難穴風市
療脚痠疼不能久立腰膝重起坐難筋攣急不可屈
伸穴承山
張仲文療腰重不可轉起坐難及冷痺脚筋攣不可屈伸
灸曲䐐兩交頭左右脚四處各三壯每灸一脚二
火齊下燒纔到肉初覺痛便使二人兩邊齊吹至
火滅午時着艾至人定亥時行動肺腑一兩回或
臟腑轉如雷聲立愈神效
治腰腿手足不仁穴上廉
治腰溶溶如坐水中膝下暴腫筋攣諸節盡痛無常處腋
腫痿馬刀喉痺膝䯒痠風痺不仁穴陽輔
治腰膝拘攣穴陰交
治患脚穴環跳陽陵泉巨虚下廉
陽輔
治患風腰脚不隨不得脚起穴上窌環跳
陽陵泉巨虚下廉(大理趙卿針二穴即得跪起)
治冷痺脛膝疼脚足攣急足冷氣上不能久立手足沉
重日覺羸瘦此名復連病宜灸即愈得跪起
穴懸鍾下臁
治足痿躃不能行穴地倉太泉
腰痛(附論)
腰痛之病皆本於腎盖腎病者腧在腰脊也諸經各有
腰痛不同當隨症治之凡腰痛引項脊尻背如重状者
病在足太陽脉也刺其郄中正經出血春無見血(委中穴也)
腰痛加以針刺其病不可俛仰不可以顧者刺少陽成
骨之端出血夏無見血(成骨在膝外廉之骨獨起者)腰痛不可以顧
顧如有見善悲者病在陽明於䯒前骨痏上下刺之出
血秋無見血(三里穴也)腰痛引脊内廉者属少陰刺内踝上
二痏春無見血出血太多則不可復(復溜穴也)腰痛腰中如
張弓弩弦者属厥陰刺腨腫魚腹之外循之累累然乃
刺之(蠡溝穴也)腰痛引肩目&KR0617;&KR0617;然時遺溲者病在解脉刺
膝筋内分間郄之外臁出血血變而止(亦太陽之郄也)腰痛如引
帶常如折腰状善恐者亦解脉病也刺郄中結絡如黍
粟刺之血射以黑見血而止(委中穴也)腰痛如以小錘居其
中怫然腫者病在同陰之脉刺絶骨之端為三痏(陽輔穴也)
痛上怫然腫者属太陽之脈刺腨下去地一尺所(承山穴也)腰
痛不可以俛仰仰則恐仆得之舉重傷腰衡絡絶血歸
之次郄陽筋之間上郄數寸衡居為三痏(委陽穴也)腰痛上
累累然出汗汗乾令人欲飲飲已欲走者属會陰之脉
刺蹻上郄下五寸横居視其甚者出血(承筋穴也)腰痛上怫
然甚則悲與恐者病属飛揚之脉也刺内踝上五寸少
陰之前與陰維之會(復溜及曲鬢穴)腰痛痛引膺目&KR0617;&KR0617;然甚
則反折舌不能言者病在倡陽之脉内踝上太筋前太
陰後上踝二寸所(交信穴也)腰痛而熱熱甚生煩腰下如横
木居其中甚則遺溲者病在散脉刺膝前骨肉分間絡
外廉束脉三痏(地機穴也)腰痛不可以欬欬則筋縮急者病
在肉里之脉刺太陽外少陽絶骨之後為二痏(分肉穴也)腰
痛脊而痛至頭汎汎然目&KR0617;&KR0617;欲僵仆刺郄中出血腰
痛上寒刺足太陽陽明上熱刺足厥陰中熱而喘刺足
少陰刺郄中出血腰痛上寒不可顧刺足少陽大便難
刺足少陰小腹滿刺足厥隂如折不可俛仰不可舉刺
足太陽痛引小腹腰痛不可以仰刺腰尻交者兩踝胛
上以月死生為痏數發針立已左取右右取左此治腰
痛之法也衆穴之外又有遺法者附之於後
治腰引小腹痛穴居髎
治腰痛惡寒小腹堅急癃閉重不得小便澁利腰背卒
痛穴胞肓
治腰痛不能俛仰小便赤澁腰尻重不能舉穴秩邊
治腰重不能舉體穴委中
治腰髖疼脚膝不遂穴白環腧
治因撲傷腰髖疼穴肩井
治腰髖疼脊強不得展穴腰腧
治腰腹相引痛穴命門治腰強痛穴肺腧
治腰痛穴陰陵泉大腸腧
治腰痛不得轉側穴下髎
治腰如坐水中穴陽輔
治腰痛大便難穴湧泉
治腰痛不得俛仰寒熱腫脹引背不得息穴京門
療腰痛肩寒穴肝腧療腰痛穴肝腧
氣海腧中膂腧
療風勞腰痛穴關元腧膀胱腧
療惡氣腰背卒痛又云腰痛不可忍俛仰難惡寒小便
澁穴胞肓療腰痛不可俛仰轉側難穴腎腧
療腰尻重不欲起俛仰難惡聞人音穴崑崙
治腰尻重起難穴風市
療腰痛不能久立腰以下至足不仁坐起難腰脊急強
不可俛仰腰腫如石難舉動穴腰腧
治四肢寒熱腰疼不得俛仰身黃腹滿食嘔
舌根直灸第十一椎上及右左各一寸五分三處
各七壯
治腰痛穴腰腧膀胱腧長強氣衝
上窌下窌居髎
主腰痛不可顧穴三里陰市陽輔蠡溝
治腰痛如錘居中腫痛不可欬欬則筋縮急諸節痛上
下無常寒熱穴陽輔
治腰痛不能舉穴申脉太衝陽蹻
治腰痛不可俛仰又治腰痛得俛不得仰
穴委陽陰門太白陰陵泉行間
治腰痛得俛不得仰穴委陽陰門
治腰如折穴束骨飛揚承筋
治腰痛大便難穴湧泉
治腰痛不可久立穴京門
治腰痛不得俛仰穴氣衝
治腰背痛穴宜灸次膝腰勾畫中青赤絡脉
出血便瘥
治腰痛不得俛仰者令患人正立以竹拄地度至
臍斷竹乃以度背脊灸竹上頭處隨年壯灸訖藏
竹勿令人得知
治腰痛灸脚跟上横文中白肉際十壯良又灸
足巨陽七壯又灸腰目窌七壯尻上約左右是
又灸八窌及外踝上骨約中
治腰卒痛灸窮骨上一寸七壯左右一寸各七壯
治腰脊痛灸小腸腧五十壯
治腰背痛灸三焦腧隨年壯
王氏云有婦人久病而腰甚疼腰眼既灸醫以針寘火
令熱謬刺痛處初不深入既而痛止則知火不負人之
說尤信云
昔許知可因淮南大水忽腹中如水吼調治得愈自此
腰痛不可屈伸思之此必腎經感水氣而得
灸腎腧三七壯服鹿茸丸王氏云予謂腰痛不可
屈伸灸腎腧自效不服鹿茸亦可
王氏云舍弟腰疼出入甚難予用大針微微頻刺腎
腧則步履如故初不知也屢有人腰背傴僂來覓點
灸予意其是筋病使然為點陽陵泉令歸灸即愈
筋會陽陵泉也然則腰疼又不可專泥腎腧不灸
其他穴也
治腰傴僂引項筋無力不收穴風池
治腰強穴肺腧
治腰如折腨如結耳聾惡寒風目眩項不可顧目内眥
赤爛穴肺腧治腰脊攣痛穴白環腧
治腰痛不得反側穴章門
治腰痛不得已者灸白環腧二穴又灸腰目窌七壯
治腰痛控睪小腹及股卒俛不得仰刺氣衝
治忽然氣滯腰痛不可俛仰
刺足太陽絡神道二穴次針足厥陰經行間二穴
治久虚人腰痛刺而復發者腰重不能舉體取經血而
愈刺足太陽經委中二穴
治凡腰痛刺之不已者刺八髎而愈
治腰背俱疼不可忍刺足少陽經風池二穴
次針手陽明經合谷二穴次針足太陽經崑崙二穴
治腎虚腰痛久不已刺足少陽經肩井二穴
次針足太陽經腎腧二穴
治腰脊内引痛不得屈伸近上痛者
刺手陽明經合谷二穴
治腰脊内引痛不得屈伸近下痛者
刺足太陽經崑崙二穴
刺足少陰經復溜穴
治脊強反折刺督脉瘂門二穴應時立愈
治腰胯疼痛不得轉側刺足少陽經環跳二穴
次針丘墟二穴
治閃着腰疼錯出氣腰疼及本臟氣虚
刺任脉氣海二穴以圓利針刺肥人入一寸瘦人
針入五分三補三瀉令人覺臍上或臍下滿腹生
痛停針候二十五息左右重按其穴右手進針三
息又停針候二十五息依前進針令人覺從外腎
熱氣上小腹滿状出針神效
治腰疼寸步難移者端正齊足立地以杖子一條
當前就地量至肚臍住以杖子量至脊背後杖盡
住當脊兩邊約一寸三處齊灸每處三下除根也
治反腰有血痛腎腰者猶如反腰
灸腰眼中七壯
治腰痛不可俛俯轉側身寒熱食倍多身羸面黃黑目
&KR0617;&KR0617;及治丈夫婦人積冷氣勞病穴腎腧
治腰痛不可俛仰夾脊膂痛上下按之應者從項後至
此穴皆灸之立愈也穴中膂腧
澹潦方云徐熙字秋夫不知何郡人時為射陽令少
善醫方名聞海内嘗夜聞有鬼呻吟聲甚悽苦秋夫
曰汝是鬼何所泣荅曰我姓解名斯家在東陽患腰
痛而死雖為鬼而疼痛不可忍聞君善術願相救濟
秋夫曰汝是鬼而無形云何可治鬼曰君但縳芻為
人索孔穴針之秋夫如其言為針腰眼四處又針肩
井二處設祭而埋之明旦一人來謝曰蒙君醫療復
為設祭除饑解痛感惠實甚忽然不見當代稱其通
靈長子道度次子叔嚮皆精其術焉
治腰尻引小腹痛遺尿不禁穴陰包
治腰如冷水穴陰市
治腰尻腫腨跟腫穴崑崙
治腹疾腰痛膀胱寒澼飲注下灸下極腧(隨年壯)
腰脊痛
治腰痛夾脊至頭汎汎然凡腰脚重痛於此刺出血久
痼宿疹亦皆立已(資生經)穴委中
治腰脊痛穴太鍾
治腰脊疝痛穴小腸腧中膂腧白環腧
治腰脊痛惡寒腰下至足不仁
穴次窌胞肓承筋
治腰脊痛引腹穴合陽
治腰脊尻臂股陰寒痛穴扶承
治腰脊相引如解及腰痛大便難穴湧泉
治腰痛脊急穴志室京門
治腰脊急強穴脾腧小腸腧膀胱腧
腰腧神道脊中長強大杼膈關水分
療腰臗疼腰脊強不得轉穴腰腧
治腰脊攣痛大小便不利百病髖疼不遂腰中冷不識
眠睡又云治腰脊急強不能俛仰起坐難手足不仁小
便黃腰尻重穴白環腧
療腰脊痛急食不消腹堅急穴志室胞肓
療脊急強腰至足酸重穴膀胱腧
療腰脊急強逆氣上攻時噎穴神堂
治腰脊強痛穴大鍾
治腰脊強痛飲食不消腹堅穴志室
治腰脊不得俛仰腰痛不可俛仰夾脊膂痛上下按之
應者從項後至此穴皆灸之立愈穴京骨中膂腧
治腰脊内引痛不得俛仰起坐目&KR0617;&KR0617;善怒多言舌乾
涎自出足痿不收履䯒寒不自温穴復溜
治筋攣䯒酸髀樞痛頸項強腰不可俛仰穴京骨
治腰脚脊沉沉然遺溺腰重不能舉體風髀痺樞痛刺
出血久痼痢疾皆愈又云熱病汗不出足熱逆滿膝不
得屈伸取其經血立愈穴委中
治腰脊強引腹痛陰股熱膝䯒痠重履步難穴合谷
治腰脊相引如解及療腰脊尻臀腹冷難穴扶承
治腰脊不可俛仰舉體惡血注之股外腫穴陰門
治腰脊痛不得轉穴章門次髎
治腰強不得屈伸穴懸樞
治肩背急腰脊強不得俛仰穴三焦腧
治腰脊痛穴膀胱腧
治腰脊攣痛大小便不利腰髖疼脚膝不遂濕留腰脊
冷疼不得俛仰又治勞損風虚穴白環腧
史記太倉公告宋建曰君有病往四五日君腰脇痛
不可俛仰又不得小溲不亟治病即入濡腎及其未
舍五臟急治之病方今舍腎濡此所謂腎痺也宋建
曰建故有腰脊痛往四五日弄石不得起即復置之
暮腰脊痛不得溺至今不愈建病得之好持重即為
柔湯使服之十八日而病愈然則腰脊傷持重得病
而入腎灸腎腧可也
治腰清脊強四肢觧墮善怒欬𠻳氣鬱鬱不得息厥逆
肩不可舉馬刀強身瞤穴章門
治背惡寒痛脊強難以俛仰穴膈關秩邊京骨
治腰背不便筋攣痺縮虚熱閉塞
灸第二十一椎兩邊相去各一寸半隨年壯
脊痛
治脊強反折瘛瘲癲疾(資生經)
穴五處身柱委中委陽崑崙
治脊強穴膈關
治腎強背尻骨重穴崑崙
治脊痙反折穴京門石關
治脊内廉痛穴陰谷
療脊急強穴至陽
治脊強不能俛仰穴章門膈腧胃倉
大腸腧治脊痛穴胃腧
治腹中氣脹引脊痛食多身瘦名曰食晦先取脾腧
後取季脇穴脾腧大腸腧
療脊急強穴膀胱腧
治赤白洞利腰脊痛穴小腸腧五十壯
治賁氣上下引腰脊痛穴氣海
治腎虚消渴腰脊不得俛仰夾脊膂痛上下按之應者
從項後至此穴灸之立愈穴中膂
骨疼
療骨疼(資生經)穴膈腧紫虚玉堂
治引骨疼穴上關治骨痛穴絶骨(五十壯)
治骨痺煩悶穴商丘治皮内骨痛穴膈腧
治骨痛穴太白治骨寒熱穴復溜
治骨髓冷痛穴上廉七十一壯
骨會大杼(禁灸)骨病治此髓會絶骨髓病治此
病在骨髓秦越人以為司命無奈之何則骨髓有病
病亦惙矣八十一難經疏云骨腧太杼骨病治此髓
會絶骨髓病治此是尚有針灸法矣可不針灸乎但
明堂上經云大杼禁灸而銅人云可灸七壯明堂下經
云可灸五壯素問諸經既同唯明堂獨異灸之可也
况明堂經固云禁穴許灸三壯乎艾炷若小一二七
壯亦可更灸上廉絶骨等穴尤佳
腠理痛
治肩背急風冷客於腠頸項強痛不得顧(資生經)穴附分
治肩腠寒慄重衣不得温穴陽白
治腠中痛穴肝腧治背腠寒穴次髎
治腰下至足不仁背寒小便赤淋心下堅脹
史記扁鵲之言曰疾居腠理湯熨之所及也在血脉
針石之所及也在腸胃酒醪之所及也其在髓雖司
命無奈之何也夫疾之在骨髓盖始於居腠理也使
居腠理而能治雖非聖人之治於無病亦賢者治將
病也齊桓公乃以醫為好利欲治不疾以為功而卒
至於不可救不特齊侯為然人皆然也吾故於扁鵲
之言即腠理之不治以戒之亦使醫者當治人於將
病焉耳
腸痛
治腸痛(資生經)穴太白治腸痛穴陷谷
治腸切痛穴商丘
治腸中疼嘔逆上氣心痛身腫穴建里
治腸中大熱穴氣衝
腸痛亦多端若疼甚者乃腸癰急宜服内補十全散
等藥其他宜隨症灸之有老嫗大腸中常若裏急後
重甚苦自言我必無痊日此竒疾也為按其大腸腧
甚疼令婦灸之而愈
治腸癰為病小腸重小便數似淋或繞臍生瘡或膿從
臍出大便出膿血
穴屈兩肘正灸頭銳骨各百壯則下膿血立瘥
普濟方卷四百二十一
