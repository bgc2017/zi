普濟方卷九明周王朱橚撰
運氣圖
少陽相火司天厥陰風木在泉中見太宫土運歲土太
過氣化運行先天火化為天氣清化為左間黅化為司
氣故天氣正而其政嚴酸化為地氣灼化為居氣藏化
為右間故地氣擾而其令撓風迺暴舉木偃沙飛炎火迺
流陰行陽化雨廼時應火木同德上應熒惑歲星其榖
丹蒼故風熱參布雲物沸騰太陰横流寒廼時至凉雨
並起雨化五風化八正化度也羽蟲靜毛蟲育歲物之宜也倮
蟲耗清毒不生地氣制之也民感其氣者其病寒中外
發瘡瘍内為泄滿聖人遇之和而不爭往復之作民病
寒熱瘧泄聾瞑嘔吐上沸腫色變是歲陽為天氣陰為地
氣中見土運木生火火生土下生上天氣盈宜於年前
先取化源以平天氣之火抑其運土贊所不勝暴過不
生苛疾不起歲宜辛宜酸滲之泄之漬之發之運異風
熱少運寒化其化上醎寒中酸和下辛凉藥食宜也歲
半之前少陽主之火淫所勝則温氣流行金政不平民
病頭痛發熱惡寒而瘧熱上皮膚痛色變黃赤𫝊而為
水身面胕腫腹滿仰息泄注赤白瘡瘍欬唾血煩心胸
中熱甚則鼽衂病本于肺診在手天府之脈法宜平以
醎冷佐以苦甘以酸收之以苦發之以酸復之歲半之後
厥陰主之木能勝土地氣制運風淫于内地氣不明平
野昩草廼早秀民病灑灑振寒善呻數欠心痛支滿兩
脇裏急飲食不下膈咽不通食則嘔腹脹善噫得後與
氣怏然如衰身體皆重宜治以辛以甘緩之以辛散之
歲運之化主太過紀曰敦阜是謂廣化厚德清靜順長
以盈至陰内實物化充成煙埃䑃鬱見於厚土大雨時行
濕氣迺用燥正廼辟其化圓其氣豐其政靜其令周偹
其動濡積并稸其德柔潤重淖其變震驚飄驟其化兼
其所勝其病腹滿四肢不舉故曰歲土太過雨濕流行
腎水受邪民病腹痛清厥意不樂體重煩冤甚則肌肉
萎足痿不收行善瘈脚下痛飲發中滿食减四肢不舉
變生得位風雨大至其病腹滿溏泄腸鳴反下其診在
足太谿之脉其法治以醎和初之氣自癸未年大寒寅
初至是歲春分日子初凡六十日八十七刻半主位太
角木客氣少隂火中見土運木生火地氣遷風勝廼搖
寒廼大温草木早榮寒來不殺温病乃起其病氣怫於上
血溢目赤欬逆頭痛血崩脇滿膚腠中瘡宜治少隂之
客以醎補之以甘瀉之以酸收之歲穀宜丹間穀宜豆
二之氣自春分日子正至小滿日戌正凡六十日有竒主
位少徵火客氣太陰土中見土運氣與運同火反鬱白
埃四起雲趨雨府風不勝濕雨廼零民廼康其病熱鬱
於上欬逆嘔吐瘡發於中胸嗌不利頭痛身熱昏憒膿
瘡宜治太隂之客以甘補之以苦瀉之以甘緩之歲穀
宜蒼間榖宜麻是氣也用凉遠凉無犯司氣之凉三之氣
自小滿日亥初至大暑日酉初凡六十日有竒主位少
徵火客氣少陽火中見土運火當其位天政布炎暑至
少陽臨上雨廼涯民病熱中聾瞑血溢膿瘡欬嘔鼽衂
渴嚏欠喉痺目赤善暴死宜治少陽之客以醎補之以
甘瀉之以醎耎之歲穀宜丹間穀宜豆四之氣自大暑
日酉正至秋分日未正凡六十日有竒主位太宫土客
氣陽明金中見土運歲土得位與金相生涼迺至炎暑間
化白露降民氣和平其病滿身重宜治陽明之客以酸
補之以辛瀉之以苦泄之歲榖宜蒼間榖宜黍五之氣
自秋分日申初至小雪日午初凡六十日有竒主位少
商金客氣太陽水中見土運金生水陽迺去寒迺來雨
迺降氣門迺閉剛木早凋民病寒邪君子周密是歲土運
制之寒邪迺微宜治太陽之客以苦補之以鹹耎之以
苦堅之以辛潤之歲穀宜蒼間穀宜稷終之氣自
小雪日午正至大寒日辰正凡六十日有竒主位
太羽水客氣厥隂木地氣正風迺至萬物反生霿
霧以行其病關閉不禁心痛陽氣不蔵而欬宜治
厥隂之客以辛補之以鹹潤之以酸瀉之以甘緩
之歲穀宜丹間穀宜稷六氣之治此其道也若乃
歲氣之交有勝氣者必有復氣天氣火勝者當有
太陽之復氣地氣風勝者當有陽明之復氣各依
其復法治之
陽明燥金司天少陰君火在泉中見少商金運歲金不
及氣化運行後天少商之金不及而同天化是謂天符
又金運臨酉是謂歲會上與天符下與歲會三合為治
名曰太乙天符氣至平也平金之歲紀曰審平收而不
爭殺而無犯五化宣明其氣潔其性剛其用散落其化
堅歛其政勁肅其候清切其令燥其類金其應秋其榖
稻其果桃其實殼其蟲介其畜鷄其色白其味辛其音
商其數九其物外其在人也其藏肺其主鼻其養皮毛
其病欬此運化也天地之氣為燥化左間為蔵化右間
為明化故天氣急而其政切地氣為苦化左間為柔化
右間為動化故地氣明而其令暴陽專其令炎暑盛行
物燥以堅淳風廼治風燥横運流於氣交多陽少隂雲
趨雨府濕化廼敷燥極而澤蟄蟲廼見流水不冰金火
合德上應太白熒惑其榖白丹間榖命太商者其耗白甲
品羽故曰熱化氣化勝復同邪氣化度也燥化四清化
四熱化二正化度也歲物之宜則介蟲靜羽蟲育地氣
所制也則介蟲耗寒毒不生是以清熱之氣持於氣交
清先而勁毛蟲廼死熱後而暴介蟲迺殃其發燥民病
欬嗌塞寒熱發暴振慄癃悶歲半之前陽明主之其化
燥者天之政也歲半之後少陰主之其令熱者地之化
也金為天氣火為地氣火能勝金遇太乙天符命象自
平不資化源惟安其運金無使受邪食白丹之榖以安
其氣食間氣之榖以去其邪歲宜以醎以苦以辛汗之
清之散之其運同清宜多地化其化上苦小温中苦和
下醎寒藥食之宜也初之氣自甲申年大寒日已初至
是歲春分日夘初凡六十日八十七刻半主位大角木
客氣太陰土中見金運土金相生地氣遷陰始疑氣始
肅水廼冰寒雨化其病中熱脹面目浮腫善眠鼽衂嚏
欠嘔小便黃赤甚則淋宜治太陰之客以甘補之以苦
瀉之以甘緩之歲榖宜白間榖宜麻雖有濕化不能為
邪二之氣自春分日夘正至小滿日丑正凡六十日有
竒主位少徵火客氣少陽火中見金運二火相加陽廼
布民廼舒物廼生榮厲大至民善暴死是歲金氣平雖
有厲疾不至夭横宜治少陽之客以醎補之以甘寫之
以醎耎之歲榖宜白間榖宜豆榖有火化不能為邪三
之氣自小滿日寅初至大暑日子初凡六十日有竒主
位少徵火客氣陽明金中見金運天符金氣廼平天政
布凉廼行燥熱交合燥極而澤民病寒熱宜調陽明之客以
酸補之以辛瀉之以苦泄之歲榖宜白間榖宜黍雖有
燥化不能為邪是氣也用凉遠凉無犯司氣之凉四之
氣自大暑日子正至秋分日戌正凡六十日有竒主位
太宫土客氣太陽水中見金運金水相生寒雨降病暴
仆振慄譫妄少氣嗌乾引飲及為心痛癰腫瘡瘍瘧寒
之疾骨痿血便宜治太陽之客以苦補之以醎瀉之以
苦堅之以辛潤之歲榖宜丹間榖宜稷雖有寒化不能
為邪五之氣自秋分日亥初至小雪日酉初凡六十日
有竒主位少商金客氣厥陰木中見金運歲運當位其
氣平厥陰居之春令反行草廼生榮民廼和宜調厥陰
之客以辛補之以酸瀉之以甘緩之歲榖宜丹間榖宜
稷雖有風化不能為邪終之氣自小雪日酉正至大寒
日未正凡六十日有竒主位太羽水客氣少陰火中見
金運火能勝金陽氣布候反温蟄蟲来見流水不冰民
廼康平其病温宜治少陰之客以醎補之以甘緩之以
酸收之歲榖宜丹間榖宜豆雖有熱化不能為邪此六
氣之常也治之大法和者平之客安其氣必清必靜則
邪氣自衰歸其所宗此治之大體也
太陽寒水司天太陰濕土在泉中見太羽水運歲水太
過氣化運行先天太過而同天化是謂天符平水歲也
水運平者命曰靜順之紀蔵而勿害治而善下五化咸
整其氣明其性下其用沃衍其化凝堅其政流演其候
凝肅其令寒其類水其應冬其榖豆其果栗其實濡其
蟲鱗其畜彘其色黑其味醎其音羽其數六其物濡其
在人也其蔵腎其主二陰其養骨髓其病厥此歲運之
化也天地之氣寒化司天動化司氣動化為左間清化
為右間故天政所布其氣肅甘化在泉明化為左間灼
化居氣為右間故地氣靜而其令徐寒臨太虚其政大
舉陽氣不令澤無陽𦦨則發火待時少陽中治時雨迺
涯止極雨散還于太陰雲朝北極濕化廼布澤流萬物
寒化六雨化五正化度也鱗蟲靜倮蟲育歲物之宜也
鱗蟲不成燥毒不生地氣制之也寒敷於上雷動于下
水土合德上應辰星鎮星其榖玄黅寒濕之氣持於氣
交民病寒濕發飢肉萎足痿下收濡瀉血溢是歲水在
上土在下土能勝水天氣虚水運符天其氣自平不資
化源惟抑運水扶其不勝無使暴過而生其疾歲宜以
苦燥之温之食玄黅之榖以全真避虚邪之氣以安其
正運與寒同宜燥熱化故曰其化上苦熱中醎温下甘
熱藥食宜也歲半之前太陽主之有本標之化當其時
寒熱得中者天之和氣至也歲半之後太陰主之太陰
之化從本當其時濕化應者地之令也初之氣自乙酉
年大寒日申初至是歲春分日午初凡六十日八十七
刻半主位太角木客氣少陽火中見水運少陽中治地
氣遷氣迺大温草迺早榮民廼厲温病迺作身熱頭痛
嘔吐肌腠瘡瘍宜調少陽之客以酸補之以甘瀉之以
醎耎之歲榖宜玄間榖宜豆則火不為邪二之氣自春
分日午正至小滿日辰正凡六十日有竒主位少徵火
客氣陽明金中見水運天凉反至民廼慘草迺遇寒火
氣遂抑民病氣鬱中滿寒迺始宜調陽明之客以酸補
之以辛瀉之以苦泄之歲榖宜玄間榖宜黍則燥不為
邪三之氣自小滿日巳初至大暑日卯正凡六十日有竒主
位少徵火客氣太陽水中見水運氣與運相符而天政布寒
氣行雨迺降民病寒反熱中癰疽主下心熱瞀悶不治者死
宜調太陽之客以苦補之以酸瀉之以醎堅之以辛潤
之歲榖宜玄間榖宜稷則寒不為邪是歲氣也用寒遠
寒無犯司氣之寒四之氣自大暑日卯正至秋分日丑正
凡六十日有竒主位太宫土客氣厥陰木中見水運水
生木風濕交爭風化為雨迺長迺化迺成民病大熱少
氣肌肉萎足痿注下赤白宜調厥陰之客以辛補之以
酸瀉之以甘緩之歲榖宜黅間榖宜稷則風不為邪五
之氣自秋分日寅初至小雪日子初凡六十日有竒主
位少商金客氣少陰火中見水運大火所居陽復化草
廼長迺化廼成民廼舒宜調少陰之客以醎補之以甘
瀉之以酸收之歲榖宜黅間榖宜豆則熱不為邪終之
氣自小雪日子正至大寒日戌正凡六十日有竒主位
太羽水客氣太陰土中見水運得位濕土居之地氣正
濕令行陰凝太虚埃昏郊野民廼慘悽寒風以至反者
孕迺死宜調太陰之客以甘補之以苦瀉之以甘緩之
歲榖宜黅間榖宜麻則濕不為邪此六氣之化也歲行
平水之化天符為執法邪或中之民有卒急之病經曰
中執法者病速而危也
厥陰風木司天少陽相火在泉中見少角木運歲木不
及上角與正角同又木不及而同天化是謂天符氣化
運行同天木氣適平命曰敷和之紀木德周行陽氣舒
布五化宣平其氣端其性随其用曲直其化生榮其政
發散其候温和其令風其類草木其應春其榖麻其果
李其實核其蟲毛其畜犬其色蒼其味酸其音角其數
八其物中堅其在人也其蔵肝其主目其養筋其病裏急
肢滿此歲運之化也歲氣之化上見厥陰左間少陰右
間太陽故天氣擾而其政撓下見少陽左間陽明右間
太陰故地氣正而其令速風生高遠炎熱從之雲趨雨
府濕化迺行風火同德上應歲星熒惑其榖丹蒼間榖
言太商之榖其耗文角品羽清化熱化勝復同邪氣化
度也風化三火化七正化度也毛蟲靜羽蟲育是廼歲
物所宜介蟲耗寒毒不生是皆地氣所制故風燥火熱
勝復更作蟄蟲來見流水不冰熱病行於下風病行於
上風燥勝復化於中是歲陰為天氣陽為地氣天氣虚
木運符之又木火同德其氣專不資化源惟贊運木無
使邪勝歲宜以辛調上以醎調下畏火之氣無妄犯之
故曰其化上辛凉中辛和下醎寒藥食宜也歲半之前
天氣主之故天布厥陰之政其令風歲半之後地氣主
之地行少陽之令其化火氣化之常也初之氣自丙戌
年大寒日亥初至是歲春分日酉初凡六十日八十七
刻半主位少角木客氣陽明金中見木運歲運得位金
燥客之寒始肅殺氣方至民病寒於右之下宜調陽明
之客以酸補之以辛瀉之以苦泄之歲榖宜蒼間榖宜
黍則燥不為邪二之氣自春分日酉正至小滿日未正
凡六十日有竒主位太徵火客氣太陽水中見木運寒
不去華雪水冰殺氣施化霜廼降谷草上焦寒雨數至
陽復化民病熱於中宜調太陽之客以苦補之以醎瀉
之以苦堅之以辛潤之歲榖宜蒼間榖宜稷則寒不為
邪三之氣自小滿日申初至大暑日午初凡六十日有竒
主位太徵火客氣厥陰木中見木運與天符天政布風
廼時舉民病泣出耳鳴掉眩宜調厥隂之客以辛補之
以酸瀉之以甘緩之歲榖宜蒼間榖宜稷則風不為邪
是氣也用温遠温無犯司氣之温四之氣自大暑日午
正至秋分日辰正凡六十日有竒主位少宫土客氣少
陰火中見木運溽暑濕熱相薄爭於左之上民病黃癉
而為胕腫宜調少陰之客以醎補之以甘瀉之以酸收
之歲榖宜丹間榖宜豆則熱不為邪五之氣自秋分日
已初至小雪日夘初凡六十日有竒主位太商金客氣
太陰土中見木運燥濕更勝沈陰廼布寒氣及體風雨
迺行宜調太陰之客以甘補之以苦瀉之以甘緩之歲
榖宜丹間榖宜麻則濕不為邪終之氣自小雪日夘正
至大寒日丑正凡六十日有竒主位少羽水客氣少陽
火中見木運木生火畏火司令陽廼大化蟄蟲出見流
水不冰地氣大發草廼生人廼舒其病温癘宜調少陽
之客以醎補之以甘瀉之以醎耎之歲榖宜丹間榖宜
豆則火不為邪此六氣之化也歲為平木或有邪氣則
中執法人有急卒之病經曰中執法者其病速而危也
少陰君火司天陽燥金在泉中見太微火運歲火太過
氣化運行先天太過而同天化是謂天符氣之平也平
火之歲命曰升明之紀正陽而治德施周普五化均衡
其氣高其性速其用燔灼其化蕃荗其政明曜其候炎
暑其令熱其類火其應夏其榖麥其果杏其實絡其蟲
羽其畜馬其色赤其味苦其物脉其音徵其數七其在
人也其蔵心其主舌其養血其病瞤瘛此歲運之化也
天地之氣熱化司天柔化左間動化右間故天政所布
其氣明辛化在泉蔵化司氣為左間丹化司氣為右間
故地氣肅而其令切寒交暑熱加燥雲趨雨府濕化廼
行時雨迺降金火合德上應熒惑太白其榖丹白熱化
七清化九正化度也羽蟲靜介蟲育歲物所宜也毛蟲
耗濕毒不生地氣制之也水火寒熱持於氣交而為病
始熱病生於上寒病生於下寒熱相犯而爭於中民病欬喘血
溢血泄鼽嚏目赤眥瘍寒厥入胃心痛腰痛腹痛大嗌乾腫上
是歲火在上金在下火在中火勝金天氣盈地氣虚天
氣雖平熱盛於上宜於年前先取化源平其火氣必抑
其運火資其歲勝折其金之鬱氣無暴過而生其病食
丹白之榖以全其真食間氣之榖以辟虚邪歲宜以醎
耎之而調其上以醎收之而安其下運同天氣以寒清
化故曰其化上醎寒中甘寒下酸温藥食宜也歲半之前少
陰主之少陰有本標之化也寒熱得中為天政之平也
歲半以後陽明主之陽明以中氣為化燥濕相半者地
之令和也初之氣自丁亥年大寒日寅初至是歲春分
日子初凡六十日八十七刻半主位少角木客氣太陽
水中見火運火勝火地氣遷燥將去寒廼始蟄復藏水
廼冰霜復降風迺至陽氣鬱民反周密關節禁固腰脽
痛炎暑將起中外瘡瘍宜調太陽之客以苦補之以醎
瀉之以苦堅之以辛潤之歲榖宜丹間榖宜稷則寒不
為邪二之氣自春分日子正至小滿日戌正凡六十日
有竒主位太徵火客氣厥隂木中見火運木火相生陽
氣布風廼行春氣以正萬物應榮寒氣時至民廼和其
病淋目瞑目赤氣鬱於上而熱宜調厥陰之客以辛補
之以酸瀉之以甘緩之歲榖宜丹間榖宜稷則風不為
邪三之氣自小滿日亥初至大暑日酉初凡六十日有
竒主位太徵火客氣少陰火中見火運氣與運符天政布
大火行庶類蕃鮮寒氣時至民病氣厥心痛寒熱更作
喘欬目赤宜調少陰之客以醎補之以甘瀉之以酸收
之歲榖宜丹間榖宜豆則熱不為邪四之氣自大暑日
酉正至秋分日未正凡六十日有竒主位少宫土客氣
太陰土中見火運土當其位火化兼之溽暑至大雨時
行寒熱互至民病寒熱嗌乾黃癉鼽衂飲發宜調太陰
之客以甘補之以苦瀉之以甘緩之歲榖宜白間榖宜
麻則熱不為邪五之氣自秋分日申初至小雪日午初
凡六十日有竒主位太商金客氣少陽火中見火運氣
同運化畏火臨暑反至陽迺化萬物迺生廼長榮民廼
康其病温宜調少陽之客以寒補之以甘瀉之以醎耎
之歲榖宜白間榖宜豆則火不為邪是氣也用熱遠熱
無犯司氣之熱終之氣自小雪日午正至大寒日辰正
凡六十日有竒主位少羽水客氣陽明金中見火運火
勝金水反制之燥令行餘火内格腫於上欬喘甚則血
溢寒氣數舉則霿霧翳病生皮腠内舍於脅下連小腹
而作寒中地將易也宜調陽明之客以酸補之以辛瀉
之以苦泄之歲榖宜白間榖宜黍則燥不為邪此六氣
之化也歲氣之交宜扶其不足制其有餘使氣適平然
是歲天符為執法若有邪中執法者民病速而危也
太陰濕土司天太陽寒水在泉中見少宫土運歲土不
及上宫正宫同少宫上臨太陰是為天符土運臨丑是
為歲會上見天符下見歲會三合為治太一天符之歲
氣至平也命曰偹化之紀氣恊天休德流四政五化齊
修其氣平其性順其用高下其化豐滿其政安靜其候
溽蒸其令濕其數土其應長夏其榖稷其果棗其實肉
其蟲倮其畜牛其色黃其味甘其物膚其音宫其數五
其在人也其蔵脾其主口其養肉其病痞此歲運之化
也歲運之化濕化司天明化間左灼化居右地氣上騰
而其政肅醎化在泉動化間左清化間右故天氣下降
而其令寂陰專其政陽氣退避大風時起原野昏霧白
埃四起雲奔南極寒雨數至物成於差夏濕寒合德黃黑
埃昏流行氣交上應鎮星辰星其榖黅玄間榖命太商
太徵者物成於差夏故陰凝於上寒積於下寒水勝火
則為冰雹陽光不治殺氣迺行有餘宜高不及宜下有餘
宜晩不及宜早土之利氣之化也民氣亦從之其病寒
濕腹滿身䐜憤胕腫痞逆寒厥拘急故曰風化清化勝
復同邪氣化度也雨化五寒化一正化度也倮蟲靜鱗
蟲育歲物所宜也羽蟲耗熱毒不生地氣制之也是歲
土在上水在下土勝水天氣盈當取化源歲遇天一天符
其氣至平不取化源為折其水鬱益其歲贊其陽火令
禦甚寒無使邪勝食玄黅之榖以全其真食間氣之榖
以保其精歲宜以苦燥之温之運與濕同宜以燥化故
曰其化上苦熱中甘和下甘熱藥食宜也歲半之前其
政濕歲半之後其令寒初之氣自戊子年大寒日巳初
至是歲春分日夘初凡六十日八十七刻半主位少角
木客氣厥陰木中見土運木當其位地氣遷寒廼去春
氣正風迺來生布萬物以榮民氣條舒風濕相薄雨迺
後民病血溢筋絡拘強關節不利身重筋痿宜調厥陰
之客以辛補之以酸瀉之以甘緩之歲榖宜黅間榖宜
稷則風不為邪二之氣自春分日夘正至小滿日丑正
凡六十日有竒主位太徵火客氣少陰火中見土運大
火正物承化民迺和其病温癘盛行遠近咸若濕蒸相
薄雨迺時降宜調少隂之客以醎補之以甘瀉之以酸
收之歲穀宜丹間穀宜豆則熱不為邪三之氣自小滿
日寅初至大暑日子初凡六十日有竒主位太徵火客
氣太隂土中見土運氣與運同而行平氣天政布濕氣
降地氣騰其病濕蒸相薄宜調太隂之客以酸補之以
甘瀉之以醎耎之歲穀宜稷則濕不為邪四之氣自大
暑日子正至秋分日戌正凡六十日有竒主位少宫土
客氣少陽火中見土運天氣否隔寒風曉暮蒸熱相薄
草木凝煙濕化不流則白露隂布以成秋令民病腠理
熱血暴溢瘧心腹滿熱臚脹甚則胕腫宜調少陽之客
以酸補之以甘瀉之以醎耎之歲穀宜玄間穀宜豆則
火不為邪五之氣自秋分日亥初至小雪日酉初凡六
十日有竒主位太商金客氣陽明金中見土運土生金
金得位慘令已行寒露下霜迺早降草木黃落寒氣及
體君子周密民病皮腠宜調陽明之客以酸補之以苦瀉
之以苦泄之歲穀宜白間穀宜黍則燥不為邪終之氣
小雪日酉正至大寒日未正凡六十日有竒主位少羽
水客氣太陽水中見土運水當其位濕寒合德寒大舉
濕大化霜迺凝水堅冰陽光不治感於寒則病人關節
禁固腰脽痛寒濕持於氣交而為疾也宜調太陽之客
以苦補之以醎瀉之以苦堅之以辛潤之歲穀宜玄間
穀宜稷則寒不為邪此六氣之化也氣交之化歲有水
鬱當隨勝氣安其屈伏無間其數以平為期此其道也
少陽相火司天厥陰風木在泉中見太商金運歲金太
過氣化運行先天火化為天氣素化司氣為左間柔化
為右間故天氣正而其令嚴酸化為地氣灼化居氣為
左間蔵化為右間故地氣擾而其令撓風迺暴舉木
偃沙飛炎火廼流隂行陽化雨迺時應風熱參布雲物
沸騰太陰横流寒廼時至凉雨並起火木同德上應熒
惑歲星其榖丹蒼火化七清化九風化三正化度也羽
蟲靜毛蟲育是謂歲物之宜倮蟲耗清毒不生是地氣
所制民病寒中外發瘡瘍内為泄滿聖人遇之和而不
爭往復之作民病寒熱瘧泄聾瞑嘔吐上怫腫色變是
歲陽為地氣金運在中天氣刑運運刑地氣天氣陰地氣
虚當於年前先取原以平火氣無使運鬱次抑其運金
贊所不勝無使木鬱折其鬱氣則暴過不生苛疾不起
歲宜醎宜辛宜酸渗之泄之漬之發之運異風熱少用
寒化其化上醎寒中辛温下辛凉藥食宜也候其氣者
歲半之前少陽主之若火淫所勝則温氣流行金政不
平民病頭疼發熱迺寒而瘧熱上皮膚痛色黃赤𫝊而
為水身面胕腫腹滿仰息泄注赤白瘡瘍欬喘血煩心
胸熱甚則鼽衂病本于肺診在手天府之脉法宜平以
醎冷佐以苦甘以酸收之以苦發之以酸補之歲半之
後厥隂主之若風淫于内則地氣不明平野昧草迺早
秀民病灑灑振寒善呻數欠心疼肢滿兩脇裏急飲食
不下隔咽不通食則嘔腹脹善噫得後與氣則怏然如
衰身體皆重法宜治以辛凉佐以苦甘以苦泄之以甘
緩之以辛散之歲運之化金太過紀曰堅成是謂收引
天氣潔地氣明陽氣隨隂治化燥行其政物以司成收
氣繁布化洽不終其化成其氣削其政肅其令銳切
其動暴折瘍疰其德霿露蕭飋其變肅殺凋零其化
兼其所勝其病喘喝胸憑仰息上徵與正商同其眚
西其病欬故曰歲金太過燥氣流行肝木受邪民病
兩脇下少腹痛目赤痛眥瘍耳無所聞甚則喘欬逆
氣肩背痛下連股膝髀腨胻足皆病其治宜以辛温
初之氣自巳丑年大寒日申初至是歲春分日午初凡六
十日八十七刻半主位少角木客氣少火中見金運火
勝金地氣遷風勝廼搖寒迺大温草木早榮寒來不殺
温病廼起其病氣拂於上血溢目赤欬逆頭痛血崩脇
滿膚腠中瘡宜治少陰之客以酸補之以甘瀉之以酸
收之歲榖宜丹間榖宜豆二之氣自春分日午正至
小滿日辰正凡六十日有竒主位太徵火客氣太陰土
中見金運火生土火反鬱白埃四起雲趨雨府風不勝
濕雨廼零民迺康其病熱鬱於上欬嘔吐瘡發於中胸
嗌不利頭疼身熱昏憒膿瘡宜治太陰之客以甘補之
以苦瀉之以甘緩之歲榖宜丹間榖宜麻三之氣則自
小滿日巳初至大暑日夘初凡六十日有竒主位太徵
火客氣少陽火中見金運火當其位天政布炎暑至少
陽臨上雨廼涯民病熱中聾瞑血溢濃瘡欬嘔鼽衂渴
嚏欠喉痺目赤善暴死宜調少陽之客以醎補之以甘
瀉之以醎耎之歲榖宜丹間榖宜豆四之氣自大暑日
夘正至秋分日丑正凡六十日有竒主位少宫土客氣
陽明金中見金運氣與運同是謂司氣凉廼至炎暑間
化白露降民氣和平其病滿身重宜治陽明之客以酸
補之以辛瀉之以苦泄之歲榖宜蒼間榖宜黍是氣也
用凉遠凉無犯司氣之凉五之氣自秋分日寅初至小
雪日子初凡六十日有竒主位太商金客氣太陽水中
見金運金當其位而生水陽廼去寒廼來雨迺降氣門
廼閉剛木早凋民病寒邪君子周密宜治太陽之客以
苦補之以鹹瀉之以苦堅之以辛潤之歲穀宜蒼
間穀宜稷終之氣自小雪日子正至大寒日戌正
凡六十日有竒主位少羽水客氣厥隂木中見金
運金生水水生木地氣正風迺至萬物反生霜霧
以行其病關閉不禁心痛陽氣不藏而欬宜治厥
隂之客以辛補之以鹹潤之以酸瀉之以甘緩之
歲穀宜蒼間穀宜稷此歲氣之化也勝復更作佐
以所利安其主客適其寒温同者從之是其治法
也
陽明燥金司天少陰君火在泉中見少羽水運歲水不
及氣運行後天燥化為天氣玄化為左間明化為右間
故天氣急而其政切苦化為地氣柔化為左間動化為
右間故地氣明而其令暴陽專其令炎暑盛行物燥以
堅淳風迺治風燥横運流於氣交多陽少陰雲趨雨府
濕化迺敷燥極而澤則金火合德上應太白熒惑其榖
白丹間榖命太徵者其耗白甲品羽雨化風化勝復同
邪氣化度也清化九寒化一熱化七正化度也介蟲靜
羽蟲育是迺歲物之宜介蟲耗寒毒不生是皆地氣所
制熱蟲迺見流水不冰清熱之氣持於氣交民病欬嗌
塞寒熱發暴振慄癃悶清先而勁毛蟲迺死熱後而暴
介蟲迺殃其發燥是歲金在上火在下水運在中水勝
火火勝金天氣虚水能制火而生金金又生運其邪迺
微宜資化源以助金氣安其運水無使受邪食白丹之
榖以安其氣食間氣之榖以去其邪歲宜以醎以辛苦
汗之清之散之運與熱同宜多天化此其道也其化上
苦小温中辛和下醎寒所謂藥食宜也歲半之前陽明
主之若燥淫所勝則木迺晩榮草迺晩生筋骨内變民
病左胠脇痛寒清於中感而瘧大凉革候欬腹中鳴注
泄䳱溏名木斂生菀于下草焦上首心脇暴痛不可反
側嗌乾面塵腰痛目眛眥瘍瘡痤癰病本于肝診在足
太衝脉法宜平以苦温佐以酸辛以苦下之歲半之後
少陰主之若熱淫于内則熖浮川澤陰處反明民病腹
中常鳴氣上衝胸喘不能久立寒熱皮膚痛目瞑齒痛
項腫惡寒發熱如瘧少腹中痛腹大法宜治以醎寒佐
以甘苦以酸收之以苦發之歲運之化木不及紀曰委和
是謂勝生生氣不政化氣迺揚長氣自平收令迺早凉
兩時降風雲並興草木晩榮蒼乾凋落物秀而實膚肉
内充其氣歛其用聚其動緛戾拘緩其發驚駭其化兼
所不勝春有鳴條律暢之化則秋有霧露清凉之政春有
慘悽殘賊之勝則夏有炎暑燔爍之復其𤯝東其蔵肝
其病内舍胠脇外在關節上臨陽明上商與正商同其病
肢癈癰腫瘡瘍其疳蟲邪傷肝也初之氣自丙申年大
寒日巳初至是歲春分日夘初凡六十日八十七刻半
主位少角木客氣太陰土中見木運風濕相遇以行春
令地氣遷陰始凝肅水乃冰寒雨化民病中熱脹面目浮
腫善眠鼽衂嚏欠嘔小便黃赤甚則淋宜調太陰之客
以甘補之以苦瀉之以甘緩之歲榖宜白間榖宜麻雖
有濕化不能為邪二之氣自春分日夘正至小滿日丑
正凡六十日有竒主位太徵火客氣少陽火中見木運
二火相加木運相和陽迺布民廼舒物廼生榮厲大至
民善暴死宜治少陽之客以醎補之以甘瀉之以醎耎
之歲榖宜白間榖宜白雖有火邪不能為害三之氣自
小滿日寅初至大暑日子初凡六十日有竒主位太徵
火客氣陽明金中見木運金勝木天政布凉廼行燥熱
交合燥極而澤民病寒熱宜治陽明之客以酸補之以
辛瀉之以苦泄之歲榖宜白間榖宜黍雖有燥邪不能
為害四之氣自大暑日子正秋分日戌正凡六十日有
竒主位少宫上客氣太陽水中見木運寒雨降民病暴
仆振慄譫妄少氣嗌乾引飲及為心痛癰腫瘡瘍瘧寒
之疾骨痿血便宜治太陽之客以苦補之以醎瀉之以
苦堅之以辛潤之歲榖宜丹間榖宜稷雖有寒邪不能
為害五之氣自秋分日亥初至小雪日酉初凡六十日
有竒主位太商金客氣厥陰木中見水運氣與運同司
氣為蒼化春令反行草廼生榮民氣和宜調厥陰之客
以辛補之以酸瀉之以甘緩之歲榖宜丹間榖宜稷雖
有風化不能為邪是氣也用温遠温無犯司氣
之温終之氣自小雪日酉正至大寒日未正凡
六十日有竒主位少羽水客氣少隂火中見水
運水生木木生火其化順陽氣布候反温蟄蟲
反見流水不冰民迺康平其病温宜治少隂之
客以鹹補之以甘瀉之以酸收之歲穀宜丹間
穀宜豆雖有熱邪不能為害歲氣之交天氣勝
者少陽復之地氣勝者太陽復之其治各依其
復氣之法也
太陽寒水司天太隂濕土在泉中見太角木運歲木太
過氣化運行先天寒化在上蒼化司氣左間清化右間
故天政所布其氣肅甘化在下明化左間灼化居氣右
間故地氣静而其令徐寒臨太虚其政大舉陽氣不令
澤無陽燄則火發待時少陽中治時雨迺涯止極兩散
還於太隂雲朝北極濕化迺布澤流萬物寒化六風化
八雨化五正化度也鱗蟲静倮蟲育歲物之宜也鱗蟲
不成燥毒不生地氣制之也寒敷於上雷動於下寒濕
之氣持於氣交民病寒濕發肌肉萎足痿不收濡瀉血
溢是歲水為天氣土爲地氣土勝水天氣虚當資化源
以助天氣之水歲運木天氣生運木能勝土地氣反鬱
上抑其運木扶其不勝無使暴過而生其疾食元黅之
穀以全其真辟邪虚之氣以安其政運與寒熱異宜以
燥食化其化上苦温中酸和下甘温藥食宜也歲半之
前太陽主之若濕淫所勝則寒氣反至水且冰血變於中
發爲癰瘍民病厥心痛嘔血血泄鼽衂善悲時眩仆運火
炎烈雨暴迺雹胸腹滿手熱肘攣腋腫心澹澹大動胸
脇胃腕不安面赤目黃噫嗌乾甚則色炲渴而欲飲病
本于心診在手神門脉其法平以辛熱佐以苦甘以醎
瀉之歲半之後太陰主之若濕淫於内則埃昏嚴谷黃
反見黑至隂之交民病飲積心痛耳聾渾渾焞焞嗌腫
喉痺陰病血見小腹痛腫不得小便病衝頭痛目似脫
項似拔腰似折髀不可以曲膕如結腨如别其法宜治
以苦熱佐以酸淡以苦燥之以淡泄之氣交之間木運
太過發生之紀是謂啓陳土疎泄蒼氣達陽和布化陰
氣迺隨生氣淳化萬物以榮其化生其氣美其政散其
令條舒其動掉眩顛疾其德鳴靡啓拆其變振拉摧拔其
化兼其所勝其病怒故曰歲木太過風氣流行脾土受
邪民病飱泄食減體重煩冤腸鳴腹肢滿甚則忽忽善
怒眩冐巔疾反脇痛而吐甚衝陽脉絶者不治宜以酸和
初之氣自辛夘年大寒日寅初至是歲春分日子初凡
六十日八十七刻半主位太角木客氣少陽火中見木運
歲木當位相火居之地氣遷氣迺大温草迺早榮民迺厲
温病迺作身熱頭痛嘔吐肌腠瘡瘍宜治少陽之客以酸
補之以甘瀉之以醎耎之歲穀宜玄間穀宜豆雖有火邪
不能為害二之氣自春分日子正至小滿日戌正凡六十
日有奇主位少徵火客氣陽明金中見木運金勝木大涼及
至民迺慘草廼遇寒火氣遂抑民病氣鬱中滿寒廼始
宜治陽明之客以酸補之以辛瀉之以苦泄之歲榖宜
玄間榖宜黍雖有燥邪不能為害三之氣自小滿日亥
初至大暑日酉初凡六十日有竒主位少徵火客氣太陽水
中見木運天政布寒氣行雨廼降民病寒宜治太陽之客以
鹹瀉之以苦堅之以辛潤之歲榖宜玄間榖宜稷雖有寒邪
不能為害四之氣自大暑日酉正至秋分日未正凡六十日
有竒主位太宫土客氣厥隂木中見木運氣與運同是謂司
氣風濕交爭風化為雨民病大熱宜治厥隂之客以辛補之
以酸泄之以甘緩之歲榖宜黅間榖宜稷雖有風邪不能為
害五之氣自秋分日申初至小雪日午初凡六十日有竒主
位少商金客氣少隂火中見木運木生火火勝金民迺舒宜
調少隂之客以鹹補之以甘瀉之以酸收之歲榖宜黅間榖
宜豆雖有熱邪不能為害終之氣自小雪日午正至大寒日
辰正凡六十日有竒主位太羽水客氣太隂土中見木運地
氣正濕令行隂凝太虚寒風以至民迺慘悽宜治太隂之客
以甘補之以苦瀉之歲榖宜黅間榖宜麻雖有濕邪不能為
害此六氣之化也歲氣之交天氣勝則有太隂之復地氣勝
則有厥隂之復治之宜以勝復之法
厥陰風木司天少陽相火在泉中見少徵火運歲火不及
氣化運行後天火同不及地化而加同歲會氣之平也
諸同正歲氣化運行同天平火之歲命曰升明之紀正
陽而治德施周普五化均衡其氣高其性速其用燔灼
其化蕃茂其政明曜其候炎暑其令熱其類火其應夏
其榖麥其果杏其實絡其蟲羽其畜馬其色赤其味苦
其物脉其音徵其數七其在人也其蔵心其主舌其養
血其病瞤瘛此歲運之化也天地之氣風化在上灼化
左蔵化右苦化在下清化左黅化右故天氣擾而其政
撓地氣正而其令速風生高遠炎熱從之雲趨雨府濕
化廼行風火同德上應歲星熒惑其榖丹蒼間榖言太
宫太羽者其耗文角品羽寒化雨化勝復同邪氣化度
也風化八火化二正化度也歲物之宜則毛蟲靜羽蟲
育地氣所制則介蟲耗寒毒不生風燥火熱勝復更作
蟄蟲來見流水不冰熱病行於下風病行於上風燥火
熱勝復行於中是歲陰為天氣陽為地氣天氣虚火適
平不資化源性贊運火無使邪勝歲宜以辛調上以醎
調下畏火之氣無妄犯之其化上辛凉中醎和下醎寒
藥食宜也歲半之前厥陰主之厥陰所至其令風當其
時風化行者天之政也歲半之後少陽主之少陽所至
其令火當其時火化行者地之令也初之氣自壬辰年
大寒日巳初至是歲春分日夘初凡六十日八十七刻
半主位太角木客氣陽明金中見火運寒始肅殺氣方
至民病寒於右之下運行平火其邪廼微宜調陽明之
客以酸補之以辛瀉之以苦泄之歲榖宜蒼間榖宜黍
二之氣自春分日夘正至小滿日丑正凡六十日有竒
主位少徵火客氣太陽水中見火運火居其位寒水承
之寒不去華雪水冰殺氣施化霜廼降名草上焦寒雨
數至陽復化民病熱於中宜調太陽之客以苦補之以
醎瀉之以苦堅之以辛潤之歲榖宜蒼間榖宜稷三之
氣自小滿日寅初至大暑日子初凡六十日有竒主位
少徵火客氣厥陰木中見火運火當其位風木客之天
政布風迺時舉民病泣出耳鳴掉眩宜調厥陰之客以
辛補之以酸瀉之以甘緩之歲榖宜蒼間榖宜稷四之
氣自大暑日子正至秋分日戌正凡六十日有竒主位
太宫土客氣少陰火中見火運氣與運同灼化所居濕
熱相薄爭于左之上民病黃癉而為胕腫宜調少陰之
客以醎補之以甘瀉之以酸收之歲榖宜丹間榖宜豆
五之氣自秋分日亥初至小雪日酉初凡六十日有竒
主位少商金客氣太陰土中見火運火生土燥濕更勝
沈陰迺布寒氣及體風雨廼行宜調太陰之客以甘補
之以苦瀉之以甘緩之歲榖宜丹間榖宜麻終之氣自
小雪日酉正至大寒日未正凡六十日有竒主位太羽
水客氣少陽火中見火運火氣符會畏火司令陽廼大
化蟄蟲出見流水不冰地氣大發草廼生人廼舒其病
温厲宜調少陽之客以醎補之以甘瀉之以醎耎之歲
榖宜丹間榖宜豆是之氣也司氣以熱用熱無犯所謂
用熱遠熱也歲氣之化其化淳又遇火氣正是謂行令
邪或乘之其病持久故經曰中行令者其病徐而持
普濟方卷九
