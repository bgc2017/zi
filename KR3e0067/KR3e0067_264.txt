普濟方卷二百六十四明周王朱橚撰
服餌門
神仙服柏實法方(出聖惠方)
柏子仁(二斤搗羅為末以酒浸攪如膏)白蜜(一斤)棗肉(三斤)乾地黃末
(一斤)白术末(一斤)
右和□令勻丸如棗大每服三丸以水研破服之日
三服一月百病愈久服延年
服柏實方
用柏實於八月合房取乃曝令坼其子自脫用
清水淘取沈者控乾輕椎取仁搗羅為細末每
服二錢七酒調下冬月温酒下早晨日午近晚
各一服稍增至四五錢若絶榖者取飽為度渴
即飲水令人悅澤一方用煉蜜成松脂及白蜜
丸如梧桐子大每服十丸或二十丸日三服又
方與松子等分松脂丸酒下之又方加菊花末
等分蜜丸如梧桐子大每服十丸二十丸日三
服酒下
又方
柏子雷丸防風(等分)
右搗羅為散每服一錢以酒飲調下日三服令人壯
盛辟糓
仙人服柏葉减糓方
取柏葉三十斤勿雜枝于不津噐内以東流水浸之
令水於上出三寸新盆覆盖泥封三七日漉出陰乾
勿令塵入候乾擣羅為末又取小麥三升净㨂内柏
葉汁中封五六日出之陰乾復内之封五六日又出
陰乾搗羅為末更取大豆三升炒熟去皮搗羅為末
合三物攪相得内囊中盛之每服三合酒飲調下空
腹日午近晚服日飲無妨治萬病隆冬不寒腸實不
食
又方
柏葉(二十斤著瓮中以東流水浸二十一日出曝乾微炒内少炒鹽一升令黑)小麥(一斗)
(内浸柏葉汁中三日出曝乾又内汁中候汁盡止出曝乾炒令香)
右搗羅為末取猪肚脂二斤細切著末中攪令勻食
前服一錢七酒飲下早晨日午近晩服二十日不饑
久服無病可致神仙矣一方溫水送下
又方
柏葉(末一斤四兩取細枝上及向上側生者每以並月随時主氣方位採於背月處側垂隂乾)
松葉(末一斤四兩採新者長三分剉搗用清水三斗煮取二斗絞去滓令净)白茯苓
(去皮黑十二兩)
右先取松葉汁二斗煮茯苓至三四升撥去火待冷
漉出茯苓研作粉隂乾為末其餘汁用拌柏葉末於
樹隂下若高簷廡下攤隂乾又茯苓粉搗羅為末以
酥四兩拌勻鍊蜜待冷利劑更搗半日分為四五團
蜜噐貯之如旋丸如梧桐子大每服一百丸加至二
百丸經一年白髮盡黑齒落更生兼治百病消皯黯
展面皺長筋骨勿食猪魚六畜肉生葱韭蒜陳敗殠
黏滑米醋等
又方
用柏葉二斛熟蒸曝乾搗羅為末取大麥三斗炒令
變色磨麫合和令勻服多少自在酒飲下三錢以水
漿止糓療病辟瘟癘惡鬼久服可度世矣
服柏葉方延年不老
用柏葉不拘時採亦不拘多少切置甑中令滿盖甑
蒸約三石米久蒸訖取净噐以水淋百餘遍訖隂乾
搗羅為末每服一合食前酒下日二服漸增至一升
令人益氣辟糓不飢此仙人高子良方一方以黑豆
黃末相和令勻每服二合冷水調服日三服
又方
用柏葉取大盆穿作竅以物塞竅著柏葉於盆中水
浸日一易水七日以上至二七日乃覆盆内柏葉甑
中蒸之令氣徹便止曝乾搗羅為末棗膏和之如作
乾飯法再曝再搗每服一錢以水調下日三服久服
不飢渴即飲水
神仙餌柏葉法服之一年百病除愈服之三年行及
奔馬久服令人身輕益氣力耳目聰明補骨髄除風
去冷壽年千歲
用柏葉二十斤四時採周而復始以水三宿漉出晒
乾搗羅為末每三斤柏葉入炒了黑豆黃末一斤胡
麻末一斤三味相和勻每服三錢水調下日三服
神仙餌柏葉令肥白補益方
側柏葉(三斤五月五日五方採)遠志(二斤去心)白茯苓(一斤)
右搗羅為末煉蜜和丸如梧桐子大每服以温仙靈
脾酒下三十丸再服並無所忌神秘勿示非人
松實丸(出聖惠方)還年復命
松實(和皮用)柏實(净揀令三斤)松脂(鍊成十斤)甘菊花(五斤)
右同搗羅為末煉蜜和搗五六百下丸如梧桐子大
每日食後午前温米飲下二十丸漸加至三十丸服
至百日不飢顔色光澤元本空心温酒下五十丸一
百日已上不復飢服之年百歲人如三十者久服壽
同天地
又方(出聖惠方)
白松脂(十二兩經十三徧煉者)白蜜(一斤四兩)白蠟(一斤四兩)白茯苓
(去黑皮十二兩為末)
右都于大噐内盛之坐於甑内勿令泄氣蒸之如炊
一石米久取出乃丸如梧桐子大每服十丸温酒下
如飢復取十丸服之不得食一切物飲酒不過一合
又方(出聖劑總錄)
松脂(三斤煉成者)遠志(去心炒令微赤七兩)
右搗研為細末煉白蜜和丸如梧桐子大每服三十
丸米飲或温酒下早晨日午近晩各一服十五日不
欲飲食
神仙餌松實方(一名絶榖昇仙不食法出聖惠方)
用取七月七日過時即落難收去木皮搗如膏每服
如鷄子大日三服如服及百日身輕三百日行五百
里絶糓久服昇仙渴則飲水亦可以煉了松脂同
服之丸如梧桐子大服十丸一方取松實搗為膏
酒調下三錢日三則不飢渴飲水勿食他物
服松脂法(出射後方)
用十斤松脂五度以水煑過令苦味盡取得後每斤
煉了松脂八兩同茯苓末每晨水下一刀圭即終年
不食而復延齡身輕精爽
服松脂方(出千金方)
用百煉松脂下節以蜜和内筩中勿令中風日服如
博碁子一枝博碁長二寸方一寸日三漸漸月餘别
服一斤不飢延年亦可醇酒和白蜜如餳日服一二
兩至半斤凡取松脂老松皮自有聚脂若人取得用
聚脂者最第一其根下有傷折處不見日月者得之
名曰隂脂彌良惟衡山東行五百里有大松皆三四
十圍乃多脂又法五月刻大松陽面使向下二十四
株每株可得半斤亦煑其老節根處有脂得用仙經
云常以三月入衡山之隂取不見日月松脂煉而餌
即不召而自來服之百日耐寒暑二百日五藏補益
服之五年即見西王母仙經又云諸石所生三百六
十五山其可食者滿谷隂懷中松脂耳其谷正從衡
山嶺直東四百八十里當横犍正在横嶺東北行過
其南入谷五十里窮穴石城白鶴其東方有大石四
十餘丈状如白松松下二丈有小穴東入山其丹砂
可食其南方隂中有松大三十餘圍有三十餘株不
見日月皆可取服之
服松根方(出聖劑總錄)
用以松根取東行者剝白皮細剉曝乾搗羅為末可
飽食之能絶糓渴即飲水
服松葉方(出聖惠方)
用松葉向四時随五方採之可去地一丈者剉如粟
粒曝乾五斗搗羅為末以好酒拌作餅子再搗羅散
每服五錢匕以酒飲服日三令人身輕延年體香絶
糓不飢矣忌魚菜鹽醬
採松脂法(出千金方)
用以日入時破其隂以取其膏破其陽以取其脂脂
膏等分食之可以通神靈鑿其隂陽為孔令方五寸
深五寸還以皮掩其孔毋入風入則不可服以春夏
取之取封取訖塞勿洩以泥塗之東砂穴有隂泉水
可飲此弘農車君以元封元年復下居長安東市在
上谷時往來至者
採松脂方(出聖濟總錄)
常於立夏日伐松横枝東西者圍二三尺長一丈許
者倒地以噐盛一頭就下日内曝之其脂自流出三
四徧取以和藥此脂特與生雄黃相宜若堅硬者一
更以酒於火上消之汗出者冷酒中引之常以春三
月入衡嶽之隂取不見日月之松脂煉而食之煉取
不黏為度服之百日耐寒暑二百日益臟腑久則成
仙
又方(出聖濟總錄)
以研取老枯肥松及節劈長尺許置甑中蒸之滿甑
中其脂自流釡中水内數數取過置冷水中俟凝依
法煉之
又方(出聖濟總錄)
以夏至日取松脂法河南少室山有大松取隂處斷
之其脂膏流出收噐中依法煉之去苦味乃以白蜜
煉去沫與暗等分相和得所每日服一升無他物只
飲水自足令人不飢長服可保終身不食初服一升
三日後只如彈丸大消軟服之渴即飲水令人不老
又方(出聖濟總錄)
取松脂不拘多少入釡中添湯煑之一炊久乃取以
新綿隔瀘入冷水中與人對引之如此三十次則成
矣
乂方(出聖惠方)
松脂(七斤)桑灰汁(一石)
右以灰汁一斗於釡内煑松脂三五沸取接置冷水
中候凝復煑之如此十度乃止逐度易灰汁并換冷
水其脂白矣取煉成白脂研羅為末每服一匙以酒
或米飲調下空腹日午近晩服若至十兩以上不飢
一年以後夜視目明久服不老矣可服今谷在衡州
東南攸縣界此松脂與天下松不同
又方(出聖濟總錄)
用松脂一斤半水五升煑之候消去濁澤取清好者投冷
水中如是一百二十徧止不得輙率意便止候四十
徧輙一易湯凡三易湯方成以無苦味為度其脂軟
白如泥乃用白茯苓一斤搗羅為散内煉成脂中拌
令得所置處候可丸丸如杏仁大日吞三十丸十日
止不欲飲水久當絶糓
神仙煉松脂服餌法(出聖惠方)
用松脂二十斤為一劑以大釡中著水釡上加甑其
甑中先用白茅鋪襯令勻茅上更著生黃土約厚一
寸許乃著松脂以物密盖勿令泄氣其竈下用桑燃
之如釡中湯耗添煖水蒸一炊久乃接取脂置冷水
中候凝更蒸如前法三蒸畢乃止其脂色如玉状用
以和藥取甘菊花白茯苓等分為細末和丸如梧桐
子大以酒下十丸空心日午近晩服每蒸時或酒灑
如前法
又方(出十便良方)
用松脂十斤用桑薪灰汁内釡中加甑於上甑中先
鋪茅次鋪黃砂土可三寸蒸之松脂當流入釡中投
於冷水待凝收取復蒸如此三度更以清水伐汁復
如前蒸三度去水更以水一石五斗煑甘草三斤取
汁一石去滓内牛乳二斤加甑釡上復蒸如前令松
脂入甘草汁中待冷收取復蒸如此三度即成苦味
皆去甘美如飴每服以温酒服如彈子大日服三久
服神仙不老陶隐居云採煉松脂法以桑灰汁或
酒煑軟挼内寒水中數十過白滑則可用其有自流
出者乃勝於鑿樹及煑用膏也其實不可多得惟葉
正是斷糓一以宜細切如粟以水及麵飲服之亦有
隂乾搗為屑丸服者患厲風惡疾服此無不瘥比來
苦脚弱人釀松節酒亦皆愈
神仙餌百花法(出聖惠方)
以三月三日五月五日七月七日九月九日採百花
隂乾搗羅為散每服二錢以水調下日二服百日身
輕面日光澤三年通神忽然與真人同位如春採百
草枝隂乾搗末酒服二錢以水服之亦得輕身長夀
一名草精也
神仙服百花方(出聖惠方)
桃花(三月三日採)蒺䔧花(七月七日採)甘菊花(九月九日採)枸把
葉(春採)枸把花(夏採)枸把子(秋採)枸把根(冬採)
右並隂乾分兩等搗細羅為末散每服二錢以水調
下日三服百日自知其效二百日力加百倍久服令
人身輕長夀
神仙服茅法(出聖惠方)仙茅味辛温有毒主心腹冷氣不
能食腰脚風冷攣痺不能行丈夫虚勞老人失溺無
子益陽道久服通神強記助筋骨益肌膚長精神明
目一名獨茅根一名茅瓜子一名婆羅門参仙茅傳
云十斤乳石不及一斤仙茅表其功力爾生西域及
大庾嶺亦云忌鐡及牛乳二月八日採根法于後
用仙茅十斤剉如豆大以水浸去赤汁數換水清即
㬠乾搗羅為末煉蜜和丸如梧桐子大每日空腹以
温酒下十五丸日晩再服如本性熱人飲下亦得如
能每日别取其米煎之為湯下丸極妙如服後覺熱
氣上衝頭痛以沙糖為漿飲之即定兼濃煑甘草豆
湯一盞服之亦效又取一分烏麻油入炒熟為末兼
沙糖和之為丸服即得力遲當不發矣服後十數日
覺能食兼氣下即效也所服不限多少唯多為妙若
患冷氣人不用水浸除赤汁便切搗依前和合忌牛
乳其所忌牛乳者只是减其藥力亦無妨損若煎湯
取散三錢水五合煎至四合空腹頓服之大佳
神仙服靈芝輕身飛行法(出聖惠方)
取石上靈芝一寸八九節者十斤曝乾搗末蒸之一
伏時又曝乾更搗萬杵煉蜜和丸如梧桐子大每旦
及晚以酒下二十丸十日身輕二十日一切病止三
十日身如白玉昇度山林日行千里之外神秘勿示
凡鄙
服蒼术方(出余居士選竒方)
蒼术(一斤)好白麻油(半斤)
右件將术用白米泔水浸一宿取出切成片子用前
麻油炒令熟用瓶盛取每日空心服一撮用冷水湯
咽下大能壮氣駐顔色辟邪又能行履飢只此服之
洗雲母粉(出十便良方)
右以雲母二斤瑩净者使竹刀薄開净洗了加天門
冬一斤著水于土石噐中猛火煑一伏時水耗即添
熱水去天門冬將雲母於木臼内略杵令碎使夾布
袋盛藥大盆内揉洗自成粉澄去清水使絹袋再洗
過仍澄清使貢紙包兩三重安藥在灰池内滲乾火
焙藥成矣以山藥或蒸餅丸如梧桐子大空心任下
五十丸忌鐡噐至於煎水亦使土噐又忌鯉魚雲母
色黑者不可使
青城山丈人觀主康道豐傳治百病煆製雲母粉法(出風)
(科集驗方)
雲母一斤折開揉碎入一大瓶内築實上澆水銀一
兩封固以十斤頂火煆通赤取出却拌香葱紫引翹
草二件合搗如泥後以夾絹袋盛于大水盆内挼取
粉于粗末盡再添草藥重搗如前法取粉沈水乾以
小木盤一面于灰上印一淺坑鋪傾粉在内直候乾
移入火焙焙之取出細研以麫糊丸如梧桐子大遇
有病者服之無不效知成都府辛諫議曾患大風衆
醫不效遇此道士得此方服之極神驗
神仙去萬病主長生(出本草)
用檀柏末為散飲服方寸匕盡一枝有驗(此百歲蘗之根)
神仙服松葉法(出十便良方)神仙服松葉令人不老身生
綠毛益氣輕身還年變白久服絶糓不飢渴可致神
仙
右取松葉不拘多少細切如粟更研令細每日食前
以酒調下二錢亦可粥汁服之四時皆服然初服稍
難久即自便矣
服黑豆法(出衛生家寶方)延年益顔
一料九粒左手下右手上用東日照處壁土去藁筋
滴少水日中時面正看日挪念呪云揔水土以會五
行併此豆益壮陽道右挪十數遍吸太陽氣吹豆上
如此五七遍或十數遍豆黑色一日呪三兩料收净
處每絶早空心新汲水吞下一粒忌黃連
養老延年服茯苓方
華山挺子茯苓研削如棗許大四方有角安于新磁
瓶内以好酒浸三重紙封其頭後一百日開其色當
如餳糖可日食一塊百日後肌體潤澤服欲心壯健
再加人参此藥除百病益元氣養五臓六腑清明耳
目強壯不衰老延年益壽神驗用七月七日露水丸
之更佳服時乃呪曰神仙真藥體合自然此藥入腹
天地同年呪訖服藥斷諸雜肉五辛最切忌之服一
年後可夜視諸物久食之腸化為筋可延年耐老面
若童顔孫真人枕中記云服百日百病除二百日晝
夜不眠二年後役使鬼神四年後玉女來侍抱朴子
云任子季服之十八年玉女從之能隐能彰不食榖
炙瘢滅面生光澤
東坡服茯苓方(出十便良方)
茯苓自是仙家上藥但其中有赤筋若不能去服久
不利人眼或使人眼小削皮斫為方寸磈銀石噐中
清水煑似酥軟解散為度入細布袋中以冷水擺如作
葛粉状仍取粉而筋脉留袋中棄去不用其粉以蜜
和濕香状蒸過食之尤佳又加胡麻但取純黑脂麻
九曝入水爛研濾取白汁銀石噐内熬如作杏酪
湯更以去皮核净棗肉爛研與茯苓粉搜和為丸服
之尤妙
神仙服胡麻延年不老方
胡麻五斗色赤黑者右以水淘去浮者不用漉乾便
上甑蒸令氣遍溜出之曝乾以少許水拌令潤又上
蒸之氣遍又下曝乾如此九度後去黑皮令净搗羅
為末每日空心以温酒調下三錢日晚再服漸自不
飢除愈百病長年不老便欲辟糓亦得勤而服之成
真人矣
神仙服松柏葉
當以三月四月採新生松葉可長三四寸許并花蘂
取隂乾細搗為末其柏葉可取深巖谷中採當年新
生可長三二寸者隂乾細搗為末用白蜜丸如小豆
大當以正月十五日日未出時燒香向東持藥八十
一丸以酒下服一年延十年命二年延二十年命欲
得長肌肉加大麻苣蕂一年後可夜視物久服之腸
化為筋延年耐老面若童顔欲心力壯健者加茯苓
人參此藥除百病益元氣添五臟六腑清明耳目強
壮不衰益壽神驗用七月七日露水丸之更佳服之
時乃呪曰神仙真藥體合自然服藥入腹天地同年
呪訖服藥斷諸雜肉五辛最切忌謹之
神仙服菊花延年不老方
菊花(三斤)荏子(三斤)
右常以九月九日辰時收採隂乾搗羅為末煉白松
脂和丸如梧桐子大每服以温酒下二十丸日服三
次令人長生
神仙延年不老餌菊花方
白菊白茯苓(各一斤)
右搗羅為末每服三錢以温酒調下日三服久服令
人長生
補五臟實下焦
以藕實蒸熟食之與蜜同食令人腹臟肥不生諸蟲
亦可休粮仙家有貯石蓮子及乾藕經千年者食之
至妙矣
神仙造金玉漿法
以冬至日取葫蘆盛葱汁根莖埋於庭中到夏至發
之盡為水以漬金玉銀赤石合三分自消以曝乾如
飴可休粮服神仙亦曰金漿也
道家煑石法
用五加根莖漬灰以煑石食東華真人煑石經年云
舜常登蒼梧山曰厥金玉之香草朔用偃息正道此
五加也又異名金鹽昔西域真人玉屋山人王常言
何以得長久何不食石蓄金鹽毋何以得長壽何不
食石用玉䜴(玉䜴者即地榆也)五加地榆皆是煑石而餌得
長生之藥也
主延年神仙術
取蟾蜍膏軟玉如泥以苦酒消之成水飲之長生令
人體潤
仙方
用桑椹熟時收之乾為末蜜和丸如梧桐子大空心
酒服四十丸長服之良
主養氣
取生小薊根并葉搗取自然汁服一盞立佳
服餌法
抱朴子云千歲靈龜五色具焉其雄額上兩骨起似
角以羊血浴之乃剔取其甲炙擣服方寸匕日三盡
一具
服餌法
抱朴子云真珠徑寸已上服之可以長久酪漿
漬之皆化為水銀亦可以浮石水蜂窠鱟化包蚺蛇
黃合之可以引長三四尺丸服之絶糓得長生
長生方
以蟹化漆為水服之長生
長生
以水銀酒和日暴服之
神仙服食地黃方
採取地黃根净洗搗絞取汁煎令水稠内白蜜更煎
令可丸晨朝酒下三十丸如梧桐子大日三亦入青
州棗肉同丸又煎膏入乾根末丸服又四月採其實
隂乾篩末水服錢七其效皆等
身輕益陽道令人長生
用大豆煑熟每服食後淨磨拭吞雞子初服時似身
重一年後便覺身輕
長生不老(出本草方)
以玉泉服之玉泉者玉之泉液也
服黃精耐老不飢方(出本草方)
其法可取甕子去底釡上安置令得所盛黃精滿蜜
盖蒸之令氣溜即暴之第二遍蒸之亦如此九蒸九
暴凡生時有一石熟有三四斗蒸之若生則刺人咽
喉暴使乾不爾朽壊其生者若初服只服一寸半漸
漸增之十日不食能長服之止三尺五寸服三百日
後晝見鬼神餌必昇天根葉花實皆可食之但相對
者是不對者白偏精
潤肌體令人肥健能食不老(出本草方)
以乳穴中飲之亦取水作食釀酒大有益
服桂方(出本草方)范蠡好食桂飲水討藥人世世見之又
曰桂父象林人常服以桂皮葉用龜腦和服之
服桂方(出本草方)
桂可以合葱涕蒸作水亦可以竹瀝合餌之亦可以
龜腦和而服之七年能步行水上長生不死又云趙
他子服桂二十年足下生毛日行五百里力舉千斤
服食松花法(出本草方)
以松花上黃粉拂取則湯點之
仙方(出本草方)
用三月三日採桃花服三樹桃花盡面色如桃花
抱朴子服黃精花方(出本草方)
採黃精花十斛乾之可得五六斗服之二十年乃可
得益且以斷糓
天門冬飲
右以天門冬苗俗人呼為棘刺以水煑作湯飲服之
乃宜人
令人不老(出本草方)
七月七日採蓮花七分八月八日採根八分九月九
日採實九分隂乾搗篩服方寸匕令人不老
神仙服食方(出本草方)
以四月桑茂時採葉又十月霜後三分二分已落時
一分在者各神仙葉即採取與前葉同隂乾搗末丸
散任服或煎以代茶飲
長生不死(出本草方)
以吉雲草食之
延年愈百病(出本草方)
取日照草木上霜皆五色者服之昔東方朔盛得五
盒漢武帝以賜羣臣老者皆少病皆除
小丹法(出本草方)拘魂制魄
以柏子細篩去滓松脂十斤以和柏子雄黃各二斤
色如赤李合藥臼中復搗如蒸藥一日如餌正坐北
向平旦頓服五丸百日之後與神人交見
造桂漿法(出本草方)夏月飲之解煩渴益氣消痰
用桂末二大兩白蜜一斤以水二斗先煎取一斗待
冷入新甆瓶中後下二物攪二三百轉令勻先以油
單一重覆上加紙七重以䋲封之每日去紙一重七
日開之藥成氣香味美格韻絶高今人多作故并著
其法
抱朴子服生銀法(出本草方)
以生銀麥漿化之亦可以朱草酒餌之亦可以龍骨
鍊之然日三服服輙大如彈子者俱不及金玉可為
地仙也
洞仙經文(出本草方)
取大麻日中服子末三升東行茱萸根剉八升漬之
平旦服之二升至夜蟲下要見鬼者取生麻子菖蒲
鬼臼等分杵為丸彈子大每朝向日服一丸限滿百
日即見鬼也
三洞要錄云(出本草方)
地榆草剉一升稻米一升白玉屑一升三物取白露
汁二升置銅噐中煑米熟絞取汁玉屑化為水名曰
玉液以藥内杯美醴中所謂神玉漿也
變白輕身(出本草方)
以枸把子二升十月上亥日採採時面東滴生地黃
汁三升以好酒二升於甆瓶内浸二十一日取出研
令地黃汁同浸攪之却以紙三重封其頭子更浸候
至立春前三十日開瓶可逐日空心飲一杯至立春
後髭鬢變白補益精氣服之及老輕身無比
服玉屑方(出本草方)
玉屑服之與水餌之俱令人不死所以不及金者令
人數數發熱似寒食散状也若服玉屑者宜十日輙
一服雄黃丹砂各一刀圭散髮洗沐寒水迎風而行
則不發熱也
太極真人青精乾石䭀餃法(出本草方)
以生白梗米一斛五斗更㫪治浙取一斛二斗南燭
木葉五斤燥者用三斤亦可雜莖皮益加煑取汁極
令清冷以潚米米釋炊之潚(即搜字也)今課其時月從四
月生新葉至八月末色皆深九月至三月周宿色皆
淺可随時進退其斤兩寧少勿多合採軟枝莖皮于石
臼中搗碎假令四五日中作可用二斤熟㫪以斛二
斗湯漬染得一斛以九斗淹斛二斗米比來爾用水
漬一二宿不必随湯煑漬米令上可走蝦周時乃漉
而炊之初漬米正作綠色既得蒸便如紺若一過汁
漬不得好色亦可淘去更以新汁漬之洒濩皆用此
石當今飯作正青色乃止向所餘汁一斗以共三過
洒飯預作高格暴令乾當三過蒸暴每一燥輙以青
汁搜令浥浥耳目可服二升勿服血食亦以填胃補
髄消滅三蟲
服术法(出本草方)
二月三月八月九月採乾亦可食用或合白茯苓或
合石菖蒲並搗末旦日水調服晚再進久久彌佳又
取生术去土水浸再三煎如飴糖酒調飲之更善
服玉法(出本草方)
玉元真餌之其命無極令人舉身輕飛不但地仙而
已然其道遲成服一二百斤乃可知也玉可以烏米
酒及地榆酒化之為水亦可以葱漿水消之為粒亦
可餌以為丸可燒為粉服一年已上入水中不濡
服五雲之法(出本草方)
或以桂蔥水玉化之以為水或以露於鐵噐中以元水
熬之為水或以消石合於筒中埋之為水或以蜜搜
為酪或以秋露漬之百日韋囊挺以為粉或以無□
草樗血合餌之服之一年百病除三年老公成童子
五年則役使鬼神入大水不濡踐棘而不傷膚與仙
人相見他物埋之即朽著火即焦而五雲内猛火中
經時終不焦埋之永不腐故能令人長生也服經十
年雲氣常覆其上夫服其母以致其子理之自然也
抱朴子餌雄黃法(出本草方)
用雄黃蒸煑或以酒服或以消石化為水乃凝之或
以猪胴褁蒸之於赤土下或以松脂和之或以三物
煉之引之如布白如冰服之皆令人長生百病除三
尸下瘢痕滅黑墮齒生千日玉女來侍可使鬼神又
云玉女常以黃玉為誌大如黍米在鼻上是真玉女
無此誌者鬼試人也
神仙去三尸九蟲(附論)
潁陽書曰人之腹中盡有三尸為人大害三尸者託隂
氣以成靈感私欲而致用邪藴臟腑非天機清明至難
沈濁者鮮不易其心矣欲生則三尸生欲滅則三尸滅
故至人云欲者不欲不欲者欲反復自明之謂也成道
之速者欲去三尸先外去色味名利内平喜怒愛惡寂
然虛静尸乃無處潜留則遁迹而逝矣又曰每至夜半
起端坐私誦妙靈名彭倨彭質彭矯七徧(無令耳聞)依守清
净法動用消息之宜繼晝不睡甲子庚申守之亦爾則
妙靈飛去心神凝定五方秀氣入於靈臺于童子童子
者人神至精也精則成聖蕩則成愚是故聖人脩之以
真行之以勤若能克己勵志不出三年其道成矣心生
光明久習彌廣(南華謂之虚室生白)秀發靈臺即布日積數并三
元六甲本命算以次扣之乾坤六甲天人玉女獻五方
色數于童子合于天地天地不違合于萬象萬象不却
所求随意而應知來藏往出有入無不可得而名心有
進綱退紀之法變竒乘除之數五音六律消息加減剖
析神明天道隐故不言而行自彰玄門之能事長生之
妙術盡於此矣又曰妙靈三尸也常以庚甲之夜上
告天地記人罪過及人生籍令人早亡魂則升天魄入
于泉唯上尸獨在地上遊行相承而為鬼&KR1090;或四時八
節三牲祭禮不精輒與人作禍苦心痛注忤伐人生命
上尸彭倨在人頭中專伐人眼故目暗面縐口臭齒疼
脫落中尸彭質在人腹中伐人五臟令人少氣力多忘
好惡事敢食衆生血肉或為惡夢驚恐不安汗流不止
下尸彭矯在人足中令人下關搔擾五情踴動不能自
禁若三尸為祟則害于子孫傳注不絶如學道之人不
先去尸蟲徒服良藥斷糓絶味勤于吐納以求長生終
不可得將知至道須究其害每至庚申日其夜不寐守
之至明若覺體重疲倦宜可少眠須令數覺此三尸蟲
即不得上告天地太上科律云六月八日及庚申日夜
北帝開諸罪門聽羣鬼物下詢訴訟其人罪滿五千則
當死一守庚申三尸振伏七守庚申永絶乃得精神安
宅骸室常存五神恬静不復搔擾迷亂每夜欲卧時扣
齒三七通左手撫心呼三尸名三徧則不復為害又常
以寅日去手爪甲午日去足爪甲年中七月十六日去
手足爪甲燒之作灰和水服之三尸九蟲永自消滅又
江南芸草香三尸所惡之草煎湯沐浴三尸自去矣又
以三月四日取桃葉五升熟搗脫衣避風密室中坐其
上令氣入腹中從旦至暮尸蟲悉出但疾中&KR1276;難者莫
過於癩次是癆瘦一染後子孫相傳時呼𫝊尸欲斷此
疾須禁絶三尸九蟲邪氣伏盡即入諸藥世人得此疾
自言宿業甘心受斃豈不惑哉是故上士修德以伏之
中士守庚申以制之下士餌藥以除之
方
貫衆方神仙去九蟲方一曰蛔蟲状如□長四寸令
人腹鳴二曰長蟲亦名蚢蟲長一尺令人心痛三曰
白蟲長一寸生子孫轉大或長至四五尺亦能殺人
四曰肉蟲状如爛李令人煩懣五曰肺蟲状如蠶令
人&KR2098;𠻳六曰胃蟲如蝦蟇令人嘔吐不喜七曰鬲蟲
如瓜瓣令人多睡八曰赤蟲生肉令人腹鳴九曰蟯
蟲至微細状如菜子羣蟲之上也令人勞劇多則為
癩病亦為人癰疽瘡疥瘻癬蚤風最宜服(出聖惠方)
貫衆(二兩一分去伏蟲)白雚蘆(三兩去蚢蟲)蜀漆(三分去白蟲)蕪荑
(一兩一分去肉蟲)雷丸(一兩五錢去赤蟲)白殭蠶(一兩去鬲蟲)石蠶(一兩)
(一分去蟯蟲)厚朴(一兩一分去肺蟲)狼牙子(一兩去胃蟲)
右並切熬令黃搗羅為末煉蜜和丸如梧桐子大粉
漿服五丸日漸加至十丸經十五日積聚下六十日
百病瘥婦女服之絶孕還生子服藥須先齋戒即尸
蟲奔散神靈來輔矣
又方(出聖濟總錄)
青木香白㯽榔(剉)桂(去粗皮各等分)
右麄搗篩每服三錢以水一盞煎至七分去滓温服
真人去三尸方(出聖濟總錄)
狗脊(去毛七兩)乾漆(二兩)蕪荑(三兩)
右同熬搗羅為末煉蜜和丸如梧桐子大每服七丸
米飲下三七日三尸自去或下形如小兒收以綿帛
褁之抛東流水哭之三聲呪曰汝是地鬼我是天仙
急急如律令回歸易道慎勿反顧太上科儀以甲子
日洒掃庭中以半夜放案案上安新汲水三杯一東
一中一西燒降真白膠乳頭香至心北面三位檷拜
郡鄕里曾孫臣某稽首再拜長跪曰奉請上皇神人
上皇真人北極三台君南斗北斗中斗東斗西斗君
司命司錄司非司危君中宫戊巳金紫金老君日元
君三光四時五行五相尊神天師六甲父母願垂元
感降臨坐席即伏存思諸神來降定訖乃起再拜曰
諸神永降去身中三尸九蟲令臣某學道登仙長生
度世伏受神恩言訖長跪願諸神明日君月夫人乞
賜神水降臣某頭中尸彭倨便取東杯水飲畢又言
諸神明日君月夫人降臣某腹中尸彭質取中央杯
水飲畢又言諸神明日君月夫人賜神水降臣某足
中尸彭矯便取西杯水飲之飲畢再拜畢右廻入室
寝當自有夢應見人啼泣謝去或不啼泣但謝而去
者皆是騐也若無應即後甲子再拜為之應乃止夫
覺與陽合寐與隂并覺多則魂強寐多則魄壮魂強
為生之徒魄壮為死之路常須拘制之上魂名爽靈
字浮遊中魂名胎光字合明下魂名幽精字黨形魂
欲上天魄欲入泉魂魄還觀其道自然生随魂死随
魄魂好外沈但虛心任氣五神無媱役自然神真契
道大微靈書曰每月三日十三日二十三日夕三
魂離其身當須攝之法去枕仰眠交足左壓右交手
心上瞑目閉氣三息存心中赤氣和雞從心内出上
咽中相次覺體小熱則呼三魂名叩齒微呼爽靈延
年胎光益禄幽精絶死三呼訖即微呼叩齒三通曰
太微元宫中黃始清内煉三魂三神交寧
神寳玉室與我俱生不得妄動鍳者天靈
若欲飛行唯詣上清欲不飢渴自飲玉津
每月晦朔弦望七魄不守尤須作意制之叩齒七通
一呼之女即十四通呼之尸荀伏矢雀隂天賊飛毒
除穢魄師呼訖呪曰
太上高尊上皇至真萬神安顛七魂佩身
不得越錯與惡為羣長居室後俱化成仙
永守身形保我得真遊行上宫同為黃賓
夏禹去三尸方(出聖濟總錄)
木香柏子香松香蘹香子(各一兩)
右用木臼杵為末蜜丸甆噐收净室存神安住之處
燒之合時向王方和之亦可服
安神妙香丸(出聖濟總錄)顛固腸胃不生飢渴守煉五蔵
消滅九蟲綿永胎息
丹砂(五錢研如粉)松脂(三兩煉十次取一兩半)鶴虱人參白
茯苓(去黑皮)狗脊(去毛)貫衆(研如粉各五錢)蠟(二兩)蜜(鍊)乳香(研如)
(粉)禹餘糧(燒三度研如粉各一兩)
右各搗研為末取十五日合和先入蜜蠟松脂三味
于銚子内化為汁和九味丸之如皂子大至誠祝曰
願辟除榖氣嚥息冲和便用糯米一升杏仁二合去
皮尖䨇仁細研白蠟一兩相和煑粥飽食一頓須臾
服大豆一合熟者仍服藥一丸得十八日續更服一
丸得三十四箇月又服一丸即終身永無飢渴戒五
辛色慾鹽醋等物若慮無力喫棗肉三七枚助之一
月後更不服服時用乳香湯下渴即喫茯苓湯若要
開食時喫葵菜湯一盞其藥自下收取用乳香水洗
三五次於土坑内焙三七日留待再服轉加靈效開
食時煑淡麫飯一小碗許合藥了用雲母粉收之
金簡煎(出聖濟總錄)辟糓固氣却滅三尸消蕩九蟲安和
五臟鎮守三田輕身強志拘魂制魄延永胎根
乳香(四兩)牛乳(一斗銀石噐中盛并乳香於重湯内煑旋旋燒牛乳汁以乳香化為度)
赤石脂(半斤細研水飛過於紙箱内沙上滲乾入夾絹袋盛於飯上炊九次每次出焙乾又)
(炊以飯熟為度)丹砂(四兩研水飛過紙箱内盛瀝乾秤)蜜(銀噐盛重湯内熬以絹袋濾過)
(秤取四兩)
右將蜜分作九分每一分拌乳香等入新竹筒中盛
大竹可三四枚盛了次用新桑白皮扎塞定筒中令
密以大黑豆夾水拌鋪在大甑底坐竹筒次又以豆
夌盖覆過竹筒再盖覆如法慢火炊一日三四次添
水炊至夜取出筒傾藥出以甆噐盛了入焙籠内火
焙一夜或未乾又焙令極乾再取蜜一分拌藥令勻
又以新桑白皮塞了再入水洒拌豆麥令勻又依前
再炊一日如前用熱水洒三四次炊一日至夜依前
取焙之如此九炊九焙放乾成煎每服抄一大匙許
仍須先勻作一百二十服須先服藥牀如要服藥牀
忌鹽醋如要治中風攤緩半身不遂口眼喎斜語澁
神昏者分作一百四十服亦須先服藥牀
住食藥牀方(出聖濟總錄)
白茯苓(去黑皮一兩)大麥麵(半斤)桑根白皮(三兩)
右同搗羅為末拌勻和作麵劑煑作碁子淡喫服此
一斤四兩次服半月計麵一秤藥計六十兩充為藥
牀半月後方得喫金簡煎金簡煎每用温酒調服如
日内飢即得服酒一盞或兩盞如渴即飲一兩盞温
水睡眠自在
亡蟲丸(出聖濟總錄)去三尸
紫苑(去苗上醋煑熟焙半斤)射干(一錢)白龍骨(半兩)
右先將紫苑搗末次搗射干白龍骨和勻為散每日
服一錢七空心甘泉水調下念三尸名即尸亡矣
廣福延齡丹(出聖濟總錄)去三尸潔腑臟鎮七魄明耳目
丹砂(研如粉)雄黃(研如粉)人參白茯苓(去黑皮各二兩)白术
乳香(研細各四兩)
右各搗研為末和勻入銀噐中用白蜜和如稀膏以
油單封口又以水和白麵褁噐物外厚兩指許每日
于飯上炊候飯熟取下如此半月如藥乾更入蜜丸
如梧桐子大空心温酒下二十丸忌羊血其功甚大
神仙巨勝丸(出聖濟總錄)輕身壮陽却老還童去三尸下
九蟲除萬病
巨勝(酒浸一宿九蒸九焙)牛膝(酒浸切焙)巴戟天(去心)天門冬(去焙)
山芋熟地黃(焙)柳桂(去麄皮)酸棗仁覆盆子
遠志(去心)兔絲子(酒浸另搗焙乾)菊花人參白茯苓(去黑)
(皮各一兩)
右㨂擇净搗羅為末煉蜜為丸如梧桐子大每日空
心温酒下二十丸服一月身輕體健萬病不侵
青丸子返童散(出聖濟總錄)輕身延年除百病去三尸
天門冬(去心焙)人參白茯苓(去黑皮)麥門冬(去心焙)白
菊花(各六兩)
右搗羅為散每日温酒或米飲調下三錢匕不拘時
候服之服三年覺身輕
神仙雄黃丸(出聖濟總錄)去三尸百蟲美顔色明耳目
雄黃松脂(等分)
右擇雄黃如雞冠色不雜砂石者先搗研羅極細次
以松脂和杵為丸如彈子大每旦以酒研下一丸服
至十日腹中三尸百蟲自下面上紫黑皆除服及一
月百病自瘥耳目聰明久服致神仙二勿借與人衣
服皮履損人藥力精氣常欲飛去常須净潔為佳
神仙出三蟲方(出聖惠方)
附子(二兩炮製去皮臍)蕪荑(三升)乾漆(二兩搗碎炒令烟出)
右搗細羅為散每服一合空心以水調服日晚再服
七日上尸九日中尸十二日下尸並出其形似人綿
袋褁之送于東流水哭之祝曰子死屬地我當升天
與子長隔易道而歸更勿回顧三日之中當慎少語
又方(出聖惠方)
白茯苓(十斤去皮晒乾搗羅為末)商陸(白者五斤削去皮細切與茯苓同用酒浸)糯
米麫(五斤)糯米(五斗净淘炊為飯俟冷與上三味相和)
右等入水五斗並釀於瓮中封三七日藥成壓取汁
别用黑豆熬搗羅為末煉蜜和丸如彈子大每日用
藥汁一合化破一丸服之十日以後漸加如雞子黃
大上尸百日中尸六十日下尸三十日悉皆爛出上
黑名彭琚中青名彭瓆下白名彭矯此蟲與身俱生
能興三業常欲人速死至晦朔旦伺人罪過上白天
公上尸好車馬衣服中尸好五味飲食下尸好色欲
三尸若去人皆不思不飢長生不老
神仙去三尸方(出聖惠方)
乾熟地黃(三兩)乾漆(半兩搗碎炒令烟出)桂心(一兩)
右搗羅為末煉蜜和丸如梧桐子大飯後水服七丸
以知為度十日三尸盡出矣
神仙去三尸方(出聖惠方)
用硃砂五兩細研水飛過以好酒五合漬之五宿出
暴乾候可丸即丸如麻子大每服十丸水下日三至
十日諸蟲悉下若有病癩皆愈
神仙去三尸方(出聖惠方)
丹砂(一斤細研水飛過)淳漆(二升)醋(一升)
右相和入於鐺中微火煎令可丸即丸如麻子大每
日早辰以净水下五丸三十日百病愈三尸去服之
百日肌骨強服之千日司命削去死籍與天地相保
改形易體變化無常日中無影
去三蟲丸方(出千金方)
用生地黃汁三斗東向竈葦火煎三沸内清漆二升
以荆匕攪之日移一尺内直丹三兩復移一尺内瓜
子末三升復移一尺内大黃末三兩微火勿令焦候
可丸丸如梧桐子大先服一丸日三濁血下鼻中三
十日諸蟲皆下五十日百病愈面色有光澤
又方(出千金方)
漆(半斤)大黃(六兩末)酒(一升半)蕪菁子(三升末)
右以微火合煎令可丸丸如梧桐子大先日服三丸
十日濁血下出鼻中三十日蟲皆爛下五十日身光
澤一年行及奔馬消息四體安稳乃可服草藥其餘
法在三蟲篇偹述
神仙去三尸方(出聖惠方)
三月三日取桃葉絞汁一升以醋一合同煎取五合
平旦分温二服
神仙治百疾去三蟲耳目聰明方(出聖惠方)
用槐子仁不限多少搗令爛丸如酸棗大每服十丸
水下日三服長服神仙
神仙去三尸方(出聖惠方)
用商陸白者二十斤削去皮以酒漬煎之令爛隂乾
搗細羅為末每服二錢以酒調食後服之日三服三
百日尸大如手出取埋之祝曰伏尸當入地我身屬
天復去勿顧視服藥忌食犬肉生魚合藥以正月五
日七日良諸仙藥當先去尸尸去作法後始神仙
通神長生法(出本草方)
抱朴子内篇云淳漆不枯者服之通神長生或以大
蠏投其中或以雲母水或以玉水合之服九蟲悉下
惡血從鼻出一年六甲行厨至也陶隐居云生漆毒
烈人以雞子和服之去蟲用蠏消之為水煉服能長
生
服漆葉方(出本草方)
華佗傳云彭城樊阿少師事佗求服食法佗授以漆
葉方服之去三蟲利五臟輕身益氣使人頭不白阿
從其言年五百餘歲漆葉所在有之青黏生豐沛彭
城及朝歌一名地節一名黃芝主理五臟益精氣
神仙辟糓(附論)
人以胃氣為本水榖所以致養山林之士乃有休粮辟
榖者其說悉本神農之書究其性味非養氣而輕身則
必堅重而却老神仙之術有出乎此理或然也
方
真人辟榖雲母丸(出聖濟總錄)
雲母粉大豆黃白茯苓(去黑皮)松脂(鍊)巨勝(湯脫)
(皮蒸)蠟(煉各一斤)椒(去目及閉口者炒出汗十兩)
右搗研五味為末煉松脂并蠟蜜和劑初服如彈丸
大温酒下日再服
辟榖丹砂丸(出聖濟總錄)
丹砂(研水飛過)白蠟(各斤)
右先細切白蠟銅噐煑清酒令沸投蠟於酒中候蠟
消置噐于冷水中蠟凝復將丹砂末投於酒蠟中拌
和令勻再置于銅噐中用柳木篦子不住手攪勿令
火猛候煎成膏取出放於不津甆噐中可丸即丸如
梧桐子大每服十丸温水下每一服得三七日不飢
又一服一月不飢再一服得一百日不飢從此三服
已後每百日一服如服藥後覺渴飲冷水一盞服至
周歲已外自覺身輕體健延年盡老即不飢矣如欲
飲食之時先煑淡葵菜喫一次然後每日依常飲食
無碍
辟榖凝靈膏(一名神仙茯苓膏出危氏方)若欲絶食頓服令飽即
得絶之久服輕身明目不老復壮髮白更黑齒落重
生延年益壽
茯苓(一十八斤為細末)松脂(一十二斤)松子仁(六斤為末)柏子仁(六斤)
(為末)
右先取白蜜七斗内於銅噐中微火煎一日一夜次
下外三末攪令勻微火再煎七日七夜取出每服如
雞子大一丸温酒下後十日再服一雞子大三十日
更服一雞子大滿四劑當得延年不老若治癩病加
石硫黃石膽末各半兩忌食米醋
辟榖木耳丸(出聖濟總錄)
木耳(搗末)大豆(炒熟搗末各八兩)大棗(煑熟去皮核研一升)
右煉蜜丸如雞卵大有食日服一丸無食日服二丸
逢食即食無食亦不飢矣
辟糓松蠟丸(出聖濟總錄)
松脂(煉一斤十二兩)白蠟(一斤四兩)酥(半斤)蜜(一斤四兩)白茯苓(去黑皮搗)
(末十兩)
右先取松脂白蠟酥蜜四味入甆噐内盛密封坐於
二斗黍米甑内同蒸候米熟取出茯苓末以杖攪和
之再密封如前經五日即開搗和丸如梧桐子大每
服五丸酒下早辰近晚服十日後即服一丸若飢加
至二丸三丸服此藥時不得食一切物服盡即不食
亦可延年
辟榖金花丸(出聖濟總錄)
金箔雄黃(油煎九日九夜研如粉)丹砂(研如粉水飛取浮者暴乾)白茯
苓(去黑皮水淘取浮者暴乾搗末各一錢)
右用白膠香二兩入少酒煎如稀餳汁和之搗一千
二百杵如菉豆大合時不得見雞犬婦人孝子每服
温酒下一丸三七日不飢又服一丸百日不飢從此
以後每一百日一丸服時前三四日須先喫淡麫食
至平旦日未出時取一粒面東服訖連嚥十下叩齒
三十六通若此後欲食即食少果子通腸不食即已
不得食水果子等永不飢矣
辟榖延年天門冬丸(出聖濟總錄)
天門冬(去心)白茯苓(去黑皮)白蠟白蜜白羊脂(去膜)
(各一斤)
右先搗羅天門冬茯苓二味為末次以清酒五升入
大鐺中煎三沸内羊脂煎三五沸又内蜜并蠟煎五
沸掠去沫次入天門冬伏苓末用柳木篦不住手攪
令勻火不令猛候煎成膏可丸乃丸如櫻桃大又取
大杏仁一升湯浸去皮尖䨇仁研如膏傾入淨通油
瓮内坐慢灰火中内前藥丸子于杏仁膏養令色白
即取離火每服三丸空腹温酒下
辟榖稻米杏仁方(出聖濟總錄)
稻米(三斗水浸一宿暴乾)杏仁(三升湯去皮尖䨇仁細研水三升浸一復時澄去滓)
右以杏仁汁浸米一宿炊之暴乾又浸盡汁乃止搗
為末每服一升十日後三日服一升一月後十日服
一升即不飢矣
辟榖青梁米石脂丸
青梁米(一斗)赤石脂(三升為末)
右以水浸令相和置温處三二日上生衣乃取搗丸
如李子大日服三丸即不飢矣如渴當以少水飲之
可以遠行又云白籼米九蒸九暴可辟榖糧
辟榖五榖方
粳米黍米小麥麻子(熬)大豆黃(各五合)
右搗末以白蜜一斤煎一沸去沫和拌為丸如李子
大每服一丸冷水下即不飢矣
辟榖山精餅
术(一斛净刮去皮洗攤令浥浥細剉)黍米(一斗五升)飴(五斤)
同搗碎用水三斛先内术于大釡中次入水一斛五
斗文武火煑之水耗旋添盡三斛煑至二日二夜絞
去滓取汁用黍米一斗五升净淘空令浥浥先納汁
在釡中次入米煑至六七沸又下飴五斤微火煎至
三斗乃熟取出置案上暴乾拌作餅子四方斷之合
如梳大隂乾每日食三餅輕身益壽
辟榖山精丸
术(一斗净刮去皮洗控令浥浥細剉)清酒(二升)白蜜(一升)阿膠(四兩)
右搗碎以清酒三升净甕中浸之一日一夜絞去滓
内銅噐中入釡以重湯煑之又入白蜜一斤阿膠四
兩煎之攪令相得候如膏即丸如彈子大放乾盛不
津噐中每服一丸細嚼酒下日三服久服體光澤百
病除輕身延年
辟榖仙术丸
术(一斗净刮去皮洗令控浥浥細剉)清酒(五斗)大豆黃(炒)天門冬(各一)
(斗)
右搗碎内净瓮中水二斛浸一宿取出内大釡中煑
令减半加清酒五斗煑至一斗絞去滓再内釡中微
火煎之又入炒大豆黃天門冬末各二斗更煎攪和
令勻候如膏丸如彈子大放乾盛不津噐中每服三
丸細嚼温水飲日三服久服耐風寒延年不老
辟榖棗术丸
术(一斛净刮去皮洗控令浥浥細剉)白蜜(六斤四兩)松脂粉(二斤半)棗膏
(二斤半)
右搗碎以水一石五斗内釡中煑之稍益水至三石
煑至三斗絞去渣却内銅噐中入白蜜六斤四兩成
鍊松脂粉二斤半棗膏二斤半文火煎之攪和令勻
候如膏丸如彈子大放乾盛不津噐中每服三丸含
化嚥之日三服久服則長生不老
辟榖仙术茯苓丸
术(五斤净刮去皮洗控令浥浥細剉)白茯苓(三斤去黑皮搗末)
右先將术搗碎以水三斗内釡中煑之至五升絞去
滓加茯苓末攪和令勻如膏丸如彈子大放不津甆
噐中每服一丸細嚼温酒下日三服久服活血駐顔
耐風寒延年不老
辟榖駐顔秘妙方
白茯苓(三斤搗為粉以生絹袋盛於水盆中漬之候水清取粉暴乾)栗黃(三斤㬠乾)
(搗羅為末)胡麻(五斤九蒸九暴除去皮取三斤末)
右取青州棗三斗以水五斗於大釡中先煑令熟爛
去皮核以布袋絞取瓤却於煑棗水内慢火熬令稠
候冷入諸藥為膏每日空心及晚各服一合酒調下
亦得此是神仙所服切在秘密勿𫝊非其人其功不
可具述忌食米醋
辟榖白术丸
白术(三斤搗為細末)生黃精(三斗洗淨控乾搗碎絞取汁)蜜(一斤)
右先將黃精汁一味于釡中用文武火煎熬取汁三
升再入蜜一斤并將前白术末却内汁中煎成膏丸
如彈子大令乾盛不津噐中每服三丸含化嚥之日
三服寧少服令有常不須多而中輟渴則飲水久服
絶榖輕身長生不老
辟榖黃精地黃丸
生黃精(一斗洗淨控乾搗碎絞取汁)生地黃(三斗洗淨控乾搗碎絞取汁)
右汁合和内釡中文武火煎减半入白蜜五斤攪勻
更煎成膏停冷丸如彈子大放乾盛不津噐中每服
一丸含化嚥之日三服久服長生面如童子
治卒絶糧飢憊欲死
凡修行家忽到深山無人之地或堕澗谷深井之中
無食者便應嚥津飲水服氣以代之
淮南王辟榖登仙秘要方(出聖惠方)療飢治風明目變白
治瘦病益心力久服令人肌健日誦萬言日行千里
服之百日與天地齊畢矣
仙菁元實子(五升即蔓青子是以水煑令苦汁盡搗羅為末)木脂珠(二升即是)
(乾棗以水煑令熟去皮核用肉)
右相和熟搗丸如雞子黃大曝乾每服三丸嚼爛嚥
之日三服百無所忌
又方(出聖惠方)
用蔓青子一升以水三升急火煑數去上黃水嘗子
甜水美為度此藥熬服即熱不熬即冷但空腹水服
三錢亦得不飢若以枸把根少許同煑即無所忌如
渴要飲水茶湯一切無慮不能頓斷榖食即與粥飯
同喫即漸漸自斷矣
真人絶粒長生方(出聖惠方)
漢椒(五兩去目及閉口者微炒去汁)巨勝子(五升)
右九蒸九暴巨勝子訖去黑皮搗羅為末次搗羅椒
為末二味相和令勻煉蜜和丸如梧桐子大每服三
十丸以冷水下日三服自不飢渴久服長生
神仙絶榖方(出聖惠方)
白蜜(五兩)白蠟(半斤)黃丹(二兩)
右先鎔蜜蠟於鐺中乃内黃丹相和令勻漸漸煎之
可丸即丸如梧桐子大每服水下五丸日三服一年
後身輕益氣自然不飢合藥惟獨在幽室勿使人見
之神驗
神仙絶榖方(出聖惠方)
禹餘糧(五兩)赤石脂(二兩)白石脂(二兩)硃砂(一兩細研水飛過)
右都研極細以棗穰和丸如梧桐子大每服以温水
下五十丸日三服
神仙絶榖方(出聖惠方)
赤石脂(六兩)白芍藥(二兩)天門冬(四兩去心焙)葳蕤(二兩)白茯
苓(二兩)澤瀉(二兩)
右搗羅為末煉蜜和丸如梧桐子大每服以蜜湯或
茯苓湯下五十丸日三服漸自不飢
沈建神仙絶榖方(出聖惠方)
朱砂(一兩細研水飛過)白茯苓(一斤)川芒硝(半兩)蠟(五兩)
右都入臼搗三萬杵入鍊了蜜和丸如彈子大頓服
九丸絶榖常服即一日一丸酒化破服之漸漸不飢
又方(出聖惠方)
黑豆(四升炒去皮)大麻子(四升熬令香)
右搗細羅為散每服一合水調服之日三服十日後
斷榖冬不寒夏不熱顔色光澤氣力百倍走及奔馬
文始先生絶榖方(出聖惠方)
雄黃(半兩細研)禹餘粮白礬(燒灰)雲母粉(各一兩)麥門冬
(一兩半去心焙)
右搗羅為末鍊蜜和搗一千杵丸如梧桐子大欲服
藥先作牛羊肉羹稻米飯飽食明旦服三十丸以井
華水下之可終身不飢矣
神仙絶榖方(出聖惠方)
用白茯苓七斤剉碎酒漬之三日曝乾搗羅為末以
棗三斗釡中煑令爛熟經宿更以湯淋瀝棗取汁置
釡中下茯苓微火煎之可丸即丸如雞子黃大空心
及晚食以酒下一丸久服不飢骨堅髄滿腸化為筋
男子年三十以上皆可服之可涉遠有力日行千里
忌食米醋
又方(出聖惠方)
用黃蠟一斤内銅噐中微火鎔之内蒲黃一斤攪令
相得於重湯上煑候可丸即丸如彈子大每服以酒
嚼下五丸加至十丸令百日不飢若覺腹中藥去更
服十丸若欲食榖者可作肥猪肉羹飽食之藥便下
合藥當用旺相以滿日服之為良
辟榖絶食(出儒門事親書)
大豆(五升淘淨蒸三遍去皮為細末)大麻子(五升湯浸一宿漉出蒸三遍令口開去皮)
(為細末)糯米(五升淘淨共白茯苓一處蒸熟)白茯苓(五兩去皮同上糯米一處蒸熟)
(為用)
右將麻仁末一處搗爛如泥漸入豆黃末同和令勻
便如拳大再入甑蒸從初更着火至夜半住火至寅
時出甑午時晒乾搗為末服之以飽為度不得喫一
切物用附子汁一第一頓一月不飢第二頓四十日
不飢第三頓一千日不飢第四頓永不飢顔形日增
氣力加倍飲麻仁汁轉更不渴滋潤五臟若待喫食
時分用葵菜子三合為末煎湯放冷服之取其藥如
後初間喫三五日白米稀粥湯少少喫三日後諸般
食飯無所避忌此藥大忌慾事
茯苓餅子(出儒門事親書)
白茯苓(四兩為末)頭白麵(二兩)
右同調成煎餅麵稀稠以黃蠟代油煿成煎餅蠟可
用三兩飽食一頓便絶食至三日覺難受氣力漸生
熟果芝麻湯米飲凉水微用些小以潤腸胃無令涸
渴開食時用葵菜湯并米飲稀粥少少服之
保命丹(出儒門事親書)
人參(五兩)麻子仁(二兩去皮)乾地黃瓜蔞子(炒)大豆黃
(一升煑去沫)兔絲子(酒浸已上各二兩)生地黃乾大棗(各三兩)
黑附子(一兩生用二兩炮去皮)白茯苓茯神地骨皮(去麄)
(皮)蔓精子(煑熟)杏仁(去皮尖煎)麥門冬(炒去心用)地膚子(蒸七遍)
黍米(作粉)粳米(作粉)白糯米(作粉)天門冬(去心)車前子(蒸)側
柏葉(煑二遍已上各二兩半)
右同為細末各㨂選精粹者臘月内合者妙他時不
可日月交蝕不可合如合時須揀好日净室焚香志
心脩合勿令雞犬婦人見又將藥末同蠟一斤半濾
去滓白蜜一斤共二斤半一處鎔開和勻入臼中杵
二千下微火酥油丸如梧桐子大每服十丸服至五
日如來日服藥隔宿先喫糯米一頓粳米白麵皆可
次日空心用糯米粥飲送下如路行人服遇好食喫
不妨要止便止如喫些小蒸餅爛嚼嚥或乾果子以
助藥力不喫更妙忌鹽醋日後退下藥來於長流水
中洗净再服可百年不飢
辟榖方(出射後方)若遇荒年糓貴無力以充粮應須藥濟
命者用粳米一斗酒三升浸之出曝之又漬酒止出
稍食之渴飲之辟三十日足一斛三升辟周年
又方
用麻子一升白羊脂七兩蠟一兩白蜜一合和杵蒸
食不飢
絶榖升仙不食方(一名松子丸出聖惠方)益精補腦久服延年
不老百歲以上顔色更少令人身輕悅澤
松實(去皮)菊花(等分)
右搗末以煉了松脂和丸如梧桐子大或煉蜜和丸
每服十丸酒下日三服可至二十丸亦可作散服兩
錢七空腹日午近晚服神效
神仙凝雪膏方(出聖惠方)
白茯苓(三十六斤剉水煑一日)松子仁(十二斤)松脂(二十四斤鍊了者)
右搗羅為末以白蜜二石四升内銅噐釡中微火煎
之一日一夜次第下藥攪令相得微火養之七日七
夜止可丸即丸如櫻桃大食前酒服七丸日三服若
欲絶榖頓服取飽即不飢輕身明目老者還少久服
成仙矣忌食米醋物
巨勝丸(出聖惠方)神仙延年輕身
巨勝(一斗二升去黑皮)白茯苓(半斤)澤瀉(二兩)
右搗細羅為散每服一合水調服之日二服令人輕
身長生久服絶榖
神仙服苣勝絶榖不食方(出聖惠方)令人顔色悅澤氣力
百倍時人命盡我獨身存秋冬不寒春夏不熱百病
立愈可得神仙
巨勝(二斗)黑豆(五升炒去黑皮)
右搗細羅為散每服五錢以漿水調下日三服無所
忌亦可鍊蜜和丸如彈子大每服一丸以漿水化破
服之日三服漸自不飢顔色美好若渴但飲水勿食
他物若食他物即便飢矣
真人絶榖餌苣勝方(出聖惠方)除痺益精補髄壯氣力
用苣勝一石揀擇令淨上甑蒸令氣遍出曝令乾如此
九遍搗羅為末煉蜜和丸如彈子大每服一丸以温
酒化破服之日三服食榖者自然斷之百日病愈水
洗不着身服之一年玉女侍衛一石苣勝加茯苓二
斤合搗羅為末蜜和如上法服得力益甚漸自不渴
不飢神仙秘之
神仙服芍藥絶榖方(出聖惠方)
大豆五斗淘净入甑熟炊三次大麻子三斗湯浸一
宿漉出亦蒸三次晒乾後焙過便以輕圓木杖簳破
篩取仁用之右件先將大豆為末以下麻仁搗令勻
圓如拳大再入甑内從初更着火蒸至半夜子時住
火寅時出甑午時晒杵為末服至以飽為度不得食
一切物第一頓七日不飢第二頓四十九日不飢第
三頓一百日不飢第四頓二千四百日不飢不問貴
賤老少依法服食令耳目聰明氣體強壮容貌日增
永不憔悴如渴即研大麻子漿飲轉滋臟腑若要開
食用葵菜子三合杵末煎之冷服取下元藥如金色
任食諸物並無所損冬不寒夏不熱顔色光澤氣力
百倍走及奔馬一方有青州大棗
若遇荒年榖貴無以充粮應湏藥濟命者(出肘後方)
取稻米一斗淘沐之百蒸百曝搗日一飡以水得三
十日都止則可終身不食日行三百里
防飢備急固胃神方(出衛生家寳方)得之於圓通石壁間
炒黑豆三十粒嚼至半爛繼以青松毛一把咀嚼自
然物類相感津潤無滓人久食稀膳初服似乎不喜
五七頓後氣味甘香平定軍在大行山中心若遺火
飢饉相及又失耕種死者十七八王屋隐者教山中
人此法全活甚衆有病腰脚者服之即愈久餌氣健
不衰有益無損如要飲食不妨若無食服服並無悔
又如渴飲少冷水熱湯易飢此方乃真人秘法愍念
羣生遭飢饉厄運故傳世間此方至簡至易二藥在
處皆有凶年荒歲可廣其傳
妙香丸(出余居士選竒方)休粮絶食
白膠香乳香硃砂雄黃蠟茯苓(等分)
右搗為細末煉蜜為丸如彈子大臨服之時飽食麵
一腹然後服此藥可永停食身輕力健氣血愈壯
避難渴食方(出余居士選竒方)
白麵(六兩)黃蠟(三兩)白膠香
右件將麵冷水煉令熟如打麵一同然後為丸如黑
豆大用日晒乾再將蠟鎔成汁了將丸子投入内打
令勻候冷彈子裹收在淨處如服時每日早辰空心
可服三五十丸冷水嚥下不得熱食如要物食任意
不妨
絶榖升仙不食法(出肘後方)
取松實搗為膏酒調下三錢日三則不飢渴飲水勿
食他物百日身輕日行五百里
抱朴子云(出肘後方)
漢成帝時獵者於終南山見一人無衣服身皆生黑
毛跳坑越澗如飛乃密伺其所在合圍取得乃是一
婦人問之言我是秦之宫人東賊至秦王出奔驚走
入山飢無所食廹欲餓死有一老公教我喫松柏葉
實初時苦澁後稍便喫遂不復飢冬不寒夏不熱此
女是秦人至成帝時三百餘載也
神仙辟榖法
右以胡麻白大豆棗三物九蒸九曝作丸食令人不
飢延年斷榖
神仙辟榖法(出聖便良方)
松脂(研)杏仁(去皮尖炒為末)棗肉(焙乾為末)茯苓(去皮為末)蠟(溶和藥末)
右五件等分合成丸如梧桐子大食後飲服五十丸
便不飢功用甚多
榖子煎法(出十便良方)
取赤熟榖子絞汁煎如稠飴可用和丹砂如無榖子
榖皮濃汁亦可丹砂忌一切魚肉陳宿生冷蒜尤忌
生血物及見生血物
主不飢令健行(出本草方)
以鈎栗子食之
不飢耐寒(出本草方)
取蕢麻汁煑粥食之
令人不飢(出本草方)
以蓮子肉去心為末蠟蜜和丸日服二十丸
潤五臟長年不飢(出本草方)
用甘露水飲之
延年不飢(出本草方)
用繁露水作盤收之煎令稠食之(是秋露繁濃時)
輕身不飢方(出本草方)
取黃精根食之昔臨川有士人虐所使婢婢乃逃入
山中久之見野草枝葉可愛即拔取根葉食之甚美
自是常食久而遂不飢輕健夜息大樹下聞草中動
以為虎懼而上樹避之及曉下平地其身歘然凌空
而去或自一峯之頂若飛鳥焉數歲其家人採薪見
之告其主使捕之不得一日遇絶壁下以網三面圍
之俄然騰上山頂其主異之或曰此婢安有仙骨不
過靈藥服食遂以酒饌五味香美置往來之路觀其
食否果來食訖遂不能遠去擒之具述其故指所食
之草即黃精也
不飢方(出本草方)
以术食之抱朴子云南陽文氏值亂逃重山中飢困
欲死有一人教之食术遂不飢數十年乃還鄕里顔
色更少氣力轉勝
輕身斷糓(出本草方)
以桃膠用桑灰漬之服身輕有光明在晦夜之地數
月斷榖
斷榖長生(出本草方)
以胡麻九蒸九曝熬搗餌之斷榖充飢
令人不飢(出本草方)
用青梁米以純苦酒一斗漬之三日出百蒸百曝好
褁藏之遠行一飡十日不飢重飡四百九十日不飢
止飢(出本草方)
以天門冬蒸剝去心皮食之甚甘美
仙家斷榖方(出本草方)
用芡實蒸作粉蜜和食之可休粮
絶榖長生(出本草方)
以救窮草食之
止飢方(出本草方)
以旋花根食之不飢
令人不飢(出本草方)主荒年食之
取牛妳藤中粉食之如葛根
斷糓(出本草方)
以松葉細切如粟以水及麵飲服之
厚腸胃令人不飢(出本草方)
以鳬欠化粉食之
令人不飢(出本草方)
以狼尾草子作黍食之
令人不飢耐老益氣(出本草方)
以麻子二升大豆一升熬令香搗末蜜丸日二服
斷榖方(出本草方)
取檀樹皮和榆白皮食之不飢
神仙辟榖法
立春後有庚子日温蔓菁汁合家大小並服不限多
少可理時疾
辟暑方(出聖惠方)
雄黃白石脂磁石曲灘中石丹砂
右等分各研水飛過候乾同研令勻以煉成白松脂
和丸如梧桐子大每日空心以温水下五丸服六十
日後夏月可以衣裘
欲不畏寒方
用天門冬茯苓等分為末服方寸匕日再服大寒單
衣汗出
普濟方卷二百六十四
