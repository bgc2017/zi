普濟方卷三十八明周王朱橚撰
大腸腑門
臟風下血
治臟毒下血(百一選方)
五倍子(不拘多少)鯽魚(一枚約重四五兩者去腸胃鱗腮)
右以藥置魚腹中入藏瓶以火煅微欲煙盡取出為
末温酒送下
又方(一名香連散)治臟毒下血久遠不差(百一選方)
黃連木香(各等分)
右為末蠟茶同調下
治酒毒下血多至升斗者廬州郭醫云趙俊臣帥合
肥日其壻司馬機宜患此服四物湯每料加炒焦槐
花二兩如常法煎服止久之復作得此方遂效
獖猪肚(一枚洗淨)黃連(四兩去鬚)
右以酒醋各二升半文武火煮候乾控出將肚並黃
連研杵極爛丸梧桐子大每服五十丸米飲調下
治腸風下血(出危氏方)
猪臟(一條控乾)槐花(好淨者炒為末)
右將槐花填入臟内兩頭線縛好米醋磁器内慢火
細煮爛熟切片子砂鉢内研爛丸彈子大日乾每服
用一丸空心食前當歸煎酒下
治便紅如傾水(經驗良方)
羊屎子根(生者一斤所在有之夏秋生紅花結子如羊屎樣又名為鐵箱草子)
右將羊屎子根煮生白酒一斗逐日隨量空心服
至酒盡而可其生葉搗爛能煽合瘡口散血膿末漿
水調用有一客在樟樹鎮胡元八郎家下如厠忽
下血如傾水全行扶策卧牀病不能起店主請醫方
用羊屎子
神應丸(經驗良方)治積年便紅
大黃連(去鬚洗淨稱八兩剉碎如黃豆大分作二分一分用薑四兩擂爛絞取汁浸一宿隂)
(乾生薑連皮洗淨用最妙)
右為末用糕糊丸梧桐子大每服五六十丸空心米
飲下
蒜連丸(出本事方)治腸風臟毒
黃連(一兩)獨頭蒜(五枚煨香熟)
右將蒜研爛和黃連末丸桐子大每服三十丸陳米
飲下
治便血(經驗良方)
黃連(四兩)朴硝(二兩)
右同炒地上出火毒研為末如糞前紅先挑藥於磁
盞内用酒調服如糞後紅先盛酒於盞内後挑藥浮
於酒上調服
槐花散(經驗良方)治臟毒酒病便血
槐花(半兩生半兩炒)山梔子(一兩去皮炒)
右為末每服二錢新汲水調下食前服
治臟毒寬大腸(經驗良方)
枳殼(淨二兩麩炒)郁李仁(一兩温水浸去皮)
右為末煉蜜丸梧桐子大或如彈子大細嚼空心温
酒下
枳殼散(出楊氏家藏方)治腸風下血及治大便急澀
木饅頭(細剉焙)枳殼(去白炒各等分)
右為末每服二錢空心槐花煎酒下一方無槐花煎
治腸風瀉血(出本草)
以野猪肉炙食不過十頓差或將外腎燒灰酒調下亦
得
治下鮮血(出本草)
以梔子仁燒灰水和一錢每服量其大小服之
治積年久病腸風下血不止(一名温腸丸治下血當日止一名綠礬丸出聖惠方)
綠礬(四兩入砂鍋内用新瓦蓋覆鐵線扣定鹽泥固臍火煅通紅為度候冷却入青鹽同生硫黃各)
(一兩同礬研過入砂鍋内依法封固再煅通紅候冷取出再研細令勻)附子(一兩炮去皮臍别研為末)
右以粟粥丸梧桐子大生地黃汁下温酒米飲下亦
可每服三十丸此是氣血虚寒人服如少壯者用青
蒿調水酒又臟腑虚弱下血用四物湯加防風烏梅
煎服一月病源頓除久服益臟腑
治腸風臟毒方
一兩茱萸半兩連二味同炒不同研
糞前茱萸調酒下糞後却用酒調連
究原方(一名烏犀方)治痔疾下血等證(百一選方)
淡䜴(十枚重研)大蒜(二枚煨剥去皮同擂研)
右丸如梧桐子大每服二十丸煎香菜湯下不拘時
服一方鹽湯下遇發時絶早空心用陳米飲先下五
十丸午時再服一百丸以病安而止可以永絶病根
一無所忌廬州彭知錄大辯亦云此藥甚妙其方所
用大蒜先蒸九次然後用以和藥仍以冷虀水送
下病止即輟藥昔朱解元成言兄子雲及陸子揖提
刑皆服之數十年之疾更不復作
猪臟丸(出直指方)治大人小兒大便下血日久多食易饑腹
不痛裏不急名曰野雞痔先用海螵蛸炙黃去皮白
者為末以木賊草煎湯調下服之三日後效
黃連(二兩剉研)嫩猪臟(二尺去肥)
右以黃連塞滿猪臟縛兩頭煮十分爛研細添糕糊
丸梧桐子大每服三五十丸米飲下
鯽魚方(出聖惠方)治腸風血痔及下痢膿血積年瀉血面色
萎黃
大活鯽魚(一个不去鱗肚下穿孔去其腸穢入白礬)白礬(一塊如金橘大)
右用敗棕皮重包外用厚紙裹先煨令香熟去紙於
熨斗内燒帶生存性為末每服(闕)錢空心温米飲調
下一方用瓦瓶内蓋定炭火燒為灰軟飯丸梧桐子
大每服二十丸粥飲下
治下血二十年者
地榆鼠尾草(各二兩)
右水二升煮半頓服不斷水漬屋塵飲一小盞投之
不過重作乃愈
二黃丸(出肘後方)治腸風瀉血
黃耆黃連(等分)
右為末麵糊丸菉豆大每服三十丸米飲下
治遠年近月腸風下血不止
枳殼(燒灰存性五錢)羊脛炭(為末三錢)
右和用濃米飲一盞調下空心服五更初一服如人
行五里再服當見效忌油膩毒物等
治腸風入胃下血疼痛不可忍
鬱金(五个大者)牛黃(一皂子大另研)
右同為末每服用醋漿水一盞煎三沸温服
治腸風下血(出肘後方)
枳實(半斤麩炒去穰一方作枳殼)黃耆(半斤洗剉)
右為末非時下二錢若難服糊丸湯下三五十丸
治便血紅
荆芥(燒存性)百藥煎(等分)
右用麩糊丸米湯下又熟煮木耳食之
阿膠丸(聖惠方)治腸風瀉血不時腹内疼痛
阿膠(燥炒)刺蝟皮(炙)當歸(剖)地榆龍骨(研)訶梨勒
(煨去核)黃耆(剉)赤石脂(研各一兩)枳殼(麩炒去穰)惡實(炒各三分)黃
牛角䚡(二兩燒灰)槐實(炒三兩)
右為末軟飯丸梧桐子大每服三十丸米飲空心食
前服
治被通中内留腹滿
生地黃汁(一升)白芒硝(三兩)
右相和火上令熱通口頻服即血便息
治腸風臟毒下血不止
枳殼(去穰麩炒)無紋炭(各一兩)
右為末每服一錢用荆芥米飲調下
烏金散治腸風下血
猪牙皂角(四兩并皂子剉)胡桃(三十枚并皮炒碎)
右和勻以藏瓶一隻於頂上敲一圓竅入前項藥以
元瓦蓋之後用鹽泥固臍可厚一指許爆乾用炭火
五斤煅候碧煙出絶即去火略存性冷即出藥細研
每服二錢入麝香少許温酒或米飲調食前服
治腸風下血
栝樓(一个為末)赤小豆(各半兩)
右為末空心酒調服一錢
胡荽子散治腸風下血不止變成痔疾
胡荽子補骨脂(各半兩)
右為末每服二錢陳米飲調下食前服
棕艾散(出聖惠方)治腸風瀉血不止腹痛
棕櫚灰(二兩)熟艾(搗羅成者一兩)
右用熟雞子二箇同研得所别炮附子去皮臍為末
每服用水一盞附子末一錢煎數沸放温調前藥二
錢空心食前服一方不用附子用粥飲調服
神效散治腸風
槐實皂莢子(各一兩)
右用穀糠同炒令香熟去糠為末每服一錢煎陳粟
米飲調下空心食前服
荆芥散治腸風
荆芥(去莖)枳殼(去穰麩炒各一兩)
右為末每服逐味炒一錢拌勻入蠟茶末一錢熱湯
點服不計時
樗根散治腸風下血不止
樗根皮(剉炒)臭橘(爆乾剉炒各三兩)
右為末每服一錢煎皂莢子湯調下米飲亦得
槐荆散治腸風下血
槐花(炒令香一兩)荆芥穗(一分)
右為末每服二錢糯米粥飲調下甚者一兩服效單
使槐花亦妙食前服之一方用酒調服
靈仙散治腸風病甚不瘥
葳仙靈(去土)雞冠花(各二兩)
右剉碎以米醋二升煮乾更炒過搗為末以生雞子
清和作小餅子炙乾再為末每服二錢空心陳米飲
調下午後更一服
絮灰散治腸風瀉血
破絮(燒灰)枳殼(去穰麩炒各半兩)
右為末每服二錢入麝香少許用陳米飲調下食前
服
香术丸治腸風痔漏脱肛瀉血面色萎黃年久不瘥
白术(一斤糯米泔浸三日細研剉炒焦為末)乾地黃(半斤淨洗用碗盛於甑上蒸爛)
(細研)
右相和如硬滴好酒少許衆手丸梧桐子大焙乾
每服一十丸空心粥飲下加至二十丸
治便血
黑豆(一合)粉草(二條不拘多少)
右水一碗半煎八分作二服調雞爪黃連末不拘多
少空心服之
治腸風下血毒氣攻注大腸疼痛
鮮鯽魚(一枚重半斤者)硫黃末(一兩)
右將魚不去鱗開腹去腸入硫黃在内用濕墨紙裹
五七重又以泥厚封之候乾以大火燒令通赤取出
於土坑内出火毒半日細研為末每食前以酒研蕓
薹子汁調下一錢
治腸風下血久不止大腸虚冷
附子(炮去皮臍)白礬(燒灰各一兩)
右為末每服二錢食前粥飲調下
治大腸風毒下血不止(出聖惠方)
薄荷(一握)麥糵(二兩炒)
右為末不計時以茶點服
又方(出聖惠方)
蕓薹子(生)甘草(炙剉各半兩)
右為末每二錢水一盞煎五分食前温服
又方(出聖惠方)
槐耳(二兩炒燒灰)乾漆(一兩炒)
右為末每一錢食前温酒調下
又方(出聖惠方)
附子(一枚炮去皮臍)生薑(半兩)
右㕮咀水一大鐘煎至五分去滓食前温服
又方(出聖惠方)
棕櫚皮(半斤燒灰)栝蔞(一个炒灰)
右為末每服二錢食前粥飲下
治腸風下血發渴不定(出聖惠方)
膽子礬(二兩細研)栝蔞(一枚上開一口)
右以礬入栝蔞内坐於慢火中更入米醋一小盞煨
令醋乾却入罐子内以大火燒令通赤取出放冷細
研用糯米飯和丸梧桐子大每服二十丸食前粥飲
下
又方
釡底煤(四兩)漢椒(二兩去目及開口者炒去汗)
右為末軟飯丸梧桐子大每服三十丸食前粥飲下
治大腸風毒下血(出聖惠方)
蝟皮(一枚炙)皂角筴(三挺去黑皮塗醋炙枯去子)
右為末軟粟米飯丸梧桐子大每服十五丸食前粥
飲下
又方(出聖惠方)
白礬(二兩燒汁盡)乾蝎(二兩炒)
右為末每服半錢食前粥飲下
又方(出聖惠方)
益母草(端午日採)藕節(六月六日採並隂乾各二兩)
右為末煉蜜丸梧桐子大每服二十丸食前温米飲
下
又方(出聖惠方)
皂莢(五挺不蛀可長一尺者去黑皮塗酥炙三兩炙盡為度)白羊精肉(十兩細切)
右先搗皂筴為末後與肉搗令熟丸梧桐子大每服
二十丸食前温水下
治腸風積年下血(出聖惠方)
鹿角膠(二兩炙)没藥(半两)
右為末每服一錢食前粥飲調下
神效方(出聖惠方)治積年腸風下血不止
酸石榴皮(慢火焙)側栢葉(慢火焙各二兩)
右為末每服二錢食前以木賊湯下
温白丸治臟毒下血及腸風
用椿根白皮北引者去粗皮酒浸曬乾為末棗肉丸
梧桐子大每服三五十丸淡酒下或酒糊丸一方用
東行者醋糊為丸陳米飲下
治腸風及脱肛不收有血下部腫悶疼痛(出聖惠方)
用不蛀皂筴五莖搥碎水一碗揉令皂角消盡絹二重
濾過取十分清汁將脱肛腸浸在藥水中自取收不
用手蕩如大腸收了更用湯盪其腰肚上下令皂角
氣行則不再作一方去黑皮塗醋炙為末棗肉丸梧
桐子大每服一十五丸食前粥飲下
治腸風瀉血(出本事方)
用皂角樹上蕁新瓦上焙乾為末每服一錢温酒下
治腸風及熱毒下血或因食熱發動(出本事方)
用赤小豆一升瓦上炒令小黑色為末每服三錢空
心粥飲下日一服一方杵末水調服方寸匕(一方治卒下血搗碎)
(以水二升絞汁飲之)
又方(出本事方)
用好栝蔞三箇燒灰存性為末每服三錢米湯空心
調下
又方
用蕨菜花不拘多少文武火焙乾為末每服三錢飯
飲調下
治腸風(出本事方)
用好線苽不拘多少燒灰存性温酒調下二錢空心
服一名蠻瓜一名天羅又名天絲瓜其實皆絲瓜也
治腸風並脱肛及有血(出本事方)
用蛇床子不拘多少炒為末去大腸肛垂處貼立收
烏梅丸(一名獨聖散)治大便下血不止兼治久痢下腸垢亦
治酒痢
用烏梅三兩燒灰存性為末好醋打米糊為丸梧桐
子大每服七十丸空心食前用米飲送下當歸湯亦
可一方研末每服二錢空心米飲調下一方為末五
更煮糯米清粥以藥末鋪粥面喫一層又用藥末喫
粥盡為度
必效散(一名霜柿散)治腸風臟毒
用乾柿燒灰存性為末每服二錢米飲調下空心服
一方用糊丸有人服之累有應效百一選方云痔
腸風臟毒一體病也極難得藥亦緣所以致疾不同
雖良藥若非對症難一槩取效常人酒色飲食不節
臟腑下血是謂風毒若釋子輩患此多因飲食久坐體
氣不舒而得之乃脾毒也王涣之舒州下血不止郡
人朝議大夫陳宜父令四時取其方栢葉如春取東
枝夏取南枝之類燒灰調二服而愈予既得此方後
官贛上以治貳車吳令昇亦即效提點司屬官陳逸
大夫偶來問疾吳倅告以用陳公之方而安陳君蹙
頞曰先人也仍須用側栢尤佳道場慧禪師曰若釋
子恐難用此不若灼艾最妙平量脊骨與臍平處椎
上炙七壯或年深更於椎骨兩傍各一寸灸如上數
無不除根者又予外兄劉向嚴掾予過之留飲訝其
瘦瘠問之答云去歲臟毒作凡半月自分必死得一藥
服之至今無苦問何藥不肯言再三叩始云只這桌
子上有之即是乾柿燒灰飲下二服本草云柿治腸
風解熱毒消宿血後有病者宜以求之素問腸僻為
痔曾茂招通利之子年十餘歲時常苦此凡治腸風
藥如地榆之類遍服無效因檢書見此方用之一服
而愈是乾柿燒灰者曾與予合肥同官親云爾
虎目湯(出仁存方)治便血及臟毒下血經年瘦者
用好樗根㕮咀每服三錢水一盞煎七分去滓酒半
盞或作丸子服亦可虚極人加人參等分極效一方
為末空心温酒調下或米飲下樗根即大眼桐一名
虎眼樹一名山椿
治腸風瀉血并熱痢及殺疳虫(出肘後方)
用苦參炒焦黑為末糊丸梧桐子大每服五六十丸
米飲吞下一方煎服一方為末飯飲下
猢猻散(出仁存方)治腸風失血
右猢猻薑不拘多少去毛炒用酒煎去滓空心服一
方燒存性碾為末米飲調下
治腸風(一名白梅飲出余居士選竒方)
用橡斗子不拘多少用白梅肉以蜜拌和填在橡斗
子内候滿兩箇相和鐵線紥之烈火煅存性為末米
飲調下一方治便血用橡斗子以生硫黃合之紙裹
鹽泥固臍燒煅存性為末空心酒調下二服
治臟毒下血久遠不差者(百一選方)
用大蒜一枚上面切開作蓋子每一瓣中插帶殼巴
豆一枚却蓋了將濕紙兩三重裹文武灰火煨香熟
去巴豆不用將蒜爛研和丸加黃連細末得所丸梧桐
子大空心米飲下二丸
又方(百一選方)
用烏梅肉生乾地黃等分煉蜜丸梧桐子大米飲下
五七丸不拘時
又方(百一選方)治臟毒下血久遠不差者
用茶篰蒻葉燒成黑灰研細入麝香少許空心糯米
飲調下
治腸風(百一選方)
用蜜炙蘿蔔任意食之昔曾見一婦人服之立愈
治下血久不差(百一選方)
用地榆洗淨去鬚蘆為末糯米糊為丸小豆大每服三
十丸米飲下日三服一方止腸風濃煎服
治腸風(一名白芷散余居士選竒方)
用(闕)香為末米飲調下神效
治下血(百一選方)
用葱鬚新瓦上炒乾為末每服二三錢米飲調下
治酒毒腸風下血(出百一選方一名螺殼散)
用大田螺五箇洗淨仰頓放在火上燒殼白肉乾為
度為末只作一服熱酒下
治腸風(百一選方)
用魏桑葉燒黑灰存性每服二錢米飲調下更量虚
實甚虚人恐動臟腑
治腸風下血及酒毒下血(百一選方)
用山裏棗俗名鼻涕團又名酸棗乾為末服之一方
燒末米飲下
又方(出危氏方)
用栢樹子十四枚槌碎紗囊貯好酒三盞煎至八分
服之反覺加多再服立止
治便血(經驗良方)
用荆芥炒為末每服二錢米飲調下婦人失血過多
或經候不調温酒調下一方拌肉餛飩麵裹煮食尤
妙
絲瓜散(經驗良方)治酒痢便血腹痛或如魚腦五色腥穢
者
用乾絲瓜一枚連皮燒灰存性俗名魚滋是也為末
酒調二錢空心服一方煨食之愈
經驗散治腸風酒痢下血又治鼠子痔出血亦治血
痔
用黑狗脊不拘多少黃者不好須是黑者内肉赤色
去皮毛剉焙乾為末每服二錢空心米飲調下難喫
將醋糊丸梧桐子大每服三四十丸空心米飲下一
方二兩去蘆頭燒灰存性用瓦合地去火毒為末麝
香一字研勻米飲服二錢(本草名貫仲圖經云苗狗脊皮黑肉赤又名作草鵝)
(頭是也)
又方(出聖惠方)
用白寇花炒棕櫚燒存性羌活各一兩細末粥飲調
下二錢
黃花散治臟毒大便血不痛
用槐花二兩新淨者炒黃為末每服二三錢温酒下
三服一方用陳久者為末亦以槐白皮煮汁調服
治糞後解紅(出危氏方)
用艾葉濃煎生薑汁三合服一方艾葉煎湯服
又方
用紫菀末水調五撮服止又可用王不留行
又方
用凌霄花浸酒服
又方
用桑樹上白鮮花煎服為末調服亦可并止吐血
又方
用黃柏為末水調服
又方
用白雞冠花并子炒煎服
治便紅
用當歸酒飲立愈
又方
用鐵門□根煎酒服
又方
用棕笋煮熟薄切曬乾為末蜜湯或酒調下
又方
用枯桑樹下蟲屎燒灰存性酒調服
又方
用萱草根和薑油炒酒濺服
又方
用鼠鳩禽俗謂鼠勾焙乾為末酒調服更能治百病
治腸風下血不止
用秋後採楮皮隂乾不拘多少入麝香少許共為末
酒調三錢空心服
水調散(出肘後方)治多酒腸風及瀉血
用老山梔子不拘多少去皮研細如油出成團即擘
開猛火焙乾手擦羅取末磁器盛貯臨發時新汲水
調服一方梔子三十枚水三升煎一升去滓服一方
燒灰水和一盞盞不量大小多少服之
治酒毒便血血濺
用麴一塊濕紙煨碾細空心米飲調二錢
橄欖散(出直指方)治腸風臟毒久不止
用橄欖核於燈燭上燒存性為末每服二錢陳米飲
食前調下
黃龍丸(一名酒連丸出直指方)治腸風臟毒及暑瀉熱瀉
用黃連淨八兩酒一大升煮乾研細水麵糊丸梧桐子
大每服四十五丸陳米飲調下傷酒大便下血空心
熱水下又名香蘇散加黃連荆芥枳殼服
治腸風痔瀉血
用羊蹄根葉蒸爛一碗食之立差
茄蒂根散(出肘後方)治腸風下血久不止
用茄蒂燒灰存性為末每服三錢食前米飲下
莨菪煎(出聖惠方)治腸風積年不瘥羸弱
用莨菪實一升治之曝乾搗篩生薑半斤取汁相合
銀鍋内更以無灰酒二升投之煎令如稠餳即旋投
酒用酒可及五升以來即止煎令可丸乃丸梧桐子
大每旦酒飲通下三丸增至五丸七丸上止若丸時
粘手則菟絲粉襯隔煎熬切戒火緊使藥易焦而失
力初服微熱勿怪疾甚者服過三日當下利疾去利
亦止絶有效一方有熟地黃半斤為末和丸
治臟毒下血(出肘後方)
用苦楝子炒令黃為末蜜丸米飲下十丸至二十丸
治卒下血不止
用龍膽一虎口水五升煮取二升半分為五服
治瀉血不止
用木賊草十二莖切水一升八合煎八合去滓空心温
服分二服如人行五里又服
治久年腸風等疾須常服勿令歇服之及一月諸疾
皆愈及治久患腸風痔漏三十年不差面色虚黃
飲食無味及患臟腑傷損多患泄瀉暑月常瀉不
止及諸般淋&KR0377;久患消渴婦人月候湛濁赤白帶下
多年不差應是臟腑諸疾皆主之
用石燕洗淨刷去土每日空心服一枚於堅固無油
磁器内温水磨服如彈丸大者一箇分三服大小以
此為準晩食前更一服若欲作散須先杵羅為末
以磁石器杵頭鐵屑後更入堅鉢内以硬乳鉢槌碎
研細水飛過取白汁如泔乳者澄去水曝乾每服半
錢至一錢清飯飲調下温水亦得
治腸風(海上名方)
用銀杏爆熟出火氣每二箇用薄荷煎一丸細嚼米
飲送下
治男子臟毒下血
用冰蜜水任意飲之
法製香附方治諸下血
用大香附去毛皮童便浸一日候乾又以醋焙為末每
服二錢米湯下治冷帶以炒艾煎湯下或酒醋各半焙
黃秫米為丸梧子大每服五十丸米湯下
治糞前有血令人面色黃(出肘後方)
用石榴皮杵末茄子枝湯下
治腸風
用肥皂獨牙者燒灰存性以一片研末糕糊丸一片
為末飲湯調吞下
治多酒腸風瀉血及熱至多鮮血箭出如紅線者(出𫝊信適)
(用方)
用好實黃連三兩淨洗日乾分為三分一分剉作半寸
截入陳米一兩炒黃色一分亦剉作截以手炒熱為度
一分生同焙為細末粟米粥和丸梧桐子大每服五
十丸空心温陳米飲下一服立效如急速不及製只
用生黃連為末依法用之二服抵一服功亦治血痢
水瀉一方焙乾為末酒調下
治腸風下血疼痛不止(經驗良方)
用敗毒菜根洗淨切片用連皮生老薑各半盞許同
炒赤却用無灰水酒一椀煎之就以椀蓋之令數沸
去滓取酒隨意飲之
如神丸治腸風下血不止
用樗根皮於臘月内日未出時取背隂地北引者不
拘多少東流水淨洗剉碎於透風處挂令乾杵細
末每稱二兩入寒食麵一兩拌令勻再羅過入新
汲水丸梧桐子大隂乾每服三十丸先以水藥丸
令潤後於碟子内用白麵滚過水煮五七服傾出
用煮藥水温下不拘時服忌見日色見日無效此
藥兼治血痢如急要使不及臘月隨時依採合
椿莢散治腸風下血
用椿莢不拘多少將一半生用一半燒存性為末每
服二錢温米飲調下不拘時
保應丸治腸風瀉血諸藥不效
用天南星不拘多少用石灰炒黃色為末煮酒麵糊
丸梧桐子大每服二十丸食前温酒服
烏金散治腸風瀉血
用木鱉子不拘多少桑柴燒過微存性便用椀器
合之候冷碾為末每服一錢煨葱白酒調空心服
決效方治瀉血不止
用巴豆一枚去皮以雞子開一小竅入豆以紙塞定别
以濕紙裹用火煨熟透去殼并巴豆將雞子喫盡其
病即止不得少生氣若虚人分作二服
茄子酒治久患腸風瀉血
用茄子種大者叄枚先將一枚濕紙裹於糠火内煨
熟取出入磁礶子乘熱以無灰酒一升半沃之便以
蠟紙封固經三宿去茄子煖酒空心分服如是便作
不過三度差
又方
用黑豆小者三升淨揀退去皮搗為末煉蜜丸梧桐
子大每服三十丸空心陳米飲下
蛇黃散(出聖惠方)治腸風下血不止及脱肛腫痛
用蛇黃兩顆醋淬七遍搗研如麵每服三錢陳米飲
調下
又方
牡蠣大者一枚煅淬七次細研每服三錢陳米調下
日再服
治腸風痔漏大腸血
用枳殼根皮搗羅為細末每服一匙日三次亦可
煮汁常飲甚妙一方用枳實根皮
抵聖枳殼丸治五種腸風瀉血痔漏
枳殼(去穰麩炒)葳靈仙(去苗土)陳皮(去白焙)續斷(各二兩)生乾
地黃(焙)連翹槐實(炒)附子(去皮臍炮)乾薑(炒)白礬(煅過)
人參(去蘆)羌活(去蘆頭)地骨皮(各二兩)何首烏(用米泔浸一宿竹刀)
(刮去皮切二兩)
右為末煉蜜丸如梧桐子大每服三十丸空心温陳
米飲下
大效勝金丸治結隂便血及腸風不止
羊肉(精者去筋膜切一斤半用硫黃末糝在肉中以好醋一斗於銀石器中浸一伏時慢火煎)
(如泥入臼杵千下)硫黃(滴生甘草汁研三日極細候乾糝入肉中)葫蘆巴蓽
澄茄沈香(剉各半兩)巴戟天(去心)補骨脂(炒)牛膝肉
蓯蓉(與牛膝同酒浸切焙)海同皮(剉)桂(去粗皮)白茯苓(去黑皮)甘
草(炙剉)人參(各一兩)丁香(一分)肉豆蔲(去殼三枚)附子(炮去皮臍用大)
(者二枚)
右除羊肉外搗為末以羊肉膏拌勻更杵千餘下
丸梧桐子大每服二十丸空心温酒下加至三十丸
紫參湯治便血
紫參茜根赤芍藥阿膠蒲黃青竹
茹(各一兩)黃芩(去黑心)雞蘇葉小薊根(去土各三分)
右㕮咀每服三錢水一盞生薑半塊大棗擘碎煎至
七分去滓食後温服
地榆散治結隂瀉血
地榆桑耳甘草赤芍藥熟乾地黃(焙)伏
龍肝(各四兩)艾葉(炒一兩)黃耆(剉六兩)
右為細末每服三錢米飲調下食後臨卧日三服
蝟皮散治大便下血(方見痔漏門血痔類)
地黃煎丸治結隂便血
生地黃(汁)小薊(汁各一升)沙糖(一兩同上二味熬成膏)地榆根(剉焙)阿
膠(炙令燥)側栢(焙各二兩)
右除上三味外搗為末入膏中丸小彈子大每服一
丸水一盞煎至六分和滓温服
桂芎湯(一名桂心湯出聖惠方)治結隂便血至三二升者皆由臟
氣虚傷腹中疼痛
桂(去粗皮)赤芍藥芎藭當歸(焙)黃芩(去黑心各一兩)甘
草(炙剉半兩)
右㕮咀每服三錢水一盞入竹茹彈子大一塊煎七
分去滓空心温服日二服
屋龍丸治大便下血腹内痛不可忍
屋龍尾伏虎肝黑(闕燒令煙斷)當歸(切焙各一兩)皂角
子仁(炒半两)
右為末麵糊丸梧桐子大隂乾每服三十丸煎生薑
艾葉湯下空心食前服
神仙必效丸治便血無度
阿膠(炒燥二兩)當歸(切焙)烏賊魚骨(去甲)白芍藥劉寄奴
(各一兩)
右為末蜜丸梧桐子大空心米飲下三十丸加至五
十丸
阿膠芍藥湯(一名四神散出聖惠方)治便血如小豆汁
阿膠赤芍藥當歸(切焙各一兩)甘草(炙剉半兩)
右㕮咀每服水一盞半藥五錢入竹葉二七片煎八
分去滓食前温服
黑神散治久下血
藁本(去土)烏頭(炮去皮臍)皂筴(酥炙去皮子)蜜陀僧(搗碎研各等分)
右熨斗内用炭燒黑取出為末每服二錢煎胡荽酒
調下
石榴散(出濟生方)治結隂瀉血不止
醋石榴皮陳橘皮(湯浸去白)甘草(炙剉)乾薑(炮各等分)
右焙乾為末每服二錢陳米飲調下日三服
芍藥湯(出王氏博濟方)治非時便血
赤芍藥(一兩五錢)桂(去粗皮)甘草(炙剉半兩)
右㕮咀每服三錢水一盞入生薑二片餳少許煎至
七分去柤温服
立效湯治大便下血
瞿麥穗(一兩)甘草(炙剉三分)山梔子仁(炒半兩)
右㕮咀每服五錢水三盞連根葱三莖擘破燈心二
十根生薑七片煎一盞半去滓分温三服
地榆湯(出宣論方)治結隂下血不止漸漸極多腹痛不已
地榆(粗者剉四兩)甘草(三兩半炙剉)
右㕮咀每服五錢水三盞入&KR1190;砂仁四七枚煎一盞
半去滓分温二服
蘹香子湯治結隂下血不止腹痛
蘹香子(炒三兩)草烏頭(蛤粉同炒去皮臍剉一兩)
右令勻每服三錢水一盞入鹽少許煎至八分去滓
露至五更冷服
雞冠丸治結隂便血不止疼痛無時
雞冠花椿根皮(並剉等分一用臭椿皮)
右為末煉蜜如梧桐子大每服三十丸濃煎黃耆湯
下空心食前日三服
蕪荑丸治下血結隂
用蕪荑一兩搗碎研細用紙裹壓去油再研為末用
雄猪膽丸梧桐子大每服九丸甘草湯下日五六服
連三日可斷根
金屑丸治便血一切血妄行結隂
用葉子雄黃不計多少入棗肉内線縛定滿煎湯
用鉛一兩五錢鎔成汁傾入湯内同煮自早至晩
不住添沸湯取出研令極細其棗子以磁器盞子盛
於飯上蒸過取肉丸梧桐子大每服三丸煎黑鉛湯
下便血甚者只三服差
金虎丸結隂便血
用黃蘗一兩去粗皮雞子清塗炙為末滴水丸菉
豆大每服七丸温水下
治大腸風毒瀉血不止(出聖惠方)
用㯼藤子三枚厚重者以七八重濕紙裹煨良久脹
起去殼用肉研為末每於食前以黃耆湯下一盞
治腸風臟毒瀉血不止(出聖惠方)
用五倍子擘破一半燒熟一半生用分兩不限多少
為末陳米軟飯丸如梧桐子大每服二十丸食前
粥飲下
又方(出聖惠方)
用何首烏二兩為末每服一錢食前温粥飲調下
治腸風瀉血不止甚者面黃弱瘦(出聖惠方)
用川烏頭一兩去皮臍生用為散每服三錢水一中
盞入生薑半分黑豆一百粒煎至五分去滓食前温
服
治熱毒下血或因食熱物發動(出本草)
用生葛根二斤搗取汁一升并藕汁一升相和服
龍骨餅子治臟毒便血不止
用龍骨烏賊魚骨各等分為末每服一錢入雞子清
一枚白麵同和捏作餅子三枚糠火内煨熟細嚼用
温米飲送下空心食前服
治腸風臟毒酒痢下血(出本事方)
用黃連生薑湯下二氣丹次服五槐丸
治腸風(百一選方)
用煎黑散調消風散又煎黃連湯下連翹丸或紅丸
子(黑散亦作婦人産藥黑神散)
治臟毒
用槐角丸釣腸丸三黃丸烏梅丸酒蒸黃連丸同大
烏沈湯以沸湯調下
治腸風下血
用生料四君子湯煎服更患痔瘡亦服此藥即愈
治便血
用胃風湯加粟米煎服
治臟腑虚損不收久作腸風下血(出危氏方)
用震靈丹玉華白丹二藥夾用煎不換金正氣散加
川芎空心嚥下
治腸風(出危氏方)
用消風散米飲調吞烏荆丸酒蒸黃連丸隨意服
治臟毒便血不瘥裏急後重
用紅丸子小理中丸三稜丸連翹丸酒蒸黃連丸好
酒空心服藥味分停加至一百丸每日三服三日立愈
治咽熱
出汗即投水中浴又值雨便血不效服諸藥難瘥用服
五芩散獲安
治腸風
用胡荽子和生菜熱餅裹食良甚
黃耆湯
若血隨大便而下或先或後此飲食不節饑飽不時
勞傷脾胃榮衛不調或強忍大便氣無從出腹陷於
隂氣併於隂則血失常經或醉飽房勞酒入於胃絡
脈滿而經脈虚勞動則氣血相併不勝者為病故先
便而後血者其血遠先血而後便其血近所下不常有
所觸動則作血遠者宜(方見諸血門諸失血類)
烏荆丸治腸風下血諸風拘攣每服二十丸用枳殼
散送下
聖金丸(一名百藥散百一選方)治腸風下血溺血不止及臟毒
或無故便血
用百藥煎三兩生一兩炒焦一兩燒存性為末丸梧
桐子大每服五十丸米飲空心服一方用軟飯蜜丸
空心亦可一方為細末每服二錢米飲調下
四季側栢飲治腸風臟毒瀉血不止
用草烏頭去皮尖切如黑豆大炒令焦色喫見不麻
方住炒用韭菜攪自然汁和丸如梧桐子大每服空
心陳米飲下十四丸不過兩服即瘥
敗毒散治脾毒下血臟腑疼痛頻往圊厠後重努咽
槐花(炒)白礬(燒及八分許存性二味等分是生時稱)
右為細末每服烏梅一箇藥一錢水一盞煎至六分
去滓温服
側栢散治腸風臟毒酒痢下血不止
嫩栢葉(九蒸九曬二兩)陳槐花(一兩炒半黑色)
右為末煉蜜丸梧桐子大每服四十丸空心温酒下
槐花丸治臟毒腸風下血
槐花(半兩炒)黃連(半兩淨擇炒)木香(二兩曬乾)
右為末用烏梅十箇酸醋浸一宿取肉熬成膏同前
藥搗勻為丸如乾入少許煮梅醋和丸梧桐子大每
服十五丸至二十丸血成痢不止以地榆三寸搥碎
空心食前煎湯下或酒或穀道疼痛緊逼連進三
服尋常兩日一服
如聖丸治腸風臟毒下血不止日久羸瘦
大蒜(研細)淡豆䜴地榆(各等分)
右為末大蒜同研令勻入煉蜜少許搗令得所丸如
梧桐子大每服三十丸煎椿葉湯下空心服無椿葉
取大眼桐皮刮青皮煎白湯下
血餘散治瀉血臟毒一服效
血餘(半兩燒灰)雞冠花根栢葉
右為末臨卧温酒調下二錢來晨酒一盞投之立愈
没藥丸治氣及酒毒瀉血泄瀉腰腿重及大便血似
腸風者神驗
没藥(半兩)五靈脂(三兩)川烏頭(一兩四錢通炒至黑焦色)大附子(一兩)
(炮製去皮臍)
右為末稀糊丸梧桐子大每服十五六丸艾湯下米
飲鹽湯亦得空心食前
當歸地黃丸治男子婦人腸胃氣傷下血不止或鮮
或黑日夜頻併及血氣衰弱皮膚枯燥腰脚疼痛榮
衛不足渾身酸痛血氣虚肌瘦者尤宜服之
當歸(大者一兩去蘆酒浸)熟地黃(洗浸再酒浸一宿焙乾二兩)川芎(一兩)鵝
卵礬(二兩火煅盆覆地上出盡火毒)
右為末煉蜜丸梧桐子大每服三十丸空心鹽湯或
温酒服至五十丸
茶箬胭脂散治腸風下血
茶箬(一握)綿胭脂(十箇)白梅(四十九枚)
右件共燒灰和勻米飲調下二錢空心服
絲瓜散治下血甚不可救者
絲瓜(一箇一名天蘿燒灰存性)槐花(等分如氣虚減分)
右為末每服二錢飯飲調服神效
黃耆散(出指南方)治遠血
黃耆(二兩)甘草(半兩)枳實(三十箇去皮)青州棗(二十箇搗爛焙乾去)
(核慢火煨)
右為細末每服二錢匕米飲調下
地黃丸(出指南方)
地黃(二兩)王瓜(一兩新瓜用炭火燒灰存性研)黃連(五錢)
右為細末煉蜜丸梧桐子大每服三十丸米飲下
蒲黃散(出指南方)治純下青血
蒲黃(三兩微炒)木賊(末一兩)
右為細末每服二錢匕米飲調下
杏丹(出十便良方)治臟毒下血
杏仁(四十九粒去皮尖)蠟(一兩)
右二味臼中熟杵自然可以為丸每服空心米飲下
三二十丸忌魚腥服永不發曾有人服之效後𫝊與
一人每服即止惟不能忌魚腥然發亦不至於甚
通神散(出十便良方)治瀉血
縮砂仁(不拘多少去粗皮)
右為末米飲調熱服有效
斗肛丸(出十便良方)治大便後出血
白礬附子乾薑(各一兩)
右搗篩蜜和丸如梧桐子大米飲服十丸至二十丸
日二忌猪雞酒麵生冷魚油膩等物
蓮子散(出家藏經驗方)治新舊腸風臟毒下血
旱蓮子
右用新瓦上焙乾為末每服二錢米飲調下食前服
人參散(出家藏經驗方)治腸風臟毒
人參白茯苓黃耆(蜜炙)甘草五味子(各等分)
右共為細末每服二錢白湯調下每日三五服孫運
使云有此疾常常服之不至力乏不至面黃多多為
佳皆以為妙
附子當歸丸(出續易簡方)治腸風冷在腸胃下血手足冷
而脈微小
當歸(洗焙三兩)白芍藥(一兩)附子(去皮)白术(各一兩)
右為末醋麵糊丸如梧桐子大米飲下五十丸食前
服
鳳眼草散(出楊氏家藏方)治腸風下血
鳳眼草(揀淨即椿樹筴也)褐油血(水淘淨已上二味各四兩)枳殼(去穰二兩)
(麩炒)輕粉(一字)
右為末每服二錢酒調下米飲亦得空心食前服
地榆散(出楊氏家藏方)治腸風下血不止
地榆訶子(煨去核)赤芍藥橡斗(各一兩)
右為細末每服二錢酒調下米飲亦得空心食前服
蝟皮散(出楊氏家藏方)治腸風下血
刺蝟皮(一枚於銚子内煿焦去皮只用針)木賊(五錢炒黃)
右為細末每服二錢熱酒調下空心食前服
立聖散(出楊氏方)治年深日久腸風下血或如雞肝日夜
無度全不入食通身黃腫者兼治尿血
黃連(去鬚一斤)
右為細末每服一錢濃煎荆芥蜜湯調下空心食前
服
松皮散(出楊氏家藏方)治腸風下血過多
松木皮(就木上用刀刮麄者只取貼木嫩皮)
右剉細焙令半乾再入銚内慢火炒乾為細末每服
一錢入蠟茶一錢白湯點服食前
如聖散(出楊氏方)治年深日近腸風下血或諸般痔漏
臘日野狸一枚盤在瓦罐子内大棗半升枳殼半斤
甘草四兩寸截猪牙皂角二兩都入在罐子内上用
瓦片蓋定再加鹽泥封固候乾作一地坑用十字瓦
支足令罐子不著地用炭五秤簇燒至黑煙盡若有
青煙出便去火取出用濕土罨一宿研令極細每服
二錢鹽湯調下一方取野狸淨肉製造美食次將
骨燒灰每服一錢温酒調下並空心食前
鹿茸丸(出如宜方)治虚老人陽氣虧脱血不能存走失大
腸
鹿茸(製七十兩)熟地黃(十斤)附子(製百四十箇)牛膝(製二十兩)五倍
子(二斤)山藥(四斤)肉蓯蓉(三斤)杜仲(製二斤半)
右為末蜜丸梧桐子大麝香為衣每服二三十丸鹽
湯温酒吞下
芍藥丸(出朱氏集驗方)治酒毒下血
芍藥(炒)白雞冠花(炒)陳槐花(各等分)
右取青蒿根汁煮丸米飲下三十丸空心服
四聖丸(出朱氏集驗方)治大便血一切下血
香白芷枳殼(燒存性)川百藥煎(燒存性)烏梅(燒存性各等分)
右為末糊為丸每服五十丸空心米飲下熱水亦得
如聖散(出朱氏集驗方)治腸風下血等疾
萆薢(細研)貫仲(去土)
右等分為細末每服二錢空心温酒調下
栢葉飲(出朱氏集驗方)治便血
側栢葉(多用入白礬水煮焙乾)川百藥煎(炒)蔓荆子(炒二味等分)
右入乳香末濃米飲下兩服見效
當歸丸(出朱氏集驗方)治酒毒下血
當歸芍藥(炒)白雞冠花陳槐花(炒各等分)
右為細末青蒿根煮汁為丸米飲送下三十丸空心
服
治虚老人便血(出永類鈴方)
大艾葉(用好醋加糯米煮半日同擂作餅子焙乾)鹿茸(製)當歸(製)烏梅肉
茜根(各一兩淨)
右為末以烏梅為丸米飲送下二十丸空心服神效
治坐卧熱地因熱暴下便血(出永類鈴方)
用薄荷煎同雪糕為丸荆芥煎湯下三十丸空心服
治腸風下血(出華陀中藏經方)
㯼藤子(二箇可當三錢大者如更大只用一箇另研極細)不蛀皂角子(四十)
(九粒燒灰存性另研細)
右拌勻每服二錢温酒調下如人行五里再以温酒
一杯趁之日服極效
越桃散(出華陀中藏經方)治下血及下血痢
越桃(梔子也)槐花青州棗乾薑(各等分)
右各燒存性為末陳米飲調下二錢
皂角散(出華陀中藏經方)治五種腸風瀉血下痢糞前有血
號痔糞後有血號内痔大腸不收號脱肛穀道四面
有努肉號鼠妳痔頭上有孔號漏並皆治之
黃牛角(一箇剉)蛇蜕(一條)猪牙皂角(五枚剉)穿山甲(三片半或三片)
右四味同入磁瓶内黃泥封固候乾先以小火燒令
煙出方用大小火煅令通紅為度取出候冷杵羅為
末患者先用胡桃肉一箇分作四分取一分臨卧時研
細如糊温酒調下便睡先引蠱出至五更時温酒
調下藥末二錢至辰時更進一服取下惡物永除根
本
理大腸一切下血(出華陀藏經方)
取雄黑豆緊小長者不拘多少微以皂湯浸發炒熟
去皮為細末煉猪脂為丸梧桐子大每服三十丸陳
米飲服熟水亦得甚效
升麻補胃湯(出東垣試效方)治宿有陽明血證五月間大熱
因吃杏腸澼下血即遠去四下散漫如篩沈然腹中
不痛血色紫黑病名曰濕毒腸澼是陽明少陽經血
證也
升麻羌活(各一錢)獨活防風(各一錢)柴胡(半錢)葛根
(三分)肉桂(少許)牡丹皮熟地黃生地黃(各半錢)白芍
藥(一錢五分)當歸身(三分)黃耆(一錢)甘草(炙五分)
右㕮咀如麻豆大分作二服水二大盞煎至一大盞
去滓稍熱食前服
益智和中湯(出東垣試效方)治腸癖下紅血或色深者紫黑
腹中痛腹皮惡寒右三部脈中指下得俱弦按之無
力關脈弦甚緊肌表陽明分涼腹皮熱而喜熱物熨之
内寒明矣
升麻(一錢)乾葛(一錢五分)白芍藥(一錢五分)甘草(炙一錢)桂枝(四分)
益智仁(五分)當歸身(五分)黃耆(一錢)牡丹皮(五分)柴胡(五分)半
夏(五分)乾薑(少許)肉桂(一分)
右為粗末都作一服水三大盞煎至一盞去滓温
服食前
烏梅肉丸(出東垣試效方)治腸風下血别無餘證登厠便見
亦非内痔服之甚效
直殭蠶(一兩)烏梅肉(焙乾一兩)
右為末薄粥糊丸如雞頭肉大每一百丸食前服用
白湯送下日三服
治下血不禁如刺猪者(出肘後方)
用藥葛氏第一豉汁方不瘥重作大效
黑玉丹(出醫方集成)治腸風積熱下血不止
刺蝟皮(十八兩刮)猪懸蹄(一百隻)牛角鰓(十二兩剉)雷丸(四兩)亂
髮(皂角水洗淨焙八兩)敗櫻(剉八兩)苦楝皮(五兩)槐角(六兩)芝麻(四兩)
右剉碎用磁罐内燒存性研為細末入乳香二兩麝
香八錢研令勻用酒打麵糊丸梧桐子大每服二十
丸先細嚼胡桃一枚空心以温酒吞下多進得效
治下血(出𫝊信適用方)
用栢葉不拘多少焙乾為米飲調下
平胃地榆湯(出衛生寳鑑方)
蒼术(一錢)白术(五分)陳皮(五分)白茯苓(五分)厚朴(五分)乾薑(五分)
當歸(三分)甘草(炙三分)炒麴(三分)地榆(七分)人參(三分)白芍藥
(三分)益智仁(三分)升麻(一分)葛根(半分)黑附子(炮一錢)
右件都作一服水二盞生薑三片棗二枚同煎至一
盞去滓食前温服此藥温中散寒除濕和胃真定總
管史候男肢體本瘦因畋人致酒酸不欲食強飲三
兩杯少時腹痛次𫝊泄無度十餘日便後見血或紅或紫腸
鳴腹痛醫者曰見血皆熱以芍藥栢皮丸之類治之前證如故形體
愈瘦面色青黃心下痞悶惡冷物口乾煩燥不得安卧診
得脈弦細而微遲手足稍冷以平胃地榆湯主之數服病
減大半又灸中脘三七壯乃胃穴發原處灸則強食
生肉又以還少丹服之喜飲食添肉至春再灸三里
七壯脾温胃中生發原氣乃胃之合穴也遵服藥之
戒慎言語節飲食而愈
治腎虚下血(出澹寮方)
鹿茸(醋炙一兩)烏梅(去仁一兩)破故紙(炒五錢)杜仲(五錢)
右炒為末粟米粥為丸每服三十丸空心鹽湯吞下
治腸風臟毒便血等疾(出澹寮方)
右用温州枳殼不拘多少逐箇刮去穰入去殼巴豆
一粒以線紥兩片合定銀石器内米醋煮枳殼爛為度
洗淨去巴豆以枳殼剖焙為末醋糊為丸菉豆大每
服三十丸空心臘茶清吞下病愈住腹痢疾亦可用
初患則留巴豆少許亦可
雙聖丸(出澹寮方)治男子婦人老幼下血
陳槐花五倍子(各等分炒焦)
右為細末取烏梅肉水浸于甑上蒸爛搗如膏搜和
為丸梧桐子大每服三四十丸空心飯飲吞下
槐花散治腸風臟毒下血
槐花(瓦炒)栢葉荆芥穗枳殼(炒各等分)
右為細末清米飲下二錢空心服食前用
黃連犀角散治下血如小豆汁者
犀角(屑三兩)黃連(末三兩)
右水五升煮取三升去滓入豉一升更煮三沸去滓
分二服
伏龍肝湯(出二圓方)治先便後血謂之遠血兼治吐衂
伏龍肝(半斤)甘草(炙)白术阿膠乾地黃(千金方作乾薑)
黃芩(各三兩)
右為剉散每服五錢水一盞煎七分去滓空心温服
一方有附子炮入可用三兩
治下血不止
用大古錢四百以酒三升煮取二升分三服亦可服
半劑
治腸風下血不止
用獺肝燒為末服一錢匕
治卒下血及金創出血不止(出本草)
以衣中故棉絮一握煮汁温服之
治卒下血(出本草)
用懸鉤根皮濃煮服之
治下血不止
以柿皮曝乾更焙篩末米飲和二錢匕服之不拘上
衝下脱兩服可止
治下血
用雞項草根十月採洗乾碾羅為散服
治大下血
用好墨細末二錢以白湯化阿清膠調稀稠得所頓
服熱多者為相宜
治腸風瀉血(出本草)
以綠礬釀鯽魚燒灰和服一方為末用酒調下即愈
治下血如雞鴨肝皮及治糞後鮮血
以黃蘗為末水調服及治男子莖上瘡為末傅之
治腸下蟲(出本草)
用鰻鱺魚二斤治如食法切作段子入鐺内以酒三盞
炙入鹽散中食之魚有五色文者最佳
治臟毒下血經年瘦者及大腸風虚飲酒過度挾熱
下痢膿血疼痛多日不瘥(出本草)
樗樹根白皮人參(各一兩)
右為末每服二錢空心温酒調下不飲酒温米飲下
忌油膩濕麵青菜莩子甜物雞猪魚蒜等物昔洛
陽女子四十六歲躭飲無度多食魚蟹攝理之方蔑
如也後以飲啖過常蓄毒在臟日夜二三十行大便
與膿雜下大腸連肛門痛不堪任醫以止血痢藥不
效又以腸風藥則益甚蓋腸風則有血而無膿凡如此
已半年餘氣血漸弱食漸減肌肉漸瘦稍服熱藥
則腹愈痛血愈下服稍涼藥即泄住氣羸弱食愈減
服温平藥則病不知如此將朞歲醫告術窮垂命待盡
或有人教服人參散病家亦不敢主當漫與服之
纔一服知二服減三服膿血皆定自此不十服其疾
遂愈
治腸風瀉血
用鱟魚尾(平微毒)燒為黑灰研作末酒下先服生地黃
蜜等煎訖然後服鱟尾無不斷也鱟生南海大者如
扇牡牝相隨牡無目得牝方能行如牝去牡死
普濟方卷三十八
