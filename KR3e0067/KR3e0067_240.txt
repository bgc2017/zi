普濟方卷二百四十明周王朱橚撰
脚氣門
一切脚氣(附論)
夫脚氣之疾實水濕之所為也盖濕之害人皮肉筋脉
而属於下然亦有二焉一則自外而感一則自内而致治法
自應不同南方地下水寒濕清之氣中於人必自足始
故經曰清濕襲虚則病起下或者難曰今兹北方其地
則風土高寒其人則腠理緻密而復多此疾者豈是地
濕之氣感之而然耶答曰南方之疾自外而感者也北
方之疾自内而致者也何以言之北方之人常食潼乳
又飲酒無節過傷而不檢且潼乳之為物其氣味則潼
乳其形質則水也酒醴亦然人之水糓入胃胃之氣蒸
騰其氣與味宣之經絡化之為血外營四肢内注五臓
六腑周而復始以應刻數焉謂天地之紀此皆元氣充
足脾胃之氣無所傷而然也苟元氣不充則脾胃之本
弱飲食自倍則脾胃之氣有傷既不能蒸化所食之食
其氣與味亦不能宣洩旁通其水之性潤而致之其自
外而入者止於下脛腫而痛自内而致者乃或至於手
節腫也經曰足脛腫曰水太隂所致為重跗腫此但即
其自外者言之也所治之法前人方論偹矣自内而致
者治法則未有也楊大受云脚氣是為壅疾治法當以
宣通之劑使氣不能成壅也壅既成而盛者砭惡血而
去其腫勢經曰蓄則勢腫砭則去也後以藥治之醫
學發明論云經論南方其地下水弱為霧露之所聚也
江東嶺南皆如此春夏之交山水蒸欝風濕毒氣為甚
足或感之遂成瘴毒脚氣其後則身先屈弱至痺疼脛
腫小腹不仁頭痛心煩痰涎腫逆時作寒熱便溺不通
甚者攻心而勢迫治之誠不可緩有法存焉所以留意經
方便善心術者豈非江左嶺表此疾得之多與外臺云
南方脚氣者一忌嗔嗔則心滿煩則脚氣發第二禁大
語語則傷肺亦發動不得久露足當風入冷水洗脚兩
脚脛尤不宜冷雖暑月常須着脚袴至冷寒倍令兩脛
温暖微汗大佳依此將息氣漸薄損每至寅丑日割手
足甲割少侵肉去氣夏日腠理開不宜當風臥睡覺令
人按挼勿使邪氣稽留數勞動骨節當令通暢此盖養
生之要拒風邪之法也尋常冇力無力食後行三五百
步疲倦不止脚中惡氣隨即下散雖浮腫氣不能上也
東垣法外臺總錄所錄皆謂南方卑濕霧露常聚之地
其民腠理散陽氣不能外固因而履之則清濕襲虚病
起於下此由血氣虚弱受清濕之邪氣與血並行於膚
腠邪氣盛正氣少故血氣澁澁則脾虚虚則弱故令脾
弱也後人名曰脚氣針經云有道以来治之多灸滿灸
為佳以引導濕氣外出及醪醴以通經散邪所治之法
方藥少熱藥多用麻黃川烏薑附之属内經曰濕滛於
外以苦發之麻黃苦濕發之者也川烏辛熱走而不能
守通行經絡薑附辛甘大熱助陽而退隂亦散清濕之
邪又察足之三隂三陽是何經絡所起以引用藥為主
治審之六氣中何氣所感治以佐使之藥孫真人云醫者
意也隨時增損物無定方真言哉異法方宜論云北方
者其地高峻風寒水洌其俗飲潼酪而肉食凡飲潼
酪以飲多飲速者為飲經云太飲則氣逆又云食入於
隂長氣於陽今反行隂道是逆也夫乳酪醇酒濕熱之
物飲之属也如此奉養太過亦滋其濕水性潤下氣不
能拘故下注於足經積久而作腫滿疼痛此飲食下流
之所致也通評虚實論云糓入多而氣少濕居下也况
潼酪醇酒之濕熱甚於糓者也至真大要論云太隂之
勝火氣内欝流散於外足脛跗腫飲發於中跗腫於下
此之謂也故飲受於胃遊溢精氣下流於脾脾氣散精
上歸於肺通調水道下淪膀胱水經四部五經並行合
於四時五臟隂陽發度以為常也若飲食自倍脾胃有
傷則胃氣不能舒化脾氣不能四布故下流乘其肝腎
濕熱注於足脛加之房事不節陽虚隂盛遂成脚氣孫
真人云古人少有此疾自永嘉南渡衣纓士人多有之
亦此意也診其脉浮而緩者起於風濡弱者起於濕
洪而數者起於熱緊而濇者起於寒風者汗而愈濕者
熏而愈仍利小便熱者下而愈寒者發散而愈凡得脚
氣速宜針灸惟用湯淋洗者醫之大戒也觀夫脚氣皆
由腎虚而生然婦人亦有病脚氣者必因血海虚乘宿
塊嗔怒憂悶哀感悲傷遂成斯疾兼今婦人病者衆則
知婦人以血虚而得與男子腎虚類矣治婦人之法與
男子同藥固無異但兼以七情之藥治之無不效矣治
脚氣古無補法多貴乎利然亦須順四時補瀉之法可
矣春微瀉後微滋補不然則血氣日衰必使年年遇
蒸熱而作理之必然也治法大槩無越於此又加以四
時謹於調攝又不得久坐立於冷濕之地暑月亦不可
露坐濕處能慎於此依法隨証治之無不瘥矣風毒中
人随處皆得作病何偏著於脚也曰夫人有五臟心肺
二臟經絡所起在手十指肝腎與脾三臟經絡所起在
足十指夫風毒之氣皆起於地地寒暑風濕皆作蒸氣
足常履之所以風毒之中人必先中脚久而不瘥遍及
四肢腹背頭項也微時不覺固滯乃知經云次傳足間
是也脚氣病皆由感風毒所致得此病多不令人即覺
會因他病一度乃始發動或奄然大悶經兩三日不起
方乃覺之諸小庸醫不識此疾漫作他病治之莫不盡
斃始起甚微食飲嬉戲氣力如故惟卒起卒屈弱不能
動有此為異耳黃帝云煖風濕痺是也故有脚未覺異
而頭項臂膞已有所苦有諸處皆未知而心腹五内已
有所困又風毒之中人也或見食嘔吐憎聞食臭或有
腹痛不利或大小便秘澁不通或胷中衝突不欲見光
明或精神昏潰或喜怒迷妄語言錯亂或壮熱頭痛或身
體酷冷或覺轉筋或欲腫不腫或肢腿頑痺或時緩縱
不隨或復百節攣急或小腹不仁此皆脚氣状貌也婦
人亦爾又有婦人産後春秋取凉多中此毒深宜慎之
其氣悶掣瘲驚心煩嘔吐氣上皆其候也又但覺臍下
冷痛愊愊然不快兼小便淋瀝不同平時即是脚氣之
證凡四時之中皆不得久立久坐濕冷也亦不得因
醉酒汗出脫衣鞋襪當風取凉致得脚氣若暑月久坐
久立濕地者則熱濕之氣蒸人經絡病發必熱四肢酸
疼煩悶若寒月久坐立濕冷者則冷濕之氣上入經絡
病發則四肢酷冷轉筋若當風凉得之者病發則皮肉
頑痺諸處瞤動漸漸向頭上忽然暴痛若人皆不能忍
者當於熱時必不得頓取於寒以快意也卒有暴寒復
不得受之皆生病也故風毒中人或先中手足十指因
汗毛孔開腠理通風如急箭或先中足仆跌或先中膝
已下足脛表裏若欲使人不成病者初覺病時即灸
所覺處二十三壮因此即愈不復發也黃帝云當風取
凉醉已入房能成此疾問曰何故得者有冷有熱答曰
足有三隂三陽寒中三陽所患必冷暑中三陽所患必
熱故有表裏冷熱不同熱者治以冷藥冷者治以熱藥
以意消息之脾受陽毒即熱頑腎受隂濕即寒痺雖患
脚氣不防乳石動發皆須服壓石藥療之夫因患脚
氣遂生諸病者則以諸藥恭治之小便不利則以茯苓
及諸利小便藥治之大便極硬則以五柔麻仁丸等治
之遍體滿腫成水病者則取治水方中治水之藥治之
餘皆倣此更無拘忌凡小覺病後有異即須大服快意
之劑急治之緩則氣上入腹胸脇逆滿氣上肩息急者
死不旋踵寬者數日必死不可不急也但看心下急氣
喘不停或自汗數出或乍寒乍熱其脉促短而數嘔吐
不止者死千金論云凢人患脚氣不自知則於後因
有他病發動治之得瘥有人直患嘔吐而復脚弱余為
診乃告為脚氣病者曰某平生不患脚腫何因名為脚
氣不肯服湯余醫以為古法狐疑之間不過一旬而死
故脚氣不得一向以腫為名亦有腫者有不腫者其小
腹頑痺不仁者脚多不腫小腹頑痺不過三五日即行
嘔吐者名脚氣入心如此者死在旦夕凡患脚氣到心
難治以其腎水尅火故也凡脚氣雖復診候多途而
三部之脉要須不違四時者為吉其逆四時者勿治本
其人黑瘦者易治肥大肉厚赤白者難愈黑人耐風濕
赤白不耐風濕人肉硬却風人肉軟則受風至深難愈
脚氣證狀貌固多但當以診脉分隂陽使無差誤謂
脉浮為風緊為寒緩細為濕洪數為熱見於諸陽病在
外宜發散之沉而弦者為風沉而緊者為寒沉細為濕
沉數為熱見於諸陰病在裏宜温利之外證自汗走注為
風勝無汗疼痛攣急為寒勝腫滿重著為濕勝煩熱頑
痺為暑勝四氣兼有但推其多者為勝治之當以諸證
之辨而分表裏寒則温之熱則凉之在表則散在裏則
下
方
二十四味輕脚丸(出直指方)治脚氣通用
當歸川芎萆薢羌活杜仲石楠葉
薏苡仁華隂細辛枳殼鷄心㯽榔蒼术
五加皮防風續斷獨活牛膝葳靈
仙海桐皮木香木瓜麻黃川五靈脂
沒藥滴乳香
右為末酒浸雪糯為丸桐子大每服五十丸細剉辣
桂荆芥穗食前煎湯下或枳殼木瓜煎湯下
又方(出本事方)治脚氣毒遍内外煩熱不解口中生瘡狂走
毒厲及解中諸熱攣毒邪熱卒黃等解蠱毒鬼魅野
道熱毒又治小兒驚癎熱病
寒水石石膏磁石滑石(已上四味各三斤)元參(一斤)
羚羊角(五兩)升麻(五兩)丁香(一兩)木香(半兩)甘草(八兩)朴硝(精者)
(三斤)硝石(好者二斤)朱砂(三兩研細)麝香當門子
右各細研為末每服一錢匕或二錢冷水調下大人
小兒仔細加减食後服
透骨丹(出醫方集成)專治脚氣
川烏(一兩)羌活(二兩)白茯苓(二兩)乳香(一兩)㯽榔木香(各一)
(兩半)川芎木瓜沉香(各一兩)
右為末用麵糊丸如梧桐子大每服六十丸薑湯下
每於食前服一方無川芎
捲柏散(出楊氏家藏方)治遠年脚氣難治此方特效體虚人减
半服一法治寒濕脚氣腫痛不能履地
黑牽牛甘遂㯽榔(已上各等分)捲柏(随用)
右為末不得稍雜每服每味各一錢惟㯽榔末二錢
五更初濃煎葱白湯下至辰已時取下惡物如魚凍
吃淡粥病安便宜服藥
大腹皮(三兩)紫蘇子㯽榔(各一兩)乾宣木瓜(二兩半)荆
芥穗烏藥橘紅蘇葉(各一兩)蘿蔔子(半兩)沉香
(三兩)桑白皮枳殼(各一兩半)
右剉散每服三錢薑五片煎不時温服
獨活湯(出直指方)治脚氣
羌活麻黃熟附子生乾薑川烏牛膝
白芍藥白茯苓黃耆人參杜仲甘
草辣桂當歸白术木香(各等分)
右麄末每服三錢薑五片棗二枚同煎吞活血應痛
丸
活血應痛丸(出和劑方)治風濕客於腎經血脉凝滯腰腿重
疼不能轉側皮膚不仁遍身麻木上攻頭目虚浮耳
内常鳴不住
蒼术(六兩炒)香附(七兩)威靈仙(二兩)陳皮(五兩半)沒藥(一兩)草
烏頭(二十四兩)枸把(四兩)
右為末酒麵稀糊為丸如梧子大每服二十丸用獨
活湯下兼治腎受風寒脚氣酸疼及久痢登厠風冷入
於腸胃以致兩脚削小成鼓搥風而痢又不止用此
藥
搜風散(出醫方集成)治脚氣愈後可常服之
白芷川芎茯苓甘草芍藥當歸(各一兩)
陳皮厚朴枳殼白术(各二兩)乾薑麻黃(各三)
(兩)桔梗(一兩半)蒼术(十一兩)肉桂(一兩)
右㕮咀每服三錢水一盞姜四片煎服
除脚氣(出本草)
右以鈎樟木作履
主脚氣(出本草)
右以靈床下鞋履之
紫金皮丸(出海上方)治脚氣不問遠近
紫金皮黑豆防風白膠香石膏白蒺
䔧骨碎補(各二兩)川烏(一雙二兩)五月蠶沙(四兩)
右為末煉蜜丸如鷄頭子大每服半兩細嚼用生薑
湯下
木瓜散(出醫方集成)治脚氣
大腹皮紫蘇羌活木香茯苓陳皮
甘草(炙各半兩)宣木瓜(一兩)
右㕮咀每服三錢水一盞薑棗煎服一方加㯽榔白
术川芎沉香即沉香三和散一方無陳皮茯苓用水
煎服
降氣湯治下部閉不通并治脚氣
右取雚蒴根一把搗汁水和絞去滓強人服一升數
數用之
治脚氣(出本草)
右以猪肝切作生空心以薑醋進當微洩若先利勿
用服
三香丸治脚氣妨悶不下食瘦弱腹痛
木香㯽榔(各二兩)鷄香吳茱萸當歸陳橘
皮訶梨勒皮生薑(各一兩半)
右為細末煉蜜和丸如梧桐子大煎陳皮湯下三十
丸
蓯蓉牛膝丸治脚氣
肉蓯蓉川牛膝天麻木瓜枸杞子黃
耆真虎骨青鹽(已上各二兩)
右都拌勻將前項浸藥酒入麵糊為丸如梧子大焙
乾每服三五十丸温酒白湯空心食前吞下
㯽蘇散治脚氣初發服此藥去風温及損欝氣脉多
服不傷人
香附子(半兩)甘草(二兩)陳皮紫蘇(各三錢)木瓜(二錢半)
右為粗末每服五錢水一盞半或加生薑五片煎七
分空心食前服如大便秘滯加大黃㯽榔各二錢半
一方薑葱煎服
黑豆煎膏(出聖濟總錄)治脚氣
黑豆(五升)桑白皮(剉五兩)羌活蒺䔧子海桐皮
吳茱萸(各半兩)
右取煎汁外搗羅為末入煎汁中以文武火煎成膏
每服一匙頭温酒化下空心食前服
加减㯽榔湯治一切脚氣痛順氣防壅一方無香附
子足痛而熱者加地骨皮煎脚氣名曰壅疾貴乎疎
㯽榔香附子陳皮蘇葉木瓜甘草
五加皮
右㕮咀每服四錢水一盞半薑五片煎至八分去滓
温服婦人脚氣多由血虚加當歸半兩室女脚氣多
由血實加赤芍藥一兩半如大便秘結虚弱者加枳
實壮盛者加大黃如脚痛不已復轉筋者加茱萸痰
逆或嘔者加半夏小便不通加木通脚痛大便不通
者用此湯送下青木香丸亦可
木香丸治脚氣
木香全蝎(一兩)白牽牛黑牽牛(各半兩)破故紙(半兩)
(半生半熟)
右為末内木瓜中九蒸九曝研爛為丸炒茴香鹽酒下
三十丸食前服
黑錫丹(出加直方)治虚老人脚氣上攻牙齦腫痛口舌生瘡
沉香葫蘆芭附子陽起石肉桂破故
紙茴香肉豆蔲金鈴子(各一兩)錫硫砂子(四兩)
右為末同砂子末酒和為丸如梧子大隂乾布袋摖
令光瑩每服四十粒空心薑鹽湯下
枳實大黃湯醫學發明云昔有人體充肥脚氣始發
頭面渾身肢節微腫皆赤足脛赤腫痛不可忍不敢
扶策手近皮膚其痛轉甚坐而復臥臥而復起晝夜
苦楚難以名状乃北土高寒故飲酒積久傷脾不能
運化飲食不流之所致投以當歸枳實一兩二錢其
痛减半再服腫痛悉除止有右手指微赤腫以三稜
針刺於爪甲端多出黑血赤腫全去不數日因食温
麵肢體覺痛宜服此藥
羌活當歸身枳實大黃
右㕮咀只作一服水一盞半煎至一盞去滓温服空
心食前利下兩行痛止夫脚氣之疾皆水濕之為
也麵滋其温又添肢節煩疼内經云風勝温羌活辛
温透關節故以為主血滯不行則痛當歸辛温散壅
止痛枳實苦寒治痞消食故以為臣大黃苦寒以導
麵之温熱治諸老血留結取其駿駛故以為使也
二仙散治氣不足者因久坐久立隂濕之地坐卧當
風醉脱靴鞋皆成脚氣若暑月久立温熱欝蒸榮滯
不和發熱冬月寒天氣冷或發麻疼痛悶亂晴隂並
皆發富貴之家亦有此疾
蓬术元胡索蛤粉陳皮㯽榔末生薑
(切)紫蘇陳橘
右為末每服二錢焼黑豆五十粒以湯一盞生薑三
片煎至五分去滓調前藥服
三和丸專治脚氣
皂角破故紙黑牽牛核桃肉
右為末酒糊為丸如梧桐子大每服五十丸温酒下
木瓜湯亦可
㯽榔湯治脚氣少府監韓正彦暴得手足不舉諸醫
以風針灸臂揵不知痛孫兆作脚氣藥乃愈
㯽榔石斛黑牽牛木瓜
右以水一大盞煎七分去滓稍熱服治脚氣衝心痛
悶用童尿煎服治心患痛温酒調下
治脚氣(出本草)
右以鈎樟木作湯浴之
治脚氣(出本草)
右以毛蓼煎湯濯足
曹公鍾乳丸治脚氣久虚脉来沉細宜補
煉成鍾乳粉(三兩)石斛(二兩)吳茱萸(二分)萖絲子(炒二兩)
右除鍾乳粉外搗羅為末鍊蜜和丸如梧桐子大每
服三錢食前以人參棗湯下如覺氣壅即服疎氣藥
勿令太過
赤小豆煎方(出聖濟總錄)治脚氣
赤小豆(二升半)杏仁桑根白皮(剉各一兩)生薑(切一兩半)
右搗篩以水三升煎至一升半去滓更入茱萸半分
蜀椒末半分再煎一兩沸冷如膏蜜收每匙頭空心
酒調服
木瓜丸治脚氣諸病
乳香(一兩)甘菊花(一兩)青鹽(二錢)木瓜(一枚)
右先破木瓜作兩瓣去穰並子入乳香等三味在内
却以綿繫定於瓶中蒸令爛熟研細成膏丸如梧桐
子大每服五十丸温酒下日三服病甚者更加丸數
服百日汗香為驗脚膝等疾并可服
雙香散(出經驗良方)治脚氣
香蘇散(五錢)金鈴子(三枚)木香(半錢)
右作一服水一盞半生薑三片棗一枚同煎至七分
空心進二服
大安補散(出海上方)治脚氣
大附子(一个)桂末(一錢)粉薑末(一錢)
右三味水二盞葱白三寸煎七分先喫葱白次服藥
忌甘草十日
千金散治脚氣兼治腎臟風攻注膝
右用連州甘遂懸掛紙籠中却切川芎作片子如焼
爐香熏之焼川芎盡將甘遂為末量病人虚實每以
三四錢或一二錢用獖猪腰一對去筋膜糁藥於内
以濕紙裹煨熟臨臥細嚼以温酒送下盡量飲至醉
却以物擱起兩足至明取下惡物水數升以茴香末
糝煑粥次服大安補散
烏頭丸(出海上方)治脚氣
黑牽牛川五靈脂大烏頭
右生為末糊為丸如梧桐子大每服三十丸空心食
前鹽湯服或酒任下
木瓜散專治脚氣
乾木瓜(一兩)紫金皮(二兩)香附子(三兩)
右為末每服三錢空心鹽酒調下五日見效日三四
服
椒囊(出海上方)治脚氣
僕丁酉歲在臨安約婺州親戚吳寬夫泛湖是時
劇暑見其用火踏上置一布囊烘足叩其所以答
云某脚氣之疾近得一方用川椒二三斤實於疎
布囊中置火踏上跣足踏椒囊盖椒氣性熱辟去
寒濕氣言甚有理用之月餘亦漸見效庚子歲在
淳安寬夫經過因問其疾云愈之已久乃椒囊之
力也不特某用之效傳之數親知皆無恙也真竒
方壬寅再来臨安適於賓次中邂逅王成之時為
都司見其用火踏亦有一布囊問之豈非椒乎云
又添破開㯽榔并熟艾各三之一且云果是甚妙
大抵足膝之病居下属隂又加寒濕隂益甚矣血
氣惟冷凝結非至熱不可除今用川椒椒性熱復
加以火蒸之自然寒濕去矣信乎處方之妙也
蒜酒治初覺似有脚氣宜服
蒜(二升)桃仁䜴(一升)
右以生絹袋盛内净瓷甕中用好酒一斗浸密封頭
春夏五日秋冬七日初服半盞加至一盞惟量飲之
日三四服當令有酒色更入酒五升加好椒一二合
用良
牽牛子散治脚氣
甘遂黑牽牛
右為末以猪腰子去膜竹刀批開内藥於瓦瓶中煎
熟用白酒調二錢中嚥腰子酒醒痛止
又方
右用蝦蟇藤一束暴乾為末用鹽及白酒一盞加水
二盞先將藥末水調頻攪花謝却將前藥酒調開併
作一服次用後藥
鳳尾草(四錢)大黃(一錢炒)
右為末將二味和勻卧用時侵晨將魚鮓蘸藥末喫
要飽候吐痰為度然後服後藥
前胡麻黃杏仁桔梗半夏茯苓甘
草生薑
右為散加桑白皮水煎服之
乳香木瓜丸專治遠年近日脚氣
乳香血竭
右等分另研為細末用好木瓜一个竹刀去皮心批
取頂盖將末藥攪勻却用批下頂蓋合續以麵裹之
約半指厚於鍋内煮熟極爛為度連麵石臼内杵如
泥丸如梧子大每服三十丸漸加至四十丸空心温
木瓜湯送下乾物壓之忌動氣及生冷濕膩之物
甘鱉散(出本事方)治脚氣
連珠甘遂(一兩)木鼈(去殼一雌一雄取好者)
右為末猪腰子二箇批開藥末一錢糁勻紙褁數重
火煨熟放温五更初細嚼米湯下如左腿患則用左
腰子右脚患則用右腰子藥末止須一錢毗陵有
姓馬人鬻酒宿患腎臟風一足發腫如瓠自腰以下
鉅細通為一律痛不可忍卧欲轉側用兩人挾持方
可動或者欲以刀尖批之予用此方合藥以服至五
更初細嚼米飲下至辰巳間下膿如水精者數升及明
痛止腫退一月尚跛倚而行予再以赤烏散令塗貼
其膝方愈後十年毗陵子率其子列拜以謝云向脚
疾至今不復作并積年腎臟風亦已失去今速步不
難矣
治脚氣兼治頭風
香附子(一兩)甘草(半兩)
右㕮咀每服四錢水二盞帶鬚葱白五寸薑三片煎
至八分通口服頭風食後脚氣食前服
又方治脚氣舉發立止
鷺鷥藤蒼耳草子
右酒浸一宿放火旁次早喫先以草藤焼水熏洗
治脚氣已經驗方
活鯽魚(一尾去鱗)肥皂(一个去子)
右同鯽魚碎搗如泥𫝊於脚痛處用絹包之即愈
枳殼散䟽導毒氣
枳殼(製五兩)甘草(炙一兩半)
右為末每服二錢濃煎木瓜湯調下如要快利便更
加麻仁
仙靈丸治脚氣久不瘥宜服神效
葳靈仙(乾者半斤)牛膝(半斤)
右為細末酒糊丸如梧子大每服五十丸空心木瓜
酒下
牛膝酒治脚氣冷著厚綿衣盖覆不覺暖者
生牛膝生地黃(各半斤)
右搗如泥作團以紙褁外更以黃泥固濟微火炙泥
有裂處待乾即於地爐中灰火養半日漸漸灰火焼
之加至火三斤焼一復時取出候冷去泥紙搗羅為
散每服五錢酒一盞半以瓷器煎七分和滓食前頓
服之老小如意加之
仙术木瓜丸治脚氣蘇生瑩叟與楊梅卿云親曾得
效
右用宣州大木瓜三箇去皮切下盖剜了用青鹽六
兩許放在三箇木瓜内於飯甑上蒸三四次研爛先
須以蒼术二斤米泔浸三日取出黑豆一升汲取長
流河水攪净二味同煮以水乾為度去黑豆不用只
將蒼术切作片焙乾再入白茯苓六兩同碾為細末
却以研爛木瓜為丸如梧子大每服五十丸空心温
好酒鹽湯送下一月有效
治脚氣
右用豉三斗蒸一石米下暴乾如是三上以酒五斗
浸漬之七日去滓飲惟醉為佳酒内更以二斗米浸
漬之飲如初
神授方治脚氣神效
右用木鱉子每箇批作兩邊麩炒炒畢切碎再炒用
楮皮紙滲盡油為度每服一兩用肉桂一兩同為末
合熱酒調服以醉為得盖覆得汗即愈一方名夢中
神授方
神效膏治脚氣膝腫痛攣縮不可行
右用不蛀皂角一挺灰火中煨去皮核為細末却入
平胃散半帖米醋調敷腫痛處立效或有用者先以
生鐡秤鎚煆紅淬米醋中以熱氣熏痛處少定再以
萆麻子數粒研細貼脚心下然後傅藥蘇千之運幹
染此疾親用之及傳他人皆驗得之於蕪湖轉般倉
中一納米人
治脚氣
右用五積散每服加㯽榔一枚切碎依法同煎服藥
之後用被盖覆令腿股間少出汗為佳一方加木瓜
並吳茱萸煎如赤腫加大黃以利為度
治脚氣
右用四味理中丸去人參增紅麯每服二錢白湯點
服或蜜丸亦得空心服神效
治脚氣
右用木瓜去瓤實以十華散同蒸候熟一處細研如
或覺爛即添散以丸得為度如梧桐子大每服三十
丸用温酒鹽湯下
治脚氣
右用䜴酒浸以滓傅脚愈
治脚氣
右用生附子一箇去皮碾細乾柿十枚去蒂不切以
好無灰酒三升於砂石器或銀器内煮候酒乾取去
即研爛蒸餅和令燥濕得所丸如梧桐子大每服三
十丸於空心鹽酒下一方臨睡冷水下三十丸
烏藥酒治脚氣發動鄉村無處問藥恃此效
右用土烏藥即是矮樟樹根取如蘿蔔者不用鐡器
亦不須過水乾漉布揩净用磁片刮屑收於磁器内
盛如飲得酒一升或半升取出酒浸一宿次日空心
時磁器熱湯上坐温服有麝香入少許尤妙一服即
安妥無麝香多服後溏泄病去
治脚氣
右用赤小豆五合葫蘆一箇生薑一塊商陸根一條
以水煮豆爛為度去滓細嚼豆子空心食之旋旋啜
其汁嚥下腫立消便愈
桃紅散治脚氣舉發立止
右用帶節蘇木不拘多少為細末每服三五錢以水
二盞煎至一盞半和滓空心熱服乾物壓之若進至
三服至老不發
至驗方
右用續命湯須兩料候遍身得汗如續命湯香疾乃
可去體有宜興王侍郎之孫為歸安縣尉三世並有
此疾皆服之去根(方見中風門)
治脚氣不問遠近
右用紫蘇飲子加黑牽牛白芷破故紙木瓜川練子
一同煎吞騙馬丹
治一切氣及脚氣
右取食鹽三升蒸候熱分裹布囊脚踏之令脚必熱
或又取食鹽和槐白皮蒸夜熨亦良
治脚氣
右用赤小豆和鯉魚爛煮食之别有諸治具載在魚
條中散氣去關節煩熱令人心孔開如止小便數菉
豆赤豆皆可用暴利後氣滿不能食煮一頓服之即
得愈
治脚氣
右用孔子蘗二斤石斛五兩酒二斗浸服之
治患脚氣
右用良薑每早任意頓食午後少食日晩不食如飢
亦可食豉粥若暝不消欲致霍亂者即須以高良薑
一兩打碎以水三升煮取一升頓服盡即消待極飢
時乃食一碗白粥其藥惟極飲之良若卒無良薑以
母薑一兩代之以清酒一升煑令極熱和滓飲之雖
是不及良薑亦有效矣
治脚氣
右用五積散三兩加荆芥五錢葱白五根熬湯先熏
之後洗腫脚疼仍用膏藥貼之就以藥水烙痛處極
其妙屢用有驗(五積散方見感冒門)
治一切脚氣
右用榖白皮五升炙勿取斑者有毒取水一斗半煮
之取一升去滓煮米粥常食之
木瓜丹治脚疼重不能遠行久立常服補腎氣調血
脉
右用宣州木瓜一箇杜木瓜大者亦可用取去穰膈
旋切出盖子用好艾填在木瓜内須滿實却用盖子
上覆竹簽之放定飯甑上蒸爛次再入羌活一兩及
獨活二兩附子半兩同炮為末先杵木瓜令爛次下
前藥末搗成膏丸如梧桐子大食前温酒或鹽湯下
每三五十粒
治脚氣
用蜈蚣瓢搗碎取汁刷之佳
治脚氣
右用紅豆擂爛用生薑汁熱調之敷痛處
治脚氣
右用五積散去麻黃乾薑排風湯沉香附子湯及烏
藥順氣散去麻黃乾薑酒浸數日為末如梧桐子許
大每服五六十丸温酒送下
治脚氣
右用赤小豆南星末生薑汁調敷之
烏麻酒
右用烏麻五升微熬搗碎以酒一斗漬之一日隨量
取飲之盡更作甚良
治脚氣
右用生料五積散一貼蘇木半兩煎湯有顔色去滓
淨即用蘇木水煎五積散加木瓜米半兩木香一錢
又爐香一錢入藥同煎食前服
全蝎地龍丸專治脚氣
殭蠶(半兩)地龍(二兩)全蝎(十四枚)川山甲(半兩)黑牛豆(二十二粒)
赤足蜈蚣(一條)草烏(半兩)
右為末糯米醋炙糊為丸如菉豆大日間每服十五
丸麝香酒送下臨卧時以壁土及香白芷為末冷水
調敷疼處米醋尤妙吃罷如人行四五里後以荆芥
湯煎茶喫一錢藥即行無忌
天門冬煎丸治脚氣
生天門冬(三升半)枸把根(三斗半)酥(三升)鹿髄(一升)牛髓(一升)
生地黃(三升半)
右六味先將天門冬枸把地黃三味搗汁以水一石
入大釡中煮取五斗三升却入鍋中重煎至一斗收
入銅器中入後藥
桂(去粗皮)白术萎蕤菖蒲遠志澤瀉山
芋人參石斛牛膝杜仲細辛蔓荆
實獨活枳殼芎藭黃耆肉蓯蓉續
斷狗脊蓽&KR1082;白芷巴戟天五加皮根
覆盆子陳橘皮胡麻仁大豆捲白茯
苓(各二兩)甘草石楠葉栢子仁(各一兩)阿魏(十兩)鹿
角膠(五兩)薏苡仁(一兩)蜀椒(一兩)大棗(一百枚)
右三十七味為末内前三味煎中更入鹿髄牛髓酥
等重湯煮攪勻可丸即丸如梧桐子大每服二十丸
空心温酒下加至四十丸此藥宜服於臘月王相日
修合若小便澁去栢子仁加秦芄二兩地黃六兩若
隂萎再加五味子二兩若頭風去栢子仁加菊花防
風各二兩若小便和隂氣弱去細辛加防風山茱萸
各二兩若腹中冷去防風加乾薑二兩如臘月修合
經夏至七月下旬即服之當於舍北入地深六尺填
沙置藥沙中上加土覆之婦人如有舊患熱者宜服
冷者不宜時服見效
治脚氣
右用生香草連根煎湯薰洗
木瓜散治脚氣
大腹皮紫蘇乾木瓜甘草木香羌活
右㕮咀分作三服每服水二盞煎至一盞通口服
鹿茸煎方治下元虚&KR0629;而受證者宜飲之
右用鹿茸三錢焼灰為細末作一服好酒調空心時
服五積散一兩加馬藺子荆芥子各五分水十升熬
至數沸去滓以盆盛水先炙熱上金絲萬應膏藥貼
緊在痛處腫處放脚在盆上如法安定蒸熏熱氣隨
即用手拍蘸藥水趁熱於膏藥淋烙以熱為上如水
微温再以火上焼熱又熏又烙如此三五次則痛頓
覺减矣其效如神後加五味流氣飲子服之或用木
香流氣飲子方見諸氣門每服四錢加木瓜石菖蒲
川牛膝乳香沒藥各一錢為一處令勻作一服以水
二盞生薑五片棗一枚同煎至一盞去滓空心服滓
渣再煎連進數服
犀角旋復花湯治脚氣疾得之有漸或微覺疼痺或
覺兩脛腫滿或行起澁弱或上下腹不仁或時冷熱
小便秘瀝喘息氣衝氣急欲死食嘔不下氣上逆者
皆其候也若覺此證先與此藥
犀角旋復花(各二兩)橘皮茯苓生薑(各三兩)大
棗(七枚)香䜴(一升)紫蘇莖葉(一握)
右㕮咀以水八升煮取二升七合分三服相去十里
再服之以小便利為度一方若小便澁者加桑白皮
炙剉二兩
又方(出聖濟總錄)治脚氣
吳半夏(三兩)生薑汁(二升)
右二味用水五升煑取二升去滓一服盡每日一劑
三劑必好禁羊肉餳
治脚氣初覺著脚
右用香豉一升小便一升和漬少時令有稠色去滓
至平旦空腹服日三未愈復作服以瘥為度
治氣滯風壅手臂脚膝疼痛
右用酢糟裹之三兩易當瘥
牛膝丸治脚氣
草烏荆芥續斷蓽薢牛膝破故紙
骨碎補黑牽牛香附子當歸川練子
何首烏赤小豆石楠葉防風芍藥烏
藥地黃木瓜
右等分為末酒煮麵為丸每服三十丸空心鹽酒湯
下
三香散治脚氣
檀香麝香穿山甲沒藥白膠香紅麯
川烏全蝎
右為末每服二錢空心温酒調下
又方
小續命湯石榴丸
右入木瓜内蒸九次杵和成膏為丸每服三十丸用
木瓜湯調下
治脚氣痛入腹
右用杜仲烏藥同鷄子瓦磁中煮一日藥透取鷄子
出切片蘸鹽煎散末服效
七聖散治脚氣
平胃散丁香平胃散棗肉平胃散木香勻
氣散沉香降氣湯復元通氣散流氣飲(每服)
(一貼)
右用八角茴香麝香大蒜去心皮用火醋調麵火煨
候蒜香熟取出蒜臼杵拌和前藥如梧子大用茶芽
與燈心同煎湯空心下一連三服頃刻移步見效
敷貼脚氣藥
大戟茱萸大黃官桂
右等分為細末酸醋調敷痛處
草烏丸治脚氣
草烏(五兩水浸)全蝎(五七枚)
右為細末煑清糊候冷入麝香少許為丸如梧桐子
大每服十丸空心温酒下極妙
木瓜敗毒散治一切脚氣
右用宣木瓜一枚無則尋常木瓜亦可去穰入㕮咀
以自合敗毒散實其中入酒調藥蒸熟將瓜切片曝
令乾同敗毒散入水煎空心服
平胃散治脚氣
用平胃散一貼入大蒜研爛服之有效
蒼芎千里飲治久近脚氣
蒼术乾木瓜白芍藥川芎人參枳殼
白茯苓甘草大黃陳皮半夏桔梗
(各二錢)前胡乾葛紫蘇木香(各三錢)
右㕮咀每服二錢水一椀半生薑七片煎至一椀去
滓食前温服如服此藥先用大蒜三頭剥去皮洗淨
擂細捻作餅子貼所患脚心外用絹帛傅之覺脚心
微有蒜氣便温前藥頓服象守紀智立傳親見劉監
稅用之取效
木瓜散治脚氣
鷺鷥藤木香赤芍藥(各一錢)
右用香蘇散一帖同煎去滓服
四製丸治脚氣
製蒼术(二兩乾木瓜一兩好酒一升煮乾)蒼术(一兩木瓜一兩水一升入鹽二兩煮)
(乾為度)
右用瓦器煮焙乾為末酒糊丸如梧子大空心温酒
下三五十丸婦人醋湯下
牛膝湯治脚氣有驗
牛膝(一斤)白茯苓人參(各一兩)當歸(半兩)
右為細末酒調服
又方專治脚氣
右用敗毒散加木瓜煎服
加味火扻丸治陽證脚氣
火扻草(九斤)枯松枝(二兩)石楠枝(一斤)萆薢(半兩)石膏(三兩)
右為末醋糊為丸每服三十丸空心服
虎骨丸治脚氣兩腿腫行步艱難
蒼术防風萆薢杜仲(各三兩)虎骨金毛狗
脊(二兩去毛)
右件為細末酒煮麵糊為丸如梧子大每服五十丸
湯酒任下
石楠丸治脚氣痛楚不可履地
石楠葉(一兩)淡木瓜(一兩)烏藥(一兩)續斷(一兩)綿黃耆(一兩)黑
狗脊(一兩)地龍(一兩)川烏(半兩)
右件為細末酒糊丸如梧桐子大每服十丸加至二
十丸服久加至三十丸空心食前温酒吞下如疼痛
不堪忍者煎木瓜湯下
寬筋丸治風壅氣道不宣筋脉拘攣難以屈伸兼治
脚氣疼痒
防風荆芥麻黃乾木瓜獨活(各一兩)牛膝
(半兩)
右剉碎用好酒浸二宿漉出焙乾為末草烏頭二兩
黑豆一兩用水五碗煑令乾去豆薄切烏頭焙乾亦
為末和勻醋糊丸如梧桐子大每服十丸漸漸加至
二十丸温茶好酒食後服
蒼术羌活湯治脚氣無力沉重
羌活(三錢)防風根(一錢半)柴胡(七分半)升麻(一錢)獨活(一錢)葛
根(一錢)熟甘草(半錢)黃耆(二錢)蒼术(一錢)橘皮(六分)縮砂皮(一錢)
草豆蔲皮(半錢)黃栢(半錢)知母(二分半)生甘草梢(半錢)
右分作二服水三盞煎至一盞去滓熱服
鐡角丸治久新脚氣膝脛腫痛脚心隠疼行步艱難
或攻衝作瘡膿血不止
鐡角葳靈仙黑牽牛草烏頭陳橘皮金
鈴子
右件各等分為細末酒煑麵糊為丸梧子大每服十
丸至十五丸空心用白湯送下以少點心壓之忌温
麵並茶等物
加減小續命湯治男子婦人脚氣
何首烏(四兩)川牛膝(一兩)草烏(半兩)
右為細末先用木瓜二箇好酒二升小鍋煮十分爛
去皮穰研和前藥硬燥用煮木瓜酒添搜丸梧子大
每服三四十丸酒下常服除根
芎仙丸治久新脚氣腿膝腫痛或攻注生瘡
川烏(十兩)白芍藥(五兩)葳靈仙(三兩)
右件為細末用蘿蔔自然汁打麵糊為丸如梧子大
每服五十丸再用蘿蔔自然汁少許同温酒半盞送
下空心臨睡服忌茶
療脚氣方
附子甘草(各五兩)
右二味同細剉以水五斗煎取二斗半置盆中以板
子闊三寸許横湯上共水面平脚踏板上以湯將脚
浴水冷即休此湯得四五度用脚氣永除此方多驗
敗毒散治三陽脛腫脚氣踝上赤痛寒熱往来
人參茯苓甘草前胡川烏羌活獨
活桔梗柴胡枳殼(各等分)
右㕮咀薑薄荷煎熱服加蒼术熱多加大黃芒硝
行氣散治血氣不和脚氣頻發不問冷熱及補藥云
脚氣無補法者非也大䟽通
紫蘇香附(各二兩)陳皮(一兩)甘草(半兩)木瓜烏藥
㯽榔蘇木羌活蒼术(各半兩)
右㕮咀薑葱煎熱服
推氣丸治脚氣作吐飲食不進大便不通手心熱口
舌燥
大黃枳實青皮㯽榔黑牽牛(生各一兩)麻仁
(一兩半)
右為末以麻仁碾為膏取藥末一兩同拌再碾用絹
羅過去滓却將麻仁和入餘藥用不蛀皂角煑汁麵
入汁作糊為丸如梧桐子大每服四五十丸熟水下
得利即止
順氣丸治脚氣欲發大便先閉
大黃(五兩半)車前子㯽榔麻仁牛膝郁李
仁兔絲子山藥(各二兩)防風山茱萸枳殼
獨活(各一兩)
右為末蜜丸如桐子大茶酒米湯任下此藥補益通
利䟽風順氣如虚弱人難服推氣丸宜服順氣丸
烏白散治脚氣發則脚骨痛苦甚者竒妙
草烏(四兩)桑白皮(八兩)
右㕮咀水三升煮豆一升去滓好酒和藥水温服用
瓦瓶忌鐡器
李降兵部手集方著此法云昔有人患脚氣服此得
效(出風科集驗方)
右用赤小豆作袋置足下朝夕輾轉踐踏之其疾遂
漸愈赤主丹毒
㯽榔丸治脚氣攻衝腿膝腫痛
㯽榔赤芍藥白术當歸陳皮青橘皮
烏藥(上七味各一兩)甘草(炙半兩)
右件搗細末麵糊為丸如梧桐子大每服七十丸空
心食前熟水下
木瓜丸治脚氣極效
破故紙川萆薢乾木瓜杜仲茯神茴
香川牛膝
右為細末麵糊為丸如梧子大湯酒任下
全蝎丸治脚氣
檀香(一錢)麝香川烏(各二錢)沒藥紅麯(五錢)白膠香
(五錢)穿山甲(三錢)全蝎(一錢)
右麵糊為丸每服三十丸空心温酒下
烏靈丸治男子脚氣不能伸屈及癱瘓手足不隨
烏草(一方草烏)烏豆(各二兩用好醋浸)葳靈仙(各一兩)
右並為末醋煮麵糊為丸如梧桐子大病上食後温
酒吞下病下空心服十丸至二十丸
烏藥丸治脚氣徹骨痛不能行履者不過三服見效
木鱉子白芍藥草烏葳靈仙北細辛
沒藥
右等分為末薄糊為丸如梧子大每服七丸至十丸
食後木瓜湯下或酒下亦可以身上覺麻痺即是效
或未效可添十五丸量虚實不可妄增丸數亦不可
於食前服之有草烏頭在其間最忌服後以熱食物
衝動烏頭毒則昏不知人矣
地黃湯(出朱氏集驗方)治穿心脚氣
熟地黃(四兩)川當歸(二兩)芍藥川牛膝三柰子
杜仲(半兩)
右㕮咀每服三錢水一盞半煎至八分不時服
地仙丹治男子婦人陽證脚氣痛
錢子地龍五靈脂天台芍藥白膠香葳
靈仙木瓜赤小豆黑豆天仙藤淮烏
五加皮木鱉子蒼术樹紅
右等分為細末酒糊為丸如梧桐子大每服七十丸
空心鹽酒湯任下
鷄鳴散治脚氣第一此藥不問男女皆可服如人感
風濕流注腿足痛不可忍用索懸吊呌聲不絶筋脉
腫大
梹榔(七枚)陳皮木瓜(各一兩)吳茱萸(二錢)桔梗(半兩)生薑
(半兩)紫蘇莖葉(三錢)
右為麄末分作八服隔宿用水三大盞慢火煎留碗
半去滓留水二碗煎滓取一小碗兩次以酒煎汁相
和安頓牀頭次日五更分二服只是冷服冬月略温
亦得服了用餅餌壓下如服不盡留次日漸漸喫亦
可服此藥天明大便當下一碗許黑糞水即是原腎
家感寒濕毒氣下来也至早飯前後痛漸住只是放
遲喫物候藥力過此藥不是空藥並無所忌
治脚氣流注四肢指節腫痛不可屈伸法當先服搜風
麻木之劑然後服此藥婦人尤宜
川烏當歸芍藥附子
右等分以薑十片煎空心服之
梹榔湯(出澹寮方)治脚氣順風防壅
梹榔香附子陳皮紫蘇木瓜五加皮
甘草(炙各一兩)
右㕮咀每服四錢水一盞半薑五片煎至八分去滓
温服婦人脚氣多由血虚加當歸半兩室女脚氣多
由血實加赤芍藥一兩半大便秘結虚弱者加枳實
壮熱者加大黃並不拘時一方治脚氣衝心大便秘
澁宜服三和散亦曾有人加杜仲烏藥春夏常服脚
氣遂不復作亦妙方也
治脚氣(出本草方)
右以巴戟天兩半糯米同炒微轉色用大黃一兩剉
碎炒同為末熟蜜為丸温米湯服五七十丸有人嗜
飲酒日須五七杯後脚氣甚危或教以此方仍禁酒
疾遂愈
治脚氣衝上小腹急硬
右以田螺煮食之
脚氣丸治一切脚膝沉重疼痛腫滿
川烏(取末五兩)木瓜(二枚)牛膝(七錢)巴戟(七錢)青鹽(一兩)肉蓯蓉
(一兩)天麻(一兩)防風(一兩半)海桐皮(一兩半)甘草萆薢
金毛狗脊(半兩去毛)
右件先將木瓜用竹刀切下盖子剜去子却填熟艾
末令滿將盖子盖定用竹簽簽住入飯甑内蒸爛將
烏頭末同木瓜研勻次將藥為細末用和為丸如梧
子大每服三十丸至五十丸空心温酒送下一方兼
治婦人産後脚軟行履不得筋骨疼痛加羌活乳香
沒藥三味各一兩
治閉結并脚氣方
大螺
右一味搗用神驗饒醫熊産誠年五十五歲病前後
便閉不通五日腹脹如鼓同軰環視皆不能措力與
西湖妙果僧慧月相善遣信邀致訣别月驚馳而往
過釣橋逄一異客風姿瀟洒出塵揖之曰方外高士
何孑孑走趨如此曰一善友患結勢不可療急欲往
問客曰此易事也待奉施一藥即脱鞋入水探一大
螺而出曰事濟矣持抵其家以鹽和生搗碎置病者
臍下一寸二分用寬帛緊繋之仍辦濁器以須其通
月未深以為然姑謝之熊昏不知人事妻子涕泣諸
醫知無他策漫以試之曾未移席忽然暴下醫愧嘆
而散月歸訪異人無所見矣熊後十六年乃終白石
董守約以脚氣攻注為苦或教之搥數螺傅兩股上
便覺冷氣趨下至足既而亦安
療脚氣破冷氣痃癖
右取鯉魚鱗用絹裹和魚煮羹熟後去鱗食之驗
治脚氣(出本草)
右以麋皮作鞋穿
治脚氣(出本草)
右以紅草為湯浸之
治脚氣(出本草)
右以枕材煮湯浴浸之
治脚氣風氣諸惡氣
右以鯉魚大者洗去泥開肚以椒末半兩切碎大蒜
三兩顆内魚腹中縫合并和小豆一升煑之臨熟下
白蘿蔔二五顆如指大切葱一握煮熟空腹食之并
小豆等強飽盡食之至夜即洩氣無限三五日更一
頓食并下一切惡氣
普濟方卷二百四十
