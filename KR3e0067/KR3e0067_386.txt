普濟方卷三百八十六明周王朱橚撰
嬰孩諸熱疸腫門
熱渴
夫小兒血氣本自盛實腑臓之間易於生熱氣熏蒸液
津乾枮故令兒渴而引飲
方
天麻人參煎治小兒上焦風熱熱渴引飲不止
天麻人參白茯苓(去黑皮各一分)天竺黃(研一錢)甘草
(生用一錢)鉛霜白(研一錢)龍腦(研半兩)丹砂(研一錢)
右將先四味為細末再入研了四味和勻煉蜜煎為
膏每服一大豆許用金銀薄荷湯化下
枇杷葉湯(一名香冬散)治小兒上焦虛熱飲水不止
枇杷葉(去毛炙)葛根胡黃連甘草(炙剉)玄參麥
門冬(去心焙各等分)
右粗搗篩每服一錢水一盞生姜一片煎至六分後
入蜜少許再煎至五分去滓放温二服食後服之
苽蔞飲治小兒熱渴或虛熱吐下除熱止渴
苽蔞(三分)黃芩(去黑心一分)知母(焙)小麥粟米(各半兩)
右除粟米小麥外餘為粗末每二歲水一小盞入小
麥粟米各一撮同煎至六分去渣分作三服一日喫
盡量兒大小以意加减
麥門冬散治小兒夏天服藥大下後胃中虛熱渴唯
飲水
麥門冬(去心焙)龍胆(各一兩)甘草(炙剉)黃芩(去黑皮各三分)葛根
(剉一兩半)
右粗搗篩每服一錢用水七分煎至四分去滓温服
量兒大小以意臨時加减
黃連飲治小兒多渴
黃連(去鬚半兩)冬瓜瓤(一分)
右細剉水一盞半同煎至八分去渣分温三服量兒
大小臨時加减
蓮實湯治小兒熱渴不止
蓮實(三十枚炒黃細研)浮萍(一分)
右用水一盞生姜少許煎至五分去渣分温三服量
兒大小以意加减
黃蘆散治小兒熱渴不止
黃連(去鬚炒)蘆根
右細剉水一盞半煎至五分去滓旋與服
治小兒熱氣熏蒸臓腑煩躁津液枯渴欲引飲方
右取桑枝一握細剉水一盞半煎至八分去渣分作
三服加熱水與飲
治小兒熱渴不止
右用葛根半兩細剉水一鍾煎六分去渣頻温服
治小兒渴不止
蘆籜扁豆藤(各半兩)人參(一兩去蘆)
右細剉分為六服以水一小盞煎至五分去渣不拘
時候量兒大小加减稍服
治小兒煩熱渴
以方諸向月取水飲之
葛根湯治小兒體熱煩渴者尤宜服之
葛根人參(各一兩)麥門冬白茯苓甘草澤
瀉(各半分)
右為細末每服一錢水八分入生姜二片薄荷三葉
煎至六分去渣服
寒熱往来羸瘦(附論)
夫小兒風邪客於皮膚痰飲積於臓腑使血氣不和隂
陽交争故發寒熱往来也胃氣挾熱則消榖消榖則引飲
食隂陽氣血不和不能充飬身體故寒熱雖能食不生
肌肉也
方
鼈甲散治小兒寒熱往来腹脹漸瘦不能飲食服之
有效
鼈甲(一兩塗醋炙黃去裙襴)柴胡(去苗)訶梨勒皮陳橘皮(去白)
(各三錢)㯽榔(三枚)赤茯苓子芩赤芍藥當歸(炒)
川大黃甘草(炙各半兩)
右為散每服一錢水一小盞入生姜少許煎至五分
不拘時温服量兒大小加减三服為度
柴胡散治小兒寒熱往來乳食不下四肢無力心腹脹
滿上焦痰壅漸羸瘦
柴胡(去苗)鼈甲(塗醋炙黃去裙襴各一兩)人參(去蘆)赤芍藥桔梗
(去蘆)訶梨勒皮地骨皮杏仁(湯浸去皮尖麩炒黃)前胡(去蘆)
陳橘皮(去白)甘草(炙剉各半兩)
右為散每服一錢水一小盞煎至五分去渣不拘時
候温服量兒大小加减
五味子散治小兒寒熱往来不欲乳食羸瘦心腹脹
甘草(半錢炙)麥門冬(半兩去心焙)五味子當歸(炒)人參
(去蘆)白术赤茯苓桔梗前胡黃芩(各一分)
右為散每服一錢水一小盞煎至五分去渣服日三
服更量兒大小以意加减
人參散治小兒寒熱往来食少羸瘦
人參(去蘆)黃耆柴胡(去苗)白茯苓鼈甲(塗醋炙去裙襴)木
香(各半錢)訶梨勒皮(二分)白术(一錢)杏仁(一分湯浸去皮尖麩炒微黃)
甘草(一分炙)
右為末不計時以粥飲調下半錢量大小加减服之
馬通粟丸治小兒脇下有氣腹痛喘逆氣息難為往
来寒熱羸瘦不食
馬通内粟細辛紫苑(洗去土苗)杏仁(浸去皮尖麩炒各三分)
五味子石膏秦芁(去苗)白茯苓半夏(湯浸七遍)
(各一分)
右為末煉蜜和丸如麻子大每服以粥飲下五丸日
三服量兒大小以意加减
香甲散治小兒寒熱往来肌瘦
木香鼈甲(醋炙黃去裙襴各一分)㯽榔(三枚)川大黃陳皮
(去白)柴胡知母甘草當歸(各半兩洗焙)
右㕮咀每服一錢水一小盞生姜二片煎至六分去
滓温服量大小加减
黃耆丸治小兒往来寒熱多汗心煩小便赤黃不欲
乳食四肢羸瘦
黃耆麥門冬(去心焙)赤茯苓白术黃芩甘
草(炙各一分)柴胡(去苗)鼈甲(炙去裙襴各半兩)
右為細末煉蜜和丸如菉豆大每服以粥飲下五丸
日三服量大小加减服之
訶黎丸治小兒寒熱往来頭痛嘔吐及乳癖
訶黎勒皮木香人參(去蘆)赤茯苓桂心川
大黃(炙剉各半兩)陳皮(半兩湯浸去白皮焙)柴胡(去苗三分)
右為末煉蜜和丸如菉豆大不計時候以薄荷湯下
五丸日三服量兒大小以意加减
㯽榔丸治小兒乳食不節傷於脾胃致成往来寒熱
時復嘔吐不欲乳食漸至羸瘦宜服
㯽榔丁香桂心人參(去蘆各一分)川大黃(剉炙)陳
橘皮(浸去白)訶黎勒皮(各半兩)
右為末煉蜜和丸如菉豆大不計時候以薄荷生姜
湯研下五丸看兒大小加减
芍藥散治小兒寒熱往来啼呼腹痛宜服
赤芍藥寒水石黃芩當歸(炒)甘草(炙剉半兩)桂
心(一兩)
右為散每服一錢水一小盞入生地黃半錢煎至五
分去滓不計時候温服量大小加减
柴胡散治小兒寒熱往来面色萎黃
柴胡(去苗半兩)石膏(一兩)川大黃(炒)麻黃(去根節)秦芁(去苗)恒
山(各一分)
右為末每服一錢水一小盞煎至五分去滓温服日
三服更量兒大小以意加减
莾草湯治小兒寒熱往來不休不能乳食浴時避風
乃愈
莾草丹參(各一兩)菖蒲蛇牀子桂心(各半錢)雷
丸(一合)
右都剉以水五升煮至三升去渣適寒温以浴兒宜
避風冷
芍藥湯治小兒寒熱往來
赤芍藥(一分)黃芩當歸(洗焙乾)柴胡甘草(各一分)
右㕮咀每服一錢水八分生姜二片棗子一枚煎至
五分去滓温服量大小加減
秦芁湯治寒熱往來
秦芁鼈甲(醋炙微黃去裙襴)川大黃(微炒)麻黃(剉各半兩去根節)
竹茹甘草(各一兩)
右㕮咀每服水一盞葱白二寸煎五分去渣服量大
小加减
草菓飲治小兒寒熱盗汗不思飲食面黃腹急
草菓(一兩)厚朴(二兩)甘草棗子(各半兩)生姜(四兩不去皮同杵淹)
(一宿焙)
右㕮咀三歲一錢水半盞煎至三分去滓一方治五
瘧夜明砂為末冷水調下半錢即效
鼈甲散治小兒寒熱往来四肢羸瘦
鼈甲(三分塗醋炙黃)淡竹茹川大黃(炒各一錢)恒山(一杏仁許大)
右為散每服一錢水一小盞入葱白二寸煎至五分
去滓入麝香豆大煎一沸温服日三更量兒大小以
意加减
生地黃散治小兒寒熱往来啼呼腹痛
生地黃桂心(各等分)
右以水三升煮取一升週歲以下服二合以上服三
合一方七味有芍藥寒水石黃芩當歸甘草各半兩
地骨皮散治小兒寒熱更作急體羸瘦煩渴引飲不
思飲食
人參(去蘆)白术白茯苓(去皮三味各一兩)前胡地骨皮
當歸(洗焙)陳橘皮甘草半夏麯桔梗(去蘆頭七)
(味半兩)
右件㕮咀每服二錢水六分生姜一片棗一枚同煎
至四分去滓温服不拘時候
寒熱結實(附論)
夫小兒寒熱結實者此由風邪客於皮膚而内有痰飲
積於臓腑使氣血不和隂陽交爭則發熱臟腑本實復
為熱所乘則積氣在内使人胸脇心腹煩熱而滿大便
難小便澀是謂寒熱結實也
方
柴胡丸治小兒寒熱結實或熱攻衝心肺氣急盡晝
夜有汗日漸羸瘦不喫乳食
柴胡(半兩去蘆)赤茯苓(一分)人參(一分去蘆)木香(一分)桂心(一分)川
大黃(半兩炒)枳殼(一分麩炒)甘草(一分)鼈甲(半兩塗醋炙微黃去裙襴)
右搗羅為末煉蜜丸如麻子大每服温水下五丸日
三服量兒大小加减服之
大黃丸治小兒增寒壯熱發渴不定腹中結實不能
乳食
川大黃(半兩炒)柴胡赤茯苓(一分)木香(一分)桂心(一分)枳
殼(一分麩炒)桃仁(一分湯浸去皮尖炒黃)㯽榔(半兩)人參(一分去蘆頭)
右為末煉蜜和丸如麻子大每服以温水下五丸日
三服量兒大小加减服之
芒硝丸治小兒宿食痰癖寒熱臓腑結宜服之
川芒硝(半兩)川大黃(半兩炒)甘遂(一分)半夏(一分湯洗七次)巴豆
(二七枚去皮心膜紙裹壓去油)杏仁(二七枚去皮尖别研)代赭(半兩)
右為末與巴豆仁膏一處研勻煉蜜和搗二三百杵
丸如菉豆大五六歲兒空腹以温水下一丸利為度
鼈甲散治小兒寒熱結實脇下妨悶不欲乳食
鼈甲(半兩塗醋炙黃)赤茯苓(半兩)川大黃(一兩炒)枳殼(二十粒麩炒)
川朴硝(一分)
右為散每服一錢以水一盞煎五分去渣温服不計
時量大小加减
五靈脂丸治小兒腹有積滯致生寒熱腑臓結實心
腹氣脹食多少力
五靈脂(半兩)陳橘皮(三片湯浸去白)木香(半兩)川大黃(一分炒)巴
豆霜(一分)
右為末入巴豆霜同研令勻用軟飯和丸如黍米大
每服以粥飲下兩丸小兒一丸
爽神湯治小兒清寒壅爽精神
白术人參(去蘆)白茯苓(各一兩)桔梗瓜根甘草
(各半兩)辛細(一錢)
右㕮咀每服一錢水八分入荆芥薄荷各少許煎至
五分去滓温服
冷熱不調(附論)
夫小兒冷熱不調者盖為乳食乖度寒温失節或隂陽
相爭氣血不調致令冷歸下焦熱衝上膈若風冷入於
腹胃則瀉痢不定或腹中氣滿或時嘔逆不能乳哺故
謂之冷熱不調也
方
犀角湯療小兒冷上熱下熱上冷下難將息方
犀角末甘草生地黃芍藥白术茯苓
梔子(各三分)柴胡人參大黃生姜(各四兩)黃
芩(二分)桂心(一分)
右㕮咀水三升煮服一升分温服之
木香散治小兒冷氣不調胃氣壅滯少思飲食
木香(一分)大腹皮(一分)人參赤茯苓青橘皮(去白)訶
梨勒皮桂心前胡半夏丁香甘草(各一)
(分)
右為散每服一錢水一小盞入生姜半片大棗一枚
煎至五分去滓放温量兒大小以意加减
犀角散治小兒冷熱不調或時下痢腹痛不能飲食
犀角屑桂心甘草(炙)當歸(炒)黃連陳皮(浸去)
(白)人參乾姜(炮各半兩)
右為散每服一錢水一小盞煎至五分去渣日三服
量兒大小加减
訶黎勒散治小兒冷熱不調大便或壅或通不欲乳
食
訶黎勒皮(半兩)人參(一分去蘆)㯽榔(一分)木香(一分)川大黃(半兩)
(炒)桂心(一分)川芎(一分)
右為散每服一錢水一小盞入生姜少許煎至五分
去滓不計時候大小加减温服
赤芍藥丸治小兒冷熱不調不思飲食積不消
赤芍藥(三分)桂心(一分)柴胡(去苗半兩)川大黃(三分炒)赤茯苓
(半兩)鼈甲(一兩塗醋炙令黃去裙襴)
右為末煉蜜丸桐子大二歲以上粥飲化破三丸日
三服如四歲以上至七歲七丸以粥飲下
白术散治小兒冷熱不調腹内疼痛發渴不定
白术(半兩)當歸(半兩)芎藭(半兩)乾姜(一分炮)青橘皮(一分湯浸去皮)
甘草(一分炙)
右為散每服一錢水一小盞煎至五分去渣不計時
候量兒大小加减服之
當歸丸治小兒冷熱不調大便青黃心腹多痛不欲
乳食
當歸(炒)人參(去蘆)白芍藥芎藭甘草(炙)白术(各半)
(兩)
右為末麫糊和丸如麻子大每服以粥飲下五丸日
三服三歲已上加丸數服之
香連散治小兒冷熱不調腹痛下痢
木香當歸(微炒)乾姜(炮各一分)黃連(去鬚)阿膠(炒黃各半兩)
右為散每服以粥飲調下半錢量兒大小加减頻服
木香丸治小兒冷熱不調腹痛不可忍或時寒熱下
痢膿血
木香(一分)芎藭當歸(剉炒)桔梗(去蘆)黃芩(各半兩)
右為末煉蜜和丸如桐子大不計時候以温生姜湯
研破二丸服之量兒大小以意加减
赤茯苓丸治小兒冷熱不調腹胃滯結壯熱時作兩
肋刺痛
赤茯苓川大黃(剉微炒)鼈甲(塗醋炙令黃去裙襴各三分)當歸
川芎(各一分)
右為末煉蜜和丸如菉豆大每服以粥飲下五丸日
三服量兒大小以意加减
調氣散治小兒四五歲腹内冷熱不調不能飲食
白术人參(去蘆)甘草(炙各三分)厚朴(一兩去粗皮姜製)
右為散每服一錢水一盞入生姜少許煎至五分去
滓服量兒大小以意加减
黃疸病(附論)
夫黃疸以身皮皆黃者病也身痛體背強大小便澀一
面目指爪盡黃小便如屋漏色看物皆黃渴者難治
此黃疸也此證多得於大病後身微黃者胃熱也大人
亦同又有面黃腹大食吐渴者脾疸也又有自生身黃
者胎疸也古書云諸疸皆熱色深黃者是也若淡黃兼
白者胃怯胃不和也黃疸者由脾氣實外有温氣乘
之與胃合候變生熱盖脾色主黃胃為水榖之海熱摶
水榖氣藴積成黃薰發於外身疼轉背強大小便澀皮
膚面目齒瓜皆黃此或傷寒或温病皆由熱不時觧而
入於胃也宣利者易治澀者難治宜服五苓散加茵陳
煎湯點又宜服導赤散加茵陳煎或身熱宜服小柴胡
湯甚者承氣湯效陽明病無汗小便不利心中熱壅
必發黃凡發黃其寸口無脉鼻氣冷並不可治凡發
黃而下痢心腹滿者必死診其脉沉細者亦死又有百
日半歲小兒非傷寒温病而身微黃者亦是脾胃熱忌
不可灸也灸之則熱甚此是將息過度所為微薄其衣
數與除熱粉散之自歇不得妄語湯藥服及灸
方
犀角散治小兒黃疸一身盡黃者
犀角(一兩)茵陳瓜蒌根升麻龍胆草甘草
生地黃(各半兩)寒水石(三分)
右白水煎服一方治小兒忽發黃面目皮肉須盡黃
瓜根汁和蜜服
茵陳散治小兒黃病身如橘色
茵陳川芒硝(各一兩)梔子仁川大黃(炒)黃芩
犀角屑木通(剉)寒水石(各半兩)
右為散每服一錢水一小盞煎五分去渣不計時候
温服量大小加减
瀉黃散(一名加减黃連散)治小兒體熱胸膈煩滿皮膚如潰橘
之黃白晴亦然濕熱所致也并治痿獨取於陽明證
也加减瀉黃散主之
黃連茵陳(各五分)黃蘖黃芩(各四分)梔子茯苓
澤瀉(各三分)
内經曰土位之主其瀉以苦又云脾苦濕急食苦以燥
之以黃連茵陳之苦寒除濕熱為君腎欲堅急食苦以
堅之故以黃蘖之苦寒除濕熱為君腎欲堅急食苦以
堅之故亦黃蘖之苦辛寒強筋骨為臣濕熱成煩以苦
瀉之故以黃芩梔子之苦寒止煩除滿為佐濕滛于内
以淡滲之以澤瀉茯苓之甘淡利小便道濕熱為使也
右㕮咀都作一服水一大盞煎至六分去滓稍熱食
前一服减半時五日再服而愈
升麻丸治小兒熱毒攻脾胃遍身俱黃小便赤澀大
便難心神疎熱兩目亦黃
川升麻龍胆梔子仁黃芩川大黃(炒)秦
芁甘草(炙剉各半兩)
右為末煉蜜和丸如梧桐子大不計時候以新汲水
研下三丸三歲以上加丸數服
三黃丸治諸黃兼治瘟疸最治衂血大便脫肛
黃連(去鬚一分)黃芩(去心半兩)大黃(去皮濕紙裹煨)
右同細末麫糊丸如菉豆大或麻子大每服五七丸
至十五丸二十丸食後米飲送下一方用煉蜜為丸
如衂血膿塩水下大便血荆芥薄荷湯送下一名三
黃散治黃病每服一錢水一盞煎五分去渣温服食
後
白术散治小兒結熱於内口乾而渴身黃體重者
人參白术白茯苓甘草(炒)藿香(各一兩)葛根
右為粗末每服一錢至二錢水煎服
土瓜根汁方治小兒黃病
土瓜根汁
右一二歲兒取半鷄子殼分二服三四歲取一鷄子
殼分二服早晨晩後各一服一方用蜜半匙相和漸漸
服之
茵陳丸治小兒脾胃熱毒致肌肉變黃小便變赤少
心中煩懊
茵陳梔子仁川大黃(炒)秦芁(去苗)甘草(炙各一分)川
朴硝(半兩)
右為末煉蜜和丸如菉豆大不計時候温水下五丸
量兒大小加减服之一方有郁李仁無甘草
瀉黃散治小兒身凉身黃睛黃疳熱口臭唇焦瀉黃
沫脾熱口甜胃熱口苦不吮乳
藿香(七錢)山梔子(一錢)石膏(半兩)甘草(三錢)防風(四兩)
右細剉同酒蜜微炒香為末每服半錢水半盞煎三
分去滓服清汁亦治弄舌一方每服一錢温熱水調
下不拘時候服之
子芩散治黃病每服一錢水八分煎五分去渣温服
黃芩瓜&KR0803;根茯神(各一兩)甘草胡黃連(各半兩)
蘆根湯治黃病
蘆根(剉一兩)茵陳山梔子黃芩甘草(各半兩)
右搗羅為細末每服一錢水八分入薄荷三葉煎五
分去渣服
大黃散治小兒諸黃
川大黃(炒)黃連&KR0797;&KR0803;根黃芩梔子仁(各半兩)
右為散每服一錢水一盞煎至五分去滓不計時候
温服量大小以意加减
黃瓜蔕散治小兒諸黃三歲忽發心滿堅硬脚心手
熱則變為黃病不急治殺人
瓜蔕(一十四枚)小豆(二十粒)糯米(四十粒)
右搗羅為散吹少許入鼻中令黃水出殘藥末淨水
調服之得吐黃水即瘥一方瓜蔕一兩赤小豆四兩
為末每一錢温水調服藥下便卧即當有吐以吐為
度出青黃汁為妙若小病不除者次日如前法更服
可再三不令虛也藥力過時不吐即服熱湯一盞以
助藥力若服藥過多者飲冷水觧之又方瓜蔕炒
赤小豆各等分為末三歲半錢濃豉汁調下温服不
吐少加得吐而止虚人不可用
茵陳湯治小兒黃疸身體目睛小便並黃
山茵陳(一分)大黃(剉炒半兩)山梔子(五枚用仁)
右粗搗篩五六歲每服一錢水七分煎四分入朴硝
半錢更煎一兩沸去滓分温日三服量大小加减
大黃丸治小兒諸黃心胸壅悶宜服
川大黃(剉炒)茵陳葶藶(隔紙焙令紫色各半兩)
右為末煉蜜和丸梧桐子大不計時候以新汲水研
下三丸量大小增减服之
青麥汁方治小兒黃病
青麥自然汁
右二歲兒取半鷄子殼分二服三四歲兒取一鷄子
殼分二服早晨午後各一服
葶藶丸治小兒黃疸大小便難喘粗氣急
甜葶藶(一兩炒)大黃(一兩炒)
右為末煉蜜丸如小豆大每服十丸米湯送下
秦芁湯治小兒身目俱黃
秦芁(三分)
右粗搗篩每服一錢牛乳一合同煎至五分去滓分
温日三服量兒大小加减
苦參丸治小兒榖疸其候食必頭眩怫欝不安而發黃
皆由失飢太飽攻衝脾胃腹滿氣粗煩渴
苦參(一兩)龍胆(半兩)
右為末牛胆汁和丸搗三百下丸如菉豆大每服二
十丸米湯下不拘時
䨇連丹(名黃瓜丸)治小兒疸病渾身及面色俱黃
川黃連(去鬚)胡黃連(各一兩)
右為細末用黃瓜一枚去瓤留一小盖子入藥末内
後以盖子盖定麫裹火燒令麫焦去麫搗熟丸如菉
豆大每服七粒至十粒温水下大小加减
寒水石散治小兒胃熱身體黃除熱粉之(方見本門諸熟類)
逐黃散治小兒黃疸脾熱眼黃
右以瓜蔞青者焙為末每服一錢水半盞煎七分去
滓服立效五更初瀉下黃極妙
韮根汁方治小兒黃病
韭根汁(味温無毒洗净去泥不計多少於石噐搗爛灑取自然汁)
右滴少許入鼻中出黃水即瘥
諸腫(附論)
夫腫病腎熱𫝊於膀胱盛逆於脾胃虚而不能制腎水
反尅土脾隨水脹脾主四肢故流走而身面皆腫也若夫
喘者重也何以然腎水勝而尅退脾土上勝心火心又
勝肺為心尅故喘或問曰心勝肺肺本見虛今何喘曰
此有二者肺大喘此五臓逆二者腎水氣上行傍侵於
肺故大喘此皆難治腫者疳腫風腫氣腫積腫虛腫
五者大同小異疳腫者肌體浮腫通身明亮狀如熟李
(寳鑑云若見皮膚如熟李此名疳水定無疑是也又有隂囊腫似琉璃疳水也或因疳食傷脾變為疳水)風
腫者面目浮腫色帶紫赤時常多痒(陶隠君云風腫紫色而痒進退不定)
(忽時有𤼵牽牛散主之或有如痛㿔有成片腫者搔之隨手而起此風疹也素問云風邪客於肌中肌膚虚)
(真氣逆散寒摶於皮膚入腠理濕氣行之則為腫痒也又云面腫曰風癎雖氣血尚虚而熱未盡從皮膚與氣)
(相搏致令氣不宣泄故停留成腫也治之先益黃散補後牽牛散利之)氣腫者目皰浮腫
久嗽為之粗有痰(食公曰目上瞼先腫次面背腫者久嗽為之曰氣腫若下臉先腫次面背)
(腫者脾積為之曰水腫者素問云目下微腫如卧蚕起之狀曰水腫熱論曰水隂目下亦隂也腹者至隂之)
(所居也故水在腹中者必使目下腫也又曰經腫也又曰脛腫曰水腫千金云有人患氣急久不瘥遂成水病)
(麻黃甘草湯主之)積腫者遍身浮腫因食悮脾久瘧亦爾(日華子有)
(云人久患寒熱不退必變浮腫因脾積氣所作也寳鑑云因宿痰飲成塊散後遍身浮腫喘麄或因不便食即)
(飲水悮必作者也)虛腫者四肢浮腫久痢為之多渴少食(凡痢久不)
(退虚腫少食瀉久不退虚腫煩渴大抵痢久則脾土虚虚則不能制腎水反尅土故腐腫於肌肉也其病十死)
(八九若用凉藥立死治之宜用益黃散及五苓散候脾氣實則腫自消十愈五六凡瀉久能變虚腫也)皆
由不忌生冷恣食甘酸脾腎不調之所致也然取水之
法諸有水人微腫見於目下水者隂也腹者至隂之所
居故水在腹必使目下腫而不得卧卧則驚驚則咳甚
夫取水法不可頓收盡必當再𤼵則難治如病甚治者
初隔一日一取候减三二分又兩日再一取候退六七
分又隔三日一取减去八九分又隔四五日取其不取
日即服補腎行水氣之藥(全嬰方云丁氏二子大者七歲自七月内寒熱四十餘日)
(小者五歲自七月内瀉痢四十餘日二子後来俱發腫招愚視之大者水寳散瀉十餘行五苓散二服翌日病)
(除八九分後商陸散二服平愈小者益黃散女麫散五苓散日二服三日服藥尚未見效主人曰大者服水寳)
(散立效何不投之一服荅曰服之即死是謂醫之用藥以療病如將之用兵料敵當其虚實隨其機變必獲勝)
(效也盖大者因食傷脾小者因痢損脾素問云陽病治隂隂病治陽大抵退熱以寒藥退寒以熱藥實病虛之)
(虚病實之今二子證候虚實不等若水寳女麫服之交互二病俱亡小者止用益黃散服之十日脾實平安)
腫脹二證此由虛中有積久患失治漸𫝊作證候𫝊化
多喘隨虛實按輕重察勝衰審表裏主治先固其本後
正其摽得無恙矣凡腫有受濕(脚手面目虚浮)毒氣腫(腹肚堅蠱脹急)
傷寒虛氣入腫腹氣虛腫瀉痢虛氣入腹脹腫血虚腫
榮衛俱虚腫凡脹有疳極脹疳積脹氣積痞氣脹癖氣脹
癥積脹鎻肚脹急膈脹中脘脹食腸臌脹蛔蟲脹脾氣
脹冷積脹虛積脹以上腫脹虛積並當下之用藥各有
法度凡受濕腫傷寒虛氣入腹食毒氣腫瀉痢虚氣入
腹腫此四腫所患病不相同皆因虚盛而得之受濕謂
脾胃受濕冷久不尅化氣浮四肢頭面皆腫食毒氣由
脾胃傷之冷積毒氣停留胃脘致虛入腹作腫傷寒由
下之太早乘虛入腹作腫瀉痢之久脾氣亦虚是以致
腫以上宜平調胃氣補臓充實方可去腫先服四味理
中丸减半乾姜加白术桑白皮同煎傷寒虚腫加枳實
作喘加淡豆豉利虚腫服正氣調胃胃氣既壯以致生
丹利之其腫即退再調補臓腑用觀音散良益固平復
矣又有氣虛腫(亦名氣毒)榮衛俱虛(亦名氣血蠱)凡小兒所患腫
脹一門最為要急前人少有究竟然腫脹已作皆由榮
衛不順臓腑怯弱壅滯三焦流注百脉表裏俱虛邪正
相亂所以致受四大浮盛腹肚&KR0146;滿多由食毒得之飲
冷得之癥傷得之飲飽得之積久不化諸虛所入故成
斯病病由虛得或忘亂通下因虚致虚根不能去
盛是謂壊證智者怯而辭謝庸者暴以攻擊二醫不同
誠屬難治再與智者商之謂商量斟酌輕重良者審之
雖曰良工猶宜審其可否之意疑者謂之疑其病盛不
可利只宜與塌其氣也啟其靈明酌定良方起死回生
謹遵其理始可調治用藥至真對證剋效即無恙矣以
上先與服榮衛飲子次服分氣飲子小兒臓腑嬌嫩乳
食過傷脾胃虛冷不能消化乳食停滯腹間脾受積傷
脾土衰弱不能制水故溢漬於皮膚腫有三證疳水積
水驚水也盖疳水者其候心中虛脚腫不可取宜用藥
消之若積水者五積在於腹結化為水其候或冷或熱
四肢頭面俱浮作虛積治之宜補而後取此是積在腹
結後化為水其病難治而不可作虛中積治也驚水者
前後重疊受驚致令心火躁渴飲水過多停積於脾其
候四肢腫身上熱若其脉大者生小者死叔和曰水氣
浮大得延生沉細當應是死别尺脉如絲或浮洪按之
無根乃絶脉楊氏曰賈洛陽以腫為㽸疾則知病之危
惡非他疾比也夫人全性命者水榖而已水則腎主之
土榖則脾主之惟腎虛不能行水脾虛不能制水胃與
脾合氣胃為水榖之海又因虛而能𫝊化故腎水泛溢
侵脾土於是三焦停滯經絡壅塞水渗於皮膚注於肌
肉而發腫矣其候目胞上下微腫四肢重着咳嗽喘怔
忡股間清冷小便澀黃皮薄而光手按成窟舉手即滿
治法楊氏曰身有熱者水氣在表可汗身無熱者水氣
在裏可下次則通利小便順氣和脾不可緩也然證雖
可下當審虚實權輕重不可通用芫花甘遂大戟猛烈之
劑用之太過吾恐峻决者易因閉者難水氣復来何以
治之也凡虛腫先起於腹而散於四肢者可活先自四
肢而後歸腹者不可治蠱脹肚上有筋腹滿大便滑泄
久瘧而轉作虛浮及唇黑傷肝缺盆平傷心臍突傷脾
足平傷肺背平傷肺或男從足腫上女從身腫而下或
肉硬或手掌平皆不治凡小兒通身浮腫是風水腫也
小便不通者利之則愈内經曰三焦閉益水道不行水
滿皮膚身體痞腫是風乘之故可用長流水加燈心煎
五苓枝時時呷之更於不透風處浴之汗出則腫消一
汗减半再汗减七八三汗消盡内外俱行也治水之法
當利小便得其要妙之理則愈矣小兒浮腫有飲食
所傷有濕傷皮膚有氣化為水治法當腰以上腫宜汗
腰以下腫宜利小便然後調理脾胃也
方
榮衛飲子調治嬰孩氣血俱虛榮衛不順四肢頭面
手足俱浮腫以至喘急者並宜服此
川當歸熟乾地黃(洗净)白茯苓川芎白术
甘草(炙)白芍藥枳殼(去瓤炒)黃耆(蜜炙)陳皮
右等分㕮咀每服二錢水一小盞煎半盞去渣通口
不拘時服(榮者氣温流血於脉衛者氣順調和於絡是故榮衛脉行隂陽相實循環無止自幼以至)
(長不唯呼吸無少滯碍其脉方調其氣方順呼吸之間脉不應息氣有違滯流注經絡隐伏臓腑虛實熱)
(則發壅疸背節實熱則患瘡疾瘑疥况其榮與衛隂及陽徧枯有作易感寒邪亦易致虚百病皆由兹始)
(此方最良雖兒幼小並可與服以杜其根使血榮氣衛順且和矣腑寒臓虚温且壯也盈虧自然而平怯)
(弱自然而正隂陽均調氣脉充實)
分氣飲調理小兒腫脹作喘氣短促急坐卧不任四
體浮腫飲食嘔逆神困喜睡宜服之
五味子桔梗白茯苓甘草(炙)陳橘皮桑
白皮草果(去殼)大腹皮白术枳殼(去瓤切炒)川當
歸紫蘇蘇子半夏(麯)
右等分每服二錢水一小盞生姜二片棗子半箇煎
半盞去滓通口服不拘時兼八味理中丸煎服以上
宜用救生丹通利(清濁無混邪正不干上焦得之清凉下部受之温煖氣滯則少升)
(䧏血虛則多泄瀉雖是乳子呼吸一急其脉有志徐徐應指不違其數者亦同大人流行但通小大辨其)
(短淺而已若留滯其脉遲數其間太過不及者作病善主療治欝則分之逆則順之停則利之滯則䧏之)
(調理之先宜通順其氣大抵嬰孩氣順即易治脉壯亦易理證候稍傳欝逆停滯當先袪治不待傳入而)
(究竟此方分氣預宜進與分水穀之治者為用不同)
大效神功勑生丹治小兒氣虛喘息四肢浮腫腹肚
脹急衝滿脇肋乍寒乍熱或瀉或秘皆由久停虛積
榮衛不順宜用此方去其毒惡之氣
雄黃(别研)硃砂(另研各一分)巴豆(二十粒去殼)乾姜(二錢)
右用米醋一盞以巴豆姜就煮令乾去姜不用將巴
豆出油和雄硃研勻雪糕搜丸如麻子大每一歲三
丸並用酒浸赤芍藥少許送下(夫幼兒受疾其來發端無過驚風痰熱疳)
(積吐痢而已前賢衆多述論證候遍看方藥究竟推詳各有確實奥見其有無辜疳積異作證候著于篇)
(集或有罕見其證未詳其理者盡難測知龜胸决肋飲漿是也又復有壊証惡候自服諸家丸散輕重相)
(投愈之不得全功聽之加為他害肝脾風之類是也悠悠既久方法何宜學醫之士遇此等証未審術窮)
(而屈若能此等觸類調理雖則未效猶尚庶幾多是肆意免強而為稍或得失利害甚重今議勑生丹方)
(載譚氏所療無辜積證效驗至良晩進後生聞而知之且驚且喜盖渠未嘗知用若參究而又意到即細)
(切以副全功然後知醫學無窮神妙難言世俗醫工於此等證候須當至誠施議起死回生十治十全百)
(𤼵百中矣)
療小兒身體滿氣急卧不得方
右用郁李仁一合搗末和麫搜作餅子如常法與兒
喫微利即瘥一方為末六分水七合和調去滓煮粥
與兒喫之
寬腹丸治小兒疳氣腹脹不思飲食或面腫者
牽牛蘿蔔子陳皮青皮木香(炮各一兩)㯽榔
紫蘇子木瓜(半兩)巴豆(七粒炒黃)
右為末糊丸小豆大三歲三十丸紫蘇木瓜湯下
黃耆茯神散治小兒榮衛氣虛精神不爽面無顔色
唇口青白噦逆昏睡全不思飲食身體微腫
黃耆(蜜炙)茯神(去末)天南星(炮)白扁豆(炒黃)防風(去蘆)白附
子(炮)肉桂(去皮)白芍藥山藥(各等分)
右每服二錢水一小盞生姜三片棗一枚同煎七分
去渣食前温服
加味五苓散治腫滿因積而得既取積而腫再作小
便不利
猪苓赤茯苓白术澤瀉(各一兩)木香沉香
㯽榔(各三錢)白豆蔲(一錢)&KR1190;砂仁(五錢)
右味煎樟柳木通燈心湯調下
大黃湯治小兒咳腫壯熱有實方
麝香(三銖别研湯熟下)大黃(四兩)甘遂石膏(各三分)黃芩
甘草青木香(各三分)前胡(四分)
右為粗末水七升煮一升九合每服三合日四服夜
三服
塌氣散治腫滿因積而得既積而腫再作小便不利
赤小豆陳皮(去白)蘿蔔子白术(炒)茴香(炒各五錢)木
香(二錢炮)甘草(一錢炙)青皮(五錢加以巴豆二錢去殼炒去巴豆不用)
右為末飯湯下或薑棗湯下治疳用燈心湯下
治小兒臍赤腫
以杏仁杵加脂内體中相和傅臍腫上
治男子婦人小兒積年脚氣腫痛及腹肚蠱腫服之痛
止腫消(方見大脚氣腫門)
椒目飲治小兒痢後虛腫并頭面浮腫或身熱
白术秦芁椒目甘草香薷通草
右等分為末一錢水半盞煎三分去滓食前不宜喫
蠡魚鯉魚二物皆能腫
史君子丸治小兒面黃大小便赤徧身浮腫此脾疳食
積氣滯而成
史君子(一分麵裹煨熟去麵)黑牽牛(一兩)五靈脂(半兩)黃連陳
皮(一分)江子(七粒同陳皮黃連炒江子不用)
右為末粟米糊為丸如菉豆大每服五七丸生姜橘
皮湯下
神助散治小兒頭面手足浮腫
澤瀉猪苓(去黑皮各二兩)黑牽牛(二兩半微炒取末)葶藶(三兩炒香)
(别研)椒目(一兩)木香(一兩)
右為細末每服以葱白三莖將水一盞煎至半盞調
藥三錢絶早面向東服如人行十里久漿水䓤白煮
稀粥至葱爛入酒五合熱啜量人啜多少湏啜一升
許不得喫塩并麫自早至午當利小便三升四升或
大便利喘定腫减七分隔日再服
五皮散治小兒諸般浮腫氣急不食
桑白皮大腹皮茯苓皮薑皮陳橘皮(各等)
(分)
右㕮咀三歲一錢紫蘇皮葉三五片水半盞煎三分
去渣不拘時服
澤苓散治小兒遍身浮腫氣急不食
木通(一兩半)澤瀉苦蒲子(各半兩)木猪苓漢防己
(各一兩)
右㕮咀一錢水酒共半盞葱白三寸煎三分去滓小
便通利即瘥
内消丸治小兒頭面手足虛浮
木香(一錢煨)防己(一錢半)丁香(二十五粒)青皮(五錢去瓤剉用巴豆十四)
(粒去殼同炒候黃色去巴豆不用)
右為末丸麻子大每服三二歲五丸四五歲七丸或
十歲小兒陳皮湯下女兒艾葉湯下一日三服又方
實脾散消積飲能補脾消積進食五苓散通利水道
藥合和用蘿蔔子木通薏苡仁車前子草赤小
豆冬瓜仁糯米湯調入燒塩盖脾土固實去水腫消
一方五味同炒黃色去巴豆麫糊為丸小豆大三歲
三十丸橘皮湯下
紅粉散治小兒渾身虛腫氣喘不思飲食
硃砂(一錢)梹榔(一錢)輕粉(半錢)
右為末每服一字及半錢薄荷湯調下喫一服則取
下仍用前觀音散人參散神术散調其胃氣忌生冷
粗硬等物
㯽榔丸治小兒遍身浮腫
黑牽牛(三兩炒)青木香青皮防風㯽榔(各一兩)
右為末麫糊為丸如芥子大每服二十丸桑白皮湯
下
香橘丸治小兒四肢腫滿
杏仁(十四枚)巴豆(十四枚)青皮陳皮(各半兩)麩(半升)
右一處炒為細末醋糊為丸如菉豆大每服十丸至
二十丸冷姜湯下
宣氣散治小兒腹急氣粗并治風腫氣腫通身腫及
瘡痘盛出身熱煩渴腹脹喘促大小便澀面青悶亂
又治久瀉不退脾虛生氣止與一服後補之
木香(一分)㯽榔橘皮甘草(各半兩)黑牽牛(四兩半生半微)
(炒用)
右㕮咀一錢水半盞煎三分去滓服三歲一錢
香㯽散治小兒疳食氣腹大氣粗一應浮腫並療
木香㯽榔黑牽牛青皮(各半兩)商陸(一兩)
右為末三歲一錢煎木通湯調下或為糊丸小豆大
三十丸米湯下肚大常服自消
分氣飲治腫脹作喘氣短而急
北梗赤茯苓陳皮桑白皮(炒)大腹皮枳
殼(製)半夏麯真蘇子(微炒)紫蘇甘草(各二錢炙)草菓
仁(一錢)
右剉散每服一錢半水一盞薑三片棗子一箇煎服
若心臍起掌心平缺盆平背心平不治大喘氣粗不
食乃腎水盈溢上行傍浸於肺亦不治
葶藶煎治小兒腫滿服藥不退
葶藶(紙上炒三分)防己(一兩半)澤瀉(三兩)澤漆葉(一兩半)赤茯
苓(去黑皮三分)郁李仁(去皮尖炒一兩一分)柴胡(去苗二兩)杏仁(湯浸去皮)
(尖雙仁炒研如膏三兩)
右七味粗搗篩水一斗煎三升半去滓入杏仁膏又
白蜜一斤慢火煎如稀餳每半錢温水調下漸加之
更量大小加减
甘遂丸治小兒腫滿結實諸治不瘥
甘遂(炒)葶藶(紙上炒)車前子猪苓(去黑皮)杏仁(湯浸去皮)
(尖雙仁炒研)芍藥(各三分)澤漆葉黃芩(去黑皮)鼈甲(去裙襴醋)
(炙各半兩)
右搗研為末煉蜜和丸如菉豆大五六歲兒每服五
丸竹葉湯下以利為度量兒大小加减
塌氣散退腫治積水驚水或飲水過多停積於脾故
四肢腫而身熱宜用内消之其腫自退
赤小豆陳皮蘿蔔子甘草(各半兩)木香(一分炮)
右為末薑棗煎量大小加减通口服
牽牛丸治小兒疳氣頭面及四肢腫
黑牽牛白牽牛青皮陳皮
右等分為末糊丸如小豆大三歲三十丸米湯下小
腫常服自消
塌氣丸治小兒疳腹脹喘急并面浮腫
丁香胡椒(炒一分)蘿蔔子(炒)白牽牛(生各一兩)
右為末麫糊為丸小豆大三歲三十丸米湯下
治小兒身腫并手足腫兼癮疹
用巴豆五十枚去皮心水二升煎取一升用帛於湯
中隨手拭之
治小兒毒氣攻腮腫赤可畏者
皂角(二兩去核)天南星(二錢生用)糯米(一合為末)
右為細末姜汁調塗立效
郁李丸治小兒疳食氣急腫滿
郁李仁(湯泡去皮炒)㯽榔(各半兩)牽牛(一分炒)
右等分為末糊丸小豆大三歲三十丸䓤白湯下不
拘時量兒大小加减
塌氣散治小兒腹脹氣粗并疳食攻面目浮腫
木香(一分)青皮(半兩)巴豆(三十粒同炒黃色去巴豆)
右為末三歲半錢米湯調下食前連進即效量兒大
小以意加减
治小兒浮腫
蒲種殼天羅燈草(各等分)
右用葱濃煎湯服之又煎洗之尤妙即愈
郁李仁湯治小兒通體腫滿腹脹氣喘
郁李仁(湯浸去皮尖炒搗研用)大黃(煨剉)柴胡(去苗各一兩半)芍藥
猪苓(去黑心)澤瀉(各一兩)赤茯苓(去黑皮)麻黃(去根節一分)升
麻杏仁(湯浸去皮尖雙仁炒)鼈甲(去裙襴醋炙各三錢)黃芩(去黑心各一兩)
右粗搗篩每用二錢水一盞煎至五分去渣分温二
服日再以利為度量兒大小加减
商陸散治小兒浮腫腹滿氣急利小便
澤瀉商陸(各等分)
右為末三歲一錢煎桑白皮湯調下商陸醋炒為末
調塗腫毒妙醋調并治咽喉腫
治小兒臍腫
右取桂心炙令熱熨之日可四五度
治小兒熱腫
右用鯉魚胆塗之
甘遂丸治小兒腫滿結實諸治無益者(一名澤漆丸方見本門水)
(腫類)
二牛丸治小兒腫病大小便不利
黑牽牛白牽牛(各四兩炒)
右為末井花水為丸如菉豆大每服二十丸蘿蔔子
煎湯下
沉附湯治腫面滿因積而得既取積而腫再作小便
不利若再用利小便藥性寒而小便愈不通到此則
束手矣盖中下焦不升䧏為風寒痞隔故水凝而不
通宜服沉附湯則小便自通喘滿自愈大小便通用
久服無碍
附子(一隻生去皮臍切成片子)
右用生姜十片水三盞煎八分次用沉香一錢磨水
入藥再煎三沸空心服
胃苓丸治腫滿因積而得既取積而種作小便不利
平胃散五苓散
右等分和合蒸蒜丸木通湯下
又方治腫滿因積而得既取積而腫再作小便不利
平胃散(二錢)
右煮蘿蔔子一碗取青汁一盞入藥用姜棗再入蘿
蔔子同煎服
附豆丸治脾虛受濕虛腫
附子(一隻生去皮切作四片)赤小豆(一盞)
右用水浸慢火煮候豆熟附子透軟取附子焙乾為
末以薏苡仁煮糊丸空心蘿蔔子煎湯吞下仍以燒
塩和所煮赤小豆空心食之
緊皮散治一切腫經取已消脾胃虛弱
白术(炮)赤茯苓木香澤蘭厚朴(姜製)續斷
肉桂㯽榔陳皮(去白)麥芽(炒)神麯青皮椒
目木通扁豆(各等分)
右㕮咀每服加薑棗子蘇葉同煎空心温服之
海蛤散治小兒腫病大小便不利(一名猪苓湯方見本門水腫類)
水腫(附論)
夫小兒水氣腫滿者由將飬不調腎脾二臟俱虚故也
腎主水其氣不通於隂脾主土候於肌肉而剋水腎虚
不能𫝊其水液脾虚不能剋制於水故水氣流溢於皮
膚故令腫也其水腫者則皮薄如熟李之狀若皮膚虛
受風風摶於氣致腫者但虛腫如吹此風氣腫也
方
㯽榔散治小兒水氣腫滿喘促坐卧不安
㯽榔(煨熟炒)大黃(剉炒各三分)葶藶(紙上炒)牽牛子(炒各半兩)
右搗羅為散三四歲每服半錢熟水調下以利為效
量兒大小加减
葶藶散治小兒水腫氣粗
葶藶(炒)防己甘遂大戟
右等分為末三歲一錢桑白皮湯調下食前服
澤漆丸治小兒水腫腹大諸藥不瘥
澤漆葉葶藶(紙上炒各半兩)黃芩(去黑心)甘遂(炒)郁李仁
(湯浸去皮尖炒研)芍藥猪苓(去黑皮)杏仁(湯浸去皮尖雙仁炒研)車
前子(各三分)鼈甲(去裙醋炙)茈胡(去苖各半兩)
右搗羅為末煉蜜和搗三五百杵為丸如菉豆大五
六歲兒每服五丸温水下更看兒大小增减一方用
竹葉湯煎下
大戟丸治小兒水氣浮腫
大戟葶藶(炒各一錢)青皮(三錢)江子(半錢)
右為末飯為丸每五丸茶湯下瀉後用人參白术散
補之
葶藶散治小兒水腫
葶藶(隔紙妙一錢)牽牛(炒)桑白皮(炒)㯽榔(等分)
右為末生姜蜜湯調下
聖丸子治小兒水腫腹腫霍亂嘔逆腹冷食不下兩
脇痛并下痢膿血小便赤澀又理肺氣喘急咳嗽
用葶藶丸下痢松樹皮湯小便赤澀燈心湯喘急咳嗽
人參杏仁湯下如痢後腫先服益黃散次與之
二物湯有患氣積急積久不瘥遂成水病攻面目身
從腰上腫此湯發汗悉愈
麻黃(去節四兩)甘草(一兩)
右㕮咀三歲一錢水半盞煎三分去滓服
構皮湯治小兒腫滿
構木白皮(切五合即椿樹也)赤小豆(四合)赤茯苓(去黑皮一兩半)
右㕮咀每服一錢水七分煎至四分去渣温服日再
更量兒大小增减
桑根白皮散治小兒水氣腫滿上氣喘促小便赤澀
大便稍難(一名猪苓湯一名海蛤湯)
桑白皮(半兩剉)海蛤(一分)漢防己(一分)赤茯苓白术
甜葶藶(隔紙炒令紫色)猪苓(去黑皮各一分)川朴硝(一兩)
右搗粗羅為散每服一錢水一小盞煎至五分去滓
温服更量兒大小加减服之
桑白皮散治小兒水氣偏身腫滿喘促小便不利
桑根白皮(半兩炒)射干赤茯苓黃芩木通(剉)
澤漆澤瀉漢防己(各半兩)
右搗細末為散每服以煮赤小豆湯調下半錢每日
三四服看兒大小加减服之
牡蠣散治大病瘥後腰以下有水氣者宜服之
牡蠣(煅)澤瀉蜀漆(洗炒)商陸葶藶海藻&KR0797;
&KR0803;根(各等分)
右為末三歲一錢燈心湯下小便利止
赤茯苓散治水氣腫滿咳嗽喘不止
赤茯苓桑根白皮(剉)貝母(煨令黃各半兩)川升麻甜
葶藶(隔紙炒令紫色)杏仁(湯浸去皮尖雙仁麩炒微黃)桔梗(去蘆各一分)
右搗粗羅為散每服一錢水一小盞煎至五分去渣
温服日三四服看兒大小加减服之
白术散治小兒水氣腫
白术木香(炮)甘草(炙)茴香(炒)青皮(浸去皮切各半兩)巴
豆(三十粒去皮膜同青皮一處炒好了仍去巴豆不要用)
右為末飯飲調下
茯苓丸治小兒水氣面目腫小便澀腹脹滿
赤茯苓杏仁(湯浸去皮尖雙仁麩炒微黃)陳橘皮(浸去白瓤焙)漢
防己紫蘇子(炒)甜葶藶(隔紙炒令紫色半兩)
右搗羅為散煉蜜和丸如菉豆大每服煎桑根白皮
湯下十丸日三服五歲以下减丸服之
甜葶藶丸治小兒水氣通身腫滿心腹妨悶坐卧不
安
甜葶藶(隔紙炒令紫色)牽牛子(微炒)雄雀糞(各半兩)大戟(一分)巴
豆(十粒去皮心研紙裹壓去油)膩粉(一錢研入)
右搗羅為末都研令勻用棗穣和丸如菉豆大每服
以温水下一丸日二服五歲已上加丸服之
甘遂散治小兒水氣遍身腫滿大小便難喘促不得
睡卧
甘遂(炒)大黃(剉炒)牽牛子(炒各三分)葶藶(紙上炒一分)㯽榔(剉炒)
右為散每服一字熟水調下以利為度量大小加减
水寳散治小兒疳水氣息通身虛腫狀如熟李者服
之以利為度
童子青橘皮珠子甘遂(微炒)
右等分為末三歲一錢用麥蘖煎湯點臘茶清調下
食前通利為效忌醎酸食三五日凡治腫下氣虚只
與五苓散補
甘遂㯽榔散治積水疳水並宜服之
甘遂青皮(去白)㯽榔(取生用)陳皮(去白各一錢)
右末紫蘇木瓜湯點下忌服甘草藥積水疳水皆宜
服之此候久而不痊必連隂腫脾腎俱壊之然如此
已是危證不可取下只用利水道固脾土當用之五
苓散和平胃散加麥門冬姜棗煎服一方無陳皮燈
心蘿蔔子湯下脚腫木瓜湯下
又方治小兒積水
右用益黃散去丁香加木香去訶子加蘿蔔子為細
末大小以意加减煎湯調下
海蛤散治小兒疳水腫滿氣急
澤瀉海蛤防己(各一分)苦蒲子(三十粒)
右為末三歲一錢酒調下連進二服小便利即效
葶藶散治小兒水氣腫滿
甜葶藶(隔紙炒)紫牽牛(略炒取仁)白桑皮(炒)鷄心㯽榔
大黃(各等分)
右為末每服半錢水半盞生薑三片蜜半匙煎湯
調下或煎大流氣飲研青木香丸灌下
山豆根湯治小兒氣腫滿小便澀
山豆根車前子桑根白皮(各半兩)葵子赤小
豆(各半兩)
右細剉和勻每服取一分水一小盞煎至五分去渣
分為二服每日三四服隨兒大小以意加减
猪苓散治小兒水氣腫滿小便不利臍腹妨悶喘促
猪苓(去黑心)桑根皮(剉)赤茯苓海蛤甜葶藶(隔紙)
(炒紫色各一分)
右搗粗羅為散每一錢水一小盞煎至五分去渣温
服日三四服量兒大小加减
木香散治小兒水氣四肢浮腫腹脇妨悶
木香赤茯苓(各一分)鼈甲(塗醋炙令黃去裙襴)川大黃(剉碎微炒)
(各一兩)牽牛子(微炒三分)
右搗細末為散每服以温水調下半錢以利為度隨
兒大小加减
㯽榔餅子治小兒水氣四肢浮腫脹脇妨悶
㯽榔(一分)郁李仁(半兩湯浸去皮微炒用)
右搗羅為末以大麥麫一兩和作餅子煻灰内煨熟
量兒大小與喫即得通利氣下也
冬瓜圓治種種水氣
大冬瓜一枚先於頭邊切一盖子取去中間瓤以
赤小豆水淘淨填滿冬瓜中間再用盖子合了用
竹簽定以麻線繫紙筯黃泥通身固濟窨乾用糯
米穀舂取糠片兩大籮埋冬瓜在内以火着糠内
煨之候火盡取出刮去泥將冬瓜薄切作片子并
豆一處焙乾
右為細末以煮麫糊為丸如桐子大每服五十丸煎
冬瓜子湯送下不拘時候小便利為驗
普濟方卷三百八十六
