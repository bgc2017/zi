普濟方卷四十三明周王朱橚撰
三焦腑門
總論
夫三焦有名無形主持諸氣以象三才之用故呼吸升
降水榖往來皆待此以通逹是以上焦在心下主内而
不出中焦在胃脘主腐熟水榖下焦在臍下主分别清
濁出而不内統而論之三者之用又本於中焦中焦者
胃脘也天五之冲氣隂陽清濁自此而分十二經絡所
自始或不得其平則有寒熱偏勝虚實不同榮衛滯澁
清濁不分而生諸病矣故曰氣會三焦手少陽脉通於
膻中膻中臣使之官為氣之海審此則知中焦者為冲
和之本古人謂左腎為腎臟其腑膀胱右腎為命門
其腑三焦三焦者有脂膜如手大正與膀胱相對有二
白脉自中出夾脊而上貫於腦所以經云丈夫藏精女
子繫胞以理推之三焦當如上說有形可見為是扁鵲
乃云三焦有位無形其意以為上中二焦如漚如露下
焦如瀆不可遍見故曰有位無形而王叔和輩失其旨
意遽云無状空有名俾後輩承繆不已其名以失實矣
脱果其無形尚何以藏精繫胞為哉其所謂三焦者何
也上焦在膻中内應心中焦在中脘内應脾下焦在臍
下即腎間動氣分布人身有上中下之異方湛寂慾想
不興則精散在三焦榮華百脉及其想念一起慾火熾
然翕撮三焦精氣流溢並命門輸瀉而去故號此腑為
三焦耳夫三焦者一名三關也上焦名三管反射中
焦名霍亂下焦名走哺合而為一有名無形主五臟六腑
往還神道周身貫體可聞不可見和利精氣决通水道
息氣脾胃之間不可不知也凡上焦三管反射者通三
焦名中清之腑也别號玉海水道出入膀胱合者雖合
而不通上中下三焦同號為孤之腑也而榮出中焦衛
出上焦(榮者是絡脉之氣道衛者是經脉之氣道)上焦如霧(霧者霏霏起上也)起於
胃上管並因以上貫及布胞中走腋循足太隂之分而
行還注手陽明上至舌下注足陽明常以榮衛俱行於
陽二十五度行隂亦二十五度為一周日夜五十周身
周而復始大會於手太隂手少陽也主心肺之病内而
不出人有熱則飲食下胃其氣為蒸汗則出或出於面
或出於背或出於身手背不循衛氣之道而出蓋外傷
於風内開腠理毛蒸易泄衛氣其病則肘攣痛食先吐
而後下氣不續肺膈間不得從其道名曰泄氣走之故
不循其道此氣慓悍滑疾乍開出故厭悶所以飲食先
吐而後下也寒則精神不守泄下便利語聲不出若實
則上絶於心若虚則飲氣於肺也中焦如漚(漚聚也言在胃)
(如漚)起於胃中管在上焦之下此以受氣變其糟粕使化
為精微上注於肺脉乃化而為血奉以生身莫貴於此
故獨得行於經隧名曰榮氣主足陽明則號曰豐隆在
外踝上去踝八寸别走太陽絡諸經之肺上下絡太倉
主熟五榖不吐不下實則熱熱則閉塞不通上下隔絶
虚則生寒寒則洞泄便利霍亂主脾胃之病夫血與氣
異形而同類衛是精氣榮是神氣故血與氣異形而同
類焉奪血無汗(此是神氣)越胃血(此是精氣)故人有一死而無再
生也由精神之氣隔絶也若虚則補於胃實則泄於脾
調其中和其原萬不遺一也下焦如瀆(瀆者如溝水絶洩也)起
胃下管别廻腸注於膀胱而渗入焉故水榖常並居於
胃中成糟粕而俱下於大腸主足陽明灌生津液合膀
胱主出不主入别於清濁主肝腎之病也若實則大小
便不通利氣逆不續吐嘔不禁故曰走哺若虚則大小
便不止津液氣絶人飲酒亦入胃榖未熟而小便獨先
下者何也蓋酒者熟榖之液也其氣悍以滑故後榖入
而先榖出也所以熱則瀉於肝寒則補於腎三焦病
者腹脹氣滿小腹尤堅不得小便窘急瀉則為水留則
為脹候在足太陽之外大絡在太陽少陽之間亦見於
脉取委陽小腹病腫痛不得小便邪在三焦約取太陽
大絡視其結脉與厥隂小絡結而血者三焦也脹氣滿
在皮膚殼然而不堅仁存方論云嘗觀周子太極圖曰
無極而太極至哉斯言也天地混沌此無極也天地既
判隂陽始分此太極也太極動靜而生隂陽有天地有
夫婦有男女矣人身亦與天地同人之生是受氣於無
動靜往來然後為有父母交合之始陽精隂血未至之
時此無極也隂陽交媾陽施隂受此太極也自此真精
之氣至所謂天一生水水腎也則綴而為根元漸次生
長則成為二二生三三生萬物五臟百骸皆由此而成
也至於三焦一經叔和云命門配越人以手心主配千
載之賢哲固不敢以孰是孰非議之也手心上為十二
經之一而命門於十二經無所與焉且手心主厥隂之
經属心胞而絡三焦手少陽三焦經則屬三焦而絡心
胞表裏互相属絡而三焦經則未嘗絡命門如此則越
人為是手心主其經則厥隂起於胸中属心胞下膈絡
三焦然後循脇腋而上肘至臂自小指次指出其端少
陽三焦之經起於小指次指中耳前過額主人穴名夾
頰至銳目眥而出其端此二經絡之始終也三十一難
曰上焦在心下下膈在胃上口主内而不出其位在膻
中玉堂下一寸六分直兩乳間䧟者是中焦在胃中脘
不上不下主腐熟水榖其治在臍傍下焦在臍下當膀
胱上口主分别清濁出而不内以𫝊導也其治在臍下
二寸故名曰三焦素問六節臟象論亦曰膻胃大腸小
腸膀胱三焦者倉廪之本營之居也能化糟粕轉而不
出者也五臟别論亦曰膻胃大腸膀胱三焦此五者天
氣之所生也其氣象天故瀉而不藏此受五臟濁氣名
曰傳化之腑由是論之聖人且以三焦為有形以至陳
無擇作三因方且曰三焦有脂膜如掌大正與膀胱相
對有二白脉自中出夾脊而上貫於腦及觀漁隠叢話
後集引龍川略志曰有徐遁者在齊時大饑群盗相臠
割肉而食其中有一人皮肉盡而骨脉全遁以學醫故
往觀其五臟見右腎下有脂膜如手大正與膀胱相對
有二白脉自其中出夾腎而上貫於腦意無擇蓋本於
此前所謂十二經脉互相属絡一臟則曰属臟而絡臟
一腑則曰属腑而絡腑不然則手厥隂經何以曰偏属
心胞而絡三焦手少陽三焦經何以曰属三焦而絡心
胞惟有形而可以属之絡之無形安可以属之絡之十
二經者既有始起之所又有出其端之所謂之無形亦
難矣若以三焦列為倉廪之腑言之則又難於執着所
以梁丘子注黃庭經尚且曰三焦自古無的說三焦自
叔和謂無状空有名之後後世紛紛議論不一而三因
方及徐遁之說則在臟腑之外别是一物而不與臟腑
相聮属且與經中所謂内而不出出而不内之說異以
至於周賢天權注難經曰三焦有名而形隱焉前賢天
曰二經為虚臟虚腑諸如此說教人則念越人豈妄稱
内而不出出而不内之論以垂後世耶為其有物可以
容内出入而後為之經指或者難曰如子之言則二十
五難曰心主與三焦為表裏俱有名而無形謂何愚曰
彼子之言固如此而周氏所註曰膻中為三焦之所會
原氣夙藏於其下胃氣營周於其中聮續貫通為水榖
之道路氣之所终始所謂無形於義未安所以脩之曰
具有名而形隠亦斯意也但尚欠發明耳玉因閱蔡西
山脉其間有論三焦一篇後引禮運記曰上焦若竅中
焦若編下焦若瀆然究不曾指何為竅何為瀆愚得竅
編瀆三字入後三復細思似有可推詳者且上焦若竅
竅者竅漏之義可以通達之物即是胃之管也所以經
曰上焦在胃之上口主内而不出此豈非胃之管乎中
焦者若編編者編絡之義如有物編包之象此乃胃之
外有脂如網包羅在胃之上以其能磨化飲食叔和脉
訣曰膏凝散半斤者此是也是脾之大絡故經曰主腐
熟水榖是也下焦若瀆者溝瀆之義可以决瀆可以傳
導乃是小腸之下曰闌門泌别水榖自此而分别清濁
之所故經曰在膀胱上口主泄而不藏又曰主出而不
内又曰下焦為傳化之腑此豈非出而不内𫝊導之腑
乎又曰三焦者水榖之道路氣之所終始也蓋水榖之
所入者自上而中自中而下至於糟粕轉輸傳導而下
一無底滯如此尤可表其為形名矣愚謂形者非謂臟
腑外别生一物不過指其所而為形耳愚今發明内而
不出出而不内之奥旨表而出之於千百年之後又如
手心主經謂之心胞絡且人之心為君主之官不受邪
氣凌犯其所以致病者心胞絡也故曰真心不受邪者
此也愚未免臆度一說曰心胞絡亦必有所指今觀猪
獸之心上有黃脂&KR0008;包在其上似脂非脂似肉外别有
細筋膜如絲與心肺相連者此則心胞絡也猪獸之内
景大槩亦與人同觀其心形亦可見矣
三焦熱用藥大例
上焦
清神丸(方見積熱門)連翹防風湯(一名連翹散方見嬰孩門)
(一切痘疹疥類)龍腦飲子(方見積熱門)
犀角地黃湯(方見肝臟門)凉膈散(方見積熱門)
中焦
小承氣湯(方見傷寒門)調胃承氣湯(見傷寒門)
洗心散(方見嬰孩積熱類)四順清凉飲(見積熱門)
桃仁承氣湯(見傷寒門)
下焦
五苓散(方見傷寒中暑類)大承氣湯(方見傷寒門)
立效散(見淋秘門血淋類)八正散(淋門)
石葦散(淋秘類)四物湯(方見婦人門)
抵當湯(方見傷寒門)
氣分熱
柴胡飲子(方見傷寒過經不解類)白虎湯(方見傷寒門)
血分類
清凉飲子(方見嬰孩諸熱類)桃仁承氣湯(見傷寒門)
通治大熱
三黃丸(見木門)黃連解毒丸(方見熱病門嘔逆類)
三焦寒用藥大例
上焦
桂附丸(見脾胃門)鐡刷湯(見心痛門)
胡椒理中湯(見本門虚寒類)
中焦
二氣湯(方見四季補益門)附子理中丸(方見痼冷門)
大建中湯(熱病門)
下焦
還少丹(見四季補益門)八味丸(見腎臟門)
天真丹(見腎虚類)
氣分寒
枝桂加附子湯(傷寒門)桂枝加芍藥人參新加
湯(傷寒門)
血分寒
巴戟丸(見諸虚門)神珠丹(見腎臟門腎虚類)
通治大寒
大巳寒丸(方見瀉利門)四逆湯(方見傷寒門)
右此内有寒熱之大略也若外有寒熱者當求别法
三焦實熱論
上焦在心下其氣起於胃上口并咽貫膈有熱則舌乾
燥口氣面赤胃膈痞滿之病生焉中焦者在胃中脘不
上不下主腐熟水榖其氣和平能傳糟粕蒸津液便積
為上注於肺通行榮衞仲景曰熱在中焦則為堅故其
氣實則閉塞不通上下隔絶熱則身重目黃脾癉之證
生焉下焦者在臍下當膀胱上口主分别清濁出而不
内以傳導也又下焦如瀆司決壅也泄其氣實而有熱
則津液内燥道不利由是有氣逆便難胃脹噦嘔之證
潤焦湯(出三因方)治三焦實熱目銳眥急痛腰脇熱脊背
連膻中煩悶飲食未定頭面汗出關格不通不吐不
下或氣逆不續走哺不禁或泄瀉溺澁遺瀝
地骨皮半夏(湯洗七次)柴胡(去土苗)澤瀉(各五兩)茯苓
麥門冬(去心)甘草(炙)人參(各一兩)
右剉散每服四錢水二盞薑五片竹茹如指大煎七
分去滓空心服
犀角丸治三焦邪氣一切風氣又治風盛痰實頭目
昏重肢體拘急腸胃燥大小便難
犀角黃連(一兩)人參黑牽牛(各二兩)大黃(八兩)
右為末蜜丸如梧桐子大每服十五丸臨卧温水送
下虚實加減用
三黃丸(出衛生寳鑑)治夫婦三焦積熱攻衝眼目赤頭項
瘇痛口舌生瘡中焦有熱心膈煩燥不美飲食下焦
有熱小便赤澀大便結五臓俱熱即生疽癤瘡瘐及
治五般痔疾糞門熱痛或鮮血(方見腎臓門骨蒸類)
勝冰丹(出和劑方)治三焦壅盛上衝頭目赤熱疼痛口舌
生瘡咽喉不利嚥物有碍神思昏悶並皆治之
白藥子(一兩半)山豆根紅内消黃藥子甘草
(炙)黃連(各三兩)麝香(另研)龍腦(另研各二分)
右為末用建盞盛於飯上蒸候冷入腦麝令勻煉蜜
丸如雞頭米大每服一丸含化及用津吐於指甲上
磨少許點赤眼立效
三黃湯(出直指方)治積熱藴隆三焦皆熱大小便閉
黃連(去鬚)黃芩大黃(濕紙包煨等分)
右剉細每服三錢薑三片慢略煎食後服
清氣散調榮衞順三焦治風壅消痰涎退煩熱
前胡柴胡川芎枳殼白术青皮羌
活獨活甘草(炙)茯苓人參(等分)
右為末每服二錢水一盞荆芥一穗煎七分食後服
牛黃散(出濟生拔萃)治上熱臓腑秘結
大黃(一兩)白牽牛(頭末五錢)
右為細末有厥冷用酒下三錢無厥冷而手足煩者
蜜湯下
大三黃丸(出危氏方)治上焦壅熱咽喉瘇閉心絡煩燥小
便赤澀口舌生瘡目赤睛疼燥渴心煩齒痛
大黃黃連山豆根黃芩(各四錢)滑石(二錢)黃藥
(四錢)硼砂(三錢)腦子麝香甘草(各一分)百草霜(四錢)
右為末新汲井花水丸如小指大每服一丸噙化旋
旋嚥下
治上焦虚熱口乾頭頂煩熱(出聖惠方)
龍膽(三分去蘆頭)茅根(一兩半)麥門冬(去心)元參梔子仁
木通赤芍藥(各一兩)
右為散每服四錢水一中盞煎至五分去滓入生地
黃汁生藕汁各合半和勻服之
治上焦虚熱咽乾口苦不欲飲食(出聖惠方)
赤茯苓麥門冬(去心)甘草(炙各一兩)生地黃(二兩)
右四味搗三味為散入地黃合搗曝乾𢷬細羅為散
不拘時以温水調下一盞日三服
菊花散(出聖惠方)治上焦壅滯頭面風熱
甘菊花(半兩)人參(半兩)赤茯苓(半兩)麥門冬(去心)犀角(半兩)甘
草(炙半兩)防風(半兩)羌活(半兩)地骨皮(半兩)羚羊角(半兩)蔓荆
子(半兩)川升麻(半兩)
右為散每服四錢以水一中盞入生薑半分煎六分
去滓不計時服
澤瀉湯(出千金方)治上焦實熱飲食下胃其氣未定汗出
面背身中皆熱名曰痛氣此方通脉瀉熱
澤瀉(二兩)地骨皮(五兩)甘草(炙一兩)半夏(二兩洗)石膏(八兩碎)
柴胡(三兩)甘草(三兩)茯苓(三兩)竹葉(五合)人參(二兩)桂心(一兩)蓴
心(一升)
右剉水一斗煮取三升分三服忌海藻菘菜羊肉飴
醋生葱等物
大棗湯(出聖惠方)療上焦熱牽肘攣心痛喘欬短氣多涕
唾潤肺安心
大棗(三十枚去核)杏仁(三兩去皮尖雙仁者)人參(三兩)紫苑(二兩)萎蕤
(三兩)麥門冬(三兩去心)百部(三兩一方作木通)通草(三兩)石膏(八兩)五
味子(二兩)麻黃(三兩去節)羊腎(三枚切碎去膜)
右以水一斗煮取三升五合去滓半夏三合生薑汁
三合淡竹瀝三合更上火煎取三升分三服一方無
人參
麝干散(出聖惠方)治上焦虚熱膈上有痰氣壅似噎
麝干(一兩)前胡(半兩)赤茯苓(半兩)桔梗(半兩)欵冬花(半兩)人參
(半兩)半夏(半兩湯洗七遍)黃芩甘草(炙)元參麥門冬(去心)
(各半兩)
右為散每服四錢以水一中盞入生薑半分煎五分
去滓每於食後温服
天門冬丸治上焦熱結口燥咽乾臓腑秘滯面赤心
煩
天門冬(去心二兩)枸杞子甘菊花防風黃芩
赤芍藥(各一兩)生乾地黃(焙二兩)
右為末煉蜜和丸如雞子大每服一丸以水一盞煎
七分和滓食後臨卧温服
烏犀散(出聖惠方)治上焦虚熱睡卧多驚往往心忡不欲
見人
烏犀角屑(三分)龍齒(一兩)川升麻(一兩)茯神(一兩半)麥門冬
(一兩半去心)元參(一兩)甜竹根(切二合)赤芍藥生乾地黃
(一兩半)馬牙硝(一兩半)
右為散每服四錢水一盞薑半分煎至五分去滓不
拘時温服
麥門冬湯(出千金方)治上焦熱結腹痛不欲飲食食則先
吐後利肋脇攣疼或食入胃未定汗出身背熱名曰
偏氣
麥門冬(去心)白术(三兩半)赤茯苓蓴心(焙乾)甘草(炙各一兩)
陳橘皮(去白)人參蘆根(切炒)萎蕤(各一兩半)陳粟米(炒半兩)
右為散每服五錢匕水一盞半生薑一塊如棗大拍
碎竹茹如彈子大煎八分去滓温服忌食海藻菘菜
醋桃李雀肉等物一方無蓴心又名麥門冬理中湯
前胡枳殼湯治上焦熱頭痛昏眩胸膈煩悶涕唾稠
黏痰實惡心不欲飲食
前胡(去蘆)人參赤茯苓(各一兩)枳殼(麩炒去穣)半夏(洗七次)
桔梗(炒)甘草(炙)桑白皮旋覆花(炒各半兩)麥門冬(去心)
(三分)
右為散每服三錢匕水一盞生薑二片煎六分食後
温服
玉螺丸治上焦熱結心氣懊憹振掉譫語
甘泉石(研五兩)丹砂(三兩研)鐡精(研)芒硝(研)黃環(各二兩)
大黃黃連(去鬚)丹參地龍(炒各一兩)
右搗羅五味為末與四味研者和勻煉蜜丸如菉豆
大每服十丸平旦時及初更後濃煎麥門冬湯下以
止為度
藍青丸治中焦熱結水榖下痢
藍青汁(一升)黃連(去鬚二兩)黃蘖(去粗皮)白术(炒)地榆(各三分)
地骨皮(半兩)阿膠(炙一兩一分)烏梅(去核炒三分)
右將後七味搗為末用藍青汁煎為膏如梧桐子大
每服十丸至十五丸空心粥飲下日三服一方有地
膚子無地骨皮七月七合如杏仁大服三丸日再服
地骨皮湯治中焦熱結唇焦面赤或時煩燥四肢拘
倦觧肌
地骨皮人參柴胡(去苗)梔子(去苗)生甘草(各一兩)
右為散每服三錢水一盞入竹葉七片同煎六分食
後去滓温服
苧根散治中焦蓄積瘅熱如飢
黃芩白芍藥地榆甘草(各一兩)
右為散每服三錢匕每早晩食前用温酒調下稍增
至三錢以止為度
冬隂散治中焦熱結目瞼赤爛
欒葉(五兩)莎草根(炒去毛三兩)丹砂(研)硝石(研)石决明(各二)
(兩)石膏白芍藥夏枯草黃連(去鬚各一兩)
右為散每服一錢匕早晩食前用沙糖水調下增至
二錢匕知為度
枳殼散治中焦壅閉關膈不通吐逆喘急
枳殼(三分)黃芩前胡半夏(各三分)赤茯苓(三分)木香
人參檳榔(各三分)
右為散每服五錢水一大盞薑半分煎至五分去滓
不拘時温服一方有川大黃
䕡茹湯治中焦熱結唇口生瘡
䕡茹(三分)甘草(炙一兩)硝石(研一兩)
右為散每服一錢用温酒調下於初更時及雞鳴後
服增至二錢以止為度
五倍子散治中焦結熱唇口生瘡
五倍子羌活(去蘆)防風(去义各等分)
右搗羅為散每服一錢食後蜜湯調下
槐花散治膈熱生涎嘔吐
槐花(炒黃黑色)白莢(去皮)白礬(熬汁)甘草(炙各等分)
右搗研為散每服二錢匕白湯調下凡吐是膈熱熱
即生涎并吐此藥能化胃膈熱特有殊效
龍膽丸治觧暴熱化痰凉膈清頭目
龍膽白礬(燒汁各四兩)天南星半夏(各二兩半水浸切作片用)
(水煮三五沸焙乾各稱二兩)
右搗研為末麵糊為丸如梧桐子大每服三十丸臘
茶清湯下食後臨卧服痰壅膈熱頭目昏重服愈嶺
南瘴毒纔覺意思昏悶速服便觧咽喉瘇痛口舌生
瘡上壅熱涎諸證悉可服小兒尤良
香䜴湯治下焦熱結吐嘔不止心腹滿悶
䜴(炒)生乾地黃(焙)白术(各二兩)甘草(炙一兩)石膏(碎三兩)
赤茯苓(去黑皮一兩半)
右為散每服四錢水一盞半竹葉十片煎至一盞去
滓溫服日夜二服一方有葱白無白术竹葉
治下焦壅熱氣逆不續嘔吐不禁名曰走哺
人參(二兩去蘆)梔子仁(二兩)麥門冬(二兩去心)石膏陳橘皮
(湯浸去白瓤焙各二兩)
右為散每服四錢水一盞薑半分煎至六分去滓不
拘時温服
柴胡通塞湯治下焦熱大小便不通
柴胡羚羊角黃芩橘皮澤瀉(各一兩)香豉
(一升)生地黃(一升)芒硝(二兩)梔子(四兩)石膏(六兩)
右以水一斗將藥㕮咀煮取三升去滓入芒硝分三
服一方無香豆豉
止嘔人參湯治下焦熱氣逆嘔吐不禁名曰走哺
人參梔子仁萎蕤黃芩知母(切焙各一兩)赤
茯苓白术橘皮(湯浸去白焙各一兩半)石膏(碎二兩)
右為散每服三錢水一盞薑三片煎至七分去滓温
服日二夜一又一方有蘆根無生薑
茵陳蒿丸治下焦受病大腸菀熱伏瘕深固
茵陳(五兩)䕡茹(三兩)葳靈仙(去土)太一餘糧(煆)柴胡(去苗各二)
(兩)黃芩蒲黃赤茯苓枳殼(去瓤麩炒各一兩)
右為末煉蜜丸如梧桐子大每服二十丸木香湯下
以知為度
石長生丸治下焦受熱大便難及多瘡瘍
石長生(五兩)升麻(三兩)水銀粉(二兩)硝石(另研三兩)石膏葛
根大黃射干(各一兩)
右為末煉蜜和丸如菉豆大每服十丸早晩食前煎
温米飲下漸加至二十丸以知為度
酸漿水丸治下焦腸胃伏熱婦人胎熱産難
酸漿實(五兩)莧實(三兩)馬藺子(炒燋)大塩(另研)榆白皮(炒各二兩)
柴胡(去苖)黃芩栝蔞根䕡茹(各一兩)
右為末煉蜜和丸如梧桐子大不拘時木香湯吞下
二十丸至三十丸以知為度
升麻湯治下焦藴熱結成毒痢血如鵝鴨肝
升麻紫草黃芩桔梗(炒各三兩)犀角(鎊)地榆(一兩)
蘘荷根芭蕉根梔子仁(各兩)
右粗搗每服三錢水一盞半煎至一盞去滓温服日
三夜一
五味子丸治下焦熱結
五味子(五兩)天門冬(焙去心三兩)白芍藥防風車前
子(各二兩)㯽榔牽牛(炒)大黃(剉炒)硝石(研各一兩)
右為末煉蜜為丸如梧桐子大每服十五丸食後木
香湯下增至二十丸以知為度
香豉湯治下焦熱結毒利魚腦雜痢赤血小腹痛不
可忍欲利不出
香豉薤白(各一升)黃連黃蘖白术茜根(各三)
(兩)梔子黃芩地榆(各四兩)
右㕮咀以水九升煮取三升分三服
柴胡湯治下焦熱結大小便不通
柴胡(去苗)黃芩橘皮(湯浸去白焙)梔子仁石膏羚
羊角(鎊)生乾地黃(焙各一兩)芒硝(半兩)
右為散每服三錢水一盞煎至七分去滓温服日二
夜一
赤石脂湯(出千金方)治下焦藴熱痢下膿血腹痛痞悶
赤石脂烏梅(炒各一兩)梔子仁(三分)白术(一兩半)乾薑(炮半)
(兩)升麻(一兩)廪米(炒二兩)
右為散每服三錢水一盞半煎至七分去滓溫服不
拘時
梔子人參散(出聖惠方)治下焦壅熱氣逆不續嘔吐不禁
名曰走哺
赤石脂烏梅肉梔子仁人參(去蘆)川升麻(各一)
(兩)甘草(炙半兩)
右為散每服五錢水一盞煎至五分去滓不拘時温
服
香豉湯治下焦藴熱毒變赤血痢臍腹疼痛不可忍
豉(微炒二兩)梔子仁黃蘖地榆白术茜根(各一)
(兩)
右為散每服三錢水一盞煎至半盞去滓温服日二
夜一
火府丹(出旅舍方)治上焦熱結心肺壅滯面赤心忡口乾
頭昏引化熱氣調順血脉
生乾地黃(焙四兩)黃芩木通(各二兩)
右為末煉蜜和丸如梧桐子大每服十五丸至二十
丸食後温米飲下大瘕熱燥新汲水下小兒化破服
丸數臨時加減一方治心經藴熱小便赤少五淋澀
痛生地黃生用煎木通湯下有病渴日飲豉水不食
者三月心中煩悶時已十月予謂必心經有伏熱與
此藥數服十五粒温水下越二日不覺來謝云當日
二服渴止及次日三服飲食如故此本治淋用以治
渴信知用藥要在變通也
人參散(出聖惠方)治下焦壅熱氣逆不續嘔吐不禁名曰
走哺宜服和氣止嘔
人參(去蘆)蘆根梔子仁陳橘皮(去白焙湯浸)葳蕤
黃芩知母赤茯苓麥門冬(去心)石膏(各二兩)
右為散每服五錢水一盞煎至五分去滓不拘時温
服一方有白术無麥門冬
三焦散(王氏博濟方)治三焦不和榮衞不調肢體煩頭目
昏疼飲食無味多困少力寒熱痰壅頭旋
前胡(去苗)柴胡(去苗)桔梗羌活獨活人參枳
殼(去穰麩炒)鱉甲(去裙襴醋浸炙)旋覆花(一兩半)甘草(炙半兩)石膏
(一分如頭疼旋入)
右為細末每服一錢半至二錢水一盞煎七分温服
觧傷寒發汗入麻黃一兩去節同杵為末如上焦多
壅熱入地骨皮一兩半
人參荆芥散(王氏博濟方)治上焦壅滯頭目昏眩涕唾稠
粘心飽煩滿
人參柴胡羌活荆芥旋覆花甘菊
桑白皮(各等分)
右七味為末每服二錢水一盞煎至七分食後臨卧
服
利膈散(王氏博濟方)治上焦風壅多患咽喉胞膈不利
荆芥穗(四兩青乾好者)鼠黏子(四兩)白牽牛(二兩炒令香熟為度)甘草
(炙三分)
右為末每服一錢入塩點兼治風牙疼以三錢末入
川椒一百粒塩二錢煎熱含冷吐出
白蒺藜散(王氏博濟方)治上焦虚熱頭目昏疼或眼赤腫
心胞煩悶
地骨皮(半兩去土)白蒺藜(去皮)旋覆花山茵陳白菊
花(各半兩)鼠黏子石膏(各二兩)
右七味為末每服一錢食後清茶調下日可三服
麥門冬飲(王氏博濟方)治三焦不利心肺多壅痰涎併積
口舌乾燥咽嗌腫痛肌體黃瘁氣血不調
麥門冬(去心半兩)桔梗半夏(各一分)赤芍藥(半兩)菊花(一分)
甘草(半兩)蔓荆子(一分)前胡(半兩)防風桑皮款冬花
(各半兩)杏仁(一分)五味子(一分)白术(一分)貝母(半兩)升麻(半兩)
右十六味各洗擇令净焙乾杵羅末食後夜卧各進
一服每服二錢水七分薑一片煎至三分去滓温服
大益心肺
犀角菖蒲丸(出家藏經騐方)治上焦熱壅口舌生瘡聲啞眼
澀袪風辟毒老幼皆可服冬間常宜服之
木通(八錢)川芎(三錢半)白术(一兩七錢)杏仁(二兩半)桔梗(二兩二錢)
薄荷葉(十二兩)官桂(四錢)縮砂(四錢)附子(匕錢生去皮臍)
右九味為細末煉蜜為丸如彈子大每服半丸細嚼
温熱水送下食後臨卧服都下潘防禦家貨此藥先
公晩年常服有效
桔梗湯(出衛生家寳方)治中上焦不和氣道隘閉水飲不利
楊吉老傳
前胡(去蘆)赤茯苓人參(去蘆)枳殼(炒)甘草(炙各一兩)半夏
桔梗陳皮(各半兩)
右為粗末每服二錢水一盞薑五片煎六分去滓熱
服日二三服不拘時候
加味神功丸治三焦氣壅心腹痞悶六腑風熱大便
不通腰腿疼痛肩背重悶頭昏面熱口苦咽乾心胞
煩燥睡卧不安及治脚氣并素有風人大便結燥
木香(一兩)人參(二兩)升麻(二兩)枳實桃仁(各二兩)訶梨勒
皮(四兩)大黃(四兩)
右為細末入麻仁搗研令勻煉蜜丸如梧桐子大每
服二十丸温水下或温米飲下食後臨卧服如大便
不通可加丸數以利為度
神功丸治三焦熱壅心腹痞悶六腑風熱大便不通
津液内枯大腸乾澀裏急後重或下鮮血痰唾稠黏
風氣下流腰疼脚重臍下脹痛溺赤如金
大黃(三兩)人參(半兩)麻子仁(五兩叧研)訶子皮(炮二兩)
右為細末煉蜜丸如梧子大每服二十丸温水下日
三服以通為度婦人産後大便秘米飲下十丸
大三脘散(出活人書)治三焦氣膈虚痞兩脇氣痛面手浮
腫大便秘澁兼治脚氣
獨活(一兩)白术(三兩)乾木瓜(一兩)沉香(一兩)木香(三分)橘皮(三分)
川芎(三分)檳榔(三分)甘草(三分)紫蘇(一兩)大腹皮(一兩)
右十一味為散每服一錢水二盞煎至一盞去滓分
二服温服取利為度如能臨晩常進半劑依法煎服
即臓腑調和風氣人多秘滯宜服之不利再服此藥
極不虚人氣經騐多矣脚氣心腹氣悶大便秘澀者
最良
利膈丸(出本草)
治三焦氣不順胞膈壅塞頭昏目眩涕唾痰涎精
神不爽用牽牛子四兩半半生半熟不蛀皂莢塗
酥炙二兩為末生薑自然汁煮糊丸如梧子大每
服十丸荆芥湯送下
三焦虚寒論
夫上焦虚則引氣於肺中焦虚則生寒腹痛洞泄便利
霍亂下焦虚則大小便不止津液氣絶塞則補於腎然
三焦者水榖之道路氣之所終始也然其虚雖異原則
一故有俱虚之病上焦如霧其氣起於胃上口並咽已
上貫膈其氣虚寒則令人精神不守引氣於肺咳𠻳語
聲不出膈塞之病生焉中焦如漚者以其在胃中脘不上不
下主腐熟水榖本胃脘之中陽氣温乃腐化水榖之精灌養
周身若寒客中焦則胃中冷胃中冷則飲食不化腹痛飱泄
霍亂吐利治法宜補温之下焦則胃中和其氣起於胃下
脘别回腸注於膀胱主出而不内以𫝊導也其氣虛寒則津
液不固大小便利不止小腹痛不欲聞人語治宜温之
方
薑朴湯(一名厚朴煎出楊氏家藏)治三焦俱虚和脾胃進飲食強
中逐寒大去痰兼止吐瀉
厚朴(去粗皮一斤擘作十六片薑一斤搥碎鍋内旋添湯煮薑味淡取出厚朴焙)乾薑
(半斤)甘草(半斤)附子(炮製去皮臍四兩)
右為末熟棗肉為丸如梧桐子大每服二十丸米飲
下食前服
榖神散治三焦氣虚心胞痞悶兩脇脹滿不思飲食
四肢少力或多痰涎咽喉不利或上喘促頭目昏眩
心腹疼痛乂治中滿下虚久服和補脾元調適寒温
順四時之胃氣大能進飲食通流津液止煩渴安神
養氣
枇杷葉(净刷去毛塗棗汁炙香熟一兩)丁香(半兩)薏苡仁(微炒一兩)藿香
葉(三分)沉香(三分)杜仲(去粗皮用薑汁與酒和合塗炙令香熟三分)隨風子
(如無揀緊小訶梨勒亦得三分)大腹皮(微炒三分)木香(三分)半夏(用湯洗七次生)
(薑一分切作片與半夏同搗爛作餅子炙黃一分)青橘皮(去白焙乾半兩)㯽榔(細剉)
(半兩)白术(二兩)桑白皮(微炒半兩)橘皮(浸去白半兩)人參(一兩)白荳
蔲(去皮微炒一兩)五味子(半兩)陳麴(微炒三分)白茯苓(去黑皮一兩)榖
蘖(微炒兩半)甘草(炒黃一兩)
右為散每服三錢匕水一盞棗三枚薑三片煎七分
不拘時去滓温服
安中散(出三因方)治三焦虚寒短氣不續腹不安食隨即
洞下小便赤濁精泄不禁脚脛酸疼小腹脹滿
熟地黃巴戟天(去心)龍骨(各三兩半)遠志(去心炒)茯苓(各三)
(兩)天雄(炮去皮臍)五味子山藥(各三兩半)蓯蓉(酒浸)續斷(各四)
(兩)蛇床子(炒)兔絲子(酒浸各四兩半)
右為細末每服二錢匕酒調下夫三焦属精腑藏精
以養身係累於心脾腎三經人多以醉飽心虚而合
隂陽故此病作唯謹之為得
沉香湯治三焦俱虚脾胃氣不和心腹疼痛不思飲
食
沉香(一兩)厚朴(去粗皮薑汁炙一兩半)附子(炮製去皮臍半兩)桂(去粗皮一)
(兩)益智(去皮炒一兩)青橘皮(一兩)乾薑(半兩)桔梗(炒一兩)白术
(麩炒一兩半)五味子(三分)甘草(半兩)
右剉如豆大每服三錢匕水一盞薑半分煎七分食
前去滓温服
栢子仁丸治三焦俱虚氣道澀滯散痞滿進飲食
栢子仁(另研)乾熟地黃(焙)肉蓯蓉(酒浸三日切作片子焙乾)牛膝
(浸一日)補骨脂(炒熟)巴戟天(去心)蘹香子(炒)木香遠志
(去心)五味子(焙各一兩)
右為末入栢子仁研勻酒煮麵糊丸如梧子大每服
十五丸空心食前淡薑湯温酒任下
薑棗丸治三焦氣虚升降不勻水榖遲化
桂(去皮)附子(炮製去皮臍)人參陳橘皮(湯浸去白焙)厚朴(去粗)
(皮薑汁炙)白茯苓(去黑皮各一兩)陳麴(炒黃二兩)
右為末薑汁煮棗肉丸如梧桐子大空心食前以酒
下二十丸加三十丸一方治中焦寒遲進飲食
補和丸治三焦俱虚脾胃諸疾調氣進食
人參黃耆白术甘草(炙)乾薑(炮)白荳蔲(去皮)
蒼术(米泔浸一日微炒)陳橘皮(去白微炒各一兩)
右為末每服三錢匕薑三片水一盞煎七分去滓稍
熱服
附子散治三焦俱虚脾胃二臓冷氣滑泄不止飲食
不進致肌體羸瘦行步少力
附子(四兩炮製去皮臍半兩)縮砂仁(炒一兩)蘹香子(炒一分)肉荳
蔲(去殼炮半兩)蜀椒(去目及閉口者炒出汗半兩)
右為散再入乳鉢内研令細用磁合内盛貯無令透
氣每服三錢匕用羚羊子肝去筋膜切作小片子入
藥末在内入葱白塩醋少許拌和勻用竹杖子作串
子於猛火上炙令香熟乘熱吃用温酒一盞半下如
不飲酒即以粟米飲下空心絶早晩食前如六十已
上乃久患者即藥至四錢匕服至三日見效如無病
人服補益五臓和胃氣進飲食
人參散治三焦俱虚上引肺氣補氣
人參甘草(炙各二兩)前胡(去蘆)五味子(炒)桔梗(炒)木香
大腹皮益智仁(去皮)白茯苓(去黑皮)烏藥蓬莪
茂沉香薑黃白术檀香莎草根(去毛)霍
香葉檳榔白芷(各一兩)丁香皮京三稜(各一兩半)
丁香陳橘皮(各三分)白荳蔲(去皮)青橘皮(各半兩)
右以京三稜烏藥蓬莪茂白术四味細剉别用陳麴
末同四味藥令炒黃色去陳麴餘藥為散每服二錢
水一盞薑半分煎七分不去滓食前温服
乾薑丸治上焦寒短氣語聲不出
乾薑(炮)白术附子(炮製去皮臍)桂(去皮)五味(各三分)甘草
(炙半兩)陳橘皮(湯浸去白)麻黃(去根節各一兩)
右為末煉蜜丸如梧子大每服二十丸至三十丸温
酒送下
半夏瀉心湯治心實熱心下痞滿身重發熱吐嘔不
安腹中雷鳴唾洩不利水榖不消欲吐不吐煩悶喘
急並治之
半夏(五兩洗四次)黃連(一兩)黃芩甘草(炙)人參乾薑
桂心(各三兩)
右以水九升煮取三升去滓分三服忌海藻菘菜餳
羊肉生葱猪肉冷水一方無桂心有大棗十二枚治
霍亂苦寒加附子一枚炮去皮臍若渴加栝蔞根嘔
加橘皮痛加當歸客熱以生薑代乾薑
枳殼湯治上焦有寒胸膈滿悶背膂引疼心腹膨脹
胸脇刺痛飲食不下噎塞不通嘔吐痰涎口苦吞酸
羸瘦少力短氣煩悶常服順氣寬中消痃癖積聚散
驚憂恚氣
枳殼(去穣麩炒一兩)京三稜(炮剉一兩)甘草(炙)厚朴(去粗皮生薑汁炙各)
(半兩)益智仁陳橘皮(湯洗去白焙各一兩)木香(半兩)肉荳蔲(半兩)
蓬莪茂㯽榔桂(去粗皮)青橘皮(湯浸去白焙各半兩)
右為散每服三錢水一盞半薑三片棗二枚煎八分
去滓不拘時服
訶梨勒皮散(出聖惠方)治上焦虚寒氣滯胸膈噎悶飲食
全少或時痰逆
訶梨勒皮(一兩)赤茯苓(三分)陳橘皮(湯浸去白焙三分)枳實(半兩)
(麩炒黃)桂心(半兩)白术(三分)乾薑(一分)甘草(一分)人參(三分)木通
(半兩)厚朴(三分)半夏(一分)
右為散每服三錢以水一中盞薑半分煎五分去滓
温服
大腹皮散(出聖惠方)治上焦虚寒氣壅攻注頭痛胸膈不
和
大腹皮(二分)㯽榔(三分)赤茯苓(一兩)桂心(半兩)半夏(洗七次半兩)
青皮(三分)沉香(半兩)枳殼(三分麩炒)芎藭(半兩)前胡(一兩去蘆)白芷
(半兩)人參(半兩去蘆)
右為散每服三錢水一盞薑半分煎五分去滓不拘
時温服
厚朴湯(出千金方)治上焦閉塞乾嘔不出吐涎沫吞酸
厚朴(炙二兩)吳茱萸(炒)人參(去蘆)白茯苓(去黑皮)桔梗(炒)
元參(各一兩半)芎藭白术(各一兩)附子(去皮)陳皮(去白焙一兩半)
右剉如麻豆大每服三錢薑一小塊擘破水一盞煎
七分去滓不拘時温服
黃連湯(出千金方)治上焦有寒洞泄下利或因霍亂後瀉
利無度腹中虚痛一名黃連煎
黃連(去鬚四兩)黃蘖(去皮)厚朴(去粗皮)當歸(各三兩)酸石榴皮
地榆阿膠(炙各四兩)
右為散每服五錢水一盞半煎八分去滓温服日三
一方有乾薑
化痰丸治中焦有寒痰逆不思飲食
半夏(四兩湯洗七遍焙乾)礬石(燒灰研一兩)
右為細末以生薑自然汁煮棗肉和丸如梧桐子大
每服十五丸不拘時薑湯送下
檳榔散(出聖惠方)治中焦虚寒氣滯不調
檳榔赤芍藥人參(去蘆)白术芎藭桂心
陳皮前胡枳殼(麩炒)附子(去皮臍)大腹皮(各一兩)甘
草(半兩)
右為散每服四錢水一盞薑半分煎至五分去滓不
拘時温服
神麯丸治中焦胃虚飲食遲化氣不升降嘔逆惡心
留飲寒痰癖結動氣脇下逆滿有時而痛按之有形
或按有聲膈脘虚痞食物多傷噫氣醋臭心腹常痛
霍亂嘔逆煩悶不安
神麯(炒黃)木香厚朴(去麄皮生薑汁炙)甘草檳榔青
橘皮(去白)白术枳殼(炒)京三稜(各八兩)桂乾薑(炮各)
(十二兩)
右為末水煮麯糊丸如梧桐子大每服五丸不拘時
温米飲下
黃耆湯治中焦虚冷目中急痛耳鳴脛寒
黃耆(一兩)防風(去义)細辛(去苖葉)栢子仁(研)桂(去皮)陳橘皮
(去白)人參(各半兩)甘草(炙一兩)吳茱萸(一錢)芎藭(半兩)
右除研者外粗搗篩拌勻每服五錢生薑五片棗二
枚水盞半煎八分去滓食前温服
木香散(出聖惠方)治中焦虚寒或時吐瀉腹痛
木香草荳蔲(去殼)桂心附子(炮製去皮臍)訶梨勒皮
(微炒)白术白芍丁香甘草(炙一分)
右為散每服三錢水一盞入煨薑半分煎八分去滓
温服
朴沉湯治中焦有寒胃中逆冷泄利
厚朴(去麄皮生薑汁炙透五兩)沉香(三兩)丁香附子(炮製去皮臍)高
良薑(各二兩)白术藿香葉木香甘草(炙一兩)
右剉如麻豆大每服三錢水一盞煎六分去滓食前
温服
通聖丸治中焦虚寒瀉利不止臍腹疼痛
乾薑(炮)白礬(燒)硫黃(研各三錢)肉荳蔲桂(去粗皮)附子
(炮去皮臍)吳茱萸(湯浸焙炒)縮砂仁訶梨勒皮(各一分)
右為末同研令勻煮麵糊丸如梧桐子大每服十五
丸醋艾湯食前送下
厚朴散(出聖惠方)治中焦虚寒好吐白沫清涎吞酸
厚朴(二兩去粗皮塗生薑汁炙令香熟)吳茱萸(湯浸七遍微炒)白茯苓(一兩)
(炒)桔梗(一兩去蘆)芎藭(一兩)白术(二兩)附子(一兩炮去皮臍)陳橘皮
(湯浸去白)
右為散每服四錢水一盞生薑半分煎五分去滓温
服
人參湯治中焦虚寒洞泄
人參當歸甘草(炙)黃芩(各二兩)赤茯苓(去黑皮)乾
薑(炮)厚朴(去粗皮薑汁炙透)芎藭(各四兩)
右麄搗篩每服五錢入粟米二錢水二盞煎至一盞
去滓温服日三
紫蘇湯治中焦有寒
紫蘇藿香葉赤茯苓(去黑皮)甘草(炙)人參桔
梗(炒)葛根(各一兩)丁香(半兩)
右搗篩每服三錢水一盞煎七分去滓温服
温白丸治中焦虚寒痰積不散
丹砂(一兩研如粉一半入藥一半為衣)白礬(飛研)半夏(湯洗七遍去滑焙乾)生
薑(各三兩)白术(二兩)丁香(半兩)
右除丹砂一半為衣外搗研為細末薑汁煮糊丸如
梧桐子大丹砂為衣每服二十丸食後臨卧生薑湯
送下
消食丸治中焦虚寒數年不能食
小麥蘖麴(各一升)乾薑(炮)烏梅肉(各四兩)
右為末煉蜜丸如梧桐子大每服十五丸不拘時薑
湯下日再稍加至四十丸
蒟醬湯治中焦有寒隂凝胃口噦噫不止
蒟醬(二兩)高良薑(三分)蓽澄茄(半兩)
右搗篩每服三錢水一盞煎七分去滓入苦酒數點
滴熱呷以知為度
半夏丁香丸治中焦寒痰
半夏(二兩)丁香白礬(各半兩)
右搗研為末薑汁煮糊丸如豆大每服五丸至七丸
塩湯送下
蓽撥丸治下焦不足腎虚脾弱上膈煩熱下元虚冷
腹内雷鳴胸膈氣滯羸瘦無力
蓽撥胡桃仁乾薑(炮)人參白茯苓訶梨
勒(各一兩半)桂(去粗皮一兩半)
右為末煉蜜丸如梧子大每服二十丸空心温酒下
加至三十丸
茯苓丸(出千金方)治下焦虚寒損腹中瘀血令人喜忘不
欲聞人語胸中噎塞而短氣
茯苓乾地黃當歸(各八分)甘草乾薑人參
(各七分)黃耆(六分)芎藭(五分)桂心(四分)厚朴(三分)杏仁(五十枚)
右為末蜜丸如梧子大每服二十丸加至三十丸為
度日二清米飲下一方無乾地黃
訶梨勒丸治下焦虚冷氣温脾胃不思飲食
訶梨勒皮蓽撥桂(去皮)胡椒附子(炮製去皮臍)沉
香木香人參草荳蔲㯽榔(各一兩)
右為末和搗二三百杵丸如梧子大每服二十丸食
前温酒下
内固丸治下焦虚寒脾腎不足腹脇疼痛
蘹香子(二兩半)木香(兩)楝實(一兩半)乾薑(半兩)草荳蔲(去皮)
(三分)吳茱萸(湯洗炒)葫蘆芭(炒)補骨脂(各一兩)甘草(炙一分)
右搗細末煉蜜和丸如彈子大丹砂為衣每服一丸
嚼破以温酒塩湯下空心食前服
伏龍肝湯(出千金方)治下焦虚寒損或先見血後便轉此
為血痢不止
伏龍肝(五合)乾地黃(五兩)阿膠牛膝甘草乾薑
(炮)黃芩地榆(各三兩)髮灰(一兩)
右㕮咀以水九升煮取三升去滓下膠候化下髮灰
為三服
防己湯療下焦冷腫滿胸壅塞吐不下食兼去温毒
防己芍藥(各二兩)枳實(炒)獨活防風桂心(各三)
(兩)生薑(八分)葛根(三兩)半夏(一升洗)
右剉以水九升煮取三升分四服相去八九里久中
間少食粥一方無防己枳實加附子二兩炮餘依本
方忌羊肉餳生葱
黃蘖止洩湯(出千金方)治下焦虚冷大小便洞泄不止
黃蘖人參地榆阿膠(各三兩)黃連(五兩)茯苓
橘皮(各四兩)艾葉(一升)
右㕮咀以水一斗煮取三升去滓下膠化分三服一
方有厚朴
續斷散(出千金方)治下焦虚寒損或先便轉後見血此為
遠血或利或不利因勞冷即發
續斷當歸桂心蒲黃阿膠(各一兩)甘草(二兩)
乾薑乾地黃(各四兩)
右㕮咀以水九升煮取三升半去滓下膠化下蒲黃
分三服
石鍾乳丸治下焦虚冷臍腹疼痛手足厥逆脉氣沉
短
石鍾乳陽起石(各一兩)附子(一兩半)桂(去粗皮)硫黃(各半)
(兩)硝石塩精(各半兩)
右為末用糯粥為丸如梧子大每服三十丸空心食
前生薑塩湯下
厚朴丸治下焦虚冷便利頻羸瘦無力不思飲食
厚朴(去粗皮剉五兩)附子(炮去皮臍)蜀椒(去日及閉口者取紅各二兩)
右將水六升青鹽三兩生薑三兩同入銀鍋中煮令
水盡焙乾搗為末以水浸炊餅和丸如梧子大每日
空心酒下三十丸
燒厚茴香散(王氏博濟方)治中焦虚冷臍腹撮疼心胸痞
脹和元氣進飲食
川附子(去皮臍)官桂(去皮)川椒(去目)舶上茴香木香
胡椒陳橘皮(去穣)巴戟天(去心)乾薑(炮半兩)京三稜(煨一)
(兩)
右十味杵為末每服用豶猪腎子一對切去筋膜切
作薄片子以末三錢入葱絲少許鹽半錢濕紙包煨
熟餌訖以酒或粥飯壓之須臾覺臍下暖甚妙
胡椒青塩丸(出楊氏家藏方)治下焦虚弱脚膝無力多倦瘦
怯不美食
附子(兩枚重九錢炮去皮臍切細)青塩(二兩)厚朴(去皮)人參(去蘆)木香
白术沉香丁香茴香破故紙(炒)川楝
子(去核取肉)肉荳蔲(麩褁煨香)黃耆(蜜炙)杜仲(去皮)胡椒(共十三味各一)
(兩)
右為細末却入青塩酒煮麵糊丸如梧子大每服一
百丸空心塩湯送下
治下焦虚冷小便數瘦怯無力(出本草)
羊肺一具細切作羹飲食之煮粥亦得厚腸胃令
人能食下焦除惡氣
治下焦虚冷脚膝無力陽事不行補益(出本草)
羊腎一箇熟煮和入半兩煉成乳粉空腹食之或
用燕覆子即木通實也和藥食之更好
主補中焦諸不足氣脾胃卒患食後氣痛(本草)
以山柰生搗汁服之
治下焦弱理胃氣令人能食
用蝟肉以五味淹炙食之良不可食骨令人縮
治下焦冷氣
用陳皮一斤去瓤搗末以蜜丸如梧子大每服三
十丸食前温酒下
三焦腹論
黃帝鍼經謂三焦病者腹脹氣滿不得小便窘急溢則
為水留則為脹夫三焦者决瀆之官水道出焉上焦其
治膻中膻中為氣海中焦主腐熟榖下焦當膀胱上口
主分别清濁今三焦俱病故腹脹氣滿不得小便溢而
為水為脹也治宜升降氣道則腹滿自消水道自利矣三
焦脹者經所謂氣滿於皮膚殼然而堅不痛是也蓋脹有
痛否以别虚實若鼔脹之類内挾宿食按之堅痛是謂邪
實今三焦皮膚殼殼然而堅不痛特以氣滿為虚脹而已
方
補氣丸治三焦病久欲成水腹脹不消小水不利
海蛤牽牛子赤茯苓(去黑皮)防己大戟(炒)防
風(去义)木香桑根白皮陳橘皮(去白焙)訶梨勒(去核)
苦葶藶芎藭木通犀角郁李仁(去皮各一兩)
大黃(二兩半)乾生薑地黃(焙一兩)
右為末煉蜜丸如梧子大空心米飲下十丸覺壅不
快加至十五丸覺通利即減三丸大小便不通服三
十丸
木香枳殼散治三焦病脹滿水道不利
木香枳殼白芷蓬莪茂白术甘草(炙)
桂(去麄皮各二兩)益智子(炒)青橘皮(各三兩)陳麴(炒)京三稜
(炮各四兩)
右為散每服二錢生薑塩湯點服不拘時候
京三稜散治三焦脹和養脾胃除積氣
京三稜(十兩)陳麴(微炒)大麥蘖(微炒)木香肉荳蔲(去殼)白
檳榔乾薑(炮)甘草(炙)厚朴(去粗皮一兩)杏仁(去皮尖雙仁者)
(麩炒一兩)
右為散拌勻每服二錢入塩少許沸湯服不拘時候
小丁香丸治三焦脹滿消化滯氣
丁香沉香(剉各一分)乳香(研一錢半)茴香子(半兩)蓽撥(半兩)桂
(半兩)㯽榔(二枚)肉荳蔲(二枚去殼)巴豆(十五枚去皮心)阿魏(少許)
右除研者外為末次入乳香巴豆阿魏令勻煮白米
粥和丸如菉豆大每服五丸生薑湯下如胸膈氣不
和及元臓冷氣上攻迷悶加至十丸温酒下常服熱
水亦得要微動以意加服之
白术橘香湯(一名橘香散王氏博濟方)治三焦氣滿皮膚腎脹順
氣
白术(四兩)陳橘皮(去白焙)赤茯苓(去黑皮)甘草(各二兩)附子
(一兩)乾薑(炮半兩)
右剉如麻豆大水一盞薑二片棗一枚同煎至七分
去滓温服如覺減寒入荆芥煎丸稍覺三焦不和併
服即效
陳麴湯治三焦滯氣
陳麴(炒黃)莱菔子(炒黃等分)
右為散每服三錢水一盞煎三四沸去滓入麝香少
許再煎一沸温服不拘時候
澤漆湯治三焦不調上乘於肺時發喘欬身體浮腫
坐卧不安
澤漆陳橘皮(去白)防己甜葶藶(紙上炒)郁李仁(各半)
(兩)百合桑根白皮木通赤茯苓(各一兩)
右搗篩每服三錢水一盞棗二枚擘破煎至七分去
滓不拘時温服
茯苓飲治三焦有水氣滿悶不能食消痰氣令能食
赤茯苓(去黑皮)人參白术生薑(各三兩)枳實(二兩)陳
橘皮(一兩半)
右剉如麻豆大每服五錢水一盞半煎至一盞不拘
時去滓温服
甘遂散治三焦氣不通心腹脹滿喘促大小便不利
甘遂(半兩)牽牛子(半生半炒)續隨子(去殼)大戟(各一兩)葶藶(一分)
右為散每服半錢空心濃煎燈心湯下利下水為效
未減更一服
甘遂散治三焦水氣似鼓四肢虚腫甚者
甘遂(半兩)檳榔木香牽牛子(半生半炒)莱菔子(研各一兩)
右為散每服半錢煎紫蘇木瓜湯調下空心服利下
水為度更量人虚實加減
茯苓湯治三焦有水氣胸脇肢滿目眩
赤茯苓(去黑皮四兩)桂(去麄皮)白术甘草(炙各三兩)
右為散每服五錢水一盞半煎至一盞去滓不拘時
温服
小半夏加茯苓湯治三焦不順心下痞悶膈間水脹
眩悸動
半夏(洗五兩)生薑(半斤)赤茯苓(去黑皮三兩)
右剉如麻豆大每服五錢水二盞煎至一盞去滓温
服不拘時
牽牛子丸治三焦病脹滿為水小便不利
牽牛子(二兩)烏指木根皮(五兩)木香(三兩)蜚蠊大黃(剉炒)
(各二兩)防己枳實(去穣麩炒)陳橘皮(去白皮)羌活(去蘆各一兩)
右為末煉蜜丸如菉豆大日中及雞鳴後合用甘草
湯下十丸稍增至二十丸以知為度
檳榔飲治三焦榮衞不通氣滿水脹
檳榔(剉五枚)木香(一兩)生薑(切焙)芎藭青橘皮(各半兩)前
胡(去蘆一分)丁香山芋(各半兩)
右為散每服三錢水一盞煎至七分空心温服脚腫
加牽牛子半兩面目浮腫加郁李仁半兩
人參香术散治隂陽不和三焦氣滯胸膈氣痞脇滿
脹小便不利飲食不消
人參甘草(炙各半兩)木香(半兩)白术(五兩)五味子(炒三兩)
右為散每服二錢入薑塩少許白湯點服不拘時候
木香丸治三焦病腹脹氣滿小便不利
木香(二兩)牽牛子(二十四兩炒香取十二兩)檳榔補骨脂(炒香各四)
(兩)
右搗四味為末又入牽牛子勻以清水和丸如菉豆
大每服二十丸茶清或熟水下食後服如酒食過傷
可服五七丸小兒一歲可服一丸姙婦不可服
三焦欬論
内經云久欬不已則三焦受之三焦欬吐欬𠻳腹滿不
欲食飲此皆聚於胃關於肺使人多涕唾而面浮氣逆
也蓋三焦之氣以胃氣為本水榖之道路氣之所終始
也今欬而久者以寒氣藴結關播胃中腹滿不食逆氣
上行涕唾多而面目浮腫也
藿香散治久欬傳三焦腹滿不欲食
藿香葉人參赤茯苓(去黑皮)青橘皮(去穣焙)細辛
(去苗葉)益智子(去皮炒)縮砂陳橘皮(去白焙)甘草(炙各一兩)
木香白芷(炒各半兩)
右為散每服三錢水一盞入生薑木瓜各三片煎至
七分去滓稍熱不拘時服
半夏湯治三焦欬腹滿不欲食(方見本門)
方
紫蘇子湯治三焦欬心胸不利不思飲食
蘇子(微炒)陳橘皮(湯洗去白焙各一兩)甘草(炙半兩)乾薑(炒)桔梗
(炒)杏仁(湯洗去皮尖雙仁炒各三分)
右為散每服四錢水一盞半棗二枚擘破煎至七分
去滓温服日三
五味子丸治三焦欬腹滿不欲食順氣
五味子(炒)覆盆子(去蒂)仙靈脾(各一兩)
右為末煉蜜和丸如梧子大每服二十丸生薑臘茶
下加至三十丸空心食前服
玉液散治久欬傳三焦腹滿不思飲食及胃虚有痰
半夏(湯洗去滑七遍焙一兩)生薑(去皮切)陳粟米(揀净各二兩)
右為散每服一錢水一盞煎至六分温服
三焦約論
黃帝三部鍼灸經言小腹腫痛不得小便邪在三焦病
名曰三焦約内閉發不得大小便夫三焦者水榖之道
路氣之所終始也上焦如霧中焦如漚下焦如瀆三焦
乃流行之道榮衞致養則腐熟水榖分别清濁以時而
下無復滯留若榮衞不調風邪入客則决瀆之官約而
不通所以不得大小便也刺法取足少隂太陽之經
方
郁李仁丸治三焦約小腹瘇痛不得大小便
木香(二兩)青橘皮(去白焙一兩)人參(二兩)赤茯苓(去黑皮一兩)郁
李仁(半斤)大戟(河水煮去皮焙一兩)麻仁(半兩與大戟郁李仁同别搗細入藥内)
甘遂(麩炒微烟生覆於土候冷開出火毒一兩)訶梨勒(半兩)大黃(剉炒二兩)
右為末别研三味外搗羅却入三味拌和再羅煉蜜
丸如豌豆大每服十丸煎車前子湯下不拘時服
順氣丸治三焦約通導大小便
郁李仁(浸去皮研)大黃(剉炒各一兩)赤茯苓(去黑皮)澤瀉(剉)葶
藶(隔紙炒各二兩)大麻仁(一兩半研)檳榔(三兩剉)杏仁(去皮尖雙仁者麩炒)
(半兩研)
右搗研了和拌勻再研極細煉蜜和丸如梧子大每
服三十丸空心用甘草湯下日三炒塩酒下亦得
枳殼丸(出宣明論)調順三焦平勻氣脉消痰滯利胸膈袪
風利大小腸
枳殼(去穣二兩)牽牛子(四兩一半生一半熟)檳榔(半兩)陳橘皮(去白焙一)
(兩)木香(一分)
右搗羅四味為末與牽牛粉拌勻再羅過煉蜜和丸
如梧子大每服一十五丸至二十丸食後生薑湯下
欲利加丸數
枳殼散治三焦約大小便不通
枳殼(湯洗切作片子焙乾五兩)厚朴(去麄皮塗生薑汁炙二兩)滑石(細研一兩)桂
(二兩去麄皮)
右四味搗研拌和每一兩藥末入膩粉半錢和勻每
服一錢用冷米飲調下空時服更量老少虚實加減
疎風散治三焦氣約大小便不通
牽牛子(炒一兩)大黃(一兩)檳榔(半兩)陳橘皮(去白焙一兩)
右為散每服二錢生薑蜜水調下食後良久服
皂莢散治三焦約大小便不通
猪牙皂莢(酥炙去皮子)白蒺藜(各等分)
右為末如大腸不通用塩茶湯調下一錢小便不通
用温酒調下一錢
淮南五柔丸(出活人書)治三焦不調小便秘澀和榮衞臓
腑
大黃(炒一斤)前胡(去蘆二兩)赤茯苓(去黑皮)半夏(湯洗切焙)肉蓯
蓉(酒浸去皺皮)葶藶(隔紙炒)當歸(切焙)芍藥(各一兩)
右為末煉蜜和搜再搗千杵丸如桐子大每服五丸
食後温水下日三稍增之
普濟方卷四十三
