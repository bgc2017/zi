普濟方卷二十六明周王朱橚撰
肺臟門
總論
夫肺主魄魄臟者任物之精也為上將軍使在上行所
以肺為五臟之華蓋並精出入謂之魄魄者肺之臟也
鼻者肺之官肺氣通於鼻鼻和則能知香矣循環紫宫
上出於頰候於鼻中下逥肺中榮華於髮外主氣内主
胸與乳相當左乳庚右乳辛肺重三觔三兩六葉兩耳
凢八葉有十四童子七女子守之神名鴻鴻隨節應會
故云肺蔵氣氣舍魄為欬在液為涕肺氣虚則鼻息利
肺氣實則喘咳胸憑仰息肺氣虚夢白物斬人血籍籍
氣衰則夢見兵戰氣盛則夢恐懼哭泣厥氣客於肺則
夢飛揚見金鐡之器及竒物凢肺臟相金與大腸合
為腑其經手太隂與陽明為表裏其脉浮相於季夏王
於秋秋時萬物之所終宿葉落柯萋枝條兀然獨在其
脉微浮衞氣遲榮氣數數則在上遲則在下故名曰毛
陽當䧟而不䧟隂當昇而不昇為邪所中陽中邪則捲
隂中邪則緊捲則惡寒緊則為慄寒慄相搏名曰癨弱
則發熱浮乃來出旦中旦發暮差臟有遠近脉有遲疾
周有度數行漏刻遲在上傷毛采數在下傷中焦有惡
則見有善則匿陽氣下陷隂氣則温陽反則下隂反在
巔故名曰長而且留秋脉如浮秋肺脉也西方金也萬
物之所收成也故其氣來輕虚而浮來急去散故曰浮
反此者病何如而反其氣之來毛中央堅兩傍虚此謂
太過病在外其氣來毛而微此謂不及病在中太過則
令人氣逆而皆痛愠愠然不反則令人喘呼吸少氣而
欬上氣見血下問病者肺脉來厭聶聶如落榆葉曰
肺平秋以胃氣為本肺脉來不上不下如循鷄羽曰病
脉來如物浮如風毛曰肺死其肺脉至大而虚如以
毛羽中人膚色白赤不澤毛折者死其肺脉至大而
虚如以毛羽中人膚色白赤不澤毛折及死秋胃微
毛曰平毛多胃少曰肺病但毛無胃氣曰死毛而有弦
曰春病弦甚曰金病肺藏氣氣舍魄喜樂無極則傷魄
魄傷則狂狂者意不存人皮革焦毛悴色夭死于夏
手太隂氣絶則皮毛焦太隂者行氣温皮毛者也氣弗
榮則皮毛焦皮毛焦則津液去津液去則皮節傷皮節
傷者則爪枯毛折毛折則氣先死丙篤丁死火勝金也
肺死臟浮之脉按之弱如䓤葉下無根者死秋金肺旺
其脉微澀而短曰平反得大而緩者是脾之乘肺母之
歸子為虚邪雖病易治反得沉濡而滑者是腎之乘肺
子之乘母為實邪雖病自愈反得浮大而洪者是心之
乘肺火尅金為賊邪大逆十死不治反得弦細而長者
是肝之乘肺木之凌金為微邪雖病則瘥肝乘肺必作
虚右手關前寸口隂絶者無肺脉也若短氣欬逆喉
中寒噫逆刺手陽明治陽右手關前寸口隂實者肺
實也若少氣胸中滿膨膨與肩相引刺手太隂治隂
肺脉來泛泛輕如微風吹鳥背上毛二至曰平三至曰
離經病四至脫精五至死六至命盡手隂脉也肺脉
急甚為癲疾微急為肺寒熱怠惰欬唾血引腰背胸若
鼻息内不通緩甚為多汗微緩為痿漏風頭已下汗出
不可止太甚為脛腫微大為肺痺引胸背起腰内小甚
為飱血微小為消痺滑為息賁上氣微滑上下出血濇
甚為嘔血微濇為鼠瘻在頸肢腋之間下不勝其上其
能喜酸肺脉搏緊而長者當病唾血其濡而散者當
病漏汗至令不復發散白脉之至也喘而浮上虚下實
驚有積氣在胸中喘而虚名曰肺痺寒熱得之醉而使
内也黃帝問曰經脉十二而手太隂之脉獨動不休
何也(手太隂在寸口中)岐伯對曰足陽明胃脉也胃者五臟六
腑之海(胃脉在足趺上寸骨觧中是大趾間上行三)其精氣上清注於肺肺
氣從太隂而行之其行也以息往來故人一呼脉再動
一吸脉亦再動呼吸不已脉動不止黃帝問曰氣口
何以獨為五臟主岐伯曰胃者水糓之海六腑胃居其
大五味入於口藏於胃以養五臟氣氣口者太陽是也
臟腑之氣味皆出於胃變見於氣口氣口屬腑臟主即
呼寸口者也扁鵲曰肺有病則鼻口張實熱則喘逆
胸憑仰息陽氣壮則夢恐懼等虚寒則欬息下利少氣
其隂氣壮則夢涉水等肺在聲為哭在變動為欬在志
為憂傷肺精氣并於肺則悲味主秋結滿而血者病在
胸及以飲食不節得病者取之合故命曰味主合病
先發於肺喘欬三日之肝脅痛支滿四日之痺閉寒不
通身痛體重五日之胃腹脹十日不已死冬入夏日出
病在肺下脯慧日中甚夜半靜假令肺病南行若食
馬肉及麞肉得之不者當以夏時發得病以丙丁日也
宜服赤藥凢肺病之状必喘欬逆氣肩息背痛汗出
尻隂股膝攣䏷腨胻足背痛虚則少氣不能報息耳聾
嗌乾取其經手太隂足太陽之外厥隂内少隂血者
肺脉沉之而數浮之而喘苦忽忽寒熱腸滿腸中熱小
便肩背痛從腰已上汗出得之房内汗出當風肺病
其色白身體但寒無熱時時欬其脉微遲為可治宜服
五味子大補肺湯瀉肺散春當刺少商夏刺魚際皆瀉
之季夏刺大滿秋刺經渠冬刺尺澤皆補之又當炙膻
中百壮皆第三椎二十五壮邪在肺則皮腹痛發寒
壮上氣氣喘汗出欬動肩背取之膺中外腧皆第三椎
之傍以手重按之快然乃刺之取之缺盆中以越之
形寒寒飲則傷肺以其兩寒相感中外皆傷故氣逆於
熱喘息鼻衂肩膺好者則肺端正端則和利難傷膺徧
欹者則肺偏傾偏傾則病胸偏痛鼻亦偏疾凢人分部
䧟起者必有病生大腸陽明為肺之部為藏氣通於内
外部亦隨而應之沉濁為内浮清為外若外病内入則
所部起内病裏出則所部䧟外入前治陽後治隂内出
前治隂後治陽實瀉虚補陽主外隂主内凢人死生休
否則藏神前變形於外人肺前病鼻則為之孔開焦枯
若肺前死鼻則為之梁折孔閉青黑色若天中等分墓
色應之必死不治看色深淺斟酌賖足遠不出一年促
不延時月肺疾少愈而卒死何以知之曰赤黑如拇指
厭黑見面頰上此必卒死肺絶三日死何以知之口張但
氣出面白目青是謂亂經飲酒當風風入肺經膽氣妄
泄目則為青雖有天救不可傷生面黃目白如枯骨死
吉凶之色在於分部順順而見赤白入鼻必病不出其
年若年上不應三年之中禍必應也秋金肺脉色白
主手太隂脉也秋取經腧秋者金始治脉將收殺金將
勝火陽氣在合隂氣初勝温氣及體隂氣未勝未能深
入故取腧以瀉隂邪取合以虚陽邪陽氣治襄故取於
合其脉本在寸口之中掌後兩筋間二寸中應在腋下
動脉其脉根於太倉太倉在臍上三寸一分是也秋
三月者主肺大腸白氣狸病也其源從太陽擊手太隂
太隂受淫邪之氣則經結壅滯毛皮緊腎發泄邪生則
臟腑傷温隨秋受厲其病相反若腑虚則為隂邪所傷
乍寒乍熱損傷脉氣暴欬嘔臟實則為陽毒所損體熱
生班氣喘引飲故曰白氣狸病也扁鵲云心肺二俞
主治丹毒白狸病當依源為療調其陽理其隂則臟腑
之病不生矣夫六極者天氣通於肺地氣通於嗌風
氣通於肝雷氣動於心糓氣感於脾(糓素問作谷)雨氣潤於
腎六經為川腸胃為海九竅為水注之於氣所以竅應
於五臟五臟而上行肺傷其人勞倦則欬唾血其脉細
緊浮皆唾血此為躁擾嗔怒得之肺傷氣壅所致也
肺中風者口燥而喘身運而重冐而腫脹肺中寒者
其人唾濁涕肺水者其人身體腫而小便難時時大便
鳴溏肺脹者虚而滿喘欬目如脫状其脉浮大跌
陽脉浮緩少陽脉微緊微為血虚緊為微寒此為鼠乳
診得肺疾脉浮而毛按之辟易脇下時時痛逆皆相引
痛少氣善悲目瞑結癰皮膚寒利遇夏劇主皮中時癢
如虱緣之状甚者如針刺之状時癢色白也肺病身
當有熱欬嗽短氣吐出膿血其脉當短濇今反浮大其
色當白而反赤者此是火之尅金為大逆十死不治商
音人者主肺其聲哭其音磬其志樂其經手太隂厥逆陽
明則榮衞不通隂陽反作陽氣内擊隂氣外傷則寒寒
則虚而厲風所中嘘吸戰掉語聲嘶塞而散下氣息短
憊四肢僻弱面色青葩遺失便利甚則不可治依源麻
黃續命湯主之又言音喘急短氣好唾此為火尅金
陽擊隂隂氣沉陽氣昇昇則實實則熱熱則狂狂則秘
眼悸言非常所說口赤而張飲無時度此熱傷肺肺化
為血不治若面赤而鼻不欹可治也白為肺肺合脾
白如豕膏者吉肺主鼻鼻是肺之餘其人金形相比於
上商白色小頭方面小肩背小腹小手足發動身輕精
廉急心静悍性喜為吏耐秋冬不耐春夏春夏感而生
病主手太隂廉廉然肩膺厚薄正疎則肺應之正白色
小理者則肺小小則少飲不病喘鳴粗理者則肺大大
則虚虚則寒喘鳴多飲喜病胸喉痺逆氣巨肩反應䧟
喉者則肺高高則實實則熱上氣肩息欬逆合腋脹脇
者則肺下下則逼賁迫肝善脇下痛鼻塞或壅而涕生
息肉好肩背厚者則肺堅堅則不病欬上氣肩背薄者
則肺脆脆則易傷邪傷則六腑生極故曰五臟六極也
肺實(附論)
夫右手寸口以前脉隂實者手太隂經也盖肺實則生
熱熱則陽氣盛病若肺脹汗出若露上氣喘逆咽中
塞如欲嘔吐胸中滿膨膨與肩相引名曰肺實熱也
扁鵲云肺實熱則喘嘔胸憑仰息咽中不利手太隂經
為熱氣所加故為肺實之病甚則口赤鼻張引飲無時體
背生瘡自尻至股隂膝喘經皆痛右手寸口氣口以
前脉隂陽俱實者手太隂與陽明俱實也病若頭痛目
眩驚狂喉痺痛手臂捲唇吻不收肺與大腸俱實也
方
煮散方治肺實與大腸俱實令人氣憑滿
茯苓麻黃(各六分)黃耆大青桂心(各三分)細辛
杏仁(各五分)石膏(二兩)丹參(半兩)五味子丼草貝
母橘皮芎藭(各一兩)枳實(二枚)
右為散帛裹方寸井花水一升五合煮取七合為一
服日再
瀉肺散治酒客勞倦或出當風喜怒氣舍於肺面目
黃腫起即頭眩欬逆上氣時忽忽欲絶心下弦急不
能飲食或唾膿血胸痛引背支滿欲嘔
五味子百部(各二兩半)茯苓附子蓯蓉當歸
石斛遠志續斷(各一兩)細辛丼草(各七分)防
風蜀椒紫苑桂心欵冬花乾薑(各一兩半)
桃仁(六十枚)杏仁(三十枚)
右搗篩以酒服方寸匕日三後稍加二匕
黃耆煮散治肺氣盛實其氣上蒸發多痰心胸煩躁
往往咯血
黃耆(剉)桑根白皮(剉)杏仁(去皮尖雙仁炒)紫苑(去苖土)貝母
(去心)黃芩(去黑心)麻黃(去根節)麥門冬(去心焙)升麻羌活
(去蘆頭)蛤蚧(酥炙各一分)胡黃連(一錢)
右為散每服三錢水一盞生薑一片棗二枚拍碎煎至九
分去薑食後臨臥温服若人病咯血先當喫上面清
心氣方兩三盞
天門冬煎治肺熱實欬𠻳涕唾稠黏氣促急不思食
生天門冬(二兩去心以水一升煮爛候水盡細研)紫苑(去土一兩)貝母(去心)
(三兩)桔梗白茯苓(去黑皮)桑白皮根(剉)木通(剉各一兩半)
白蜜(二兩)土酥(一合)生地黃汁(四合)藕汁生麥門冬汁
(各三合)
右為末先下地黃麥門冬藕汁煎五六沸次下天門
冬并蜜煎五六沸次下紫苑等末攪勻次下酥慢火
煎攪如餳傾於合中待凝每服一匙食後夜臥細細
蒸之日三五服
清肺飲子治渴而小便閉邪熱在氣分也
茯苓(三錢)猪苓(三錢)澤瀉(五錢)琥珀(半錢)燈心(二分)木通(七分)通
草(二分)車前子(炒二錢)瞿麥(半錢)扁畜(七分)白术(三錢)桂(半錢)
右為細末每服五錢水一盞半煎至一盞帶熱服或
剉如豆作湯煎服亦可八正散或五苓散皆得用之
一方無术桂
麻黃引氣湯治肺勞實氣喘鼻張面目苦腫
麻黃杏仁生薑半夏(各五分)紫蘇(四分)白前(亦作)
(白术)細辛桂心(各三兩)橘皮(二分)石膏(八兩)竹葉(切一升)
右㕮咀以水一斗煮取三升去滓分三服
龍腦丸治腦中欝熱肺喘𠻳口臭喉腥或口甜丈夫
咯血婦人血崩並皆治之
龍腦薄荷(五兩净葉)真蒲黃(一兩)麥門冬(去心二兩)阿膠(一兩)
甘草(一兩)人參(一兩)川當歸(一兩半)黃耆(一兩半)木通(一兩)生
乾地黃(三兩)柴胡(好者去苖半兩)
右為末煉蜜丸如桐子大每服二十丸病上焦食後
用熱水吞下微嚼破更好病下焦空心服小兒加減
與之此藥大有竒效不可盡述
葉氏清膈丸治肺氣上壅氣促迫塞面赤痰實咽膈
不利頭昏目眩背痛拘急及治面生赤&KR1439;瘙痒
人參赤茯苓木通黃耆(蜜炙)生乾地黃桑
白皮(蜜炙)青皮(去白)防風(去皮)丼草(炙各一兩)枳殼(麸炒去穰)麥門
冬
右煉蜜為丸彈子大每一丸水七分煎六分温服食
後日三服一方作散用蜜煎服亦得
天門冬煎治肺間熱欬喉塞
天門冬(二兩去心)麥門冬(二兩去心)欵冬花(一兩)貝母(一兩)紫苑
(二兩)茯苓(二兩)升麻(二兩)生薑汁(三升)蜜(一升)酥(一合)地黃汁(三升)
右先以水八升煮七物取一升去滓内生薑汁地黃
汁煮取一升内蜜酥於銀器中加湯上煎令成煎一
服如彈子丸一枚含嚥日夜三五丸忌醋物蕪荑鯹
魚等顔仁楚處傳
羚羊角散(出千金方)治肺熱喘息鼻衂血
羚羊角玄參射干鷄蘇芍藥升麻
栢皮(各二兩)生地黃(切一升)梔子仁(四兩)淡竹茹(鷄子大一枚)
右㕮咀以水九升煮三升分三服湏利者下芒硝二
兩更煎三沸
黃芩湯治肺臟熱實涕涶稠粘咽喉不利
黃芩(去黑心)黃耆(剉)柴胡(去苖)秦芁赤茯苓(去黑皮)人
參梔子仁(各一兩)升麻地骨皮甘草(炙剉半兩)
右搗篩每服三錢水一盞煎至六分去滓食後温服
百部根飲治肺氣客熱暴傷風寒因嗽不安
百部根(一兩半)天門冬(二兩去心)紫苑(一兩半)貝母乾葛
白前橘皮(各一兩)生薑(二兩)䓤白(切三寸)豉(三合)
右切以水六升煮取二升七合去滓分服三服疎數
任情亦可分四服間食亦得禁生冷鯉魚蒜
桔梗湯(楊子建護命方)治肺氣盛實上焦不通面目浮腫大便
燥又治肺氣盛實痞膈中焦大腸與肺表裏不能相
通毒熱之氣上蒸於肺因而生疾若肺病診其脉氣
脾肺洪大即宜先服此通脾氣方
桔梗(炒)大黃(剉炒)麻黃(去根節)枳殼(去穰麸炒)大腹皮(剉)柴
胡(去苖)杏仁(去皮尖雙仁炒)羌活(去蘆頭)木香(各一分)
右搗篩每服三錢水一盞生薑二棗大拍碎煎至七
分去滓食後臨臥温服
地黃通音散(出千金方)治肺熱言音喘急短氣好唾膿血
生地黃(切二升)石膏(八兩)麻黃(五兩)杏仁(四兩)升麻羚羊
角芒硝(各三兩)赤蜜(一升)淡竹茹(鷄子大一枚)
右㕮咀以水七升煮取二升去滓下蜜煮兩沸分三
服
瀉白湯(出一日方)治大腸實熱腹脹不通夾臍痛食不化喘
不能息久㾦生瘡
橘皮淡竹葉黃芩梔子仁蘗皮(炙各一兩半)
茯苓芒硝(各一兩)生地黃(五兩)
右為剉散每服四錢水一盞半薑棗煎七分空心服
瀉白散(出永類金方)治肺臓氣實心胸壅悶欬嗽煩喘大便
不利
桑白皮(炙)桔梗(去蘆炒剉)地黃皮(去木)瓜蔞子半夏(湯泡)
(七次)升麻杏仁(去皮尖)丼草(炒各等分)
右㕮咀每服四錢水一盞半薑五片煎至八分去滓
食後温服
二母湯(出永類金方)治肺勞實熱面目苦腫欬嗽喘急煩熱
頰赤骨節多痛乍寒乍熱
知母貝母(去心膜)杏仁(去皮尖炒)甜葶藶(略炒)半夏(炮七次)
秦艽(去蘆)橘紅(各一兩)丼草(炙半兩)
右㕮咀每服四錢水一盞半薑五片煎至八分去滓
温服不拘時候
瀉肺大麻仁散(出聖惠方)治肺臟氣實心胸壅悶欬嗽煩喘
大腸不利
大麻仁(口一兩)桑根白皮(二分剉)㯽榔(一兩)天門冬(二分去心)
赤茯苓(三兩)枳殼(三分麸炒微黃去瓤)漢防己(三分)丼草(半兩炙剉)
右搗篩為散每服三錢以水一中盞入生薑半分煎
至六分去滓不計時候温服忌炙煿熱麫大蒜
麻黃湯治肺實熱喘逆胸滿仰息急氣
麻黃(去根節煮掠去沫炒)半夏(湯洗七遍焙)桑根白皮(剉各二兩半)杏
仁(去皮尖雙仁炒三兩)石膏(碎五兩)赤茯苓(去裏皮二兩)紫苑(去土二兩)
(半)
右剉如麻豆大每服五錢水一盞半入生薑半分切
竹葉二七片煎至八分去滓温服
橘皮湯(出千金方)治肺熱氣上欬息奔喘
橘皮麻黃(各三兩)柴胡(去苖)亁紫蘇(剛繁作亁藍各二兩)宿薑
杏仁(各四兩)石膏(八兩)
右㕮咀以水九升煮麻黃兩沸去沫下諸藥煮取三
升去滓分三服不瘥與兩劑
人參丸治肺氣上攻鼻塞不通
人參防風(去草)細辛黃耆甘菊花木通
沙參(各半兩)
右為細末煉蜜和丸如桐子大每服五十丸食後温
水下
羚羊湯飲主肺熱胸背痛時時亁欬不能食
羚羊角(屑二兩)貝母生薑茯苓(各三兩)橘皮人
參芍藥(各二兩)
右切以水五升煮取一升八合去滓分温三服每服
如人行八九里久便服禁生冷蒜麫醋
清氣湯(出千金方)治肺熱飲酒當風風入肺膽氣妄泄目青
氣喘
麻黃(四兩)甘草五味子(各三兩)杏仁(五十枚去皮雙仁炒)母薑
淡竹葉(切一升)
右㕮咀以水七升先煮麻黃去沫下諸藥煮取三升
去滓分三服
枸把湯(出千金方)治肺熱實凢右手寸口氣口以前脉隂實
者若肺服汗出氣喘逆咽中寒如欲嘔状名肺實者
若胸溝仰息泄氣隂熱
枸杞根皮(剉炒)石膏(碎各四兩)陳橘皮(湯浸去白焙)白前(各二兩半)
杏仁(去皮尖雙仁炒各一兩半)白术(各二兩半)
右搗篩每服三錢水一盞煎至七分去滓入蜜半匙
再煎令沸食後温服日三
人參湯療肺客熱并肝心家氣
桂心甘草(炙各三兩)人參亁薑防風(各一兩)白术
(一兩)
右切以水八升煮取三升分三服日三宜温忌桃李
雀肉生葱海藻菘菜
細辛湯(出本事方)治肺虚實不調鼻塞多涕咽中有涎而喘
項強筋急或痛
細辛半夏麫茯苓桔梗(各四錢)桂枝(三錢)甘草
(二錢)
右為粗末每服四錢水二盞生薑四片蜜半匙同煎
至七分温日三
瀉肺大黃煎(出聖惠方)治肺臟氣實心胸煩壅欬嗽喘促大
腸氣滯
川大黃(二兩剉研微炒)生地黃汁(三合)杏仁(一兩湯浸去皮尖雙仁生焙)
枳殼(一兩剉炒微黃去瓤)牛蒡根汁(二合)郁李仁(二兩湯浸去皮尖微焙)
右件搗羅為末用蜜四兩酥二兩入前二味汁同入
銀鍋内入諸藥末攪令勻慢火煎令成膏收於磁盒
内每服不計時候以清粥調下
清肺湯(出三因方)治肺實熱肺壅汗出若露上氣喘逆欬嗽
咽中寒如嘔状短氣客熱或吐膿血
薏苡仁防己杏仁冬瓜子仁(各三分)鷄子白
皮(一分)
右為剉散每服四錢先以石葦切半握水二盞煎盞
半入藥同煎至七分去滓食前服
地黃麥門冬煎主肺氣熱兼欬嗽
生地黃汁(三升)生薑汁(一合)酥(二合)麥門冬汁(三升)白蜜(二合)
右先煎地黃麥門冬薑汁等三分可减一分内酥蜜
煎如餳内貝母末八分紫苑末四分攪令調一服一
匙日二服夜二服切忌蕪荑
瀉肺散(出聖惠方)治肺氣臟實上焦痰滯不下飲食
枳殼(三分麸炒微黃去穰)旋復花(半兩)川芒硝(一兩)前胡(三分去蘆頭)
川大黃(一兩剉微炒)
右件藥搗粗羅為散每服三錢水一中盞入生薑半
分煎至六分不計時候温服
牽牛子丸(出聖惠方)治肺臟氣實胸膈壅滯大腸下利
牽牛子(一分生用)馬牙硝(一兩煉令汁盡)鷄肶胵(半兩生隂亁)甜葶
藶(半兩隔紙炒令紫色)杏仁(半兩湯浸去皮尖雙仁麸炒微黃)
右件藥搗羅為末煉蜜丸桐子大每服不計時候以
温酒下三十丸
葶藶丸(出聖惠方)治肺臟氣實心胸壅悶欬𠻳喘促大腸氣
滯
甜葶藶(三分隔紙炒令紫色)杏仁(二七枚湯浸去皮尖雙仁麸炒微黃)牽牛子
(一兩微炒)漢防己(一兩)陳橘皮(半兩湯浸去白穰焙)
右件藥搗羅為末煉蜜桐子大每服不計時候煎桑
白皮湯下二十丸
地骨皮湯治肺臟實熱喘促上氣胸隔不利煩躁鼻
亁
地骨皮(二兩)桑白皮(剉一兩半)紫蘇莖葉(一兩)甘草(炙剉一兩)
右麄搗篩每服三錢水一盞煎至七分去滓食後臨
臥温服
百部湯治肺臟實熱喘嗽鼻塞口亁咽痛
百部欵冬花杏仁(去皮尖雙仁炒)甘草(炙剉各一兩)
右搗篩每服三錢水一盞入糯米少許煎七分去滓
温服不拘時
葶藶丸治肺熱實喘嗽
甜葶藶子(紙上炒一錢)大黃(蒸熟剉一錢)杏仁(二七枚去皮尖雙仁燈上)
(燎熟)
右搗研為末用棗肉丸如桐子大每服五丸至七丸
食後臨臥生薑烏梅湯下
黃連阿膠丸治肺熱或咯血
黃連(淨二兩)赤茯苓(二兩)阿膠(炒一兩)
右黃連茯苓同末水調阿膠和衆手丸桐子大每服
三十丸食後米飲下黃連茯苓能抑心火則肺得其
清
大黃五味子丸(出聖惠方)治肺臟氣實心胸壅悶咳𠻳喘促
大腸氣滯
五味子(一兩)川大黃(一兩剉研微炒)車前子(一兩)
右件藥搗篩為末煉蜜和搗三百杵丸如桐子大每
服不計時候以温湯下三十丸
治肺久積堅實如鼓食即吐臥不安喘急方(余居士選竒方)
白术防葵(各六分)郁李仁(八分)訶子(七分)茱萸(三分)杏仁
(三分)大黃(六分)㯽榔(八分)
右㕮咀以水二升煎白术防葵大黃等至一升内諸
藥更煎至半升濾去滓分作三服如人行五里久又
進服以泄為度
治肺臟實熱相刑於肝即受病先當平其脉氣若肺脉
洪大宜先服此方(楊子建護命方)
柴胡(去苖)前胡(去蘆頭)麻黃(去根)貝母(去心)紫苑桔梗
杏仁(去尖)黃芩牡丹皮(去心)紫蘇子(以上各一分)蒼术(半分)
右細搗羅為末煮散每服二錢水一盞生薑一片同
煎取八分食後除去滓熱服
治遠年肺氣上攻喘息急涕稠黏胸中痰實大腑實熱
俱喘急時痰結氣悶痞滿胸中宜服此方(楊子建護命方)
紫蘇(去苖土)桂(去粗皮)欵冬花(各一兩)麻黃(去根)杏仁(去尖)升
麻羌活(各一兩)
右細杵羅為末每服二錢水一盞煎取九分食後臨
臥和滓温和頓服大腑虚體氣弱不要喫
治肺氣盛實痞塞上焦不能不生病腎乏生氣因而生
疾宜先喫此藥肺散若人腎臟感邪先看肺脉若脉
法大上焦壅熱宜服此方(楊子建護命方)
麻黃(去根)杏仁(去尖)桔梗紫苑牡丹皮(去心)前胡
柴胡(各去蘆頭)紫蘇子(各一分)枳殼(只使青三銖)
右杵細搗羅為末每服二錢水一盞生薑二片煎取
八分食後臥服
肺虚(附論)
夫右手寸口氣口以前脉隂虚者手太隂經也名曰肺
虚冷盖虚則生寒寒則隂氣盛則聲嘶語言用力顫掉
緩弱少氣不足咽中亁無津液寒虚乏氣恐怖不樂欬
及喘鼻有清皮毛焦枯診其脉沉緩此是肺虚之候虚
則宜補也夫臓腑之精華皆上注於肺肺主於氣氣
為衞流行於諸陽之經榮華於皮毛若其氣不足則胸
膈短氣咽中閉塞欬逆嘔唾寒從背起口中如含霜雪
語言失聲皮毛萎瘁皆肺不足之候也右手寸口氣口
以前脉隂陽俱虚者手太隂與手陽明經俱虚也病若
耳鳴嘈嘈時妄見光明情中不樂或如恐怖肺與太陽
俱虚也
方
通音散(出千金方)治肺虚寒冷聲嘶傷語言用力戰掉緩弱
虚瘠風入肺
防風獨活芎藭秦椒亁薑黃耆(各四十二)
(銖)天雄麻黃五味子山茱萸甘草(各三十七)
(銖)秦艽桂心薯蕷杜仲人參細辛
防己(各三十銖)甘菊花紫苑(各一十四銖)貫衆(三枚)附子(七分)
右治下篩以酒服方寸匕日二一方有石膏六分當歸
五分
補傷散(千金方)治肺腸善泄欬善驚恐不能動筋不可遠
行膝不可久立汗出鼻亁少氣喜悲心下急痛痛引
胸中臥不安席忽忽喜夢寒小便赤黃目不遠視唾
血
天門冬(一升)防風澤瀉人參阿膠栝蔞根
前胡芍藥白蘞(各一兩)亁薑大豆卷(二兩)
紫苑石膏桂心白术(各四兩)亁地黃甘草
薯蕷當歸(各二兩半)
右治下篩食上酒服方寸七日三
鍾乳黃耆湯(出千金方)治肺氣不足逆滿上氣咽中悶塞短
氣寒從背起口中如含霜雪言語失聲甚者唾血
黃耆(五兩)甘草鍾乳人參乾地黃桂心
茯苓白石英桑白皮厚朴亁薑紫苑
橘皮當歸五味子遠志麥門冬(一兩)大
棗(二十枚)
右㕮咀以水四升一斗煮取四升分五服日三夜二
大阿膠丸治肺有熱或因勞呌怒肺胃致傷𠻳中有
血
葶藶(二兩炒)人參(去蘆)遠志(去心)防風白茯苓(去皮)貝母
(炒)阿膠五味子熟地黃(洗)杏仁(湯浸去皮尖)山藥
(各一兩)丹參麥門冬杜仲(去皮剉炒令黑)栢子仁甘
草(炙)百部(炙半兩)
右為末蜜丸如彈子大磁器收勿泄氣每服一盞研
化煎六分食後臨卧温服日二三服張氏方無丹參
遠志防風以葶藶五味加川芎當歸細辛各半兩通
前十七味為末蜜丸彈子大(此方得之或用寒應治斟酌損益使可通行者)
(盛文肅太尉因赴召甚急後病嘔血醫官獨孤及為處此方服之立效)
厚朴湯治肺勞氣虚冷痰水氣盡夜不得臥頭不得
近枕上氣胸滿喘息氣絶此痰水盛溢
厚朴麻黃桂心黃芩石膏大戟橘
皮(各三兩)枳實甘草秦艽杏仁茯苓(各二兩)
細辛半夏生薑(十兩)大棗(十五枚)
右㕮咀以水一斗三升煮取四升分五服
紫蘇子湯治肺氣不足欬逆上氣牽繩而坐吐沫唾
血不能食
蘇子(一升)桑白皮(五兩)半夏(六兩)紫苑人參甘草
五味子杏仁(各三兩)欵冬花射干(各一兩)麻黃
亁薑桂心細辛(一兩半)
右㕮咀以水一斗二升煮取三升半分五服日三夜
二
補肺湯治肺氣不足欬逆短氣寒從背起口中如含
霜雪言語無聲音而渴舌本亁燥甚者欬唾膿血
五味子(一兩)白茯苓(去黑兩皮一)白石英鍾乳(各三兩)竹葉
橘皮(各二兩)杏仁(去皮尖雙仁炒研一兩半)紫苑(去苖土)桂(去粗皮)
欵冬花紫蘇子(炒)麥門冬(去心焙各二兩)
右搗篩與杏仁白石英鍾乳通研勻每服三錢水二
盞竹茹彈子大粳米半匙薑一片棗二枚同煎至一
盞去滓温服日再夜一
人參益肺湯治肩背痛汗出小便數而疼者風熱乘
肺肺氣欝甚也當瀉風熱則愈
柴胡(一錢)升麻(一錢)黃耆(一錢)羌活(一錢)防風(半錢)陳皮人
參甘草(各半錢炙)蒿本(三分)青皮(二分)黃芩(二分)白豆䓻(二分)
右㕮咀只作一服水二盞煎至一盞去滓温服食後
如面色脱氣短不可服
參蘇温肺湯治形寒飲冷則傷肺喘渴煩心胸滿短
氣不能宣暢
人參(二兩)肉桂(二兩)甘草(一兩)木香(二兩)桑白皮(二兩)陳皮
白术半夏(製各二兩)五味子(二兩)白茯苓(一兩)紫蘇梗葉
(二兩)
右㕮咀水一盞半生薑三片每服五錢煎至七分去
滓食後温服如冬寒每服加不去節麻黃半錢先煎
去沫下諸藥
麥門冬丸治肺虚咳𠻳氣喘經久即生蟲在肺令人
欬逆氣促氣膈所致(方見本門肺勞類)
鍾乳養肺丸治肺臟虚損咳不已漸致羸瘦
鍾乳粉(一兩)人參(去蘆頭)紫苑(去土洗焙)黃耆欵冬花(以上)
(各半兩)桑根白皮(一分)
右為細末蜜和丸如梧子大每服三四十丸米湯飲
下食後服
補肺白石英散治肺氣虚惡寒欬𠻳鼻有清涕喘息
氣微四肢少力
白石英(一兩細研如粉)五味子(一兩)麥門冬(三分去心)亁薑(半兩炮製)
(剉)白茯苓(一兩)附子(一兩製炮去皮臍)甘草(半兩炙微赤剉)桂心(一兩)
阿魏(一兩搗碎炒令黃燥)人參(一兩去蘆頭)陳橘皮(一兩湯浸去白穣焙)
右搗為散每服三錢以水一中盞棗三枚煎至六分
去滓不計時候温服忌生冷油膩等物
補肺人參散治肺臟氣虚欬𠻳少力言語聲嘶喫食
全少日漸羸瘦
人參(一兩去蘆頭)紫苑(洗去苖土各半兩)黃耆(一兩剉)鹿角膠(一兩)
(搗研炒令微黃)桂心(一兩)白术(三兩)紫蘇莖葉(三分)五味子(半兩)熟
亁地黃(一兩)杏仁(半兩湯浸去皮尖雙仁麸炒微黃)亁薑(半兩炮製剉)
右為散每服三錢以水一中盞入棗三枚煎至六分
去滓不計時候温服
補肺杏仁散(出聖惠方)治肺臟氣虚傷冷欬𠻳怯寒無力不
思飲食
杏仁(一兩湯浸去皮尖雙仁麸炒微黃)桂心(一兩)厚朴(二兩去粗皮塗生姜汁炙)
(令香熟)人參(一兩去蘆頭)訶梨勒(一兩煨用皮)白术(三分)甘草(半兩)
(炙微赤剉)亁薑(三兩炮製剉)陳橘皮(一兩湯浸去白穣)附子(一兩炮裂皮臍)
(去)白茯苓(一兩)
右為散每服三錢以水一中盞入棗三枚煎至六分
去滓不計時温服
補肺鍾乳丸(出聖惠方)治肺臟氣虚失聲胸中痛喘息鳴
鍾乳粉(一兩)麥門冬(三分去心焙)桂心(一兩)五味子(一兩)桑根
白皮(半兩剉)白石英(一兩細研水飛去)人參(一兩去蘆頭)亁薑(半兩)
(炮製剉)陳橘皮(一兩湯浸去白穣焙)薯蕷(三分)白茯苓(三分)
右為末用棗肉和丸如桐子大每服不計時候以粥
飲下三十丸
白石英湯(永類鈐方)治肺氣虚弱惡寒咳𠻳鼻流清涕喘息
氣微
白石英細辛(洗去土)五味子陳皮(去白)鍾乳粉(各半)
(兩)阿膠(剉烚粉炒半兩)紫苑(洗一兩)桂心(不見火)人參甘草
(炙各半兩)
右㕮咀每服四錢水一盞半薑五片煎至八分去滓
温服不拘時候
人參茯苓丸治肺氣虚寒欬逆不利少氣
人參白茯苓(去黑皮)白术(各二兩半)桂(去粗皮)亁薑(炮)甘
草(炙剉)芎藭黃耆(剉各二兩)當歸(切焙二兩)陳皮(湯浸去白焙一兩半)
右為末煉蜜丸如桐子大每服三十丸空心酒下生
薑湯亦得稍加至五十丸日二若利甚加厚朴去粗
皮二兩半
白石英散(聖惠方)治肺氣不足煩滿喘咳氣逆上衝唾血
或自驚恐皮毛自起或嘔逆歌笑心煩不定耳中虚
鳴如風雨面色常白
白石英(一兩細研如粉)種乳粉(一兩)欵冬花桂心(二兩)天門
冬(一兩去心)桑根白皮(一兩剉)紫苑(一兩洗去苖土)人參(一兩半去蘆頭)
五味子(二兩)白茯苓(一兩)
右為散每服三錢以水一中盞入生薑半分棗子三
枚糯米五十粒煎至六分去滓不計時候温服
白术散(聖惠方)治肺氣不足胸中短氣欬𠻳惡寒
白术(三分)紫苑(半兩洗裂剉)人參(二兩去蘆頭)熟亁地黃(二分)桂
心(一兩)五味子(二分)甘草(半兩炙微赤剉)黃明膠(三分剉令黃搗研)白
茯苓(三分)
右為散每服三錢以水一中盞入棗三枚糯米五十
粒煎至六分去滓不計時候温服
五味子散(聖惠方)治肺氣不足心胸煩悶咳𠻳喘促
五味子(一兩)白石英(一兩細研如粉)桂心紫苑(三分洗去苖土)鍾
乳粉(一兩)桑根白皮(一兩剉)紫蘇子(一兩微炒)麥門冬(一兩去心)
陳橘皮(一兩半湯浸去白穣)杏仁(三十枚湯浸去皮尖雙仁炒微黃)
右為末每服四錢以水一中盞入生薑半分棗三枚
糯米五十粒煎至六分去滓不計時候温服
欵花散(出千金方)治肺氣不足心腹支滿欬𠻳喘逆上氣唾
膿血胸背痛手足煩熱愓然自驚皮毛起或哭或歌
或怒亁嘔心煩耳中聞風雨聲面色白
欵冬花桂心(各二兩)桑白皮(一斤)生薑五味子
鍾乳(各二兩)粳米(五合)大棗(十枚)麥門冬(四兩)
右㕮咀以水一斗二升先煎粳米棗令熟去之内藥
煎取二升分三服温服之一方用白石英二兩
麻子湯(出千金方)治肺氣不足欬唾膿血氣短不得臥
麻子(一升)桑白皮餳(各一斤)桂心人參阿膠
紫苑(各一兩)生薑亁地黃(四兩)
右㕮咀以酒一斗五升水一斗五升合煮取四升分
五服(一方棗煎)
五味子丸治平肺氣補虚消飲
五味子(二兩)大杏仁桂心青皮細辛人參
㯽榔(煨各一兩)亁薑(炮)附子(各半兩)
右為細末煉蜜丸如桐子大每服三四十丸酒或湯
下空心食前日三服
補肺阿膠散(出聖惠方)治肺臟氣虚胸中短氣欬𠻳聲微四
肢無力
阿膠(炒令燥)山芋人參白术五味子麥門
冬(去心焙各一兩)亁薑(炮半兩)杏仁(湯浸去皮尖雙仁麸炒)桂心(去粗皮各)
(三分)
右為散每服三錢粥飲調下不拘時日三服
九味湯(楊子建護命方)治肺氣虚冷胸中氣微不能太息形體
怯寒鼻多清涕
黃耆(剉一分)厚朴(去粗皮生薑汁炙一分)陳皮(湯浸去白焙)白术
訶梨勒皮防風(去叉)甘草(炙剉)桂(去粗皮)細辛(去苖葉各一分)
右每服三錢水一盞薑三片煎至九分去滓空心温
服
桑白皮湯治肺氣不足胸中痛牽背上氣失聲
桑白皮(剉炙)欵冬花麥門冬(去心焙)甘草(炙剉)亁薑(炮各)
(一兩)桂(去粗皮二兩)五味子白石英(研各一兩一分)
右將七味粗搗篩白石英同拌冷勻每服三錢水一
盞棗五枚擘破煎至七分去滓温服日三不拘時
補虚湯治肺虚寒咳𠻳不利少氣
半夏(湯浸七次焙)亁薑(炮各三兩)白茯苓(去黑皮)厚朴(去粗皮薑汁炙)
甘草(炙剉)五味子(各二兩)黃耆(二兩半)陳橘皮(湯浸去白焙一兩半)
右剉如麻豆大每服五錢水一盞半煎至八分去滓
温服
鍾乳丸治肺虚失聲胸中痛上氣息鳴
鍾乳(研一兩一分)五味子(一兩半)白石英(研)欵冬花亁
薑(炮)麥門冬(去黑心焙)桂(去粗皮)桑根白皮(剉炒各一兩)
右將六味為末與鍾乳白石英通研令勻以棗肉研
膏丸如桐子大每服十五丸粥飲下日三不拘時
補肺湯(出千金方)治肺氣不足逆滿上氣咽中塞悶短氣寒
從背起口中如含霜雪言語失聲甚者唾血
五味子(三兩)亁薑桂心欵冬花(各二兩)麥門冬(一升)
大棗(一百枚)粳米(二合)桑根白皮(一斤)
右㕮咀以水一斗先煎桑白皮五沸下藥煎取三升
分三服
温肺湯(出濟生方)治肺勞虚寒冷氣心腹胸脇逆滿氣從胸
連背痛飲食即唾虚乏不足
人參鍾乳粉半夏(湯泡七次)桂心(不見火)橘紅亁
薑(炮各一兩)木香(不見火)甘草(炙各半兩)
右㕮咀每服四錢水一盞半薑五片煎至七分去滓
温服不拘時
補肺丸治肺虚咳喘少氣
鍾乳粉人參白石英(各半兩)阿膠(炒令燥)五味子
(各一兩)甘草(炙剉三錢)細辛(去苖葉二錢)
右為末麫糊為丸如梧桐子大每服十五丸至二十
丸甘草湯下
人參厚朴湯(一名半夏湯)治肺勞虚寒心腹冷氣逆遊氣胸
脇氣滿從胸連背痛嘔飲食即吐虚乏不足(出千金方)
人參厚朴(薑製炒)甘草(炙各二兩)桂心(四兩)橘皮麥門
冬(去心各三兩)半夏(湯洗五兩)
右剉散每服四錢水兩盞薑七片去滓食前服腹痛
加當歸
静神丸(出本草)治肺氣潤五臟其功至多亦能休粮填人
骨髓甚有益於男子以胡麻三升去黃黑者微炒令
香搗為末下白蜜三升和調煎杵三百杵如梧桐子
大丸旦服二十丸年若過四十以上服之效
地黃煎治肺虚聲嘶氣乏
生地黃汁(五兩)生薑汁蜜(各三兩)沙糖(一兩半)升麻(細剉)
(綿裹同煎)杏仁(去皮尖雙仁研成膏各二兩)人參(為末三兩)
右七味先將六味於銅器中微火煎頻攪地黃等汁
盡為度乃去升麻下人參末攪勻候冷收置磁盒中
密盖每服一棗大含化日夜各三服
五味子湯療肺氣不足寒從背起口如含霜雪語無
聲音劇者吐血苦寒
五味子(三兩)大棗(五十枚擘)桑根白皮(一升)藁本(二兩)鍾乳(二兩)
(綿裹)欵冬花(二兩)鷄蘇(二兩)
右切以水九升煮取三升分温三服每服如人行八
里進一服不拘時忌猪魚炙肉熱麫陳酒等物
人參湯治肺虚短氣咳𠻳唾膿血不得臥
人參桂(去粗皮各二兩)阿膠(炒令燥)紫苑(去苖土各一兩)桑根白
皮(剉炒八兩)熟亁地黃(切炒四兩)
右搗篩每服五錢水一盞半生薑大棗飴糖棗大煎
至八分去滓温服日三夜一
杜仲湯治肺虚寒損腰背苦痛難以俛仰短氣唾稠
如膿温中下氣
杜仲(去粗皮酥炙剉)白术(各一兩一分)&KR1181;薢桂(去粗皮各一分)甘草
(炙剉)附子(炮製去皮臍各三分)
右搗篩每服五錢水一盞棗二枚生薑一棗大煎至
八分去滓温服食前後各一
紫苑散治肺氣不足逆滿上氣咽喉中閉塞寒從背
起口中如含霜雪言語失聲甚者吐血
紫苑(一兩洗去粗皮)五味子(一兩)欵冬花(一兩)桂心(一兩)麥門冬
(二兩去心)桑根白皮(二兩剉)
右為散每服四錢以水一盞入生薑半分棗三枚粳
米五十粒煎至六分去滓不計時温服
厚朴湯治肺氣虚乏不能生肺而肺氣不足多感風
邪益脾補肺
厚朴(去粗皮生薑汁炙一兩)人參草荳蔲(去皮各半兩)亁薑(炮一)
(錢半)甘草(炙剉一分)
右搗篩每服三錢水一盞煎至八分去滓空心温服
紫苑花湯治肺臟寒虚痰逆咳𠻳胸滿多涕
紫苑(去苖土)五味子(各一兩)貝母(去心炒二分)天門冬(去心焙)
升麻(各一兩)
右粗搗篩每服三錢水一盞生薑三片棗一枚煎至
七分去滓温服不拘時
補肺湯
地黃(二斤生净洗)生薑(四兩)杏仁(二兩)蜜(四兩)
右搗如泥瓦盒盛飯上蒸五七度每日五更挑三匙
嚥下
定喘欵氣丸治肺臟氣虚觸冒風冷呼吸邪氣喘促
痞悶眠睡不得
葶藶(紙上炒二兩)馬兜鈴根(一兩)麻黃(去根節)桑根白皮(剉各)
(五錢)
右搗羅為末用蒸棗和丸如梧桐子大每服三十丸
食後煎阿膠皂子湯下
三味丸治肺虚聲音不出(一名出聲散)
桔梗(一兩切用蜜拌於飯上蒸三日)訶梨勒(去穰黑核四個二個生炮趁熟搗)甘
草(半兩半生半炙)
右為末每服二錢用馬勃同沙糖少許和丸含化嚥
津一方用童子小便和藥煎五七沸温服甚者不過
五服一方無馬勃
沙糖補正湯治肺虚通身汗出不止
白藥(二兩)甘草(剉炙)芍藥(各一兩)
右粗搗篩每服三錢水一盞煎至七分去滓温服
橘皮湯治肺氣虚乏胸喉中亁
陳橘皮(湯浸去白焙)麻黃(去根節各一兩)
右搗篩每服五錢水一盞半小麥一匙煎至小麥熟去
滓温服日三不拘時
餳煎治肺氣不足咽喉苦亁
米餳任多少取乾棗一升去核熟搗水五升和使相
得絞去滓澄去上清取濁者内餳中攪火上煎勿令
堅令連連服如雞子大漸漸吞之日三夜二
潤肺氣助五臟津液
右以石蜜棗肉及巨勝末丸每食後含一兩丸一方
有甘蔗汁牛乳汁和
小建中湯治肺與大腸俱不足虚寒少氣小腹俱急
腰痛羸瘠百病
大棗(十二枚)生薑桂心(各三兩)甘草(二兩)芍藥(六兩)
右㕮咀以水八升煮取三升去滓内糖八兩煮二服
分三服後用黃耆人參各二兩名黃耆建中湯
治肺寒損傷氣欬及涕唾鼻塞語聲嘶塞喘憊止氣𠻳
通聲
棗肉(三升研作膏)杏仁(一升熬研為)酥生薑汁白糖
白蜜生百部汁(各一升)
右和合微火煎常攪約一炊久下之細細温清酒服
二合日二一方有甘草五加皮
團參黃耆散治肺虚熱咳嗽氣急胸中煩悸支體倦
痛口燥咽亁情思不樂多唾涎沫或有惡物肌瘦發
熱减食嗜臥並宜服之
好人參好黃耆(各二兩)甘草(一兩)
右為細末每服二錢水一盞煎至六分加生薑三片
棗肉一枚同煎温服不拘時
平肺湯治肺虚有熱
黃耆(一兩)芍藥(一兩半)半夏(一兩一錢)人參甘草(各半兩)
右為細末每服四錢以水一盞半加生薑五片棗二
枚餳一塊煎至八分去滓温服食後
金露散(出十便良方)平順肺氣
人參白术五味子(各三分)甘草(一分)
右為細末每服二錢不以時白湯點下
益肺散(出十便良方)調益肺胃收歛榮衞
糯米(炒)阿膠黃耆(各一分)
右為細末每服二錢以鹿角膠煎湯調下非時
鍾乳圓(出十便良方)治肺虚寒𠻳不已
鍾乳粉(二兩)人參白术亁薑甘草(各二兩)紫苑
欵冬花(各一兩)
右為末蜜和丸如彈子大每服一丸含化
利肺湯(出濟生拔萃方)脉中少有力浮則似止胸中元氣不及
是也
人參麥門冬沉香白荳䓻五味子益
智丁香川芎(各等分)
右㕮咀每服七錢用水一盞半生薑三片煎至八分
去滓温服食後
欵冬花膏(出楊氏家藏方)治肺氣虚寒咳𠻳不止痰唾併多或
吐血勞𠻳並皆治之
欵冬花紫苑百部(已上三味各一兩)人參(去蘆頭)甘草
(炙)白术(三味各一兩)乾薑(二兩炮)
右件為細末煉蜜丸每一兩作一十五丸每服一丸
含化食後臨臥
補肺湯(出炮氏方)治肺虚寒逆滿上咽中悶塞寒從背起口
如含霜言無聲音舌本乾吐沫唾血不能食
欵冬花(一兩)桂心(一兩)桑白皮(四兩)人參(一兩)紫苑茸(一兩)白
石英(一兩)五味子(一兩半)麥門冬(二兩)鍾乳(一兩半)
右為散每服四大錢薑五片棗三枚米一撮煎食前
初病時右肩臂膊痛無主持不能舉動汗多出肌肉瘦
不能正臥臥則痛甚經言汗出偏沮使人偏枯予思内
經云虚與實鄰决而通之又言留瘦不移節而刺之使
經絡通和血氣乃復又言陷下者灸之為陽氣下䧟入
隂中肩膞時痛不能運動以火導之火引而上補之温
之也上證皆宜灸刺謂皆先刺十二經井穴四月十二
日於右肩臂上井穴内先鍼後灸六七壮至瘡發微於
枯瘦處添肌肉汗少出肩臂微有力至五月初八日再
炙肩井次灸尺澤穴各二十八壮引氣不行與正氣相
接次日臂膞又添氣力自能動搖矣時值仲夏暑熱微
盛以清肺飲子補肺氣養脾胃定心氣
清肺飲子(出衞生寳鎰方)
天門冬(去心三分)麥門冬(去心三分)人參(四錢)甘草(二錢生)白芍
藥(五錢)陳皮(去白二錢半)黃芩(二錢)升麻柴胡甘草(炙)
黃蘗汗多加黃耆(三錢)
右件㕮咀都作一服水二盞煎至一盞去滓温服食後
審平湯(出衞生家寳方)治肺氣不足寒邪留滯上氣喘急咳𠻳
無時
人參木香半夏(生用)阿膠(炒成珠子)瓜蔞(連子炒熟)紫苑
(洗淨各一錢)五味子(一兩炒)欵冬花(去皮梗)真紫蘇子苦
葶藶(剉一錢)陳皮(去白半兩)甘草(炙)桂心亁薑(炮製一兩)
右為粗末每服稱半兩用水二大盞入薑十片慢煎
至半盞去滓放温細細呷不拘時候
八物湯(出保命治集方)心肺虚損皮聚而毛落血脉虚損婦人
月水愆期宜益氣和血
白术人參黃耆茯苓川芎熟地黃
當歸芍藥(各等分)
右粗末每服五七錢水一盞煎至七分去滓食後温
服
治肺虚寒(出本草)
以覆盆子取汁作煎為菓仍少加蜜或熬為稀湯點
服
治心肺虚熱并虚勞客熱(出本草)
取麥門冬作膏熟水飲
利肺氣和中明目止痛(出本草)
用薺尼&KR0034;蒸切作羹粥食之虀爼亦得
潤肺(出本草)
以枇杷子食之
潤肺治氣(出本草)
取苧麻汁煮粥食之
澤膝湯(出本草)治肺欬上氣脉沉者
澤膝三斤以東流水五升煮取一斗五升然後用半
夏半升紫參生薑白煎各五兩甘草黃芩人參桂各
三兩八物㕮咀之内澤膝汁中煎取五升每服五合
日三至夜盡服
療丈夫心肺中虚風乃客熱膀胱間連脇下時有氣妨
皮膚瘙癢癮疹飲食不多日漸瘦損常有憂愁心忪
少氣(出本草)
此方春生莎草苖及花隂亁入冬採根切貯於風凉
處有患前病者取苖二十餘斤剉以水二石五升煮
取一石五升於浴斛中浸身令汗出五六度浸兼浴
其肺中風膚痒即止每歲四時常用則癮疹風永差
其心客熱膀胱間連脇下氣痛每日憂悶不樂兼心
忪者取根二大斤煮熟令香以生絹袋盛貯於三大
斗無灰清酒中浸之春三月浸一日即堪服冬十月
後即七日近煖處乃佳每空腹服一盞夜三四服之
常令酒氣相續以醉為度若不飲酒即取根十兩加
桂心五兩蕪荑三兩和搗為散以蜜為丸搗一千杵
如桐子大每空腹以酒及薑蜜湯飲汁等下二十丸
日再服漸加至三十丸以差為度
助肺氣去胃家風消糓不化者(出本草)
以魴魚和芥子醬食之
治肺病
用丹黍米作粥飲食之丹黍米是肺之糓肺病宜食
之
普濟方卷二十六
