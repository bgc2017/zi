普濟方卷一百九十九明周王朱橚撰
諸瘧門
山嵐瘴氣瘧(附論)
夫傳言瘴者山川癘毒之氣又云江山霧氣多瘴凡以
其氣欝蒸而然也論家方論治瘴之法不一或謂其證
與傷寒相類有在表可汗者有在裏可下者有在膈可
吐者又或以治瘧之法治之者今廣南山川地形瘴氣
所生之因及春夏之交瘴氣所起之時與夫人染瘴氣
而治法悉著於篇庶可考焉且陽生於子盛於已陰生
於午盛於亥陽不極則隂不萌陰不極則陽不芽而廣
南位當己午則陽之氣藴積於此可知矣天不滿西北
地不滿東南西北土地高厚東南土地卑下而廣南屬
東南則土地之卑下可知矣以其卑下而陰陽二氣之
所藴積是以四圍之山崇高回環百川之水悉所歸赴
及秋草木不凋瘁當冬蟄蟲不伏藏寒熱之毒藴積不
散霧露之氣易以傷害此正岐伯所謂南方其地下水
土弱霧露之所聚者也故瘴氣獨盛於廣南然瘴氣所
起其名有二孟夏之時瘴名芳草而終於秋孟冬之時
瘴名黃芒而終於辰四時皆能傷人而七八月之間山
嵐煙霧蛇&KR1699;欝毒之氣尤甚故當是時瘴疾大作不論
老壯或因饑飽過傷或因榮衛虚弱或衝煩霧或涉溪
澗但呼吸斯氣皆成瘴疾其狀頭疼體痛胷膈煩滿寒
熱往來欬逆多痰全不思食發渴引飲或身黃腫脹眉
鬚脱落是皆毒癘欝蒸所致夫生於陵者安於陵其土
人宜無所受且日食㯽榔盖㯽榔之為性破堅毒除藴
積故耳治法當以磁石下收其陰次以丹砂上正其陽
陰陽氣正中滿自消然後以㯽榔解其餘藴瘴與瘧
分作兩名其實一致或先寒後熱或先熱後寒嶺南率
稱為瘴江北總號為瘧此由方言不同非是别有異病
然南方温毒此病尤甚原其所歸大略有四一山溪毒
氣二風温痰飲三加之鬼癘四發以熱毒在此之中熱
毒最重故所用藥物須審病源患瘧瘴之後但是防瘴
而發痢死不旋踵所以然者瘴體先虚虚不宜痢又瘴
宜冷差痢宜温斷斷痢則益瘴斷瘴則益痢大率如此
不可不慎非直藥療亦須宜加將息取適若能一色藥
兼二種病冷而止痢温而斷瘧最其妙也如不然先須
斷痢然後療瘴瘴緩痢急故也仍變而作挾毒防之不
得專醫其痢又服瘴藥皆在發前必須平旦空腹服藥
之後勿洗手面潄口勿通外勿喫食勿勞力既過發時
久小進糜粥如此將療無不即斷又當發熱之時慎勿
多飲冷水及多服冷藥若心下冷結更是難療得瘧之
後復癥癖亦有即發氣者死不𠻳若熱渴者䜴汁煖服
取其得吐彌善水煮豉併犀汁與服兼時進生葛根汁
其大熱盛者與紫雪如兩棗許大水和飲之并燒猪糞
作黃龍湯亦善各可服三二升又搗大鼠絞汁與服大
止熱毒瘴熱病服此俱效其鼠并頭皮五臟等全搗若
汁少著少許水和絞亦不難服常用立驗也
方
大五補湯(出千金方)治時行後變成瘴瘧
桂心(三十銖)遠志桔梗芎藭(各三兩)茯苓
乾地黃芍藥人參白术當歸黃耆
甘草(各三兩)竹葉(五兩)大棗(二十枚)生枸杞根
生薑(各一斤)半夏麥門冬(各一升)
右㕮咀以水三斗煮竹葉枸杞取二斗次内諸藥煎
取六升分六服一日一夜令盡
白微湯治瘴瘧經百日或一年者
白微蜀漆葉(各半兩)常山(一兩)知母(切焙半兩)
大黃(生一兩)鼈甲(去裙襴醋炙黃三分)甘草(炙剉)苦參
升麻(半兩)石膏(碎三分)豉(一合)蒜(獨顆者三枝切)淡竹葉(切三兩)
龍膽黃芩(去黑心各半兩)赤茯苓(去黑皮三分)
右剉如麻豆大每服三錢水一盞酒半盞同煎至一
盞去滓未發前温一服發時一服仍以藥敷塗手面
良
白术丸治瘴瘧
白术丹砂(研)麝香(研)丁香訶梨勒皮
安息香(入胡桃同研)檀香蓽撥犀角(鎊各半兩)
薰陸香蘇合香龍腦(研各一分)莎草根石膏
木香(各半兩)
右為末煉蜜丸如梧桐子大每服十丸空腹井華水
下老人小兒三丸仍用紗絹袋盛帶於臂辟鬼氣臘
月合以新瓷器盛勿令泄氣
治山瘴瘧寒熱頭疼方(出聖惠方)
恒山(半兩)烏梅肉(七枚微炒)䜴心(半兩)桃枝(一支)柳枝(半兩)
鼈甲(半兩塗醋炙令黃去裙襴)虎頭骨(半兩塗醋炙令黃)乾棗(三枚)
青銅錢(一文)雄鼠糞(二七枚)
右細剉以酒一大盞半浸一宿明旦以重湯煮十餘
沸去滓分為三服空心一服良久再服欲發時一服
麝香散治瘴瘧
麝香(研一錢)鼈甲(去裙襴醋炙黃半兩)丹砂(研二分)甘草(炙半兩)
大黃(炒三分)恒山(一兩)
右為散每服三錢未發前温酒調下臨發更一服
木香丸(出直指方)治瘴
㯽榔(鷄心者)陳橘皮(湯浸去白焙各二兩)木香人參
附子(大者炮裂去皮臍)厚朴(去麄皮姜汁炙)桂(去麄皮)羌活(去蘆)
荆三稜(炮)獨活(去蘆)乾薑(炮)甘草(炙剉)芎藭天雄(剉炒)
芍藥(各半兩)牽牛子(一斤搗取末四兩)肉荳䓻(大枚去殼)
右為末瓷器盛密封臨服再用牽牛末二兩同研令
勻煉蜜為丸如梧桐子大心腹脹滿一切風勞冷氣
臍下刺痛口吐清水白沫醋心痰癖氣塊男子腎臟
風毒攻刺四肢及陽毒脚氣目昏頭痛嘔逆及兩脇
堅滿臨卧橘皮湯下三十丸以利為度婦女血痢下
血刺痛積年血塊胃逆手足心煩熱不思飲食生姜
湯下三十丸取利小兒五歲以上疳氣腹脹氣喘燈
心温湯下五七丸小者减丸數服凡胸腹飽悶不消
脾泄不止臨卧温酒下取利食毒癰疽發背山嵐瘴氣
纔覺頭痛背膊拘急即早宜服之快利為度常服可以
不染瘴疾凡瘴疾皆因脾胃實熱所致常以凉藥解
膈上壅熱并以此藥通利彌善此藥本治嵐瘴及瘟
瘧大效以快利為度
菖蒲散治瘴氣久治不瘥者
菖蒲(乾者)白术(剉炒)蒼术(剉焙)梔子仁荆芥穗
芎藭(各一兩)甘草(炙剉)乾薄荷側栢(炒黃色)消石(研)
吳茱萸(湯浸洗焙乾各半兩)
右為散用薄荷煎湯調下二錢如患熱疾水一盞入
姜五片棗二枚擘破煎至五七分温服
十補丸治瘴氣虚弱面色萎黃不思飲食或困或醒
心腹脹滿痞氣耳鳴補元氣
巴戟(去心)肉蓯蓉(酒浸切焙)白术(米泔浸一宿切焙)五加皮(剉炒)
石斛(去根各一兩)鹿茸(去毛酥炙半兩)人參莵絲子(酒浸一宿别搗)
栢子仁(研)菊花(各三兩)
右等分為末煉蜜為丸如梧桐子大每服二十丸空
臨卧温酒下鹽湯亦得
茵蔯蒿丸(出聖惠方)治瘴疫時氣温黃若嶺表行此藥常
帶隨身
茵蔯蒿(四兩)大黃(五兩)䜴(五合熬)恒山梔子仁(熬)
芒硝(研)杏仁(去皮尖雙仁炒研各三分)鼈甲(去裙襴醋浸炙二兩)
巴豆(半兩去皮心熬别研去油)
右為末煉蜜丸如梧桐子大初得時氣三日以粥飲
旦服五丸至半時許或吐或利或汗為效如不吐利
不汗更服一二丸即以熱飲投老小加减凡黃病痰
癖時氣傷寒瘧痢小兒熱欲發癎服之瘥治瘴氣尤
妙一方無大黃有麻仁
露宿湯
恒山(炒一兩)秦芄(去苗土)梔子仁柴胡青蒿子
㯽榔(生剉)甘草(炙剉各半兩)桂(去麄皮一分)
右麄搗篩每服三錢水三盞入烏梅二枚黑豆二十
粒煎至一盞去滓露一宿五更初再温服其滓再入
水二盞煎至一鍾去滓當夜臨卧時服
却毒散(出十便良方)治山嵐瘴氣有黑霧起處急服
麻黃(去根節)蜀椒(去目并合口炒出汗各一兩)烏頭(炒去皮臍)
白术(各半兩)防風(去叉一兩)桔梗(炒)桂(去麄皮各半兩)乾姜(炒一分)
右為散每服一盞温酒調下每日食前常服一云嵐
者嶺南青草黃芒瘴狀如嶺北傷寒也南地煖故大
陰時草木不黃而落伏蟄不閉而藏其虫因煖而生
則仲夏有青黃瘴孟冬有黃芒瘴彼人失醫多成疸
疾即為難治嶺南之人得之亦如傷寒狀頭疼一日
三日以上在於皮膚前汗可愈五日以上結於臟腑
身重而節痛當下之得愈即不可先下下之亦為難
療其或不解則春秋作瘧痢而肌膚黃瘦可服此方
烏藥湯治瘴氣
烏梅(剉焙一斤)半夏(半斤生姜絞汁浸二宿焙乾)桂(去粗皮一兩)
馬鞭草(焙半斤)荆芥穗陳橘皮(去白焙乾各四兩)甘草(四兩)
右搗篩每服二錢水一盞入生姜五片煎七分去滓
不拘時候温服
丹砂丸治山嵐氣安心臟
丹砂(研半兩)阿魏(一分米泔浸令軟研以醋為糊用)白术人參
白茯苓(去皮)當歸(切焙各半兩)
右搗研五味為末用阿魏醋煮麵糊丸如梧桐子大
如當發空心温酒嚼下七丸遇患者空心桃仁湯嚼
下十丸㯽榔湯亦得
秦芄湯治山嵐瘴氣如瘧
秦芄(去苖土)柴胡(去苗各半兩)恒山(二分)烏梅肉(三枚)
糯米(一撮)
右剉如麻豆水三盞煎至一盞半去滓分二温服未
發前服之取吐利
常山飲治山嵐瘴面黃力劣寒熱往來心胷煩悶
常山(二兩)乾漆(炒煙出三兩)甘草(炙剉一兩)豉(生用一合)
右搗篩每服五錢水一盞半煎八分去滓空心温服
吐黃痰出效
豫固丸治嶺南諸瘴
丹砂雄黃(各一兩並水飛過令乾)鬼臼(半兩為末)
阿魏(一分法酒半升熬成膏)
右再研勻阿魏膏和丸如鷄頭大緋絹袋貯十丸常
執手中頻嗅瘴氣内行不着人遇瘴者井華水嚼下
三丸五服差
香椿散治瘴氣惡心四肢疼痛口吐酸水不思飲食
憎寒壯熱發過引飲二廣七閩多山嵐煙霧蛇虺欝
毒之氣當秋七八月之間芒華發時此疾大作謂之
黃芒瘴又謂黃茅瘴是也盖人或因饑飽或因虚怯
或衝煙霧或涉溪澗遂得此疾謂之黑脚瘴蝦蟇瘴
啞瘴其名不一並皆療之
香椿嫩(酒浸焙三兩)甘草(炙)南壁土(向日者)臘茶(各一兩)
右為散每服二錢用酒調下如患久者更加甘遂柴
胡各半兩空心臨卧服
煮豆丸治嵐瘴
白术貫衆(去土)蒼术(去皮)甘草(炙等分)
右為末煉蜜丸如彈子大每一丸先用黑豆一盞銚
子内鋪面令平於豆中心安藥丸添水高豆一指許
慢火煮水乾取豆暴乾以絹袋盛豆每服二十粒新
水下有瘴處空心一服如涉遠遇饑新水下五十粒
至一百粒麄可充餒
炒桃仁(出余居士選竒方)治山嵐氣預辟瘴癘
桃仁(一斤)吳茱萸青鹽(各四兩)
右為一處鍋内炒候桃仁熟為度以瓷缾貯密封一
七日後取出來茱萸并鹽只將桃仁去皮尖以新缾
子盛時嚼一二十枚大辟山嵐毒氣一方每日空心
服七粒爛嚼茶湯潤下或喫酒食前後一兩粒甚妙
治山瘴瘧乍寒乍熱乍有乍無(出聖惠方)
鯪鯉甲(十四枚微炙)鼈甲(一兩塗醋炙令黃去裙襴)柴胡(一兩去苗)
恒山(二兩)虎頭骨(一兩塗醋炙微黃)桃仁(一兩湯浸去皮尖)
右細剉以酒三盞浸一宿發前稍稍煖飲之勿絶
鯪鯉甲酒(出聖惠方)治山瘴瘧南方山嶺瘴氣令人寒熱
發作無時萎黃腫滿四肢痺弱
鯪鯉甲(炙五枚)鼈甲(去裙襴醋炙黃)烏賊魚骨(去甲)
附子(炮裂去皮臍各一分)常山(半兩一方無)
右細剉以酒二升半漬一宿瘧發前稍稍服之勿絶
藥味兼以酒塗身體服藥良久方可進食
常山酒
常山苗(一握無苗取根五兩代之)獨顆蒜(七顆)淡竹葉(二握)豉(一合裏)
鼈甲(三兩炙)
右切以苦酒三升煎取一升臨發隨性多少服盡之
服訖當大吐愈忌食莧生葱生菜
山瘴瘧酒(出鮑氏方)療乍寒乍熱乍有乍無及勞瘧痰滯
發渴不定久不瘥
常山(三兩)鼈甲(炙)升麻烏賊魚骨(去甲)附子(各一兩)
右並切絹袋盛以酒六升漬之少令近火轉之一宿
成一服一合比發可數服或吐忌猪肉生葱生菜
治山瘴瘧發作寒熱方(出聖惠方)
恒山(三兩)烏梅肉(三七枚)甑帶(三寸)獨顆蒜(一枚)
右以酒二大盞煮取一盞分為二服初一服未發前
服之後一服臨欲發服之如其形候欲似不發即止
方便安卧頭左側安為佳也
餻角飲子(出聖惠方)治山瘴瘧
米餻角(半兩九月九日者)寒食飯(二百粒)恒山(一兩剉)䜴(一百粒)
獨顆蒜(一枚)
右以清水二大盞浸一宿至五更初煎至一盞去滓
空腹頓服當下利為度
保安湯治山嵐瘴瘧寒熱久不差
常山(半兩)青蒿知母(各一兩)桃仁(湯浸去皮尖雙仁研半兩)
右粗搗篩每服二錢水一盞生姜半分同煎至六分
去柤稍熱服不拘時
大黃湯治患瘴熱實兼吐痢者
大黃常山升麻甘草(炙各三兩)
右切以水七升煮取二升半分三服發前盡服别出
吐痢忌海藻粉菜生葱生菜
觀音丸(出直指方)治夏暑毒瘴毒
圓白半夏(生)烏梅肉母丁香
川巴豆(不去油每件各十枚燃)
右為末姜汁麵糊丸麻子大上下以厚紙蓋貼去油
又再易紙每服五丸臨卧冷水下此方舟人於海角
遇白衣人授之
常山散治山瘴瘧
常山(八分)橘皮(六分)牡蠣(四分熬)桂心(二分)
右為散發日平旦酒服一匕臨發一匕發後一匕二
日不得洗手面七日忌食雜物唯藥用酒得餘皆斷
或吐或不吐皆差忌生葱生菜
常山丸(出肘後方)治瘴瘧兼痢不止
常山黃連䜴(各二兩)附子(二兩焙)
右搗篩蜜為丸空腹服四丸欲發三丸飲下之服藥
服至過發時勿喫食若兼諸痢者黃連犀角各三兩
牡蠣香豉各二兩並熬龍骨四兩搗篩蜜丸服四十
丸再服飲下
砒霜丸治嵐瘴寒瘧兼解邪毒
砒霜澱花(二兩)鐵砧上末(四兩淘净)
右為細末用麝香少許金銀箔四十片以糯米粽子
丸如鷄頭大每服一丸用酒磨下或吐或瀉為差
草豆蔲散(出十便良方)治山嵐瘴毒氣令不着人
草豆蔲(去皮)高良薑甘草(炙各半兩)
右麄搗篩每服五錢煎作熟水頻飲之
破塊丸治受瘴結成氣塊腹中不能消散服之效
蓽撥(一兩)大黃(一兩各生用)
右為末入生麝香少許煉蜜為丸如梧桐子大每服
三十丸空心冷酒下或温冷湯下日三服
磁石丸治瘴收陰
以磁石三兩煆醋淬一七遍為末醋煮麵糊丸如
梧桐子大每服三十丸新汲水嚥下臨卧一服
丹砂散治瘴正陽
以丹砂三兩水飛研細每服半錢温密水調下平
旦一服
㯽榔湯治瘴解藴
以㯽榔三兩生剉每服二錢水一盞煎至七分日
午一服凢丸服此藥隔夜先服磁石丸次日一服
丹砂散當日午服㯽榔湯再夜再依此次第服之
三日後病勢减藥减半病勢盡藥即止
常山飲(一名七聖散出傳信通用方)治山嵐瘴瘧寒熱往來或二
日一發或三日一發悉治之
常山(剉)厚朴(去麄皮生姜自然汁炙熱各一兩)草豆蔲(去皮)
肉豆蔲(去殼各一枚)烏梅(和核七枚)㯽榔(剉)甘草(炙各半兩)
右麄搗篩每服二錢水一盞煎六分去滓候冷未發
前服如熱喫即吐
大正氣散(出三因方)治山嵐瘴氣發作寒熱遂成瘧疾
附子(炮去尖臍)厚朴(姜汁製)桂心甘草(炙)乾姜(炮)
陳皮(各一兩)茱萸(半兩微炒)
右剉為麄散每服二大錢用水一盞半入生姜五片
紅棗二枚同煎至七分去滓熱服不拘時候兼治霍
亂吐瀉并一切氣疾一方為細末同前煎服
大效人參散(出經驗良方)治山嵐瘴瘧不以久近或寒或
熱或寒熱相兼或連日間日或三四日一發並皆治
之
人參(去蘆頭)常山(剉)青蒿(去根梗各等分)
右為細末每服二錢半如明日當發今日午時用酒
大盞調分作三服一更盡時一服三更一服五更一
服
丹砂丸治療瘧瘴癘
硃砂(光明者)牛膝常山(各等分)
右為末蜜和丸如梧桐子大候瘧發日平明日七丸
飲下欲覺發時更服七丸當日不斷更作一服即差
忌生葱生菜生血物油膩牛肉等
恒山丸(出聖惠方)治山瘴瘧
恒山(一兩剉)桃仁(六十枚湯浸去皮尖雙仁别搗如灰)豉(一合炒乾)
右為末以雞子白生用和丸如梧桐子大空腹以桃
符湯下二十丸欲發時又服三十丸便差
常山酒療瘴瘧及瘴氣
常山(三兩細切)蒜(七瓣)
右搗碎虛弱者二兩蒜七瓣去皮中切以酒小一升
半漬浸一宿旦去滓煖服盡須臾當吐為妙適令盡
好過時食一日不得潄口及洗手面三七日慎生葱
生菜生冷肉麵油膩若早發者半夜服要冷吐
地龍飲(出危氏方)治瘴瘧諸瘧大躁煩熱
生地龍(二条研細)
右入生姜汁薄荷汁生蜜各少許新汲水調下如熱
熾加腦子少許
附子湯(出危氏方)治瘴瘧經久不差正氣羸弱身熱而火
極熱連日方醒發時沉着枕簟不能擡身戰掉不堪
便溺飲食不進
附子(二枚一枚生去皮臍一枚炮去皮臍鹽水各一兩)
右剉散每服三錢水盞半姜七片紅棗七枚煎七分
去柤攤冷就吞靈砂丹五十粒或百粒未效再以十
棗湯吞黃茅丹二十丸仍服黑錫丹以墜痰一可回
元氣凡有此瘧但當守續真元補虚弱為法
治山瘴瘧不相染除毒氣方(出聖惠方)
以生葛根不限多少搗絞取汁極量飲之去熱毒
氣自然而差
蜀漆丸療瘴瘧不瘥
蜀漆青木香升麻鼈甲(炙)牡蠣硃砂(研)
猪苓香豉(各四兩)常山大黃(各八兩)
右搗篩為末蜜丸如梧桐子大米湯下十二丸日二
服漸差至平服止忌食莧菜油膩生葱生血等物
木香丸治諸瘴癘及蠱毒瘧等
木香(一分生)升麻(三分)鼈甲(去裙襴醋炙黃)甘草(炙各半兩)玄參
猪苓(去黑皮各三分)犀角(鎊)㯽榔(剉各半兩)豉(炒一合)
右為末煉蜜為丸如梧桐子大每服三十丸空心服
温酒下日三服
常山飲治一切瘴瘧
常山秦芃(去苗)甘草(炙剉)麻黃(去根節)烏頭(炮去皮劑剉)
杏仁(去皮尖雙仁炒研)陳橘皮(湯浸去白焙)厚朴(去麄皮生姜汁炙各半兩)
乾姜(炮半兩)
右剉如麻豆每服五錢水一盞半生姜半分棗二枚
擘破煎至一盞去滓未發前不拘時温服
砒霜丸治山嵐瘴瘧或入山早吸毒氣令人寒熱如
瘧終日不已頭疼痰逆嘔吐不下食日漸羸瘦
砒霜雄黃丹砂瑇瑁(鎊)藜蘆(炒)
椿葉(陰乾者各一兩)阿魏(一兩半别研)
右為末和均用安息香一兩酒浸重湯煮為糊丸如
赤小豆大每用三丸男左女右以緋絹帶盛繫於臂
或衣帶上如瘧不已即用醋湯面東嚥下三丸如要
吐空心漿水下五丸如吐甚以冷水調菉豆末一二
錢服即止忌熱物此藥五月五日合勿令婦人鷄犬
見
麻黃散療瘴瘧
麻黃(去節)杏仁(去皮尖熬)甘草(炙)人參鼈甲(各二兩炙)
右為細末每平旦空腹温酒三合服方寸匕日再
宜七日連服服後七日不得食雜物并生葱生菜莧
菜海藻菘菜等物此方常服兼補虚羸
赤小豆丸(出聖惠方)治山嵐瘴瘧
赤小豆鬼臼鬼箭羽丹砂(研)阿魏(研各半兩)
右先搗研五味為末酒煎阿魏和丸如梧桐子大每
一服丸用緋絹帛子繫中指上男左女右嗅之如末
差即以井華水服一丸
白蜜丸(出聖惠方)療瘧瘴癘
取五六歲兒小便一升内白蜜二匙攪使相得去
白沫訖即頓服當大吐碧綠痰然後食若不得吐
但數小便亦佳不然終不除瘴氣及治諸瘧無問
新久煮三沸頓服之
治山瘴瘧不相染除毒氣方(出聖惠方)
以香豉一合水一大盞煎至半盞去滓温服
荷葉散治山嵐瘴氣痰滯嘔逆時發寒熱
乾荷葉(大者一片)砒霜(研一分)菉豆(半兩)甘草(一分炙)
右為細末水調服之
冷湯(出廣南衛生方)治瘴毒内寒外熱咽嗌間煩躁不解
甘草(三寸炙黃為細末)人參(半兩為末)黑附子(去皮臍研末半錢)
淡竹葉(十四片)大棗(五枚)
右以水半升煎十餘沸放温時時少少細嚼
樂令黃耆湯(出廣南衛生方)治嶺南瘴毒發熱發寒少熱多
煩躁引飲大便不通小便赤澁或狂言内熱神昏不
省
黃耆(洗炙)人參(洗)橘皮(湯浸去白)當歸(洗)桂心(削去無味者)
細辛(去葉)前胡(洗)白芍藥(去皮炒)甘草(炙)白茯苓
麥門冬(去心)半夏(湯洗)
右等分為麄末每服三錢水一盞入生姜三片棗子
二枚同煎至七分去滓温服無時
薑附湯(出廣南衛生方)治瘴毒陰候發熱或寒煩躁手足冷
鼻尖凉身體疼重舌上苔生引飲煩渴或自利嘔逆
或汗出惡風方
黑附子生去皮臍每箇分作四分細切每分用水
一盞半入炮耆乾姜二錢切作片子同煎至八分
一盞去滓温服再煎無時
附子理中湯(出廣南衛生方)治瘴毒内寒自利煩渴手足厥
冷發熱燥悶嘔逆悶亂
黑附子(炮去皮臍)白术人參乾姜(炮)甘草(炙)
右等分為末每服三錢水一盞半煎至八分一盞去
滓温服無時
香朴飲子(出廣南衛生方)止寒熱瘴
常山(酒浸一宿)地榆(洗)㯽榔橘皮(湯浸去白焙)厚朴(姜製)
草菓子(和皮)
右等分為末每服二大錢水酒共一盞煎至七分去
滓温服
木香飲子(出廣南衛生方)止發熱瘴(未發前連喫三服)
常山(酒浸一宿)甘草(炙)茴香(炒)㯽榔木香
右等分為末每服二大錢水一盞煎至七分去滓温
服無時未發前連喫三服效
不換金散(出廣南衛生方)治寒熱瘴
蒼术(米泔浸一宿)厚朴(去麄皮姜製)
半夏(湯浸七遍各一兩姜二兩同搗爛焙乾入臼中杵不黑)藿香葉(去根洗焙洗)
陳橘皮(湯浸去白焙)甘草(炙各一兩)
右搗羅為末每服二錢水一盞半生姜三片同煎至
七分去滓温服不拘時
五苓散(出廣南衛生方)
澤瀉(剉二兩半)茯苓(去皮各一兩半)白术(去蘆頭一兩半)桂(去麄皮一兩)猪苓
右為末每服二錢熱湯調下不計時候
黃耆建中湯(出廣南衛生方)
黃耆(去蘆頭一兩)桂(去麄皮一兩)甘草(炙剉六分半)白芍藥(三兩洗去皮炒)
右為麄散每服三錢水一盞入生姜三四片大棗一
枚同煎至一中盞濾去滓入錫少許再煎令融稍熱
服空心食前
大養脾丸(出廣南衛生方)
乾姜(炮二兩)縮砂(去皮二兩)茯苓(去皮一兩)甘草(剉炙一兩半)
大麥蘖(炒一兩)人參(去蘆頭一兩)白术(半兩)
右為細末煉蜜和丸每兩作八丸每服一丸細嚼生
姜湯下食前
治丈夫婦人患熱瘴心中煩悶炮躁飲水不已昏迷至
危者一服立效
生地黃根生薄荷葉不以多少淨洗砂鉢内搗爛
取自然汁入麝香少許用新井華水調下如覺心
間頓凉不煩須再服
療瘴氣入腎中變寒熱心躁肺弱
黃連(末)生栝樓地黃羊乳
右等分和黃連末任多少為丸用米飲服三二十丸
無羊乳牛乳亦可此方無患亦宜食後臨卧常服至
妙
厚朴散理山嵐氣脾胃痰毒常宜服此方
好厚朴(一斤半去皮秤以生姜一斤半取汁塗炙盡為度)
半夏(一斤湯洗過以粟米炒黃)
右為散每服二錢水一盞入姜棗煎去滓早晩各一
服
硃砂丸治辟山嵐氣安心臟
硃砂(半兩顆塊者為上乳鉢内研飛過)人參茯苓(各一兩)
阿魏(一分米醋浸令半日以軟為度)吳白术(米泔浸一宿以竹刀切焙乾搗羅為末)
蜀當歸(各半兩切焙乾杵末以阿魏并醋同研入)
右並須好者同阿魏及蒸餅和研熟得所方丸梧桐
子大空心温酒下七丸先嚼碎如有患者令早晨空
心桃仁湯下五丸嚼下碎不過三度效
攻寒湯復陽氣逐寒邪辟瘴疫
高良薑桂心(各一兩)甘草(三兩)
右將薑桂碎剉以青油半兩煎不住攪候焦褐色取
出旋放冷三味同為末空心沸湯入鹽點服
厚朴湯健脾胃散風濕止惡心腹痛山嵐瘴氣
厚朴(四兩製了者)甘草(六兩)乾姜(二兩)陳皮(二兩)
右四件並麄剉以井華水洗二十一度以水五升煮
乾入桂末三兩炒鹽五兩為末不拘時以沸湯點調
服
仙术湯辟山嵐瘴氣及晨朝暮夜觸冐寒邪
蒼术(九兩)棗(四枚)乾姜(半兩)杏仁(一兩半)甘草(二兩三分)鹽(六兩)
右為細末每一沸湯點一二錢服不拘時以上湯味
非惟悦口神亦能袪疾防患誠為益
如神鼈甲湯治一切瘴瘧久患瘧
鼈甲(好醋炙透去裙襴)常山烏梅肉桂心
柴胡(去苗)知母(各一兩)牡蠣(半兩炮燒)
右為麄末每服二錢水二盞煎至八分去滓發前一
服已發一服
柴胡飲子治嵐瘴
柴胡常山青蒿甘草秦芃人參
茯苓枳殼(炒)半夏(湯盪七遍)
右各等分焙乾為麄末每服二錢用水一盞半烏梅
三枚生姜五片煎取一盞去滓食後温服逐日一服
極妙切忌空心不得行路須是湯水白粥之類點心
酒色不可大過忌四五月一過至八九十月一過不
得喫柑子紫菜猪羊心并牛肉定被瘴
沃雪湯治山嵐瘴氣
蒼术(炒去麄皮)甘草(鹽擦炙各二兩)防風(細切)白芍藥(去皮)
厚朴(用生姜壓一宿然後炒黑色為度)乾葛(各四兩)朴硝(一兩半研)
右為剉散每四大錢水二盞煎至一盞半去滓熱服
不拘時候服畢少時薑葱作羹或作粥喫了避風坐
卧身體淑潤即愈兩滓又合煎服
必效散治山嵐瘴瘧
青橘皮(去白)陳橘皮(去白)常山神麯麥芽
地龍(去土)㯽榔&KR0797;蒌甘草(炙)秦芃(各等分)
右為細末每服三大錢水一盞煎至七分通口服忌
生冷醎膩猪犬魚腥羊肉
半夏草菓散治嵐瘴及一切瘧疾
半夏(七斤湯炮七遍每遍百沸候湯冷用手握去滑)全青橘皮(四十)棗子(五枚)
烏梅(五枚)草菓子(二枚)生姜(二塊草菓大)甘草(二寸炙黃)
右並洗净爛搥碎同入砂瓶内用水一大碗以濕紙
盖頭及嘴以文武火煮至一盞去滓通口服之又將
滓再依前作一服煎更作一料作兩服煎
草菓七棗湯(出朱氏集驗方)治瘴瘧
草菓常山貝母鷄心㯽榔大棗
甘草烏梅
右七味等分青蒿倍之每服四錢用水一盞半煎至
七分通口服再煎其效如神
七棗湯(出廣南衛生方)治老人虚人發熱或寒熱瘧(方見本門痰瘧)
(類)
治天行瘧瘴寒熱咳𠻳痰壅飛尸喉閉瘡腫(出木草)
以草犀根煮汁服之
治瘴瘧(出本草)
取鹽麩子乾搗為末食嶺南人將以防瘴
治瘴瘧寒熱邪氣泄痢陰氣不足及止渴
以小豆花於豉中煮五味調和作羹食之
治瘴瘧(出本草)
取海鷂魚燒令黑末服二錢(此魚似鷂有肉翅能飛上石頭一名石礪)
(一名邵陽魚生東海)
治勞熱瘴瘧(出本草)
用土紅山葉搗爛酒漬服之
治瘴瘧渾身熱連背項(出本草)
以茴香子搗汁服之
治勞瘴甚佳(出本草)
用土紅山根如葛頭者薄切用米泔浸二宿更用
清水浸一宿取出切炒令黃色搗末每服一錢水
一盞生薑一小片同煎服
治辟瘴(出本草)
以菝葜根浸赤汁以煮粉噉之即金剛根也
治瘴瘧寒熱(出本草)
以果然肉煮食之亦坐其皮為褥
治天行瘴瘧疫毒(出本草)
以百丈青煮服亦搗絞汁服
治久瘴瘧寒熱無時者(出本草)
以死人頂骨十字解者燒令黑細研白飲和服
七物升麻丸(出本草)治瘴
升麻犀角黃芩朴硝梔子大黃(各二兩)
豉(二升微熬)
右同搗散蜜丸覺四肢大熱大便難即服三十丸取
利為止四肢小熱於食上服二十丸非但辟瘴兼甚
明目
治瘴瘧
以千里芨煮不拘時少服之吐下
萬靈丸治瘴瘧
用川常山好者一兩為細末以水兩碗沙糖一塊
如小胡桃大白沙蜜一匙令同於砂石器内慢火
熬令水盡候冷丸彈子大每服一丸於當發日五
更時先用湯熱洗潄着鞋襪了方細嚼用温酒半
盞送下忌三日魚肉生冷糟腥葷味菜蔬只喫淡
粥飯三日仍忌三日不得動冷物水神效
癉瘧(附論)
夫癉瘧者由肺系有熱氣盛於身厥逆上衝氣實而不
能外泄因所用力腠理開舒風寒含於皮膚之内分肉
之間而發也發則陽氣盛陽氣盛而不衰則病矣其氣
不及之陰故但熱而不寒邪氣内藏於心而外含於分肉
令人消鑠脱肉故名曰癉瘧其狀熱而不寒陰氣孤絶
陽氣獨發則少氣煩惋手足熱而嘔也
方
茵蔯蒿湯(出聖濟總錄)治瘴瘧發作有時但熱不寒頭
痛不安通身俱黑大腸秘熱小便黃赤宜服此方
茵蔯蒿山梔子(去皮)柴胡(去苗)黃芩(去黑心)桔梗(炒)
牡丹皮(去心)貝母(去心)荆芥穗(去梗)升麻
杏仁(湯浸去皮尖雙仁炒)半夏(湯浸七遍去滑切焙)羌活(去蘆頭)
獨活(去蘆頭)麻黃(去根節煎去沫焙各半兩)細辛(去苖葉一分)
右細搗篩每服三錢水一盞半生薑二片煎一沸急
瀉出臨發熱頭痛時去滓熱服仍須時候但此瘧發
熱并初發時先壯熱者可服熱多寒少食後喫此藥
清脾湯(出醫方集成)治瘴瘧脉未弦數但熱不寒或熱多
寒少膈滿能食口苦舌乾心煩渴飲水小便黃赤大
腑結燥
青皮(去白)厚朴(薑製炒)白术草菓仁柴胡(去蘆)
茯苓(去皮)半夏(湯炮七次)黃芩甘草(炙各等分)
右㕮咀每服四錢水一盞生薑五片棗一枚煎至七
分去滓温服不拘時候一方加人參忌生冷油膩
香䜴飲(出聖惠方)治癉瘧但熱不寒嘔逆不下食
豉(半合)葱白(七寸切)常山(三分)升麻(一兩)鼈甲(醋炙令黃去裙襴)
知母(焙)生地黃(各一兩半)㯽榔(煨三錢)
右剉如麻豆大每以一錢水三盞於星月浸一宿横
刀一口安在藥上早晨煎取一盞半去滓空腹分為
二服重者不過兩服
大青飲(出聖濟總錄)治瘴瘧積熱痰盛寒少熱多但熱不
寒煩躁引飲
大青(一兩莖葉紫者是不紫者即是遠志不可用也如無真者以青黛代之)大黃(醋炒)
赤芍藥常山(細剉炒)甘草(炙)龍膽(去土各半兩)
右麄搗篩每服五錢用水一盞半煎至八分去滓温
服氣盛熱多宜服得利或熱稍退即止人宿有冷痰
疾年四十以上者熱証不宜多服
茵蔯枳殼湯(出聖濟摠錄)治瘴瘧上焦熱身重目黃
茵蔯蒿(取葉)枳殼(去瓤麩炒各一兩)桔梗(剉炒三錢)大黃(剉微炒)
甘草(炙令黃各半兩)
右麄搗篩每服三錢水一盞煎至六分去滓温服不
計時候
硃砂丸(出聖惠方)治癉瘧發作不定但熱不寒
硃砂砒霜馬牙硝猢猻頭骨(末各一分)麝香(一錢)
右相和研令勻醋煮麵糊和丸如菉豆大於發時前
以冷生薑茶下二丸忌食熱物
白虎加桂湯(出千金方)治癉瘧陰氣孤絶陽氣獨發脉微
其候少氣煩滿手足熱欲嘔但熱而不寒邪氣内藏
於心外含於分肉之間令人消爍脱肉者
石膏(碎一兩六錢)知母(六錢)甘草(炙二錢)粳米(半合)
右除梗米外㕮咀拌勻以水一升煮藥五錢以米爛
為度去滓加桂末三錢煎取四合作一服覆令汗先
寒發熱汗出立愈
常山散(出聖惠方)治癉瘧發熱不止及間日瘧發作無時
常山(剉一兩)升麻(三分)鼈甲(去裙襴剉生用)山梔子(各半兩)
右為散每服三錢未發前用温水調下取吐即瘥
常山飲(出聖濟總錄)治癉瘧但熱不寒煩渴不止
常山(剉炒半兩)甘草(剉炒一分)烏梅(七枚槌碎去核焙)青蒿(焙一分)
右麄篩都以小便一盞水一盞煎至一盞去滓當發
日空心服
恒山飲子(出聖惠方)治癉瘧但熱不寒嘔逆不下食
恒山甘草(生用)地骨皮(各一分)生鐵一斤(打碎如碁子大)
右細剉以水二大盞於星月下浸一宿横刀一口安
在藥上早晨煎取一盞去滓空腹分為二服重者不
過兩劑差
治癉瘧發時大渴寒熱不定
砒霜(半兩細研)菉豆(半兩)川大黃(一兩剉碎微炒)
右為末入研了藥令勻鍊蜜和丸如梧桐子大露一
宿夜發日平旦以冷水下一丸臨發前再服一丸忌
食熱物
十棗湯(出楊氏家藏方)治但熱不寒
穿山甲(用一兩)乾棗(十枚)
右同燒成灰留存性研細末每服二錢當發日未出
時用新井華水調服之
又方(出聖惠方)
砒霜(一分細研)甘草(半兩)
右研令勻以粟米飯和丸如菉豆大每未發時及空
心以井華水調下服之三丸忌食熱物
香薷散(出醫方集成)治但熱不寒隂氣孤絶陽氣獨發少
氣煩冤手足熱而欲嘔兼渴(方見傷暑門)
一方加黃連每料二兩名黃連香薷散治暑瘧獨熱燥
煩大渴引飲小便不利或背寒面垢每服加燈心二
十莖麥門冬去心二十粒淡竹葉七片車前草二根
晚禾根一握㯽榔一枚切片煎不拘時候
一方治脾寒初服黃連香薷飲加㯽榔不止服甘草飲
加㯽榔服之止
鬼哭散(出經驗良方)治癉瘧但熱不寒
用黃丹煆煉過臨發蜜湯調下稍大能飲酒用酒
調下
大柴胡湯(出續易簡方)治癉瘧但熱不寒而嘔大便袐澁
間日瘧(附論)
夫間日瘧者此由邪氣與衛氣俱行於六腑而有時相
失不相得故邪氣内搏於五臟則道遠氣深故其氣行
遲不能與衛氣皆出是以間兩三日而作也
方
烏梅丸(出聖惠方)治間日瘧寒熱不止
烏梅肉(一兩微炒)桃仁(三十枚湯浸去皮尖雙仁麩炒微黃)地骨皮
䜴心(炒乾各一兩)虎頭骨(一兩半塗酥炙令黃)知母
鼈甲(塗醋炙令黃)川升麻人參(去蘆頭各一兩)
天靈蓋(一兩半塗酥炙令黃)
右為末煉蜜和搗三二百杵丸如梧桐子大空腹以
漿水下二十丸晩再服
雄黃丸(出聖惠方)治間日瘧每日發者
雄黃(一兩細研)臘月野狐肝(二兩)阿魏(一分)硃砂(半兩細研)
猢猻頭骨(一兩)天靈蓋(半兩)麝香(一分研)
右為末入研藥末令勻於五月五日午時煉蜜和丸
如紅豆大每發時前男左女右以緋帛繫一丸於中
指上時時嗅之後更以醋湯下一丸
糯米煮散(一名石膏)治間日瘧(方見本門痰瘧類)
常山湯(一名常山酒)治間日瘧先寒戰後壯熱(方見本門痰瘧類)
神聖丸(出聖濟總錄)治間日瘧
黑豆(小者二十一粒水浸去皮)砒霜(研一分)大棗(三枚煮去皮核)
右須於重午七夕日修合同研丸如豌豆大以丹砂
為衣合時忌婦人鷄犬見於發日早晨將藥一丸面
北香上度過用冷茶清送下忌熱物服時
治瘧或間日發或夜發者(出聖惠方)
恒山竹葉(各三兩)秫米(一百粒)石膏
右㕮咀以水八升銅器中漬藥露置星月下高淨處
横刀其上明日取藥於病人房中以銅器煖火煎取
三升分三服清旦一服未發前候一食頃一服臨發一
服三服訖静室中卧莫共人語當日勿洗手面及𠻳
口勿進食取過時不發乃澡洗進食并用藥汁塗五
心胷前頭面藥滓置頭邊或用烏梅二十七枚
常山酒(出聖濟總錄)治間瘧
常山(一兩)蒜(獨頭者一顆去根莖横切)糯米黑豆(各一百粒)
右㕮咀以清酒一升病未發前浸藥於碗中以白紙
覆之碗上横一刀欲發時三分飲一分如未吐更服
一分得吐則瘥
醇醨湯(一名大黃湯出聖濟總錄)治間日瘧及痎瘧積年不瘥者
大黃(剉炒三分)甘草(炙)常山(名一分半)
右㕮咀以水三盞煎取一盞去滓更以水一盞煎滓
取七分未發先服醨藥是後煎者相次服醇藥是前
煎者瘥
又方(出聖惠方)
小麥(一合)硫黃(一兩細研)
右於臘日以醋浸四十九日取出焙乾每有患者取
小麥七粒發前以冷醋湯下之
又方(出千金方)
先以羊肉臛麵餅飽食之并進少酒隨其量飲如
欣欣有酒氣入密室裏燃炭火厚覆取大汗即瘥
又方(出千金方)
燒黑牛尾頭毛作炭酒服方寸匕日三
又方(出聖惠方)治間日瘧
川大黃(半兩剉研微炒)甘草(一分炙微赤剉)恒山(三分)桂心(一分)
右件藥都細剉以水二大盞煮取一盞去滓分為二
服空心熱服臨發前再服
痰瘧(附論)
痰瘧之狀胷中不利頭痛振寒怢慄而不能食食即嘔
寒去則内外皆熱寒熱更作心下支滿痰積胷中氣逆
煩嘔故謂之痰瘧治痰瘧發作有時熱多寒少頭痛額
角并胸前肌肉瞤動食纔入口即吐出面色帶赤也夫
痰實瘧者謂患人胸膈先有停滯結實因感瘧病則令
人心下支滿氣逆煩嘔也
方
常山甘草飲(出聖濟總錄)治痰瘧寒熱
常山甘草(炙剉)大黃(剉炒各一兩)桑根白皮(剉一兩半)
烏梅(五枚去核)杏仁(湯浸去皮尖雙仁炒十枚)黃連(去鬚一兩)羌活(去蘆頭一兩半)
黃芩(去黑心半兩)芎藭枳殼(去穰麵炒)赤茯苓(去黑皮各一兩)
旋覆花(熬半兩)茈胡(去苗一兩半)附子(炒製去皮臍一兩)
牽牛子(炒一兩半)桂(去麄皮)虎頭骨牙齒(酥炙黃一兩半)
右剉如麻豆每服五錢水一盞半煎至八分去滓温
服
細辛湯(出聖惠方)治痰瘧吐隔
細辛(去苖葉)松蘿犀角屑甘草(各三分半)常山
升麻(各一兩一分)梔子仁玄參(各一兩)
右麄搗篩每服三錢水一盞煎七分去滓温服以吐
病出為度其痰母爛鷄子是也一方用酒浸一宿去
滓温服
蜀漆丸(出聖濟總錄)治痰逆多時久瘧不瘥及面黑四肢
黃腫
蜀漆葉牡蠣(燒赤)黃芩(去黑心各一兩)大黃(生剉)甘草(炙剉)
犀角屑(各三分)知母(焙半兩)
右為末煉蜜丸如梧桐子大每服二十丸空心温水
下
半夏散(出續易簡方)治痰瘧發作有時熱多寒少如頭痛
額角并胸前肌肉瞤動食纔入口即吐出面色帶赤
宜服此方
半夏(湯浸去滑為末生薑汁和作餅暴乾)藿香(去梗)羌活(去蘆頭)
芎藭(各一分)牽牛(各半兩)
右為細末每服三錢食後白湯調下以吐為度未吐
再服
石膏飲(出聖濟總錄)治一切痰瘧
石膏(碎)淡竹葉(各三兩)常山甘草(生剉)烏梅(各二兩)
粳米(半合一作糯米)
右麄搗篩每服五錢水盞半煎至一盞去滓温服吐
痰即瘥如熱盛加大黃一兩
烏頭湯(出聖濟總錄)治痰瘧吐不出
烏頭(炒製去皮臍)半夏(湯洗去滑焙)桂(去麄皮)芫花(醋炒)
常山(各半兩)豉(炒一合)
右剉如麻豆每服三錢酒一盞煎至七分去滓發前
温服相次再服取吐為度
防葵飲(出聖濟總錄)治痰瘧寒熱温疫
防葵鼈甲(醋炙去裙襴)松蘿甘草(生各半兩)常山(三分)
右麄搗篩每服五錢水一盞半煎至八分去滓未發
前徐徐温服
豉心丸(出聖惠方)治痰寒熱心膈煩壅不利
豉(微炒一合)大黃(生用一兩半)常山(三分)升麻(半兩一作蜀漆)
附子(小者炮裂去皮一枚)
右為細末煉蜜為丸如梧桐子大每服七丸發前米
飲下吐後更乾嚥七丸或加甘草半兩
二陳湯(出直指方)治傷食發瘧痰多
陳皮半夏(製各五兩)白茯苓(三兩)甘草(炙一兩)
右剉散每服三錢薑五片烏梅一枚煎服寒多者加
草菓熱多加前胡青皮㯽榔縮砂白豆蔲之類隨意
加减
蒜丹丸(出直指方)治截瘧消痰
虢丹(煆)穿山甲(熬灰中炮焦各一兩)土硃(半兩)
右為末以獨頭蒜煨去皮研膏丸如梧桐子大每服
十丸生薑烏梅紫蘇煎湯送下
胡粉丸(出聖濟總錄)治一切瘧及吐一切痰疾
胡粉(研)砒霜(研)寒水石(焙研各一兩)
右合研勻滴水丸如鷄頭子大發前新汲水吞下一
丸即大吐至日困睡為驗
常山酒(出聖惠方)治痰實瘧發渴不止久不瘥
常山(三分)烏梅肉(生用)甘草(生用各半兩)
右細剉以酒二盞浸一宿早晨去滓煎服一盞良久
以筯入喉中引之吐痰即瘥一方用水生薑煎服
升麻常山湯(出聖惠方)治痰瘧發作無時寒熱不下食
升麻(一兩)常山(二兩)蜀漆葉(一兩半)
右麄搗篩每服四錢以井華水一盞半煎至一盞空
心頭服瘥又即吐吐定食漿水粥和之
半夏丸(出危氏方)治瘧咳𠻳痰盛痞滿煩悶咽膈不利嘔
吐惡心神思昏憒心忪面熱並皆治之
半夏(十六兩湯洗去滑薑汁淹一宿)白礬(八兩枯過)
右為末生薑自然汁為丸梧桐子大每服三十丸食
後臨卧淡薑湯呑下
治温瘧痰盛寒熱(出聖惠方)
常山(一兩)香䜴(二合炒乾)
右為末粟飯為丸如梧桐子大每服二十丸熟水下
又方(出仁存方)
青蒿(二兩)黃丹(半兩)
右為末每服二錢寒多酒調熱多湯調青蒿以童子
小便浸焙乾尤健
冷附湯(一名七棗湯)治瘧疾無過是痰實痞塞不通脾胃
弱虚熱在上停於胷膈不得入於臟腑所以五更冷
服乃使藥下達肚脾胃去痰實除虚熱降心氣屢用屢
效(方見本門痎瘧類)
松蘿丸(出聖惠方)治痰實瘧發渴不止
松蘿常山(剉各半兩)阿魏蜀漆大青硃砂(研)
麝香(細研各一分)
右為末研勻取端午日午時於净室内用七家粽子
尖和丸如梧桐子大當修合時不得婦人鷄犬見如
發時以温湯下五丸夜發時桃符湯下兼取緋帛三
二寸繫五丸男左女右臂上疾愈即去之如再發時
取臂上繫五丸服之
治痰實瘧久不瘥(出聖惠方)
木香(一兩)恒山(三分剉)松蘿(半兩)赤小豆(半合)
砒霜(一分細研以醋五合煎令稠)
右為末以砒霜煎和丸如梧桐子大空心以温漿水
下三丸以吐為度如未定晩再服之
松蘿湯(出聖惠方)治痰實瘧每夜不定時節或朝或暮漸
不能食
松蘿人參(去蘆頭)常山川升麻(各半兩)竹葉(一百片)
右為細剉以水二大盞煎取一盞去滓分為二服平
旦時一服如人行五里當吐不吐更一服良久得吐
即瘥
烏梅湯(出聖惠方)治痰實瘧盛攻作寒熱
烏梅肉(微炒)常山(各半兩)松蘿(三分)鼈甲(生用)川升麻(各一兩)
右細剉以水三大盞煎取一盞半下茶末二錢更煎
三兩沸去滓空腹分為二服如人行五里當吐如未
吐再一服以吐惡痰為度
恒山散(出聖惠方)治痰實瘧發渴寒熱不定
恒山(半兩)硃砂(半兩細研)烏梅肉(半兩生用)
右細為散入硃砂研勻每於發前以醋湯下一盞以
吐為度
治痰瘧(出本草)
以生熟湯熬鹽投中飲之令吐出痰及宿食
痎瘧(附論)
夫痎瘧者夏傷於暑其病秋則寒甚冬則寒輕春則惡
風夏則多汗者然其搐作有時以瘧之始發先起於毫
毛呻欠乃作寒慄鼓領腰脊疼痛寒去則内外皆熱頭
痛如破渴欲飲冷者此乃陰陽上下交争虚實更作陰
陽相移也陽并陰則陰實陽虚陽明虚則寒慄鼓頷巨
陽虚則腰背頭項痛三陽俱虚陰氣勝陽則骨寒而痛
寒生於内故中外皆寒陽盛則外熱陰虚則内熱外内
皆熱則喘渴欲飲此得之夏傷於暑熱氣盛藏之於皮
膚之内腸胃之外此榮氣之所舍則令汗出肉腠理開
因得秋汗出遇風乃得之及以浴水氣舍於皮膚之間
與衛氣并居榮氣者晝行陽分此氣得陽則出得陰則内
是以隔日作也痰瘧者以瘧發該時或間日廼作也入
衛氣流行合於晝夜陰陽邪氣内舍於榮隨衛氣以出
入而應於風府其作早晏皆以時發也寒温癉瘧動皆
該時故内經統謂之痎瘧
方
虎頭骨丸(出聖惠方)治痎瘧久不瘥
虎頭骨(二兩塗醋炙微黃)硃砂(半兩細研)恒山(半兩剉)
甘草(一兩半生剉)牡蠣(二兩微炒)桂心(一兩)知母(二兩)香䜴(一兩炒乾)
烏梅(二兩)附子(一兩炮裂去皮臍)枳殼(半兩麩炒微黃去穰)木香(一兩)
川大黃(二兩剉微炒)桃仁(三七枚雙仁去皮尖皆湯浸去麩炒微黃)
右為末研入硃砂令勻鍊蜜和搗三二百杵丸如梧
桐子大每於發前以桃符湯下十丸
知母飲子(出聖惠方)治痎瘧積年不瘥者
知母(半兩)鼈甲(塗醋炙令黃去裙襴)恒山(剉各一兩)烏梅肉(七枚微炒)
豉心(一百粒)粳米(一百粒)甘草(炙微赤剉)川大黃(各半兩)
右細剉和勻每服半兩以童子小便一中盞浸一宿
五更初煎至六分去滓温服臨發前再服以利為度
每日發與不發皆得服之待過發後即得喫食
恒山丸(一名麻黃丸一名袪邪丸)(出千金方)治痎瘧
恒山知母甘草大黃(各十八銖)麻黃(一兩)
右為末蜜和丸如梧桐子大未食服五丸日二不知
漸增以瘥為度肘後無大黃面東清水下袪邪丸
治瘧疾脉浮大寒熱往來用此吐之衛州書云瘧寒
多熱少痰多也然寒多熱少而脉浮則痰無疑矣可
吐之若脉遲微者惡寒瘧耳宜柴胡桂薑也
鼈甲漬酒(出千金方)治痎瘧以時發
鼈甲(醋炙半兩)烏賊魚骨(去甲)常山(各二兩)附子(炮裂去皮臍)
甘草(剉各一兩)
右剉如麻豆大每服五錢以酒一盞半漬藥一宿明
日以酒先塗五心過發時瘧斷若不斷可飲藥酒一
二盞即瘥
烏梅丸(出聖惠方)治痎瘧或發或歇久不瘥
烏梅肉(二七枚)恒山(三兩末)香䜴(二兩)
桃仁(湯浸去皮尖雙仁四十九枚)
右搗如泥以少許蜜和搗二三百杵丸梧桐子大每
服以粥飲下三十丸日三服
常山酒(出聖濟總錄)治痎瘧先寒戰動寒解壯熱日發及
間日發
常山淡竹葉(切洗一兩)鼈甲(去裙襴酥炙一分)甘草(炙剉三分)
右麄搗篩每服五錢以酒半盞浸藥覆安露地一宿
明旦以水一盞煎至七分去滓未發前温服盡當吐
既效不必盡劑過發時良久方可食
霜墨丸(出聖濟總錄)治痎瘧
砒霜(一錢)墨蓐草灰(各五分)菉豆粉(一分)
右一處細研為末用糯米粥和丸如小豆大每服兩
丸未發前一時辰醋湯下端午日未出時面東修合
不得言語勿令婦人鷄犬見
丹砂丸(一名硃砂丸)治痰瘧寒瘧温瘧癉瘧悉治之(方見本門)
(諸瘧類)
振虎膏(出聖濟總錄)治痎瘧
胭脂阿魏(各一大豆許同研)
右同研以大蒜肉研和為膏用桃大核一枚劈開去
仁取一片以藥膏子填在核瘧發時用藥桃核覆在
手虎口上男左女右令藥着肉以緋帛繫定經宿
七棗湯(一名冷附散出醫方大成)治五臟氣虚隂陽相勝作痎瘧
不間寒熱先後與夫獨作疊作間日及痰痞塞不通
發作無時或寒多熱少或單寒者悉治之
附子(一枚炮裂以鹽水泡再泡如此七次不浸去皮臍一方以水調陳壁土為糊泡浸七次)
右㕮咀分作二服水半盞生薑七片棗七枚煎至八
分盞當發日去滓空心温服川烏亦可一方名冷附
湯去棗煎熟露一宿五更初冷服凡患瘧疾無過是
痰實痞塞不通脾氣弱虚熱在上停於胸膈不得入
於臓腑所以五更冷服乃使藥下達肚脾胃去痰實
降虚熱降心氣屢試騐治瘧虚寒久不瘥者空心服仍
食棗三枚一方以葱白七寸同煎
治痎瘧及邪熱
用冬葵子陰乾為末服之午日取花挼手赤去瘧
又方(出聖惠方)
恒山(半兩剉)甘草(二兩生用)川大黃(半兩)桂心(半兩)
右件藥搗篩為散每服五錢以水一中盞煎至六分
去滓空心温服欲發時再服
普濟方卷一百九十九
