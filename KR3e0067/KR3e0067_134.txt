普濟方卷一百三十五明周王朱橚撰
傷寒門
隂陽毒(論)
夫隂毒盛而陽暴絶則為隂毒若陽毒盛而隂暴絶則
為陽毒大凡隂陽離絶非大汗不能復其正氣也六脈
俱洪大或沈取之大而不甚疾者非隂症也陽毒其脈
當弦而洪數隂毒其脈沈細而疾陽病則身熱而無汗
隂病則身冷而有汗岐伯云陽勝則身熱腠理閉喘促
為之俯仰汗不出而熱隂勝則身寒汗出數慄而寒寒
則厥此症不可以常法治之金匱論陽毒之為病面赤
斑斑如錦文咽喉痛唾膿血五日可治七日不可治隂
毒之為病面目青身疼狀如被打咽喉痛死生與陽毒
同三因云病者頭重頸直皮肉強痺或藴而結核起
於喉頸之側布熱毒於皮膚分肉之中上散於髮際下
貫顳顬隠隠而熱不相斷離病名黃肉隨以四季各十
八戊巳日其病從太陽陽明相隔寒濕不調關節隔滯
若腑虛則皮肉強痺若臓實則布毒熱於皮膚又云病
者裏熱外寒意欲守火而反引飲腰痛欲折或胸脇切
痛類如刀刺不得轉動熱彭彭服冷多則洞瀉病名黑
骨温以冬三月源從足太陽少隂相搏藴積壅塞若腑
虛為隂毒所傷則裏熱外寒若臓實為陽毒所損則彭
彭發熱又云病者發熱腰痛強急脚縮不伸胻中欲折
目中生花或濇濇增寒復熱頸中雙筋牽不得屈伸項
直背強眼赤黃欲轉動合身回側病名青筋牽者由春
三月其源從厥隂涉足少陽少陽之氣始發少隂之氣
始衰隂陽拂欝於腠理腑臓受厲而生若腑虛則為隂
邪所傷故發熱若臓實則為陽毒所傷故增寒又云病
者脈促身顫掉不能禁或内熱口乾舌破咽塞聲嘶病
名赤脈㩌者以夏三月其病從少隂太陽之氣相搏而
停則榮衛不通皮肉痛起太陽發動少隂淫邪之氣因
而作厲則臓腑隨時受疫病也若腑虛則隂邪所傷則
寒戰若臓實為陽毒所侵則内熱矣
方
治青筋牽(三因方鮑氏方)肝腑臓温病隂陽毒膽腑虛為邪隂
所傷腰脇強急脚縮不伸胻中欲折目中生花色蒼
蒼者
茈胡(去苗五兩)茯苓梔子仁半夏(湯洗)大青(各三兩)桂
心竹茹香豉甘草
右㕮咀每服五錢水二盞薑五斤煎七分去滓空心
温服
又方(三因方鮑氏方)肝臓腑温病隂陽毒肝臓實為陽毒所傷
濇濇惡寒翕翕發熱頸外雙筋牽不得屈伸項直背
強眼赤黃轉動則合身回側色蒼蒼者
玄參(一兩)細辛(二兩)梔子仁黃芩升麻芒硝(各三)
(兩)石膏(煅八兩)
右剉散每服五錢水二盞入車前草三葉淡竹葉七
片煎七分去滓空心服
治赤脈㩌(三因方鮑氏方)心腑臓温病隂陽毒若腑虛為隂邪
所勝脈促身顫掉不能禁色昏赤者
茯苓人參桔梗(各三分)甘草(一兩半)白芷青皮
(各一兩)乾薑(炮半兩)
右剉散每服五錢以水二盞煎七分去滓食前服
又方(三因方鮑氏方)心腑臓温病隂陽毒心臓實則為陽毒所
傷内熱口乾舌破咽塞聲嘶色焦赤者
天門冬(去心)麥門冬(去心)車前子(炒)梔子仁黃芩
升麻甘草(炙)寒水石(煅各等分)
右剉散每服五錢水二盞煎七分去滓食前服
治黃肉隨(三因方鮑氏方)脾腑臓温病隂陽毒胃腑虛則為隂
邪所傷頭重頸直皮肉強痺䐜脹色黃黑者
厚朴(姜製炒一兩半)白术陳皮(各一兩半)乾薑(炒)紫蘇甘
草(炙)半夏(湯洗浴三分)
右剉散每服五錢水二盞煎七分去滓食前服
又方(三因方鮑氏方)脾腑臓温病隂陽毒臓實為陽毒所傷藴
熱結核起於喉頸之側布毒氣於皮膚分肉之中散
入髮際下貫顳顬蓄熱不散色黃者
葛根蒼术(泔浸)升麻白芷桔梗青皮(各一兩)
大黃(半兩)
右剉散每服五錢水二盞煎七分去滓食前服
治白氣狸(三因方鮑氏方)肺腑臓温病隂陽毒大腸腑虛為隂
邪所傷寒熱互作上氣欬逆大腸飱泄色皓皓白者
白术人參(各一兩)乾薑(炮)麥蘖(炒各三分)白茯苓五
味子肉豆蔲草菓烏梅甘草(炙已上各半兩)
右剉散每服五錢水盞半煎七分去滓食前服
又方(三因方鮑氏方)肺腑臓温病隂陽毒臓實為陽毒所傷體
熱肌膚發班氣喘引飲色昏白者
紫苑茸(一兩)梔子仁升麻前胡(各三分)石膏(煅半兩)
葶藶(炒一分)杏仁(去皮尖)甘草(炙各半兩)
右剉散每服五錢水二盞煎七分去滓食前服
治黑骨温(三因方鮑氏方)腎腑臓温病隂陽毒膀胱腑虚為隂
邪所傷裏熱外寒煩渴引飲反喜守火或腰脇滿痛
小便赤黃而與脚俱黑
附子(炮去皮臍)茯苓(各一兩)山茱萸細辛山藥澤
瀉(各半兩)麻黃(三分)杏仁(去皮尖一分)
右剉散每服五錢水二盞煎七分去滓食前服
又方(三因方鮑氏方)腎腑臓温病隂陽毒腎臓實為陽毒所傷
腰脇切痛不得轉動大小便閉澁小腹脹食冷則洞
泄色薰黑者
吳茱萸黑牽牛(炒)桃仁(去皮尖)萆薢杜仲(去皮剉姜)
(汁製炒絲斷)大黃(蒸各等分)
右剉散每服五錢水二盞煎七分去滓食前服
治肝腑臓温病隂陽毒頸背雙筋牽先寒後熱腰強急
縮目中生花(出千金方)
桂心(一兩)白术芒硝大青梔子(各三兩)茈胡(五兩)
石膏生薑(各八兩)生地黃香豉(各一升)
右㕮咀以水九升煮取三升分三服
治心腑臓温病隂陽毒戰掉不定驚動(出千金方)
大青黃芩梔子知母芒硝(各三兩)麻黃(四兩)
玄參(六兩)石膏生葛根(各八兩)生地黃(切一升)
右㕮咀以水九升煮取三升去滓下芒硝分三服
治脾腑臓温病隂陽毒頭重頸直皮肉痺結核隠起(出千)
(金方)
大青羚羊角升麻射干芒硝(各三兩)梔子
(四兩)寒水石(六兩)玄參(八兩)
右㕮咀以水七升煮取三升分三服
治肺腑臓温病隂陽毒咳嗽連續聲不絶嘔逆(出千金方)
麻黃梔子紫苑大青玄參葛根(各三兩)
桂心甘草杏仁前胡(各四兩)石膏(八兩)
右㕮咀以水九升煮取三升分三服
治腎腑臓温病身面如刺腰中欲折熱毒内傷(出千金方)
茵蔯蒿梔子芒硝(各三兩)苦參生葛(各四兩)生
地黃石膏(各八兩)葱白豉(一升)
右㕮咀以水九升煑取二升半下芒硝分三服
大交泰丹治隂陽二毒傷寒或因下早亡陽或致結
伏胸膈四肢厥冷脈息俱無心躁如火或因冷物傷
脾夾臍注痛生硬入胃中滿痞塞及發潮熱并治翻
胃噦逆霍亂吐瀉小腸痃癖脇肋氣痛但是隂陽不
順惡候傷寒並治之每服一粒炭火内煅通赤良久
取出放冷細研如粉米飲一盞煎至七分温服不拘
時隔半時辰再服甚效兼治小兒瘡疹倒壓依法服
半粒丹愈
金星石銀星石代赭石太隂玄精石雲
母石(白色成片子者)禹餘糧石桂府滑石(各一兩)寒水石
(吉州者一兩半)不灰木(色青黑性軟者一兩)
右同入瓷瓶子内炭火半秤煅火耗一半取出放冷
研為細末糯米粥為丸如彈子大候乾依前法服
寒水石南人謂之軟石膏一方加麥飯石一兩
歸魂散(出聖濟總錄)治隂陽二毒不省人事
石膏(八兩)寒水石(四兩)附子(炮製去皮臍三兩)陽起石(三兩同石膏寒)
(水石三味搗細研為末和入新礶内煅一伏時出紙鋪地出火毒入四味藥)乾薑(炮)麻
黃(去節各一兩)杏仁(二七枚去皮尖雙仁炒研)
右搗研令勻瓷盒盛冷水調下二錢
霹靂散(一名黑散子)治隂隔陽煩躁不飲水
右用附子一枚炮熱取出用冷灰焙細研入真臘茶
二大錢和勻為細末每服分作二服水一盞煎至
六分臨熟入蜜半匙取温或冷服之須臾躁止得
睡汗出即差
黑龍丹治隂陽二毒傷寒
右用舶上硫黃一兩以柳木槌研三兩日巴豆一兩
和殼記箇數用二升鐺子一口先安硫黃鋪鐺底
次安巴豆又以硫黃蓋之釅醋半升已來澆之盞
子蓋合令緊密更以濕紙周回固濟縫勿令透氣
縫紙乾更以醋濕之文武火熬常著人守之候裏
面巴豆作聲數已半為度急將鐺子離火便入臼
中急搗令細再以少米醋并蒸餅少許再搗令冷
可丸如鷄頭大若是隂毒用椒四十九粒葱白二
莖水一盞煎至六分服一丸陽毒用豆豉四十九
粒葱白二莖水一盞同煎吞一丸不得嚼破患經
五六日方可服之食前喫切在度其病勢可下即
與雖及日數病未傳入或未及其日病先在臓亦
不可拘執矣有孕婦人亦許服或吐或瀉為候不
可喫熱食或覺心頭空以温白粥或服調氣湯散
補之欲辨隂陽二毒之病者但始得病唯看手足
指冷者是隂不冷氣和者是陽若冷至指二三寸
者病輕若冷至肘膝為病難理隂陽毒病亦無常
也或初病便有毒或服藥經五六日以上或十餘
日後不差變成其毒者其候身重背強咽喉痛飲
食不下毒氣攻心心腹煩疼氣促四肢厥逆嘔吐
體如被打面目青而體冷者隂症也陽毒則不然
面目赤身壯熱或便膿血喉疼生班點如錦者是
也合時忌婦人猫狗見
破症奪命湯治隂陽二毒傷寒症候不明下藥錯誤
致患人困重垂死七日以後十日以來可服此傳者
云千不失一只一服不踰時見效汗自鼻上出儘是
應(方見傷寒門雜治類)
丹砂圓(出活人書)治傷寒隂陽二毒相伏危惡形症
硝石(半兩)太陽石舶上硫黃水銀太隂石
玄精石(各一兩)
右為末先用無油銚子以文武火炒下諸藥末令一
如灰色研如粉麪生薑自然汁浸蒸餅為丸如菉
豆大每服五丸龍腦牛黃生薑蜜水下壓燥也若
陽毒棗湯下隂毒葱湯下不得於屋底炒一方無
太陽石
奪命丹(出王氏博濟方)治隂陽二毒氣衝心
硃砂(二兩)金箔(八十片)膩粉(半兩)巴豆(八十箇紙裹出油)黃蠟(二兩)
右為末煉蠟為丸如鷄頭大如有患者以膩粉一錢
米飲一盞調下如人行一里已來其藥動下惡物
如藥在其中取出掘一地坑埋三伏時取出除却
上面黑物以麝香裹養之如更用時擘為兩處重
為丸一粒可療五七人神聖之功卒難序述
青蒿散治隂陽二毒傷寒及肢體疼倦
右用青蒿八九月候成實多採去枝梗以童子小便
浸三兩日漉起酢乾日晒為末每服三錢水一盞
烏梅一箇同煎七分温服
隂毒(論)
夫隂氣獨盛陽氣暴衰陽為隂所勝内外皆隂故成隂
毒傷寒有初得病便成隂毒者有服湯藥經五六日以
上不瘥變成隂毒者以病本属隂自服寒藥過多或臓
腑内外受寒隂氣轉盛陽氣不復所致其候四肢逆冷
臍腹築痛身如被繫嘔吐下利其脈沈細而疾者是也
隂毒已深疾勢困重六脈附骨取之有按之即無一
息八至已上或不可數宜用葱熨法灼艾法傷寒初病
一二日便結成隂毒或服藥六七日已上至十日變成
隂毒身重背強腹中絞痛咽喉不利毒氣攻心心下鞕
強氣短不得息躁渴虛汗或時鄭聲嘔逆下利身如被
杖唇青面黑四肢厥冷其脈沈細緊數仲景云此隂毒
之候五日可治至六七日不可治也隂毒甘草湯主之
始得隂毒云隂毒本因腎氣虚寒因慾事或食冷物後
傷風内既伏隂外又感寒或先感外寒而伏内隂内外
皆隂則陽氣不守遂發頭痛腰重腹痛眼睛疼身體倦
怠而不甚熱四肢逆冷額上及手皆冷汗不止或多煩
渴精神恍惚如有所失三二日間或可起行不甚覺重
診之則六脈俱沈細而疾尺部短小寸口或大六脈浮
大或沈取之大而不甚疾者非隂症也若服凉藥過多
則渴轉甚躁轉急有此病症者急服還陽退隂二藥即
安惟補虛和氣而已宜服正元散退隂散五勝散隂症
不宜發汗如氣正脈大身熱而未差用藥出汗無妨
隂毒為病手足冷腰背強臍腹築痛嘔吐下利身如被
杖脈細欲絶此由腎氣虛寒外傷風冷或因冷物傷脾
蓋脾為太隂内外皆隂則陽氣不守遂成隂毒四肢逆
冷額上手背冷汗不止或多煩渴精神如失故岐伯曰
隂勝則身寒汗出身常清數慄而寒寒則厥宜服温藥
以復其陽氣或於氣海關元灸之又隂毒漸深積隂
感於下則微陽消於上其症候沈重四肢逆冷腹痛轉
甚或咽喉不利或心下脹滿結硬躁渴虛汗不止或時
狂言指甲面色青黑六脈沈細而一息七至以來有此
症者速宜於氣海或關元二穴灸三四百壯以手足和
煖為效仍服金液丹來甦丹玉女散還陽散退隂散
又隂毒沈困候云沈困之候與前漸深之候皆同而更
加困重六脈附骨取之方有按之即無一息八至已上
或不可數也至此則藥餌難為功矣但於劑中灼艾如
半棗大三百壯以來手足不和煖者不可治也偶復和
緩則以前硫黃及熱藥助之若隂氣散陽氣來即漸減
熱藥而和治之以取差也詩曰隂毒傷寒身體重背
強眼痛不堪任小腹急痛口青黑毒氣衝心轉不禁四
肢厥然惟思吐咽喉不利脈細沈若能速灸臍輪下六
日看過見喜神隂毒身如擊撲然疾沈汗渴痛臍咽身
班面赤多煩躁陽毒狂言洪數弦隂氣獨盛陽氣暴絶
則為隂毒身冷有汗其脈沈細而疾是也沈而右疾者
非初病遽然而成者有服藥數日變而成者蓋以腎氣
極損生冷傷脾内已伏隂外又感寒或先感外寒後伏
隂於内内外皆隂陽氣不守故爾陽氣獨勝隂氣暴絶
則為陽毒身熱無汗其脈弦洪促數是也有初病遽然
成者蓋酒麪過多丹砂僣躁腸胃極熱致之或病症属
陽誤投温藥助熱為邪内外皆陽隂氣不守故爾隂陽
二毒皆有頭疼微利之症(抑隂用熱抑陽用寒)固有條例然此二
毒隨氣逆上結伏於胸中皆令人心下痛硬非常法所
能通也當急作規摹以泄之隂毒泄則陽氣復陽毒泄
則隂氣復隂陽升降榮衛流行自然大汗而解矣若心
下已結延至六七日間斷不可活外症治法詳於後篇
隂毒外症面目唇爪青黑口開氣短咽喉不利手足厥
冷身不甚熱痛重如打撲或數慄而寒頭目俱疼腰重
背強毒氣攻心心下堅悶腹中絞痛外腎並臍下冷硬
額上及手背間冷汗不止嘔吐下利煩渴隂極發躁精
神恍惚言語醒醒聲音鄭重舌上黑色隂病回陽服藥
未透亦須外借火氣但無迫脅也生薑並良薑皆能散
寒邪發越陽氣亦要藥也隂毒沈細而其疾身冷有汗
可與之隂毒甘草湯及白术附子散正陽散肉桂散回
陽丹返隂丹天雄散正原散退隂散金液散皆可選而
用之則陽氣復而大汗解其汗醫之能精於此用藥療
症則無不愈矣大師陳北山方訣治隂毒心下結伏按
之極痛大小便閉澀累日用藥不下但出氣稍煖亦可
療治急取巴豆肉十粒研爛如麪一錢許捻作一餅堅
實安頓臍心用小艾炷灸五七壯覺腹中鳴良久自通
利其次用葱白一束緊扎切作數餅灸令温實貼於臍
下以熨斗火熨其上續又易之漸覺體温即以五積散
二錢附子末一錢薑七片弦二枚鹽少許水一大盞煎
七分温温服連併二三劑即汗出而瘥又法以大蒜一
枚搗研捏作餅子灸熱置於臍心灸十壯大小便即通
隂毒已深則灸氣海關元二穴以手足和為效仍以前
項藥濟之若六脈附骨疾勢困甚者臍中可先艾後葱
法方訣詳具于前凡治隂毒得陽氣乍復復者皆生煩
躁切勿誤投凉藥躁甚與返隂丹輩隂症太隂少隂
厥隂皆属隂症也太隂者脾也少隂者腎也厥隂者肝
也何謂太隂症太隂脾之經主胸膈䐜脹甲乙經云邪
生於陽者得之風雨寒暑邪中於隂者得之飲食居處
隂陽喜怒又曰賊風虛邪者陽受之飲食不節起居不
時者隂受之陽受之則入腑隂受之則入臓入六腑則身熱
不時上為喘呼入五臓則䐜滿閉塞下為飡泄久為腸
癖何謂少隂症少隂腎之經主脈微細心煩但欲寐或
自利而渴又問經云一二日少隂病者何也謂初中病
時腠理寒便入隂經不經三陽也(傷寒雖是三隂二陽大抵發於陽則太陽)
(發於隂則少隂也此二經為表裏其受病最為多陽明太隂受病頗稀至於少陽厥隂肝膽之經又加少焉凡)
(病一日至十二三日太陽症不罷者但至太陽有初得病便見少隂症者直攻少隂亦不必先自太陽次傳而)
(至)蓋寒氣入太陽經即熱而惡寒入少隂經只惡寒而不
發熱也三隂中寒微則理中湯稍厥或中寒下利即乾
薑湯(手足指頭微寒冷謂之清病有此未可喫四逆蓋疾輕故也只可服理中乾薑之類)大段重
者用四逆湯無脈者用通脈四逆湯也何謂厥隂症厥
隂肝之經主消渴氣上衝心中疼熱飢不欲食食則吐
蚘下之利不止也若隂氣獨盛陽氣暴絶則為隂毒其
症四肢逆冷臍腹築痛身如被杖脈沈疾或吐或利當
急灸臍下服以辛熱之藥令陽氣復而大汗解矣古人
云辛甘發散為陽謂桂枝甘草乾薑附子之類能復其
陽氣也微用辛甘甚則用辛苦隂極發躁隂症似陽學
者當以脈别之
方
附子散治隂毒傷寒唇青面黑身重背強四肢逆冷
或因服冷藥過度心腹脹滿昏沈不識人(一名桂附散)
附子(三分炮製去皮臍)桂心白术當歸(剉微炒各半兩)半夏
(湯洗七遍去滑)乾薑(炮製剉)天南星(炮製)木香(各一分)
右搗篩為散每服三錢以水一中盞入生薑半分煎
至六分去滓不計時候熱服衣覆取汗如人行十
里未有汗再服
治隂毒傷寒四肢逆冷身體疼痛或時心頭結硬宜服此方
附子(炮製去皮臍)白术甘草(炙微赤剉)麻黃(去根節已上各一兩)桂
心(半兩)木香(三分)
右搗篩為散每服四錢以水一中盞入生薑半分煎
至六分去滓不計時候稍熱服衣覆取汗如人行
十里未有汗再服
烏頭散治隂毒傷寒四肢厥冷脈候沈細心腹脹滿
腹中㽲痛咽喉不利遍身疼痛
川烏頭(一兩炮製去皮臍)白术赤芍藥(各三分)麻黃(去根節)
桂心枳殼(麩炒微黃去穣)當歸(剉微炒)川椒(去目及閉口者微炒去汗)
乾薑(炮製剉已上各半兩)
右搗麄羅為散每服五錢以水一大盞入生薑半分
煎至五分去滓不計時候熱服衣覆取汗如人行
十里未有汗再服
麻黃散(出聖惠方)治隂毒傷寒二三日不得汗煩躁
麻黃(去根節)防風(去蘆頭各一兩)乾薑(炮製剉)桂心川烏頭
(炮製去皮臍各半兩)
右搗羅為散每服不計時候以熱酒調下二錢衣覆
取汗如人行十里未有汗再服
迴陽散(出聖惠方)治隂毒傷寒
川烏頭(炮製去皮臍)益智子青橘皮(湯浸去白穰焙)桂心
乾薑(炮製剉各半兩)麻黃(一兩去根節)
右搗為散每服三錢以水一中盞入生薑半分煎至
六分去滓不計時候稍熱服衣覆取汗如人行十
里未有汗再服
白术散(出聖惠方)治隂毒傷寒心胸滿悶喘促四肢厥逆
白术前胡(去蘆頭)附子(炮製去皮臍)訶梨勒皮厚朴
(去粗皮塗生姜汁炙令香熟各一兩)桂心(三分)甘草(炙微赤剉)五味子乾
薑(炮製細剉各半兩)
右麄搗羅為散每服四錢以水一中盞煎至六分去
滓不計時候稍熱服如人行十里未有汗再服
天雄散(出活人書)治隂毒傷寒身重背強腹中㽲痛咽喉不
利毒氣攻心心下堅強短氣嘔逆唇青面黑四肢厥
冷其脈沈細
天雄(炮製去皮臍)肉桂(去粗皮)厚朴(去粗皮塗生姜汁炙令香熟已上各一兩)
麻黃(去根節)當歸(剉微炒)白术半夏(湯洗七遍去滑各半兩)川
椒(去月并閉口者微炒去汗一分乙學發明用一錢)乾薑(炮製剉三分乙學發明用生薑)
(二錢)陳橘皮(湯浸去白穣焙三分乙學發明用一錢)
右搗麄羅為散每服五錢以水一大盞入生薑半分
棗三枚煎至五分去滓不計時候稍熱服如人行
十里未汗再服
吳茱萸散(出聖惠方)治隂毒傷寒迴陽
吳茱萸(湯浸七遍焙乾微炒)麻黃(去根節)肉桂(去皺皮各一兩)厚朴(二兩)
(去粗皮塗生姜汁炙令香)半夏(湯洗七遍去滑)乾薑(炮製剉)附子(炮製去皮臍各)
(三分)白术細辛天南星(炮製)木香(各半兩)
右搗篩為散每服五錢以水一中盞入生薑半分煎
至五分去滓不計時候熱服衣覆取汗如人行十
里未汗再服
正陽散(出活人書)治隂毒傷寒面青張口出氣心下硬身不
熱只額上有汗煩渴不止舌黑多睡四肢俱冷
附子(一兩炮製去皮臍)皂莢(一挺去皮塗醋炙令黃色去子)乾薑(炮製剉)甘
草(炙微赤剉各一分)麝香(一錢細研入)
右搗細羅為散每服二錢以水一中盞煎至五分不
計時候和滓熱服
治隂毒傷寒項背強心神煩宜服此方(出聖惠方)
麻黃(去根節)附子(炮製去皮臍)澤瀉半夏(湯洗七遍去滑)肉桂
(去皺皮)甘草(炙微赤剉)乾蝎(微炒)乾薑(炮製)天南星(炮製已上各半兩)
右搗細羅為散每服二錢以水一中盞入生薑半分
棗三枚煎至六分去薑棗不計時候和滓熱服
前胡散(出聖惠方)治隂毒傷寒四肢厥逆頭痛心躁胸中結
實兩脇妨悶
前胡(去蘆頭)桔梗(去蘆頭各三分)㯽榔桂心木香當
歸(剉微炒)青橘皮(湯洗去白穰各半兩)訶梨勒皮厚朴(去粗皮塗)
(生姜汁炙令香熟各一兩)
右搗散每服四錢水一中盞入生薑半分煎至六分
去滓不計時候熱服
四逆湯(出聖惠方)治隂毒傷寒脈候沈細四肢逆冷煩躁頭
痛
乾薑(炮製剉)附子(炮製去皮臍)桂心甘草白术當
歸(剉微炒已上各半兩)
右搗篩為散每服三錢水一中盞煎至六分去滓不
計時候稍熱頻服
治隂毒傷寒心間煩躁四肢逆冷宜服此方(名白术散出活人書)
川烏頭(炮製去皮臍)桔梗(去蘆頭)附子(炮製去皮臍)白术細
辛(各一兩)乾薑(半兩炮製剉)
右搗麄篩為散如患一日兩日者温酒調下一錢如
是三四日至五日者用藥末二錢以水一中盞煎
至六分不計時候稍熱和滓頻服
治隂毒傷寒四肢厥逆胸膈不利宜服此方
附子(炮製去皮臍)乾薑(炮製剉)肉桂(去皺皮)人參(去蘆頭)赤茯
苓白术木香五味子厚朴(去粗皮塗生姜汁炙令香)
(熟各一兩)訶梨勒皮(一兩半)甘草(半兩炙微赤剉)
右搗篩每服四錢以水一中盞入生薑半分葱白一
莖煎至六分去滓不計時候稍熱頻服
肉桂散治傷寒服冷藥過度心腹脹滿四肢逆冷昏
沈不識人變為隂毒
肉桂(去皺皮)白术木香高良薑(剉)厚朴(去粗皮塗生姜)
(汁炙令香熟各三分乙學發明各用三錢)赤芍藥陳橘皮(湯浸去白穰焙)附
子(炮製去皮臍)前胡(去蘆頭)當歸(剉微炒)人參(去蘆頭各一兩)吳茱
萸(半兩湯浸七遍焙乾微炒)
右搗羅為散每服四錢以水一中盞入棗三枚煎至
六分去滓不計時候稍熱頻服
人參散治隂毒傷寒手足逆冷心下煩滿
人參(去蘆頭)木香附子(炮製去皮臍)桂心乾薑(炮製剉)
當歸(剉微炒)吳茱萸(湯浸七遍焙乾微炒)㯽榔(已上各一兩)
右㕮咀為散每服四錢以水一中盞入棗三枚煎至
六分去滓不計時候稍熱服
治隂毒傷寒頭痛四肢不和心腹氣悶宜服此方
附子(炮製去皮臍)乾薑(炮製剉)陳橘皮(湯浸去白穰焙)桂心㯽
榔(已上各一兩)甘草(三兩炙微赤剉)
右㕮咀為散每服四錢以水一中盞入棗子三枚煎
至六分去滓不計時候稍熱頻服
桂心散治隂毒傷寒項直脚冷百節疼痛
桂心麻黃(去根節)附子(炮製去皮臍各三兩)甘草(炙微赤剉)赤芍
藥乾薑(炮製剉)枳殼(麩炒黃去穰)杏仁(去皮尖雙仁麩炒微黃各半兩)
柴胡(一兩去苗)
右㕮咀為散每服四錢以水一中盞入生薑半分煎
至六分去滓不計時候稍熱頻服汗出為度
迴陽丹治隂毒傷寒面青手足逆冷心腹氣脹脈候
沈細
乾薑(一分炮製剉)硫黃(細研入)蓽澄茄吳茱萸(湯洗七遍焙乾)
(微炒)附子(炮製去皮臍)木香桂心(一方去桂心)乾蠍(已上各半兩)
右搗羅為末酒煮麪糊丸如梧桐子大每服不計時
候生薑湯下三十丸頻服叄以熱酒一盞投之衣
蓋取汗愈一方丹砂為衣無桂心
正陽蘹香丸治隂毒傷寒四肢逆冷心下痛硬氣欲
絶者
蘹香子(微炒)附子(炮製去皮臍)天南星(炮製)硫黃(細研)丁香
木香吳茱萸(湯浸七遍焙乾微炒)預知子桂心(已上各一兩)
右搗羅為末和研了藥令勻醋煮麪糊丸如彈子大
每服一丸研碎炒生薑熱酒下良久煎葱白艾湯
投之不計時頻服
來蘇丹治隂毒傷寒(一名正陽丸)
硫黃硝石太隂玄精石(已上各一兩)
右都研細於瓷瓶中盛以瓦子蓋瓶口用黃泥固濟
以炭大半斤養令火盡即出之更研入粉用湯浸
蒸餅和丸如梧桐子大每服不計時候熱酒下三
丸至五丸衣蓋取汗
黑聖散治隂毒傷寒發汗
川烏頭(三個每個劈作四片)吳茱萸(六兩湯浸七遍焙乾)
右先掘地作一坑子築令净㓗以大火燒赤净掃去
灰後下茱萸次下烏頭安在上面用好醋一大碗
旋旋澆入坑子内以盡為度後以瓦盆蓋之待冷
取出搗細羅為散每服以生薑熱酒調下一錢汗
出立差
治隂毒傷寒頭痛心躁手足厥冷宜服此方
右用附子一兩炭火内燒令黑色勿令全過取出用
盆子蓋之冷細研水磨沈香一分煮稀粥飲不計
時候調下二錢衣覆取汗如人行十里未有汗再
服
治隂毒傷寒四肢逆冷宜熨之
右用吳茱萸一升以酒拌令勻濕以熟絹袋二枚盛
蒸令極熟取熨脚心候氣通暢勻煖即停熨若以
湯煎温藥洗以接四肢亦可
升麻鼈甲湯(出千金方)隂毒之為病面目青身痛如被杖咽
喉痛五日可治七日不可治升麻鼈甲湯去雄黃蜀
椒主之
升麻(二兩)當歸(一兩)蜀椒(炒去汗一兩)鼈甲(手指大一片炙)甘草(二兩)
雄黃(半兩研)
右以水四升煑取一升頓服之老小再服取汗肘後
千金方陽毒用升麻湯無鼈甲有桂隂毒用甘草
湯無雄黃
隂毒甘草湯(一名陽毒升麻湯)治傷寒初得病一二日便結成
隂毒或服藥經旬以上變成隂毒身重背強腹中絞
痛咽喉不利毒氣攻心心下堅強短氣不得息嘔逆
唇青面黑四肢厥冷其脈沈細身如被擊咽喉痛五
六日可治至七日不可治(出活人書)
甘草(炙)升麻當歸(炙各半兩)雄黃(研一兩)桂(去粗皮半兩)蜀
椒(去目及閉口者炒出汗一分)鼈甲(一兩半醋炙去裙襴)
右除研外剉如麻豆每服五錢以水一盞半煎至八
分去滓温服如人行五里更進一服温覆取汗毒
當從汗出未汗再服千金方無桂雄黃
正陽湯(出聖濟總錄)治隂毒傷寒上氣喘促
附子(炮製去皮臍一兩)桂(去粗皮三分)乾薑(炮半兩)
右剉如麻豆大每服五錢以水一盞煎至半盞去滓
食前温服之
回陽發表湯(出聖濟總錄)治隂毒傷寒
附子(炮製去皮臍)桂(去粗皮)人參澤瀉(各半兩)乾薑(炮)半
夏(湯洗七遍炒令乾)天南星(炮)甘草(炙各一分)
右剉如麻豆大每服三錢以水一中盞入生薑半分
拍碎棗二枚劈破同煎至七分去滓食前温服
附子湯(出活人書一名大附子當歸散)治隂毒傷寒為病手足冷腰背
強頭疼腹痛或煩渴精神恍惚額手背時出冷汗聲
鄭重爪甲唇面色青黑多因脾腎虛虚寒伏隂重感
於寒所致或因服冷藥過多心腹脹滿昏不知人婦
女血室痼冷沈寒赤白崩漏臍腹㽲痛一切隂盛陽
虛並宜服之
附子(炮製去皮臍三分)桂(去粗皮)當歸(切焙)白术(各半兩)半夏(湯浸)
(七遍去滑)乾薑(炮各一分)
右剉如麻豆大每服三錢以水一盞入生薑三片煎
至六分去滓熱服不拘時衣覆取汗如人行十里
未汗再服
定命湯(出聖濟總錄)治隂毒傷寒目赤唇焦頭疼煩渴面色
黑赤而身惡寒
附子(炮製去皮臍二兩)高良薑白术乾薑(炮各一兩)
右剉如麻豆大每服三錢用水一盞煎至五分去滓
不計時候温服未服藥前先飲酒使醺醺後服藥
如思食即與酒粥喫不得妄食他物若小便出血
是隂毒去矣
桂附湯(出聖濟總錄)治隂毒傷寒
桂(去粗皮一分)附子(去皮臍生用半兩)丁香吳茱萸(湯淘三遍焙乾)
(炒各半分)
右剉如麻豆大每服二錢以水一盞入生薑半分拍
碎同煎至七分温服
回陽散(出聖濟總錄)治隂毒傷寒
硫黃(一兩)寒水石(三分)硝石(半兩)
右入砂瓶子内盛以瓦蓋瓶口通用黃泥固濟隂乾
用炭火五斤煅令火盡研如粉每服一錢以温水
調下
黑神散(出聖濟總錄)治隂毒傷寒
附子(三兩去皮臍燒令烟盡)麻黃(去節一兩)桂(去粗皮半兩)
右搗羅為細散每服二錢以蜜湯調下
來蘇丹(出聖濟總錄)治隂毒傷寒面青手足冷身如被擊
太隂玄精石硫黃硝石白礬水銀(各一分)
右同研令水銀不見星入瓷合子内燒通赤粟米飯
和丸如小豆大每服三丸温水下
四逆散(出聖濟總錄)治傷寒隂毒手足厥身冷脈細
太隂玄精石(三分末)硫黃(一兩)不灰木盆硝(各一分)
右研為細末入在銚子内以盞子盖周回用濕紙閉
縫安火上紙乾為度取出細研入龍腦半錢乾薑
末半兩拌勻每服半錢以冷艾湯調下肌體煖是
驗一方去不灰木加附子
退隂湯(出活人書)治隂毒傷寒手足厥面多青腹中㽲痛兼
治隂毒欬逆等疾
烏頭(炮製去皮臍)乾薑(炮各半兩)
右麄搗篩炒令轉色放冷每服二錢以水一盞鹽一
捻煎至半盞去滓温服一方云脈沈細頭痛腰重
小小傷冷每服一字入正元散同煎入鹽一捻隂
毒症欬逆煎一服細細熱押之便止
還陽湯治傷寒隂毒四肢厥冷時有汗
不灰木(一兩)延胡索(半兩)太隂玄精石(一分)
右麄搗篩每服二錢以水一盞葱白一寸同煎至六
分去滓不計時温服
退隂丸治傷寒伏隂手足厥冷肌膚不熱
硫黃(半斤生)太隂玄精石(煅三兩)
右用柳椎細研為末水浸炊餅和丸如梧桐子大每
服五十丸煎艾湯下日三
夜光丹治傷寒隂毒四肢逆冷面青胸膈不利嘔噦
虚煩
硫黃(研)太隂玄精石(研)硝石(研各一兩)附子(炮製去皮臍者一兩)
(生去皮者半兩)
右先將玄精硝石二味於鐡銚子中慢火熬候勻熱
以匙於中心挖作坑子内硫黃候鎔攪勻放冷研
細别搗羅生附子為細末入研者藥合研勻以軟
爛粳米飯和丸如梧桐子大每服五丸冷艾湯下
附子回陽散治隂毒傷寒面青四逆及臍腹㽲痛身
體如冰并療一切卒暴冷氣
右用附子二枚炮製去皮臍搗為細散每服三錢取
生薑自然汁半盞冷酒攪勻共一盞調服更以冷
清酒一盞送下相次更進一服良久臍下如火遍
身和煖為度
太陽丸治傷寒隂毒四肢厥逆脈息微細
硫黃(研)附子(炮製去皮臍各一兩)
右搗羅為末酒煑麪糊為丸如梧桐子大每服十丸
至十五丸煎艾鹽湯下不計時候
回陽煑散治隂毒傷寒四肢厥冷脈候微細心胸痞
悶
天南星(二兩酒浸七日取出剉炒令黃)附子(炮製去皮臍一兩)
右搗羅為散每服二錢以酒一盞半同煎至六分温
服不計時候
定命丸治隂毒傷寒
硫黃(研)吳茱萸(湯浸焙乾炒搗為末)硝石(研各一兩)巴豆(去心皮膜半分)
右一處研令勻軟飯和丸如彈子大每服先以椒煎
湯浸手良久男左女右執之一丸汗出即瘥婦女
姙娠傷寒並宜使
吳茱萸湯治傷寒隂毒
吳茱萸(湯洗炒乾一兩)白附子天南星柴胡(去苗)鼈甲
(去裙襴醋煑)前胡(去蘆頭)細辛(去苖葉)羌活(去蘆頭)黃耆(剉)乾
薑(炮)枳殼(去穰麩炒)陳橘皮(湯浸去白焙)赤芍藥厚朴(去麄)
(皮生姜汁炙)白檀五味子桔梗(各半兩)蒼术(米泔浸一宿去)
(皮)莎草根當歸(切焙)芎藭麻黃(去根節湯煑掠去沫各一兩)
甘草(炙一兩半)
右剉碎入净鍋内慢火炒令黃再麄搗篩每服三錢
以水一盞生薑三片同煎至七分去滓温服不拘
時候
順元煑散治傷寒隂盛裏寒脈細手足厥冷
烏頭(炮製去皮臍二兩)附子(炮製去皮臍)天南星(炮製去皮臍各一兩)木
香(半兩)
右搗羅為散每服一錢以水一盞煎至六分温服大
體此散能温衰脈遲細沈伏手足冷毛髮恂慄傷
寒裏症之類大啜三兩杯當手足温或汗乃愈今
世醫多此散和一切氣通利血絡人病脾瘧用紫
金丸逐下仍服此散紫金丸用硫黃鍼砂各三錢
以鐵粉五錢膩粉十五錢粟米飯丸如皂莢子大
每服一丸乳香湯下氣實服一丸半至二丸
葱薤湯治隂毒傷寒出汗
葱白薤白荆芥穗竹茹(各一握)豉(去皮半升)生薑
(一分)蜀椒(去目并閉口炒出汗四十九粒)
右㕮咀如麻豆大每服五錢以酒二盞煎十數沸去
滓又别取此藥二十錢以沸湯一升沃之候通手
淋背上了即服前藥酒盖覆出汗仍煮葱薤粥投
之汗即出差
附子湯治隂毒傷寒頭痛眼疼心中悶亂身體沈重
四肢俱冷精神恍惚脈候沈細欲得冷水飲之必危
附子(炮製去皮臍二枚)桂(去麄皮半兩)當歸(切焙半兩)乾薑(炮製二分)麻
黃(去節先煎掠去沫焙乾半兩)
右麄搗篩每服五錢以水一盞半煎至七分去滓空
心頓服以衣覆如人行五里再一服少頃生薑煮
熱稀粥投身體四肢自然汗出須臾頭輕目明婦
人病加赤芍藥半兩神效
迴生神膏(出濟生拔萃方)治男女隂毒傷寒外接法
牡蠣(煅粉)煉粉乾薑(炮製各一錢)
右為細末男病用女唾調手内擦熱緊掩二卵上得
汗出愈女病用男唾調手内擦熱緊掩二乳上得
汗出愈卵與乳男女之根蒂坎離之分也隂症大
小不通及諸雜病隂候大小不通者並宜此外法
治數日不通為急非急勿用
治隂毒呃逆方
川烏頭乾薑附子(已上俱炮)肉桂甘草(炙)芍藥
半夏吳茱萸陳皮大黃
右各等分為末每服一錢水一盞生薑三五片煎至
七分去濁滓取清熱服
玉女散(出十便良方)治隂毒氣攻上腹痛四肢逆冷惡候並
治之
右用川烏去皮臍冷水浸七日後薄切曝乾紙褁盛
有患者取研末一大錢入鹽一小錢水一盞半煎
至七分通口服壓下隂毒所注與猪血相似未已
良久再進一服
還陽散(出十便良方)治隂毒面色青四肢逆冷心躁腹痛
右用硫黃末新汲水調下二錢良久或寒一起或熱
一起更看緊慢再服汗出差
隂毒甘草湯(出千金方)治傷寒初病一二日便結成隂毒身
重背強腹中絞痛咽喉不利毒氣攻心心下堅強短
氣不得息嘔逆唇青面黑四肢厥冷其脈沈細緊數
仲景云此隂毒之候身如被打五六日可治七日不
可治也
甘草升麻(各半兩)當歸蜀椒(各六錢)鼈甲(一兩)
右㕮咀以水五升煮取二升半分三服如人行五里
須臾進一服温覆發汗毒當從汗出則愈若不汗
出則不除重作服仲景方云去蜀椒
返隂丹(出活人書)治隂毒傷寒心神煩懆頭痛四肢逆冷面
青腹脹脈沈者
硫黃(通明五兩别研)消石(别研)太隂玄精石(各二兩别研)乾薑(炮)
桂心(各半兩)附子(炮半兩)
右用鐡銚先鋪玄精次下硝末各一半中間鋪硫黃
末又將二藥餘末蓋以上下盞合著熟炭火三斤
燒令得所勿令烟出急取瓦盆合著地上四面灰
蓋勿令烟出候取出研細入後藥為末同研勻米
糊丸如梧桐子大每服二三丸煎艾湯下頓服汗
出為度未退乃大著艾炷灸臍下丹田氣血海更
不退則以葱餡熨之
葱臽熨法(出活人書)治虛氣腸脫體冷無脈氣息欲絶不省
人事及傷寒隂厥服藥不效者
右用葱一束以索纏如餅餡大去根葉唯存白長二
寸許先以火煨一面令通熟勿至灼人方以熱處
著病人臍下上以熨斗盛火熨之令葱餅熱氣透
入腹中更作三四餅遇一餅壊不可熨即易一餅
候病醒手足温有汗乃差更服四逆湯以温其利
昔曾有患傷寒冥冥不知人四體堅冷如石藥不
可入用此遂差一方用釅醋拌麩炒熱注布袋中
蒸熨比上法尤佳
治隂毒傷寒破傷風(出神效方)
草烏(七個文武火燒熱去蘆頭)麝香(半錢)硃砂(一錢)
右為細末每服一字以熱酒調下食前服之汗出為
度忌猪兔魚鼈羖羊肉
治隂毒傷寒(出神效方)
右用芥末新水調膏藥貼臍上汗為效
又方(出神效方)
牡蠣乾薑(各等分)
右為末新水調塗手心握外腎汗出為度
治隂毒傷寒(出儒門事親)
右用煮百合濃汁服一升良
治隂毒傷寒
右用烏藥子一合炒令黑烟起投於水中煎取三五
沸服一大盞候汗出回陽立差
代灸隂臍膏(出濟生拔萃方)病者因飲酪水及食生物下利紫
黑血十餘行脾胃受寒温毒與六神平胃散半兩加
白术三錢以利腰臍間血一服愈㓗古云煩滿囊縮
可灸陽陵泉在膝下一寸外臁是也隂病在内活人
定以返陽丹當歸四逆湯及加吳茱萸生薑湯又以
臍下一寸灸之以臍下各四邊一寸三處齊灸之極
則二寸石門急灸之仍與前藥予恐不任藥與灸者
别立代灸法
附子馬藺子蛇床子木香吳茱萸肉
桂
右各等分為細末可用白麵一匙藥末一匙或用各
半匙生薑自然汁煨成膏攤紙上圓三寸許貼臍
下關元氣海自晚至曉火力可代灸百壮腰痛亦
用貼之
破隂丹治頃年鄉人李信道得疾六脈沈不見深按
至骨則弱緊有力頭疼身温煩懆指赤背冷中滿惡
心更兩醫矣醫者不識止供調氣藥予因胗視曰此
隂中伏陽也仲景法中無此症也人患此者若有熱
藥以助之則為隂邪隔絶不能導引真陽返生客熱
用冷藥則所伏真火愈見消鑠須用破隂散導達真
火之藥使火升水降然後得汗而解予授此藥二百
粒作一服冷鹽湯下不半時煩懆狂熱手足燥擾其
家大驚予曰俗所謂換陽也須臾稍定略睡已中汗
自昏達旦方止身涼而病除
硫黃水銀(各一兩)陳皮青皮(去白各半兩末)
右先將硫黃銚子内鎔次下水銀用鐡杖子打勻令
無星傾入黑茶盞内研細入二味勻研同厚麪糊
丸如梧桐子大每服三十丸如煩懆冷鹽湯下隂
症冷艾湯下
霹靂散(出濟生拔萃方)治隂盛隔陽傷寒其人必躁熱而不欲
飲水者是
右用附子一枚燒為灰存性為末蜜水調下為一服
而愈此逼散寒氣然後熱氣上行而汗出乃愈
又方(出肘後方)治隂毒傷寒口鼻冷者乾薑桂各一方温酒
三合服之當大熱差凡隂陽二毒不但初得便爾或
一二日變作者皆以冷藥治之得此病多死治熱不
解而下痢困篤欲死者服此大青湯方
大青(四兩)甘草(三兩)膠(二兩)䜴(八合)赤石脂(三兩)
右以水一斗煮取三升分三服盡更作日夜兩劑愈
又方(出肘後方)
右用梔子十四枚薤白一把水五升煮取三升半分
為三服
又分(出肘後方)
右用龍骨半斤搗碎以水一斗煮取五升使極冷稍
飲其間或得汗即愈矣
又方(出肘後方)
右用黃連二兩熟艾如鴨卵大以水二升煮取一升
頓服立止天行諸痢悉主之
又方(出肘後方)天行諸痢悉主之
黃連(三兩)黃蘖當歸龍骨(各二兩)
右以水六升煮取二升去滓入蜜七合又火煎取一
升半分為三服效
又方治隂毒傷寒及重感冐風寒頭疼拘急
右用口嚼生薑一大塊用二三錢熟酒調服一大盞
涎吐汗出即愈
又方治隂症
右用黑豆一合炒焦酒浸熱飲一碗豆不用被蓋汗
出即愈
老君神白散(出余居士選竒方)治傷寒隂證
白术附子(各二兩)桔梗細辛甘草(各一兩)
右為細末白湯點服
隂毒熏法(出活人書)治隂毒逆冷囊縮者
右用大豆三升炒令極熱先以净盆桶内置熱醋三
升旋扶病人坐桶上熏少時却以熱豆傾桶中熏
之有頃囊下却以隂症藥服之
回陽丹(出衛生寳鑑)治隂毒傷寒手足厥冷
牡蠣(燒)不灰木(燒)良薑(切炒)川烏頭(炮)白芍藥(各二錢)
麝香(少許)
右為細末每用一錢男病女唾津調塗外腎女病男
唾津調塗乳上
手陽丹(出衛生寳鑑)治隂毒傷寒手足厥冷指甲青色體冷
脈沈細而微神效
右用青葱四五枝陳蜂窠四五箇燒存性為末用青
葱搗如泥丸如桐子大手心内握定用手帕緊繫
定須臾汗出以綿被覆蓋如手心熱甚休教解開
如服藥時先服升麻湯五錢出子連鬚葱三枝生
薑五片水二大盞煎至一盞去滓温服以被覆之
汗出愈
海蔵已寒丸(出濟生拔萃方)治隂症服四逆背冷中發躁而煩
渴者或數日大便閉小便澁赤服此上不躁大小便
自利
肉桂茯苓(各五錢)良薑烏頭(炮各七錢)附子(炮)乾薑
(炮)芍藥茴香(炒各一兩)
右為細末糊為丸如桐子大温酒下空腹食前五七
十丸八九十丸亦得酒醋為糊俱可
麻黃升麻湯(出濟生拔萃方)治傷寒隂結不大便六七日大下
之結去脈當浮則愈及寸脈沈而遲手足厥冷寸脈
沈而遲者少隂本脈故主咽喉不利唾膿血四肢厥
者為厥隂利不止為太隂為難治温之則咽痛不可
温也
麻黃(二兩)升麻當歸(各一兩一分)知母(三分)麥門冬(一分去心)
黃芩(三分)乾薑芍藥桔梗石膏茯苓甘
草白术(各一分)
右㕮咀每服五錢水煎相次一服汗出止
一法(出濟生拔萃方)治隂症諸藥不效并湯水不下身冷脈絶
氣息不知人
丁香蓽撥乾薑牡蠣(各等分燒粉)
右用手心中以唾津調如泥以手掩其隂至煖汗出
為度
温内玉抱肚(出衛生寳鑑方)治隂毒傷寒
川烏細辛良薑天仙子肉桂牡蠣
胡椒乾薑(各等分)
右為細末醋糊調塗臍下以綿覆之
破棺丹(出華陀中蔵經方)治厥隂面目俱青心下硬四肢冷脈
細而欲絶
硫黃(一兩酒煑三日)硃砂(一兩研)
右為末酒糊丸鷄頭大入室中勿令人知同病人掘
一坑深一尺入粟稈火燒坑子極熱醋五升沃令
氣出衣被鋪坑以酒化一丸服之後令病人坑上
卧少時汗出愈
治傷寒隂症脫陽或因大吐大瀉之後四肢逆冷元氣
不接不省人事或傷寒新瘥後與婦女交其症小腹
緊痛外腎搐縮面黑氣喘冷汗自出亦是脫陽症須
臾不治即不效(出衛生家寳方)
葱白(炒令熱熨臍下次用)附子白术(半兩)乾薑(半兩)木香(一錢)
右剉碎用水兩碗煎至八分去滓放冷灌與服須臾
又進一服兩服滓再作一服如無前件藥只用單
方用桂皮二兩好酒二升煎至一升候温分作二
服灌與如無桂皮只用連鬚葱白三七莖細剉就
砂盆中研細用酒五升煮至二升分作三服灌陽
氣即回先更用炒鹽熨臍下氣海之所勿令氣冷
為妙
治隂毒傷寒煩躁迷悶不治悮人急者(出本草)
右用大附子一箇可半兩者立劈作四片生薑一大
塊刀劈作五片如中指長糯米一撮三味以水一
升煎取六合去滓如人體温頓服厚衣覆之或汗
出或不出候心神定即别服水解散太白通關散
之類不得與冷水如渴更將滓煎與服令人多用
有效故詳著之
陽毒(論)
夫陽氣獨盛隂氣暴衰隂為陽所勝内外皆陽故為陽
毒傷寒有初得病便成陽毒者有服湯藥經五六日以
上不差變成陽毒者以病本属陽或以火劫發其汗或
因灸焫陽氣轉盛隂氣内消所致其候面赤發躁狂走
妄言發斑如錦文咽喉痛疼涕唾膿血或下利黃赤其
脈洪實滑促是也歌括陽毒已深脈洪大内外結熱
舌卷焦黑鼻中如煙煤宜用水漬法傷寒一二日便成
陽毒或服藥吐下後變成陽毒身重腰背痛煩悶不安
狂言或走或見鬼或吐血下利赤黃其脈浮大而數面
赤斑斑如錦文咽喉疼痛唾膿血五六日可治至六七
日不可治陽毒升麻湯主之咽痛玄參升麻湯甚者或
有踰垣上屋陽毒脈弦洪促數身熱無汗陽毒升麻湯葶
藶苦酒湯即醋大黃湯梔子仁湯黑奴丸太乙牛黃膏
用竹葉湯調下或研生地龍大者三條入生薑汁薄荷
汁生蜜腦子各少許新汲水調灌下可選用之令隂氣
復而大汗解矣陽毒大熱煩渴譫語赤斑衂血不止白
虎湯一服效陽毒已深脈洪大内外結熱舌卷黑鼻中
如煙煤用新汲水浸濕布數重搭於腦上續又換新水
浸布漬冷熱勢纔减即止本事方灸結胸巴豆肉七粒
黃連七寸搗細津唾調膏安於臍艾灸其上不拘壮數
以腹中有聲為效灸畢即以湯蘸軟帛拭之恐或瘡爛
此方與集驗神功散一同隂陽二毒但有微氣者皆可
灸臍間有聲即得汗解尚藥孫用和破結丹治隂陽伏
逆變為結胷五六日大便結攻之不及達之不可以此
主之用錦辰砂銀青礞石北亭脂肉豆蔻木香官桂牽
牛黑附炮巴豆不去油各半兩輕粉麝香半錢金五箔
右件將法醋半升八味硃砂附子牽牛三味熬成膏次
入餘藥打和得所丸如皂子大輕粉衣每服二丸蜜湯
調下陽症如隂冷四肢滑沈尿赤大便稀面紅煩躁身
微熱隂症如陽沈更微隂極發燥熱極發厥物極則反
也重陽必隂重隂必陽寒暑之變也四肢冷小便赤大
便閉或糞色黑眼開言動脈沈而滑謂之陽症似隂面
赤煩躁身有微熱眼閉發熱脈沈而微謂之隂症似陽
欲知的定當推原反本察色聽聲辨以六經參以外症
徐徐焉據脈驗之數熱遲寒隂陽别矣陽之體輕隂之
體重隂家脈重陽家脈輕陽盛旦静隂盛夜寧陽虚暮
亂隂虚夜争陽症似隂白虎湯熱極生寒則四肢逆冷
或用承氣湯隂症似陽四逆湯加葱白主之隂盛則躁
下虚則面赤衰寒則身微熱也陽盛隔陽脈細沈矣身
冷大煩躁嗜卧泥水之中欲飲水而不欲入口者是飲
水者非可以服霹靂散少焰散丹砂丸亦效孫用和以
半兩黑附子一枚燒存性候冷為末入真臘茶一大錢
匕和為二服每服水一盞蜜半匙煎六分冷服躁止得
睡汗出皆藥之驗也隂症太陽陽明少陽皆属陽症也
太陽者膀胱也發熱惡寒頭痛腰疼而脈浮也陽明者
胃也不惡寒反惡熱濈濈汗出大便閉潮熱而脈長也
少陽者膽也口苦咽乾脅下滿發熱而嘔或往來寒熱
而脈弦也麻黃湯大青龍湯桂枝湯治太陽經傷風寒
也大柴胡湯調胃承氣湯小承氣湯大承氣湯治陽明
傷寒也小柴胡湯治少陽傷寒也其他藥皆發汗吐下
後症也若陽氣獨盛隂氣暴絶即為陽毒必發躁狂走
妄言面赤咽痛身斑斑如錦文或下利赤黃脈洪實或
滑促當以酸苦之藥令隂復而大汗解矣古人云酸苦
湧泄為隂謂苦參大青葶藶苦酒之類能復其隂氣也
微用苦甚兼用酸苦拆熱復隂若熱極拆熱復隂若熱
極發厥陽症似隂學者以脈别之
方
升麻散治傷寒一日便成陽毒或服藥發汗吐下之
後毒氣不解身背強煩悶狂言或走或見鬼神面赤
斑斑狀如錦文咽喉痛及下膿血
川升麻射干(各一兩)當歸(剉微炒)犀角屑甘草(炙微)
(赤剉各半兩)黃芩黃連(去鬚)地骨皮(各三分)
右搗篩為散每服四錢以水一中盞煎至六分去滓
不計時候温服
麥門冬散治陽毒傷寒身體痛疼頭面如火心胸煩
熱而渴小便赤黃不得睡卧宜服
麥門冬(去心焙)葛根(剉)柴胡(夫苗)赤芍藥知母馬
牙硝(各一兩)子芩玄參甘草(炙微赤剉各三分)川升麻
犀角屑(各半兩)
右搗羅為散每服四錢以水一中盞煎至六分去滓
不計時候温服
犀角散治陽毒傷寒狂言亂走面赤斑斑咽喉乾痛
心胸煩滿四肢拘急小便赤黃
犀角屑甘草(炙微赤剉各半兩)射干川大黃(剉碎微炒)黃
芩(各三分)柴胡(去苗)川升麻川芒硝麥門冬(去心焙各)
(一兩)
右搗羅為散每服四錢以水一中盞入淡竹葉三七
片小麥五十粒煎至六分去滓不計時候温服
石膏散治陽毒傷寒熱壮頭痛肢體煩重口乾心躁
石膏(一兩)知母柴胡(去苗)麻黃(去根)甘草(炙微赤剉)黃芩
赤芍藥防風(去蘆頭)赤茯苓川升麻甘菊花
右搗篩為散每服四錢以水一中盞入生薑半分葱
白七寸豆豉一百粒煎六分去滓不拘時候温服
大黃散(出活人書)治陽毒傷寒未解熱結在内恍惚如狂者
川大黃(一兩半剉碎微炒)桂心(三分)川芒硝(二兩)甘草(炙微赤剉)木
通(剉)大腹皮(剉各一兩)桃仁(二十枚湯浸去皮尖雙仁麸炒微黃)
右搗羅為散每服四錢以水一中盞煎至六分去滓
不計時候温服以通為度
地骨皮散(出聖惠方)治陽毒傷寒頭昏身重咽喉唇乾腮赤
狂言欲走心胸脹滿嘔逆不下飲食面色斑斑如錦
文
柴胡(一兩去苗)地骨皮木香麻黃(去根節)甘草(炙微赤剉)
川升麻&KR0797;&KR0803;根人參(去蘆頭)赤茯苓木通(剉已)
(上各半兩)
右搗羅為散每服四錢以水一中盞煎至六分去滓
不計時候温服
柴胡散(一名梔子仁湯出活人書)治陽毒傷寒壮熱百節疼痛
柴胡(一兩半去苗)川升麻黃芩石膏杏仁(湯浸去皮)
(尖雙仁麩炒微黃色已上各三兩)赤芍藥大青知母梔子
仁(各一兩)甘草
右搗羅為散每服四錢以水一中盞入生薑半分豉
一百粒煎至六分去滓不計時候
桂枝麻黃散(出聖惠方)治陽毒傷寒項背汗出急強惡風
桂枝麻黃(去根節)甘草(炙微赤剉)赤芍藥葛根杏
仁(湯浸去皮尖雙仁麩炒微黃各一兩)
右搗篩為散每服四錢以水一中盞入生薑半分煎
至六分去滓不計時候熱服衣覆取汗如人行十
里未有汗再服良久以葱白豉粥投之
白虎湯(出三因方)治陽毒傷寒服桂枝湯大汗出後大渴煩
躁不解脈洪大者
知母甘草(炙微赤剉各一兩)麻黃(二兩搗碎)粳米(一合)
右細剉以水二大盞煮米熟為度去滓不計時候温
三服
治陽毒傷寒四肢壮熱心膈煩躁嘔吐不止宜服此方
(出聖惠方)
柴胡(去苗)黃芩人參甘草(炙微赤剉各一兩)麥門冬(去心)
(焙一兩)半夏(半兩湯浸七遍洗去滑)
右搗羅為散每服四錢水一中盞入竹葉三七片生
薑半分煎至六分去滓不計時候温服
&KR0797;&KR0803;散(出聖惠方)治陽毒傷寒五六日已上俱胸中煩熱乾
嘔
&KR0797;&KR0803;柴胡(去苗)知母黃芩甘草(炙微赤剉各一兩半)蘆
根(二兩剉)
右搗羅為散每服四錢以水一中盞入生薑半分煎
至六分去滓不計時候温服
甘草散(出聖惠方)治陽毒傷寒脈洪大心中悸壮熱
甘草(炙微赤剉)桂心茯神人參(去蘆頭)阿膠(搗碎炒令黃燥)
麥門冬(去心已上各一兩)生乾地黃麻黃(去根節各二兩)
右搗篩為散每服四錢以水一中盞入生薑半分煎
至六分去滓不計時候温服
黃芩散(出聖惠方)治陽毒傷寒氣盛昏昏如醉熱躁煩渴口
苦舌乾
黃芩川升麻柴胡(去苗各一兩)石膏(二兩)赤芍藥
麥門冬(去心)甘草(炙微赤剉各半兩)
右搗篩為散每服四錢以水一中盞煎至六分去滓
不計時候温服
牛黃丸(出聖惠方)治陽毒傷寒心躁煩悶恍惚如狂結熱不
散
牛黃(細研)天竺黃(細研)防風(去蘆頭)真珠(細研已上各半兩)龍腦
甘草(炙微赤剉各一兩)射香(一錢細研)犀角屑羚羊角屑
硃砂(細研水飛過)黃芩川升麻(各一兩)
右搗羅為末入前研了藥更研令勻以煉蜜和搗三
二百杵丸如梧桐子大每服不計時候以温水嚼
下十五丸
治陽毒傷寒煩熱大便不通
川大黃(一兩剉碎微炒)川芒硝(半兩)
右搗篩以水一大盞煎至七分去滓不計時候分温
二服如人行五七里再服當利下惡物
治陽毒傷寒毒氣在臓狂言妄語欲走起者宜服此方
龍膽(一兩去蘆頭)鐵粉(二兩)
右件藥搗細羅為散每服不計時候以磨刀水調下
一錢
升麻湯(出活人書)治傷寒一二日便成陽毒或服藥吐下之
後變成陽毒腰背痛煩悶不安面赤狂言或走見鬼
或下利脈浮大數面赤斑文如錦咽喉痛出膿血五
日可治七日不可治
升麻犀角(鎊)射干黃芩(去黑皮)人參甘草(炙剉)
(各一兩)
右六味剉如麻豆大每服五錢以水一盞半煎至八
分去滓温服食頃再服温覆出汗未汗再服甚者
大承氣湯除厚朴加木通甘草大腹皮桃仁各一
兩以利為效
瀉心湯(出聖濟總錄)治陽毒傷寒頭痛壮熱狂言妄語似見
鬼神
石膏(一兩)芍藥葛根(剉)黃芩(去黑心各半兩)大黃黃連
(去鬚各三分)
右搗篩每服五錢以水一盞半生薑一棗大拍碎煎
至八分去滓温服日二不拘時
升麻湯(出聖濟總錄)治陽毒傷寒腰背疼痛煩悶面赤狂言
妄走或見鬼下利無常赤斑如錦文咽喉痛唾膿血
升麻雄黃(醋煮研各半兩)當歸(切焙)桂(去粗皮各一兩)甘草(炙剉二分)
鼈甲(醋炙去裙襴一兩)
右麄搗篩每服五錢以水一盞半煎至八分去滓温
服日二不拘時候
大青湯(出聖濟總錄)治陽毒傷寒煩躁不解或下利危困
大青(二兩)秦艽(去苗土一兩)犀角(鎊)山梔子仁甘草(炙剉)
黃連(去鬚各半兩)
右麄搗篩每服五錢以水一盞半豉一百粒薤白七
寸煎至八分去滓食前温服
解陽湯(出聖濟總錄)治陽毒傷寒口舌乾燥
麻黃(去根節)人參赤茯苓(去黑皮)桂(去粗皮各半兩)麥門冬
(去心焙)葛根(剉各三分)杏仁(湯浸去皮尖雙仁炒)甘草(炙剉各一兩)
右麄搗篩每服五錢以水一盞半生薑一棗大拍碎
煎至八分去滓温服不拘時
五解湯(出聖濟總錄)治陽毒傷寒發熱煩躁
山梔子仁黃芩(去黑皮)甘草(炙剉)大黃(剉醋炒各一分)朴硝
(二錢)
右麄搗篩每服五錢以水一盞半煎至八分去滓空
心温服
犀角湯(出聖濟總錄)治陽毒傷寒初得身體大熱眼赤小便
黃心悶頭疼煩渴不止四肢酸痛心中悶絶言語錯
亂睡中多驚
犀角(鎊一兩)人參(三分)赤茯苓(去黑皮)茵蔯蒿細辛
(去苗葉)陳橘皮(湯浸去白炒)麻黃(去根節)甘草(炙剉各半兩)
右麄搗篩每服五錢以水一盞半生薑一棗大拍碎
煎至八分去滓温服
葛根湯(出聖濟總錄)治陽毒傷寒頭痛壮熱未解身體疼痛
葛根(剉)龍膽大青(各三分)桂(去粗皮)萎蕤芍藥
黃芩(去黑心)升麻石膏(碎)麻黃(去根節)甘草(炙剉各半兩)
右麄搗篩每服五錢以水一盞半生薑一棗大拍碎
煎至八分去滓不拘時候温服
葛根散(出聖濟總錄)治陽毒傷寒身熱如火頭疼燥渴咽喉
乾痛
葛根(剉三分)山梔子仁黃芩(去黑心)大黃(剉醋炒)甘草
(炙剉各半兩)朴硝(一兩)
右搗篩羅為散每服二錢不拘時温服熟水調下
秦艽湯(出聖濟總錄)治陽毒傷寒心躁悶亂煩熱狂語口乾
不止
秦艽(去苗土)黃芩(去黑心)甘草(炙剉)木通枳殼(去穰麩炒)玄
參(各半兩)芍藥桔梗(炒)吳藍山梔子仁(各半分)枇
杷葉(三分拭去毛姜汁炙)
右麄搗羅篩每服五錢以水一盞半煎至八分去滓
温服不拘時候
清涼散(出聖濟總錄)治陽毒傷寒口乾煩躁大渴發汗
葛根(剉二兩)大黃(剉炒)黃芩(去黑心)朴硝麻黃(去根節)甘
草(炙剉各一兩)桂(去粗皮三分)
右搗羅為散每服二錢以新汲水調下
琥珀丸(出聖濟總錄)治陽毒傷寒六七日間服熱藥過度致
使陽氣内伏身體微熱眼目爪甲盡黃心下鞭痛語
澀舌乾昏燥
琥珀(研一分)黃連(去鬚)黃蘖(去粗皮)大黃(煨剉各半兩)巴豆(去皮)
(心焙出油取霜二錢)
右搗羅四味為細末與巴豆霜拌勻煮薄麪糊為丸
如菉豆大每服一丸柳枝湯下不拘時
妙應湯(出聖濟總錄)治陽毒傷寒遍身壮熱大喘上氣躁悶
甘草(炙剉)人參赤茯苓(去黑皮各一兩)大黃(煨剉)山梔子(去皮)
麻黃(去根節各半兩)陳橘皮(去白炒)木香(各一分)
右麄搗篩每服三錢以水一盞入蜜一匙生薑汁少
許煎至八分去滓冷服不拘時
鐡粉散(出聖濟總錄)治陽毒傷寒發狂走者
鐡粉朴硝(各一兩)天竺黃(半兩)龍腦(一分)
右四味研勻令細每服二錢以鷄清水調下不拘時
水漬法(出活人書)治陽毒盛内外結熱煩躁
右以新汲水漬疊布數重搭於腦上須臾蒸熱再浸
再搭數換新水浸之此良法也
治陽毒傷寒壮熱頭痛心神煩躁利胸膈(出肘後方)
右用生瓜菜搗取自然汁飲之葉生搗貼腫毒
升麻湯治傷寒一二日便成陽毒或服藥吐下之後
變成陽毒身重腰背疼痛煩悶不安狂言或走或見
鬼神或吐血下利其脈浮大數面赤斑斑如錦文咽
喉痛唾膿血五日可療至七日不可療也宜服升麻
湯肘後陽毒升麻湯治症同無梔子鼈甲
升麻(二分)當歸(二分)蜀椒(出汗一分)雄黃(研)梔子桂心(各一)
(分)甘草(三分炙)鼈甲(大如手一片炙)
右件藥切以水五升煑取二升半分三服如人行五
里久再服温覆手足毒出則汗汗出則解不解重
作服亦取得吐佳隂毒去雄黃忌海藻菘菜生葱
莧菜張仲景方無梔子桂心隂毒去雄黃蜀椒
治陽毒傷寒昏憒不知藥食隔斷者(出經驗良方)
右將早晚白米用新汲水爛研作漿頻頻灌之能解
諸毒續穀氣
陽毒梔子湯(一名梔子仁湯出濟生拔萃方)治陽毒傷寒壮熱百節疼
痛
升麻梔子仁黃芩芍藥石膏知母
甘草杏仁柴胡(各等分)
右為麄末每服五錢生薑五片豉百粒水煎服一方
有大青
治陽毒傷寒面赤頭痛身上熱如火心神躁眼赤睛逆
露頭目昏眩項背強直坐卧不安大便閉熱脈氣洪
大
麻黃(去根)杏仁(去尖)山梔黃芩柴胡前胡(各去毛)
大黃白术桔梗通草羌活秦芁乾
葛牡丹皮荆芥穗(各一分)牽牛半夏(四銖)黃連
細辛(各三錢)
右搗羅為末每服五錢以水一碗生薑三片葱三枝
同煎一兩沸食後熱服
浴腸湯治陽厥發狂將成疸
大黃(四兩濕紙裏)大青(一兩)梔子(一兩)甘草(一兩炙)
右水五升煎至二升内外須五合再發去一升分四
服量虛實與之
治陽毒人胃下血頻疼痛不可忍
右用欝金五箇大者牛黃一皂莢子别研細二味同
為散每服用醋漿水一盞同煎三沸温服
普濟方卷一百三十五
