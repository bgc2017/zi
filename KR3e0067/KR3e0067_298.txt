普濟方卷二百九十八明周王朱橚撰
痔漏門
牡痔(附論)
夫内經謂飲食自倍腸胃乃腸因而飽筋脉横解腸澼
為痔盖飽甚則腸胃滿腸胃滿則筋脉横解故澼而為
痔其狀肛邊生鼠乳或痒或痛膿血時下謂之牡痔
聖惠云痔肛邊生鼠乳者人臓腑空虚内有積熱不得
宣洩流𫝊大腸之間結聚所成也此皆下元虚冷腎臓
勞傷及風邪毒熱在内不散藴蓄日久因兹生疾亦由
飲食不節醉飽無度恣食雞肉猪久坐濕地情慾盻着
久忍大便是隂陽不和關格壅塞風熱滯氣下衝肛腸
故令腸頭生肉如鼠乳或似櫻桃或如大豆時時下血
往往出膿亦曰牡痔也
方
皂莢丸(出聖惠方)治痔肛邊生鼠乳及大腸疼痛坐卧不得
皂莢(十梃不蚛肥長一尺者湯浸去皮塗酥炙令黃焦去子)黃耆(一兩剉)枳殼
(一兩麩炒微黃)麝香(五錢細研入)當歸(一兩微剉)桂心(一兩)槐耳(一兩微炙)
槐子(一兩微炒)附子(二兩炮製去皮臍)白礬(二兩五錢燒灰)蝟皮(一兩炙令)
(焦黃)烏蛇(二兩酒浸去皮骨炙令微黃)梹榔(一兩)鱉甲(一兩塗醋炙令黃去裙襴)
川大黃(一兩剉碎微炒)
右為末煉蜜丸和搗五七百杵丸如梧桐子大每日
空心及晚食前以温粥飲下三十丸
鱉甲丸(出聖濟總錄)治牡痔肛邊生肉如鼠乳時出膿血
鱉甲(去裙襴醋炙)生乾地黃(焙)黃連(去鬚)連翹蝟皮(炙焦)
續斷(剉)附子(炮製去臍)槐實(炒)白礬(熬令汁枯各一兩)蠐螬(炙五)
(枚)栝樓(去皮)黃耆乾姜(炮各三分)
右為細末煉蜜丸梧桐子大每服二十丸食前早晚
米飲下取瘥為度
治痔有乳結核作渴疼痛風盛熱實(一名槐角子丸出本事方)
皂角(醋炙)黃耆荆芥川山甲(灰炒)木香露蜂房
蝟皮鱉甲(醋炙)桔梗芍藥(各二錢五分)大黃(五錢)
右為細末煉蜜為丸梧桐子大每服三十丸温湯下
食前日三服一方加槐子
蝟皮丸(出聖濟總錄)治牡肛邊生鼠乳疼痛寒熱兼痔腸漏
蝟皮(炙焦)槐木耳(炙)附子(炮製去皮臍)當歸(剉炒)赤芍藥
桑根白皮(剉)白礬(灰)楮根白皮(剉各一兩)
右為末煉蜜丸梧桐子大每服三十丸食前粥飲下
雷圓丸(一名鶴虱丸)治牡痔生鼠乳瘡(方見本門痔瘻類)
槐子丸(出聖濟總錄)治牡痔因醉飽筋脉横解腸澼成痔每
下鮮血
槐實(微炒三兩)蝟皮(炙焦)當歸(切焙)附子(炮製去皮臍)連翹乾
薑(炮)續斷黃耆
右為末煉蜜丸梧桐子大每服十五丸空心米飲下
日晚再服稍加至三十丸
槐白皮膏(出千金方)治痔疾下部痒痛肛邊肉結如鼠乳腫
硬疼痛宜用(方見本門諸痔類槐皮膏一方有木鱉仁)
煮白丸(一名玉屑丸)治痔疾有頭生於肛邊如鼠乳及生瘡
痛痒不止乳下膿血冷疼後重(方見大腸門腸風下血類出聖惠方)
菩薩草(三分)黃連(五分去鬚)黃蘗(三分剉)膩粉(一錢)白礬(五錢燒灰)
地龍(三分微炒)麝香(三分剉)
右搗細末入膩粉麝香和勻先以鹽浆水洗痔後以
散𫝊之日三四度用
枳殼丸(出聖濟總錄)治牡痔肛邊生鼠乳出膿血
枳殼(去瓤麩炒)防風(酒浸一宿去火焙)槐花(麩炒)荆芥穗薄荷
甘草(炙各五錢)
右為細末煉蜜丸梧桐子大每服二十丸米飲下不
拘時一日三服
乳香散(出王氏博濟方)治牡痔生瘡
乳香猪牙皂莢(剉)鯪鯉甲(各二兩)箬葉(去頭麄鞭四兩剉)
黃牛角尖(長二寸者一對剉)蛇蜕(一條頭尾全者)
右入在砂鑵子内盖口泥鹽固濟曬乾用十二斤炭
火煆候碧烟出去火放冷取出細研每服二錢七分
胡桃一箇取肉細研拌藥空心酒調下喫五服見效
天靈膏(出聖濟總錄)治牡痔有頭疼楚不可忍或有瘡漏濕
天靈盖(酥炙)熏陸香(各五錢)葵根(五錢)李根葱根(各一分細)
(研)麝香(一錢研)
右為末猪脂或膠水調和如膏攤故紙上貼之一日
三易瘥
䔧盧膏(出聖惠方)治痔疾肛邊生鼠乳
䔧盧(五錢去蘆頭)川大黃(五錢剉碎)黃連(五錢去鬚剉)楝子(十四枚搗)
(碎)巴豆(三枚去皮心研)桃仁(十四枚湯浸去皮尖雙仁)
右以猪脂五合煎二三十沸綿濾去滓放冷以塗痔
上
當歸餅(出聖惠方)治牡痔有頭痛楚不可忍
當歸(四兩)杏仁(去皮尖雙仁研五錢)白芷桂心(去麄皮各三兩)雲
臺子(研二兩)
右三味為末與杏仁雲臺子和勻以醋麵調捻作餅
子似錢大坐之藥乾頻以易差可度
治大腸久積風毒痔下血不止肛邊生鼠乳疼痛久不
瘥(出惠良方)
蝦蟇(一枚)櫸樹上菌子(一箇)鰻鯉魚頭(一兩)黃牛角腮(一兩)
葫荽子(一合)
右為細末水煎白膠香和丸如彈子大於瓶内如燒
香法一丸熏下部差
石榴散(出聖惠總錄)治牡痔肛邊生鼠乳
醋石榴(一枚大者)黃連(宣州者去鬚)白礬(熬各一兩)穀精草(五錢炒焦)
右先石榴割下盖子去裏面子三分取出一分次將
黃連白礬同拍碎入在石榴内却用盖子掩定濕紙
裹膠泥固濟炭火煆赤候冷去泥與榖精草同研極
碎入麝香一錢七分空心熱酒調下
荆槐散(出聖濟總錄)治鼠乳痔便血疼痛不可忍者
荆芥穗槐花(炒)枳殼(麩炒去穣)黃連(剉各等分)
右為細末每服二錢七分米飲調下不拘時
穿山甲散(出直指方)治痔肛邊生鼠乳或成瘡痛楚
穿山甲(㨂取後叚尾根盡處一兩炙焦存性)鱉甲(半兩酒炙挫)麝香(五分細研)
右為末每服一錢五分用臘茶半匙夾和沸湯調下
防風煎湯調下亦得留滓塗痔又方單用山甲一
方無鱉甲黃耆湯下
大豆帛方治痔下部痒痛肛邊生鼠乳腫脹突出
(方見本門脉痔類)
棗白皮散治牡痔有頭者或出似雞頭状漸作瘡有
惡物不化
棗白皮(二兩細切)酥(五錢)
鯪鯉甲散治牡痔肛邊生鼠乳成瘡痛甚(方見本門痔瘻類)
鱉甲散(出聖惠方)治牡痔肛邊生鼠乳氣壅疼痛
鱉甲(去裙襴醋炙三兩)梹榔(剉二兩)
右為細末每服二錢七分食前粥飲調下
葱桃湯(出聖濟總錄)
葱根桃葉(各一握)
右切搗以水三升煎數沸去滓入盆内乘洗日三兩
度
猪蹄灰丸治牡痔生鼠乳肛門痒痛難忍有膿血出
不絶
猪懸蹄殼(熖火上燒灰研一兩)水銀(三大豆許)
右先取水銀用蒸棗二枚二次入蹄殼灰和為丸雞
頭實大先以鹽湯洗下部内一丸夜卧時再用以差
為度
礬香膏(出聖濟總錄)治壯痔出膿血疼痛不可忍
白礬(五錢)木香(炮搗灰一分)
右用雞子白調成膏𫝊之
槐子丸(出聖惠方)治痔疾鼠乳生肛邊煩熱疼痛
槐子仁(一兩微炒)黃芩(一兩)
右為細末水浸蒸餅和丸如梧桐子大每食煎桑葉
湯下二十丸
虎骨膏(出聖惠方)治痔疾肛邊生鼠乳痒痛不可忍
虎頭骨(一兩炙令黃)犀角屑(一兩)
右為細末以猪蹄和為膏塗痔上日三五度用之
馬蹄灰方(出聖濟總錄)治牡痔&KR0630;蟲
右用馬蹄一兩燒灰研細末以猪脂調塗紙上内下
部中日三五易即差
治鼠乳痔(出肘後方)
右用蒲黃末空心酒下方寸七日三服一方粥飲下
一錢
治鼠妳痔
右用牛腮燒作灰空心酒服方寸七
治痔疾肛邊生鼠乳痒痛不可忍者(出聖惠方)
右用大鯉魚腸三條炙令香以紙裹一條更互熨下
部中一炊久蟲當自出
又方(出聖惠方)
右用猪牙皂角莢一兩去皮炙令黃搗羅為末以猪
脂和丸如棗核大上以赤錫裹一丸内入榖道當下
積滯惡血有頭者自消矣
又方(出聖惠方)
右用蜘蛛絲纏繋痔鼠乳頭不覺自落
赤小豆散治牡痔生鼠乳膿血出
赤小豆(一兩)黃耆(剉)牡蠣粉赤芍藥白歛黃
芩(去黑心)桂(去麄皮)附子(炮製去皮臍各五錢)
右羅為散每服三錢七分食前粥飲調下久者温酒
調下
牝痔(附論)
夫牝痔者由大腸久虚為風熱留滯腸胃否澁津液不
流邪熱之氣上攻肺臓下注肛腸不能宣散故成斯疾
也此皆恣食生冷飲酒過度酒食之毒停滯臓腑𫝊流
腸間故令下血生瘡腫疼故名牝痔也又名酒痔也
方
梹榔散(出聖惠方)治風氣稽留下部結成牝痔生瘡下血腫
痛
梹榔(剉炒)瞿麥穗澤瀉(酒浸)防風甜葶藶(鬲紙炒各)
(五錢)藁本(去苗土)滑石(椎碎各五錢)木香芫花(醋浸炒焦各一兩)
乾漆(炒令煙半分)陳橘皮(湯浸去白炒)郁李仁(各五錢去皮)
右為細散每服一錢匕温酒調下不拘時日三
地榆散(出直指方)治痔生瘡腫痛
地榆黃耆枳殼檳榔川芎黃芩赤
芍藥槐花羌活(各五錢)白歛蜂房(炒焦)甘草(各一)
(兩炙)
右剉每服三錢水一盞半新米一撮煎服
榼藤散(出聖惠方)治痔下血不止生瘡痛腫
榼藤子(一兩取仁)槐子(一合微炒)龜甲(一兩塗醋炙黃)當歸(三分剉微炒)
黃耆(一兩剉)川大黃(一兩剉碎微炒)露蜂房(三錢微炒)蛇脫皮(一兩)
(燒灰)藁本(五錢)桂心(五錢)猪後懸蹄甲(七枚炙令焦黃)
右為細末每於食前以粥飲下二錢
鱉甲散(出聖惠方)治痔下部生瘡腫下血不絶肚痛不止
鱉甲(一兩塗醋炙令黃去裙襴)黃耆(一兩剉)枳殼(一兩五錢麩炒微黃去瓤)當
歸(一兩剉微黃)桔梗(三分微炒去蘆頭)赤芍藥(三分)槐子(二兩微炒)桑
皮(一兩微炒)生姜(屑五錢焙乾)
右為細末每於食前以粥飲調下二錢
黃耆散(出聖惠方)治痔下部生瘡腫毒膿血不止
黃耆(二兩剉)赤小豆(一兩炒熟)附子(炮製一兩去皮臍)白歛(一兩)桂
心(一兩)赤芍藥(三分)槐木耳(一兩微炒)枳實(一兩炒微黃)黃芩(三分)
右為細末每於食前以温粥調下二錢
大黃散(出聖惠方)治酒痔下血如肝肛邊生瘡疼痛因醉飽
氣壅即發
川大黃(一兩剉碎微炒)枳殼(一兩麩炒微黃去瓤)甘草(五錢炙微赤剉)生乾
地黃(一兩)桑根白皮(一兩)黃耆(一兩剉)羚羊角屑(一兩)當歸
(一兩)赤小豆花(一兩)
右為散每服四錢水一鍾煎至六分去滓不拘時温
服
黃耆丸(出聖惠方)治酒痔風熱壅滯大腸下血疼痛
黃耆(一兩剉)蒺䔧子(三分微炒去刺)蝟皮(一兩炙令黃)枳殼(二兩麩炒)
(微黃去穰)檳榔(一兩)烏蛻(二兩酒浸去骨炙微黃)川大黃(三分剉碎微炒)大
麻仁(一兩)皂角莢子仁(五錢炒黃)
右為細末煉蜜丸梧桐子大每服食前桑根白皮湯
下三十五丸
赤小豆散(出聖惠方)治酒痔大腸中久積熱毒下血疼痛
赤小豆(一兩炒熱)黃耆(一兩剉)白歛(五錢)桂心(五錢)赤芍藥(五錢)
黃芩(三分)生地黃(一兩)當歸(三分剉微炒)
右為細末每於食前以槐子仁湯調下二錢
露蜂房煎(出聖濟總錄)
露蜂房槐皮(各三兩)棟實(五十枚)桃仁(去皮尖雙仁五十枚)白
芷(二兩)猪脂(一斤)赤小豆(搗碎一兩)
右除猪脂外剉碎以醋拌一宿先熬脂令沸下調藥
煎候芷赤黑色紙絞剉碎去滓磁瓦盒盛空心温酒
調下一杯許晚再服再以紙裹似棗核大内下部中
日二換即差
地榆湯(出聖惠方)
地榆(剉)黃耆(細剉)枳殼(去穰麩炒)梹榔(剉)當歸(切焙)黃芩(去黑)
(心)赤芍藥(各一兩)
右為麄末散每服四錢七分水一鍾食前去滓温服
艾葉散治痔下血(方見本門諸痔類)
葛根湯(出直指方)治酒痔
白乾葛枳殼(炒)半夏(製)茯苓生乾地黃杏
仁(各五錢)黃芩甘草(炙各一分)
右剉碎每服三錢黑豆百粒薑五片白梅一箇煎服
黃耆散(出聖惠方)治酒痔肛腸痛下血不止
黃耆(一兩剉)赤芍藥枳殼(一兩麩炒黃去瓤)當歸(一兩剉炒微黃)
槐子仁(一兩微炒黃)桑雞(一兩煆炙)白蛇(一兩酒浸去皮骨塗醋炙令黃色)
右為末每於食前煎黃耆湯調下二錢
黃耆丸治牝痔下血下及治血痔
黃耆(細剉)枳實(去穣麩炒各三兩)烏蛇(酒浸炙去皮骨)當歸(切焙)蝟皮
(炙焦)赤石脂(各二兩)
右細末煉蜜丸梧桐子大每服二十丸空心酒下日
二
蝸牛散(出聖惠方)治痔生瘡腫痛下血不止
蝸牛(五枚炙令黃)蠐螬(三枚炙令黃)螻蟈(三枚炙令黃)赤石脂(一分)
白龍骨(一分)麝香(細研一分)
右為細末每服食前用粥飲調下一錢
椿根散(出聖惠方)治牝痔下血不止疼痛大腸風冷
殠椿根(剉)地榆(剉)黃耆(剉)伏龍肝(研各一兩)當歸(切焙三分)
右為細末每服食前以粥飲調下二錢七
治酒痔肛邊生腫痛及下血不止
鵝不食草(五錢去泥焙乾)雞冠花(五錢微炙)欝金(五錢)麝香(五錢細研)
(入)當歸(三分剉微炒)
右為細末每於食前粥飲調下二錢
黃耆丸(出聖惠方)治酒痔風熱壅滯大腸風冷下血疼痛
黃耆(一兩剉)枳殼(一兩去瓤麩炒微黃)烏蛇(二兩酒浸去皮骨塗酥炙微黃)當
歸(一兩剉微黃)皂莢刺(一兩炙黃)
右為細末煉蜜丸梧桐子大每服食前下二十丸
皂角子散(出聖惠方)治牝痔下血日久不止
皂莢子仁(一百枚麩炒黃)槐鵝(炙)牛角(尖屑炙)露蜂房(炒各一兩)
右為細末每服二錢七分粥飲調下食前服
榖精湯(出聖濟總錄)治牝痔生瘡熏洗
榖精草白礬荆芥穗殠椿(各五錢)
右剉碎用水三鍾煎五七沸去滓乘熱先熏後温和
洗之
治痔生瘡腫痛下血不止(出聖惠方)
白花蛇(二兩酒浸去皮骨炙微黃)榼藤子(一兩取仁)羌活(三分)當歸(三分)
(剉微炒)
右為細末每於食前温粥飲調下一錢
白礬丸(出聖濟總錄)治牝痔下血不止
白礬(炭火燒令汁盡候冷研為末一兩)黃耆(細剉)枳實(去瓤麩炒各二兩)
右先搗黃耆細剉枳實為細末入礬末拌勻煉蜜丸
梧桐子大每服二十丸温酒送下加至三十丸日再
梹榔丸(出聖惠方)治痔疾大腸疼痛生瘡
梹榔(二兩搗末)白礬(三兩搗碎)黃丹(一兩)
右將黃丹白礬入磁瓦罐内以五升火燒令通赤候
冷取出細研入梹榔末相拌令勻煉蜜和丸梧桐子
大每於食前以粥飲下二十丸
治酒痔下血不止下部疼痛至甚(出聖惠方)
赤小豆(一合炒熟)當歸(一兩剉微炒)白礬(一兩燒令汁盡)
右為細末每於食前以粥蜜水調下一錢
又方(出聖惠方)
白歛(三分)黃耆(三分)赤小豆(三分炒熟)
右為細末每於食前粥飲調下一錢
露蜂房散(出聖惠方)治痔疾風熱毒氣攻下部生瘡腫痛
露蜂房(二兩剉微炒)槐花(二兩微炒)黃耆(二兩剉)
右為細末每於食前以粥飲調下一錢
黃連散(出聖惠方)治牝痔下血
黃連(去鬚二兩)陳麯(一兩)
右為細末每服二錢七分入蜜少許温水調服日三
治痔疾下部生瘡腫痛(出聖惠方)
蝟皮(一枚)牛蒡子(一合微炒)
右為細末每於食前以粥飲調下一錢服
治痔疾生瘡破恐成瘻(出聖惠方方見本門痔漏類麝香散同)
治痔疾大腸疼痛生瘡(出聖惠方)
濕生蟲(一百枚炒乾)五倍子(五錢)
右為細末用新猪脂調藥塗於痔頭疼痛當便止
治酒痔風熱壅滯大腸下血疼痛(出聖惠方)
杏仁(四兩湯浸去皮尖雙仁生研)皂莢(五兩去皮子生搗為末)
右都漿水内浸一宿入鍋内以真酥二兩熬令稠可
丸即丸如桐子大每於食前煎栢葉湯下二十丸
麝香散治牝痔及一切内外痔痛不可忍者
右用括蔞新黃大者一枚以切開下頂子不去穣選
不蛀皂莢子填滿却取開下頂盖别用紙筋泥固濟
約三指厚以炭火簇合燒令紅於一地坑内出火毒
一宿取出入麝香末一錢研令極細入瓷瓦合盛每
服一錢七分米飲調下温酒亦得服一劑永除根本
百寶丸(出聖濟總錄)治牝痔下血肛邊生瘡
右用枳實去穣麩炒一兩為細末蜜和丸分作二十
五丸與後散藥同服
百寶散(出聖濟總錄)治牝痔
皂莢(不蛀者四挺燒灰去皂子不用研為末入麝香五分同研)皂莢刺針(生杵為末)
右取皂莢末抄一錢七分入皂莢針末五分七厘以
水一盞同煎七分放温服發痛時嚼百寶丸一丸此
散送下
嘉榖散(出聖惠方)治牝痔生瘡腫痛有血
右用陳粟米炒焦半升為細末每服一錢七分空心
白湯點下次服藤子散
藤子散(出聖濟總錄)治牝痔
榼藤子(一枚)雞冠花(一兩)鯪鯉甲(七片鯪)
右藏瓶内鹽泥固濟留一小眼子用炭火燒烟絶為
度入麝香少許同研細末每服一錢七分温酒調下
日三不拘時與前藥相間服
白礬湯(出聖濟總錄)治牝痔淋洗
右用白礬火上枯一兩研為末每用五分七厘沸湯
浸熏痔處并淋洗
脉痔(附論)
夫脉痔者臓腑藴積風熱不得宣通也風熱之氣乘虛
流注下部故肛邊生瘡痒痛血出也盖實為痛虚為痒
今濕熱乘虚下攻肛邊腫痒且疼又脉者血之府得熱
則妄行故血乃出也
方
治痔腸疾風毒攻注肛邊痒痛不止(出聖惠方)
楸葉(三十片)柳枝(剉二合)枳殼(一兩去瓤)蛇床子(一兩)防風(五錢)
(去蘆頭)莽草(五錢)桑根白皮(五錢)苦參(一兩)藁本(五錢)獨活(五錢)
牛蒡根(五錢)甘草(一兩)
右都細剉以水一斗煎至五升去滓於避風處用軟
帛蘸湯乘熱熨痔上
槐白皮膏治脉痔下部痒痛成瘡塗方(方見本門牡痔類)
露蜂房丸(出聖惠方)治痔疾肛邊痒痛發歇不止
露蜂房(一兩微炒)薏苡根(一兩)卷柏(一兩微炙)葳靈仙(一兩)枳殼
(二兩麩炒炙令黃色)皂莢(一兩炙令焦黃)扁蓄(一兩)桑花葉(一兩)
右為細末煉蜜丸梧桐子大每於食前槐子湯下三
十丸
槐莢煎丸(出聖濟總錄)治脉痔生瘡下血痒痛
槐莢(一斤洗淨并子爛研入水半升煎去滓取汁)黃耆(剉)白蜜(二兩與槐荚汁)
(同熬成膏)枳殼(一兩麩炒去穣)防風(去叉各五錢)杏仁(湯浸去皮尖雙仁麩炒研)
(入)皂莢子(炮去皮各三分)
右除前膏并杏仁外搗羅為末與杏仁和勻以槐莢
膏再和杵二三百下丸梧桐子大每服二十丸清米
飲下早晚食前服之
枳殼散(出聖惠方)治痔疾下部腫痒痛不止
枳殼(二兩麩炒微黃去穰)槐子(二兩麩炒令香)防風(一兩去蘆頭)羌活(一兩)
黃耆(一兩剉)白蒺藜(一兩微炒去刺)甘草(五錢炙令赤剉)
右為細末每於食前以粥飲調下二錢
蛇床散(出聖惠方)治痔疾大腸久積風毒下部痒痛不歇似
有蟲咬
蛇床子扁蓄黃耆(剉)苦參(剉)白桐葉附子
(炮裂去皮已上各一兩)
右為細末食前粥飲調下二錢
桑木耳散(出聖惠方)治痔疾痒痛
桑木耳(一兩微炒)槐木耳(一兩微炙)羌活(一兩)枳殼(一兩麩炒微黃去瓤)
當歸(一兩剉微炒)蝟皮(一兩炙黃焦)
右為細末每於食前以粥飲調下二錢
大聖散(出聖濟總錄)治脉痔下血大腸腫痒
枳殼(十四枚)胡桃(十枚)荆芥穗木賊(各炒一兩)延胡索(五錢)
右將枳殼胡桃同入藏瓶内用泥固濟燒存性搗後
三味為細末再同研勻每於食前服三錢七分米飲
調下
姜附湯(出聖濟總錄)治脉痔者有蟲時成痒痛血不止
生薑艾葉(各五錢)附子(炮製去皮臍)枳殼(去穣麩炒各三分)生
地黃(一兩半)
右㕮咀每服三錢七分水一鍾半煎至大半鍾去滓
早晚食前服
薏苡散(出聖惠方)治痔疾久不差肛邊痒痛不止
薏苡根(二兩)獨活(二兩)枳實(二兩麩炒微黃)莽草(一兩微炙)猪後懸
蹄甲(二兩炙黃焦)
右為細末每服食前以黃耆湯調下二錢
皂莢刺丸(出聖惠方)治痔疾肛邊痒痛不止
皂莢刺(二錢燒令烟盡)臰樗皮(一兩微炙)防風(二兩去蘆頭)赤芍藥
(一兩)枳殼(一兩麩炒微黃去穣)
右為細末用釅醋一升熬一半成膏次下餘藥丸如
菉豆大每於食前煎防風湯下
阿膠湯(出聖濟總錄)治脉痔下部腫疼生瘡血出
阿膠(炒)艾葉當歸(切焙)青相子(各一兩)
右麄搗篩每服五錢七分水一盞半煎至一盞去滓
早晚食前服
熏痔湯(出聖濟總錄)治脉痔生瘡痒疼下部如蟲齧亦治腸
痔
苦桃皮李秣皮扁蓄苦參(各一兩)
右剉碎以水六升煎至四升去滓乘熱熏洗冷即再
換日三五次
樗根散(出聖濟總錄)治脉痔下部痒痛不止血
樗根(洗切)枳殼(去穰麩炒各三兩)皂莢子(取仁炒二兩)
右為細末每服二錢七分温米飲調下早晚食前服
大荳帛方(出聖惠方)治脉痔下部痒疼四沿腫起出血搨痔
大豆(三升)甘草(一兩)槐白皮(三兩)
右除豆外細剉先以水一斗入豆煎至二升次下甘
草槐皮同煎至一升去滓浸故帛三四重搨下部冷即
再煖日三五次
荆芥散(出三因方)治痔漏下血
荆芥穗槐花(炒焦各一兩)石菖蒲(一兩五錢)
右為末米飲調下二錢食前服日二次
救急熨方(出聖惠方)治痔疾肛門邊腫硬痒痛不可忍
莞花(三兩)風花石(三兩)竈突内黑煤(二兩)
右件藥搗羅為末分作二分於銚子内點醋炒候燒
熱以帛裹熨之冷則再換自然痒疼腫俱消息
露蜂房散(出聖濟總錄)治脉痔下部如蟲齧内下部
露蜂房生螺靨(各一兩)
右燒灰細研為末以帛裹二錢七分内下部中日晚
再易
烏連湯治血痔下血量冷熱加减法
黃連(去鬚)烏頭(炮去皮尖各等分)
右為剉散每服二錢水一盞半煎至七分去滓空心
服熱則加黃連冷加烏頭或大料煮芎藭湯加烏連
治痔疾肛門邊硬腫疼不可忍(出肘後方)
胡粉(五錢)水銀(五錢)
右件藥以棗肉和研令星盡捏蓮子大以綿裹夜卧
時内下部中
殺蟲方(出肘後方)治血痔肛邊生瘡痒疼
右用獺肝燒灰細研空心米飲送下二錢七分日晚
再服
槐白皮湯(出肘後方)治脉痔有蟲下膿血熏痔
右用槐白皮二斤細剉以水一斗五升煎至一斗去
滓入盆坐熏冷即再熱蟲當隨便利自出更搗槐白
皮末綿裹一錢内下部中一方用槐白皮一日一熏
洗依前法
桃葉熏痔方治脉痔下部如蟲齧
右用桃葉一秤搗研蒸令熱内小口器中布覆熏之
蟲即出
滌痔散(出聖惠方)治脉痔下部如蟲齧痒痛出血并脱肛
右用白礬五錢取小便三升入礬末乘熱洗之以鵝
毛拂上一日愈三日除根終身不作亦不忌口
蝟皮散(出肘後方)治脉痔下部中如蟲齧傅痔
右用蝟皮燒灰為末每用少許生油調傅之
血痔(附論)
夫痔下血不止者由大腸風冷肺臓積熱毒留滯乘於
經絡血性得則留敗復過大腸虚寒血乃妄行故今因
便而噴血墮出亦曰痔也
方
槐莢子丸(一名如聖丸)治血痔因便噴血墮出者(方見本門諸痔類)
芎歸丸(出直指方)治痔下血不止
川芎當歸黃耆神麯(炒)地榆槐花(微炒各五)
(錢)阿膠(炒酥)荆芥穗木賊頭髮(炒存性各一分)
右為細末煉蜜為丸梧桐子大每服五十丸食前米
飲下
蝟皮散(出聖濟總錄)治血痔
蝟皮(燒灰存性)黃耆(剉)熟乾地黃(焙)續斷栢葉地
榆(剉)白芷黃連(去鬚各等分)
右搗羅為散每服二錢七分食前温湯下
黃耆湯(出聖濟總錄)治諸痔生下血虚損甚者
黃耆(剉一兩)當歸(切焙)芎藭(各一兩五錢)龍骨(五錢)芍藥桂
(去麄皮各二兩)附子(炮製去皮臍)甘草(炙各一兩)
右剉如麻豆每服七分水一盞半入沙糖半分煎至八
分去滓空心温服日再晩服
蒲黃湯(出聖濟總錄)治諸痔下血
蒲黃當歸(切焙)白芷白石脂黃連(去鬚)芎藭
生乾地黃(焙)甘草(炙各一兩)
右搗每服五錢七分水一鍾半煎至八分去滓空心
温服日晚再服
地榆湯(出聖濟總錄)治痔下血
地榆艾葉枳殼(去穣麩炒)黃耆防風(去叉頭)龍骨
桑耳(各一兩五錢)
右搗篩每服五錢七分水一盞入生地黃一分拍碎
同煎至八分去滓空心温服日晚再服
木香枳殼丸(出御藥院方)治腸風痔疾下血
木香(二兩)黃耆當歸商枳殼(麩炒去穣)防風熟乾
地黃(各四兩)槐角子(一斤炒)
右為細末水煮麵糊丸梧桐子大每服三五十丸清
米飲下温酒亦得不拘時候
神效槐雞丸(出聖惠方)
槐雞(一兩微炙)蝟皮(一兩微炙)亂髮(五錢微炙)白礬灰(一兩)黃牛腮
(一兩燒灰)枳殼(一兩麩炒微黃去穣)
右為細末煮膠和丸梧桐子大每於食前煎槐子枝
湯送下十圓
又方(出聖惠方)
訶䔧勒(三分燒灰)白龍骨(三分焼赤)白石脂(三分焼赤)當歸(三分)
枳殼(三分麩炒微黃去穣)麝香(一錢細研)皂莢(三分不蛀塗酥炙微黃去皮)
右為細末煉蜜丸梧桐子大每於食前以粥飲下十
丸
没石子散(出聖惠方)治痔疾下血無度或發或歇
没石子(三枚燒灰)樗根白皮(二兩剉微炒)益母草(三分)神麯(一兩)
(微炒)栢葉(一兩)桑耳(一兩)
右為細末每於食前以温粥飲下一錢
椿根散治痔疾大腸風冷下部疼痛血不止
麝香(一錢微研)乾漆(五錢搗碎燒令烟出)炭皮(五錢)㯶櫚皮(五錢燒灰)荆
芥(半兩)
麝香散(出聖惠方)治痔疾風毒流注大腸下血不止
右為細末每於食前以温粥飲調下一錢
神效方(出聖惠方)治痔疾下血日夜不斷
白礬(五兩)綠礬(三兩)伏龍骨(三兩)蝟皮(二兩)
右件藥搗碎入磁瓦瓶内炭火五七斤燒炭盡為度
候冷取出研如粉以麵糊丸梧桐子大每於食前粥
飲下十丸
又方(出聖惠方)
皂莢刺(二兩)樗根白皮(二兩微炙剉)荆芥仁(一兩)赤芍藥(五錢)
右方為細末一半陳醋一升熬成膏一半和丸菉豆
大每於食前以粥飲下二十丸
又方(出聖惠方)
黃耆(一兩)附子(一兩炮製去皮臍)枳殼(一兩麩炒微黃去穣)皂莢(三挺去黑)
(皮塗酥炙微黃去子用)
右為細末煉蜜丸梧桐子大每於食前荆芥湯下二
十丸
北金丸治血痔出膿血及腸風瘻
蜜陀僧白礬枳實(炒為末)皂莢(燒灰研各一兩)
右將蜜陀僧白礬搗碎入磁瓦罐内燒通赤放冷取
出搗細末次入槐子末皂莢灰和勻用糯米飯為丸
梧桐子大每服十五丸空心食前米飲下
赤石脂丸(出聖濟總錄)治血痔下血至多
赤石脂白礬(燒令汁盡)龍骨(各一兩五錢)杏仁(湯浸去皮尖雙仁一)
(百枚)
右為細末煉蜜丸梧桐子大空心棗湯下二十丸日
再服以差為度
治血痔疾
黃栢皮龍腦薄荷(各一兩)芽茶(一兩半)
右内將茶五錢炒焦黃色並和勻用瓦器盛先將枳
殼槐枝湯熏洗拭乾用前藥末挼𫝊一日七次
榼藤子丸(出聖惠方)治痔疾下血時者
榼藤(二枚取仁)皂莢子(一百枚與榼藤子仁同以酥炒黃)牛角腮灰(五兩)
醋石榴灰(五兩)
右為細末每於食前以温粥飲調下一錢
黃耆散(出聖濟總錄)治血痔下血
黃耆(剉)枳殼(去穰麩炒各三兩)
右為細末每服二錢七分空心米飲下日晚再服
皂莢子散治痔疾下血日夜不定久不差者(方見本門牡痔)
(類)
枳實散治痔疾下血
枳實(麩炒)槐實(炒)木賊(各五錢)
右為細末每服二錢七分煎皂莢子湯下不計時一
方無皂子湯作丸皆可服
何首烏丸(出聖濟總錄)治血痔下膿血不止
何首烏(去黑皮)葳靈仙(去苗土)枳殼(去穣麩炒各等分)
右為細末浸蒸餅丸梧桐子大每服二十丸温水下
早晚食前服一方作散粥飲下二錢
治痔疾下血日夜不定久不差者(出聖濟總錄)
胡荽子(一兩微炒)黃耆(二兩剉)槐花(一兩微炒)
右為細末每服食前以粥飲調下二錢
又方(出聖惠方)
黃牛角腮(四兩)鱉甲(二兩)穿山甲(二兩)
右件藥於好醋内蘸過以大火燒令烟盡候冷𢷬細
末每於食前以粥飲調下一錢
又方(出聖惠方)
木賊(一兩挫)刺薊(二兩)生乾地黃(二兩)
右為細末每於食前以粥飲調下二錢
鹿角丸(出聖濟總錄)治痔疾下血
鹿角(一兩燒紅候冷研)芸臺(炒研五錢)
右為細末以醋煮麵糊丸梧桐子大每服十五丸粥
湯下温酒亦得食前服
荆芥散(出聖濟總錄)治痔下血
荆芥穗(陳者)狗脊(去毛剉各一兩)
右為細末每服二錢七分濃煎木賊湯調下若瀉血
甚者加醋石榴皮等分為散淡醋湯調下不拘時服
香連散(一名黃連散)治痔血(方見本門牡痔類)
白礬散(出千金方)治痔下血及新産漏下
附子(炮)好礬石(熬各一兩)
右為細末白蜜丸梧桐子大酒服二十丸日稍加不
過數日便斷百日服之終身不發一方有乾薑一兩
痔近生者二三丸
地榆散(出聖濟總錄)治血痔
右單用地榆為細末每服二錢七分飯飲調下日三
橘皮散(出聖濟總錄)治血痔
右用陳橘皮二斤一二五年陳者佳搗炒令熟乘熱
用絹袋二枚盛橘皮縳定更互坐上冷即易取差為
度
桃根湯(出聖濟總錄)治血痔淋洗
右用桃根半斤細剉用水一斗煎至五升去滓温洗
日三五度
稻蒿洗方(出聖濟總錄)治血痔風冷節年難差
右用稻蒿燒灰湯洗淋汁下部日三五度取差為度
治血痔疼
右用何首烏紅者不可犯銅鐵器如取用時竹刀切
碎每於六兩酒一瓶煎六七沸去滓空腹一宿次早
五更空心温服一日服盡
蝟皮散(出海上名方)治内痔便血不止有頭久不差者
右用蝟皮一箇燒灰存性為細末每服二錢入麝香
少許温酒米飲湯皆可調服一方無麝白飲調下
治血痔箭痔(出全驗良方)
右用苦楝子肉為細末酒煮麵糊丸梧桐子大每服
三十丸蒼耳子煎湯下空心日三服
止血方(出直指方)
右用明血竭傅之
槐白皮湯(出千金方)治痔下部出膿有蟲傍生乳竅(方見本門脉痔)
(類)
治血痔方
端午採躑躅花根用新砂鑊約盛得一升水先以花
内入水約八分許將皮紙糊密慢火久煎臨疾作時
和瓶置之桶内以手指點紙一竅桶上坐熏凡用二
三瘥
馬齒煎(出聖惠方)治痔疾生瘡腫下血
右用馬齒莧洗去土熟𢷬絞取汁緩火煎成膏停冷
每日服少許作丸内所患處驗
治痔疾生瘡腫下血五十年亦瘥(出肘後方)
右用熊膽塗於痔瘡上日三五度神效
酒連丸(出二因方)治酒痔下血伏署久治不效及腸風血不
止
右用黃連不拘多少燎去鬚酒浸銀器中重湯煮漉
出曬乾添酒煮七次止右為末以餘酒為丸梧桐子
大每服五十丸米湯送下
治酒痔便紅等或暴發或久發(出經驗良方)
右用青蒿一味用莖葉不用根糞前紅用冷水調下
糞後紅用好酒調下每服二錢
療痔疾便血
右用活鯽魚一箇重八兩者洗净鱗尾腸肚皆不去
用㯶皮二兩洗净下截先將㯶一兩鋪在瓦罐内次
安魚上面却將㯶一兩盖之即閉罐口黃泥固濟火
圍炙乾量罐子開一地坑子先安小磚一塊後坐罐
子四面用熟炭火六七斤燒煆候烟絶取罐子於净
地以瓦罐瓶合定净土壅勿透氣經一宿出火毒開
取藥細研每服一錢温米飲調下空心食前服忌動
風物
腸痔(附論)
夫腸痔者以腸胃有風挾熱二者乘虛入於腸間衝發
下部故令肛邊生核腫疼不消病始作令人寒熱時有
血也
方
逐瘀湯(出危氏方)治通利大便取下黑物
川芎白芷生乾地黃赤芍藥五靈脂
枳殼阿膠蓬茂术茯苓茯神木通
生甘草(各一分)川大黃(生用)桃仁(去皮焙各一分半)
右剉散每服三錢井水一碗薑三片蜜三匙煎服之以
利為度瘀血作痛通用
妙應膏(出聖惠方)治腸痔肛邊有核發熱及臓虛寒勞損腸
中生痔肛邊有結核疼痛發作狀熱腸多挺出良久
乃縮
猪懸蹄殼(五枚)生梧桐白皮(四兩)龍膽(二兩)生桑根白皮
(五錢)蛇蜕皮雄黃(研各一兩)生青竹皮栢白皮(各二兩)
露蜂房(一兩)獨椒(去目并閉口者炒出汗三分)蝟皮附子(各一兩)
杏仁(去皮尖雙仁二十枚)猪脂(一斤)
右除雄黃脂外剉碎以醋一升拌一宿先熬脂令沸
即下諸藥候桑皮赤黑色以綿絞去滓再煎下雄黃
柳篦攪令勻於磁瓦合盛每日空心温酒調服一棗
許日晚再服更取棗核大用綿裹内下部日再換以
差為度一方用温粥飲調服
木賊散治腸痔多年不差下血不止
木賊(二兩)枳實(二兩一作枳殼)乾薑(一兩)大黃(二錢五分)
右並剉一處炒黑色存性為末粟飲調二錢食前服
之
皂角煎丸(出直指方)治内痔腸頭裏面生核寒熱往來
滿尺皂角(三挺去穰核醋炙)刺蝟皮(三兩炙黃)白礬(煆一兩)桃仁
(浸去皮炒)猪後懸蹄爪甲(十枚燒存性)川芎北梗甘亭
藶(炒焦各五錢)薏苡白芷(各一錢)
右為細末煉蜜丸梧桐子大每服五十丸桑皮湯下
仍以藩竹籬草根煎湯熏之
枳殼湯(出聖濟總錄)治腸痔腫痛生核或發寒熱
枳殼(去穣麩炒一兩)黃耆(剉二兩)芎藭丹參當歸(切焙)梹
榔(剉各一兩五錢)芍藥黃芩(去黑心各一兩一分)
右搗篩每服五錢七分水一盞半煎八分去滓空心
食前服
白术丸(出聖濟總錄)治久積虛冷腸風痔漏面色痿黃日漸
羸瘦氣虚少力等疾
白术厚朴(去麄皮生薑炙各三兩)陳橘皮(酒浸去白焙)乾薑(炮)
黃耆(剉各一兩五錢)當歸(切焙一兩)人參甘草(剉各一兩)
右為末煉蜜丸梧桐子大空心米湯下每服十五丸
至二十丸一方有熟乾地黃
丹參散(出聖濟總錄)治痔肛邊生結核發寒熱及疼痛不止
丹參(三分)蝟皮(一兩炙令黃焦)蛇蜕皮(二兩燒灰)當歸(三分剉微炒)
木香(三分)露蜂房(三分微炒)猪後懸蹄甲(一兩炙令焦)鱉甲(三分)
(塗醋炙令黃去裙襴)
右為細末每服食前以黃耆湯調下二錢
治腸痔在痔内有鼠妳下血(一名雄黃丸出本事方)
白蕪荑貫衆狼牙根椿東引根(白皮)槐東引
根(白皮)蝟皮(炙焦各一分)雄黃(五錢)白鱔頭(一箇炙焦)
右細末葛藤猪脂和丸彈子大綿裹内下部日三易
鱉甲丸(出本事方)治腸痔
鱉甲蝟皮(炙黑焦)穿山甲(炙焦)白礬(枯)附子猪牙
皂角(各五錢炙焦二分存性)麝香(一分研)
右為末研勻蒸餅丸梧桐子大食前米飲下二十丸
日三服
黃耆地黃丸治腸風痔疾及風祕疼痛等積年不差
黃耆(剉)生地黃(焙)厚朴(去麄皮生薑汁炙各二兩)當歸(焙各一兩)大
黃(一兩半)
右為細末煉蜜丸梧桐子大每服二十丸空心米飲
下
鱉甲散(出聖惠方)治痔肛邊生結核疼痛寒熱
鱉甲(一兩塗酥炙去裙襴)梹榔(三分)蝟皮(一兩炙令黃焦)蛇蜕皮(三分燒灰)
露蜂房(三分微炙)麝香(二分細研)
右為細末空心煎每服二錢匕食前以粥飲調下
鱉甲散(一名五灰散)治腸痔五痔不問内外牡牝寒濕勞濕
悉主之(方見本門諸痔類)
蝟皮散治腸痔生核腫痛時下膿血
蝟皮(一枚炙焦)營實(薔薇根是也)枳殼(去穣麩炒)黃耆(剉焙)槐豆(炒)
桑耳(微炙各一兩)人參地榆(剉炒)當歸(切焙)烏賊魚骨(去甲)
(各五錢)
右為細末空心煎木賊湯調下三錢七分日晚服以
差為度
葫荽子散(出聖惠方)治痔肛邊生結核腫硬疼痛發歇寒熱
葫荽(一兩微炒)枳殼(一兩麩炒)當歸(一兩剉微炒)皂莢子仁(一兩微炒)
郁李仁(一兩湯浸去皮微炒别研)
右為細末每於食前以粥飲調下二錢
葳靈仙散治腸痔發痛消腫
葳靈仙(四兩去土)防風(二兩去叉)枳殼(去穣麩炒)黃耆(剉各五錢)
右為細末每於食前二錢七分麝香熟米飲調下日
三服不拘時候温服祛風氣辟瘟疫消腫滿除五痔
等患
治腸痔生核腫痛熏洗方
荆芥穗黑狗脊鯪鯉甲枳殼(去穣麩炒)
右等分為麄末每用一兩以水二升煎數沸去滓乘
熱熏候通手淋洗
皂莢丸(出聖惠方)治痔疾肛邊有核寒熱疼痛日夜不歇
白莢(四挺去黑皮及子)&KR0797;&KR0803;(一枚)蝟皮(二兩)白礬(二兩)
右都剉碎入瓷瓶内焼令烟盡冷了研為末煉蜜
丸梧桐子大每於食前以温水下二十丸
天靈盖散(出聖惠方)治痔疾肛門邊結核寒熱疼痛不可忍
天靈盖(五錢炙黃)桃仁(五錢湯浸去皮尖雙仁者研)熏陸香(五錢)麝香
(一分細研)
右為末以猪脂一兩葱根一握研調如膏塗故紙上
貼患處
榼藤子丸治腸風下部腫痛便血後重坐卧不安
榼藤子(五錢)葳靈仙(㨂净剉碎水淘洗過焙乾)大黃(炒過各二兩)
右為細末煉蜜丸梧桐子大每服三十丸温米飲下
空心食前服
栢葉丸治痔腫腸風痛時有膿血
栢葉烏梅肉(焙乾各一兩)皂莢(一挺去皮并子水浸透搗碎取汁)
右皂莢汁外搗為末將皂莢汁丸桐子大每服十丸
温熟水下食前服之
龍參丸治腸痔肛邊腫痛生核下血
地龍(乾者一兩)苦參(一兩)烏頭(去皮臍五錢半生半炮)
右為細末醋糊丸菉豆大每服七丸至九丸食前米
飲下日三服
地榆散治腸痔下部生核腫痛寒熱出血
地榆甘草(半炙半生)陳槐皮(半炒半生各一兩)
右為細末每服二錢七分濃煎枳殼桑根白皮湯調
下空心食前三服之
治腸痔(出本事方)
槐花(炒)白礬(枯各一兩)附子(五錢)
右為細末蒸餅丸桐子大每服二十丸米飲下食前
三服
治肺臓虚寒勞損腸中生痔肛邊有核疼痛發作憎寒
壮熱腸多挺出良久乃縮藥(出聖惠方)
鱉頭(一分炙令黃)鐵精(一分)麝香(五分)
右研如粉日三五度貼於痔上
又方(出聖惠方)
砒霜(一分)甜亭藶(一分微炒令香)蜣蜋(一兩微炒取腹下肉)
右為末煉蜜丸蓮子大綿裹一丸内下部中覺急逼
但且忍之待苦急可上盆子瀉下惡膿去病根本
治腸痔有血(出肘後方)
白薔薇根(山上者)枸杞根(曝乾各五錢)
右為細末每服二錢七分温水調下日三服當更小
腫是中更七八轉服差服勿止
栝蔞散治腸痔下血
括蔞實(仁好者一箇)烏梅肉(十箇)
右先將括蔞切下盖少取瓤以烏梅肉實其中盖定
黃泥固濟候泥乾火煆存性取出去泥細研為散每
服二錢七分空心温酒調下
枳實丸治腸痔下血
枳實(五兩去穣麩炒搗為末煉蜜和丸如彈子大)皂莢刺(燒存性為末三兩)
右水一盞用藥一丸皂莢刺一錢同煎至七分入麝
香少許放温服之
枳殼散治腸痔腫核疼痛不可忍者熨痔(方見本門痔瘻疼痛)
(不可忍類)
治痔腫腸痛初覺生核熏洗
荆芥穗甘草(剉)
右等分為麄末每用兩大匙水一升半煎取一升去
滓乘熱熏之候通手淋洗避風盖覆取汗
治腸痔方(方見本門脉痔類)
鳳眼丹治腸風痔
鳳眼草槐角子(各五錢)
右同搗丸如花毬大以薄綿裹於熱坑裀上端坐一
晝夜曉效
治腸痔大便常血(出肘後方)
右用赤小豆二升苦酒五升煮熟候乾復内苦酒中
候酒盡止酒服方寸匕日三度
療腸痔方(出肘後方)
生地黃(一斤切)酒(二斗)
右以酒漬地黃三日隨意飲多少即差
又方
右以蘩蔞燒灰礬石熬和為粉傅之
薤白湯療大便後出血此腸痔之疾
薤白(切七令)羊腎脂(一斤)
右用煖火煎令薤白黃去滓頓服盡差更服即止膿
血與糞相和即差便可服後方白礬丸忌雞猪酒麵
生冷魚油膩等
白礬丸療大便後出血此腸痔之疾(方見本門血痔類)
治腸痔下血不止(出肘後方)
右用蠡魚作鱠以薑蒜虀食之忌冷物又方用鯽魚
羹隨意飽食
獺灰方治腸風下血不止
右用獺肝燒為末每服一錢七分
治腸痔大便常血(出肘後方)
右用葱白三十斤煮作湯盆中坐一熏差
槐白皮湯治腸痔(方見本門脉痔類)
又方治腸痔大腸常血(出肘後方)
右用楮桃一斛蒸之内小口器中以下部榻上坐蟲
自出
又方
用槐樹耳𢷬末米飲服方寸匕日三
僊人掌草方治腸痔下血
右用僊人掌草二斤與甘草浸酒服
熏洗方(出肘後方)治腸痔每大便常血下部痒痛如蟲咬者
(方見本門諸痔類)
療治腸痔方(出肘後方)
右取枳根皮末飲服方寸匕日三亦可煮汁常飲
又方
用殼子燒末𫝊之深者導之
又方
用槐白皮作末以導之
治腸痔大便血
右用蝟皮燒末𫝊之
當歸餅治痔疾肛邊生結核痛楚寒熱不可忍(方見本門牡痔類)
二皮湯(一名熏疾湯)治腸痔淋洗(方見本門脉痔類)
治腸痔大便常有血方(出千金方)
用蒲黃微炒為末水服方寸匕日三服良妙一方粥
飲調下食前服
蜜草散治腸胃風熱毒氣結成痔腫熱痛作膿血破
後久變漏瘡者此藥頻頻淋洗漸漸痊差不差多洗
甘草柏皮(二味各五錢)蓮蓬(新舊皆可)五倍子黃蘗
大黃黃連(去鬚研)黃芩(六味各一兩)
右為末每服用五錢水三升煎三五沸入朴硝二錢
候鎔化乘熱熏候通手淋洗
穿山甲散治腸風痔疾疼痛難忍或下血不止
黃牛角(剉)穿山甲(各五錢)蟬蛻(一分)猪牙皂角(剉)
右件藥入在瓦瓶罐子内炭灰燒留存性為細末每
服二錢胡桃酒調下食前服
勝雪散治垂腸翻花鼠妳等痔熱痛不可忍或疤或
瘡者並皆治之
片白腦子松柏霜
右件半字用好酒少許研成膏子塗之隨手輒愈
療腸痔疾
右以穿山甲燒灰與少肉豆䓻末米飲調服
治腸痔下血
右取虎杖根洗去皺皮剉焙搗篩蜜丸如赤豆大陳
米飲下
治患腸痔大便常有血
右取鯽魚作羹及隨意任作飽食
治腸痔殺三虫能進食
右以葈耳一週年服之佳並七月九月九可菜用
療患腸痔每用大便常有血
右以鯽魚膾薑虀食之佳不拘多少即差忌冷毒物
治腸痔大便常有血下部痒痛如蟲咬者
右掘地作坑燒令赤酒沃其中𢷬吳茱萸二升入内乘
熱扳開小孔以下部榻上冷乃止不過三四度即差
氣痔(附論)
夫氣痔者以便下血或肛頭腫凸良久乃收此症皆由
邪毒氣藴積腸間患怒不節酒食過傷令下部氣澀壅
結而成
方
烏蛇黃耆丸治氣痔大便秘澁下血脱肛
烏蛇(酒浸炙取肉五兩)黃耆(一兩五錢)大黃(剉)大麻子仁(炒各二兩)
獨活(去蘆頭)枳殼(去穣麩炒)人參地骨皮(各一兩)梹榔(剉一)
(兩五錢)訶黎勒皮(一分)羚羊角(鎊三兩)郁李仁(皮去三分)
右為細末煉蜜丸梧桐子大空心温酒下二十丸以
利為度未快利即加丸數
續斷丸(出聖惠方)治氣痔下血肛門疼痛
續斷(一兩)皂角子仁(一兩炒黃)黃耆(一兩剉)蝟皮(一兩炙令黃)
熟乾地黃(二兩)乾薑(五錢炮裂剉)附子(一兩炮令裂去皮臍)白礬(一兩)
(燒令汁盡)山甲(一兩炙令黃)枳殼(一兩麩炒去穣)槐子仁(一兩微炒)當歸
(一兩剉微炒)
右為細末煉蜜丸梧桐子大每於食前煎丹參湯送
下三十丸
橘皮湯(出直指方)治氣痔
橘皮枳殼(炒)川芎槐花(炒各五錢)梹榔廣木香
桃仁(净去皮炒焦)紫蘇莖葉香附子甘草(炙各二錢五分)
右剉散每服三錢水一鍾半薑三片棗三枚煎服
蝟皮散丸治氣痔下部腫痛生瘡脱肛不收(方見本門諸痔)
(類)
黃耆散治大腸熱結成氣痔
黃耆(剉二兩五錢)苦參玄參(各三兩)附子(炮裂去皮臍一兩五錢)
大黃(剉炒一兩五錢)乾薑(炮一兩)蝟皮(燒焦)黃連(去鬚各二兩)槐子
(炒三合)猪蹄(一具燒焦)
右為細末每服二錢七分空心米飲下日晚再服
黃耆湯治大腸風壅積滯不利變成氣痔疼痛
黃耆(剉五錢)當歸(切焙)大黃(剉焙)梹榔(煨剉各一兩)枳殼(炒)防
己木香黃芩(去黑心各三分)
右㕮咀每服五錢水一盞半煎至八分去滓温服
桃仁散(出聖惠方)治氣痔脱肛腸胃久冷腹脇虚脹不思飲
食
桃仁(一兩湯浸去皮麩炒令微黃)陳橘皮(一兩湯浸去白皮穣焙)桂心(一兩)
厚朴(一兩去麄皮塗生薑汁炙令黃熟)肉豆蔲(五錢去殼)木香(五錢)白芍
藥(五錢)皂莢仁(二兩炒令黃色)
右為細末每於食前以粥飲調下二錢
荆枳湯(出直指方)治氣滯發痔
荆芥穗枳殼(炒)槐花紫蘇莖葉香附甘
草
右為末每服二錢米湯調下
當歸散(出聖惠方)治氣痔肛腸疼痛
當歸(三分剉微炒)木香(五錢)桂心(三分)枳殼(三分麩炒微黃去穣)附子
(五錢炮裂去皮臍)乾薑(五錢炮裂剉)
右為細末每於食前以粥飲調下一錢
槐豆散治五痔下鮮血多祕結疼痛成氣痔者
槐豆(炒二兩)皂莢子仁(三分炒)枳殼(去穣麩炒)防風(去叉)桑耳
(各一兩)
右為細末每服二錢七分煎樗根湯下日三
硫黃丸(出聖惠方)治大腸積冷氣痔不差大腸結澁疼痛腹
脇脹滿
硫黃(一兩細研)猪牙皂角(五錢炙令黃色)川大黃(一兩剉碎研)木香
(一兩)桃仁(一兩湯浸去皮尖雙仁麩炒)
右為細末和勻煉蜜和丸梧桐子大每於食前粥飲
下二十丸
訶黎勒丸(出聖惠方)治氣痔下血疼痛不止
訶黎勒(一兩煨用皮)槐子仁(二兩微炒)當歸(一兩剉微炒)乾薑(一兩)
(剉炮裂)陳橘皮(一兩浸湯去白穣焙)
右為細末以湯浸蒸餅和丸梧桐子大每於食前以
枳殼湯下二十丸
葳靈仙丸治氣痔治大便滯
葳靈仙(去土)乳香(研)枳殼(去穣麩炒各一兩)
右為細末粟米和丸梧桐子大每服十五丸米飲下
日三
卷栢散治因氣成痔瘻
卷栢枳殼(去穣麩炒)猪牙皂角(各一兩)
右入小口瓶内以鹽泥固濟慢火燒透赤取出瓶於
地上用黃土盖一復時取出藥入麝香一錢同研極
細每服二錢七分温酒送下不拘時服
蝟皮散治氣痔
蝟皮(一枚燒焦)桂(去麄皮一兩)磁石(燒灰醋浸十遍四兩)
右為細末每於食前空心米飲調下一錢七分日晚
再服
熏熨方治氣痔脱肛
枳殼(去穣麩炒)防風(去叉各一兩)白礬(熬令汁盡枯一分研)
右除白礬外搗為麄末入白礬拌勻水三碗煎二碗
乘熱熏之仍以輭帛蘸湯熨之通手即淋洗
神效散(出聖惠方)治氣痔
槐鵝(一兩剉微末炒)皂莢子仁(五錢微炒)丁香(五錢)
右為細末每於食前以粥飲調下一錢
治氣痔下血肛邊疼痛(出聖惠方)
夜合葉(二兩乾者)枳殼(二兩麩炒微黃去穣)訶黎勒(煨二兩用皮)
右為細末每於食前以粥飲調下二錢
又方(出聖惠方)
雞冠花(二兩)枳殼(麩炒微黃去穣)臰椿樹皮(二兩微炒)
右為細末煉蜜丸梧桐子大每於食前以黃耆湯下
二十丸
聖功丸(一名雞冠花丸)治氣痔下血肛邊疼痛(方見大腸門腸風下血類)
白礬丸治氣痔下血(方見本門血痔類)
必效丸治氣痔脱肛不收或生鼠乳時復時血出久
不差者(方見本門諸痔類)
摻藥方治氣痔脱肛良久乃收
海螵蛸(研)染臙脂(研各五錢)
右為末同研勻先以温湯略拭乾摻藥少許
治氣痔下血肛邊疼痛(出聖惠方)
硫黃(一兩細研)木香(一兩末)
右為細末令勻每服食前以粥飲調下一錢
又方(出聖惠方)
地榆(一兩剉)梹榔(一兩)
右為細末每於食前以粥飲調下一錢
又方(出聖惠方)
槐木耳(二兩微炒)乾薑(一兩炮裂剉)
右㕮咀每服三錢以浆水一鍾煎至六分去滓每於
食前温服
又方(出聖惠方)
槐樹鷄(一兩剉微炒)槐花(一兩微炒)
右為細末每於食前以粥飲調下一錢
治氣痔
右以鯪鯉甲燒一兩存性肉豆蔲仁三箇同為末米
飲調下二錢服下血甚者加蝟皮一兩燒入中病即
已不必盡劑
久痔(附論)
夫久痔者由臓腑久積風熱毒流注於大腸乃成斯疾
也復遇下元冷憊腎藏勞傷氣血不調三焦壅塞熱毒
流滯而搏於血入於大腸故令下血肛邊腫痒或生瘡
瘻連滯經久差而復發故名久痔也
方
槐子丸(出聖惠方)療五痔數年不差燥濕痔有雌雄為病苦
暴有乾燥腫疼者有崩血無數者有鼠乳附核者有
腸中返痒者五三年皆殺人忌飲酒及作勞色犯之
即發
槐子乾漆(熬)杉木根皮(各四兩茱萸炒)秦芁黃芩
白歛青木香牡蠣(煆)龍骨附子(炮圓大者)雷丸
蒺棃子白芷桂心雞舌香(各二兩)黃耆(二兩)
右為末蜜為丸一服二十丸日三服忌猪肉冷水雞
魚蒜生葱千金翼有丁香茱萸根皮聖惠方有楝樹
根皮白無杉根木皮黃耆煉蜜為丸梧桐子大食前
粥飲下
雷丸丸治五痔瘻血日久衆藥不差者
雷丸(二兩)紫芝白芷紫苑(各二兩)貫衆(五兩)秦芁(去苗)
(土)厚朴(去麄皮生薑汁炙各一兩)藁本(去苗土二兩)乳髮灰(三兩)䗪蟲
(炒)石南(炒各五錢)猪懸蹄(炙焦十枚)
右為末煉羊脂丸梧桐子大每服二十丸空心煎米
飲下日晚再服
黃耆膏(出聖惠方)
黃耆(一兩五錢剉)漏蘆(一兩五錢)黃蘗(一兩五錢剉)槐子仁(五錢)
木通(一兩五錢剉)苦參(一兩五錢剉)俾骨(一兩五錢剉)雄黃(三分細研)
虎骨(三分搗為末)硫黃(一兩細研)麝香(一錢細研)蜣蜋末(五錢)
右件藥以臘月猪脂三斤煉諸藥二十餘沸以布擾
去滓更入鐺鍊一兩沸及以綿絞過以瓷合盛之下
雄黃等擾令勻故帛上貼之日兩三度換蟲出即愈
矣
烏蛇膏(出聖惠方)治痔疾年月深遠傍生孔竅有頭膿血出
瘡痒難忍
烏蛇(一兩燒灰)馬齒(一兩燒灰)蝟皮(一兩燒灰)亂髮(三分燒灰)黃礬(三分)
(細研)斑猫(三分去翅足糯米拌炒黃色)杏仁(四十枚去皮搗如膏)麝香(一分研細)
猪脂(一斤臘月的)猪牙皂莢(一分炙搗末)水銀(三分少胡粉點水研令星)
(盡)
右都研極細先煎猪脂候鎔濾出滓入諸藥煎二三
十沸欲成時入麝香擾令勻更煎三兩沸入蠟三兩
候冷置於瓷盒内每以少許貼於痔一日三二度用
之
安息香丸治久患腸風痔瘻諸疾
安息香(一分)阿魏(半分)乳香(一錢三味同研)丹砂(一分)雄黃(二錢)蜜
陀僧(煆二錢)龍腦(二錢)麝香(二錢)砒霜(一分研細更入菉豆末二錢同研)
巴豆(三粒去皮心膜水一大椀浸一日六度換出細研出油)
右先將安息香等三味一處入瓷器内用重湯煮或
於飯甑上蒸一次再入净鉢内爛研成膏入諸藥一
處搜和丸如菉豆大每服一丸空心服腸風瀉血五
痔漏膿血不止或生鼠乳並以好茶下卒心痛生姜
湯食積陳麫湯心腹諸氣温酒婦人心痛血氣當歸
酒飲水瀉諸冷痢飯飲&KR1211;疾桃心湯下
治痔瘡久不差者洗藥
桃條柳條槐條桑條艾葉荆芥茄
根蒼耳根萱草根(各等分)
右每用三兩㕮咀水五椀煎三十沸去渣洗次用貼
藥
五倍子(五箇灰火砲)香白芷(二錢)輕粉(二錢)黃丹(二錢)麝香(少許)
右為末研勻瘡乾葱白汁調搽濕則乾貼之
白歛散(一名赤小豆散)治十年痔如鼠乳膿出下血劇者(方見本門)
(牡痔類)
龍骨丸(一名螺皮丸)治五痔連年不止兼痔瘻(方見本門痔瘻類)
硃砂丸(出聖惠方)治久痔有頭疼痛難忍瘡口膿水不絶
硃砂(三分細研)砒霜(五錢)巴豆(一粒去皮心研紙煨壓去油)麝香(一分細研)
乳香(一分細研)阿魏(一分麵裹煨麵熟為度)安息香(一分)
右為細末以湯浸蒸餅和丸菉豆大每日空心以枳
殼湯下一丸不過十日差
小槐子丸治大腸積冷久痔不差
槐子仁(二兩微炒)龍骨(一兩)白礬(一兩燒令汁盡)硫黃(一兩細研)枳殼
(二兩麩炒微黃)乾漆(一兩搗碎炒令出)桑木耳(一兩微炙)
右為細末煉蜜丸搗三二百杵丸梧桐子大每於食
前以粥飲下二十丸
治痔疾有頭數年不差(出聖惠方)
鰻鱺魚頭(一兩炙黃)木香(一兩)麝香(一兩細研)砒霜(一分細研)白礬
(一兩燒令汁盡)猪牙皂莢(三分炙黃焦)粉脚(一兩細研)
右為細末煉蠟為丸蓮子大用綿裹一丸内下部中
攪腹内欲轉但且忍之待忍不及即上盆子當下惡
物每日用之以痔頭消為度
熨方(出聖惠方)治痔疾有頭多年不差頻發疼痛坐立不得
奥黃(一分)醋石榴皮(一分)杏仁(一分湯浸去皮尖)皂莢(一分)黎蘆
(一分去頭)柳蟲屑(三分)莽草(一分)
右為麄散以油拌炒令熱綿裹熨痔上五七度差
槐子丸(一名小槐實丸)治五痔十年不差(方見本門諸痔類)
大黃湯治數十年五痔下血如雞肝肛邊結核鼠乳
肛中疼痛
大黃(剉炒五兩)滑石(三兩五錢)芒硝(研)桑根白皮(剉)黃芩(去黑)
(心)杏仁(湯浸去皮尖雙仁炒各一兩)
右搗篩每服一錢七分以酒一盞水一盞棗三枚劈
破同煎一盞去滓空心温服微利一兩行為度未利
再服
蝟皮散治丈夫婦人五痔年久不差
蝟皮(一箇燒灰研)雄鱉頭(三箇燒灰研)醋石榴皮地榆
枳殼槐花(各一兩)
右除二味燒灰外各細剉一處炒令黑色為末與灰
研勻每服二錢七分温酒調下食前服
貫衆散治腸風痔瘻久不差
貫衆(三兩)雞冠花(五兩)甘草(炙一兩)烏梅(去核炒)黃連(炒各二兩)
麝香當門子(二箇細研)
右為細末每服二錢七分米飲調下更分一半藥末
以麵糊丸如菉豆大每服二十丸米飲下晚間食前
服之
白礬散(一名大散)治久痔腸胃風冷及瘻膿血不止等(方見本門)
(腸風下血類)
榼藤子散治腸風五痔久不差
榼藤子(燒存性)茺蔚子(炒各五錢)地榆臭椿根(蜜炙焦色)白
礬(燒令汁盡各一兩)
右為細末每服二錢七分温酒一小盞入麝香一字
同調下空心食前服
芍藥丸治腸風痔瘻久不差
芍藥地龍(去土炒)大黃(剉炒)葳靈仙(各一兩)木鱉子
右為細末三分中减一分米醋一盞熬成膏和二分
丸如桐子大每服五丸茶清下空心食前服
萬金散治久患痔疾
椿根(剉一兩)楝實(去核麵炒)胡粉(炒各五錢)藁本(去苗土一分)臭橘
(去穣切炒二兩)
右為細末每服一錢七分熱酒調下半夜時服天明
再服後用續隨子不計多少搗為末煎湯淋洗三五
黃連丸治痔疾積年不差或腸風瀉血
黃連(去鬚)蕪荑仁榼藤子白礬(各一兩)皂莢(炙去皮子)
(一兩五錢)
右為細末以粟米糊和丸梧桐子大空心米飲下二
十丸日晚再服以瘥為度
天雄膏治痔瘡久不差者追風毒去疼痛
天雄(去皮臍一枚)天南星(一枚)天麻(五錢)丹砂(研一分)黃蠟(五錢)
右並生為末丸先用生油少許鎔黃蠟次入諸藥熬
成膏每便時用舊綿攤藥貼瘡甚驗
獨聖散治年深痔疾不差
右用黃土如石者五錢燒令紫色細研末以膩粉一
錢藥末二錢五分拌勻臨卧温酒調下蟲出是見效
矣
比金散治久痔
右用蜀葵花葉夏月收者焙乾為散每服二錢七分
温酒調下五服效
熏痔立效方治痔瘻久不差者
蛇蜕(四兩細煎令碎)蟬蜕(四兩細煎令碎)白礬(生研一兩)皂莢(三挺為末)
右拌勻分為六貼每用一貼瓷椀内如燒香法盛入
桶内燒令烟就上熏之烟盡即止
熏痔必效散治痔瘻久不差者
鯪鯉甲(二兩細剉)黃牛角腮(四寸細剉)鉛丹(一兩研)乳香(一分研)
右為末拌勻每用三五七如燒香法坐盆器内用板
盖上開竅坐就瘡熏之烟盡即止
蜂窠膏治瘻痔累經熏洗未效者
蜂窠(燒炙秤五錢研)蜒蚰(一箇大者研作膏)水銀粉(秤一錢研)鉛丹(秤一)
(錢研)
右將三味和勻入蜒蚰膏内更入麝香半錢七同研
令勻每用少許傅瘡
槐枝酒方(出聖惠方)治痔疾數年不差
槐枝葉(二㪷細研)槐子仁(二升搗碎)蒼耳莖葉(細剉一斗)
右件藥入於釜中以水一碩煮取五斗去滓澄清看
冷煖入麯末五斤糯米五斗蒸令熟都拌和入甕如
法盖復候酒熟任性温温飲之常令似醉久服神效
白礬丸(出聖惠方)治痔疾多年不差下部腫硬疼痛宜服
白礬(二兩燒令汁盡)附子(一兩炮裂去皮)桑黃(一兩剉微炒)
右為細末以軟飯和丸如梧桐子大每於食前以粥
飲下十丸
不換金散治腸風痔瘻瀉血久不痊
槐實(及時採炒)臭椿根皮(剉暴乾)荆芥穗(各一兩)
右為細末每服一錢七分用粟米飲調下年深者服
二錢七分日三服
槐白丸治腸風痔瘻久不差
槐白皮(四兩用煮棗肉四兩火上旋塗慢火炙乾絶為度)槐花(炒)白礬(燒令)
(汁盡二兩)
右為末煉蜜丸如梧桐子大每服五十丸米飲湯下
空心日服三
白礬丸治五痔連年不差及瘻下膿血不止
白礬(燒灰)赤石脂(各一兩)附子(炮裂去皮臍一兩五錢)
右為末煉蜜丸梧桐子大每服二十丸空心煎乾薑
湯下臨晚食前再服
黑紙撚方(出楊氏家藏方)治痔瘻久不差除瘡口内黑肉
蜜陀僧(煆)黃連(去鬚)瀝青(各䓁分)
右為末用紙作撚以津唾蘸藥末撚入竅内覺微微
痒即住不可盡撚也
熏痔方治久痔不差
臭椿皮(炮乾二兩)枳殼(去皮三兩)蛇蜕(五錢)
右搗篩用一小罐盛以厚紙一張盖口繫定上剪一
小眼子文武火煨熱氣從眼子内出便騎罐熏之如
熏得熱痛以燈盞内油塗如此熏三五度立效
烏金散治久患痔瘡疼痛不可忍
烏驢乳(屋上陳煤是也細研)陳臘茶末(各一分)膩粉(一字)
右細末傅痔上乾者以油調塗之一兩次即消
治痔疾多年不差下部腫硬疼痛宜服
細墨(二兩)乾薑(二兩炮裂剉)
右為末以軟飯和丸梧桐子大每於食前黃耆枳殼
湯下二十丸以差為度
神驗熏藥方(出聖惠方)治痔瘻積年不可忍者
鰻鯉魚(半斤五月五日採曝乾搗為末)蜣蜋(三枚為末)
右件藥取成熟艾和藥末以青布捲之安瓷瓶中著
火燒坐向瓶上熏之其蟲及惡汁並出不復再發
金鍼散(出御藥院方)治久痔及腸下血疼痛諸藥不差者
皂莢刺(赤紅者炙)破故紙(杵碎紙上炒香各等分)
右為細末每服三錢温酒調下食前服
大效丸(一名白礬丸)治痔疾不差(方見本門血痔類)
乳香散治五痔年深不差
乳香(二錢)没藥(一錢二味同研)
右為細末用小雞子一枚打開去紅以清拌藥再入
雞子殼中以紙封飯甑中蒸熟空心服盡一枚如年
深者十數枚安
麝香散治遠年痔疾有膿血出行坐不可忍者
麝香(五分研)田螺(一箇燒灰研)
右細研末用葱湯洗次用藥傅之
白玉丹(出三因方)治久年腸痔下血百藥不效者
凝水石(不拘多少煆紅研細水飛再入窩中煆)
右糯米糊丸如梧桐子大陳米飲下五十丸只用一
服愈
又單方服白梅亦效
治痔瘡不問三十年久遠瘡皆可
片腦(不拘多少點在蝸牛内一宿蝸牛肉化為水以鵝羽蘸瘡)
右用寒水石為末井花水空心調下時時服半月除
根
治痔瘡久不差者
右用活蜈蚣一二條頭尾足俱全者放於香油中用
瓶盛貯線札定瓶口不用七七四十九日久留日數
用亦不妨碍如用時但蘸油點痔上不過十餘次即
愈
石燕散(出肘後方)治腸風痔瘻三十年不差面色萎黃飲
食無味及患臓腑傷重泄瀉暑月常瀉不止及諸般
淋瀝久患消渴婦人月不調赤白帶下多年不差應
是臓腑諸疾皆治之
右用石燕不拘多少净洗每日空心取一枚放堅硬
無油鉢温水磨服之如彈子大者分三服晚食前再
服欲作散搗研為細末水飛過取白汁如泔乳者澄
去水曝乾以磁石杵頭糠鉄屑同研候硬入堅瓷鉢内
以硬乳搥研每服五分至一錢清飯飲調下温水亦
得此方專治年久腸風等疾頭常服勿令歇服及一
月勿歇即愈
榼藤子散治痔瘻久不愈
右用榼藤子不拘多少為散先以蜜調少許塗瘻瘡
上次用温酒調下一錢七分食前服之
硃砂丸治久痔生瘡出血不止
白礬(五錢)雄黃(五錢)
已上三味入瓷盒子内水調蚌粉固口縫外用鹽泥
固濟用炭火燒通赤取出放地上去火毒後入下項
藥
麝香(一兩别研)穿山甲(一兩置瓦上炙令黃赤色)肥皂(一枚去子焙)
右件為細末煮麵糊為丸如梧桐子大硃砂為衣每
服十丸温酒下食前服
普濟方卷二百九十八
