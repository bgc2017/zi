普濟方卷一百四十二明周王朱橚撰
傷寒門
傷寒發黃(論)
夫傷寒發黃者盖濕熱相交民當病癉者黃也單陽而
無隂者也傷寒至於發黃為疾之甚也濕也熱也甚者
則發黃内熱已盛甚復被火者亦發黃也邪風被火熱
兩陽相熏灼其身必發黃陽明病被火額上汗出而小
便不利者必發黃是由内有熱而被火致發黃者也陽
明病無汗小便不利心下懊憹者必發黃是由陽明熱
盛致發黃者傷寒發汗已身目為黃所以然者寒濕在
裏不解故也以為不可下也於寒濕中求之是由寒濕
致發黃也濕亦令黃也熱亦令黃也其能辨之乎二者
非止根本來有異而色澤亦自不同濕家之黃也必身
黃似熏黃雖黃而色暗不明也至於熱盛之黃也必身
黃如橘子色甚者勃勃出染著衣正黃如蘖是其正黃
色也由是觀之濕之與熱豈不異哉大抵黃家属太隂
太隂者脾之經也脾者上黃土色也脾經為濕熱蒸之
則色見於外必發身黃經曰傷寒脈浮緩手足自温者
是為繫在太隂太隂當發身黃者是矣熱須内盛若已
自汗出小便利者則不能發黃必也頭汗出身無汗齊
頸而還小便不利渴飲水浆此為瘀熱在裏身必發黃
黃家為熱盛而治法亦自有殊傷寒八九日身如橘子
色小便不利少腹滿者茵蔯蒿湯主之此欲泄滌其熱也
傷寒身黃發熱者梔子蘖皮湯主之此欲解散其熱也
傷寒瘀熱在裏必發黃麻黃連翹赤小豆湯主之此欲解
散其熱也此數者泄滌解散乃為之不同亦皆析火徹
熱之劑也一或身黃脈沈結少腹硬而小便自利其人
如狂者又為畜血在下焦使之黃也必須抵當湯下之
而愈黃家既是病之已極是以有不治之者多矣非止
寸口近掌無脈鼻氣出冷為不治之疾又若形體如煙
熏直視摇頭者是為心絶環口黧黑柔汗發黃是為脾
絶皆不治之症醫者更詳視之又云黃家至日晡所
發熱而反惡寒此為女勞得之當膀胱急小腹滿體盡
黃額上黑足下熱因作黑疸其腹臚脹而滿欲作水狀
大便必黑時溏泄此女勞疸非水也腹滿者難治傷
寒發黃之狀身體盡變或如熏黃或如橘色是也凡陽
明中風太陽中濕皆令人發黃盖由得病無汗小便不
利寒濕不散則熱結脾胃凑理閉塞瘀熱之氣與宿榖
相搏而欝蒸不能消散故大小便結澁不通令人身體
面目皆變黃色其病腹滿一身盡疼發熱若其人小腹
滿急眼睛澁疼鼻骨疼兩膊及項強腰背急者是也但
得小便快利即漸愈仍不用大便多多即令人心脹又
有急黃者身體黃甚卒然而發心滿氣喘命在須臾故
名急黃有初得病便黃者或初不知是黃死後方變黃
者此病亦由脾胃瘀熱本天行時氣所作也宜細辨之
但發熱心戰者乃是急黃之候歌曰小便自利大便黑
血症無疑定發狂若是小便全不利黃名癉病癉名黃
若血症宜抵當湯輕者桃仁承氣湯與犀角地黃湯黃
癉茵蔯湯茵蔯五苓湯又歌曰太陽發熱渾身痛身目
俱黃是濕家腹滿脈弦心脇痛陽明經裏中風邪仲景
云傷寒發汗已身目為黃所以然者以寒濕在裏不解
故也只當以濕中求之發熱一身盡痛而身目俱黃者
太陽中濕也腹滿鼻乾心脇痛潮熱身黃者陽明中風
也欲發黃者急用芥蔕末一字許搐鼻中治在頭疼濕
家條下大抵發黃與濕家不利小便非其治也腹滿脈
浮弦咳嗽潮熱小便難心脇疼短氣鼻中乾不得汗嗜
卧此陽明中風也大小柴胡加茯苓湯噦者湯中加茯
苓也見小便雜條病人寒濕在裏不散熱畜於脾胃
腠理不開瘀熱與宿穀相搏欝蒸不消化故發黃汗者
南方暑濕近夏癉熱盖癉者黃也古人以黃為癉濕熱
相搏民多病癉甚為跗腫然發黃與瘀血外症及脈俱
相似但小便不利為黃小便自利為瘀血要之發黃之
人脾藴積發熱引飲脈必浮滑而緊數若瘀血症即如
狂大便自利為瘀血要之發黃人身體發熱頭面汗出身
無汗齊頸而止渴飲水漿小便不利如此必發黃茵蔯
蒿湯五苓加茵蔯散主之茵蔯蒿湯十分五苓散五分
二散拌勻每服二錢温水調下日三服病人服湯得小
便利如皂子汁赤一宿復減則黃從小便中出也古人
云治濕不利小便非其治也大抵發黃者瘀熱在裏由
小便不利而致也梔子蘖皮湯麻黃連翹赤小豆湯可
選而用之又方傷寒欲發黃者急用苽蔕末口含水搐
一字許入鼻中出黃水甚驗即用茵蔯蒿湯調五苓散
服之最良又問白虎症亦熱發渴引飲水小便不利何
以不發黃荅曰白虎與發黃症相近遍身出汗此為熱
越白虎証也頭以下都無汗黃症也又問太陽病一身
盡痛發熱身如熏黃者何太陽中濕也仲景云傷寒發
汗已身目為黃所以然者以寒濕在裏不解故也以為
不可下也於寒中求之又問病人脈弦浮大而短氣腹
都滿脇下及心痛久按之氣不通鼻乾不得嗜卧一身
及目悉黃小便難有潮熱時時咳嗽者何也少隂中風
也小柴胡湯主之
方
麻黃醇酒湯(出金匱方)治傷寒熱出表發黃癉
右用麻黃三兩以醇酒五升煮取一升半盡服之温
覆汗出即愈冬月寒時用清酒春月宜用水
麻黃連翹赤小豆湯(出千金方)治傷寒瘀熱在裏身體必發
黃
麻黃連翹(一方用連翹絲根味苦寒)甘草(各二兩)生薑(三兩)大棗(二十)
(枚)杏仁(三十枚)赤小豆(一升)生梓白皮(切二升)
右㕮咀以潦水一斗先煮麻黃去沫次用諸藥煎取
三升分温三服半日服之
茵蔯湯(出千金方)治傷寒七日八日内實瘀熱結身黃如橘
小便不利腹微脹滿宜下之
茵蔯(六兩)大黃(三兩)梔子(四十枚)
右㕮咀以水一斗二升先煮茵蔯取五升去滓次内
梔子大黃煎取三升分服一升日三小便當利如
皂莢汁狀色正赤當腹減黃悉隨小便去也范注
用療穀疸小品方用石膏一斤
大黃黃蘖湯治發黃腹滿小便不利而赤自汗出此
為表和裏實當下之
大黃(三兩)黃蘖芒硝梔子(十五枚)
右㕮咀以水六升煮取二升去滓内芒硝復煎取一
升先食頓飲之
枳實大黃湯治傷寒飲酒食少飲多痰結發黃酒疸
心中懊憹而不甚熱或乾嘔
枳實(五枚)大黃(三兩)豆䜴(半升)梔子(七枚)
右㕮咀以水六升煮取三升分三服心中熱疼懊憹
皆主之
治傷寒後二十日渾身黃眼如金色者
右用黃蘆一兩剉碎水一升煎取三合空心服三五
服安
麻黃連翹湯(出金匱方)治傷寒瘀熱在裏身必發黃
麻黃(去根節湯煎去沫二兩)連翹(二兩)杏仁(去皮尖雙仁四十枚)棗(十二枚)
生薑(二兩)甘草(一兩)生梓白皮(切一升)
右㕮咀如麻豆大每服五錢用潦水二盞煎取一盞
去滓温服不拘時
消濕散治傷寒瘀熱在内濕氣欝而不散熏發肌肉
小便不利身體發黃利水道
牽牛子(炒半斤只取末二兩)赤茯苓(去黑皮)木香陳橘皮(湯浸)
(去白焙各半兩)
右為散每服二錢煎葱白湯調下不計時候
秦艽湯治傷寒心胸堅硬脚手心熱即變為黃
秦艽(去苗土)紫草(去苗土)白蘚皮黃芩(去黑心)梔子仁
大黃(剉炒各一兩)
右麄𢷬篩每服五錢用水一盞半煎至一盞去滓温
服日三夜
三黃散治傷寒發黃服藥瘥後未全除餘熱發動
大黃(剉炒)黃芩(去黑心)黃連(去鬚)梔子仁苦參(各一兩)
右𢷬羅為細散每服用米飲調下二錢日三服
龍膽湯治傷寒發黃煩熱皮肉皆黃小便赤不利
龍膽枳殼(去穰麩炒)茈胡(去苗)梔子仁知母(切焙)地骨
皮木通芍藥甘草(炙)羚羊角(鎊)麥門冬(去心)
(焙)升麻(各半兩)
右麄𢷬篩每服五錢用水一盞半煎至一盞去滓不
拘時温服
黃芩湯治傷寒發黃或先服利藥未差者以内消湯
以析熱氣
黃芩(去黑心)茵蔯蒿升麻(各一兩)梔子仁茈胡(去苗)
龍膽(各半兩)犀角(鎊一兩)
右麄𢷬羅每服五錢用水一盞半煎至一盞去滓入
生地黃汁一合攪令勻不拘時温服
茵蔯蒿大黃湯(濟生拔萃方)治傷寒發黃面目悉黃小便赤
宜服
茵蔯蒿梔子仁茈胡(去苗)蘖皮(蜜炙各半兩)黃芩(去黑)
(心)升麻大黃(剉炒各一兩)龍膽(半兩)
右麄𢷬篩每服五錢用水一盞半煎至一盞去滓早
晚食後温服
茅根湯治傷寒發黃通身如金色者
茅根(洗剉)梔子仁茵蔯蒿地骨皮甘草(炙各三兩)
右麄𢷬篩每服五錢用水一盞半生薑三片䜴三七
粒同煎至一盞去滓早晩食後温服
茈胡枳殼湯治傷寒發黃壮熱骨節煩疼兩脇下氣
脹急硬痛不能忍
茈胡(去苗)枳殼(去穣麩炒)黃芩(去黑心)梔子仁茵蔯蒿
龍膽大黃(剉炒)甘草(炙各半兩)
右麄𢷬篩每服五錢用水一盞半煎至一盞去滓早
晚食後温服
茵蔯黃芩湯(出楊子建護命方)治傷寒熱毒熾盛熏炙三焦攻
擊皮膚通身發黃
茵蔯蒿黃芩(去心)梔子仁升麻秦艽(去苖土)牡
丹皮荆芥穗麻黃(去根節)細辛(去苗葉)石膏(碎)知
母(焙各半兩)黃連(去鬚)大黃(剉炒各一分)
右麄𢷬篩每服三錢水一盞煎至七分去滓食後臨
卧温服
葶藶丸治傷寒時氣發黃
甜葶藶(隔紙炒一分)大黃(剉炒半兩)人參(一兩)
右𢷬羅為末煉蜜和丸如梧桐子大每服温水下二
十丸以利為度
急黃丸治傷寒熱毒所加卒然心中滿氣喘急發熱
心戰
大黃(半兩生剉)朴硝(一分别研)
右用二大盞漬大黃一宿次旦煎至一盞去滓下朴
硝攪令勻不計時候温分三服利快差
梔子仁湯治傷寒急黃
梔子仁茈胡(去苗)朴硝(别研)茵蔯蒿(各半兩)
右除朴硝外各細剉用水三大盞煎二大盞去滓下
朴硝攪令勻不計時候分温三服取利為度
治病人腹滿舌痿黃煩不得眠
茵蔯(二兩)白术(一兩)甘草(一兩)
右臼中杵為散沸湯和服方寸匕小便不利加茯苓
二兩
治傷寒時氣黃疸病煩熱
右以湯淋東壁土硝取汁頓服之
治傷寒三五日忽有黃則宜服此
右取生烏麻油一盞水半盞鷄子白一枚熟攪令相
勻服之令盡
茵蔯五苓散(出金匱方)治傷寒温濕熱病感冒後發為黃疸
小便黑赤煩渴發熱不得安寕此盖汗下太早服藥
不對症因感濕熱病以致身發黃予嘗用茵蔯五苓
散治之甚效
右用生料五苓散一兩加入茵蔯半兩車前子一錢
木通一錢半茈胡一錢半酒後得症加乾葛二錢
作㕮咀并前藥和勻分作二服每服水一碗燈草
五十莖同煎八分去滓食前服滓再煎連進數服
小便清利為愈
梔子蘖皮湯治傷寒身熱發黃者(方見本門辨陽明脈症類)
麻黃連翹赤小豆方(出拔萃方)少陽陽明身熱不去小便自
利而煩者身必發黃宜梔子蘖皮湯
麻黃連翹(各一兩)赤小豆
右剉如麻豆大每服一兩水三盞煎至八分去滓温
服
梔子蘖皮湯(出拔萃方)治燥熱發黃
大黃蘖皮(各三兩)梔子(十五個)
右剉如麻豆大每服一兩水二盞煎服發黃大便自
利不止者加黃連黃蘖皮各三兩生減大黃用之
多效
僧傷寒發汗有留熱身面皆黃多熱朞年不愈醫作食
黃治之病不去問之食不減尋與此藥五日減三分
之一十日減三分之二二十日病悉去其方用(澹寮方)
山茵蔯山梔子(各三錢)秦艽升麻(各四錢)
右㕮咀以三錢為一服煎去滓食後服(本草衍義)
茵蔯附子乾薑湯(出衛生寳鑑)治因涼藥過劑變為隂症身
目俱黃四肢皮膚甚冷心下痞硬眼澁不欲開大便
自利倦卧
附子(炮去皮臍三錢)乾薑(炮二錢)茵蔯蒿(一錢三分)白茯苓(去皮三分)
澤瀉(五分)枳實(麩炒去穣五分)半夏(湯炮七次五分)陳皮(去白三分)白术
(四分)草豆蔲(麪裏燒熟去皮用仁一錢)
右剉如麻豆大都作一服水一盞半生薑五片煎至
一盞去滓凉服不拘時候
茵蔯梔子黃連三物湯(出活人書)大便自利而黃
茵蔯(三錢)梔子黃連(各二錢)
右以水二盞煎八分去滓服
治傷寒時氣黃疸病煩熱
右用土硝湯淋取汁頓服之莊子云蛣蜣轉丸是也
藏在土中掘地得之正員如人捻作彌久者良
治傷寒鼻塞黃疸
右用苦瓠煎取汁滴鼻中出黃水其塞遂通
治傷寒五種黃
右用翹摇生𢷬綾汁服一升日二服即差
又方
右用亂髮燒灰水服一寸匕日三服
治伏熱結目黃不下食大小便澁
右用苦耽苗子煮汁服或生𢷬絞汁服
傷寒百合(論)
夫傷寒百合病者謂百脈一宗悉知其病也其状意欲
食復不能食常默默欲得卧復不能卧欲出行復不能
行飲食有時美亦有時不美如有寒復如無寒如有熱
復如無熱口苦小便赤黃得藥則吐利者是也此皆由傷
寒及虚勞大病後臟腑俱虚榮衞耗弱不能平復變成斯
疾也然以百脈一宗悉致其病又無復經絡故其病症
變異而治之者亦宜各隨其症百合病者皆因傷寒
病後其狀惡寒而嘔病在上焦也二十二日當愈其狀
腹滿微喘大便堅三四日一大便時復小溏者病在中
焦也六十三日當愈其狀小便淋瀝難者病在下焦也
三十三日當愈各隨其症以醫治之百合之為病令人
意欲食復不能食或有美時或有不用聞飲食臭時如
有寒其實無寒如有熱其實無熱常默默欲卧復不得
眠至口苦小便赤澁欲行復不能行諸藥不能治治之
即劇吐利如有神靈所為也百合病身形如和其脈微
數其候每溺時即頭覺痛者六十日乃愈百合病候之
溺時頭不覺痛淅淅然寒者四十日愈百合病候之溺
時覺快然但覺頭強者二十日愈百合病症其人或未
病而預見其候者或已病四五日而出或病一月二十
日後見其候者治之喜誤也依症治之百合病見在
於隂而攻其陽則隂不得解也復發其為逆也見在於
陽而攻其隂則陽不能解也後下之其病不愈要略云
見於隂者以陽法救之見於陽者以隂法解之見陽攻
隂復發其汗此為逆其病難治見隂攻陽乃復下之此
亦為逆其病難治歌曰坐不能坐行不能行寒又無寒
熱又無熱飲食美時不美特百合少人知妙訣宜百合
知母湯百合地黃湯百合洗方又歌曰百合昏如祟物
厭或時喜食或時嫌似寒不冷熱無熱欲出難行卧不
恬百合者百脈之宗舉皆受病無所謂經絡傳次也皆
隂傷寒虛勞大病之後臓腑不平變而成此其狀似寒
無寒似熱無熱意中欲食復不能食默默欲卧復不得
卧強欲出行復不能行崇朝口苦小便赤黃藥入即吐
利也病源所在症狀一同其脈微數每尿則頭痛者六
十日愈若尿不頭痛但淅淅如寒者四十日愈若尿則
快然而但眩者二十日愈百合知母湯百合地黃湯滑
石代赭湯鷄子湯百合洗方選用之
方
百合滑石代赭湯(出千金方)治百合傷寒已經下後
百合(七枚擘破)滑石(一兩碎)代赭(如彈子丸大一枚碎)
右先以水洗百合漬一宿白沫出去其水更以新汲
水二盞煎取一盞去滓别用新汲水二盞煮滑石
代赭取一盞去滓後和百合重煎取一盞半分温再
服
百合鷄子湯(出千金方)治百合傷寒病吐之後者
百合(七枚擘)鷄子黃(一枚)
右先以水洗百合漬一宿當白沫出去其水更以新
汲水二盞煎取一盞去滓内鷄子黃攪勻分温再
服聖惠用鷄子白不計時候頓服之
百合知母湯(出千金方)治百合傷寒已經汗後病人欲食復
不能食常默默欲卧復不能卧欲行復不能行有寒
如無寒有熱如無熱飲食或美不美如強健人而卧
不能行口苦小便赤藥入口即吐利此因虛勞大病
之後不平復變成此疾名百合候主之發汗後者服
百合(七枚擘)知母(一兩)
右先將百合擘碎用新汲水二盞浸一宿當有白沫
出去却沫水了却用新汲水二盞煮百合取汁一
盞去滓盛於净器中又將知母亦用新汲水二盞
煮取一盞去滓後將百合知母汁相和同煎取一
盞半不計時候分温作二服
百合滑石散(出千金方)治百合傷寒病變發熱并小便澁臍
下堅急
百合(一兩)滑石(三兩)
右𢷬羅為散更入乳缽研如粉每服空心米飲調下
二錢日二服當微利即住服
百合地黃湯(出千金方)治百合傷寒病已經吐下發汗病形
如初者
百合(七枚擘)生地黃汁(一盞)
右先以水洗百合漬一宿白沫出去其水更以新汲
水二盞煮取一盞去滓内地黃汁再煎取一盞半
分温再服中病勿更服大便當如漆
百合半夏湯(一方熟地黃)治百合傷寒病不差不思食欲成
勞日漸羸瘦
百合(二兩)人參赤茯苓(去黑皮聖惠用白茯苓)半夏(湯洗七遍炒令)
(乾)黃連(去鬚剉微炒)知母(各一兩)生乾地黃(焙一兩半聖惠用熟乾地)
(黃)
右麄𢷬篩每服五錢半入生薑一分拍碎同煎至八
分去滓食後温服日二
百合柴胡湯(出聖惠方)治百合傷寒病久不差不思食欲成
勞
百合(二兩)柴胡(去苗)知母(焙)黃連(去鬚剉微炒)秦艽(去苗土)栝
蔞(各一兩)甘草(半兩炙赤)
右麄𢷬篩每服五錢水一盞半生薑半分拍碎煎至
七分去滓食前温服日二
百合紫苑湯治百合傷寒病似勞形狀如瘧
百合紫苑(去苗土)白茯苓(去黑皮)杏仁(湯浸去皮尖雙仁炒令黃)
甘草(炙令微黃)柴胡(土苗)
右等分麄𢷬篩每服五錢水一盞半生薑半分拍碎
煎七分去滓空心温服日晚再服
厚朴散治百合傷寒補隂養陽
厚朴(去粗皮姜汁炙令赤黑色一兩)桃仁(去皮尖雙仁炒黃别研一兩)杏仁(去皮)
(尖雙仁炒令黃别研一兩)紫石英(别研)白蘚皮五加皮桑根
白皮(剉各半兩)
右𢷬研為散更入乳缽一處研如粉每服食前用葱
白糯米煎湯調下二錢日再服
百合前胡湯治傷寒差後已經二七日熱不解將變
成百合病身體沉重無力昏如醉狀
生百合(三枚擘洗)前胡(去蘆頭)麻黃(去節各一兩半)葛根(剉二兩)麥
門冬(去心半兩)石膏(三兩碎)
右㕮咀如麻豆大每服五錢水一盞半煎取七分去
滓温服後如食頃再服
百合散(出聖惠方)治傷寒百合病身微熱惡寒煩喘
百合(二兩)紫苑(一兩去根土)杏仁(一兩湯浸去皮尖雙仁麩炒微黃)前胡
(去蘆頭)麥門冬(各一兩去心)甘草(三分炙微赤剉)
右為散每服五錢用水一大盞煎至五分去滓不計
時候温分服
赤茯苓散治傷寒頭不痛但覺頭眩淅淅惡寒是百
合症
赤茯苓麥門冬(各三分去心)百合知母柴胡(各一)
(兩去苗)甘草(半兩炙微赤剉)
右為散每服四錢以水一中盞煎至六分去滓不計
時候温服
子芩散(出聖惠方)治傷寒頭不痛多眩悶寒熱往來小便不
利百合症
子芩(三分)赤茯苓甘草(炙微赤剉)芎藭(各半兩)百合(一兩)知
母
右為散每服五錢以水一大盞煎至五分去滓不計
時候温服
半夏散(出聖惠方)治傷寒百合病下利不止心中愊愊堅而
煩嘔宜服
半夏(湯浸七遍去滑)黃芩黃連(去鬚微炒)甘草(炙微赤剉)人參(各一)
(兩去蘆頭)百合(二兩)乾薑(炮製剉半兩)
右為散每服三錢以水一中盞入棗三枚生薑半分
煎至六分去滓不計時候稍熱服
柴胡散(出聖惠方)治傷寒百合病羸瘦不食少力宜服
柴胡(去苗)白茯苓陳橘皮(湯浸去白穣焙)知母桔梗(去蘆)
(頭)黃耆(各一兩)百合(二兩)
右為散每服五錢以水一大盞煎至五分去滓不計
時候温服
紫苑飲子(出聖惠方)治傷寒百合病隂陽相搏日久漸瘦不
思飲食虛熱咳嗽宜服
紫苑(去根土)杏仁(各一兩湯浸去皮尖雙仁麩炒微黃)黃連(半兩去鬚)前胡
(去蘆頭)半夏(各三分湯洗七遍去滑)&KR0797;&KR0803;(一枚)人參(一兩去蘆頭)知母
(三分)甘草(半兩炙微赤剉)
右細剉和勻每服半兩以水一大盞煎至五分去滓
不計時候温服
半夏散(出聖惠方)治傷寒百合病久不差大小便澁腹滿微
喘時復痰逆不下食宜服
半夏(一兩湯洗七遍去滑)人參(半兩去蘆頭)木香(三分)枳實(麩炒微黃)木
香(各半兩剉碎)川大黃(一兩剉碎微炒)杏仁(湯浸去皮尖雙仁麩炒微黃)桑
根白皮(各三分剉)百合(一兩)
右為散每服五錢以水一大盞入生薑半分煎至五
分去滓不計時候温服
&KR0797;&KR0803;牡蠣散(出千金方)治傷寒百合病渴不止
牡蠣(燒為粉)&KR0797;&KR0803;根(各二兩)
右為細散每服二錢以粥飲調下不計時候服
治傷寒百合病壮熱頭痛昏昏不寐如有祟方(出聖惠方)
百合石膏(各二兩)知母木香(各一兩)
右為散每服三錢以水一大盞煎至六分去滓不計
時候温服
百合散治傷寒百合病一月不解變加渴疾宜服
百合&KR0797;&KR0803;根(各一兩)牡蠣(燒為粉)梔子仁麥門冬
(各三分去心焙)甘草(半兩炙微赤剉)
右為散每服五錢以水一中盞入生薑半分竹葉二
十七片煎至六分去滓不計時候温服
治傷寒百合病腹中滿痛宜服此方(出千金方)
右用百合一兩炒令黃色為細散每服不計時候以
粥飲調下二錢一方用百合根
百合洗方(出千金方)治百合病一月不解變成渴者
右用百合以水一斗漬一宿以水洗身已食煮餅勿
以鹽䜴一方用百合根外臺祕要云如渴不差可
用&KR0797;&KR0803;根并牡蠣等分為散飲服方寸匕日三服
傷寒狐惑(論)
夫狐惑之病或初得狀似傷寒或因傷寒而變然皆蟲
症也蟲食其喉爲惑使人聲嗄蟲食其下部為狐使人
咽乾其候皆默默欲眠不得卧起居不安惡飲食面目
乍赤乍白黑是也此由傷寒病内熱飲食少腸胃空虛
而蟲為之不安故隨所食上下部而病名狐惑也病
人默默欲眠目不能閉起居不安其聲嗄或咽乾此名
狐惑傷寒也狐惑與濕䘌皆蟲症初得狀如傷寒或因
傷寒變成其病其候默默欲眠目不能閉起居不安蟲
蝕其喉為惑其聲嗄蟲蝕下部為狐其咽乾狐惑之病
並惡飲食面目乍赤乍白黑是其證也大抵傷寒病腹
内熱入食少腸胃空虛三蟲行作求食蝕人五臓及下
部為䘌病其候齒無色舌上盡白甚者唇黑有瘡四肢
沉重忽忽喜眠蟲食其肛爛見五臓則死當數其上下
唇上唇有瘡蟲蝕其臓也下唇有瘡蟲蝕其肛也殺人
甚急多因下利而得治䘌桃仁湯黃連犀角湯雄黃丸
散主之傷寒不發汗變成狐惑之病其氣如傷寒默
默欲眠目不得閉起卧不安其毒在喉咽為惑病在隂
肛者為狐病狐惑之病並惡飲食不欲食聞食臭其面目
翕赤翕白翕黑毒食於上者則聲啞也一作嗄毒食下
部者則乾咽也此由温毒氣所為食於上者瀉心湯主
之食於下者苦參湯淹洗之食於肛外者熏之并用雄
黃三片稍置瓦瓶中炭灰火燒向肛熏之并服湯也
歌曰狐惑傷寒聲啞嗄唇口生瘡誠可怕上唇食臓下
食肛醫師治療應無價又論云上唇生瘡蟲食其臓或
云喉曰惑下唇有瘡蟲食其肛或云隂曰狐通用多眠
四症先看脈若是風温情嘿嘿太陽外症欲解時更有
少隂與狐惑脈浮自汗風温也萎蕤湯脈細者太陽外
已解也小柴胡湯但浮無汗者麻黃湯沈細者少隂者
四逆湯歌曰蛔厥烏梅及理中臓寒惡冷吐長蟲咽
乾聲啞名狐惑濕䘌唇瘡限數終又論云蚘厥症属厥
隂病家有寒妄發其汗或汗後身熱又復汗之以致胃
中虚冷故長蟲逆上饑不欲食食即吐蟲其乍静乍煩
者蟲或上而止也蟲聞食臭必出所以食則吐蟲也張
氏有言厥隂為病消渴氣上衝心饑不欲食食則吐蛔
吐蛔既出之於胃令腹有消渴之症何哉盖熱在上焦
下焦下焦虛寒無熱耳設或大便硬結是亦藴毒使然
又不可指為燥糞但用生料理中湯加大黃入蜜以利
之白术乾薑所以輔大黃也治法先服理中丸次用烏
梅丸若誤下之利不止則用四逆湯又法理中丸加茯
苓枳殼烏梅渴者加栝蔞根狐惑與温䘌皆蟲證也狀
如傷寒多因傷寒下利變壊成之盖腹中有熱入食無
多腸胃空虛故三蟲求食而食人之五臓也其候四肢
沉重並惡飲食默默欲眠目不能閉舌白齒晦面目間
赤白黑色變易不常蟲食下部為狐下唇有瘡其咽乾
蟲食其臓為惑上唇有瘡其聲啞温䘌條例是雖調理
有方此越人所以望而驚也治䘌桃仁湯黃連犀角湯
雄黃丸散備用而已金液丹方狀治濕䘌盖硫黃能殺
腹中諸蟲無湯者與之
方
黃芩湯治傷寒不發汗後變成狐惑脈數無熱微煩
目赤但欲眠睡咽乾不能食
黃芩(去黑心)射干(各一兩)黃連(去鬚炒二分)甘草(炙剉)前胡(去蘆)
(頭)青竹茹知母(焙各半兩)
右麄𢷬篩每服五錢以水一盞半煎至八分去滓食
後温服
犀角湯治傷寒發汗後變成狐惑毒氣發盛惡聞飲
食咽中乾痛胷脇滿悶
犀角(鎊三分)黃連(去鬚炒)芍藥木通(剉)木香枳實
(去穰麩炒)射干人參半夏(湯洗七遍炒乾各半兩)
右麄𢷬篩每服五錢水一盞半生薑一枚棗大擘碎
煎至八分去滓食前温服
桃仁湯治傷寒狐惑默默欲眠目不瞑惡飲食面目
乍赤乍白乍黑齒無色舌上白聲哽咽乾此因大便
後腸胃空虚三焦蟲求食食人五臓食其喉則為惑
其聲哽食下部則為狐咽乾當看上唇有瘡蟲食其
臓下唇有瘡蟲食其肛
桃仁(去皮尖雙仁炒)槐子艾(各一兩)
右㕮咀如麻豆大每服五錢水一盞半棗子三枚劈
破煎至八分去滓温服一方用生薑三片同煎
治傷寒狐惑蟲蝕下部痛痒不止宜用薰洗方
枳殼(二兩)苦參(三兩)槐白皮(二兩)
右細剉用水一斗煎取七升去滓薰洗下部
又方
槐白皮柳白皮桑白皮桃白皮(各一兩)
右細剉用水二斗煎取一斗去滓薰洗下部
治傷寒狐惑蟲食下部肛外如䘌痛痒不止方
右以雄黃半兩用瓶子一個口稍大者内入灰上如
装香火雄黃燒之候烟出以瓶口當病處薰之
半夏湯治傷寒發汗不解變成狐惑寒熱無常心中
躁悶不欲飲食
半夏(湯洗七遍炒乾)木通(剉)桃仁(湯浸去皮尖雙仁麩炒)黃芩(去黑心)
附子(炮製去尖臍)桂(去粗皮)葛根枳殼(去穰麩炒各半兩)羚羊
角(鎊一分)升麻(一分半)麻黃
右剉如麻豆大每服五錢水一盞半生薑一棗大擘
碎煎至八分去滓温服
雄黃導氣散治傷寒狐惑下部䘌瘡
雄黃(研)青葙子苦參黃連(各半兩)桃仁(去皮尖雙仁炒)
(研一分)
右𢷬研為散以生艾𢷬汁和棗子大綿褁導下部扁
蓄汁和更佳冬月無艾只用散綿褁亦得
雄黃丸治傷寒狐惑微煩默默欲卧毒氣上攻咽乾
聲嗄下蝕濕䘌或便膿血
雄黃(研)當歸(剉炒各三分)蘆薈(研)麝香(研各一分)㯽榔(剉半兩)
右𢷬研為末煮麪糊和丸如梧桐子大每服十五丸
至二十丸食前温粥飲下日三
柴胡散治傷寒狐惑神思昏悶大便難肌膚熱
柴胡(去苗)大黃(剉炒)赤芍藥㯽榔(剉)枳實(麩炒去穰各一兩)
半夏(半兩姜汁浸令透焙)
右為散每服二錢濃煎苦楝根湯調下米飲亦得
地榆湯治傷寒不發汗變成狐惑毒氣上攻喉咽疼
痛下利不止
地榆黃連(去鬚)木香(各半兩)白术(一分半)甘草(炙剉)阿膠
(炙燥各一分)
右麄𢷬篩每服五錢水一盞半生薑一棗大拍碎煎
至八分去滓食前温服
撩膈湯治傷寒狐惑病在上焦
甘草(半兩生用)苦參(一兩)
右細剉用漿水一盞半煎至八分去滓五更初服良
久即吐
茯神散(出聖惠方)治傷寒狐惑病脈數者不可灸或因火為
邪即加煩熱故血妄行於脈中火氣内盛即心神煩
悶乾嘔
茯神(一兩)半夏(三分湯洗七遍去滑)黃芩人參(去蘆頭)麥門冬
(去心焙)黃連(去鬚各一兩)甘草(炙微赤剉)知母(各三分)
右為散每服五錢以水一大盞入生薑半分棗三枚
青竹茹半分煎至六分去滓不計時候温服
治傷寒發汗不出毒氣在臓或毒氣攻於咽喉為狐惑
症令人乾嘔心煩惡聞食氣不得睡卧(出千金方)
黃連(去鬚)薰草(各二兩)
右細剉以醋浆水二大盞漬之一宿煮取一大盞去
滓分為三服不計時候温服
黃連散治傷寒毒氣未散欲變入狐惑目赤面色班
班如錦紋
黃連(去鬚)木通(剉各半兩)犀角屑川升麻(各三分)黃芩
大青茯神甘草(炙微赤剉各半兩)百合(三分)
右為散每服五錢以水一大盞入生薑半分竹葉二
十七片煎至五分去滓不計時候温服
前胡散(出聖惠方)治傷寒不經發汗變成狐惑六七日不解
寒熱來去胸脇滿痛默默欲睡卧不得不欲飲食心
煩嘔逆
前胡(十兩去蘆頭)半夏(一兩湯浸七遍去滑)黃芩(三分)人參(一兩去蘆頭)
甘草(三分炙微赤剉)當歸
右為散每服五錢以水一大盞入生薑半分棗三枚
煎至五分去滓不計時候温服一方無當歸
又方(出聖惠方)
人參(去蘆頭一兩)陳橘皮(湯浸去白穣焙各一兩)枳殼(麩炒微黃去穰)赤
芍藥當歸(剉微炒)半夏(湯洗七遍去滑)前胡(去蘆頭各三分)
右為散每服五錢以水一大盞入生薑半分煎至五
分去滓不計時候温服
赤芍藥散(出聖惠方)治傷寒不經發汗後成狐惑默默欲睡
起則不安咽中乾心腹滿身體痛内外似有熱煩嘔
不止
赤芍藥(一兩)枳殼(三分麩炒微黃)半夏(半兩湯洗七遍去滑)黃芩(半兩)前
胡(一兩去蘆頭)甘草(半兩炙微赤剉)
右為散每服五錢水一大盞入生薑半分棗三枚煎
至五分去滓不計時候温服
又方(出聖惠方)
薰草黃連(去鬚各一兩)黃芩(三分)石膏(二兩)葛根(剉)柴胡
(各一兩夫苖)
右為散每服五錢以水一大盞入生薑半分棗二枚
煎至五分去滓不計時候温服
羚羊角散(出聖惠方)治傷寒不經發汗十日已上變成狐惑
腹脹面赤惡聞食氣
羚羊角屑(半兩)木通(剉)桑根白皮大腹皮(剉)柴胡
(去苗各半兩)石膏(一兩)川朴硝(半兩)
右為散每服五錢以水一大盞煎至五分去滓不計
時候温服
半夏散(出聖惠方)治傷寒不經發汗後成狐惑下利腹中愊
堅乾嘔腸鳴
半夏(一兩湯洗七遍去滑)黃芩人參(去蘆頭)乾薑(炮製剉)黃連
(去鬚微炒各三分)甘草(半兩炙微赤剉)
右為散每服五錢以水一中盞入生薑半分煎至六
分去滓不計時候温服
知母散(出聖惠方)治傷寒狐惑病咽喉乾痛唇口破裂或吐
膿血者
知母(一兩)石膏(二兩)甘草(炙微赤剉)黃芩(各三分)
右為散每服五錢以水一大盞入糯米一百粒煎至
五分去滓不計時候温服
又方(出聖惠方)
茅根(一兩剉)子芩(三分)羚羊角屑(半兩)石膏(一兩)甘草(半兩炙微)
(赤剉)
右為散每服五錢以水一大盞入竹葉二七片煎至
五分去滓温服不計時候
木通散(出聖惠方)治傷寒服冷藥過多寒氣在臓手足厥冷
瓜甲稍青踟蹰之間變成狐惑
木通(剉一兩)吳茱萸(半兩湯浸七遍焙乾微炒)桂心(一兩)細辛(半兩)甘
草(三分炙微赤剉)
右為散每服五錢以水一大盞入棗二枚葱白二莖
煎至五分去滓不計時候温温頻服
又方(出聖惠方)
附子(炮製去皮臍)白术(各三分)桂心(半兩)吳茱萸(湯浸七遍焙炒半兩)
細辛(一分)木通(三分剉)
右為散每服五錢以水一大盞入生薑半分煎至五
分去滓不計時候温服
又方(出聖惠方)
乾薑(炮裂剉)甘草(炙微赤剉)附子(炮製去皮臍各半兩)細辛桂心
白术(各三分)
右為散每服五錢以水一大盞入豉五十粒葱白二
莖生薑半分煎至五分去滓不計時候温服
治傷寒發汗下利不解心中躁悶復發壮熱大腸不通
咽中乾痛變成狐惑方(出聖惠方)
皂莢(二挺去黑皮塗酥炙黃燋去子)川大黃(剉碎微炒半兩)㯽榔木香
(各一分)
右為散每服不計時候以温生薑湯調下二錢
鼈甲散(出聖惠方)治傷寒不解變成狐惑默默欲睡卧不安
咽喉乾痛口内生瘡惡聞食氣時時下利
鼈甲(二分塗酥炙令黃夫裙襴)川升麻(半兩)葳蕤黃連(去鬚)當歸
(剉微炒)赤芍藥桂心犀角屑貝齒茯神
秦艽(去苗)甘草(炙微赤剉各一分)柴胡(去苗)麻黃(去根節)人參(去蘆)
(頭各半兩)
右為散每服不計時候以粥飲調下二錢
赤小豆當歸散(出金匱方)治傷寒狐惑病脈數汗出微煩默
默但欲卧三四日眼赤如鳩者得之七八日其面皆
黃黑能食者膿已成也
赤小豆(三兩炒熟)當歸(一兩半剉微炒)
右為散每服不計時候以温水調下二錢漿水服亦
可
治傷寒不經發汗變成狐惑毒氣下蝕肛門痒痛至甚
或下膿血(出聖惠方)
㯽榔末杏仁朱砂
右研令勻用黑餳和丸如棗核大先用椿根槐白皮
各二兩以水一斗煎十餘沸去滓薰洗然後將藥
内肛門中一日一易之
傷寒身體疼痛(論)
夫太陽少隂厥隂皆有身痛當以外症與脈别之太陽
症表未解脈浮緊法當身體痛宜麻黃湯以汗之(脈浮緊當)
(身體疼痛宜以汗解假令尺脈遲者不可發汗何以知其然榮氣不出血少故也尺脈遲者先以小建中湯以)
(養之脈浮者麻黃湯主之)太陽中濕一身盡痛發熱身黃小便不利
病人中濕因而傷風風濕相搏一身痛腫是名風濕當
於風濕中求之(麻黃加术湯主之)若脈沈自利而身體痛者隂
症也急當救裏宜四逆湯附子湯真武湯之類以温之
(大抵大便利而身體疼者當救裏大便如常而體痛者急當救表此不可不知也)或身重背強
腹中絞痛咽喉不利身如被杖者當作隂毒治之又問
發汗後身疼痛脈沈而遲當用何藥仲景有桂枝芍藥
生薑人參新加湯盖為此症也小建中湯兼治汗後身
疼脈沈而遲者若霍亂吐瀉止而身疼痛不休者少與
桂枝湯即愈金匱要略云瘡家雖身體痛不可發汗汗
出作痓又問身痒者何也脈浮而遲遲為無陽不能作
汗其身必痒太陽病七八日脈微而惡寒以隂陽俱虛
不可更發汗更下更吐也(小柴胡湯主之若重反發汗則氣虚必兩耳聾無聞可芍)
(藥甘草附子湯素有熱人可黃耆建中湯)面赤有熱者未欲解也以其不能
得小汗出身必當痒宜桂枝麻黃各半湯(歌曰脇疼多属少陽家燥)
(糞陽明並小柴裏水痞堅須十棗隂脇引痛臟中乖脇肋痛滿者邪氣在半表半裏之間也邪方傳裏永留為實)
(氣欝不行法當和解若夫裏水痛堅非下之不可也少陽病脇痛耳聾寒熱乾嘔或脇下堅滿並用小柴胡湯)
(和解之陽明病不解傳入少陽脇下堅滿乾嘔小柴胡湯又陽明燥糞不大便脇下堅滿舌上胎滑小柴胡湯)
(太陽病咳嗽乾嘔微利心下痞硬引脇下痛身凉汗出或時頭痛此為表解裏有水十棗湯下之病者脇下痛)
(素有痞積在於臍傍引小腹入隂筋俱作痛此為臟結因與不治歌曰身疼浮緊太陽臨自利肝升腎帶沈中濕毒)
(風濕其餘霍亂本條尋局方大柴胡症云邪結在裏大可便閉澁心腹痛鞭者可服若身體疼痛是表症未解不)
(與之然則身體疼痛不脈沈下自利太陽之表症明矣其或自利脈沈此則隂症之身痛蔵家之裏病云身病)
(大抵多是表症太陽身痛脈浮緊無汗麻黃湯以汗之或只脈遲者血不足也先用小建中湯以養之俟其尺)
(脈浮即用麻黃湯病七八日脈細惡寒為隂陽俱虚吐汗下並不可至在其人素無熱可芍藥甘草附子湯素)
(有熱可黃耆建中湯厥隂少陽身痛其脈沈必自利四逆湯真武湯附子湯中濕一身盡痛不可汗下但利小)
(便有本條隂毒身痛如被杖腹中絞痛脈沈而疾有本條風濕一身痛重但微汗不可大發汗有本條發汗後)
(身痛脈沈遲者桂枝加芍藥人參湯汗後身痛為寒邪在表脈沈遲為在裏用芍藥入榮人參安和真氣或用)
(黃耆建中湯又汗後霍亂身痛不休少與桂枝湯)
方
解仞湯治傷寒往來寒熱一有時肢節煩疼者
恒山(二兩)柴胡(四兩)知母甘草青蒿子桃枝(各一)
(兩)桂生薑(二兩)烏梅(十二枚)葱白薤白(各三寸)柳枝
(一握)鼈甲(醋炙去裙襴二兩)
右以水一斗二升煮取六升去滓再煮取三升温服
一升寒熱前後各一服亦治久瘧不用葱薤亦良
防風湯治少陽病筋牽急而疼痛發作有時此為痺
也
防風甘草(各一兩炙)天南星生薑(二兩炙)
右以水四升煮取二升去滓温服七合日三服
六物解肌湯治傷寒發熱身痛
葛根(四兩)茯苓(三兩)麻黃牡蠣生薑(各二兩)甘草(一兩)
右㕮咀以水八升煮取三升分三服再服得汗通即
止古今錄驗無生薑甘草忌醋物
參苓散解傷寒治百節疼一切虛勞氣疾並宜服之
人參(二兩)茯苓(一兩)白术(二十兩剉)桔梗(十兩去蘆)橘紅(六兩)香白
芷(三兩)芍藥(一兩)當歸(二兩去蘆)川芎(一兩半)半夏(一兩湯洗七遍)厚
朴(二兩去皮生姜汁製)官桂(去皮春夏三兩秋冬四兩)枳殼(四兩麩炒令黃同桂舂為)
(末)乾薑(春夏一兩半秋冬二兩)麻黃(去根節春夏二兩秋冬三兩)甘草(三兩)
右剉一處焙乾除官桂枳殼别杵外諸藥同搗麄末
分作六分於大鐡鍋内以文武火炒令微赤黃為
度不可令焦須是勻取出以净紙襯安板床上候
冷勿令侵塵土入前枳殼官桂川芎和勻杵為細
末每服一錢水一盞生薑三片葱二寸煎七分通
口服不拘時候
隂旦湯治傷寒肢節疼痛内寒外熱心下虚煩
芍藥甘草(各二兩)乾薑黃芩(各三兩)桂心(四兩)大棗
(十五枚)
右㕮咀以水一斗煮取五升去滓温服一升日三服
夜再服令小汗出差
黃耆建中湯治傷寒身痛尺脈遲及汗後身痛脈弱
黃耆桂(各一錢半)白芍藥(三錢)甘草(一錢)
右以水二盞薑五片棗二枚煎至八分去滓入稠餳
一大匙再煎盡温服舊有微溏或嘔者不用餳
人參順氣散治丈夫婦人風虛氣弱榮衛不和肢節
疼痛身體沈重頭目旋暈肩背拘急手足冷麻半身
不遂口眼喎斜痰涎不利言語蹇澁或脾胃不和心
腹刺痛胸膈痞滿倦怠少力霍亂轉筋吐瀉不止胎
前産後並宜服之
乾薑人參(各一兩)川芎(去蘆頭)甘草(炙)白术(去蘆)苦梗
(去蘆)厚朴(去粗皮姜汁製)陳皮(洗去白)白芷麻黃(去節各四兩)乾
葛(去蘆)
右為細末每服二錢水一盞薑三片棗一枚薄荷五
七葉同煎八分不拘時候如傷寒感風冷頭疼腰
重咳嗽鼻塞加葱白煎
壊傷寒(論)
夫傷寒壊病者為三隂三陽俱受病訖毒氣未散留於
臓腑令致病候多變故曰壊傷寒也本太陽病不解轉
入少陽脇下牢滿乾嘔不能食往來寒熱其脈沈緊宜
小柴胡湯寸口脈洪大數而滑洪大榮氣盛滑數衞氣實榮
盛則欝怫可與出汗衛實即大便牢難三焦閉塞津液
不通榮衛相搏煩心發熱兩目如火鼻乾面赤舌燥齒
黃大渴故過經而成壊病也傷寒太陽病三日已發
汗若吐若下若汗症仍不解者多變為壊病又太陽病
轉入少陽已吐下發汗少陽症罷此為壊病知犯何逆
以法治之此皆由傷寒病在諸經絡發汗吐下而病症
不除又感異氣氣有寒暑燥濕風不同病變隨故謂之
壊病又有傷寒過經再受熱邪留蓄臓腑病候多變者
及傷寒解後虛羸少氣餘症未除者皆謂之壊病也
方
麥門冬散(出聖惠方)治傷寒壊病身體沈重無力昏昏如醉
頭痛煩悶
麥門冬(三分去心)百合(三分)麻黃(三分去根節)葛根(半兩剉)柴胡
(一兩去苗)桔梗(半兩去蘆頭)木通(三分剉)甘草(半兩炙微赤剉)羚羊角
(半兩)石膏(二兩)赤茯苓(一兩)
右為散每服五錢以水一大盞入生薑半分煎至五
分去滓不計時候温服
升麻散(出聖惠方)治壊傷寒經數日未解潮熱作時煩躁面
赤
川升麻(三分)鼈甲(三分塗醋炙令黃去裙襴)前胡(半兩去蘆頭)烏梅肉
(半兩)枳殼(三分麩炒微黃去穣)犀角屑(三分)黃芩(三分)甘草(半兩炙微赤剉)
葛根(三分剉)
右為散每服五錢水一大盞煎至五分去滓入生地
黃汁一合更煎一兩沸不計時候分為二服
又方(出聖惠方)
梔子仁(三分)川升麻(三分)黃芩(一兩)石膏(一兩)乾薑(半兩炮製剉)
右為散每服五錢水一大盞煎至五分去滓入生地
黃汁一合更煎一兩沸不計時候分為二服
前胡散(出聖惠方)治傷寒後已經十餘日潮熱不退身體沉
重昏昏如醉恐成壊病
前胡(一兩去蘆頭)百合(一兩)麻黃(三分去根節)葛根(一兩剉)麥門
冬(半兩去心)石膏(一兩)
右為散每服五錢以水一大盞入生薑半分煎至五
分去滓不計時候温服
又方(出聖惠方)
柴胡(一兩去苗)防風(三分去蘆頭)黃芩(一兩)葛根(一兩剉)甘草(半兩)
(炙微赤剉)前胡(一兩去蘆頭)
右為散每服五錢水一大盞煎至五分去滓不計時
候温服
鼈甲散治壊傷寒經十日已來未解熱在胸膈煩悶
不止
鼈甲(塗醋炙令黃去裙襴)柴胡(去苗)川升麻(已上各一兩)烏梅肉(一兩)
(聖濟作半兩)枳殼(麩炒微黃)犀角屑黃芩(已上各一兩)甘草(半兩)
(炙微赤剉)
右為散每服五錢水一大盞煎至五分去滓入生地
黃汁半合更煎一兩沸不計時候分温二服聖濟
方水一盞半煎至八分去滓下地黃汁二合攪勻
食後温服名鼈甲湯
犀角散(出聖惠方)治壊傷寒日數多後煩熱不退頰赤口乾
犀角屑(一兩)柴胡(三分去苗)吳藍(三分)大青(一兩)川升麻(一兩)烏
梅肉(三分)黃芩(三分)甘草(半兩炙微赤剉)
右為散每服五錢水一大盞入竹葉三七片煎至五
分去滓不計時候温服
麥奴丸(出聖惠方)治壊傷寒熱在胸中口不能語
麥奴(半兩)竈下黃土(半兩)竈突中墨(半兩)梁上塵(半兩)麻黃
(一兩去根節)川大黃(半兩剉碎微炒)黃芩(半兩)川朴硝(一兩)
右為末煉蜜和丸如彈子大每服以新汲水研下一
丸良久令極飲水不欲水但強飲之須臾必寒寒
已當有汗出便愈
宣毒麝香丸(出聖惠方)治壊傷寒心下結硬腹滿氣急大便
不利體變如桃枝色熱結在内者
麝香(一分細研)猪苓(一分去黑皮)川芒硝(一兩)柴胡(半兩去蘆)芫花
(一分醋拌炒乾)川大黃(一兩剉微炒)梔子仁(半兩)
右為末入麝香同研令勻煉蜜和丸如梧桐子大每
服温水下二十丸良久必利未利再服
知母麻黃湯(出永類鈐方)治傷寒壊病差後或十數或半月
二十日終不惺惺精神昏語言錯又無寒熱醫或作
鬼祟或作風疾多端治藥弗效或朝夕潮熱煩赤或
似瘧皆由發汗不盡餘毒在心包絡間所致
知母(炒一兩半)麻黃(去根節煎掠去沫)甘草(炙剉)芍藥黃芩(去黑)
(心各半兩)桂(去粗皮半兩盛暑中可減半)
右剉如麻豆大每服五錢水一盞半煎至五分去滓
温服半日内可相次三服温服取汗再服若心煩
不眠欲飲水者當稍與之令胃中和即愈未汗須
再服
升麻湯治傷寒壊病經數日未差諸藥不能除
升麻鼈甲(醋炙去裙襴)枳殼(去穰麩炒)犀角(鎊)葛根黃
芩(去黑心)甘草(炙剉)前胡(去蘆頭)烏頭(炮製去皮臍各半兩)
右剉如麻豆大每服五錢水一盞半煎至八分去滓
下地黃汁二合攪勻食後温服
麝香丸治傷寒壊病冷熱相搏心下結胸滿氣急大
便不利體變黃青黑如桃枝色四肢逆冷熱結在内
者不可服湯飲
麝香(研)猪苓(去黑皮)朴硝(研)蕘花(炒)芫花(醋炒各一分)大
黃(剉炒)商陸甘遂(焙各半兩)
右搗研為末煉蜜和搗三五百杵丸如菉豆大每服
十丸食前温湯下良久必利未利再服
黑奴丸治傷寒壊病頭與骨肉俱痛狂言妄語醫所
不療者
麻黃(去根節)黃芩(去黑心)甘草(炙剉)竈突墨芒硝䜴
(一合炒)
右𢷬羅為末鍊蜜和𢷬三五百杵如桐子大每服一
丸新汲水研下不拘時候
大效丸治傷寒壊病
烏頭附子(二味去皮臍為末用醋一升煎盡好酒一升再煎成膏後入諸藥)烏
蛇(酒浸去皮骨炙)細辛(去苗葉)厚朴(去粗皮姜汁炙)人參赤茯苓
(去黑皮)桂(去粗皮)乾蝎(炒)木香乳香(研)草豆蔲(去皮)硼
砂胡桐淚㯽榔(剉)膩粉不灰木(各一分)
右一十七味將十五味𢷬研為末入二味膏子内和
擣丸如梧桐子大每服十丸如陽盛研牛黃膩粉
水下如隂盛發厥心胸結痞煎柳枝湯下
麥門冬湯治傷寒壊病經久不差潮熱不退身體沉
重昏憒煩悶
麥門冬(去心焙)赤茯苓(去黑皮各一兩)鼈甲(去裙襴醋炙一兩)甘草
(炙剉半兩)
右麄𢷬篩每服三錢水一盞烏梅一箇小麥五十粒
同煎至七分去滓温服不拘時候
前胡湯治傷寒壊病潮熱頰赤口乾煩躁神思昏塞
經久不瘥
前胡(去蘆頭二兩)柴胡(去苗)常山人參葛根(剉各一兩)甘
草(炙剉三分)
右麄𢷬篩每服三錢水一大盞烏梅一個椎碎生薑
三片煎至七分去滓温服不拘時候
治傷寒八九日不瘥名為敗傷寒諸藥不能消者方名
鼈甲散
鼈甲(炙)蜀升麻前胡烏梅枳實(炙)犀角屑
黃芩(各一兩)甘草(一兩炙)生地黃(八合)
右切以水八升煮取三升分五服頻頻服若不解更
服若頭面赤去石膏用乾葛四兩無地黃用豉一
升煮取三升分三服忌蕪荑
治壊症傷寒病十餘日之後過經已下已汗而未愈者
廬州郭醫名羽云渠義父李助教大名府善方脈嘗
合以治四五人皆安其方得於天台一僧用藥甚異
或謂其效在兜取殊不可曉
紅娘子(二七個去頭翅足細研)大棗(兩枚剝取肉)
右同研勻爛丸如理中丸大每服一丸以白水煎服
先頭目次遍身覺微微有汗然後服小建中湯加黃
耆病瘥即止郭醫但能記此說未嘗敢用不可不錄
以俟名醫開之
回生散治傷寒失下或成壊症譫言妄語發黃發斑
大便不通小便如血内有燥糞畜血舌縮神昏不能
服大湯劑但服此藥一呷燥便下通濈然汗出而愈
甘遂(生用)黑牽牛(生取末秤)郁李仁(去皮)㯽榔(生用)大黃(生用)大
戟(六味各等分)
右件為細末每服一錢入輕粉一字以蜜水少許用
柳枝調勻服之更量虛實加减不拘時候
普濟方卷一百四十二
