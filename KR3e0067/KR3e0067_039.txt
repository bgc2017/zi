普濟方卷三十九明周王朱橚撰
大臟腑門
大小便不通(論)
夫脾胃大小腸膀胱者倉廩之本營之居也名曰氣能
化糟粕轉味而出入者也蓋營受水穀之真精榮衛之
根源大小腸膀胱得以變化皆營為之本是以小腸為
受盛之官水穀初未分也及其化物歸於膀胱而為溺
轉於大腸而為糟粕必曰氣化則能出矣或隂陽之氣
不平寒熱相勝或氣實塞而不通或氣虚損而為洩或
燥而急或熱而祕皆隂陽不和之病也治此不槩以寒
熱為法寒劑蕩滌熱劑乾燥反傷和氣耗其津液若
關格不通三焦約病專以榮衛之否塞乳後便難與夫
老者祕澀之病又以津液不足止可滑以利之潤以滋
之苟蕩以駃劑則糟粕不通真氣受弊不可不知也
關格大便不通謂之内關小便不通謂之外格二便俱
不通為關格也由隂陽氣不和榮衛不通故也隂氣太
盛陽氣不得營之曰内關陽氣太盛隂氣不得營之曰
外格隂陽俱盛不得相營曰關格關格則隂陽之氣痞
結腹内腹滿氣不行於大小腸故關格而大小便不通
也又風邪在三焦三焦約者則小腸痛内閉大小便不
通曰不得前後而手足寒者為三隂俱逆三日死也診
其脉來浮牢且滑直者不得大小便也大小便難者
由冷熱不調大小腸有遊氣在於腸間搏於糟粕小便
不得氣流故大小便難也診其尺脉滑而浮大此為陽
干於隂其人苦小腹痛滿不能尿尿即隂中痛大便亦
然也
方
茱萸湯(出千金方)治腹脇脹滿關格大小便不通
吳茱萸(湯浸洗去涎曝乾微炒)大黃(剉炒)當歸(切焙)桂(去粗皮)赤芍
藥甘草(炙剉)芎藭(各三兩)人參細辛(去苗葉各四兩)桃白
皮(去粗皮一握)乾薑(一兩炮)雄黃(三分)真珠末(五錢與雄黃同研)
右將十一味㕮咀每服三錢水一盞煎七分去滓下
雄黃真珠末一字酒半盞更煎三沸空心服之一方作丸
梧桐子大每服三十丸生薑橘皮湯下無雄黃
木香散治下焦熱大小便不通氣脹滿悶
木香(三分)黃芩(去黑心三分)木通(剉炒三分)陳橘皮(湯浸去白焙三分)
冬葵子(研一兩)瞿麥穗(一兩)檳榔(五錢)赤茯苓(去黑皮五錢)茅
根(五錢)
右㕮咀每服五錢水一盞半煎八分去滓温服
治大小便難腹肚脹滿短氣
荆芥(一兩)芎藭(一兩)蒲黃(一兩)當歸(剉炒一兩)桂心(一兩)䗪蟲(三十)
(枚炒)川大黃(二兩剉炒)甘草(五錢炙剉)桃仁(四十枚湯浸去皮尖雙仁麩炒)
右為末煉蜜為丸梧桐子大每服三十丸主薑葱白
湯下不拘時
茯苓丸治大小便不通
赤茯苓(去黑皮五兩)芍藥(五兩)當歸(切焙五兩)枳殼(去穣麩炒五兩)白
术(五兩)人參(五兩)大麻仁(三兩)大黃(剉三兩)
右為末煉蜜丸梧桐子大每服十五丸至二十丸空
心煎茅根湯下
大黃湯治中焦熱實閉塞關格不通吐逆喘急
大黃(剉炙炒五錢)前胡(去蘆頭五錢)半夏(湯浸七次炒五錢)人參(五錢)
黃芩(去黑心五錢)赤茯苓(去黑心五錢)木香(五錢)檳榔(剉五錢)
右㕮咀每服五錢水一盞半生薑五片煎八分去滓
温服
芍藥湯治大小便難臍腹妨悶
赤芍藥(五錢)羌活(五錢)桂心(五錢)川大黃(剉炒一兩)郁李仁(湯浸)
(去皮炒一兩)川芒硝(一兩)檳榔(一兩)大麻仁(二兩)
右為末煉蜜為丸梧桐子大每服三十丸空心服温
水下
茯苓湯(一名大黃散)治大小便不通心腹滿悶不能可過
赤茯苓(三兩)桑根白皮(剉三兩)瞿麥穗(二兩)大黃(剉炒二兩)榆
白皮(剉二兩)防葵(去蘆二兩)麻子仁(研如膏二兩)
右㕮咀每服五錢水一盞半煎一盞去滓入芒硝末
五分更煎二沸空心温服日晩再服
牽牛子丸治下焦結熱腸胃燥澀大小便不通
黑牽牛(淘洗令淨炒令氣透便取出攤令冷取末二兩)青橘皮(焙去白用一兩)桑
根白皮(剉炒一兩)芍藥(焙一兩)栝蔞根(一兩)木通(剉一兩)陳橘
皮(焙並白用一兩)
右為末煉蜜杵和丸梧桐子大每服十丸十五丸加
至二十丸茶酒任下
白术散治大小便難腹脇脹滿氣急
白术(一兩)牽牛子(炒一兩)木通(一兩)川大黃(剉炒一兩)檳榔(一兩)
川朴硝(一兩)陳橘皮(五錢去白焙)
右㕮咀每服四錢水一盞煎至六分去滓空心温服
滑石湯治大小便俱不通
滑石(一兩五錢)茅根(三分)車前子(三分)天門冬(去心焙一兩)冬瓜
穰(一兩)莨菪子(浸去浮者煮令芽出曝乾微炒一兩)
右㕮咀每服五錢水一盞半煎至一盞去滓食前温
服日三
治大小便氣壅不利脹滿關格不通
木通(剉一兩)川朴硝(一兩)郁李仁(湯浸去皮炒一兩)車前子(一兩)
黃芩(五錢)瞿麥花(五錢)
右㕮咀每服四錢水一盞煎六分去滓温服
大黃散治關格不通妨悶大小便祕澀
大黃(剉二兩)桂(去粗皮三分)冬瓜子(炒一兩)滑石(研三兩)朴硝
(生鐵銚子炒乾刮下紙裹於黃土内窨一宿取出研細三兩五錢)
右先將前三味為散更與滑石朴硝同研勻細每服
二錢濃煎白茅根湯空心調服至晩再服
黃芩湯治大小便不通
黃芩(去黑心二兩)赤芍藥(三兩)白茅根(三兩)大黃(生用三兩)瞿麥
穗
右㕮咀每服五錢水一盞半煎一盞去滓入朴硝末
五分更煎二沸空心温服
甘遂散治氣痞心腹脹喘促大小便不利
甘遂(煨)牽牛子(炒)續隨子(去殼)葶藶子大戟(各等分)
右為末每服五分濃煎燈心湯空心調下服利水為
度
治大小便不通
大黃(煨)牛蒡子(炒)羌活獨活滑石(各等分)
右為末用熱水調下空心服即便利
五宣散治大小便不通行滯氣
瞿麥木通甘草虎杖滑石(各等分)
右為㕮咀每服二錢水一盞燈心數莖煎七分臨卧
服
車前子湯治大小便俱不通
車前子(五兩生用)木通(剉四兩)黃芩(去黑心三兩)郁李仁(湯浸去皮)
(尖雙仁三兩)
右將前三味搗篩與郁李仁拌勻每服五錢水一盞
半煎一盞去滓入朴硝末五分更煎二沸食前温服
日三
榆白皮湯治大小便俱不通
榆白皮甘草(炙剉各一兩五錢)滑石(三兩)桂(去粗皮一兩)
右㕮咀每服四錢水一盞半煎一盞去滓食前服日三
木通湯治大小便不通
木通(剉二兩)大黃(剉生用)滑石麻子仁(一合研如膏)
右㕮咀與麻子仁拌勻每服五錢水一盞半煎一盞
入芒硝末五分更煎二沸空心服之
治大小便不通腹脅堅脹蒸下部方
蓮葉(三兩)葱(三七莖并用鬚去葉切)皂角(一挺炙剉)生薑(一兩切)
右以漿水一斗二升煮十餘沸并滓分兩度而旋旋
盛入小口磁缸中坐缸上蒸冷即易之未通即傾藥
於桶斛中添熱水坐蘸下部即通
大黃散(出肘後方)治風冷氣入小腸忽痛堅急如吹狀大
小便不通或小腸有氣結聚如升大腸起名為關格
大小便不通
川大黃(剉炒)苦參(剉)貝齒(燒灰)滑石(各一兩)
右為末每服二錢葵根湯下不計時候温服一方無
大黃
掩臍方(一名葱豆湯出危氏方)治大小便不通
連根葱(二三莖)生薑(一塊𢃄土者)淡豆豉(一十一粒)鹽(二匙)
右同研爛捏作餅子烘熱掩臍中以帛紥定良久氣
透自通不然再換一劑一方搗碎為末米湯下
治諸大小便不通
海金沙芒硝朴硝麝香(各等分)
右為末白湯調服大便不通者加巴豆一粒
黃連散治大小便祕澀壅熱累效
黃連(二兩)川大黃(二兩好醋炒)黃芩(一兩)甘草(炙一兩)
右為末每服二錢食後温水調下
芒硝湯(出千金方)治關格不通脬腹妨悶大小便不通
芒硝(研二兩五錢)冬葵子(炒三合)滑石(碎三兩)
右㕮咀每服五錢水一盞半煎一盞去滓入芒硝末
五分更煎二沸空心温服一方無滑石
芫花丸治大小便不利
芫花(炒)滑石(研各五錢)大黃(剉炒三分)
右為末煉蜜丸梧桐子大每服二十丸葱湯下
治大便不通
滑石(二兩)葵子(一兩)榆白皮(一兩)
右為散煮麻子汁一升半取二匕服二服即通
治大小便不通
乾薑鹽杏仁
右等分搗導之
治大小便關格不通腹腸喘急(出聖惠方)
水銀(一分)膩粉(一分)滑石(一分)
右為末研令水銀星盡每服葱湯調下一錢
治大小便祕結(出經驗良方)
水銀(豆大一塊研細)巴豆(二粒去殼膜)硫黃(三塊如豆大)
右研為膏作一劑塗於臍内良久才通即便去藥
治大小便難腹中有燥糞寒熱煩迫氣短汗出腹脹
(方見本門大便祕澀不通類濡藏湯門)
治大小便難(出聖惠方)
木香(五錢)青黛(五錢)麻油(二合)
右水一大盞同煎令水盡惟有油去滓分三二服
冬葵根汁方治大小便不通
生冬葵根(洗淨二斤搗羅取汁三合)生薑(四兩搗羅取汁一合)
右攪勻分作二服空心一服有頃再服盡即通一方
不用生薑
治大小便關格不通(出聖惠方)
胡椒(二十粒搗研)川朴硝(五錢)
右水一大盞煎胡椒至六分去滓入硝更煎一两沸
候温服
又方(出聖惠方)
膩粉(一錢)生麻油(一合)
右相和空心服之
治大小便關格不通肚脹氣築心悶絶(出聖惠方)
蜀葵花(一兩搗爛)麝香(五分研)
右水一大盞煎至五分去滓服之無花即取根擘破
用之
推車散(出本事方)治大小便祕經月欲死者
推車客(七箇)土狗(七箇如男病推車客用頭土狗用身如女子病土狗用頭推車客用)
(身)
右用新瓦上焙乾為末用虎目樹皮向南者濃煎汁
調只一服愈
治卒關格大小便並不通支滿欲死二三日則殺人(出肘)
(後方)
苦酒硝(等分)
右和塗臍上乾即易
又方(出肘後方)
甘遂(二銖)貝齒(二枚)
右搗下以三合漿水盡服之須臾即通
紫金沙散治大小便不通
用紫金沙不拘多少蜂房蒂七枚搗為末每服一錢
温酒調下
土馬[騣-凶+(鬯-匕)]湯治大小便不通
右用土騣馬不拘多少走水淘火上用新磚煅過為
粗末每服二錢水一盞煎至七分温服
猪脂酒方(出千金方)治大小便不通
用冬葵子微炒一兩搗篩用水二盞煎一盞去滓入
人乳汁半合和勻空心服之
髮灰散(出肘後方)治大小便不通及便血
用亂髮一兩洗淨燒灰為末細研每服三錢温水調
食前日三以通利為度
冬葵子湯治大小便不通
用冬葵子微炒一兩搗篩用水二盞煎一盞去滓入
人乳半合和勻空腹服之
治卒大小便不通(出家藏經驗方)
用鹽以紙裹燒投水中服之一方以鹽實臍内即通
又以和苦酒傅臍又以水三升煮鹽三合使沸適寒
温竹筒灌下部
又方
用含硝石吐出水
治大小便關格閉塞(出聖惠方)
用蔓菁子油一合空腹服之即通通後汗出勿怪
治大小便關格不通肚腹氣築心閉絶(出聖惠方)
用烏桕樹東面白皮隂乾為末如五七日不通熱水
調下二錢如急用火上焙乾為妙
鐵脚丸(一名皂筴飲)治大小便關格不通經三五日者(出聖)
(惠方)
用不蛀皂角燒灰研細粥飲調下三錢一方用皂角
炙去皮子為末酒糊或煉蜜丸梧桐子大每服三十
丸酒下温水亦得一方皂角燒置桶内薰其後部即
通
治大小便不通(出千金方)
用葵子末一升青竹葉一把水二升煮五沸飲服
又方(出千金方)
用榆白皮切一升葵子一升水五升煎取二升分三服
又方(出千金方)
用甑帶煮取汁和蒲黃方寸匕日三服
治大小人大小便不利腹大且堅(出經驗良方)
用故衣多垢者切一升水三升煮取一升分三服
治老人虚大小便不通(一名琥珀散出經驗良方)
用真琥珀研如粉人參湯調下亦治心痛老人虚大
便不通葱白三寸水煎熟不用葱入阿膠一片於葱
湯内鎔開温服吳内翰母曾服得效
治關格大小便不通脹滿欲死兩三日則殺人(出肘後方)
用芒硝二兩紙裹三四重炭火燒之令内一升湯浸
服當先飲湯一升已吐出乃服之
治卒關格大小便不通支滿欲死及旬日一月日不得
大便(出千金方)
用葵子二升水四升煮一升服内猪脂如雞子大一丸
彌佳
貼臍膏
用甘遂為細末以生麵調為糊攤紙上糝末在上塗
臍中及塗臍下便處另煎甘草水温涼隨意服之以
通為度
甘遂散(出危氏方)治大小便不通及腹滿氣急
用甘遂二兩赤皮者為末煉蜜二合和勻每一兩重
分作四服日進一服蜜水下未知日二服漸加之一
方用二兩為散分五服熟水下如覺心下煩得微利
日一服
治大小便不通
用羊屎燒薰鼻又主中惡心腹刺痛
又方
用搗葱白以醋和封小腹上
又方
用茱萸角枝斷取如手第二指中節含之立下
又方
用雄鼠糞两頭尖者傅臍中立效
又方
用莧實末五錢分二服新汲水調下
又方
用礬細研末令患人仰卧置礬末於臍中滿用新汲
水滴之候覺冷透腹内即自然通若曾灸即於原灸
盤上用紙作環子高火盤一指半已來著礬末在内
仍依前法滴之
木香丸治重傷大小便不利腹痛
蒼术(一兩)巴豆(十粒)瓜三稜(五錢炒)
右為末白麵餬丸菉豆大每服五七丸食後薑湯下
治男女水火不通諸藥不能療
用篇竹生紫花香根水邊生者為佳研自然汁一盞
服通即止藥不可便服補藥
檳榔散治大小便不通亦治腸胃有濕大便祕澀
用檳榔至大者半枚用麥門冬熟水磨一錢重湯盪
熱服之一方為末每服二錢蜜湯點服一方用童便
葱白煎服
神仙導水丸治上盛下虚水火不能升降大便祕澀
小便不通赤眼口瘡便紅瀉血吐血洩痢不止者兼
治諸積氣塊小兒脾疾婦人經脉不通男子打撲傷
損等證
木香(一兩)當歸(一兩)枳殼(炒一兩)黃芩(一兩)黃連(一兩)青皮(一兩)
陳皮(一兩)檳榔(一兩)香附子(一兩)三稜(五錢)莪术(五錢)大黃(三兩)
黃蘗(三兩)牽牛末(三兩)
右為末米糊為丸梧桐子大每服五十丸米飲下不
拘時服
祕𫝊解毒丸治上盛下虚水火不能升降大便祕澀
小便不通赤眼口瘡便血瀉血吐血洩痢不止者兼
治諸積氣塊小兒痺病婦人經脉不通男子打撲傷
損等證
貫仲山豆根黃藥子牙硝寒水石草龍
膽乾葛雄大豆百藥煎紫河車甘草節
薄荷梔子大黃豆粉(各四兩)
右為細末煉蜜丸秤一兩作十丸外加銀箔為衣温
米飲下不拘時加山茨菰二兩大妙
大黃散治大小便不通
大黃(五錢)甘草(五錢)滑石(五錢)菉豆(一合)
右同研為細末每服二錢新汲水調下去滓服之立
效
治關格脹滿大小便不通
用獨頭蒜燒熟去皮綿裹納下部氣立通
治大小人腹中諸疾疳濕大小便不通
以羊糞煮湯下灌
輕粉散治大小便祕
用大棗十枚真輕粉一匣每一箇入輕粉少許合住
以盞子盛覆之煮湯甑上蒸熟細嚼白湯下人虚者
不宜用
蓮心散通隂陽利大小便妙方
蓮心(四十九粒瓦上焙乾為末)建茶(一小桃)蜜(一匙)
右作一服用井花水半盞調勻服之立效
治大小腸並不通
用桃葉取汁和服半升冬用桃樹皮
利大小便去腹中結熱目下黃
以田中螺食之
調中下腸胃熱氣利大小便
用好井水及土石間新出泉水多飲之令至喉(闕)即
消下
治大小腸風熱
取猪腸臟服之
治大小便關格不通(出本草)
取蕡麻汁煮粥食之
一方(出永類鈴方)治大小便皆祕加腹脹如鼓氣促
大麻子(炒去殼五錢)八角茴香(七箇)
右作末生葱白三七箇同研熟湯調五苓散又三和
散加王不留行麥門冬
治宿食便祕而喘(出永類鈴方)
沈香(三錢)青皮(淨七錢)三稜(七錢)莪术(七錢)巴豆(三十一粒去殼)
右同三味炒去巴豆加淨陳皮三錢製半夏製枳殼
各一兩檳榔砂仁各五錢白茯苓淨香附子各五錢
甘草三錢炙薑煎服
治大小便不通
老鵶眼睛草(味甘温生江湖間葉如茄子葉故名天茄或云漆姑草也漆姑即蜀羊泉已見)
(本經人亦不能決識之)木通胡荽
右三味煎湯服之
治小便不通臍下滿悶
海金沙(一兩生湖南山谷中今處處有之初生作小株高一二尺七月採得日中曝乾以紙)
(襯擊取其沙于紙上旋曝旋擊沙盡乃止)蠟面茶(五錢)
右二味搗碾令細每服三錢煎生薑甘草湯調下服
無時未通再服
大便祕澀不通(附論)
四十四難曰七衝門何在然脣為飛門齒為會門戶厭
為吸門胃為賁門太倉下口為幽門大腸小腸會為闌
門下極為魄門故曰七衝門也易老曰魄門對飛門其
證為狐惑之病以下衝上故曰七衝門也幽門不通上
衝吸門會厭噎大便燥祕氣不得上下治在幽門閉大
便不通以通幽湯主之夫胃大小腸膀胱者倉廩之
本營之居也名曰氣能化糟粕轉味入出者也人或傷
於風寒暑濕盛熱發汗利小便走枯津液致腸胃燥澀
祕塞不通皆外所因或臟氣不平隂陽關格亦使大便
不通名曰臟結皆内所因或飲食燥熱而成熱中胃氣
強澀大便堅閉小便頻數謂之脾約屬不内外因既涉
三因亦當隨其所因而詳治之燥則潤之澀則滑之祕
則通之約則緩之各有成法燥乾者全肺之本燥金
受熱化以成燥令更兼火熱致金衰耗液而損血鬱而
成燥者由風強勝濕熱能耗液故經云風熱火同陽也
寒濕燥同隂也又燥濕小異也今燥雖屬秋隂而其性
異於寒濕而反同於風熱火也又加大便燥乃是大腸
受熱化成燥澀經云諸澀枯涸又如癰患中風皆因火熱
耗散血液玄肺閉塞不能浸潤金受火鬱不能發聲經
云肺主聲肢痛緛戾者風熱濕相持而遂以偏枯成燥
澀手足不隨也然中寒吐瀉亡液而成熱亦已鮮矣以
有寒濕相鬱榮衛不開發貫主氣而成偏枯經云諸澀
枯涸乾勁皴揭屬於燥也若風氣壅滯腸胃乾燥是
謂風祕胃藴客熱口糜體黃是謂熱祕下焦虚冷窘迫
後重是謂冷祕或因病重後亡津液或因老弱血氣不
足是謂虚祕或腎虚小水過多大腸枯竭渴而多祕者
亡津液也或胃實燥結時作寒熱者中有宿食也治法
雖宜和順隂陽然疎風散火去熱除冷導引補虚之法
不可偏廢當審其證以治之腸胃本實而又為冷熱
之氣所并結聚不宣故令大便難也又云邪在腎亦令
大便難所以爾者腎臟受邪虚而不能制小便則小便利
津液枯燥小腸乾澀大腸難及渴利之家大便亦難所
以爾者為津液枯竭致令腸胃乾燥診其右手寸口人
迎以前脉手少隂也經脉沈為隂隂實者病苦閉悶大
便不利腹滿四肢重身熱苦胃脹右手關上脉隂實者
脾實也病苦腸中怵怵(一作伏伏)如牢狀大便難脉緊而滑
直大便亦難少陽脉微絃法當腹滿不滿者必大便難
而脚痛此虚寒從上向下也凡人五味之秀者養臟
腑諸陽之濁者歸大腸大腸者所以司出而不納也令停
蓄藴結獨不得疎通何也熱邪入裏則胃有燥糞三焦
伏熱則津液中乾此大腸之挾熱然也虚人臟冷而血
脉枯老人腸寒而氣道澀此大腸之挾冷然也腹脹痛
悶胷痞欲嘔此證結聚以宿食留滯得之腸胃受風涸
燥祕澀此證閉寒以風氣燔灼得之若氣不下降而穀
道難噫逆泛滿必有其證矣劑良治法熱者三黃湯
冷者金液丹宿食者脾積丸風祕者脾約麻子丸氣不
下䧏者枳殼桔梗湯然而大腸與肺為表裏大腸者諸
氣之道路關焉熱則清利冷則温潤積聚者抉其壅邪
鬱者疎其風又當流行肺氣也諸有裏熱法當通利
然大便難下腸頭熱腫而墜重者也更有熱有瘀血挾
氣而血在下焦也當用黃連黃芩大黃輩下之於内以
炒阿膠炒枳殼百藥煎為佐多入濃蜜並烏梅同煎薑
一錢四五片亦可凡通利大便若用大黃巴豆等藥而
大便不通隂陽關格水火不升降故也有熱者來復丹
用三黃薄荷泡湯下無熱者養正丹夾神保丸橘皮湯
煎下儒門事親書云大便燥結戴人過曹南省親姨
表兄病大便燥澀無他證常不敢飽食則大便極難結
實如鐵石或三五日如圊眼前星飛鼻血出肛門連廣
腸痛痛極則發昏服藥則病轉劇烈巴豆芫花甘遂之
類皆用之過多則困瀉止則腹燥如此數年遂為藥性
暴急不服但卧病待盡戴人過因診其兩手脉息俱滑
而有力以大承氣湯下之繼以神功丸麻子丸等藥使食
菠蓤葵菜及諸羊血作羹百餘日充肥親知見駭之嗚
呼粗工不知燥分四種燥於外則皮膚竭渴燥於中則
精血枯涸燥於上則脣鼻焦乾燥於下則便苦結閉夫
燥之病為是陽明化也水液衰少故如此然可下之當擇
藥用之巴豆可以下寒甘遂芫花可以下濕大黃朴硝
可以下燥内經曰辛以潤之鹹以耎之周禮曰以滑養竅
老人臟腑祕澀不可用大黃老人津液少所以臟腑祕
澀更服大黃以瀉之津液皆去定須再祕甚於前只可
服寬潤大腸之藥更用槐花煎湯淋洗亦效更有老人
發熱而大腸祕澀或因多服丹藥脾胃虚弱氣化不行
遂為臟腑積熱須用神保丸得通瀉一行熱亦即退
有人因時疾瘥後祕塞不通遂致夭命大不可輕之凡
大便不通皆因用滑膩之物及冷水致不通也病後面
黃者即大便難内經謂小腸移熱於大腸為慮&KR0146;夫
小腸者受盛之官化物出焉大腸者𫝊道之官變化出
焉二者皆以𫝊化為事今也小腸受熱移於大腸則隂
氣盛而津液耗津液既不能滑利故糟粕内結沈伏而
為虙瘕結聚腸間菀結大便祕澀是也
方
痢聖餅子治年老人大便祕澀
草菓(去皮)石菖蒲(去毛)白茯苓麻黃(去根節)厚朴獨
活枳殼(麩炒)藿香白术細辛(洗去葉)吳茱萸(去梗)
甘草(炙)木猪苓(去皮)蒼术(浸)良姜(去蘆)防風(去蘆頭)赤芍
藥附子(炮去皮臍)藁本(去蘆)柴胡澤瀉半夏(製各等分)
右㕮咀每服三錢水一盞半薤白二條擘破煎至八
分去滓食前空心稍温服老人小兒量以加減用之
忌生冷油膩之物
京三稜丸治痃癖注氣刺痛大便祕澀
京三稜木香當歸桂(去粗皮)肉蓯蓉(酒浸切焙)牛
膝(去苖葉浸切焙)羌活(去蘆)芎藭赤芍藥防風(去蘆)枳殼
(去穣麩炒)白术(各五錢)檳榔(生剉)郁李仁(去皮尖雙仁另研如膏)大黃
(剉炒各一兩)
右除郁李仁外為末與郁李仁同研勻煉蜜杵丸梧桐
子大每服二十丸空心米飲或温酒下以利為度
茱萸湯治脹滿閉塞不下(方見本門大小便不通類)
大黃丸轉氣治百病
川大黃(二兩剉炒)木香乾薑(炮剉)赤芍藥白术芎
藭羌活桂心檳榔郁李仁(浸浸去皮炒)
右為末入巴豆研令勻煉蜜丸梧桐子大每日空心
或夜卧時以温茶下三十丸至五十丸以利為度如
要快瀉良久以熱茶投之
搜風潤腸丸治三焦不和胷膈痞悶氣不升降飲食
遲化腸胃燥澀大便祕硬
沈香檳榔木香青皮(去穣)陳皮(去穣)京三稜
蘿蔔子(炒)槐花(炒)商殼(麩炒去穣)枳實(麩炒去穣)木通(各五錢)
郁李仁(一兩去皮)
右為末煉蜜丸梧桐子大每服五六十丸食前煎木
瓜湯下常服滋潤腸胃導化風氣一方有大黃無木
通米飲湯送下
大黃丸調利胷膈祛逐壅滯推陳致新疎風順氣
川大黃(剉炒)檳榔大麻仁郁李仁(湯浸去皮尖炒各二兩)牛
膝(去苖)芎藭枳殼(麩炒去穰)獨活防風(去蘆)桂心桃
仁(各一兩湯浸去皮尖雙仁麩炒)
右為末煉蜜為丸梧桐子大每服三十丸空心生薑
湯下
大五柔丸治臟氣不調大便不通和榮衛利九竅消
穀益血
大黃芍藥枳實蓯蓉葶&KR1047;甘草黃
芩牛膝(各一兩)桃仁(一百枚)杏仁(四十枚)
右為末蜜丸梧桐子大每服三丸日三加至二十丸
酒下
導水丸下劑
大黃(二兩)黃芩(二兩)滑石(四兩)黑牽牛(四兩另取頭末)
加後項藥
甘遂(一兩去濕熱疼痛泄水消腫滿久兩則加依法製用)白芥子(一兩去徧身走注疼)
(痛)朴硝(一兩退熱散腫毒止痛久旱則加)郁李仁(一兩散結滯通關節潤腸胃行)
(滯氣通血脉)樟柳根(一兩去腰腿沉重)
右為末滴水丸梧桐子大每服五七十丸或加至百
臨卧温水下
潤腸湯(一名當歸潤燥湯)治大便閉燥不通
升麻(二錢)生地黃(二錢)大黃(炒三分)紅花(三分)麻仁(一錢)桃仁
(一錢與麻仁另研了入煎)
右㕮咀作一服水三盞先拌藥濕煎一盞去滓食前
熱服一方有黃蘗無紅花
麻仁丸(出儒門事親書)
郁李仁(去皮另研)大麻子仁(另搗二味各六兩)大黃(二兩五錢半生半熱)
檳榔(五錢)乾山藥防風(去蘆)枳殼(炒各七錢五分)羌活木
香(各五錢五分)
右為末入另搗藥攪勻煉蜜丸梧桐子大每服二十
丸至三十丸温水下食後加牽牛滑石亦妙
大黃飲子(出聖惠方)治身熱煩燥大便不通骨節急痛
川大黃(濕紙裹煨五錢)杏仁(去皮尖略炒五錢)梔子仁(五錢)川升麻
(五錢)枳殼(浸去穰炒五錢)生地黃(一兩)人參(二錢五分)黃芩(二錢五分)甘
草(炙二錢五分)
右㕮咀每服三錢生薑五片䜴二十一粒小烏梅一
枚煎服一方用枳實
勻氣丸治津液燥少腸胃挾風大便祕澀氣不勻
麻仁(另研二兩)人參(一兩)訶梨勒皮(一兩)枳殼(去穰麩炒一兩)桂皮
(去粗皮一兩)木香(一兩五錢)郁李仁(湯去皮另研三兩)白檳榔(三兩)大
黃(炙三兩)
右為末入麻仁等膏再研勻煉蜜丸梧桐子大每服
三十丸加至五十丸温熟水下不計時
枳殼湯治大腸壅結不通腹脇脹滿膨悶不下食
枳殼(去穰麩炒一錢)甘草(炙剉一錢)大腹皮(剉三錢)牽牛子(一兩)百
合(一兩)赤茯苓(去黑皮一兩)赤芍藥(三分)桑根白皮(三分)郁李
仁(湯浸去皮尖雙仁隂乾五錢)
右㕮咀每服五錢水一盞半煎至八分去滓空心食
前温服以通為度
宣氣木香飲治膈氣痰涎食不消化大便不通腹
中雷鳴
木香桂(去粗皮)昆布(洗去鹹焙)檳榔(剉一半生一半炮)大黃(剉炒)
半夏(湯洗七次去滑麩炒各五錢)芎藭甘草(剉炙各一分)阿梨勒
(煨去核三分)
右㕮咀每服五錢水一盞半生薑一塊大棗拍碎煎
八分去滓食後温服日三
五柔丸(出千金方)治祕澀及虚損不足食不生肌膚三焦
不調和榮衛利臟腑補三焦
大黃(一升用三斗米蒸)前胡(二兩)半夏蓯蓉芍藥茯
苓當歸葶藶細辛(各一兩)
右為末蜜和搗萬杵丸如梧桐子大食後服十五丸
後稍增之日再崔氏云令人善飯消穀益氣有
憂者加松實五錢菴䕡五錢服之緩中不如意
便服之又加黃芩一兩
檳榔丸(出聖惠方)治腸胃冷熱不和大便壅祕食飯不消
化心腹妨悶
檳榔(一兩)訶梨勒皮(一兩)郁李仁(湯浸去皮炒一兩)川大黃(剉炒)
(一兩)柴胡(去苖三分)草豆蔲(去皮五錢)木香(五錢)吳茱萸(湯浸七次炒五)
(錢)
右為末煉蜜丸梧桐子大每服二十丸食前生薑湯
下
涼藥子丸治五臟腹熱痰涎壅塞煩燥口舌生瘡大
便祕結小便赤澀及小兒驚熱疳病
連翹(一兩五錢)牙硝(一兩二錢)甘草(生一兩二錢)大黃(一兩)石膏(五錢)
薄荷葉梔子菉豆粉(各二錢)
右為末煉蜜丸彈子大每服一二丸水化下日進二
服
檳榔丸治大腸祕澀冷熱相攻寒熱如瘧
檳榔(剉一兩)羌活(去蘆一兩)青橘皮(湯浸去白焙一兩)木香(一兩)郁
李仁(湯浸去皮另研)大黃(剉炒)大麻仁(另研各二兩)牽牛子(四兩搗細)
(取三兩)
右為末入研藥令勻煉蜜丸梧桐子大每服二十丸
生薑湯送下
牽牛子丸(出聖惠方)治臟腑壅滯心腹氣悶宿食不消腰
脇疼痛大腸祕澀
牽牛子(一斤半生用一斤炒)桂心(一兩)枳殼(麩炒去穰一兩)芎藭(一兩)木
香(一兩)青橘皮(湯浸去白焙一兩)郁李仁(湯浸去皮炒二兩)
右為末煉蜜杵丸梧桐子大每服二十丸食前温酒
下
治脹滿不通(出千金方)
通草(四兩)朴硝(四兩)郁李仁(二兩)黃芩(二兩)瞿麥(二兩)車前子
(五合一方六兩一方二升)
右㕮咀水八升煮取二升半分三服一方用絹袋盛
煮頓服二升
六合散(出宣明論)治一切燥結汗後餘熱宣轉不通亦名
金鑰匙散並治小兒腸氣結血腹滿胷中結病走注
疼痛
大黃(一兩紙裹煨)白牽牛(生五錢)黑牽牛(炒五錢)甘遂(五錢)檳
榔(生三分)輕粉(二分)
右為末每服一錢蜜水調下量虚加減
滋腸五仁丸(出醫方集成)治津液枯竭大腸祕澀𫝊導艱難
桃仁(一兩)杏仁(炒去皮一兩)栢子仁(五錢)松子仁(一錢二分)郁李
仁(一錢炒)陳皮(四兩另為末)
右將五仁别研為膏入橘皮末研勻煉蜜丸梧桐子
大每服五十丸空心米飲湯送下
潤腸丸(出醫方集成)治大便祕澀不通
杏仁(炒去皮尖)麻仁陳皮(各半)阿膠(炒)防風(各二錢五分)
右為末煉蜜丸梧桐子大每服五十丸蘇子湯荆
芥湯任下
厚朴散(一名厚朴湯)凡臟腑之祕不可一例治療有虚祕
有實祕胃實而祕者能飲食小便赤當以麻仁丸七
宣丸主之胃虚而祕者不能飲食小便清利此湯主
之實祕物也虚祕氣也宜詳治之(出衛生寳鑑)
厚朴(薑製三兩)白术(剉五兩)半夏麯(二兩)枳實(麩炒一兩)陳皮(去白)
甘草(炙各二兩)
右為粗末水煎空心温服一方每服三五錢水一盞
半生薑五片棗三枚煎至一盞去滓服云實祕者
物也虚祕者氣也
七聖丸(出和濟方)治風氣壅盛痰熱結搏頭目昏重涕
唾稠黏心煩面赤喉乾口燥精神不爽夜卧不安肩
背拘急胷膈痞悶腹脇脹滿腰腿滿重大便祕結小
便赤澀亦治大腸疼痛不可忍叔和云積氣生於脾
臟傷大腸疼痛陣難當漸教稍瀉三焦是莫謾多方立
紀綱
川芎木香(生)肉桂(去粗皮)羌活(去蘆)檳榔郁李仁
(去皮另研)大黃(蒸焙剉用各一兩)
右為末煉蜜丸梧桐子大每服十五丸至二十丸温
熟水食後臨卧服嵐瘴之地最宜服之更量臟腑虚
實加減取大便微利一服而愈切忌多利大便行其
痛滋甚
七宣丸(出和濟方)治風氣結聚宿食不消兼砂石皮毛在
腹中及積年腰脚疼痛冷如冰石脚氣衝心煩悶霍
亂頭旋暗倒肩背重痛心腹脹滿胷膈閉塞風毒腫
氣連及頭面大便或祕小便時澀脾胃氣痞不能飲
食脚轉筋掣疼痛攣急心神恍惚眠卧不安等病
柴胡(去蘆三兩)枳實(炒三兩)木香(三兩)訶梨勒皮(三兩)桃仁(去皮)
(尖炒三兩)甘草(炙四兩)大黃(麵裹煨十五兩)
右為末煉蜜丸梧桐子大每服二十丸米飲食後臨
卧服稍增至四十五十丸取宣利為度覺病勢退服
五補丸不問男女老少並可服餌量虚實加減一方
酒服
通幽湯(一名導滯通幽湯出東垣方)治大便難幽門不通上衝吸
門幽門噎塞大便燥閉氣不得下治在幽門以辛潤
之
當歸(一錢)升麻(一錢)桃仁(一錢研)生地黃(五錢)熟地黃(五錢)紅
花(一錢)甘草(炙一錢)
右㕮咀作一服水二盞煎一盞去滓調檳榔細末五
分稍熱服
潤體丸
郁李仁大黃黑牽牛桂心當歸黃蘗
(生用各五錢)輕粉(少許)
右為末酒水丸梧桐子大每服三十丸至四十丸温
水或生薑湯下
寬快湯治氣不升降大腸澀滯
香附(杵淨二兩)天台烏藥(去心一兩)枳殼(製一兩)縮砂仁(七錢五分)
蘇子(炒五錢)青木香(三錢)甘草(炙七錢五分)
右為末每服二錢陳皮煎湯調下或吞青木香丸少
許
脾積丸(出角氏方)治飲食停滯腹脹痛悶嘔惡吞酸大便
祕結積滯停結
蓬莪术(三兩)京三稜(二兩)良姜(五錢已上用醋一升于磁瓶内煮乾乘熱切碎焙)
青皮(去白一兩)南木香(五錢)皂角(不蛀者三大挺燒灰存性)百草霜(三匙)
(村庄家鍋底者佳)
右為末用川巴豆半兩只去殼研如泥漸入藥末研
和麩糊丸麻子大每服五十丸加至六十丸橘皮煎
湯送下
感應丸(出危氏方)治飲食所傷三焦氣滯大便祕澀
百草霜(用庄農家鍋底上者研細秤二兩)新揀丁香(一兩五錢)川乾薑
(炮製一兩)杏仁(去雙仁揀肥者一百四十粒去尖湯浸一宿去皮另研極爛如膏)南木
香(去蘆二兩五錢)肉豆蔲(去粗皮用滑皮仁二十粒)巴豆(七十粒去皮心膜研細出)
(盡油如粉)
右除巴豆粉百草霜杏仁為末同拌研令細用好蠟
六兩鎔化作汁以重綿濾過去滓更以好酒一升於
銀石器内煮蠟鎔滚數沸傾出候酒冷其蠟自浮於
上取蠟秤用凡春夏修合用清油一兩於銚内熬令
末散香熟次下酒煮蠟四兩化作汁就鍋内乘熱拌
和前項藥末秋冬修合用清油一兩五錢同前煮熱
作汁和蠟合藥末成劑分作小錠子以油紙裹之旋
丸服餌
潤腸丸(出御藥院方)治津液耗少大便祕澀下焦氣滯常
服消食祛熱潤燥
葳靈仙茸(一兩五錢)郁李仁(去皮五錢)木香(二錢)枳實(麩炒二錢五分)
麻仁(七錢五分)檳榔(三錢)人參(三錢五分)
右為末煉蜜丸梧桐子大每服三十丸至五十丸生
薑湯下
木香檳榔丸治胃氣虚弱飲食無味上膈塞壅冷積
癥癖癖氣食不消化肺氣積聚心胷痰逆喘急卒中
風毒脚氣大腸祕澀奔豚氣痛
木香檳榔羌活(去蘆)芎藭桂(去粗皮各一兩)郁李仁
(去皮雙仁研)大黃(剉炒各二兩)
右為末與郁李仁同研勻煉蜜丸梧桐子大每服二
十丸食前生薑湯下或諸氣痛温酒下
治關格大便不通(出千金方)
芒硝(五兩)烏梅(五兩)桑白皮(五兩)芍藥(四兩)杏仁(四兩)麻仁(三兩)
大黃(八兩)
右㕮咀水七升煮三升分三服一方無烏梅加枳實
乾地黃各二兩外臺祕要有榆白皮無桑白皮分兩
同
大戟丸(出聖惠方)治腸胃積滯大便不通氣壅上奔
大戟(剉炒一兩)羌活(一兩)陳橘皮(湯浸去白焙一兩)桑根白皮(剉一)
(兩)川大黃(剉炒二兩)木香(五錢)牽牛子(四兩炒取末二兩)
右為末煉蜜丸梧桐子大每服二十丸空心薑湯下
麻仁丸(出聖惠方)治大便五臟氣壅三焦不和熱結祕塞
大麻仁(二兩)川大黃(剉炒)枳殼赤芍藥川芒硝
郁李仁(湯浸去皮尖)檳榔(各一兩)
右為末煉蜜丸梧桐子大每服三十丸空心生薑湯
下
檳榔散治大腸卒不通腹脇脹滿氣上充心膈
檳榔枳殼(麩炒去穰)牽牛子(炒)桑根白皮(剉)川大黃
(剉炒)郁李仁(湯洗去皮尖炒)陳橘皮(湯洗去白焙各一兩)
右㕮咀每服四錢水一盞煎至六分去滓温服
檳榔丸治臟腑壅滯心膈妨悶大小腸不利
檳榔(五錢)郁李仁(浸去皮炒五錢)川大黃(剉炒五錢)木香(五錢)木通
(剉五錢)青橘皮(湯浸去白焙三分)牽牛子(炒二兩)
右為末煉蜜為丸梧桐子大每服二十丸食前温水
送下
檳榔丸治一切氣臟腑壅滯
檳榔桂心枳殼(麩炒去穰)木香訶梨勒皮郁
李仁(湯浸去皮炒)川大黃(剉炒各一兩)
右為末煉蜜丸梧桐子大每服三十丸温酒下
麥門冬湯治虛熱痰實三焦痞結温壯煩熱大便不
通
麥門冬(去心焙三分)赤茯苓(去黑皮五錢)甘草(炙剉五錢)黃芩(去黑)
(心五錢)大黃(剉炒五錢)赤芍藥(一兩)
右㕮咀每服五錢水一盞半入竹葉十片生薑一片
棗六枚拍破煎八分去滓食前温服日三
牽牛子丸治大便不通消除痞氣
牽牛子(生搗末一兩五錢)甘遂(炒剉五錢)京三稜(煨剉三分)木香(三分)
陳橘皮(湯浸去白焙三分)訶梨勒皮(煨去核三分)
右為末用薑四兩絞取汁白蜜五兩煎成膏和丸藥
劑杵丸如梧桐子大每服二十丸卧時煎粟米飲下
未利加至三十丸
大黃丸(一名透關散出聖惠方)治大便不通下焦傷熱壅塞
大黃(剉炒)檳榔川芒硝枳殼(麩炒去穰各一兩)木香
子芩(各五錢)
右㕮咀每服四錢水一盞生薑五錢葱白七寸煎至
六分去滓空腹温服未通再服
牽牛子丸治大便卒不通心神煩悶坐卧不安
牽牛子(二兩炒)川朴硝大麻仁川大黃(剉炒)木香
(各一兩)甘遂(煨五錢)
右為末煉蜜丸梧桐子大每服二十丸空心生薑湯
下未通再服
木香丸治大便卒不通心腹氣滿悶
木香(一兩)檳榔(一兩)川大黃(剉炒一兩)桂心(五錢)川烏頭(炮去皮臍)
(五錢)巴豆霜(一分)
右為末入巴豆霜令勻煉蜜丸梧桐子大每服三丸
加至五丸空心橘皮湯下
檳榔丸治上焦壅熱閉塞頭目不利大小腸祕澀心
腹滿悶
檳榔(一兩)羚羊角屑(一兩)前胡(去蘆一兩)大麻仁(一兩)牽牛子
(三兩炒)枳殼(一兩五錢麩炒去穰)
右為末煉蜜杵丸梧桐子大每服三十丸食前生薑
湯下以利為度
芒硝丸(出千金方)治脹滿不通
芒硝(一兩五錢)芍藥(一兩五錢)黃芩(一兩六錢)杏仁(二兩)大黃(二兩)
右為末煉蜜丸梧桐子大米飲服十五丸加至二十
丸取通利為度日三服
擒虎散若有前證或臟腑稍實宜間服擒虎散三兩
服疎導腸胃中滯澀鬱結毒氣(前證搜風潤腸丸治證在前)
没藥當歸黑牽牛(生)大黃(各一兩)甘草(生一錢)
右㕮咀每服五錢用皂角刺七箇擂破隔宿酒一升
浸之來日取酒一盞更加水一盞入栝蔞子七粒煎
至七分放温食遠服以利為度
潤腸丸治大腸風結氣澀
肥皂角(五片醋炙焦去皮子五斤生用去皮子二味共為末五片水一升揉取濃汁濾過慢)
(火炒銀石器内熬成膏子入後藥)南木香(一分)青橘皮(去穣一分)陳橘皮
(去白一分)檳榔(一分生用)
右為末和皂角膏搜成劑看得所後如硬入少蜜丸
梧桐子大每服三十丸空心温酒送下
治大便不通即時透
大黃木通枳殼甘草荆芥(等分)
右為末每服三錢水一盞煎去滓服
木香遂氣丸治食積虛滯通利大便兼治脚氣小腸
氣諸氣攻刺腹痛
橘紅(五錢)青皮(去白五錢)檳榔(雞心者五錢)南木香(五錢五分)川巴
豆肉(一錢半研如泥入前藥和研)
右為末生薑自然汁調神麯末為餬丸麻子大每服
十丸薑湯送下如氣攻腹痛枳殼木瓜煎湯下
枳殼散治虚勞大便祕澀
枳殼(五兩)甘草(炙一兩五錢)杏仁(去皮炒)阿膠(炒酥)生地黃(各一)
(兩)
右剉如麻豆大每服三錢生薑五片蜜三匙烏梅一
枚煎空腹服
大黃丸治脾胃不和内有蟲滯大便祕難
大黃(剉炒三兩)赤芍藥(三兩)厚朴(去粗皮薑汁炙三兩)枳實(去穰麩炒一兩)
(五錢)大麻仁(另研如膏五合)
右四味搗為細末與麻仁同研令勻煉蜜杵丸如梧
桐子大每服十丸加至十五丸食前温水下以通利
為度薑湯下亦可用
麻仁散治大便不通腹内壅悶氣喘息促
大麻仁(研如膏)大黃(剉炒)葛根(剉各一兩五錢)桑根白皮(剉)芒
硝(生鐵銚内炒)
右三味同芒硝麻仁研勻煉蜜和劑搗熟丸梧桐子
大每服二十丸空心煎粟米飲下至晩再服一方無
葛根煎薑湯送下
治大便不通胷腹妨悶不下飲食
烏巢子(二兩)木香(一兩)芎藭(一兩)青橘皮(湯浸去白焙一兩)川大
黃(三兩剉炒)
右搗為細末煉蜜丸如梧桐子大每服二十丸以葱
白生薑煎湯送下
麻仁丸治大便祕澀虙瘕不通及一切壅熱
大麻仁(另研膏三兩)大黃(剉炒三兩)枳殼(去穣麩炒一兩五錢)厚朴(去粗)
(皮薑汁炙三兩)
右三味搗為細末與麻仁同研煉蜜杵丸梧桐子大
每服二十丸空心温水下以利為度一方塗酥杵令
勻熱丸温酒送下
木香(三兩)枳殼(去穰麩炒三兩)川大黃(剉炒四兩)牽牛子(炒四兩)訶
梨勒皮(三兩)
右搗羅為細末煉蜜丸梧桐子大每服三十丸食前
以薑湯下
大麻仁丸治積年心腹氣肺氣脚氣冷熱氣痃癖氣
不能飲食縱食不消臟腑不調大腸祕澀
大麻仁(三兩另研如膏)川大黃(剉炒三兩)訶梨勒皮(三兩)人參(去蘆)
(一兩)陳橘皮(湯浸去白焙一兩)
右為末煉蜜杵丸梧桐子大每服二十丸食前薑湯
下如未利加至三十丸酒下亦得此藥益利多不損
人
治大便不通
大戟(一升)大豆(五升)商陸(三斤)牛膝(三斤)
右為㕮咀水五升煮二升以大豆五升煎令汁盡至
豆乾初服三枚以通為度
治大便難
豉清醬清羊酪土瓜根(汁)
右和勻灌之立通
香枳湯治大便祕結調風順氣
枳殼防風檳榔甘草(各一兩)
右為末熱湯調二錢空心服
四磨湯治氣滯腹急大便祕結及老人虚祕
大檳榔沈香木香烏藥
右擂盆内各磨半盞和勻温服有熱者加大黃枳殼
名六磨湯
潤腸湯治大便祕澀連日不通
麻子仁(一錢五分細研用水浸去皮取濃汁)芝麻(半升炒研用水浸取濃汁)桃仁
(湯浸去皮麩炒研如泥)荆芥穗(搗末各一兩)
右用前藥入鹽少許煎可代茶飲之以利為度如煎
茶不宜煎過食前
南木香丸治大便祕結
南木香(不見火)檳榔麻仁枳殼(各等分)
右先將枳殼去穰每箇切作四片用不蛀皂角三寸
生薑五片巴豆三粒略搥碎不去殼用水一盞將枳
殼同煮候滚濾去生薑巴豆皂角不用只將枳殼焙
乾研細為末入前木香檳榔麻仁同末煉蜜丸蜜湯
下
寬氣湯利三焦順臟腑治大便多祕
香附子(潔淨新沙盆内焙乾秤六兩)烏藥(用天台真者去心取肉秤二兩)縮砂
(一兩)甘草(炒一兩)
右為末每一大錢濃煎橘皮湯下不拘時一方有杏
仁枳殼
穿結藥治大實大滿心胷高起氣塞不通者為結
也
蟾酥麝香輕粉巴豆(少許另研)
右再研至細孩兒乳汁為丸黍米大二粒生薑湯下
無時
藏用丸
大黃(二兩)黃芩(二兩)滑石(四兩)黑牽牛(四兩)
右為末水丸梧桐子大每服五七十丸食前温水
下
小通氣散治虛人憂心傷肺肺與大腸為傳送至
令祕澀服燥藥過大便祕
陳皮(去白)蘇軟莖葉枳殼(去穰)木通(去皮節)
右等分㕮咀每服四錢水一盞煎温服立通
承氣瀉胃厚朴湯治胃實腹脹水穀不消溺黃體
熱鼻塞&KR0008;血口喎脣緊關格不通大便苦難
厚朴(去粗皮生薑湯炙三錢)大黃(剉炒二兩)枳殼(去穰麩炒)甘草(炙各五錢)
右㕮咀每服五錢水一盞半煎一盞去滓空心温服
取利為度
升麻湯治強壯人熱毒流入腸胃骨節疼痛腹中煩
滿大便祕澀
升麻(四兩)大黃(剉炒四兩)前胡(去蘆)梔子仁(炒各三兩)
右㕮咀每服三錢水一盞煎七分去滓食前温服未
通再服
平胃煮散治大病後重亡津液及老人津液不足大
便祕澀
厚朴(去粗皮薑汁炙五兩)蒼术(去粗皮米泔水浸一宿焙八兩)陳橘皮(湯浸去白)
(焙五兩)甘草(炙三兩)
右㕮咀每服三錢水一盞加青橘皮末五分生薑二
片棗二枚擘開煎一盞去滓温服
滌中丸治宿食不消大便難及腸胃受熱瘕聚沉慮時
行結熱
大黃(剉炒八兩)葶藶(隔紙炒二兩)杏仁(去皮尖雙仁炒研)芒硝(研各四兩)
右為末煉蜜丸梧桐子大每服五丸至七丸食後温
水下日三未通加至十丸一方有青橘皮名大黃丸
空心生薑湯下
半夏丸治大便不通疎風轉氣下痰
半夏(湯浸去滑七次麩炒一兩)牽牛子(四兩半生半炒)木通(剉五錢)青橘
皮(湯浸去白焙五錢)
右為末煉蜜和劑搗熟丸梧桐子大每服四十丸夜
卧時淡生薑湯下
大黃湯(出千金方)治大便不通或大腸熱結風祕
大黃(剉炒)黃芩(去心)梔子仁甘草(炙剉各一兩)
右㕮咀每服四錢水一盞半煎八分去滓下滑石五
分更煎兩沸空心温服若大祕加滑石二兩
枳實丸治風痺痰實大便祕澀頭旋眩運腹滿煩渴
傷寒胃熱有燥屎譫言狂亂及結胷痛痞癰瘍瘡疾
大黃(五錢)牽牛(炒取末五錢)枳實(麩炒去穣)人參(一錢)
右為末水丸黍粒大量人大小三五十丸或百丸水
下
治大便閉不通
皂角末蒜
右同搗爛貼臍心一方用皂角二挺去黑心皮為末
煉蜜丸梧桐子大每服三十丸空心温水下
雞脛骨丸治反胃大便難肌膚乾瘦
雞脛骨(慢火煨三兩)大黃(剉炒五兩)大麻仁(研如膏四兩)
右為末與麻仁同研煉蜜杵丸梧桐子大每服二十
丸米飲湯下
牽牛子丸治腹氣脹滿大便祕澀腹脇刺痛
牽牛子(三兩半生半炒)檳榔(生剉二兩)木香(一兩)
右為末煉蜜丸梧桐子大每服二十丸空心温酒下
或米飲湯下亦可
炒桃仁法治裏急後重大便不快
桃仁(去皮三兩)吳茱萸(二兩)鹽(一兩)
右同炒熟去鹽并茱萸只以桃仁空心夜卧不拘時
任意嚼五七粒至三十粒
大腹湯治老人虚祕
陳大腹皮(十五枚)木瓜(一枚)葱白(五莖)
右㕮咀水五盞煎至二盞半去滓分温五服
三仁丸治大腸有熱津液竭燥裏急後重大便祕澀
松子仁栢子仁大麻子仁(各一兩)
右研令勻黃蠟五錢鎔汁丸梧桐子大每服十丸空
心食前米飲下未快加丸數服一方白蠟丸黃丹湯
服之治老人虚祕
治五實病大腸難
川大黃(剉炒)郁李仁(湯浸去皮炒各二兩)吳茱萸(五錢湯浸七次焙乾炒)
朴硝(二兩五錢)
右為末每服二錢食前蜜水調下以利為度
治大便卒不通氣上奔心膈
皂莢(出黑皮塗酥炙去子)五靈脂(各一兩)巴豆霜(一分)阿魏(五錢麩裹)
(煨)
右為末煉蜜丸菉豆大每服五丸生薑湯下未效再
服
牽牛子丸治臟腑壅滯心腹氣悶宿食不消腰脇疼
痛大腸祕澀
牽牛子(十兩取末六兩)木香(五錢)青橘皮(湯浸去白焙五錢)檳榔(五錢)
右為末與牽牛子末和勻煉蜜杵丸梧桐子大每服
二十丸食前温酒下一方醋糊為丸米飲下薑湯亦
可
治大便難
醬清(三升)麻油(二升)葱白(三寸)
右合煮令黑去滓待冷頓服一方不用醬清
葳靈仙丸治年高氣衰大便祕結
黃耆(蜜炙)枳實葳靈仙(各等分)
右為末蜜丸梧桐子大每服五七丸薑湯熱水下一
方用防風忌茶
大黃通格丸
黑牽牛大黃木通(各五錢各另取末)
右(闕)
摩臍方治大便不通腹脹
杏仁(湯浸去皮尖雙仁者三七枚生用)葱白(三莖去鬚禁切)鹽(一分)
右研如膏每服取如酸棗大許塗手心摩臍上三百
轉須臾即利不止以冷水洗手即定
腸結方治病後津液燥少大便不通
猪膽(一枚取汁)沙糖(少許)糯米(二合燒灰存性研細)
右研如膏以少許入下部立通
治大便不通或熱結或風閉及婦人産後大便不通
皂筴(二挺去皮炙令黃為末)白梅肉(五枚)蜜(少許)
右將白梅肉與蜜拌和皂角末如棗大以綿裹引内
下部中須臾即通
穿腸湯治大便七八日不通服諸藥未效者
猪膽(一枚取汁)蜜(二兩)膩粉(一錢)
右煮可丸入膩粉捏如中指長内下部立通
濡臟湯治大便不通六七日腹中有燥糞寒熱反廹
短氣(闕)汗腹滿
生葛根(二錢)猪膏(二錢)大黃(一兩)
右㕮咀水五升煎二升去滓入膏煎三沸澄清強
人頻服瘦人再服亦治大小便不通
猪膽導方治大便六七日不通奔氣上衝
用雄猪膽一枚繫口頭内下部漸解開頭倒瀉入肛
門須臾即通利
枳殼丸治大腸結實
枳殼(麩炒去穰)川大黃(剉炒)川芒硝(各一兩)
右為末煉蜜丸梧桐子大食前生薑湯下三十丸
治大便卒不通澀結
吳茱萸(生五十粒)梔子(十四枚)川朴硝(一兩)
右水一大盞煎至六分去滓下朴硝空心分三服
治上氣大便祕澀
杏仁(五兩去雙仁皮尖熬)印成鹽(三兩)乾薑(三兩)
右搗篩以醬汁和之令稀稠相得可長一寸餘如指
大兩頭尖仍以薄綿裹之於風日中曝令少乾内下部
中時時易之不過一易即有惡物下氣上即定亦
下食内藥痛時忍少頃如深内少頃亦不甚痛急出時
物即出待痛定之後即得便利特出膿及惡物多大
便不澀停之
治大便不通
菖蒲石鹽末(各一兩)
右相和取半匙和烏麻脂少許綿裹内下部即通
治大便難
醬清烏梅
右將醬清漬烏梅灌下部中
又方
桑根白皮榆根白皮(各一握)
右㕮咀水三升煮取一升半分三服
又方
猪脂(一兩)葵子(一兩五錢)
右將葵子為末猪脂和丸每服十丸温水服一方水
三升煮取一升空心服
又方
葵子牛酥(各一升猪脂亦可)
右水四升煮葵子取一升内酥煮一沸待冷分作
二分
又方
葵子(汁)乳汁
右等分和服之立出一方單用葵根汁生服
治大便祕塞不通
猪膽羊膽
右用猪羊膽(闕)灌三合許令深入即出矣出
不盡須臾更灌一方加冬葵子汁和之妙又椒䜴湯
五升和猪膏三合灌之佳臨時易可得即用之又無
灰濃酒半升鹽三錢煉成如上法
紫蘇麻仁粥順氣滑大便男婦皆可用體虚之人
風祕結燥服之皆得力
紫蘇子麻子仁(各不拘多少)
右研爛水濾取汁煮粥食之風科集驗方許學士
云常有一貴人母年八十四歲或腹痛頭疼惡心不
能食藥醫家供補脾進食治風清頭目藥疾數月益
甚懇予辦之予曰悞矣此老人風祕臟腑壅滯聚膈
中則腹脹惡心不喜食至顛頭痛神昏如得臟腑暢
諸疾悉去予進蘇麻粥而氣洩下結糞十餘塊少間
通利諸證悉除
牛黃散治上焦積熱臟腑祕結
大黃(一兩)白牽牛(頭末五錢)
右為末有厥冷用酒調下三錢無厥冷手足煩蜜湯
調下
小提盆散治大便燥結服轉藥久不通
竈突墨(一錢)滄鹽(三錢)
右研勻竹筒吹一錢肛門内立透
治大便不通
當歸香白芷(各等分)
右為末每服二錢温米飲湯調下
葱白散治老人及虚人大便不通
葱白(三莖)阿膠(一片)
右以水煎葱候熱不用却入阿膠鎔開温服一方用
蜜二匙鎔服又以酢和葱封臍通吳内翰母夫人曾
服得效
黃耆湯治年高老人大便祕澀
綿黃耆陳皮(去白皮各五錢)
右為末每服三錢用大麻仁一合研爛投取漿一盞
濾去滓於銀石器内煎候有乳起即入白蜜一大匙
再煎令沸調藥末空心食前服祕甚者不過兩服愈
常服無祕澀之患此藥不冷不燥其效如神一方用
枳殼五錢
蜜兑法治閉結腸熱及肛塞腫縮生瘡
蜜(三合)猪膽(汁二枚)
右以蜜入猪膽汁在内煎如飴以井水浸冷候凝撚
如指大長三寸塗油納下部立通活人書單用蜜一
方入皂角末在人斟酌用之一方入薄荷末代皂角
用尤好又或偶無蜜只嚼薄荷以津液調作挺用之
一方無猪膽
治大便不通
猪糞猪羊膽
右以葦筒著膽縛一頭内下部入二寸灌之八錢立
下
治人有腸結之患
天麻(十兩)蒺藜子(一鎰緩火熬焦熟)
右先安置天麻於瓶中上用火焰過蒺藜子蓋内外
便用三重紙蓋並繫從巳至未時又出蒺藜子再入
熬炒準前安天麻於瓶内用炒過蒺藜子於中依前
蓋又隔二服時後出如此七徧瓶盛出後用布拭上
氣汗用刀劈剖焙之細剉搗用御風草修事法亦同
天麻
提盆散治大便祕澀服藥轉取不通者
滄鹽(版塊三錢)屋簷爛草節(七箇)
右為末研勻每用五分至一錢竹筒吹在肛門内寸
深立效
潤腸橘皮丸降氣潤腸調和五臟並治三焦氣壅大
便祕澀老人虚弱服不損氣及治風祕
橘皮(一方用橘紅)杏仁(去皮尖雙仁麩炒黃各等分)
右為末煉蜜丸梧桐子大每服五十丸空心温水下
一方米飲下
牽牛散治大便祕澀
牽牛子(半生半炒)檳榔(生剉各五錢)
右為末每服三錢生薑湯調下未利良久熱茶投
疏利為度
大豆麩方治諸風濕痺筋攣膝痛胃中積熱口瘡
煩燥大便祕澀
大豆黃麩(炒熟搗末一开)酥(五錢)
右研勻不拘食前後温水調下一匙
甘遂散治大便祕澀不通
甘遂(一兩炒)木香(一分)
右為末每服一錢温酒調下不拘時
荆芥散治大便不通無問新久癃悶不通小腹急
痛肛門疼腫
荆芥穗(一兩)大黃(二兩並生用)
右為末每服二錢生薑蜜湯調下未通再服
商陸煮豆方治大便不通
商陸(乾者)大戟(剉炒一分)
右㕮咀水四升棗十枚去核煎一升半黑豆半合
煎水盡乾取黑豆初吞三粒稍加之以通利為度
滑石散治大便不通腹脹氣急妨悶
滑石(三兩細研)手足指甲(翦患人自身者燒灰研極細各分二貼)
右取滑石末每貼水一盞半煎八分去滓調勻指甲
灰空心辰時服
粉糖丸法大腸壅結不通
膩粉(五分)沙糖(如彈丸大一塊)
右研令勻丸梧桐子大每服五丸臨卧温水下
皂莢散治大便不通
猪牙皂莢(去皮酥炙五錢)蒺藜子(炒去角五錢)
右為末每服一錢鹽茶湯調下
大黃丸治大便不通
大黃(剉炒五兩)大麻仁(研二兩)
右為末煉蜜丸梧桐子大每服十丸食後熱水下
治肛門肺熱閉塞不通腫縮生瘡
蜜乾薑(末)
右和丸如指大導下部姚云欲死者蜜三升微火
煎如餳投冷水中令凝丸如指大長三四寸導之良
一方水四升蜜三升煎熟冷灌下部又常服蜜煎
五合
大黃芒硝丸治大便暴閉不通氣悶絶
大黃(六兩)芒硝(五兩一方用朴硝)
右先切大黃水四升煮取二升去滓入芒硝頓服之
須臾利如良久不覺以熱飲投之一方為末每服二
錢温米飲調下
治乾糞塞腸癥腸脹痛不通
毛桃花(一兩濕者)麵(三兩)
右和麵作餛飩熟煮空腹食之日午後服如雷鳴當
下惡物得效
治大便旬日不通
鼠糞(二枚)白膠香(半棗大)
右為末水和如棗核大油塗内穀道中良久便通
又方
膩粉(一分)黃丹(一錢)
右為末每服一錢粥飲調下
治臓腑壅塞心腹氣悶宿食不消腰脇疼痛大腸祕澀
牽牛子(一斤炒搗取末十兩)青橘皮(三兩去白湯浸焙為末)
右都令勻杵和蜜丸如梧桐子大每服十五丸至二
十丸食前温酒下生薑湯亦可
治大便不通
用白礬石如指大導下部佳
又方
用漢瓜蒂七枚綿裹内下部如非時醬瓜亦得
治卒大便祕澀不通
用削瓜葅如指大導下部中即效
又方
用蜜和燕屎内大孔中即通又方蜜一升水四升煮
熟冷灌下部中
治大便難
用桃皮三升水五升煮取一升頓服一方水服桃花
方寸匕無花白皮亦得又方桃葉取汁服亦佳
又方
用車前子及葉常服良
治脹滿不通
用獨頭蒜燒熟去皮以綿裹内下部中氣立通及乾
薑鹽杏仁搗丸導之並佳
巴豆丸治寒癖宿食久飲飽不消大便不通
用巴豆仁一升擣酒五升煮三日三夕後合酒微火
煎令可丸如胡豆大欲取吐下者服二丸一方巴豆
一粒去皮油心膜粳米飯二十粒丸如菉豆大温水
下三丸
蜜劑方(一名霹靂箭)治大便久秘攻不透肺熱應肛門
熱閉塞生瘡
用蜜不拘多少慢火熬令作劑稀則粘手硬則脆稀
稠得所堪作劑搓如棗核大粗如箸長一寸許蘸油
内于肛門中坐良久自透或加減少許一方可丸六
七寸内肛門中到身向上頭下少時取痒即通加鹽
相合亦可如用草烏頭末相合亦可鹽則軟堅潤燥
草烏末則祛寒消結可隨證隂陽所宜用之
治虚人並老弱人虚祕
用大麻仁不計多少研細用水濾取麻飲以米相和
煮粥或煮蘿蔔食之一方水調服又方常煮子汁飲
蜜五合常服亦妙熟湯濾汁服亦可
蜜煎藥治大便不通
用明黃蠟不拘多少油少許鹽少許撚作錠子放入
肛門
治大便祕澀不通
用牽牛子半生半熟為末每服二錢煎薑湯調下
如未通時再服及熱茶投之量虚實無時候加減
服
治大便不通氣奔欲死
用烏梅十枚置湯中須臾去核為丸如棗大内下部
少時即通
治大腸久冷祕
用葳靈仙蜜丸梧桐子大於一更内生薑清米飲下
十丸至二十丸
治大便澀結
用陳皮不去白酒浸煮至軟焙乾為末復以温酒
調服二錢為妙一方以米飲湯調下
治大便秘澀不通
用蜣蜋不拘多少去翅足為末熱酒調下一錢
治卒大便不通祕澀
用綿裹鹽丸作三丸如手指大内下部中一方用食
鹽和苦酒傅臍中乾即易
敷藥治閉結至急昏不知人
用生大螺螄三枚以鹽入殼内生搗碎置病者臍下
一寸三分用寬帛緊繫之即大通未效烏桕木三寸
研井水服亦效就多研爛咽下亦可
治大便不通
用烏桕木一寸許擘破以水煎取小半盞服之立通
甚效
去燥糞
用生薑削如小指長二寸鹽塗内下部中立通
治下部閉不通
用蒴藋根一握搗汁水和絞去滓強人服一升數
用之並治脚氣
治大便卒澀結不通
用羊蹄根一兩剉水一大盞煎取六分去滓温頓
服
治天行熱祕腸内結
用胡麻油熱服一合取利為度熟油損聲令體重生
油殺蠱摩惡瘡
治大便祕結積熱不通(名獨棗湯)
用黑腰棗三枚劈開去核以水銀粉於棗核中塞滿
濕紙裹煨用生葱茶清嚼下一方以棗汁送下又方
用麻線縛定水一盞煮棗熟細嚼熱湯下一方丸
梧桐子大薑湯服五丸一方麵裹煨熟為末煎湯
調服亦效
附子散治大便冷祕
用附子一枚炮製去皮臍削去外面留中心如棗大
碾為末蜜水調下一錢
土瓜根用内方治大便不通亦治小便
用土瓜根搗汁少許水解之竹筒傾内下部即通
玄明粉散治大便不通
用玄明粉五錢每服二錢將冷茶磨木香入藥温服
即通
郁李仁粥方治大便不通
用郁李仁一兩去皮細研分兩服煮薄粥一椀臨
熟時下郁李仁煮三兩沸傾出空心服即通未
通再服以通利為度
羚羊角飲治健忘多驚大便難口中生瘡
羚羊角(鎊一兩)人參(一兩)胡黃連(五錢)赤茯苓(去黑皮)羌
活(去蘆)附子(炮去皮臍)梔子仁(炒)牡丹皮黃芩(去黑皮)麥
門冬(去心炒)薔薇根皮大黃(炒各一兩)防己(二兩)甘
草(炙三分)
右㕮咀每服五錢水二盞生薑半塊拍破鹽䜴四
十粒煎一盞去滓更入淡竹瀝少許攪勻食前温
服
秦芁湯治大腸虙瘕祕澀
秦芁(去苖一兩五錢)防風(去蘆一兩一錢)枳殼(去穰麩炒一兩)桂(去粗皮三)
(分)檳榔(炮剉一兩一錢)牽牛子(生搗一錢)獨活(去蘆頭一兩)朴硝
(細研一兩五錢湯成旋下)
右㕮咀每服三錢水一盞煎至七分去滓加朴硝末
半錢更煎兩沸食前温服日三
檳榔丸(出聖濟總錄)治腸胃受熱氣不宣通瘕聚沈虙
腹脇脹滿大便祕澀
檳榔(剉)大黃(剉炒各二兩)枳殼(去穰麩炒二兩)大麻仁(研)桃
仁(去皮尖雙仁麩炒研)青橘皮(湯浸去白焙)木香(各一兩)
右除桃仁麻子仁外為末同研勻煉蜜丸梧桐子大
每服二十丸温水送下日二服以知為度一方無青
橘皮
大黃飲(出聖濟總錄)治小腸移熱於大腸腹脇脹滿瘕聚
祕澀
大黃(剉絹裹淬三度焙乾炒)澤瀉黃芩(去黑皮心剉)甘草(炙剉各一)
(兩)
右㕮咀每服三錢水一盞半煎八分去滓空心温
服晩再服
三黃湯(出聖濟總錄)治虙瘕大便祕澀
大黃(剉炒一兩五錢)芒硝(研)黃芩(去黑心各一兩)梔子仁(七枚)甘草
(炙剉五錢)
右除芒硝外㕮咀每服三錢水一盞煎七分去滓入
芒硝五分煎三沸温服食後臨卧
檳榔丸(出聖濟總錄)治大腸受熱瘕聚沈虙祕澀不通
檳榔(炮剉一兩)大黃(剉炒二兩)木香(五錢)陳橘皮(湯浸去白焙一兩)牽
牛子(二兩内一兩生為末一兩炒熱另為末)
右將四味成末入牽牛子末和為丸煉蜜於臼内塗
酥杵丸梧桐子大每服三十丸空心温酒下
潤腸丸(出醫方集成)治發汗利小便亡津液大腸秘老人
虚人皆可食
肉蓯蓉(酒浸焙二兩)沈香(别研一兩)
右為末用麻子仁汁打糊為丸梧桐子大每服七
丸空心用米飲下
潤腸丸(出東垣試效方)治脾胃中伏火大便祕澀或乾燥祕
塞不通全不思食及風結祕血結祕皆令閉塞也以
潤燥和血疎風自然通
麻子仁(一兩)桃仁(去皮尖一兩)羌活(五錢)大黃(煨五錢)當歸(尾)
右除麻仁桃仁另研如泥外搗羅為末五上火煉蜜
丸如梧桐子大每服三十五丸空心白湯下如病
人不大便為大便不通而滋其邪盛者急加酒製大
黃以利之如血燥而大便不行者加桃仁酒製大
黃如風結燥大便不行加麻子仁大黃如風結
澀而大便不行者加皂角仁大黃秦芁以利之如
脈澀覺身有氣澀而大便不通者加郁李仁大黃
以除之如寒隂之病為結閉而大便不通者以局
方中半硫丸或加煎附子乾薑湯冷與之其病雖隂
寒之證當常服陽藥補之若大便不通者亦當服
之與一服藥微通其大便不令閉結乃治大法若
病人雖是祕結或是隂寒之證其病煩燥脈實堅亦
與陽藥中少加苦寒之藥以去熱燥燥止勿加如隂
燥欲坐井中者其二腎脈必按之虚或沈細而遲此
易為辨耳如有客邪之病亦從權加藥以去之
活血潤燥丸(出東垣試效方)治大便風祕不通常燥結
當歸(一錢)防風(三錢)羌活(一兩)大黃(一兩濕紙裹煨)桃仁(二兩湯泡去皮)
(尖)麻仁(三兩五錢二味另研入藥)皂角仁(燒灰存性去皮一兩五錢其性得濕則滑)
(得滑則燥結自除用之勿悮)
右除麻仁桃仁另研外為末同拌勻煉蜜去沫為丸
如梧桐子大每服五十丸三兩服後日久不能結燥
也以磁器内盛紙封之無令見風
升陽瀉濕湯(出東垣試效方)治膈咽不通逆氣不通裏急大
便不行
青皮(二分)甘草(四分)槐子(二分)黃耆(一錢)黃蘗(三分)升麻(七分)
生地(三分)熟地黃(三分)當歸(四分)桃仁(二錢)蒼术(五分)
右㕮咀如麻豆大作一服另研桃仁如泥一處同
煎水二盞煎一盞去滓稍熱食前服
麻黃白术散(出東垣試效方)治大便不通三日一遍小便
黃赤渾腫面上及腹猶甚其色黃麻木身重如山沈
困無力四肢痿軟不動舉動喘促吐清水吐噦痰唾
白沫如膠時燥熱發欲去衣須臾而過振寒項額冷
如冰額寒猶甚頭旋眼黑目中溜火冷淚鼻不聞香
臭小腹急痛當臍有動氣按之堅硬而痛
麻黃(不去節五錢)桂枝(三分)杏仁(四枚)吳茱萸草豆蔲(各五)
(分)厚朴(三分)炒麵(五分)升麻(二分)柴胡(三分)白术(三分)蒼术(三分)
生甘草(一錢)澤瀉(四分)茯苓(四分)橘紅(二分)青皮(一分)黃連(一分)
(酒製)黃耆(三分)人參(三分)甘草(炙一分)猪芩(三分)黃皮(一分)
右㕮咀分作二服水二盞半先煎麻黃令沸去沫再
入諸藥同煎至一盞去滓稍熱食遠服此證宿有
風濕熱伏於榮血之中其木火乘於陽道為至盛元
氣短少喘為陽火傷於四肢痿在腎水之間乃所勝
之病今正遇冬寒得時乘其肝木又實其母肺金尅
火凌木是火大勝必大復其證蓋恐欠多嚏鼻中如
有物不聞香臭目視䀮䀮多悲健忘小腹急痛通身
黃腹大脹面目腫猶甚食不下痰唾涕有血目眥瘍
大便不通只二服皆已
驅風丸(出朱氏集驗方)治大便不通或年高風祕
皂角(七挺炮按水兩椀)巴豆(四十九粒去殼心膜)枳殼(一兩)
右以皂角挼水煮乾為末去巴豆不用炒枳殼為末
入木香五錢蜜丸如梧桐子大空心白湯下三十丸
順氣丸(出宜如方)治大腸每祕澀即諸風病發或諸(闕)發
大黃(五兩半生半熟)車前子檳榔麻仁(炒)牛膝(酒浸)郁
李仁(湯浸去皮)兔絲子(酒浸蒸)山藥(各二兩)山茱萸防
風
右為末蜜丸梧桐子大茶湯米湯任下此藥補益
通利疎風順氣治丈夫婦人膈上虛弱燥熱肺腑
痰壅調三焦開胃口大小便祕結不通及腸風等疾
神功丸(出普濟本事方)
人參(五錢)阿梨勒(生用一兩)大黃(蒸一兩)麻仁(八錢)
右為末除出麻仁研為膏次入前藥煉蜜丸如梧桐
子大每服二十丸空心茶酒任下
枳殼丸(出濟生方)治腸胃風氣壅盛大便祕澀
皂角(一挺去黑皮炒)枳殼(製炒)大黃(炒)羌活木香淨陳
皮白芷桑白皮
右為末蜜丸梧桐子大每服七十丸空心米飲或薑
湯下
三和散(方見三焦腑門三焦脹類)治七情氣結五臟不通脾胃不和
大便祕澀
金液湯(出如宜方)治臟寒大腸挾冷結滯
硫黃(淨揀去沙石十兩研細飛過用磁盒盛水和赤石脂以鹽泥封固候乾地内先埋一小罐)
(盛水令滿置盒在上再以泥封固以慢火養七日七夜候足頂上加火一片煅之候冷取出研為末)
右藥末一兩用蒸一兩湯浸去藥水和為丸如梧桐
子大每服三十丸多至百丸温米飲下空心服又宜
麻仁杏仁煎湯下如大腸乾燥宜蜜導法(方見孾孩大小)
(便淋澀門大便不通類)
正真丹(余居士選竒方)治老人氣虚滿悶大便祕澀連日不
通不敢服藥下者宜服此
硫黃(一兩研)陳皮(五錢去白)五靈脂(一分)
右先搗陳皮次搗五靈脂硫黃同搗勻麵丸如梧桐
子大每服五十丸食前米飲下
和血通經湯(出東垣蘭室方)靈壽縣長董監軍癸夘冬大雪
時因公到真定忽有大風氣暴至(闕)親張耘夫求醫
診候得六脈俱弦甚急按之洪實有力其證手足攣
急難明其狀大便祕澀面赤而熱此風始至於身也四
肢者脾也以風寒傷之則搐極而攣閉乃風淫未深
而寒在外也内經曰寒則筋攣正謂此也本人素飲
酒内有實熱乘於腸胃之間故大便祕澀而面赤熱
内則乃手足陽明受邪外則足大隂脾之經受寒之
邪乃以桂枝甘草根以却其寒邪而挼其急搐又以
黃栢之苦寒滑以瀉實而潤燥急救腎水使以升麻
葛根以升陽氣行手足陽明之經不令遏絶更以桂
枝辛熱入手陽明之經為引用潤燥復以芍藥甘草
專補脾氣使人不受風寒之邪而退木邪專益肺也
加人參以補元氣為之補佐加當歸身去裏急而和
血
升麻(一錢)葛根(一錢)當歸身(一錢)人參(一錢)桂枝(二錢)芍藥(五分)
甘草根(炙一錢)黃栢(酒製二錢)
右剉麻豆大煎法如常令煖房中近火摩其手一
服乃愈
化積滯通大腸方(楊子建護命方)
芫花(一兩)牽牛(一兩)鱉甲(醋炙五錢)狼毒(製如前)獨活大黃
(薄切醋煮乾)羌活牡丹皮(去心)桔梗當歸牛膝
荆芥穗(各一兩)半夏(三錢)
右件依法修製芫花狼毒二味木臼中杵羅為末
所餘諸藥合一處杵羅為末後總合一處相滚令
芫花狼毒與衆藥末拌勻每服二錢匕土器内煎
葱湯調下
大橘皮丸(出十便良方)治大便祕
厚朴(一兩)橘皮(一兩)杏仁(一兩三錢)
右為細末煉蜜和丸如梧桐子大每服五七十丸非
時米飲下
神效丸(出衛生家寶方)治大便秘
黃梔子(隔年者)大黃(炮)甘草(各等分)
右碾羅細末煉蜜和丸如梧桐子大每服三十丸
略秘者用白湯下秘甚者以煎橘皮湯下之食前
服
五仁丸(出澹寮方)治大便祕澀可以常服
杏仁(酒浸去皮尖麵炒令黃取淨一兩細研)郁李仁(湯浸去皮尖取淨一兩細研)
栢子仁(揀淨一兩細研)酸棗仁(湯浸去皮取淨一兩細研)大麻子仁(曬令)
(乾用板子盛住上以磚一片壓定輕輕以手摩磚則皮自脱取未脱者再摩之揀淨一兩細研)
右五味再合研令極細以水浸蒸餅為丸梧桐子大
每服五十丸空心米飲吞下
通祕散(出十便良方)治風秘大便澀
香白芷(不拘多少炒乾)
右為細末每服二錢蜜少許温米飲調下連進二
服食前
香术丸(出余居士選竒方)治腹脹痛臟秘
蒼术(一兩)厚朴(薑汁炙一兩)陳皮(一兩)生好硫黃(二兩用蘿蔔煎沸湯)
(洗三二次)
右搗羅為末浸蒸餅糊為丸如梧桐子大每服三五
十丸日二服米湯下
麻仁丸(出直指方)調三焦潤五臟治大便不通年高老
人宜服
白檳榔(半煨半生)車前子羌活(去蘆)木香(各一兩)肉桂(去粗)
(皮)山茱萸兔絲子(酒浸一宿另研為末)枳殼(去穰麩炒)防風(去蘆)
(頭及乂)山蕷(各一兩五錢)麻仁(另搗研)大黃(半蒸半生)郁李仁(去皮)
(另搗碎各四兩)
右為細末共研和勻煉蜜丸梧桐子大每服十五丸
至二十丸温水吞下臨卧服
通腸丸(出十便良方)治大腸結不通
厚朴(製為末)猪胰(各等分)
右用猪胰研和如梧桐子大每服三十丸生薑湯下
四順飲子(出十便良方)治大便不通面目身熱口舌生瘡
上焦胃悶時欲得冷此三陽氣壅致大腸熱結脉氣
洪大
大黃赤芍藥甘草當歸(各等分)
右為粗末每服五錢水一盞半煎一盞温服
潤腸丸(出衛生寶鑑方)治胷膈痞悶大便澀滯
麻子仁(二兩五錢研極細)桃仁(五錢)當歸尾(五錢)生甘草(三錢)
枳實(五錢麩炒)大黃(酒煨一兩五錢)白芍藥(五錢)木香(二錢)陳皮
(三錢)升麻(五錢)檳榔(二錢)人參(三錢)
右件除麻仁桃仁外搗為末却入麻仁桃仁泥子
和勻蜜丸如梧桐子大每服七八十丸温水食前服
治大便不通(出本草)
研麻子相和為粥食
治大便不通十日至一月(出本草)
用冬葵子三升水四升煮取一升去滓服不差再
服
又方(出危氏方)
用枳實皂角等分為末飯糊為丸米飲下
枳實湯(出濟生方)治腹脹發熱大便祕澀脈多洪數此名
熱脹
枳實(去穣麩炒五錢)厚朴(薑製炒一兩)大黃(酒蒸三錢)甘草(炙三錢)
桂心(不見火二錢五分)
右㕮咀每服四錢水一盞半生薑五片棗三枚煎
至七分去滓温服不拘時候嘔者加半夏一錢
小黃耆丸(出十便良方)治大腸風熱大便祕澀及五痔結
核
防風(一兩)黃耆(二兩)川芎(五錢)皂子仁(一錢)枳殼(一錢)
右為細末煉蜜和丸如梧桐子大每服三十丸不拘
時候米飲下
麻仁丸(出楊氏家藏方)治大便祕澀
麻仁(一兩另研)杏仁(去皮尖麵炒二錢)枳實(去穰麩炒五錢)白芍藥
(五錢)黑牽牛(一兩七錢)
右為細末滴水為丸如梧桐子大每服五十丸温熱
水送下食前
麻子仁丸(出三因方)治太陽脉浮而澀浮則胃氣強澀則
便數浮澀相搏大便則堅其脾為約大便堅小便利
而不渴
麻子仁(五兩炒)芍藥(八兩)枳實(麩炒八兩)大黃(蒸一斤)厚朴
(薑汁炒五錢)杏仁(去皮尖炒另研五兩五錢)
右為末煉蜜丸梧桐子大每服二十丸温水下未知
加至五十丸一方麻仁一兩五錢杏仁三錢大黃
一兩枳實芍藥厚朴各五錢此依局方上本是漢
方合用大黃枳殼一斤正得合一兩厚朴當用四
兩杏仁用六錢一方麻仁一兩二錢五分芍藥一
兩乃均製合理用當以理推
治大腸氣祕壅熱結澀(出本草)
牽牛子(微炒搗取其中粉一兩)桃仁(麩炒去皮尖取末五錢)
右以熱蜜和丸如梧桐子大温水服三二十丸不可
久服亦行脾腎氣故也
導引法
養生方云偃卧直兩手捻左右脇除大便難腹痛腹中寒
口内氣鼻出氣温氣咽之數十病愈
普濟方卷三十九
