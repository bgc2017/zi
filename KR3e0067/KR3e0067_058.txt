普濟方卷五十九明周王朱橚撰
舌門
總論
夫凢舌者心主小腸之候也重十兩長七寸廣二寸半
善用機衡能調五味也凢有所啖若多食醎則舌脉凝
而變色多食苦則舌皮稿而外毛焦枯多食辛則舌筋
急而爪枯乾多食酸則舌肉肥而唇揭多食甘則舌根
痛而外髮落且心欲苦肺欲辛肝欲酸脾欲甘腎欲醎
此五味内合五臓之氣熱則生瘡引唇揭赤若腑寒則
舌本縮口噤唇青寒宜補之熱宜瀉之不寒不熱依臓
腑調之舌縮口噤唇青升麻煎主之舌者心之官主
嘗五味以榮養於身資於脾以分布津液於五臓故心
之别脉係於舌本肝脉絡于舌本脾脉連舌本散舌下
凢此三經或為風寒濕所中使人舌縮卷而不能言或
憂怒思恐所鬱則舌腫滿而不得息心熱則破裂生瘡
肝壅則出血如湧脾閉則白胎如雪諸證雖異治之各
有方舌者脾脉之所通心氣之所生和則知味資於
脾而榮於身者也二臓不和風寒中之則舌強而不能
言壅熱攻之則舌腫不能言語更有重舌木舌舌胎出
血等證皆由心脾虚風熱所乘而致且更有傷寒舌出
過寸此虛毒熱攻心也但舌瘡一證不特因實熱所致
亦有虚熱上攻而就者却不可倒用凉藥也貴乎鎮墜
寧心而已局方所載黑錫養正二丹並以冷鹽水送下
用之多效
重舌(論)
大人小兒重舌候者心脾有熱故也心候於舌而主血
脾之絡脉又出舌下心火脾土二臓子母也有熱則血氣
俱盛其狀附舌下近舌根處遂令舌下血脉脹起如小
舌狀故謂之重舌盖心開竅於舌足太隂之脉屬脾絡
胃上膈挟咽連舌本散舌下故也
方
紅雪煎(出聖濟總錄)治心脾有熱生重舌
羚羊角升麻吳藍黃芩(去心)芍藥人參
大青淡竹葉(切各一兩)㯽榔(為末三兩)木香(為末三兩)木通(剉)
山梔子(去皮)丹砂(研)蘇枋木(椎碎煎)葛根(各一兩椎碎)朴硝
(研一升)桑根白皮(一兩)枳殼(去瓤麸炒三分)麝香(碎半兩)甘草(炙二)
(兩)
右除朴硝蘇枋木丹砂木香麝香㯽榔外剉如麻豆
大以水二斗五升煎至九升濾去滓再煎沸下朴硝
不住手以柳篦攪候水脚欲盡下蘇枋木汁煎更三
五沸於新砂盆中次下木香㯽榔麝香丹砂等末攪
令勻每服一錢綿裹嚥津甚者蜜水調下一錢食後
服之
石膏煎(出聖濟總錄)治心脾積熱生重舌及時行隂黃丹
石發動一切熱毒
石膏凝水石滑石(並碎各一斤)鬱金(研)犀角(各一兩)
黃芩(去黑心五兩)升麻(三兩)山梔子(去皮二兩)黃連(去鬚三兩)苦硝
(研一斤)馬牙硝(研半兩)
先以石膏凝水石滑石等用水三斗入金十兩亦得
煎至七升去滓再煎先下芒硝煎三兩沸次下馬牙
硝攪令化不住手攪良久用一新瓦盆傾出凝結每
服一錢用蜜水調下大人小兒以意加减服
牛黃散(出聖濟總錄)治重舌
牛黃(研)人參(各半兩)白茯苓(去黑皮三分)大黃(剉炒半兩)當歸
(切炒一分)甘草(各半兩)丹砂(研一分)麝香(研半兩)
右為細散每服半錢温水調下甚者加至一錢食後
服
朴麝散(出聖濟總錄)治重舌及天行隂黃丹石發動一切
熱毒
朴硝(研五兩)麝香(研一分)黃芩(去黑心半兩)山梔子(去皮一兩)甘
草(炙一分)淡竹葉(一握)蘆根(剉一兩)
右剉五味如麻豆大研者二味以新汲水三升將藥
入鐺中煎約半升已來去滓澄淸取甆瓶一箇傾藥
汁在内以物盖定瓶口用鹽泥固濟慢火煆一周時
去火令冷却將瓶安在水中無令水滿至瓶口浸經
一宿至明日打破瓶子取藥如金色研為細散每服
半錢冷水調服綿裹嚥津亦得
牛黃散(出聖惠方)治重舌口中涎出水漿不收
牛黃龍腦朱砂(各一分)太隂玄精石(二兩)
右細研為散每度用藥一錢先於重舌上以鈹針鈹
破出血用鹽湯潄口然後摻藥於舌上嚥津神效
芝𨼆方(出海上方)治重舌或不能言
乾薑蒲黃
右等分為末乾搽即愈盖二藥隂陽得中宋度宗春
月欲賞花飲宴不意一夜重舌滿口不能飲食蔡御
醫進此方立效因此入内
黃藥湯治舌腫及重舌
黃藥甘草(炙剉各一兩)
右粗搗篩每服三錢水一盞煎至七分去滓食後温
服
治重舌
皂角刺(燒灰為末)朴硝(少許細碾為末)
右先以手蘸水擦口内并舌上下將藥搽在舌上下
涎出自消
治重舌口中涎出方(出聖惠方)
驢乳(一升)猪乳(一升)
右相和煎至半升不拘時候服半匙
蒲黃散(出范氏方)治重舌上戴妨礙不能言口中涎出
用新眞蒲黃羅細散傅之吐出又傅立消亦治舌腫
傅舌上不過數上愈湏眞者可用李莫安撫内子夜
半忽不能言燭之乃舌下生一舌上戴急取外臺檢
此方五七傅即愈一方炒碾為末摻之
治重舌(出經驗良方)
用竹瀝漬黃蘖無時點舌上
朴硝散(出經驗良方)治重舌喉痺
用朴硝黃丹細散摻重舌上竹筒以半錢許吹入喉
中即破吐涎而愈甚者不過兩次
又方(出經驗良方)
用五靈脂一兩去砂石為細末用米醋一大盤煎湯
旋噙𠻳口即安
又方(出經驗良方)
用皂角四五挺皮不蛇者去皮炙令乾地上出火毒
荆芥穗少許二味為細末米醋調塗腫處即消
治重舌木舌(出范氏方)
用川烏尖巴豆為末米醋調刷患處即效木舌湏先
服勝金散開關竅
治重舌口中涎出水漿不收(出聖惠方)
用簸箕舌燒為灰細研以温酒調下一錢
又方(出聖惠方)
用伏龍肝研如粉以牛蒡汁調傅之效
又方(出聖惠方)
用蛇蜕皮燒灰細研少許傅之效一方治小兒重舌
燒蛇蜕皮為末睡和塗舌上瘥
治重舌口中涎出方(出聖惠方)
右取田中蜂房燒灰細研以好酒和傅喉下立愈
杏仁膏(出聖惠方)治口舌熱乾或舌上生胎語言不眞
升麻杏仁(去皮尖)甘草(炙各一兩)黑豆(五十粒去皮)
右為細末入白蜜五合生地黃汁五合慢火熬成膏
子丸如雞頭大噙一丸嚥津舌上生胎立用薑蘸冷
水擦洗之
薄荷蜜煎(出澹寮方)治舌上生白胎乾澀話語不眞
白蜜薄荷自然汁(各等分)
右以生薑片先蘸水揩洗再用硃砂雄黃硼砂腦麝
為末傅之良未效更加玄明粉一方先以生薑蘸水
揩洗用薄荷自然汁白蜜作煎服之
治大人小兒舌下腫起重舌(出鮑氏方)
用地鱉虫和薄荷研汁綿包捻舌下腫處
重舌極證(出鮑氏方)
用指去爪先於舌下筋上擦至根漸深深擦入如此
三次又用擦蘸水取項後燕窠小坑中筋自上幹下
至堂深深擦入亦三次小兒若飲乳勝前即病去矣
半夏酒治重舌滿口
右用半夏二十枚水煑過再用水泡片時乘熱用好
酒一升浸密封頭良久取酒乘熱含冷時即吐又含
熱者以差為度然後再服歸荆湯獨活酒人為邪
氣所干則發而為病若氣若血若痰若水若風若寒
若暑若濕腑臓表裏冷熱虚實各有受病之處用藥
之法必究其原而後可以起病否則前賢所謂獵不
知兔廣絡原野冀一人獲之術亦疎耳是可以人試
技乎哉一方用羌活得汗則愈
歸荆湯(出指南方)治風痙昏迷吐沫抽掣背脊強直産後
中痓通用
當歸荆芥穗(各等分)
右為末每服二錢水一盞酒少許煎七分灌下如牙
關緊用銅匙斡開以雞羽蘸藥入口或用童尿調下
或以芎藭代當歸亦妙
中風角弓反張(論)
中風角弓反張之狀腰背反折不能俛也由風邪客於
諸陽之經邪正相搏風氣勝則筋脉縮急腰背反折如
弓之形也
方
天麻丸(一名朱附丸出聖惠方)治中風角弓反張口噤不語四肢
拘急并腎臓風毒攻注手足頑麻一切急氣
天麻白附子(炮裂)附子(炮裂去皮臍)牛膝(去苗)白僵蠶(微炒)
羌活槐膠羚羊角(屑)防風(去蘆頭各一兩)天南星(炮裂)
蟬殼硃砂(細研各半兩)膩粉麝香(細研各一分)乾蝎(微炒)
(半兩)白花蛇(酒浸去皮骨炙研)
右為末入研了藥令勻煉蜜和搗二三百杵丸如雞
頭實每服以生薑汁薄荷汁各少許入熱酒二合相
和研下一丸不計時候頻服一方無薄荷汁
犀角散(出聖惠方)治中風角弓反張心神煩亂口噤不語
犀角屑升麻(去根節)羌活附子(炮裂去皮臍)杏仁(湯浸)
(去皮尖雙仁麸炒各一兩)防風(去蘆頭)桂心白术人參(去蘆頭)
芎藭白茯苓細辛當歸(各三分)石膏(二兩)甘草
(炙微赤剉半兩)
右搗羅為散每服四錢以水一盞煎入生薑半分煎
至五分去滓入竹瀝一合更煎一兩沸不拘時候温
服
龍腦丸(出聖惠方)治中風身如角弓反張不語悶塞
以半夏醋煎灌漱吐出即瘥
舌腫強(論)
夫手少隂為心之經也其氣通於舌足太隂脾之經也
其氣通於口太隂之脉起於足大指入連舌本心脾虚
為風熱所乘即隨脉至舌熱氣留於心血氣壅滯故舌
腫因脾脉脹急則舌本強也心氣通於舌脾脉挾咽
連舌本散舌下心脾二經受風邪則舌本強不能卷舒
又或熱氣加之則腫腫則筋脉脹急勢連咽喉礙於呼
吸法宜刺之洩去惡血然後用藥儒門事親書云南隣
朱老翁六十餘歲身熱數日不已舌根腫起和舌尖亦
腫腫至滿口比元舌大三倍一外科以燔針刺舌兩傍
下廉泉穴病勢轉亟戴人曰血實者宜决之以針磨令
鋒極尖輕砭之日砭八九次血出約二三盞如此者三
次漸少減腫消夫舌者心之候也心主血故血出則愈也
方
白茯苓湯(出經濟總錄)治舌腫強
白茯苓(去黑皮)牛黃(研各三分)犀角屑(一分)甘草(炙)人參
羚羊角屑白术桂(去粗皮)熟乾地黃(焙各半兩)
右粗搗每服三錢匕水一盞煎至七分去滓温服
射干湯(出經濟總錄)治木舌腫強及天行病丹石發動一
切熱毒
射干木通(剉)大黃(剉炒)馬蘭子(各一兩半)漏蘆(去蘆頭)升
麻當歸(切焙)桂(去粗皮)甘草(炙各一兩)
右粗搗篩每用五錢匕水一盞半煎至八分去滓分
温二服日三夜二
牛黃散(出聖惠方)治舌腫強
牛黃(細研)漢防己(各三分)甘草(炙剉)人參(去蘆頭)羚羊角屑
生乾地黃牛蒡子(微炒)桂心(各半两)犀角屑(一分)
右為散入牛黃研令勻每服三錢水一鍾煎至六分
去滓不計時候温服
柴胡散(出聖惠方)治腹中虚熱舌本強直口吻兩邊痛舌
上有瘡嚥食不得
柴胡(去苗)川升麻梔子仁赤芍藥木通(各二兩剉)
黃芩大青杏仁(各一两半湯浸去皮尖雙仁)石膏(三两)
右為散每服五錢水一大盞入生薑半分煎至五分
每於食後温服
金沸草散(出危氏方)治風寒傷於心脾令人增寒發熱齒
浮舌腫
荆芥穗(四兩)旋覆花前胡麻黃(去節各三兩)甘草(炙)
赤芍藥半夏(湯浸七次各一兩)
右剉散每服四錢水一盞半薑七片棗二枚煎七分
去滓漱口吐一半喫一半世毉用此發散傷風傷寒
及加杏仁五味子治咳𠻳皆效治舌腫牙疼辛未年
有人患舌腫如吹滿塞口中粥藥不入其勢甚危大
煎一劑乘熱以紙籠氣衝之即愈
黃連湯(出聖濟總錄)治傷寒舌腫
黃連(去鬚)大黃(生用各一兩)大青(五根)升麻黃藥(各半兩)甘
草(炙三分)
右粗搗篩每服五錢匕水二盞黑豆一撮同煎至一
盞去滓分温二服病未退每服更加芒硝末半錢匕
和湯下以微利為度
治心脾壅熱生木舌腫脹(一名玄參散出聖惠方)
玄參升麻大黃犀角(各七錢)
右為末每服三錢水一盞煎五分温服
牡蠣散(出聖濟總錄)治牙疼連牙關急口眼相引木舌腫
強不能轉
牡蠣(煆研)伏龍膽附子(炮裂去皮臍)白礬(煆研各半两)
右為散以酒和如泥每用一錢於患處塗貼吐津
正舌散(出危氏方)治中風舌本強難轉語言不正
蝎稍(去毒一分)茯神木(剉微炒一兩)龍腦薄荷(焙乾二兩)
右為細末每服一二錢溫酒調下或以搽牙頰間亦
得
柴胡散(出聖濟總錄)治舌本強兩邊痛
柴胡(去苗)升麻(各一兩)梔子仁(半两)
右為散每服一錢匕熱水調下日三
蒲黃散(出海上方)治舌忽然腫硬或出血如湧
蒲黃海螵蛸末(各等分)
右為細末每服少許塗舌上瘥
治木舌漸腫大滿口若不急治即塞殺人
紫雪(一分)竹瀝(半合)
右研紫雪以竹瀝和之時時抹入口中
飛礬散(出海上方)
白礬(飛)百草霜(各等分)
右為末捻糟茄自熟水調若口噤挑灌之妙
二聖散治舌根腫硬咽喉不利
紅芍藥甘草(各等分)
右㕮咀每服三錢水一盞煎七分去滓温服仍潄嚥
之
礬石散(出聖惠方)治舌強不能言語
白礬(研)桂(去粗皮各一兩)
右為散每服一錢匕或半錢匕安舌下或上瘥
䗪蟲散(出聖惠方)治舌腫滿口言語不得
䗪蟲(五枚炙)鹽(半兩)
右細研為散以水二盞煎至十餘沸去滓熱含吐以
瘥為度
麝香散(出聖濟總錄)治舌強不語
麝香皂莢(各半兩)
右為散每用半錢摻舌腫上吐津
舌腫強方(出直指方)
蛇皮(燒存性)全蝎(各等分)
右為末少許摻傅之
治舌暴腫宜摻藥方(出聖惠方)
乾薑半夏(各一分湯浸七遍去滑)
右為細散每用少許摻在舌上以瘥為度
百草霜散(一名黑散子出危氏方)治舌腫起如猪胞或忽然硬
腫逡廵塞悶殺人
用釡下黑末以醋厚傅舌下上脱去更傅湏臾即消
若先决去血汁竟傅之彌佳凢此患人皆不識或錯
治益困殺人甚急且看其舌下自有噤蟲狀如螻蛄
或如卧蠶子細看之有頭尾其頭自少燒鐵釘格頭
上即熟使自消一方釡下墨和鹽等分瀝清水塗腫
處令遍表裏良久即愈一方用醋調尤妙一方用甘
花水調釡下墨鹽成膏傅舌上立愈
治舌腫強滿口方
滿口含糖醋少許時熱通即止
蒲黃膏治舌腫滿口不能言
用蒲黃調成膏傅舌上下研篦麻子紙捲燒烟薰之
隨即縮
治舌腫脹
用好硼砂為末用薄批生薑蘸藥揩腫舌處少時即
退
又方治舌強不語
用蛇膽一枚焙乾碾為末傅舌上有涎吐之
半夏酒治舌腫滿口氣息不通湏臾殺人急以手刺
破潰出惡血令其泄氣然後可治亦可用微針決破
次用此藥
用半夏十二枚以苦酒一升煑取八合稍稍漱口熱
含冷吐半夏勒人咽喉以薑汁觧之一方蜜封頭良
久取出含之
蚯蚓方治舌腫滿塞喉欲死
用蚯蚓一條以少許鹽花化為水以塗咽喉舌上良
久漸消
甘草湯治舌卒腫起滿口塞喉氣不通頃刻殺人以
針决舌下兩邊地天脉出血銅筯燒令赤熨瘡數遍
亦令血絶
用甘草不拘多少煎湯熱含冷吐
又治大人小兒重舌腫起舌下
用朴硝研水敷咽喉外其内用成塊者含涎出乃平
又方
用地蜱蟲和薄荷研汁綿包蘸舌下腫處
治舌
用葈耳葉挼安舌下令涎出去目黃好睡
治跌倒舌因牙誤枕綻破者
用生薑切作薄片貼之
治舌根腫疼不可忍者
用升麻湯加柴胡枳殼山梔子用水二盞煎至一盞
去滓服之立效
治舌忽然硬腫逡廵塞悶殺人或血出如湧方一名蒲
黃散
用烏賊魚骨蒲黃等分為末每用少許塗舌上瘥一
方用蒲黃摻上瘥
縮舌膏(一名如神散出仁存方)治舌腫懸下尺許及傷寒熱毒
攻心舌出數寸
用片腦成片頻於舌上三四次敷就縮
又方(出經驗良方)
用萆麻仁三四十粒乳鉢研細取油塗紙上二幅熏
舌上未退又燒一幅取令此證退如未愈再合用之
令愈為度如治牛舌出亦好一法染黃紙捲搥碎萆
蔴子燒烟熏之其舌竟退
巴豆方(出經驗良方)治傷寒後不能轉攝舌出不收者
用巴豆一枚取油霜用紙捲之内入鼻中其舌即收
治舌卒腫起如吹泡或如猪脬形滿塞喉氣息不通湏
臾不治殺人便以指刮破舌兩邊或破血出尤好亦
可以鈹刀刮兩邊破之以瘡膏傅之(出聖惠方)
又方(出肘後方)
刺舌下兩邊大脉血出勿使刺著舌下中央脉血出
不止殺人如上治不愈或血出數升則燒鐡篦令赤
熨瘡數過以絶血也
又方(出仁存方)治舌忽然腫破
用釡下墨烟和鹽塗舌上下調酒米醋傅即安
舌強不語(出永類鈐方)
用白礬桂心末傅之硬腫悶塞取釡底上炲煤和鹽
等分為末塗之一方小豆末醋調塗
如神散(出御藥院方)治舌腫強及齗腫不消
露蜂窩椒末青鹽(各等分另研為末)
右每用各抄一錢和勻用水一盞半煎至八分去滓
熱漱冷吐藥盡為度
舌本縮口噤(論)
夫心欲苦肺欲辛肝欲酸脾欲甘腎欲醎此五味内合
五臓之氣也若臓熱則生瘡唇揭青色若腑寒則舌本
縮口噤唇青寒宜補之熱宜瀉之不寒不熱依臟腑調之
方
獨活觧噤膏療小腸腑寒應舌本縮噤口唇青
獨活芎藭苦李根皮(各三兩)天雄(焙)防風細
辛桂心蜀椒甘草猪肪
右㕮咀綿裹以苦酒一升漬一宿以猪肪微火煎之
去滓膏或凝以綿裹少許口含於下壓之取瘥日三
度易之
又生艾葉傅法
無生艾葉取乾者搗之以水淹一升熱搗以帛塗之
於塞處上封裹之瘥為度
龍石散治大人小兒上膈壅毒口舌生瘡咽嗌腫塞
疼痛妨悶每用少許摻貼患處嚥津小兒瘡疹毒氣
攻口齒先用五福化毒丹掃後仍再用此藥摻貼立
效
硃砂(研飛二兩半)寒水石生腦子(研二錢半)
右為末每服五七次用夜卧摻貼
吹喉散治三焦大熱口舌生瘡咽喉腫塞神思昏悶
並能治
蒲黃(一兩)盆硝(八兩)青黛(一兩半)
右用薄荷汁一升將盆硝青黛蒲黃一處用磁罐盛
慢火熬令乾研細每用一匙或半錢摻於口内良久
出涎吞之不妨或喉中腫病用筒子入藥半錢用力
吹之無不立效一方無蒲黃
舌上出血(論)
夫心主血在竅為舌若心臓藴熱則血得熱而妄行或
溢於心之竅故有舌上出血之證甚者出如湧泉
方
治舌上黑有數孔大如箸出血如湧泉此心臓病
戎鹽黃芩(一作蔡子)黃蘖大黃(各五兩)人參桂心
甘草(各二兩)
右為末蜜丸如梧桐子大米飲服十丸日三亦燒鐵
焙
香參丸治心臓熱盛舌上出血
人參生蒲黃麥門冬(去心焙)當歸(切焙半兩)甘草
生乾地黃(焙一兩)
右為末煉蜜丸小彈子大每服一丸温化下一日三
四服
升麻湯治心臓有熱舌上出血如湧泉
升麻(剉)茜根(剉)小薊根(剉各一兩半)艾葉(去梗一握)凝水石
(碎三兩)
右粗搗篩每服三錢匕水一盞同煎至七分生地黃
汁一合更煎一二沸去滓温服
寸金散治心煩熱血妄行舌上血出不止
新蒲黃(三錢)新白麵(三錢半)牛黃(研)生龍腦(各半錢匕)
右研極細生藕汁調下一錢匕食後臨卧服日二
文蛤散治熱壅舌上出血如泉
五倍子(洗)白膠香牡蠣粉(各等分)
右為末每用少許摻病處或燒鐵箄熱烙孔上
阿膠散治舌上血出不止
阿膠(炒燥)蒲黃黃耆(細剉各一分)
右為細散每服一錢匕生地黃汁調下併二服
熟艾湯治心經藴熱舌上血出及諸失血
熟艾(用糯米半合炒)松黃栢葉(各炙半兩)
右粗搗篩每服三錢匕水一盞煎至七分去滓温服
不拘時候
紫霜丸治舌上血出竅如針孔
紫金沙(即露蜂房頂上實處是研一兩)蘆薈(研二錢)貝母(去心四錢)
右為煉蜜和丸如櫻桃大每服一丸化開煎至五分
温服吐血衂血每服一丸酒半盞化開服
治舌上出血如簮孔方
黃連(半兩)黃蘖(三兩)梔子(二十枚)
右以酒二升漬前藥一宿去滓煑三沸頓服
聖金散治舌上忽然血出不止
黃藥子(一兩)青黛(一分)
右為細散每服一錢匕食後新汲水調下日二服
欝金散治心臓積熱血脉壅盛舌上血出
鬱金(一兩)當歸(切焙半兩)
右為散每服一錢匕煎生薑烏梅湯調下
地黃散(出聖惠方)治舌血出如簮孔者
生乾地黃(焙乾)鹿用膠(炒令乾一兩)
右為散每服二錢匕食後糯米飲調下
必勝散(出危氏方)治舌衂
眞蒲黃(略炒)螺兒青(各等分)
右為末每用少許擦患處少時温鹽水潄之
治舌硬忽出血不止用木賊煎湯潄之良
清心散治舌上出血并九孔出血
用刺蘇一握研絞取汁以酒半盞調服如無生汁只
搗乾者為末冷水調下三錢匕兼治大衂
黃蘖散治心臓熱極舌上血出
用黃蘖二兩塗蜜慢火炙焦搗羅為散每服二錢匕
温糯米飲調下
治舌下上忽出血如簮孔者(出聖惠方)
用香薷汁一升日三服一方細嚼即止一方作香荗
治舌上出血如針孔(出聖惠方)
用豆二升水三升煑之沸去滓服一升日三一方用
豆一合水一碗煮數沸温服一盞治下血
治舌上出血如簮孔(出聖惠方)
用赤小豆一升杵碎水三升和攪取汁飲一方用苦
酒和塗舌上
治舌出血不止無故出血仍有小竅此名舌衂(出朱氏集驗方)
用槐花晒為末傅舌上或炒槐花地上出火毒傅之
如舌腫以眞蒲黃乾摻
治自行被攧穿斷舌心血出不止
以米醋用雞翎刷所斷處其血即止仍用眞蒲黃杏
仁去皮尖硼砂少許研為細末煉蜜調藥稀稠得所
噙化即安
治舌上出血如簮孔者(出聖惠方)
用巴豆一枚燒作屑亂髮如雞子燒末以酒調服之
治舌上出血如泉方(出聖惠方)
以燒鐵筯熱烙孔中良
治舌上出血如泉
用五倍膠香牡蠣粉末摻之或燒鐵筯烙其孔
普濟方卷五十九
