普濟方卷三百八十四明周王朱橚撰
嬰孩諸熱疸腫門
諸熱(附論)
經曰火氣不調舉身蒸熱風氣不調令身強直水氣不
調身體浮腫土氣不調四肢不舉凡小兒之疾多因風
熱不順乳氣不調致生諸疾潮熱驚熱夜熱餘熱食熱
疳熱壯熱煩熱骨熱風熱虚熱客熱癖熱寒熱血熱疹
熱十六者大同而小異凡熱必乘陽邪而發經云邪之
所凑其氣必虚留而不去其病則實邪正分爭客摶於
皮膚或恍惚啼呌或悶亂啼麄其變多端或在表或在裏
或似實而似虚或半表而半裏或半實而半虛皆由血
氣盛實臟腑生熱隂陽氣交薰蒸於外致令身熱焉凡
病熱者左臉先赤肝受熱也額上先赤心受熱也右臉
先赤肺受熱也大抵熱則風生風生則驚悸潮熱發歇有
時驚熱顛呌恍惚夜熱夕發旦止餘熱寒邪未盡食熱
肚背先熱疳熱骨蒸盗汗壯熱一向不止煩熱心躁不
安積熱頰赤口瘡風熱汗出身熱虚熱困倦少力客熱
來去不定癖熱涎嗽飲水寒熱發如瘧狀血熱發辰已
耳鼻尖冷諸熱得之各有所歸其間有三兩證交互者
宜隨其輕重而治之潮熱者血氣盛實臟腑生熱或傷
寒時疫觸受邪氣隂氣不足陽氣有餘陽邪暴傷則血
氣凝滯不即通流壅遏無歸傳於陽明之經遂成潮熱
休作有時其夜間發熱者乃是隂中有陽邪也潮熱或
留宿寒夾伏熱者大便黃而臭氣滯宿寒者大便白而
酸臭潮熱者實熱也當日間潮熱或即增寒手足俱冷
能乳即瘦再加盗汗此食疳之候也發熱日可夜間熱
甚天明復凉謂之傷寒餘熱失觧小兒傷乳者或時發
熱發熱有退時熱退後但復熱或夜間熱者此傷乳食
也夜熱者由宿食在小腸當暮發熱明旦復止諸家所
說夜熱各自不同皆有應驗食疳亦能夜熱傷寒失觧
亦能夜熱風傷脾胃亦能夜熱寒熱者隂陽盛也先寒
而後熱陽不足先熱而後寒隂不足寒多而熱少隂勝
陽也熱多而寒少陽勝隂也寒熱相半隂陽交攻也寒
熱隔日隂陽乍離也陽盛發熱隂盛發寒寒而頰赤隂
中有陽邪也熱而面青陽中有陰邪也寒而面青隂中
有隂邪也熱而頰赤陽中有陽邪也熱而面青陽中有
隂邪也寒而面赤隂中有陽邪也其有頭疼汗出者有
嘔吐不食者有增寒而飲水者壯熱而欲湯者有筋骨
疼痛者或袐或瀉或内寒而外熱或内熱而外寒又有
寒而腹中痛熱而腸中鳴是有食積也大抵寒熱囙於
露風或觸暑毒致隂陽不順邪正不和逆順之法當從
乎天地順乎隂陽順之則安逆之則危(小兒寒熱多因食積而得當下)
(之次用補助先寒後熱寒多熱少小柴胡湯加桂先熱後寒熱多寒少用白虎&KR2266;加桂寒熱相半小柴胡湯)
壯熱者亦由血氣盛實五臟生熱邪火蒸鬱於内則眠卧
不安精神恍惚薰發於外則連滯不巳舉動驚惶表裏
發熱則煩躁喘麄甚則發癎也潮熱者因其觧脱風邪
所傷客於皮毛入於臟腑則惡風發熱呵欠面青目澁
多睡陽氣有餘身熱無汗隂氣有餘身寒有汗陽氣有餘無
寒而寒隂氣有餘素問云汗出而身熱者風熱也(錢氏論云風温潮熱)
(者時間發熱過時即退來日依時發此為熱壯熱相似潮潮則發驚也壯熱者一向熱而不已甚則發驚癎也)
(風熱者身熱口中氣有風證渴壯者但温而不熱也急飲乳者不能食者由客熱入兒臍流入心脾經即舌厚)
(唇燥口不能乘郭當凉心脾也)積熱者由陽氣盛實積於臟腑上盛則
唇舌生瘡下盛則腰腿癰腫表裏俱盛則精神恍惚頰
赤口乾大小便澁遍身體發熱下之即退有後熱者是
裏熱已去表熱未退汗之則觧表熱去後再熱者表裏
俱虛陽浮於外隂沉於内所以又熱者乃虛也因傷寒
及諸熱汗下之後去津大過氣血未調食飲勞傷致令
虛熱困倦少力其有久嗽久瀉久痢久血久瘧致諸疾
之後而成者皆虛熱也凡病久者則氣血虛氣虛則發
厥血虛則發熱血氣虛則身熱而足手厥疳熱者由乳
母好飱肥膩恣食甘酸或喜怒氣浮醉飽勞傷乳兒遂
成疳熱或兒食無常生冷過度致令骨熱不除羸瘦煩
渴頰赤面黃不長肌肉凡疳食之熱先起於腹背皮膚
不堪熱近之骨間如火或睡中有汗久變疳勞者渾身
如火手足如冰(孫氏云骨熱如湯蒸欝不退時常有汗)癖熱者由兒不肯
食哺而但欲飲乳乳壅不能消化伏結腹中致成涎癖
塊也或痰嗽而驚或嘔逆而渴日中嗞煎夜間啼呌辰
熱申凉與潮相類也(先與白术散滋飬津液次珍珠丸下痰涎食積再白术散及妙丸子)
(磨積)血熱者每日巳午間發熱而遇夜則凉是陽中有陽
血氣盛實也盖血者榮也氣者衛也榮行脉中衛行脉
外營周不息巳午者當心火用事之時也心生血氣行
至巳午則陽氣盛陽氣盛則與正相擊故至期而發熱
非其時非血熱也客熱者為陽邪干於心也心若受邪
則熱形於額故先起頭面次而身熱恍惚多驚聞聲恐
悸良由真氣虛而邪氣勝邪氣勝真邪交爭發渴無時
進退不定如客之往來故曰客熱(湯氏曰第一傷寒熱初起尚疎稀鼻)
(塞并多涕呵氣漸傷肢此病非難治因知及早醫若逄筋脉冷傷寒豈便宜第二變蒸熱唇上赤生光四)
(肢多熱毒涕乳亦為殃熱躁還啼哭須當解膈涼三旬餘兩日一度定非常第三食積熱氣急不尋常寒)
(熱常如瘧渴瀉要壺漿與食頻煩躁多痰更滑傷睡要合地卧本是積為殃此侯先當取積清熱只用平)
(胃散治之次常服進食丸第四虛驚熱長啼汗出多糞青兼吐乳兩眼慢雲和咬乳流涎出脚冷病難蘇)
(若逄頭仰視早治莫蹉跎此候宜服薄荷散并紅綿散急退熱解驚可以療之第五麻豆熱中指冷如冰)
(目澁長如睡乳食不曾名耳冷眼中赤麻豆出將呈或時寒熱起困惡沒心情此候乃天行之病又乃時)
(熱不除發出胎毒故成此疾不可妄下及妄攻始當温凉藥治之法與傷寒相似後當發散使毒氣出腑)
(則出細疹俗云膚瘡也若不發散便是傷寒未表一也則毒氣在臟故發豆瘡遍身無縫又寒又熱變成)
(惡證十死八九小兒瘡證之熱腹痛面腮燥赤呵欠睡困眼澁多膿乃瘡疹欲出之候急與羌活防風湯)
(三服如未有前證則不可用先與解肌散二服發汗使氣出臟毒如汗後熱退只用升麻湯汗後尚熱宜)
(服羌活散如己見兩三點於皮膚加紫草少許如熱平瘡出稍輕但用辰砂米飲調下半錢其豆稀而輕)
(盖欲製其胎毒也故第六疳為熱鼻赤齒頻搖乳食常無飽頭瘡髮又焦麩炭餐如飯肌膚不自揚心煩)
(兼肚熱盛此是疳勞此候當用進退丸常服磨化積丸仍兼服化疳丸後服鼈甲散退熱次服肥兒丸治)
(虚第七渾身熱細看手脚知神昏常不識肚急更如癡見食還憎受渴瀉糞如脂終日無歡色唇紅不可)
(醫此候不可發散只宜補脾仍服十金丹去其積第八風痰熱晩起早還凉喫水無時度粥飲亦知香夜)
(多喘呌候氣息豈為昌患宜頻進藥莫待服驚張此候乃痰作而朝凉夜熱即宜用金星丸或氣弱不了)
(不宜服奪命散急宜服惺惺散要加南星白附子)温壯者由臟腑不調内有
伏熱挾宿寒皆𫝊於胃致胃氣不和留滯壅塞故藴積
體熱名曰温壯大便黃而臭者内有伏熱大便白而酸臭
夾宿寒故也而又有小兒壯熱者是熱氣薰發於外故
令身體壯熱其發無漸大體與温壯相似有小異者熱
加甚也此候宜服輕藥惺惺散羌活散皆可如有宿寒
宜服四味理中湯加桂煎服若有伏熱宜服五苓散并
白虎湯二藥俱效有驚熱即有風熱此言驚風熱又
有邪熱乃感風成病類同傷寒熱又傷寒熱類同瘡疹
熱又瘡疹麻豆之有餘毒作熱傷寒後亦有餘毒作熱積
熱有同痞熱又有膚熱其信如潮總曰潮熱潮發有期丹
熱疳熱不類諸證血熱即遍體生瘡痍瘑疥瘙痒及重
發作丹毒龍帶之屬骨熱即外冷内熱其病骨蒸熱也
實熱即氣脉壯實五臟氣充大便硬少或閉不通虛熱
三焦不順五臟不和欲作疳候啼哭煩躁夜出虛汗或
瀉疾後有熱三焦熱即上膈虛煩作渴頰赤驚悸夜夜
啼哭睡中言語五心熱虛煩多驚小便赤澁睡不安穏
氣麄或作瘈瘲肝經熱眼目赤腫疼痛多淚羞明或筋
脉拘急有夾風痰肺經熱鼻塞生瘡不聞香臭或餘毒
不散胎熱兒在胎中受母食毒榮衛不順有餘毒之熱
發作衆疾或從䧏生之後常作熱證傷寒後餘毒熱雖
曾觧表餘熱𫝊脉或入經絡久而不散瘡疹餘毒熱其
兒多患瘡大槩皆因有餘熱留滯在百脉之間項上生
核作熱軟大微紅者名驚氣核更有大小相連長短相
雜者是為餘毒熱亦名驚癧初生乳幼者患之三焦藴
熱毒攻咽喉之外名痄顋熱氣血凝滯經絡不行熱毒
攻注故生癰&KR2043;麻豆作熱類似疹候麻子乃腑受病屬
陽故易調理雖不服藥亦能自愈只恐喫毒冐風為之
逆也又或襲温熱毒氣致令小兒染時氣之症未經患瘡
疹者即薰蒸之相搏也皆作是疾小腸熱心經不利小
便淋澁或胃脘内疼痛胃熱作氣口臭或發嘔逆不思
飲食亦有胃家虛熱得之脾熱口苦昏困喜睡因喫食
毒物積聚在脾不化脚稍冰冷邪熱肺經或受寒邪隂
陽二氣不正痰涎咳嗽寒熱謂先寒後熱其狀如瘧乃
虛中有積凡兒患痞癖癥瘕皆作寒熱潮熱傷風熱鼻
聲重頭疼脚熱類如傷寒候傷暑熱煩躁引飲頭目昏
重時正盛暑或曾感冐榮熱即血熱也衛熱即氣熱也
榮衛不順即血氣不相參虛之致也筋熱咬指甲見血
腎熱病作崩砂齒黑齗爛以至馬疳極候煩熱即啼之
不巳躁熱即哭之不巳皆由三焦不順心中積熱虛煩
躁悶變蒸熱只在五百七十四日之内三十二日一變
六十四日一蒸在其數發作者應也大腸熱肺家有熱
在裏流入大腸秘結不通[病-丙+(穩-禾)]疹熱乃是肺經有風在表
肺主皮毛故生[病-丙+(穩-禾)]疹風痰熱因感風生痰在上膈久不
化熱吐逆惡心驚氣熱良由小兒受驚其驚氣不散留
在上膈無得自化故作熱毒攻在頥項之間肚熱即是
積熱證若加脚冷當與下之客熱初生之兒親戚外來
兒觸其邪以亂其正故作熱癎熱驚風不散聚在經絡
或入臟腑其候常發不省人事瘈瘲熱驚之所受入經
未𫝊散略作搐搦小兒有病惟熱最多明理論曰發熱
者怫怫然發於皮膚之間熇然散而成熱也輕重不思
有所謂翕翕發熱者若翕所覆明其熱在外在表屬乃
風寒客於皮膚陽氣抑欝所致宜發汗而散之所謂蒸
蒸發熱者謂若薰蒸之蒸明其熱在内屬裏乃氣下䧟
而入隂中也法當攻下以滌之表證未罷邪氣𫝊裏裏
未作實是為半表半裏之間則表裏俱發熱又輕於絶
在表也發熱惡寒發於陽也無熱惡寒發於隂也陽明
裏實熱盛當攻之以裏大陽風寒外搏陰盛惡寒雖熱
尤當温散少陽宜和觧雖屬小柴胡湯如微熱不渴又
當加桂明理曰發熱傷寒之常經云脉隂陽俱虛熱不
止多下痢發熱或汗後復熱或汗後復熱而脉躁疾不
為汗衰狂言不能食為隂陽不交皆不治之證小兒熱
有實則面赤舌黃氣麄口熱燥渴唇腫大小便難掀揭
露衣煩啼暴呌虛則面色青白恍惚神緩口中清冷虚
氣軟弱泄瀉多尿夜出虛汗其或伏温怫欝悸傷上盛
下泄水榖不分此則冷熱不調如調虛熱惺惺散實熱
四順清凉飲加柴胡冷熱不調則敗毒加木香當歸若
夫升䧏隂陽則來復母三丸薄荷湯研下小兒表裏俱
熱面黃頰赤唇燥口乾小便赤澁大便焦黃先以四順
清凉飲為之疏利其熱即去既去而復熱者裏已消而
表未觧也隨當用惺惺散或即用紅綿少加去節麻黃
以取微汗則表熱盡除其或裏已觧而熱又属表裏俱
虛氣不歸元陽浮於外不可再用凉藥再與觧表當為
和其胃氣使陽歛而身體大凉參苓白术散姜棗略煎
服熱重者用銀白散(朱監簿子歲忽發熱醫曰此由心熱腮赤唇紅煩燥引飲遂用牛黃)
(丸三服以一物瀉心湯下之朱曰不愈反加無力而不能食又下之便利黃沬錢曰心經虛而胃中津液以生)
(犀角散治之朱曰大便黃色如何曰胃氣正即瀉自止虚熱也朱曰醫用瀉心湯如何錢曰瀉心湯者惟黃連)
(一物黃連性寒多服則利能寒脾胃也坐久衆醫至曰虚熱若實熱何以瀉心湯下之不安又加面黃頰赤五)
(心煩燥不食而引飲醫曰既虛熱何大便黃沫錢笑曰大便黃沫者多服瀉心湯故也錢後與胡黃連丸治愈)
(監簿子五歲夜發熱曉即如故衆醫有作傷寒者有作實熱者以凉藥觧之不愈其候多涎而加睡他醫以鉄)
(粉圓去涎病益甚至五日大引飲錢氏曰不可下之乃取白术散末一兩煎藥汁三升使随其意取足朱曰飲)
(多不作瀉否錢曰無生水不能作瀉不足怪也但不可下耳朱曰先冶何病錢曰止瀉治痰退熱清神皆此藥)
(也至晚服盡錢曰更可服三升又煎白术散三升服盡得稍安三日又服白术散三升其子不渴無涎又投阿)
(膠散三升服而安鄭人齊郎中者家好收藥散施於人其子或臟熱齊自取青金膏三服併一服而餌之服畢)
(至三更瀉五行其子困睡齊言子睡多亦驚又與青金膏一服又瀉二行加口乾而身熱召錢氏曰成虛羸先)
(命多煎白术散時時服之後又用香苽丸三十三日乃愈皇都徐氏子三歲病潮熱每日西則發搐身微熱而)
(目微露睛四肢冷而喘大便微黃錢與李醫同法錢問李曰病何搐也有風何身熱微温曰四服所作何目斜)
(何肢冷曰搐則曰冷厥心熱内何喘曰搐之甚也曰何以治之曰建經丸鼻中灌之必搐之錢又問曰既胃風)
(病壯搐引目斜露睛内熱肢冷及搐甚而喘併以何藥冶之李曰皆此藥也錢曰不然搐者肝實也故令搐也)
(目斜微露而身微熱者肺潮熱用事肺主身且熱也為肺虚熱所以目微斜露睛者肺腑相勝也肢冷者脾虚)
(也肺若虛甚母脾亦虛木氣乘脾四肢即冷治之當先用益黃散阿膠散得脾虚調和退後以瀉清丸導赤散)
(凉驚丸治之後九日愈幼幼新書云巢氏病源曰張戶侍其子女藴積結聚已經年矣其候腹滿壮熱大小便)
(閉不食諸藥醫皆云虛熱作胃寒下食既不能食自然大小便少或作疳熱有藥俱試而無一日間巳窘迫一)
(日間來招扣之曰合服何藥余答曰當服甘遂大黃驚駭其說言以前諸醫皆補助之此人久不進食豈宜利)
(動余荅曰信我者生逆我者死侍郎云更有無甘遂而次於藥力者可否余謾令即服大承氣湯二服而愈次)
(日見之尚餘滯實必過數日而復閉須服前藥始可除根數日後果然再閉滿痞結再投以此藥一服而痊全)
(嬰方云朱氏子五歲六月中身熱此心煩燥渴可食召一醫作傷寒治用温熱藥取汁不令見風治之三日其)
(證熱盛狂躁煩渴昏悶驚搐作醫見證變以珍珠丸下痰熱後用驚藥又易一醫作豆搐有作急者無效其證)
(潮搐神昏怕明就暗大便而常召愚視之曰伏熱生痰燥多憂見食悲向明憎不樂入暗稍相宜無故閉䨇目)
(時時動四肢渴燥尋冷地暑毒作驚危盖見兒怕明就暗目赤面紅唇口乾燥身熱煩渴手足不定令他虚冷)
(處將水傾颺兒見水欲梭衿内知其暑熱之甚也以甘露散雪水或新汲水調二錢再須冷服飲七分坐須潮)
(熱稍輕進之一服更以白虎湯頓冷服半盞少時又一服諸證减半即思飲食後以香薷湯亦冷服之同煎藥)
(相間治之三日而安主人曰前日累驚藥不退今不用驚藥何搐定也荅曰孫氏云熱名不安煩久而驚風多)
(不定躁久而搐所以知其潮搐也盖因暑熱躁甚心神不定引於肝風熱相摶加之昏胃所以潮搐也觧暑熱)
(而安若認為驚風則無效後之人學者當察用寒暑也錢塘尉王觀國子五歲六月中身熱心躁煩渴吐逆而)
(不食召三五醫家俱作傷寒用温熱藥取汗不令兒見風治三日其證熱盛狂躁喘喝胸膈涎流吐逆全不作)
(聲手青唇黯面黑多汗驚搐神昏狀若角弓召愚視曰暑毒傷心狀若驚頭疼熱渴煩躁無聲昏沉喘&KR2430;涎流)
(微汗手足搐抽服間睛此乃暑毒發驚非聲寒也以甘露散下偏銀丸醫曰寒胃增過主人曰何知傷伏暑荅)
(曰傷寒者惡寒伏暑者惡熱盖見兒身熱神昏驚搐大欲飲水喜風凉處知其暑熱之盛苟不速用寒冷消暑)
(藥則致躁而死又問吐逆不食如何荅曰暑毒痰熱所作不食亦胃熱不食也主人聽之令兒就地上周迴以)
(水近風凉遇以甘露散水調送下偏銀丸百餘粒少頃不痰而愈吳亨秀才子三歲身熱微汗自與惺惺散升)
(麻湯鼠粘湯并驚藥調治四日熱盛召愚視之其目睛青觧臉赤氣精神恍惚大便如常愚曰風熱也主人曰)
(何知風熱荅曰素問云汗出兒身熱風熱也今熱盛驚候目即之間必發驚搐主人駭然荅曰無慮素問又云)
(水寒而静故為隂火熱而躁故為陽譬之水性静因風而波生火性炎因風而煙生其病風熱盛則引於肝風)
(肝有風則心火生心火生則肺金鎔故風火相摶則正壅而驚搐當以驗風膏連進三服風止則火滅火滅則)
(金堅於是乃更與珍珠丸下涎後不再服驚藥驚搐即定也主人曰何不用驚藥而更安對曰先退肝風熱心)
(火即自滅墜下肺經涎驚風方始歇𫝊曰揚湯止沸不其若絶其火利溜澄波不若清其源大抵治病不可不究)
(源也小兒四歲六月中潮熱心躁大便如常與四順飲三服微利熱或再日復作來與四順飲雖大便如常黃)
(熱微從耒日舌白乾躁仍舊潮熱自此逐日四順飲雖大便利十余日纔瀉退来日依然大柴胡湯滯而熱减)
(来日復熱自得病不减食愚妻曰自得病用藥瀉半月餘日尚未除若更瀉别生患否愚曰能久勝寒藥必有)
(大熱能久服熱必有大寒此而久勝寒藥熱尚未退知有大熱甚明瀉之不妨與調胃承氣湯連三服瀉數次)
(尚未全除又二服自此五日服承氣湯連三服前後二十日冷藥服之始熱除後忽左膝疼伸縮艱難將甹結)
(癰又無紅腫處但筋骨間疼行力不能用藥淋洗膏藥貼治十餘日不退遍尋小兒方書皆無此證惟有嬰童)
(寳鑑云風冷寒筋四肢全不仁疼因夾冷熱□是遍痛生又無治法也素問云風冷寒筋四肢熱中氣血則)
(痺不仁寒寒氣傷形故為腫痛又云寒傷形熱傷氣傷形痛傷腫亦無治法思之病在筋則屈而不能伸病在)
(骨則伸而不屈風冷傷筋骨則疼因閱其蘇况方左經丸稱女子膝腕軟不能行立治愈遂合二服即滅三分)
(逐日進服十余日如舊後有一兒十餘歲膝脱疼軟舉動呌與左經丸乳香酒下三两服即時全效)又治
熱凉同病身熱強直者欲作急驚肝經風熱驅風膏四
順飲或加細辛或加獨活兼用凉藥身凉強直者欲作
慢驚肝經虛風神寳丹虎珀散續命湯若大便實無虛
證驅風膏琥珀散身熱不能食者脾胃熱不能食必大
便堅或焦黃四順飲或洗心散八正散身凉不食者脾胃
氣虛或因吐瀉後以益黃散并食藥或傷食不食必噯
哺與食藥如大便食不化紫丸下後補脾身熱飲水者
熱在内或中暑吐瀉而渴者五苓散香薷散白虎湯甘
露散便堅或寒邪所作四順飲身熱不渴熱在外宜觧
表薄荷麻黃黃芩湯活人書云身熱不渴表有熱小柴
胡湯加桂身熱有渴不喫水但要湯者是内寒故也五
苓散姜棗煎連進則退身凉飲水者因吐瀉失亡津液
多與白术散如大渴不止龍涎散藕漿散魚涎散擇用
之或以史君子湯加訶子汁身熱身黃者傷寒小便不
利必發黃茵陳湯并煎茵陳汁調五苓散三四服立效
身凉身黃者瀉黃散凉疳熱并三黃丸如大便實煎牽
牛子汁吞下與取食積藥下之後并益黃散身熱咳嗽
者寒邪在表無汗而嗽五味子麻黃湯洗心散潤肺湯
涎盛鉄粉丸下之嗽而有汗羌活散惺惺散鼠粘湯涎
盛下之有傷食嗽其狀嗽嘔下之小兒嗽證下之立效
參术散人參丸更於嗽方中擇用之身凉嗽咳者寒邪
在内肺失觧潤散欵冬散冐冷嗽喉中呀呷乳食不化
因胃寒肺冷人參丸又因久嗽咯膿血者肺虛難治補
肺散阿膠散如久嗽膿血喘急聲嗄膿如黃疱瘡内膿
者必死又一等因傷暖嗽急咯血者易治栢枝散犀角
地黃湯胃冷嗽不因風得名胃嗽霍香散身熱喘急者
麻黃杏仁散湯五味子湯潤肺散身凉喘急者蘇子阿
膠散甚者疑氣杏霜丸人參丸身熱有痰者小柴胡湯
生銀丸南星丸生金丸身凉有痰者人參丸黃龍丸南
星丸身熱夜啼者安神膏鈎藤膏虎珀散蘇香丸身熱
肚疼者四順飲送妙丸子凉肚疼者消食藥紫丸子
令微利後益黃散身熱腹急者宣風散牽牛散并子丑
散身凉腹急者宣風散導聖散失肚丸塌氣丸分氣丸
身熱浮腫者宣風散子丑散擬目飲商六飲後以益黃
散身凉浮腫者如久瀉痢浮腫者女面散益黃散五苓
散大便堅金蓮散身熱嘔吐者隂陽丸玉散子夏月五
苓散黃龍丸身熱嘔吐者妙丸子感應丸消食藥微微
送下後沉香丸身熱洩瀉者黃龍丸五苓散香薷散杏
仁丸身凉洩瀉者千金丸益黃散人參膏川椒丸身熱
吐瀉五苓散香薷散黃龍丸白虎湯身凉吐瀉者千金
丸金粟散并如聖丸飲身凉下痢者小車丸阿膠丸如
聖膏金粟散身熱瀉血者胃風湯刺蘇湯三效散五倍
丸身凉瀉血者訶灰散篛葉桂心散三效散身凉衂血
者栢枝散蘃皮散龍胆丸身熱衂血者犀角地黃湯青
苔散并龍胆丸身熱吐血者黃芩膏獨金散桂心散身
凉吐血者桂心散秦芁散刺蘇散身熱淋瀝者玉漿散
立效八正散桃膠丸身凉淋瀝者龍香丸桃符丸身熱
自汗者麻黃散參茋湯鼈甲丸粉汗丸身凉自熱者麥
煎散鼈甲丸參术散黃茋湯粉汗散凡驚熱癎熱驚
風氣熱瘈瘲熱客忤心熱傷寒熱傷風熱傷暑熱夾食
熱疳熱虚熱煩躁熱筋熱骨熱腎熱以上並宜與服葱
根脫甲散風熱痰熱變熱蒸熱肝熱大腸熱癮疹熱並
宜加麥冬丹熱食熱三焦小腸熱龍𢃄熱並宜加大黃
及燈心瘡癮疹熱麻子食巳出證熱温氣熱未出證熱
並宜加紫草川芎當歸餘毒熱胎熱肺熱傷寒後餘毒
熱瘡疹後餘毒熱並宜加薄荷項上生核作熱乍顋熱
癰癤毒熱並宜加大黃朴硝以上宜服大連翹飲子隨
證加前件湯使潮熱榮熱衛熱瘴氣兩日一發三日一
發熱積熱脾熱胃熱痞熱肚熱瘧熱邪熱寒熱脾熱瘧
鬼瘧夜發單瘧獨熱以上宜服梨漿飲子八種虛痢作
熱吐熱瀉熱霍亂吐瀉熱以上並宜服正氣丸調胃散
調助胃氣不可以凉藥退熱補胃氣和其熱自散虛中
積熱腹痛積熱以上並推下積
方
龍膽湯治因胎驚月内氣盛心驚發熱足胎風攝口
壯熱皆可服
龍膽草鈎藤柴胡赤芍藥茯苓甘草
(各半兩)蜣蜋(二枚去趐足炙)大黃(一錢温紙裹炙用)黃芩(一錢半)防風
麥門冬(去心各一錢)
右㕮咀每服一錢水一小盞北棗二枚同煎七分
凝神散(出永類鈴方)收歛胃氣清凉肌表
人參白术茯苓山藥(各一兩)白扁豆粳米
知母生地黃甘草(各半兩)淡竹葉地骨皮
麥門冬
右㕮咀每服二錢水一鍾生姜二片棗子二枚煎至
七分去渣不拘時服凡經汗下熱已去而復作者
由表裏俱虛氣不復元陽浮于外熱自發也非實熱
證當和其胃使六陽真氣復歸于内身體即凉凝神
散一方神異所施輙效不可不知也
寒水石散(出千金方)治小兒身熱不能服藥粉兒方
寒水石(碎)芒硝滑石(碎)赤石脂(碎)青木香大
黃(剉)黃芩(去黑心)防風(去皮)芎藭麻黃根石膏(碎)
右各等分為細末蛤粉一升藥末三合相和再篩細
粉兒日三外臺以牡蠣代防風餘並同
清觧散(一名歡喜散出直指方)治感風發熱頭疼鼻汗流涕無汗
惡風温壯噴嚏
北參防風天麻北前胡茯苓(二錢)北梗(二錢)
枳殼甘草(各一錢)細辛柴胡(各一錢丰)川芎(三錢)
右末每服一錢小盞薄荷乾三葉略煎温和服
五服化毒丹(出和劑局方)治小兒藴積毒熱驚惕狂躁頰赤
咽乾口舌生瘡夜卧不寧譫語煩渴頭身體多生瘡
&KR2043;服此清膈凉血
右為末入研藥令勻煉蜜為丸每兩作一十二丸每
一歲兒一丸分服用薄荷水入研化下及瘡疹毒上
攻口齒瘡生犀角水下涎血臭氣以生地黃自然汗化
一丸用雞翎掃安口熱疳内黃瘦雀目不見物陳粟
米泔水化下食後卧時服
清凉飲子(出仁存方)治小兒由將飬乖節或犯寒暑乳哺失
時乍傷饑飽致令血氣不調傷胃不和或發寒熱𣣔
變驚癎小兒血氣脆弱病作變動證候百端若見其
證即便治之使不能成衆病治之若晩其病即成至
羸瘦而難療此藥主兒百病變蒸客忤驚癎壯熱分
觧涎壅躁悶煩渴項頸下熱頭面生瘡&KR2043;
大黃(泡)連翹(生)芍藥(生)羌活(生)當歸(微炒)防風(去蘆)甘
草(炙)山梔(去仁各等分)
右為㕮咀每服一大錢水半盞煎至三分去滓不計
時候
牛黃膏(醫方大成)治小兒熱及傷風温壯疳熱引飲
牛黃(一錢研)甘草(末一分)川甜硝(一分)腦子(一錢)寒水石(生一)
(錢别研)欝金(末一錢)菉豆粉(半兩)
右為末研勻煉蜜和九薄荷水化半皂子大食後服
地骨皮散(出醫方大成)治虛熱潮作亦治傷寒壯熱及餘熱
知母柴胡甘草(炙)人參地骨皮赤茯苓
半夏(湯泡各等分)
右㕮咀每服二錢水一盞姜二片煎食後温服量兒
大小加减
洗心散(出全嬰方)治小兒遍身熱頭目碎痛背膊拘急火熱
上衝口苦唇焦夜臥舌乾喉腫痛涕唾稠粘痰壅氣
粗乳食不進心神躁熱眼澁睛痛傷寒四肢沉重語
聲不出百骨節疼大小便不利麩瘡豆疹時行瘟疫
狂語多渴及治天吊驚風
大黃甘草當歸赤芍藥荆芥(各四兩)白术
(一兩)麻黃(去節七兩活人書用四兩)
右㕮咀一錢水半盞生姜薄荷煎服了仰卧仍去枕
少時如五臟壅實煎四五錢若要溏轉則熱服
靈砂歸食丹治小兒藴積邪熱潮熱不除頰赤口乾
心膈躁煩痰涎不利睡卧不安或𤼵驚癎涎潮搐搦
又療積滯不調不利多日腹中㽲痛煩渴嘔噦服藥
調和不能愈者並可服之
牛黃(研)龍腦(研)麝香(研)膩粉(研各三兩)辰砂(研飛九兩)金箔
(研九十片)巴豆(去心膜皮炒熟研如面油三百一十五粒)
右合研勻煉黃臘六兩入白沙蜜三分同煉合勻為
丸如菉豆大每服二丸金銀箔薄荷湯下更量兒大
小加减如驚癎搐搦用腦膩粉蜜湯下服藥先以冷
水浸少時服見效尤速
人參前胡湯(出醫方大成)退餘熱及寒熱往來
半夏(泡七次)黃芩前胡(一兩)人參(去蘆)桔梗(去蘆)甘草(炙半)
(兩)
右㕮咀每服二錢水半盞生姜三片棗子半枚煎至
二分去滓服一方不用棗煎一方治瘧加地骨皮
大黃散(出千金方)治小兒腹大短氣熱有進退食不安榖不
化
大黃黃芩甘草麥門冬芒硝(各半兩)石膏
(二兩)桂心(八銖)
右㕮咀以水三升煮取一升分三服朞歲以上下小
兒作五服服之
天竺飲子(出和劑方)治大人小兒臟肺積熱煩躁多渴舌頰
生瘡咽喉腫痛面熱口乾目赤鼻衂丹瘤結核癰瘡
腫痛又治伏熱暑氣煩躁疹瘡餘毒及大便下血小
便赤澁(方見積熱痼冷門諸熱類)
清肌散(出醫方妙選)治小兒初春不問有病俱宜服疎積
熱
當歸川大黃(微泡)人參(去蘆各一兩)犀角末芍藥
甘草(各半兩)
右㕮咀每服一錢水一盞入生姜三片竹葉二片同
煎五分去滓温服乳後大小加减
犀角人參湯(出和劑方)治小兒虛熱及吐瀉煩渴不止及疎
轉後並宜服之
生犀(二錢半)人參(十五兩)茯苓(二十五兩)甘草(五兩)桔梗乾
葛(各二兩半)
右為細末每服一大錢水一盞入燈心五莖同煎六
分温服不拘時候若煩渴入新竹葉同煎
大黃湯(出千金方)治小兒肉中久挾宿熱瘦瘡熱退休作無
時
大黃甘草芒硝(各半兩)桂心(八銖)石膏(一兩)大棗(五枚)
右㕮咀以水三升煮取一升每服二合
生犀散(出錢氏方)治小兒熱
生犀(鎊取末)地骨皮(自採佳)赤芍藥柴胡根乾葛
(各一兩)甘草(半兩炙)
右為麄末每服一二錢水一盞煎七分食後温服(海蔵)
(云此妙陽明相分也)
治小兒熱蓁菜子煮半生搗取汁含之亦可作鮓蒸
食之
李根湯(出幼幼新書)治少小暴熱得之二三日
李根葱芒硝(各二分)甘草(炙)麥門冬(去心各四兩)
右以水三升煮一升半為三服一方有桂無葱
李葉湯浴(出千金方)治小兒身熱用李葉無多少㕮咀以水
煮去滓將浴兒良
柳枝浴湯(出千金方)治小兒生一月至五月乍寒乍熱
用柳枝細切煮汁以浴兒若渴更用冬瓜絞汁服
之
六神散(出鮑氏方)治虛熱
人參白茯苓山藥白术白扁豆甘草
(等分)
右為末每一大錢姜一片棗一枚煎此藥用處多胃
冷加附子風證加天麻痢加粟榖諸治病已除而餘
熱未退為虛熱不可攻以此收之
青金餅治初生嬰兒一切積熱毒積驚
黃連(五兩)龍胆草(五兩)靛花(二兩)硃砂麝香
(各等分)
右為細散煉蜜為丸如梧桐子大捏作餅薄荷湯
化開量大小服之
又方
人參白茯苓懷山藥冬台术炙甘草
白扁豆製附子明天麻(各等分)
右為末捏作餅每重一錢薑棗煎湯化下
藿香散(出全嬰方)治小兒脾胃虛弱有熱面赤嘔噦涎嗽及
轉取過多者
麥門冬(去心)半夏(作麫)甘草(炙各半兩)藿香(一分用葉)石膏(半兩)
右細末三歲一錢水半盞煎三分無時
四順飲(一名四順清凉出全嬰方)治小兒血脉壅實臟腑生熱頰赤
多渴五心煩躁睡卧不安四肢驚掣及因乳哺不時
寒温失理令兒血氣不和腸胃不調或温壯連滯或
壯熱不歇郤𤼵驚癎并積潮熱瘡豆𤼵熱并觧豆毒
豆後眼赤翳障身疼癰腫頭疼加川芎增損方法隨
方用尋常只用本方又治風熱結核頭面生瘡&KR2043;目
赤咽喉腫一切壅滯並宜服之(當體骨多熱驚多倍用)
大黃(熱則生用寒多小便大便多熟倍用)赤芍藥(多熱多驚便赤黃倍用)甘草
(熱則生用寒多瀉熱多倍用)
右㕮咀三歲以上每服一錢水一大盞煎至七分作
兩服量兒大小虛實加减微溏利為度食後臨卧服
欲利大便芍藥用赤者虛熱加甘草下利加大黃冐
風邪加麻黃去節中風體強眼睛上視加獨活治
小兒發熱要明表裏唾汗下尤宜審詳盖孩提臟腑
嬌脆難於攻下氣血未充豈宜妄擾是以外熱不可
強汗若審見表證分明當汗之時亦先保衛恐其亡
陽惺惺散為觧表第一藥以參苓白术散為主瓜根
清肌細辛𤼵散而已内熱未湏遽下若審見裏證分
明當下之時亦先安榮恐其脫陽四順飲為攻裏第
一藥以當歸為賓芍藥為主甘草緩中大黃蕩滌而
巳古人衛生處方妙理如此併叙於二方之次以備
選用一方以薄荷煎湯調下
銀白散(出鮑氏方)
白扁豆白术山藥茯苓知母甘草
升麻(各等分)
右為末北棗一箇每服一錢水煎服
治𤼵潮熱貼顖門上
荆芥(半兩)香附子川芎白芷(三錢)
右為末葱汁調下傅&KR0008;門上紙盖之兩日一換鼻寒
聲重聲啞午後熱用之即安
青圓子(出鮑氏方)治發熱風壅
乾葛柴胡(各一兩)天竺黃(半兩)辰砂(二兩)甘草薄荷
(二錢半)全蝎(七个)青黛(半兩)
右為末糊丸青黛為衣薄荷湯化下
治小兒身熱食不生肌(出本草)以楮葉作湯浴之
龍膽草丸(出直指方)治疳熱
龍膽草黃連史君子肉青皮(各等分)
右為末猪胆汁和丸麻子大每服十丸食後熱水下
人參黃耆芍藥(各五錢)粉草(三錢)
右㕮咀每服二錢水一盞生姜二片紅棗一枚麥子
三十粒煎七分空心服
紅丸子(出鮑氏方)治𤼵熱風壅
透明天麻防風冬瓜子(各一兩)全蝎白附子
(三錢)南星半夏(姜製共六錢)辰砂雄黃(半錢)麝香(少許)
右為末糊丸辰砂為衣芡實大實証用青二丸紅一
丸虛證青一丸紅二丸虛甚及瀉青只用紅平證青
紅各一丸量大小與下
快風膏(𫝊氏活嬰方)治一切諸熱通利肺腑但覺稍冷可加
白术
防風(一錢)荆芥穗(一錢)苦梗(一錢研同糯米同妙)白术(半錢)甘草
大黃(泡濕紙裹火煨)
右為末每服半錢用淡竹葉三片同煎温服如不退
與青金微丹微利再與此藥服之
治小兒身熱(出幼幼新書)
右秦白皮作湯浴差皮一升水煎澄清冷洗赤眼極
效
治小兒身熱(出幼幼新書)苦參煎湯浴兒良
連翹飲(出活人書方)治小兒一切熱
連翹防風(去皮)甘草(炙)梔子仁(各一錢)
右㕮咀每服二錢水一盞煎至七分去滓分温二服
火府散(出保嬰方)治小兒身熱面赤咬牙發熱唇口乾燥小
便赤澁一切虛熱邪並宜服之(方見本門心熱類即導赤散)
治小兒熱痞(出本草)以葛根浸搗汁飲之良
治小兒寒熱及熱氣中人(出聖惠方)
右猪後蹄甲燒灰末乳汁調一撮服之效半錢日三
服隨兒大小加减
瀉心湯(出錢氏方)治血盛將飬過温心有客熱薰發於上焦
遂成瘡
右用黃連一兩去鬚或加腦子麝香硼砂為末每服
一字温水臨卧服
寒水石散治凡病多因驚則心氣不行欝而生涎遂
成大病宜常服利小腸去熱自然少驚涎亦不成
疾
寒水石白滑石(各二兩)甘草(半兩)
右為末量大小暑月冷水調寒月温湯調被驚及心
熱坐卧不安若服之即安
甘桔湯(出錢氏方)治上焦熱咽痛
桔梗(一兩末浸一宿焙乾用)甘草(二兩炒)
右為細末每服二錢水一盞入阿膠半片炮過煎五
分食後温服
綘雪丹(出全嬰方)治小兒諸熱陽盛發狂躁眠卧不安目赤
煩渴
芒硝(一兩)硃砂
右為末飯餅丸鷄頭子大三歲一丸沙糖化水下無時
青丸子治小兒身熱不除退熱
水飛石膏(一兩)青黛(一錢)
右為末用糕糊為丸如圓眼核大每一丸用燈心湯
化開服之
龍胆草散治小兒身熱不除退熱
龍胆草防風(各一兩)
右㕮咀白术水煎服或為細末煉蜜為丸蜜汁化下
豆豉湯(一名梔豆飲子出錢氏方)治小兒搐熱在中身熱狂躁昏迷
不食
大梔子仁(七个搥破)豆䜴(半兩)
右用三盞水煎至二盞看多少服之無時或吐立效
二物通汗散(出千金方)治小兒有熱不汗方
粉(半斤)雷丸(四兩)
右搗為末和篩以粉兒身
治小兒身熱(出幼幼新書)用白芷煎湯浴兒避風枝根苖皆
得
治小兒發熱酸漿水食之亦主黃病多效
治小兒大人發熱可取鷄子三顆白蜜一合相和服
之立差
治小兒腦熱𤼵喘常閉目(出肘後方)大黃一分麄剉以水三
合浸一宿一歲兒每日與半合服餘塗頂乾即便塗
治小兒結食枳實煮汁飲之
治小兒折食暴熱腹脹用酸摸葉羊蹄英根生搗絞
汁服當下痢殺皮膚小蟲
治小兒暴熱可取水芹莖葉搗絞取汁服之
治小兒無故夜間通身𤼵熱如火至曉則熱仍退面顔
色喫食减少宜喫此方
牡丹皮(去心)麻黃(去根)山茵蔯石膏木香(三分)
右細杵羅為末每錢七分水一盞煎六分食後去滓
喫一錢半
人參保童丸治禀氣弱筋骨軟肌肉淺薄乳食不成
肌瘦面黃體熱多汗服不熱
人參石蓮肉史君子(去皮)没石子乾山藥(各半)
(兩)黃連(一分搗半夏末一分炒黃連候半夏黑色去半夏末用)木香(一分)白术
白芍藥當歸(各半分)
右為末稀糊和丸如麻子大每服七丸至十丸三歲
已上十五丸温湯下
心熱(附論)
夫心者火也内主於血神之所舍小兒藴積邪熱臟腑
壅滯則令氣血不和心神煩亂故夜卧多狂語也
方
犀角散治小兒心熱不睡多驚狂語
犀角屑茯神人參(去蘆)天竺黃(細研)硃砂(細研)川升
麻麥門冬(去心)葛根子芩黃耆(制)羚羊角屑
赤芍藥甘草(炙已上各半兩)柴胡(去苗)龍齒(細研以上各半兩)
右件藥為散入研子都研令勻每服温水調下半錢
量兒大小隨時加减
硃砂丸治小兒心肺積熱黃瘦毛燋睡卧多驚狂語
硃砂(三分細研飛)人參龍腦(一錢細研)馬牙硝(半兩)麝香(一錢)
牛黃(細研)天竺黃(細研)麥門冬(去心)犀角屑茯神升
麻子芩甘草(炙已上一分)
右件藥為末煉蜜和丸如菉豆大不計時服以温水
研下五丸量兒大小以意加减
牛黃散治小兒心臟風熱神思恍惚夜多狂言不得
安眠
牛黃(半分研)白龍腦(一錢)金箔(五十片細研)硃砂(半兩飛)寒水
石珍珠末鉛霜(細研)犀角屑甘草防風(去蘆)
黃芩(以上各一分)
右件為散入研勻每服以蜜水調下半錢量兒大小
加减服之
犀角散治小兒心臟壅熱夜卧狂語及手足多掣
犀角屑川升麻黃芩柴胡(去苖以上各三分)茯神
川大黃(微炒)鈎藤麥門冬(去心)甘草(炙微赤剉以上各半兩)
右件為散每服一錢以水一小盞煎至五分去滓量
兒大小加减温服
赤茯苓散治小兒心熱多驚睡中狂語煩悶
赤茯苓龍齒黃芩甘草(炙剉)鈎藤玄參
石膏(各半兩)川升麻(三分)麥門冬(二兩去心)
右為散每服一錢水一小盞入竹葉七片煎至五分
去滓量兒大小以意加减
牛黃散治小兒心肺積熱夜卧不安
鉛霜牛黃(各半兩)鉄粉(一分)
右同細研令勻每服以竹瀝調下一字
硃砂散治小兒心肺積熱
硃砂(半兩)牛黃(一分)
右同研如麵每服以水磨犀角調下一字
黃連散治小兒心熱夜卧狂語煩渴
黃連(去鬚)川升麻黃芩犀角屑川大黃(剉炒)麥
門冬甘草(炙剉各半兩)茯神(三分)
右搗羅為散每服以竹瀝調下半錢一日三四服量
大小以意加减
知母散治小兒心熱弄舌
知母(一兩)人參(去蘆)藍葉(各半兩)鈎藤川升麻乾葛
黃芩(各二分)
右㕮咀每服一錢水八分入竹瀝三兩點煎五分去
滓温服
犀角飲子此由心臟熱之所感者宜服此方
犀角(十八銖)茯神(一兩)麥門冬(一兩半)甘草(半兩)白术(六銖)
右㕮咀水九合煎取四合分服加龍齒一兩
實熱導赤散赤者心也心氣熱以此宣導如熱甚但
用通心飲而此藥但可治心熱或虚熱或怯人不
宜服熱甚者用
生乾地黃(二兩)木通(四兩)黃芩甘草(各一兩)
右剉散每服二錢水一盞燈草十莖白茅根二莖青
竹葉五片煎服不拘時候一方㕮咀每服二三錢水
一盞煎至六分去渣續續温服不拘時候
火府散治小兒心臟風熱昏憒燥悶不能食
右用梨三枚以水二升煮取汁一升去渣入粳米一
合煮粥食之
硃砂丸鎮心神化痰涎利咽膈止煩渴
硼砂(一分)硃砂(研一兩)麝香梅花腦(研各半兩)牙硝(研一兩)
甘草(浸汁熬膏五兩)腦子(研一兩)寒水石(燒紅研四兩)
右研勻用甘草膏和每服作一百丸每服一丸含化小
兒夜多驚啼薄荷水化下
竹瀝飲治小兒心熱驚悸精神恍惚眠卧不安并治
瘡豆煩渴多躁
右以青竹去節中間火燒取&KR0377;犀角濃汁一歲服一
匙藥注竹瀝治疳熱渴妙
導赤散治小兒心驚熱及客熱心躁睡語其證目赤
口中氣温或上竄咬呀并利小便
生乾地黃木通甘草(各等分)
右同為末每服三錢水一盞入竹葉同煎至五分食
後温服一方不用甘草用黃芩减半名火府散
牛黃丸治小兒心驚積熱兩腮紅如塗脂手足常熱
唇口乾燥上焦熱壅
牛黃(一錢)天竺黃(二錢真者香膩假者骨灰)欝金(三錢真者不用姜黃)大梔
子仁(四錢)
右件除牛黃天竺二味研别外將二味為末再同和
勻煉蜜為丸如黍米者每服三十丸乳汁下三歲薄
荷湯下不時服
木瓜丸治小兒心熱多驚宜服觧心熱虚驚
右土瓜根五兩搗羅為末以粳米飯和丸如麻子大
每以薄荷生姜湯下三丸量兒大小以意加减
驚熱(附論)
夫心藏神而惡熱熱則神不定氣不得安静動作多驚
手足掣縮精神忘亂熱氣盛者或變驚癎内經謂驚則
心無所倚慮無所定故氣亂也速用鎮神臟調心氣之
劑則病斯瘥又在變蒸諸門中
方
保童丸治小兒驚熱及疳氣
牛黃(細研)赤芍藥赤茯苓甘草(炙微赤剉)牡蠣(燒為粉)
犀牛屑熊胆(細研各一分)麝香(細研)杏仁(湯浸去皮尖䨇仁麺炒微)
(黃各半分)虎睛(一對微炙)珍珠(細研)硃砂(細研水飛各三分)蘆薈(細研)胡
黃連(各半兩)
右搗羅為末入研了藥更研令勻煉蜜和丸如菉豆
大每服以温水下三丸量兒大小加减服之
牛黃丸治小兒挾熱多驚心神煩躁眼赤口瘡遍身
壯熱大小便多袐或生瘡癬咳嗽多涎睡卧驚呌手
足搐搦急慢驚風渴瀉等疾
牛黃(研一分)丹砂(研)雄黃(研)黃芩(去黑心)山梔子仁
&KR0797;□根(剉)白附子甘草(炙)天竺黃(研各半兩)馬牙硝
大黃(飯上炊三遍)欝金(皂莢水浸三宿煮極軟切片焙洗各一兩)麝香(研)龍
腦(研各一錢)
右為末再同研勻煉蜜和成丸每服施丸一黑大豆
用金銀薄荷煎湯化下量兒大小加减與服
金粟丸治小兒驚熱涎盛風虛吐逆疳氣黃瘦吐瀉
後生風
胡黃連犀角(鎊)丁香天竺黃晚蚕蛾(微炒為末)
牛黃丹砂(研)雄黃(研各一兩)龍腦(研)麝香(研)粉霜(研)
蟾酥(研)
右搗研為末再同研勻用牛胆汁化蟾酥和丸如黃
米每服一丸温水化下如驚風搐搦先用一丸温水
灌在鼻中隨搐左右良久以嚏為效後用温水化下
三五丸若吐逆不止只倒流水化下二丸或三丸
連翹散治驚熱
人參(五錢)連翹茯苓防風川芎天花粉
(以上俱五分)黃蘖(三錢)荆芥(三錢)梔子仁甘草(各二錢)
右為末淡竹葉煎湯點服加减用之
治小兒中驚熱以驢乳熱服之亦利
牛黃散治小兒驚熱客忤煩悶及神志不安(一名雄黃散)
牛黃(一兩)麝香(細研)龍腦(細研各半分)雄黃(細研各半兩)硃砂(研)
子芩梔子仁人參(去蘆)川大黃(剉砂)肉桂(去皮)甘草
(炙剉各一兩)虎睛(一對細研)
右搗羅為末入研了藥更研令勻不許時以薄荷湯
下半錢量兒大小以意加减服之一方有犀角屑
鎮心丸治小兒驚熱煩躁多渴少睡
牛黃(細研一兩)金箔(細研)銀箔(細研各十片)犀角屑川大黃
(剉炒)茯神子芩馬牙硝(細研)硃砂(研水飛)天竺黃(研各)
(半兩)龍齒(細研一兩)
右搗羅為末令勻都研煉蜜和丸如菉豆大不計時
候以竹瀝研二丸服量兒大小以意加减
丹砂餅子治小兒驚熱化痰涎安心神
丹砂(研三錢)牛黃(研)龍腦(研)珍珠(研)白附子犀角
(鎊)麝香(研各一錢)天麻(四錢)天南星(酒浸三宿切焙)人參(各一分)乾
蝎(全者去土炒十枚)
右為細末石腦油和丸如梧桐子大捏作餅子每服
一餅薄荷湯下不計時候量兒大小加减服之
鐡粉丸治小兒驚熱化涎除煩渴
鐵粉(細研半兩)牛黃(細研)硃砂(細研)黃芩犀牛角屑川
大黃(剉)人參(去蘆頭)甘草(炙剉一兩)金箔銀箔(細研各三十片)
右搗羅為末都令研勻煉蜜和丸如菉豆大不計時
候以薄荷湯研破三丸服之量兒大小以意加减
龍腦散治小兒驚熱心神煩亂手足縮掣不定
龍腦(細研)犀角屑茯神人參(去蘆)赤石脂(各一兩)牛
黃黃芩蟬殼(微炒各一分)牡蠣粉川升麻(各三兩)
右搗羅為散不計時候以荆芥薄荷湯下半錢量兒
大小加减服之
鎮心丸治小兒驚熱手足潮搐咬牙直視壓驚涎安
神定魄
人參末白茯苓(去黑皮為末)山芋末凝水石(煆研)寒
食麫(各一錢)甘草末(三分)麝香(研)龍腦(研各半錢)甜硝(研二錢)
丹砂(研二兩半)
右同研及細煉蜜和丸如鷄頭大每服半丸至一丸
食後臨卧煎金銀薄荷湯化下量兒大小加减服之
犀角餅子治小兒驚熱凉膈化痰
犀角鎊珍珠末丹砂(研)硼砂(研)粉霜(研)膩粉
青黛水銀(與黑鉛結成沙子各一分)龍腦麝香(研各一錢)
右搗研為末再同研勻山藥煮糊和丸如皂角子大
捏作餅每服半餅薄荷湯化下食後臨卧服
珍珠丸治小兒驚熱口乾煩悶睡卧不安及變蒸諸
熱
硃砂(末半兩水飛)牛黃雄黃龍齒(各一分)犀角末
珍珠末麝香(各二錢)金箔銀箔(各三片)
右同研如粉以糯米飯和丸如菉豆大不計時候金
銀湯下三丸
辰砂金箔散治小兒驚熱壅滯心神忪悸赤悶亂躁
渴
辰砂(七銖水飛)桔梗(八銖)人參(四銖)白茯苓(去黑皮)蛤粉(八銖水飛)
牙硝(四銖)甘草(四銖)生腦子(二銖研)金箔(小十片)
右先剉桔梗人參茯苓甘草熬搗羅為細末同辰砂
等衮研勻每一歲薄荷湯調下一大字小兒從滿月
至一百日已來五歲多熱夜間驚搐大便不利入膩
粉少許用生蜜水調量大小加减常服安魂定魄永
無驚熱之疾一方治小兒咽喉腫痛口舌生瘡每服
少許糁在患處嚥津立效大小膈熱每服一錢新水
調下食後卧時服
青金丹治小兒驚熱不安
青黛(四兩)甘草(生末二兩)蟬蛻(取末二兩)麝香(研一分)牛黃(研)龍
腦(各一錢研)丹砂(研一分)龍齒(為末)天竺黃(研半錢)
右皆同研令勻細用膠飴&KR0008;和丸如鷄頭大每服一
丸分作四服小兒驚啼薄荷湯研服兼塗頂及手足
心此藥和臟腑袪邪毒安魂魄調暢三焦觧煩除熱
大小煩躁每服一丸新汲水化下
鎮心丸凉心經治驚熱痰盛及心神恍惚睡卧不安
甜硝(白者一兩)人參(一兩)硃砂(别研一兩)甘草(炙末)寒水石(燒各半兩)
乾山藥(白者)龍腦白茯苓(各二兩)麝香(一錢别研細)
右為末熟蜜丸如雞頭子大如要紅入膏子臙脂二錢
温水化下半丸至一丸食後一方薄荷湯下名眠膏
辰砂散治小兒驚發搐睡卧不安
硃砂欝金全蝎雄黃殭蚕白附子
甘草(各一兩)腦子麝香(各一錢)
右為末三歲杪一字薄荷湯調下
蝎稍丸治小兒驚熱心神不寧時發瘈瘲
蝎稍(微炒一錢)白附子(炮半兩)天南星(炮一分)膩粉(研一錢)夜
明砂(微炒半兩)青黛(研一皂子大)龍腦(研)麝香(各半錢)白殭𧖟
(直者炒七枚)
右研為末再同研勻麫粉糊為丸如鷄頭大每服一
丸薄荷湯化下臨卧服量大小加减
珍珠丸治小兒驚熱化滯妳食墜涎利大腸宜服
珍珠天竺黃硃砂(各一兩)雄黃丁頭代赭
杏仁(三十粒湯浸去皮尖䨇仁麩炒微黃)巴豆(十粒去皮用油煎令黃色杏仁用研)
右都研細為末煉蜜和丸如菉豆大每服一丸生姜
湯下三歲以上加數服之
龍腦散治小兒驚熱心煩不得睡卧
龍腦(細研)麝香(細研各半兩)甘草(炙剉)牛蒡子(微炒)梔子仁
馬牙硝(細研)欝金(各一分)牛黃(半分細研)
右搗羅為末不計時候以温薄荷湯調下半錢量大
小以意加减
鎮心犀角丸治小兒驚熱
犀角屑川升麻子芩龍齒(細研)鐵粉(細研)麝香
(細研各半兩)蚺蛇胆牛黃(研一分)
右搗羅為末都研令勻用軟飯和丸如菉豆大每服
以粥飲下五丸量兒大小以意加减
青龍丸治驚積有熱
青黛茯神蘆薈南星(泡各一分)麝香(少許)輕粉
巴豆巴霜(一字)全蝎(二个焙)
右先將巴霜研如泥次入諸藥研令極細丸如粟米
大硃砂為衣每服一丸薄荷湯送下
羚羊角湯治諸驚壯熱
羚羊角(半分)蟬殼(半分)茯神(去心)柴胡麥門冬(去心一兩)地
骨皮(各一兩)黃芩甘草(炙半分)
右剉為散每服一錢姜棗煎服
小天南星丸治小兒熱驚化風壅涎嗽鎮心安神
天南星(牛胆肉□者研)人參赤茯苓(去黑皮)珍珠末(研各半兩)
丹砂(研一兩)半夏(用生姜半兩同炒水煮一二百滚藥取出焙乾各半兩)麝香
(研)龍腦(研各一錢)
右為末水浸炊餅心為丸如黍米大每服四丸至五
丸不計時候煎金銀薄荷湯下
熊胆丸治小兒驚熱眼中搐搦昏憒嘔吐痰涎頰赤
面黃鼻乾目澁有時盗汗乳食不進
熊胆胡黃連(各三分)細黑(燒過半分)青黛天漿子(麩炒)
(去皮七个)史君子(麩泡熟為末七个)麝香(研半分)寒水石(三分)
右為末再同研勻用白麫糊和丸如黍米大每服五
丸至七丸不計時候煎白粳米飲下
天竺散治驚熱焦啼
天竺殭蠶(炒)山梔子蝉蛻連翹欝金(水煮)
(皂)甘草(各三錢)
右為末臨晚以薄荷湯下食後亦可
睡驚丸治小兒驚熱夜啼精神恍惚睡卧不安涎嗽
心躁
代赭石蛇黃(半兩去滓)鉄粉南星(姜汁炮浸七次)金星石
銀精石(各三錢)黃連麝香(各一錢)
右為末腦子半錢蜜丸如鷄頭子大每丸薄荷湯下
金花散治小兒驚熱化痰利膈
川大黃(紙裹煨)甘草(炙)乾葛川甜硝(剉細研各等分)
右為細末每服半錢水一盞煎至六分食後温服
紫霜散治小兒驚熱睡搐搦鎮心臓安神定魄
鉛霜天竺黃甘草(剉各一錢)母砂(研各一兩半)鐵粉(研半)
(兩)龍腦(研各半兩)人參史君子(微煨各半兩)
右先搗為散再同研勻以瓷噐盛每服一匙蜜調下
鈎藤飲治小兒驚熱睡卧不稳
鈎藤(三分)蚱蝉(二个去頭足趐炙)升麻(各半分)犀角屑(微炒)麥門
冬(去心皮焙)石膏(研三分)柴胡(去苗半兩)甘草(微炙一分)
右搗篩每服二錢水一盞煎至六分去滓下竹瀝半
合重煎三五沸分温三服空心午後夜卧各一量兒
大小以意加减
金屑辰砂膏治小兒心經邪氣熱頰赤多渴睡卧不
安但欲狂妄痰涎不利精神恍惚及大人痰熱藴積
煩躁咽喉腫痛口舌生瘡
牙硝(枯研)鐵粉(研各半兩)甘草(炙各二兩)龍腦(研二錢)辰砂(研飛二兩)
人參(二兩)金箔(三十片為衣)蛤粉(研飛八两)
右為細末煉蜜和丸每服一兩半作二十丸捏扁用
金箔為衣每服半皂子大大人一丸作二服並用薄
荷湯化下食後卧服
犀角散治小兒驚熱睡卧不安筋脉抽掣
犀角人參(去蘆秤)茯神甘草(炙)黃芩(各一錢)麥門
冬(去心)龍腦生地黃乾(各二錢)
右為麄末每服一錢水半盞煎至五分去滓温服不
拘時候
白元子治驚熱
白附子南星半夏(各一兩並生用)天麻殭蚕全
蝎川烏頭(去皮尖五錢)
右生為末姜汁麫糊丸生姜湯下
金星丸治小兒驚熱
欝金(一錢)南星(炮)半夏(泡)全蝎稍(各一錢)巴豆(七粒去油)雄
黃膩粉(各一半别研)
右末醋和丸麻子大薄荷臘茶湯吞下一方無半夏
延齡散治小兒驚熱
鈎藤(一兩)硝石(半兩)甘草(一分剉炙)
右搗羅為散每服温水半錢日三四服量兒大小加
减
川硝散治小兒驚熱
右川硝半兩研為散每服以鷄子清調下半錢量兒
大小以意加减
犀角散治小兒驚熱睡卧不安筋脉抽掣宜服
麥門冬(去心焙)龍齒(各一兩)黃芩甘草(炙微赤剉)犀角屑
茯神人參(去蘆頭各半兩)
右搗麄羅為散每服一錢以水一小盞煎至五分去
滓入地黃汁半合不計時候量兒大小以意加减
鐵粉丸治小兒驚熱心神煩悶多啼
鐵粉青黛(細研)茯神羚羊角屑(各三分細研)硃砂(半兩)
(研飛)蛇蛻皮(一条)麝香(半分細研)
右搗羅為末都令勻以粟米飯和丸如菉豆大不計
時候以粥飲下五丸看兒大小以意加减
鉛霜丸治小兒驚熱心神忪悸痰涎壅滯宜服
鉛霜(半分)滑石膩粉珍珠末麝香丹砂(一兩)
右都研以餅蒸和丸如粟米大一歲薄荷湯下一丸
茯神散治小兒驚熱煩躁手足抽掣心悸宜服
茯神龍齒(細研)川升麻犀角屑(各半兩)石膏(細末飛過)
寒水石(各一兩研)牛黃(半分細研)
右搗羅為散不計時候以竹瀝調下半錢量大小加
减服之
虎睛丸治小兒驚熱煩躁不得眠卧
虎睛(一對要酒浸炙)蘆薈(細末)硃砂(細末)黃連(去鬚)青石脂鉄
粉牡礪粉(各一分)
右搗羅為散都研令勻不計時候以煖水調下半錢
量兒大小以意加减服之
龍齒散治小兒驚熱下瀉不定兼渴
龍齒(細末)蘆薈(細研)黃連(去鬚)赤石脂鉄粉牡蠣(燒為)
(粉各一分)
右搗羅為散都研令勻不計時候以温水調下一匙
天竺黃散治小兒驚熱手足掣縮精神妄亂
天竺黃(研)欝金(剉)犀角(鎊屑)黃芩(去黑心各一分)龍腦(研)人
參甘草(炙各半兩)
右為細末每服半錢生姜蜜水調下乳食後服
鈎藤散治小兒驚熱
鈎藤蝉蛻(微炒)馬牙硝黃連(去鬚)甘草(炙剉)川大黃
(剉炒)天竺黃(細研各等分)
右搗羅為散每服半錢水一小盞煎至五分去滓不
計時候温服量兒大小以意加减
小驚丸治凉驚
欝金(皂角水浸煮二个)黃連牙硝木香(不見火)藿香
龍胆草(各五錢)全蝎(去毒六个)
右為末糊丸用雄黃硃砂麝香金銀箔為衣
風瘼是驚熱重麻仁蝉退防風白痢姜罌粟殼
赤痢甘草烏潮熱桃柳枝鎮心驚薄荷燈心
吐藿香瀉木瓜陳米夜啼燈心薄荷灶心土
精神不爽冬瓜子仁大便不通枳殼大黃朴硝盤
腸瘹氣鈎藤天瘹亦用嗽烏梅桑白皮吐不止丁
香末黃荆葉常服金銀薄荷並酌量用
鉛白霜丸治驚熱身體温壯及寒四五日未得汗啼
呌少睡喫水無度
鉛霜馬牙硝人參天竺黃甘草(各半兩)丹
砂(研一分)山梔子仁(一兩)
右為末蜜調為丸如吾同大每服一丸熟蜜湯化下
天竺黃散治小兒驚熱煩悶
天竺黃(細研)甘草(炙剉)川大黃(剉炒)馬牙硝(各一兩)膩粉
藿香(各一錢)蒲黃(半兩)
右搗羅為散不計時候以水調下半錢量兒大小加
减服之
犀牛湯治小兒驚熱盛
犀角防風木香桑白皮白茯苓(一分)赤茯
苓甘草(炙各等分)
右剉細每三匙水煎服
五福化毒丹治凉驚熱心膈
生熟地黃(焙秤各五兩)麥門冬(三兩)甘草(炙三兩)甜硝(三兩)青
黛(兩半)
右為末後研入硝黛煉蜜丸如鷄頭大每半丸或一
丸食後水化下一方有天門冬(三兩)
牛黃丸治驚熱
雄黃(小棗大用研蘿蔔根的水下一大盞并醋煮盡)甘草末甜硝(三錢)硃
砂(半錢)龍腦(一匙)寒水石(五錢細研)
右同研勻蜜和為丸食後薄荷湯温化下半皂子大
青黛丸治小兒驚熱粗腹脹有壅滯不清
青黛(細研)木香麝香(細研)續隨子(各一分)蝦蟇(一个炙煮)㯽
榔(一个大者)
右搗羅為末入研了藥令勻用糯米飯和丸如菉豆
大每服温水化破一丸服其水於銀銚子内煎亦得
莫犯鐵噐其效如神
牛黃丸治小兒從滿月至百日以來五臓多熱夜間
驚搐
牛黃白龍腦乾結末(各等分)烏犀末硃砂(研水)
(飛過)黃芩末(半兩)
右都研如粉粟米和丸如麻子大一二歲兒每服温
水下三丸三四歲每服五丸日三服夜一服加减
鐵粉丸治小兒驚熱
鉄粉猪糞(燒灰)麝香(細研各一兩)硃砂(半兩研水飛)蛇黃(一兩)
(煆後甘草水浸三五徧研作末)端午日大蟾(一个姜汁浸炙黃炒末)
右研為末用糯米飯和丸如麻子二歲兒每服銀箔
湯下亦得三四歲兒每五丸每日三四服量兒大小
以意加减
銀液丸治驚熱膈實嘔吐上盛涎壅
天南星(炮二錢)白附子(一錢半炮)水銀龍腦(各半錢)輕粉
(一錢)蝎尾(二十枚炙去毒)
右同研勻石腦油丸豆大每服二三丸乳香湯下大
者稍加無時一方治驚風熱名水銀膏
凉驚丸治小兒驚熱疳瘦乳癖
大黃(煨)黃連(各半兩)龍胆防風川芎薄荷葉
(各二錢半)
右為末麫糊丸如粟米大青黛為衣每服三五丸加
至三十丸温水下
鎮心丸治小兒驚熱神亂形離
丹砂(研一錢)犀角(鎊一字)人參(三錢)白茯苓(去黑皮三錢)牛黃
(研一字)麝香(研三字)
右搗三味為細末入研者三味再研薄湯調下半錢
或一字
赤茯苓湯治小兒驚熱神氣不安手足掣縮
赤茯苓(去黑皮)凝水石(研一分)龍齒(研半分)石膏(研一兩)麥
門冬(去心炒)升麻(各三分)
右麄搗篩一二歲兒每服二錢水三分竹瀝三分同
煎至三分去滓温服早晨晚後更量大小加减
丹砂丸治小兒驚熱利膈墜痰涎
丹砂(細)馬牙硝(研)龍腦(研)甘草(生為末半錢)牛黃(研半錢)
麝香(研一字)
右研令勻細煉蜜和為劑每服旋丸小豆大薄荷湯
化下一方入雄黃一字寒水石末二錢名雄朱黃膏
木通散治小兒驚熱能汗瀉心風䧏心火
山梔子(二錢)大黃(温紙煨)羌活木通赤茯苓甘
草(各一錢)
右為末每服一字紫蘇湯調下
清寧散凡驚熱出於肺須從小便利之
桑白皮(炒)葶&KR1047;(炒)赤茯苓車前子梔子仁(等分)
甘草(减半)
右為末每服半錢姜棗煎服
清心丸治驚熱煩躁
人參茯神防風硃砂柴胡(各一錢)金箔(十片)
右為末煉蜜和丸如梧桐子大每服一丸竹瀝調下
牛黃(細研)蟬殼(微炒一分)川大黃子芩龍齒(細研用各半兩)
右搗末煉蜜為丸如麻子大不拘時候煎金銀薄荷
湯下三丸量兒大兒小加减服之
胡黃連散治小兒驚熱不退
胡黃連牛黃(細研)犀角屑(各一分)麝香(半分細研)硃砂(半兩)
(細研水飛)
右搗羅為散不計時候用乳汁調下一字二歲以上
用温水調下半錢
硃砂丸治小兒驚熱乳食積聚不消
硃砂膩粉麝香雄黃(各半分)巴豆(七粒去皮心研紙裹)
(壓去油)
右搗為末煉蜜和丸如黍米大每服以荆芥湯下一
丸三歲已上加數丸服之
鉛霜丸治小兒驚熱鎮心神
鉛霜(細研)人參(去蘆頭)茯神硃砂(細研水飛各半兩)麝香(一分)
(細研)
右搗羅為散都研令勻煉蜜和丸如菉豆大不計時
候以薄荷湯下五丸量兒大小以意加减
虎睛丸治小兒驚熱多喘不喫乳
虎睛(二枚細研)犀角屑(一兩)子芩(半兩)梔子仁(半兩)川黃(半兩剉炒)
右除虎睛外搗羅為末煉蜜丸如麻子大每服以粥
飲下五丸四丸更量兒大小以意加减
軟金丹治驚熱痰涎壅盛咳嗽膈實
天竺黃輕粉(各半兩)青黛(一兩)黑牽牛(三个去頭足取末)半
夏(三分用生姜三分同焙乾再為細末)
右同研勻熟蜜劑為膏薄荷水化下半皂子大量度
多少用之食後
天竺黃散治小兒一切驚熱凉心臓
天竺黃(一分)大黃(半兩濕紙裹煨)丹砂(半錢研)馬牙硝(一分研)欝
金(三分一分生一分炮一分用水一碗煮盡半取出焙乾)
右搗研為散每服半錢薄荷自然汁入蜜熟水調下
卧時服如大人着熱新汲水調下一錢
丹砂丸治小兒驚熱多涎身熱痰瘧久痢吐乳或午
後發熱驚癎等疾
丹砂粉霜膩粉(各一分)生龍腦(一錢)
右研令極細以軟粳米飯為丸如菉豆大一歲一丸
甘草湯下餘以意加减服
天南星散治小兒驚熱
全蝎(七个)人參(三錢)蛇蛻(三錢)天南星(取心為末一錢)
右為末薄荷蜜湯調下
硃砂丸治小兒驚熱
寒水石(二兩)甘草(一兩)馬牙硝(四兩)硃砂(一分)
右為末令極細次入龍腦麝香各三分又搜和煉蜜
和丸如龍眼大用瓷礶盛之每服一丸或半丸量兒
大小強弱與之薄荷湯候冷調下
大黃丸治小兒五驚身體熱
川大黃(一分剉碎微炒)黃芩(半兩)遠志(一分去心)牡蠣粉(一分)龍骨
(一分細研)
右件搗羅為末煉蜜和丸如菉豆大三歲兒每用乳
汁下三丸更量兒大小以意加减
天竺黃散治驚熱至甚必效方(一名牙硝散)
天竺黃馬牙硝鉛霜(各半兩)
右同研為細散不計時候以熟水調下半錢量兒大
小臨時加减
龍胆丸治小兒驚熱不退變為發癎
龍胆(去蘆頭)龍齒(各三分)牛黃(一分細研)
右搗羅為末研入麝香二錢煉蜜和丸如黃米大不
計時候荆芥湯下五丸
硃砂散治小兒驚熱心神煩悶
硃砂(細研水飛過)鉄粉(各半兩)遠志(去心為末)馬牙硝膩粉
牛黃(各一分)龍腦麝香(各半分)
右研為粉不計時冷水調半錢看兒大小以意加减
一方煉蜜丸如梧桐子大每服一丸薄荷湯化下加
至二丸名丹砂丸化涎鎮心
硃砂膏治驚熱焦啼煩躁口乾
硃砂硼砂粉霜牙硝腦子麝香(各一錢)
右研成膏候乾每服三字薄荷湯下麝香亦下如喉
中涎鳴生姜湯下
銀棗湯治驚熱潮熱
麥門冬地骨皮人參茯苓防風甘草
大黃(一錢濕紙裹煨黃)遠志(去心水用皮姜裹煨)
右㕮咀每服半錢水小半盞煎服無時
胃熱(附論)
方
夫小兒血氣俱盛者則腑臓皆實故胃中生熱其狀大
槩覺四肢温壯翕然體熱者是也
甘露飲子治胃中客熱口臭不思飲食或飢煩不欲
食齒齦腫疼膿血滿口喉中有瘡赤眼目瞼重不欲
開瘡疹已發未發並宜服之
天門冬(去心焙)石斛(去苖)山茵陳甘草(炙各等分)
右剉散每服二錢水一盞煎食後臨卧温服
苽蔞散治小兒胃中熱煩悶不欲飲食身體黃多渴
苽蔞蘆根(剉)柴胡黃芩(己上三分)川大黃(微炒)甘草
(炙)川芒硝石膏麥門冬(去心各半兩)
右為散每服一錢水一盞煎至五分去渣温服量兒
大小以意加减
麥門冬散治小兒胃中熱心腹燒悶不欲乳食
麥門冬(去心焙)赤茯苓黃芩茅根(剉)甘草(炙巳上各)
(半兩)蘆根(三分)犀牛屑(一分)
右為末每服一錢水一小盞入竹葉七片煎至五分
去渣不計時候量兒大小分减服之
益黃散治胃中風熱夫益黃散理中丸飬神丸此治
脾胃寒温大勝之藥也若得脾胃中伏熱火勞役不
足及服熱藥巴豆之類致胃虛兒成慢驚之疹用之
必傷人命慢驚風者皆由久瀉脾胃虛而生也錢氏
以羌活膏療驚風悮矣脾虛者由邪火乘其土位故
曰從後来者為虛邪火旺能食其木木旺故来剋土
當於心經中以甘温補土之源更於脾土中瀉火以
甘寒更於脾土中補金以酸凉致脾土中金旺火衰
風木自虛矣損食多進藥愈
黃耆(二錢)人參(一錢)黃連(少許)生甘草炙甘草(各半錢)芍
藥(七錢)陳皮(一錢不去白)
右㕮咀每服二錢水一盞煎半盞食前服
東垣益黃散辯
閻考忠論集錢氏方益黃散補土又言風旺必尅脾
土當先實其脾昧者不審脾中寒熱一例作補藥用
之又不審藥中有丁香青橘皮辛熱大瀉肺金豈可
脾虛之證反瀉其意盖為寒水反來侮土中寒嘔吐
中腹痛瀉利青白口鼻中氣冷益黃散神治之藥也
如因熱藥巴豆之類過劑損其脾胃或因暑天傷熱
乳食損其脾胃而成吐瀉口鼻中氣熱而成慢驚者
不可復治今立一方治胃中風熱
人參安胃散
人參(一錢)廣木香(二錢)生甘草炙甘草(各二錢)白芍藥
(七分)白茯苓(四分)陳皮(三錢)黃連(二分)
内經云熱滛於内治以甘寒以甘瀉之以酸壯之甘
草人參黃耆之甘温能補元氣甘能瀉火補土白茯
苓甘平白芍藥酸寒補肺金之不足止陳皮黃連若
為佐以退火邪土金得平風證無由作矣
右件為細末每服二錢水一盞半煎至一盞去滓大
温服食前夫益黃散理中丸飬脾丸之類治脾中胃
寒濕大勝神品藥也若服熱藥巴豆之類虛其胃氣
脾胃中伏熱火及大人勞役不足之症或吐嘔不止
不宜用之故陶隠君云醫者意也古之謂也良醫盖
以其意量而得其節也治病必察其本不可執方療
之或病髣髴合方未對其證不察病機所宜大同所
宜致乘舛以取危亡可悲
蘆根散治小兒胃中熱煩悶不食
蘆根(剉)茅根赤茯苓黃芩麥門冬(去心)甘草
(炙微赤各半兩)
右為散每服一錢水一小盞入麥五十粒生姜少許
煎至五分去滓量兒大小以意加减
梔子仁散治小兒胃中熱日漸肌瘦
梔子仁甘草(炙剉)黃連(去鬚)黃芩(半兩)
右為散每服一錢水一小盞煎至五分去滓量兒大
小以意加减
竹茹湯治胃中熱嘔若汗
青竹茹(弹子大)半夏(三个湯泡七次)粳米(四十粒)乾葛
右㕮咀一服生薑三片水一盞煎至半盞去滓量兒
大小以意加减與服
大黃散治小兒胃中熱日漸瘦
甘草(半兩炙)川大黃(半兩炙)苽蔞(三分)
右為散每服一錢水一小盞煎五分温服量大小以
意加减
骨熱(附論)
夫水為隂骨熱火為陽火精骨熱氣也火者陽氣也小
兒精氣和盛體性多熱若表裏傷原過熱食物或患時
氣大病之後重亡津液陽氣偏盛水不濟火腑臓積熱
熏灼肌體甚則消鑠骨髓是為骨熱之病久不巳變成
骨蒸凡小兒一歲至十歲衣服皆不得着新綿又得冬
天以火烘炙衣服與者亦令兒體熱勿食桃杏令兒體
熱因傷寒病後未滿百日勿食羊肉狗肉令兒體熱或
作骨蒸也
方
龍胆丸治小兒骨熱生風
龍胆(一兩)熊胆(研一分)馬牙硝(研)山梔子(去皮)朴硝(研)玄
參人參枳殼(去瓤炒)陳橘皮(去白焙各半兩)柴胡(去苖)當
歸(切各半兩焙)赤茯苓(去黑皮一兩)甘草(炙剉一兩)麝香(研半錢)沉
香(半兩)
右除研外搗羅為末共研勻煉蜜為丸如梧桐子大
一歲一丸温水化下
生犀散治骨熱蒸肌瘦頰赤口乾日晚潮熱夜有盗
汗五心煩躁大病瘥後餘毒不觧
犀角地骨皮秦芁麥門冬(去心)枳殼(煨)大黃
(煨)柴胡茯苓赤芍藥桑皮黃耆人參
鼈甲(醋炙一錢)知母(各等分)有痰加半夏
右剉散每服二錢水一盞陳青蒿少許煎温服加桃
枝三寸亦可疳病熱似骨蒸有及久病後或虛熱時
復來瘧疾亦用
胡蜣蜋散治小兒骨熱黃瘦不食多卧
胡蜣蜋(兩个去趐足微炒)赤芍藥(七分)柴胡(半兩去苗)川大黃(一分)
(研)赤茯苓鼈甲(一分塗醋炙令黃去裙襴研用細)枳殼(一个麩炒微黃)
(去瓤)紫苑(一个洗去土苗)甘草(一分炙微剉)蛇黃(一兩細研)人參(一分去蘆)
(頭)熊胆(半分細研)生姜(半分切燒灰)麝香(一錢細研)
右為細散每服以温水調下半錢日三服量兒大小
以意加减
羚羊角湯治小兒骨蒸潮熱瘦瘁頰赤煩躁盗汗食
不生肌病後餘毒久不觧者及五心躁熱四肢困倦
或傷寒病後因食羊肉體熱不除並宜服之(一名生犀散)
羚羊角(鎊)地骨皮秦芁(去苖土)麥門冬(去心焙)大黃
(剉炙)枳殼(去瓤麩炒)柴胡(去苗)赤茯苓(去黑皮)桑白皮(剉)芍藥
黃耆(剉)人参鼈甲(去裙襴醋炙各一兩)
右麄搗篩每服一錢水一盞入青蒿少許煎至六分
去滓食後温服量兒大小加减
胡黃連丸治小兒骨熱煩躁黃瘦飲食無味
胡黃連(一分)人參(一分去蘆)柴胡(半兩去苗)羚羊角屑(一分)麥門
冬(半兩去心焙)鼈甲(半兩塗醋炙令黃)地骨皮(一兩)秦芁(半兩去苖)黃
耆(一分剉)木香(一分)犀角屑(一分)甘草(一分炙微赤剉)葳𬎼(一分)
右為末煉蜜和丸如菉豆大每服以温水下七丸日
三服更量兒大小加减服之
胡黃連散治小兒骨熱瘦瘁心神煩躁不得睡卧
胡黃連(一分)知母(一分)鼈甲(半兩醋炙去裙襴)柴胡(半兩去苗)地骨
皮(一分)黃芩梔子仁川升麻犀角屑(各一兩)甘
草(一分剉炙微黃)杏仁(一分湯浸去皮尖雙仁麩微炒黃)
右為麄散每服一錢水一小盞煎至五分去滓不計
時候温服量兒大小分减服之
獺肝丸治小兒骨熱羸瘦雖食不生肌肉
獺肝(半兩微炙)麥門冬(一兩去心焙)人參(半兩去蘆)黃芩(半兩)黃連
(半兩去鬚)龍胆(半兩去蘆)白术(半兩)柴胡(半兩)枳殼(半兩□炒微黃去瓤)鼈
甲(半兩塗醋炙令黃去裙襴)桃仁(二十枚湯浸去皮尖雙仁麩炒微黃色)
右為末煉蜜和丸如菉豆大每服以温水下七丸日
三服更隨兒大小以意加减
犀角湯治小兒骨熱日晩發熱面赤五心煩躁四肢無
力飲食减少夜多盗汗面色萎黃亦治大小盗汗
犀角(鎊)柴胡(去苖)枳殼(去瓤麩炒)麥門冬(去心焙)芍藥鼈
甲(半兩去裙襴醋炙細研)
右麄搗篩每服一二錢再入桃仁七枚去皮尖將水
煮過麥門冬四十九粒去心煎至七分去滓分温三
服食後臨卧服
麥門冬丸治小兒不生肌膚羸瘦骨熱小便黃赤
麥門冬(去心焙一兩)人參黃耆(剉)青蒿子黃連(去鬚)
柴胡(三分去苗)地骨皮(各半兩)桑白皮(剉半兩)枳殼(半兩去瓤麩炒)
右搗羅為末煉蜜和丸如菉豆大每服五丸至七丸
温熱水下量大小加减
柴胡飲子治小兒自小傷抱脚脛軟細無力行立不
得或骨熱疳瘦
柴胡(三分去苗)鼈甲(半兩醋炙令黃去裙襴)知母(半兩)桔梗(半兩去蘆頭)
玄參(半兩)川升麻(半兩研)枳殼(半兩麩炒微黃去瓤)桃嫰枝(三分剉)
甘草(一分炙微黃)
右細剉和勻每取一分水一盞煎六分去滓不計時
候分為三服更量兒大小以意加减
知母飲子治小兒骨熱口乾煩悶不欲飲食四肢羸
瘦
知母(半兩)柴胡(三分去苖)川大黃(半兩剉研微炒去瓤)恒山(半兩)犀角
(半兩)鼈甲(半兩塗醋令黃去裙襴)枳殼(半兩炒微黃去瓤)龍胆(半兩去蘆頭)
右細剉和勻每取一分水一盞煎至六分去滓分為
三服或吐瀉三兩行便安量兒大小以意加减服之
連翹湯治小兒骨熱皮膚生瘡肌體瘦弱身熱
連翹山梔子(去皮)甘草(炙)黃芩(去黑皮)秦芁(去苗上)防
風(去皮)知母(焙)荆芥穗(各半兩)麥門冬(去心焙一兩)
右麄搗篩每服一錢水七分煎至四分去滓食後臨
卧服
秦芁散治小兒五歲至十歲骨熱及手足心煩悶不
欲飲食
秦芁(去苗)甘草(炙剉各一兩)
右為麄散每服一錢煎至五分去滓不計時候温服
更隨兒大小以意加减
鼈甲飲治小兒骨熱潮熱盗汗咳嗽不食多渴心躁
多驚面黃消瘦
鼈甲(醋炙)地骨皮秦芁柴胡枳殼(麩炒)知母
當歸(各等分)
右一錢水半盞桃柳枝各三寸烏梅一个煎三分去
滓無時服
犀角散飲治小兒骨蒸潮熱盗汗肌瘦
犀角屑鼈甲(酥炙)柴胡知母(各等分)地骨皮胡
黃連(各一兩)大黃桃仁(各半兩)
右㕮咀三歲一錢水半盞煎至三分去滓無時服一
方用桃柳枝
光明砂丸治小兒骨熱日漸瘦弱不能飲食
光明砂(半兩細研水飛)石子花(半兩)雄黃(半兩細研)㯽榔(三枚)遠志
(一分去心)金箔(三片研)桃仁(一分湯浸去皮尖雙仁麩炒微黃)紫石英(半兩)
(細研水飛)
右為末都研令勻煉蜜和丸如麻子大每服以粥飲
下五丸日三更量兒大小加减服之
胡黃連丸治小兒骨熱勞疾面黃肌瘦發熱夜卧有
汗
胡黃連夜明砂五靈脂(各半兩)柴胡(去苗一兩)麝香
(研半兩)人參(各半兩)鼈甲(去裙襴醋炙)
右搗羅為末用猪胆汁煮麵為丸如菉豆大每服十
丸十五丸米飲下不拘時服
桃仁青蒿煎丸治小兒十五歲以下骨蒸勞盗汗體
熱欬嗽煩躁發熱渴不長肌肉退熱
桃仁(湯浸去皮尖研半兩)麝香(研一分)柴胡(去苗)紫苑(去苗去土)丹砂
(研)鼈甲(去裙襴醋炙各一兩)
右除麝香丹砂外並搗羅為末共研勻用青蒿汁童
子小便生地黃汁各半兩一盞於銀石噐内熬汁入
藥末一半火再熬得所有餘藥末盡和勻杵三四百
下煉丸如菉豆大每服五七丸至十丸空心食前煎
陳米飲下日三服
連芁散治小兒骨熱肌瘦
黃連秦芁(各一兩)天靈盖(一枚酥炙黃)甘草(半兩)
右為細末每服半錢粥飲調下量大小加减
胡黃連丸治小兒骨熱
胡黃連乾蟾(酒浸去皮骨微炙各三分)麝香(一分細研)
右為末都研令勻煉蜜和丸如菉豆大每服以粥飲
下五丸日三四服更量兒大小以意加减
丹砂丸治小兒骨熱五歲以下骨熱勞徧身如火日
漸黃瘦夜卧多汗咳嗽煩渴
丹砂(二兩水飛研)柴胡(去苗末四兩)
右研勻用獖猪胆汁拌和飯甑上蒸一次丸如菉豆
大每服十丸用桃仁烏梅煎湯下日三服
天靈盖散治小兒骨熱體瘦心神煩躁
天靈盖(一枚塗酥炙令黃)黃連(半兩去鬚)
右為細末每服粥飲調下半錢日三服量大小加减
生犀散治小兒骨熱瘦弱頰赤口乾晚潮熱夜盗汗
五心煩躁四肢困倦飲食雖多不長肌肉及大病瘥
後餘毒不觧或傷寒病後因食羊肉體熱不除並宜
服此(一名羚羊角湯方在本類前)
犀角散治骨蒸熱肌瘦頰赤口乾日晚潮熱夜有盗
汗五心煩躁四肢困倦飲食雖多少肌肉及大病瘥後
餘毒不觧或傷寒病後因食羊肉體熱不除宜之
犀角地骨皮芍藥柴胡甘草乾葛(等分)
右剉散每服二錢水一盞薄荷五葉煎服瘧疾生姜
二片薄荷五葉煎一方不用薄荷生姜煎
肥兒丸治小兒蒸熱腹脇脹满面色痿黃飲食遲化
大小便不調
川黃連(去鬚)大蕪荑(各半兩)胡黃連麥蘖(炒)神麯(炒各)
(半兩)
右為細末獖猪胆丸如麻子大每服十丸温米飲送
下食前乳母忌酒濕麵
靈犀飲治小兒蒸潮熱盗汗肌瘦
犀角屑胡黃連(各半兩)人參川芎秦芁甘
草羌活柴胡桔梗地骨皮(各一兩)
右㕮咀三歲水一盞鳥梅竹葉各少許煎
團參丸治小兒肌瘦骨蒸潮熱夜多盗汗
人參(去蘆)龍胆草防風(去蘆)枳殼(炒)白茯苓甘草
(炙)黃耆胡黃連(炒)鼈甲(醋炙)
右等分為末以猪胆汁為丸如菉豆大每服十五丸
食後米飲下
普濟方卷三百八十四
