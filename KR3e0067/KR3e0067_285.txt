普濟方卷二百八十五明周王朱橚撰
癰疽門
癰疽等瘡内消法(附論)
夫治病必先求其本而後治其標癰疽諸瘡雖發于外
而本乎中熱之所出始覺經絡壅滯氣血悶鬱有瘡瘍
之證則熱氣初作榮衛未得肌肉未腫腫而未腐之時
可疎滌風熱通導而去之逮其毒氣已結則不可論内
消法恐熱毒不出反致内攻適以傷之先後遲速之用
不可不審
方
黃連獨活散治背疽一切惡瘡初發腫甚者服三服
即消除
羌活(一錢半)獨活(五分)防風(五分)藁本(一錢半)黃芩(一錢半)黃
連(五分)當歸身(三錢)知母(一錢酒浸洗)生地黃(一錢酒浸洗)連翹
(三錢)黃耆(一錢半)防風稍(五分)人參(五分)陳皮(五分)蘇木(五分)甘
草身(一錢一分半用酒微炙)黃栢(一錢半)當歸稍(五分)桔梗(一錢)澤
瀉(七分)甘草稍(半錢)漢防己(五分)
右㕮咀只作一服水一碗煎至五分入好酒半盞臨
卧服滓再煎接續服即瘥
寒水石膏治一切癰疽發背熱毒猛異攻肌肉赤色
腫痛不可忍欲成膿及已成膿并風毒熱在關節欲
結成癰便令内消
寒水石(二兩)羊蹄根(一兩剉)硝石(一兩)丁香(三兩)川大黃(一兩)
白歛(三分)木香(三分)附子(三分去皮臍)黃連(一兩去鬚)榆白皮(三分)
(剉)莽草(三分)赤小豆(一合)漢防己(一兩)半夏(三分)玄參(一兩)甘
草(一兩生剉)
右為細散每用時以生蜜一合地黃汁一合旋調以
成膏攤於生絹上貼乾即易腫消為度
小犀角丸治腸癰乳癰發背一切毒腫服之化為水
巴豆(二十二枚去皮膜必炒出油細研之)大黃(蒸焙一兩一分)當歸(去蘆一兩)犀
角(三兩)梔子(去皮)乾蓼藍黃茋(去苖)升麻黃芩防
風(去蘆)人參甘草(炙各一兩)
右為細末入巴豆勻煉蜜搜和為丸如梧桐子大每
服三丸温湯下利三兩行喫冷粥止之不利加至四
五丸初服取快利後漸減丸數取微溏泄為度老少
以意加減腫消及和潤乃止利下黃水覺腫處微皺
色變即是消後一切腫皆内消神驗不可論忌熱麫
蒜猪肉蘆笋魚海藻菘菜生冷粘食
排膿内消散治癰疽發背活血排膿消毒紅内消即
紅散
何首烏(一兩)當歸川芎生地黃川續斷(各洗焙)
芍藥白芷半夏麯蘆薈葉紫草茸甘
草(炙各二分半)茯苓(半兩)
右為末每服三錢新水二分酒一分薑棗煎服有熱
者加燈心只用水煎服之
内消散凡是癰疽皆宜服之
人參甘草瞿麥(各二兩)赤小豆(醋一升浸熬)當歸
猪苓黃芩(各二兩)白歛薏苡仁黃茋(各三兩)防
風(一兩)升麻(四兩)
右治下篩以酒服方寸匕日三夜二常服取瘥
花蘂石散治癰疽始發未變膿令内消
花蘂石(火煆)黃蜀葵花龍骨(塗酥炙研)鬱金(剉)胡粉
烏賊魚骨(去甲)草龍膽(去土)梔子仁大黃(剉各一兩)
右為散量多少許津唾調成稀膏傅之頻以唾潤日
一易
瞿麥散排膿止痛利小便從小便出毒氣
瞿麥穗赤小豆當歸川芎白芷黃耆
赤茯苓(各半兩)辣桂甘草(各二錢半)
右末每二錢半酒調下
乳香散治諸癰腫初發及火灼乳癰内消
乳香(半兩)水銀粉(一分)黃蘖(二兩半)白芨(一分)白歛鉛丹
大黃(各一兩)
右為細散水調貼之有膿時乾摻
消毒散内消癰疽惡毒
當歸白芷甘草(生)赤小豆紫草茸(各半兩)貝
母(三兩)
右為散每服三錢空心酒温調下日再服
内消托裏散治諸癰癤
紅内消山蜈蚣蝦秋螂山茨茹甘草節
(各等分)
右為散每服三錢酒二盞煎取一盞服
牽牛子散治一切癰疽瘡癤焮腫未穿先疎通臟腑
牽牛子(二兩一半生一半炒)木香青橘皮(湯浸去白焙)陳麹(炒各)
(半兩)
右為末每服三錢五更初以生姜茶調下至天明通
轉三兩行自止後以薤白粥補之
鄭殿選方治癰發背七日前腫毒未潰者宜服則化
膿血惡水自小腑中出去其毒自消
瓜蔞(一枚)甘草(三寸)乳香(皂核大研)皂角刺(半兩去骨取皮)
右細末好酒三升銀石噐内熬至二盞微温兩次服
大全内消散(一名羚羊角散)内消癰疽悪毒纔覺便服亦治
發背
穿山甲(截片以榖芒糠炒脆三兩)當歸(半兩)甘草(二錢半生)
右為末每服三錢温酒調下一方甘草根浸酒調下
内消散治瘡腫久不愈
皂莢刺皮(一兩為末)乳香(研二錢)
右為末勻和每服二錢酒一盞煎至七分温服其毒
内消或微利是效
内消散治發背癰疽腫毒痛苦不可忍者(一名小車螯散)
車螯(一枚背上紫色光厚者是用黃泥裹定火煆通赤放冷去泥擣為末)
右一味以栝蔞一枚打碎用酒一碗於銀石鍋内慢
火熬及一盞濾去滓入膩粉一錢匕同以酒調晚後
服之取下如魚涎為驗
内消散癰疽毒方萌纔覺便服及治血氣凝滯手足
赤腫(一名穿山甲散一方蛤粉内炒穿山甲)
用穿山甲插入糓芒熱灰中候焦黃為末入麝隨意
每服二錢半温酒調下或瓜蔞煎酒下尤妙日進兩
服
治些小癰癤方結未成不可用膏藥貼宜以藥塗使自
内消方
取生鹿角尖於砂盆内同老米醋濃磨時以鵝翎塗
拂於癰癤四圍當中留一口遇乾再塗一二日即内
消
癰疽癤方
每覺有些小癰疽疼痛發熱時便用生粉草節不炙
不焙只日曬乾若無日於焙籠上微火烘乾碾為細
末以熱酒調三二錢服連進數服疼痛與熱俱止
蠣粉散治一切癰腫未成膿者拔毒
以牡蠣白者為細末水調塗乾更塗或乾貼效一方
治軟癤用油調
治一切癰腫未破疼痛令内消
用生地黃杵如泥隨腫大小攤於布上摻木香末於
中又再攤地黃一重貼於腫上不過三五度即瘥
漏蘆煮散治瘡癤癰腫内消(方見瘭疽類漏蘆湯)
蠟礬丸治癰疽發背瘰&KR0659;漏瘡惡瘡衛護内膜驅解
諸毒自然内消神效(方見諸癰疽類黃礬丸)
木占斯散治癰疽已成膿水内消(方見發背類桔梗散)
内消丸治癰腫初生及瘰&KR0659;結核熱毒癤滯服之内
消
薄荷葉皂角(不蛀者各半斤水煮軟)牽牛(半斤取頭末)青皮
陳皮(各一兩)上沉香(半兩)廣荗(泡三錢)荆三稜(泡三錢)
右為細末并勻頭末用煎膏和丸如豆大每服三十
丸煎連翹湯送下食後
癰疽托裏法(附論)
癰疽諸瘡氣血虚微肌肉寒冷膿汁清稀毒氣不出瘡
久不合或聚腫不赤結硬無膿外證不見者並宜托裏
邪氣外散膿汁早成毒有所泄而不内攻也
方
木香散治發背癰疽一切瘡腫托裏排膿
木香黃耆(細剉)白歛木占斯芎藭當歸(切焙)
細辛(去苗葉)桔梗赤芍藥㯽榔(生剉)敗醬甘草
(炙)桂(去粗皮)羌活(去蘆頭)白芷(各一兩)
右為細末每服二錢匕甘草煎酒調下空心午時日
晚各一服以瘥為度
内塞散治癰疽日漸焮長
續斷人參芍藥熟地黃(焙)附子(炮裂去皮臍)枳
殼(去穰麸炒)甘草(炙剉)芎藭細辛(去苗葉)桂(去粗皮各一兩)㯽榔
(剉一兩半)黃耆(剉)當歸(切焙各二兩)肉蓯蓉(切焙酒浸三分)蜀葵(去目)
(并合口者炒出汗半兩)
右為散每服三錢匕空心温酒調下日再服
補虚助氣飲治諸癰疽疎轉後宜服
黃耆(剉一兩)人參白茯苓(去黑尖)甘草(炙剉)五味子
芎藭獨活(去蘆頭)桂(去粗皮)青橘皮(湯浸去白焙各一兩)麥門
冬(去心焙)當歸(切焙)杏仁(去皮尖雙仁炒黃)熟乾地黃(焙各重一兩半)
右擣篩每服五錢水一盞半生姜三片棗二枚去核
煎至八分去滓不拘時服
托裏茯苓湯
防風桔梗芍藥五味子川芎甘草
熟地黃麥門冬(去心)桂(去粗皮各一兩)當歸黃耆茯
苓(各一兩半)
右為末每服五錢水一盞半煎去滓温服
托裏榮衛湯風木之性上衝顔必忿色其人多怒其
瘡之色亦黑赤腫硬微帶黯色其瘡之形亦奮然高
起結硬而作痛也其脉止在左手左手主表左寸外
洪緩左關洪緩而弦是客邪在於血脉之上皮膚之
間宜急發其汗而通榮衛則邪氣去矣
黃耆(半兩)防風(二錢)連翹(二錢)羌活(一錢)甘草(炙一錢)黃芩(一錢)
人參(一錢)當歸身(一錢半)蒼术(三錢)紅花(三錢)桂枝(五分)柴胡
(二錢)
右㕮咀只作一服水酒各一大盞同煎至一盞温服
内托千金散治腦背癰疽乳便等惡瘡
人參當歸瓜蔞白芷官桂黃耆芍
藥川芎防風甘草桔梗金銀花(各三錢)
右㕮咀每服湏秤七八錢重水二大盞煎至七分入
酒半盞去滓温服如痛甚者倍加當歸芍藥或加乳
香二錢日進三服一服之後瘡口内有黑血出者或
遍身汗出皆藥之功效也如病勢猛惡湏稱藥一兩
水一大椀煎服未成膿者自散已成膿者不用針砭
自透此藥累經功效
内托散
當歸芎藭黃耆厚朴(去皮)桔梗防風甘
草(炒)官桂(去皮)人參白芷芍藥(各一兩)
右為細末每服三錢温酒調下或木香湯亦得此藥
專治癰疽潰後内虛者或氣弱人初覺生瘡瘍亦可
服内消宜詳細用之一方無芍藥加大黃焙除桂末
另研將各藥慢火焙乾為末後攤紙上出火毒然後
將桂末拌和前藥調服
御用托裏散
當歸赤芍藥牡蠣大黃(初覺者倍加火煨)山梔子
黃芩瓜蔞白角針金銀花朴硝連
翹(已上各等分)
右為㕮咀每服三錢水一大磁盞同煎至七分去粗
滓服不拘時候
治一切惡瘡發背疔疽癰等瘡初出者只一服便消去
毒腫甚欲作膿者喫二服能消膿收腫散血毒止痛
甚妙如神
用黃耆甘草各五錢水煎服
托裏黃耆湯治癰疽諸瘡潰後膿出多内虚亦治發
背
黃耆(細剉)白茯苓(去黑皮)桂(去粗皮)麥門冬(去心焙)當歸(切焙)
人參甘草(錢半)遠志(去心各一兩)五味子(一兩半)
右篩每服四錢水一盞半煎取一盞去滓温服不計
計時候日二
玉蘂托裏散
黃茋(四錢)人參白芍藥當歸乳香熟地黃
蓮花蘃沒藥甘草(各三兩)
右為末每服七錢酒水各一盞同煎至七分去滓温
服滓再煎不拘時如有熱加連翹三錢
托裏當歸湯
當歸黃茋人參熟地黃川芎芍藥
柴胡甘草(炙各一兩)
右為末每服五錢水一盞煎至六分去滓食前温服
托裏散治癰疽欲發未潰及已潰服之内托不使透
膜
瓜蔞子(去穣稱)鬼腰帶皮皂角刺射干(即仙人掌根開)
(紅花者是)天蘿瓜茴香木鱉(五个去殼)漢椒(各一兩)
右焙乾為末麫糊調作餅炙乾每服二三錢酒調下
不飲酒木香湯調下
托裏散
川烏頭(炮)茯苓(各三兩)乾薑(炮)麻黃(去節)甘草(各一兩半炙)
杏仁(炒去皮尖)五味子桂心(各一兩)
右為粗末每服五六錢水一盞半煎至一盞去滓食
前温服
托裏六倍散治癰疽
黃耆(細剉一兩一分膿多倍之)赤小豆(三分口乾倍之)芎藭(半兩若肉未生倍之)
栝蔞(去皮三分小便不利倍之)白歛(三分瘡口不合倍之)當歸(切焙一兩苦痛倍之)
右為細散温酒服三錢日三夜二凡癰疽大堅者未
有膿半堅半有膿當上薄皮都有膿便可破之其破
之法宜用逆上破之令膿易出膿深難見上肉厚宜
火炙之若外不别有膿可當上按之内便隠痛中央
堅者未有膿按之更痛於前者已熟也
内追毒丹清心解毒散
大硃砂雄黃(各五錢)生麝香(一錢)生犀角琥珀(已上)
(並别研細)黑角沉香(各五錢)
右為末煉蜜丸梧桐子大每服二十丸燈心薄荷湯
下
黃耆茯苓湯治諸瘡潰後托裏除虚熱
黃耆白茯苓官桂(去皮)麥門冬五味子川
烏(各一兩)
右為粗末每服五錢姜三片棗三枚水一盞半煎一
盞去滓温服食前日三服
五香散治癰疽内攻五臟煩悶不安排膿托裏或似
癰癤而使人頭痛惡心寒熱諸熱毒腫痛結核
沉香(剉)乳香(研)丁香木香藿香(各一兩)
右為細末入乳香和勻先以清酒五升黃耆五兩寸
截缾内封閉浸一宿旋取一盞微温調下一錢匕日
三夜二不可犯鐵器一方水煎服無黃耆服候瘡出
膿加當歸半兩
保安湯治瘡托裏或已成者速潰
瓜蔞(新者一箇去皮尖焙)金銀花(十兩)没藥(通明者一錢研)甘草生
薑(各半兩)
右為細末用無灰酒三升於銀石器内煎至一升分
作三盞三次飲盡病微者只一服如托裏藥不能發
散必作瘡者用此
黃耆托裏散托裏内虛止痛
黃耆白茯苓(各一兩)甘草(生二錢半)乳香(别研一錢半)
右末每二錢酒一盞慢火煎如膏再添酒調服内虚
加當歸
托裏玄參散治托裏止渴解熱煩渴
玄參人參甘草(炙)乾菊花(各等分)
右為細末每服二錢菉豆湯調下亦名内托散
托裏散
瓜蔞(一箇去皮)生甘草(一寸)
右剉細用酒一盞煎至七分食後温服
生犀散托裏排膿
以皂角針不拘多少粗大紫者藏瓶中鹽泥固濟炭
火燒過存性放冷出碾為細末薄酒微温調下暑月
陳米飲下
神仙截毒法治癰疽發背一切惡瘡等預服此毒氣不
内攻可保無虞
以真麻油一斤銀器内煎熬數十沸傾出候冷用無
灰酒兩椀浸油内約至五大盞許重湯温稍熱通口
急服一日盡之為妙感疾數日亦宜急服之聞獵者
云凡誤中藥箭急飲麻油則藥毒不行後於西山親
覩人被虎箭穿股者號呌不忍聞急以麻油灌之良
久遂定(此法傳授之於吳安世云吾家三世用之無不驗之聞鄭學諭德甫云渠尊人曾用之有)
(驗故備錄之)
粉乳托裏散癰疽初發便服或毒氣入裏衝心煩悶
吐嘔𠻳喘以治泄瀉急用此頻服托裏出毒氣自内
發起於外此藥又能消已發未發皆可服神效(方見諸癰)
(疽類治未病方内托散)
内補防風散治癰疽熱退膿不止托裏(方見諸癰疽類内托散)
托裏散消治瘡毒疽疹發背腫毒等
甘草(一兩)黃耆(半兩)桔梗(半兩)青橘皮(半兩)
右為細末每服一錢水一盞煎三沸去滓温服食後
臨卧
托裏連翹散
栢葉(半兩乾者)黃耆(一兩炙)萱草根(半兩)乳香(一分研)甘草(半兩)
連翹(半兩)
右為末温服或酒或米飲下一錢服不拘時
癰疽大小便不通
癰疽之人經絡壅閼氣血結聚榮衛津液因以虧燥邪
熱内鼔流注於大小腸氣不疎通故大小便俱不通治
法宜通其閉塞導去邪毒使勢無深入穿通腑臟善治
之法也夫發背大小便不通者由客於經絡血否澁則
生熱藴結成壅氣壅在腑臓熱入腸胃故令大小便不
通也
方
玄參丸治發背及諸癰腫大便小便不通心腹壅悶
煩躁
玄參(一兩)川升麻(三分)梔子仁(半兩)黃芩(一兩)黃耆(三分剉)川
大黃(二兩剉碎微炒)沉香(三分)甘草(半兩生剉)藍葉(半兩)犀角屑(三分)
木通(三分剉)連翹(三分)川芒硝(二兩)
右為細末煉蜜和搗三二百杵丸如梧桐子大不計
時候煎竹葉湯下三十丸以通利為度
小麥湯治癰疽取利下後熱微退小便不利
小麥(三合)人參甘草(炙剉)芍藥石膏(碎)黃耆(細剉)木
通(剉)生乾地黃(焙)升麻黃芩(去黑心)前胡(去蘆頭各半兩)
麥門冬(去心焙三分)
右擣篩每服五錢用水一盞半入竹葉七片大棗三
枚擘破同煎至一盞去滓空心温服日晚再服
蘧麥散治諸癰排膿止痛利大小便
蘧麥赤芍藥(各一兩)黃耆(剉)當歸(剉微炒各二兩)桂心
赤小豆(微炒各一兩)川大黃(剉碎微炒)滑石(各二兩)川朴硝(二兩)
芎藭白歛麥門冬(去心各一兩)
右為細散每於食前以温水調下三錢以利為度
内疎黃連湯治癰逆發熱而煩脉沉而實腫硬心悶
而皮肉不變色根繁深大病遠在内藏腑秘澁當急
疎利之
黃連山梔子芍藥當歸木香薄荷
連翹黃芩桔桔甘草(已上各一兩)
右為末每服一兩水一盞半煎至一盞次後加大黃
一錢再服加二錢以利為度如覺無熱證大便不秘
澁止用復煎散時時服之少有熱證大便秘澁則加
大黃如此内外皆通榮衛和調經絡自不遏絶矣
玄參丸治發背諸癰腫丹石藥毒頭痛壮熱大小便
不利
玄參(一兩)升麻梔子仁黃芩(去黑心半兩)黃耆(細剉三分)
大黃(剉焙一兩)吳藍(半兩)犀角(磅碎三分)木通(剉二兩)連翹(三分)朴
硝(研一兩半)
右先以十味為細末冄同朴硝研勻煉蜜和丸梧桐
子大每日空心米飲下十五丸如不利加至二十丸
取快利三兩行為度瀉下膿化為黃水即瘥
檳榔丸治癰腫發背一切惡瘡及乳癰結聚腫硬熱
痛大小便秘澁
檳榔(一兩)芎藭(半兩)羌活(半兩)川大黃(二兩剉碎微炒)羚羊角屑
(三分)人參(半兩去蘆頭)枳殼牽牛子(二兩一分一半生一半微炒)陳
橘皮(半兩湯浸去白穰焙)
右為細末煉蜜和搗三二百杵丸如梧桐子大每於
食前以粥飲下三十丸以利為度
木香丸治發背一切惡瘡及乳癰結聚腫硬熱痛臟
腑餘毒閉澁可服通泄調氣解毒亦治石癰
木香(一兩)㯽榔(生剉三分)芎藭羌活(去蘆頭各半兩)大黃(剉炒一兩)
附子(炮裂去皮臍)人參(各半兩)枳殼(麸炒去穰三分)牽牛(一兩半炒半生)
陳橘皮(湯浸去白焙半兩)
右為細末煉蜜為丸如梧桐子大以瓷合内盛之每
日空心粥飲下三十丸通利一兩行如不利加至四
十丸五十丸以通疎為度甚者夜卧時更服二十五
丸
蘧麥散治發背癰瘡腫大小便不通心腹壅悶
蘧麥(一兩)滑石(一兩半)梔子仁(一兩)石韋(一兩去毛)玄參(三分)絡
石(一兩)川大黃(一兩剉碎微炒)黃耆(一兩剉)紅雪(二兩)
右為散每服四錢以水一盞入葱白二莖煎至六分
去滓不計時温服
葵子散治發背腫硬痛大小便不通心神煩悶
葵子(二兩)川芒硝(二兩)當歸黃芩(一兩)木通(一兩剉)甘草
(半兩生剉)麥門冬(一兩去心)羚羊角屑(三分)
右為散每服四錢以水一中盞煎至六分去滓不計
時候温服
木通散治癰疽臓腑氣壅大小便不通
木通(剉)黃芩(各一兩)梔子仁(三分)漏蘆川大黃(剉碎微炒)
木瓜根(剉)甘草(炙微赤剉各一兩)川朴硝(三兩)
右為粗散每服三錢水一中盞煎至六分去滓不計
時温服以通利為度
木通散治發背癰毒氣攻臟腑大小便不通
木通(剉)黃芩(去黑心各一兩)山梔子(去皮)漏蘆根土瓜根
大黃(剉炒)甘草(炙剉各三分)
右擣篩每服五錢用水一盞半煎至一盞去滓下朴
硝一錢再煎三兩沸空心温服未利再服
内消升麻湯治人年四十以前氣血盛多若患瘡疽
大小便秘者一方治癰疽内消
大黃升麻當歸黃芩(去腐)枳實(炒去穣一用枳殼)芍
藥(各二兩五錢)甘草(炙剉一兩半)
右㕮咀每服五錢水一盞半煎至七分去滓食前稍
熱服
大麻仁丸治發背一切癰疽臟腑滯澁大小便不通
大麻仁(一兩半)木香(半兩)枳殼(一兩麸炒微黃去穣)甘草(三分生剉)川
大黃(剉焙微黃一兩)牛蒡子(一兩微炒)
右為末煉蜜和搗三二百杵丸如梧桐子大不計時
候以温水下三十丸通利為度
山梔子湯治表裏俱熱三焦不通發背疽瘡及癰癤
大小便不利
山梔子仁(十五枚)大黃(剉微炒二兩)黃芩(去黑心一兩半)知母(焙)
甘草(炙剉各一兩)
右擣篩每服五錢用水一盞半煎至一盞去滓下芒
硝一錢空心温服日再
大黃散治癰疽臟腑壅熱太過心神煩悶大小便不
通
川大黃(剉碎微炒)川升麻梔子仁川朴硝葵子
(各半兩)
右藥剉碎用水二大盞煎取一盞三分去滓分温三
服以快利為度
芒硝散治發背大小便不通心神燥熱臍腹妨悶方
川芒硝(二兩)川大黃(一兩碎微炒)梔子仁(一兩)甘草(一兩生剉)黃
芩(一兩)
右為散每服四錢以水一中盞煎至六分去滓不計
時候温服
朴硝丸治癰疽瘡發大小便秘澁不通
朴硝(研)大黃(碎炒)杏仁(湯浸去皮尖雙仁炒研)葶藶子(微炒各二兩)
右先以三味為細末入朴硝和勻煉蜜為丸梧桐子
大每食後煎黃耆湯下二十丸以通利為度未利再
服
大黃湯治年未及四十氣血強壮常苦癰疽無定大
小便不通五利及治發背上攻於妳(一名五利大黃湯)
大黃(剉微炒)升麻(各二兩)黃芩(去黑心一兩)梔子仁(十枚去皮)
右擣篩每服五錢用水一盞半煎至八分去滓下芒
硝一錢空心温服快利三兩行為度未利再服一方
甘草二兩炙内去芒硝
導毒丹癰疽大便秘
紫草瓜蔞(連皮)
右剉新水煎服或用黑豆一盞入生薑紫蘇煎湯亦
得
孫真人單煮大黃湯宣熱拔毒大便秘者方可用
用錦紋大黃酒浸去皮不拘多少剉如麻豆大煮服
快利此要法也
治癰疽大便秘方(一方獨聖湯治服金石炙&KR1020;飲酒房勞癰疽痛疼)
用甘草生一兩剉碎井水濃煎入酒調服能疎導惡
物
癰疽後補虚羸(附論)
素問云形不足者温之以氣精不足者補之以味大抵
病瘡毒後焮熱痛楚心煩氣壅胷膈妨悶不能飲食所
以患瘡毒人湏藉飲食滋味以養其精以助其真不日
可補安全經云脾為倉廩之官胃為水糓之海主養四
旁湏用調理進食為上不然則真元虚耗形體尫羸惡
氣内攻最難調護可服茯苓開胃散人參内補散嘉禾
散仍兼服五香加犀角人參黃耆湯排膿内補十宣散
之類是也參术順氣散亦宜服之
方
加味十全湯老人癰疽後氣血虚飲食不美用
黃耆(去叉蘆剉令二寸長搥匾以冷鹽湯温潤蒸三次焙乾剉)大地黃(先洗焙乾以酒)
(洒飯上蒸十次剉焙乾二味各一兩)人參(去蘆切焙)川芎(微炒)大當歸(去蘆酒洗)
(切去頭尾微炒乾)白茯芩(去皮切焙)粉草(炙)白芍藥(揀有皮者刀刮去皮)
(切焙)桂心(去粗皮淡者不見火切)天台烏藥(興隆者可)橘紅(去白)白术
(米泔浸半日切焙麸炒黃)北五味子(去梗微炒以上十一味各半兩)
右㕮咀每服一兩用水一椀生姜五片棗二枚同煎
至八分濾去滓取清汁分作二服留滓晒乾碾為細
末後常服再用姜棗煎服
人參内補散
芍藥黃芩(去心)茯苓粉草(一兩半炙)桂心(不見火)人參
(去蘆各一兩)麥門冬(去心)當歸(酒浸去蘆焙)熟地黃(洗淨焙)木香
(不見火各二兩)
右為細末每服二錢水一盞薑三片棗一枚煎至八
分無時温服
薔薇丸治風濕體氣不能飲食兼癰疽後補虛羸
薔薇枸杞根(各一斤半)食蜜生地黃(各十斤)
右㕮咀先以水煮二根絞取二斛去滓次内地黃煮
令爛去滓微火煎令如粥次内蜜和令相得每食後
服如彈丸許
將理法
凡癰疽妄用惡草愈滋其毒不進飲食反害其瘡皆非
正法宜如後法將理
避風邪少睡卧勿驚憂勿嗔怒徐行動省言語戒閨
房絶思慮防觸穢聽好事瘡頻洗藥常服盥潄聞香二
便順序擇飲食内充無飢飽失度傅藥運掉屈伸瘡
口常加愛護
服食法
方
藕食羹治發背癰疽心煩熱補中養神益氣
藕食(去皮切五枚)葱白(切五莖)䜴(一合煎汁一升半)甜瓜(去穣切二枚冬)
(用冬瓜)
右先以䜴汁煮藕實次下瓜并葱取熱以五味調和
作羹食之日一
杏酪粥治發背心肺積風熱觧毒
煎成濃杏酪(一升)黃牛乳(半升)大麥仁(三合)
右先用水煮麥仁并杏酪熱後即下牛乳攪令勻空
心食日一
豉粥方治發背癰疽解毒去風熱
豉(二合)葱白(切二莖)薄荷(半兩)生薑(拍碎三錢)鹽花(半兩)羊髓(二兩)
白米(三合)
右以水三升先煎薄荷生薑至二升却下豉再煎十
沸去滓下米煮候粥熟次下髓並鹽攪勻食之日一
凝水石膏治發背癰疽毒攻寒熱
牛蒡莖(長五六寸别煮令熟研)白术(三合)凝水石(一兩搗碎絹袋盛)
右以水三升先煮凝水石至一升半次下牛蒡并术
再煎令沸去滓下米煮粥候熟空心食日一
石膏粥治發背癰疽頭痛不可忍
石膏(二兩碎)葱白(切二莖)䜴(半合)生薑(拍碎三錢半)米(三合)
右以水三升先煮石膏至二升次下葱薑豉再煎至
一升半去滓下米煮粥後食之若渴加乾葛根一兩
梔子仁粥治發背癰諸熱毒腫
梔子仁(五枚)白米(五合)
右先以水三升煎梔子至二升濾去滓下米煮粥候
熟空心食之
竹葉粥治發背癰疽諸熱毒腫
淡竹葉(一兩)石膏(碎半兩)白米(三合)沙糖(一兩)
右以水三升先煎竹葉石膏至一升半去滓下米候
成粥即入糖攪令勻空心食之
灸法
治癰疽
癰疽初發小點一二日間急以大蒜頭横切如錢貼
其中心頓小艾炷灸之五壮而止若形状稍大以黃
稈醮酒全貼認先乾處為筋脚於先乾處灸之或兩
處先乾皆灸俱五壮而止
又法
屈指從四圍尋按遇痛處是根就自重按深入自覺
輕快即此炙之更於别處尋灸若或大腫即搗蒜為
餅焙乾醮法醋炙熱更換頻更已滅以熨斗火於蒜
頭上熨之更換熱餅頻熨如覺患處走散即綿帛覆
盖勿令氣泄俟少間傅藥凡癰疽展大如龜之形且
看頭向上下先灸其前兩脚次灸其尾或紅筋走緊
而長從盡處灸之湏留頭并後兩脚勿灸若灸不惟
火氣壅聚彼毒無所走又攻入裏也或辨認不明以
白芷三分漢椒桑白皮各一分連根葱白十根又取
新水煎湯入酸醋半盞淋洗少頃其筋自見可以辨
認頭尾
又法
癰疽腫堅硬不破名曰石癰當上灸百壮
癰疽發背龜形
凡發背如龜形便認龜頭不論左右上下但以腫高
處為頭或有疑即以黃稈紙醮醋掩之先乾處為頭
把筆點定男女皆取左右手中指用草比量全紙為
度一樣剪草十三片六片安頓在外合作龜背形六
片安頓於龜背之内中心安頓三片四片内外各相
連合如是則頭尾四足定矣以筆點其尾足抹蒜膏
灸之先灸其尾七壮火未滅便灸後一脚七壮火未
滅又灸後一脚七壮迤邐如是灸至前兩脚而止湏
留龜頭莫灸以出毒氣法艾稈實如筯中間大剪剪
作艾壮此法合隂陽氣候可用灸之省力療理
治癰疽毒開闊不止痛楚殊甚
以艾炷四枚圍着所作處同時下火各灸七壮多至
一十壮佳
骨疽百方療不瘥方
於瘡上以艾灸之三日三夜無不愈也
治癰疽發背腫毒一切惡瘡皆效
用麻皮一條從手臂大曲文中度起牽至中指第二
節横文處為凖引而倍之截斷遂用此凖從結侯處
結定雙引兩頭從垂背脊直下取凖頭進處點定此
是定高下也又用小紙條比大拇指上節一寸為凖
却將此凖就前來皆定中點定處旁去一寸點一穴
灸五壮或七壮十壮若已破灸後三二日或瘡口再
就前穴右引一寸點一穴灸五壮或七壮十壮凡此
度點穴皆男左女右
炙發背
凡發背上腫硬疼痛用濕紙貼腫上先乾處是頭碾
大蒜八頭入淡豉半合乳香一塊如龍眼大細碾隨
瘡大小用竹片作圈子竹片闊二分許隨腫大小頓
在瘡上將所碾藥填平鋪艾灸痛處以痒為度然後
服白散子貼凉清膏若方腫硬未有頭則當日腫消
若已有頭則即時膿潰妙不可言
又灸法
癰疽有脚以生薑用大黃黃丹法製一夜切為片以
艾炷灸之脚自縮矣極妙
治一切癰疽灸法
纔有腫痛不可忍上有白頭如粟粒大一粒至二三
日有五七粒不可不急治便將艾炷於粟粒上灸或
無粟者但毒氣痛聚更著艾灸覺痛即灸至痛止來
日取去瘡痂膿自潰矣
熨法
速消方
癰疽發背已發未結已結未潰急以黃牛明皮膠新
水溶令稀稠得所攤在抄紙上貼之良久以軟布二
條於釅醋中煮熱互換漉出罨在膠紙上蒸熨直至
消散如瘡痒湏忍痒不可住熨或破而膿出將盡即
止未效再如前將膠紙於瘡上熱醋布依舊熨令膿
盡即貫衆湯洗去膠紙用退腫散解毒散沉水膏等
類摻傅或用拔毒散隨意急服萬金一醉膏或内消
散乳粉托裏散破後以洗瘡方盪洗發散毒氣
治癰疽腫發背及癰癤已潰爛疼痛方
用蒸麋糓更遭熨之當即愈一云薔薇殼更炙熨之
普濟方卷二百八十五
