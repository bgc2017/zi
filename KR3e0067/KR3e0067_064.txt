普濟方卷六十五明周王朱橚撰
牙齒門
總論
夫口齒者為臟腑之門戶呼吸之機關納滋味以充胃
腸通津液以潤經脉故口為脾之應候齒作骨之榮華
在乎一身實為大要是以黃庭經云只為玉池太和宫
潄嚥靈液灾不干齒治之堅牢白淨則津液美而無病
矣或揩洗無方招風致病性有疎嬾不能矜持滋蔓既
深損蠧尤甚唇為飛門齒為戶門宣發五音摧伏諸
榖凡有病起因口所成含惡氣以嚥津益痰澼而在膈
使心胸壅滯毒氣攻蒸而薰之焉得不損究其病本實
有多般且疳&KR0630;者其齒齗虚軟無膿血又口&KR0630;者其齒
齗觸着即血膿出又口疳其齗不觸自然膿血出又風
疳者其齒齗上齶有小孔形如蜂窠之状又齒疳其齒
骨脆爛又齒齗唇口忽變白色或作青黑色者是急疳
之状也死不過旬日宜急治之先看唇頰裏有紫赤或
青黑脉處即須針去惡血不然烙之亦好附齒有黃黑
色物似爛骨之状者名為齒状凡治齒者先看有此物
即須用疳刀掠之附齒有物如蟬翼或如雞子或如絲
纏著齒根亦湏用疳刀掠之不爾則齒斷永不著齒根
也夫齒者骨之所终髓之所養腎實主之經云腎衰
則齒豁精固則齒堅或曰手陽明之支脉入齒手陽明
者大腸經也於齒何預不思大腸傳送氣道行焉壅則
齒浮虚則宣露挾風則上攻頭面疳&KR0630;則變成齲脱不
相為而實相關也夫齒之為痛者五一曰風熱二曰風
冷三曰毒痰四曰惡血五曰蟲蝕風氣襲虚客於齒間
乘於血氣故令齗腫熱氣加之致濃汁遺臭此風熱之
為齒痛一也血氣不足骨髓乃虚風冷凑入停於齒根
不腫不蛀日漸動摇此風冷之為齒痛二也熱則生痰
毒氣上攻灌注經絡最能發痛外證壅盛潄唾交衝此
毒痰之為齒痛三也頭面有風挾熱攻齗熱搏於血故
令血出瘀滯不消掣痛鎻刺此惡血之為痛齒四也凡
人飲食肥甘不能潔齒腐臭之氣淹漬日久齒根有孔
蟲在其間蝕一齒盡又及其餘至如疳&KR0630;皆其種類必
蟲殺而后痛止五也且百物養生莫先口齒不潄不洗
損蠧之媒是不惟患生宿腐暑熱酒毒常伏于口齒之
間莫若時時洗潄之為愈也臨睡洗畢至於晨興盥潄
一口吐出掌中就掌滌眼自覺光明终身行之真可謂
終身受用凡齒齗宣露多是疳&KR0630;及月蝕以角蒿灰
夜傅齗間使滿勿食油二三夜瘥食油乾棗即發所以
患齒者忌油乾棗及桂心每旦以一捻鹽内口中以煖
水含化揩齒及叩齒百遍為之不絶不過五月齒牢密
凡人齒齗不能食菓菜者皆由齒根露也為此鹽湯揩
齒叩齒法神良無不愈也凡人好患齒病多由月蝕夜
食飲之所致也識者宜深慎之以日月蝕未平時特忌
飲食小兒亦然(澤州李繼之忽病牙疼皺眉不語欒景先見之曰何不樂也曰牙痛欒曰曾記)
(張戴人云陽明經熱有餘也宜大下之乃付舟車丸七十粒服畢過數日知交留飲強飲熱酒數杯其藥為酒)
(所發盡吐之吐畢而痛止李大服曰戴人神人也不三五日大痛又服前藥一百餘粒大下數行乃愈)
牙齒歷蠧(論)
牙齒歷蠧者皆腎氣虚弱骨髓不固氣血衰耗不能榮
滿於口齒故令牙齒黯黑謂之歷蠧腎主骨齒者骨之
餘也人之腎氣強勝骨髓堅固則牙齒瑩白璀璨今腎
氣虚弱無以榮於骨髓故令牙齒槁而黑黃
方
獨活丸治牙齒歷蠧齒根黯黑
獨活防風(去蘆頭)芎藭細辛當歸沉香
乾生地黃(各一兩)雞舌香零陵香川升麻甘
草(各一錢)
右為末以化了蠟和丸如紅豆大綿裹常含一丸嚥
津
榖精草散治牙齒歷蠧
榖精草(一兩燒灰)馬齒莧(半兩乾者)甜田菁苗(半兩)川升麻(半兩)
白礬(一分燒灰)乾漆(一分)猪牙皂莢(一兩)乾蝦蟆(三兩燒灰)
右搗細羅為散入鉢細研令勻每用半錢傅於患處
有涎即吐日三度用之
皂鹽散(出聖濟總錄)治牙齒歷蠧黯黑
皂莢(一挺酥炙去皮子)鹽花槐皮(各半兩)升麻白礬(熬令)
(汁枯)甘松香細辛(去苗葉各一分)
右為細散先以鹽揩齒後用藥半錢勻傅之
升麻散(出聖濟總錄)治牙齒歷蠧齒根黯黑
槐枝皮(半兩)升麻(半兩)白附子(炮)蜜陀僧(煆)露蜂房(各一)
(分)
右為細散入地黃汁一合和勻隂乾每用揩齒
黃丹散治牙齒歷蠧色黑
黃丹(半兩)白礬(一兩)川升麻(一分末)細辛(一分末)麝香(一錢細研)
右先研白礬黃丹令細於生鐡銚子内炒如火色取
出於地上用紙一重襯以物蓋之出火毒一宿後入
川升麻等三味同細研為散用半錢摻於患處效
榖精草散(出聖濟總錄)治齒歷蠧
榖精草(燒灰)白礬灰(各一分)蟾酥(一分炙乾)麝香(少許)
右細研為散於宣露處貼之
柳枝膏(出聖濟總錄)治齒歷蠧
柳枝(剉一握)防風(去苗葉剉)細辛(去苗葉剉)鹽花(各一分)
右用水三盞煎至一盞半去滓更煎膏以甆器收每
用薄紙剪如柳葉塗藥貼齒上
麝香散(出聖濟總錄)治齒歷蠧
麝香(一字)定粉(一錢)黃䗶(半兩)
右細研前二味後鎔䗶調攤紙上臨臥時煎作片子
貼所患齒痛止
胡桐淚散(出聖濟總錄)治牙齒歷蠧齒根黯黑
胡桐淚(一兩)丹砂(半兩)麝香(一分)
右同研極細常用揩齒
脆壞欲盡方(出聖濟總錄)治牙齒歷蠧
右用白礬不拘多少新綿裹之以所患齒咬定有涎
即吐一方治齒腫枯礬為末傅齒根下或熱水潄之
亦治牙疼
牙齒疼痛(論)
夫牙齒痛者是牙齒相引痛牙齒是骨之所終髓之所
養陽明之脉入於齒若髓氣不足陽明脉虚不能榮於
牙齒為風冷所傷故疼痛也又有蟲食於牙齒則齒有
孔蟲居其間又傳變餘齒皆以疼痛此則針灸瘥傅藥
蟲死痛止牙齒疼痛有二手陽明虚風冷乘之而痛
者謂之風痛蟲居齒根侵蝕不已傳受餘齒而痛者謂
之蟲痛二者不同古方有塗傅潄渫之藥治風去蟲用
之各有法也治牙疼法熱怕冷水冷怕熱湯不怕冷
熱即是風牙有蟲竅者即是蟲牙熱則用牙硝鬱金雄
黃荆芥之類冷則用乾薑蓽撥細辛之類熱牙宣於牙
齗上出血腫痛牙用藥皆以温湯潄之
方
牙藥麝香散(出御藥院)牢牙齒止疼痛養氣血黑髭鬢
綠礬(枯)生地黃青黛(各半兩)青鹽(二錢)石膽(炒三錢)訶
子皮何首烏龍骨白茯苓(各一兩)縮砂(八錢)甘
松(四錢)零陵香藿香葉(各六錢)百藥煎(一兩)細辛(二錢)龍
腦麝香(各三錢)石燕子(燒通赤醋淬七次半兩)五倍子(一兩二錢)
右為細末每用以刷牙蘸藥刷牙齒上待少時用温
水微潄早晨食後或臥日用三兩次
防風飲(出聖濟總錄)治牙疼舌痒食物不得
防風(去乂)升麻桂(去粗皮)白石脂(研)當歸(切焙)㯽榔(剉)
桑根白皮(剉炒)乾木瓜人參黃連(去鬚)羌活(去蘆頭)
芎藭(剉)天雄(炮裂去皮臍各二兩)黃芩(去黑心)遠志(去心半兩)
右㕮咀每服三錢水一盞生薑五片煎至七分去滓
温服
藁本湯(出聖濟總錄)治牙疼
藁本(去苗土)芎藭防風(去乂)蔓荆實(去皮)細辛(去苗葉)羌
活(去蘆頭)升麻木通(剉各三兩)楊白皮(細切二兩)鹽(二兩)露蜂
房(炙擘碎)狼牙草(切)莽草(去梗各半兩)大豆(炒令香熟二合)
右搗篩每用五錢水一盞入生地黃汁少許煎十餘
沸去渣熱潄冷吐
齒齗通用方(出直指方)
蓽撥生地黃當歸鬚荆芥穗白芷桑
白皮(炒)蜂房(炒)赤芍藥薑黃細辛藁本
赤甘草(生各等分)
右為粗末每服三錢井水調頻潄齒
丁香膏(出聖濟總錄)治牙齒痛
丁香膏(三兩好者以水三升煎至半升)黃蠟(三兩)沉香(二兩水三升煎至半升)
細辛(三兩去苗葉水三升煎至半升)麝香(一兩别研)丹砂松脂(一兩煉)
黃耆(剉一分)鉛丹(三兩)硫黃(一兩研如粉)
右先以銀器中煎丁香沉香汁次入細辛汁煎半以
來次入松脂次入諸藥末候藥無水氣即入好麻油
五兩以柳木篦子攪不得住手候膏成即入銀器中
盛之如牙齒冷痛以塗絹可牙齒大小貼之立效貼
藥齗腫出膿血並是病蟲出也
莽草散(出御藥院)治牙齒痛烏髭鬢牢牙
莽草牛膝(去苗)柳枝皮(取白)胡蒜子生乾地黃
生薑兔絲子無食子桐子漆猪牙皂角
(各六兩)
右各剉如麻豆大入藏瓶鹽泥固濟火煉一日後入
地一尺二寸深埋三伏時取出露三夜不得見日氣
研羅為細散每用手指蘸藥於牙上旋擦
神應散擦牙疼
川芎防風升麻細辛茯苓白芷香
附子蓽撥甘松(各等分)石膏(比已上加三倍)
右為細末每服晚臨臥刷淨牙以指蘸藥擦熱麻潄
去常用牢牙去風
羌活散(出海上方)治牙疼
胡椒川椒川芎(炮烙二錢)荆芥穗白芷防風
草烏羌活蓽撥露蜂房(各半兩)
右並晒乾為末揩牙鹽湯潄之忌食動風物
露蜂房散治諸牙疼不可忍者
當歸細辛川芎赤芍藥白芷防風
藁本升麻蜂房(炒各二錢)川椒(五粒)
右作一貼用白水煎乘熱含冷吐之頻用妙
清風定痛散
荆芥穗(一兩)朴硝(二兩)膽礬(一錢)羅青(二錢半)防風細辛
白芷全蝎升麻草烏(以上各五錢)
右為細末每用擦牙
治牙疼
胡椒麝香青鹽芫花乳香蓽撥良
薑雄黃細辛烏頭(各等分)
右為細末牙疼時噙水一口左邊牙痛用藥些少吹
入左鼻孔内右邊牙疼吹入右鼻孔内即止
升麻散(出聖濟總錄)治牙齒疼痛生齗肉去熱毒解外風
防風(去乂)當歸(切焙)升麻(各一兩)藁本(去苗土)甘草(炙)白芷
細辛(去苗土)芎藭(各半兩)木香(一分)
右為散於乳鉢中研細塗貼齒齗粗者以水二盞藥
五錢煎五七沸去滓熱潄冷吐悞嚥不妨
升麻散(出經驗良方)治牙疼腮腫
升麻地黃川芎地骨皮槐子細辛
皂角白芷(各半兩)川椒(二錢半)
右為細末以藥少許揩牙有涎吐出用鹽湯盥潄
專治牙疼(出海上方)
川芎(二錢)升麻(一兩)石膏(四兩)蝎稍(一錢)細辛(一兩)胡椒(半錢)荆
芥穗(一錢)蓽撥(一錢)膽礬(少許)
右為細末先以温漿潄過用藥一字擦痛處又以漿
水潄口再以藥擦之叩齒三遍再以温漿潄去再不
痛
定痛牙散
防風荆芥穗(各二兩)細辛(一兩)草烏(一兩)白芷(一兩)全蝎
(七錢半)青鹽(五錢)朴硝(一兩)青黛(五錢)
右為細末每用少許先以鹽湯潄淨後擦患處再潄
麝香白牙散(出德生堂)治牙疼牙宣口臭
石膏(半斤炒)細辛(一兩)刺蒺藜(一兩)青鹽(半兩炒)三奈子(五錢)
丁香(三錢)甘松(三錢)檀香(三錢)白芷(三錢)
右為細末入麝少許研勻用手揩以唾津濕蘸藥加
川芎半兩尤妙
茯神散治牙齒疼痛
茯神(去木一分)白茯苓(去黑皮一分)松脂(一分熬)丹砂(一分研)青
葙子(半兩炒令焦)白礬(一兩熬汁令枯)麝香(半兩研)乳香(一分研)
右為散貼於牙齒疼痛處
定愈散(出聖惠方)治牙齒痛
乳香(半兩)白礬(一兩燒灰)黃耆(剉半兩)琥珀(一兩)松脂(一兩熬汁盡)
青葙子(一兩熬令熱不得焦)丹砂(半兩研如粉)麝香(三分好者)
右為散更别搗乳香煉熱為汁入前藥中如有疼痛
蟲孔之中乾貼之不用諸物貼藥之時不得用水其
痛立止
升麻散(出聖惠方)治牙齒疼痛
川升麻(半兩)莽草(一分)桑寄生(一分)地骨皮(半兩)防風(半兩細剉)
(去蘆頭)藁本(一分)柳枝(一握剉)槐白皮(半兩剉)
右為散每用五錢以水二大盞入鹽末一錢荆芥五
穗煎至一盞去滓熱含冷吐日三
槐枝八仙散(出御藥院)治牙齒疼痛
地骨皮生乾地黃梧桐律莽草(各一兩)細辛
(去苗半兩)乳香(另研)青鹽(各二錢半)新槐枝(取束引者五握細剉對本人稱重一)
(兩)
右除槐枝乳香青鹽外同為細末另入槐枝乳香青
鹽攪勻停分作八服每服用水三盞煎三沸去滓帶
熱緩緩潄之悞嚥無妨冷即吐去大止牙痛痛愈更
宜再潄忌甘甜之物
㯽榔散(出御藥院)治牙齒疼痛連齗頰俱腫去風熱消腫
痛
㯽榔荆芥穗莽草升麻羌活藁本
木香細辛(各半兩)
右並不見火生搗羅為末每用半錢傅在腫痛處吐
津悞嚥無妨不拘時候
延斷散(出御藥院)牢牙齒定疼痛固齗&KR2075;益氣血黑髭鬢
大有神效
澤烏頭皂角(去皮子)生地黃(各一兩)
右三味為粗末用生薑自然汁和成團子用槐枝火
燒令煙盡取出於淨地上用碗蓋一宿出火毒再搗
為細末入後件藥
細辛(取末)青鹽(各三錢)石膽白礬灰麝香(各二錢五味另)
(研)
右件入前藥中同研令勻細每用擦牙病處或用刷
牙蘸刷亦得早晨食後臨臥日用三次有津即吐悞
嚥不妨
茯苓散(出神效方)治牙疼
細辛(去苗)白茯苓(去皮)川升麻蓽撥青鹽明石
膏川芎不蛀皂角(去皮弦酥炙黃色已上各等分)
右為細末早晚擦牙温水潄之牙痛處更上少許
雄黃散(出醫方大成)治諸牙疼
雄黃細辛青鹽(一方有枯礬無青鹽)乳香(别研)良薑蓽
撥麝香胡椒(各等分)
右為細末以温漿水刷淨後用藥末於痛處擦追出
頑涎休吐了潄數十次痛立止忌油膩一二日
細辛散(出聖惠方名含潄湯)療齒痛徐徐擦抹以涎溜為度就
差
獨活(三兩)芎藭當歸蓽撥黃芩甘草細
辛(各二兩)雞舌香(一兩)
右切以水五升煮取三升去滓含潄須臾悶乃吐更
含之千金方有甘松
七寶散治牙疼
膽礬(錢半)細辛(錢半)青礬砂仁滑石川芎蓽
撥(如有蟲用無不用)五倍子(一錢)
右為細末入麝香少許好江茶與藥對半用早晩擦
牙
芎藭湯(出聖濟總錄)治牙齒疼痛
芎藭(三分)莽草(去枝半兩)獨活(去蘆頭剉一兩)防風(去乂三分)細辛(去苗)
(葉半兩)郁李仁(微去皮二分)莨菪(炒令熟一分)
右粗搗篩每用五錢以酒一升煎三五沸去滓熱潄
冷吐
草烏頭散(出聖濟總錄)治牙齒疼痛
高良薑細辛(去苗葉)蓽撥白殭蠶五靈脂(各半)
(兩)乳香(一錢)草烏頭(米泔浸一宿去粗皮切作片炒一兩)
右搗羅為散凡用一字揩牙合口少時去涎盡以潄
湯潄口
柳枝湯(出聖濟總錄)治齒痛連牙領疼
槐枝(切)柳枝(切)黑豆(各一兩)蜀椒(去目并合口炒出汗半兩)鹽
細辛(去苗葉)羌活(去蘆頭各一分)
右除椒鹽外並粗搗篩先以水六盞煎取二盞去滓
入椒鹽再煎取一盞通口潄之不拘時以瘥為度
芎藭散(出千金方)治牙痛
芎藭細辛防風礬子附子藜蘆莽
草
右各等分作末綿褁彈子大酒浸安患處含之勿嚥
日三次刺破極佳
升麻散(出御藥院)治牙疼
升麻荆芥穗川芎細辛(去苗葉土)防風(各半兩)椒
(去目微炒一錢)露蜂房(一錢)
右為粗末每用三錢水一大盞煎三兩沸去滓温潄
冷即吐
生地黃散(出御藥院)治牙齒疼痛
生地黃升麻川芎防風露蜂房(炒焦各一兩)
大皂角(三錢去黑皮炙焦)華隂細辛(揀淨用一兩)
右為粗末每服三四錢用水一大盞入荆芥數穗同
煎至八分濾去滓微熱潄口冷即吐食後或臨臥日
潄三兩次
歸荆散(出永類鈴方)治一切牙疼
川升麻當歸川鬱金細辛蓽撥白芷
荆芥(各等分)
右為末用瓦盒子貯之緊閉合口勿令泄氣每用少
許揩在牙痛處以温荆芥湯灌潄立效鹽湯亦可
川芎散(出海上方)
川芎白芷荆芥羌活硝鼠粘子升
麻(各等分)
右同煎温潄
防風散治牙疼
川烏頭防風(去蘆)白芷(各一兩)川芎(一兩二錢半)草烏頭
(半兩)細辛(去苗土淨七錢半)蒼术(二兩去皮實者)
右先用鹽擦後方用藥末擦上效
定疼追風散治牙疼
全蝎香白芷細辛荆芥防風川芎
川椒(各一錢)
右煎湯盥潄之
温風散(出直指方)治風冷齒痛
當歸川芎細辛白芷蓽撥藁本蜂
房(炒各等分)
右剉每二錢井水煎沸仍含潄
開笑散(出聖濟總類)治牙齒痛塞鼻
乳香雄黃硫黃(各一分)麝香(半分)砒霜(一分)阿魏(半分)
右為末炊餅皮丸如雞頭實大如左邊痛即用藥一
丸以薄綿裹塞左鼻竅内痛止即去之右邊亦然
細辛散(出聖濟總錄)治牙齒疼痛頭面浮腫喫冷熱物不
得
細辛(去苗葉)芎藭藁本(去苗土各一兩)地骨皮(半兩)蒺藜子
(三分)獨活(去蘆頭各一兩)
右為散綿裹如江豆大含化嚥津每日三五度易之
去膈間風熱若患頭風鼻塞先以油塗頂心以手摩
一二百遍次用散一錢又摩頂心依前摩數遍必瘥
立勝散(出御藥院)治牙齒腫悶疼痛宜洩諸陽毒氣行經
絡鬱滯
細辛蝎稍(各半錢)藜蘆白礬(生)雄黃(研)猪牙皂
角(去皮炙各一分)
右同為末每用一豆許噙温水隨患左右鼻内㗜
一字散(出御藥院)治牙齒疼痛
蝎稍細辛蓽撥胡椒高良薑露蜂房
(炒黃各半兩)
右為細末每用半匙噙温水隨痛左右鼻内㗜更用
半錢擦牙痛有津即吐悞嚥不妨不拘時候
乳香定痛散(出御藥院)治牙齒疼痛
乳香(半錢)青黛(二錢)盆硝(半兩)麝香(一字)玄胡索江豆(各三)
(十個)
右為細末每用少許以指蘸藥於牙齒疼處有津即
吐悞嚥不妨如痛甚用藥一字噙温水隨痛處鼻内
㗜
透關散(出楊氏家藏方)治牙疼
蜈蚣頭蝎稍(去毒)草烏頭尖(如麥粒大者各十枚)胡椒(七粒)川
烏頭底(如錢薄十枚)雄黃(七粒如杏仁大别研)
右為細末撚紙蘸藥醋點少許於火上炙乾塞兩耳
内閉口少時即可取效
治牙疼(出經驗良方)
香附子藜蘆樟腦細辛蓽澄茄防風
(各等分)
右為末擦之極驗
升麻湯治牙疼
川芎(一錢)升麻(七錢半)蓽撥(半錢)石膏(二兩)蝎稍(五錢)荆芥(一錢)
(半)
右為細末先用漿水潄牙用藥擦後用藥潄之
甘松香散(出范氏方)治一切牙痛
甘松香莽草(各三錢)硫黃(半錢)川烏(去皮三錢)北細辛(去葉)
(三錢)香附子(炒去毛二錢)
右為末以手指蘸少許揩牙上立效後用鹽湯盥潄
妙
治牙疼方
石膏盆硝乳香沒藥雄黃川芎(各等分)
右為細末如右牙疼口噙水㗜右鼻内如左牙疼左
鼻内㗜之
治牙疼方
膽礬綠礬晉礬細辛雄黃(一字)延胡索
右藥末停勻如藥一兩以十分好江茶一兩和勻擦
患處温水潄數次即愈
地骨皮散(出聖惠方)治牙齒連腮骨相引疼痛
地骨皮(一兩)獨活(一兩)莽草(半兩)細辛(半兩)附子(一枚生用去皮臍)
杏仁(湯浸去皮尖雙仁麥炒微黃)
右粗羅為散每用半兩以酒二升浸一宿於銅器中
慢火煎之稍熱含之冷吐勿嚥日三用之
雞舌香散(出十便良方)治牙齒風毒所攻疼痛不止
雞香舌(半兩)細辛附子(生去皮臍)獨活(各半兩)川椒(一分去目)
(及閉口者微炒去汗)麝香(半分細研)
右為末綿裹如棗核大含之有涎即旋吐却含三度
瘥
治牙齒疼痛不可忍者
芎藭細辛防風(去蘆頭)附子(生用去皮臍)藜蘆(去蘆頭)
莽草(以上各一兩)
右為散以綿裹熱酒浸熨所患處兼綿裹豇豆咬之
勿嚥其汁
蓁芃散治牙腫痛
蓁芃大黃防風梔子薄荷連翹
右等分水煎潄
防風散(出聖濟總錄)治牙齒疼痛
防風(去乂)當歸(切焙)芎藭細辛(去苗葉各一兩)附子(炮製半兩)
右㕮咀如麻豆每用藥五錢以水一盞入生薑五片
煎十餘沸去滓熱潄冷吐
藁本散(出御藥院)治牙齒疼痛
藁本(一兩)川芎細辛(各半兩)胡桐律(三錢)白礬灰(二錢)
右為細末每用一指蘸藥擦牙病處吐津悞嚥不妨
治一切牙疼(出海上方)
延胡索熖硝地龍(去土)雄黃蝎稍
右等分為末每用少許含水搐鼻内
雄黃定痛散(出醫方大成)治牙齒疼痛
盆硝(别研二錢)雄黃(别研一錢)大蒜(二枚)細辛(四錢)牙皂角(四錢)
右為末同大蒜一處搗為膏丸如梧桐子大每用一丸
將綿子裹藥左邊牙疼放在左耳右邊牙疼放在右
耳内良久痛止取出一丸可治數人
巴豆散治牙疼
巴豆(七箇去皮)雄黃大椒蓽撥蜜陀僧(各二錢)
右為細末飯為丸作錠子綿裹塞痛處
蜂房湯(出海上方)治牙疼
露蜂房道人頭紫芫花細辛良薑(各半錢)
右為細末煎湯潄口即愈
牙痛方(出海上方)
海馬(一對大者)雄黃(五錢)良薑(五錢)輕粉(少許)麝香(少許)
右為細末每用少許口噙水如左牙疼以鵝翎管抄
藥以左鼻孔吸入如右牙疼以右鼻孔吸入其效如
神
齊蜂川椒散(出直指方)齒痛通用
紅川椒(四錢)樟腦明礬(煆一錢)赤小豆砂仁(各二錢)
右為末少許塞傅嚥不妨
菖蒲散治牙齒痤動摇作臭血出
棘鍼(燒灰)石菖蒲細辛(去苗葉各半兩)乾薑(炮裂)雞舌香(各一)
(分)
右搗羅為散以綿裹一錢貼牙齒上有涎吐之
療牙齒疼肉宣露風冷
獨活(七兩)生地骨白皮(切三斗)細辛(一兩)楓柳皮(一兩)甘草
(二兩炙)
右切以水五升煮取一升細細含勿嚥冷即吐之
化毒膏治牙痛腮腫
葱根(一握)出衣粉(一兩)豆粉(一兩)頭髮灰(三錢)黃栢(五錢)
右為細末淡醋調膏貼於腫處緋帛封之頻頻唾濕
勿令乾了
治牙疼不可忍者(出傳信適用方)
乳香(一錢)胡桃(一分)蓽撥(一分)附子皮尖(一錢)蝎稍(半錢)
右為細末擦牙痛處少時用荆芥湯潄
莽草散(出聖惠方)治牙疼連頰腫
莽草細辛附子(各一兩生用去皮臍)枳殼(半兩去瓤)川椒(一分)
(去目及閉口者微炒出汗)
右搗篩每用半兩以水一大盞煎至一盞去滓熱含
冷吐不得嚥之
鉛丹丸(出聖濟總錄)治牙齒疼痛
鉛丹(一兩)莽草(半兩)附子(半生半熟一枝)蜀椒(去目幷閉口者炒一分)
右為末以麵糊丸如芥子大綿裹一丸内蟲孔中即
瘥
槐枝湯(一名莽草葉散出聖濟總錄)治牙齒疼痛
槐枝(五握剉)升麻莽草(一方用葉)梧桐淚(各一兩)
右咀㕮分三服每服水三盞煎三兩沸到口潄渫大
止牙痛
立效散(出御藥院)治牙疼不可忍
百草霜(細研)滄鹽(各一錢研)乳香(細研半錢)麝香(揀去皮毛另研極細半錢)
右一處再研極細勻每用少許口噙温水隨牙疼一
邊鼻内㗜之
潄風散(出御藥院)治牙齒疼痛齗腫
荆芥穗藁本細辛香附子(各等分)
右為粗末每用五錢水三盞半煎至一盞去滓熱潄
冷吐不拘時候
茯苓散(出御藥院)治牙齒疼及牙齗腫痛
白茯苓(去皮)細辛(去苗)香白芷(各一兩)寒水石(生用研四錢)
右為細末每用少許擦牙痛處合口良久吐出津然
後用温水潄之不拘時候
一捻金散(出御藥院)
蝎稍(二兩)川芎(一兩)香白芷華隂細辛(各半兩)
右為細末每服少許以指蘸藥擦牙痛處吐津悞嚥
不妨不計時候
露蜂房散(出御藥院)治牙齒疼痛經驗神效
露蜂房(炒黃)細辛(各一兩)大戟(三兩)防風(半兩)
右為細末每用五錢水一大盞煎至八分去滓熱潄
冷吐不拘時
蓽撥散(出御藥院)治牙齒疼神妙
蓽撥(二錢)蝎稍良薑(各一分)草烏頭(尖半錢生不去皮)
右為細末指蘸擦牙痛處吐津悞嚥不妨
蓽撥散(一名萆薢散出醫方大成)治牙齒疼痛
良薑胡椒蓽撥(一方萆薢)細辛(各等分)
右為細末每用少許噙温水隨疼處鼻内㗜
地骨皮湯(出聖濟總錄)治牙齒疼痛喫物不得
地骨皮(一兩)戎鹽(研一分一作銅綠)細辛(去苗葉半兩)生乾地黃
(一分)
右粗搗篩每用五錢水二盞煎三五沸去滓熱潄冷
吐以瘥為度
丁香散(出醫方集成)治牙齒疼痛
丁香蓽撥蝎稍大椒(各七箇)
右為細末每用少許以指揩藥擦於牙疼處有津即
吐
玉池散(出御藥院)治牙齒疼痛不可忍
細辛(去苗葉土)胡椒(各半兩)荆芥穗(二錢半)寒水石(燒通紅研細一)
(兩)
右為細末與寒水石一處再研令細勻用軟刷牙如
常刷牙使用日用二三次
牢牙散(出濟生方)治一切齒疼不問久新
全蝎(七箇去毒)細辛(洗淨二錢)草烏(二箇去皮)乳香(二錢别研)
右為細末每用少許擦患處須臾以引涎吐之温鹽
水盥潄之
蟾酥丸(出濟生方)治牙疼不可忍
蟾酥(一字)生附子角(二豆大)巴豆(一枚去皮研)麝香(少許)
右研令勻蒸餅為丸黍豆大以新綿裹一丸咬之有
涎即吐之
蒲黃末散(出仁存方)治牙疼
蒲黃末(半錢)乳香末白芷末(各半錢)雄黃末(一錢)
右勻以紙蘸藥一字許緊塞耳内隨左右仍以荆芥
咬在痛牙上
搐鼻散(出海上方)治牙痛諸藥不效者
紅豆蓽撥良薑威靈仙(各等分)
右為細末每用少許搐入鼻中立效
香椒散(出楊氏家藏方)治諸般牙疼
草烏(生)胡椒乳香(另研)蝎稍(各等分)
右為細末揩疼處吐涎立效
透明雄黃散治牙疼
透明雄黃(一錢半)透明滴乳(一錢)去節麻(半兩)緊細香白
芷(一字)
右各另研為細末用紙緊捲作撚兒約三寸長撚一
頭尖用津液蘸藥在紙尖頭上扎入耳内疼稍緩即
愈
房蜂窠散治牙疼
房蜂窠蒼耳椒茄子蒂
右各等分為細末每用二三錢鹽湯調灌潄之
牙疼藥
兩頭尖(大者一枚)母丁香(一枚)大椒(七粒)麝香(少許)
右為末隨左右鼻内㗜之重者少擦之蚛者亦擦之
立止
治牙疼
韮菜根(十箇)好川椒(數十粒)香油(少許)水檞上積久淤泥
右共搗作餅敷在牙頰外良久自有紅白色小蟲有
鍼大出來除去用藥又加敷上再有蟲數枚出來除
去即愈疼定即佳
秘方揩牙散(出危氏方)治牙疼遇喫冷熱獨甚
良薑細辛大椒草烏尖(各等分)
右為末以指蘸少許揩牙上噙少時開口流出涎妙
治牙疼(出本事方)
鶴虱細辛白芷甘松(各等分)
右為末每用少許揩疼處如有蛀孔用飯丸藥末入
孔中立效
治急牙疼
莽草細辛枳根皮(各三兩)椒(一合)
右切以水一升煮取半升細細含之十度永不發藥
有藥毒不得嚥之含了以三五度煖水潄口訖以梧
桐律一粒着痛齒上風痛蟲食並瘥
草烏散治牙齒動摇疼痛及骨槽風
草烏頭(實大者三兩分作三分一分燒存性二分燒黑色為度)細辛(去苗葉半兩)
青鹽(半兩)地龍(去土一分)
右為散早夜如齒藥揩牙齒動摇處
療牙齒疼痛(出聖惠方)
防風附子蜀椒(各二兩)莽草(一兩炙)
右搗篩為散温清酒一盞和少許含勿嚥汁以酒潄
口十年患亦瘥
治齒痛(出聖惠方)
當歸桂心甘草(炙各二兩)礬石(六分燒)
右以漿水二升煎一升含之日五六瘥止
治牙疼方
牡蠣末(三錢)烏龍尾(錢半)乾薑末(錢半)麝(少許)
右為末和勻吹鼻用
神應膏(出德生堂)貼牙疼
全蝎(二十一箇)五倍子(五錢)土狗(六箇)地龍(二十一條去土)
右為細末葱白二根爛搗取汁調成膏紙花貼太陽
左右穴上立效
麝香丸(出十便良方)治牙齒疼痛
麝香(半錢細研)胡椒(一分)甘松香(一分)雄黃(半分細研)
右為末都研令勻以水蜜和丸如梧桐子大每以新
綿裹一丸安在患處咬之立效
皂莢丸(出聖惠方)治牙疼插耳
皂莢(一挺)豉(一合)蒜(一頭去皮)巴豆(七枚去皮麥炒微黃)
右搗研為散每一字綿裹如梧桐子大隨病左右内
耳中立效
阿魏丸(出聖惠方)治牙疼塞鼻
阿魏臭黃砒霜(各一分)雄黃(一錢)
右細研為散以端午糭子和丸如梧桐子大如牙疼
在左邊即内右鼻中以紙撚子塞之合口閉氣良久
即定如是蚛牙内一圓有涎即吐却右邊同
香椒散(出直指方)治疼證齒痛
香附子紅川椒(炒)故紙(炒各二錢)蓽撥(一錢)
桃白皮湯(出聖濟總錄)治牙齒疼痛
桃白皮槐白皮柳白皮(各二兩)
右剉如麻豆分為六貼每貼以酒一升浸一宿煎三
五沸去滓熱潄冷吐
藜蘆散(出聖濟總錄)治牙齒疼痛
藜蘆(去蘆頭半兩)附子(炮裂去皮臍一分)麝香(一分研)
右搗羅為散每用半錢擦齒上牙有蟲孔即綿裹少
許内之
蜀椒湯(一名如神散出和劑方)治牙齒疼痛亦治舌腫強及齒
腫不消及風蚛牙痤疼日夜不止睡臥不安不問年
遠日近並皆療之
蜀椒(去目并閉口炒出汗)鹽(研用青色)土蜂房(各一分一方用露蜂房微炒)
右搗篩每服五錢以水三盞入葱白三寸煎十餘沸
熱潄冷吐日三五度一方無葱白醋漿水煎亦可一
服立效不可入喉中
蒟醬散(出御藥院)治牙齒疼痛發作往來不已
蒟醬細辛(各半兩)大皂角(一挺去皮子青鹽每竅塞滿火燒存性細研用)
右為末如痛時用軟刷牙蘸藥刷痛處次用莽草葉
散盥潄(莽草葉散方見木頭槐枝湯)
地龍散(出神效方)治牙齒疼痛
地龍(去土)延胡索蓽撥(各一分)
右為細末左邊牙疼用一字新綿裹納左耳中右牙
疼納右耳中其疼必止
一字救苦散(出御藥院)治牙疼
香白芷(一兩)雄黃(錢半另研)草烏頭(半兩去皮心臍白者用心黑者不用)
右為細末與雄黃拌勻每服藥末少許擦於患處少
時温水潄止
細辛散(出御藥院)治牙齒疼痛
荆芥細辛露蜂房(各等分)
右為粗末每用三錢水一大盞煎至七分去滓温潄
冷吐
三聖散(出御藥院)治牙齒疼痛久不已
細辛(一兩剉)荆芥穗(二兩剉)蒼耳莖(三兩剉)
右並㕮咀每用半兩水三大盞煎至一盞半去滓熱
潄冷吐悞嚥無妨以痛止為度
麝香玉線子
豆粉(半兩)信(一錢)枯白礬(一錢半)
右同研入麝香半錢再研為細末滴水和於手背上
撚作線如用時先以漿水潄口用毛翎刷了縫中淨
臨卧貼或為線子塞於縫中
延胡索散治牙疼
延胡索(一錢)班猫(三箇去頭尾炒)白丁香(三十箇)
右為細末新汲水調為丸小豆大新綿褁左疼入左
耳右疼入右耳
治牙疼(出危氏方)
雄黃沒藥(各一錢)乳香(半錢)
右為末若左邊疼用藥些少搐入左鼻又吹入左耳
若右邊疼用藥些少搐入右鼻吹入右耳無不效驗
雄黃散治牙疼
雄黃紅豆滄鹽(各等分)
右為細末㗜一字入鼻中
白礬散治牙疼
屋松白礬蜂窠(炒各等分)
右粗末醋煎熱潄凉吐
追風散(出端竹堂)治諸般牙疼
貫仲鶴虱荆芥穗(各等分)
右為㕮咀每用二錢加川椒五十粒用水一碗煎至
七分去滓熱潄吐去藥立效
薑黃散(出海上方)治諸牙疼不可忍舒廷之撫幹嘗患遍
用諸藥方無若此方之良
薑黃(如無以川芎代)細辛白芷(各等分)
右為末擦三兩次鹽湯盥潄立止如蛀牙疼去薑黃
加蝎稍立效政和八年胡長文給事之父牙疼不可
忍面腫偶無薑黃撿本草川芎亦治牙遂代之坐間
便見腫消痛止後止用川芎亦驗
麝香散(出海上方)治諸般牙疼
全蝎(三個)麝香(一字)細辛(二錢)
右為細末乾擦牙疼處候涎出盡方用鹽湯潄
治牙疼
蟾酥(少許)巴豆(去油如泥)杏仁(炒各等分)
右研為泥用綿裹似粟米大如蛀牙扎入蛀處如風
牙扎入牙縫内涎盡為驗
潄牙羌活湯
薄荷(一錢半)羌活(一錢)大黃(半錢)
右㕮咀作一服用水二盞煎至一盞去滓温潄冷吐
之嚥亦無妨
齒痛通用方(出直指方)
蜂房(炒)明礬(煆)黃丹(等分)
右為末飲為小圓塞齒
川芎散(出危氏方)治面腫牙疼不可忍
川芎白芷細辛(各等分)
右為末擦兩三次鹽湯潄立止
巴豆丸(一名麝香丸出聖惠方)療牙疼
巴豆(十枚去皮心熬研如膏)大棗(二十枚取肉)細辛(一兩末)
右相和研為丸以綿裹著所疼處咬之如有涕唾却
勿嚥入喉中日三瘥一方有麝香有蚛孔即内一圓
立止
治牙疼方
蕬瓜兒藤(剉細)川椒(一撮)燈心(一小把)
右為末濃煎去滓温潄吐之數次立效
立柱散(出德生堂)治牙疼如神
荆芥京杖子蓽撥
右等分㕮咀每服三錢水一盞煎七分去滓温潄吐
去涎
喝住散(出德生堂)治牙疼如神
丁香石膏川芎
右各等分為細末用手揩點唾津蘸藥末擦牙吐去
涎再擦三上即住疼
砒霜丸(出聖惠方)治牙疼
砒霜(半錢)乾地龍(三錢末)巴豆(六枚去殼)
右同研令細以猪脂膽和丸如麻豆大綿褁一丸於
病處咬之有涎即吐
白芥子吹鼻散(出聖惠方)治牙疼
白芥子舶上蒔蘿芸臺子(各一兩)
右搗細羅為散每用一字如患左邊疼即吹入右鼻
中如患右邊即吹入左鼻中仍先淨洗鼻中吹藥即
驗
白楊皮散(出聖惠方)治牙疼
白楊樹皮(一握)細辛(半兩)露蜂房(半兩)
右搗篩為散每用三錢以水一大盞浸一宿煎令三
五沸去滓熱含冷吐
治齒痛立效方
生附子(十枚為末)蟾酥(菉豆大)麝香(一字)
右都研令細用糯米飯和丸如黍米大以綿褁一丸
於痛處咬之有涎即吐
吳茱萸散(出聖濟總錄)治牙齒疼
吳茱萸(湯浸焙炒)白芷
右等分為散用沸湯浸藥一錢潄疼處
乳香散(出聖濟總錄)治牙齒疼痛不可忍
乳香(半錢)蜀椒(輕炒取紅為細末一錢)
右二味合研為散每用半匙一字揩貼痛處良久温
荆芥湯潄口立效一方研細溶蠟丸如麻子大每用
一丸塞孔中
蓽撥丸(出聖濟總錄)治牙齒疼痛
蓽撥胡椒
右等分為末化蠟丸如麻子大每用一丸内蚛孔中
乾地黃湯(一名牢牙散出千金方)治牙齒痛及動摇
生乾地黃(焙三兩)獨活(去蘆頭一兩)
右㕮咀如麻豆每用五錢以酒一盞浸一宿煎十餘
沸去滓熱潄冷吐以瘥為度水煎或漬一宿亦可一
方二味各三兩
細辛湯(出聖濟總錄)治牙齒痛
細辛(去苖葉)苦參(各一兩)
右剉如麻豆大以水一盞藥五錢煎五七沸去滓熱
潄冷吐
治牙齒疼痛(出聖惠方)
槐白皮(一握)荆芥穗(半兩)
右以醋一升煎至五合入鹽少許熱含冷吐以瘥為
度
補骨脂散(出御藥院)調養血氣治牙齒疼痛久不已
青鹽(半兩)補骨脂(二兩)
右同炒令微爆為度候冷取出搗為細末每用少許
以指蘸藥擦於牙齒疼處有津即吐悞嚥不妨每日
丁香散補骨脂散相間使用
香附子散(出御藥院)治牙齒疼痛往來不歇
香附子(四兩)細辛(半兩)
右為粗末每用二錢水一盞煎至八分去滓稍熱潄
冷即吐
追風散(出御藥院)治牙齒疼痛不止
川薑(炮裂)川椒(去目各等分)
右為細末每用以指蘸藥不時擦牙痛處後鹽湯潄
草烏頭散(出端竹堂)治牙齒疼痛動摇不穩用之辟風邪
能令病牙易落
草烏頭(一兩炒令紫黑色用尖)細辛(一錢)
右為細末每用少許擦牙疼處後用手左右摇動日
用三五次有津則吐悞嚥不妨一方治風牙疼為細
末先以冷水洗潄淨用手指點藥擦牙須臾立愈
細辛湯(出御藥院)治牙齒痛久不瘥
細辛蓽撥(各等分)
右為粗末每用一錢水一盞煎至七分去滓熱潄冷
吐
獨活散(出御藥院)治牙痛不可忍諸藥不效者
獨活(二兩去土)華隂細辛根(一兩去皮)
右為粗末每用五錢水二盞入荆芥十穗同煎至一
盞去滓不時熱潄冷吐宜先用丁香散擦後用此藥
潄三二次
治牙疼(出神效方)
樟腦(一錢)好硃砂(一錢)
右為末每用少許痛處擦
又方(出神效方)
好紅豆(二錢)花减(少許)
右為末隨牙左右疼處鼻内㗜之
治牙疼(出海上方)
川芎頭(尖)地花椒
右各等分為細末擦患處
普濟方卷六十五
