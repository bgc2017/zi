普濟方卷二百三十五明周王朱橚撰
勞瘵門
總論
夫骨蒸殗殜復連屍疰勞疰蟲疰毒疰熱疰冷疰食疰
鬼疰等皆曰傳屍者以疰者疰也病自上疰下與前人
相似故疰其變有二十一種或三十六種或九十九種
大略令人寒熱盗汗夢與鬼交遺泄白濁髮乾而聳或
腹中有塊或腦後邊兩有小結核連復數箇或聚或
散沉沉默默咳𠻳痰涎或咳膿血如肺痿肺癰状或腹
下利復羸瘦困乏不時積月累年以至於死死後乃疰
易傍人乃至滅門者是也更有蜚尸遁尸寒尸喪尸疰
尸謂之五尸及大小附着等證不得知所苦無處不惡
乃挾諸鬼邪而害人以三因權之内非七情所忤外非
四氣所襲雖若麗乎不内外因奈其證多端傳變遷移
難以推測故自古及今愈此病者十不得一所謂狸骨
獺肝天靈蓋銅鑑鼻徒有其說未嘗見效唯膏肓崔
氏炙穴若早炙之可活幾半晩則不濟也病者憎
寒發熱自汗面白目乾口苦精神不守恐畏不能獨
卧其傳在肝病者憎寒發熱面黑鼻燥忽忽喜忘大
便苦難或復泄瀉口瘡其傳在心病者憎寒發熱面
青唇黃舌本強不能嚥飲食無味四肢羸瘦吐涎沫
傳在脾病者憎寒發熱面赤鼻白乾燥毛折咯𠻳
喘氣時吐白涎或有血線傳在肺病者憎寒發熱
面黃耳輪焦枯筋骨痠痛小便白濁遺瀝胸痛其
傳在腎所謂勞蒸者二十四種隨證皆可考尋
毛折髮焦肌膚甲其蒸在皮外人覺熱自反惡寒
身熱瞤劇其蒸在肉髮焦鼻衂或復尿血其蒸在
血身熱煩燥痛如針刺其蒸在脉爪甲焦枯眼昏
兩脇急痛其蒸在筋版齒黑燥大杼酸疼其蒸在
骨背膂疼痛胻骨酸&KR2329;其蒸在髓頭眩熱閟口吐
渴涎眼多眵淚其蒸在腦男子失精女子白淫其蒸
在玉房乍寒乍熱中脘與膻中煩悶其蒸在三焦小便
赤黃凝濁如膏其蒸在膀胱傳道不均或泌或泄腹中
雷鳴其蒸在小腸大腹隠痛右鼻亁疼其蒸在大腸口
鼻亁燥腹脹睡卧不安自汗出其蒸在胃口苦耳聾脇
下痛其蒸在膽裏急後重肛門濇閉其蒸在回腸小腹
㽲痛筋脉縱緩隂器自強其蒸在宗筋眼昏淚下時復
眩暈躁怒不常其蒸在肝舌焦黑氣短躁悶洒洒淅淅
其蒸在心唇亁口瘡胸腹悶滿畏寒不食其蒸在脾咳
𠻳喘滿咯痰吐血聲嘶音遠其蒸在肺耳輪焦枯脚氣
酸疼起居不得其蒸在腎情想不寧無故精泄白物綿
綿而不舉其蒸在右腎心主胞絡心膈噎塞攻擊痛疼
俛仰煩冤其蒸在膈諸證雖曰不同其根多有蟲囓其
心肺治之不可不絶其根也外臺秘要病源云夫蒸
有五一曰骨蒸其根在腎旦起體涼日晩即熱煩躁寢
不能安食都無味小便赤黃忽忽煩亂細喘無力腰疼
兩足逆冷手心常熱蒸盛傷内即變為疳食人五臟二
曰脉蒸其根在心日增煩悶擲手足出翕翕思水口唾
白沫卧即浪言或驚恐不定脉數蒸盛之時或變為疳
臍下悶或暴利不止三曰皮蒸其根在肺必大喘鼻亁
口中無水舌上白小便赤如血蒸盛之時胸滿或自稱
得疰熱兩脇下脹大咳徹背連脾疼眠寐不安或蒸毒
傷臟口内唾血四曰肉蒸其根在脾體熱如火煩躁無
汗心腹鼓脹食即欲嘔小便如血大便秘濇蒸盛之時
或體腫目赤寢卧不安五曰内蒸亦名血蒸所以名内
蒸者必外寒而内熱把手附骨而熱盛其根在五臟六
腑其人必因患後得之骨肉自消飲食無味或皮燥而
無光蒸盛之時四肢漸細足趺腫起大凢男女傳屍
之病心胸滿悶背轉疼痛兩目不明四肢無力雖欲寢
卧卧不得寢者膂急膫痛膝腦痠痛多卧少起状如佯
病每至平旦精神尚好日午後四肢微熱面無顔色喜
見人過常懷忿怒纔不如意又便多嗔行立脚弱夜卧
盗汗夢與鬼交或見先亡或多驚悸有時咳𠻳雖思飲
食不能多飡死在須臾精神尚好或時微利兩脇虚脹
口燥鼻亁常多粘唾有時唇赤有時欲睡漸成沉羸猶
若涸魚不得死矣其病變状多端考其原先從腎起初
受之氣兩脛痠疼腰背拘急行立脚弱腎已受矣次傳
其心心受其氣夜卧必驚或多怔悸心懸汲汲夢見先
亡有時盗汗飲食無味口内生瘡心常煩熱惟欲眠卧
朝輕夕重兩頰口唇悉皆紅赤如傅臙脂又時手足五
心皆熱心皆受已次傳於肺肺初受氣咳𠻳少力有時
氣喘卧則更甚鼻口亁燥不聞香臭或時聞朽腐物氣
憒憒欲吐肌膚枯燥時或刺痛或似蟲行亁皮細起状
如麩片肺既受已次傳於肝肝初受氣兩目&KR0617;&KR0617;面無
血色常欲顰眉眼視不遠目睛亁又時赤痛或復睛黃
朝暮□騰常常合眼眠卧不熟肝既受已次傳於脾脾
初受氣兩脇虚脹食不消化又時瀉利水糓生蟲有時
肚痛腹脹雷鳴唇口焦乾或生瘡腫毛髮乾聳無有光
澤或時上氣擡眉喘氣痢赤黑汁至此候者將死證矣
大凡此疾良由祖先積孽殺害過多或有命債殃及後
世或淪沒惡趣未應解脱為人之後不為釋冤不為薦
福或患此而亡傳染是疾以希資救又其家人久不營
葬不時祭祀山水衝注狐狸穿犯幽宅不寧出而為&KR1090;
逓成相傳傳染不已傳尸非惟一門相染而成也人
之氣血衰敗臟腑虚弱中於鬼氣因感其邪遂成此疾
其候咳𠻳不已或胸膈妨悶或肢體疼痛或肌膚消瘦
或飲食不入或吐利不定或吐膿血或吐鮮血動至一
二升或嗜水漿或好歌詠或愛悲愁或發癲歇或便溺
艱難或因酒食而遇或因風雨而来或問病弔喪而得
或朝走暮遊而逢或因氣聚或因血行或露卧於田野
或偶會於園林傳惹斯疾傳尸者須知三尸九蟲何
也三尸者名在後論九蟲者烟蟲寸白胃蟲人皆可治
之其餘六蟲有六代行在後人若受一蟲此人死後兄
弟子孫骨肉親屬綿綿相傳以至滅族凢疾始覺精神
不美氣候不調切戒慎酒色調節飲食如或不然妄言
邪師或言鬼&KR1090;以至不起慎之戒之尸蟲遊食日辰
及治法大扺六蟲一旬徧遊四穴轉流週而復始已具
六代法中自立春一日後食起三日一食五日一醉歸
于所歸穴大醉五日故五日蟲醉可以下藥及灸其三
日蟲食切不可妄有醫治蟲在人身中一蟲可占十二
穴六蟲在人身中共遊七十二穴上旬十日從心至頭
遊四穴中旬從心至臍遊四穴下旬從臍至足遊四穴
上旬可先服藥後灸所遊穴其蟲頭上向若下火灸蟲
如紫蠶苗出在汗中更服藥取之以蟲盡為度便服補
藥永得安耳中旬其蟲所遊穴中頭向下亦服藥取之
不灸也恐蟲覺晤永難取盖此蟲性已通靈務在精審
勿令有悟可也觀尸蟲色知病淺深凢明醫知者先
知毒氣與蟲並行攻人臟腑遇陽日長雄蟲遇隂日長
雌蟲因先食臟腑脂膏故其色白次食血肉血肉盡故
其蟲黃赤次食精髓故其蟲紫色精髓盡故其蟲黑色
傳入腎中病人方死若求醫士曉通病源先取其蟲視
其理自知輕重其蟲如白色可二十日服藥補之其蟲如
黃赤色可六十日服藥補之其蟲如紫黑色此疾已極
可百二十日服藥補之十中可保一二雖不能為一身
除害亦可為子孫除害矣服藥仍須一載之中刻意調
攝亦可痊平如此得命可為再生也又云蟲頭赤者食
患人之肉其病可治頭口白者食患人之髓其病難治
雖不得斷則不傳子孫矣六代傳病及諸蟲形状凢
治病之道要須藥病相應神效仍在瀉實補虚調治臟
腑方得痊愈故三尸九蟲種種靈異莫令知之或似蜣
蜋或似紅線馬尾或似蝦蟆形或似刺蝟或似鼠行或
如爛麫或有足無頭或有頭無足或化精血歸在亢陽
之内種種形類實難辨之淺學之流難施及劑誤醫甚
多枉死不少或則取蟲不補或則學淺妄傳皆是徒費
資財通無去病之理遂致夭折豈不悲哉(出危氏方)
此蟲在人身中如嬰兒之状背上毛長二寸
此蟲變動形如鬼在人臟腑中
此蟲形如蝦蟆變動在人臟腑中
上三蟲在人身中染着之後或大或小令人夢寐顛倒
魂魄飛揚精神耗散飲食漸減形容漸羸四肢痠痛百
節勞倦憎寒壮熱背膊拘急腦與頭痛口苦舌亁面無
顔色鼻流清涕虚汗常多行步艱難眼睛多痛其蟲過
丙丁日食起醉歸心腧穴中四穴輪轉周而復始大醉
可醫矣取蟲出後補心當瘥
第二代并尸蟲形状遊食日治法第二代為覺勞病謂
傳受此疾已覺得病覺病者患乃自知夜夢不解與亡
人為伴侣醒後全無情思昏惰似醉神識不安所嗜食
味輙成患害或則氣發動風所加四體不和心胸滿悶
日漸羸瘦骨節乾枯或嘔酸水或則醋心唇焦口亁鼻
塞腦痛背膊酸疼虚汗常出腰膝刺痛知此疾状早須
醫治失時致傷命(出危氏方)
此蟲形如亂髮可長三寸或似守宫
此蟲形如蜈蚣在人臟腑中
此蟲形如蝦在臟腑中
上三蟲在人身中令人氣喘唇焦口乾咳𠻳憎寒心煩壅
滿毛髮焦落氣脹吞酸津液漸衰次多虚竭鼻多清水
四肢將虚臉赤面黃皮膚枯瘦腰膝無力背脊痠痛吐
血唾膿語聲不利鼻塞腦痛胞膈多痰重者心悶吐血
強倒在地不能自知其蟲遇庚辛日食起歸肺腧中四
穴輪轉周而復始大醉可醫矣炙取蟲後補肺當瘥
第三代病并尸蟲形状遊食日治法第三代為傳尸勞
病傳受病人自得之日漸羸瘦頓改容顔日日憂惶夜
夜恐懼不遇良醫就死不遠(出危氏方)
此蟲形如蚊蟻在人身中俱遊臟腑
此蟲形如蜣蜋在人身中俱遊臟腑
此蟲形如刺蝟在人三焦
上三蟲在人身中令人三焦多昏日常思睡嘔吐苦汁
或吐清水粘涎腹脹虛鳴卧後多驚口鼻生瘡唇黑面
青日漸消瘦精神恍惚魂夢飛揚飲食不消氣咽氣乾
汗出如油目昏多淚其蟲遇庚寅日食起醉歸厥隂穴
中四穴輪轉周而復始大醉可醫矣取其蟲出後補隂
當瘥
第四代病并尸蟲形状遊日治法(出危氏方)
此蟲形如亂絲在人臟腑中
此蟲形如猪肝在人臟腑中
此蟲形如蛇在人臟腑中
上三蟲在人身中令人臟腑虚鳴嘔逆腸中痃癖氣塊
憎寒壮熱肚大筋生腰背疼痛或虛或瘦瀉痢無時行
履困重四肢憔悴時氣上喘口苦皮亁飲食過多要喫
酸醎之物其蟲遇戊巳日食起醉歸脾腧穴中四穴輪
轉周而復始大醉可醫矣取出蟲後補脾當瘥
第五代病并尸蟲形状遊食日治法(出危氏方)
此蟲形或有足無頭或有頭無足
此蟲形如鼠在人身中俱遊臟腑
此蟲形如精血變動在人臟腑或在陽宫
上三蟲在人身中令人多怒氣逆筋骨拳變四肢解散
面黑面青憎寒壮熱腰背疼痛起坐無力頭如斧斫眼
睛時痛翳膜多淚背膊刺痛力憊身羸手足亁枯卧着
床枕不能起手足似中風四肢頑麻腹内多痛眼見黑
花忽然倒地不省人事夢寐不祥覺後遍體虚汗其蟲
遇甲子日食起醉歸肝腸穴中四穴輪轉周而復始大
醉可醫矣取蟲出後補肝當瘥
第六代病并尸蟲遊食治法
此蟲形如馬尾有兩條一雌一雄
此蟲形如鼈在人臟腑
此蟲形如爛麫或長或短
上三蟲在人身中居於腎臟透連脊骨令人思食是物
要飡身體尫羸腰膝無力髓寒骨熱四肢枯亁眼見火
生或眼多黑暗耳内虚鳴隂濕燥痒冷汗如油夢與鬼
交小便赤黃醒後昏沉臍下結硬或奔心胸看物如豔
心腹悶亂骨節疼痛其蟲遇丑亥日食起醉歸腎腧穴
四穴輪轉周而復始大醉可醫矣蟲出後補腎填精當
瘥
取蟲防護法
先令病人家用好紙糊一密室不留些罅隙尋志誠
人過遞以安息香水灑了過逓人之身又以雄黃雌
黃塗其鼻孔耳眼唇上安排鉄鉗一箇布巾一幅用
香油二觔以鍋盛頓微煎令沸仍用高桶一箇以好
石灰在桶内生布巾蓋桶口却服取蟲藥五更初一
服五更三點一服服藥後腹中疼痛如刀斧劈不妨
至已牌必須下蟲或取下臭穢如膠漆或吐瀉膿血
癥塊皆於灰桶中其蟲或從汗出紫蠶苖状或於耳
鼻口中出或小便中出異般形状不止一也或青黑
或黃紅大者急用鐵鉗取於油内煎當日將油紙裹
蟲入瓦&KR0902;内石灰填實埋棄於深山遠僻處免致再
染人患人衣服床蓆並皆棄去醫人吩咐藥後亦須
遠去
論
論曰夫勞瘵一證為人之大患凢受此病者傳變不一
積年疰易甚至滅門可勝嘆哉大抵合而言之曰傳屍
别而言之曰骨蒸殗殜復連屍疰勞疰蠱疰毒疰熱疰
冷疰食疰鬼疰是也夫疰者疰也自上疰下病源無異是
之謂疰又其變則有二十二種或三十六種或九十九
種又有所謂五屍者曰蜚屍遁屍寒屍喪屍注屍是也
其名不同傳變尤不一感此疾而獲安者十無一二也
大凢五臟所傳皆令人增寒發熱其證状各異有如傳
之於肝則面白目枯口苦自汗心煩驚怪傳之於心則
面黑鼻亁口瘡喜忘大便或秘或泄傳之於脾則面青
唇黃舌強喉哽吐涎體瘦飲食無味傳之於肺則面赤
鼻白吐痰咯血𠻳喘毛枯傳之於腎則面黃耳枯胸滿
胻痛白濁遺瀝又有二十四種勞蒸者亦可因證騐之
蒸在心也少氣煩悶舌必焦黑蒸在小腸也腹内雷鳴
大腸或秘或泄蒸在肝也目昏眩暈躁怒無時蒸在膽
也耳聾口苦脇下堅痛蒸在腎也耳輪焦枯腰脚痠痛
蒸在右腎也情意不定泄精白絮蒸在肺也喘𠻳咯血
聲音嘶遠蒸在大腸也右鼻乾疼大腸隠痛蒸在脾也
唇口乾燥腹脇脹滿畏寒不食蒸在胃也鼻口乾燥腹
膨自汗睡卧不寧蒸在膀胱也小便黃赤凝滑如膏蒸
在三焦也或寒或熱中脘膻中時覺煩悶蒸在膈也心
胸噎塞疼痛不舒蒸在宗筋也筋脉縱緩小腹隠痛隂
氣自強蒸在回腸也肛門秘澀傳道之時裏急後重蒸
在玉房也男子遺精女子白滛蒸在腦也眼眵頭眩口
吐濁涎蒸在皮也肌膚鱗起毛折髮焦蒸在骨也版齒
黑燥大杼痠疼蒸在髓也肩背疼倦胻骨痠疼蒸在筋
也眼昏脇痛爪甲焦枯蒸在脉也心煩體熱痛刺如針
蒸在肉也自覺身熱多不奈何四體瞤動蒸在血也毛
髮焦枯有時鼻血或復尿血詳諸病證大略如斯若究
其根惟心肺受蟲囓禍之甚也治法先宜去根次須攝
養亦有早炙膏肓崔氏穴而得愈者若待其根深蔕固
而治之則無及矣平時得三五方用之頗騐謾錄於左
以為備治論曰傳尸勞者骨蒸之病流傳五臟也其
證殗殜半卧半起旦即醒然午後微蒸情常不悦心多
驚悸夜即盗汗夢與鬼交兩頰紅赤唇如血色欲醒不
得眠欲食不能食或喘氣咳𠻳心胸滿悶背體煩疼兩
目精明四肢無力脊膂拘急膝脛痠疼兩脇虚脹時或
微利鼻口亁燥漸至尫羸雖死在須臾精神尚爽是其
候也治之若緩猶如水涸不覺其死近世以來童男
室女丈夫婦人月水不調臍腹冷痛五心煩熱醫者一
見便作骨蒸勞證治之病者聞之莫不驚駭殊不知人
本無勞證皆緣稟受怯弱血氣不足治之不得其法用
藥不善遂成此疾且多以紫胡地骨皮青蒿知母藕節
龞甲紫苑麥門冬為退熱之劑已服之後熱雖漸退未
久復來醫者便究本原不詳醫書所謂虚熱語再用前
件等藥愈進而血氣愈虚疾勢已甚矣况前藥性冷必
傷脾胃日復一日不思飲食以致腸胃滑泄肢體瘦悴
以致不救此乃柴胡等藥悮之矣深可憐憫蓋柴胡等
藥乃傷寒表肝之劑若血氣虚者非所宜服向來必用
方中亦曾言之但其辭文隠而難曉今明言其略庶幾
易知若受病之人未曾服前件藥尤為易治已曾服後
倘或過多真氣表盡難以收救宜服宜神飲凢患骨
蒸之人坐卧居處不宜傷冷亦不得傷熱冷甚則藥氣
難通兼之脹滿食不消化或膈氣上熱甚則血脉擁塞
頭眩目疼唇乾口燥心胸煩悶渴欲飲水此等皆是將
息過度之状深可誡也將養之法須寒溫得所先熱而
脱先寒而着若背傷冷即令咳𠻳若手足傷熱即令心
煩若覆衣裳後即眠卧盗汗若覆衣過薄即心腹脹滿
所以飲食不限時節寧可少食保無宿注數數進之助
藥勢也必須以軟易消故也不宜生硬恐損胃氣致不
消也此皆以易消食之為瘥骨蒸之病無問男女忌
房室舉動勞作有所不宜陳臭酸鹹粘食不消牛馬驢
羊大小二豆猪魚油膩酒麵瓜菓野鳥之屬葵笋蒜蕨
及生冷等並不得飡自必平復一月以後乃漸開也大
略如此觸類而長之此病宜飡煑飯鹽䜴豆醬薑葱韭
枸杞苜蓿苦菜地黃牛膝並須煑爛食之候病稍退恐
肌膚虚弱可時食亁鹿脯
治諸疾藥性(出拔粹方)
實熱黃芩黃連黃蘖大黃
氣烏梅秦艽柴胡
血青蒿鼈甲蛤蚧小麥牡丹皮
肺鼻(亁)烏梅天門冬紫苑麥門冬
皮(白舌吐血)石膏桑白皮
膚(昏昧氣睡)牡丹皮
氣(遍身氣熱悶促鼻乾)人參黃芩梔子
大腸(口鼻孔亁痛)大黃芒硝
脉(唾白浪語脉絡溢脉緩急不調)生地黃當歸
心(舌乾)黃連生地黃
血(髮焦)地黃童子小便當歸桂心
小腸(下唇焦)赤茯苓生地黃木通
脾(唇焦)芍藥木瓜苦參
肉(食無味而嘔煩躁不安)芍藥
胃(舌下痛)石膏粳米大黃芒硝葛根
肝(眼黑)川芎當歸前胡
筋(甲黑)川芎當歸
膽(眼白赤色)柴胡栝蔞
三焦(乍寒乍熱)石膏竹葉
腎(兩耳焦)生地黃寒水石石膏知母
腦(頭眩悶熱)地黃防風羌活
髓(髓沸骨中熱)天門冬當歸地黃
骨(齒黑腰痛足逆變且食臟)龞甲地骨皮牡丹皮當歸
生地黃
肉(肢細跌腫臟腑俱熱)石膏黃蘖
胞(小便赤黃)澤瀉茯苓沉香滑石生地黃
膀胱(左耳焦)澤瀉茯苓滑石
凢此諸蒸皆熱病後因食肥肉油膩及房酒犯之而
成久蒸不除變成勞瘵即死矣
勞瘵(附論)
勞瘵之證非止一端其始也未有不因氣體虚弱勞傷
心腎而得之又有外感風寒熱濕之氣先為瘧疾以致
咳𠻳寒邪入裏失於調治不能保養過於房勞傷於飲
食久而成勞瘵之後其為證者令人肌肉羸瘦毛皮乾
枯寒熱盗汗遺洩白濁或腹中有塊或腦後兩邊有小
結核或聚或散或咳𠻳痰涎或咳唾膿血及傳變則為
二十四種或三十六種或九十九種又有所謂五尸者
其名状雖不同傳變雖不一其實所傷不過五臟諸方
所載皆云有蟲嚙心肺間治法先當去然後調養五臟
至若傳尸一證名骨蒸殗殜復連屍疰勞疰蟲疰毒疰
冷疰食疰鬼疰是也如勞瘵多是血氣虧損多因輕病
時發汗通利差誤所致或感六氣成咳𠻳末解散先服
補藥竟成久咳復以房勞恣飲強食變為寒熱只宜服
平補之藥又有能倍食肉思食者名曰傳屍亦有滅門
者其藥雖有天靈蓋紫河車狐肝獺爪麝香等自未及
用世云有鬼依其身有蟲蝕其臟婦人多病此盖於産
後閉經而傳之耳
方
木香蛤蚧丸(出直指方)治勞瘵久𠻳聲乾骨痿瘦瘁
蛤蚧(一對尾全者洗淨酥炙)生鼈甲(去裙醋炙乾)白茯苓川芎
當歸北五味子牛膝(各七錢半)綿黃芪柴胡
知母貝母鷄心㯽榔明阿膠(炒酥)巴戟
(酒浸去心曬)桃仁(酒浸去皮尖各五錢)木香(三錢)肉豆䓻(三箇生)秦艽
(洗)羌活生髮(紙燃火燒存性)破故紙(炒各三錢)
右細末煉蜜丸彈子大每服一丸煎棗湯空心嚼下
參芪散(出直指方)治勞瘵𠻳喘咯血耳焦潮熱盗汗
柴胡當歸明阿膠(炒酥)黃芪(蜜炒)白茯苓川芎
半夏(製)貝母(去心)枳殼(製)北桔梗秦艽(洗)甘草
(焙各五錢)人參北五味子羌活防風杏仁(水浸)
(去皮)欵冬花桑白皮(炒各三錢五分)生鼈甲(去裙米醋炙黃)紫苑
茸
右麤末每服二錢五分薑棗煎食後少頃服
沉香鼈甲散治勞瘵身痛(方見虚勞門虚勞類)
凝神飲子(出仁存方)治勞瘵憎寒發熱口乾咽燥自汗咳𠻳
唾血瘦劇倦乏
人參(去蘆)當歸(去尾)白芍藥白茯苓(去木)黃芪(去蘆)白术
半夏麯五味子熟地黃甘草川芎
蓮肉大麥門冬(去心)桔梗(以上各等分)
右為麤末每服四錢用水一盞半烏梅棗子各一箇
煎至七分去滓服如𠻳加阿膠虚極胸滿者加木香
濕紙煨沉香亦得不思食加扁豆一方無川芎
桃仁煎(出直指方)治勞疰傳尸骨蒸倦弱
大川椒(出汗)生犀角當歸續斷(各一兩)桃仁(去皮炒)
鼈甲(醋炙黃各一兩五錢)白礬(煆)猪牙皂角蛤蚧(一雙去頭足洗)
(酥炙)安息香蘇合香雄黃(各一分)麝(一錢)
右為末煉蜜和丸如梧桐子大每服二十丸米飲下
或用真川椒泡湯下
虎牙丸(出直指方)治勞瘵瘦悴咳𠻳聲啞骨痿殺下瘵蟲
紫河車(一具即男子胎衣水洗淨酒醋再折洗用童便並好酒煑爛)麝(五分)鹿茸
(七錢五分酒炙)黃狗頭(取肉四兩童便並酒煑爛)大紅川椒(去合口并子以黃捍)
(紙托之就放於熱爐内頻撥去油頓地上盖一宿一兩五錢)生鼈甲(一枚去裙醋浸一宿)
(又醋一盞仰盛慢火炙令醋盡)桃仁(水浸去皮)秦艽(洗)木香明阿膠
(炒酥各五錢)雄黃安息香生髮(紙燃火燒存性各二錢五分)虎
頭關骨(酒浸二宿炙焦一兩五錢)
右為細末以紫河車狗肉杵粘為丸桐子大每服七
十粒月首五更空心米湯下午時又服如無胎衣以
雄猪肚代用修事同
治勞疾(出百一選方)
虎糞内骨(一錢人骨為最獸骨次之殺虎大腸用著亦可用青蛇腦小豆許或菉豆許同)
(酥塗炙色轉為度無蛇腦只酥炙亦得)天靈蓋(三錢酥炙黃為末)鼈甲(極大者酥)
(炙黃為末一兩九肋者妙)青蒿(取稍三四寸細判六兩)安息香(五錢)桃仁(一分)
(去尖研為末絹篩過)麝香(一錢别研)㯽榔(一箇别研細末)豉(三百粒)葱白(二十)
(一根打破)童子小便(半升)東引桃柳李桑枝(各七莖麤如筋頭大各七)
(寸細剉)楓葉(二十一片如無亦得初不曾用)
右先將青蒿桃柳李桑枝楓葉豉以官升量水三升
煎至半升許去滓入安息香天靈蓋虎糞内骨龞甲
桃仁與童子小便同煎取汁去滓有四五合將㯽榔
麝香同研均調作一服早辰温服以被盖覆出汗恐
汗内有細蟲以帛子拭之即焚此帛相次須瀉必有
蟲下如未死以大火焚之並棄長流水内所用藥切
不得令病人知日後亦然十來日後氣體復元再進
一服依前焚棄至無蟲止此藥如病者未極可以取
安已極俟其垂死則令下次已傳染者服之先病者
不可救後來斷不傳染
(袁州寄居五節郎李應本相州法司嘗以吏役事韓似夫樞密兵火後忽於宜春見之云從岳侯軍得官)
(今閑居於此從客問其家事澘然淚下曰應先有兒寒女三人長子因買空宅無人所居之室忽覺心動背)
(遂感勞疾垂殆傳於其次室女長子既死女病尋極繼又傳於第三子證候一同應大恐即禱於城隍每)
(月設麫飯以齋雲水冀遇異人且許謝錢三千萬數日因往市中開元寺前有一人衣羽士服自稱貧道)
(踵足而呼曰團鍊聞宅上苦傳尸勞貧道有一藥方奉傳同入寺中問其姓名不答曰投云云應即假筆)
(書之道人言欲過湖南應留之飯云已喫飯了欲贈之錢云有盤纏臨行又言此藥以天靈盖虎糞内骨)
(為主切須子細尋覓青蛇腦如無亦可服藥前一日須盛享城隍求為隂助應曰既求於神何必用藥道)
(人曰不然即揖别西去應以事頗異敬如其言治藥既成設五神位各具飲饌十品如待賓客以享城隍)
(又别列酒食以犒隂兵仍於其家設使者一位於病榻之前服藥食頃臟腑大下得蟲七枚色如紅爊肉)
(而腹白長約一寸闊七八分前銳後方腹下近前有口身之四週有足若魚骨細如針尖而曲已死試取)
(火焚之以鉄火筯剳刺不能入病頃減後又服一劑得小蟲四枚自此遂安今已十年肌體悦澤不復有)
(疾道人後竟不來此方傳之樞密之孫韶州使君希道)
蠟杏湯(出醫學切問)治遠年日近勞疾
柴胡桔梗甘草(各一錢)老鼠刺根黃芩茴
香(炒)鶯粟殼(去蒂穰蜜炙)胡椒(各二錢)烏梅黃蠟杏
仁欵冬花(各一錢)
右以新瓦瓶盛水三四碗安藥在内密封慢火煨熟
睡至四更煖服一盞喫盡用好酒三四碗再煨滓再
服亦如前婦人加當歸男子加人參吐血加阿膠北
五味子
再生丹治一切勞證黃瘦虚損諸藥不能治者此藥
大效
沉香(八錢五分)木香(五錢)㯽榔(五錢)大茴香(一兩鹽炒)小茴香(一兩)
(鹽炒)木通穿山甲(一兩酥炒)全蝎(一兩微炒)通草(一兩)燈草(五錢)
頭紅花(二錢五分)
右為細末甘草膏子為丸如梧桐子大每服三四十
丸酒鹽湯空心服亁物壓之
雄麝丸(出直指方)治勞瘵殺瘵蟲下惡物
雄黃雌黃青黛(乾)代赭石(煆醋淬)硃砂(研細各二錢五)
(分)大蝦蟆(一箇酒炙黃)安息香阿魏(酒浸研用各二錢)男子
天靈蓋(酥炙黃二錢)麝(五分)川巴豆肉(肥者十粒略去油)
右為細末軟粳飯頭揉和杵丸如桐子大每二十粒
桃仁十四箇去皮研煎湯月初五更空心下
治瘦(出本草)用牛肝醋煑食之
又方(出本草)治遠年日近勞疾
取雄猫兒腦髓眼睛生用熱酒浸服其勞蟲便從鼻
出一方黑猫生取肝曬亁為末月首五更空心酒調
服或酒浸服能殺瘵蟲
治男子婦人骨蒸勞瘵憎寒發熱(出經騐良方)
青蒿(春夏用葉秋冬用子不用葉用根不用子用莖四者相似而反以為痼疾必用童子小便)
(浸過或有功無毒止一握)大鼈甲(醋炙去醋)白术(煨)地骨皮白茯
苓桑白皮粉草(炙)㨂參瓜蔞實北柴胡
(去蘆)
右為末每服三錢水一盞薑三片煎服
清骨散(出經騐良方)治男子婦人五心煩熱欲成勞瘵
北柴胡(七錢五分)赤茯苓(用一兩)人參防風(去蘆)熟地黃
秦艽(各一兩)生地黃(用一兩)胡黃連(五錢)薄荷葉(七錢五分)
右㕮咀每服四錢水一盞煎七分溫服患骨熱者先
服荆蓬煎丸一服使臟腑微利然後服此
蠟煎散(出醫學切問)治一切勞疾
白鷄冠花子木香(各一錢)人參(鹽炒去鹽)馬屁勃青
蒿子(一勺童子小便浸三宿)鼈甲(醋炙)欵冬花(各五錢)糯米(一勺)甘
草(二錢)
右為末每服三錢水一盞烏梅黃蠟煎無時服
十全大補湯(一名金飲子出百一選方)治發寒熱漸成勞瘵加黃連
煎服更加青蒿鼈甲煎亦治骨蒸發熱飲食自若者(方見)
(諸虚門補益諸疾類)
燒髮方(出直指方)治勞瘵
用生髮燒存性為末以水調之空心服此亦用枕骨
之意蘇合香丸皆要藥也
治勞瘵病症已見而未成者(出百一選方)
取稻草根細切濃煎不以時候熟水飲之
芎歸血餘散(出直指方)治勞瘵
室女頂門生髮(一小團井水洗去油膩法醋浸一宿日中酒亁紙裹火燒灰存性)
當歸(三錢)真川芎(五錢)木香桃仁(水浸去皮焙各二錢)安息香
雄黃(各一錢)全蝎(二枚)江上大鯉魚頭(生截斷一枚醋炙酥)
右為末分作四服每服井水一大碗淨室中煎七分
入紅硬真降香末五分服此藥燒北斗符入藥月初
五更空心向北目天呪月瘵神害我生人吾奉帝
勑服藥保身急急如律令念呪五遍北面服畢面南
吸生氣入口腹中燒真降香置床下午時又如前服
藥後以鼈甲生犀散取蟲
鼈甲生犀散(出直指方)治瘵疾殺瘵蟲取出惡物
天靈蓋(一具男者色不赤可用女者色赤勿用以檀香煎湯候冷洗呪曰雷公靈雷公聖逢)
(傳尸即須應急急如律令呪七遍次用酥炙令黃)生鼈甲(一枚去裙醋炙黃)鷄心
㯽榔(五錢)安息香(五錢)虎長牙(二箇醋炙酥如無則用牙關骨五錢)桃仁
(水浸去皮焙亁五錢)生犀角木香甘遂真降香亁
漆(杵碎炒烟出略盡存性)阿魏(酒浸研各三錢)穿山甲(取四趾醋炙焦)雷丸
(二錢)蚯蚓(十條生和藥)全蝎(三箇)
右為末每服五錢先用豉心四十九粒東向桃李桑
梅小稍各二莖長七寸生藍青七葉青蒿一小握葱
白連根洗五片石臼内同杵用井水一碗半煎取一
盞入童便一盞并藥煎取七分入麝一字月初旬五
更空心溫服即以被覆汗恐汗中有細蟲軟帛拭之
即焚其帛少時必瀉蟲以淨桶盛急鉗取蟲付烈火
焚之并收入磁器中瓦片傅雄黃蓋之泥和灰扎埋
深山絶人行處
五枝散(出直指方)取下傳尸勞蟲
桃枝李枝梅枝桑枝石榴枝(并東向小枝各七莖)
(長三寸)青蒿(一小握)苦棟根(白皮七寸)葱白(連根洗七片各寸截)生藍
青(七葉)
右以童便一升半煎收其半去滓入安息香蘇合香
阿魏各一錢煎至一盞濾清調朱砂雄黃雷丸枯白
礬硫黃末各五分鷄心㯽榔末一錢五分麝一字分
作二服月初五更空心進一服五更五點又進一服
約午前下瘵蟲淨桶盛急鉗收入油銚内煑仍傾油
蟲入磁器灰扎埋山僻處
地骨皮散治男子婦人童男室女骨蒸壮熱肌肉減
瘦面痿黃小便赤色惡心潮熱夜多盗汗嗜卧少力
口苦亁肢節煩疼漸成勞瘵
當歸(四兩)黃芪(半觔)秦艽(六兩)知母(二兩)枳殼(一觔)地骨皮(一觔)
甘草(一觔)
右㕮咀每服五錢水二盞生薑三片烏梅棗子各一
箇煎至八分去滓溫服不拘時候
小靈寳丹(一名辟邪丹出海上名方)斷傳染疾去邪夢恍惚安精神
天靈蓋(一枚得蔡州者良塗酥炙令黃)虎頭骨(一兩塗酥炙令黃)鬼箭(一兩)
白术(一兩剉酥炙令黃赤)朱砂(一兩上品者别研)雄黃(一兩上品者别研)麝
香(一兩真者别研)
右擇子寅辰午申戍日午時前修合静室中勿語依
法杵羅前四味末同後三味末合勻研細煉蜜為丸
如梧桐子大每服七丸漸加至十丸煎安息香湯下
食後日二服七日中當有靈異或有影響或若夢有
人辭去病當安
代勞鬼哭飲子
柴胡(五錢)秦艽(五錢)阿魏(五錢)東引桃枝(一握)青蒿(一握)甘草
(炙半分)㯽榔(生研末分作三服用)
右各細剉以童子小便二升浸一宿至明早煎至一
升去滓分作三服每服如前㯽榔末和勻空心溫服
如人行數十里又進一服男病女煎女病男煎喫一
二服或吐或泄即不用服苐三服若未吐則再進苐
三服病在上則吐在下則泄出惡物或異色蟲或如
亂絲髮一月内忌麫食肥脂葱菜等物合及煎時不
得孝子姙婦鷄犬見藥滓長流水中棄之
全鼈丸(出直指方)治勞瘵虚熱𠻳喘
知母貝母(去心各三兩)明阿膠(炒酥各五錢)柴胡(二兩)川芎
(一兩)當歸(五錢)杏仁(浸去皮三兩)
右麤切入厚磁器中用中等鼈一箇活宰於頭上去
鼈病以鼈肉并血并藥用醇酒五升同浸一宿密紙
封次早慢火同煑候香熟取鼈令病者隨意食之只
留鼈甲并骨并藥焙乾為末以浸藥酒汁調米粉糊
為丸如梧子大每七十丸不時米飲下
萬全飲(一名青蒿飲出聖惠方)治一切勞疾傳尸勞瘵不問遠年
近日皆治之此藥妙不可言
阿魏(一分童子小便磨化)甘草(大者三寸)東引桃枝(小者一握)青蒿(一大)
(握用子皮一兩)㯽榔(一兩末)葱白(三寸并根)
右用童子小便二升浸桃枝蒿草葱白四味一宿來
日五更初煎取六合去滓入阿魏更煎兩沸分為二
服每服臨喫時入㯽榔末五錢同服入覺惡心必吐
吐後更進苐二服服時並不得人知不得患人與及
不可與患人對面恐惡蟲飛入人口鼻内此藥如女
人患男子面北與煎服男子患女子面南煎忌猫犬
見春二服秋三服一年五服勞蟲并盡病若在上先
吐若在下先利皆出黑蟲如髮及似馬尾一方有東
向柳枝無葱白
五枝散(一名青桑枝飲出醫方集成)取勞蟲方
青桑枝柳枝石榴枝桃枝梅枝(各七莖每長四)
(寸許)青蒿(一小握)
右用童子小便一升葱白七莖去頭葉煎及一半去
滓别入安息香阿魏各一分再煎至一盞濾去滓調
辰沙末五分㯽榔末一分麝香一字分作二服調下
五更初一服五更三點時一服至巳時必取下蟲色
紅白者可救青黑者已傳入臟不治見有所下即進
軟粥飯溫煖將息不可用性及食生冷毒物合時須
擇良日不得令猫犬孝服穢惡婦人見之危氏方名
青桑枝飲有鬼臼赤箭各五錢凢傳屍者必須先服
此藥取下蟲然後隨證調治亦不可一槩用如初取
下蟲色已黑縱服妙藥亦無補也然猶不使傳他人
一方無石榴皮
藍汁方(出直指方)殺瘵蟲惡蟲皆化為水
生藍青葉(研取自然汁一大盞)雄黃枯白&KR0552;安息香
紅硬降真香末(各五分)麝(少許)
右以雄黃等同研入藍青汁内月初五更空心服此
方通治蟲毒解諸毒
潤神散(出三因方)治勞瘵憎寒發熱口亁咽燥自汗皮劇煩
躁
人參黃芪淡竹葉甘草(炙)桔梗麥門冬
(各等分)
右為末每服二錢水一盞煎七分不以時自汗大小
麥同煎溫服
治勞疾
木香(二兩)麻黃(二兩)陳皮杏仁艾(各四兩)
右用好酒一瓶入藥瓶中浸一箇月日進二盞空心
服
薤白散治久患咳𠻳肺虚成勞瘵及吐血咯血等患
鱉甲(炙二兩)鹿角膠(三分)甘草(一兩炙)阿膠(炒一兩)
右為散每服三錢用水一盞入薤白一莖長二寸同
煎至六分食後&KR0916;卧先嚼薤次服藥一日三服
專治勞瘵
杏仁(一升去皮尖小童小便冬浸五日夏浸三日取出新水淘淨後用)胡桃仁(四十)
(九箇湯浸去皮蜜養)人參(一兩)白&KR0552;(五錢)
右熬成膏丸如彈子大每服一丸噙化食後服
猪肚丸(出御藥方)治男子肌瘦氣弱咳𠻳漸成勞瘵
白术牡蠣(燒各四兩)苦參(三兩)
右為細末以猪肚一箇煑熟研成膏和丸如梧子大
每服三四十丸米飲下日三四服神效瘦者服即肥
莫測其理穎昌李薦方叔其子得效施人亦屢應
明目丹(出百一選方)治勞瘵
硇砂硼砂雄兔糞(三味各等分)
右為末用生蜜為丸如梧子大每服七丸甘草一分
搥破新水半盞揉甘草濃汁吞下每服日須初一以
後十五以前五更時令病人坐起須預戒令不得作
聲息氣服之作聲即不效或怕水冷微溫不妨每合
藥時必於八月十五日三更前合如急要服則就每
月十五日以前月明依合勿令婦人雜人鷄犬猫畜
見合時與服時倘過人不得作聲切記切記
治蟲解勞悦澤肌膚去勞熱
㯽榔(一兩五錢)龍膽(一兩)亁漆(五錢)
右為細末煉蜜和丸如梧桐子大每服十丸至十五
丸熟水吞下
治患勞人燒香法(出本草)
玄參(一觔)甘松(六兩)
右為末蜜一觔和入瓶内封閉埋窨十日却取出用
炭六兩燒又用蜜六兩再入瓶内埋五日取出燒常
令病人聞香氣其病自愈
治勞病
錦文大黃(半觔)血竭(五錢五分為末)
右用酸醋五升用砂鍋内煑令醋亁同血竭為末煉
蜜為丸彈子大空心服男子青木香湯下婦人當歸
紅花酒送下
柴胡散(出經騐良方)治邪入經絡體疲肌熱兼治伏暑
柴胡(四錢)甘草
右為細末每服二錢水一盞煎至八分食後熱服冬
潤肺春夏解勞傷老幼者可服
治勞氣
用小芥子三升搗末絹袋盛酒三浸之蜜七日去滓
溫服半升漸至一升半得方便合忌如法藥
神傳膏(出本事方)治勞瘵吐血妄行
用剪草一觔婺台州皆有惟婺州者可用状如茜草
又如細辛淨洗為末入生蜜一觔和為膏以銀石器
盛之不得犯鉄器九蒸九曝一日一蒸曝病人五更
起向東坐不得語用匙挑藥如粥服之每服四匙良
久用稀粟米飲壓之藥冷服粥亦不可大熱或吐或
下皆不妨如久病肺損咯血只一服愈尋常咳𠻳血
妄行每一服時神效有一貴人其國封病瘵其尊
人嘗以此方示之九日而藥成前一夕病者夢人戒
令翌日勿令服藥次日將服之為屋土墜器中不可
服再合既成又將服為猫覆器又不可食又再作未
就而是人卒矣此藥之異如此若小小血妄行一啜
而愈或云是陸農師夫人鄉人艾孚先嘗親說此事
渠後作大觀本草亦取入集中但人未識不苦信爾
太上延年方勝追魂散(出華陀中藏經方)治勞瘦垂死方
人參杏仁(去皮尖)天靈蓋(一兩炙)椒(一分去目微炒出汗)柳桃
心(一小握)柴胡(一兩)
右用童子小便一升末一兩煎令熟空心日午各服
五日效
神僊奪命丹(出楊氏家藏方)釣傳尸勞蟲
石燕子(一枚火燒令紅醋淬候冷)母丁香(一錢五分)水磨雄黃(二錢)酒
蠟(五錢)鱉血(一蛤蜊殼)
右件為細末將酒蠟鱉血同化開為膏子次入餘藥
和成劑丸如菉豆大每用一丸装在鈎子繫上鈎緋
線一丈二尺再用絲線少許褁纏藥丸令患人先喫
糕兩口後用一服此藥吞下良久線動用力拽出急
以鐡鉗投熱油内急煎五月五日日未出時合藥不
得人見
治一切男子勞蒸傳尸流連鬼注夜夢不祥精原流出
氣虧損小便頻數忽黃忽赤喫食減少心躁不安身
上肉忽覺枯瘦面色乍青乍黑乍赤乍白變異不定
精神不足多困劣大腑傷熱一切勞候百般病證并
治之脉氣洪大亦可喫(出楊子建萬全獲命方)
黃連肉豆䓻當歸(各四銖)麻黃(去根)天靈蓋(酥炙焦色)
鼈甲(醋炙各五錢)杏仁虎骨(酥炙)茯苓(去毛)貝母(去心)沉香
木香羌活牡丹皮(去心)桔梗前胡(去毛)荆芥
穗(各一分)細辛(三銖)
右杵骨藥三件為末所餘藥為散每服一兩以童子
小便一碗半於新瓷瓶内煉之四面以糠火燒煉取
一盞半至鷄鳴時空心去滓熱喫臨藥熟時更入葱
頭五枝同煉内有天靈蓋虎骨鼈甲等依法修製杵
羅如飛塵所餘衆藥等只麤羅為主散却盡㡳相滚
令勻然後煎煉服餌留滓焙亁為末炒熟麫相滚滴
水丸如梧桐子大食後熟湯下三十丸
神授散(出危氏世醫得效方)治諸傳尸勞氣殺蟲
右用川椒二觔擇去子并合口者炒出汗為末每服
二錢空心米湯調下須痺暈悶少頃如不能禁即以
酒糊丸如梧桐子大空心服三五十丸昔人嘗與病
勞婦人交婦人死遂得疾遇一異人云勞氣已入臟
遂令急服二觔其病當去如其言服之幾盡大便出
一蟲状如蛇遂安續有人服之獲安濟者多矣
治膏肓勞𠻳喘滿成瘵(出永類鈴方)
真蘇合香丸(四兩)通明雄黃(二兩)黑錫(炒灰禾五錢)
右辰日取東引桃枝二尺四寸柳枝一尺二寸東引
石榴根六寸搥碎水熬二盞至一盞復熬至半盞瓦
器中煎之乳鉢中將前三藥旋入藥汁中搗千餘杵
分作三十丸朱砂末二錢麝香少許為衣曝亁薑湯
嚼下亁嚼亦可却服助藥𠻳甚者合香只二兩次以
黑錫作細末每服五錢五更初炙猪肉焦喫助之又
補以青蒿鱉生嘉禾散等分烏梅薑棗煎服一月愈
夏貴公熏勞法(出永類鈴方)
好雄黃(三錢)茜草(二錢)欵冬花(二錢)玄參(三錢)百部(三錢)艾葉
(一錢)信石(五分)雌黃(五分)雷丸厚朴(作末)
以香爐有蓋者封止留一小孔出烟患人以紙塞鼻
以口吸其烟久則飲少許清米飲日三次蟲死𠻳愈
加百部蕪夷仁蘇木熔爉和攤紙上貴公在蜀作宣
撫甚秘寳之以膏肓之疾藥不能及熏之有效
治勞瘵(出永類鈴方)
聖濟總錄三月四日取桃葉五升熟搗脱衣避風密
室中坐其上從旦至暮尸蟲悉出
又方(出永類鈴方)
空心食榧子百箇諸蟲悉化為水
又方(出永類鈴方)
桃仁去皮研膏煑汁如米作稀粥空心日二服
又方(出永類鈴方)
又用桃葉搗汁服
又方(出永類鈴方)
酸石榴皮東引無根水濃煎初更服天明蟲下稀粥
補之
治傳尸勞疾羸瘦者
右以鱉甲一箇燒令黃色篩末酒服方寸七日二
治瘦瘁咳𠻳骨蒸勞瘵止渴去熱風(出本草方見虚勞門虚勞渴類)
主勞𠻳骨蒸久積羸弱成瘵者(出本草)
以溫州白亁薑一物漿水煑令透心潤溫濕取出焙
亁搗篩陳廪米煑飯飲丸如桐子大一服三五十丸
湯酒任用其效如神
治瘦病骨蒸羸瘦虚弱四肢少力(方見食治門食治五勞七傷類)
治瘦病咳𠻳骨蒸羸弱助血(方見虚勞門虚勞咳𠻳類)
崔氏炙穴崔氏丞相炙勞治外臺秘要崔相家傳方
及王寳臣經騐方悉編載然皆差設毗陵郡有石刻最
詳予取諸本參校成此一書比石刻方極為委曲依此
治人未嘗不騐往往一炙而愈予在宜成久病虚弱亦
用此而愈
唐中書侍郎崔知悌序
夫含靈受氣禀之於五行攝生乖理降之以六疾居
岐黃廣記蔚有舊經攻炙兼行顯着斯疾骨蒸者亦
名傳屍生謂殗殜亦稱復連亦曰無辜丈夫以癖氣
為根婦人以血氣為本無問少長多染此病嬰孺之
流傳注根若其為状也髮乾而聳或聚或分或腹中
有塊或腦後兩邊有小結多者乃至五六或卧出盗
汗夢與鬼交雖目視分明而四肢無力上氣食少漸
就沉羸縱延時日終於□盡予者忝洛州司馬嘗三
十日炙活一十三人前後瘥者數踰二百至於狸骨
獺肝徒聞曩說金牙銅鼻罕見其能未若此方扶危
濟急非止單攻骨蒸又别療氣療風或瘴或勞或邪
或癖或患其状甚廣炙活者不可具錄略陳梗概又
恐傳受訛謬以誤將來今故具圖形状庶令覧者易
悉使所在流布頗用家藏末假外請名醫旁求上藥
還魂返魄何難之有遇斯疾者可不務乎
取穴法
先兩穴令患人平身正立取一細䋲䗶之勿令展縮
順脚底貼肉堅踏之男左女右其䋲前頭與大拇指
端齊後令當脚跟中心向後引䋲循脚肚貼肉直上
至曲□中折横絞截斷又令患人解髮分兩邊令見
頭縫自𩕄門平分至腦後乃平身正坐取向所截一
頭令與鼻端齊引䋲向上至循頭縫至腦後貼肉垂
下循脊骨引䋲向下至䋲盡處當脊骨以黑點記之
(黑點不是炙處)又取一䋲子令患人合口將䋲子按於口上
兩頭至吻却鈎起䋲子中心至鼻柱根下如此便齊
兩吻截斷將此䋲展令直於前來脊骨上墨點横量
取平勿令高下(䋲子先中摺當中以墨記之却展開䋲子横量以䋲子上點墨正壓脊骨)
(上墨點為正兩頭取平令無高下)於䋲子兩頭以白圈記(白圈是炙穴)
以上是第一次點二穴
次二穴令其人平身正坐稍縮臂膞取一䋲繞項向
前雙垂與鳩尾齊(鳩尾是必岐骨人有無心岐骨者至雙胸前兩岐骨下量取一寸即)
(是鳩尾也)即雙截斷却背翻䋲頭向項後以䋲子中停取
心正令當喉嚨結骨上其䋲兩頭夾項雙垂循脊骨
以墨點之(墨點不是炙處)又取一䋲子令其人合口横量齊
兩吻截斷還於脊骨上以墨點横量如法䋲子兩頭
以白圈記之(白圈處是炙穴)
以上是第二次(點穴過前共四穴同時炙日則各七壯至二七壯累炙至一百壯或一百)
(五十壯為妙候瘡欲瘥又依後法再炙二穴)
又次二穴以二次量口吻䋲子於第二次雙䋲頭盡
處墨點上當脊骨直上不堅點令䋲中停中心在墨
點上下䋲盡頭以白圈兩穴(白圈是炙處)
以上是第三次(點兩穴調之四花穴炙兩穴各百壯三次共六穴各取離日各取離日量)
(度訖即下火唯須三月三日艾最佳疾瘥百日内慎飲食房室安心静處將息各一月後覺不瘥復初穴)
(上再炙)
圖形於後(闕)
凡骨蒸之後所起辨騐有二十二種並依上項炙之(出濟)
(生方)
一胞蒸小便赤黃二玉房蒸(男遺尿失精女月漏不調)
三腦蒸頭眩悶熱四髓蒸覺髓沸熱
五骨蒸齒黑六筋蒸甲焦
七血蒸髮焦八脉蒸急緩不調
九肝蒸(或時眼前昏眩)十心蒸舌焦(或瘡或時胸滿悶)
十一脾蒸(唇焦折或口瘡)十二肺蒸(口乾生瘡)
十三腎蒸(耳乾焦)十四膀胱蒸(右耳焦)
十五膽蒸(眼目失光)十六胃蒸(舌下痛)
十七小腸蒸(下泄不禁)十八大腸蒸(右鼻孔疼痛)
十九三焦蒸(乍寒乍熱)二十肉蒸(别人覺熱自覺冷)
二十一皮蒸(皮肉蒸鷄皮起)二十二氣蒸(變身壯熱不自安息)
用尺寸取穴法(出濟生方)
凡孔穴尺寸皆隨人身形大小須男左女右量手指
中心一節兩横絞中心為一寸
艾炷大小法(出濟生方)
凡艾炷須令脚根足三分恐覆孔穴不備穴中經脉
火氣不行即不能抽邪氣引正雖小兒必以中指取
穴為凖
取艾法(出濟生方)
端五日日未出於艾中以意求其似人者輙採之以
炙殊有效幼一時見一書中云爾忘其何書也艾未
有真似人者於明暗間苟以意命之萬法皆妄無一
真者此何疑耶
用火法(出濟生方)
黃帝曰松栢柿桑棗榆柳竹等木火用炙必害肌血
慎不可用凡取火者宜敲石取火或水晶鏡子於日
得者太陽火為妙天隂則以槐木取火亦良
治勞瘵
膏肓肺腧穴每穴各炙丸壯仍依蟲醉日各穴腧穴
多炙為妙炙後百日忌煎焞生冷熱物毒食仍戒房
事避風寒減喜怒安心静處將息若一月猶覺未瘥
於初穴上再炙
炙勞病方(出瑞竹堂方)
從下數至第三根短筋稍尖上炙二寸炷男左女右
又於項後數下至第三脊溝點穴炙隨病人年紀幾
十歲即炙幾十炷
炙勞瘵方
膏肓二穴可以回生或肚臍相對取背脊骨正對炙
有騐艾炷亦不可多
骨蒸傳屍之病乍寒乍熱有時脣赤或頰赤并痢血多
唾欲得食或不欲食兩脊脉常急患人多欬盜汗以指
按捻脊膂四邊肉有時心胸脹滿氣急黃瘦膂中肉盡
遂即着床胸前自動脊膂兩邊肉盡炙療即難如炙候
胸前肉動非是炙法如看病人是病更不須選離日即
將病人於五道頭日午時炙炙七壯若先知其病又緩
即取離日午時大吉欲炙覆病人面向下着地取撅肋
頭以病人大拇指自捻着展中指直向脊骨指頭脊膂
中肉小筋上點記從點記處向上至耳下尖頭即中尖
屈䋲從初點處向上還當脊膂點䋲所到記之更又在
屈䋲從元點記處向上還凖前點記一邊點四處兩邊
俱點總八處各須去脊骨遠近一種并須上下相當下
從撅筋上至耳根取直其八處一時下火艾炷如棗核
大堅實作炙了即以灰三匝圍坐處便歸家不須回顧
禁麫生冷肉時忌色及雜食平復後任依常未平復有
若犯重發即不可復療
神素師炙骨蒸欬法
當頭耳孔横量相離三寸許相當炙有穴日炙三壯
至第八日炙二七了第三椎上第二椎下男取左手
女取右手頭指依兩指頭東西炙日一七壯至第八
日各炙五十壯復五日日各炙十五壯脛取繫鞋横
大文量至膝(可口亞骨切)下中分當脛骨外日炙一七壯
滿第八日日炙滿三十五日了當背上皆男左女右
取頭指取腕文當指當頭炙日七壯至第八日滿百
壯婦人肚脹月節不通取左手頭指當臍量至下腹
當指頭炙日七滿三百壯膈上午後炙膈下午前炙
又炙法
立脚於繫鞋處横文以手四指於文上量脛骨外逼
脛當四指中節按之有小穴取一縷麻刮令薄以此
麻緩繫上炙令麻縷斷男左女右患多愈
指掌穴(出經騐濟世方)治勞疾用紙條比病人手自中指末盡
手掌第一横文又益之以半是為一掌半將此一掌半
紙條斷而為二去一半不用以此紙條自病人項後第
一搥骨當中比向下至紙條盡處以墨記之此是高下
也
臍心穴(出經效濟世方)治冷病人跣足於平地上正立用木杖
子自地比至臍心截斷竹杖用此杖却自後比至杖盡
處以墨記之此亦是定高下也
取寸法(出經效濟世方)治取病人中指中節外紋為一寸切不
可用内紋也指掌穴用一寸點兩穴臍心穴用一寸二
分點兩穴皆於元墨記處相去一寸及一寸二分非謂
兩旁各一寸及一寸二分也凡此指掌并取寸皆男左
女右比之每穴炙七十壯至百壯後凡百忌慎百許日
第一椎又非大椎大椎再第一椎上䧟中也(如無醫者此方立效)
凡風寒之氣客於中滯而不能發故瘠不能言及喉痺
失聲皆風邪所為也入臟皆殺人凡尸厥而死脉動如
故此陽脉下墜隂脉上争氣閉故也針百入三分補之
以龜突墨彈丸將水和服又針足中指頭去甲如韭葉
又針足大指甲下内側去甲三分
一法以癸亥夜二更六神皆聚之時解去下體衣服於
腰下兩旁微䧟處鍼炙家謂之腰眼直身半立用筆點
定然後上床合面而卧每灼小艾炷七壯勞蟲或吐出
或瀉出即時平安斷根不發更不傳染令病人偃卧用
皮紙條浸濕自項高骨直貼至尾脊骨看何處一點先
亁乃穴也以筆點記炙二十一壯此腰眼穴俗言不可
炙為明堂經不載是不然盖所謂即腧也(出永類鈴方)
呪法斷伏連解法
右先覓一不開口葫蘆埋入地取上離日開之煮取三
匙脂粥内其中又剪紙錢財將向新塚上使病兒面
向還道背塜坐以紙錢及新綜圍塜及病人使匝别
將少許紙錢圍外與五道將軍使人一手捉葫蘆一
手於坐旁以一刀穿地即以葫蘆一手於穿地及坐
葫蘆上使一不病人捉兩箇鏁拍病人背呪曰伏連
伏連解伏連伏連不解刀鏁解又呪曰生人特地上
死鬼特地下生人死鬼即各異路呪訖令不病人即
擲兩鏁於病人後必取二鏁相背不背更取擲取相
背止乃還勿反顧又取離日令病人騎城外車輙面
向城門以水三升灰三重圍病人又作七箇不翻餅
於五道將軍呪曰天門開地戶閉生人死鬼各異路
今五離之日放捨即歸呪訖乃還莫回頭此法大良
按摩法療骨蒸方
右患殗殜(上於却切下於攝切)等病必瘦脊骨自出以壯丈夫
屈手頭指及中指夾患人脊骨從大椎向下盡骨極
揩復向上來去十二三廻然以中指於兩畔處極彈
之若是此病應彈處起作多頭可三十餘頭即以墨
點上記之取三指大青竹筒長寸半一頭留節無節
頭削令薄似劔煑此筒子數沸及熱出筒籠墨處按
之良久以刀彈破所角處又煑筒子重角之當出黃
白赤水次有濃出亦有蟲出者數數如此角之令惡
物出盡乃即除當目明身輕也
普濟方卷二百三十五
