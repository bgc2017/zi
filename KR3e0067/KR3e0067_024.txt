普濟方卷二十四明周王朱橚撰
脾臟門
脾胃冷熱不和(附論)
夫體弱之人榖氣不足脾胃既虚冷熱之氣易為傷動
盖脾胃倉廩之官布化津氣灌養四旁其氣虚弱則食
飲或冷或熱多致不消使陰陽交爭冷熱相搏故令脾
胃不和也
方
沉香阿魏丸治脾胃冷熱氣不和食毒脾胃中宿積
沉香木香(各三分)芎藭當歸(剉焙)蓬莪荗(炮)
陳橘皮(去白焙)延胡索㯽榔(剉)吳茱萸(醋浸一宿炒)
益智仁桂(去粗皮)白术附子(炮製去皮臍)乾薑(炮)
草荳䓻(去皮各半兩)阿魏(一兩半瓷器中醋浸一宿絹濾去砂入麵煑糊)
右搗羅十五味為細末用阿魏糊攪和杵二三百下
丸如梧桐子大丹砂為衣生薑橘皮湯下五七丸血
氣温酒醋湯下
前胡湯治脾胃冷熱氣不和平胃
前胡(去蘆頭)人參白茯苓(去黑皮)附子(炮製去皮臍)
白术半夏(薑汁浸一宿并生薑杵令勻焙乾)枇杷葉(擦去毛)
厚朴(去粗皮生薑汁塗炒透)訶棃勒(紙裹煨熟去核各一兩半)肉荳䓻(去殼)
㯽榔(剉)陳橘皮(湯去白焙)乾薑(炮)甘草(炙各三分)
右剉如麻豆大每服三錢水一盞入生薑一棗大切
枣二枚擘破同煎至七分去渣不拘時稍熱服忌生
冷油膩飴糖
白豆䓻丸(出聖惠方)治脾胃冷熱氣不和心腹㽲痛嘔逆
不欲飲食四肢少力
白豆蔲(三分去皮)黃耆(半兩剉)赤茯苓(半兩)乾薑(半兩炮裂剉)
桂心(半兩)白术(半兩)當歸(半兩剉微炒)半夏(半兩湯浸七遍去滑)
人參(三分去蘆頭)附子(半兩炮裂去皮臍)陳橘皮(半兩湯浸去白焙乾)
甘草(半兩炙微赤剉)
右件藥搗羅為末煮棗肉和搗三二百杵丸如梧桐
子大每服不計時候以生薑湯下二十丸忌生冷油
膩飴糖
白术散(出聖惠方)治脾胃冷熱氣不和腹脇脹悶少思飲
食
白术(一兩)草豆蔲(一兩去皮)㯽榔(一兩)甘草(半兩炙微赤剉)桂心(三分)
桔梗(一兩去蘆頭)人參(一兩去蘆)前胡(三分去蘆頭)赤茯苓(三分)
枳實(半兩麸炒微黃)訶梨勒(一兩煨用皮)
右件藥搗篩為散末煉蜜和搗三百杵丸如梧桐子
大不計時候以薑棗湯下二十丸
人參湯(聖惠方)治脾胃冷熱氣不和胸膈不利三焦閉
塞
人參(去蘆頭)赤茯苓(一兩)桂心(一兩)乾薑(一兩炮製剉)細辛(半兩)
訶梨勒(一兩煨用皮)川大黃(一兩細剉微炒)枳殼(一兩麸炒微黃去穣)
赤芍藥(一兩)梹榔(一兩)甘草(半兩炙微赤剉)
右件藥搗羅為末煉蜜和搗三五百丸如梧桐子大
不計時候以生薑湯下二十丸忌生冷油膩濕麵
草豆蔲散治脾胃冷熱氣不和胸中滿悶不能下食
四肢無力
草豆蔲(三分去皮)赤茯苓(三分)甘草(半兩炙微赤剉)人參(半兩去蘆)
白术(半兩)桂心(三分)陳橘皮(半兩湯浸去白穣焙)枳殼(三分麸炒微黃去穰)
半夏(三分湯浸七遍去滑)厚朴(三分去粗皮塗生薑汁炙令黃香熟)
右件藥搗篩為散每服三錢以水一中盞入生薑半
分棗三枚煎至六分去滓不計時候稍熱服忌生冷
油膩飴糖
丁香散(聖惠方)治脾胃冷熱氣不和心腹虚脹痰逆不
思飲食四肢無力
丁香乾薑(炮)白术(各半兩)赤茯苓(去黑皮)人參
木瓜(去穰切焙)草豆䓻(去皮)訶梨勒(煨用去皮)茅香花(各三分)
甘草(炙一分)
右為細散不計時煎生薑棗湯調下一錢忌生冷油
膩麺食
神麯丸(聖惠方)治脾胃冷熱氣不和心腹㽲痛脇肋氣
滯不思飲食四肢無力
神麯(一兩微炒令黃色)乾薑(半兩炮製剉)㯽榔(一兩)甘草(半兩炙微赤剉)
桂心(半兩)陳橘皮(半兩湯浸去白瓤焙)人參(三分去蘆)當歸(三分剉微炒)
附子(半兩炮裂去皮臍)
右件藥搗羅為末煉蜜和搗三二百丸如梧桐子大
不計時候以生薑橘皮湯下二十丸
訶梨勒丸(聖惠方)治脾胃冷熱氣不和心腹痛不欲飲
食
訶梨勒(三分煨用皮)白术(半兩)木香(三分)甘草(半兩炙微赤剉)
陳橘皮(半兩湯浸去白瓤焙)乾薑(半兩炮製剉)芎藭(三分)縮砂(半兩去皮)
當歸(三分剉微炒)
右件藥搗羅為末煉蜜和搗三二百杵丸如梧桐子
大不計時候以薑棗湯下二十丸
勻氣湯治脾胃冷熱氣不和止痰逆思飲食
厚朴(去粗皮生薑汁炙一兩)陳橘皮(湯去白焙半兩)炙甘草(一兩)
白术(半兩)沉香(一分)甘松(一分)白茯苓(去黑皮半兩)麥蘖(炒半兩)
高良薑(炒一分)
右粗搗篩每服三錢鹽水一盞入生薑三片棗二枚
擘破同煎至七分去滓不計時温服
快活丸治脾胃冷熱相攻胷膈氣悶消痰進食
五味子(炮炒一兩)糯米(炒香熟一兩半)京三稜(炮半兩)㯽榔(剉半兩)
枳殼(去瓤炒一兩半)蓬莪荗(炒半兩)青橘皮(湯去白瓤焙一兩)
郁李仁(湯浸去皮半兩)
右為細末用半夏一兩生薑二兩爛煮研細為糊丸
如菉豆大每服十五丸至二十丸食後温湯下
和中丸治脾胃冷熱氣不和寬中脘
附子(炮煨去皮臍)甘草(炙)木香(各一兩)蘹香子(炒一兩)
乾薑(炮三兩)沉香(剉半兩)藿香葉(半兩)青橘皮(湯去白焙半兩)
右為細末湯浸炊餅和丸如櫻桃大每服一丸用白
湯化下食前服
硇附丸(經效濟世方)治脾胃冷熱虚滯積氣疼痛者是
黑附子(大者一箇從臍下剜如甕留一方厚有硇砂在内須至藥滿却用剜出末碾細稱得)
(多少用白麺與前藥一般水搜作餅片裹附子硇砂先飛過)
右用炭三四斤於平地生火令地赤熱却攤周圍七
寸安附在中時時轉動令裹者藥面焦赤皆勻入於
末桕杵半日麵附皆細後入木香末半錢陳橘皮末
半錢旋旋滴水杵和勻丸如梧桐子大每服五丸空
心及晚食前用淡薑湯放温服久服更無疼痛嘔酸
之類
大腹皮湯(聖惠方)治脾胃氣冷熱不和胸膈氣滯不下
飲食宜服
大腹皮(剉微炒)桑根白皮(剉各半兩)陳橘皮(湯浸去白焙)
訶梨勒皮(煨)赤茯苓(去黑皮炒三分)
右粗搗篩每服三錢匕以水一盞入生薑半分煎至
七分去滓不計時温服
勝金丸治脾胃冷熱氣不和不思飲食或腹痛㽲刺
山梔子仁烏頭(各等分)
右生搗羅為細末以酒糊丸如梧桐子大每服十五
丸炒生薑下如小腸氣痛炒蘹香子酒下二十丸
治腹冷不調(本草)
以筯子根酒飲磨服
飲食勞倦(附論)
夫人之百病皆由喜怒不節飲食失宜寒温不適勞役
所傷以致中氣有虧而五臟六腑之氣皆不足也由是
而隂陽二證生焉其外傷風是天之邪氣感則傷人筋
骨風從上受之風傷筋寒傷骨有形之物病也繫在下
焦腎肝是也腎肝地之氣既絶於内肝主筋腎主骨故
得病則筋骨酸疼筋骨之絶是腎肝之本亦絶乃有餘
之病當瀉不當補其内傷飲食則水糓之寒食感則害
人六腑温存下受之脾胃之氣不足而反下行極則衝
脈之火逆而上是無形之元氣受痞繫在上焦上焦者
心肺是也心肺天之氣既絶於外心主榮肺主衛榮衞
周身在於皮毛之間故得則亦惡風寒榮衛失守皮膚
之間無陽以滋養是心肺之本亦絶乃中氣不足之病
當補不當泄俗往往將中氣不足之證誤作外感風寒
有餘客邪之病不知裏之虚實而重瀉其表使榮衞雙
絶安得不至於死不可不辨外傷寒邪者其熱也翕翕
怫怫然發於皮毛之上皮膚腠理陽之分寒邪中之欝
遏陽不得伸發熱而鼻塞心煩悶稍稍裸露皮膚明其
熱在外也其惡寒也雖重衣下幕逼近烈一日一時增
加愈甚必𫝊入裏作下證乃可罷此證也内傷飲食及
勞役所傷者其熱也蒸蒸而燥上衝頭項旁徹皮毛蓋
為腎間受脾下流之濕氣閉塞致隂火上行故渾身躁
熱近寒凉則已明其熱在内也其惡寒也但見風見寒
或居隂寒無日處便惡無有間斷一避風或添衣而覆
被其所惡則不見實表而已此其證也况内傷亦有頭
疼項強腰痛與太陽表證相似餘則不同内傷飲食發
熱則汗出外傷風寒則不汗出得汗乃解尤當先審用
藥也傷飲食勞役病手心熱手背不熱病在内也外
傷風寒病則手背熱手心不熱病在外也内傷飲食及
勞役必口失五味必腹中不利欲言強答口多沫涶鼻
中清涕或有或無此隂證也外傷風寒必鼻塞不利而
清涕聲言壅口不和此陽證内經云傷食惡寒傷寒是
也外傷風寒則氣壅盛而有餘者蓋心肺元氣無减損
又添邪氣助之使鼻氣壅塞不利併從口出發言前輕
後重聲狀有力故曰氣勝有餘之病也内傷飲食及勞
役則短氣少氣上喘而不足蓋心肺之氣先損為熱既
傷氣使四肢無力氣怯聲低不欲言語故曰氣少不足
之病也内傷則頭痛有時而作有時而止外傷則頭痛
常常有之直𫝊入裏方罷内傷則心肺之氣為脾土濕
熱所乘脾主四肢必四肢沉重怠惰嗜臥經云熱傷氣
熱則骨消筋緩是也外傷則腎肝氣絶為寒邪所傷腎
主骨為寒肝主筋為風必筋疼骨沈着體倚枕不能搖
動經云寒傷形寒則筋攣骨痛是也外傷不惡食而能
食口仍能知五味心氣和脾氣通故也内傷不能食而
惡食口不知五味心氣絶脾氣損故也外傷風二三日榖
消水去邪入裏則有渴内傷飲食久病者濕氣流在血
脈中則不渴若勞役形質傷之重者大火熾上尅肺金
則渴矣胃中元氣盛則能食而不傷過時而不飢脾
胃俱旺則能食而肥脾胃俱虚則不能食而瘦或少食
而肥雖肥而四肢不舉蓋脾虚而氣盛也又有善食而
瘦者胃伏火邪於氣分則能食脾虚則肌肉消即食亦瘦
也叔和謂多食亦肌虚此之謂也夫飲食不節則胃病
胃病則氣短精神少而生大熱有時顯火上行獨燎其
面面熱足陽明病病則脾無所禀受脾為死隂不主時
也故亦從而病焉形體勞役則脾病而怠惰嗜臥四肢
不收大便泄瀉脾既病則胃不能獨行津液故亦從而
病焉大抵脾胃虚弱陽氣即不能發生是春夏之令不
行五行之氣不生脾病則下流乘腎土尅水則骨乏無
力是為骨蝕令人骨髓空虚足不能履地是隂氣重疊
此隂盛陽虚之證汗之則愈下之則死若用辛甘之藥
滋胃當升當浮使生長之氣旺言汗之者非正發汗也
為助陽也夫胃病其脈緩脾病其脈遲若人當臍有動
氣按之勞若痛乃火乘土位其脈洪緩更有身弱心中
不便之證此陽氣衰弱不能生發不當於五臟中用法
治之當從臟氣發時論中升降浮沉補瀉法用藥如脈
緩怠惰嗜臥四肢不收或大便泄瀉此濕勝從平胃散
若脈弦氣弱自汗四肢發熱大皮泄瀉或皮毛枯槁髮
脫落從黃耆建中湯脈虚而弱於四物湯中摘一味或
二味以夲顯證中加之或真氣虚弱及氣短脈弱從四
君子湯或小便秘澁赤黃多少從五苓散去桂摘一二
味加正藥中已上五藥當於本中隨所兼見證加减假
令表虚自汗春夏加黃耆秋冬加桂如腹中急縮或脈
弦加防風急甚加甘草腹中窄狹或氣短者亦如之腹
滿氣不轉者勿加雖氣不轉而脾胃中氣不和者勿去
但加厚朴以破滯氣然亦不可多用於甘草五分中加
一分可也腹夯悶此非腹脹乃散而不收可加芍藥收
之如肺氣短促或不足者加人參白芍藥中焦用白芍
藥則脾中升陽使肝膽之邪不敢犯也腹中窄狹及縮
急者去之及諸酸澁藥亦不可用腹中痛者加甘草白
芍藥稼穡作甘甘者己也曲直作酸酸者甲也甲己化
土此仲景妙法也腹痛兼發熱加黃芩惡寒或腹中絞
寒加桂怠惰嗜臥有濕胃虚不能食或沉困或泄瀉加
蒼术自汗加白术小便不利加茯苓渴亦如之氣弱者
加白茯苓人參氣盛者加赤茯苓縮砂仁氣腹不能轉
運有熱者微加黃連心煩亂亦如之小便少者加猪苓
澤瀉汗多津液竭於上勿加之是津液還入胃中欲自
行也不渴而小便閉塞不通加炒黃蘖知母小便澁者
加滑石炒小便淋瀝者加澤瀉且五苓散治渴而小便
不利無惡寒者不得用桂不渴而小便自利妄見妄聞
乃瘀血證用炒黃蘖知母以除腎中燥熱竅不利而淋
加澤瀉炒滑石若竅不利者六一散中加木通亦可心
臟熱者用錢氏方中導滯散中滿或但腹脹者加厚朴
氣不順加橘皮氣滯加青皮一橘皮三氣短小便利者
四君子湯中去茯苓加黃耆以補之如腹中氣不轉者
更加甘草一半腹中刺痛或周身刺痛者或裏急者腹
中不寬快者是也盛虚坐而大便不得皆血虚也血虚
則裏急或血氣虚弱而目睛痛者加當歸身頭痛者加
川芎若頭疼者加細辛此少隂頭痛也髮脱落及臍下
痛加熟地黃調理脾胃虚弱於此藥中加减如五臟正
中互顯一二證各對證加藥無不驗然終不能使人完
復後或有因而再至者亦由督任衝三脈為邪皆胃氣
虚弱之所致也法雖依證加减執方料病不依素問法
度耳是以檢討難素及黃帝經中說脾胃之源乃陽氣
不足隂氣有餘當從六氣不足浮沉升降法隨證用藥
治之蓋脾胃不足不同餘臟無定體故也其肝心肺腎
有餘不足或補或瀉惟益脾胃之藥為切經言至而不
至是為不及所勝妄行所生受病所不勝乘之也至而
不至者謂從後來者為之虚邪心與小腸來乘脾胃也
脾胃脈中見浮大而弦其病或煩躁悶亂或四肢發熱
或口乾舌乾咽嗌蓋心生火小腸主熱來乘土位乃濕
熱相合故煩燥悶亂四肢者脾胃也火乘之故四肢發
熱也飲食不節勞役所傷以致脾胃虚弱乃血所生病
主口中津液不行故口乾咽乾病人自以為渴燥醫以
五苓散止渴燥而反加渴燥乃重渴津液以至危亡經
云虚則補其母當以心與小腸中以補脾胃之根蒂也
甘温之藥為之主以苦寒之藥為之使以酸味為之臣
佐以甘辛心主緩急食酸以收之心火旺則肺金受邪
金虚則以酸補次以甘温及甘寒之劑於脾胃中瀉心
火之亢盛是致其本也所勝妄行者言心火旺能令母
實者肝木也肝木旺則火之勢無所畏懼而妄行也故
脾胃先受之或身體沉重走疰疼痛蓋濕熱相搏而風
熱欝而不能伸附着於有形也或多怒若風熱不䧟於
地中或目病而生内障者脾裹血胃主血心主脈脈者
血之府也或云心主血又云肝主血肝之竅開於目或
妄聞起妄心夜夢亡人四肢滿閉轉筋皆肝木火盛而
為邪也或生痿或生痺或生厥或中風或生惡瘡或作
腎痿或為上熱下寒為邪不一皆風熱不得生升長而
木火遏於有形中也所生受病者言肺受土火木之邪
而清肅之氣傷或胸滿少氣短氣肺主諸氣五臟之氣
皆不足而陽道不行也或咳嗽寒熱者濕熱乘其内也
所不勝乘之者水乘木之旺行而反來侮土欲腎入心
為汗入肝為泣入肺為涎入脾為痰為嗽為涕為嚏為
水出鼻也一說下元土盛尅水致督任衝三脈盛火旺
煎熬令水沸騰而乘脾肺故痰涎唾出於口也下行為
隂汗為外腎冷為不足不任身為脚下隠痛或水附木
勢而上為眼澁為眵為淚皆由肺金之虚而害於外也
夫脾胃不足皆為血病是陽氣不足隂氣有餘故九竅
不通諸陽氣根於隂血中隂血中受火邪則隂盛隂盛
則上乘陽分而陽道不行無生發升騰之氣也夫陽氣
走竅者也隂氣附形質者也如隂氣附於土陽氣升於
天則各安其分也今所立方中有辛甘温藥者非獨用
也復有甘草大寒之劑以非獨用以火酒二製為之使
引苦甘寒藥至頂而復入於腎肝之下此所調升降浮
沉之道自偶而竒竒而至偶者也陽分竒隂分偶瀉隂
火以諸風藥升發陽氣以滋肝膽之用是令陽氣生上
出於隂分末用辛甘温藥按其升藥使大發散於陽分
也而令走九竅經云食入於胃散精於肝淫氣於經食
入於胃濁氣歸心淫精於脈脈氣流經經氣歸於肺肺
朝百脈輸精於皮毛毛脈合精行氣於府且飲食入胃
先行陽道而陽氣升浮也浮者陽氣散滿皮毛升者充
塞頭頂則九竅通利也若飲食不節損其胃氣不能尅
化散於肝歸於心溢於肺食入則昏冐欲睡得臥則食
在一邊氣暫得舒是知升發之氣不行者此也飲入於
胃遊溢精氣上輸於脾脾氣散精上歸於肺病人飲入
胃遽覺至臍下便欲小便由精氣不輸於脾不歸於肺
則心火上攻口燥咽乾是隂氣太盛其理甚易知也脾
胃病則當臍有動氣按之牢若痛有是者乃脾胃虚無
是則非也
脾胃不足則火不能生土而反亢拒此至而不至是
為不及也
白术(君)人參(臣)甘草(佐)芍藥(佐)黃連(使)黃耆(臣)桑
白皮(佐)
諸風藥此是風能勝濕也諸甘温藥亦可
心火亢盛乘於脾胃之位亦至而不至是為不及也
芍藥(佐)石膏(佐)黃連(君)知母(佐)黃蘖(臣)甘草(使)生
地黃(臣)黃芩(佐)
肝木妄行胸脇痛口苦舌乾往來熱而嘔多怒四肢
滿悶淋潰便難轉筋腹中急痛此所不勝乘之也
羌活(佐)防風(臣)升麻(使)柴胡(君)獨活芍藥(臣)甘
草(臣)白术(佐)茯苓(佐)猪苓澤瀉(佐)肉桂(臣)藳本
川芎細辛蔓荆子白芷石膏黃蘖
知母滑石
肺金受邪由脾胃虚弱不能生肺乃所致受病也故
咳嗽氣短氣上皮毛不能禦寒精神少而渴情懆慘
而不樂皆陽氣不足隂氣有餘是體有餘而用不足
也
人參(君)白术(佐)白芍藥(佐)橘皮(臣)青皮(破滯氣)黃耆
(臣)桂枝(佐)桔梗(引用)桑皮(佐)甘草(諸酸之藥亦可)木香(佐)㯽
榔五味子(佐)
此三味除客氣腎水反來侮土所勝者妄行也作涎
及清涕唾唾多溺多而惡寒者是也土火復之及三
脈為邪則不足任身足不痛不能踐地骨乏無力喜
睡兩足冷腹隂隂而痛妄聞妄見腰脊背脾皆痛
白术(臣)蒼术(佐)川烏頭(臣)乾薑(君)肉桂(佐去皮少許)茯苓
(佐)澤瀉(使)猪苓(佐)附子(佐炮少許)
夫飲食入胃陽氣上行津液與氣入於心貫於肺充實
皮毛散於百脈脾禀氣於胃而澆灌四傍榮養氣血者
也今飲食損胃勞倦傷脾脾胃虚則火邪乘之而生大
熱當先於心分補脾之源而土生於火兼於脾胃中瀉
火之亢甚是先治其標後治其本也且濕熱相合陽氣
日已虚則不能上升而脾胃之氣下流併入腎肝是有
秋冬而無春夏春主升夏主浮人則肝心應之弱則隂
氣勝則陽氣不能經營陽本根於隂惟瀉隂中火味薄
風藥升發以伸陽氣則隂氣不病陽氣生矣假令不
能食而肌肉削乃本病也其右關脈緩而弱本脈也而
本部本脈證脈中兼見弦脉或見四肢滿閉淋瀝便難
轉筋一二證此肝之脾胃病也當於本經藥中加風藥
以瀉之本部本證脈中兼見洪大或肌熱煩熱面赤而
不能食肌肉消一二證此心之脾胃病也當於本經藥
中加瀉心火之藥本部本證脈中兼見浮澁或見氣短
氣上喘嗽咳痰盛皮澁一二證此肺之脾胃病也當於
本經藥中兼瀉肺之體及補肺之藥本部本證脈中兼
見沉細或見善恐懼之證此腎之脾胃病也當於本經
藥中加瀉腎水之浮及瀉隂火伏熾之藥病有逆從治
有反正除四反治法不須論之惟有陽明厥隂不從標
本從乎中也假如時在長夏之令中立方謂正當主氣
衰而客氣旺之時也後之處方者當從此法加時令藥
名補脾胃瀉隂火升陽湯升陽益胃湯之類方在脾胃
俱虚類君臣佐使法有毒無毒無毒所治為主主病者
為君佐君者為臣應臣者為使一法力大者為君凡藥
之用皆以氣味為主補瀉在味隨時换氣氣薄者為陽
中之隂氣厚者為隂中之陽味薄者為隂中之陽味厚
者為隂中之隂辛甘淡中熱者為陽中之陽辛甘淡中
寒者為陽中之隂酸苦醎之寒者為隂之隂酸醎之熱
者為隂中之陽夫辛甘淡酸苦醎乃味之隂陽又為地
之隂陽也温凉寒熱乃氣之隂陽又為天之隂陽也氣
味生成而隂陽造化之機存焉一味之内氣味兼有一
藥之中理性具焉主對治療由是而出假令治表實麻
黃葛根表虚桂枝黃耆裏實枳實大黃裏虚人參芍藥
熱者黃芩黃連寒者乾薑附子之類為君君藥分兩最
多臣藥次之使藥又次之不可令臣過於君君臣有序
相與宣攝則可以禦邪除病矣如陽脈澁隂脈弦腹中
急痛法當以芍藥之酸於上瀉木為君飴糖炙甘草甘
温補脾養胃為臣水挾木勢亦來侮土故脈弦而脹痛
肉桂大辛熱佐芍藥以退寒水薑棗甘辛温發散陽氣
行於經脈皮毛為使建中之名於此見焉有緩急收散
升降浮沉澁滑之類非一也皮毛肌肉之不伸無大熱
不能食而渴者加葛根半兩燥熱及胃氣上衝為衝脈
所逆或作惡氣而裏者加炒黃蘖知母覺胸中熱而不
渴加炒黃芩如胸中結滯氣澁或有熱病者亦各加之
如食少而小便少者津液不足也勿利之益氣補脾自
行矣氣弱氣短者加人參入升陽之劑助陽尤甚如人
惡熱發熱而躁渴脈洪大白虎湯主之或喘者加人參
如渴不止寒水石石膏各等分少少與之即錢氏方中
甘露飲主身大熱而小便數或上飲下溲此躁熱也氣
燥加白葵花如脈弦只加風藥不可用五苓散如小便
不行病增者此内燥津液不能停留致津液加炒黃蘗
赤葵花心下痞悶加黃連一黃芩三減諸甘藥不能食心
下軟而痞者甘草瀉心湯則愈喘滿者加炙厚朴小便
不利者加之小便為禁藥也胃虚弱而痞者加甘草喘
而不利者加苦葶藶氣短氣弱而腹微滿者不去人參
去甘草加厚朴然不若苦味泄之而不令大便行如腹
微滿者而氣不轉加之中滿者去甘草倍黃連加黃蘗
更加三味五苓散少許此病雖宜升宜汗如汗多亡陽
加黃耆四肢肌熱煩熱與羌活柴胡升麻葛根甘草則
愈鼻流清涕或頂背脊膂強痛羌活防風甘草等分黃
連加倍臨卧服之有大熱脈洪大加苦寒劑而熱不退者
加石膏如脾胃中熱加炒黃連甘草凡治此病脈數者
當用黃蘖或少加黃連以柴胡蒼术黃耆甘草更加升
麻得汗出則脈必下是火欝而發之也如證退而脈數
不退不洪大而痰有力者多加苦藥加石膏如大便軟
或泄者加桔梗食後服之此藥悮用則其害非細用者
旋旋加之如食少者不可用石膏石膏善能去脈數即
病退脈數不退者死不治不大渴亦不可用如脉弦而
數者此隂氣也風藥升陽以發火欎則脈數峻退矣
風寒汗出肩背痛中風小便數而欠者風熱乘其肺使
肺氣欎甚也當瀉風熱以通氣防風湯主之小便遺失
者肺氣虚也宜臥養氣禁勞役以黃耆人參之類補之
不愈當清其熱加黃柏生地黃肩背痛不可回顧此手
太陽氣欎而不行以風藥散之如脊痛項強腰似折項
似拔上衝頭痛及足太陽經不行也以羌活勝濕湯主
之如腿脚沉重者無力者加酒洗漢防己半錢輕則附
子重則川烏頭少許以為引用而行經也如臥而多驚
小便淋溲者邪在少陽厥隂亦用太陽經藥更加柴胡
半錢如淋加澤瀉半錢此下焦三經風寒合病也腎肝之
病同一治為俱在下焦非風藥行經不可也如大便後
有白膿或赤便膿者因勞役氣虚傷大腸也以黃耆人
參湯補之如裏急後重者血虚也加當歸如肺脹膨脹
而喘嗽胸膈氣滿壅盛而上奔者多加五味子人參次
之麦門冬又次之黃連少許甚則交兩手瞀者真氣大
虚也若氣短加黃耆五味子人參氣盛加五味子人參
黃芩荆芥穗冬月去荆芥穗加草豆䓻仁如咽嗌痛頷
腫頸肩懦肘臂外後廉面赤脈洪大者以羌活防風甘
草藳本通其經血加黃芩黃連消其腫以人參黃耆益
其元氣而瀉其火邪如脈緊者寒也或面白善嚏或面
白色惡皆寒也亦加羌活等四味當瀉足太陽不用黃
芩少加附子以通其脈面色白多悲恐者更加桂附如
便白膿少有滑頻見汚衣者氣脱加附子皮甚則加米
榖如氣澁者只以甘藥補氣當安臥不動以養其氣
夫脾胃虚弱必上焦之氣不足過夏天氣熱甚損其元
氣怠惰嗜臥四肢不收精神不足兩脚痿弱遇早晩寒
厥日高之後陽氣將旺復熱如火乃隂陽氣血俱不足
故或熱厥而隂虚或寒厥而氣虚口不知味目中流火
而視物昏>昏>無所見小便頻而數大便難而結祕胃脘
當心而痛兩脇痛或急縮臍平周圍如繩束之急甚則
如刀刺腹難舒伸胸中閉塞時顯嘔噦或有痰嗽口沃
白沬舌強腰背脾眼皆痛頭痛時作食不下或食入即
飽全不思食自汗尤甚若隂氣覆在皮毛之上皆天熱
之熱助本病乃庚大腸辛肺金為熱所乘而作當先救
元氣調理庚辛之不足以黃耆人參湯主之如心痞悶
加黃連二分或三分如胃脘常痛减大寒藥加草豆蔲
仁五分如脇下痛或縮急加柴胡二分或三分如頭痛
目中溜火加黃連二分或三分川芎三分如頭目不清
利上壅下熱加蔓荆子三分藳本二分細辛一分川芎
三分生地黃二分如氣短精神如夢寐之間困乏無力
加五味子九箇如大便澁滯隔一二日不見者致食少
不下血中伏火而不得潤也加當歸身生地黃各半錢
桃仁三枚麻子仁泥五分如大便通所加之藥勿再服
如大便又不快利者勿用别藥少加大黃煨半錢如不
利者非血結血祕而不通也是熱則生風其病人必顯
風證單血藥不可服加之常服人參黃耆湯只用羌活
半兩防風半兩二味㕮咀以水四盞煎至一盞去滓空
心服之其大便必大走也一服便止如胸中氣滯加青
皮一分或二分并去白橘皮倍之去其邪氣此病本元
氣不足惟當補元氣不當瀉之如氣太甚或補藥過多
或病人心有憂滯欎之事更加木香二分或三分白豆
䓻仁二分縮砂仁二分或三分如腹痛不惡寒者加白
芍半錢黃芩二分却减五味子脾胃虚弱遇六七月
間河漲淋雨諸物皆潤人汗沾衣身重短氣甚則四肢
痿軟行步不正脚軟眼黑欲倒此腎水與膀胱俱竭狀
也當急救之滋肺氣以補水之上源又使庚大腸不受
邪熱不令汗大泄也汗泄甚則止津液則七神無依津
液相乘神乃自生津者庚大腸所主三伏之義為庚金
受囚也若正津液汗太泄濕令亢甚則清肅之氣正燥
金受囚風木無可以制故風濕相搏骨節煩疼一身盡
痛亢則害承乃制是也五月常服五味子是瀉丙火補
庚大腸益五臟之元氣壬膀胱之寒已絶於己癸腎水
已絶於午今更逢濕旺助熱為邪西方北方之寒清絶
矣聖人立法夏宜補者補天真元氣非補熱火也令人
夏食寒是也為熱傷元氣以人參麥門冬五味子生脈
脈者元氣也人參之甘補元氣瀉熱火也麥門冬之苦
寒補水之源而清肅燥金也五味子之酸以瀉火補庚
大腸與肺金也當此之時無病之人亦或有二證或避
暑熱納凉於深堂大厦得之者名曰中暑其病必頭疼
惡寒身形拘急肢節疼痛而煩心肌膚火熱無汗為房
室隂寒所遏使周身陽氣不得伸越意多以大順散主
之是也若行人或農夫於日中勞役得之者名曰中熱
其病必苦頭痛發燥熱手捫之肌膚大熱必大渴引飲
汗大泄無氣以動乃天熱外傷肺氣蒼术白虎湯主之
潔古云動而得之為中熱靜而得之為中暑中暑隂證
當發散也中熱者陽證為熱傷元氣非形體受病也若
虚損脾胃有宿痰之人遇此天暑將理失所違時伐化
必困乏無力懶語氣短氣弱氣促似喘非喘骨乏無力
其形如夢寐濛濛如煙霧中不知身所有也必大汗泄
若風犯汗眼皮膚必搐項筋皮枯毛焦身體皆重支節
時有煩疼或一身盡痛或渴或不渴或小便黃澁此風
濕相搏也頭痛或頭重上熱壅盛口鼻氣短促身心煩
亂有不生之意情思慘悽此隂勝陽之極也病甚則轉
腎肝之為痿厥四肢如在火中為熱厥四肢寒冷者為
寒厥寒厥則腹中有寒熱厥則腹中有熱為脾主四肢故
也若肌肉濡潰痺而不仁𫝊為肉痿證證皆有肺疾用
藥之人當以此調之氣上衝胸皆厥證也痿者四肢痿
軟而無力也其心煩冤不止厥者氣逆也甚則大逆故
曰厥逆其厥痺多相須也於黃耆人參五味子麥門冬
湯中每服加白茯苓二分澤瀉四分猪苓一分白术一
分如小便快利不黃色只加澤瀉二分與二术上下分
消其濕如行步不正脚膝痿弱四肢欲側者已中痿邪
加酒洗黃蘖五分炒知母三分不令妨其食當以意斟
酌若妨食則止候食進則再服三里氣衝以三稜鍼出
血若汗不减不止者於三里穴下三寸上廉穴出血禁
潤物濕麵夫痿者濕熱乘腎肝也當急去之不然則下
焦元氣竭盡而成軟癱腰下不能動心煩冤而不止也
若身重减氣不短小便如常及濕熱之令退時或所增
之病氣退者不用五味子澤瀉茯苓猪苓黃蘖知母蒼
术白术之藥只依本病中證候加减常服藥亦須用酒
黃蘖二分或三分如更時令清燥之氣大却加辛温瀉
之苦濕氣盛風證不退眩運麻木不仁除風濕羌活主之
夫脈弦洪緩而沉按之中指下得一時澁其證四肢滿
閉肢節煩疼難以屈伸身體沉重煩心不安忽時忽瘦
四肢懶倦口失滋味復難舒伸大小便清利而數或上
飲下便或大便澁滯不行一二日一見夏月飱泄米穀
不化或便後見血見白膿胸滿短氣咽膈不通或痰嗽
粘稠口中沃沫食入反出耳鳴耳聾目中流淚視物昏
花努肉紅絲墊壅頭目不得安息嗜臥無力不思飲食
調中益氣湯主之氣虚身弱得之傷暑熱傷氣故也有
所遠行勞倦逄大熱而渴渴則陽氣内伐内伐則熱舍
於腎腎者水臟也今水不勝火則骨枯髓虚足不任身
發為骨痿者生於大熱也此温成痿令人骨乏無力故
治痿獨取於陽明時當長夏濕熱大勝蒸蒸而熾人感
之多四肢困倦精神短少懶於動作胸滿氣促肢節沉
疼或氣高而嗽身熱而煩心膨閉小便黃而數大便溏
而頻或痢出黃如糜或如泔色或渴或不渴不思飲食
自汗體重或汗少者血先病而氣不病也其脈中得洪
緩若濕氣相搏必加之以遲遲病雖互換少差其天暑
濕令則一也宜以清燥之劑治之陽氣者衛外而為固
也是則氣泄令暑邪於衛故身熱自汗以黃耆甘温補
之為君人參橘皮當歸甘草微温補中益氣為臣蒼术
白术澤瀉滲利而除濕升麻葛根甘苦平善解肌熱又
以風勝濕也濕勝則食不消而作痞滿故炒麹甘草青
皮辛温消食快氣腎惡燥急食辛以潤之故以黃蘖苦
辛寒借甘味瀉熱補水虚者淫其化以人參五味子麥
門冬酸甘微寒救天暑之傷於庚金為佐名曰清暑益
氣湯此病皆由飲食勞倦損其脾胃乘天暑而病作也
但藥中犯澤瀉猪苓茯苓燈草通草木通淡滲利小便
之類皆從時令之旺氣以瀉脾胃之客邪而補金水之
不及也此方以從權而立之者若於無時病濕熱脾土
之證或小便已敷腎肝不受邪者誤用之必大瀉真隂
竭絶腎水先損兩目也心火乘脾乃血受火邪而不能
外發陽氣伏於地中地者人之脾也必用當歸和血少
用黃蘖以益真隂脾胃不足之證須少用升麻乃足陽
明太隂别經之藥也使行陽道自脾胃中又遷少陽行
春令生萬物化生根蔕也更少加柴胡使諸經又遷生
發隂陽之氣以滋春之和氣也脾胃緣心火亢甚而乘
其土也其次肺氣受邪為熱所傷必須用黃耆最多甘
草次之三者皆甘温之藥也脾始虚肺氣先絶故用黃
耆甘温以益皮毛之氣而閉腠理不令自汗而損其元
氣也上喘氣短懶語湏用人參以補之心火乘脾須用
炙甘草以瀉火熱而補脾胃中元氣甘草最少恐資滿
也若脾胃之急痛并脾胃太虚腹中急縮腹皮急縮者
却宜多用之若從權加升麻以引之恐在遷之邪堅盛
卒不肯退反行隂逆故使引陽道上行若中滿者去甘
草嗽甚者去人參如口乾嗌乾者加葛根血虚加人參
補之陽旺則能生隂血也更加當歸和血又加黃蘖以
救腎水蓋甘寒瀉熱火火减則心氣平安如煩亂猶不
能止少加黃連以去之如氣浮亂則以硃砂安神丸鎮
固之如心下痞亦少加黃連氣亂於胸為清濁相干故
以橘皮理之能助陽氣之升又助甘辛為用也長夏温
土客邪大旺可從權加蒼术白术澤瀉上下分消其濕
熱之氣濕氣太勝主食不消化故食减不知榖味加炒
麹以消之復加五味子麥門冬以人參瀉火益肺氣故
秋損也此三伏中長夏正旺之藥也濁氣在陽亂於胸
中則腹滿閉塞大便不通夏月宜少加酒洗黃蘖大苦
寒之味冬月宜加吴茱萸大辛苦熱之藥以從權乃隨
時用氣以從權乃隨時用氣以瀉濁氣之不降也借用
大寒之氣於甘藥中故曰甘寒瀉大熱也亦須用發散
寒氣辛温之劑多黃蘖少也清氣在隂者乃人之脾
胃氣衰不升發陽氣故升麻柴胡助辛甘之味以引元
氣之升不令飱泄也堵寒咽喉陽氣不得出者曰塞隂
氣不得下降者曰噎夫噎迎於咽喉胸膈之間今諸經
不行則口開目瞪氣欲絶當先用辛甘氣味俱陽之藥
引胃氣以治其本加堵塞之藥以瀉其標也寒月隂氣
大助隂邪於外於正藥内加吳茱萸大熱大辛苦之味
以瀉隂寒之氣暑月陽盛則於正藥中加青皮陳皮
益智黃蘖散寒氣泄隂火之上逆或以消痞丸合滋腎
丸者黃蘖加知母微加桂三味是也或更以黃連别作
丸二藥各七十八丸空心約盡服之待少時以美食壓
之不令胃中停留也如食少不飢加炒麹如食已心下
痞别服橘皮枳术丸如脈弦四肢滿閉便難而心下痞
加甘草黃連柴胡如腹中氣上逆者是衝脈逆也加黃
蘖三分黃連一分半以泄之如大便閉燥心下痞加黃
連桃仁少加大黃當歸身如心下痞嘔逆者加黃連生
薑橘皮如冬月加黃連少入丁香藿香葉如口乾嗌乾
加五味子葛根如脇下急或痛甚俱加柴胡甘草如胸
中滿悶欎欎然加橘皮紅青皮木香少許如頭痛有痰
身重懶倦者乃太隂痰厥頭痛加半夏半錢生薑二分
或三分如腹中或周身間有刺痛此血澁不足加當歸
身如噦加五味子多益智仁如食不下乃胸中胃上有
寒或氣澁滯加青皮陳皮木香此三味為定法冬天加
益智仁草豆䓻仁夏月少用更加黃連秋月氣滯澁食
不下更加㯽榔草豆蔲仁縮砂仁或加白豆蔲如春三
之月食不下亦用青皮少陳皮多加風藥以退其寒覆
其上如初春猶寒更少加辛熱以補春氣之不足以為
風藥之佐益智草豆䓻皆可也如脈弦者見動風之證
以風藥通之如脈澁覺氣澁滯者加當歸身天門冬木
香青皮陳皮有寒者加桂枝陳皮黃耆如胸中緻塞或
氣閉悶亂者肺氣澁滯而不行宜破滯氣者青皮陳皮
更加木香㯽榔冬月加吳茱萸人參緻塞因外寒所遏
必寸口脈弦或微緊乃胸中大寒也若加之舌上白胎
滑者乃丹田有熱胸中有寒加黃蘖生地黃勿作寒證
治之如秋冬天氣寒凉而腹痛者加半夏或益智等藥
若或草豆蔲之類如發熱或捫之而肌表熱者此表證
也只服補中益氣湯一二服得微汗則凉矣如脚膝痿
軟行步乏力或疼痛乃腎肝中伏濕熱少加黃蘖空心
服之不愈更增黃蘖加漢防己半錢則脚膝中氣如故
也如多唾白沫胃口上停寒也加益智仁如少氣不
足以息者服正藥一二服氣猶短促者為膈上及表間
有寒所當遏引陽氣上伸加羌活獨活藳夲最少升麻
多柴胡次之黃耆加倍飲食勞倦所傷身熱氣短以
黃耆甘草人參白芍藥當歸少加柴胡升麻立愈此者
可以通天地之變也又經云氣勝身寒得之傷寒身形
也仲景以麻黃桂枝青龍湯之類發散寒邪汗出而解
矣内傷飲食服藥用藥者皆以為細務然利害非小
蓋胃氣者榮氣也榖氣也清氣也資少陽生發之氣人
之真氣衰旺皆在飲食入胃和則五榖氣升輸於華蓋
布灌於五臟以資元氣生發之功也飲食一傷藥對所
傷之物胃氣愈旺榖氣精氣神氣強盛氣血周流百病
不侵一藥之用大哉若下峻利之藥所傷之物已去藥
未盡化病去之後脾胃受虧脾胃既虧則精敗損促人
命其可戒哉且如易水張先生枳术丸神妙可推以白
术之甘温補脾胃其若除胃中之濕熱是先補其虧後
以尅化之尅化者枳實是也以枳實苦寒泄心下痞悶
消化胃中所傷則不峻利也且以燒飯與白术恊力滋
養榖氣令脾胃自厚不至内傷若以辛熱之物如集香
丸之類下之大便下則所傷物去巴豆大熱有毒重傷
元氣七神不熾經云熱傷氣正謂此也其人必無氣而
熱因而四肢不舉𫝊變諸痰不可勝數經云因而大
飲則氣逆因而飽食則腸癖為痔夫飲食無形之氣傷
之則發汗利小便解醒湯五苓散主之食者有形之物
傷之則損其榖而消導之丁香爛飯枳术丸主之若重
攻化三稜消積木香見脘之類是也尤重則吐瓜蔕備
急之類是也以平為期斯為善矣榖肉榖菜本以養生
無使過之傷其正也苟能慎起處節飲食經云不治已
病治未病此之謂也傷冷飲不惡寒身重飲食不化
小便不利去桂五苓散假令傷熱物二分生冷物一
分用寒藥三黃丸二停熱藥木香見脘一停合而用之
傷生冷二分熱物一分用見脘二停三黃一停合而服
之假令夏月傷生冷當用見脘丸須少加三黃丸盖
天時不可伐故加寒藥以順時令若傷熱物只用三黃
此三黃時藥也假令冬月傷羊肉濕麵熱物當用三
黃須加熱藥少許草豆䓻之類為引用又為時藥也
方
補中益氣湯(出拔萃方)治脾胃虚弱飲食勞倦内傷不足
之病古之聖人窮於隂陽之化究乎生死之氣所著
内經悉言人以胃氣為本人受水榖之氣以生所謂清
氣榮氣運氣衛氣春升之氣皆謂之氣别稱也夫胃水
榖之海飲食入胃遊溢精氣上輸於脾脾氣散精上歸
於肺通調水道下輸膀胱水精四布五經并行合於四
時五臟陰陽揆度以為常也苟飲食不節寒温不適則
脾胃乃傷喜怒憂恐而損耗元氣既脾胃衰元氣不足
而心火獨盛心火者隂火也起於下焦其系繫於心心
不主令相火代之相火下焦包絡之火元氣之賊也火
與元氣不兩立一勝則一負脾胃虚則下流於腎肝隂
火得乘其土位故脾胃之證使得之則氣高而喘身熱
而煩其脈洪大而頭痛或渴不止其皮膚不任風寒而
生寒熱蓋隂火上衝則氣高喘而煩熱為頭痛為渴而
脈洪脾胃之氣下流使榖氣不得升浮是春行之令則
無陽以護其榮衛則不任風寒乃生寒熱此皆脾胃之
氣不足所致也然而外感風寒所得之證頗因而寒異
内傷脾胃乃傷其氣外感風寒乃傷其形為有餘有餘
者瀉之傷其内為不足不足補之汗之下之吐之尅之
之類皆瀉也温之和之調之養之之類則皆補也内傷
不足之證苟悮認外感有餘之病而反瀉之則虚其虚
也實實虚虚損不足而補有餘如此死者醫殺之也然
則奈何曰惟當以辛温之劑補其中而升其陽甘寒以
瀉其火則愈矣勞者温之損者温之温能除大熱大忌
寒苦之藥瀉其土耳今立此方主之
黃耆(半錢病甚勞役熱者一錢)當歸身(二錢酒洗焙乾二日乾小和血脈)人參
(三錢有𠻳去之)白术(三錢以調其氣)炙甘草(半錢)柴胡(二錢引清氣上升行少陽)
(之經)升麻(二錢引胃氣上升而復夲位便是行春升之令)橘皮(三錢以導滯氣又能益元)
(氣行諸甘藥)
右件㕮咀都作一服水二盞去滓大温服一方加白
芍藥黃蘖紅花
硃砂安神丸(出拔萃方)夫脾胃虚者因而飲食勞倦心火亢
甚而乘其土位其次肺氣受邪須用黃耆最多甘草人
參次之脾如一虚肺氣先絶故用黃耆以益皮毛而閉
腠理不令自汗損其元氣上喘氣短人參以補之心火
乘脾須炙甘草之甘以瀉火熱而補脾胃中元氣若脾
胃急痛大虚眼皮急縮者最宜多用急者緩之胃中清
氣在下必加升麻柴胡以引之引黃耆甘草上升能補
胃氣之散解以緩帶脈之縮急二味苦平味薄者隂中
之陽而引清氣上升也黃耆人參甘草三味温為主用
脾胃虚乃必用之藥氣亂於胸為濁相干用去白橘皮
以理之又能助陽氣之升以散滯氣助諸甘辛為用也
口乾嗌乾者加葛根脾胃氣虚不能升浮為隂火傷其
生發之氣勞血大虧榮氣不營隂火熾盛是血中伏火
日漸煎熬血氣日减心包主血血减則心無所養致使
心亂而煩病名曰忪忪者心感而煩悶不安也故加辛
温甘温之劑生陽陽生則隂長或曰甘温何能生血仲
景之法血虚以人參補之陽旺則能生隂血更加當歸
和之又宜加黃蘖以救腎水能瀉隂中之伏火如煩猶
伏止少加生地黃補腎水水旺而心火自降如氣浮亂
以硃砂安神丸鎮固之則愈
硃砂(五錢另研隂乾稱)黃連(去鬚揀酒洗秤六錢)當歸(去蘆二錢半)炙甘
草(五錢半)生地黃(二錢半)
右為細末另硃砂水飛如塵隂乾為衣湯浸餌餅為
丸如黍米大每服一十丸津唾嚥之食後熱滛所勝
治以甘寒以苦寒瀉之黃連苦寒去心煩除濕熱為
君以甘草生地黃之甘寒瀉虚熱滋生隂血為臣以
當歸補其血不足硃砂納浮游之火而安神四時
用藥加减法長夏濕土客邪大旺加蒼术澤瀉上下
分消其濕熱之氣濕熱大勝主食不消故食减不知榖
味則加麯以消之加五味子麥門冬助人參瀉火益肺
氣助秋損也在三伏中為莖藥堵塞咽喉陽氣不得出
病名曰寒隂氣不得降病名曰噎噎塞迎逆於咽喉胸
膈之間令諸經周身陽氣不行令人開目瞪氣欲絶者
何也清氣在隂濁氣在陽清濁相干於胸中是為大忪
夏月加青皮陳皮益智黃蘖泄隂火之上逆或以清痞
丸滋腎丸各七八十丸則愈冬月加吳茱萸大熱大辛
苦之味以瀉隂寒之氣則愈食不消則加炒麯(空心約宿食消)
(盡之時少時以美食壓之不令胸中停留也)食不下乃胸中有寒胸上有寒
或氣寒澁滯加青皮陳皮木香此三味為定法冬月加
益智仁并草豆䓻仁夏月少加黃芩黃連秋更加㯽榔
草豆蔲縮砂仁白豆䓻仁如春初猶寒更少加辛熱之
劑以補春氣之不足為風藥之佐益智草豆䓻可也冬
月咳嗽者加不去節麻黃半錢如秋凉亦加如春月天
温只加佛手甘草欵冬花各三分若痰嗽久病肺中伏
火者去人參防痰嗽增益耳然調和隂陽血氣之際甘
温為必用之藥脈洪大兼見熱證少加黃芩黃連生地
黃甘草脈緩顯沉困怠惰無力者濕勝也加蒼术澤瀉
人參白茯苓五味子脈澁氣滯澁者加當歸身木香天
門冬青陳皮覺寒者加桂枝黃耆(不是病雖見熱証須加寒熱藥不宜多以)
(從權)頭痛有疼沉重懶倦者乃太隂痰厥頭痛加半夏半
錢生薑三二分若更煩亂如腹中或周身有刺痛皆血
澁不足加當歸身脇下急或痛甚俱加柴胡甘草人參
腹中氣上逆者衝脈逆也加黃蘖三分黃連二分以瀉
之多唾或唾白沫胃口上停寒也加益智仁如少氣不
足以息服正藥二三服猶氣短促此膈上及皮表間有
寒所遏當引陽氣上升則愈多加羌活獨活升麻柴胡
藳本次之黃耆倍之捫之而肌熱表證也只服正藥一
二服得微汗則已躁熱作蒸蒸而熱者腎間伏火上騰
也加黃蘖地黃各三分脚膝痿軟行步乏力或痛乃腎
肝伏熱少加黃蘖空心服如不愈更加漢防己半錢則
愈使脚膝氣力湧出矣脈緩有痰而痞加半夏黃連脈
弦四肢滿閉便難而心下痞加黃連柴胡甘草大便秘
燥心下痞加黃連桃仁少加大黃當歸身心下痞夯悶
者加白芍藥黃連心下痞腹脹加五味子白芍藥縮砂
仁如天寒少加乾薑或用桂心下痞覺中寒加附子黃
連心下痞加黃連生薑橘皮冬月黃連木香藿香葉能
食而心下痞加黃連半錢枳實三分胸中氣滯加去白
青皮益痛含腫脈洪大面赤者加黃芩桔梗甘草耳鳴
目黃頰腫頭肩臑肘臂外後廉痛面赤脈洪大者以羌
活防風甘草藳本以通其經血加黃芩黃連消其腫人
參黃耆益元氣而瀉火邪如脈緊面白善嚏或面色惡
者皆寒也亦羌等四味中加之當瀉足太陽也不用寒
藥小便遺失肺金也宜安臥養氣以黃耆人參湯之類
補之不愈是有熱也加黃蘖生地黃切藥勞役臥而多
驚小便淋溲者邪在少陽厥隂亦宜太陽經所加之藥
更加柴胡半錢如淋加澤瀉半錢此下焦風寒合病也
腎肝之病同一治法俱在下焦非風藥行經則不可乃
受客邪之濕熱也宜升舉發散以除之頭痛加蔓荆子
半分痛甚加川芎二分頂腦痛加藳本三分若苦頭痛
加細辛二分諸頭痛并用此四味足矣臍下痛者加熟
地黃三分不已者大寒也其寒從轉變中來加肉桂三
分徧閱内經少腹痛者皆寒非傷寒厥隂之證也(仲景以抵)
(當湯丸主乃血結下焦膀胱)身有疼痛及身重者濕也以五苓散主
之如風濕相搏一身盡痛加羌活防風各半錢升麻柴
胡各半錢藳本羌活蒼术各一錢所以然者為風藥也
能勝濕故另作一服與之
通氣防風湯(出拔萃方)治肩背痛不可廽顧者此手太陽
氣欎而不行以風藥散之脊痛項強腰似折項似拔
者此足太陽經不行以此藥主之
羌活獨活(各一錢)藳本防風甘草(各一錢)川芎
蔓荆子(各二錢)
右㕮咀都作一服水三盞煎至一盞去楂温服空心
如身重腰沉沉然經中有寒濕也更加酒洗漢防己
半錢輕者附子重者川烏頭腹中痛不惡寒加黃芩
芍藥腹中痛惡寒而脈弦者小建中湯如脈沉細者
理中湯之類主之腹痛在寒凉時加半夏益智草豆
蔲之類胃脘當心而痛氣欲絶者胃虚之極也俗言
心以草豆蔲丸主之(方見本門脾胃俱虚類)
白术附子湯(出拔萃方)治脾胃之證始則熱終則寒中隂
盛生内寒厥氣上逆寒氣積於胸中是腎水反來侮土
此謂所勝者妄走行也作中滿腹脹作涎作清涕或多
溺足下痛不能任身履地骨乏無力喜睡兩丸多冷時
作隂隂而痛或妄鬼狀夢亡人腰背胛眼脊背痛而不
渴不瀉不渴不瀉則温氣去寒獨留寒獨留則血凝沍
血凝沍則脈不通故其脈盛大以濇曰寒中當以此藥
主之
茯苓澤瀉(各二兩)猪苓(去皮半兩)肉桂(四錢)
右件剉如麻豆大每服五錢水三盞生薑三片同煎
至一盞去滓食前温服之量病人虚實加减多少
補中益氣湯内外傷辨云飲食勞倦所傷必氣高身
熱煩喘短氣鼻息不調嗜臥困倦少言皆熱傷元氣耗
故也宜温甘之劑以補元氣瀉火也其初肌膚間必大
熱燥悶心煩而渴久後則不渴頭痛大作四肢疼痛表
虚不任風寒目不欲開慎不可以寒凉藥與之内經云
勞者温之損者益之蓋以温藥以補元氣瀉心火也其
内熱皆由心火乘於皮膚之位榖氣不能上升輸於心
肺滋養上焦故爾屬少陽宜用此方
黃耆(半錢或病勞復熱甚者一錢)人參(去蘆三錢)甘草(半錢已上三味除燥熱意)
(解肌之聖藥也)紅花(一分)白芍藥(三分秋冬之月末之只用白术三分代之)葛根
(半錢如渴用之渴甚以意旋加不渴去之)當歸(二分酒洗焙乾以和血脈)橘皮(不去白二)
(分或三分以導滯氣又至能益元氣得甘藥乃可若獨用瀉脾)升麻(二分或三分引胃氣上升)
(而復其令便是春令)柴胡(六分或三分引清氣行少陽之氣上升)黃栢(酒洗去皮一分)
(或二分但言分也一錢則十分也)黃芩(二分或三分如覺胸中熱用之却除黃栢)生甘
草梢(三分如覺胸中熱用之不熱却除之)
右㕮咀作一服水二大盞量氣弱氣盛加减水盞大
小去滓食遠稍熱服傷重者不二服若病日久立减
法於後腹中痛加白芍藥半分甘草三分惡寒疼痛
加去皮中桂一分或二分桂心是也惡熱寒而痛者
於己加白芍藥甘草二味中更加生黃芩一分或二
分治時藥也如天凉時惡熱而痛於己加白芍藥甘
草黃芩中更少加桂一分如腹痛在天氣寒凉時則
去芍藥以其味酸而寒故也别加熱藥用之天氣寒
凉時復加益智仁二分或三分或作半夏半錢生薑
三片忌用芍藥頭痛加蔓荆子二分痛甚加芎二分
頂痛腦痛更加藳本根三分或半錢若頭痛更加細
辛二分諸般頭痛者併用此四味足矣若頭上有熱
則此不能治别有青空膏治之臍中痛者加真熟地
黃半錢其痛乃止如不止則大寒也其寒從變中來
更加肉桂去皮三分或二分胸中氣滯加蓮花青皮
一分壅滯者去之氣促及少氣者去之身間痛疼者
濕若覺身重者温加去桂五苓散一分風濕相搏一
身盡疼加羌活半錢防風半錢升麻一錢柴胡半錢
藳本根半錢蒼术勿用五苓止服元藥也大便秘澁
加當歸一錢閉塞不大便煎正藥或先用調元明粉
半錢一錢久病咳嗽去人參冬月加不去節麻黃半
錢如春寒者亦酌量加之春月天温加甘草三分欵
冬花三分勿加麻黃若初病之人痰嗽不去人參久
病肺中伏火者去人參夏月得病加五味子去子七
八箇去心麦門冬二分或一分如舌上白滑胎者是
胸中有寒勿用之夏月更加人參二分五味子麦門
冬等分病人能食心下痞加黃連一分如不能食心
下痞勿加黃連依方服脇下痛或脇下縮急加柴胡
三分甚加半錢已上治熱中始用諸甘藥若𫝊至寒
中腹脹咽膈不通胃脘當心而痛若前用甘温之類
則誤矣
升陽順氣湯(濟生拔萃方)治飲食不節勞役所傷腹滿悶
短氣遇春口淡無味遇夏雖熱猶惡寒饑常如飽不
喜冷物
升麻(一錢)柴胡(一錢)黃耆(一兩)半夏(湯浸三錢)人參(三錢)陳皮(一錢)
甘草(半錢)草豆蔲(二錢)神麯(炒一錢五分)當歸身(一錢)黃栢(半錢)
右㕮咀每服三錢水二大盞薑五片煎至一盞去滓
空心温服
寬中進食丸(醫方大成)滋榮氣喜飲食
草豆蔲(五錢)縮砂仁(二錢)半夏(七錢)大麦蘖麺(炒五錢半)枳實
(麸炒去穰四錢)神麯(炒五錢半)甘草(炙一錢)乾生薑(二錢)陳皮(三錢半)
木香(一分)白术(三錢)白茯苓(去皮三錢)猪苓(去黑皮三錢半)澤瀉(二錢)
(半)人參(二錢半)青皮(二錢半)㯽榔(一方無㯽榔)
右為末湯煮蒸餅為丸如桐子大每服三十丸米飲
湯下空心服(一方用㯽榔二錢半)
和中丸(一名平胃丸)病久虚弱厭不能下食而臟腑或秘
或溏此胃氣虚弱也常服則和中理氣消痰去濕厚
腸胃進飲食(出濟生拔萃方)
厚朴(姜汁一兩)白术(一兩二錢)半夏(洗七次一兩)陳皮(去白八錢)㯽榔
(四錢五分)枳實麸炒(三錢半)木香(二錢半)炙甘草(二錢半)
右為末生薑自然汁浸蒸餅為丸如梧桐子大每服
三十丸至五十丸温水空心服一方用生薑湯下
橘皮枳术丸(出衛生寳鑑)治老幼元氣虚弱飲食不消或
臟腑不調心下痞悶不快
橘皮(一兩去陳皮)枳實(麸炒去穰一兩)白术(二兩)
右為末荷葉裹燒飯丸梧桐子大每服五十丸温水
下食遠服内傷用藥所謂人強胃氣益厚雖猛食多
食重食而不復致傷矣荷葉中央空虚象震卦體震
動也人之足少陽甲膽也甲膽風也生化萬物之根
蔕手少陽三焦人之元氣也二經同法故飲食入胃
營氣上行便為少陽元氣生發也胃氣榖氣元氣甲
膽上升上氣一而異名即是胃氣上升荷葉色形味
乃空清象風木也食藥感此氣之化胃氣何由不升
引藥如此誠合乎道觀者味之
麹蘖枳术丸(出衛生寳鑑)治為人所勉勸強食所致心腹
滿悶不快
神麹(炒一兩)麥蘖麹(炒一兩)枳實(麸炒去穰一兩)白术(二兩)
右為細末荷葉裹燒飯丸如梧桐子大每服五十丸
温水食遠下
木香化滯湯(出衛生寳鑑)治一切酒麵結於中脘腹皮底
微痛心下痞滿不思飲食食之不散常常痞悶
柴胡(四錢)木香(三錢)橘皮(三錢)甘草(炙半兩)半夏(一兩)當歸梢
(二錢)紅花(半錢)草豆蔲(五分)枳實(麸炒去穰一錢)
右為散每服五錢水二大盞薑五片煎至一盞去滓
稍熱服食遠服忌酒濕麺
半夏枳术丸(出衛生寳鑑)治因飲食内傷心腹痞滿嘔噦
不止
半夏(洗七次焙一兩)乾生薑(一兩)枳實(麸炒一兩炒微黃)白术(二兩)
右為細末荷葉裹燒飯丸如菉豆大每服五十丸温
水下如以湯浸蒸餅為丸亦可如食傷寒熱不調每
服加上二黃丸十丸白湯下一方加澤瀉一兩為小
便淋一方無乾薑
丁香爛飯丸(出衛生寳鑑)又治飲食所傷卒心胃痛甚效
丁香(一錢)丁香皮(三錢)甘草(三錢)甘松(三錢去土秤)縮砂仁(三錢)
益智仁(三錢)三稜(炮一錢)莪术(炮一錢)香附子(半兩)木香(一錢)
右為細末湯浸蒸餅丸如菉豆大每服三十丸白湯
送下細嚼亦可不拘時候
草豆蔲丸(出濟生拔萃方)秋冬傷寒凉物胃脘當心而痛上
肢兩脇咽膈不通
草豆蔲仁(麫裹煨去皮一兩)神麯(炒黃半兩)白术(一兩)黃芩(去皮半兩)
枳實(麸炒黃二兩)陳皮(二錢)麥蘖麫(炒黃半兩)半夏(洗七次日乾半兩)
青皮(二錢)乾生薑(二錢)炒鹽(半錢)
右為末湯浸蒸餅丸如菉豆大一倍每服五十丸白
湯下量所傷多少加减服之如冬月别作一藥不用
黃芩歲火不及又傷冷物加以温劑是其治也有熱
物傷者從權以寒藥治之隨時處方不可不知
三黃枳术丸(出濟生拔萃方)治傷肉食麵辛辣味厚之物填
塞悶亂不快
黃芩(二兩)黃連(酒洗一兩)大黃(紙裹煨一兩)神麯(炒一兩)枳實(麸炒)
(半兩)白术(一兩)陳皮(一兩)
右為末湯浸蒸餅丸如菉豆大一倍每服五十丸白
湯下量所傷加减服
除濕益氣丸(出濟生拔萃方)治傷酒麯心腹滿悶肢體沉重
枳實(麸炒黃一兩)白术(一兩)蘿蔔子(炒熟凉去穢氣半兩)神麯(炒黃一兩)
黃芩(生用一兩)紅花(三分)
右為末荷葉裹燒飯丸如梧桐子每服五十丸白湯
下量所傷多少加减服之
上二黃丸(出衛生寳鑑)治傷熱食痞悶兀兀欲吐煩亂不
安
黃芩(二兩)黃連(去鬚酒洗一兩)升麻(三錢)柴胡(三錢)甘草(二錢)枳實
(半兩麸炒去穰)
右為末湯浸蒸餅丸如菉豆大每服五七十丸白湯
下量所傷服之一方無枳實
枳實導滯丸(出我效力)治傷濕酒熱物不得施化而作痞
悶煩亂不安
茯苓(去皮)黃芩(去腐)白术黃連(揀淨各三分)澤瀉(二分)枳實
(麸炒去穰)炒麴(各五錢)大黃(一兩)
右為末湯浸蒸餅丸如梧桐子大每服五十丸至七
十丸温水下食遠量所傷加减服更衣止後服
枳實梔子大黃湯(續易簡方)治大病産後傷食勞役
枳實(一箇麸炒去穰)梔子(三枚半肥者)豉(一兩二分半線裹)
右清漿水二盞煎退八分却入枳實梔子煮取八分
下滯再煮五六沸去滓温服覆令汗出者若有宿食
内大黃如簿棋子五六箇同煎食膏粱之物過多煩
悶亂者亦宜服
白术湯治傷豆粉濕麫油膩之物
白术(一兩)半夏(洗七次日乾一兩)陳皮(去白七錢)神麯(炒黃一兩)黃芩
(半兩)白礬(枯二錢)
右為末湯浸蒸餅丸菉豆大一倍每服五十丸白湯
下量傷加减素食多用乾薑故加黃芩以瀉之
木香見脘丸(一名巴豆三稜丸)治傷生冷硬物心腹滿悶疼
痛
巴豆霜(半錢)荆三稜(一兩煨)神麯(炒一兩)石三稜(去皮煨一兩)
木香(二錢)香附子(炒半兩)升麻(三錢)草豆蔲仁(麫裹煨半兩)柴
胡(二錢)
右為末湯浸蒸餅丸菉豆大一倍每服一二十丸白
湯下量傷加减服之一方無草豆蔻仁
三稜消積丸治傷生冷硬物不能消化腹滿悶不快
荆三稜(炮)莪术(炮各七錢)青皮陳皮(各五錢)丁皮益
智仁(各三錢)炒麯(七錢)茴香(炒半兩)巴豆(和皮米炒黑焦去米五錢)
右為末醋打麫糊丸如桐子大每服十丸至二十丸
温生薑湯下食前服量虚實加减服如通利止後服
一方去麯加川楝子名消積滯焦香丸
神應丸治一切冷水及鐘乳酥水腹痛腸鳴米穀不
化
巴豆杏仁乾薑百草霜(各半兩)丁香(二錢)木香
(二錢)黃蠟(一兩)
右先將黃蠟用好醋煮去滓後巴豆杏仁同炒黑烟
盡研如泥將黃蠟在上火春夏入油半兩秋冬入小
油八錢鎔開入在杏仁巴豆泥内同攪旋下丁香木
香等藥末研勻搓作錠子油紙裹旋丸用每服三五
十丸温米飲下食前日三服如脈緩體重自利乃温
氣勝也却以五苓散平胃散加炒麫相合而服之名
曰對金飲子
益胃散(一名温脾湯出濟生拔萃方)治服寒藥過多或脾胃虚弱
胃脘痛
白豆蔲仁(三錢)澤瀉(三錢)黃耆(七錢)乾薑(三錢)縮砂仁甘
草(各二錢)薑黃(三錢)陳皮(七錢)智仁(六錢)厚朴(二錢)人參(二錢)
右為細末每服三錢水一盞煎至七分温服食前一
方用温酒服亦得如脈弦惡寒腹中乃中弱也以仲
景小建中湯黃耆錢氏異攻散加芍藥選而用之如
渴甚者加白术散葛根倍之如胃脘當心而痛氣欲
絶者胃脘中虚之至極俗呼為心痛與草豆蔲丸二
三十丸若痛平依胃中元氣虚甚則將理二三日不
得食熱常食温爛細嚼細嚥痛必不作一二日自知
矣若食熱調粥必幾死言畢不得食食後不得言欲
食時口鼻不得當風食罷亦然忌生冷硬物果木之
類及麸粉麯食須忌長遠免致後患一名益智調中
湯
除濕方(出濟生拔萃方)治傷馬乳并牛羊酪一切冷物
半夏(洗七次三錢)車前子(炒半兩)澤瀉(半兩)甘草(炙二錢)神麯
(炒一兩)生薑(三錢)紅花(二錢)茯苓(七錢)
右為細末每服三錢白湯調下食前
靈砂丹(出百一選方)治飲所傷一切積滯或痢赤白瘥者
亦甘草湯下白薑湯下赤白薑甘草湯下酒食所傷
又暴瀉白湯下並食後臨臥時服之為妙感應丸
辰砂(細研)硇砂(研細各二錢)巴豆(去皮壳完全者四十箇)黃蠟(半兩)
右先將蠟於銀器内熬熔次投巴豆在内渫令黑漉
出不用只將渫入前二味為鋌子要時旋丸大人服
菉豆大七丸小兒量歲數加减老人産婦皆可服最
治酒食今人施痢藥者以黃丹代辰砂亦驗本事方
治瀉痢用巴豆數不同其說病証甚詳
木香人參生薑枳术丸(出濟生拔萃方)開胃進食破滯氣消
寒飲
木香(三錢)人參(三錢半)乾生薑(二錢半)枳實(一兩炒)白术(一兩)
(半)橘皮(四錢)
右為細末荷葉燒飯丸如桐子大每服三五十丸温
水送下食前一方加炒麯一兩名木香枳术丸
交秦丸(出試效方)升陽氣瀉隂火調營氣進飲食助精神
寬腹中除怠惰嗜臥四肢不收沉困懶倦
厚朴(去皮剉炒三錢秋冬加七錢)知母(四錢一半炒一半酒炒此春夏所宜秋冬去之)
柴胡(去苖一錢半)人參(去芦一錢)肉桂(去皮一錢)黃連(去鬚六錢秋冬减一)
(錢半)酒煮苦楝(三錢)白茯苓(三錢)皂角(水洗煨去皮絃子六錢)紫苑
(去苖六錢)縮砂仁(三錢)川椒(炒去汗并閉目去子一錢)乾薑(炮製三分)川烏
頭(炮去臍皮四錢)白术(一錢半)吳茱萸(湯洗七次五錢)巴豆霜(五分)
右除巴豆霜另入外同為極細末煉蜜為丸如桐子
大每服三五十丸温水下虚實加减一方無紫苑
導氣除濕湯(出濟生拔萃方)治飲勞倦而小便閉塞不通乃
血澁致不通而竅澁也
知母(三錢酒洗剉)黃蘖(四錢酒洗剉)滑石(二錢)澤瀉(三錢)茯苓(三錢)
右為細末每服半兩水三盞煎至一盞去滓稍熱服
空心如急不拘時
大枳殼丸(出濟生拔萃方)治一切酒食所傷胸膈痞悶脇肋
腹滿心腹疼痛飲食不消痰逆嘔吐噫醋呑酸飲食
遲化並宜服之
枳殼(麸炒)茯苓(去皮)白术厚朴(湯洗)人參木香青
皮陳皮(二味去欀)京三稜(煨熟)㯽榔廣茂(煨熟)神麯(炒黃)
大黃(各二兩)麥蘖(微炒已上各乙兩)乾生薑(半兩)牽牛(淨微炒)
右為細末生薑汁麺糊為丸如桐子大每服一百丸
生薑湯下食後
木香㯽榔丸(出濟生拔萃方)治食傷太隂
木香㯽榔青皮陳皮廣茂(燒)黃連枳
殼(麸炒已上各一兩)黃蘖大黃(各三兩)香附子(炒)牽牛(各四)
(兩)婦人加當歸(一兩)
右為細末水丸如桐子大每服三十丸食後生薑湯
下
人參開胃湯(出直指方)助胃進食
人參白术霍香橘紅縮砂仁木香
丁香麥蘖(炒)神麯(炒)甘草(炙)茯苓蓮子肉
厚朴(製)半夏麯(各等分)
右剉散每服三散薑四片煎服
枳术丸(出衛生寳鑑)治老弱虚弱食不消臟腑而火仲景
本湯易老改丸及治氣下不降胸膈滿悶消食強胃
枳實(七錢半麸炒黃)白术(一兩)
右為細末荷葉燒飯為丸或薑浸蒸餅丸亦得如桐
子大每服二十丸三十丸米飲送下食後服亦方白
湯下五十丸
祕𫝊降氣湯(出簡易方)治飲食過度致傷脾胃酒色無節
耗腎水水土交攻陽隂關膈遂使氣不升降上熱下
虚上熱則頭目昏眩咽喉乾燥痰塞嘔逆胸膈不快
飲食無味下虚則臍冷痛大便閉塞裏急後重腰脚
無力若治以凉則脾氣怯弱腸鳴不利治温熱上焦
壅熱口舌生瘡脚氣上攻久痢不瘥並宜先進此藥
然後却以所主藥治之其效速
桑白皮(二兩剉炒)枳殼(湯浸去穰炒)甘草(炒)陳皮(炒各一兩)五加
皮(酒浸半日炒黃黃花根皮是)骨碎補(火燎去毛炒剉)地骨皮(炒黃)桔梗
(炒黃)訶子(炮取肉炒)草菓仁(炒黃)半夏(為末姜汁作餅再碎炒各半兩)
右㕮咀以碗盛飯甑上蒸一伏時傾攤令冷收之每
服三錢紫蘇三葉薑三片水一盞煎至七分一方無
半夏食後温服痰嗽加半夏麯心肺虚加人參茯苓
上膈熱加黃芩下部虚加炮附子少許多用生薑煎
婦人血虚加當歸煎常服調順榮衛通利三焦開膈
化痰和五臟
㯽榔木香人參(各二錢)橘皮(五錢)炙甘草(一錢)
右為細末湯浸蒸餅為丸如梧桐子大温水下三十
丸無時
強胃湯(出濟生拔萃方)治因飯食勞倦所傷腹脇滿悶短氣
遇春口淡無味遇夏雖熱而惡寒常如飽不喜食冷
物
黃耆(一兩)半夏(三錢)草豆蔲(二錢)黃蘖(半錢)麯(一錢半)陳皮(一錢)
生薑(一錢半)升麻(一錢)柴胡(一錢)甘草(半錢)當歸身(一錢)
右㕮咀每服三錢水二大盞煎至一盞去滓温服食
前
桂香丸治大人小兒過食雜瓜果腹脹氣急
肉桂(一兩)麝香(一錢)
右為末飯為丸如菉豆大大人十五丸小兒七丸不
以時飯湯下
三稜丸治同前
三稜莪术青皮陳皮
右等分為末麫糊和丸如梧桐子大每服三十丸薑
湯下不拘時
小橘皮煎丸(出醫方集成)消食化氣常宜服之
三稜莪术(並煨)青皮(去白)陳皮(去白)神麯(炒)麥蘖(炒各等分)
右為末陳米粉煮糊為丸如梧桐子大每服五十丸
米飲下
治飽食便臥得榖勞病四肢煩重默默如臥食畢輙甚
方(出肘後方)
右用大麥一升椒一兩並熬乾薑三兩搗末服方寸
匕日三四服
寬中理氣丸(出德生堂)治脾胃不和寬中理氣可宜常服
枳實㯽榔青木香丁皮神麯蒼术
香附子葛根(各一斤)加蓽澄茄(半斤)
右為細末水糊為丸每服三十丸加至五十丸酒水
生薑湯任下不拘時
三香神术丸(出德生堂)能温中快膈化積順氣中酒吐酒
逆唾酸氣壅食噎飲食遲化胸膈痞悶腰脇刺痛胃
脘停痰飲食無味婦人血氣臍腹疼凡此人吃飯後
大宜服之
香附子蒼术厚朴藿香耳良薑枳
實枳殼青皮陳皮廣茂三稜㯽榔
神麯半夏麯益智仁瓜三稜石三稜
麯蘖雷丸乾葛黃連木香(各一兩)
右為細末蘿蔔和水打麫糊丸如梧桐子大每服五
十丸酒水任意下
百鍾丸(出德生堂)治酒食吐酒嘔逆惡心吐酸水壅盛痰
塞氣不暢快但酒所傷者宜服之百鍾可以再進
乾葛黃連枳實(各四兩)青皮陳皮神麯
麥蘖雷丸三稜莪术益智仁㯽榔(各二)
(兩)牽牛末木香(各二兩)杏仁(煮去皮尖半斤)蘿蔔子(半斤杏仁)
(另)加葛花(二兩)
右為細末酒糊為丸如桐子大每服五七十丸酒水
任意下
藿香利膈丸(出德生堂)寬腸快膈和胃利痰進食化宿酒
表解寒暑功極效
當歸臘茶散治榮衛氣虚風邪冷氣進襲臟腑之内
或食生冷或啖炙煿或飲食過度積熱腸間致使腸
胃虚弱糟粕不聚大便不利解血臍腹疼痛裏急後
重久患酒毒便血諸疾一切大便下血證並皆治之
細芽茶(半斤)川百藥煎(五箇燒存性)
右為細末每服二錢用米飲湯調下或烏梅湯亦可
麥蘖散療飽食訖便臥得便令人煩重默默欲臥
大麥蘖(一升炒)乾薑(二兩)
右為末方寸七日三良
丁香湯(出十便良方)消酒下痰通中健胃
丁香(半兩)胡椒(一錢)縮砂仁(四兩)乾薑(一兩)甘草(二兩)鹽(二兩)
右同為細末每服一錢不拘時沸湯點下
治飲食過多飽(出本草)
以蘆根生嚼之佳
和中丸(出試效方)補胃進食
乾薑(二錢)乾木瓜(三錢)炙甘草(二錢)陳皮(四錢)人參(二錢)白术
(三錢)益智仁(二錢)
右件為末用湯炊餅為丸如梧子大每服三五十丸
温水食前下
木香㯽榔丸(出試效方)消食破滯氣
木香㯽榔(各三錢)青皮(五錢)陳皮麥蘖麯枳實
(各七錢)白术厚朴(五錢)
右件為末湯浸蒸餅為丸如梧桐子大每服五七十
丸温水食後下
扶胃丸(出蘭室秘藏方)開胃進食
白术(二錢)茯苓(一錢)橘皮(二錢)炒麯(四錢)大麥蘖(四錢炒)炙甘
草肉桂(半錢)
多但因酒食所傷脾胃不和常服之
厚朴(九兩)枳實(三兩)當歸(一兩)人參(一兩)藿香(一兩)㯽榔(一兩半)
木香甘草(各兩半)陳皮(二兩)
右為極細末水糊為丸如桐子大每服五十丸酒水
送下
治食魚膾及生肉住胸膈中不消化吐之又不出不可
留多使成癥方(出肘後方)
右用朴硝如半雞子一枚大黃一兩凡二物㕮咀以
酒二升煮取一升去滓盡服之立消若朴硝芒硝代
之皆可用
至靈散(出肘後方)療食飽煩悶但欲臥而腹痛
用麯熬令香黃為末服方寸匕大麥蘖亦佳
木香調中丸(出德生堂)治因飲食不調致傷脾胃心腹脹
滿臟腑泄瀉米穀不消腹中雷鳴不思飲食或不痢
膿血或大便赤水
木香陳皮(去白)青皮(去白)肉豆蔲(麫褁煨)㯽榔三稜
(焙)訶子草豆蔲(各一兩)
右為末麫糊丸如梧桐子大每服六十丸食前米飲
下
清暑益氣湯治長夏濕熱胃因長夏五六月濕熱蒸
炊人多困倦胸滿短氣支節疼痛氣高而喘煩熱大
便或泄而黃或如白泔或渴或不渴膨悶不欲食或
氣短不能言小便多而黃宜以除濕散熱之劑主之
黃耆(一錢半汗少減半錢)人參(半錢)甘草(炙三分)白术(半錢)蒼术(米泔)
(浸去皮一錢)陳皮(半錢)黃柏(酒浸去皮少减半錢)神麯(炒黃半錢)升麻(一錢)
葛根(三分)澤瀉(半錢)陳皮(九錢)麥門(去心三分)青皮(去白一分)
右㕮咀作一服水二大盞煎至一盞去滓温服食遠
服此病因飲食失節勞倦所傷損而脾胃得也
藿香(一錢)半夏(二錢)紅豆(一錢)乾生薑(半錢)訶子皮(二錢)烏梅
肉(二錢)乾薑(一錢)
右為極細末荷葉裹燒飯為丸如桐子大每服三五
十丸温水送下
黃耆湯(出蘭室祕藏方)補胃除濕和中滋養元氣
黃耆(一兩)當歸(二錢酒洗)人參(半兩)澤瀉(半兩)藿香葉(一錢)橘皮
木香(一錢氣暢去之)
右㕮咀每服三五錢水二大盞煎一半欲汗加生薑
煎食遠熱服之
又方(出蘭室祕藏方)上攻頭痛攻身胸背發熱用黃耆當歸
湯
當歸身(一錢酒洗)黃耆(半兩)
右㕮咀水二大盞煎法如常
黑地黃丸(出濟生拔萃方)治男子婦人面色無血食少嗜臥
肢體困倦
蒼术(一斤)熟乾地黃(半斤)乾薑(炮夏月五錢冬月一兩春秋七錢)
右為末水煎麫糊丸如桐子大每服五十丸温水下
食遠
温中益氣(治驗出衛生寳鑑)
中書左丞相史公年六十有七至元丁夘九月間因
内傷自利數行覺肢體沉嗜臥懶語不思飲食舌不
知味腹中痛頭亦痛惡心醫以通聖散大作劑料飲
之覆以厚朴夜遂大汗出前證未除反劇凡易數醫
四月餘不愈余以應召至燕命治之候其脈得沉細
而微弦不欲食則嘔逆中氣不調滯於升降口舌乾
燥頭目昏眩肢體困倦足胻冷臥不欲起丞相素不
飲酒肢體本瘦又因内傷自利復發汗是重竭津液
本愈虚不能滋榮周身百脈故使然也非甘辛大温
之劑則不能温養其氣經云脾欲緩急食甘以緩之
又脾不足者以甘補之以黃耆人參之甘補脾緩中
故以為君形不足者温之以氣以當歸辛温和血潤
燥木香辛温升降滯氣生薑益智仁草豆蔲仁辛甘
大熱以蕩中寒理其正氣白术炙甘草橘皮甘苦温
乃厚腸胃麥蘖麫寬腸胃和中神麯辛熱導氣消食
故以為佐右件㕮咀一兩水煎成服之嘔吐止飲食
進逾三日前證悉去左右前證雖去九日不大便何
以治之曰丞相年高氣弱既利且汗脾胃不足陽氣
虧損津液不潤也豈敢以寒凉有毒之劑下之仲景
云大發汗後絞小便數大便堅不可用承氣湯可用
蜜煎導之湏臾去燥屎二十餘塊遂覺腹中空快上
下氣調又以前藥服之喜飲食但傷則以前橘皮枳
术丸消導之餘月方得平復丞相曰病既去矣當服
和藥預防其復來余謂不然慎言語節飲食不可服
藥用藥如用刑民有罪則刑之身有疾則藥之無罪
妄刑是謂虐民無疾妄藥是反傷正氣軍志有之允
當則歸服而舍之可也丞相悅而然之
參术調中湯(出衛生寳鑑)治内傷自利臍腹痛肢體困倦
不喜飲食則嘔嗜臥懶語言足胻冷頭目昏悶
黃耆(五錢)參(五錢)當歸身厚朴木香益智仁
草豆蔲仁白术炙甘草橘皮麥蘖麫
炒麯(已上各三錢)
右件剉如麻豆大每服一兩水二盞半生薑三片煎
至一盞去滓食前温服
腸滿四肢倦行立難食以嘔多胃傷減飲食或渴者是
也宜用後方(出華陀中藏經方)
大黃(一兩濕紙十重包褁煨令香熟切作片子)㯽榔(一枚)木香(一分)
右為末生蜜丸桐子大薑湯下食後三十丸日二服
末减加之效即勿再服附方
桂(半兩不焙)㯽榔(一箇)黑牽牛(四兩生取末二兩餘不用)
右為末蜜酒調二錢以利為度
須問湯(出楊氏家藏方)治中酒痰逆
白豆蔲仁縮砂仁(各四兩)丁香(二兩)甘草(炙三兩)白鹽
(三兩炒)
右除丁香外同炒熟以一磁合子入藥一半鋪紙下
丁香又以一半蓋頭罨一宿取出為細末每服一錢
沸湯點服
冲和湯(出楊氏家藏方)醒酒快膈消痰助胃
生薑(四錢切焙)草果子(去皮七錢半)甘草(七錢半炙)半夏麯(二錢半炙)
白鹽(一兩炒)
右件為細末入鹽和勻每服二錢沸湯點服
青金湯(出楊氏家藏方)治酒食所傷及嘔逆惡心頭目昏運
神志不爽
縮砂仁(一兩)薄荷葉(去土二兩)白蔲仁(一兩)甘草(一錢微炒)
右件為細末每服一錢沸湯點服
生胃丸(朱集騐方)治酒食所傷胸膈不快不思飲食
良薑白薑(各四兩并油炒)丁香胡椒
右為細末麫糊丸如梧桐子大每服百十丸米飲陳
皮湯下
妙應丸(出楊氏家藏方)治脾胃虚冷飲食不化心腹刺痛噫
氣呑酸兩脇膨脹胸膈痞悶四肢倦息不美飲食
蓽撥木香破故紙(炒三味各一兩)附子(二枚重七錢者每一枚剜)
(去心入硇砂末一錢附子末塞口外以麫裹煨令麫焦黃取不用)
右件同為細末麫糊為丸如菉豆大每服五丸至七
丸木香湯下不拘時候
快膈丸(出十便良方)治飲酒過多胸膈不快嘔吐涎沫
生薑(二斤切片米泔浸三日䁠冷半乾)丁香(二兩剉)鹽(半斤)甘草(六兩如大)
(豆切)
右以淨銚一枚先入鹽炒熟次下薑候薑稍乾脆次
下草炒色赤次下丁香皮同炒不得焦紫色為度乘
熱入新甆瓶密封不得透氣三日後開每次沸湯點
一錢一名紫薑湯是漫火炒氣味為妙
解醒湯(出十便良方)治飲酒過度脾胃不健不思飲食
胡椒桂心丁香(各一分)檀香(二銖)藿香(半兩見火)甘草
(三兩炙)白鹽(半兩炒)
右為末每取一錢沸湯點服不拘時
普濟方卷二十四
