普濟方卷三百八明周王朱橚撰
諸蟲獸傷門
蜂螫(附論)
夫蜂有大小故其螫人毒有輕重輕者或疼痛移時或
經日而愈重者至悶絶徧身皆腫當亟用呪禁之術以
取速效仍以消毒等藥塗傅之蜂類甚多而方家不
具顯其名唯地中大土蜂有毒一中人便即倒悶舉體
洪腫諸藥治之皆不能卒止舊方都無其法雖然不致
殺人有禁術封唾亦頗徵效又有瓠&KR1383;蜂抑亦其次餘
者猶善耳
方
雄黃麝香散治竹中青蜂螫人方
右以雄黃麝香乾薑等分擣篩以射菵和之著小竹
筒帶之行急便用傅瘡兼治衆蛇虺毒如神
蜜脂煎治蜂螫毒不出痛不定
白蜜臘月猪脂(各兩匙許)雄黃(細研三錢)
右先將蜜并脂煎沸傾在瓷盆中入雄黃攪轉通口
旋飲之
蜜臘膏治蜂螫方
猪脂蜜(各五合)臘(二兩)
右和煎如膏候冷以塗之一方和煎稍稍食之
蜂房膏治蜂螫疼痛
蜂房(剉)蒼耳(各半兩)
右為末用藍青汁調厚塗螫處一方無蒼耳
楮皮塗方治蜂螫
用以楮皮生者取汁塗傅螫處
生硃散治沙蜂叮
右以水磨生硃塗又磨雄黃塗
桑白皮塗方治蜂螫
用桑根白皮生者擣取汁傅螫處
角灰散治蜂螫
用牛角燒灰二兩為散苦酒調傅螫處斷葫揩之
青蒿塗方治蜂螫
用青蒿生者一兩細切擣研厚塗螫處
治蜂螫毒方(出千金方)
用取瓦子磨其上唾二七遍置瓦子故處
治蜂螫(出千金方)用燒蜂房為末猪膏和塗之先煮蜂房洗
之又燒塗之
又方(出千金方)用酥脂塗之立愈又治豆蜂螫人
又方(出千金方)用燒牛屎灰苦酒和塗之
又方(出千金方)用以齒垢塗之又破蜘蛛塗之
又方(出千金方)用淳酢沃地取泥塗之
又方(出千金方)用嚼塩塗之
又方(出千金方)用人尿新者洗之或以尿泥塗之一方用人
屎洗
又方(出千金方)用反手捻地上土𫝊之
治蜂蠆毒(出經驗良方)
用野芋葉擦之如不便急以手就頭爬垢膩𫝊之或
用塩擦
治胡蜂叮(出百選方)用生薑汁塗又苦蕒汁塗之
治蜂螫(出德生堂方)
用於地上尋小竹或木棒兒正南北安頓者取在手
就寫十字先從南畫至北次從東畫至西然後於十
字中心搯一捻土𫝊在痛處立止屢曾用之治不可
曉須至誠乃驗
治蜂蠆(出肘後方)用芋葉梗汁傅之沈存中筆談云處士劉
易隠居王屋山嘗於齋中見大蜂為蛛網絲縳之蛛
為蜂所螫墜地俄頃蛛鼔腹欲裂徐徐行入草嚙芋
梗微破以瘡就嚙處磨之良久腹漸消輕躁如故自
後人有為蜂螫者拔芋頭梗傅之則愈
治蜂螫(出十便良方)用薄荷按貼之瘥
又方(出朱氏集驗方)
用蛇皮以蜜塗之灸令熱以貼螫處效又以醬汁塗
蛇皮熱封之甚妙
治蜂蠆螫人用搗常思草絞取汁以洗瘡
又方用取屋霤下土水和傅之立愈
又方(出肘後方)用破烏雞熱傅之
治蜂螫毒痛不可忍用挼藍青及搗莖實塗之
又方(出聖惠方)用蒼耳挼取汁塗之
治蜂蠆取蠮螉窠細研醋調塗之
治蜂叮右以冬瓜葉搗傅之
治毒蜂螫
右取被螫人所居正東上着地草須是頭尾正東西
者取中間五寸勿動散着頭灸點所傷處三點依舊
着原取處勿亂却東西即瘥
孫真人云見一切毒螫之物不得起惡心向之亦不得
殺之後必遭螫治亦難
蜘蛛蜈蚣傷(附論)
凡蜘蛛蜈蚣所傷輕者焮腫疼痛甚則潰而成瘡自非
外以藥塗傅内以藥䟽導未易得愈
方
四神膏治蜘蛛咬痛
皂莢蕪荑雄黃青塩
右等分為末和勻蜜調塗咬處頻易甚效
棗葉散治蜘蛛作瘡
棗葉栢葉(各五月五日採陰乾)生鐡衣晩蚕沙
右各等分搗散以生麻油和如泥先灸咬處塗之瘥
棗栢膏(出聖惠方)治蜘蛛咬生瘡諸治不瘥
棗葉栢葉晚蚕沙
右等分搗為末以生油和如泥先灸咬處後用藥塗
之良
蕪荑散(出聖惠方)治蜘蛛咬徧身成瘡立效方
白蕪荑(一分)皂莢(半挺)青塩(半分)
右為末鍊蜜和圓如皂莢子大每有傷著處用蜜調
一圓𫝊在瘡上即效
雄黃膏(一名藍汁膏出聖惠方)治蜘蛛咬徧身成瘡及治蟲豸傷
咬
雄黃(一分)麝香(一錢)藍汁(一大盞)
右細研投於藍汁中以塗咬處立瘥若是毒蜘蛛咬
即便細細服其藍汁神異之效
香油方(出千金方)治蜘蛛咬毒方
用人尿𫝊又油淀𫝊又炮薑貼之又猢猻屎傅之
黃臘方(出百一選方)治蜈蚣毒蟲咬
用桑枝汁同塩調擦痛處或用鎔黃臘滴患處肉赤
為度一方以桑白皮搗𫝊之良
柳白散(出聖惠方)治蜘蛛咬作瘡諸治不瘥方
柳白皮(一兩)半夏(一兩)
用並燒為灰細研以水調塗之
膩粉散(出聖惠方)治蜈蚣咬人方
膩粉(半兩)麝香(少許)
右相和研勻生薑汁調塗咬處一方無麝香
地龍散(出聖惠方)治蜘蛛咬徧身成瘡立效方
用青䓤葉一莖去尖頭作孔子以地龍一枚置䓤葉
中緊捏兩頭勿令通氣動搖之俟為水塗之所傷便
瘥神驗
麝香散(出聖惠方)
用棗葉一合入麝香末半錢麻油調塗之立效
韮根散(出聖惠方)用韮根一根去土入麝香一錢同研𫝊之
雄黃膏治蜈蚣咬痛
用雄黃研細一分用桑根白皮自然汁調𫝊咬處
桑根散(出十便良方)治蜈蚣咬蒜汁塗方
用蒜洗切細研桑根白皮汁和塗咬處
胡粉散(出千金方)治蜘蛛咬毒方
用烏麻油和胡粉如泥塗上乾則易之
吳茱萸散(出百一選方)治蜈蚣傷
用爛嚼吳茱萸一味擦之立效一方用搗爛蝦䗫塗
之
雄黃散(出百一選方)
用生薑汁調膩粉傅之其痛立止一方薑汁雄黃塗
貼亦良
薤白方(出聖惠方)治蜘蛛咬
用嚼薤白傅雄黃亦可遍身腫服藍汁
桑葉方(出經驗良方)治蜈蚣諸䖝咬方
先用鞋底土擦之用大蒜桑葉罨於傷處如無用油
䜴罨傷處或藍塗罨傷處亦效麻鞋履底炙以揩之
即瘥
巴荳膏(出經驗良方)治蜈蚣䖝咬傷痛方
用爛研巴荳一粒猪脂膏少許調塗瘡口立愈一方
用胭脂膏少許
白礬散治蜘蛛並蜈蚣咬傷
用露筯草其根洗淨焙乾搗細為末用白礬水調貼
苦參散治蜈蚣咬人痛不止
用頭垢膩和苦參末酒調傅之
椒䓤散(出聖惠方)治蜈蚣咬方
胡䓤(一握搗如泥)椒(一合)
用水煮椒汁洗之後封胡䓤泥於咬處即瘥
治蜘蛛咬徧身成瘡立效方(出聖惠方)
用井花水研硇砂塗之甚效
又方(出聖惠方)用蝙蝠糞生油研塗之
治蜘蛛咬作瘡諸治不瘥(出聖惠方)
生油(少許)䜴(一合)
用先將油塗咬處即以䜴搗作團拭之若見絲入䜴
中即效
又方(出聖惠方)用蝦蟇頭炙令黃為末油調塗之立效
又方(出聖惠方)用塩和油調塗之數揩之神驗
又方(出聖惠方)用獼猴糞為末油調塗之瘥人家飬者不净
不可用
又方(出聖惠方)用竹筒子長三寸許籠咬處煎釅浆水瀉於
筒中冷即易之以瘥為度仍取桃枝葉剉煮湯洗之
尤驗
又方(出聖惠方)用嚼續隨子傅之立瘥
又方(出聖惠方)用驢馬脚底臰屎泥塗咬處不過三兩度瘥
治蜈蚣咬方
用蠟少許將筆管坐所咬處鎔蠟滴向管内令到瘡
上三四滴便止
羊乳散(出聖惠方)治蜘蛛咬人令徧身生絲及毒中人
用羊乳一味飲之愈正元十年崔員外從質云目擊
有人為蜘蛛所咬腹脹大如有娠徧體生絲其家棄
之乞食於道後遇僧教飲羊乳未幾而平復矣此方
妙
治蜘蛛咬徧身成瘡立效方(出聖惠方)
用上好春酒任意飲之取醉使人飜轉身勿令一面
卧恐酒毒入人腸胃須臾蜘蛛兒於瘡中小如粟米
自出盡即瘥
雞冠血塗方(出聖惠方)治蜈蚣咬
用雄雞冠血塗之立止
附子膏(出聖惠方)治蜈蚣咬痛
用附子一枚生用去皮臍就沙盆内以醋少許磨濃
少許塗之
治蜈蚣毒蟲咬(出廣南衛生方)
用皂角於咬處上用艾灸之熱即去之無不效
治蜈蚣傷(出醫方集成)
用大撚紙燈一箇濃蘸麻油點着了於咬處照熁之
毒氣自出盡入油烟中也
又方(出百一選方)
用右手大指中指把地上於中指盡處搯少土傅之
勿令患者知此亦厭勝法耳
又方(出百一選方)用菖蒲細嚼以傅咬處立愈
又方(出百一選方)用頭髮烟薰或燒灰擦傷處
又方治蜈蚣咬法(蜈蚣有赤足黃足者蟄人甚痛)
用大蜘蛛一枚放所咬處令收其毒曾試用之既囓
痛果即定蜘蛛雖着身稍遠必徑尋其處而囓之漸
覺腹脹盖為毒氣所攻須投水中不爾即死一方云
用冷水在傍如蜘蛛死即投水中救活易之以痛止
為度甚妙兼治蠍螫尤佳
必效方治蜘蛛咬着疼痛
用塩䜴炒乾為細末每用油調塗之必效
治蜈蚣蜘蛛毒用紅蚯蚓擂爛傅之立效
治蜈蚣毒(出百一選方)
用鷄糞塗之一云烏白鷄屎水調塗之一用燒鷄糞
用酒塗之一用醋
治蜘蛛咬(出十便良方)
用雄黃末傅又徧身腫飲羊乳愈藍汁尤佳
治蜈蚣咬(出聖惠方)用蝸牛擦取汁滴入咬處
治蜘蛛咬瘡
用合歡皮葉並頭垢搗為末和鐺下墨生油調塗
治蜘蛛咬
用蠮螉燒末油和傅咬瘡上此物能食蜘蛛亦取其
相伏也
治蜘蛛咬瘡
用蜂子燒末油和傅之按土蜂赤黑色此物能食蜘
蛛
治蜘蛛咬用山豆根為末吐唾和塗之
治蜈蚣咬人痛不止(出十便良方)
用嚼塩沃土及以塩湯浸瘡極妙其蜈蚣有赤足者
螫人黃足者痛甚一方治蜘蛛螫蜈蚣螫用塩熱漬
之
治蜈蚣螫人用蛇含草挼𫝊之
治蜈蚣蜘蛛毒(出十便良方)用醋磨生鐡傅之
治蜘蛛咬作瘡(出聖惠方)
用蘿摩草搗如泥封之日二三傅毒化作膿膿出頻
著勿停
又方(出肘後方)用羊桃葉搗𫝊之立愈
又方中蜈蚣毒(出十便良方)
用蒜切作兩斷以揩之又以蒜摩地取泥塗之一方
治蜈蚣咬痛不止用獨頭蒜摩螫處又嚼塗之立瘥
治蜈蚣螫人
用挼藍汁以漬之即瘥蜈蚣不甚囓人甚亦微殊輕
於蜂當時小痛易歇脱為所中幸可以此療之藥皆
用赤足者螫人乃痛於黃足者是其毒烈故也
又方取屋中土以水和傅之
又方用趕雄雞令走以雞觜氣呵之數易雞立瘥
又方用錫炙令熱以熨之不越十度即瘥
治蜈蚣蛇咬(出𫝊信適用方)
用蜒蚰一條塗咬處痛立止一方去殼
治蜘蛛毒(出肘後方)用荆葉袋貯傅瘡腫上
又方(出肘後方)用射菵塗腫上血出乃瘥
又方(出肘後方)用合口椒并葉搗𫝊之無不瘥
治蜘蛛咬作瘡諸治不瘥
用麫圍咬處滴羊乳於上絲出即瘥
治蜘蛛毒(出肘後方)用切菜刀燒赤烙之
治蜈蚣咬用刮指甲末貼即不痛
治蜘蛛咬
用久臭人溺於甕中浸所咬處仍以烏鷄屎炒浸酒
服不然恐毒入
治蜘蛛瘡用水韮根新者同雄黃研塗之
杏仁膏治蜈蚣傷
右爛嚼杏仁𫝊之或以人屎汁傅尤良
治蜈蚣咬傷宜山胡椒加塩擦
又方治蜘蛛中人毒
右以汗垢擦之
又方汗垢加嫩楓葉擦
治中蜈蚣毒者用桑白皮汁鹽塗或搗蛄蝓塗之蜈蚣
畏蛄蝓不敢過所行之路觸其身即蜈蚣死故取治
蜈蚣毒也
治蜈蚣咬
以腐木末和醋傅之亦漬取汁傅咬處良
治中蜈蚣毒者
以烏鷄屎水稠調塗咬處效大蒜塗之亦效
治蜘蛛咬
以赤翅蜂燒令黑和油塗之亦取蜂窠土醋和為泥
傅蜘蛛咬處當得絲出瘥
治蜘蛛蟲等咬以鐡銹和蒜磨傅之
治蜘蛛咬
以黑驢之溺及乳以物盛之浸瘡或先用醋泔汁洗
瘡然後再取驢尿處臭泥傅之亦佳一方無乳亦得
治蜘蛛咬
以生鐡鍜後飛淘去麄赤汁烘乾用蒜磨生油傅之
治蜘蛛咬恐毒入内
用蔓菁末和油傅亦搗為末酒服蔓菁園中無蜘蛛
是其相畏也
治鼅鼄咬瘡
以土蜂窠燒末麻油和傅之一方用醋和為泥傅之
解蜈蚣蛇蟲毒
用塩挼桑葉傅上
治蜘蛛蚕咬
取蘿摩子汁點瘡上
解蜘蛛毒
藍青麝香(少許)
為末傅毒處
蠼螋尿瘡(附論)
凡蠼螋蟲尿人影著處便令人病瘡其狀身中忽有處
瘮痛如芒刺亦如刺蟲所螫後起細㾦㿔作聚如茱萸
子狀四邊赤中央有白膿如黍粟亦令人皮肉急舉身
惡寒壯熱劇者連起竟腰脇胸治之法初得之磨犀角
塗上止其毒治如火丹法余以武德中六月得此疾經
五六日覺心悶不住以他法治不愈後有人教畫地作
蠼螋形以刀子細細盡取蠼螋土就中以唾和成泥塗
之再塗即愈方知天下萬物相感莫曉其由矣
方
白磰方療蠼螋尿
用雞子和白磰𫝊之浸滛為廣以大蒜磨研書墨塗
之
赤小豆散(出千金方)治蠼螋尿瘡及諸惡瘡
用槐白皮半斤切以苦酒二升漬半日刮去瘡處以
洗日五六遍仍以赤小豆為末用苦酒和傅之燥復
易小兒以水和一方醋二升浸半月洗之日五六度
甘草傅方治蠼螋尿瘡
用甘草一兩為末韮汁調傅之
鷄子膏(出直指方)治蠼螋蟲又名八脚蟲隱於壁間以尿射
人遍體生瘡如湯火傷
用烏雞翎毛燒灰雞子白和塗之一方云麻油調傅
雞食百䖝故能治之或用燕糞水調𫝊或南向燕窠
自東取土末之新水調傅
治蠼螋尿方(出千金方)
用羖羊髯燒灰臘月猪脂和封之
又方(出千金方)用搗䜴封之
又方(出千金方)用酢和胡粉塗之一方猪膏塗之又燒
蒲灰傅之
治蠼螋尿瘡方(出千金方)
用燒鹿角為末以苦酒和傅瘡上已有汁者燒道傍
敝蒲席傅之一方醋調塗之一方油調塗之
又方(出千金方)用嚼大麥以𫝊之日三
又方(出千金方)
用熟嚼梨葉以水和塗疼處燥復易之一方研爛傅
之一方以梨子汁傅之並瘥
又方(出千金方)用搗馬鞭草爛傅上燥復易之
又方(出千金方)用吳茱萸東行根下土酢和塗之
棟枝灰方(出肘後方)治蠼螋尿瘡及諸惡瘡
用棟木枝皮燒灰為末如瘡濕即乾傅瘡乾醋調傅
之用和猪膏亦可
皂莢脂方(出聖惠方)治蠼螋尿瘡久不愈
用猪牙皂莢炙令脂出乘熱以脂塗之
治蠼螋毒(出海上名方)
用猪牙皂莢炙令脂出用螟蛉窠水調塗之
治蠼螋尿瘡(出肘後方)
用食塩三升水一斗煮取六升以綿浸湯淹瘡上
治蠼螋蟲溺人影亦隨所著作瘡(出肘後方)
用雞腸草取汁傅之效一方生挼𫝊三四度效
治蠼螋尿繞腰者用煎敗漿汁塗之瘥
治蠼螋尿瘡繞身匝即死(出千金方)
用燕巢中土猪脂苦酒和𫝊之土蜂窠水調傅亦佳
一方無酒
療蠼螋尿繞腰欲死用敗蒲扇煮汁塗之
治蠼螋溺人影發瘡如熱沸而大繞腰匝不可療蠼螋
如小蜈蚣色青黑長足
用扁豆葉搗塗之即瘥
療蠼螋尿瘡用鵲巢中土以苦酒和𫝊之
療蠼螋尿瘡表裏相當一名浸淫瘡
用猪牙車骨年久者搥破燒令脂出及熱塗之
療蠼螋尿瘡習習然黃水出者(出聖惠方)
用韮搗汁取塗之
又方(出聖惠方)用煮甘草湯洗之
又方(出聖惠方)用嚼桂塗之
又方用絞馬屎汁洗之
又方(出聖惠方)用嚼麻子塗之
又方
用令患人於日裏立側近作沸湯微取以淋患人影
令當所患瘡處六七度仍遣人熟嚼蒜以噀患人影
中患處口中餘蒜氣即真噀患人瘡上愈
治蠼螋尿人成瘡初如粉粟漸大如豆更大如火烙浆
疱疼痛至甚(出肘後方)用草茶并汁茶俱可生油調傅瘡
上其痛藥至立止妙一方用燈盞内油調塗
又方(出聖惠方)用取衆人尿處爛泥塗之
治蠼螋尿方(出聖惠方)
用白礬滴醋於銹生鐡上磨並鐡銹刮下塗之
治蠼螋瘡及諸惡瘡以槐白皮醋浸半日洗之
治蠼螋蟲尿人影著處便令人體病瘡其狀如粟粒累
累一聚磣痛身中忽有處燥痛如芒刺癢如刺蟲所
螫後細瘡㿔作叢如茱萸子狀也四畔赤中央有白
膿如黍粟亦令人皮急身惡寒壯熱極者連起竟腰
脇胸也得之者以此法治之
以犀角磨塗之止
治蠼螋溺瘡取磨刀石泥傅瘡有效
治蠼螋溺瘡以故蓑衣結燒灰和油傅之佳
治蠼螋溺瘡用猪膏苺碎𫝊之
治蠼螋叮
右用刀就地畫□又用刀裁至天面脚了取中間身
上土津調塗
小豆末傅方治蠼螋尿痛汁出
用小豆為末傅瘡上頻易之一方酒調塗之
射工中人(附論)
夫江南有射工毒䖝一名短狐一名蜮其蟲形如甲蟲
外臺云正黑狀如大飛生有一長角在口前如弩檐臨
其角端曲如上弩以氣為矢因水勢射人或聞其在水
中鉍鉍作聲要須得水沒其口便射人也此䖝畏白鵝
能食之其初得證候先惡寒噤瘮寒熱筋急仍似傷寒
亦如中尸便不能語朝旦小蘇至夕輙劇寒熱悶亂此
是其證始得三四日當急治之治之稍遲者七日皆死
初未有瘡但惡寒噤瘮未成瘡似蠼螋尿亦似瘭疽瘡
射工中瘡有四種其一種瘡正黑如黶子皮周邊悉赤
或衣犯之如有芒刺痛其一種作瘡久乃穿或晡間寒
其一種如火灼熛起似此者最急數日殺人備急方云
有四種其一種突起如石癤狀俱能殺人多令人寒熱
屈伸張口閉目也凡山水有毒䖝人涉水中人似射
工而無物其診法初得之惡寒微似頭痛目眶疼心中
煩懊四肢振焮腰背百節皆強而兩膝痛或翕翕而熱
但欲睡旦醒暮劇手足逆冷至肘膝二三日腹中生䖝
食人下部肛中有瘡不痛不癢令人不覺不急治過六
七日下部出膿潰䖝上食人五臓熱毒煩盛下利不禁
八九日雖良醫不能治矣覺得之急早視其下部若有
瘡正赤如截肉者陽毒最急若瘡如鯉魚齒者為陰毒
猶小緩要皆殺人不過二十日也欲知是中水與非者
當作五六升湯以小蒜五升㕮咀投湯中消息勿令大
熟去滓以浴之是水毒身體當發赤斑無異者非也當
以他病治之(本草云水弩射工短狐等䖝生於山水間含沙射人影而成疾或如瘧狀及如天行)
(病者名曰沙病今人謂沙子証然亦全非射工水弩之毒不過山嵐瘴氣感而成疾今以䋲擦之所皆是太陽)
(經脉所過之處則邪氣出而病愈矣江西袁州一河其間多生水弩彼人云其䖝射人人中之即病却以綿揩)
(身上或揩着如針刺則以針挑去令血出其病即愈然彼人日食此水及於此浴緣此䖝聞水動則射人彼中)
(人欲入此水則先以石打水動後方入水則其䖝已射不能中人)
方
五香散(出千金方)治江南毒氣惡核及射工中人暴生瘡
甲香犀角鱉甲升麻薰陸香烏翣
丁香沉香黃連青木香羚羊角黃芩
甘草牡蠣(各四分)黃蘗(六分)吳茱萸(三分)
右為細末中射工毒及諸毒皆水服方寸匕日三并
以水和少許洗之仍以雞子白和塗腫上乾則易一
方無青木香
犀角散(一方甲香散出聖惠方)治射工毒腫生瘡
犀角(鎊)甲香射干木香乳香丁香
黃連升麻鱉甲(醋炙去裙襴)牡蠣羚羊角
甘草(炙剉)黃芩(去黑心各一兩)黃蘗(去粗皮)
吳茱萸(湯洗晒乾各半兩)
右除乳香研外搗為散和勻每服二錢水調下日三
兼以雞子白調塗瘡毒良一方有薰陸香無乳香
野葛膏(出千金方)治射工惡核卒中惡毒方
野葛(一升)巴荳烏頭蜀椒(各五合)茵芋
躑躅附子丹砂(各一兩)雄黃大黃(各七兩)
右為細末以不中水猪膏三觔煎三上三下去滓内
丹砂雄黃末攪至凝以棗核大摩痛上勿近眼凡合
名膏皆毋令産婦女人小兒雞犬六畜見之惟宜清
淨
治卒中射工水弩毒方其毒有四種惟如灼人肉熛
起作瘡者此種最急凢射工並居毒地天大雨或逐
人行潦流入人家而射人常宜飬鵝鵝見即食人行
將純白鵝以辟之白鴨亦善帶好生犀角佳也
治療射工毒方(出聖惠方)
用以白梅皮褁豉母䖝吞至六七枚勿住取水浮起
䜴母䖝一枚置口中便瘥䜴䖝已死者亦浮起有毒
應不可吞
治水毒中人(一名中溪一名中濕一名水病似射工而首無物)
用小蒜三升㕮咀於湯中莫令大熟即無力去滓適
寒温以浴若身體發赤斑者是也
升麻散(出千金方)治人忽中水毒手足指冷或至肘膝者方
吳茱萸(一觔)生薑(切一升半)犀角升麻
橘皮(各二兩)烏梅(十四箇)
右㕮咀以水七升煮取二升分二服
治溪毒沙虱
用馬齒莧搗絞汁一升漸以傅瘡上佳
治中射工毒用白鵝血飲之又以血塗之
桃葉方治土俗療溪毒方
右初覺便取溪蒜狶薟桃葉剉一斛蒸使遍熱出布
席上觧衣卧上厚覆衣被大汗良久出拭之勿見風
則瘥已五六日恐毒入腹不可先爾應先服藥東間
諸山有大木名埋檀枝葉上似梨冬不凋剥取白皮
皮重疊如紙搥破煮服一斗日夜六七過無生者預
取乾之亦單用蒨根白蘘荷根藍青汁並佳若卒無
根皮亦可單用藍汁煮服之亦可都合煮取汁漬之
若患腹中痛恐轉成蠱噉人腹臓者取猪脂二升熬
令燥水一斗絞取汁稍稍服之
雄黃朱砂方(出千金方)療溪毒
雄黃朱砂常山(各等分)
右五月五日午時使童子搗合之取傅瘡上
巴豆方(出肘後方)治卒中射工水弩毒
右鼠婦蟲䜴各七合巴豆三枚去心合猪脂但以此
藥塗之
升麻散(一名犀角散出千金方)治射工中人瘡有三種一種瘡正黑如
靨子狀周徧悉赤如有刺痛一種作瘡經久乃穿晡
間寒熱一種如火灼熛起者此最急數日殺人此病
人寒熱方
犀角屑(二兩)川升麻(一兩)射干(一兩)
右搗為散每服四錢以水一中盞煎至六分去滓不
計時候温服
射干散(一名和氣散出聖惠方)治證同前
射干川升麻(各二兩)
右剉以水三大盞煎至一盞去滓適寒温盡服其滓
傅瘡上一方用烏扇根三兩(研末)
治射工及疰氣發無常處
用白芥子為丸服之或搗為末醋和塗之隨手有驗
中射工溪毒以䓤和塩研傅之
犀角塗方治射工毒
右以犀角不拘多少以水磨塗患處又取細末與麝
香同研水調一錢服之
梅桃散(出千金方)治人忽中水毒手足指冷或至肘膝者方
右取梅若桃葉搗絞取汁三升許或乾以少水絞取
汁飲之小兒不能飲以汁𫝊乳頭飲之
熊膽散治水弩射人
用熊膽塗之更以雄黃同酒磨服之即愈
解毒散(出瑞竹堂方)治毒蛇射工沙虱等傷著人眼黑口噤
手足直強毒氣入腸腹服之效
白礬(研)甘草(各等分)
右為末每服二錢冷水調下
皂莢膏(出肘後方)治射工傷人傅瘡
皂莢一挺長一尺二寸者椎碎以醋一升煎如餳去
滓傅於瘡
又方(出聖惠方)
用馬齒莧不拘多少爛搗取汁飲一盞又爛搗傅毒
上日四五易
治射工中人去毒方(出聖惠方)
用胡䓤不拘多少細切爛搗以搨瘡上灸十壯即瘥
一方云胡蒜
治射工中人寒熱或發瘡偏在一處有異於常者方(出千)
(金方)
用鬼臼葉一把漬苦酒中熟搗絞取汁服一升日三
或用醋
又方(出千金方)
用吳茱萸莖葉一握斷去前後取握中熟搗以水二
升煮取七合頓服一方用葫蘆切貼瘡上炙七壮
又方(出千金方)
用蜈蚣大者一枚火炙為末苦酒和以傅瘡上或用
醋以治口噤
又方(出千金方)
用赤莧菜熟搗絞取汁每服一升日四五服以滓傅
之
又方(出千金方)白雞屎取白頭者三枚餳和塗中毒處
治射工中人已有瘡者但惡寒噤瘮及其成瘡似蠼螋
尿亦似風疽(出千金方)
用芥子爛搗勻酒和厚塗瘡上半日痛便止醋調亦
可
治人忽中水毒手足指冷或至肘膝者方(出千金方)
用浮萍萆曝乾為末酒浸服方寸匕
又方(出千金方)
用搗蒼耳汁服一升又以綿褁杖沾汁導下部日三
瘥
又方(出千金方)
用搗蓼一把以酒和絞取汁一升飲之不過三服瘥
外臺肘後作梨葉
又方(出千金方)
用搗蓼一把以酒絞取汁以塗浴面目身體令徧
又方(出千金方)
用搗蛇苺根為末水飲之并導下部生者用汁凡夏
月行常多齎此藥屑入水以方寸匕投水上流無所
畏又辟射工凡洗浴以少許投水盆中即無毒
治射工毒
用獨頭蒜切之厚三分以來貼瘡上灸之令熱氣射
入即瘥
治水弩射人(出千金方)
用臘月猪膏塗脚足拍間趺上及著鞋處蛭不敢著
人一方和鹽塗之灸斷其道
治療中毒方
用大苺連根搗作屑服之亦可投水搗絞汁飲一二
升并道下部生䖝者夏月常行多齎此屑欲入水浴
先以少屑投水上流便無所畏又辟射工家中雖以
噐盛水浴亦常以此屑投水中大佳
治溪毒每春月多得亦如京都傷寒之狀呼為溪瘟未
必皆是射工輩亦不盡患瘡痢但寒熱煩疼不解便
死
用東向三禹步即以手左一攪取水將蒜一把熟搗
以酒漬之去滓可飲三兩杯當吐得吐便瘥此方甚
妙
治療溪毒(出肘後方)用五加根燒末以酒若漿服方寸匕
又方用燒鮫魚皮以飲服方寸匕立瘥
又方(出肘後方)用荆葉搗汁飲之佳
又方(出肘後方)
用搗漆姑以塗之腰背諸處漆姑生冬間細葉如蒜
狀
又方
用烏蒜一枚搗以酒和服半升得吐即瘥一名烏韭
山中甚多
療溪毒下部生瘡已决洞者(出肘後方)
用伏米一升鹽五升一并作糜坐中即愈
又方(出肘後方)
用桃葉艾葉搗熟以水漬之絞取濃汁去滓著盆中
坐有白䖝出即瘥
又方(出肘後方)用塩和皂莢末搗綿褁導之一方無塩亦可
又方(出肘後方)用末牡丹屑以飲服方寸匕日三
治山中草木上石蛵著人則穿嚙肌肉行人肉中浸淫
墳起(出千金方)用灸斷其道即愈
治入山路草木中行(出千金方)用狼牙葉冬取根枝搗之令
熟傅所中處又飲汁四五合
治療溪毒及沙虱毒(出千金方)
用大蒜十枚合皮安熱灰中炮令熱刀切斷頭以拄
所著毒處盡十片復以艾灸瘡上七壯則良
又方
用蓼搗取汁服一二升又以塗周匝瘥
又方
用雄牛膝根一把搗水酒共一升漬絞取汁飲之日
三雄牛膝莖白紫色者是
治水弩子方
川烏頭(一兩半生炮半熟去皮臍)巴荳(一兩去皮心出油用)
朱砂(半兩别研)
右先將烏頭末後入二味再研用生薑自然汁煮麫
糊丸如菉豆大以朱砂衮過熟水下三丸未轉再服
治水弩子貼瘡方
蚌蛤(厚者一合燒為末)黃丹(一兩)麝香(一分)
右同研細用油調塗瘡上以帛子盖之
治溪毒射工
取溪鬼䖝口邊角帶之其䖝出於有溪毒處山林間
亦名射工蟲
治溪毒射工
以狄耳草絞取汁服滓傅瘡上血出
治溪毒沙虱水弩射工蟈短狐蝦鬚等病
用鶚鳿鳥至病人邊則能咬人身訖以物盛之當有
砂石出也亦可燒末及毛作灰服之(鸀鳿鳥如鴨眼大赤觜斑山水)
(毒處即生此鳥也)此數病俱是山水間䖝含沙射人影亦有
無水處患者夜卧常以手摩身體覺辣痛處熟視當
有赤點如鍼頭急捻之以芋葉入肉刮却視有細砂
石以蒜封瘡頭上不爾少即寒熱瘡漸深也其蝦鬚
瘡桂嶺獨多著者十活一二唯有早覺者當有芋草
及大芋甘蔗葉入肉鈎之深盡根蒜封可瘥須臾即
根入至骨其根拔出如蝦鬚亦有如丁腫最惡者生
人幽隱處自餘六病或如瘧及天行初著寒熱亦有
瘡出者亦有無瘡者要當出得砂石
沙虱毒(附論)
沙子病江南舊無今所在皆有之其證如傷寒頭痛嘔
惡悶亂須臾能殺人多用麻繩擦頸及膊間出紫點則
愈或用針膝後委中穴出血則愈山水間多有沙虱其
䖝甚細不可見人入水浴及汲水澡浴此䖝在水中著
人及陰雨日行草中即著人便鑚入皮裏其診法初得
之皮上正赤如小豆大黍米粟粒以手摩赤上痛如刺
過三日之後令人百節強疼痛寒熱赤上發瘡此䖝漸
入至骨則殺人凡在山澗水澡浴畢熱以巾拭身中數
過又以故帛拭之一過乃傅粉也今東間無不有此浴
洗畢以巾拭&KR3020;&KR3020;如芒針刺熱看見處仍以竹葉細拂
去比見嶺南人初有此者只以茅葉刮去乃小傷皮膚
為佳仍數塗苦䒰菜汁瘥已深者用針挑取得䖝子正
如疥䖝者爪上映光方見行動也挑不得便就上灸三
四炷則䖝死病除若止兩三處不能為害多處不可盡
挑灸若猶覺惽惽是其毒大深便應依土俗作方術出
之并作諸藥湯以浴皆得一二升沙出沙出都盡乃止
若無方術痛飲番酒取醉亦佳如其無則依此方為療
并雜用前中溪毒射工法急救七日中宜瘥不爾則仍
變成溪毒如薤葉大長四五寸初著腹脇腫如刺破則
雞㩉之䖝出食雞或三四數過取盡乃止兼須服麝香
犀角護其内作此療之彼土有中之者不少呼此病為
&KR0008;(呼故切)沙䖝吳音名沙作盗護如鳥長尾盗者言此䖝
能招呼溪氣東間山行無處不有其䖝著人肉不痛不
即覺者久久便生子在人皮中稍攻人則為瘻山行宜
竹管盛塩數視軆足見者以鹽塗之便脱雜少石灰尢
良亦斷血而辟水温又云所謂蜂蠆作於懷袖賁育為
之驚恐言其小而有毒起乎不意也世人呼蝘蜓為蠆
子而未嘗中人乃言不可螫人雷鳴乃放想亦當極有
毒書家呼蝘蜓為守宫本草云守宫即是蜥蜴依如東
方朔云則兩種物矣今蜥蜴及蛇醫母並不螫人蜥蜴
有五色具者亦云是龍不可殺之令人震死今又有小
烏䖝子尾有翅世人呼為甲虫而尾似車鍰兩蠆尾後
復言此䖝是蠆未詳其正矣
方
麝香散治沙虱
麝香(少許)辰砂(少許)
右細研為末以塩塗之瘥
羊脂膏(出千金方)治沙虱毒
麝香大蒜
右合搗以羊脂和著小筒中帶行欲用取傅瘡上
如聖散治療沙虱毒
右用少許麝香傅瘡上過五日不瘥當用巴豆湯服
之一日輙以巴豆一枚二日則二枚計為數並去皮
心以水三升煮取一升盡服之未瘥即更可作服之
治沙虱毒(出千金方)
用班猫二枚一枚熬為末服之一枚燒令烟絶為末
著瘡中
又方
用白萵苣菜汁傅之瘥
治療沙虱
用鹽五合以水一斗煮一沸以漬洗瘡上
又方
若初著有赤點如米以鹽和麝香塗之瘥
治初中沙虱有赤點如米良久即如刺在肉中者
用竹葉刮之令血出仍斷大蒜摩之即瘥
治卒中沙虱毒
山水間多有沙虱其䖝甚細略不可見人入水浴及
汲水澡浴此䖝在水中着人身及陰雨天行草中亦
着人便鑚入皮裏
其診法初得之皮上正赤如小豆黍米粟粒以手摩
赤上痛如刺三日之後令百節強疼痛寒熱赤上發
瘡此䖝漸入至骨則殺人凡在山澗浴畢當以布拭
身數遍又以故帛拭一度乃𫝊粉
治療沙虱毒
今東間水無不有此浴竟巾拭&KR3020;&KR3020;如芒針然刺熱
看見處仍以竹葉杪挑去之比見嶺南人初有此者
即以茅葉細細刮去及小傷皮膚為佳仍數塗苦苣
菜汁佳
辟虱方
水銀(不拘多少)
右以茶末拌在手心以津唾研和令不見星擦在綿
帶子上繋於有虱處每一條帶約三箇月無虱
辟狗蚤方
韶腦(不拘多少)
右以薄紙褁之放在枕邊或被下即無也
治虱咬
水磨朱砂傅雄黃醋磨塗
治諸溪毒沙虱
以白蘘荷煮汁服之
治沙虱毒
以射罔𫝊之佳
治溪沙虱
用搗蒜貼之熟醋浸之經年者良
治沙虱水弩
用蜣蜋十枚端午日收乾者佳杵末油調傅之
辟蚊子
右用皂角蒼术乾浮萍等分為末飯丸弹大令乾燒
之
辟蚊辟虱狗蚤
右用駝糞白鱔魚骨為末燒之永無凡新屋未居先
燒之直至屋壊亦無
普濟方卷三百八
