觚不觚錄小說家𩔖一(雜事之屬)
提要
(臣)等謹案觚不觚錄一卷明王世貞撰世貞
有鳳洲綱鑑已著錄是書專記明代典章制
度於沿革為尤詳自序謂傷觚之不復舊觚
盖感一代風氣之升降也雖多紀細故頗涉
瑣屑而朝野軼聞往往可資考據昔徐學謨
博物典彙載高拱考察科道被劾者二十七
人並載名氏說者謂其諳於故事而是書并
詳及諸人所以被劾之故為學謨所不及載
於情事首尾尤為完具盖世貞弱冠入仕晚
成是書閱歴既深見聞皆確非他人之稗販
耳食者可比故所叙錄有足備史家甄擇者
焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
