儒志學業傳
皇祐賢良儒志先生王景山諱開祖少敏悟書經目輙
成誦勤篤廢寢食初習制科以所業上召試皇祐五年
中第三甲進士第洪氏登科記云是年應制科者十有
八人宰相不曾留意取士密諭考官只放一人過閣下
試六論賢良趙彦若中選及對策又黜之是年制科並
不取人景山幡然不調而歸盡焚舊作縱觀經史百家
之書攷别差殊與學者共講之席下常數百人尊之曰
儒志先生未幾而卒年三十二其所著書多不出惟儒
志一編門弟子傳習今其書首章言復者性之宅無妄
者誠之原又曰學者離性而言情奚情之不惡又曰使
孔子用於當時六經之道不若今之著矣旨意若此者
衆君子評其為知德之奥最末章曰由孟子以來道學
不明吾欲述堯舜之道論文武之治杜淫邪之路闢皇
極之門吾畏諸天者也吾何敢已哉是其自負豈淺淺
者當慶歷皇祐間宋興來百年經術道微伊洛先生未
作景山獨能研精覃思發明經藴倡鳴道學二字著之
話言此永嘉理學開山祖也不幸有則亡之嘆後四十
餘年伊洛儒宗始出從游諸公還鄉轉相授受理學益
行而濫觴亦有自焉紹熙二年春朝請大夫寳謨閣待
制永嘉後學陳謙撰
儒志像贊
公諱開祖字景山登皇祐癸巳鄭獬榜進士第試秘書
省校書郎出佐處州麗水縣既而不樂退居郡城東山
設塾倡鳴理學於濓洛未作之先講下常數百人年三
十二而卒學者尊之曰儒志先生為永嘉道學開山祖
著儒志一編以貽後人及之嘗僭為序因拜公遺像景
仰高風敬為之贊云
温乎其容淵乎其中含英萃精玉藴金舂灝然正大光
明之氣倡為理學道統之宗著儒志一編而首言復性
對賢良三策而致力厥衷試秘書而才猷允懋寄民社
而治績尤隆倦從事恬退東山之麓開來學大施時雨
之功其生也時當濓洛未作其沒也年若洙泗令終噫
是宜二學立祠尊為先賢之首位名與斗山而並崇也
宋乾道壬辰春知樞密院參知政事同里許及之拜書
陽春其盎良玉其温扶輿所鍾噩噩渾渾東山講道學
者是尊當伊洛之未作承洙泗之淵源杜淫邪路闢皇
極門儒志一編闡道之原賢良三策衛道之垣功扶世
教澤裕後昆使天假年安知其不扣聖人之幽閽也邪
元泰定丙寅夏五月望後三日正議大夫海北海南道
肅政廉訪使後學王都中謹書
永嘉賢良王公遺書跋
伯衡年十二三側聞鄉之逹尊言宋時永嘉人物之盛
道術之懿固莫加於乾淳之際尚論其所由來實出皇
祐賢良王公景山且盛稱公學術議論文章卓然過人
伯衡私念公之在宋仕不登於朝化不行於國而數百
年之下言濬斯道之源者屬之公焉必有大過人者矣
自是會永嘉學士大夫輙從問公遺書皆以為高文大
册散落無存間存一二亦不多見伯衡未嘗不嘆惋久
之兹過永嘉辱友公九世孫淵始得見其家藏儒志編
若干首劉屯田戴惟嶽二墓文觀是書雖不能盡知公
因文以求義因迹以求用亦足以得其緒餘矣於戲慶
歷之前固有斯人乎鄉逹尊豈欺我哉使假之以年䆒
極高妙得志當時則其道不既昌大矣乎談者安得謂
六經羣聖人之道至濓溪横渠明道伊川諸子出而後
復明又安得謂五代文詞之習至歐陽永叔尹師魯梅
聖俞蘇子美諸公作而後丕變也惜乎公年三十有二
而遽卒庸非天乎雖然揚子雲有言存則人亡則書而
近世胡汲仲又廣之曰千古聖賢之道由斯文而知之
後乎千古亦將由斯文而知今之道夫上下千古其人
不相及矣必於其書而知其道焉則公之遺書何可以
不傳也淵圖重刻以嘉惠後學不亦宜乎抑豈不以學
術之在一家一邦不若公之天下也歟此君子之用心
也伯衡既幸得見少償素願又重淵克承家學無愧為
人後忘其寡陋識於篇末而翹翹望焉洪武庚戌春三
月甲子翰林院國史編修致仕眉山蘇伯衡識
