欽定四庫全書
仁齋直指卷一宋楊士瀛撰
眀朱崇正附遺
五臟所主論
夫在天之風在地為木在人為肝惟肝則主風在天之
熱(暄暑熾燠熱之用也)在地為火在人為心惟心則主熱在天之
濕在地為土在人為脾惟脾則主濕在天之燥在地為
金在人為肺惟肺則主燥在天之寒在地為水在人為
腎惟腎則主寒吁此天地自然之氣也氣之愆伏乘虚
入人而人不能克百病之所由生故風喜傷肝熱喜傷
心濕喜傷脾燥喜傷肺寒喜傷腎而暑氣傷心包絡(心包
絡曰膻中在胷膈間盖心主暑故暑氣伏於三焦膈胃之間)其或風氣之勝木邪乘
土則脾病生焉熱氣之勝火邪乘金則肺病生焉濕氣
之勝土邪乘水則腎病生焉燥氣之勝金邪乘木則肝
病生焉寒氣大來心火亦為腎水所乘矣左關為人迎
可以知風寒暑濕熱燥所從入之門右關為氣口可以
别臓氣鬱暢與食氣聚散盈虛之候若乃憂愁思慮易
耗心神恚怒氣逆易損肝氣縦慾強志腎之戕形寒飲
冷肺之害飢飽勞倦脾之傷外之六氣相乘内之七情
相感凡是數者皆為五臓之邪因其所主而尋其某臓
所受之處則得之矣心主血所藏者神上應舌外應諸
掌其聲言其色赤其臭焦其味苦其液汗肝主筋所藏
者䰟上應眼外應爪甲其聲呼其色青其臭臊其味酸
其液泣腎主骨所藏者精與志上應耳外應腰背其聲
呻其色黑其臭腐其味鹹其液唾(腎冷多唾腎熱多渴)肺主氣所
藏者魄上應鼻外應皮毛其聲哭其色白其臭腥其味
辛其液涕脾主肌肉所藏者意與智上應口外應四肢
其聲歌其色黃其臭香其味甘其液涎故心肺在上主
脈氣也肝腎在下藏精血也脾居中州又所以為精血
脈氣之養也心之平脈浮大而散肝之平脈弦細而長
腎之平脈沈濡而滑肺之平脈短濇而浮脾之平脈和
緩而大平者五臟本然之正脈也春弦夏鈎(叔和云夏洪取火脈
來盛之義)秋毛冬石以其四時當旺者象之木火金水四時
各旺七十有二日土為季脈每季之月寄旺一十八日
春則弦緩夏則洪緩秋則微緩冬則沈緩合四季而論
則亦七十有二日矣春弦者端直之狀細弱而長是也
夏鈎者浮大而散來疾去遲是也秋毛者稀軟之狀輕
虛以浮是也冬石者沈濡而滑舉指來疾是也土之脈
溫厚氣行乎臓腑之中平和不可得見其衰則現焉所
謂弦鈎毛石盖應時而略見耳其中須有糓神胃氣之
和若弦如張弓弦鈎如操帶鈎毛如風吹毛石來如奪
索去如彈石此皆危脈也此絶無胃氣也胃氣虧絶其
能久乎若夫春得金脈夏得水脈秋得火脈冬得土脈
四季得木脈其與心之脈尅肺肺之脈尅肝肝之脈尅
脾脾之脈尅腎腎之脈尅心此皆賊邪也一臓無氣况
可以為人乎然則諸府之脈可得聞歟曰小腸微洪大
腸微濇膀胱微沈胃微緩而膽微弦急此無他腑與臓
合氣同氣相求斯有得其近似者矣抑古人所謂九臓
者又何如耶曰形臓四一者頭角二者耳目三者口齒
四者胷中神臓五在心藏神在肝藏魂在腎藏志肺藏
魄而脾藏意然臓者神之舍色者神之旗五臓已敗其
色必夭槁怪異常夭必亡矣抑猶有說焉微遲濡弱其
候雖不同而為寒為虛一也數實長洪其形雖不類而
為熱為實一也諸脈皆弦吾知其病出於肝諸脈皆緩
吾知其病出於脾諸脈皆濇吾知其病出於肺脈皆浮
洪病不在心乎脈皆沈滑病不在腎乎若合腑臓而觀
假如數在左寸數主熱也沈之而得則熱入於心浮之
而得則熱入小腸遲在左尺遲主寒也沈之而得則寒
入於腎浮之而得則寒入膀胱其餘以此推之噫此通
變法也安得圓機之士與之論此哉
五臓病證虚實論
五臓各有所主至其病證莫不隨所主而見焉面赤喜
笑舌破口乾煩燥掌熱心痛而啘臍上有動氣者心家
病也面青多怒脇下痛硬欬逆目眩肢節攣急轉筋溲
難臍左有動氣者肝家病也(肝乘脾挾水氣故欬逆足厥隂下終於隂器故溲難)
面黑而恐呵欠呻吟齒痛骨痿耳鳴精泄足脛寒腰脊
痛小腹急疼瘕泄而裏急後重臍下有動氣者腎家病
也面白善嚏憂愁欲哭喘嗽氣逆咽喉不利洒浙惡寒
時作寒熱臍右有動氣者肺家病也面黃善思善噫善
嗜中脘脹滿飲食不消身體腫重肢節酸疼怠惰嗜卧
四肢不收當臍動氣是非脾家之病乎東萊先生有曰
肝受病則目不能視腎受病則耳不能聽脾受病則口
不能食心受病則舌不能舉五臓病證以此觀之不待
智者而後知也然而心之惡熱者何熱則脈潰濁也肝
之惡風者何風則筋燥急也腎何以惡燥燥則精涸竭
也肺何以惡寒寒則氣留滯也脾何以惡濕濕傷肌肉
肉傷則痿腫也五臓之病推原及本安有不從所受中
來哉是以臓氣有餘謂之實臓氣不足謂之虛心實之
候口乾喜笑身熱汗血痛滿乎胛脇膺背之間肝實之
候目赤多怒頭眩耳聾痛引乎兩脇小腹之下腎實之
候腹膨體腫少氣不言骨痛飱泄而小便黃肺實之候
喘促咳嗽上氣鼻張脛股肩疼而胷中滿脾氣一實必
至肢體重著而不舉腹脹尿秘而苦饑故曰臓氣有餘
謂之實者此也心虚則恍惚多驚憂煩少色咳唾舌強
腰背酸疼肝虛則眼昏胷痛筋脇拘攣恐懼面青如人
將捕腎虛則心懸如饑胷痛引脊厥逆溲變䏚冷耳鳴
肺虛則呼吸少氣鼻涕嗌乾肺中聲鳴喘乏咳血(唾中有紅
縷者此肺損為熱氣所傷也若脇下痛而唾鮮血者此熱氣傷肝也)其或吐逆泄利飲食
不消腹脹腸鳴四肢無力則脾虛之證生焉故曰臓氣
不足謂之虚者此也大抵實者瀉之虛者補之無過不
及以平為期否則實實虚虚損不足而益有餘如東坡
先生所謂至虚有盛勢大實有羸状差之毫釐疑似之
間便有死生禍福之畏吁可畏哉至若心病而直視面
黧肝病而舌卷囊縮腎病而腰折骨枯肺病而毛焦氣
出脾病而臍突唇反此則五臓之氣絶也絶者無復生
之理脫遇岐扁亦末如之何雖然病亦有虚實之證不
同耳邪氣盛則實精氣奪則虚脈盛皮熱腹脹前後不
通曰五實脈細皮寒氣少前後泄利飲食不進曰五虚
諸病出者為虚入者為實(隂出乘陽陽入乘隂)言者為虚不言者
為實緩者為虚急者為實(隂主静則緩陽主燥則急)濡者為虚堅者
為實癢者為虚痛者為實外痛内快者外實内虚外快
内痛者外虚内實其有心腹皮膚内外俱痛則按之而
止者虛也按之而痛者實也經所謂皮虚則熱脈虛則
驚肉虛則重筋虛則急骨虛則痛髓虛則墮腸虛則溏
泄三陽實三隂虛汗不出三隂實三陽虛汗不止與夫
脈浮而緩自汗惡風法當解肌脈浮而緊無汗惡寒法
當發汗此表病之一虛一實脈伏而牢腹痛秘結法當
下之脈沈而弱厥冷自利法當温之此裏病之一實一
虛内實之證心下牢強腹中痛滿前後不通乾嘔而無
物出者死内虛之證厥逆煩燥而吐痢不止者亡是又
不可不知也故併及之
諸隂諸陽論
禀五行之氣而為萬物之最靈者人也人禀五行之氣
而生曰隂與陽誰獨無是哉心為手少隂腎為足少隂
肺為手太隂脾為足太隂肝為足厥隂心包絡為手厥
隂此手三隂足三隂之經也小腸曰手太陽膀胱曰足
太陽大腸曰手陽明胃曰足陽明膽曰足少陽三焦曰
手少陽此手三陽足三陽之經也隂六陽六合而為人
身之十二經是經者所以周環一身自上至下往來流
通而無間斷也其脈則於兩手三部應焉故自其身者
言之腑為陽臓為隂外為陽内為隂上為陽下為隂頭
戴陽足履隂背負陽腹抱隂氣屬陽而陽為衛血屬隂
而隂為榮陽根於隂隂根於陽隂陽互根榮衛不息陽
動所以為隂之役使隂静所以為陽之鎮守呼出心與
肺吸入肝與腎呼者因陽出吸者隨隂入呼吸之間脾
受糓味是則一身之隂陽也自其脈者推之關前為陽
陽得九分關後為隂隂得一寸所以有主治之分浮之
實大沈之損小曰陽盛隂虛沈之實大淨之損小曰隂
盛陽虛所以有表裏之别脈居陽部而隂脈形脈居隂
部而陽脈見陽虛則隂出而乘之隂虛則陽入而乘之
及所以見寒暑則變之機至若陽生於尺動於寸隂生
於寸動於尺牢長促數之為陽虛短結代動細之為隂
浮芤滑實弦緊洪之為表微沈緩濇遲伏濡弱之為裏
隂病見陽脈者生陽病見隂脈者死是則六脈之隂陽
也自其病者求之寸口浮疾陽中之陽病主身熱頭痛
煩滿内熱寸口沈細陽中之隂病主少氣汗出悲傷不
聊尺脈浮滑隂中之陽病主小腹痛滿大小便難尺脈
沈細隂中之隂病主兩股酸疼隂癢遺瀝隂出於陽其
病怒陽入於隂其病静腑病欲得寒掀衣氣麄又欲見
人者為陽臓病欲得温惡聞人聲閉戶獨處者為隂腑
病屬陽陽主動故其痛多走注而不止臟病屬隂隂主
静故其痛有常處而不移陽病旦静隂病夜寧陽虛暮
亂隂虚夜争隂勝則寒陽勝則熱隂動則發熱陽動則
有汗賊風客邪陽受之飲食居室隂受之陽受風氣傷
風者先於上隂受濕氣傷濕者先於下其或邪居陽脈
之間則四肢熱盛而為狂邪入隂脈之内則六經凝澁
而為痺無陽即厥無隂即嘔陽微不能呼隂微不能吸
陽病不能俯隂病不能仰重陽者狂重隂者顛脫陽者
見鬼脫隂者目盲是則諸病之隂陽也噫是固然矣抑
古人所謂隂陽維蹻覆溢關格者又何如哉曰脈有陽
維隂維陽蹻隂蹻衝督任帶凡此竒經八脈别道而行
如設溝渠以備水潦之溢病非自生盖諸經溢出而流
入之也維者總持諸脈之綱維(隂陽不相維則悵然失志)蹻者健足
行走之關要督言其都陽脈之會也任取其姙生養之
原也衝者隂脈之通自足至頭通受諸經之氣血帶者
迴繞於身總束諸脈取束帶之義焉故陽維之病苦寒
熱隂維之病苦心痛陽蹻之病陽急而狂奔隂蹻之病
隂急而足直衝病則氣逆而裏急督病則脊強而折厥
任病則男疝氣而女帶瘕帶病則腹脹滿而腰溶溶其
衝任二經是又婦人乳血月候之所從出竒經之脈其
如是乎關前為陽脈當九分而浮若連併而上至魚際
者為溢溢則外關内隔是為隂乘關後為隂脈當一寸
而沈若連併而下入尺澤者為覆覆則内關外隔是為
陽乘寸脈皆虛為陽虧尺脈皆虛為隂虧寸脈下不至
關為陽絶尺脈上不至關為隂絶虧猶庶幾絶與關隔
真危脈也覆溢虧絶其如是乎雖然人事不可不知也
暴喜傷陽暴怒傷隂憂愁不意氣多厥逆七情所發病
家謹焉甘辛之劑以之助陽酸苦之劑以之助隂有志
活人者又當識此
血榮氣衛論
人之一身所以得全其性命者氣與血也盖氣取諸陽
血取諸隂人生之初具此隂陽則亦具此血氣血氣者
其人身之根本乎血何以為榮榮行脈中滋榮之義也
氣何以為衛衛行脈外護衛之意也然則榮與衛豈獨
無所自來哉曰人受糓氣於胃胃為水糓之海灌溉經
絡長養百骸而五臓六腑皆取其氣故清者為榮濁者
為衛榮衛二氣周流不息一日一夜脈行五十度平旦
以來復會于肺口所謂隂陽相貫如環之無端則是二
氣者常相隨而不相離也夫惟血榮氣衛常相流通則
於人何病之有一窒礙焉百病由此而生矣故氣之作
恙發而為寒熱恚怒喜憂愁聚而為積痞疝瘕癥痃癖
上為頭旋中為五鬲下為臍間動氣或喘促或咳噫聚
則中滿逆則足寒凡此者氣使之然也血之為患其妄
行則吐衂其衰涸則虛勞蓄之在上其人忘蓄之在下
其人狂逢寒則筋不榮而攣急挾熱則毒内瘀而發黃
在小便者為淋痛在大便者為腸風其於婦人月事進
退漏下崩中病尤不一凡此者血使之然也夫血譬則
水也氣譬則風也風行水上有血氣之象焉盖氣者血
之帥也氣行則血行氣止則血止氣温則血滑氣寒則
血凝氣有一息之不運則血有一息之不行病出於血
調其氣猶可以導達病原於氣區區調血何加焉故人
之一身調氣為上調血次之是亦先陽後隂之意也若
夫血有敗瘀滯泥乎諸經則氣之道路未免有所壅遏
又當審所先而決去之經所謂先去其血而後調之又
不可不通其變矣然而調氣之劑以之調血而兩得調
血之劑以之調氣而乖張如木香如官桂如細辛如厚
樸以至烏藥香附莪术三稜之類治氣可也治血亦可
也若以當歸地黃輩論之施之血證無以逾此然其性
纏滯每於胃氣有虧焉胃氣既虧則五臓六腑之氣亦
餒矣善用藥者其間劑量而佐助之(大凡治病當識本末假如嘔吐痰涎
胃虛不食以致發熱若與涼劑退熱則胃氣愈虛熱愈不退惟先以助胃止吐為本其熱自退縦熱不退但得
胃氣已正亦可旋與解熱之劑又有傷寒發大熱屢經寒凉䟽轉其熱仍前但用和調胃氣自然無事)雖
然心為血之主肝為血之藏肺為氣之主腎為氣之藏
誠哉是言也學者苟知血之出於心而不知血之納於
肝知氣之出於肺而不知氣之納於腎用藥摸稜往往
南轅而北轍矣假如血痢作恙以五苓門冬等劑行其
心以巴豆大黃等劑逐其積而其痛獨存者血之所藏
無以養也必佐以川芎或芎歸湯輩則其痛止假如喘
嗽氣鳴以薑橘枳梗蘇桂調其氣以南星半夏細辛豁
其痰而終不下降者氣之所藏無以收也必佐以補骨
脂或安腎圓輩則其氣歸元病有標本治有後先綱舉
而目斯張矣噫此𫝊心喫緊之法也耳目所接敢不本
衛生之家共之(經云腎間動氣五臟六腑之本十二經脈之根呼明之門生氣之原也)
脈病逆順論
岐伯曰凡人形盛脈細少氣不足以息者危形瘦脈大
而胷中多氣者死形氣相得者生參伍不調者病誠哉
是言脈病逆順之不可不蚤辨也盖人有強弱盛衰之
不等而脈實應焉脈有隂陽虛實之不同而病實應焉
脈病形證相應而不相反每萬舉而萬全少有乖張良
工不能施其巧矣故脈之於病有利浮大而不利沈小
者有利沈小而不利浮大者有大小無拘而以浮沈滑
澁堅軟為順逆者又有五行反尅而賊邪乘虛為深患
者請條析而縷陳之壯熱脈浮大而疾者生沈小者死
顛癎脈堅大而數者生沈細者死譫語脈洪大者生厥
逆而脈微者死暴忤脈實大者生虛濡而小伏者死諸
藥中毒可洪大緊急不可微小而不齊疝瘕積聚可堅
急實強不可沈小而虚弱腹脹者浮大則順虛小則逆
頭痛者浮大則安短濇則危痟渴之診貴乎數大緊實
不貴乎微細浮短(小急不可治)水氣之診貴乎浮而洪大不
貴乎虛細沈微擊墜瘀血順則脈堅強反則脈小弱中
惡吐血反則脈沈細順則脈浮洪所謂利浮大而不利
沈小者此也傷寒已得汗沈小之脈安浮大之脈危自
汗漏不止虛細之脈安躁盛之脈危中惡腹脹緊細則
可洪急則否心腹&KR0146;痛沈細則可堅洪則否厥逆之脈
順則沈而濇逆則大而浮痿緩之脈順則散而虛逆則
堅而疾唾吐衂血順者小弱沈滑逆者堅燥浮洪金瘡
血多順者微細而虛逆者燥實而大久嗽尿血羸瘦者
其正則脈微其反則洪急大腸澼泄筋攣者其正則脈
細其反則堅洪泄瀉注榖下痢其正者緩細小結其反
者弦數浮洪金瘡與諸下血其正者細滑而沈其反者
緊急疾大(發熱亦反)&KR0630;蝕肛隂可虛小而不可緊急産後出
血可沈小而不可疾浮所謂利沈小而不利浮大者此
也傷寒脈躁盛而不得汗者陽之極其治也難傷寒已
得汗而脈躁盛者隂之極其候即死中風口噤四肢不
收脈浮遲而恬静者存脈洪數而氣麄者亡上氣喘急
面目浮腫脈浮滑而手足温者存脈澁濇而四肢厥者
亡(加痢即死)心下牢強勝則脈緊負則沈濡水病腹腫勝則
脈實負則虛散病黃疸者勝則緩大負則弦急而堅卒
中惡者勝則洪緩負則堅急而駃腹脹便血活者脈滑
殂者脈絶腸癰腫結活者脈浮殂者脈沈膿血諸疾活
以滑細殂以堅強腸澼下膿活以其沈殂以其浮有遲
滑而無緊數則崩中漏下不必慮有滑實而無浮虛則
月經閉塞何足憂諸腸澼身不熱而脈和滑者易愈身
熱而脈弦澁者難痊諸咳嗽聲不焦而脈浮軟者易安
弦絶沈堅或伏而大者難保逆而堅澁順而濡滑其於
上氣為可推反則急堅正則虛緩其於厥逆為可驗耳
聾之脈沈而滑者可療浮而濇者難療蠱毒之脈數而
軟者可甦數而堅者難甦(凡蠱毒脈類如釵股其人吐甚心下切痛如囓而面目黃
或吐血不止者皆死)所謂大小無拘而以浮沈滑澁堅軟為順逆
者此也心病面赤喜笑心煩掌熱口乾開目妄語臍上
動氣脈當洪緊而數反得沈濡而微者水之尅火一不
治肝病面青筋急多怒目痛目閉不欲見人臍左動氣
脈當弦急而長反得浮濇而短者金之尅木二不治腎
病面黑恐欠足寒逆氣腹痛飱泄後重腹下動氣脈當
沈而滑反得緩而大者土之尅水三不治肺病面白悲
愁嚏哭吐衂交血喘咳寒熱臍右動氣脈當沉細而濇
反得浮大而牢者火之尅金四不治五者脾病面黃善
思善嗜體重節疼四肢不收怠墮喜卧腹滿泄痢飲食
不消當臍動氣脈來緩大者脾家正形也設或反是弦
長而緊是非木邪之尅土乎所謂五行反尅而賊邪乘
虛為深患者此也雖然健人之脈病病人之脈健陽病
得隂脈隂病得陽脈凡此皆反也而劉元賓以為形病
脈和人不死張長沙以為隂病見陽脈者生其言豈厚
誣哉經云脈病人不病曰行尸人病脈不病曰内虛此
二者雖皆非順然形病而脈和猶可用力形和而脈病
其死無疑况脈和之與脈健本自不同剛駃暴躁之謂
健調平而有胃氣之謂和毫釐疑似之間學者當於此
而致其辨矣經云忽陽病得隂脈隂病得陽脈者死此
二者雖皆非正然張長沙之論特為傷寒設謂如傷寒
心腹煩滿而脈浮大之類是爾腹滿病在太隂浮大之
脈屬陽亦脾家之本體故能生焉學者當於此而通其
故矣逆順之說故備論之以俟大賢之折衷云(老者脈陽羸隂
強順隂弱陽強逆大人得小兒脈不治左病右痛上病下痛不治下痢手足温易治手足寒難治手足厥冷脈
不至者死吐血發嗽上氣脈數有熱不得卧者死凡病人眼無䰟䑃朧白雲如外障並不治病人脈和軟者生
刮濇如枝梗草根者死)
男女氣血則一論
血氣即隂陽也不論男女長幼均具之人之有病皆知
調氣而血之一字念不到焉至於調氣不愈加以消痰
逐水無所不至其病自如是皆血之為患伏於冥冥之
中而不可測識矣假如婦人得病於經水來去之時固
有可驗而知者其若經脈久遏而不行與夫協熱而傷
血變生他證如之何而見之况世俗循習其能以男子
之診為血證乎夫肝藏血而心主之動則血運於諸經
静則血歸於肝臓肝受血則能視足受血則能步掌受
血則能握指受血則能攝故血凝於膚者為痺凝於脈
者為泣凝於足者為厥凡神志昏昏驚狂冒悶煩渴嘔
吐語短内疼鼻衂唾紅眼紅面赤骨熱膚閧腸垢尿多
胷滿頑痰讝語多汗甚至四肢厥冷懵不知人不問男
子婦人皆血證耳據脈驗之挾血者脈來乍澁乍數閃
灼明滅或沈細而隠伏也若夫血與熱交攻則左手寸
關按之洪盛盖心主血肝藏血固如是爾經云血上逆
則忘血下蓄則狂上焦瘀血小便必難下焦瘀血小便
必自利血之所在當以此推活人總括所載小柴胡湯
犀角地黃湯桃仁承氣湯皆其要藥血結者湯劑中入
醋為佐特於此而申言之然猶有所謂血鱉氣鱉酒鱉
者又不可不知也盖平時酷酒血入於酒則為酒鱉平
時任氣血凝於氣則為氣鱉虛勞痼冷敗血化生則為
血鱉摇頭掉尾如蟲之行上侵人之喉下蝕人之肛或
附於背脇或隠於胷腹其大則如鱉其小則如錢良可
怪也治法用蕪荑炒煎為妙或生硫黃為末老酒調下
二者可以殺其毒嗣此則以理中湯沈香降氣湯各半
温胃益血常常服餌以消勝之如其不以温和為主日
從事於雷圓錫灰之劑焉君子未保其往(活人書云傷寒太陽證衂
血者病欲愈熱結膀胱而血自下者亦欲愈以此觀之他病伏熱之人上焦瘀血而作吐者亦其病之有瘳也
雖然血既吐而自止則可矣)
問病論
東坡先生嘗曰吾平生求醫盖於平時默騐其工拙至
於有疾必先盡告以所患而後診視使醫者了然知厥
疾之所在虛實冷熱先定于中則脈之疑似不能惑也
故雖中醫療疾常愈吾求疾愈而已豈以困醫為事哉
誠哉斯言真警迷濟世之砭劑也何者脈之與證相依
而行脈者所以剖其證之未明證者所以索其脈之猶
隠據脈以驗證所謂得手應心者是爾問證以參脈所
謂醫者意也是爾烏可舉一而廢一哉私竊怪夫近世
以來多秘所患以求診以此驗醫者之能否醫亦不屑
下問孟浪一診以自挾其所長甚者病家從前誤藥或
飲食居處有所諱悔雖問之而不以盡告遂至索病於
冥漠之間辨虛實冷熱於疑似之頃毫釐千里寧不委
命一擲與人試伎乎此余於終篇所以特舉前輩格言
以解世俗之惑不然難經有謂問其所欲五味以知其
病之所起所在者又果何意邪(大人小兒諸病瘥後飲食且須旋進常若不足
毋使食氣傷胃其病復來大熱方退尤不可飽小兒傷乳熱復則同)
論易簡方論
易簡方論前後活人不知其幾近世之士類以春秋之
法繩之曰易簡繩愆曰增廣易簡曰續易簡論借古人
之盛名以自伸其臆說吁王氏何負於人哉余謂易簡
方論後學指南四時治要議論似之自有人心權度存
焉耳况王氏晚年劑量更定者不一日月薄蝕何損於
眀若夫索瘢洗垢矯而過焉或者公論之所不予也
附原脈論(出保命集)
道之渾淪莫知其原然至道無言無以眀其理大象無
形非立象無以測其奥道象之妙非言不明嘗試原之
脈者何也非氣非血動而不息榮行脈中衛行脈外經
曰脈者血之府也自素問而下迄於今經所不載無𫝊
記而莫聞其名焉然而玄機奥妙聖意幽微雖英俊明
哲之士非輕易可得而悟也夫脈者果何物乎脈者有
三名一曰命之本二曰氣之神三曰形之道經謂天和
者是也至於折一支瞽二目亦不為害生而脈不可須
臾失失則絶命害生矣經曰春弦(一曰長)夏洪(一曰鈎)秋毛
(一曰濇)冬石(一曰沈)此言正脈同天真造化之元氣也巡於
春夏秋冬木火水金之位生長收藏參和相應故禀二
儀而生不離於氣故于脈有生死之驗經曰五運隂陽
者天地之道也萬物之綱紀變化之父母生殺之本始
神明之府也既隂陽為神明之府脈為血之府而明可
見焉血之無脈不得循其經絡部分週流於身滂派奔
迫或散或聚氣之無脈不能行其筋骨臓腑上下或暴
或蹶故經曰出入廢則神機化滅升降息則氣立孤危
故氣化則物生氣變則物易氣盛則物壯氣弱則物衰
氣絶則物死氣正則物和氣亂則物病皆隨氣之盛衰
而為變化也脈字者從肉從永從&KR1000;從血四肢百骸得
此真元之氣血肉筋骨爪髮榮茂可以倚憑而能生長
也長久永固道故從肉從永者是也從&KR1000;從血者巡之
如水分流而布遍週身無有不通也釋名曰脈脈幕也
如幔幕之遮覆幕絡一體之形導太一真元之氣也元
氣者在氣非寒非熱非煖非涼在脈者非弦非洪非濇
非沈不為氣而浮沈不為血而流停乃冲和自然之氣
也故春温夏熱秋涼冬寒所以然者為元氣動而不息
巡於四方木火金水之位温涼寒暑之化生生相續新
新不停日月更出四序迭遷脈不為息故人有身形之
後五臓既生身中元氣即生焉故春弦夏洪秋毛冬石
此四時之氣也而脈者乃在其中矣道經曰視之不見
聽之不聞摶之不得迎之不見其首隨之不見其後此
如脈之謂也又云埏埴以為器當其無有器之用故有
之以為利無之以為用又曰吾不知名字之曰道強為
之名曰大斯立脈之名之本意也故道者萬物之奥脈
者百骸之靈奥靈之妙其道乃同元氣者無器不有無
所不至血因此而行氣因此而生故榮行脈中衛行脈
外瞻之在前忽焉在後而不匱者皆由於脈也分而言
之曰氣曰血曰脈統而言之惟脈運行血氣而已故經
曰血氣者人之神不可不謹養也隂陽别論曰所謂陽
者胃脘之陽也此陽者言脈也胃者土也脈乃天真造
化之氣也若土無氣則何以生長收藏若氣無土何以
養化萬物是無生滅也以平人之氣常禀於胃正理論
曰榖入於胃脈道乃行隂陽交會胃和脈行人禀天地
之候故春胃微弦曰平得弦而無胃曰死夏胃微鈎曰
平但鈎而無胃曰死長夏微䎡曰平但弱而無胃曰死
秋胃微毛曰平但毛而無胃曰死冬胃微石曰平但石
而無胃曰死隂者真臓也見則敗敗則必死五臓為隂
肝脈至中而無外急如循刀刅責責然如按琴弦心脈
至堅而博如循薏苡仁累累然肺脈至大而虛如毛羽
中人皮膚腎脈至博而絶如以指彈石辟辟然脾脈弱
而乍數乍䟱夫如此脈者皆為臓脈獨見而無胃脈五
臓皆至懸絶而死故經曰别於陽者知病亡時别於隂
者知生死之期故人性候躁急懁促遲緩䎡弱長短大
小皮堅肉厚各隨其狀而脈應之常以一息四至為準
者言呼出心與肺吸入腎與肝五者胃兼主四旁在呼
吸之間也數則為熱遲則為寒如天之春秋二分隂陽
兩停晝夜各得五十度自此添一遭則熱減一遭則寒
脈之妙道從此可知矣或如散葉或如燃薪或如泥泥
或如絲縷或如湧泉或如溢吐頽或如偃刀或如轉索
或如遊魚假使千變萬化若失常者乃真元之氣離絶
矣經曰積陽為天積隂為地陽化氣隂成形此言一氣
判而清濁分也元氣者天地之本天和者血氣之根華
佗云脈者謂血氣之先也孔子曰天不言而四時行焉
百物生焉而脈亦如之又經曰自古通天者生之本皆
通乎天氣也通天者謂通元氣天真也然形體者假天
地之氣而生故奉生之氣通計於天禀受陰陽而為根
本天地合氣命之曰人天氣不絶真靈内屬動静變化
悉與天通易云乾坤成列而易立乎其中矣故天地之
體得易而後生天地之化得易而後成故陽用事則春
生夏長隂用事則秋收冬藏寒往則暑來暑往則寒來
始而終之終而復始天地之化也而易也默然於其間
而使其四序各因時而成功至於寒不凌暑暑不奪寒
無愆陽伏隂之變而不至於大肅大温故萬物各得其
沖和之氣然後不為過而皆中節也道經曰萬物負隂
而抱陽沖氣以為和百姓日用而不知斯脈之道也故
脈不得獨浮沈獨大小獨盛衰獨隂陽須可沈中有浮
浮中有沈大中有小小中有大盛中有衰衰中有盛隂
中有陽陽中有隂充塞一身之中盈溢百骸之内無經
絡不有無氣血不至養筋骨毛髮堅壯膩澤非心非腎
非肝非脾五臓之盛真氣固密不為邪傷若憂愁思慮
饑飽勞逸風雨寒暑大驚卒恐真氣耗亂氣血分離為
病之本噫夫萬物之中五常皆備審脈之道而何獨無
五常邪夫仁固衛一身充盈五臓四肢百骸亦皆得榮
養無沖和之氣獨真臓脈見則死矣生則不見死則獨
見好生惡死此仁之謂也分布軀體和調氣血貴之在
頭目耳鼻賤之在蹠臋隂簒不上而有不得下而無所
不施無所不至此義之謂也長人脈長短人脈短肥人
脈沈瘦人脈浮大人脈壯小人脈弱若長人脈短短人
脈長肥人浮瘦人沈大人弱小人壯夫如此者皆不中
理而為病此禮之謂也見在寸則上病見在關則中病
見在尺則下病五臓有疾各有部分而脈出見不為潜
藏伏匿一一得察有餘不足而愈其病此智之謂也春
弦夏洪秋毛冬石太陽之至其脈沈太隂之至其脈大
而長少隂之至其脈浮陽眀之至其脈濇而短少陽之
至其脈鈎厥隂之至其脈弦四序不失其期六氣為常
凖者此信之謂也非探賾索隠鈎深致遠學貫天人旁
通物理未能達於此矣
附論五篇(出丹溪心法)
不治已病治未病
與其救療於有疾之後不若攝養於無疾之先盖疾成
而後藥者徒勞而已是故已病而不治所以為醫家之
法未病而先治所以眀攝生之理夫如是則思患而預
防之者何患之有哉此聖人不治已病治未病之意也
嘗謂備土以防水也苟不以閉塞其㳙㳙之流則滔天
之勢不能遏備水以防火也若不以撲滅其熒熒之光
則燎燎之焰不能止其水火既盛尚不能止遏况病之
已成豈能治歟故宜夜卧早起於發成之春早起夜卧
於蕃莠之夏以之緩形無怒而遂其志以之食涼食寒
而養其陽聖人春夏治未病者如此與雞俱興於容平
之秋必待日光於閉藏之冬以之歛神匿志而私其意
以之食温食熱而養其隂聖人秋冬治未病者如此或
曰見肝之病先實其脾臓之虛則木邪不能𫝊見右頰
之赤先瀉其肺金之熱則金邪不能盛此乃治未病之
法令以順四時調養神志而為治未病者是何意耶盖
保身長全者所以為聖人之道治病十全者所以為上
工之術不治已病治未病之說著於四氣調神大論厥
有旨哉昔黃帝與天師難疑答問之書未嘗不以攝養
為先始論乎天真次論乎調神既以法於隂陽而繼之
以調於四氣既曰食飲有節而又繼之以起居有常諄
諄然以養生為急務者意欲治未然之病無使至於已
病難圖也厥後秦緩達乎此見晉侯病在膏肓語之曰
不可為也扁鵲明乎此視齊侯病至骨髓斷之曰不可
救也噫惜齊晉之侯不知治未病之理
亢則害承迺制
氣之來也既以極而成災則氣之乘也必以復而得平
物極則反理之自然也大抵寒暑燥濕風火之氣木火
土金水之形亢極則所以害其物承乘則所以制其極
然則極而成災復而得平氣運之妙灼然而眀矣此亢
則害承迺制之意原夫天地隂陽之機寒極生熱熱極
生寒至神不測有以斡旋宰制於其間也故木極而似
金火極而似水土極而似木金極而似火水極而似土
盖氣之亢極所以承之者反勝於已也夫惟承其亢而
制其害者造化之功可得而成也今夫相火之下水氣
承而火無其變水位之下土氣承而水無其烖土位之
下水承而土順風位之下金乘而風平火熱成其燥金
自然金家之疾隂精承其君火自然火家之候所謂亢
而為害承而迺制者如斯而已且嘗考之六元正紀大
論云少陽所至為火生終為蒸溽(火化以生則火生也陽在上故終為蒸溽)
是水化以承相火之意太陽所至為寒雪冰雹白埃是
土化以承寒水之意也(霜雪冰雹水也白埃下承土也)以至太隂所至
為雷霆驟注烈風(雷霆驟注土也烈風下承之木氣也)厥隂所至為風生
終為肅(風化以生則風生也肅静也)陽明所至為散落温(散落經也温下承之
火氣也)少隂所至為熱生中為寒(熱化以生則熱生也隂精承上故中為寒也)
豈非亢為害則承迺制者歟昔者黃帝與岐伯上窮天
紀下極地理遠取諸物近取諸身更相問難以作内經
至於六微旨大論有及於六氣相承之言以為制則生
化外别盛衰害則脈亂生化大病諸以所勝之氣來於
下者皆折其標盛也不然曷以水發而電雪土發而驟
飄木發而毁折金發而清明火發而曛昧此皆鬱極迺
發以承所亢之意也嗚呼通天地人曰儒醫家者流豈
止治疾而已當思其不眀天地之理不定以為醫工之
語
審察病機無失氣宜
邪氣各有所屬也當窮其要於前治法各有所歸也當
防其差於後盖治病之要以窮其所屬為先苟不知法
之所歸未免於過差爾是故疾病之生不勝其衆要其
所屬不出乎五運六氣而已誠能於此審察而得其機
要然後為之治又必使之各應於運氣之宜而不至有
一毫差誤之失若然則治病求屬之道庶乎其無愧矣
至真要大論曰審察病機無失氣宜意蘊諸此嘗謂醫
道有一言而可以盡其要者運氣是也天為陽地為隂
隂陽二氣各分三品謂之三隂三陽然天非純陽而亦
有三隂地非純隂而亦有三陽故天地上下各有風熱
火濕燥寒之六氣其幹旋運動乎兩間者而又有木火
土金水之五運人生其中臓腑氣穴亦與天地相為流
通是知衆疾之作而所屬之機無出乎是也然而醫之
為治當如何哉惟當察乎此使無失其宜而後可若夫
諸風掉眩皆屬肝木諸痛痒瘡皆屬心火諸濕腫滿皆
屬脾土諸氣膹鬱皆屬肺金諸寒收引皆屬腎水此病
屬於五運者也諸暴強直皆屬於風諸嘔吐酸皆屬於
熱諸躁擾狂越皆屬於火諸痓強直皆屬於濕諸澁枯
涸皆屬於燥諸病水液澄徹清冷皆屬於寒此病機屬
於六氣者也夫惟病機之察雖曰既審而治病之施亦
不可不詳故必别隂陽於疑似之間辨標本於隠微之
際有無之殊者求其有無之所以殊虛實之異者責其
虛實之所以異為汗吐下投其所當投寒熱温涼用其
所當用或逆之以制其微或從之以導其甚上焉以遠
司氣之犯中焉以辨歲運之化下焉以審南北之宜使
小大適中先後合度以是為治又豈有差殊乖亂之失
耶又考之内經曰治病必求其本本草曰欲療病者先
察病機此審病機之意也六元正紀大論曰無失天信
無逆氣宜五常大論曰必先歲氣無代天和此皆無失
氣宜之意也故素問靈樞之經未嘗不以氣運為言既
曰先立其年以明其氣復有以戒之曰治病者必明天
道地理隂陽更勝既曰不知年之所加氣之盛衰虛實
之所起不可以為工矣諄諄然若有不能自己者是豈
聖人私憂過計哉以醫道之要悉在乎此也觀乎原病
式一書比類物象深明乎氣運造化之妙其於病機氣
宜之理不可以有加矣
能合色脈可以萬全
欲知其内者當以觀乎外診於外者斯以知其内盖有
諸内者形諸外苟不以相參而斷其病邪之逆順不可
得也為工者深燭厥理故望其五色以青黃赤白黑以
合於五臓之脈窮其應與不應切其五脈急大緩濇沈
以合其五臓之色順與不順誠能察其精微之色診其
微妙之脈内外相參而治之則萬舉萬全之功可坐而
致矣素問曰能合色脈可以萬全其意如此原夫道之
一氣判而為隂陽散而為五行而人之所稟皆備焉夫
五脈者天之真行血氣通隂陽以榮於身五色者氣之
華應五行合四時以彰於面惟其察色按脈而不偏廢
然後察病之機斷之以寒熱歸之以臓腑隨証而療之
而獲全濟之效者本於能合色脈而已假令肝色如翠
羽之青其脈微弦而急所以為生若浮濇而短色見如
草滋者豈能生乎心色如雞冠之赤其脈當浮大而散
所以為順若沈濡而滑色見如衃血者豈能順乎脾色
如蟹腹之黃其脈當中緩而大所以為從若微弦而急
色見如枳實者豈能從乎肺色如豕膏之白其脈當浮
濇而短所以為吉若浮大而散色見如枯骨者豈能吉
乎以至腎色見如烏羽之黑其脈沈濡而滑所以為生
或脈來緩而大色見如炲者死死生之理夫惟診視相
參既以如此則藥証相對厥疾弗瘳者未之有也抑嘗
論之容色所見左右上下各有其部脈息所動寸關尺
中皆有其位左頰者肝之部以合左手關位肝膽之分
應於風木為初之氣顔為心之部以合於左手寸口心
與小腸之分應於君火為二之氣鼻為脾之部合於右
手關脈脾胃之分應於濕土為四之氣右頰肺之部合
於右手寸口肺與大腸之分應於燥金為五之氣頥為
腎之部以合於左手尺中腎與膀胱之分應於寒水為
終之氣至於相火為三之氣應於右手命門三焦之分
也若夫隂陽五行相生相勝之理當以合之於色脈而
推之也是故脈要精微論曰色合五行脈合隂陽十三
難曰色之與脈當參相應然而治病萬全之功苟非合
於色脈者莫之能也五臓生成篇云心之合脈也其榮
色也夫脈之大小滑濇沈浮可以指别五色微甚可以
目察繼之以能合色脈可以萬全謂夫赤脈之至也喘
而堅白脈之至也喘而浮青脈之至也長而左右彈黃
脈之至也大而虛黑脈之至也上堅而大此先言五色
次言五脈欲後之學者望而切之以相合也厥後扁鵲
眀乎此述之曰望而知之謂之神切脈而知之謂之巧
深得内經之理也下迨後世有立方者目之曰神巧萬
全厥有旨哉
治病必求於本
將以施其療治之法當以窮其受病之源盖疾病之原
不離於隂陽之二邪也窮此而療之厥疾弗瘳者鮮矣
良工知其然謂夫風熱火之病所以屬乎陽邪之所客
病既本於陽苟不求其本而治之則陽邪滋蔓而難制
濕燥寒之病所以屬乎隂邪之所客病既本於隂苟不
求其本而治之則隂邪滋蔓而難圖誠能窮原療疾各
得其法萬舉萬全之功可坐而致也治病必求於本見
於素問隂陽應象大論者如此夫邪氣之基久而𫝊化
其變証不勝其衆也譬如水之有本故能洊至汪洋浩
瀚派而趨下以漸大草之有本故能荐生莖葉實秀而
在上以漸蕃若病之有本變化無窮苟非必求其本而
治之欲去深感之患不可得也今夫厥隂為標風木為
本其風邪傷於人也掉摇而眩轉瞤動而瘈瘲卒暴強
直之病生矣少隂為標君火為本其熱邪傷於人也瘡
瘍而痛痒暴注而下迫水液渾混之病生矣少陽為標
相火為本其火邪傷於人也為熱而瞀瘈躁擾而狂越
如喪神守之病生矣善為治者風淫所勝平以辛涼熱
淫所勝平以醎寒火淫所勝平以醎冷以其病本於陽
必求其陽而療之病之不愈者未之有也太隂為標濕
土為本其濕邪傷於人也腹滿而身腫按之而沒指諸
痓強直之病生矣陽眀為標燥金為本其燥邪傷於人
也氣滯而膹鬱皮膚以皴揭諸澁枯涸之病生矣太陽
為標寒水為本其寒邪傷於人也吐利而腥穢水液以
清冷諸寒收引之病生矣善為治者濕淫所勝平以苦
熱燥淫所勝平以苦温寒淫所勝平以辛熱以其病本
於隂必求本隂而治之病之不愈者未之有也豈非將
以施其療疾之法當以窮其受病之源者哉抑嘗論之
邪氣為病各有其候治之之法各有其要亦豈止於一
端而已其在表者汗而發之其入裏者下而奪之其在
高者因而越之謂可吐也慓悍者按而收之謂按摩也
藏寒虛奪者治以灸焫脈病攣痺者治以針刺血實畜
結腫熱者治以砭石氣滯痿厥寒熱者治以導引經絡
不通病生於不仁者治以醪醴血氣凝泣病生於筋脈
者治以熨藥始焉求其受病之本終焉蠲其為病之邪
者無出於此也噫昔黃帝處於法宫之中坐於明堂之
上受業於岐伯𫝊道於雷公曰隂陽者天地之道也綱紀
萬物變化生殺之妙盖有不測之神斡旋宰制於其間
也人或受邪生病不離於隂陽也病既本於此為上者
豈可他求哉必求於隂陽可也至真要大論曰有者求
之無者求之此求其病機之說與夫求於本其理一也
大抵四時以胃氣為本然治病必須先診六脈皆有胃
氣外證雖重病亦可治胃氣未絶則藥力運行而輸散
於皮毛經絡故易治而生胃氣既絶則藥雖對證不能
使其運用以輸精於皮毛經絡真臓獨見而藥不及矣
遂成不治之證也東垣曰脈貴有神有神者有胃氣之
謂也故諸經方論皆曰有病早治療不令邪氣深入所
以聖人治未病不治已病正謂此也
附十二經脈歌
手太隂肺中焦生下絡大腸出賁門上膈屬肺從肺
系系横出腋臑中行肘臂寸口上魚際大指内側爪
甲根支絡還從腕後出接次指屬陽眀經此經多氣
而少血是動則病喘與咳肺脹膨膨缺盆痛兩手交
瞀為臂厥所生病者為氣咳喘渴煩心胷滿結臑臂
之外前廉痛小便頻數掌中熱氣虛肩背痛而寒氣
盛亦疼風汗出欠伸少氣不足息遺失無度溺變别
陽明之脈手大腸次指内側起商陽循指上連出合
谷兩筋岐骨循臂肪入肘外廉循臑外肩端前廉拄
骨傍從肩下入缺盆内絡肺下膈屬大腸攴從缺盆
上入頸斜賁頰前下齒當環出人中交左右上俠鼻
孔注迎香此經血盛氣亦盛是動頸腫并齒痛所生
病者為鼻衂目黃口乾喉痺生大指次指難為用肩
臑外側痛相仍
胃足陽明交鼻起下循鼻外下入齒還出俠口繞承
漿頥後大迎頰車裏耳前髮際至額顱支下人迎缺
盆底下膈入胃絡脾宫直者缺盆下乳内一支幽門
循腹中下行直合氣沖逢遂由髀關抵膝臏䯒□中
指内關同一支下膝注三里前出中指外關通一支
别走足跗指大指之端經盡矣此經多氣復多血是
動欠伸面顔黑淒淒惡寒畏見人忽聞木聲心振慴
登高而歌棄衣走甚則腹脹乃賁響凡此諸疾皆骭
厥所生病者為狂瘧濕温汗出鼻流血口喎唇裂又
喉痺膝臏疼痛腹脹結氣膺伏兔䯒外廉足跗中指
俱痛徹有餘消糓溺色黃不足身前寒振慓胃房脹
滿食不消氣盛身前皆有熱
太隂脾起足大指上循内側白肉際核骨之後内踝
前上臑循䯒脛膝裏股内前廉入腸中屬脾絡胃與
膈通俠喉連舌散舌下攴絡從胃注心宫此經氣盛
而血衰是動具病氣所為食入即吐胃脘痛更兼身
體痛難移腹脹善噫舌木強得後與氣快然衰所生
病者舌亦痛體重不食亦如之煩心心下仍急痛泄
水溏瘕寒瘧隨不卧強立股膝腫疽發身黃大指痿
手少隂脈起心中下膈直與小腸通支者還從肺系
走直上咽喉繫目瞳直者上肺出腋下臑後肘内少
海從臂内後廉抵掌中兊骨之端注少沖多氣少血
屬此經是動心脾痛難任渴欲飲水咽乾燥所生脇
痛目如金脇臂之内後廉痛掌中有熱向經尋
手太陽經小腸脈小指之端起少澤循手外廉出踝
中循臂骨出肘内側上循臑外出後廉直過肩解繞
肩甲交肩下入缺盆内向腋絡心循咽嗌下膈抵胃
屬小腸一攴缺盆貫頸頰至目兊眥却入耳復從耳
前仍上頰抵鼻升至目内眥斜絡於顴别絡接此經
少氣還多血是動則病痛咽嗌頷下腫兮不可顧肩
如拔兮臑似拆所生病兮主肩臑耳聾目黃腫腮頰
肘臂之外後廉痛部分猶當細分别
足經太陽膀胱脈目内眥上顴額尖支者巔上至耳
角直者從巔腦後懸絡腦還出别下項仍循肩膊俠
脊邊抵腰膂腎膀胱内一支下與後隂連貫臀斜入
委中穴一支膊内左右别貫胛俠脊過髀樞臂内後
廉膕中合下貫踹内外踝後京骨之下指外側是經
血多氣少也是動頭疼不可當項如拔兮腰似拆髀
強痛徹脊中央膕如結兮腨如裂是為踝厥筋乃傷
所生瘧痔小指廢頭𩕄頂痛目色黃腰尻膕脚疼連
背淚流鼻衂及顛狂
足經腎脈屬少隂小指斜透湧泉心然骨之下内踝
後别入跟中腨内浸出膕内廉上股内貫脊屬腎膀
胱臨直者屬腎貫肝膈入肺循喉舌本尋支者從肺
絡心内仍至胷中部分深此經多氣而少血是動病
饑不欲食喘嗽唾血喉中鳴坐而欲起面如垢目視
&KR0008;&KR0008;氣不足心懸如饑常惕惕所生病者為舌乾口
熱咽痛氣賁逼股内後廉并脊疼心腸煩痛疽而澼
痿厥嗜卧體怠墮足下熱痛皆腎厥
手厥隂心主起胸屬包下膈三焦宫支者循胸出脇
下脇下連腋三寸同仍上抵腋循臑内太隂少隂兩
經中指透中沖支者别小指次指絡相通是經少氣
原多血是動則病手心熱肘臂攣急腋下腫甚則胸
脇支滿結心中澹澹或大動善笑目黃面赤色所生
之者為心煩心痛掌熱病之則
手經少陽三焦脈起自小指次指端兩指歧骨手腕
表上出臂外兩骨間肘後臑外循肩上少陽之後交
别𫝊下入缺盆膻中分散絡心膈高裏穿支者膻中
缺盆上上項耳後耳角旋屈下至頥仍注頰一支出
耳入耳前却從上關交曲頰至目内眥乃盡焉斯經
少血還多氣是動耳鳴喉腫痺所生病者汗自出耳
後痛兼目銳眥肩臑肘臂外皆疼小指次指亦如癈
足脈少陽膽之經始從兩目銳眥生抵頭循角下耳
後腦空風池次第行手少陽前至肩上交少陽右上
缺盆支者耳後貫耳内出走耳前銳皆循一支銳眥
大迎下合手少陽抵項根下加頰車缺盆合入胸貫
膈絡肝經屬膽仍從脇裏過下入氣街毛際縈横入
髀厭環跳内直者缺盆下腋膺過季脇下髀厭内出
膝外廉是陽陵外輔絶骨踝前過足跗小指次指分
一支别從大指去三毛之際接肝經此經多氣乃少
血是動口苦善太息心脇疼痛難轉移面塵足熱體
無澤所生頭痛連銳眥缺盆腫痛併兩腋馬刀挾癭
生兩旁汗出振寒痎瘧疾胸脇髀膝至䯒骨絶骨踝
痛及諸節
厥隂足脈肝所終大指之端毛際叢足跗上廉太沖
分踝前一寸入中封上踝交出太隂後循膕内廉隂
股充環繞隂器抵小腹挾胃屬肝絡膽逢上貫膈裏
布脇肋俠喉項䫙目繫同脈上巔會督脈出支者還
生目系中下絡頰裏還唇内支者便從膈肺通是經
血多氣少焉是動腰疼俛仰難男疝女人小腹腫面
塵脫色及咽乾所生病者為胸滿嘔吐洞泄小便難
或時遺溺并狐疝臨証還須仔細看
火温分治論
肥人氣虛生寒寒生濕濕生痰瘦人血虛生熱熱生火
火生燥故肥人多寒濕瘦人多熱燥也夫以人形分寒
濕熱燥此得之於外然其中臓腑為病亦有寒濕熱燥
之殊不可不知玉匱金鑰曰肝臓由來同火治三焦包
絡都無異脾胃常將濕處求肺與大腸同濕類腎與膀
胱心小腸寒熱臨時旋商議惡寒表熱小膀濕發熱表
寒心腎熾十二經最端的四經屬火四經濕四經有熱
有寒時攻裏解表細消息裏熱表寒宜越竭表熱表寒
宜汗釋濕同寒火同熱寒熱到頭無兩說六分分來火
熱寒寒熱中停真浪舌熱寒格拒病機深亢則害兮承
迺制緊寒數熱脈正邪摽本治之真妙訣休治風休治
燥治得火時風燥了當解表時莫攻裏當攻裏時莫解
表表裏如或兩可攻後先内外分多少治濕無過似決
川此箇筌蹄最分曉感謝軒岐萬世恩争柰醯雞笑天
小
虛實分治論
夫疾病之生也皆因外感内傷生火生濕濕而生熱火
而生痰四者而已審其為少壯新病是濕則燥之是火
則瀉之是濕而生熱則燥濕而兼清熱是火而生痰則
瀉火而堅豁痰無餘蘊矣審其為老衰久病又當半攻
半補焉如氣虛而有濕熱痰火則以四君子湯補氣而
堅燥濕清熱豁痰瀉火如血虛而有痰火濕熱則以四
物湯補血而堅瀉火豁痰清熱燥濕如此則補攻兼施
庶乎可也予故曰少壯新病攻邪為主老衰久病補虛
為先若夫隂虛火動脾胃衰弱真隂者水也脾胃者土
也土雖喜燥然太燥則草木枯槁水雖喜潤然太潤則
草木濕爛是以補脾胃補腎之劑務在潤燥得宜亦隨
病加減焉
附病機賦
竊謂醫雖小道迺寄生死最要變通不宜固執明藥脈
病治之理(藥性脈訣病機治法)悉望聞問切之情(望色聞聲問故切脈)藥推
寒熱温涼平和之氣辛甘淡苦酸醎之味升降浮沉之
性宣通瀉補之能脈究浮沉遲數滑濇之形表裏寒熱
實虛之應阿阿嫰柳之和弦鈎毛石之順藥用君臣佐
使(主病之謂君最多輔君之謂臣次之應臣之謂佐使又其次之)脈分老幼瘦肥(老人脈濡
小兒脈數瘦者脈大肥者脈細)藥迺天地之精藥宜切病(藥不泛用則切病矣)脈
者氣血之表脈貴有神(脈中有力謂有神也)病有外感内傷風寒
暑濕燥火之機治用宣通瀉補滑澁温燥重輕之劑外
感異乎内傷(外感乃有餘之症内傷乃不足之症)寒證不同熱證(傷寒直中之邪
為寒傷熱𫝊經之邪為熱)外感宜瀉而内傷宜補寒證可温而熱證
可清補瀉得宜須臾病癒温清失度頃刻人亡外感風
寒宜分經而解散(外感風寒𫝊變不一宜分經絡解散方可)内傷飲食可調
胃以消溶(内傷飲食只在一處不過調胃消導而已)胃陽主氣司納受陽常
有餘脾隂主血司運化隂常不足胃迺六府之本(能納受水
榖方可化氣液)脾為五臓之源(能運化氣腋方可充榮衛)胃氣弱則百病生
脾隂足而萬邪息調理胃脾為醫中之王道節戒飲食
迺却病之良方病多寒冷鬱氣氣鬱發熱(寒謂風寒外感晝夜發熱
冷謂生冷内傷午後發熱)或出七情動火火動生痰有因行藏動静
以傷暑邪或是出入雨水而中濕氣亦有飲食失調而
生濕熱倘或房勞過度以動相火(已上六條言病機)制伏相火
要滋養其真隂(已下六條言治法)袪除濕熱須燥補其脾胃外
濕宜表散内濕宜淡滲陽暑可清熱隂暑可散寒尋火
尋痰分多分少而治究表究裏或汗或下而施(是風寒則汗之
謂温散也是生冷則下之謂温利也)痰因火動治火為先火因氣生理氣
為本治火輕者可降重者從其性而升消理氣微則宜
調甚則究其源而發散實火可瀉或瀉表而或瀉裏(指外
感也)虛火宜補或補隂而或補陽(指内傷也)暴病之謂火怪病
之謂痰寒熱濕燥風五痰有異温清燥潤散五治不同
(寒痰温之熱痰清之濕痰燥之燥痰潤之風痰散之)有因火而生痰有因痰而生
火或鬱久而成病或病久而成鬱金水木火土五鬱當
分泄折達發奪五法宜審(金鬱泄之水鬱折之木鬱達之火鬱發之土鬱奪之)鬱
則生火生痰而成病病則耗氣耗血以致虚病有微甚
治有逆從微則逆治(以寒藥治熱以熱藥治寒)甚則從攻(以寒藥治熱佐以熱
藥以熱藥治寒佐以寒藥)病有本標急則治標緩則治本法分攻補
虛而用補實而用攻少壯新邪專攻則是老衰久病兼
為補為規久病兼補虛而兼解鬱陳癥或蕩滌而或消
溶積在胃腸可下而癒塊居經絡宜消而痊女人氣滯
於血宜開血而行氣男子陽多乎隂可補隂以配陽蓯
蓉山藥男子之佳珍(補隂故也)香附縮砂女人之至寳(行氣故也)
氣病血病二者宜分陽虛隂虛兩般勿紊陽虛氣病晝
重而夜輕(自子至巳為晝)血病隂虛晝輕而夜重(自午至亥為夜)陽虛
生寒寒生濕濕生熱(陽為氣為真火)隂虛生火火生燥燥生風
(隂為血為真水)陽盛隂虛則生火火逼血而錯輕妄行隂盛陽
虛則生寒寒滯氣而週身浮腫陽虛畏外寒(陽氣虛不能外故畏
外寒)隂虛生内熱(隂血虛不能配氣故生内熱)補陽補氣用甘温之品
滋隂滋血以苦寒之流調氣貴用辛涼(氣屬陽無形者也氣鬱則發熱
故宜用辛涼之藥以散之)和血必須辛熱(血屬隂有形者也血積則作痛故宜用辛熱之藥以
開之)陽氣為隂血之引導隂血迺陽氣之依歸陽虛補陽
而隂虛滋隂氣病調氣而血病和血隂陽兩虛惟補其
陽陽生而隂長氣血俱病只調其氣氣行而血隨藏冰
發冰以節陽氣之燔滋水養水以制心火之亢火降水
升斯人無病隂平陽秘我體長春小兒純陽而無隂老
者多氣而少血肥人氣虛有痰宜豁痰而補氣瘦者血
虛有火可瀉火以滋隂膏粱無厭發癰疽熱燥所使痰
薄不堪生腫脹寒濕而然北地聳高宜清熱而用燥南
方洿下可散濕以温寒
仁齋直指卷一
