欽定四庫全書
仁齋傷寒類書卷六宋楊士瀛撰
明朱崇正附遺
怫鬱
怫鬱陽蒸聚體膚便堅為實噦為虛
二陽併病顔容赤火迫身黃惕惕如
怫鬱者陽氣蒸越形見於頭面體膚之間聚赤而不
散也其證則有異焉大便鞕而氣短者實也汗下後
而得噦者虚也若虛若實當詳審之
小便不利時有微熱大便乍難怫鬱而不得卧此
燥糞裏實也承氣湯主之吐下後極虛而汗之其
人怫鬱復與之水以發其汗因而得噦此胃中寒也
桂枝人參湯加茯苓太陽初得病發汗不撤併歸
陽明續自微汗面色赤者陽氣怫鬱也解飢湯主之
或汗又不撤其脉緊濇與麻黃湯陽脉浮隂脉濡
弱妄以火熏熨欲令汗出客熱得火内則驚惕外則
怫鬱蒸肌身目發黃小柴胡湯加黑豆與之
冐眩
冐因虛極有寒傷頭痛胷堅屬二陽
吐汗下餘苓桂术脉沉自利理中湯
冒者蒙冒之謂眩者眩運之謂上虛則眩諸虛極而
乘寒則冒二者皆相似眩其輕而冐其重也婦人新
産血虛挾寒必冐冐家自汗則愈若少隂病下利止
而頭眩時時自冐者此虛極而脫也其與諸逆發汗
劇者言亂目眩設遇歧扁其能起之乎
太陽少陽併病頭項強痛或眩冐胷中痞鞕刺太
顀戒不得發汗少陽本證亦有目眩見本條陽明
傷風頭眩見發黃條吐汗下後虛煩脉微或沉緊
心下痞脇下痛氣衝胷喉眩冐身摇筋脉動惕久而
成萎伏苓桂枝白术甘草湯脉沉遲面微赤身微
熱下利清榖者必鬱冐汗出證屬少隂理中湯甘草
乾薑湯四逆湯隨輕重用太陽病若下之不愈因
復發汗以此表裏俱虛其人必冐冐家汗自出而愈
又痰飲眩冐厥逆少與易簡三生飲感濕頭重眩
暈芎术除眩湯金匱曰産婦亡血復汗寒多故冐
又曰産婦厥冐其脉微弱不能食大便堅蓋血虛則
厥厥而必冐皆是虛寒
心動悸
心悸三陽證自詳糞堅讝語胃調湯
冐旋甘桂瞤真武小建中兼炙草方
動悸多生於停水或陽氣尚弱心下虚空正氣内動
致之或汗下以後正氣内虚邪氣與之擊摶而然也
此蓋心悸而氣動其與驚惕不同焉
太陽病小便利者以飲水多故心下悸小便少者
必膀胱裏急也並用五苓散小半夏伏苓湯主之
陽明病壯熱往来心下悸小便不利心煩喜嘔小柴
胡湯傷風往来寒熱或心下悸小柴胡湯少陽病
脉弦細頭痛發熱誤汗之必讝語轉屬胃胃和則愈
胃不和則煩悸而大便鞕屬調胃承氣湯然調胃承
氣湯太峻證治論只用小柴胡湯糞鞕者可加大黃
煩燥者可入芒消些少凡調胃承氣證以此法代之
尤為穏當太陽發汗過多其人义手自旋冐心下
悸欲得按者桂枝甘草湯太陽病發汗不解仍發
熱心下悸頭眩肌體瞤動振振欲擗地者真武湯主
之或理中湯加茯苓傷寒二三日心中悸而煩與
小建中湯經云先煩而後悸者為熱先悸而後煩者
為虚惟虚則小建中主之少陽病耳聾目赤胷滿
而煩妄加吐下則悸而驚可與小建中湯如有熱證
即以小柴胡繼之傷寒脉結代心動悸炙甘草湯
少隂四逆證其人或悸以四逆散加桂主之心
下水氣厥而悸當先治水茯苓甘草湯然後治厥有
本條不然水入胃必下利也傷寒多因吐下或火
熏或温針以致驚惕太陽病若下之胷滿煩驚小
便不利讝語身重難以轉側用柴胡牡礪龍骨湯不
可發汗風温妄用火薰以致發狂劇則如驚癎時
時瘈瘲此為逆也金匱風引湯
發狂
發狂面赤屬重陽葶藶升麻及大黃
血證身黃仍漱水尿多承氣地黃湯
隂邪併於隂則顛陽邪併於陽則狂傷寒熱毒在胃
併入於心遂使神志昏亂言動急速而發狂也狂之
發作少卧不飢妄語妄笑妄倨妄辯妄起妄行棄衣
而走登高而歌甚則踰垣上屋皆獨陽亢熱使之非
吐下不能止亦有當汗不汗瘀熱在裏下焦蓄血而
如狂者小便必利特如狂而未至於狂耳其或熏熨
迫汗灼艾燒針令人煩燥卧起不安則謂之火邪驚
狂凡是數者各有條例若夫狂言直視旋溺自遺其
與汗後熱多脉躁狂言不食智者寒心焉
重陽即陽毒脉實數狂走錯語煩燥乾嘔面赤咽
痛潮熱發斑亭藶苦酒湯陽毒升麻湯梔子仁湯三
黃湯大黃散升麻葛根湯加大黃狂走者水調瓜蔕
末吐痰瓜蔕散亦可吐血證如狂脉微而沉身黃
唇燥漱水不欲下咽無寒熱小腹鞕滿小便利大便
微利而黑輕者犀角地黃湯重者桃仁承氣湯或抵
當圓取盡黑物為效張云太陽病不解熱結膀胱其
人如狂而血自下下者愈若外不解可與桂枝湯外
已解但小腹結急乃以桃仁承氣湯攻之大抵傷寒
當汗不汗熱蓄在裏熱化為血故喜忘如狂陽狂
寒水石黃連末各一錢冷水調下皆效發斑妄語未
可下者龍膽草一物湯
火邪驚狂者醫家以火熏熨迫汗及燒針灼艾而
然也其人亡陽煩燥卧起不安金匱風引湯柴胡加
龍骨牡礪湯桂枝甘草龍骨牡礪湯柴胡加龍骨牡
礪湯
又火劫腹滿微喘口乾咽爛或不大便讝語用小柴
胡湯黑豆解火邪湯
直視
直視無神不轉睛衂兼少血汗猶輕
遺尿喘泄摇頭證脉濇循衣並卒傾
水之精為志火之精為神五臟六腑之精皆上注於
目病人邪氣極盛冐其正氣遂使神志不慧目不轉
睛而為之直視傷寒至於直視證候最逆不救者多
亦有反目倒竄眼睛上騰此則腎絶雖昌陽引年亦
不及新矣
衂血不可汗汗之則額上䧟脉緊急直視不能眴
不得眠少血者肝氣虚目力弱若又發汗亡陽則
隂陽俱虚必至直視二者雖逆猶未甚也狂言遺
尿反目直視腎絶不治直視讝語喘滿者不治下
利者亦不治摇頭直視形如煙熏心絶不治循
衣摸床惕惕不安微喘直視日晡潮熱下之後脉弦
者生脉濇者不治弦為陽濇為隂是陽病見隂脉邪
盛而正脫也無表裏證目中不了了睛不和大便
難身微熱此非直視蓋内實也小承氣湯大柴胡湯
讝語
讝言脉數鄭聲虚胃實身和熱有無
下利濕温并血證三陽合病各殊途
實則讝語虚則鄭聲經曰邪氣盛則實精氣奪則虚
傷寒胃中熱盛上乘於心心為熱冐則神識昏迷呢
喃譫妄此邪氣盛而語言差也若汗後若病久本音
失而正氣虧則鄭重語散不知高下此精氣奪而聲
不正也讝語為熱獨語亦熱若狂語則其熱加多至
於言亂惡罵又劇甚而難制矣大抵大熱入胃水涸
糞燥必發讝語當下誤汗當汗過多亦發讝語讝語
屬陽見隂證者逆讝語喘滿氣逆而上奔也讝語下
利氣脫而下奪也真氣離絶謂之何哉
讝語為實脉洪數大便秘小便赤手足温少與調
胃承氣湯陽實讝語脉短促者不治若逆冷而脉沉
細者即死鄭聲為虚脉微細大小便自利手足冷
用白通湯胃實讝語身熱汗多胃中燥大便硬或
潮熱少與調胃承氣湯大小承氣湯酌量用身和
讝語以發汗多亡陽津液不和致之不可下只與柴
胡桂枝湯下利讝語為有燥屎脉不微細即須下
之用小承氣湯讝語而利不止則不治又汗出讝語
者風也須俟其過經乃下之濕温苦妄言證有本
條瘀血讝語狂言漱水大便黑小便多遍身黃小
腹滿緣當汗不汗蓄熱在裏熱化為血故爾輕者犀
角地黃湯重者桃仁承氣湯抵當圓熱入血室讝
語晝靜夜讝如見鬼狀速與小柴胡湯稍遲則熱入
胃津液燥中焦上焦不榮必為血結胷當針期門或
脉遲身涼無熱胷滿如結胷狀亦刺期門若血熱犯
於胃氣小腹急滿小便自利喜忘如狂晝夜讝語抵
當圓主之三陽合病讝語脉滑實身重難以轉側
口中不仁而垢遺尿不可汗下少與白虎湯發少
陽汗則讝語經云汗之則讝語甚謂有少陽也下之
則額上汗手足逆冷謂下之早也太陽病八九日
下之胷滿煩驚小便不利讝語身重不可轉側柴胡
龍骨牡礪湯發汗多亡陽讝語不可下柴胡桂枝
湯主之火劫讝語口乾煩燥喘滿小柴胡加黑豆
摇頭
摇頭直視似煙熏真病心家已絶根
痊證反張并口噤頭中痛者戰而言
頭者諸陽之會陽脉有乖則頭為之摇動然有心絶
而摇頭者有風盛而摇頭者有裏痛而摇頭者形證
皆不類焉蓋隂根於陽陽根於隂隂陽互根氣血所
以周流而無間若心絶則神去而隂竭陽獨無根不
能自主是以頭摇經法謂陽反獨留形體如煙熏直
視摇頭者此也至於太陽發痓則風盛於上風主乎
動是以頭摇經所謂獨摇頭卒口噤項背反張者此
也言而摇頭者頭中有痛言則痛甚痛則必摇經所
謂摇頭言者裏痛也乂謂言者為虚不言者為實是
也合是言之均是摇頭耳析而分之曰實邪曰虚邪
曰真病又當明其臧否云摇頭直視形如煙熏心
家絶也真病不治太陽發痓摇頭噤口頷背反張
身熱足冷有本條摇頭言者其裏有痛言者虚也
可與如聖餅易簡芎辛湯
戰慄
戰動於身慄動心正邪勝負兩般尋
振振汗出將痊愈鼓頷虚寒病已深
戰慄皆隂陽之爭戰者身為之摇也慄者心戰而惕
也邪氣外與正氣爭則為戰邪氣内與正氣爭則為
慄戰者正氣勝慄者邪氣勝戰則欲愈慄其已甚乎
振振汗解者蓋邪氣欲出其人不虚故邪與正爭
發為振戰正氣勝則得汗而解矣傷寒六七日欲
愈必振振汗出而解其有身不戰而但鼓頷心慄者
遂成寒逆此隂氣内盛正氣内虚不能勝邪反為邪
所勝當以四逆湯薑附湯併禦文禦之理至明矣經
云隂中於邪心内慄也又云邪中下焦隂氣為慄足
脛逆冷便溺妄出此合用四逆湯薑附湯仍與養正
丹
瘈瘲
瘈為引縮瘲為伸熱極風生併在經
滌熱祛風猶可望火熏發表定歸冥
瘈則急而縮瘲則緩而伸病軀瘈瘲熱氣極矣熱極
生風風主乎動故筋脉相引而伸縮不寧傷寒至於
瘈瘲疾勢過甚診視調理難乎否乎内經曰太陽終
者戴眼反折瘈瘲汗出不流瘈瘲之為絶證也如此
瘈瘲最難療理能用滌熱祛風之劑以折其熱間
有可活之者滌熱如柴胡山梔輩祛風如防風羌活
輩是也風温妄以火熏必然發黃劇則狀如驚癎
時瘈瘲經云一逆尚引日再逆促命期設或為醫所
誤只得與金匱風引湯火邪用黑豆解
筋惕身瞤
筋惕身瞤發汗多酌量真武更無過
左邊動氣如輕汗此證難醫奈命何
發汗過多津液涸少陽氣偏虚筋肉失其所養故惕
惕瞤瞤而跳動也張氏特設真武湯以救之然本方
不特温經助陽而已其間术苓薑附皆於胃氣有關
焉素問云脾中風則肌肉瞤蓋脾主肌肉胃為津液
之海是雖過汗法當温經助陽又不可不以胃氣為
本也雖然已經吐下而復汗汗下而復燒針得之尤
甚逆也經曰傷寒吐下後發汗脉微心脇痞痛虚煩
眩胃氣上衝咽筋脉動惕者久而成痿又曰太陽汗
後復下表裏俱虚更加燒針因胷煩面黃膚瞤者難
治以至汗出如油口噤肉戰伸吟喘促者不治然則
吐汗下可輕乎
陽氣之柔者養筋發汗過多病軀無陽筋必戰動
或虚人微取汗或傷風自汗妄用大青龍湯便有厥
逆筋惕肉瞤之證俱屬真武湯羸甚者去芍藥有熱
證者去附子尤當酌量用之應發汗證而腹中左
右上下有動氣者並不可汗若汗之即筋惕身瞤其
左邊動氣者尤不可汗發汗則頭眩汗不止筋惕肉
瞤其候最逆且先服防風白术牡礪散次服小建中
湯十救一二太陽病發汗不解發熱心悸頭眩身
瞤欲擗地真武湯吐下後心下逆滿氣上衝胷起
則頭眩脉沉緊身振摇者伏苓桂枝白术甘草湯久
而成痿者通用若心下滿痞兼與枳梗湯加茯苓甘
草
不仁
不仁口腹及膚皮痛癢寒溫總不知
正氣重為邪氣伏榮虚衛弱厥如尸
經曰諸邪乘寒則為厥爵冐不仁蓋其血氣虧少不能
周流於一身於是正氣為邪氣所伏故肢體頑痺不
知痛癢寒温厥如尸而鬱且冐也苟其不仁脉或浮
洪發喘無已水漿不下汗出如油是氣絶於命門束
手待盡而已
甘草乾姜湯桂枝芍藥湯加乾姜或桂枝麻黃各
半湯以意度用少隂脉不至腎氣微精血少寒氣
上奔血結心下陽氣退下熱歸隂股與隂相動令其
身不仁是為尸厥
不得眠
不眠腎證利而順大汗膀胱胃裏乾
吐汗下餘煩懊憹熱多熱少數般看
按素問云胃不和則卧不安所以不和者津液乾焦
熱邪煩燥陽獨盛而隂偏虚故爾蓋夜以隂為主隂
氣盛則目閉而卧安惟夫隂為陽所勝故終夜煩擾
而不得寧所謂隂虚則夜爭者此也若陽虚而隂勝
焉又有夜靜晝煩之證耳
少隂下利而渴不得眠猪苓湯此停水也若二三
日以上心煩不得眠黃連阿膠湯主之太陽發汗
多或大汗出胃中乾躁煩不得眠欲飲水者少與之
胃和即愈若脉浮小便不利而渴五苓散吐汗下
後心中懊憹虚煩顛倒不得眠梔子豉湯或酸棗湯
大熱乾嘔呻吟錯語不得眠黃連解毒湯凡陽毒
熱病皆不得眠下後發汗無大熱脉沉微不嘔渴
無表證夜靜晝煩而不得眠乾姜附子湯陽勝隂
則狂眠亂夢用梔子豉湯隂勝陽則驚悸昏沉用酸
棗湯産後不得眠者熱氣與諸陽相并隂氣未復
故也梔子烏梅湯或易簡温膽湯加竹茹此可通用
多眠
多眠神思苦沉昏自汗風温默默然
狐惑唇瘡沉細腎太陽浮細亦癡眠
隂邪勝陽人多昏默昏昏閉目者隂司闔也默默不
言者隂主靜也多眠四證二者病在經若太陽惡寒
其脉浮細是陽氣未盡復也若狐惑淹沉素得之下
利則其亡陽可知矣此所以為隂勝歟
風温證尺寸俱浮自汗喘息體重不收嘿嘿欲眠
不可發汗可萎蕤湯病在少隂厥隂二經狐惑證
四肢沉重咽乾聲啞上下唇瘡害人甚急有本條
少隂證尺寸俱沉細但欲寐急與四逆湯復其陽氣
又少隂欲吐不吐煩而多寐五六日自利而渴張氏
無治法若小便白者可用四逆湯張氏又云少隂病
脉微細沉多寐汗出不煩欲吐若變證五六日自利
煩燥反不得寐者死少隂證變難辨難治貴在審詳
太陽證頭項痛惡寒嗜卧脉浮細或胷脇滿者小
柴胡湯脉但浮麻黃湯胃傷風發黃嗜引有本條
瘥後昏沉
瘥後昏沉似怪妖或時寒熱或時潮
語言錯謬精神少毒在心胞汗未消
傷寒瘥後半月以来終不惺惺錯語少神或無寒熱
或寒熱似瘧或潮熱煩赤醫以風魅治之非也是由
發汗不盡餘毒在心胞絡間致之
瘥後昏沉不惺知母麻黃湯再取微汗瘥後勞
復食復見下後有熱條瘥後胃脘餘熱虚煩而嘔
竹葉湯加生薑瘥後喜唾不已膈上有寒理中圓
瘥後從腰以下有水氣牡礪澤瀉散瘥後日暮
微煩以其病方瘥強與榖食而不消也節飲食則愈
飲酒復
飲酒還教病復来悶煩口燥舌生胎
妄言不寐仍乾嘔解毒黃連湯妙哉
極隂變陽寒盛生熱古人以傷寒為大病大病之後
可與酒乎有勞復而發熱者有食復而發熱者飲酒
致劇其熱尤甚於勞食復也
傷寒已得汗解因飲酒而復劇煩悶口燥乾嘔伸
吟妄語不得睡黃連解毒湯龍膽草煎湯或吉皮為
佐
尋衣摸空
尋衣妄語晡熱潮下後陽弦病有瘳
脉濇為隂終不救發黃須要小便流
華陀云病人手循衣縫不治間有一二活者幸也
吐下後不解多日不大便日晡潮熱不惡寒獨語
如見怪劇者不識人循衣撮空怵惕不安微喘直視
微者但發熱讝語並用大承氣湯下之若得大便後
脉弦者生脉濇者死弦為陽濇為隂是陽病見隂脉
也太陽病用火熏之以致發黃陽盛則欲衂隂虚
小便難隂陽俱虚身體枯燥頭汗及頸口乾咽爛腹
滿微喘或不大便讝語甚者嘔噦循衣摸床此證小
便利則可治
百合
百合昏如祟物厭或時喜食或時嫌
似寒不冷熱無熱欲步難行卧不恬
百合者百脉一宗舉皆受病無所謂經絡𫝊次也皆
因傷寒虚勞大病之後臟腑不平變而成此其狀似
寒無寒似熱無熱意中欲食復不能食默默欲卧復
不得卧強欲出行復不能行崇朝口若小便赤黃藥
入即吐利也病源所載證狀一同其脉微數每尿則
頭痛者六十日愈若尿不頭痛但淅淅如寒者四十
日愈若尿則快然而但眩者二十日愈
百合知母湯百合地黃湯滑石代赭湯雞子湯百
合洗方選用之
臟結
臟結無陽舌白胎隂筋急痛引臍来
雖然飲食全如故下利頻頻不可回
臟結者臟氣閉結而不復流布也一息不運機緘窮
一毫不續穹壤判臟其可結乎外證有如結胷但飲
食如故時時下利為異耳其脉寸浮關沉細而緊無
陽舌胎隂筋引臍腹俱痛是也病人脇下宿有痞氣
連於臍傍痛引小腹而入隂筋者亦名臟結於此而
圖其痊濟豈不難矣哉
臟結無陽證不往来寒熱或寒而不熱其人反靜
舌白胎者皆不可下也蓋其邪未全成熱猶帶表寒
可刺關元穴仍與小柴胡湯加生姜
兩感
兩感膀胱對少隂頭疼口燥大而沉
胃脾肝膽二三日脉證雙𫝊准例尋
傷寒惟兩感不治兩感者半屬於隂半屬於陽臟腑
俱受病也一日太陽少隂俱病則頭疼口乾煩滿而
渴脉大而沉二日陽明太隂俱病則身熱鼻乾讝語
腹滿不食脉長而沉三日少陽厥隂俱病則耳聾囊
縮厥冷水漿不入脉弦而沉或三日而僵或六日而
仆張氏無治法但曰兩感病俱作治有先後發表攻
裏本自不同雙鍾以意消息謂如下利不止身體疼
痛急先救其裏與四逆湯如不下利但身體疼痛急
先救其表與桂枝湯此為治有先後其逹權識變之
論也謝復古釋張氏治有先後之說亦以為陽先受
病在乎表則先解表隂先受病在乎裏則先救裏是
亦一意然先表者裏不可緩先裏者表亦不可緩也歟
蚘厥狐惑
蛔厥烏梅及理中臟寒胃冷吐長蟲
咽乾聲啞名狐惑濕䘌唇瘡限數終
蚘厥證屬厥隂病家有寒妄發其汗或汗後身熱又
復汗之以致胃中虚冷故長蟲逆上飢不欲食食即
吐蟲其乍靜乍煩者蟲或上而或止也蟲聞食臭必
出所以食則吐蟲也張氏有言厥隂為病消渴氣上
衝心飢不欲食食則吐蛔吐蛔既出於胃令役有消
渴之證何哉蓋熱在上焦而中焦下焦虚寒無熱耳
設或大便鞕結是亦藴毒使然又不可指為燥糞但
用生料理中湯加大黃入蜜以利之白术乾薑所以
輔大黃也治法先脉理中圓次用烏梅圓若誤下
之利不止則用四逆湯又法理中圓加伏苓枳殼烏
梅渴者加括蔞根狐惑與温䘌皆蟲證也狀如傷
寒多因傷寒下利變壊成之蓋腹中有熱入食無多
腸胃空虚故三蟲求食而食人之五臟也其候四肢
沉重並惡飲食默默欲眠目不能閉舌白齒脢面目
間赤白黑色變易不當蟲食下部為狐下唇有瘡其
咽乾蟲食其臟為惑上唇有瘡其聲啞温䘌條例是
雖調理有方此越人所以望而驚也治䘌桃仁湯
黃連犀角湯雄黃鋧散備用而已金液丹方狀治温
䘌蓋硫黃能殺腹中諸蟲無陽者與之
隂陽易隂陽交
陽易隂根腫痛深腹連腰胯痛為隂
温家脉躁重生熱隂與陽交汗莫禁
男子陽易婦人隂易病新産而動淫慾也一名女勞
復感於情者亦然其候身重氣乏小腹絞痛頭不能
舉足不能立四肢拘急百節解散眼中生花熱上衝
胷在男子則隂腫入裏腹内攻刺在婦人則裏急腰
腫引腹俱疼若手足拳攣其脉離經皆不可活或榮
衛虚精髓竭翕翕少氣著蓆不能動摇者引歲月死
吁内傷六氣外傷七情其為害若是歟
損脉離經一呼一至是為不足至脉離經一呼三
至是為有餘燒棍散假鼠糞湯竹皮湯乾薑湯青
竹茹湯當歸白术湯以意擇用隂陽交者温病不
得發汗若汗之復大六熱狂言不食其脉躁疾是也
大抵不治若脉浮數則表證猶在可再汗之若脉沉
實或狂語則為胃實陽盛又當下之發汗後復熱者
通用此例再汗用桂枝湯再下用承氣湯
隂毒陽毒
隂毒身如擊撲然疾沉汗渴痛臍咽
身斑面赤多煩燥陽毒狂言洪數弦
隂氣獨盛陽氣暴絶則為隂毒身冷有汗其脉沉細
而疾是也(沉而右疾者升)有初病遽然而成者有服藥數日
變而成者蓋以腎氣極損生冷傷脾内已伏隂外又
感寒致之或先感外寒而後伏隂於内内外皆隂陽
氣不守故爾陽氣獨盛隂氣暴絶則為陽毒身熱無
汗其脉弦洪促數是也有初病遽然而成者有已經
吐下變而成者蓋以酒麫過度丹砂僣燥腸胃極熱
致之或病證屬陽誤投温藥助熱為邪内外皆陽隂
氣不守故爾隂陽二毒皆有頭疼微利之證抑隂用
熱抑陽用寒固有條例然此二毒隨氣逆上結伏於
胷中皆令人心下痛硬非常法所能通也當急作規
摹以泄之隂毒泄則陽氣復陽毒泄則隂氣復隂陽
升降榮衛流行自然大汗而解矣若心下已結延至
六七日間斷不可活外證治法詳于後篇隂毒外
證面目唇爪青黑口開氣短咽喉不利手足厥冷身
不甚熱痛腫如打撲或數慄而寒頭目俱疼腰重背
強毒氣攻心心下堅悶腹中絞痛外腎並臍下冷硬
額上及手背間冷汗不止嘔吐下利燥渴隂極發燥
精神恍惚言語醒醒聲音鄭重舌上黑色隂病回陽
服藥未透亦須外借火氣但勿迫熁也生薑良薑能
解散寒邪發越陽氣亦要藥也隂毒沉細而疾身
冷有汗隂毒甘草湯白术散附子散正陽散肉桂散
回陽丹返隂丹天雄散正元散退隂散金液丹可選
用之令陽氣復而大汗解矣隂毒已深則炙氣海
關元二穴以手足和為效仍以前項藥濟之若六脉
附骨疾勢困甚者臍中用先艾後葱法方訣詳具于
後凡治隂毒得陽氣乍復者皆生煩燥切勿誤投凉
藥躁甚與返隂丹輩陽毒外證身量大熱面目俱
赤無汗頭疼腰背四肢疼痛發斑如錦紋心下結悶
煩燥咽痛喘麄唾吐膿血下利赤黃小便亦赤黃錯
語驚狂或走甚者舌卷而焦黑鼻如煙煤陽毒弦
洪促數身熱無汗陽毒升麻湯葶歷苦酒湯即米醋
大黃湯梔子紅湯黑奴圓太乙牛黃膏用竹葉湯調
下或研生地龍大者三條入生薑汁薄荷汁生蜜腦
子各少許新汲水調灌下可選用之令隂氣復而大汗
解矣陽毒大熱煩渴讝語赤斑衂血不止白虎湯一
服效陽毒已深脉洪大内外結熱舌卷黑鼻中如
煙煤用新汲水浸濕布數重搭於胷上續又換新水
浸布漬冷熱勢纔减即已之詳法于後太師陳北
山方訣治隂毒心下結伏按之極痛大小便秘澁累
日用藥不下但出氣稍煖亦可療治急取巴豆肉十
粒研爛入麫一錢許捻作一餅堅實安頓臍心立小
艾柱灸五七壯覺腹中鳴良久自通利其次用葱白
一束緊扎切作數餅炙令溫熱貼於臍下以熨斗火
熨其上續又易之漸覺體温即以五積散二錢附子
末一錢薑七片棗二枚鹽少許水大盞煎七分温服
連併二三劑即汗出而瘥又法以大蒜一枚搗研捏
作餅子炙熱置於臍心灸十壯大小便即通治陽
毒累經藥下不通結胷堅硬按之極痛或稍通而復
再結喘促極熱大燥狂亂即取大活地龍四條洗淨
砂盆内研如泥入生薑自然汁少許蜜一匙薄荷汁
少許新汲水小盞調和徐徐灌盡漸次涼快若熱熾
者加腦子少許如未效再作一劑自然汗出而解或
用竹葉湯調太乙牛黃圓灌下二毒灌藥少頃以手
揉其心膈即得藥下本事方炙結胷巴豆肉七粒
黃車七寸搗細津唾調膏安於臍心艾炙其上不拘
壯數以腹中有聲為效炙畢即以湯蘸軟帛拭之恐
成瘡爛此方與集驗神助散一同隂陽二毒但有微
氣者皆可炙臍間有聲即得汗解尚藥孫用和破
結丹治隂陽伏逆變為結胷五六日大便結攻之不
及逹之不可以此主之用錦辰砂銀靑磁石北(闕)脂
肉豆䓻木香官桂牽牛生黑附炮巴豆肉不去油各
半兩輕粉半分麝半錢金五箔右件將法醋半升入
硃砂附子牽牛三末熬成膏次入徐藥打和得所圓
如皂子大輕粉衣每二圓蜜湯調下
陽證似隂隂證似陽
陽證如隂冷四肢滑沉尿赤大便稀
面紅煩燥身微熱隂證如陽沉更微
隂極發燥熱極發厥物極則反也重陽必隂重隂必
陽寒暑之變也四肢冷小便赤大便秘或糞色黑眼
開言動脉沉而滑謂之陽證似隂面赤煩燥身有微
熱眼閉榖熱脉沉而微謂之隂證似陽欲知的定當
推原反本察色聽聲辨以六經參以外證徐徐焉據
脉驗之數熱遲寒隂陽别矣陽之體輕隂之體重
隂家脉重陽家脉輕陽盛旦靜隂盛夜寧陽虚暮
亂隂虚夜爭陽證似隂白虎湯熱極生寒則四肢
逆冷水或用承氣湯隂證似陽四逆湯加葱白主
之隂盛則燥下虚則而赤衰寒則身微熱也
隂盛隔陽
凡隂盛隔陽脉細沉疾身冷大煩燥嗜卧泥水之中
欲飲水而不欲入口者是飲水者非可服霹靂散少
熖散丹砂圓亦效孫用和以半兩黑附子一枚燒存
性候冷為末入真臘茶一大錢錢和為二服每服水
一盞蜜半匙煎六分冷服躁止得睡汗出皆藥之驗
也
仁齋傷寒類書卷六
