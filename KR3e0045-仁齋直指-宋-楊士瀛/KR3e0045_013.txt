欽定四庫全書
仁齋直指卷十三宋楊士瀛撰
明朱崇正附遺
霍亂吐瀉
吐瀉方論
乾上坤下其卦為否陽隔隂而不降隂無陽而不升此
否之所以痞而下通也人具此隂陽揮霍變亂結搏於
中卒然吐瀉或瀉而不吐或吐而不瀉大抵心腹擾悶
煩疼其視天地不交之否異乎否乎霍亂之證心腹卒
痛嘔吐下利發熱增寒頭痛眩暈先心痛則先吐先腹
痛則先瀉心腹俱痛則吐瀉俱作甚則轉筋頽頓特反
掌間蓋足陽明屬胃以養宗筋暴吐暴下津液驟亡宗
筋失其所養故攣急甚則舌卷縮嚢危甚風燭矣然亦
何以致此哉曰胃傷暑毒露卧卑濕當風取凉風冷邪
氣入於腸胃加以嗜好肥腥飲啖生冷居處不節激而
發焉於是邪正相干中脘節閉氣不得通吐利暴作所
謂脾受賊邪木來勝土者此也治法霍香正氣散加霍
香生薑為上不惟可以温散風邪抑亦可以調理吐瀉
其若傷暑所致未可遽投香薷散沉冷之劑自合先治
中脘如二陳湯橘皮半夏湯軰次則以香薷温服散暑
觧煩昧者指為脾胃虚冷遽用人參白术苛子肉豆蔲
之屬以壯胃澁腸不思風冷未散驟以參术苛蔲攔補
寒邪邪氣得之愈盛愈作縱得淹延或下痢或久瀉或
腹脹虚浮或中滿不食變證百出矣抑猶有說焉濕霍
亂死者少乾霍亂死者多許仁則嘗有是言矣蓋謂所
傷之物因吐利而出泄泄盡則止猶可幸免若上不得
吐下不得利所傷之物擁閉正氣關隔隂陽燥擾喘脹
其能生乎則知揮霍變亂如人被髮交爭必有以捄之
可也古方用來復丹正取疎利之意但多則太温莫若
薑湯下蘇感圓為愈霍亂氣息劣不欲言者不治
又論
治嘔吐莫先於助胃既助胃而復嘔吐者中脘挾風寒
也治喘嗽莫先於調肺既調肺而復喘嗽者風寒在表
或在裏也瀉痢之疾固腸斷下終不作效非腸胃間留
蓄風寒邪氣之所致乎故必隨其感受觧散於其先則
某病某藥庶乎其對證矣觧散風寒不換金正氣散為
上其間增益則青皮官桂良薑乾薑擇用最良若欲其
清觧則紫蘇荆芥乾葛柴胡等軰劑量可也惟暑亦然
每每隱伏作病或為熱嘔或為焦煩或為腹痛或泄痢
不止暑中類多有之炎爍藴隆念慮又當及此此說雖
詳於卷首敬用申之
吐瀉證治
霍香正氣散治霍亂吐瀉通用腹痛者加桂小便不利
者加伏苓(方見嘔吐門)此藥能温散風寒濕氣若暑證加香
薷
五苓散治霍亂熱多發渴(方見水飲門)
良薑飲治霍亂神效
良薑霍香陳皮(各壹兩)
甘草(炙叄分)
右剉細每叄錢水煎服
又方
霍香葉良薑木瓜
右同煎治霍亂水瀉效
治要除濕湯
半夏麯川厚朴(製)蒼术(炒各貳兩)
霍香葉陳皮伏苓(各壹兩)
甘草(炙㭍錢)
右剉散每服肆錢薑㭍片棗壹枚煎服霍亂瀉而不
吐者加桂吐而不瀉者去蒼术加桂丁香吐瀉俱作
兼腹痛者只加桂
胡椒湯治霍亂吐瀉
胡椒(㭍粒)生綠豆(貳拾壹粒)
右末煎宣木瓜湯温和調下
治中湯治飲食居處不節以致霍亂(方見嘔吐門)本方青皮
陳皮乾薑能散風冷
香薷剉散治傷暑霍亂(方見暑門)
木瓜湯治吐瀉不已轉筋擾悶
酸木瓜(壹兩)茴香(壹分微炒)甘草(炙貳錢)
吳茱萸(半兩盪㭍次焙)
右剉散每肆錢薑伍片紫蘇拾葉空心急煎服
四順附子湯治吐瀉過多手足逆冷六脉沉細氣小不
語急服
生附子白薑(炮)人參
甘草(炒各壹分)
右剉每服肆錢水貳盞煎壹盞空腹服腹痛加桂小
便不利加伏苓仍用炒鹽熨或用薑附湯(方見寒類)
薑鹽飲治乾霍亂欲吐不吐欲瀉不瀉痰壅腹脹
鹽(壹兩)生薑(半兩切)
右同炒令色變以童尿兩盞煎壹盞分為貳温服
塩湯法治乾霍亂心腹絞痛欲吐不吐欲下不下
先以鹽湯壹盞頓服候吐出令透不吐再服續以剉
理中湯倍加橘紅與之或霍香正氣散加官桂伏苓
倍加枳殼或蘇合香圓用枳殼散調下
蘇合香圓(方見諸氣門)用枳殼壹分木瓜半分煎湯調下治
乾霍亂不吐不瀉氣痞於中心腹絞痛此證最惡
鹽熨方治霍亂吐瀉心腹作痛
炒鹽貳椀紙包紗護頓其胷前并腹肚上截以熨斗
火熨氣透則蘇續又以炒鹽熨其背則十分無事
霍亂吐瀉臨時無藥以生蒜頭研細塗心下及兩脚心即止
附諸方
不換金正氣散治霍亂轉筋嘔吐泄瀉頭疼(方見瀉痢門)
六和湯治心脾不調氣不升降霍亂吐瀉暑天瀉痢(方見暑門)
理中湯治中寒霍亂吐瀉(方見寒門)
七氣湯(三因方)治七氣鬱結五臟之間互相刑尅隂陽不
和揮霍變亂吐利交作
半夏(湯洗伍兩)厚朴(薑製)桂心(各叁兩)
白芍藥伏苓(去皮各肆兩)紫蘇葉
橘皮(各貳兩)人參(去蘆壹兩)
右㕮咀每服四錢水一盞酒半盞生薑七片棗一枚
煎七分温服
加減理中湯
人參白术乾薑
甘草(炙各等分)
若為寒氣温氣所干者加附子壹兩名附子理中湯
若霍亂吐瀉加陳皮青皮各壹兩名治中湯
若乾霍亂心腹作痛先以鹽湯少許頻服候吐出令
透即進此藥
若嘔吐者於治中湯内加丁香半夏壹兩每服生薑
拾片同煎
若泄瀉者加橘紅伏苓各壹兩名補中湯
若溏泄不已者於補中湯内加附子壹兩不喜飲
米穀不化者加縮砂仁壹兩共成八味
若霍亂吐下心腹作痛手足逆冷於本方内去白术
加熟附名四順湯
若傷寒結胷先以桔梗枳殼等分煎服不愈者及諸
吐和後胷痞欲絶心膈高起急痛手不可近者加
枳實伏苓各壹兩名枳實理中湯
若渴者再於枳實理中湯内加括蔞根壹兩
若霍亂後轉筋者理中湯内加火煆石膏壹兩
若臍上築者腎氣動也去术加官桂壹兩半腎惡燥
故去术恐作奔豚故加官桂
若悸多加伏苓壹兩
若渴欲飲水者添加术半兩
若腹滿者去白术加附子壹兩
若飲酒過多及啖炙煿熱食發為鼻衂加川芎壹兩
若傷胃吐血以此藥能理中脘分利隂陽安定血
脉
泄瀉
泄瀉方論
胃為水榖之海其精英則流布以養臟腑其糟粕則𫝊
送以歸大腸腸胃虚弱或挾風挾寒或傷暑傷濕停冷
蓄熱冷熱不調泄瀉諸證皆能致之挾風者自汗惡風
痛引腰背挾寒者筋節拘急身體怯寒傷暑者面垢燥
渴泛引水漿傷濕者肌肉虚浮肢體重着冷則腸鳴肚
冷而手足清熱則煩燥肚熱而手足温冷熱不調者由
熱積於内不能去其積徒以冷藥冰之熱氣無所發泄
故冷與熱搏而下注其或冷積於中不能去其滯徒以
熱藥壓之冷積不得宣行故熱與冷干而成泄或澁或
溏裏急後重是其候也外此則傷食一證失飢傷飽胃
不能消心腹膨脹所下酸臭可驗焉治法當究其感受
之源然後為之固實不窒其源吾恐决潰四出莫知其
終者矣雖然脾胃合氣以消水榖水榖既分安有所謂
泄人皆以泄為脾恙而不知腎病有泄焉腎泄何如曰
腹痛無定處似痢非痢骨弱面黧脚下時冷者是也前
件諸方條例于后至若泄利之後腹滿身疼是則為表
裏俱病先當温裏急與四逆湯然後解表急以桂枝湯
與之活人書言之詳矣抑猶有緒餘之論焉肝者脾之
賊木能勝土古人慮之固也經曰肝腎氣虚為病泄瀉
亦孰知腎者所以守司於下而肝者又門戶要束之具
束則不泄也不然泄瀉而面色青慘者古書謂肝經受
寒所致特設當歸厚朴湯以主之果何意哉(下利惡證具載活人
總括)
泄瀉證治
理中湯治腸胃虚弱滲漉有聲泄瀉頻併
人参白术乾薑(炒)
甘草(炒各壹兩)加伏苓川厚朴(製各叁分)
右剉細每服叄錢空心煎服
調中散治腸虚泄瀉止嘔進食
霍香葉縮砂蓬术(炮)
乾薑(炮)肉桂茴香(炒)
草果(各半兩)麥牙(炒)益智仁
橘紅(各叁分)蒼术(炒)神麯(炒)
甜梗(各壹兩)甘草(炙叁錢)
右末每服叄錢薑棗并少鹽煎服
肉蔲散治脾虚腸鳴泄瀉不食
大肉豆蔲(壹枚剜小竅子入乳香三小塊在内以麫褁煨麫熟為度去麫)
右末每壹錢水飲調下
治要除濕湯治風邪泄瀉加辣桂寒邪泄瀉加乾薑良
薑通用加木香(方見吐瀉門)
香薷剉散(方見暑門)治傷暑泄瀉更增伏苓
平胃散治傷濕泄瀉
橘紅厚朴(製各叁兩半)蒼术(炒伍兩半)
甘草(炙壹兩)
右剉細每服叄錢薑棗煎服
又法以生料五苓散對夾平胃散用陳米煎暑瀉濕瀉
諸證皆驗
黃連阿膠圓治暑瀉熱瀉(方見嗽門)用五苓散送下(方見水飲門)
又洞泄方車前子末米飲下
蘖皮湯治協熱泄瀉亦治血痢
蘖皮(叁兩)黃芩(貳兩)黃連(壹兩)
右剉每服肆錢水大盞煎㭍分入阿膠末半錢再煎
少頃温服
薑附湯治冷證泄瀉(方見寒類)米附湯(見濕類)通用
大已寒圓治虚冷腸鳴滑泄
良薑乾薑(炮各陸兩)肉桂
蓽撥(各肆兩)
右末麫糊圓桐子大每伍拾圓米飲下
戊己圓治冷熱不調泄瀉
吴茱萸(炒)黃連(去鬚)白芍藥(等分)
右末米糊圓桐子大每叄拾圓空心米飲下
真人養臟湯治冷熱不調泄瀉裏急後重
罌粟殼(去筋萼蜜炙壹兩捌錢)木香
白芍藥(各捌錢)訶子肉(六錢)人參
白术當歸(各叁錢)甘草(炙)
肉桂(各肆錢)
右麄末每服貳錢薑棗煎食前服先用縮砂煎湯下
感應圓(方見脹滿門)俟其積消然後服此
雞舌香散治飱食生冷久為冷積
良薑辣桂香附(淨炒)
益智仁天台烏藥(各壹兩)甘草(炙半兩)
右末每貳錢入少鹽沸湯點吞感應圓
三稜散酒食傷積用此
京三稜(炮)蓬莪术(炮)益智仁
甘草(炙)青皮(去白各貳兩)白茯苓(肆兩)
右末每貳錢少鹽煎吞感應圓治傷食泄瀉俟酸臭
出盡即服固腸散止之
固腸散治冷瀉腸滑及下痢頻併
罌粟殼(去筋萼壹兩蜜炙)陳米(炒壹兩)
乾薑(炮)甘草(炙各貳錢半)肉豆蔲(生貳錢)
木香(壹錢)
右末每貳錢薑棗煎食前服
實腸散治泄瀉不止
川厚朴(製壹兩半)肉豆蔲訶子(炮)
縮砂橘紅蒼术(炒)
伏苓(各壹兩)木香(半兩)甘草(炒肆錢)
右麄末每叄錢薑棗煎服手足冷加炒乾薑
安腎圓(方見水飲門)治腎泄腹痛無定處似痢非痢骨痛面
黧腰脚時冷用和劑七氣湯送下(方見氣門)
震靈丹治腎泄證候同前
禹餘糧(火煆醋淬不計遍次手撚得碎為度)丁香代赭石(如上修製)
赤石脂紫石英(杵碎以上各肆兩入甘鍋内以瓦盖口鹽泥固濟候
乾用硬炭壹拾斤煆通紅火盡為度入地坑埋出火毒貳宿研末)
的乳香(别研)没藥五靈脂(並去砂石研各貳兩)
朱砂(壹兩研)
右並為細末糯米粉糊圓小雞頭大風乾每服叄圓
用炒故紙入棗煎湯調鐘乳粉少許空心送下小兒
腎泄白膿褐汁面黯齒脱猥人怯寒震靈丹末入些
鐘乳粉以棗煎炒故紙取熱汁調下
木香散治脾腎俱虚泄瀉
肉豆蔲(麫褁紙煨)故紙(炒)白术
白伏苓(各半兩)木香甘草(炙各壹分)
右剉細每叄錢食前薑棗煎温服
二神圓治脾腎俱虚泄瀉不食
破故紙(肆兩炒)肉豆蔲(貳兩生)
右末用肥棗蒸爛取肉研膏夾和杵圓桐子大每服
肆拾圓清米湯下若飯食後常一泄服此頓愈
當歸厚朴湯治肝經受寒面色青慘厥而泄利
當歸(炒)厚朴(製各貳兩)官桂(叁兩)
良薑(伍兩)
右剉散每叄錢食前服
附諸方
白术芍藥湯(機要方)治太隂脾經受濕水泄注下體重微
滿困弱無力不欲飲食暴泄無數水榖不化
白术芍藥(各壹兩)甘草(伍錢)
右㕮咀每服壹兩水煎
升陽除濕湯(拔粹方)治脾胃虚弱不思飲食腸鳴腹痛泄
瀉無度小便黃色四肢困弱
升麻柴胡防風
神麯澤瀉猪苓(各半兩)
蒼术(壹兩)陳皮甘草(炙)
大麥芽(各叁錢)
右㕮咀水煎食後熱服
升陽除濕防風湯(東垣方)如大便閉塞或裏急後重數至
圊而不能便或有白膿或血慎勿利之利之則必致重
病及鬱結而不通也又此道舉其陽則隂氣自降矣
蒼术(米泔浸去皮乾淨肆兩)防風(貳錢)
白术白伏苓白芍藥(各壹錢)
右㕮咀除蒼术另作片子水壹碗半煎至貳盞内諸
藥同煎至壹大盞食前熱服
益胃湯(拔粹方)治頭悶勞動則微痛不喜飲食四肢怠惰
燥熱短氣口不知味腸鳴大便微溏黃色身體皆悶口
乾不喜飲冷
黃茋甘草半夏(湯泡各貳分)
黃芩柴胡人參
白术益智(各叁分)當歸梢
升麻(各半錢)陳皮(半錢)蒼术(壹錢半)
右㕮咀水盞半煎捌分食前通口服
胃苓湯治感暑夾食泄瀉煩渴平胃散五苓散相合
蒼术陳皮厚朴(薑製)
甘草白术伏苓
猪苓澤瀉桂
右㕮咀水煎入鹽少許服如作末藥湯服亦可
柴苓湯分理隂陽治瀉解熱
柴胡黃芩半夏
甘草(減半)人參猪苓
白术伏苓澤瀉(各等分)
水貳鍾薑叄片煎服
養胃湯治脾胃虚寒嘔逆惡心腹脇脹痛腸鳴泄瀉(方見
痎瘧門)
五苓散益元散(並見暑門)
丹溪方治一老人奉養太過飲食傷脾常常泄瀉亦是
脾泄
黃芩(炒半兩)白术(炒貳兩)白芍藥(酒拌炒)
半夏(泡各半兩)神麯(炒)山查(炒各壹兩半)
霍香(壹兩)
右為末青荷葉包飯燒熟研丸如梧子大食前白湯
下
錢氏白术散治氣血俱虚神弱之人或吐瀉
人參白伏苓白术
木香甘草霍香(各壹兩)
乾薑(半兩)
右為粗末每服伍錢水壹鍾煎㭍分食前温服
參苓白术散治脾胃氣虚飲食不進或致吐瀉(方見虚勞門)
温臍止瀉散治大人小兒久瀉滑脱不止
乾薑(微炒)白芷附子(生各壹錢)
右為細末用生白蜜丸如彈子大按入内一二日即
止
泄瀉治例(出明醫雜著)
王節齋曰泄本屬濕然多因飲食不節致傷脾胃而
作須看時令分寒熱新久而施治治法補脾消食燥
濕利小便亦有升提下陷之氣用風藥以勝濕亦有
久泄腸胃虚滑不禁者宜收澁之
主方
白术(貳錢)白伏苓白芍藥(炒各壹錢半)
以上三味泄瀉必用之藥
陳皮(壹錢)炙甘草(去皮伍分)
若傷食泄黃或食積加神麯大麥芽山查子(各壹錢)炒
黃連(㭍分)消之腹中窄狹飽悶再加厚朴枳實木香
(各伍分)
若小便赤澁短少加澤瀉猪苓木通(各壹錢)以分利之
夏月再加茵蔯(㭍分)炒山梔仁(肆分)
若口渴引飲加乾葛(壹錢半)人參麥門冬(各壹錢)升麻滑
石(各肆分)烏梅肉(貳箇)
若夏秋之間濕熱大行暴注水泄加炒黃連蒼术澤
瀉(各壹錢)升麻木通(各伍分)發熱燥渴加乾葛石膏(各壹
錢)黃疸小便黃赤加茵蔯(壹錢)山梔木通(各伍分)
若飲酒便泄此酒積熱瀉也加炒黃連茵蔯乾葛(各壹
錢)木香(伍分)神麯麥芽(各捌分)
若寒月溏泄清冷腹痛或傷生冷飲食加神麯麥芽
炙乾薑(各壹錢)砂仁益智木香(各㭍分)
若久泄胃氣下陷服利小便之藥而不效宜加人參
黃茋(各壹錢)以補中氣升麻柴胡(各肆分)以升提之加
羌活防風藁本白芷等風藥(各叄肆分)助風以平之更
加炙乾薑(伍分)以固之
若久泄脾胃虚弱食少難化加炙黃茋人參(各壹錢)神
麯麥芽(各壹錢貳分)木香(煨過)乾薑(炙各伍分)
若久瀉腸胃虚滑不禁加肉豆蔲(壹錢)訶子皮赤石脂
(各壹錢)煨木香炙乾薑(各伍分)
針灸法脾腧二穴(在十一推下兩傍各開寸半主泄瀉)中脘一穴(在臍上四寸主
腹痛泄瀉)關元一穴(在臍下三寸療腹泄不止)天樞二穴(在臍傍各開三寸治腹滿脾洩
瀉痢)大腸俞二穴(在十六推下各開寸半灸三壯治腸鳴腹䐜脹暴瀉)
仁齋直指卷十三
