欽定四庫全書
仁齋直指卷二宋楊士瀛撰
明朱崇正附遺
證治提綱
得病有因
治病活法雖貴於辨受病之證尤貴於問得病之因風
則走注寒則拘攣暑則煩渴濕則重滯此受病之證然
爾或耗於交淫或觸於驚怒或傷於酒食或深居簡出
而受暑自非委曲尋問其因則以意治病豈不繆耶有
人喉間麻癢醫問其平日所嗜曰常喫鳩子乃知鳩食半
夏苗以生薑治之而愈有人痰熱昏迷不醒醫問其喜食
者何有曰酷好煎炙飛禽乃用紅圓子小七香圓和之而
入朱砂膏為小圓薄荷泡湯灌下須臾即甦有人暑月深
藏不出因客至于窗下忽爾倦怠力疲自作補湯得之反
劇醫問其由連進兩服香薷飲作效舉此為例其他可推
古云醫者意也苟不究其得病之因其何以為意會
治病當先救急
治病如奕碁當先救急急者何救其重而略其輕也假
如病人發熱經日服通利之劑泄瀉不止嘔吐大作粥
藥不入而熱猶未已治法略去發熱一節且以定嘔進
食為先惟人參生薑入些炙甘草煎湯調蘇合香圓嚥
下養正丹斟酌圓數與之進劑以還嘔吐自定飲食漸
進泄瀉亦自不作是元氣既正縦有微熱特假熱耳人
參川芎柴胡甘草調理之
治病如操舟
操舟在手當風波震蕩之衝一有轉移則舟覆矣醫權
藥衡主持在我不可偏徇病家所欲尤不可張皇使病
人驚間有病家粗識皮膚辨難反覆萬物惑焉又有瘥
後觸犯再復隠諱不言須詰問其由庶得對病施藥
用藥中病不必盡劑
治寒以温治熱以涼但中病即止矯枉則過正也盖涼
藥頻施必至於嘔惡沈冷温藥頻施必至於煩燥閧熱
所貴酌量權度一毫無過用焉是為活法
經常用藥自有竒功
人有中年以上素挾風痰腹中時痛忽爾感冒雖已發
散寒邪無復發熱頭疼之苦柰何風痰嘔吐俱作諸藥
罔功但用茯苓二陳湯加南木香白豆蔲作劑入生薑
烏梅同煎調蘇合香圓貳粒嚥下白圓子貳拾圓連續
兩服嘔止痰消自然思食繼是以北參川芎橘皮白豆
䓻炙甘草調之若通小便則於内加麥門冬若通大便
則於内加枳殼以嚥神保圓肆伍圓大小腑一通頓遂
勿藥之喜
論肝脾主病
經曰人迎緊盛傷於寒氣口緊盛傷於食盖肝脈可以
知風寒之出入脾脈可以驗飲食之盈虧肝亦主血脾
亦主痰以其脈之虛實而益損之以其病之關繫而對
治之君請擇斯二者
病人尺脈洪大
此病在下部也當疎利而出之脈洪大主熱多是大小
便不通或小腹結急臍下蓄血或腎氣攻刺發作奔豚
或下焦停水外腎虛腫或風邪攻腎脚痺腰疼或腎臓
風毒身下瘡癢當隨證體認以對病之劑主之大槩通
利為第一義臨診精思而熟審焉
水氣腎氣血氣風毒擒縦治法
此等證候先以青皮陳皮枳殼北梗半夏紫蘇生薑甘
草解其寒邪調其衛氣然從斟酌用十棗湯吞養正丹
輕者却只用神保圓夾青木香圓以五靈脂入烏梅濃
蜜煎湯嚥下錢氏宣風散亦可以䟱利風毒俟大便通
快流行其痛已減繼是二陳湯加當歸川芎木香縮砂
輩調理之
治痢要訣
痢出於積滯積物積也滯氣滯也物積欲出氣滯而不
與之出所以下墜裏急乍起乍止日夜凡百餘度病家
所請莫不求其止孰知物積氣滯致有如是之證耶繼
人但見有上項證候不論色之赤白脈之大小壹皆以
通利行之物積用巴豆大黃輩氣滯用枳殼桔梗青皮
蓬术輩二者兼濟必能收功其間佐以黃連阿膠圓效
驗尤著盖痢疾多因傷暑伏熱酒麵炙&KR1020;醖釀而成其
阿膠尤大腸之要藥有熱毒留滯則能䟱導無熱毒留
滯則能安平市肆或無圓子即以炒阿膠當歸青皮赤
茯苓黃連作劑入烏梅濃蜜同煎最能蕩滌惡穢積滯
既去遍數自䟱嗣是却以木香茯苓縮砂白豆䓻陳皮
甘草調之自然喜食食則糟粕入於大腸然後真人養
臓湯易簡斷下湯可止則止矣
簡徑治痢
諸熱痢血痢及痢後大腸裏痛用蘿蔔截碎研細濾清
汁壹小盞蜜水相半壹盞同煎早午食前服日晡以米
飲下黃連阿膠圓百粒無蘿蔔蘿蔔子代之又法熱
痢舊年白梅并好茶蜜水各半煎服冷痢生薑汁蜜水
各半煎服仍兼木香生肉豆蔲為佐蜜最治痢
薑茶治痢法
薑能助陽茶能助隂二者皆能消散又且調平隂陽况
於暑毒酒食毒皆能解之也不問赤白冷熱通用之老
生薑切如豆許與茶葉等分用新水煎服東坡醫文潞
公作效
禁口痢
下痢禁口不食雖曰脾虛盖亦熱氣閉隔心胸所致也
俗用木香則失之温用山藥則失之閉惟真料參苓白
术散加石菖蒲末以道地粳米飲乘熱調下或用人參
茯苓石蓮子肉入些菖蒲與之胷次一開自然思食
瘧痢用常山罌粟殼
常山治瘧罌粟殼治痢人皆薄之固也然下痢日久腹
中無痛當澁腸則豈容不澁瘧以痰水作恙法當吐痰
逐水又豈容不為之吐下於斯時也不有罌粟殼(闕)
以為對治乎但中間有藥輔之耳
治瘧要訣
凡瘧皆因腹中停蓄黃水惟水不行所以寒熱不歇此
瘧家受病之處也治法暑瘧純熱以香薷散加青皮北
大黃兩箇烏梅同煎侵晨温服寒瘧多寒以二陳湯加
青皮良薑多用薑同煎侵晨吞神保圓五粒並欲取下
毒水則去其病根寒熱自解
發瘧嘔吐勿用常山
有中年人臓腑久虛大便常滑忽得瘧疾嘔吐異常惟
專用人參為能止嘔其他瘧劑並不可施遂以茯苓二
陳湯加人參縮砂而倍用白豆蔲進一二服病人自覺
氣脈頗消於是寒熱不作盖白豆蔲能消能磨流行三
焦榮衛一轉寒熱自平繼今遇有嘔吐發瘧之證或其
人素嘔而發瘧謹勿用常山惟以生蘿蔔生薑各研自
然汁半盞入蜜三四匙烏梅兩箇同煎吞局方雄黃圓
三四粒候其利下惡血痰水即以人參川芎茯苓半夏
縮砂甘草調之萬一嘔不止而熱不退却用真料小柴
胡湯多加生薑主治其或嘔吐大作而又發熱且先與
治瘧生熟飲嘔定以小柴胡湯繼之
瘧有冰有血
水即水飲也血即瘀血也惟水飲所以作寒熱惟瘀血
所以增寒熱常山逐水利飲固也苟無行血藥品佐助
其問何以收十全之效耶繼自今瘧家或衂血或唾血
或大便血絲或月候適來適去皆是血證當以常山草
果檳榔青皮烏梅甘草作劑於内加五靈脂桃仁為佐
入生薑濃蜜同煎以主治之
瘧證寒熱不歇有根
凡瘧固當以風寒暑濕别而治之或汗或下或吐或温
活人書之格法雖盧扁不能違矣然嘗見瘧之經久而
不歇其故何耶有根在也根者何曰飲曰水曰敗血是
爾惟癖為瘧之母惟敗血為暑熱之毒惟飲與水皆生
寒熱故暑之脈虛水與飲之脈沈脈癖之脈結聚挾水
飲者為之逐水消飲結癖者脇必痛為之攻癖不敗血
暑毒隨證而䟱利之寒熱不除吾未之信
常山治瘧須用大黃為佐
瘧家多蓄痰涎黃水常山為能吐之利之是固然爾其
有純熱發瘧或藴熱内實之證投以常山大便點滴而
下似泄不泄須用北大黃為佐大泄數行然後獲愈或
曰巴豆圓子相依而行亦能泄也是又不然巴豆攻於
下積苟欲蕩滌血熱不可以無大黃凡瘧方來與正發
不可服藥服藥在於未發兩時之先否則藥病交争轉
為深害
寒熱似瘧
此傷寒一證而實非瘴瘧也其人肝脈浮盛頭痛怯風
大抵小柴胡湯加青皮紫蘇主之嘔者多用生薑渴者
多加烏梅其或傷暑兼之小柴胡湯加香薷入生薑烏
梅同煎可也抑猶有說焉寒熱之根非通利不能除也
萬一其根未鋤又當以麻仁圓神保圓輩與之是亦先
解後攻之意
吐汗下治瘧
治瘧總要不過吐汗下而已當下而下不盡腹中尚有
餘痛或大便一泄之後不復再泄但時時點滴而出者
須再下之大黃以佐常山可也當汗而汗不匝或頭汗
至胷而手足無汗者須周浹一身而汗之青皮以佐紫
蘇可也所謂吐者須出盡其水飲若作吐劑常山豈容
輟哉能於三者究竟焉收效必矣
瘧後調理
瘧之為厲大抵連緜有病瘥以後或飲食失節或恚怒
傷中或梳洗感風又再發者何以處之曰熱多者二陳
湯加青皮甘草熱少者二陳湯加青皮草果堅守胃氣
而已二藥並用生薑烏梅蜜水同煎空心進劑其間幹
運更用巴豆圓子藥疎利大便以泄毒氣其何厲之有
或服巴藥過多以致腹痛可用生薑甘草煎湯温和解
之甘草生薑解諸藥毒
退熱
退熱用涼藥不可十分盡或餘熱些少未去不足關心
自然無事否則熱去則寒起古人戒之一方多用川芎
茯苓甘草少用白术麄末水煎病後和胃收歛浮陽屢
試得效
柴胡退熱不及黃芩
若藥弗瞑眩厥疾弗瘳世俗治熱例用柴胡最為穏當
至若黃芩一輩則指為大寒不敢用之不思藥病不相
當鮮克有濟繼今退熱而熱不去者須用黃芩
退熱有法
凡壯熱煩燥用柴胡黃芩大黃解利之其熱乍輕而不
退盍用黃芩川芎甘草烏梅作劑或用黃連生地黃赤
茯苓同煎臨熟入燈心壹捻主之其效亦速盖川芎生
地黃皆能調血心血調其熱自退
小兒風證解熱有三
痰盛搐掣大便秘結當以枳殼大黃靈脂甘草利之小
便赤澁心熱狂吼當以辰砂五苓散入燈心行之既利
大腸矣利小便矣而風證乍作面色乍紅常有怫鬱之
狀何耶表熱表邪猶未解也人參羌活散加青皮紫蘇
薄荷主之參蘇飲亦可矣
滯血發熱
其人脈濇必有漱水之證必有嘔惡痰涎之證必有兩
脚厥冷之證亦必有小腹結急之證或唾紅或鼻衂此
皆滯血作熱之明驗也用藥不止於柴胡黃芩當以川
芎白芷桃仁五靈脂甘草佐之大便秘結者於中更加
大黃濃蜜使滯血一通黑物流利則熱不復作
佐助小柴胡湯
傷寒留蓄惡血内外俱熱昏潰讝語亦有耳聾虛鳴之
證與少陽經受病相似如服小柴胡湯不效當以黃連
壹分赤茯苓半分剉細入燈心煎與之男女通用凡大
小産熱入血室小柴胡湯力所不及者於内加五靈脂
仍以黃連赤茯苓湯佐之盖心生血黃連茯苓皆清心
涼血之劑所以收功若夫䟽利血毒則活人書桃仁承
氣湯有餘勇矣
腎熱用五苓散
腎氣内虛邪熱流入於腎經其脈洪大小便頻數所出
澁少赤濁而痛此不可以牽牛行之治法瞿麥燈心煎
湯調真料五苓散滲泄其熱邪水竇一通勿藥有喜
下後大腸熱腫墜重
諸有裏熱法當通利大便然下後腸頭熱腫而墜重者
此更有熱有瘀血挾氣而蓄在下焦也更用黃連黃芩
大黃輩下之於内以炒阿膠炒枳殼百藥煎為佐多入
濃蜜并烏梅同煎薑錢四五片可也
通利大便有法
凡通利大便若用大黃巴豆等藥而大便不通者隂陽
關隔水火不升降故也有熱者來復丹夾三黃圓薄荷
泡湯下無熱者養正丹夾神保圓橘皮煎湯下
飯後隨即大便
脾腎交濟所以有水榖之分脾氣雖強而腎氣不足故
飲食下咽而大腑為之餐泄也治法二神圓用故紙肉
豆蔲修合或不換金正氣散吞安腎圓主之盖脾腎之
氣交通則水榖自然尅化此所謂妙合而凝者也
脾泄腎泄
有脾泄有腎泄脾泄者肢體重著中脘有妨面色虛黃
腹肚微滿腎泄者膚腠怯冷腰膂酸疼上咳面黧臍腹
乍痛治脾泄用蒼术白术厚樸乾薑木香生肉豆䓻輩
治腎泄用補骨脂及安腎圓震靈丹輩
腎泄
諸有泄瀉用不換金正氣散除濕湯之類以去風濕以
安腸胃此上品藥也次則温脾養胃之劑投之是為正
法然用之而不作效抑且腹痛走上走下或臍間隠痛
腰膂疼酸骨節軟弱面色黧悴尺脈虛弱病安在哉曰
此腎泄也當以炒故紙生乾薑官桂木香當歸輩主之
仍以安腎圓為佐其或腎水下涸心火上炎燥渴溺多
引飲無度此隂陽離絶也識者憂焉
大便脫泄白膿
大人小兒泄痢無已其後變作白膿點滴而下或於糞
尾見之為之温脾不愈法當温腎盖腎主骨髓白膿者
骨髓之異名也要之始作白痢其氣鯹臭已經轉下而
且淹延日久無所謂痢矣今之白膿全無鯹臭面色微
黑骨力羸弱的見腎虛合用炒故紙當歸木香乾薑官
桂主之嗣是少與震靈丹或玉華白丹為佐雖然又有
婦人一證似痢非痢泄下白膿心腹暴痛吼不忍聞此
當為之通血投通血之劑却以養正丹輔之
脫肛
脫肛一證氣聚不散也裏急而不得出外脹而不得入
先以枳殼散作劑又以枳殼燒灰存性細末摻傅或津
唾調傅氣散則腫消矣仍用生薑汁調五苓散如膏入
新水研散略煎吞黃連阿膠圓雖然此論肛門挾熱而
腫脹也其或腸中虛薄不收則理中湯釣腸圓養臓湯
輩主治烏賊骨木賊草傅之(詳見脫肛類)
小便不通
大凡水道不行其本在腎合用牽牛澤瀉其末在肺合
用葶&KR1047;桑皮二者得兼必然中病其間更以木通滑石
佐之又能透達雖然大便小便脈絡相貫也人有多日
小便不通但用神保圓北亭圓輩大瀉數行小腸自利
石淋
沙淋凝脂而易散石淋結塊而難消攻療石淋專以枳
殼散空心食前吞來復丹為妙但恐太隂玄精石不得
其真惟得真料而常服之關絡開通忽爾大便洞泄石
塊自小便出
轉胞
轉胞證候孕婦多有之患在忍縮小便或喜食煎&KR1020;或
飽後為熱所迫遂使小腸之氣逆而不通大腸之氣與
之俱滯外水不能入膀胱内水不能出膀胱淋&KR0377;急數
每欲尿時痛不可言大便亦裏急頻併似痢非痢必以
手從胷間按至臍下庶可立出小便否則逆上出而不
禁甚者因此腹脹浮腫治法用涼藥疎利小腸中熱仍
與通泄大腸迨其腹中攪痛大便大下則溺胞隨即歸
正於是小便順流葵子散見附婦人摘竒方
孕婦胎熱似痢
孕婦七八箇月傷暑傷熱以致子煩胎氣迫近於上咽
喉窒礙心腹脹滿下墜似痢每登厠時坐一炊久忽爾
氣下方得大便一通世俗率用痢藥不知病在胎熱子
煩可小柴胡湯下黃連阿膠圓或用炒阿膠淨黃連各
一分枳殼北大黃半之分作兩劑烏梅薑蜜煎服俟其
大便調導却以川芎茯苓縮砂甘草繼之若五苓散感
應圓香連駐車非其治也
下焦蓄血
血之為病冒悶煩燥迷忘驚狂痰嘔汗多骨熱肢冷此
外證然爾何以知其蓄在下焦曰臍下結急外熱内痛
尺脈洪而數也桃仁靈脂生地黃北大黃甘草利而逐
之
産婦血塊築痛
此候因産斷趕血未盡所致世俗收生多就踏板趕血
不思生産之時已坐草近地久矣産畢臓腑虛空又且
近地趕血冷濕乘之風邪入之使敗疼凝為血塊是謂
血母衝築硬痛非乳香沒藥延胡索五靈脂輩所能療
也治法不換金正氣散加辣桂川芎白芷蓬术乾薑同
煎乘熱入法醋連進兩服冷濕風邪一散其塊自消散
瘀皆從大小便而出凡新産須就床上趕血下帳避風
身體血滯作痛
身體疼痛非濕則痰固也人有挾刀鋸之驚而又餒在
其中為風寒水濕所傷致使心竅凝滯於是經絡壅閉
血不流行腸肉骨節為之刺痛治法當歸川芎芍藥白
芷靈脂大黃甘草利之黑物小片而下其痛有瘳
身體胷腹隠熱隠疼拘急足冷
此血之為病也以其飲酒嗜慾伏熱受暑得之惟熱毒
暑毒酒毒為能傷血瘀血未去新血不榮身體所以隠
痛拘急其裏熱足冷者血之證也用柴胡黃芩青皮枳
殼靈脂桃仁木通甘草作劑多入大黃以利之俟其流
利已盡小腹略無結急即以當歸川芎壹倍橘皮半夏
枳殼北梗木通甘草平之調其氣血於是有瘳血屬於
心木通以通其心竅心竅既通經絡之流行可知矣
血滯
人之一身不離乎氣血凡病經多日療治不痊須當為
之調血血之外證痰嘔燥渴昏潰迷忘常喜湯水漱口
不問男女老少血之一字請加意焉用藥川芎蓬术桃
仁靈脂生地黃北大黃為要嘔甚者多加生薑以先利
其宿瘀嗣是茯苓茯神川芎甘草調理之
血崩
素問云隂虛陽摶謂之崩此即血得熱則宣流之意也
四物湯可以助隂生料枳殼散可以抑陽其間更以茯
苓二陳湯和之使隂陽兩得其平血自循於經絡矣若
夫衝任不固下元久虛以致血無關鎖則用膠艾湯加
當歸木香嚥下震靈丹為妙
吐血
血隨氣行氣逆而上奔則血不循於經絡而湧吐矣人
知吐血出於上焦有熱固也然能用柴胡黃芩蒲黃茅
花等輩而不能用枳殼北梗青皮生薑烏梅佐之又不
能用通利圓子以開其中脘導其大便則氣如何而下
降血如何而下行吾恐逆奔而上有不可得而止之者
若夫依前治法血止而後又當以人參川芎當歸茯苓
橘皮半夏甘草為之調理虛則加木香熱則加柴胡壅
則加桑皮荆芥尤在權衡
治渴有法
凡病人兼有燥渴之證用烏梅瓜蔞根乾葛甘草數輩
皆不作效遂致引飲過多兩脚浮腫此證不可以為裏
熱盖腎水不上升心火不下降故也須用交感丹為主
却以烏梅濃蜜生薑甘草煎湯嚥之腎水一升心火一
降其渴自止脚亦不復腫矣
酒家有病勿用温藥
有人飲酒過多因酒作病胷脘不快其氣捫隔服無數
二陳湯竟無寸效由是不喜飲食復以調氣散投之致
發大熱自後只用薄荷煎雞蘇圓麻仁圓日就痊愈乃
知胷脘閉隔熱在上焦使然耳又有人酷好飲酒復感
寒邪服不換金正氣散以致内熱愈熾煩渴且悶汗出
如雨身體怯寒續後以小柴胡湯加枳殼白芍藥解之
柴胡黃芩退熱枳殼寬中芍藥調榮止汗頓然痊愈然
則酒家抱病其可妄以温藥嘗試一中乎
傷寒筋惕肉瞤治法
筋惕身瞤發汗太過所致也古人以真武湯主之然真
武湯能止其汗而不能定其瞤瞤者動也汗出表虛外
風必入於腠理人知風以動之所以惕惕而自瞤而不
知汗多則傷血血虛無以榮筋筋愈急而四體百骸愈
為之瞤動治法不用驅風并發散等輩惟人參當歸川
芎芍藥半夏茯苓甘草作劑以五靈脂為佐入生薑烏
梅同煎自有神效右藥專於生血生血乃所以收汗其
或大便秘澁少加大黃以導之血脈一和不反掌而静
定矣
發痓詳證
廬江劉寳云産寳所載方藥甚詳獨無産後中風角弓
反張一證按産後中風因懷胎時多啗生冷脾胃受濕
復經乳卧之後津液内竭履地太早脫著不時以致風
邪乘虛入於足太陽之經其證發熱頭疼或時不熱喘
息痰咳言語不倫漸覺牙關緊急十指微動如摸物之
狀加以項背強直或啞或呌目睛直視腸滑不禁身如
反弓轉側不仁如此十無一生活人書謂太陽發痓是
爾凡産後初得發熱常須審視若唇急舌蹇手指微動
便以中風藥品急治之用藥歸荆湯獨活酒附在濕門
獨荆散防風散續命湯見附婦人方中男女通用
胷脇痛引背上頭面兩手浮腫
腎虚不能納氣歸元氣逆而上奔故胷膈滿痛以手摩
挲痛走背上又從背摩挲則其氣循脇泄於後分而痛
不作矣此氣之為病固也柰何腎虛又不能行水故水
隨氣奔上乘於肺頭面兩手浮腫氣短而喘由是血化
為水與之俱滯况其人舊來有風曰風曰水曰血曰氣
四者合而為病其痛非常如沈香木香烏藥檳榔之類
不能施其巧治法將何如曰先以二十四味流氣飲加
獨活枳殼五靈脂炒牽牛入薑蜜烏梅同煎嚥下養正
丹貳拾粒雄黃圓拾粒升降水火引導大便次用桑皮
紫蘇木通阿膠當歸桃仁青皮桔梗炒芫花生大黃作
劑依前煎以薑蜜烏梅取盡大便黑物即收全功
肚皮痛
腎虛不能行水加之酒麵無度醉後輒睡酒與水交聚
於腹中而麵毒復纏滯其氣是以水滲於肚皮而作痛
矣治法錢氏宣風散用蜜水煎嚥下神保圓俟其大便
流利然後以青木香圓壹分安腎圓倍之用二陳湯入
少鹽并生薑同煎空心嚥下脾腎氣復自然向安
胷堂氣隔
有肺經伏熱而氣隔者有痰水在上而氣隔者大槩以
茯苓半夏枳殼桔梗為治法其肺熱者如聖湯加桑白
皮佐之心下水氣者小半夏茯苓湯效胷煩活人書用
山梔子
附證治賦
麻黃湯發臘月寒傷榮桂枝湯散冬天風傷衛九味羌
活湯發三時之表(三時傷寒春夏秋也)六神通解散理晚蕟之邪
(三月天行謂之晚蕟)香蘇散十神湯參蘇飲發表調中(平和之藥外感内傷
兼治)葛根湯解肌湯小柴胡和解半表大柴胡三承氣攻
熱邪𫝊裏理中湯四逆湯散寒中隂經已上治外感
補中益氣湯治飽饑勞役升陽順氣湯療怒恐憂思調
中益氣湯調胃脾失協參术調中湯治脾肺俱傷升陽
散火湯升散熱邪(凡言熱者指外熱也)升陽益胃湯分消濕氣
已上治内傷和解散金沸草散治時行寒疫神术散定
風餅子療暴中風邪人參敗毒散升麻葛根湯解瘟疫
而身熱陽毒升麻湯雄黃解毒丸散天行而咽疼宣眀
雙解散主温熱始終之要藥藿香正氣散治暑濕内外
之良方香薷飲清暑益氣湯人參白虎湯益原散縮脾
飲能驅實虛暑氣平胃散羌活勝濕湯升陽除濕湯五
苓散术附湯善解外内濕邪生料五積散解濕温寒(治表
裏之寒濕)防風通聖散清熱潤燥(治表裏之熱燥)搜風順氣丸神芎
丸潤大腸燥症黃連解毒湯三黃丸瀉三焦火邪(凡言火者
指内火也)當歸六黃湯瀉火滋隂防風當歸飲補虛退熱舟
車丸三花神祐丸能除濕熱(濕則生熱)秦芁湯羌活愈風湯
善解燥風(燥則生風)胃苓湯主傷暑泄瀉腹疼柴苓湯治傷
寒泄瀉身熱桂苓白术散療霍亂而口發渴加減理中
湯治吐瀉而咽不乾蒼术湯胃風湯治濕傷氣分白痢
便膿地黃湯芍藥湯主熱傷血分赤痢下血萬安散七寳
飲治瘧無汗而寒多熱少清脾飲六和湯療瘧有汗而
寒少熱多華盖散五拗湯主喘嗽因寒外襲洗肺散貝
母散治咳𠻳由火内生已上發表和中已治風寒暑
濕燥火白虎湯瀉胃火有餘八珍湯補脾隂不足白术
和胃丸能養脾胃寬中進食丸喜滋形氣治中湯枳术
丸和中丸大安丸保和丸健脾消食香殼丸香稜丸積
氣丹妙攻丸消塊丸破積除癥木香枳殼丸療食停久
發黃神妙列仙散治酒積陳成疸木香枳术丸化滯湯
調氣進食七轉靈應丹萬應丸取積追蟲丁香脾積丸
妙應丸治心腹諸疼大黃備急丸三陽散主卒暴百病
三稜消積丸治新傷生冷硬物(内用巴豆)木香檳榔丸療久
患氣食痞膨(内用大黃)巴豆斬關去時新之冷積可仗大黃
破結推陳久之熱癥宜遵氣病宜調氣用木香㯽榔香
附枳殼血病宜和血以川芎當歸桃仁紅花越麯丸木
香流氣飲開鬱氣之無形蟠葱散撞氣阿魏丸破積血
之有質神砂一粒丹療氣鬱而為心疼神聖代針散治
血積而作疝氣獨活寄生湯開氣血結滯在腰當歸拈
痛湯散濕熱沈凝于足控涎丹小胃丹治濕熱流注四
腹作疼金棗丹虎骨散療氣血怫鬱遍體為病已上
調胃消食并治氣血濕熱鬱積二陳湯以豁痰三補丸
而瀉火六君湯豁痰補氣調胃六物湯降火補血滋隂
(四物湯加黃栢知母是也)當歸龍會丸善降隂火兼治脇痛人參養
胃湯能開結痰併療久瘧太平丸消化丸治痰嗽有攻
左金丸香連丸除熱疼必效洗心散洗肝散瀉心肝之
火滚痰丸化痰丸蠲熱燥之痰四七湯黑錫丹開痰結
心胸清空膏涼膈散除火升頭膈石膏羌活散袪風明
目川芎石膏湯瀉火定眩川芎茶調散治風熱上攻頭
目葛花解醒湯療濕痰中滿胃腸龍腦雞蘇丸除肺心
虛煩人參瀉肺湯散胸膈實火犀角地黃湯桃仁承氣
湯茯苓補心湯阿魏丸小建中湯治火載血而上出當
歸承氣湯瑞竹蒲黃散當歸和血散聚金丸伏龍肝散
療陽逼隂而下行紅花當歸散千金桃仁煎六合湯理
經脈不通涼血地黃湯解毒四物湯膠艾湯治崩漏不
止金匱當歸散清熱安胎而易産丹溪天麻丸活血保
産而無驚女金丹烏雞丸調氣血令老婦姙娠天一丸
連翹飲瀉火濕主小兒百病醒脾散玉餅子肥兒丸香
稜丸治嬰孩脾氣不足而致疾瀉青丸奪命散抱龍丸
檳榔丸療童樨肝邪有餘而生災金箔鎮心丸金箔鎮
心丹安神定驚五福化毒丹犀角消毒飲清熱解毒異
攻散補痘瘡之虛寒通聖散瀉㿀疹之實熱内疎黃連
湯千金&KR0034;蘆湯主陽癰腫掀向外内托復煎散淵然奪
命丹治隂疽毒蘊于中立馬回疔丹萬靈奪命丹療疔
瘡而有殊攻神效太乙膏散腫潰堅湯治瘰&KR0659;而收實
效紫金丹治藥食衆毒兼癰疽疔腫(主解利)如聖散療風
濕諸邪及癱瘓痛風(主發散)香殼丸芎歸丸療痔而清熱
涼血槐角丸烏王丸治漏而散濕補虛清心蓮子飲八
正散治小便淋濁有虛實之分導滯通幽湯三和散療
大腸燥結有血氣之異海藏五飲湯散五等之飲開結
枳實丸消諸般之痰導痰湯三生丸豁痰䟱風千緡湯
四磨湯下氣定喘蘇子降氣湯消痰利氣三因七氣湯
解鬱開心瓜蒂散稀涎散四靈散吐涎而袪風蘇青丹
星香湯滌痰湯豁痰而順氣蘇合香丸烏藥順氣散勻
氣散善開結氣小省風湯青州白丸子搜風丸能散風
痰牛黃清心丸治諸痰熱而類風諸小續命湯療真中
風而在脈三化湯主風入腑推陳潤燥至寳丹治邪入
臓散熱消風龍星丹疎風清熱豁痰愈風丹潤燥袪風
瀉火換骨丹續命丹治風痰充塞經絡而為癱瘓清燥
湯健步丸療濕熱薰蒸觔骨而成痿疲南星治風痰蒼
术治濕痰天花粉治熱痰海石治燥痰半夏治寒痰柴
胡瀉肝火黃連瀉心火白芍藥瀉脾火黃芩瀉肺火黃
栢瀉腎火天門麥門知母石膏竹茹童便玄明粉上清
丸能散虛火荆&KR0377;竹&KR0377;貝母瓜蔞韮汁姜汁霞天膏二
&KR0377;湯善開虛痰氣虛加以四君血虛加以四物已上
治痰火氣風四君補氣併益脾四物補血兼滋腎八物
湯十全大補湯補氣血兩虛固本丸祕𫝊補元丸補心
腎不足錢氏白术散參苓白术散竹葉石膏湯補脾胃
諸虛丹溪補隂丸金匱腎氣丸三一腎氣丸滋真隂久
損崔氏八味丸補隂興陽天王補心丹寧神定志硃砂
安神丸涼血清心八味定志丸補虛開竅茯兔丸蓽薢
分清飲除濁止淋固精丸固真太寳丸秘精收脫保和
湯知母茯苓湯黃茋鱉甲湯止嗽寧肺保真湯十味人
參散人參養榮湯除熱補虛一秤金七仙丹烏髮駐顔
瓊玉膏固本酒延年益夀已上補氣血臓腑以方加
減存乎人要審病而合宜用藥補瀉行於味須隨時而
換氣竒偶復七方須知(七方者竒偶復大小緩急也)初中末三治要
察(初則發攻中則調和末則收補)寒因熱用熱因寒用通因通用塞因
塞用(通因通用者通其積滯而下焦自然閉密也)高者抑之下者舉之外者
發之内者奪之(塞因塞用者塞其下流而上焦自然開豁也)寒則兼凝熱則
開行風能勝濕濕能潤燥辛能散結甘能緩中淡能利
竅苦以泄逆酸以收耗醎以軟堅升降浮沉則順之(謂順
其升降浮沈之性也)寒熱温涼宜逆也(謂以寒治熱以熱治寒也)病有淺深治
有難易初感風寒乍傷飲食一藥可愈舊存痃癖久患
虛勞萬方難瘳履霜之疾亟療旡妄之藥勿試病若伏
虚宜半攻而半補醫稱多術或用灸而用針針有劫病
之功灸獲回生之驗針能去氣病而作痛灸則消血癥
以成形臓寒虚奪者治以灸&KR0778;脈&KR0146;攣痺者療以針刺
血實畜結腫熱者宜從砭石氣滯痿厥寒熱者當倣導
引經絡不通病生於不仁者須覓醪醴血氣凝泣病生
於觔脈者可行熨藥病慓悍者按而收之(謂按摩也)乾霍亂
者刮而行之(謂刮沙也)醫業十三科宜精一派病情千萬變
仔細推評姑撮碎言以陳管見後之學者庶達迷津
仁齋直指卷二
