欽定四庫全書
仁齋直指卷十八宋楊士瀛撰
明朱崇正附遺
身體
身疼方論
凡人百骸四體肌肉皮膚關節脈絡總而謂之身風淫
濕滯血刺痰攻皆能作痛至於骨之酸疼或寒或熱入
裏徹骨則倍蓰千萬大不侔焉盖骨為髓之藏髓者飲
食五味之實秀也髓虚則骨虚勢所必至矣痛在於身
風之證以走注知之濕之證以重着驗之血有筋脈鑚
刺之證痰有眩暈咳唾之證驅風除濕行血豁痰對證
一投猶冀可以旦暮起病入於骨此勞極損傷之不可
救藥者也其能生乎然則身痛之與骨痛毫釐千里之
差於此不可以無辯雖然酒家之癖多為項腫臂痛盖
熱在上焦不能清利故醖釀日久生痰涎聚飲氣流入
於項臂之間不腫則痛耳然而曰痰曰涎曰飲又有理
一分殊之别伏於包絡隨氣上浮客肺壅嗽而發動者
痰也聚於脾元隨氣上溢口角流出而不禁者涎也惟
飲生於胃府為嘔為吐此胃家之病學者不可不知
身疼證治
人參順氣散身疼通用(方見風類)更增川芎半兩亦散風邪
左經圓麝香圓增味五痺湯治風濕身痛(並見風類)
加劑除濕湯生附除濕湯(方見濕類)五苓散(見水飲類)並主傷濕
身痛
黃耆建中湯(方見濕類)加川芎當歸治血刺身痛
大半夏湯(方見痰涎類)加辣桂陳皮治痰證身痛
消痰茯苓圓治臂痛不能舉手或左右轉移或兩臂如
人抽拽
圓白半夏(盪洗三次切碎日乾一兩半)茯苓(一兩)
風化朴消(一分)枳殼(麸炒半兩)
右末薑汁煮稀麫糊圓桐子大每三十圓食後薑湯
下
天仙飲治痰注臂痛
片子薑黃(六錢)天仙藤羌活
白术白芷梢(各三錢)半夏(製半兩)
右挫每服三錢薑五片煎服間下千金五套圓(方見脾疼
類)
白圓子諸風痰涎通用
圓白半夏(七兩生水浸洗過)南星(三兩)
白附子(生二兩)川烏頭(生去皮臍半兩)
右細末入生絹袋井水擺以手揉出滓再研入袋擺
盡磁盆中曬露星至曉棄舊水換新水攪曬次早又
換新水攪曬春五日夏三日秋七日冬十日去水曝
乾研開糯米粉煎粥清圓菉豆大每三十圓薑湯下
治酒家痰壅項腫白圓子二錢研末白豆蔲縮砂煎
湯調下化痰立愈自後二陳湯加荆芥服(方見瘧類)
婆蒿根酒治風淫濕滯手足不舉筋節攣疼先與通關
用
全蝎(七箇新瓦上微炒末之)麝(一字)
右老酒三盞空心調作一服如覺已透則止未透次
日再作一劑然病未盡除自後專以婆蒿根洗淨切
碎酒煎日二服神效
消飲圓倍术圓治酒癖停飲臂痛(見水飲門)
沉香鱉甲散治勞倦身痛
沉香人參牛膝
茯苓秦芁木香
黃耆(微炙)巴戟(去心)當歸
半夏(製)柴胡荆芥(各半兩)
熟附子辣桂(去粗皮)鱉甲(浸去裙醋炙黃各一兩)
羌活熟地黃(洗酒蘸蒸焙七錢半)
全蝎(二錢半)大肉豆蔲(四箇)
右末每二錢葱白二寸薑三片棗二枚食前煎服温
酒調下尤妙
十補湯加製半夏添桂治勞倦身痛(方見痼冷門)
舒筋散治風淫血刺身痛體疼痛四肢拘攣
延胡索(炒)辣桂(去粗皮)當歸(等分)
右末每二錢酒調下延胡索活血除風理氣
補髓丹補益真元治臂痛腰痛
杜仲(去粗炒黑十兩)破故紙(十兩用芝麻五兩同炒候芝麻黑篩去之)
鹿茸(二兩酒炙)沒藥(一兩别研)
右細末用胡桃肉三十箇湯浸去皮杵為膏入麵少
許酒煑糊圓桐子大每百粒空心鹽湯下
附諸方
通氣防風湯(拔粹方)肩背痛不可迴顧者此太陽氣鬱而
不行以風藥散之背痛項強腰似折項似拔者此足
太陽經不通也
羌活獨活(各一錢)藁本
防風甘草(各半錢)川芎
荆芥(各三分)
右㕮咀水煎服
麒麟竭散治寒濕搏於經絡以致氣血凝滯疼痛不可
忍者
血竭乳香沒藥
白芍藥當歸水蛭(炒令烟盡)
麝香(各二錢)虎脛骨(酥炙黃半兩)
右為末每三錢温酒調下食前
當歸拈痛湯(拔粹方)治濕熱為病肢節煩痛肩背沉重胸
膈不利及遍身疼痛下疰於足脛痛腫不可忍(方見脚氣門)
丹溪方治上中下疼痛
南星(薑製)蒼术(泔洗)黃栢(酒炒各二兩)
川芎(一兩)白芷(半兩)神麯(炒一兩)
桃仁(半兩)威靈仙(酒炒三錢)羌活(三錢走骨節)
防己(半兩下行)桂枝(三錢行臂)紅花(酒洗錢半)
草龍膽(半錢下行)
右為末麫糊丸梧子大每服一百丸空心白湯下
一方治血氣虚有痰白濁隂火痛風
人參(一兩)白术熟芐
川黃栢(炒黑各二兩)山藥海石
南星(各一兩)鎻陽(半兩)敗龜板(酒炙二兩)
乾薑(燒灰半兩取其不走)
右為末粥丸一云酒糊丸
一方治酒濕痰痛風
黃栢(酒炒)威靈仙(酒炒各五錢)蒼术
羌活甘草(三錢)陳皮
芍藥(各一錢)
右為末每服一錢或二錢沸湯入薑汁調下
諸風應效酒治一切諸般風氣濕痺通身骨節疼痛(方見風門)
腰
腰痛方論
腰者腎之外候一身所恃以轉移闔闢者也盖諸經皆
貫於腎而絡於腰脊腎氣一虚凡衝風受濕傷冷蓄熱
血&KR0377;氣滯水積墮傷與夫失志作勞種種腰疼疊見而
層出矣衝風者汗出乘風風邪風毒之胚胎也受濕者
踐雨卧濕重著腫滯之萌蘖也腰間如水為傷冷發渴
便閉為蓄熱血&KR0377;則轉側如錐之所刺氣滯則鬱鬱悶
悶而不伸積水沉重則小腸不得宣通墜墮損傷則瘀
血為之凝結沮剉失志者腎之蠧疲精勞力者腎之戕
舉是數證腎家之感受如此腰安得而不為痛乎内經
曰腰者腎之府轉搖不能腎將憊矣審如是則痛在少
隂必究其受病之原而處之為得雖然宗筋聚於隂器
肝者腎之同系也五臟皆取氣於榖脾者腎之倉廩也
鬱怒傷肝則諸筋縱弛憂思傷脾則胃氣不行二者又
能為腰痛之寇故併及之
腰痛證治
青娥圓治腎虚腰痛益精助陽烏鬚壯脚用安胎飲吞
神效
破故紙(四兩炒香)杜仲(去粗剉四兩用生薑二兩半擦俺炒乾)
右為末用胡桃肉三十箇研膏入少熟蜜圓桐子大
每服五十圓調氣散食前下(方見脹滿門)
安腎圓治腎虚腰痛橘皮煎湯食前下(方見水飲門)
獨活寄生湯治風邪冷濕傷腎腰脚背痛及新産腹痛
腰脚攣疼最除風活血脚氣通用
獨活(二兩半)桑寄生(如無以續斷代之)
杜仲(薑製炒)細辛牛膝(酒浸焙)
秦芁(去蘆)茯苓白芍藥
辣桂川芎防風
人參當歸熟地黃(淨)
甘草(炙各二兩)
右細剉每服三錢空心煎服下利者去地黃
小續命湯治風攻腰痛(方見諸風門)加桃仁去皮尖炒
生附湯治受濕腰痛
附子(生一分)蒼术(炒)杜仲(薑製炒各半兩)
生乾薑白术茯苓
牛膝(酒浸焙)厚朴(製)甘草(炙各一分)
右剉每三錢薑四片棗二枚食前煎服
薑附湯治傷冷腰痛(方見寒類)加辣桂製杜仲食前煎服
甘豆湯治内蓄風熱入腎腰痛大小便不通(方見積熱門)加
續斷天麻間服敗毒散(方見寒類)
蘇沈沉麝圓治血瀝腰痛(方見血類)用續斷牛膝桃仁炒煎
湯磨下
人參順氣散烏藥順氣散治氣滯腰痛(方見諸風類)加五加
皮入少甘草煎湯調下
腎着湯治腰間積水痛重(方見濕門)續用安腎圓并少許青
木香圓繼之(方見水飲門)
乳香趁痛散治打墜腰痛
虎脛骨(酒炙黃)敗龜(酒炙各二兩)騏驎竭
赤芍藥當歸没藥
自然銅(煆醋淬細研)防風白附子(炮)
辣桂(去粗)白芷蒼耳子(微炒)
骨碎補(炒去毛各三兩)牛膝天麻
㯽榔五加皮羌活(各一兩)
右末每服一錢温酒調下加全蝎妙脚氣通用
茴香酒治打墜凝瘀腰疼通用
破故紙(炒香研)茴香(炒)辣桂(等分)
右為末每服二錢熱酒調食前進故紙主腰痛主行
血
和劑七氣湯治失志傷腎氣剉腰痛(方見氣類)多加白茯苓
少加沉香乳香
麝香鹿茸丸八味丸治房勞傷腎腰痛十補湯下青娥
丸治勞力腰痛(三方見痼冷門)
調肝散治鬱怒傷肝發為腰痛
半夏(製三分)辣桂宣木瓜
當歸川芎牛膝
好細辛(各二分)石昌蒲酸棗仁(盪去皮微炒)甘草(炙各一分)
右剉細每三錢薑五片棗二枚煎服
沉香降氣湯和調氣散每服二錢半薑棗煎治憂思傷
脾發為腰痛(方見諸氣門)
橘香丸治腰痛經久不瘥
橘核茴香葫盧巴
菴䕡子破故紙(各炒)附子(炮等分)
右末酒煮糯米糊圓桐子大每服三四十圓食前鹽
湯下
神麯酒治腰痛不能轉側陳久神麯一大塊燒通紅淬
老酒去神麯通口吞青娥圓兩服頓愈
腰重痛方
八角茴香炒末食前温酒調下
附諸方
獨活湯治因勞役得腰痛沉重如水似折
羌活防風獨活
肉桂大黃(煨)澤瀉(三錢)
桃仁(五十箇)當歸連翹(半兩)
甘草(二錢)防己酒連(一兩)
右㕮咀水一盞酒一盞煎至一盞去滓通口食前服
補髓丹(百一選方)升降水火補益心腎強筋壯骨治腎虚腰
痛(方見身體門)
若濕腰痛如坐水中盖腎屬水久坐水濕處或為雨
露所着濕流入腎經以致腰痛宜滲濕湯不效宜
腎着湯
若風傷腎而腰痛者或左右痛無常處牽引兩足宜
五積散每服加防風半錢或加全蝎三箇小續命
湯獨活寄生湯可選而用
經驗羌活桃仁湯治墜墮挫閃氣血凝滯攻刺腰痛神效
桃仁(去皮尖)紅花牛膝(酒洗)
玄胡索破故紙(炒)杜仲(炒)
川歸尾(酒洗)羌活官桂
蒼术(泔浸炒各等分)茴香乳香(少許)
右㕮咀用水一鍾酒半鍾煎至八分食前温服
補隂丸治腎虚腰痛(方見虚勞門)
牛膝酒(三因方)治腎傷於風毒攻刺腰痛不可忍者
地骨皮五加皮薏苡仁
川芎牛膝(各二兩)甘草(一兩)
生地黃(十兩)海桐皮(二兩)羌活(一兩)
右㕮咀用絹帛褁藥入無灰酒内炙浸七日夏三五
宿每服一杯日用三四服長令酒氣不絶一法加炒
杜仲(一兩)
杜仲酒(三因方)治風冷傷腎腰痛不能屈伸
杜仲(一兩去粗皮用姜汁製炒)
右用無灰酒三升浸十日每服二三合四五服
針灸法腎俞二穴(在十四推下兩旁各寸半)一法(令患人正立用竹杖度臍點記度皆
盡處灸隨牟壯)
腎氣
腎氣方論
腎主納氣人之氣海繋焉腎虚而為風寒所乘為暑濕
所襲為喜怒憂恐所傷而水結不散又與氣摶是以群
邪聚於其中曰疝曰奔豚曰小腸氣曰膀胱氣皆是物
也其候不特外腎小腹作痛或攻刺於腰脇或遊走於
背膂或冷氣搶心心下痛滿或手足厥冷痛繞臍傍或
脇之左右如杯或臍之上下如臂或腹中累累如桃李
或胃脘間覆大如盤有壯熱惡寒者有洒淅寒熱者有
不得大小便者有裏急而下泄者有自汗出者有不欲
食者其於隂間則卵有小大伸縮而上下不常囊有腫
脹急痛而發歇無定挟冷觸怒則塊物逼上囊根或攻
腹脇時和心平則塊物自循膋系歸入囊中凡此皆謂
之腎氣治法綱領風則散之寒則温之暑則觧其熱濕
則滲其水七情所發調其心氣水與氣摶行其小便其
間以主治腎氣之劑參之固定則也然總治之法大要
以流行疎利為先毋曰腎虚得病不敢疎泄盖腎為邪
氣所干若非逐去病何由愈儻或姑息畏虚妄以剛劑
兜住使大小腑秘而不通邪氣入腹衝心危殆必矣雖
然腎氣發作固以腎虚得之然虚中有冷虚中有熱又有
冷熱不調尤當詳審冷者脇邊及外腎清冷小便清而多
遇寒即發是也熱者内挾暑氣或積酒毒或服煖藥於前
外腎與小腹俱熱肛門間糞後亦熱小便數而澁遇熱則
甚是也冷熱不調者小腹外腎乍冷乍熱大便小便或秘
或利用藥温凉當隨證而權度之但所謂流行疎𨗳常
常運斡於其中矣其若大小便流利之後或更有牽刺引
疼或微氣遊注於肌膚之間此則腎虚血虚氣不還元當
加潤飬人參當歸川芎芍藥桑螵蛸葫蘆巴輩又不可無
惟是逆氣長嘘中脘停酸燥悶擾擾甚而至於嘔吐最為
惡候何則天一生水腎實主之宗筋聚於隂器惟藉陽明
以飬之今脾土不濟腎水上乘必為酸汁必為涎飲荏苒
踰時遂成暴吐醫家執劑之始皆知腎經惡燥如蒼术白
术良薑之類誠不敢發用耳及其嘔吐大作薑术輩用之
而不顧若猶也則吳茱萸蓽撥剛燥等劑又加多焉雖
附子亦用之而救急矣病勢至此脾土未強腎水已為之
涸腎水既涸脾土又為之焦往往隂陽不升降榮衛不
流行大小二便關隔澁閉而腎汁胃汁皆自其口出也
如此者大抵不救臨病須當識證預與病家言之
腎氣證治
牡丹丸治風寒疝痛及諸血滯作痛
牡丹皮(四兩)桃仁(浸去皮炒别研)官桂(各五兩)
川烏頭(一隻炮熱去皮尖)
右末煉蜜圓桐子大每服五十圓温酒下血痛醋湯下
飬正丹(方見痼冷門)治奔豚氣痛嘔吐身冷調氣散下
沈附湯治腎虚無陽小腸氣痛頭額小腹外腎時冷兼
治濕證
附子(生一錢)沈香辣桂
蓽澄茄甘草(炙各半錢)香附(一錢)
右剉為一服薑七片空心煎服
桂薑湯治無陽臍冷疝氣兼治濕證
吳茱萸(十兩半酒醋浸一宿焙乾)川白薑(生)
辣桂(各半兩)良薑蓽澄茄
茴香(炒)縮砂仁益智仁
木香茯苓甘草(炙各三錢)
右剉每服三錢水煎調蘇合香丸食前服
薑桂丸治腎冷寒疝
良薑(碎片半兩)巴豆肉(二十一粒截斷同炒焦去巴豆)
桂心(半兩)
右並末醋麫糊圓桐子大每三十丸温酒食前服
茴香雀酒治腎冷疝氣偏墜急痛
舶上茴香(三錢)胡椒(一錢)縮砂仁
辣桂(各二錢)
右粗末以生雀燎毛去腸拭淨不洗用三箇入藥於腹
中麻繩繋定濕紙數重裹煨香熟空心嚼食温酒送下
川椒散治疝氣外腎腫痛
真川椒(去目幷合口者微炒出汗)官桂(各半兩)
川芎當歸青皮
陳皮(製)枳殼㯽榔
赤茯苓青木香南木香
蓽澄茄白豆蔲仁甘草(炙各一分)
右粗末每三錢薑棗煎食前服
梔子散治腎氣虚中有熱小腹外腎肛門俱熱大小便不通
梔子仁(製)枳殼(各半兩)北梗
北前胡青木香赤茯苓
車前子甘草(各一分)
右剉每三錢新水煎服壯熱加柴胡大便秘加大黃
甘豆湯治腎氣虚中有熱大小便不通
黑豆(三合)甘草(二錢剉)薑(七片)
右作一劑新水煎取清汁服
海浮石散治腎氣熱證小便秘澁黃色
海浮石
右為末每二錢煎麥門冬赤茯苓湯調下
金蓮散治膀胱氣痛
巴豆(三十粒去殼截斷)川練子(二十四箇湯浸去皮薄切片)
右件用麩二合同炒令黃赤去麩與巴豆只將川練
為末每二錢温酒調空心服
五苓散(方見水飲門)用生車前子竹園尿赤茯苓麥門冬去
心燈心烏梅煎湯調下治腎氣小便不通兼治水結不
散暑證通用
柴胡桂枝湯治腎氣冷熱不調證
柴胡(一兩三錢)人參桂枝
白芍藥生薑(各半兩)半夏(製四錢)
黃苓甘草(炙各三錢)
右剉散每服四錢棗一枚水大盞煎七分温服
解毒䧺黃丸(方見積熱門)温白丸(見浮腫門)以枳殼散送下(方見脚氣
門)治腎氣大便不通酌量輕重用
二物湯治奔豚疝氣攻刺走痛
辣桂(一兩半)牽牛(炒一兩)
右粗末每服二錢薑棗煎温服
青木香丸治膀胱疝氣每五十丸以醇酒入葱白煎五
苓散送下(方並見水飲門)又方青木香圓二百粒班猫七箇去
頭足翅為末同於文武火上慢慢炒令丸子微香以磁
碟盖銚上頓在冷處少頃去班猫末取圓子每服五十
丸茴香酒下
金鈴散治膀胱小腸氣外腎腫痛
大川練子(三十箇湯浸去薄皮每箇作六七片巴豆三十粒去皮膜每粒作兩三段夹炒
候巴色焦去巴)
右以舶上茴香與川練等秤幷木香一分為末每二
錢水酒各半盞連根葱白二寸煎取汁食前調下
煨棗方治小腸氣痛不可忍班猫一箇去頭足翅入大
棗中線繫濕紙包置慢火中煨令香熟去猫空腹食棗
以桂心蓽澄茄煎湯送下
蝎麝散治膀胱小腸氣痛全蝎緊實而全者不拘多少
焙乾為末每迎病發時用蝎末一錢入麝半字分作二
服温酒調下人行十里又進後服神效
失笑散治小腸氣痛及諸血痛
川五靈脂蒲黃(隔紙微炒)加延胡索(各等分)
右末每服二錢酒半盞水半盞煎七分食前服血痛
臨熟入米醋少許
鹽煎散治小腸氣吊腹中成陣刺痛兼治風證
益智仁白芷白乾薑(炮)
茴香(炒)甘草(炙)天台烏藥(去心)
香附(淨各一兩)青皮(一兩半)㯽榔
麻黃(去節)川芎枳殼(製各半兩)
右末每服二錢鹽少許水煎食前服
全蝎延胡散治小腸氣痛最良
延胡索(用鹽炒一兩)全蝎(日乾生用一分)
右細末每服一錢食前温酒調下亦治心痛不饑飽
醋湯調下
葫蘆巴散治小腸氣攻刺
葫蘆巴(炒一兩)
右末每服二錢茴香炒紫用熱酒沃盖定取酒調下
葱白散治腎氣刺痛七氣通用
當歸川芎枳殼(製)
官桂青皮川白薑(生)
茴香(炒)川練肉陳皮
紫蘇三稜(煨)蓬术(醋浸一宿焙)
白芍藥茯苓木香(各一兩)
人參沈香甘草(炙各半兩)
右粗末每服三錢葱白二寸鹽少許煎服大便秘加
大黃
寸金圓治奔豚諸疝作痛
當歸延胡索舶上茴香(炒)
葫盧巴(炒各一兩)桃仁(浸去皮焙)桑螵蛸(酒蒸焙)
川五靈脂(别研)白芍藥川練肉(各半兩)
蓽澄茄木香(二錢半)全蝎(十箇焙)
右末米醋打麺糊圓桐子大每服五十圓少鹽入酒送
下有熱小便秘車前子赤茯苓煎湯下
生料調氣散治寒疝作痛(方見諸氣門)每服二錢入生薑紫
蘇少鹽煎服若是藥末用茴香鹽酒調下
秘𫝊茱萸内消圓治腎虚為邪所襲留伏作痛隂㿗偏
大或生瘡出黃水
吳茱萸(半酒半醋浸一宿焙乾)山茱萸(蒸去核)
馬蘭花(醋浸焙)川練子(蒸去皮核)官桂
黑牽牛(炒取末)舶上茴香(用鹽炒)延胡索(略炒)
橘紅青皮(去白)海藻(浸洗去醎焙各一兩)
桃仁(浸去皮炒)白蒺䔧(炒杵去刺)木香(各半兩)
右細末酒麫稀糊圓桐子大每四十圓食前温酒鹽
湯任下
葫盧巴丸治腎經虚冷膀胱氣痛或隂腫偏墜或小腹
有物如卵上下走痛
葫盧巴(炒)川練子(蒸去皮核焙各四兩)
川烏(炮去皮臍)大巴戟(去心各一兩半)茴香(炒三兩)
吳茱萸(半酒半醋浸一宿焙乾二兩半)牽牛(炒取末二兩)
右為末酒麫稀糊圓桐子大每二十圓空心温酒送
下
蠲痛圓治小腸膀胱氣痛
延胡索(略炒一兩)川練(蒸去皮核)舶上茴香(炒各半兩)
牽牛(炒取末)當歸良薑
青皮(去白)木香天台烏藥(各一分)
全蝎(七箇焙)
右末生薑自然汁浸糕為糊圓桐子大每服三十圓
燒綿灰存性調酒送下
腰子散治腎氣作痛
黑牽牛(炒熟)白牽牛(炒熟等分)
右為末每服挑三錢匕猪腰一副薄切開縫入川椒
五十粒茴香一百粒以牽牛末徧摻入腎中線繫濕
紙數重裹煨香熟出火氣燈後空腹嚼喫好酒送下
少頃就枕天明取下惡物即愈
茯苓桂甘湯治臍下悸動欲作奔豚
茯苓(二兩)甘草(炙半兩)桂枝(一兩)
右剉細每服四錢棗一箇用甘泉水一盞半煎一盞
温服
敵金圓治疝氣外腎腫脹極大或生瘡出黃水其痛遶
腹寒熱往来
京三稜蓬莪术木猪苓
白附子蘿蔔子赤芍藥
黑牽牛川練肉山茵蔯
青木香陳橘皮五靈脂
薑黃茴香(各一兩)南木香(半兩)
丁香(一分)澤瀉(一兩半已上並生用)海藻(酒浸一宿焙乾)
海浮石(米醋浸火煆紅淬醋又煆淬如此七次黑為度)川山甲(熱大灰煨焦各一兩)
青皮(去白二兩一兩生用一兩截碎以班猫五十箇去頭足翅同炒黃色去班猫不用)
香附(杵淨二兩一兩生用一兩以巴豆五十粒去殼同炒色焦去巴豆不用)
右件截碎夾和微炒並為末酒麫稀糊圓桐子大每
服三十圓温酒送下此藥能泄斟酌用之
川練散治膀胱小腸氣木腎諸疝通用(方具木腎門)
金山老艾瓜丸治腎氣攻刺及脚氣酸疼通用皆得效
葫盧巴(慢火炒)牛膝(酒浸焙)舶上茴香(酒浸炒)
肉蓯蓉(酒浸焙)川續斷(揀淨生用)
厚杜仲(去粗皮薑製炒令絲斷)天麻(各二兩)
當歸(酒浸焙)沒藥(别研各一兩)
右為末以艾去枝梗二兩大木瓜二枚切盖去穰入
艾塞滿盖定竹針插麻線繋蒸爛研細和藥為丸桐
子大每服七十圓温酒鹽湯任下
腎氣方大七氣湯加炒牽牛煎服
又方生薑母多開小孔納以川椒濕紙煨透老酒嚼下
附諸方
川練子散治小腸氣痛
木香(不見火)茴香(鹽炒黃去鹽)
川練子(用巴豆十粒搥碎同川練炒黃色去巴豆各一兩)
右為末每服二錢温酒空心食前調服
玄胡索散治小腸氣痛
用玄胡索鹽炒乾薑各等分為細末空心鹽酒調下
腎氣方(丹溪方)治諸疝定痛
茴香破故紙吳茱萸(鹽炒各五錢)
葫蘆巴(七錢半)木香(三錢半)
右為末蘿蔔搗汁丸鹽湯下
守效丸治㿗疝要藥不痛者
蒼术南星白芷(散水)
山查(各一兩)川芎枳殼(又云枳實炒)
半夏(各半兩)秋冬加吳茱萸
右為末神麯糊丸服又云有熱加山梔一兩堅硬加
朴硝半兩又或加青皮荔枝核
又方治㿗疝
南星山查蒼术(各二兩)
白芷半夏(製)枳核
神麯(各一兩)海藻(半兩)昆布(半兩)
玄明粉吳茱萸(各二錢)
右為末酒糊丸
積疝方
山查(炒一兩)茴香(炒)柴胡(炒二錢)
牡丹皮(一錢)
右為末酒糊丸如梧子大服五六十丸鹽湯下
又方治疝作痛
蒼术香附(俱鹽炒)黃栢(酒炒已上為君)
玄胡索益智仁桃仁(已上為臣)
茴香(炒)附子(鹽釗炒)甘草(已上為使)
右為末作湯服後一痛過更不再作矣
治偏墜用沒藥川練肉角茴全蝎為末每服二錢空心
熱酒調下
木腎
木腎方論
心火下降則腎水不患其不温真陽下行則腎氣不患
其不和温温其和安有所謂木強者哉惟夫嗜慾内戕
腎家虚憊故隂陽不相交水火不相濟而沉寒痼冷凝
滯其間脹大作疼頑痺結硬勢所必至矣執劑之法不
可純用燥熱當温散温利以逐其邪邪氣内消榮衛流
轉盎如寒谷回春盖有不疾而速不行而至者矣外此
又有一種升高墜下外腎跌傷驚氣與敗血交攻亦有
木強脹痛之證治法大要則同於中更為之消瘀
木腎證治
川練散治外腎脹大麻木痛硬及奔豚疝氣偏墜諸證
川練子(不蛀者四十九箇先切七箇取肉以茴香二錢半慢火同炒併留茴香又切七箇以破故紙二錢半
同炒併留故紙又切七箇以黑牽牛二錢半同炒併留牽牛又切七箇以鹽一錢同炒併留鹽又切
七箇以班猫十四箇去翅同炒去班猫不用又切七箇以巴豆肉十四箇作兩斷同炒去巴豆不用
又切七箇以蘿蔔子二錢半同炒去蘿蔔子不用外更别入)
茴香(炒)青木香(各半兩)辣桂
南木香(各二錢半)
右並為末酒調稀麫糊圓桐子大每服三十圓食前
鹽酒下積日計功打墜瘀血證本方加延胡索半兩
略炒入藥以沒藥研為末調酒下
金鈴散煨棗方治膀胱小腸氣痛外腎脹大通治木腎
(方見腎氣門)
四神丸治腎冷疝氣脹痛
吳茱萸(揀淨一兩一半用老酒浸一宿一半用米醋浸一宿各焙乾)
大香附(杵淨一兩)蓽澄茄青木香(各半兩)
右為末米糊圓桐子大每服七十圓食前鹽湯下或
乳香葱白煎湯下
附諸方
一方治木腎不痛
枸把子南星半夏
黃栢(酒炒)蒼术(鹽炒)山查
白芷神麯(炒)滑石
昆布吳茱萸
右為末酒糊丸桐子大空心鹽湯下七十丸
治小腸氣及木腎偏墜方
黑牽牛一斤用猪尿胞裝滿以線縳定口子好酒米
醋各一碗於砂鍋内煮乾為度取去黑牽牛用青紅
娘子十九箇於鉄鍋内炒燥去青紅娘子將牽牛研
取頭末四兩另入猪苓澤瀉細末各二兩醋糊丸如
梧桐子大每服三十丸空心鹽酒送下不可多服如
多服令人頭眩如頭眩可服黑錫丹
奪命丹(和濟方)遠年近日小腸疝氣臍下撮痛外腎偏墜
腫硬隂間濕痒抓成瘡癬
吳茱萸(一斤酒浸四兩醋浸四兩湯浸四兩童便浸四兩各浸一宿用火焙乾)
澤瀉(去灰十一二兩)
右為末酒煮麵糊丸如梧子大每服五十丸温酒鹽
湯任下
一方治木腎
楮樹葉(又云楊樹)䧺者晒乾為末酒糊丸桐子大空心鹽
湯下五十丸
仁齋直指卷十八
