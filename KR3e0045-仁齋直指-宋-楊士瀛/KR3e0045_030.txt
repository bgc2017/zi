欽定四庫全書
仁齋傷寒類書卷四宋楊士瀛撰
明朱崇正附遺
發熱
發熱初陽冷必憎陽明發熱汗之形
少陽脉細仍兼嘔反熱而沉屬腎經
發熱多屬三陽太隂厥隂皆不發熱惟少隂有反熱
之證然少隂發熱終是脉沉或下利手足冷也三陽
發熱何以明之太陽發熱則惡寒陽明發熱則自汗
少陽發熱必有乾嘔之證矣熱邪在表病屬太陽此
表熱而裏不熱也熱邪在裏病屬陽明此裏熱盛而
逹於表也若表證未罷邪氣𫝊裏裏未作實病在表
證裏證之間若𫝊經之邪至於少陽病在二陽三隂
之間其熱皆輕於純在表純在裏者也然而陽明裏
實熱盛固當攻之以寒太陽風寒外摶隂盛惡寒雖
熱尤當温散少陽和解雖屬小柴胡微熱不渴者又
當加桂是不可無以權之雖然傷寒發熱病之常也
脉隂陽俱虚熱不止者仆下利發熱者殂汗後復熱
其脉躁疾為隂陽交此皆不治之證其可例視之乎
太陽發熱惡風有汗桂枝湯惡寒無汗麻黃湯
吐利發熱惡寒是為霍亂發熱而渴自汗不惡寒
是為風温若誤汗之必身灼熱煩渴獨語各有本條
陽明發熱汗出脉實調胃承氣湯脉浮桂枝湯汗
多者胃汁乾急下之用大承氣湯少陽發熱脉細
而嘔小柴胡湯少隂反發熱有二證脉沉發熱者
麻黃細辛附子湯若下利厥逆裏寒外熱脉不出者
通脉四逆湯身熱而不渴則為表熱小柴胡湯加
桂身熱而燥渴則為裏熱白虎加人參湯無表裏
證發熱七八日脉雖浮數可大柴胡湯下之若下後
脉數不解消榖易飢不大便則為瘀血屬抵當湯
潮熱
熱潮屬胃下之和大結胷家本例圖
咳逆利溏并表證勿攻則用小柴胡
潮熱屬陽明一日一發日晡而作也若非日晡所發
是謂其熱不潮蓋陽明旺於未申故爾惟屬陽明故
潮熱為可下之證苟其脉或弦或浮大便或溏或利
小便艱澁外證猶有惡寒則其熱未全入府並不可
下但以小柴胡和解之是必表證已退大便鞕結小
便如常乃可攻也
日晡潮熱屬陽明經脉實可下證用小承氣湯大
柴胡湯脉虚不可下者與桂枝湯大結胷潮一證
却屬太陽用大陷胷湯咳逆潮熱大便溏利潮
熱表證潮熱並用小柴胡湯腹滿不大便只用
小承氣湯微利之勿令大泄日晡潮熱甚者循衣
模床獨語如怪直視微喘脉弦者可治脉濇者不治
脉不實不虚但用小柴胡湯
冬陽明潮熱有時脉浮緊者無汗脉但浮必盗汗
並用黃苓湯
寒熱
往来寒熱鬭隂陽大小柴胡及桂薑
結熱心煩仍喜嘔渴而頭汗用之良
陽不足則先寒後熱隂不足則先熱後寒寒熱往来
者隂陽相勝邪正交爭而作也蓋陽不足則隂邪出
於表而與之爭故隂勝而為寒隂不足則陽邪入於
裏而與之爭故陽勝而為熱若邪氣在半表半裏之
間則外與陽爭而為寒内與隂爭而為熱出入無拘
所以乍往乍来而間作也大抵邪居表多則多寒邪
居裏多則多熱邪在半表半裏則寒熱相半此又可
以知其受病之處用藥固自有條然小柴胡湯最主
寒熱寒多者加桂熱結者加大黃脉不甚實而大便
澁者加枳殼寒熱相半只守本方是亦活法雖然寒
熱之方来如波濤之洶湧其勢有不容遏者當遲之
一二日候少定而圖之經所謂其盛者可待衰而已
是又不可不知
病至十餘日結熱在裏往来寒熱大柴胡湯下之
心煩喜嘔胷脇滿不欲食寒熱往来小柴胡湯或
血氣弱腠理開邪正交爭痰嘔甚者二陳湯汗下
後不嘔而渴頭汗出胷脇滿小便不利寒熱往来柴
胡桂薑湯
寒熱似&KR1211;
似&KR1211;膀胱桂可醫清便不嘔半麻枝
陽明實下浮須汗血室柴胡小者竒
似&KR1211;一名&KR1211;狀作止有時非若寒熱往来或疎或數
而作止無定時也凡感冐之人忽覺毛寒股慄筋節
搜攣百骸鼓撼嘔不欲食其寒不可禦未幾復轉而
發熱者此即温&KR1211;不必謂&KR1211;脉自弦或洪數或緊實
或虚緩或刮濇皆為&KR1211;狀但以外證别之用藥固有
本條然小柴胡湯如前斟酌加减亦是活法雖然血
虚能生寒熱敗血亦作寒熱隂陽相勝雖一證各有
一方其間當以川芎為佐
太陽似&KR1211;證脉洪浮與桂枝湯清便自可不嘔
日一二發桂枝麻黃各半湯其脉微緩微浮則欲愈
也陽明似&KR1211;證煩熱汗出日晡發熱脉浮虚與桂
枝湯脉實與承氣湯病人熱入血室其血必結如
瘧狀者小柴胡湯主之瘧後寒熱或潮熱見瘥後
昏沉條諸瘧通用二陳湯熱多者加川芎前胡寒
多者加川芎草果餘見温瘧
熱多寒少
熱多寒少治膀胱不嘔清便各半湯
及脉若遲為血少脉皆微弱號無陽
熱多寒少陽乘隂也其間三證並屬太陽脉浮緊者
可汗或遲或弱皆和解之清便自可謂大便如常也
不嘔清便自可桂枝麻黃各半湯尺脉遲血少
者先以小建中加黃耆以養血俟脉不遲即以小柴
胡桂枝二越婢一輩主之諸脉皆微弱無陽者用
桂枝二越婢一湯不可正汗
汗後寒熱
汗餘寒熱脉中論若見憎寒法用温
沉實當攻浮再表風温誤汗熱而煩
汗後寒熱邪氣未解徹也脉浮洪者邪在太陽法當
再汗脉沉實者邪在陽明又須下之若厥隂餘熱加
以下利厥逆惡寒四逆湯温之無疑矣
憎寒者屬厥隂大汗出熱不去拘急體疼下利厥
逆四逆湯温之脉沉實者屬陽明得汗後如瘧狀
日晡而發大柴胡湯承氣湯下之若只惡寒則為虚
用芍藥甘草附子湯只發熱則為實大承氣湯脉
浮洪者屬太陽汗後寒熱桂枝二麻黃一湯風温
不惡寒若誤發汗必身灼熱煩渴獨語姜蕤湯温
家汗後火熱脉躁名隂陽交不治熱病已得汗而脉
躁盛亦不治詳見隂陽交條有再汗再下之劑
下後有熱(勞食復附)
下於汗後致傷榮隂氣衰兮熱又生
瘥後熱名勞食復心中痛者豉梔平
大汗則損氣損氣則陽微脉虚而惡寒大下則傷
血傷血則隂弱脉濇而發熱誤汗誤下亦猶是爾且
隂以陽為主陽以隂為根血隂也氣陽也血非氣使
不能自行令也下之亡陽是陽不主隂矣隂無所主
而寒氣摶之所以脉濇寒極血虚所以發熱方方之
劑其可輕乎
汗後陽微而惡寒可四逆湯或用芍藥甘草附子
湯下後隂弱而發熱是為内熱可葶藶苦酒湯
瘥後勞復發熱小柴胡湯枳壳梔子湯豭鼠糞湯(即雄
鼠糞兩頭尖者)若脉浮則汗之用麻黃湯葱白湯脉實則下
之用承氣湯大柴胡湯證治論瘥後餘熱用柴胡桂
枝湯下利腹鳴痞滿者生薑瀉心湯小便不利麥門
冬湯交接勞復外腎腫腹中絞痛竹皮湯勞役心
力復熱用枳壳梔子湯小柴胡湯餘見隂陽易條
瘥後食復發熱枳實梔子湯加大黃粥飯傷飽或食
肉或餅脯硬物不消皆復熱也傷食必有痞滿噯氣
吞酸腹鳴下利等證可與生薑瀉心湯下後身熱
而心中結痛梔子湯飲酒復熱有本條
惡風
惡風汗出怯風吹脉緩而浮但解肌
發汗亡陽成漏者温經之法莫遲疑
惡風者見風則怯密室之中無所惡也風傷衛氣衛
虚則腠理不密由是而汗出焉證雖屬表不可發汗
但微解肌而已衛者陽也惡風陽證也所以表怯而
惡風蓋亦陽虚故隂邪出而乘之特其病在皮膚邪
氣尚淺耳
桂枝湯桂枝加葛根湯主之壯熱者與參蘇飲
發汗太過衛虚亡陽汗漏不止而惡風者法當温經
用桂枝附子湯或小便難四肢微急難以屈伸並用
桂枝附子湯身熱惡風項強脇滿手足温而渴小
柴胡湯風濕惡風不欲去衣骨節間煩疼掣痛不
得屈伸汗出短氣小便不利或身微腫甘草附子湯
惡寒
惡寒發熱屬於陽隂病憎寒體自凉
浮數桂枝并越婢沉而細者理中湯
惡寒者不見風而怯寒身雖灼熱亦不欲去衣被也
此隂邪出而乘陽致之蓋寒傷榮氣榮行脉中居衛
之下是為表邪已深法當發汗間有一二自汗則其
表已虚但與解肌可也然而發熱惡寒者屬陽無熱
惡寒者屬隂在陽則發汗在隂則温裏常須識之大
要惡寒皆為表證或裏證悉具而微惡寒者是表猶
未解當先解表俟不惡寒然後可以攻裏(惡寒家不可近火氣
及過覆衣被則寒熱相摶脉道沉伏愈令寒不可遏但服和表等劑温而散之)發於陽者
脉浮數桂枝湯桂枝二越婢一湯麻黃湯青龍湯酌
量輕重用太陽證發熱或未發熱皆惡寒有汗用
桂枝湯無汗用麻黃湯陽明證固當下之惟惡寒
中寒者係與太陽合病在經屬表可汗用麻黃湯若
脉遲汗多微惡寒者表未解也雖陽明病可桂枝湯
少陽證頭汗出微惡寒小柴胡湯加桂發熱微
惡寒柴胡桂枝湯汗後反惡寒者為虚芍藥甘草
附子湯下後復發其汗心下痞而惡寒者表未解
也當先解表用桂枝湯表解然後攻痞用三黃瀉心
湯入生薑汁發於阥者脉沉細理中湯四逆湯
少隂證脉沉細用理中湯四逆湯若下利惡寒而踡
手足温者可治用小建中湯若惡寒而踡時時自煩
不欲厚衣可大柴胡湯下之
背惡寒
背上憎寒值少隂口和附子本條尋
舌乾口躁三陽合白虎湯中好酌斟
背負陽腹抱隂背寒者陽弱也然背寒有隂阦二證
何以别之少隂一證以其隂寒氣盛不能消耗津液
故口中和三陽合病以其陽氣䧟入津液為之乾焦
故舌乾口燥隂寒陽熱識者以口中潤燥推之思過
半矣
口中和而背惡寒者屬少隂附子湯舌乾口躁
内有熱證口中不仁而背惡寒者為三陽合病白虎
湯經云腹滿身重面垢讝語遺尿口中不仁為三陽
合病白虎加人參湯主之若自汗者亦用白虎加人
參湯又陽明證背微惡寒無大熱口中燥渴者亦
用白虎加人參湯中暑亦有背惡寒證但面垢自
汗脉虚而伏自有本條凡脾胃素虚之人遇暑月
間或飲冷水或多喫茶或餐雪菓之屬易致生冷壊
脾寒氣蓄聚隂上乘陽故寒從背起冷如掌大此當
以温藥主之
四逆
四逆須將腎證詳病家手足但微凉
枳柴芍藥𫝊經劑邪中隂經四逆湯
手足不温謂之四逆隂經之邪主之太隂受病手足
自溫𫝊至少隂則有手足四逆之證四逆之與厥冷
實相遠也或曰均是四逆耳而四逆湯散一寒一熱
用藥何不類耶蓋手足自熱而至温由温而至四逆
是𫝊經之邪非虚寒之候也四逆散主之若得病以
来手足不温便成厥逆此則隂經受邪陽氣之不足
也可以四逆湯温之脉診要當審此雖然吐利煩燥
惡見四逆四逆下利惡寒而踡並屬少隂又為不治
之診故併及之少隂四逆其人或欬或悸或小便
不利或腹中痛滿或泄利下重並用四逆散初病
以来厥冷四逆即用四逆湯濕温兩足脛逆冷有
本條
厥
冷厥初来厥有源沉遲而弱冷常存
熱深發厥初身熱沉滑時乎指爪温
陽氣伏藏隂氣越出隂陽不相順接所以厥也其手
足逆冷之證乎蓋諸陽會於四末陽微而為隂所勝
初病便厥者是為冷厥其脉沉遲按之則弱醒醒而
靜惡寒引衣足多攣卧或身上粟形或下利清榖也
熱伏於内先熱而後厥者是為熱厥脉必沉滑按之
則數昏塞狂言發渴引飲露手揭衣或燥不得眠或
大小便不利也外證皆可驗焉若先厥而後得熱是
則隂邪退而陽氣復矣傷寒熱多厥少其病當愈厥
多熱少其病則進下利發厥一條亦以厥者復熱為
有瘳熱者復厥為己甚蓋下虚則厥隂實使之陽長
隂消其可也雖然傷寒血證亦有四肢發厥以至昏
迷悶絶者此又不可不知至若少隂下利惡寒而拳
手足厥冷與夫臟厥一證皆為不治之診厥之為厥
可無辯乎冷厥初病便作四肢逆冷足攣惡寒引
衣自蓋不渴大小便滑泄外證默默而醒四逆湯理
中湯通脉四逆湯白通加猪膽湯當歸四逆加茱萸
生薑湯可選用又痰厥氣厥腎厥用易簡芎辛湯
熱厥初病身熱然後發厥其人畏熱揚手擲足煩
燥飲水頭汗大便秘小便赤怫鬱昏憒蓋當下失下
血氣不通故四肢逆冷所謂熱深則厥深所謂下證
悉具而見厥逆者此也與大承氣湯大柴胡湯或白
虎湯熱厥與冷厥相類但指爪時温為異耳若疑
似未明且以四順圓試之陽厥則有熱隂厥則無熱
寒熱而厥者一手或兩手無脉面色昏昧不澤急
與五味子湯并麻黃細辛甘草湯人參調血通脉可
以為佐服無汗解則生投藥無汗或脉不至者不治
水氣厥者心下怔忪茯苓甘草湯邪氣結胷中
而厥者脉乍緊乍結心煩滿飢不欲食瓜蔕散吐之
臟厥者七八日逆冷下利發躁無時暫安不治
痰飲厥逆眩運少與三生飲
頭痛
頭疼惡冷太陽先惡熱陽明膽細弦
濕鼻寒兮痰膈滿厥隂乾嘔吐清涎
頭痛屬三陽陽明少陽皆有之而太陽則專主是也
太陽專主頭痛則頭痛之屬表證者居多陽明少陽
又次而輕耳三隂經絡上不至頭故無頭痛惟厥隂
循喉嚨之後上連目系頂巔有頭痛乾嘔吐涎吳茱
萸湯一證却無身熱亦與陽證不同也雖然太隂少
隂其經從足至胷並無頭疼是固然爾然風温病在
少隂濕温病在太隂而頭反痛至於隂毒亦然是又
某病則有某證脉絡相通不可拘也若夫頭痛劇甚
入連於腦手足俱寒此則真痛神丹在手其能救乎
太陽頭疼發熱惡寒無汗麻黃湯有汗桂枝湯已
汗未汗頭痛如破連鬚葱白湯服之痛不止葛根葱
白湯陽明頭疼不惡寒反惡熱胃實氣實攻於頭
也少與調胃承氣湯少陽頭疼發熱脉弦細小柴
胡湯濕頭疼鼻塞頭中寒濕也瓜蔕末納鼻中黃
水出則愈痰涎頭疼胷膈滿發寒熱脉緊不大瓜
蔕散吐之可以痰證條參驗厥隂頭疼乾嘔涎泳
吳茱萸湯若脉微浮為欲愈(脾氣將復邪無所容)不愈用桂枝
湯小建中湯若發熱似瘧亦欲愈桂枝麻黃各半湯
諸頭疼無熱如聖餅用生薑葱白煎湯下
項強
項強葛根主表強表虚桂葛去麻黃
結胷須進䧟胷劑桂入括蔞痓反張
傷寒頸項強急太陽表證也當發散而解之若誤下
太陽邪氣乘虚入裏則為結胷項強
太陽病項背強無汗惡風為表實葛根湯項背強
發熱汗出惡風為表虚桂枝湯加葛根不加麻黃
誤下太陽結胷項強大陷胷圓太陽傷風復感寒
濕身熱足寒頭摇口噤頸項強背反張其脉沉遲此
為發痓桂枝加括蔞根湯項強脇下滿小柴胡湯
咽痛
咽疼陽毒發成斑肢冷咽瘡腎證看
脉緊無陽咽亦痛脉微下利腎傷寒
咽喉不利或痛或瘡榖不入而嘔吐者毒氣上衝所
致也陽毒必然發斑少隂四肢必冷其有下利者可
與甘桔湯半夏散入甘草生薑佐之其不下利或小
便赤而去衣者可與甘桔湯入玄參枳殼使大便順
導則黑臭之毒泄矣續以甘草生薑煎湯調之甘草
生薑解其毒也腎病咽痛下利身猶熱者未可用四
順湯且與黃連龍骨湯即黃連雞子湯去雞子加龍
湯
陽毒咽痛發班唾膿血脉洪數用藥有本條少
隂咽痛咽瘡脉沉遲厥冷或吐利又隂陽脉俱緊反
自汗為無陽法當咽痛而後吐利亦屬少隂並不可
汗下熏熨汗出以藁本粉傅之咽痛用甘桔湯猪膚
湯若沉冷甚者半夏散通脉四逆去芍藥加北梗與
之咽疼通用甘桔湯上焦壅熱加枳殼北前胡
腎傷寒一證乃非時暴寒中人伏於少隂之經頭疼
腰痛其脉微弱初咽痛以傷寒次必下利非咽閉之
比咽痛半夏桂甘湯即半夏散是也下利四逆湯或
四順湯下之證治論口瘡赤爛用蜜浸黃檗一宿
取汁含嚥熱甚升麻六物湯咽中閉塞烏扇湯傷
寒六七日大下之寸脉沉遲尺脉不至咽喉不利唾
膿血手足厥利不止者難治麻黃升麻湯
身痛
身疼浮緊太陽臨自利肝并腎帶沉
中濕毒隂與風濕汗餘霍亂本條尋
局方大柴胡證云邪結在裏大便秘澁心腹痛鞕
者可服若身體疼痛是表證未解不可與之然則身
體疼痛不脉沉不自利太陽之表證明矣其或自利
脉沉此則隂證之身痛臟家之裏病云(身痛大抵多是表證)
太陽身痛脉浮緊無汗麻黃湯以汗之或尺脉遲
者血不足也先用小建中湯以養之俟其尺脉浮即
用麻黃湯太陽病七八日脉細惡寒為隂陽俱虚吐
汗下並不可至再其人素無熱可芍藥甘草附子湯
素有熱可黃耆建中湯厥隂少隂身痛其脉沉必
自利四逆湯真武湯附子湯中濕一身盡痛不可
汗下但利小便有本條隂毒身痛如被杖腹中絞
痛脉沉而疾有本條風濕一身痛重但微汗不可
大發汗有本條發汗後身痛脉沉遲桂枝加芍藥
人參湯汗後身痛為寒邪在表脉沉遲為在裏用芍
藥入榮人參安和真氣或用黃耆建中湯又汗後霍
亂身痛不休少與桂枝湯
腹痛脹
腹痛腎兮通脉湯脾兼表證桂加黃
實疼便結虚疼利脹則陳皮梗夏良
隂邪在裏陽邪入裏與正氣摶則為腹痛所以痛者
有異焉脉實腹滿而大便秘者實痛也脉虚腸鳴而
大便泄者虚痛也隂陽異證用藥不同大抵痛為邪
氣實法當䟽利隂受病則金液詠養正丹輩温而利
之少隂腹痛四逆或欬或悸或小便不利或泄利
下重四逆散下利清榖脉微欲絶通脉四逆湯腹痛
小便不利用真武湯誤下太陽因而腹滿時痛是
有表復有裏為太隂太陽俱病用桂枝加芍藥湯痛
甚桂枝加大黃湯實痛者關脉實煩燥腹滿大便
秘結桂枝加大黃湯小承氣湯胷中熱胃中邪氣腹
痛欲嘔吐則用黃連湯虚痛者寸脉濇尺脉弦腸
鳴泄利先與小建中湯不瘥小柴胡去黃苓加芍藥
與之易簡用建中湯加遠志腹中冷痛四肢厥逆用
蔞附湯腹脹者隂陽不和也桔梗半夏湯最良
奔豚動氣
奔豚動氣數般(闕)左右高低細揣量
玄术理中并(闕)不堪汗下例中詳
動氣者臟氣不調築觸而動隨臟所主而形見於臍
之左右上下也大抵真氣内虚水結不散氣與之摶
即發奔豚以其走痛衝突如豚之奔雖有發表攻裏
之證汗之下之並不可也然而不言當臍動氣者何
耶蓋胃為中州以主津液妄施汗下必先動脾是以
不言而喻也舉此動氣非問證何以知之然則調理
傷寒貴乎纖悉問證(動氣諸藥詳見不可汗不可下條例中)
太陽病下之後氣上衝者桂枝湯若不上衝不可
與也若從小腹上衝於心桂枝加桂湯發汗後臍
下悸者欲作奔豚伏苓桂甘大黃湯動氣通用理
中湯去术加桂蓋桂利小便泄奔豚故也奔豚一名
腎氣白术燥腎閉氣是以去之吐汗下後心下逆
滿氣上衝胷起即頭眩其脉沉緊誤汗之則動經故
其身振振摇動伏苓桂甘白术湯主之此方用白术
者蓋以誤汗動經故用白术閉其汗也奔豚動氣
脉沉弱肢體冷可與養正丹動氣証治論用柴胡
桂枝湯
腹滿
腹滿脾家及胃家三陽合病口頑麻
入邪吐汗下之後腎証便堅承氣加
腹滿多屬太隂蓋脾為中央土所以主腹滿之候腹
中常滿者裏實而可下時滿時减者裏虚不可下當
以温藥和之其有吐汗下後因成腹滿者此則邪氣
乘虚而入或疎利或温散或湧吐條例又不同焉審
其邪氣之所起知其邪氣之所在斯可矣雖然太隂
主腹滿固也陽熱為邪必腹滿而咽乾隂寒為邪必
腹滿吐食而自利一熱一寒又不可以無别若夫腹
滿而泄難以有瘳
太隂腹滿吐食不可下枳實理中丸主之誤下太
陽因而腹滿時痛為太隂太陽俱病桂枝大黃湯重
者桂枝加大黃湯陽明發熱腹滿微喘口苦咽乾
或不大便讝語火迫者亦有此證並小柴胡湯噦而
小便難加伏苓又陽明腹大滿不大便小承氣湯微
下之陽明脉遲腹滿時喘潮熱亦用小承氣湯發黃
證有本條三陽合病腹滿身重難以轉側讝語口
中不仁少與白虎湯吐後腹脹滿常不减者胷中
之邪下𫝊入胃擁而為實也少與調胃承氣湯汗
後腹脹滿者胃虚而不能敷布諸氣壅滯也厚朴生
蔞半夏人參甘草湯若滿而痛則小承氣湯微下之
妄下後腹脹滿心煩而卧起不安者表邪乘虚而
入鬱於胷中也梔子厚朴湯少隂病六七日腹脹
滿不大便承氣湯急下之腹脹通用桔梗半夏湯
腹皮痛者脾不勝水故水與氣摶於皮肉之間觀
其腸鳴漉漉可知矣小半夏茯苓湯加官桂伏苓
腹脹滿而短氣者邪在裏而為實也腹濡滿而短氣
者邪在裏而為虚也見氣短條
腹滿用藥皆去白术术温燥而閉氣也
胷脇滿
胷滿多將表証看半居表裏脇間堅
虚煩客熱須梔䜴瓜蔕拈来吐冷涎
胷滿者胷膈間氣塞滿悶非心下滿也脇滿者脇肋
下氣脹填滿非腹中滿也胷滿多帶表証脇滿多在
半表半裏之間太陽病下後脉促胷滿桂枝去芍
藥湯病在衛氣芍藥入榮其性利故去之陽明喘
而胷滿此猶帶表証不可下可與麻黃湯胷脇俱
滿或脇下鞕痛此半表半裏之証並用小柴胡湯和
解之胷中虚煩客熱或經汗下後煩熱窒塞氣逆
搶心並梔子豉湯吐之若氣乏則與梔子甘草湯若
嘔則與梔子生蔞湯胷中痰實宿寒瓜蔕散吐之
又陽明病心下鞭滿不可下下之遂利不止而死
法當湧吐詳見結胷解題此則胃中虚而氣痞也或
用半夏瀉心湯生蔞瀉心湯孫用和云胷滿則諸
瀉心湯審証用邪氣留於胷中法當湧吐其高者
因而越之是爾然有吐汗下後邪氣乘虚入而為煩
是則胷中客熱以梔子䜴湯吐之此吐劑之輕者也
不經發汗吐下邪氣留聚煩滿痰實是則胷中宿寒
以瓜蔕散吐之此吐劑之重者也均之為吐又當權
衡
脇疼
脇疼多屬少陽家燥糞陽明並小柴
裏水痞堅須十棗隂&KR0034;引痛臟中乖
脇肋痛滿者邪氣在半表半裏之間也邪方𫝊裏未
留為實氣鬱不行法當和解若夫裏水痛堅非下之
不可也
少陽病脇痛耳聾寒熱乾嘔或脇下堅滿並用小
柴胡湯和解之陽明病不解轉入少陽脇下堅滿
乾嘔小柴胡湯又陽明燥糞不大便脇下堅滿舌上
胎滑小柴胡湯太陽病咳嗽乾嘔微利心下痞鞕
引脇下痛身凉汗出或時頭疼此為表解裏有水十
棗湯下之病者脇下痛素有痞積在於臍傍引小
腹入隂筋俱作痛此為臟結不治
自汗
自汗傷風暑不消風温風濕衛難調
無陽霍亂并柔痓更與陽明共九條
衛氣所以蜜腠理而固津液也衛為邪所干不能護
衛於見而汗出焉寒傷榮氣汗獨無之惟風暑濕之
邪有干於衛皆為自汗之証也若夫寒已入裏寒極
生熱熱則榮衛通腠理開又為陽明自汗是其熱越
而汗出矣治法各自有條然而汗出以至髮潤或汗
出如油或汗出如珠凝而不流此皆不救他病見之
亦然
太陽傷風自汗脉浮緩者桂枝湯汗出而渴或小
便難者五苓散不渴者伏苓甘草湯自汗小便數者
勿用桂枝惟芍藥甘草湯主之自汗小便不數心煩
微惡寒脚攣急桂枝附子湯加人參參以調榮脚必
伸也太陽中暑汗出惡寒身熱而渴香薷散白虎
湯或用小柴胡湯風温多眠喘息自汗若誤汗之
必身灼熱讝語並用萎蕤湯風濕額上自汗關節
痛重怛微解飢通用敗毒散(餘見本條)衛不和者臟無
他病時發熱自汗出桂枝湯亡陽者太陽証發汗
多漏不止而惡風用桂枝加附子湯又少隂証尺寸
脉緊反有汗出額上手背冷汗為亡陽主咽痛吐利
四肢疼急厥逆惡寒用四逆湯汗多不止温粉撲之
若汗不止惡風煩燥不得卧先服防風白术牡礪湯
次服小建中湯咽痛通用甘桔湯猪膚湯霍亂吐
利汗出發熱惡寒手足拘急厥冷四逆湯又中暑霍
亂煩渴香薷散柔痓太陽病身項反張口噤瘈瘲
發熱汗出小續命湯陽明汗多而渴發熱讝語大
便硬調胃承氣湯若小便自利而汗出者為津液少
不可攻但用蜜導若汗多者胃汗乾急下大承氣湯
陽明汗多而渴勿用五苓散陽明反無汗脉浮而喘
麻黃湯
無汗
無汗因寒中太陽三隂剛痓証中詳
冬陽明病兼隂易七例推尋各有方
腠理為風暑温所干皆令自汗惟寒邪中經腠理密
緻則津液内渗獨無汗焉此特傷寒在表然耳若隂
病若水飲與夫亡陽久虚亦皆無汗隨証各自有條
惟熱病脉躁盛而不得汗此陽亢也當汗無汗與麻
黃湯三數劑而汗不出者此亦不可活也知其可進
則進知其不可則已之君請擇斯二者小柴胡湯
証云隂病不得有汗蓋三隂證本無汗其或有汗者
亡陽也冬陽明脉浮緊者必發潮熱脉但浮者必
有盗汗黃苓湯主之盗汗者邪氣方侵於裏尚連
於表睡則衛氣行裏而表陽不緻因其表陽不緻故
津液得泄覺則氣散而週於表腠理閉焉汗復止也
是之謂盗汗此邪在半表半裏之間法當和表餘
証無汗治法各有本條
頭汗出
頭汗諸陽氣上蒸身黃尿秘引漿頻
心忪水結讝言血表裏柴胡小是珍
諸陽之經循於頭三隂則至頸而還也裏虚表實腠
理蜜緻熱不得越故陽氣上騰津液上湊而汗出於
頭抑亦胞虚内涸使然耳夫裏虚則不可下内涸則
不可汗頭汗之証無所謂表邪汗之斷不可也若夫
陽明熱入血室燥糞讝語俟其過經利之以小承氣
湯是可無以權之哉大抵寒濕相博與夫邪在半表
半裏之間則有頭汗設或小便不利内外關格頭汗
則為陽脫誤下濕家額上汗出而喘或小便不利大
便自利亦為陽脫二者皆不可活臨診又當審斯
發黃証頭汗及頸而止小便難引水漿此受濕也
茵陳湯五芩散主之水結胷証心下忪滿無大熱
頭汗出小半夏加茯苓湯讝言頭汗是為血熱病
屬陽明可承氣湯若心中懊憹而頭汗者梔子䜴湯
半在表半在裏及餘証並小柴胡湯寒熱往来微
惡寒為表脇下滿大便堅為裏汗下後胷滿微結
寒熱心煩嘔渴為表未解柴胡桂枝乾蔞湯或柴胡桂
枝湯
手足汗
手足如何汗不休胃中熱聚液旁流
熱家燥糞為讝語寒証難教水榖留
手足汗者熱聚於胃而津液之旁逹也亦有寒聚於
胃致之挾寒則水榖不分藴熱則燥糞讝語
陽明病手足漐漐汗出讝語大便難此熱証也與
承氣湯下之
陽明中寒不能食小便不利手足濈然汗出大便
初鞕後溏水榖不分則不可下少與理中湯
不得汗
汗之不得亦須蒸躁盛還無未必生
身痒浮遲惟各半陽明虚証若蟲行
傷寒欲得汗與麻黃湯數劑而汗不出者不治熱病
脉躁盛而不得汗諸陽之極亦不治二者蓋真病也
亦有寒熱而厥忽兩手或一手無脉是猶重隂欲雨
之時必濈濈然大汗而解其或投藥無汗而脉不至
者亦不可活也是可以容易談哉雖然諸虚少血津
液中乾亦不能作汗病人有挾宿恙如痰飲癥癖之
類又隔汗而不能出也少血者養血以汗之痰癖者
開關散氣以汗之是為活法若夫汗出如油喘而不
休未有能生者也
服藥不得汗當用蒸法燒地令熱去其火以水洒
之用桃栢葉蚕沙糠麩夾和鋪地厚三寸許上鋪席
令病人仰卧衣被覆之片時周身至脚心皆汗出乃
用温粉撲即移上床身痒脉浮遲為氣虚亡陽不
能作汗桂枝麻黃各半湯主之陽明反無汗皮中
如蟲行以久虚也术附湯黃耆建中湯凡發汗須
令上下周遍身上衣被如常腰以下厚蓋之若蓋覆
不周汗出不匝不流必致肢體攣搐可與牛蒡根散
不可汗
不堪汗者脉微遲温濕虚煩壊病推
經水忽来兼失血臍間動氣並如之
病在表而脉浮者可汗表證悉具若發渴若脉不浮
是表猶帶裏也未可汗之傷寒不可汗條例最多其
可汗者大抵脉證全在表也表固可汗然汗之太早
太過或者津液泄而變生焉至於當下而誤汗則為
亡陽為讝語為下厥上竭等證其害人又速耳設或
誤汗則真武湯以救解之羸甚者去芍藥有熱者去
附子吁此救兵也謹之謹之(表中風寒裏則不消裏病表熱者雖無陽證可
以小辛之劑微汗而温散之)
脉微弱為亡陽不可汗用桂枝二越婢一湯尺脉
遲為血少榮氣不足也不可發汗先與黃耆建中湯
以養血俟其脉不遲即以小柴胡湯桂枝二越婢一
湯和解之風温濕温各有本條虚煩似傷寒却
不惡寒身不疼脉不緊並不可汗下可竹葉湯或小
柴胡湯壊病者此汗下温不解知犯何逆以法治
之並不可汗下小柴胡加减經水適下表裏俱虚
不可汗小柴胡湯主之衂血下血雖脉浮緊無汗然
衂者欲愈下者亦欲愈不愈則用桂枝湯但不可發
汗腹中左右上下動氣築觸並不可汗下證治論
用柴胡桂枝湯動在左發汗則頭眩汗不止筋惕肉
瞤為逆先服防風白术牡礪湯汗止以建中湯與之
動在右發汗則衂而渴心苦煩飲則吐先五苓散次
竹葉湯動在上發汗則氣上衝心棗根湯動在下發
汗則心中大煩骨節煩疼頭痛目運入食即吐先用
大吉皮湯止吐次小建中湯下利清榖用理中湯
或大便不通者皆不可汗惡寒脉浮此為表證若
渴則邪欲入裏不可汗咽乾喉塞亡血淋家衂家
瘡家動氣並不可汗證治論皆用小柴胡湯厥逆不
可汗當歸四逆湯
不可下
不可攻浮及細虚惡寒嘔吐與之俱
小便自利并清少有表仍兼失氣無
病在裏而脉實者可下裏証悉具若惡寒若脉不實
是裏猶帶表也未可下之傷寒不可下條例最多其
可下者大抵脉証全在裏也裏固可下然下之太早
太過或者水榖脫而變生焉至於當汗而誤下則為
痞氣為懊憹為結胷等証其害人又速耳設或誤下
則理中湯丸以救解之或裏煩則少加烏梅或轉損
厥逆則兼與四逆湯軰吁此救兵也謹之謹之脉
来細小固不可下若細小而牢緊又可下也
脉浮病在表不可下結胷脉浮大不可下脉細
虚或遲緩或尺部濇弱此凡皆為血氣衰不可下也
惡寒者表之虚証雖陽明惡寒則與太陽合病屬
表可汗不可下若少隂証惡寒則温之嘔吐者雖
有陽明證謹不可下小柴胡加生薑主之小便自
利汗出者津液竭糞雖硬屬陽明但用蜜導而出也
猪膽汁亦可導也脾約証大便堅小便數者枳實
脾約丸大便堅小便清者熱不在裏雖不大便不
可下可桂枝湯汗之少隂証小便白為下焦虚寒
用四逆湯大便堅小便少者津液還入胃必先鞕
後溏不久自出惟小便如常乃可下之有表証脉
帶浮或惡寒或猶生寒熱並不可下不轉失氣謂
不下泄也不下泄則先鞕後溏不可下大抵陽明躁
糞欲下之先與小承氣湯若轉失氣則必先溏後鞕
更進一劑不轉失氣則止又陽明讝語潮熱脉疾與
小承氣湯不轉失氣則與小柴胡湯若次日又不大
便而脉濇則為裏虚黃耆建中湯主之凡陽証而脉
濇謹不可下頭汗出為津液少胞中虚不可下唯
陽明讝語血熱頭汗則可下諸虚少血厥逆喉閉
嘔吐亡陽隂實動氣皆不可下虚家附予湯厥逆當
歸四逆湯咽痛閉塞烏扇湯嘔吐小半夏加吉皮湯
無陽隂實而大便鞕者下之必清榖腹滿但用蜜導
左動氣下之則腹滿拘急氣愈動身雖熱反欲拳
先甘草乾薑湯次小建中湯右動氣下之則津液
竭咽鼻乾頭眩心悸竹葉湯上動氣下之則握掌
熱煩汗出欲灌水竹葉湯下動氣下之則腹滿清
榖心痞頭眩甘草瀉心湯
仁齋傷寒類書卷四
