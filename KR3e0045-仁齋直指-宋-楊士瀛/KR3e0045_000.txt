欽定四庫全書子部五
仁齋直指醫家類
提要
(臣)等謹案仁齋直指二十六卷傷寒類書七
卷俱宋楊士瀛撰士瀛字登父仁齋其號也
福州人始末無考前有自序題景定甲子甲
子為景定五年次年即度宗咸淳元年則宋
末人矣此本為嘉靖庚戌所刻前有佘鋟序
稱直指列為二十八卷析七十九條今考七
十九條之數與序相符而其書止二十六卷
焦竑國史經籍志載有此書亦作二十六卷
蓋序文偶悞然士瀛所撰本名仁齋直指其
每條之後題曰附遺者則明嘉靖中朱崇正
所續加崇正字宗儒徽州人即刊刻此本者
也焦志既題曰仁齋直指附遺方乃惟註楊
士瀛撰則併附遺歸之士瀛亦未免小誤也
其傷寒類書七卷焦志不著錄據仁齋直指
自序其成書尚在直指前此本以卷帙較少
故刻於後卷首標題亦稱朱崇正附遺然核
其全編每條皆文義相屬絶無所謂附遺者
惟卷一活人證治賦後有司天在泉圖五運
六氣圖傷寒脉法指掌圖標目上冠一附字
耳或因此一卷有附遺而牽連題及七卷或
因直指有附遺而牽連題及此書均未可定
宋槧舊本既已不存今亦無從考正姑疑以
𫝊疑可矣乾隆四十二年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
仁齋直指原序
余始撰活人總括嬰兒指要俗皆以沽名譏及脈書一
行於是斂肅而相告曰誠不易也誰肯傾囷竭廩以徇
人哉余曰而亦知有天乎天將寓夫濟人利物之心故
資我以心通意曉之學既得於天還以事之是盖造物
初心之所期也或者隙光自耀藏諸已而不漙諸人政
恐玉毁櫝中草木俱腐矣雖然人有四百四病或出於前
三冊之外者可不原證擇方揭為直指之捷徑乎眀白
易曉之謂直發蹤以示之謂指剖前哲未言之藴摘諸
家已效之方濟以家𫝊參之肘後使讀者心目瞭然對
病識證因證得藥猶繩墨誠陳之不可欺庶幾仁意周
流亹亹相續非深願歟余嘗慨而作曰天之予人以是
物必使之有以用是物有是物而不能用非唯咈天抑
亦自棄其天者也併書此為同志勉景定甲子良月朔
三山楊士瀛登父序
醫家者流自有神農本經粤𫝊於兹聖賢師授格言星
煥於是洩隂陽之祕運變化之機窺盛衰之理操從逆之
宜可以事親養生可以仁民愛物故自一指之外而
兼乎六合之内至德要道偕需於此拘方之士不可以
同語也允矣鼎湖既昇越人亦逝長沙不作叔和遂湮
思邈東垣子微守真相繼名世生逢之者宜若可以盡
年而乃有不蒙其澤不慊其術者豈其猶未通於要妙
之理耶景定時楊仁齋以濟人利物之誠得心通意曉
之學著書總括爰修直指列為二十八卷析之七十九
條刻以遺世予自嘉靖庚子得善本閱之不欲釋手考
其撰次旨遠義陳類分語悉上自本草素難之微言下
及脈病證治之肯綮搜元剔訣燦若珠璣睟盤示兒隨
其所取乃若自序任重之言豈其矜哉噫仁齋已矣其
如蒼生何今其說存使擅醫業者皆仁齋之學讀仁齋
之書者皆不欲釋手心存理得而直達要妙不難矣將
以同躋斯民於仁夀之域豈小補之功爾耶昔朱丹溪
没世其門人戴元禮刻心法附以方論而朱氏之學益
光仁齋於丹溪為先達師表鮮有能繼之者然猶幸斯
文之未喪也今朱氏惠齋校而刻之附之以所遺其用
心亦勤矣繼仁齋之學者將不在於兹舉乎披覽新刻
樂而玩之致敬以序嘉靖庚戌夏日徽郡余鋟撰
