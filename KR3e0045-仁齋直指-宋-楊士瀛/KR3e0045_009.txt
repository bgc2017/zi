欽定四庫全書
仁齋直指卷九宋楊士瀛撰
明朱崇正附遺
虚勞
虚勞方論
蒙莊有言精太用則竭神太勞則憊借是可以論病矣
夫人所以根本此性命者氣與血也若男若女氣血均
有獨不能保而有之終日役役神倦力疲饑飽越常喜
怒失節形寒飲冷縱慾恣情遂使五臓氣血俱虚此五
勞之所從始也六極七傷類焉故心家虚則便濁汗多
肝家虚則筋攣目眩腎家虚則腰痛泄精肺家虚則咳
嗽閧熱脾胃虛則嘔吐不食日就羸黃或乃胃熱消榖
飲食雖多亦不生肌肉而轉加瘦悴矣前此數證其間
大抵心下引脇俱疼蓋滯血不消新血無以養之也治
法大要潮熱者不可過用寒凉秘結者不可驟與疎泄
嗽喘者不可妄施發散咯血者不可錯認以為熱但以
滋養榮血為上調平臟氣次之某病某藥又於養血調
氣之中而增益也其或骨間有熱以至四肢緩弱不舉
此則骨痿欲斯疾之有瘳也艱哉雖然當歸地黃黃耆
芍藥固養血之上藥也亦當以益胃消痰輩佐之蓋人
以榖氣為本所謂精氣血氣由榖氣而生古人以五味
五榖五藥養其病者不無先後於其間也當歸地黃戀
膈引痰黃耆芍藥多則傷胃是可膠柱調瑟而劑量輕
重之不審乎抑余聞諸虚不足皆成勞倦此可療不可
惡之疾也其視𫝊疰一種實霄壤焉𫝊疰者挾邪精鬼
怪之氣而作也經曰人有逢年月之厄感鬼神之精無
處不惡沉默而不能的知所苦積歲漸至委頓既往侵
𫝊疰於傍人湏用通神明去惡氣等劑療之或者刳麝
剸犀驅伐邪惡飛丹煉石引納清和蓋為尸疰設也前
集咳𠻳中亦略陳之
又論
勞倦之疾百脉空虛非滋潤粘膩之物以養之不能實
也古方用鹿魚膠阿膠牛乳飴糖酥酪煎蜜人參杏仁
當歸熱地黃之類正此意耳或者妄施伏火金石附子
燥熱等輩以致血氣乾涸心腎不交故火炎於上為痰
𠻳為咯血為口乾為五心熱水走扵下為脚弱為遺精
為赤白濁為小便滑數誤矣哉虛勞之脉大低多弦或
浮大或數皆虛勞之候也大者易治血氣未定可歛而
正也弦者難治血氣已耗未易調補之若帶雙弦則為
賊邪侵脾此尤難治加數劑則殆矣灸勞法膏肓二
穴可以迴生或肚臍相對取背脊骨對正灸亦有驗艾
炷亦不可多
虛勞證治
十補湯(方見痼冷門)虛勞通用嗽加北五味子痰加半夏發
熱加柴胡有汗加牡蠣虛寒加乾薑皆依元藥分兩稍
不喜食則勿用
雙和湯五勞六極七傷通用
白芍藥(二兩半)當歸川芎
黃耆(蜜炙各一兩)熟地黃(洗酒蒸)辣桂
甘草(炙各三分)
右麤末每服三錢薑棗煎食前服或入二陳湯同煎
地骨皮散治虛勞潮熱骨蒸壯熱
地骨皮(洗)秦芁(洗去蘆)柴胡
枳殼(製)知母(生)當歸
鱉甲(醋炙黃各半兩)川芎(半兩)甘草(炙一分)
右麤末各服三錢桃柳枝各七寸薑三片烏梅一箇
同煎空心臨臥各一服潮熱甚加些大黃微利之
枳殼散治虛勞大便秘澁
枳殼(五兩製)甘草(炙一兩半)加杏仁(去皮炒)
阿膠(炒酥)生地黃(各一兩)
右細剉每服三錢薑五片蜜三匙烏梅一箇同煎空
腹服
加味人參紫苑散治虛勞咳嗽
人參北五味子紫苑茸
陳皮貝母(去心)紫蘇葉
桑白皮(炒)白茯苓杏仁(去皮炒)
甘草(炙各三分)加川芎半夏麯(各一兩)阿膠(炒酥半兩)
右麤末每服三錢薑七片棗二枚烏梅一箇食後煎
服
大阿膠圓(方見嗽門)治虛勞嗽血咯血前血類紫蘇湯豆蘇
湯薏苡湯人參湯咳嗽門用人參飲皆可煎湯嚼下
肺熱加腦荷桑白皮天門冬
人參芎歸湯治虛勞少血肺熱嗽血(方見咳嗽門)
地黃飲治骨蒸勞熱咯血
生地黃搗汁入生薑汁少許服之以熱退為度或
利則止
大寧嗽湯勞嗽諸嗽通用神效
北五味子茯苓桑白皮(炒)
紫蘇細辛橘皮
枳殼(製)杏仁(去皮炒)阿膠(炒酥)
甘草(炙)罌粟殼(去筋萼截寧蜜酒炒熱各一分)
半夏(製二分)
右剉散每服三錢薑五片棗二枚烏梅半箇食後煎
服勞嗽多加川芎
遠志圓治虛勞驚悸神氣不寧
遠志(薑汁醃取肉焙)茯神(去木)黃蓍(炙)
熟地黃(洗)人參(各一兩)石昌蒲(半兩)
當歸(三分)
右末粟米糊圓桐子大每二十圓米飲下
龍齒湯治心怔驚悸常懷憂懼如人將捕小便或少或
多或濁
半夏(製)辣桂(各二兩)人參
白茯苓甘草(炙)當歸
龍骨(研)北梗(炒)遠志(水浸取肉炒)
枳殼(製各一兩半)黃蓍(蜜炙)茯神(去木各一兩)
右末每三錢薑五片棗二枚粳米百粒食前煎服
養心湯吞十四友圓治虛勞少血心虛多驚精神恍惚
(方見驚悸門)
辰砂妙香散治虛勞心氣不平小便膩濁(方見疸門)
麝香鹿茸圓治勞損虛冷精血不足(方見痼冷門)
集驗鹿茸圓治諸虛勞倦補養心腎滋益血氣
鹿茸(酥炙)熟地黃當歸(酒浸焙)
枸把子酸棗仁(慢火炒去皮)遠志(薑汁醃取肉焙)
附子(炮)沉香牛膝(酒浸焙)
山藥(炮)蓯蓉(酒浸焙各一兩)麝(半兩)
右末煉蜜圓桐子大每五十圓空心鹽湯下
還少丹補虚勞益心腎生精血
山藥(炮)牛膝(酒浸焙)白茯苓
山茱萸舶上茴香(炒各一兩半)
續斷兔絲子(洗酒浸爛研焙)杜仲(去麤皮薑汁塗炙截炒)
巴戟(去心)蓯蓉(酒浸焙)北五味子
楮實遠志(薑汁醃取肉焙)熟地黃(各一兩)
右末煉蜜圓桐子大每三十圓鹽湯下
黃耆十補湯補虛勞養血氣
黃耆(蜜炙)當歸(酒浸焙)熟地黃(洗)
茯神(各半兩)白芍藥(一兩)人參
白术酸棗仁(微炒)半夏(製)
陳皮北五味子肉桂
天台烏藥甘草(炙)麥門冬(去心各一分)
木香沉香(各一錢)
右剉每服三錢薑五片棗二枚食前煎服
鹿茸大補湯補虛損益氣血
人參北五味子當歸
白术白茯苓熟地黃(洗)
白芍藥黃耆(炙)甘草(炙)
阿膠(炒酥)續斷(洗)半夏(製)
山藥(炮)石斛酸棗仁(浸去皮焙)
栢子仁(略炒各一兩)遠志(酒浸取肉焙)川白薑(生各三分)
辣桂(半兩)鹿茸(二兩去皮毛酥炙黃)
右細剉每服三錢半薑四片棗二枚食前煎服
黃耆六一湯治虚勞自汗
黃耆(炙六錢)甘草(炙一錢)加白术
白芍藥(各三錢)
右麤末每服二錢薑棗煎服
當歸散治虛汗盗汗
人參當歸(各一分)
右麤末分兩服以雄猪心一箇新水煮熟取汁兩次
煎藥空心臨卧服
沉香鱉甲散治虛勞肢節疼痛(方見身疼類)
參苓白术散治虛勞胃弱飲食不進
人參白茯苓白术
甘草(炒)山藥(炮各二兩)白扁豆(製一兩半)
縮砂桔梗(炒)蓮子肉
薏苡仁(各一兩)
右末每二錢棗薑略煎服治中湯(方見嘔吐門)人參開胃湯(方見脾疼門)二陳
湯(方見瘧類)可擇用
桃仁煎治勞疰傳尸骨蒸倦弱
大川椒(出汗)生犀角當歸
續斷(各一兩)桃仁(去皮炒)鱉甲(醋炙黃各一兩半)
蛤蚧(一對去頭足洗酥炙)木香白礬(煅)
猪牙皂角(各半兩)安息香蘇合香
雄黃(各一分)麝(一錢)
右末煉蜜圓桐子大每二十圓米飲下或用正川椒
泡湯下
神授圓治𫝊尸勞疰最殺勞虫
正川椒(色紅而大者去合口并子以黃桿紙二重托之於熱爐内類撥令出油取頓地上用
砂盆蓋以火灰遮密四圍約一時許)
右碾末老酒浸白糕為糊圓桐子大每服三四十圓
食前鹽湯下逐時常服滿一斤瘵疾自瘥昔人服之
日久取下勞虫如小蛇狀即瘥此藥亦治痺辣桂煎
湯下治腰痛茴香酒下治腎冷鹽湯下神妙
燒髮方治勞瘵
生髮燒存性為末水調空心服此亦用枕骨之意
蘇合香圓(方見諸氣門)皆要藥也
黃耆益損湯治諸虛勞倦
肉桂熟地黃半夏(製)
甘草(炙各三分)石斛(酒炒)當歸
川芎黃耆(炙)白术(各一兩)
白芍藥(一兩半)北五味子(半兩)木香(三錢半)
右剉細每服三錢薑五片棗二枚食前煎服有熱加
柴胡
附諸方
補隂圓(明醫雜著)論曰人之一身隂常不足陽常有餘况節
慾者少過慾者多精血既虧相火必旺火旺則隂愈
消而勞瘵欬嗽咯血吐血等証作矣故宜常補其隂
使與陽齊則水能制火而水升火降斯無病矣故丹
溪先生發明補隂之說謂專補左尺腎水也古方滋
補藥皆兼補右尺相火不知左尺原虛右尺原旺若
左右平補依舊火勝於水只補其左制其右庶得水
火俱平也右尺相火固不可衰若果相火衰者方宜
補火但世之人火旺而致病者十俱八九火衰成疾
者百無二三且人在少年腎火正旺似不必補然慾
心正熾妄用太過至於中年慾心雖減然少年斵喪
既多焉得復實及至老年天真漸絶只有孤陽故補
隂之藥自少以至老不可缺也丹溪先生發明先聖
之旨以正千載之訛其功甚哉今立補隂丸方備加
減法於後
黃栢(去皮酒拌炒褐色)知母(去皮毛酒拌炒忌鐵各三兩)
瑣陽(酥炙乾二兩)敗龜板(酸炙透三兩)熟地黃(酒拌蒸忌鐵五兩)
五味子(一兩)枸把子(甘州者)天門冬(去心)
白芍藥(酒炒各二兩)乾薑(炒紫色三錢寒月加至五錢)
右為細末煉净蜜和入猪骨髓三條和藥末杵極勻
丸如梧子大每服八九十丸空心淡鹽湯送下寒月
可用温酒
若有夢遺精滑病者加牡蠣(童便煅七次)白术(各一兩)山茱萸
(去核)椿根白皮(炒過各七錢)
若有赤白濁病者加白术白茯苓(各二兩半)山梔仁黃連
(各炒各五錢)
若有軟弱無力者加牛膝(酒洗二兩)虎脛骨(酥炙透二兩)防己
(酒浸洗)木瓜(各五錢)
若有疝氣病加蒼术(鹽炒一兩半)黃連(生薑汁炒)山梔子仁(炒各
六錢)川芎(一兩)吳茱萸(炒)青皮(去穰各五錢)
若脾胃虛弱畏寒易泄者加白术(三兩)陳皮(一兩)乾薑(炒加
至七錢)
若眼目昏暗者加當歸(酒洗)川芎菊花(各一兩)柴胡黃連
(酒炒)烏犀(各五錢)蔓荆子防風(各三錢)
若兼氣虛之人加人參黃茋(蜜炙各二兩)
若左尺既虛右尺亦微命門火衰陽事不舉加黑附
子(小便浸泡去皮)肉桂(去皮各七錢)沉香(五錢)
加減補隂丸
熟地黃(八兩)兔絲子(四兩鹽酒浸一宿)
當歸(三兩酒浸)白芍(三兩炒)瑣陽(三兩酥炙)
杜仲(二兩炒)牛膝(四兩酒浸)破故紙
枸把(一兩半)虎骨(二兩酥炙)龜板(三兩酥炙)
黃栢(二兩炒)山藥人參
黃茋(各二兩)冬加乾薑(一兩)
右為末猪骨髓入蜜丸梧子大空心服一百丸鹽湯
下
虎潛丸治痿與補腎丸同
黃栢(半斤酒炒)龜板(四兩酒炙)知母(三兩酒炒)
熟苄陳皮白芍藥(各二兩)
瑣陽(一兩半)虎骨(一兩炙)乾薑(半兩)
右為末酒糊丸或粥丸一方加金箔一片一方用生
地黃懶言語加山藥加炒黃栢知母炙龜板各等分
乾薑三分之一酒糊丸名補血丸一方無乾薑冬月
方加有當歸一兩半熟芐比前多一兩餘同
六味地黃丸(金匱方)治形軆瘦弱無力多困腎氣久虛久
新憔悴寢汗發熱五臟齊損遺精便血消渴淋濁等
証婦人血虛無子者服之有效
乾山藥山茱萸肉(各四兩)澤瀉(去毛)
牡丹皮(去心)白茯苓(去皮各三兩)熟苄(八兩)
右為末煉蜜為丸如梧子大每服五六十丸空心白
湯下寒月温酒下如腎虛有飲作痰唾生薑湯下
八味丸治腎氣虛乏下元冷憊臍腹疼痛夜多旋溺脚
膝緩弱肢軆倦怠面皮痿黃或黧黑及虛勞不足渴
欲飲水腰重疼痛小腹急痛小便不利(方見痼冷門)
山藥丸(和劑方)治諸虛百損五勞七傷肌軆消瘦耳聾目
暗常服壯筋骨益腎水(方見漏濁門)
四君子湯(和劑方)補氣和胃進食
白术人參茯苓
甘草(各等分)
右㕮咀水煎服
四物湯(和劑方)補血和血調經
當歸白芍藥芎藭
地黃(婦人用生男子用熟)
右㕮咀水煎服
八物湯平補氣血調和隂陽
白术人參茯苓
甘草白芍當歸
地黃川芎
右㕮咀水煎服
黃茋建中湯(和劑方)治男子婦人諸虛不足羸乏少力此
湯藥大生血氣補益榮衛(方見虛汗門)
人參養榮湯治男婦血虛短氣痿弱有汗潮熱等証
人參白术茯苓
甘草(炙)川歸黃茋
肉桂白芍藥(炒)遠志(去心)
五味子熟地黃陳皮(各等分)
右㕮咀水二鍾薑三片煎服
加味補中益氣湯治動作勞倦可服
人參(一錢)黃茋(七分)甘草(四分)
白术(一錢)當歸(酒洗一錢二分)陳皮(去白一錢)
柴胡(去蘆五分)升麻(三分)麥門冬(七分製去心)
天花粉(五分)黃栢(七分酒鹽炒)黃芩(五分酒浸)
右㕮咀用水二鍾煎至一鍾去滓温服
加味虎潛丸治諸虛不足腰腿疼痛行步無力壯元陽
滋腎水
熟地黃(酒洗八兩)黃栢(蜜炒褐色)人參
黃芪(蜜炙)當歸(酒洗)破故紙(炒)
鎖陽(酒洗)龜板(酥炙)茯苓(各二兩)
杜仲(酥炙斷絲)牛膝(酒洗)兔絲子(酒浸蒸)
知母(酒炒)虎脛骨(酥炙各二兩)山藥(炒)
枸把子(炒)芍藥(酒炒各三兩)
右為細末煉蜜和猪脊髓為丸如梧桐子大每服五
六十丸空心鹽湯送下好酒亦可乾物壓之
濟隂圓
黃栢(二兩七錢鹽酒拌炒)龜板(炙一兩三錢五分)陳皮(七錢)
當歸(一兩酒浸)知母(一兩酒炒)虎骨(七錢酥炙)
瑣陽(一兩)牛膝(一兩三錢半)山藥
白芍砂仁杜仲(炒斷絲)
黃茋(鹽水炒各七錢)熟芐(七錢)枸把子(五錢)
故紙(三錢半炒)兔絲子(酒浸一兩一錢半)
右為末以地黃膏為丸如梧子大每服七十丸
人參固本圓(簡易方)夫人心藏血腎藏精精血充實則鬚
髮不白顔貌不衰延年益夀其夭閼者多由服性熱
之藥不能滋生精血也而藥之滋補精血者無出於
生熟二地黃世人徒知服二地黃而不知服二門冬
為引也蓋生地黃能生心血用麥門冬引入所生之
地熟地黃能補腎精用天門冬引入所補之地四味
互相為用本草又以人參為通心氣之主故宜加焉
生地黃熟地黃(各酒洗浸)天門冬(去心酒浸)
麥門冬(去心酒浸各二兩)人參(一兩)
右為末煉蜜為丸如梧子大每服五十丸空心温酒
淡鹽湯任下如有痰者生熟地黃各用薑汁炒過恐
泥隔故也
三才封髓丹降心火益腎水
天門冬(去心)熟地黃(酒洗)人參(各五錢)
黃栢(炒褐色三兩)砂仁(一兩半)甘草(七錢半一方無)
右為末水糊丸如梧子大每服五十丸用蓯蓉半兩
切作片子酒一盞浸一宿次日煎三四沸去滓空心
送丸子
固真丹治諸虛百損五勞七傷水火不升下元虛冷臍
腹疼痛
人參(一兩)乾山藥(一兩半炒)當歸(酒浸)
黃茋(炒)黃栢(炒)白术(各一兩)
杜仲(酒炙炒斷絲)補骨脂(炒各一兩)五味子(半兩炒)
澤瀉(半兩)白茯苓牡丹皮
山茱萸(肉各一兩)熟地黃(四兩湯頭闌膏於石臼内搗如泥)
右前藥為極細末和地黃膏拌勻却入煉蜜為丸如
梧桐子大每服八九十丸空心淡鹽湯送下腰腿無
力加牛膝一兩酒炒敗龜板一兩半酥炙夏天服加
桂半兩脉弱食少再加附子半兩(炮)
沉香大補丸專治下焦虚弱補益元氣久服身輕軆徤
五臓調和血脉通泰功效甚妙
黃栢(四兩酒浸炒褐色)知母(一兩半酒浸焙)熟地黃(酒浸二兩)
芍藥陳皮(去白)牛膝(酒浸)
鎖陽(酒浸)當歸(酒浸各一兩)敗龜板(酥炙二兩)
虎脛骨(酥炙七錢半)山茱萸(肉一兩)山藥
沉香白茯苓牡丹皮
杜仲(酥炙)澤瀉大茴香(各一兩)
人參(二兩)
右件各要製度如法晒乾碾為細末酒煮黑羊羔肉
熬為膏去骨内加猪脊髓二寸再加火熬和藥為丸
如梧桐子大每服四五十丸空心温酒送下乾物壓
之
仙傳班龍圓蜀中有一道人童顔漆髮眉宇疎秀自歌
曰尾閭不禁滄海竭九轉神丹都漫說惟有班龍頂
上珠能補玉堂關下穴仙人許仲遠得受其方道人
曰吾餌此藥今夀四百二十三歲緣汝有仙骨故此
相授言訖化白鶴飛去許仙後𫝊於世此藥理百病
養五臓補精髓壯筋骨益心志安魂魄令人悦澤駐
顔輕身延年益夀久服成地仙矣
鹿霜(十兩)鹿膠(十兩)兔絲子(十兩酒浸一日蒸焙
乾為末)栢子仁(十兩去壳净另研)
熟地黃(十兩酒浸一宿蒸焙乾為末)
右為細末先將鹿膠用無灰酒扵磁器内慢火化開
却將膠酒煮糊和杵二千下丸如梧子大每服四五
十丸空心鹽湯下或酒亦可
煮煉鹿霜膠法
用新鹿角三對每對各長二寸截斷長流水浸三日
刷去垢每一斤用楮實子一兩桑白皮黃蝎各二兩
以鐵鍋器内以水煮三晝夜魚眼湯慢火煑不可斷
火常添熱湯不可添冷水毋令露角三日取出角削
去黑皮薄切晒乾碾為末即成鹿霜也
右將煮鹿角汁濾去滓如熬膠法同却以慢火熬傾
磁盆内候冷凝切作片隂乾成膠
經驗養榮丸治男婦氣血兩虛精神短少脾胃不足形
軆羸乏
白术(土炒)黃茋(蜜炙)芍藥(酒炒)
遠志(甘草略煑去心各一兩半)當歸身(酒洗)
山藥熟地黃(酒洗)五味子
人參(去蘆各一兩)白茯苓(二兩)山茱萸(去梗)
生地黃(酒洗各五錢)陳皮(泡八錢)
右為細末用鴨一隻取血入蜜煉和前藥為丸如梧
桐子大每服八十丸白鹽湯送下寒月鹽酒送下
如咳嗽加麥門冬貝母紫苑欵冬花各一兩熱加黃
栢知母各一兩遺精帶濁加牡蠣一兩真龍骨五錢
吐衂血腥加牡丹皮赤芍藥各一兩
秘傳大補元圓治男婦諸虛百損五勞七傷形體羸乏
腰背疼痛遺精帶濁
黃栢(蜜炒褐色)知母(乳汁浸炒)龜板(酥炙各三兩)
淮熟地黃(酒洗五兩)牛膝(酒洗)麥門冬(去心)
肉蓯蓉(酒洗)虎脛骨(好酒炙)淮山藥
茯神(去心)黃芪(蜜炙各一兩半)杜仲(去粗皮好酒炒斷絲)
枸把子(甘州者佳)何首烏(篾刮去皮)人參(去蘆各二兩)
當歸身(酒洗)天門冬(去心)五味子(去枝核)
淮生地黃(酒洗各一兩)白芍藥(酒炒二兩冬月只用
一兩)冬加乾薑(五錢炒黃色)
紫河車一具一名混沌皮即今之胞衣(取初産者為佳如無
初産者或壯盛婦人胎者亦可取一具用線弔於急流水中漂一晝夜去其汚濁血系取起再用淨
米泔水一碗許扵小礶内微火煮一沸取出勿令泄氣再用小藍一箇四圍用紙密糊將河車安於
藍内用慢火烘乾為末入前藥)
右共為極細末煉净蜜入猪脊髓三條和前藥杵勻
丸如梧桐子大每服八十丸空心淡鹽湯下寒月可
用温酒送下如夢遺白濁加牡蠣一兩白术山茱
萸各一兩五錢茯苓二兩
秘傳當歸膏治五勞七傷諸虛勞極脾胃虛弱養血和
中滋榮筋骨養隂抑陽
當歸(酒洗一斤六兩)生地黃(一斤酒洗)熟地黃(三兩酒洗)
薏苡仁(八兩米粉同炒)白芍藥(一斤粉炒)白茯苓(十二兩)
白术(一斤)蓮子(四兩去心)山藥(五兩)
人參(四兩加洗用)甘草(三兩)枸把子(一斤四兩甘州者佳)
貝母(三兩去心)地骨皮(四兩)麥門冬(五兩去心)
天門冬(二兩去心)五味子(一兩)琥珀(一錢二分)
右各細剉和足以水十斤微火煎之如再加水十斤
如此四次如法濾去滓取汁文武火煎之漸加至三
分後以文武火煎之如法為度每斤加煉熟淨蜜四
兩春五兩夏六兩共熬成膏如法吐血加牡丹皮二
兩骨蒸加青蒿汁二碗童便二碗勞痰加鍾乳粉一
兩
秘傳遠志養心丹治心虛手振
生地黃(酒洗)遠志(甘草湯煮去心)當歸(酒洗)
甘草(炙各一兩五錢)栢子仁酸棗仁(各三兩)
川芎人參(去蘆各一兩)茯神(去木七錢)
半夏(薑汁泡七次)南星(炮)硃砂(研末為衣巳上各五錢)
麝香(一錢)石菖蒲(六錢)琥珀(三錢)
真金箔(二十片)
右為細末湯浸蒸餅為丸如菉豆大每服四五十丸
津唾嚥下痰用薑湯送下
茯苓補心湯治心虛耗不藏精血以致面色黃悴五心
煩熱咳嗽唾血及婦人懷姙惡阻嘔吐亦服之
人參茯苓陳皮
桔便枳殼前胡
川芎地黃川歸
芍藥甘草(減半)半夏
紫蘇乾葛(各等分)
右㕮咀水二盞薑三片棗一枚煎服
平補鎮心丹(和劑方)治心血不足時或怔忡夜多異夢如
墮層崖常服安心腎益榮衛
白茯苓(去皮)五味子(去梗)車前子
茯神(去皮木)肉桂麥門冬(各一兩二錢半)
遠志(去心甘草湯煮兩半)天門冬山藥(洗薑製)
熟芐(酒蒸各一兩半)酸棗仁(去殼炒二錢半)人參(去蘆五錢)
龍齒(二兩半)硃砂(半兩别研為衣)
右為末煉蜜丸如梧桐子大每服二十丸空心米飲
温酒下
八物定志圓(拔粹方)補益心神安定魂魄去邪熱治痰
人參(一兩半)石菖蒲遠志(去心)
茯苓(去皮)茯神(去心各一兩)硃砂(一錢)
麥門冬(去心)白术(各半兩)牛黃(二錢别研)
右為細末煉蜜為丸如梧子大米飲下五十丸無時
天王補心丹寧心保神益血固精壯力強志令人不忘
清三焦化痰涎去煩熱除驚悸療咽乾育養心神
熟地黃白茯苓人參
遠志(去心)石菖蒲玄參
栢子仁桔梗天門冬(去心)
丹參酸棗仁(炒)麥門冬(去心)
甘草(炙)百部五味子
茯神當歸杜仲(薑汁炒斷絲)
右各等分為細末煑蜜丸如彈子大每兩作十丸金
箔為衣每服一丸用灯心棗湯化下食遠臨卧服或
作小丸亦可
灸法膏肓俞二穴百勞一穴心俞二穴腎俞二穴三里
二穴關元一穴三焦俞二穴皆可灸之
虛汗
虛汗方論
汗者表虚而津液為之發泄也夫人以衛氣固其表衛
氣所以温肌肉充皮膚肥腠理司開闔衞氣一虛則肌
肉不温皮膚不充腠理不肥而開闔失其司耳或昏或
醒浸浸而出者曰自汗睡困則出醒而復收者曰盗汗
若風若暑若濕邪氣與衛氣相干以至喜怒驚恐嗜慾
勞傷皆能致之表虛者與之黃耆芍藥官桂之劑邪氣
相襲者與之微微解散之劑驚恐勞傷者養心補腎之
劑獨不可調理之乎然而人之一身負隂抱陽平則寧
偏則病隂虛陽必湊故發熱汗出如水熱而湧陽虛隂
必乘故發厥汗出如水溢而流要之汗者血之異名陽
主氣氣為衛隂主血血為榮氣血二者俱不可一日餒
矣抑余聞之汗出髮潤一不治也汗出如油二不治也
汗凝如珠三不治也君子見幾辯之不可不早
虛汗證治
建中湯治表虛自汗
官桂(三分)芍藥(一兩半)甘草(炙半兩)
右剉散每服四錢薑五片棗二枚食前煎服本方加
黃耆一兩名黃耆建中湯治虛勞自汗加當歸一兩
名當歸建中湯治婦人血虛自汗其自汗漏不止者
加桂半兩熟附子半箇名桂枝附子湯每服四錢薑
七片棗二枚空心煎服
黃耆六一湯加白术芍藥治諸虛自汗(方見虛勞門)
當歸散治虛汗盗汗(方見虛勞門)
术苓湯治虛汗盗汗
黃耆(炙)防風白茯苓
白术麻黃根節(各半兩)甘草(炙二錢)
右剉細每服三錢入小麥百粒同煎臨臥服加牡蠣
亦得
牡蠣散治諸虛軆常自汗驚惕不寧
左顧牡蠣(米泔浸洗煅透)麻黃根
黃耆(蜜炙各一兩)加白术(半兩)甘草(炙一分)
右剉每服三錢小麥百餘粒同煎服
龍膽散治盗汗有熱
龍膽草防風(等分日乾)
右為末每服一錢温米飲調下臨卧服
防風散治盗汗
川芎(一分)人參(半分)防風(二分)
右為末每服一錢臨卧米飲調下
温粉止汗法
川芎白芷白术
藁本(等分)
右為末每藥末一兩入米粉三分夾和撲身無槀本
亦得
附諸方
耆附湯(濟生方)治氣虛陽弱虛汗不止肢軆倦怠
黃耆(去蘆蜜炙)附子(炮去皮臍各等分)
右㕮咀每服四錢水二鍾煎至一鍾去滓臨卧通口
服
大補黃耆湯治自汗虛弱之人可服
黃耆(蜜炙)防風川芎
山茱萸肉當歸白术(炒)
肉桂甘草(炙)五味子
人參肉蓯蓉(各一兩)白茯苓(一兩半)
熟芐(二兩)
右每服五錢棗二枚水煎服
防己黃耆湯治風濕相搏時自汗出(方見濕門)
加味建中湯治諸虛自汗
白术黃茋(各一錢蜜炙)白芍藥(二錢)
肉桂(去粗皮一錢)甘草(七分)當歸(酒洗一錢)
右㕮咀用水一盞半加炒浮小麥一撮煎八分去滓
入餳少許再煎温服
當歸六黃湯(聖惠方)治盗汗之聖藥也
當歸生地黃熟地黃
黃栢黃芩黃連(各一分)
黃茋(加一倍)
右剉每服一兩水二鍾煎至一鍾去滓臨卧通口服
一方治盗汗
白术(三兩)茯苓(二兩)
右㕮咀每服一兩水一盞生薑三片棗一枚煎八分
去滓温服食前
一方(百一選方)治脾虛盗汗
人參當歸(各等分)
右二味等分每服秤五錢先用猪心一枚破作數片
并心内血煎湯澄清汁煎前藥服
勞瘵
勞瘵方論
瘵虫食人骨髓血枯精竭不救者多人能平時愛護元
氣保養精血瘵不可得而𫝊惟夫縱慾多淫苦不自覺
精血内耗邪氣外乘是不特男子有傷婦人亦不免矣
然而氣虛腹餒最不可入勞瘵者之門弔喪問疾衣服
器用中皆能乘虛而染觸間有婦人入其房睹其人病
者思之勞氣隨入染患日久莫不化而為虫治瘵之法
大抵以保養精血為上去虫次之安息蘇合阿魏麝犀
丹砂雄黃固皆驅伐惡氣之劑亦須以天靈蓋行乎其
間蓋尸病者鬼氣也伏而未起故令淹纏得枯骸枕骨
治之魂氣飛越不復附人於是乎瘥外此則虎牙骨鯉
魚頭皆食人之類也其亦枕骨之亞乎要之發用以前
當以川芎當歸先立乎根本之地(瘵疾至於骨痛骨痿聲沉聲啞脉槁面黧
斷不可活凡治瘵疾所用藥品永不得與病人知之也)
勞瘵證治
芎歸血餘散治瘵疾先用此次以鱉甲生犀散取虫
室女頂門生髮(一小團井水洗取油膩法醋浸一宿日中曬乾紙撚火燒存性)
真川芎(半兩)當歸(三錢)木香
桃仁(水浸去皮焙各二錢)安息香雄黃(各一錢)
全蝎(二枚)江上大鯉魚頭(生截斷一枚醋炙酥)
右為末分作四服每服井水一大碗淨室中煎八分
入紅硬降真香末半錢燒北斗符入藥月初五更空
心向北目天呪曰瘵神瘵神害我生人吾奉帝勑
服藥保身急急如律令念呪五遍面北服藥畢面南吸
生氣入口腹中燒降真香置床下午時又如前服
藥
鼈甲生犀散治瘵疾殺瘵虫取出惡物
天靈蓋(一具男者色不赤可用女者色赤勿用以檀香煎湯候冷洗呪曰電公靈雷公聖逢
𫝊尸即須應急急如律令呪七遍次用酥炙黃)生鱉甲(一枚去裙醋炙黃)
虎長牙(二箇醋炙酥如無則用牙關骨半兩)安息香
雞心㯽榔桃仁(水浸去皮關焙各半兩)
生犀角木香甘遂
降真香乾漆(杵碎炒煙出略盡存性)
阿魏(酒浸研各三錢)穿山甲(取四趾醋炙焦)雷員(二錢)
全蝎(三箇)蚯蚓(十條生研和藥)
右件為末每服半兩先用䜴心四十九粒東向桃李
桑梅小稍各二莖長七寸生臨青七葉青蒿一小握
葱白連根洗五片石臼内同杵用井水一碗半煎取
一盞入童子尿一盞并藥末煎取七分入麝一字月初
旬五更空心温服即以被覆汗恐汗中有細虫軟帛
拭之即焚其帛少時必瀉虫以淨桶盛急鉗取虫付
裂火焚之並收入磁器中瓦片傅雄黃蓋之泥和灰
扎埋深山絶人行處
虎牙圓治勞瘵瘦悴咳喘聲啞骨痿殺下瘵虫
紫河車(一具即男子胎衣水洗淨酒醋再拆洗用童尿并好酒煮爛)
麝(半錢)大紅川椒(去合口并子以黃稈紙二重托之就熱爐内頻
撥去油頻地上蓋一宿)虎頭關骨(酒浸二宿炙焦各一兩半)
黃狗頭(取肉四兩童尿并酒煮爛)鹿茸(七錢半酒炙)
生鱉甲(一枚去裙醋炙一宿又醋一盞仰盛慢火炙令醋盡)
桃仁(水浸去皮焙)秦膠(洗)木香
明阿膠(炒酥各半兩)雄黃安息香
生髮(紙撚火燒存性各二錢半)
右細末以紫河車狗肉杵粘為圓桐子大每七十粒
月首五更空心米湯下午時又服如無胎衣以雄猪
肚代用修事同
雄麝圓治勞瘵殺瘵虫下惡物
雄黃雌黃青黛(乾)
代赭(煅醋石淬)硃砂(研細各二錢半)大蝦䗫(一箇酒炙黃)
男子天靈蓋(酥炙黃三錢)安息香
阿魏(酒浸研各二錢)麝(半錢)川巴豆肉(肥者十粒略去
油)
右細末軟粳飯頭揉和杵圓桐子大每二十粒桃仁
十四箇去皮研煎湯月初五更空心下
五枝散取下𫝊尸勞虫
桃枝李枝梅枝
桑枝石榴枝(並東向小枝各七莖長三寸)
青蒿(一小握)苦練根(白皮七寸)生藍青(七葉)
葱白(連根洗七片各寸截)
右以童尿一升半煎取其半去滓入安息香蘇合香
阿魏各一錢煎至一盞濾清調硃砂雄黃雷圓枯白
礬硫黃末各半錢雞心㯽榔末一錢半麝一字分作
二服月頭五更空心進一服五更五點又進一服約
午前取下瘵虫淨桶盛急鉗收入油銚内煮仍傾油
虫入磁器灰扎埋山僻處
藍汁方殺瘵虫惡虫皆化為水
生藍青葉(研取自然汁一大盞)
右入雄黃枯白礬安息香紅硬降真香末各半錢麝
少許研和月頭五更空心服藍青殺諸虫解諸毒蠱
毒通用此方
猫肝方殺瘵虫
黑猫生取肝曬乾
右為末月首五更空心醇酒調服或用酒浸而食之
木香蛤蚧圓治勞瘵久嗽聲乾骨痿瘦瘁
蛤蚧(一對尾全者洗淨酥炙)生鱉甲(去裙醋炙焦)
白茯苓川芎當歸
北五味子牛膝(各七錢半)綿黃耆
柴胡知母貝母(去心)
雞心㯽榔明阿膠(炒酥)巴戟(酒浸去心)
桃仁(酒浸去皮焙各半兩)肉豆蔻(三箇生)木香
秦芁(洗)羌活破故紙(炒)
生髮(紙撚火燒存性各三錢)
右細末煉蜜丸彈子大每一圓煎棗湯空心嚼下
參耆散治勞瘵𠻳喘咯血聲焦潮熱盗汗
柴胡明阿膠(炒酥)黃耆(蜜炙)
白茯苓紫苑茸當歸
川芎半夏(製)貝母(去心)
枳殼(製)北梗秦膠(洗)
甘草(焙各半兩)人參北五味子
羌活防風杏仁(水浸去皮)
欵冬花桑白皮(炒各二錢半)生鱉甲(去裙米醋炙黃)
右麤末每服二錢半薑棗煎食後少頃服
全鱉圓治勞瘵虛熱𠻳喘
知母貝母(去心)杏仁(浸去皮各三分)
柴胡(二兩)川芎(一兩)當歸
明阿膠(炒酥各半兩)
右麤截入厚磁器中用中等活鱉一箇生宰於頭上
去鱉病以鱉肉并血并藥用醇酒五升同浸一宿蜜
紙封次早慢火同煮俟香熟取鱉令病者隨意食之
只留鱉甲并骨并藥焙乾為末以浸藥酒汁調米粉
為糊圓桐子大每七十圓不時米飲下
神授圓(方見虛勞門)論治瘵疾瘵虫有效但隨時用飯頭圓
服之庶得藥味鮮(凡服藥永戒莧菜牛馬肉)
瘵有數虫如蜈蚣如小蛇如蝦䗫如馬尾如亂絲如
爛麫如蒼蠅如壁蚰虫上紫下白形銳足細而有口
或如白蟻孔竅中皆出此皆勞瘵根毒若傳至三人
則如人形如鬼狀
前方鱉甲生犀散已服後凖七日又再服之
附論
滑伯仁論曰勞患人者有病機之不同有形狀之不一肌
膚羸瘦骨熱如蒸服藥無效針灸無功何也對曰勞者
虛勞也是因體虛之人房勞過損酒怒多端氣虛血耗
諸疾蜂生致使隂陽失序寒熱自生陽虛曰生寒隂虛
曰發熱久虛久熱變為骨蒸久則成勞久勞成疰疰者
住也有二十四種之名有三十六種之類有九十九種
之形種種不同症症各異内有勞疰尸疰鬼疰食疰虫
疰毒疰此六者為傳尸之勞患滅門絶戶醫難治之又
云所因少壯之時醉飽迷房勞傷心腎盖心主血腎主
精精竭血衰失於調護而無滋化之源致生融融之熱
咳咳之痰隂虛盗汗夜夢鬼交遺精困倦腰背酸疼咯
血咯痰頰紅喉痛飲食減少骨肉枯羸是為不治故曰
患此疾者有氣虛有血虛氣虛者易治血虛者難調故
也又云治虛勞世用寒凉之藥治熱症熱之愈熱用熱
藥治寒症寒之愈寒何也對曰東垣有云用苦寒之劑
妄治勞傷之熱大寒則愈虛其中大熱則愈怯其内治
療無端致傷脾胃殊不知甘能緩火勞者温之保全者
當求微病之初莫治已病之後察氣血之虧盈審病源
之要道補益温平無不效驗故集諸方補附於後
附諸方
加味十全大補湯治發熱漸成勞瘵者
十全大補湯加柴胡黃連煎服如熱在骨髓更加青
蒿鱉甲煎服(方見虛熱門)
青骨散治男子婦人五心頓熱欲成勞瘵
生地黃(二兩)人參(一兩)防風(去蘆一兩)
北柴胡(二兩)薄荷葉(七錢半)秦芁
赤茯苓胡黃連(半兩)熟地黃(一兩)
右㕮咀每服五錢水一盞煎七分温服
太上混元丹(醫方集成)治勞損五臓補益真氣
紫河車(一具用少婦首生男子者良帶子全者於東流水洗斷血脉入麝香一錢在内以線
縫定用生絹包褁懸胎於砂瓮内入無灰酒五升慢火熬成膏)沉香(别研)
硃砂(别研飛各一兩)人參蓯蓉(酒浸)
乳香(别研)安息香(酒煮去沙各二兩)
白茯苓(去皮二兩)
右為末入河車膏子和藥末杵千百下丸如梧桐子
大每服七十丸空心温酒下沉香湯尤准服之可以
輕身延年補損扶虛如病證虛極又須增加後項藥
味
川巴戟(去心)鍾乳粉陽起石(煅)
鹿茸(酒蒸)龍骨附子(泡去皮臍)
黃茋(去蘆各二兩)桑寄生紫苑
生鹿角(鎊各一兩)
修製為末和前藥為丸如婦人血海虛損榮衛不足
多致潮熱經候不調或閉斷不通又宜增加此藥
當歸(去蘆)石斛(去根)紫石英(煅醋汁水飛)
栢子仁(炒别研)鹿茸(酒蒸)鱉甲(醋炙)
卷栢葉(各一兩)牛膝(去蘆酒洗一兩半)
修製為末和前藥為丸湯使如前虛寒者加炮熟附
子二兩咳嗽者加紫苑茸二兩
黃茋飲子(濟生方)治諸虛勞瘵四肢倦怠潮熱乏力日漸
黃瘦胸膈痞塞咳嗽痰多甚則唾血
黃茋(蜜炙兩半)當歸(去蘆酒洗)紫苑茸(去土)
石斛(去根)地骨皮(去根)人參
桑白皮附子(炮去皮)鹿茸(酒蒸)
欵冬花(各一兩)半夏(湯洗七次)甘草(炙各半兩)
右㕮咀每服四錢水一盞薑七片棗一枚煎服此藥
温補榮衞枯燥不宜進唾血加阿膠蒲黃各半兩
樂令建中湯治臓腑虛損身軆消瘦潮熱自汗將成勞
瘵此藥大能退虛熱生血氣
經驗地仙散治骨蒸肌熱一切虛煩
五蒸湯治骨蒸勞熱自汗(俱見積熱門)
蘇合香圓(和劑方)治勞瘵𫝊尸骨蒸發熱肺痿喘急(方見咳嗽
門)
地骨皮散治虛勞潮熱骨蒸壯熱瘵証(方見虛勞門)
遇仙灸(和劑方)治瘵捷法取癸亥日二更後六神皆聚時
解去下衣直身平立以墨默記腰上兩傍䧟處謂之
腰腿穴然後上床合面卧每穴灸七壯勞虫或吐或
瀉而出取後用火焚之棄於江河中恐害人故也或
依崔氏穴法灸之宜服後將軍丸
將軍丸(秘方)治𫝊尸勞瘵前灸法并此藥乃異人𫝊授累
經驗
錦文大黃(酒蒸曝焙)麝香(一錢研)管仲
牙皂(去皮醋炙)桃仁(去皮炒)㯽榔
雷丸鱉甲(醋炙黃各一兩)蕪荑(半兩)
右為末先將蒿葉二兩東邊桃柳李桑葉各七片水
一碗煎七分去滓入蜜一大盞再熬至成膏入前藥
末及麝安息香搗丸如梧桐子大每服三十丸食前
棗湯下
七聖神效散(秘方)治男子婦人遠年近日五勞七傷喘嗽
血尸勞等疾前藥無效針灸不應命將終服此神效
鹿茸大補湯(方見虛勞門)十全大補湯(方見虛勞門)
黃耆益損湯(方見虛勞門)進熱飲(方書無進熱飲今存之)
清心蓮子飲(方見諸淋門)地骨皮散(方見虛勞門)
鱉甲散方(方見積熱門)
右各一貼用無灰酒三升浸磁器瓶内半月開時空
心進二盞輕者半月重者一月必然痊可
勞瘵治例(出明醫雜著)
王節齋曰男子二十前後色慾過度損傷精血必生隂
虛火動之病睡中盗汗午後發熱哈哈咳嗽倦怠無
力飲食少進甚則痰涎帶血咯唾出血或咳血吐血
衂血身熱脉沉數肌肉消瘦此名勞瘵最重難治輕
者用藥數十服重者期以歲年然必須病人愛命堅
心定志絶房室息妄想戒惱怒節飲食以自培其根
否則雖服良藥無用也此病治之於蚤則易若到肌
肉消爍沉困着床尺脉沉取細數則難為矣又此病
大忌服人參若曾服過多者亦難治今製一方於後
治色慾証先見潮熱盗汗咳嗽倦怠趁早服之
主方
川芎熟地黃(各一錢)白芍藥(炒)
當歸(酒洗各一錢三分)黃蘖(七分水拌炒)知母(一錢蜜水拌炒)
生地黃(酒浸)甘草(炙各五分)白术(二錢三分)
天門冬(一錢去心)陳皮(七分)乾薑(三分炒紫色)
生薑三片水煎空心温服
若咳嗽盛加桑白皮馬兜鈴瓜蔞仁(各七分)五味子(十粒)
若痰盛加薑製半夏貝母瓜蔞仁(各一錢)
若盗汗多加牡蠣酸棗仁(各七分)浮小麥(一撮)
若潮熱盛加桑白皮沙參地骨皮(各七分)
若夢遺精滑加牡蠣龍骨山茱萸(各七分)
若赤白濁加白茯苓(一錢)黃連(三分炒)
若兼衂血咳血出於肺也加桑白皮(一錢)黃芩山梔仁
(各五分炒)
若兼嗽血痰血出於脾也加桑白皮貝母黃連瓜蔞
仁(各七分)
若兼嘔血吐血出於胃也加山梔黃連乾薑蒲黃(炒各
一錢)韭汁(半銀盞)薑汁(少許)
若兼咯唾血出於腎也加桔梗玄參側栢葉(炒各一錢)
若先見血証或吐衂盛大者宜先治血治法輕少者
凉血止血盛大者先消瘀血次止血凉血蓋血未多
必有瘀於胷膈者不先消化之則止之凉之不應
也葛可久十藥神書方可次第檢用方内惟獨參
湯止可用於大吐血後昏倦脉微細氣虛者氣雖
虛而復有火可加天門冬(五錢)若如前所云隂虛火
動潮熱盗汗咳嗽脉數不可用也說見本草集要
人參條下明白
此病屬火大便多燥然須節調飲食勿令泄瀉若胃
氣復壞泄瀉稀溏則前項寒凉之藥難用矣急宜
服藥理脾胃用白术茯苓陳皮半夏神麯麥芽甘
草等藥候胃氣復然後用前本病藥
收功保後可合補隂丸常服之及用葛可久方
又治勞瘵証方法(出十藥補書)
心法附錄曰夫人之生也本天地氤氲之氣在乎保養
真元固守根本則萬病不生四肢康徤若曰不養真
元不固根本疾病由是生焉且真元根本則氣血精
液也余嘗聞葛先師有言曰萬病莫若勞証最為難
治蓋勞之起因人之壯年氣血完聚精液充滿之際
不能保養性命酒色是貪日夜躭嗜無有休息以致
耗散真元虛敗精液則嘔血吐痰以致骨蒸軆熱腎
虛精竭面白額紅口乾咽燥白濁遺精盗汗飲食艱
難氣力全無謂之火盛金衰重則半年而斃輕則一
載而亡見醫者不究其源不窮其本或投之以大寒
之劑或療之以大熱之藥妄為施治絶不取效殊不
知大寒則愈虛其中大熱則愈竭其内所以世之醫
勞者萬無一人焉先師用藥治勞如羿之射無不中
的今開用藥次第於後用藥之法如嘔吐咯嗽血者
先以十灰散遏住如甚者須以花蕊石散止之大
抵血見熱則行見寒則凝見灰則止理之必然止
血之後其人必倦其軆次用獨參湯一補令其熟睡
一覺不要驚動睡起病去五分後服諸藥
保和湯止嗽寧肺保真湯補虛除熱
太平丸潤肺除痿消化丸下痰消氣
保和湯内分血盛痰盛喘盛熱盛風盛寒盛六事加
味和之保真湯内分驚悸淋濁便澁遺精燥熱盗汗
六事加味用之餘無加用服藥之法每日仍濃煎
薄荷湯灌嗽喉中用太平丸先嚼一丸徐徐嚥下次
噙一丸緩緩溶化至上床時亦如此用之夜則肺竅
開藥必流入竅中此訣要緊如痰壅却先用飴糖
拌消化丸一百丸吞下次又依前噙嚼太平丸令其
仰面卧而睡服前七藥後若肺有嗽可煮潤肺丸
食之如常七藥之前有餘暇煮此服之亦可續煑
白鳳膏食之固其根源完其根本病可之後方可
合十珍丸服之此為收功起身之妙用也
甲字號十灰散治勞証嘔血吐血咯血嗽血先用此藥
止之
大薊小薊栢葉
荷葉茅根茜根
大黃山梔牡丹皮
棕櫚皮(各等分)
右各燒灰存性研極細末用紙包碗蓋於地上一夕
出火毒用時先將白藕搗絞汁或蘿蔔汁磨京墨半
碗調服五錢食後下如病勢輕用此立止如血出成
升斗者用後藥止之
乙字號花蕊石散五内崩損湧噴血出升斗用此止之
花蕊石(火煅存性研如粉)
右童子小便一鍾煎温調末三錢甚者五錢食後服
下如男用酒一半女用醋一半與小便處處和藥
服使瘀血化為黃水服此訖以後藥補之
丙字號獨參湯止血後服此藥補之
大人參(去蘆二兩)
右㕮咀水二鍾棗五箇煎不狗時細細服之服後宜
熟睡一覺後服諸藥除根
丁字號保和丸治勞嗽肺成痿者服之决效
知母貝母天門冬
欵冬花(各三錢)麥門冬(去心)天花粉
薏苡仁杏仁五味子(各二錢)
粉草(炙)馬兜鈴紫苑
百合桔梗阿膠(炒)
當歸生苄紫蘇
薄荷(各五分)
一方無地黃有百部
右以水煎生薑三片入飴糖一匙入藥内服之每日
三服食後進加減於後
血盛加蒲黃茜根藕節大薊小薊茅花
痰盛加南星半夏橘紅茯苓枳殼枳實括蔞實
(炒)
喘盛加桑皮陳皮大腹皮蘿蔔子葶藶蘇子
熱盛加山梔子(炒)黃連黃芩黃栢連翹
風盛加防風荆芥金沸草甘菊細辛香附
寒盛加人參芍藥桂皮五味蠟片
戊字號保真湯治勞証體虛胃蒸服之决補
當歸生苄白术
黃茋人參(各三錢)蓮心
赤茯苓白茯苓(各半錢)天門冬
麥門冬陳皮白芍藥
知母黃栢(炒)五味子
柴胡地骨皮熟苄(各一錢)
赤芍藥甘草(各一錢半)
右以水煎生薑三片棗一枚食後服
驚悸加茯神遠志栢子仁酸棗仁
淋濁加萆薢台烏藥猪苓澤瀉
便&KR0008;加木通石葦萹蓄
遺精加龍骨牡蠣蓮鬚連子
燥熱加滑石石膏青蒿鱉甲
盗汗加浮麥子(炒)牡蠣黃茋麻黃根
已字號太平丸治勞証久嗽肺痿肺癰並皆噙服
天門冬麥門冬知母
貝母欵冬花杏仁(各二兩)
當歸生地黃熟地黃
黃連阿膠珠(各一兩半)蒲黃
京墨桔梗薄荷(各一兩)
白蜜(四兩)麝香(少許)
右為細末和勻用銀石器先下白蜜煉熟後下諸藥
末攪勻再上火入麝香略熬三二沸丸如彈子大每
日三服食後細嚼一丸煎薄荷湯緩緩化下次噙一
丸臨卧時如痰盛先用飴糖拌消化丸吞下却噙嚼
此丸仰卧使藥流入肺竅則肺清潤其嗽退除七日
病痊凡一切咳𠻳只服此藥立愈
庚字號沉香消化丸治熱痰壅盛
青礞石(煅黃金色)明礬(飛研細)猪牙皂角
南星(火炮)半夏(生製)白茯苓
陳皮(各二兩)枳殼枳實(各一兩半)
薄荷(一兩)沉香黃芩
右為細末和勻薑汁浸神麯攪糊為丸如梧桐子大
每服一百丸每夜臨臥飴糖拌吞次噙嚼太平丸二
藥相攻痰𠻳除根
辛字號潤肺膏治久嗽肺燥肺痿
羊肺(一具)杏仁(净研)柿霜
真酥真粉(各一兩)白蜜(二兩)
右先將羊肺洗淨次將五味入水攪粘灌入肺中白
水煮熟如常服食前與七藥相間服之亦佳
壬字號白鳳膏治一切久怯弱極虛憊咳嗽吐痰咳血
發熱
黑嘴白鴨(一隻)大京棗(二升)參苓平胃散(一升)
陳煮酒(一瓶)
右將鴨縳定脚量患人飲酒多少隨量以酒盪温將
鴨項割開滳血入酒攪勻飲之直入肺經潤補其肺
却將鴨乾撏去毛扵脇邊開一孔取其腸雜拭乾次
將棗子去核每箇中實納參苓平胃散末填滿鴨肚
中用麻扎定以沙瓮一箇置鴨在内四圍用火慢煨
將陳煮酒作三次添入煮乾為度然後食其棗子隂
乾隨意食用參湯送下後服補髓丹則補髓生精和
血順氣
癸字號補髓丹(一名十珍丸)治久勞虛敗髓乾精竭血枯氣
少服前藥愈後服此藥
猪脊膂(一條)羊脊髓(一條)團魚(一枚)
烏雞(一隻)
四味製净去骨存肉用酒一大碗於沙瓮内煮熟擂
細再入後藥
大山藥(五條)蓮肉(半斤)京棗(一百枚)
柿霜(十枚)
四味修製净用井花水一大瓶於沙瓮内煮熟擂細
與前熟肉一處再用慢火熬之却下
明膠(四兩)真黃蠟(三兩)
右二味逐漸下與前八味和一處擂成膏子和平胃
散末四君子湯末知母黃栢末各一兩共一十兩搜
和成劑如十分硬再入白蜜同熬取起放青石上用
木搥打如泥丸如梧桐子大每服一百丸不拘時候
棗湯下
仁齋直指卷九
