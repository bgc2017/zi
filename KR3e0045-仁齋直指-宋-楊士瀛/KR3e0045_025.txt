欽定四庫全書
仁齋直指卷二十五宋楊士瀛撰
明朱崇正附遺
諸蟲(附折傷)
諸蟲方論
經云人身中有八萬尸虫若無即人身不成不立尸虫
與人俱生狀如馬尾或如薄筋出則在脾入則五臟之
俞居之然人亦不必盡有有亦不必盡多也古人論臟
腑九虫多寡有無固未可必亦當備識其名目九虫者
何一曰伏虫二曰白虫三曰肉虫四曰肺虫五曰胃虫
六曰弱虫七曰赤虫八曰蟯虫九曰蚘虫蚘虫俗謂之
食虫固不待辨而知矣其他皆由臟腑不實脾胃俱虛
雜食生冷甘肥油膩鹹藏等物節宣不時腐敗停滯所
以發動虫之為候嘔惡吐涎口出清沬痛有去来乍作
乍止寸白虫色白形褊搝人精氣力乏腰痛蟯虫細如
菜虫能為痔瘻瘡癩疥癬癰疽等患寸白蟯蚘是三者
皆九虫數中之一物也外此又有兒童疳&KR0630;昏睡煩燥
鼻爛汁臭齒齦生瘡下利黑血支集疳論附之其傷寒
濕&KR0630;證候虫食下部為狐下唇有瘡虫食其臟為惑上
唇有瘡活人總括言之詳矣
諸虫證治
蕪荑散取諸虫
雞心㯽榔(三錢)蕪荑(二錢)木香(一錢)
右末為一服當晩先煎酸石榴根湯至五更喫炙肉
一片嚼細引虫上至喉以石榴根湯煖溫調藥服虫
自軟而下
木香㯽榔圓殺下諸虫
雞心㯽榔(一兩)木香鶴虱
貫衆鍚灰乾漆(燒煙盡)
史君子肉(各半兩)輕粉(二錢)雷圓
巴豆肉(各二錢半)
右細末飛白麫糊圓麻子大每服二十粒五更粥飲
下或昌蒲石榴根煎湯下
錫灰圓取寸白諸虫
錫灰(研細末一兩)雞心㯽榔貫衆(各半兩)
木香(二錢半)輕粉黃丹(為衣各二錢)
右細末酒醋煮麫糊圓荔枝乾大每一圓米泔浸軟
日衙先喫飯了至黃昏不飢飽時喫肉餔一片引虫
俟少刻温酒嚼下天明虫出又專喫韮菜治寸白虫
蝦蟇圓殺虫
大蝦蟇乾(一箇炙令焦)木香
雞心㯽榔桃仁(水浸去皮晒)苦楝根
酸石榴根皮貫衆(各三錢)蕪荑
鶴虱(各二錢)巴豆肉(二錢半)
右末粳米粉糊研圓麻子大每服十圓五更石昌蒲
煎湯下
䧺砂圓殺諸虫
鶴虱蕪荑乾漆(炒令煙盡)
直僵蠶(炒各三錢)貫衆
酸石榴根皮(日乾各半兩)朱砂
䧺黃雷圓甘遂(各一錢半)
右細末粳米粉糊圓麻子大每十圓五更粥飲下
化虫散
雷圓(二箇)雞心㯽榔(二箇)鶴虱(一錢)
大史君子(七箇去殼)
右細末入輕粉少許分作兩服當晩用精猪肉一兩
切成片以皂角漿浸一宿至五更微火炙熟又用些
麻油拭肉候温取一服藥末摻於肉上略烘過空腹
食之至巳刻虫自下廼飲食
貫衆酒取寸白諸虫五更嚼炙肉一片莫吞俟虫尋肉
其頭向上却吐出肉嚼史君子三箇并輕粉一字吞下
少頃以當晩所煎貫衆酒吞解毒䧺黃圓七粒瀉下皆
虫也
酒蠟膏殺諸虫
醇酒(一盞)蜜(一合)蠟(三錢)
蜀漆(一兩)
右銅銚内慢火同熬可圓即圓彈子大每服一圓温
酒化開拂曉服之虫自下
附諸方
萬應丸下諸虫
㯽榔(五錢末)大黃(八兩末)黑牽牛(四兩末)
皂角(十定用不蛀者)苦楝根皮(一斤)
右件將皂角苦楝根皮二味用水一大碗熬成膏子
一處搜和前藥二味研細末為衣先用沉香衣後用
雷丸木香衣每服三丸四更時分用沙糖水送下
一方取寸白虫
紫㯽榔(十箇)向陽石榴皮(七十片)
右水煎露一宿以下虫為度
一方治吐虫有積
黑錫灰㯽榔
右為末米飲調下
木香三稜散(瑞竹)治腹中有虫面色痿黃一切積滯
黑牽牛(半生半取末五錢)大腹子(二錢)
㯽榔雷丸錫灰(醋炒)
三稜(煨)蓬术(煨)木香(二錢)
大黃(二錢)
右為末每服五錢用沙糖水調服先將燒肉一片口
中細嚼吐出然後服藥一方加阿魏一錢蕪荑仁三
錢
一方消化虫毒在腹作痛
㯽榔酸榴根皮(焙乾各一兩)
紅丹(煆)雷丸貫衆(如雞頭者)
君子肉(各二錢)甘草(炙)枳殼(製)
大黃(各五錢)
右為末清油打薄雞子餅抄藥一錢於上空心捲而
食之小兒糯米糊丸粟米大每服二三十丸以淡猪
肉汁或雞汁吞下空心亦佳
烏梅丸治胃冷蚘虫攻心痛嘔吐四肢冷
秘𫝊㯽榔散治男婦心脾痛虫痛(方並見脾疼門)
蠱毒
蠱毒方論
害人利己識者不為昩者競趨之而况傷人性命以圖
家道之温燠此為富不仁之甚者也夫蠱毒有數種皆
妖魅變惑之氣其怪使然人有造作而得之者多取虫
蛇之類以盆盎盛之任其自相噉食其間一物獨存則
以之為蠱即能變惑随酒食以毒害於人他人受殃則
蓄事之家日益富盛又有一種飛蠱倏爾去來狀如鬼
氣得之卒重吁毋怪乎變現惑人之不可曉也凡中蠱
毒不論年月遠近但煮一雞卵去殼以小銀釵插入其
中併含入口一飯之頃取視釵卵俱黑即為中毒又法
以水一椀唾津液入水其唾沉則為蠱浮則非蠱又法
口含夭豆中蠱者豆脹爛而皮脱非蠱則豆不脱爛其
候面目青黃力乏身痛唇口乾焦煩燥而悶胷脇妨滿
肚脹皮堅腹中&KR1836;&KR1836;切痛如虫齧又如虫行唾吐鮮血
小便淋瀝大便膿血雜下病人所食之物皆變化而為
虫侵蝕臟腑蝕盡則死矣死則病氣流注復染着於傍
人夫是之謂蠱疰
凡中蠱人用藥已瘥自後飲食永不得喫冷若飲食
帶冷鬼氣乘之毒虫復生竟不能救
蠱毒證治
治蠱毒挑生毒神呪出大藏經典凡在外飲食先默誦
七遍則其毒不行呪曰姑蘇琢磨耶琢吾知蠱毒生四
角父是穹窿穹母是舍耶女眷屬百千萬吾今悉知汝
摩訶薩摩訶如飲食上有蜘蛛絲便莫喫又法每遇所
到處念藥王萬福七遍亦可辟之灸蠱毒於足小指尖
處灸三壯即有物出酒得之隨酒出飯得之隨飯出肉
菜得之隨肉菜出
保靈丹治蠱毒諸毒一切藥毒神妙出劉㳙子神仙遺
論雞峯普濟方一卷凡三處刊
朱砂(淨細硏一兩)大山豆根(半兩)䧺黃
黃丹麝香黃藥子
續随子(生杵末各二錢半)
川巴豆(肥者二錢半取肉不去油)斑猫(二錢半去頭翅足)
糯米(半炒半生用)赤蜈蚣(二條一炙一生)
右十味各修治入乳鉢硏和於端午重陽臘日修合
不令雞犬婦人見用糯米稀糊圓如圓眼核大隂乾
磁合收每服一圓好茶清吞下不得嚼破須臾病人
自覺心頭如拽斷皮條聲將次毒物下或自口出或
大便出嫩則是血老則成鱉或蜣蜋諸雜帶命之物
藥圓凝血並下以水洗淨收之可救三人如中毒口
噤即挑開下藥或蛇蝎馬汗諸毒以好醋磨傅患處
立解服藥已效如知毒害之家不必研究若訴之其
毒再發不救瘥後更忌酒肉毒食一月惟軟飯可也
或急用但擇吉日精潔修合
聖惠圓治蠱毒心腹堅痛羸瘁骨立
朱砂(研)䧺黃(研細各七錢半)藜蘆(去蘆頭)
莽草(微炙)鬼臼(去鬚各半兩)肥巴豆肉(十五箇去油)
麝香(一錢)青色大蝦蟇(一箇燒存性)
斑猫(去翅足三錢糯米炒黃)
右細末煉蜜和𢷬五百杵圓如小豆大每五圓空心
温酒下少刻更喫粥飲一盞利出虫蛇惡物若不吐
利更服二丸必效
萬病解毒圓治蠱毒挑生毒藥毒草毒畜獸毒(方見癰疽門)
夷堅志治蠱毒方
五倍子(一兩)硫黃(末二錢)甘草(三寸半生半炙透)
丁香木香(各一錢)輕粉(半錢)
麝香(少許)糯米(二十一粒)
右八味剉細入磁瓶内用水滿十分煎取七分候藥
面帶皺皮為熟生絹濾去滓空腹通口服却令病人
平正仰睡高起頭覺腹中有物衝心者三即不得動
若吐出以桶盛之如魚鰾爛肉之類乃是惡物吐罷
喫茶一盞瀉亦不妨少進白粥為補忌生冷油膩鮓
脯鹹藏五日後服萬病解毒圓二粒旬日又服二粒
自然平復
生漆圓治蠱毒
正料平胃散
右用好生漆和圓桐子大每七十粒空腹温酒下加
至百粒
東坡䧺黃圓治蠱毒及虫蛇畜獸毒
䧺黃明白礬(生研等分)
右端午日研細溶黃蠟為圓桐子大每七圓念藥王
菩薩藥上菩薩七遍熟水送下
黃南衛生治蠱毒單方
破鼓皮(燒存性為末新水調二錢服之中蠱者雖昏眊口中言蠱主姓名)
又方
蠶退紙(不拘多少以麻油紙撚燒存性)
右為末硏細新水調一錢頻服諸中毒面青脉絶昏
迷如醉口噤吐血服之即蘇
七寶圓治蠱毒
破鼓皮蠶退紙(各燒存性)刺蝟皮
五倍子續隨子朱砂(研)
䧺黃(研)
右等分為細末糯米稀糊圓桐子大每七圓空心熟
水下
又方治蠱毒亦治挑生毒
川升麻細剉一兩作一服水煎常服
又方
明礬生末夾好茶水調解百毒
挑生
挑生方論
人苟愛身不可輕於濯水江南有射工毒虫其色黑形
如肉臠口中横骨如角弓生溪澗内或因雨潦逐水而
入人家含沙射人之影得之寒熱悶亂頭目俱痛亦如
中尸卒不能語又水毒虫一名溪温得之病狀與射工
相若但有爛瘡為射工無瘡為溪温特少異耳又沙蝨
虫細如疥虫視不得見遇隂雨則行出草間著人身則
鑽入皮裏刺如針芒是三者為病朝輕暮劇皆能殺人
以方術灸法麝犀輩治之治之不早變生飛蠱倏入患
軀噉食五臟而死矣挑生之毒其類是乎挑生多於飲
食過度凡魚肉果菜茶湯酒醋之中皆可挑毒以中人
自嶺以南率多有此其候初覺胷腹作痛次則漸漸攪
刺十日生於腹中生則能動矣治法胷痛則為生在上
膈腹痛則為生在下膲在上膈者用膽礬半錢投入一
盞熱茶之内候礬溶化通口服之少頃以雞翎攪刺喉
中取吐在下膲者用川鬱金二錢末之米湯調下即瀉
出惡物吐瀉以後以人參一分白术伏苓倍之碎為麄
末新汲水和入磁瓶中慢火煨至半日每一盞通口服
日兩三劑前蠱毒挑生呪常須誦之抑有聞焉二廣山
谷間有草曰胡蔓草亦曰斷腸草或以藥人急水吞之
急死緩水吞之緩死又有取毒蛇殺之以草覆蛇以水
洒草數日菌生採取為末入酒毒人始亦無患後再飲
酒毒發立死其俗淫婦多偶合北人情好雖稠不肯歸
北隂以藥置食中與之還即叩之曰子某年来若從其
說復以藥解之若過期不来則斃矣戒之哉戒之哉
挑生證治
萬病解毒圓治挑生毒蠱毒藥毒草毒金石毒百虫毒
蛇畜獸惡毒鬼胎鬼氣癰疽諸病一切毒出入可以此
藥隨身若覺意思不快四大不和即磨服之(方見癰疽門)
治挑生方
好茶生明礬各一錢沸湯調服即吐毒
中諸毒證治
立勝散治虫蛇蜂蝎蚖蛇蜘蛛沙虫等傷毒
大紅川椒(去核十五粒)豆䜴(十粒)
右同入口嚼爛唾在手心次將南星末調和得所傅
傷處毒水自出續又再傅神效
又方
貝母(為末)
右每服半兩令病人盡其酒量劇飲良久酒化為水
從傷處出俟出盡又以貝母末塞瘡口妙不可言
蠼螋方蠼螋妖虫也隐於牆壁間尿射人之影令人遍
體爛瘡如湯火所傷治法以
雞羽(燒存性)
右麻油調傅雞食百虫故能治之或用燕糞水調傅
或南向燕窠自東取土末之新水調傅
天蛇毒方
秦皮濃煎服蚌粉滑石貝母末傅
辟妖魅瘟瘵
朱砂雄黃等分為末法醋調入口鼻
治挑生毒蠱毒野葛毒方
川升麻多煎頻服
解諸藥毒殺腹内毒虫方
藍青葉多研水調服
五絶欲死方
半夏末水圓風乾入鼻氣回即活
頭虱方蔾蘆末摻髮又方麻油調輕粉塗髮
身虱方水銀和鶴虱末帛揉之為索繫衣自落
獨勝散解藥毒蠱毒虫蛇諸毒
大甘草節以真麻油浸年歲愈多愈妙
右取甘草嚼或水煎服神效
附跌撲損傷
跌撲損傷方論
䄂珍方云折傷者謂其有所傷於身體者也或為刀斧
所刃或墜堕險地打撲身體皆能使血出不止又恐瘀
血停積於臟腑結而不散去之不早恐有入腹攻心之
患治療之法湏外用敷貼之藥散其血止其痛内則用
花蘂石散之類化利瘀血然後欵欵調理生肌或因折
傷而停鬱其氣又當順之子和云諸落馬墜井打撲傷
損閃肭損折杖瘡腫發焮痛不止者可峻下二三十行
痛止腫消宜以通經散𨗳水丸等藥或加湯劑瀉之後
服和血消腫散毒之藥
花蘂石散(和劑方)治一切金刃所傷打撲傷損身體血出
者急於傷處摻藥其血自化為黃水如有内損血入
臟腑熱煎童子小便入酒少許調一錢服之立效若
牛觝腸出不損者急送入用細絲桑白皮尖茸為線
縫合肚皮縫上摻藥血止立活如無桑白皮用生麻
縷亦得並不得封褁瘡口恐作膿血如瘡乾以津液
潤之然後摻藥婦人産後敗血不盡惡血奔心胎死
腹中胎衣不下並用童子小便調下
硫黃(上色明淨者四兩搗為細末)花蘂石(一兩搗為粗末)
右二味相拌和勻先用紙筋和鹽泥固濟瓦鑵子一
箇候泥乾入藥於内再用泥封口候乾安在四方磚
&KR0034;書八卦五行字用炭一秤籠疊固匝自己午時從
下着火令漸漸上徹直至經宿火冷炭消又放經宿
鑵冷取出細研以絹羅子羅至細磁合内盛依前法
服
金匱治馬墜及一切筋骨損方
大黃(一兩切浸成湯下)緋帛(如手大燒灰)亂髮(如雞子大燒灰)
炊單布(一尺燒灰)敗蒲(一把二寸)桃仁(四十九箇去皮尖)
甘草(如中指節炙剉)
右七味以童子小便量多少煎湯成内酒一大盞次
下大黃去滓分温三服先剉敗蒲席半領煎湯浴衣
被處斯湏通利數行痛楚立瘥
復元活血湯(發明方)治從高堕下惡血留於脇下疼痛實
不可忍者
柴胡(半兩)當歸(六錢)甘草
川山甲(炮各二錢)大黃(酒浸一兩)桃仁(去皮尖五十箇)
紅花瓜蔞根(各二錢)
右件桃仁研爛餘藥剉如麻豆大每服一兩水二盞
半酒半盞煎至七分去滓食前大温服以利為度得
利後痛或不盡服乳香神應散靈樞云墜堕惡血留
於脇下則傷肝肝胆之經行於脇下屬厥隂少陽宜
以柴胡為引用為君以當歸活血脉又急者痛也以
甘草緩其急亦能生新血陽生隂長故也為臣川山
甲瓜蔞根桃仁紅花破血潤血為之佐大黃酒製以
蕩滌敗血為之使
地龍散治腰脊痛或打撲損傷從高堕下惡血留在太
陽經中令人腰脊或脛腨臂腰中痛不可忍
中桂地龍(各四分)羌活(二錢)
黃栢甘草(各一錢)蘇木(六分)
麻黃(五分)桃仁(六箇)歸梢(一分)
右㕮咀每服半兩水二盞煎至一盞去滓温服
補損當歸散療墜馬落車傷腕折臂疼痛服此藥疼痛
即止筋骨即當相連
澤蘭(炒)附子(炮各一錢)當歸(炒)
蜀極(炒)甘草(炙)桂心(各三分)
芎藭(炒六分)
右為細末每服二錢温酒調服日三忌生葱猪肉冷
水生果
接骨丹
沒藥乳香當歸
川椒自然銅(醋淬)赤芍藥
敗龜(炙)虎骨白芷
骨碎補(炙)千金藤(郁李仁是也各等分)
又方加龍骨川芎
右為細末化臘半兩丸如彈子大每服一丸好酒半
升化開煎用東南柳枝攪散熱服
秘𫝊止血定痛生肌散專治跌打損傷牙咬刀傷出血
諸般腫毒出膿後肌肉不生痛不止者並皆治之(方見
破傷風門)
一方治刀傷斧斫
五倍子一味為末乾貼神效
桑葉隂乾為末乾貼如無旋熨乾末貼之妙
湯火瘡
用臘月猪胆塗黃栢炙乾為末傅之
一方治火燒
桐油水(各二錢)
右二件以桃柳枝不住手攪成膏再入少水溶外用
猫兒肚底毛細剪摻上
一方治湯火傷未成瘡者
用小麥炒黑為度研為末膩粉减半油調塗之
四黃散(澹療方)治湯盪火燒熱瘡連痛
大黃黃連黃蘖
黃芩白芨(各等分)
右為末水調成膏以雞翎時塗瘡上
治湯火瘡(澹療方)
用螺螄殼多年乾白者火煆為末如瘡破用乾摻之
如不破輕粉清油調傅之
仁齋直指卷二十五
