中庸衍義儒家類
提要
(臣)等謹案中庸衍義十七卷明夏良勝撰良
勝字子中南城人正德戊辰進士官至太常
寺少卿事蹟具明史本𫝊自宋以來取古今
之義括舉條目而衍其說者始葉時禮經會
元嗣則真德秀大學衍義良勝又因德秀之
例以闡發中庸其書成於嘉靖間蓋以大禮
疏稿事謫戍遼海時作也自性道教達道達
德九經三重之屬一一援據古今推廣演繹
至於崇神仙好符瑞改祖制抑善類數端尤
究極流弊惓惓言之蓋皆為世宗時事而發
然務抒獻納之忱而無一毫怨懟譏訕之意
斯所以為純臣之言也中頗採邱濬大學衍
義之說考良勝於正德嘉靖間兩以鯁直杖
謫風節凛然為當世所重其書雖近于濬書
至其人品則非濬所可企及矣乾隆四十四
年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
中庸衍義原序
臣聞言帝王之學者必本於道言帝王之道者必達于
治然一以孔氏為宗孔氏道之大成也雖厄于治而學
道以圖治者非尊孔則絀孔道之傳得其宗者曰曾子
述大學言天下之治必本道而學也曾子之傳得其宗
者曰子思作中庸言天下之學必達道而治也體用一
原而師門之說家教之緒莫有軒輊焉者其示孔道之
宗旨一也聖遠言微經焚而說鑿以雜宋仁宗時王堯
臣及第賜中庸篇吕臻及第賜大學篇始掇取於載記
中至大儒程顥及頥尊信之簡編循次旨趣有歸朱熹
集說章句别為或問自謂平生心力盡在二書而孔曾
之道益明真德秀衍大學義而程朱之說大備臣自知
學每惜中庸尚或缺義竊有志焉幸參仕籍近三十年
而立朝才逾一考恒以痛戚罪遣屏居放廢弗之能就
往者以禮文罪案蒙詔逮治繫獄凢三年自計一旦奄
忽竟齎于志省愆餘息謬有繹思則擁被默稿片紙蠅
書納敗絮中既而有死語燬之今幸生戍遼海而隨行
無車邊士家亦罕得貸本賴二三友朋腹笥維富時就
諮質緝舊思聞漫次成錄曰中庸衍義臣惟孔氏之道
至宋而明亦至宋而厄厄而復明固其理也程頥明是
道者入道學之禁至刻黨碑及禁解吕大防列本朝事
以進皆祖宗家法禁始於變法故也朱熹明是道者入
偽學之禁至燬書板及禁解真德秀衍大學義以進皆
聖賢成法禁始於嫉賢故也嗚呼臣不得已而以言事
君二者備矣人君而比類屬思覆視于冊有相發焉必
曰古之聖賢則然吾弗慕聖賢而何學焉必曰吾之祖
宗則然吾弗率祖宗而何學焉如是而有弗即于道弗
底于治弗尊于孔氏者未之有也故臣不揣荒陋僣有
是編綱目雖具義例罔修摛經摘史列傳註論斷而折
衷以聖祖文皇之懿訓蓋竊比於德秀之書而附益以
大防之義也伏愧病與老乘懼弗終業搜剔掛漏莫副
初心然以畎畝餘忠兵戎偶暇犬馬一得之愚附錄謹
藏敝篋尚望聖恩終貸解禁生還將昩死以獻焉臣良
勝惶恐頓首謹序
