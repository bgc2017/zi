黃帝素問靈樞經卷之十二
九鍼論第七十八
黃帝曰余聞九鍼於夫子衆多博大矣余猶
不能寤敢問九鍼焉生何因而有名歧伯曰
九鍼者天地之大數也始於一而終於九故
曰一以法天二以法地三以法人四以法時
五以法音六以法律七以法星八以法風九
以法野黃帝曰以鍼應九之數奈何歧伯曰
夫聖人之起天地之數也一而九之故以立
九野九而九之九九八十一以起黃鍾數焉
以鍼應數也一者天也天者陽也五藏之應
天者肺肺者五藏六府之蓋也皮者肺之合
也人之陽也故為之治鍼必以大其頭而銳
其末令無得深入而陽氣出二者地也人之
所以應土者肉也故為之治鍼必筩其身而
員其末令無得傷肉分傷則氣得竭三者人
也人之所以成生者血脉也故為之治鍼必
大其身而員其末令可以按脉勿陷以致其
氣令邪氣獨出四者時也時者四時八風之
客於經絡之中為瘤病者也故為之治鍼必
筩其身而鋒其末令可以寫熱出血而痼病
竭五者音也音者冬夏之分分於子午隂與
陽别寒與熱争兩氣相摶合為癰膿者也故
為之治鍼必令其末如劒鋒可以取大膿六
者律也律者調隂陽四時而合十二經脉虚
邪客於經絡而爲㬥痺者也故爲之治鍼必
令尖如氂且員且銳中身微大以取㬥氣七
者星也星者人之七竅邪之所客於經而爲
痛痺舍於經絡者也故爲之治鍼令尖如蚊
䖟喙静以徐往微以久留正氣因之眞邪俱
往出鍼而養者也八者風也風者人之股肱
八節也八正之虚風八風傷人内舍於骨解
腰脊節腠理之間為深痺也故為之治鍼必
長其身鋒其末可以取深邪遠痺九者野也
野者人之節解皮膚之間也淫邪流溢於身
如風水之狀而溜不能過於機關大節者也
故其之治鍼令尖如挺其鋒微員以取大氣
之不能過於關節者也黃帝曰鍼之長短有
數乎歧伯曰一曰鑱鍼者取法於巾鍼去末
寸半卒銳之長一寸六分主熱在頭身也二
曰員鍼取法於絮鍼筩其身而卯其鋒長一
寸六分主治分間氣三曰鍉鍼取法於黍粟
之銳長三寸半主按脉取氣令邪出四曰鋒
鍼取法於絮鍼筩其身鋒其末長一寸六分
主癰熱出血五曰鈹鍼取法於劒鋒廣二分
半長四寸主大癰膿兩熱争者也六曰員利
鍼取法於氂鍼微大其末反小其身令可深
内也長一寸六分主取癰痺者也七曰毫鍼
取法於毫毛長一寸六分主寒熱痛痺在終
者也八曰長鍼取法於綦鍼長七寸主取深
邪遠痺者也九曰大鍼取法於鋒鍼其鋒微
員長四寸主取大氣不出關節者也鍼形畢
矣此九鍼大小長短法也黃帝曰願聞身形
應九野奈何歧伯曰請言身形之應九野也
左足應立春其日戊寅己丑左脇應春分其
日乙夘左毛應立夏其日戊辰己巳膺喉首
頭應夏至其日丙午右手應立秋其日戊申
己未右脇應秋分其日辛酉右足應立冬其
日戊戌己亥腰尻下竅應冬至其日壬子六
府膈下三藏應中州其大禁大禁太一所在
之日及諸戊巳凡此九者善候八正所在之
處所主左右上下身體有癰腫者欲治之無
以其所直之日潰治之是謂天忌日也形樂
志苦病生於脉治之以灸刺形苦志樂病生
於筋治之以熨引形樂志樂病生於肉治之
以鍼石形苦志苦病生於咽喝治之以甘藥
形數驚恐筋脉不通病生於不仁治之以按
摩醪藥是謂形五藏氣心主噫肺主欬肝主
語脾主吞腎主欠六府氣膽為怒胃為氣逆
噦大腸小腸為泄膀胱不約為遺溺下焦溢
為水五味酸入肝辛入肺苦入心甘入脾鹹
入腎淡入胃是謂五味五幷精氣幷肝則憂
幷心則喜幷肺則悲幷腎則恐幷脾則畏是
謂五精之氣幷於藏也五惡肝惡風心惡熱
肺惡寒腎惡燥脾惡濕此五藏氣所惡也五
液心主汗肝主泣肺主涕腎主唾脾主涎此
五液所出也五勞久視傷血久卧傷氣久坐
傷肉久立傷骨久行傷筋此五久勞所病也
五走酸走筋辛走氣苦走血鹹走骨甘走肉
是謂五走也五裁病在筋無食酸病在氣無
食辛病在骨無食鹹病在血無食苦病在肉
無食甘口嗜而欲食之不可多也必自裁也
命曰五裁五發隂病發於骨陽病發於血以
味發於氣陽病發於冬隂病發於夏五邪邪
入於陽則為狂邪入於隂則為血痺邪入於
陽轉則為癲疾邪入於隂轉則為瘖陽入之
於隂病静隂出之於陽病喜怒五藏心藏神
肺藏魄肝藏魂脾藏意腎藏精志也五主心
主脉肺主皮肝主筋脾主肌腎主骨陽明多
血多氣太陽多血少氣少陽多氣少血太隂
多血少氣厥隂多血少氣少隂多氣少血故
曰刺陽明出血氣刺太陽出血惡氣刺少陽
出氣惡血刺太隂出血惡氣刺厥隂出血惡
氣刺少隂出氣惡血也足陽明太隂為表裏
少陽厥隂為表裏太陽少隂為表裏是謂足
之隂陽也手陽明太隂為表裏少陽心主為
表裏太陽少隂為表裏是謂手之隂陽也
筩(同音)鍉鍼(低音)巾鍼(布鍼一本作)五走(湊五)五裁(問素)
(禁作五)
歲露論第七十九
黃帝問於岐伯曰經言夏日傷暑秋病瘧瘧
之發以時其故何也歧伯對曰邪客於風府
病循膂而下衛氣一日一夜常大會於風府
其明日日下一節故其日作晏此其先客於
脊背也故每至於風府則腠理開腠理開則
邪氣入邪氣入則病作此所以日作尚晏也
衛氣之行風府日下一節二十一日下至尾
底二十二日入脊内注於伏衝之脉其行九
日出於缺盆之中其氣上行故其病稍益至
其内摶於五藏横連募原其道遠其氣深其
行遲不能日作故次日乃稸積而作焉黃帝
曰衛氣每至於風府腠理乃發發則邪入焉
其衛氣日下一節則不當風府奈何歧伯曰
風府無常衛氣之所應必開其腠理氣之所
舍節則其府也黃帝曰善夫風之與瘧也相
與同類而風常在而瘧特以時休何也歧伯
曰風氣留其處瘧氣隨經絡沉以内摶故衛
氣應乃作也帝曰善黃帝問於少師曰余聞
四時八風之中人也故有寒暑寒則皮膚急
而腠理閉暑則皮膚緩而腠理開賊風邪氣
因得以入乎將必須八正虚邪乃能傷人乎
少師荅曰不然賊風邪氣之中人也不得以
時然必因其開也其入深其内極病其病人
也卒㬥因其閉也其入淺以留其病也徐以
遲黃帝曰有寒温和適腠理不開然有卒病
者其故何也少師荅曰帝弗知邪入乎雖平
居其腠理開閉緩急其故常有時也黃帝曰
可得聞乎少師曰人與天地相參也與日月
相應也故月滿則海水西盛人血氣積肌肉
充皮膚緻毛髮堅腠理㕁煙垢著當是之時
雖遇賊風其入淺不深至其月郭空則海水
東盛人氣血虚其衛氣去形獨居肌肉減皮
膚縱腠理開毛髮殘膲理薄煙垢落當是之
時遇賊風則其入深其病人也卒㬥黃帝曰
其有卒然㬥死㬥病者何也少師荅曰三虚
者其死㬥疾也得三實者邪不能傷人也黃
帝曰願聞三虚少師曰乘年之衰逢月之空
失時之和因為賊風所傷是謂三虚故論不
知三虚工反為麤帝曰願聞三實少師曰逢
年之盛遇月之滿得時之和雖有賊風邪氣
不能危之也黃帝曰善乎哉論明乎哉道請
藏之金匱命曰三實然此一夫之論也黃帝
曰願聞歲之所以皆同病者何因而然少師
曰此八正之候也黃帝曰候之奈何少師曰
候此者常以冬至之日太一立於叶蟄之宫
其至也天必應之以風雨者矣風雨從南方
來者為虚風賊傷人者也其以夜半至也萬
民皆卧而弗犯也故其歲民小病其以晝至
者萬民懈惰而皆中於虚風故萬民多病虚
邪入客於骨而不發於外至其立春陽氣大
發腠理開因立春之日風從西方來萬民又
皆中於虚風此兩邪相搏經氣結代者矣故
諸逢其風而遇其雨者命曰遇歲露焉因歲
之和而少賊風者民少病而少死歲多賊風
邪氣寒温不和則民多病而死矣黃帝曰虚
邪之風其所傷貴賤何如候之奈何少師荅
曰正月朔日太一居天留之宫其日西北風
不雨人多死矣正月朔日平旦北風春民多
死正月朔日平旦北風行民病多者十有三
也正月朔日日中北風夏民多死正月朔日
夕時北風秋民多死終日北風大病死者十
有六正月朔日風從南方來命曰旱鄉從西
方來命曰白骨將國有殃人多死亡正月朔
日風從東方來發屋揚沙石國有大災也正
月朔日風從東南方行春有死亡正月朔天
利温不風糴賤民不病天寒而風糴貴民多
病此所謂候歲之風傷人者也二月丑不
風民多心腹病三月戌不溫民多寒熱四月
已不暑民多癉病十月申不寒民多㬥死諸
所謂風者皆發屋折樹木揚沙石起毫毛發
腠理者也理郄(切乞逆)
大惑論第八十
黃帝問於歧伯曰余嘗上於清泠之臺中階
而顧匍匐而前則惑余私異之竊内怪之獨
瞑獨視安心定氣久而不解獨博獨眩披髮
長跪俛而視之後久之不已也卒然自上何
氣使然歧伯對曰五藏六府之精氣皆上注
於目而為之精精之窠為眼骨之精為瞳子
筋之精為黑眼血之精為絡其窠氣之精為
白眼肌肉之精為約束裏擷筋骨血氣之精
而與脉幷為系上屬於腦後出於項中故邪
中於項因逢其身之虚其入深則隨眼系以
入於腦入於腦則腦轉腦轉則引目系急目
系急則目眩以轉矣邪其精其精所中不相
比也則精散精散則視歧視歧見兩物目者
五藏六府之精也營衛魂魄之所常營也神
氣之所生也故神勞則魂魄散志意亂是故
瞳子黑眼法於隂白眼赤脉法於陽也故隂
陽合傳而精明也目者心使也心者神之舍
也故神精亂而不轉卒然見非常處精神魂
魄散不相得故曰惑也黃帝曰余疑其然余
每之東苑未曾不惑去之則復余唯獨為東
苑勞神乎何其異也歧伯曰不然也心有所
喜神有所惡卒然相惑則精氣亂視誤故惑
神移乃復是故間者為迷甚者為惑黃帝曰
人之善忘者何氣使然歧伯曰上氣不足下
氣有餘腸胃實而心肺虚虚則營衛留於下
久之不以時上故善忘也黃帝曰人之善饑
而不嗜食者何氣使然歧伯曰精氣幷於脾
熱氣留於胃胃熱則消穀穀消故善饑胃氣
逆上則胃脘寒故不嗜食也黃帝曰病而不
得卧者何氣使然歧伯曰衛氣不得入於隂
常留於陽留於陽則陽氣滿陽氣滿則陽蹻
盛不得入於隂則隂氣虚故目不瞑矣黃帝
曰病目而不得視者何氣使然歧伯曰衛氣
留於隂不得行於陽留於隂則隂氣盛隂氣
盛則隂蹻滿不得入於陽則陽氣虚故目閉
也黃帝曰人之多卧者何氣使然歧伯曰此
人腸胃大而皮膚濕而分肉不解焉腸胃大
則衛氣留久皮膚濕則分肉不解其行遲夫
衛氣者晝日常行於陽夜行於隂故陽氣盡
則卧隂氣盡則寤故腸胃大則衛氣行留久
皮膚濕分肉不解則行遲留於隂也久其氣
不淸則欲瞑故多卧矣其腸胃小皮膚滑以
緩分肉解利衛氣之留於陽也久故少瞑焉
黃帝曰其非常經也卒然多卧者何氣使然
歧伯曰邪氣留於上膲上膲閉而不通已食
者飲湯衛氣留久於隂而不行故卒然多卧
焉黃帝曰善治此諸邪奈何歧伯曰先其藏
府誅其小過後調其氣盛者寫之虚者補之
必先明知其形志之苦樂定乃取之
裹擷(切奚結)神分(切方文)
癰疽第八十一
黃帝曰余聞腸胃受穀上焦出氣以温分肉
而養骨節通&KR3370;理中焦出氣如露上注谿谷
而滲孫脉津液和調變化而赤為血血和則
孫脉先滿溢乃注於絡脉皆盈乃注於經脉
隂陽已張因息乃行行有經紀周有道理與
天合同不得休止切而調之從虚去實爲則
不足疾則氣減留則先後後虚去虚補則有
餘血氣已調形氣乃持余已知血氣之平與
不平未知癰疽之所從生成敗之時死生之
期有遠近何以度之可得聞乎歧伯曰經脉
留行不止與天同度與地合紀故天宿失度
日月薄蝕地經失紀水道流溢草萓不成五
穀不殖徑路不通民不往來巷聚邑居則别
離異處血氣猶然請言其故夫血脉營衛周
流不休上應星宿下應經數寒邪客於經絡
之中則血泣血泣則不通不通則衛氣歸之
不得復反故癰腫寒氣化為熱熱勝則腐肉
肉腐則爲膿膿不寫則爛筋筋爛則傷骨骨
傷則髓消不當骨空不得泄寫血枯空虚則
筋骨肌肉不相榮經脉敗漏薰於五藏藏傷
故死矣黃帝曰願盡聞癰疽之形與忌曰名
歧伯曰癰發於嗌中名曰猛疽猛疽不治化
爲膿膿不寫塞咽半日死其化爲膿者寫則
合豕膏冷食三日而已發於頸名曰天疽其
癰大以赤黑不急治則熱氣下入淵腋前傷
任脉内薰肝肺薰肝肺十餘日而死矣陽留
大發消腦留項名曰腦爍其色不樂項痛而
如刺以鍼煩心者死不可治發於肩及臑名
曰疵癰其狀赤黑急治之此令人汗出至足
不害五藏癰發四五日逞焫之發於腋下赤
堅者名曰米疽治之以砭石欲細而長疎砭
之塗已豕膏六日已勿裹之其癰堅而不潰
者為馬刁挾癭急治之發於胸名曰井疽其
狀如大豆三四日起不早治下入腹不治七
日死矣發於膺名曰甘疽色青其狀如穀實
&KR0797;&KR0803;常苦寒熱急治之去其寒熱十歲死死
後出膿發於脇名曰敗疵敗疵者女子之病
也灸之其病大癰膿治之其中乃有生肉大
如赤小豆剉䔖草根各一升以水一斗六
升煑之竭為取三升則強飲厚衣坐於釡上
令汗出至足已發於股脛名曰股脛疽其狀
不甚變而癰膿摶骨不急治三十日死矣發
於尻名曰銳疽其狀赤堅大急治之不治三
十日死矣發於股隂名曰赤施不急治六十
日死在兩股之内不治十日而當死發於膝
名曰疵癰其狀大癰色不變寒熱如堅石勿
石石之者死須其柔乃石之者生諸癰疽之
發於節而相應者不可治也發於陽者百日
死發於隂者三十日死發於脛名曰兔齧其
狀赤至骨急治之不治害人也發於内踝名
曰走緩其狀癰也色不變數石其輸而止其
寒熱不死發於足上下名曰四淫其狀大癰
急治之百日死發於足傍名曰厲癰其狀不
大初如小指發急治之去其黑者不消輒益
不治百日死發於足指名脱癰其狀赤黑死
不治不赤黑不死不衰急斬之不則死矣黃
帝曰夫子言癰疽何以别之歧伯曰營衛稽
留於經脉之中則血泣而不行不行則衛氣
從之而不通壅遏而不得行故熱大熱不止
熱勝則肉腐肉腐則為膿然不能陷骨髓不
為燋枯五藏不為傷故命曰癰黃帝曰何謂
疽歧伯曰熱氣淳盛下陷肌膚筋髓枯内連
五藏血氣竭當其癰下筋骨良肉皆無餘故
命曰疽疽者上之皮夭以堅上如牛領之皮
癰者其皮上薄以澤此其候也
草萓(切魚饑)血泣(澁音)&KR0797;&KR0803;(樓字古括)臑(又音懦奴到切)䔖
翹(切力升)不則(九切上府)夭(不明也音么色)
黃帝素問靈樞經卷之十二(終)
