宣室志小說家𩔖二(異聞之屬)
提要
(臣)等謹案宣室志十卷補遺一卷唐張讀撰
案陳振孫直齋書錄解題稱讀字聖朋而唐
書藝文志載讀建中西狩錄十卷註曰讀字
聖用僖宗時吏部侍郎朋用字形相近未詳
孰是其書所記皆鬼神靈異之事與干寶搜
神任昉述異體例相近雖小說家言不無涉
於荒誕而唐人著述流傳既久亦時足為考
証之資其補遺一卷舊本亦題讀撰然諸家
書目皆無之疑刊刻者摭他書所引載於後
也宣室之義盖取漢文帝宣室受釐召賈誼
問鬼神事然鬼神之對雖在宣室而宣室之
名實不因鬼神而立取以題誌怪之書於義
未當特相沿習用不覺其誤今故仍其原題
而附訂於此云乾隆四十二年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
