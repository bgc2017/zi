博物志卷七
晉張華撰
異聞
昔夏禹觀河見長人魚身出曰吾河精豈河伯耶
馮夷華隂潼鄉人也得仙道化為河伯豈道同哉
仙夷乘龍虎水神乘魚龍其行恍惚萬里如室
夏桀之時為長夜宫于深谷之中男女雜處十旬不出
聽政天乃大風揚沙一夕填此宫谷又為石室瑶臺
關龍逄諫桀言曰吾之有民如天之有日日亡我則
亡以龍逄為妖言而殺之其後復于山谷下作宫在
上耆老相與諫桀又以為妖言而殺之
夏桀之時費昌之河上見二日在東者爛爛將起在西
者沈沈將滅若疾雷之聲昌問于馮夷曰何者為殷
何者為夏馮夷曰西夏東殷于是費昌徙族歸殷
武王伐紂至盟津渡河大風波武王操戈秉麾麾之風
波立霽
魯陽公與韓戰酣而日暮援戈麾之日返三舍
太公為灌壇令武王夢婦人當道夜哭問之曰吾是東
海神女嫁于西海神童今灌壇令當道廢我行我行
必有大風雨而太公有德吾不敢以暴風雨過以毁
君德武王明日召太公三日三夜果有疾風暴雨從
太公邑外過
晉文公出大蛇當道如拱文公反修德使吏守蛇吏夢
天殺蛇曰何故當聖君道覺而視蛇則自死也
齊景公伐宋過泰山夢二人怒公謂太公之神晏子謂
宋祖湯與伊尹也為言其狀湯晳容多髮伊尹黑而
短即所夢也景公進軍不聽軍鼓毁乃散師不果伐
徐偃王志云徐君宫人娠而生卵以為不祥弃之水濱
獨孤母有犬名鵠蒼獵于水濱得所弃卵銜以東歸
獨孤母以為異覆煖之遂沸成兒生時正偃故以為
名徐君宫中聞之乃更錄取長而仁智襲君徐國後
鵠蒼臨死生角而九尾實黃龍也偃王乃葬之徐界
中今見云狗壟偃王既主其國仁義著聞欲舟行上
國乃通溝陳蔡之間得朱弓矢以巳得天瑞遂因名
為弓自稱徐偃王江淮諸侯皆服從偃從者三十六
國周王聞之遣使乘驛一日至楚使伐之偃王仁不
忍鬭害其民為楚所敗逃走彭城武原縣東山下百
姓隨之者以萬數後遂名其山為徐山山上立石室
有神靈民人祈禱今皆見存
昔夸父與日相逐走渴飲於河謂不足北飲大澤未至
渴而死棄其策杖化為鄧林
澹臺子羽渡河齎千金之璧河伯欲之至中流陽侯波
起兩蛟挾船子羽左操璧右操劒擊蛟皆死既渡三
投璧于河伯河伯躍而歸之子羽毁而去
荆軻字次非渡河蛟夾船次非不走斷其頭而風波靜除
(周日用曰余嘗行經荆將軍墓墓與羊角哀冢鄰昔安伯施云為秦將軍所遷乃在此也其地在苑陵之)
(源曾見其墓碑將軍名軻次非字也)
東阿王勇士有蕃丘訢過神淵使飲馬馬沈訢朝服拔
劒入水二日一夜殺二蛟一龍而出雷隨擊之七日夜眇
其左目
漢滕公薨出葬東都門外公卿送喪駟馬不行跼地悲
鳴跑蹄下地得石室有銘曰佳城鬱鬱三千年見白
日吁嗟滕公居此室遂葬焉
衞靈公葬得石槨銘曰不逢箕子靈公奪我里
漢西都時南宫寢殿内有醇儒王史威長死葬銘曰明
明哲士知存知亡崇隴高原非寧非康不封不樹作
靈乘光厥銘何依王史威長
元始元年中謁者沛郡史岑上書訟王宏奪董賢璽綬
之功
靈帝和光元年遼西太守黃翻上言海邊有流屍露冠
綘衣體貌完全後翻感夢云我伯夷之弟孤竹君也
海水壊吾棺槨求見掩藏民有襁褓視者無疾而卒
漢末關中大亂有發前漢時冢者宫人猶活既出平復
如舊魏郭后愛念之錄著宫内常置左右問漢時宫
中事說之了了皆有次序后崩哭泣過禮遂死焉(見述)
(異說)
漢末發范明友冢奴猶活明友霍光女聓說光家事廢
立之際多與漢書相似此奴常遊走於民間無止住
處今不知所在或云尚在余聞之于人可信而目不
可見也
大司馬曹休所統中郎謝璋部曲義兵奚儂息女年四
歲病疫故埋葬五日復生太和三年詔令休使父母
同時送女來視其年四月三日復病死四日埋葬至八
日向墟邑採桑聞兒生活今能飲食如常
京兆都張潛客居遼東還後為駙馬都尉關内侯表言
故為諸生太學時聞故太尉常山張顥為梁相天新
雨後有鳥如山䧿飛翔近地市人擲之稍下墮民爭
取之即為一員石言縣府顥令搥破之得一金印文
曰忠孝侯印顥表上之藏于官庫後議郎汝南樊行
夷校書東觀表上言堯舜之時舊有此官今天降印
宜可復置
孝武建元四年天雨粟孝元竟寧元年南陽郡中雨穀
小者如黍粟而青黑味苦大者如大豆赤黃味如麥
下三日生根葉狀如大豆初生時也
代城始築立板榦一旦亡西南四五十板于澤中自立
結草為外門因就營築焉故其城直周三十七里為
九門故城處為東城
博物志卷七
