博物志卷六
晉張華撰
人名攷
昔彼高陽是生伯鯀職典水土取帝之息壤以堙洪水
殷三仁微子箕子比干
文王四友南宫括散宜生閎夭太顛
仲尼四友顔淵子貢子路子張
&KR1311;參字敬伯
蔡伯喈母袁公妹曜卿姑也
古之善射者甘蠅蠅之弟子曰飛衞
平原管輅善卜筮解鳥語
蔡邕有書萬卷漢末年載數車與王粲粲亡後相國掾
魏諷謀反粲子與焉既被誅邕所與粲書悉入粲族
子葉字長緒即正宗父正宗即輔嗣兄也初粲與族
兄凱避地荆州依劉表表有女表愛粲才欲以妻之
嫌其形陋乃謂之曰君才過人而體陋非女壻才也
凱有風貌乃妻凱生葉即女所生
太丘長陳寔寔子鴻臚卿紀紀子司空羣羣子泰四世
于漢魏二朝有重名而其德漸少減故時人為之語
曰公慚卿卿慚長
文籍攷
聖人制作曰經賢者著述曰傳鄭玄注毛詩曰箋不解
此意或云毛公嘗為北海郡守玄是此郡人故以為
敬
何休注公羊傳云何氏學有不能解者或荅云休謙詞
受學于師乃宣此義不出于巳此言為允
太古書今見存有神農經山海經或云大禹作周易蔡
邕云禮記月令周公作(周日用曰禮記疏云第一是吕不韋春秋明吕氏所制蔡)
(邕云周公未之詳也)
諡法司馬法周公所作
余友下邳陳德龍謂余言曰靈光殿賦傳為宜城王子
山所作子山嘗之泰山從鮑子眞學算過魯國見都
殿賦之還歸本州溺死湘水時年二十餘也
地理攷
周自后稷至于文武皆都關中號為宗周秦為阿房殿
在長安西南二十里殿東西千步南北三百步上可
以坐萬人庭中受十萬人二世為趙高所殺于宜春
宫在杜城南三里葬于旁
周時德澤盛蒿大以為宫柱名曰蒿宫
姜嫄祠在雍城長安西南三十里
盜蹠冢在太陽縣西
趙鞅冢在臨水縣西
始皇陵在驪山之北高數十丈周迴六七里今在隂盤縣界北
陵雖高大不足以銷六十萬人積年之功其功力或𨼆不見
如驪山水泉本北流障使東西流又此土無石於渭北諸山
運取大石故歌曰運石甘泉口渭水為不流千人唱萬人鉤
今陵餘石大如覆土屋其餘功力皆如此𩔖(盧氏曰秦氏奢侈自知葬用珍)
(寳多故高作陵園山者使難發也高則難上固則難攻項羽爭衡之時發其陵未詳其至棺否)
舊洛陽字作水邊各火行也忌水故去水而加佳又魏
于行次為土水得土而流土得水而柔故復去佳加
水變雒為洛焉
洞庭君山帝之二女居之曰湘夫人又荆州圖經曰湘
君所遊故曰君山
南荆賦江陵有臺甚大而有一柱衆木皆拱之
典禮攷
三讓一曰禮辭二曰固辭三曰終辭
漢承秦羣臣上書皆曰昧死言
王莽盜位慕古法昧死曰稽首光武因而不改
肉刑明王之制荀卿每論之至漢文帝感太倉公女之
言而廢之班固著論宜復迄漢末魏初陳紀又論宜
申古制孔融亦云可復欲申之鍾繇王朗不同遂寢
夏侯玄李勝曹羲丁謐建私議各有彼此多云時未
可復故遂寢焉
上公備物九錫一大輅各一玄牡二駟二衮冕之服赤
舄副之三軒懸之樂六佾之舞四朱戶以居五納陛
以登六虎賁之士三百人七鈇鉞各一八彤弓一彤
矢百玈弓十玈矢千九秬鬯一卣珪瓚副之
樂攷
漢末喪亂無金石之樂魏武帝至漢中得杜䕫舊法始
復設軒懸鐘磬至于今用之依䕫也
服飾攷
漢末喪亂絶無玉佩始復作之今之玉佩受于王粲
古者男子皆絲衣有故乃素服又有冠無幘故雖凶事
皆著冠也
漢中興士人皆冠葛巾建安中魏武帝造白帢於是遂
廢唯二學書生猶著也
器名攷
寳劒名純鉤湛盧豪曹魚腸巨闕五劒皆歐冶子所作
龍泉太阿工市三劒皆楚王所問者
風胡子因吳請干將歐冶子作干將陽龍文莫邪隂澷
理此二劒吳王使干將作莫邪干將妻作也(夫妻甚喜作劒也)
赤刀周之寳器也
物名攷
古駿馬有飛兔腰&KR1153;
周穆王八駿赤驥飛黃白蟻華騮騄耳
騧騟渠黃盜驪
唐公有驌驦
項羽有騅(周日用曰曹公有流影而吕布有赤兔皆後來之良駿也)
周穆王有犬名&KR0008;毛白
晉靈公有畜犬名獒
韓國有黑犬名盧
宋有駿犬曰䧿
犬四尺為獒
張騫使西域還乃得胡桃種
徐州人謂塵土為蓬塊吳人謂跋跌
博物志卷六
