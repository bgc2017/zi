博物志卷三
晉張華撰
異獸
漢武帝時大宛之北胡人有獻一物大如狗然聲能驚
人雞犬聞之皆走名曰猛獸帝見之怪其細小及出
苑中欲使虎狼食之虎見此獸即低頭著地帝為反
觀見虎如此謂欲下頭作勢起搏殺之而此獸見虎
甚喜䑛唇摇尾徑往虎頭上立因搦虎面虎乃閉目
低頭匍匐不敢動搦鼻下去下去之後虎尾下頭起
此獸顧之虎輒閉目
後魏武帝伐冒頓經白狼山逢師子使人格之殺傷甚
衆王乃自率嘗從軍數百擊之師子哮吼奮起左右
咸驚王忽見一物從林中出如狸起上帝車軛師子
將至此獸便跳起上師子頭上師子即伏不敢起于
是遂殺之得師子一還來至洛陽三千里雞犬皆無
鳴吠
九真有神牛乃生谿上黑山時共鬭即海沸黃或出鬭
岸上家牛皆怖人或遮則霹靂號曰神牛
昔日南貢四𧰼各有雌雄其一雄死于九眞及至南海
百有餘日其雌塗土著身不飲食莝草長史問其所
以聞之輒流涕矣
越巂國有牛稍割取肉牛不死經日肉生如故
大宛國有汗血馬天馬種漢魏西域時有獻者
文馬赤鬛身色似若黃金即古之乘黃今謂之露犬也
能飛食虎豹
蜀山南高山上有物如獼猴長七尺能人行健走名曰
猴玃一名化或曰猳玃同行道婦女有好者輒盜之
以去人不得知行者或每過其旁皆以長繩相引乃
得免此得男子氣自死故取女也取去為室家其年
少者終身不得還十年之後形皆𩔖之意亦迷惑不
復思歸有子者輒俱送還其家産子皆如人有不食
養者其母輒死故無敢不養也及長與人不異皆以
楊為姓故今蜀中西界多謂楊率皆猳玃化之子孫
大約皆有玃爪者也
小山有獸其形如鼓一足如蠡澤有委蛇狀如轂長如
轅見之者霸
猩猩若黃狗人面能言
異鳥
崇丘山有鳥一足一翼一目相得而飛名曰䖟見則吉
良乘之壽千歲
比翼鳥一青一赤在參嵎山
有鳥如烏文首白喙赤足曰精衞故精衞常取西山之
木石以填東海
越地深山有鳥如鳩青色名曰冶鳥穿大樹作巢如升
器其戶口徑數寸周飾以土堊赤白相次狀如射侯
伐木見此樹即避之去或夜冥人不見鳥鳥亦知人
不見巳也鳴曰咄咄上去明日便宜急上樹去咄咄
下去明日便宜急下樹去若使去但言笑而不已者
可往伐也若有穢惡乃犯其樹者則虎通夕來守人
不知者即害人此鳥白日見其形鳥也夜聽其鳴人
也時歡樂便作人悲喜形長三尺澗中取石蠏就人
火間炙之不可犯也越人謂此鳥為越祝之祖
異蟲
南方有落頭蟲其頭能飛其種人常有所祭祀其蟲即
至故因取之焉其飛因晚便去以耳為翼將曉還復
著體吳時往往得此蟲也
江南山谿水中射工蟲甲𩔖也長一二寸口中有弩形
氣射人影隨所著處發瘡不治則殺人今蠼螋蟲溺
人影亦隨所著處生瘡(盧氏曰以雞䁑草搗塗經日即愈周日用曰萬物皆有所)
(相感愚聞以霹靂木擊鳥影其鳥應時落地雖未嘗試以是𩔖推必有之)
蝮蛇秋月毒盛無所蜇螫嚙草木以泄其氣草木即死
人樵採設為草木所傷刺者亦殺人毒甚于蝮齧謂
之蛇迹也
華山有蛇名肥遺六足四翼見則天下大旱
常山之蛇名率然有兩頭觸其一頭頭至觸其中則兩
頭俱至孫武以喻善用兵者
異魚
南海有鰐魚狀似鼉斬其頭而乾之去齒而更生如此
者三乃止
東海中有牛體魚其形狀如牛剥其皮懸之潮水至則
毛起潮水去則毛伏
東海蛟錯魚生子子驚還入母腸尋復出
吳王江行食鱠有餘弃于中流化為魚今魚中有名吳
王鱠餘者長數寸大者如筯猶有鱠形
廣陵陳登食膾作病華佗下之膾頭皆成蟲尾猶是膾
東海有物狀如凝血從廣數尺方員名曰鮓魚無頭目
處所内無臟衆蝦附之隨其東西人煮食之
異草木
太原晉陽以北生屏風草
海上有草焉名蒒其實食之如大麥七月稔俗名曰自
然穀或曰禹餘糧(蒒音師)
堯時有屈軼草生于庭佞人入朝則屈而指之又名指
佞草
右詹山草帝女所化其葉鬱茂其華黃實如豆服者
媚于人
止些山多竹長千仞鳳食其實去九疑萬八千里
江南諸山郡中大樹斷倒者經春夏生菌謂之椹食之
有味而每毒殺人云此物往往自生毒或云蛇所著
之物楓樹生者啖之令人笑不得止治之飲土漿即
愈
博物志卷三
