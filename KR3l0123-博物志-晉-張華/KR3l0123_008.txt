博物志卷八
晉張華撰
史補
黃帝登仙其臣左徹者削木𧰼黃帝帥諸侯以朝之七
年不還左徹乃立顓頊左徹亦仙去也
堯之二女舜之二妃曰湘夫人舜崩二妃啼以涕揮竹
竹盡斑
處士東鬼槐責禹亂天下事禹退作三章彊者攻弱者
守攻城圍郭蓋禹始也
太姒夢見商之庭産棘乃小子發取周庭梓樹樹之于
闕間梓化為松栢棫柞覺驚以告文王文王曰慎勿
言冬日之陽夏日之隂不召而萬物自來天道尚左
日月西移地道尚右水潦東流天不享于殷自發之
生于今十年夷羊在牧水潦東流天下飛蝗滿埜命
之在周其信然乎
武王伐殷舍于畿逢大雨焉革輿三百乘甲三千一日
一夜行三百里以戰于牧野
成王冠周公使祝雍曰辭達而勿多也祝雍曰近于民
遠于佞近于義嗇于時惠于財任賢使能
陛下離顯先帝光耀以奉皇天之嘉禄欽順仲夏之吉日遵並
大道郊域康阜萬國之休靈始加元服推遠童稚之
幼志弘積文武之寵德肅勤高祖之清廟六合之内
靡不蒙德歲歲與天無極
右孝昭周成王冠辭
止雨祝曰天生五穀以養人民今天雨不止用傷五穀
如何如何靈而不幸殺牲以賽神靈雨則不止鳴鼓
攻之朱綠繩縈而脅之
請雨曰皇皇上天照臨下土集地之靈神降甘雨庶物
羣生咸得其所
禮記曰孔子少孤不知其父墓母亡問于鄒曼父之母
乃合葬于防防墓又崩門人後至孔子問來何遲門
人實對孔子不應如是者三乃潸然流涕而止曰古
不修墓蔣濟何晏夏侯玄王肅皆云無此事注記者
謬時賢咸從之(周日用曰四士言無者後人何故而述之在愚所見實未之誤矣且徵在)
(與梁紇埜合而生事多隱之况孔子生而父已死既隱何以知之非問曼父之母安得合葬于防也)
孔子東遊見二小兒辯鬭問其故一小兒曰我以日始
出時去人近而日中時遠也一小兒曰我以日出時遠
而日中時近一小兒曰日初出時大如車蓋及日中
時如盤盂此不為遠者小而近者大乎一小兒曰日
初出滄滄涼涼及其中如探湯此不為近者熱而遠
者涼乎孔子不能决兩小兒笑曰孰謂汝多知乎亦
出列子(周日用曰日當中向熱者炎氣直下也譬猶火氣直上而兩旁者其炎凉可悉耳足明初)
(出近而當中遠矣豈聖人不能決乎)
子路與子貢過鄭神社社樹有鳥神牽率子路子貢說
之乃止
春秋哀公十有四年春西狩獲麟公羊傳曰有以告者
孔子曰孰為來哉孰為來哉(盧氏曰以其時非應故孔子泣而感之麟口吐)
(三策蓋天使報聖人)
左傳曰叔孫氏之車子鉏商獲麟以為不祥
燕太子丹質于秦秦王遇之無禮不得意思欲歸請于
秦王王不聽謬言曰令烏頭白馬生角乃可丹仰而
歎烏即頭白俯而嗟馬生角秦王不得已而遣之為
機發之橋欲陷丹丹驅馳過之而橋不發遁到關關
門不開丹為雞鳴于是衆雞悉鳴遂歸
詹何以獨繭絲為綸芒針為鉤荆篠為竿剖粒為餌引
盈車之魚于百仞之淵汨流之中綸不絶鉤不申竿
不撓
薛譚學謳于秦青未窮青之旨于一日遂辭歸秦青乃
餞于郊衢撫節悲歌聲震林木響遏行雲薛譚乃謝
求返終身不敢言歸秦青顧謂其友曰昔韓娥東之
齊匱糧過雍門鬻歌假食而去餘響遶梁三日不絶
左右歎其神妙去過逆旅凡人辱之韓娥因曼聲哀
哭一里老幼喜歡忭舞弗能自禁乃厚賂而遣之故
雍門人至今善歌哭效娥之遺聲也
趙襄子率徒十萬狩于中山藉艿燔林燀赫百里有人
從石壁中出隨烟上下若無所經涉者襄子以為鬼物徐察
之乃人也問其奚道而處石奚道而入火其人曰奚物為石
火襄子曰而向之所出者石也所入者火也其人曰不知也
魏文侯聞之問于子夏曰彼何人哉子夏曰以商所聞於夫
子和者同于物物無得而傷閡者遊金石之間及蹈于水火
皆可也文侯曰吾子奚不為之子夏曰刳心去智商未能
也雖然試語之有暇矣文侯曰夫子奚不為之子夏
曰夫子能而不為之也文侯大悦
更羸謂魏王曰臣能射為虚發而下鳥王曰然可試于
此乎適聞有鳥從東來羸虚發而下之也
澹臺子羽子溺水死欲葬之滅明曰此命也與螻蟻何
親與魚鼈何讎遂使勿葬
列傳云聶政刺韓相白虹為之貫日要離刺慶忌彗星
襲月專諸刺吳王僚鷹擊殿上
齊桓公出因與管仲故道自燉煌西涉流沙往外國沙
石千餘里中無水時則有沃流處人莫能知皆乘駱
駝駱駝知水脈遇其處輒停不肯行以足蹋地人于
其蹋處掘之輒得水
楚熊渠子夜行射寢石以為虎伏矢為没羽
漢武帝好仙道祭祀名山大澤以求神仙之道時西王
母遣使乘白鹿告帝當來乃供帳九華殿以待之七
月七日夜漏七刻王母乘紫雲車而至于殿西南面
東向頭上太華髻青氣鬱鬱如雲有三青鳥如烏大
立侍母旁時設九微燈帝東面西向王母索七桃大
如彈丸以五枚與帝母食二枚帝食桃輒以核著膝
前母曰取此核將何為帝曰此桃甘美欲種之母笑
曰此桃三千年一生實唯帝與母對坐其從者皆不
得進時東方朔竊從殿南廂朱鳥牖中窺母母顧之
謂帝曰此窺牖小兒嘗三來盜吾此桃帝乃大怪之
由此世人謂方朔神仙也
君山有道與吳包山潛通上有美酒數斗得飲者不死
漢武帝齋七日遣男女數十人至君山得酒欲飲之
東方朔曰臣識此酒請視之因一飲至盡帝欲殺之
朔乃曰殺朔若死此為不驗以其有驗殺亦不死乃
赦之
博物志卷八
