提要
旅舍備要方一卷醫家類
(臣)等謹案旅舍備要方一卷宋董汲撰陳振
孫書錄解題載有小兒斑疹論脚氣治法不
及此書然宋史藝文志載之卷帙亦同盖陳
氏偶未見也汲因客途猝病醫尤難特集經
效之方百有餘道内如蚰蜒入耳及中藥毒
最為險急而所用之藥至為簡易其雜傷五
方古書中不少槩見今亦罕𫝊尤頗見竒特
蓋古所謂專門禁方用之則神驗至求其理
則和扁有所不能解即此數也至於小半夏
湯五苓散兩方本於漢之張機今以半夏湯
治濕痰仍其本法至五苓散本法傷寒汗後
不解及有水氣之病今書中引為通行利水
之劑殆亦變通用之如河間益元散本雙解
半表半裏之傷寒而後人取以醫暑歟其治
中暑一方似即李杲清暑益氣湯之藍本其
無比香薷散與後來局方稍有出入盖亦本
古方為加減然云治兩脚轉筋疼痛而反去
主治之木瓜則不解其故矣小兒一門大概
與同時錢乙藥證直訣相出入第以柔脆之
腸胃而多用膩粉硃砂諸峻藥古人氣厚服
之無妨在後來亦未可槩施也原本久佚今
從永樂大典收掇排纂得方尚幾五十仍舊
目分為一十有二類其觸寒心痛厥風涎潮
等證有錄無書無從校補則亦闕焉乾隆四
十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
夫醫藥之來皆原于農黃二帝之書其奥博微妙莫不
符契隂陽五行消長之理脗合君臣相與之道則固非
庸流俗輩所能鈎索之也推聖人之心盖深切於蠲痾
濟世欲躋天下生靈於夀域而已矣董君汲少服儒術
嗜閱醫經洞徹其簡切應用者近百餘方可以備旅舍
應猝之用編目成集共為一卷號曰旅舍備要方將鏤
板以廣其傳君可謂能推究聖人之所存心者哉誠可
嘉尚余故輒為之引云孟震序
自序
汲少小多病因習醫藥常思世人榮辱汩馳喜怒妄作
飲食不節興居無常倏忽之間疾起不測迫於倉卒不
暇藥餌以斯致困可不惜哉况宦游南北客涉道途冒
觸居多邪氣易入方藥備急尤當究心且如觸寒心痛
冒熱中暍厥風涎潮伏暑霍亂亟來急治方可安全推
類求之不能悉數汲自業醫以來收經效竒方計百餘
道證詳而法略使覽之者曉然可用目之曰旅舍備要
方為一卷庶幾道途疾病治療有歸不敢私隠具錄如
左董汲序
