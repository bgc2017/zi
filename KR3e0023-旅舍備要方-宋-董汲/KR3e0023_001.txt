旅舍備要方宋董汲編
斑疹
神仙紫雪治大人小兒一切熱毒胃熱發斑消豆疱
麩疹及傷寒熱入胃發斑并小兒驚癎涎厥走馬急疳
黃瘦喉痺腫痛及瘡疹毒攻咽喉水漿不下
黃金(一百兩)寒水石石膏(各三斤)
犀角羚羊角(各十兩屑)玄參(一斤)
沉香木香丁香(各五兩)
甘草(八兩)升麻(六兩)
右㕮咀以水五斗煮金至三斗去金入諸藥再煎至
一斗濾去滓投上好芒硝二斤半微火煎以柳木
篦攪勿停手候欲凝入盆中更下研細硃砂真麝
香各一兩急攪勻候冷貯於密器中勿令見風每
服一錢温水化下小兒半錢一字咽喉危急捻少
許乾嚥之
痰證
小半夏湯治痰逆粥藥不下胷膈不快停痰蓄水手
足厥冷并天行病噫不止
半夏(不計多少湯洗七遍片切焙乾)
右每服一錢水一盞半入生薑切片半錢同煎至一
盞去滓温服若腹鳴有水聲每服加去瓤橘皮去
皮茯苓各半錢煎如上法
半夏化痰丸治痰實惡心嘔吐頭目昏暈心悸背寒
臂病涎𠻳膈不快
半夏(一兩湯洗去滑)赤茯苓(半兩去皮)白礬(一分枯)
鉛白霜(半兩)
右為末取生薑自然汁煮麵糊為丸如梧桐子大每
服十五丸生薑湯下
枳實丸治風痺痰實大便秘澀頭旋眩暈腹滿煩渴
傷寒胃熱有燥屎譫言狂亂及結胷痛痞癰瘍瘡癤
大黃(半兩)牽牛(微炒取末半兩)枳實(麩炒去瓤)
人參(一分)
右為末煉蜜為丸如梧桐子大每服三十丸温水下
未動再加丸數服之
霍亂
論曰隂陽不順清濁相干氣溷中焦名為霍亂也皆由
飽食豚膾復啖乳酪海陸百忌無所不食多飲寒漿眠
卧冷席風冷之氣傷於脾胃諸食結而不消隂陽二氣
壅而不通陽氣欲升隂氣欲降隂陽交錯變成吐利不
已百脉昏亂榮衛俱虚冷轉於筋則令轉筋宜服無比
香薷散方見後
丸方治中暑霍亂吐瀉米糓不化臍腹疼痛滑瀉色
白脚轉筋手足冷脾胃虚冷不思飲食腹脹不快及胷
痺心痛并傷寒隂經受病不壮熱大便清糓脉虚弱而
暈及婦人新產内虚
人參白术乾薑甘草(炙各一兩)
右為細末煉蜜和丸如彈子大每服一丸湯化下日
十服吐多利少者取枳實三枚炙四破水三升
煮一升和一丸服吐少利多者取乾薑一兩水
二升煮一升和一丸服頻吐利乾嘔者取半夏
半兩湯洗去滑水二升煮取一升和一丸服若
體疼痛不可堪者水三升煮棗三枚取一升和一
丸服若大吐利轉筋者以韭汁洗腹腎從胷至
足踝勿逆即止若體冷微汗腹中寒取附子一
枚炮去皮四破水二升煮一升和一丸服吐利
悉止脉不出體猶冷者可服諸湯補之
厚朴湯治霍亂心煩
厚朴(炙)高良薑桂心(各三兩)
右㕮咀以水六升煮取三升分再服
龍骨湯治霍亂吐利嘔逆
龍骨黃連乾薑赤石脂
當歸(各三兩)枳實(五枚炙)半夏(一升洗)附子(炮去皮臍)
人參桂心甘草(炙各二兩)
右㕮咀以水九升煮取三升分三服
大豉湯治氣厥嘔噦不得息又主霍亂
香豉(一升)半夏(洗)生薑(切各二兩)
前胡(外臺是柴胡)桂心(外臺無)人參
甘草(炙各一兩)
右㕮咀以水五升煮取二升分三服勿使冷(外臺云忌羊肉)
(餳海藻菘菜等)
又方治霍亂吐利心煩不止
豬糞如雞子大一枚為末以沸湯一升和之頓服
良不差更作
又方
粱米粉五合水一升半和之如粥頓服須臾即止
又方治霍亂止吐
丁香十四枚以酒五合煮取二合頓服之用水煮
之亦佳
無比香薷散治非時霍亂吐利心腹撮痛大渴煩燥
四肢厥逆汗自出兩脚轉筋疼痛
厚朴(去皮二兩)黃連(二兩二味入生薑四兩同杵炒令紫色)
香薷穗(一兩半)
右為末每服五錢水酒各一盞同煎至一盞去滓令
極冷頓服之
五苓散治中暑惡心霍亂吐瀉煩燥飲水又治五淋
小便不利臍下脹滿及胞轉不得小便小腹脹痛又治
瘴氣温瘧不伏水土或吐或瀉又治中酒惡心嘔吐痰
水有入便吐心下痞悶又治黃疸遍黃橘色心中煩急
眼如金小便赤澀或大便自利
豬苓(去黑皮十八銖)澤瀉(一兩)白术(十銖)
茯苓(去皮十八銖)肉桂(去皮半兩)
右為細末每服二錢温水冷水隨意調下若治黃疸
煎茵蔯湯調下日三
腰痛
論曰腰痛之為疾大法有四種有腎虚有腎著有䐴腰
有風氣下流腎虚者腰胯痛小便淋瀝當服八味丸腎
著者腰中冷痛如帶五千錢服腎著湯䐴腰者腰痛因
俛仰即墮墮傷腰當服藥碁子風氣下流者腰痛脚重
大便秘澀當服神功丸即愈方如左
藥碁子治䐴腰疼痛氣滯
牽牛(一兩半生半炒取半兩為末)
右研入硫黃末一分再研勻分三分每一分用白麵
一匙以水搜和前藥切作碁子於五更初以水半
盞煮熟連湯温食差即止初服未除隔日再服
神功丸治三焦氣壅心腹痞悶六腑風熱大便不通
津液内枯大腸乾澀裏急後重或下鮮血痰唾稠粘風
氣下流腰脚重臍下脹痛溺赤如金(陳無擇三因方云此藥當量虚實加)
(減温湯温酒米飲皆可服食後臨卧服)
大黃(三兩趙素風科集驗名大腹子)人參(半兩)
訶子皮(炮二兩)麻子仁(五兩另研)
右為細末煉蜜為丸如梧桐子大每服二十丸温水
下日三早起日中以通為度
眼
治傷寒時氣後毒攻眼疼痛赤腫方
露蜂房(半兩)
右以水三盞煎至二盞露一夜温冷任洗之
瀉肝湯治肝熱目赤羞明隠痛生瘡翳膜赤腫
黃芩黃連防風梔子仁(各一兩)
大黃甘草(炙各半兩)
右為散每服三錢水一大盞入竹葉十片同煎至八
分去滓温服若入朴硝一錢同煎取利即止後服
治䟦涉風土或道路誤為細塵眯目隠痛不能視物隨
所眯目以手分開自以唾搽之即愈
耳
治蚰蜒入耳
膽礬末一字以醋少許調灌之須臾蟲化為水
口
赴筵散治心脾勞熱口舌生瘡或赤或白不下飲食
廣土(即赤土)荆芥朴硝(各一兩)
右同研勻新汲水調服一錢小兒少與
又方治口舌唇吻等瘡
黃檗(蜜炙一錢)膩粉麝香(各少許)
右研勻貼之日三四易
齒
細辛散治齒痛齦腫風癢攻槽疼痛不可忍
細辛(去葉)芎藭香白芷甘松(各一兩)
右為細末每用半錢擦牙痛便止或大痛不定以藥
二錢入好雄黃末半錢生川烏頭末半錢拌勻少
少擦之良久以鹽湯潄之
治腎虚髓少齒痛方
生地黃川芎(各一錢)
右為末以漬齒根
又方治齒痛宣露涎血臭氣
川芎(一錢)竹葉(二十片)鹽(少許)細辛(一錢)
右以水三大盞煎兩盞熱含潄冷吐之
治牙齒疼痛腮腫齦疼不能嚙物風蟲疼痛
附子角(八箇)巴豆(一箇去皮)麝香(一箇)
右研為末蒸餅水浸為丸如黃米大以綿裹隨痛齒
隠之
中毒
解中藥毒并蠱毒悶亂吐血煩燥
甘草(一兩生用)白礬(半兩生)延胡索(一兩)
右為細末每服半錢水一盞煎至六分去滓放冷細
細呷之
婦人科
萬安丸治姙娠不足月損動胎不安或誤服藥胎欲
下腹脹痛
知母(一兩)
右為末用熟棗肉為丸如彈子大每服一丸以秦艽
糯米湯化下
保安散治因漏胎胞乾難產横逆不下
蟬蛻(不計多少燈下燒存性)
右入真麝香少許研細臨產時淡醋湯調下半錢
四物湯治婦人產前後百病崩中血不止及姙娠胎
漏下血腹痛產後宜倍服去宿血養新血療腰脚疼痛
當歸白芍藥川芎熟乾地黃(各一兩)
右為散每服三錢水一盞入生薑三片同煎至七分
去滓温服若漏胎及崩中每服入炙阿膠二片
熟艾半雞子大同煎若產後每服入童子小便
少許
小兒科
麝香膏治小兒諸風驚涎寒熱發搐(載幼幼新書)
麝香(研)乳香(研)青黛(各半兩)
防風(末)硃砂(研)龍膽(各三錢)
甘草(炙四兩)龍腦膩粉(各一錢匕)
天南星(炮)墨(燒各半錢)
右研細拌勻蜜劑成膏每二歲兒服半皂子大薄荷
湯化下
鈎藤飲治小兒吐利後藏虚慢驚手足瘈瘲多睡眼
上視乳食不進
鈎藤鈎(三分)芎藭白僵蠶(去觜炒)
蟬蛻(去足翅各半兩)蛇皮甘草(炙各一分)
蜣蜋(五枚炙去頭翅足)附子(炮去皮臍半兩)
右為末每服二錢水一盞煎至六分去滓温分三服
急驚有熱證去附子不用
定命丹治小兒急慢驚風天瘹臍風撮口搐搦妳癎
壮熱
天麻青黛(各一分半)天南星(炮)
膩粉(各一兩半)硃砂(研)白附子(炮各半兩)
麝香(二字)蝎尾(十四箇炮)
右研細拌勻用燒粟米飯為丸如菉豆大每服一丸
薄荷湯化下急驚者水化滴入鼻中啼即搐定
又方通治小兒急慢驚風手足搐搦日數十發搖頭
弄舌百治不效垂困(已上方並載幼幼新書)
蛇蛻皮(一分)牛黃(研一錢)
右以水一盞先煎蛇皮至五分去滓調牛黃頓服五
歲以上倍服
利毒丸治小兒瘡疹欲出胃熱發温氣粗腹滿大小
便赤澀睡中驚煩渴口舌乾手足微冷多睡時𠻳涎脉
實沉大滑數便宜服之
大黃(半兩)膩粉(炒一錢)大青(一錢)
龍腦硃砂(各半錢)㯽榔
生牽牛(各一錢半)黃芩青黛(各一錢一本作二錢)
右研細末麵糊為丸如黃米大每二歲兒服八丸生
薑蜜水下不動再服量兒大小虚實加減
牛黃散治小兒瘡疹陽毒入胃便血日夜無節度腹
痛啼哭(已上二方並載幼幼新書)
牛黃(一兩)鬱金(一兩)
右研細末每二歲兒服半錢以漿水半盞煎至三分
和滓温服量大小以此增減之日二服
紫草散治小兒伏熱在胃經暴發豆疱瘡疹一切惡
候出不快小便赤澀心腹脹滿(錢乙四聖散同)
黃土湯治赤疹瘙痒煩燥昏悶
伏龍肝(即竈下黃土)
右研極細每服二錢生薑蜜水調下
救生散治小兒瘡疹膿疱惡候危困陷下黑色
豶豬血(臘月内以新甆罐盛掛於房東上隂乾為末)
馬牙硝(研各一兩)硃砂牛黃腦麝(各一錢)
右研極細每二歲兒取一錢新汲水調下大便下惡
物瘡疱紅色為度不過再服神驗無比
玳瑁散治小兒瘡疹熱毒内攻紫黑色出不快
生玳瑁(水磨濃汁取一合)豶豬心(一箇取中血一皂子大)
右合調勻濃煎紫草湯調服
瘡科
論曰大凡瘡腫本自畜熱或因服金石等藥或因祖父
服熱藥并飲酒消渴人多病此當以涼藥下之故孫真
人千金方云病癰疽人如道途無藥可只以大黃下之
者盖攻其本也近人多不逹此意至瘡腫既發而下之
使毒内陷者失其旨矣宜切誌之
内治散治一切癰疽惡瘡毒氣内熏五臟惡心煩燥
菉豆粉(一兩)乳香(一分)
右研細末每服一錢新汲水調下
神明膏治癰疽癤腫毒無頭疼痛或有數頭煩熱氣
毒軟癤久不效
五靈脂(不計多少微炒)
右為末新水調塗於故緋絹上貼之
論曰大凡傷瘡欲成痂時往往頻看及不時將護多中
外風以至背急角弓反張有若痓病之状皆由風入瘡
口𫝊遍四肢經絡故如是或者便以治賊風之法攻汗
此大非也有瘡人慎不可犯水或白痂時慎不可於風
中看但以背指散貼之無不神效若瘡出血多其人必
渴宜忍之并不可噉燥食鹽飲酒嗜羹只可食油及脂
肥物為佳不惟能禦外風兼可不渴若犯諸忌即血溢
殺人又忌嗔怒大笑思想隂陽行動極宜謹此
背指散貼一切傷瘡血出瘡痛若早貼不膿不痛
㯽榔黃連(各一兩)木香(半兩)
右為末有傷便貼之如斫下指血未定速將葯裹定
便得連接
治打撲腫痛傷折骨節蹉跌脫臼内有瘀血疼痛不可
忍
硃砂定粉當歸蘇木(各半兩)
右研細末每服一錢熱酒調下痛處熱為效
雜傷
論曰大凡湯火誤傷害人最急始覺熱痛多用冷物沃
之以救其熱切不可也盖火氣本陽得水則隂氣内薄
必皮肉膿潰仍久不成痂使隂陽交激微者致極熱氣
轉深侵壊筋骨如遇傷但以救痛散塗之無不即效
治火傷
被火燒處急向火炙之雖大痛強忍之少間不痛
不膿
治犬馬齧及馬骨刺傷人及馬血入舊瘡中方
取灰汁熱漬瘡常令汁器有火數易其汁勿令爛
人肉三數日漬之有腫者炙石令熱熨之日二消
即止
治蛇咬久不較及毒氣内攻疼痛方
雄黃白礬
右等分研就刀頭上爆令鎔便貼咬傷處自瘥
治在道塗大醉仆地或取涼地卧多為蛇入人竅方
見時急以手捻定用刀刻破尾以椒或辛物置破
尾上以綿繋之少刻自出此蛇有逆骨慎不可以
力拔之須切記
壁鏡咬人立死治之方
㯽榔(不計多少)
右燒灰存性先以醋淋洗後以醋調貼之
旅舍備要方
