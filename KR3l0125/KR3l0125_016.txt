唐叚少卿酉陽襍爼前集卷之十六
唐太常少卿臨淄柯古段成式撰
明四川道監察御史内鄉李雲鵠校
廣動植之一(并序)
成式以天地間造化所産突而旋成形者樊然矣故山
海經爾雅所不能究因拾前儒所著有草木禽魚未列
經史或經史巳載事未悉者或接諸耳目簡編所無者
作廣動植冀掊土培丘陵之學也昔曹丕著論於火布
滕循獻疑於鰕鬚蔡謀不識彭蜞劉縚誤呼荔挺至今
可笑學者豈容略乎
總叙羽嘉生飛龍飛龍生鳳鳳生鸞鸞生庶鳥應
龍生建鳥建鳥生麒麟騏驎生庶獸分鱗生蛟龍蛟
龍生鯤鯁鯤鯁生建邪建邪生庶魚分潭生先龍先
龍生玄魧玄魧生靈龜靈龜生庶龜日馮生玄陽閼
玄陽閼生鱗胎鱗胎生幹木幹木生庶木招搖生程
君(若一曰)程君生玄玉玄玉生醴泉醴泉生應黃應黃生黃
華黃華生庶草海間生屈龍屈(尾一曰)龍生容華容華生
䔁䔁生藻藻生浮草甲䖝影伏羽虫體伏食草者
多力而愚食肉者勇敢而悍齕吞者八竅而卵生咀
嚼者九竅而胎生無角者膏而先前有角者脂而先
後食葉者有絲食土者不息食而不飲者蠶飲而不
食者蟬不飲不食者蜉蝣蛚(蚓一曰)屬郤行蛇屬䊸行蜻
ခ屬往鳴蜩屬旁鳴發皇翼鳴蚣蝑股鳴榮原胃鳴
蜩三十日而死鱣魚三月上官於孟津鷓鴣向日
飛鯿與鱀魚車螯與移角並相似鳳雄鳴節節雌
鳴足足行鳴曰歸嬉止鳴曰提祑麒麟牡鳴曰逝(曰一)
(遊)聖牡鳴曰歸和春鳴曰扶助夏鳴曰養綏鼈無耳
為守神虎五指為貙魚滿三百六十年則為蛟龍
引飛去水魚二千觔為蛟武陽小魚一觔千頭
東海大魚瞳子大如三斗盎桃支竹以四寸為一節
木瓜一尺一百二十一節木蘭去皮不死荆木心方
蛇有水草木土四種孔雀尾端一寸名珠毛鶴左
右脚裏第一指名兵爪蜀郡無兔鴿江南(表一曰)無
狼馬朱提以南無鳩鵲鳥有四千五百種獸有二
千四百種鴞楚鳩所生騾不滋乳蔡中郎以反
舌為蝦蟆淮南子以蛩為蠛蠓詩義以蟊為螻蛄高誘
以乾鵲為蟋蟀兔吐子鸕鷀吐鶵瓜瓠子曰犀胡
桃人曰蝦蟆蝦蟆無腸龜腸(黿一曰)属於頭科斗
尾脱則足生鳥獸未孕者為禽鳥養子曰乳蛇蟠
向王鵲巢背太歲鷰伏戊己虎奮衝破乾鵲知來猩猩
知往鸛影抱蝦蟆聲抱蟬化齊后鳥生杜宇椰
子為越王頭壺樓為杜宇項鷓鴣鳴曰向南不北逃
閭鳴懸壺盧繫項(頸一曰)豆以二七為族粟累十二為
寸
人參處處生蘭長生為瑞有實曰果又在木曰果
小麥忌戌大麥忌子薺葶&KR0995;菥蓂為三葉孟夏煞之
烏頭殼外有毛石劫應節生花木再花夏有雹李
再花秋大霜木無故叢枝盡向下又生及一尺至
一丈自死皆凶邑中終歲無烏有寇郡中忽無鳥者
日烏亡雞無故自飛去家有蠱雞日中不下樹妻妾
姦謀見蛇交三年死蛇冬見寢室爲急兵人夜卧無
故失髻者鼠妖也屋柱木無故生芝者白為喪赤為
血黑為賊黃為喜其形如人面者亡財如牛馬者遠役
如龜蛇者田𧖟耗德及幽隱則比目魚至(生一曰)妾
媵有制則白燕來巢山上有葱下有銀山上有薤下
有金山上有薑下有銅錫山有寳玉木旁枝皆下垂
葛稚川嘗就上林令魚泉得朝臣所上草木名二十餘
種隣人石瓊就之求借一皆遺弃語曰買魚得鱮不如
食茹寧去累世宅不去䱥魚額洛鯉伊魴貴於牛羊
得合瀾蠾雖不足豪亦足以高㯽榔扶留可以忘憂
白馬甜榴一實直牛草木暉暉蒼黃亂飛
羽篇
鳳骨黑雄雌夕旦鳴各異黃帝使伶倫制十二籥寫之
其雄聲其雌音樂有鳳凰臺此鳳脚下物如白石者鳳
有時來儀候其所止處掘深三尺有圓石如卵正白服
之安心神
孔雀釋氏書言孔雀因雷聲而孕
鸛江淮謂群鸛琁飛為鸛井鶴亦好旋飛必有風雨人
探巢取鸛子六十里旱能群飛薄霄激雨雨為之散
烏鳴地上無好聲人臨行烏鳴而前引多喜此舊占所
不載貞元十四年鄭汴二州群烏飛入田緒李納境
内銜木為城高至二三尺方十餘里納緒惡而命焚之
信宿如舊烏口皆流血
俗候烏飛翅重天將雨
鵲巢中必有梁崔圓相公妻在家時與姊妹戲於後園
見二鵲搆巢共銜一木如筆管長尺餘安巢中衆悉不
見俗言見鵲上梁必貴
大曆八年乾陵上仙觀天尊殿有䨇鵲銜柴及泥補葺
隟壞一十五處宰臣上表賀
貞元三年中書省梧桐樹上有鵲以泥為巢焚其巢可
禳狐魅
燕凢狐白貉鼠之類燕見之則毛脱或言燕蟄於水(曰一)
(井)底舊說燕不入室是井之虛也取桐爲男女各一投
井中燕必來胸班黑聲大名胡燕其巢有容疋素者
雀釋氏書言雀沙生因浴沙塵受卵蜀弔烏山至雉雀
來弔最悲百姓夜燃火伺取之無嗉不食似持(特一曰)悲
者以爲義則不殺
鴿大理丞鄭復禮言波斯舶上多養鴿鴿能飛行數千
里輒放一隻至家以爲平安信
鸚鵡能飛衆鳥趾前三後一唯鸚鵡四趾齊分凢鳥下
瞼眨上獨此鳥兩瞼俱動如人目
玄宗時有五色鸚鵡能言上令左右試牽帝衣鳥輒瞋
目叱咤岐府文學能延京獻鸚鵡篇以贊其事張燕公
有表賀稱為時樂鳥
杜鵑始陽相催而鳴先鳴者吐血死嘗有人山行見一
群寂然聊學其聲即死初鳴先聽其聲者主離别厠上
聽其聲不祥厭之法當為大聲應之
雊鵒舊言可使取火效人言勝鸚鵡取其目睛和人乳
研滴眼中能見烟霄外物也
鵝濟南郡張公城西北有鵝浦南燕世有漁人居水側
常聽鵝之聲衆中有鈴聲甚清亮候之見一鵝咽頸極
長羅得之項上有銅鈴綴以銀鏁隱起元鼎元年字
晉時營道縣令何潛之於縣界得鳥大如白鷺膝上髀
下自然有銅鐶貫之
鵁鶄舊言辟火災巢於高樹生子穴中銜其母翅飛下
養之
䲻相傳鶻生三子一為䲻肅宗張皇后專權每進酒常
寘䲻腦酒䲻腦酒令人久醉健忘
異鳥天寳二年平盧有紫䖝食禾苖時東北有赤頭鳥
群飛食之
開元二十三年榆關有▫蚄䖝延入平州界亦有群雀
食之又開元中具州蝗䖝食禾有大白鳥數千小白
鳥數萬盡食其䖝
大曆八年大鳥見武功群鳥隨噪之行營將張日芬射
獲之肉翅狐首四足足有爪廣四尺三寸狀類蝙蝠又
邠州有白頭鳥乳鴝鵒
王母使者齊郡函山有鳥足青嘴赤黃素翼絳顙名王
母使者昔漢武登此山得玉函長五寸帝下山玉函忽
化為白鳥飛去世傳山上有王母藥函常令鳥守之
吐綬鳥魚復縣南山有鳥大如鴝鵒羽色(毛一曰)多黑襍
以黃白頭頰似雉有時吐物長數寸丹采彪炳形色類
綬因名爲吐綬鳥又食必蓄嗉臆前大如斗慮觸其嗉
行每遠草木故一名避株鳥
鸛鷒一名堕羿形似鵲人射之則銜矢反射人
鸏鵰喙大而句長一尺赤黃色受二升南人以爲酒杯
也
菘節鳥四脚尾似鼠形如雀終南深谷中有之
老ခ秦中山谷間有鳥如梟色青黃肉翅好食烟見人
輒驚落隱首草穴中常露身其聲如嬰兒啼名老ဂ
柴蒿京之近山有柴蒿鳥頭有冠如戴勝大若野鷄
兜兜鳥其聲自號正月以後作聲至五月節不知所在
其形似鴝鵒
蝦蟇護南山下有鳥名蝦蟇護多在田中頭有冠色蒼
足赤形似鷺
夜行遊女一曰天帝女一名釣星夜飛晝隱如鬼神衣
毛為飛鳥脱毛為婦人無子喜取人子胸前有乳凢人
飴小兒不可露處小兒衣亦不可露曬毛落衣中當為
鳥祟或以血點其衣為誌或言產死者所化
鬼車鳥相傳此鳥昔有十首能收人魂一首為犬所噬
秦中天隂有時有聲聲如力車鳴或言是水雞過也
白澤圖謂之蒼鸆帝鵠書謂之逆鶬夫子子夏所見寳
曆中國子四門助教史迥語成式常見裴瑜所注爾雅
言鶬麋鴰是九頭鳥也
細鳥漢武時畢勒國獻細鳥以方尺玉為籠數百頭狀
如蠅聲如鴻鵠此國以候日因名候日䖝集宫人衣輒
蒙愛幸
嗽金鳥出昆明國形如雀色黃常翶翔於海上魏明帝
時其國來獻此鳥飴以眞珠及龜腦常吐金屑如粟鑄
之乃為器服宫人爭以鳥所吐金為釵珥謂之辟寒金
以鳥不畏寒也宫人相嘲弄曰不服辟寒金那得帝王
心不服辟寒鈿那得帝王怜
背明鳥吳時越嶲之南獻背明鳥形如鶴止不向明巢
必對北其聲百變
岢嵐鳥出河西赤塢鎮狀似烏而大飛翔於陣上多不
利
鷫鸘狀如燕稍大足短趾似鼠未常見下地常止林中
偶失勢控地不能自振及舉上凌青霄出凉州也
鵴鳥武周縣合火山山上有鵴鳥形類烏觜赤如丹一
名赤觜鳥亦曰阿鵴鳥
訓胡惡鳥也鳴則後竅應之
百勞博勞也相傳伯竒所化取其所踏枝鞭小兒能令
速語南人繼母有娠乳兒兒病如瘧唯鵙毛治之
毛篇
師子釋氏書言師子筋為絃鼓之衆絃皆絶
西域有黑獅子捧師子集賢校理張希復言舊有師
子尾拂夏月蠅蚋不敢集其上
舊說蘇合香師子糞也
象舊說象性久識見其子皮必泣一枚重千觔釋氏書
言象七久柱地六牙牙生理必因雷聲
又言龍象六十歲骨方足今荆地象色黑兩牙江猪也
咸亨三年周澄國遣使上表言訶伽國有白象首垂四
牙身運五足象之所在其土必豊以水洗牙飲之愈疾
請發兵迎取
象膽隨四時在四腿春在前左夏在前右如龜無定體
也鼻端有爪可拾鍼肉有十二般惟鼻是其本肉
陶貞白言夏月合藥宜置象牙於藥旁南人言象妬惡
犬聲獵者褁糧登高樹搆熊巢伺之有群象過則為犬
聲悉舉鼻吼呌循守不復去或經五六日困倒其下因
潛殺之耳後有穴薄如鼓皮一刺而斃胷前小横骨灰
之酒服令人能浮水出沒食其肉令人體重
古訓言象孕五歲始生
虎交而月暈仙人鄭思遠常騎虎故人許隱齒痛求治
鄭曰唯得虎鬚及熱插齒間即愈鄭為拔數莖與之因
知虎鬚治齒也虎殺人能令屍起自解衣方食之虎
威如乙字長一寸在脇兩旁皮内尾端亦有之佩之臨
官佳無官人所媢嫉虎夜視一目放光一目看物獵
人候而射之光墜入地成白石主小兒驚
馬虜中護蘭馬五白馬也亦曰玉面諳眞馬十三歲馬
也以十三歲已下可以留種舊種馬戎馬八尺田馬七
尺駑馬六尺瓜州飼馬以薲草沙州以茨萁涼州以
㪍突渾蜀以稗草以蘿蔔根飼馬馬肥安比飼馬以沙
蓬根針大食國馬解人語悉怛國怛幹國出好馬
馬四歲兩齒至二十歲齒盡平體名有輸鼠外鳬
烏頭龍翅虎口豬槽飼馬石灰泥槽汗而繫門三事
落駒迴毛在頸白馬黑馬鞍下腋下迴毛右脅白毛
左右後足白
馬四足黑目下横毛黃馬白喙旋毛在吻後汗溝上通
尾本目赤睫亂及反睫白馬黑目目白郤視並不可騎
夜眼名附蟬尸肝名懸熢亦曰雞舌綠袟方言以地黃
甘草噉五十歲生三駒
牛北人牛瘦者多以蛇灌鼻口則爲獨肝水牛有獨肝
者殺人逆賊李希烈食之而死相牛法岐胡有夀膺
匡欲廣毫筯欲撗蹄後筯也常有聲有黃也角泠有病
旋毛在珠泉無夀睫亂觸人銜烏角偏妨主毛少骨多
有力溺射前良牛也疎肋難養三歲二齒四歲四齒五
歲六齒六歲以後每一年接脊骨一節
寗公所飰牛隂虹屬頸陰虹䨇筯自尾屬頸也
北虜之先索國有泥師都二妻生四子一子化爲鴻遂
委三子謂曰爾可從古㫋古㫋牛也三子因隨牛牛所
糞悉成肉酪太原縣北有銀牛山漢建武二十一年
有人騎白牛蹊人田田父訶詰之乃曰吾北海使將看
天子登封遂乘牛上山田父尋至山上唯見牛跡遺糞
皆為銀也明年世祖封禪
鹿虞部郎中陸紹弟為盧氏縣尉常觀獵人獵忽遇鹿
五六頭臨澗見人不驚毛斑如畫陸怪獵人不射問之
獵者言此仙鹿也射之不能傷且復不利陸不信強之
獵者不得已一發矢鹿帶箭而去及返射者墜崖折左
足
南康記云合浦有鹿額上戴科藤一枝四條直上各一
丈
犀之通天者必惡影常飲濁水當其溺時人趕不復移
足角之理形似百物或云犀角通者是其病然其理有
倒插正插腰鼓插倒者一半已下通正者一半已上通
腰鼓者中斷不通故波斯謂牙為白暗犀為黑暗成式
門下醫人吳士臯常職於南海郡見舶主說本國取犀
先於山路多植木如狙栻(杙一作)云犀前脚直常倚木而
息木欄折則不能起犀牛一名奴角有鴆處必有犀也
犀三毛一孔劉孝標言犀墮角埋之人以假角易之
駞性羞木蘭篇明駞千里脚多誤作鳴字駞卧腹不貼
地屈足漏明則行千里
天鐵熊高宗時加(伽一曰)毘葉國獻天鐵熊擒白象獅子
狼大如狗蒼色作聲諸竅皆沸䏶中筋大如鴨卵有犯
盜者薰之當令手攣縮或言狼筋如織絡小囊虫所作
也狼糞烟直上烽火用之或言狼狽是兩物狽前足
絶短每行常駕兩狼失狼則不能動故世言事乖者稱
狼狽臨濟郡西有狼塚近世曾有人獨行於野遇狼
數十頭其人窘急遂登草積上有兩狼乃入穴中負出
一老狼老狼至以口拔數莖草群狼遂竟拔之積將崩
遇獵者救之而免其人相率掘此塜得狼百餘頭殺之
疑老狼即狽也
貊澤大如犬其膏宣利以手所承及於銅鐵瓦器中貯
悉透以骨盛則不漏
狤&KR2077;獥外勃樊州熏陸香所出也如楓脂狤&KR2077;好啖之
大者重十觔狀似獺其頭身四肢了無毛唯從鼻上竟
脊至尾有青毛廣一寸長三四分獵得者斫刺不傷積
薪焚之不死乃大杖擊之骨碎乃死
黃腰一名唐已人見之不祥俗相傳食虎
香狸取其水道連囊以酒澆乾之其氣如眞麝
耶希有鹿兩頭食毒草是其胎矢也夷謂鹿為耶矢為
希
大尾羊康居出大尾羊尾上旁廣重十觔
又僧玄奘至西域大雪山高嶺下有一村養羊大如驢
賓國出野青羊尾如翠色土人食之
