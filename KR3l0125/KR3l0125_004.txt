唐叚少卿酉陽雜爼前集卷之四
唐太常少卿臨淄柯古叚成式撰
明四川道監察御史内鄉李雲鵠校
境異
東方之人鼻大竅通於目筋力属焉南方之人口大竅
通於耳西方之人面大竅通於鼻北方之人竅通於隂
短頸中央之人竅通於口
無啓民居穴食土其人死其心不朽埋之百年化為人
錄民膝不朽埋之百二十年化為人細民肝不朽埋之
八年化為人
息土人美耗土人醜
帝女子澤性妬有從婢散逐四山無所依託東偶狐狸
生子曰殃南交猴有子曰溪北通玃猳所育為傖
突厥之先曰射摩舍利海神神在阿史德窟西射摩有
神異海神女每日暮以白鹿迎射摩入海至明送出經
數十年後部落將大獵至夜中海神謂射摩曰明日獵
時爾上代所生之窟當有金角白鹿出爾若射中此鹿
畢形與吾来往或射不中即緣絶矣至明入圍果所生
窟中有白鹿金角起射摩遣其左右固其圍將跳出圍
遂煞之射摩怒遂手斬呵ခ首領仍誓之曰自煞此之
後須人祭天即取阿ဂ部落子孫斬之以祭也至今突
厥以人祭纛常取阿ဃ部落用之射摩即斬阿င至暮
還海神女報射摩曰爾手斬人血氣腥穢因緣絶矣
突厥事祅神無祠廟刻氊為形盛於皮袋行動之處以
脂酥塗之或繫之竿上四時祀之
堅昆部落非狼種其先所生之窟在曲漫山北自謂上
代有神與牸牛交於此窟其人髮黃目綠赤髭髯其髭
髯俱黑者漢將李陵及其兵衆之胤也
西屠俗染齒令黑
獠在䍧牱其婦人七月生子死則竪棺埋之
木耳夷舊牢西以鹿角為器其死則屈而燒之埋其骨
木耳夷人黑如漆小寒則掊沙自處但出其面
木飲州珠崖一州其地無泉民不作井皆仰樹汁為用
木僕尾若龜長數寸居木上食人
阿薩部多獵蟲鹿剖其肉重疊之以石壓瀝汁稅波斯
拂林等國米及草子釀於肉汁之中經數日即變成酒
飲之可醉
孝億國界周三千餘里在平川中以木為柵周十餘里
柵内百姓二千餘家周國大柵五百餘所氣候常煖冬
不凋落宜羊馬無駞牛俗性質直好客侣軀貌長大褰
鼻黃髮綠眼赤髭被髮面如血色戰具唯矟一色宜五
穀出金鐵衣麻布舉俗事祅不識佛法有祅祠三百(于一作)
餘所馬步甲兵一萬不尚商販自稱孝億人丈夫婦人
俱佩帶每一日造食一月食之常喫宿食
仍建國無井及河澗所有種植待雨而生以紫鑛泥地
承雨水用之穿井即若海水又鹹土俗俟海潮落之後
平地為池收魚以作食
婆彌爛國去京師二萬五千五百五十里此國西有山
巉巖峻嶮上多猿猿形絶長大常暴田種每年有二三
十萬國中起春以後屯集甲兵與猿戰雖歲殺數萬不
能盡其巢穴
撥拔力國在西南海中不食五穀食肉而已常針牛畜
脉取血和乳生食無衣服唯腰下用羊皮掩之其婦人
潔白端正國人自掠賣與外國商人其價數倍土地唯
有象牙及阿末香波斯商人欲入此國團集數千齎&KR1303;
(綵一作)布没老幼共刺血立誓乃市其物自古不属外國
戰用象牙排野牛角為矟衣甲弓矢之器步兵二十萬
大食頻討襲之
昆吾國累墼為丘象浮屠有三層屍乾居上屍濕居下
以近葬為至孝集大氊居中懸衣服綵繒哭祀之
龜兹國元日闘牛馬駞為戱七日觀勝負以占一年羊
馬減耗蘩息也
婆羅遮並服狗頭猴面男女無晝夜歌舞八月十五日
行像及透索為戱
焉耆國元日二月八日婆摩遮三日野祀四月十五遊
林五月五日彌勒下生七月七日祀先祖九月九日床
(麻一作)撒十月十日王為猒法王出酋家酋領騎王馬一
日一夜處分王事十月十四日作樂至歲窮
拔汗那十二月及元日王及酋領分為兩朋各出一人
着甲衆人執瓦石棒杖東西互擊甲人先死即止以占
當年豐儉
蘇都識匿國有夜叉城城舊有野义其窟見在人近窟
住者五百餘家窟口作舍設關籥一年再祭人有逼窟
口烟氣出先觸者死因以尸擲窟中其窟不知深淺
馬伏波有餘兵十家不返居夀洽縣自相婚姻有二百
戸以其流寓號馬留衣食與華同山川移易銅柱入海
以此民為識耳亦曰馬留
峽中俗夷風不改武寧蠻好着芒心接離名曰苧綏嘗
以稻記年月葬時以笄向天謂之刺北斗相傳盤瓠初
死置於樹以笄刺之下其後為象臨
臨邑縣有鴈翅泊泊傍無樹木土人至春夏常於此澤
羅鴈鳥取其翅以禦暑
烏耗西有懸渡國山溪不通引繩而渡朽索相引二千
里其土人佃于石間壘石為室接手而飲所謂猿飲也
鄯鄯之東龍城之西南地廣千里皆為塩田行人所經
牛馬皆布氈卧焉
嶺南溪洞中往往有飛頭者故有飛頭獠子之號頭將
飛一日前頸有痕匝項如紅縷妻子遂看守之其人及
夜状如病頭忽生翼脫身而去乃於岸泥尋蟹蚓之類
食之將曉飛還如夢覺其腹實矣梵僧菩薩勝又言
闍婆國中有飛頭者其人目無瞳子聚落時有一人據
于氏志怪南方落民其頭能飛其俗所祠名曰蟲落
因號落民晉朱桓有一婢其頭夜飛
王子年拾遺言晉武時因墀國使言東方有解形之民
能使頭飛南海左手飛東山右手飛西澤至暮頭還
肩上兩手遇疾風飄於海水外
近有海客往新羅吹至一島上滿山悉是黑漆匙筯其
處多大木客仰窺匙筯乃木之花與鬚也因拾百餘雙
還用之肥不能使後偶取攪茶隨攪而消焉
喜兆
集賢張希復學士嘗言李揆相公將拜相前一月日將
夕有蝦蟇大如牀見於寝堂中俄失所在又言初授新
州將拜相井忽漲水深尺餘
鄭絪相公宅在招國坊南門忽有物投瓦礫五六夜不
絶乃移於安仁西門宅避之瓦礫又隨而至經久復歸
招國鄭公歸心釋門禪室方丈及歸將入丈室蟢子滿
室懸絲去地一二尺不知其數其夕瓦礫亦絶翌日拜
相
成式見大理丞鄭復說淮西用兵時劉沔為小將軍頭
頗易之每捉生踏伏沔必在數前後重創將死數四後
因月黑風甚又令沔捉生沔憤激深入意必死行十餘
里因坐將睡忽有人覺之授以雙燭曰君方大貴但心
存此燭在無憂也沔後拜將常見燭影在雙旌上及不
復見燭乃詐疾歸宗
禍兆
楊慎矜兄弟富貴常自不安每詰朝禮佛像默祈冥衞
或一日像前土榻上聚塵三堆如塚状慎矜惡之且盧
兒戲命掃去一夕如初尋而禍作
姜楚公皎常遊禪定寺京兆辦局甚盛及飲酒座上一
妓絶色獻杯整鬟未嘗見手衆怪之有客被酒戱曰勿
六指乎乃強牽視妓隨牽而倒乃枯骸也姜竟及禍焉
蕭澣初至遂州造二幡刹施於寺設齋慶之齋畢作樂
忽暴雷霹靂刹各成數十片至来年當雷霹日澣死
物革
諮議朱景玄見鮑容說陳司徒在揚州時東市塔影忽
倒老人言海影翻則如此
崔玄亮常侍在洛中常步沙岸得一石子大如雞卵黑
潤可愛翫之行一里餘砉然而破有鳥大如巧婦飛去
進士叚碩常識南孝廉者善斫鱠縠薄絲縷輕可吹起
操刀響捷若合節奏因會客衒技先起魚架之忽暴風
雨雷震一聲鱠悉化為胡蝶飛去南驚懼遂折刀誓不
復作
開成末河陽黃魚池冰作花如纈
河陽城南百姓王氏莊有小池池邊巨柳數株開成末
葉落池中旋化為魚大小如葉食之無味至冬其家有
官事
婺州僧清簡家園蔓菁忽變為蓮
唐叚少卿酉陽雜爼續集卷之四
唐太常少卿臨淄柯古叚成式撰
明四川道監察御史内鄉李雲鵠校
貶誤
小戲中於奕局一枰各布五子角遲速名蹙融予因讀
坐右方謂之蹙戎又嘗覽王充論衡之言秦穆為繆(音)
(謬)及往往見士流遇人促裝必謂之曰車馬有行色直
臺直省者云寓直實為可笑乃錄賓語甚誤者著之于
此
予太和初從事浙西贊皇公幕中嘗因與曲宴中夜公
語及國朝詞人優劣云世人言靈芝無根醴泉無源張
曲江著詞也蓋取虞翻與弟求婚書徒以芝草為靈芝
耳予後偶得虞翻集果如公言開成初予職在集賢頗
獲所未見書始覽王充論衡自云充細族孤門或啁之
荅曰鳥無世鳳凰獸無種麒麟人無祖聖賢必當因祖
有以效賢號則甘泉有故源而嘉禾有舊根也
范傳正中丞舉進士省試風過竹賦甚麗為詞人所諷
然為從竹之簫非蕭艾之蕭也荀子云如風過蕭忽然
已化義同草上之風必偃相傳至今已為誤子讀淮南
子云夫播棋丸於地圓者趣窐方者止高各從其所安
夫人又何上下焉若風之過簫也忽然感之可以清濁
應矣高誘註云清商濁宫也
相傳云釋道欽住徑山有問道者率爾而對皆造宗極
劉忠州晏嘗乞心偈令執鑪而聽再三稱諸惡莫作諸
善奉行晏曰此三尺童子皆知之欽曰三尺童子皆知
之百歲老人行不得至今以為名理予讀梁元帝雜傳
云晉惠末洛中沙門耆域蓋得道者長安人與域食於
長安寺流沙人與域食於石人前數萬里同日而見沙
門竺法行嘗稽首乞言域升高坐曰守口攝意心莫犯
戒竺語曰得道者當授所未聽今有八歲沙彌亦以誦
之域笑曰八歲而致誦百歲不能行嗟乎人皆敬得道者
不知行即是得
相傳云韓晉公滉在潤州夜與從事登萬歲樓方酣置
杯不說語左右曰汝聽婦人哭乎當近何所對在某街
詰朝命吏捕哭者訊之信宿獄不具吏懼罪守於屍側
忽有大青蠅集其首因發䯻驗之果婦私於隣醉其夫
而釘殺之吏以為神吏問晉公晉公云吾察其哭聲疾
而不悼若強而懼者王充論衡云鄭子産晨出聞婦人
之哭拊僕之手而聽有間使吏執而問之即手煞其夫
異日其僕問曰夫子何以知之子産曰凢人於其所親
愛知病而憂臨死而懼已死而哀今哭已死而懼知其
姦也
相傳云德宗幸東宫太子親割羊脾水澤手因以餅潔
之太子覺上色動乃徐捲而食司空贊皇公著次柳氏
舊聞又云是肅宗劉餗傳記云太宗使宇文士及割肉
以餅拭手上屢目之士及佯不寤徐捲而啖
相傳云張上客藝過十全有果毅因重病虚悸每語腹
中輙響詣上客請治曰此病古方所無良久思曰吾得
之矣乃取本草令讀之凢歴藥名六七不應因據藥療
之立愈據劉餗傳記有患應病者問醫官蘇澄澄言無
此方吾所撰本草網羅天下藥可謂周令試讀之其人
發聲輙應至某藥再三無聲過至他藥復應如初澄因
為方以此藥為主其病遂差
今人云借書還書等為二癡據杜荆州書告貺云知汝
頗欲念學今因還車致副書可案錄受之當别置一宅
中勿復以借人古諺云有書借人為嗤借人書送還為
嗤也
世呼病瘦為崔家疾據北史北齊李庶無鬚時人呼為
天閹博陵崔諶暹之兄也嘗調之曰何不以錐刺頥作
數十孔拔左右好鬚者栽之庶曰特此還施貴族藝眉
有驗然後藝鬚崔家時有惡疾故庶以此調之俗呼滹
沱河為崔家墓田
俗好於門上畫虎頭書聻字謂隂刀鬼名可息癘也
予讀漢舊儀說儺逐疫鬼又立桃人葦索滄耳虎等聻
為合滄耳也
予在秘丘嘗見同官說俗說樓羅因天寳中進士有東
西棚各有聲勢稍傖者多會於酒樓食畢羅故有此語
予讀梁元帝風人辭云城頭網雀樓羅人着則知樓羅
之言起已多時一云城頭網張雀樓羅會人着
世說曹著輕薄才長於題目人常目一達官為熱𨫼上
猢猻其實舊語也朝野僉載云魏光乘好題目人姚元
之長大行急謂之趁蛇鸛鵲侍御史王旭短而黑醜謂
之烟薰木蛇楊仲嗣躁率謂之熱𨫼上猢猻
蜀石笋街夏中大雨往往得雜色小珠俗謂地當海眼
莫知其故蜀僧惠嶷曰前史說蜀少城飾以金璧珠翠
桓溫惡其大侈焚之合在此今拾得小珠時有孔者得
非是乎予開成初讀三國典略梁大同中驟雨殿前有
雜色珠梁武有喜色虞寄因上瑞雨頌梁武謂其兄荔
曰此頌清拔卿之士龍也
俗好劇語者云昔有某氏破産貰酒少有醒時其友題
其門闔云今日飲酒醉明日飲酒醉隣人讀之不解曰
今日飲酒醉是何等語于今青衿之子無不記者談藪
云北齊高祖常晏羣臣酒酣各令歌武衛斛律豐樂歌
曰朝亦飲酒醉暮亦飲酒醉日日飲酒醉國計無取次
帝曰豐樂不諂是好人也
相傳玄宗嘗令左右提優人黃翻綽入池水中復出翻
綽曰向見屈原笑臣爾遭逢聖明何爾至此據朝野僉
載散樂高崔嵬善弄癡大帝令沒首水底少頃出而大
笑上問之云臣見屈原謂臣云我遇楚懷無道汝何事
亦來耶帝不覺驚起賜物百叚又北齊書顯祖無道内
外各懷怨毒曾有典御丞李集面諫比帝甚於桀紂帝
令縳致水中沉沒久之後令引出謂曰我何如桀紂集
曰向來你不及矣如此數四集對如初帝大笑曰天下
有如此癡漢方知龍逢比干非是俊物遂解放之蓋事
本起於此
今人每覩棟宇巧麗必強謂魯般竒工也至兩都寺中
亦往往託為魯般所造其不稽古如此據朝野僉載云
魯般者肅州燉煌人莫詳年代巧侔造化於凉州造浮
圖作木鳶每擊楔三下乘之以歸無何其妻有姙父母
詰之妻具說其故父後伺得鳶擊楔十餘下乘之遂至
吳會吳人以爲妖遂殺之般又爲木鳶乘之遂獲父屍
怨吳人殺其父於肅州城南作一木仙人舉手指東南
吳地大旱三年卜曰般所爲也齎物具千數謝之般爲
斷一手其日吳中大雨國初土人尚祈禱其木仙六國
時公輸般亦爲木鳶以窺宋城
俗說沙門杯渡入梁武帝召之方奕棋呼殺閽者誤聽
殺之浮休子云梁有榼頭師高行神異武帝敬之常令
中使召至陛奏榼頭師至帝方棋欲殺子一叚應聲曰
煞中使人遽出斬之帝棋罷命師入中使曰向者陛下
令殺已法之矣師臨死云我無罪前生爲沙彌誤鋤殺
一蚓帝時為蚓今此報也
予門吏陸暢江東人語多差誤輕薄者多加諸以為劇
語予為兒時常聽人說陸暢初娶童溪女每旦羣婢捧
匜以銀奩盛藻豆陸不識輙沃水服之其友生問君爲
貴門女壻幾多樂事陸云貴門禮法甚有苦者日俾予
食辣麨殆不可過近覽世說新書云王敷初尚公主如
厠見漆箱盛乾棗本以塞鼻王謂厠上下果食至盡旣
還婢擎金漆盤貯水琉璃椀進藻豆因倒著水中旣飲
之羣婢莫不掩口
焦贛易林乾卦云道涉多版胡言迷蹇澤瘖且聾莫使
道通據梁元帝易連山每卦引歸藏斗圖立成委化集
林及焦贛易林乾卦卦辭與贛易林卦辭同蓋相傳誤
也
予别著鄭涉好爲查語每云天公映冡染豆削棘不若
致余冨貴至今以爲竒語釋氏本行經云自穿藏阿邏
仙言磨棘畫羽爲自然義蓋從此出也
續齊諧記云許彦於綏安山行遇一書生年二十餘卧
路側云足痛求寄鵝籠中彦戲言許之書生便入籠中
籠亦不廣書生與雙鵝並坐負之不覺重至一樹下書
生乃出籠謂彦曰欲薄設饌彦曰甚善乃於口中吐一
銅盤盤中海陸珍羞方丈盈前酒數行謂彦曰向將一
婦人相隨今欲召之彦曰甚善遂吐一女子年十五六
容貌絶倫接膝而坐俄書生醉卧女謂彦曰向竊一男
子同來欲暫呼願君勿言又吐一男子年二十餘明恪
可愛與彦叙寒溫揮觴共飲書生似欲覺女復吐錦行
障障書生久而書生將覺女又吞男子獨對彦坐書生
徐起謂彦曰暫眠遂久留君日已晚當與君别還復吞
此女子及諸銅盤悉納口中留大銅盤與彥曰無以籍
意與君相憶也釋氏譬喻經云昔梵志作術吐出一壺
中有女與屏處作家室梵志少息女復作術吐出一壺
中有男子復與共卧梵志覺次第互吞之柱杖而去余
以吳均嘗覽此事訝其說以為至怪也
相傳天寳中中岳道士顧玄績嘗懷金遊市中歴數年
忽遇一人強登旗亭扛壺盡醉日與之熟一年中輸數
百金其人疑有為拜請所欲玄績笑曰予燒金丹八轉
矣要一人相守忍一夕不言則濟吾事予察君神静有
膽氣將煩君一夕之勞或藥成相與期於太清也其人
曰死不足酬德何至是也遂隨入中岳上峯險絶岩中
有丹竈盆乳泉滴瀝亂松閉景玄績取乾飯食之即日
上章封㓻及暮授其一板云可擊此知更五更當有人
來此愼勿與言也其人曰如約至五更忽有數鐵騎呵
之曰避其人不動有傾若王者儀衛甚盛問汝何不避
令左右斬之其人如夢遂生於大賈家及長成思玄績
不言之戒父母為娶有三子忽一日妻泣君竟不言我
何用男女為遂次第殺其子其人失聲豁然夢覺鼎破
如震丹已飛矣釋玄奘西域記云中天婆羅厖斯國鹿
野東有一涸池名救命亦曰烈士昔有隐者於池側結
庵能令人畜代形瓦礫為金銀未能飛騰諸天遂築壇
作法求一烈士曠歲不獲後遇一人於城中乃與同遊
至池側贈以金銀五百謂曰盡當來取如此數返烈士
屢求效命隱者曰祈君終夕不言烈士曰死盡不憚豈
徒一夕屏息乎於是令烈士執刀立於壇側隱者按劒
念呪將曉烈士忽大呼空中火下隱者疾引此人入池
良久出語其違約烈士云夜分後惛然若夢見昔事主
躬來慰諭忍不交言怒而見害託生南天婆羅門家住
胎被常艱苦每思恩德未嘗出聲及娶生子喪父母亦
不語年六十五妻忽怒手劒提其子若不言殺爾子我
自念已隔一生年及衰朽唯止此子應遽止妻不覺發
此聲耳隱者曰此魔所為吾過矣烈士慙忿而死蓋傳
此之誤遂為中岳道士
相傳云一公初謁華嚴嚴命坐頃曰爾看吾心在何所
一公曰師馳白馬過寺門矣又問之一公曰危乎師何
為處乎刹末也華嚴曰聦明果不虚試復觀我一公良
久泚顙面洞赤作禮曰師得無入普賢地乎集賢校理
鄭符云柳中庸善易嘗詣普寂公公曰筮吾心所在也
柳云和尚心在前簷第七題復問之在某處寂曰萬物
無逃於數也吾將逃矣嘗試測之柳久之瞿然曰至矣
寂然不動吾無得而知矣又詵禪師本傳云日照三藏
詣詵詵不迎接直責之曰僧何爲俗入嚚湫處詵微瞚
亦不荅又云夫立不可過人頭豈容摽身鳥外詵曰吾
前心于市後心刹三藏果聦明者且復我日照乃彈指
數十曰是境空寂諸佛從自出也予按列子曰有神巫
自齊而來處於鄭命曰季咸列子見之心醉以告壺丘
子壺丘子曰嘗試與來以吾示之明日列子與見壺丘
子壺丘子曰響吾示之以地文殆見吾杜德機也嘗又
與來列子又與見壺丘子壺丘子曰響吾示之以天壤
列子明日又與見壺丘子出曰子之先生不齊吾無得
而相焉吾示之以太沖莫朕嘗又與來明日又與之見
壺丘子立未定失而走壺丘子曰吾與之虚而猗移因
以爲方靡因以爲流波故逃也予謂諸說悉互竄是事
也如晉時有人百擲百盧王衍曰後擲似前擲矣蓋取
於列子均後於前之義當時人聞以爲名言人之易欺
多如此類也
相傳江淮間有驛俗呼露筋嘗有人醉止其處一夕白
鳥蛄嘬血滴筋露而死據江德藻聘北道記云自邵伯
棣三十六里至鹿筋梁先有邏此處足白鳥故老云有
鹿過此一夕爲蚊所食至曉見筋因以爲名
昆明池中有塜俗號渾子相傳昔居民有子名渾子者
嘗違父語若東則西若水則火病且死欲葬於陵屯處
矯謂曰我死必葬於水中及死渾泣曰我今日不可更
違父命遂葬於此據盛弘之荆州記云固城臨洱水洱
水之北岸有五女墩西漢時有人葬洱墓將爲水所壞
其人有五女共創此墩以防其墓又云一女嫁隂縣佷
子子家貲萬金自少及長不從父言臨死意欲葬山上
恐子不從乃言必葬我於渚下磧上佷子曰我由來不
聽父教今當從此一語遂盡散家財作石塜以土繞之
遂成一洲長數步元康中始爲水所壞今餘石成半榻
許數百枚聚在水中
今軍中將射鹿往往射棚上亦畫鹿李績封君義聘梁
記曰梁主客賀季指馬上立射嗟美其工繪曰養由百
中楚恭以爲辱季不能對又有步從射版版記射的中
者甚多繪曰那得不射麞季曰上好生行善故不爲麞
形自麞而鹿亦不差也
今言梟鏡者往往謂壁間蛛爲鏡見其形規而匾伏子
必爲子所食也西漢云春祠黃帝用一梟破鏡以梟食
母故五月五日作梟羹也破鏡食父如貙虎眼黃帝欲
絶其類故百物皆用之傅玄賦云薦祠破鏡膳用一梟
朝野僉載云隋末有督君謨善射閉目而射應口而中
云志其目則中目志其口則中口有王靈智學射於謨
以爲曲盡其妙欲射殺謨獨擅其美謨執一短刀箭來
輙截之唯有一矢謨張口承之遂囓其鏑笑曰學射三
年未教汝囓鏃法列子云甘蠅古之善射者弟子名飛
衛巧過於師紀昌又學射於飛衛以蒸(徵一作)角之弧朔
蓬之簳射貫蝨心旣盡飛衛之術計天下敵已者一人
而已乃謀殺飛衛相過於野二人交射矢鋒相觸墜地
而塵不揚飛衛之矢先窮紀遺一矢旣發飛衛以棘刺
之端摶之而無差焉於是二子泣而投弓請爲父子刻
臂以誓不得告術於人孟子曰逢蒙學射於羿盡羿之
道唯羿爲愈已於是殺羿
予未虧齒時嘗聞親故說張芬中丞在韋南康臯幕中
有一客於晏席上以籌椀中綠豆擊蠅十不失一一坐
驚笑芬曰無費吾豆遂指起蠅拈其後脚略無脫者又
能拳上倒枕(椀一作)走十間地不落朝野僉載云僞周藤
州錄事參軍袁思中平之子能於刀子鋒杪倒筋揮蠅
起拈其後脚百不失一
士林間多呼殿榱桷護雀網爲罘罳其淺誤也如此禮
記曰䟽屏天子之廟飾鄭注云屏謂之樹今罘罳也列
之爲雲氣蟲獸如今之闕張揖廣雅曰復罳謂之屏劉
熙釋名曰罘罳在門外罘復也臣將入請事此復重思
西漢曰文帝七年未央宫東閣罘罳災罘罳在外諸侯
之象後果七國舉兵又王莽性好時日小數遣使壞渭
陵延陵園門罘罳曰使民無復思漢也魚豢魏略曰黃
初三年築諸門闕外罘罳予自筮仕已來凡見搢紳數
十人皆謬言梟鏡罘罳事
世說蓐泥爲窠聲多稍小者謂之漢鷰陶勝力注本草
云紫胸輕小者是越鷰胷斑黑聲大者是胡鷰其作巢
喜長越巢不入藥用越于漢亦小差耳
予數見還往說天后時有獻三足烏左右或言一足僞
耳天后笑曰但史冊書之安用察其眞僞乎唐書云天
授元年有進三足烏天后以爲周室嘉瑞睿宗云烏前
足偽天后不悅須臾一足墜地
世說挽歌起於田横爲横死從者不敢大哭爲歌以寄
哀也摯虞初禮(新禮一曰)議挽歌出於漢武帝役人勞苦歌
聲哀切遂以送終非古制也工部郎中嚴厚本云挽歌
其來久矣據左氏傳公會吳子伐齊將戰公孫夏命其
徒歌虞殯示必死也予近讀莊子曰紼謳於所生必
於斥苦司馬彪註云紼讀曰拂引柩索謳挽歌斥䟽緩
苦急促言引紼謳者爲人用力也
舊言藏鈎起於鈎弋蓋依辛氏三秦記云漢武鈎弋夫
人手拳時人效之目爲藏鈎也列子云凢摳者巧鈎摳
(摳一作)者憚黃金樞(摳一云)者昏殷敬順敬訓曰彄與摳同
衆人分曹手藏物探取之又令藏鈎剰一人則來往於
兩朋謂之餓鴟風土記曰藏鈎之戲分二曹以校勝負
若人耦則敵對若奇則使一人爲遊附或属上曹或属
下曹名爲飛鳥又今爲此戲必於正月據風土記在臘
祭後也庾闡藏鈎賦序云予以臘後命中外以行鈎爲
戲矣
世說云彈棋起自魏室粧奩戲也典論云予於他戲弄
之事少所喜唯彈棋略盡其巧京師有馬合鄉侯東方
世安張公子恨不與數子對起於魏室明矣今彈棋用
棋二十四以色别貴賤棋絶後一豆座石(右一云)方云白
黑各六棋依六博棋形(大棋形一云依)頗似枕狀又魏戲法先
立一棋於局中餘者聞(鬪一作)白黑圍繞之十八籌成都
梁職儀曰八座尚書以紫紗裹手版垂白絲於首如筆
通志曰今錄僕射尚書手版以紫皮裹之名曰笏梁中
世已來唯八座尚書執笏者白筆綴頭以紫囊之其餘
公卿但執手版今人相傳云陳希烈不便税笏騎馬以
帛裹令左右執之李右座見云便為將來故事甚失之
矣
今人謂醜為貌寢誤矣魏志曰劉表以王粲貌侵體通
說不甚重之一云貌寢體通說甚重之註云侵貌不足
也
予太和末因弟生日觀雜戲有市人小說呼扁鵲作褊
鵲字上聲予令座客任道昇字正之市人言二十年前
嘗於上都齊會設此有一秀才甚賞某呼扁字與褊同
聲云世人皆誤予意其飾非大笑之近讀甄立言本草
音義引曹憲云扁布典反今步典非也案扁鵲姓秦字
越人扁縣郡属渤海
今六博齒采妓乘乘字去聲呼無齒曰乘據博塞經云
無齒爲䋲三齒爲雜䋲今樗蒲塞行十一字據晉書劉
毅與宋祖諸葛長民等東府聚戲併合大擲制應至數
百萬餘人並黑犢已還毅後擲得稺
今閣門有宮人垂帛引百寮或云自則天或言因後魏
據開元禮䟽曰晉康獻禇后臨朝不坐則宮人傳百寮
拜有虜中使者見之歸國遂行此禮時禮樂盡在江南
北方舉動法之周隋相㳂國家承之不改
侍中西漢秩甚卑若今千牛官舉中者皆禁中言中嚴
謂天子已被冕服不敢斥故言中也今侍中品秩與漢
殊絶猶奏中嚴外辦非也
禮婚禮必用昏以其陽往而隂來也今行禮於曉祭質
明行事今俗祭先又用昏謬之大者矣夫宮中祭邪魅
及葬窳則用昏又今士大夫家昏禮露施帳謂之入帳
新婦乘鞍悉北朝餘風也聘北道記云北方婚禮必用
青布幔爲屋謂之青廬於此交拜迎新婦夫家百餘人
挾車俱呼曰新婦子催出來其聲不絶登車乃止今之
催粧是也以竹杖打壻爲戲乃有大委頓者江德藻記
此爲異明南朝無此禮也至於奠鴈曰鵝稅纓曰合髻
見燭舉樂鋪母卺童其禮太紊雜求諸野
今之士大夫喪妻往往杖竹甚長謂之過頭杖據禮父
在適子妻喪不杖衆子則杖據禮彼以父服我我以母
服報之杖同削杖也
