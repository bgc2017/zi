唐段少卿酉陽雜爼前集卷之十
唐太常少卿臨淄柯古叚成式撰
明四川道監察御史内鄉李雲鵠校
物異
秦鏡儛溪古岸石窟有方鏡徑丈餘照人五藏秦皇世
號爲照骨寳在無勞縣境山
風聲木東方朔西郍汗國廻得風聲木枝帝以賜大臣
人有疾則枝汗將死則折里語曰生年未半枝不汗
漢高祖入咸陽宮寶中猶異者有青玉燈檠高七尺五
寸下作蟠螭以口銜燈燈燃則鱗甲皆動炳煥若列星
珊瑚漢積草池中珊瑚高一丈二尺一本三柯上有四
百六十二條是南越王趙佗所獻號爲烽火樹夜有光
影常似欲燃
石墨無勞縣山出石墨爨之彌年不消
異字境山西有石壁壁間千餘字色黃不似鐫刻狀如
科斗莫有識者
田公泉華陽雷平山有田公泉飲之除腸中三蟲用以
浣衣勝灰汁
螢火芝良常山有螢火芝其葉似草實大如豆紫花夜
視有光食一枚心中一孔明食至七心七竅洞徹可以
夜書
石人尋陽山上有石人高丈餘虎至此輙倒石人前
冬瓜晉高衡爲魏郡太守戌石頭其孫雅之在廐中有
神來降自稱白頭公所柱杖光照一室又有一物如冬
瓜眼遍其上也
豫章船昆明池漢時有豫章船一艘載一千人
銅駞漢元帝竟寧元年長陵銅駞生毛毛端開花
篊晉時錢塘有人作篊年收魚億計號萬匠篊
碑龜臨邑縣北有華(燕一作)公墓碑尋失唯趺龜存焉石
趙世此龜夜常負碑入水至曉方出其上常有萍藻有
伺之者果見龜將入水因呌呼龜乃走墜折碑焉
陸鹽昆吾國陸鹽周十餘里無水自生末鹽月滿則如
積雪味甘月虧則如薄霜味苦月盡亦全盡
穎陽碑魏曹丕受禪處後六字生金司馬氏金行明六
世遷魏也
泉元街縣有泉泉眼中水交旋如盤龍或試撓破之尋
手成龍狀驢馬飲之皆驚走
石漆高奴縣石脂水水膩浮水上如漆採以膏車及燃
燈極明
麝䙞晉時有徐景於宣陽門外得一錦麝䙞至家開視
有蟲如蟬五色兩足各綴一五銖錢
玉龍梁大同八年戍主楊光欣獲玉龍一枚長一尺二
寸高五寸雕鏤精妙不似人作腹中容斗餘頸亦空曲
置水中令水滿倒之水從口出水聲如琴瑟水盡方止
木字齊永明九年秼陵安明寺有古樹伐以爲薪木理
自然有法大德三字
木簡齊建元初延陵季子廟舊有湧井井北忽有金石
聲掘深二尺得沸泉泉中得木簡長一尺廣一寸二分
隱起字曰廬山道士張陵再拜謁木堅而白字色黃
赤木宗廟地中生赤木人君禮名得其宜也
紅沫練丹砂爲黃金碎以染筆書入石中削去逾明名
曰紅沫
鏡石濟南郡有方山相傳有奐生得仙於此山南有明
鏡崖石方三丈魑魅行伏了了然在鏡中南燕時鏡上
遂使漆焉俗言山神惡其照物故漆之
承受石筑陽縣水中有孤石挺出其下澄潭時有見此
石根如竹根色黃見者多凶俗號承受石
錐中牟縣魏任城王臺下池中有漢時鐵錐長六尺入
地三尺頭西南指不可動
釡石夷道縣有釡瀨其石大者如釡小者如斗形色亂
眞唯實中耳
魚石衡陽湘鄊縣有石魚山山石色黑理若生雌黃開
發一重輙有魚形鱗鰭首尾有若畫長數寸燒之作魚
腥
銅神衡陽唐安縣東有略塘塘有銅神往往銅聲激水
水爲變綠作銅腥魚盡死
中宿縣山下有神宇溱水至此沸騰鼔怒槎木泛至此
淪没竟無出者世人以爲河伯下材
鼓杖含洭縣翁水口下東岸有聖鼓杖即陽山之鼓杖
也横在川側衝波所激未嘗移動衆鳥飛鳴莫有萃者
船人悞以篙觸必患瘧
井石陽縣有井水半青半黃黃者如灰汁取作粥飲悉
作金色氣甚芬馥
燃石建城縣出燃石色黃理疎以水灌之則熱安鼎其
上可以炊也
石鼓冀縣有天鼓山山有石如鼓河鼓星搖動則石鼓
鳴鳴則秦土有殃
半湯湖句容縣吳瀆塘有半湯湖湖水半冷半熱熱可
以㵸雞皆有魚髮入輙死
鹽朐䏰縣鹽井有鹽方寸中央隆起如張傘名曰傘子
鹽
泉玉門軍有蘆葭泉周二丈深一丈駞馬千頭飲之不
竭
茯苓沈約謝始安王賜伏苓一枚重十二斤八兩有表
古鑊虢州陵縣石城崗有古鑊一口樹生其内大數圍
君王鹽白鹽崖有鹽如水精名爲君王鹽
手板宋山陽王休祐屢以言語忤顔有庾道敏者善相
手板休祐以己手板託言他人者庾曰此板乃貴然使
人多忤休祐以禇淵詳密乃換其手板别日禇於帝前
稱下官帝甚不悅
鼠丸王肅造逐鼠丸以銅爲之晝夜自轉
木囚論衡言李子長爲政欲知囚情以梧桐爲人象囚
之形鑿地爲臼以蘆葦爲郭籍卧木囚於其中囚當罪
木囚不動囚或冤木囚乃奮起
蘇秦金魏時洛陽令史高顯掘得黃金百斤銘曰蘇秦
金
梨洛陽報德寺梨重六斤
甑花滕景眞在廣州七層寺永徽中罷職歸家婢炊釡
中忽有聲如雷米上芃芃隆起滕就視聲轉壯甑上花
生數十漸長似蓮花色赤有光似金俄頃萎滅旬日滕
得病卒
官金中螻頂金最上六兩爲一垜有卧螻蛄穴及水臯
形當中䧟處名曰趾腹又鋌上凹處有紫色名紫膽開
元中有大唐金(印字一有)即官金也
玄金太宗時汾州言青龍白龍吐物在空中有光如火
墜地䧟入二尺掘之得玄金廣尺餘高七寸
芝天保初臨川人李嘉㣧所居柱上生芝草狀如天尊
太守張景佚拔柱獻焉
龜建中四年趙州寧晉縣沙河北有大棠梨樹百姓常
祈禱忽有群蛇數十自東南來渡北岸集棠梨樹下爲
二積留南岸者爲一積俄見三龜徑寸繞行積傍積蛇
盡死乃各登其積視蛇腹悉有瘡若矢所中剌史康日
知圖甘棠梨三龜來獻
雪貞元二年長安大雪平地深尺餘雪上有薰黑色
雨木貞元四年雨木於陳留大如指長寸許每木有孔
通中所下其立如植徧十餘里
齒梵郍衍國有金輪王齒長三寸
石柱劫化他國有石柱高七十餘尺無憂王所建色紺
光潤隨人罪福影其上
旃檀鼔于闐城東南有大河漑一國之田忽然絶流其
國王問羅洪僧言龍所爲也王乃祠龍水中有一女子
凌波而來拜曰妾夫死願得大臣爲夫水當復舊有大
臣請行舉國送之其臣車駕白馬入水不溺中河而後
白馬浮出負一㫋檀鼓及書一函發書言大鼓懸城東
南寇至鼓當自鳴後寇至鼓輙自鳴
石鞾于闐國刹利寺有石鞾
石阜石河目縣有石阜石破之有禄馬跡
舍利東迦畢誠國有窣堵波舍利常見如綴珠幡循繞
表樹(柱一作)
蟣像健䭾邏國石壁上有佛像初石壁有金色蟣大者
如指小者如米齧石壁如雕鐫成立佛狀
燋米乹陁國昔尸毘王倉庫爲火所燒其中粳米燋者
于今尚存服一粒永不患瘧
辟支佛鞾于闐國贊摩寺有辟支佛鞾非皮非綵歲久
不爛
石駞溺拘夷國北山有石駞溺水溺下以金銀銅鐵瓦
木等器盛之皆漏掌承之亦透唯瓢不漏服之令人身
上臰毛落盡得仙出論衡
人木大食西南二千里有國山谷間樹枝上化生人首
如花不解語人借問笑而已頻笑輙落
馬俱位國以馬種蒔大食國馬解人語
石人萊子國海上有石人長一丈五尺大十圍昔秦始
皇遣此石人追勞山不得遂立於此
銅馬俱德建國鳥滸河中灘派中有火祅祠相傳祅神
本自波斯國乘神通來此常見靈異因立祅祠内無象
於大屋下置大小爐舍簷向西人向東禮有一銅馬大
如次馬國人言自天下屈前脚在空中而對神立後脚
入土自古數有穿視者深數十丈竟不及其蹄西域以
五月爲歲每歲日鳥滸河中有馬出其色金與此銅馬
嘶相應俄復入水近有大食王不信入祅祠將壞之忽
有火燒其兵遂不敢毁
蛇磧蘇都瑟匿國西北有蛇磧南北蛇原五百餘里中
間遍地毒氣如烟飛鳥悉墜地蛇吞食或大小相噬及
食生草
石鼉私訶條國金遼山寺中有石鼉衆僧飲食將盡向
石鼉作禮於是飲食悉具
神厨俱振提國尚鬼神城北隔珍珠江二十里有神春
秋祠之時國王所須什物金銀器神厨中自然而出祠
畢亦滅天后使驗之不妄
毒槊南蠻有毒槊無刃狀如朽鐵中人無血而死言從
天雨下入地丈餘祭地方撅得之
甲遼城東有鏁甲高麗言前燕時自天而落
土㯽榔狀如㯽榔在孔穴間得之新者猶軟相傳蟾蜍
矢也不常有之主治惡瘡
鬼矢生隂濕地淺黃白色或時見之主瘡
石欄干生大海底高尺餘有根莖上有孔如物點漁人
網罥取之初出水正紅色見風漸漸青色主石淋
壁影高郵縣有一寺不記名講堂西壁枕道每日晩人
馬車轝影悉透壁上衣紅紫者影中鹵莽可辨壁厚數
尺難以理究辰午之時則無相傳如此二十餘年矣或
一年半年不見成式太和初揚州見寄客及僧說
醢石成式羣從有言少時嘗毁鳥巢得一黑石如雀卵
圓滑可愛後偶置醋器中忽覺石動徐視之有四足如
蜒舉之足亦隨縮
桃核水部員外郎杜陟常見江淮市人以桃核扇量米
正容一升言於九嶷山溪中得
人足處士元固言貞元初常與道侶遊華山谷中見一
人股襪履甚新斷如膝頭初無瘡迹
瓷椀江淮有士人莊居其子年二十餘常病猒其父一
日飲茗甌中忽靤起如漚高出甌外瑩淨若琉璃中有
一人長一寸立於漚高出甌外細視之衣服狀貌乃其
子也食頃爆破一無所見茶椀如舊但有微璺耳數日
其子遂着神譯神言斷人休咎不差謬
鐵鏡荀諷者善藥性好讀道書能言名理樊晃常給其
絮帛有鐵鏡徑五寸餘鼻大如拳言於道者處傳得亦
無他異但數人同照各自見其影不見别人影
大蟲皮永寧王鹽鐵舊有大蟲皮大如一掌鬚尾班點
如犬者
人腊李章武有人腊長三尺(寸一作)餘頭項▫肋成就云
是憔僥國人
牛黃牛黃在膽中牛有黃者或吐弄之集賢校理張希
復言嘗有人得其所吐黃剖中有物如蝶飛去
上清珠肅宗爲兒時常爲玄宗所器每坐於前熟視其
貌謂武惠妃曰此兒甚有異相他日亦吾家一有福天
子因命取上清玉珠以絳紗褁之繫于頸是開元中罽
賓國所貢光明㓗白可照一室視之則仙人玉女雲鶴
絳節之形搖動於其中及即位寶庫中往往有神光異
日掌庫者具以事告帝曰豈非上清珠耶遂令出之絳
紗猶在因流泣遍示近臣曰此我爲兒時明皇所賜也
遂令貯之以翠玉凾置之于卧内四方忽有水旱兵革
之災則虔懇祝之無不應驗也
漢太上皇爲秦王子嬰所奉白玉璽高祖斬白蛇
劍劍綵九華玉以爲餙雜厠五色琉璃爲劍
匣劍在厘中■景猶照於外與挺劍不昧十二年一加
磨龍刅雪開匣板鞘輙有風氣光彩射人
楚州界有小山山上有室而無水僧智一掘井深三丈
遇石鑿石穴及土又深五十尺得一玉長尺二闊四寸
赤如琥珀每面有六龜子燦耀可愛中若可貯水狀僧
偶擊一角視之遂瀝血半月日方止
虞鄉有山觀甚幽寂有滌陽道士居焉太和中道士嘗
一夕獨登壇望見庭忽有異光自井泉中發俄有一物
狀若兔其色若精金隨光而出環遶醮壇久之復入于
井自是每夕輙見道士異其事不敢告于人後因淘井
得一金兔甚小奇光爛然即置于巾箱中時御史李戎
職于蒲津與道士友善道士因以遺之其後戎自奉先
縣令爲忻州剌史其金兔忽亡去後月餘而戎卒
李師古治山亭掘得一物類鐵斧頭時李章武遊東平
師古示之武驚曰此禁物也可飲血三斗騐之而信
唐段少卿酉陽雜爼前集卷之十
唐叚少卿酉陽雜爼續集卷之十
唐太常少卿臨淄柯古叚成式撰
明四川道監察御史内鄉李雲鵠校
支植下
青楊木出峽中為牀卧之無蚤
夏州槐夏州唯一郵有槐樹數株鹽州或要葉行牒求
之
蜀楷木蜀中有木類柞衆木榮時枯枿隆冬方萌芽布
隂蜀人呼為楷木
古文柱齊建元二年夏廬陵長溪水衝擊山麓崩長六
七尺下得柱千餘根皆十圍長者一丈短者八九尺頭
題古文字不可識江淹以問王儉儉云江東不閑隷書
秦漢時柱也
色綾木臺山有色綾木理如綾文百姓取為枕呼為色
綾枕
鹿木武陵郡北有鹿木二株馬伏波所種木多節
倒生木此木依山生根在上有人觸則葉翕人去則葉
舒出東海
黝木節似蠱獸可以為鞭
桄榔樹古南海縣有桄榔樹峯頭生葉有麵大者出麵
百斛以牛乳噉之甚美
怪松南康有怪松從前刺史令畫工寫松必數枝衰悴
後因一客與妓環飲其下經日松死
河泊下材中宿縣山下有神宇溱水至此沸騰鼓怒槎
木汎至此淪没竟無出者世人以爲河泊下材
交讓木武陵郡記白雉山有木名交讓衆木敷榮後方
萌芽亦更歲迭榮也
三枝槐相國李石河中永樂有宅庭槐一本抽三枝直
過堂前屋脊一枝不及相國同堂兄弟三人曰石曰程
皆登第宰執唯福一人歴七鎮使相而已
無患木燒之極香辟惡氣一名噤婁一名桓昔有神巫
曰瑤能符劾百鬼擒魑魅以無患木擊殺之世人競
取此木為器用却鬼因曰無患木
醋心樹杜師仁常賃居庭有巨杏樹隣居老人每擔水
至樹側必嘆曰此樹可惜杜詰之老人云某善知木病
此樹有疾某請治乃診樹一處曰樹病醋心杜染指于
蠧處嘗之味若薄醋老人持小鈎披蠧再三鈎之得一
白蟲如蝠乃傅藥於瘡中復戒曰有實自青皮時必摽
之十去八九則樹活如其言樹益茂盛矣又云嘗見栽
植經三卷言木有病醋心者
女草葳蕤草一名麗草亦呼為女草江湖中呼為娃草
美女曰娃故以為名
山茶花山茶葉似茶樹高者丈餘花大盈寸色如緋十
二月開
異木花衞公嘗獲異木一株春花紫予思木中一歲發
花唯木蘭
王母桃洛陽華林園内有之十月始熟形如括蒌俗語
曰王母甘桃食之解勞亦名西王母桃
胡榛子阿月生西國蕃人言與胡榛子同樹一年榛子
二年阿月
橄欖子獨根樹東向枝曰木威南向枝曰橄欖
東荒栗東方荒中有木名曰栗有殼徑三尺三寸殼刺
長丈餘實徑三尺殼亦黃其味甜食之令人短氣而渴
猴栗李衞公一夕甘子園會客盤中有猴栗無味陳堅
處士云虔州南有漸栗形如素核
儋崕芥芥高者五六尺子大如鷄卵
儋崖瓠儋崖種瓠成實率皆石餘
童子寺竹衞公言北都惟童子寺有竹一窠纔長數尺
相傳其寺綱維每日報竹平安
石桂芝生山石穴中似桂樹而實石也高大如絞尺光
明而味辛有枝條搗服之一觔得千歲也
石髮張乘言南中水底有草如石髮每月三四日始生
至八九日已後可採及月盡悉爛似隨月盛衰也
席箕一名塞蘆生北胡地古詩云千里席箕草
宋州莆田縣破岡山武宗二年巨石上生菌大如合簣
莖及蓋黃白色其下淺紅盡為過僧所食云美倍(菌諸)
大食勿斯離國石榴重五六斤
南中桐花有深紅色者
東宫郡漢順帝時属南海西接高涼郡又以其地為司
諫都尉東有蕪地西隣大海有長洲多桃枝竹緣岸而
生
楓樹子大如雞卵二月華已乃著實八九月熟曝乾燒
之香馥
唐叚少卿酉陽襍爼續集卷之十
