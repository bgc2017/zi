唐叚少卿酉陽雜俎前集卷之二
唐太常少卿臨淄柯古叚成式撰
明四川道監察御史内鄉李雲鵠校
玉格
道列三界諸天數與釋氏同但名别耳三界外曰四
人境謂常融玉隆梵度賈奕四天也四人天外曰三
清大赤禹餘清微也三清上曰大羅又有九天波利
等九名
天圓十二綱運關三百六十轉為一周天運三千六百
周為陽孛地紀推機三百三十轉為一度地轉三千三
百度為陽蝕天地相去四十萬九千里四方相去萬萬
九千里
名山三百六十福地七十二崑崙為天地之齊又九
地四十六土八酒仙宫言冥謫隂者之所
有羅酆山在北方癸地周迴三萬里高二千六百里
洞天六宫周一萬里高二千六百里是爲六天鬼神之
宫
六天一曰紂絶隂天宫二曰泰煞諒事宫三曰明辰耐
犯宫四曰怙照罪氣宫五曰宗靈七非宫六曰敢司連
苑(屍一作)宫人死皆至其中人欲常念六天宫名空洞
之小天三隂所治也又耐犯宫主生紂絶天主死
禍福續命由怙照第四天鬼官北斗君所治即七辰北
斗之考官也項梁城酆都宫頌曰紂絶標帝晨諒事構
重阿炎如霄漢烟勃景耀華武陽帶神鋒怙照吞清河
開闔臨丹井雲門欝嵳峩七非通奇靈連苑亦敷魔六
天横北道此是鬼神家凢有二萬言此唯天宫名耳夜
中微讀之辟鬼魅
酆都稻名重思其米如石榴子粒稍大味如菱杜瓊作
重思賦曰霏霏春暮翠矣重思雲氣交被嘉穀應時
夏啓為東明公文王為西明公邵公為南明公季扎為
北明公四時主四方鬼至忠至孝之人命終皆為地下
主者一百四十年乃授下仙之教授以大道有上聖之
德命終受三官書為地下主者一千年乃轉三官之五
帝復一千四百年方得遊行太清為九宫之中仙又有
為善爽鬼者三官清鬼者或先世有功在三官流逮後
嗣易世練化改氏更生此七世隂德根葉相及也命終
當道遺脚一骨以歸三官餘骨隨身而遷男左女右皆
受書為地下主者二百八十年乃得進處地仙之道矣
炎帝甲為北太帝君主天下鬼神三元品式明真科九
幽章皆律也連苑曲泉泰煞九幽雲夜九都三靈萬掠
四極九科皆治所也三十六獄流沙赤等號溟澪獄北
岳獄也又二十四獄有九平元正女青河北等號人犯
五千惡爲五獄鬼六千惡爲二十八獄獄囚萬惡乃墮
薜荔也
罪簿有黑綠白簿赤丹編簡刑有ခ蒙山石副太山ဂ
夜山石寒河源及西津水寘東海風刀電(作一)
(雷)風積夜河
鬼官有七十五品仙位有九太帝二十七天君一千二
百仙官二萬四千靈司三十二司命三品九品七城(作一)
(作地域一)九階二十七位七十二萬之次弟也
老君西越流沙歴八十一國烏弋身毒為浮屠化被三
千國有九萬品戒經漢所獲大月支復立經是也孔子
為元宫仙
佛為三十三天仙延賓官主所為道在竺乾有古先生
善入無為
釋老志亦曰佛於西域得道陶勝力言小方諸國多奉
佛不死服五笙精讀夏歸藏用之以飛行也
藏經菩薩戒也
方諸山在乙地
太極真仙中莊周為闈編郎八十一戒千二百善入洞
天二百三十戒二千善登山上靈官萬善升玉清
白誌見腹名在瓊簡者目有綠筋名在金赤書者隂有
伏骨名在琳札青書者胸有偃骨名在星書者眼四規
名在方諸者掌理迴菌名在綠籍者有前相皆上仙也
可不學其道自至其次鼻有玄山腹有玄丘亦仙相也
或口氣不潔性耐穢則壊玄丘之相矣
五藏九宫十二室四支五體三焦九竅百八十機關三
百六十骨節三萬六千神隨其所而居之魂以精為根
魄以目為戸三魂可拘七魄可制庚申日伏尸言人過
本命日天曺計人行三尸一日三朝上尸青姑伐人眼
中尸白姑伐人五藏下尸血姑伐人胃命亦曰玄靈又
曰一居人頭中令人多思欲好車馬其色黑一居人腹
令人好食飲恚怒其色青一居人足令人好色喜煞七
守庚申三尸滅三守庚申三尸伏
仙藥有
鍾山白膠閬風石腦黑河蔡瑚太微紫麻
太極井泉夜津日草青津碧荻圓丘紫柰
白水靈蛤八天赤薤高丘餘粮滄浪青錢
三十六芝龍胎醴九鼎魚火棗交梨
鳳林鳴醅中央紫蜜崩岳電柳玄郭綺葱
夜牛伏骨神吾黃藻炎山夜日玄霜絳雪
環剛樹子赤樹白子佪水玉精白琅霜
紫醬(漿一作)月醴虹丹鴻丹
藥草異號
丹山魂雄黃青要女空青
靈華汎腴薰陸香北帝玄珠消石
東華童子青木香五精金羊起石
流丹白膏胡粉亭炅獨生雞舌香
倒行神骨戎塩白虎脫齒金牙石
靈黃石流黃陸虛遺生龍骨
章陽羽玄白附子綠伏石母慈石
絳晨伏胎茯苓七白靈蔬薤曰華
一名守宅一名家芝凡二十四名伏龍李
蘇牙樹
圖籍有符圖七千章
雌一王檢四規明鏡五柱中經飛龜帙
飛黃子經鹿盧蹻經含景圖卧引圖
園芝圖木芝圖大隗新芝圖牽牛經
玉珍記臘成記玉案記丹臺經(記一作)
日月厨食經金樓經三十六水經中黃丈人經
協龍子鹿臺經玉胎經官氏經
鳳綱經六隂玉女經白虎七變經九仙經
十上化經縢中有首攝提經三綱六紀經
白子變化經隱首經入軍經泉樞經
赤甲經金剛八疊錄(經一作)
老君母曰玄妙玉女天降玄黃氣如彈丸入口而孕凝
神瓊胎宫三千七百年赤明開運歲在甲子誕於扶刀
蓋天西那王國欝寥山丹玄之阿又曰老君在胎八
十一年剖左掖而生生而白首又曰青帝劫末元氣
改運託形於洪氏之胞又曰李母本元君也日精入
口吞而有孕三色氣繞身五行獸衞形如此七十二年
而生陳國苦縣賴鄉渦水之陽九井西李下具三十六
號七十二名又有九名又千二百老君又曰九大(天一作)
上皇洞真第一君大千法王九靈老子太上真人天老
玄中法師上清太極真人上景君等號形長九尺或曰
二丈九尺耳三門又耳附連環又耳無輪郭眉如北斗
色綠中有紫毛長五寸目方瞳綠筋貫之有紫光鼻雙
柱口方齒數六八頥若方丘頰如横壠龍顔金容額三
理腹三誌頂三約把十蹈五身綠毛白血頂有紫氣
人死形如生足皮不青惡目光不毁頭髮盡脫皆尸解
也白日去曰上解夜半去曰下解向曉向暮謂之地下
主者太乙守尸三魂營骨七魄衞肉胎靈錄氣所謂太
隂練形也趙成子後五六年肉朽骨在液血於内紫色
發外又曰若人暫死適太隂權過三官血沉脉散而五
藏自生白骨如玉三光惟息太神内閉或三年至三十
年
又曰白日尸解自是仙非解尸也鹿皮公吞玉華而流
蟲出尸王西城潄龍胎而死訣飲瓊精而扣棺仇季子
咽金液而臰徹百里季主服霜散以潛升而頭足異處
黑狄咽虹丹而投水寗生服石腦而赴火栢成納氣而
胃腸三腐
句曲山五芝求之者投金環二雙於石間勿顧念必得
矣第一芝名龍仙食之為太極仙第二芝名參成食之
為太極大夫第三芝名燕胎食之為正一郎中第四芝
名夜光洞鼻食之為太清左御史第五芝名料玉食之
為三官真御史
真人用寶劍以尸解者蟬化之上品也鍛用七月庚申
八月辛酉日長三尺九寸廣一寸四分厚三分半杪九
寸名子干字良非
青烏公入華山四百七十一歲十二試三不過(過一作)後
服金汋而升太極以為試三不過但仙人而已不得真
人位
有傳先生入焦山七年老君與之木鑽使穿一盤石石
厚五尺曰此石穴當得道積四十七年石穿得神丹
范零子隨司馬季主入常山石室石室東北角有石匱
季主戒勿開零子思歸發之見其家父母大小近而不
遠乃悲思季主遂逐之經數載復令守一銅匱又違戒
所見如前竟不得道
衞國縣西南有瓜穴冬夏常出水望之如練時有瓜葉
出焉相傳苻秦時有李班者頗好道術入穴中行可三
百步朗然有宫宇牀榻上有經書見二人對坐鬚髮皓
白班前拜於牀下一人顧曰卿可還無宜久住班辭出
至穴口有瓜數箇欲取乃化為石尋故道得還至家家
人云班去来已經四十年矣
長白山相傳古肅然(肅慎一作)山也峴南有鐘鳴燕世桑門
釋惠霄者自廣固至此峴聽鐘聲稍前忽見一寺門宇
炳煥遂求中食見一沙彌乃摘一桃與霄須臾又與一
桃語霄曰至此已淹留可去矣霄出迴頭顧失寺至廣
固見弟子言失和尚已二年矣霄始知二桃兆二年矣
高唐縣鳴石山岩高百餘仞人以物扣岩巖甚清越晉
太康中逸士田宣隱於岩下葉風霜月常拊石自娛每
見一人着白單衣徘徊岩上及曉方去宣於後令人擊
石乃於岩上潜伺俄然果來因遽執𬒮(玦一作)詰之自言
姓王字中倫衛人周宣王時入少室山學道比頻適方
壺去來經此愛此石響故輙留聽宣乃求其養生唯留
一石如雀卵初則凌空百餘步猶見漸漸烟霧障之宣
得石含輒百日不饑
荆州利水間有二石若闕名曰韶石晉永和中有飛仙
衣冠如雪各憩一石旬日而去人咸見之
貝丘西有玉女山傳云晉大始中北海蓬球字伯堅入
山伐木忽覺異香遂遡風尋之至此山廓然宫殿盤欝
樓臺博敞球入門窺之見五株玉樹復稍前有四婦人
端妙絶世自彈碁於堂上見球俱驚起謂球曰蓬君何
故得来球曰尋香而至遂復還戲一小者便上樓彈琴
留戲者呼之曰元暉何爲獨升樓球樹下立覺少饑乃
舌䑛葉上垂露俄然有一女乘鶴而至逆恚曰玉華汝
等何故有此俗人王母即令王方平行諸仙室球懼而
出門迴顧忽然不見至家乃是建平中其舊居閭舍皆
為墟墓矣
晉許旌陽吳猛弟子也當時江東多蛇禍猛將除之選
徒百餘人至高安令具炭百斤乃度尺而斷之寘諸壇
上一夕悉化為玉女惑其徒至曉吳猛悉命弟子無不
涅其衣者唯許君獨無乃與許至遼江及遇巨蛇吳年
衰力不能制許遂禹步勑劍登其首斬之
孫思邈嘗隱終南山與宣律和尚相接每来往互參宗
旨時大旱西域僧請於昆明池結壇祈雨詔有司備香
燈凡七日縮水數尺忽有老人夜詣宣律和尚求救曰
弟子昆明池龍也無雨久匪由弟子胡僧利弟子腦將
為藥欺天子言祈雨命在旦夕乞和尚法力加護宣公
辭曰貧道持律而已可求孫先生老人因至思邈石室
求救孫謂曰我知昆明龍宫有仙方三千(十一作)首爾傳
與予予將救汝老人曰此方上帝不許妄傳今急矣固
無所恡有頃捧方而至孫曰爾第還無慮胡僧也自是
池水忽漲數日溢岸胡僧羞恚而死孫復著千金方三
千卷每卷入一方人不得曉及卒後時有人見之
玄宗幸蜀夢思邈乞武都雄黃乃命中使齎雄黃十斤
送於峨眉頂上中使上山未半見一人幅巾被褐鬚鬢
皓白二童青衣丸髻夾侍立屏風側以手指大盤石臼
可致藥於此上有表錄上皇帝中使視石上朱書百餘
字遂錄之隨寫隨滅寫畢石上無復字矣須臾白氣漫
起因忽不見
同州司馬裴沆常說再從伯自洛中將往鄭州在路數
日晚程偶下馬覺道左有人呻吟聲因披蒿莱尋之荆
叢下見一病鶴垂翼俛咮翅關上瘡壊無毛且異其聲
忽有老人白衣曳杖數十步而至謂曰郎君年少豈解
哀此鶴耶若得人血一塗則能飛矣裴頗知道性甚高
逸遽曰某請刺此臂血不難老人曰君此志甚勁然須
三世是人其血方中郎君前生非人唯洛中胡蘆生三
世是人矣郎君此行非有急切可能却至洛中干胡蘆
生乎裴欣然而返未信宿至洛乃訪胡蘆生具陳其事
且拜祈之胡蘆生初無難色開襆取一石合大若兩指
援針刺臂滴血下滿其合授裴曰無多言也及至鶴處
老人已至喜曰固是信士乃令盡其血塗鶴言與之結
緣復邀裴曰我所居去此不遠可少留也裴覺非常人
以丈人呼之因隨行纔數里至一莊竹落草舍庭廡狼
籍裴渴甚求茗老人指一土龕此中有少漿可就取裴
視龕中有杏核一扇如笠滿中有漿漿色正白乃力舉
飲之不復饑渴漿味如杏酪裴知隱者拜請為奴僕老
人曰君有世間微祿縱住亦不終其志賢叔真有所得
吾久與之遊君自不知今有一信憑君必達因裹一襆
物大如羹椀戒無竊開復引裴視鶴鶴所損處毛已生
矣又謂裴曰君向飲杏漿當哭九族親情且以酒色為
誡也裴還洛中路閱其附信將發之襆四角各有赤蛇
出頭裴乃止其叔得信即開之有物如乾大麥飯升餘
其叔後因遊王屋不知其終裴夀至九十七矣
明經趙業貞元中選授巴州清化縣令失志成疾惡明
不飲食四十餘日忽覺空中雷鳴頃有赤氣如鼓輪轉
至牀騰上當心而住初覺精神遊散奄如夢中有朱衣
平幘者引之東行出山斷處有水東西流人甚衆久立
視又之東行一橋飾以金碧過橋北入一城至曺司中
人吏甚衆見妹聓賈奕與已争殺牛事疑是冥司遽逃
避至一壁間墻如石黑高數丈聽有呵喝聲朱衣者遂
領入大院吏通曰司命過人復見賈弈因與辨對弈固
執之無以自明忽有巨鏡徑丈虛懸空中仰視之宛見
賈弈鼓刀趙負門有不忍之色弈始伏罪朱衣人又引
至司人院一人被褐帔紫霞冠狀如尊像責曰何故竊
撥(他一作)幞頭二事在滑州市隱橡子三升因拜之無數
朱衣者復引出謂曰能遊上清乎乃共登一山下臨流
水其水懸注騰沫人隨流而入者千萬不覺身亦隨流
良久住大石上有青白暈道朱衣者變成兩人一道之
一促之乃升石崖上立坦然無塵行數里旁有草如紅
藍莖葉密無刺其花拂拂然飛散空中又有草如苣附
地亦飛花初出如馬勃破大如疊赤黃色過此見火如
山横亘天候燄絶乃前至大城城上重譙街列菓樹仙
子為伍迭謠鼔樂仙姿絶世凡歴三重門丹雘交煥其
地及壁澄光可鑑上不見天若有絳暈都覆之正殿三
重悉列尊像見道士一人如舊相識趙求為弟子不許
諸樂中如琴者長四尺九絃近頭尺餘方廣中有兩道
横以變聲又如一酒榼三絃長三尺腹面上廣下狹背
豐隆頃有過錄乃引出闕南一院中有絳冠紫霞帔命
與二朱衣人坐&KR0550;事乃命先過戊申錄錄如人間詞狀
首冠人生辰次言姓名年紀下注生月日别行横布六
旬甲子所有功過日下具之如無即書無事趙自窺其
錄姓名生辰日月一無差錯也過錄者數盈億兆朱衣
人言每六十年天下人一過錄以考挍善惡增損其算
也朱衣者引出北門至向路執手别曰遊此是子之魂
也可尋此行勿返顧當達家矣依其言行稍急蹶倒如
夢覺死已七日矣趙著魂遊上清記叙事甚詳悉
史論在齊州時出獵至一縣界憩蘭若中覺桃香異常
訪其僧僧不及隱言近有人施二桃因從經案下取出
獻論大如飯椀時饑盡食之核大如雞卵論因詰其所
自僧笑向實謬言之此桃去此十餘里道路危險貧道
偶行脚見之覺異因掇數枚論曰今去騎從與和尚偕
往僧不得已導論北去荒榛中經五里許抵一水僧曰
恐中丞不能渡此論志決往乃依僧解衣戴之而浮登
岸又經西北涉二小水上山越澗數里至一處竒泉怪
石非人境也有桃數百株幹掃地高二三尺其香破鼻
論與僧各食一蔕腹果然矣論解衣將盡力苞之僧曰
此或靈境不可多取貧道嘗聽長老說昔日有人亦嘗
至此懷五六枚迷不得出論亦疑僧非常取兩箇而返
僧切戒論不得言論至州使招僧僧已逝矣
壺史
武攸緒天后從子年十四潛於長安市中賣卜一處不
過五六日因徙升中岳遂隱居服赤箭伏苓貴人王公
所遺鹿裘藤器上積塵蘿弃而不用晚年肌肉殆盡目
有紫光晝見星月又能辨數里外語安樂公主出降上
遣璽書召令勉受國命暫屈高標至京親貴候謁寒温
之外不交一言封國公及還山勑學士賦詩送之
玄宗學隱形於羅公遠或衣帶或巾脚不能隱上詰之
公遠極言曰陛下未能脫屣天下而以道為戲若盡臣
術必壞(懷一作)璽人家將困於魚腹也玄宗怒慢罵之公
遠遂走入殿柱中極疏上失上愈怒令易柱破之復大
言於石磶中乃易磶觀之磶明瑩見公遠形在其中長
寸餘因碎為十數段悉有公遠形上懼謝焉忽不復見
後中使於蜀道見之公遠笑曰為我謝陛下
邢和璞偏得黃老之道善心算作穎陽書疏有叩(印一作)
竒旋入空或言有草初未嘗覩成式見山人鄭昉說崔
司馬者寄居荆州與邢有舊崔病積年且死心常恃於
邢崔一日覺卧室北墻有人斸聲命左右視之都無所
見卧室之北家人所居也如此七日斸不已墻忽透明
如一粟問左右復不見經一日穴大如盤崔窺之墻外
乃野外耳有數人荷鍬钁立於穴前(側一作)崔問之皆云
邢真人處分開此司馬厄重倍費功力有頃導騶五六
悉平幘朱衣辟曰真人至見邢輿中白幍垂綬執五明
扇侍衛數十去穴數步而止謂崔曰公算盡璞為公再
三論得延一紀自此無苦也言畢壁如舊旬日病愈
又曾居終南好道者多卜築依之崔曙年少亦隨焉伐
薪汲泉皆是名士邢嘗謂其徒曰三五日有一異客君
等可為予辦一味也數日備諸水陸遂張筵於一亭戒
無妄窺衆皆閉戸不敢磬欬邢下山延一客長五尺闊
三尺首居其半緋衣寬博横執象笏其睫疎長色若削
瓜鼓髯大笑吻角侵耳與邢劇談多非人間事故也崔
曙不耐因走而過庭客熟視顧邢曰此非泰山老師乎
邢應曰是客復曰更一轉則先(失一作)之千里可惜及暮
而去邢命崔曙謂曰向客上帝戲臣也言太山老師頗
記無崔垂泣言某實太山老師後身不復憶幼常聽先
人言之房琯太尉祈邢筭終身之事邢言若来由東
南止西北禄命卒矣降魄之處非館非寺非途非署病
起於魚飱休於龜兹板後房自袁州除漢州及罷歸至
閬州舍紫極宫適雇工治木房怪其木理成形問之道
士稱數月前有賈客施數段龜兹板今治為屠蘇也房
始憶邢之言有頃刺史具鱠邀房房歎曰邢君神人也
乃具白於刺史且以龜兹板為託其夕病鱠而終
王皎(畋一作)先生善他術於數未嘗言天寶中偶與客夜
中露坐指星月曰時將亂矣為鄰人所傳時上春秋高
頗拘忌其語為人所奏上令密詔殺之刑者钁其頭數
十方死因破其腦視之腦骨厚一寸八分皎先與達奚
侍郎來往及安史平皎忽杖屨至達奚家方知異人也
翟天師名乾祐峽中人長六尺手大尺餘每揖人手過
胸前卧嘗虚枕晚年往往言將来事常入夔州市大言
曰今夕當有八人過此可善待之人不知悟其夜火焚
數百家八人乃火字也每入山虎羣隨之曾於江岸與
弟子數十翫月或曰此中竟何有翟笑曰可隨吾指觀
弟子中兩人見月規半天瓊樓金闕滿焉數息間不復
見
蜀有道士陽狂俗號為灰袋翟天師晩年弟子也翟每
戒其徒勿欺此人吾所不及常大雪中衣布褐入青城
山暮投蘭若求僧寄宿僧曰貧僧一衲而已天寒如此
恐不能相活但言容一牀足矣至夜半雪深風起僧慮
道者已死就視之去牀數尺氣蒸如炊流汗袒寝僧知
其異人未明不辭而去多住村落每住不逾信宿曾病
口瘡不食數月狀若將死人素神之因為設道場齋散
忽起就謂衆人曰試窺吾口中有何物也乃張口如箕
五藏悉露同類驚異作禮問之唯曰此足惡此足惡後
不知所終成式見蜀郡郭采真尊師說也
秀才權同休友人元和中落第旅遊蘇湖間遇疾貧窘
走使者本村懋(墅一作)人雇已一年矣疾中思甘豆湯令
其取甘草雇者久而不去但具火湯水秀才且意其怠
於祗承復見折樹枝盈握仍再三搓之微近火上忽成
甘草秀才心大異之且意必有道者良久取麄沙數掊
挼捘已成豆矣及湯成與飲無異疾亦漸差秀才謂曰
余貧迫若此無以寸步因裭垢衣授之可以此辦少酒
肉予將會村老丐少道路資也雇者微笑此固不足辦
某當營之乃斫一枯桑樹成數筐札聚於盤上噀之悉
成牛肉復汲數瓶水頃之乃旨酒也村老皆醉飽獲束
縑三千秀才慙謝雇者曰某本驕稚不識道者久今返
請為僕雇者曰予固異人有少失謫于下賤合役于秀
才若限未足復須力於他人請秀才勿變常庶卒某事
也秀才雖諾之每呼指色上面蹙蹙不安雇者乃辭曰
秀才若此果妨某事也因說秀才修短窮達之數且言
萬物無不化者唯淤泥中朱漆筯及髮藥力不能化因
去不知所之也
寶曆中荆州有盧山人常販橈朴石灰往来於白湫(洑一作)
南草市時時微露竒跡人不之測賈人趙元卿好事將
從之遊乃頻市其所貨設菓茗詐訪其息利之術盧覺
竟謂曰觀子意似不在所市意有何也趙乃言竊知長
者埋形隱德洞過蓍龜願垂一言盧笑曰今且驗君主
人午時有非常之禍也若是吾言當免君可告之將午
當有匠餅者負囊而至囊中有錢二千餘而必非意相
干也可閉關戒妻孥勿輕應對及午必極罵須盡家臨
水避之若爾徒費三千四百錢也時趙停於百姓張家
即遽歸語之張亦素神盧生乃閉門伺也欲午果有人
状如盧所言叩門求糴怒其不應因足其戸張重簀捍
之頃聚人數百張乃自後門率妻孥迴避之差午其人
乃去行數百步忽蹶倒而死其妻至衆人具告其所為
妻痛切乃號適張所誣其夫死有因官不能評衆具言
張閉戸逃避之狀識者謂張曰汝固無罪可為辦其死
張欣然從斷其妻亦喜及市槥就轝正當三千四百文
因是人赴之如市盧不耐竟潛逝至復州界維舟於陸
竒秀才莊門或語陸盧山人非常人也陸乃謁陸時將
入京投相知因請決疑盧曰君今年不可動憂旦夕禍
作君所居堂後有錢一甒覆以板非君有也錢主今始
三歲君慎勿用一錢用必成禍能從吾戒乎陸矍然謝
之及盧生去水波未定陸笑謂妻子曰盧生言如是吾
更何求乎乃命家僮鍬其地未數尺果遇板徹之有巨
甕散錢滿焉陸喜其妻以裙運紉草貫之將及一萬兒
女忽暴頭痛不可忍陸曰豈盧生言將徵乎因奔馬追
及且謝違戒盧生怒曰君用之必禍骨肉骨肉與利輕
重君自度也棹舟去之不顧陸馳歸醮而瘞焉兒女豁
愈矣盧生到復州又常與數人閑行途遇六七人盛服
俱帶酒氣逆鼻盧生忽叱之曰汝等所為不悛性命無
幾其人悉羅拜塵中曰不敢不敢其侣訝之盧曰此輩
盡劫江賊也其異如此趙元和言盧生狀貌老少不常
亦不常見其飲食嘗語趙生曰世間刺客隱形者不少
道者得隱形術能不試二十年可易形名曰脫離後二
十年名籍於地仙矣又言刺客之死屍亦不見所論多
竒怪蓋神仙之流也
長慶初山人楊隱之在郴州常尋訪道者有唐居士土
人謂百歲人楊謁之因留楊止宿及夜呼其女曰可將
一下弦月子来其女遂帖月於壁上如片紙耳唐即起
祝之曰今夕有客可賜光明言訖一室朗若張燭
南中有百姓行路遇風雨與一老人同庇樹隂其人偏
坐敬讓之雨止老人遺其丹三丸言有急事即服歲餘
妻暴病卒數日方憶老人丹事乃毁齒灌之微有煖氣
顔色如生今死已四年矣状如沉醉爪甲亦長其人至
今輿以相隨說者於四明見之矣
唐叚少卿酉陽雜爼續集卷之二
唐太常少卿臨淄柯古叚成式撰
明四川道監察御史内鄉李雲鵠校
支諾臯中
上都渾瑊宅戟門内一小槐樹樹有穴大如錢每夜月
霽後有蚓如巨臂長二尺餘白頸紅班領數百條如索
緣樹枝條及曉悉入穴或時衆鳴往往成曲學士張乘
言渾令公時堂前忽有一樹從地踊出蚯蚓遍掛其上
已有出處忘其書名目
東都尊賢坊田令宅中門内有紫牡丹成樹發花千朵
花盛時每月夜有小人五六長尺餘遊於上如此七八
年人將掩之輙失所在
太和七年上都青龍寺僧契宗俗家在樊州(川一作)其兄
樊竟因病熱乃狂言虚笑契宗精神緫持遂焚香勑勒
兄忽詬罵曰汝是僧苐歸寺住持何横於事我止居在
南柯愛汝苖碩多獲故暫來耳契宗疑其狐魅復禁桃
枝擊之其兄但笑曰汝打兄不順神當殛汝可加力勿
止契宗知其無柰何乃已病者歘起牽其母母遂中惡
援其妻妻亦卒邇摹其弟婦回面失明經日悉復舊乃
語契宗曰爾不去當喚我眷属來言已有鼠數百榖榖
作聲大於常鼠與人相觸駈逐不去及明失所在契宗
恐怖加切其兄又曰慎爾聲氣吾不懼爾今須我大兄
弟自來因長呼曰寒月寒月可來此至三呼有物大如
狸赤如火從病者脚起緣衾止於腹上目光四射契宗
持刀就擊之中物一足遂跳出戸燭其穴蹤至一房見
其物潜走甕中契宗舉巨盆覆之泥固其隙經三日發
視其物如鐵不得動因以油煎殺之臭達數里其兄遂
愈月餘村有一家父子六七人暴卒衆意其興蠱
貞元中望苑驛西有百姓王申手植榆於路傍成林構
茅屋數椽夏月常饋漿水於行人官者即延憩具茗有
兒年十三每令伺客忽一日白其父路有女子求水因
令呼入女少年衣碧襦白幅巾自言家在此南十餘里
夫死無兒今服&KR0941;矣將適馬嵬訪親情丐衣食言語明
悟舉止可愛王申乃留飯之謂曰今日暮夜可宿此達
明去也女亦欣然從之其妻遂納之後堂呼之為妹倩
其成衣數事自午至戍悉辨鍼綴細密殆非人工王申
大驚異妻猶愛之乃戲曰妹既無極親能為我家作新
婦子乎女笑曰身既無託願執麄井竈王申即日賃衣
貰禮為新婦其夕暑熱戒其夫近多盗不可闢門即舉
巨椽捍而寢及夜半王申妻夢其子披髮訴曰被食將
盡矣驚欲省其子王申怒之老人得好新婦喜極囈言
耶妻還睡復夢如初申與妻秉燭呼其子及新婦悉不
復應啓其戸戶牢如鍵乃壞門闔纔開有物圓目鑿齒
體如藍色衝人而去其子唯餘腦骨及髮而已
枝江縣令張汀子名省躬汀亡因住枝江有張垂者舉
秀才下第客於蜀與省躬素未相識太和八年省躬晝
寢忽夢一人自言姓張名垂因與之接&KR0794;狎彌日將去
留贈詩一首曰戚戚復戚戚秋堂百年色而我獨茫茫
荒郊遇寒食驚覺遽錄其詩數日卒
江淮有何亞秦彎弓三百斤常解闘牛脱其一角又過
蘄州遇一人長六尺餘髯而甚口呼亞秦可負我過橋
亞秦知其非人因為背覺腦冷如冰即急投至交牛柱
乃擊之化為杉木瀝血升餘
長慶初洛陽利俗坊有百姓行車數輛出長夏門有一
人負布囊求寄囊於車中且戒勿妄開因返入利俗坊
纔入坊内有哭聲起受寄者發囊視之其口結以生綆
内有一物狀如牛胞及黑䋲長數尺百姓驚遽歛結之
有傾其人亦至復曰我足痛欲憩君車中數里可乎百
姓知其異許之其人登車覽其囊不悦顧曰何無信百
姓謝之又曰我非人冥司俾予錄五百人明歴陜虢晉
絳及至此人多蟲唯得二十五人耳今須往徐泗又曰
君曉予言蟲乎患赤瘡即蟲耳車行二里遂辭有程不
可久留君有夀者不復憂矣忽負囊下車失所在其年
夏天下多患赤瘡少有死者
元和中光宅坊百姓失名氏其家有病者將困迎僧持
念妻兒環守之一夕衆髣髴見一人入戶衆遂驚逐乃
投於甕間其家以湯沃之得一袋蓋鬼間所謂搐氣袋
也忽聽空中有聲求其袋甚哀切且言我將别取人以
代病者其家因擲還之病者即愈
相傳人將死蝨離身或云取病者蝨於牀前可以卜病
將差蝨行向病者背則死
興州有一處名雷穴水常半穴每雷聲水塞穴流魚隨
流而出百姓每候雷聲繞樹布網獲魚無限非雷聲漁
子聚鼓於穴口魚亦輙出所獲半於雷時韋行規為興
州刺史時與親故書說其事
上都務本坊貞元中有一家因打墻掘地遇一石凾發
之見物如絲蒲滿凾飛出於外驚視之次忽有一人起
於凾被白髮長丈餘振衣而起出門失所在其家亦無
他前記之中多言此事蓋道門太隂鍊形日將滿人必
露之
于季友為和州刺史時臨江有一寺寺前漁釣所聚有
漁子下網舉之重壞網視之乃一石如拳因乞寺僧寘
於佛殿中石遂長不已經年重四十斤張周封員外入
蜀親覩其事
進士王惲才藻雅麗猶長體物著送君南浦賦為詞人
所稱會昌二年其友人陸休符忽夢被錄至一處有騶
卒止之屏外見若胥靡數十王惲在其中陸欲就之惲
面若愧色陸強牽與語惲垂泣曰近受一職司厭人間
指其類此悉同職也休符恍惚而覺時惲往楊州有妻
子居住太平側休符異所夢遲明訪其家信得王至洛
書又七日其訃至計其卒日乃陸之夢夕也
武宗元年金州軍事典鄧儼先死數年其案下書手蔣
古者忽心痛暴卒如有人捉至一曹司見鄧儼喜曰我
主張甚重籍爾錄數百幅書也蔣見堆案繞壁皆湼楮
朱書乃紿曰近損右臂不能搦管有一人謂鄧既不能書
令可還蔣草草被遣還隕一坑中而覺因病右手遂廢
姚司馬者寄居汾州宅枕一溪有二小女常戲釣溪中
未常有獲忽撓竿各得一物若鱣者而毛若鼈者而鰓
其家異之養以盆池經年二女精神恍惚夜常明燈挫
箴染藍湼皂未常暫息然莫見其所取也時楊元卿在
邠州與姚有舊姚因從事邠州又歴半年女病彌甚其
家張燈戲錢忽見二小手出燈下大言曰乞一錢家人
或唾之又曰我是汝家女壻何敢無禮一稱烏郎一稱
黃郎後常與人家狎熟楊元卿知之因為求上都僧瞻
瞻善鬼神部持念治魅病者多著效瞻至其家摽扛界
繩印手敕劒召之後設血食盆酒於界外中夜有物如
牛鼻于酒上瞻乃匿劒躧步大言極力刺之其物匣刃
而走血流如注瞻率左右明炬索之迹其血至後宇角
中見若烏革囊大可合簣喘若鞴囊蓋烏郎也遂燬薪
焚殺之臭聞十餘里一女即愈自是風雨夜門庭聞啾
啾次女猶病瞻因立於前舉伐析羅叱之女恐怖泚額
瞻偶見其衣帶上有皂袋子因令侍婢解視之乃小籥
也遂搜其服玩籥得一簣簣中悉是喪家搭帳衣衣色
唯黃與皂耳瞻假將滿不能已其魅因歸京逾年姚罷
職入京先詣瞻為加功治之浹旬其女臂上腫起如漚
大如瓜瞻禁鍼刺之出血數合竟差
東都龍門有一處相傳廣成子所居也天寳中北宗雅
禪師者於此處建蘭若庭中多古桐枝幹拂地一年中
桐始華有異蜂聲如人吟詠禪師諦視之具體人也但
有翅長寸餘禪師異之乃以捲竹羃巾網獲一焉寘于紗
籠中意嗜桐花採華致其傍經日集於一隅微聆吁嗟
聲忽有數人翔集籠者若相慰狀又一日其類數百有
乘車輿者其大小相稱積於籠外語聲甚細亦不懼人
禪師隱於柱聽之有曰孔昇翁爲君筮不祥君頗記無
有曰君已除死籍又何懼焉有曰叱叱予與青桐君奕
勝獲琅玕紙十幅君出可爲禮星子詞當爲料理語皆
非世人事終日而去禪師舉籠放之因祝謝之經次日有
人長三尺黃羅衣步虚止禪師屠蘇前狀如天女我三
清使者上仙伯致意多謝指顧間失所在自是遂絶
倭國僧金剛三昧蜀僧廣昇峨眉縣與邑人約遊峨眉
同雇一夫負笈荷糗藥山南頂徑狹俄轉而待負笈忽
入石鏬僧廣昇先覽即牽之力不勝視石罅甚細若隨
笈而開也衆因組衣斷蔓厲其腰肋出之笈纔出罅亦
隨合衆詰之曰我常薪於此有道士住此隙内每假我
舂藥適亦招我我不覺入時元和十三年
上都僧太瓊者能講仁王經開元初講於奉化縣京遥
村遂止村寺經兩夏於一日持鉢將上堂闔門之次有
物墜簷前時天纔辨色僧就視之乃一初生兒其襁裼
甚新僧驚異遂袖之將乞村人行五六里覺袖中輕探
之乃一弊箒也
陜州西北白徑嶺上邏村村人田氏常穿井得一根大
如臂節中麄皮若茯苓氣似术其家奉釋有像設數十
遂寘於像前田氏女名登娘年十六七有容質父常令
供香火焉經歲餘女常見一少年出入佛堂中白衣躡
履女遂私之精神舉止有異於常矣其物根每歲至春
擢芽其女有娠乃以其事白於母母疑其怪常有衲僧
過門其家因留之供養僧將入佛宇輙為物拒之一日
女隨母他出僧入佛堂門纔啓有鴿一隻拂僧飛去其
夕女不復見其怪視其根頓成朽蠧女娠纔七月産物
三節其形如像前根也田氏併火焚之其怪亦絶成式
常見道者論枸杞茯苓人參术形有異服之獲上夀或
不葷血不色欲遇之必能降真為地仙矣田氏無分見
怪而去宜乎
寳曆二年明經范璋居梁山讀書夏中深夜忽聽厨中
有拉物聲范慵省之至明見束薪長五寸餘齊整可愛
積於竈上地上危累蒸餅五枚又一夜有物叩門因轉
堂上笑聲如嬰兒如此經三夕璋素有膽氣乃乘其笑
曳巨薪逐之其物狀如小犬璋欲擊之變成火滿川久
而乃滅
建中初有人牽馬訪馬醫稱馬患脚以二十鐶求治其
馬毛色骨相馬醫未常見笑曰君馬大似韓幹所畫者
真馬中固無也因請馬主遶市門一匝馬醫隨之忽值
韓幹幹亦驚曰真是吾設色者乃知隨意所匠必冥會
所肖也遂摩挲馬若蹶因損前足幹心異之至舍視其
所畫馬本脚有一點黑缺方知是畫通靈矣馬醫所獲
錢用歴數主乃成泥錢
萊州即墨縣有百姓玉豐兄弟三人豐不信方位所忌
常於太歲上掘坑見一肉塊大如斗蠕蠕而動遂填其
肉隨填而出豐懼棄之經宿長塞於庭豐兄弟奴婢數
日内悉暴卒唯一女存焉
虢州五城縣黑魚谷貞元中百姓王用業炭於谷中中
有水方數步常見二黑魚長尺餘游於水上用伐木饑
困遂食一魚其弟驚曰此魚或谷中靈物兄柰何殺此
有頃其妻餉之用運斤不已久乃轉面妻覺狀貌有異
呼其弟視之忽裭衣號躍變為虎焉徑入山時時殺麞
鹿夜擲庭中如此二年一日日昏叩門自名曰我用也
弟應曰我兄變為虎三年矣何鬼假吾兄姓名又曰我
往年殺黑魚冥謫為虎比因殺人冥官笞余一百今免
放杖傷遍體汝苐視予無疑也弟喜遽開門見一人頭
猶是虎因怖死舉家呌呼奔避竟為村人格殺之驗其
身有黑子信王用也但首未變元和中處士趙齊約常
至谷中見村人說
元和初上都義寧坊有婦人風狂俗呼為五娘常止宿
於永穆墻垣下時中使茹大夫使於金陵有狂者衆名
之信夫或歌或哭往往驗未來事盛暑擁絮未常沾汗
沍寒袒露體無拘折中使將返信夫忽呌欄馬曰我有
妹五娘在城中今有少信必為我達也中使素知其異
欣然許之乃探懷出一襆内中使靴中仍曰為語五娘
無事速歸也中使至長樂坡五娘已至欄馬笑曰我兄
有信大夫可見還中使久而方悟遽令取信授之五娘
因發襆有衣三事乃衣之而舞大笑而歸復至墻下一
夕而死其坊率錢葬之經年有人自江南來言信夫與
五娘同日死矣
元和中有淮西道軍將使於汴州止驛夜久眠將熟忽
覺一物壓已軍將素徤驚起與之角力其物遂退因奪
手中革囊鬼闇中哀祈甚苦軍將謂曰汝語我物名我
當相還良久曰此搐氣袋耳軍將乃舉甓擊之語遂絶
其囊可盛數升無縫色如藕絲携於日中無影
建中末書生何諷常買得黃紙古書一卷讀之卷中得
髮卷規四寸如環無端何因絶之斷處兩頭滴水升餘
燒之作髮氣諷嘗言於道者吁曰君固俗骨遇此不能
羽化命也據仙經曰蠧魚三食神仙字則化為此物名
曰脉望夜以規映當天中星星使立降可求還丹取此
水和而服之即時換骨上賓因取古書閱之數處蠧漏
尋義讀之皆神仙字諷方哭伏
華隂縣東七級趙村村路因水齧成谷梁之村人日行
車過橋橋根壞墜車焉村人不復收積三年村正嘗夜
度橋見群小兒聚火為戲村正知其魅射之若中木聲
火即滅啾啾曰射著我阿連頭村正上縣回尋之見敗
車輪六七片有血正銜其箭
相國李公固言元和六年下第遊蜀遇一老姥言郎君
明年芙蓉鏡下及第後二紀拜相當鎮蜀土某此時不
復見郎君出將之榮也明年果然狀頭及第詩賦題有
人鏡芙蓉之目後二十年李公登庸其姥來謁李公忘
之姥通曰蜀民老姥嘗嘱季女者李公省前事具公服
謝之延入中堂見其妻女坐定又曰出將入相定矣李
公為設盛饌不食唯飲酒數杯即請别李固留不得但
言乞庇我女贈金帛襦幗並不受唯取其妻牙梳一枚
題字記之李公從至門不復見及李公鎮蜀日盧氏外
孫子九齡不語忽弄筆硯李戲曰爾竟不語何用筆硯
爲忽曰但庇成都老姥愛女何愁筆硯無用也李公驚
悟即遣使分詣諸巫巫有董氏者事金天神即姥之女言
能語此兒請祈華嶽三郎如其言詰旦兒忽能言因是
蜀人敬董如神祈無不應富積數百金恃勢用事莫敢
言者洎相國崔鄲來鎮蜀遽毁其廟投土偶於江仍判
責事金天王董氏杖背逓出西界今在貝州李公壻盧
生舍之於家其靈歇矣
登封嘗有士人客遊十餘年歸莊莊在登封縣夜久士
人睡未著忽有星火發於墻堵下初爲螢稍稍芒起大
如彈丸飛燭四隅漸低輪轉來往去士人面纔尺餘細
視光中有一女子貫釵紅衫碧裙搖首擺尾具體可愛士人
因張手掩獲燭之乃鼠糞也大如鷄栖子破視有蟲首
赤身青殺之
融州河水有泉半巖將注其下相次九磴每磴下一白
石浴斛承之如似鐫造嘗有人携一婢趣下浴斛中浣
巾須臾風雨忽至其婢震死所浣巾斛碎於山下自别
安一斛新於向者
有人遊終南山一乳洞洞深數里乳旋滴瀝成飛仙狀
洞中已有數十眉目衣服形製精巧一處滴至腰已上
其人因手承漱之經年再往見所其承滴像已成矣乳
不復滴當手承處衣缺二寸不就
滕王圖一日紫極宫會秀才劉魯封云嘗見滕王蜂蝶
圖有名江夏班大海眼小海眼村裏來菜花子
盟誓重之以昏姻(承音六嵇康力幽切吕靜字韻與飂同字林穆公夫人獻公之女好呼報切下同戮力桐)
(遼音)天禍晉國文公如齊惠公如秦(恃大國辟音避麗力知切辟驪姬也不言狄梁舉所)無
禄獻公即世穆公不忘舊德俾我惠公用能奉祀于晉(秦納惠僖十年)
(爾切下及注同公俾本或作卑必)又不能成大勲而爲韓之師(伐晉獲惠公僖十五年秦)亦
悔于厥心用集我文公(也集成)是穆之成也(於晉成功)文公躬擐甲胄
跋履山川(直又切䟦蒲未切草行爲跋擐音患胄)踰越險阻征東之諸侯虞夏商
周之㣧而朝諸秦則亦旣報舊德矣鄭人怒君之疆埸我文公
帥諸侯及秦圍鄭(北誣秦事在僖三十年疆居良切埸音亦晉自以鄭貳於楚故圍之鄭非侵秦也晉以)
秦大夫不詢于我寡君擅及鄭盟(夫詢思廵切擅巿戰切詢謀也盟者秦伯謙言大)諸
侯疾之將致命于秦(侯蓋諸侯遥致此意致死命而討秦時無諸)文公恐懼綏靜諸
侯秦師克還無害則是我有大造于西也(功於秦恐曲勇切造成也言晉有成)無
禄文公即世穆爲不弔(弔傷不見)蔑死我君寡我襄公(本或以我字寡弱也死伐)
(上非在死)迭我殽地好絶我好伐我保城殄滅我費滑(費滑滑國都伐保城誣之)
