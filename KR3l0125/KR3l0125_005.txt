唐叚少卿酉陽雜俎前集卷之五
唐太常少卿臨淄柯古叚成式撰
明四川道監察御史内鄉李雲鵠校
詭習
大曆中東都天津橋有乞兒無兩手以右足夾筆寫經
乞錢欲書時先再三擲筆高尺餘未曾失落書跡官楷
手書不如也
于頔在襄州嘗有山人王固謁見于于性快見其拜伏
遲緩不甚知書生别日遊讌不復得進王殊怏怏因至
使院造判官曾叔政頗禮接之王謂曾曰予以相公好
竒故不遠而来今實乖望矣予有一藝自古無者今將
歸且荷公見待之厚今爲一設遂詣曾所居懷中出竹
一節及小鼓規纔運寸良久去竹之塞折枝連擊鼓子
筒中有蠅虎子數十分行而出爲二隊如對陣勢每擊
鼓或三或五隨鼓音變陣天衡地軸魚麗鶴列無不備
也進退離附人所不及凡變陣數十乃行入筒中曾觀
之大駭方言於于公王已潜去于悔恨令物色求之不
獲
張芬曾爲韋南康親隨行軍曲藝過人力舉七尺碑定
雙輪水磑常於福感寺趯鞠高及半塔彈力五斗常揀
向陽巨笋織竹籠之隨長旋培常留寸許度竹籠高四
尺然後放長秋深方去籠伐之一尺十節其色如金用
成弓焉(彈弓一作)每塗墻方丈彈成天下太平字字體端嚴
如人模成焉
建中初有河北軍將姓夏者彎弓數百斤嘗於毬場中
累錢十餘走馬以擊鞠杖擊之一擊一錢飛起六七丈
其妙如此又於新泥墻安棘剌數十取爛豆相去一丈
一一擲豆貫於剌上百不差一又能走馬書一紙
元和中江淮術士王瓊嘗在叚君秀家令坐客取一瓦
子晝作龜甲懷之一食頃取出乃一龜放於庭中循垣
西行經宿却成瓦子又取花含默封於密器中一夕開
花
元和末均州鄖鄉縣有百姓年七十養獺十餘頭捕魚
為業隔日一放出放時先閉於深溝斗門内令飢然後
放之無網罟之勞而獲利相若老人抵掌呼之群獺皆
至緣衿藉膝馴若守狗戸部郎中李福親觀之
怪術
大曆中荆州有術士從南來止於陟屺寺好酒少有醒
時因寺中大齋會人衆數千術士忽曰余有一伎可代
抃瓦㕎珠之歡也乃合彩色於一器中驔步&KR0946;目徐祝
數十言方欱(飲一作)水再三噀壁上成維摩問疾變相五
色相宣如新寫逮半日餘色漸薄至暮都滅唯金粟綸
巾鶖子衣上一花經兩日猶在成式見寺僧惟肅說忘
其姓名
丞相張魏公延賞在蜀時有梵僧難陁得如幻三昩入
水火貫金石變化無窮初入蜀與三少尼俱行或大醉
狂歌戍將將斷之及僧至且曰某寄迹桑門别有藥術
因指三尼此妙於歌管戍將反敬之遂留連為辦酒肉
夜會客與之劇飲僧假襔襠巾幗市鉛黛伎其三尼及
坐含睇調笑逸態絶世飲將闌僧謂尼曰可為押衙踏
其曲也因徐對對舞曳緒回雪迅赴摩跌技又絶倫也
良久曲終而舞不巳僧喝曰婦女風邪忽起取戍將佩
刀衆謂酒狂各驚走僧乃拔刀斫之皆踣於地血及數
丈戍將大懼呼左右縛僧僧笑曰無草草徐舉尼三支
筇杖也血乃酒耳又嘗在飲會令人斷其頭釘耳於柱
無血身坐席上酒至瀉入脰瘡中面赤而歌手復抵節
會罷自起提首安之初無痕也時時預言人凶衰皆謎
語事過方曉成都有百姓供養數日僧不欲住閉關留
之僧因是走入壁角百姓遽牽漸入唯餘袈裟角頃亦
不見来日壁上有畫僧焉其状形似日日色漸薄積七
日空有黑跡至八日跡亦滅僧已在彭州矣後不知所
之
虞部郎中陸紹元和中嘗看表兄於定水寺因為院僧
具蜜餌時菓鄰院僧亦陸所熟也遂令左右邀之良久
僧與一李秀才偕至乃環坐笑語頗劇院僧顧弟子煮
新茗巡將匝而不及李秀才陸不平曰茶初未及李秀
才何也僧笑曰如此秀才亦要知茶味且以餘茶飲之
鄰院僧曰秀才乃術士座主不可輕言其僧又言不逞
之子弟何所憚秀才忽怒曰我與上人素未相識焉知
予不逞徒也僧復大言望酒旗翫變場者豈有佳者乎
李乃白座客某不免對貴客作造次矣因奉手袖中據
兩膝叱其僧曰麄行阿師爭敢輙無禮柱杖何在可擊
之其僧房門後有筇杖孑忽跳出連擊其僧時衆亦為
蔽護杖伺人隟捷中若有物執持也李復叱曰捉此僧
向墻僧乃負墻拱手色青氣短唯言乞命李又曰阿師
可下階僧又趨下自投無數衂鼻敗顙不已衆為請之
李徐曰緣對衣冠不能煞此為累因揖客而去僧半日
方能言如中惡状竟不之測矣
元和末鹽城脚力張儼遞牒入京至宋州遇一人因求
為伴其人朝宿鄭州因謂張曰君受我料理可倍行數
百乃掘二小坑深五六寸令張背立垂踵坑口鍼其兩
足張初不知痛又自膝下至鼾再三捋之黑血滿坑中
張大覺舉足輕捷纔午至汴復要於陜州宿張辭力不
能又曰君可暫卸膝蓋骨且無所苦當日行八百里張
懼辭之其人亦不強乃曰我有事須暮及陜遂去行如
飛頃刻不見
蜀有費雞師目赤無黑睛本濮人也成式長慶初見之
已年七十餘或為人解災必用一雞設祭於庭又取江
石如雞卵令疾者握之乃踏步作氣噓叱雞旋轉而死
石亦四破成式舊家人永安初不信嘗謂曰爾有大厄
因丸符逼令吞之復去其左足鞋及襪符展在足心矣
又謂奴滄海曰爾將病令袒而負戸以筆再三畫於戸
外大言曰過過墨遂透背焉
長夀寺僧䛒言他時在衡山村人爲毒蛇所噬須臾而
死髮解腫起尺餘其子曰昝老若在何慮遂迎昝至乃
以灰圍其屍開四門先曰若從足入則不救矣遂踏步
握固久而蛇不至昝大怒乃取飯數升擣蛇形詛之忽
蠕動出門有頃飯蛇引一蛇從死者頭入徑吸其瘡屍
漸仾蛇皰縮而死村人乃活
王潛在荆州百姓張七政善止傷折有軍人損脛求張
治之張飲以藥酒破肉去碎骨一片大如兩指塗膏封
之數日如舊經二年餘脛忽痛復問張張言前為君所
出骨寒則痛可遽覓也果獲於牀下令以湯洗貯於絮
中其痛即愈王公子弟與之狎嘗祈其戲術張取馬草
一掬再三挼之悉成燈蛾飛又畫一婦人於壁酌酒滿
杯飲之酒無遺滴逡巡畫婦人面赤半日許可盡濕起
壊落其術終不肯傳人
韓佽在桂州有妖賊封盈能為數里霧先是常行野外
見黃蛺蝶數十因逐之至一大樹下忽滅掘之得石函
素書大如臂遂成左道百姓歸之如市乃聲言某日將
攻桂州有紫氣者我必勝至期果紫氣如疋帛自山亘
于州城白氣直衝之紫氣遂散天忽大霧至午稍開霽
州宅諸樹滴下小銅佛大如麥不知其數其年韓卒
海州司馬韋敷曾往嘉興道遇釋子希遁深於繕生之
術又能用日辰可代藥石見敷鑷白曰貧道為公擇日
拔之經五六日僧請鑷其半及生色若黳矣凡三鑷之
鬢不復變座客有祈鑷者僧言取時稍差别後髭色果
帶綠其妙如此
衆言石旻有竒術在揚州成式數年不隔旬與之相見
言事十不一中家人頭痛嚏咳者服其藥未嘗效也至
開成初在城親故間往往說石旻術不可測盛傳寶曆
中石隨錢徽尚書至湖州嘗在學院子弟皆以文丈呼
之於錢氏兄弟求兔湯餅時暑月獵師數日方獲因與
子弟共食笑曰可留兔皮聊志一事遂釘皮於地壘墼
塗之上朱書一符獨言曰恨校遲恨校遲錢氏兄弟語
之石曰欲共諸君共記卯年也至太和九年錢可復鳳
翔遇害歲在乙卯
江西人有善展竹數節可成器又有人熊葫蘆云翻
葫蘆易於翻鞠
厭鼠法七日以鼠九枚置籠中埋于地秤九百斤上覆
坎深各二尺五寸築之令堅固雜五行書曰亭部地上
土塗竈水火盗賊不經塗屋四角鼠不食𧖟塗倉鼠不
食稻以塞塪百鼠種絶
雍益堅云主夜神呪持之有功德夜行及寐可已恐怖
惡夢呪曰婆珊婆演底
宋居士說擲骰子呪云伊諦彌諦彌揭羅諦念滿萬遍
彩隨呼而成
雲安井自大江泝别派凡三十里近井十五里澄清如
鏡舟檝無虞近江十五里皆灘石險惡難于㳂泝天師
翟乾祐念商旅之勞於漢城山上結壇攷召追命羣龍
凡一十四處皆化為老人應召而止乾祐諭以灘波之
險害物勞人使皆平之一夕之間風雷震擊一十四里
盡為平潭矣惟一灘仍舊龍亦不至乾祐復嚴敕神吏
追之又三日有一女子至焉因責其不伏應召之意女
子曰某所以不来者欲助天師廣濟物之功耳且富商
大賈力皆有餘而傭力負運者力皆不足雲安之貧民
自江口負財貨至近井潭以給衣食者衆矣今若輕舟
利涉平江無虞即邑之貧民無傭負之所絶衣食之路
所困者多矣余寧險灘波以贍傭負不可利舟楫以安
富商所以不至者理在此也乾祐善其言因使諸龍皆
復其故風雷頃刻而長灘如舊天寶中詔赴上京恩遇
隆厚歲餘還故山尋得道而去
玄宗既召見一行謂曰師何能對曰惟善記覽玄宗因
詔掖庭取宫人籍以示之周覽既畢覆其本記念精熟
如素所習讀數幅之後玄宗不覺降御榻為之作禮呼
為聖人先是一行既從釋氏師事普寂於嵩山師嘗設
食于寺大會羣僧及沙門居數百里者皆如期而至聚
且千餘人時有盧鴻者道高學富隱於嵩山因請鴻為
文讚嘆其會至日鴻持其文至寺其師受之致於几案
上鐘梵既作鴻請普寂曰某為文數千言况其字僻而
言怪盍於羣僧中選其聰悟者鴻當親為傳授乃令召
一行既至伸紙微笑止於一覽復致於几上鴻輕其疎
脫而竊怪之俄而羣僧會於堂一行攘袂而進抗音興
裁一無遺忘鴻驚愕久之謂寂曰非君所能教導也當
從其遊學一行因窮大衍自此訪求師資不遠數千里
嘗至天台國清寺見一院古松數十步門有流水一行
立於門屏間聞院中僧於庭布算其聲&KR0609;&KR0609;既而謂其
徒曰今日當有弟子求吾算法已合到門豈無人道達
耶即除一算又謂曰門前水合却西流弟子當至一行
承言而入稽首請法盡受其術焉而門水舊東流今忽
改為西流矣邢和璞嘗謂尹惜曰一行其聖人乎漢之
洛下閎造大初曆云後八百歲當差一日則有聖人定
之今年期畢矣而一行造大衍曆正在差謬則洛下閎
之言信矣一行又嘗詣道士尹崇借揚雄太玄經數日
復詣崇還其書崇曰此書意旨深遠吾尋之數年尚不
能曉吾子試更研求何遽還也一行曰究其義矣因出
所撰太衍玄圖及義訣一卷以示崇崇大嗟服曰此後
生顔子也至開元末裴寬為河南尹深信釋氏師事普
寂禪師日夕造焉居一日寬詣寂寂云方有小事未暇
欵語且請遲回休憩也寬乃屏息止於空室見寂潔正
堂焚香端坐坐未久忽聞叩門連云天師一行和尚至
矣一行入詣寂作禮禮訖附耳密語其貌絶恭但額云
無不可者語訖禮禮訖又語如是者三寂惟云是是無
不可者一行語訖降階入南室自闔其戸寂乃徐命弟
子云遣鐘一行和尚滅度矣左右疾走視之一行如其
言滅度後寬乃服衰經葬之自徒步出城送之
唐叚少卿酉陽雜爼續集卷之五
唐太常少卿臨淄柯古叚成式撰
明四川道監察御史内鄉李雲鵠校
寺塔記上
武宗癸亥三年夏予與張君希復善繼同官秘丘(秘書一作)
鄭君符夢復連職仙署會暇日遊大興善寺因問兩京
新記及遊目記多所遺略乃約一旬尋兩街寺以街東
興善為首二記所不具則别錄之遊及慈恩初知官將
併寺僧衆草草乃泛問一二上人及記塔下畫跡遊於
此遂絶後三年予職于京洛及刺安成至大中七年歸
京在外六甲子所留書籍揃壞居半於故簡中覩與二
亡友遊寺瀝血淚交當時造適樂事邈不可追復方刊
整纔足續穿蠧然十亡五六矣次成兩卷傳諸釋子東
牟人叚成式字柯古
靖恭坊大興善寺寺取大興兩寺(字一作)坊名一字為名
新記云優填像㧾章初為火所燒據梁時西域優填在
荆州言隋自臺城移來此寺非也今又有旃檀像開目
其工頗拙猶差謬矣
不空三藏塔前多老松歲旱則官伐其枝為龍骨以祈
雨蓋三藏役龍意其樹必有靈也
行香院堂後璧上元和中畫人梁洽畫雙松稍脫俗格
曼殊堂工塑極精妙外璧有泥金幀不空自西域賫來
者
髮塔内有隋朝舍利塔下有記云爰在宫中興居之所
舍利感應前後非一時仁夀元年十二月八日
旃檀像堂中有時非時經界朱寫之盛以漆龕僧云隋
朝舊物
寺後先有曲池不空臨終時忽時涸竭至惟寬禪師止
住因潦通泉白蓮藻自生今復成陸矣
東廊之南素和尚院庭有青桐四株素之手植元和中
卿相多遊此院桐至夏有汗汚人衣如輠脂不可浣昭
國東門鄭相嘗與丞郎數人避暑惡其汗謂素曰弟子
為和尚伐此樹各植一松也及暮素戲祝樹曰我種汝
二十餘年汝以汗為人所惡來歲若復有汗我必薪之
自是無汗寶歴末予見說已十五餘年無汗矣素公不
出院轉法華經三萬七千部夜嘗有貉子聽經齋時鳥
鵲就掌取食長慶初庭前牡丹一朵合歡有僧玄幽題
此院詩警句曰三萬蓮經三十春半生不踏院門塵今
有梵僧憍陳如難陁以粉畫壇性狷急我慢未甚通中
華經
左顧蛤像舊傳云隋帝嗜蛤所食必兼蛤味數逾數千
萬矣忽有一蛤椎擊如舊帝異之寘諸几上一夜有光
及明肉自脱中有一佛二菩薩像帝悲悔誓不食蛤非
陳宣帝于闐玉像高一尺七寸闊寸餘一佛四菩薩
一飛仙一叚玉成截肪無玷膩彩若滴
天王閣長慶中造本在春明門内與南内連墻其形大
為天下之最太和二年勑移就此寺折時腹中得布五
百端漆數十筩今部落鬼神形像隳壞唯天王不損
辭二十字連絶句乘晴入精舍語默想東林盡是忘
機侣誰驚息影禽(善繼)有松堪繫馬遇鉢更投針記得
湯師句高禪朗(助一作)朗吟(柯古)一雨微塵盡支郎許數
過方同嗅薝蔔不用筭多羅(夢復)
蛤像連二十字絶句雖因雀變化不逐月虧盈縱有
天中匠神工詎可成(柯古)相好全如梵端倪秪為隋寧
同蚌頑惡但與鷸相持(善繼)
聖柱連句上有鐵索跡天心助興善聖跡此開陽(柯)
(古)載想雷輪重絙疑電索長(善繼)上衝扶螮蝀不動束
銀鐺(柯古)饑鳥未曾啄乖龍寧敢藏(善繼)
語各徵象事湏切不得引俗書一寶之數元鈎不可
(人鼎上)唯猊可伏非駞所堪(柯古)坑中無底跡中無勝(上文)
(人)與馬同渡負猴而行(善繼)色青力劣名香幾重(夢復)
尾既出牖身可取興(人約上)六牙生花七支拄地(柯古)形
如珂雪力絶羈瑣(善繼)園開脅上河出鼻中(柯古)一醉
難調六對曾勝(上人日高)
長樂坊安國寺紅樓睿宗在藩時舞榭
東禪院亦曰木塔院院門北西廊五壁吳道玄弟子釋
思道畫釋梵八部不施彩色尚有典刑禪師法空影堂
世號吉州空者久養一騾將終鳴走而死有弟子允(作一)
(元)嵩患風常於空室埋一柱鏁之僧難輙愈
佛殿開元初玄宗折寢室施之當陽彌勒像法空自
光明寺移來未建都時此像在村蘭若中往往放光因
號光明寺寺在懷遠坊後為延火所燒唯像獨存法空
初移像時索大如虎口數十牛曳之索斷不動法空執
爐依法作禮九拜涕泣發誓像身忽嚗嚗有聲迸分竟
地為數十叚不終日移至寺焉
利涉塑堂元和中取其處為聖容院遷像廡下上忽夢
一僧形容竒偉訴日暴露數日豈聖君意耶及明駕幸
驗問如夢即令移就堂中側施帷帳安之
光明寺中鬼子母及文惠太子塑像舉止態度如生工
名李岫
山庭院古木崇阜幽若山谷當時輦上營之
上座璘公院有穗柏一株衢柯偃覆下坐十餘人
辭紅樓連句隱侯體重疊碎晴空餘霞更照紅蟾蹤
近鳷鵲鳥道接相風(桐繼一作善)苔靜金輪路雲輕白日宫
(幸此處元和中帝)壁詩傳謝客(寒龍跡在紅樓初啟日光通詞人陳至題此院詩云藻井尚)
門牓占休公(詩名號爲紅樓集廣宣上人住此院有柯古)
穗栢連句一院暑難侵莓苔可影深標枝爭息鳥餘
吹正開衿(柯古)宿雨香添色殘陽石在隂乘閑動詩思
助靜入禪心(善繼)
題璘公院(每人占兩題一言至七言)靜虚熱際安居(夢復)龕燈歛
印香餘東林賓客西澗圖書簷外垂青豆經中發白蕖
縱辯宗因衮衮忘言理事(事理一作)如如(竟柯古)泉臺定將入
流否隣笛足疑青梵餘(新續柯古)
語徵釋門中僻事(對須)麋字莎燈華綿象薦(上昇)
(人)集鬘地效殿林(續不竟柯古夜)
常樂坊趙景公寺隋開皇三年置本曰弘善寺十八年
改焉南中三門裏東壁上吳道玄白畫地獄變筆力勁
怒變狀隂怪覩之不覺毛戴吳畫中得意處
三階院西廊下范長夀畫西方變及十六對事寶池池尤
妙絶諦視之覺水入深壁院門上白畫樹石頗似閻立
德予携立德行天詞粉本驗之無異(作伺詞一)
西中三門裏門南吳生畫龍及刷天王鬚筆蹟如鐵有
執爐天女竊眸欲語
華嚴院中鍮石盧舍立像高六尺古樣精巧
塔下有舍利三斗四升移塔之時僧守行建道場出舍
利俾士庶觀之唄讃未畢滿地現舍利士女不敢踐之
悉出寺外守公乃造小泥塔及木塔近十萬枚葬之今
尚有數萬存焉
寺有小銀象六百餘軀金佛一軀長數尺大銀象高六
尺餘古樣精巧又有篏七寶字多心經小屏風盛以寶
凾上有雜色珠及白珠駢甃亂目禄山亂宫人藏於此
寺屏風十五牒三十行經後云發心主司馬恒存願成
主上柱國索伏寶息上柱國真德為法界衆生造黃金
牒經善繼疑外國物
辭吳畫連句慘淡十堵内吳生縱狂跡風雲將逼人
鬼神如脫壁(柯古)其中龍最怪張甲方汗栗黑夜窸窣
時安知不霹靂(善繼)此際忽仙子獵獵衣舄奕妙瞬乍
疑生參差奪人魄(夢復)往往乘猛虎衝梁聳竒石(持一作)
蒼峭束高泉角膝警欹側(柯古)冥獄不可視毛戴腋流
液苟能水成刹那更沉火宅(善繼)
語各錄禪師佳語蘭若和尚云家家門有長安道(古柯)
荆州些些和尚云自看工夫多少(善繼)無名和尚云最
後一大息須分明(夢復)
題約公院四言印火熒熒燈續熖青(善繼)七俱那呪
四阿含經(柯古)各錄佳語聊事素屏(夢復)丈室安居延
賓不扄(人昇上)
大同坊雲花寺大曆初僧儼講經天雨花至地咫尺
而滅夜有光燭室勑改為雲華儼即康藏之師也康本
住靖恭里氊曲忽覩光如輪衆人皆見遂尋光至儼講
經所滅佛殿西廊立高僧一十六身天寶初自南内
移來畫蹟拙俗
觀音堂在寺西北隅建中末百姓屈儼患瘡且死夢一
菩薩摩其瘡曰我住雲花寺儼驚覺汗流數日而愈因
詣寺尋檢至聖畫堂見之菩薩一如其覩傾城百姓瞻
禮儼遂立社建堂移之
聖畫堂中構大坊為壁設色煥縟本邵武宗畫不知何
以稱聖據西域記菩提樹東有精舍昔婆羅門兄弟欲
圖如來初成佛像曠歲無人應召忽有一人自言善畫
如來妙相但要香泥及一燈照室可閉戸六月終怪之
餘四日未滿遂開戸已無人矣唯右膊上工未畢蓋好
事僧移此說也堂中有于闐鍮石立像甚古
遊目記所說刺栢太和中伐為殿材
辭偶連句共入夕陽寺因窺甘露門(人昇上)清香惹苔
蘚綛(忍一作)草雜蘭蓀(夢復)揵偈飛箱荅新詩倚杖論(古柯)
壞幡摽古刹聖像煥崇垣(善繼)豈慕穿籠鳥難防在牖
猿(柯古)一音唯一性三語更三幡(善繼)
道政坊寶應寺韓幹藍田人少時常為貰酒家送酒
王右丞兄弟未遇每一貰酒漫遊幹常徵債於王家戲
畫地為人馬右丞精思丹青竒其意趣乃歲與錢二萬
令學畫十餘年今寺中釋梵天女悉齊公妓小小等寫
真也寺有韓幹畫下生幀彌勒衣紫袈裟右邊仰面菩
薩及二獅子猶入神
有王家舊鐵石及齊公所喪一歲子漆之如羅睺羅每
盆供日出之寺中彌勒殿齊公寢堂也東廊北面楊
岫之畫鬼神齊公嫌其筆蹟故工止一堵
辭僧房連句古畫思匡嶺上方疑傅岩蝶閑移綛(作一)
(忍)草蟬曉揭高杉(柯古)香字消芝印金經發茞函月通
松底脉書折洞中緘(善繼)
哭小小寫真連句如生小小真猶自未棲塵(夢復)揄
袂將離壁斜柯欲近人(柯古)昔時知出衆清寵占横陳
(善繼)不遣遊張巷豈教窺宋隣(夢復)庾樓吹笛裂弘閣
賞歌新(柯古)蟬怯折腰步蛾驚半額嚬(善繼)圖形誰有
術買笑詎辭貧(柯古)複隴迷村徑重泉隔漢津(夢復)同
心知作羽比目定為鱗(善繼)殘月巫山夕餘霞洛浦晨
(柯古)
安邑坊立(玄一作)法寺初居人張頻宅也嘗供養一僧
僧以念法華經為業積十餘年張門人譛僧通其侍婢
因以他事殺之僧死後闔宅常聞經聲不絶張尋知其
冤慙悔不及因捨宅為寺鑄金銅像十萬軀金石龕中
皆滿猶有數萬軀東廊南觀音院盧奢那堂内槽北面
壁畫維摩變屏風上相傳有虞世南書其日善繼令徹
障登榻讀之有世南獻之白方知不謬矣
西北角院内有懷素書顔魯公序張渭侍郎錢起郎中(云一)
(侍郎)讃
曼殊院東廊大曆中畫人陳子昂畫廷下象馬人物一
時之妙也及簷前額上有相觀法法儗韓混同西廊
壁有劉整畫雙松亦不循常輙
徵内典中禽事湏切對鷲頭作嶺雞足名山(夢復)孔
雀為經鸚鵡語偈(善繼)共命是化入數論貪(柯古)未解
出籠豈能獻菓(人昇上)鵽居其上鴈墮於前(柯古)巢頂既
安入影不怖字中疑鶴珠裏認鵝(作疑鶴柯古疑鶴一)
徵獸中事須切對金翅鳥王銀角犢子(柯古)地名鹿
苑塔號雀離(善繼)啐啄同時𢤱悷調伏(人昇上)
徵馬事加諸楚毒(人昇上)乹陟(善繼)馬寶(夢復)䭾經(古柯)
愛馬(人昇上)紺馬(善繼)馬麥約食粳(柯古)鐵馬(人昇上)先陀
和(柯古)勝步(人昇上)遊入正路(柯古)
平康坊菩薩寺佛殿東西障日及諸柱上圖畫是東廊
跡舊鄭法士畫開元中因屋壞移入大佛殿内槽北
壁〇食堂東壁上吳道玄畫智度論色偈變偈是吳自
題筆跡遒勁如磔鬼神毛髮次堵畫禮骨仙人天衣飛
揚滿壁風動
佛殿内槽後壁面吳道玄畫消災經事樹石古嶮元和
中上欲令移之慮其摧壊乃下詔擇畫手寫進佛殿
内槽東壁維摩變舍利佛角而轉膝元和末俗講僧文
淑裝之筆蹟盡矣
故興元鄭公尚書題北壁僧院詩曰但慮彩色汚無虞
臂胛肥置寺碑隂雕飾竒巧相傳鄭法士所起樣也初
會覺上人以施利起宅十餘畆工畢釀酒百石列缾甕
於兩廡下引吳道玄觀之因謂曰檀越為我畫以是賞
之吳生嗜酒且利其多欣然而許予以蹤跡似不及景
公寺畫中三門内東門塑神善繼云是吳生弟子王耐兒
之工也其側一鬼有靈往往百姓戲犯之者得病口目
如之寺之制度鍾樓在東唯此寺緣李右座林甫宅在
東故建鐘樓於西寺内有郭令玳瑁鞭及郭令王夫人
七寶帳寺主元竟多識釋門故事云李右座每至生日
常轉請此寺僧就宅設齋有僧乙嘗嘆佛施鞍一具賣
之材直七萬又僧廣有聲名口經數年次當嘆佛因極
祝右座功德冀獲厚襯齋畢簾下出綵篚香羅帕籍一
物如朽釘長數寸僧歸失望慙惋數日且意大臣不容
欺已遂携至西市示於商胡商胡見之驚曰上人安得
此物必貨此不違價僧試求百千胡人大笑曰未也更
極意言之加至五百千胡人曰此直一千萬遂與之僧訪
其名曰此寶骨也
又寺先有僧不言姓名常負束藳坐卧於寺兩廊下不
肯住院經數年寺綱維或勸其住房曰爾厭我耶其夕
遂以束藳焚身至明唯灰燼耳無血膋之臭衆方知異
人遂塑灰爲像今在佛殿上世號束草師
辭書事連句悉爲無事者任被俗流憎(夢復)客異千
時客僧非出院僧(柯古)遠聞疎牖磬曉辨密龕燈(善繼)
步觸珠幡響吟窺鉢水澄(夢復)句饒方外趣遊愜社中
朋(柯古)靜裏已馴鴿齋中亦好鷹(善繼)金塗筆是褧彩
溜紙非繒(人昇上)錫杖已剋鋟田衣從壞塍(柯古)占牀敷
一脅卷箔賴長肱(善繼)佛日初開照魔天破幾層(柯古)
呪中陳秘計論處正先登(善繼)勇帶綻針石危防丘井
藤(人昇上作尅鍜尅鋟一)
