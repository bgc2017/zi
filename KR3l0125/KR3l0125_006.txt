唐叚少卿酉陽雜爼前集卷之六
唐太常少卿臨淄柯古段成式撰
明四川道監察御史内鄉李雲鵠校
藝絶
南朝有姥善作筆蕭子雲常書用筆心用胎髮開元中
筆匠名鐵頭能瑩管如玉莫傳其法
成都寶相寺偏院小殿中有菩提像其塵不集如新塑
者相傳此像初造時匠人依明堂先具五藏次四肢百
節將百餘年纖塵不凝焉
李叔簷常識一范陽山人停於私第時語休咎必中兼
善推步禁呪上半年忽謂李曰某有一藝將去欲以爲
别所謂水畫也乃請後&KR0550;上掘地爲池方丈深尺餘泥
以麻灰日汲水滿之候水不耗具丹青墨硯先援筆叩
齒良久乃縱筆毫水上就視但見水色渾渾耳經二日
搨以䙙(緻一作)絹四幅食傾舉出觀之古松怪石人物屋
本無不備也李驚異苦詰之惟言善能禁彩色不令沉
散而已
天寶末術士錢知微嘗至洛遂榜天津橋表柱賣卜一
卦帛十疋歴旬人皆不詣之一日有貴公子意其必異
命取帛如數卜焉錢命蓍布卦成日予筮可期一生君
何戲焉其人曰卜事甚切先生豈悞乎錢云請爲韻語
曰兩頭點土中心虛懸人足踏䟦不肯下錢其人本意
賣天津橋紿之其精如此
舊記藏彄令人生離或言古語有徵也舉人高映善意
彄成式嘗於荆州藏鈎每曹五十餘人十中其九同曹
鈎亦知其處當時疑有他術訪之映言但意舉止辭色
若察囚視盗也
山人石旻猶妙打彄與張又新兄弟善暇夜會客因試
其意彄注之必中張遂寘鈎於巾襞中旻曰盡張空拳
左有頃眼鈎在張君幞頭左翅中其妙如此旻後居揚
州成式因識之曾祈其術石謂成式曰可先畫人首數
十遣胡越異辦則相授疑其見欺竟不及畫
器竒
開元中河西騎將宋青春驍果暴戾爲衆所忌及西戎
歲犯邊青春每陣常運矟大呼執馘而旋未嘗中鋒鏑
西戎憚之一軍始頼焉後吐蕃大地獲生口數千軍帥
令譯問衣大蟲皮者爾何不能害青春荅曰嘗見龍突
陣而來兵刃所及若叩銅鐵我爲神助將軍也青春乃
知劍(鈎一作)之有靈青春死後劍爲瓜州剌史李廣琛所
得或風雨後迸光出室環燭方丈哥舒鎮西知之求易
以他寶廣琛不與因贈詩刻舟尋化去彈鋏未酬恩
鄭雲逵少時得一劍鱗鋏星鐔有時而吼常在莊居晴
日藉膝翫之忽有一人從庭樹窣然而下衣朱紫糺髮
露劍而立黑氣周身狀如重霧鄭素有膽氣佯若不見
其人因言我上界人知公有異劍願借一觀鄭謂曰此
凢鐵耳不堪君翫上界豈籍此乎其人求之不已鄭伺
便良久疾起斫之不中忽墮黑氣着地數日方散
成式相識温介云大曆中高郵百姓張存以踏藕爲業
嘗於陂中見旱藕稍大如臂遂併力掘之深二丈大至
合抱以不可窮乃斷之中得一劍長二尺色青無刃存
不之寶邑人有知者以十束薪獲焉其藕無絲
元和末海陵夏侯乙庭前生百合花大於常數倍異之
因發其下得甓匣十三重各匣一鏡第七者光不蝕照
日光環一丈其餘規銅而已
高瑀在蔡州有軍將田知廻易折欠數百萬廻至外縣
去州三百餘里高方令錮身勘田憂迫計無所出其類
因爲設酒食開解之坐客十餘中有稱處士皇甫玄真
者衣白若鵝羽貌甚都雅衆皆有寬勉之辭皇但微笑
曰此亦小事衆散乃獨留謂田曰予嘗遊海東獲二寶
物當爲君觧此難田謝之請具車馬悉辭行甚疾其晚
至州舍於店中遂晨謁高高一見不覺敬之因謂高曰
玄真此來特從尚書乞田性命高遽曰田欠官錢非瑀
私財如何皇請避左右某於新羅獲一巾子辟塵欲獻
此贖田於懷内探出授高高纔執已覺體中虛涼驚曰
此非人臣所有且無價矣田之性命恐不足酬也皇甫
請試之翌日因宴于郭外時久旱埃塵且甚高顧視馬
尾鬛及左右騶卒數人並無纖塵監軍使覺問高何事
尚書獨不霑塵坌豈遇異人獲至寶乎高不敢隱監軍
固求見處士高乃與俱往監軍戲曰道者獨知有尚書
乎更有何寶願得一觀皇甫具述救田之意且言藥出
海東今餘一針力弱不及巾可令一身無塵監軍拜請
曰獲此足矣皇即於巾上抽與之針金色大如布針監
軍乃劄於巾試之驟於塵中塵唯及馬騣尾焉高與監
軍日日禮謁將請其道要一夕忽失所在矣
樂
咸陽宫中有鑄銅人十二枚坐皆三五尺列在一筵上
琴筑笙竽各有所執皆組綬花彩儼若生人筵下有銅
管吐口高數尺其一管空内有繩大如指使一人吹空
管一人紉䋲則琴瑟竽筑皆作與真樂不異有琴長六
尺安十三絃二十六徽皆七寶餙之銘曰璵璠之樂玉
笛長二尺三寸二十六孔吹之則見車馬出山林隱隱
相次息亦不見銘曰昭華之管
魏高陽王雍美人徐月華能彈卧箜篌爲明妃出塞之
聲
有田(由一作)僧超能吹笳爲壯士歌項羽吟將軍崔延伯
出師每臨敵令僧超爲壯士聲遂單馬入陣
古琵琶用鵾雞股開元中段師能彈琵琶用皮絃賀懷
智破撥彈之不能成聲
蜀將軍皇甫直别音律擊陶器能知時月好彈琵琶元
和中嘗造一調乘涼臨水池彈之本黃鍾而聲入蕤賓
因更絃再三奏之聲猶蕤賓也直甚惑不悅自意爲不
祥隔日又奏於池上聲如故試彈於他處則黃鍾也直
因調蕤賓夜復鳴彈於池上覺近岸波動有物激水如
魚躍及下絃則没矣直遂集客車水竭池窮池索之數
日泥下丈餘得鐵一片乃方響蕤賓鐵也
王沂者平生不解絃管忽旦睡至夜乃寤索琵琶絃之
成數曲一名雀啅蛇一名胡王調一名胡瓜苑人不識
聞聽之莫不流涕其妹請學之乃教數聲須臾總忘後
不成曲
有人以猿臂骨爲笛吹之其聲清圓勝于絲竹
琴有氣常識一道者相琴知吉凶
唐叚少卿酉陽雜俎續集卷之六
唐太常少卿臨淄柯古叚成式撰
明四川道監察御史内鄉李雲鵠校
寺塔記下
宣陽坊奉慈寺開元中虢國夫人宅安禄山偽署百官
以田乾真為京兆尹取此宅為府後為郭曖駙馬宅今
上即位之初太皇太后為昇平公主追福奏置奉慈寺
賜錢二十萬綉幀三車抽左街十寺僧四十人居之今
有僧惟則以七寶末摹阿育王舍利塔自明州負米寺
成後二年司農少卿楊敬之小女年十三以六韻詩題此寺
自稱關西孔子二十七代孫字德鄰警句云日月金輪
動旃檀碧樹秋塔分鴻鴈翅鐘挂鳳皇樓事因見勑賜
衣
徵釋門衣事語須對如象鼻投牛(羊一云)耳(柯古)五納
三衣(善繼)慙愧斗藪(人昇上)壞衣嚴身(人約上)畜長十日應
作三誌(人入上)雜身四寸掩手兩指(柯古)璅形刀殘(善繼)
其形如稻其色如蓮(人昇上)赤麻白豆若青若黑(柯古)
光宅坊光宅寺本官蒲萄園中禪師影堂師號惠中
肅宗上元二年徵至京師初居此寺徵詔云杖錫而來
京師非遠齋心已久副朕虚懷
建中中有僧竭造曼殊堂將版基於水際慮傷生命及
建三月道場祝一足至多足無足令他去及掘地至泉
不遇蟲蟻又以複素過水有蟲投一井水中號謢圭井
至今涸又鑄銅蟾為息烟燈天下傳之今曼珠院嘗轉
經每賜香寶臺甚顯登之四極眼界其上層牎下尉遲
畫下層牎下吳道玄畫皆非其得意也丞相韋處厚自
居内廷至相位每歸輙至此塔焚香瞻禮
普賢堂本天后梳洗堂蒲萄垂實則幸此堂今堂中尉
遲畫頗有竒處四壁畫像及脱皮白骨匠意極嶮又變
形三魔女身若出壁又佛圓光均彩相錯亂目成講東
壁佛座前錦如斷古標又左右梵僧及諸蕃往竒然不
及西壁西壁逼之摽摽然
辭中禪師影堂連句名下固無虚敖曹貌嚴毅洞達
見空王圓融入佛地(善繼)一言當要害忽忽醒諸醉不
動須彌山(如須彌一云不動)多方(言一作)辨無匱(夢復)坦率對萬
乘偈荅無所避爾如毗沙門外形如脱履(柯古)但以理
為量不語怪力事木石摧貢高慈悲引貪恚(人昇上)當時
乏支許何人契深致隨宜詎說三直下開不二(柯古)
翊善坊保夀寺本高力士宅天寶九載捨為寺初鑄
鐘成力士設齋慶之舉朝畢至一擊百千有規其意連
擊二十杵經藏閣規構危巧二塔火珠受十餘斛
河陽從事李涿性好竒古與僧智增善嘗俱至此寺觀
庫中舊物忽於破甕中得物如被幅裂汚坌觸而塵起
涿徐視之乃畫也因以縣圖三及縑三十獲之令家人
裝治之大十餘幅訪於常侍柳公權公權方知張萱所
畫石橋圖也玄宗賜高因留寺中後為鬻畫人宗牧言
於左軍尋有小使領軍卒數十人至宅宣勑取之即日進
入先帝好古見之大悦命張於盧韶院
寺有先天菩薩幀(㡠一作)本起成都妙積寺開元初有尼
魏八師者常念大悲呪雙流縣百姓劉乙名意兒年十
一自欲事魏尼尼遣之不去常於奥室立禪嘗白魏云
先天菩薩見身此地遂篩灰於庭一夕有巨跡數尺輪
理成就因謁畫工隨意設色悉不如意有僧楊法成自
言能畫意兒常合掌仰祝然後指授之以近十稔工方
畢後塑先天菩薩凡二百四十二首首如塔勢分臂如
意蔓其榜子有一百四十日鳥樹一鳳四翅水肚樹所
題深怪不可詳悉畫樣凡十五卷柳七師者崔寧之甥
分三卷往上都流行時魏奉古為長史進之後因四月
八日賜高力士今成都者是其次本
辭先天幀讃連句觀音化身厥形孔怪胣淫厲衆
魔膜拜(善繼)指夢鴻紛牓列區界其事明張何不可解
(柯古)閻河德川大士先天衆像參羅&KR1680;&KR1680;田田(夢復)百
億花發百千燈燃膠如絡繹浩汗連綿(善繼)熖摩界戚
(减一作)洛迦苦霽正念歸依衆青如篲(柯古)戾滓可汰癡
膜可蜕稽首如空睟容若睇(善繼)闡提墨尿覩而面之
寸念不生未遇乎而(作福源墨尿一作黑師柯古胣胣一作胣腦&KR1680;&KR1680;一)
事徵&KR0680;高力士呼二兄(柯古)呼阿翁(善繼)呼將軍(夢復)
呼火老(柯古)五輪磑(善繼)初施棨戟(夢復)常卧麁牀(古柯)
長六尺五寸(善繼)陪葬泰陵(夢復)詠薺(柯古)齒成印(繼善)
上國下國(夢復)夢鞭(柯古)吕氏生髭(善繼)
宣陽坊靜域寺本太穆皇后宅寺僧云三階院門外
是神堯皇帝射孔雀處禪院門内外游目記云王昭隱
畫門西裏面和修吉龍王有靈門内之西火目藥叉及
北方天王甚竒猛門東裏面賢門也野叉部落鬼首上
蟠蛇汗烟可懼東廊樹石嶮怪高僧亦怪西廊萬夀菩
薩院門裏南壁皇甫軫畫鬼神及雕形勢若脱軫與吳
道玄同時吳以其藝逼已募人殺之
萬菩薩堂内有寶塔以小金銅塔數百飾之大曆中將
作劉監有子合手出胎七歲念法華經及卒焚之得舍
利數十粒分藏於金銅塔中善繼云合是劉銘(銛一作)佛殿
東廊有古佛堂其地本雍村堂中像設悉是石作相傳
云隋恭帝終此堂(作維村雍村一)
三門外畫亦皇甫軫跡也金剛舊有靈大寶初駙馬獨
孤明宅與寺相近獨孤有婢名懷香稚齒俊俏常悦西
隣一士人因宵期於寺門有巨蛇束之俱卒
佛殿内西座蕃神甚古實貞元已前西蕃兩度盟皆載
此神立千壇而誓相傳摩時頗有靈
辭三階院連句密密助堂堂隋人歌壓桑雙䯞摧孔
雀一矢隕貪狼(柯古)百步望雲立九規看月張獲蛟徒
破浪中無一(作)漫如墻(善繼)還似貫金鼓更疑穿石梁
因添挽河力爲滅射天狂(柯古)絶藝却南牧英聲來鬼
方麗龜何足敵殪豕未爲長(善繼)龍臂勝猿臂星芒起
箭芒虛誇絶高鳥垂拱議明堂(作䨇弧柯古䨇䯞一)
崇義坊招福寺本曰正覺國初毁之以其地立第賜
諸王睿宗在藩居之乾封二年移長寧公主佛堂於此
重建此寺寺内舊有池下永樂東街數方土填之今地
底下樹根多露長安二年内出等身金銅像一鋪并九
部樂南北兩門額上與岐薛二王親送至寺綵乘象輿
羽衞四合街中餘香數日不歇景龍二年又賜真容坐
像詔寺中别建聖容院是玄宗在春宫真容也先天二
年勑出内庫錢二千萬巧匠一千人重脩之
睿宗聖容院門外鬼神數壁自内移來畫跡甚異鬼所
執野雞似覺毛起庫院鬼子母貞元中李真畫往往得
長史規矩把鏡者猶工寺西南隅僧伽像從來有靈
至今百姓上幡繖不絶先寺奴朝來者常續明塗地數
十年不懈李某爲尹時有賊引朝來吏將收捕奴不勝
其冤乃上鍾樓遙啓僧伽而碎身焉恍惚間見異僧以
如意擊曰無苦自將治也奴覺奴跳下數尺地一毛不
損囚聞之悔懊自服奴竟無事
辭贈諸上人連句翻了西天偈燒餘𣑽宇香撚眉愁
俗客支頰背殘陽(柯古)洲號唯思沃山名秪記匡辦中
摧世智定裏破魔強(善繼)許禪心徹湯休詩思長朗
吟疎磬斷久語貫珠妨(柯古)乘興書芭葉閒來入豆房
漫題存古壁怪畫匝長廊(善繼)
事徵釋門古今謎字爭田書貞字(善繼)焉兜知伯叔
(柯古)解夢羊負魚(夢復)問入曰下人(善繼)塔上書師子
(柯古)
徵前代關釋門佳譜何充志大宇宙(善繼)此子疲於
津梁(柯古)生天在丈人後(夢復)二何佞於佛(善繼)問年
荅小如來五歲(柯古)答四聲云天寶寺刹(夢復)菩薩嚬
眉所以慈悲六道(善繼)周妻何肉(柯古)
招國坊崇濟寺寺内有天后織成蛟龍披襖子及繡
衣六事東廊從南苐二院有宣律師製袈裟堂曼殊
堂有松數株甚竒
辭宣律和尚袈裟絶句共覆三衣中夜寒披時不鎮
尼師壇無因蓋得龍宫地畦裏塵飛業相殘(善繼)
和前南山杪時寒夜中一角不動毗嵐風何人見此
生慙愧斷續猶應謢得龍(作披柯古杪一)
竒松二十字柳桂何相疎榆枷方迥屑無人擅談柄
一枝不敢折(柯古)半庭苔蘚深吹餘鳴佛禽至於摧拆
枝凡草猶避隂(善繼)僻徑根從露閑房枝任侵一株風
正好來助碧雲吟(夢復)時時掃牎聲重露滴寒砌風颭
一枝道閑窺别生勢(人昇上)偃蓋入樓妨盤根侵井窄高
僧獨惆悵為與澄嵐隔(榆柳半庭一作中庭柯古柳桂榆枷一作杉松)
永安坊永夀寺三門東吳道子畫似不得意佛殿名
會仙本是内中梳洗殿貞元中有証智禪師往往著靈
驗或時在張櫝蘭若中治田及夜歸寺若在金山界相
去七百里
辭閑中好閑中好盡日松為侣此趣人不知輕風度
僧語(夢復)閑中好塵務不縈心坐對當牎木看移三面
隂(柯古)閑中好幽磬度聲遲卷上論題肇畫中僧姓支
(善繼)
崇仁(聖一作)坊資聖寺淨土院門外相傳吳生一夕秉
燭醉畫就中戟手視之惡駭院門裏盧楞伽常學吳勢
吳亦授以手訣乃畫㧾持三門寺方半吳大賞之謂人
曰楞伽不得心訣用思太苦其能久乎畫畢而卒
中門牎間吳道子畫高僧韋述贊李嚴書中三門外兩
面上層不知何人畫人物頗類閻令寺西廊北隅楊
坦畫近塔天女明睇將瞬(舞一作)團(圖一作)塔院北堂有
鐵觀音高三丈餘觀音院兩廊四十二賢聖韓幹畫元
中書載贊東廊北頭散馬不意見者如將嘶蹀聖僧
中龍樹商那和修絶妙團塔上菩薩李異(眞一作)畫四面
花鳥邊鸞畫當藥上菩薩頂茙葵猶佳塔中藏千部
法華經
辭諸畫連句栢梁體吳生畫勇矛戟攅(柯古)出竒
變勢千萬端(變勢萬端善繼一作出竒騁)蒼蒼鬼怪層壁寬(夢復)
覩之忽忽毛髮寒(柯古)稜伽之力所痑瘢(所痺一作)柯古李
真周昉優劣難(夢復)活禽生卉推邊鸞(柯古)花房嫩彩
猶未乾(善繼)韓幹變態如激湍(夢復)惜哉壁畫勢未殫
(柯古)後人新畫何漫汗(作疲殫善繼痑瘢一)
楚國寺寺内有楚哀王等金身銅像哀王繡襖半袖
猶在長慶中賜織成雙鳳夾黃襖子鎮在寺中門内有
放生池太和中賜白氊黃胯衫寺墻西朱泚宅
事徵地獄等活(人約上)八抹洛伽(人義上)波吒(人昇上)壞從
獄不生(柯古)鉛河(人約上)劎林(人義上)烊銅(人昇上)
諸上人以予該悉内典請予獨徵無中蔭五無間黑䋲
赤樹火厚二百肘風吹二千年阹陁羅炭鉢頭摩赫護
量五十由旬舌長三車賖銅鷲鐵蟻阿鼻十一義九千
鉢頭摩如一裟訶麻百年除一盡(古並柯)
慈恩寺寺不淨覺故伽藍因而營建焉凢十餘院㧾
一千八百九十七間勑度三百僧初三藏自西域逥詔
太常卿江夏王道宗設九部樂迎經像入寺綵車凢千
餘輛上御安福門觀之太宗常賜三藏衲約直百餘金
其工無鍼綖之迹初三藏翻因明譯經僧栖玄以論示
尚藥奉御吕才才遂張之廣衢指其長短著破義圖其
序云豈謂象繫之表猶開八正之門形器之先更弘二
知之教立難四十餘條詔才就寺對論三藏謂才云檀
越平生未見太女詔問湏臾即解由來不窺象戲試造
旬日即成以此有限之心逢事即欲穿鑿因重申所難
一一收攝折毫藏耳衮衮不窮凢數千言才屈不能領
辭屈禮拜塔西面畫濕耳師子仰摹蟠龍尉遲畫及
花子鉢曼殊皆一時絶妙
寺中杮樹白牡丹是法力上人手植上人時常執爐循
諸屋壁有變相處輒獻虔祝年無虚月又殿庭大莎羅
樹大曆中安西所進其木樁賜此寺四橛橛皆灼固其
木大德行逢自種之一株不活
