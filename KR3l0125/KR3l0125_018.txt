唐叚少卿酉陽襍爼前集卷之十九
唐太常少卿臨淄柯古段成式撰
明四川道監察御史内鄉李雲鵠校
廣動植類之四
草篇
芝天寳初臨川郡人李嘉胤所居柱上生芝草形類天
尊太守張景佚截柱獻之
大曆八年廬州廬江縣紫芝生高一丈五尺芝類至多
參成芝斷而可續
夜光芝一株九實實墜地如七寸鏡夜視如牛目茅君
種於句曲山
隱辰芝狀如斗以屋為節以莖為剛(剛一作網屋一作星)
鳳腦芝仙經言穿地六尺以鐶寳一枚種之灌以黃水
五合以土堅築之三年生苗如匏(刻一曰)實如桃五色名
鳳腦芝食其實唾地為鳳乘升太極
白符芝大雪而華
五德芝如車馬
菌芝如樓凡學道三十年不倦天下金翅鳥銜芝至
羅門山食(生一曰)石芝得地仙
蓮石蓮入水必沉唯煎鹽鹹鹵能浮之鴈食之糞落山
石間百年不壞相傳橡子落水爲蓮
苔慈恩寺唐三藏院後簷階開成末有苔狀如苦苣布
於塼上色如藍綠輕嫰可愛談論僧義林太和初改葬
基法師初開塜香氣襲人側卧塼臺上形如生塼上苔
厚二寸餘作金色氣如栴檀
瓦松崔融瓦松賦序曰崇文舘瓦松者産於屋霤之下
謂之木也訪山客而未詳謂之草也驗農皇而罕記賦
云煌煌特秀狀金芝之產霤歷歷虛懸若星榆之種天
葩條郁毓根柢連卷間紫苔而裛露淩碧瓦而含煙又
曰慚魏宫之烏悲恧漢殿之紅蓮崔公學博無不該悉
豈不知瓦松已有著說乎博雅在屋曰昔耶在墻曰
垣衣廣志謂之蘭香生於久屋之瓦魏明帝好之命長
安西載其瓦於洛陽以覆屋前代詞人詩中多用昔耶
梁簡文帝詠薔薇曰緣階覆碧綺依簷映昔耶或言構
木上多松㘽土木氣洩則瓦生松大曆中脩含元殿
有一人投狀請瓦且言瓦工惟我所能祖父已嘗瓦此
殿矣衆工不服因曰若有能瓦畢不生瓦松乎衆方服
焉又有李阿黑者亦能治屋布瓦如齒間不通綖亦
無瓦松木草瓦衣謂之屋遊
瓜惡香香中尤忌麝鄭注太和初赴職河中姬妾百餘
盡騎香氣數里逆於人鼻是歲自京至河中所過路瓜
盡死一蔕不獲
芰今人但言菱芰諸解草木書亦不分别惟王安貧武
陵記言四角三角曰芰兩角曰菱今蘇州折腰菱多兩
角成式曾於荆州有僧遺一斗郢城菱三角而無芒(曰一)
(剌)可以接(挼一曰)莎
芰一名水栗一名薢茩(蘚苔一作)漢武昆明池中有浮根
菱根出水上葉淪沒波下亦曰青水芰玄都有菱碧
色狀如雞飛名翻雞芰仙人鳬伯子常採之
兔絲子多近棘及藋山居者疑二草之氣類也
天名精一曰鹿活草昔青州劉&KR1427;(炳一作)宋元嘉中射一
鹿剖五藏以此草塞之蹶然而起&KR1427;怪而拔草復倒如
此三度&KR1427;密錄此草種之多主傷折俗呼為劉&KR1427;草
牡丹前史中無說處惟謝康樂集中言竹間水際多牡
丹成式檢隋朝種植法七十卷中初不記說牡丹則知
隋朝花藥中所無也開元末裴士淹為郎官奉使幽冀
迴至汾州衆香寺得白牡丹一窠植於長安私第天寳
中為都下奇賞當時名公有裴給事宅看牡丹詩詩尋
訪未獲一本有詩云長安年少惜春殘爭認慈恩紫牡
丹别有玉盤乘露冷無人起就月中看太常博士張乘
嘗見裴通祭酒說又房相有言牡丹之會琯不預焉至
德中馬僕射鎮太原又得紅紫二色者移於城中元
和初猶少今與戎葵角多少矣韓愈侍郎有疎從子
姪自江淮來年甚少韓令學院中伴子弟子弟悉為凌
辱韓知之遂為街西假僧院令讀書經旬寺主綱復訴
其狂率韓遽令歸且責曰市肆賤類營衣食尚有一事
長處汝所為如此竟作何物姪拜謝徐曰某有一藝恨
叔不知因指階前牡丹曰叔要此花青紫黃赤唯命也
韓大竒之遂給所須試之乃豎箔曲盡遮牡丹叢不令
人窺掘窠四面深及其根寬容人座唯賫紫鑛輕粉朱
紅旦暮治其根凡七日乃填坑白其叔曰恨校遲一月
時冬初也牡丹本紫及花發色白紅歷綠每朵有一聯
詩字色紫分明乃是韓出官時詩一韻曰雲横秦嶺家
何在雪擁藍關馬不前十四字韓大驚異姪且辭歸江
淮竟不願仕興唐寺有牡丹一窠元和中著花一千
二百朵其色有正暈倒暈淺紅淺紫深紫黃白檀等獨
無深紅又有花葉中無抺心者重臺花者其花面徑七
八寸興善寺素師院牡丹色絶佳元和末一枝花合
歡
金燈一曰九形花葉不相見俗惡人家種之一名無義
草
合離根如芋魁有游子十二環之相須而生而實不連
以氣相屬一名獨搖一名離母若土人所食者合呼為
赤箭
蜀(茙一作)葵本胡中葵也一名胡葵似葵大者紅可以緝
為布枯時燒作灰藏火火久不滅花有重臺者
茄子茄字本蓮經名革遐反今呼伽未知所自成式因
就節下食伽子數蔕偶問工部員外郎張周封伽子故
事張云一名落蘇事具食療本草此誤作食療本草元
出拾遺本草成式記得隱矦行園詩云寒瓜方卧壠秋
菰正滿陂紫茄紛爛漫綠芋鬱參差又一名崑崙瓜嶺
南茄子宿根成樹高五六尺姚向曾爲南選使親見之
故本草記廣州有慎火樹樹大三四圍慎火即景天也
俗呼爲護火草茄子熟者食之厚腸胃動氣發痰根
能治竈瘃欲其子繁待其花時取葉布於過路以灰規
之人踐之子必繁也俗謂之嫁茄子僧人多炙之甚美
有新羅種者色稍白形如雞卵西明寺僧造玄(玄造一曰)院
中有其種水經云石頭西對蔡浦浦長百里上有大
荻荻浦下有茄子浦
異菌開成元年春成式修竹里私第書齋前有枯紫荆
數枝蠧折因伐之餘尺許至三年秋枯根上生一菌大
如斗下布五足頂黃白兩暈緣垂裙如鵝▫(鞴一曰)高尺
餘至午色變黑而死焚之氣如芋香成式常置香爐於
枿臺上每念經門生以爲善徵後覽諸志怪南齊吳郡
褚思莊素奉釋氏眠於梁下短柱是柟木去地四尺餘
有節大明中忽有一物如芝生於節上黃色鮮明漸漸
長數日遂成千佛狀面目爪指及光相衣服莫不完具
如金鍱隱起摩之殊軟常以春末生秋末落落時佛形
如故但色褐耳至落時其家貯之箱中積五年思莊不
復住其下亦無他顯盛闔門夀考思莊父終九十七兄
年七十徤如壯年
又梁簡文延香園大同十年竹林吐一芝長八寸頭蓋
似雞頭實黑色其柄似藕柄内通幹空(幹通空一曰柄)皮質皆
絶白根下微紅雞頭實處似竹節脱之又得脱也自節
處别生一重如結網羅四面周可五六寸圓繞周匝以
罩柄上相遠不相著也其似結網衆目輕巧可愛其與
柄皆得相脱驗仙書與威喜芝相類
舞草出雅州獨莖三葉葉如决明一葉在莖端兩葉居
莖之半相對人或近之歌及抵掌謳曲必動葉如舞也
護門草常山北草名護門寘諸門上夜有人(物一曰)過輒
叱之
仙人絛出衡嶽無根蔕生石上狀如同心帶三股色綠
亦不常有
睡蓮南海有睡蓮夜則花低入水屯田韋郎中從事南
海親見
蔓金苔晉時外國獻蔓金苔色如金若螢火之聚大如
雞卵投之水中蔓延波上光泛鑠日(目一作)如火亦曰夜
明苔
異蒿田在實布之子(悅之子一作田布)也大和中嘗過蔡州北
路側有草如蒿莖大如指其端聚葉似鷦鷯巢在顚折
視之葉中有小鼠數十纔若皂筴子目猶未開啾啾有
聲
蜜草北天竺國出蜜草蔓生大葉秋冬不死因重霜露
遂成蜜如塞上蓬鹽
老鵶笊籬葉如牛蒡而狹子熟時色黑狀如笊籬
鴨舌草生水中似蓴俗呼爲鴨舌草
胡蔓草生邕容間叢生花偏如梔子稍大不成朵色黃
白葉稍黑誤食之數日卒飲白鵝白鴨血則解或以一
物投之祝曰我買你食之立死
銅匙草生水中葉如剪刀
水耐冬此草經冬在水不死成式於城南村墅池中有
之
天芋生終南山中葉如荷而厚
水韭生於水湄狀如韭而葉細長可食
地錢葉圓莖細有蔓生溪澗邊一曰積雪草亦曰連錢
草
蚍蜉酒草一曰鼠耳象形也亦曰無心草
盆甑草即牽牛子也結實後斷之狀如盆甑其中有子
似龜蔓如署預
蔓胡桃出南詔大如扁螺兩隔味如胡桃或言蠻中藤
子也
油點草葉似莙達每葉上有黑點相對
三白草此草初生不白入夏葉端方白農人候之蒔田
三葉白草畢秀矣其葉似署預
落廻(落迴一曰博)有大毒生江淮山谷中莖葉如麻莖中空
吹作聲如勃邏廻因名之
蒟蒻根大如椀至秋葉滴露隨滴生苗
鬼皂筴生江南地澤如皂筴高一二尺沐之長髮葉亦
去衣垢
通脱木如蜱麻生山側花上粉主治惡瘡心空中有瓤
輕白可愛女工取以飾物
毘尸沙花一名日中金錢花本出外國梁大同一年進
來中土
左行草使人無情范陽長貢
青草槐龍陽縣禆牛山南有青草槐蕞生高尺餘花若
金燈仲夏發花一本云迄千秋
竹肉江淮有竹肉生竹節上如彈丸味如白雞竹皆向
北有大樹雞如桮棬呼為胡孫眼
石耳廬山有石耳性熱
野狐絲庭有草蔓生色白花微紅大如粟秦人呼為野
狐絲
金錢花一云本出外國梁大同二年進來中土梁時荆
州椽屬䨇陸賭金錢錢盡以金錢花相足魚弘謂得花
勝得錢
荷漢明帝時池中有分枝荷一莖四(兩一曰)葉狀如駢蓋
子如玄珠可以飾珮也靈帝時有夜舒荷一莖四蓮
其葉夜舒晝卷
夢草漢武時異國所獻似蒲晝縮入地夜若抽萌懷其
草自知夢之好惡帝思李夫人懷之輒夢
烏蓬葉如鳥翅俗呼爲仙人花
雀芋狀如雀頭置乾地反濕置濕處復乾飛鳥觸之墮
走獸遇之僵
望舒草出扶支國草紅色葉如蓮葉月出則舒月沒則
卷
紅草山戎之北有草莖長一丈葉如車輪色如朝虹齊
桓時山戎獻其種乃植於庭以表覇者之瑞
神草魏明時苑中合歡草狀如蓍一株百莖晝則衆條
扶疎夜乃合一莖謂之神草
三蔬晉時有芳蔬園在墉(金墉一曰)之東有菜名芸藢(藢一作)
類有三種紫色為上蔬味辛黃色者為中蔬味甘青者
為下蔬味鹹常以三蔬充御菜可以藉食
掌中芥末多國出也取其子置掌中吹之一吹一長長
三尺乃殖於地
水網藻漢武昆明池中有水網藻枝横側水上長八九
尺有似網目鳬鴨入此草中皆不得出因名之
地日草南方有地日草三足烏欲下食此草羲和之馭
以手掩烏目食此則美悶不復動東方朔言為小兒
時井陷墜至地下數十年無所寄託有人引之令住此
草中隔紅泉不得渡其人以一隻屐因乘汎紅泉得至
草處食之
挾劒豆樂浪東有融澤之中生豆莢形似人挾劒横斜
而生
牧靡建寧郡烏句山南五百里牧靡草可以解毒百丹
方盛烏鵲誤食烏喙中毒必急飛牧靡上喙牧靡以解
也
