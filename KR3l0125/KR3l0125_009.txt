唐段少卿酉陽雜爼卷之九
唐太常少卿臨淄柯古段成式撰
明四川道監察御史内鄕李雲鵠校
事感
平原高菀城東有漁津傳云魏末平原潘府君字惠延
自白馬登舟之部手中筭囊遂墜於水囊中本有鍾乳
一兩在郡三年濟水泛溢得一魚長三丈廣五尺刳其
腹中有得一墜水之囊金針尚在鍾乳消盡其魚得脂
數十斛時人異之
譙郡有功曹𡼏天統初濟南來府君出除譙郡時功曹
清河崔公恕弱冠有令德於時春夏積旱送别者千餘
人至此𡼏上衆渴甚思水升直萬錢矣來公有思水色
恕獨見一青烏於𡼏中乍飛乍止怪而就焉烏起見一
石方五六寸以鞭撥之清泉湧出因盛以銀瓶瓶滿水
立竭唯來公與恕供療而已議者以爲盛德所感致焉
時人異之故以爲目
李彥佐在滄景太和九年有詔詔浮陽兵北渡黃河時
冬十二月至濟南郡使擊水延舟冰觸舟舟覆詔失李
公驚懼不寢食六日鬢髮暴白至貌侵膚削從事亦訝
其儀形也乃令津吏不得詔盡死吏懼且請公一祝沉
浮于河吏憑公誠明以死索之李公乃令具爵酒言祝
傳語詰河伯其旨曰明天子在上川瀆山岳祝史咸秩
予境之内祝未嘗匱爾河伯洎鱗之長當衛天子詔何
返溺之予或不獲予齋告于天天將謫爾吏酹冰辭已
忽有聲如震河冰中斷可三十丈吏知李公精誠已達
乃沉鈎索之一釣而出封角如舊唯篆印微濕耳李公
所至令務嚴簡推誠於物著於官下如河水色渾駛流
大木與纖芥頃而千里矣安有舟覆六日一酹而堅冰
䧟一釣而沉詔獲得非精誠之至乎
盗俠
魏明帝起凌雲臺峻峙數十丈即韋誕白首處有人鈴
下能着屐登緣不異踐地明帝怪而煞之腋下有兩肉
翅長數寸
高堂縣南有鮮卑城舊傳鮮卑聘燕停於此矣城傍有
盗跖冡冡極高大賊盗嘗私祈焉齊天保初土鼓(無土一本)
(字鼔二)縣令丁永興有群賊劫其部内興乃密令人冡傍
伺之果有祈祀者乃執諸縣案煞之自後祀者頗絶皇
覽言盗跖冡在河東按盗跖死於東陵此地古名東平
陵疑此近之
或言剌客飛天夜义術也韓晉公在浙西時瓦官寺因
商人無遮齋衆中有一年少請弄閤乃投蓋而上單練
&KR1806;履膜皮猿挂鳥跂捷若神鬼復建甖水於結脊下先
溜至簷空一足欹身承其溜焉覩者無不毛戴
馬侍中嘗寶一玉精盌夏蝇不近盛水經月不腐不耗
或目痛含之立愈嘗匣於卧内有小奴七八歲偷弄墜
破焉時馬出未歸左右驚懼忽失小奴馬知之大怒鞭
左右數百將殺小奴三日尋之不獲有婢晨治地見紫
衣帶垂於寢牀下視之乃小奴蹶張其牀而負焉不食
三日而力不衰馬覩之大駭曰破吾盌乃細過也即令
左右㩧殺之
韋行規自言少時遊京西暮止店中更欲前進店前老
人方工作謂曰客勿夜行此中多盗韋曰某留心弧矢
無所患也因進發行數十里天黑有人起草中尾之韋
叱不應連發矢中之復不退矢盡韋懼奔馬有頃風雷
總至韋下馬負一樹見空中有電光相逐如鞠杖勢漸
逼樹杪覺物紛紛墜其前韋視之乃木札也須臾積札
埋至膝韋驚懼投弓矢仰空乞命拜數十電光漸高而
滅風雷亦息韋顧大樹枝幹童矣鞍䭾已失遂返前店
見老人方箛筩韋意其異人拜之且謝有悞也老人笑
曰客勿恃弓矢須知劍術引韋入院後指鞍䭾言却須
取相試耳又出桶板一片昨夜之箭悉中其上韋請役
力汲湯不許微露擊劍事韋亦得其一二焉
相傳黎幹爲京兆尹時曲江塗龍祈雨觀者數千黎至
獨有老人植杖不避幹怒杖背二十如擊鞔革掉臂而
去黎疑其非常人命老坊卒尋之至蘭陵里之内入小
門大言曰我今日困辱甚可具湯也坊卒遽返白黎黎
大懼因弊衣懷公服與坊卒至其處時已昏黑坊卒直
入通黎之官閥黎唯而趋入拜伏曰向迷丈人物色罪
當十死老人驚起曰誰引君來此即牽上階黎知可以
理奪徐曰某爲京兆尹威稍損則失官政丈人埋形雜
迹非證惠眼不能知也若以此罪人是釣人以賊非義
士之心也老人笑曰老夫之過乃具酒設席於地招坊
卒令坐夜深語及養生之術言約理辯黎轉敬懼因曰
老夫有一伎請爲尹設遂入良久紫衣朱鬕擁劍長短
七口舞於庭中迭躍揮霍&KR1290;光電激或横若裂盤旋若
規尺有短劍二尺餘時時及黎之衽黎叩頭股慄食頃
擲劍植地如北斗狀顧黎曰向試黎君膽氣黎拜曰今
日已後性命丈人所賜乞役左右老人曰君骨相無道
氣非可遽教别日更相顧也揖黎而入黎歸氣色如病
臨鏡方覺鬚刜落寸餘翌日復往室已空矣
建中初士人韋生移家汝州中路逢一僧因與連鑣言
論頗洽日將銜山僧指路謂曰此數里是貧道蘭若郎
君豈不能左顧乎士人許之因令家口先行僧即處分
步者先排比行十餘里不至韋生問之即指一處林烟
曰此是矣又前進日已没韋生疑之素善彈乃密於靴
中取弓卸彈懷銅丸十餘方責僧曰弟子有程期適偶
貪上人清論勉副相邀今已行二十里不至何也僧但
言且行至是僧前行百餘步韋知其盗也乃彈之正中
其腦僧初不覺凢五發中之僧始捫中處徐曰郎君莫
作惡劇韋知無柰何亦不復彈見僧方至一莊數十人
列炬出迎僧延韋坐一廳中喚云郎君勿憂因問左右
夫人下處如法無復曰郎君且自慰安之即就此也韋
生見妻女别在一處供帳甚盛相顧涕泣即就僧僧前
執韋生手曰貧道盗也本無好意不知郎君藝若此非
貧道亦不及也今日故無他幸不疑也適來貧道所中
郎君彈悉在乃舉手搦腦後五丸墜地焉蓋腦銜彈丸
而無傷雖列言無痕撻孟稱不膚撓不啻過也有頃布
筵具蒸犢犢劄刀子十餘以韲餅環之揖韋生就坐復
曰貧道有義弟數人欲令伏謁言未已朱衣巨帶者五
六軰列於階下僧呼曰拜郎君汝等向遇郎君則成&KR1085;
粉矣食畢僧曰貧道久爲此業今向遲暮欲改前非不
幸有一子伎過老僧欲請郎君爲老僧斷之乃呼飛飛
出參郎君飛飛年才十六七碧衣長袖皮肉如腊僧叱
曰向後堂侍郎君僧乃授韋一劍及五丸且曰乞郎君
盡藝殺之無爲老僧累也引韋入一堂中乃反鏁之堂
中四隅明燈而已飛飛當堂執一短馬鞭韋引彈意必
中丸已敲落不覺跳在梁上循壁虚攝捷若猱玃彈丸
盡不復中韋乃運劍逐之飛飛倏忽逗閃去韋身不尺
韋斷其鞭節竟不能傷僧久乃開門問韋與老僧除得
害乎韋具言之僧悵然顧飛飛曰郎君證成汝爲賊也
知復如何僧終夕與韋論劍及弧矢之事天將曉僧送
韋路口贈絹百疋垂泣而别
元和中江淮中唐山人者涉獵史傳好道常遊名山自
言善縮錫頗有師之者後於楚州逆旅遇一盧生氣相
合盧亦語及爐火稱唐族乃外氏遂呼唐爲舅唐不能
相捨因邀同之南嶽盧亦言親故在陽羡將訪之今且
貪舅山林之程也中途止一蘭若夜半語笑方酣盧曰
知舅善縮錫可以梗槩語之唐笑曰某數十年重趼(作一)
(跡)從師只得此術豈可輕道耶盧復祈之不巳唐辭以
師授有時日可逹岳中相傳盧因作色舅今夕須傳勿
等閑也唐責之某與公風馬牛耳不意旰▫(盱眙一作)相遇
實慕君子何至騶卒不若也盧攘臂瞑目眄之良久曰
某刺客也舅不得將死於此因懷中探烏韋囊出匕首
刃勢如偃月執火前熨斗削之如札唐恐懼具述盧乃
笑語唐幾悟殺舅此術十得五六方謝曰某師仙也令
某等十人索天下妄傳黃白術者殺之至添金縮錫傳
者亦死某久得乘蹻之道者因拱揖唐忽失所在唐自
後遇道流輙陳此事戒之
李廓在穎州獲光火賊七人前後殺人必食其肉獄具
廓問食人之故其首言某授教於巨盜食人肉者夜入
人家必昏沉或有饜不悟者故不得不食两京逆旅中
多盡(畫一作)鸜鵒及茶椀賊謂之鸜鵒辣者記嘴所向椀
子辣者亦示其緩急也
唐叚少卿酉陽雜爼續集卷之九
唐太常少卿臨淄柯古叚成式撰
明四川道監察御史内鄉李雲鵠校
支植上
衞公平泉莊有黃辛夷紫丁香
都勝花紫色兩重心數葉卷上如蘆朵蘂黃葉細
郍提槿花紫色兩重葉外重葉卷心心中抽莖高寸餘
葉端分五瓣如蔕瓣中紫蘂莖上黃葉
月桂葉如桂花淺黃色四瓣青蘂花盛發如杮葉蔕稜出蔣
山
溪蓀如高梁薑生水中出茆山
山茶似海石榴出桂州蜀地亦有
貞桐枝端抽赤黃條條復旁對分三層花大如落蘇花
作黃色一莖上有五六十朵
俱郍衞葉如竹三莖一層莖端分條如貞桐花小類木
檞出桂州
瘴川花差類海榴五朵簇生葉狹長重沓承於花底色
中第一蜀色不能及出黎州按轡嶺
木蓮花葉似辛夷花類蓮花色相傍出忠州鳴玉溪卭
州亦有
牡桂葉大如苦竹葉葉中一脉如筆跡花蔕葉三瓣瓣端
分爲兩岐其表色淺黃近岐淺紅色花六瓣色白心凸
起如荔枝其色紫出婺州山中
簇蝶花花爲朵其簇一蘂蘂如蓮房色如退紅出溫州
山桂葉如麻細花紫色黃葉簇生如慎火草出丹陽山
中
那伽花狀如三春無葉花色白心黃六瓣出舶上
南安有人子藤紅色在蔓端有刺其子如人狀崑崙燒
之集象南中亦難得
三頼草如金色生於高崖老子弩射之魅藥中最切
衞公言桂花三月開黃而不白大庾詩皆稱桂花耐日
又張曲江詩桂華秋皎潔妄矣
木中根固杮為最俗謂之杮盤
曹州及揚州淮口出夏梨
衞公言滑州櫻桃十二枚長一尺
韋絢云湖南有靈夀花數帶簇開視(規一日)日如槿紅色
春秋皆發非作杖者
又言衡山祝融峯下法華寺有石榴花如槿紅花春秋
皆發
衞公又言衡山舊無棘彌境草木無有傷者曾彔知江
南地本無棘潤州倉庫或要固牆隙植薔薇枝而已
衞公言有蜀花鳥圖草花有金粟石闞水禮獨用將軍
藥管石闞葉甚竒根似㯶葉大凢木脉皆一脊唯桂葉
三脊近見菝葜亦三脊
&KR1052;根羹之絶美江東謂之蓴龜
王旻言蘿蓄(蔔一日)根莖並生熟俱涼(恐誤或蓄)
重臺朱槿似桑南中呼為桑槿
金松葉似麥門冬葉中一縷如金綖出浙東台州猶多
衞公言迴訖草鼔如鼓及難果能菜
江淮有孟娘菜並益肉食
又青州防風子可亂畢撥
又太原晉祠冬有水底蘋不死食之甚美
衞公言蜀中石竹有碧花
又言貞元中牡丹已貴柳渾善言近來無奈牡丹何數十
千錢買一窠今朝始得分明見也共戎葵校幾多成式
又嘗見衞公圖中有馮紹正雞圖當時已畫牡丹矣
衞公莊上舊有同心蒂木芙蓉
衞公言金錢花損眼
紫薇北人呼為猴郎達樹謂其無皮猿不能捷也北地
其樹絶大有環數夫臂者
衞公言石榴甜者謂之大漿能已乳石毒
東都勝境有三溪今張文規莊近溪有石竹一竿生癭
今大如李
麻黃莖端開花花小而黃簇生子如覆盆子可食至冬
枯死如草及春却青
太常博士崔碩云汝西有練溪多異柏及暮秋葉上歛
俗呼合掌柏
洛中鬻花木者言嵩山深處有碧花玫瑰而今亡矣
崔碩又言常盧潘云衡山石名懷
三色石柟花衡山石柟花有紫碧白三色花大如牡丹
亦有無花者
衞公言三鬛松與孔雀松别又云欲松不長以石抵其
直下根便不必千年方偃
東都敦化坊百姓家太和中有木蘭一樹色深紅後桂
州觀察使李勃看宅人以五千買之宅在水北經年花
紫色
處士鄭又玄云閩中多佛桑樹樹枝葉如桑唯條上勾
花房如桐花含長一寸餘似重臺狀花亦有淺紅者
獨梪樹頓丘南應足山有之山上有一樹高十餘丈皮
青滑似流碧枝幹上聳子若五綵囊葉如亡子鏡世名
之仙人獨梪樹
木龍樹徐之高冡城南有木龍寺寺有三層磚塔高丈
餘塔側生一大樹縈繞至塔頂枝幹交横上平容十餘
人坐枝杪四向下垂如百子帳莫有識此木者僧呼爲
龍木梁武曾遣人圖寫焉
魚甲松洛中有魚甲松
