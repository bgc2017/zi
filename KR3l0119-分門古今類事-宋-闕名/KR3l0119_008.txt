分門古今𩔖事卷八
夢兆門下
鄭獬白龍
鄭内翰獬未貴時病疫困甚夢至一處若宫闕有吏迎
謁甚恭公曰吾病煩熱思&KR0765;浴以清肌膚吏云辦之久
矣遂導至一室中有小方池甃以明玉水光灔灔以手
測之清冷可愛公坐其上引水沃身俄視兩臂皆生白
鱗顧水中影則頭已角出公驚遽去吏云玉龍池惜乎
公不入其水入當大貴但霑洒而已幸而公是白龍翁
雖貴不至一品乃覺大汗而愈公後登第為天下第一
乃戲為詩云文闈數戰奪先鋒變化須時自古同霹靂
一聲從地起到頭元是白龍翁平生以文章擅名而終
不至登庸亦前定也(青𤨏高議)
楊礪記室
楊礪周顯德中赴舉京師嘗夜分獨坐恍然見一人衣
冠甚古謂礪曰汝能從我游乎礪從之至一官府儀衛
嚴肅引礪升大殿見一人姿貌甚少面南而坐引者謂
曰此來和天尊也異日為爾之主礪再拜而窹建隆初
礪擢第真宗為襄王以礪為記室既謁見藩邸歸謂諸
子曰今日襄王乃昔所夢來和天尊也殆冥數乎(幕府燕閒)
(錄)
曹確剃髮
曹確判度支有台輔之望忽夢剃髮為僧心甚惡之有
一人占夢多騐確召使占之其人前賀曰侍郎旦夕必
登庸夫出家者號剃度也無何杜相公出鎮江西確果
大拜(搢紳脞說)
雋宗神告
天聖四年海州書表雋宗遠夢有神告之來年狀元是
王堯臣宗遠寤題於司房北壁是年秋賦開封府解榜
到見王之姓名因指謂同列曰此是明年狀元洎省榜
到見王又預奏名雋再題於壁未幾殿試王堯臣果魁
多士至和中畢景儒仲詢之父知海州親訪其事備載
於幕府燕閑錄(搢紳脞說)
淳化看蛇
淳化三年省試後張君房夢入一大第東壁下有黑漆
連椅坐一婦人紫衣如節使家知客手持筆硯陳列君
房前請賦詩㒺測端緒忽見從文司諫出曰奉贈詩一
首可自寫之乃曰亭尤逢夜竹寫畢司諫曰可用郵亭
字續曰不識自知音朦朧望明月終得拂青塵寫記呈
覽次忽大蛇自條床下出忽聞人大唱曰看蛇遂驚覺
占之多不解後踰紀至景德乙巳年君房始忝科第豈
蛇之兆乎(張君房自占)
景德随棺
君房應二舉敗於垂成每當失意時必夢二三隂人跨
驢迎引至塵忝御試之夜亦懼其前夢比至宵分頽然
而寐乃夢隨一棺槨行于繐幕中望之不見其盖於中
但裝瓦石龜其背意且訝之即前觀之復見二足自膝
而下出於棺椁前若新死者前一人呼號因而問之其
人曰一人李沆一人李至因嗟訝而覺亦自知其吉兆
矣來日果叨名第然不解二李之因今亦解曰二李者
狀元今大名相公應李沆也故樞密李諮應李至也何
其神哉夢三十年後始辨之(同前)
戴昭領錢
君房三舉及第年夢涉昏霧㳂蔡河東行旋憩一茶肆
中有公吏若承符狀殊不相揖據上位而坐君房慊之
拂衣而起旋見舊識進奏官何果者君房因言其人果
曰亟往求之此是秀才將來手分君房悟是冥司乃出
訪之其人已出門外乃揖謝之其人曰秀才將來名第
某必把手拽上也君房又謝之然其人似有所求復有
言若邀其多少之限君房曰若向及第奉銀錢十萬貫
其人大感意似過所望也既别數步又回曰秀才將來
化錢必與誰君房曰亦不知與誰氏耳其人曰某姓戴
名昭本江南人奏錢日但呼戴昭即自領也景德二年
果登第成名後三日乃償其夢人之名第隂司自有主
者孰非前定乎(同前)
刁湛賦詩
咸平中刁郎中湛拔潤州解赴舉京師會其父典合肥
得替相會於廨舍父喜其來因語赴舉次第是夜父夢
被召既入門見張齊賢自内而出曰比部請賦七言詩
曰聖朝文物古難過何事寒門寵遇多父向石渠新拜
職子從金殿又登科須教枚馬慙蹤跡堪笑巢由𨼆薜
蘿報國報君何所有一心待欲枕長戈既覺已四鼓召
湛記之來春孫暨榜湛不預名第父子以夢為非騐也
是年秋即就天府求解向春過省比部自二月初授命
俵散山東鹽逼御試一兩日間方回翌日御試乃於殿
門外閣子中坐伺湛之得失忽一大程官奉勑一道來
呈學士已授秘閣檢討喜慰方甚又一横門官急來云
學士秀才第一等及第父子同日俱被恩榮至夜會話
所夢合肥之詩云父向石渠新拜職子從金殿又登科
何其神哉(脞說)
濟陽築宅
濟陽丁公謂嘗因月夕召李虞部畋坐於凉堂因語及
宅基始甚卑濕初應舉年僦此屋一間居之盖與錢内
翰宅往還甚近一夕夢白衣老人告吾曰君能築起此
地於上安宅必拜相矣吾後官給事中總判三司因憶
老人之言適值役夫淘蔡河運土併遺填之坎窞基址
悉皆平正遂建兹宅於上今果忝三事矣誠宅之祥歟
天之命歟應之曰有開必先盖天命也(該聞錄)
懶瓉垂訓
丞相濟陽公丁謂夢懶瓉師訓以覺悟之理及覺憶夢
之象坐一山庵中俾畫工圖之其年丁貶崖州司戶道
經潭州宿雲居山海會禅寺因縱步見一山庵歷歷如
昔日之夢訪彼僧則曰南岳懶瓉大明禅師庵嗟惋久
之遂捨白金五十兩建道場供千僧以答夢中之訓自
撰疏云伏以佛垂徧智道育羣生凡欲救於傾危必預
形於警戒謂白衣干禄叨冢宰之重權丹陛宣恩忝先
皇之優渥補仲山之衮曲盡一心和傅說之羹難調衆
口嘗於安寢忽夢清容妙訓泠泠俾塵心而早悟貞義
𨼆𨼆恨凡目以何知盖以智未周身事乖遠害既禍臨
而不測或灾及以非常黜向西京感皇恩而寬宥竄於
南裔當國憲以甘心咎寔自貽孽非他作念一家之散
處思萬里以何歸既為負國之臣永乏還邦之日程由
湘土道假雲山正當煩惱之身忽接清閒之衆方知富
貴難保始終直饒鼐食之榮豈若盂羹之美特形皈命
恭發精神捐捨白金充修淨供饟苾芻之高德報懶瓉
之深慈冀保此行乞無他患伏願天回南矚澤賜下臨
免至邊城白日便同於鬼趣得歸中夏黃泉亦感於聖
恩虔罄丹誠永翳法力濟陽後復宦為金紫光禄大夫
秘書監致仕卒于光州詔復籍初公為布衣時過淮南
遇道士曰他日大貴然似李德裕而稍優焉果如其言
(該聞錄)
僧伽同行
泗州大聖僧伽傳云和尚何國人也又云世莫知其所
從來云不知何國人也近讀隋史西域傳有何國予在
惠州忽被命責儋耳太守方子容自擕告身來且弔予
曰此固前定可無恨吾妻沈素事僧伽謹甚一夕夢和
尚告别沈問所往答云當與蘇子瞻同行後七十二日
當有命今適七十二日矣豈非前定乎予以謂事孰非
前定者不待夢而知然予何人也而和尚辱與同行得
非夙世有小緣契乎(東坡毗陵後集)
辟支佛記
至道元年六月十四日夜張君房夢涉水田間西南行
迤邐上一山行二三里意甚怠之及半塗望南邊有一
佛宫門廊皆織高竹籬籬之東北上有一廳事遂抵之
見西柱一帖云應來往賓客只請于此乃不敢直進而
坐於小木床上逡巡一僧自中出年可四十許與客相
接欣然衣紫背褐裙搭械而已乃索君房左手揣之且
扼其臂者三云秀才他日當為某官君房樂聞之告誠
女師言他日將何相報然不知此處何所也其僧不答
君房又詢之意欲為文以誌其寺舍僧亦不言君房堅
請之僧若不得已曰此聞喜縣也於是乎覺自是十餘
年不能辨景德二年春君房叨第六月八日蒙恩除將
仕郎試校書郎知昇州江寧縣事冬十月赴任十二月
中奉州帖差准郊禋赦勑設祭于縣之牛山既出時雨
雪新霽泥薄載塗涉田畔夾畛西行迤邐而南儼然當
年夢中之路時日色遲暮取山前通途弗及乃由山後
及二峰間下望崇教精舍後有編竹障之比上佛室登
其殿亭即昔夢廳事復觀西壁上題云往來君子不請
書破壁又夢中之帖也洎瞻禮尊像宛然昔夢之僧也
噫自京至金陵水陸數千里乙未至乙巳僅一紀之間
所夢與今事跡所見無毫髮差異何其神耶又益信謂
食禄有地乎亦未知君房過去百千生中曾遭辟支佛
而如君房通誠與之授記預告以所官乎聞喜之語非
及第之信乎君房虔服靈夢誠不敢忘故直筆書之刻
石於佛前亦夢之宿心也寺有舊記云辟支佛自吳天
紀四年至唐以來凡示現者六矣今君房之夢抑又示
現之一焉景德五年初八日記(東坡集)
黃牛廟詩
歐陽文忠公為峽州夷陵令日所作黃牛廟詩軾嘗聞
之於公曰予昔以西京留守推官為館閣校勘時同年
丁寶臣元珍適來京師夢與予同舟泝江入一廟中拜
謁堂下予班元珍下元珍固辭予不可方拜時神像為
起鞠恭且使人邀予上耳語久之元珍私念神亦如世
俗待館閣乃爾異禮耶出門見一馬隻耳覺而語予固
莫識也不數日元珍除峽州判官已而予亦貶夷陵令
日與元珍處不復記前夢矣一日與元珍泝峽謁黃牛
廟入門惘然皆夢中所見予為縣令固班元珍下而門
外鐫石馬缺一耳相視大驚乃留詩廟中有石馬繫祠
門之句盖私識其事也元豐五年謫居黃州宜都令朱
君嗣先見過因語峽中山水偶及之朱君請書其事與
詩當刻石於廟使人知進退出處皆非人力如石馬一
耳何與公事而亦前定况其大者公既為神所禮而猶
謂之滛祀以見其直氣不阿如此感其言有味故為錄
之正月二日眉山蘇軾書(東坡集)
張君房靈夢志
淳化癸巳仲冬之晦張君房適自茂苑來客餘杭時抱
瘡瘍之患遽有告曰凡經游是郡者當謁吳山神祠即
伍君子胥也今封王爵君房聆之聳然曰是故宜至誠
耳王古之忠鯁在楚楚彊來吳吳覇及其去而死之則
吳亡楚弊故得耀美清湘流芳祀典迄今民不忘其庇
斯盛德者歟翌日恭謁于廟熏爐滌爵質辭以心默禱
冥祈肅拜而退時初陽盛景愛日方中載步林亭西望
闤闠樓臺出沒煙靄浮沉若水若山如繪如畫夾道有
寒梅十數株已爛漫矣凝懷抒思比暮而回是夜夢上
一山迨半間有新創佛宫中設尊像數身殿偏門内一
道人手運夀牌約長二尺餘如今之桃符狀君房揖之
道人曰此籖也意若今之道家十二真君所著撰者也
君房曰身蹇多剥欲一卜之可乎道人乃出籖牌抽之
引一牌有朱書大字二行凡四句每句五字曰時來自
有期此去不憂運行心但如此非久銷疾病甫讀于口
意亦知其吉告矣感激而别既下山百步忽聞梅香回
望其上乃昨日所見之花爛然在目因驚悟曰此吳山
廟也於是遂覺其清香芬馥滿衾枕間良久方歇自是
瘡瘍之苦浹旬而愈於戲靈神之告也若是乎君房自
祥符乙夘冬十月改官領錢塘之命王祠即部之名勝
也非時來自有期乎自淳化癸巳冬距祥符乙夘南至
爰蒞錢塘今又三載妻子温飽身跡安泰豈非王之隂
賜乎今考秩告滿將遠靈祠苟不揭文志石即不獨曠
於宿心亦負王之靈告也因鑱而壁之冀人知王之靈
應事天禧三年秋九月二十一日著作佐郎知錢塘縣
事張君房記(該聞錄)
先大夫龍泉夢記(眉州青神縣有龍泉神廟)
大觀乙酉歲如璋避親移試漕臺四月初吉率親友十
數人溯遊龍泉乞靈於昭惠王祠方時神光晃耀報應
示祥人皆震動而欽奉之某心專意誠默有祈嚮忽一
僧未通名字來附耳語曰公春闈定捷竊怪其語無倫
詢所以知之稱能相形唯唯而退初不信其言亦不究
其工否是年拔漕解次年果叨第自京師歸抵鄉舍纔
三日其僧來訪乃澄照堂元通也始云某寔非相人者
一日前夢皓首素衣人來語某且汎掃祗候翌日有官
到此因問官實誰是答曰執香合者是也姓字為誰曰
宋南仲也至日諸人皆來或持澡羞或捧盞斝各各不
同獨官人最後至乃執一香合因闇詢名氏皆合夢中
之告以此知高選無疑昔日未敢明言託之相耳於戲
神之靈報灼灼如是烏可不書今歲孟夏宿澄照堂元
通話前事聊記其始末且知人之吉凶得失皆素定於
冥兆非由於人力以至動靜語默亦有其數如持一香
合猶已定於前神得而知之况其他哉古人謂神氣發
越精識所通乃為吉夢之殊祥如璋不才虔服靈夢誠
不敢忘謹鑱於石以報神貺政和七年三月日宋如璋
記(該聞錄)
蒲教授荆山夢記
宣和癸夘冬十月咸臨還自成均遊華山靈臺觀晚宿
荆山驛夜分夢一老人衣冠甚偉策杖來謁自稱姓王
名安石議論英發衮衮可聽且曰人生當無書不讀廼
探懷中數簡見貺指云宜先討究孟享一事少選遂覺
自是徧問諸友皆莫知其所謂幾二十年不復省記矣
紹興壬戍秋八月來尉繁江備員御容殿香火官四時
孟享實預行事始符夢中所說私竊怪之未幾游邑庠
而王氏父子遺像在焉粉墨剥落塵埃滿面忽憶荆山
之夢令人驚歎不已迺命工摹諸壁上以永其傳庶酬
曩日之報然公以妙齡侍其先公殿中丞宰此邑時天
聖七年也距宣和癸夘近百年矣而精爽逼人能以未
來事告後進且不忘其丱角遊戲之地豈凢輩耶謹月
而日之以誌公之英魂俊魄尚在塵寰而人之仕宦早
晚皆有前定不可以強求也紹興十四年四月中澣三
嵓蒲咸臨記(該聞錄)
劉悦第三
劉悦字聖與天彭人蔡薿牓第三人與常瓌同年又相
善方集英賜第聖與歎息若有所感瓌因詢之聖與曰
人生得喪果素定非人力也悦今日望見天子臨軒公
卿侍衛以至天日氣象樓殿相映恍然如再至焉悦七
年前過梓潼神君祠宿于祠下夢與舉子數百人趨禁
中聽唱名於集英殿俄有一衛士遽曰公第三人及第
悦時名濤因問曰劉濤耶衛士曰無劉濤乃劉悦語未
畢臚傳劉悦矣遂驚覺雖知其神而未敢改名會元祐
詔書若與上書入等人同姓名者聽改名時上書有彰
信軍進士名劉濤悦因改今名焉今日至庭中無一而
非昔日夢中所見者初聞第一第二人已賜第不覺正
衣冠以待及蒙恩果第三人而心寔安然若久已得之
者信乎得喪果前定非人力也崇寧五年悦歸過梓潼
既書其事又託常瓌為記(靈應集)
孫鈜策題
大觀元年孫鈜歲貢辟雍乞夢於英顯神君是夕夢赴
試有一人賫策題而立因就讀之見第一題問某事餘
皆如之其人曰錫讌津亭郡國舉賓興之禮計偕給食
多士忘奔赴之勞用之可以取高第既覺記之於書及
就試則所問策題皆協于夢如其言用之果中優選豈
特人之富貴前定而文章亦自有隂相之者(同前)
文縝狀元
何㮚文縝政和間被貢宿梓潼夢一吏賫黃勑投其中
云何㮚可特授承事郎秘書省校書郎次年文縝果大
魁多士前此状頭先除學官惟文縝獨除館職暨受勑
銜位與夢中所見不差一字嗟夫科名前定如此士而
不安義命可乎(同前)
處厚𩔖試
杜居寔字處厚遂寧人政和間夢川中放省牓三十四
名而杜預其數覺而怪曰省牓不下三百人且省試在
京師不當在川蜀自是二十餘年而不能曉至建炎初
朝廷以艱難路隔分路𩔖省試杜居實在潼川𩔖試過
省中選者果三十四名其夢始騐此可以見一第皆有
前定而非人之能也不然何二十年而其應無毫髮之
差耶(同前)
元珍贈詩
桂材字元珍資州人大觀末貢于京師宿神君祠下夢
人贈詩一聯云樓高先見月柳嫩更含烟覺而不曉其
意是年登第授唐安教官因遊郡園亭中見詩榜乃前
人詠唐安之什不唯報其登第之兆而唐安之任亦前
定於此矣(同前)
彦國文學
羅彦國字伯逹成都人累舉不第至第四舉齋戒乞夢
於梓潼神君時蔡相元長當軸是夜夢元長謂曰已奏
除公樞密直學士矣次年羅又省下詣府投牒乞進舉
推恩遂授密州文學盖密學之應也(同前)
士美金堂
朱士美臨卭人宣和初被薦入京宿梓潼祠下夢遊一
室棟樑戶牖皆以金飾之後年登第乃調金堂尉其事
與前元珍無異科名固有前定况食禄之地豈無前定
歟(同前)
任豫交代
任豫字由道青城人與余先君友善崇寧二年登第歷
官數年而卒至崇寧五年先君繼亦登科一夕夢與任
豫交代心常惡之未幾先君丁家艱服闋授新津尉時
前尉亦以憂去州檄監税兼攝尉職暨先君赴上權尉
遣人下遠迎視之乃一武人亦名任豫乃知昔日之夢
與任豫交代為不虚此可以見前定也(靈騐記)
允蹈甲門
邵行甫允蹈紹興被薦成都未𩔖試前齋戒徒步詣七
曲山乞靈於英顯神君其夜夢神謂曰已與卿安排甲
門高第至次年果為𩔖試冠乃刻石紀其夢于廟之西
廡意謂夢之應兆皆騐于此矣及為江陽幕官考滿赴
闕將遂調改行次湖湘以病卒于閘口鎮乃知昔日之
夢不惟報其魁捷兼報其捐館之地也神哉神哉(靈騐)
(記)
何某二子
資中何與時如震宣和間免解赴闕其二子被薦侍行
齋宿祠下夢神君顧左右言曰何某德行操修留二位
與其二子次年二子俱登第噫神君英靈顯著煥燿今
古間以未來先兆託夢于賢士大夫無不應者况何君
之厚德有後宜為神之所祐也(靈應集)
照鄰闕牀
朱照鄰景祐中舉進士夢造棺闕牀而弗成是歲雖過
省御前下第晚因推恩得一文學乃棺不成之應也(青箱)
(記)
分門古今𩔖事卷八
