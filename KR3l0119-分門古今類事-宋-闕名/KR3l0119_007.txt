分門古今𩔖事卷七
夢兆門中
張鷟乘驢
張鷟少時曾夢一大鳥紫色五彩成文飛下至庭前不
去告其父祖云此吉祥也鳳鳥有五色赤文章者鳳也
青者鸞也黃者鵷鶵也紫者鸑鷟也此鳥為鳳凰之佐
汝當為帝輔也因以名之後舉進士制策為岐王屬夜
夢著緋衣乘驢睡覺自怪我綠衣乘馬何衣緋却乘驢
尋改授鴻臚卿乘驢之應也未經考改授五品衣緋之
應也前定如此是豈以智力得之哉(宣室志)
竇參半臂
竇參為御史中丞夢德宗以半臂文錦賜之解者曰半
臂股肱之衣公將遂居其位乎不數日果大拜(宣室志)
劉檀改名
蜀員外郎劉檀本名審義忽夢一縗服人引令上檀香
株謂之曰君速登劉乃登遂向懷中出緋衣令服之覺
因改名檀未及一年會郡牧請杜評事充倅職奏授殿
中侍御史賜緋勑下杜丁憂不行杜遂舉劉乃奏檀與
杜所奏擬無别劉方閒居力困杜乃遺劉以新緋公服
一領果符其夢焉(蜀異記)
少卿領馬
蜀有朱少卿者不記其名寢旅舍中夢有人叩扉覓朱
少卿聲甚厲覺訪之無影響復睡夢中又連呼之俄見
一人手中執卷云少卿果在此朱曰吾姓即同少卿即
不是其人遂卷文書兩頭只留一行以手遮上下果有
朱少卿三字續有一人自外牽馬一疋直入云少卿領
取朱視之其馬無前足步步側蹶匍匐而前其狀非常
苦楚朱大驚覺常自惡之後蜀主開國有親知引薦累
至司農少卿無何膝上患瘡雙足自膝下俱落痛苦經
旬五月五日殂乃夢馬之兆也(洞微志)
盧綘白衣
金陵之䧟有盧綘者圖興復李氏朝廷以節鎮招之綘
遂自歸後以事乃被誅初綘舉事日夢一白衣婦人酌
酒歌菩薩蠻以送之詞曰玉京人去秋蕭索畫簷鵲起
梧桐落欹枕悄無言月和殘夢圓孤衾惟暗泣何處砧
聲急獨自凭欄杆芭蕉生暮寒歌已謂綘曰他日於固
子坡相見後果伏法於固子坡行刑者姓白噫禍福由
於天道吉凶灼乎鬼神數之前定固可畏也(洞微志)
希濟金介
蜀御史中丞牛希濟文學豪贍超於時輩自云早年未
出學院以詞科可以俯拾或夢一金介人曰郎君分無
科名四十五方有官禄覺而異之旋遇喪亂流寓於蜀
依季父給事中牛嶠仍以直氣嗜酒為季父所責暫寄
巴南旅寓開國不預勸進又以時輩所排十年不調為
先主一日召對除起居郎累加御史大夫向者之夢何
其騐歟(成都記)
潘洞篆銘
潘度支洞景德二年將逼御試夢入一宫既升堂坐間
昏霧四合良久漸開見四壁下乃大碑石誌且往看之
皆人之姓氏即不能一一記憶題額上有大篆四句云
蒼璧禮天日月麗天龍化為蛇衆人咨嗟翌日說之意
甚自忌及放榜即第十七名後半載方釋之蒼璧禮天
天府第六名解送也日月麗天南宫第二名奏薦也比
放榜即十七名及第蓋出等甲即龍化為蛇也意亦不
顯逹年五十餘度支員外校理而卒噫以此知名高下
亦繫冥數矧科第與禄位富貴者乎竒哉(脞說)
劉詠看榜
劉國博詠趣向高絶場屋間凡有所聞必以相告咸平
二年春鏁院僅月餘時錢内翰最有名譽衆以甲科推
之詠忽夜夢往省前探問名第見一人問之曰錢十二
作狀元否其人曰未知且相隨看榜至省院門煙霧昏
翳殊不相下其人乃炬火相喚曰來看錢十二只于地
上畫一圍子立皂小旗二口白小旗二口火即滅次問
王巘得否其人又炬火見圍中有石一塊如拳又問王
衢得否見圍中有皂莢三挺問張尹方及宋某得否圍
中無物火滅問高四得否圍中見大書一益字中間立
大刀一口光閃閃驚覺向曉思之皆不可辨僧下端為
占之曰錢狀元未可固必此乃皂白交錯耳王衢第三
名定也王巘即當及第蓋石者山之𩔖也惟高四莫解
張宋二君必未得盖圍中無物爾暨榜出乃孫暨作狀
元錢希白次之王衢第三人高輔堯第五詠乃悟曰王
濬夢四刀而得益州益字中立一刀乃五數也神哉神
哉(同前)
觀文榜尾
于觀文字夢得射洪人性清㓗富於文學别業有林泉
之致乃陳拾遺之舊鄰也下第後獻主司鳳玉賦為時
所稱明年復省試夢人以軸文與之曰此春榜也可收
之既覺自謂曰委我收榜吾當為榜尾乎言訖院吏報
先輩第九人是年只放進士九人果符所夢乃作詩云
東堂令吏報來時仙桂云攀第九枝乍聽吉音猶似夢
却思公道即無疑寒門髣髴春將到幽徑朦朧月漸移
殘漏聲中鞭馬去紵袍重戴已相隨嗟夫禮有六夢事
有萬變為真為妄不可測知然感兆於精神者而吉凶
可見若觀文之立志精確宜其感通之兆速於影響非
至誠感神者歟(該聞錄)
蘇協愁字
蜀進士蘇協字表微鹽泉縣人幼寒素力學為文典贍
正雅偽廣政十九年賈珪下及第入試前一日宿聖夀
寺僧房夜夢入一官廨中屏上有大書一愁字於廳後
復見置一秘器甚高大既覺惡之術士周世明占之曰
此吉兆也蓋愁者不樂之祥有秘器而高大君之子孫
當有至大官者是年協果登第掾於閬中又夢入一大
府伏謁上官儀衛甚盛唱言與協官授廣都曹遂覺乃
誌之於書冊蜀有廣都縣又終不在此邑既歸朝掾於
懷汝洛三任及太平興國五年其子易簡狀元及第踐
歴清要特旨授協開亡曹仍賜朱紱易簡頗懷喜懼歲
餘而協遂卒易簡後參大政子孫世為顯宦其兆皆已
先於三紀之前矣語曰死生有命富貴在天士大夫不
知命者觀此可以抑浮躁之志(燕閑錄)
李畋見塔
景德二年李虞部畋與友張及張達楊交俱拔鄉薦奏
名預殿試未唱名前一夕張及夢乘一筏涉浪觸岸而
覺李夢遊開寳寺中路見寺塔數級出雲外達夢以刀
剪瓜而中折交夢東華門外候唱名舉人皆倒立既曉
相會互言其異往興國寺謁圓夢僧解之僧云乘筏涉
水必捷也雲外見塔高級也錯刀中折不利也舉人倒
立非常也次日臨軒及果乙科及第達果不利交夢舉
人倒立蓋是李迪南省居榜末至御前居第一果非常
也李畋不預唱名三省其夢乃知塔者塌也雲外見之
御前下第之象也故李有詩云省奏名應誤僧圓夢亦
虚是知所得一第皆隂注陽授豈人之能耶(該聞錄)
孫偓踐木
孫偓未殿試前夢積木數百而踐履其上自謂必作狀
元居衆材之上後唱名果然(摭言)
范政送藥
著作佐郎楚寔大歷中疫厲篤重十日昏迷不知人事
一日忽夢黃衣女道士至謂寔曰汝有官祿夀命未合
死因呼范政將藥來忽見小兒持瑠璃大角椀傾藥令
飲飲畢便愈及明乃許叔異令人送藥來寔疾久困初
不開目及見小兒與椀皆昨日所夢因呼小兒是范政
否問之信然其疾遂愈寔之官祿夀命已有前定宜其
未死而小兒之名與椀亦復預見於夢中信乎一飲一
啄皆非偶然(脞說)
鍾輻種松
鍾輻嘗作山齋手種一松於齋前是夜夢朱衣吏曰松
圍三尺子當登第後三十年始成名松圍果三尺異哉
(摭言)
陳公荆南
乾興中張君房作倅江陵時知府李坦之得風病府事
不舉即漕使王湛發遣未聞新知府之耗時禮部陳從
易主漕運於荆湖南路由衡之邵讞獄之疑者去邵兩
驛間艤舟水濱夜宿佛寺中時女使一名中宵忽魘遽
起呼之既悟曰適見一白衣人戴帽儀容頗肅以手抑
胷曰學士得荆南也我是荆南五郎來告之到日望照
管陳甚異之比到郡後果馬遞勑到如夢之告陳後到
府禮上遂謁廟乃與君房語之盖五通廟先為坦之毁
拆至是乃再葺之如舊可不異哉(青𤨏)
厚之翰林
元厚之少時嘗夢人告之曰異日當為翰林學士須兄
弟數人同在禁林既寤厚之自思素無兄弟疑此夢之
不然及熙寧中厚之果除學士同時先後入院者一
人楊元素繪而厚之名綘五人名皆從系始悟兄弟之
說嗚呼造化小兒將以此戲人歟何前定如此耶(筆談)
裴頭黃尾
盧求應進士舉一夕夢人告云裴頭黃尾三求六李覺
而志之及榜出裴求為狀元黃駕末名三人名求六人
姓李皆如夢中之語云(摭言)
龍首山人
本朝楊狀元寘連魁天下英俊時彦皆以楊三元呼之
釋褐不久臥病乃曰吾此疾恐不起矣家人驚問公曰
吾以夢證之也吾昨夢至一處若王公大人之居有一
人持一板云楊某受龍首山人龍首者以吾今作殿元
山人無官爵之稱也此疾愈吾當道服游林泉下不復
趨仕路矣已而果不免惜夫(摭遺集)
蔡齊狀元
真宗好文雖以文辭取士然必視其器識每御崇政賜
進士第必召高第三四人並列於庭察其形神始賜第
一人或取其文辭理趣超遠者蔡齊置器賦云安天下
於覆盂其功可大徐奭鑄鼎象物賦云足惟下正詎聞
公餗之欹傾鉉乃上居實取王臣之威重皆以為第一
先是上一日夢殿前菜苗生與階齊既唱名聞蔡齊乃
召見久之曰得其人矣遂以為狀元其著於辭形於夢
見於形如此非偶然也(歸田錄)
全火及第
進士張詡臨淮郡洪儒也徐宗孟全照蔣沬之輩皆師
事之雍熙初與二三子同拔本州解赴京師是歲十月
初淮水已淺澁旬日方到符離宿於關門外舟中夜夢
上岸盤旋間有人安放交椅一把在岸次詡乃就坐之
忽為推墮於地曰此是全火交椅爾安得獨坐遂覺至
春榜果全登第其他同解俱及第焉(脞說)
崔圓為相
崔圓少貧賤依親人李彦先時為刑部尚書待之不甚
加禮一夕李夢身桎梏同輩百人為兵擁入大府呼姓
名領過判云准法李視見紫衣人據案乃崔也躍出哀
呌紫衣人曰李彦先特收禁流汗而覺自是厚待之因
薦之楊國忠後遂以知留後旬月拜相京城尅復李公
授偽官與陳希烈等二百人合誅崔為中書令詳决之
際以姓名呼過判云准法李大呼曰相公豈不憶昔年
所禱耶崔乃悟遂判李彦先收禁具表其事請贖罪許
之流嶺外昔日之夢何其神歟(唐逸史)
錢生楚州
慶歷中司法參軍錢某赴任處州夜夢至一廳與祖考
同席坐忽見一人以緋抹額召錢某作鬼官荅云已授
處州司法矣乃固請其祖厲聲曰更候十四年應曰若
更十四年自當往楚州矣夢覺惡之後為發運馬仲甫
所舉充楚州排岸而卒時正十四年矣(國史)
李概斫足
濮州李植與弟概赴省試一夕夢奏名將出同榻而寐
概忽驚呌植問之曰夢人以刀斫其足覺猶微痛明日
概預奏名後數日因閒行有人拜於街中乃濮州軍吏
云喜六郎過省某今隸名貢院昨以六郎書榜某幾遭
笞捶問之何也乃曰六郎之名乃木旁既某誤書既下
木主司大怒然將逼出院許修改無異則免罪責遂以
刀子刮其下木幸而得免叩其修字之時乃概足痛之
際植嗟異久之(幕府燕閒錄)
東坡大吳
蘇子瞻學士少時夢謁於公府主人紫衣面赤而多髭
謂軾曰君是大吴覺以告父弟皆不悟也是時子瞻年
十四歲後十四年舉賢良中選詣御臺謝知雜王綽既
入門儼如夢中視綽乃夢中人也既坐謂子瞻曰君是
大吳兄弟相顧而笑因請其故綽曰前日賢良就試綽
與彌封以大吳為卷號是時意君為第一今則果然亦
問其笑乃以夢答賓主大歡久之(幕府燕閒錄)
魏清除代
魏清累舉進士未第逼春闈夢一烏衣云魏公勉旃將
來當同陳臯蓋臯凡八舉是歲第五人喬舜座下及第
而清復退飛常恨夢之無據後三載清乃於張洎座下
及第亦以八舉時陳臯為餘干尉既滿清亦除是尉以
代焉科名仕宦前定如此可以為躁進者之戒(南史)
殷衮文學
將作監張殷衮燕人也時劉守光為燕主有尼出入於
國太處殷衮託彼尼求一文學終不得一日張夢見大
城衙署多簿書而無人乃潜登廳事見案上大簿云天
下職官姓名張喜檢河北道便見劉守光及文武職掌
莫不有名張乃取筆自書文學張殷衮書記書畢墨色
尤淡遂下階出門驚覺汗洽于背乃誌之於論語策後
至明忽有數騎至云大王急召張往至衙有人賫一牒
云與校書即文學牒也遂授之其母國太謂劉曰我與
尼數言不與何忽授之劉曰彼有分昨夜三更有一朱
衣吏謂我曰張殷衮已注下為文學訖故與之及得牒
其姓名墨果甚淡至晉天福中其子希永常出論語策
子以示人戒躁進云(錢希白小說)
周琬角書
周琬湘中人端拱三年進士及第歸後將赴闕再調至
澤州宿次夢二吏云大王請遂行至南岳廟升殿見王
曰知員外將入調只欲辟在此中與人間不殊且無衣
食之念如何琬辭王乃索筆吟詩送之云住此既非樂
捨此去何圖若問青氊事惟留一角書琬覺異之既至
京師乃病于客邸琬慮不起遂扶力為書以寄其家凡
一角封訖而卒與詩意無異信乎死生注定卒不可逃
也(名賢雜錄)
草制前定
何纉太平興國中任秘書丞度支判官故王尚書化基
任著作郎開封推官纉忽一日在省凭案而寐夢入一
官府如中書制勑院或官或吏憧憧出入皆若有所除
授其中喜者沮者相半皆形於色纉見衆人紛紛亦前
詢問到一房見一朱衣吏據案而坐簿書堆積如堂後
官之狀因前揖之問所來纉曰衆人皆有除改某預數
否朱衣若有所閱視徐曰亦有候王化基草詞因出而
夢覺遂言于王公不兩月王果超知制誥又數月纉授
虞部員外郎出知邢州官誥果王之詞後錢内翰希白
作洞微志集諸名賢小說自此為草制前定云(名賢雜錄)
孫蟾除官
孫蟾邢州人也雍熙三年堂除鄠縣尉未授官寓建隆
道士院一夕平曉夢入宫府曲池生蓮華蟾入門西小
院窗盡碧紗忽一吏抱文書出蟾問此何所吏曰除官
院孫意欲除河北官心甚速遂擘窗紗窺之見三吏在
旁據一案一吏唱曰孫蟾除京兆府鄠縣尉是范舍人
詞一吏曰蟾非進士范性剛莫不肯下筆又一老吏曰
當制舍人不草更教誰草又一吏在後抵聲曰范舍人
尚取伊作小試官右司理無不草之理蟾聞除開中官
甚不樂忽聞撞鐘遂覺後月餘果除鄠尉果范之詞既
赴任二年范自刑部郎中知京兆府明年發解取蟾為
小試官又奏授右司理參軍夢中之言無一或差錢亦
標為草制前定(錢希白小說)
錢丕得官
錢公希白之姪名丕天禧元年任將作少監長子師古
任廷評監建州豐國監例以考滿合叙遷一夕丕夢入
一府見一吏趨走有若掌官誥者丕揖而問之何也曰
建州廷評轉官第二廳舍人參假草詞及覺以班次排
之乃令彭城中憲筠第二廳也近在假多日更旬餘忽
參假當日師古果轉衛尉寺丞劉當制焉此亦草制前
定也(洞微志)
錢公自述
錢内翰希白自述云余淳化三年落第堯階之下便久
卧病于京師五月六日伏枕困睡忽夢有老道士請登
一紅泥壇握手曰成名二十六章服二十九時年二十
二心極喜謂果然則進趨稍達也無何十年詞場不開
咸平元年又以朞服免咸平二年方叨第時已三十二
矣意疑夢之無證細思而後得之云二十六非二个十
六乎𨼆密神告之言其前定若此至於二十九章服之
兆則已過矣後捷制策通閏籍直集賢宰南部凡十五
年五品之消息寂無聞焉及攝鴻臚少卿又修道書凡
四上殿奏事皆是二十九日又無恩命不可望也及修
道書畢與秘閣校理慎鏞並蒙改賜章服時大中祥符
九年四月二日於閣門受賜秉笏之際見笏上大書二
十九字詢之庫吏云此笏是第二等第二十九面也笏
尚前定况官名乎時士大夫皆異之惜其字不敢洗去
者數日焉(洞微志)
化成得鴈
員外郎趙化成嘗夢與友人張某坐庭中忽有一鴈自
天而下徘徊庭中共掩得之明日詣張言之方坐庭中
果有一鴈下於庭際因共逐而得之相與驚駭乃以帛
為詩繫其足放去又有人夜夢所持繖柄折明日果折
夢得一狐翌日果有人送一狐此最微事而猶有前定
如此猖狂之士視此可無妄動(祕閣閒談)
張洎二驢
參政張洎常夢至一處行路有泥潦兩旁皆葭菼有二
驢在後從旁過及使回至登州岸時潮退泥水載塗路
在葭蘆中少頃果有二驢後至皆昔日夢中所見嗚呼
行止果非人歟(同前)
鄭滂鳳字
進士鄭滂久在場屋頗有後時之歎一夕夢及第與韋
周方同年至太和初有韋景方者尚書弘景族弟也因
避景名更名為周方滂聞之喜是年滂果及第與周方
遂同年又其子溥曾夢看及第榜但大書一鳳字大中
元年乃以鳳翔貫求解卷卷首便是鳳字至東都試緱
山月夜聞子晉吹笙詩左右諸詩悉有鳳字果登第焉
嗟夫一鳳字猶有前定耶(翰苑名談)
吳奎論題
吳文肅公奎將舉賢良一夕夢魏文帝升殿問羣臣優
劣或曰韓延夀為最是夕門下抄書吏楊開夢公讀楊
阜傳翊日告公公異之即取三傳熟讀及秘閣試六論
一題乃韓延夀楊阜孰優論公因此遂膺襃然之選(澠水)
(燕談)
王獵侍從
玉獵酸棗人天聖末累舉未第一夕夢紫衣吏召至一
宫門揖入升廳對拜者紫衣金帶年三十許覺後私記
其年月獵後困於場屋以推恩得同出身既登仕版又
二十年且七十始為尚書外郎將乞身歸人或止之會
英廟入繼近臣薦公為宫僚赴宫則門欄守衛宛如昔
日之夢及升廳拜揖則衣冠儀貌皆如所夢也歸視篋
中所記乃英廟始生之夕公侍講宫邸未及朞年英廟
即位遂登侍從仕宦進退皆自有時烏可妄覬耶吴文
肅公天聖末與獵友善親聞其詳(同前)
彦祖天字
王彦祖慶歷時初名亢宗赴廷試應天以實不以文賦
罷寢旅舍夢一人告曰今年未當中第彦祖甚不平之
其人曰君中選時賦題天字在下君當三中選皆然今
題天字在上第二是以知其未也及唱名果不預至八
年再赴廷試盖軫象天地賦又復黜去皇祐五年免解
赴禮部大疾困眠夢至一處見二人乃懇求平生禄命
二人笑指前面水池曰待此水分流君即登第既覺自
謂池水必不分流决無中第望矣久之乃改名汾以符
水分之兆及試禮部嚴父莫大於配天賦廷試圓丘象
天賦皆中選後召試學士院又賦明王謹於事天得帖
職皆符昔日之夢異哉(同前)
劉滋吞印
劉郎中滋累舉不第年餘四十始遂登科嘗夢有人提
印滿籃令吞之印但任意吞看吞得幾顆滋不得已吞
至十四顆其印皆顧見於股上後果歷十四任而終(青箱)
(雜記)
文公剃髭
李文定公迪美髭髯未御試前一夕忽夢被人剃削俱
盡迪甚惡之有解者曰秀才須作狀元緣今歲省元是
劉滋已替滋也是歲果第一人(同前)
孫相填名
孫樞密抃舊名貫應舉時嘗夢至官府潭潭深邃寂寂
若無人大廳上有抄錄人名一卷意以為春榜遍覽無
名偶覩第二名下有空白處抃欲填之空中有人語曰
無孫貫有孫抃夢中即填孫抃是歲果第三名因字得
夢(同前)
丁序唱名
丁咸序應舉時夢唱名已過續有一龍蜿蜒騰上又有
一駱駞繼之比唱名有龍起駱起二人在其後(同前)
國隆黑豆
龔國隆應舉時夢行道上步步信指黑豆一掬是歲鄉
薦伯父郎中恤其乏路費以驛劵與之遂㳂路勘請抵
京師即步步掬豆之應也(同前)
分門古今𩔖事卷七
