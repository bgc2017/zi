分門古今𩔖事卷一
帝王運兆門上
陸賈天命
樊噲嘗問陸賈曰自古人君皆云受命於天必有瑞應
果然乎賈應之曰有夫目瞤得酒食燈花得錢財乾鵲
噪而行人至蜘蛛集而百事喜小既有證大亦宜然故
目瞤則呪之燈花則拜之鵲噪則餧之蛛集則放之况
天下大寶人君重位非天命何以得之哉瑞寶信也天
以寶為信應人之德故瑞應天命不可以力取由是觀
之符瑞之應所以顯帝王之休命故先儒謂聖人之興
必有非常之物人弗能致者出焉以明有所屬授固不
可厚誣於世柳宗元作正符詩言董仲舒等推古瑞物
以配受命其言𩔖淫巫瞽史遂與詩書所著元鳥巨跡
大電大虹白狼嘉禾之瑞併以為詭譎闊誕不足信可
謂好異而不經矣余懼世人拘子厚之作棄天弗徵背
人道以自任故首標陸賈之言然後取周漢以來古今
帝王運兆之興衰符瑞之應騐定于前契于後者集而
錄之以見其信而有證云(西京雜記)
周武得璽
商紂昏亂武王將欲伐之師渡孟津白魚入于王舟有
火復于王屋流為烏此受命之祥也牧野有一樵夫採
木探高鳥之巢得赤玉璽文曰水德將絶木祚方盛文
皆大篆紀商之世歷已盡而姬之聖德方隆是以三分
天下皆歸周元元之𩔖嗟殷亡之晚而恨周興之遲至
成王定鼎于郟鄏卜世三十卜年七百皆天命所定也
劉孝標謂命運之定逝者不可招來者不可拒其斯之
謂歟(西漢及拾遺記)
叔虞封唐
唐叔虞周武王之子成王之弟初武王與叔虞母會時
夢天謂武王曰余命汝生子名虞余與之唐及生子文
在其手曰虞因命之曰虞及成王立與叔虞戲削桐葉
為珪曰以此封若于唐周公入賀請擇日封叔虞成王
曰吾與之戲耳周公曰天子無戲言言則史書之禮成
之樂歌之於是遂封叔虞於唐此雖出於成王之戲周
公之請然天命已定於叔虞未生之時雖欲不封不可
得也柳宗元作桐葉封弟辨以為史佚成之不可信是
烏知天實成之歟(史記)
趙鞅病寤
趙簡子鞅疾五日不知人寤而語曰我之帝所與百神
游甚樂有一熊欲援我帝命我射之熊死又有一羆亦
來復射之羆死帝賜我二笥皆有副吾見兒在帝側帝
屬我一翟犬告我曰晉國且衰七世而亡今余以舜之
胄女孟姚配而七世之孫使董安于受其言而書藏之
後簡子出有人當道不去簡子見之曰譆吾昔所見子
晰也當道者曰主君之疾臣在帝側簡子曰吾射熊與
羆何也當道者曰晉國且有大難主君首之帝令君滅
二卿熊與羆皆其祖也簡子曰賜我二笥有副何也答
曰主君之子將克二國於翟皆子姓也簡子曰吾見兒
在帝側何謂賜以翟犬當道者曰兒主君之子也翟犬
者代之先也主君之子且必有代及主君之後嗣且有
革政而胡服并二國於翟簡子欲延以官當道者曰臣
野人致帝命耳遂不見簡子書藏之府後二年三臣作
亂簡子遂滅范中行二卿其子無殈母翟婢也簡子以
無殈賢廢太子伯魯而立無殈是為趙襄子知伯攻襄
子襄子保晉陽遇三神於王澤授以竹二節朱書曰天
使汝反滅知氏賜以林胡之地至于後世且有伉王左
袵奄有河宗至于諸貉南伐晉北滅黑姑襄子受之與
韓魏合謀果滅智伯於是趙北有代南并智氏彊于韓
魏至于武靈王果七世矣吳廣内其女娃嬴孟姚也甚
有寵於王王遂胡服并略胡地悉如天帝與三神之言
太史公備載於世家以見興廢之有命也(史記)
楚平壓紐
楚共王無冢嗣有寵子五人乃有事于羣望而祈曰請
神擇於五人者乃以璧見曰當璧而拜者神所立也乃
密埋璧於太室之庭使五人齊而長入拜康王跨之靈
王肘加焉子干子晳皆遠之平王弱抱而入再拜皆壓
紐其後共王薨康王靈王相繼立子干子晳皆不得立
平王終有楚國故叔向曰芉姓有亂必季實立獲神故
也豈非壓紐之驗已前定於當璧之拜乎(左傳)
始皇備胡
秦始皇既并天下自號始皇帝後世以計數二世三世
以至萬世傳之無窮也二十三年燕人盧生入海還以
鬼神事奏錄圖書曰亡秦者胡也始皇不知胡為人名
乃使蒙恬擊胡又築城河上為塞以備胡三十六年遣
使天下使者從關東過華隂有神人持璧遮使者曰為
吾遺鎬池君今年祖龍死因忽不見祖者始也龍為君
象謂始皇也使者以聞始皇默然良久曰山鬼不過知
一歲事耳於是遂出遊少子胡亥請從至七月始皇亡
於沙丘平臺李斯趙高立胡亥襲位為二世皇帝而秦
果亡圖書之言合若符契蓋天方興漢其業將成則命
已定矣始皇乃竭海内之力以備胡曷益哉(史記)
漢高靈符
漢高祖為泗上亭長常從王媪武負貰酒時飲醉卧武
負王媪見其上常有怪歲竟此兩家常折劵弃責吕公
好相人見高祖狀貌曰臣相人多矣無如季相因以女
歸之生孝惠及魯元田中有一老父相吕后曰夫人天
下貴人也令相孝惠曰夫人貴者此男也及高祖來吕
后具言乃追問老父老父曰嚮者夫人兒子皆似君君
相貴不可言及以亭長送徒驪山到豐西澤中令壯士
一人行前還報曰前有大蛇當徑高祖曰壯士行何畏
乃拔劍斬蛇後人行至蛇所有一老嫗夜哭人問何哭
曰吾子白帝子也化為蛇當道今者赤帝子斬之人以
為不誠欲苦之忽不見秦皇帝曰東南有天子氣乃東
遊以厭之高祖隠芒碭山澤吕后常求得之高祖怪
問吕后后曰季所居常有雲氣故從往常得季後入關
范增說項羽曰沛公入關吾使人望其氣皆為龍成五
色此天子氣也急擊之頼項伯得免班彪王命論曰餓
饉流隸饑寒道路所願不過一金然終於轉死溝壑蓋
貧窮亦有命也况天子之貴四海之富神明之祚可妄
起哉若乃高祖靈瑞符應可略聞矣初劉媪姙高祖而
夢與神遇震電晦冥有龍蛇之怪及其長而多靈有異
于衆是以王武感物而折劵吕公覩形而進女秦皇東
遊以厭其氣吕后望雲而知所處始受命則白蛇分西
入關則五星聚故淮隂留侯謂之天授非人力豈不信
哉(漢書)
元后天璽
元后在家常有白鷰銜石大如卵墮后績筐中取之石
自剖為二其中有文曰母天下后乃合之遂復合不可
開乃寳藏焉及為漢皇后置之璽笥中謂之天璽(西京)
(記)
光武符應
漢光武諱秀字文叔圖䜟劉秀當為天子故國師公易
名秀以應之光武常徇河北會王郎起邯鄲乃入薊王
郎新盛光武南出晨行至滹沱河無船衆皆憂適遇冰
合得過未畢數車而陷進至博城惶惑不知所之有白
衣老父在傍指曰努力信都郡為長安守去此八十里
光武馳赴之先是光武生於建平元年有赤光照室方
士夏賀良上言漢家歷運中衰當再受命改號太初王
莽忌惡劉氏以錢文有金刀改為貨泉或以其文為白
水真人望氣者見舂陵郭曰氣佳哉鬱鬱葱葱然同舍
生強華自關中奉赤伏符曰劉秀發兵捕不道四夷雲
集龍鬭野四七之際火為主此皆受命之符雖白魚之
應何以加之(漢書)
魏文黃龍
建安六年魏武大破袁紹于官渡先是殷馗者善天文
言後五十歲當有真人起梁沛間其鋒不可當至是恰
五十年而公破紹天下莫敵矣至熹平時黃龍見譙大
史單颺謂其國當有王者興不及五十年龍必復見内
黃人殷登記之後四十五年黃龍果復見于譙登曰颺
之言其必騐乎由是文帝即位蓋文帝生于譙龍見之
應也議者多以魏為紫色閏位而天亦應之何耶其他
圖䜟所著期運符命並見于本紀(漢書)
孫權豹尾
吳孫權常獵於武昌樊山下見一老母問權曰獵何獲
對曰只獲一豹母曰何不竪其尾忽然不見後權稱尊
號乃立廟于山下(武昌記)
晉元王策
晉太安之際童謠云五馬浮渡江一馬化為龍及永嘉
之亂元帝與西陽汝南南頓彭城五王獲濟而帝遂即
大位化龍之應也于時玉冊見于臨安麒麟神璽出於
江寧日有重暈皆以為中興之象焉夫二曜五緯天地
之精氣其應見上其本在下至治將興則日星呈祥及
夫將廢則躔次告凶是豈無尸之者乎(晉史)
宋武龍章
宋高祖武帝諱裕小字寄奴姓劉氏微時常遊京口竹
林寺獨卧講堂前上有五色龍章衆僧見之驚行止時
見小龍二附翼樵漁山澤同侣亦覩焉及貴龍形更大
伐荻新洲見大蛇射之傷明日復至聞杵臼聲見童子
數人衣青衣於榛中搗藥問其故答曰我王為劉寄奴
所射合散傅之帝曰王神何不殺之答曰寄奴王者不
死不可殺叱之皆散收其藥而反每遇金瘡傅之並驗
嘗觀昔人論運命者謂河出圖洛出書赤鳥銜丹白魚
登舟神母告符神父指路字成木葉字出蝸涎是皆天
命已定非有言語之聲芬芳之臭可得而知也徒憑物
以效意假神以告人觀諸孫權宋武為不誣矣(南史)
武陵石立
宋元嘉七年五月武陵山隤兩石高丈餘如人雕刻精
竒形如古石闕占者云武陵出天子其年八月孝武始
生後宫十五年封武陵王三十年即帝位蓋石立之應
也(王子年拾遺記)
明帝移宅
宋明帝封湘東王孝武為開宅邸方鑿池獲赤玉二枚
及入朝乃居西邸建平王景起宅在建陽門外始成詔
以一宅換之自西邸移入新宅河洛䜟云靈耀豫見東
南隅而二邸皆處宫城之東南在巽地盖天應之也(宋明)
(帝自叙)
齊高授位
齊高帝在淮隂理城塹掘得古錫下有篆書諸人皆不
能識王僧真獨曰此何須辨錫而有九九錫之兆也初
帝年十七常夢乘青龍上天西行逐日及貴舊塋在武
進其上常有五色雲又有龍出焉宋明帝疑之常出鎮
淮隂每懷憂懼忽見神人謂曰無所憂子孫當昌盛淮
南太守孫奉伯與帝同室卧夢帝乘龍上天於下捉龍
脚不得覺而謂曰兖州當大庇生靈而我不得與也奉
伯果卒於宋世崔靈運夢天謂已曰蕭道成是我第十
九子我去已授之天子年位盖自三皇五帝以降受命
之次至帝為十九也先是宋武帝於嵩山得玉璧三十
二枚神人云此宋卜世之數夫三十二者二三十也宋
至齊果六十年帝之符應其前定有如此也具見本紀
(南史)
神武遇神
北齊神武少與劉貴賈智出獵兔逸至迥澤一茅屋為
犬所噬鷹兔俱死神武射犬犬斃有二人持神武衣甚
急其母盲乃曳杖呵之曰何故觸大家因出酒烹羊以
飲之自云有知徧捫諸人言並貴至神武曰皆由此人
飲竟而出還更訪之則本無人居乃知向者非人也殆
亦假神以告者歟(典略)
陳氏金字
陳高祖受禪之日其夜會稽人史溥夢朱衣吏衣武冠
自天而下導從數十至太極殿前北面執玉策金字曰
陳氏五主三十二年遂凌空而去嗚呼天人相交氣應
混并密然相關為表裏其可誣哉(南史談藪)
韋鼎望氣
陳武帝在南徐州鼎望氣知其當王因謂之曰明年有
大臣誅死後四歲梁代終天之歷數當在舜後陳氏是
也後四年武帝遂受禪至德初鼎盡貨田宅謂友人曰
江東王氣盡于此矣吾與爾當葬長安期運將及故破
産爾初鼎聘周遇隋文帝謂曰公不久必大貴貴則天
下一家歲一周天老夫當委質及陳亡文帝召入待遇
甚厚夫天不言以氣與象傳吉凶其應騐之速雖桴鼓
之答鐵炭之動不過也(南史)
梁武蹕聲
梁武初為司徒祭酒與范雲俱在竟陵王西邸情好懽
甚永明末梁武卜居東郊之外雲亦築室相依梁武每
至雲所雲妻嘗聞蹕聲自是盡心推事(南史)
蕭紀改元
蕭紀字世詢梁武之子也為益州都督侯景之難乃僣
號改元曰天正暗與蕭棟同號時棟為景所立亦改元
天正也識者云於文天為二人正為一止天意若曰二
人各一年而止也其後果悉如所言昔桓玄當晉世亦
僣改年號為大亨當時謂亨者於文為二月了後玄之
敗果在仲春由此觀之倔強之徒苟恣縱于一時者適
所以發帝王之英靈爾(南史)
孔靖晝寢
孔靖字季恭會稽山隂人宋武帝東征孫恩屢至會稽
過季恭宅季恭正晝寢有神人衣服非常謂曰起天子
在門既而失之遽出適見帝延入結交執手曰卿後當
大貴於是曲意禮接贍給甚厚及宋武受命加以開府
儀同三司不受薨以為贈(南史)
陳文簫鼓
到仲舉字德言仕梁為長城令陳文帝居鄉里嘗詣仲
舉時天隂雨仲舉獨坐齋内聞城外有簫鼓聲俄而文
帝至仲舉異之帝常宿仲舉帳中忽有神光五采照于
室内由是深自結文帝嗣位授侍中予觀前史見王者
之興其鄉黨故人有起耕販而取將相十數世不絶者
蓋其遇之之異耳如宋武在門梁武蹕聲陳文簫鼓此
其尤異也范雲孔靖仲舉遂因之以致貴顯豈徒然哉
(南史)
太武遷都
後魏太武時嵩陽太室中有寶神像長數寸乍見孝文
大和中有人避瘧於此廟見太武來造神因曰昨朝天
帝帝許易都洛陽當得四百年神言昨已得天符矣太
武出神謂左右曰彼性貪天符但言四十而云四百年
後孝文遷都洛陽果得四十年神言天符其數先定矣
(古今五行記)
煬帝縱魚
煬帝時有獻巨鯉者帝問漁者何姓曰姓解乃丹書解
生二字于額縱之池中後見此魚益大出於波瀾解字
已不全惟存角生字帝惡之欲射而魚沒竭池索之不
獲蓋鯉而角生乃李唐將興之兆也噫自古興廢之兆
必有吉凶之符符至而能竦然以道德合之則瑞應可
保故武王周公饗魚烏之瑞君臣祗恐動色相戒至於
庸常覩之於瑞則自矜而懈其所修於異則自忽而逆
其所戒由是瑞反為妖妖遂為災鄭之龍魯之麟漢之
白雉莽之黃犀是也若夫逢凶而懼反躬自敕則孽可
更而為瑞商之桑榖成王之大風宋景之熒惑從可知
矣煬帝覩巨鯉之變不知修德乃竭池索之是逆其變
而欲以力勝天也烏得不亡乎(□史)
周祖破齊
後周太祖時有李順興者世傳秦築長城之日已為北
面軍主或隱或見愚聖莫測魏自永熙之後權雄分據
齊神武興軍數十萬次沙苑太祖地狹兵少懼不當敵
須臾順興來直云黃狗逐黑狗黃狗夾尾走于時東軍
旗幟尚黃西兵尚黑太祖悟其言遂力戰果大破神武
(出廣古今五行志)
隋文移都
長安朝堂即舊楊村村門大樹猶在初周有異僧棖公
言詞多驗時有人集于樹下棖公逐去之曰此天子坐
處汝等何敢居此至隋文即位果移都于此後隋末望
氣者云乾門有天子氣連太原甚盛煬帝乃置離宫數
游汾陽以厭之後唐高祖起并汾遂有天下云(南京記)
分門古今𩔖事卷一
