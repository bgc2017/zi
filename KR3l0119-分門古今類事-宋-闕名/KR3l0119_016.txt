分門古今𩔖事卷十六
婚兆門
韋固赤繩
杜陵韋固少孤思早娶而求婚不成貞觀二年將遊清
河旅次宋城南店客有以司馬潘昉女為議者期於店
西未旦往焉斜月尚明有老人倚巾囊坐於階向月檢
書因問曰老父所尋何書曰幽冥之書問曰幽冥之書
何以在此答曰凡人生之事皆幽使主之君行自早非
我不當來也固曰然則君主何事曰天下之婚牘爾固
喜曰某少孤願早娶以廣後嗣十年不遂今有人以潘
女為議可以成否老人曰未也君之婦適三歲年十七
方入君門因問囊中何物曰赤繩子耳以繫夫妻之足
雖讎敵之家貴賤遼邈天涯從宦吳楚異鄕此繩一繫
終不可逭君之脚已繫彼矣它求何益固曰某妻安在
其家何為曰此店北賣菜陳嫗女也及明老人與固至
菜市有嫗眇一目抱三歲女敝陋之甚老人指曰此君
之妻也固怒曰殺之可乎老人曰此人命當食夫祿因
子而食邑庸可殺耶老人遂隱固因磨一小刀付其奴
曰為我殺之明日奴袖刀入市衆中刺之一市紛擾固
問中否奴曰才中眉間耳後固求婚終不遂又十四年
以蔭參相州軍刺史王泰喜之因以女妻之容色華麗
然眉間常貼一花鈿雖沐浴寢處未嘗暫去歲餘固逼
而問之妻澘然曰妾郡守之猶子也疇昔父曾宰宋城
終於官時妾方在襁褓兄亦繼殁惟一莊在宋城與乳
母陳氏居之鬻蔬以給朝夕陳氏憐小不忍暫去三歲
時抱行市中為狂賊所刺刀痕尚在故以花鈿覆之七
八年前叔從事盧龍遂得在左右以為女嫁君耳固曰
陳氏眇乎曰然何以知之固曰所刺者固使之也因盡
言之夫妻相對驚涕相敬愈篤後生男為鴈門太守封
太原郡夫人乃知隂隲既定不可變也宋城宰聞之題
其店曰定婚店(幽怪錄)
辛秘綠衣
辛秘五經及第後常州赴婚行至陜困息於木隂傍有
丐者箕坐訪辛行止不對去之丐者亦隨行辛馬劣不
能相遠每強言不已前及一綠衣人辛揖而與之語行
數里綠衣者驟馬前去辛怪之獨言此人何如是丐者
曰彼時至豈自由乎辛覺語異始問曰君言時至何也
答曰少頃當知之將及店見數人擁店問之乃綠衣者
卒矣秘大驚遽卑下之語言之間往往有精義至汴謂
辛曰至是矣公所適何事辛以娶約語之乃笑曰公士
人業不可止此行赴禮會者非君妻君婚姻期甚遠隔
一日乃扛一酒器與辛别臨去以綾複贈辛帶有一結
語辛異時有疑發視之也積二十餘年辛為渭南尉始
婚裴氏後因裴生日會親賓客忽憶丐者之言解結視
之得大紙如手板署曰辛秘妻河東裴氏某月日生也
辛計别丐者之日妻尚未生焉(摭遺)
李生箜篌
有李生者其舅姓盧有道術别久忽相遇邀李詣其居
曰求得一妓善箜篌令侍飲視箜篌上有朱書字云雲
中辨江𣗳天際識歸舟盧謂李曰此人名家莫要作婚
姻否李莫測而退後娶陸長源女乃所見於盧家者問
何能曰善箜篌取而視之朱字宛然李乃具說見女女
亦曰往嘗夢至一處亦說曾見生云(逸史)
盧渥紅葉
盧渥應舉京師偶臨御溝見紅葉上有一絶云流水何
太急深宫盡日閒慇懃謝紅葉好去到人間盧得之藏
之巾篋及宣宗有退宫三十人許其適人盧娶其一既
而於巾篋中覩紅葉吁怨久之曰當時偶題不謂君得
之也(逸史)
盧氏碧𥜗
上谷侯生以明經為宋州虞城尉初娶韓女已五年矣
韓嘗夢吏引至一院有青服危冠據案者韓拜之俄有
婦人年二十許衣碧𥜗絳衲以金玉釵為首飾自門而
入稱盧氏愠謂韓曰吾與子為仇知之乎韓氏曰妾夲
女子未嘗出深閨何仇之有盧氏曰我前身嘗為職官
子誣告我罪而代我我今訴上帝雪前冤汝死在旦夕
矣青服者曰汝之冤信如是然韓氏餘一年壽仍曰可
速遣歸使者送至門悸而寤惡之不敢言自是神色摧
沮侯生訊之具以夢告後又夢盧氏謂之曰子死期至
矣韓氏驚寤因是成疾閱歲而卒侯生後數年遊襄漢
次富水郡僚蘭陵蕭基慕侯生以女妻之及蕭氏歸衣
絳袖碧襦以金玉為首飾與韓氏所夢無異生具以夢
語之蕭氏曰妾幼為外族盧氏所愛舅命為已女故以
盧為小字夫婚姻固有前定而絳袖碧襦亦復前定何
耶以是觀之事無大小物無巨細一切分定則不可逃
也(響應錄)
元綜偕老
崔元綜任益州參軍欲娶婦吉日已定忽假寐見人云
此家女非君之婦君婦今日始生乃夢中相隨回東京
履信坊十字街西北有一家入宅内東行屋下見一婦
人方生一女云此是君之婦崔乃驚寤俄而所約女忽
然暴卒後官至四品年五十八乃婚侍郎韋陟堂妹年
始十九雖嫌崔老竟嫁之乃於履信坊韋宅成親果在
東行屋下尋勘歲月正崔公昔所夢之日其妻適生崔
公位三品年九十崔夫人與之偕老尚四十年食其貴
祿也(定命錄)
承業擇聓
戶部尚書范陽盧承慶有兄女將笄而嫁之謂弟尚書
左丞承業曰吾為此女擇得一聓乃裴居道其相當位
極人臣然恐非善終必破家不可嫁也承業曰不知此
女終他冨貴否因呼其姪女熟視之曰裴郎位至郎官
其女即合衰逝裴後遭事不相及也卒嫁與之後居道
官至郎中其妻果殁居道果至中書令被誅籍殁二盧
之言一何神也(同前)
閑儀繼室
李希仲趙郡人嘗為偃師宰有女名閑儀年十九歲遊
戲後圃花欄忽有人遽招之曰鄙有懇誠願託賢淑幸
勿驚訝鄙為崔氏妻二男一女男名琴臺子鄙尤鍾念
生六十日鄙則謝世夫人當為崔之繼室敢以念子為
託望仁愍之言畢悲慟俄失所在後希仲秩滿家洛京
天寳之亂幽薊起戎希仲挈家東避至臨淮謁縣宰崔
祈情欵依然各叙祖姻乃内外三從之昆仲也時崔喪
妻已半歲中饋無主幼稚零丁因求娶於希仲家貧時
危方為遠適女人又成立遂歸之偃師故事初不省記
忽聞崔氏中堂大哭即令詢問乃閑儀耳遽自省問則
出少年孤孩曰此花欄所謂琴臺子也因是倍加撫育
名之靈遇及長官至陳郡太守(續玄怪錄)
明皇宫人
開元中賜邊軍纊衣製於宫中有於短袍中得一詩曰
畜意多添線含情更著綿今生已過了重結後生緣兵
以詩白帥帥進呈明皇以詩遍示宫中曰作者勿隱不
汝罪也有一宫人自言萬死上意深閔之遂以嫁得詩
者云吾為汝結今生緣邊人感泣(本事詩)
僖宗宫人
僖宗嘗自内製袍千領賜塞士神策馬真於袍中得金
鏁一枚詩一首云玉燭裂袍夜金刀呵手裁鏁寄千里
客鏁心終不開真鬻鏁人告之主將得其詩奏聞僖宗
召馬赴闕遂以宫人妻之後僖宗幸蜀真晝夜不解衣
前後捍禦其事與明皇相𩔖此亦見婚兆之有前定也
故併錄之(本事詩)
賈偶再生
漢建安中南陽賈偶字文合得病亡見吏將詣太山已
而曰何故誤追此人可速遣之見一女子獨行文合與
語女曰某三河人父見為易陽令昨被召今得還文合
既甦欲騐其事遂至易陽謁令因曰君女寧卒而却生
耶具說女子姿質服色言語本末令人問女所言皆同
遂大驚歎乃以女配文合感其異也(搜神記)
章汎天意
臨海樂安章汎年二十餘死經日而甦云被錄天曹天
曹主者乃其外兄料理得免有一女子同立門外知其
有助因泣涕脱臂金及釵求救汎為之請良久云秋英
同遣去秋英即此女名也乃俱出會日暮道側小屋如
客舍而無人遂同宿更相問女曰我姓徐在吳縣烏門
臨瀆為居門有棗𣗳明晨各去遂並活汎後依語尋之
果得徐舍與主人叙闊後問秋英何在主人云女初不
出入君何以知其名汎因說昔日魂相見之由與秋英
之言同徐氏試令侍婢數人出汎曰非也乃令秋英見
之則如舊識徐氏曰此天意也遂以妻之後生子名曰
天賜(真異記)
高氏隂配
吉州劉長史有三女皆絶色長女年十七病死劉與司
兵院高廣相善秩滿同歸劉載女喪還高有子年二十
一夜高氏子獨披書見女子來曰兒乃長史亡女也命
當更生合得奉承君子垂意相採當白家令知高大驚
曰幽明契合千載未有何樂如之女曰後三日必生使
開棺以面承露當活也高詣長史陳其事夫人深拒之
高求之甚苦至夜劉及夫人皆夢女曰某命當更生天
使配合必謂喜而見許何靳固如是及覺遂大感悟乃
許焉至期共開棺見女姿色鮮明漸有暖氣一家大驚
幃於岸側守之一日至暮能言數日如故遂擇吉日於
其地成婚後生數子因名其地為禮會村(廣異志)
于祐紅葉
唐僖宗時有儒者于祐晚步禁衢臨視御溝見浮葉流
下有一葉若隱隱有墨迹乃取視之果有詩一聯祐得
之藏於書笥中祐復為二句題於紅葉而流之有贈之
以詩曰君恩不禁東流水流出宫情是此溝祐累舉不
捷乃依倚中貴人韓泳為門館久之泳召祐謂曰帝出
宫禁三十人使各適人有韓夫人與吾同姓今出禁庭
來居吾舍子未娶年已踰壮夫人本良家才三十姿色
甚麗吾言之使聘子何如祐避席謝泳乃令人通媒及
助祐進六禮之數交二姓之歡就吉之夕祐頗契意既
久韓氏於祐書笥中見紅葉大驚曰此吾所作之句君
何故得之祐具以告韓氏復曰吾水中亦得紅葉不知
誰之作也乃開笥取之即祐所題之葉相對驚歎感泣
久之曰事豈偶然哉莫非前定也韓氏曰吾得葉之初
有詩云獨步天溝岸臨流得葉時此情誰會得腸斷一
聯詩聞者異之一日泳開宴謂祐曰子二人可謝媒人
否韓氏笑曰吾與祐乃天合也遂索筆為詩曰一聯佳
句隨流水十載幽思滿素懷今日却成鸞鳳友方知紅
葉是良媒泳喜笑曰吾今知天下事無偶然得者也僖
宗幸蜀韓泳令祐導前韓氏以宫中舊物見帝具言適
祐事帝召祐笑言曰卿乃朕門下舊客也祐伏地謝帝
後還祐以從駕功得官韓氏生五子二女皆力學有官
女亦配名家終身為令婦嘗聞在天之理可合則雖胡
越而無間苟天理之未合雖比居隣屋莫可得也銳於
苟進而貪於苟求者觀此可以自誡焉(青鎖高議)
繼圖飄葉
侯繼圖本儒素之家手不釋卷口不停吟秋風四起方
倚檻於大慈寺樓忽有木葉飄然而墜上有詩曰拭翠
歛悲蛾為鬱心中事搦管下庭除書成相思字此字不
書石此字不書紙書向秋葉上願逐秋風起天下有心
人盡解相思死侯貯巾笥凡五六年旋與任氏為婚嘗
念此詩任氏曰此是書葉詩時在左綿書那得至此侯
以風飄葉對取今書辨騐與葉上字無異益知婚姻之
有前定也(蜀異志)
令狐媒介
晉索紞字叔徹有孝廉令狐策夢立冰上與冰下人語
紞曰冰上為陽冰下為隂隂陽事也士如歸妻迨冰未
泮婚姻事也君在冰上而與冰下人語為陽語隂媒介
事也君當為人作媒當冰泮而成婚後太守田豹果因
策為子求張氏女為親仲春成婚(晉史)
黃覇共載
黃覇嘗與善相者共載見一婦人相者曰此婦人合富
貴不然相書不可用推問乃巫女也遂娶之後黃覇位
果至丞相(續漢志)
毛仙述配
吳淑江東人有妹在江南適陳樞樞卒至京師欲求再
配有一尼江東人其母謂尼曰女子欲求親有鄉里官
者願求偶一日尼曰有馬淑者湖南人今為安州雲夢
尉欲求親因遂成結初馬淑之先君在江南為饒州副
使其妻馮氏方強壮之時嘗使術士毛大仙者作卦歌
其中曾述配偶之事曰水馬為妻壻不久下泉鄉命裏
妨頭妻再得口天娘後馮卒再娶吳氏馬淑雖經亂離
常錄此歌於巾箱中因以示吳淑之妹初淑與馬氏絶
不相聞尼亦非素識因在京師卜鋪相遇遂得偶合豈
非前定歟(秘閣閒談)
仙客遭變
唐王仙客建中朝臣劉振之甥也少孤與母養於外氏
振有女名無雙振妻常戲呼仙客為王郎子後振為尚
書租庸使門館赫奕冠蓋填塞與仙客甥舅之分懽然
無間但寂不聞姻親之議一日振入朝忽驟馬歸汗流
氣促良久乃言涇原兵亂天子出苑北門百官赴行在
因召仙客主管家事先出開遠門我將續至仙客出門
既久而其舅不至乃至門伺之門者云祖庸劉尚書欲
出北門不敢放出追騎至驅向北去矣仙客大哭歸襄
陽村居二十年京闕剋復乃入京訪舅消息至新昌得
舊使蒼頭塞鴻及婢採蘋二人後振以授偽官被誅無
雙没入宫掖仙客干故人李齊運齊運以仙客為富平
尉知長樂驛忽中使領内家三十人往園陵無雙預其
數過驛留書與仙客末云富平縣古押衙人間有心人
能求之否仙客乃厚結古生以其事告之古生取茅山
使者藥以採蘋為中使賜無雙令自盡託親贖其屍以
還仙客曰此無雙也茅山使者藥服之立死三日却活
使者及塞鴻皆殺之古生亦自刎仙客乃與無雙變姓
名寓居於渚數年歸襄陽夫婦偕老男女承家噫人生
之契闊會合多矣罕有若斯之比嘗謂古今所無無雙
遭變藉没而仙客之志至死不奪卒遇古生之竒法至
冤死者十餘人艱難走竄其後歸故鄉為夫婦二十餘
年豈非前定乎(秘閣閒談)
分門古今𩔖事卷十六
