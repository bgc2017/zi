分門古今𩔖事卷十二
卜兆門下
隗炤責龔
隗炤汝隂人善易臨終書板授其妻曰後當大荒雖窮
慎莫賣宅却後五年有詔使姓龔來頓此亭其人負吾
金以此板責之炤亡其家大困不敢賣宅期日果有龔
使者止亭中妻賫板責金使者惘然曰賢夫何善妻曰
善易而未嘗卜使者取蓍筮之歎曰妙哉隗生乃告炤
妻曰吾不負金賢夫自有金耳知亡後必暫窮故藏金
以待所以不告兒婦者恐金盡而困無已也知吾善易
故書板寄意金有五百斤盛以青甃覆以銅盤在堂屋
東頭去壁一丈入地九尺還掘之皆如其卜噫炤之前
知固妙矣而龔之筮不亦妙乎(晉史)
僧泓戒說
浮屠僧泓者黃州人與張欽之善欽之弟訥之疾殆泓
曰公弟位當三品不足憂也已而漸愈後果至三品嘗
為燕公張說市宅戒曰無穿東北隅他日又見說責曰
宅氣索然云何共視之東北隅有三坎驚曰富貴一世
而已諸子將不終後說子果皆汚賊死斥云(唐史)
德裕食羊
李德裕分司東都召僧問休咎僧結壇作佛事觀之曰
當還公問其事僧云公生平當食萬羊今來未盡五百
所以當還公驚歎曰我元和十三年為丞相張公從事
於北邙夢行晉山上滿目皆羊有牧者曰此相公平生
所食羊也嘗記此夢無有知者師言騐矣後旬日振武
節度使遺書於公餉四百羊公遽召僧告之僧曰公不
還矣果貶崖州竟没荒裔(宣室志)
杜悰救禍
李生者杜悰門下術士也悰任西川節度使時馬植罷
黔南赴闕道出成都李見之謂悰曰受公恩久思有以
效答今得之矣黔南馬中丞非常人也且公將有大禍
非馬中丞不得救宜厚遇而結之悰驚信其言植將發
悰以厚幣贈之仍令邸吏為植於闕下買宅所用之費
無闕焉植至闕但知感悰而不知其旨尋除光禄報至
蜀悰謂李生曰貴人敗闕也作光禄勲而已生曰姑待
之俄進大理卿又遷刑部侍郎充鹽鐵使悰始驚憂俄
而作相懿安皇后宣宗幽崩悰懿安子壻也忽一日内
榜子索撿責宰臣元載故事植諭旨翌日延英上前萬
端營救植素辯博能回上意事遂寢悰乃安其事與竇
庭芝桑道茂差𩔖故備錄之以見禍福前定惟深於數
者得而知也(蜀耆舊傳)
不愆飛雉
杜不愆廬江人也少就外祖郭璞學易卜屢有驗高平
郗超年二十餘得重疾試令筮之不愆曰按卦言之卿
所苦尋除然宜於東北三十里上宫姓家索其雄雉籠
盛置東簷下却後九日丙午日午時必當有雌雉飛來
與交既而雙去若如此不出二十日病可除又是休應
年將八十位極人臣若但雌逝雄留者病一周方差年
半八十名位亦失超時正羸篤慮命在旦夕笑而答曰
若保八十之半便有餘矣一周病差何足為淹然未之
信或勸依其言索雉果得至丙午日超卧南軒之下觀
之至日晏果有雌雉飛入籠與雄雉交而去雄雉不動
超歎息曰雖管郭之竒何以尚此超病彌年乃起至四
十卒於中書郎(晉史)
崔圓大貴
崔圓微時欲舉進士於魏縣見李含章云君合武舉出
身官更不停直至宰相開元二十三年應將帥舉又於
河南充鄉貢進士其日於福唐觀試遇勑下便於試場
中召拜執戟參謀河西軍事後官果不停不踰二十年
拜中書令趙國公又圓嘗作司勲員外初釋服往見會
昌寺克慎師師笑云人皆自臺入省公乃自省入臺從
此常合在槍槊中後當大貴無何為刑部員外兼侍御
史充劍南節度後入劍門每行常有兵戈未逾一年便
致勲業崔入蜀常自說其如此(蜀異志)
穆生官氣
穆應之者後唐内園使延輝姪也天成三年赴舉京師
時趙鳳知舉甚嚴峻應之頗憂懼乃於宋巡官卜卦卦
成宋曰先輩今春末有喜座中一僧見之有不允之色
乃謂穆於寺塔前說話曰宋廵官甚不工貧道喜袁許
術見秀才面上官氣已動即三五日成就驟承帝王非
次之恩穆曰何由得此僧曰君豈自由宿生之分如此
穆殊不信後一日應之因省見延輝與内園吏微服入
園中潛遊會帝乘小駟與數宦官出長春殿倉卒潛竹
林邊帝召見穆之稱臣延輝之姪應舉已試闌入内苑
願歸首領帝急召延輝問曰此卿之姪耶奏曰是帝欣
然曰卿乃有骨肉赴舉大是美事立命武德使孟漢瓊
宣名往中書與一好官授河中府永樂主簿翌日詣寺
求前僧皆曰無之乃於東室見古畫梵僧皂衣面貌皆
昨日所見也授官之日去卜之日才五日僧云宿生之
分豈不信哉(洞微志)
章翁異驗
蜀孟氏朝有章翁瞽者也妙於易筮時方詔下有進士
文谷田淳謝彦秀等訪之章消息既久謂谷曰得非求
名乎曰然翁曰使子藝出古人之上其如命何水中之
月了不可取謂彦秀曰櫃實有寳牢守扃鐍子欲得之
非五年不可謂淳曰良金在冶即當成器然用而必傾
慎之可也淳果是年及第負文學性剛介不畏強禦自
犀浦簿改授龍游令排斥權貴屢遭傾覆後但縱酒狂
吟免禍而已嘗有詩云閒行閒坐復閒吟一片澄然太
古心拾得好詩清似玉練來虚府靜如琴已將蛇足師
陳軫懶把龍頭愛華歆必也長磨到如此退身何更羡
雲岑文谷字太虚聲迹甚著入場屋中衆謂俯拾及榜
出不利上書訟主文許以來年狀元谷憤然致書謝曰
輕則輕矣何須更掛於平衡醜則醜焉不必重窺於定
鑑遂不復應舉謝彦秀果五年方成名悉如章生之言
妙哉(該聞錄)
孝先共占
費孝先字景韶善卦影歌嘗一日蜀州張秀才者使占
卦拈得寅時又有一人亦姓張曰某在家亦定得寅時
來乃共占之得鼎卦歌曰躬謙身長福有路不尋常雙
五當言道將鷄作鳳凰蜀張曰此某本意躬謙身長福
某姓張也有路不尋常必得道也某為家計不興去年
為思安鎮鳳凰山計長老傳一陰醬法某遂合得萬餘
斤未敢賣先問卦雙五是十當言是計字鳳凰者鳳凰
山將鷄乃醬字也餘一張亦曰此事亦應某娶常氏為
妻二十餘年無子夫妻焚香至誠拈得寅時止以某欲
取猶子為兒妻欲取常家外生為兒故看卦决之今歌
云躬謙身長福是張家猶子也猶子小名曰計郎有路
不尋常是不要常家人也雙五當言亦計字也將鷄作
鳳凰乃是求子為嗣也其妙如此(蜀異志)
蘇協貴子
偽蜀有道士開卜肆言人生平休咎皆如目覩廣政中
進士蘇協杜希言同往訪之道士謂蘇曰秀才明年必
成名蘇未之信道士曰成固定矣兼生貴子時蘇夫人
方孕稍信之又謂杜曰秀才成何太晚耶杜不樂愠而
退明年蘇及第杜果無成蘇過杏園燕生一子即易簡
也杜稍信道士之言再謁之問名第雖晚成未審祿始
何年秩終何地道士曰秀才勉之必成大名然其事稍
異君成名之日在蘇君長子之座下杜曰欲辭得乎道
士曰從此以往未之或知也其年蘇授彭州參軍累任
外官其子易簡果以狀元及第端拱三年由翰林學士
知貢舉杜始得成都解南宫奏名御前登第授常州軍
事推官竟不祿如道士之言嗚呼人之禀賦信有定數
古人謂宰衡之與皂隸貴賤殊也容彭之與殤子壽夭
異也倚頓之與黔婁貧富别也陽文之與敦洽妍醜間
也咸得之自然不假於才智以此而觀蘇杜之事安得
不謂之前定耶(耆舊傳)
董祐賦題
進士董祐之咸平元年將赴舉頗怯於公戰嘗歇馬於
信陵君廟下忽遇秣陵進士許驥自南來亦將求薦於
府敘話久之許曰適於一院見一翁云開祿命書甚靈
盍往謁之二人同詣各說其生之年甲翁曰據命二君
未見食禄之期許戲之曰今年狀元誰也翁曰此却知
之遂於祿命簿後揭出一葉上畫一人極肥大被金紫
下注曰咸平元年狀元三十董許莫能辨又問曰府試
題可知乎曰豈惟府試雖省試監試皆可見又於簿後
揭一葉上畫赫日一輪此省試賦題也又一葉亦畫日
一輪曰國子監賦題也二子莫測已而收其簿入於院
後莫窮其跡後府試離為日賦監試迎長日賦省試仰
之如日賦狀元乃孫僅最豐博年果三十其年二子果
不利於春官此可以見科舉題目且皆前定况得失乎
(錢希白小說)
王佖遇僧
進士王佖李昭一江儼三人同詣二相公廟欲作筮於
張眼見不在乃於門側見一老僧坐戸限上手執鐵磬
謂佖曰秀才非卜今春事乎貧道布卦得否乃同坐西
廡僧乃探懷中卜錢疊為一浮圖命佖手觸之錢數於
地僧曰卦成風地觀之山火賁乃合掌斷曰東行無門
西去華山道塞畏難遊子為患佖曰易中無此僧曰焦
貢易林中詞也此卦吉當成然安於瀘屯於解江李二
人曰我何如僧曰不必布卦面可盡見須得王及第李
次之江又次之李則一幕蓋天江則一邑掃地言訖趨
殿後不出三子跡之絶無人詢其門者曰適見三秀才
自言語不見有僧三子甚駭其年王果登科除瀘州推
官考滿改解州推官卒所謂屯於解也李昭一端拱二
年登科卒於永興軍節度判官此一幕蓋天也江淳化
三年登科新津主簿李順之亂踐其邑乃潛竄而卒此
一邑掃地也非前定有素彼僧烏得知之(名賢小說)
利用極貴
致政少師趙公平叔嘗話海州推官王務本頃在筠州
依祀郡守一日聞有術者頗精郡守乃召賓寮呼術者
令遍視座客何如座中有一班行為巡檢術者云巡檢
極貴衆官皆不及坐客皆哂之郡守因問王秀才何時
登第術者顧而言曰須是巡檢入兩府方成名座間無
不咍笑而罷後王累舉不第忽聞巡檢者以和虜功為
閤門使王頗思前事又十餘歲巡檢者拜樞密使王生
殿試下遂往謁樞密因語當日術者之言翌日因對面
陳其事於上前乃召試殿庭特賜第一甲及第巡檢者
乃侍中曹利用也(幕府燕閒錄)
王生聽聲
術士王生金陵人瞽而善聽聲時丁相謂先罷參知政
事知金陵忽一日車從出自南門王於稠人中潛聽其
馬蹄聲大言於衆曰參政月中必召大拜也月餘果急
詔歸覲再拜中書踰年真宗晏駕丁充山陵使時王生
來京師丁聞其來甚喜召宿書院厚待之俟曉入朝俾
聽馬蹄聲退語諸子曰相公福壽堅固但蹄響有西行
之兆諸子責之曰爾知相公充山陵使故有是說耶王
不對後有朝僚問之曰蹄雖西去而無回聲丁果罷相
分司西京繼有南崖之命夫古之術士以形聲二相言
人之吉凶固有之矣蓋人之形色由衷而出形聲自外
而彰參之可騐惟馬蹄之響外物爾非自我而形也不
知王生之術以何而得致其妙之如是哉(該聞集)
文泰言命
司天春官正丁文泰彭門人精陶隱居三命言災福多
驗李虞部畋景祐二年赴南省試訪詢之丁曰子之命
金水正在高強金水必主文學然凡五星雖得位以時
占之則有順有伏有逆子之命水在日前伏但有聲無
實若順則有科名也畋問逆又如何曰雖在宫分得力
而多患難又謂畋曰子雖無科名而官至五品壽僅百
年畋後南省試天得一以清賦破題云冲者道之用也
氣者一之本焉一既生於無體清亦出於先天是年過
省至御前試後切聞復考官將畋家狀與彼親之家狀
互粘於卷子上(其年未有彌封之制)彼親尋及第一命授職官卒
畋今員郎致仕爵上護軍年已耄期矣丁生之言何神
騐如是(同前)
積善得狐
成都楊世者善卜嘗告王積善曰某日君得一野狐初
以為妄也至期有村民挈一布囊而至曰偶得一狐故
以奉獻嗟乎楊世之卜以數而知之一狐之微不可妄
得况富貴功名哉(蜀耆舊傳)
崔張不協
張曉崔昭緯中和初西川同舉進士相與詣日者問命
時曉自恃才名藉甚人皆目為將來狀元崔生分居其
下無何日者殊不顧曉但目崔曰將來萬全及第曉有
愠色日者曰郎君亦及第然須待崔君拜相當此時過
堂既而曉以憂憮不終場昭緯是年首冠曉以詩刺之
曰千里江山陪驥尾五更風水失龍鱗昨夜浣花溪上
雨綠楊芳草為何人崔甚不平會夜飲崔以巨觥飲張
張起堅辭崔曰但喫却待我作宰相與君取狀頭張怒
拂衣而去因之不協後七年崔自内廷大拜張後於裴
贄下及第果於崔下過堂夫才之不可恃也久矣曉雖
有才其如命何(蜀異志)
垂應紫堂
王垂裕玉局化道士深於紫堂王文康初作小官垂裕
見之曰後若干年當奉使入川又若干日當知成都皆
如其言其徒李垂應王嘉言皆傳其術趙清獻抃嘗曰
僕知江原縣日垂應嘗言某年當入蜀後果授梓州路
轉運至梓州得垂應書言非久移成都已而果然僕官
滿垂應送至新都彌牟鎮曰後六年再來此攀迎台旆
彌牟距漢川二十里垂應不肯前曰漢川聶寺丞欲召
某而其人天獄星動故不敢見未幾聶果以公事下獄
僕後六年知成都先是僕以言事謫虔州一日逓中得
垂應書云是行也乃必來成都之兆宜切自愛其精如
此王嘉言者字仲謨其師垂裕嘗曰竢垂應衰則汝通
矣近年垂應多病而嘉言之騐果日盛一日去年言侯
溥生日後三十日有小遷改如期遷職官今年言段運
判通甫春季内有喜信入夏乃見果立夏前一日得報
自提倉改運判後九日拜命又先告人曰王史館寅年
必出中書今年春末又告人曰王相且出矣聞者莫不
非笑之既而果然夫推步卜筮皆技也能以技自顯於
一世者非特本之於天亦由於數觀嘉言之通必竢垂
應之衰而後驗不謂之數可乎(成都廣記)
曹谷命書
曹谷善星歷衍數談事如神為王欽若作命書云七十
年中一一加弄珠灘上事堪誇碧油幢下聞啼鳥千里
招還上漢槎欽若果七十二歲建節知襄州正得千日
召還又云周匝將臨壬戌歲定鼎門前春色異一千日
上少三鐶再入和羹宜盡瘁後欽若判西京七百日再
入政府卒乃壬戌歲也又云臨去尚猶聞禁漏異姓嘉名
在史書欽若死之夕漏將盡無子女壻張懷玉主後事
冀公出入將相富貴壽考宜有定數至於漏刻不差則
谷之術信妙矣(成都廣記)
中和布算
太宗皇帝嘗遊後苑登一小亭制度極湫隘顧謂近侍
此處尤爽塏而土木卑陋如此遽命毁去將重新之於
梁間得數板記乃建隆初太祖所造上頗悔之新亭之
意遂寢一日司天監邢中和奏事得對上因以板記年
月日謂中和曰卿試算斯人今如何中和搢笏布策畢
奏曰斯人已亡矣上曰何也曰數已盡矣上曰非人而
物如何中和曰凡萬物異𩔖皆不能逃五行成敗之數
雖物亦當廢矣初帝以此為慊及得中和之奏乃釋然
徐謂中和曰此苑中一亭子其年月乃所建人時也中
和曰凡臺榭樓閣屋木數盡則廢矣上曰卿之言斯人
已亡何也對曰五行木為仁仁主壽臣以其壽而言之
太宗甚嘉之賜予頗厚(幕府燕閒錄)
從周詩卜
何龍圖中立初西川郭從周精於卜筮乃以縑素求之
從周詩以贈之云三字從來月正圓一麾從此出秦關
錢塘春色濃如酒貪醉花間卧不還公後八月十五日
改知制誥以言邊事出知秦州移之杭乃捐舘何郭君
卜筮之明若此抑亦以前定而知之也惜乎知秦慶而
不入兩府自公始云(翰苑名談)
趙公寄詩
治平中龍圖閣直學士趙公抃鎮成都有張山人不知
所居數至李道士之舍一日語李曰為我白趙公促治
行裝當入覲且參大政趙異之令李與俱來張固辭曰
與趙相見自有期今未可也未幾果膺召命參政柄及
出鎮青社時熙寧五年張遺書云當來相見公喜曰張
山人且來矣久之無耗至秋再詔成都方悟曰山人言
來乃吾當往抃遂寄詩曰不同參政同時入(謂吕餘慶也)也
學尚書兩度來(張詠也)到日先生應笑我白頭猶自走塵
埃之句嗟夫凡人一行一止猶有前定况公之出將入
相為時重輕豈偶然哉(澠水燕談)
李生三韓
進士李生者久未第訪日者訊命日者曰君遇三韓即
發禄李乃徧謁貴人韓姓者冀蒙推挽至元豐初朝廷
遣使高麗乃李故人召與同往至其國考圖籍乃古三
韓之地使還賜出身日者之言如符契之合此可以見
發禄之有地也(同前)
鄭滂朝官
滂嘗自言為大理司直常歎淹滯有僧寳銳知人休咎
因問之乃曰司直朝官終得但中間合為數政使府官
耳既而果歴河陽浙西淮南累至檢校郎中方除比部
員外郎亦如銳師之說銳師說事雖不皆中然此極驗
者以陰隲前定之事耳(翰苑名談)
分門古今𩔖事卷十二
