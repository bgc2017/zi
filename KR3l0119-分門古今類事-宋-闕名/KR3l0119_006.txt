分門古今𩔖事卷六
夢兆門上
吕錡射月
魯成公十六年晉楚戰鄢陵晉吕錡夢射月中之退入
于泥占之曰姬姓日也異姓月也必楚王也射而中之
退入泥亦必死矣及戰錡射共王中目王召養由基與
之兩矢使射吕錡中項伏弢以一矢反命嗚呼周禮春
官大卜掌三夢之法即三代之夢或占而辨之也夏曰
致夢商曰觭夢周曰咸陟致之言至也觭之言得也咸
陟言皆得也謂神所至皆可得而占之也吕錡之夢固
甚異而占之者不亦妙乎(左傳)
穆子號牛
穆子初去叔孫氏及庚宗遇婦人食而宿焉適齊娶國
氏生孟丙仲壬夢天壓已弗勝顧而見人黑而上僂深
目貑喙號之曰牛助余乃勝之旦而召其徒無之且曰
志之及魯人召之不告而歸既立所宿庚宗婦人獻以
雉曰余子長矣能奉雉而從我矣召而見之則所夢也
未問其名號之曰牛曰唯遂以為豎有寵長使為政田
於丘蕕遂遇疾焉豎牛曰夫子疾病不欲見人使寘饋
于个而退弗進則置虚器命徹叔孫不食卒(左傳)
公孫亡曹
曹人或夢衆君子立于社官而謀亡曹曹叔振鐸請待
公孫彊許之旦而求之曹無之戒其子曰我死爾聞公
孫彊為政必去之及曹伯陽即位好畋弋曹鄙人公孫
彊好弋且言畋弋之說悦之因訪政事說曹伯背晉而
奸宋人伐之執曹伯陽殺之曹遂亡嗚呼曹伯陽之與
叔孫豹禍由二人而皆徵發于夢豈非命已前定乃憑
夢而效靈歟李蕭遠謂吉凶成敗各以數至信矣(左傳)
蔡茂三禾
蔡茂字子禮河内懷人也仕建武中初在廣漢夢坐大
殿極上有三穗禾茂跳取之得其中穗輒復失之以問
主簿郭賀賀慶之曰大殿者宫府之形象也極而有禾
人臣之上禄也取中穗即中台之位也於字禾失為秩
雖曰失之乃所以得禄秩也衮職有闕君其補之旬月
代戴涉為司徒乃辟賀為掾昔黃帝問岐伯曰夢者謂
何岐伯之對以神氣發越精識感通有吉夢之殊祥而
釋氏以四法判夢亦有善惡之先兆其意謂命已前定
往往兆形於夢寐耳詎不信哉(後漢)
王濬三刀
王濬字士治弘農湖人為廣漢太守嘗夜夢懸三刀於
卧床屋梁上須臾又益一刀遂驚覺意甚惡之主簿李
毅賀曰於文三刀為州字又益一者明府其臨益州乎
及賊張洪殺益州刺史皇甫晏果遷益州刺史東坡詩
有不羡三刀夢蜀都正謂此也(晉史)
周勤晝寢
賈充字公閭晉初伐吳時充屯項城軍中忽失充所在
帳下都督周勤時方晝寢夢見百餘人錄充引入一逕
及覺聞失充乃出尋索覩一逕即所夢之道果見充至
一府府公南面坐聲色甚厲責充曰吳寇當平汝方表
斬張華何闇戇也終當使係嗣死於鍾虡之間大子斃
於金酒之中小子困於枯木之下言畢遣還後少子賈
謐與賈后謀敗果戮之西鍾下賈后服金酒而死賈午
考竟用大杖皆如其言(晉史)
周宣占騐
周宣字孔和樂安人也妙於相夢為郡吏太守楊沛夢
人曰八月一日曹公至與君杖飲以藥酒使宣占之時
黃巾賊起宣曰杖以起弱藥以治病八月一日賊必除
滅果然文帝問曰吾夢殿屋兩瓦墮地化為雙鴛鴦宣
曰後宫當有暴死者帝曰吾詐卿耳宣曰夢者意也苟
以形言便占吉凶言畢黃門奏宫人相殺無幾其餘效
甚多具見本傳(三國志)
陶侃天門
陶侃嘗夢生八翼飛上天天門九重已登其八唯一門
不得入閽者以杖擊之墜地折其左翼及寤左臂猶痛
後位至八州都督潜有窺窬之心每思折翼之祥自抑
而止(晉史)
彦回蓍具
禇彦回少時嘗夢人以卜蓍一具與之遂差其一至薨
年果四十八(南史)
慶之疋絹
沈慶之嘗歲旦夢有人以兩疋絹與之謂曰此絹足度
寤而謂人曰老人今年不免矣兩疋八十尺也足度無
盈餘矣及薨果年八十嗚呼死生有命子夏嘗言之矣
觀彦回慶之夢毫釐不差謂修短非前定可乎(南史)
慶遠褥席
柳慶遠字文和從父兄世隆嘗謂慶遠曰吾昔夢太尉
以褥席見賜遂亞台司適又夢以吾褥席與汝汝必光
我門族後慶遠果繼世隆焉(南史)
伯玉腋翅
荀伯玉廣陵人齊高祖親待之嘗夢上廣陵城南樓上
有二青衣小兒語伯玉云草中肅九五相追逐視城下
人頭上皆有草泰始時又夢高帝乘船在廣陵北渚兩
腋下有翅不舒問何當舒曰却後三年伯玉夢中自謂
呪師凢六唾呪之有龍出腋下翅皆舒還復歛元徽二
年高帝破桂陽五年廢蒼梧王謂伯玉曰卿夢今旦效
矣(南史)
吉瞻鹿皮
吉士瞻字梁容馮翊人嘗夢得積鹿皮從而數之有十
一領及覺喜曰鹿者禄也吾當居十一禄乎自其仕進
所蒞已九及天監二年進西陽武昌二郡太守心甚惡
之果遇疾卒于郡(南史)
鮑泉朱衣
鮑泉字潤岳侯景之亂被殺於江夏沈其屍於黃鵠磯
初泉夢著朱衣行水上及死舉身帶血而沈於江悉如
其夢夫夢之說多矣周官有六夢之辨洪範有三明之
占周宣謂夢出於意衛玠謂夢有於因獨釋氏以四法
判之有善惡先兆之證繇斯之說以驗吉瞻鮑泉之夢
其理尤為殊勝矣(南史)
豆盧名亭
豆盧署本名輔貢貞元六年下第以文謁信安郡守鄭
式瞻甚禮之謂曰子復姓不宜兩字名改之如何其夕
夢一老人謂曰聞使君與子改名當四舉乃成後二十
年在此為郡守因指郡隙地曰此可建亭臺既寤思之
四者署也遂以為名既二年又下第為夢無證更二年
果登第盖自更名後四舉也太和九年署自秘書少監
為衢州刺史既周覽郡内得夢中所指隙地遂建一亭
名徵夢亭命之前定灼灼如此躁進者鑒之可少抑焉
奚陟推案
奚侍郎陟少年未從宦時夢與朝客二十餘人就一廳
喫茶時方甚熱陟東行首坐茶起西行自南而去二盌
徐行不可得奚渴甚不堪久忍俄有一吏走入肥大抱
簿書近千餘紙以案置筆硯請判陟方熱又渴兼惡其
肥忿之乘高推其案曰且將去濃墨滿硯正中文書之
上并吏人之面手足衣服無不沾汚及覺錄之藏於巾
笥後十五年為吏部侍郎時方以茶為上味日加修潔
陟性素奢先為茶器一副餘人未之有也時正熱飡罷
請同舍外郎就廳茶會陟為主人西面首坐坐者二十
餘人兩甌緩行又茶至揖客自西南面始雜以笑語其
茶益遲陟先有痟疾加之熱甚茶不可待躁悶頗極逡
巡一吏肥黑抱大文書兼筆硯滿面瀝汗陟忿惡之乃
於階上推曰且將去案倒正中令吏面上及簿書盡汚
座客大笑陟方悟昔年之夢取記事驗之更無分毫之
差嗟乎陟之貴為吏侍已先定於十五年前固無足怪
而茶甌之行文案之推吏書之沾汚亦復皆有定數豈
偶然哉因備錄之以為世戒(逸史)
杜牧改名
杜牧之嘗於宰執求小儀不遂請小秋又不遂忽夢人
謂曰辭春不及秋昆脚與皆頭後果得比部員外又嘗
夢人謂之曰爾當改名為畢及覺牧之曰吾其死矣未
幾果卒(金華子)
良弼獻詩
李良弼故給事中防之子大中祥符二年應進士舉同
學究及第授應天府司士給事知鄭州良弼將行夜宿
中牟夢人持詩版獻之曰九霄丹詔三天近萬疊紅芳
一旦開日月山川須問甲為君親到小蓬萊覺而白於
父給事喜曰汝必有前程至鄭而别五年六月十九日
良弼卒于應天府給事大悲痛夢之不誠也後張君房
與給事同舟至應天且憩泊間細詰良弼卒殯之日月
及葬地之所而繹之乃省其詩盖良弼丙戌生年二十
七即詩首句云九霄丹詔三天近三九二十七夢時年
二十五故云近也萬疊紅芳一旦開者萬葉之花一旦
開盡即是向衰謝之意也日月山川須問甲者其年六
月十九日甲寅乃其卒也殯是二十九日甲子葬于府
東甲地此是日月山川須問甲也六月又天德月德俱
在甲為君親到小蓬萊乃虚無寂寞之所也給事澘然
曰是矣以此知死生日月皆有前定欲逭得乎哉(脞說)
范公捧詩
范仁恕字超光盧質辟為同州錄事參軍經蒲津浮梁
有釣師鬻一大魚鱗鬛頗異乃市而放之河流一夕夢
驛舍中廳西俱變為水有朱衣人自水中出捧詩一首
以獻云感公脱蒲津之厄惟公富貴夀考固已前定更
不敢言今報公他日之事詩云欄馬遇孫陽超光力自
強北林花正發西江彩筆香萬彙須經手千年事更長
感君施大惠從此佐吾皇後果為先主辟入蜀孟氏據
兩川自御史中丞拜左僕射平章事凡十六年在位授
太子太保致仕夀八十七歲(脞說)
蜀主竹簽
廣政末年蜀主夜夢一神人問何人曰臣監饌來日常
饌餬餅中有一小竹簽恐不顧食之有悞聖躬明日進
食果於餅中尋得一小竹簽甚異之餅司以神告免戮
至明年又夢前神問有何事但云神來辭再詰不答乃
拜而去至明年國亡嗚呼一餅之食一簽之悮猶有前
定神得而知之况興亡者乎(成都廣記)
之遴折臂
劉之遴嘗寓居南郡忽夢前太守袁彖謂曰卿後當為
折臂太守即居此中之遴後牛奔墮車折臂歎曰豈黥
而王者乎後果再為此郡(南史)
鴻漸相位
杜鵬舉父嘗夢一大碑云宰相題名碑因問守者有姓
杜人否曰唯有二人其名皆從鳥於是名其子為鵬舉
又謂之曰汝為相則世世名子皆從鳥後生子以鴻漸
名之果繼登相位焉(唐宋遺史)
羣玉仙籍
進士牛益萊州人一日出東都門息柳隂下俄然困怠
夢至一處高門大第若宫觀狀一吏云此羣玉宫也載
神仙名籍少𨕖有乘馬而至者乃故人吕内翰臻謂益
曰吾掌此宫令子一見以消罪戾益執公帶而入見大
殿殿上皆大碑蒙以綘紗公命益立砌下公升殿舉紗
益望之見白玉為碑朱書字其上有大字云中洲天仙
籍其次皆姓名益惟識數人所識者乃丞相蘇易簡丞
相李迪尚書余靖龍圖何中立而已公下殿與益坐一
小室益曰天仙之詳可得聞乎公曰自有次序真人而
上非子可知也道君次真人天仙次道君地仙次天仙
水仙次地仙地上主者次水仙率皆立功行進補方遞
升仙階益曰所見者皆當世公卿何也公曰今世之守
令亦異於常况公相登金門上玉堂日與天子謨道者
乎此固非常人能至益曰今見居世之卿相皆仙乎公
曰十中七八益曰諸公出入廊廟高卧伊洛國之故老豈
其仙也公曰真仙者皆玉臺真人况有夀年九十三歲方
還崑府益曰公今何職公曰吾更三百年方補地上主
者益曰主者是何官公曰今之掌五岳四瀆名山大川
者也公曰子可歸矣命一吏送之益俄而覺身在古柳
下夜已一更傍有巡卒守之曰子病乎何故如此益不
告之遂宿都門外邸明日為詩題壁而去詩曰須信出
塵事分明在目前幾多浮世客俱被利名牽益嘗與人
語此其詩至今猶存焉(青瑣)
孟震附尾
鄆州孟震已殿試將唱名夢與衆人欲度水無舟一馬
涉過震將附尾有人止之見攀而過者三十餘人又一
馬過震乃附尾而濟焉明日賜第榜首馮京又三十餘
人有馮直方次乃及震焉(幕府燕閒錄)
吳淑丹陽
吳淑未冠時其先人為潤州書記時嚴續相公作鎮書
記宅在子城西門一夜夢兩過門外有頃嚴相策杖躡
履淑隨之忽顧謂曰與汝丹陽尉寤而志之明年東海
徐鉉解淑淑登第因以女妻之淑欲求都下一官徐鉉
時在中書謂曰已𨕖得一縣可二百里内淑思之曰得
非丹陽乎及領官果如所夢云(秘閣閒談)
思道點閱
員外郎阮思道在江南圍城中夢與官員數千百人為
官府點閱首唱曰舒雅雅應喏即過次曰陳淨淨次阮
思道思道趨過更呼問曰姓阮為是苑思道否對曰阮
其人曰疑是苑但過但過時城已危思道以為必不得
免冥司閱鬼籍而已在其中也及昇州平後各官以次
朝見先命殿前楊公閱名初呼雅次呼淨次呼思道既
過復問姓阮為是苑思道耶對曰阮也楊曰疑是大苑
但過因怳然憶所夢一一符合噫行止語默信有前定
何阮君之夢若是之異乎(同前)
丘旭定分
丘旭江南人進士登第累任州縣後秘監李至奏舉為
秘閣官辭之乃得臨淮令嘗見天淑有徒勞之歎吳曰
向李秘閣舉君君何不欲旭曰誠悔之然亦有定分旭
在江東夢至一處滿目是山指一山問人云此何山曰
雲臺山及歸朝除閬州蒼溪令羣山滿目指其一大山
問縣人乃云是雲臺山又嘗夢為淮泗官上木杪看水
比至臨淮果大水乘舟從木杪過豈非前定乎由是言
之非人事明矣(同前)
虚已賜緋
李虛已為遂州通判時太宗勤政急於至治知通皆給
紙為歷以書一任課績罷日考能否以黜陟至是紙自
内出以天詞戒勵敦勉之御翰親題卷首已賜數人矣
至虚已受賜乃為詩二十韻以謝上善之召賜章服仍
賜錢五十萬初虚已進詩而未被召往詣殿中侍御史
陳矜矜曰昨夜夢與君坐談謂君曰今日見君明日君
當賜緋今見君正如昨夢中豈明日賜緋乎虚已不以
進詩告但曰豈敢望至明日果有是命然形於他人之
夢何耶(同前)
沈昶鄂字
沈昶者其父為兩浙大將昶好學能詩尤工筆札精篆
法而困於下位侍御史龔穎丁母憂與昶常往還一介夢
門上書一鄂字而從四口明日以語穎皆未曉其故後
轉運使以昶勤幹移監鄂州酒稅及入州門見上題鄂
字從四口一如夢中所書盖陽冰篆也初昶在漢陽又
夢着靴履水而過登岸入府署見漢陽監軍鄭文寳在
後問文寳曰君自何所來對曰自武磯來及是昶渡江
州中官吏皆江際迎接昶乃著靴入船及入州見廊廡
一如所夢文寳時為武磯巡檢以公事至州昶不知之
問其所自乃云武磯來其符合如此信知動靜語默皆
前定也(同前)
李迪玉魚
李迪德宗時為司勲郎中一日朝歸馬上昏昏如醉入
宅謂其夫人曰適夢見二黃衫人引至一戶欲入有人
曰未要來須待玉魚符下乃醒焉何也後入朝朝堂地
無纖埃忽見玉魚一光瑩奪目遽取之歸殊忘玉魚符
之事其夫人見之頗省前事潜不樂果數日而逝死生
已定烏可逭哉(戎幕閒談)
馮僎方響
馮僎即尚書謐之子也舉進士藉藉有聲一夕夢登崇
孝寺幡刹極高處打方響時有徐文幼能圓夢乃往詢
之徐曰雖有高聲須至下地洎春闈而僎乃登第於韓
熙載榜下或以責徐徐曰後當有應果放榜數日中書
奏主司取士不當乃追榜御試僎覆落乃高聲下第之
應也(南唐近事)
程員鷄行
程員舉進士將逼試夢烏衣告曰君與王倫廖衢陳立
張沅同及第員喜馳馬省門見楊遂張觀曾顗立門内
而已乃逐鷄行遂悵然而覺是年考功張佖權知貢舉
果放楊遂等三人而員輩不應既夏内降御札尚慮遺
賢命張洎就中書重定詩賦務在精選洎果取員等五
人附來春别榜及第明年歲在癸酉鷄行之應也異哉
異哉(南唐近事)
徵古太守
李徵古宜春人少貧賤嘗宿司郡潘張史家潘妻夢門
前衙儀甚盛云太守在此既見乃寓宿秀才也覺而言
於潘遂厚待之李至京既及第不二十年自樞密副使
除本州刺史離闕日元宗賜内酒二百瓶既入宜春界
徧賜耆舊親知為政公嚴壁立千仞惟馳車迎潘嫗延
留數月以銀五百兩贈報亦一代之竒異也(南唐近事)
分門古今𩔖事卷六
