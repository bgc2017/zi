發凡
筆算之便與籌算同然籌仍資筆而筆則無假於籌於
文人之用尤便(筆算無歌括最便學習又無妨酬應久可覆核皆與籌算同詳籌算書)
筆算易横為直以便中土盖直下而書者中土聖人之
舊而吾人所習也與籌算易直為横其理正同
筆乘原法以法實相疊殊混人目今所更定者一縱一
横法實各居其所而縱横相遇處得數生焉不惟便
用而已其所以然之理亦按圖可知
筆除原法得數與原實相離定位易淆今所更定者法
實與得數兩兩相對算理井然定位尤簡
(所謂原法者並據同文算指乃西土之舊式利西泰所授而李水部之藻所刻也厥後有西鏡錄等書稍)
(稍講明定位之用盖亦酌取中法而為之然於古人實如法而一之旨似猶有隔兹以法上得零之訣定)
(之庶令學者一望而知所冀高賢有以教之幸甚)
