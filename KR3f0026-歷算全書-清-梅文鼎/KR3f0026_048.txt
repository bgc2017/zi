比例尺式(即度數尺也原名比例規以兩尺可開可合有似作圓之器故亦可云規)
用薄銅板或厚紙或堅木(黃楊木等)作兩長股如圖任長一
尺上下廣如長八之一兩股等長等廣股首上角為樞
以樞心為心從心出各直線以尺大小定線數今折中
作五線兩股兩面共十線可用十種比例之法線行相
距之地取足書字而止尺首半規餘地以固樞也用時
張翕游移
比例尺又式
前式兩股相疊此式兩股相並股上兩用之際以為心
規餘地以安樞其一規面與尺面平而空其中其一剡
規而入於彼尺之空令密無罅也樞欲其無偏也兩尺
並欲其無罅也樞心為心與兩尺之合線欲其中繩也
張盡令兩首相就成一直線可作長尺或以兩尺横直
相得成一方角可作矩尺
規式(此本為畫圓之器尺算賴之以取底數蓋相湏為用者也)
用銅或鐡亦如尺作兩股但尺式扁方此可圓也首為
樞可張可翕末銳以便于尺上取數也當其半腰綴一
銅條横貫之勢曲而長如割圓象限之弧與樞相應得
數後用螺釘固之
凡算例假如有言取某數為底線者並以規之兩銳於
平分線上量而得之其用底線為得數者並以規取兩
尺上弦線相等之距于平分線上量而命之故規之兩
銳可當横尺數度衍以横尺比量反不如用規之便利
而得數且真也
第一平分線
此線為諸線之根取數貴多尺大可作一千然過密
又恐其不清也故以二百為率
分法如設一直線欲作百分先平分之為二又平分
之為四又于每一分内各五分之則已成二十
分矣于是用更分法取元分四改為五分(如甲乙丙)
(有丙戊丁三點是元分之四也今復勻作五分加己庚辛壬四點)則元分與次
分之較(如壬丙及巳戊)皆元分五之一亦即設線百分
之一分凖此為度而周布之即百分以成
解曰元分為設線百分為二十分之一即每一分内
函五分也今壬丙己戊既皆五分之一則甲壬己乙
皆五分之四亦即百分之四也又丙辛庚戊皆三而
辛丁丁庚皆二也任用一度參差作點互相攷訂即
成百分勻度矣(每數至十至百皆作字記之)或取元分六復五
分之亦同何則元分一内函五分則元分四共函二
十分故可以五分之若元分六即共函三十分故亦
可五分之其理一也
用法一凡設一直線任欲作幾分假如四分即以規
量設線為度而數兩尺之各一百以為弦乃張尺以
就度令設線度為兩弦之底置尺(置尺者置不復動故亦可云定尺下)
(倣此)數兩尺之各二十五以為弦斂規取二十五兩點
間之底以為度即所求分數(即四分中一分也以此為度而分其線即成四)
(分)若求極微分如一百之一如上以一百為弦設
線為底置尺次以九十九為弦取底比設線其較為
百之一若欲設線内取零數如七之三即以七十
為弦設線為底置尺次以三十為弦斂規取底即設
線七之三
謹按尺筭上兩等邊三角形分之即兩句股也兩
句聫為一線而在下直謂之底宜也若兩尺上數
原係斜弦改而稱腰于義無取今直正其名曰弦
用法二凡有線求幾倍之以十為弦設線為底置尺
如求七倍以七十為弦取底即元線之七倍若求十
四倍則倍得線或先取十倍更取四倍并之
用法三有兩直線欲定其比例以大線為尺末之數
(尺百即百千即千)置尺斂規取小線度于尺上進退就其兩
弦等數如大線為一百小線為三十七即兩線之比
例若一百與三十七可約者約之(約法以兩大數約為兩小數其比例)
(不異如一百與三十約為十與三)
用法四有兩數求相乘假如以七乘十三先以十點
為弦取十三點為底置尺次檢七十之等弦取其底
得九十一為所求乘數(若以十為弦七為底置尺而檢一百三十點之底得數亦)
(同)
(論曰乘法與倍法相通故以七乘十三是以十三之數七倍之是七个十三也以十三乘七是以七數十)
(三倍之是十三个七也故得數並同)
用法五有兩數求相除假如有數九十一七人分之
即以本線七十為弦取九十一為底置尺次檢十點
之弦取底必得十三為所求
又法以九十一為弦用規取七十為底置尺斂規取
一十為底進退求其等弦亦得十三如所求
(論曰筭家最重法實今當以七人為法所分九十一數為實乃前法以法數七為弦實數九十一為底又)
(法反之而所得並同何也曰異乘同除以先有之兩率為比例筭今有之兩率雖曰三率實四率也徵之)
(于尺則大弦與大底小弦與小底兩兩相比明明四率較若列眉故先有之兩率當弦則今所求者在底)
(是以弦之比例例底也若先有之率當底則今所求者在弦是以底之例例弦也但四率中原缺一率比)
(而得之固不必先審法實殊為簡易矣)
(然則乘除一法乎曰凡四率中所缺之一率求而得之謂之得數乘則先缺者必大數也故得亦大數除)
(則先缺者必小數也故得亦小數所不同者此耳是故乘除皆有四率得尺筭而其理愈明亦諸家所未)
(發也)
假如有銀九十六兩四人分之法以人數取四十分
為底置銀數九十六兩為弦定尺斂規取一十分為
底進退求其等弦得二十四兩為每人得數
又法取銀數九十六兩為底置一百分為弦定尺斂
規于二十五分等弦取其底亦得二十四兩為每人
數
又如有數一百二十三欲折取三分之一法以規取
三十分為底置一百二十三等數為兩弦定尺斂規
取一十數為底進退求其等數為弦必得四十一命
為三分之一如所求
用法六凡所求數大尺所不能具則退位取之
假如有數一百二十欲加五倍即退一位取一十二
為底以尺之一十點為兩弦定尺取兩弦五十點之
底(即五倍)得六十進一位命所得為六百(以一十二當一百二十是)
(一而當十故進位命之也凡用尺筭湏得此通融之法)
又法以規取一十數為底于尺之一十二點為兩弦
(一十二以當一百二十是一當十也或二十四亦可為一當五)定尺展規取五十數
(以當五倍)為底進退求其等數之弦必得六十進位成六
百
假如有銀十三兩每兩換錢一千二百文法退二位
以規取十二分(當一千二百以尺上一數當一百)為底置一十點(即每)
(兩之位)為弦定尺然後尋一百三十點(即十三兩之位)為弦展
規取其底得一百五十六分進二位命之得共錢一
十五千六百
又如有銀四兩每兩換錢九百六十文法作兩次乘
先乘六十取六數為底置一十點為弦定尺展規取
四十點之底得二十四次乘九百取九數為底置一
十點為弦定尺展規取四十點之底得三十六進一
位併之得三八四末增一為進位得三千八百四
十文
(三二四六)因每兩是九百六十故末位增
(三八四千百十文)
假如有數一百二十欲折取三分之一法以規取六
十(折半法也)為底置九十分為弦定尺然後尋兩弦之三
十分點(即三之一)取其底于本線比之必二十命所得為
四十(加倍法也先折半故得數加倍)凡所用數在一十點以内近心
難用則進位取之如前條所設宜用六數九數為底
其點近心取數難清即進位作六十取數用之是進
一位也但先進一位者得數後即退一位命其數此
可于前假如中詳之(用尺時有退位得數後進位命其數用尺時有進位得數後退)
(位命其數其理相通故不另立假如)或先進二位者得數亦退二位或
先加倍者得數折半並同一法
用法七凡四率法有中兩率同數者謂
之連比例假如有大數(三十六)小
數(二十四)再求一小數與此兩數
為連比例法以大數為弦(如辛甲)
小數為底(如辛巳)定尺再以辛巳
底為弦(如甲丁)而取其底(如丁戊)其
數必(十六)則三十六與念四之比
例若念四與十六也(其比例為三分損一)若先有小數(十六)大數
(二十四)而求連比例之大數則以小數為底(如丁戊)大數
為弦(如丁甲)定尺再以丁甲弦為底(如辛巳)取其弦(如辛甲)
其數必三十六則十六與念四若念四與三十六也
(其比例為三分增一)他皆倣此(原書有斷比例法今按斷比例即古法之異乘同除西法謂之)
(三率前各條中用尺取數皆異乘同除之法故不更立例)
用法八凡句股形有句有股有弦共
三件先有兩件而求其不知
之一件法以尺作正角取之
假如有句(八尺)股(十五尺)欲知其
弦法以規量取八十點為底
一端指尺上之六十四點一
端指又一尺之四十八點以
定尺則尺成正角乃于尺上
取八十點為句又于一尺上
取一百五十點為股張規以就所識句股之兩點必
一百七十退一位得弦十七尺如所求(取句股數時原進一位故)
(所得弦數退一位命之說見前)
若先有弦(十七尺)股(十五尺)求其句則以規取一百七十點
為句股之弦乃以規端指一百五十點以餘一端又于
一尺上尋所指之點必八十也如上退位得句八尺
或先有弦(十七尺)句(八尺)求其股亦以規取(一百七十)而一端指
(八十)尋又一端之所指必得(一百五十)命(一十五尺)為股如所求
凡雜三角形内無正角不可以句股
算法先作角假如先有一角及角
旁之兩邊求餘一邊法于平分線
(任用一籩如甲乙)取數為底分圓線(六十)度為
兩弦定尺以規取所設角之底(為平分線上任用甲乙邊等度之底)定
尺則尺間角如所設(如乙角)乃于兩尺上依所設取角
旁兩邊之數于兩尺各作識(如甲乙丙乙)遂用規取斜距
之底(如甲丙)即得餘一邊如所求
又法假如乙甲丙三角
形有甲角(五十三度七分)甲乙
邊(五十六尺)甲丙邊(七十五尺)而求
乙丙邊法以規取一百分
為分圓線上六十度之底斂規取五十三度強之底
移于平分線上作百分之底定尺乃于尺上取五十
六點(如甲乙)又一尺上取七十五點(如甲丙)乃以規取兩
點斜距之底于尺上較之即得六十一尺(如乙丙)命為
所求邊(分圓線見後)
用法十有小圖欲改作大幾倍之圖用前倍法假如
有小圖闊一尺二寸今欲展作五倍即取十二為十
點之底定尺展規取五十點之底必得六十命為六
尺如所求
用法十一平圓形周徑相求法于平分線上作兩識
以一百八十八半弱上為周六十為徑各書其號假
如有徑(七十一)求周法以規取七十一加于徑點為底
定尺展規取周點之底即得周二百二十三如所求
(以周求徑反此用之)
用法十二求理分中末線法于線上定三點于九十
六定全分五十九又三之一
為大分三十六又三之二為
小分假如有一直線(一百四十四)
欲分中末線即以設線加于
全分點為底取其大小分點之底即得(八十九強)為大分(五十)
(五弱)為小分
(按平線上既作周徑之號若又作此則太繁不如另作一線其上可寄五金線也又按原書全分七十)
(二大分四十二又三之一小分二十七又三之二大有訛錯今改定)
以上十二用法姑舉其概其實平分線之用不止于
是善用者自知之耳
第二平方線(舊名分面線凡平方形有積有邊積謂之也冪亦謂之面邊線亦謂之根即開平方法)
原為一百不平分今按若尺小欲其清則但為五十
分亦可假如有積六千四百則以平分線之二十自
乘得四百于積為十六倍之一若置二十分於一點
為底求十六點之底則得方根八十或置于二點為
底則求三十二點之底或置于三點為底則求四十
八點之底皆同
分法有二以算一以量
以算分
算法者自樞心(甲)任定一度命為十分(如甲乙)即平方
積一百分之根今求加倍平方二百分之根為十四又
念九之四即于甲乙線上加四分強(如丙)命甲丙為倍積
之根求三倍則開平方三百分之根得十七又三十五
之十一即又于甲乙線上加十分半弱(如丁)即甲丁為三
倍積之根求四倍則平方四百之根二十即以甲乙倍
之得甲戊為四倍積之根五六七以上並同(按用方根表甚簡易)
以量分
以任取之甲乙度作正方形(如丙乙甲)乃于乙甲横邊引長之
以當積數丙乙直邊引長之作垂線以當根數如求倍
積之根即于横
線上截丁乙為
甲乙之倍次平
分甲丁於戊戊為心甲為界作半圈截垂線于巳即己
乙為二百分之邊求三倍則乙丁三倍于甲乙四倍以上並同
又捷法如前作句股形法定兩尺間成正方角如甲
乃任于尺上取甲乙命為一點而又于一尺取甲丙度
與甲乙相等即皆為一百之根次取乙丙底加于甲乙
尺上為二百之根甲丁又自丁至丙作
斜弦以加于甲乙尺上為三百之根甲
戊又自戊至丙作弦以加于甲乙尺上
為四百之根甲已如此遞加即得各方
之根其加法俱從尺心起(如求得丙乙即以丙加甲乙加丁成甲丁他皆倣此)
試法甲乙為一正方形之邊倍其度即四倍方積之邊
否即不合三倍得九倍方積之邊四倍得十六五倍得
二十五又取三倍之邊倍之即十二倍之邊(四其三也)再加
一倍得二十七倍之邊(九其三也)再加倍得四十八倍之邊
(十六其三也)再加倍得七十五倍之邊(二十五其三也)若以五倍之邊
倍之得二十倍之邊(四其五也)再加倍得四十五倍之邊
(九其五也)再加倍得八十倍之邊(十六其五也如凡言倍其度者線上度也正方四百分)
(之邊二十分甲乙正方一百分之邊十分其大為一倍也言幾倍方積者積數也如邊二十者積四百即尺上所書)
用法一有平方積求其邊(即開平方)法先其設數與某數能
相為比例得幾倍如法求之假如有平方積一千二百
二十五尺欲求其根以約分法求得
二十五為設數四十九之一即以規
于平分線取五點為平方線上一點
之底定尺展規于四十九點取其底
即得一邊三十五尺為平方根(積二十五方根五加四十九倍為積一千二百)
(二十五方根三十五)或用四十九為設數(一千二百二十五尺)二十五之
一即以規取七點為平方一點之底而取平方二十五
點之底亦得方根三十五如所求(積四十九方根七加二十五倍為積一千)
(二百二十五則其方根三十五又法若無比例可求者但以十分為一點之底定尺有假如在用法七)
用法二凡同類之平面形可併為一大形(或方或圓或三角多)
(邊等形但形相似即為同類)假如有平面正方四形求作一大正
方形與之等積其第一形之冪積為二第二形之積
為三第三形之積四有半第四形之積六又四之三
法先併其積得(十六叉四之一)乃任取第一小形之邊為
底二點為弦定尺(若用第二形之邊為底定尺即用三點為弦)而于十六點
又四之一取其底為大形邊其面積與四形總數等
若但有同類之形而不知面積亦
不知邊數則先求其積之比例如
甲乙丙丁方形四法以小形甲之
邊為底平方線第一點為弦定尺
次以乙形邊為底進退求等數得
第二點外又五分之一即命其積
為二又五之一(此與小形一之比例不拘丈尺)次
丙形邊為底求得(二又四之三)丁形邊
得(四又六之五)并諸數及甲形一得(十又)
(六十分之四十七)約為(五之四弱)向元定尺上
尋十點外十一點内之距取其五
之四為等數之兩弦(即十一弱)用其底
為大方形邊其面積與四形併數
等
(此加形法也圓面及三角等面凡相似之形並可相併其法同上)
用法三平面形求作一同類之他形大于設形幾倍
(以設形之邊為一點之底定尺)假如有正方形面
積四百其邊二十今求别作一方形
其容積大九倍法以設形邊(二十)為平
方線一點之底定尺而取平方九點等數之底得(六十)
如所求(邊六十其方積三千六百以比設形積為大九倍)
用法四平面形求别作一同類之形為設形幾分之
幾(以設形之邊為命分定尺而于得分取數)假如有平方形積三千六
百其邊六十今求作小形為設形九之
四法以設形邊(六十)為平方第九點之底
定尺而取第四點之底得(四十)如所求(邊四)
(十其積一千六百以比設形積為九之四也九為命分四為得分)
此減積法也圓面三角等俱同一法
用法五有兩數求中比例(即三率連比例之第二率)
假如有二與八兩數求其中比例法先以大數為平
方線八點之底而取二點之底得四如所求
二與四如四與八皆加倍之比例故四為
二與八之中率
用法六有長方形求作正方形假如長方形横二
尺直八尺如上圖求得中比例之數為四尺以作正
方形之邊則其面積與直形等
直八尺横二尺其積一十六尺
方形各邊並四尺其積亦十六尺
用法七有設積求其方根而不能與他數為比例則
以一十數為比例
假如平積二百五十五用十數比之為二十五倍半
即取十數為平方線一點之底而取二十五點半之
底得十六弱為方根(十六自乘積二百五十六今只欠一小數故命之為十六弱)
第三更面線
(凡平面形方必中矩圓必中規其餘各形並等邊等角故皆為有法之形而可以相求)
分法
置公積四三二九六四以開方得正方形之根六五
八三邊形之根一千五邊形之根五二六邊形之
根四八七邊形之根三四五八邊形之根二九九
九邊形之根二六十邊形之根二三七十一邊形
之根二一四十二邊形之根一九七圜徑七四二以本
線為千平分而取各類之數從心至末取各數加本類之號
用法一有平面積求各類之根(凡三角及多邊各平面形其邊既等故並)
(以形之一邊為根圓形則以徑為根)法先以設數于平方線上求其正
方根以此為度於更面線之正方號為底定尺次于
各形之號取底即得所求各形邊
假如有平面三等邊形積二千七百七十一寸欲求
其邊法以設積于平方線上如法開其平方根(依前卷用)
(法七以設數為十數之二百七十七倍強各降一位命為一數之二十七倍又十之七強乃以一數為平)
(方一點之底定尺而于其二十七點十之七強取底數得五寸二六進一位作五尺二寸半強)以所
得方根為更面線正方號之底定尺而取三等邊號
之底得八尺為三等邊形根如所求
用法二有平面形不同類欲相併為一大形法先以
各形邊為更面線上各本號之底定尺而取其正方
號之底作線為所變正方形之邊次以所變方邊于
分面線上求其積數而併之為總積
假如有甲(三角)乙(五邊)丙三形欲相併先以甲邊為三角
號之底定尺而取其正方號之底作線于甲形内(如此)
(則甲形已變為正方下同)書其數曰十次以乙邊為五邊號之底
如前取其平方底向平方線求之得二十一半(其法以甲)
(邊為平方十點之底定尺而以乙所變方邊進退求等度之弦命之)即
于乙形作方底線書之次以丙圓徑
為平圓號之底如前求得十六弱併
三數得四十七半弱為總積(此因三形之邊)
(無數姑以小形命十數定尺而所得各方積並小形十數之比例)
若三形内先知一形之面積即用其
所變方邊定尺則所得皆真數如上
三形但知丙形之積十六(或十六尺或十六寸)
(等)如法以丙形邊變方邊于平方線十六點為底定
尺餘如上法求之亦必得甲為十數乙為二十一半
總積四十七半但前條所得是比例之數比例雖同
而尺有大小故以此所得為真數也
末以總數于原定尺上尋平方線四十七點半處取
其底度為平方邊則此大平方形與三形面積等
若欲以總積為五邊形則以所得大平方邊為更面
線正方號之底定尺而于五邊形之號取其底即所
求五邊形之一邊(若欲作三角或圓形並同一法)
用法三有平面形欲變為他形如上法以本形邊為
本號之底定尺而取所求他形號之底
假如有三角形欲改平圓則以所設三角形之邊加
于本尺三角形之號為底定尺而取平圓號之底求
其數命為平圓徑所作平圓必與所設三角形同積
用法四有兩平面形不同類欲定其相較之比例如
前法各以所設形變為平方
假如有六邊形有圓形相較即如法各變為平方求
其數平圓數二十六邊數三十六即平員為六邊形
三十六之二十以二十減三十六得十六為兩形之
較
第四立方線(舊名分體線無凡平方形如棋局其四邊横直相等而高與厚之數立方則如方)
(櫃有横有直又有高而皆相等平方之積曰平積亦曰面積亦曰冪積如棋局中之細分方罫立方之積)
(曰體積亦曰立積並如骰子之積累成方)
(舊圖誤以尺樞心甲書于一點上今改正甲乙一亦即一十則其内細數亦不平分舊圖作十平分亦誤)
(今删去)
分法有二一以算一以量
以算分從尺心甲任定一點為乙則甲乙之度當
十分邊之積為一千(十分自乘之再乘之即成一千假如立方一尺其積必千寸)紀
其號曰一次加一倍為立積二千開立方求其根得
十二又三之一即于甲乙上加二又三之一為甲丙
紀其號曰二再加一倍立積三千開立方得數紀三
以上並同
捷法取甲乙邊四分之一加甲乙成甲丙即倍體
邊又取甲丙七分之一加甲丙成甲丁即三倍體邊
又取甲丁十之一加甲丁成甲戊即四倍體邊再加
如圖
(右加法與開立方數所差不遠然尾數不清難為定率姑存其意)
又捷法用立方表
以量分如後圖作四率連比例而求其第二盖元
體之邊與倍體之邊為三加之比例也(假如邊為一倍之則二若)
(求平方面則復倍之為四是再加之比例也今求立方體必再倍之為八故曰三加三加者即四率)
(連比例也)
幾何法曰第二線上之體與第一線上之體若四率
連比例之第四與第一(第一為元邊線第二為加倍之邊線第三以邊線自乘為)
(加倍線上之面第四以邊線再自乘為加倍線上之體今開立方是以體積求邊線即是以第四率求第)
(二率也)
假如有立方體積又有加倍之積
法以兩積變為線(元積如辛庚倍積如辛巳)作
壬巳辛庚長方形次于壬巳壬庚
兩各引長之以形心(戊)為心作圈
分截引長線于子于午作子午直
線切辛角(如不切辛角必漸試之令正相切乃止)即辛庚(一率)午庚(二率)子
巳(三率)己辛(四率)為四率連比例末用第二率午庚為倍
積之一邊其體倍大于元積
若辛巳為辛庚之三倍四倍則午庚邊上體積亦大
于元積三倍四倍(以上倣此)
解四率連比例之理
試于辛點作卯辛為子午之垂線次
用子壬度從午作卯午直線截卯辛
線于卯又從卯作直線至子又從辛
點引辛庚邊至辰引辛巳邊至丑成
各句股形皆相似而比例等
(卯辛午句股形從辛正角作垂線至丑分為兩句股形則形相似而比例)
(等為午丑辛形以午丑為句丑辛為股辛丑卯形以丑辛為句丑卯為股)
(則午丑與丑辛若丑辛與丑卯為連比例也卯辛子句股形從辛正角)
(作垂線至辰分兩句股形亦形相似而比例等卯辰辛形卯辰為句辰)
(辛為股辛辰子形辰辛為句辰子為股則卯辰與辰辛若辰辛與辰子)
(亦連比例也而辰辛即丑卯故合之成四率連比例)
一率辛庚即午丑
二率午庚即丑辛亦即辰卯
三率子巳即辛辰亦即丑卯
四率己辛即辰子
試法元體邊倍之即八倍體積之邊若三之即二十
七倍之邊四之即六十四倍體積之邊五之即一百
二十五倍體積之邊
又取二倍邊倍之得十六(八其二也)再倍之得一二八倍
體積之邊(六十四其二也)
三加比例表(平方立方同理即連比例)
第一率第二率第三率第四率
按第一率為元數第二率為線即根數也第三率為
面平方冪積也第四率為體立方積也開平方開立
方並以積求根故所用者皆二率也(比例規觧乃云本線上量體任)
(用其邊其根其面其對角線其軸皆可其說殊不可曉今删去)
用法一有立積求其根(即開立方)
假如有立方積四萬法先求其與一千之比例則四
萬與一千若四十與一即取十數為分體線上一點
之底定尺而取四十點之底得三十四強即立方之
根(說見平方)
用法二有兩數求其雙中率(謂有連比例之第一與第四而求其第二第三)
法以小數為一率用作本線一點之底而取大數之
底為二率既有二率可求三率
假如有兩數為三與二十四欲求其雙中率法約兩
數之比例為一與八即以小數三為本線一點之底
定尺而于八點取底得六為第二率末以二率四率
依法求中率得十二為三率
一率三二率六三率十二四率二十四
用法三設一體求作同類之體大于設體為幾倍(此乘)
(體之法)
假如設立方體八千其邊二十求作加八倍之體為
六萬四千問邊若干法以設體根二十為本線一點
之底定尺而取八點之底得四十即大體邊如所求
用法四有同類之體欲併為一法累計其積而併之
為總積求其根即得
假如有三立方體甲容一十乙容十三
又四之三丙容十七又四之一併得四
十一即以甲容一十為本線一點之底
定尺而取四十一點之底為總體邊如
所求若設體無積數則以小體命為
一十而求其比例然後併之
用法五有兩同類之體求其比例與其較(此分體之法)
假如甲丙兩立方體欲求其較而不知容積之數法
以甲小體邊為一點之底定尺而以丙邊為底進退
求其等數如所得為九即其比例為九與一以一減
九其較八即于八點取底為較形之邊
用法六有立方體欲别作一體為其幾分之幾
假如有立方體欲另作一體為其八之五則以設體
邊為本線八點之底定尺而于五點取底為邊作立
方體即其容為設體八之五
第五更體線(舊名變體線)
體之有法者曰立方曰立圓曰四等面曰八等面曰
十二等面曰二十等面凡六種外此皆不能為有法
之體
六等面體各面皆正方即立方也有
十二棱八角測量全義曰設邊一百
求其容為一
渾圓體亦曰球體即立圓也幾何補
編曰同徑之立方積與立圓積若六
與三一四一五九二
設徑一百求其容為五二三五九八
此三角平面形相合而成有六稜四
角測量全義曰設邊一百求其容為
一一七四七二半
此體各面亦皆三等邊形有十二稜
六角測量全義曰設邊一百求其容
為四七一四二五有竒
此體各面皆五等邊有三十稜二十
角測量全義曰設邊一百求其容為
七六八六三八九
此體各面亦皆三等邊有三十稜十
二角按幾何補編二十等面體設邊
一百其積二百一十八萬一八二八
測量全義作邊一百容五二三八
九相差四倍故今不用
分法
置公積百萬依算法開各類之根則立方六等面體
之根為一百四等面體之根為二四八等面體之
根為一二八半十二等面體之根為五半強二十
等面體之根為七七圓球之徑為一二四(原本十二等面根五)
(二十等面根七六圓徑一二六今並依幾何補編改定)因諸體中獨四等面
體之根最大故本線用二四平分之從心數各類
之根至本數加字
用法一有各類之立體以積求根(即開各類有法體之方)
法皆以設積于立方線求其根乃移置更體線求本
號之根即得
假如有十二等面體其積八千問邊若干法以一千
之根十為立方一點之底定尺而取八點之底得二
十為所變立方之根次以二十為本線上立方號之
底而取十二等面號之底得一十強即十二等面
之一邊(他倣此)
用法二有各類之立體以根求積法先以所設根
變為正方根乃于立方線求其積
假如有二十等面體其邊三十一弱問積法以根三
十一弱為本線二十等面號之底定尺而取立方號
之底得四十弱為所變立方之邊次于立方線以一
十為一點之底而以四十進退求等數得(十六)點命其
積(一萬六千)如所求(邊一十其積一千則邊四十積一萬六千)
用法三有不同類之體欲相併為一(此以體相加之法並變為正方)
(體積即可相併)
假如有三立體甲渾圓體(徑一百二十四)乙二十等面體(邊七)
(十七)丙十二等面體(邊五十半)欲相併用前條法各以積
變為立方積則三體之積皆一百萬併之得三百萬
如所求
用法四有不同類之兩體求其比例與其較(此以體相减之)
(法)法各變為立方體即可相較以得其比例並同更
面線法
第六分圓線(即各弧度之通弦也舊名分弦線亦曰分圈)
分法有二一以量一以算
以量分法作半方形如甲乙丙令甲丙斜弦與本線
等長以乙方角為心甲為界作象限
弧如甲丁丙乃勻分之為九十度各
識之次從甲點作直線至各度移入
尺上識其號若尺小可作六十度
即本線之長為六十度號若尺大可作一百八十
度即本線之半為六十度號
以算分法用正弦表倍之為倍度之通弦假如求
六十度通弦即以三十度之正弦(五)倍之得(一)
()即六十度之通弦他皆若是
試法十八為半周十之一(即全圈二十之一也)三十六為半周五
之一(即全圈十之一)四十五為半周四之一(即全圈八之)七十二
為半周五之二(即全圈五之一)九十為半周之半(即全圈四之一謂之)
(象限)百二十度為半周三之二(即全圈三之一)
用法一有圓徑求若干度之弧以半徑當六十度取
之
假如有甲乙丙全圈有甲丙徑求五十
度之弧即以甲丙徑半之于丁以甲丁
半徑為本線六十度之底定尺而取五十
度之底如甲乙直線以切圓分即得甲戊乙弧為五
十度如所求
用法二若以弧問徑則反之
如先有弧分如甲戊乙為五十度而問全徑法從弧
兩端聫之作直線如(甲乙)用為本線五十度之底定尺
而取六十度之底為半徑(甲丁)倍之得全徑(甲丙)
用法三直線三角形求量角度
法以角為心任用規截角旁兩線作通弦如法得角
度
假如甲丙乙三角形不知角法任用甲丁度以甲為
心作虚圈截甲丙線于丁截甲乙線于
戊次作丁戊直線次即用甲丁原度以
乙為心如法截甲乙于辛截丙乙于庚
作辛庚直線末以甲丁為六十度之底定尺乃用丁戊
為底進退求其等度之號得甲角之度用辛庚為底
亦得乙角之度合兩角減半周得丙角度
如甲角六十五乙角四十則丙角必七十五
用法四平面等邊形求其徑
假如有五等邊平面形欲求徑作圖(即對角輳心直線)法以
設邊為分圓線七十二度之底而取其六十度之底
為半徑以作平圓末以原設邊為度分其周為五平
分即成五等面如所求(他等邊形並同)
五等邊形有一邊如丙乙如法求
得乙甲半徑以甲為心乙為界作
平圓而以丙乙邊度分其圓得丁
戊己等點作線聫之即成五等邊形而所作圓即外
切之圓
第七正弦線(舊名節氣線以其造平儀時有分節氣之用也然正弦在三角法中為用甚多不止)
(一事不如直言正弦以免掛漏)
正弦線不平分亦近樞心大而漸小與分圓同
分法全尺為一百平分尺大可作一千于正弦表取
數從樞心至各度分之每十度加號
簡法第一平分線可當此線其線兩傍一書平分號
一書正弦號
又法分圓線可當此線以分圓線兩度當正弦一度
紀其號
假如分圓六十度齘即紀正弦三十但分圓之號直
書則正弦横書以别之
解曰凡正弦皆倍度分圓之半故其比例等然則分
圓之一度即正弦之半度而半度亦可取用為尤便
也
如圖甲乙為通弦甲丙乙丙皆正弦
用法一有設弧求其正弦法以九十度當半徑
假如有七十五度之弧求正弦即以本圈半徑為正
弦線九十度之底定尺而取七十五之底為正弦如
所求
用法二有弧度之正弦數求徑數則以前條反用之
假如有七十五度之正弦數即用為本線七十五度
之底定尺而取其九十度之底得半徑數
用法三句股形有角度有弦求句求股法以弦當半
徑正弦當句與股
假如句股形之弦二丈有對句之角
三十度即取平分線之二十當弦數
為正弦線九十度之底而取三十度
之底得一十即其句一丈
又於其角之餘弦(即六十度正弦)取底得(一十七又三之二弱)即其股
為(一丈七尺三寸二分)
若以句求弦則反之如句一丈其句與弦所作之角
為六十度其餘角三十度即取一十數為三十度之
底定尺而取九十度之底得二十命其弦二丈
用法四三角形以邊求角假如三角形有乙甲邊
甲丙邊及丙角度而求乙角法以乙甲
邊數為丙角正弦之底定尺而以甲丙
邊為底進退求其等度取正弦線上號為乙角度如
所求
用法五三角形以角求邊
假如三角形有戊角度己角度及庚己邊而求庚戊
邊法以庚己邊為戊角正弦之底定尺而取己角正
弦之底得數即為庚戊邊如所求餘
詳三角法舉要
用法六作平儀求太陽二至日離赤道緯度
如圖以十字分大圓直者為两
極横者為赤道横直交於圓心
即地心也赤道即春秋分日行
之道也地心至兩極半徑為正
弦線九十度之底定尺取二十
三度半之底于地心上下各作點于直線于此點作
横線與赤道平行為二至日道近北極者夏至近南
極者冬至也
又求作各節氣日道
法先求黃道線
法于夏至之一端作斜線過地心至冬至之又一端即成
黃道日行其上一歲一周天者也以黃道半徑為九十度
之底定尺每十五度正弦取底移至黃道半徑上(並從地心起度)
於地心上下各識之即各節氣日躔黃道上度也(或三)
(十度取底則所得皆中氣)
乃自黃道上各點作直線並與赤道平行即各節氣
日行之道此與分至日道皆東升西没一日一周者
也其各線兩端
抵大圓處即各
節氣赤道緯度
也春分以後在
赤道北秋分以
後在赤道南
試法于二至日道兩端作横線聫之(如甲乙)次以此横
線之半為度(如丙乙)過赤道處(如丙)為心作半圈于大圓
之上(如乙戊甲半圓)亦如法作半圈于下兩半圈各勻分十
二分作識(若但求中氣可分六分)上下相向作直線聫之即必
與先所作日行道合為一線又以甲丙為正弦九
十度之底定尺而于其各正弦取底亦即與原定日
道緯度線合(如丙辛三十度之正弦也與赤道旁第一緯線合丙丁六十度之正弦也與第)
(二緯線合左右上下考之並同)
用法七定時刻(仍用平儀)
法以平儀上赤道半徑為正弦線九十度之底定尺
而於各時刻距卯酉之度取其正弦于赤道作識(過兩)
(極軸線處即夘正酉正也距此而上三十度午前為辰正午後為申正距此而下三十度子前為戌正子)
(後為寅正距此而上六十度午前為巳正午後為未正距此而下六十度子前為亥正子後為丑正至圓)
(周處上為午正下為子正)即春秋分之時刻也欲作各時初正及
刻凖此求之並以正弦為用(每時分初正各加距十五度初正又各分四刻)
(每刻加距三度又四分之三並取正弦如前法)又以二至日道之半徑為正
弦九十度之底定尺如
法取各正弦作識即二
至之時刻也末以分
至線上時刻作弧線聫
之即得各節氣之時刻
凖此論之平儀作時刻亦用正弦比例規觧以正
弦名節氣線切線名時刻線區而别之非是
第八切線(舊名時刻線今按平儀時刻原用正弦惟以日景取高度定時刻斯用切線耳又如渾盖)
(通憲等法亦皆切線其用甚多故不如直名切線)
切線不平分先小漸大至九十度竟平行無界故只
用八十度或只作六十度亦可
分法簡切線本表八十度之切線五六七即于尺上
作五六七平分次簡各度數分之逢十加識
用法一三角形求角
假如乙甲丁三角形求乙角任截角
旁線于丙得乙丙十寸自丙作垂線
戊丙量得七寸次用十數為切線四十五度之底定
尺而以戊丙七數為底進退求等度得三十五度為
乙角
用法二求太陽地平上高度(用直表)
法曰凡地平上直立之物皆可當表以表高數為切
線四十五度之底定尺而取表影數為底進退求等
度得日高度之餘切線
假如表高一丈影長一丈五尺法以丈尺變為數用
一十數當表高為切線四十五度之底定尺次以一
十五數當影長為底進退求等度得五十六度十九
分為日高之餘度以減九十度得日高三十三度四
十一分
癸丙地平上日高度與壬辛
等其餘度癸丁為日距天頂
與戊辛等甲戊為表長其影
戊已乃日距天頂之切線在
日高癸丙為餘切線也
用法三求太陽高度用横表
植横木于牆以候日影即得倒影為正切線之度
假如横表長一尺倒影在墻壁者長一尺五寸法用
十數當横表為四十五度之底定尺次以十五數當
影長進退求等度得五十六度十九分即命為日
高之度
凡亭臺之内日影可到者量其簷際之深可當
横表
卯寅牆子甲為横表
太陽光從丁過表端甲射丑成子丑倒影丁丙為
日在地平上高度與午子度等故以子丑倒影為日
高度之正切線也
按直表之影低度則影長高度則漸短日度益高則
影極短故以餘切線當直影(前圖是也)横表之影低度則
影短高度則漸長日度益高則影極長故以正切線
當倒影(後圖是也)比例規觧乃俱倒說今正之
用法四求北極出地度分假如江寧府立夏後九
日午正立表一丈測得影長為
二尺四寸法以一百數當表高
為切線四十五度之底定尺而
以二十四數為底進退求等數
得一十三度半如法以減九十度得七十六度半為
日出地平上高度簡黃赤距度表是日太陽北緯一
十九度以減日高度得赤道高五十七度半轉減九
十度得北極高三十二度半捷法以直表所得一十
三度半加太陽北緯十九度即得三十二度半為北
極高度
解曰直表所得太陽距天頂度也加北緯即赤道距
天頂度亦即北極出地度
又如順天府立春後四日如法
用横表三尺得倒影二尺一寸
依切線法求得日高三十五度
簡表得本日太陽南緯一十五
度以加日高度得赤道高五十
度以減九十度得北極高四十度
第九割線(舊名表心線今按割線非表心又割線之用甚多非只作日晷一事故直名割線為)
(是)
割線不平分先小後大並與切線略同故亦只作八
十度或只作六十度亦可
分法用割線本表八十度之割線五七五平分之其
初點與切線四十五度等次依表作度加識
用法一三角形以割線求角
假如有甲乙丙三角形求甲角法任
于甲角旁之一邊截戊甲十寸作垂
線如戊丁截又一邊于丁得丁甲十
九寸次以十數為割線初點之底定尺而以十九數
為底進退求等數得五十八度一十七分為甲角之
度
用法二作平面日晷(兼用割切二線)
法曰先作子午直線卯酉横線十字相交于甲以甲
為正午時從甲左右儘横線盡處為度于切線八十
二度半為底定尺次于本線七度半取底向卯酉横
線上識之自甲點起為第一時如甲丙甲乙次每加
七度半取底如前作識為各時分(如七度半加之成十五度即第二時)
(又逓加如二十二度半三十度三十七度半四十五度五十二度半六十度六十七度半七十五度至八)
(八十二度半合線末元定之點)若逓加三
度四十五分而取底作識
即每時四刻全矣(按每七度半加)
(點乃二刻也今每三度四十五分則一刻加點)
訂定法曰横線上定時刻
訖次取甲交點左右各十
二刻之度(即元定四十五度之切線亦即)
(半徑全數)為割線上北極高度之底定尺而取割線初點
之底為表長(如壬庚)次以表長當半徑為切線四十
五之底定尺而檢北極高度之正切取底自甲點向
南截之如甲壬以壬為表位
又于北極高度之餘切線取底
自表位壬向南截之如壬辛以
辛為晷心末自晷心辛向横
線上原定時刻作斜直線引長
之得時刻時刻在子午線西
者乙為午初丁為巳正癸為巳初又加之即辰正又加
之即辰初在子午線東者丙為未初戊為未正巳為申
初又加之即申正又加之即酉初並逓加四刻
謹按卯酉線即赤道線也二分之日日
躔赤道日影終日行其上庚甲割線正
對赤道正午時日影從庚射甲成庚甲影弦若已末
午初則庚點之影不射甲而射乙而庚甲影弦如半
徑乙甲如切線矣以庚甲為切線上半徑而遞取各
七度半之切線以定左右各時刻之點並日影從庚
所射也然此時庚甲之度無所取故即用赤道線四
十五度之切線代之用切線實用庚甲也(庚甲既為切線之半)
(徑則必與四十五度之切線同長)
以四十五度當半徑而取切線以定時刻此天下所
同也然赤道高度隨各方北極之高而變庚甲割線
何以能常指赤道則必于表之長短及表位之遠近
别之故以庚甲當北極高度之割線而取其初點為
表長初點者半徑也本宜以半徑求割線今先有割
線故轉以割線求半徑也既以庚壬表長為半徑庚
甲為割線則自有壬甲切線而表位亦定矣表位既
定則庚甲影弦能指赤道矣何以言之表端壬庚甲
角既為極高度則庚角必赤道高度而庚甲能指赤
道也故北極度高則庚角大甲角小而庚壬表短壬
甲之距遠北極度低則赤道高甲角大而庚壬表長
壬甲之距近比例規觧乃以表位定于甲點失其理
矣遂復誤以割線為表長餘割線為晷心而強以割
線名為表心線名實盡乖貽誤來學此皆習其業者
原未深諳強為作觧而即有毫釐千里之差立法者
之精意亡矣故特為闡明之
庚壬表上指天頂下指地心為半徑
壬表位壬甲為正切線辛晷心辛壬
為餘切線甲角即赤道高度壬庚甲
角即北極高度與辛角等
用法三先有表求作日晷(借用前圖可解)
法先作子午直線任于線中定一點為表位如壬
乃以表長數壬庚為切線四十五度之底定尺而
取本方北極出地度之底得壬甲正切度于表位
北作點(如甲)次於甲點作卯酉横線與子午線十字
相交即赤道線春秋分日影所到也又取極高餘
度之底得壬辛餘切線于表位南作點(如辛)即晷心
也若自表端庚作直線至晷心辛即為兩極軸線
辛指南極庚指北極也次以表長(庚壬)與壬甲正切相
連作正方角則庚壬如句壬甲如股而取其弦線庚
甲即極出地正割線也次以庚甲為切線四十五度
之底定尺而各取七度半之底累加之于甲點左右
作識于卯酉横線上末自晷心辛作線向所識點
即得午前後時刻並如前法
用法四有立面向正南作日晷並同平面法但以
北極高度之餘切線定表位以正切線定晷心則
自晷心作線至表端能上指北極為兩極軸線又立
晷書時刻並逆旋與平面反然以立晷正立于北與
平晷相連成垂線則其時刻一一相符
用法五用横表作向東向西日晷
假如立面向正東法于近南作直線上指天頂下
指地心近上作横線與地平相應兩線相交于甲
以甲為心于兩線間作象限弧自下起數至本方
北極出地度止自此向甲心作斜直線以分弧度
此線即為赤道次以甲為表
位用横表乙甲之長取數為
切線四十五度之底定尺遞
取十五度切線從心向赤道
線累加之作識定時即春秋
分日影所到也(若分二刻則逓取七度半)
(細分每刻則逓取三度四十五分)次于甲心作横斜線如丁戊為赤
道之垂線其餘時刻點各作線與丁戊平行(亦並與赤道十)
(字相交)次于元定尺上(即以表長為四十五度所定)取二十三度半
之切線為度于甲左右截之為界(如丁甲如戊甲)即二至
卯正時日影所到也(二分日卯正則乙甲表正對日光無影分前後則有緯度而影)
(亦漸生日日不同然不離丁戊線至二至而極冬至影在北如丁夏至影在南如戊以此為界向西酉正)
(時亦然)仍用元尺取(每十五度之黃赤距緯)切線作于丁戊線内
從甲點左右作識得各節氣卯正日影(或取三十度切線則所得)
(每月中氣酉正亦然)
次以乙甲表長為割線初點之底定尺而取十五度
之割線為二分日在辰初刻之影弦如乙辛即天元
赤道上日離午線十五度其光過乙至辛所成也就
以乙辛割線為切
線四十五度之底
而取二十三度半
之底自辛點左右
截横線並如辛壬
為冬夏至辰初刻日影所到之界(辛壬在南為夏至其在北為冬至亦)
(然)又逓取(每三十度之黃赤距緯)切線從辛至壬作點為各中
氣界(此向南日影界乃赤道北半周節氣其辛點向北作界為南半周亦然)自此而辰
正而巳初而巳正以至午初並同乃于節氣界作線
聫之即成正東日晷其面正西立晷作法並同但其
時刻逆書自下而上最下為未初次未正次申初次
申正次酉初而至酉正則横表正對日光而無影矣
此亦二分日酉正也其餘節氣亦有短影而不出本
線與卯正同
新增時刻線(以切線分時刻本亦非誤但切線無半度取度難清今另作一線得數既易時刻尤)
(真)
分法依尺長短作直線(如後圖乙丙)於線端作横垂線(如乙)
(甲為乙丙垂線)又作直線略短與設線平行交横線如十字
(如甲巳線交横線于甲)以甲為心作象限弧六平分之為時限
各一分内四平之為刻限次于甲心出直線過各時
限至直線成六時過各刻限者成刻乃作識紀之(並如)
(後圖)
尺短移直線近甲心取之(移進線並與原直線平行以遇第六時第二刻為度)
(如已戊虚線遇丁戊線于戊即戊為第六時之二刻)
用法凡作日晷並以所設半徑置第三時為底定尺
而取各時刻之底移于赤道線上午前午後並起午
正左右為第一時依次加識即各得午正前後時刻
(並如前法)
第十五金線(即輕重之學)
物有輕重以此權之獨言五金者以其有定質也
五金之性情有與七政相類者因以為識
金(太陽)水銀(水星)鉛(土星)銀(太隂)銅(太白)鐵(火星)錫(木星)
分法用各分率及立方線
比例率(先取諸色金造成立方體其大小一般無二乃權其輕重以為比例)
黃金一
水銀一又七十五分之三十八(儀象志作九十五分之三十八)
鉛一又二十三分之一十五
銀一又三十一分之二十六
銅二又九分之一
鐵二又八分之三
錫二又三十七分之二十一(比例規觧原作三十七分之一則錫率反小于銅鐵)
(而輕重之序乖今依儀象志)
金體最重故以為凖自尺心向外任定一度為金之
根率自此依各率增之並以金度為立方線上十分
之底定尺次依各率為底進退求等數取以為各色
五金之根率自心向金率點外作識
解曰此同重異積之率也于立方線上求得方根作
識于尺則同重異根之率也金體重則其積最少(謂立)
(方體積)各色之金(謂銀鉛等)體並輕于金故必體積多而後
能與之同重然立積雖有多少非開方不得其根之
大小故必于立方線求之也
又解曰先以同大之立方權之得各率者同根異重
之率也而即列之為同重異根之率何也盖以根求
重則金最重而他色輕以重求根則金最小而他色
大其事相反然其比例則皆等假如金與銅之比例
為一與二強若體同大則金倍重于銅矣若其重同
者則銅之體必倍大于金其理一也
又法用立方根比例率
黃金一六六弱
水銀一九一弱
鉛二二
銀二四
銅二一三
鐵二二二
錫二二八
用法一有某色金之立方體求作他色金之立方體
與之同重(或立圓及各種等面體並同)
假如有金球之徑又有其重今作銀球與之等重求
徑若干法以金球徑數置本線太陽號為底定尺而
取太隂號之底數作銀球之徑即其重與金球等
用法二若同類之體其根同大求其重
假如有金銀兩印章體俱正方而其大等既知銀重
而求金重法以銀圖章之根數置太隂號為底定尺
而取太陽號底數次于分體線上以銀章重數為兩
弦太陽號底定尺而轉以太隂底數(即銀章根數)進退求
等弦得數即金章之重
輕重比例三線法(附)
重學為西法一種其起重運重諸法以人巧補天工實
宇宙有用之學五金輕重又重學中一種盖他物難為
定率可定者獨五金耳然比例規觧雖載其術而數多
牴牾未可全據愚參以靈臺儀象志其義始確因廣
之為三線曰重比例曰重之容比例曰重之根比例既
列之矩算復為之表若論以發其凡康熙壬戌長夏勿
葊梅文鼎謹述
重比例(異色之物)(體積同輕重異)
解曰重比例者同積也積同而求其重則重者數多輕
者數少若反其率則為容積比例矣
用法假如有金一件不知重法以水盛器中令滿權
其重乃入金其中則水溢溢定出金乃復權之則水
之重必減于原數矣乃以所减之重變為線于比例
尺置于水點為底乃于金點取大底即金重也又
如有玉刻辟邪今欲作銅者與之同大問用銅幾何
法如前以玉器入水取水減重之數置水點為底取
銅點大底即得所求(若作諸器用蠟為模亦同或以蠟輕難入水者竟以蠟重于蠟)
(點為底而取銅點大底更妙也)
重之容比例(輕重同則容積異亦謂異色之物)
解曰容比例者同重也同重而求其積則重者積數少
輕者積數多反其率亦即為輕重之比例矣
又觧曰容積比例以立方求其根則為根比例矣故輕
重當為三線也
用法假如有水若干重盛器中滿十分有澒與水同
重盛此器中問幾何滿法以水滿十分之數作水點
之底而取澒點小底則知澒在器中得幾分
用法二有同重之兩色物欲知其立方根法以容比
例求其同重之積再于分體線求其根
用法三有金或銅錫等不知重法如前入水求得水
溢所減之重變為線乃以水重置金點為底(若銅錫亦置銅)
(錫點)于水點取大底(此借容比例求重故反用其率)若用蠟模鑄銅器
亦以蠟重置銅點為底(而于蠟點取大底即得合用銅斤)
觧曰有二法三法則只須容比例一線足矣盖反用之
可以求重既得容可以求根(用三線者取其便用一線者取其簡可任意為)
(之也)
又容比例(附)
又客比例
解曰容比例有三率也其實一率而已第一率以水
為主取其便用也第二率以金為主取其便擕也
第三率平列乃立方之積數也其作線於尺則皆
一率而已矣
此外仍有通分之法亦愚所演然其理皆具原表中故
仍載表而附之故後
輕重原表
右表靈臺儀象志所引重學一則也其法同重者以
直推見容積同積者以横推見重重比例容比例皆
在其中矣既得容可以求根則根之比例亦在其中
矣比例規觧五金線盖原于此原書金與蠟之比例
訛卄一為廾九今改定
通分法(亦容比例之率)
分母
澒九五
鉛廾三乘得二一八五
銀卅一又乘得六七七三五
銅九又乘得六九六一五
鐵八又乘得四八七六九二
錫卅七又乘得一八四四六四為金率
以澒分母九十五除金率得一八九九四三二以乘分
子卅八得七二一七八四一六加金率得二五二六
二四四五六為澒率
以鉛母卄三除金率得七八四五四八以乘子十五
得一一七六八二二加金率得二九八一二八
二四為鉛率
以銀母卅一除金率得五八二八四以乘子廾六得一五
一三四一八四加金率得三三一七八七八八為銀率
以銅母九除金率得二四九五六以乘子一得如
原數加金率二得三八九四一六四為銅率
以鐵母八除金率得二二五五五七五五以乘子三得六
七六六七二六五加金率二得四二八五五九三四五為鐵
率
以錫母卅七除金率得四八七六九二以乘子廾一得
一二四一五三二加金率二得四六三三七四
為錫率
按自古歷算諸家于尾數不能盡者多不入算故曰
半已上收為秒巳下棄之其有不欲棄者則以大半
少強弱收之
假如一百分則成一整數(九十為一弱一十為一強)百二十五為
少即四分之一也(若二十為少弱三十為少強)五十為半(四十為半弱六)
(十為半強)七十五為太即四分之三也(七十為太弱八十為太強)
重之根比例(異色同重之立方)
附求重心法
乙甲癸子形求重心先作乙甲線分為(乙子甲乙癸甲)兩三角
形次用三角形求心術求(乙子甲乙)
(癸甲)之形心在(丙丁)作丙丁線聫之
又作子癸線分為(癸乙子癸甲子)兩
三角形求(癸乙子癸甲子)形之心在(庚辛)
作庚辛線聫之此二線相交
於壬則壬為本形心即重心也試作乙巳正角線至
子癸線上又作甲戊線至子癸線上此兩線之比例即
兩形大小之比例也(法為癸乙子形與癸甲子形之比例若乙巳與甲戊也)
以此比例於庚辛兩心距線上求得壬點為全形之重
心(法為乙巳線與甲戊若辛壬與庚壬)
如圖子巳與癸戊之比例
若丁壬與丙壬也餘並同
前圖
一率子巳與癸戊二線并
二率子巳
三率丁丙
四率丁壬
歴算全書卷三十九
