序
歷家所憑全恃測騐昔者蔡邕上書願匍匐渾儀之下
按度考數著於篇章以成一代盛典古人之用心蓋可
想見然則儒者端居斗室足不履觀臺目不睹渾象安
所得測騐之事而親之而安從學之曰所恃者有測騐
之法之理在則句股是也遭秦之厄天官書器散亡漢
落下閎鮮于妄人等追尋墜緒歷代相承攷訂加詳至
于今日厥理大著則句股之用于渾圓是也今夫測量
之法方易而圓難古用徑一圍三聊舉成數非有所不
知也自劉徽祖沖之各為圓率逮元趙友欽定為徑一
則圍三一四一五九二與今西術略同皆割圓以得之
非句股奚藉焉(西法割圓比例以直角三邊形為主即句股也但異其名不異其實)然用
句股測平圓猶易用句股測渾圓更難歷家所測皆渾
圓也非平圓也古有黃赤道相準之率大約於渾器比
量僅得梗槩未能彰諸笇術近代諸家以相減相乘推
變其差損益有序稍為近之而未親也惟元郭太史守
敬始以弧矢命笇有平視側視諸圖推步立成諸數黃
赤相求斯有定率視古為密由今觀之皆句股也但其
立法必先求矢又用三乘方取數不易故但能列其一
象限中度率不復能求其細分之數歷書之法則先求
角既因弧以知角復因角以知弧而句股之形能預定
其比例又佐之八線互用以通其窮其法以三弧度相
交輒成三角則此三弧度者各有其相應之弦弧與弧
相割即弦與弦相遇而句股生焉苟熟其法則正反斜
側八線犁然各相得而成句股(八線比例以半徑全數為弦正弦餘弦為句為)
(股又以割線為弦切線與半徑全數為其句股表中所列句股形凡五千四百)於是乎黃可變
赤赤可變黃可以經度知緯可以緯度知經羅絡鉤連
旁通曲暢分秒忽微臚陳笇位求諸中心可無纖芥之
疑告諸同學亦如指掌之晰即不必匍匐渾儀之下可
以不窺牖而見天道賴有此具也全部歷書皆弧三角
之理即皆句股之理顧未嘗正言其為句股使人望洋
無際(彼云直角三邊形此云句股乃西國方言譯書時不知此理遂生分别)又譯書者識
有偏全筆有工拙語有淺深詳略所載圖說不無滲漏
之端影似之談與臆參之見學者病之兹稍為摘其肯
綮從而䟽剔訂補以直截發明其所以然竊為一言以
蔽之曰析渾圓尋句股而已蓋于是而知古聖人立法
之精雖弧三角之巧豈能出句股範圍然句股之用亦
必至是而庶無餘藴爾歷法之深微奥衍不啻五花八
門其章句之詰曲離竒不啻羊腸絙度而由是以啓其
扃鑰庶將掉臂游行若揭日月而騁康莊矣文雖不多
實為此道中開闢塗徑蓋積數十年之探索而後能會
通簡易故亟欲與同志者共之余老矣禹服九州之大
歷代聖人教澤所漸被必有好學深思其人所冀大為
闡發俾古人之意晦而復昭一綫之傳引而弗替則生
平之志願畢矣豈必身擅其名然後為得哉余拭目竢
之康熙二十三年上元甲子長至之吉勿菴梅文鼎書
於柏梘山中
歷算全書卷七
宣城梅文鼎撰
弧三角舉要卷一
弧三角體勢
弧三角與平異理故先體勢知體勢然後可以用算而
算莫先於正弧猶平三角之有句股形也故以為弧度
之宗正弧形之之角取法于黃赤交角則有定度而餘
角取法于過極圈交黃道之角則隨度而移互用之其
理益顯故有求餘角法弧三角以一角對一邊而比例
等與平三角同而其理迴别故有弧角比例法斜弧無
相對之弧角則比例之法窮故有垂弧法三角求邊則
垂弧之法又窮故有次形法垂弧與次形合用則有捷
法弧與角各有八綫而可以互視故有相當法(餘詳環中秦尺)
(及塹堵測量)
弧度與天相應
弧三角之法以測渾員渾員之大者莫如天員之至者
亦莫如天故弧三角之度皆天度也
以平測員其難百倍以員測員其簡百倍而得數且真
是故測天者必以弧度而論弧度者必以天為法
測弧度必以大圈
渾球上弧度有極大之圈乃腰圍之一綫也如赤道帶
天之紘原止一綫如黃道如子午規如地平規盡然
又如測得兩星相距之遠近亦為大圈之分(若以此兩星之距弧)
(引而長之必匝於渾員之體而成大圈不論從衡斜側皆同一法)
球上大圈必相等
所以必用大圈者以其相等也渾球上從衡斜側皆
可為大圈而其大必相等者以俱在腰圍之一綫也如
黃道赤道及子午規地平規俱係大圈必皆相等不相
等即非大圈故惟大圈可相為比例(任測兩星之距不必當黃赤道而能)
(與二道相比例者以其皆大圈也)
球上兩大圈無平行者
大圈在渾球既為腰圍之一綫則必無兩圈平行之法
若平行即非大圈(如黃赤道並止一綫而無廣即無地可容平行綫也子午規地平規亦然)
球上圈能與大圈平行者皆小圈謂之距等圈
離大圈左右作平行圈皆曰距等圈謂其四圍與大圈
相距皆等(如于黃道内外作緯圈其與黃道相距或近則四面皆近或遠則四面亦皆遠無毫忽之)
(不同平行故也赤道緯圈地平高度並同)而其自相距亦等故曰距等也(如黃)
(道内外或近或遠處處可作距等圈而皆與黃道平行即其圈亦自相平行故並為等距)距等圈皆
小于大圈(如黃道内外緯圈但離數分其圍即小于黃道其距益遠其圈益小小之極至一點而止)
(諸緯圈並然)不能與大圈為比例(大圈惟一距等圈無數無一同者無法可為比例)
故為比例者必大圈也
如圖甲乙為大圈大圈只一丙丁及戊庚等皆小圈小
圈無數漸近圓頂己即其圈愈小而成一點大小懸殊
故不可以相為比例
大圈之比例以度不拘丈尺
凡圈皆可分三百六十度(每圈平分之成半周四平分之成象限象限又各平分之)
(為九十度成三百六十度)而球大者其大圈大球小者其大圈小皆
以本球之圍徑自為比例不拘丈尺(儘本球之圍分為全周之度其球上)
(之度即皆以此為準但在本球上為最大故謂之大圈非以丈尺言其大小)古人以八尺渾
儀準周天蓋以此也又如古渾儀原有三重其在内之
環周必小于外而其度皆能相應者在内環周雖小而
在内之渾員以此為大圈即在内之各度並以此為準
故也
大圈之度為公度
凡球上距等圈亦可平公三百六十度而其圈皆小于
本球之大圈又大小不倫則其所分之細度亦皆小于
大圈而大小不倫矣惟本球腰圍大圈上所分之度得
為公度故凡言度者必大圈也
如圖甲乙為大圈一象限丙丁及戊庚各為距等小圈
一象限象限雖同而大小迥異又如甲辛為大圈三十
度丙壬及戊癸亦各為小圈之三十度其為三十度雖
同而大小亦異再細攷之至一度或至一分亦大小異
也故惟大圈之度為公度
大圈即本球外周其度即外周之度而横直皆相等
平員有徑有周渾員亦有徑有周立渾員于前則外周
可見即腰圍之大圈也旋而視之皆可為外周故大圈
之横直皆等(皆以外周度為其度故等)
如圖子午規為渾儀外周其度三百六十乃横度也地
平為腰圍度亦三百六十乃横度也横度直度皆得為
外周故其度相等若依北極論之則赤道又為腰圍而
亦即外周也推是言之渾球上大圈從衡斜側皆相等
何則旋而視之皆得為腰圍即皆得為外周故也
大圈上相遇有相割無相切大圈相割各成兩半分
球上從衡斜側既皆成大圈則能相割矣而皆為渾員
之外周則必無相切之理(若相切者必在外周之内為距等小圈)
如圖甲丙乙為大圈半周能割大圈于甲于乙而不能
相切丙丁成小圈則能切大圈于丙于丁
如圖甲庚辛乙為大圈半周割外圈于甲于乙則甲己
乙乙子甲亦各成半周若壬癸距等圈割大圈于庚于
辛而庚辛非半周
球上兩大圈相割必有二處此二處必相距一百八十
度而各成兩平分如黃赤二道相交於春分必復相交
於秋分即二分之距必皆半周一百八十度而黃道成
兩半分赤道亦兩平分也若距等圈與大圈相割必不
能成兩平方
兩大圈相遇則成角
球上大圈既不平行則其相遇必相交相割而成角弧
三角之法所由以立也角有正有斜斜角又有銳鈍共
三種而角兩旁皆弧綫與直綫角異
如圖己午戊子為子午規辛午乙子為地平規兩大圈
正相交于南地平之午北地平之子則皆正角而四角
皆等並九十度角也(正角一名直角一名十字角一名正方角)
如圖午辛子為地平規丁辛癸為赤道規兩大圈斜相
交于辛則丁辛子鈍角大于九十度丁辛午銳角小于
九十度兩角相並一百八十度減銳角其外角必鈍若
減鈍角亦得銳角也故有内角即知外角又兩銳角
相對兩鈍角相對其度分必等故有此角即知對角
凡此數端並與平三角同然而實有不同者以角兩旁
之為弧綫也
弧綫之作角必兩
直綫剖平員作角形如分餅角旁兩綫皆半徑至周而
止弧綫剖渾冪作角形如剖瓜角旁兩弧綫皆半周必
復相交作角而等(如黃赤道交于二分其角相等)
角有大小量之以對角之弧其角旁兩弧必皆九十度
弧綫角既如瓜瓣則其相距必兩端狹而中闊其最闊
處必離角九十度此處離兩角各均即球上腰圍大圈
也故其度即為角度(如黃赤道之二分交角二十三度半即二至時距度此時黃赤道離)
(二分各九十度乃腰圍最闊處也)
大圈有極
大圈能分渾員之面冪為兩則各有最中之處而相對
是為兩極兩極距大圈四面各九十度
如圖甲辛乙為赤道大圈己為北極己為南極甲己丁
己等弧綫距北極各九十度距南極亦然若己為天
頂甲辛乙為地平大圈亦同如甲正北辛正東乙正南
丁東北丙東南所在不同而甲乙等高弧距天頂各九
十度皆等
大圈上作十字弧綫引長之必過兩極兩極出弧綫
至大圈必皆十字正交
如赤道上經圈皆與赤道正交為十字角則其圈必上
過北極下過南極也然則從兩極出弧綫過赤道必十
字正交矣
大圈之極為衆角所輳
如赤道上逐度經圈皆過兩極則極心一點為衆角之
宗(經圈之弧在赤道上成十字者本皆平行漸遠漸狹至兩極則成角形之銳尖)角無論大小
皆輳于極而合成一點離此一點外即成銳鈍之形而
皆與赤道度相應所謂量角以對弧度而角兩旁皆九
十度以此
如圖己為北極即衆角之頂銳其所當赤道之度如乙
丙等則己角為銳角如丙庚等則己角為鈍角若己
為天頂外圈為地平亦然
角度與角旁兩弧之度並用本球之大圈度故量角
度者以角為極
有弧線角不知其度亦不知角旁弧之度法當先求本
球之九十度(其法以角旁二弧各引長之使復作角乃中分其弧即成本弧之九十度而角旁弧之度)
(可知)以角為心九十度為界作大圈(與角旁兩弧並本球大圈而其分度等)
乃視角所當之弧(即角旁兩九十度弧所界)於大圈上得若干度分
即角度也故曰以角為極
三大圈相遇則成三角三邊
此所謂弧三角形也如黃道赤道既相交於二分又有
赤道經圈截兩道而過之則成乙丙甲弧三角形
知圖己為北極戊辛為赤道丁庚為黃道二道相交於
春分成乙角又己壬為過極經圈自北極己出弧線截
黃道於丙得丙乙邊為黃道之一弧亦截赤道於甲成
甲乙邊為赤道之一弧而過極經圈為二道所截成丙
甲邊為經圈之一弧是為三邊即又成丙角甲角合乙
角為三角
弧三角不同於平三角之理
弧三角形有三角三邊共六件以先有之三件求餘三
件與平三角同所不同者平三角形之三角并之皆一
百八十度弧三角不然其三角最小者比一百八十度
必盈(三邊在一度以下可借平三角立算因其差甚微然其角度視半周必有微盈)但不得滿
五百四十度(角之極大者合之以比三半周必不能及)
平三角之邊小僅咫尺大則千百萬里弧三角邊必在
半周以下(不得滿一百八十度)合三邊不得滿三百六十度(如滿全周)
(即成全員而不得成三角)
平三角有兩角即知餘角弧三角非算不知
平三角有一正角餘二角必銳弧三角則否(有三正角兩正角者)
(其餘角有鈍有銳或兩銳兩鈍或一銳一鈍不等)
平三角有一鈍角餘二角必銳弧三角則否(其餘角或銳或正或)
(鈍甚有三鈍角者)
平三角以不同邊而同角為相似形同邊又同角為相
等形弧三角則但有相等之形而無相似之形以同角
者必同邊也
平三角但可以三邊求角不可以三角求邊弧三角則
可以三角求邊(弧三角之邊皆員度也初無丈尺可言故三角可以求邊若干三角邊各有丈尺則)
(必有先得之邊以為之例所以不同相前條言有相等之形無相似之形亦謂其所得之度等非謂其丈尺)
(等也)
弧三角用八綫之理
平三角用八綫惟用於角弧三角用八綫并用於邊平
三角以角之八綫與邊相比弧三角是以角之八綫與
邊之八綫相比平三角有正角即為句股若正弧三角
形實非句股而以其八綫輳成句股
平三角以角求邊是用弧綫求直綫也(有角即有弧)以邊求
角是用直線求弧線也然角以八綫為用仍是以直綫
求直綫也句股法也弧三角以邊求角以角求邊並是
以弧綫求弧綫也而角與邊並用八綫仍是以直綫求
直綫也亦句股法也(蓋惟直綫可成句股)所不同者平三角所成
句股形即在平面而弧三角所成句股不在弧面而在
其内外
弧三角之點綫面體
測量家有點綫面體弧三角備有之其所測之角即點
也但其點俱在弧面(如于渾球任指一星為所測之點即角度從兹起如太陽太陰角度)
(並從其中心一點論之)
弧三角之邊即綫也但其綫皆弧綫(如渾球上任指兩星即有距綫或于)
(一星出兩弧綫與他星相距即成角而角旁兩綫皆弧綫也)
弧三角之形即面也但其面皆渾球上面冪之分形
弧三角之所麗即渾體也剖渾員至心即成錐體而並
以弧三角之形為底(詳塹堵測量)
渾員内點綫面體與弧三角相應
前條點綫面體俱在球面可以目視器測但皆弧綫難
相比例(比例必用句股句股必直綫故也)賴有相應之點綫面惟在渾
體内歷員可指雖不可以目視而可以算得弧三角之
法所以的確不易也如渾球中剖則成平員即面也
于是以球面之各點(即弧三角之各角)依視法移于平員面即
渾員内相應之點也又以弧與角之八綫移至平面成
句股以相比例是渾員内相應之綫也又如弧三角
之三邊各引長之成大圈各依大圈以剖渾員即各成
平員面是亦渾員内相應之面也二平員面相割成瓜
瓣之體三平員面相割成三楞錐體若又依八線横割
之即成塹堵諸體是渾員體内相應之分體也此皆與
弧面相離在渾員之内非剖渾員即不可見而可以算
得即不啻目視而器測矣
大圈與渾員同心
球上大圈之心即渾員之心(若依各大圈剖渾員成平員面其平員心即渾員之)
(心)若距等小圈則但以渾員之軸為心而不能以渾員
心為心同心者亦同徑(大圈以渾員徑為徑若距等圈則但以通弦為徑)渾體
内諸綫能與弧三角相應者以此(渾員體内諸綫皆宗其徑弧三角既以大)
(圈相割而成必宗大圈之徑徑同故内外相應)弧三角之邊不用小圈亦以此
也(距等圈既與大圈異徑則其度不齊不能成邊而所作之角必非真角無從考其度分也)
弧三角視法
弧三角非圖不明然圖弧綫於平面必用視法變渾為
平
平置渾儀從北極下視則惟赤道為外周不變而黃道
斜立即成撱形其分至各經圈本穹然半員今以正
視皆成員徑是變弧綫為直綫也
立置渾儀使北極居上而從二分平視之則惟極至交
圈為外周不變其赤道黃道俱變直綫為員徑而成輳
心之角(即大距度平面角)是變弧綫角為直綫角也(又距等圈亦變横綫)
(而成各度正弦與員徑平行)其赤道上逐度經圈之過黃赤道者雖
變撱形而其正弦不變且歷算可見如在平面而與平
面上之大距度正弦同角成大小句股比例是弧面各
綫皆可移于平面也故視法不但作圖之用即步算之
法已在其中
以上謂之正視(以黃赤道為式若于六合儀取天頂地平諸綫亦同他可類推)
以上謂之旁視(渾員上有垜疊諸綫從旁側視之庶幾可見雖不能按度肖形而大)
(意不失以顯弧三角之理為用亦多)
角之矢
如圖甲丙乙丁半渾員以甲戊乙弧界之則其弧面分
兩角為一銳一鈍以視法移此弧度于相應之平面亦
一銳一鈍即分員徑為大小二矢而戊丙正矢為戊甲
丙銳角之度(戊乙丙亦同)戊丁大矢為戊甲丁鈍角之度(戊乙)
(丁亦同)故得矢即得角
角之八線
如前圖丙戊弧為甲銳角之度與丙庚等則丙戊之在
平面者變為直綫即爲甲銳角之矢而戊巳為角之餘
弦戊庚為角之正弦丙辛爲角之切綫己辛為角之割
綫皆與平面丙庚弧之八綫等
丁巳戊過弧為甲鈍角之度與丁乙庚過弧等則丁戊
在平面者變為鈍角之大矢而戊巳餘弦戊庚正弦丙
辛切綫己辛割綫並與銳角同(平面鈍角之八綫與外角同用弧三角亦然)
正弧斜弧之角與邊分為各類
凡三角内有一正角謂之正弧三角形三角内並無正
角謂之斜弧三角形
正弧三角形之角有三正角者有二正角一銳角者有
二正角一鈍角者(以上種種不須用算)又有一正角兩銳角者(内分)
(二種一種兩銳角同度一種兩銳角不同度)有一正角兩鈍角者(内分二種一種兩鈍)
(角同度一種兩鈍角不同度)有一正角一銳角一鈍角者(内分二種一種銳鈍)
(角角合之成半周一種合銳鈍兩角不能成半周)計正弧之角九種而用算者
六也
正弧三角形之邊有三邊並足者(足謂足九十度)有二邊足一
邊小者(在象限以下為小)有二邊足一邊大者(過象限以上為大以上三種)
(可不用算)有三邊並小者(内分二種一種二邊等一種二邊不等)有二邊大而
一小者(内分三種一種二大邊等一種二大邊不等一種小邊為一大邊減半周之餘)計正弧
之邊八種而用算者五也
二邊俱小則餘邊必不能大故無二小一大之形
二邊俱大則餘邊亦不能大故無三邊並大之形
一邊若足則餘邊亦有一足故無一邊足之形
正弧三角形圖一(計三種)
正弧三角形圖二(訃三種)
以上正弧形三種有同度之邊與角謂之二等邊形
内有己形雖無同等之邊角而有共為半周之邊角
度雖不同而所用之正弦則同即同度也
凡邊等者角亦等後倣此
正弧三角形圖三(計三種)
以上正弧形三種邊角與丁戊巳三種無異但無同
度之邊凡正弧三角形共九種
斜弧三角形之角有三角並銳者(内分三種一種有二角相等一種三角不)
(相等一種三角俱等)有二角銳而一鈍者(内分四種一種二銳角相等一種二銳角不相)
(等一種鈍角為一銳角減半周之餘一種二銳角相等而又並為鈍角減半周之餘)有二角鈍而
一銳者(内分四種一種二鈍角相等一種二鈍角不相等一種銳角為一鈍角減半周之餘一種二鈍)
(角相等而又並為銳角減半周之餘)有三角並鈍者(内分三種一種有二角相等一種三角不)
(相等一種三角相等)計斜弧之角十有四種
斜弧三角形之邊有一邊足二邊小者(内分二種一種二小邊相等一)
(種二小邊不等)有一邊足二邊大者(内分二種一種二大邊等一種二大邊不等)有
一邊足一邊小一邊大者(内分二種一種大小二邊合之成半周一種合二邊不能)
(成半周)有三邊並小者(内分三種一種三邊不等一種二邊等一種三邊俱等)有二
邊大而一小者(内分四種一種二大邊等一種二大邊不等一種小邊為一大邊減半周之餘)
(一種二大邊等而又並爲小邊減半周之餘)有二邊小而一大者(内分四種一種二小)
(邊等一種二小邊不等一種大邊為一小邊減半周之餘一種二小邊等而又並為大邊減半周之餘)有
三邊並大者(内分三種一種三邊不等一種二邊等一種三邊俱等)計斜弧之邊
二十種
斜弧三角形圖一(計四種)
以上斜弧形四種並三角三邊同度謂之三等邊形内有二
等邊者其一邊為等邊減半周之餘與三等邊同法(以同用正弦故)
斜弧三角形圖二(計十二種)
以上斜弧三角形十二種並二等邊形内有四種以大小二邊
度成半周與二等邊同法(小邊為大邊減半周之餘則同用一正弦)
斜弧三角形圖三(計十種銳歷書只九種遺一二鈍形)
以上斜弧三角形十種並三邊不等(用算只四種)
凡斜弧三角形共二十六種
通共弧三角形三十五種(内除正弧三種不須用算實三十二種)
乙丁寅為赤道乙丙癸為黃道乙與寅為春秋分癸為
夏至午癸丁辰為極至交圈午與辰為南北極午丙甲
為過極經圈
丙乙為黃道距二分之度甲乙為赤道距二分之度(卯同)
(升度)丙甲為黃赤距緯成丙乙甲三角弧形甲為正角乙
春秋分角與渾員心卯角相應
癸丁弧為黃赤大距(即乙角之弧亦為夘角之弧)癸巳為乙角正弦
卯巳其餘弦戊丁為乙角切線戊卯其割線卯癸及夘
丁皆半徑成癸巳夘及戊丁夘兩句股形
又午夘半徑庚午為乙角餘切庚夘為乙角餘割成午
夘庚倒句股形
丙辛為丙甲距度正弦丙壬為丙乙黃道正弦作辛壬
線與丁卯平行成丙辛壬句股形
子甲為丙甲距度切線甲丑為甲乙赤道正弦作子丑
線與丙壬平行成子甲丑句股形
酉乙為丙乙黃道切線未乙為甲乙赤道切線作酉未
線與子甲平行成酉未乙句股形
前二句股形在癸丁大距弧内外(癸巳邜用正餘弦在弧内戊丁夘用)
(割切線出弧外)後三句股形在丙乙甲三角内外(丙辛壬在丙角用兩)
(正弦在渾員内子甲丑在甲角兼用正弦切線半在内半在外酉未乙用兩切線在渾員外)
論曰此五句股形皆相似故其比例等何也赤道平安
從乙視之則丁乙象限與丁夘半徑視之成一線而辛
壬聯線甲丑正弦未乙切線皆在此線之上矣以其線
皆平安皆在赤道平面與赤道半徑平行故也(是為句線)
赤道平安則黃道之斜倚亦平其癸乙象限與癸夘半
徑從乙視之亦成一線而丙壬正弦子丑聯線酉乙切
線皆在此線之上矣以其線皆斜倚皆在黃道平面與
黃道半徑平行故也(是為弦線)
黃赤道相交成乙角而赤道既平安則從乙窺夘卯乙
半徑竟成一點而乙丑壬夘角合成一角矣
諸句股形既同角而其句線皆同赤道之平安其弦線
皆同黃道之斜倚則其股線皆與赤道半徑為十字正
角而平行矣是故形相似而比例皆等也(其夘午庚倒句股形為相)
(當之用與諸句股形亦相似而比例等)
又論曰丙辛壬形兩正弦(丙辛丙壬)俱在渾體之内其理易
明子甲丑形甲丑正弦在渾體内子甲切線在渾體之
外已足詫矣酉未乙形兩切線(酉乙未乙)俱在渾體之外雖
習其術者未免自疑歷書置而不言蓋以此耶今為補
說詳明欲令學者了然心目庶以用之不疑
用法
假如有丙乙黃道距春分之度求其距緯丙甲法為半
徑癸夘與乙角之正弦癸巳若丙乙黃道之正弦丙壬
與丙甲距緯之正弦丙辛也
一半徑全數癸夘弦
二乙角正弦癸巳股
三黃道正弦丙壬弦
四距緯正弦丙辛股
若先有丙甲距度而求丙乙黃道距二分之度則反用
之為乙角之正弦癸巳與半徑癸夘(若欲用半徑為一率以省除則為半)
(徑午夘與乙角之餘割庚夘其比例亦同)若丙甲距緯之正弦丙辛與丙乙
黃道之正弦丙壬也
一乙角正弦癸巳半徑全數午夘股
二半徑全數癸夘乙角餘割庚夘弦
三距緯正弦丙辛股
四黃道正弦丙壬弦
右丙辛壬形用法
假如有甲乙赤道同升度求距緯丙甲法為半徑夘丁
與乙角之切線丁戊若甲乙赤道之正弦甲丑與丙甲
距緯之切線子甲也
一半徑全數卯丁句
二乙角正切丁戊股
三赤道正弦甲丑句
四距緯正切子甲股
若先有丙甲距緯而求甲乙赤道則反用之為乙角之
切線戊丁與半徑丁夘(或用半徑為一率則為半徑夘午與乙角之餘切午庚)若
丙甲距緯之切線子甲與甲乙赤道之正弦甲丑也
一乙角正切戊丁半徑全數卯午股
二半徑全數丁夘乙角餘切午庚句
三距緯正切子甲股
四赤道正弦甲丑句
右子甲丑形用法
論曰以上四法歷書所有但于圖增一夘午庚句股形
則互視之理更明
假如有丙乙黃道距二分之度徑求甲乙赤道同升度
法為半徑夘癸與乙角之餘弦夘巳若丙乙黃道之切
線酉乙與甲乙赤道之切線未乙也
一半徑全數夘癸弦
二乙角餘弦卯巳句
三黃道正切酉乙弦
四赤道正切未乙句
若先有甲乙赤道而求其所當黃道丙乙法為半徑丁
夘與乙角之割線戊夘若甲乙赤道之切線未乙與丙
乙黃道之切線酉乙也
一半徑全數丁夘句
二乙角正割戊夘弦
三赤道正切未乙句
四黃道正切酉乙弦
論曰以上兩條酉未乙形用法予所補也有此二法黃
赤道可以自相求而正角弧形之用始備矣外此仍有
三弧割線餘弦之用具如别紙
十餘年前曾作弧三角所成句股書一册稿存兒輩
行笈中覓之不可得也庚辰年乃復作此至辛己夏
復得舊稿為之惘然然其理固先後一揆而說有詳
略可以互明不妨並存以徵予學之進退因思古人
畢生平之力而成一事良自不易世有子雲或不以
覆瓿置之乎康熙辛己七夕前兩日勿菴梅文鼎識
是日也爲立秋之辰好雨生涼炎歊頓失稍簡殘帙
殊散人懷
甲乙丙正弧三角形即測量全義第七卷原圖稍為酌
定又增一酉未乙形
測員之用甚博非止黃赤也然黃道赤道南北極二分
二至諸名皆人所習聞故仍借用其號以便識别
案圖中句股形凡五皆形相似
其一癸巳夘形
以癸卯半徑為弦(即黃道半徑)癸巳正弦為股(即黃赤大距弧之正)
(弦)巳夘餘弦為句(即黃赤大距弧之餘弦)
其二戊丁夘形
以戊夘割線為弦(即黃赤大距弧之正割線)戊丁切線為股(即黃赤大距弧)
(之正切線)丁夘半徑為句(即赤道半徑)
以上二句股形生於黃赤道之大距度乃總法也兩
句股形一在渾體之内一出其外同用夘角(即黃道心亦即)
(春分角)
其三丙辛壬形
以丙壬正弦為弦(即黃經乙丙弧之正弦以丙夘黃道半徑為其全數而夘壬其餘弦)丙
辛正弦為股(即黃赤距緯丙甲弧之正弦亦以丙夘黃道半徑為其全數而辛夘其餘弦)辛
壬横線為句
法於赤道平面上作横線聯兩餘弦成夘壬辛平句
股形此形以距緯餘弦(夘辛)為弦黃經餘弦(夘壬)為股而
辛壬其句也此辛壬線既為兩餘弦平句股形之句
亦即能為兩正弦立句股形之句矣歷書以辛壬為
丙辛之餘弦誤也然則當命為何線曰此非八線中
所有乃立三角體之楞線也
其四子甲丑形
以子丑斜線為弦(此亦立三角體之楞線也非八線中之線)子甲切線為股
(即黃赤距緯弧之正切線以赤道半徑甲夘為其全數而子夘其割線也)甲丑正弦為句(即赤)
(經乙甲弧之正弦亦以赤道半徑甲夘為其全數而丑夘其餘弦也)
其五酉未乙形
以酉乙切線為弦(即黃經丙乙弧之正切線以黃赤半徑夘乙為其全數而酉夘其割線也)
酉未立線為股(此亦立三角之楞線非八線中之線)未乙切線為句(即赤經乙)
(甲弧之正切線亦以黃赤半徑夘乙為其全數而未夘其割線也)
以上三句股形生於設弧之度第三形在渾體之内
第四形半在渾體之内而出其外第五形全在渾體
之外
問既在體外其狀何如曰設渾圓在立方之内而以
兩極居立方底蓋之心以乙春分居立方立面之心
則黃赤兩經之切線酉乙未乙皆在方體之立面而
未乙必為句酉乙必為弦于是作立線聯之即成
酉未乙句股形矣此一形歷書遺之予所補也(詳塹)
(堵測量)
論曰此五句股形皆同角故其比例等然與弧三角真
同者乙角也
第一(癸巳夘形)第二(戊丁夘形)兩形皆乙角原有之八線即春秋
分角也其度則兩至之大距也
或先有角以求邊則以此兩形中線例他形中線得
線則得邊矣
或先有邊以求角則以他形中線例此兩形中線得
線則亦得角矣(蓋夘角即乙角也若欲求丙角則以丙角當乙角如法求之)
第三形(丙辛壬形)以黃經之正弦(丙壬)黃赤距度之正弦(丙辛)為
弦與股是以黃經與距緯相求
或先有乙角有黃經以求距緯(用乙角實用壬角下同)
或先有乙角有距緯以求黃經
或先有黃經距緯可求乙角亦可求丙角
第四形(子甲丑形)以黃赤距緯之切線(子甲)赤經之正弦(甲丑)為
股與句是以距緯與赤經相求
或先有乙角有赤經以求距緯(用乙角實用丑角下同)
或先有乙角有距緯以求赤經
或先有赤經距緯可求乙角亦可丙角
第五形(酉未乙形)以赤經之正切(未乙)黃經之正切(酉乙)為句與
弦是黃赤經度相求
或先有乙角有黃經以求赤道同升度
或先有乙角有赤道同升以求黃經
或先有黃赤二經度可求乙角亦可求丙角
又論曰諸句股形所用之夘壬丑乙四角實皆乙角何
也側望則弧度皆變正弦而體心夘作直線至乙為夘
壬丑乙線即半徑也今以側望之故此半徑直線化為
一點則乙角即夘角亦即壬角亦即丑角矣
癸丁為乙角之度(即黃赤大距二至緯度)癸乙為黃道半徑丁乙
為赤道半徑戊丁為乙角切線癸巳為乙角正弦戊乙
爲乙角割線已乙為乙角餘弦癸巳乙戊丁乙皆句股
形其乙角即夘角
丙甲為設弧距度其正弦丙辛其切線子甲
丙乙為所設黃道度其正弦丙壬(因側望弧度正弦成一線)偕距度
正弦丙辛成句股形其乙角即壬角
甲乙爲所設赤道同升度其正弦甲丑(因側望弧度正弦成一線)偕
距度切線子甲成句股形其乙角即丑角
酉乙為所設黃經切線未乙為赤道同升度切線此兩
線成一酉未乙句股形在體外真用乙角
正弧三角形求餘角法
凡弧三角有三邊三角先得三件可知餘件與平三角
同理前論正弧形以黃赤道為例而但詳乙角者因春
分角有一定之度人所易知故先詳之或疑求乙角之
法不可施於丙角兹復為之條析如左(仍以黃道上過極經圈之交角)
(為例)
假如有乙丙黃道度有乙甲赤道同升度而求丙交角
則爲乙丙之正弦與乙甲之正弦若半徑與丙角之正
弦也
假如有丙甲距度及乙甲同升度而求丙交角則為丙
甲之正弦與乙甲之切線若半徑與丙角之切線
假如有丙甲距度及乙丙黃道度而求丙交角則為乙
丙之切線與丙甲之切線若半徑與丙角之餘弦
又如有丙交角有乙丙交道度而求乙甲同升度則為
半徑與丙角之正弦若乙丙之正弦與乙甲之正弦
或先有乙甲同升度而求乙丙黃道度則以前率更之
為丙角之正弦與半徑若乙甲之正弦與乙丙之正弦
又如有丙交角有乙甲同升度而求丙甲距度則為丙
角之切線與半徑若乙甲之切線與丙甲之正弦
或先有丙甲距度而求乙甲同升度則以前率更之為
半徑與丙角切線若丙甲正弦與乙甲切線
又如有丙交角有乙丙黃道度求丙甲距度則為半徑與
丙角餘弦若乙丙切線與丙甲切線
或先有丙甲距度而求乙丙黃道則以前率更之為丙
角餘弦與半徑若丙甲切線與乙丙切線
論曰求丙角之法一一皆同乙角更之而用丙角求餘邊
亦如其用乙角也所異者乙角定為春分角則其度不變
丙角為過極經圈交黃道之角隨度而移(交角近大距則甚大類十字角)
(近春分只六十六度半弱中間交角度度不同他形亦然皆逐度變丙角)有時大於乙角有時
小於乙角(乙角不及半象限則丙角大乙角過半象限則丙角有時小)故必求而得之
又論曰丙交角既隨度移而甲角常為正角何也凡球
上大圈相交成十字者必過其極今過極經圈乃赤道
之經線惟二至時則此圈能過黃赤兩極其餘則但過
赤道極而不能過黃道極故其交黃道也常為斜角(即丙)
(角)交赤道則常為正角(即甲角)
又論曰丙角與乙角共此三邊(一乙丙黃道一乙甲赤道一丙甲距度)其
所用比例者亦共此三邊之八線(三邊各有正弦亦各有切線)而所
成句股形遂分兩種可互觀也
乙角所成諸句股皆以戊丁夘為例
内角所成諸句股皆以亥辰夘為例
並如後圖
如圖丙角第一層句股兊乙心形即乙角之壬丙辛也
在乙角兩正弦交于丙在丙角兩正弦交于乙皆弦與
股之比例而同弦不同股(乙角丙角並以乙丙黃道正弦為弦而乙角所用之股為)
(丙甲正弦丙角所用則乙甲正弦皆正弦也而弦同股别)
丙角第二層句股女甲亢形即乙角之子甲丑也乙角
丙角並以一正弦一切線交于甲為句與股之比例而
所用相反(乙角于乙甲用正弦于丙甲用切線丙角則于乙甲用切線于丙甲用正弦皆乙甲丙甲)
(兩弧之正弦切線而所用迥别)
丙角第三層句股艮丙氐形即乙角之酉乙未也在乙
角以兩切線聯于乙在丙角以兩切線交于丙皆弦與
句之比例而同弦不同句(乙丙兩角並以乙丙切線為弦而乙角以乙甲切線為句)
(丙角以丙甲切線為句皆切線也而弦同句别)
球面弧三角形弧角同比例解
第一題
正弧三角形以一角對一邊則各角正弦與對邊之正
弦皆為同理之比例
如圖乙甲丙弧三角形(甲為正角)法為半徑與乙角之正
弦若乙丙之正弦與丙甲之正弦更之則乙角之正角
與對邊丙甲之正弦若半徑與乙丙之正弦也又丙角
之正弦與其對邊乙甲之正弦亦若半徑與乙丙之正
弦也合之則乙角之正弦與其對邊丙甲之正弦亦若
丙角之正弦與其對邊乙甲之正弦
論曰乙丙兩角與其對邊之正弦既並以半徑與乙丙
為比例則其比例亦自相等而兩角與兩對邊其正弦
皆為同比例
又論曰甲為正角其度九十而乙丙者甲正角所對之
邊也半徑者即九十度之正弦也以半徑比乙丙之正
弦即是以甲角之正弦比對邊之正弦故以三角對三
邊皆為同比例
第二題
凡四率比例二宗内有二率三率之數相同則兩理之
首末二率為互視之同比例(即斜弧比例之所以然故先論之)
假如有甲乙丙丁四率甲(四)與乙(八)若丙(六)與丁(十二)皆
加倍之比例也
又有戊乙丙辛四率戊(二)與乙(八)若丙(六)與辛(二十四)皆
四倍之比例也
此兩比例原不同理特以兩理之第二第三同為乙
(八)丙(六)故兩理之第一第四能互用為同理之比
例(先理之第一甲四與次理之第四辛二十四若次理之第一戊二與先理之四丁十二皆六倍)
(之比例也)
論曰凡二率三率相乘為實首率為法得四率今兩理
所用之實皆乙(八)丙(六)相乘(四十八)之實惟甲(四)為法則
得十二若戊(二)為法則得二十四矣法大者得數小法
小者得數大而所用之實本同故互用之即為同理之
比例也
試以先理之四率更為首率其理亦同(丁與辛若戊與甲皆加倍比例)
若反之令兩四率並為首率亦同(甲與戊若辛與丁皆折半比例)並如
後圖
第三題
斜弧三角形以各角對各邊其正弦皆為同比例
乙丙丁斜弧三角形任從乙角作乙甲垂弧至對邊分
元形為兩正角形甲為正角
依前正角形論各對邊之正弦與所對角之正弦比例
皆等
乙甲丁形丁角正弦與乙角正弦若半徑(即甲角正弦)與丁
乙正弦是一理也
乙甲丙形丙角正弦與乙甲正弦若半徑與乙丙正弦
是又一理也
兩理之第二同為乙甲第三同為半徑則兩理之首末
二率為互視之同比例故丁角之正弦與乙丙之正弦
若丙角之正弦與丁乙之正弦也
又如法從丁角作丁戊垂弧至對邊分兩形而戊為正
角則乙角正弦與丁丙正弦亦若丙角正弦與乙丁正
弦又從丙作垂弧分兩形而壬為正角則乙角與丁
丙亦若丁角與乙丙
一丁角正弦丙角正弦
乙丙丁斜弧三角形丁為鈍角法從乙角作乙甲垂
弧於形外亦引丙丁弧會於甲成乙甲丁虚形亦凑成
乙甲丙虚實合形甲為正角
乙甲丁形丁角之正弦與乙甲邊若半徑與乙丁邊正
弦一理也乙甲丙形丙角之正弦與乙甲邊若半徑
與乙丙正弦又一理也准前論兩理之第二第三既
同則丁角正弦與乙丙正弦若丙角正弦與乙丁正弦
也
論曰丁角在虚形是本形之外角也何以用為内角曰
凡鈍角之正弦與外角之正弦同數故用外角如本形
角也
若用乙角與丁丙邊則作丙庚弧於形外取庚正角其
理同上或作丁戊垂弧於形内取戊正角分兩形則如
前法並同
用法
凡弧三角形(不論正角斜角)但有一角及其對角之一弧則其
餘有一角者可以知對角之弧而有一弧者亦可以知
對弧之角皆以其正弦用三率比例求之
假如乙丁丙三角形先有丁角及相對之乙丙弧則其
餘但有丙角可以知乙丁弧有乙角可以知丁丙弧此
為角求弧也若有乙丁弧亦可求丙角有丁丙弧亦可
求乙角此為弧求角也
一丁角正弦一乙丙正弦
二乙丙正弦二丁角正弦
三丙角正弦乙角正弦三乙丁正弦丁丙正弦
四乙丁正弦丁丙正弦四丙角正弦乙角正弦
歷算全書卷七
