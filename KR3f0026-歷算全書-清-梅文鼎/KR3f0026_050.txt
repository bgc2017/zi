餘論
數學有九要之則二支一者筭術一者量法量法者長
短遠近以求其距西法謂之測線方圓弧矢冪積周徑
以相求西法謂之測面立方渾圓堆垜之形以求容積
西法之測體在古九章則為方田為少廣為商功為句
股筭術者消息盈虚乘除進退以差多寡騐往以測來
西法謂之比例通分子母整齊畫一不盡者以法命之
西法謂之畸零若夫隠雜重複參錯難稽即顯騐幽探
賾窮深無例可比故西法别立借衰互徵以為用亦比
例也在古九章則為粟布為衰分為均輸為盈朒為方
程此二者相需不可偏廢雖然筭術可以濟量法之窮
而量法不可以盡筭術之變何也可量者其可見也天
下之不可見者多矣非筭術何以御之故量法有窮而
筭術不窮也夫既量之而得其率矣所量者一欲知者
百西法之用比例亦以筭術佐量法也然以例相比非
量法而有量法之理吾友桐城方位伯謂九章出于句
股蓋以此也然吾觀方程正負同異減併之用非句股
所能御而能生比例愚故以筭術必不可廢也
言數學者亦有二家一古法一泰西泰西之說詳明曉
暢古人之法徑捷簡易可互明也然古書僅存筭術而
略于測量泰西詳于測量而或遺在筭術吾觀泰西家
言矩度三角八線割圓幾何原本備矣謂其善用句股
能有新意出于古率之外未為過也若所譯同文筭指
者大約用三率以變古法至于盈朒方程則其術不復
可行于是取古人之法以傳之非利氏之所傳也算術
之妙莫盈朒方程若而泰西皆無之是九章闕其二也
尚謂之賢于古法乎且泰西家欲以其說易天下故必
宛轉箋疏以達其意以取信于學者若盈朒方程立法
之意殊不能言也不能言盈朒故别立借衰之法以代
之自謂超妙可廢古法矣而終不能廢盈朒若方程一
章不但不能言之亦不能用之不過取古人之僅存者
具數而已不能别立術以代之也諸書之謬誤皆沿之
而不能察其必非知之而不用能言之而不悉亦可見
矣夫古人之略于量法者非不能言也言之略耳言之
詳者别有專書而人不能習不傳于世耳學士大夫既
苦其難竟又無與進取弋獲之利遂一切棄置不道淺獵
焉者率得少以自多無所發明遂使古人之精意若存
若亡不復可見今諸書所載方程法殘缺錯亂視盈朒
尤甚其所僅存又多為後之不得其說者參以臆解而
其旨益晦非古人舊也使古之方程僅僅如此何必别
立一章列于盈朒之後乎然以好變古率如泰西而不
能變方程勤于言筭如泰西而不能言方程不能盡其
用不能正其沿誤可見古人立法之深遠而决不可易
向使習古法者盡見古人之書又能如泰西家羣萃州
處窮年累月研精覃思以為之引伸而推廣又豈止如
斯而已乎言之三歎
