催官篇卷一
宋賴文俊撰
評龍篇
評隂龍
催官第一天皇龍博龍換入天市東少微陽璇左關局
廉貞起祖峯崇崇右關廉貞降樞兑變換太乙東南雄
穴乘陽樞秉生氣或更受穴天皇宮
中天北極紫微垣正臨亥地為天帝之最尊所以正
南面而立者也且以四貴人臨丙而貴隂德臨庚而
武五尚書臨㢲而文天乙臨辛而夀八榖臨艮而富
司命臨震而饒財大理臨丁而旺人此亥龍之最貴
也東府天市垣帝座正臨艮地且以司禄臨丁而夀
貴人臨庚而貴貫索臨㢲而富宗人臨丙而旺人舟
車斗秤臨辛而饒財此艮龍之最貴也兑為西掖少
微垣天帝文章之司府且以王諸侯臨丁而貴三少
臨艮而富虎賁臨震而武太史臨丙而文長平臨㢲
而饒財此兑龍之貴也㢲上値太微垣太乙五尚書
居之且以常陳臨艮而貴郎官臨庚而富九卿臨辛
而饒財三公臨丁而夀此㢲龍之貴也是以亥艮入
首博入兑㢲者皆上吉之龍不易得也喜祖廉貞者
何也廉貞震也是帝之所由出萬物之所由生也有
生生不息之意焉自彼作祖而四龍之氣愈煥而愈
盛矣故太子既立必居之東宫而後出可以守宗廟
為社稷主者象此義也左關局者由穴逆推至祖順
轉之陽局也右關局者自祖順推至穴逆行之隂局
也
天皇太微為正向陽樞穴癸為上龍
亥龍丙向者紫微照龍太微照向天市居其左少微
居其右書曰穴内若得四垣星擎天作柱扶紅日者
此也艮龍丁向者天市照龍南極照向五行列宿各
正四方數合圖書隂陽相見者此也
四神八將應位起三火竝秀三陽衝三陽洋朝入庚震
食邑開府應三公更出仙翁與佛子蓬萊真境超凡風
四神乾坤艮㢲也八將甲庚壬丙乙辛丁癸也三火
午為天官火丙為地禄火丁為人爵火也三陽㢲丙
丁也三火主秀貴㢲水主文章丙丁水主神仙福夀
亥艮為龍丙丁在向砂得四神八將催秀氣三火並
秀煥精英水見三陽秀聮赦文震庚威武呈祥由是
貴三公産仙佛才兼文武福德並茂皆山川孕毓所
致豈偶然也哉龍為第一非虚語矣
陽樞起祖降兑㢲變艮作穴官應同
此亦右關局也艮又于九星為貪狼隸之寅位為長
生萬物之所以成始而成終也故自艮起祖降兑㢲
而復自艮入穴者官與上同也
少微起祖降艮㢲亦主富貴永興隆
此亦左關局也自首節至此皆顧祖之局龍合上格
故首序之
六秀變出紫微局砂水應位官無窮
丙配于艮太微所照辛配于㢲天乙之居丁照于兑
五福之司此六秀之所由稱也砂水應位如四神八
將三火三陽各得其位也由六秀入亥而砂水應之
亦非中下地矣不可以祖非廉貞而少之也
六秀行度間庚震三吉受穴文武崇
三吉震庚亥也羽林騎官正臨震位而庚納于震又
有扞禦武庫之司故六秀之應文之崇間以庚震武
之崇矣
亥山一丈可致富㢲水一勺可救貧辛山十丈富相親
難養過房異姓人震庚砂水秀朝位持節邊疆統卒戎
前言震庚受穴矣又云震庚砂水者言互相配之局
也如震龍受穴作庚向見庚方砂水秀者是震之催
官星也庚龍受穴作震向見震方砂水秀者是庚之
催官星也蓋庚納于震上應大關參旂星主邊塞禦
難事所以有持節邊疆之應也辛山十丈云云言不
可混雜他脈
少微轉㢲還少微人才昌熾官職卑太乙少微復太乙
亦主文官持彩筆
兑與㢲雖皆貴垣若相題而並論則兑所值之位在
胃昴之間有倉庫有白衣未有太乙五尚書之有專
秀也少微轉㢲還少微兑多而㢲少故人財昌熾官
職卑也太乙少微復太乙則㢲氣重于兑故主文官
持彩筆也然左右關局之地生旺各有所趨未可以
此定其力量之輕重也故下文又有砂水定品秩之
說
迢迢西兑入天皇清貴翰苑誇文章
迢迢西兑左關由兑入亥而無他龍間之是純一之
氣也清貴翰苑之應宜爾矣
天皇行龍入天市富貴兼美芝蘭芳
艮為天府財庫之司故由亥入艮有富貴兼美之應
也
天市天皇龍第一㢲辛兑丁官可必最喜廉貞作祖宗
廉貞作祖為官疾
此即首章之義而申言之也震為雷雷一鼓而百果
草木皆甲折蟄之奮也不踰時疾莫是過矣最喜之
者喜其鼔動龍神而官位疾也
隂樞南極及天潢行龍受穴俱榮吉
有博換而無駁雜故俱榮吉也
天屏㢲丙同逶迤只主優優發財食
天屏臨巳帝星照丙㢲有太乙三龍皆稱純美何榮
顯之難而財食是止也蓋逶迤云者與上變換轉復
不同如上所云或一二里而變或數百丈而換氣專
而一若有久任意焉倘已方行而㢲繼之㢲纔受而
丙又交天屏以偏位而力淺㢲丙以逶迤而不專是
木火相間之氣也若壬子癸庚酉辛一氣流行無嫌
逶迤矣然亦未可盡拘當合形勢方位斟酌之
鬼牛二氣災害萌拜禮神佛崇香燈
鬼牛二宿為淫詞為妖孽為僧道其在氣也為暗金
殺故丑未得之有少亡痼疾僧尼道士之應若龍局
不真不可輕用也
二煞獨行豈為吉宜與丁艮相兼行相兼行度龍局吉
男女多痣家豐盈
丁艮二龍上值吉星得之者多夀考康寧富貴兼美
故丑兼艮行未兼丁行者可解諸災害且能獲福然
終是未純若龍非上局未易顯榮也男女多痣土氣
之形也
評隂龍而終以丑未者經所謂貴隂龍而取旺相雖
丑未巳猶為所棄也
評陽龍
陽權頓伏蜂腰起隂權砂水來相迎切忌罡星高照穴
鼓盆次第災相仍
頓跌起伏午氣聚矣而砂水相迎喜隂權者午之正
配也辰峰高大陽龍復見罡星所以有尅妻之災也
又云鼓盆為戌午龍見辰戌峯高照者助其火黨故
災相仍又一本切忌天皇高照穴蓋亥為午之殺曜
刑禍有所不免所以不宜總之辰戌亥三方高照者
皆午龍之所忌而尤必以本龍休囚方位為准
隂權坎癸貴清俊岡勢磊落如流星陽權砂水秀朝穴
龍虎抱衛公侯生
精俊磊落壬坎癸之氣旺矣而秀朝抱衛喜陽權者
壬之正配也坎癸之借配也故得此局者坎離交媾
之象也離為君位故有公侯之應也
陽玄隂光砂水秀隂陽砂拱官班榮
癸亦坤之所納也故喜秀而拱
陽光瑶光隂權位行龍懶緩生泉泓
壬子癸水也其性懶緩則氣易衰所以喜岡勢之磊
落也
陽光單行更高聳孕生六指母猜驚
單行而高聳坎氣清而旺矣蓋坎水也生于一而成
于六在人為腎腎主骨而指又骨之顯于用者也故
指者坎之應而六者成數之應也
陽玄行龍兼鬼氣少亡孤寡并尼僧
坤為老隂已無生氣又可與鬼煞兼行乎鬼有積屍
星主少亡老隂少生氣主孤寡為妖孽為僧道故主
僧而坤者母也又主尼
陽璣來龍最凶惡絶嗣無主坟荆榛
乾為老陽已無生氣又居肅殺之位所以有絶嗣之
應也
魁罡方位不堪坟少亡惡逆嘗爭横山竒水秀穴周密
暫可致富随伶仃
辰戌為金煞所伏貴人禄馬不臨故少亡為戎寇為
賊將為聚衆故惡逆争衡山竒水秀穴周密則氣旺
而聚可致暫富然又有極貴之地多自辰戌得之者
但好殺而少隠惻耳此又當以别法論也
隂璣天棓若受穴瘋跛痼疾人生盲寅甲行龍穴竒巧
僅可一發人温飽
寅甲木也木盛則生風又應箕尾而好風此瘋跛痼
疾之必有也生盲者何也火長生於寅甲木納于乾
乾為首而目寓焉木生火火生風火風交而目盲不
曰首而曰目者目于風火為易入也龍穴竒巧氣旺
而聚故可暫富
陽龍懶緩不堪裁形孤穴露生凶災行龍起伏如萬馬
陽局周完要竒雅
三吉六秀自具旺相之氣矣即龍不精竒堂局寬暢
可蔭所生而致福陽龍虚而孤者也曰頓伏曰精俊
曰磊落曰高聳曰相迎曰抱衛曰砂拱曰周密須龍
格尊嚴局勢完全而隂陽兩路生旺得位方可大發
富貴不可以陽龍棄之若非龍真局正未有不淪于
休廢者矣詎可忽諸
世人盡愛龍逶迤不明曲折兼醇醨
龍有可逶迤者有不可逶迤者如庚酉辛㢲己丙壬
子癸即逶迤曲折無傷其餘則隂陽混雜不可用矣
天皇行龍莫曲折璣權氣雜非瑰琦
亥龍曲折非乾即壬雜乾則犯肅殺而鰥寡絶嗣雜
壬則犯文曲而淫亂離鄉
天市逶迤失正氣天厨天棓為深疵
艮龍逶迤非丑則寅間丑則犯金殺而少亡痼疾間
寅則犯殺曜而跛盲官非
隂璇切忌間婁氣庚兑委曲咸相宜
間戌則犯金殺而少亡痼疾間庚兑則純一而奮武
威斷
陽璇亦忌間亢氣
間巳可富間辰則犯金殺而禍與戌同
乘氣慎勿差毫釐
乘氣有毫釐之差吉凶有天淵之異設或乘天皇之
氣少有不慎即為璣權所雜而為害不淺矣所以慎
之于毫釐也
龍辨中抽左右落吉凶官爵定榮削
此言到頭起頂有中抽落者有左右落者中抽落者
耳受穴也左右落者腰腧穴也然有純有雜而吉凶
榮削定于此矣
左落乾亥如雙行乾多亥少那堪作
此以下論亥脈之純雜也右落乾亥必乾氣多而亥
居虚薄之處強作之則凶惡絶嗣
右落乾亥亦雙行亥多乾少堪裁度
右落乾亥必亥氣多而乾居虚薄之處堪裁度者放
到乾殺收扶亥氣入棺也
中抽乾亥平分來可作行龍穴休鑿
乾亥平分則隂陽混雜只可行龍不可作穴蓋中抽
之脈作穴之際定要氣清所以言穴休鑿也
壬亥雙行從左落亥多壬少榮官爵雙行右落龍不純
壬多亥少家蕭索
亥多壬少而裁度得宜故官爵可榮壬多亥少無可
裁度者也強作之則淫亂離鄉家蕭索矣
中抽壬亥平分來轉換精竒莫差錯
壬亥混雜行龍不為害然腰半之間或將到之處非
轉壬則換亥此處當仔細詳認有不可毫釐忽者如
純亥精竒固為粹美略兼壬氣則為扶局如純壬到
頭當再審後龍前向或隂或陽而裁制之非速達穴
則借局也
單亥中抽爵禄縻左落乾頂真龍虧右抽壬頂為四輔
龍逢官旺不須疑
上文既云璣權非琦瑰又云壬多亥少家蕭索則亥
行壬落在所不取矣今又曰龍逢官旺不須疑者千
里來龍只看到頭八尺詳隂陽兩關得合生旺或旺
龍作生穴或生龍作旺穴而水之生旺方位又以龍
向消納之則又何必以壬棄哉所謂官旺者如水生
于申沐浴酉冠帶戌臨官亥暮于辰之類即天玉玉
尺以左關右關論入首立穴作向也即有亥龍行度
亦在所不拘矣
艮頂中抽為第一最喜龍直嫌逶迤
此以下論艮龍之純雜也直則純故可喜一有逶迤
即上所謂失正氣而為深疵也
左落丑頂為半吉
丑與艮為不雜故亦可發福但丑為金殺不免有少
亡痼疾之災所以為半吉也
右抽寅頂生瘋眵
即上所謂瘋跛痼疾人生盲也
丑艮對頂平分出穎異亦主生光輝
以見龍非穎異亦未易光輝矣
丑艮雙行從左落丑多艮少生災危丑艮雙行從右落
艮多丑少榮孫枝
此左落與前左落丑頂一也而有吉凶不同者耳受
腰受之異也
寅艮中抽不宜穴左抽艮頂堪扶持
寅為艮之殺曜故中抽者不宜穴若從左落則放倒
寅氣扶起艮氣殺去而福自至矣
艮寅右落豈為吉棓星作主生災非
災者瘋眵之災非者犯殺曜而有官非也
震山正落龍最貴若見甲乙宜深推震甲雙行患瘋跛
震乙繼贅螟蛉兒
此言震脈之雜也震甲雙行左落之龍也震甲能生
風故有瘋跛之應震乙雙行右落之龍也乙為裁接
之木非本根所生所以有繼贅螟蛉之應也
離丙雙行切須忌天降回祿災翬飛
午為隂火丙為陽火故離丙相雜則以火助火而火
災不免
辰㢲並落非粹美左落辰頂堪嗟悲
右落㢲頂為粹美並落則㢲龍帶殺多少亡而女禍
破家左落則不止少亡而凶禍猶甚
辛戌雙行本非吉左落辛頂多鎡基
辛戌雙行則辛龍帶殺而與辰㢲同禍左落則粹美
而可以致富
丁山正落亦為貴午未雜氣家陵夷
此丁龍相雜之害也右落兼未則帶金殺而少耆頥
左落兼午則多不潔而少人丁故有陵夷之禍
起頂降脈定偏正他宫放此須無違
此總結上文之意中抽落者起頂降脈之正也左右
落者起頂降脈之偏也偏正一定而或純或雜或扶
或放心目巧者裁度自然協矩舉一山而山山可推
故云他宫放此須無違也
龍法隂陽不宜駁雜到頭穿山乘氣最宜清正雙行
單行故不可混而立穴之間最忌收山不起出殺不
真具欲乘亥氣而左右乾壬雜之矣篇中既云隂不
可駁陽陽不可雜隂而又云龍逢官旺不須疑者是
又可見生旺足憑而不必棄陽龍而不用也又在識
微者妙悟方不為章句所悞矣下文故繼之以生旺
之說而曰不須更論隂陽疵
衰病絶鄉未為福死兼墓沐家流離臨官生旺胎養位
不須更論隂陽疵
純隂純陽催官之大都也然亦有以五行生旺論者
如金生巳沐浴午官帶未臨官申旺于酉衰于戌病
于亥死于子墓于丑絶于寅胎于夘養于辰也假如
兑龍入首金也如有坤申行度雖龍氣不純乃臨官
之位不須更論其疵也
此總上文言脈有中抽左右落偏正之分不可不辨
龍有吉凶之方不可不察皆以入首一節為主而于
穴星後分水中下盤針而定之以决皆(缺)之落
又以雙山五行察其來脈之方隅審其方位之吉凶
隂陽合而方隅吉者為上如不合隂陽其方隅吉者
亦吉故曰不須更論云
四龍轉換為第一卦變三兩皆為稀
艮丙為一龍㢲辛為一龍兑丁為一龍震庚亥為一
龍此之謂四龍也卦變三兩者變換雖多不出三吉
六秀之外不必歴備四龍即三龍兩龍亦稱竒矣
一卦獨行為巧一正來龍遠母栖遲栖遲側閃為傍落
亦須造化無參差
如亥龍行度雖遠入首之際仍是亥脈兑龍行度雖
遠作穴之處仍乘兑氣此之謂一卦獨行正來龍遠
無栖遲也一有栖遲側閃即有轉換而非巧一矣傍
落入首而非正落矣然尋龍者人不可專貴正落而
少旁落也苟行度純一不出三吉六秀之外是傍而
不離乎正而功與巧一者等也如側閃而流于四墓
乾甲等龍是造化參差不足貴矣嘗觀大地多有側
閃落者人以側閃也乃棄而不顧必尋盡正龍而後
止不知到側閃之際彼正者忽變駁雜以衛區穴而
側閃者乃純一無疵者也噫此正造化之妙所以愚
弄俟有德耳
真行偽落為變局龍真穴的無推移砂秀水朝為吉助
博龍合矩登天衢
如隂龍行度到頭之際忽變為陽是真行偽落謂之
變局變局之龍氣脈雖陽分合甚明一毫推移不得
而砂之拱水之流皆是吉秀貴禄得合生旺而為後
龍之吉助如是之地初雖不發博到後龍砂水合矩
而雲衢可登矣此言吉龍行度入首變作凶龍為變
局也若龍真穴正砂秀水潮用之莫棄初雖有吝行
入吉龍與向合矩則發富貴旅寓集所謂借局也
偽行真落為吉福但恐換骨有興衰
如陽龍行度到頭是隂而砂水又與隂合是之謂偽
行真落如此之地葬下即發博到陽龍砂水向首不
合即便衰敗矣此言凶龍行度入首變作吉龍故可
作穴但恐行入後凶龍上而生災旅寓集所謂速達
穴也以隂為真陽為偽者貴隂賤陽也然亦有陽為
真而隂為偽者此以遠近論真偽并以隂陽辨真偽
也
詳觀砂水定品秩
論龍詳矣而品秩之高下又在砂水上定之如龍合
上局催官星明禄馬健旺生旺水朝此極品之地也
然亦有得此則失彼彼起則此伏或高而不秀或秀
而不高水神有合有不合如此者龍雖純一亦當乘
除論品秩矣此在人心目明巧不能一一為人辨也
收放乘氣為真機
如亥龍中抽本自純一乘氣少偏即為乾壬雜氣矣
如壬亥雙行本為雜氣能知收扶放倒之法則去邪
歸正而氣自純矣故會得上前落後挨左挨右之法
即是收放乘氣之真機而葬之能事畢矣放送乘氣
詳見下章
土圭測位勿草草心意消息毋昏欺
山猶之人有好相貌必有好星命有好巒頭必有好
理氣如看得巒頭精到理氣自然合矩即有不合之
處巒頭亦隨不合而見矣故土圭之法不能外巒頭
而别有運用也雖然格龍猶易定穴甚難入首之處
亦有口面闊大分合難辨者將欲舍之砂環水秀又
為可愛將欲取之可東可西可上可下惘然無下手
處故賴公又說此二句為學人設一規矩乃于前後
左右微茫依稀之處將土圭仔細照認果真乎偽乎
純乎雜乎向局合乎不合乎天星一定然又再三辨
視而彼闊大者若化為緊狹難辨者若變而顯著穴
情自有一毫推移不得者可以預定之矣此雖土圭
之定格而其神明變化之妙操縱闔闢之機全在人
心消息于其間有非筆舌所能盡也
龍穴砂水為至要為君備賦催官詩
龍穴砂水一不可少故曰至要而龍穴尤切此催官
詩所以貴消詳其吉凶不可忽略自欺以欺人也
評穴
亥穴
催官第一天輔穴天皇氣從右耳接穴宜挨左微加乾
天皇貫穴氣無洩四神八將俱朝迎紫綬金章在前列
亥龍丙向紫微照龍太微照向所謂天皇太微為正
向也挨左微加乾使乾氣貫棺右角則亥氣始正不
加乾則亥氣洩矣凡耳受者有加論受穴與龍隔四
宫者亦有加隔五六宫者不必論加後凡言加者倣
乾法加之則乘氣正矣天皇第一龍太微第一向四
神八將第一砂故紫綬金章在前列為第一官也
天皇氣射天廐星微挨西獸加壬行天廐穴空始為吉
耳受左氣官資榮
穴空始為吉者恐誤挨左而乾氣實也加壬則乾氣
空矣
天皇氣鍾穴北道挨左立穴為樞要稍加乾位細推詳
左耳乘氣母冲腦
癸為北道而穴鍾者南極照向也又云坐亥向巳亦
為穴北道分金少差則直龍直向氣冲腦矣故戒之
細推詳者恐乾氣入也
少微正向宜配丁右腰乘氣官職輕挨入天皇脈受穴
右耳乘氣公侯生
此言兑穴不宜載在亥式中
艮穴
催官第二穴宜癸天市正氣左冲耳穴挨西獸微加寅
晝錦榮華耀閭里壬癸背北面南離河洛理數無相違
四垣四獸各正位五氣順逆相憑依
此艮龍丁向穴也天市照龍南極照向所謂陽向穴
癸為上龍也又艮納丙為正配故坐壬癸向丙丁者
背北面南天市列左紫微列右少微位西北太微居
東南此四垣各正位也玄武居北朱雀居南青龍位
東白虎在西此四獸正位也五氣順逆相憑依又在
官旺上消詳不專執此為例耳
天市迢迢穴隂璣氣從右耳母逶迤天厨微加穴宜左
富貴文武官班縻
艮龍庚向母逶迤恐丑寅氣入也富而且貴龍之應
文而又武向之應也
天市行龍太微向氣鍾左腧官資旺隂陽相見福永禎
二樞配合相随唱
艮龍丙向艮納丙故曰隂陽相見艮為陽樞丙為隂
樞故曰二樞配合又皆帝垣故雖腧受而力重也
陽樞穴左天官星右腧乘氣多榮名若得隂璇山秀起
含書飫史稱明經
艮龍辛向辛納于㢲主文章若山峯秀起則文星顯
著故多明經之應也
陽樞行龍西向兑右耳乘氣應為最穴宜挨左加厨星
閥閱榮華應無文
艮龍兑向山澤通氣久而且速所以應為最也
天市行龍向陽璇氣冲左腧通玄微渥潤肥家積金玉
但恐夭折虧天年
㢲主文章向之富貴而曰夭折者以腧受力輕而㢲
木又剋艮土也然天市主富故有渥潤肥家之應也
又一本天市行龍穴天厨主産忠貞貴不疑微加半
分庚寅氣但恐富貴難相馳嘗見艮龍未向多有結
大地者
辛穴
第三催官穴天廐天乙行龍右耳受挨左立穴加少微
中男及第紆紫綬
辛龍㢲向天乙照龍太乙照向又隂陽相見若水明
砂秀則貴顯而速㢲辛為巨門屬中子故應中男
穴坐天西向東震隂璇左氣從耳進微加婁位勿加多
巡警小官亦聰俊
辛龍夘向勿加多者恐婁氣入也
隂璇龍向天市垣氣從左腧通其原玉堂金馬無分到
儒官雅俊多田園
辛龍艮向氣從腧入故不大顯龍重局秀亦有大貴
者
㢲穴
第四催官穴宜乙陽璇氣冲左耳入天官借坐加青蛇
禁闕宸宫班夜值
㢲龍辛向太乙照龍天乙照向又㢲主文章居太微
垣内為帝星照臨是以文學獲幸而班夜值也又上
應璇星主女貴是為椒房貴戚而班夜值也
太乙行龍天屏穴右耳乘氣真竒絶亢金殺位勿加多
巨富小貴人英傑
㢲龍亥向勿加多者恐辰氣入也若龍合上局催官
高起亦大貴地也
太乙行龍向陽樞右腰乘氣無差殊砂竒水秀龍精異
詩禮富貴多金珠
艮向腰受穴而力與耳受等者以砂竒水秀龍精異
也
震穴
第五催官穴宜甲陽衡氣從左耳發穴挨西獸加天官
持節邊疆掌生殺
震龍庚向震上應騎官將軍星庚上應天關參府星
主邊塞禦難事又為隂陽相見此所以掌邊疆生殺
之應也
阿香東來穴天官氣從右耳屍靈安微加甲位穴龍左
先文後武榮官班
震龍辛向先文向之應後武龍之應也
庚穴
第六催官向東震天潢氣從右耳進微加申位多榮華
富壓鄉邦衆欽信
庚龍邜向隂陽相見故多榮華又為威武故能忠信
明决遠近欽信也
天潢正向天市星氣從左耳真竒清微加西兑穴粘右
水朝局備家資盛
庚龍艮向艮為財庫之司故水朝局備者家資日盛
也
丁穴
第七催官穴宜坤南極氣從右耳奔要使亢隂勿貫穴
微加天廣榮家門
丁龍艮向南極照龍天市照向貴夀之穴也亢隂勿
貫穴恐未氣入也微挨左加天廣則亢隂勿貫矣
南極行龍天皇向氣冲左耳乃為上穴挨西獸微加羊
陽權慎勿毫釐間
丁龍亥向天皇照向又為丁之貴人故為上一有午
氣雜之則亥為殺曜矣故慎之毫釐也
丙穴
催官第八丙龍乙氣冲左腧英才出太微之龍穴粘已
左氣貫耳富而已
太微照龍天乙照向又丙與辛合故英才可出若作
亥向者為紫微照向又為丙之貴人若龍重局秀未
有不富貴者一本太微行龍天皇向璧度峯高乃為
上祿馬交馳龍最竒榮華富貴人推尚觀此則不止
富矣
太微行龍向陽樞右腰乘氣無差殊穴宜挨左加青蛇
亦主人旺家資富
丙龍艮向故止富然亦隂陽相見苟龍力重厚亦有
大貴者
兑穴
催官第九兑山艮左氣冲耳無差紊略加天乙貴龍成
亦主文章典州郡
兑山艮向為山澤通氣辛為天乙貴人故曰貴龍兑
為文章司府故以文章典州郡
金雞來泊天門啼右氣冲耳天廐嘘微加天潢砂水秀
少年一舉登科第
兑龍㢲向太乙五尚書照臨砂水秀麗足以推發文
秀故有少年科第之應也天廐嘘者借乾以嘘兑氣
也
金雞啼向扶桑東氣冲腦散虧神功庚辛受穴乃為貴
官職宏霸資財豐
兑龍夘向是直龍直向故有氣冲腦散之患若略有
逶迤則庚辛之氣可乘倘直送直奔而脈又微細則
將何術以處之必也乘己酉氣者作辛酉辛夘分金
乘辛酉氣者作丁酉丁夘分金則神功不虧而官職
宏資財豐矣
陽闓西來穴宜癸兑丁相見本為美右腰乘氣氣力輕
轉亥結穴氣從耳
兑作丁向為正配當出隠逸高夀清貴之士若轉亥
結穴氣從耳入而力重矣
離穴
催官第十穴天貴離宫左氣從耳注微加南極穴周迴
砂水合矩公侯至
離龍壬向離壬為隂陽相見又離為君門有覲君之
象故有公侯之應陽龍忌懶緩蕩露故有周迴合矩
之訓
離山岧嶤應日星丁穴右耳乘炎精微加天貴毫釐位
立見驟富官職榮
岧嶤言其高也高則無懶緩之病矣且離為火火性
焰上而最疾高則不失其性故有驟富貴之應離龍
癸向為水火既濟故亦有是應應日星者當星日馬之
位也曰毫釐者恐丙氣入而回禄之災不免也
壬穴
背一面九乘天輔氣冲右耳為合矩穴宜挨左加紫星
富貴聲名振鄉土
壬龍午向背一面九河圖數也離壬為正配故曰合
矩此亦與河洛不違苟龍局合上格亦大貴之地
壬山迢迢穴天市天輔氣奔冲右腧穴左微侵半分亥
富貴聲名響閭里
壬龍坤向腧受穴也行龍迢迢則氣專而一壬作坤
向是為三合雄猛而來故曰氣奔如是則力與耳受
同故有富貴聲名之應也
天輔龍向天官星氣從左腧通玄靈穴宜挨右加陽光
亦主財旺人英俊
壬龍乙向是為三合壬方玄武所居故曰通玄靈
坎穴
穴坎陽光右耳通龍脉精俊生英雄切忌陽光氣冲腦
家資退落應如掃
坎龍午向乘壬子氣者作丙子丙午分金乘庚子氣
者作庚子庚午分金如是則氣不冲腦而英雄可生
矣
陽光穴坐天市垣氣冲右耳乃為玄穴宜挨左加天輔
孕産六指多田園
坎龍坤向坎水成于六而先天之位數又居六故有
六指之應龍局精異則可貴
癸穴
催官十三面玄戈隂光俊美右耳過挨左宜加半規月
富貴便見風流多
癸龍坤向癸為水上應女宿為巧藝為淫亂而坤上
應井宿有水府有泗瀆水性動而不守故癸龍坤向
者多風流而好色乃其應也然行龍俊美又為相配
故雖風流而富貴也
隂光穴坎向炎精左耳乘氣不為輕穴宜挨右微加牛
出人英俊資財盛
癸龍午向亦坎離交媾故為富貴之地
坤穴
丁穴迥環局關鎖玄戈耳入氣冲左穴粘西獸微加申
龍局精竒發如火
坤龍癸向正配穴也曰關鎖曰精竒則氣旺而多吉
發之驟也
坎離交極少生氣老龍不交龍不備水朝砂秀亦陽龍
坎癸離壬納于是
震㢲艮兑隂陽内含生意不息故俱為吉穴若坎以
中之陽交于離而離以中之隂交于坎先天對居而
後天又對居交極而衰生氣漸少矣坤為老隂則氣
血已枯不能交媾生氣絶無矣故以人道論地理而
貴隂賤陽之義無餘藴矣故龍脉精異水朝砂秀乃
次于四龍而為陽龍之上吉也自此以後若乾甲等
龍凶多吉少龍非磊落精竒局非環衛周鎖不可輕
用矣
乾穴
亢陽無生甲從乾氣從腧入非天然陽局不竒總凶惡
鰥寡絶嗣災綿綿
乾亦納壬又六白所照本為吉穴奈老龍不交為亢
陽萬物戰乎乾為肅殺甲向腧受為氣弱而力淺此
所謂無生而非天然也然猶隂陽相見若龍竒而局
完亦可用之為暫福地不然鰥寡絶嗣禍有不可勝
言者矣
陽機來龍宜向乙迢迢左氣從耳入穴宜挨左微加婁
水朝局備家資實
乙與坤配而乾向之亦乾坤相見之義迢迢而來氣
從耳入力專而重故可富他穴言加者以開為挨此
以棺就龍為挨後甲申辰三加法倣此
戌穴
戌山迢迢宜向乙鼓盆左氣從耳入龍行起伏向陽朝
巨富但恐人殘疾
迢迢起伏而來又從耳入故可用之以暫福奈戌為
金殺所伏乙木又能生瘋所以有殘疾之應也
鼓盆龍向天苑星行龍懶緩災非輕穴挨西獸細消詳
水朝局備家資盛
龍來頓伏作甲向亦可免禍而暫福一本作天棓星
倘有午水朝入必招回禄之災恐賴仙所不取
寅穴
功曹坐艮面玄戈左耳乘氣無偏頗微加申位局周完
龍脈精異發如火
寅上應尾箕尾為火箕好風風火之性甚速其局周
完脈精異氣旺而聚故其發自驟也
功曹正向天關星龍脈穎異穴堪親砂水不備總凶惡
寡母怪疾多生嗔
雖直龍直向而避其正貫則氣不冲腦矣但恐龍脈
不竒砂水不備有寡母怪疾之應耳申隸于坤故寡
母寅為瘋魔故怪疾
甲穴
隂璣穴㢲向璣峯氣從右腧家興隆左右不交龍失度
鰥寡瘋跛動瘟風
鰥寡乾之應瘋跛瘟風甲之應也
隂璣起伏龍向坤左耳乘氣福無窮穴宜粘左微加寅
龍竒局鎖方堪用
甲配乾而向坤亦隂陽相見故福無窮然必龍竒局
鎖而後可用也
辰穴
亢金陽龍向玄戈左腧乘氣穴比和天官微加穴粘左
龍要精異穴關鎖
土龍土向故曰比和陽龍帶殺故猶喜清異關鎖
申穴
天關龍從天漢星氣從右耳須尋正微加天鉞輔龍行
水朝局鎖人財盛
龍剋向為財甲中有寅為申之馬故水朝局鎖者人
才自盛也天鉞坤也坤土生申金故曰輔龍行
申山局向瑶光宫左耳乘氣力為重玄戈微加穴居左
龍蹲虎踞家資盛
氣從耳入故力重龍虎峙則勢雄而氣聚故家資盛
巳穴
赤蛇頭向天門北直來直受神功裂㢲丙受穴最為良
富貴榮華人英傑
乘乙巳氣者作辛巳辛亥分金則神功得矣然不若
㢲丙之秀
未穴
未山起伏龍向艮天常氣從右耳邊穴挨左位帶丁來
左道榮華人貴顯
未為不正之氣帶丁有六秀之資故左道未之應貴
顯丁與艮之應也
丑穴
金牛走向太微垣氣奔左耳龍脈旋陽樞微加穴粘右
水朝局鎖多田園
丑雖金殺所伏幸有太微照向故可為次吉
天厨龍向南極星左氣冲耳資財興穴挨西獸加陽樞
富貴人欽左道靈
丑龍向丁得南極之照加樞有六秀之資故富貴然
為不正之氣故左道
乙穴
天官坤向穴天市氣從左腧乃為利亢金微加穴粘右
亦主富貴人招贅
乙與坤隂陽相見故有富貴之應乙為裁接之木故
有招贅之應
氣從耳入官易期氣從腰腧官應遲耳腰乘氣有多寡
正脈慎勿差毫釐
耳入者氣直受而力重故易期腰腧入者氣横受而
力緩故應遲如加陽光加陽樞帶丁來皆加之多者
也如勿加多加半分加之寡者也加毫釐如微加則
又寡矣此所謂乘氣有多寡也宜多而寡則正氣淺
宜寡而多則偽氣盛其相去毫釐而禍福天淵不可
不慎也
催官穴向幾等第耳腰乘氣為真機
此總結全篇之意也合言之則隂貴而陽賤隂陽等
第也分言之隂有隂之等第陽有陽之等第也合言
之耳受重而腰受輕耳腰有等第也分言之耳受有
耳受之等第腰受有腰受之等第也葬法多端要之
不外乘氣經曰葬乘生氣識得此訣葬之能事畢矣
催官篇卷一
