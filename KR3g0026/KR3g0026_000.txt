催官篇術數類三(相宅相墓之屬)
提要
(臣)等謹案催官篇二卷宋賴文俊撰文俊字
太素處州人嘗官於建陽好相地之術棄職
浪遊自號布衣子故世稱曰賴布衣所著有
紹興大地八鈐及三十六鈐今俱未見是書
分龍穴砂水四篇各為之歌龍以二十四山
分隂陽以震庚亥為三吉巽辛艮丙兑丁為
六秀而著其變換受穴吉凶之應穴仍以龍
為主而受氣有挨左挨右之異砂水二篇亦
以方位為斷其說頗具懸解如謂寅甲二龍
出瘋跛者木盛生風又星應尾箕而好風震
為足風淫末疾故主瘋跛丙方上應星馬故
有蠶絲之祥丁方上應夀星故多夀考之兆
兑龍辰水辰有金殺兑為口舌為毁折故主
缺唇露齒又辰酉逢合土塞金聲故主重舌
含糊其言雖頗涉於神怪而於隂陽五行生
尅制化實能言之成理視悠謬無根之談侈
言休咎而不能明其所以然者勝之多矣書
中舊有注解不知何人所作闡發頗為詳盡
其𫝊已久併錄之以資考焉乾隆四十六年
十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
