欽定四庫全書
古今攷卷二十二
元方回續
故項籍臣稱其主名者盡拜為大夫鄭君不從逐
之
吕東萊曰按鄭當時傳其先鄭君嘗事項籍籍死而屬
漢高祖令諸故項籍臣名籍鄭君獨不奉詔詔盡拜名
籍者為大夫而逐鄭君鄭君死孝文時高帝之怨項籍
可謂甚矣惡其姓而使其宗族改之賤其名而迫其故
臣名之雖恢廓大度及困厄不可消釋褊忿乃如此然
則天資豈可恃哉紫陽方氏曰古之人有逃名避難
變姓名如范蠡之陶朱公范睢之張禄者有如智果之
為輔氏伍子胥之子為齊氏者漢高不誅項氏族屬賢
矣而使項伯等姓為劉氏使項籍之臣皆名籍以忮忍
之心為戲弄之舉百世之下范唐鑑吕成公得以筆誅
之人主豈可不謹哉
還至定陶馳入齊王信壁奪其軍徙信為楚王
漢書韓信傳漢王之敗固陵用張良計徵信將兵會垓
下項羽死高祖襲奪信軍徙信為楚王史記淮隂侯傳
漢王之困固陵用張良計召齊王信遂將兵會垓下項
羽已破高祖襲奪齊王軍(徐廣曰以齊為平原千乘東萊齊郡)漢五年正
月徙齊王信為楚王都下邳史記高祖本紀葬羽榖城
還至定陶馳入齊王壁奪其軍正月漢王為皇帝(云云)
皇帝曰義帝無後齊王韓信習楚風俗徙為楚王都下
邳漢書高帝紀於奪齊王信軍之後書共敖子尉事乃
上書春正月追尊兄伯武哀侯而書下令曰楚地已定
義帝無後欲存䘏楚衆以定其主齊王信習楚風俗更
立為楚王王淮北都下邳讀紀表志傳之文一事必三
四處書之奪韓王信改王楚一事史記漢書紀傳四處
撿挍皆微不同盖襲奪信軍之時在漢五年冬十二月
改王楚之時在春正月漢依秦以十月為歲首也史記
書即皇帝位在信改王楚之先漢書書即皇帝位在信
改王楚之後今按漢紀書諸侯上疏請即皇帝位凡七
異姓王楚王韓信為首知即位汜水二月甲午也奪軍
十二月也改王正月也按信之得罪於高皇帝假王之
請實自王帝憤之一也固陵之會(即今光州固始)許地乃至帝
憤之二也武涉蒯通二人之說帝尚未知也奪軍者帝
之憤不可遏矣改王者猶不欲食言其實不得已也然
而猶善為辭曰義帝無後曰齊王信習楚風俗漢謀臣
有人哉武涉蒯通之說司馬遷何從得之其文章縱横
甚妙
以彭越為梁王(五年春正月)
徙漢信為楚王以彭越為梁王都定陶紫陽方氏曰
漢五年冬十月漢王追項羽至陽夏(今亳州陽夏縣)止軍與齊
王信魏相國越期會擊楚至固陵不會用張良計許越
睢陽以北至榖城之地王之於是與韓信皆引兵來滅
羽垓下(沛洨縣聚邑名洨衡交反)高祖挾不會之怨久矣正月信越
之王不食言不得巳而已人臣事君而觀望徼利彭越
無識何足道韓信亦為之乎
黥布之王
立布為淮南王紫陽方氏曰隨何使九江英布叛楚
歸漢漢二年夏四月彭城之敗之後也以故九江王從
漢王擊楚四年秋七月立布為淮南王漢書高紀布傳
史記布傳並同惟史記高紀於大會垓下之後書立武
王布為淮南王此一句未可曉漢書高紀不書大會垓
下但於五年書曰十二月圍羽垓下史記高紀書大會
垓下在四年徐廣注曰七月此亦不可曉
赦天下殊死以下
又下令曰兵不得休八年萬民與苦甚今天下事畢其
赦天下殊死以下韋昭曰殊死斬刑也師古曰殊絶也
異也言其身首離絶而異處也紫陽方氏曰二年六
月立孝惠為太子史記書大赦罪人漢紀書立太子赦
罪人此赦史記不書其曰兵不得休八年萬民與苦甚
不以得天下為誇不急於即皇帝位而發此語辭簡意
惻後世下一赦多為儷語不近人情曷不法此八年者
秦二世元年壬辰秋七月陳勝起蘄二年癸巳三年甲
午九月二世弑子嬰立四十六日秦亡高祖元年乙未
丙申丁酉戊戌己亥五年十二月誅項羽凡八年也此
高祖第二赦也其先書曰大赦罪人境内而已今書赦
天下文法自不同而又知古不數赦凡赦非常之恩也
二月甲午即皇帝位于汜水之陽
漢書本紀書楚王韓信韓王信淮南王英布梁王彭越
故衡山王吳芮趙王張敖燕王臧荼昧死再拜言大王
陛下先時秦為亡道天下誅之大王先得秦王(此一句文章關
紐見高祖功第一)定關中於天下功最多存亡定危救敗繼絶
(八字好)以安萬民功盛德厚而位號比擬亡上下之分大
王功德之著於後世不宣昧死再拜上皇帝尊號(辭意甚美)
漢王曰(云云)諸王固請於是諸侯王及太尉長安侯臣
綰等三百人與博士稷嗣君叔孫通謹擇良日二月甲
午上尊號漢王即皇帝位于氾水之陽
史記注蔡邕曰上古天子稱皇其次稱帝其次稱王秦
乘三王之末為漢驅除自以德兼三皇五帝故併以為
號漢高祖受命功德宜之因而不改
史記秦始皇本紀二十六年秦初併天下令丞相御史
曰(云云)坐六王罪狀乃云寡人以眇眇之身興兵誅暴
亂頼宗廟之靈六王咸伏其辜天下大定今名號不更
無以稱成功傳後世其議帝號丞相綰(注姓王)御史大夫
劫(注姓馮御史大夫秦官侍御史之率故稱大夫)廷尉斯等(注廷尉秦官聽獄必質諸朝廷與衆
共之兵獄同制故稱廷尉)皆曰昔者五帝地方千里其外侯服夷服
諸侯或朝或否天子不能制今陛下興義兵誅殘賊平
定天下海内為郡縣法令由一統自上古以來未嘗有
五帝所不及臣等謹與博士議(注博士秦官掌通古今)曰古有天
皇有地皇有泰皇泰最貴(索隠注泰皇人皇也盖三皇以前稱泰皇一云泰皇太吴
也)臣等昧死上尊號王為泰皇命為制令為詔天子自
稱曰朕王曰去泰著皇采上古帝位號號曰皇帝他如
議制曰可
吕東萊大事記注引致堂胡氏曰古之聖人應時稱號
故曰皇曰帝曰王而止矣非帝貶於皇王貶於帝也惟
不知此義遂以皇帝為首稱而以自居以王為降等而
以封其臣子失之甚矣王之為名繼天撫世之謂也曾
是而可使臣子稱之曰吳楚僭王春秋比之夷狄六國
用夷禮乃周公之所膺也豈可以此之故謂王卑於帝
而不稱哉仲尼祖述唐虞憲章三代尊周立號繫王於
天其禮隆極於秦何取焉有天下者必法孔子稱天王
其列爵諸侯自公而降則名正言順百世以俟而不惑
矣
吕東萊大事記注曰張晏曰汜水在濟隂界晏敷劍反
按地志云高祖即位壇在曹州濟隂縣界漢書地理志
定陶屬濟隂郡今興仁府濟隂縣紫陽方氏曰吕東
萊大事記書漢王即皇帝位取胡待制寅讀史管見一
段注為小字盖謂自秦漢以來有天下者稱皇帝至今
不可改矣存致堂之說古之經也當孝廟時著此書必
欲時君從致堂之說則不可行或以此請目為狂怪必
矣從時達變今之權也大事記刊本誤以趙王張敖為
張耳耳死矣不見漢王誅項羽也
附天皇地皇泰皇十紀攷(方叔機附見)
紫陽方氏曰索隠注泰皇人皇也三皇以前稱泰皇易
繫辭言伏羲神農黃帝世所謂三皇者指此故康節皇
極經世書謂易始三皇書始二帝詩言三王春秋言五
覇分而為四上古之天皇地皇人皇無人言及劉恕通
鑑外紀細字注開闢至獲麟二百七十六萬歲分為十
紀大率一紀二十七萬六千年十紀者九頭紀五龍紀
攝提紀合洛紀連通紀序命紀此下見鄭玄六藝論之
名中有吾家方叔機注回生晚不見此書此後循蜚紀
因提紀禪通紀疏訖紀或云疏仡此十紀也此下始說
盤古盤古之下始說天皇氏地皇氏人皇氏然後說有
巢氏燧人氏而伏羲氏女媧氏而又有大庭柏皇中央
栗陸驪連赫胥尊盧混沌皥英有巢(又是一冇巢氏非天地人皇之後有
巢氏)朱襄隂康無懷氏博采異書居多怪說兹不詳錄回
别攷之初學記乃唐徐堅所纂又在道原三百年前有
項峻始學篇曰天皇十三頭號曰天靈治萬八千歲地
皇十一頭治八千歲人皇九頭兄弟各三百歲依山川
地勢度為九州各居一方有遁甲開山頭之說有洞冥
記之說謂天皇一姓十三人有徐整三五歴記之說有
春秋緯之說有帝系譜之說其他雜書不一唐之書至
宋南渡多亡矣回不得皆見然天地人皇十紀諸氏不
可得而攷存疑可也
昧死再拜自秦始
漢書張晏注曰秦以為人臣上書當言昧死死罪而言
漢遂遵之紫陽方氏曰昧死死罪今人不用秦人臣
上人主猶曰再拜近世乃動曰百拜可憐哉
命為制令為詔自秦始
記秦始皇紀命為制令為詔注蔡邕曰制書帝者制度
之命也其文曰制詔詔書詔告也紫陽方氏曰尚書
訓誥誓命此命之始也書發號施令令出惟行弗惟反
令者命之異名古上下通稱一國一家皆有君命父命
而軍中惟知有將軍之令後世一監司太守縣令皆有
令字旗秦改命為制令為詔則以上諭下之文人主獨
稱制詔而人臣不敢稱後世有律令之令有制曰有詔
曰有内制掌宰相以上除拜誥詞及詔書赦文德音批
答不一外制專掌執政以下誥命誥亦曰告魏晉以來
親王臨民曰教下達上之文其名甚夥上諭下之文亦
不能卒書按漢五年春正月徙王韓信書下令曰未即
帝位也追尊昭靈夫人之下始書詔曰既即帝位用秦
法也
天子自稱曰朕自秦始
事已見前注蔡邕曰朕我也古者上下共稱之貴賤不
嫌則可以同號之義也臯陶與舜言朕言惠可底行屈
原曰朕皇考至秦然後天子獨以為稱至漢不改紫
陽方氏曰予讀吕居仁詩有云乃知钁頭通已勝狗脚
朕下一句出北史上一句出傳燈錄世傳钁頭通禪師
為魏孝静帝之後身皆邪說也秦之稱朕亦何所益趙
高愚二世曰天子稱朕固不聞聲於是二世常居禁中
與高決諸事公卿希得朝見豈不悖哉索隠曰臣下屬
望纔有兆朕聞其聲耳不見其形也一字之禍乃至於
此
制曰可自秦始
始皇不從泰皇之請自為皇帝他如議制曰可注蔡邕
曰羣臣有所奏請尚書令奏之下有司曰制天子答之
曰可紫陽方氏曰二典都俞吁咈此古君臣相可否
之稱也秦始以天子之命為制當時秦皇帝口可之而
史官書制曰二字也下文制曰除諡法制曰二字亦史
官所書也三十四年丞相李斯請焚書制曰可嗚呼此
所謂大不可者而可之哀哉近世臣僚奏劄曰奉聖旨
依辭免則奉聖旨不允或加三省同奉聖旨依或大事
御筆依大臣辭免或御筆降詔不允御筆或儷語連篇
出於私人之代言如朱熠之徒文多不佳識者竊嘆不
知人君之大體矣
附曲禮天子稱謂攷
曲禮下君天下曰天子朝諸侯分職授政任功曰予一
人踐阼臨祭祀内事曰孝王某外事曰嗣王某臨諸侯
畛於鬼神曰有天王某甫天子未除喪曰予小子生
名之死亦名之鄭玄注天子予一人皆擯者辭天子
謂外及四海也今漢於蠻夷稱天子於王侯稱皇帝覲
禮曰伯父實來余一人嘉之余古予字注孝王某嗣
王某皆祝辭也唯宗廟稱孝天地社稷祀之郊内而曰
嗣王不敢曰外内注天王某甫畛致也祝告致于鬼
神辭也曰有天王某甫且字也不名者不親往周禮大會
同過山川則太祝用事鬼神謂百辟卿士注予小子
謙未敢稱一人春秋傳曰以諸侯之踰年即位亦知天
子之踰年即位以天子三年然後稱王亦知諸侯於其
封内三年稱子注生名之死亦名之生名之曰小子
王死亦曰小子王也晉有小子侯是僭取於天子號也
紫陽方氏曰曲禮漢儒所撰不書秦漢皇帝稱朕事
存古也鄭玄以漢事注三禮先儒病之然其引漢於蠻
夷稱天子於王侯稱皇帝則有據漢文帝細柳之幸曰
皇帝敬勞將軍成禮而去武帝在位之三十一年元封
元年北登單于臺至朔方臨北河勒兵十八萬騎遣使
者告匈奴曰單于能戰天子自將待邊不能亟來臣服
如鄭玄言天子未除喪曰予小子書成王顧命康王自
稱曰眇眇予末小子然康王之誥曰惟予一人釗報誥
乃不曰予小子何也豈以予小子稱於宗廟先王之前
而待其羣臣則稱予一人耶踰年即位有之二年後稱
王别攷
尊王后曰皇后
白虎通曰天子之配謂之后后者君也天子之配至尊
故謂后也按夏殷已前后妃之制其文略矣大率皆稱
妃故黃帝有四妃帝嚳四妃(正嫡曰元妃以下稱次妃又有禹妃湯妃皆是也並
出史記)周則天子立后正嫡曰王后秦穪皇帝正嫡曰皇
后漢因之帝祖母稱太皇太后母稱皇太后魏晉之後
母后之號並遵秦漢紫陽方氏曰成王顧命曰皇后
馮玉几導揚末命即皇后字本是天子之稱曲禮曰天
子之妃曰后諸侯曰夫人秦稱王之後周天王未亡不
見秦王后之文孝文王之為太子有正夫人曰華陽夫
人子楚母曰夏姬秦昭王五十六年卒孝文王以安國
君立為王以華陽夫人為王后此秦稱王后之始也孝
文王卒子楚立是為莊襄王稱養母為華陽太后尊母
夏姬為夏太后此秦稱太后而又並后之始也子楚之
在邯鄲納吕不韋有孕之妾是為始皇帝母史記終不
見其姓故天下稱始皇為吕政而其母趙氏既寡與吕
不韋淫不韋又進大隂人嫪毐為始皇母日夜淫嫪毐
伏誅不韋飲鴆始皇殺母之淫嫪可也殺不韋乃殺所
生父矣又遷母太后於雍以茅焦之說始迎還咸陽吕
不韋傳書始皇十九年太后薨諡為帝太后是時始皇
未併天下未稱皇帝故其母無皇太后之稱索隠注謂
秦不用諡法始皇稱皇帝之後故其母號為帝太后非
誄列生時之行然始皇之后史不見為何人何姓長子
扶蘇幼子胡亥不知其母為誰始皇死時胡亥猶稱公
子無爵位李斯趙高詐為遺詔立為太子二世立殺六
公子其一名曰將閭當時扶蘇諸弟胡亥諸兄亦不聞
其母為誰李斯傳始皇有二十餘子注云辨士隠姓名
遺章邯書曰李斯為秦王死廢十七兄而立今王也裴
駰謂二世是秦始皇第十八子此書在善文中未詳然
則始皇不立太子為其子者皆匹夫稱公子而已無尺
土之封無一命之爵二十餘子皆不見其母為誰李斯
傳又云公子十二人僇死咸陽市十六主矺死社(矺音翟與
磔同)又公子高上書請死胡亥可書賜錢十萬以葬皆不
見諸公子公主之母始皇男女三十餘人皆屠戮無孑
遺哀哉
太子曰皇太子
韓詩外傳曰五帝官天下三王家天下家以傳子官以
傳賢故自唐虞以上經傳無太子稱號夏殷之王雖則
傳嗣其文略矣至周始見文王世子之制白虎通曰何
以知天子之子稱世子春秋傳曰王世子會于首止是
也何以知天子之子稱太子尚書曰太子發升于舟是
也(回曰此偽秦誓也)或云諸侯之子稱世子則春秋傳云晉有
太子申生鄭有太子華齊有太子光由是觀之周制天
子世子亦不定也漢制天子稱皇帝其嫡嗣稱皇太子
諸侯王之嫡稱世子後代咸因之紫陽方氏曰秦始
皇稱皇帝之後不立太子史記書長子扶蘇長子即太
子也古者嚴嫡庶之分春秋公羊傳天子一娶十二女
三國來媵媵以娣姪諸侯一娶九女二國來媵雖未可
盡信而春秋經有來媵之文天子諸侯不再娶后死夫
人死以娣姪之媵者主後宫事惟后夫人所生之嫡長
子即是太子世子為天子者無後世所謂初生子稱皇
子次封公次封王無冊立皇太子之制後世不分嫡庶
惟人主愛憎必愛也然後自皇子立為太子冊立之禮
甚盛非古也高帝初為漢王彭城之敗皇太子吕后皆
為項王所得馬上危怠屢欲棄孝惠帝矣頼夏侯嬰以
完二年六月漢王還櫟陽壬午立太子令諸侯子在關
中者悉集櫟陽為衛時惠帝始六歲耳
古今攷卷二十二
