欽定四庫全書
古今攷卷二十三
元方回續
置酒雒陽南宫
上曰列侯諸將無敢隠朕皆言其情吾所以有天下者
何項氏所以失天下者何高起王陵對曰(云
云)上曰(云云)此三者皆人傑也史記紀同惟高祖曰異紫陽方
氏曰漢書注高起二字張晏以為高官者起或以為姓
高名起史記注有都武侯臣起此當缺疑不足深辨三
傑之說夫人所知亦無庸議吕東萊曰臯陶之陳謨
曰在知人在安民高帝論得天下之由獨以三傑自許
而自起豐沛以來與民休息之志貫于幽明其大略可
謂合矣史記正義曰括地志云南宫在雒州雒陽縣東
北二十六里洛陽故城中輿地志云秦時已有南北宫
以此攷之秦雖都關中猶倣周東都之制建宫闕于洛
陽高帝之西洛陽名為郡而終西京之世實以為别都
趙涉勸周亞夫出武關抵雒陽直入武庫擊鳴鼓霍光以
丞相車千秋子為雒陽武庫令更始自雒陽而西初發李
松奉引馬驚奔觸北宫鐵柱門光武降朱鮪入洛陽幸南
宫却非殿遂定都然則自高帝迄于王莽洛陽南北宫武
庫皆未嘗廢周召卜宅之意固非後世所能喻至於天下
之形勢則始皇李斯高祖張良盖深識之矣
田横自殺
班固紀書曰初田横歸彭越項羽已滅横懼誅與賓客
亡入海上恐其久為亂遣使者赦横曰横來大者王小
者侯(師古曰大者謂其長率即横身也小者其徒屬也)不來且發兵加誅横懼
乘傳詣洛陽未至三十里自殺史記高帝紀不書吕
東萊大事記書曰彭越既受漢封横入海居島中高帝
遣使召之詔衛尉酈商曰齊王横即至人馬從者敢動
搖者致族夷横至尸鄉廐置自刎此東萊節史記田儋
傳文而改以彭越為梁王一句為彭越既受漢封此前
輩叙事不妨改史語一例也横謂其客曰横始與漢
王俱南面稱孤今漢王為天子而横乃為亡虜而北面
事之其耻固已甚矣回謂此語不可不書致堂胡氏
曰横不肯北面漢祖以同列為王之故志亦壮矣然天
下豈有俱王俱帝之理豈有四海無君之道吕政之時
藏器以待可也胡亥之時合從而起可也至漢祖出可
以委質矣漢祖而不可事則誰可事者此所謂可以無
死死傷勇者也紫陽方氏曰三皇五帝三王君天下者
之號非有優劣諸侯擅㠪自七國始君其國者也布衣
而王自秦亡始亦君其國者也妄意男子動欲為王殺
身滅族令終者鮮而後世人主為帝人臣有親王之王
功臣之王無國可君世變如此
乘傳(張戀反)
如淳曰四馬高足為置傳四馬中足為馳傳四馬下足
為乘傳一馬二馬為軺傳急者乘一乘傳師古曰傳者
若今之驛古者以車謂之傳車其後又單置馬謂之驛騎
陳祥道禮書周禮行人掌邦國傳遽之小事爾雅曰
遽傳也春秋之時楚子乘驛伐庸(文十六年)晉人以傳召伯
宗(成五年)鄭商人弦高使遽告于鄭(僖二十三年)皆傳車也郭
璞曰傳車驛馬之名紫陽方氏曰禮記前有車騎疏
謂古人不單騎馬左傳以公乘馬而歸恐騎自此始春
秋之末也戰國則蘇秦所謂騎萬匹史記趙武靈王胡
服而騎射皆世變也古者傳用車馬後世驛騎單用馬
亦世變也
附論廐置
史記贊曰廐置謂置馬以傳驛也田横乘傳四馬下足
之車漢初猶用車騎
附論驂乘
漢文帝令宋昌驂乘張武等六人乘六乘傳詣長安師
古曰乘車之法尊者居左御者居中又有一人處車之
右以備傾側是以戎事稱車右其餘則曰驂乘驂三也
盖取三人為名義耳張晏曰傳車六乘也紫陽方氏
曰文帝之詣長安以宋昌驂乘(如字)則文帝一車有三人
又張武等六人乘傳車六乘共為車七乘一行二十一
人二十八馬也(車戰之法車中三人步卒七十二人别攷)
附論詔衛尉酈商中衛兵執金吾
東萊大事記曰是時兵皆罷歸家唯屯衛在洛陽衛尉
掌宫門衛屯兵紫陽方氏曰高祖都洛陽時他無軍
在焉太尉盧綰亦無軍可將惟酈商以酈食其之弟適
為衛尉掌宫門屯衛兵恐其挾朝廷之兵為兄報讐故
詔敢動搖者致族夷高祖西都長安亦他無軍在京師
惟有衛屯宫門之兵十一年秋七月淮南王反始發上
郡北隴西車騎巴蜀材官及中衛卒三萬人為皇太子
衛然前是帝紀不書中衛之官及卒數百官公卿表中
尉秦官掌徼循京師武帝改為執金吾中壘兩尉以至
左右京輔都尉尉丞兵卒皆屬焉如此則非用以征伐
出戰之軍也
車駕
車駕西都長安師古曰凡言車駕者謂天子乘車而行
不敢指斥也
紫陽方氏曰史記書駕入都關中不敢指斥天子以駕
書以車書始此然駕又曰行史記秦始皇二十八年東
行郡縣此所書行如東廵東游云耳三十一年始皇始
為微行亦不過行止之義三十五年書曰行所幸有言
其處者罪死于是以天子之車駕曰行或書行渡江所
沈璧或書行至雲夢或書行從直道至咸陽而漢書高
帝紀九年書行如雒陽武帝紀書行幸者不一又書行
自夏陽東幸汾隂行所廵無出今年算近世南渡後呼
臨安曰行都又曰行在所者此也
西都長安
東萊大事記曰婁敬建入關之策則是至言周公營洛
邑冇德則易以王無德則易以亡乃戰國陋儒之說而
論周秦形勢初未嘗攷也豐鎬本文武成康之所都平
王東遷始以封秦耳敬所談秦之形勢乃周之形勢秦
漢間人多不學但據目見言之東遷以前全盛之周則
識之者鮮矣羣臣皆山東人争言洛陽東有成臯西有
殽澠倚河鄉伊洛其國亦足恃高帝獨非山東人乎與
項羽富貴不歸故鄉之意異矣紫陽方氏曰漢高祖
西都長安史記書曰西都關中回謂長安指一城而言
關中沃壤千里以為王畿書曰關中是也回嘗讀禹貢
而有感堯都冀州兼後來幽薊營州其地極廣不如是
不足以為帝畿重内輕外以内制外之良法也其曰五
百里甸服則納總納銍納秸納米納粟四面各五百里
共為千里皆畿甸一人之所自取自用五百里侯服則
百里采二百里男邦三百里諸侯此一侯服極有妙理
孔安國偽傳說得大謬百里采則曰侯服内之百里供
王事而已二百里男邦則曰男任也任王者事三百里
諸侯則曰三百里内同為王者斥侯故合三為一名其
訓侯服則曰侯候也斥候而服事回竊謂此傳何故不
以侯為諸侯而謂之斥候無是理也近見吾州婺源王
大監炎晦叔書解百里采者侯服五百里近甸服一百
里之内公卿大夫之采邑也二百里男邦乃公侯伯子
男之男也其外三百里為諸侯則公侯伯子之國也堯
舜禹河北建都三而不同千里之内無采邑四面五百
里之外以一百里為采邑三百里為男邦三百里為諸
侯真得強榦弱枝之道如鄭玄解王制乃謂天子之縣
内方百里之國九七十里之國二十有一五十里之國
六十有三以為夏制周制未聞回素所不信孟子正義
引此語回嘗闢之矣以禹貢甸服侯服參攷初無此制
鄭玄妄也孔安國之傳偽也王晦叔之解乃合于天理
人心何也漢高祖定都關中西巴蜀北隴西上郡北地
未嘗以封諸侯王其王者皆在函谷關武關之東以關
西制關東猶堯舜禹以一河北冀州制河南數十百侯
服也咸建五長禹言之而禹貢侯服百里采二百里男
邦三百里諸侯足知堯舜禹畿内千里無采邑鄭玄之
徒附會王制說多舛戾不經不足信也漢關中不以封
暗合堯舜禹之制云
六月天下大赦
東萊大事記曰正月之赦為項籍滅而下也六月之赦
為定都關中而赦也紫陽方氏曰漢二年正月赦罪
人一赦也所及者狹巴蜀三秦及新得之郡耳五年既
有天下正月六月之赦始廣𤯝災肆赦所見舜典𤯝過
也所謂宥過無大災禍也所謂疲癃殘疾凡過失患害
之人則赦之或曰目疾曰𤯝天殃曰災又是一說胤征
政典曰先時者殺無赦不及時者殺無赦謂夏后為政
之典籍有此何故專為歷象差舛設此嚴刑湯誓予則
拏戮汝罔有攸赦孥戮非殺也父子兄弟罪不相及一
人從軍違令而收其男女如入于罪隸舂藁之類以辱
之湯一時之權而非經也歟武成釋箕子囚亦所謂赦
易雷雨作解君子以赦過宥罪周禮司刺掌三赦之法
又國君過市則刑人赦論語曰有罪不敢赦豈若後世
即位有赦謂之非次赦三年大禮有赦人主疾有赦天
災有赦赦既頻數奸猾僥倖管子書荀悦漢紀論詳矣
回一再攷秦紀秦文公二十年初有三族之罪在春秋
之前有嚴刑而無寬恩始此昭襄王二十六年書赦罪
人遷之惟有此一赦始皇十二年秋復嫪毐舍人遷蜀
者非赦也二十六年初并天下無赦終始皇之身未嘗
有赦馬遷于水德後書曰于是急法久者不赦其慘如
此以至于亡漢高之赦荀悦以為權時之宜亦漢有天
下之一端諸葛孔明有言為政以大德不以小惠故匡
衡吳漢不願為赦先帝亦言吾周旋陳元方鄭康成間
每見言理亂之道悉矣曾不論赦也若劉景升父子歲
歲赦者何益于政事出常璩華陽國志其論甚善故詳
書之
七月臧荼反九月虜荼
臧荼史漢無傳初韓廣王燕荼以燕將從項羽入關羽
自立為西楚覇王徙韓廣王遼東以荼為燕王廣不肯
徙國荼殺之韓信下趙代遣使諭荼歸漢漢有天下詔
臧荼王如故至是反盖項羽之舊人也項羽誅臨江嗣
王尉不降今荼又反得非有所疑乎韓信彭越之徒善
用兵為楚王梁王不遣之誅荼而高祖自往征之何也
七月反九月虜自長安至燕甚遠除在道之日外盖至
則擒之也高祖用兵之神如此古吉行五十里師行三
十里戰國以來古法盡廢但貴神速皆世變也
利幾反上自擊破之
利幾項羽將以陳令侯之潁川史記書為陳公上文使
丞相噲將兵平代地則未嘗不以兵柄付大臣也不使
諸侯王擊之則恐其連衡乎豈諸將無能敵利幾者乎
高祖性喜躬臨行陣擊一潁川反侯何至勞萬乘之尊
以山壓卵擒之易耳而異日平城之悔萌于此矣
附論是年張耳吳芮皆薨
東萊大事記書曰越景王耳長沙文王芮皆薨引漢書
韓彭英盧吳傳贊曰昔高祖定天下功臣異姓而王者
八國張耳吳芮彭越黥布臧荼盧綰皆徼一時之權變
以詐力成功咸得裂土南面稱孤見疑強大懷不自安
事窮勢迫卒謀叛逆終于滅亡張耳以智自全至子亦
失國惟吳芮之起不失正道故能傳號五世以無嗣絶
慶流支庶有以夫著于甲令而稱忠也紫陽方氏曰
漢書所以可觀者諸侯王功臣恩澤外戚侯百官公卿
七表書拜罷死絶帝紀不書不人人為之傳臧荼王而
無傳有傳則拜罷死絶亦可攷不必帝紀又書也唐書
繁蕪不足觀帝紀書大臣拜罷死絶何益不足道之人
亦為傳何益漢書又不如史記班密而馬疎然馬有深
意高見也附評史法書此
後九月徙諸侯子關中
是年五月兵皆罷歸家諸侯子在關中者復之十二歲
其歸者半之至後九月仍徙諸侯子關中以臧荼利幾
之反也
後九月
漢書帝紀元年冬十月之前書秦二世元年二年三年
於秦二年書後九月此漢五年又書後九月文穎曰即
閏九月也時律歷廢不知閏謂之後九月師古曰非也
若律歷廢則當徑謂之十月不應有後九月盖秦律法
置閏總於歲末據漢書表及史記漢未改秦歷之前迄
至高后文帝屢書後九月是知故然非歷廢也紫陽
方氏曰漢高元年乙未五年己亥秦二世二年癸巳癸
巳至己亥七年兩書後九月則是七年再閏與古五年
再閏之法異是必律法有差耳大德三年己亥三月十
七日回書云漢高五年己亥凡二十五己亥除一年不
算計一千五百年云
治長樂宫咸陽長安
東萊大事記書曰治長樂宫于長安史記紀不書漢書
紀無于長安三字東萊解曰按史記大事記高帝六年
更命咸陽曰長安然盧綰傳云綰封為長安侯長安故
咸陽也時高祖雖西入關尚居櫟陽方營宫室于長安
謀徙都也紫陽方氏曰東萊讀書甚精如此項羽未
死綰封長安侯五年後九月始王燕高祖雖從婁敬都
關中未都長安班固書西都長安非是
六年冬十月令天下縣邑城
東萊曰始皇墮壊城郭高帝令縣邑城心量廣狹世祚
短長于是卜矣紫陽方氏曰縣令長皆秦官掌治其
縣萬戶以上為令秩千石至六百石減萬戶為長秩五
百石至三百石又列侯食縣曰國皇太后皇后公主所
食曰邑有蠻夷曰道凡縣道國邑千五百八十七曰道
曰國曰邑皆縣也地理志高祖訖孝平凡郡國一百三
縣邑千三百一十四道三十二侯國二百四十一郡統
縣國亦統縣書趙國至長沙國凡二十國而已廣平國
統縣十六長沙國統縣十三非高祖時大國也有一縣
之國則列侯之戶最少者有不能一縣者周制有采邑
即食邑論語有千乘之邑十室之邑伯氏駢邑皆食邑
莒父宰武城宰即後世之縣
十二月游雲夢執韓信
漢紀書六年十月又告楚王信謀反上問左右左右争
欲擊之用陳平計乃偽游雲夢十二月會諸侯于陳楚
王信迎謁因執之史記紀書十二月人有上變事告楚
王信謀反(云云)楚王信即因執之下文書是日大赦天
下史記淮隂侯列傳書漢五年正月徙齊王信為楚王
都下邳信初之國行縣邑陳兵出入漢六年人有上書
告楚王信反高帝以陳平計天子廵狩會諸侯南方有
雲夢發使告諸侯會陳吾將游雲夢實欲襲信信弗知
高祖且至楚信欲發兵反自度無軍欲謁上恐見禽或
說信斬鍾離昧謁上上必喜信持其首謁高祖于陳上
令武士縳信戴後車信曰果若人言狡兔死走狗烹飛
鳥盡良弓藏敵國破謀臣亡(師古曰此黃石公三略之言班書刪下四句信欲發
兵反刪反字)天下已定我固當烹(班書亦刪此八字)上曰人告公反
遂械繫信至洛陽赦信罪以為淮隂侯信知漢王畏惡
其能常稱病不朝從由此日怨望鞅鞅羞與絳灌等列
紫陽方氏曰詳觀史記此傳韓信初無反心告者過
也陳兵出入非反也匿鍾離昧何不請于上而求赦之
以故人之誼匿之亦未至于反也信引黃石公三略之
法言(缺)曰天下既定我固當烹馬遷書曰信知漢王畏
惡其能盡之矣(遷書曰漢王班書用之)高祖既得信恐天下諸侯
實有謀反而未發竟者相挺而起即于擒信之日大赦
天下詔曰天下既安豪傑有功者封侯新立未能盡圖
其功身居軍九年或未習法令或以其過犯法大者死
刑吾甚憐之其赦天下此赦為擒韓信而下然高帝亦
心知信本無罪已有赦之之意故後十餘日至洛陽赦
信封為淮隂侯信居長安自六年十二月至十一年凡
閒居六年陳豨反吕后蕭何詐信斬之紫陽方氏曰
三代之王君臣未嘗有詐春秋戰國始尚詐而孫吳之
徒著兵書無非詐也漢高君臣上下皆詐也偽游雲夢
以召信高后詐令人從上所來以詐紿信而信之用兵
亦皆詐耳陳餘欲殺張耳高祖以類耳者斬頭與之彼
殺一不辜而得天下不為者何如人哉陳平張良無非
以詐為事者下邳在東海郡有上邳下邳雲夢在南郡
華容縣南秦漢大兵之後其藪澤尚可游獵乎以此為
名會諸侯于陳陳即孔子厄陳者今陳州馬遷謂假令
韓信學道謙讓不伐不矜其能庶幾周召太公然詐力
之士未足語此如曹參學黃老庶幾乎哉
甲申始剖符封功臣曹參等為通侯(本徹侯武帝諱徹改)
東萊大事記曰甲申始剖符封大功臣二十餘人為通
侯用留侯世家語師古曰剖破也與其合符而分授之
也功臣表曰漢興二世自秦元年之秋楚陳之歲初以
沛公總率雄俊三年然後西滅秦立漢王之號五年冬
克項羽即皇帝位八載而天下乃定始論功而定封訖
十二年侯者百四十有三人
平陽懿侯曹參信武肅侯靳歙汝隂文侯夏侯嬰清
河定侯王吸陽陵景侯傅寬廣嚴侯召歐廣平敬侯
蘇歐博陽嚴侯陳濞堂邑安侯陳嬰曲逆獻侯陳平
右六年十二月甲申封者十一人
留文成侯張良(十六年薨)射陽侯劉纏(即項伯)鄼文終侯蕭
何(鄼音贊)絳武侯周勃舞陽武侯樊噲曲周景侯酈商
潁隂懿侯灌嬰汾隂悼侯周昌梁鄒孝侯武虎成敬
侯董渫蓼夷侯孔藂(此人侯三十年)費侯陳賀陽夏侯陳豨
(自為王反誅)
右正月丙午封者十三人
隆慮克侯周竈(正月丁未反)陽都敬侯丁復(正月戊申封)陽信
胡侯吕青(正月壬子封)東武貞侯郭蒙(正月戊午封)汁防肅侯
雍齒(五月戊午封汁音十或作什方侯)
右正月丁未戊申壬子戊午封者五人三月以後
今不書留侯世家所謂六年上已封大功臣二十
餘人其餘日夜争功不决未得行封于是有沙中
謀反之說先封上所憎雍齒共計二十九侯也位
次别攷班書帝紀此事載在封劉賈等四王之後
曰上巳封大功臣三十餘人非是雍齒之侯第二
十九人耳焉得曰三十餘人功臣表正月戊午雍
齒封亦不當書三月(東萊大事記微差)至六年正月終
古今攷卷二十三
