欽定四庫全書
古今攷卷九
元方回續
西屠咸陽殺秦降王子嬰燒秦宫室
此漢紀語也項籍傳下文云火三月不滅收其寳貨略
婦女而東秦民失望秦惠王誘楚懷王會武關而執之
秦始皇以翦蒙武虜楚王負芻而滅之諸侯兵起秦章
邯又擊殺項梁春秋復九世之讐項羽以復讐為事乎
則秦亦滅矣子嬰已降楚矣以子嬰歸之令楚懷王待
其自斃可也殺之亦何益於威武屠咸陽則秦之百姓
何罪焉秦之宫室奢侈已甚存其可存者而毁其材以
賜貧民可也焚之則亦暴殄天物而已至如收貨寳略
婦女而東則無異盜賊之所為也意者遷沛公於漢中
封章邯董翳司馬欣之謀已定不欲留此以遺他人也
殘忍貪婪褊隘繆戾而無遠圖不待垓下之圍而敗證
已見矣孟子所謂誅其君弔其民若時雨降民大悦者
固如是乎此項之所以失而劉之所以得也當此之時
而有賢聖之君之相推一人為天王謂周武王伐紂有
天下齊太公望魯公旦召公奭各有大功不過各為列
侯令諸已王者皆損王號為公為侯如周之舊制求二
帝三王之後各封之為公皆無過百里而伯七十里子
男五十里之制差次大小功臣為之天子之地方千里
三公三孤六卿六鄉六遂比閭族黨雖不能盡如古初
亦稍稍裁制各宜隆殺等級一以周典從事城壁為固
以限四夷溝洫為田以養萬姓庶乎其可也陳涉之起
首先自王非楚之後人心不服燕趙齊繼皆自王欲復
六國之舊謂天下之國必六與七而無天王則天下之
戰無有可已之時矣况今項羽強狠自用如此欲為西
楚霸王以馭十八王而陽尊義帝為弑逆謀不仁不義
一秦亾一秦生此天下所以卒為漢也漢亦不思復周
之制而因秦之法此善於彼僅足立國遺患千五百年
吁可嘆哉
懷王曰如約
羽既燒秦宫室使人還報懷王懷王曰如約羽怨懷王
不肯令與沛公俱西入關而北救趙後天下約乃曰懷
王者吾家所立耳何以得專主約春正月陽尊懷王為
義帝吕東萊曰義帝初為項梁所立特從民望耳梁名
為臣實則君也章邯既擊殺梁遂以楚為不足慮雖楚
國之衆亦皆惴恐不知死所矣帝乃并吕臣項羽軍以
收主權自盱台進都彭城以張國勢置宋義諸將之上
而不敢不服拒項羽入關之請而不敢不從至於獨遣
沛公仗義而西則所見又有大者焉可謂天下之英主
矣不幸宋義得志而驕為羽所乘羽既得志存鉅鹿降
章邯擁諸侯四十萬之衆入咸陽威震天下帝塊然寄
坐雖庸人亦數日而知亾矣及羽使人致命使漢獻唐
昭處之必低首下心惟羽是聽帝不懾不屈報之曰如
約帝豈不知羽之不從哉執其義而已矣此真主天下
之約者也死生禍福帝如彼何哉按楚懷王以二世二
年六月立九月項梁死項羽吕臣徙懷王都彭城其在
盱台也以陳嬰為上柱國出於項梁之命其至彭城也
并吕臣項羽軍始出於懷王之獨斷以羽為長安侯以
沛公為碭郡長武安侯以吕臣為司徒其父吕青為令
尹又以宋義為上將項羽為次將范增為末將北救趙
遣沛公西入關此皆懷王號令也羽殺宋義而後大權
旁落因立羽為上將軍此一着亦如漢王因立韓信為
齊王中心實亦不平至羽破降章邯入關至戲則不可
復制矣沛公入關在漢元年十月懷王當於此時遣人
立沛公為秦王王關中召還項羽論救趙破秦功亦有
以封之可也然羽擅已封章邯為雍王不禀君命則無
忌憚甚矣懷王於是受制強臣徙國二年正月遇弑為
王一年半為帝一年無後其人品才地恐亦不為十分
英邁如秦王子嬰豈不能誅趙高亦非大段不才天之
廢秦廢楚久矣雖有高才亦不足以勝惡運也
項羽分天下一帝十九王(漢書高紀項羽傳不書韓王成别見下文故但
見十八王月表又不書義帝而尊高祖故混韓王成為十八王)
陽尊懷王為義帝徙之長沙都郴長沙今潭州郴州今
郴州項羽自立為西楚霸王王梁楚地九郡都彭城彭
城今徐州孟康曰舊名江陵為南楚吳為東楚彭城為
西楚按秦三十六郡羽擅有四分之一泗水郡碭郡(漢梁
國)薛郡(漢魯郡)東郡(故衛地)琅琊郡(故齊地恐必有此)會稽郡(郡治吳後
漢始分為吳郡秦并越為一)鄣郡(漢改為丹陽郡)此七郡曉然為羽地矣未
知他二郡謂何出處不一别有東陽郡剡縣今淮南西
路地屬九江王淮南東路地當屬泗水郡越之後亦共
滅秦羽不封之則恐奄有閩中郡稍稍犬牙南陽縣(今鄧
州蔡州唐州皆是舊地當攷)是為九也始越滅吳而楚滅越故呼吳
地為東楚又滅泗上諸侯而滅魯故稱彭城為西楚以
大江分言東西對也楚之鄢郢為秦所侵故以今江陵
為南楚羽暫借長沙及郴與義帝而又弑之則今之荆
湖南北路亦皆為羽所有吳芮號為番君不令就國於
衡山則今之淮南自六安以南江西江東羽又兼有之
也
沛公為漢王王巴蜀漢中四十一縣都南鄭今興元府
秦置漢中郡治南鄭後為梁州唐德宗奉天之難自駱
谷南入梁州改為興元府以至于今秦有巴郡蜀郡如
益州犍為牂牁沈黎等郡漢武帝通西南夷始有之則
沛公所封漢中巴蜀僅四十一縣亦甚狹矣而遂有天
下然則地大其可恃乎
章邯為雍王王咸陽以西取雍州之名以號其國都廢
丘周懿王所都之大丘也秦欲廢之更名廢丘漢之槐
里縣漢元年八月漢王從故道襲雍大破章邯於陳倉
今鳳翔府寳雞縣邯走守廢丘不下圍之二年及十一
月漢拔雍隴西六月引水灌廢丘邯自殺置中地北地
隴西郡王一年半
章邯長史司馬欣故櫟陽獄吏為塞王王咸陽以東至
河塞為國號者取河華阨塞之義都櫟陽(櫟音樂)秦獻公
所都後孝公徙都咸陽漢左馮翊櫟陽郡高祖初嘗都
之漢元年秋八月欣降漢二年四月從漢王入彭城漢
王敗欣降楚四年冬十月漢王破楚成臯欣自頸十一
月梟其頭於櫟陽市王僅五月地為河上渭南郡
秦都尉董翳勸章邯降項羽為翟王翟本秦上郡都高
奴在今之鄜州界漢元年八月翳降漢二年四月同司
馬欣降楚王僅五月地為上郡司馬遷月表漢表並不
書其後所以死楚將瑕丘申陽為河南王都洛陽漢二
年冬十月降漢地為河南郡王僅七月史不書所終
趙將司馬卬為殷王都朝歌商帝盤庚國殷中之地改
商為殷在相州安陽縣即比干塜殷墟南去朝歌北三
十六里羽號卬為殷王而都朝歌漢河内郡今河陽懷
州相州之地漢二年三月漢紀書虜殷王卬置河内郡
史記月表書降漢司馬遷叙傳卬其族人也趙刺客司
馬蒯瞶之玄孫為武信君將拔朝歌諸侯之相王王卬
於殷漢之伐楚卬歸漢地為河内郡漢紀睢水之敗塞
王欣翟王翳降楚殷王卬死為王一年
當陽君英布為九江王都六今之江州誤稱九江誤稱
尋陽誤作虎渡亭於江濱皆非也漢九江郡在今淮西
蘄州之北治尋陽故晉宋以後江州刺史所統有尋陽
郡嘗移治尋陽皆在江北又其後遷刺史治於今之湓
城而九江尋陽皆因誤呼蓋英布所王之九江在江北
淮西所都之六在今安豐軍南所謂六安軍是也六安
國名偃姓臯陶之後而英布亦臯陶之後而家於六故
項羽封之於其家也其起滅有本傳
懷王柱國共敖為臨江王都江陵柱國楚上卿名相國
本秦南郡項羽改為臨江國江陵今荆湖北路江陵府
其地去江十餘里有沙市迫江漢三年秋十月敖卒子
尉嗣五年十二月誅項羽羽所立臨江王共敖子尉不
降遣盧綰劉賈擊虜尉地為南郡十九王除漢高外惟
吳芮張耳共敖三人善終芮稱忠於漢者耳之子為漢
壻而敖之子亦為虜也餘皆敗亾不善終
番君吳芮為衡山王都邾項羽分楚為四史記月表所
書也西楚衡山臨江九江是也然當書曰分楚為五蓋
義帝之長沙郴亦楚地也漢書月表削義帝不書則亦
不書分楚為四以漢書五年二月改封長沙治攷之則
知吳芮為項羽奪其地不得就國故諸侯尊漢王為皇
帝上疏芮但稱故衡山王想芮數年嘗以兵佐漢王者
故與以長沙之封也括地志稱邾城在黃州黃岡縣東
南春秋時邾國所謂衡山者非今之衡州之衡山也漢
以今舒州之灊山為南嶽故以今舒蘄黃為衡山國而
今之盧州壽州安豐軍光州濠州六安軍鎮巢軍等處
皆九江國也後九江又改曰淮南又改曰盧江王也芮
為黥布婦翁有本傳改封長沙都臨湘今之臨湘縣傳
國為異姓王者五世最綿遠
徙齊王田市為膠東王都即墨田榮大怒不肯遣市之
膠東市亾之國榮追殺之漢元年六月也通王二年膠
東今萊州東萊郡即墨縣在州東南二百四十里有膠
水縣
齊將田都為齊王都臨菑田榮追擊都都走降楚不克
就國臨菑今青州臨菑縣州西北四十里青州金人改
為益都府
故齊王建孫田安為濟北王都博陽田榮令彭趙擊殺
安遂有三齊之地先儒或未審濟北所在濟水舊自河
北跨河而南入于鉅野由鄆之東阿城下入棣州濱州
滄州入海所為齊州改為濟南府則濟北皆當在濟南
之北濟南府西至今博州二百四十里則博陽其或不
出乎此漢濟北王兩反兩誅當别攷
徙魏王豹為西魏王都平陽項羽欲有梁地故徙豹河
東太原府路有晉州曰平陽郡在路隰汾絳州之中堯
所都平水之陽也古太原城曰晉陽漢二年三月漢王
自臨晉渡河豹降漢將兵從下河内伐楚入彭城漢王
敗五月豹謁歸視親疾畔漢為楚九月韓信虜豹詣滎
陽三年五月周苛殺之
徙燕王韓廣為遼東王都無終廣不肯徙國漢元年八
月臧荼殺廣併其地漢北平郡有無終縣故無終子國
上谷漁陽北平遼西遼東郡皆秦滅燕所置今分為二
而王韓廣於遼東僻遠之地宜其不服也豈止田榮陳
餘獨不平哉
燕將臧荼王燕都薊今燕京大興府東北有薊縣即漁
陽郡也陶淵明詠荆軻曰提劔出燕京即燕之名京久
矣漢五年七月荼反九月虜荼漢書紀同史記月表而
班之月表悞書為四年九月司馬遷表書冬十月為歲
首春正月或書端月或書正月或書一月又間書冬十
月為一月九月為十二月又有通書其為王之月如田
市云二十四月者如此則秦漢歴並用又隨事無定法
也
徙趙王歇為代王都代秦所置代郡也
趙相張耳為常山王都襄國項羽更名趙為常山不使
都邯鄲鉅鹿使都襄國今河北邢州城是也漢二年十
月陳餘籍田榮兵擊耳常山耳敗降漢復迎代王歇為
趙王而歇立餘為代王號成安君三年冬十月韓信張
耳下井陘擊殺趙王歇襄國斬陳餘地為常山郡代郡
四年夏立耳為趙王(史記表書在四年十月)漢書表亦是四年十
一月而耳傳不同漢表書五年十二月乙丑耳薨而傳
書五年秋耳薨漢書往往齟齬如此
韓王成不徙封都陽翟按張良傳項梁既立成為韓王
良為韓司徒按韓王信傳項梁死定陶成奔懷王又按
張良傳漢王之出轘轅令成留守陽翟又按韓王信傳
項籍之封諸王皆就國韓王成以不從無功不遣之國
更封為穰侯後又殺之漢書月表書漢元年六月項籍
誅成史記表書在七月以此攷之韓王成不從項羽入
關而為沛公守陽翟漢王四月就國漢中五月即從故
道出襲三秦先是項羽嘗令成隨至彭城已有廢成之
意及聞漢王東伐故殺成而立鄭昌為韓王以距漢也
吕東萊曰項羽自逐其君而據其地亦令諸侯之臣逐
其君而據其地主約如此雖微田榮陳餘亦豈得奠居
乎彼章邯司馬欣董翳賣秦子孫三十萬以求利父老
方欲倳(側吏切置也)刃其腹羽乃使之王關中以距塞得人
心之漢王何其愚哉
夏四月諸侯罷戲下各就國
附攷冬夏春秋月
漢元年冬十月沛公至霸上十一月約法三章十二月
會項羽鴻門春正月項羽陽尊義帝二月項羽立諸侯
王夏四月罷戲下各就國顔師古以戲下為指揮之麾
漢字戲麾通用吕東萊以為戲水之下恐師古之說為
長如韓信傳不至十日兩將之頭可至戲下是也(戲許宜反)
漢王在霸上半年于兹矣凡冬十月春正月秋七月夏
四月師古謂皆大初正歴之後記事者追改之以十月
為歲首即謂之正月今此真正月當時謂之四月耳然
予以司馬遷史記月攷之恐亦不然其書正月為端月
乃是依秦人避諱之舊漢紀書秦二世元年秋七月陳
涉起蘄豈應班固以漢歴改秦歴乎秦二年三年十月
皆不書冬字此為異耳
漢王從杜南入蝕中
李竒曰蝕(音力)在杜南如淳曰蝕入漢中道川谷名程泰
之雍錄謂蝕中之名地書皆不載以地望求之關中南
面皆礙南山不可直達其有微徑可達漢中者惟子午
關子午關在長安正南其次向西則有駱谷關關之又
西則褒斜也此之蝕中若非駱谷即是子午回謂漢
紀下文張良辭歸韓漢王送至褒中張良傳初漢王之
國良送至褒中漢王送良良送漢王兩說不同然必是
斜谷度終南入褒谷以至漢中無疑也斜水出武功縣
衙嶺山北至湄入渭褒水亦出衙嶺至南鄭入沔(自有沔水
入于江而後世總稱漢沔一也)終南山橫亘長安南鄭之間而東西數
千里亦曰太白山亦曰惇物若衙嶺者又褒谷斜谷南
北分水之嶺也漢王之往復必由此矣其曰杜南者周
之岐山在今之鳳翔府亦曰周原亦曰杜陽山在岐山
之陽九域志謂地屬杜陽地形險阻原田肥美有杜水
南入渭大雅綿詩自土漆沮(土作杜)自漢右扶風有杜陽
縣秦内史地今鳳翔府東至京兆府二百八十三里蝕
中之名雖不可攷漢王往復必由駱谷子午可攷也子
午道王莽傳可攷褒斜漕東南粟帛張湯主議河渠溝
洫志可詳攷今偶讀興元志褒谷在褒城縣北北口曰
斜南口曰褒同為一谷自褒谷至鳳州一百三十里始
通斜谷兩山高峻中間谷道穴山架木以行張良送高
祖至褒中曹操出斜谷軍遮要諸葛亮由斜谷取郿皆
此道入谷五里許阻山鑿之六丈路乃通號石門又云
興元為巴蜀衿㗋今之金州洋州均州房州皆漢中地
文州鳳州又其籓籬曹操爭南郡諸葛亮侵魏鍾會伐
蜀藺欽破魏師元英攻蕭懿渾瑊討朱泚高崇文征劉
闢王建伐岐孟昶寇周女直遁歸陜服楊政出師武林
皆于褒斜紹興以來自褒口而北設武休關東撁子關
西石頂原關而褒口有四路一由太白峽出谷口路差
狹而頗平一過隔芽合水潭出斜谷路比太白峽稍闊
一自長柳徑白雲松嶺出谷口唐孫樵所記新開文川
古道悉以榛蕪一出鳳州超散關師行多出於此取武
休關隸褒城縣去府一百三十五里關外為鳳州自鳳
翔府由大散關或隔芽關或太白峽皆可至縣故立武
休關以為險阻若大散關者在鳳州至府二百四十里
即漢王及韓信出兵襲雍之地曹操擊張魯出此諸葛
亮圍陳倉出此宇文泰伐梁武陵王紀出此唐明皇避
祿山在此郭崇韜王全斌出此又有隂平橋頭屬今文
州鄧艾自此鑿山通道行無人之境七百餘里超涪出
劔閣西百里遂至綿竹此路今屬西番化外若子午谷
者在長安鄠縣由洋州至興化七百六十里蜀魏延請
於諸葛亮嘗欲假精兵五千從褒中循秦嶺而東當子
午而北不過十日可至長安而公從斜谷來一舉而咸
陽以西可定亮以為此計危不如安從坦道平取隴右
後乃有祁山箕谷之敗唐明皇驛致生荔枝自涪陵入
達州由子午谷凡三百里紹興以來南北兵出入竝不
由此路若駱谷者在長安盩厔縣由洋州至興元五百
二十里鍾會伐蜀分兵出斜谷亦出駱谷高崇文伐蜀
出斜谷以李元奕出駱谷唐德宗自盩厔入駱谷僖宗
避寇由鳳翔趍駱谷又有漢中之西城縣為今金州魏
晉間之魏興郡至興元府五百里蕭何為漢漕蜀漢粟
下漢水自今之金州至襄陽紹興初女真自商州入金
州犯興元吳玠守饒風關力戰失利劉子羽棄漢中玠
由興州河池繞出敵後清漢中之野敵遂由斜谷以遁
又米倉山在南鄭縣南一百九里南連大巴山有路通
蜀或云蕭何追韓信於此亦未可曉秦之都曰咸陽漢
唐之都曰長安皆南向終南山其至漢中也有路不一
具書于此以見漢王出入乃褒谷斜谷今鳳州鳳翔府
陳倉路也
棧道
師古曰棧即閣也今謂之閣道劉禹錫有山南西道新
修驛路記有云我之提封踞右扶風觸劔閣千一百里
自散關抵褒城次舍十有五自褒而南踰利州至于劔
閣十有七道塗次舍可見于此又云棧閣臨虚下臨&KR0008;
呀層崖峭絶枘木亘鉄因而廣之限以鈎欄狹徑深陘
銜尾相接從而拓之方駕從容棧閣之制亦可想也歐
陽詹棧道銘有云秦之坤蜀之艮連高夾深九州之險
也則蜀在秦之西南秦在蜀之東北尤更曉然孫樵新
路記自扶風東臯門十步折而南平行二十里下念濟
坂下折而西行十里渡渭又十里至郿自此閣路不一
上下嶺閣中有臨洮關南為河地汾陽王私田百畝餘
里以息馬至萬蹄所謂文川古道晉武平吳時所開出
長柳店至褒城縣與斜谷舊路合大抵漢中雖是平川
東北入長安西南出劔門皆有棧閣之險惟今洋州子
午谷南而北正對長安王莽所開唐明皇荔枝路老杜
云百馬死山谷至今耆舊悲信為險絶雖金人紹興後
窺蜀亦不出乎子午谷也
漢王欲攻羽丞相蕭何諫乃止
漢王怨羽背約欲謀攻羽周勃絳灌樊噲皆勸之惟蕭
何諫願大王王漢中養其民以致賢人收用巴蜀還定
三秦天下可圖也漢王曰善乃就國高紀書丞相蕭何
諫是時漢王未就國在霸上蕭何未為丞相蓋史追書
也或問戲西鴻門范增勸項羽擊殺沛公項伯止之當
是時沛公可殺乎曰不可也沛公入關有大功府庫珍
寳婦女牛酒一無所取無罪有大功無罪而又有功當
王關中之約羽于此時殺之天下諸侯亦得而屠羽之
族矣范增之計未為得項伯之見未為失也或又問項
羽背約絳灌樊噲勸漢王攻之蕭何止之當是時項王
可攻乎曰未可也羽陽尊義帝未有弑逆之罪封九江
王英布未有隙封衡山王吳芮未奪其地未有怨田榮
陳餘雖大怨羽遠在齊趙羽之罪在于殺宋義然義亦
驕矜送子相齊置酒高會秦而勝趙何敝之承義固有
以取羽之侮羽之罪又在于坑秦卒二十餘萬然當時
聞見習以為常羽未出關東歸三秦及羽之黨合從以
距漢則以新造未就緒之漢攻罪名未著黨羽未離之
強楚其不勝必矣絳灌樊噲或未之思而蕭何之所籌
為得策也漢之入關張良謀居多然頗以詐蕭何先收
圖籍勸且就國此二事皆非餘人所及養其民以致賢
人天下事孰有先于此二者乎此一語又興漢之根本
也
羽使卒三萬人從漢王
項羽此策恐漢王不就國或有他謀以此防之也必有
某將以統此衆而受之策然天下成敗之勢方如反掌
將吏士大夫之心視其主之可否而為去就也此暴彼
寬則羽之兵實所以為漢王之資耳甚哉項羽之愚而
無識也燒秦宫室掠秦府庫擄秦婦女殺秦降王子嬰
懷衣錦故鄉之陋見行譏以沐猴之濫誅謂徙義帝於
上游遷漢王于巴蜀四分天下以取其一餘十七王可
以力控田榮與已有隙而不與之釋憾陳餘與張耳有
隙而亦不與之解讐彭越故劇盜在梁而無以處其衆
渙其羣方且欲弑所尊之帝而奪所封諸侯之地如是
而欲久長未之有也且羽既封諸侯之地罷戲下各就
國不聞有一訓誥誓命之言周之建封皆有策書齊桓
公葵丘之會盟以五禁而不歃血而羽咸無之謂宜建
壇刑牲盟所封諸侯王為要約以楚實首事滅秦報天
下讐尊楚懷王為帝天下諸侯戮力一心共奬王室平
心和氣以沛公王關西而以已王關東地亦不必大廣
當是時沛公魯公功最大為天下二伯以征伐諸侯之
不臣服者亦不必自為西楚霸王古所無有名不雅馴
諸四方彪勇暴悍崛起乘時之徒處置彌縫亦宜縝密
以仁恩宥之以威武恐之以義理督教之則焉有不服
者范增為羽腹心之臣豈全不致思入慮而以一切苟
且行之尊一帝封諸侯以三萬人護漢王就國謂姑如
此而可以無後患嗚呼亦愚而已矣
楚子諸侯人之募從者數萬人(廣德軍史記板楚與諸侯之募從數
萬人常德府漢書亦作募從予有古建夲漢書作慕字)
古兵出于農士出于鄉舉里選治天下不易之道也戰
國諸侯破壊井田絶滅學校強暴之民武斷鄉閭游蕩
之士叢漫天下然猶以民為兵秦至於無復可調興師
至二三百萬而起閭左之戍國遂以亾沛公初起沛子
弟三千人從之為兵豪吏豪民有才能戰者從之為將
非復井田學校所養所教之舊矣轉戰入關民之從為
兵士之從為王侯君公及有官爵職守者舉天下皆可
以招致然未有募從之說也文穎曰楚子猶言楚人也
諸侯人猶言諸侯國人也漢王本楚人今將入漢中下
募從之令不拘楚人如諸侯他國之人願從入巴蜀漢
中者聽則漢王之志大矣下而士卒上而官吏皆許應
募以從行也然則後世募兵之制始此而秀民異才擇
主而從之不復修鄉里之行以俟上之選舉則自戰國
始矣募兵而養弱不可用老不可貸坐屯百餘萬以喪
國者有之誦詩讀書無復常産僥倖於一第而得入仕
否則老死窮閻而其放辟邪侈號為游士與夫流為釋
老伎藝算術占相之等者上之人一切不問其所從來
遠矣
張良辭歸韓
張良有滅秦之心博浪沙之鎚擊是也有興韓之心請
項梁立韓王成是也而未嘗有仕漢之心度非沛公不
足以滅秦而非盡用己之謀亦未足以必滅秦故屈己
而從沛公其所謂太公兵法者疑不過老子之書之學
入關之策皆出于詐惟勸沛公還霸上為得計然亦理
之當然者也因項伯解鴻門之急為有恩於沛公然亦
事之偶然者也沛公既王漢中送至褒谷辭歸相韓勸
王燒絶棧道示項羽無東意當是時亦未嘗勸漢王以
取天下俾之匿形藏影為還定三秦之計則有之矣逮
夫項羽殺韓王成良既已無可事之主然後間行歸漢
求所以帝劉滅項者終始為韓報讐而假手于漢耳於
聲利之間泊若無情而其思慮之所發從容定計亦倏
忽變化而不可測以至柔伏至剛以至不忍伏大忍在
秦漢之間過諸人遠甚律以顔曾思孟未也至近世乃
有學顔曾思孟之學幾及之者而不用於世豈後人才
果不及于古哉
設壇場拜韓信為大將軍
作史分紀傳自司馬遷始班固因之故一事而既書於
紀又書於傳又書於某人别傳下如春秋為綱左傳為
目之可觀也故司馬温公用荀悅袁宏漢紀列為通鑑
而朱文公又為通鑑綱目近世有謂温公不當刪舊史
文而文公又多有增損為非是曾不思史漢之體太涉
重復鴻門事漢紀書之史記項籍紀書之而張良傳又
書之樊噲傳又書之蓋不得已也如蕭何追韓信漢王
齊戒設壇場拜信為大將軍史記高紀不書齊戒設壇
場五字淮隂傳書之漢紀書此五字矣韓信傳又書之
則為贅也予謂古之遣將也舜咨禹征苖文王為西伯
以天子之命命將帥采薇以遣戍出車以勞還杕杜以
勞歸士儀禮軍禮亡未知設壇場拜大將始于何時師
古注築土而高曰壇除地曰場當是升韓信于壇拜以
受大將軍之命史記止書曰拜將無軍字既拜命然後
受將士部曲之賀禮於壇下除地為場所以容衆也其
書曰已拜上坐者謂以拜命而謝漢王漢王賜之坐也
信謂項王匹夫之勇婦人之仁固有以識其人品之不
高王諸侯不平逐義帝江南所過無不殘滅詐坑秦降
卒三十餘萬強以威王邯欣翳秦父兄怨三人入骨髓
又有以知項羽罪狀之無道東嚮爭權天下大高祖之
心三秦可傳檄定壯高祖之氣然其斷項羽成敗未敢
謂其必亾惟曰其強易弱此信之所以為人傑也歟
古今攷卷九
