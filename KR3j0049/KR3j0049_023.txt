欽定四庫全書
古今攷卷二十四
元方回續
功臣剖符
皇帝璽符節前已攷矣功臣剖符猶未為詳漢高未定
天下先封王韓王信英布等書曰剖符天下既定又封
列侯剖符故書始曰剖符師古曰剖破也與其合符而
分授之也自先王以來有五瑞五玉所謂桓圭信圭躬
圭榖璧蒲璧以合瑞五等諸侯来朝則執之去則還之
周禮天子執冒圭四寸以朝諸侯冒之云者契勘圭璧
無作偽者也禹會塗山執玉帛者萬國玉五玉也此制
既廢而秦有皇帝之符則郡守所剖而人主藏其半者
乎漢因之
附周禮八節
周禮掌節掌八節陳祥道云玉節以玉為之以命數為
大小守邦國者用玉節諸侯守其國者即與此節也又
在五玉之外角節用犀角守都鄙者用角節角節其制
未聞虎節人節龍節皆以金為之而象其形使山國土
國澤國者異其用持之為信門關用符節半竹為之都
鄙用管節全竹為之道路用旌節其制修於符節管節
飾以毛蘇武節旄盡落唐節度使建旌節又特侈大皆
奉使所擁之物也又有貨賄用璽節即今之印章也
漢銅虎符竹使符
史記孝文本紀二年九月初與郡國守相為銅虎符竹
使符漢書文帝紀二年九月初與郡守為銅虎符竹使
符比史記去國相二字紫陽方氏曰讀史漢文章班劣
於馬讀注脚則漢書顔師古其尤也所以東萊大事記
本文多取史記注脚多引師古而不取索隠此注應劭
曰銅虎符第一至第五國家治兵遣使者至郡合符符合
乃聽受之竹使符皆以竹箭五枚長五寸刻篆書第一
至第五張晏曰符以代古之珪璋從簡易也師古曰與
郡守為符者謂各分其半右留京師左以與之以上漢
書注史記同而添索隠曰漢舊儀銅虎符發兵長六寸
竹使符出入徵發說文云分符而合之小顔云右留京
師左與之古今注云銅虎符銀錯書之張晏云銅取其
同心也回謂張晏代古珪璋之言是也高祖封功臣王
侯所剖之符有云丹書鐡契别已攷
東萊論銅虎符
呂后之崩年齊王中尉紿齊相召平曰王欲發兵非有
漢虎符驗也東萊曰文帝以前蓋有虎符矣此謂初作
者豈非用銅於此始乎東萊又曰漢諸侯王兵權在
相王不得自調發蓋相漢所置也若京師不下虎符則
相亦不得自調發東萊又曰漢書止書郡守為銅虎符
竹使符削國相二字紫陽方氏曰漢以符及節為信朱
虚侯章附持節者車以入北軍則信之中有詐焉此齊
王發兵不待虎符且并誘奪瑯琊王兵則亦難測也景
帝七國反其發自以虎符為信大信結人心小信仗符
節
孟子若合符節
孟子曰舜生於諸馮(云云)得志行乎中國若合符節趙
岐注節玉節也周禮有八節
孫奭正義曰按周禮守邦國者用玉節守都鄙者用角
節凡邦國之使節山國用虎節土國用人節澤國用龍
節皆金也以英簜輔之鄭注云以金為節鑄象焉必自
以其國所多者所以相别為信明也今漢有銅虎符杜
子春云簜當為帑謂以函器盛此節或曰英簜畫函門
關用符節貨賄用璽節道路用旌節注云符節如今宫
中諸官詔符璽節者今之印章也旌節今使者所擁節
是也將送者執此以送行者也
孟子朱文公集注符節以玉為之篆刻文字而中分之
彼此各藏其半有故則左右相合以為信也紫陽方氏
曰孟子所謂符節周禮八節中有之所謂半竹為之者
其是乎周禮雖劉歆為之所本遠矣故孟子有此符節
之言後世一切廢之當攷自何時始自有紙之後方板
竹策帛書曰符曰節曰傳一切皆廢部符下所屬紙也
自一命以上至極品有官誥曰綬紙也省劄紙也人臣
表章牋奏凡下達于上紙也人主制詔勅黃批答凡上
行於下紙也州縣百司行移紙也惟有印之一物匣之
袱之而不佩無所謂古之組綬矣唐有鐡劵以賜功臣
有此碑本
英簜
虎節人節龍節以英簜輔之杜子春謂英簜當作帑謂
以函器盛此節陳祥道謂禹貢揚州貢篠簜大射禮在
建鼔之間則簜竹也詩曰二矛重英朱英綠縢英飾也
節之函以竹為之而有飾焉先儒以為畫函是也紫陽
方氏曰以器盛物謂之函今世有之英簜之制廢矣
傳
周禮司關凡所達貨賄者則以節傳出之鄭氏曰商或
取貨於民間無璽節者至關為之璽節及傳出之其有
璽節亦為之傳傳如今移所過文書漢制門關用傳兩
行書繒帛分持其一文帝十二年除之景帝四年又復
之
繻
終軍入關關吏予軍繻張晏曰繻音須書帛裂而分之
若劵契蘇林曰繻帛邊也舊關出入皆以傳傳煩因裂
帛頭合以為符信也師古曰蘇說是也軍問以此何為
吏曰為復傳還當以合符軍曰大丈夫西游終不復傳
還弃繻而去軍為謁者使行郡國建節東出關吏曰此
前弃繻生也
申以丹書之信
功臣表曰申以丹書之信漢紀末曰與功臣剖符作誓
丹書鉄契金匱石室藏之宗廟如淳曰謂功臣表誓使
山如礪河如帶國乃滅絶又曰金匱猶金縢也師古曰
以金為匱以石為室重緘封之保慎之義今按高帝封
爵之誓曰使黃河如帶泰山如厲國以永存爰及苗裔
凡十七字紫陽方氏曰剖符作誓丹書鐵契無注恐是
以鐵鑄符如銅虎符以丹書此十七字於上而各剖一
半乎既以鐵為版丹書此誓剖之則以金為匱以石為
室而諸侯執左符所留右符皆藏之宗廟乎素問有金
匱玉版鼂錯策亦云剖之玉版藏之金匱尚書有金縢
古之文書懼其朽懼其焚欲垂久遠故謹嚴如此陳祥
道謂老子曰執左契以不責於人則右留京師者非是
今日賀太守啟劄必曰榮折左符久矣然高祖封功臣
有王侯之符郡守未有符也郡守銅竹符自漢文始應
劭曰國家欲使功臣傳祚無窮帶衣帶也厲砥厲石也
河當何時如衣帶山當何時如厲石言如帶厲國猶永
存以及後世之子孫也回謂隂陽消長寒暑往來有晝
則有夜有生即有死有興則有亡詩書所云萬壽萬年
人臣祝至尊萬歲即封爵永存之意也功臣表有云子
孫驕逸殞身亡國訖于孝武靡有孑遺又當以是觀之
重以白馬之盟
史記吕后本紀太后欲立諸吕為王問右丞相王陵王
陵曰高帝刑白馬盟曰非劉氏而王天下共擊之今王
吕氏非約也漢書見王陵傳帝紀無此事而史記無王
陵傳功臣表申以丹書之信重以白馬之盟師古曰白
馬之盟謂刑白馬而㰱其血以為盟也㰱色洽反所洽
反啜也紫陽方氏曰漢高刑白馬盟史漢帝紀不書
在王陵傳非劉氏而王乃見其事不知歲月周禮有司
盟之官有盟有詛荀卿與穀梁皆曰盟詛不及三王然
周有此官王府供珠盤以盛牛耳玉敦以盛血有桃有
茢以祛不祥封人飾大盟牛牲司宼蒞盟書登之天府
禮記曰蒞牲曰盟又曰周人作會而民始疑注會盟也
詩曰君子屢盟亂是用長春秋書盟不一書同盟者于
幽二馬陵戚虚朾鷄澤戲重丘各一凡八也會盟于邾
者凡一也盟而不地者凡三也(文二年三年十三年)書會及盟而
不稱公者幽宿防齊翟泉晉處父蘇子之女栗宋向戌
之劉各一凡八也孟子曰五霸桓公為盛葵立之會諸
侯束牲載書而不㰱血凡牲飾以文繡其殺也寘之于
坎加書其上盤盛耳敦盛血尸之者執耳大者先㰱小
者亞之左哀十七年公會齊侯盟于蒙孟武伯彘執牛
耳定八年晉侯盟衛侯衛人請執牛耳涉陀成何捘衛
侯之手及腕史記毛遂取鷄狗馬之血来奉銅盤跪進
楚王曰王當㰱血而定從于殿上遂左手持盤右手招
十九人㰱堂下此長少先後之别也襄十一年左傳瑕
禽曰平王東遷吾七姓從王王賜之騂旄之盟杜預言重盟
不以雞犬王者賜而後用又左傳鄭伯使卒出豭行出
犬雞以詛射潁考叔者此盟詛大小之别也鄭玄曰大
事曰盟小事曰詛襄十一年季武子作三軍盟諸僖
閎詛諸五父之衢定五年六年陽虎盟桓子于稷門而又
大詛盟三桓于周社盟國人于亳社又詛于五父之衢
此盟與詛之例也子任割臂以盟莊公則不用牲華元
子反登牀之盟不用牲春秋恥城下之盟尋盟同盟乞
盟要盟逃盟渝盟必誓之于神如襄十一年亳之盟
桓所謂名山名川羣神羣祀先王先公七姓十二國之
祖而誓之今世俗尚然有云發誓願者有云出惡語以
詛詋者獨不用牲耳漢高祖刑白馬非劉氏而王者天
下共擊之則帝當先㰱血而蕭曹之徒以次㰱之歟史
記作啑血盟使接反又云或作喢又章牒反漢書作唼
血師古曰小歠也所甲反與蘇秦合六國從刑白馬盟
同視周人七姓騂旄之盟尤重矣桃今之桃樹枝葉茢
菼帚也
附攷白馬盟出處
史記惠景間諸侯年表太史公讀列侯至便侯曰有以
也夫長沙王者著令甲稱其忠焉鄧展曰漢約非劉氏
不王如芮王故著令使特王或曰以芮至忠故著令也
瓚曰漢以芮忠故特王之非制故特著令便侯音鞭吴
芮也
漢書吴芮傳其定著令下亦引鄧展注師古曰傳後贊
文或說是也
右非劉氏不王出處二(史記無長沙王世家亦無吴芮傳别攷詳矣附
此)
正月丙午立劉賈等同姓四王
先是十二月執韓王信赦天下田肻賀上曰甚喜陛下
得韓信又治秦中因論秦齊形勢謂齊地方二千里持
戟百萬非親子弟莫可王齊者上曰善賜金五百斤
紫陽方氏曰田肻之賀有以發悟上心為大封同姓之
始也異姓諸侯王表凡十八王項羽王西楚立十八王
也羽誅齊王韓信徙楚尋廢為侯此一王無矣衡山王
吳芮徙王長沙已死子嗣此一王存臨江王尉虜此二
王無矣九江王英布此二王存常山王張耳改王趙已
死子敖嗣此三王存代王趙歇滅矣此三王無矣陳餘
亦滅矣齊臨淄濟北膠東三田王俱滅矣此六王無矣
三秦王滅矣此九王無矣燕王臧荼滅十王無矣而盧
綰王燕此四王存遼東王韓廣滅此十一王無矣魏王
豹虜十二王無矣殷王司馬卭降十三王無矣韓王成
項羽殺之立鄭昌漢立韓王信十四王無矣而漢存五
王河南王申陽降十五王無矣五王存之外有彭越王
梁當此時異姓之王有六人吴芮子張耳子不足慮韓
信已廢而英布彭越韓王信盧綰未可保也諸功臣未
盡封徹侯也田肻有以啟高祖之心始大封王子弟故
賞之金五百斤云
以故東陽郡鄣郡吳郡五十三縣立劉賈為荆王
功臣表曰賈高祖從父弟也荆燕吳傳荆王劉賈高帝
從父兄也不知其初起時文穎曰東陽今下邳也鄣郡
今丹陽也吳郡今會稽也韋昭曰鄣郡今故鄣縣也後
郡徙丹陽轉以為縣故謂之故鄣也師古曰鄣音章東
萊曰漢地理志下邳屬東海郡即秦剡郡既已封楚王
交當是秦漢之間分割下邳為東陽郡其詳不可攷也
鄣郡所治乃湖州長興縣故城在縣西南八十里今建
康地徽宣太平廣德皆鄣郡之境也吳郡所治乃平江
府今常秀杭越明台婺温處衢潤湖睦皆吴郡之境也
紫陽方氏曰漢地理志會稽郡秦置高帝六年為荆
國十二年更名吳然六年正月丙午劉賈之封不曰會
稽郡而曰吴郡何也豈班固追書而從改名耶秦置會
稽郡漢統縣二十六治吳縣今平江府是也嚴助傳書
會稽吴人朱買臣傳書吴人蓋皆今平江府人買臣武
帝時拜會稽太守即今平江府人治吳縣之會稽非今
浙東越州之會稽也劉賈傳立為荆王王淮東不治吴
郡之吳縣漢志臨淮縣有東陽縣在淮浦盱眙淮陰縣
之間必立於此賈立六年高祖十一年黥布反賈戰弗
勝走臨淮郡之富陵縣為所殺無子國除高祖十二年
十月以會稽吳封兄弟之子濞為吴王王三郡五十三
城史記書曰郡吴治今平江府吴縣其傳謂豫章郡銅
山鑄錢韋昭注豫字誤但當言章郡今改章(古字通用)鼂錯
削濞會稽郡則吴王所都亦取之矣故反反而滅三郡
入漢則吳郡之後為會稽郡其在此時歟丹陽郡統縣
十七皆今浙西江東地有故鄣縣即鄣郡有曰黝縣曰
歙縣回所居徽州今二縣古名猶存黝音伊今寫曰黟
會稽郡則浙西浙東地皆是朱買臣之負薪為郡皆浙
西吳地東陽所屬臨淮郡則淮東地皆賈荆王交楚王
所謂分楚地為二國也
以碭郡薛郡郯郡三十六縣立弟文信君交為楚
王
楚元王傳楚元王交字游高祖同父少弟也文穎曰碭
郡今梁國是也薛郡今魯國是也郯郡今東海是也傳
曰王薛郡東海彭城三十六縣東萊曰碭郡所治乃單
州碭山縣今應天興仁鄆濟單亳廣濟皆碭郡之境也
薛郡所治乃兖州仙源縣今兖海淮陽皆薛郡之境也
郯州所治乃海州東海縣秦分薛郡東海及旁郡地置
郯郡如沂州之費縣淮陽軍之下邳縣皆其境也紫
陽方氏曰回嘗至今兖州州治無屋數碑立瓦礫中前
宋太守題名猶在居民無數十戸東望孔子墓林蔚
然豐茂泰山巍乎其上欲壓平埜而曠土荆棘罕積野
雉飛雊其卵可拾驟馬逐之三起三落即得雉矣元王
交少時嘗與魯穆生白生申公俱受詩於浮丘伯伯者
荀卿門人也一時間氣鍾於一門高祖之武元王之文
偉哉惜乎申公無詩元王詩今不傳也
高祖四兄弟
太上皇生高祖長兄伯(早卒)次兄仲(即代王喜)少弟交
(字游即郢客文王禮劉辟疆劉德劉向元王劉歆夷王王戊從濞反自殺)
壬子以雲中鴈門代郡五十三縣立兄宜信侯喜
為代王
紫陽方氏曰宜信侯喜為代王即高祖兄仲也漢書無
傳事見吴王濞傳中功臣表六年正月壬子立七年為
匈奴所攻棄國自歸廢為郃陽侯孝惠二年薨子吴王
濞高祖十二年十月辛丑以故代王子沛侯立為吴王
立四十二年孝景三年反誅濞傳高帝兄仲之子也
高帝立仲為代王匈奴攻代仲不能堅守棄國間行走
洛陽天子不忍致法廢為郃陽侯子濞起為沛侯年二
十從高祖破黥布荆王劉賈為布殺無後上患會稽吴
輕悍乃立濞為吳王
東萊曰雲中唐勝州單于大都護是也鴈門唐雲應朔
州是也代郡唐蔚州是也史記本紀載喜為代王十七
年漢興以來諸侯年表雖書喜元年于六年與漢書同
然謂韓王信降匈奴而喜繼王其地二者皆非也漢書
本紀年表載封拜年月日郡名縣數皆具蓋故府之所
藏也况喜所王者雲中鴈門代三郡信所王者太原一
郡自不相干史記之誤明矣然所以差誤者亦有說焉
高帝更以太原郡為韓國徙信以避胡都晉陽信上書
國被邊匈奴數入晉陽去塞遠請治馬邑上許之馬邑
據地理志屬代郡在高帝時或屬太原未可知也至高
帝十一年封文帝為代王頗取山南太原之地以益屬
代是割韓王信之故地以增益代國也自後世觀之韓
之都乃在代之縣代之地乃涉韓之舊疆也子長論輿
地之大勢封建之大意固非孟堅所及至于總練故實
考核歲月則孟堅之所長也紫陽方氏曰回嘗謂馬
疎而意有餘班密而見不足者此也
以膠東膠西臨淄濟北博陽城陽郡七十三縣立
子肥為齊王
東萊曰肥惠帝庶兄庶長子也膠東所治乃萊州即墨
縣膠西所治乃密州高密縣臨淄所治乃青州臨淄縣
濟北博陽所治未見項羽立田安為濟北王治博陽今
分為兩郡蓋在田榮并三齊之後城陽所治乃密州
莒縣今登萊沂密濰青淄濱滄(棣濟德博皆六郡之境也)紫陽方氏
曰田肻一言寤主謂非親子弟莫可王齊者蓋亦窺見
高祖之心奪韓信齊而易之楚信未改封入壁奪其
軍忌之甚矣既而不以齊封諸人以為郡不欲以重地與
人也其擒信于陳奪其楚地信本不反忌之而欲除之
也所謂楚亦未肻與人也田肻發其端惟以得信為賀
而次言齊地宜封子弟高祖之疑于中者遂决詔曰齊
古之建國也今為郡其復以為諸侯將軍劉賈數有大
功及擇寬惠修潔者王齊荆地此詔甚典雖止言劉賈
䟽屬一人羣大臣心知其指矣遂奏請劉賈王荆元王
交王楚分楚為二其曰正月丙午又七日壬子立代王
喜齊王肥先從姪次少弟次仲兄最後親庶長子其實
雅意在立子肥為齊王也故又以曹參為齊相焉大封
同姓自此四王始漢表書楚第一代第二齊第三荆第
四高祖王子弟實十二人代王喜廢為侯子濞以劉賈
戰死之地封為王表惟書十一人史記漢興以來諸侯
表序甚佳表微不同如東萊之言取漢表
高祖封同姓王十二人除此四王外又八王
初四王荆王賈楚元王交代王喜齊悼惠王肥
淮南厲王長高帝子十一年十月庚午立孝文六年謀
反廢死後立子劉安
趙隠王如意高帝子九年四月立十二年為吕太后所
殺無後
代王高帝子漢文帝也諱恒十一年正月丙子立十七
年高后八年入為皇帝
趙共王恢高帝子十一年三月丙午為梁王立十六年
高后七年徙趙其年自殺無後
趙幽王友高帝子十一年三月丙寅立為淮陽王二年
徙趙十四年高后七年自殺子遂文帝元年封景帝三
年反誅子辟疆文帝二年封河間王
燕靈王建高帝十二年二月甲午立十五年高后七年
薨殺其子
燕敬王澤高帝從祖昆弟高后七年以營陵侯立為瑯
琊王二年文帝元年徙燕漢書荆燕吴傳劉賈劉澤劉
濞也澤最疎非高祖之封
吳王濞高祖孫代王喜之子也喜棄國赦為郃陽侯高
祖立為吴王立四十二年景帝二年反誅
紫陽方氏曰高弟八男惠文二帝高五王傳一齊三趙
一燕也淮南王長自為傳
史記秦漢之際月表
太史公讀秦漢之際曰初作難發於陳涉(句文竒)虐戾滅
秦自項氏(句文竒)撥亂誅暴平定海内卒踐帝祚成於
漢家(此四句謂高祖文竒)五年之間號令三嬗(音善索隠曰古禪字市戰反)自
生民以来未有受命若斯之亟也(此第一節言陳項劉三人之興文竒)昔
虞夏之興積善累功數十年德洽百姓攝行政事薦之
於天然後在位湯武之王乃由契后稷修仁行義十餘
世不期而會孟津八百諸侯猶以為未可其後乃放弑
(上文總言湯武中舉孟津事正謂武王末放弑二字又兼言湯武古文體如此)秦起襄公章於
文繆獻孝之後稍以蠶食六國百有餘載乃能并冠帶
之倫(三段論虞夏湯武秦)以德若彼(回曰此謂虞夏湯武)用力如此(回曰此謂秦索
隠証非是)蓋一統若斯之難也(此第二節言五代之興甚難)秦既稱帝患
兵革不休以有諸侯也於是無尺土之封墮壊名城銷
鋒鏑鉏豪傑維萬世之安然王跡之興起於閭巷合從
討伐軼於三代鄉秦之禁適足以資賢者為驅除難
耳(此第三節論秦之失)故憤發其所為天下雄(索隠曰指高帝王跡之興始于閭巷
回曰上文有則兼言劉項)安在無土不王此乃傳之所謂大聖乎豈
非天哉豈非天哉非大聖孰能當此受命而帝者乎
紫陽方氏曰子長十表自我作古秦楚之際月表自
秦二世元年壬辰七月始其次第秦楚趙項齊漢燕魏
韓七月陳涉起九月兵至戲二年癸巳十二月陳涉死
九月項梁起八月武臣自立為趙王九月田儋王齊是
月漢王為沛公起是月韓廣王燕是月魏咎始二年六
月韓王成始其書簡而有法此二年癸巳有後九月(漢紀
同)三年甲午盡九月乙未十月為漢元年沛公破咸陽
子嬰降十一月項羽坑秦降卒於新安十二月羽至關
中誅子嬰正月為楚義帝元年項羽為天下主分十八
王義帝都江南郴羽為西楚霸王都彭城而楚分為四
吳芮衡山王都邾共敖臨江王都江陵九江王英布都
六趙更名常山張耳常山王都襄國分為代趙歇代王
都代齊更臨淄田都臨淄王都臨淄分為濟北田安濟
北王都博陽分為膠東田市膠東王都即墨此齊三
田也關中分為四漢王都南鄭章邯雍王都廢邱塞
王司馬欣都櫟陽翟王董翳都高奴燕王臧荼都薊
分為遼東王韓廣都無終魏更為西魏王魏豹都平陽
分為殷王司馬卭都朝歌韓王成都陽翟分為河南王
申陽都洛陽至漢五年一月止其一月或書曰端月通
項羽十九王虚尊義帝一帝
古今攷卷二十四
