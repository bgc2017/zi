欽定四庫全書
古今攷卷三十一
元方回續
膳用六牲
膳鄭注用六牲馬牛羊豕犬雞也
附攷庖人六畜六獸六禽
庖人六畜六牲之别始飬之曰畜將用之曰牲春秋傳
曰卜日曰牲鄭司農曰六獸麋鹿熊麕野豕兔六禽鴈
鶉鷃雉鳩鴿玄謂獸人冬獻狼夏獻麋又内則無熊則
六獸當有狼而熊不屬六禽於禽獸及六摯宜為羔豚
犢麛雉鴈凡鳥獸未孕曰禽司馬職曰大獸公之小禽
私之于注熊作貆
附禽者鳥獸之總名
曲禮正義通而為說鳥不可為獸獸亦可曰禽故鸚鵡
不曰獸而猩猩通曰禽也故易曰王用三驅失前禽也
則驅走者亦曰禽也又周禮司馬職曰大獸公之小禽
私之以此而言則禽未必皆鳥也又康成註周禮云凡
鳥獸未孕曰禽周禮又云以禽作六摯卿羔大夫鴈白
虎通云禽者鳥獸之總名
羞用百有二十品
鄭注羞出於牲及禽獸以備滋味謂之庶羞公食大夫
禮内則下大夫十六上大夫二十其物數備焉天子諸
侯有其數而物未得盡聞
上大夫庶羞二十品
紫陽方氏曰今以儀禮公食大夫禮記内則參互攷之
書於後膷(牛曰膷今時臛也古文作香)臐(羊曰臐古文作薰)膮(豕曰膮皆香美之名
也許堯反)牛炙(此二字上多一醢字康成曰衍)醢(儀禮曰炙南醢當是牛炙之醢)牛胾(儀禮
曰醢以西牛胾)醢(與上牛胾相連當是牛胾之醢)牛膾(禮記作膾儀禮作牛鮨又作鰭又曰肉膾)
羊炙(儀禮曰鮨南羊炙)羊胾(儀禮以東羊胾下連醢字)醢(當是羊胾之醢)豕炙(儀禮
下連炙南醢)醢(當是豕炙之醢)豕胾(儀禮以西豕胾)芥醬(芥實醬也)魚膾(此十六品
下大夫之庶羞上大夫加四品)雉兔鶉鴽(禮記作鷃鄭注鴽無母不言如何烹
治)
紫陽方氏曰王膳用六牲馬牛羊豕犬雞王日一舉后
與王同庖恐妃嬪侍從左右之人亦與食也回攷之戲
為之說大約王膳一歲享千馬千牛千羊千豕千犬恐
不止此雞一日百隻則百倍之當一歲享十萬雞祭祀
賓客喪紀又不可以數計也凡膳物犧牲禽獸魚腊之
用王膳羞一也祭祀二也賓客三也喪紀四也堯在位
百年穆王享國百年除祭祀賓客喪紀用牲之外當為
十萬馬十萬牛十萬羊十萬豕十萬犬百億萬之雞而
魚腊野獸野禽不與焉人所以貴於物者羽毛鱗介之
物以其千千百百之生命為人所以食也而天子之所
以貴于天下者以一人之身享天地間萬萬不窮之物
也李秀嵓論六畜謂井田之民一井八家二母彘五母
雞所以飬老也馬以征伐牛以耕種羊以祭祀犬以吠
守回固不敢盡然其說一井八家飬八馬以備君師之
役可也牛耕恐不止八頭有母有子年年生育庶人祭
不敢用羊士飲酒相勸用犬祭用豕大夫始用羊兼豕
犬不專吠守有豢犬以為祭祀賓客膳羞之用且如秀
嵓之說一井八馬八牛八羊八豕八彘八家二十四併
雌雄七雞八家五十六雞天子提封百萬井則井田之
民之家當有馬八百萬疋牛八百萬頭羊八百萬牽犬
八百萬口豕二千四百萬隻雞五千六百萬枚不亦富
乎天子之牧人不在此數唐天寶天子之馬至四十萬
疋今北方之馬動百萬也而江南舊無馬置司川秦巴
廣所得亦微西馬廣馬每不中用嗚呼古之王者之時
盛哉
牧人通掌六牲
地官牧人掌牧六牲而阜蕃其物以供祭祀之牲牷云
云以受充人繫之注云牲馬牛羊豕犬雞秀嵓李氏
曰牧人通掌六牲祭祀之官牛人雞人羊人犬人各掌
一牲豕人當在冬官而亡之矣馬牲則牧師之所飬不
别立官大抵牧人蕃息以授王官所掌之人而後及于
充人也紫陽方氏曰不言王膳羞何也豈付之六物
之官而後有所付乎
凡馬之官大司馬馬上鼔奉詔馬牲馬質掌質
馬馭夫掌分公馬拔人掌王馬之政趣馬掌贊
政良馬巫馬掌飬疾馬牧司掌牧放馬庾人掌
十有二閑圉師教飬馬圉人掌芻牧紫陽方氏
曰夏官大司馬之屬馬政居多自戎右而下齊右(齊側皆反)
道右大馭戎僕齊僕道僕田僕八官掌車之五路及馭
馬之事不專於馬馭夫以下九官專於馬者也自大司
馬馬上鼓詔馬牲凡十一事次第書之因攷王膳用馬
牲而及之夏官大司馬中春教振旅帥師執提(徙兮反)先
鄭云提讀如攝提之提謂馬上鼓有曲木提持鼓立馬
髦上者故謂之提賈公彦正義曰提謂馬上鼓者先鄭
盖據當時已有單騎舉以况周其實周時皆乘車無輕
騎也鶴山先生曰先鄭以漢時單騎况周紫陽方
氏曰鄭大夫少贛其子鄭司農師仲曰先鄭鄭康成後
鄭皆東漢人古人不騎馬左傳魯昭公時左師欲以公
乘馬而歸單騎馬自此始所以古經無騎字曲禮前有
車騎漢儒之文也戰國策蘇秦言車千乘騎萬匹春秋
之後也陳祥道禮書繪馬上鼓一甲士騎馬執鼓先儒
非之周公時無此單騎馬者
大司馬喪祭奉詔馬牲注王喪之以馬祭者蓋遣奠也
奉猶送也送之至墓告而藏之馭夫掌分公馬而駕治
之注乘調六種之馬秀嵓李氏曰公馬謂王之六馬
也凡良馬三十六匹所謂一繫則一馭夫駕治之五種
計二千一百六十匹則六十馭夫矣賈氏謂駑馬千二
百九十六匹又當有五馭夫矣天子馬十二閑每閑馭
夫五人通之為六十人自戎右至此九職皆無府史胥
徒未詳其故紫陽方氏曰馬一閑二百一十六匹康
成以為應乾之策賈疏尤詳當别書于易數事中閑與
廐同而異名唐閑廐使取此九職無府史胥徒或者缺
文歟
馬質掌質馬馬量三物一曰戎馬二曰田馬三曰駑馬
皆有物賈此買馬之官也買此戎馬田馬駑馬三物皆
有時價也賈音嫁賈四人亦音嫁謂主買馬平其大小
之賈直綱惡馬先鄭讀作亢禁也御也不畜惡馬也後
鄭綱謂以縻索維綱狎習之禁原蠶者原再也天文辰
為馬蠶書蠶為龍精月直大火則浴其蠶種是蠶與馬
同氣物莫能兩大為傷馬禁原蠶紫陽方氏曰此買
馬之官夏官之第二官也又不在牧馬中教人掌王馬
之政校戶斆反鄭注謂擇飬乘之數辨六馬之屬種馬
一物戎馬一物齊馬一物道馬一物田馬一物駑馬一
物注種謂上善似母者以次差之玉路駕種馬戎路駕
戎馬金路駕齊馬象路駕道馬田路駕田馬駑馬給宮
中之役紫陽方氏曰凡頒良馬而飬乘之以下難讃
難解回解難為易乘馬一師四圉馬四匹為一乘飬
之者圉師一人圉人四人計五人養四馬也馬十二閑
二千一百六十匹計用圉人二千一百六十人圉師五
百四十人總計二千七百人師仲四疋為乘康成二耦
為乘其義一也圉師無官
三乘為皂皂一趣馬趣七口反十二疋為一皂計用
趣馬之官一百八十人
三皂為繫音計繫一馭夫三十六疋為一繫馭夫之
官秀嵓謂為六十人是也趣馬下士皂一人如此則又
當有皂人之職亦計一百八十人也馭夫中士二十人
下士四十人趣馬之士一百八十人此已計二百四十
人併皂人為四百二十人
六繫為廐廐一僕夫秀嵓曰廐即閑也據此經當有
僕夫十二人而序官無之回謂其缺文乎種馬戎馬各
二閑其馭夫中士五人僕夫則校人属上士各一人也
齊馬以下八閑其馭夫下士各五人僕夫倣上筭
六廐成校校有左右左右校人之官二員皆中大夫
六廐為六閑十二廐為十二閑由圉人而圉師而趣馬
而馭夫而僕夫而校人凡六階
駑馬三良馬之數良馬二種四百三十二匹五種合
二千一百六十匹駑馬三之則為一千二百九十六匹
麗馬一圉麗與儷同良以乘計駑以儷計謂一圉人
飬兩馬也八麗一師八麗駑馬十六疋則設圉師一
人也非也
八師一趣馬八師駑馬一百二十八匹則設趣馬之
官一人也非也
八趣馬一馭夫八趣馬計駑馬當為一千二十四匹
設馭夫之官非也以筭不合也不合駑馬三良馬之數
也善夫康成之說曰駑馬自圉至馭夫凡馬一千二十
四匹與三良馬之數不相應八皆疑為六字之誤也師
十二匹趣馬七十二匹則馭夫四百三十二匹矣然後
而三之既三之回謂此謂三之三字下有脱文合曰既
三之則為駑馬千二百九十六匹矣如此文勢方相接
此下康成云無僕夫者不駕於五路卑之也賈氏謂駑
馬又有一馭夫序官合有六十三馭夫秀嵓謂序官止
計五十二閑則馭夫六十人耳
校人天子十有二閑馬六種邦國六閑馬四種家四閑
馬二種注每廐為一閑諸侯有齊馬道馬田馬大夫有
田馬各一閑其駑馬則皆分為三焉回於此疑之不知
此諸侯大夫者天下之諸侯大夫乎抑畿内之諸侯大
夫乎畿外諸侯每國六閑良馬三閑駑馬三閑計一千
八十匹不為多畿内三公食采地如諸侯不容飬馬一
千八十匹也近世賈似道為宰相漢唐以來凡為宰相
者皆無此馬數惟古外諸侯有之齊景公有馬千駟則
四千匹衛文公騋牝三千則三千匹六國六王騎動萬
匹是也畿内諸侯恐無之家四閑畿内卿大夫及外卿
大夫皆恐難飬此馬四閑乃天子六馬三之一飬馬七
百二十疋卿大夫家魯三桓晉六卿有之畿内六卿上
大夫次卿中大夫與下大夫無慮百數十人一家飬馬
七百二十八匹不亦富乎秀嵓謂天子萬乘諸侯千乘
大夫百乘今天子十二閑可駕八百六十四乘邦國六
閑可駕三百二十四乘家四閑可駕二百六乘天子諸
侯少而大夫已多與古不合回尤疑之周禮不足信也
秀嵓則謂卒乘之馬寓於丘甸不在此數中如此則非
出軍征伐之馬天子六軍一萬五千人為萬乘又有六
遂六軍亦萬乘諸侯千乘則齊景公之千駟是也然大國
三軍之數其曰可出車五千乘之國二等次之惟大夫
之家凡卿皆大夫豈容備車二百餘乘乎秀嵓謂春秋
卿大夫可謂倍矣子駟之死子産成列而後出車十七
乘則為馬才六十八耳然則劉歆周禮不足信也
凡馬特居四之一注欲其乘之性相似也物同氣則心
一師仲云四之一者三牝一牡後鄭之說不可曉先鄭
之說以今較之古人馬無割勢豁鼻之事始于大蒙古
國契丹女直皆未也不割勢不豁鼻稱為生馬牝馬善
牡馬當通滛之時難駕馭晝夜好嘶無故輙蹄齧今蒙
古人行軍不用牡馬用攻馬者攻馬者治之之謂此攻
馬不嘶夜下寨萬馬寂然勢已割氣力完鼻已豁善走
氣出不喘以此取天下古之聖人慮不及此世變豈有
極哉
春祭馬祖執駒夏祭先牧頒馬攻特秋祭馬社臧僕冬
祭馬步獻馬講馭夫馬祖天駟也孝經說曰房為龍馬
師仲云執駒無令近母猶攻駒也二歲曰駒三歲曰駣
玄謂執猶拘也春通淫之時駒弱血氣未定先牧始飬
馬者未聞夏通滛之後攻其特為其蹄齧馬社始乘馬
者世本相士作乘馬臧僕簡練御者令皆善也馬步神
為灾害者講簡習也介甫云簡厥臧亦簡其或不臧回
謂臧僕二字竒以吾齊人家用僕而不能臧者多矣大
祭祀毛馬同色也齊其毫也如冐頓單于東方南西北
也大青飾造車之馬及葬埋之非真馬也塗車芻靈四
海山川飾黃駒王廵守殺駒以沈漢武祭河沈四百馬
趣馬下士皂一人前已計之計用一百八十人皂一人
則亦一百八十人共三百六十人掌贊正良馬贊佐也
佐校人也簡具六節即五良一駑也幽王之世蹶惟趣
馬與冡宰司徒内史師氏之流協于褒姒小臣下士亂
常者也
巫馬下士二人醫四人馬醫也今人呼為醫獸然周官
醫師之屬自有獸醫四人巫馬期乃此官之後
牧師掌牧馬之地皆有厲禁界限也孟春焚牧除陳生
新草也中春通滛合牝牡也凡田事贊焚萊則仲春教
振旅以蒐而火弊之事也秀嵓謂此職管皂徒以武王
歸馬牧牛之後未有牧政戎馬皆馬質所市耳回謂此
臆說文王天下三分有其二馬不少矣武王歸馬華山
不以槽廐餵之耳非棄之也謂之未有牧政則可周官
未作也作周官而後有馬質之官武王何嘗買馬其謂
孝王使非子主馬汧渭之間蕃息而車鄰駟鐵小戎之
盛見于歌詩列國往往效之於是定中駉頌之篇作而
中國蓋多馬矣此說亦不然車鄰美秦仲有馬白顛一
句而已駟鐵小戎馬秦襄公此三詩秦之多馬亦未見
其盛也犬戎殺幽王戎狄之患方熾秦襄公攘之而周
平王東遷矣於秦則利而何益於周定之方中衛文公
之詩駉魯僖公之詩齊桓霸而王室卑衛魯多馬洛邑
衰微馬亦不能強魯衛而晉後復興可歎也秀嵓李
氏又曰若夫秉心塞淵騋牝三千思無疆思馬斯臧則
其本又在此不然雖有王毛仲之徒數十亦何救於漁
陽之禍哉紫陽方氏曰此乃秀才廣文說話國家兵
財刑政周官三百六十職無一事一物不歸於先治人
主之心豈不是好說話然官有大小事有本末論道經
邦燮理隂陽此三公之事朝廷大臣能格君心之非而
天下中外執事之臣無不盡心竭力各精其業漢宣之
世百工技藝咸精其能在下之人無不任職而已便說
道人主心上此乃禹稷臯䕫伊周之當為道揆法守故
不同也
廋人所求反掌十有二閑之政教以阜馬佚特教駣攻
駒及祭馬祖先牧執駒散馬耳圉馬九事阜乃四牡孔
阜之阜佚逸也先牧制閑者散馬耳三字初難通讀為
中散大夫之散以竹括押馬之耳頭動搖則觸竹後乃
串習不驚馬八尺以上為龍周八尺當今省尺四尺四
寸七尺以上為騋六尺以上為馬紫陽方氏曰近世
凖尺十大寸官絹四丈幅二尺中納省尺杭人用之有
准尺之八寸秀嵓所計如此則周之一尺得近世尺五
寸半不亦短乎恐未然
圉師無官教圉人飬馬即是一師管四人飬四匹馬者
春除蓐釁廐春分出馬牧於郊康成謂蓐馬兹似乎今
之草薦武王伐紂有負兹之文釁以血釁之而神之也
夏庌馬音雅廡凉馬也射則充椹質椹質所射者習射
處不可曉茨墻則剪闔闔苫也蓋墻則剪苫當止是秋
分後牧飬馬院之墻凡茨墻責之蓋責之採茅乎然圉
師圉人共計二千七百人無乃王城之宫之屋之墻之
茅茨責之乎此茅今人日茅屋以今解古非包茅縮酒
之茅非藉用白茅之茅今人苫屋稻穰可也山有草如
蒲茭亦茅也
秀嵓李氏曰每二百一十六匹設官十九人史徒圉四
百十八人而挍人巫馬牧師馬質之官與其屬尤不在
焉通十二閑之馬三千四百五十六匹良駑共之其官
中大夫二人上士四人中士二十有二人下士二百八
十有四人府史胥徒醫賈圉合六千有十人率一官而
畜十一馬亦不可曉
紫陽方氏曰此周禮所以不可信也古百乘之家以指
大夫言其食邑之所出也則馬在井田之命今此四閑
之馬三分天子之數七百二十匹依周禮張官置吏合
用一千四百餘人日初而出日中而入春出秋入家有
飬七百二十疋馬之屋野有牧七百二十疋馬之地安
所辦乎魯三卿果常有之乎諸侯六閑猶云可也卿大
夫亦敢自置校人廋人牧師趣馬巫馬之官乎一馬一
圉人七百二十人何以膳之乎回故曰周禮不足信也
細攷此節事似乎玩物喪志
善馬有毒馬肝毒(爾雅馬名數不書)
紫陽方氏曰秦紀繆公亡善馬岐下野人共得而食之
者三百餘人吏逐得欲法之繆公曰君子不以畜産害
人吾聞食善馬肉不飲酒傷人乃皆賜酒而赦之韓之
戰晉惠公擊繆公傷足岐下食善馬者三百人推鋒爭
死脱繆公以報食馬之德生得晉君漢書食肉無食馬
肝未為不知味也然則馬肉無毒而馬肝有毒八珍之
味有狗肝以膋蒙之為炙而特牲饋食有肝爼未鹽進
尸凡肉體骨胾醢牛羊豕犬皆見其名物惟馬為人主
之膳牲第一而庖烹燔漬之法無所聞豈王饌不食此
物而虚存其名乎周禮馬官之多馬政之密如此駑馬
給宫中之用亦千餘匹而王膳之牲三鄭略不解一二
回所以不信周禮也回本為王膳有馬攷論及此爾雅
馬名數目騊駼馬野馬以至㲕(力會反)馬色也趽(防)曲脛
馬也&KR0008;(文)黃目之馬也&KR0008;(士膏反)馬行也
果下馬欵段馬
紫陽方氏曰駑馬給宫中之役漢果下馬駕小車馬少
游欵段馬之類歟
趣馬下士一百八十人附六卿比長下士一萬五
千人
紫陽方氏曰周禮九命之說上中下士命數無聞鄭玄
注謂王之上士三命中士二命下士一命王三命之上
士在外為列國之卿王二命之中士在外為列國之大
夫再命子男六卿此一句已可疑王一命之下士在外
為子男之大夫至此則尤可疑六遂里宰每里下士一
人猶掌三十五家六卿比長掌五家而已下士一人則
此之下士也一萬五千人矣視在外子男之大夫而所
掌以一戶管四戶何至受王之一命此周禮所以不可
信也馬官趣馬下士皂一人計趣馬之官一百八十人
所管馬十二匹而已其禄秩視子男之大夫而儕於九
命之列謂之一命受職猶之比長所管共五戶而亦視
子男之大夫乎此周禮所以不可信也李秀嵓論王飬
良馬駑馬三千四百五十六匹其官中大夫二人上士
四人中士二十有二人下士二百八十四人共三百十
二人及總計用六千餘人以為不可曉者是也然謂此
下士與庶人在官者同禄禮秩亦如之蓋其在鄉則其
所管止於五家在軍則所掌止於五人在廐則所掌止
於四騎也回謂此說似是而下一句微若趣馬下士掌
馬一十二匹圉師無官掌圉人四人飬馬四匹圉師圉
人僕三千人乃庶人之在官者周禮雖不足信而又難
細攷也
漢時單騎馬一閑二百一十六匹種戎齊道田駑
六馬玉路駕種馬戎路駕戎馬金路駕齊馬
象路駕道馬田路駕田馬駑馬給宫中之役十
二閑二千一百六十疋良馬五物即十二閑數駑
馬三之一千二百九十六匹總三千四百五十六匹
良以乘計駑以儷計家四閑七百二十匹疑馬
祖先牧馬社馬步紫陽方氏曰馬政此又十六題一
盡見前諸攷中此鶴山先生要義法也注疏一大段中
有三題五題分標其題於前於上春秋經有傳文公通
鑑有綱目吕東萊大事記題有解是也他皆倣此
通典馬政
紫陽方氏曰杜佑通典有馬政一條大抵皆周官之文
隋唐馬政不必書隋煬帝非無馬而亡唐明皇非無馬
而亂今通典有節本附李清臣文一篇有海上與女真
買馬契丹置戎阻之之事有元昊以谷量馬之事谷量
牛馬匈奴舊俗也清臣號李淇水迂齋文選稍取之馬
政文多不書
古今攷卷三十一
