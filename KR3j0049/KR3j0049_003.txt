欽定四庫全書
古今攷卷四
元方回續
收沛子弟得三千人
古未有崛起一時以三千人而得天下者也堯以前勿
論禹之征苖不見人數啓與有扈大戰于甘之野曰六
卿六事則用六軍七萬五千人矣胤侯以仲康之命征
羲和亦用六師湯伐桀不見人數文王以西伯戡黎書
言伐邘伐密須伐大夷伐耆伐崇崇即黎也竝不見人
數武王伐紂泰誓有曰大巡六師是則武王不待勝紂
已用天子六軍之制矣至牧誓則曰革車三百兩虎賁
三千人古車戰法一車總七十五人車之上甲士三人
御者居中射者居左擊刺者居右步卒七十二人在後
或臨時制變有一車百人之說有一車二十五人之說
所謂先偏後伍右為將軍則將居中擊鼔御者左而右
兼射武王之六師為車千乘甲士步卒七萬五千人而
止以車三百兩虎賁三千人與紂戰者兵不在多也或
謂虎賁為百夫長車百人則為兵三萬或以為一車七
十五人計之而虎賁三千人乃武王之近已為衛者盖
不可詳攷也春秋以至戰國諸侯僣上所謂大國三軍
次國二軍小國一軍之制蕩然莫守蘇秦之說六國也
動曰車千乘騎萬匹趙武靈王之胡服而騎射也車戰
盡廢而鄉遂出軍之法盡矣長平之戰白起坑趙降卒
及前後斬首四十五萬人王翦伐楚必欲用六十萬人
故當時有語曰興師十萬日費千金而秦之戍守五嶺
也至用五十萬人至於兵無可起而發閭左之戍以亡
天下高帝之解縱所送徒壯士願從者十餘人無異盜
賊沛令令樊噲召季則已數百人至立為沛公則僅得
此子弟三千人耳而卒以亡秦世變人事可畏也哉沛
公以此三千人攻胡陵房與守豐破泗川監平殺泗川
守壯見景駒與司馬尼戰拔碭郡又得碭兵六千人合
九千人見項梁於薛又得兵五千人五大夫將十人則
有兵一萬四千人矣其後又奪剛武侯軍四千餘人自
秦二世元年辛卯九月起沛歴二年壬辰三年癸巳漢
元年甲午冬十月入關十二月與項羽會鴻門則沛公
兵十萬號二十萬項羽兵四十萬號百萬矣夏四月以
漢王就國項羽使卒三萬人從又楚子諸侯募從者數
萬人則漢王之在漢中有兵幾二十萬也五月而還定
三秦者此兵也二年四月劫五諸侯兵入彭城則為兵
五十六萬人矣然而項羽能以三萬人破五十六萬之
漢殺漢卒十餘萬睢水為之不流何也漢狃於勝而兵
不備則兵之不在衆也可知矣及夫破羽垓下淮陰侯
以三十萬自當羽孔將軍居左費將軍居右皇帝在後
絳侯柴將軍在皇帝後項羽之卒可十萬淮陰先合不
利却孔將軍費將軍縱楚兵不利淮陰侯復乘之羽遂
大敗然則此陣也孔費絳柴及漢高自將各可十萬無
疑羽至是力不敵矣而墮於韓信之計陷於孔費二將
之左右翼中為信所掩漢高僅能居於陣後以絳柴二
將護已而已漢之得天下其末也兵力如此之盛其始
也不過三千人李習之有言唐神堯以一旅取天下後
世子孫不能以天下取河北故少康之祀夏配天亦根
於一旅而湯武之興各以百里之諸侯後世養兵愈多
費財愈甚而不能守其天下者多矣夫豈無其故哉不
鄉遂不井田不封建不城守而聚烏合之衆自戰故也
且無有仁義道德以維持之此匹夫之所以暴興而莫
之禦也歟
項梁羽起吳田儋榮橫起齊自立為齊王韓廣自
立為燕王魏咎自立為魏王(並二世元年九月與沛公同起)楚立
韓公子成為韓王(班史帝紀不書見張良傳東萊大事記謂在秦二年六月)
秦始皇即位之年年十三歲在甲寅是年漢高祖所生
先是秦昭王五十一年滅周周赧王之五十九年也歲
在乙巳去獲麟二百二十六年去孔子卒二百二十四
年是時周分為三有周赧王東周君西周君其年秦遷
西周君於&KR1222;狐秦昭王五十六年卒太子桂立為孝文
王在位一年子楚立為莊襄王元年歲在壬子遷東周
君於陽人三周皆滅而是年楚亦滅魯莊襄王在位三
年卒即始皇嗣位甲寅歲也始皇元年乙卯天下七強
國曰秦而與韓趙魏楚燕齊為敵國曰代曰衛小弱國
也十七年滅韓十九年滅趙二十三年滅魏二十四年
滅楚二十五年滅燕滅代二十六年滅齊吕政遂自立
為始皇帝歲在庚辰又十二年凡在位三十七年歲在
辛卯而始皇崩周之亡始皇之未帝海内三十五年無
天子始皇為帝十二年而崩二世為帝三年而秦亡歴
壬辰癸巳甲午漢王西楚霸王元年歲在乙未計獲麟
之後二百七十五年而為漢盖二世元年七月陳涉起
蘄自立為楚王而楚復矣八月武臣自立為趙王而趙
復矣九月高帝起沛項梁項羽起吳皆應楚者也田儋
自立為齊王則齊又復矣韓廣自立為燕王魏咎自立
為魏王則燕魏又復矣惟韓未復秦二年十一月趙王
武臣死十二月楚王陳涉死正月張耳立趙歇為趙王
秦嘉立景駒為楚王而趙楚又興四月項梁殺楚王景
駒六月項梁沛公共立楚懷王孫心是月張良說項梁
立韓諸公子橫陽君成為韓王張良為韓司徒而六國
皆復興矣惟韓之興也最後當是時秦將章邯擊殺魏
相周市魏王咎與民約降於秦而自殺章邯又殺齊王
田儋七月而圍田榮於東阿一起一伏兵家常勢至其
大歸自有定理於是項梁沛公共救田榮破章邯八月
而田儋之子市復為齊王九月章邯雖殺項梁而魏咎
之弟復立為魏王天下之所為欲滅秦者終不可禦倡
以陳涉和以劉項六國已灰而復燃強秦以數十百年
不道之力滅周一諸侯而一旦絶祀無種是故知力之
不足恃而人心之不可失也
楚復立王四
楚最先復秦二世元年七月陳涉起蘄入陳自立為楚
王秦二年十二月為其御莊賈所殺以降秦王凡六月
其年正月秦嘉立景駒為楚王四月項梁擊殺景駒秦
嘉王凡四月六月沛公項梁共立楚懷王孫心為楚懷
王是時諸將在薛用范增計心在民間為人牧羊求得
之以陳嬰為上柱國與懷王都旴台九月章邯破殺項
梁沛公項羽從懷王都彭城漢元年冬十月沛公至霸
上歲在乙未十二月項羽入關春正月陽尊懷王為義
帝徙之長沙都郴心為王凡一年有半而為義帝又九
閱月而為羽所殺羽自為西楚霸王王梁楚地九郡都
彭城秦分天下為三十六郡桂林南海象郡趙佗據之
閩中郡越諸子孫據之此四郡秦亡時已非其有羽取
三十六郡之地而有其九郡不道極矣漢五年歲在己
亥十月漢王追羽至固陵十二月誅羽東城楚地悉定
羽為王四年有竒是後漢立楚王韓信又立楚元王交
地益狹非羽所謂楚亦非春秋戰國所謂楚矣楚之先
祝融吳回生陸終陸終生六子六曰季連芈姓其後周
成王時封熊繹於楚蠻以子男之田居丹陽在南郡枝
江縣今江陵府江南上流枝江縣猶存周夷王時熊渠
自立三子為王周厲王暴虐熊渠畏其伐楚而去其王
春秋初年楚武王熊通始僣稱王而猾夏之聲益著齊
桓公晉文公之霸楚武王成王亦益強大成王為太子
商臣所弑商臣立為穆王子莊王子恭王子康王康王
卒子員立康王弟圍弑員自立為靈王靈王不道康王
次弟比立為初王靈王饑死乾谿康王第四弟棄疾廹
殺初王自立為楚平王平王奪太子建之婦生子壬立
為昭王楚是以有子胥之難昭王卒妾子章立為楚惠
王於是又有太子建之子白公之難而春秋終惠王子
簡王立八年三晉始列為諸侯繼以聲王悼王肅王肅
王臧卒無子立其弟熊良夫為宣王宣王子威王威王
子懷王熊懷立四年秦惠王始稱王懷王之三十年為
秦昭王所詐留秦不還國人立其子橫為頃襄王即宋
玉賦所謂楚襄王也又歴考烈王幽王哀王哀王庶兄
負芻殺哀王自立為秦所滅虜自熊繹至負芻四十一
世初都丹陽後徙郢去郢徙婼又云徙鉅陽白起破郢
走保陳復徙都夀春所至命曰郢其地西界蜀有巫黔
中西北界秦有漢中上庸剪滅百蠻以廣其封北接陳
蔡東界吳南則五嶺東南則百粤其為秦所侵伐失之
西而取之東滅陳蔡宋魯自越先滅吳而楚又滅越則
其地北界齊韓魏而南盡荆揚秦之南郡九江郡鄣郡
會稽郡漢之南郡江夏桂林武陵長沙及漢中汝南郡
皆其地其為秦所滅時北有薛郡者魯也碭郡泗州郡
亦宜屬焉今之京西南路夔州路荆州北路南路淮南
東路西路江南東路西路浙西路浙東路皆是又奄有
淮北魯宋則其地非不廣獨以君臣出於蠻夷之俗與
秦相去不遠故因循以至於亡懷王之死楚人憐之秦
之不道亘古所無故其遺民世家崛起相王卒以斃秦
而開漢漢之所以得之者在於不得已而後殺人漢之
所以不純乎三代卒不復古制者楚與秦之餘習未泯
而承其敝法故也
趙復立王六
趙次楚復秦二世元年七月陳勝起遣武臣張耳陳餘
略趙地八月武臣自立為趙王都邯鄲武臣尋為燕軍
所得既歸國秦二年十一月為趙將李良所得殺武臣
王凡四月正月張耳陳餘復立趙歇為趙王居信都章
邯兵至走鉅鹿王離圍鉅鹿三年十二月項羽救趙虜
王離走章邯漢元年正月項羽分趙為二徙趙王歇為
代王都代封代相張耳為常山王都襄國於是更名趙
為常山而趙有兩王漢二年十月陳餘借兵田榮擊走
常山王張耳耳歸漢陳餘迎代王歇復王趙而趙歇立
陳餘為代王分其國陳餘留相趙王而以夏說為代相
國守代漢三年十月韓信張耳擊破代禽夏說又擊趙
斬陳餘追殺趙王歇襄國置常山代郡歇為王垂及四
年耳為常山王凡十月陳餘為代王僅一年漢四年夏
立張耳為趙王五年秋張耳卒耳為趙王又一年餘子
敖嗣王漢九年敖以貫高事赦為宣平侯趙之再興凡
六易王其後趙隠王如意趙幽王友趙共王恢趙王吕
禄雖皆王趙非是之謂矣趙之先為商紂臣惡來惡來
弟季勝季勝曾孫造父周穆王賜之趙城其後去周事
晉獻公賜趙夙耿夙生共孟共孟生趙衰趙衰事晉公
子重耳得晉國衰及子盾世專晉政是為六卿曰欒氏
曰中行氏曰知氏曰趙氏曰魏氏曰韓氏欒氏先滅春
秋後趙簡子破走中行氏于邯鄲栢人與知魏韓四分
其地簡子卒子趙襄子立襄子又與韓魏三分智伯罃
之地而後三晉益強周威烈王二十三年初命晉大夫
魏斯趙籍韓虔為諸侯去春秋獲麟七十八年歲在戊
寅為通鑑之始周烈王六年三國滅晉周顯王十六年
魏稱王齊稱王周顯王三十五年齊魏會諸侯徐州相
王于是韓燕趙皆繼稱王周顯王四十四年秦初稱王
周慎靚王三年宋亦稱王然宋國微小魯與惴惴乎其
間尤為不競獨七國秦始皇帝十九年王翦虜趙王遷
滅趙自烈侯藉受封至遷凡九世其稱王武靈王惠文
王孝成王悼襄王幽繆王凡五王又一王曰代王嘉本
悼襄王適子遷之母娼也嬖而立之遂以亡趙分晉得
趙國北有信都真定常山中山又得涿郡之高陽鄭州
安鄉東有廣平鉅鹿清河又得渤海郡之東平舒中邑
文安束州成平章武河以北也南至浮水繁陽内黃斥
丘西有大原定襄雲中五原上黨上黨本韓别郡遠韓
近趙馮亭以上黨歸趙孝成王受之卒致白起長平之
禍趙與秦共祖秦出惡來惡來之父飛廉其先為商帝
大戊御曰中衍趙之滅猶有後趙姓皆是秦滅無後世
無復有嬴姓者云
齊復立王九
齊次趙復秦二世元年九月田儋與從弟田榮橫起齊
自立為齊王秦二年六月章邯破殺齊王田儋于臨濟
恐當作臨菑儋為王僅十月沛公項梁救田榮共解東
阿之圍八月田榮立田儋子市為齊王初田儋之破也
田假復自立為齊王田榮至是逐田假而立田市田假
亡走楚相田角亡走趙角弟間故齊將居趙不敢歸項
梁數使使趣田榮兵俱西追秦軍田榮欲使楚殺田假
趙殺角間乃發兵項梁不肯殺假趙亦不肯殺角間以
故田榮不肯發兵遂與趙氏有隙其後齊王建孫田安
下濟北從項羽救趙大破秦軍漢元年正月項羽徙義
帝分裂一十九王分齊為三徙齊王田市為膠東王都
即墨封齊將田都為齊王居臨菑田安為濟北王都博
陽四月諸侯各就國田榮大怒不肯遣田市之膠東迎
擊田都都走楚市畏羽亡之膠東榮怒追殺之自立為
齊王令彭越擊殺濟北王田安田榮遂併王三齊之地
田市為王凡一年六月餘田都田安不克王漢二年春
正月項羽擊田榮城陽榮敗走平陽平陽民殺之齊盡
降楚田榮為王凡七月而楚二月復立田假為齊王項
羽所過殘滅齊復叛之田橫收亡卒數萬人復反城陽
三月田橫逐齊王假田假為王僅一月四月田橫立田
榮子廣為齊王漢率五諸侯入彭城項羽南與漢王戰
田橫盡定三齊之地漢四年冬十月韓信襲破齊歴下
軍齊王田廣走高密十一月韓信大破齊楚于濰水殺
龍且虜齊王田廣齊相田橫自立為齊王灌嬰敗之悉
定齊地韓信請為齊假王春二月漢使張良立韓信為
齊王田廣為王一年八月餘橫不成王韓信後徙王楚
非六國之田矣齊自太公吕望佐周武王平天下封于
齊其先姜姓為禹四岳佐平水土封于吕者也青州之
臨菑縣故為營丘太公始所封也自太公至康公二十
九世為田氏所滅周安王十六年初命齊大夫田和為
諸侯歲在乙未去三晉初侯十八年去獲麟九十六年
至漢高帝元年乙未一百八十年陳恒之弑齊簡公也
在獲麟之年孔子嘗請于魯欲討之當是時而孔子之
計得行則晉之五卿魯之三桓齊之田陳皆當有以處
之不至猖獗盖春秋終于此而聖人知後世之不可復
為矣初陳公子完奔齊食采于田春秋後改姓田氏完
曰田敬仲至陳恒亦曰田常六世田常至大夫和三世
田和至齊王建七世以秦始皇二十六年為王賁蒙恬
所滅自威王至王建稱王者五世湣王與秦昭王嘗一
為帝尋去帝號齊地東濱海北至燕南界魯西限趙魏
不與五國從親循至于亡簒弑以興無足道者故諸田
于劉項間為驅除云
燕復立王三
燕次齊復燕者姬姓周武王封召公于北燕地在幽州
燕山之野當是時自有一燕國姞姓黃帝之後在今所
謂&KR0632;州者召公受封以元子就國而次子留周室代為
召公與周公旦之次子代為周公為二伯分陜者是也
二公又皆以師傅行六卿之事燕自召公至王喜為秦
王賁所滅秦始皇二十五年也凡四十四世其地為漁
陽右北平遼西遼東上谷代郡鴈門之郡南得涿郡之
易容城范陽北新城固安涿郡良鄉新昌及渤海之安
次漢武所置之樂浪玄莬亦皆屬焉南通齊楚西界趙
魏北隣焉栢扶餘東縮穢貊朝鮮真番亦曰東胡秦二
世元年九月韓廣自立為燕王班史帝紀所書也攷之
陳涉傳張耳陳餘既立武臣為趙王遣故上谷卒史韓
廣北徇燕燕地貴人豪傑曰楚趙皆已立王燕雖小亦
萬乘之國也願將軍立為王韓廣曰廣母在趙不可燕
人曰趙方西憂秦南憂楚其力不能禁我且以楚之強
不敢害趙王將相之家今趙獨安能害將軍家乎韓廣
以為然乃自立為燕王此必燕王丹之太子被誅與王
喜之被執無復有召公之後矣故燕人立韓廣為王亦
可謂匹夫而僥倖者矣漢元年春正月項羽分燕為二
徙韓廣為遼東王都無終封燕將臧荼為燕王都薊八
月燕王韓廣不肯徙國遼東臧荼殺之併其地韓廣為
王僅三年漢三年冬十月漢韓信發使使燕王臧荼下
之漢五年秋七月臧荼反陷代地帝自往征之九月滅
燕虜臧荼封盧綰為燕王臧荼為燕王僅四年盧綰後
以陳豨事敗初勸陳涉立六國後窺帝業者張耳陳餘
也涉不能從張耳陳餘立武臣王趙非趙後既而得趙
王歇王之齊田儋亦田氏後而韓廣之立非召公後項
羽私王臧荼亦非召公後無德于民功薄能細乘時之
利驟得為王亦足以殺其身而已矣盧綰以高祖同日
生媟狎得王亦不長彼韓魏亦皆亡國之餘為漢驅除
獨陳嬰不肯自王從母之訓為可取耳
魏復立王三
魏與齊燕同以秦二世元年九月復立然魏之復立獨
異於他國有可書者班史帝紀書曰魏咎自立為魏王
非也意以謂天下之王侯皆自立以明沛公之自立不
為非也初陳勝遣魏人周市北徇魏地下數十城以豐
故梁徙誘雍齒叛沛公反豐為魏而市為田儋所擊遂
還魏地立魏後寗陵君為魏王咎在勝所不得之魏魏
地已定欲立周市為魏王市不肯使者五反勝乃立寗
陵君為魏王遣之國周市為相考之史記月表乃謂魏
王咎在陳不得歸國十二月陳勝死咎自陳歸立吕東
萊謂周市虚位四月以待咎也與班史陳勝傳亦異如
此則魏咎之立出于周市其名甚正班固以為自立其
亦誣矣秦二年正月章邯圍魏王于臨濟下殺齊王田
儋及魏相周市魏王咎為其民約降咎自燒殺吕東萊
曰周市之義魏咎之死君臣皆可觀矣市不乘時以奪
君之位咎寧自死其身而脱其民于死故東萊嘉之咎
為王僅十月而四月不居其位就國一月而受圍受圍
半年而身死妄意功名富貴亦可監哉六月魏咎既滅
九月咎弟魏豹自立為魏王都平陽漢元年二月項羽
分魏為二徙魏王豹于河東為西魏以趙將司馬卭為
殷王都朝歌漢二年二月殷王司馬卭叛西楚二月漢
王渡河西魏王豹降將兵從漢擊楚又下河内虜殷王
卭置河内郡及漢王敗于彭城五月魏王豹叛漢反為
楚九月漢韓信滅魏虜魏王豹定魏地為河東上黨郡
豹為王餘三年卭為王餘一年其後周苛殺豹滎陽魏
姬姓畢公高之後畢萬仕晉獻公趙夙為御畢萬為右
帥師伐耿魏滅之以耿賜夙以魏賜萬從其國名為魏
氏魏絳大得志于晉悼公之時遂為六卿之一六而三
之遂為三晉之一至魏文侯斯列為諸侯文侯卒子武
侯擊立武侯卒魏惠王罃立亦曰梁惠王戰國中始稱
王者立三十六年其三十一年自安邑徙都大梁今浚
儀開封之地封魏十六世而為諸侯為諸侯九世而滅
稱王者七世秦始皇二十三年王賁引河灌大梁滅之
虜其王假其地自高陵以東盡河南河東河内南有陳
留及汝南召陵㶏疆新汲西華長平潁川之舞陽鄢許
鄢陵河南之開封中牟陽武酸棗等皆魏分漢得其地
及秦之所得周地三川郡為河東河内河南名曰三河
不以封
韓復立王四
韓之復立最在六國後秦二年十一月趙王武臣死十
二月楚王陳勝死正月趙王歇立楚王景駒立在留沛
公失豐往從景駒道得張良遂與俱見景駒請兵攻豐
(張良傳與帝紀微異)沛公拜良為廏將良遂從沛公不去韓猶未
有王也二月項梁渡江收兵六七萬人軍下邳三月沛
公以兵屬項梁破殺景駒六月范增說項梁立楚後沛
公與項梁在薛共立楚懷王孫心都旴台于是良說項
梁謂韓諸公子橫陽君成賢可立為王項梁使良求成
立為韓王良為韓司徒盖陳勝起而敗景駒起而敗楚
懷王孫心立楚三立王天下之變一年矣而韓王成始
得立其所以立為張良本心五世相韓欲復其國也後
九月楚懷王與諸侯約先定關中者王之而使項羽救
趙沛公入關沛公乃令韓王成留守陽翟而與良俱攻
下南陽郡秦三年七月也八月良從沛公破秦入武關
九月沛公用良策破嶢關漢元年冬十月沛公至霸上
子嬰降十二月項羽入關春正月項羽陽尊義帝二月
項羽分十九王韓為二韓王成如其故都陽翟封楚將
申陽為河南王都洛陽四月諸侯各就國張良歸韓七
月項羽廢韓王成為穣侯先與俱至彭城尋殺之張良
復歸漢項羽所以殺韓王成為惡張良從漢入關而韓
王成為漢守陽翟故也八月漢王還定三秦項羽立故
吳令鄭昌為韓王以拒漢漢二年冬十月漢王如陜河
南王申陽降置河南郡漢以韓襄王孫信為韓太尉擊
韓韓王鄭昌降十一月立韓太尉信為韓王四月漢刧
五諸侯兵伐項羽入彭城常山河南韓魏殷是也漢六
年春正月徙韓王信國于大原信徙都馬邑其秋匈奴
冐頓圍馬邑信以馬邑降匈奴成為韓王兩年申陽為
王八月許鄭昌為王僅三月惟韓王信王韓四年餘而
徙國徙國八九月而降匈奴或問張良始說項梁立韓
王成成死漢降鄭昌立韓王信則韓為有後而有國矣
漢三年項羽急圍漢王滎陽酈生謀撓楚權請復立六
國後而張良乃不然其計漢王刻印銷印于俄頃之間
其故何也豈張良以韓已有國不復他恤乎曰非也天
下初起張耳陳餘亦說陳涉立六國後陳涉于此而能
從之事未可量未必遽敗楚立兩王皆相繼破然後范
增說項梁立楚懷王孫心是時齊魏燕趙俱有王獨韓
未王故張良亦說項梁立韓王成皆從民望此項氏之
所以驟得志也梁死羽忿沛公獨先入關羽背約自王
善地首殺其主所分諸侯皆以其臣而廹奪其主漢直
羽曲滎陽之圍雖急漢之勢已成矣當是時而又别立
六國之後以漢見地與人是自削也以河南河北未得
之地與人又其誰肯拱手而遜之乎復立楚懷王後一
人為楚可也項羽肯即以地畀之乎酈生之策迂誕可
見張良所以答漢王者可從也陳涉當立六國後而不
立則失之漢王不當立六國後則不立乃得之也其失
其得繫乎時之可不可而勢之成不成也韓姬姓晉封
于韓原曰韓武子萬後三世韓獻子厥晉作六卿而厥
在一卿之位范中行氏知氏滅曰三晉遂與趙魏俱得
列為諸侯自謹侯虔始封至王安凡十一世稱王者五
世而滅秦始皇十七年也李斯以韓為秦腹心之疾故
首伐滅韓韓分晉得南陽郡及潁川之父城定陵襄城
潁陽潁陰長社陽翟郟東接汝南西接弘農得新安宜
陽韓哀侯二年滅鄭而都之即潁川郡(郡名皆依漢或秦)併有
滎陽成臯之險成臯者即春秋之虎牢鄭叔叚之制秦
先滅周而得三川又滅鄭而據滎陽成臯則趙魏中斷
東向以臨齊魯山東而天下之勢可知矣天下之地除
北狄西戎東南界海外夷蠻其内皆秦及六國地故詳
論漢初六國起伏如此
泗川監平泗守壯
秦分天下為三十六郡曰内史(漢三輔及弘農郡)曰三川(漢河内河
南兩郡)曰河東曰南陽曰南郡曰九江(漢並因之)曰鄣郡(治故鄣在
今湖州長興縣西南他郡所治候攷漢改為丹陽郡今江南東路徽饒廣德宣城金陵皆是)曰會稽
(冶吳通浙江西東吳越故地皆是項羽項梁起吳中殺會稽假守通知會稽守治吳今平江府)曰潁川
(二郡漢因之潁川舊韓地)曰碭郡(漢梁國)泗水(漢紀兩書為泗川注水即川也通名高帝更名
沛郡故泗水郡有沛縣有豐縣鶴山謂沛縣豐邑恐後升沛為郡豐為縣也)曰薛郡(漢魯國即伯禽
之魯也)曰東郡曰琅琊(漢並因之)曰齊郡(漢齊國)曰上谷曰漁陽
曰右北平曰遼西曰遼東曰代郡(漢並因之皆邊地)曰鉅鹿曰
邯鄲曰上黨(趙地韓地漢並因之)曰太原曰雲中(漢並因之)曰九原(漢改
五原)曰鴈門曰上郡曰隴西曰北地(漢並因之皆西北邊羌地)曰漢中
曰巴郡曰蜀郡(漢並因之)曰黔中(漢改武陵郡今鼎澧辰沅靖地)曰長沙此
所謂三十六郡也其後并南越閩越又置桂林(漢改為鬱林郡)
南海(治番禺漢因之)象郡(漢改為日南郡)閩中(治侯官漢武帝虚其地)合四十郡
郡置守尉監前漢百官表郡守秦官掌治其郡秩二千
石郡尉秦官掌佐守典武職甲卒秩二千石監御史秦
官掌監郡守者守其地也尉者分其兵權也監者使其
親昵監之也通典曰秦以御史監理諸郡謂之監察史
戰國策有韓安邑之御史則以御史監郡六國亦有之
非始于秦漢省其官此所謂泗川監平將兵圍豐沛公
出戰破之泗川守壯兵敗于薛走至戚沛公左司馬得
殺之是見沛公初起監郡引兵圍其家而為沛公所破
也泗川守兵敗于薛亦沛公敗之也走至戚而後左司
馬擒殺之沛公一起而殺縣令敗郡監殺郡守秦非不
強而長民者相率為虐匹夫得而誅之郡縣之制不足
恃也向令守周之舊典大國三軍次國二軍小國一軍
公侯百里伯七十里子男五十里井其田鄉遂其民一
戎車而甲士三步卒七十二以為其軍下孰有崛起而
叛者哉漢得天下以郡太大稍復開置間之以諸侯王
國則是封建之制猶與郡縣之制錯行高祖增郡二十
六文景各六武帝開廣三邊增二十八昭帝一訖于孝
平凡郡國一百三縣邑千三百一十四道三十二侯國
二百四十一(縣有蠻夷謂之道諸侯王國或兼一郡以上侯國不過郡之一縣)由是而
後封建漸革東漢功臣唐初將相雖封以地不屑就國
惟歴代親王間有得地而君之者郡愈分而狹縣愈分
而小自漢武置部刺史倣古者方伯之意以六百石察
二千石權猶未重漢末改為州牧則若唐之節度使足
以鉗制郡縣而為變為叛其偏重既已如此而偏于輕
者郡或無城無兵縣專任催科敲朴以供上歴千五百
餘年近二千年主一部者為監司主一郡者為太守(名稱
各不同如刺史如總管如知州之類)主一縣者為縣令(或令或長或尹或知縣亦不同)更
代不常羣胥為政要不如古者之封建封建之弊至于
衰周春秋戰國上無天子攻伐殘戮數百年要其實猶
勝於後世之郡縣必不得已如漢初封建郡縣錯行之
封之國者必如賈誼所謂衆建諸侯而少其力則庶幾
乎
道得張良
天下之事不可測也而神交氣合若符節然昔者孔子
定書典謨所紀無非疇咨任人之事湯之聘伊尹高之
夢傅說文王之卜而得吕望皆先有求賢之心而後人
才應之若天所畀付之者沛公初起主吏蕭何為沛丞
督事曹參以中涓從(中涓如中謁者師古曰涓潔也在中主潔清洒掃之事盖親近左右
也)周勃以中涓從樊噲以舍人從皆沛人夏侯嬰周緤
之徒亦皆以沛人從未有所謂張良韓信陳平也秦二
年正月沛公從景駒于留道得張良同見景駒韓王成
未立也良未有所事也聚少年百餘人欲從景駒而遽
從沛公為廐將說以太公兵法謂沛公殆天授以故遂
從不去然則君臣之間豈非天乎沛公入關為漢王至
漢中始得韓信漢元年七月也下河内虜殷王卭陳平
始降漢二年三月也漢王之得天下蕭何功居多然張
良之善謀韓信之善戰陳平之善出竒計非此三人亦
不足與有成人才之在天下無窮人主有高天下之才
又有度越天下之德而以人才為心則將不求而自至
易曰飛龍在天利見大人孔子曰同聲相應同氣相求
水流濕火就燥雲從龍風從虎聖人作而萬物覩故君
臣之相得也若天實為之盖聲氣相求自有必然之理
而不可測也漢光武之得二十八將唐太宗之得房杜
王魏宋太祖之得趙普曹彬皆天為之然卒不能復三
代之盛治則以道學之不明不過各極其氣質之所受
以相資故漢唐宋所為止于漢唐宋而已
沛公往薛見項梁
秦二世元年七月陳勝起蘄九月沛公起沛項梁起吳
田儋起齊韓廣王燕魏咎王魏沛公雖破泗川監平殺
泗川守壯而十二月失豐雍齒叛之項梁未渡江也秦
二年廣陵人召平為陳勝徇廣陵未下聞陳勝敗渡江
矯陳王令拜梁為楚上柱國曰江東已定急引兵西擊
秦是時通吳越二國為會稽地治吳縣總稱曰江東項
梁乃與項羽以八千人渡江而西東陽陳嬰不敢自王
以其兵二萬人屬項梁為項氏世世楚將名族必可倚
以亡秦也項梁遂渡淮英布蒲將軍亦以兵屬凡六七
萬人軍下邳而秦嘉已立楚王景駒軍彭城東欲距項
梁此梁之所以不平而擊秦嘉也而况嘉弱梁強景駒
又非懷王之後乎梁之言曰陳王首事戰不利未聞所
在今秦嘉背陳王立景駒大逆無道則兵有名矣乃擊
殺秦嘉景駒走死沛公亦方且弱甚不過并有碭郡六
千人為九千人耳不往見項梁于薛不可也所謂尺蠖
之屈以求伸也項梁益沛公卒五千人引兵拔豐一小
屈而遂大伸亦知時義而為之者也薛郡即伯禽之魯
楚滅魯秦置薛郡
共立楚懷王孫心
秦二年六月沛公如薛與項梁共立楚懷王孫心為楚
懷王都旴台應劭曰六國為秦所併楚最無罪為百姓
所思故求其後立為楚懷王以祖諡為後順民望也周
赧王十九年楚懷王卒于秦吕東萊曰是後八十六年
楚戍卒陳勝稱大楚首難于蘄范增說項梁立懷王孫
心也其言曰自懷王入秦不返楚人至今憐之故曰楚
雖三戶亡秦必楚懷王庸主耳使放於楚民豈以其存
亡繫心哉及秦遇之無道則舉國如悲親戚積怨深怒
傳百年而不衰又以見天理人心至公而無定在也然
則東萊之說當矣而其謀實出於范增當是時秦將章
邯方強破殺魏王咎齊王田儋於臨濟圍田榮于東阿
七月沛公與項梁救田榮大破章邯于東阿田榮歸齊
沛公項羽追北章邯之戰未嘗敗也至此始敗非劉項
合勢不足以敗之審強弱識離合沛公時已得張良其
謀盖有所授歟立生人為君用死者之號得古者出師
載祖廟主從軍之意為楚復讐則又得宋襄公復九世
讐之意後世有二帝蒙塵而忍于講和者痛哉
斬三川守李由
三川河洛伊也秦滅周取河南伊洛之地并今懷州漢
河内郡為三川郡李由者秦丞相李斯子也初陳勝以
吳廣為假王監諸將以西擊滎陽廣圍滎陽李由為三
川守守滎陽廣不能下會章邯破殺周文將軍田臧等
以吳廣不能下滎陽恐秦兵至矯陳王令誅吳廣以少
兵守滎陽悉精兵西迎秦軍皆為章邯所破田臧留李
歸等在滎陽下章邯亦破之歸死章邯東擊魏咎臨濟
滎陽圍解故李由出至雍丘也樊噲周勃夏侯嬰傳皆
言破李由雍丘及沛公與項羽共擊秦軍至雍丘大敗
之遂斬三川守李由也由以丞相子守天下重地内有
援已亦不為無才然秦置郡甚大設官三人一為守一
為尉一為監不見屬官雖所統大郡至數十縣縣設令
丞尉亦三人而墮城銷刃民無所保上又無方伯連帥
之職可以呌呼攀援郡守雖可直達朝廷而秦法之嚴
豈能朝奏暮報卒然有急關中出大將必如章邯者軍
未至而已糜於盜手矣此郡縣之不足恃明驗也後世
郡愈狹縣愈小監司非廹急則庸繆守邊則不足以守
邊禦盜則不足以禦盜宋以制置使宣撫使專閫外邊
郡各設屯軍立都統制領將佐為軍官郡守之在邊者
兼節制而縣令大率苟且有緩急則調他軍應援立大
將為總統備多力分將卑師少往往而是人心未厭猶
足以崛強假息人心一日不固禍不勝言秦以至虐之
政行至繆之法李由之父丞相也無如一趙高何李由
守天下之險無如劉項何始皇之肉未寒也一宦者敗
其内羣匹夫敗其外非有關睢麟趾之心而又無周官
之法度國其有不亡者哉
章邯夜銜枚擊殺項梁
章邯出關未嘗敗惟劉項與戰大破之東阿又破之濮
陽東又沛公與羽斬三川守李由項梁以再破秦軍有
驕色秦益章邯兵九月章邯夜銜枚擊項梁軍定陶大
破之殺項梁周禮秋官銜枚氏掌司囂軍旅田役令銜
枚鄭氏註銜枚止言語囂讙也枚狀如箸橫銜之為之
繣結于項師古曰繣者碍也結繞也盖為結紐而繞項
也(鄭注與師古潔字不同囂五高反囂一音許驕反繣音獲周禮戶卦反結音頡)此盖項梁驕
而無備章邯夜以步兵銜枚擊殺之也定陶未下項梁
駐軍于此而項羽沛公攻陳留軍分為二為三章邯所
以輕視之歟猶近世夜刦寨然偶中其計項梁固失策
而章邯亦豈足為雄哉近世軍中銜枚法以䋲繫一銅
錢于胸下令止囂則銜之多以用之夜而刦寨吕東萊
曰此秦再振諸侯再衰之時也本根既蹶雖形有起伏
兵有利鈍亦何關于大勢哉定陶今曹州定陶縣
徙懷王都彭城
懷王始都旴台今淮西旴台軍也今徙都彭城今徐州
彭城縣也章邯既殺項梁連雨七月至九月沛公項羽
方攻陳留聞梁死士卒恐乃與諸將吕臣引兵而東徙
懷王自旴台至彭城此所謂有進無退也士卒恐則氣
不勇軍退于陳留則勢稍不振徙懷王自南進北幾千
里而都焉則鼓懦為壯而諸將知楚之所向矣當是時
惟有北救趙西入關為天下兩大事章邯者亦愚夫也
必南擊楚懷西護滎陽成臯以西俾天下不敢窺函谷
武關為第一義乃以楚地兵不足憂而北擊趙趙未破
而楚軍進楚于是分項羽救趙令沛公入關似乎天以
一趙委秦疲章邯而成劉項之勢振楚之業者彭城形
勢蘇子由黃樓賦述之詳矣予嘗登樓故基望項羽戲
馬臺觀之城四面皆山圍之山去城則九里許泗水過
黃樓之下西望山若玦者子由有傷心極目之語信然
也大抵既有地勢又以有民而後可強宋劉裕駐此以
圖北方魏太武立氊帳戲馬臺不能攻而去唐李臨淮
據此為節度勢雄一方張建封父子久居之愈為強鎮龐
建勛之亂唐以漸替而黃巢之寇起于曹良以人衆兵
多故也今荒垣曠野閴然無人黃樓遺跡僅餘石礎畢
篆方碑巋然獨在則形勢不足言矣
後九月
文穎曰即閏九月也時律歷廢不知閏謂之後九月顔
師古曰文說非也若以律歷廢不知閏者則當徑謂之
十月不應有後九月盖秦之歷法應置閏者總致之于
歲末觀其此意當取左傳所謂歸餘于終耳何以明之
據漢書表及史記漢未改秦歷之前迄至高后文帝屢
書後九月是知故然非歷廢也
沛公為碭郡長封武安侯
秦置郡守而楚懷王以沛公為碭郡長郡長之名始此
灌嬰傳破薛郡長師古曰長亦如郡守也每郡置長意
者其楚之舊制歟沛縣也秦置令父老殺沛令立高帝
為沛公即楚縣令之稱為公者也懷王于此進沛公為
郡長以令而遷守也封為武安侯六國與秦制也碭郡
漢為梁國本宋都今之睢陽也周五侯三王非天子之
命孰敢建侯三晉之與田和簒晉齊求周封為諸侯而
僣王之漸起春秋時惟楚僣稱王吳越亦稱王中國以
蠻夷外之書楚子六國魏惠王首僣稱王齊次之燕韓
趙又次之秦惠王稱王乃在其後凡稱王則以天子自
為而僣周室矣周顯王十二年齊威王封其相騶忌為
成侯吕東萊曰諸侯擅封同姓見于書傳者自晉昭侯
封成師始諸侯擅封異姓見于書傳者自齊威王封騶
忌始自是而後秦魏冉封穰侯范睢封應侯即漢武帝
宰相封侯之例也又有所謂封君者或在侯之上或在
侯之下與封侯者或以地名或以秩名孟嘗平原春申
信陵四公子尤顯樂毅之昌國白起之武安秦之華陽
君涇陽君安國君商君皆封君也趙武靈王初不自王
而稱君則此其所貴君之貴在侯之上秦爵二十等一
曰徹侯而無曰君者秦有天下定制也漢以酈食其為
廣野君婁敬為奉春君則君似在侯之下故世之相尊
者曰君侯曰君公曰公侯皆有爵號封邑之稱而其僣
則起于戰國高帝雖受碭郡長武安侯之封然自入關
至封漢王止稱沛公項羽之起江東為會稽禆將其季
父項梁為會稽將召平矯令為楚上柱國後自號武信
君而敗死羽未有除拜至則亦為魯公長安侯則是以
楚之縣公為諸侯也高帝項羽是時相與若兄弟然由
是而論後世之封爵當作廣封爵攷
古今攷卷四
