欽定四庫全書
古今攷卷三十六
元方回續
特牲士禮主人爼曰胙爼有司徹大夫禮有胙
爼
膳夫凡王祭祀賓客食則徹王之胙爼紫陽方氏曰
胙爼謂祭祀賓客天子之爼也今融會注䟽簡其辭祭
宗廟有胙爼謂若特牲少牢主人受尸胙尸東西面設
主人爼於席前王受尸酢禮亦當然所以鄭注膳夫親
徹胙爼胙爼最尊也其餘則其屬徹之此祭祀之胙爼
也賓客食謂王與賓客禮食於廟賓在戶牖之間王在
阼階上各有饌皆設爼故亦有胙爼亦膳夫親徹此賓
客之胙爼也特牲饋食士禮少牢饋食大夫禮有司
徹有胙爼主人之爼也别見骨體數内
天子賓客禮食與公食大夫不同公食大夫君前
無食
公食大夫主君與聘大夫禮食賓前有食君前無食退
俟於廂此天子諸侯禮食王前有食爼者天子於諸侯
其禮異於諸侯與聘大夫故王前有爼云紫陽方氏
曰公食大夫禮食他國來聘之大夫也七鼎七爼無尊
設飲酒漿飲俟於東房六豆黍稷六簋牛豕羊魚腊腸
胃膚醢醬菹醢大羹湆贊者告具賓升祭告備賓又祭
公揖退於廂賓三飯三飲賓出則三牲六爼歸於賓館
此所謂公食大夫君前無食也主食不主飲所以不設
主人無酬酢之禮不用樂
凡祭祀致福受而膳之
凡祭祀之致福者受而膳之注致福謂諸臣祭祀進其
餘肉歸胙於王鄭司農云膳夫受之以給王膳正義應
云致膳而云致福者凡祭祀主人受福若與王受福然
故云致福知諸臣有致胙法者按春秋左氏昭十六年
子産云祭有受脤歸脤注受脤謂君祭以肉賜大夫歸
脤謂大夫祭歸肉於公也今彼雖據諸侯禮王之臣致
胙亦然紫陽方氏曰古人重祭之胙肉春秋僖九年
王賜齊桓公胙孔子燔肉不至行其重如此今之學者
於釋奠禮畢觀初獻官飲福受胙惟此禮近古明日諸
生分胙肉各得一臠又鄉里祭社各分肉以歸亦古胙
肉也古天子之臣祭於宗廟而歸胙於君六牲之一毛
也宰夫受之以膳王古人質朴或然也後世天子郊廟
不講此禮第費賞賜金帛以萬億計則太過雖大臣祭
其先僅從俗禮家人之饌無殺牲之獻則未嘗有以肉
進君之事也
新為臣之摯受以給王膳
以摯見者亦如之疏謂卿大夫以下新任為臣者卿執
羔大夫執鴈士執雉來見王亦如之者先鄭云亦受以
給王膳也紫陽方氏曰如此則王之所受羔鴈雉不
亦夥乎天子一日之膳所殺衆矣六牲中不云羔鴈雉
有犬雞羔小羊也以給王膳天子有九官三夫人九嬪
凡牲舉其大不言其細所用之處亦不勝其多後世廢
此禮久矣
耆老孤子士庶子之饗漢饗衛士
外饔饗耆老孤子則掌其割烹之事饗士庶子亦如之
注孤子者死王事者之子也士庶子衛王宮者若今時
之饗衛士矣王制曰周人飬國老於東膠飬庶老於虞
庠正義曰死事者之子謂若左氏哀公二十三年晉知
伯親禽顔庚至二十七年齊師將興陳成子屬孤子三
日朝設乘車兩馬繫五色焉召顔庚之子而賜之是其
禮孤子之法云耆老謂死事者之父祖兼有國老庶老
紫陽方氏曰孤子易曉也尋常讀耆老二字謂老者
而已今正義謂為死事者之父祖乃知回讀書不審細
者多矣漢功臣表襄平侯紀通以父成死事侯即顔庚
子之邑也漢武帝有羽林孤兒死事者之父祖飬於有
司而與饗禮用之後漢唐未有攷也武王伐紂豈無死
事之兵卒成王伐淮夷亦恐有死事者後來兵寢刑措
四十餘年漸無之矣
饗士庶子饗耆老孤子無酌數
酒正凡饗士庶子饗耆老孤子皆共其酒無酌數注云
要以醉為度紫陽方氏曰此文兩下饗字殆饗之時
不同乎以醉為度無酌數王親饗之必亦以膳夫為主
人必不如王昭㝢之說饗禮之禮酒盈而不敢飲也試
嘗歌文王鹿鳴伐木之詩恐是時未有饗燕之分上恩
逮下下情通上略君臣之勢而厚主賓之歡待孤子耆
老與士庶子亦猶是耳與宗廟大饗又不同而周天子
饗禮俱亡故學者多一偏之論
王膳飲凡二十四官
紫陽方氏曰王日一舉朔日二舉齋日三舉膳也饗燕
小事飲酒漿也凡二十四官具於后
膳夫所掌前已備書庖人掌共畜獸禽辨其名物膳
羞好羞内饔掌内之膳羞割烹煎和外饔掌外祭
祀割烹脯脩刑膴烹人掌共鼎鑊㸑烹煮甸師掌
耕耨入齍共蕭茅野果蓏獸人掌罟田獸入腊人筋
角毛皮䱷人掌䱷梁辨鱻薧鼈人掌取互物簎魚
鼈龜蜃腊人掌乾肉脯腊膴胖醫師掌聚毒藥共
醫事食醫掌和食飲膳羞醬珍齊和疾醫掌萬民
病有五藥等飬病瘍醫掌腫潰金折四瘍獸醫掌
療獸病酒正掌辨五齊三酒四飲酒人掌為酒役
世婦不可曉漿人掌共六飲凌人掌冰膳食不可
無冰籩人掌四籩之實醢人掌四豆之實醯人
掌凡醯物鹽人掌苦鹽散鹽形鹽幂人掌共巾幂
八尊六彛
紫陽方氏曰自膳夫至幂人二十四官皆王后世子膳
飲之事而醫師食醫疾醫瘍醫獸醫五官與其間何也
食醫掌和王之六食六飲六膳百羞百醬八珍之齊凡
食齊眡春時飯宜温羹齊眡夏時羹宜熱醬齊眡秋時
醬宜凉飲齊眡冬時飲宜寒凡和春多酸夏多苦秋多
辛冬多醎調以滑甘(注各尚其時味而甘以成之猶水火金木之載于土内則棗栗飴蜜
以甘之堇荁枌榆免薧滫髓以滑之)凡會膳食之宜牛宜稌羊宜黍豕宜
稷犬宜粱鴈宜麥魚宜苽(會成也稌稉也爾雅曰稌稻也苽雕胡也)凡君子
之食嘗放焉回謂此醫似非察脈視病用藥之醫醫師
為五醫之長而食醫屬焉其和齊必古法有所傳疾醫
瘍醫亦王左右之所不可少獸醫則相視王庖所烹宰
之禽獸其有病者去之如今死馬食者必病也貴人之
家早起日以醫視脈則王之起居不可一息無醫望色
聽聲知其病之所在起居飲食相為用此五醫所以在
膳夫庖人酒人漿人之儕也膳夫為食官之長上士二
人中士二人下士八人府二人史四人胥十有二人徒
百有二十人其任可謂重矣庖人有賈八人主市買知
物價者實不掌庖厨之事掌烹者自有烹人内饔外饔
烹人分任鑊鼎之事甸師掌耕種藉田收粢盛蕭茅果
蓏喪事代王受𤯝灾若黍稷不馨使鬼神不逞於王既
殯太祝作禱辭授甸人使以禱藉田之神受灾𤯝免後
殃古何為有此制國家何用此事也同姓有罪則死刑
說者謂有議親之典必同姓絶服而犯死罪不隠於市
付甸師殺之文王世子曰公族有死罪磬於甸人磬字
竒又兼共薪蒸其權重故胥三十人徒三百人獸人掌
甸獵腊人掌乾肉腊膴胖四其名䱷人掌魚梁為笱而
不言網罟荆湖多魚回從今吕公左丞向來經過復州
界魚湖戶小船迎迓一鳴榔撒網魚滿網矣數網滿船
略取之縱其去數千魚戶利入於州司甚博兩次失江
險北兵渡皆魚戶頭目困於尅剥往為鄉導也束吉元
守復州州治前河道太守之魚也十二月網之一日水
落六尺之魚多出於水在河則鱗物厚六尺也多乎哉
鼈人又為一官籍互物有介甲者龜鼈鱴刀(鱴莫結反海魚似鮑)
含漿乃蚌蛤之類貍物若鰍鱔之類凌人則膳飲所需
不可無冰鑑(音濫)曰甀也(音縋)賈疏謂今之甕大喪共夷槃
冰夷之言尸也實冰於夷槃中置之尸牀之下所以寒
尸也槃曰夷槃牀曰夷牀衾曰夷衾移尸曰夷於堂漢
禮器制度大槃廣八尺長丈二尺深三尺漆赤中凡高
廣長深之字皆去聲俗多作平聲賈疏謂叔孫通所作
下文籩以竹為之形如豆容四升面徑尺柄尺亦云叔
孫通所作周之籩豆不可得知叔孫通以意為之故又
曰叔孫通制禮噐漢書所無也李心傳曰曾子曰籩豆
之事則有司存後世禮文放逸官失其方為君子者則
亦當講求古制脩其禮物以授有司蓋不容略也然則
此正士之所留意也豆籩回謂天子三十有二秀嵓謂
三十六恐不然醯醢菹韲臡總名謂之醬不止今之日
曬之醬豆醬麥醬如鱟醬(鱟胡遘切長五六尺似蟹可以為醬)蛤蜊醬魚
酢醬皆是苦鹽李心傳謂之顆鹽西北有之回至草地
達人見惠曾食而今教化平章往為奉御過回家見此
物嗔不合擅藏御膳散鹽今淮浙閩廣鹽形鹽人為飴
鹽謂恬鹽戎鹽也秀嵓謂蜀水諸郡廣安大寧井鹽鹹
而恬解池鹽回未識草地鹽出草磧中西域鹽生竹木
間未識幂尊疏布畫布王巾以黼陳祥道畫為圖此二
十四官大略也
膳夫為食官之長醫師為五醫之長庖人有賈八
人甸師之徒三百人喪事代王受𤯝灾同姓有罪
則死刑甸師共薪蒸䱷人梁笱不言網兩失江
險皆魚戶復州多魚冰鑑音濫甀音縋漢大喪夷
槃制度叔孫通制禮器漢籩尺寸高廣長深皆
去聲草地鹽
右十六事並見前段議論中此題目也他倣此
酒漿籩醢醯鹽幂奄女奚
酒人奄十人女酒三十人奚三百人漿人奄五人女漿
十有五人奚百有五十人籩人奄一人女籩十人奚二
十人醢人奄一人女醢二十人奚四十人醯人奄二人
女醯二十人奚四十人鹽人奄二人女鹽二十人奚四
十人幂人奄一人女幂十人奚二十人注奄精氣閉藏
者今謂之宦人月令仲冬其器閎以奄于撿反女酒女
奴曉酒者也女漿以下倣此古者從坐男女没入縣官
為奴其少才智以為奚今之侍史官婢或曰奚宦女
紫陽方氏曰近代無從坐没入官為奴婢之法北方以
兵擄則有之近代法之不善者宦官進子宫無罪之人
良人女犯姦三人以上理為雜戶斷脊杖送妓樂司收
管是以州郡無行之弟子世世飬女為侍官司筵席祗
應穿髻紅大衣服冠佩送迎朔望隨衆唱喏如男子今
日遂無之
共祭祀之好羞䱹魚蟹胥(䱹側雅切)
庖人共祭祀之好羞注謂四時所為膳食若荆州之䱹
魚青州之蠏胥雖非常物進之孝也正義曰尋常所供
並在内外饔今言好羞是非常之物謂美魚之屬(好呼報反)
鶴山先生曰未必然
共喪紀之庶羞
庖人共喪紀之庶羞注喪事之祭謂虞祔也正義曰凡
喪未葬已前無問朝夕奠及大奠皆無薦羞之法今言
其喪紀庶羞者虞祔之祭乃有之
共賓客之禽獻禽獸對文散文雌雄牝牡對文
散文四足而毛未孕曰禽
庖人共賓客之禽獻注禽獻獻禽於賓客獻古文為獸
杜子春云當為獻正義曰凡鳥獸未孕曰禽爾雅四足
而毛曰獸兩足而羽曰禽是對文例若散文則通獸未
孕時雖四足而曰禽是以名為禽獸其中亦有羔豚犢
麝又云以禽作六摯禽中亦有羔謂若爾雅飛曰雌雄
走曰牝牡亦是對文案詩云雄狐綏綏走亦曰雄尚書
曰牝雞無晨飛亦曰牝並是散文通義司馬職曰大獸
公之小禽私之紫陽方氏曰禽獸皆可稱曰禽司馬
職大獸公之小禽私之謂禽獸之小者曰小禽也通稱
也不但四足未孕曰禽也所以凡獻禽獸于賓客總曰
禽獻
備品物為薦致滋味為羞生肉為鮮乾肉為薧
庖人死生鮮薧之物薦羞之物注薦亦進也備品物曰
薦致滋味為羞王言薦者味以不䙝為尊鮮謂生肉薧
謂乾肉紫陽方氏曰后世子言膳羞故注特别言王
之薦羞以所進不同
羔豚膳膏香腒鱐膳膏臊犢麛膳膏腥鱻羽膳
膏羶
庖人凡用禽獸春行羔豚膳膏香夏行腒鱐膳膏臊秋
行犢麛膳膏腥冬行鱻羽膳膏羶注用禽獸謂煎和之
以獻王腒乾雉鱐乾魚鱻鮮同魚也羽雁也鄭司農云
膏香牛脂也以牛脂和之膏臊豕膏也杜子春云膏臊
犬膏膏腥豕膏也膏羶羊脂也玄謂膏腥雞膏也
羔豚物生而肥犢與麛物成而充腒鱐暵熱而
乾魚雁水涸而性定
康成曰羔豚物生而肥犢與麛物成而充腒鱐暵熱而
乾魚雁水涸而性定此八物者得四時之氣尤盛為人
食之弗勝是以用休廢之脂膏煎和膳之牛屬司徒土
也雞屬宗伯木也犬屬司寇金也羊屬司馬火也鶴
山先生曰此說未然紫陽方氏曰内則此四句康成
注此八物四時肥美也為其太盛煎以休廢之膏節其
氣也禮記香作薌牛膏薌犬膏臊雞膏腥羊膏羶如康
成之說古人於王獻之禽春夏秋冬煎膏不同以休廢
之味節王氣何其拘也此所以不可無食醫歟乾雉乾
魚此二物於夏食之何謂肥蓋豚羔犢麛皆未孕四足
之禽宜有益於人又何必節其氣鶴山以為未然是矣
附脾肺心肝腎五物祭五祀且論戶行脾腎皆有
主尸
脾腎五祀皆有主先祭主後迎尸月令孟春祀戶祭先
脾於廟有主有尸用特牲席於奥設主於戶内之西制
脾及腎為爼奠於主北祭肉脾一腎再徹之更陳鼎爼
設饌於筵前迎尸如宗廟之禮孟冬祀行祭先腎行在
廟門外之西為軷壤厚二尺廣五尺輪四尺北面設主
於軷上乃制腎及脾為爼奠於主南祭肉腎一脾再其
他皆如祭戶
附論膳夫至幂人二十四官名物數
膳夫食官之長詩仲允膳夫膳之言善今時美物曰珍
膳上下中士府史胥徒並不書食飲膳羞食飯也飲酒漿
也膳牲肉也羞有滋味者以飬王及后世子進物於尊
者曰饋食用六榖稌黍稷粱麥苽(苽雕胡也稌稻也)膳用
六牲馬牛羊豕犬雞飲用六清水漿醴酏䣼醬羞
用百有二十品羞出於牲及禽獸以備滋味為庶羞下
大夫十六上大夫二十珍用八物淳熬淳母炮豚炮
牂𢷬珍漬熬肝膋(制度已見前)醬用百有二十甕醯醢醯
人共醯六十甕醢人共醢六十甕王日一舉朔日加
一舉齊日三舉齊必變食殺牲盛饌曰舉后與王同庖
后不特殺一日食有三時日中而餕以樂侑食齊日不
侑樂鼎十有二物馬牛羊豕犬雞魚(或非)腊腸胃膚
膷臐膮牢鼎九物謂牢鼎之實膚以上至馬也亦九爼
陪鼎三膷臐膮無爼授祭品&KR1951;肺也脊也禮飲食必
祭品嘗食每物皆嘗之卒食以樂徹於造造作食之故
處火熟者先君子備火齊不得大荒大喪大札天地有
灾邦有大故大荒凶年大札疫癘日月晦食地震動寇
戎刑殺不舉謂不殺牲亦謂不舉樂司寇行戮君不舉
樂膳夫不舉不殺牲王燕食謂日中食謂夕食奉朝
之餘膳贊祭牢肉祭祀賓客徹胙爼稍事小事飲酒
設薦脯醢王燕飲酒主人當獻賓膳夫代為獻主君不
敵臣燕義諸侯宰夫為獻主掌后世子膳羞主其饌
之數不饋凡肉脩之脩脯也致福受而膳之諸臣祭祀
歸胙以摯見亦如之摯羔鴈雉不言工商雞鶩王后世子
膳不饋
庖人庖之言苞裹肉曰苞苴賈八人賈主市買知物價
六畜六牲也始飬之曰畜將用之曰牲卜日曰牲
六獸麋鹿熊麕野豕兔玄謂當有狼而熊不屬六禽
雁鶉鷃雉鳩鴿玄謂于禽獸及六摯宜為羔豚犢麛雉
雁恐不然鳥獸未孕曰禽凡其計數之有一其孰不
解之鱻與鮮同謂生肉薧謂乾肉苦老反備品物曰薦
致滋味乃為羞祭祀好羞荆州䱹魚青州蟹胥喪紀
庶羞謂虞祔禽獸春夏秋冬行行用也羔豚腒鱐犢
麛鱻羽膏香臊腥羶腒乾雉鱐乾魚鱻魚也羽雁也香
牛脂臊犬膏腥雞膏羶羊脂羔豚物生而肥犢麛物成
而充腒鱐暵熱而乾魚雁水涸而性定牛屬司徒土
也雞屬宗伯木也犬屬司寇金也羊屬司馬火也八物
得四時之氣尤盛用休廢之脂膏煎和之膳羞是正王
及后不會禽獻是加世子會王后世子皆可以禽獻于賓
惟會世子恐未然乃注之妄云
内饔割亨煎和割肆解肉也亨煮也煎熬也和齊以五
味(肆託歷反齊才細反)辨體名脊脅肩臂臑之屬前臑周人所貴
淮南子周公前臑不絶於前辨肉物胾膰之屬(膰音燔或亦作
燔)詩或燔或炙注燔是肉炙是肝附嘉殽脾臄脾今胰
脾五祀戶祭行用脾兼用腎則今腰子也臄口上曰臄
口下曰函毛氏曰臄函也說文云函舌也又曰裏肉也
此殆牲唇如猩唇者辨百品味庶羞之屬取於鑊以
實鼎取於鼎以實爼實鼎曰脀實爼曰載脀亦升爼選
百羞珍物恒選擇其中御者牛庮羊羶犬臊鳥貍(於弗反)
豕腥馬螻前已備書
内饔不掌外神故云宗廟之祭祀禘祫月祭等共羞脩
刑膴胖骨鱐脩鍜脯也加薑桂鍜治之為鍜脩亦曰鍜
脯不加薑桂不鍜治直謂脯此修脯之異者胖如脯而
腥者乾則為脯不乾而腥謂之胖(普半反)師仲刑膴夾脊
肉非或曰膺肉無所出骨鱐謂骨有肉非骨自是牲體
鱐自是魚乾膴火吳反凶武反玄謂刑鉶羹特牲有鉶
羹盛豕膮膴䐑肉大臠牒直輙反之涉反所以祭者魚
肉總有公食大夫禮庶脩皆有大謂大臠據肉而言如
此則魚有膴謂之大骨牲體若體解十一雖據骨而言
骨有肉鱐夏行腒鱐同義
外饔掌外祭祀割亨飱客始至之禮饔既將幣之
禮致禮於客莫盛於饔聘日致饔急歸大禮(康成語)將幣者聘
享也諸侯來朝亦朝日致之有飪有腥有牽又有酒米
兼燕與食又多芻薪米禾饗耆老孤子士庶子耆老死
事者之父祖兼有國老庶老孤子死事者之子士庶子
衛王宫者若今時之饗衛士喪事陳鼎爼殷祭虞祔皆
有鼎爼士喪禮小歛一鼎大歛三鼎朔日祭如之月半
不殷奠薦新如之
烹人主為内外饔煮肉共鼎鑊鑊所以煑肉及魚腊之
器既熟乃脀於鼎齊多少之量少牢爨在廟門之東大
夫五鼎羊豕腸胃魚腊何不言膚各異鑊鑊别有一鼎
鑊中肉熟各升一鼎王十二鼎六牲六鼎腸胃魚腊膚
三鼎(或謂天子魚入庶羞)臐膷膮三鼎曰陪鼎正鼎九有九爼天
子所享廣衆當用鑊不可數計爨今之竈周禮儀禮皆
言爨論語王孫賈始言媚竈禮記祭法天子七祀有竈
月令孟夏其祀竈皆孔子後書大羹肉湆不致五味鉶
羹加鹽菜牛用藿羊用苦豕用薇即臐膷膮也盛於鉶
器為鉶羹盛於豆為庶羞
甸帥郊外曰甸師猶長也主共野物官之長率屬耕耨
王藉耨耘芓也(芸音云或音運芓音子亦音兹)王以孟春躬耕帝藉天
子三推三公五推諸侯九推庶人終千畆謂徒三百人
藉之言借也王一耕之使庶人芸芓終之以共齍盛齍
音資以時入之謂麥夏熟禾黍秋熟穫之送入地官神
倉籍田之榖衆神皆用獨言帝籍舉尊言之上帝之帝
也齍盛祭祀所用榖也粢稷也粢即齍榖者稷為長月
令中央土食稷與牛五行土為尊始知稷為五榖長爾
雅以榖為粢通言六榖皆是粢小宗伯云辨六齍之名
物在器曰盛祭祀共蕭茅鄭大夫衆云蕭字或為莤讀
為莤非是詩取蕭祭脂蕭香蒿也郊特牲蕭合黍稷臭
陽達於墻屋既奠然後焫蕭合馨香鶴山先生曰合馨
香是也鄭衆以蕭茅為一物非杜子春讀為蕭是饋獻
之後隂厭取蕭與脂黍稷共焫之茅以共祭之苴亦以
縮酒齊桓責楚包茅不入束茅立之祭前沃酒其上酒
滲下若神飲之鄭大夫之說茅是也以蕭字為莤則非
是共祭之苴士虞禮束茅長五寸立於几東謂之苴苴
以藉祭亦指士虞禮也縮酒左氏管仲辭是也康成又
云縮酒泲酒也醴齊縮酌此司尊彛職文司巫祭祀共
蒩館茅以為蒩蒩即苴兩官共供茅謂甸師共茅與司
巫司巫為苴以供宗廟是也鄉師大祭祀供茅蒩謂祭
天時也共野果蓏之薦甸在遠郊之外郊外曰野果桃
李之屬蓏瓜瓞之屬(蓏力果反瓞大結反)喪事代王受𤯝烖前已
詳書同姓有罪則死刑公族無宫刑前已詳書率其徒
以薪蒸役外内饔之事徒人三百之徒給内外饔之役
大曰薪小曰蒸
獸人掌罟田獸罟罔也冬獻狼夏獻麋狼膏聚聚則溫
麋膏散散則凉以救時之苦春秋獻獸物凡獸皆可獻
及狐狸内則狐去首狸去正脊皆可食時田則守罟(備獸觸攫)及
弊田令禽注於虞中弊仆也仆而田止弊田春火弊夏車弊
秋羅弊冬徒弊虞中謂虞人釐所田之野植虞旗於其中致
禽而珥主令田衆致禽其中以給四時廟祭春獻祭社
夏獻享禴秋獻祀祊冬獻享烝大獸公之輸於虞中小
獸私之致禽而珥焉珥取左耳以致功若斬首折馘故
春秋傳曰以數軍實兵甲噐械為軍實斬首亦軍實生
執俘囚亦軍實晉捨秦囚先軫曰墮軍實凡獸入於腊
人皮毛筋角入於王府紫陽方氏曰田獵以野獸給
四時宗廟之祭則在牛羊豕魚腊腸胃膚之外亦盛矣
魚人字從省文為梁梁水堰也徒三百人堰水為關空
以笱承其空正義空作孔笱者葦薄承其關孔魚過取
之詩敝笱在梁詩魚麗于罶即曲梁寡婦之笱王鮪季
春三月鮪新來王鮪鮪之大者薦于寢廟廟之寢魚鱻
生薧乾一歲三時五取魚孟春獺祭魚取十月獺祭魚
取季春薦鮪取鼈人秋獻龜魚取季冬漁人始魚取正
義此說拘於魯語宣公夏濫于泗淵里革諫之非時魚
者之租税紫陽方氏曰魚人為梁為笱取魚而曰寡
婦之笱豈文王時澤梁無禁之謂乎周關中之地自西
戎至北狄南界蜀漢東抵潼華函谷有黃河焉有涇渭
焉有㶚滻無窮之水焉不言網罟則黃河及凡大水皆
不漁乎公家第以寡婦之笱取魚王鮪之大者豈葦薄
關孔之所能容乎其徒止四十人豈官不親漁而聽民
自漁不許竭澤不許為網而以分數入官乎故曰凡魚
征入于王府師仲謂漁者之租税近世荆湖魚利前已
言之東南鮝鱐之征古亦無此
古今攷卷三十六
