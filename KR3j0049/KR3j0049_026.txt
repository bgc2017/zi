欽定四庫全書
古今攷卷二十七
元方回續
叔孫通制禮儀
七年冬長樂宫成諸侯羣臣朝十月
漢紀所無吕東萊大事記用史記漢書叔孫通傳書今
題依二傳原文又高帝擊漢王信白登之圍在此後去
年秋九月信降匈奴今年冬十月朝長安之後始往擊
信然欲聫事書之故接連信與匈奴事書於前
東萊按史記漢書叔孫通本傳漢七年長樂宫成諸侯
羣臣朝十月顔師古曰適會七年十月而長樂宫新成
也漢時尚以十月為正月故行朝歲之禮史家追書十
月史記索隠曰小顔云史家追書十月檢諸書竝云十
月為歲首不言以十月為正月古今注云始朝十月也
師古祖之推終隋黃門郎父思魯以儒學顯故唐人謂
師古為小顔
儀先平明謁者治禮
師古曰未平明前東萊曰少府之屬治禮於殿門外也
設朝引以次入殿門廷中陳車騎步卒(漢書作戍卒)衛官設
所主兵張旗志傳曰趨
東萊曰衛官衛尉所掌宫門衛屯兵所謂南軍也武帝
置八校尉中壘校尉掌北軍壘門内外屯騎校尉掌騎
士步卒校尉掌上林苑門步兵虎賁校尉掌輕車然則
廷中所陳車騎步卒皆北軍也師古曰傳聲教入者皆
令趨謂疾行為敬也
殿下郎中俠陛數百人
東萊曰郎中令所掌也師古曰俠其兩旁每陛皆數百
人也功臣列侯諸將軍軍吏以次陳西方東鄉文官丞
相以下陳東方西鄉東萊曰此文武兩班分班之時
也至奉賀之時則北鄉矣
大行設九賓臚句傳
東萊曰大行即典客也史記據作書之時稱之耳韋昭
曰大行掌賓客之禮九賓則周禮九儀也謂公侯伯子
男孤卿大夫士也後漢上陵儀大鴻臚設九賓隨立寢
殿前薛綜曰九賓謂王侯公卿二千石六百石下及郎
吏匈奴侍子凡九等然則九賓者九等立班之儀也蘇
林曰上傳語告下為臚下告上為句也
於是皇帝輦出房百官執職傳警
按輿服志云殷周以輦載軍器至秦皇去輪而輿至尊
也漢書執職作職戟當從史記蓋左右侍衛之百官各
執其物也所謂執職也索隠曰漢儀云帝輦動則左右
侍帷幄者稱警所謂傳警也
引諸侯王以下至六百石以次奉賀
東萊曰上文功臣列侯以次陳西方丞相以下陳東方
不言諸侯王所立之方蓋引班先卑後尊至大行設九
賓之時諸侯王始入也朝賀則先尊後卑也引諸侯以
下吏六百石以次奉賀蓋六百石以下不預朝賀若今
通直郎以上始預朝會也
自諸侯王以上莫不震恐肅敬至禮畢復置法酒
蘇林曰常會須天子中起更衣然後置酒矣法酒謂以
禮飲也諸侍坐殿上皆伏抑首以尊卑次起上壽觴九
行謁者言罷酒御史執法舉不如儀者輙引去竟朝置
酒無敢讙譁失禮者
東萊曰後漢歲首大朝賀儀三公奉璧上殿向御座北
面太常贊曰皇帝為君興三公伏皇帝坐乃進璧二千
石以上上殿稱萬歲舉觴御座前司空奉羹大司農奉
飯奏食舉之樂百官受賜宴饗大作樂後漢先上壽次
賜酒與叔孫通儀不同戰國策曰御史在前執法在後
紫陽方氏曰史漢二傳所書朝禮不言皇帝所服何服
所冠何冠即後世所謂通天冠乎服則未聞所謂絳紗
袍又在漢後不言羣臣冠服即後世將相進賢冠三梁
二梁一梁蕭何劍履上殿之謂歟不言皇帝所坐何物
高座歟重席歟飲食用何物祭有何爼豆古天子受朝
賀負斧扆而立漢天子必坐其曰侍坐殿上皆伏抑首
皆席歟又不言羣臣拜跪之節後漢所謂皇帝興三公
伏亦不言羣臣拜唐虞君臣都俞吁咈舜拜禹拜臯陶
拜手稽首今全不書何歟容攷
附廣禮儀攷
朝字有虚實之辨
紫陽方氏曰舜典羣后四朝注各會朝於方岳之下周
禮朝覲宗遇會同于王春秋來朝禮記一不朝再不朝皆
虚字也所謂朝見朝會朝謁之禮也周禮天官宰夫掌
治朝之法注治朝在路門之外司士掌焉王入内朝皆
退注王入路門内朝朝者皆退小司宼掌外朝之政注
外朝在雉門之外天子有五門三朝五門者路門也應
門也臯門也雉門也庫門也三朝者内朝也治朝也外
朝也治朝與内朝而二皆稱内朝玉藻曰路寢聽政曰
退適小寢路寢大寢也正寢也此謂諸侯亦有三朝也
路寢即治朝也小寢即燕寢也今之州治大廳正寢也
小廳小寢也别府堂宅燕寢也與古微不同大小廳聽
政治事之所也古卿大夫亦有内朝外朝猶大廳小廳
也曰立朝曰造朝曰臨朝曰眎朝曰朝位曰朝廷皆實
字也地名也先辨此二字之虚實則可以論古今之朝
禮朝位矣
天子外朝之位
秋官朝士掌建邦外朝之法左九棘孤卿大夫位焉羣
士在其後右九棘公侯伯子男位焉羣吏在其後面三
槐三公位焉州長衆庶在其後左嘉石平罷民焉右肺
石逹窮民焉注樹棘以為位者取其赤心而外棘以象
赤心三刺也槐之言懷也懷來人於此欲與之謀羣吏
謂府史也州長鄉遂之官
先鄭謂外朝在路門外
鄭司農云王有五門一曰臯門二曰雉門三曰庫門四
曰應門五曰路門一曰畢門外朝在路門外内朝在路
門内
後鄭謂外朝在庫門外
後鄭謂魯六宫三門有庫門雉門制二兼四無臯門應
門魯莊公之喪既葬而絰不入庫門言其除喪而反由
外來是庫門在雉門外也必矣如是王五門雉門為中
門(此是二鄭五門之序不同)雉門設兩觀與今之宫門同閽人譏出
入者窮民蓋不得入也郊特牲繹之於庫門内言遠當
於廟門廟門在庫門之内小宗伯職曰建國之神位右
社稷左宗廟然則外朝在庫門之外臯門之内歟疑辭
此謂外朝在庫門外與先鄭異
正義言外朝在庫門外庫誤為中
正義注云閽人譏出入者窮民蓋不得入也若外朝在
路門外中門内(即雉)外朝右肺石逹窮民中門既有閽
人譏則何得度中門入於路門乎明外朝在中門外必
矣
紫陽方氏曰後鄭以雉門為五門之中門則庫門為第
二門與先鄭異雉門有閽人之譏察則窮民不得入庫
門之内有宗廟社稷又豈可置外朝明外朝在庫門之
外臯門之内而猶疑其辭正義謂外朝在中門外又誤
寫中字鶴山先生著曰中疑作庫是也
後鄭謂漢司徒府大會殿亦外朝
後鄭今司徒府有天子以下大會殿亦古之外朝
紫陽方氏曰今天子正衙大朝會之地古外朝也宰相
退而坐中書省政事堂亦古之外朝也唐太宗嘗為尚
書令後三省中唐宰相不敢坐中間一位避人主也或
人主幸省中亦所以存其位也宋三省宰相亦不中坐
循唐制也今太守大廳小廳抑古之諸侯外朝内朝凡
視事聽政之所即古之朝歟
天子諸侯皆有三朝内朝或謂燕朝
後鄭周天子諸侯皆有三朝外朝一内朝二内朝在路
門内或謂之燕朝
小司宼三詢外朝孤從羣臣後卿大夫在公後
小司宼掌外朝之政以致萬民而詢焉一曰詢國危二
曰詢國遷三曰詢立君其位王南向三公及州長百姓
北面羣臣西面羣吏東面小司宼擯以序進而問焉注
羣臣卿大夫士也羣吏府史也其孤不見者孤從羣臣
卿大夫後卿當作鄉
鶴山先生曰卿大夫在公後諸本皆作卿據疏當作鄉
字正義此三詢之朝即朝士所掌之位案朝士外朝云
左九棘孤卿大夫位焉羣士在其後右九棘公侯伯子
男位焉羣吏在其後面三槐三公位焉州長衆庶在其
後以此故知孤從羣臣之後知卿大夫在公後者以州
長衆卿之屬在公後又鄉公一人鄉大夫亦在公後可
知也每鄉大夫皆别命鄉之為六卿别也
紫陽方氏曰又鄉卿之異一字之間不可不辨也
天子治朝之位
周禮天官宰夫之職掌治朝之法以正王及三公六卿
大夫羣吏之位注治朝在路門之外司士掌焉夏官司
士掌正朝儀之位辨其貴賤之等王南鄉三公北面東
上孤東面北上卿大夫西面北上王族故士虎士在路
門之右南面東上大僕大右大僕從者(大音泰不加點只圈法)在
路門之左南面西上注此王日視朝事於路門外之位
王族故士故為士晩退留宿衛者未嘗仕雖同族不得
在王宫大右司右也大僕從者小臣祭僕御僕隸僕司
士擯注王出揖公卿大夫以下朝者孤卿特揖大夫以
其等旅揖士旁三揖王還揖門左揖門右注特揖一一
揖之旅衆也大夫爵同者衆揖之公及孤卿大夫始入
門右皆北面東上王揖之乃就位大僕之屬皆在其位
羣士位東面王西南鄉而揖之三揖者士有上中下王
揖之王揖之既逡廵既復位鄭司農云卿大夫士皆君
之所揖禮春秋傳三揖在下
紫陽方氏曰治朝亦外朝也王日視朝之朝非彼九棘
三槐之外朝也故但有公孤卿大夫士諸僕小臣而無
公侯伯子男其猶近世每日視朝謂之常朝者歟大朝
會有其制不輕講常朝文官東班武官西班親王邸第
環衛南班閤門贊拜有數宰相樞密上殿奏事殿上無
拜禮宰相參政立殿上東壁樞密以下立西壁宰相奏
事如除日以片紙讀奏上頷之或有問答訖退立東壁
樞府奏事退立亦然閤門引臣僚上殿或一員或二員
或臺諫奏事必皆兩疏左右史立螭頭人主幞頭紅袍
玉帶羣臣各服幞頭公裳靴帶此常朝也有四參有六
參别攷今周禮所謂治朝即每日常朝之謂書天子三
揖其臣而不書臣下拜禮此治朝外朝之朝非諸侯來
朝春朝秋覲之朝所以天子皮弁服如朝覲則天子羣
臣皆用衮冕祭服陳祥道所云如此而後世失之亦謂
朝覲用弁服非也不書拜禮之節回所不曉也古之揖
天子以待臣下韻書曰酌也遜也以手著胸曰揖蓋雙
拱其手向胸之謂今禮士大夫相見叙致問客將喝揖
乃躬身長喏口出氣而手不著胸士人相遇於路曰拜
揖曰相揖長喏而已非古之揖也儀禮覲禮書拜有稽
首人臣於天子必有稽首之拜而周禮内外朝不書人
臣拜禮何也容攷
附揖字攷
五質一壹(益悉反)乙&KR1800;(億姞反)二十二昔益嗌齸(伊昔
切)二十四職億臆繶抑醷(乙力切)二十六緝揖
(一入切亦作揖酌也遜也一曰手著胷曰揖)
紫陽方氏曰一乙益億揖五音同也而韻書四見五質
之内一壹乙&KR1800;之異未曉
王日視朝諸侯視朝冠衣附天子諸侯三朝辨
治朝王入内朝皆退注王入入路門也王入路門内朝
朝者皆退反其官府治處也王之外朝則朝士掌焉玉
藻曰朝服以日視朝於内朝辨色始入君日出而視之
退適路寢聽政使人視大夫大夫退然後適小寢謂諸
侯王日視朝皮弁服其禮則同正義釋曰玉藻諸侯禮
云朝於内朝者謂路門外朝於内朝對臯門内庫門外
朝謂外朝通路寢庭朝為三朝故朝士職注周天子諸
侯皆三朝外朝一内朝二也諸侯視朝朝服則玄冠緇
布衣素裳緇帶素韠天子諸侯唯服别其視朝之禮
則同
紫陽方氏曰天子五門三朝諸侯三門三朝路門雉門
庫門如此則外朝在庫門之外尚何疑
以此攷之庫門之外三槐九棘公卿大夫公侯伯子男
之朝者於斯曰外朝路門之外治朝王每日聽政於斯
無諸侯可以言外朝亦可以言内朝路門之外曰内朝
者曰燕朝曰路寢公卿大夫士皆不得至聽宗族之政
於此明父子貴以齒此後有小寢乃卧内而有九室九
嬪居焉其路門之外治朝有九室曰九卿朝焉者六卿
之上三公二孤亦稱為卿乎周禮有微不可曉處所以
攷之者亦名五門三門天子諸侯異而三朝不異則回
疑諸侯外朝若亦在庫門之外其外無門矣當在庫門
之内左廟右社之間故曰間於兩社為公室輔亡國之
社社稷之間也近世五門之制乃混為一列羣制正衛
三門亦一列而中設戟鼔樓樵樓但一門孔釋老之宫
皆三門一列又有欞星門亦三門一列今古制不同如
此未知天子九廟其每一廟門制如何君門九重又何
謂耶陳祥道謂康成以王食大夫不言賓入聘禮以柩
造鄭不言喪入諸侯之朝在大門之外然大門外即經
涂耳非朝位也不若回間於兩社之說為穏然間社乃
諸侯之卿治事處諸侯之外朝以朝其臣果何所耶終
是可疑
附禮記九門之說
禮記月令田獵至餧獸之藥母出九門注云天子九門
者路門也應門也雉門也庫門也臯門也城門也近郊
門也遠郊門也關門也
紫陽方氏曰楚詞君之門兮九重所指何君
大僕掌燕朝之位不可攷
大僕掌正王之服位王視朝則前正位而退入亦如之
注前正位而退道王王既立退居路門左侍朝畢又王
視燕朝則正位掌擯相不㫝朝則辭於三公及孤卿陳
祥道曰王燕朝之位雖大僕掌之然其位之所辨不可
以攷文王世子曰公族朝於内朝東面北上臣有貴者
以齒則王之燕朝亦宜然也
紫陽方氏曰天子三朝路寢庭之燕朝曰内朝在路門
之内小寢之外以朝公族則同姓之親也母后王后之
族人亦或至於斯乎亦必有班
面朝後市市朝一夫
匠人左祖右社面朝後市市朝一夫注方各百步
紫陽方氏曰井田百畆為一夫市用一夫百畆之地不
為多朝用一夫百畆之地則太多此一說回疑之鄭注
方各百步則回恐市何太狹朝亦不為廣也尋取正義
攷之釋曰按司市市有三期總於一市之上若市總一
夫之地則為太狹蓋市曹司次介次所居之處與天子
三朝皆居一夫之地各有百步也回思之市之空地謂
之㕓市曹也司次也介次也乃市官三人治事之所有
屋焉四尺八寸為步王制周尺八尺為步不可攷市官
三人所處為周八尺者有如此則恐太多天子三朝之
堂今曰殿當有左右廂今曰東西廊其中空地曰庭立
班之地三槐九棘之三列曰三公曰公卿大夫曰公侯
伯子男及以次官所立亦周八尺者有未知實計幾百
丈後世有文石以定官班百官不多古諸侯來朝不勝
其多殆亦難細算博推也
天子附依宁而立受朝附論立坐拜
曲禮曰天子當依而立諸侯北面而見天子曰覲天子
當宁而立諸公東面諸侯西面曰朝注諸侯春見曰朝
受摯於朝受享于廟生氣文也秋見曰覲受享於廟殺
氣質也朝者位於内朝而序進覲者位於廟門外而序
入王南面立於依宁而受焉夏宗依春冬遇依秋齊侯
唁魯昭公於野井以遇禮相見取易略也覲禮今有朝
宗遇禮今亡矣周禮大僕掌正王之服位注服王舉
動所當衣也位立處也正義王之起居無常或起居行
事之時多以立為正又注前正位而退道王王既立退
居路門左待朝畢
紫陽方氏曰古天子受朝皆立燕則坐坐必有席席
有重數之不同但不知聽政視事之時大臣奏事人主
亦立而聽之乎後世天子坐殿曰御榻臣僚奏事其奏
卷讀訖寘於御座之後榻上御牀坐榻自漢以來然歟
曲禮坐如尸立如齋所謂立如齋一句難觧齋者必坐
而云立如齋何也坐不中席側席而坐虚坐盡後食坐
盡前天子燕自當專席重席而坐羣臣侍坐必不皆立
臣下之家一席坐四人有五人焉則接席幼者不敢專
一席而中坐儀禮坐祭卒爵此燕禮食禮飲酒禮之坐
也四馬之車立乘一馬之安車坐乘車亦有立與坐之
分考工記坐而論道謂之王公注疏並不解坐字之義
注謂王公天子諸侯而不曰天子之師傅論道者周官
論道經邦屬三公康成但指天子諸侯回未曉曾南豐
集辨經筵欲坐講非是後檢老子坐進此道跪也古之
坐在席上膝跪於前而坐於兩脚後跟之上故拜甚易
兩手據地其中首額至地謂之稽首他拜則否拜必盥
手周禮朝不言拜燕不言坐何也
設戸牖之間為斧依
覲禮天子斧依於戸牖之間左右几天子負斧依爾雅
戸牖之間謂之扆其制如漢素屏風繡斧紋以示威絳
為質高八尺賈公彦謂畫斧無柄設而不用之意禮書
圖斧刃相向黑與白為斧刃白背黑覲於廟及朝於寢
射於郊學有事明堂皆設之
門屏之間謂之宁
爾雅曰門屏之間謂之宁春朝於朝王立當宁詩曰俟
我於著乎而著宁一也大夫以簾士以帷簾帷亦謂之
屏
紫陽方氏曰廟有戸牖朝有門屏當是互文古之為宫
室也皆有門有戸有牖則有屏有簾有帷惟斧扆則天
子之制也
成王顧命之朝位
相被冕服憑玉几乃同召太保奭芮伯彤伯畢公衛侯
毛公注同召六卿太保畢毛稱公則三公先後六卿次
第冡宰第一召公領之司徒第二芮伯為之宗伯第三
彤伯為之司馬第四畢公領之司宼第五衛侯為之司
空第六毛公領之召芮彤畢衛毛皆國名入為天子公
卿(云云)太保命仲桓南宫毛注冡宰攝政故命二臣桓
毛二臣名俾爰齊侯吕伋以二干戈虎賁百人逆子釗
於南門之外注出路寢門外延入翼室恤宅宗注明堂
路寢延之使居憂(云云)狄設黼扆綴衣牖間南嚮注狄下
士扆屏風畫為虎文置戸牖間復設幄帳象平生所為
紫陽方氏曰讀顧命一篇知王受朝冕服而非視事之
弁服一也知王三公召公為太保畢公毛公為師傅下
兼六卿二也知王疾而朝諸侯則憑玉几不立三也知
諸侯入為王六卿芮伯彤伯衛侯三卿曰為之三公曰
領之其事四也知南門外為路寢門外五也知齊太公
之子齊侯吕伋為虎賁六也知翼室即路寢然嗣王居
憂先王未斂則所處不同其事七也知設黼扆象平
生八也知綴衣二字為幄幕九也下文畢門注知路門
寢門畢門南門同是路門十也執三隅重矛在畢門之
内衛殯也十一事也牖向南門之外有四仍几注因也
華玉仍几為見羣臣覲諸侯之坐文貝仍几為旦夕聽
事之坐雕玉仍几為養國老饗羣臣之坐純漆仍几為
親屬私宴之坐在西夾室之南以此知受朝之後不常
立有坐之時則有几以憑聽事坐宴饗坐親屬私宴坐
或立或坐可攷也有西序有東序曰左右東西廊有西
廂夾室則有東廂夾室又有東房西房又有賓階阼階
又有左塾右塾有大輅小輅有兩階戺又有東堂又有
西堂又有西垂東垂有側階王麻冕黼裳卿士邦君麻
冕蟻裳太保太史大宗皆麻冕彤裳王再拜興受同瑁
三宿三祭三咤受瑁為主受同以祭禮成於三王饗福
酒太保受同秉璋以酢以嚌凡太保拜一王皆答拜詳
書諸此以見周家治朝之位即路門外之治朝三朝之
一也受授顧命如此其不輕也劉歆周禮三朝不書拜
禮回竊疑之
康王尸天子之位
王出在應門之内注出畢門立應門内之中庭南面太
保率西方諸侯入應門左畢公率東方諸侯入應門右
注二公為二伯各率其所掌諸侯随其方位皆北面皆
布乘黃朱注諸侯皆陳黃馬朱鬛以為庭實賓稱奉
圭兼幣曰一二臣衛敢執壤奠皆再拜稽首王義嗣德
答拜注賓諸侯也注來朝而遇國喪遂因見新王敢執
壤地所出而奠贄也諸侯拜送幣首至地盡禮也王以
義繼先人明德答其拜受其幣太保暨芮伯咸進相揖
皆再拜稽首於是並進陳戒王遂誥諸侯
附王雙溪康王之誥說
王雙溪先生徽州婺源人名炎字晦叔書傳嘉定二年
守湖州教授項強刊行亦有建本遂誥諸侯因事而行
曰遂既受顧命諸侯就朝新王故遂誥報之
王出在應門之内立于中庭召公為西伯畢公為東伯
率西東方諸侯入左右立
賓稱奉圭兼幣諸侯朝王謂之賓天子以賓禮待之也
於中一人少進奉圭舉也奠奠於庭也五等諸侯在庭
推其中一人最尊者為賓周禮六幣圭以馬璋以皮璧
以帛琮以錦琥以繡璜以黼皮馬在庭今五等所獻言
奉圭兼幣該之其拜稽首盡臣禮也正王為天子之分
也康王為太子以義嗣其先王之德答拜受其所獻正
君位也明其為諸侯主也太保暨芮伯咸進相揖冡宰
太保司徒芮伯進而相揖俱前以致戒也
今王敬之哉張皇六師戒康王以保邦乃及於張皇之
師何也王受顧命陳四輅於庭獨去革輅示去兵不用
然天生五材民並用之廢一不可昔者成王嗣位之初
二監不靜淮夷從之社稷幾有大變周公伐管蔡滅淮
夷成王伐東夷伐奄而天下始定此兵不可去之明驗
也國有大故將逆制天下之變於未形兵威不可不振
也
王若曰庶邦侯甸男衛惟予一人釗報誥(云云)王釋冕
反喪服凡喪服嗣子為父臣為君諸侯為天子皆斬衰
昔者高宗諒闇三年不言子張疑而問焉夫子曰何必
高宗古之人皆然今王喪在殯嗣君出見諸侯受其圭
幣作誥報之然後返而喪服說者疑三年不言之制於
是始廢東坡蘇氏遂以為康王君臣之失禮是殆不深
察也夫召公畢公雖不及周公之聖然一代之大賢四
朝之老臣閱天下之義理多矣不應納其君於過失也
夫君臣之義天下之公也父子之恩一人之私也成王
以幼冲嗣位周公攝政未歸管蔡謀亂幾危社稷召公
畢公懲往日之變欲消危亂於未形成王初崩用二干
戈百虎賁迎嗣子作冊以宣遺命陳几席車輅寳器王
受命於柩前邦君在位者悉見之既受遺命出見諸侯
受其圭幣以定君臣之分羣臣進戒首有張皇六師之
言足以潛消天下不軌之心王又親出報誥以聳諸侯之
聽諸侯聞之知康王與幼冲者異矣然則天下安危之
機正在此日康王之立喪禮節文始備夫子具書以為
萬世之訓而謂康王君臣失禮不亦過乎
紫陽方氏曰雙溪解張皇六師最妙康王初立便請用
兵戒成王初立時管蔡之亂也康王答誥亦言有熊羆
之士有兵&KR0879;也正統相承而不明豈不生奸人之心召
畢二公為顧命之禮為見諸侯報誥之禮雖三年不言
或自此廢然所係甚大後世人主立必有大赦詔文否
則豈無秦二世趙高之事哉雙溪之四世相臣字濟川
見示書傅建本此所解張皇六師及報誥諸侯見新君
而去使其拘於故事諸侯不得一見新君豈不别有利
害生於意表回故特書諸此
紫陽方氏曰畢門外應門内即路門外之治朝二伯率
東西方諸侯皆北面與周禮治朝之位不同假如新王
即位又是一禮然羣臣皆拜手稽首王一答拜周禮三
朝咸無所謂拜何也
王拜受賢能之書王拜受吉夢
周禮地官卿大夫三年大比鄉老及卿大夫羣吏獻賢
能之書于王王再拜受之登于天府注王拜受之重得
賢者春官占夢季冬聘王夢獻吉夢于王王拜而受之
注問王夢因獻群臣之吉夢
紫陽方氏曰羣臣獻賢能之書不書臣拜獨書王拜豈
三朝之拜與凡人臣之拜皆不書歟吉夢之獻亦不書
臣拜書王拜受之問王夢已非矣獻羣臣之吉夢不亦
䙝乎得無粉飾乎回頗疑也
太祝辨九拜作&KR0596;
春官太祝掌辨九&KR0596;一曰稽首二曰頓首三曰空首四
曰振動五曰吉拜六曰凶拜七曰竒拜八曰褒拜九曰
肅拜以享右祭祀
紫陽方氏曰太祝辨九拜以享右祭祀康成注享獻也
謂朝獻饋獻也右讀曰侑勸尸食而拜回疑之拜也者
君臣上下於朝覲會同宗遇㫝朝賜燕之際所行禮也
今九拜但言享右祭祀何也思久之蓋太祝辨王之九
拜所施宗廟為重祭祀享右拜禮為重吉拜凶拜右王
者行期之喪與三年之喪一拜再拜祭祀獻尸禮神之
節所以專言享右祭祀言王而未及臣下也
一曰稽首注稽首拜頭至地也拜稽首始見舜典禹拜
稽首讓于稷契暨臯陶垂拜稽首益拜稽首伯拜稽首
皆讓而以此拜舜也禹拜昌言曰俞者再皆一拜也歟
臯陶拜首稽首颺言於帝歌之後即首至地也而帝拜
曰俞一拜也歟太甲成王拜手稽首注君而稽首於臣
謝前過也伊尹拜首稽首注拜手首至手召誥召公營
洛取幣錫周公拜手稽首誥終又拜手稽首注拜手首
至手稽首手至地洛誥周公拜手稽首曰朕復子明辟
還政也王拜稽首受矣又曰拜手稽首誨言敬禮周公
極其至也周公又拜手稽首曰孺子來相宅又曰明禋
拜手稽首休享陳祥道曰太甲稽首於伊尹成王稽首
於周公儀禮公勞賓賓再拜稽首勞介介再拜稽首尊
德也尊王人也祝人正義相禮諸侯於天子臣於君稽
首禮之正然諸侯相見大夫之臣及凡自敵者皆當從
頓首之拜也君拜臣下當從空手拜其有敬事亦稽首
引偽太誓曰周公曰都懋哉予聞古先哲王之格言太
子發拜手稽首亦引洛誥周公成王事孔穎逹謂兩相
尊敬故皆稽首而鶴山魏先生記之曰君之於臣亦有
稽首此也如哀公十七年公會齊侯盟於蒙孟武伯相
齊侯稽首公則拜齊人怒武伯曰非天子寡君無所稽
首此諸侯於諸侯不稽首者也公如晉孟獻子相公稽
首知武子曰天子在而君辱稽首寡君懼矣孟獻子曰
敝邑介在東表密邇仇讐於君是望敢不稽首此諸侯
於盟主亦稽首者也郊特牲曰大夫之臣不稽首非尊
家臣以避君也此可見天子之臣諸侯之臣皆稽首大
夫之臣不稽首非尊崇家臣而不使之稽首君無二上
也如此則天子之國三公六卿有國土亦不容其在京
師稽首乎尊一人也九拜之稽首謂王祭祀宗廟之盛
禮子孫拜父祖若郊社拜天地皆非萬乘之尊何不稽
首也况成王嘗以禮周公乎今道士羽流無狀相逢合
掌輙曰稽首無禮之至者也稽音啟釋音寫作□
附書稽首據掌
玉藻君賜稽首據掌致諸地注云致首於地據掌以左
手覆按右手也正義稽首者頭至地據掌者據按也謂
郤左手而覆右手按於上也
紫陽方氏曰此即合掌於地左手加右手之上今人罕用
拜手者雙手據地矣頭加於手矣兩手又開而頭在
中至地即拜手稽首也頓首者頭叩地不用手乎空首
者則雙手據地或左手覆右手背乎而頭在乎
二曰頓首注頓首拜頭叩地也春秋穆嬴抱太子頓首
於趙宣子魯季平子頓首於叔孫鶴山先生記曰臣於
君稽首敵以下頓首
三曰空手注空手拜頭至手所謂拜手也回謂拜手稽
首頭先至手後乃至地也
四曰振動動如字李音董杜徒弄反注杜子春云曰振
讀為振鐸之振動讀為哀慟之動鄭大夫云今倭人拜
以兩手為重振董以兩手相擊也鶴山先生曰動讀為
董書亦或為擊如鄭大夫之說蓋古之遺法回謂天下
書不可不多讀細讀振董之拜似乎難曉因鶴山乃知
今日本國人有此古拜之遺法康成謂震動戰栗變
動之拜書曰王動變色别是一義兩存之
五曰吉拜注吉拜拜而後稽顙謂齊衰不杖以下者言
吉者此殷之凶拜周以其拜與頓首相近故謂之吉拜
云回攷之正義謂雜記云父在為妻不杖不稽顙父卒
乃稽顙此謂適子尊父而言其為妻服有二或杖齊衰
期或否也齊衰不杖朞服也齊衰杖則為母三年皆凶
拜矣古王為后服
六曰凶拜注凶拜稽顙而後拜謂三年服者正義引雜
記云三年之喪即以喪拜非三年喪以其吉拜又檀弓
云稽顙而後拜傾乎其至孔子云三年之喪吾從其至
回謂此子為父斬衰為母齊衰凡三年之喪者也古無
父在而子主者惟舜與漢高有父然瞽瞍之死不可攷
要之子為父斬衰三年如書之高宗諒闇知近世孝廟
之於高廟乃稽顙而後拜之服也然先稽顙而後拜今
人似未之講雙跪其膝先以額叩地而後以手據地凶
拜也謂之拜而後稽顙易說也為之稽顙而後拜難說
也得非古之吉拜齊衰不杖以下先以兩手據地而後
額至地也其凶拜凡三年之喪先以額至地而後兩手
據地其勢頗難先儒謂人主惟有三年之喪恐為后為
太子亦當有期服也荀卿曰平衡曰拜下衡曰稽首至
地曰稽顙晉獻公之喪重耳稽顙而不拜謂未為後也
七曰竒拜注竒讀為竒偶之竒謂先跪一膝今雅拜是
也或云竒讀為倚倚拜謂持節持戟拜身倚之以拜
鄭大夫云竒拜謂一拜也康成又云一拜答臣下拜回
攷此有三義雅拜先屈一膝一也持節持戟倚以拜二
也以漢人所見解也一拜答臣下則禹拜昌言帝拜
曰俞王義嗣德答拜皆一拜歟儀禮鄉飲鄉射聘禮
士相見禮凡禮之輕者皆一拜
八曰褒拜鄭大夫云褒讀為報報拜再拜是也鄭司農
云襃拜今時持節拜也以回詳之再拜是也顧命王再
拜與康王之誥兩書再拜稽首人主人臣皆有再拜之
禮人主一拜以答臣下再拜者如拜受賢能之書拜受
吉夢之獻則然歟一拜者王拜二王之後答拜也此一
拜歟後拜二王後之夫人古婦人之拜吉事惟肅拜凶
事乃手拜為夫與長子之喪乃稽顙其拜有三今南婦
人略屈膝縮身而已頗有深淺之異其禮歟北婦人拱
手逡伏若將坐於地者其禮歟
九曰肅拜鄭司農云但俯下手今撎是也介者不拜故
曰為事故敢肅使者正義按儀禮鄉飲酒賓客入門有
撎入門之法推手曰揖引手曰撎成十六年晉楚戰於
鄢陵楚子使工尹襄問郤至以弓郤至見客免胄承
命又云不敢拜命注云介者不拜又曰君命之辱為事
故敢肅使者三肅使者而退是軍中有肅拜法成二
年鞌(音安)之戰獲齊侯晉郤至投戟逡廵再拜稽首軍中
得拜者公羊之義將軍不介胄故得有拜法回曰不然
郤至蓋投戟之後又免胄釋甲而講臣拜君之禮也漢
周亞夫曰介胄之士不拜豈亞夫亦嘗讀禮書歟宰夫
所掌治朝之法王三揖公卿大夫士特揖旅揖衆揖皆
所謂肅拜也天揖同姓土揖庶姓時揖異姓此三揖出
於周禮皆肅拜也君於臣有一拜有再拜有稽首而周
禮路寢之朝治朝之朝外朝之朝凡三朝皆不書臣下之
拜君其節若干何也少儀曰婦人吉事雖君得肅拜為
喪主則不手拜注肅拜拜低頭回謂今之婦人略低頭
曲身只道萬福似古婦人肅拜屈膝曲腰而裙袴拖地
即古婚禮婦拜投地者歟此一拜也凶事則手拜少儀
注手拜手至地回謂如此則雙手至地而不叩頭此二
拜也為夫及長子之喪則稽顙故曰為喪主則不手拜
蓋謂婦人於父母不為喪主有男兄弟為喪故雖父母
不稽顙夫死長子死為妻為母乃喪主故稽顙也此婦
人之三拜也亦不專肅拜也今日簡帖曰頓首百拜非
也古無百拜之禮賓主百拜酒三行非一時也曰頓首
肅拜非也既頓首叩頭於地矣即不可曰肅拜若只肅
拜稍俯其手則不頓首矣曰頓首再拜庶幾乎
又附書婦人稽顙
鶴山先生曰肅拜即撎鄉飲作厭偶問喪服小記婦
人為夫與長子稽顙其餘即否此謂為喪主也父母不
稽顙兄弟為喪主也一家一人承重所以辨嫡庶也
明堂位周公諸侯之位
昔者周公朝諸侯於明堂之位鄭注周公攝王位以明
堂之禮儀朝諸侯也不於宗廟避主也天子負斧依南
鄉而立注天子周公也負之言背也斧依為斧文屏風
於戶牖之間周公於前立焉
三公中階之前北面東立
諸侯之位阼階之東西面北上
諸伯之國西階之西東面北上
諸子之國門東北面東上
諸男之國門西北面東上
九夷之國東門之外西面北上
八蠻之國南門之外北面東上
六戎之國西門之外東面南上
五狄之國北門之外南面東上
九采之國應門之外北面東上
四塞世告至
紫陽方氏曰此不可信明堂位之末有曰魯王禮也天
下傳之久矣君臣未嘗相弑也禮樂刑法政俗未嘗相
變也康成注之曰此蓋盛周公之德耳春秋時魯三君
弑又士之有誄由莊公始婦人髽而弔始於臺駘云未
嘗相弑未嘗相變亦近誣矣臣弑君而曰相弑不足信
相變二字亦不知我變彼彼變我乎回以此言推之終
篇皆不信也天子負斧依康成注曰天子周公也不可
周公攝王位而直曰天子周公也可乎周公位冡宰耳
攝王位三字已非謂周公冕十有二旒被衮負斧代為
天子無是也三公中階之前如此則有阼階西階中階
三公太師太傅太保近乎今殿陛之前明堂有三階固
不可知三公之下有三孤有六卿有大夫士皆不言其
位之所在何也諸侯有二王之後曰公國者不見又何
也侯伯子男四班易說九夷八蠻五戎六狄皆在門外
五狄之國在北門之外南面東上則戸牖之後也斧依
之背也曰朝諸侯而背於一方可乎九采之國在應門
之外天子五門四曰應門明堂自有東西南北門矣所
謂應門在畢門之次者不知明堂在南門之外乎又皆
有畢雉庫臯之門乎明堂豈不設置於路門(即畢門)應門
之間與治朝相似乎是皆不可攷也漢儒禮記類多不
可信者王制孝文時博士所作是時今文古文尚書皆
未出二典三謨與夫周官顧命康王之誥禮樂官名漢
儒皆未之見雖康成注禮亦不見古文尚書也此但明
堂朝諸侯之說孝經曰昔者周公郊祀后稷以配天宗
祀文王於明堂以配上帝其實周公首為嚴父配帝之
制則明堂者異乎郊丘之壇祭而以屋祭也後世三年
一郊或三年一明堂始於周公祭祀郊明堂之分别攷
在他卷夏世室商重屋周明堂陳祥道禮書有圖有說
甚詳所引書及人略記於後
周禮考工記禮記月令明堂位樂記玉藻
詩我將左傳孟子家語孝經孝經緯
荀子大戴禮小戴說吕氏春秋月令說
白虎通唐月令韓嬰說蔡邕明堂章句
淳于登異義表准正論史記封禪書隋無明
堂唐高太無明堂武后兩為明堂豆盧寬說
劉伯莊說孔穎逹說魏徵說顔師古說
唐高宗明堂玄宗康𧦬毁明堂鄭康成注宋
以後諸儒議論人主制度别書
朝覲會同宗遇會為壇國外司几筵黼依玉
几五等圭璧采就九獻七獻五獻六服貢
六物
周禮大宗伯以賓禮親邦國春見曰朝夏見曰宗秋見
曰覲冬見曰遇時見曰會殷見曰同注此六禮者以諸
侯見王為文六服之内四方以時分來或朝春或宗夏
或覲秋或遇冬名殊禮異更迭而徧朝猶朝也欲其來
之早宗尊也欲其宗王覲之言勤也欲其勤王之事遇
偶也欲其若不期而俱至時見者言無常期諸侯有不
順服者王將有征討之事則既朝覲王為壇於國外合
諸侯而命事焉春秋有事而會不叶而盟也殷猶衆也
十二歲王如不廵守則六服盡朝禮畢王亦為壇合諸
侯以命政焉所命之政如王廵守殷見四方四時分來
終歲則徧
司几筵凡大朝覲王位設黼依依前南嚮設莞筵粉純
加繅席畫純加茨席黼純左右玉几注左右有几優至尊
也
六瑞公執桓圭侯執信圭伯執躬圭繅皆三采三就子
執榖璧男執蒲璧繅皆二采再就以朝覲宗遇會同於
王
行人春朝諸侯而圖天下之事秋覲以比邦國之功夏
宗以陳天下之謨冬遇以恊諸侯之慮時會以發四方
之禁殷同以施天下之政上公之禮執桓圭九寸九
牢至賓之間九十步三享九獻九舉五積三問三勞侯
伯皆七子男皆五凡三等不備書邦畿方千里其外
方五百里謂之侯服歲壹見其貢祀物又其外方五百
里甸服二歲一見其貢嬪物男服三歲器物采服四歲
服物衛服五歲材物要服六歲貨物九州之外謂之番
國世一見各以其所貴寳為摯
古今攷卷二十七
