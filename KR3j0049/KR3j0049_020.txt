欽定四庫全書
古今攷卷二十一
元方回續
北貉燕人致梟騎助漢
東萊大事記曰顔師古曰貉在東北方三韓之屬皆貉
類也回曰燕人臧荼之人也韓信說下之者燕與遼東
接遼東與三韓接是時三韓未有高麗之名其箕子朝
鮮之國歟亦秦滅燕王賁得燕王喜遼東而有遼東遼
西郡鄰於貉者歟中國騎兵少灌嬰追項羽五千騎耳
項羽不得此梟騎之助而漢得之其亦微盧彭濮之類
歟
軍士死者吏為棺斂
東萊大事記曰高帝八年復下是令其文曰漢王下令
軍士不幸死者吏為衣衾棺斂轉送其家四方歸心焉
師古曰令教命也秦始皇初改命為制令為詔漢王未
為帝故但曰令漢書令字之始
項羽與漢約中分天下
中分天下割鴻溝以西為漢以東為楚是年七月也三
年夏四月滎陽圍急漢王嘗請和割滎陽以西為漢羽
弗從陳平之間行而亞父去紀信之誑行而漢王遁亞
父之疽死羽不悟漢王之間出羽不追有獨運而無羣
謀天為之乎東萊大事記曰史記正義曰鴻溝在滎陽
東二十里文穎曰於滎陽下引河東南為鴻溝以通宋
鄭陳曹衛與濟汝淮泗會於楚即今官渡水也張華云
大梁城在浚儀縣北縣西北渠水東經此城南又北屈
分為二渠其一渠東南流始皇鑿引河水以灌大梁謂
之鴻溝楚漢會此處也其一渠經陽武縣南為官渡水
按張華此說是
項羽歸太公吕后
九月歸太公吕后軍皆稱萬歲乃封侯公為平國君初
遣陸賈說羽請太公羽弗聽再遣侯公羽約中分天下
而後歸太公吕后東萊引延平之說謂待其少助食盡
然後遣侯生得其時矣項羽既與漢王約和則不得不
以太公歸漢不如是何以成中分之約當時羽與漢王
亦不一相盟會遽解而東歸何也
漢王欲西歸
讀此一句知漢之君臣議中分天下之時未有權從和
議隨即進兵之心不知漢王亦嘗思之乎中分之後每
年如何聘使往來保得决無違盟戰争否想是項羽知
有不善之心暫解東歸調停韓信收拾兵食至於給足
再舉未可知也故張良陳平有養虎自遺患之諫漢王
始决策追項羽云
追項羽至固陵
五年己酉冬十月追項羽陽夏南與齊王信魏相國越
期會擊楚至固陵不會楚擊漢軍大敗之用張良策捐
地許兩人乃以兵來紫陽方氏曰功名之士號曰英
雄市井之徒實多狙獪子房謂齊王信之立非君王意
信亦不自堅彭越本定梁地亦望王而君王不早定此
兩人罪状也漢王如子房計出捐睢陽以北王越陳以
東傅海與信而後兩人者至高祖之心能不終憾之乎
東萊大事記固陵晉灼曰即固始也師古曰本名寝丘
楚令尹孫叔敖所封地今屬光州陽夏(音賈)固陵在其地
十二月圍羽垓下班固漢紀削韓信功
漢書高紀五年十二月圍羽垓下羽夜聞漢軍四面皆
楚歌知盡得楚地羽與數百騎走是以大敗李竒曰垓
下沛洨縣聚邑名也索隠曰垓隄名在沛縣史記高紀
五年高祖與諸侯兵共擊楚軍與項羽决勝垓下淮隂
侯將三十萬自當之孔將軍居左費將軍居右(東萊大事記引
史記正義曰孔將軍蓼侯孔熙費將軍費侯陳賀也)皇帝在後(回謂太史公豈信筆乎韓信是時為
齊王書曰淮隂侯漢王未為皇帝書曰皇帝追書人臣則從輕人主則從重乎)絳侯柴將軍在
皇帝後項羽之卒可十萬淮隂先合不利却孔將軍費
將軍縱楚兵不利淮隂侯復乘之大敗垓下項羽卒聞
漢軍楚歌以為漢盡得楚地項羽乃敗而走是以兵大
敗
吕東萊大事記書史記一大段至大敗垓下注曰漢書
全削此段而為說曰此陣即馬隆所謂魯公不識者也
陣者兵之末羽以不仁失天下亦不在一戰利鈍之間
然羽少學兵法略知其意即不肯學負其雄才高氣而
無沉深縝密之度其病卒見於此時是故騖大而忽小
者君子懼焉紫陽方氏曰班固史筆不公如此雖韓
信後有叛逆之罪然其善用兵與項羽對陣足以制項
羽而有功於漢王不可泯也功罪不相掩可也細觀太
史公所書韓信以孔熙陳賀張左右翼(不書兵數)身自將三
十萬居中當項羽之十萬偽為少却而項羽不識直前
搏戰孔費乃以兩翼包裹項羽而羽三面受攻此羽之
所以敗也太史公下文書斬首八萬乃是臨陣斬項羽
八萬之軍僅餘二萬雖無楚歌迫之走羽亦無所措其
躬矣班固削而不書此東萊所以深鄙固也
垓下斬首八萬
垓下之戰項羽之卒可十萬曰可十萬者不能十萬也
漢大勝斬首八萬則項羽餘卒無幾矣史記秦獻公二
十一年周顯王五年丁巳與晉戰於石門斬首六萬吕
東萊曰左氏紀諸侯侵伐雖大戰猶未嘗書斬首幾萬
也以萬計級自石門之戰始紫陽方氏曰秦獻公在
位二十四年石門戰勝在孝公未立三年前史記書與
晉戰者三晉也其實以章嶠伐魏欲復河西地故下文
又曰與魏晉戰後世史書首級二字自此始細攷之秦
獻公猶未有一首一級之賞孝公用商鞅立法戰斬一
首賜爵一級首級之名自孝公始秦孝公七年虜公子
卬與魏戰斬首八萬孝公後七年條魚之戰破五國及
匈奴斬首八萬二千(匈奴之名始見此)十三年丹陽之戰虜楚
將屈丐斬首八萬秦武王四年拔宜陽斬首六萬昭襄
王六年伐楚斬首二萬十四年白起攻韓魏伊闕斬首
二十四萬三十三年擊芒夘斬首十五萬四十七年白
起破趙長平殺四十餘萬五十年攻晉斬首六千流屍
於河二萬人五十一年取陽城負黍斬首四萬攻趙取首
虜九萬秦始皇二年攻卷斬首三萬十三年攻趙平陽
斬首十萬二十六年秦初并天下大約計之秦斬殺山
東六國之民一百六十餘萬人其得天下不仁甚矣
漢軍四面皆楚歌隂陵東城烏江
史記項羽本紀書羽夜聞漢軍四面皆楚歌高帝紀書
卒聞漢軍楚歌班固項籍傳亦書羽夜聞漢軍四面皆
楚歌史記全語高帝紀又書羽夜聞四面皆楚歌固贅
而遷簡也漢書注應曰楚歌者鷄鳴歌也師(缺)
事
非人主之事争天下而欲以戰决之可乎八歲七十餘
戰矣而一敗遂亡戰何益乎湯武鳴條牧野一戰而安
天下之民戰又豈在多乎
項羽死年三十一己巳生附攷高祖年乙巳生
史記項羽本紀項王已死注徐廣曰項王以始皇十五
年己巳生死年三十一漢五年十二月也史記高祖本
紀秦二世元年注徐廣曰高祖時年四十八東萊大事
記書此又本紀高祖崩長樂宫注皇甫謐曰高祖以秦
昭王五十一年生至漢十二年年六十三紫陽方氏
曰以何氏甲子紀年圖攷之秦昭襄王五十一年乙巳
秦滅周漢高生於此年二世元年壬辰陳勝起沛公適
年四十八矣乙未入關為漢王年五十一矣項羽起兵
時年二十四也漢王於羽長二十四歲年長以倍者也
漢十二年丙午高祖年六十二崩史記注誤刊二字為
三字羽少而勇不及高祖老而謀也
楚地悉定獨魯不下
此謂魯一變至於道也項羽雖以少助亡彭城其國都
也此外猶有數百十城也一死烏江國都與數十百城
俱下而魯國不下守節禮義之國如此高祖以項王頭
示其父兄乃降主而猶存固守可也國而已亡達權可
也不失乎義亦不失乎時當時守者為誰高祖不嘗顯
其姓名而史無可攷惜哉班固此文却竒楚地悉定一
句尤竒為魯獨不下設然乃用史記項羽紀改皆降二
字為悉定
以魯公葬羽於榖城史法不古附
以魯公號葬羽榖城此亦高祖仁心之一端也周武王
斬紂頭懸太白之旗史不書葬趙襄子至漆智伯之頭
以為飲器盖溺器也高祖天資終是過人見識自異也
史記裴駰案皇覽曰項羽冡在東郡榖城東去縣十五
里但葬羽榖城一事史記高紀書之項紀又書之漢書
高紀書之項紀又書之此表紀志傳之史所以不如左
氏苟悦編年之史且如韓信自王齊一事紀傳他人傳
書不一或曰請為假王或曰自立為王他如此者尚衆
史法變古自馬遷始惟十表最佳八書次之列傳中有
大好者班固迥不及也范煜東漢又低晉書南北史外
八史隋書唐書為不切之人作傳閒言長語一切冗塞
又何關於國家范煜之傳王喬左慈何意魏收之志釋
老尤無知
攷論史漢項羽紀傳贊
太史公作秦始皇本紀書賈誼過秦論三篇於後中一
篇仁義不施而攻守之勢異也後世儒者論秦之亡不
能加於是矣項羽本紀贊斷其罪曰背關懷楚放逐義
帝而自立自矜功伐奮其私智而不師古身死東城尚
不覺寤不自責過失乃引天亡我非用兵之罪豈不繆
哉後之論項羽之亡者亦無以加於是矣班固以陳勝
項籍同傳亦自有意更不别選撰贊文乃取賈誼過秦
中篇附兩傳後而全書太史公所論項羽者於賈誼論
之後何也初看頗疑盖以亡秦者陳勝也陳勝之所以
能亡秦者秦自取之也其曰一夫作難而七廟隳身死
人手為天下笑者指陳勝也則班固獨附賈誼此篇為
贊是亦可取但繼以太史公所論項羽之說當書曰司
馬遷言若已自撰之者史記謂周生亦有言可也顧乃
忽斷忽續不稱司馬遷言若已自撰之者則不可也史
記紀傳後但稱太史公曰班固紀傳後皆改為贊曰此
二字自班固始大惡之人無所贊美皆稱贊曰似亦鶻
突班固心胸出司馬遷之下争多也
封項伯等四人為列侯賜姓劉氏
漢紀封項伯等四人為列侯賜姓劉氏師古曰皆羽之
族先有功於漢者史記項羽紀尤詳項氏枝屬漢王皆
不誅此一句尤見高祖之仁乃封項伯為射陽侯徐廣
曰項伯名纏字伯桃侯平臯侯玄武侯皆項氏賜姓劉
氏徐廣曰桃侯名襄其子舍為丞相平臯侯名佗玄武
侯諸侯表中不見吕東萊曰按年表射陽侯劉纏項伯
也以破項羽嘗有功封平臯侯劉它項它也功比戴侯
彭祖彭祖以為太公僕封然則項它亦豈在楚嘗保護
太公乎桃侯劉襄項襄也以客從漢封其一人不見賜
姓始於此成都范氏祖禹曰古者天子建國賜姓命氏
姓氏所以别其族類之所自出也自三代之衰稱姓者
或以國或以族或以地或以官子孫各本於其祖不可
改也後世非其親者附之屬籍如唐朱全忠宋李繼先
之類自紊其宗然則古之賜姓者别之後之賜姓者亂
之也夫惟天親不可以人為而強欲同之豈循理者乎
上瀆其姓下忘其祖非先王之制不可為後世法也
古今攷卷二十一
