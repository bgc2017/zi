欽定四庫全書
古今攷卷十三
元方回撰
南渡平隂津三老董公遮說
漢元年夏四月諸侯罷戲下各就國不兩月田榮擊走
齊王田都反楚殺膠東王田市又殺濟北王田安項羽
失其黨三王矣六月漢還定三秦項羽失其黨六王矣
八月臧荼殺燕王韓廣項羽失其黨七王而荼亦叛已
亡八王矣自殺韓王成以鄭昌王韓漢降之亡其黨九
王矣二年冬十月羽弑義帝尊之為帝而弑之天下皆
得而誅羽矣常山王張耳降漢河南王申陽降漢鄭昌
降魏王豹降虜殷王卭漢驟取八國羽之十九王失其
黨十四并漢為十五孤立無與而自擊田榮則是天以
田榮牽制項羽於東北而漢王乃得東嚮而擊之陳餘
彭澤又各為羽之一癰一疽然天下之大未有一人能
建大義如三老董公者其遮說之辭二年三月也羽不
一年狼狽失據臣聞順德者昌逆德者亡兵出無名事
故不成故曰名其為賊敵乃可服項王為無道放殺其
主天下之賊也夫仁不以勇義不以力三軍之衆為之
素服以告之諸侯為此東伐四海之内莫不仰德此三
王之舉也漢王於是為義帝發喪袒而大哭哀臨三日
坐羽罪大逆無道兵皆縞素願從諸侯王擊楚之殺義
帝者齊桓公昭王南遊不入包茅之問於是復見張良
蕭何韓信陳平皆不能建此說何也人才𨼆而在下豈
可少乎是行張良陳平皆在軍中韓信獨不在軍定三
秦者韓信之計也其軍實為漢先鋒大將三河河南河
東河内亦韓信力降鄭昌乃韓王信力
仁不以勇義不以力
三老董公謂仁不以勇義不以力此言必有所從來孟
子謂亦有仁義而已矣何必曰利又謂未有仁而遺其
親者也未有義而後其君者也戰國辯士儀秦之徒一
言而諸侯懼安居而天下熄者皆盜賊之謀也荀卿以
性為惡以禮為偽而况他人乎前漢始有董仲舒曰正
其誼不謀其利明其道不計其功三老董公與董仲舒
孟子之後有二董
悉發關中兵收三河士
悉發關中兵即巴蜀漢中之衆與夫三秦之衆皆在行
三河者師古注謂河南河東河内乃河南王瑕丘申陽
河東魏王豹河内殷王司馬卭之衆亦皆在行又韓王
信韓國之衆張耳常山王國之降者亦在行惟大將軍
韓信不在行想在蕭何守國韓信留鎮關河之間
田横立田榮子廣為齊王
二年春正月項羽擊齊王田榮走平原平原民殺之齊
皆降楚此項羽之勝勢也楚人焚其城郭齊人復畔之
史記多係纍其子女一句尤切於事羽所過殘賊所以
得之難而失之易也三月漢王興縞素之師夏四月田
横收得數萬人立榮子廣為齊王羽雖聞漢東欲遂破
齊而後擊漢然則始終為羽之癰疽之害者齊也
劫五諸侯兵入彭城
夏四月漢王劫五諸侯兵伐楚遂入彭城應劭韋昭如
淳所注皆非師古注五諸侯者謂常山河南韓魏殷也
吕東萊取此說按此年十月常山王張耳降河南王申
陽降韓王鄭昌降三月魏王豹降虜殷王卬時雖未得
常山之地據功臣表云張耳棄國與大臣歸漢則亦有
士卒也爾時雍王邯被圍猶在廢丘然則巴蜀漢中三
郡三秦國及張耳三河鄭五國凡十一項大軍皆在行
史記漢書紀不書軍數惟項籍紀傳云五十六萬人
漢取羽美人貨賂置酒高會
服虔曰大會也此一節張良陳平皆在軍中何故不諫
以愚觀之漢王入彭城得其國美人寶貨盡以賞軍如
韓信者分五十六萬之半迎擊項羽於齊魯界中可也
急遣使迎太公吕氏與厥子可也不是之思日置酒高
會而奄有其寶貨美人以自縱豈縞素之師所宜有哉
想是未入彭城之先即為義帝喪服以仗大義已入彭
城之後即除服而宴樂以肆其私欲可乎致堂胡氏曰
漢王置酒高會宴安不虞父執妻虜漢業之覆在頃刻
間使兢兢業業如初入關中見羽鴻門則亦何至於敗
哉狃於小勝逸欲生焉是以至此可為監也
彭越將三萬人歸漢
項羽之封諸侯王也田榮敗三齊而自王彭越在鉅野
無所屬史記項籍紀漢書高帝紀皆書榮與越將軍印
獨史記漢書彭越傳乃書曰齊王田榮叛項王漢乃使
人賜越將軍印未知孰是漢王之東伐彭城也越將三
萬人歸漢外黃拜魏相國於梁楚地燒楚積聚皆越為
之固陵之會韓彭不至雖封梁王高帝固已疑之矣吕
后殺韓彭其迎逢高帝之意歟蕭何嘗救彭而用計殺
韓急則用緩則不能容之功臣之於世主可不監乎
彭城之敗
彭城之敗史記項籍紀所書特詳漢書高帝紀最略精
兵三萬人從魯出胡陵泗水士卒之死與雎水士卒之
死兩大陣也漢紀合而一之史漢紀傳一事兩三處複
說可厭圍漢王三匝大風從西北起折木發屋揚沙走
石晝晦漢王乃得與數十騎遁去以五十六萬之衆大
敗而以數十騎遁哀哉天欲興數百年之漢以養天下
之民故有大風之異雖太公吕后間行為楚所得而孝
惠得脫又天所以相漢也項羽終不聞有子苟有子高
帝不誅項氏當亦赦之
隨何說九江王布畔楚
二年夏四月彭城之敗吕后兄周吕侯澤將兵居下邑
漢王間往從之稍收士卒軍碭西過梁地至虞即今宋
州虞城縣謂謁者隨何曰公能說九江王布使舉兵畔
楚項王必留擊之得留數月吾取天下必矣攷布傳項
王徵兵擊齊稱病不往遣將將數千人行漢之敗楚彭
城布又稱病不佐楚項王由此怨布隨何所以說布之
言亦皆明白背盟約而殺義帝此一句斷盡項王之罪
然此謀乃張良為之也不攷良傳又焉得知漢王兵敗
還至下邑當是時董翳司馬欣皆降楚不足為漢輕重
也殷王卬死一降王亦不足惜也其大者田横為項羽
之梗一也陳餘以不王怨羽又以張耳歸漢而兩立然
亦不助項二也彭越歸漢外黃為羽患三也章邯在廢
丘將破亦非漢之所患四也獨九江王布與羽有隙而
猶豫未决張良實主此謀下邑之間漢王下馬踞鞍曰
吾欲捐關以東等棄之誰可與共功者張良曰九江王
布此梟將與項王有隙彭越與齊王反梁地此兩人可
急使而漢王之將獨有韓信可屬大事當一面即欲捐
之捐之此三人則楚可破也漢王乃遣隨何說九江王
布而使人連彭越及魏王豹反使韓信特將北擊之因
舉燕伐齊趙然卒破楚者此三人力也良多病未嘗將
兵常為畫策臣時時從漢王東萊大事記取史記世家作
因舉燕伐齊伐趙謂陳餘也漢書非也此謂興漢破項
籍賴此三人而三人之所以建立又非良不能知也史
文微有同異彭越於彭城未敗之前歸漢矣於彭城已
敗之後又書曰使人連彭越蓋彭越因漢之敗亡其衆
與城故漢王又使人連接之也(班史張良傳全用史記留侯世家節改處全不
及馬遷)
漢王屯滎陽韓信收兵與漢王會兵復大振
二年五月漢王屯滎陽滎陽之險始見於此周室東遷
封鄭伯於溱洧之間而此為制邑鄭之巖邑也共叔段
所食而鄭莊公順母之欲養弟惡至於成而後敗之事
見左傳秦混天下其地屬三川守李由雖墮天下城而
滎陽之北有敖倉有成臯之城有大索城小索城在其
南滎陽城南又有所謂京城亦太叔段之城也漢王彭
城之敗至於滎陽固是得地險然漢書高紀所書有云
韓信亦收兵與漢王會兵復大振與楚戰滎陽南京索
間大破之史記下文云楚以故不能過滎陽而西史當
互看意義方足此雖險地乃韓信兵力也嗚呼秦函谷
關之險漢以後無稱焉河北井陘之險韓信以後無稱
焉漢滎陽之險吕后之變猶以灌嬰屯七國反時猶以
周亞夫屯乃後無聞焉蜀以劒閣為險有鄧艾則無之
吳以大江為險有王濬韓擒虎賀若弼曹彬則無之險
豈可恃哉漢之已敗而再奮非滎陽之險也乃韓信之
兵力為之又東萊大事記曰京故城在鄭州滎陽縣東
史記正義曰京縣有大索城小索城楚漢戰滎陽京索
間即此三城耳通鑑書曰楚乘勝逐北與漢戰滎陽南
京索間楚騎乘衆漢王擇軍中可為騎將者皆推故秦
騎士李必駱甲必甲願得左右善騎者傅之拜灌嬰為
中大夫必甲為左右校尉將騎兵擊楚騎滎陽大破之
楚以故不能過而西此東西爭天下之勢在乎成皋滎
陽京大小索五城以阻楚與南北争天下之勢不司觀
者未必悟也又騎將得灌嬰李必駱甲力地險將才漢
得之矣
關中老弱未傅悉詣滎陽
史記曰至滎陽諸敗軍皆會蕭何亦發關中老弱未傅
者詣滎陽漢書紀曰蕭何悉發關中老弱未傅者悉詣
軍東萊大事記取漢本紀服虔曰傅(音附)東萊刪此六字
孟康曰古者二十而傅三年耕有一年儲二十三年而
後役之如淳曰律年二十三傅之疇宮各從其父疇内
學之(漢書無内字)高不滿六尺二寸以下為疲癃儀注(漢注有云
字史記無)民年二十三為正一歲為衛士一歲為材官習射
御騎馳戰陳又曰年五十六衰老乃得免為庶民就田
里今老弱未嘗傅者皆發之未二十三年為弱過五十
六為老師古曰傅著也言著民籍為公家徭役服未是
史記於五十六為老之下注又引食貨志日月為更
卒已復為正一歲屯戍一歲力役三十倍於古者又
索𨼆曰按姚氏云古者更卒不過一月踐更五月而休
又顔曰五當為三言一歲之中三月居更三月戍邊總
九十三日古役人歲不過三日此倍於古也斯說得之
紫陽方氏曰以天下之民二十三而傅五十六而老
今老弱悉詣滎陽軍前非小役也大者披甲上馬執干
戈出戰小者築城運餉總名曰徭役不無輕重乎師之
謂旅戰之謂兵運餉凡雜使之謂役之謂夫舉天下民
二十三而就傅五十六而為民無數之軍無數之夫國
其有不強者乎後世募民為兵涅以手額之號老不可
伏弱不可用坐費百萬之餉為國大患民則游手者無
役有産稅之家隅官掌烟火盜賊保正催上三等戶稅
保長催下二等戶稅強者不至破家而保正常有追胥
之苦殺人公事有檢驗守屍之苦保長有代下戶輸賦
之苦惟官戶吏人戸幸免而官不皆真官鬻爵頂冒吏
亡賴受贓為生動輒遭刑初無長久者今世事大變又
不同
築甬道取敖倉
東萊大事記曰秦建敖倉於成皋(大康地里志)敖地名在滎
陽西北山下臨河有大倉(孟康注)酈食其曰敖倉天下轉
輸久矣聞其下乃有藏粟甚多滎陽成皋控南北之衝
故秦積粟於此通典曰鉅橋盈而殷喪成皋溢而秦亡
應劭注築甬道屬河恐敵鈔輜重故築垣牆如巷也
鄭氏注曰甬(音踊)
酈食其審食其趙食其
師古曰此審食其及武帝時趙食其讀皆與酈食其同
音異基而近代學者酈則為異其審則為食基趙則為
食其非也同是人名更無别義荀悅漢紀三者並為異
基字
魏王豹反為楚(史記書在三年漢書在二年六月)
魏王豹謁歸視親疾至則絶河津反為楚漢王臨晉之
役豹降從下河内又從伐彭城彭城敗從還滎陽漢以
其降也故仍使王魏而將兵以從豹有母請歸視疾人
情之常也至則斷津渡距漢軍反為楚端事見外戚傳
高帝薄姬文帝母也許負相薄姬當生天子豹聞許負
言心喜因背漢中立而與楚連和師古曰自謂當得天
下後漢虜豹以其國為郡而薄姬輸織室夢龍據胸高
帝幸之生文帝讀此知許負是秦漢間人或謂是婦人
封鳴雌亭侯則恐不然漢初未有亭侯然相人之說吕
公知高帝之貴以吕后妻劉氏而不知諸吕之赤族許
負知薄姬生天子魏豹惑焉以喪國亡身而不知所生
之天子非己實能生也
班固削韓信功
薄姬傳班固漢書使曹參等虜魏王豹以其國為郡虜
豹之役韓信為左丞相騎將灌嬰步將曹參班固曲筆
不一垓下之圍信以三十萬衆自當項羽偽少却而左
右翼包羽之陣信乘之大敗羽班固亦全削之不書然
史記外戚傳太后世家亦已改韓信為曹參
還櫟陽立太子
二年六月漢王自滎陽還櫟陽立太子令諸侯子在關
中者皆集櫟陽為衛四月彭城之敗漢王道逢孝惠魯
元楚騎追漢王
古今攷卷十三
