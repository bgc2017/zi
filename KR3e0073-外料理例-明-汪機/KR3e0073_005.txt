外科理例卷五
明汪機撰
臂疽一百十五
一人年將六十五月患右臂膊腫盛上至肩下至手指
色變皮膚凉六脈沉細而微此脈症俱寒乃附骨癰
也開發已遲以燔針啟之膿清稀解次日肘下再開
之加呃逆不絶與丁香柿蒂散兩服稍緩次日吃逆
尤甚自利臍腹冷痛腹滿食减時發昏憒灸左乳下
黑盡處二七壮又處托裡温中湯一兩半與服或曰
諸痛瘡瘍皆屬心火又時當盛暑而用薑附可乎予
曰經云脈細皮寒瀉利前後飲食不入是為五虛况
呃逆胃中虛寒此症内外相反須當舍時從症遂投
之諸症悉去飲食倍進瘡勢温膿色正復用五香湯
數服月餘而愈
機按此症多屬虛寒此方專用辛熱以治之其寒
不用參术以補其虛蓋因呃逆腹滿乃氣欝壅也
想必其人年雖老脈症雖虛而形體頗實非隂虛
呃逆比
一揮使臂腫一塊不痛不赤脈弱懶食時嘔以六君子
(二)加藿香酒炒芍藥嘔止食進再以八珍湯(十四)二十
餘劑膿成刺之又以十全大補而愈次年傷寒後臂
復腫微痛乃傷寒餘毒也然無表症但虛弱耳先用
十宣散四劑取參蓍芎歸扶助元氣防風桔梗白芷
厚朴行散腫結肉桂引經破血腫退三四再用八珍
湯膿潰而愈至冬臂復作痛因服祛風藥反筋攣痛
甚此血虛不能養筋筋虛不能束骨用加味十全大
補湯(十二)百貼而愈
一女臂患腫潰久不歛寒熱交作五心煩熱飲食少思
月水不通以逍遥散月餘少可更服八珍湯(十四)加牡
丹皮香附又月餘經通再加黃蓍白歛兩月餘而愈
(此憑症也)
一人臂腫患毒作痛服寒凉藥食少大便不實予用理
中丸二服更以六君子加砂仁藿香再以托裡膿潰
而愈(此因治不應而變方也)
凡瘡痛甚者若禀厚有火宜苦寒藥若稟薄者宜補
中益氣湯加芩連之類在下加黃栢人肥加荆防獨
羌之類取其風能勝濕也
婦左臂膽經部分結腫一塊年許不潰堅硬不痛肉
色不變脈弱少食月水過期日晡發熱遇勞或怒則
痛此不足症也與參蓍歸术芎地芍藥貝母遠志香
附桔梗牡丹皮甘草百餘貼而消(此因症脈也)
大抵婦人之病多起於鬱鬱則氣血受傷百病
生矣
一人臂患漏口乾發熱喜膿不清稀脈來遲緩灸以豆
䜴餅服八珍湯(十四)加麥門五味軟柴胡地骨皮三月
餘而愈後因房勞復潰膿清脈大辭不治果殁
河間曰因病致虛為輕蓋病勢尚淺元氣未虛也若
病初愈或飲食勞倦房勞加至羸損此因虛致損則
為重病勢已過元氣已索故也
一兒臂患痘毒作抄按之復起此膿脹痛也刺之以托
裡而愈
一婦臂結一塊已潰不歛灸以豆䜴餅更服托裏藥而
愈
一人年踰三十素怯弱不能食冷臂患一毒脈虛弱予
以托裏藥而消但飲食少思或作脹或吞酸日漸羸
瘦參苓等藥不應右尺脈弱此命門火衰不能生土
遂以八味丸補土之原飲食漸進而愈(此憑脈症也)
一媪左臂結核年餘方潰膿清不歛以十全大補湯(十三)
外用附子餅灸及貼補藥膏調護得宜百貼而愈(此憑)
(症也)
一人多慮神勞年近五十左膞外側紅腫如粟予曰勿
輕視得獨參湯數斤乃佳數貼而止旬餘值大風拔
木瘡上起一紅線繞背抵右肋與大料人參湯加芎
术補劑兩月而安機按此條因形因經而為治
也
一婦臂痛筋攣不能屈伸遇寒則劇脈緊細此良甫所
謂肝氣虛為風寒流於血脈經絡摶於筋筋不榮則
乾急為痛先用舒筋湯(八三)更用四物湯(九)加牡丹皮
澤蘭白术而愈亦有臂痛不能舉或轉左右作痛由
中脘伏痰脾氣滯不行宜茯苓丸(一百十三)或控涎丹治
之(此因脈處之治)
一人手臂結核如粟延至頸項状似瘰&KR0659;此風濕流注
用加减小續命湯(七三)及獨活寄生湯(七四)更以托裡藥
倍加參蓍歸木百貼而愈
機按此條有症急脈認作風濕流注而治當時必
有所見也後用補劑百貼而愈是終不離于虛也
一兒三歲臂患毒焮痛服解毒丸搽神功散(六八)而消(此條)
(症脈不詳當時必有所見)嘗治臂毒便閉煩燥服五福化毒丹(一百)
(九)亦效若膿成急刺用紙撚醮麻油絍瘡内以膏藥
貼之若兒安静不必服藥候有膿取去仍用絍貼
一人肩患疽脈數飲槐花酒一服勢頓退再與金銀花
黃蓍甘草十餘服而平(此憑脈也)
槐花治濕熱之功最為神速胃寒不宜過劑
尹老家貧形志皆苦自幼頽疝孟冬於手陽明大腸經分出癰
第四日稠膿臂外皆腫痛在手陽明左右經中其脈俱弦
按之洪緩有力此得自八風之變以脈斷之邪氣在表
飲食如常大小便如故腹中和口知味知不在裡也不惡
風寒只熱躁脈不浮知不在表也表裏既和邪在經脈
之中故曰凝手血脈為癰是也癰出身半已上故風從
上受因知為八風之變而瘡只在經脈之中法當却寒
調和經脈中血氣使無凝滯可愈矣宜用以白芷升麻湯(一百三九)
機按此方舉一身而言故陽明為一身之中若以
各經言之而陽明亦自有表裏中三等之劑太陽
亦有表裏中之方餘經皆可以類推也
一人年踰三十臂患癰潰而不痛膿稀脈弱丹溪曰疽
潰深而不痛者胃氣大虛不知痛也東垣曰膿水清
稀瘡口不合氣血俱虛也理宜大補彼不聽服消毒
藥氣血愈虛遂不救
丹溪曰纔見腫痛參之脈症倘有虛弱便與滋補氣
血可保終吉又曰潰痬内外皆虛補接為主兹則見
善不從自用巳智寧免死乎
一人年逾四十臂患毒焮痛作嘔服托裏消毒藥愈盛
予用凉膈散二劑頓退更以四物湯加芩連四劑而
消
機按此則所謂腫瘍熱毒攻心而作嘔也
一人兩臂腫痛服托裏藥日盛予謂腫屬濕痛屬大此
濕熱流注經絡也用人參敗毒散加威靈仙酒炒黃
芩南星數劑漸愈更以四物湯(九)加蒼术黃栢桔梗
二十餘劑而消按此托裏藥日盛故改作濕熱
治也
一尚書左臂肘患一紫泡根畔腫赤大腸脈芤予謂芤
主失血或積血公曰血痢未瘳以芍藥湯(九十)二劑更
以人參敗毒散(六二)二劑瘡痢並愈
機按用芍藥湯以治血痢用敗毒散以治紫泡但
所錄脈症未甚詳悉觀其所治多屬血熱而近實
也
背疽一百十六
焮痛或不痛及麻木者邪氣盛也隔蒜灸之痛者灸至
不痛不痛者灸至痛毒隨火而散再不痛者須明灸
不隔蒜灸之或用黃連解毒散之類
右關脈弱而肌肉遲生者宜健脾胃
頭痛拘急乃表症先服人參敗毒散一二劑如焮痛用
金銀花散或槐花酒神效托裏散
焮痛腫硬脈實者以清凉飲仙方活命飲苦參丸
腫硬木悶疼痛發熱煩燥飲冷便秘脈沉實者内疎黃
連湯或清凉飲大便巳利欲得作膿用仙方活命飲
托裏散蠟礬丸外用神異膏
飲食少思或不甘美用六君子湯加藿香連進三五劑
更用䧺黃解毒散洗患處每日用烏金膏塗瘡口處
候有瘡口即用紙作捻醮烏金膏絍入瘡内若有膿
為脂膜間隔不出而作脹痛者宜用針引之腐肉堵
塞者去之若瘀肉腐動用猪蹄湯洗如膿稠或痛飲
食如常瘀肉自腐用消毒與托裏藥相兼服之仍用
前二膏塗貼若腐肉已離好肉宜速去之如膿不稠
不稀微有疼痛飲食不甘瘀肉腐遲更用桑柴灸之
亦用托裏藥若瘀肉不腐或膿清稀不焮痛者急服
大補之劑亦用桑柴灸之以補接陽氣解散欝毒
大抵氣血壮實或毒輕少者可假藥力或自腐潰怯
弱之人熱毒中膈内外不通不行針灸藥無全功然
此症若膿已成宜急開之否則重者潰通臓腑腐爛
筋骨輕者延潰良肉難於收功因而不歛者多矣
一人患此痛甚服消毒藥愈熾予為隔蒜灸之而止與
仙方活命飲二劑頓退以托裏藥潰而愈(此憑症也)
一婦發熱煩躁飲冷與黃連解毒湯四劑少愈更與托
裏消毒散始潰與托裏藥而歛(此憑症也)
一人已愈惟一眼番出努肉如&KR0818;三月不愈乃傷風寒
也以生猪油調藜蘆末塗之即愈亦有努出三寸許
者烏梅塗之亦效但緩硫黃亦可(此憑症也)
一人年踰五十患已五日焮腫大痛赤暈尺餘重如負
石勢熾當峻攻察其脈又不宜遂先砭赤處出黑血
碗許腫痛背重皆去更敷神效散及服仙方活命飲
二劑瘡口及砭處出黑水而消(此憑症也)
大抵瘡毒勢甚若用攻劑怯弱之人必損元氣因而
變症者多矣
一人焮腫作痛脈浮數與内托復煎散二劑少退與仙
方活命飲四劑痛止而潰再與托裏藥而愈(此憑脈症也)
一人毒勢熾甚痛不可忍諸藥不應以仙方活命飲二
劑諸症悉退又二劑而潰以金銀花散六劑而愈(此憑)
(症也)
一人厚味氣欝形實性重年近六十背疽醫與他藥皆
不行惟飲香附末甚快自腫至潰始終只此一味而
安然此等體實而又病實蓋千百而一見也每思香
附經不言補惟不老湯乃言有益於老人用片子姜
黃甘草香附三味以不老為名且引鐡瓮先生與劉
君為證夫豈無其故哉蓋於行中有補之理耳天之
所以為天健而有常因其不息所以生生無窮正如
茺蔚活血行氣有補隂之妙故名益母胎産所恃者
氣血也胎前無滯産後無虛以其行中有補也夏枯
草治瘰&KR0659;亦然(此因情性而治)
一人感冐後發痓不醒人事磨死膂肉三寸許一塊此
膀胱經必有濕熱其脈果數予謂死肉最毒宜速去
之否則延害良肉多致不救取之果不知痛因痓不
止疑為去肉所觸予曰非也由風熱未已彼不聽另
用乳没之劑愈盛復請治予以怯風消毒敷貼飲以
怯風凉血化痰降火之劑而愈按此因脈因症
而處治也
一通府發背十餘日勢危脈大先飲槐花酒二服殺其
勢退再飲敗毒散二劑更飲托裡藥數劑漸潰又
周桑柴燃炙患處每日灸良久仍貼膏藥灸至數次
膿潰腐脱以托裏藥加白术陳皮月餘而愈
按此先發後補當時必有所見也惜乎脈症不甚
詳悉
一縣尹發背六七日滿背腫痛勢甚危隔蒜灸百壮飲
槐花酒二椀即睡覺用托裏藥消毒十去五六令將
桑柴燃患處而潰數日而愈
一侍御髀&KR2437;患毒痛甚服消毒藥不减飲槐花酒一服
勢隨大退再用托裏消毒藥而愈
大抵腫毒非用蒜灸及飲槐花酒先殺其勢雖用托
裏諸藥其效未必甚速(按前條皆先瀉後補法)
一園丁發背甚危取金銀藤五六兩搗爛入熱酒一鍾
絞取汁温服柤罨患處四五服而平彼用此藥治瘡
足以養身成家遂棄園業蓋金銀花治瘡未成即散
已成即潰有回生之功
一婦半月餘尚不發起不作膿痛甚脈弱隔蒜灸二十
餘壮而止更服托裏藥漸潰膿清而瘀肉不腐以大
補藥及桑柴灸之漸腐取之而尋愈(此憑脈症也)
一人腐肉漸脱而膿微清飲食無味以十宣散去白芷
防風加茯苓白术陳皮月餘而歛(此憑症也)
一人將愈但肌肉生遲脾胃俱虛以六君子湯加芎歸
五味黃蓍治之而愈(此憑症也)
一人已愈惟一口不歛脈浮而濇以十全大補湯治之
而愈(此憑脈也)
一老人七十餘背疽徑尺餘雜服五香湯十宣散數十
貼膿血腥穢嘔逆不食旬餘病人自言服十宣散膈
中不安且素有淋病三十年今苦淋痛嘔逆及不得
睡而巳急煎參蓍歸术膏以牛膝湯入竹&KR0377;調化與
之三日盡藥斤半淋止思食七日盡藥四斤膿自湧
出得睡兼旬而安時六七月也(此憑症也)
一人年六十餘好酒肉背疽見膿嘔逆發熱得十宣巳
多醫以嘔逆投嘉禾散加丁香時七月大熱脈洪數
有力予曰脈症在潰痬尤忌然形氣尚可為只與獨
參湯加竹&KR0659;盡藥十五六斤竹百餘竿而安予曰此
幸耳不薄味必再發後因夏月醉坐池中左脇傍生
軟塊如餅二年後潰為疽自見脈症如前仍服參膏
竹&KR0377;而安
二人年老血氣弱無以供給膿血胃虛而嘔若與十
宣寧保無危
機按後條乃膏粱積熱之變宜用寒凉之劑兹用
驟補蓋以年老潰瘍故也
一婦發背用托裏消毒藥二十餘劑而潰因怒頓吐血
五六椀氣弱脈細此氣血虛極也令服獨參膏斤許
少緩更以參蓍歸木陳皮炙甘草三十餘劑瘡口漸
合若投犀角地黃湯沉寒之藥鮮不悞矣(此憑脈症也)
一婦年踰四十發背治以托裏藥而潰或嘔而瘡痛胃
脈弦緊彼為餘毒内攻東垣云吐嘔無時手足逆冷
臟腑虛也丹溪曰潰後發嘔不食者濕氣侵内也又
云膿出反痛虛也今胃脈弦緊木乘土位其虛明矣
用六君子(二)加酒炒芍藥砂仁藿香彼自服護心散
嘔愈盛復邀治仍用前藥更以補氣血藥兩月而愈
(此憑脈症也)
大抵濕氣内侵或感穢氣而作嘔必喜温而脈弱熱
毒内攻而作嘔必喜凉而脈數必須辨認明白亦有
大便不實或腹痛或膨脹或嘔吐或吞酸噯腐此腸
胃虛寒宜理中丸不應加熟附子二三片有侵晨作
瀉者名曰腎泄宜二神丸有食少漸瘦者為脾腎虛
尤宜二神丸又治夢遺生肌肉聖藥予嘗飲食少思
吞酸噯腐諸藥不應惟服理中丸及附子理中丸有
效蓋此皆因中氣虛寒不能運化欝滯所致故用温
補之劑中氣温和自無此症
一人渴後發背未潰脈數無力此隂虛火動㕮咀加减
八味丸二劑稍緩次用丸藥而愈(此憑脈症也)
一人年踰五十發背生肌太早背竟腐潰更泄瀉脈微
緩用二神丸先止其瀉次用大補藥以猪蹄湯洗淨
用黃蓍末填滿患處貼以膏藥喜其初起時多用蒜
灸故毒不内攻兩月而愈(此憑脈症也)
一婦因子遲服神仙聚寳丹背生癰甚危脈散大而濇
急以加减四物湯百餘貼補其隂血幸質厚易於收
救
機按此條因服食因脈而處治也
一人背瘡如椀大潰見五臟僅膈膜耳自謂必死精要
取大鯽魚一枚去腸臟以羯羊糞填實焙令焦黑極
燥為末乾摻之瘡口遂合累用有效須膿少欲生肌
時用之
機按此二味有補土功土主肌肉故用生肌
一人背疽徑尺穴深而黑家貧得此急作參蓍歸术膏
與之三日以艾芎湯洗之氣息奄奄然可飲食每日
作多肉餛飩大椀與之盡藥膏五斤餛飩三十椀瘡
漸合肉與餛飩補氣有益者也
機按此條因饑寒多虛故用此補法也
一老婦患此初生三頭皆如粟腫硬木悶煩躁至六日
其頭甚多脈大按之沉細為隔蒜灸及托裏漸起發
尚不潰又數劑内外雖腐惟筋所隔膿不得出脹痛
不安予謂須開之彼不從後雖自穿毒已攻深矣亦
没
一婦素弱未成膿大痛發熱予欲隔蒜灸以拔其毒令
自消不從而殁
大抵發背之患其名雖多惟隂陽二證為要若發一
頭或二頭其形焮赤腫高頭起疼痛發熱為癰屬陽
易治若初起一頭如黍不腫不赤悶痛煩躁大渴
便秘睡語咬牙四五日間其計數十其瘡口各含如
一粟形似蓮蓬故名蓮蓬發積日不潰按之流血至
八九日或數日其頭成片所含之物俱出通結一衣
揭去又結其口共爛為一瘡其膿内攻色紫黯為疽
屬隂難治脈洪滑者尚可沉細尤難如此惡症惟隔
蒜灸及塗烏金膏有效凡人背近脊并髀皮裡
有筋一層患此症者外皮雖破難潰以致内膿不出
令人脹痛苦楚氣血轉虛變症百出若待自潰多致
不救必須開之兼以托裏常治此症以利刀剪之尚
不能去以此堅物待其自潰不亦反傷非氣血壮實
者未見其能自潰也
一弱婦外皮雖腐内膿不潰脹痛煩熱不安予謂宜急
開之膿一出毒即解痛即止諸症自退待其自潰不
惟疼痛潰爛愈深彼不從待將旬日膿尚未出人已
痛疲矣須針之終不能收歛竟至不起
一人潰而瘀肉不腐予欲取之更以峻補不從而没
一婦發背待其自破毒氣内攻而殁開遲故也東垣云
過時不烙反攻於内内既消敗不死何待
一指揮年踰五十發背形症俱虛用托裏藥而潰但腐
肉當去彼懼不從延至旬日則好肉皆敗矣雖投大
劑毒甚不救古人謂壊肉惡如狼虎毒如蜂螫緩
去則戕性命信哉
一人年踰四十發背心脈洪數勢危劇經曰痛癢瘡瘍
屬心火心脈洪數乃心火熾甚心主血心氣滯則血
不流故生癰也騎竹馬灸其穴是心脈所遊之地
急用隔蒜灸以瀉心火拔其毒再用托裏消毒而愈
(此憑脈也)
一人發背十八日瘡頭如粟内如錐痛極時有悶瞀飲
食不思氣則愈虛以大艾隔蒜灸十餘壮不知熱内
痛不减遂明灸二十餘壮内痛悉去毒氣大發飲食
漸進更用大補湯及桑柴燃灸瘀肉漸潰(此憑症也)
一人發背瘡頭甚多腫硬色紫不甚痛不腐潰以艾鋪
患處灸之更用大補藥數日死肉脱去而愈(此因症處治也)
一人發背焮痛如灼隔蒜灸三十餘壮腫痛悉退更用
托裏消毒藥而愈(此憑症也)
一人發背已四五日瘡頭雖小根畔頗大隔蒜灸三十
餘壮其根内消惟瘡頭作膿數日而愈
一人忽惡心大椎骨甚癢須臾臂不能舉神思甚倦此
謂夭疽危病也隔蒜灸癢愈盛乃明灸(著肉灸也)五十餘
壮癢止旬日而愈精要謂之灸有回生之功信矣
一人患此已四日瘡頭如黍焮痛背重脈沉實與黃連
内疎湯二劑少退更與仙方活命飲二劑而消(此憑脈症)
(也)
一婦腫痛發熱睡語脈大用清心湯一劑而安以金銀
花甘草天花粉當歸瓜蔞黃蓍數劑漸潰更以托裏
藥而愈(此憑脈症也)
一人背毒焮痛發熱飲冷多汗便秘譫言以破棺丹二
丸而寧以金銀花四劑而膿成開之更用托裏藥而
愈
一太監發背腫痛色紫脈息沉數良甫曰脈數發熱而
痛者發于陽也且瘡瘍赤甚則紫火極似水也詢之
常服透骨丹半載乃積温成熱所致遂以内疎黃連
湯再服稍平更用排膿消毒藥及猪蹄湯太乙膏而
愈
機按此條因脈因服食而為之處治也
一人傷寒後亦患此甚危取去死肉以神效當歸膏敷
貼飲内疎黃連湯狂言愈盛脈愈大便用凉隔散(二六)
二劑又以四物湯(九)加芩連數劑而愈
機按此條脈症不甚詳悉觀其下後狂愈盛脈愈
大似屬虛也仍用凉膈散下之此必形實進食故
用此也
大凡患瘡者責效太迫一二劑未應輒改服他藥反
致有悞不思病有輕重治有緩急而槩欲效于一二
劑難矣況瘡瘍一症其所由來固深以久又形症在
外肌肉潰損較之感冐無形之疾不同安可旦夕取
效患者審之
一人形實色黑背生紅腫近髀骨下痛甚脈浮數而洪
緊正冬月與麻黃桂枝湯加酒栢生附子瓜蔞子甘
草節人參羌活青皮黃蓍半夏生薑六貼而消此亦
内托裏之意機按此條因時因脈而制方也
一水部年踰四十髀&KR2437;患毒已半月頭甚多大如粟許
内痛如刺飲食不思怯甚脈歇至此元氣虛疽蓄於
内非灸不可遂灸二十餘壮飲以六君子(二)加藿香
當歸數劑瘡勢漸起内痛頓去胃脈漸至但瘡色尚
紫瘀肉不潰此陽氣尚虛也用桑柴火灸以接陽氣
解散其毒仍以前藥加參蓍歸桂色赤膿稠瘀肉漸
腐取去兩月餘而愈(此憑脈症也)
夫邪氣沉伏真氣怯弱不能起發須灸灸而兼大補
若投常藥待其自潰鮮不悞矣
一人年踰六十冬至後疽發背五七日腫勢約七寸許
不任其痛視之膿成彼懼開發越三日始以燔針開
之以開遲迨二日變症果生覺重如負石熱如炳火
痛楚倍常六脈沉數按之有力此膏粱積熱之變邪
氣酷熱固宜治之以寒藥但時月嚴凝有用寒遠寒之
戒經曰假者反之雖違其時以從其症可也急作清
凉飲子加黃連秤一兩半作一服利下兩行痛减七
分翌日復進其症悉除月愈平復
機按此條因厚味因脈而為之治法也
一人初生如粟悶痛煩渴便秘脈實此毒在臟也予謂
宜急疎去之以絶其源使毒不致外侵彼以為小恙
乃服尋常之藥後大潰而沒
一士因脚弱求診兩手脈背浮洪稍鼓飲食如常懶於
言動肌起白屑如麩片時在冬月予作極虛處治詢知
半年前背臀腿三處自夏至秋冬節次生疽率用五
香連翹湯十宣散今結痂久矣急煎參蓍歸术膏以
二陳湯化開服之三日盡藥一斤半白屑没大半呼
吸覺有力補藥應效已漸病家嫌緩自作風病治煉
青礞石二錢半以青州白丸作料煎飲子頓服之予
諫不聽因致不救
一人背瘡毒氣未盡早用生肌背竟潰爛予以解毒藥
治之得愈又一人患毒氣始發驟用生肌其毒
内攻而死
一人年踰四十發背五日不起肉色不變脈弱少食大
便不實予謂凡瘡未潰脈先弱難於收歛用托裏消
毒散服二劑方起發彼惑一嫗言貼膏藥服攻毒劑
反盛背如負石復請予治隔蒜灸三十餘壮彼云負
石已去但癢痛未知更用托裏藥知痛癢膿清前藥
倍加參蓍佐以薑桂膿稍稠又為人惑外貼猪腰子
抽膿血内服硝黃遂流血五六椀許連泄十餘行腹
内如冰飲食不進不得已速予診之脈盡脱不可救
蓋其症屬大虛一於温補猶恐不救况用攻伐不死
何待
一人發背十餘日瘡頭如粟許腫硬木悶肉色不變寒
熱拘急脈沉實此毒在内也先以黃連内疎湯次以消
毒托裏藥其毒始發奈速用生肌患處忽若負重身
如火焮後竟不起
東垣云毒氣未盡速用生肌縱平復必再發若毒氣
入腹十死八九大抵毒氣盡脾氣壮則肌肉自生生
肌藥不用亦可
一宜人年逾六十發背三日肉色不變頭如粟許肩背
加重寒熱飲冷脈洪數良甫曰外如麻裏如瓜齊氏
曰增寒壮熱所患必深又曰肉色不變發於内也用
人參敗毒散(六二)二劑又隔蒜灸五十餘壮毒始發背
始輕再用托裏藥漸潰顧氣血虛甚作渴服參蓍歸
苄等渴止彼欲速愈自用草藥罨患處毒氣復入遂
不救
大抵老弱患瘡瘡頭不起或堅如牛領皮多不待潰
而死潰後氣血不能培養者亦死凡瘡初潰毒正發
越宜用膏藥吸之參蓍等藥托之若反用藥遏之毒
氣内攻者必不救也
一女背&KR2437;結一核如錢大不焮但倦怠少食日晡發熱
脈軟而濇此虛勞氣欝所致予用益氣養血開欝之
藥復令飲人乳精神稍健彼不深信又服流氣飲食
遂少四肢痿其父悔復請予予謂决不起矣果殁
一婦發熱作痛專服降火敗毒藥潰後尤甚煩躁時𠻳
小便如淋皆惡症也辭不治果殁
此症雖云屬火未有不由隂虛而致者故經云督脈
經虛從腦而出膀胱經虛從背而出豈可專泥於火
一太守腫硬不澤瘡頭如粟脈洪大按之即濇經云骨
髓不枯臟腑不敗者可治然腫硬色夭堅如牛領之
皮脈更濇精氣已絶矣不治
一宜人發背膿熟不開昏悶不食此毒氣入内也斷不
治強之針膿椀許稍甦須臾竟亡
大抵血氣壮實膿自湧出老弱之人血氣枯槁必須
迎而奪之順而取之若毒結四肢砭刺少緩腐潰深
大亦難收歛結於頰項胸腹緊要之地不問壮弱急
宜針刺否則難治
一人背瘡潰䧟色紫舌卷予謂下䧟色紫陽氣脱也舌
卷嚢縮肝氣絶也經曰此筋先死庚日篤辛日死果
立秋日而殁
臀癰一百十七(附腿痛脚跟疽)(環跳疽腿&KR1012;)(腿氣)
焮痛尺脈緊而無力者托之
腫硬痛甚者隔蒜灸之更以托裡
不作膿而痛者解毒為主
不作膿者托裏為主
不潰或潰而不歛者托裏為主
一人臀癰腫硬作痛尺脈浮緊按之無力以内托羌活
湯一劑痛止再金銀花散四劑膿潰而愈
一人臀癰腫硬痛甚隔蒜灸之更服仙方活命飲二劑
痛止腫消以托裡消毒散加黃栢蒼术羌活瘡頭潰
而愈
一人臀癰作膿而痛以仙方活命飲二劑痛止更以托
裏消毒散膿潰而瘥(此條無脈可據)
一人臀癰不作膿飲食少思先以六君子加芎歸黃蓍
飲食漸進更以托裡散膿潰而愈
一人潰而膿清不歛灸以豆䜴餅更飲十全大補湯兩
月餘而痊
凡瘡不作膿或不潰或潰而不歛皆氣血虛也若膿清
稀尤虛甚也
一人臀癰膿水不止肌漸瘐食少思胃脈微弦以六君
子加藿香當歸數劑食遂進以十全大補湯炙以豆䜴
餅兩月餘而痊
一弱人臀癰膿成不潰以十全大補湯數劑始托起乃
針之又二十餘劑而愈夫臀居僻位氣血罕到老弱
患之尤宜補其氣血庶可保痊
一人腿内側患癰未作膿而腫痛以内托黃蓍柴胡湯
二劑少愈又二劑而消
一人臀漫腫色不變脈活數無力膿將成尚在内欲治
以托裏藥待發出而用針彼欲内消服攻伐藥愈虛
復求治仍投前藥托出針之以大補藥而愈
凡瘡毒氣已結不起者但可補其氣血使膿速成而
針去不可論内消之法膿成又當辨其生熟淺深而
針之若大按乃痛者膿深也小按便痛者膿淺也按
不甚痛未成膿也按之即復起者膿也按之不復起
者無膿也若腫高而軟者發於血脈也腫下而堅發
於筋骨也肉色不變者發於骨髓也
一人腿外側患癰漫腫大痛以内托黃蓍湯酒煎二劑
少可更以托裏數劑潰之而愈
一婦腿癰久而不愈瘡口紫䧟膿水清稀予以為虛彼
不信乃服攻毒之劑虛症蜂起復求治灸以附子餅
服十全大補湯百餘貼而愈
凡瘡膿清及不歛者或䧟下皆氣血虛極也最宜大
補否成敗症若更患他症卒難治療
一人腿癰内潰針之膿出四五椀許惡寒畏食脈診如
絲此陽氣微也以四君子加炮附子畏寒少止又四
劑而止以六君子加桂數劑飲食頗進乃以十全大
補及灸附子餅兩月而愈
一老腿癰膿自潰忽發昏瞀脈細而微此氣血虛極也
以大補之劑而甦
一弱人流注内潰出敗膿五六椀口眼歪斜脈亦虛極
乃虛甚也非真中風以獨參湯加附子一錢二劑更
以大補藥月餘而痊
大抵膿血大泄當大補氣血為先雖有他症以末治
之凡癰大潰發熱惡寒皆屬氣血虛甚若左脈不足
者補血藥多于補氣藥右脈不足者補氣藥多於補
血藥切不可發表
一婦腰痛脚弱弛長不能動履以人參敗毒散加蒼术
黃栢澤瀉而愈
此條脚弱弛長屬濕熱也故憑症而治
一婦環跳穴痛肉色不變脈緊數此附骨疽也膿未成
用内托黃蓍酒煎湯加青皮龍膽草山梔數劑而止
一人腿癰兼筋攣痛脈弦緊用五積散加黃栢柴胡蒼
术而痊(此憑脈憑症而作濕熱治也)
一婦附骨疽久不愈膿水不絶皮膚瘙癢四肢痿軟予
以為虛欲補之彼惑為風疾遂服祛風藥竟致不救
陳無擇云人身有皮毛血脈筋膜肌肉骨髓以成其
形内則有心肝脾肺腎以主之若隨情妄用喜怒勞
佚致内臓精血虛耗使皮血筋骨肉痿弱無力以運
動故致痿&KR0146;状與柔風脚氣相類柔風脚氣皆外所
因痿則内臟不足也
一人拊骨疽腫硬發熱骨痛筋攣脈數而沉用當歸拈
痛湯而愈
一人腿根近環跳穴痛徹骨外皮如故脈數帶滑此附
骨疽膿將成用托裏藥六劑腫起作痛脉滑數已成
針之出椀許更加補劑月餘而瘳
一人腿内患癰漫腫作痛四肢厥咽嚨塞發寒熱諸治
不應乃邪欝經絡而然也用五香連翹湯一劑諸症
少退又服大便行二次諸症悉退而愈(此因諸治不效故作欝治)
(而用五香也)
一婦左腿痛不能伸脈弦緊按則濇以五積散二劑痛
少止又二劑而止以神應養真而愈(脈弦緊濇屬寒故用五積散辛)
(熱以散之)
一人腿痛膝微腫輕診則浮按之弦緊此鶴膝風也與
大防風湯二劑已退二三彼謂附子有毒乃服敗毒
藥日漸消瘦復求治予謂今飲食不為肌膚水榖不
能運化精微灌溉臟腑週身百脈神將何依兹故氣
短而促其氣損也怠惰嗜卧脾氣虛也小便不禁膀
胱不藏也時有躁熱心下虛痞胃氣不能上榮也恍
惚健忘神明亂也不治後果殁此症多患於不足
之人故以加减小續命大防風二湯有效若用攻毒
藥必悞
一婦患脚氣或時腿腫筋攣腹痛諸藥不應漸危篤諸
書云八味丸治足少隂脚氣入腹疼痛上氣喘促欲
死遂投一服頓退又服而愈腎經虛盡之人多有此
患乃腎水乘心尅火死不旋踵宜急服
一人腿痛兼筋攣骨痛脈弦緊以大防風湯六劑筋攣
少愈又二劑而腫消但内一處尚作痛脈不弦緊此
寒邪已去乃所滯瘀濁之物欲作膿故痛不止用托
裏藥數劑腫發起脈滑數乃膿已成針之用十全大
補湯月餘而安(按已前數條皆筋攣骨痛而脈弦緊可見弦緊多主寒邪)
一婦膝腫痛遇寒痛益甚月餘不愈諸藥不應脈弦緊
此寒邪深伏於内也用大防風湯與火龍丹治之而
消
大抵此症雖云腫有淺深感有輕重其所受皆因真
氣虛弱而邪得以深襲故附骨癰疽及鶴膝風症腎
虛者多有之前人用附子者以温補腎氣而又能行
藥勢散寒邪也亦有體虛之人秋夏露卧為冷氣所
襲寒熱伏結多成此症不能轉動乍熱而無汗按之
痛應骨者是也若經久不消極隂生陽寒化為熱而
潰也若被賊風所甚傷患處不甚熱而洒浙惡寒不
時汗出熨之痛少止須大防風湯火龍膏治之又有
攣曲偏枯堅硬如石謂之石疽若熱緩積不潰肉色
赤紫皮肉俱爛名緩疽其始末皆宜服前湯欲其驅
散寒邪以補虛托裏也
一人右腿赤腫焮痛脈沉數用當歸拈痛湯四肢反痛
乃濕毒壅遏又况下部藥力難達非藥不對症遂砭
患處去毒血仍用前藥一劑頓减又四劑而消
一人先腿痛後又四肢皆痛遊走不定至夜益甚服除
濕敗毒之劑不應脈滑而濇濕痰濁血為患以二陳
湯加蒼术羌活桃仁紅花牛膝草烏治之而愈(活與濇相)
(反北云活謂少)
凡濕痰濕熱或死血流注關即非辛温之劑開發腠
理流通隧道使氣行血和安能得愈
一人腿痛每痛則痰盛或作嘈雜脈滑而數以二陳湯
加升麻二术澤瀉羌活南星治之而安(此憑脈也)
一人素有脚氣脇下作痛發熱頭暈嘔吐腿痺不仁服
消毒護心等藥不應左關脈緊右關脈弦此亦脚氣
也以半夏左經湯治之而愈
一人脚軟腫痛發熱飲冷大小便秘右關脈數乃足陽
明經濕熱下注也以大黃左經湯服而愈
一人膁脛兼膝脚皆焮痛治以加味敗毒而愈
一人兩腿痛脈活而遲此濕痰所致以二陳湯加术黃
栢羌活澤瀉而愈(此憑脈也)
一人兩腿腫痛脈滑而緩此濕痰所致先以五苓散加
蒼术黃栢二劑少愈再以二陳二术檳榔紫蘇羌滑
獨活牛膝黃栢而差(此憑脈也)
夫濕痰之症必先以行氣利濕健中為主若中氣和
則痰消而濕亦無所容矣
一婦兩腿痛脈濇而數此血虛兼濕熱先以蒼术黃栢
知母龍膽草茯苓防風防己羌活數劑腫痛漸愈又
以四物加二术黃栢牛膝木瓜月餘而愈(此憑脈也)
一人肢節腫痛脈遲而數此濕熱之症以荆防敗毒散
加麻黃二劑痛减半以檳榔敗毒散四劑腫亦除後
更以四物湯加二术牛膝木瓜數劑而愈(按脈遲與數相反遲)
(恐作細)
一婦人脚脛腫痛發寒熱脈浮數此三陽經濕熱下注
為患尚在表用加味敗毒散不應乃瘀血凝結藥不
能及於患處砭去瘀血乃用前藥二劑頓退以當歸
拈痛湯四劑而愈
古云脚氣是為壅疾治當宣通使氣不能成壅也壅
既成而甚者砭去惡血而去重勢經云畜則腫熱砭
射之後以藥治之
一婦兩腿痛遇寒則筋攣脈弦緊此寒邪之症以五積
散對四物湯數劑痛止更以四物湯加木瓜牛膝枳
殼月餘而安
一人腿腫筋攣不能動履以交加散二劑而愈
一婦患腿不能伸屈遇風寒痛益甚諸藥不應甚苦先
以活絡丹一丸頓退又服而瘳次年復痛仍服一丸
亦退大半更以獨活寄生湯四劑而愈
一人素有脚氣又患附骨癰作痛服活絡丹一丸二症
並差
一人素有疝不能愈因患腿痛亦用一丸不惟治腿有
效而疝亦愈矣
一太安人臂痛數年二丸而差
一女患驚風甚危諸醫莫救自用一丸即愈且不再作
夫病深伏在内非此藥莫能通達但近代始云此藥
引風入骨如油入麵故後人多不肯服大抵有是病
宜用是藥豈可泥于此言以致難差
一婦兩腿作痛時或走痛氣短自汗諸藥不應診其尺
脈弦數此寒濕流注于腎經也治以附子六物湯愈
但人謂附子有毒多不肯服若用童便炮製何患之
有况不常服何足為慮予中氣不足以補中益氣湯
加附子服三年何常見其有毒經云有是病用是藥
一婦肢節腫痛脛足尤甚時或自汗或頭痛此太陽經
濕熱所致用麻黃左經湯二劑而愈(前條脈弦數而病寒濕恐濕生)
(熱故也)
一婦血痔兼腿酸痛似痺此隂血虛不能養於筋而然
宜先養血為主遂以加味四斤丸治之而愈
一老筋攣骨痛兩腿無力不能步履以局方換腿丸治
之
一婦筋攣痺痛兩腿無力不能步履以三因勝酸丸治
之並愈
河間云脚氣由腎虛而生然婦人亦病脚氣者乃因
血海虛而七情所感遂成斯疾血海虛與男子腎虛
類也男女用藥固無異更當兼治七情無不效也
一婦腿痛兼足脛攣痛服發散藥愈甚脈弦緊此腎肝
虛弱風濕内侵也治以獨活寄生湯痛止更以神應
養真丹而不攣矣
一人素有腿痛飲食過傷痛益甚倦怠脈弱以六君子
加山查神麯蒼术芎歸升麻柴胡而愈
一老素善飲腿常腫痛脈洪而緩先以當歸拈痛湯濕
熱少退後用六君子加蒼术黃栢澤瀉而痊
一人飲食少過胸滿痞悶或吞酸兩腿作痛用導引丸
二服頓愈更以六君子湯加神麯麥芽蒼术二十餘
劑遂不復作而愈
經云飲食自倍腸胃乃傷是胃氣不能施行脾氣不
能四布故下流乘其肝腎之虛以致足腫加之房事
不節陽虛隂盛遂成脚氣亦有内傷飲食脾胃之氣
有虧不能上升則下注為脚氣者宜用東垣開結導
引水運化脾氣如脾氣濕氣壅遏不通致面目發腫
或痛者宜用導滯通經湯以疎導之
已上十九條乃脚氣症雖非瘡毒因治有驗故錄之
臀居小腹之後此隂中之隂其處下其道遠其位僻太
陽雖多血其氣少也氣少則運行不到血亦因而少
來中年已後生疽須預補之若無積補之功其禍多
在瘡成痂後或半年乃發故多惑略
一人腿癰脈症俱弱亦危症也治以托裏急使針刺彼
因不從後膿開瀉淋漓不能收歛而死
一人年踰五十冬患腿癰脈數煩躁飲冷便秘腫痛焮
甚此熱滛於内也宜用苦寒之藥投清凉飲(二六)倍加
黃芩其勢頓退更以四物湯加黃芩而愈
此條因症因脈而藥之也
一人年三十連得憂患作勞好色左腿外側臁紅腫如
栗醫以大府實與承氣兩貼下之又一醫與大黃朱
砂血竭三貼而脈大實後果死此厥隂多氣少血經
也
一侍御患臀腫痛小便不利彼謂關格以艾蒸臍大便
亦不利治以降火分利藥不應予胗其脈膿已成此
患癰也針之出膿數椀大便即利五日後隂嚢腫脹
小便不行針之尿膿大泄氣息奄奄脈細汗不止潰
處愈脹用參蓍歸木大劑猶緩俾服獨參湯至二斤
氣稍復又服獨參膏至十餘斤兼以托裏藥兩月餘
而愈
大抵瘡瘍膿血大泄先補氣血為主雖有他病當從
末治
一人腿癰膿成針之出膿二椀許飲托裏藥一劑大發
熱更用聖愈湯(十七)二劑而止翌日惡寒不食脈細如
絲以人參一兩熟附三片薑棗煎服而愈但食少不
寐更以内補黃蓍湯而平
一人腿腫發熱惡寒以補中益氣湯治之彼以為緩乃
服芩連等藥熱愈盛復請予治以人參養榮湯(十八)二
十餘劑而潰更以參蓍歸术炙甘草肉桂月餘而歛
夫火之為病當分虛實芩連苦寒能泄心肺有餘之
火若老弱或飲食勞倦而發者此為不足當治以甘
温之劑未嘗有實熱而畏寒虛熱而喜寒者此其驗
也
一人年踰三十左腿微腫痛日久肉色如故不思飲食
東垣云瘡瘍腫下而堅者發於筋骨此附骨疽也乃
真虛濕氣襲於肉理而然蓋諸虛皆稟於胃食少則
胃弱法當助胃壮氣以六君子加藿香當歸數劑飲
食漸進更以十全大補湯而愈
此條因症制方而處治也
一婦年二十餘飲食後每有怒氣吞酸噯腐或兼腿根
胯内焮腫服越鞠丸不應此肝氣虛濕氣下注而然
以六君子(二)加香附砂仁藿香炮薑數劑少愈更以
六君子數劑而愈
此條因症而制方也
一人年踰二十稟弱左腿外側患毒三月方潰膿水清
稀肌肉不生以十全大補湯(十三)加牛膝二十餘劑漸
愈更以豆䜴餅灸月餘而痊
一人膝腿腫筋骨痛服十宣散不應脈沉細予用五積
散二劑痛止更以十宣散(四)去桔梗加牛膝杜仲三
十餘劑膿潰而愈此寒氣之腫八風之變也
此條因脈制方處治
一人遍身走痛兩月後在脚面結腫未幾腿股又患一
塊脈輕胗則浮重胗浮緩此氣血不足腠理不蜜寒
邪襲虛而然以加减小續命湯(七三)四劑及獨活寄生
湯(七四)數劑疼痛頓去更以托裏藥倍加參蓍歸术百
貼而愈
此條因脈制方而治也
一人年及二十腿膝腫痛不能屈伸服托裏藥不應以
人參敗毒散加檳榔木瓜柴胡紫蘇蒼术黃栢而愈
此因症制方以治之也
一人年逾五十兩腿痛脹或生㾦㿔小便頻而少聲如
瓮出服五皮散不應予胗之右關沉緩此脾虛濕氣
流注而然非瘡也經曰諸濕腫滿皆屬脾土按之不
起皆屬於濕以五苓散加木香倍蒼术白术亦不應
予意至隂之地關節之閒濕氣凝滯且水性下流脾
氣既虛安能運散非辛温之藥開通腠理行經活血
邪氣安得發散遂以五積散二劑勢去大半更以六
君子加木香升麻柴胡薏苡仁兩月餘而愈設使前
藥不應更投峻劑虛虛之祻不救矣(此因滲泄不效故用辛温以散)
(之也)
一人腿癰膿清脈弱灸以豆䜴餅更以托裏藥而愈
一人年二十餘股内患毒日久欲求内消胗脈活數知
膿已成因氣血虛不潰刺之膿出作痛用八珍湯稍
可但膿水清稀用十全大補湯(十三)三十餘劑而痊蓋
膿出反痛者虛也
一僧股内患腫一塊不痛不潰治托裏二十餘劑膿成
刺之作痛予謂腫而潰潰而反痛此氣血虛甚也宜
峻補之彼云氣無補法予曰正氣不足不可不補補
之則氣化而痛自除遂以參蓍歸术熟地治之兩月
餘而平
大抵瘡瘍先發為腫氣血欝積蒸肉為膿故多痛膿
潰之後腫退肌寬痛必漸減而痛愈盛者氣血不足
也即丹溪河間虛甚之說
附骨癰皆因久得厚味及酒後涉水得寒故熱深入髀
樞穴左右積痰瘀血相摶而成也
一女髀樞穴生附骨疽在外側臁少陽經分始末用五
香湯十宣散一日惡寒發熱膈滿猶大服五香湯一
夕喘死此升散太過孤陽發越於上也
一人年踰四十夏患附骨癰予以火針刺去瘀血更服
托裏藥而愈至秋忽不飲食痰氣壅盛勞則口舌生
瘡服寒藥腹痛彼疑為瘡脾胃脈輕診似大按之無
力此真氣不足虛火炎上也治以八味丸彼不信自
服二陳四物幾殆復請予仍以前丸治之而愈
有脾土虛不能尅制腎水吐痰而不欬者尤宜用此
丸
王老年七十季春因寒濕地氣得附骨疽於左腿足少
陽分微侵足陽明闊六七寸長一尺堅硬漫腫肉色
不變皮澤深但行步作痛以指按至骨大痛服内托
黃蓍湯一服立止再服腫消
柴胡(錢半)連翹肉桂(各一錢)黃蓍歸尾(各二錢)
鼠粘子(炒一錢)黃栢甘草(炒各半錢)升麻(七分)
右剉酒盞半水盞半同煎至二盞去查空心宿食消
盡大温服少時以早饍壓之不令大熱上攻犯中上
二焦也
一兒年十歲四月于左腿近膝股内出附骨癰不辨肉
色漫腫皮澤木硬瘡勢甚大左腿乃肝之髀上也足
厥隂肝經之分少侵足太隂脾經其脈左三部細而
弦按之洪緩微有力用内托黃蓍柴胡湯
黃蓍(二錢)柴胡(錢半)連翹(一錢二分)羌活(半錢)生地(二分)
歸尾(七分半)官桂土瓜根黃栢(酒洗各二分)
右剉作一服水酒各盞半同煎至一盞去查空心稍
熱服
一人附骨癰畏針不開臀膝通潰脈數發渴煩躁時𠻳
飲食少思齊氏曰瘡瘍煩躁時嗽腹痛渴甚或泄利
無度或小便如淋此惡症也膿出之後若脈洪數治
微濇遲緩易治刺之膿出四五椀即服參蓍歸术大
劑翌日脈稍歛更服八珍湯(十四)加五味麥門肉桂白
歛三十餘貼脈緩膿稠三月乃愈
一老腿患附骨疽腫硬大按方痛口乾脈弱腫聚不潰
飲食少思予謂腫下而堅者發於筋骨肉色不變者
發於骨髓遂托以參蓍等藥三十餘劑膿雖熟不穿
予謂藥力難達必須針刺不聽至旬日方刺湧出清
膿五六椀然衰老氣血不足養毒又久竟不救
大抵瘡疽旬日不退宜托之有膿刺之有腐肉取之
虛則補之此十全之功也
一人患貼骨疽腿細短軟瘡口不合以十全大補湯外
灸附子餅貼補藥膏調護得宜百貼而愈
一人環跳穴患附骨疽彼謂小瘡服敗毒藥外以寒藥
敷貼因痛極針之膿瘀大泄方知為癰請治其脈右
關浮大此胃氣已傷故瘡口開張肉紫下䧟捫之不
熱彼謂瘡内更覺微冷自謂必成漏矣灸以豆䜴餅
飲六君子加藿香砂仁炮薑數劑胃氣漸醒飲食漸
進患處漸煖肌肉漸生再以十全大補湯而愈
一人亦患此内痛如錐外色不變勢不可消喜其未用
寒劑秪因痛傷胃氣而不思食以前藥去炮薑治之
飲食稍進更以十全大補湯二十餘劑膿成針去仍
以大補湯倍加參蓍芎歸膿久不止更加麥門五味
貝母遠志數服漸止瘡亦尋愈
二症蓋因濕熱滯於肉理真氣不能運化其始宜除
濕熱實脾土和氣血則濕自消散若膿未成以隔蒜
灸之立效
環跳穴痛防生附骨疽以蒼术佐黃栢之辛行以青皮
冬加桂枝夏加黃芩體虛加杜牛膝以生甘草為使
大料煎入薑汁食前飲之痛甚者恐十數貼發不動
少加麻黃一二貼又不動恐疽將成急掘地成坎以
火煅紅沃以小便赤體坐其中以席圍下體使熱氣
薰蒸腠理開氣血暢而愈
一婦四十餘近環跳生疽尺脈沉緊腿不能伸經曰脾
移寒於肝癰腫筋攣蓋脾主肉肝主筋肉温則筋舒
肉冷則筋急遂與乳香定痛丸少愈更以助胃壮氣
血藥二十餘劑而消
按此因脈沉緊又因筋攣是脈症俱寒故治以此
一人因痢驟澁環跳穴作痛與四物湯加桃仁酒黃芩
紅花蒼术枳殼黃栢柴胡青皮生薑十餘劑稍可更
刺委中出黑血而愈
一後生&KR0008;骨痛以風藥飲酒一年予以防風通聖散(四十)
去硝黃加生犀角浮萍百餘貼成一疽近皮革膿出
而愈後五六年其處再痛予曰舊病作無能為矣蓋
發於新娶之後多得香辣肉味若能茹淡遠房勞猶
可生也出膿血四五年延及腰背皆空又三年而死
此純乎病熱者
一少年天寒極勞&KR0008;骨痛兩月後生疽深入骨邊卧二
年取剰骨而安此寒摶熱者也
取久疽及痔漏中杇骨用烏骨雞脛骨以砒實之鹽
泥固濟火煆紅地上出火毒去泥用骨研細飯丸如
粟米大以紙撚送入竅内更以膏貼之
一人年踰五十臀癰膿熟不開攻通大肛膿從大便而
出予辭不治果殁丹溪謂中年後不宜患此膿
成不刺不亡得乎
一人左膝腫大三月不潰予謂體虛風邪襲於骨節使
氣滯不行故膝愈大而腿愈細名曰鶴膝風以大防
風湯三十餘劑而消又有患此伏枕半載流膿
三月彼云初服大防風湯(八五)去附子將潰服十宣散
今用十全大補湯去桂皆不應視脈症甚弱予以十
全大補湯一貼加熟附一錢三十餘劑少愈乃减附
子五分服至三十餘劑將愈却去附子更用三十餘
劑而痊
夫立方之義各有所宜體氣虛弱邪入骨界遏絶隧
道若非桂附辛温之藥開發腠理關節之寒邪通暢
榮衛經絡之氣血决不能愈
一人脚跟生毒如豆許痛甚狀似傷寒予謂獵人被兔
咬脚跟成瘡滛蝕為終身之疾因名兔齒以還少丹
(九四)内塞散(五十)治之稍可次因納寵作痛反服攻毒藥
致血氣愈弱腿膝軟痿而死
蓋足跟乃二蹻發源之處腎經所由之地瘡口不合
則蹻氣不能發生腎氣由此而泄故為終身之疾况
彼瘡先得於虛復不知戒雖大補氣血猶恐不及安
服攻毒暴悍之藥以戕賊乎
一人腿痛筋攣遍身酸軟方士與痰藥及托裡藥期三
日可痊不應予謂非瘡毒也大筋軟短小筋弛長此
濕熱為患以人參敗毒散加蒼术黃栢檳榔木瓜少
愈更以清躁湯二十貼而愈(此因症也兼之屢治不效此作濕熱而治有所)
(本也)
夫内有濕熱外有風寒當瀉不當補托裡甘温之劑
安得取效
冷漏精要治冷漏諸瘡與桂附丸
丹溪曰此冷只因瘡久不合風寒乘之氣血不朝而
成厚朴雖温泄散尤速恐不若參蓍佐以陳皮庶乎
與病相得
大凡瘡口久不合肉白膿少此為瘡口冷滯氣血枯竭
不朝於瘡以致如是精要用北艾葉一握煎湯避風
處以絹兜艾葉乘熱澆洗瘡口四圍净肉一日一次
仍焼松香薰瘡口良久以神異膏貼之
丹溪曰血氣枯燥不知補虛於内惟務熱洗於外不
揣其本而齊其末却乃歸罪於冷滯大抵潰瘍宜洗
若無補藥以實其内切恐有時之快少頃疲憊有不
耐煩之意非虛而何可不先議補接乎
内托羌活湯治足太陽經尻臀生癰堅硬腫痛大作
左右尺脈俱緊按之無力
防風&KR2208;本歸尾(各一錢)羌活黃栢(酒制各二錢)
肉桂(三分)連翹甘草(炙)蒼术(各五分)陳皮(各五分)
黃耆(錢半)右剉水酒各半煎食前温服取汁内托
一官兩腿作痛形體清瘦肝脈弦數却屬有餘之症治
以龍膽瀉肝湯並愈(此憑症也)
(瘡腫之症若不診候何以知隂陽勇怯氣血聚散耶又云脈洪大而數者實也細微而數者虛也河間云)
(脈沉實者邪在藏浮大者邪在表觀此誠發前言所未發診候之道豈可缺耶)
腰疽一百十八
一婦年逾七十腰生一㿔作癢異常疑䖝蝨所毒胗脈
浮數齊氏曰脈浮數反惡寒者瘡也翌日復胗脈乃
弱予謂未潰而脈先弱何以收歛况大便不通則真
氣已竭治之無功固請不得已用六君子(二)加藿香
神麯飲食漸進大便始通更用峻補之劑潰而膿清
作渴再用參蓍歸地麥門五味而渴止喜曰可無虞
矣予曰不然不能收歛先入之言也彼疑更醫果殁
一人年十九腰間腫一塊無頭不痛色不變三月不潰
飲食少思肌肉日瘦此氣摶腠理榮氣不行欝而為
腫名曰濕毒流注元戎曰若人飲食疎精神衰氣血
弱肌肉消瘦榮衛之氣短促而澁滯故寒摶腠理閉
欝為癰者當補以接虛怯之氣遂以十全大補湯(十三)
加香附陳皮三十餘劑始針出白膿二椀許仍用藥
倍加參蓍仍灸以豆䜴餅漸愈彼乃惑於速效内服
敗毒外貼凉藥反致食少膿稀患處色紫復請予治
喜得精氣未衰仍以前藥加遠志貝母白歛百劑而
愈此或久而不愈或膿水清稀當服内塞散(五十)及附
子餅灸然後可愈
一婦年踰二十腰間突腫寸許肉色不變微痛不潰發
熱脈大此七情所損氣血凝滯隧道而然當益氣血
開欝結更以香附餅熨之使氣血充暢内自消散若
爾雖潰亦無危不聽乃服十宣流氣之藥氣血愈虛
潰出清膿不歛而死按此脈大非七情脈也當時
必有所見
一婦産後腰間腫兩腿尤甚此瘀血滯於經絡而然不
早治必作癰遂與桃仁湯二劑稍愈更没藥丸(五四)數
服而痊亦有惡血未盡臍腹刺痛或流注四肢或
注股内痛如錐刺或兩股腫痛此由冷熱不調或思
慮動作氣乃壅遏血蓄經絡而然宜没藥丸(五四)治之
亦有或因水濕所觸經水不行而腫痛者宜當歸
丸(五五)治之
凡惡血停滯為患匪輕治之稍緩則為流注為骨
疽多致不救
一老人患痢驟用澁藥致大腸經分作痛此濕毒流於
經隧而然以四物加桃仁酒芩紅花升麻枳殼陳皮
甘草治之漸愈因年高胃弱竟殁
一人年二十遍身微痛腰間作腫痛甚以補中益氣湯
(十六)加羌活四劑少可又去羌活十餘劑而愈
此條以虛治當時於形色脈上必有所見也
一人年踰四十患腰痛服流氣飲寄生湯不應以熱手
熨之少可其脈沉弦且劇服攻劑不應故知虛也弦
則不軟如物無水不柔軟之意
外科理例卷五
