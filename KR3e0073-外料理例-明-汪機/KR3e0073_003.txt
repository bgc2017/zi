外科理例卷三
明汪機撰
頭面赤腫一百
裏實而不利者下之
表實而不解者散之
表裏俱實而不解者解表攻裏
表裏俱解而不消者和之
腫甚焮痛者砭去恶血更用消毒之劑
不作膿或不潰者托之
飢年普患者不宜用峻利當審而治之
時毒者爲四時邪毒之氣感之於人也其候發于鼻
面耳項咽喉赤腫無頭或結核有根令人增寒發熱
頭痛或肢體痛恍惚不寧咽喉閉塞人不識者將為
傷寒便服解藥一二日腫氣益增方悟始求瘡醫原
夫此疾古無方論世俗通為丹瘤病家恶言時毒切
恐傳染考之經曰人身忽經變赤状如塗丹謂之丹
毒此風熱惡毒所為與時毒特不同耳盖時毒初状
如傷寒五七日間乃能殺人治者宜精辨之先論其
脉滑數浮洪沉緊弦濇皆其候盖浮數者邪在表也
沉濇者邪氣深也氣實之人急服化毒丹以攻之熱
實不利大黃湯下之有表証者解毒升麻湯以發之
年高氣軟者五香連翹湯主之又于鼻内搐通氣散
取十餘啑作效若搐藥不啑者不可治如啑出膿者
治之必愈左右之人每日用啑藥搐之必不傳染其
病人亦每日用啑藥三五次以泄熱毒此治時毒之
良法也經三四日不解者不可大下猶宜和解之犀
角連翹散之類至七八日大小便通利頭面腫起高
赤者可服托裏散黃茋散宜針鎌出血泄其毒氣十
日外不治自愈也此病若五日已前精神昏亂咽喉
閉塞語聲不出頭面不腫食不知味者必死治之無
功矣然而此病有隂有陽有可汗有可下粗工但云
熱毒就用寒藥殊不知病有微甚治有逆從不可不
審也
一人頭面腫痛服硝黃敗毒之劑愈甚診之脉浮數邪
在表尚未解用荆防敗毒散二劑勢退大半更以葛
根牛旁子湯四劑而痊(此憑脉發表)
經云身半已上腫天之氣也身半已下腫地之氣也乃
邪客心肺之間上攻頭目而為腫此感四時不正之
氣也與膏粱積熱之症不同硝黃之劑非大便秘實
不可用若不審其因及辨其虚實表裏概用攻之必
致有悮常見飢饉之際芻蕘之人多患之乃是胃氣
有損邪氣從之不可不察予常治邪在表者用葛根
牛旁子湯人參敗毒散或普濟消毒飲子邪在裡者
五利大黃湯梔子仁湯表裏俱不解者防風通聖散
表裏俱解而腫不退者犀角升麻湯腫甚者砭患處
出惡血以泄其毒十日外自愈若啑出膿血即愈欲
其作膿者用托裏消毒散欲其收斂者用托裏散此
法最為穏當五七日咽喉不閉言語不出頭面不腫
食不知味者不治
一人患此腫痛發熱作渴脉實便閉以五利大黃湯下
之諸症悉退以葛根牛旁子湯四劑而痊(此憑脉攻裏)
一人表裏俱解腫痛尚不退以葛根升麻湯二劑而消
(此憑症也)
一人腫痛發寒熱脉浮數以荆防敗毒散二劑少愈冄
人參敗毒散二劑勢减半又二劑而瘥(此憑脉發表)
一人耳面赤腫作痛咽乾發熱脉浮數先以荆防敗毒
散二劑勢退大半又以葛根牛旁子湯四劑而痊(憑脉)
(發表)
一婦表邪已解腫尚不消診之脉滑而數乃瘀血作膿
也以托裏消毒散潰之而愈(此憑脈托裏消毒也)
一人焮腫脹痛作渴煩熱便秘脉數按之尤實用防風
通聖散一劑諸症頓退以荆防敗毒散加玄參牛旁黃
芩二劑而差(此憑症憑脉發表攻裏)
一老冬月頭面耳項俱腫痛甚便秘脉實此表裏俱實
也飲防風通聖散不應遂砭患處出黑血仍投前藥
即應又服荆防敗毒散而瘳盖前藥不應者毒血凝
聚上部經絡藥力難逹故也惡血既去其藥自效或
拘用寒遠寒及年高畏用硝黃而用托裏與夫尋常
消毒之劑或不砭泄其毒專假藥力鮮不危矣(此捨時從)
(症)
一人表裏俱解惟腫不消以托裏消毒散四劑膿成針
之而愈(此憑症而治)
一婦腫痛用硝黃之劑攻之稍緩翼日復痛診之外邪
已退此瘀血欲作膿也用托裏消毒散潰之而愈(此憑)
(脉與症也)
一人表散藥愈熾發熱便秘診脉沈實此邪在裏也以
大黃湯下之裡症悉退以葛根牛旁子湯浮腫亦消
惟赤腫尚存以托裏藥潰之而愈(此憑脉與症也)
一人冬月病頭面赤腫耳前後尤甚痛不可忍發熱惡
寒牙關緊急涕唾稠粘飲食難下不得安卧醫砭腫
上四五十針腫赤不减痛益甚予診其脉浮緊按之
洪緩知爲寒覆皮毛欝遏經絡熱不得升聚而赤腫
且夫天令寒冷之時腠理閉汗不出血氣強肉堅濇
善用針者不得取四厥必待天温又云冬月閉藏用
藥多少針石也宜以苦温之劑温經散寒所謂寒緻
腠理以苦發之以辛散之
方名
托裏温經湯
麻黃(苦温發之為君去根節二錢)防風(辛温散之去芦二錢)升麻(苦辛四錢)葛根
(甘平解肌出汗專治陽明經邪故以為臣)白芷歸身(血流不行則痛白芷歸身辛温以和血散)
(滯各二錢)蒼术(濕熱則腫蒼术甘温體輕浮力雄壮能泄膚腠間温熱二錢)人參(去芦一錢)
甘草(甘温)白芍藥(酸微寒調中益氣使托其裡為佐各錢半)
右剉每服一兩水二盞先煎麻黃令沸去沫冄下餘
藥同煎至一盞去渣大温服訖以薄衣覆首厚被覆
身卧煖處使經血温腠理開寒乃散陽氣升大汗出
腫減七八分冄服去麻黃防風加連翹鼠粘子腫痛
悉愈經言汗之則瘡已信哉
或曰仲景言瘡家雖身痛不可汗何也予曰此言營
氣不從逆于肉理乃主癰腫而作身痛則非外感寒
邪作痛故戒不可汗汗之則成痓又問仲景言鼻衂
者不可汗復言脉浮緊者以麻黃湯發之衂血自止
何也予曰血與汗異名同類奪汗者無血奪血者無
汗今衂血妄行爲熱所逼更發其汗反助邪熱重竭
津液必變凶症故不可汗若脉浮爲在表緊則為寒
寒邪欝遏陽不得伸熱伏榮中迫血妄行上出于鼻
故用麻黃湯散其寒邪陽氣得舒其衂自止潔古之
學可謂知其要矣
泰和二年四月民多疫癘初覺增寒體重次傳頭目腫
盛目不能開上喘咽喉不利舌乾口躁俗云大頭天行
親戚不通染之多殆
一人病此五六日醫以承氣加藍根下之稍緩翼日其
病如故下之又緩終莫能愈漸至困篤予曰身半已
上天之氣也身半已下地之氣也此邪熱客于心肺
之間上攻頭目腫盛以承氣瀉胃中之實熱是誅罰
無過不知病源之所爲故遂用
黃連黃芩(味苦寒各半两泄心肺間熱為君)橘紅(苦平)玄參(苦寒)
生甘草(甘寒各二錢)人參(三錢泄火補氣為臣)連翹鼠粘子
薄荷葉(苦辛平)板藍根(苦寒)馬勃(各一錢)白僵蠶(炒七分)升麻
柴胡(苦平各二錢行少陽陽明二經氣不得仲)桔梗(辛温為舟楫不使下行)
共為細末半用湯調時時服之半用蜜丸噙化服盡良
愈凡他處有病此者書方貼之名曰
普濟消毒飲或加川芎歸身㕮咀如麻豆每服五
錢水二鍾煎至一鍾去滓食後稍熱時時服如大便
硬加大黃(酒煨一錢或二錢)以利之腫勢甚宜砭刺之
按時行疫疾雖由熱毒所染有氣實人下之可愈氣
虚者概下之鮮不危矣故東垣製此方救斯人其惠
博哉
一人年踰三十肩患毒服人參敗毒散一劑更服十宣
散去參桂加金銀花天花粉四劑而潰因怒動肝火
風熱上壅頭面赤腫焮痛飲冷以荆防敗毒散加芩
連薄荷二劑不應急砭患處出黑血琖許仍以一劑
勢退大半冄服人參敗毒散四劑而愈
夫病有表裏上下之殊治有緩急攻補之異若不砭
刺氣血結爲肉理藥不能及腫焮日盛使峻利之藥
則上熱未除中寒已作必傷命矣
升麻牛旁子散治時毒瘡發頭面胸膈脉浮洪在
表者
升麻牛旁甘草桔梗葛根
玄參麻黃連翹(各一錢)
剉作一服姜三片水二盞煎
一黃門腮赤腫痛此胃經風熱上攻以犀角升麻湯三
六二劑而平又一大理患此用前湯爲人所惑謂湯
内白附子性温故也另用荆防敗毒散愈盛後用此
湯尚去白附子不應冄用全方三劑而愈
本草云白附子味甘辛氣温無毒主面上百病及一
切風瘡乃風熱之主藥經曰有是病用是藥苟不用
主病之藥安得而愈
一人腮頰腫焮至于牙齦右關脉數此胃經風熱上攻
也治以犀角升麻湯三六而消
瘰癧百一
腫痛脉浮數者袪風清熱
脉濇者補血爲主
脉弱者補氣爲主
腫硬不潰者補血氣爲主
欝抑所致者解欝結調氣血
潰後不斂者属氣血俱虚宜大補
虚勞所致者補之
因有核而不斂者腐而補之
脉實而不斂或不消者下之
瘰癧者結核是也或在耳後耳前或在耳不連及頥
頷或在頸下連缺盆皆謂之瘰癧或在胸及胸之側
或在兩脇皆謂之馬刀手足少陽主之
瘰癧必起于少陽一經不守禁忌延及陽明大抵食物
之厚欝氣之積曰毒曰風曰熱皆此三端拓引變換
須分虚實實者易治虚者可慮以其属膽經主决斷
有相火且氣多血少婦人見此若月經不調寒熱變
生稍久轉爲潮熱危矣自非斷欲神仙不治也
救苦化堅湯&KR1349;瘰癧馬刀挾癭或耳下或耳後下頸
至肩或入缺盆乃手足少陽經分其在頦下或頰車
乃足陽明經分受心脾之邪而作宜將二症合而治
之
升麻(一錢)葛根(半錢)真漏蘆三味俱足陽明本經
藥連翹(一錢能散諸血結氣聚瘡之神藥十二經瘡藥不可無)歸身(三分)熟
芐(二分)牡丹皮(三分去湯胃中留血滯血三味諸經中和血生血涼血藥也)黃茋
(一錢祜皮毛實腠理補表之元氣反活血脉生血亦瘡家聖藥)白芍藥(三分味酸氣寒補中益肺)
(氣散而不收故用酸寒以收散氣散痛必用夏月倍之冬寒下用酸寒故也又治腹中不和)肉桂
(三分大辛熱能散結積瘡症属陽須少用之寒因熱用也又寒覆其瘡以大辛熱消浮凍之氣或躁煩者)
(去之)麥芽(一錢治腹中縮急兼能消食補胃)柴胡(八分說同連翹)鼠粘子(無腫不用)
(若無馬刀挾癭不在少陽經矣去此二味)羌活(一錢)獨活(半錢)防風(半錢三味)
(乃手足大陽經藥脊痛項強不可回顧股似&KR0008;項似拔者用之或只用防風一味亦可瘡在膈已上雖無)
(手足太少經症亦當用之為能散結去上部風病身拘急者風也諸瘡見此症亦用)麯末(炒炙二分)
(為消化食)昆布(一分味大醎酸能要堅瘡堅硬者用之)黃連(去毛三分治煩悶)廣茂
(三分煨)三稜(二分煨堅者削之瘡堅硬甚者用之不甚勿用)人參(三分補肺氣如氣短氣喘)
(氣下調加之)厚朴(薑制一錢二分腹時見脹加之)益智仁(二分唾多者胃不和也或吐沫)
(吐食胃土寒者加之)黃栢(炒三分有熱或脚膝無力加之或煩燥欲去衣者腎中伏火者亦加之)
甘草(炙五分或二分調中益胃泄火和諸藥分兩不定者瘡宜瀉營氣而甘入脾胃生濕助瘡邪故)
(也)
右為細末湯浸蒸餅和作餅子日乾搗如米粒每服
二錢或三錢白湯下量病人虚實無令藥多妨其飲
食此治之大法也
如在少陽經分爲馬刀挾癭者去獨活漏蘆升麻葛根
加瞿麥(三分)氣不順加橘皮甚者加木香(少許)人素
氣弱若病來氣盛不短促者不可拘其平素只作盛
氣治之而從病變之權邪在上焦加黃芩(一半酒制一半生用)
在中焦加黃連(一半酒制一半生用)在下焦加黃栢知母防己
皆酒制選用之大通不通滋其邪盛急加酒大黃以
利之
如血燥不行加桃仁酒大黃如風結燥不行加麻仁
大黃風澁不行加煨皂角仁秦芁大黃如脉濇覺身
氣滯不行加郁李仁大黃以除氣燥如隂寒秘結不
行以局方半硫或加附子乾薑冰冷與之
大抵諸病素氣弱者當去苦寒之藥多加參蓍甘草之
類泄火而補元氣少佐寒涼可也
散腫潰堅湯治馬刀堅硬如石在耳下至缺盆或
肩上或脇下皆手足少陽經分或頦或頰車堅硬如
石在足陽明經分或二經瘡已破流膿並皆治之
柴胡(四錢)升麻(三錢)甘草(炙)歸尾葛根
白芍(各二錢)黃連(一錢)三稜(酒制微炒)連翹(各三錢)昆布(去土)
知母(酒制)黃栢(酒制)土瓜根(切碎酒制)草龍膽(酒制炒四次)桔
梗(各半两)黃芩(八錢酒制一半生用一半)廣茂(酒制微炒)
右剉每服五錢或七錢水二盞八分浸大半日煎至
一盞熱服卧宜去枕頭低脚高每噙一口作十次嚥
留一口送下後項丸藥服畢卧如常取藥在膈上停
畜故也若能食糞硬者旋加作七八錢止可秤半料
作末煉蜜丸如菉豆大每服百丸或二百丸此制之
緩也一方
海藻昆布二味洗净焙乾爲末何首烏木臼
搗末皂角刺炒黃色公蛇退一條樹上墻上者是
右五味爲末用猪項下刅口肉燒熟醮藥末吃食從
向患處一邊側卧一伏時每核上灸七壮烟從口中
出爲度膿盡即安
連翹散堅湯治耳下或肩上及缺盆瘡硬如石動
之無根或生兩脇或已膿流作瘡未破此手足少陽
經分也
柴胡(一两二錢)歸尾(酒制)黃芩(生)廣茂(酒炒)三稜(酒炒)
連翹芍藥(各半两)黃連(酒炒二次)蒼术(各二錢)土瓜根(一两)
(酒炒)草龍膽(一两酒制四次)黃芩(酒炒二次七錢)甘草(三錢炙)
右秤一半蜜丸一半剉煎如前法服
柴胡連翹湯治男婦馬刀瘡
黃芩(炒)知母(酒制)連翹柴胡(各半两)中桂(三分)
甘草(炙)黃栢(酒制)生夏(各三錢)歸尾(錢半)瞿麥穗(六錢)
鼠粘子(二錢)
剉如麻豆每服五錢或三錢水二盞煎一盞食後稍
熱時服之
柴胡通經湯治小兒項側有瘡堅而不潰名曰馬
刀
柴胡歸尾桔梗甘草(生)連翹
三稜鼠粘子黃芩(各二分)紅花(少許)黃連(五)
(分)
剉作一服二大盞煎一盞食後稍熱服忌苦藥泄大
便
項上瘰癧馬刀將初生者用四稜鐵環按定作口子以
油紙撚絍之勿令合了以絶其瘡之源其效至速如
瘰不破或畏破以龍泉粉塗
龍泉粉(炒半潤濕另研)瓦粉(各半两)昆布(去土三錢或五錢)廣茂(酒制)
三稜(酒制炒各半两)
右細末熟水調塗之用此去疾尤速一二日一易龍
泉粉即磨刀水濃汁青石者佳
瘰癧馬刀血少肚泄
四物湯加芍藥(炒)牡蠣(細研)陳皮柴胡甘
草黃連玄參神麯(炒)及桑椹膏
桑椹膏取極熟黑色者二㪷以布濾取自然汁砂器
内文武火慢熬成薄膏每日白湯點一匙
服
夏枯草本草言大治瘰癧散結氣有補養厥隂血脉之
功而經亦言觀其能退寒熱虚者可伏實者以行散
之藥佐之外以艾灸亦漸取效
一婦患瘰癧延至胸腋膿水淋漓日久五心煩熱肢體
疼痛頭目昏重心忪頰赤口乾咽燥發熱盜汗食少
嗜卧月水不調臍腹作痛予謂血虚而然非疒故也
服逍遥散(三三)月餘少可更服八珍湯(十四)加牡丹皮香
附子又月餘而經通冄加黃茋白斂兩月餘而愈(此憑)
(症也)
一婦久患瘰癧不消自汗惡寒此血氣俱虚服十全大
補湯(十三)月餘而潰然堅核雖取瘡口不斂灸以豆豉
餅(一)仍與前藥加香附烏藥兩月而愈(此憑症也)
一人勞倦耳下焮腫惡寒發熱頭疼作渴右脉大而軟
當服補中益氣湯彼自用藥發表遂致嘔吐始信予
用六君子湯(二)更服補中益氣湯(十六)而愈(此憑症也)
大抵内傷榮衛失守皮膚間無氣滋飬則不任風寒
胃氣下䧟則隂火上衝氣喘發熱頭痛脉大此不足
證也誤作外感表實而反瀉之寧免虚怯之禍東垣
云内傷右脉大外感左脉大當以此别之
機按左脉大属外感此亦難憑必須察形觀色審症
參之以脉乃得不誤丹溪治一老人飢寒作勞患頭
疼發熱惡寒骨節疼無汗妄語脉洪數而左甚治以
參茋歸术陳皮甘草每貼加附一片五貼而愈
又一少年九月間發熱頭痛妄語大渴形肥脉數大
左甚以參术君茯芍臣耆佐附一片使盖人肥而脉
左大于右事急矣非附則參茋無捷效五十貼大汗
而愈此皆左脉大丹溪悉以内傷治之若依東垣認
作外感寧不殺人
一婦年二十耳下結核經每過期午後頭痛服頭痛藥
愈甚治以八珍湯(十四)加柴胡地骨皮二十餘貼愈(此憑)
(症也)
一婦癧潰後發熱煩燥作渴脉大無力此血虚也以當
歸補血湯六劑頓退又以聖愈湯數劑少徤加以八
珍湯加貝母遠志三十餘劑而斂(此憑脉也)
一癧婦四肢倦怠類痿症以飬氣血徤脾胃而愈(此憑症也)
一人素弱潰後核將不腐此氣血皆虚用托裡飬榮湯
氣血復核尚在以簮挺撥去又服前藥月餘而痊(此憑)
(症也)
一人患𠻳痰盛胸膈痞悶脾胃脉弦此脾土虚肝木乘
之也當實脾土伐肝木爲主彼以治痰為先乃服苦
寒化痰藥不應又加破氣藥病愈甚始用六君子湯
加芎歸數劑飲食少思以補中益氣湯倍加白术月
餘中氣少徤又以益氣飬榮湯四月腫消而血氣亦
復矣夫右關脉弦弦属木乃木盛而尅脾土爲賊邪
也虚而用苦寒之劑是虚虚也况痰之爲病其因不
一主治之法不同凡治痰利藥過多則脾氣愈虚虚
則痰愈易生如中氣不足必用參术之類爲主佐以
痰藥(此憑症與脉也)
一人久而不斂神思困倦脉虚予欲投以托裡彼以爲
迂乃服散腫潰堅湯半月餘果發熱飲食愈少復求
治投益氣養榮湯三月喜其謹守得以收救(此憑症脉也)
齊氏曰結核瘰癧初覺宜内消之如經久不除氣血
漸衰肌寒肉冷或膿汁清稀毒氣不出瘡口不合聚
腫不赤結核無膿外症不眀者並宜托裡膿未成者
使膿早成膿已潰者使新肉早生血氣虚者托裡補
之隂陽不和托裡調之大抵托裡之法使瘡無變壞
之症所以宜用也
一人久而不歛膿出更清面黃羸瘦每侵晨作瀉與二
神丸數服泄止更以六君子加芎歸月餘肌體漸復
灸以豆豉餅及用補劑作膏藥貼之三月餘而愈(此憑)
(症也)
一婦潰後核不腐以益氣養榮湯三十餘劑更敷針頭
散腐之冄與前湯三十餘劑而歛(此憑症也)
一人患而腫硬久而不消亦不作膿服散堅毒藥不應
令灸肘尖看尖二穴更服益氣養榮湯月餘而消(此憑)
(症也)
一人尚硬亦灸前穴飲前藥膿成針之而歛
一婦久潰發熱月經過期且少用逍遙散兼前湯兩月
餘氣血復而瘡亦愈但一口不收敷針頭散更灸前
穴而痊
常治二三年不愈者連灸三次兼用托裡藥即愈(前二)
(條俱憑症)
一人患此腫痛發寒熱大便秘以射干連翹散六劑熱
退大半以仙方活命飲四劑而消(此憑症也)
一婦肝經積熱患而作痛脉沉數以射干連翹湯四劑
少愈更用散腫潰堅丸月餘而消(此憑脉也)
一婦耳下腫痛發寒熱與荆防敗毒散四劑表症悉退
以散腫潰堅湯數劑腫消大半冄以神效瓜蔞散(五一)
四劑而平(此憑症也)
一人肝經風熱耳下腫痛發熱脉浮數以薄荷丹治之
而消(此憑脉也)
一人年二十耳下患癧焮痛左關脉數此肝經風熱所
致以荆防敗毒散(七)三貼表症悉退冄與散腫潰堅
丸(四八)月餘平復(此憑脉也)
一婦因怒耳下腫痛以荆防敗毒散(七)加連翹黃芩四
劑而愈(此無脉症而用發表必有所見也)
嘗治此旬日不消者以益氣血藥及飲遠志酒並效
無膿自消有膿自潰
一婦因怒耳下焮痛頭痛寒熱以荆防敗毒(七)加黃芩
表証悉退但飲食少思日脯發熱東垣云雖有虚熱
不可大攻熱去則寒起遂以小柴胡加地骨皮芎歸
芩术陳皮十餘貼而愈次年春復腫堅不潰用八珍
湯(十四)加香附柴胡地骨皮桔梗服至六七貼以爲延
緩仍服人參敗毒散勢愈盛又服流氣飲則盗汗發
熱口乾食少至秋復求胗視氣血虚極辭之果沒(此憑)
(症也)
一人每怒耳下腫或脇作痛以小柴胡湯加青皮紅花
桃仁四劑而愈(此憑症也)
一人腫硬不作膿脉弦而數以小柴胡湯兼神效瓜蔞
散(五一)各數劑及隔蒜灸數次月餘而消(此憑脉與症也)
一婦頸痛不消與神效瓜蔞散(五一)六劑少愈更以小柴
胡加青皮枳殼貝母數劑痛腫減大半冄以四物對
小柴胡數劑而平(此憑症也)
羅宗伯耳後髮際患毒焮痛脉數以小柴胡(三)加桔梗
牛旁子金銀花四劑而愈(此憑脉症也)
一人氣血已復核尚不腐用針頭散及必效散各三次
不旬日而愈(此憑症處治)
一婦瘰癧與養氣順血藥不應服神效瓜蔞散二劑(五一)
頓退又六劑而消却與托裡藥氣血平復而愈(此憑症也)
一婦年踰二十瘰癧已潰不愈與八珍湯(十四)加小柴胡
地骨皮夏枯草香附貝母五十餘劑形氣漸轉更與
必效散(四七)二服瘡口遂合惟氣血未平冄用前藥三
十餘劑而平(此憑症也)
治瘰癧用必效散與瓜蔞散相間服神效
後有不問虚實概用必效散殊不知班猫性猛大毒利
水破血大損元氣若氣血實者用此劫之而投補劑
或可愈若虚而用此或用追蝕之藥瘀肉雖去而瘡
口不合反至不救
一婦因怒結核腫痛察其氣血俱實先以神效散下之
更以益氣養榮湯三十餘劑而消(此憑症也)
常治此症虚者先用益氣養榮湯待其氣血完充乃
取神效散去其毒仍進前藥無不效者
一人耳下患五枚如貫珠年許尚硬面色痿黃飲食不
甘勞而發熱脉數軟而濇以益氣養榮湯六十餘劑
元氣已復患處已消一核尚存以必效散二服而平
(此憑症脉也)
一婦瘰癧不消膿清不歛用八珍湯(十四)少愈忽肩背痛
不能回顧此膀胱經氣欝所致當服防風通氣湯彼
云瘰癧膽經病也是經火動而然自服凉肝降火之
藥反致不食痛甚予診其脉胃氣愈弱先以四君子
(六一)加陳皮炒芍藥半夏羌活蔓荆子四劑食進痛止
繼以防風通氣散(四十)二劑而愈(此憑脉與症也)
一人神勞多怒頸腫一塊久而不消諸藥不應予以八
珍湯(十四)加柴胡香附每日更隔蒜灸數壮及日飲遠
志酒二三盞漸消(此憑症也)
一婦月水不行漸熱欬𠻳肌體漸瘦胸膈不利頸腫一
塊日久不消令服逍遙散月餘更服八珍湯(十四)加牡
丹皮香附又月餘加黃茋白歛兩月餘熱退腫消經
行而愈(此憑症也)
一人年踰三十每勞心過度頸腫發熱服敗毒散愈盛
用補中益氣湯數貼而消(此憑症也)
張通府耳後髮際患腫一塊無頭肉色不變按之微痛
彼謂痰結脉軟而時見數經曰脉數不時見瘡也非
痰也仲景云微弱之脉主血氣俱虚形精不足又曰
沉遲軟弱皆宜托裏遂用參茋歸术川芎炙甘草以
托裡少加金銀花白芷桔梗以消毒彼謂不然内飲
降火消痰外貼凉藥覺寒徹腦患處大熱頭愈重食
愈少復請治以四君子加藿香炮乾薑數劑食漸進
膿成刺之更以十全大補湯(十三)去桂灸以豆豉餅又
月餘而愈(此憑脉症也)
一人耳内出膿或痛或痒服聦耳益氣湯不應服防風
聖散愈甚予用補腎丸而愈
(機按前條瘰&KR0659;治法虚者補之而補有先後温涼之殊實者瀉之而瀉有輕重表裏之異或行消削或開)
(欝滯或合時從症或變法從權或針或砭或灸或敷以其法亦粗備矣醫者能倣是例而擴充之庶幾亦可)
(應變矣)
一兒宿痰失道癰腫見于頸項或臂膊胸背是爲泠症
宜四生散(七五)敷貼内服附子八物湯及隔蒜灸(此無脉可)
(憑而治當時必有所見也)
一人因暴怒項下腫痛胸隔痞悶兼發熱用方脉流氣
二劑胸膈利以荆防敗毒散二劑而熱退肝脉尚弦
濇以小柴胡加芎歸芍藥四劑脉症頓退以散腫潰
堅丸一料將平惟一核不消服遇神仙無比丸二兩而
瘳(此憑症憑脉也)
一兒甫周歲項患胎毒予俟有膿刺之膿出椀許乳食
如常用托裡藥月餘而愈又一兒患此待膿自出幾
至不救(此憑症也)
大抵瘡淺宜砭深宜刺使瘀血去于毒聚之始則易
消也况小兒氣血又弱膿成不針不砭鮮不斃矣
一人項下患毒膿已成因畏針焮延至胸赤如霞其脉
滑數飲食不進月餘不寐甚倦予密針之膿出即睡
覺而思食用托裡散兩月餘而愈又一人患此及時
針刺數日而愈一人素虚患此不針潰透頷頰血氣
愈虚而死(此憑症也)
一人耳後患毒脉症俱實宜用内疎黃連湯彼以嚴冬
不服寒劑竟至不起
羅謙甫曰用寒遠寒用熱遠熱假者反之雖違其時以
從其症又云凡治病必察其下謂察時下之宜而權
治之故曰經者常也法者用也醫者意也随其所宜
而治之則萬全矣
一婦因怒項腫後月水不通四肢浮腫小便如淋此血
分症也先以椒仁丸數服經行腫消更以六君子湯
加柴胡枳殼數劑頸腫亦消矣亦有先因小便不利
後身發腫致經水不通名曰水分宜葶藶丸治之(良)
(方)云婦人腫滿若先因經水斷絶後致四肢浮腫小
便不通名曰血分水化爲血血不通則復化爲水矣
宜服椒仁丸(此憑症也)
一癧婦咽間如一核所鯁嚥吐不出倦怠發熱先以四
七湯而咽利更以逍遙散(此憑症也)
一婦所患同前兼胸膈不利肚腹膨脹飲食少思卧睡
不安用分心氣飲並效(此憑症也)
一女年十七項下時或作痛乍寒乍熱如瘧状肝脉弦
長此血盛之症也先以小柴胡湯二劑少愈更以生
地黃丸而痊(此憑脉症也)
一貴人女適夫夫早逝患十指攣拳掌垂莫舉膚體瘡
瘍粟粟然湯劑雜進飲食頓減幾于半載診之非風
也乃憂愁悲哀以致耳病属内因宜用内因藥仍以
鹿角膠輩多用射香熬膏貼痿處攣能舉指能伸病
漸安(此因情而治也)
一女性急好怒耳下常腫痛發寒熱肝脉弦急投小柴
胡加青皮牛旁子荆芥防風而寒熱退更以小柴胡
對四物數劑而腫消其父欲除病根予謂肝内主藏
血外主榮筋若志怒氣逆則傷肝肝主筋故筋蓄結
而腫須要自加調攝庶可免患否則肝迭受傷不能
藏血血虚則難差矣後不戒果結三核屢用追蝕不
歛而歿(此因情而治)
一人先于耳前耳下患之將愈延及項側缺盆三年遂
延胸腋診之肝脉弦數以龍會散堅二丸治之將愈
肝脉尚數四年後小腹隂囊内股皆患毒年餘不歛
脉診如前以清肝養血及前丸而愈(此憑脉也)
一人因怒耳下及缺盆患癧潰延腋下形氣頗實瘡口
不合治以散腫潰堅丸(四八)而愈(此憑形症也)
一兒七歲項結二核時發寒熱日久不愈治以連翹丸
數服而消若患在面臂等處尤宜此丸若潰而不歛
兼以托裡之藥(此憑症也)
一兒項結一核堅硬如癧面色痿黃飲食不甘服托裡
藥不應此無辜疳毒也以蟾蜍丸治之而愈若數服
不消按之轉動軟而不痛者内有䖝如粉急針出之
若不速去則䖝隨氣走内蝕臟府不治(按此因治不應而變法也)
(蟾蜍夏月溝渠中腹大不跳不鳴者先取糞蛆一杓置桶中以尿浸之桶近上令乾使蛆不得出將蟾蜍)
(撲死投蛆中任蛆食晝夜次以新布袋包繋置水急處浸一宿取出瓦上焙為末入射香一字軟飯丸如)
(麻子大每服二三十丸空心米飲送下)
一人眼赤癢痛時或羞眀下淚耳内作癢服諸藥氣血
日虚飲食日減而癢愈盛此肝腎風熱上攻也以四
生散酒調四服而愈(此憑症也)
一婦久欝患而不潰既潰不歛發熱口乾月水短少飲
食無味日脯尤倦益氣飬榮湯二十餘劑少健予謂
須服百劑庶保無危彼欲速效反服班猫之劑及數
用追蝕毒藥去而復結以致不能收歛出水不止遂
致不救(此憑症也)
一婦久不作膿脉浮而濇此氣血俱虚欲補之使自潰
彼欲内消專服班猫及散堅之藥血氣愈虚而死(此憑)
(症也)
一人因勞而患怠惰發熱脉洪大按之無力宜用補中
益氣湯(十六)彼不信輙服攻伐之劑吐泄不止亦死(此憑)
(脉因補誤治致死)
大抵此症原属虚損若不審虚實而犯病禁經禁鮮
有不誤常治先以調經解欝更以隔蒜灸之多自消
如不消即以琥珀膏貼之俟有膿則針之否則變生
他症設若兼痰兼隂虚等症只宜加兼症之劑不可
干擾餘經或氣血已復而核不消却服散堅之劑至
月許不應氣血亦不覺損方進必效散或遇神仙無
比丸其毒一下即止二藥更服益氣養榮湯數劑以
調理瘡口不歛豆䜴餅琥珀膏貼氣血俱虚或不慎
飲食起居七情者俱不治然此症以氣血爲主氣血
壮實不用追蝕之劑彼亦能自腐但取去使易于收
歛若氣血虚不先用補劑而數用追蝕之藥適足以
敗矣若發寒熱眼内有赤脉貫瞳人者亦不治一脉
者一年死二脉者二年死
一女年十九頸腫一塊硬而色不變肌肉日削筋攣急
痛此七情所傷氣血所損之症當先滋養血氣不信
乃服風藥後不起(此憑症也)
一人耳後漫腫(闕)
一少婦耳下患腫素勤苦發熱口乾月水過期且少嫗
以爲經閉用水蛭之類通之以致愈虛而斃
一女年十七患瘰&KR0659;久不愈月水尚未通發熱欬𠻳飲
食少思老媪欲用巴豆肉桂之類先通其經予謂此
症潮熱經候不調者不治但喜脉不濇且不潮熱尚
可治須飬氣血益津液其經自行彼欲效仍用巴桂
此慓悍之劑大助陽火隂血得之則妄行脾胃得之
則愈虚果通而不止飲食愈少更加潮熱遂致不救
一人遠途勞倦發熱脉大無力耳下患腫此勞損也宜
補中益氣飬榮湯(十六)自然熱退腫消彼不聽服降火
藥及必效散果吐瀉不食而死
夫勞倦損氣氣衰則火旺火乘脾土故倦怠而熱此
元氣傷也丹溪曰宜補形氣調經脉其瘡自消不可
汗下若不詳脉症經絡受病之異而輙用峻利之劑
鮮不危矣
一婦因怒不思食發熱倦怠骨肉痠疼體瘦面黃經漸
不通頸間結核以逍遥散(三三)八珍湯(十四)治之少可彼
自誤服水蛭等藥血氣愈虚遂致不救(此憑症也)
一人耳後寸餘發一毒名曰銳疽焮痛寒熱煩燥喜冷
此膽經藴熱而然先用神仙活命飲一劑勢減二三
時值仲冬彼惑于用寒遠寒之禁自用十宣托裡之
藥勢漸熾耳内膿潰喉腫閉藥不能下而歿
一放出宫女年踰三十兩胯作痛不腫色不變大小道
作痛如淋登厠尤痛此瘀血漬入隧道爲患乃男女
失合之症也難治後潰不歛又患瘰癧而歿(此久欝也)
此婦爲人之妾夫爲商常在外可見此婦久懷憂欝
及放出又不能如願是以致生此疾其流注瘰癧乃
七情氣血皆已損傷不可用攻伐之劑皎然矣
流注百二
暴怒所致胸膈不利者調氣爲主
抑欝所致而不痛者宜調經脉補氣血
腫硬作痛者行氣和血
潰而不歛者益氣血爲主
傷寒餘邪未盡者和而解之
脾氣虚濕熱凝滯肉理而然徤脾除濕爲主
閃肭瘀血凝滯爲患者和氣血調經絡
寒邪所襲筋攣骨痛或遍身痛宜温經絡飬血氣
大抵流注之症多因欝結或暴怒或脾虚濕氣逆于
肉理或腠理不密寒邪客于經絡或閃撲或産後瘀
血流注關節或傷寒餘邪未盡爲患皆因真氣不足
邪得乘之常治欝者開之怒者平之閃撲及産後瘀
血者散之脾虚及腠理不密者除而補之傷寒餘邪
者調而解之大要以固元氣爲主佐以見症之藥如
久而瘡口寒者更用豆豉餅或附子餅灸之有膿管
或瘀肉者用針頭散腐及錠子尤效若不補血氣及
不慎飲食起居七情俱不治
一人因怒脇下作痛以小柴胡對四物加青皮桔梗枳
殼而愈(因情處治)
一人臀腫一塊微痛脉弦緊以瘡科流氣飲四劑而消
(因情處治)
一人因怒脇下腫痛胸膈不利脉沉遲以方脉流氣飲
數劑少愈以小柴胡對二陳加青皮桔梗貝母數劑
蝢退更以小柴胡二十餘劑而痊(因七情處治)
一婦因閃肭肩患腫遍身作痛以黑丸子二服而痛止
以方脉流氣飲二劑而腫消更以二陳對四物加香
附枳殼桔梗而愈(憑症處治)
一婦腿患筋攣骨痛諸藥不應脉遲緊用大防風湯一
劑頓退又二劑而安又一婦患之亦然先用前湯
二劑更服黑丸子而痊此二患若失治潰作敗症(憑症)
(憑脉處治)
一婦禀弱性躁脇臂腫痛胸膈痞滿服流氣敗毒反發
熱少食用四七湯數劑胸寬氣利以小柴胡對四物
加香附陳皮腫痛亦退(此因治不對病而變方)
一人腿患潰而不歛用人參飬榮湯及附子餅灸更以
補劑煎膏貼之两月餘愈(憑症處治)
一人脾氣素弱臂腫一塊不痛肉色不變飲食少思半
載不潰先以六君子加芎歸芍藥二十餘劑飲食漸
進更以豆豉餅日灸數壮于前藥冄加黃蓍肉桂三
十餘劑膿熟針去以十全大補湯及附子餅灸之月
餘而歛(此憑症處治)
一人腿腫肉色不變不痛脉浮而滑以補中益氣湯加
半夏茯苓枳殼木香飲之以香附餅熨之彼謂氣無
補法乃服方脉流氣飲愈虚始用六君子湯加芎歸數劑
飲食少進冄用補劑月餘而消(憑脉憑症處治)
夫氣無補法世俗論也以其爲病痞滿壅塞似難爲
補殊不知正氣虚不能運行則邪氣滯而爲病不用
補法氣何由行乎
一人臂腫筋攣骨痛年餘方潰不歛診脉更虚以内塞
散一料少愈以十全大補湯及附子餅灸而愈(憑症憑脉)
(處治)
精要云留積經久極隂生隂寒反為熱以此潰多成
瘻宜早服内塞散排之
一人腿腫一塊經年不消且不作膿飲食少思強食則
脹或作瀉日漸消瘦診脉微細此乃命門火衰不能
生土以致脾虚而然也遂以八味丸飲食漸進腫患
亦消(憑症憑脉處治)
一人背髀患之微腫形勞氣弱以益氣飬榮湯間服黑
丸子及木香生地黃作餅覆患處熨之月餘膿成針之仍
服前藥而愈(此憑所因而治)
一人腿患久而不歛飲大補藥及附子餅及針頭散絍
之而愈(憑症處治)
一人臂患年餘尚硬飲食少思朝寒暮熱八珍湯加柴
胡地骨牡丹皮月餘寒熱少止冄用益氣飬榮湯附
子餅灸兩月餘膿成針之更服人參飬榮湯半載而
愈(憑症而治)
一婦膿潰清稀脉弱惡寒久而不愈服内塞散灸附子
餅而瘳(憑脉憑症而治)
一人臂患出腐骨三塊尚不歛發熱作渴脉浮大而濇
乃氣血俱損須多服生氣血之劑庶可保全彼謂火
尚未盡乃用涼藥内服外敷幾危求治其形甚悴脉
愈虚先以六君子加芎歸月餘飲食漸進以八珍湯
加肉桂三十餘劑瘡色乃赤更以十全大補湯外以
附子餅僅年而差(憑症憑脉)
一老傷寒表邪未盡股内患腫發熱以人參敗毒散二
劑熱止灸香附餅又小柴胡加二陳羌活川芎歸术
枳殼數劑而消(憑症處治)
一婦腰間患一小塊肉色如常不潰發熱予欲治以益
氣飬榮解欝之劑彼却别服流氣飲後針破出水年
餘而沒
一婦久不歛忽發寒熱予决其氣血俱虚彼反服表散
之劑果發大熱亦死(憑症處治)
一人元氣素弱將患此胸膈不利飲食少思予欲徤脾
解欝飬氣血彼反服辛香流氣之劑致腹脹又服三
稜蓬木厚朴之類飲食少四肢微腫兼腰腫一塊不
潰而沒
一婦經不調兩月或三月一至四肢腫飲食少日脯發
熱予曰此脾土氣血虚也用飬脾滋氣血藥飲食進
則浮腫自消血氣充則經水自調彼以爲緩用峻劑
先通月經果腹疼泄不止遍身浮腫飲食少沒于木
旺之月
一人年踰三十小腹腫硬逾年成瘡頭破時出血水此
七情所傷營氣逆於肉理也名曰流注胗之肝脉濇
盖肝病脉不宜濇小腹正属肝經須濇属金脉退乃
可予欲以甘温之藥補其氣血令自消潰彼不信乃
服攻伐之藥氣血愈虚果沒于金旺之月(此憑脉也)
(丹溪曰諸經惟少陽厥陰二經癰疽宜預防之以其多氣少血也少血則肌肉難長瘡久不歛必成敗症)
(若不知此輒用峻利之藥以攻伐其隂分之血禍不旋踵)
懸癰百三
焮腫或發熱者清肝解毒(小柴胡製甘草)
腫痛者解毒爲主(製甘草)
不作膿或不潰者氣血虚也(八珍湯)
腫痛小便赤滯者肝經濕熱也宜分利清肝(龍膽泄肝湯)
一人穀道前患毒焮痛寒熱此肝經濕熱所致名曰懸
癰属隂虚先以製甘草(百二五)二服頓退冄以四物加
車前青皮甘草節酒製黃栢知母數服而消(此憑症也)
一人年踰五十患懸癰膿清脉弱此不慎酒色濕熱壅
滯而然膿清脉弱老年值此何以收歛况谷道前為
任脉發源之地肝經宗筋之所予辭果沒治此癰
惟澗水製甘草有效已破者兼十全大補湯(十三)為要
一人患此焮痛發熱寒以小柴胡湯加製甘草(百二五)二
劑少退又製甘草四劑而消(按小柴胡清肝製甘草解毒)
大抵此症属隂虚故不足之人多患之寒凉之劑不
可過用恐傷胃氣惟製甘草一藥不損氣血不動臟
腑其功甚捷
一人腫痛小便赤澁以加減龍膽瀉肝湯加製甘草二
劑少愈以參耆歸木黃栢知母製甘草四劑(百二五)而潰
更以四物加黃栢知母參蓍製甘草而痊(按此先瀉後補當時)
(以有所據但不知其脉耳)
一人腫痛未作膿以加減龍膽瀉肝湯二劑少愈冄以
四物加黃栢知母木通四劑消(按此先治濕熱後飬血)
一人膿熟不潰脹痛小便不利急針之尿膿皆利以小
柴胡加黃栢白芷金銀花四劑痛止以托裡消毒散
數劑而愈
常見患者多不肯針待其自破殊不知緊要之地有
膿宜急針之使毒外發不致内潰故曰宜開戶以逐
之凡瘡若不針烙毒氣無從而解膿瘀無從而泄今
之患者反謂緊要之處不宜用針何相違之遠耶
一人膿清不歛内有一核以十全大補湯加青皮柴胡
製甘草更以豆䜴餅灸核消而歛(此憑症也)
一人久而不歛脉大無力以十全大補加五味麥門灸
以豆豉餅月餘而愈(此憑症憑脉也)
一老年餘而不歛診脉尚有濕熱以龍膽瀉肝湯(六五)二
劑濕退以托裏藥及豆䜴餅灸而愈(此憑症憑脉也)
一人腫痛發熱以小柴胡加黃連青皮(五)四劑少愈更
以龍膽瀉肝湯(六五)而消(此憑症也)
一人膿熟不潰脉數無力此氣血俱虚也宜滋隂益氣
血之藥更針之使膿毒外泄彼反用敗毒藥致元氣
愈虚瘡勢愈盛後潰不歛竟致不救(按此不憑脉症而悮治也)
懸癰原係肝腎二經隂虚須一于補尤恐不治况膿成
而又尅伐不死何待常治初起腫痛或小便赤澁先
以製甘草一二劑及蒜灸更飲龍膽瀉肝湯若發熱
腫痛者以小柴胡加車前黃栢芎歸膿已成即針之
已潰用八珍湯(十四)加製甘草柴胡稍酒炒黃栢知母
小便澁而脉有力者仍用龍膽瀉肝湯加製甘草小
便澁而脉無力者用清心蓮子飲加製甘草膿清不
歛者用大補劑間以豆豉餅灸或久而不歛者亦用
附子餅灸並效
囊癰百四
腫痛未作膿者䟱肝𨗳濕
腫硬發熱清肝降火
膿清不歛者大補血氣
已潰者滋隂托裡
膿成脹痛者急針之更飲消毒之劑
囊癰濕熱下注也有作膿者此濁氣順下將流入滲道
因隂道或虧水道不利而然膿盡自安不藥可也惟在
善于調攝耳又有因腹腫漸流入囊腫甚而囊自裂開睪
丸懸掛水出以麩炭(杉木炭也)末𫝊外以紫蘇葉包褁仰卧
飬之
精要謂癰入囊者死將以爲属腎耶予治數人悉以
濕熱入肝經施治而以補隂佐之雖膿潰皮脱睪丸
懸掛亦不死但未知下虚年老者如何耳
大抵此症属隂道虧濕熱不利所致故滋隂降濕藥
不可缺常治此腫痛小便秘滯者用除濕為主滋隂
佐之腫痛已退便利已和者除濕滋隂藥相兼治之
欲其成膿用托裡為主滋隂佐之候膿成即針之仍
用托裡滋隂若濕毒已盡者專用托裡如膿清或多
或歛遲者用大補之劑或附子餅灸之
一人囊癰未作膿而腫痛以加減龍膽瀉肝湯二劑少
愈更以四物加木通知母黃栢而消(此憑症也)
一人膿熟作脹致小便不利急針以小柴胡加黃栢白
芷金銀花四劑少愈更托裏消毒散數劑而消(此憑症也)
一弱人膿熟脹痛大小便秘急針之膿出三碗許即鼾
睡覺神思少徤但針遲須服解毒藥亦潰盡矣故用
托裡藥至三十餘劑始差(此憑症也)
一人年踰四十隂囊腫痛以熱手熨之少緩服五芩散
不應尺脉遲軟此下虚寒邪所襲而然名曰隂疝非
瘡毒也治以蟠葱散(九五)少可更服葫蘆巴丸而平(此因)
(脉遲為寒脉軟為虚而治)
一人年踰三十隂囊濕癢莖出白物如膿舉則急痛此
肝疝也用龍膽瀉肝湯(此因症處治)而愈隂莖或腫或縮或挺
或癢皆宜此藥治之
一人年踰五十患此瘡口不歛診之微有濕熱治以龍
膽瀉肝湯濕熱悉退乃以托裡藥及豆䜴餅灸而愈
次年復患濕熱頗盛仍用前湯四劑而退又以滋隂
藥而消若潰後虚而不補少壮者成漏老弱者不治
膿清作渴脉大者亦不治(此憑脉也)
一人年踰五十隂囊腫痛得熱愈盛服蟠葱散不應肝
脉數此囊癰也乃肝經濕熱所致膿已成急針之進
龍膽泄肝湯(六五)脉症悉退更服托裡滋隂藥外敷杉
木炭紫蘇末月餘而愈(此因脉處治)
一人年踰六十隂囊潰痛不可忍睪丸露出服龍膽泄
肝湯敷麩炭紫蘇末不應予意此濕氣熾盛先飲槐
花酒一椀次服前湯少愈更服托裡加滋隂藥而平
設以前藥不應加之峻劑未有不損中氣以致敗也
(此因處治不效而知為濕盛)
一少年玉莖挺長腫而痿皮塌常潤磨股難行兩脇氣
衝上手足倦弱先以小柴胡加黃連大劑行其濕熱
少加黃栢降其逆氣腫漸收莖中有堅塊未消以青
皮爲君少佐散風之藥末服之外以絲瓜子汁調五
倍子敷愈(此憑症也)
一人囊腫状如水晶時痛時癢出水小腹按之作水聲
小便頻數脉遲緩此醉後飲水入房汗出遇風寒濕
毒乘聚于嚢名水疝也先以𨗳水丸二服腹水已去
小便如常冄以胃芩散倍白术茯苓更用氣針引去
聚水而差(此憑症脉也)
一弱人莖根結核如大豆許勞則腫痛先以十全大補
湯去桂加車前麥門酒製黃栢知母少愈更加製甘
草四劑仍以四物車前之類而消又有患此焮痛
發熱服龍膽泄肝湯二劑製甘草四劑而潰冄用滋隂
之劑而愈或膿未成以葱炒熱敷上冷易之隔蒜灸
赤可數日不消或不潰或潰而不歛以十全大補加
柴胡稍爲主間服製甘草並愈若不保守必成漏矣
(已上二條此憑症也)
一弱人拗中作痛小便淋瀝此因火躁下焦無血氣不
能降而滲泄之令不行用四物加黃栢知母茯苓牛
膝木通十餘劑痛止便利(此憑症也)
一人氣短拗中若瘡小便不通用四物加參耆煎吞滋
腎丸而愈(此憑症也)
前症以虚爲本以病爲末益其本則末自去設若不
固元氣專攻其病寧無害耶
一人遺精勞苦愈盛拗中結核服清心蓮子飲連翹消
毒散不應予以八珍湯(十四)加山藥山茱萸遠志十餘
劑漸愈更服茯兔丸遂不復作又有患此諸藥不應
服八味丸而愈(此因處治不應故推求另為之治)
一人尿血隂莖作痛服清心蓮子飲不應服八正散愈
盛予以髮灰醋湯調服少愈更服班龍丸(百)而平(此因)
(處治不應以推求也)
一人患而久不斂以十全大補加五味麥門灸以豆䜴
餅月餘而平(此憑症也)
一弱人腫痛未成膿小便赤澁以製甘草青皮木通黃
栢當歸麥門四劑少愈以清心蓮子飲四劑而消(此憑症也)
一人焮腫痛甚小便澁發熱脉數以龍膽瀉肝湯倍車
前木通澤瀉茯苓勢去半仍以前湯加黃栢金銀花
四劑又減二三便利如常惟一處不消此欲成膿冄
用前湯加金銀花皂角針白芷六劑微腫痛脉滑數
乃膿已成針之腫痛悉退投滋隂托裡藥及紫蘇末
敷之而愈
一人病勢已甚脉洪大可畏用前湯二劑腫少退以仙
方活命飲二劑痛少止脉洪數膿已成須針之否則
隂囊皆潰彼不信更他醫果大潰睪丸掛復求治脉
將静以八珍湯加黃芪黃栢知母山枝更敷紫蘇末
數日而痊
一人患此腫痛發熱以小柴胡加黃連青皮四劑少愈
更以龍膽瀉肝湯而消(凡腫属濕痛属熱故痛者宜清濕熱)
一兒生三月病熱左右脇下節次生癤用四物湯敗毒
散倍人參香附爲佐犀角爲使大料飲乳母兩月而
愈踰三月腹脹生丹疹又半月移脹入囊為腫黃瑩
裂開兩丸顯露水出以紫蘇葉盛麩炭末托之旬餘
而合此因父病瘧遺熱于胎也(此憑症也)
一人玉莖腫痛服五苓散等藥不應其脉左關弦數此
肝經積熱而成以小柴胡(五)送盧薈丸一服勢去三
四冄服頓愈(此憑脉憑症也)
一人連日飲酒隂挺并囊濕癢服滋隂等藥不應予謂
前隂肝脉絡也隂氣從挺而出素有濕繼以酒爲濕
熱合于下焦而然經曰下焦如瀆又云在下者引而
竭之遂以龍膽瀉肝湯及清震湯而愈此或不應宜補
肝湯及四生散治之(此憑症也)
一婦隠内膿水淋漓或癢或痛状如䖝行少隂脉活數
此隂中有瘡也名曰䘌由心神煩欝胃氣虚弱氣血
凝滯所致與升麻白芷黃連木通當歸川芎白术茯
苓柴胡煎服以搨腫湯熏洗更搽蒲黃水銀兩月餘
而愈此條因脉而知瘡其曰胃氣虚者當時必有
見也或有包絡虚風邪乘隂血氣相搏令氣痞澁
致隂腫痛治以菖蒲散(九八)更以枳實炒熱帛包熨之
冷則冄炒
或有子藏虚冷氣下衝致隂脱出謂之下脱或因産
努力而脱者宜當歸散久不愈者補中益氣湯倍加
升麻柴胡舉之
下疳百五
腫痛或發熱者肝經濕熱也清肝除濕
腫痛發寒熱者邪氣傷表也發散之
腫痛小便赤澁者肝經濕熱壅滯也䟱肝𨗳濕
一人患此腫硬焮痛寒熱先以人參敗毒散二劑而止
更以小柴胡加黃連青皮而愈(此因症因經也)
一人潰而腫痛小便赤澁以加減龍膽瀉肝湯加青皮
黃連二劑少愈以小柴胡加黃栢知母當歸茯苓數
劑而愈(此因症因經也)
一人莖腫不消一人潰而腫痛發熱小便秘澁日晡
或熱一小兒腫痛諸藥不應各以小柴胡吞盧
薈丸數劑並愈
一人隂莖或腫或作痛或挺縱不收一人莖中作痛
筋急縮或作癢白物如精隨溺而下此筋疝也並用
龍膽瀉肝湯皆愈(此因症也)
張子和曰遺精癃閉隂痿脬痺精滑白淫皆男子之疝
不可妄歸之腎冷若月涸不月月罷腰膝上熱足
熱嗌乾癃閉少腹有塊或定或移前隂突出後隂痔
核皆女子之疝也但女子不謂之疝而謂之瘕
一人潰而腫痛發熱日晡尤甚以小柴胡加黃栢知母
當歸而愈(此因症也)
一人已愈惟莖中一塊不散以小柴胡加青皮荆防治
之更以荆防牛膝何首烏活石甘草各五錢煎湯熏
洗各數劑而消(此因症也)
一人年踰四十素有淋患疳瘡焮痛倦怠用小柴胡(五)
加連栢青皮當歸而愈(此因症而治)
一人因勞莖竅作癢時出白物發熱口乾以清心蓮子
飲而安(此因勞處治)
一人玉莖腫痛小便如淋自汗甚苦時或尿血少許尺
脉洪滑按之則濇先用清心蓮子飲加牛膝山枝黃
栢知母數劑少愈更以滋腎丸一劑而痊(此因症也)
前賢云如自汗小便少不可以藥利之既已自汗則
津液外亡小便自少若利之則榮衛涸竭無以製火
煩熱愈甚當俟熱退汗止小便自行也兼此乃陽眀
經大忌利小便也
一老患疳瘡小便淋瀝脉細體倦此氣虚兼濕熱也用
清心蓮子飲及補中益氣湯(十六)而愈下疳瘡丹溪用
青黛蛤粉密陀僧黃連爲末敷又以鷄肫皮燒存性
爲末敷
下疳瘡并膁瘡
蛤粉蠟茶苦參密陀僧
爲末河水洗净臘猪油調敷
又方
米泔水洗瘡净用頭髮塩水洗去油净冄用清湯洗
晒乾燒灰敷瘡即生靨
又方治下注疳瘡蝕臭腐爛疼痛難忍兼治小兒
疳瘡
黃栢(蜜炙)黃丹輕粉(錢半)乳香(三分)蜜陀僧
高末茶(各三分)射香(少許)
右末用葱湯洗瘡次貼此藥
洗藥
黃連黃栢當歸白芷獨活
防風荆芥朴硝等分水煎入錢五十文烏
梅五个塩一匙同煎温洗日五七次敷下項藥
敷藥
木香梹榔黃連銅青輕粉
枯&KR0552;海螵硝射香等分爲末洗後至夜敷
上
外科理例卷三
