外科理例卷七
明汪機撰
天泡瘡一百三十
脉浮發熱或拘急者發散表邪
脉沉發熱便秘者解表攻裡
發熱小便赤澁者分利消毒
一小兒患此焮痛發熱脉浮數挑去毒水以黃栢滑石
末敷之更飲荆防敗毒散(七)二劑而愈(此憑症也)
一人焮痛發熱服祛風清熱藥愈熾其脉沉實乃邪在
内也用防風通聖散(四十)一劑頓退又荆防敗毒散(七)
二劑而安(此憑症脉也)
此症須為風熱當審表裡治無悞矣
一兒焮赤發熱以黃栢滑石末敷之飲大連翹湯(六九)二
劑少愈更以金銀花散(一百十一)二劑而痊(此憑症也)
一兒十餘歲背側患水泡數顆發熱脉數此肺胃風熱
所致名曰天泡瘡以荆防敗毒散(七)加芩連外去毒
水以金黃散(六四)敷之又四劑而愈(此憑症也)
一有腹患此延及腰背焮痛飲冷脉數按之愈大乃表
裡俱實也用防風通聖散(四十)一劑更敷前藥勢减大
半再以荆防敗毒散(七)二劑而愈
楊梅瘡一百三十一(有從咽喉患起者見咽喉)
濕勝者宜先導濕表實者宜先解表
裏實者宜先疎裏表裏若俱實解表攻裏
表虛者補氣裏虛者補血表裏俱虛者補氣血
一人遍身皆患左手脉數以荆防敗毒散(七)表症乃退
以仙方活命飲(立元)六劑瘡漸愈兼萆薢湯服月餘而
痊
一婦焮痛發熱便秘作渴脉沉實以内疎黃連湯(三)二
劑裏症已退以龍膽泄肝湯(六立)數劑瘡毒頓退間服
萆薢湯至月餘而痊(此憑症脉症也)
一人下部生疳諸藥不應延及遍身突腫狀如翻花筋
攣骨痛至夜尤甚此肝腎二經温熱所致先以導水
丸令進五服次以龍膽瀉肝湯(六五)數劑再與除濕健
脾之藥外貼神異膏吸其膿膈蒜灸拔其毒而愈(此憑)
(症也)
若表實者以荆防敗毒散裏實者以内疎黃連湯
表裏俱實者防風通聖散(四十)氣虛者四君子血
虛者四物仍加兼症之藥並愈若服輕粉等藥反
收毒于内以致迭發槩服防風通聖則氣血愈虛
因而不治者多矣
一人患之發寒熱作渴便秘两手脉實用防風通聖散
(四十)而退以荆防風敗毒散(七)兼龍膽瀉肝湯(六五)而痊
(此憑症也)
一人患之腫痛先以龍膽瀉肝湯(六五)導水丸各四劑少
愈再以小柴胡加黃栢蒼术五十餘劑而平(此憑症也)
一人玉莖腫潰小便赤色肝脉弦數以小柴胡加木通
青皮龍膽草四劑又龍膽瀉肝湯(六五)數劑而痊(此憑脉症)
(也)
一童玉莖患之延及小腹數枚作痛發熱以小柴胡湯
(五)吞蘆會丸更貼神異膏月餘而痊(此憑症也)
一人愈後腿腫一塊久而潰爛不歛以蒜搗爛敷患處
以艾灸其上更貼神異膏及服黑丸子並托裡藥两
月而愈(此憑症也)
一婦燃輕粉藥於被中薰之致遍身皮塌膿水淋漓不
能起居以滑石黃栢為末綠荳粉等分鋪席上令可
卧更以金銀花散月餘而痊(此憑症也)
一人皆愈但背腫一塊甚硬肉色不變年餘方潰出水
三載不愈氣血俱虛飲食少思以六君子湯(三)加當
歸藿香三十餘劑更飲萆薢湯两月餘而痊(此憑症也)
一人患之勢熾兼脾胃氣血皆虛亦服前藥而差
一婦患之皆愈惟两腿两膁各爛一塊如掌兼筋攣骨
痛三載不愈諸藥不應日晡熱甚飲食少思以萆薢
湯兼逍遥散倍用白术茯苓數劑熱止食進貼神異
膏更服八珍湯(十四)加牛膝杜仲木瓜三十餘劑而痊
(此憑症也)
又捷法治楊梅瘡不問新舊並效不過旬日每日用膽
礬白礬末並水銀各三錢五分入香油津吐各少許
和勻坐無風處取藥少許塗两脚心以两手心對两
脚心擦磨良久再塗藥少許仍前再擦用藥盡即卧
汗出或大便去垢口出穢涎為驗連擦三日煎通聖
散(四十)澡洗更服内疎黃連湯敗毒散愈後服萆薢湯
有熱加芩連氣虛參蓍血虛四物之類
一人楊梅瘡後两腿一臂各潰二寸許一穴膿水淋漓
少食不睡久而不愈以八珍湯加茯神酸棗仁服每
日以蒜搗爛塗患處灸良久隨貼膏藥數日已可却
用豆䜴灸更服十全大補湯(十三)而愈(此憑症也)
凡有腫硬或作痛亦用蒜灸及敷中和膏内服補
藥並效
班疹一百三十二(附小兒丹毒痘後毒)
脉浮者消風為主
脉浮數者祛風清熱
脉數按之沉實者解表攻裏
一婦患班作癢脉浮以消風散(七八)四劑而愈(此憑症也)
一婦患班作癢脉浮數以人參敗毒散(六二)二劑少愈更
以消風散(七八)四劑而安(此憑症也)
一人患班色赤紫焮痛發熱喜冷脉沉實以防風通聖
散一劑頓退又以荆防敗毒散(七)加芩連四劑而愈
一老患疹色微赤作癢發熱以人參敗毒散(六二)二劑少
愈以補中益氣湯加黃芩山梔而愈(此憑症也)
一婦患班癢痛大便秘脉沉實以四物加芩連大黃槐
花而愈(此憑症也)
一兒患班作痛發熱煩渴欲服清凉飲下之胗脉不實
舉按不數此邪在經絡不可下用解毒防風湯二劑
而安
此症小兒多患之須審在表在裏及邪之微甚而
治之前人謂首尾俱不可下者何也曰首不可下者
為班未見於表下則邪氣不得伸越又脉症有表
而無裏故禁首不可下也尾不可下者班毒已顯
於外内無根蒂大便不實無一切裡症下之則班
氣逆䧟故不可下也
一人作癢發熱以消毒犀角飲甫一劑作吐瀉此邪上
下俱出也毒自解少頃吐瀉俱止其疹果消吐瀉後
脉見七胗此小兒和平脉也邪已盡矣不須治果愈
潔古云班疹為症各異發焮腫于外者少陽屬三焦
相火也謂之班若小紅靨行于皮膚之中不出者屬
少隂君火也謂之疹凢顯班症若有吐瀉者甚勿亂
治而多吉謂邪上下出也班疹並出小兒難禁是以
别生他症也首尾不可下大抵安裏之藥多發表之
藥少秘則微疎之令邪氣不壅併而作次以出使兒
易禁也身温煖者順身凉者逆
一子痘毒及時針刺毒不内侵數日而愈
大抵古人制法淺宜砭深宜刺便瘀血去于毒聚
之始則易消況小兒氣血又弱膿成而不針砭鮮
不斃矣
一兒臂患痘毒作炒按之復起此膿脹痛而然遂刺之
以托裡而愈
痘後肢節作腫而色不赤宜金銀花散(一百十一)更以生黃
豆末熱水調敷乾以水潤自消若敷六七日膿已成
急刺之宜服托裏藥
一兒痘瘡已愈腿上數枚變疳蝕䧟用雄黃銅綠等分
為末敷兼金銀花散而愈若患遍身用出蛾綿蠒填
實白礬末焼候汁乾取出為末放地上蓋良久出火
毒服之效
一兒痘後搔癢搔破成瘡膿水淋漓用經霜陳茅草為
末服之及鋪蓆上兼服金銀花散(一百十一)而愈若用菉
荳活石末亦可但不及茅草功速
一兒周歲患丹毒延及遍身如血染用磁鋒擊刺遍身
出黑血以神功散(六八)塗之服大連翹飲而愈
又兒未滿月隂嚢患此為前治之而愈
又兒不欲刺毒入腹而死河間云丹從四肢延腹
者不治予嘗刺毒未入腹者無不效
一小兒腿患丹如霞遊走不定先以麻油塗患處砭出
惡血更以金銀花(一百十一)一劑而安(此憑症也)
一小兒遍身皆赤砭之投解毒藥即愈(此憑症也)
一人患丹毒焮痛便秘脉數而實服防風通聖散不應
令砭患處去惡血仍用前藥即愈(此憑脉症也)
一小兒患之外勢須輕内則大便不利此在藏服大連
翹飲敷神功散而差(此憑症也)
一小兒遍身亦赤不從砭治以致毒氣入腹而死此症
乃惡毒熱血藴蓄于命門遇相火而合起也如霞片
者須砭去惡血為善如腫起赤色遊走不定者宜先
以生麻油塗患處砭之以洩其毒凡從四肢起入腹
者不治須丹有數種治者有數法無如砭之為善常
見患稍重者不用砭法俱不救也
腸癰一百三十三
小腹硬痛脉遲緊者瘀血也宜下之
小腹軟痛脉洪數者膿成也宜托之
一産婦小腹痛小便不利以薏苡仁湯二劑痛止更以
四物加桃仁紅花下瘀血升許而愈
大抵此症皆因榮衛不調或瘀血停滯所致若脉洪
數已有膿脉但數微有膿脉遲緊乃瘀血下之則愈
若患甚者腹脹大轉側作水聲或膿從臍出或從大
便出宜蠟礬丸太乙膏及托裡藥
一婦小腹腫痛小便如淋尺脉芤而遲以神效瓜蔞散
二劑少愈更以薏苡仁湯二劑而愈(此憑脉症也)
一人膿已成用雲母膏一服下膿升許更以排膿托裡
藥而愈後因不守禁忌以致不救(此憑症也)
一人裡急後重時或下膿脹痛脉滑數以排膿散及蠟
礬丸而愈(此憑症脉也)
一婦小腹痛有塊脉芤而濇以四物湯加玄胡紅花桃
仁牛膝木香而愈(此憑脉也)
一婦小腹隠痛大便秘澁腹脹轉側作水聲脉洪數以
梅仁湯一劑諸症悉退以薏苡仁湯二劑而差(此憑脉症)
(也)
一婦腹脹痛皮毛錯縱小便不利脉數滑以太乙膏一
服膿下升許脹痛頓退以神效瓜蔞散二劑而全退
更以蠟礬丸及托裡藥十餘劑而安(此憑脉症也)
一婦因經水多服澁藥止之致腹作痛以失笑散用二
服而瘳(此憑症也)
一人小腹痛而堅硬小便數汗時出脉遲緊以大黃湯
一劑下瘀血合許以薏苡仁湯四劑而安(此憑脉也)
一婦小腹惡露不盡小腹痛以薏苡仁湯(五七)下瘀血而
痊(此憑症也)凡瘀血停澁宜急治之緩則腐為膿最難
治療若流滿節骨則患骨疽失治多為敗症
腸癰身甲錯腹皮急按之濡如腫状腹無聚積身無熱
此久積冷所致故金匱有用附子温之若小腹腫痞
按之痛如淋小便自調發熱身無汗復惡寒脉遲緊
膿未成可下之當有血洪數者膿已成不可下此内
結熱所成故金匱有用大黃利之甚者腹脹大轉側
聞水聲或遶臍主瘡膿從瘡出者有出臍中者不治
必死惟大便下膿血者自愈
一婦病少腹痞堅小便或澁或時汗出或復惡寒此腸
癰也脉滑而數膿為已成設脉遲緊即為瘀血血
下則愈(此憑症脉也)
内經載有息積病此得之二三年遍身微腫續乃大
腸與臍連日出膿遂至不救此亦腸癰之類
腸癰作濕熱積治入風難治千金謂妄治必殺人要
略以薏苡仁附子敗毒散千金以大黃牡丹湯三因
以薏苡湯千金又有灸法曲兩肘頭正肘銳骨灸百
壮下膿血而安
一人傷寒踰月既下内熱未已脇及小腹偏左腫滿肉
色不變俚毉為風矢所中以膏摩之月餘毒循宗筋
流入睪丸赤腫如瓠翁胗關尺滑數且芤曰數脉不
時見當生惡瘡關芤為腸癰用保生膏外衣以乳香
用硝黃作湯下之膿如糜者五升許明日再圊餘膿
而差(此憑脉症也)
一婦腸中痛大便自小便出胗之芤脉見于關此腸癰
也以雲母膏分作百十丸煎黃蓍湯吞之利膿數升
而安
一女腹痛百方不應脉滑數時作熱腹微急曰痛病脉
沉細今滑數此腸癰也以雲母膏一兩丸如梧桐子
以牛皮膠熔入酒中並水吞之餉時服盡下膿血愈
(此憑脉也)
一人年踰五十腹内隠痛小便如淋皮膚錯縱而脉滑
數此腸癰也滑數膿成以廣東牛皮膠酒熔化送太
乙膏膿下升許更以排膿托裡藥及蠟礬丸而愈(此憑)
(脉也)
一婦産後小腹作痛諸藥不應其脉滑數此瘀血内潰
為膿也服瓜子仁湯(五七)痛止更以太乙膏而愈(此憑脉也)
今人産後多有此病縱非癰毒用之更效有人臍
出膿水久而不愈亦以前膏及躐礬丸而痊
一兒年十二患腹脹臍突頗銳毉謂腸癰舍針臍無他
法翁曰臍神闕也針刺當禁况癰舍于内惟當以湯
丸攻之進透膿散止一劑膿自潰繼以十竒湯(四)下
善應膏丸而漸差(此憑症也)
肺癰肺痿一百三十四
喘𠻳氣急胸滿者表散之
欬嗽發熱者和解之
欬而胸膈隠痛唾痰醒臭者宜排膿
喘急恍惚疾盛者宜平肺
欬膿脉短者宜補之
肺痿寸口脉數而虛肺痿之候久嗽不已汗出過度重
亡津液便如爛瓜下如豕脂小便數而不渴渴者自愈
欲飲者差此由多唾涎沫而無膿
肺疽寸口脉數而實肺疽之候口乾喘滿咽噪而渴甚
者四肢微腫欬唾膿血或腥臭濁味胸中隠隠微痛候
始萌則可救膿成則多死脉若微緊而數者未有膿緊
甚而數者已有膿嘔膿不止者難治久久如粳米粥者
亦難治嘔膿自止者自愈其脉短而濇者自痊浮大者
難治面色當白反赤者此火尅金皆不可治
内疽皆因飲食之火七情之火相欝而發飲食者隂
受之七情者臓腑受之宜其發在腔子而向内非肝
腸胃肓膜也
肺癰先須發表千金曰欬唾膿血其脉數實或口中咳
胸中隠痛脉反滑數者為肺癰脉緊數為膿未成緊去
俱數為膿已成
要略先以小青龍湯服一貼以解表之風寒然後以葶
&KR1047;大棗瀉肺湯桔梗葦葉湯随症用之以取膿此治腫
瘍例也終以黃蓍湯以補裡之隂氣此治潰瘍例也
肺癰已破入風者不治或用太乙膏凡服以搜風湯吐
之吐膿血如肺癰状口臭他方不應者宜消風散入男
子髮灰清米飲下兩服可除
一人喘欬脉緊數以小青龍湯服一劑表症已解更以
葶&KR1047;大棗湯而喘止乃以桔梗湯愈(此憑脉症也)
一人欬嗽氣急胸膈脹滿睡卧不安以葶&KR1047;散二服少
愈更桔梗湯差(此憑症也)
一人&KR2098;𠻳項強氣促脉浮而緊以參蘇飲二劑少愈更
以桔梗湯四劑而安(此憑脉症也)
一人欬𠻳脇脹滿咽乾口燥欬唾腥臭以桔梗湯四劑
而隂膿以排膿數服而止乃以補隂托裡之劑而瘳
(此憑症也)
一人欬而膿不止脉不退諸藥不應甚危用柘黃丸一
服少愈再服頓退數服而痊潰者尤效(此憑症也)
一婦唾膿五心煩熱口乾胸悶以四順散三劑少止以
排膿散數服而安(此憑症也)
一人面白神勞欬而胸膈隠痛其脉滑數予以為肺癰
欲用桔梗湯不信乃服表藥致欬嗽愈甚唾痰腥臭
始悟乃服前湯四劑欬嗽少止又以四順散四劑而
脉静更以托裡藥數劑而愈(此憑脉症也)
大抵勞傷血氣則腠理不密風邪乘肺風熱相摶藴
結不散必致喘𠻳若悟汗下過度則津液重亡遂成
斯症若寸脉數而虛者為肺痿數而實者為肺疽脉
微緊而數者未有膿緊甚而數者已有膿唾膿自止
者脉短而面白者易治膿不止脉洪大而面色赤者
不治使其治早可救膿成則無及矣金匱方論熱
在上焦者因欬為肺痿得之或從汗出或從嘔吐或
從渴消小便不利或從便難又被下藥快利重亡津
液故寸口脉數其人燥咳胸中隠隠而痛脉反滑數
此為肺癰咳唾膿血其脉數虛者為肺痿實者為肺
癰
一童氣稟不足患肺癰唾膿腥臭皮毛枯稿脉浮按之
濇更無力治以鍾乳粉湯(此憑脉症也)
一弱人咳膿日晡發熱夜間盗汗脈浮數而緊用人參
五味湯數劑頓退以紫苑茸湯月餘而痊(此憑症也)
一僕年踰三十𠻳久不愈氣壅不利睡卧膿血甚虛其
主已棄矣予以寧肺散一服少愈又服而止大半乃
以寧肺湯數劑而痊所謂有是病必用是藥若泥前
散性澁而不利何以得愈(此憑症也)
凡腫而一日至四五日未成膿而痛者宜灸至不痛灸
而不痛或麻木者明灸之
腫硬不作膿或痛或不痛或微痛或瘡頭如黍者灸之
尤效亦有數日色尚微赤腫尚不起痛不甚膿不作
者尤宜多灸勿拘日期更服甘温托裏藥切忌寒凉
之劑
瘀肉不腐桑柴火灸之
脈數發熱而痛者發于陽也可治脈不數小熱不痛者
發于隂也難治不痛最惡不可視為常疾此症不可
不痛不可大痛頓悶者不治
腫瘍八十一
腫高焮痛脈浮者邪在表也宜托之如内托復煎散
腫硬痛深脈沉者邪在内也宜下之如黃連内疎湯
仙方活命飲苦參丸
外無焮腫内則便利調和者邪在經絡也宜調和榮衛
如托裏榮衛湯白芷升麻輩
焮痛燥煩或咽乾作渴者宜降火如黃連解毒湯
焮痛發熱或拘急或頭痛者邪在表也宜散之如荆
防敗毒散人參敗毒散輩
大痛或不痛者邪氣實也隔蒜灸之更用解毒(如仙方活命飲)
煩躁飲冷焮痛脈數者邪在上也宜清之如清凉飲
或金銀花散
惡寒而不潰者氣實兼寒邪也宜宣而補之如十宣
散
焮痛發熱汗多大渴便秘譫語喉結陽症也宜下之
如黃連内疎湯破棺丹輩
一人患肺痿咳𠻳喘急吐痰腥臭胸滿咽乾脈洪數用
人參平肺散六劑及飲童便諸症悉退更以紫苑茸
湯而愈(此憑脉症也)
童便雖云專治火虛常治瘡瘍腫焮疼痛發熱作渴及肺
痿肺癰發熱口渴者尤效
一婦患肺痿咳𠻳吐痰腥臭日晡發熱脈數無力治以
地骨皮散熱止更用人參養肺湯月餘而安(此憑脉症也)
一人咳𠻳喘急發熱煩燥面赤咽痛脈洪大用黃連解
毒湯(八)二劑少退更以梔子湯服四劑而安(此憑脈症也)
一人春間咳嗽唾膿腥穢胸滿氣促皮膚不澤項強脈
數此肺疽也蓋肺系在項肺傷則系傷故牽引不能
轉側肺主皮毛為氣之本肺傷不能攝氣故脇脹氣
促而皮膚縱東垣云肺瘡脈微緊而數者未成膿緊
甚而數者已有膿其脈緊數膿為已成以參蓍歸芎
白芷貝母知母桔梗防風甘草麥門瓜蔞仁兼以蠟
礬丸及太乙膏膿盡脈濇而愈至冬脈復數經曰飲
食勞倦傷脾脾傷不能生肺形寒飲冷傷肺肺傷不
能生腎腎水不足則心火熾盛故脉洪數經曰冬見
心而莫治果殁火旺之月
一人年踰三十患咳嗽項強氣促右寸脈數此肺疽也
東垣云風傷皮毛熱傷血脈風熱相摶血氣稽留于
肺變成瘡疽今脈滑疽膿已成以排膿托裏之藥及
蠟礬丸脈漸濇而愈(此憑脉症也)
一人病胷膈壅滿昏不知人予以杏仁薏苡之劑灌之
立甦繼以升麻黃蓍桔梗消其膿踰月而愈予所以
知其病者以陽明脈浮滑隂脈不足也浮為風滑為
血聚始由風傷肺故結聚客于肺隂脈不足過于宣
逐也諸氣本于肺肺氣治則出入順而菀陳除故行
其肺氣而病自己(此憑脈也)
一人腎氣素弱咳唾痰延小便赤色服腎氣丸而愈(此憑)
(症也)
一&KR0659;婦咳而無痰咽痛日晡發熱脈浮數先以甘桔湯
少愈後以地骨皮散而熱退更以腎氣丸及八珍湯
加柴胡地骨皮而愈(此憑脈症也)
丹溪云咳而無痰者乃火欝之症及痰欝火邪在中
用苦梗開之下用補隂降火之劑不已則成勞𠻳此
症不得志者多有之又原病式瘦人腠理疎通而
多汗血液衰少而為燥故為勞𠻳之症也
一人年前病肺癰後又患咳𠻳頭眩唾沫飲食少思小
便頻數服解散化痰藥不應診之脾肺二脈虛甚予
謂眩暈唾涎屬脾氣不能上升小便無度乃肺氣不
得下制内未成癰宜服以加味理中湯脈四劑諸症
已退大半更用鍾乳粉湯而安(此憑脉也)
河間曰肺痿屬熱如咳久肺痿聲啞聲嘶咯血此屬
隂虛熱甚然也本論治肺痿吐涎沫而不咳者其人
不渴必遺尿小便數以上虛不能制下故也此為肺
中冷必眩多痰唾用炙甘草乾姜此屬寒也肺痿涎
唾多心中濕液濕液者用炙甘草湯此補虛勞也與
補隂大熱不同是皆宜分治故肺痿又有寒熱之異
一人因勞咳嗽不止項強而痛脉微緊而數此肺癰也
尚未成膿欲用托裏益氣藥彼不信仍以發散藥以
致血氣愈虛吐膿不止竟致不救
經云肺内主氣外司皮毛若肺氣虛則腠理不密皮
毛不澤肺受傷則皮毛錯縱故患肺癰肺痿腸癰者
致皮毛如此以其氣不能榮養而然也亦有服表藥
見邪不解仍復發表殊不知邪不解者非邪不能解
多因腠理不密而邪復入也專用發表則腠理愈虛
邪愈易入反為敗症矣若診其脉邪在表者止當和
解而實腠理乘虛復入者亦當和解兼實腠理故用
托裏益氣之藥若小便赤澁為肺熱所傳短少為肺
氣虛蓋肺為母腎為子母虛不能生子故也亦有小
便頻數者亦為肺虛不能約制耳
一人年踰四十喘咳脇痛胸滿氣促右寸脈大此風熱
藴于肺也尚未成瘡屬有餘之症欲用瀉白散(五八)彼
謂肺氣素祛自服補藥喘𠻳愈盛兩月後復請視汗
出如雨喘而不休此肺氣已絶安用治果殁
夫肺氣充實邪何從襲邪氣既入則宜散之故用瀉
白散乃瀉肺之邪氣邪氣既去真氣自實
一有患此吐膿面赤脈大予謂肺病脈宜濇面宜白今
面赤脈大火尅金不可治果殁
胃脘癰一百三十五
胃脘癰當候胃脈人迎者胃脈也其脉沉細氣逆則甚
甚則熱聚胃口而為癰若脈洪數膿已成遲緊雖膿未
就已有瘀血宜急治之否則邪毒内攻腐爛腸胃不可
救也宜射干湯
射干(去毛)赤茯苓梔子升麻(各一兩)
赤芍(兩半)白术(半兩)右剉水煎入地黃汁一合蜜半
合温服芍藥甘草湯升麻湯隨選用之
腦疳一百三十六
一兒頭患白瘡皮光且急諸藥不應名曰腦疳瘡乃胎
毒挾風熱而成服龍膽丸及吹蘆會末于鼻内兼
搽解毒散而愈若重者髮結如穗腦熱如火遍身汗
出顖腫胞高尤當服此藥
肺疳一百三十七
一兒欬𠻳喘逆壮熱惡寒皮膚如粟鼻癢流涕咽喉不
利頥爛吐紅氣脹毛焦作利名曰肺疳以地黃清肺
飲及化慝丸治之而愈
蛔疳一百三十八
一兒眉㱀多啼嘔吐清沫腹痛肚脹筋青唇口紫黑肚
門作癢名曰蛔疳服大蘆會丸而愈
脊疳一百三十九
有䖝蝕脊膂食熱黃瘦煩温下痢拍背如鼔鳴脊骨如
鋸齒十指生瘡常嚙此脊疳也亦宜大盧會丸治之
腎疳一百四十
一兒十歲患瘡疥久不愈肌瘦寒熱作時腦熱足冷滑
瀉肚痛齦爛口臭乾渴瓜黑面黧此腎疳也服六味
地黃丸更搽解毒散而愈
鬼擊一百四十一
一人被鬼擊身有青痕作痛以金銀花煎湯飲之即愈
歷節風一百四十二
一婦患&KR1031;寒熱焮痛服人參敗毒散翌日遍身作痛不
能轉側彼云素有此疾每發痛至月餘自止服藥不
應婦人體虛因受風邪之氣隨血而行淫溢皮膚卒
然掣痛遊走無常名曰歷節風治以四生丸而愈(此憑)
(脉也)
一宜人先兩膝後至遍身骨節皆痛脈遲緩用羌活勝
濕湯及荆防敗毒散七加滲濕藥不應次以附予八
物湯(七三)一劑悉退再服而愈(此憑脉也)
若脈洪數而痛者宜人參敗毒散(六二)有毒自手足起
至遍身作痛或頸項結核如貫珠此風濕流氣之症
宜加减小續命及獨活寄生湯(七四)
一人年踰五十筋骨痿軟卧床五年遍身瘙癢午後尤
甚治以生血藥癢漸愈痿少可更以加味四斤丸治
之調理謹守年餘而痊(此憑症也)
或曰熱淫于内藥用温補何也蓋因血衰弱不能養筋
筋緩不能自持陽躁熱淫于内宜養陽滋隂陽實則
水升火降矣
瘡疥一百四十三
瘙癢或膿水浸淫者消風除濕
癢痛無膿者祛風潤躁
瘙癢或疼午後尤甚者益隂降火
焮痛大便秘澁者滋隂瀉火
搔起白屑耳作蝉聲者祛風清熱
一婦患此作癢膿水不止脈浮無力以消風散(七八)四劑
少愈再四生丸(八四)月餘而平(此憑症脈也)
一人癢少痛多無膿水以芩連荆防山梔薄荷芍藥歸
身治之而愈(此憑症也)
一婦作癢午後尤甚以當歸飲子數劑少愈更以人參
荆芥散數劑而安(此憑脉症也)
一人久而不愈搔起白屑耳作蝉聲以四生散數服癢
止更以當歸飲子數劑而痊(此憑症也)
一人下體居多焮痛日晡尤甚腿腕筋紫而脹就于紫
處刺去瘀血以四物加芩連四劑而安在上體若臂
腕筋紫脹亦宜刺去其血以前湯加柴胡黃芩即愈
(此憑症也)
一人搔癢成瘡日晡痛甚以四物加芩連荆防數劑而
止更以四物加蒺藜何首烏黃蓍二十劑而愈(此憑症也)
一人頭目昏昡皮膚瘙癢搔破成瘡以八風散治之而
愈
一人患瘡疥多在兩足午後痛甚腿腕筋紫而脹脉洪
大此血熱也于紫處砭去毒血更以四物加芩連柴
胡地骨皮而愈(此憑脉症也)如手臂有瘡臂腕筋紫亦
宜砭之老弱人患此作痛須補中益氣湯加凉血
藥
一兒周歲先頭患瘡疥漸至遍身久而不愈用四物湯
(九)加防風黃芩升麻外搽毒藥散月餘而愈(此憑症也)
一小兒瘡毒不愈或愈而復發皆因母食炙煿辛辣或
有熱宜先治母熱若小兒不能服藥者就于母藥中
加漏蘆煎服兒瘡亦愈
一兒頭面生瘡數枚作癢瘡痂積累名曰粘瘡以枯礬
黃丹等分麻油調搽更服敗毒散而愈(此憑症也)
一人腿生濕瘡數年不愈尺脉輕胗似大重胗無力此
腎虛風邪襲之而然名曰腎藏風瘡以四生散為治
之彼不信自服芩連等藥遂致氣血日弱膿水愈多
形症愈憊迨二年復請予治仍用前藥而愈(此憑症脉也)
夫肢體有上下臓腑有虛實世人但知苦寒之藥能
消瘡毒不知腎藏風因腎不足所致遂以蒺藜為主
黃蓍為臣白附子獨活為佐使再若服敗毒等藥則
愈耗元氣促之死矣
一人焮痛發熱脉浮數以人參敗毒散四劑少愈更
以當歸飲子數劑而愈(此憑脉症也)
一人遍身作癢搔破成瘡出水脉浮數此手足陽明經
風熱所致以人參敗毒對四物湯再加芩連外以松
香一兩枯礬五錢輕粉三錢為末麻油調敷月餘而
愈(此憑症也)
一兒頭面胸腹患水瘡數枚潰而成瘡此風邪乘于皮
膚也名曰瘭瘡飲荆防敗毒散更以牛糞焼存性
為末傳之而愈(此憑症也)
瘭疽為患最毒形如粟許大者如栗患無常處多在
手指潰而出血用南星半夏白芷末傳之重者見骨
或狂言煩悶
一兒鼻下生瘡不時揉擦延及兩耳諸藥不效服蘆會
丸搽松香菉荳末而愈
一人濕熱下注兩腿生瘡以人參敗毒散加蒼术黃栢
服之外貼金黃散(此憑症也)
一人焮痛寒熱便秘脉數有力以防風通聖散二劑少
愈更荆防敗毒散加黃芩山梔四劑而愈(此憑症也)
有患此但脈沉實以前藥加大黃漸愈再服人參敗
毒散而平(此憑脈也)
一僧患瘡疥自用䧺黃艾葉等藥燃于被中熏之翌日
遍身焮腫皮破水出飲食不入予投以解藥不應而
死
又有患此久而不愈以船板灰存性一兩輕粉三錢為
末麻油調貼更以知母黃栢防己龍胆茯苓歸芎蓍
术服之而愈
大凡下部生瘡雖屬濕熱未有不因脾腎虛而得
之
一人兩腿生瘡每服敗毒散則飲食無味反增腫脹此
脾虛濕熱下注也以六君子加蒼术升麻酒炒芍藥
服之以黃蠟麻油各一兩輕粉三錢為膏貼之而愈
(此憑症也)
兩腿生瘡作痛或遍身作痛用當歸拈痛湯甚效
一人年踰五十兩膁生瘡日久不愈飲食失節或勞苦
或服滲利消毒之劑愈盛脾脈大無力此脾虛兼濕
熱也用補中益氣湯數劑少愈更六君子加蒼术升
麻神麯治之而愈(此憑症也)
大凡下部生瘡焮痛或發寒熱或脚氣腫痛以人參
敗毒散加梹榔紫蘇蒼术黃栢並效久不愈以四物
湯(九)治之愈後以補腎丸補之庶不再發
膁瘡方乳香没藥水銀當歸(各半兩)川芎貝
母黃丹(各二錢半)真麻油(五兩)除黃丹水銀將餘藥
同香油熬黑色去查下黃丹水銀又煎黑色挑柳枝
攪成膏油紙攤貼
又方龍骨(生用)血竭赤石脂(各一兩)頭髮(如指大)
黃蠟白膠香(各一兩)香油不拘多少煎髮三五沸去
髮入蠟白膠再以龍骨血竭石脂攪勻安水盆中候
冷磁器盛每用捻作薄片貼瘡口外貼竹箬三日後
番過再貼仍服活血藥
又方用砂糖水煎冬青葉三五沸撈起石壓平貼瘡
日換二次又方頭垢燒灰和棗肉搗膏先以葱椒
葉煎湯洗淨用輕粉摻上却以前膏傘紙攤貼之
又方地骨皮(一兩)甘草節(半兩)入香油熬熟去查入黃丹
(一兩半)白蠟(半兩)緊火熬黑提起白紙攤貼次用醋煎冬
青葉攤藥貼之
凍瘡用煎熟桐油調蜜陀僧末服
牛皮癬用牛膽調焼酒敷之
諸瘡痛不可忍者用苦寒藥黃連黃芩詳上下及引
經藥則可又云諸瘡以黃連當歸為君連翹甘草
黃芩為佐在下者加黃栢
若稟受壮盛宜四物湯(九)加大承氣下之
若性急黑瘦血熱之人瘡痛宜四物加芩連大力子甘
草若肥胖人瘡痛乃濕熱也宜羌活防風荆芥白芷蒼
术連翹取其風能勝濕也
在上者多通聖散在下多須用下
敷藥膿窠治熱燥濕為主無名異松皮炭亦主
膿乾疥開欝為主吳茱萸腫多者加白芷開欝乾
癢出血多者加大黃黃連猪脂調敷
濕多者油調敷癢多加枯礬痛多加白芷方解
石定癢殺䖝用蛇床
䖝瘡如癬状退熱殺䖝為主用蕪荑黑狗脊白礬䧺黃
硫黃水銀樟腦松香虫多加藜蘆斑貓或錫灰梹
榔紅色加黃丹青色加青黛頭上瘡加黃連
方觧石隂嚢瘡加茱萸脚腫出血分濕熱用藥
膿疱瘡治熱為主黃連黃芩大黃(各三錢)
蛇床寒水石(各三兩)黃丹(五分)白礬(一錢)無名異(少許沙)
白芷輕粉木香(少許痛者用)為末油調敷
沙瘡蕪荑寒水石(各二錢)剪草吳茱萸黃栢
枯礬(各一錢)蒼术厚朴䧺黃(各五分)輕粉(十貼)右為
末油調付又方蕪荑枯礬軟石膏大黃
章腦右為末先洗去瘡痂油調敷
一上散
䧺黃硫黃(各三錢半)寒水石白膠香黑狗脊蛇
床(各一兩)黃連枯礬(各五錢)吳茱萸(三錢)斑貓(十四個去翅足)右
除硫黃䧺黃寒水石另研為粉外餘皆研極細末次
以斑貓同餘藥研勻先洗瘡令湯透去痂用臘猪油
手心中擦熱鼻中嗅二三次却擦瘡上一上即愈如
痛甚腫滿高處加寒水石一倍如不苦癢只加狗
脊微癢只加蛇床有虫加䧺黃如喜火炙湯
炮加硫黃只嗅不已亦可愈也
疥瘡春天發者開欝為主吳茱萸白礬(各三錢)
樟腦(五分)輕粉(十盠)寒水石(二錢半)蛇床(三錢)黃栢大黃
硫黃(各一錢)梹榔(一個)為末油調莫&KR0946;破敷
小兒頭瘡川芎片芩酒炒白芍陳皮(各半兩)酒
歸酒白术(各兩半)天麻(酒洗)蒼术蒼耳(各七錢半)酒栢酒
粉草(各四錢)防風(三錢)為末水盪起煎服日四五次服後
睡片時
又方臘猪油(半生半熟)䧺黃水銀等分為末洗淨瘡敷
上
小兒癩頭並身癩松皮(燒灰)白膠香枯礬大黃
黃栢為末熟油調傅
耳後月蝕瘡黃連枮礬為末傅
小兒瘡牙皂(去皮)胡椒(些少)枯礬輕粉樟腦為末
桕燭油調搽七日如櫻桃膿窠乃去
小兒秃頭通聖散酒制取大黃另用酒炒入研為末
再仍通用酒拌焙乾每服一錢水煎頻服用白炭燒
紅淬長流水令熱洗之外用胡荽子伏龍肝梁上塵
黃連白礬為末油調服
又方松樹厚皮(燒炭二兩)黃丹(水飛一兩)寒水石(一兩細研)枯礬黃
連大黃(各半兩)白膠香(熬飛傾石上二兩)輕粉(四盠或云一分)
右為末先洗去瘡痂熬熟油調敷
癬瘡用防風通聖散去硝黃加浮萍皂角刺
又方浮萍(一兩)蒼耳蒼术(各二兩)苦參(一兩半)黃芩(半兩)
香附(二錢半)為末酒糊丸
敷藥先用洗藥後上敷藥蘆會大黃輕粉
䧺黃蛇床梹榔槿樹皮右為末先刮癬用
米醋調塗又方蘆會(三盛)巴豆(去壳十四粒)白蠟
草麻子(去壳四粒)斑貓(七箇去翅足)
右用香油二兩熬巴豆草麻斑貓三藥以黑為度去
粗入蠟並蘆會末在内用磁礶盛貯微微刮癬令破
以油塗上過夜略腫而愈
洗藥紫蘇樟樹蒼耳浮萍煎湯洗先洗後上
敷藥
諸䖝傷一百四十四(附犬)(蛇咬)
一人被犬傷痛甚惡冷急吮去毒血隔蒜灸患數壮痛
即止更貼太乙膏服玉真散而愈
一人風犬所傷牙關緊急不省人事急針患處出毒血
隔蒜灸良久而醒用太乙膏封貼飲玉真散二服更
甦更以解毒散(百八)二服而痊若患重者須先以蘇合
香丸灌之後進湯藥
針灸經云外邱穴治猘犬即風犬所傷發寒熱速灸三
壮更灸患處立愈春末夏初狂犬咬人須過百日得
安終身禁犬肉蠶蛹食此即發不可救也宜先去惡
血灸咬處十壮明日以後日灸一壮百日乃止忌酒
七日搗韮汁一二盞一狂犬傷令人吮去惡血灸百
壮效
治蛇入七竅急以艾炙蛇尾又方以刀破蛇尾少
許入花椒七粒蛇目中即用䧺黃朱砂末煎人參湯
調灌之内毒即解山居人被蛇傷急用溺洗患處
拭乾以艾灸之大效又方獨頭大蒜切片置患
處以艾子蒜上炙之每三壮換蒜效
一人被蝎螫手痛徹心傾刻焮痛至腋寒熱拘急頭痛
惡心此邪正二氣相摶而然以飛龍奪命丹塗患處
及服止痛之藥俱不應乃隔蒜灸之遂愈
後有被螫如前灸之痛即止
一人蜈蚣傷指亦用前法而愈
凡蛇毒之類所傷依此療之並效本草謂蒜療瘡毒
有回生之功
一獵戸腿被狼咬痛甚治以乳香定痛散不應予思至
隂之下氣血凝結藥力難達令隔蒜灸至五十餘壮
痛去仍以托裏藥及膏藥貼之愈
一人彼鬭犬傷腿傾間焮痛至腋翌日牙關緊急用玉
真散不應隔蒜灸三十餘壮而甦仍以玉真散(一百二一)
及托裏消毒藥而愈
諸䖝傷白礬一塊於端午日自早晒至晚收貯用時旋
為末水調搽患處痛即止
誤吞水蛭一百四十五
一人腹痛食熱則甚諸藥不應半年後腹加腫脹面色
瘻黃脈不洪滑非癰也詢之始因渴甚俯飲澗水意
其誤吞水蛭令取黃泥為丸空心用水送下百丸果
下蛭而愈
一兒因跌溝中腹痛服驚積等藥不應亦依前症療之
愈
䖝入耳一百四十六
一人睡間有䖝入耳痛瞀將生姜擦貓鼻其尿自出取
尿滴耳内䖝出
一人耳内生瘡不時作痛欲死痛止如故脈皆安静非
瘡也話間痛忽作予意有虫入耳急取貓尿滴耳果
出一臭䖝不復痛或用麻油滴之則䖝死難出
或炒脂麻枕之則䖝亦出但不及貓尿速也
血風瘡一百四十七
脈浮者祛風為主益氣佐之
脈濇者祛風為主養血佐之
脈浮而濇者祛風養
一婦患此作癢五心煩熱以逍遥數劑而止更人參荆
芥散二十餘劑而愈
一婦遍身作癢秋冬尤甚脈浮數飲消風散敷蛇床子
散數月頓愈
一婦遍身赤色撥破成瘡膿出不止以當歸飲子及蛇
床子散而愈
一老婦遍身作癢午前益甚以四君子加荆防芎歸而
安
一婦洗頭致頭患腫兼癢以人參荆芥散數劑而愈
一婦作癢成瘡久而患處仍癢搔起白屑以四生散數
服癢止以人參荆芥散二十餘劑而愈
一人遍身瘙癢諸藥不應脉浮按之而濇以生血藥為
主間以益氣百貼而愈(此憑脈也)
一兒癮疹瘙癢發熱不安以消風散治之
一兒亦患此咳𠻳時嘔以葛根橘皮湯並愈
一婦生風癜似癬三年不愈五心煩熱脈洪按之則濇
此血虛症也以生血為主風藥佐之若專攻風毒則
血愈虛而熱愈熾血被煎熬則發瘰&KR0659;或為怯症遂
以逍遥散數劑及人參荆芥散二十餘劑而愈
(此憑脈症也)
一婦遍身瘙癢秋冬則劇脈浮數此風邪客于皮膚名
曰血風疹飲消風散及搽蛇床子散少可更以四物
湯加荆防數劑而愈(此憑脈症也)
又一婦患此夏月尤甚脈洪大用何首烏散(七九)
一婦患赤瘢瘙癢搔破成瘡出水久而不愈内服當歸
飲外搽蛇床子散並愈(此憑症也)
一婦亦患此諸藥不應以四生散數服而愈
大抵婦人體虛風邪客于皮膚則成白疹寒濕客於
肌肉欝熱而為赤疹色雖有異治法頗同凡人汗
出不可露卧及浴經日汗出見濕乃生痤疿雷公云
遍身風疹酒調生栢予用屢驗
一人每至秋冬遍身發紅點如瘢作癢此寒氣收歛腠
理陽氣不得發越怫欝内作也宜人參敗毒散解散
表邪再以補中益氣湯實表益氣彼以為熱毒自用
凉藥愈盛復請仍用前湯加茯苓半夏羌活四劑更
用補中益氣湯而愈(此憑症也)
河間曰瘡腫因内熱外虛風濕所乘蓋肺主皮毛脾
主肌肉肺氣虛則腠理開為風濕所乘脾氣濕而内
熱則生瘡也腫者由寒熱毒氣客於經絡使血澁
壅結成腫風邪内作者則無頭無根血氣相摶
作者則有頭有根赤核種則風熱流會瘡以痛
為實癢為虛虛非為寒乃熱之微甚也
麥飯石膏治諸般癰疽神效附
麥飯石膏不拘多少炭火煅至紅以好米醋淬之
如此煅淬十數次研為末重羅去粗者取細末入乳
鉢數人更逓硏五七日如麵極細為妙白歛(研為細末)
鹿角(不用自蜕者須擇帶腦頂骨全者却是生取之角截作二三寸長炭火焼令烟盡硏羅如末再)
(入乳鉢更逓研令極細)
右用麥飯石膏細末二兩白歛末二兩鹿角灰四兩
最要研得極細方有效粗則反致甚痛細則大能止
痛收口排膿(精粗之異如此)和合量藥末多寡用經年好米
醋入銀石器内熬令魚眼沸却旋又入藥末用竹篾
子不住手攪熬一二時久令稀稠得所提出以磁器
盛之候冷以紙蓋覆勿令著塵用時先以猪蹄湯洗
去膿血以故帛挹乾鵝翎蘸膏塗傅四圍凡有赤處
盡塗之但留中心一口如錢大未潰能令内消已潰
則排膿如湍水逐日瘡口收歛瘡久肌肉腐爛筋骨
出露用舊布片塗藥貼瘡但内膜不穿亦能取安洗
瘡勿可手觸嫩肉亦不可口氣吹着合藥亦忌腋氣
之人及月經有孕婦人見之仍可熬好米醋一大椀
收磁器内候逐日用藥於瘡上久則藥乾以鵝翎
點醋拂濕其藥勿令綳也初則一日一洗一換藥十
日後兩日一換古方云麥飯石顔色黃白類麥飯
曾作磨者尤佳按麥飯石不可作磨狀如麥飯團生
粒點如無此石常以舊麵家磨近齒處石代之取其
有麥性故也或溪中尋白石如豆如米大者即是也
其石大小不等或如拳如鵝卵略如握聚一團麥飯
古之吕西華秘傳此方雖在至親亦不可得裴員外
㗖之以名第河南尹脅之以重刑吕寧守死不傳君
子責其存心雖隘尚可恕也近世毉者每見已效之
方設為詭詐之術使人勿復用之其罪不容誅矣常
有趙尹來宰龍泉速於赴任单騎兼程到任未幾鼻
衂大作日出血數升有毉教服藕汁地黃膏趙曰往
年因勞感熱而驟得此尋叩名毉服藥遂愈臨分袂
時毉者屬云疾若再作不可輕信毉者服生地黃藕
汁冰冷脾胃無復可療因此半月間易數毉無效前
毉遂密製藕汁地黃膏進之即愈趙問蒙惠藥與吾
初衂時所服之藥氣味相似得非方同乎毉曰即日
前所獻藕汁地黃膏也趙驚嘆曰毉乃詭謀以誤我
耶早信此方不受苦許久
補遺
癰癤一百四十八
些小癰癤方結未成不可貼膏藥取生鹿角尖於砂盆
内同老米醋濃磨以鵝翎塗拂癤之四圍當中留一
口遇乾再塗一二日即内消
又方用吳茱萸微炒為細末鷄子清調塗病處神效
些小癰癤疼痛發熱時用生粉草節不炙不焙只日晒
乾無日於焙籠蓋上微火焙乾研為細末熱酒調服
一二錢連追數服痛熱皆止微覺惡寒似欲發背
或已生瘡腫癮疹以硝石三兩煖水一升和令消待
冷取故青布沓三重於赤處方員濕布搨之熱則頻
易立差
發背及諸癰毒一百四十九
黑鉛一片甘草三兩微炙剉用酒一斗置磁瓶中然
後鎔鉛投酒中却出酒另以瓶盛取出鉛依前鎔投
如此者九度并甘草去之只用酒令病人飲醉寢則
愈
又方甘草三兩生𢷬為末大麥麵九兩大盤中攪和
令勻取上好醋少許别捻入藥令勻百沸水溲作餅
方員大於瘡一分熱傅腫上以細片及故紙隔令通
氣冷則換之已成膿自出未成膿便内消
發背欲死一百五十
取冬瓜截去頭合瘡上瓜當爛截去更合之瓜未盡
瘡已歛小矣即用膏養之
又方取獨頭大蒜兩頭細搗以麻油和研厚傅瘡上
乾即易或以苧根爛搗傳之數易
石癰堅如石不作膿者一百五十一
生商陸根搗爛搽之燥則易
乳硬欲結膿一百五十二
以鹿角於臼内磨取白汁塗之乾又塗不得近手並
令人嗍去黃水一日許即散
癰癤欲愈必癢又治腎藏濕癢一百五十三
一人髀上生癤數日瘡口欲合四邊癢甚以絹帛蘸湯
熨洗甚快再癢再熨覺倦毉云洗熨最損人氣血或
至眩絶於是取鹽於四緣遍擦覺瘡内外清凉更不
復癢如或癢甚則重擦隨其輕重鹽入瘡内亦無害
刀傷磕損血不止一百五十四
一人磕損大指甲離肉血淋急取葱白煨爛乘熱縳定
痛與血隨止葱冷再易
一匠斧傷脚跟乘急用泥塞延後攻注腫盛發寒熱遂
令剔去舊土使血再出却用煨葱白傅之不移時痛
住血止又遇殺傷氣偶未絶急令取葱白鍋内炒
熱以傅傷處繼而呻吟再易已無事矣無葱白用葉
亦可只要炒熱為上時易為佳若傷多煨炮不及但
以乾鍋且烙且杵令延出葱熱用之妙
外科理例卷七
