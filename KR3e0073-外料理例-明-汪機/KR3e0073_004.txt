外科理例卷四
眀汪機撰
便毒一百六
内藴熱毒寒邪者解散之
勞役而患者補之
不遂交感或強固精氣致敗而結者解散之
濕熱而致者清肝𨗳濕
一人患此未作膿小便秘澁以八正散三劑少愈以小
柴胡加澤瀉山枝木通二劑而消(此憑症也)
一老婦腫痛膿未作小便滯肝脉數以加減龍膽瀉肝
湯加山枝黃栢四劑而消(此因症也)
一人腫痛發寒熱以荆防敗毒散二劑而止以雙解散
二劑而消(此因寒熱認作外邪處治)
一人膿未成大痛服消毒托裡内䟱藥不應脉洪大毒
尚在以仙方活命飲一劑痛止又劑而消(此因治不應而處也)
一人腫痛日晡發熱以小柴胡加青皮天花粉四劑痛
止熱退以神效瓜蔞散四劑而消(此因症也)
一人焮腫作痛大小便秘脉有力以玉蠋散二劑頓退
更以龍膽瀉肝湯四劑而消(此因症因脉而治)
一人潰而痛不止諸藥不應診之脉大按之則數乃毒
未解也以仙方活命飲而止又二劑而消(此因症因脉而治)
一人潰而痛不止以小柴胡加黃栢知母芎歸四劑少
止更以托裡當歸湯數劑而斂(此因症也)
一人服尅伐藥以求内消致瀉利少食以二神丸先止
其瀉以十全大補倍加白术茯苓數劑而消(此因症也)
大抵此症多患于勞役之人亦有内藴熱毒而生者
須辨虚實及膿成否不可妄投藥餌常見治此概用
大黃之類下之以求内消或膿成令膿從大便出鮮
有見其痊者人多欲内消者恐收之難也若補飬氣
血不旬日而收矣若膿既成豈有可消之理冄用尅
伐之劑反爲難治
一人不慎房勞患此腫痛以雙解散二服其病即止更
以補中湯數劑而膿成針之以八珍湯加五味麥門
柴胡三十餘劑(此因症也)
大抵便癰者血疝也俗呼爲便毒言于不便處患之
故也乃足厥隂肝經絡及衝任督脉亦属肝之旁絡
也是氣血流通之道路今壅而腫痛此則熱毒所致
宜先䟱𨗳其滯更用托裡之劑此臨症制宜也
一人年踰四十患便毒尅伐太過飲食少思大便不實
遺精脉微東垣云精滑不禁大便自利腰脚沉重下
虚也仲景曰微弱之脉主氣血俱虚先以六君子(二)加
破故紙肉豆蔲煎服瀉止食進更以十全大補湯(十三)
加行經藥十餘劑而消(此因脉症也)
一人患便毒膿稀脉弱以十全大補湯加五味麥門白
歛三十劑稍愈更以參蓍歸术膏而平因新婚復發
聚腫堅硬四肢冷脉弱皮寒飲食少思此虚極也仍用
前藥加桂附三劑稍可彼欲速愈自用連翹消毒散
瀉利不止而沒(此因症脉也)
一人年踰四十素勞苦患便毒發寒熱先以小柴胡加
青皮一服表症悉退次以補中益氣湯加川山甲二
劑腫去三四更以托裡之藥五六服膿成刺去旬日
而歛(此因症也)
夫便毒足厥隂濕氣因勞倦而發用射干三寸同生
薑煎食前服得利一二行效射干紫花者是紅花者
非
又方
破故紙牛旁子(微炒)牽牛(炒)大黃(酒拌煨)
等分末之每服一兩酒調下
又方已成膿者
大黃連翹(各五錢)枳實(三錢)厚朴甘草節(各二)
(錢)桃仁(二十一粒)
薑三片分三貼煎服
消毒飲便毒初發三四日可消
皂角刺金銀花防風當歸大黃
甘草節瓜蔞仁
等分水酒各半煎食前温服仍頻提掣頂中髮立效
又方
白僵蠶槐花
爲末酒調服一方加酒大黃
又方
木筆子大黃瓜蔞桃仁草龍膽
㕮咀濃煎露一宿清晨温服立愈
又方
山梔大黃乳香沒藥當歸(各半錢)
瓜蔞仁(二錢)代赭石(一錢)
右作一服煎
一人腫而不潰以參耆歸术白芷皂角針柴胡甘草節
數劑而潰以八珍湯加柴胡數劑愈(此因症也)
一人潰而腫不消且不歛診之脉浮而濇以豆豉灸更
以十全大補湯月餘而愈(此因症也)
乳癰一百七(附乳岩癰無乳并男子乳)
暴怒或兒口氣所吹痛腫者䟱肝行氣
腫焮痛甚者清肝消毒
焮痛發寒熱者發散表邪
未成膿者䟱肝行氣
不作膿或不潰托裡爲主
潰而不歛或膿清者大補氣血
一婦禀實性躁懷抱久欝左乳内結一核不消按之微
痛以連翹飲子二十餘劑少退更以八珍湯加青皮
桔梗香附貝母二十餘劑而消(此因症因情也)
一婦發熱作渴至夜尤甚兩乳忽腫服敗毒藥熱反熾
診之肝脉洪數乃熱入血室以加味小柴胡治之熱
止腫消(此因症因脉也)
一婦兩乳内時常作痛口内常辣卧起若急臍下牽痛
以小柴胡加青皮黃連山梔而愈(此因症也)
一婦欝久左乳内結核如杏許三月不消心脉濇脾脉
大按之無力以八珍湯加貝母遠志香附柴胡青皮
桔梗五十餘劑而潰又三十餘劑而愈(此因情因脉也)
一婦久欝右乳内結三核年餘不消朝寒暮熱飲食不
甘此乳岩也乃七情所傷肝經血氣枯槁之症宜補
氣血解欝結遂以益氣飬榮湯百餘劑血氣漸復更
以木香餅灸之嘉其謹疾而消(此因症因情也)
一婦膿成不潰脹痛予欲針之令毒不侵展不從又數
日痛極始針湧出敗膿三四椀虚症蜂起幾殆用大
補藥兩月餘始安(此因症也)
夫乳者有囊槖有膿不針則遍患諸囊矣少壮者得
以收斂老弱者多致不救
一婦腫而不作膿以益氣飬榮湯加香附青皮數劑膿
成針之旬日而愈(此因症也)
一婦右乳腫發熱怠惰嗜卧無氣以動致夜熱尤甚以
補中益氣湯兼逍遥散而痊(此因症也)
一産婦因乳少服藥通之致乳房腫脹發熱作渴状若
傷寒以玉露散補之而愈
夫乳汁乃氣血行化在上爲乳在下爲經若衝任脉
盛脾胃氣壮則乳汁多而濃血衰則少而淡所乳之
子亦弱而多病此自然之理也亦有屢産有乳冄産
乳無或大便澁滯乃亡津液也(三因論)云産婦乳脉
不行有二有氣血盛閉而不行者有血氣弱澁而不
行者虚當補之盛當䟱之盛者當用通草漏蘆土瓜
根軰虚者當用煉成鍾乳粉猪蹄鯽魚之類概可見
矣亦有乳出不止者多属于虚不約束也
一婦乳癰愈後發熱服飬氣血藥不應八珍湯加炮薑
四劑而愈仍以前湯加黃耆香附三十餘劑而安(此因症也)
一婦患此膿成畏針病勢漸盛乃強針之膿出三椀許脉數發渴
以大補藥三十餘劑而愈(此因症也)
一婦乳癰膿成針刺之及時不月而愈
一婦産次子而無乳服下乳藥但作脹予謂乳皆血氣
所化今脹而無乳是氣血竭而津液亡也當補氣血
自有乳矣與八珍湯倍加參术少加肉桂二十餘劑
乳遂生後因勞役乳復竭(此因症也)
蓋初産有乳再産而無其氣血祇給一産耳其衰可知
聞有産後乳出不止亦為氣虚宜補藥止之其或斷乳
兒不吮亦能作脹用麥芽炒為末白湯調服以散之若
兒吮破乳頭成瘡用蒲公英末或黃連胡粉散摻之若
乳頭裂破以丁香末或蛤粉臙脂末敷之並效
一婦因怒兩乳腫兼頭痛寒熱以人參敗毒散二劑表
症已退以小柴胡加芎歸桔梗枳殼四劑而痊(此因症也)
一婦欝久右乳内腫硬以八珍湯加遠志貝母柴胡青
皮及隔蒜灸兼服神效瓜蔞散兩月餘而消(此因情因症也)
一婦左乳内腫如桃許不痛色不變發熱漸消瘦以八
珍湯加香附遠志青皮柴胡百餘劑又間服神效瓜
蔞散三十餘劑膿潰而愈(此因症也)
患者或責效太速或不戒七情俱難治大抵四十已
後者尤難治盖因隂血日虚也况醫用藥不分經絡
虚實未有能保痊也
一婦乳内腫一塊如鷄子大勞則作痛久而不消服托
裡藥不應此乳勞症也肝經血少所致先與神效瓜
蔞散四劑更隔蒜灸腫少退冄服八珍湯倍加香附
夏枯草蒲公英仍間服前散月餘而消(此因症因治而處也)
又有乳疽一症腫硬木悶雖破而不潰腫亦不消尤當
急服此散及隔蒜灸此二症乃七情所傷氣血所損
亦勞症也宜戒怒節飲食慎起居否則不治
一婦年逾二十禀弱乳内作痛頭疼脈浮與人參敗毒
散倍加參一劑表症悉退但飲食少思日晡微熱更
以小柴胡合六君子二劑熱退食進方以托裏藥加
柴胡十餘劑針出膿而愈(此因稟受因症因脈也)
一婦亦患此予謂須多服養氣血解鬱結藥可保無害
不信乃服尅伐之劑反大如椀日出清膿不歛而殁(此悮治也)
一婦鬱久乳内結核年餘不散日晡微熱飲食少思治
以益氣飬榮湯嫌緩乃服行氣之劑勢愈甚潰而日
出清膿不止復求治診之脉洪而數辭不治又年餘
果歿
一人年踰五十患子不立致左乳腫痛左脇脹痛肝脉
弦數而濇先以龍薈丸二服諸症頓退又以小柴胡
對四物加青皮貝母遠志數劑膿成予欲針之仍用
飬氣血解欝結不從乃雜用流氣敗毒之劑致便秘
發熱作渴復求治予謂膿成不潰陽氣虚不能鼔舞
也(此因情因脉也)
一妾放出宫人年四十左乳内結一核堅硬按之微痛
脉弱懶言此欝結症也名曰乳岩須服解欝結益氣
血藥百貼可保彼不爲然服十宣散流氣飲瘡反盛
逾二年復請予視其形如覆椀腫硬如石膿出如泔
予曰膿清脉大寒熱發渴治之無功果歿(此因情因脉因症而)
(處治)
一婦因怒左乳内腫痛發熱表散太過致熱益甚以益
氣飬榮湯數劑熱止膿成焮痛針之不從遂腫脹大
熱發渴始針膿大泄仍以前湯百餘貼始愈(此因悞治也)
一婦因怒左乳作痛胸膈不利以方脉流氣飲加木香
青皮四劑而安(此因情也)
一男子左乳腫硬痛甚以仙方活命飲二劑更以十宣
散加青皮香附四劑膿成針之而愈若膿成未破瘡
頭有薄皮剥起者用代針之劑點皮起處以膏藥覆
之膿亦自出不若及時針之不致大潰如出不利更
絍搜膿化毒之藥若膿血未盡輒用生肌之藥反助
邪氣縱早合必冄發不可不慎
一人因怒左乳腫痛肝脉弦數以復元通氣散二服少
愈以小柴胡加青皮芎歸而消(此因情因脉也)
一婦年踰三十每怒後乳内作痛或腫此肝火也與小
柴胡合四物湯加青皮桔梗枳殼香附而愈彼欲絶
去病根自服流氣飲遂致朝寒暮熱益加腫痛此氣
血被損而然予與八珍湯三十餘劑頼其年壮元氣
易復得愈
一治婦人兩乳間出黑頭瘡瘡頂䧟下作黑眼子脉弦
洪按之細小并乳癰初起亦治宜内托升麻湯
升麻葛根連翹(各半錢)黃耆歸身
甘草(炙各一錢)肉桂(三分)黃栢(二分)鼠粘子(半錢)
剉作一服水二分酒一分同煎食後服此足陽明
厥藥(此因症也)
一後生作勞風寒夜發熱左乳痛有核如掌脉細濇而
數此隂滯于陽也詢之已得酒遂以瓜蔞子石膏乾
葛川芎白芷蜂房生薑同研入酒飲之四貼而安(此因)
(症因脉處治)
一乳頭厥隂所經乳房陽明所属厥隂者肝也乃女子
致命之地宗筋之所且各有囊槖其始焮腫雖盛受
患止于一二槖若膿成不刺攻潰諸囊矣壮者猶可
弱者多致不救所以必針而後愈用蒲公英忍冬藤
入少酒煎服即欲睡是其功也及覺而病安矣未潰
以青皮瓜蔞桃仁連翹川芎橘葉皂角刺甘草節隨
症加減煎服已潰以參耆芎歸白芍青皮連翹瓜蔞
甘草節煎服
一婦乳癰氣血頗實但瘡口不合百法不應與神效瓜
蔞散四劑少可更與數劑及豆䜴餅灸而愈(此因人因治而)
(處也)
又有患此未潰亦與此散三劑而消良甫云如有乳勞
便服此藥可杜絶病根如毒已成能化膿爲水毒未
成者從大小便中散矣
一婦乳癰寒熱頭痛與荆防敗毒散一劑更與蒲公英
一握入酒二三盞冄搗取酒熱服查熱罨患處而消
此因頭痛發熱乃表症也故用表散蒲公英俗呼孛
孛丁夏秋間開黃花似菊散熱毒消腫核散滯氣解
金石毒聖藥
乳硬多因乳母不知調飬所致或忿怒所逆欝悶所
遏厚味所釀以致厥隂之氣不行故竅閉而汁不通
陽明之血沸騰故熱甚而化膿或因乳子膈有滯痰
含乳而睡口氣焮熱所吹而成結核初便忍痛揉軟
吮令汁透可散否則結成矣治以青皮疎厥隂之滯
石膏清陽明之熱生甘草節行汚濁之血瓜蔞子𨗳
毒消腫或加沒藥清橘葉皂角刺金銀花當歸或湯
或散佐以少酒若加艾火兩三壮于痛處尤妙粗工
便用針刀必惹崛病(機按前條用針以已成膿言此條禁針以未成膿言未成膿而)
(針則傷良肉反增瘡勢已成膿不針則膿蝕良肉延潰無休其意各有在也)
一婦形脉稍實性躁難于後姑乳生隠核以單味青皮
湯間以加減四物湯加行經絡之劑兩月而安(此因情也)
腹癰一百八
一人年踰三十腹患癰腫脉數喜冷齊氏曰瘡瘍腫起
堅硬者實也河間曰腫硬瞀悶煩躁飲冷邪在内也
用清凉飲(二六)倍大黃三劑稍緩次以四物湯加芩連
山梔木通四劑而潰更以十宣散(四)去參耆桂加金
銀花天花粉彼欲速效自服温補藥肚腹遂腫小便
不利仍用清凉飲膿潰數椀冄以托裡藥治之而愈
(此因症因脉處治)
一人腹癰焮痛煩躁作嘔脉實河間曰瘡瘍火属須分
内外以治其本又云嘔噦心煩腫硬瞀悶或皮肉不
變脉沉而實毒在内也當疎其内以絶其源用内疎
黃連湯利二三行諸症悉去更以連翹消毒散而愈
(此據脉症而治)
一人腹癰膿熟開遲脉微細膿出後瘡口微膿如蟹吐
沫此内潰透膜也瘡瘍透膜十無一生雖用大補亦
不能救此可為待膿自出之戒也(此據症也)
一恭人腹内一塊不時作痛痛則不知人事良久方甦
諸藥不應其脉沉細非瘡也河間云失笑散(百七)治疝
氣及婦人血氣痛欲死並效與一服痛去六七冄服
而平此藥治産後心腹絞痛及兒枕痛尤妙(按此憑脉處治)
一兒十歲腹脹痛服消𨗳藥不應彼以爲毒其脉右關
沉伏此食積也河間云食入則吐胃脘癰也更兼身
體痛難移腹脹善噫舌本強食後其氣薾然衰皆脾
病也審之因食粽得此以白酒麯熱酒服而愈(按此憑脉)
(憑症而治也)
一人素嗜酒色小腹患毒脉弱微痛欲求内消予謂當
助胃壮氣兼行經活血佐之可消彼欲速效自用敗
毒等藥勢果盛瘡不潰膿飲食少思兩月餘復請診
脉愈弱盗汗不止聚腫不潰肌寒肉冷自汗色脫此
氣血俱虚故不能發腫成膿以十全大補湯三十餘
劑膿成針之反加煩躁脉大此亡陽也以聖愈湯二
劑仍以前湯百劑而愈(此憑脉症處治)
疔瘡一百九
脉浮數者散之
脉沉實者下之
表裡俱實者解表攻裡
麻木大痛或不痛者並灸之更兼攻毒
疔瘡以其瘡形如丁盖之状也多因肥甘過度不慎房
酒以致邪毒蓄結遂生疔瘡經曰膏粱之變足生大丁
是也亦有人汗滴入食肉而生亦有悞食死牛馬而生
不可不慎初生頭凹腫痛青黃赤黑無復定色便令煩
躁悶亂或增寒頭痛或嘔吐心逆者是也急于艾炷灸
之若不覺痛針瘡四邊皆令血出以迴瘡錠子從瘡孔
絍之貼以膏藥仍服五香連翹湯漏蘆湯等疎下之爲
效若針之不痛無血者以猛火燒鐵針通赤于瘡上烙
之令如焦炭取痛爲效亦絍前錠子貼以膏藥經一二
日膿潰根出服托裡湯散依常療之如針不痛其人眼
黑或見火光者不可治此毒已入臟腑也
一人足患作癢惡寒嘔吐時發昏亂脉浮數明灸二十
餘壯始痛以奪命丹一服腫起更以荆防敗毒散而
愈
一人左手臂患之是日一臂麻木次日半體皆然神思
昏潰遂明灸二十餘壮始不痛至百壮始痛以奪命
丹一服始腫起更用神異膏及荆防敗毒散而愈(此憑)
(症也)
一婦忽惡寒作嘔肩臂麻木手心瘙癢遂瞀悶不自知
其故但手有一泡此疔毒也急灸患處五十餘壮而
甦又五十餘壮知痛投荆防敗毒散而愈(此因惡寒故用發表)
一人脚面生疔形雖如粟其毒甚大宜峻利之藥攻之
因其怯弱以隔蒜灸五十餘壮癢止冄灸片時知痛
更貼膏藥冄以人參敗毒散一服漸愈至隂之下道
遠位僻藥力難達若用峻劑則藥力未到胃氣先傷
不如灸之爲宜(此據形症而治)
一人感痘毒面生疔十餘枚腫痛脉數服荆防敗毒散
稍愈尚可畏更用奪命丹一服而愈(此憑脉症而治)
一婦六十右耳下天容穴間一疔其頭黑靨四邊泡起
黃水時流渾身麻木發熱譫語時時昏沉六脉浮洪
用烏金散汗之就用鈹針刺瘡心不痛周遭冄刺十
餘下紫黑血出方知疼痛即將寸金錠子絍入瘡内
外用提疔錠子放瘡上膏日貼護次日汗後精神微
爽却用破棺丹下之病即定其疔潰動後用守效散
貼塗紅玉錠子絍之八日疔出兹所謂審脉症汗下
之間外治次第如此殊勝不察脉症但見發熱譫語
便投下藥或兼香竄之藥遂致悞人遠矣
世人多云是瘡不是瘡且服五香連翹湯然或中或
否致悞者多盖不審形氣虚實瘡毒淺深發表攻裡
所因不同故也此既善于驅逐又以五般香竄佐之
與漏蘆湯相間大黃爲佐大黃入陽明太陽性走不
守泄諸實熱以其峻捷故號將軍雖各有參耆漏蘆
甘草之補藥寧免驅逐之禍乎
一人胸患遍身麻木脉數而實急針出惡血更明灸數
壮始痛服防風通聖散得利而愈(此憑脉症而治)
一夫人面生疔腫焮痛甚數日不潰脉症俱實治以荆
防敗毒散加芩連稍愈彼以爲緩乃服托裡散一劑
勢盛痛極始誤冄用涼隔散(二六)二劑痛減腫潰又與
連翹消毒散(二六)十餘劑而愈(此憑脉症也)
一人唇生疔瘡已五日腫硬脉數煩躁喜冷此胃經積
熱所致先以凉膈散(二六)一服熱去五六更與奪命丹
二粒腫退二三再以荆防敗毒散四劑而愈
(按此先攻裡因其脉症而施後發表不言脉症當時必有所見)
一人患之發熱煩躁脉實以清凉飲下之而愈(此憑脉症而治)
一鄭氏舉家生疔多在四肢皆食死牛肉所致刺去惡
血更服紫金丹(百廿)悉愈
一人唇下生疔脉症俱實法宜下之反用托裡故口鼻
流膿而死是謂實實之禍也
一老婦足大指患疔甚痛令灸之彼不從專服敗毒藥
致真氣虚而邪氣愈實竟不救
盖敗毒藥須能表散瘡毒然而感有表裡所發有輕
重體段有上下所禀有虚實豈可一槪而用之耶且
至隂之下藥力難到專假藥力則緩不及事不若灸
之爲速故下部患瘡皆宜隔蒜灸之不痛者宜明灸
之及針疔四畔去惡血以奪命丹一粒入瘡頭孔内
仍以膏藥貼之若患在手足紅絲攻心腹者就於絲
盡處刺去惡血宜服荆防敗毒散若絲近心腹者宜
挑破瘡頭去惡水亦以膏藥貼之如麻木者服奪命
丹如牙關緊急或喉内患者並宜噙一二丸
疔瘡丹溪用磁石爲末苦酒和封之根即出
又方
巴豆十粒半夏一大顆附子半箇蜣螂一枚各爲末
用麝相和看瘡大小以紙繩子圍瘡口以藥泥上用
帛貼傅時換新藥以差爲度活人甚多
痔漏一百十(附便血脱肛)
大便秘澁或作痛者滋躁除濕
下墜腫痛或作癢者袪風勝濕
肛門下墜或作痛瀉火導濕
腫痛小便秘澁者清肝導濕
一人患痔大便躁結焮痛作渴脉數按之則實以秦芁
蒼术湯一劑少愈更以四物加芩連槐花枳殼四劑
而愈
一人素不慎酒色患痔焮痛肛門墜痛兼下血大便乾
躁脉洪按之則濇以當歸郁李仁湯加桃仁四劑少
愈更以四物加紅花桃仁條芩槐花數劑而愈
大抵醉飽入房則經脉横解則精氣脱泄脉絡一虚
酒食之毒乘虚流注或淫極強固精氣遂傳大腸以
致木乘火勢而毁金或食厚味過多必成斯疾
夫受病者燥濕也爲病者濕熱也宜以瀉火和血潤
躁疎風之劑治之若破而不愈即成漏矣有串臋者有
串隂者有串陽者有穢從瘡口出者形雖不同治法
頗似其腸頭腫成塊者濕熱也作痛者風也大便燥
結者火也潰而爲膿者熱盛血也當各推其所因而
治之
一人患痔成漏登側則痛以秦芁防風湯加條芩枳殼
四劑而愈以四物加升麻芩連荆防不復作
一人患痔漏登側則肛門下脫作痛良久方收以秦芁
防風湯數劑少愈乃去大黃加黃芩川芎芍藥而痛
止更以補中益氣湯二十餘劑後再不脫
一婦患痔漏焮痛甚以四物加芩連紅花桃仁牡丹皮
四劑少止又數劑而愈
一人便血春間尤甚兼腹痛以和血除濕湯而愈
一人素有濕熱便血治以槐花散而愈
一人糞後下血諸藥久而不愈甚危診之乃濕熱用黃
連丸二服頓止數服而痊
一婦素患痔漏而安因熱則下血數滴以四物加黃連
治之而愈後因大勞瘡腫痛經水不止脉洪大按
之無力此勞傷血氣火動而然也用八珍加黃芩
連蒲二劑而止後去蒲黃芩連加地骨皮數劑而
安
丹溪曰婦人崩中者由臟腑傷損衝任二脉血氣
俱虛故也二脉為經脉之海血氣之行外循經絡
内營臟腑若氣血調適經下依時若勞動過極
臟腑俱傷衝任之氣虛不能約制其經血故忽然
而下謂之崩中暴下治宜大補氣血之藥舉養脾
胃微加鎮墜心火之藥治其心補隂瀉陽經自止
矣
一人因飲法酒肛門腫痛便秘脉實用黃連内疎湯
而愈
一人便血過勞益甚飲食無味以六君子加黃耆地
黃地榆而愈
一人糞後下血久不愈中氣不足以補中益氣湯數
劑更以黃連丸數服血止又服前湯月餘不再
作
一人臟毒下血服凉血敗毒藥不惟血不止且飲食少
思肢體愈倦脉數按之則濇先以補中益氣湯數劑
少止更以六君子加升麻炮薑四劑而止乃去炮薑
加芎歸月餘脾胃亦愈常治積熱或風熱下血者先
以敗毒散散之胃寒者氣弱者用四君子或參苓白
术散補之並效
一人臟毒下血脾氣素弱用六君子加芎歸枳殼地榆
槐花而愈後因謀事血復下諸藥不應予意思慮傷
脾所致投歸脾湯四劑而痊
大抵此症所致之由不一尚䆒其因而治之丹溪
云芎歸湯調血之上品熱加茯苓槐花冷加茯苓
木香此自根自本而論也盖精氣生于谷氣惟大
腸下血以胃氣收功或四君子或參苓白术散或
枳殼散小烏沉湯以和之胃氣一回血自循經絡
矣
腸風者邪氣外入隨感隨見臟毒者藴積毒久而始
見人惟坐卧風濕醉飽房勞生冷停寒酒麫積熱
以致榮血失道滲入大腸此腸風臟毒之所作也
挾熱下血清而色鮮腹中有痛挾冷下血濁而色
黯腹内略痛清則為腸風濁則臟毒有先便而後
血者其来也遠有先血而後便者其来也近世俗
糞前糞後之說非也治法先當解散腸胃之邪熱
則敗毒散冷則不換金正氣散加芎歸後隨其症
冷熱治之
河間云起居不節用力過度則絡脉傷陽絡傷則
血外溢而衂血隂絡傷則血内溢而便血腸胃之
絡傷則血溢腸外有寒汁沫與血相轉則併合凝
聚不得散而成積矣經云腸癖下膿血脉弦絶者
死滑大者生血溢身熱者死身凉者生諸方皆謂
風熱侵于大腸而然若飲食有節起居有時腸胃
不虛邪氣何從而入
一人痔漏每登厠脱肛良久方上脉細而微用補中
益氣湯(十六)三十餘劑遂不再作
丹溪曰脱肛属氣熱氣虚血虚血熱氣虚者補
氣參耆芎歸升麻血虚者四物湯(九)血熱者凉血
四物湯加黃栢肺與大腸為表裡故肺臟藴熱則
肛閉結肺臟虚寒則肛脱出有婦人産育用力
及小兒久痢亦致此症治宜温肺腑腸胃久自然
收矣
人痔漏口乾胃脉弱此中氣不足津液短少不能上
潤而然治以黃耆六一湯(三十)七味白术散(廿一)或曰諸
痛瘡瘍背属心火宜服苦寒以泄火因致大便不禁
而歿
夫諸痛瘡瘍皆属心火言其常也始熱終寒則反常
矣可泥此而不察乎
一婦糞後下血面色痿黃耳鳴嗜卧飲食不甘服凉血
藥愈甚右關脉浮而弱以加味四君子湯加升麻柴胡
數劑脾氣已腥兼黃連丸數劑而愈
大凡下血服凉血藥不應必因中氣虚不能攝血非
補中益陽之藥不能愈切忌寒凉之劑亦有傷濕熱
之食成腸癖而下膿血者宜苦寒之劑以内疎之脉
弦絶濇者難治滑大柔和者易治
一人年五十每至秋脉沉濇而糞後下紅飲食少進倦
怠無力面色痿黃夫病每至秋而作者盖天令至此
肅氣乃行陽氣下降人身之陽氣衰不能升舉故隂
血亦順天時而下䧟矣盖脾具坤静之德而有乾徤
之運故能使心肺之陽降肝腎之隂升自然天地和
而萬物育則無已上之症矣其原盖因飽食筋脉横
解則脾氣倦甚不能運化精微故食積下流于大腸
之間而隂血亦下䧟矣或欲用凉血清熱之劑子曰
不惟胃氣重傷兼又愈助下降之令理宜用升陽益
胃之劑則隂血自循經隧矣數十劑後不復作
一人痔瘡腫痛便血尤甚脉洪且濇經曰因而飽食筋
脉横解腸澼爲痔盖風氣通肝肝生風風生熱風客
則淫氣傷精而成斯疾與黃耆黃連當歸生地防風
枳殼白芷柴胡槐花地榆甘草斬愈次以黃連丸(丸三)
而瘥又有便血數年百藥不應而色痿黃眼花頭暈
亦用黃連丸而愈
一人患痔脉浮鼓午後發熱作痛以八珍湯加黃耆柴
胡地骨皮稍可彼欲速效以劫藥蝕之痛甚絶食而
歿
夫瘡之貴歛氣血使然也脉浮鼓日晡痛此氣血虚
也安曹五方爲高宗取痔得效官封至察使
人痔者貧富男女皆有之富者酒色財氣貧者擔輕負
重飢露早行皆心肝二血喜則傷心怒則傷肝喜怒
無常風血侵于大腸到榖道無出路結積成塊出血
生乳各有形相婦人因經後傷冷月事傷風餘血在
心經血流于大腸小兒痢後或母腹中受熱也治方
于後
水登膏治痔護肉
欝金白芨(各一兩)一方加黃連
右二味爲細末如内痔候登厠翻出在外用温湯洗
净側卧于床用温水調令得中篦塗谷道四邊好肉
上以紙盖藥留痔在外良久方用粘藥搽痔上時時
筆蘸温水潤之不令藥乾亦勿使四散
好白礬(四兩)生信石(二錢五分)硃砂(一錢生研極細)
右各研細末先用砒入磁泥罐次用白礬末盖之煅
令烟斷其砒盡隨烟去止借砒氣于礬中耳用礬爲
極細末看痔大小取礬末在掌中更以硃砂小許以
唾調稀篦挑塗痔上周遍一日三五上候痔顔色焦
黑爲效至夜有黃水出盡爲妙至中夜上藥一遍來
日依然上藥三次有小痛不妨換藥時以碗盛新水
或温湯在痔邊用筆輕洗去痔上舊藥再上新藥仍
用護肉膏次用荆芥湯澆之三兩日後黃水出將盡
却于藥中增硃砂減白礬則藥力緩矣三兩日方可
增減漸漸取之庶不驚人全在用藥人看痔頭轉色
增減厚薄敷之此藥只借砒氣又有硃砂解之有將
此二方在京治人多效二富丹溪曰瘡口不合補以
大劑參耆歸术灸以附子餅貼以補膏藥是也
一人年踰四十有痔漏大便不實服五苓散愈加泄瀉
飲食少思予謂非濕毒乃腸胃虚也宜理中湯彼不
爲然仍服五苓散愈盛復請治以理中湯及二神丸
月餘而愈(此因治而知中虚)
一人因痔瘡怯弱以補中益氣湯(十六)少加芩連枳殼稍
愈後因怒加甚時仲冬脉得洪大予謂脉不應時乃
腎水不足火來乘之藥不能治果歿火旺之月常見
患痔者腎脉不足俱難治
一人有痔肛門脱出此濕熱下注真氣不能外舉其脉
果虚以四君子加芎歸黃耆蒼术黃栢升麻柴胡治
之更以五味子煎湯熏洗彼以爲緩乃用砒霜等毒
藥蝕之而歿夫劫藥特治其末耳能伐真元鮮不
害人戒之
一人因痔氣血愈虚飲食不甘小便不禁夜或遺精此
氣虚兼濕熱非瘡也用補中益氣湯(十六)加山藥山茱
萸五味子兼還少丹(九四)治之而愈
一人痔漏膿出大便諸藥不應其脉頗實令用猪腰一
箇切開用黑牛末五分線札用荷葉包煨熟空心細
嚼温温塩酒送下數服頓退更服托裡藥而愈
鬢疽百十一
焮痛或發熱者袪風清熱
焮痛發寒熱或拘急者發散表邪
作膿焮痛者托裡消毒
膿已成作痛者針之
不歛或膿清者宜峻補
不作膿或膿成不潰者並用托裡
一人患此焮痛作腫發熱以小柴胡湯加連翹金銀花
桔梗四劑而消(此因症也)
一人因怒後鬢際腫痛發熱以小柴胡湯加連翹金銀
花天花粉四劑根畔俱消惟瘡頭作痛以仙方活命
飲二劑痛止膿熟針之更以托裡消毒藥而愈(此因情也)
一老腫痛發熱膿清作渴脉軟而濇此氣血俱虛也欲
補之彼見作渴發熱乃服降火之劑果作嘔少食復
求治投六君子湯四劑嘔止食進仍用補藥月餘而
愈(此因症與脉也)夫患者臟腑氣血上下虛實(詳見潰瘍作痛第十)
(三條)况隂症似陽陽症似隂(治論見外科心法)豈可以發熱作
渴而遂用寒凉之劑常治患者正氣虚邪氣實以托
裡爲主消毒佐之正氣實邪氣虚以攻毒爲主托裡
佐之正氣虚邪氣實而專用攻毒則先損胃氣宜先
服仙方活命飲托裡消毒散或用灸法俟邪氣退正
氣復更酌量治之
大抵正氣奪則虚邪氣盛則實盖邪正不並立一勝
則一負其虚不待損而自虚矣若發背腦疽疔毒及
患在四肢必用灸法拔引欝毒以行瘀滯尤不可專
于攻毒診其脉而辨之庶不有悞
一官肩患毒發熱惡寒大渴煩躁症似有餘脉雖大而
無力却属不足用當歸補血湯治之(此憑脉也)
一人膿熟不潰脹痛針之而止更以托裡消毒散而愈
凡膿熟不潰血氣虚也若不托裡必致難差
一人作膿焮痛發嘔少食以仙方活命飲一劑而止以
六君子加當歸桔梗皂角刺潰而愈(此憑症也)
一人膿清不歛以托裡散加五味麥門而愈(此憑症也)
一人嗜酒與煎&KR1572;年五十餘夏初左絲竹空穴忽努出
一角長短大小如雞距而稍堅予曰此少陽所過氣
多血少未易治也須斷肉味先解其食毒針灸以開
洩其壅滯彼不聽以大黃朴消腦子等冷藥盒之一
夕豁開如醬蚶徑三寸二日後蚶中濺血高數寸而
死因冷外逼氣欝不得發宜其發之暴也如此(此憑症也)
一人腫痛寒熱拘急脉浮數以荆防敗毒散二劑表症
悉退更以托裡消毒散潰之而安(此因症也)
一人焮腫痛甚發寒熱服十宣散愈熾診之脉數而實
此表裡俱有邪也以荆防敗毒散加芩連大黃二劑
少愈更以荆防敗毒散四劑而消
俞黃門年踰三十冬患鬢毒腫焮煩躁便秘脉實此膽
經風熱壅上也馬氏曰瘡瘍熱實不利者大黃湯下
之一劑便通瘡退更以荆防敗毒散(七)二劑十宣散
去桂加天花粉金銀花數劑而愈(此憑症脉也)
一人頭面焮腫作痛時仲冬脉弦緊以托裡温經湯汗
之而消
趙宜人年踰七十鬢疽已潰焮腫痛甚喜冷脉實便秘
東垣云煩躁飲冷身熱脉大精神昏悶者臟腑實也
以清凉飲(二六)腫痛悉退更以托裡藥三十餘劑而平
(此憑脉症也)
機按前疽雖出少陽血少之分然症與脉皆属于實
故年壯者用瀉劑之重老年者用瀉劑之輕若拘以
年老或守其經禁而投補劑實實之禍難免矣
脇疽一百十二
一人年踰五十腋下患毒瘡口不合右關脉數而渴此
胃火也用竹葉黃耆湯(二九)而止再用補氣藥而愈嘗
治午後發渴或發熱用地骨皮散效
一人性急味厚常服躁熱之藥左脇一點痛輕胗弦重
芤知其痛處有膿與四物加桔梗香附生薑煎十餘
貼痛處微腫如指大針之少時屈身膿出與四物調
理而安(此因症因脉而處治)
一夫人左脇内作痛牽引胸前此肝氣不和尚未成瘡
用小柴胡(五)加青皮枳殼四劑少可加芎歸治之而
愈
一人連年病瘧後生子三月病熱右脇下陽明少陽之
分生一癤甫平左脇下相對又一癤膿血淋漓幾死
醫以四物湯敗毒散數倍人參以香附爲佐犀角爲
使大料飲乳母兩月而愈踰三月忽腹脹生赤疹如
霞片取剪刀草汁調原蠶沙傅隨消又半月移脹入
囊爲腫黃瑩裂開兩丸顯露水出以紫蘇葉盛麩炭
末托之旬餘而合此胎毒症也
一婦因忿欝腋下結一核二十餘年因怒加腫痛完谷
不化飲食少思此腸胃虚也以六君子(六)加砂仁肉
桂乾薑肉豆蔻泄雖止而膿清瘡口不合用十全大
補湯(十三)月餘而愈(此憑症也)
機按前項二條脇瘡一因其性多躁急故用四物湯
隂柔之劑以安静之一因其肝氣不平故用小柴胡
疎理之劑以和解之此又因其性情爲治不恃專于
攻毒也
張通北人年踰四十夏月腋下患毒潰後不歛膿出清
稀皮寒脉弱腸鳴切痛大便溏泄食下即嘔此寒變
而内䧟也宜大辛温之劑遂以托裡温中湯(一)二貼
諸症悉退更以六君子(二)加炮乾薑肉桂數劑再以
十全大補湯而愈(此憑症也)
一人脇腫一塊日久不潰按之微痛脉微而濇此形症
俱虚也經曰形氣不足病氣不足當補不當瀉宜用
人參養榮湯彼不信乃服流氣飲虚症悉至方服前
湯月餘少愈但腫尚硬以艾葉炒熱熨患處至十餘
日膿成以火針刺之更灸豆䜴餅(四一)又服十全大補
湯(卜三)百貼而愈(此憑脉症也)
盖流氣飲通行十二經諸經皆爲所損况膽經之血
木少又從而損之寧不傷生東垣曰凡一經受病止
當求責其一經不可干擾餘經苟泛投尅伐之劑則
諸經被戕寧無危乎
一人年三十素飢寒患右肋腫如覆瓢轉側作水聲脉
數經曰隂虚陽氣凑襲寒化爲熱熱甚則肉腐爲膿
即此症也及按其腫處即起是膿成遂濃煎黃耆六
一湯令先飲二鍾然後針之膿出數椀虚症並至遂
用大補三月餘而愈(此憑脉症也)
大抵膿血大泄血氣俱虚當峻補之雖有他病皆宜
緩十全大補湯(十二)加遠志貝母白歛續斷灸以附子
餅膿漸少調護歲餘而愈(此憑症也)
一少婦胸膺間潰一竅膿血與口中所欬相應而出以
參耆當歸加退熱排膿等藥而愈一說此因肺痿所
致
一人胸腫一塊半載不消令灸百壯方潰服大補藥不
歛灸附子餅而愈(此憑症也)
一百戶胸患毒腫高焮赤發熱脉數大小便澁飲食如
常齊氏曰腫起色赤寒熱疼痛皮膚壯熱頭目昏重
氣血實也又曰大小便澁飲食如故腸滿膨脹胸膈痞
悶肢節疼痛身熱脉大精神昏塞臟腑實也進黃連
内疎湯(三)二劑諸症悉退更以荆防敗毒散加黃芩
山梔四劑少愈再以四物加芩連白芷桔梗甘草金
銀花數劑而消(此憑脉症也)
機按此項治法雖因脉症皆實而用泄法然瀉法又
有前後次序先攻裡後發表最後又用和解前賢治
病不肯孟浪如此學者可不以此爲法哉
腦疽一百十二
腫痛未作膿者宜除濕消毒黃連消毒飲之類
大痛或不痛或麻木者毒甚也隔蒜灸之更用解毒
藥
腫痛便秘者邪在内也泄之
不甚痛或不作膿者虚也托裡爲主
膿成脹痛者針之更以托裡
不作膿或不潰者托裡藥爲主
膿潰或不歛或多者大補氣血
大凡元氣一復諸病自退老弱之人不問腫潰尤當
補也
一人因勞發熱脇下腫痛脉雖大按之無力此氣血虚
腠理不密邪氣襲于肉理而然也當補之以接虚怯
之氣以補中益氣湯加羌活四劑少可去羌活又百
餘劑而愈(此憑脉也)
一人面白神勞脇下生一紅腫如桃教用補劑不信乃
用流氣飲十宣散血氣俱憊而死
一人年踰二十腋下患毒十餘日腫硬不潰脉弱時嘔
予謂腫硬不潰陽氣虚嘔吐少食胃氣弱宜六君子
湯加砂仁藿香彼謂腫瘍時嘔毒氣攻心潰瘍時嘔
隂虚宜補予曰此丹溪大概言也若腫赤痛甚煩躁
脉實而嘔爲有餘當作毒氣攻心而下之以瘡属心
火故也腫硬不潰脉弱時嘔爲不足當補之亦有痛
傷胃氣或感寒邪穢氣而嘔者雖腫瘍尤當助胃壮
氣盖腫瘍毒氣内侵作嘔十有一二潰瘍濕氣内傷
作嘔十有八九彼不信飲攻伐藥愈甚復請胗脉微
弱而發熱予謂熱而脉静及脱血脉實汗後脉躁皆
難治果歿(此憑脉症也)
胸瘍一百十四
一夫人性剛多怒胸前作痛肉色不變脉數惡寒經曰
洪數脉應發熱反惡寒瘡疽也今脉洪數則膿已成
但體豐厚故色不變似乎無膿以痛極始肯針入數
寸膿數椀以清肝消毒藥治之而愈設泥其色而不
用針無可救之理(此憑症脉也)
一人年踰四十胸患瘡成漏日出膿椀許喜飲食如常
用煩躁飲冷脉實而痛宜瀉火
一人素不慎起居飲食焮赤腫痛尺脉洪數以黃連消
毒散一劑濕熱頓除惟腫硬作痛以仙方活命飲二
劑腫痛悉退但瘡頭不消投十宣去桂加金銀花藁
本白术茯苓陳皮以托裡排膿彼欲全消自制黃連
解毒散二服反腫硬不作膿始悟仍用十宣散加白
术茯苓陳皮半夏腫少退仍去桂又四劑而膿成腫
勢亦退繼以八珍湯加黃耆五味子麥門月餘膿潰
而愈(此憑脉症也)
夫苦寒之藥難治陽症尤當分表裏虚實次第時宜
豈可始末悉用之然焮腫赤痛尺脉數按之則濡乃
膀胱經濕熱壅盛也故用黃連消毒散以解毒除濕
顧腫硬作痛乃氣血凝滯不行而作也遂用仙方活
命飲以散結消毒破血也其瘡頭不消盖因熱毒薰
蒸氣血凝滯而然也宜用甘温之劑補益陽氣托裡
以腐潰之况此症原属腎脉經因虚火盛而出若不
審其因專用苦寒之藥胃氣以傷何以腐化收歛幾
何不致于敗耶凡瘡易消散易腐潰易收歛皆氣血
壯盛故也
一人耳後漫腫作痛肉色不變脉微數以小柴胡湯加
芎歸桔梗四劑腫少起更以托裡消毒散數劑脉活
數此膿已成宜針彼畏不從因痛極始針出膿椀許
以托裡藥兩月餘始安(此憑脉症也)
一人腦疽腫痛脉數以黃連消毒散二劑少退與仙方
活命飲二劑而止再以當歸川芎芍藥金銀花黃栢
知母而潰又以托裡藥而愈(此憑脉症也)
一人頭項俱痛雖大潰腫痛益甚兼作瀉煩躁不睡飲
食少思其勢可畏診其脉毒尚在與仙方活命飲二
劑腫痛退半與二神丸及六君子湯加五味麥門酸
棗仁四劑諸症少退食頗進睡少得及與參苓白术
散數服飲食頗進又與十全大補湯加金銀花白芷
桔梗月餘差
一老患此色赤腫痛脉數有力與黃連消毒散二劑少
退更與清心蓮子飲四劑而消(此憑脉症也)
一人腫硬不作膿惟瘡頭出水疼甚以仙方活命飲二
劑痛止而膿成針之更以托裡藥而愈
一婦腦左腫痛左鼻出膿年餘不愈時或掉眩如坐舟
車許叔微曰肝虚風邪襲之然也以川芎一兩當歸
三錢羌活旋覆花細辛防風蔓荆子石膏藁本荆芥
穗半夏麴乾地黃甘草各半兩每服一兩薑水煎服
一料而愈
機按此條認作肝虚風邪襲之而治以去風清熱養血
祛痰之劑因其掉眩痛偏于左也經曰諸風掉眩皆
属肝木又病偏左乃肝膽所主又曰風從上受之又
曰無痰不成眩暈又曰肝藏血又曰風乃陽邪故方
以風熱痰血而主治者理也
一人腦疽已十餘日面目腫閉頭焮如斗脉洪數煩燥
飲冷此膀胱濕熱所致用黃連消毒飲(百十九)二劑次
飲槐花酒二椀頓退以指按下腫則復起此膿已成
于頸額肩頰各刺一孔膿並湧出口目始開更以托
裡藥加金銀花連翹三十餘貼而愈(此憑脉症也)
一兒頭患白瘡皮光且急諸藥不應名曰腦疳瘡乃胎
毒挾風熱而成服龍膽丸(百十三)及吹蘆會末鼻内兼
搽解毒散而愈若重者髮結如穗腦熱如火遍身出
汗腮腫胸高尤宜此藥
機按龍膽丸蘆會末皆凉肝膽殺䖝之劑盖肝膽主
風又風木自甚則生䖝故治疳多此藥也
一人素飲酒九月患腦之下項之上出小瘡後數日腦
項麻木腫勢外焮瘍醫處五香連翹且云不可速療
俟膿出用藥或砭刺三月可平四月如故予曰凡瘡
見膿九死一生果如醫言則束手待斃矣且膏粱之
變不當投五香當先火攻然後用藥以大艾炷如兩
核許者灸至百壯乃痛次爲處方足太陽膀胱經其
病逆當反治脉得弦緊按之洪大而數有力必當伏
其所主而先其所因其始則同其終則異以時言之
可收不可汗經與病禁下法當結者散之醎以耎之
然寒受邪而又禁醎遂以諸苦寒爲君甘寒爲佐酒
熱爲因用大辛以解結爲臣三辛三甘益元氣而和
血脉淡滲以導酒濕扶持秋令益氣瀉火以入本經
藥通經爲引用故以羌活獨活防風藁本連翹以解
結黃連芩栢知母酒製以瀉火生甘草泄胃火補下
焦元氣參耆橘皮以補胃但參耆甘草配諸苦寒藥
三之一多則滋營氣補土濕邪也蘇木歸尾去惡血
生地黃補血酒防已除膀胱留熱澤瀉助秋去酒濕
熱凡此諸藥必得桔梗爲舟楫乃不下沉服之投床
大鼾日出乃寤以手捫瘡腫減七八至瘡痂歛都十
四日而已
機按脉之緊弦主瘡痛按之洪數主内熱大陽寒水
而受陽熱故曰其病逆寒水之經而用寒凉之藥故
曰反治此因脉因經因其所嗜而制此方也
一人患腦疽勢劇脉實用黃連消毒散不應以金銀藤
二兩水二鍾煎一鍾入酒半碗服之勢去三四再服
漸退又加黃栢知母瓜蔞當歸甘草節數劑而潰止
加黃耆川芎白芷桔梗數劑而愈(機按此條憑脉而治也)
一人腦疽其頭數多痛不可忍服消毒藥不應更以金
銀花服之即鼾睡覺而勢去六七再四劑而消
一人所患尤甚亦令服之腫痛頓退但不能平加黃耆
當歸瓜蔞仁白芷桔梗甘草節數劑而愈
前條因治不應而變法後條因疽而處治
一人膿將成微痛兼渴尺脉大而無力此隂虚火動之
症彼謂心經熱毒自服清凉降火藥愈熾復求治乃
以四物湯加黃栢知母五味麥門黃耆及加減八味
丸渴止瘡潰更以托裡藥兼前丸而愈(此憑脉也)
一婦膿成不潰脹痛欲嘔飲食少思急針之與托裡藥
而愈(此憑症也)
一婦腦疽不甚痛作膿以托裡消毒膿成針之補以托
裡藥亦愈(此憑症也)
一老人膿清兼作渴脉軟而濇予以爲氣血俱虚用八
珍湯加黃耆五味彼不信乃服降火之劑果反作嘔
少食始信服香砂六君子湯四劑嘔止食進仍投前
湯月餘而愈(此脉憑症也)
一人未潰兼作渴尺脉大而無力以四物湯加黃栢知
母黃耆麥門四劑而渴減又與加減八味丸渴止瘡
潰更用托裡藥兼前丸而愈(此憑症也)
一夫人年踰八十腦疽已潰發背繼生頭如粟許脉大
無力此膀胱經濕熱所致脉無力血氣衰進托裡藥
消毒數服稍可更加參耆雖起而渴此血氣虚甚以
參耆各一兩歸地各五錢麥門五味各一錢數服渴
止不潰加肉桂十餘劑膿成針之瘀肉漸腐徐徐取
去而膿清不歛投十全大補湯(十二)加白歛貝母遠志
三十餘劑膿稠而愈設不峻補不去腐肉以渴爲火
投以凉藥寧免死哉瘡疽之症雖属心火當分表
裏虚實果元氣充實内有實火寒劑或可責效若寒
凉過度使胃寒脾弱陽症變隂或結而不潰或潰而
不歛隂陽乖戾水火交争死無日矣(機按此憑形憑脉憑症而治之)
(也)
一人腫痛脉數以荆防敗毒散二劑而痛止更以托裡
消毒藥而消(此憑脉也)
一人焮腫疼痛發熱飲冷脉洪數與凉膈散二劑而止
以金銀花四劑而潰更以托裏藥而愈(此憑症脉也)
一老婦禀實潰而痛不止脉實便秘以清凉二劑而止
便以托裏消毒藥而愈(此憑脉也)
一婦年踰七十冬至後腦出疽如甌面大瘍醫胗視候
熟以針出膿因怒笞婢疽輒凹䧟一韭葉許面色青
黃不澤四肢逆冷汗出身清時嘔吐脉極沉細而遲
盖緣衰老之年嚴寒之時病中苦楚飲食淡薄肥膿
之氣色滌瘦悴之形獨存加之暴怒精神愈損故有
此寒變也病與時同速製五香湯一劑加丁香附子
冬五錢劑盡疽復大發隨症調理而愈
經曰治病必察其下謂察時下之宜諸痛瘡瘍皆属
心火言其常也如瘡盛形羸邪高痛下始熱終寒此
反常也固當察時下之宜而權治之不可執一
機按此條年老冬寒理宜温補兹用五香湯加丁附
以辛散何也盖因其怒氣欝結阻碍陽氣不得營運
致疽凹䧟且脉極沉細而遲其爲氣欝可知矣故用
五香以開結丁附以助陽則欝散陽復疽乃大發此
亦因其性因其脉而爲治也
一人腦疽作渴脉雖洪按之無力予㕮咀加減八味丸
與之彼不信自用滋隂等藥七惡併至而歿精要曰
患疽雖云有熱皆因虚而得之愈後作渴或先渴後
疽非加減八味丸不能治
一婦年將七十形實性急好酒腦疽纔五日脉緊急又
濇急用大黃酒煨細切酒拌炒爲末又酒拌人參炒
入薑煎調一錢服過兩時再與得卧而上半身汗睡
覺病已失此亦内托之意
機按此治因性急因好酒兼因其脉而制此方脉緊
急且濇由其性急嗜酒以傷其血而然故用大黃以
洩酒熱人參以養氣血也
一人便血數年舌下筋紫午後唇下赤胃肺脉洪予謂
大腸脉散舌下大腸有熱故舌下筋紫而又便血胃
脉環承漿唇下即承漿午後因火旺故承漿發赤盖
胃爲本肺爲標乃標本有熱也用防風通聖散(四十)爲
九治之而愈後每睡覺驚跳而起不自知其故如是
者年餘腦發一毒焮痛左尺脉數此膀胱經熱而然
服黃連消毒散數劑少愈次服金銀花瓜蔞甘草節
當歸月餘而平
機按便血之後睡覺驚跳者由失血隂虚心失所養
而然隂虚陽必亢頭爲諸陽之首故亢陽上從于陽
疽發于腦此條治法因經因脉而制方也
杜清碧病腦疽療之不愈丹溪往視之曰何不服防風
通聖散(四十)曰已服數劑丹溪曰合以酒製之清碧乃
自悟以爲不及(此因症也)
一舉人年踰四十患腦疽腫焮其脉沉静此陽症隂脉
斷不起果歿
外科理例卷四
