外科理例卷一
明汪機撰
瘡疽脈一
浮主表症浮數之脈應發熱不發熱反惡寒癰疽也
洪主血實積熱腫瘍洪大則瘡勢進膿未成宜下潰
膿後洪大難治若自利不可救
滑主熱主虚膿未潰者宜内消膿潰後宜托裡所謂
始為熱終為虚也
數主熱仲景曰數脈不時見生惡瘡又曰肺脈俱數
則生瘡諸瘡脈洪數裏欲有膿結也
散膿潰後煩滿尚未全退其脈洪滑麄散難治以正
氣虚邪氣實也又曰肢體沉重肺脈大則斃謂浮
散也
芤主血虚膿潰後見之易治
牢按之實大而弦且沉且浮而有堅實之意瘰癧結
核得之不可内消
實久病虚人得此最忌瘡疽得此宜急下之以邪氣
與臟腑俱實故也
弦浮弦不時見為飲為痛主寒主虚弦洪相摶外緊
内熱欲發瘡疽
緊主痛瘡腫得之氣血沉濇
濇主氣濇血虚膿潰後得之無妨
短諸病脈短難治瘡腫脈短眞氣短也
細主亡陽陽氣衰也瘡腫脈來細而沉時直者裏虚
欲變症也
微主虚眞氣復者生邪氣勝者危瘡腫潰後脈微而
勻當自差
遲痼疾得之則善新病得之主血氣虚憊瘡腫潰後
得之自痊
緩瘡腫潰後其脈濇遲緩者皆易愈
沉水氣得之則逆瘡腫得之邪氣深
虚脈虚血虚血虚生寒陽氣不足也瘡腫得之宜托
裡和氣養血也
耎瘡腫得之補虚排膿托裏
弱主氣血俱虚形精不足大抵瘡家沈遲耎弱皆宜
托裏
促主熱蓄于裏下之則和瘡腫脈促亦急下之
代諸病見之不祥瘡腫脈促結難治况代脈乎
動動於陽陽虚發厥動於隂隂虚發熱
治瘡脈訣
身重脈緩濕勝除濕身熱脈大心躁熱發腫乍來乍
去除熱諸痛眩暈動搖脈弦去風
脈濇氣滯燥渴亡津液脈濇瀉氣補血寒勝則浮食
不入便溺多惡寒脈緊細瀉寒水
數脈不時見當生惡瘡諸浮數脈應發熱反洒浙惡
寒若有痛處當發癰疽脈滑而數滑則為實數
則為熱滑則為榮數則為衛榮衛相逢則結為癰
熱之所過則為癰膿
機按今之瘍醫多不胗脈惟視瘡形以施治法蓋瘡
有表裏虚實之殊兼有風寒暑濕之變自非脈以别
之安得而察識乎東垣云瘡瘍憑脈此之謂也因詳
列其脈之所主揭之於首學者宜加意焉
七惡五善二
醫瘡概舉七惡五善此特謂腸胃之内藏府瘡疽之證
也發背腦疽别有善惡載之於後
七惡者煩躁時𠻳腹痛渴甚或泄利無度或小便如淋
一惡也膿血既泄腫焮尤甚膿色敗臭痛不可近
二惡也目視不正黑睛緊小白睛青赤瞳子上看
三惡也喘粗短氣恍惚嗜卧四惡也肩背不便
四肢沉重五惡也不能下食服藥而嘔食不知味
六惡也聲嘶色敗唇鼻青赤面目四肢浮腫七惡
也
五善者動息自寧飲食知味一善便利調勻二善
膿潰腫消水鮮不臭三善神彩精明語聲清亮四
善體氣平和五善
五善之中乍見一二善證瘡亦回也七惡之内忽見
一二惡證當深懼之又有證合七惡皮急緊而知善
又或證合五善皮緩虚而知惡此又在人詳審大抵
虚中見惡證者不可救實證無惡候者自愈
膿潰後尚煩疼脈洪滑粗散者難治微濇遲緩者
易痊
諸惡瘡五逆三
白睛青黑眼小服藥而嘔腹痛渴甚肩項中不便
聲嘶色脱是為五逆其餘熱渴利嘔盖毒氣入裏臟府
之傷也
(機按以上不治皆五臟氣已絶)
定癰死地分四
一茯兔二腓腨三背四五臟俞五項六腦
七髭八髩九頥
背上九處不可病癰五
第一入髮際為玉枕亦為舌本第二頸項節第三
椎為崇骨第四大椎為五臟第五脊骨兩邊肺俞
穴第六夾脊兩邊脾俞及肝俞第七脊骨兩邊腎
俞二穴第八後心鳩尾第九鳩尾骨穴
附正面五處不可患癰
第一喉骨為垂膺第二當胷為神舍第三心鳩尾
第四當兩乳穴第五臍下二寸為腸屈間
附側面三處不可患癰
耳下近耳後牙車尖央䧟中為喉脈一穴
當膊下一穴為肩骨承山上三寸一穴腨腸
癰發有不可治六
腦上諸陽所會穴則髓出頸項近咽喉一有所礙藥
食莫進腎俞與腎相抵乃命之所繋穴則透空此
三處有疽並難治
發背透膜者不治(此言肝俞以上)未潰肉䧟面青唇黑便瘀者
死(此言臟壞便瘀血)右頥後一寸三分毒銳者不治潰喉者
不治陰入腹者不治入囊者死鬢深及寸餘者不治
病瘡腰背強急瘛瘲者皆不治
發背治之難易七
疽發背上以兩手上撘著者謂之左右撘頭多如蜂窠
者易治以兩手下撘著者謂之腰疽亦易治以兩
手上下俱撘不著者謂之發背此証最重
大抵以上所言地分皆脈絡所會内系臟府患者得
而早言醫者審證按法治之皆為不死設不早治治
不對證雖發於不死之地恐亦致死也
占色候生死八
病人目中赤脈從上下貫瞳人一脈一年死二脈二年
死若脈下者療之差面上忽多赤貫上下如脂赤
色從額上下至鼻黑色出額上大如指反連鼻上至
肩又有赤色垂並為死候
機按赤脈屬火瞳人屬水赤脈貫瞳火反乘水面屬
陽陽部赤色陽勝隂微額上黑色陽微隂勝故多危
也
癰之源有五九
天行一瘦弱氣滯二怒氣三
腎氣虚四服法酒食灸煿服丹藥熱毒五
蓋治癰疽不可一概視為熱其治難易當自一而至
五動
生癰所感不同十
膏粱之變足生大丁受如持虚膏梁厚味熱毒内積
其變多生大疽受毒部分其毒從虚處受之大
丁大疽也以其根深在内也此言疽因厚味内熱
為變而生
陽氣者精則養神柔則養筋開闔不得寒氣從之乃生
大僂䧟脈為瘻留連肉腠
人身陽氣其精微以養神其柔和以養筋陽氣在身
表開闔失宜在外寒氣從而襲之如襲其筋絡則筋
絡拘急為僂俯如䧟入經脈則經脈凝瘀為瘍瘻留
連分肉節腠間不易散矣(此言瘍瘻因陽氣開闔失宜外寒襲䧟經脈凝瘀而)
(生)
營氣不從逆於肉理乃生癰腫
營生血營氣流行失宜不從其道阻逆於肉理則血
鬱熱聚而為癰腫
此言癰腫因營氣失宜逆於肉理血鬱熱聚而生
三陽為病發寒熱下為癰腫
三陽手陽明大腸太陽小腸足太陽膀胱其三陽為
病在上發寒熱在下為癰腫
此言癰腫在下從三陽而生當視三陽脈而辨
東方之域魚鹽之地其民食魚嗜醎安其處美其食魚
熱中鹽勝血故其民黑色疎理其病為癰瘍
此言癰疽因土地瀕海食魚嗜醎安居不勞美味
不節魚熱中鹽勝血而生
諸癰腫筋攣骨痛此寒氣之腫八風之變也
經曰寒傷形形傷腫八風八方之風靈樞云東南方
來名弱風傷人也在肌西南來名謀風傷人也在肉
東方來名嬰兒風傷人也在筋北方來名大剛風傷
人也在骨此寒氣之腫八風之變而為癰腫筋攣骨
痛
此言癰疽因四方寒氣八風過傷而生
腎移寒於脾癰腫少氣
夫腎傷於寒轉移於脾脾主肉分肉之間衛氣行處
腎寒復傳脾則分肉寒而衛氣凝故堅結為癰腫肉
結血傷而少氣
此言癰腫因腎寒傳脾而生
脾移寒於肝癰腫筋攣
脾主肉肝主筋肉温則筋舒今脾傳寒於肝故肉寒
則衛氣結聚為癰腫筋寒則急為筋攣
此言癰腫因脾寒傳肝而生
肝滿肺滿腎滿皆實則為肝肺腎癰
滿實脈氣滿實也以臟氣邪盛滿實故脈氣如是
此言肝肺腎癰因臟氣邪盛滿實而生當視脈氣
滿實而辨
肺肝腎癰症十一
肺癰主胠滿肺臟氣而外主息其脈支别者從肺系
横出腋下故喘而兩胠滿此言肺癰所見症
肝癰主小便肝主驚肝脈循股入毛中環隂器抵
少腹直上貫肝膈布脇肋故兩胠滿兩胠滿卧則驚
不得小便此言肝癰所見證
腎癰主少腹滿此言腎癰所見證
癰生原於臟府十二
五臟菀熟癰發六府
菀積也熟熱也五臟積熱六府受之陽熱相薄熱之
所過則為癰也
此言五臟積熱六府受之而生
六府不和留結為癰
六府屬陽而主氣肌肉上為陽脈邪氣遊於六府則
肌肉上之脈不和邪氣停留肌膚結聚為癰腫矣
此言六府受邪而生
辨臟府内瘡十三
中府隠隠痛者肺疽其上肉微起者肺癰
巨闕隠隠痛者心疽其上肉微起者心癰
期門隠隠痛者肝疽其上肉微起者肝癰
章門隠隠痛者脾疽其上肉微起者脾癰
京門隠隠痛者腎疽其上肉微起者腎癰
中脘隱隱痛者胃疽其上肉微起者胃癰
天樞隠隠痛大腸疽其上肉微起大腸癰
丹田隱隱痛三焦疽其上肉微起三焦癰
關元隠隠痛小腸疽其上肉微起小腸癰
明瘡瘍本末十四
今富貴之人飲食肥濃日久太過其氣味俱厚之物乃
隂中之陽不能走空竅先行陽道反行陰道逆於肉理
則濕氣大勝子(土)能令母(火)實火乃大旺熱濕既盛必
來尅腎若雜以不順必損其眞水腎既受邪積久水乏
水乏則從濕熱之化而上行其瘡多出背出腦此為大
疔之最重也若毒氣行於肺或脾胃之部分毒之次也
若出於他經又其次也濕熱之毒所止處無不潰爛故
經言膏粱之變足生大疔受如持虚如持虚器以授物
物無不受故治大疔之法必當瀉其營氣以標本言之
先受病為本非苦寒之劑為主為君不能除其苦楚疼
痛也
隂滯於陽為疽陽滯於隂為癰十五
癰疽因陰陽相滯而生蓋氣陽也血隂也血行脈内氣
行脈外相並周流寒與濕摶之則凝結行遲為不反熱
與火摶之則沸騰行速為大過氣得邪而鬱則津液稠
粘為痰為飲積久滲入脈中血為之濁此隂滯於陽也
血得邪而鬱隧道阻隔或溢或結積久滲出脈外氣為
之亂此陽滯於隂也病皆由此不特癰疽陽滯於隂謂
陽盛而滯其隂脈則浮洪弦數隂滯於陽謂隂弱而滯
其陽脈則沈弱細濇陽滯以寒治之陰滯以熱治之
瘡疽分三治十六
瘡瘍者火之屬須分内外以治其本經曰膏粱之變足
生大疔其源在裏發於表也受如持虚言内結而發諸
外皆是從虚而出也假如太陽經虚從鬢而出陽明經
虚從髭而出督脈經虚從腦而出經曰地之濕氣感
則害人皮肉筋脈其源在外盛則内行也若脈沈實當
先疎内以絶其源若脈浮大當先托裏以防邪氣侵内
又有内外之中者邪氣至盛遏絶經絡故發癰腫經曰
營氣不從逆於肉理乃生癰腫是也此因失托裏及失
疏通及失和榮衛而然也治瘡大要須明托裏疏通行
榮衛三法托裏者治其外之内也疏通者治其内之外
也行榮衛者治其中也内之外者其脈沈實發熱煩躁
外無焮赤痛深在内邪氣沈於裏也故先疏通以絶其
源如内疏黃連湯是也外之内者其脈浮數焮腫在外
形證外顯恐邪氣極則内行或汗或先托裏以防入内
如荆防敗毒散内托復煎散是也内外之中者外無焮
惡之氣内則臟府宣通知其在經當和榮衛如當歸黃
耆湯東垣白芷升麻湯是也用此三法雖未痊差必無
變証亦可使邪氣峻減而易痊也其汗下和之間又有
外治之次第詳見天容穴疔瘡條
瘡腫分淺深十七
瘡疽有三種高而軟者發於血脈腫下而堅者發於筋
骨皮肉色不辨者發於骨髓又曰以手按搖瘡腫根牢
而大者深也根小而浮者淺也又驗初生瘡時便覺壯熱
惡寒拘急頭痛精神不寧煩燥飲冷瘡疽必深也若起
居平和飲食如故其瘡浮淺也惡瘡初生其頭如粟微
似有痛痒誤觸破之即焮展有深意酌其深淺浮則表
之深則疎之
辨癰與疽治法十八
精要云始患高腫五七日勿平䧟者是攻内之候以托
裏散内補湯填補臟府令實最怕透膜透膜者十無
一生
丹溪曰癰之邪淺其稽留壅遏濁在經脈之中而專於
外故初發時身表便熱患處便如枕如盆高腫痛甚者
縱欲下䧟緣正氣内固不肻受故或便秘或發渴發逆
以拒之是以骨髓終不焦枯五臟終不損也疽之邪
其稽留壅遏内連五臟而不專攻於外故身或無熱患
處或不腫痛甚者聲嘶色脱眼黑青小十指腫黑如墨
多死也治癰初發當以潔古法為主表者散之裏者
下之火以灸之藥以敷之膿未成者必消已成者速潰
治疽初發當以消子法為主填補臟府令實勿令下
䧟之邪延蔓外以火灸引邪透出使有穴歸而不亂攻
可轉死為生變凶為吉今世不分癰疽一概宣熱拔毒
外以五香耗其氣内以大黃竭其血終不自悟其藥之
非惜哉
瘡名有三曰&KR2043;曰癰曰疽十九
&KR2043;者初生突起浮赤無根脚腫見於皮膚止闊一二寸
有少疼痛數日後微軟薄皮剥起始出青水後自破膿
出如不破用簮針丸癰者初生紅腫突起闊三四寸
發熱惡寒煩渴或不熱抽掣疼痛四五日後按之微軟
此證毒氣浮淺春夏宜防風敗毒散加葱姜棗煎秋
冬去葱姜棗加木香身半以上加瓜蔞身半以下加射
干又有皮色不變但肌肉内微痛甚發熱惡寒煩渴此
證熱毒深沈日久按之中心微軟膿成用火烙烙開以
决大膿宜服托裏之藥疽者初生白粒如粟米便覺
癢痛觸著其痛應心此疽始發之兆或誤觸著便覺微
赤腫痛三四日後根脚赤暈展開渾身壯熱微渴瘡上
亦熱此疽也疽上或漸生白粒如黍米逐箇用銀篦挑
去勿令見血或有少血亦不妨不見血尤妙却用老皮
散傅之五七日瘡頭無數如蜂房膿不肯出冬用五香
連翹湯夏用黃連羌活散夏初用防風敗毒散加葱棗
秋去之加木香若形氣實脈洪滑有力痛腫焮開壯熱
便閉宜五利大黃湯復元通氣散選用通利又有初生
白粒誤觸後便覺情思不暢背重如石身體煩疼胸膈
痞悶怕聞食氣此謂外如麻裏如瓜疽毒深惡内連府
臟疽頂白粒如椒者數十間有大如蓮子蜂房者指捺
有膿不流時有清水微腫不突根脚紅暈漸漸展開或
癢痛或不痛疽不甚熱瘡反䧟下如領之皮漸變黑色
恍惚沈重脈若虚弱便用大料參蓍歸术濃煎調理
瘡瘍有癰疽癤癧輕重淺深或止發於一經或兼二
經者止當求責於一二經不可干擾餘經也若東垣
用藥處方是矣矧有兼風兼濕兼痰兼氣兼血兼
陰虚等證者病本不同治當求責
瘡瘍鬱冐俗呼昏迷是也宜汗之則愈
辨瘤二十一
若發腫都軟不痛者血瘤虚腫而黃者水也發腫日漸
增長而不大熱時時牽痛者氣瘤氣結微腫久而不消
後亦成膿諸癃瘤疣&KR0146;等至年衰皆自内潰治於壯年
可無後憂
疽分虚實用藥二十二
瘡疽痛息自寧飲食知味脈證俱緩緩則治本故可以
王道平和之藥徐而治之亦無不愈若脈實焮腫煩躁
寒熱脈證俱實非硝黃猛烈之劑不能除投以王道之
劑則非也若瘡瘍聚腫不潰潰而膿水清稀或瀉利腸
鳴飲食不入嘔吐無時或手足並冷此脈證俱虚非大
補之藥不能平投以硝黃攻伐之劑亦非也故治其證
者當辨表裏虚實隨宜治之庶得萬全
治瘡須分補瀉二十三
東垣云瘡疽受之有内外之别治之有寒温之異受之
外者法當托裏以温劑反用寒藥則是皮毛之邪引入
骨髓矣受之内者法當疎利以寒劑反用温劑托裏則
是骨髓之病上徹皮毛矣殆必表裏通潰共通為一瘡
助邪為毒苦楚百倍輕則危重則死矣
男女癰疽治法不同二十四
男婦癰疽精要謂治法無異丹溪曰婦人情性執著比
之男子其難何止十倍雖有虚證宜補亦當以執著為
慮向見有一婦早寡善飲啖形肥偉性沈毒年六十六
七月間背疽近正脊醫乃横直裂開取血雜以五香十
宣散酒飲月餘未嘗及其寡居之鬱酒肉之毒執著之
滯時令之熱竟至平䧟淹延兩三月不愈
小兒瘡疽二十五
小兒純陽多熱心氣鬱而多瘡疽胎食過而受熱毒犀
角散為最餘如常法大下恐傷其胃
癰疽當分經絡二十六
丹溪曰六陽六隂經有多氣少血者有少血多氣者有
多氣多血者不可概論諸經惟少陽厥隂生癰理宜預
防以其多氣少血血少肌肉難長瘡久不合必成死證
或者遽用驅毒利藥以伐隂分之血禍不旋踵纔得腫
痛參之脈證若有虚弱便與滋補氣血無虧可保終吉
若用尋常驅熱拔毒及散氣藥虚之禍如反掌耳
一人年三十左腿外臁紅腫一人年四十脇下紅腫二
人皆不預防本經少陽血少猛浪用大黃攻裏而死
一人年六十左膊外側一核一女髀骨中痛二人亦不
預防本經血少猛浪用五香十宣散表而死
按此分經不致有犯禁壞逆之失然手少陽少陰太
隂足少陽少隂太隂俱多氣少血也手厥隂太陽
足厥隂太陽俱多血少氣也手足陽明俱多血多氣
也
以上病例不係膏粱丹毒火熱之變因虚勞氣鬱所致
只宜補形氣調經脈瘡當自消不待汗下而已也若不
詳脈證經絡受病之異下之先犯病禁經禁故致失手
論内消二十七
内消當審淺深大小經絡處所形脈虚實如腦背腰頂
臋腨皆太陽經宜黃連羌活背連脇處為近少陽宜
敗毒散形實脈實者宜漏蘆湯五利大黃湯等疎利之
氣虚參蓍為主血虚當歸人參為主佐以消毒加以引
經六經分野各隨本經標本寒温氣血多少以行補瀉
惟少陽一經治與氣血虚同法(凡瓜蔞射干山甲蟾酥連翹地丁鼠粘子金銀)
(花木鱉之類皆内消之藥)
内托二十八
一凡癰疽或已成血氣虚者邪氣深者邪氣散慢不能
突起亦難潰膿或破後膿少或膿清稀或堅硬不軟或
雖得膿而根脚紅腫開大皆氣血虚邪氣盛兼以六淫
之邪變生諸症必用内托令其毒熱出於肌表則易愈
也内托以補藥為主活血驅邪之藥為臣或以芳香之
藥行其鬱滯或加温熱之藥禦其風寒
亦有瘡疽腫痛初生一二日便覺脈沈細而煩悶臟府
弱而皮寒邪毒猛烈恍惚不寧外證沈深者即當用托
裏散或增損茯苓湯及温熱之劑以從治之
或問内托河間治腫焮於外根盤不深形證在表其
脈多浮病在皮肉非氣盛則必侵於内急須内托宜
服煎散除濕散鬱使胃氣和平如或未巳再煎半料
飲之如大便閉及煩熱少服黃連湯如微利及煩熱
已退却與復煎散如此使榮衛俱行邪氣不能内傷
腫瘍二十九
腫瘍内外皆壅宜托裏表散為主如用大黃宜戒猛浪
之非
潰瘍三十
潰瘍内外皆虚宜以補接為主欲用香燥宜戒虚亡之
失
外施貼藥三十一
外施貼藥正是發表之意經曰發表不遠熱大凡氣得
熱則散得冷則凝庸醫敷貼冷藥豈理也哉一人年
五十嗜酒與煎&KR1020;後左絲竹空忽努出一角以硝黃腦
子盒之致斃
瘡瘍作渴三十二
瘡瘍作渴不問腫潰但脈數發熱而渴用竹葉黃耆湯
脈不數不發熱或脈數無力而渴或口乾用補中益氣
湯若脈數便閉用清凉飲尺脈洪大按之無力而渴用
加減八味丸若治口燥舌黃飲水不歇此丸尤妙
精要曰口渴與口乾不同不宜用丹藥鎮墜禍如反
掌惟桑枝煎五味湯以救隂水甚妙
丹溪曰不言食味起火怒氣生火房勞激火吾恐渴亦
未易止也
精要曰瘡作渴甚急與神仙追毒丸取下惡毒清膻
湯千金漏蘆湯五香連翹湯六味車螯散萬金散皆
可選用利後仍渴却用生津補氣藥津液生氣血完
渴自止
丹溪曰大渴而與利藥非明示脈證何以知其當下後
言利後仍渴却用補藥又不明言脈證恐是但有大渴
必下下後尚渴方與補藥古人治未病如此用藥可乎
况渴屬上焦當腫瘍時猶或可用若潰瘍後渴多因血
氣之虚何待利後方議其虚也
癰疽發渴乃氣血兩虚用參耆以補氣歸芐以養血
或忍冬丸黃蓍六一湯
一人渴後發背未潰脈數無力此隂虚火動用加減
八味丸㕮咀二劑稍緩次用丸劑而愈
一人腦疽作渴脈雖洪按之無力治以此藥不信自
用滋陰等藥愈盛七惡併致而沒
東垣云論人病疽愈後發渴多致不救惟加減八味
丸最妙蓋癰疽多因虚而得疽安而渴者服此丸則
渴止安而未渴者服此丸永不發渴或未疽而先渴
者服此不惟渴止而疽亦不作
一貴人疽未安而渴作一日飲水數升予用加減八
味丸諸醫大笑云此能止渴我輩不復業醫矣皆用
木瓜烏梅紫蘇參苓百藥煎等劑而渴愈甚不得已
用此藥三日渴止其疾本以腎水枯竭心火上炎是
以生渴此藥生水降火為最患者鑒之
附子氣味勁悍有回陽之功命門火衰非此不補
性雖有毒但炮製有法或用甘草防風同炒或童
便久浸以去其毒復與地黃等味同用以制其熱
潤其燥緩其急假其克捷之功而駕馭其慓悍之
勢則雖久服亦無害也觀東垣八味丸論則較然
矣
精要曰疽向安後發渴與加減八味丸
丹溪曰夫當此時氣血兩虚當用參蓍補氣歸芐補
血渴當自止何必澤瀉茯苓佐以肉桂以導水耶若
忍冬丸黃蓍六一湯亦為切當忍冬養血黃蓍補
氣渴何由作機按丹溪所言與前八味丸論治不合
宜以脈證别之庶幾兩得其宜而無背馳之失也
瘡瘍嘔逆三十三
精要云有二證一謂初發不曾得内托散伏熱在心一
謂氣虚脾氣不正其伏熱在心者與内托散氣虚者
宜嘉禾散有寒熱宜正氣散兼與山藥丸以補腎
丹溪曰諸逆衝上嘔&KR0938;皆屬於火托裏散性凉固有降
火之理若嘉禾散徒温煖以助火耳山藥丸補腎以壯
下焦之陰粗為近理然治嘔須分先後腫瘍時當作毒
氣上攻治之潰瘍後當作陰虚補之若年老因疽潰後
嘔不食者宜參蓍白术膏佐使藥隨時隨證加減亦用
獨參湯而愈者山藥丸緩急未易治河間謂病瘡嘔
逆濕氣侵於胃也藥中宜倍加白术
海藏云吐者有物無聲乃血病也&KR0938;者無物有聲乃氣
病也嘔者有聲有物氣血俱病也仲景曰嘔家雖有陽
明證勿下之欬逆者火自下衝上胃口而作聲也病後
胃虚所致陰大虚也病而至此多危善於治者豈可泛
言嘔吐無分别耶
熱盛脈數精要與漏蘆湯單煮大黃湯等若不甚熱
脈緩弱只投五香連翹湯
丹溪曰熱盛脈數若腫瘍時臟府祕而體實者猶可與
也若潰瘍膿血出多熱盛脈數去死為近豈可下乎緩
弱之脈古人皆以為邪毒已散五香之飛走升散其可
用乎
瘡腫寒熱用藥法三十四
嘗見治寒以熱而寒彌甚治熱以寒而熱彌熾何也假
如心實生熱者當益其腎腎水滋熱自除腎虚生寒者
當補其心心火降寒自退此所謂寒之而熱取之陰熱
之而寒者取之陽也又寒因熱用熱因寒用要在通其
理類而已又聞寒熱逆之甚者從之蓋治寒以熱必涼
而行之治熱以寒必温而行之此亦欲其調和也其間
有正有權者蓋病有微有甚微者逆治理之正也甚者
從治理之權也
瘡瘍面赤不得攻下三十五
瘡瘍及諸病面赤雖伏大熱禁不得攻裏為陽氣怫鬱
邪氣在經宜發表以去之故曰火鬱則發之雖大便數
日不去亦宜攻其表以發散陽氣少加潤燥之藥若見
風脈風證只宜用發表風藥便可以通利也若只乾燥
祕澁只宜潤之
瘡瘍發寒熱或汗三十六
瘡瘍發寒熱多汗或先寒後熱或先熱後寒或連日作
寒熱或間日作必先嘔痰然後寒熱寒熱解大汗出精
要言以上之證不可專以為熱亦有氣虚而得亦有因
怒而得或先感寒邪脾氣不正而然者
丹溪曰因氣虚者當以補氣藥補之因怒者當以順氣
藥和之脾氣不正者當以脾藥調養之今用不換金
正氣散悉是温散瀉衛之藥欲以一兩人參收拾十四
兩之瀉衛可乎若用於腫瘍時感寒邪者猶或庶幾彼
氣虚者因怒者脾氣不正者此方能兼治乎抑不知其
用於腫瘍耶潰瘍耶
論疽疾咽喉口舌三十七
凡疽疾咽喉口舌生瘡精要(闕)罪不得内托以致熱毒
(闕)與琥珀犀角膏一日而安
(闕)尚為近理若潰瘍後用之
彼(闕)寧不助邪致虚以速其死也後有犀角
散以大黃佐黃蓍用黃蓍則知為虚矣用大黃又似疑
其有實熱夫瘡膿體虚縱有舊熱將自漸因膿血而消
何必以峻冷利動臟府若在秋冬何異刀劒
論瘡瘍食肉三十八
東垣曰瘡瘍食肉乃自棄也瘡瘍乃營氣而作今反補
之自棄何異雖用藥治不能愈也精要曰羊鷄牛
鵝魚麵煎&KR1572;炒炙酒等味犯之必發熱用梔子黃芩
湯最效
丹溪曰梔芩苦參犀角佐輔人參固可解食毒之熱若
寒月與虚人寧無加減乎内經謂膏粱之變足生大疔
此言瘡疽之因也禁戒厚味恐其引起宿火之熱此誠
富貴豢養口腹者所當謹若素貧者大不然矣予曾治
一人背癰徑尺穴深而黑家貧得此急作參蓍歸术膏
多肉餛飩與之而安多肉餛飩補氣之有益者也
論氣血喜香惡臭三十九
精要曰凡氣血聞香則行聞臭則逆飲食調令香美益
脾土養真氣瘡瘍或為穢氣所觸可用香藥薰之
丹溪曰甘而淡者可養脾土若香美者但能起火故經
以熱傷脾熱傷氣為戒今曰益脾養氣施之腫瘍似有
暢達之益潰瘍後用香美恐有發濕熱損眞隂之患
論膿潰四十
夫癰疽瘡癤皆由氣血壅滯而生當推虚實表裏而
早治之可以内消此内托裏之意也若毒氣已結者勿
泥此内消之法當辨膿之有無淺深急酌量刺之緩則
穿通臟府腐爛筋骨可不愼哉若脈緊而數為膿未成
緊去但數為膿已成以手按上熱者有膿不熱無膿按
之牢硬未有膿按之半軟半硬已有膿大軟方是膿成
若大按之痛者膿深按之不甚痛者膿未成按之即復
痛為有膿不復痛者無膿薄皮剥起者膿淺皮色不
變不高阜者膿深淺者宜砭深者宜針足指稍及乳
上宜膿大軟方開麻豆後肢癤有癰稍覺有膿便用
决破遲則成攣曲之疾
論癰疽膿成十死一生四十一
凡癰疽膿已成十死一生故聖人弗使巳成已成膿血
砭石鋒針取之也但病者多喜内消而醫者即用十
宣散敗毒散流氣飲之類殊不知十宣散雖有參蓍
然防風白芷厚朴桔梗皆足以耗氣况不分經絡時
令氣血多少安可概用敗毒散乃表散藥也雖有表
證不過一二服况非表證寧用之乎流氣飲乃行氣
散血之劑服之過度則氣血虚耗何以為膿此三藥
不可輕用明矣若膿既成昧者待其自穿殊不知少
壯充實者或能自破若老弱之人又有攻發太過不
行針刺膿毒乘虚内攻穿腸腐膜鮮不誤事
一婦乳癰膿成針刺及時不月而愈一人腿癰膿
成畏針幾殆後為針之大補三月而平一人腿癰
脈證俱弱亦危證也治以托裏得膿不急針刺膿水
開瀉不歛而死一婦發背待自破毒内攻一人
腹癰潰透穢從瘡口出皆由畏針而斃
論惡肉四十二
惡肉者腐肉也癰疽潰後腐肉凝滯必須去之推陳致
新之意若壯者筋骨強盛氣血充溢眞能勝邪或自去
或自平不能為害若年高及怯弱之人血液少肌肉澁
設或留而不去則有爛筋腐肉之患一人取之及
時而新肉早生得以全愈一人去之稍遲幾致不救
一人取之失期大潰而斃嘗見腐肉既去雖少壯者
不補其氣血亦不能收歛若怯弱者不取惡肉不補養
氣血未見其生也
腐肉可用手法去之或用雄黃輕粉傅之蠧肉努出
用遠志末酒調塗之又法息肉突出烏頭五錢苦酒
三升浸潰三日洗之日夜三四次諸瘡努肉如蛇出
數寸硫黃末傅之即縮膿潰後蠧肉不腐亦用硫黃
輕粉傅之四圍仍有腫焮處用毫針燒赤刺之約一
米深紅腫則縮
論蝕膿四十三
追蝕膿法使毒氣外泄而不内攻惡肉易去好肉易生
也若絍其瘡血出不止者未可絍但摻追蝕藥於瘡上
待其熟可絍方絍絍之痛應心者亦不可絍誤觸其
焮痛必倍必生變症若瘡癤膿成未破者於上薄皮
剥起者當用破頭代針之藥安其上以膏貼之膿出之
後用搜膿化毒藥若膿血未盡便用生肌務其早愈則
毒氣未盡必再發
生肌止痛四十四
肌肉脾之所主也潰後收歛遲速者乃氣血盛衰使然
世人但知生肌用龍竭止痛用乳没予謂不然生肌之
法當先理脾胃助氣血為主則肌肉自生豈假龍竭之
屬設若膿毒未盡就用生肌反增潰爛壯者輕者不過
復潰或遲歛而已怯者重者必致内攻或潰爛不歛者
亦多矣止痛之法熱者清之寒者温之實者損之虚者
補之膿鬱者開之惡肉侵蝕者去之如是則痛自止豈
特乳沒之屬
一人發背毒氣未盡早用生肌竟背潰爛治以解毒藥
而愈又有患此毒氣始發驟用生肌其毒内攻而死
一人腿癰因寒作痛與乳香定痛丸一婦時毒因
熱作痛與防風通聖散一人腿癰膿潰因虚作痛與
益氣養榮湯一人腹癰因實作痛與黃連内疏湯
一人腿癰膿成作痛予為刺之一婦發背腐肉不去
作痛予為取之痛各自止專用龍竭生肌乳沒止痛未
之察也
瘡痛不可忍者苦寒藥可施於資稟厚者若資稟素
薄者宜補中益氣湯加苦寒藥血熱者四物湯加黃芩
鼠粘子連翹在下加黃栢若肥人濕熱瘡痛者羌活防
風荆芥白芷取其風能勝濕也
每見瘡作先發為腫氣血鬱積蒸肉為膿故痛多在瘡
始作時膿潰之後腫退肌寬痛必漸減而反痛者虚
也宜補參芪之屬亦有穢氣所觸者宜和解之乳香
芍藥之屬亦有風寒所逼宜温散之羌桂之屬
論瘻並治法四十五
諸瘡患久成瘻常有膿水不絶其膿不臭内無歹肉須
先服參芪歸术芎大劑托裏為主或服以丸尤宜用附子
浸透切作片厚二三分於瘡上著艾灸之仍服前托裏
之藥隔三日再灸不五七次肌肉自長滿矣
至有膿水惡物漸潰根深者用麺硫黃大蒜三物一
處搗爛看瘡大小捻作餅子厚三分安瘡上用艾炷
灸二十三壯一壯一易後隔四五日方用(闕)霞錠子
並信效錠子用絍入瘡内歹肉盡去好肉長平然
貼收歛之藥内服應病之劑調理則差矣
論附子餅四十六(附豆䜴餅)
附子為末唾津和為餅如三錢厚安瘡上以艾炷灸之
漏大炷大漏小炷小但灸令微熱不可令痛乾則易之
如困則止來日如前再灸直至肉平為效仍用前補藥
作膏貼豆䜴餅專治發背已潰未潰用江西淡豆䜴為
末唾津作餅置患處灸之餅乾再用唾津和之瘡大用
水和搗成硬泥依瘡大小作餅子厚三分如巳有瘡孔
勿覆孔上四布䜴餅列艾其上灸之使微熱勿令破肉
如熱痛急易之日灸二度先有瘡孔者孔出汁即差
論隔蒜灸四十七
隔蒜灸元戎云瘡瘍自外而入者不宜灸自内而出
者宜灸外入者托之而不内内出者接之而令外故經
云䧟者灸之丹溪曰癰疽之發或因内有積熱或因
外寒而鬱内熱若於始發之際外灸以散其毒治之之
早亦可移重就輕轉深於淺東垣曰初覺發背欲結
未結赤熱腫痛先以濕紙覆其上立視紙先乾處即癰
頭也取蒜切片如三錢厚安頭上用大艾炷灸之三壯
換一蒜片痛者灸至不痛不痛者灸至痛早覺早灸為
上一日三日十灸十活三日四日六七活五六日三四
活過十數日不可灸若有十數頭作一處者用蒜研成
膏作薄餅鋪頭上聚艾燒之亦能活也若初發赤腫中
間有一黃粟米頭便用獨蒜切去兩頭取中間片厚薄
安頭上著艾灸十四壯多至四十九壯本事方云一
人四月背疽治之踰月益甚矣以艾加瘡頭自旦及暮
灸百五十壯知痛乃已明日鑷去黑痂膿盡不痛始别
以藥傅之日一易易時旋前去黑爛月餘乃平
灸法總論四十八
瘡瘍在外者引而拔之在内者疏而下之灼艾之功甚
大若毒氣鬱結氣血凝聚輕者或可藥散重者藥無全
功東垣云若不針烙則毒氣無從而散膿瘀無從而瀉
過時不烙反攻於内故治毒者必用隔蒜灸舍是而用
苦寒之劑其壯實内有火者或可彼怯弱氣寒未有不
敗者也又有毒氣沈伏或年高氣弱若服尅伐之劑氣
血愈虚膿因不潰必假火力以成功
一人足患疔已十一日氣弱灸五十餘壯更以托裏藥
而愈黃君腿癰膿清脈弱一婦臂結一塊潰不收
斂各灸以豆䜴餅更飲托裏藥而愈一人胷腫一塊
半載不消明灸百壯方潰與大補藥不斂復灸以附子
餅而愈一人發背焮痛如灼隔蒜灸三十餘壯腫痛
悉退更服托裏消毒而愈一人發背瘡頭甚多腫硬
色紫不甚痛不腐潰以艾鋪患處灸之更服大補藥數
日死肉脱去而愈一人發背已四五日瘡頭雖小根
畔頗大隔蒜灸三十餘壯其根肉消惟瘡頭作濃而愈
精要曰灸法有回生之功信矣大凡蒸灸若未潰則
拔引鬱毒已潰則補接陽氣袪散寒邪瘡口自合其功
甚大嘗治四肢瘡瘍氣血不足者祇以前法灸之皆愈
疔毒甚者痛則灸至不痛不痛則灸至痛亦無不愈
若中虚者不灸而服敗毒藥則瘡毒未除中氣先傷
未有不敗者也李氏云治疽之法著艾勝於用藥緣熱
毒中隔外内不通不發泄則不解散又有處貧居僻一
時無藥用灸尤便大概蒜用大者取其散毒有力用著
艾炷多者取其火力透也如法灸之瘡發膿潰繼以神
異膏貼之不日而安一則瘡不開大二則内肉不潰三
則瘡口易合見效甚神
辨精要曰始發時用針灸十死八九丹溪曰火以暢達拔
引鬱毒此從治之意因灸而死者蓋虚甚孤隂將絶脈
必浮數而大且鼓精神必短而昏無以抵當火氣故也
豈可泛言始發不可灸以悞人精要又謂頭上有毒
不得灸恐火拔起熱毒而加病丹溪曰頭為諸陽所聚
艾炷宜小而少小者如椒粒少者三五壯而已若猛浪
如灸腹背炷大數多斯為悞矣按東垣灸元好問腦
疽以大艾炷如兩核許灸百壯始覺痛而安由是推之
則頭上發毒灸之痛則炷宜小數宜少不痛者炷大數
多亦無妨也
經曰䧟者灸之如外微覺木硬不痛者是邪氣深䧟也
急灸之淺者不可灸又曰淺者有數頭腫痛亦灸之無
妨
竹馬灸法四十九
丹溪曰諸項灸法皆好惟騎竹馬灸法尤為切要此消
患於未形也先令病人以肘憑几豎臂腕腰直用篾
一條自臂腕中曲紋盡處男左女右貼肉量起直至中
指尖盡處為則不量指甲却用竹扛一條令病人脱衣
騎定令身正直前後二人扛起令脚不著地又令二人
扶定勿令僵仆却將所量臂腕篦從竹扛坐處尾骶骨
盡處直豎竹上貼脊背量至篾盡為則用墨點此只
是取中非灸穴也另用薄篾量病人中指節相去兩横
為則男左女右截為一則就前所點記處兩邊各量開
盡處即是灸穴兩穴各灸五壯或七壯不可多灸不問
癰在何處及乳癰並用此法灸之無不愈者一云疽
發於左灸左發於右灸右甚則左右皆灸蓋此二穴心
脈所過處經曰諸痛癢瘡瘍皆屬心火又云心主血心
氣滯則血不行故逆於肉理而生癰灸此穴使心火調
暢血脈流通即能奏效起死回生
論灸刺分經絡五十
河間謂灸刺瘡瘍須分經絡部分氣血多少俞穴遠近
從背出者當從太陽五穴選用至陰(在足小指外側去瓜甲角如韭葉)
通谷(在足小指外側本節前䧟中)束骨(在足小指外側本節後䧟中)崐崘(在足外踝後跟)
(骨上䧟中)委中(在足中央約紋中動脈)從鬢出者當從少陽五穴選用
竅陰(在足小指之次指端去爪甲如韭葉)夾谿(在足小指次指岐骨間本節前䧟中)臨泣(在足)
(小指次指本節後間䧟中)陽輔(在足外踝上四寸輔骨前絶骨端如前三分)陽陵泉(在膝下一)
(寸外廉䧟中)從髭出者當從陽明五穴選用厲兌(在足大指次指去爪)
(甲如韭葉)内庭(在足大指次指外間䧟中)䧟谷(在足大指間本節後䧟中)衝陽(在足趺上五寸)
(骨間動脈去䧟谷三寸)解谿(在衝陽後一寸五分腕上䧟中)從腦出者則以絶骨
一穴(在外踝上三寸動脈中)
一說癰疽初發必先當頭灸之以開其戶次看所發分
野屬何經脈即内用所屬經脈之藥引經以發其表外
用所屬經脈之俞穴針灸以泄其邪内外交治邪無容
矣
針法總論五十一
經曰冬則閉藏用藥多而少針石少針石者非謂癰疽
也癰疽不得頃時回回者遠也(遠頃時而不瀉則爛筋骨穿臟府矣)又曰
癰疽之生膿血之成積微之所生也故聖人自治於未
有形愚者遭其已成也已成膿者唯砭石鈹鋒之所取
也
瘡瘍一科用針為貴用之之際須視其潰之淺深審其
肉之厚薄若皮薄針深反傷良肉益增其潰肉厚針淺
膿毒不出反益其痛至於附骨疽氣毒流注及有經久
不消内潰不痛宜燔針開之若治咽喉當用三稜針若
丹瘤及癰疽四畔赤焮疼痛如灼宜砭石砭之去血以
洩其毒重者減輕者消
一婦患腹癰膿脹悶瞀卧針膿出即蘇
一人囊癰膿熟腫脹小便不利幾殆急針膿水大泄氣
通而愈
大抵用針迎而奪之順而取之所謂不治已病治未
病不治已成治未成正此意也今之患者或畏針而
不用醫者又徇患者之意而不針遂或潰成而不得
潰或得潰而所傷已深灸卒之夭枉十常八九悲夫
精要謂癰如椒眼十數頭或如蜂窠蓮房膿血不出者
用針横直裂之如無椒眼之類只消直入取膿不必裂
之一法當椒眼上各各灸之亦佳不必裂也
小兒瘡癤先當温衣覆蓋令其凝結壅滯血脈温和則
出血立已不如此血脈凝便針則邪毒不泄反傷良
肉又益其瘡勢也
精要曰癰者皮薄腫高多有椒眼十數粒疽者皮膚頑
硬狀如牛頸之皮癰成膿則宜針針宜用馬御鐡為之
形如薤葉樣兩面皆利可以横直裂開五六分許攻去
毒血須先灸而後裂疽成膿則宜烙可用銀篦大二
寸長六寸火上燒令赤急於毒上熨烙得膿利為效
又曰一婦病癰在背之左高大而熟未破醫云可烙
傍有老成者曰凡背之上五臟俞穴之所係膈膜之
所近烙不得法必致傷人醫曰但宜淺而不宜深宜
横而不宜直入(恐傷膈膜)宜下而不宜上(恐貯膿血)謂此訣儘
無妨也於是燒鐡筯烙之肉破膿出自此而愈當時
直驚人非劊子手者不能為也
又曰方其已熟未潰之時用鐡筯一烙極是快意
方扇火欲著時誠是驚人予嘗用矣臨時猶且顫悸
况未曾經歴者乎烙後膿水流通百無所忌名曰熟
瘡其瘡突者針口宜向下然須是熟於用烙者識淺
深知穴道審生熟非其時則所出皆生血當其時則
出黃膿瘀肉用尖針烙者不得法尖針頭細其口易
合惟用平員頭者為妙蓋要孔穴通透或恐瘡口再
合用細牛膝根如瘡口之大小略割去粗皮插入瘡
口外留半寸許即用嫩橘樹葉地錦草各一握研成
膏傅之牛膝能使惡血常流二草温涼止痛隨乾隨
換此十全之功也
火烙針其針員如筋大如緯挺頭員平長六七寸一
樣二枚撚蘸香油於炭火中燒紅於瘡頭近下烙之
宜斜入向軟處一烙不透再烙必得膿瘡口烙者名
曰熟瘡膿水常流不假按抑仍須絍之勿令口合
論蜞針五十二
蜞針吮出血可施於輕小症候若積毒在臓府徒竭其
血於外無益一兒二歲赤軫取大蜞數條吮其血軫消
予曰非治也三日大熱而死外血去氣不能獨居故
也
論金銀花酒五十三
金銀花生取藤葉一把磁器内爛研入白酒少許調和
稀稠得宜塗敷四圍中心留口以洩毒氣又法取藤
五兩木杵槌碎生甘草節一兩二味以水二碗用砂
瓶文武火煎至一碗入無灰酒一碗再熬十數沸去
查分温三服查敷患處一日夜吃盡病勢重日夜兩
劑服至大小便通利藥力到矣或用乾者終不及生
者力大效速或只用藤五六兩搗爛入熱酒一鍾絞
取汁酒温服查罨患處四五服而平此藤延蔓附樹
或園圃牆垣之上藤方而紫葉似薛荔而青三月間
花微香蔕帶黃色花初開色白經一二日色黃故又
名金銀花又名鷺鷥藤又名金釵股又名若翁鬚因
藤左纏又名左纏凌冬不彫又名忍冬在處有之治
癰疽發背乳癰初發便當服此不問疽何處皆有竒
效兼麥飯石膏神異膏貼之尤效
論槐花酒五十四
槐花酒槐花四五兩炒微黃乘熱入酒二鍾煎十餘
滚去查熱服未成者二三服已成者一二服一人
髀&KR2437;患毒痛甚服消毒藥不減飲槐花酒一服勢隨
大退再服托裏消毒藥而愈一人發背十餘日勢
危脈大先飲槐花酒二服殺其勢退再服敗毒散二
劑托裏藥數劑漸潰又用桑柴燒灸患處每日灸良
久仍以膏藥貼之灸至數次膿潰腐脱以托裏藥加
白术陳皮月餘而愈一人肩疽脈數用槐花酒一
服勢頓退更與金銀花黃耆甘草十餘服而平
大抵腫毒非用蒜灸及飲槐花酒先去其毒雖服托裏
諸藥其效未必甚速槐花治濕熱之功最為神速但胃
寒人不宜過劑
八味丸治驗五十五
一人年踰三十素怯弱不能食冷臂癰愈後飲食少思
或作脹或吞酸日漸羸瘦參苓等藥不應右尺脈弱此
命門火衰不能生土遂以八味丸補土之原食進而愈
一人病脾胃服補劑及針灸脾俞等穴不應幾殆服八
味丸三料而平一人脾虚發腫服此丸不半年而康
一人貌豐氣弱遇風則眩勞則口舌生瘡胷常有痰目
常赤澁服此而安一人患脾服此將驗而庸醫阻之
反用寒藥遂致不救
嘗驗人有不耐勞不能食冷或飲食作脹大便不實
或口舌常破如瘡服涼藥盛盗汗不止小便頻數腰
腿無力或嚥津或呼吸覺令氣入腹或隂嚢濕癢或
手足冷或面白或黧黑或畏寒短氣以上諸症皆屬
腎非用附子不可
治驗數條見前渴論
外科理例卷一
