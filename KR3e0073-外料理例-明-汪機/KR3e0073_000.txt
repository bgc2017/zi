外科理例
提要
(臣)等謹案外科理例七卷附方一卷明汪機
撰機字省之號石山祁門人有鍼灸問對已
著錄是書成於嘉靖辛夘凡分一百四十七
類又補遺七類共為一百五十四門後附方
一卷凡一百六十五則前有自序稱外科必
本諸内知乎内以求乎外其如視諸掌乎治
外遺内所謂不揣其本而齊其末可謂探源
之論其曰理例者謂古人所論治無非理欲
學者仿其例而推廣之也大旨主於調補元
氣先固根柢不輕用寒凉攻利之劑又分為
舍脈從証舍証從脈及治之不應别求其故
三例用法通變亦異於膠轕之談惟措詞拙
澁驟讀之或不了了是其所短然方技之書
不能責以文章之事存而不論可矣書中多
引外科精要朱震亨之論又稱輯已成編得
新甫薛先生心法發揮復采其說參入其中
考新甫為薛巳之字巳父鎧弘治時官太醫
則已為弘治正德間人是書杖瘡門中記療
治武宗時廷杖諫官事則機在正德中亦以
醫名二人同時而虚心從善如是其持論平
允良亦有由也乾隆四十四年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
外科理例原序
外科者以其癰疽瘡瘍皆見於外故以外科名之然外
科必本於内知乎内以求乎外其如視諸掌乎經曰膏
梁之變足生大疔由膏梁藴毒於内而生也又曰榮氣
不從逆於肉理乃生癰腫是癰腫由榮氣逆於肉理之
内而生也有諸中然後形諸外治外遺内所謂不揣其
本而齊其末殆必已誤於人已尚不知人誤於己人亦
不悟嗚呼已雖不知天必知之人雖不悟神必識之異
日明受天責隂獲神譴不在於身則在於子孫矣予於
是懼因輯此書名曰外科理例蓋其中古人所論治無
非理也學者能倣其例而推廣之於焉而求古人不言
之妙旨庶幾小不誤已大不誤人抑亦有補於將來矣
輯已成編復得新甫薛先生心法發揮讀之觀其論治
亦皆一本於理而予竊喜暗與之合於是復采其說參
於其中庶得以為全書而學者無復有遺憾矣是為序
嘉靖辛夘冬十一月長至日祁門汪機識
