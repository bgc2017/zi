能改齋漫錄卷十一
宋吳曾撰
記詩
題寢宫詩
農桑不擾歲常登邊將無功吏不能四十二年如夢覺
春風吹淚過昭陵韓子蒼云此詩題於寢宫不著名氏
宜表而出之
間燕堂聯句
王仲至與秦少遊謁恭敏李公飯於閒燕堂即席聯句
云黃葉山頭初帶雪綠波尊酒暫回春(欽臣)已聞璧月瓊
枝句更看朝雲暮雨人(觀)老媿紅妝翻曲妙喜逢嘉客
放懷新(欽臣)天眀又出桃花去仙境何時再問津(觀)
青州從事
皮日休謝人送酒詩門巷蕭條空紫苔先生應渴解酲
杯醉中不得相親問故遣青州從事來韓子蒼謝信州
連鵬舉送酒詩云上饒籍甚文章伯曾共紫微花下杯
鈴閣晝間思老病故教從事送春來韻意皆同當有辨
其優劣者
程夫子范使君
韓持國閒居潁昌程伯淳自洛往訪之時范右丞夷叟
純禮亦居潁昌持國嘗戲作詩示二公云閉門讀易程
夫子清坐焚香范使君顧我未能忘世事綠尊紅妓對
斜曛
海棠洲
王仲至使遼回謁恭敏李公席中賦詩云穹廬三月已
淹留白草黃雲見即愁滿袖塵埃何處洗李家池上海
棠洲
江公著由微雨詩知名
江公著初任洛陽尉久旱微雨作詩云雲葉紛紛雨脚
勻亂花柔草長精神雲車却碾前山過不洒原頭陌上
塵司馬文正公於士人家見之借紙筆脩刺謁江且為
稱薦由此知名
花落去燕歸來
晏元獻公赴杭州道過維揚憩大眀寺瞑目徐行使侍
史誦壁間詩板戒其勿言爵里姓名終篇者無幾又使
别誦一詩云水調隋宫曲當年亦九成哀音已亡國廢
沼尚留名儀鳳終沉迹鳴蛙只沸羔淒涼不可問落日
下蕪城徐問之江都尉王琪詩也召至同飯又同步遊
池上時春晩已有落花晏云每得句書牆壁間或彌年
未嘗強對且如無可柰何花落去至今未能也王應聲
曰似曾相識燕歸來自此辟置又薦館職遂躋侍從矣
偷眼看雲生未生
山谷南還至南華竹軒令侍史誦詩板亦戒勿言爵里
姓名久之誦一絶云不用山僧供張迎世間無此竹風
清獨拳一手支頥卧偷眼看雲生未生徐視姓名曰果
吾學子葛敏修也
文正公屬意小鬟妓
范文正公守番陽郡創慶朔堂而妓籍中有小鬟妓尚
幼公頗屬意既去而以詩寄魏介曰慶朔堂前花自栽
便移官去未曾開年年長有别離恨已託東風幹當來
介因鬻以惠公今州治有石刻
致心平易知詩
吕與叔嘗作詩云文如元凱徒成癖賦似相如只類俳
惟有孔門無一事止傳顔子得心齋楊中立云知此詩
則可以讀三百篇矣横渠讀詩詩云致心平易始知詩
吳元中十歲賦詩
吳丞相元中十歲時遊寺賦詩云古木霜根重殘僧雪
頂深棟梁元剥落香火未消沉在真州時贈吳正仲詩
云先生古人風文字祖西漢不令萬錢食亦合五花判
矮道士老參軍
信州鉛山縣治之北二里間石井資福院有泉湧於山
壁之下澄徹如鑑本朝詩人潘閬移太平州散參軍過
而留絶句云炎炎畏日樹將焚却恨都無一點雲強跨
蹇驢來到得皆疑渴殺老參軍蘇黃門過而跋之云東
坡先生稱眉山矮道士好為詩詩格亦不能高往往有
竒語如夜過脩竹寺醉打老僧門之句皆可喜也予舊
讀湘山野錄喜閬西湖曲及游江南見題石井絶句頗
有前輩氣味不在石曼卿蘇子美下若老參軍矮道士
自是一對將恐漫滅失傳不知法眞師能刻之石否穎
尾遺老
巴苴仁頻
諸柘巴苴文潁曰巴苴草名一名巴焦李善曰苴子余
切梬栗梬音郢踰波謂前波趨後波也眀月珠子的皪
江靡應卲曰靡邊也眀月珠子生於江中其光耀乃照
於江邊張揖曰靡厓也唼啑菁藻咀嚼菱藕通俗文曰
水鳥食謂之唼啑說文曰肸蠁布也仁頻㯽榔也韓渥
詩云鵝兒唼啑雌黃觜鳳子輕盈膩粉腰韓子蒼詩云
李侯梨釘坐風味勝仁頻
萬松亭
萬松亭在關山始麻城縣令張毅植萬松於道周以芘
行者且以名其亭去未十年而松之存者十不及三四
東坡元豐二年謫居黃州過而賦詩云十年栽種百年
規好德無人助我儀縣令若同倉庾氏亭松應長子孫
枝天公不救斧斤厄野火解憐冰雪姿為問幾株能合
抱慇懃記取角弓詩崇寧以還坡文既禁故詩碑不復
見而經過題詠者多不勝紀番陽倪左司濤傷之以詩
云舊韻無儀字蒼髯有恨聲此之謂也
杜子美集無遣憂詩
余家有唐顧陶大中丙子歲所編唐詩類選載杜子美
遣憂一詩云亂離知又甚消息苦難真受諫無今日臨
危憶故臣紛紛乘白馬攘攘著黃巾隋氏營宫室焚燒
何太頻世所傳杜集皆無此詩
晏元獻所得是知人
晏元獻喜薦士其得人最多范蜀公作公挽詞云平生
欲報國所得是知人
河陽見兩龔
吕居仁記龔殿院彦和清介自立少有重名元祐間簽
判&KR0801;州與弟大壮同行尤特立不羣曾文肅子宣帥&KR0801;
欲見不可得一日徑過彦和邀其弟出不可辭也遂出
相見即為置酒從容終日乃去曾題詩壁間其末句云
自慙太守非何武得向河陽見兩龔近世貴人如曾子
宣之能下士亦難得也
天門豈可掉臂入
吕獻可記丁晉公詩有天門九重開終當掉臂入王元
之讀曰入公門鞠躬如也天門豈可掉臂入乎此人必
不忠
放出一頭地
東坡初登第以詩謝梅聖俞聖俞以示文忠公公答梅
書略云不意後生能逹斯理也吾老矣當放此子出一
頭地故東坡送晁美叔詩云醉翁遣我從子游翁如退
之踐軻某尚欲放子出一頭酒醒夢斷四十秋蓋叙書
語也陳無己贈魏衍詩云名駒已自思千里老子終當
讓一頭
程伯淳辨李泰伯詩
程伯淳謂李泰伯詩若教管仲身常在宫内何妨更六
人此語不然管仲時桓公之心特未蠱耳若已蠱雖管
仲可柰何未有心蠱尚能用管仲之理
程正叔不欲為閒言語
程正叔云王子眞寄藥與頥無以為答且素不作詩亦
非禁而不作第不欲為閒言語耳如古人作詩無如杜
甫云穿花蛺蝶深深見點水蜻蜓&KR0833;&KR0833;飛如此間言語
道出則甚頥所以不作詩今寄子眞詩云至誠通化藥
通神遠寄衰翁濟病身我亦有丹君信否用時還解壽
斯民子真之學須是獨善雖至誠潔行然大扺只是長
生久視之術止濟一身故有是句正叔且云既學詩須
是用功方合詩人之格既用功則於事有妨古人詩云
吟成五箇字用破一生心又可恤一生心用在五字上
此言甚當予謂正叔盖有激而云且詩云桑之未落其
葉沃若桑之落矣其黃而隕昔我往矣楊柳依依今我
來思雨雪霏霏悠悠旆旌蕭蕭馬鳴之類皆未免乎寫
物也
剖破藩籬即大家
横渠先生張載作克己復禮詩曰克己工夫未肯加吝
驕封閉縮如蝸試於中夜深思省剖破藩籬即大家
花月句
白樂天有荅元微之詩云垂老休吟花月句恐君更結
後身緣初未悟其說元微之集李著作園醉後寄李十
云䑃朧春月照花枝花下音聲是管兒却笑西京李員
外五更騎馬趁朝時
饒德操自號倚松道人
政和間林靈素主張道教建議以僧為德士使加冠巾
其意以釋氏為出其下耳臨川饒德操時棄儒為僧作
德士頌四首其一云德士舊來稱進士黃冠初不異儒
冠種種是名名是假世人誰不被名謾德操自號倚松
道人意取間禪師詩云間攜經卷倚松立笑問客從何
處來故以名菴又以自號陳瑩中有詩寄之曰舊時饒
措大今日壁頭陀為問安心法禪儒較幾何
賢女浦
南康有賢女浦盖祥符間女子姓劉氏夫死誓不再嫁
父兄強之因自沉於江浦因以取名初號貞女後避昭
陵諱改為賢女汪革信民嘗賦二絶句云賢女標名幾
度秋行人撫事至今愁湘雲楚雨知何處月冷風悲江
自流女子能留身後名包羞忍恥漫公卿可憐嗚咽灘
頭水渾似曹娥江上聲
四客各有所長
子瞻子由門下客最知名者黃魯直張文潛晁無咎秦
少游世謂之四學士至若陳無己文行雖高以晩出東
坡門故不若四人之著故陳無己作佛指記云余以辭
義名次四君而貧扵一代是也晁無咎詩云黃子似淵
眀城市亦復真陳君有道舉化行閭井淳張侯公瑾流
英思春泉新高才更難及淮海一髯秦當時以東坡為
長公子由為少公陳無已荅李端叔云蘇公之門有客
四人黃魯直秦少遊晁無咎則長公之客也張文潛則
少公之客也又次韻黃樓詩云一代蘇長公四海名未
巳又云少公作長句班楊安可擬謂二蘇也然四客各
有所長魯直長於詩辭秦晁長於議論魯直與秦少游
書曰庭堅心醉於詩與楚辭似若有得至於論議文字
今日乃當付之少游及晁張無己足下可從此四君子
一一問之其後張文潛贈李德載詩亦云長公波濤萬
頃海少公峭拔千尋麓黃郎蕭蕭日下鶴陳子峭峭霜
中竹秦文倩麗若桃李晁論崢嶸走珠玉乃知人才各
有所長雖蘇門不能兼全也
卞和琴操
今善琴者傳卞和操有其聲而亡其辭惟存一句可認
云卞和三獻人不識以余觀之非當時操也蔡邕記卞
和楚野人嘗居山耕種因得玉璞以獻於懷王王以為
欺慢刖其足和作操曰悠悠沂水經荆山兮精氣欝泱
谷巖巖兮中有神寶灼灼眀兮穴山採玉難為功兮
許旌陽作鐵柱鎮蛟
晉許真君為旌陽令時江西有蛟為害旌陽與其徒吳
猛仗劔殺之遂作大鐵柱以鎮壓其處今豫章有鐵柱
觀而柱猶存也臨川謝逸嘗賦詩云豫章城南老子宫
階前一柱立積鐵云是旌陽役萬鬼夜半舁來老蛟穴
插定三江不沸騰切莫撼搖坤軸裂蒼苔包裹鱗皴皮
我欲摩挲肘屢掣旌陽挈家上天去只留于大應門戸
西山高處風露寒兹事恍惚從誰語安得猛士扶鼇極
屹然移此相撑拄
臨川王右軍墨池
臨川郡學在州治之東城隅之上其門庭之間有池深
而不廣而旱暵不竭世傳以為王右軍之墨池每當貢
士之歲或見墨汁點滴如潑出於水面則次春郡人必
有登第者荆公送和甫奉使江南詩云為我聊尋逸少
池曾子固嘗為之記郡人謝逸嘗賦詩云張芝學書池
水黑章草如芝古無敵右軍睥睨難抗衡恨不臨池作
書癖云何汝水之上崔嵬峯到今方池有遺墨此事不
特古老傳往往故事書簡冊南豐先生欣得之手揮巨
筆飛霹靂云是逸少徜徉山水間筆墨淋漓此其迹嗚
呼勝事妙入神千年尺水清粼粼有時水面浮墨過紛
紛郁郁非烟雲我書欹傾不成字秋㕍斜行落忩紙印
泥沙法安可傳獨撫餘蹤玩清泚但當一日書一箱筆
蹤或在子欽行他年若榜凌雲殿定不懸橙白頭如仲
將
四辰四亥生
韓子華以辰年辰月辰日辰時生亦異事也陸農師為
作挽章云非關庚子曾占鵩自是辰年併值龍曾子宣
亦以亥年亥月亥日亥時生章子厚每以四亥公呼之
桐木韓家
韓子華兄弟皆為宰相門有梧桐京師人以桐木韓家
呼之以别魏公也子華下世陸農師為作挽章云棠棣
行中排宰相梧桐名上識韓家皆紀其實也子華其家
呼為三相公持國為五相公
黃左丞罰僧仲殊作
瑞麟香煖玉芙蓉畫蠟凝輝到曉紅數點漏移衙仗北
一番雨滴甲樓東夢遊黃闕鸞巢外身卧彤幃虎帳中
報道譙門初日上起來簾幕杏花風此僧仲殊詩也黃
左丞安中守平江日會客仲殊亦與焉繼以疲倦先起
熟寐於黃堂中不知客散及覺日已瞳矓矣左丞罰作
此詩始放去瑞麟香者安中家所造香也
國香
國香荆渚田氏侍兒名也山谷自南溪召為吏部員外
郎留荆州乞守當塗待報所居與此女子為鄰山谷偶
見之以謂幽閒姝美目所未覩後其家以嫁下俚貧民
因賦水仙花詩寓意云淤泥解出白蓮藕糞壤能開黃
玉花可惜國香天不管随緣流落小民家俾高子勉和
之後數年山谷卒於嶺表當時賓客雲散此女既生二
子矣會荆南歲荒其夫鬻之田氏家田氏一日邀子勉
置酒出之掩袂困悴無復故態坐間話當時事相與感
歎子勉請田氏名曰國香以成太史之志政和三年春
子勉客京師會王性之問山谷詩中本意因道其詳且
為賦詩云南溪太史還朝晩息駕江陵頗從款綵毫曾
詠水仙花可惜國香天不管將花託意為羅敷十七未
有十五餘宋玉門牆迂貴從藍橋庭戸怪平居十年目
色遥成處公更不來天上去已嫁鄰姬窈窕姿空傳墨
客慇懃句聞道離鸞别鶴悲藁砧無賴鬻蛾眉桃花結
子風吹後巫峡行雲夢足時田郎好事知渠久酧贈明
珠同石友憔悴猶疑洛浦妃風流固可章臺柳寶髻犀
梳金鳳翹樽前初識董嬌饒来遲杜牧應須恨愁殺蘇
州也合銷却把水仙花說似猛省西家黃學士乃能知
妾妾當時悔不書空作黃字王子初来話此詳索詩裁
與漫淒涼只今驅豆無方法徒使田郎號國香性之亦
次韻云百花零落悲春晩不復園林門可款待花結實
春始歸到頭只有東風管楚宫女子春華敷為雨為雲
皆有餘親逢一顧傾國色不解迎入專城居目成未到
投梭處後會難憑人已去可憐天壤擅詩聲不如崔護
桃花句坐令永抱埋玉悲游子那知京兆眉難堪别鶴
分飛後猶是驚人初見時新歡密愛應長久暫向華筵
賞賓友舞盡春風力不禁困裊腰肢一渦柳座上何人
贈翠翹蜀州風調尤情饒歡濃酒暈上玉頬香暖紅酥
疑欲銷佳人薄命古相似先後乃逢天下士但惜盈盈
一水時當年不寄相思字宜州遺恨君能詳瘴雲萬里
空悲涼無限風流等間别幾人鑒賞得真香
周昉畫美人琴阮圖
高子勉記龍眠李亮工家藏周昉畫美人琴阮圖兼有
宫禁富貴氣象旁有竹馬小兒欲折檻前柳者亮工官
長沙而黃魯直謪宜州過見之歎愛彌日大書一詩於
黃素上曰周昉富貴女衣飾新舊兼髻重髮根急薄裝
無意添琴阮相與娛聽絃不觀手敷腴竹馬郎跨馬要
折柳此畫後歸禁中胡馬驚塵流落何許而詩亦不傳
獨子勉舊見之位置猶可想像也因追和其詩又使善
工圖之詩云丹青有神藝周郎獨能兼圖畫絶世人真
態不可添却怜如畫者相與落誰手想像猶可言雨重
春籠柳
浪子和尚詩
洪覺範有上元宿嶽麓寺詩蔡元度夫人王氏荆公女
也讀至十分春瘦緣何事一掬鄉心未到家曰浪子和
尚耳
王平甫賦滕王閣詩
王平甫年十三登滕王閣賦詩云滕王平昔好追遊高
閣依然枕碧流勝地幾經興廢事夕陽偏照古今愁城
中樹密千家小天際人歸一葉舟極目烟波吟不盡西
山重疊亂雲浮時郡守張侯見而異之為啓宴張樂於
其上其後建中靖國元年其女識之于石云平甫元豐
初以交鄭俠遂廢於家作詩云三見齊王不一言須知
自古致君難紛紛齊魯誇迂闊口舌從來昜得官
太宗製奕棋三勢
太宗萬幾之暇留心奕棋自製三勢一曰對面千里勢
二曰天蛾獨飛勢三曰海底取眀珠勢一時近臣例以
棋圖頒賜故王元之詩云太宗多材復多藝萬幾餘暇
翻棋勢對面千里為第一獨飛天蛾為第二第三海底
取眀珠三陣堂堂皆御製中使宣来示近臣天機祕密
通鬼神所以紀其事也
韋應物逸詩
俗吏間居少同人會面難偶随香署客来訪竹林歡暮
館花微落春城雨暫寒甕間聊共酌莫使宦情闌韋應
物陪王郎中尋孔徵君詩也獨有宦遊人偏驚物候新
雲霞出海曙梅柳渡江春淑氣催黃鳥晴光轉綠蘋忽
聞歌古調歸思欲沾巾韋應物和晉陵陸丞早春遊望
詩也二篇皆佳作而韋集逸去余家有顧陶所編唐詩
有之故附見於此
韓子蒼黃葉句
李彭商老有建除體贈韓子蒼云滿朝以詩鳴何獨遺
大雅平生黃葉句摸索便知價盖是時子蒼自館職斥
宰分寧縣時也子蒼有館中詩最為世所推故商老有
黃葉之句云子蒼全篇云朔風吹雪晝多隂日暮擁階
黃葉深倦鵲遶枝翻凍影羈鴻摩月堕孤音推愁不去
如相覓與老無期苦見侵游宦衣冠少時事病来無復
一分心
張吉父作怡軒以安其父
番陽張吉父介方娠時父去客東西川不還張君自為
兒時已愴然有感其言語食息未嘗不在蜀也與尚書
彭公器資同學作詩云應是子規啼不到致令我父未
歸家聞者皆憐之既長走蜀父初無還意乃歸省母復
至涪閬往返者三其父遂以熙寧十年三月至自蜀鄕
人迎謁歎息或為感泣一時名士咸賦詩以紀其事器
資詩略云河可以竭山可徙我翁不歸行不已三往三
復翁歸止翁行尚壮今老矣兒昔未生今壯齒云云郭
公功父詩慰我慈母心懸懸三往三返又十載孝子執
鞭方言還云張君自其父歸又作軒以安之而名之曰
怡軒器資為之記云
東坡和李邦直祈雨詩
東坡熙寧十年知徐州李邦直因沂山龍祠祈雨有應
作詩寄東坡東坡和之未云半年不雨坐龍慵但怨天
公不怨龍今来一雨何足道龍神社鬼各無功無功日
盗大倉粟嗟我與龍同此責勸農使者不汝容因君作
詩先自劾李邦直來謁東坡因戲笑言承見示詩只是
勸農使者不管恁地事元豐二年東坡下御史臺獄嘗
供此詩云本因龍神慵堕不行雨却使人心怨天公以
譏諷大臣不任職不能燮理隂陽却使人心怨天子以
天公比天子以神龍社鬼比執政大臣及百執事也邦
直嘗答蘇子由詩七飯盤蔬強少留相逢何物可消憂
緣君未得酒中趣與我漫為方外遊草亂不容移馬迹
山雄全欲逼城樓濟時異日須公等莫狎翩翩海上鷗
東坡和云五斗塵勞尚足留閉門却欲治齒憂羞為毛
遂嚢中穎未許朱雲地下遊無事會須成好飲思歸時
欲賦登樓羡君幕府如僧舍日向城西看浴鷗此詩集
所不載故見於此
崔湜年不可及
新唐書崔湜傳湜執政時年三十八嘗暮出端門緩轡
賦詩張說見之歎曰文與位固可致其年不可及也予
按翰林盛事云唐崔湜弱冠進士登科不十年掌貢舉
遷兵部父楫亦嘗為禮部至是父子累日同省為侍郎
後登宰輔年始三十六崔之初執政也方二十七容止
端雅文辭清麗嘗出端門下天津馬上自吟曰春還上
林苑花滿洛陽城張說時為工部侍郎望之杳然而歎
曰此句可效此位可得其年不可及也今湜傳不載此
詩是矣第以執政時年三十八則失之盖湜之賦詩時
是始為執政年方二十七耳故張說歎慕之今湜傳乃
以第三次執政時年三十六為說所歎慕其失甚明以
三十六而後為執政何足羡慕哉
卜築兼無市井囂
王荆公有唐律一首寄池州夏太初今集不載其叙云
不到太初郎中兄所居遂已十年以詩奉寄詩云一水
衣巾翦翠綃九峯環珮刻青瑶平生故有山川氣卜築
兼無市井囂三葉素風門閥在十年陳迹履綦銷歸來
早晩重攜手莫負幽人久見招
妓賦詩送武補闕
李昉建隆四年以王師平湖外除給事中往南嶽伸祭
拜之禮途次長沙時通判賈郎中言自京師與岳州通
判武補闕同途至襄陽遇一妓本良家子失身於風塵
才色俱妙二公迫行醉别於鳳林關妓以詩送武云弄
珠灘上欲銷魂獨把離懷寄酒樽無限烟花不留意忍
教芳草怨王孫武得詩屬意甚切有復回之意時太守
吕侍講嘗歎恨不識之因請李賦一詩以寄云峴山亭
畔紅妝女小筆香牋善賦詩顔色共推傾國貌篇章皆
是斷腸辭便牽魂夢從今日得見嬋娟在幾時千里關
河萬重意夜深無睡暗尋思
王元甫有詩名
動地隋兵至君王尚晏安須知天下窄不及井中寬樓
外鋒交白溪邊血染丹無情是殘月依舊照闌干廬山
王元甫紹聖間敕賜高尚處士所作景陽井詩也東坡
嘗䟦云余聞江南王元甫郭功甫皆有詩名余南歸過
九江因道士胡洞微求謁之元甫云吾不見士大夫五
十年矣竟不可見後予過秣陵有以元甫景陽井詩示
予乃知其得名不虚也
劉原父惑官妓得病
涼風響高樹清露墜明河誰謂夏夜短已覺秋意多豔
膚麗華燭皓齒揚清歌臨觴不作意柰此粲者何翰林
侍讀學士劉敞原父在永興軍所作詩也葉少藴避暑
錄話嘗載之且云恨原父此病未除也予後讀國史原
父本傳載原父在永興惑官妓得驚瞀病乃知前詩故
不徒作也
詠題畫李白真
陳無己題畫李白真詩末云勿言身後不要名尚得吳
侯費百金江西勝士與長吟後來不憂身陸沉盖謂建
中靖國間饒節德操首詠吴少卿家所藏周昉畫李白
也德操江西撫州人無己詩法甚嚴於許可尤慎德操
詩云先生之氣盖天下當時流輩退百舍醉中咳唾落
珠琲身後聲名滿夷夏青山木拱三百年今晨乃拜先
生畫烏紗之巾白紵袍岸巾攘臂方出遨神遊八極氣
自穏冰壼斗酒霜風高嗚呼先生太絶倫仙風道骨語
甚真蕭然可望不可親緣知野鶴非鷄羣天寳之初天
子逸先生醉去不肯屈采月江頭明月出鼔枻酣歌志
願畢只今遺像粉墨間尚有英風爽毛骨宣州長史粉
墨工誰令寫此人中龍細看筆力有俯仰妙處果在阿
堵中人云此畫世莫比吳侯得之喜不寐意侯所寶豈
徒爾亦惜真才死泥滓先生朽骨如可起誰為獵之奉
天子作為文章文聖世千秋萬古誦盛美再拜先生淚
如洗振衣濯足吾往矣
汪子我賦玉延行
陳留汪子我端友嘗賦玉延行云觀文學士留都守中
常侍門如役走玉延厥篚二十五謹書名銜細看醜推
而上之何止此牢耶石邪猶八九嗟哉膏血出生靈割
剥乃餉無須口仲華拜衮雖有年宋璟李鄘曾愧否樂
全見事何其微義勇固應如此厚翰林未用汝脱靴不
知何為勤洗手留守謂鄧氏也其父元豐嘗位两府裕
陵謂趨向頗僻賦性姦回了翁云八字咸加扵鄧某萬
機獨運於元豐蓋王禹玉蔡持正取充位而已
文章伯矍鑠翁
李覿字子範袁州人元豐二年以特奏名推恩尉吉州
太和縣時豫章先生為令贈之詩曰乃兄自是文章伯
之子今為矍鑠翁蓋覿乃李觀之弟也觀字夢符初試
南宫賦偶落韻有司愛其策為取特旨由是登第以著
作佐郎知臨江軍清江縣時歐陽文忠公扶護太夫人
喪歸廬陵船過清江太守請公為文以祭之太守以簡
率為訝觀曰無深訝也既而文忠擊節稱之其文曰昔
孟軻亞聖母之教也今有子如軻雖死何憾尚饗觀初
為太學官因上言役法不合出通判處州題詩一絶於
直廳之壁曰十謁朱門九不開利名淵藪且徘徊自知
不足公侯骨夜夜江山入夢來後終於朝議大夫
僧海淵工針砭
僧海淵蜀人也工針砭天禧中入吳楚遊京師寓相國
寺中書令張士遜疾國醫拱手淵一針而愈由是知名
既老歸蜀范景仁賦詩餞之曰舊鄕山水遶禪扃日日
山光與水聲歸去定貪山水樂不教魂夢到神亰治平
二年化去張唐英貽以偈曰言生本不生言滅本不滅
覺路自分明勿與迷者說劉季孫銘其塔曰資身以醫
有閒於時餘幣散之拯人於危此士君子所難吁嗟乎
師
楊少師李西臺書
洛中諸寺院有楊少師李西臺書少師名凝式唐相收
梁相涉之後仕後唐晉漢間筆力遒放當時罕及華嚴
院東壁題詩曰院似禪心靜花如覺性圓自然知了義
爭肯學神仙西臺即建中酷愛楊書旁題云枯杉倒檜
霜天老松烟&KR0034;煤隂雨寒我亦生來有書癖一回入寺
一回看觀音院有牡丹相傳唐武后植者西臺有詩亦
親書云微動風枝生麗態半開擅口露濃香秦時避世
宫娥老舊日顔容舊日妝花譜名將第一論洛中最是
此花繁不當更道木芍藥枝上恐傷妃子魂西臺書洛
人甚重之
李西臺詩
龍門雙闕湧雲烟雪未飛花鴈下前徹底清流照車馬
分臺御史過伊川李西臺詩也題於菩提寺菩提寺在
龍門鎮
吏隐堂植竹詩
許安仁尉順昌郡廳事之後創吏隐堂植竹題詩云斸
破中庭一畝苔主人髮白手親栽即今誰識清真節須
向三冬雪後來又云珍重勞君慰遠遊繁聲疎影一堂
秋主人看即官期滿分付風烟與子猷
夢中作明月樓
(闕)
祥瑞䜟應
黃冕仲未第時嘗有魁天下之意元豐四年南劍州譙
門一柱忽為迅雷所擊冕仲聞之口占絶句云風雷昨
夜破枯株借問天公有意無莫是卧龍蹤迹困放開頭
角入亨衢次年冕仲遂膺首薦又次年對策為天下第
一饒之浮梁縣有䜟語云青山圓出状元邑人程瑀尚
書在上庠累為優䓁而尚未登第嘗寄詩與鄕人云試
問青山圓也未不應久負壯圖心明年公試上舍為第一人
赤氣為皇子之祥
熙寧二年十一月京師每夕有赤氣見西南隅如火至
人定乃滅人以為皇子降生之祥故王禹玉作大宴樂
辭云未晩清風生殿閣經旬赤氣照乾坤
漢陽春日絶句
漢陽郎官湖春日四絶句其一兩山收雨暗平沙遮斷
溪梅隔水花留得烟林作圖畫依稀松隥有人家其二
空山玉蕊照瓊瑰到處尋花共往回欲識春風最竒處
試来同看雨中梅其三朦朧花影月黃昏著意春風入
酒㾗知是江梅喜佳客倒垂花蕊照清樽其四十日春
隂到水亭水邊楊柳一時青梅花過盡桃花惡乞取山
樊入淨瓶尚書郎李祁蕭遠謫漢陽酒税時所作也
除東坡書撰碑額
崇寧二年有詔旨應天下碑碣牓額係東坡書撰者並
一例除毁盖本於淮南西路提點刑獄霍英所請時廬
山簡寂觀牓亦遭毁去李商老為賦云筆底颶風吹海
波牓懸欝鬱照巖阿十年呵禁煩神護柰爾焚香滅札
何
御賜甘露詩
大觀三年四月壬子尚書省甘露降時御筆以中臺布
政之所天意昭格致此嘉祥因成四韻以記其實賜執
政而下云政成天地不相違瑞應中臺贊萬機夜浥垂
珠濡綠葉朝凝潤玉弄清輝仙盆雲表秋難比豊草霄
零日未晞本自君臣俱會合更嘉報上美能歸
仁宗賜李良詩
李良定公幼以國戚常侍仁宗研席帝尤篤中外之愛
公帥鄆帝以詩送行曰魯館名臣子皇家外弟親詩書
謀帥舊金竹剖符新九郡提封遠一圻甘澤均純誠宜
報國撫士愛吾民識者以為真王言
錢文僖賦竹詩唱踏莎行
錢文僖公留守西洛嘗對竹思鶴寄李和文公詩云瘦
玉蕭蕭伊水頭風宜清夜露宜秋更教仙驥傍邊立盡
是人間第一流其風致如此淮寧府城上莎猶是公所
植公在鎮每宴客命廳籍分行剗襪步于莎上傳唱踏
莎行一時勝事至今稱之
荆公題王欽臣詩於扇
熙寧中王欽臣仲至自河北被召用荆公薦對神宗
問所與游從公奏宋敏求帝默然遣還任公因留一詩
書長老院中云蜀客相如最好辭武皇深恨不同時凌
雲奏罷還無事寂寞文園興可知然荆公愛其詩自題
於所執扇
宋景文詩盡龍洞之景
三泉龍洞以山為門深數十步復見天日及山水之秀
蓋自然而成非人力也宋景文公賦詩云虬洞聳雲峰
緣虚一綫通雲披雙壁敞樹補半巖空概竹森烟纛飛
泉曳玉虹垂蘿不肯晝隂壑自然風嶺斷天斜碧崖傾
日倒紅浮邱邈難遇留恨翠微中曲盡龍洞之景利路
漕為刻石仍以石本寄公公答書云龍門拙句斐然妄
發閣下仍刊翠琰示方來言詩之人得不笑我哉江左
有文拙而好刊石者之詅蚩符非此謂乎噱噱
劉旦詩多稱傳
劉仲馮樞密之子旦能詩保康伯嘗薦之旦後過公墓
賦詩膺門昔忝登龍客董墓今悲下馬人時多稱傳然
東坡亦嘗云隻雞敢望喬公語下馬來尋董相墳
文與可鷺鷥詩
洪覺範嘗記文與可鷺鷥詩云頸細銀鉤淺曲腳高碧
玉深翹沙上衆禽同立有誰似汝風標然予又嘗見一
首云避雨竹間點點迎風柳下翩翩靜依寒蓼如畫獨
立晴沙可憐亦佳作也
詠茱萸
劉夔侍郎九日登女郎臺記杜子美詩醉把茱萸子細
看王摩詰詩徧插茱萸少一人因作詩二首云華顛帽
落從人笑不插茱萸也是閒次云曾冠獬豸猶無勇未
信茱萸可辟邪程文簡公和答之云霜枝凋翠雁横秋
莫倚危樓動旅愁菊有清香樽有酒茱萸不插也風流
又云秋風臺上起高歌把酒看花意已多屈軼不生神
豸死結茱為佩欲如何
詩不厭改
韓子蒼紹興初寄居臨川周表卿時為宜黃丞歲滿公
以詩送之云往時束帶侍明光曾看揮毫對御牀只道
驊騮已騰踏不知鵰鶚尚摧藏官居四合峯巒綠驛路
千林橘柚黃莫戀鄉關留不去漢廷今重甲科郎其後
改峯巒綠為峯巒雨橘柚黃為橘柚霜改莫戀鄉關留
不去作莫為艱難歸故里益見其工東坡嘗語參寥云
如杜新詩改罷自長吟乃知杜老用心甚苦予以是知
詩不厭改其末云漢廷今重甲科郎意韓自言也其後
讀後漢孔融汝潁優劣論曰汝南袁公著為甲科郎上
書欲治梁冀潁川士雖慕忠讜未有能授命直言者也
乃知韓詩不苟如此
南園柳色野塘春水
南園柳色動野塘春水生屢遊煩將吏獨此守山城韋
蘇州早春時也今所在集本皆不載
竹尊者
崇勝寺後有竹千餘竿獨一根秀出人呼為竹尊者洪
覺範為賦詩云高節長身老不枯平生風骨自清癯愛
君修竹為尊者却笑寒松作大夫未見同參木上座空
餘聽法石於莵戲將秋色供齋鉢抹月披風得飽無韓
子蒼云始黃太史見之喜因手為書之以故名顯
李清卿詩得於衣襟
代馬南来久不歸山河殘破一身微功名悞我等雲過
歲月驚人還雪飛每事恐貽千古笑此身甘與衆人違
艱難重有君親念血淚班班滿客衣李清卿所作也清
卿既死因葬得此詩於衣襟
孫妙仲詩啓
林亭長夏愛濃隂来引茶甌一散襟忽去却来蜂箇箇
自啼還住鳥深深山家一尺瀟湘石掃盡雲腴齒頰清
驚破午窗箕潁夢轉為風外小松聲豐城孫妙仲雨絶
句也孫有謝登第啓云虎士開關徬徨丹禁龍章在御
髣髴天光
孫妙仲作截臂行
妙仲名發豐城人崇寧初尉於撫之崇仁才一月兇民
陳平為族人陳遇執以為盜後二十日而平之父宗應
老且瞽平乃以誣陳遇之子洵直以為執已為盜時其
父為洵直以鐵梃擊傷其首發與覆驗官吳某(忘其名)按
之絶無迹狀謂平雅與遇有釁欲必誣遇之子以死俟
其屍胖脹潰爛不可别白後發與吳所驗時又二十日
然後醉其弟訹之使斷一手以訴於州州大驚不復察
其事情唯以斷手為決有冤於是帖宜黃簿李涇再覆
涇流外人專以迎合為事遂指閱二十日胖脹潰爛之
屍為有迹狀以傅會之既而獄具發辨之不已州稍悟
然業已不可盡變乃變其情得不殺而發與吳猶以輕
罪罷官蓋崇仁之民前此有避刑名塞逋負而輒殘其
肢體者平之姦謀既逞而效之者益衆始惟山谷無賴
之民至其後市人舒琦吏人吳昕輩亦相繼而作凡此
非因州縣阻抑或予奪不中有激而後為祇欲取必於
官司以濟其姦耳發因作截臂行以告在位者庶革其
風然江西之民習俗至今猶爾也今錄於此云吾聞兩
臂重於天下不可廢知之不必子華子愚民氣焚胸一
忿敢趨死以死視四肢截臂如去指嗚呼巴陵之民何
以有此風疾痛利害人所同甘心一臂捐糞壤終身廢
臥閭閻中前年截臂渠得理今年截臂吾亦爾村南截
臂殺平人村北炰烋還凖擬虺民虺民用心若此非吾
人有冤自可次第訴毒人何必殘其身聞者若驚喧此
弊吾能言其初姑息吏不與杜其源嗟哉惡俗傷仁厚
明明有冤宜勿受一姦不濟百姦消共致和平禆在宥
曹衍託意為鷺鷥貧女絶句
曹衍衡陽人太平興國初石熙寧尚書出守長沙以衍
所著野史繳薦之因得召對袖詩三十章上進首篇乃
鷺鷥貧女兩絶句蓋託意也鷺鷥云波瀾靜處立身孤
氄雪攢霜腹轉虚盡日灘頭延頸望能銷大海幾多魚
貧女云自恨無媒出嫁遲老来方始遇佳期滿頭白髮
為新婦笑殺豪家年少兒太宗大喜召試學士院除
東宫洗馬監泌陽酒税
鼓子花開也喜歡
王元之謫齊安郡民物荒涼殊無況營妓有不佳者公
作詩曰憶昔西都看牡丹稍無顔色便心闌而今寂寞
山城裏鼓子花開亦喜歡然唐杼情集記朝士在外地
觀野花追思京師舊遊詩云曾過街西看牡丹牡丹未
謝即心闌如今變作村田眼鼓子花開也喜歡蓋王刊
定此詩耳
錢思公寄晏元獻牡丹絶句
元獻晏公為丞相時作新第於城南時錢思公鎮西洛
晏求牡丹於思公公以絶句并花寄晏云名花封殖在
秋期翠石丹萱幸可依華館落成和氣動便隨桃李共
芳菲
權常侍詩
今朝有酒今朝醉明日愁來明日愁予嘗以俚俗所作
偶閱杼情集乃知權常侍審詩也上兩句得則高歌失
則休何須多恨太悠悠權又有題山院云萬葉風聲厲
一山秋氣寒曉霜浮碧瓦薄日度朱欄
馮當世人目為金毛鼠
丞相馮當世少嘗薄遊里巷為街卒所縶鄂守王素見
而釋之及使關中素方帥渭與之燕犒歡甚貽之以詩
曰吞炭難酬當日事積薪深愧後來恩嘗為吕獻可所
劾云京所至嗜利西人目為金毛鼠以其外文彩而中
實貪穢也
荆公題夏旼扇
王荆公嘗題一絶句於夏旼扇云白馬津頭驛路邊隂
森喬木帶漪漣夕陽一馬匆匆過夢寐如今十五年本
集不載見湟川集
韓子蒼記李太白續詩
韓子蒼云舊傳李白幼不羈為昌明縣小吏已能五七
言詩嘗隨縣令至江邊觀溺水婦人令哦詩曰二八誰
家女漂来倚岸蘆鳥窺眉下翠魚弄口傍珠下句不屬
太白率爾對曰綠鬢隨波散紅顔逐浪無何因逢伍相
應是怨秋胡令始奇之
李伯時好鐘鼎古文奇字
李伯時公麟雅好鐘鼎古文奇字自夏商以来以先後
次第之聞一器則捐千金不少靳所蓄日富具為圖記
蔡天啓嘗得商祖丁彝李尤寶愛因作詩以贈云上泝
虞姒亦易爾下者始置周秦間造端宏大町畦絶往往
世俗遭譏訕蓋實錄也
詠假山詩刺荆公
陳無已詩話云某公用事排斥端士矯節僞行范蜀公
詠僧房假山曰倏忽平為險分明假奪真蓋刺之也某
公荆公也予又嘗記一假山詩云安石作假山其中多
詭怪雖然知是假爭奈主人愛云云世以為東坡所作
不知是否
江子我作牛酥行
宣和初有鄧其姓者留守西京以牛酥百斤遺梁師成
江子我端友作牛酥行云有客有客官長安牛酥百斤
親自煎倍道奔馳少師府望塵且欲迎歸軒守閽呼語
不必出已有人居第一先其多乃復倍於此台顔顧視
初怡然昨朝所獻雖第二桶以純漆麗且堅今君來遲
數又少青紙題封難勝前持歸空慙遼東豕努力明年
趁頭市
曾庶幾放猿絶句
吉水與敝友接境有曾庶幾者隠士也五代時中朝累
有聘召不起故老有能記其放猿絶句云孤猿鎖檻歲
年深放出城南百丈林綠水任君連臂飲青山不用斷
腸吟
李漢老為梅詩託意
李漢老建炎末自簽樞遷右轄未幾遷知院前後二三
月而罷因為梅詩以託意云綿霜歴雪忿開遲風笛無
情抵死吹鼎實未成心尚苦不甘桃李傍疎籬
王公祐贈率子廉三絶
東坡作率子廉傳略云禮部侍郎王公祐出守長沙奉
詔禱南嶽訪魏夫人壇察其異載與俱歸居月餘落漠
無所言復送還山曰今當以詩奉贈既而忘之晝寢夢
子廉来索詩乃作二絶句書板置閣上云云末又云公
詩不見全篇書以遺其曾孫鞏使求之家集而補之予
嘗見王所贈率凡三絶句不止於二也其一云下瞰虚
空臨絶澗上排烟霧倚山巔四邊險絶無猿烏獨臥深
雲二十年其二云古屋黃崖映月關年年常伴白雲閒
餱糧丹火何從出四面無人見下山其三云心意逍遥
物莫知山中山下識人稀想君絶慮離塵土不是王喬
即令威并有詩序云率君者容貌高古雅性混然故機
神妙用無得而窺也予訪於山中耆艾緇黃摘人瑕釁
者皆言率君出處不見其迹殆非凡人也予景慕無已
因為詩三章寄贈云
荆公親札詩
荆公嘗任鄞縣令昔見一士人收公親札詩文一卷内
有兩篇今世所刊文集無之其一馬上云三月楊花迷
眼白四月柳條空老碧年光如水盡東流風物看看又
到秋人世百年能幾許何須戚戚長辛苦富貴功名自
有時簞瓢捽茹亦山雌其二書會别亭云西城路居人
送客西歸處年年即問去何時今日扁舟從此去春風
吹花落高枝飛来飛去不自知路上行人亦如此應有
重来此處時
詔草非諫草
陳後山云歐陽公謂袖中諫草朝天去頭上宮花侍燕
歸誠為佳句但進諫必有章疏無直用藁草之理按此
詩乃太宗朝王操投贈李昉相國詩不若印粲與徐翰
林詩云諫書未上先焚草御筆曾傳立制麻粲五代人
然予見雅言系述載操詩乃詔草非諫字
毛達可稱陳克杜子美不是過
毛友達可内翰守鎮江時賀方回以過客留寓一日陳
克繼至同會於郡樓即席客賦詩所謂徘徊臨北顧慷
慨俯東流是也毛稱賞曰雖杜子美不是過矣翌日賀
求去毛留之且訝去亟賀曰一郡豈容有兩箇杜子美
二公相與大笑
田承君記姚嗣宗詩
田承君記姚嗣宗題崆峒山寺壁云南粤干戈未息肩
五原金鼓又轟天崆峒山叟笑相語飽聽松聲春晝眠
范文正公帥延綏因巡邊見之大驚索之不得久之表
為幕府姚有詩踏破賀闌石掃清西海塵而張元昊竟
走西夏為邊患張亦有鸚鵡詩卒章有好置金籠收拾
取莫教飛去别人家姚又有述懷詩大開雙白眼只見
一青天張亦有雪詩云五丁杖劍決雲霓直取銀河下
帝畿戰死玉龍三十萬敗鱗風卷滿天飛
秦益公賞孫仲鼇詩
光堯賜御書秦益公一德格天之閣牌一時縉紳獻詩
以賀唯孫仲鼇一聯為秦所賞云名向阿衡篇裏得書
從復古殿中来生日四方賀詩尤多嘗取其三聯云朝
回不入歌姬院夜半猶看寒士文虜人爭問年今幾天
子恨無官可酬建鄴三公今始有靖康一節古來無蓋
取其親切耳蜀人李善詩無窮基有無窮聞第一人為
第一官其後言者以為過遂有旨禁之仍著令然前輩
類多有之如荆公東坡皆有曾魯公張文定生日詩
劉莘老和王定國雪中絶句
劉莘老丞相和王定國雪中絶句袁安只有高眠興謝
眺空餘後會艱十萬健兒春瘴近飛花宜過海南山定
國云公無乃學歐陽公耶劉為之一笑蓋晏元獻為樞
密使時西師未解嚴會天雪陸子履與歐公同謁之晏
置酒西園歐即席賦詩有主人與國同休戚不惟喜悦
將豐登須憐鐵甲冷徹骨四十餘萬屯邊兵晏由是銜
之語人曰韓愈亦能作言語作裴令公宴集但云園林
窮勝事鐘鼔樂清時劉和詩時政元豐間朝廷方問罪
安南故定國援以為戲
曾郎中獻秦益公十絶句
紹興壬戌朝廷既罷三大將息兵議和曾郎中惇時守
黃州獻書事十絶句於秦益公秦繳進於上上喜與陞
擢差遣任滿除台州詩云黃泥坂下雪猶深赤壁磯頭
江欲平驛吏西来聞好語蕃人已出蔡州城和戎詔下
破羣疑無復旄頭彗紫微屈已銷兵宜有報先看長樂
板輿歸吾君見事若通神兵柄收還號令新裴度只今
真聖相勒碑十丈可無人淮上州州盡滅烽今年方喜
得和戎問誰整頓乾坤了學語兒童道相公連營貔虎
氣如雲聽詔人人願立勲沔鄂蘄黃一千里更無人說
岳家軍田父今年作社頻邊頭聞見一番新官軍不斫
人家樹各自持錢去買薪江頭柳木已參天柳色花光
日日妍驚怪田家頻得醉今年斗米不論錢村村凖擬
十分禾老稚扶攜笑且歌租税況今黃紙放陽城元自
拙催科淮畔風塵自此清斯人還喜見昇平田家盡說
今年好要雨雨来晴便晴百丈岢峩賈客船張帆打鼓
下長川路人指點幾垂淚江道無来十六年其三章稱
裴度只今真聖相者李義山韓碑詩云帝得聖相相曰
度蓋取晏子春秋云仲尼魯之聖相也其五章云岳家
軍者蓋時江左三大將皆以家稱之
韓子蒼詠太平宰相
韓子蒼獻王將明生日二十絶句内一絶句云萬里青
霄發軔時驊騮絶足看奔馳太平宰相何人識唯有巫
咸得預知蓋王父行可初知臨泉時將明為編修官行
可問異人王老志他日官所至書太平宰相四字遺之
即以墨塗滅其字前詩敘此耳
宋文淵詩
諫議宋文淵齊愈宫詞云禁城春水碧溶溶洗出桃花
萬片紅葉上細看無一字始知無女怨春風睢陽道中
云竹溪噎絶雨纔通無數深紅間淺紅山店落英春寂
寂青旗吹盡柳花風向来松檜喜無恙坐久復聞南澗
鐘隠隠修廊人語絶四山滴瀝雪鳴風
晁之道詩為絶唱
東萊先生吕居仁云晁之道詠之西池唱和詩旌旗太
乙三山外車馬長楊五柞中柳外雕鞍公子醉水邊紈
扇麗人行殆絶唱也
高秀實和高郵道中詩
吕居仁云高秀實茂華人物高遠有出塵之資其為文
稱是嘗和余高郵道中詩中塗留眼看星聚一夕披顔
覺霧收之句便覺余詩急迫少從容閒暇處
汪信民寄謝無逸詩
吕居仁云汪信民革嘗作詩寄謝無逸云問訊江南謝
康樂溪堂喬木想扶疎高談何日看揮麈安步從來可
當車但得丹霞訪龐老何須狗監薦相如年來更勵於
陵節妻子同鋤五畝𬞞饒德操見此詩謁信民曰公詩
日進而道日遠矣盖用功在此也
詩熟便是精妙處
衆人方學山谷詩晁叔用獨學老杜詩衆人求生西方
特高秀實獨求生兜率叔用嘗戲謂吕曰我詩非不如
子只是子差熟耳吕戲答曰只熟便是精妙處叔用大
笑以為然
李方叔詩文
吕居仁云李薦方叔嘗作寒食詩云千株密炬出嚴闉
走馬天街賜近臣我亦茅簷自鑽燧煨針燒艾檢銅人
又贈汝州太守詩云安得吾皇四百州皆如此邦二千
石方叔祭東坡文云皇天后土實表平生忠義之心名
山大川復收自古英靈之氣
養病不如間
滎陽公紹聖中謫居歴陽閉戶却掃不父人物嘗有詩
云老讀文書興易闌須知養病不如間竹林攲枕虚堂
上卧看江南雨後山
潘邠老詩
邠老送山谷貶宜州詩可是中州著不得江南已遠更
宜州山谷極稱賞之
李尚書賞秦少游詩
李尚書公擇初見秦少游上正獻公投卷詩云雨砌堕
危芳風簷納飛絮再三稱賞云謝家兄弟得意詩只如
此也
東坡稱重黃魯直書
歐陽季默嘗問東坡魯直詩何處是好東坡不答但極
稱重黃詩季默云如卧聽疎疎還密密曉看整整復斜
斜豈是佳耶東坡云此正是佳處
能改齋漫錄卷十一
