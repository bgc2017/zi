能改齋漫錄卷十八
宋吳曾撰
神仙鬼怪
士夫僥倖為仙
高尚處士劉臯謂士大夫以嗜欲殺身以財利殺子孫
以政事殺人以學術殺天下後世非神仙中人不能發
此言也而士大夫乃徼倖一日而為仙豈理也哉
吕洞賓唐末人
唐異聞集載沈既濟作枕中記云開元中道者吕翁經
邯鄲道上邸舍中以囊中枕借盧生睡事此之吕翁非
洞賓也盖洞賓嘗自序以為吕渭之孫渭仕德宗朝今
云開元中則吕翁非洞賓無可疑者而或者又以為開
元想是開成字亦非也開成雖文宗時然洞賓度此時
未可以稱翁按本朝國史稱關中逸人吕洞賓年百餘
歲而状貎如嬰兒世傳有劍術時至陳摶室若以國史
證之止云百餘歲則非開元人明矣雅言系述有吕洞
賓傳云關右人咸通初舉進士不第值巢賊為梗攜家
隐居終南山學老子法云以此知洞賓乃唐末人
吕洞賓傳神仙之法
吕洞賓嘗自傳岳州有石刻云吾乃京川人唐末累舉
進士不第因遊華山遇鍾離傳授金丹大藥之方復遇
苦竹真人方能驅使鬼神再遇鍾離盡獲希夷之妙旨
吾得道年五十第一度郭上竈第二度趙仙姑郭性頑
鈍只與追錢延年之法趙性通靈隨吾左右吾惟是風
清月白神仙會聚之時常遊兩浙汴京譙都嘗著白襴
角𢃄如人間使者右眼下有一痣筯頭大世言吾賣墨
飛劍取人頭吾聞哂之實有三劍一斷煩惱二斷貪嗔
三斷色慾是吾之劍世有傳吾之神不若傳吾之法傳
吾之法不若傳吾之行何以見為人若反是雖握手接
武終不成道嗟乎觀吕之所著皆自身心始而學者不
能修心正身徒欲為徼倖之事可乎
劉妻死化為異状
滕待制宗諒謫官秋浦時州吏有劉其者妻有美色俄
病死浴装在櫬未及釘盖忽然化為異状皮青髮紅若
世所畫鬼將之類州吏悲而畏之既葬即棄家為道士
入九華山不返宗諒後在北方猶寄以詩所謂九華劉
道人是也
陸仙師迎漕使安公
樞密安公處厚元祐末嘗為江東漕使因遊廬山之太
虛觀未至數里間有道士紫衣皂巾領徒七人迎謁既
而不知所在問左右皆無見至觀謁陸修静仙師遺像
則宛然其人也元符庚辰公再到賦詩曰昔年游歴訪
霓旌多謝仙師數里迎今日重來知有意此身應不為
公卿
園子得道
臧論道郎中知洪州日有老兵為園子能致非時菓菜
臧氏子弟稍異之問之則紿以得於市使他人求之終
不得也察其所為則無棲息獨卧圃中草舍往往夜定
有語笑聲及廹而近之則又寂然其後論道從容撫接
盖久而才略告曰今夜三鼓漏點中半公能獨步至園
中則老兵當有一言授公苟少差遲則遂成虛矣論道
其夕不寐夜分具袍笏將出其妻苦問之不得已以實
告其妻不測而強制之漏向盡論道亟趨草舍而老兵
已死矣使人舉而瘞之屍如輕泡論道歎恨彌日
石曼卿丁度為芙蓉館生
王子高遇仙人周瑶英與之遊芙蓉城世有其傳予按
歐陽文忠公詩話記石曼卿死後人有恍惚見之者云
我今為仙主芙蓉城騎一素驢去如飛又按太常博士
張師正所纂括異志記慶歷中有朝士將曉赴朝見
美女三十餘人靚装麗服兩兩並行丁度觀文按轡其
後朝士問後行者觀文將宅眷何往曰非也諸女御迎
芙蓉館主俄聞丁死故東坡詩云芙蓉城中花冥冥誰
其主者石與丁韓子蒼言王荆公嘗詠東坡此詩而集
不載止記其兩句云神仙出没藏杳冥帝遣萬鬼驅六
丁
華陽洞門開
王筌字子真有道之士富鄭公嘗客之於門元豐中神
宗賜號沖熙處士元符三年遊茅山受上清籙先是茅
山中峯石洞忽開按其域乃真誥所謂華陽洞天便門
也自左元放仙去即閉閱千歲矣至是復開又前期累
日甘露洊降道士劉混康曰以此必有異無何先生至
受籙之夕仙樂聞於空浮之上山中刻石為記其事而
給事中龔深之亦為之詩曰華陽新報便門開應為高
人受籙來試問玉門砂遠近未饒元放是仙才先生留
洞元庵久之若有所待嘗書壁云身佩上清寳籙心持
大洞真經入靜敷鎮靈座神遊玉闕金京
王迪照鏡見前身棄官學道
熙寧初王迪為洪州左司理參軍一日有道人來磨鏡
因俾迪使自照乃見星冠羽帔縹緲現鏡中迪問其故
曰此汝前身也由汝誤念墮此勉自修證勿淪苦海既
去迪具以告妻妻然之遂棄官與妻隠去郡僚挽留不
可咸作詩以餞行時新建主簿劉純臣有詩雖非警拔
可以紀其實云鬢如抹漆左參軍脱却青衫去隱淪世
上更無羈絆事壺中别有自由身鼎烹玉兔山前藥花
看金鼇背上春莫怪少年能决裂藍田夫婦總登真後
歸姑蘇不知所終
周貫尸解
周貫自言膠東人常稱木雁子善屬文游於洪州西山
嗜酒不羈布褐粗全人或贈之則詣酒家取一醉餘皆
散墜不顧西山人見貫往來者五十餘年而顔如故有
以道術訪之則必報以惡聲使人親近不得也熙寧元
年至豫章石頭市遇故人張生因託宿焉生為具酒食
而卧中夜逆旅之主人聞戶外有車馬合雜聲起而視
之無有也唯貫所卧室戶正開猶奄奄然喘息就而察
之貫已死矣明日告新建縣尉吳果卿往按之柔潔如
生扶而轉之腹中汨汨如浪鳴焉縣主簿劉純臣使人
棺殮埋於其地云張生還家其弟迎門曰周公凌晨見
過今往雙嶺矣衆乃知貫非實死者也貫所著華陽三
篇坐卧不離懷袖人莫得見者死之日純臣取而有之
稱其文險絶而有條理純臣以詩紀之曰八十西山作
酒仙麻鞋亂對布衣穿形骸一脱塵緣盡太極光隂不
計年洪覺範冷齋夜話嘗言其略然亦有不同也
談驅夜瘧夢得鄉書
傅霖張乖崖之密友也開寳中嘗會於都城終日談話
鄰有病瘧者為之不作每有書與傅必先夢之故其詩
有云劇談驅夜瘧幽夢得鄉書叙實事也
仙家亦有靈芝殿
劉禹錫嘉話謂唐延英殿即靈芝殿也謂之小延英余
見雲齋廣錄載王平甫熙寧六年冬直宿崇文院夢有
邀至海中宫殿甚盛其中樂作題其宫曰靈芝平甫有
詩紀之略云萬頃波濤木葉飛笙簫宫殿號靈芝則靈
芝之號不特世間有也余又觀平甫女名茂者石刻云
曾子固舊有夢記以述其事然子固之筆竟無有蓄之
者
虎伏罪媪之子復蘇
仁宗時光禄卿吕璹少為漳州漳浦令為政得人心既
去邑人為立生祠方在邑時民有死於虎者璹哀之於
其死處施一穽立其旁曰害民者速陷此中明日穽有
虎陷焉時又有邑媪之子戲於陳將軍廟盗其所供之
果出門而媪子仆於階下而死媪哭之甚哀聽者惻然
璹因以文訟於廟引盗宗廟酒食律罪當黥而將軍人
臣宜處以等殺則盗食供果益不當死且惷愚者法所
宜赦不廢公直也既焚而媪子復蘇
曾易占詩䜟
曾子固之祖曾易占南豐人知信州玉山縣坐法失官
閑居十餘年執政憐之諷令至京師行次至洪州樵舍
僧寺題詩屋壁云今朝才是雪泥乾日薄雲移又作寒
家山千里何時到溪上梅花正好看是時慶歴七年六
月二十日也人怪其寫景不侔既而行次睢陽而卒其
孫子固載柩還鄉復過樵舍乃臘中雪日梅芳然此詩
乃蔡君謨詩易占偶書之耳
楚小波詩
東坡記秦少游言寳應民有以嫁娶會客者酒半客一
人徑赴水曰有婦人以詩招我詩云長橋直下有蘭舟
破月衝烟任意游金玉滿堂何所用爭如年少去來休
然金讀張君房脞說楚小波事其詩一同但有二首為
異耳别一詩云妾貎君才兩不常君今休更苦思量兒
家自有清溪水飲着方知氣味長
仁宗芝草之瑞
仁宗始誕之夕榻下生芝草一本凡四十二葉故即位
四十二年應此之數也
鋸木有普照之形
左班殿直張攑為父置棺鋸解之而杉木有泗州普照
玉之形眉目衣座皆具隱然如書郭功父為文以紀其
事
蠶吐絲成段
宣和間新喻博侯初為蘄春蔡氏婿登第之歲婦家簇
蠶不繭緣屋吐絲自然成段長丈餘廣數尺奕奕正黃
厚薄若一如有邊幅然鄉人以為祥賦詩盈軸有一聯
云園客有絲難比甕鮫人無杼自成綃號為絶出洪駒
父亦有一篇云公子青衫得意朝閨門異事喜成謠星
河牛女支機石泉室蛟人暗織綃園客憑虛誇獨繭冰
蠶志怪豈同條細看霞綺驚羣眼詎减霓裳下九霄
冰有綾紋
熙寧八年陳州大霜城内外數里間厚冰上皆有綾紋
隱起如䥴琢髣髴成攀枝孩兒好事者以墨塗而印之
傳視其枝葩婉妙與吳蜀所織爭工云郡守陳襄述古
歌以上聞或曰竒異不許輙進乃止
畢漸趙諗之䜟
状元畢漸有惡之者於登科記碑上刻去水旁未幾趙
諗伏誅方悟畢漸趙諗之䜟
趙少師夢名
趙少師應天府人初名烟夢神人持名簿視其人有金
書趙槩字遂更名叔平以太子少師致仕及殮棺中生
紫芝
擊大鼓享厚味
蔡薿文饒與許光凝嘉謨俱為尚書因會茶嘉謨歎簿
書之煩曰吾儕外望雖重然日困刀筆反與村縣長官
無異思典外藩擊大鼓享厚味豈易得也文饒曰擊大
鼓享厚味在公優為薿安得而有之嘉謨歸怪其語謬
未幾嘉謨出知成都文饒落職宫祠
泗州大聖送東坡過海
鄒志全言在嶺外見惠州太守方君謂其家人素奉佛
一旦夢泗州大聖來别云將送蘇子瞻過海遂詰之曰
幾時當去荅曰八日去果如所言故參寥以詩誌之曰
臨淮大士本無私應物長於險處施親護舟航渡南海
知公盛德未全衰
李似權記夢詩
李似權記夢詩云碧玉山頭碧玉泉琤琼聲裏數流年
不知曾與何人到笑想丹題似昔緣其二云石壁蒼苔
露未乾小池射日石團團弄泉漱玉歸何暮風捲横雲
細細看
夢人送喜雪詩
東坡元祐末為禮部尚書夢人送喜雪詩云是王仲至
所與覺後唯記一聯仲至因是以成章云曉雪誰驚最
後時土膏方得助甘滋歲功已覺三元近春事何憂一
覺遲(此一聯乃得於夢中)不著寒梅容觸冐半留紅杏惜離披神
交彼此無勞辨更為公題述夢詩
迎曙亭
仁宗晩年久不豫漸復康平御朝忽一日命宫嬪妃主
遊後苑乘小輦東向欲登城堞遥見一小亭榜曰迎曙
仁宗不悦即時回輦翌日上仙而英宗登極
王丞相禱雨
真宗朝黃震知亳州永城縣時大旱王丞相欽若為郡
倅至邑祈雨夜祭祠下王默禱他日如至台輔四更當
雨黃密知之私戒鼓吏促其更籌遽擊四鼓而雲未應
王亦自信之重莊嚴而待及期果雨竟如所望
寇萊公強人飲
寇萊公善飲酒人罕能敵迨罷相判永興官吏賓客之
能飲者不限位貎常令陪飲席時處士魏野僧夢英亦
嘗預坐有倅車困於酒已疾而公尚促之不已其妻乃
叩公庭而訟焉遂免後有一道人上謁自言能劇飲一
引可盡㪷瓶索公以瓶為對公喜如其請既而道人舉
瓶一引而盡公則不能道人強之公笑曰量不可加遂
止道人因謂公曰今後少勸人酒公悟自爾勸酒减矣
道人遂不復見
張相公食料羊
張相公齊賢洛人布衣時嘗春遊嵩嶽廟飲酒醉卧於
巨石夢人驅羣羊於前謂曰張相公食料羊後張每食
數斤方厭世無比者
擲骰默占
章郇公守洪州嘗因宴客擲骰賭酒乃自默占如異日
登台輔即成貴采一擲得佛面浮圖遂緘祕其骰至為
相猶在
賜鞍繡文
章郇公初入樞府以所賜鞍繡文疎略命市工别繡之
既就來上視其花乃宰相所用不旋踵遂大拜
秦亭之夢
余左丞靖嘗夢人告已云官至八座列在秦亭常自思
曰然則我不過為天水郡將耳其後靖過江寧泊舟秦
淮亭下得疾而亡
灸丹田之效
豐城李仲武能謙罷丹徒嘗言丹徒令以捕寇徙官令
初尉臨海有寇魁年八十筋力絶人盛寒卧地飲冰了
不為異人皆以妖妄疑之既就捕令訊無他自言年三
十許時有道人告已云凡物經火乃能壽土赴水即潰
焉瓦礫乃至千年木仆地即朽炭之埋沒更堅緻人之
灼灸猶是也用其語歲灸丹田百炷行之盖四十餘年
其盗坐棄市令密使人决腹視之有白膜于臍臍若芙
蕖状披之盖數十重豈一歲一膜耶
江沔能舉重物
仁宗朝江沔建州人以布衣遊場屋三十年未成名在
京師殊無聊忽一日支彊屢欠伸猶不快偶持重物乃
微快因漸取重物持之滋重滋快嘗過貴侯門外見大
扁石沔試捧之舉甚易又游相國寺與衆書生倚殿柱
觀倡優沔隂抱殿柱柱即與礎相離沔以脚撥一書生
衣尾入柱下從而壓之俄頃書生欲去而不能沔笑曰
相戲耳沔為起柱而脱之於是都下相傳沔有神力或
勸沔應武舉者曰他人壮勇自少得之今君得於中年
盖天所贊必有大功名也沔從之遂中第然官止殿直
易葬他人隂地之報
夏侯公素好術數隂陽山水古說無不收迨其薨於洛
中得善地以葬時其子龍圖安期已貴顯當開塋域不
自督役委之幹者其地乃古之一侍中葬穴也其故槨
碑刻具在幹者以大事廹期遂諱不白而易之取棺碑
於旁近埋之既葬未幾龍圖死其婦挈家資數萬改適
其次子又得罪廢
李氏之門女多貴
李參政昌齡家女多得貴壻參政范公仲淹樞副鄭公
戩皆自小官布衣選配為連袂及都官公晉卿有二女
其長子大廟齋郎逖與前岳州判官王陶樂道布衣滕
甫元發相善多會于許之長葛一旦李死附家人語云
吾未知長者配樂道次者元發我家得二壻足矣然時
二君一雖仕一尚在場屋皆非常士也而李隂有所知
家人及二君亦樂遂皆連𬒮次舉元發第三人登科而
王尚幕職不日進擢相繼為翰林學士已而遂為兩府
故世多傳李氏之門女多貴焉
官吏無辜與殺人同
梅尚書和勝執禮嘗序送吳仲儀提點江西路刑獄云
劉䕫侍郎自負有道術功行一旦上章解組徑入武夷
山栖居遐想日俟仙去俄有神降之曰罪莫大於殺人
䕫抱大罪奈何興妄念於帝所䕫叩頭自列生平修謹
雖物無敢殺而况於人神曰昔提點某路刑獄時某縣
入某死罪州如之䕫弗察也其罪實均夔於是悵然悔
咎不可及又聞陳睦嘗提點兩浙路刑獄會杭民有妾
夏沉香者澣衣井旁其嫡子適墮井妻訟于州必以謂
沉香擠之墮井也三易獄不合睦怒劾掾别委官攝治
之許獄具即以才薦遂逐三掾而殺沉香東坡詩所謂
殺人無騐終不快此恨終身恐難了盖有激云他日睦
還京師久之無所授聞廟師邢頗從仙人游乃密叩以
未來事邢終拒弗之荅尋語所親曰如沉香何睦為之
震汗廢食者累日
蔣女得仙
元豐中武陵太守蔣深之幼女忽夢神人燎蒼楮若虬
龍状怵使呑之自是辟榖間誦大洞諸仙經復言上帝
以我補花童繼夢二童挈玉匣與之所占如響上元醮
罷語及死生之際翌日坐蛻先是有二鶴至女子曰此
仙人之良驥也至是復來父母以為不壽清逸居士潘
興嗣言之為作長歌道其略云蔣家女兒始笄齡道與
之貎天與形自從一被虬龍驚胸中落落明珠生衆人
任醉我獨醒恍然忘味聞韶音又夢二童攜玉匣置之
懷袖心轉靈又云玉皇有詔補花童為仗東風齊著力
云云
吕先生字元圭
世所傳吕先生詩黃鶴樓邊吹笛時白蘋紅蓼對江湄
衷情欲訴誰能會惟有清風明月知此吕先生非洞賓
乃名元圭者也其詩元題於石照亭忩上仍記歲月云
乙丑七月二十六日當元豐間喻陟為湖北提刑題詩
其後云黃鶴樓邊横笛吹石亭忩上更題詩世人不識
還歸去江水雲山空渺瀰或曰元圭乃先生之别字也
安濟夫人廟
本朝開寳中貞州有漁者釣得一木刻婦人背刻丁氏
二字既歸神事之輙有靈驗立廟江上舟過其下者必
祀而後濟州為保奏封安濟夫人廟在長蘆崇福禪院
之西
中宵牛語
沈遼叡達言嘉祐中其兄文通自越移杭所經諸堰皆
集牛以運舟是時方夏暑監官堰上露宿以俟之夜久
人靜忽聞以行相呼云今吾軰有何生活或荅曰明日
沈幾兒子過來赴任杭州也又云沈幾早有子知杭州
乎歎息不已使臣者審其聲甚雄重非人聲又深夜野
次更無外人其言氣非俗流因熟察之乃堰上數牛也
張芸叟聞其事而言曰既以行呼豈非沈之親朋者耶
又云因果之說凡禄厚而無功澤于民者死即轉生為
象牛駞馬復以大力償衆生爾然事關幽顯理未可知
假或可知其中宵牛語之事亦可知矣
道民種茴香
林靈素開講于寳籙宫一道民怒目立于前靈素問爾
何能道民曰無所能靈素曰爾無所能何以在此道民
曰先生無所不能何以在此徽宗異之宣問實有何能
道民對曰臣能生養萬物遂下道院取可以佈種者得
茴香一掬命道民種於艮嶽之趾仍遣禁衛監宿于道
院中是夜三鼓失所在翌日視嶽址茴香已成林矣
柴先生獲太乙真君筆
柴文元本綿州彰明縣弓手㳂幹山樊覩一鷹𢃄綠縧
胸絆於林間柴喜其俊異又疑豪子所蓄遂取以歸道
遇少年就索柴即與之少年愧謝傳以符術授丹筆一
枝曰遇人疾厄當書符以救之柴歸縣不喜執役遂竄
迹西蜀遊荆渚每書符以治疾亦時得金以助行槖後
遊太華見陳希夷問子何處得太乙真君筆乎方知所
遇乃太乙洞柴即求披戴住閿鄉縣觀中真宗西祀回
召對賜坐問以無為之要賜茶藥束帛時已百餘歲善
服氣能長嘯精彩如中年人觀即唐軒遊宫有明皇詩
及所書道德經二碑真宗作詩賜之改賜祥符觀額邑
人至今呼為柴先生觀
馮季周朱僕射
洪州豐城寳氣亭側居民數夕聞呼朱僕射而不見其
人翌日新虔州守馮季周殿撰泊舟亭下朱秀溺死時
建業三年八月四日也
證因大師
婁道者漣水人生有竒相右手中指凡七節父母異之
令出家依文殊院即院之隅雙檜間一席當空為棲隠
地強名曰藥師庵其實無屋廬也蓬首祼身不問寒暑
雖積雨雪宛轉泥淖間所藉席非甚敗不輙易隆冬則
卧雪浴冰盛夏或擁毳附火旁有物若虺状動止與俱
逮師示滅亦不復見庵絶人迹蕪穢不治有顔翁者日
來掃除師亦聽焉獨庵旁十步禁不聽治每事已告去
師必指一塼謂曰下有錢可取翁發塼輙得之日易其
處止五十金他日覬其多也兩手掬之其數自若也師
既絶物願見者足纔踵門輙嫚罵疏其隱諱皆探其不
聞於人者發之無不慙退雖不得見耻心且格矣有民
婦贄幣求見師厲聲曰若事姑不謹何見我為不用汝
物也可抱柱著婦意其使之聽命也既及柱則旋柱疾
走若有牽制足不得輙自晨達午不解鄰人祈師師曰
今縱汝去鄰人曰是嘗苦其姑推磨殆坐此乎久之名
聞京師太宗召見賜以偈焉加禮遣還祥符中章聖復
召館於開寳寺造塔道者院與石頭道者同對上用明
皇飲張果故事賜酒師引飲無難色侍者下咽輙仆師
摩其頂擊以三掌平愈如故上益異焉昭陵為皇子師
撫之曰他日為四十二年太平天子復命宫中同粧服
畢出修敬師閉目端坐閱數十人内至一人遽起曰願
善待此人他日為陛下作得家主乃章獻明肅太后也
既辭歸上賜兩偈并金器等物師復有一目生于掌中
不以示人唯二聖親覧焉淮楚多水患而漣泗尤被其
酷泗鍾淮汴下流二川率衆水而東至泗盖千里而合
復道漣而入於海納潮吐潦漣當其咽師之未滅與滅
之後屢顯功力以禦水災漣人尤德之議者謂僧伽居
泗以制潦水之衝師居漣以禦潮波之害非偶然也師
法號證因大師
前軰猿蛇之精
偶讀臧榮緒晉書稱郭璞有人見其睡形變鼉云是鼉
精也予乃知前軰張乖崖浴為猿蔡君謨睡為蛇其說
不誣也
節婦
建炎四年五月楊勍叛卒由建安寇延平道出小常村
掠一婦人逼脅欲犯之婦人毅然誓死不受汚遂遇害
横屍道旁賊退人為收瘞之而其屍枕藉處痕迹隱然
不滅每雨則其迹乾晴即濕宛如人影往來者莫不嗟
異鄉人或削去之隨即復見覆以地土而其迹愈明今
三十年矣與順昌軍員范旺事略同但范現迹街塼而
此現於土上范死以忠婦死以節小常村去劍浦縣治
二十里
許叔微夢
真州人許叔微父以能醫稱叔微未第時其父夢人以
偈語贈之云藥餌隂功樓陳問許殿上呼盧喝六得五
初不悟其旨其後叔微以張九成牓中第六名遂以太
學恩例陞第五名而上名乃陳祖言下名乃樓材方悟
其事
廣德王開河為豬形
廣德軍祠山廣德王名渤姓張本前漢吳興郡烏程縣
横山人始於本郡長興縣順靈鄉發迹役隂兵導通流
欲抵廣德縣故東自長興荆溪疏鑿河瀆先時與夫人
李氏密議為期每餉至鳴鼓三聲而王即自至不令夫
人至開河之所厥後因夫人遺飡於鼓乃為烏啄王以
為鳴鼓而餉至洎王詣鼓壇乃知為烏所誤逡廵夫人
至鳴其鼓王反以為前所誤而不至夫人遂詣興工之
所見王為大豬驅役隂兵開鑿河凟王見夫人變形未
及從此恥之遂不與夫人相見河瀆之功遂息遯於廣
德縣四五里横山之頂居民思之立廟於山西南隅夫
人李氏亦至縣東二里而化時人亦立其廟由是歴漢
五代以至本朝水旱災沴禱之無不應都人以王故呼
豬而曰烏羊
天齊仁聖帝五子
京東父老相傳東嶽天齊仁聖帝有五子惟第三子後
唐封威權大將軍本朝封炳靈侯哲宗元符二年六月
始詔四子長為祐靈侯次為惠靈侯第四子為靜鍳大
師第五子為宣靈侯南嶽司天昭聖帝每春首必換幞
頭須本郡通判換之一換而正者歲必大熟否則歲必
大歉
葉簡善卜筮
國初剡人葉簡善卜筮凡有盗賊皆知其姓名有村人
失牛卜之曰所占失牛已被家邊載上州欲知賊姓一
斤求欲知賊名十干頭乃隣人邱甲爾又有合貯橘子
令占者簡曰圓如珠赤如丹倘能擘破分喫了爭不慙
愧洞庭山又有以巾子令占者簡曰近來好裹束各自
競尖新稱無二三兩因何號一斤又有兩雞子令占者
簡曰此物不難知一雄兼一雌請將打破看方明渾沌
時他皆類此
化金之木
韓待制子蒼言青城山一道士俾小師持鐵湯瓶出觀
買酒以待檀越小師中道奏厠於林下以瓶掛樹端瓶
重木弱為風所搖木葉揩磨所著處皆成金色徐以木
葉再揩未至處則表裏黃赤既煆以火赴市貨之得上
金之價自是識化金之木因走四方未始乏絶年逾六
十不能去寓滑州天慶觀以老病不出幾十年龍鍾為
甚同觀道士平日固以物色疑之其人欲傳其術而未
有可付者隂視觀前一老人以賣米為業不問歲之荒
歉一斗求息一文意其為行有常或可以傳一日招至
酒肆密告以欲傳之意老人曰某能是久矣其人曰未
必然也明日可過我共試之詰旦者者至因扃戶而同
觀道士居鄰房者似有所聞穴壁視之見二人破一釡
各以火煆次下藥物少間傾注于地則赤金爛然遞相
把翫稱歎以為世不可謂無人也同觀道士數人駭其
所為推壁而入二人倉皇收拾不及因之喧呶爭奪卒
壓死二人衆道竟因是坐獄盖天地寳貨鬼神所祕而
二人輙私用之宜於不免也
貢士匄夢
大觀間鄉人王耕被貢西上入辟雍丐夢於二相祠是
夕夢在一樓上顧視賦詩曰樓上虛懷待月時寫景應
難不賦詩一天列宿坐中見萬里青山雲外歸明春耕
以上舍二十八名釋褐再任筠州司理以旅櫬歸豈雲
外之應耶
生有時死有地
龔侍郎邵武人布衣時在京師以祖未葬就一道人課
之得詩云烏軍山畔走紛紛余分際上照一墳但請涂
樊二師下兒孫朱紫入朝門暨還家家已葬祖訖地名
余分際近烏軍山乃涂樊二道士為遷穴信乎諺曰生
有時死有地也
燈焰高數尺
嘉祐八年豐城李君儀為袁州軍事推官明年被臺符
權知萍鄉縣事居數月一夕卧室中燈忽引焰高數尺
如是者再三俄而得疾不起
觀音經
熙寧間駕部郎中徐師回記其所親官於河朔夜見司
理院獄屋高處有光駭人明日而赦下州人怪之上尋
光處得文字三十八其辭曰觀世音南無佛與佛有因
與法有緣佛法相因行念觀世音觀世音念念不離心
念佛從心起有張氏子病目念此得瘥
桐板有天下太平字
治平四年三月汀州軍事解桐木為板心有文成四字
曰天下太平州將遣人詣闕獻之
竹杖化龍夢魚獲薦之祥
建昌軍南城悲猿驛東十里曰周壺進士許公岳家其
間皇祐四年公岳被鄉薦覆試在南宫家人未知牓信
夏四月公岳門前溪漲里人龔文遂見溪中有兩青竹
雙合逆流而行文遂怪之㳂岸隨而觀焉竹行不已可
半里許文遂觀之已饜乃投一石擊之兩竹被擊忽化
為龍頭角嶄然駭人文遂驚仆移時始蘇不知龍之所
在周壺之人皆以為公岳必登第然是歲乃不為有司
所取嘉祐三年公岳再預薦是秋未考試已前公岳夢
至池上顧見池中有七魚而一魚最巨公岳下捕之志
取最巨者然捉搦不得止得大魚中一最小者公岳寤
而歎焉是時間歲開科場建昌解額止七人公岳名次
第七此最小魚之驗也而陳光道第一明年光道及第
此最巨魚之驗也
五臺山僧知人
元豐中光禄卿危拱辰為進士時遇五臺山僧號稱知
人拱辰以前程問之僧以手帕裏一大錢贈之曰謹守
終有所見拱辰祕而俟之其後登第死於江饒州鑄錢
監
元獻公楊侍郎夢
晏元獻公晚年夢乘白馬渡長橋中渡橋斷白馬奔逸
公墮橋上馬獨登天俄而公夢次年公壻楊侍郎察夢
與公對飲七行而罷楊公起視庭下奏樂人擁從皆紙
人也寤而告其夫人因曰我必棄世未幾果薨
夢至虎頭洲
撫之臨川北郭二十里間有地名曰虎頭洲郡人死不
能葬者必詣其所焚之因颺骸灰於水中治平元年撫
人李權夢親朋張樂送至洲上甚不悦告人曰吾其死
乎俄而權被鄉薦遂登第調虔州司理乃悟虎頭為虔
字
伍生遇五通神
嘉祐中臨川人伍十八者以善裁紗帽入汴京止於卿
相晏元獻宅前為肆以待售一日至保康門遇五少年
趯氣毬伍生素亦習此即從少年趯之少年見伍生頗
妙相與酬酢不已時日西四少年將去曰大哥不歸乎
其一人曰汝先去吾與毬士飲酒耳乃邀伍生上房家
樓飲之盡四角問生本末甚詳飲罷取筆寫帖付生曰
持此於梳行郭家取十千錢與汝作業生受之繫衣𢃄
間少年又曰夜久矣汝勿歸且隨我至吾家宿可也伍
生從之至一處引生於三室前指一明亮者曰汝卧此
中終夕勿出戶雖有溲溺亦於壁隅也又戒曰慎勿窺
此二室將驚汝生唯然心疑其言未曉輙起推二室戶
扉閱之一室四壁皆釘婦人嬰兒甚衆一室有囚無數
方拷掠號泣生畏而退復就卧室俄聞宰相入朝傳呼
聲生不復寐待旦而去及天明乃在保康門内西大石
上甚怪駭顧視筆帖仍在遂持詣郭家取錢郭如數與
之生自是謀運稍遂其後家于楚州五少年京師人謂
五通神也
神叱陳超與宰相同牀
王冀公微時薄遊臨川寄食蔡為政門館天寒冀公無
被夜中凍甚竊入僕魁陳超被中睡定超方夢有數人
叱曰宰相睡何得同牀耶即舁致戶外超甚驚愕不敢
近冀公乃取他被盖之自此謹待冀公公有所乏超盡
力助之公後貴顯所以存問於超者甚至超子亦舉進
士
夢人頭符状元之端
熙寧二年葉祖洽得國子學解其兄著作佐郎誼知建
昌軍南城縣寄書與祖洽託邑人免解進士𫝊翼持之
翼夜夢人頭在篋中夕夕如此乃徙誼書於别篋則又
夢人頭在其中到京納書於祖洽然後無復此夢明年
祖洽状元及第
黃庠符取驢顙大珠之祥
分寧黃滋嘗行山中遇道士騎白驢顧見滋為下鞍相
語將别以所乘驢與滋戒曰善視之汝自此有貴男子
矣滋受之行數里復追及乃以手捺抉驢顙間得大珠
如拳而去既而滋生子曰庠穎悟異常天聖中應國學
舉第一明年南省復冠羣士時俊聲滿四方未殿試而
屬疾仁宗手自封藥賜之有旨特展試期一日以俟庠
起然竟淪殂論者以為取珠之祥
虎嘯之祥金石臺文昌堰之䜟
裴煜臨川人少時讀書於金谿縣疎山佛屋嘗夜聞虎
嘯於忩外煜撫几大言曰裴君終不貧賤乎可更三嘯
也言訖虎復三嘯而去慶歴六年煜試禮部第一熙寧
初煜知揚州以老而死郡人黃醇與煜故舊常為衆誦
之曰當煜在疎山間以虎嘯事語人人之不誚煜者鮮
矣自煜慶歴六年為省魁至紹聖四年汪華復為禮部
第一然未有為状元者撫州䜟辭曰金石臺高丞相出
文昌堰合状元生金石臺者江口水中之洲也其後潮
沙積歲而高故晏王相繼大拜文昌堰近年水道稍狹
而未合状元之出計亦不遠矣
盧多遜被謫李德裕謁之
盧相多遜南行過瓊州入萬安州界宿一山館時雨霽
月色明徹盧徘徊月下久之就枕忽夢有人扣門曰知
相國到此奉謁耳問何人曰唐宰相李德裕盧拒之曰
彼此被罪且異代何面相見須臾聞月下長謠聲甚悲
惋其略曰萬里孤魂歸未得春風腸斷洛陽城覺而惡
之盧竟終於海南
袁天罡知牛産牝牡
袁天罡本蜀郡人隋末於閬州蟠龍山前築宅居之岐
陽李淳風聞其名齎金自遠事以師禮一日二人郊行
見一牛迹袁語淳風曰此雖牛迹能知其牝牡否淳風
曰予安能知袁曰乃牝而有孕者又左目必傷當産一
犢淳風尋問之皆然未幾産一犢淳風曰從學久矣未
聞此術何也袁曰非術也牛之有孕左重牡也右重牝
也吾視牛迹左足深必産牡也惟食右邊草必左目傷
也淳風歎曰兄之術可及其智不可及也孟子謂大匠
能誨人以規矩不能使人巧以袁之於李孟言益可信
矣
能改齋漫錄卷十八
