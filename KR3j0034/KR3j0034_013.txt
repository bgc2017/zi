能改齋漫錄卷十三
宋吳曾撰
記事
郎中知制誥
宋景文公帥真定時漕使周浩郎中已罷李維少卿方
到宋公往見參狀稱運使郎中李怒曰我非郎中辭不
受典賓以情懇宋曰沿襲前官之誤願賜矜貸公題一
詩於狀後以遺李末句曰若向西清遇榮顯少卿只合
作郎中李詰其故宋曰國朝故事無少卿知制誥者若
當制即少卿改授前行郎中李愧謝之
吳有方奏神宗宜檢視政事
熙寧七年旱神宗遣御樂吳有方詣集禧觀設醮且諭
以久旱齋心致禱庶有感應汝宜前期檢視醮科有方
奏曰臣固當檢視醮科陛下亦宜檢視政事帝不悅翌
日帝笑曰吾昨夜三復汝言甚當足見汝之用心吾已
修政事答天戒汝更宜為吾嚴設有方再拜往庀事焉
朝廷曰退宴遊曰歸
陸農師嘗言禮記朝廷曰退宴遊曰歸蓋在朝廷當以
退為心在宴遊當以歸為心然公之立朝終以此為恨
子衿在鄭詩之末
神宗御邇英閣問近臣子衿之詩何以在鄭詩之末皆
莫能對帝曰此無他虐政虐世然後知聖人之為郛郭
也衆再拜呼萬歲
楊震急逐鶴去
徽宗在藩邸楊震給侍左右最為周慎嘗有䨇鶴降于
中庭左右皆賀震急逐去曰是鶴非鶴又一日芝生于
寢閣左右復稱慶震急刈除曰是菌非芝由此信任彌
篤
大相國寺額
大相國寺舊榜太宗御書寺十絶之一政和中改為宫
御書賜額舊榜遂為高麗使乞歸其後復改為寺御書
仍賜今額
同時位太師
蔡元長語元度曰弟骨相固佳但背差薄腰差細爾元
度笑曰太師豈可有兩人其後同時位太師者公與童
貫鄭存道凡三人
真宗親為教授
張侍中耆與楊太尉崇勲夏太尉守贇俱緣藩邸致位
使相嘗因侍立真宗謂曰知汝等好學文筆甚善吾當
親為教授張耆等拜於庭下曰實臣等之幸也乃命張
耆為學長張景宗觀察為副學長楊崇&KR0564;夏守贇為學
察安守中團練而下為學生帝授以孝經論語又教以
虞世南字法時以為榮
司戸受節度使節制
文潞公以使侍中留守西洛時薛适以汾州司戶為京
西漕司帳官往修謁典賓請致恭薛怒謂曰适是漕屬
有何統攝典賓以告移時公出據坐命典賓揖薛庭參
曰京西帳幹與西京留守即無統攝然侍中是河東節
度使汾州司戶合受節制遂贊謁六拜而退
賜服帶
元豐官制寄祿官四品以上服紫六品以上服緋皆准
式佩魚未至而賜服於銜内帶賜今人為文尚仍舊制
云賜三品服賜五品服非也又著令侍郎直學士以上
服御仙花金帶人或誤指為荔枝近年賜帶者多匠者
務為新巧遂以御仙花枝葉稍繁改鈒荔枝而葉極省
非故事然莫有以為非者
王子純免屠城而寀生
樞密王公子純攻洮州坐於城下議欲屠城忽墻圯有
二戎虜操刀嚮公遽執而戮之屠城之謀遂决將及半
有小兒飲乳于亡母之側公惻然傷悼禁戢其事僅免
屠焉是年寀生
姚雄召故寨主子畢親禮
姚雄初為將以女議定一寨主之子無何寨主物故妻
及子皆淪落後雄以邊帥赴闕奏計呼一嫗浣衣喜其
有士人家風問所從來嫗云昔良人守官邊寨有將姚
其姓者許以女歸妾子今夫既喪無以自存子方貨餅
餌以自給姚曰爾尚記姚形容否嫗曰流落困苦不復
省記姚曰雄是也女自許歸之後不與他族日望婿來
豈以父之存沒為間耶嫗泣下氣咽不語者久之因留
嫗并呼其子易以新衣俱載還鎮遂畢其禮
克寬畏僕郭福
宗室克寬素不蓄財唯喜繩索人呼為索子太尉雖暑
月裸袒常腋挾二繵毬身纏數鐡繩稍醉則以鐡繩傷人
家僕郭福眇小無藝然克寬常畏之每在外被酒擲弄
鐡繩郭福必詬叱使歸克寬遂拱手還舍莫測其故也
叔昌與克寬同宅言之甚詳
文正公願為良醫
范文正公微時嘗詣靈祠求禱曰他時得位相乎不許
復禱之曰不然願為良醫亦不許既而嘆曰夫不能利
澤生民非大丈夫平生之志他日有人謂公曰大丈夫
之志於相理則當然良醫之技君何願焉無乃失於卑
耶公曰嗟乎豈為是哉古人有云常善救人故無棄人
常善救物故無棄物且大丈夫之於學也固欲遇神聖
之君得行其道思天下匹夫匹婦有不被其澤者若已
推而内之溝中能及小大生民者固惟相為然既不可
得矣夫能行救人利物之心者莫如良醫果能為良醫
也上以療君親之疾下以救貧民之厄中以保身長全
在下而能及小大生民者捨夫良醫則未之有也
林績毁張嗣宗妖術印
南劒尢溪林績仁宗時為吉州安福令時有張嗣宗者
挾妖術作符籙自稱漢師君三十三代孫率其徒自龍
虎山至謂能却禍邀福百姓翕然以從績視其印文曰
嘻乃賊物耳昔張道陵再傳至魯魯以鬼道教民自號
師君遂據漢川垂三十年方敗於曹操而歸陽平關此
印所以有陽平洽都公之文今有道之世詎容妖賊苖
裔公肆誣罔以害吾治耶於是收治之聞于朝毁印而
江左妖學遂息
罷舍法卒如黃裳言
黃冕仲尚書當徽宗之初蔡元長議欲推行太學舍法
於天下裳謂宜近不宜遠宜少不宜老宜富不宜貧不
若遵祖宗舊章以科舉取士其後公私繁費人不以為
便罷之卒如公言
賜藏書閣名稽古
大觀三年九月乙丑御筆聞諸路州學有閣藏書皆以
經史為名方崇八行以廸多士尊六經以黜百家史何
足言應已置閣處可賜名稽古
詔所在置教授
大觀四年八月詔所在學生及五百人以上許置教授二
員其不及八十人者不置以本州現任有出身官兼領
復曾布蔣之竒資政學士
大觀四年十月聖旨曾布蔣之竒初雖異論終曾開陳
紹述可特追復資政殿學士
乞編皇宋政典
大觀四年十一月尚書右僕射張商英奏乞編集熙寧
元豐政事號曰皇宋政典為萬世不刊之書奉聖旨依
詔禁形製衣裝
大觀四年十二月詔京城内近日有衣裝雜以四夷形
製之人以戴氊笠子著戰袍繫番束帶之類開封府宜
嚴行禁止
禁淫哇聲
政和三年六月尚書省言今來已降新樂其舊來淫哇
之聲如打斷哨笛砑鼔十般舞之類悉行禁止
御賜酒名清醑
政和三年六月鄭紳奏以皇后弟許造酒元名坤儀欲
乞别賜酒名奉御筆賜名清醑
御筆宫觀寺院不得稱主
政和三年六月御筆天下道士不得稱宫主觀主並改
作知宫觀事女冠准此僧尼不得稱寺主院主菴主供
養主之類並改院主作管幹院事副作同供養主作知
事菴主作住持餘皆依此改定
奏禁止聖名字
政和八年五月戸部幹當公事李寬奏欲望凡以聖為
名字者並行禁止奉聖旨依
禁名意僭竊
政和八年七月廸功郎饒州浮梁縣丞陸元佐上書竊
見吏部左選有徐大明者為曹官有陳丕顯者為教官
蓋大明者文王之德丕顯者文王之謨又况大明者有
犯神明館御殿臣故曰有取王者之實以寓其名竊見
饒州樂平縣有名孫權者浮梁縣有名劉項者臣故曰
有取覇者之跡以寓其名云云昔元祐間文彦博之子
守陽蓋堂以迎彦博之來蘇軾名其堂曰德威蓋取書
德威惟畏之意言者以謂德威惟畏乃堯事不當以此
名其堂皇祐中御筆賜蔡襄字君謨後唱進士第日有
竊以為名者仁宗怒曰近臣之字卿何得而名之遂令
改恭覩政和二年春賜貢士第當時有吳定辟魏元&KR0564;
等十餘人名意僭竊陛下或降或革奉御筆陸元佐所
言可行下逐處并所屬令改正禁止
禁瀆侮混元皇帝名
政和八年八月御筆太上混元上德皇帝名耳并字伯
陽及諡聃見今士庶多以此為名字甚為瀆侮自今並
為禁止
詔學者治御註道德經
政和八年詔有司使學者治御註道德經間於其中出
論題
詔史記陞老子傳為列傳首
政和八年詔史記老子傳陞於列傳之首自為一帙前
漢古今表叙列于上聖其舊本並行改正
詔學生添大小經及增置士名分入官品
政和八年御筆黃帝老子堯舜周孔之教偕行於今日
可令天下學校諸生於下項經添大小一經各隨所願
分治大經黃帝内經道德經小經莊子列子自今學道
之士所習經以黃帝内經道德經為大經莊子列子為
小經外兼通儒書俾合為一道大經周易小經孟子其
在學中選人增置士名分入官品元士(正五品)高士(從五品)
大士(正六品)上士(從六品)方士(正七品)義士(從七品)居士(正八品)逸
士(從八品)隱士(正九品)志士(從九品)
詔禁以天字稱
政和八年閏九月給事中趙野奏陛下恢崇妙道寅奉
高眞凡世俗以君王聖三字為名字悉命革而正之然
尚有以天字為稱者竊慮一當禁約依奏
討論履制度
政和八年十二月編類御筆所禮制局奏今討論到履
制度下項絇(履上飾也)繶(飾底也)純(緣也)綦(履帶也)古者舄履各隨
裳之色有赤舄白舄黑舄今履用黑革為之其絇繶純
綦並隨服色用之以倣古隨裳色之意奉聖旨依議定
仍令禮制局造三十副下開封府給散鋪戶為樣制賣
禮制局奏先議定履各隨服色緣武臣服色止是一等
理宜有别奉聖旨文武官大夫以上四飾全朝請武功
郎以上減去一繶並稱履從義宣教郎以下至將校伎
術官減去二繶純並稱屨
封羅漢作應士
政和八年御筆羅漢已改為無漏和尚未加封爵可封
作應士
詔東宫講讀官罷讀史專以經術
政和四年詔令東宫講讀官罷讀史專一𨗳以經術廸
其初心開其正路庶遵王之道而不牽於流俗焉
見任教授不得為人撰書啓簡牘樂語
政和四年臣僚上言欲望應見任教授不得為人撰書
啓簡牘樂語之類庶幾日力有餘辦舉職事以副陛下
責任師儒之意奉聖旨依嘗聞陳瑩中初任潁昌教官
時韓持國為守開宴用樂語左右以舊例必教授為之
公因命陳陳曰朝廷師儒之官不當撰俳優之文公聞
之遂薦諸朝不以為忤
唐元結名
嘗有臣寮上殿徽宗問唐元結名之所自奏曰一元之
氣融而為江河結而為山嶽
契丹之法
司馬文正公言契丹之法有簡要可尚者將戰則選兵
為三等騎射最精者給十分衣甲處於陣後其次給五
分衣甲處於中間其下者不給衣甲處於前行故未嘗
教閱而民皆習於騎射又民為盗者一犯文其腕為賊
字再犯文其臂三犯文其肘四犯文其肩五犯則斬不
須案籍而罪不可掩
河中府浮橋
河中府河有中潬其上有舜廟及井唐明皇始為浮橋
鑄鐡為牛有鐡席席下為鐡柱埋之地中以繫橋絙張
燕公為之贊自是橋未嘗壞慶歴以前河水數西溢浸
朝邑民苦之屢請塞堤蔣希魯知河中府始塞之自是
每歲繕修西堤及劉元瑜知河中府河水大漲不得决
泄橋遂壞鐡牛皆拔流數十步沉河中中潬亦壞自是
不能復修津濟阻礙人畜數有溺死者英宗時有真定
僧懷昺請於水淺時以絙繫牛於水底上以大木為桔
橰狀繫巨艦於其後俟水漲以土石壓之稍稍出水引
置於岸每歲止於出一牛至治平四年閠三月新橋乃
成然中潬亦終不能立也賜轉運使張燾等奬諭其僧
亦賜紫衣
樊知古薦河北令簿
查道江寧人文徽之後少貧太宗時進士及第在河北
為主簿廉介與妻採野蔬雜米為薄粥以療饑稅過期
不辦州召縣吏悉枷之既出門他吏皆脫去道獨荷之
自下鄉督税鄉之富民盛具酒饌以待之道不食杖其
富民於是餘民大驚逋稅立辦道不勝貧與妻謀欲去
官歸賣藥會樊知古為河漕素知道節行欲薦之道辭
以與本縣令葉齊知古曰令素所不識也道曰公不薦
令道亦不敢當公薦也知古不得已兩薦之齊改京官
兼館職道改曹州節推後登制科真宗時為待制八年
知虢州卒
劉師道解王文穆罪文穆復師道職
司馬文正公太宗末民間積欠甚多真宗初王文穆公
請除之上曰先帝積年不除而朕除之彰先帝不愛民
也文穆曰先帝非不知此欠當除畱之以遺陛下使結
民心耳上悅從之澶淵之役萊公欲因事誅文穆密學
劉師道力解之於上乃得免師道坐屬其弟於陳堯咨
以鍼刺試卷為驗得及第謫官久之知潭州文穆秉政
復其舊職方且進用會病卒
李端懿端愿問卜人壽
李端懿李端愿問卜人李易簡曰富貴吾不憂但問壽
幾何易簡曰二君大長公主之子生而富貴窮奢極欲
又求長壽當如貧者何造物者如此無乃大不均乎
真宗書魯宗道剛直於殿柱
魯簡肅公宗道仁宗時參政事京師富民陳子城毆殺
磨工初有詔立賞追捕數日中旨罷之魯公爭於簾前
曰陳某家豪不宜保庇章獻怒曰卿安知其家豪魯公
曰若不家豪安得關節至禁中章獻默然真宗素賞魯
之剛直書魯宗道於殿柱故章獻拔用之
司馬光近於迂闊
神宗嘗謂吕正獻公晦叔曰司馬光方直其如迂闊何
吕曰孔子上聖子路猶謂之迂孟軻大賢時人亦謂之
迂况光豈免此名大抵慮事深遠則近于迂矣願陛下
更察之
滕宗諒興湖學
滕宗諒知湖州興學費民錢數千萬役未畢而去或言
錢出入不明者通判以下不肯簽簿胡武平宿來繼守
而言曰滕侯所為非是諸君奚不早言候其去乃非之
豈分謗之意乎皆慙簽簿卒成其業
劉沆開遺張友直珠冠書
劉貢父云張鄧公當國有遺其子友直珠冠者使者不
能徑通劉相沆謂曰我識學士我為汝通之因以歸破
其書别錄一通用已圖書印之留其真本又於珠冠之角
小書己名乃復封題如舊以授使者使者自通之他日
以語友直友直大驚劉時權三司判官尋即真俄知制
誥
金像
天聖中為玉皇像用金三千兩至和初為真宗像用金
五千兩時又欲為温成像臺諫上言乃止
英宗山陵不及嘉祐十分之一
陜西之民供英宗山陵之役不比嘉祐十分之一韓子
華曰非上旨丁寧不能如是歐陽文忠公曰上云朕成
先帝之志天下必不以朕為不孝
熙寧月俸
唐子方謂熙寧先年京師百官月俸四萬餘緡諸軍十
一萬緡而宗室七萬餘緡其生日折洗昏嫁喪葬四季
衣不在焉
陳洪進子以白金賂改父諡
陳洪進請諡胡旦揚言宜諡忠靖忠靖乃下軍之名其
子慙懼賂以白金數鎰乃改之
劉庠言魯公之短
熙寧元年劉司諫庠將使契丹刑部覆官十餘人謁辭
庠於廣坐揚言曰七十致仕禮之正也當自大臣為始
又言魯公之短且曰俟還日當倂言之庠還未至京師
一日加集賢殿修撰充河東轉運使
王荆公司馬文正議省辭郊賚
熙寧元年兩府辭郊賜王荆公以為兩府郊賚不多減
之未足以富國今軍人郊賚不能減而徒減兩府失大
體兩府果能益國雖增禄十倍不足辭苟為不能當辭
位不當辭祿司馬文正曰方今國用窘竭非痛裁省
浮費不能復振苟裁省不自貴近始則在下不服臣非
謂今日得兩府郊賚能富國也欲陛下以此為裁
省之始耳且陛下彊裁省之則傷體今大臣以河
北災傷憂公體國自求省郊賚從其請所以成其
美何傷體之有且陪祀無功云荆公曰窘乏非今
日之急得善理財者何患不富文正曰善理財者
不過浚民之膏血耳神宗令且為不允詔會荆公
當直遂以其意為之余以為荆公之意乃唐常衮
之言
英宗壁書師說六箴
英宗在藩邸多隠德宗婦既寡不能自存者密使人賙
之不令兄弟知也壁書韓退之師說及吳仲卿宗英六
箴以自戒
置天下常平官
神宗熙寧二年天下常平錢榖見在一千四百萬貫石
諸路各置提舉常平廣惠倉相度農田水利差役利害
二員以朝官為之管幹一員以京官為之小路共置二
員開封府界一員凡四十一人
赦官吏失入死罪
熙寧二年敕今後官員失入死罪一人追官勒停二人
除名三人除名編管胥吏一人千里外編管二人遠惡
州軍三人刺配千里外牢城自後法寖輕第不知自何
人耳
守正不阿為賢用人當用君子
神宗嘗問司馬文正曰結宰相與結人主孰為賢公曰
結宰相固為姦邪然希意迎合觀人主趨向而順之者
亦姦邪也唯守正不阿乃為賢耳上曰兩府孰可留孰
可去孰可用公曰此乃陛下威權所當採擇小臣豈敢
預聞然居易以俟命者君子也由徑求進者小人也陛
下用人當用君子不當用小人
宋主辰晉主參
劉器之語錄云太祖初為歸德軍節度使實在宋故國
號宋且河東乃晉地也昔高辛氏遷閼伯於商丘主辰
今應天府也遷實沈於大夏主參今大原府是也且參
辰不相能久矣物不兩大故國初但曰并州不加以府
號蓋有深意也以上皆劉說子按仁宗時韓魏公奏并
州宜立軍名立戟置鼔角胡文恭公宿武平上言以為
宋主辰晉主參參辰不兩盛不可許至嘉祐四年復為
太原府河東節度乃知器之之意本於胡武平而器之
未始知之也
歐陽公多談吏事
張芸叟言初遊京師見歐陽文忠公多談吏事張疑之
且曰學者之見先生莫不以道德文章為欲聞者今先
生多教人吏事所未諭也公曰不然吾子皆時才異日
臨事當自知之大抵文學止於潤身政事可以及物吾
昔貶官夷陵彼非人境也方壯年未厭學欲求史漢一
觀公私無有也無以遣日因取架閣陳年公案反覆觀
之見其枉直乖錯不可勝數以無為有以枉為直違法
徇情滅親害義無所不有且以夷陵荒遠偏小尚如此
天下固可知矣當時仰天誓心自爾遇事不敢忽也迨
今三十餘年出入中外忝塵三事以此自將今日以人
望我必為翰墨致身以我自觀亮是當時一言之報也
張又言自得公此語至老不忘是時老蘇父子間亦在
焉嘗聞此語其後子瞻亦以吏能自任或問之則答曰
我於歐公及陳公弼處學來
潘温叟醫
潘景字温叟崇寧間以醫稱視古無愧虞部員外郎張
咸其妻孕五歲而不育南陵尉富昌齡妻孕二歲而不
育團練使劉彛孫其妾孕十有四月而不育温叟視之
曰疾也凡醫曰孕者非也於是作大劑飲之咸妻堕肉
塊百餘有眉目狀昌齡妻夢三童子色漆黑倉卒怖悸
悸疾走而去彝孫妾堕大蛇猶蜿蜒不斃又屯田郎中
張諲妻年四十而天癸不至温叟察其脉曰明年血潰
廼死既而果死貴江令王霽夜夢與婦人歌謳飲酒晝
不能食者已三歲温叟治之疾益平則婦人色益沮飲
酒益怠而歌謳不樂久之遂無所見温叟曰若疾雖衰
而未愈也倘夢男子青巾而白衣者則愈矣後果夢輒
能食其他所治若此甚衆
下蜀輜重百里不絶
王師下蜀時護送孟昶血屬輜重之衆百里不絶至京
師猶然詩人李度作平蜀詩略曰全家離錦水五月下
瞿塘繡服青娥女雕鞍白面郎纍纍輜重遠杳杳路岐
長
御親賜帶花
真宗東封命樞密使陳公堯叟為東京留守馬公知節
為大内都廵檢使駕未行宣入後苑亭中賜宴出宮人
為侍真宗與二公皆戴牡丹而行續有旨令陳盡去所
戴者召近御座真宗親取頭上一朵為陳簪之陳跪受
拜舞謝宴罷二公出風吹陳花一葉堕地陳急呼從者
拾來此乃官家所賜不可棄置懷袖中馬乃戲陳云今
日之宴本為大内都巡檢使陳云若為大内都巡檢使
則上何不親為太尉戴花也寇萊公為參政侍宴上賜
異花上曰寇凖年少正是戴花飲酒時衆皆榮之
致仕文吏當養其廉恥武吏當任其功舊
仁宗時吳奎包拯建言在官年七十而不致仕者有司
以時案籍舉行胡武平宿以為文吏當養其廉恥武吏
當任其功舊而欲一切以吏議從事殆非優老勸功之
意當少緩其法武吏察其任事與否勿斷以年文吏使
得自言而全其節朝廷至今行之
唐宋運漕米數
唐居長安所運米數天寳中二百五十萬石大中中一
百四十萬七千八百八十六石蓋唐自大中以後諸侯
跋扈四方之米漸不至故耳惟本朝東南歲漕米六百
萬石以此知本朝取米於東南者為多然以今日計去
諸路共計六百萬石而江西居三之一則江西所出為
尤多
鑄錢費多得少
予嘗為鑄錢司屬官凡三年其利病尤悉蓋費多而得
少其後入玉牒所為檢討官見紹興三年十一月十二
日臣僚上言九路坑冶鑄錢司竊聞虔饒兩州自紹興
元年至今共起發過一十二萬二千餘貫用本錢及官
兵應干請給總用二十五萬八千餘貫即是費官錢蓋
三之二使有利害亦當條具措畫以聞豈容置一司養
官吏無益而有損哉此提點鑄錢不職也以此知利害
尤分明而議者以為不可罷者恐錢少故也然大槩所
獻於朝廷者新錢常少舊錢常多紹興丙子沈相當軸
以其弟嘗為使者悉其事遂罷之未及三年當己卯歲
沈去國朝廷復建司置官不知又何耶予按唐德宗紀
建中二年判度支韓洄奏請於商州紅崖治洛源監置
十鑪鑄錢江淮七監每鑄一千費二千文請皆罷從之
予然後知鑄錢之弊古今同之會當有建白於朝依唐
罷之為善
續添
蔭子法
國朝蔭子法初遇郊恩止得蔭子不及他親元祐中山
谷官應任子特請於朝捨子而先姪後遂為故事
司馬文正除李公擇息貪吏掊克之心
龔深之言司馬文正作相除李公擇為戸部尚書門人
問曰公擇文士恐於吏事非所長公曰天下謂朝廷急
於利久矣舉此人為戸部使天下知朝廷意且息貪吏
聚歛掊克之心
以程氏禮用尹德充
待制尹德充焞幼事伊川先生初業進士應舉策問議
欲誅元祐名公卿得罪於朝者尹嘆息曰尚可以干祿
乎哉不終對而出且告於程氏曰焞不復應進士舉矣
紹興五年從臣有言尹宜用者遂以用程氏禮宣教郎
崇政殿說書處之且除祕書郎時年七十七矣未幾除祕
書少監賜緋衣銀魚象笏求去益堅除太常少卿兼說
書又除權禮部兼侍講進官通直郎而尹病不能朝遂
除徽猷閣待制提舉萬壽觀兼侍講九年以待制提舉
江州太平觀而去致仕進官奉議郎而卒葬會稽有奉
詔觧論語行於世
開封地䜟
向文簡公父為母求葬地時開封城外有地䜟曰緜緜
之崗勢如奔羊稍前其穴后妃之祥術者以穴在一小
民菜園中向恐民不肯與因夜葬其地民以向横訴於
府府尹令重與之價仍不費其菜次年向遂生文簡公
欽聖后文簡孫也
儒冠多誤身
呂居仁云元祐中諸院族人居榆林甚盛嘗一日同遊
西池有士子方行觀歎曰紈袴不餓死儒冠多誤身從
叔叔巽應聲答曰秀才汝讀書破萬卷下筆如有神也
未士子甚驚歎
章子厚與叔安仁令書
章申公子厚與其叔安仁令書曰弊政之後諒煩整葺
寬而不弛猛而不殘待寄居遊士有禮而不與之交私
一切守法而於人情從容此亦吾叔所能辦也
能改齋漫錄卷十三
