能改齋漫錄卷十六
宋吳曾撰
樂府上
黃魯直詞謂之著腔詩
晁無咎評本朝樂章不具諸集今載于此云世言柳耆
卿曲俗非也如八聲甘州云漸霜風凄緊關河冷落殘
照當樓此真唐人語不减高處矣歐陽永叔浣溪沙云
堤上遊人逐畫船拍堤春水四垂天綠楊樓外出秋千
要皆妙絶然只一出字自是後人道不到處蘇東坡詞
人謂多不諧音律然居士辭横放傑出自是曲子中
縛不住者黃魯直間作小辭固高妙然不是當行家語
是著腔子唱好詩晏元獻不蹈襲人語而風調閒雅如
舞低楊柳樓心月歌薄桃花扇底風知此人不住三家
村也張子野與耆卿齊名而時以子野不及耆卿然子
野韻高是耆卿所乏處近世以來作者皆不及秦少游
如斜陽外寒鵶萬點流水遶孤村雖不識字人亦知是
天生好言語
李良定公多麗新詞
翰林學士聶冠卿嘗於李良定公席上賦多麗辭云想
人生美景良辰堪惜向其間賞心樂事就中難是并得
况東城鳳臺沁苑泛晴波淺照金碧露洗華桐烟霏絲
柳綠隂搖曳蕩春色畫堂迥玉簮瓊佩高會盡辭客清
歡久重燃絳蠟别就瑶席有翩若驚鴻體態暮為行雨
標格逞朱唇緩歌妖麗似聽流鶯亂花隔慢舞縈回嬌
鬟低軃腰肢纖細困無力忍分散彩雲歸後何處更尋
覓休辭醉明月好花莫謾輕擲冠卿詞不多見如此篇
亦可謂才情富麗矣
山谷愛賀方回青玉案詞
賀方回為青玉案辭山谷尤愛之故作小詩以紀其事
及謫宜州山谷兄元明和以送之云千峯百嶂宜州路
天黯但知人去曉别吾家黃叔度弟兄華髮暮山修水
異日同歸處長亭飲散尊罍暮醉聽别語不成句已斷離
腸能幾許水村山郭夜闌無寐聽盡空階雨山谷和云
烟中一線來時路極目送幽人去第四陽關雲不度山
和聲轉子規言語正是人愁處别恨朝朝連暮暮憶我
當年醉時句渡水穿雲心已許晩年光景小軒南浦簾
捲西山雨洪覺範亦嘗和云綠槐烟柳長亭路恨取次
分離去日永如年愁難度高城回首暮雲遮盡目斷人
何處解鞍旅舍天將暮暗憶丁寧千萬句一寸危腸情
幾許薄衾孤枕夢回人静徹曉瀟瀟雨
世推重少游醉卧古藤之句
秦少游千秋歲世尢推稱秦既沒藤州晁無咎嘗和其
韵以弔之云江頭苑外嘗記同朝退飛騎軋鳴珂碎齊
謳雲遶扇趙舞風回𢃄嚴鼓斷杯盤狼籍猶相對洒涕
誰能會醉卧藤隂盖人已去辭空在兔園高宴悄虎
觀英游改重感慨驚濤自卷珠沉海中云醉卧藤隂
盖者少游臨終作辭所謂醉卧古藤隂下了不知南北
故無咎用之山谷守當塗日郭功父嘗寓焉一日過山
谷論文山谷傳少游千秋歲辭歎其句意之善欲和之
而海字難押功父連舉數海字若孔北海之類山谷頗
厭而未有以卻之者次日又過山谷問焉山谷荅曰昨
晩偶得一海字韻功父問其所以山谷云羞殺人也爺
娘海自是功父不復論文於山谷矣盖山谷用俚語以
卻之也
賜名魚遊春水
政和中一中貴人使越州回得辭於古碑隂無名無譜
亦不知何人作也錄以進御命大晟府撰腔因辭中語
賜名魚遊春水云青樓東風裏燕子還來尋舊壘餘寒
初褪紅日薄侵羅綺嫩草纔舒碧玉心媚柳輕窣黃金
蘃鸎囀上林魚遊春水幾曲欄杆遍倚又是一番新桃
李佳人應念歸期梅装淚洗鳳簫聲絶無孤雁目斷
清波沉雙鯉雲山萬重寸心千里
漢殿夜凉吹玉笙
仙女侍董雙成漢殿夜凉吹玉笙曲終却從仙官去萬
戶千門惟月明河漢女玉練顔雲軿往往在人間九霄
有路去無跡裊裊香風生珮環李太白辭也有得於石
刻而無其腔劉無言自倚其聲歌之音極清雅東臯雜
錄又以為范德孺謫均州偶游武當石室極深處有題
此曲崖上未知孰是
送春送君有無盡意
王逐客送鮑浩然游浙東作長短句云水是眼波横山
是眉峰聚欲問行人去那邊眉眼盈盈處才始送春歸
又送君歸去若到江南趕上春千萬和春住韓子蒼在
海陵送葛亞卿詩斷章云今日一杯愁送春明日一杯
愁送君君應萬里隨春去若到桃源問歸路詩詞意同
眺無咎嘲田氏詞
元豐己未廖明略晁无咎同登科明略所遊田氏者姝
麗也一日明略邀无咎晨過田氏田氏遽起對鑑理髮
且盼且語草草粧掠以與客對无咎以明略故有意而
莫傳也因為下水船一闋上客驪駒繫喚銀瓶睡起困倚
粧臺盈盈正解螺髻鳳釵墜繚繞金環玉指巫山一叚
雲委半窺鏡向我横秋水斜領花枝交鏡裏淡拂鉛華
匆匆自整羅綺歛眉翠雖有愔愔密意空作江邊解佩
水光山色漁父家風
徐師川云張志和漁父辭云西塞山邊白鷺飛桃花流
水鱖魚肥青篛笠綠蓑衣斜風細雨不須歸顧况漁父
詞新婦磯邊月明女兒浦口潮平沙頭鷺宿魚驚東坡
云元真語極清麗恨其曲度不傳加數語以浣溪沙歌
云西塞山邊白鷺飛散花洲外片帆微桃花流水鱖魚
肥自芘一身青篛笠相隨到處綠蓑衣斜風細雨不須
歸山谷見之擊節稱賞且云惜乎散花與桃花字重疊
又漁舟少有使帆者乃取張顧二辭合為浣溪沙云新
婦磯邊眉黛愁女兒浦口眼波秋驚魚錯認月沉鉤青
篛笠前無限事綠蓑衣底一時休斜風細雨轉船頭東
坡云魯直此辭清新婉麗問其最得意處以山光水色
替却玉肌花貌真得漁父家風也然才出新婦磯便入
女兒浦此漁父無乃太濫浪乎山谷晚年亦悔前作之
未工因表弟李如篪言漁父詞以鷓鴣天歌之甚協律
恨語少聲多耳因以憲宗畫象求玄真子文章及玄真
之兄松齡勸歸之意足前後數句云西塞山前白鷺飛
桃花流水鱖魚肥朝廷尚覓玄真子何處而今更有詩
青篛笠綠蓑衣斜風細雨不須歸人間欲避風波險一
日風波十二時東坡笑曰魯直乃欲平地起風波耶師
川乃作浣溪沙鷓鴣天各二闋盖因坡谷異同而作云
西塞山前白鷺飛桃花流水鱖魚肥一波才動萬波隨
黃帽豈如青篛笠羊裘何似綠蓑衣斜風細雨不須歸
其二云新婦磯邊秋月明女兒浦口晩潮平沙頭鷺宿
戲魚驚青篛笠前明此事綠蓑衣裏度平生斜風細雨
小船輕其三云西塞山前白鷺飛桃花流水鱖魚肥朝
廷若覓玄真子時在長江理釣絲青篛笠綠蓑衣斜風
細雨不須歸浮雲萬里烟波客惟有滄浪孺子知其四
云七澤三湖碧草連洞庭江漢水如天朝廷若覓元真
子不在雲邊即酒邊明月棹夕陽船鱸魚恰似鏡中懸
絲綸釣餌都收却八字山前聽雨眠
沁水公主園
今世樂府傳沁園春辭按後漢書竇憲女弟立為皇后
憲恃官掖聲勢遂以縣直請奪沁水公主園然則沁水
園者公主之園也故唐人類用之崔湜長寧公主東莊
侍宴詩云沁園東郭外襄駕一遊盤李適長寧公主東
莊侍宴詩云歌舞平陽地園亭沁水林李義府長寧公
主莊詩云平陽館外有仙家沁水園中好物華世所傳
吕洞賓沁園春辭所謂七返還丹乃知唐之中世已有
此音矣
别易會難
顔氏家訓曰别易會難古人所重江南餞送下泣言離
北間風俗不屑此岐路言離歡笑分首李後主長短句
盖用此耳故云别時容易見時難又云别易會難無可
柰然顔說又本文選陸士衡荅賈謐詩云分索則易攜
手實難
千里傷行客
晏元獻早入政府迨出鎮皆近畿名藩未嘗遠去王室
自南都移陳離席官奴有歌千里傷行客之辭公怒曰
予平生守官未嘗去王畿五百里是何千里傷行客也
館客棄密約之好
開封富民楊氏子館客頗豪俊有女未行私竊慕之遂
有偷香之說密約登第結姻客既過省乃棄所好屢約
相會杳不可得登第後密遣人諭女曰若遂成婚好則
先姦後婚在法當離必不能久耳或落髮則我亦不娶
朝夕遊處庶能長久女信之然思慕已成疾遂懇請於
父母求祝髮焉或告客已與某女結婚者女聞之悶絶
良久索筆書曰黃葉無風自落彩雲不語空歸就歸字
落筆放手而絶兩句乃舊辭也
傷春怨
王江寧元豐間嘗得樂章兩闋於夢中云雨打江南樹
一夜花開無數綠葉漸成隂下有遊人歸路與君相逄
處不道春將暮把酒祝東風且莫恁匆匆去其二云春
又老南陌酒香梅小徧地落花渾不掃夢回情意悄紅
牋寄與煩惱細寫相思多少醉後幾行書𢃄草淚痕都
揾了
載將離恨過江南
東坡長短句云無情汴水自東流只載一船離恨向西
州張文潛用其意以為詩云亭亭畫舸繫春潭只待行
人酒半酣不管烟波與風雨載將離恨過江南王平甫
嘗愛而誦之彼不知其出於東坡也
妾意在寒松
鄭毅夫樂章有玉環妾意無渝問君心朝槿何如玉環
韋臯事朝槿王僧孺詩語也王賦上山采䕷蕪云出戶
望蘭薰褰簾正逢君歛容才一訪新人詎可聞新人含
笑近故人含笑隱妾意在寒松君心逐朝槿
蘇瓊善詞
姑蘇官奴姓蘇名瓊行第九蔡元長道過蘇州太守召
飲元長聞瓊之能詞因命即席為之乞韻以九字詞云
韓愈文章盖世謝安情性風流良辰美景在西樓敢勸
一巵芳酒記得南宫高遇弟兄爭占鰲頭金爐玉殿瑞
烟浮名占甲科第九盖元長奏名第九也
玉瓏璁詞
近時有士人(不欲書名)嘗於錢塘江漲橋為狹斜之游作樂
府名玉瓏璁云城南路橋南樹玉鈎簾捲香横霧新相
識舊相識淺顰低笑嫩紅輕碧惜惜惜劉郎去阮郎住
為雲為雨朝還暮心相憶空相憶露荷心性柳花蹤跡
得得得其後朝廷收復河南士人者陷而不返其友(不欲)
(書名)作詩寄之且附以龍涎香詩云江漲橋邊花發時故
人曾共着征衣請君莫唱橋南曲花已飄零人不歸士
人在河南得詩酬之云認得吳家心字香玉窗春夢紫
羅囊餘熏未歇人何許洗破征衣更斷腸
菊詞此花開後更無花
李和文公作望漢月詞一時稱美云黃菊一叢臨砌顆
顆露珠粧綴獨教冷落向秋天恨東君不曾留意雕欄
新雨霽綠蘚上亂鋪金蘂此花開後更無花願愛惜莫
同桃李時公鎮澶淵寄劉子儀書云澶淵營髢有一二
擅喉轉之技者唯以此花開後更無花為酒鄉之資耳
不是花中唯愛菊此花開後更無花乃元微之詩和文
述之爾
明月逐人來詞
樂府有明月逐人來詞李太師撰譜李持正製詞云星
河明淡春來深淺紅蓮正滿城開遍禁街行樂暗塵香
拂面皓月隨人近遠天半鰲山光動鳳樓西觀東風靜
珠簾不捲玉輦將歸雲外聞絃管認得宫花影轉東坡
曰好箇皓月隨人近遠持正又作人月圓今尤膾炙人
口云小桃枝上春風早初試薄羅衣年年樂事華燈競
處人月圓時禁街簫鼓寒輕夜永纖手重携更闌人散
千門笑語聲在簾幃近時以為小王都尉作非也
花蘃夫人詞
偽蜀主孟㫤徐匡璋納女于㫤拜貴妃别號花蘂夫人
意花不足擬其色似花蘃翾輕也又升號慧妃以號如
其性也王師下蜀太祖聞其名命别護送途中作辭自
解曰初離蜀道心將碎離恨綿綿春日如年馬上時時
聞杜鵑三千宫女皆花貎妾最嬋娟此去朝天只恐君
王寵愛偏陳無已以夫人姓費誤也
幼卿浪淘沙詞
宣和間有題于陜府驛壁者云幼卿少與表兄同硯席
雅有文字之好未笄兄欲締姻父母以兄未禄難其請
遂適武弁公明年兄登甲科職教洮房而良人統兵陜
右相與邂逅于此兄鞭馬略不相顧豈前憾未平耶因
作浪淘沙以寄情云目送楚雲空前事無蹤漫留遺恨
鎖眉峯自是荷花開較晚孤負東風客舘歎飄蓬聚散
匆匆揚鞭那忍驟花驄望斷斜陽人不見滿袖啼紅
並蔕芙蓉詞
政和癸巳大晟樂成嘉瑞既至蔡元長以晁端禮次膺
薦于徽宗詔乘驛赴闕次膺至都會禁中嘉蓮生分苞
合趺&KR1509;出天造人意有不能形容者次膺效樂府體屬
辭以進名並蔕芙蓉上覽之稱善除大晟府協律郎不
克受而卒其辭云太液波澄向鑑中照影芙蓉同蔕千
柄綠荷深並丹臉爭媚天心眷臨聖日殿宇分明敞嘉
瑞弄香嗅蘂願君王壽與南山齊比池邊屢回翠輦擁
羣仙醉賞凭欄凝思萼綠攬飛瓊共波上游戲西風又
看露下更結雙雙新蓮子鬭装競美問鴛鴦向誰留意
東坡卜算子詞
東坡先生謫居黃州作卜算子云闕月掛疎桐夢斷人
初靜時見幽人獨往來縹緲孤鴻影驚起却回頭有恨
無人省揀盡寒枝不肯棲寂寞沙洲冷其屬意盖為王
氏女子也讀者不能解張右史文潛繼貶黃州訪潘邠
老嘗得其詳題詩以誌之空江月明魚龍眠月中孤鴻
影翩翩有人清吟立江邊葛巾藜杖眼窺天夜冷月墮
幽虫泣鴻影翹沙衣露濕仙人采詩作步虚玉皇飲之
碧琳腴
柳三變詞
仁宗留意儒雅務本理道深斥浮豔虛薄之文初進士
柳三變好為滛冶謳歌之曲傳播四方嘗有鶴冲天云
忍把浮名換了淺斟低唱及臨軒放榜特落之日且去
淺斟低唱何要浮名景祐元年方及第後改名永方得
磨勘轉官其辭曰黃金牓上偶失龍頭望明代暫遺賢
如何向未遂風雲便爭不恣狂蕩何須論得喪才子詞
人自是白衣卿相烟花巷陌依約丹青屏障幸有意中
人堪尋訪且恁偎紅翠風流事平生暢青春都一餉忍
把浮名換了淺斟低唱
用江上數峯青之句填詞
唐錢起湘靈鼓瑟詩末句曲終人不見江上數峯青秦
少游嘗用以填詞云千里瀟湘挼藍浦蘭橈昔日曾經
月高風定露華清微波澄不動冷浸一天星獨倚危檣
情悄悄遥聞妃瑟泠泠新聲含盡古今情曲中人不見
江上數峯青滕子京亦嘗在巴陵以前兩句填詞云湖
水連天天連水秋來分外澄清君山自是小蓬瀛氣蒸
雲夢澤波撼岳陽城帝子有靈能鼔瑟凄然依舊傷情
微聞蘭芷動芳馨曲終人不見江上數峯青
浣溪沙點綘唇詞
黃季岑云往年蔡州瓜陂鋪有用篦刀刻清泥壁為浣
溪沙詞云碎剪香羅裛淚痕鷓鴣聲斷不堪聞馬嘶人
去近黃昏整整斜斜楊柳陌疎疎密密杏花村一番風
月更消魂豐城南禪寺壁間有秋社點綘唇云燕子依
依曉來忽為誰歸去澹雲生處已覺賓鴻度淺笑深嚬
便向機中素乘鸞女鎖牎瓊宇會有明年暑
汪彦章詞
汪彦章在翰苑屢致言者嘗作點綘唇云永夜厭厭畫
簷低月山銜斗起來搔首梅影横忩瘦好箇霜天閒却
傳杯手君知否曉鵶啼後歸夢濃如酒或問曰歸夢濃
如酒何以在曉鵶啼後公曰無奈這一隊畜生何
樂府塵土黃詞
殿中侍御史劉公次莊中叟元祐中罷官寄居臨江軍
之新淦嘗往來袁州時有一倡為郡官所據太守怒之
逐出境外中叟感其事而作樂府塵土黃并譯箋凡三
章其序曰崔徽霍玉愛愛等事昔人歌之非特為二三
子而作也然遣語序情雖為詩曲而參比樂府則失古
遠矣故自唐以來杜甫則壮麗婉約如龍驤虎伏容止
有威李白則飄揚振激如浮雲轉石勢不可遏李賀則
摘裂險絶務為難及曾無一點塵嬰之張籍則平易優
游足有雅思而氣骨差弱世異才殊體隨之變亦其勢
也余比感宜春事作塵土黃一首雖不足力駕漢魏而
討本探源或庶幾焉既又為之譯為之箋其義類雖同
至於淺深遠近要自以意攷之耳其辭曰翠眉連娟舞
袖長春風自對理容粧染絲繡作雙鴛鴦欲飛不飛在
羅裳耳中明月珠肘後錦香囊凭高欲有寄所寄在遠
方追風還君立路旁豈不有地能相當請着一鞭塵土
黃譯曰妾本倡家子笄鬟擅容止名隸倡籍中生倡即
倡死物勢本從權情恩亦遂遷一朝官長怒獨抱錦衾
眠日暮倚高樓青絲繫白馬豈不謝慇懃汪汪淚盈把
萬感自有因無容遽相親請君促金勒妾願看飛塵箋
曰春臺女兒似紅玉曾奉當筵拓枝曲舞成早自得癡
名更傍春風情不足客攜黃金欲有贈多在鄰家賭雙
陸近從新官作顔面祗得低心隨所欲自知久去非所
安夜半東門車特碌秀濯芙蓉潭畔起每向波間得雙
鯉水流却上天應難惟有孤懷似潭水一騎翩翩錦臂
鞲紅羅百丈作纏頭為言聞得琵琶怨當門下馬欲登
樓莫登樓君馬駿無限朱簾熏好香城北城南無一瞬
東坡送潘邠老赴省詞
别酒送君君一醉清潤潘郎更是何郎壻記取釵頭新
利市莫將分付東鄰子回首長安佳麗地三十年前我
是風流帥為向青樓尋舊事花枝缺處餘名字右蝶戀
花詞東坡在黃時送潘邠老赴省試作也今集不載
杭妓琴操
杭之西湖有一倅閒唱少游滿庭芳偶然誤舉一韻云
畫角聲斷斜陽妓琴操在側云畫角聲斷譙門非斜陽
也倅因戲之曰爾可改韻否琴即改作陽字韻云山抹
微雲天連衰草畫角聲斷斜陽暫停征轡聊共飲離觴
多少蓬萊舊侣頻回首烟靄茫茫孤村裏寒鵶萬點流
水遶低墻魂傷當此際輕分羅𢃄暗解香囊漫贏得秦
樓薄倖名狂此去何時見也襟袖上空有餘香傷心處
長城望斷燈火已昏黃東坡聞而稱賞之後因東坡在
西湖戲琴曰我作長老爾試參問琴云何謂湖中景東
坡荅云秋水共長天一色落霞與孤鶩齊飛琴又云何
謂景中人東坡云裙拖六幅瀟湘水鬢嚲巫山一段雲
又云何謂人中意東坡云惜他楊學士憋殺鮑參軍琴
又云如此究竟如何東坡云門前冷落鞍馬稀老大嫁
作商人婦琴大悟即削髮為尼
張才翁以張公庠詩為詞
卭州張公庠遊白鶴山有詩云初眠官柳未成隂馬上
聊為擁鼻吟遠宦情懷消壮志好花時節負歸心别離
長恨人南北會合休辭酒淺深欲把春愁閑抖擻亂山
高處一登臨秋官張才翁遂以此詩成雨中花云萬縷
青青初眠官柳向人猶未成隂據雕鞍馬上擁鼻微吟
遠宦情懷誰問空嗟壮志消沉正好花時節山城留滯
忍負歸心别離萬里飄蓬無定誰念會合難憑相聚裏
休辭金盞酒淺還深欲把春愁抖擻春愁轉更難禁亂
山高處凭欄垂袖聊寄登臨
賀方回石州引詞
賀方回眷一妓别久妓寄詩云獨倚危欄淚滿襟小園
春色懶追尋深恩縱似丁香結難展芭蕉一寸心賀得
詩初叙分别之景色後用所寄詩成石州引云薄雨初
寒斜照弄晴春意空闊長亭柳色纔黃遠客一枝先拆
烟横水際映𢃄幾點歸鴻東風銷盡龍沙雪還記出門
來恰而今時節將發畫樓芳酒紅淚清歌頓成輕别已
是經年杳杳音塵都絶欲知方寸共有幾許清愁芭蕉
不展丁香結枉望斷天涯兩厭厭風月
御詞
徽宗天才甚高於詩文外尢工長短句嘗為探春令云
簾旌微動峭寒天氣龍池冰泮杏花笑吐香紅淺又還
是春將半笙歌妙舞從頭按等芳時開宴記去年對著
東風曾許不負鶯花願䀨龍謠云紫闕岧嶤紺宇邃深
望極綘河清淺霜月流天鎖穹隆光滿水晶宫金瑣龍
盤玳瑁簾玉鉤雲捲動深恩秋籟蕭蕭比人世倍清燕
瑶階迥玉籖鳴漸祕省引水轆轤聲轉雞人唱曉促銅
壺銀箭拂晨光宫柳烟微蕩瑞色御爐香散從宸遊前
後爭趨向金鑾殿宣和乙巳冬幸亳州途次御製臨江
仙云過水穿山前去也吟詩約句千餘淮波寒重雨疎
疎烟籠灘上鷺人買就船魚古寺幽房權且住夜深宿
在僧居夢魂驚起轉嗟吁愁牽心上慮和淚寫回書
能改齋漫錄卷十六
