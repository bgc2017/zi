能改齋漫錄卷三
宋吳曾撰
辯誤
員姓之始
春秋左氏傳伍奢子員陸德明釋文音云平聲然唐員
半千十世祖凝之本彭城劉氏仕宋後奔元魏以忠烈
自比伍員因改姓員唐書音釋乃音王問切何耶董苹
音訓曰唐人讀半千姓皆作運未詳何據按前涼錄已
有金城員敞此姓似不始於凝之予按唐張嘉貞薦苗
延嗣吕太一員嘉靖崔訓皆位清要日與議政事故當
時語曰令君四俊苗吕崔員然則以員為韻其誤久矣
予又按芸閣姓苑云員氏南陽其先與楚同族帝顓頊
之後楚令尹子文鬭伯比之子育於鄖公辛辛生鬭懷
員盖辛之後也平王時敖為大夫觀此則員得姓又不
始於敞矣鄖音云則員不當音運
韻略不收笭箵字
大唐新語曰漁具總曰笭箵漁服總曰䘨衫唐書元結
傳載自釋語曰能帶笭箵全獨而保生能學聱齖保宗
而全家聱也如此漫乎非耶語皆協韻故箵音平聲與
生相協今唐書音釋乃作蔽挺切誤矣故蘇子美松江
觀漁詩云鳴榔莫觸蛟龍睡舉網時聞魚鼈腥我實宦
遊無況者擬來隨爾帶笭箵皆作平聲今韻略不收此
字
句讀無音
前輩言韓退之書沈潜乎訓義反覆乎句讀讀不音獨
徒鬭反殊不知山谷次韻黃冕仲木字韻詩云變名溷
甲乙謄寫失句讀止作讀音也然馬融笛賦云觀法於
節奏察度於句投投音徒鬭反注言句猶章句之句然
則豈兩字既異而義亦别耶何休公羊傳序亦云失其
句讀無音
蘭若字兩音
蘭若二字白樂天詩作惹字押爾者切余按上官儀酬
薛舍人萬年宫晚景寓直懷友詩中四句云東望安仁
省西臨子雲閣長嘯披煙霞高步尋蘭若此又作日灼
切押
紇干字無據
五代史寇彥謙傳朱全忠迫遷昭宗於洛陽昭宗顧瞻
陵廟彷徨不忍去謂其左右為俚語云紇干山頭凍死
雀何不飛去生處樂相與泣下霑襟余以干字非是盖
酈元水經注曰紇眞山冬夏積雪鳥雀死者一日千數
故紇干為無據
乾鵲音干為無義
前輩多以乾鵲為乾音干或以對濕螢者有之唯王荆
公以為虔字意見於鵲之彊彊此甚為得理余嘗廣之
曰乾陽物也乾有剛健之意而易統卦有云鵲者陽鳥
先物而動先事而應淮南子曰乾鵲知來而不知往此
修短之分也以是知音干為無義然廣韻有鳱鵲字起
於後來
王珪
杜子美送重表姪王砯評事使南海詩謂王珪微時房
杜過其家而母能識之所謂秦王時在坐眞氣驚戶牖
是也故蔡絛西清詩話以為按史所載太宗不在坐而
子美詩獨得其詳以史為疎略然以余考之房杜等舊
不與太宗相識及太宗起兵然後杖策謁軍門乃薦杜
如晦耳王珪則誅太子建成而後見知以他傳參考未
可專以為史誤也
開元錢
世所傳青𤨏集楊妃别傳以為開元錢乃明皇所鑄上
有甲痕乃貴妃掐迹殊不知唐談賓錄云武德中廢五
銖錢行開元通寳錢及書皆歐陽詢之所撰初進樣文
德皇后掐一痕因鑄之故唐書食貨志亦云隋末行五
銖錢天下盜起私鑄行千錢初重二斤其後愈輕不及
一斤鐵葉皮紙皆以為錢高祖入長安民間行綫環錢
其製輕小凡八九萬方滿半斤武德四年鑄開元通寳
得輕重大小之中然則楊妃别傳云爾者其謬可知也
孔氏雜說亦言開元通寳歐陽詢撰其文并書俗不知
遂以為明皇所鑄按考異云時竇后已崩文德后未立
今皆不取
條脫為臂飾
唐盧氏雜說文宗問宰臣條脫是何物宰臣未對上曰
眞誥言安妃有金條脫為臂飾即今釧也又眞誥萼綠
華贈羊權金玉條脫各一枚余按周處風土記曰仲夏
造百索繫臂又有條達等織組雜物以相贈遺唐徐堅
撰初學記引古詩云繞臂雙條達然則條逹之為釧必
矣第以達為脫不知又何謂也徐堅所引古詩乃後漢
繁欽定情篇云何以致契闊繞腕雙跳脫但跳脫兩字
不同
秋鶴與飛
歐陽文忠公集古錄云羅池廟碑云步有新船集本以
步為涉荔子丹兮蕉子黃碑蕉下無子字當以碑為是
而碑云春與猿吟兮秋鶴與飛則疑碑誤余按柳子厚
集有永州鐵爐步志云江之滸凡可縻而上下者曰步
永州北郭有步曰鐵爐步盖有鍛鐵者居其人去爐毁
者不知年矣獨有其號冒而存云余以子厚之文證之
則知步有新船為有據也又按沈存中筆談云韓退之
羅池碑云春與猿吟兮秋與鶴飛今驗石刻乃春與猿
吟兮秋鶴與飛古人多用此格如楚辭吉日兮辰良又
蕙殽蒸兮蘭藉奠桂酒兮椒漿欲相錯成文則語健耳
如老杜紅豆啄餘鸚鵡粒碧梧棲老鳳凰枝之類余以
存中之論證之則知鷗公以秋鶴與飛為誤者非也
曲逆音去遇
宋景文謂漢陳平封曲逆侯今學者讀曲逆作去遇不
作本音何耶余按孔經父云陳平封曲逆侯漢書元無
音文選載陸士衡高祖功臣頌曲逆宏達好謀能斷注
曲區遇反音遇然則景文竟忘文選注耶
樂府有摻字
楊文公談苑載徐鍇仕江南為中書舍人校祕書時吴
淑為校理古樂府中有摻字淑多改作操盖以為章草
之變鍇曰不可非可以一例若漁陽摻音七鑒反三撾
鼓也禰衡作漁陽摻撾古歌云邊城晏開漁陽摻黃塵
蕭蕭白日暗淑歎服之余按詩遵大路篇云摻執子之
袪兮陸德明音所覽反及所斬反葛屨篇摻摻女手則
又音以所銜所感息廉三反則摻字元非一義梁王僧
孺詠𢷬衣詩云散度廣陵音摻寫漁陽曲自注云摻音
憾然則摻字僧孺自有明注不惟吴淑不知而鍇復不
援以為證何耶桓譚新論有微子摻箕子摻乃知摻者
古已有之
乾德之號二
楊文公談苑記江南保大中浚秦淮得石志案其刻有
大宋乾德四年凡六字他皆磨滅不可識令諸家參驗
乃輔公祏反江東時年號後太祖受命國號宋改元乾
德江左始衰弱豈非威靈先及而符䜟將著也歐陽公
歸田錄記太祖建隆六年改元語宰相勿用前世舊號
於是改元乾德其後因於禁中見内人鑑背有乾德之
號以問學士陶榖榖曰此偽蜀時年號耳因問内人果
是故蜀王侍人太祖由是益重儒士而歎宰相寡聞也
夫乾德之號二一輔公祏一蜀王衍未知孰是
集靈存仙望仙之名
文忠公集古錄西嶽華山廟碑載其述自漢以來云高
祖初興改秦淫祀太宗承循各詔有司其山川在諸侯
者以時祠之孝武皇帝修封禪之禮巡省五嶽立宫其
下宫曰集靈宫殿曰存仙殿門曰望仙門中宗之世使
者持節歲一禱而三祠後不承前至於亡新寢用邱墟
建武之元事舉其中禮從其省但使二千石歲時往祠
自是以來百有餘年所立碑石文字磨滅延熹四年弘
農太守袁逢修廢起頓易碑飾闕會遷京兆尹孫府君
到欽若嘉業遵而成之孫府君諱璆文忠云文字可讀
其大略如此所謂集靈宫者他書皆不見唯見此碑余
嘗觀桓君山賦序云余少時為郎從孝成帝出祠甘泉
河東見郊先置華隂集靈宫宫在華山下武帝所造欲
以懷集仙者王喬赤松子故名殿為存仙端門南嚮山
書曰望仙門竊有樂高妙之志即書璧為小賦云然則
文忠言他書皆不見豈偶忘君山之云乎沈休文詩既
表祈年觀復立望仙宫
博塞字音
按鮑宏博經以博塞之塞音蘇代反然余考唐李翺樗
蒱法其采有開十二塞十一以開對塞則不當音以蘇
代反莊子云問榖奚事則博塞以遊亦音蘇代反
不識撐犂孤塗字
玄晏春秋曰計君乂授與司馬相如傳遂涉後漢書讀
匈奴傳不識撐犂孤塗之字有胡奴執燭顧而問之奴
曰撐犂天子也言匈奴之號單于猶漢人有天子也余
於是曠然發悟以上皆玄晏說又觀歐陽文忠公少時
代王狀元謝及第唘云陸機閱史尚靡識於撐犂枚臯
屬文徒率成於&KR0008;骳文忠公以為陸機盖誤也黃朝英
緗素雜記以不知文忠公用撐犂事為恨盖渠未嘗讀
玄晏春秋耳又沈元用謝啓云讀撐犂事而靡識敢謂
知書問祈招詩而不知尚慚博學然陸機不識撐犂事竟
不知在何書
束脩義
束脩其義不一論語曰自行束脩以上吾未嘗無誨焉
前人多引禮男贄玉帛禽鳥女贄榛栗棗脩以為束脩
者束脯也用束脯以為贄爾余按杜恕體論曰束脩之
業其上在於不言其次莫如寡知又按後漢馬援傳注
云男子十五以上謂之束脩不可以束脩之問不出境
一概論也檀弓云古之大夫束脩之問不出境乃知以
束脩為束脯者為非是後漢杜詩薦伏湛曰自行束脩
訖無毁玷注自行束脩謂年十五以上延篤傳注束脩
謂束帶脩飾
牙門
孔經父雜說記突厥李靖徙牙於磧中牙者旗也東京
賦竿上以象牙飾之所以自表飾也太守出則有門旗
其遺法也後遂以牙為衙早晚衙亦太守出建旗之義
也或以衙為廨舍早晩聲鼓則又謂之衙牌兒子謂之
衙内皆不知之耳唐韻注云衙府也是亦訛耳以上皆
孔說余按語林云近代通謂府廷為公衙即古之公朝
也字本作牙訛為衙詩曰祈父予王之爪牙大司馬掌
武備象猛獸以爪牙為衞故軍前大旗為牙旗出師則
有建牙之事軍中聽號令必至於牙旗之下乃知牙者
所以為衞也義主於此而孔氏止謂之旗者不得其說
者也唐資暇集亦云武職有押衙之目衙宜作牙非押
衙府也盖押衙旗者按兵書云牙旗者將軍之旌故豎
於門史傳咸作牙門今押牙既作押衙牙門亦謂之衙
門乎余又按南史侯景傳景將率謀臣朝必集行列門
外謂之牙門以次引進牙門始見於此
倒行逆旅
史記伍子胥傳子胥曰日暮途遠吾故倒行而逆施之
西漢主父偃傳亦曰吾日暮故倒行而逆施之余按吳
越春秋乃云日夕途遠吾故倒行逆旅之於道也廼知
施字即旅字施字於道無義國語曰晉陽處父過寗舍
於逆旅潘岳上客舍議亦引語曰許由辭帝堯之命而
舍於逆旅魏武帝詩曰逆旅整設以通商賈廼知逆施
可於事言之至於道路無義也當有識者訂之左氏傳
荀息曰今虢為不道保於逆旅正義曰逆迎也旅客也
迎止賓客之處也馬融長笛賦序曰有雒客舍逆旅
李白非蜀人
曾子固作李白詩集序云白蜀郡人初隠岷山又云舊
史稱白山東人為翰林待詔皆不合於白之自序盖史
誤也余按杜子美有蘇端薛復筵簡薛華醉歌云近來
海内為長句汝與山東李白好乃知舊史以白為山東
人不為無據也故范傳正所作李白碑以白其先隴西
成紀人涼武昭王九代之孫隋末流離神龍初潜還廣
漢因僑為郡人由此觀之則白本非蜀人也
玉樹
三輔黃圖云甘泉宫有槐根幹盤峙二三百年物也即
揚雄賦所謂玉樹青葱者余按唐劉餗隋唐嘉話謂雲
陽縣界多漢離宫故地有似槐而葉細土人謂之玉樹
揚子雲甘泉賦云玉樹青葱指此後左思譏之已失三
輔黃圖以為槐之根幹則又甚矣
筠為竹皮
許愼說文云筠字從竹竹皮也唐韻曰筠竹皮之美質
也禮記如竹箭之有筠如松柏之有心說者以竹箭松
柏各以皮心為固耳然古今文士例以筠配松何耶孔
穎達亦以筠為竹外青皮也
女壻乘龍
潘子真詩話云杜子美詩門闌多喜色女壻近乘龍為
誤引楚國先賢傳孫儁字文英與李元禮俱娶太尉桓
延女時人謂桓叔元兩女乘龍言得壻如龍也故宋景
文公詩亦云承家男得鳳擇壻女乘龍俱用此事余嘗
以潘子眞之論為非盖景文所用乃是此事至杜子美
詩女壻近乘龍盖用太平廣記蕭史傳所謂弄女乘鳳
蕭史乘龍者是也
飛燕在昭陽
西漢趙飛燕既立為皇后後寵少衰而弟絶幸為昭儀
居昭陽盖飛燕本傳云爾唐李太白宫詞云宫中誰第
一飛燕在昭陽夫昭陽昭儀所居也非謂飛燕耳其後
見唐王叡松窗錄云禁中呼木芍藥為牡丹命李白為
新辭有漢宫誰第一飛燕倚新妝之語乃知昭陽之本
世所傳者誤也然此一聯據楊妃外傳高力士摘之以
譛李白
黃庭博鵝
蔡絛西清詩話謂李太白詩有誤云山陽道士如相訪
為寫黃庭博白鵝逸少所寫乃道德經余按太白集有
懷古王右軍詩云山隂遇羽客要此好鵝賓掃素寫道
經筆精妙入神書罷籠鵝去何曾别主人據此詩則太
白未嘗誤用何耶按本傳逸少聞山隂道士好養鵝往
觀焉非山隂道士訪逸少也前詩不特誤使黃庭事嘗
疑以為世俗子所增至梅聖俞和宋諫議鵝詩亦云不
同王逸少辛苦寫黃庭山谷詩云頗似山隂寫道經雖
與羣鵝不當價則知黃庭之誤尤分明
秋菊落英
蔡絛西清詩話記荆公有黃菊飄零滿地金之句而文
忠公非之荆公以文忠不讀楚辭之過也以余觀之夕
餐秋菊之落英非零落之落落者始也故築室始成謂
之落成爾雅曰俶落權輿始也至若錢昭度詩云蕎麥
花殘小雪飛乃為詩病
藥名詩不始於唐
蔡絛西清詩話謂藥名詩世以起於陳亞非也東漢已
有離合體至唐始著藥名之號如張籍答鄱陽客詩江
臯歲暮相逢地黃葉霜前半下枝子夜吟詩問松桂心
中萬事喜君知以余觀之恐或不然且藥名之號自梁
以來已有之簡文帝藥名詩云朝風動春草落日照横
塘重臺蕩子妾黃昏獨自傷燭映合歡被帷飄蘇合香
石墨聊書賦鉛華試作粧徒令惜萱草蔓延滿空房梁
元帝藥名詩云戍客恒山下常思衣錦歸况看春草歇
還見㕍南飛蠟燭凝花影重臺閉綺扉風吹竹葉袖網
綴流黃機詎信金城裏繁露曉霑衣如庾肩吾沈約亦
各有一首乃知藥名詩不始於唐
青女横陳
荆公詩云日高青女尚横陳横陳二字見宋玉風賦横
自陳兮君之前及楞嚴經夫青女者主霜雪之神也故
淮南子云至秋三月青女乃出降霜雪高誘注云青女
乃天神青腰玉女主天霜雪荆公以青女為霜於理未
當杜子美秋野詩云飛霜任青女梁昭明博山香爐賦
曰青女司寒紅光翳景亦皆指為霜雪之神然荆公之
詩不害為佳句也
中山放麑
劉貢父詩話云陳子昂云吾聞中山相乃屬放麑翁放
麑本秦西巴孟孫氏之臣也謂之中山誤矣余觀陳無
已謝再授徐州教授啓云中山之相仁於放麑亂世之
雄疑於食子乃知誤者非一人也
前溪歌
十五嫁王昌盈盈入華堂自憐年最少復倚壻為郎舞
愛前溪緣歌憐子夜長閒來鬭百草度日不成妝唐崔
顥王家少婦詩子夜歌則樂府所謂古有女名子夜造
其歌者也至於前溪舞讀陳朝劉彤侯司空宅詠妓詩
乃得之劉彤詩云山邊歌落日池上舞前溪崔意屬此
又古今樂錄謂晉車騎將軍沈玩作前溪歌而非舞也
嚬青蛾
杜子美一百五夜對月詩想像嚬青蛾盖蛾眉也世所
傳本多作娥非是故杜江月詩又云誰家挑錦字滅燭
翠眉嚬可以為據又沈約詠月詩高樓切思婦西園遊
上才庾肩吾望月詩樓上徘徊月窗中愁思人隋董思
恭詠月詩别客長安道思婦高樓上故杜子美江月詩
云江月光於水高樓思殺人
犬迎曾宿客
今詩所傳杜詩犬迎曾宿客鵶護落巢兒余家有唐顧
陶所編杜詩乃是犬憎間宿客二字不同然皆有理又
對月詩舊本作斫却月中桂陶本作折盡月中桂二字
亦不同惟寄高適詩舊本乃天上多鴻鴈池中足鯉魚
陶本乃以池為河似不及河也
日暮碧雲合
文選有江文通雜擬詩如擬休上人云日暮碧雲合佳
人殊未來非休上人作也白樂天題道宗上人詩云不
似休上人空多碧雲思又唐休上人亦有詩與白云聞
有餘霞千萬首何妨一句乞閒人白答之曰禪心不合
生分别莫愛餘霞嫌碧雲則白直以碧雲合之句為湯
惠休作矣如文通擬淵明一詩編者至載於陶集中是
皆不明考之過
悠然見南山
東坡以淵明採菊東籬下悠然見南山無識者以見為
望不啻碔砆之與美玉然余觀樂天效淵明詩有云時
傾一尊酒坐望東南山然則流俗之失久矣惟韋蘇州
答長安丞裴說詩有云採菊露未晞舉頭見秋山乃知
真得淵明詩意而東坡之說為可信
藥蘭
唐李文正資暇集謂園亭中藥蘭蘭即藥藥即欄猶言
園楥非花藥之欄也有不悟者以藤架蔬圃堪作切對
按漢宣帝詔曰池藥未御幸者假與貧民漢書闌入宫
禁字多作草下闌則藥欄尤分明也方悟杜子美將赴
成都草堂詩常苦沙崩損藥欄及乘興還來看藥欄之
意孫少魏以欄為籞今本史信然
小胡孫
杜子美有從人覓小胡孫許寄詩云人說南州路山猿
樹樹懸舉家聞若駭為寄小如拳意題皆是胡孫而首
句以山猿為詞者何耶故韓子蒼有謝人寄小胡孫詩
云直疑少陵覓未解柳州憎然則雖子蒼亦以杜為錯
耶
銜杯樂聖稱世賢
韓子蒼言杜子美八仙歌左相日興費萬錢銜杯樂聖
稱世賢世字無義當作避字傳寫誤耳按李適之代牛
仙客拜左丞相為李林甫隂中罷政事賦詩曰避賢初
罷相樂聖且銜杯為問門前客今朝幾箇來
孟浩然得戴嵩詩意
顔之推家訓云羅浮山記云望平地樹如薺故戴嵩詩
云長安樹如薺有人詠樹詩云遥望長安薺皆耳學之
過也余因讀孟浩然秋登方山詩云天邊樹若薺江畔
洲如月乃知孟眞得嵩詩意
使白水事
前輩使白水事例作一意不可不辨魯僖公二十四年
傳曰同心者有如白水此以色言漢廣都郡有白水縣
此以地言止是一意也故潘安仁詩云白水過庭激綠
槐夾門植杜子美詩云黃雲高未動白水已揚波又云
卷簾惟白水隠几亦青山至許渾孟郊則不然許贈王
居士云雨中耕白水雲外斫青山孟郊云種稻耕白水
負薪所青山青山則止謂山之青而白水在魏田制云
白田收至十餘斛水田收數十斛於此當作兩字既是
兩意則非其對
韓子蒼以蘇味道詩為李益
火樹銀花合星橋鐵鎻開暗塵隨馬去明月逐人來游
妓皆穠李行歌盡落梅金吾不禁夜玉漏莫相催唐蘇
味道上元詩也韓子蒼和龔況上元游葆眞宫觀燈詩
云開卷愛公如李益解言明月逐人來多情如共春流
轉刻燭題詩又一回子蒼以蘇詩為李益何耶然蘇意
乃取梁朱超望月詩耳朱云唯餘故樓月遠近必隨人
使騶忌聽琴事
元微之桐花詩云爾生不我得我願裁為琴宫絃春以
君君若春日臨商絃廉以臣臣作旱天霖盖取史記騶
忌子聞齊威王鼔琴而為說曰大絃濁以春温者君也
小絃廉折以清者相也西清詩話乃云吴僧義海琴妙
天下而東坡聽唯賢琴詩有大絃春温和且平小絃廉
折亮以清之句至謂東坡未知琴趣不獨琴為然殊不
知亦取騶忌子聽琴之事耳
張麗華誤作潘麗華
東坡虢國夫人夜遊圖詩當時亦笑張麗華不知門外
韓擒虎盖全用杜牧之臺城曲兩句詩門外韓擒虎樓
頭張麗華凡此取後主張貴妃名麗華尤見寵幸隋遣
韓擒虎平陳後主與麗華俱收今坡詩本皆誤作潘麗
華遂致黃朝英緗素雜記以東坡為誤彼不記杜牧之
詩耳
静憩雞鳴午
荆公詩靜憩鳩鳴午荒尋犬吠昏學者謂公取唐詩隻
鳩鳴午寂雙燕話春愁之句余嘗見東坡手寫此詩乃
是靜憩雞鳴午讀者疑之盖亦不知取唐詩楓林社日
鼓茅屋午時雞
孤鴈詩
漢臯張君詩話謂鮑當吟孤鴈詩云更無聲接續空有
影相隨當時號為鮑孤鴈凡物有聲而孤者皆然何獨
鴈乎此人論詩正如王君卿以林和靖梅花詩亦可作
桃李杏花之類宜取東坡之笑也然予觀司馬温公詩
話乃謂當為河南府法曹常忤知府薛映因獻孤鴈詩
所謂天寒稻粱少萬里孤難進不惜充官庖為帶邊城
信薛大嗟賞時號鮑孤鴈與張君所記不同而詞句亦
非前句可及予後因讀江南野錄乃知張君所記是南
唐人詩
謝安捉鼻
謝安雖有盛名而當桓温恣横之際所以不仕者政以
温耳故雖有司按奏被召歴年不至禁錮終身而不辭
而其妻不解其意既見家門富貴而安獨靜退乃曰大
丈夫不如此也安捉鼻曰恐不免耳其後遂為桓温司
馬竟受簡文顧命與王坦之同事而温欲殺之坦之流
汗沾衣倒執手版安則從容就席以此觀之安之所以
答妻以不免之言而推求所以捉鼻之意盖畏温知之
而不免其禍耳非為不免富貴也張文潛和蘇東坡先
生西山舊事詩有云謝公富貴知不免醉眼未為蒼生
開豈失史意耶
吏部文章二百年
韓子蒼言歐陽文忠公寄荆公詩云翰林風月三千首
吏部文章二百年吏部盖謂南史謝朓於宋明帝朝為
尚書吏部郎長五言詩沈約嘗云二百年來無此詩也
文忠之意直使謝朓事而荆公答之曰他日若能窺孟
子終身安敢望韓公則荆公之意竟指吏部為退之矣
裹飯非子來
東坡次韻徐積詩殺雞未肯邀季路裹飯應須問子來
按莊子書子祀子輿子桑子來四人相與為友然無裹
飯之事莊子書又載子輿與子桑友而淋雨十日子輿
曰子桑殆病矣裹飯而往食之乃知裹飯者子輿子桑
非子來也東坡此詩為誤余又觀韓退之贈崔立之詩
云昔者十日雨子來寒且飢其友名子輿忽然憂且思
褰裳觸泥水裹飯往食之好事漆園吏書之存雄辭然
則退之亦誤用耳
僧綽采躐燭作鳳凰
憶昔庚寅降屈原旋看蠟鳳戲僧虔隨翁萬里心如鐵
此子何勞為買田東坡送子由奉使最後一章也時子
由之子侍行故及之然蠟鳳之戲議者以為誤盖南史
王曇首與兄弟集會子孫任其戲適僧達跳地作虎子
僧虔累十二博碁既不墜落落亦不重作僧綽采蠟燭
作鳳凰乃知蠟鳳之戲非僧虔也
荷囊非芰荷之荷
劉偉明贈熊本待制詩云西清寓直荷為橐左蜀宣風
繡作衣盖南史劉杳傳著紫荷橐事見漢張安世傳持
橐簮筆之意而偉明乃以荷為芰荷之荷何耶歐陽文
忠回吴舍人啟云紅藥翻階直禁垣之清切紫荷持橐
陪法從以雍容又上胥偃啟曰白蟫素簡以香生兹焉
辟惡紫袷荷嚢而備問最近清光乃知誤者非一人然
隋書樂志尚書錄令僕射吏部尚書朝服綴紫荷錄令
左僕射左荷右僕射吏部尚書右荷此又何耶姑俟博
識者
陽燧
淮南子陽燧見日則然而為火注云陽燧金也取金杯
無緣者熟摩令熱日下以艾承之又云木與木相摩則
然世之取火惟此耳劉言史與孟郊煎茶詩云敲石取
鮮火汲泉避腥鱗石火雖火而不可然言史不察也周
禮司烜氏掌以夫燧取明火於日鄭注云夫燧陽燧也
禮内則疏晴則以金燧取火於日隂則以木燧鑚火也
禮外傳云宗廟之祭用明火者以陽鑑取日中之火謂
之陽燧以冬至之日子時鑄銅為鑑
陽關圖
王維送元二詩渭城朝雨裛輕塵客舍青青柳色新勸
君更盡一杯酒西出陽關無故人李伯時取以為畫謂
陽關圖予嘗以為失按漢書上黨有天井關燉煌龍勒
有玉門關陽關去長安二千五百里唐人送客西出都
門三十里特是渭城耳今有渭城館在焉即古之渭陽
據其所畫當謂之渭城可也東坡題陽關圖詩龍眠獨
識慇懃處畫出陽關意外聲皆承其失耳至山谷題陽
關圖斷章云渭城柳色關何事自是離人作許悲然則
詳味山谷詩意謂之渭城圖宜矣
珠還合浦
古今詩話羊方諤上廣守詩鱷徙惡溪韓吏部珠還合
浦孟嘗君殊不知珠還合浦乃後漢孟嘗也
黃金臺
前輩以荆公詩功謝蕭規慙漢第恩從隗始詫燕臺以
臺字為失史記云為隗改築宫而師事之然唐時李太
白詩云何人為築黃金臺荆公詩本此
以玉兒為玉奴
東坡和楊公濟梅花詩云月地雲階漫一尊玉奴終不
負東昏又四時詩云玉奴纖手嗅梅花南史齊東昏侯
妃潘玉兒有國色牛僧孺周秦行記薄太后曰牛秀才
遠來誰為伴潘妃辭曰東昏侯以玉兒身死國除不擬
負他注云玉兒妃小字東坡盖用此而兩以兒為奴者
誤也然不害為佳句
東坡用事切
東坡和山谷嘲小德詩末云但使伯仁長還興絡秀家
盖伯仁乃絡秀子耳洪駒父哭謝無逸詩云但使添丁
長終興謝客家此學東坡語尤無謂添丁盧仝子氣脉
不相屬絡秀本周伯仁父浚之妾小德亦庶出故坡用
事其切如此山谷詩解著潛夫論不妨無外家更覺其
切
妓人出家詩
唐顧陶大中丙子編唐詩類選載陽郇伯作妓人出家
詩盡出花鈿與四隣雲鬟翦落向殘春暫驚風燭難留
世便是池蓮不染身貝葉欲翻迷錦字梵聲初學誤梁
塵從今豔色歸空後湘浦應無解佩人湘山野錄乃謂
本朝申國長公主為尼掖廷嬪御隨出家者三十餘人
太宗詔兩禁各以詩送之陳彭年作詩八句今考其詩
與陽郇伯所作一同首句盡出花鈿散玉津一句不同
豈後人改郇伯詩託以彭年之名而文瑩又不考之過
耶
蒸壺似蒸鴨
東坡岐亭汁字韻詩不見盧懷愼蒸壺似蒸鴨坐客皆
忍笑髠然發其羃按太平廣記載盧氏雜說鄭餘慶與
人會食日高衆客囂然呼左右曰爛蒸去毛莫拗折項
諸人相顧以為必蒸鵝鴨良久就餐每人前下粟米飯
一椀蒸胡蘆一枚餘慶餐盡諸人彊進而罷然則蒸壺
似蒸鴨乃鄭餘慶非懷愼也豈東坡偶忘之耶
望夫石
陳無已詩話望夫石在處有之古今詩人承用一律惟
劉夢得云望來况是幾千歲只似當年初望時語雖拙
而意工黃叔達魯直之弟也以顧况為第一云山頭日
日風和雨行人歸來石應語語意皆工江南望夫石每
過其下不風即雨疑况得句處也予家有王建集載望
夫石詩乃知非况作其全章云望夫處江悠悠化為石
不回頭山頭日日風和雨行人歸來石應語豈無己叔
達偶忘王建作耶
落梅花折楊柳
樂府雜錄載笛者羌樂也古曲有落梅花折楊柳非謂
吹之則梅落耳故陳賀徹長笛詩云柳折城邊樹梅舒
嶺外林張正見柳詩亦云不分梅花落還同横笛吹李
嶠笛詩逐吹梅花落含春柳色驚意謂笛有梅柳二曲
也然後世皆以吹笛則梅花落如戎昱聞笛詩云平明
獨惆悵飛盡一庭梅崔櫓梅詩初開已入雕梁畫未落
先愁玉笛吹青𤨏集詩憑仗高樓莫吹笛大家留取倚
欄看皆不悟其失耳惟杜子美王渙之李太白不然杜
云故園楊柳今搖落何得愁中却盡生王云羌笛何須
怨楊柳春風不度玉門關李云黃鶴樓中吹王笛江城
五月落梅花亦謂笛有二曲也
吳鈎
沈存中筆談謂唐詩多有言吴鈎者刀名也刀彎今南
蠻謂之葛黨刀予按吴越春秋闔閭内傳曰闔閭既寳
莫耶之劔復命於國中作金鈎令曰能為善鈎者賞之
百金吴作鈎者甚衆而有人貪王之重賞也殺其二子
以血釁金遂成二鈎獻於闔閭吴鈎始於此豈存中偶
忘之耶左太沖吴都賦云吴鈎越棘純鈎湛盧鮑昭結
客少年行云驄馬金絡頭錦帶佩吴鈎杜甫後出塞云
少年别有贈含笑看吴鈎又送劉判官云經過辨豐劔
意氣逐吴鉤李涉寄楊潛云腰帶佩吴鉤韓翃送王相
公云結束佩吴鉤
江神世情
雲齋廣錄記馮當時慶歴中以鄂州首薦至大江風濤
洶湧幾至沈沒來春廷試第一還鄂復過大江風微浪
穏舟楫安然公題詩江亭云江神也世情為我風色好
予讀唐文粹見施肩吾及第後過楊子江詩云憶昔將
貢年抱愁此江邊魚龍互閃爍黑浪高於天今日步春
草復來經此道江神也世情為我風色好乃知當時取
肩吾末句題於江亭耳非自作也
夜半鐘
陳正敏遯齋閒覽記歐陽文忠詩話譏唐人夜半鐘聲
到客船之句云半夜非鐘鳴時人偶聞此耳且云渠嘗
過姑蘇宿一寺夜半聞鐘因問寺僧皆曰分夜鐘曷足
怪乎尋問他寺皆然始知半夜鐘惟姑蘇有之以上皆
閒覽所載予考唐詩乃知歐公所譏乃唐張繼楓橋夜
泊詩全篇云月落烏啼霜滿天江村漁火對愁眠姑蘇
城外寒山寺夜半鐘聲到客船此歐陽公所譏也然唐
時詩人皇甫冉有秋夜宿嚴維宅詩云昔聞元慶宅門
向會稽峯君住東湖下清風繼舊蹤秋深臨水月夜半
隔山鐘世故多離别良宵詎可逢且維所居正在會稽
而會稽鐘聲亦鳴於半夜乃知張繼詩不為誤歐公不
察而半夜鐘亦不止於姑蘇如陳正敏說也又陳羽梓
州與温商夜别詩隔水悠揚半夜鐘乃知唐人多如此
王直方蘭臺詩話亦嘗辨論第所引與予不同
冷齋不讀書
洪覺範冷齋夜話謂山谷謫宜州殊坦夷作詩曰老色
日上面懽悰日去心今既不如昔後當不如今又云輕
紗一幅巾短簟六尺床無客白日靜有風終夜涼且曰
山谷學道休歇故其閒暇若此以上皆冷齋語也予以
冷齋不讀書之過上八句皆樂天詩盖是編者之誤致
令渠以為山谷所為前四句老色日上面乃樂天東城
尋春詩尚餘八句所謂今猶未甚衰每事力可任是已
後四句輕紗一幅巾乃樂天竹窗詩亦尚餘二十四句
所謂常愛輞川寺竹窗東北廊是已山谷外集更有嘖
嘖雀引雛梢梢笋成竹數篇皆非山谷詩偶會其意故
記之册學者不可不知也
僧順怡詩
冷齋夜話記西湖僧順怡詩久從林下游頗識林下趣
從渠綠隂繁不礙清風度閒來石上眠落葉不知數一
鳥忽飛來啼破幽寂處韓子蒼為予言後四句不同云
困即蟠石眠莫省落花數惟聞犬吠聲又入青松去
使君乃節度使之使
古樂府羅敷詩使君從南來五馬立踟蹰使如節度使
觀察使之使非使令之使也本草使君子潘州郭使君
療小兒多用此物醫家因號為使君子猶言太守子也
山谷題餘干縣令吴可權白雲亭詩云寄語吴令君但
遣糟牀注令君亦使君之意耳錢穆父有藥名詩云一
來亦甘草草别疎薄無使君子疑是以使君為使令之
使矣山谷藥名詩云楊侯濟北使君子其用意與錢異
曲名舞山香
東坡記徐州通判李淘有子年十七八素不善作詩忽
詠落花云流水難窮目斜陽易斷腸誰同砑光帽一曲
舞山香人驚問之若有物憑者謝中舍問其砑光帽事
自云西王母宴羣仙有舞者戴砑光帽帽上簮花舞山
香一曲未終花皆落去予讀唐羯鼓錄見汝陽王璡明
皇愛之每隨遊幸璡嘗戴砑紗帽子打曲上自摘紅槿
花一朵置於帽上遂奏舞山香一曲花不墜落上大笑
事與前極相類
曲名茘枝香
唐書禮樂志帝幸驪山楊貴妃生日命小部張樂長生
殿因奏新曲未有名會南方進荔枝因名曰荔枝香樂
史所作楊妃外傳亦云新曲未有名會南海進荔枝故
杜子美病橘詩云憶昔南海使奔騰獻荔枝百馬死山
谷到今耆舊悲又解悶詩云先帝貴妃今寂寞荔枝還
復入長安炎方每續朱櫻獻玉座應悲白露團按唐志
以荔枝貢自南方外傳以荔枝貢自南海杜詩亦以為
南海及炎方則明皇時進荔枝自嶺表明矣東坡詩乃
以永元荔枝來交州天寳歲貢取之涪張君房脞說亦
以為忠州何耶當有辨其非是者
能改齋漫錄卷三
