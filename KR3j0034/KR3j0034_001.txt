能改齋漫錄卷一
宋吳曾撰
事始
樓羅
黃朝英緗素雜記論樓羅云酉陽雜俎云樓羅因天寳
中進士有東西堋各有聲勢稍傖者多會於酒樓食畢
羅故有此語予讀梁元帝風人辭云城頭網雀樓羅人
著則知樓羅之言起已多時又蘇鶚演義云樓羅幹了
之稱也俗云騾之大者曰樓騾騾羅聲相近非也又云
婁敬甘羅亦非也盖樓者攬也羅者綰也言人善幹辦
於事者遂謂之摟羅摟字從手旁作婁爾雅云婁聚也
此說近之然南史顧歡傳云蹲夷之儀婁羅之辨又談
苑載朱貞白詩云太婁羅乃止用婁羅字又五代史劉
銖傳云諸君可謂僂羅人也乃加人焉以上皆朝英說
然予以為此說久矣北齊文宣帝時己有此語王昕曰
樓羅樓羅實自難解蓋不始於梁元帝之時以表考之
梁簡文帝即位是歲己巳次年庚午北齊宣帝即位至
壬申年梁元帝方即位今據緗素雜記以樓羅事引梁
元帝風人辭為始不當蓋元帝在宣帝之後
麥秋
黃朝英緗素雜記云宋子京有帝幸南園觀刈麥詩云
農扈方迎夏官田首告秋注云臣謹按物成熟者謂之
秋取揫歛之義故謂四月為麥秋余按北史蘇綽傳云
布種既訖嘉苗須理麥秋在野蠶停於室則麥秋之說
其來舊矣以上皆朝英說予考麥秋之始在禮記月令
自有成說何必引蘇綽說耶釋其義則景文之說尤盡
及觀王荆公絶句云荷葉初開筍漸抽東陂南蕩正堪
遊無端隴上翛翛麥横起寒風占作秋此又何也然景
文所注本出蔡邕月令章句曰百穀各以其初生為春
熟為秋故麥以孟夏為秋
廋詞
太平廣記引嘉話錄載權德輿言無不聞又善廋詞嘗
逢李二十六於馬上廋詞問答聞者莫知其所說焉或
曰廋詞何也曰隠語耳語不曰人焉廋哉人焉廋哉此
之謂也已上皆嘉話所載予按春秋傳曰范文子莫退
於朝武子曰何莫也對曰有秦客廋詞於朝大夫莫之
能對也吾知三焉楚申叔時問還無社曰有麥麴乎有
山鞠藭乎蓋二物可以禦濕欲使無社逃難於井中然
則廋一字雖本於論語然大意當以春秋傳為證東坡
和王定國詩云巧語屢曾遭薏苡廋詞聊復託芎藭
主者施行
今朝廷行移下州縣必云主者施行者本後漢黃瓊傳
也
鴟夷子皮
王觀國學林新編論鴟夷子引史記伍子胥傳及應劭
注及前漢食貨志及顔師古注云自號鴟夷者言若盛
酒之鴟夷多所容受而可卷懷與時張弛也鴟夷皮之
所為故曰子皮又引陳遵傳載揚雄酒箴曰鴟夷滑稽
腹大如壺然則范蠡自號鴟夷子皮又號陶朱公託鄙
名以自晦其迹耳已上皆王說予按墨子曰孔子怒景
公之不封己乃樹鴟夷子皮於田常之門孔叢子嘗作
詰墨曰夫樹人為信己也孔子適齊惡陳常而終不見
常病之又陳常弑其君孔子沐浴而朝請討之其終不
樹子皮審矣此孔叢子辯孔子不樹子皮之義也以是
知鴟夷子皮又見於孔子不獨范蠡也
浴處掛壺於門
今所在浴處必掛壺於門或不知其始按周禮挈壺氏
掌挈壺以令軍井鄭司農注曰謂為軍穿井井成挈壺
懸其上令軍中士衆皆望見知此下有井壺所以盛飲
故以壺表井又别注曰挈讀如挈髮之挈壺盛水器也
乃知俚俗所為亦有所本
萬歲之呼
高承事物紀原云萬歲之始考古逮周未有此禮戰國
時秦王見藺相如奉璧田單偽約降燕馮諼焚孟嘗君
債券左右及民皆呼萬歲蓋七國時衆所喜慶於君者
皆呼萬歲秦漢以來臣下對見於君拜恩慶賀率以為
常已上皆高說予按大雅云虎拜稽首天子萬壽人臣
之奉上以萬歲疑發於此
鱠殘魚
太平廣記載洛陽伽藍記云釋寳誌嘗於臺城對梁武
帝喫鱠食訖武帝曰朕不知味二十餘年矣師何云爾
誌公乃吐出小魚依依鱗尾如今秣陵尚有鱠殘魚也
予按越王勾踐之保會稽方斫魚為膾聞吳兵棄其餘
於江化而為魚猶作膾形也故名鱠殘魚亦曰王餘魚
以是知鱠殘魚不始於誌公又博物志曰孫權曾以行
食鱠有餘因棄之中流化而為魚今有魚猶名吳餘膾
者長數寸大如筯尚類膾形也吳都賦曰片則王餘王
逸注曰王餘魚其身半也俗云越王膾魚未盡因以其
半棄之為魚遂無其一面故曰王餘也
洪州為鎮南軍
唐咸通六年安南久屯兩河銳士死瘴毒者十七宰相
楊收議罷屯軍以江西為鎮南軍募強弩二萬建節度
其地便近易調度詔可然則以洪州為鎮南軍始於咸
通六年
人君葬地為山陵
漢以來人君所葬之地為山陵如高祖之長陵是已然
呂不韋說秦昭王太子曰王之春秋高一日山陵崩太
子用事注云山陵喻尊高也崩死也然則以葬地為山
陵久矣出戰國策
身閉鼻甕
世以身不修飾者為閉鼻不清亮者為甕蓋有所本也
王充論衡别通篇鼻不知香臭曰甕人不知是非為閉
不癡不聾
北史長孫平隋開皇三年為工部尚書時有人告大都
督邴紹非毀朝廷上怒將斬之平進諫曰諺云不癡不
聾不做大家翁此言雖小可以喻大予按慎子曰不聡
不明不能為王不瞽不聾不能為翁乃知此語久矣慎
子名到南史庾仲文傳亦云不癡不聾不成姑公因話
錄載唐肅宗謂郭子儀曰諺云不癡不聾不作阿家翁
焚香始於漢
李相之賢已集謂焚香之始云本佛圖澄傳襄國城塹
水源暴竭石勒問澄澄曰今當敕龍取水乃至故泉源
上坐繩牀燒安息香呪數百言水大至予按江表傳有
道士于吉來吳會立精舍燒香讀道書制作符水以療
病又按漢武帝故事亦云昆邪王殺休屠王以其衆來
降得其金人之神置之甘泉宮金人皆長丈餘其祭不
用牛羊唯燒香禮拜然則焚香自漢已然矣
詩人用儂字
王觀國學林新編云江左人稱我汝皆加儂字詩人亦
或用之孟東野詩云儂是拍浪兒是也予以隋煬帝亦
嘗用矣大業拾遺記與宮女羅羅詩云幸好留儂伴儂
睡不留儂住意如何又云此處不留儂更有留儂處又
古樂府宋鮑昭吳歌云但觀流水還識是儂流下又云
歡見流水還識是儂流淚晉太元中子夜歌云故使儂
見郎又云儂亦吐芳詞又云儂亦恃春容又云儂年不
及時又云儂作北辰星又云動儂含笑容所用甚多然
則吳音稱儂其來甚久詩人用之豈始東野耶石崇亦
有懊儂歌
歡稱婦人
晉吳聲歌曲多以儂對歡詳其詞意則歡乃婦人儂乃
男子耳然至今吳人稱儂者唯見男子以是知歡為婦
人必矣懊儂歌云揮如陌上鼓許是儂歡歸又云我與
歡相憐又云我有一所歡安在深閤裏又華山畿云歡
若見憐時棺木為儂開又讀曲歌云思歡久不愛獨枝
蓮只惜同心藕又云憐歡敢喚名念歡不呼字連喚歡
復歡兩誓不相棄予後讀通典見序常林歡云江南謂
情人為歡然後始恨讀書之寡
謂父為爹
儂歡出於江南風俗政猶以父為爹音徒我反南史武
興王憺為荆州刺史惠及百姓詔還朝人歌曰始興王
人之爹赴人急如水火何時復來哺乳我荆土方言謂
父為爹故云
樂府名大郎神
本朝樂府有二郎神非也按唐樂府雜錄曰離别難武
后朝有一士人陷冤獄籍其家妻配入掖庭善吹觱篥
乃撰此曲以寄情焉初名大郎神蓋良人行第也既畏
人知遂三易其名曰悲切子又曰怨回鶻乃以大為二
傳寫之誤
歌辭曰曲
自昔歌辭或謂之曲未見其始琴書曰蔡邕嘉平初入
青溪訪鬼谷先生所居山有五曲一曲製一弄山之東
曲常有仙人遊故作遊春曲南有澗冬夏常淥故作淥
水中曲即鬼谷先生舊所居也深邃岑寂故作幽居北
曲高巖猿鳥所集感物愁坐故作坐愁西曲灌木吟秋
故作秋思三年曲成出示馬融甚異之然漢蘇武詩云
幸有絃歌曲可以喻中懷則音韻稱曲其來久矣又按
韓詩章句有章曲曰歌無章曲曰謠
旁午之義
古今文字言旁午之義按儀禮曰度尺而午注曰一縱
一横曰旁午
民曰黔首
史記秦紀秦命民曰黔首然禮祭義篇宰我問孔子而
孔子曰因物之精制為之極明命鬼神以為黔首則然
則以黔首命民久矣
屋翼名博風
今之屋翼謂之博風見儀禮士冠禮篇云直於東榮鄭
氏注曰榮屋翼也唐賈公彦疏曰榮屋翼也者即今之
博風乂曰榮在屋棟兩頭與屋為翼若鳥之有翼故斯
干詩美宣王之室云如鳥斯革如翬斯飛與屋為榮故
云榮也
恅愺
文士以作事迫促者通謂之恅愺見陸士衡文賦曰恅
愺瀾漫亡耦失疇埤蒼曰&KR0008;&KR0008;寂靜也&KR0008;&KR0008;與愺恅音
義同愺麤老切恅閭草切
唐突
律有唐突之罪按漢馬融長笛賦曰&KR1565;瀑噴沬犇遯碭
突李善注碭徒郎切以唐為碭李白赤壁歌云鯨鯢唐
突留餘迹劉禹錫磨鏡篇云却思未磨時瓦礫來唐突
亦作此唐突字魏曹子建牛鬭詩云行至土山頭欻起
相搪突見太平廣記
錢塘蘇小小
劉次莊樂府解題曰錢塘蘇小小歌蘇小小非唐人世
見樂天夢得詩多稱咏遂謂與之同時耳次莊雖知蘇
小小非唐人而無所據予按郭茂倩所編引廣韻曰蘇
小小錢塘名倡也蓋南齊時人西陵在錢塘江之西故
古辭云何處結同心西陵松栢下
印名璽
蔡邕獨斷云璽印也信也天子璽白玉螭虎紐古者尊
卑共之春秋襄公二十九年左氏傳季武子取卞使公
冶問璽書追而與之杜預曰璽印也月令曰固封璽季
武子使公冶問璽書此諸侯大夫印皆稱璽也漢衞宏
云秦以前民皆以金玉為印唯其所好自秦以來唯天
子之印獨稱璽又以玉羣臣莫敢用也案周禮掌節貨
賄用璽節鄭康成曰今之印章也則周時印己名璽但
上下通用以上並見左氏傳疏今宏以為天子獨稱璽
何哉又案初學記云春秋合誠圖曰堯坐中舟與太尉
舜臨觀鳳凰負圖授堯圖以赤玉為押長三尺廣八寸
黃玉檢白玉繩封兩端其章曰天赤帝符璽五字則堯
時印己名璽矣本朝徽宗嘗賜宰臣蔡元長塗金銀鑄
公相印一紐前古所無也
和買
和買二字見孔穎達左氏義昭公十六年晉韓起聘於
鄭宣子有環其一在鄭商宣子買諸賈人既成賈矣商
人曰必告君大夫子産曰今吾子以好來辱而謂敝邑
強奪商人是教敝邑背盟誓也穎達云上稱買諸賈人
則是和買而子産謂之彊奪者韓子以威逼之其賈必
賤故商人欲得告君大夫子産知其非和買故云然也
鹽䜴
鹽豉古來未有也禮記内則炮豚之法云調之以醯醢
尚書說命篇若作和羹爾惟鹽梅左傳晏子曰水火醯
醢鹽梅以烹魚肉是古人調鼎用梅醢也而言不及豉
古人未有豉也止用醬耳禮記内則楚辭招魂備論飲
食而言不及豉史游急就篇乃有蕪荑鹽豉史記貨殖
傳曰蘖麴鹽豉千合及三輔决錄曰前隊大夫范仲公
鹽豉蒜果共一筩蓋秦漢已來始為之耳
冕始於胡曹
高承事物紀原云冕說文曰黃帝初作冕世本曰黃帝
作旒冕宋衷云冠之垂旒者通典曰黃帝作冕垂旒目
不斜視也已上皆高承說予以高承未見世本全文也
蓋世本云胡曹作冕注云胡曹黃帝臣也然則作冕始
於胡曹耳
經典無騎字
春秋左氏傳昭公二十五年左師展將以公乘馬而歸
杜預注曰欲與公輕歸宋劉炫謂左師展將以公乘馬
而歸欲共公單騎而歸此騎馬之漸也予按古者服牛
乘馬馬以駕車不單騎也至六國之時始有單騎蘇秦
所謂車千乘騎萬匹是也曲禮云前有車騎者禮記乃
漢世書耳經典並無騎字
回禄為火神
經傳多以祝融回祿為火神祝融則無可疑者回祿則
未之見也予按周語曰昔夏之興也融降於崇山注云
融祝融其亡也回祿信於耹隧注云回祿火神鄭語云
夫黎為高辛氏火正以淳燿敦大天明地德光昭四海
故命之曰祝融其功大矣昭公二十九年左傳曰火正
曰祝融又曰顓頊氏有子曰黎為祝融故太史公採取
二傳以為楚世家云顓頊生稱稱生卷章卷章生重黎
重黎為高辛氏火正甚有功能光融天下帝嚳命曰祝
融共工氏作亂帝嚳使重黎誅之而不盡帝乃以庚寅
日誅重黎而以其弟吳回為重黎後復居火正為祝融
吳回生陸終陸終生子六人六曰季連楚其後也以此
考之則祝融之後有吳回陸終回祿者回陸也舉二人
而言耳陸祿音相近帝嚳既誅重黎而以吳回陸終為
後復居火正而為祝融則前古以回祿配祝融而為火
神可以無疑矣
羹音郎
王觀國學林新編云史記前漢羹頡侯劉信潁川地名
不羹者羹音郞春秋昭公十二年左傳今我大城陳蔡
不羹陸德明音義曰羹音郎前漢地理志潁川郡定陵
縣有東不羹襄城有西不羹顔師古曰羹音郎羹音郎
者自古所呼如此宋玉招魂曰肥牛之腱胹若芳和酸
若苦陳吳羹以音韻協之亦讀羹為郎已上皆王說予
按古者羹臛之字音皆為郎不止宋玉招魂也故魯頌
閟宫與史游急就章羹與房漿糠為韻至於不以羹為
郎者孔穎達云近世以來方如此不知又何也
直閣名官
馮章靖公元字道宗眞宗大中祥符末元嘗講易泰卦
賜五品服除直龍圖閣直閣名官蓋始於此
立千丈架閣
仁宗朝周湛為江西轉運使以江西民喜訟多竊去案
牘而州縣不能制湛為立千丈架閣法以歲月爲次嚴
其遺去之罪朝廷頒諸路為法
本朝制置使
本朝制置使始於楊允恭太宗命允恭為洛苑副使江
淮兩浙都大發運擘畫茶鹽捕賊事先是三路轉運使
上供米不過三百萬石允恭盡籍三路舟卒與所運物
數擇才吏授之江浙所運止淮泗由淮泗輸京師行之
一歲上供者六百萬即命允恭為發運制置使改擘畫
為制置
省名禁
省中舊名禁中避元后諱改為省中見漢書
下見上謂之參
下見上謂之參蓋始於戰國時也戰國策秦王欲見頓
弱頓弱曰臣之義不參拜王能使臣無拜即可矣不則
不見也秦王許之
試詩賦題示出處
本朝試進士詩賦題元不具出處因淳化三年殿試巵
言日出賦獨路振知所出遂中第三人是年孫何第一
人朱台符第二人亦不能知止取其文耳自後所試進
士詩賦題皆明示出處
端溪硯
端州石唐世已知名許渾歲暮自廣江至新興詩云洞
丁多斵石蠻女半淘金自注云端州斵石李賀青花紫
石硯歌云端州匠者巧如神柳公權論硯亦云端谿石
為硯至妙
奏御劄子稱進止
今奏御劄子各稱進止自唐已然顏眞卿上疏曰御史
中丞李進等傳宰相語稱奉進止緣諸司官奏事頗多
朕不憚省覽
糊名考校
取士至仁宗始有糊名考校之律雖號至公然尚未絶
其弊其後袁州人李夷賓上言請别加謄錄因著為令
而後識認字畫之弊始絶
禱祠習儀
仁宗時天子親祠祠部言周官宗伯凡王之禱祠隸儀為
位鄭康成曰若隸司徒府而令百官即祠所習儀不敬
請徙尚書省至今循之
賣坊場河渡
本朝賣坊場河渡始於熙寧間荆公建議然古亦有之
按水經漢武微行栢谷遇辱竇門感其妻深識之賜以
河津令其鬻渡
鄭宋修韻略
互注禮部韻略叙云自慶歴間張希文始以圈子標記
禮部因之頗以為便元祐復詩賦嘗加校正尋又罷去
云然予嘗考之禮部韻略凡三經修矣景祐初鄭文肅
戩天休為太常博士考校御試進士與宋景文建議禮
部所行韻略及廣韻繁簡失當訓詁不正有司考士多
以聲病被黜三韻是正音訓書成學者以為便然則景
祐初鄭宋已修韻略不始張希文也
封還詞頭
仁宗時胡文恭公宿武平知制誥入内都知楊懷敏坐
衞士夜盜入禁中出為和州都監懷敏用事久勢動中
外出未幾召復故職宿封還辭頭翼日上謂宰相曰前
代有此故事否文彥博對曰唐給事中袁高不草盧把
制書近年富弼亦曾封還辭頭然則唐制給事中亦草
制耶故袁高得伸其志今改龍川别志載劉從愿妻遂
國夫人寳元中出入内庭以此獲罪久之得復入富鄭
公時知制誥遂國復還國封制既下鄭公繳還辭頭封
命遂寢唐制為給事中得封詔書中書舍人繳詞頭蓋
自鄭公始已上皆蘇說蓋唐給事中亦草制耳蘇偶忘
之耶
禁蕃曲氊笠
崇寧大觀已來内外街市鼔笛拍板名曰打斷至政和
初有旨立賞錢百五千若用鼔板改作蕃曲子并著蕃
服之類並禁止支賞其後民間不廢鼓板之戲第改名
太平鼔續又有旨一應士庶於京城内不得輒戴氊笠
子如有違犯並依上條
導駕官朝服
政和元年十二月戊戌詔自今後導駕官並朝服結佩
應親祠除祭服外餘並朝服不得常服
試辭學兼茂科格制
大觀四年四月禮部奏擬立到歲試辭學兼茂科試格
制(依見行體式)章表(依見行體式)露布(如唐人破藩賊露布之類)已上用四六
頌(如韓愈元和聖德詩柳宗元平淮夷雅之類)箴銘(如揚雄箴九州又如柳宗元塗山銘張孟陽劍)
(閣銘之類)誡諭(如近體誡諭風俗或百官之類)序記依古體亦許用四六臨
時取四題分作兩場内二篇以歴代史傳故事借擬為
題餘以本朝故事或時事並限二百字以上箴銘限一
百字以上奉聖旨依
勿破他故事
故事知制誥見宰相止用平狀非朔望而見則去鞾笏
張文節公知白在中書頗重典故時徐奭知制誥初投
刺以大狀後又請見多具鞾笏張力辭此二事具述舊
制謂徐曰且勿破他故事
能改齋漫錄卷一
