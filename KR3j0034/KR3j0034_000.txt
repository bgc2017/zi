能改齋漫錄雜家類二(雜考之屬)
提要
(臣)等謹案能改齋漫錄十八卷宋吳曾撰曾
字虎臣崇仁人秦檜當國時曾上所業得官
紹興癸酉自敕局改右承奉郎主奉常簿為
玉牒檢討官遷工部郎中出知嚴州致仕卒
此書乃所著說部末有其子復跋稱所記凡
二千餘條釐為十八卷自元初以來刊本久
絶今本乃明人從秘閣抄出原缺首尾兩卷
焦竑家傳本遂以第二卷第十七卷各分作
兩卷以足其數實非完帙又書中分事始辯
誤事實沿襲地理議論記詩謹正記事記文
方物樂府神仙鬼怪共十三類而諸本互有
同異或分卷各殊或次序顛倒或以第十一
卷分作兩卷而併第九卷入第八卷内或無
謹正一類而併入記事類中蓋傳抄既多後
人復意為分析故往往彼此參錯不能盡如
其舊也是書於考證頗詳而當時殊為衆論
所不滿劉昌詩蘆浦筆記嘗摘其舛誤十一
條又稱其比事門中多所漏略舉史記八事
以例其餘趙彥衞雲麓漫抄亦摘其中論佛
法與天地並原一條為所學之誣妄併稱其
詬訾前賢不少如詩人得句偶有相犯即以
為蹈襲及恃記博妄有穿鑿周煇清波襍志
則謂其記荆王元儼戲劇批判及宗室子好
尚之僻諸事有論其不應言者旋被旨毁板
盛如梓恕齋叢談又載當日有知麻城縣鄭
顯文者遣其子之翰赴御史臺論曾事涉謗
訕有旨曾顯文各降兩官臣僚繳奏乃黜顯
文送其子汀州編管後京鏜愛其書始板行
與煇所記不同未詳孰是王士禎池北偶談
以為曾書多不滿王安石顯文殆又襲黨人
故智今觀其書以荀彧為漢之忠臣以馮道
為大人其是非甚為乖剌又如孫仲鼇賀秦
檜詩曾惇上秦檜書事十絶句皆臚載無遺
趙彦衞又記秦檜卒後曾不敢出其第十九
卷自稱不樂京局且不能委曲時好恐以罪
去以此惑後人是其黨附權奸昭然可見併
其書遭人攻擊蓋由於此士禎偶未詳考也
然曾記誦淵博故援據極為賅洽辨析亦多
精核當時雖惡其人而諸家考證之文則不
能不徵引其說幾與洪邁容齋隨筆相埒置
其人品而論其學問棄其瑕纇而取其英華
在南宋說部之中要稱佳本則亦未可竟廢
也乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
