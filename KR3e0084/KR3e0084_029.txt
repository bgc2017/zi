神農本草經疏卷二十九
明繆希雍撰
總二十二種今疏其要者四種
葫馬齒莧茄子(根附)
蕺
葫(蒜也)味辛温有毒主散癰腫䘌瘡除風邪殺毒氣獨子
者亦佳歸五藏久食傷人損目明
疏葫大蒜也稟火金之氣以生故其味辛氣温辛
温太甚故其性有毒熏臭異常不宜多食入足陽明
太隂厥隂經辛温能辟惡散邪故主除風邪殺毒氣
及外治散癰腫䘌瘡也辛温走竄無處不到故主歸
五藏脾胃之氣最喜芳香熏臭損神耗氣故久食則
傷人肝開竅於目目得血而能視辛温太過則血耗
而目損矣總之其功長於通逹走竅去寒濕辟邪惡
散癰腫化積聚煖脾胃行諸氣故蘇恭主下氣消穀
化肉蔵器主風濕破冷氣爛痃癖伏邪惡宣通温補
日華子主健脾胃治腎氣止霍亂轉筋腹痛除邪祟
解温疫等用也
主治參互
外臺秘要關格脹滿大小便不通獨頭蒜燒熟去皮
綿裹納下部氣立通又方治金瘡中風角弓反張
取蒜一大升破去心無灰酒四升煑令極爛并滓服
一大升須臾得汗則瘥簡要濟衆治鼻血不止服
藥不應用蒜一枚去皮細研如泥攤一餅子如錢大
厚一豆許左鼻血出貼左脚心右鼻血出貼右脚心
兩鼻俱出皆貼之立瘥血止急以温水洗脚心外
科精要背瘡灸法凡覺背上腫硬疼痛以濕紙貼尋
瘡頭用大蒜十顆淡豆豉半合乳香一錢細研勻隨
瘡頭大小用竹片竹圈圈定填藥於内二分厚著艾
灸之痛灸至痒痒灸至痛以百壮為率效永類鈐
方乾濕霍亂轉筋用大蒜搗塗足心立愈普濟方
寒瘧冷痢端午日以獨頭蒜十箇黃丹二錢搗丸梧
子大每服九丸長流水下妙衍義暴下血病用葫
五七枚去皮研膏入豆豉搗丸梧子大每米飲下五
六十丸無不愈者華佗行道見車載一人病咽塞
食不下呻吟佗視曰餅店家蒜虀大酢三升飲之當
自痊果吐大蛇一枚而愈
簡誤
蒜性温屬火氣味臭烈凡肺胃有熱肝腎有火氣虛
血弱之人切勿沾唇雖有煖脾胃袪寒濕之功亦宜
暫用切勿過施過則生痰動火傷神散氣損目耗血
切戒切戒
馬齒莧主目盲白翳利大小便去寒熱殺諸蟲止渴破
癥結癰瘡服之長年不白和梳垢封疔腫又燒為灰和
多年醋滓先灸疔腫以封之即根出生搗絞汁服當下
惡物去白蟲煎為膏塗白秃又主三十六種風結瘡以
一釡煑澄清内蠟三兩重煎成膏塗瘡上亦服之
疏馬齒莧稟天之隂寒兼得地中之金氣以生故
葉節間有水銀以其得金氣多也味應辛苦氣寒無
毒經云榮氣不從逆於肉裏乃生癰腫原病式云諸
痛痒瘡瘍皆屬心火辛寒能凉血散熱故主癥結癰
瘡疔腫白秃及三十六種風結瘡搗敷則腫散疔根
拔絞汁服則惡物當下内外施之皆得也辛寒通利
故寒熱去大小便利也苦能殺蟲寒能除熱故主殺
諸蟲去寸白止渴辛寒能散肺家之熱故主目盲白
翳也長年不白總言其凉血益血病去身輕之功耳
方士多采取用以其亦有代砂結汞之能也
主治參互
崔元亮治赤白下不問老幼孕婦悉可服取馬齒莧
搗絞汁三大合和雞子白一枚微温頓服之不過再
作則愈又方療多年惡瘡百方不瘥或痛焮走不
已者竝爛搗馬齒莧敷上不過三兩遍即愈廣利
方小兒火丹熱如火遶臍即損人馬齒莧搗塗之
崔元亮方疔瘡腫毒馬齒莧二分石灰三分為末雞
子白和傅之
簡誤
馬齒莧辛寒滑利凡脾胃虛寒腸滑作泄者勿用煎
餌方中不得與鼈甲同入令化作小鼈傷人也
茄子味甘寒久冷人不可多食損人動氣發瘡及痼疾
根及枯莖葉主凍脚瘡可煑作湯漬之良
疏茄内稟地中一隂之氣外受南方熱火之陽故
其花實皆紫本經雖云甘寒必是濕中有火使非濕
熱則不能動氣發瘡及痼疾也濕勝則久冷人多食
有損熱勝故能主凍脚瘡也孟詵云主寒熱五藏勞
大明治温疾傳尸勞氣皆非正治惟腫毒家用之為
當耳
主治參互
靈苑方腸風下血經霜茄連蔕燒存性為末每日空
心温酒服二錢匕丹溪方治乳頭裂用茄子老黃
者燒灰傅之鮮茄蔕鮮何首鳥等分煑飲治對口
瘡有神茄稈燒灰淋汁和入桑磠堿等藥諸癰腫
疔瘡有效
簡誤
茄觀本經所說止是損人竝無利益後人雖有處治
之法然終與本經相失凡有痼疾及虛冷人切不可
食近世為茹菜中常用之物尊生者當慎之
蕺味辛微温主蠷螋溺瘡多食令人氣喘(俗呼魚腥草)
疏蕺生於下濕之地得隂中之陽故其味辛氣温
入手太隂經能治痰熱壅肺發為肺癰吐膿血之要
藥辛温主散故能治蠷螋溺瘡肺主氣辛温能散氣
故多食令人氣喘肺與大腸為表裏大腸濕熱盛則
為痔瘡得辛温之氣則大腸清寧故又為痔瘡必須
之藥
主治參互
單用搗汁入年久芥菜滷飲之治肺癰有神救急
方痔瘡腫痛魚腥草一握煎湯熏洗仍以滓傅即愈
簡誤
蕺止能消肺癰治痔瘡餘非所長况多食令人氣喘
發虛弱損陽氣發脚氣等害慎之慎之
神農本草經疏卷二十九
