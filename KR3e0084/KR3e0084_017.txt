神農本草經疏卷十七
明繆希雍撰
獸部中品
總十七種今疏其要者九種
白馬莖(尿溺附)鹿茸(角髓腎肉附)牛角䚡(膽肉附)
羖羊角(肝腎肉血附)狗隂莖(頭骨血肉附)羚羊角
犀角虎骨兔頭骨(腦肝肉附)
白馬莖味鹹甘平無毒主傷中脈絶隂不起強志益氣
長肌肉肥健生子小兒驚癎隂乾百日用
疏馬火畜也其隂莖又純陽之物也故能主男子
隂痿堅強房中藥多用之本經味鹹氣平别錄甘無
毒察其功用氣平應作温非甘温則不主傷中脈絶
以甘能補血脈温能通經絡故耳陽衰則隂不起而
生長之道絶鹹温走下焦補助真陽則隂自起精自
煖故能令人有子也氣屬陽陽得補故能益氣腎藏
志腎氣足故能強志甘温補血脈而助真氣故又能
長肌肉肥健也别錄又主小兒驚癎者似非其所長
應是誤入耳凡收當取銀色無病白馬春月游牝時
力勢正強者生取隂乾百日用時以銅刀切片將生
羊血拌蒸半日去血晒乾剉用
主治參互
得肉蓯蓉巴戟天山茱萸兔絲子真陽起石人參鹿
茸狗隂莖作丸治真陽虚脱隂痿不起下元冷憊等
證
簡誤
馬隂莖乃純陽之物也凡隂虛火盛者不得服人但
喜其温煖滋助陽道少年多慾者房中術用之仗其
力勢恣欲無節以致損竭真隂多成勞瘵不可不戒
也
馬通微温主婦人崩中止渴及吐下血鼻衂金瘡止
血
疏白馬通本經雖云微温然必是苦而涼者也惟
其苦涼所以能療諸血熱證止渴及孟詵主隂陽易
垂死者絞汁服也
白馬溺味辛微寒主消渴破癥堅積聚男子伏梁積
疝婦人瘕疾銅器盛飲之
疏白馬溺昔有人與其奴皆患心腹痛病奴死剖
之得一白鼈赤眼仍活以諸藥納口中終不死有人
乘白馬觀之馬尿墮鼈而鼈縮遂以灌之即化成水
其人乃服之疾亦愈觀其氣味不應有如是之功乃
知物性畏忌各有所制如刀柄之刈三稜而化為水
正以遇其所制之物故也本經云氣微寒然詳其用
必是微温味應帶鹹辛鹹温具足所以能療經所言
諸證
主治參互
千金方食髮成瘕咽中如有蟲上下者白馬尿飲之
佳鮑氏方利骨取牙白馬尿浸茄稈三日炒為末
點牙即落
簡誤
無積聚癥瘕者不得服胸中虚痞誤作伏梁服之有
損
鹿茸味甘酸温微温無毒主漏下惡血寒熱驚癎益氣
強志生齒不老療虚勞洒洒如瘧羸瘦四肢酸疼腰脊
痛小便利洩精溺血破留血在腹散石淋癰腫骨中熱
疽癢(癢應作瘍肌凡用取形如分岐馬鞍茸端如瑪瑙紅玉破之如朽木者最良先以酥薄塗勻於烈)
(炎中燎去毛再炙)
疏鹿茸稟純陽之質含生發之氣故其味甘氣温
别錄言酸微温氣薄味厚隂中之陽也入手厥隂少
隂足少隂厥隂經婦人衝任脈虚則為漏下惡血或
瘀血在腹或為石淋男子肝腎不足則為寒熱驚癎
或虚勞洒洒如瘧或羸瘦四肢酸疼腰脊痛或小便
數利洩精溺血此藥走命門心包絡及腎肝之隂分
補下元真陽故能主如上諸證及益氣強志生齒不
老也癰腫疽瘍皆榮氣不從所致甘温能通血脈和
腠理故亦主之日華子主補男子腰腎虚冷脚膝無
力夜夢鬼交精溢自出女人崩中漏血赤白帶下炙
末空心酒服方寸匕
主治參互
同牛膝杜仲地黃山茱萸補骨脂巴戟天山藥肉蓯
容兔絲子治腎虚腰痛及隂痿不起澹寮方班龍
丸治諸虚用鹿茸酥炙鹿角膠炒成珠鹿角霜陽起
石煅紅醋淬肉蓯容酒浸酸棗仁柏子仁黃耆各一
兩地黃丸蒸八錢朱砂半錢各為末酒糊丸梧子大
每空心酒下五十丸昔西蜀市中有一道人貨之一
名茸珠丹每醉高歌曰尾閭不禁滄海竭九轉靈丹
都漫說惟有班龍頂上珠能補玉堂關下宂朝野遍
傳之即此方也普濟方鹿茸酒治陽事虚痿小便
頻數面色無光用嫩鹿茸一兩去毛切片山藥末一
兩絹袋褁置酒甕中七日後開甕日飲三杯將茸焙
乾作丸服本事方隂虚腰痛不能反側鹿茸兔絲
子各一兩茴香半兩為末以羊腎二對和酒煑爛搗
如泥和丸梧子大隂乾每服三五十九酒下日三服
濟生方室女白帶因衝任虚寒者鹿茸酒蒸焙二
兩金毛狗脊白歛各一兩為末用艾煎醋打米糊丸
梧子大每酒下五十丸日二服簡誤同白膠
鹿角味鹹無毒主惡瘡癰腫逐邪惡氣留血在隂中
除小腹血急痛腰脊痛折傷惡血益氣(杜仲為之使)
疏鹿山獸屬陽夏至解角者隂生陽退之象也麋
澤獸屬隂冬至解角者陽生隂退之象也是以麋茸
補隂鹿茸補陽角亦如之凡角初生軟嫩者為茸稟
壯健之性故能峻補腎家真陽之氣熬成白膠則氣
味甘緩能通周身之血脈生角則味鹹氣温惟散熱
行血消腫辟惡氣而已鹹能入血軟堅温能通行散
邪故主惡瘡癰腫逐邪惡氣及留血在隂中少腹血
急痛折傷惡血等證也肝腎虚則為腰脊痛鹹温入
腎補肝故主腰脊痛氣屬陽補陽故又能益氣也日
華子云水磨服治脱精尿血夜夢鬼交醋磨汁塗瘡
瘍癰腫熱毒火炙熱熨小兒重舌鵝口瘡孟詵云蜜
炙研末酒服輕身強骨髓補陽道絶傷又治婦人夢
與鬼交者酒服一撮即出鬼精燒灰治女子胞中餘
血不盡欲死者悉取其入血行血散熱消腫補陽辟
邪之意也
主治參互
濟生方骨虚勞極面腫垢黑脊痛不能久立血氣衰
憊髮落齒槁甚則喜唾用鹿角屑二兩牛膝一兩半
為末煉蜜丸梧子大每服五十丸空心鹽湯下肘
後方腎虚腰痛如錐刺不能動搖鹿角屑三兩炒黃
研末空心温酒服方寸匕日三子母祕錄産後腹
痛瘀血不盡者鹿角燒研豉汁服方寸匕日三并治
産後血暈千金方蹉跌損傷血瘀骨痛鹿角末酒
服方寸匕瀕湖方癰癤腫痛毒鹿角尖磨濃汁塗
之
簡誤
無瘀血停留者不得服陽盛隂虚者忌之胃火齒痛
亦不宜服
髓味甘温主丈夫女子傷中絶脈筋急痛欬逆以酒
和服之良
疏髓者精血之純懿内充以實骨者也鹿稟純陽
故其髓味甘氣温性能補血而潤燥所以主一切血
脈不和如傷中脈絶筋急痛及欬逆也日華子同蜜
煑服壯陽道令人有子同地黃汁煎膏服填骨髓壯
筋骨治嘔吐者亦此意也
腎平主補腎氣
疏鹿性淫一牡常御百牝腎氣有餘故也故服之
能壯陽道補腎家不足
鹿肉甘温補中強五藏益氣力生者療口僻割薄之
疏鹿所食多芳草其性質芳潔氣味醇和故其肉
味甘氣温無毒與他肉不同也性能益脾胃通血脈
故主補中強五臟益氣力也生者療中風口僻亦取
其有通血脈之功血脈通則口僻自正也
牛角䚡下閉血瘀血疼痛女人帶下燔之味苦無毒
疏牛角䚡乃角中嫩骨也為筋之粹骨之餘入足
厥隂少隂血分之藥兼入手陽明經苦能泄温能通
行故主婦人帶下及閉血瘀血疼痛也
主治參互
同猪懸蹄猬皮金頭蜈蚣蛀竹屑明&KR0552;白蠟去漏管
近效方大便下血黃牛角䚡一具煅末煑豉湯服
二錢日三塞上方鼠瘻痔疾牛角䚡燒灰酒服方
寸匕
膽味苦大寒無毒除心腹熱渴利口焦燥益目精可
丸藥
疏膽牛食百草其精華萃於膽其味苦其氣大寒
無毒經云寒以勝熱苦以泄結故主心腹熱及渴利
口焦燥也肝開竅於目肝熱則目睛不明入肝泄熱
故益目精也近世以南星末釀入隂乾治驚風有奇
功者取其苦寒製南星之燥俾善於豁痰除熱耳
簡誤
脾胃虚寒者忌之目病非風熱者不宜用
牛肉味甘平無毒主安中益氣養脾胃
疏牛土畜也黃中央正色也經云中央色黃入通
於脾故為益脾胃之藥脾胃得所養則中自安氣自
益矣丹溪朱氏有倒倉法非為其有吐下之力也特
飲之既滿或上湧下泄爾此蓋借其補以為瀉故積
聚去而腸胃得所養亦奇法也但病非關腸胃者不
宜服凡牛病死及黑身白頭獨肝者皆不宜服合猪
肉及黍米酒食竝生寸白蟲合韭薤食令人熱病合
生薑食損齒又云牛乃稼穡之資不可多殺及食若
以之療病則藥物甚多以之供饌核則肥甘不少似
可無此一物也好生君子其念及而力戒之當有冥
福耳
羖羊角味鹹苦温微寒無毒主青肓明目殺疥蟲止寒
洩辟惡鬼虎狼止驚悸療百節中結氣風頭痛及蠱毒
吐血婦人産後餘痛久服安心益氣輕身取之時勿中
濕濕即有毒
疏羊角乃肺肝心三經藥也而入肝為正本經鹹
温别錄苦微寒甄權大寒察其功用應是苦寒居多
非苦寒則不能主青盲驚悸殺疥蟲及風頭痛蠱毒
吐血也蓋青盲肝熱也驚悸心熱也疥蟲濕熱也風
頭痛火熱上升也蠱毒吐血熱毒傷血也苦寒總除
諸熱故能療如上等證也驚悸平則心自安熱傷氣
熱除則氣自益其主百節中結氣與婦人産後餘痛
亦指血熱氣壅者而言本經又主止寒洩及辟惡鬼
虎狼未解其義俟博物者詳之
主治參互
子母祕錄産後寒熱心悶脹極百病羖羊角燒末酒
服方寸匕普濟方治小兒癎疾方同上
羊腎補腎氣益精髓
疏羊腎補腎氣者以其類相從借其氣以補其不
足也腎得補則精髓自益矣
主治參互
羊腎一對去脂切肉蓯容一兩酒浸一夕去皮膜和
作羹加五味食治勞傷陽虚無力
羊肉味甘大熱無毒主緩中字乳餘疾及頭腦大風
汗出虚勞寒冷補中益氣安心止驚(反半夏菖蒲)
疏羊得火土之氣以生故其味甘氣大熱無毒素
問言苦亦以其性熱屬火耳李杲云補可去弱人參
羊肉之屬是已羊肉有形凡形氣痿弱虚羸不足者
宜之其主字乳餘疾者蓋産後大虚血氣暴損得甘
熱之物補助陽氣則隂血自長餘疾自除矣中氣虚
則心不安或驚惕陽氣弱則頭腦大風汗出補中則
中自緩故能安心止驚益氣則陽自足故能療頭腦
大風汗出及虚勞寒冷也
主治參互
金匱要略羊肉湯治寒勞虚羸及産後心腹疝痛用
肥羊肉一斤水一斗煑汁八升入當歸五兩黃耆八
兩生薑六兩煑取二升分四服又方産後虚羸腹
痛冷氣不調及腦中風汗自出白羊肉一斤治如常
調和食之
飲膳正要壯胃健脾羊肉三斤切梁米二升同煑下
五味作粥食千金方損傷青腫用新羊肉貼之
簡誤
羊肉味甘大熱脾胃虚寒羸瘦氣乏者宜之然天行
熱病後温瘧熱痢後食之必致發熱難療姙婦食之
令子多熱與夫癰腫瘡瘍消渴吐血嘈雜易饑等證
咸不宜服又銅器煑食之男子損陽女子暴下物性
之異如此不可不知也
羊肝性冷療肝風虚熱目赤暗無所見生食子肝七
枚神效或切薄片水浸傅之
疏羊肝補肝以類相從肝開竅於目肝熱則目赤
痛失明補肝除熱所以能明目及治諸目疾也
主治參誤
醫鏡翳膜羞明有淚肝經有熱也用青羊子肝一具
竹刀切和黃連四兩為丸梧子大食遠茶清下七十
丸日三服忌鐵器猪肉冷水
羊血主女人中風血虚悶産後血暈悶欲絶者生飲
一升即活
疏血為水化故其味應鹹氣平無毒女人以血為
主血熱則生風血虚則悶絶鹹平能補血涼血故主
女人血虚中風及産後血悶欲絶也性能解丹石毒
如丹砂水銀汞粉生銀磠砂砒霜硫黃鍾乳礜石陽
起石等類凡覺毒發刺飲一升即解凡服地黃何首
烏諸補藥者須忌之
牡狗隂莖味鹹平無毒主傷中隂痿不起令強熱大生
子除女子帶下十二疾一名狗精六月上伏取隂乾百
日
疏狗隂莖氣味與馬隂莖同其所主亦相似性專
補右腎命門真火故能令陽道豐隆精煖盈溢使人
生子也女子帶下十二疾皆衝任虚寒所致鹹温入
下焦補煖二脈故亦主之也
主治參互
同兔絲子覆盆子魚膠車前子巴戟天肉蓯容鹿茸
沙苑蒺藜山茱萸能益陽煖精使人有子
簡誤
陽事易舉者忌之内熱多火者勿服
頭骨主金瘡止血(燒灰用黃狗者良餘骨燒灰生肌敷馬瘡及療諸瘡瘻妬乳癰腫)
疏狗頭骨本經無氣味察其功用應是甘鹹温之
物鹹能入血甘能補血温能和血故主金瘡止血也
主治參互
同血竭乳香没藥蚺蛇膽䗪蟲天靈蓋自然銅治跌
撲損傷有神臨杖時服之護心止痛杖後服之生肌
長肉千金方治小兒久痢狗頭骨燒灰白湯服非
久痢虚寒者勿用利濟局方狗頭骨丸治久痢臍
腹㽲痛所下雜色晝夜不止或其人久虚所下腸垢
謂之惡痢竝能治之赤石脂乾薑各半兩肉豆蔲煨
附子炮去皮各一兩狗頭骨灰一兩為末醋和丸如
桐子大每服六七十丸空心米飲下非隂臟人及陽
虚極者不宜用聖惠方赤白帶下不止者狗頭骨
燒存性為末每酒服一錢日三經騐方産後血不
定奔四肢以狗頭骨灰酒服二錢甚效衛生易簡
方打損接骨狗頭骨灰熱醋調塗傷處暖卧夀域
方惡瘡不愈狗頭骨灰黃丹等分敷之同白斂等
分為末生白酒調服五錢治少腹癰有神
白狗血味鹹無毒主癲疾發作
疏癲疾屬手少隂少隂主血藏神血虚而神自不
寧故發是證此物入心補血以類相從故主癲疾發
作也
簡誤
犬性熱以其稟火土之氣故助陽陽勝則發熱動火
生痰發渴凡病人隂虚内熱多痰多火者慎勿食之
天行病後尤為大忌治痢亦非所宜
肉味鹹酸温主安五藏補絶傷輕身益氣
疏犬火畜也其味鹹酸氣温無毒乃脾胃家肉也
五臟皆賴脾胃以養脾胃得補故主安五臟五臟安
而身自輕氣自益絶傷自補矣日華子主補胃氣壯
陽道暖腰膝益氣力孟詵主補五勞七傷益陽事補
血脈厚腸胃實下焦填骨髓者皆取其温煖脾胃之
功則氣血生長腰腎受庇陽道壯健而下焦煖也
主治參互
乾坤祕韞戊戌丸治男子婦人一應諸虚不足大補
元氣用黃童子狗一隻去皮毛肚腸同外腎於砂鍋
内以酒酢八分水二升入地骨皮一斤肉蓯容各半
斤同煑一日去藥再煑一夜去骨再煑肉如泥擂細
入當歸末四兩蓮肉蒼术末各一斤山藥兔絲子末
各十兩甘草末八兩和杵千下丸梧子大每空心酒
下六七十丸危氏方痔漏有蟲用熟犬肉蘸藍汁
空心食七日效
簡誤
氣壯多火隂虚之人不宜食凡犬肉不可炙食令人
消渴姙婦食之令子無聲熱病後食之殺人道家以
犬為地厭忌物
羚羊角味鹹苦寒微寒無毒主明目益氣起隂去惡血
注下辟蠱毒惡鬼不祥安心氣常不魘寐療傷寒時氣
寒熱熱在肌膚温風注毒伏在骨間除邪氣驚夢狂越
僻謬及食噎不通久服強筋骨輕身起隂益氣利丈夫
疏羊火畜也而羚羊則屬木本經味鹹氣寒别錄
苦微寒無毒氣薄味厚陽中之隂降也入手太隂少
隂足厥隂經少隂為君主之官虚則神明不守外邪
易侵或蠱毒惡鬼不祥或邪氣魘寐驚夢狂越僻謬
羚羊性靈能通神靈逐邪氣心得所養而諸證除矣
其主傷寒時氣寒熱熱在肌膚温風注毒伏在骨間
者皆厥隂為病厥隂為風木之位風熱外邪傷於是
經故見諸證入肝散邪則諸證自除經曰壯火食氣
又曰熱則骨消筋緩火熱太甚則隂反不能起而筋
骨軟鹹寒入下焦除邪熱則隂自起氣自益筋骨強
身自輕也肝熱則目不明肝藏血熱傷血則惡血注
下肝在志為怒病則煩滿氣逆噎塞不通苦寒能涼
血熱下降能平逆氣肝氣和而諸證無不瘳矣
主治參互
同犀角丹砂牛黃琥珀天竺黃金箔茯神遠志鈎藤
鈎竹瀝治驚邪魘寐及癲癎狂亂等疾同枸杞子
甘菊花決明子穀精草生地黃五味子黃蘖蜜蒙花
木賊草女貞實治肝腎虚而有熱以致目昏生翳
外臺祕要噎塞不通羚羊角為細末飲服方寸匕
千金方産後煩悶汗出不識人羚羊角燒末東流水
服方寸匕未愈再服
簡誤
凡肝心二經虚而有熱者宜之虚而無熱者不宜用
凡用有神羊角甚長有二十四節挂痕甚明内有天
生木胎此角有神力抵千牛入藥不可單用須要不
拆元對繩縳鐵銼銼細末盡處須重重密裹恐力散
也避風搗篩極細更研萬匝如飛塵後入藥免刮人
腸
犀角味苦酸鹹寒微寒無毒主百毒蠱疰邪鬼瘴氣殺
鉤吻鴆羽蛇毒除邪不迷惑魘寐療傷寒温疫頭痛寒
熱諸毒氣久服輕身駿健(升麻松脂為之使惡烏頭忌鹽凡欲作末先鋸屑置人懷)
(中一宿搗之應手成粉)
疏犀亦神獸也故其角之精者名通天夜視有光
能開水辟邪禽獸見之皆驚駭辟易本經味苦氣寒
無毒别錄酸鹹微寒李珣大寒味厚於氣可升可降
陽中之隂也入足陽明兼入手少隂經陽明為水穀
之海無物不受又口鼻為上下陽明之竅邪氣多從
口鼻而入凡蠱毒鬼瘴與夫風火邪熱氣之侵人也
必先入於是經犀角為陽明經正藥其性神靈而寒
故能除邪鬼省魘寐其味苦寒能散邪熱解諸毒故
主百毒蠱疰瘴氣殺鉤吻鴆羽蛇毒及傷寒温疫頭
痛寒熱等證也邪熱去則心經清明人自不迷惑胃
亦遂安而五臟皆得所養故能令人駿健及久服輕
身也藥性論主鎮心神解大熱散風毒治發背癰疽
瘡腫療時疾熱如火煩毒入心狂言妄語日華子治
心(闕)止驚鎮肝明目海藥主風毒攻心毷氉熱悶小
兒麩豆風熱驚癎孟詵主中惡心痛中飲食藥毒心
風煩悶中風失音及今人用治吐血䘐血下血傷寒
畜血發狂讝語發黃發斑痘瘡稠密熱極黑陷等證
神效皆取其入胃入心散邪清熱涼血解毒之功耳
主治參互
同鬼臼麝香龍齒茯神蘇合香沈水香天靈蓋丹砂
雄黃能辟鬼疰邪氣同丹砂琥珀金箔天竺黃牛
黃鈎藤鈎羚羊角珍珠麝香治大人小兒風熱驚癎
磨汁同生地黃紅花子麥門冬紫草白芍藥鼠黏
子治痘瘡血熱初見點紅豔壯熱口渴煩躁狂語多
服可保無虞磨汁同鬱金童便生地黃麥門冬炙
甘草白芍藥紫蘇子剪草丹參白藥子治吐血䘐血
犀角地黃湯治傷寒畜血發黃或熱盛吐血入
紫雪丸治大人小兒顛狂温疫蠱毒邪魅一切煩熱
為病入抱龍丸治小兒恍惚驚悸痰涎壅塞入
至寳丹治中風不語中惡氣絶一切神魂恍惚癲狂
擾亂等證聖濟總錄吐血不止似鵝鴨肝用生犀
角桔梗各一兩為末每酒服二錢廣利方治小兒
驚癎不知人嚼舌仰目者犀角磨濃汁服之立效
錢氏小兒方痘瘡稠蜜生犀角於澀器中新汲水磨
濃汁冷飲之千金方瘭疽毒瘡喜著十指狀如代
指根湥至肌能壊筋骨毒氣入藏殺人宜燒鐵烙之
或炙百壯日飲犀角汁瘥聖惠方下利鮮血犀角
地榆金銀花各一兩升麻五錢為末煉蜜丸彈子大
每服一丸水一升煎五合去滓温服此熱毒伏於心
經故也宜加丹砂滑石末以金銀藤花熬汁煎藥更
效
簡誤
痘瘡氣虚無大熱者不宜用傷寒隂證發躁因隂寒
在内逼其浮陽失守之火聚於胸中上衝咽嗌故面
赤手温煩嘔喜飲涼物食下良久復吐出惟脈沈細
足冷雖渴而飲水不多且復吐出為異於陽證耳不
宜誤用犀角涼劑姙婦勿多服能消胎氣
虎骨主除邪惡氣殺鬼疰毒止驚悸主惡瘡鼠瘻頭骨
尤良
疏虎西方之獸山獸之君屬金而性最有力語云
風從虎者風木也虎金也木受金制焉得不從故虎
嘯而風生自然之道也所以能治風病攣急屈伸不
便走疰骨節風毒驚癎癲疾等證其性雖死而脛猶
矻立不仆故脛骨治脚膝無力及手足諸風多效取
以類相從借其氣有餘以補不足也本經無氣味藥
性論云味辛微熱無毒稟勇猛之氣其味更辛散而
通行故主辟邪惡氣殺鬼疰毒止驚悸也惡瘡鼠瘻
亦風邪浸淫所致消散風邪則惡瘡鼠瘻自除矣
主治參互
同牛膝木瓜地黃山藥山茱萸黃蘖枸杞子麥門冬
五味子治腰脚無力筋骨疼痛或痿弱不能步履
同萆薢獨活防己蒼术牛膝何首烏薏苡仁木瓜刺
蒺藜治風寒溼邪著於經絡以致偏痺不仁同當
歸白芍藥炙甘草續斷牛膝白膠麥門冬地黃治遍
身骨節痛永類鈐方健忘驚悸預知散用虎骨酥
炙白龍骨遠志等分為末每服三錢生薑湯下日三
久則令人聰慧李絳兵部手集虎骨治臂脛疼痛
不計深淺皆效用虎脛骨二兩酥炙碎羚羊角屑一
兩芍藥二兩切以無灰酒浸之養至七日秋冬倍之
每日空腹飲一杯若要速服即入磁銀器中以火煖
養二三日即可服也聖濟總錄歴節痛風虎脛骨
炙三兩没藥七錢為末每服二錢温酒下日三小
品方惡犬咬傷虎骨刮末水服并傅之
簡誤
凡血不足以養筋以致筋骨疼痛者宜少用
兔頭骨平無毒主頭眩痛癲疾腦主塗凍瘡肝主目
暗肉味辛平無毒主補中益氣
疏兔屬金得太隂之精故其性喜望月兔至秋深
時可食者金氣也其肉味辛氣平無毒然詳其用
味應有甘氣應作涼經曰裏不足者以甘補之又曰
熱傷氣味甘而氣涼所以能補中益氣也肝為風木
之位太過則搖動撼物兔屬金而頭骨在上尤得氣
之全故能平木邪療頭眩痛癲疾也肝開竅於目兔
目不瞬而瞭然其肝氣足也故能主目暗河間云兔
肝明目因其氣有餘以補不足也腦為髓之至精性
温而滑潤故主塗凍瘡皸裂及世人用為催生利胎
之聖藥也血味鹹寒能涼血活血解胎中熱毒亦能
催生易産屎一名明月砂明目治目中翳膜勞瘵五
疳痔瘻殺蟲解毒
主治參互
博濟方催生散用臘月兔腦攤紙上夾勻隂乾剪作
符子於面上書生字一箇候産母痛極時用釵股夾
定燈上燒灰煎丁香酒調下和劑局方催生丹麝
香乳香母丁香為末臘月兔腦和丸如芡實大隂乾
密封每一丸温水下即時産下隨男女左右手中握
藥丸是騐劉氏保夀堂方兔血丸小兒服之終身
不出痘瘡即出亦稀少臘月八日取生兔一隻刺血
和喬麥麫少加丹砂雄黃四五分候乾丸菉豆大初
生小兒以乳汁化下二三丸遍身發出紅點是其徵
騐也但兒長成常以兔肉啖之尤妙藺氏經騐方
痘後目瞖直往山中東西地上不許回顧尋兔屎二
七粒以雌雄㯽榔各一箇同磨不落地井水調服百
無一失其效如神
簡誤
姙娠不宜食兔肉令子缺唇且能致産不順性寒屬
隂陽虚無熱者不宜服多服則損元氣痿陽事不宜
合白雞獺肉薑橘芥同食八月至十月可食餘月傷
人神氣
神農本草經疏卷十七
