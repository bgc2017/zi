神農本草經疏卷六
明繆希雍撰
草部上品之上
總八十七種今疏其要者三十二種
黃精菖蒲甘菊花
人參天門冬甘草
乾地黃术菟絲子
牛膝茺蔚子萎𬎼
茈(柴字)胡麥門冬獨活(羌活附)
升麻車前子木香
薯蕷(今呼山藥)薏苡仁澤瀉
遠志草龍膽細辛
石斛巴戟天菴䕡子
卷柏辟虺雷藥王
草犀根百草花
黃精味甘平無毒主補中益氣除風濕安五藏久服輕
身延年不饑黃帝曰太陽之草名曰黃精餌之可以長
生
疏黃精君純得土之冲氣而稟乎季春之令故味
甘氣和性無毒其色正黃味厚氣薄土位乎中脾治
中焦故補中脾土為後天生氣之源故益氣中氣強
脾胃實則風濕之邪不能干故除風濕五臟之氣皆
稟胃氣以生胃氣者即後天之氣也斯氣盛則五臟
皆實實則安故安五臟臟安則氣血精三者益盛氣
滿則不饑久服輕身延年著其為效之極功也雖非
治療之所急而為養性之上藥故仙經累贊其能服
餌駐顔久而彌勝矣
主治參互
黃精同漆葉桑椹何首烏茅山术作丸餌可以變白
久之殺三蟲能使足温而不寒同术久服可輕身
涉險不饑同地黃天門冬釀酒可去風益血氣
簡誤
雷公云凡使勿用鈎吻真似黃精只是葉有毛鈎子
二箇是别認處若誤服害人黃精葉似竹葉以溪水
洗淨後蒸從已至子竹刀薄切爆乾用
菖蒲味辛温無毒主風寒濕痺欬逆上氣開心孔補五
藏通九竅明耳目出音聲主耳聾癰瘡温腸胃止小便
利四肢濕痺不得屈伸小兒温瘧身積熱不解可作浴
湯久服輕身聰明耳目不忘不迷惑延年益心智高志
不老(一寸九節者良露根者不可用忌飴糖羊肉不可犯鐵令人吐逆)
疏菖蒲君正禀孟夏六陽之氣而合金之辛味以
生者也其味苦辛其氣大温陽精芳草故無毒陽氣
開發外充百骸辛能四達以散邪結此通利心脾二
經之要藥也蓋苦可燥濕温能辟寒辛可散結風寒
濕三者合而成痺此去三邪痺自愈矣陽氣開發芬
芳輕揚氣重于味辛兼横走故能下氣開心欬逆者
氣逆之候也下氣則欬逆上氣可去五臟之壅遏既
徹則九竅應之而通故聰明耳目出音聲主耳聾辛
以散之故治癰瘡氣味辛温氣厚發熱故温腸胃膀
胱虚寒則小便不禁腸胃既温則膀胱與焉故止小
便脾主四肢脾濕既袪則四肢濕痺不得屈伸自利
山嵐瘴氣最能使小兒發瘧寒濕之甚莫過山嵐既
散其邪則病本已拔瘧焉得而不已焉作浴湯及久
服輕身者除濕之騐也不迷惑益心智高志者心竅
開利也其曰補五臟延年者單指巖棲脩煉之士辟
榖服餌之用以其助發陽氣辟除陰嵐兼可參合養
性諸藥如黃精青黏地黃天門冬之屬資其宣導臻
乎太和故亦為仙經要藥至于世俗之人五慾熾然
六淫迭至詎可窮年卒歲久餌偏燥之物乎
主治參互
菖蒲同熟地黃黃檗作丸治腎虚耳聾若中年預服
可使老而聽聰同二术木瓜薏仁石斛萆薢黃檗
為除濕強步之要藥兼治下部膿窠濕瘡如神佐
人參麥門冬酸棗仁茯神遠志生熟地黃為補心之
劑如心氣鬱結者加沈香能益火以開心兼辟蚤
蝨
簡誤
雷公云凡使勿用泥菖夏菖其二件相似如竹根鞭
形黑氣穢味腥不堪用凡使採石上生者根條嫩黃
緊硬節稠一寸有九節者是真也採得後用銅刀括
去黃黑皮硬節一重了用嫩桑條相拌蒸出爆乾去
桑條剉用
菊花味苦甘平無毒主風頭眩腫痛目欲脱淚出皮膚
死肌惡風濕痺療腰痛去來陶陶除胸中煩熱安腸胃
利五脈調四肢久服利血氣輕身耐老延年
疏菊花發生於春長養於夏秀英於秋而資味乎
土歴三時之氣得天地之清獨稟金精專制風木故
為去風之要藥苦可洩熱甘能益血甘可解毒平則
兼辛故亦散結苦入心小腸甘入脾胃平辛走肝膽
兼入肺與大腸其主風頭眩腫痛目欲脱淚出皮膚
死肌惡風濕痺者諸風掉眩皆屬肝木風藥先入肝
肝開竅于目風為陽邪勢必走上血虚則熱熱則生
風風火相搏故也腰痛去來陶陶者乃血虚氣滯之
候苦以洩滯結甘以益血脈辛平以散虚熱也其除
胸中煩熱者心主血虚則病煩陰虚則熱收于内故
熱在胸中血益則陰生陰生則煩止苦辛能泄熱故
煩熱並解安腸胃利五脈調四肢利血氣者即除熱
袪風益血入心入脾入肝之驗也久服輕身耐老延
年者物久則力專力專則氣化化則變常其釀酒延
齡和藥變白皆服餌專氣之功故亦為仙經所錄矣
生搗最治疔瘡血線疔猶為要藥疔者風火之毒也
三六九十二月採葉莖花根四物並陰乾百日等分
搗末酒調下錢許又可蜜丸如桐子大每七丸日三
服皆酒吞一年變白二年齒生三年返老仙人王子
喬方也
主治參互
甘菊花袪風要藥風木通肝肝開竅于目故為明目
之主同地黃黃檗枸杞子白蒺藜五味子山茱萸當
歸羚羊角羊肝治肝腎俱虚目痛加決明子木賊草
榖精草柴胡可以去外翳同黃連玄參甘草生地
黃荆芥穗決明子連翹桔梗柴胡川芎羌活童便可
治風熱目痛君川芎細辛藁本當歸生熟地黃天
麥門冬白芍藥甘草童便治血虚頭痛亦主頭眩暈
因痰結而作者無痰藥不效與枸杞子相對蜜丸
久服則終身無目疾兼不中風及生疔疽連根生
用為君加紫花地丁益母草金銀花半枝連貝母連
翹生地黃括樓根白芷白及蒼耳子夏枯草可治疔
瘡甚者以蟾酥丸發汗大便閉者汗後以玉樞丹下
之如無玉樞丹以大戟加蚤休棗肉丸服三錢必下
矣忌甘草犯之則死為大戟也
人參味甘微寒微温無毒主補五藏安精神定魂魄止
驚悸除邪氣明目開心益智療腸胃中冷心腹鼓痛胸
脇逆滿霍亂吐逆調中止消渴通血脈破堅積令人不
忘久服輕身延年(茯苓為之使)
疏人參得土中清陽之氣稟春升少陽之令而生
故味甘微寒而無毒氣味均齊不厚不薄升多于降
潔古謂其氣味俱薄浮而升陽中之陽也又曰陽中
微陰蓋亦指其生長真元之氣而言歟神農微寒别
錄微温二義相蒙世鮮解者蓋微寒者春之寒也微
温者亦春之温也神農直指所稟故曰微寒别錄兼
言功用故又曰微温既云微矣寒不甚寒則近于温
温不甚温則近于寒故知寒温雖别言微則一也以
言乎天則得其生生升發之氣以言乎地則得其清
陽至和之精狀類人形上應瑤光故能回陽氣于垂
絶却虚邪于俄頃功魁羣草力等丸丹矣其主治也
則補五臟蓋臟雖有五以言乎生氣之流通則一也
益真氣則五臟皆補矣其曰安精神定魂魄止驚悸
開心益智者以心藏神肝藏魂肺藏魄腎藏精與志
脾藏意與智故也心腎虚則精神不安矣肝肺虚則
魂魄不定矣驚悸者心脾二經之病也心脾虚則驚
悸心脾之氣強則心竅通利能思而智益深矣邪氣
之所以久留而不去者無他真氣虚則不能敵故留
連而不解也兹得補而真元充實則邪自不能容譬
諸君子當陽則小人自退清陽之氣下陷則耳目不
聰明兼之目得血而能視陽生則陰長故明目真氣
内虚故腸胃中冷氣旺陽回則不冷矣心腹鼓痛者
心脾虚故也二臟得補其痛自止所謂按之快然者
是也故經曰可按者虚也不可按者實也不可按者
勿用胸脇逆滿者氣不歸元也得補則氣實而歸元
也脾胃俱虚則物停滯而邪客之故霍亂吐逆也補
助脾胃之元氣則二證自除調中者脾治中焦脾得
補則中自調矣消渴者津液不足之候也氣回則津
液生津液生則渴自止矣通血脈者血不自行氣壯
則行故通血脈破堅積者真氣不足則不能徤行而
磨物日積月累遂成堅積譬夫磨管納物無力則不
轉不轉則停積矣脾主消化真陽之氣回則脾強而
能消何堅積之不磨哉令人不忘者心主記脾主思
心脾二臟之精氣滿則能慮而不忘矣久服輕身延
年者純陽則充舉氣積則身輕五臟皆實延年可知
矣斯皆敦本之論也
主治參互
人參補五臟陽氣之君藥開胃氣之神品同大棗
白芍藥龍眼肉甘草酸棗仁補脾陰腎氣衰陽痿
以之為君加鹿茸肉蓯蓉巴戟天五味子麥門冬菟
絲子山茱萸地黃枸杞杜仲柏子仁乃扶衰之要劑
兼令人有子君藿香木瓜橘紅治胃虚弱嘔吐反
胃如妊娠嘔吐加竹茹枇杷葉同白术吳茱萸治
脾泄久不止君五味子吳茱萸補骨脂肉豆蔲治
腎泄同白芍藥炙甘草治血虚腹痛鼓痛同乾
薑白术炙甘草治中寒泄瀉下利清穀甚則加肉桂
附子同附子乾薑肉桂治寒厥指爪青黯便清踡
卧同附子五味子治陽氣脱温腸胃中冷君五
味子麥門冬治肺虚氣喘夏月服之益氣除熱止消
渴名生脈散加白术又治中暑傷氣倦怠同沈
水香白芍藥治真氣虚氣不歸元因而胸脇逆滿
同茯苓遠志益智棗仁麥門冬治精神恍惚魂魄不
定驚悸同沈水香茯神治心虚邪客之作痛同
鹿角膠杜仲續斷當歸地黃蘇木治負重努力内傷
失血去蘇木加生地黃治胎漏不安同黃耆白芍
藥五味子治汗多亡陽同蘇木麥門冬治産後氣
喘在白虎湯治勞傷元氣人患熱病渴甚并頭疼
在敗毒散治氣虚人患四時不正傷寒在參蘇
飲治肺虚人傷風同鼈甲青皮乾漆䗪蟲肉桂牡
蠣射于消瘧母同甘菊花當歸地黃枸杞子蒺藜
甘草柴胡則明目同黃連紅麴白芍藥滑石末升
麻治滯下腹痛赤色同黃連烏梅蓮肉升麻滑石
末肉豆蔲治滯下久不止同白术木瓜茯苓藿香
炙甘草止虚煩躁同牛黃犀角天竺黃鈎籐鈎丹
砂雄黃真珠茯神遠志治驚癎同地黃阿膠麥門
冬山茱萸五味子續斷杜仲治血崩加牛膝大薊鹿
角膠治血淋同橘皮紫蘇木瓜白术竹茹治惡阻
安胎熱多者去术紫蘇加麥門冬同五加皮白蘚
皮石南葉石斛秦芁木瓜薏苡仁萆薢牛膝沈香菖
蒲二术治痺同黃檗黃耆白术五味子麥門冬木
瓜白芍藥薏苡仁白茯苓治痿同附子白术芍藥
甘草茯苓治慢驚慢脾風同白术黃耆芍藥治自
汗同生薑皮各兩許水煎露一宿五更温服治氣
虚久瘧不止同蘇木當歸童便治産後血暈同
石菖蒲蓮肉等分水煎治産後不語同乳香丹砂
雞子白薑汁三匙調勻别用當歸兩許煎濃同吞治
横生倒養難産神效同附子肉桂麥門冬五味子
治房勞過度脱陽欲絶下部虚冷同黃耆天門冬
五味子牛膝枸杞菖蒲治中風不語
簡誤
人參論其功能之廣具如本經所說信非虚語第其
性亦有所不宜世之錄其長者或遺其短摘其瑕者
并棄其瑜是以或當用而後時或非宜而妄設不蒙
其利徒見其害二者之誤其失則一遂使良藥不見
信于世粗工互騰其口說惜哉豈知人參本補五臟
真陽之氣者也若夫虚羸尫怯勞役饑飽所傷努力
失血以致陽氣短乏陷入陰分發熱惓怠四肢無力
或中熱傷暑暑傷氣無氣以動或嘔吐泄瀉霍亂轉
筋胃弱不能食脾虚不磨食或真陽衰少腎氣乏絶
陽道不舉完榖不化下利清水中風失音産後氣喘
小兒慢驚吐瀉不止痘後氣虚潰痬長肉等證投之
靡不立效惟不利于肺家有熱咳𠻳吐痰吐血衂血
齒衂内熱骨蒸勞瘵陰虚火動之候蓋肺者華蓋之
臟也位乎上象天屬金喜清肅而惡煩熱真氣無虧
則寧謐清淨以受生氣之熏蒸而朝百脈苟縱恣情
慾虧損真陰火空則發熱起于下炎爍乎上則肺先
受之火乃肺之賊邪邪氣勝則實實則肺熱鬱結為
痰喉痒而發𠻳血熱妄行溢出上竅王好古所謂肺
熱還傷肺是巳又有痧疹初發身雖熱而斑點未形
傷寒始作形證未定而邪熱方熾若誤投之鮮克免
者斯皆實實之害非藥可解經曰實實虚虚損不足
而益有餘如是者醫殺之耳可不戒哉可不慎哉
天門冬味苦甘平大寒無毒主諸暴風濕偏痺強骨髓
殺三蟲去伏尸保定肺氣去寒熱養肌膚益氣力利小
便冷而能補久服輕身益氣延年不饑(忌鯉魚)
疏天門冬正稟大寒初之氣以生得地之陰精獨
厚味雖微苦甘而帶辛其氣大寒其性無毒要以甘
多者為勝味厚于氣陰也降也除肺腎虚熱之要藥
也其主諸暴風濕偏痺殺三蟲去伏尸保定肺氣去
寒熱者蓋以熱則生風暴則屬火其言濕者乃濕熱
之謂苦以洩濕寒以除熱熱去則風止濕洩則痺瘳
偏痺者濕熱所致也強骨髓者腎為作強之官而主
骨濕熱不去下流客腎能使人骨痿腎欲堅急食苦
以堅之天門冬黃蘗之屬是巳且腎者水臟也平則
温而堅虚則熱而軟味苦氣寒正入腎而除熱堅軟
故強骨也三蟲伏尸必生于脾腎俱虚内熱氣弱之
人苦能殺蟲辛能散結故殺三蟲而除伏尸也肺為
華蓋之臟喜清肅而惡煩熱亦畏濕熱平則安和發
聲清亮一受火熱則為賊邪所干而痰壅欬逆氣喘
吐血寒熱聲啞之證出焉熱洩則痰散而肺清肺清
則津液流通氣得下降而諸證自止矣養肌膚益氣
力利小便者肺主皮毛脾氣散精上歸于肺通調水
道下輸膀胱又肺為水之上源朝百脈而主氣熱邪
退則肺得所養故能養肌膚益氣力利小便也冷而
能補者熱盛則肺腎俱虚除虚熱即補肺腎也久服
輕身益氣延年不饑者熱退則水足水足則精固精
固則腎氣益實腎為先天真氣之源腎實骨強延齡
可知己要之道書所錄皆指遺世獨立辟榖服餌之
流者設非謂恒人亦可望此也
主治參互
痰之標在脾胃與肺其本在腎若非腎家有火炎上
薄肺煎熬津液而成黏膩則痰何自而生耶天門冬
味苦氣大寒能清熱保肺下通于腎故同麥門冬百
部桑白皮枇杷葉玄參貝母童便竹瀝為清肺消痰
止𠻳必用之藥同地黃麥門冬五味子黃蘗車前
子枸杞牛膝為丸補陰除熱滋腎家燥脾胃弱者加
山藥白茯苓砂仁以佐之同麥門冬五味子熬膏
入煉蜜益肺甚妙亦治消渴同甘菊花釀酒除一
切風能愈大風病水煮則除風熱兼除煩悶同生
地黃麥門冬白芍藥鼈甲牛膝杜仲續斷童便治吐
血同乾漆百部鼈甲青黛獺肝象膽殺三蟲而除
勞瘵同薏苡仁桑黃白及紫苑百部百合能除肺
痿吐膿血同青蒿鼈甲麥門冬銀柴胡牛膝白芍
藥地骨皮五味子能治婦人骨蒸同麻子仁麥門
冬生地黃童便能除大腸熱燥胃強者略加桃仁
同熟地黃胡麻仁和蜜久服駐顔不饑
簡誤
天門冬味苦平辛其氣大寒若因陰虚水涸火起下
焦上炎于肺發為痰喘者誠哉要藥也然大寒而苦
不利脾胃陰虚之人脾胃多弱又以苦寒損其胃氣
以致泄瀉惡食則危殆矣何者後天元氣生於胃氣
五臟之氣皆因之以為盛衰者也強則喜食而甘味
弱則惡食而不甘味陰虚精絶之病正賴脾胃之氣
強能納能消以滋精氣若脾胃先困則是後天生氣
之源絶矣丸餌雖佳總統於食湯液雖妙終屬於飲
若非胃氣無損焉能納而消之以各歸其根奏平定
之功哉必不得已當以薏苡仁白茯苓山藥甘草白
芍藥同用或用麥門冬以代之可也誤用之必泄
甘草味甘平無毒主五藏六腑寒熱邪氣堅筋骨長肌
肉倍力金瘡尰解毒温中下氣煩滿短氣傷藏欬嗽止
渴通經脈利氣血解百藥毒為九土之精安和七十二
種石一千二百種草久服輕身延年二月八月除日採
根暴乾十日成(术苦參為使反大戟芫花甘遂海藻惡遠志忌猪肉令人陰痿)
疏甘草味甘氣平無毒正稟土中冲和之陽氣以
生故别錄稱之為九土之精可升可降陰中陽也主
五臟六腑寒熱邪氣堅筋骨者以其得土中冲陽之
氣味甘平性和緩故能解一切毒氣安臟腑除邪熱
也五臟之寒熱邪氣既解則臟氣和而真氣生氣日
以盛故筋骨堅長肌肉倍力者甘能益脾脾主肌肉
兼主四肢脾強則四肢生力故長肌肉倍力也主金
瘡尰者甘入血分而能緩中且傷則熱熱而後尰甘
温益血而除熱煩熱解故尰散也温中下氣者甘味
屬土土位乎中故温中甘能緩中散結故下氣煩滿
短氣者是勞傷内乏陽氣不足故虚而煩滿短氣甘
温能益血除大熱助氣故煩滿短氣並除也甘平且
和和能理傷故治傷臟肺苦氣上逆嗽乃肺病甘以
緩之故治咳嗽血不足則内熱内熱則津液衰少而
作渴甘能入脾益血故止渴血虚則經脈不通能益
血則經脈自通矣甘能益血而温氣分故利血氣其
解一切金石草木蟲魚禽獸之毒者凡毒遇土則化
甘草為九土之精故能解諸毒也久服輕身延年者
為其益血安和五臟也
主治參互
諸毒遇土則化甘草為土精故能化毒解一切邪氣
佐黃耆防風能運毒走表為痘疹氣血兩虚者首尾
必資之劑得白芍藥則補脾甲巳化土故也同
人參黃耆白术大棗當歸身麥門冬加升麻柴胡為
補中益氣藥專理饑飽勞役内傷陽氣下陷發熱
同人參乾薑肉桂則温中同麥門冬蘇子枇杷葉
則下氣同黃連芍藥升麻滑石解熱毒滯下同
桔梗玄參鼠黏子括樓根清利咽喉虚熱同人參
菖蒲益智龍眼肉遠志治健忘同麥門冬石膏竹
葉知母除煩悶躁渴頭疼解肌同紫花地丁金銀
花甘菊夏枯草益母草貝母白及白芷消一切疔腫
同川黃連止小兒胎毒驚癎同黃連木通赤芍
藥生地黃瀉心經有餘之火同預知子貫衆解一
切毒蠱單用水炙百徧煎熬觔許治懸癰如神
炙則補傷寒病瘥後血虚
簡誤
甘能緩中故中滿者忌之嘔家忌甘酒家亦忌甘諸
濕腫滿及脹滿病咸不宜服
乾地黃味甘苦寒無毒主折跌絶筋傷中逐血痺填骨
髓長肌肉作湯除寒熱積聚除痺主男子五勞七傷女
子傷中胞漏下血破惡血溺血利大小腸去胃中宿食
飽力斷絶補五藏内傷不足通血脈益氣力利耳目生
者猶良生地黃大寒主婦人崩中血不止及産後血
上薄心悶絶傷身胎動下血胎不落墮墜踠折瘀血留
血鼻衂吐血皆擣飲之久服輕身不老(採得即用者為生曬乾收者為)
(乾以法製過者為熟)
疏乾地黃稟仲冬之氣以生黃者土之正色兼稟
地之和氣故味甘氣寒而無毒别錄又云苦者以其
兼入心脾也此乃補腎家之要藥益陰血之上品本
經主折跌絶筋傷中逐血痺者肝藏血而主筋補肝
則榮血調榮血調則傷中自去痺者血分之病因虚
而風寒濕邪客之故筋拘攣而痛養血和肝痺必瘳
矣作湯除寒熱積聚除痺者血和則結散故諸證自
除也其曰填骨髓長肌肉主男子五勞七傷者地黃
為至陰之藥正補腎水真陰而益血血王則髓滿陰
足則肌肉自長五勞七傷皆陰虚内熱真陰不足之
候甘寒能除内熱而益精髓故勞傷自除也女子傷
中胞漏下血者陰虚則火熾而血熱火能銷物造化
自然之道也涼血益血則胞漏自止矣下血者血熱
也涼血則下血自愈榮血滯則為惡血生地黃能行
血故破惡血溺血者腎與小腸熱也益陰涼血則溺
血自止二便自利矣胃與足陽明胃家濕熱盛則食
不消生地黃能瀉脾胃中濕熱濕熱去而脾胃安則
宿食自去飽而努力則腸胃筋脈有絶傷之患形屬
血故行血益血則諸傷自理矣五臟咸屬陰陰即精
血補精血則五臟内傷不足自愈矣通血脈益氣力
利耳目者皆臟安之騐也又主婦人崩中血不止及
産後血上薄心悶絶傷身胎動下血胎不落墮墜踠
折瘀血留血衂血吐血生者搗汁飲之皆涼血行血
之功也久服輕身不老則益陰填髓補五臟之能事
畢矣又按日華子云助心膽氣強筋骨長志安魂定
魄除驚悸者膽為五臟六腑之首行春升之氣故十
一臟皆取決於膽為中正之官地黃入手足少陰亦
入足厥陰心與肝為子母之臟膽為肝之腑肝主筋
腎主骨腎藏精與志肝藏魂肺藏魄心膽二經虚則
病驚悸生地黃為手少陰之要藥能涼心助膽補肝
心涼則熱不薄肺肝肺清寧則魂魄自定膽氣壯則
驚自除肝腎足則筋骨自強心腎交濟則志自長矣
主治參互
生地黃同大小薊各半俱搗取自然汁和童便飲治
一切血熱妄行吐血齒鼻衂神效取汁和麫作䬪
飥冷淘治蟲心痛同苧麻根搗汁碗許加炒砂仁
末三錢治胎動下血同麥門冬治産後煩悶同
當歸赤芍藥乳香没藥肉桂炒黃荆子末治一切跌
打折傷瘀血作痛同金銀花甘草荆芥穗玄參連
翹黃檗地榆白芷木通治血分濕熱生膿瘡痛甚者
濃煎恣飲立差入瓊玉膏為陰陽兩補之要劑
乾地黃同沙苑蒺藜肉蓯蓉鹿茸山茱萸五味子能
益男子精同人參枸杞五味子麥門冬鹿茸車前
子覆盆子兔絲子多服令人有子得青蒿子鼈甲
銀柴胡沙參天麥二冬黃檗甘草地骨皮牡丹皮白
芍藥牛膝能治骨蒸勞熱同人參遠志麥門冬酸
棗仁栢子仁茯神甘草治心虚驚悸怔忡健忘同
黃耆黃連黃檗酸棗仁五味子白芍藥麥門冬龍眼
肉牡蠣粉治盜汗久不止得麥門冬五味子牛膝
枸杞子車前子阿膠天門冬治溺血同人參麥門
冬五味子牛膝漬酒能益氣力逐及奔馬同當歸
白芍藥川芎阿膠鹿角膠能益母安胎同砂仁治
胎動下血腰痛同青蒿地骨皮麥門冬白芍藥山
茱萸枇杷葉治婦人月事先期同生薑治産後中
風同當歸川芎蒲黃黑豆炒炮薑澤蘭益母牛膝
續斷杜仲鹿角膠治一切産後血虚發熱得肉桂
及乳香没藥五靈脂治兒枕痛夏月去桂同芍藥
當歸川芎阿膠蘄艾香附治經事不調同甘菊花
女貞實枸杞子白蒺藜能明目益精同黃連連翹
薄荷甘草甘菊花木通治目暴赤痛同鹿茸五味
子人參鍾乳粉白茯苓能生齒同何首烏桑椹甘
菊鱧腸蜀椒能烏鬚髮
簡誤
生地黃性大寒凡産後惡食作瀉雖見發熱惡露作
痛不可用誤用則泄不止胃氣者後天元氣之本也
胃困則飲食不運精血不生虚熱何自而退故并當
歸忌之凡見此證宜多加炮薑桂心人參必自愈凡
陰虚咳𠻳内熱骨蒸或吐血等候一見脾胃薄弱大
便不實或天明腎泄産後洩瀉産後不食俱禁用生
地黃當歸誤則同於前轍慎之凡胸膈多痰氣道不
利升降窒塞藥宜通而不宜滯湯液中禁入地黃
术味苦甘温無毒主風寒濕痺死肌痙疸止汗除熱消
食主大風在身面風眩頭痛目淚出消痰水逐皮間風
水結腫除心下急滿及霍亂吐下不止利腰臍間血益
津液暖胃消榖嗜食作煎餌久服輕身延年不饑(茅山者為)
(勝忌蛤雀桃李松菜青魚)
疏术稟初夏之氣以生其味苦其氣温從火化也
正得土之冲氣故别錄益之以甘表土德也故無毒
其氣芳烈其味甘濃其性純陽為除風痺之上藥安
脾胃之神品本經主風寒濕痺死肌痙疸者正以風
寒濕三者合而成痺痺者拘攣而痛者是也經曰地
之濕氣感則害人皮肉筋骨死肌者濕毒侵肌肉也
痙者風寒乘虚客於肝脾腎所致也疸者脾胃虚而
濕熱瘀滯也如上諸病莫不由風寒濕而成术有除
此三邪之功故能袪其所致之疾也止汗除熱消食
者濕熱盛則自汗濕邪客則發熱濕去而脾胃燥燥
則食自消汗自止熱自除也又主大風在身面者术
氣芳烈而悍純陽之物也風為陽邪發於陽部故主
之也風眩頭痛目淚出者陽虚則風客之而眩痰厥
則頭痛風熱壅則目淚出也消痰水逐皮間風水結
腫除心下急痛及霍亂吐下不止者濕客於胃則滯
而生痰客於脾則生水脾虚濕勝則為水腫濕客中
焦則心下急滿脾胃俱虚則中焦不治而濕邪客之
則為霍亂吐下不止也利腰臍間血者血屬陰濕為
陰邪下流客之使腰臍血滯而不得通利濕去則諸
證無不愈矣益津液煖胃消榖嗜食者濕去則胃強
而津液自生寒濕散則胃自煖邪去而脾胃健則消
榖而嗜食矣煎餌久服輕身延年不饑者术為陽藥
故善除陰濕濕去則脾胃之氣旺陽主氣氣盛則身
輕脾主四肢濕去則脾健健則四肢利故能涉險負
重也仙經云氣滿不思食是以延年而不饑也
主治參互
术為陽草氣勝黃精除濕袪寒疎風辟惡其功能也
單餌則延年輕身不饑兼濟則觀所從何道故同人
參茯苓白芍藥甘草橘皮蓮肉縮砂則健脾開胃消
飲食為壯脾胃之要劑調中之正法同藿香橘皮
茯苓人參木瓜猪苓澤瀉縮砂則治霍亂吐瀉轉筋
同乾菖防風茯苓炙甘草車前子猪苓澤瀉則治
濕勝作洩若雷奔同秦芁萆薢木瓜薏苡仁桑寄
生石斛黃耆地黃石菖蒲桂枝甘草晚蠶沙則治一
切痛痺及關節不利熱者去桂枝加黃檗得黃檗
牛膝木瓜石斛能健步潜行得苦參牡蠣治小兒
胃家濕熱飲食不生肌肉君人參芍藥木瓜薏苡
茯苓桑白皮赤小豆車前橘皮佐以猪苓澤瀉能治
一切水腫日重則倍人參夜重則加地黃芍藥俱與
术倍君枳實橘皮砂仁半夏人參則除心腹脹痛
消宿食開胃去痰涎除傷食發寒熱及泄瀉同人
參橘紅白茯苓木瓜藿香治反胃吐逆因於寒則加
生薑因於熱則加竹茹枇杷葉逆水蘆根君黃耆
生地黃佐以黃檗治一切臁瘡濕毒攻注足脛成瘡
久不愈作丸餌良倍茯苓脩事如經騐方能烏鬚
駐顔同麥門冬石斛黃檗白芍藥木瓜薏苡仁五
味子為治痿要藥同生薑藿香檳榔能治山嵐瘴
氣同四物湯麥門冬荆芥防風地榆能治腸風下
血同雄羊肝治雀盲同補骨脂川椒茴香青鹽
川楝子黃檗治疝同熟地桑椹脩事採日精月華
乾則蜜丸日三服可變白為末和芝蔴研爛入水
攪勻絞汁濾淨曝乾每三錢空心酒服能滋脾腎
簡誤
术本經無分别陶弘景有赤白二種近世乃有蒼白
之分其用較殊要之俱為陽草故袪邪之功勝而益
陰之效虧藥性偏長物無兼力此天地生物自然之
道也凡病屬陰虚血少精不足内熱骨蒸口乾唇燥
咳嗽吐痰吐血鼻衂齒衂咽塞便秘滯下者法咸忌
之术燥腎而閉氣肝腎有動氣者勿服劉涓子癰疽
論云潰瘍忌白术以其燥腎而閉氣故反生膿作痛
也凡臟皆屬陰世人但知术能健脾此蓋指脾為正
邪所干术能燥濕濕去則脾健故曰補也寧知脾虚
而無濕邪者用之反致燥竭脾家津液是損脾陰也
何補之足云此最易誤故特表而出之
菟絲子味辛甘平無毒主續絶傷補不足益氣力肥健
汁去面䵟養肌強陰堅筋骨主莖中寒精自出溺有餘
瀝口苦燥渴寒血為積久服明目輕身延年(得酒良宜丸不宜煮)
疏菟絲子君稟春末夏初之氣以生凝乎地之冲
氣以成感秋之氣而實故本經言其味辛平别錄益
之以甘者正雷公所謂稟中和凝正陽之氣而結者
也其為無毒明矣五味之中惟辛通四氣復兼四味
經曰腎苦燥急食辛以潤之菟絲子之屬是也與辛
香燥熱之辛迥乎不同矣學者不以辭害義可也為
補脾腎肝三經要藥主續絶傷補不足益氣力肥健
者三經俱實則絶傷續而不足補矣脾統血合肌肉
而主四肢足陽明太陰之氣盛則力長而肥健補脾
故養肌益肝腎故強陰堅筋骨煖而能補腎中陽氣
故主莖中寒精自出溺有餘瀝口苦燥渴者脾腎虚
而生内熱津液因之不足也二臟得補則二病自愈
寒血為積者勞傷則血瘀陽氣乏絶則内寒血隨氣
行氣弱不能統血以行久而為積矣凡勞傷皆脾腎
肝三臟主之肝脾氣王則瘀血自行也久服明目輕
身延年者目得血而能視肝開竅於目瞳子神光屬
腎肝腎實則目自明藏實精滿則身自輕延年可必
矣
主治參互
君蓮實山藥人參能實脾止泄嗜食加五味子肉豆
蔲砂仁能治腎泄同五味子沙苑蒺藜覆盆子蓮
鬚山茱萸巴戟天車前子没食子枸杞子能益脾腎
固精種子同甘菊花沙苑蒺藜甘枸杞子熟地黃
羚羊角榖精草決明子能明目君术人參牛膝胡
麻仁治丈夫腰膝積冷痛或頑麻無力單服偏補
人衛氣能助人筋脈王好古云能補肝臟虚故去
風專主腰膝腰膝者肝腎之所治也苗生研塗面
斑神效
簡誤
腎家多火強陽不痿者忌之大便燥結者亦忌之
牛膝君味苦酸平無毒主寒濕痿痺四肢拘攣膝痛不
可屈伸逐血氣傷熱火爛墮胎療傷中少氣男子陰消
老人失溺補中續絶填骨髓除腦中痛及腰脊痛婦人
月水不通血結益精利陰氣止髮白久服輕身耐老(忌牛)
(肉牛乳)
疏牛膝君稟地中陽氣以生氣則兼乎木火之化
也故其味苦酸平無毒味厚氣薄走而能補性善下
行故入肝腎主寒濕痿痺四肢拘攣膝痛不可屈伸
者肝脾腎虚則寒濕之邪客之而成痺及病四肢拘
攣膝痛不可屈伸此藥既稟地中陽氣所生又兼木
火之化其性走而下行其能逐寒濕而除痺也必矣
蓋補肝則筋舒下行則理膝行血則痛止逐血氣猶
云能通氣滯血凝也詳藥性氣當作痺傷熱火爛血
焦枯之病也血行而活痛自止矣入肝行血故墮胎
傷中少氣男子陰消老人失溺者皆腎不足之候也
腦為髓之海腦不滿則空而痛腰乃腎之腑脊通髓
於腦腎虚髓少則腰脊痛血虚而熱則髮白虚羸勞
頓則傷絶肝藏血腎藏精峻補肝腎則血足而精滿
諸證自瘳矣血行則月水自通血結自散久服輕身
耐老悉如上說不復具疏
主治參互
君术仙茅木瓜石斛茯苓石南葉五加皮萆薢生地
黃黃耆芍藥虎骨沈香桂治諸痺同甘菊花石斛
木瓜何首烏生地黃虎骨沈水香人參术黃耆天門
冬麥門冬杜仲續斷芍藥橘皮黃檗桑寄生白蘚皮
治一切痿痺四肢拘攣筋骨疼痛君當歸地黃能
下死胎加朴硝立下胞衣君木瓜石斛萆薢生地
黃黃檗五加皮骨碎補續斷金銀花白及芍藥甘草
甘菊根紫花地丁茜草連翹治鶴膝風根苗同用
二三兩濃煎調鼈甲末三錢空心服治瘧在陰分久
不瘥者三劑必巳胃虚者加人參兩許橘皮去白五
錢君青蒿生地黃麥門冬甘枸杞子熬膏治婦人
血虚發熱内熱口乾舌苦治小便不利莖中痛欲
死兼治婦人血結腹堅痛鮮牛膝三四兩白酒煎濃
服之立愈金瘡作痛生搗傅之立瘥
簡誤
誤用傷胎經閉未久疑似有娠者勿用上焦藥中勿
入血崩不止者忌之
茺蔚子味辛甘微温微寒無毒主明目益精除水氣療
血逆大熱頭痛心煩久服輕身莖主[病-丙+(穩-禾)]疹癢可作浴湯
一名益母草(忌鐵)
疏茺蔚子稟地中之陽氣以生兼感乎上天春夏
之氣而成亦陽草也味辛甘微温微寒無毒入手足
厥陰經為婦人胎産調經之要藥此藥補而能行辛
散而兼潤者也目者肝之竅也益肝行血故明目益
精其氣純陽辛走而不守故除水氣肝臟有火則血
逆肝涼則降而順矣大熱頭痛心煩皆血虚而熱之
候也清肝散熱和血則頭痛心煩俱解微温微寒說
見人參條内
主治參互
午月五日采紫花益母草搗汁分貯瓷器内各少許
曬乾剔取和蜂蜜封固加人參琥珀乳香没藥血竭
沈香丹砂五靈脂催生及胞衣不下神效兼産後血
暈瘀血薄心惡露不行腹痛少腹兒枕痛調經治血
閉經阻經行作痛單用和童便服能下死胎及治
熱入血室發熱煩躁類傷寒君四物湯杜仲阿膠
真川續斷為丸安胎止痛得生地黃白芍藥麥門
冬枇杷葉青蒿子五味子阿膠治血熱經行先期及
胎漏下血同生甘菊蒼耳草金銀花紫花地丁各
一握貝母鼠黏子白芷殭蠶白及白斂生甘草連翹
生地黃各三錢熬夏枯草汁和藥同煎濃頓飲之消
一切疔腫發背及無名腫毒
簡誤
益母草辛甘為陽故性善行走能行血通經血崩禁
用瞳子散大禁用惟熱血欲貫瞳人者與涼血藥同
用則不忌
萎蕤味甘平無毒主中風暴熱不能動搖跌筋結肉諸
不足心腹結氣虚熱濕毒腰痛莖中寒及目痛眥爛淚
出久服去面黑䵟好顔色潤澤輕身不老
疏萎蕤稟天地清和之氣而得稼穡之甘故本經
味甘平無毒主諸不足久服好顔色潤澤輕身不老
别錄又主心腹結氣虚熱腰痛莖中寒目痛眥爛淚
出甄權主内補不足去虚勞客熱頭痛不安加而用
之良日華子謂其除煩悶止渴潤心肺補五勞七傷
虚損腰脚疼痛詳味諸家所主則知其性本醇良氣
味和緩譬諸盛德之人無往不利終始一節故可長
資其利用而不窮正如斯藥之能補益五藏滋養氣
血根本既治餘疾自除夫血為陰而主駐顔氣為陽
而主輕身陰精不足則發虚熱腎氣不固則見骨痿
及腰脚痛虚而火炎則頭痛不安目痛眥爛淚出虚
而熱壅則煩悶消渴上盛下虚則莖中寒甚則五勞
七傷精髓日枯而成虚損之證矣以一藥而所主多
途為效良夥非由滋益陰精增長陽氣其能若是乎
迹其所長殆亦黃精之類歟其主中風暴熱不能動
搖跌筋結肉濕毒等證皆是女萎之用以本經二物
混同一條故耳或謂即青黏理或有之純而不駁和
而不偏有益無損故無簡誤昔彭城樊阿少師事
華陀陀授以漆葉青黏散服之利五藏去蟲輕身益
氣年至五百餘歲青黏生豐沛彭城及朝歌一名地
節一名黃芝主理五藏益精氣本出於迷人入山見
仙人服之以告陀陀以為佳語阿阿秘之人見阿之
壽而氣力強盛問之因醉誤說人服多驗後無復有
人識青黏者或云即黃精之正葉者又云即萎蕤
同黃精桑椹何首烏能駐顔
茈胡君味苦平微寒無毒主心腹去腸胃中結氣飲食
積聚寒熱邪氣推陳致新除傷寒心下煩熱諸痰熱結
實胸中邪逆五藏間遊氣大腸停積水脹及濕痺拘攣
亦可作浴湯久服輕身明目益精(半夏為之使)
疏柴胡稟仲春之氣以生兼得地之辛味春氣生
而升故味苦平微寒而無毒為少陽經表藥主心腹
腸胃中結氣飲食積聚寒熱邪氣推陳致新除傷寒
心下煩熱者足少陽膽也膽為清淨之府無出無入
不可汗不可吐不可下其經在半表半裏故法從和
解小柴胡湯之屬是也其性升而散屬陽故能達表
散邪也邪結則心下煩熱邪散則煩熱自解陽氣下
陷則為飲食積聚陽升則清氣上行脾胃之氣行陽
道則飲食積聚自消散矣諸痰熱結實胸中邪逆五
臟間遊氣者少陽實熱之邪所生病也柴胡苦平而
微寒能除熱散結而解表故能愈以上諸病大腸停
積水脹及濕痺拘攣者柴胡為風藥風能勝濕故也
主治參互
仲景小柴胡湯中同人參半夏黃芩治傷寒往來寒
熱口苦耳聾胸脇痛無汗又治少陽經瘧往來寒熱
亦治似瘧非瘧大便不實邪不在陽明者在大柴
胡湯治傷寒表裏俱急傷寒百合證在柴胡百合
湯東垣治元氣勞傷精神倦怠用參耆白术炙甘
草當歸佐以柴胡升麻引脾胃之氣行陽道名補中
益氣湯本方去當歸加茯苓猪苓澤瀉乾菖神麯
名清暑益氣湯同四物湯去當歸加澤蘭益母草
青蒿能治熱入血室同升麻乾葛等能升陽散火
同生地黃黃檗黃連甘草甘菊玄參連翹羌活荆
芥穗治暴赤眼
簡誤
柴胡性升而發散病人虚而氣升者忌之嘔吐及陰
虚火熾炎上者法所同忌瘧非少陽經者勿入治瘧
必用柴胡其說誤甚不可久服亦無益精明目之理
盡信書則不如無書此之謂也按今柴胡俗用有二
種色白黃而大者為銀柴胡用以治勞熱骨蒸色微
黑而細者用以解表發散本經並無二種之說功用
亦無分别但云銀州者為最則知其優於升散而非
除虚熱之藥明矣衍義所載甚詳故并錄之
附衍義曰柴胡本經並無一字治勞今人方中鮮有
不用者嗚呼凡此誤世甚多嘗原病勞有一種真藏
虚損復受邪熱邪因虚而致勞故曰勞者牢也當須
斟酌用之如經騐方中治勞熱青蒿煎之用柴胡正
合宜耳服之無不效熱去即須急巳若或無表熱得
此愈甚雖至死人亦不悟目擊甚多可不戒哉可不
慎哉日華子又謂補五勞七傷藥性論亦謂治勞乏
羸瘦若此等病苟無實熱醫者執而用之不死何待
注釋本草一字亦不可忽萬世之後所誤無窮耳
麥門冬君味甘平微寒無毒主心腹結氣傷中傷飽胃
絡脈絶羸瘦短氣身重目黃心下支滿虚勞客熱口乾
燥渴止嘔吐愈痿蹷強陰益精消榖調中保神定肺氣
安五藏令人肥健美顔色有子久服輕身不老不饑
疏麥門冬在天則稟春陽生生之氣在地則正感
清和稼穡之甘本經甘平平者冲和而淡也别錄微
寒著春德矣入足陽明兼入手少陰太陰實陽明之
正藥主心腹結氣者邪熱之氣結於心腹間也以其
清和微寒而平緩故能散熱結而下逆氣也傷中傷
飽以致胃絡脈絶者脾主肌肉五臟之氣皆稟於胃
胃病則脾無所稟故羸瘦而短氣也身重目黃者脾
胃濕熱也心下支滿者脾虚而濕滯中焦也虚勞客
熱口乾燥渴者因虚勞而熱客中焦故口乾而燥渴
陽明之熱上衝則兼嘔吐也痿蹷者陽明濕熱病也
陽明濕熱盛則上熏蒸於肺而為痿蹷治痿獨取陽
明治本之道也陰精生於五味五味先入脾胃脾胃
得所養則能散精於各臟而陰精充滿故能強陰益
精也中焦者脾胃之所治也脾胃安則中焦治故能
消榖而調中也保神定肺氣則兼潤乎心肺矣胃氣
盛則五臟之氣皆有所稟而安脾胃俱實則能食而
肥健脾統血心主血五臟之英華皆見於面血充臟
安則華彩外發而顔色美矣脾胃強則後天之元氣
日盛下氣則陽交於陰交則虚勞愈而内熱不生内
熱去則陰精日盛故有子斷榖固著於仙經却乃已
疾之良藥故久服延年輕身而不老不饑也
主治參互
同人參五味子為生脈散能復脈通心夏月暑傷氣
服之良酒後飲之解酒毒肺熱者去人參加甘枸杞
子作飲治一切虚勞客熱同五味子枸杞地黃牛
膝鼈甲酸棗仁天冬治五勞七傷胃強者可加當歸
火盛者可入黃檗砂仁甘草三物俱遞減治陽明
瘧大渴引飲煩躁或嘔吐麥門冬石膏知母竹葉各
數兩病人虚者加人參兩許痰多者加貝母橘紅各
兩許藥性論云麥門冬止煩渴主大水面目肢節
浮腫下水治肺痿吐膿宜同天門冬薏苡仁黃檗芍
藥茯苓石斛桑根白皮五味子牛膝煮飲彌佳止
泄精宜兼覆盆蒺藜黃檗五味子同茯苓車前黃
連石斛猪苓澤瀉療心腹結氣身重目黃日華子
治五勞七傷安魂定魄止渴肥人時疾熱狂頭痛止
𠻳故同石膏知母竹葉粳米專療時氣頭痛大渴煩
躁及發狂甚者須各數兩濃煎頓飲乃佳虚羸人因
作勞内傷而發者可量加人參名人參白虎湯有肺
熱者勿入人參崔元亮海上方同黃連治消渴
衍義治心肺虚熱虚勞客熱入沙參五味子同青
蒿鼈甲牛膝地黃芍藥天門冬枸杞子五味子胡黃
連山藥茯苓山茱萸蜜丸治骨蒸勞熱
簡誤
麥門冬性寒雖主脾胃而虚寒泄瀉及痘瘡虚寒作
洩産後虚寒泄瀉者咸忌之
獨活味苦甘平微温無毒主風寒所擊金瘡止痛賁豚
癎痓女子疝瘕療諸賊風百節痛風無久新者久服輕
身耐老一名羌活(痓作痙)
疏獨活稟天地正陽之氣以生故味苦甘平甄權
潔古益之以辛微温無毒氣味俱薄浮而升陽也足
少陰引經氣分之藥羌活性温辛苦氣厚於味浮而
升陽也手足太陽行經風藥並入足厥陰少陰經氣
分羌活氣雄獨活氣細故雄者治足太陽風濕相搏
頭痛肢節痛一身盡痛者非此不能除乃却亂反正
之主君藥也細者治足少陰傷風頭痛兩足濕痺不
能行動非此不能除而不治太陽之證名列君部之
中非比柔懦之主小無不入大無不通故能散肌表
八風之邪利周身百節之痛其主風寒所擊金瘡止
痛者金瘡為風寒之所襲擊則血氣壅而不行故其
痛愈甚獨活之苦甘辛温能辟風寒邪散則肌表安
和氣血流通故其痛自止也賁豚者腎之積腎經為
風寒乘虚客之則成賁豚此藥本入足少陰故治賁
豚癎與痓皆風邪之所成也風去則癎痓自愈矣女
子疝瘕者寒濕乘虚中腎家所致也苦能燥濕温能
辟寒辛能發散寒濕去而腎臟安故主女子疝瘕及
療諸賊風百節痛風無久新也輕身耐老定非攻邪
發散之藥所能烏可久服哉本經載之誤矣二藥本
一種第質有虚實老嫩氣有厚薄之不同耳
主治參互
君麻黃甘草主冬月即病傷寒太陽經頭疼發汗解
表君麥門冬前胡黃芩佐以甘草治春時瘟疫邪
在太陽頭痛入葛根湯治太陽陽明頭痛兼遍身
骨痛口渴煩熱不得眠若渴甚煩熱甚頭痛甚則加
石膏知母竹葉各兩許瘧發太陽經頭痛者於治
瘧藥中加之痛止則去之同白术蒼术秦芁生地
黃薏苡仁木瓜石斛黃檗治下部一切風濕濕熱
同生地黃赤芍藥生甘草牡丹皮石膏等水煎治風
熱上攻牙腫痛同萊菔子炒香只取羌活為末每
服二錢温酒調下一日一服二日二服三日三服治
妊娠浮腫由於風濕出許學士本事方人睛忽垂
至鼻如黑角塞痛不可忍或時時大便血出痛名曰
肝脹羌活一味煎汁服數盞自愈出夏子益竒疾方
簡誤
獨活羌活陽草中之風藥也本為袪風散寒除濕之
要品風能勝濕以其性燥故也本經别錄並載主中
風及諸風不知真中風惟西北邊塞高寒之地風氣
剛猛虚人當之往往猝中或口眼歪邪或口噤不語
或手足癱瘓左右不仁或剛痙柔痙即角弓反張此
藥與諸風藥並用可也若夫江南吳楚越閩百粤鬼
方梁州之域從無剛勁之風多有濕熱之患質脆氣
虚多熱多痰其患中風如前等病外證雖一一相似
而其中實非何者此皆劉河間所謂將息失宜水不
制火丹溪所謂中濕中痰中氣是也此則病係氣血
兩虚虚則内熱煎熬津液結而為痰熱則生風故致
猝倒亦如真中風狀而求其治療之方迥若天淵外
邪之氣勝則實實則瀉之袪風是已内而真氣不足
則虚虚則補之調氣補血生津清熱是已倘誤用風
藥反致燥竭其津液血愈不足而病愈沈困命曰虚
虚攻補既謬死生遂殊粗工懵昧執迷不悟兹特表
而明之又有血虚頭痛及遍身疼痛骨痛因而帶寒
熱者此屬内證誤用反致作劇
升麻味甘苦平微寒無毒主解百毒殺百精老物殃鬼
辟瘟疫瘴氣邪氣蠱毒入口皆吐出中惡腹痛時氣毒
癘頭痛寒熱風腫諸毒喉痛口瘡久服不夭輕身長年
疏升麻稟天地清陽之氣以生陽草也故味甘苦
平微寒無毒潔古又云性温味辛微苦氣味俱薄浮
而升陽也為足陽明太陰引經的藥得葱白白芷緩
帶脈之縱急亦入手陽明大腸升陽氣於至陰之下
春氣生生而上升升麻正得之故主解百毒感清陽
之氣者必能破幽暗故殺百精老物殃鬼辟瘟疫瘴
氣邪氣蠱毒入口皆吐出凡云甘者其氣必和升則
必散和而散故主中惡腹痛時氣毒癘頭痛寒熱風
腫諸毒喉痛口瘡者手少陽足陽明太陰熱極故也
散三經之火則二證愈矣末載久服不夭輕身長年
此豈發散之藥所能哉無是理也
主治參互
升麻葛根湯散足陽明之熱邪發手太陰陽明之斑
疹及天行踠豆瘡水煎綿沾拭之引葱白散手陽
明風邪引石膏止陽明經齒痛或加生地黃麥門冬
知母牡丹皮黃檗連翹玄參彌良醋炒綠色升麻
君連肉人參治噤口痢有神同石膏知母麥門冬
竹葉治陽明熱極發斑頭疼口渴佐參耆引清陽
之氣上升行陽道故補脾胃藥中不可闕入升陽
散火湯治陽氣鬱遏及元氣不足陽氣下陷同荆
芥防風黃芩甘草白芷能去皮膚風邪同葛根荆
芥菊花甘草解肌肉間風熱兼發浮汗同葛根連
翹玄參甘草生地黃麥門冬治牙根浮爛惡臭為
小兒斑疹及天行瘡子家聖藥天行瘡子即痘也未
見點時可用見標之後不可用同鬱金服治蠱毒
不吐則下同射干水煎服治射工溪毒并以滓塗
之同生地黃麥門冬牛膝蒲黃水煎治小兒尿血
佐黃連紅麴滑石白芍藥蓮肉甘草為治一切滯
下要藥
簡誤
升麻屬陽而性升其功用具如經說凡吐血鼻衂咳
𠻳多痰陰虚火動腎經不足及氣逆嘔吐驚悸怔忡
癲狂等病法咸忌之誤用多致危殆
車前子味甘鹹寒無毒主氣癃止痛利水道小便除濕
痺男子傷中女子淋瀝不欲食養肺強陰益精令人有
子明目療赤痛久服輕身耐老葉及根味甘寒主金
瘡止血衂鼻瘀血血瘕下血小便赤止煩下氣除小蟲
疏車前子稟土之冲氣兼天之冬氣以生故味甘
寒而無毒别錄兼鹹故走水道其主氣癃止痛通腎
氣也小便利則濕去濕去則痺除傷中者必内起煩
熱甘寒而潤下則煩熱解故主傷中女子淋瀝不欲
食是脾腎交病也濕去則脾健而思食氣通則淋瀝
自止水利則無胃家濕熱之氣上熏而肺得所養矣
男女陰中俱有二竅一竅通精一竅通水命門真陽
之火即係先天之元氣道家謂之君火後天之精氣
亦與之合而繫焉膀胱者濕熱濁陰之水滲出下竅
為小便道家謂之民火是也二竅不並開故水竅常
開則小便利而濕熱外洩不致鼓動真陽之火則精
竅常閉而無漏洩久久則真火寧謐而精用益固精
固則陰強精盛則生子腎氣固即是水臟足故明目
及療赤痛輕身耐老即強陰益精之驗肝腎膀胱三
經之要藥也葉及根味甘寒金瘡必發熱熱則痛
極甘寒能涼血除熱故主金瘡血熱則妄行溢出上
竅故主吐衂及尿血便赤止煩下氣明醫雜錄云
根葉治鼻衂尿血熱痢搗汁飲之子主氣癃利水道
療肝中有風熱衝目若人服固精藥久服此一泄即
有子
主治參互
同木通沈香橘皮升麻治氣癃同二术宣木瓜石
斛川萆薢茯苓五加皮治濕痺獨用為末米飲下
二錢匕治暴瀉神效君白芍藥白茯苓白藊豆炙
甘草治水洩同生地黃牛膝天門冬麥門冬黃檗
五味子甘枸杞子人參白膠治尿血及婦人血淋
入十子衍宗丸為生精種子要藥入金匱腎氣丸
則固精益陰獨用炒為末專治濕勝水瀉同五
味子覆盆子蓮子蓮鬚山茱萸肉没食子沙苑蒺藜
人參麥門冬牛膝白膠魚膠能強陰固精種子同
生地黃甘菊花決明子玄參蜜蒙花連翹黃連柴胡
生甘草治暴赤目痛
簡誤
車前子性走下竅雖有強陰益精之功若遇内傷勞
倦陽氣下陷之病皆不當用腎氣虚脱者忌與淡滲
藥同用
木香味辛温無毒主邪氣辟毒疫温鬼強志主淋露療
氣劣肌中偏寒主氣不足消毒殺鬼精物温瘧蠱毒行
藥之精久服不夢寤魘寐輕身致神仙
疏青木香味辛温無毒是稟夏秋之陽氣以生兼
得土之陽精故無毒性屬純陽故主邪氣辟毒疫温
鬼陽主清明開發故強志及不夢寤魘寐行藥之精
皆陽盛氣烈之功也
主治參互
同延胡索治一切女人血氣刺心痛不可忍同牽
牛雷丸檳榔殺一切蟲佐黃連芍藥治一切滯下
惟身熱作嘔逆口渴者勿用同橘皮砂仁白豆蔻
紫蘇葉調一切氣不通順及冷氣攻痛作泄大怒後
氣逆胸膈脹滿兩脇作痛
簡誤
詳其治療與今白木香當是兩種按圖經謂生永昌
又云今惟廣州舶上有來者一云出大秦國一云産
崑崙則所出地土各異是名同而實異可知已藥性
論云當以崑崙來者為勝此絶不可得又云西胡來
者劣今市肆所有正白木香也其味辛其氣温專主
諸氣不順求其能辟毒疫温鬼殺鬼精物恐或未然
也肺虚有熱者慎毋犯之元氣虚脱及陰虚内熱諸
病有熱心痛屬火者禁用傷寒類要所載治天行熱
病若發赤豆斑用青木香水煮服者蓋指崑崙來者
一種定非坊間所市廣州舶上世所常用之白木香
也
薯蕷味甘温平無毒主傷中補虚羸除寒熱邪氣補中
益氣力長肌肉主頭面遊風頭風眼眩下氣止腰痛補
虚勞羸瘦充五藏除煩熱強陰久服耳目聰明輕身不
饑延年
疏薯蕷得土之冲氣兼稟春之和氣以生故味甘
温平無毒觀其生搗敷癰瘡能消熱腫是微寒之騐
也甘能補脾脾統血而主肌肉甘温能益血脾治中
焦故主傷中補虚羸補中益氣力長肌肉充五臟除
煩熱強陰也其主寒熱邪氣及頭面遊風頭風眼眩
下氣止腰痛者正以其甘能除大熱甘能益陰氣甘
能緩中甘温平能補肝腎藥性論云薯蕷臣能補五
勞七傷去冷是也蓋寒熱邪氣者陰不足則内熱内
虚則外邪客之熱則生風緩則下氣下氣則陽交於
陰五勞既去五藏既充則久服耳目聰明輕身延年
之效自著矣
主治參互
同地黃枸杞牛膝甘菊花白蒺藜五味子則補肝腎
益陰氣治一切虚羸強陰長肌增力明目同蓮肉
白藊荳人參白芍藥茯苓炙甘草橘皮則補脾健胃
止洩瀉加木瓜藿香安吐逆同羊肉肉蓯蓉作羹
可扶衰補虚羸
簡誤
藷藇薯蕷確係兩種譬諸米穀其種有粇糯秈黍稷
之不同是也入藥必以冀州所産者為勝總之南方
不迨北地圖經并載入四明則誤矣不宜與麫同食
薏苡仁味甘微寒無毒主筋急拘攣不可屈伸風濕痺
下氣除筋骨邪氣不仁利腸胃消水腫令人能食久服
輕身益氣
疏薏苡仁正得地之燥氣兼稟乎天之秋氣以生
故味甘淡微寒無毒陽中陰降也經曰地之濕氣感
則害人皮肉筋脈又曰風寒濕三者合而成痺此藥
性燥能除濕味甘能入脾補脾兼淡能滲泄故主筋
急拘攣不可屈伸及風濕痺除筋骨邪氣不仁利腸
胃消水腫令人能食久服輕身總之濕邪去則脾胃
安脾胃安則中焦治中焦治則能榮養乎四肢則通
利乎血脈也甘以益脾燥以除濕脾實則腫消脾強
則能食濕去則身輕如是則已上諸疾不求其愈而
自愈矣
主治參互
同木瓜石斛萆薢黃檗生地黃麥門冬治痿厥同
五加皮牛膝石斛生地黃甘草主筋拘急加二术菖
蒲甘菊花可治痺佐以附子能治胸痺偏緩獨用
數兩淘淨煮濃湯頓飲可治肺經因濕火所傷吐膿
血一切肺痿肺癰咳𠻳涕唾上氣經曰治痿獨取陽
明陽明者胃與大腸也二經濕熱盛則成痿熏蒸於
肺則發肺癰及吐血咳𠻳涕唾穢濁蓋肺與大腸為
表裏腑熱必傳於臟大腸與胃家之濕熱散則痿自
愈吐膿血咳𠻳亦並止矣
簡誤
薏苡乃除濕燥脾胃之藥凡病人大便燥小水短少
因寒轉筋脾虚無濕者忌之妊娠禁用
澤瀉味甘醎寒無毒主風寒濕痺乳難消水養五藏益
氣力肥健補虚損五勞除五藏痞滿起陰氣止洩精消
渴淋瀝逐膀胱三焦停水久服耳目聰明不饑延年輕
身面生光能行水上扁鵲云多服病人眼
疏澤瀉稟地之燥氣天之冬氣以生故味甘寒别
錄益之以醎腎為膀胱為表裏醎能入腎甘能入脾
寒能去熱蓋淡滲利竅之藥也其曰主風寒溼痺乳
難消水養五臟皆以利水燥溼則脾得所養脾得所
養則五臟皆得所養益氣力肥健者皆水利則溼去
溼去則脾強之功效也又云主腹痞滿淋瀝逐膀胱
三焦停水其能利水袪溼益無疑矣洩精者溼熱下
流客腎與膀胱是民火扇君火也故精搖而洩病在
脾胃溼熱盡則洩精自止矣止消渴者單指溼熱侵
脾脾為邪所干則不能致津液也總之其性利水除
溼則因溼熱所生之病靡不除矣
主治參互
水腫晝劇夜平者陽水也澤瀉同猪苓白茯苓人參
白术白芍藥赤小豆桑白皮橘皮治之多服必愈夜
劇晝平者陰水也同車前子赤茯苓生地黃白芍藥
赤小豆桑根白皮木瓜石斛薏苡仁治之多服必愈
入五苓散四苓散治一切溼熱入六味地黃丸
除陰虚病有溼熱者同人參白术半夏茯苓橘皮
紫蘇猪苓為治飲之要藥一切停飲停水無不效
仲景治心下支飲澤瀉五兩术二兩水二升煎取半
升分温再服素問身熱解墮汗出如浴惡風少氣
名曰酒風服之以澤瀉术各十分糜銜五分合以二
指撮食後服之飲證病甚欲眩者用澤瀉五兩炒
术二兩水三升煮濃服必效仲景治水搐渴煩小
便不利或吐或瀉五苓散主之
簡誤
澤瀉本經及藥性論日華子皆曰補虚損五勞久服
耳目聰明不饑延年及仙經斷榖腎虚精自出補女
人血海令人有子等條則悖謬之談文不屬理非神
農氏之言明矣扁鵲云多服病人眼乃為確論也澤
瀉善逐水病人無溼無飲而陰虚及腎氣乏絶陽衰
精自流出腎氣不固精滑目痛虚寒作洩等候法咸
禁用誤犯令人虚極
遠志君味苦温無毒主欬逆傷中補不足除邪氣利九
竅益智慧耳目聰明不忘強志倍力利丈夫定心氣止
驚悸益精去心下膈氣皮膚中熱面目黃久服輕身不
老好顔色延年(莖名小草主益精補陰氣止虚損夢洩)
疏遠志感天之陽氣得地之芳烈而生故無毒亦
陽草也其菖蒲之流乎其味苦温兼微辛為手少陰
經君藥兼入足太陰經苦能洩熱温能壯氣辛能散
鬱故主欬逆傷中補不足養性全神明故除邪氣陽
主發散故利九竅心氣開通則智慧自益經曰心為
君主之官神明出焉天君既定五官自明故耳目聰
明不忘強志陽氣盛則力增長男子屬陽故利丈夫
定心氣止驚悸者心臟得補而實故心氣定而驚悸
止也心火不妄動則陽不妄舉精不搖矣故益精心
下膈氣是心氣鬱而不舒也皮膚中熱面目黃者溼
熱在上部也苦以洩之温以暢之辛以散之則二證
自去矣久服輕身不老好顔色延年者心主血心氣
足則血色華於面君主強明則十一官皆得職故延
年不老陽氣日積故身輕也人之心腎晝夜必交心
家氣血旺盛則腎亦因之而實腎藏精與志腎實故
志強也莖名小草性味略同功用相近故亦主益
精補陰氣止虚損夢洩
主治參互
同茯神人參地黃酸棗仁丹砂為鎮心定驚要藥
同人參白芍藥酸棗仁茯神炙甘草天竺黃鈎籐鈎
治兒心虚易驚加白檀香治一切驚及慢驚同茯
神天竺黃鈎籐鈎丹砂金箔真珠虎珀胆星犀角治
小兒急驚同人參栢子仁酸棗仁麥門冬五味子
當歸身茯神茯苓益智仁生地黃甘草沈香治心氣
弱心血少餒怯易驚夢寐多魘神不守舍怔忡健忘
失志陽痿同茯神人參白术龍眼酸棗仁木香炙
甘草能歸脾益智入當歸六黃湯能止陰虚盜汗
加甘草治婦人血噤失音小兒客忤古今錄驗
及范汪方治胸痺心痛逆氣膈中飲不下小草丸小
草桂心蜀椒去目乾薑細辛各三兩附子二分炮去
皮臍共為末蜜丸如梧子大先食米汁下三丸日三
不知稍增以知為度禁猪肉冷水生葱菜遠志一
味煎酒治一切癰疽發背病從七情憂鬱惱怒而得
者服之皆愈陳言三因方用遠志酒治一切癰疽
發背惡候浸大有死血陰毒在中則不痛傅之即痛
有憂怒等氣積怒攻則痛不可忍傅之即不痛或藴
熱在内熱逼人手不可近傅之即清涼或氣虚冷潰
而不斂傅之即斂此本韓大夫宅用以救人方極驗
若七情内鬱不問虚實寒熱治之皆愈用遠志不拘
多寡米泔浸洗槌去心為末每服三錢温酒一盞調
澄少頃飲其清以滓敷患處
簡誤
心經有實火為心家實熱應用黃連生地黃者禁與
參术等補陽氣藥同用
龍膽味苦澁大寒無毒主骨間寒熱驚癎邪氣續絶傷
定五藏殺蠱毒除胃中伏熱時氣温熱熱洩下痢去腸
中小蟲益肝膽氣止驚惕久服益智不忘輕身耐老
疏草龍膽稟天地純隂之氣以生故其味大苦澁
其性大寒而無毒足厥陰足少陰足陽明三經藥入
足少陰除本經之熱腎主骨故主骨間寒熱熱極生
風則發驚搐重則變為癎病溼熱邪氣之在中下二
焦者非此不去熱去則諸證自解五臟有熱則不安
熱除則五臟自定苦澁而寒故殺蠱毒大苦大寒故
能滌除胃中所伏實熱及時氣温熱熱洩下痢去腸
中小蟲熱清則肝膽之氣亦清故益肝膽氣而止驚
惕也久服益智不忘輕身耐老則非其任矣
主治參互
草龍膽同白芍藥甘草茯神麥門冬木通主小兒驚
癎入心壯熱骨熱時疾熱黃口瘡同苦參牛膽治
榖疸同苦參蛆蟲灰青黛治小兒一切疳熱狂語
及瘡疥治蚘蟲攻心如刺吐清水龍膽二兩去頭
剉水二盞煎取一盞去滓隔宿勿進食平旦時一頓
服之即差同生地黃等分治溼熱傷血分浸大腸
以致卒下血多服必效
簡誤
草龍膽味既大苦性復大寒純陰之藥也雖能除實
熱胃虚血少之人不可輕試凡病脾胃兩虚因而作
泄者忌之凡病虚而有熱者勿用亦勿空腹服餌之
令人溺不禁以其太苦則下泄太甚故也炮炙論以
銅刀切去鬚土頭剉碎甘草汁中浸一宿漉出曝乾
用
細辛味辛温無毒主欬逆頭痛腦動百節拘攣風溼痺
痛死肌温中下氣破痰利水道開胸中除喉痺&KR1604;鼻風
癎疾下乳結汗不出血不行安五藏益肝膽通精氣久
服明目利九竅輕身長年
疏細辛稟天地陽升之氣以生故其味辛温而無
毒入手少陰太陽經風藥也風性升升則上行辛則
横走温則發散故主欬逆頭痛腦動百節拘攣風溼
痺痛死肌蓋痺及死肌皆是感地之溼氣或兼風寒
所成風能除溼温能散寒辛能開竅故療如上諸風
寒溼疾也别錄又謂温中下氣破痰開胸中除喉痺
&KR1604;鼻下乳結汗不出血不行益肝膽通精氣皆升發
辛散開通諸竅之功也其曰久服明目利九竅輕身
長年者必無是理蓋辛散升發之藥其可久服哉
主治參互
同石膏能治陽明火熱上攻以致齒痛得當歸芍
藥芎藭牡丹藁本甘草白薇通治婦人子宫冷不受
孕得鯉魚膽青羊肝甘菊花決明子療目痛得
甘草療傷寒少陰咽痛得藁本芎藭白芷荆芥防
風治風頭痛得紫蘇防風甘草桔梗杏仁薄荷桑
白皮能解利傷風寒鼻塞
簡誤
細辛風藥也其性升燥發散故凡病内熱及火升炎
上上盛下虚氣虚有汗血虚頭痛陰虚咳𠻳法皆禁
用即入風藥亦不可過五分以其氣味俱厚而性過
烈耳
石斛味甘平無毒主傷中除痺下氣補五藏虚勞羸瘦
強陰益精補内絶不足平胃氣長肌肉逐皮膚邪熱疿
氣脚膝疼冷痺弱久服厚腸胃輕身延年定志除驚
疏石斛稟土中冲陽之氣兼感春之和氣以生故
其味甘平而無毒氣薄味厚陽中陰也入足陽明足
少陰亦入手少陰甘能除熱甘能助脾甘能益血平
能下氣味厚則能益陰氣故主傷中下氣補五藏虚
勞羸瘦強陰益精補内絶不足平胃氣長肌肉久服
厚腸胃輕身延年定志除驚者以其入胃入腎入心
脾補益四經則四經所生病皆得治療蓋皆益脾益
胃益腎益心之功力也又主除痺逐肌膚邪熱疿氣
脚膝疼冷痺弱者兼能除脾胃二經之溼故也
主治參互
同麥門冬白茯苓橘皮甘草則益胃強四肢同麥
門冬五味子人參炙甘草白芍藥枸杞牛膝杜仲則
理傷中補五藏虚勞羸瘦強陰益精同枇杷葉麥
門冬橘皮則下氣得木瓜牛膝桑白皮石南葉白
蘚皮黃檗茯苓菖蒲則主諸痺及逐皮膚邪熱疿氣
冷痺弱夏月一味酒蒸泡湯代茶頓健足力
簡誤
宜入湯酒不宜入丸其味不苦而帶甘其形長而細
中堅實者良酒洗蒸曬乾用慎毋誤用木斛味大苦
餌之損人亦不入上焦藥
巴戟天味辛甘微温無毒主大風邪氣陰痿不起強筋
骨安五藏補中增志益氣療頭面遊風少腹及陰中相
引通下氣補五勞益精利男子
疏巴戟天稟土德真陽之精氣兼得天之陽和陽
主發散散則横行是當木之令而兼金之用也故其
味辛别錄益之以甘而本經又曰微温無毒宜其然
也其主大風邪氣及頭面遊風者風為陽邪勢多走
上經曰邪之所凑其氣必虚巴戟天性能補助元陽
而兼散邪况真元得補邪安所留此所以愈大風邪
氣也主陰痿不起強筋骨安五臟補中增志益氣者
是脾腎二經得所養而諸虚自愈矣其能療少腹及
陰中引痛下氣并補五勞益精利男子者五藏之勞
腎為之主下氣則火降火降則水升陰陽互宅精神
内守故主腎氣滋長元陽益盛諸虚為病者不求其
退而退矣
主治參互
得黃檗橘核荔枝核牛膝川萆薢木瓜金零子懷生
地黃治疝氣因于腎虚得五味子肉蓯蓉鹿茸山
茱萸栢子仁補骨脂枸杞子治陰痿去鹿茸肉蓯蓉
加黃檗牛膝麥門冬生地黃車前子治陰虚白濁久
不愈得鹿角栢子仁天門冬遠志蓮鬚覆盆黃檗
治夜夢鬼交洩精同甘菊花石菖蒲何首烏刺蒺
藜黑豆山茱萸天門冬治頭面上風得熟大黃治
飲酒人脚弱
簡誤
巴戟天性温屬陽故凡病相火熾盛思慾不得便赤
口苦目昏目痛煩躁口渴大便燥閉法咸忌之
菴䕡子味苦微寒微温無毒主五藏瘀血腹中水氣臚
脹留熱風寒溼痺身體諸痛療心下堅膈中寒熱周痺
婦人月水不通消食明目久服輕身延年不老
疏菴䕡子得土之烈氣而微感天之陰氣味厚氣
薄故味苦微寒微温無毒察其功用必應兼辛藥性
論加辛是也何者苦以洩下温以開通使非兼辛胡
能主五藏瘀血及腹中水氣臚脹留熱風寒溼痺身
體諸痛療心下堅膈中寒熱周痺婦人月水不通消
食明目耶正以其散中有補補而能行故列上經也
主治參互
同牛膝茜草白及消腹癰去留血又主瘀血腹脹俗
呼為單腹脹四肢不腫者是其候也善辟蛇蛇著
之即爛
簡誤
此行血散結之藥婦人月事不以時至審察未定者
不可輕用瘀血病見之不審者勿試
卷栢味辛甘温平微寒無毒主五藏邪氣女子陰中寒
熱痛癥瘕血閉絶子止欬逆治脱肛散淋結頭中風眩
痿蹷強陰益精久服輕身和顔色令人好容顔
疏卷栢稟石之氣兼感天之陽氣以生故味辛温
别錄益之以甘平微寒無毒入足厥陰少陰血分藥
也故主五臟邪氣女子陰中寒熱痛癥瘕血閉絶子
又主痿蹷強陰益精久服輕身和顔色當是理榮血
之要藥行而能補者也别錄又謂止欬逆治脱肛散
淋結頭中風眩其亦辛能散結辛能潤燥甘能緩中
甘能益血之謂歟
簡誤
孕婦禁用
辟虺雷味苦大寒無毒主解百毒消痰袪大熱療頭痛
辟瘟疫其狀如麄塊蒼术節中有眼
疏辟虺雷感天地陰寒之精其味苦氣大寒無毒
故主解百毒消痰袪大熱療頭痛辟瘟疫豫章人專
以此和諸草搗汁治疔瘡有神
藥王味甘平無毒解一切毒止鼻衂吐血袪煩躁苗莖
青色花黃色葉摘之有汁搗汁飲驗
疏藥王禀天地清和生發之氣以生故其味甘平
無毒甘能解毒故主解一切毒平能涼血清熱故止
鼻衂吐血袪煩躁也
草犀根味辛平無毒主解諸藥毒嶺南及睦婺間如中
毒草此藥及千金籐並解之亦主蠱毒溪毒惡刺虎狼
蟲虺等毒天行瘧瘴寒熱咳嗽痰壅飛尸喉閉瘡腫小
兒寒熱丹毒中惡注忤痢血等並煮汁服之其功用如
犀故名草犀解毒為最
疏草犀根得地之辛味感天之寒氣以生本草秖
言辛平詳治療功能專主解諸藥毒亦主蠱毒溪毒
惡刺虎狼蟲虺等毒天行瘧瘴寒熱咳𠻳痰壅飛尸
喉閉瘡腫小兒寒熱丹毒中惡疰忤痢血並煮汁服
之其功用如犀故名草犀解毒為最生衢婺江饒間
苗高二三尺獨莖根如細辛研服更良生水中者名
水犀也
百草花主百病長生神仙亦煮花汁釀酒服之異類云
鳳剛者漁陽人也常採百花水漬封泥埋之百日煎為
丸卒死者内口中即活胡剛服藥百餘歲入地肺山列
仙傳云堯時赤松子服之得仙
疏百草花當取羣草中之芳烈者大都百花必在
春時春者天地發生萬物之氣也花者華也因得天
地發生之和氣抽其精英而為花故主百病長生神
仙亦煮花汁釀酒服昔有採百花水漬泥封埋之百
日煎為丸卒死者内口中即活其功固可驗矣
已上三種一種唐本餘二種陳藏器餘已下却有
旱藕石蘂仙人草會州白藥陳思岌千里及鐵葛
伏鷄子根陳家白藥龍珠搥胡根甜籐孟娘菜吉
祥草郎耶菜&KR2208;菜蓼蕎等功效雖多所産土地不
一罕識難致坊間無有故皆存而不論以俟後之
博物君子
神農本草經疏卷六
