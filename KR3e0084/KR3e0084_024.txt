神農本草經疏卷二十四
明繆希雍撰
總七種今疏其要者四種
胡麻麻子胡麻油
飴糖
胡麻味甘平無毒主傷中虚羸補五内益氣力長肌肉
填髓腦堅筋骨療金瘡止痛及傷寒温瘧大吐後虚熱
羸困久服輕身不老明耳目耐饑渴延年一名巨勝
疏胡麻稟天地之冲氣得稼穡之甘味故味甘氣
平無毒入足太隂兼入足厥隂少隂氣味和平不寒
不熱益脾胃補肝腎之佳穀也弘景云八穀之中惟
此為良仙家作飯餌之斷穀長生故主傷中虚羸補
五内益氣力長肌肉堅筋骨填髓腦及傷寒温瘧大
吐後虚熱羸困久服明耳目耐饑渴輕身不老延年
也金刃傷血則瘀而作痛甘平益血潤燥故療金瘡
止痛也日華子主補中益氣潤養五臟補肺氣止心
驚利大小腸逐風濕氣遊風頭風勞氣産後羸困李
廷飛云風病人久服則步履端正語言不蹇陳士良
生嚼塗小兒頭瘡煎湯浴惡瘡及婦人隂瘡皆取其
甘平益血脈補虚羸入肝脾腎之功耳劉河間云麻
木穀而治風又云治風先治血血活則風去胡麻入
肝益血故風藥中不可闕也
主治參互
得何首烏茅山蒼术白茯苓菖蒲桑葉牛膝當歸續
斷地黃桑上寄生治風濕痺同甘菊花天門冬黃
檗生地黃何首烏栢子仁桑葉牛膝枸杞子麥門冬
作丸治似中風口眼喎斜半身不遂久服不輟有神
騐一味九蒸九曝加茅山蒼术乳蒸曬三次作丸
能健脾燥濕益氣延年枹朴子服食胡麻法用上
黨胡麻三斗淘淨蒸令氣透日乾以水淘去沫再蒸
如此九度去殼炒香為末白蜜或棗膏丸彈子大每
温酒化下一丸日三服忌毒魚狗肉生萊菔至百日
能除一切痼疾一年病色光澤不饑二年白髮還黑
三年齒落更生久服長生不老矣外臺秘要解下
胎毒小兒初生嚼生脂麻綿包與兒咂之其毒自下
簡便方小兒瘰癧脂麻連翹等分為末頻頻食之
經驗後方蜘蛛及一切蟲咬傷油麻研爛傅之
三因方穀賊尸咽喉中毒痛癢此因誤吞穀芒戟刺
癢痛也用脂麻炒研白湯調下甘平無毒補益為
用仙家服食所須故不著簡誤
麻子味甘平無毒主補中益氣中風汗出逐水利小便
破積血復血脈乳婦産後餘疾長髮可為沐藥久服肥
健不老神仙
疏麻子即大麻仁稟土氣以生本經味甘平無毒
然其性最滑利甘能補中中得補則氣自益甘能益
血血脈復則積血破乳婦産後餘疾皆除矣風併於
衛則衛實而榮虚榮者血也隂也經曰隂弱者汗自
出麻仁益血補隂使榮衛調和風邪去而汗自止也
逐水利小便者滑利下行引水氣從小便而出也好
古云入手足陽明足太隂經陽明病汗多及胃熱便
難三者皆燥也用之以通潤經曰脾欲緩急食甘以
緩之麻仁之甘以緩脾潤燥故仲景脾約丸用之
主治參互
食醫心鏡麻子仁粥治風水腹大腰臍重痛不可轉
動用冬麻子半升研碎水濾取汁入粳米二合煮稀
粥下葱椒鹽豉空心食仲景方麻子仁丸治脾約
大便秘而小便數麻子仁二升芍藥半斤厚朴一尺
大黃枳實各一斤杏仁一升熬研煉蜜丸梧子大每
以漿水下十丸日三服不知再加本事方産後秘
塞許學士云産後汗多則大便必秘難於用藥惟麻
子粥最穩不惟産後可服凡老人諸虚風秘皆妙用
大麻子仁紫蘇子各二合洗淨研細再以水研濾取
汁一盞分二次煮粥啜之夏子益竒疾方截腸怪
病大腸頭出寸餘痛苦乾則自落又出名為截腸病
若腸盡則不治但初覺截時用器盛脂麻油坐浸之
飲大麻子汁數升即愈也
簡誤
陳士良云多食損血脈滑精氣痿陽事婦人多食即
發帶疾以其滑利下行走而不守也
胡麻油微寒利大腸胞衣不落生者摩瘡腫生秃髮(此即)
(烏脂麻油也功用與白麻油相同而力更勝入藥當以烏者為佳)
疏麻油甘寒而滑利故主胞衣不下及利大腸生
者氣更寒能解毒涼血故摩瘡腫生秃髮也蔵器主
天行熱閟腸内熱結服一合取利為度孟詵主瘖瘂
殺五黃下三焦熱毒氣通大小腸治蚘心痛傅一切
惡瘡疥癬殺一切䖝日華子煎膏生肌長肉止痛消
癰腫補皮裂皆取其甘寒滑利除濕潤燥涼血解毒
之功也
主治參互
入血餘一味熬膏鉛丹收好能傅一切瘡毒排膿止
痛諸熬膏必用真胡麻油以其涼血解毒也惟濕
氣膏不用嶺南解蠱法以清油多飲取吐效衛
生易簡方解河豚毒一時倉卒無藥以清麻油多灌
取吐出毒物即效亦能解砒毒胎産須知婦人難
産因血枯濇者用清油半兩好蜜一兩同煎數十沸
温服胎滑即下他藥無益以此助血為效直指方
癰疽發背初起即服此使毒氣不内攻以麻油一斤
銀石器内煎二十餘沸和醇醋二碗分五次一日服
盡百一選方腫毒初起麻油煎葱黑色趁熱通手
旋塗自消又方丹石毒發發熱者不得食熱物不
得用火但着厚衣煖臥取清油一匙含嚥劉禹錫
傳信方蚰蜒入耳用麻油作煎餅枕臥須臾自出
簡誤
麻油生者過寒多食發冷疾及脾胃虚寒作瀉者不
宜食熬熱治飲食甚美但須逐日熬用不可過宿若
經宿則火性反復能助熱動氣也
飴糖味甘微温主補虚乏止渴去血
疏飴糖用麥糵或穀糵同諸米漬熬煉而成故其
味甘氣温無毒入足太隂亦入手太隂經甘入脾而
米麥皆養脾胃之物故主補虚乏仲景建中湯用之
是也肺胃有火則發渴火上炎迫血妄行則吐血甘
能緩火之標則火下降而渴自止血自去也思邈又
謂其有消痰潤肺止嗽治咽痛吐血等功
主治參互
入建中湯治脾虚腹痛簡便方誤吞稻芒白餳頻
食效千金方服藥過劑悶亂者飴糖食之
簡誤
飴糖成於濕熱少用雖能補脾潤肺然而過用之則
動火生痰凡中滿吐逆酒病牙疳咸忌之腎病尤不
可服
神農本草經疏卷二十四
