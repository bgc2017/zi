神農本草經疏卷一
明繆希雍撰
予之作是疏也該括經文義難槩述求其宗趣宜
有裁節是以或先經而闡義或隨文而暢旨或斷
章以相比或因源以導流或從末而會本或根性
以知非凡兹數者期在發明經旨適當於用然懼
偏見多遺難為凖的必欲使纖悉洞了小大靡遺
開擴來學臻乎無惑尚有望於明喆之助焉
續序例上
原本藥性氣味生成指歸
夫物之生也必稟乎天其成也必資乎地天布令主發
生寒熱温凉四時之氣行焉陽也地凝質主成物酸苦
辛鹹甘淡五行之味滋焉隂也故知微寒微温者春之
氣也大温熱者夏之氣也大熱者長夏之氣也凉者秋
之氣也大寒者冬之氣也凡言微寒者稟春之氣以生
春氣升而生言大熱者感長夏之氣以生長夏之氣化
言平者感秋之氣以生平即凉也秋氣降而收言大寒
者感冬之氣以生冬氣沉而藏此物之氣得乎天者也
天一生水地六成之地二生火天七成之天三生木地
八成之地四生金天九成之天五生土地十成之水曰
潤下潤下作鹹火曰炎上炎上作苦木曰曲直曲直作
酸金曰從革從革作辛土爰稼穡稼穡作甘本乎天者
親上本乎地者親下氣味多少各從其類也凡言酸者
得木之氣言辛者得金之氣言鹹者得水之氣言苦者
得火之氣言甘者得土之氣惟土也寄旺於四季生成
之數皆五故其氣平其味甘而淡其性和而無毒土德
冲和感而類之莫或不然固萬物之所出亦萬物之所
入乎此物之味資乎地者也氣之毒者必熱味之毒者
必辛炎黃言味而不加氣性者何也蓋古文尚簡故秪
言味物有味必有氣有氣斯有性自然之道也氣味生
成原本乎是知其所自則思過半矣
藥性主治參互指歸
今夫醫辟諸兵焉料敵出竒者將之謀也破軍殺賊者
士之力也審度病機者醫之智也攻邪伐病者藥之能
也非士無以破敵非藥無以攻邪故良將養士上醫蓄
藥然不知士何以養不知藥何以蓄夫士猶有情實可
考才略可試尚曰難知以孔明之明一馬謖用違其才
卒致敗衂悔不可追况乎藥石無情才性莫測既非言
論之可考又非擬議之可及而欲知其的然不謬非神
聖之智其孰能與於斯假令嘗試漫為則下咽不返死
生立判顧不大可懼耶上古之人病生於六淫者多發
於七情者寡故其主治嘗以一藥治一病或一藥治數
病今時則不然七情彌厚五欲彌深精氣既虧六淫易
入内外膠固病情殊古則須合衆藥之所長而又善護
其所短乃能蘇凋瘵而起沈疴其在良醫善知藥性劑
量無差庶得參互旁通彼此兼濟以盡其才而無乖刺
敗壞之敝矣故作主治參互俾後之醫師循而求之共
收平定之功期無夭枉之患斯作疏意也昔人云用藥
如用兵旨哉言乎旨哉言乎
藥性簡誤指歸
夫藥石稟天地偏至之氣者也雖醇和濃懿號稱上藥
然所稟既偏所至必獨脱也用違其性之宜則偏重之
害勢所必至故凡有益於陽虚者必不利乎隂有益於
隂虚者必不利乎陽能治燥者必不宜於溼能治溼者
必不宜於燥能破散者不可以治虚能收斂者不可以
治實升不可以止升降不可以療降寒有時而不宜於
熱熱有時而不宜於寒古人半夏有三禁謂渴家汗家
血家仲景嘔家忌甘酒家亦忌甘王好古論肺熱忌人
參之屬諸如此類莫可勝數苟昧斯旨吉凶貿焉人命
至重冥報難逃醫為司命其可不深思詳察也哉此與
十劑互證十劑對治反則為誤故作簡誤以防其失
論七方本義
夫方者法也法乃所以制物者也故大小緩急竒偶複
七者為法制之變且盡也七方不同同歸已疾其制各
異異以從宜岐伯言之已詳後人演之彌悉凡制方者
必本乎是苟悖其制則非法矣非法則不能所施合轍
而反致乖刺惡在其能攻邪已疾耶
附錄七方
岐伯曰氣有多少形有盛衰治有緩急方有大小又
曰病有遠近證有中外治有輕重近者偶之遠者竒
之汗不以竒下不以偶補上治上制以緩補下治下
制以急近而偶竒制小其服遠而竒偶制大其服大
則數少小則數多多則九之少則一之竒之不去則
偶之偶之不去則反佐以取之所謂寒熱温凉反從
其病也王冰曰臟位有高下腑氣有遠近病證有
表裏藥用有輕重單方為竒複方為偶心肺為近肝
腎為遠脾胃居中腸膀胞膽亦有遠近識見高遠權
以合宜方竒而分兩偶方偶而分兩竒近而偶制多
數服之遠而竒制少數服之則肺服九心服七脾服
五肝服三腎服一為常制也方與其重也寧輕與其
毒也寧良與其大也寧小是以竒方不去偶方主之
偶方不去則反佐以同病之氣而取之夫微小之熱
折之以寒微小之冷消之以熱其大寒熱則必能與
異氣相格聲不同不相應氣不同不相合是以反其
佐以同其氣復令寒熱參合使其始同終異也逆
者正治從者反治反佐即從治也謂熱在下而上有
寒邪拒格則寒藥中入熱藥為佐下膈之後熱氣既
散寒性隨發也寒在下而上有浮火拒格則熱藥中
入寒藥為佐下膈之後寒氣既消熱性隨發也此寒
因熱用熱因寒用之妙也温冷倣此完素曰流變在
乎病主病在乎方制方在乎人方有七大小緩急竒偶
複也制方之體本於氣味寒熱温凉四氣生於天酸
苦辛鹹甘淡六味成於地是以有形為味無形為氣
氣為陽味為隂辛甘發散為陽酸苦涌泄為隂鹹味
涌泄為隂淡味滲泄為陽或收或散或緩或急或燥
或潤或耎或堅各隨臟腑之證而施藥之品味乃分
七方之制也故竒偶複三方也大小緩急四制之法
也故曰治有緩急方有大小
大方岐伯曰君一臣三佐九制之大也君一臣三
佐五制之中也君一臣二制之小也又曰遠而竒偶
制大其服近而偶竒制小其服大則數少小則數多
多則九之小則一之完素曰身表為遠裏為近大小
者制竒偶之法也假如小承氣湯調胃承氣湯竒之
小方也大承氣湯抵當湯竒之大方也所謂因其攻
裏而用之也桂枝麻黃偶之小方也葛根青龍偶之
大方也所謂因其發表而用之也故曰汗不以竒下
不以偶張從正曰大方有二有君一臣三佐九之大
方病有兼證而邪不一不可以一二味治者宜之有
分兩大而頓服之大方肝腎及下部之病道遠者宜
之王太僕以心肺為近腎肝為遠脾胃為中劉河間
以身表為遠身裏為近以予觀之身半以上其氣三
天之分也身半以下其氣三地之分也中脘人之分
也
小方從正曰小方有二有君一臣二之小方病無
兼證邪氣專一可一二味治者宜之有分兩少而頻
服之小方心肺及在上之病者宜之徐徐細呷是也
完素曰肝腎位遠數多則其氣緩不能速達於下必
大劑而數少取其迅急下走也心肺位近數少則其
氣急下走不能升發於上必小劑而數多取其易散
而上行也王氏所謂肺服九心服七脾服五肝服三
腎服一乃五臟生成之數也
緩方岐伯曰補上治上制以緩補下治下制以急
急則氣味厚緩則氣味薄適其至所此之謂也病所
遠而中道氣味之者食而過之無越其制度也王冰
曰假如病在腎而心氣不足服藥宜急過之不以氣
味飼心腎藥凌心心復益衰矣餘上下遠近例同完
素曰聖人治上不犯下治下不犯上治中上下俱無
犯故曰誅伐無過命曰大惑好古曰治上必妨下治
表必違裏用黃芩以治肺必妨脾用蓯蓉以治腎必
妨心用乾薑以治中必僭上服附子以補火必涸水
從正曰緩方有五有甘以緩之之方甘草糖蜜之屬
是也病在胸膈取其留戀也有丸以緩之之方比之
湯散其行遲慢也有品件衆多之緩方藥衆則遞相
拘制不得各騁其性也有無毒治病之緩方無毒則
性純功緩也有氣味俱薄之緩方氣味薄則長於補
上治上比至其下藥力已衰矣
急方完素曰味厚者為隂味薄者為隂中之陽故
味厚則下泄味薄則通氣氣厚者為陽氣薄者為陽
中之隂故氣厚則發熱氣薄則發汗是也好古曰治
主宜緩緩則治其本也治客宜急急則治其標也表
裏汗下皆有所當緩所當急從正曰急方有四有急
病急攻之急方中風關格之病是也有湯散蕩滌之
急方下咽易散而行速也有毒藥之急方毒性能上
涌下泄以奪病勢也有氣味俱厚之急方氣味俱厚
直趨於下而力不衰也
竒方王冰曰單方也從正曰竒方有二有獨用一
物之竒方病在下而遠者宜之有藥合陽數一三五
七九之竒方宜下不宜汗完素曰假如小承氣竒之
小方也大承氣抵當湯竒之大方也所謂因其攻下
而為之也桂枝麻黃偶之小方也葛根青龍偶之大
方也所謂因其發散而用之也故曰汗不以竒下不
以偶
偶方從正曰偶方有三有兩味相配之偶方有古
之二方相合之偶方古謂之複方皆病在上而近者
宜之有藥合隂數二四六八十之偶方宜汗不宜下
王太僕言汗藥不以偶則氣不足以外發下藥不以
竒則藥毒攻而致過意者下本迅利故單行則力專
專則直下不旁及而速汗或難出故併行則物衆而
力微乎乃仲景制方桂枝汗藥反以三味為竒大承
氣下藥反以四味為偶何也豈汗下緩急在力之小
大而不以數之竒偶為重乎
複方岐伯曰竒之不去則偶之是謂重方好古曰
竒之不去複以偶偶之不去複以竒故曰複複者再
也重也所謂十補一泄數泄一補也又傷寒見風脈
傷風得寒脈為脈證不相應宜以複方主之從正曰
複方有三有二方三方及數方相合之複方如桂枝
二越脾一湯五積散之屬是也有本方之外别加餘
藥如調胃承氣加連翹薄荷黃芩梔子為凉膈散之
屬是也有分兩均齊之複方如胃風湯各等分之屬
是也王太僕以偶為複方今七方有偶又有複豈非
偶乃二方相合複乃數方相合之謂乎
論十劑本義
劑者從齊從刀用以齊其不齊而成其所以齊也夫獨
用之謂藥合用之謂劑而其才有長短大小良毒之難
齊故用有相益相濟相畏相惡相忌相制之不同則劑
有宣通補瀉輕重滑澀燥溼十者對治之各異譬夫良
相劑量羣才以成治世之功類良醫劑量羣藥以成治
病之功其義一也岐伯論之詳矣凡和劑者必本乎是
苟昧其旨而違其道即失對治之義求疾之瘳其可得
乎
附錄十劑
劉完素曰制方之體欲成七方十劑之用者必本於
氣味也寒熱温凉四氣生於天酸苦辛鹹甘淡六味
成於地是以有形為味無形為氣氣為陽味為隂陽
氣出上竅隂味出下竅氣化則精生味化則形長故
地産養形形不足者温之以氣天産養精精不足者
補之以味辛甘發散為陽酸苦涌泄為隂鹹味涌泄
為隂淡味滲泄為陽辛散酸收甘緩苦堅鹹耎各隨
五臟之病而制藥性之品味故方有七劑有十方不
七不足以盡方之變劑不十不足以盡劑之用方不
對證非方也劑不蠲疾非劑也此乃太古先師設繩
墨而取曲直叔世方士乃出規矩以為方圓夫物各
有性制而用之變而通之施於品劑其功用豈有窮
哉如是有因其性而為用者有因其用而為使者有
因其所勝而為制者有氣相同則相求者有氣相剋
則相制者有氣有餘而補不足者有氣相感則以意
使者有質同而性異者有名異而實同者故蛇之性
上竄而引藥蟬之性外脱而退翳蝱飲血而用以治
血鼠善穿而用以治漏所謂因其性而為用者如此
弩牙速産以機發而不括也杵糠下咽以杵築下也
所謂因其用而為使者如此浮萍不沈水可以勝溼
獨活不搖風可以治風所謂因其所勝而為制者如
此麻木穀而治風豆水穀而治水所謂氣相同則相
求者如此牛土畜乳可以止渴疾豕水畜心可以鎮
恍忽所謂因其氣相尅則相制也如此熊肉振羸兔
肝明視所謂因其氣有餘補不足也如此鯉之治水
鶩之利水所謂因其氣相感則以意使者如此蜜成
於蜂蜜温而蜂寒油生於麻麻温而油寒兹同質而
異性者也蘼蕪生於芎藭蓬蘽並於覆盆兹名異而
實同者也如斯之類不可勝舉故天地賦形不離隂
陽形色自然皆有法象毛羽之類生於陽而屬於隂
鱗甲之類生於隂而屬於陽空青法木色青而主肝
丹砂法火色赤而主心雲母法金色白而主肺磁石
法水色黑而主腎黃石脂法土色黃而主脾故觸類
而長之莫不有自然之理也欲為醫者上知天文下
知地理中知人事三者俱明然後可以語人之疾病
不然則如無目夜遊無足登涉動致顛殞而欲愈疾
者未之有也徐之才曰藥有宣通補瀉輕重滑澀
燥溼十種是藥之大體而本經不言後人未述凡用
藥者審而詳之則靡所遺失矣
宣劑之才曰宣可去壅生薑橘皮之屬是也杲曰
外感六淫之邪欲傳入裏三隂實而不受逆於胸中
天分氣分窒塞不通而或噦或嘔所謂壅也三隂者
脾也故必破氣藥如薑橘藿香半夏之類瀉其壅塞
從正曰俚人以宣為瀉又以宣為通不知十劑之中
已有瀉矣仲景曰春病在頭大法宜吐是宣劑即涌
劑也經曰高者因而越之木鬱則達之宣者升而上
也以君召臣曰宣是矣凡風癎中風胸中諸實痰飲
寒結胸中熱鬱上而不下久則喘嗽滿脹水腫之病
生焉非宣劑莫能愈也吐中有汗如引涎追淚嚏鼻
凡上行者皆吐法也完素曰鬱而不散為壅必宣以
散之如痞滿不通之類是矣攻其裏則宣者上也泄
者下也涌劑則瓜蔕梔子之屬是矣發汗解表亦同
好古曰經有五鬱木鬱達之火鬱發之土鬱奪之金
鬱泄之水鬱折之皆宣也教曰宣揚制曰宣明君召
臣曰宣喚臣奉君命宣布上意皆宣之意也
通劑之才曰通可去滯通草防已之屬是也完素
曰留而不行必通以行之如水病為痰澼之類以木
通防已之屬攻其内則留者行也滑石茯苓芫花甘
遂大戟牽牛之類是也從正曰通者流通也前後不
得溲便宜木通海金沙琥珀大黃之屬通之痺病鬱
滯經隧不利亦宜通之
補劑之才曰補可去弱人參羊肉之屬是也杲曰
人參甘温能補氣虚羊肉甘熱能補血虚羊肉補形
人參補氣凡氣味與二藥同者皆是也從正曰五臟
各有補瀉五味各補其臟有表虚裏虚上虚下虛隂
虚陽虚氣虚血虚經曰精不足者補之以味形不足
者温之以氣五穀五菜五果五肉皆補養之物也
瀉劑之才曰泄可去閉葶藶大黃之屬是也杲曰
葶藶苦寒氣味俱厚不減大黃能泄肺中之閉又泄
大腸大黃走而不守能泄血閉腸胃渣穢之物一泄
氣閉利小便一泄血閉利大便凡與二藥同者皆然
從正曰實則泄之諸痛為實痛隨利減芒硝大黃牽
牛甘遂巴荳之屬皆瀉劑也其催生下乳磨積逐水
破經洩氣凡下行者皆下法也
輕劑之才曰輕可去實麻黃葛根之屬是也從正
曰風寒之邪始客皮膚頭痛身熱宜解其表内經所
謂輕而揚之也癰瘡疥痤俱宜解表汗以泄之毒以
熏之皆輕劑也凡熏洗蒸炙熨烙刺砭導引按摩皆
汗法也
重劑之才曰重可去怯磁石鐵粉之屬是也從正
曰重者鎮墜之謂也怯則氣浮如喪神失守而驚悸
氣上硃砂水銀沈香黃丹寒水石之倫皆鎮重也久
病欬𠻳涎潮於上形羸不可攻者以此墜之經云重
者因而減之貴其漸也
滑劑之才曰滑可去著冬葵子榆白皮之屬是也
完素曰澀則氣著必滑劑以利之滑能養竅故潤利
也從正曰大便燥結宜麻仁郁李之類小便癃閉宜
葵子滑石之類前後不通兩隂俱閉也名曰三焦約
約者束也宜先以滑劑潤養其燥然後攻之
澀劑之才曰澀可去脱牡蠣龍骨之屬是也完素
曰滑則氣脱如開腸洞泄便溺遺失之類必澀劑以
收斂之從正曰寢汗不禁澀以牡蠣五味五倍之屬
滑泄不已澀以肉豆蔲訶黎勒沒食子亞芙蓉龍骨
之屬凡酸味同乎澀者收斂之義也然此種皆宜先
攻其本而後收之可也
燥劑之才曰燥可去涇桑白皮赤小豆之屬是也
完素曰溼氣淫勝腫滿脾溼必燥劑以除之桑皮之
屬溼勝於上以苦吐之以淡滲之是也從正曰積寒
久冷吐利腥穢上下所出水液澄澈清冷此大寒之
病宜薑附胡椒輩以燥之若病溼氣則陳皮白术木
香蒼术之屬除之亦燥劑也而黃連黃檗梔子大黃
其味皆苦苦屬火化皆能燥濕此内經之本旨也豈
獨二术之類為燥劑乎好古曰溼有在上在中在下
在經在皮在裏
溼劑之才曰溼可去枯白石英紫石英之屬是也
從正曰溼者潤溼也雖與滑類少有不同經云辛以
潤之辛能走氣能化液故也鹽硝味雖鹹屬真隂之
水誠濡枯之上藥也人有枯涸皴揭之病非獨金化
蓋有火以乘之故非溼劑不能愈完素曰津耗為枯
五臟痿弱榮衞涸澀必溼劑以潤之好古曰有減氣
而枯有減血而枯
十劑補遺
十劑之後陶隠居續入寒熱二劑豈知寒有時而不可
以治熱熱有時而不可以治寒何者隂虚内熱當用甘
寒滋腎家之隂是益水以制火也設用芩連梔子苦寒
之劑以攻熱則徒敗胃氣苦寒損胃而傷血血愈不足
而熱愈熾胃氣傷則後天之元氣愈無所養而病轉增
劇也陽虚中外俱寒當以人參黃耆以益表裏之陽氣
而少佐桂附以回陽則其寒自解是益火以袪寒也設
專用辛熱如吳茱萸乾薑麻黃胡蘆巴蓽茇胡椒之屬
以散寒則辛能走散真氣愈虚其寒愈甚王安道所謂
辛熱愈投而沈寒愈滋也二者非徒無益而又害之顧
不悖歟况寒熱二劑攝在補瀉義不重出今當增入升
降二劑升降者治法之大機也經曰高者抑之即降之
義也下者舉之即升之義也是以病升者用降劑病降
者用升劑火空則發降氣則火自下矣火下是陽交於
隂也此法所宜降者也勞傷則陽氣下陷入於隂分東
垣所謂隂實陽虚陽虚則内外皆寒間有表熱類外感
者但不頭疼口渴及熱有時而間為異耳法當升陽益
氣用參耆炙甘草益元氣以除虚寒虚熱佐以升麻柴
胡引陽氣上行則表裏之寒熱自解即甘温除大熱之
謂此法所宜升者也
五臟苦欲補瀉論
五臟苦欲補瀉乃用藥第一義好古為東垣高足東垣
得之潔古潔古實宗仲景仲景遠師伊尹伊尹原本炎
黃聖哲授受百世一源靡或少異不明乎此不足以言
醫矣何則五臟之内各有其神神各有性性復各殊故
素問命十二官之名厥有旨焉蓋形而上者神也有知
而無質形而下者塊然者也五臟之體也有質而無知
各各分斷者也肝藏魂肺藏魄心藏神脾藏意與智腎
藏精與志皆指有知之性而言即神也神也者隂陽不
測之謂也是形而上者臟之性也惟其無形故能主乎
有形故知苦欲者猶言好惡也違其性故苦遂其性故
欲欲者是本臟之神之所好也即補也苦者是本臟之
神之所惡也即瀉也補瀉係乎苦欲苦欲因乎臟性不
屬五行未落隂陽其神用之謂與自虚則補其母已下
乃言臟體之虚實始有補母瀉子之法斯則五行之性
也明乎此斯可以言藥道矣
附錄五臟苦欲補瀉(并續解五條)
肝苦急急食甘以緩之甘草欲散急食辛以散之川
芎以辛補之細辛以酸瀉之芍藥虚以生薑陳皮之
類補之經曰虚則補其母水能生木腎乃肝之母腎
水也苦以補腎熟地黃黃檗是矣如無他證錢氏地
黃丸主之實則白芍藥瀉之如無他證錢氏瀉青丸
主之實則瀉其子心乃肝之子以甘草瀉心
肝為將軍之官言不受制者也急則有摧折之意焉
故苦而惡之緩之是使遂其性也甘可以緩甘草之
屬是已扶蘇條達木之象也升發開展魂之用也故
其性欲散辛以散之解其束縛也是散即補也辛可
以散川芎之屬是已若其太過則屈制之母使逾分
酸可以收芍藥之屬是已急也斂也肝性之所苦也
違其性而苦之肝斯虚矣補之以辛是明以散為補
也細辛生薑陳皮之屬是已
心苦緩急食酸以收之五味子欲軟急食鹹以軟之
芒硝以鹹補之澤瀉以甘瀉之人參黃耆甘草虚以
炒鹽補之虚則補其母木能生火肝乃心之母肝木
也以生薑補肝如無他證錢氏安神丸主之實則甘
草瀉之如無他證錢氏方中重則瀉心湯輕則導赤
散
心為形君神明之性惡散緩而喜收斂散緩則違其
性斂則寧静清明故宜酸以收其緩也軟者和調之
義也心君本自和調邪熱乘之則躁急故復須芒硝
之鹹寒除其邪熱以軟其躁急堅勁之氣使復其平
也以鹹補之澤瀉導心氣以入腎也煩勞則虚而生
熱故須人參黃耆甘草之甘温以益元氣而虚熱自
退故謂之瀉也心以下交於腎為補炒鹽之鹹以潤
下即得心與腎交也火空則發鹽為水味得之俾心
氣下降是既濟之道也有補之義焉故軟即補也
脾苦溼急食苦以燥之白术欲緩急食甘以緩之甘
草以甘補之人參以苦瀉之黃連虚以甘草大棗之
類補之如無他證錢氏益黃散主之心乃脾之母以
炒鹽補心實則以枳實瀉之如無他證以瀉黃散瀉
之肺乃脾之子以桑白皮瀉肺
脾為倉廩之官主運動磨物之臟燥其性也宜健而
不宜滯溼斯滯矣違其性故苦而惡之急食苦以燥
之使復其性之所喜脾斯健矣白术之苦温是已過
燥則復欲緩之以甘甘草之屬是已稼穡之化故甘
先入脾性欲健運氣旺則行補之以甘人參是已長
夏之令溼熱主之脾氣斯困故當急食苦以瀉之黃
連之苦寒是已虚則宜補炙甘草之甘以益血大棗
之甘温以益氣乃所以補其不足也
肺苦氣上逆急食苦以泄之訶子皮一作黃芩欲收
急食酸以收之白芍藥以辛瀉之桑白皮以酸補之
五味子虚則五味子補之如無他證錢氏阿膠散補
之脾乃肺之母以甘草補脾實則桑白皮瀉之如無
他證以瀉白散瀉之腎乃肺之子以澤瀉瀉之
肺為華蓋之臟相傅之官藏魄而主氣者也氣常則
順氣變則逆逆則違其性矣故宜急食苦以泄之黃
芩之屬是已肺主上焦其政斂肅故其性喜收宜急
食酸以收之白芍藥之屬是已賊肺者熱也肺受熱
邪急食辛以瀉之桑白皮之屬是已不斂則氣無所
管束是肺失其職也故宜補之以酸使遂其收斂之
性以清肅乎上焦是即補也五味子之屬是已
腎苦燥急食辛以潤之知母欲堅急食苦以堅之黃
檗以苦補之地黃以鹹瀉之澤瀉虚則熟地黃黃檗
補之腎本無實不可瀉錢氏止有補腎地黃丸無瀉
腎之藥肺乃腎之母以五味子補肺
腎為作強之官藏精與志主五液屬真隂水臟也其
性本潤故惡涸燥宜急食辛以潤之知母之屬是已
欲堅急食苦以堅之蓋腎非堅則無以稱作強之職
四氣以遇溼熱即軟遇寒冷即堅五味以得鹹即軟
得苦即堅故宜急食苦以堅之黃檗味苦氣寒可以
堅腎故宜急食以遂其欲堅之性也以苦補之是堅
即補也地黃黃檗是已鹹能軟堅軟即瀉也澤瀉是
已虚者精氣奪也藏精之臟苦固能堅然非益精無
以為補故宜熟地黃黃檗之屬以補之
治法提綱(隂陽寒熱臟腑經絡氣血表裏標本先後虚實緩急)
病在於隂毋犯其陽病在於陽毋犯其隂犯之者是謂
誅伐無過病之熱也當察其源火苟實也苦寒鹹寒以
折之若其虚也甘寒酸寒以攝之病之寒也亦察其源
寒從外也辛熱辛温以散之動於内也甘温以益之辛
熱辛温以佐之經曰五臟者藏精氣而不瀉者也故曰
滿而不能實是有補而無瀉者其常也臟偶受邪則瀉
其邪邪盡即止是瀉其邪非瀉臟也臟不受邪毋輕犯
也世謂肝無補法知其謬也六腑者傳導化物糟粕者
也故曰實而不能滿邪客之而為病乃可攻也中病乃
已毋盡劑也病在於經則治其經病流於絡則及其絡
經直絡横相維輔也病從氣分則治其氣虚者温之實
者調之病從血分則治其血虚則補肝補脾補心實則
為熱為瘀熱者清之瘀者行之因氣病而及血者先治
其氣因血病而及氣者先治其血因證互異宜精别之
病在於表毋攻其裏病在於裏毋虚其表邪之所在攻
必從之受邪為本現證為標五虚為本五邪為標譬夫
腹脹由於溼者其來必速當利水除溼則脹自止是標
急於本也當先治其標若因脾虚漸成脹滿夜劇晝静
病屬於隂當補脾隂夜静晝劇病屬於陽當益脾氣是
病從本生本急於標也當先治其本舉一為例餘可類
推矣病屬於虚宜治以緩虚者精氣奪也若屬沈痼亦
必從緩治虚無速法亦無巧法蓋病已沈痼凡欲施治
宜有次第故亦無速法病屬於實宜治以急實者邪氣
勝也邪不速逐則為害滋蔓故治實無遲法亦有巧法
此病機緩急一定之法也
藥性差别論
藥有五味中涵四氣因氣味而成其性合氣與味及性
而論其為差别本自多途其間厚薄多少單用互兼各
各不同良難究竟是故經曰五味之變不可勝窮此方
劑之本也隂陽二象實為之綱紀焉鹹味本水苦味本
火酸味本木甘味本土辛味本金此五味之常也及其
變也有神明之用焉今姑陳其略以明之第準經文同
一苦寒也黃芩則燥天冬則潤蘆會能消黃檗能補黃
連止瀉大黃下通柴胡苦寒而升龍膽苦寒而降同一
鹹也澤瀉則瀉蓯蓉則補海藻昆布則消而軟堅馬莖
鹿茸則補而生齒同一酸也硫黃味酸而熱空青味酸
而寒甘合辛而發散為陽甘合酸而收斂為隂人參黃
耆陽也甘温以除大熱地黃五味隂也甘酸以斂隂精
聊采數端引以為例如斯之類難可枚舉良由氣味互
兼性質各異參合多少制用全殊所以窮五味之變明
藥物之能厥有旨哉顧其用紛錯其道淵微可以意知
難以言盡非由妙悟則物不從心固將拯烝民於夭枉
宜寤寐乎兹篇
臟氣法時並四氣所傷藥隨所感論
夫四時之氣行乎天地之間人處氣交之中亦必因之
而感者其常也春氣生而升夏氣長而散長夏之氣化
而耎秋氣收而斂冬氣藏而沈人身之氣自然相通是
故生者順之長者敷之化者堅之收者肅之藏者固之
此藥之順乎天者也春温夏熱元氣外洩隂精不足藥
宜養隂秋凉冬寒陽氣潛藏勿輕開通藥宜養陽此藥
之因時制用補不足以和其氣者也然而一氣之中初
中末異一日之内寒燠或殊假令大熱之候人多感暑
忽發冰雹亦復感寒由先而感則為暑病由後而感則
為寒病病暑者投以暑藥病寒者投以寒藥此藥之因
時制宜以合乎權乃變中之常也此時令不齊之所宜
審也假令隂虚之人雖當隆冬隂精虧竭水既不足不
能制火則陽無所依外洩為熱或反汗出藥宜益隂地
黃五味鼈甲枸杞之屬是已設從時令誤用辛温勢必
立斃假令陽虚之人雖當盛夏陽氣不足不能外衞其
表表虚不任風寒洒淅戰慄思得熱食及御重裘是雖
天令之熱亦不足以敵其真陽之虚病屬虚寒藥宜温
補參耆桂附之屬是已設從時令誤用苦寒亦必立斃
此藥之舍時從證者也假令素病血虚之人不利苦寒
恐其損胃傷血一旦中暑暴注霍亂須用黃連滑石以
洩之本不利升須用葛根以散之此藥之舍證從時者
也從違之際權其輕重耳至於四氣所傷因而致病則
各從所由是故經曰春傷於風夏生飱泄藥宜升之燥
之升麻柴胡羌活防風之屬是已夏傷於暑秋必痎瘧
藥宜清暑益氣以除寒熱石膏知母乾葛麥門冬橘皮
參苓术之屬是已邪若内陷必便膿血藥宜袪暑消滯
專保胃氣黃連滑石芍藥升麻蓮實人參藊豆甘草之
屬是已秋傷於溼冬生欬𠻳藥宜燥溼清熱和表降氣
保肺桑白皮石膏薄荷杏仁甘草桔梗蘇子枇杷葉之
屬是已冬傷於寒春必病温邪初在表藥宜辛寒苦温
甘寒苦寒以解表邪兼除内熱羌活石膏葛根前胡知
母竹葉柴胡麥門冬荆芥甘草之屬是已至夏變為熱
病六經傳變藥亦同前散之貴早治若後時邪結於裏
上則陷胸中下承氣中病乃已慎毋盡劑勿僭勿忒能
事必矣已上皆四時六氣所傷致病並證重舍時時重
舍證用藥主治之大法萬世遵守之常經聖哲復起不
可改已所云六氣者即風寒暑溼燥火是也過則為淫
故曰六淫淫則為邪以其為天之氣從外而入故曰外
邪邪之所中各有其地在表治表在裏治裏表裏之間
則從和解病有是證證有是藥各有司存不相越也此古
人之定法今人之軌則也
論制方和劑治療大法
夫虚實者諸病之根本也補瀉者治療之綱紀也何謂
虚五臟六腑虛所生病也何謂實五臟六腑實所生病
也經曰真氣奪則虚邪氣勝則實虚則補之實則瀉之
此萬世之常經也以補為瀉是補中有瀉也以瀉為補
是瀉中有補也譬夫參耆炙甘草之退勞倦氣虚發熱
地黃黃檗之滋水堅腎以除隂虚潮熱是補中之瀉也
桑根白皮之瀉肺火車前子之利小便除溼是瀉中之
補也舉斯為例餘可類推矣升降者病機之要最也升
為春氣為風化為木象故升有散之之義降為秋氣為
燥化為金象故降有斂之之義飲食勞倦則陽氣下陷
宜升陽益氣瀉利不止宜升陽益胃鬱火内伏宜升陽
散火滯下不休宜升陽解毒開胃除熱因溼洞泄宜升
陽除溼肝木鬱於地中以致少腹作脹作痛宜升陽調
氣此病宜升之類也隂虚則水不足以制火火空則發
而炎上其為證也為欬𠻳為多痰為吐血為鼻衂為齒
衂為頭痛為齒痛為眼痛為頭眩為暈為眼花為惡心
為嘔吐為口苦舌乾為不眠為寒熱為骨蒸是謂上盛
下虚之候宜用蘇子枇杷葉麥門冬白芍藥五味子之
屬以降氣氣降則火自降而氣自歸元而又益之以滋
水添精之藥以救其本則諸證自瘳此病宜降之類也
設宜降而妄升當升而反降將使輕變為重重必斃矣
論塞因塞用通因通用寒因熱用熱因寒用用熱
遠熱用寒遠寒
經曰塞因塞用者譬夫脾虚中焦作脹腎虚氣不歸元
致上焦逆滿用人參之甘以補元氣五味子之酸以收
虚氣則脾得補而脹自消腎得補而氣自歸元上焦清
泰而逆滿自平矣通因通用者譬夫傷寒挾熱下利或
中有燥糞必用調胃承氣湯下之乃安滯下不休得六
一散清熱除積而愈皆其義也寒因熱用是藥本寒也
而反佐之以熱熱因寒用是藥本熱也而反佐之以寒
則無拒格之患故曰必先其所主而伏其所因也用熱
遠熱者是病本於寒法應熱治所投熱劑僅使中病毋
令過焉過則反生熱病矣用寒遠寒義亦同此
論天地風氣漸薄人亦因之漸弱用藥消息亦必
因之而變不可執泥古法輕用峻利
夫人在氣交之中其強其弱卒莫逃乎天地之氣明甚
是以上古之人度百歲乃去今則七十稱古稀矣身形
長大常過七尺今則世鮮六尺之軀矣其壽數精神既
已漸減則血氣臟腑亦應因之漸薄乃天地之風氣使
然有非人力所能挽回者又况時丁末造衆生識昏見
陋五欲熾然難解難遏斲喪戕賊日惟不足於是疾病
叢生虚多實少臨證施治多事調養專防尅伐此今日
治法之急務也設使病宜用熱亦當先之以温病宜用
寒亦當先之以清縱有積滯宜消必須先養胃氣縱有
邪氣宜袪必須隨時逐散不得過劑以損傷氣血氣血
者人之所賴以生者也氣血一虧則諸邪輻輳百病横
生世人之病十有九虚醫師之藥百無一補寧知用藥
之誤則實者虚虚者死是死於藥而非死於疾病也其
慎其難屬諸司命臨證之頃宜加戰兢勉之哉毋執已
見而輕人命也
通評虚實論
經曰邪氣盛則實精氣奪則虚又曰邪之所湊其氣必
虚凡言虚者精氣奪也凡言實者邪氣勝也是故虚則
受邪邪客為實法先攻邪邪盡治本邪猶未盡勿輕補
益犯之者是謂實實精者隂也氣者陽也設被削奪是
五臟六腑之隂精陽氣皆虚也宜從其類以補之隂精
虚者補隂精陽氣虚者益陽氣一切尅伐攻擊之藥概
勿施用犯之者是謂虚虚經曰實實虚虚損不足而益
有餘如是者醫殺之耳戒之哉
論治隂陽諸虚病皆當以保護胃氣為急
夫胃氣者即後天元氣也以穀氣為本是故經曰脈有
胃氣曰生無胃氣曰死又曰安穀則昌絶穀則亡可見
先天之氣縱猶未盡而他臟不至盡傷獨胃氣偶有傷
敗以至於絶則速死矣穀氣者譬國家之餉道也餉道
一絶則萬衆立散胃氣一敗則百藥難施若隂虚若陽
虚或中風或中暑乃至瀉利滯下胎前産後丁腫癰疽
痘瘡痧疹驚疳靡不以保護胃氣補養脾氣為先務本
所當急也故益隂宜遠苦寒益陽宜防泄氣袪風勿過
燥散消暑毋輕下通瀉利勿加消導滯下之忌芒硝巴
豆牽牛胎前泄瀉之忌當歸産後寒熱之忌芩連梔子
丁腫癰疽之未潰忌當歸痘疹之不可妄下其他内外
諸病應設藥物之中凡與胃氣相違者概勿施用投藥
之頃宜加三思
論諸病惟虚與火為難治
經曰精氣奪則虚又曰邪之所湊其氣必虚虚者空也
無也譬諸國内空虚人民離散則百禍易起鎮撫為難
非委任賢智安靖休養以生息之未可保其無事也病
之虚者亦猶是已醫非明喆孰能鎮之以静久而弗搖
卒成收合散亡克復故物之功哉是故經曰不能治其
虚安問其餘蓋言虚為百病之本宜其首舉以冠諸證
也夫火者陽也氣也與水為對待者也水為隂精火為
陽氣二物匹配名曰隂陽和平亦名少火生氣如是則
諸病不作矣設不善攝養以致隂虧水涸則火偏勝隂
不足則陽必湊之是謂陽盛隂虚亦曰壯火食氣是知
火即氣也氣即火也故仙經謂藥即火火即藥一而二
二而一者也東垣亦曰火與元氣不兩立亦指此也譬
諸水性本流本寒過極則凝而不流為層冰矣解則復
常非二物也蓋平則為水火既濟當斯時也火即真陽
之氣矣及其偏也則即陽氣而為火也始與元氣不兩
立而成乖否之象矣故戴人亦曰莫治風莫治燥治得
火時風燥了言苟能解此則已達隂陽水火之原曲暢
旁通何施不可正指火之變態多端其為病也非一了
此則餘皆可辦然學者非心領神會詎足喻於斯乎
論陽常有餘隂常不足藥必因之以為損益誤則
殺人
人身之有隂陽也水一而已火則二焉是稟受之始陽
常有餘隂常不足天地且然况於人乎故自少至老所
生疾病靡不由於真隂不足者其恒也若夫真陽不足
之病千百而一二矣陽者氣也火也神也隂者血也水
也精也隂陽和平氣血均調是為平人氣象之常候苟
失所養或縱恣房室或肆情喜怒或輕犯隂陽或嗜好
辛熱以致腎水真隂不足不能匹配陽火遂使陽氣有
餘氣有餘即是火故火愈盛而水愈涸於是發為吐血
欬𠻳吐痰内熱骨蒸盜汗種種隂虚等病醫師不察不
揆其本凡見前證不分隂陽類施温補參耆二术視同
食物佐以薑桂若啖五辛倘遇憊劇輒投附子於是輕
者重重者斃纍纍相踵死而不悟良可憫也然使其術
得售者不獨醫師之罪亦病家不明有以致之耳何則
難成易虧者隂也益隂之藥縱醫師選用無差亦必無
旦夕之效助陽之藥能使胃氣一時暫壯飲食加增或
陽道興舉有似神王醫師藉以要功病者利其速效彼
此固執莫辨厥由故知隂虚真水不足之病十人而九
陽虚真火不足之病百不得一醫師之藥補助陽火者
往往槩施滋益隂精者未嘗少見宜乎服藥者之多斃
無藥者之反存也予見世醫以此傷人者甚衆兹特著
其誤以為世戒
論上盛下虚本於腎水真隂不足
人身以隂陽兩稱為平偏勝則病此大較也水不足則
火有餘隂既虧則陽獨盛蓋隂陽之精互藏其宅是隂
中有陽陽中有隂也故心火也而含赤液腎水也而藏
白氣赤液為隂白氣為陽循環往復晝夜不息此常度也
苟不知攝養縱恣情慾虧損真隂陽無所附因而發越
上升此火空則發之義是周身之氣併於陽也併於陽
則陽盛故上焦熱而欬𠻳生痰迫血上行而為吐衂為
煩躁為頭痛為不得眠為胸前骨痛為口乾舌苦此其
候也陽愈盛則隂愈虚隂愈虚則為五心煩熱為潮熱
骨蒸為遺精為骨乏無力為小水短赤丹田不煖則飲
食不化為瀉泄為卒僵仆此其候也治之之要當亟降
氣當益隂精氣降即陽交於隂是火下降也精血生即
腎隂復是水上升也此既濟之象為坎離交也坎離交
即是小周天至此則隂陽二氣復得其平矣病何自而
生哉
論隂精陽氣補益不同
經曰形不足温之以氣人參羊肉黃耆人胞紅鉛之屬
是已益陽氣也乃可以却沈寒經曰精不足補之以味
人乳鼈甲地黃黃檗枸杞牛膝天門冬之屬是已補隂
精也乃可以除伏熱
論治氣三法藥各不同
一補氣氣虚宜補之如人參黃耆羊肉小麥糯米之屬
是也
二降氣調氣降氣者即下氣也虚則氣升故法宜降其
藥之輕者如紫蘇子橘皮麥門冬枇杷葉蘆根汁甘蔗
其重者如番降香鬱金㯽榔之屬調者和也逆則宜和
和則調也其藥如木香沈水香白豆蔲縮砂蜜香附橘
皮烏藥之屬
三破氣破者損也實則宜破如少壯人暴怒氣壅之類
然亦可暫不可久其藥如枳實青皮枳殼牽牛之屬蓋
氣分之病不出三端治之之法及所主之藥皆不可混
濫者也誤則使病轉劇世多不察故表而出之
論治血三法藥各不同
血虚宜補之虚則發熱内熱法宜甘寒甘平酸寒酸温
以益榮血其藥為熟地黃白芍藥牛膝炙甘草酸棗仁
龍眼肉鹿角膠肉蓯蓉甘枸杞子甘菊花人乳之屬
血熱宜清之凉之熱則為癰腫瘡癤為鼻衂為齒衂為
牙齦腫為舌上出血為舌腫為血崩為赤淋為月事先
期為熱入血室為赤遊丹為眼暴赤痛法宜酸寒苦寒
鹹寒辛凉以除實熱其藥為童便牡丹皮赤芍藥生地
黃黃芩犀角地榆大小薊茜草黃連山梔大黃青黛天
門冬玄參荆芥之屬
血瘀宜通之瘀必發熱發黃作痛作腫及作結塊癖積
法宜辛温辛熱辛平辛寒甘温以入血通行佐以鹹寒
乃可軟堅其藥為當歸紅花桃仁蘇木桂五靈脂蒲黃
薑黃鬱金京三稜延胡索花蕊石沒藥䗪蟲乾漆自然
銅韭汁童便牡蠣芒硝之屬蓋血為榮隂也有形可見
有色可察有證可審者也病既不同藥亦各異治之之
法要在合宜倘失其宜為厲不淺差劇之門可不謹乎
論治吐血三要
宜降氣不宜降火
氣有餘即是火氣降則火降火降則氣不上升血隨
氣行無溢出上竅之患矣降火必用寒凉之劑反傷
胃氣胃氣傷則脾不能統血血愈不能歸經矣今之
療吐血者大患有二一則專用寒凉之味如芩連山
梔青黛柿餅灰四物湯黃檗知母之類往往傷脾作
泄以致不救一則專用人參肺熱還傷肺欬逆愈甚
亦有用參而愈者此是氣虚喘𠻳氣屬陽不由隂虚
火熾所致然亦百不一二也宜以白芍藥炙甘草制
肝枇杷葉麥門冬薄荷橘紅貝母清肺薏苡仁懷山
藥養脾韭菜番降香真蘇子下氣青蒿鼈甲銀柴胡
牡丹皮地骨皮補隂清熱酸棗仁白茯神養心山茱
萸枸杞子牛膝補腎此累試輒驗之方然隂無驟補
之法非多服藥不效病家欲速其功醫者張皇無主
百藥雜試以致殞命覆轍相尋而不悟悲夫
宜行血不宜止血
血不循經絡者氣逆上壅也夫血得熱則行得寒則
凝故降氣行血則血循經絡不求其止而自止矣止
之則血凝血凝必發熱惡食及胸脇痛病日沈痼矣
宜補肝不宜伐肝
經曰五臟者藏精氣而不瀉者也肝為將軍之官主
藏血吐血者肝失其職也養肝則肝氣平而血有所
歸伐之則肝不能藏血血愈不止矣
論腎泄多在黎明所由
凡人之生二五妙合之頃識神依托是中即攬父精母
血以為立命之基遂成左右兩腎腎間動氣即道家所
謂先天祖氣是也藏乎兩腎之中以腎屬水故稱坎宮
以平人氣象言之此氣至子後一陽生生即漸漸上升
歴丑寅卯辰巳而六陽已極則入離宮午後一隂生即
白氣變為赤液漸漸降下至坎宮復為白氣晝夜循環
升降不息此即醫家所謂真陽之火道家所謂君火即
先天祖氣醫家謂為相火者是也方此火之自下而上
也行過中焦必經脾胃則能腐熟水穀蒸糟粕而化精
微脾氣散精上歸於肺通調水道下輸膀胱氣化而出
是謂清升濁降即既濟之象也苟不慎攝生之道不明
正性之理則必務快其心逆於生樂憂患以傷心寒熱
以傷肺饑飽以傷脾多怒以傷肝多慾以傷腎則真氣
漸衰精神日損馴至子後一陽不以時生不能上升腐
熟水穀則糟粕無由而化寅為三陽之候陽氣微則不
能應候而化物故天黎明而泄其泄亦溏俗名鴨溏是
為腎泄亦名大瘕泄昔人以四神丸治之予加人參蓮
肉輒獲竒效蓋人參補五臟之陽氣故也
論少年人陽痿因於失志不宜補陽
經曰腎為作強之官技巧出焉藏精與志者也夫志從
士從心志主決定心主思維思維則或遷或改決定則
一立不移此作強之驗也苟志意不遂則陽氣不舒陽
氣者即真火也譬夫極盛之火置之密器之中閉悶其
氣使不得發越則火立死而寒矣此非真火衰也乃悶
鬱之故也宣其抑鬱通其志意則陽氣立舒而其痿立
起矣若誤謂陽精不足過投補火之劑多致癰疽而沒
可不戒哉
論似中風與真中風治法迥别誤則殺人
凡言中風有真假内外之别差之毫釐謬以千里何者
西北土地高寒風氣剛烈真氣空虚之人猝為所中中
臟者死中腑者成廢人中經絡者可調理而瘳治之之
道先以解散風邪為急次則補養氣血此治真中外來
風邪之法也其藥以小續命湯桂枝麻黃生熟附子羌
獨活防風白芷南星甘草之屬為本若夫大江已南之
東西兩浙七閩百粤兩川滇南鬼方荆揚梁三州之域
天地之風氣既殊人之所稟亦異其地絶無剛猛之風
而多溼熱之氣質多柔脆往往多熱多痰真隂既虧内
熱彌甚煎熬津液凝結為痰壅塞氣道不得通利熱極
生風亦致猝然僵仆類中風證或不省人事或語言蹇
澀或口眼歪斜或半身不遂其將發也外必先顯内熱
之候或口乾舌苦或大便秘澀小便短赤此其驗也劉
河間所謂此證全是將息失宜水不制火丹溪所謂溼
熱相火中痰中氣是也此即内虚暗風確係隂陽兩虚
而隂虚者為多與外來風邪迥别法當清熱順氣開痰
以救其標次當治本隂虚則益血陽虚則補氣氣血兩
虚則氣血兼補久之自瘳設若誤用治真中風藥如前
辛熱風燥之劑則輕變為重重則必死禍福反掌不可
不察也初清熱則天門冬麥門冬甘菊花白芍藥白茯
苓栝樓根童便順氣則紫蘇子枇杷葉橘紅鬱金開痰
則貝母白芥子竹瀝荆瀝栝樓仁霞天膏次治本益隂
則天門冬甘菊花懷生地當歸身白芍藥枸杞子麥門
冬五味子牛膝人乳白膠黃檗白蒺藜之屬補陽則人
參黃耆鹿茸大棗巴戟天之屬與時消息則因乎證
似中風問答
或問有患似中風證眠不竟夕而易惺心脈弦而不洪
多怒肝脈弦而不長語言蹇澀不利多痰聲重小便疾
速不能忍且有餘瀝大便燥結左尺脈浮洪飲食少不
易消此何以故答曰眠不竟夕而易惺者心血不足也
故其脈弦而不洪東垣云胃虚者多怒多怒者肝氣必
不和經曰怒則氣上逆加以久病多鬱故益易怒故肝
脈亦弦而不長弦為血少此非以智慧觀察以慈忍静
定之力和之未可以藥石瘳也腎屬水冬脈沈故曰諸
浮者腎不足也腎主五液又主二便腎家有火則真隂
日虧津液日少不能榮養於舌絡舌絡勁急故語言不
利火性急速故小便疾出而不能忍且有餘瀝而大便
亦多燥結也故其脉應沈實而反浮洪失常候也肺者
五臟之華蓋位乎上象天而屬金喜清肅而惡煩熱熱
則津液乾枯無以下滴而通水道或煎熬濃稠而成痰
矣肺熱則人參反助邪熱而傷肺故往往聲重多痰壅
塞氣道而升降不利也脾為土臟胃為之腑乃後天元
氣之所自出胃主納脾主消脾隂虧則不能消胃氣弱
則不能納飲食少則後天元氣無自而生精血坐是日
益不足也經曰損其脾者調其飲食節其起居適其寒
温此至論也不如是則不足以復脾隂然其要又在戒
暴怒使肝無不平之氣肝和則不賊脾土矣命門者火
臟也乃先天真陽之氣之所寄即道家所謂先天祖氣
醫家所謂真火是也其壯也有三一者元稟過厚二者
保嗇精氣不妄施泄三者志氣無所拂鬱則年雖邁而
猶壯也不爾則子後一陽不生不能上升熏蒸糟粕而
化精微以滋後天之元氣是火不生土而脾胃因之日
弱也法當降氣和肝滋腎降氣是陽交於隂也肝和則
脾胃不被賊邪所干故能納而能消也脾胃無恙則後
天之元氣日益生長矣腎足則真隂自生津液自足舌
絡有所榮養則舌之伸縮自由而言語自利矣且世無
不隂虚而中風者苐須撥去煩惱一切放下使心火不
炎則腎亦因之而不燥此又治之之本也
論痰飲藥宜分治
夫痰之生也其由非一其為治也藥亦不同由於隂虚
火炎上迫乎肺肺氣熱則煎熬津液凝結為痰是謂隂
虚痰火痰在乎肺而本乎腎治宜降氣清熱益隂滋水
法忌辛温燥熱補氣等藥由於脾胃寒溼生痰或兼飲
噉過度好食油麪猪脂以致脾氣不利壅滯為痰濃厚
膠固甚至流於經絡及皮裏膜外或結為大塊或不思
食或徹夜不眠或卒爾眩仆不知人事或發癲癎或昔
肥今瘦或叫呼異常或身重腹脹不便行走或泄瀉不
止及成癱瘓種種怪證皆痰所為故昔人云怪病多屬
痰暴病多屬火有以夫此病在脾胃無關肺腎治宜燥
脾行氣散結軟堅法忌滯泥苦寒溼潤等藥及諸厚味
由於風寒鬱閉熱氣在肺而成痰𠻳齁喘病亦在肺治
宜豁痰除肺熱藥中加辛熱辛温如麻黃生乾薑之屬
以散外寒則藥無格拒之患法忌温補酸收等藥病因
不齊藥亦宜異利潤利燥及利發散各有攸當非可混
施也世以痰飲混稱藥亦混投殊不知痰之與飲其由
自别其狀亦殊痰質稠黏飲惟清水特其色有異或青
或黃或綠或黑或如酸漿或伏於腸胃或上支胸脇刺
痛難忍或流於經絡四肢則關節不利支飲上攻為心
痛為中脘痛甚則汗出為嘔吐酸水苦黃水等種種各
異或發寒熱不思飲食及不得眠皆其候也此證多因
酒後過飲茶湯則水漿與腸胃飲食濕熱之氣凝而為
飲或因情抱抑鬱飲食停滯不得以時消散亦能成飲
總之必由脾胃有溼或脾胃本虚又感飲食之溼則停
而不消此飲之大略也治宜燥溼利水行氣健脾乃為
得也其藥大都以半夏茯苓參术為君佐以猪苓澤瀉
以滲泄之白豆蔲橘皮以開散之蘇梗旋覆花以通暢
之東垣五飲丸中有人參其旨槩可見矣
論瘧痢宜從六淫例治
風寒暑溼燥火此天之六淫其邪自外而入感之而病
宜隨其邪之所在以攻治之經曰夏傷於暑秋必痎瘧
乃暑邪為病也雖有山嵐瘴氣發瘧一證治稍不同然
其證大都多熱多寒或熱多寒少或寒多熱少或單熱
不寒或單寒不熱頭疼骨疼大渴引飲口苦舌乾嘔吐
不思食或煩躁不得眠必用白虎湯二三劑隨證增損
解表以袪暑邪而後隨經消息以除其苦可也滯下者
俗呼為痢疾皆緣暑溼與飲食之積滯膠固而成其證
類多裏急後重數登圊而不便或發熱或口渴或惡心
不思食何莫非暑之標證也必用六一散黃連芍藥為
主而後隨其所苦為之增損傷氣分則調氣益氣傷血
分則行血和血然未有不先治暑而可獲效者矣治病
必求其本其斯之謂歟
論病由七情生者秖應養性怡神發舒志氣以解
之不宜全仗藥石攻治
夫喜怒憂思悲恐驚七者皆發於情者也情即神識有
知不定無跡可尋觸境乃發滯而難通藥石無知焉能
消其妄執縱通其已滯之氣活其已傷之血其默默綿
綿之意物而不化者能保無將來復結之病乎秖宜以
識遣識以理遣情此即心病還將心藥醫之謂也如是
庶可使滯者通結者化情與境離不為所轉當處寂然
心君泰定其何七情之為累哉
論傷寒温疫癰疽痘疹瘧疾諸病皆由實邪所發
自裏發出於表者吉由表陷入於裏者凶
傷寒温疫初發邪在於表必頭疼身熱病屬三陽即於
此時急表散之冬月即病宜用辛温辛熱以汗之春温
夏熱宜用辛凉辛寒甘寒以汗之汗後身凉脈静無所
傷犯病不復作而愈如投藥濡滯或病重藥輕不散之
於表致邪熱内結病屬三隂須下乃愈内虚之人不勝
下藥多致危殆又有少隂咽痛等證則又不宜於下或
成狐惑蟲食肛門種種難治之條皆失於不早散故也
癰疽皆由榮家實熱氣逆所結急宜凉血活血散結解
毒大劑連進内外夾攻務使消散即勢大毒盛一時不
能散盡亦必十消七八縱使潰膿保無大害若失於救
治使熱毒内攻其膜必壞膜壞則神人不能救矣痘瘡
之害多在血熱解於一二日内者十全八九若遲則熱
毒内攻陷入於裏腸胃當之必致大便作泄乳食不化
或神昏悶亂便閉腹脹則十不救一除是稟受虚寒方
堪補托濟以温熱可救危急若夫疹家便須速用辛寒
甘寒苦寒之劑清凉發散十不失一假令病重藥輕或
治療後期或誤投温熱則邪熱内攻煩躁悶亂不可救
藥矣瘧本暑邪法當解肌若元氣先虚之人脾胃薄弱
誤投破氣消食尅伐之藥則中氣愈虚邪反内陷必便
膿血治或失宜多成腹脹馴至不救往往而是此之四
證皆須急治要以自裏達表者吉自表陷裏者凶故藥
宜解散通利最忌收澀破氣及諸温補其關乎死生者
最大故特表而出之俾世人知所先務也
論五運六氣之謬
原夫五運六氣之說其起於漢魏之後乎何者張仲景
漢末人也其書不載也華元化三國人也其書亦不載
也前之則越人無其文後之則叔和鮮其說予是以知
其為後世所撰無益於治療而有誤乎來學學者宜深
辨之予見今之醫師學無原本不明所自侈口而談莫
不動云五運六氣將以施之治病譬之指算法之精微
謂事物之實有豈不誤哉殊不知五運六氣者虚位也
歲有是氣至則算無是氣至則不算既無其氣焉得有
其藥乎一言可竟巳其云必先歲氣者譬夫此年忽多
淫雨民病多溼藥宜類用二术苦温以燥之佐以風藥
如防風羌活升麻葛根之屬風能勝溼故也此必先歲
氣之謂也其云母伐天和者即春夏禁用麻黃桂枝秋
冬禁用石膏知母芩連芍藥之謂即春夏養隂秋冬養
陽之義耳乃所以遵養天和之道也昔人謂不明五運
六氣檢徧方書何濟者正指後人愚蒙不明五運六氣
之所以而誤於方冊所載依而用之動輒成過則雖檢
徧方書亦何益哉予少檢素問中載有是說既長游於
四方見天下醫師與學士大夫在在談說其義於時心
竊疑之又見性理所載元儒草廬吳氏於天之氣運之
中亦備載之予益自信其為天運氣數之法而非醫家
治病之書也後從敝邑見趙少宰家藏宋板仲景傷寒
論皆北宋善板始終詳檢並未嘗載有是說六經治法
之中亦並無一字及之予乃諦信予見之不謬而斷為
非治傷寒外感之說予嘗遵仲景法治一切外邪為病
靡不響應乃信非仲景之言不可為萬世法程雜學混
濫疑誤後人故特表而出之俾來學知所决擇云
祝醫五則
凡人疾病皆由多生不惜衆生身命竭用人財好殺鳥
獸昆蟲好箠楚下賤甚則枉用毒刑加諸無罪種種業
因感此苦報業作醫師為人司命見諸苦惱當興悲憫
詳檢方書精求藥道諦察深思務期恊中常自思惟藥
不對病病不對機二旨或乖則下咽不返人命至重冥
報難逃勿為一時衣食自貽莫懺之罪於千百刧戒之
哉宜懼不宜喜也
凡為醫師當先讀書凡欲讀書當先識字字者文之始
也不識字義寧解文理文理不通動成窒礙雖詩書滿
目於神不染觸途成滯何由省入譬諸面牆亦同木偶
望其拯生民之疾苦顧不難哉故昔稱太醫今曰儒醫
太醫者讀書窮理本之身心驗之事物戰戰兢兢求中
於道造次之際罔敢或肆者也外此則俗工耳不可以
言醫矣
凡為醫師先當識藥藥之所産方隅不同則精粗頓異
收采不時則力用全乖又或市肆飾偽足以混真苟非
確認形質精嘗氣味鮮有不為其誤者譬諸將不知兵
立功何自醫之於藥亦猶是耳既識藥矣宜習修事雷
公炮炙固為大法或有未盡可以意通必期躬親勿圖
苟且譬諸飲食烹調失度尚不益人反能增害何况藥
物關乎軀命者也可不慎諸
凡作醫師宜先虚懷靈知空洞本無一物苟執我見便
與物對我見堅固勢必輕人我是人非與境角立一靈
空竅動為所塞雖日親至人終不獲益白首故吾良可
悲已執而不化害加於人清夜深思宜生媿恥况人之
才識自非生知必假問學問學之益廣博難量脱不虚
懷何由納受不恥無學而恥下問師心自聖於道何益
苟非至愚能不儆省乎
醫師不患道術不精而患取金不多舍其本業專事旁
求假寵貴人冀其口脗以希世重縱得多金無拔苦力
於當來世豈不酬償作是思維是苦非樂故當勤求道
術以濟物命縱有功效任其自酬勿責厚報等心施治
勿輕貧賤如此則德植厥躬鬼神幽贊矣
上來所祝五條皆關切醫師才品道術利濟功過仰
願來學俯從吾祝則進乎道而不囿於技矣詎非生
人之至幸斯道之大光也哉
神農本草經疏卷一
