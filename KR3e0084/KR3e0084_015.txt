神農本草經疏卷十五
明繆希雍撰
人部
總二十五種今疏其要者十一種又陳藏器三種
髮髲亂髮人乳汁
頭垢人牙齒人屎(人中黃附)
人溺(秋石附)溺白垽婦人月水(經衣)
(附)浣褌汁(婦人褌襠附)
懷姙婦人爪甲天靈蓋
人胞(胞衣水附)初生臍帶
髮髲味苦溫小寒無毒主五癃關格不通利小便水道
療小兒癎大人痙仍自還神化合雞子黃煎之消為水
療小兒驚熱(雷斆云是男子二十已來無疾患顏色紅白於頂心剪下者入丸藥膏中用先以苦)
(參水浸一宿漉出入瓶子以火煅赤放冷研用)
疏髮者血之餘也經曰男子八歲腎氣盛齒更髮
長是髮因人之血氣以為生長榮枯也故血盛之人
則髮潤而黑血枯之人則髮燥而黃本經用髮髲之
意為是故爾其味苦氣溫别錄小寒無毒入手足少
隂經大人痙小兒驚癎皆心肝二經血虚而有熱也
髮為血之餘故能入心入肝益血微寒而苦又能泄
熱所以療小兒驚癎及大人痙也心與小腸為表裏
腎與膀胱為表裏心腎有熱則二腑亦受病此藥能
入心除熱入腎益隂則水道利五癃關格俱通矣是
以古人治驚多用茯苓琥珀竹葉之類取其分利心
經之熱自小腸出也日華子主止血悶血暈金瘡傷
風及煎膏長肉消瘀血者悉取其入心走肝益血除
熱之功耳自還神化之事未見别方大抵以火煅之
復化而凝成血質此即自還神化之謂是因血而生
復還為血非神化而何
亂髮微溫主欬逆五淋大小便不通小兒驚癎止血
鼻衂燒之吹内立已
疏亂髮即常人頭上墮下者其氣味所主與髮髲
相似第其力稍不及耳以髮髲一時難得故别錄重
出此條以便臨時取用療體實不甚相遠也
主治參互
和劑局方腸風黑散治腸風瀉血用亂髮一兩半荆
芥二兩槐花槐角各一兩以上共煅為末枳殼甘草
各一兩半為末和前末勻每服二錢水一盞煎七分
空心服溫酒調下亦得劉禹錫傳信方孩子熱瘡
亂髮一團如棃子大雞子黃十箇煑熟同於銚子内
熬至甚乾始有液出旋置盞中液盡為度用敷瘡上
外即以苦參粉摻之神效又方小兒斷臍即用清
油調髮灰傅之不可傷水臍濕不乾亦傅之效千
金方小兒驚啼亂油髮燒研乳汁或酒服少許良
聖惠方鼻血不止血髮燒灰吹之又方諸竅出血
頭髮敗㯶陳蓮蓬並燒灰等分每服三錢童便溫酒
調下婦人良方女人漏血亂髮洗淨燒研空心溫
酒服一錢入諸膏藥内能消毒止痛長肉生肌
肘後方女勞黃疸膏髮煎用猪膏半斤亂髮雞子大
三團和煎髮消藥成矣分再服病從小便中出也
簡誤
髮灰走血分而帶散其主諸血證亦是血見灰則止
取其治標之義居多若欲全仗其補益未必能也經
熬煅成末後氣味不佳胃弱者勿服入外科藥殊有
神效
人乳汁主補五藏令人肥白悅澤(唐本注療目赤痛多淚解獨肝牛肉毒合)
(豉濃汁飲之神效)
疏人乳乃隂血所化生於脾胃攝於衝任未受孕
則下為月水既受孕則留而養胎已產則赤變為白
上為乳汁此造化玄微之妙人身轉運之神也其味
甘氣平無毒入心入腎入脾潤肺益壽延年之聖藥
也氣血之液故能補五臟五臟得補則氣血充實而
體自肥白悅澤也經曰目得血而能視乳為血化故
能療目赤痛多淚甘能解毒故又主解獨肝牛肉毒
也
主治參互
攝生衆妙方接命丹治男婦氣血衰弱痰火上升虚
損之證又治中風癱瘓手足疼痛不能動履等證用
人乳二杯香甜白者為佳以好棃汁一杯和勻銀石
器内頓滚每日五更一服能消痰補虚生血延壽此
以人補人之妙法也聖惠方眼熱赤腫人乳半合
古文錢十文銅器中磨令變色稀稠成煎瓶收日點
數次或以乳浸黃連蒸熱洗之萬氏家抄方一切
虚損勞證太乙神應丸人乳一碗磁器煑乾焙燥牛
乳一碗同前製杜仲三兩破故紙二兩半白蘚皮白
茯苓牛膝當歸各二兩黍米金丹一箇曬乾即初生
兒口中血珠共為末蜜丸桐子大每服一丸夜間噙
化
簡誤
乳屬隂其性涼而滋潤血虚有熱燥渴枯涸者宜之
若臟氣虚寒滑泄不禁及胃弱不思食脾虚不磨食
並不宜服
頭垢主淋閉不通(梳上者名百齒霜)
疏頭垢頭上垢膩也其性滑潤而下走故本經主
淋閉不通及弘景療噎疾其味苦溫能走陽明故又
主勞復及婦人吹乳也
主治參互
同白芷貝母半夏為丸酒下治婦人吹乳同山茨
菰橘葉鼠糞人爪蒲公英柴胡山豆根白芷連翹貝
母夏枯草忍冬藤治乳岩乳癰神效類要方天行
熱病後勞復含頭垢棗核大一枚良外臺秘要預
防勞復傷寒初愈欲令不勞復者頭垢燒研水丸梧
子大飲服一丸衞生寳鑑婦人吹乳百齒霜以無
根水丸梧子大每服三丸數條之外無别用故不
著簡誤
人牙齒平除勞治瘧蠱毒氣入藥燒用
疏牙齒者腎之標骨之餘也經云男子三八腎氣
平而真牙生五八腎氣衰而齒槁以腎主骨故也其
味甘鹹氣熱有小毒其主除勞治瘧者蓋勞乃勞極
精氣乏絶腎家虧損所致也齒牙為腎氣所生以類
相從適還其本故主之也瘧亦因勞而發非夏傷暑
秋為瘧之比故亦主之味甘而鹹所以能解蠱毒氣
也今世又以之治痘瘡倒靨乳癰未潰為必須之藥
主治參互
錢氏小兒方痘瘡倒靨人牙燒存性入麝香少許溫
酒服半錢聞人規痘疹論人牙散治痘瘡方出為
風寒外襲或變黑或青紫此倒靨也宜溫肌發散使
熱氣復行而斑自出用人牙不拘多少瓦罐固濟煅
過出火毒研末出不快而黑陷者獖猪血調下一錢
因誤服涼藥血濇倒陷者入麝香溫酒服之其效如
神肘後方乳癰未潰人牙齒燒研酥調敷之直
指方隂疽不發頭凹沈黯不疼無熱内服補散不起
用人牙燒過穿山甲炙各一分為末分作二服用當
歸麻黃煎湯下外以薑汁和麪傅之
簡誤
近世用人牙治痘瘡陷伏稱為神品然一槩用之貽
害不淺夫齒者腎之標骨之餘也痘瘡則毒自腎出
方長之際外為風寒穢氣所冒腠理閉塞血濇不行
毒不能出或變黑倒靨宜用此以酒麝達之竄入腎
經發出毒氣使熱令復行而瘡自紅活蓋劫劑也若
伏毒在心昏冒不省人事及氣虚色白痒塌不能作
膿熱沸紫泡之證止宜解毒補虚苟誤用此則鬱悶
聲啞反成不治之證可不慎哉其除勞治瘧本經雖
言之今世亦稀用
人屎寒主療時行大熱狂走解諸毒宜用絶乾者搗末
沸湯沃服之
疏人之五穀入胃津液上升為氣血糟粕下降而
成糞其本原以化過但存極苦大寒之氣味耳入足
陽明經經曰陽明實熱則登高而歌棄衣而走苦寒
能除陽明之熱故療時行大熱狂走也凡毒必熱必
辛苦寒能除辛熱故又主解諸毒也蘇恭云新者封
疔腫一日根爛蓋疔腫乃風火之毒氣結成得大寒
極苦之氣則風火散根自爛也今世人又以之治痘
瘡血熱紫黑倒靨者殊效
糞清臘月截淡竹去青皮塞口納糞坑中積年得汁
甚黑而苦主天行熱狂熱疾中惡蕈毒惡瘡瘟病垂
死者皆瘥一名黃龍湯俗名金汁
人中黃即多年厠坑中甎上所凝結黃垽是也藥性
治療大約與人屎同解胃家熱毒有效
主治參互
斗門方熱病發狂奔走似癲如見鬼神久不得汗及
不知人事者以人中黃入大罐内以泥固濟煅半日
去火毒研末新汲水服三錢未退再服寇宗奭衍
義大熱狂渴乾陳人屎為末於隂地淨黃土中作五
六寸小坑將末三兩匙於坑中以新汲水調勻良久
澄清細細與飲即解儒門事親四靈無價散治痘
瘡黑陷腹脹危篤者此為劫劑用人糞猫糞猪犬糞
等分臘月初旬收埋高燥黃土窖内至春取出砂罐
盛之鹽泥固濟炭火煅令烟盡為度取出為末入麝
香少許研勻甆器密封收之一歲一字二歲半錢三
歲一錢蜜水調下須臾瘡起千金方疔腫初起刮
破以熱屎傅之乾即易又方五色丹毒黃龍湯飲
二合并塗之良陶弘景解藥箭毒交廣夷人用焦
銅為箭鏃更以毒藥物汁漬之射人纔傷皮便死惟
飲糞汁即解
簡誤
傷寒溫疫非陽明實熱者不宜用痘瘡非火熱鬱滯
因而紫黑乾陷倒靨者不宜用以其苦寒之極耳
人溺療寒熱頭疼溫氣童男者尤良
疏人溺乃津液之濁者滲入膀胱而出其味鹹氣
寒無毒為除勞熱骨蒸咳嗽吐血及婦人產後血暈
悶絶之聖藥晉禇澄勞極論云降火甚速降血甚神
飲溲溺百不一死服涼藥百不一生言其功力之優
勝也經云飲入於胃游溢精氣上輸於脾脾氣散精
上歸於肺通調水道下輸膀胱故人服小便入胃亦
隨脾之氣上歸於肺下通水道而入膀胱乃循其舊
路也故能治肺病引火下行凡人精氣清者為血濁
者為氣濁之清者為津液清之濁者為小便與血同
類也故其味鹹而走血鹹寒能伏虚熱使火不上炎
而血不妄溢是以能療諸血證也蘇恭主久嗽上氣
失聲及日華子止勞渴潤心肺療血悶熱狂撲損瘀
血在内暈絶止吐血鼻衂皮膚皴裂難產胞衣不下
諸證悉由此故本經主寒熱頭疼溫氣者鹹寒能除
邪熱故耳法當熱飲熱則於中尚有真氣在其行自
速冷則惟存鹹味寒性矣
主治參互
同枇杷葉天門冬麥門冬蘇子桑白皮沙參五味子
生地黃款冬花百部治隂虚咳嗽聲啞喉間血腥氣
同蘇木番降香續斷牛膝牡丹皮蒲黃治内傷吐
血或瘀血停留作痛同澤蘭荆芥白芷續斷延胡
索牛膝蘇木黑豆治產後血暈虚者加人參凡產
後溫飲一杯可免血暈至三日後止之中暍昏倒
以熱小便灌下即活聖濟總錄頭痛至極童便一
盞豉心半合同煎至五分溫服孟詵必效方骨蒸
發熱童便五升煎取一升以蜜三匙和之每服二碗
半日更服此後常服自己小便輕者二十日重者五
十日瘥聖惠方絞腸沙痛童便乘熱服之即瘥
仲景方中暑昏悶夏月在途中熱死急移隂處就掬
道上熱土擁臍上作窩令人溺滿煖氣透臍即甦乃
服地漿蒜水等藥千金方金瘡出血不止飲人尿
五升外科發揮折傷跌撲童便入少酒飲之推陳
致新其功甚大千金方火燒悶絶不省人事者新
尿頓服二三升良通變要法人咬手指瓶盛熱尿
浸一宿即愈普濟方赤眼腫痛自己小便乘熱抹
洗即閉目少頃此以鹹寒内有真氣故能退去邪熱
也
簡誤
人溺滋隂降火除骨蒸解勞乏治諸吐衂咯血唾血
其效甚速禇澄遺書云人喉有竅則咳血殺人喉不
停物毫髮芥帶必欬血既滲入愈滲則愈欬愈欬愈
滲惟飲溲溺則百不一死若服寒涼則百不一生其
為肺腎有火者必須之物第其性稍寒惟不利於脾
胃虚寒或溏泄及陽虚無火食不消者咸在所忌今
世人類用秋石此乃水澄火鍊真元之氣盡失其功
不逮童便多矣況難多服久服則鹹能走血使血凝
泣為病
溺白垽療鼻衂湯火灼瘡
疏溺白垽即人中白乃人溺之積氣結成其味鹹
氣涼無毒能瀉肝腎三焦膀胱有餘之火本經療鼻
衂及大明治傳屍勞熱肺痿心隔熱吐血羸瘦渴疾
者以其能入諸經瀉去火邪也涼能除熱故又治湯
火灼瘡今人以之治口舌生瘡疳&KR0630;等證多效是其
除熱降火之驗也
主治參互
同冰片硼砂青黛黃檗牙硝白礬治口舌生瘡及小
兒走馬牙疳口臭經驗方鼻衂不止人中白焙乾
入麝香少許溫酒調服立效又方小兒口疳人中
白煅黃檗蜜炙焦為末等分入冰片少許以青布拭
淨摻之累效
婦人月水解箭毒并女勞復(陳藏器云經衣主金瘡血湧出炙熱熨之又燒灰傅)
(虎狼傷瘡及箭鏃毒入腹)
疏經云女子二七天癸至任脈通太衝脈盛月事
以時下謂之天癸者乃天一所生之水也上應太隂
下應海潮月有盈虧潮有朝汐故月事一月一行與
之相符也其味鹹鹹為水化凡毒得水則解故能解
箭毒也女勞復者熱病新瘥後交感而得其證發熱
煩躁少腹隂囊牽引而痛以前病餘熱未除隂精復
損故有是證月水乃隂中有陽之物能補隂除熱故
主之也金瘡及虎狼傷瘡皆血分受傷為病以類相
從乃所以補其不足也童女首經名紅鉛能回垂絶
之陽氣第一時難得耳如女子自受胎時算至十四
歲足即於是日是時經至者此為正鼎其經為上藥
用法招攝於經將至時真氣先到采入身中名得大
藥可以接命即首楞經所載精仙是也絶非入爐交
感亦非情想得通故亦成仙道耳
主治參互
扁鵲方丈夫熱病後交接復發忽卵縮入腹腹痛欲
死燒女人月經赤衣為末熱水服方寸匕即定并治
女勞色疸千金方男子隂瘡因不忌月事行房隂
物潰爛用室女血衲瓦上燒存性研末麻油調傅
博物志交廣夷人以焦銅和毒藥於箭鏃上中人即
沸爛須臾骨壊而死但服月水屎汁解之
簡誤
月水雖能治病然穢汚不潔之物故女子入月時人
宜遠之其昇丹煎膏治藥及小兒出痘切須避忌如
犯之則藥不靈痘變壊也紅鉛其性質乃陽氣凝結
而成火盛人不宜單服須多服人乳并入童溺乃佳
浣褌汁解箭毒并女勞復亦善婦人褌襠主隂易病
當隂上割取燒末服方寸匕童女褌益佳若女患陽易
即須男子褌也隂易病者人患時行病起後交合隂陽
便即相著甚於本病其候小便赤濇寒熱甚頭痛腰痛
耳鳴眼花服此便通利
疏褌襠居下體得隂氣勝取其以類相從氣相感
能導邪熱故主隂陽易病也
主治參互
仲景方隂陽易病身體重少氣腹裏急或引隂中拘
急熱上衝胷頭重不欲舉眼中生花膝脛拘急者燒
褌散主之取中褌近隂處燒灰水服方寸匕日三服
小便即利隂頭微腫則愈男用女女用男千金方
胞衣不下以本婦褌覆井上即下
懷妊婦人爪甲取細末置目中去瞖障
疏爪者筋之餘肝膽之外候也經曰多食辛則筋
急而爪枯以辛能散真氣而走筋也本經獨用懷妊
婦人者蓋婦人氣血充實乃能受孕取其有生長力
緊之意也其味甘鹹氣平無毒目中瞖障肝中血虚
也爪甲乃肝之餘氣所生而性又帶散故點目能去
瞖障也寇宗奭以衆人甲刮取細末搐鼻内治鼻衂
立愈兼能催生利小便止尿血散乳癰等用
主治參互
聖惠方胞衣不下取本婦手足爪甲燒灰酒服又
方一切目疾以木賊草擦取爪甲末同丹砂等分研
勻以露水搜丸芥子大每以一粒點入目内或用乳
汁和亦得并治飛絲入目
天靈蓋味鹹平無毒主傳尸尸疰鬼氣伏連久瘴勞瘧
寒熱無時者燒令黑細研白飲和服亦合丸散用
疏天靈蓋乃死人腦蓋骨也不用他骨而用此者
以人生時腦為諸陽之會而此骨則一身衆骨之主
也其主傳尸尸疰鬼氣伏連者取其同類之氣引出
邪魅則其魂魄飛越不復附人故得瘥也久瘴勞瘧
寒熱無時者亦邪惡之氣侵人也辟惡散邪是其能
事故亦主之
主治參互
同鬼臼乾漆象膽獺肝丹砂胡黃連入滋隂藥内治
傳尸勞同牛黃象牙末蛀竹屑血竭乳香没藥黃
蠟明礬真珠作丸治楊梅結毒痘瘡經驗方痘瘡
陷伏灰平不長此係虚寒證用天靈蓋燒研酒服三
分
附化屍場上人骨取為細末傅金瘡止血長肉及惡
瘡不收斂并能治打撲折傷人受杖時服之不痛不
腫不爛
簡誤
天靈蓋治勞瘵者以其有尸鬼勞蟲為害取其逐散
邪也今人虚損勞怯皆係色欲過度損傷真隂實無
鬼氣淹伏何得用此幽暗不祥之物治之哉其痘瘡
虚寒陷伏或為邪氣所觸發不出者不過借其陽氣
所結之餘逐散其邪以發出耳非正治也若血熱煩
躁瘡乾紫黑者用之必致危殆不救慎之慎之
人胞主血氣羸瘦婦人勞損面䵟皮黑腹内諸病漸瘦
瘁者以五味和之如䭔&KR0008;法與食之勿令知一名紫河
車
疏夫人有生之初攬父精母血以成胚胎外即有
衣一層裹之即胞也至十月降生時隨兒後出其味
甘鹹氣溫無毒血氣羸瘦婦人勞損面䵟皮黑腹内
諸病漸瘦瘁者皆榮血不足精氣虧損也此藥得精
血之氣而結得從其類以補之是以主諸證也今世
以之治男女一切虚損勞極為益血補精氣之用
主治參互
同人參黃耆鹿茸白膠當歸補骨脂五味子巴戟天
治真陽虚極畏寒足冷吳球大造丸治虚勞骨蒸
女人無子及多生女月水不調小產難產服之必主
有子危疾將絶者一二服可更活一二日其補氣血
之功力可見也久服耳目聰明鬚髮烏黑延年益壽
有奪造化之功故名大造丸用紫河車一具男用女
胎女用男胎初生者米泔洗淨淡酒蒸熟搗曬研末
敗龜板童便浸三日酥炙黃二兩黃檗杜仲各一兩
半牛膝一兩二錢生地黃二兩半入砂仁六錢白茯
苓二兩絹袋盛入瓦罐酒煑七次去茯苓砂仁不用
杵地黃為膏聽用天門冬麥門冬人參各一兩二錢
淨夏月加五味子七錢俱忌鐵器為細末地黃膏加
酒米糊丸小豆大每服八九十丸空心鹽湯下女人
去龜板加當歸二兩男子遺精女人漏下並加牡蠣
粉一兩去人參
簡誤
人胞乃補隂陽兩虚之藥以其形質亦得男女坎離
之氣而成如隂陽兩虚者服之有反本還元之功誠
為要藥也然而隂虚精涸水不制火發為咳嗽吐血
骨蒸盜汗等證此屬陽盛隂虚法當壯水之主以制
陽光不宜服此並補之劑以耗將竭之隂也胃火齒
痛法亦忌之
胞衣水味辛無毒主小兒丹毒諸熱毒發寒熱不歇
狂言妄語頭上無辜髮竪虚痞等證天行熱病飲之
立效此即胞衣埋地下久遠化為水者得地中之隂
氣其氣必寒辛寒而走足陽明經故主如上諸證也
南人以甘草升麻和入胞瓶盛埋之三五年後掘出
取為藥也
初生臍帶主瘧燒為灰飲下之
疏臍者命蒂也當心腎之中為真元歸宿之處胎
在母腹臍連於胞喘息呼吸滋養之妙從此而通胎
出母腹臍帶剪斷則一點真元之氣從此而歸入命
門丹田故臍為命蒂而臍帶亦真氣會聚之所也本
經以之治瘧者應是久瘧虚寒之甚藉其氣以補不
足也今世以小兒脫下臍帶燒灰與服可解胎中一
切毒及免驚風痘患亦取裨補真元耳
主治參互
全幼心鑑臍汁不乾綿裹落下臍帶燒研一錢入當
歸頭末一錢麝香一字摻之保幼大全預解胎毒
臍帶燒灰以乳汁調服或入辰砂少許可免痘患無
毒而主療甚稀不著簡誤
神農本草經疏卷十五
