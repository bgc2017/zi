神農本草經疏卷二十一
明繆希雍撰
蟲魚部中品
總五十六種今疏其要者一十七種
蝟皮露蜂房龞甲
蟹蟬蛻烏賊魚骨
原蠶蛾(蠶沙附)蠶退白殭蠶
鰻鱺魚蛞蝓(蝸牛并入)蜚䖟
䗪蟲青魚膽石首魚
鱸魚
蝟皮味苦平無毒主五痔隂蝕下血赤白五色血汁不
止隂腫痛引腰背酒煮殺之又療腹痛疝積亦燒為灰
酒服之(得酒良畏桔梗麥門冬)
疏蝟鼠類屬木其皮毛戟刺如鍼屬金故味苦平
平即兼辛大腸屬金以類相從故能治大腸溼熱血
熱為病及五痔隂蝕下血赤白五色血汁不止也隂
腫痛引腰背腹痛疝積皆下焦溼熱邪氣留結所致
辛以散之苦以泄之故主之也肉味甘平能開胃氣
止反胃亦主痔瘻腸風
主治參互
同象牙末等治通腸漏見象牙條下衍義五痔下
血用蝟皮穿山甲等分燒存性入肉豆蔲一半空心
米飲下一錢妙楊氏家藏方腸風下血蝟皮一枚
木賊草半兩炒黑為末每二錢熱酒調下
簡誤
凡食其肉當去骨誤食令人瘦劣諸節漸小也
露蜂房味苦鹹平有毒主驚癎瘈瘲寒熱邪氣癲疾鬼
精蠱毒腸痔火熬之良又療蜂毒毒腫
疏蜂性有毒螫人則痛極以其得火氣之甚也故
蜂房味苦氣平性亦有毒别錄言鹹當作辛鹹辛散
苦泄鹹可軟堅故主驚癎瘈瘲寒熱邪氣癲疾鬼精
蠱毒腸痔等證也療蜂毒毒腫者取其氣類相從以
毒攻毒之義也蘇恭以亂髮蛇皮三物合燒灰酒服
方寸匕治惡疽附骨癰根在臟腑歴節腫出丁腫惡
脉諸毒大明煎水潄齒止風蟲疼痛洗乳癰蜂疔惡
瘡皆取其攻毒散邪殺蟲之功耳
主治參互
子母秘錄臍風溼瘡久不瘥者蜂房燒末傅之效
䄂珍方風蟲牙疼蜂房一枚鹽實孔内燒過硏末擦
之鹽湯潄去一方同細辛煎水漱之又方喉痺腫
痛露蜂房灰白殭蠶等分為末吹入喉内或用乳香
湯服半錢濟衆方女人妬乳乳癰汁不出内結成
腫名妬乳用蜂房燒灰研末每服二錢水一盞煎六
分去滓温服經騐方治漏痔蜂房燒存性研細摻
之乾則菜油調傅
簡誤
蜂房主驚癎瘈瘲及諸癰疽惡毒正取其攻散邪惡
以毒攻毒之意若病屬氣血虚無外邪者與夫癰疽
潰後元氣乏竭者皆不宜服
龞甲味鹹平無毒主心腹癥瘕堅積寒熱去痞息肉隂
蝕痔惡肉療温瘧血瘕腰痛小兒脇下堅肉味甘主
傷中益氣補不足(惡&KR0552;石)
疏龞甲全稟天地至隂之氣故其味鹹平無毒潤
下作鹹象水明矣本乎地者親下益隂何疑甲主消
散者以其味兼乎平平亦辛也鹹能軟堅辛能走散
故本經主癥瘕堅積寒熱去痞疾息肉隂蝕痔核惡
肉别錄療温瘧者以瘧必暑邪為病類多隂虚水衰
之人乃為暑所深中邪入隂分故出併於陽而熱甚
入倂於隂而寒甚元氣虚羸則邪陷而中焦不治甚
則結為瘧母甲能益隂除熱而消散故為治瘧之要
藥亦是退勞熱在骨及隂虚往來寒熱之上品血瘕
腰痛小兒脇下堅皆隂分血病宜其悉主之矣勞復
女勞復為必需之藥勞瘦骨蒸非此不除産後隂脱
資之尤急
主治參互
仲景龞甲煎丸治瘧母之要藥得牛膝當歸歸佐以
橘皮何首烏知母麥門冬治久瘧同知母石膏麥
門冬貝母竹葉治温瘧熱甚渴甚無肺熱病者加人
參若瘧發熱甚渴甚又寒甚汗多發時指甲黯狀若
欲死并加桂枝有神去桂枝治癉瘧良得青蒿麥
門冬五味子地黃枸杞牛膝治骨蒸勞熱甚則加銀
柴胡地骨皮胡黃連肉主傷中益氣補不足腹中
結熱婦人漏下隂虚羸瘦性冷補一切隂虚人宜常
服之
簡誤
龞甲妊娠禁用凡隂虚胃弱隂虚泄瀉産後泄瀉産
後飲食不消不思食及嘔惡等證咸忌之
蟹味鹹寒有毒主胸中邪氣熱結痛喎僻面腫敗漆燒
之致鼠觧結散血愈漆瘡養筋益氣爪主治破胞墮
胎
疏蟹稟水氣以生故其味鹹氣寒本經雖云有毒
然今人多食之卒無害其有毒者大抵形質怪異如
後文所載諸種始有大毒耳外骨内肉隂包陽也入
足陽明足厥隂經經曰熱淫于内治以鹹寒故主胸
中邪氣熱結痛也喎僻者厥隂風熱也面腫者陽明
熱壅也解二經之熱則筋得養而氣自益喎僻面腫
俱除矣鹹走血而軟堅故能解結散血漆得蟹而化
為水燒之可集鼠于庭此物性之相感相制莫能究
其義也愈漆瘡者以其能解漆毒故也爪性迅利故
能破胞墮胎也
主治參互
日華子産後肚痛血不下者以酒食之筋骨折傷者
生搗炒罯之陳藏噐續斷絶筋骨去殼同黃搗爛
微炒納入瘡中筋即連也寇宗奭小兒解顱不合
以蟹螯同白及末搗塗以合為度唐瑶經驗方骨
節脫離生蟹搗爛以熱酒傾入連飲數碗其查塗半
日内骨肉谷谷有聲即好董炳驗方中鱓魚毒食
蟹即解胡洽方治孕婦僵仆胎上搶心有蟹爪湯
千金方神造湯治子死腹中或雙胎一死一生服
之令死者出生者安神驗用蟹爪一升甘草二尺東
流水一斗以葦薪煮至二升攄去滓入真阿膠三兩
令烊頓服或分二服若人困不能服者灌入即活
簡誤
蟹性冷能散血熱為病故跌撲損傷血熱瘀滯者宜
之若血因寒凝結與夫脾胃寒滑腹痛喜熱惡寒之
人咸不宜食有獨螯獨目兩目相向六足四足腹下
有毛腹中有骨頭背有星點足斑目赤者竝有毒不
可食能害人被其毒者冬瓜汁紫蘇蒜䜴蘆根汁皆
可解之不可與柿及荆芥食發霍亂動風木香汁可
解
蟬殼味鹹甘寒無毒主小兒癎女人生子不出灰服之
主久痢(一名枯蟬一名金牛兒凡用洗去泥并去翅足漿水煮晒乾用)
疏蟬稟水土之餘氣化而成形其飛鳴又得風露
之清氣故能入肝祛風散熱如藥性論主小兒壯熱
驚癎是矣其主婦人生子不下者取其蛻脫之義治
久痢者以其有甘寒之功也其鳴清響能發音聲其
性善蛻能脫翳障其體輕浮能發瘡疹其味甘寒能
除風熱故陳藏噐主啞病寇宗奭主目昏障翳小兒
瘡疹出不快及今人治頭風眩暈皮膚風熱痘疹作
痒疔腫毒瘡大人失音小兒噤風天弔驚哭夜啼等
證皆以其有如上諸功能也
主治參互
同羚羊角密蒙花白蒺藜草决明木賊草穀精草甘
菊花夜明沙生地黃黃連女貞實治目盲障翳同
丹砂茯神珍珠牛黃殭蠶天竺黃鈎藤鈎犀角琥珀
全蝎治小兒風熱急驚癎病同犀角生地黃紫草
麥門冬連翹金銀花治痘瘡血熱出不快同石膏
鼠黏子赤檉木薄荷元參甘草葛根栝樓根麥門冬
治大人小兒痧疹普濟方治小兒夜啼不出狀若
鬼祟以蟬蛻下半截為末每一字鈎藤湯調下或入
辰砂少許亦可半治天弔驚啼全幼心鑑痘瘡作
癢蟬蛻三七枚炙甘草各一錢水煎服錢氏方痘
後目翳蟬蛻為末每一錢羊肝煎湯下日二服和
劑局方蟬花散治肝經蘊熱風毒之氣内摶上攻眼
目赤腫瞖膜疼痛昏濇内外障翳咸治之用蟬蛻榖
精草刺蒺藜甘菊花防風草决明蜜蒙花甘草羌活
黃芩蔓荆子川芎木賊草荆芥等分為末每二錢茶
清調食後臨臥各一服
簡誤
痘疹虚寒證不得服
烏賊魚骨味鹹微温無毒主女子漏下赤白經汁血閉
隂蝕腫痛寒熱癥瘕無子驚氣入腹腹痛環臍隂中寒
腫令人有子又止瘡多膿汁不燥(一名海螵蛸一名烏鰂骨一名墨魚)
疏烏賊魚骨稟水中之陽氣以生故其味鹹氣微
温無毒入足厥隂少隂經厥隂為藏血之臟女人以
血為主虚則漏下赤白或經汁血閉寒熱癥瘕少隂
為藏精之臟主隠曲之地虚而有溼則隂蝕腫痛虚
而寒客之則隂中寒腫男子腎虚則精竭無子女子
肝傷則血枯無孕鹹温入肝腎通血脉而去寒溼則
諸證除精血足令人有子也其主驚氣入腹腹痛環
臍者蓋肝屬木主驚驚入肝膽則榮氣不和故腹痛
環臍也入肝膽舒榮氣故亦主之温能燥溼故又主
瘡多膿汁也按素問云有病胸脇支滿者妨于食病
至則先聞腥臊臭出清液先唾血四肢清目眩時時
前後血病名曰血枯得之年少時有所大脫血或醉
入房中氣竭肝傷故月事衰少不來治之以四烏鰂
骨一藘茹為末丸以雀卵大如小豆每服五丸飲以
鮑魚汁所以利腸中及傷肝也觀此則其入厥隂血
分為女人崩漏下血之要藥可知矣
主治參互
聖惠方赤白目翳用烏鰂骨一兩去皮為末入片腦
少許點之澹寮方底耳出膿海螵蛸半錢麝香一
字為末以緜杖絞淨吹入聖惠方小兒臍瘡出血
及膿海螵蛸乾臙肢為末油調搽之聖濟總錄骨
鯁在喉烏賊魚骨橘紅焙等分為末寒食麫和餳丸
芡子大每一丸含化簡便單方舌腫出血不止烏
賊骨蒲黃各等分炒為末塗之
簡誤
其氣味鹹温血病多熱者勿用
原蠶蛾雄者有小毒主益精氣強隂道交接不倦亦止
精
疏原蠶蛾乃是晚蠶第一番出者其子再復出者
為二蠶此二蠶之種其蛾性最淫出繭便媾味鹹氣
温熱故能強隂益精令交接不倦也日華子主壯陽
事止泄精尿血暖水臓蓋取其性淫助陽鹹温入腎
之功耳
主治參互
千金方丈夫隂痿不起未連蠶蛾二升去頭翅足炒
為末蜜丸梧子大每夜服一丸可御十女以菖蒲酒
止之聖濟總錄玉枕生瘡生枕骨上如癰破後如
筋頭用原蠶蛾炒石葦等分為末乾貼瘥
簡誤
少年隂痿由于失志者不宜用隂虚有火者咸忌之
蠶屎温無毒主腸鳴熱中消渴風痺[病-丙+(穩-禾)]疹(即原蠶沙)
疏原蠶沙即晚蠶所出屎也其味辛甘氣温無毒
腸鳴者水火相觸也甘以和之消渴者中氣燥熱也
辛以潤之蠶屬火其性燥燥能勝溼去風故其沙主
療風溼之病如陳藏噐以之炒黃袋盛浸酒去風緩
諸節不随皮膚頑痺腹内宿冷瘀血腰脚冷疼炒熱
熨偏風筋骨癱緩手足不随等證
主治參互
寇氏法治諸風冷用醇酒三升拌蠶沙五斗甑蒸于
煖室中鋪油單上令患風冷氣痺及近感癱風人就
以患處一邊卧沙上厚蓋取汗若虚人須防大熱昏
悶令露頭面如未全愈間日再作聖惠方風瘙[病-丙+(穩-禾)]
疹作痒成瘡用蠶沙一升水五斗煮取二斗去滓洗
浴避風儒門事親婦人血崩蠶沙為末酒服三五
錢
簡誤
癱緩筋骨不隨由于血虚不能榮養經絡而無風溼
外邪侵犯者不宜服
蠶退主血風病益婦人一名馬明退(近世醫家多用初出蠶子殼在紙上)
(者東方諸醫用老蠶眠起所蛻皮功用雖相近當以蛻皮為正用之微炒)
疏蠶退如蟬蛻蛇蛻之類各因其本質以為用蠶
退得蠶氣之餘故能治血風病血熱則生風婦人以
血為主故尤益婦人也近世以之療痘疹去目中翳
障其義猶蟬蛻也
主治參互
集驗方走馬牙疳用蠶退紙灰入麝香少許并
治口瘡又方治纏喉風蠶蛻紙燒存性蜜丸芡實
大含化嚥津蠶巳出蛾取退煅存性為末服之能
排膿穿毒瘡口
簡誤
婦人血虚無風溼者不宜用
白殭蠶味鹹辛平無毒主小兒驚癎夜啼去三蟲滅黑
䵟令人面色好男子隂痬(作瘡)病女子崩中赤白産後餘
痛滅諸瘡瘢痕
疏蠶屬陽而殭者又兼金木之化本經味鹹别錄
辛平無毒然詳其用應是辛勝鹹劣氣微温之藥也
氣味俱薄浮而升陽也入足厥隂手太隂少陽經厥
隂為風木之位主藏血小兒驚癎夜啼女子崩中赤
白風熱乘肝臟也産後餘痛風寒入血分也辛能祛
散風寒温能通行血脉故主如上諸證也肺主皮毛
而風邪客之則面色不光潤辛温入肺去皮膚諸風
故能滅黑䵟及諸瘡瘢痕令人面色好也男子隂瘍
風溼浸淫也辛平能散風熱兼能燥溼是以主之三
蟲亦溼熱所化故又能去三蟲也藥性論治口噤發
汗日華子主中風失音一切風疰小兒客忤男子隂
痒痛女子帶下蘇頌治風㗋痺欲絶元素主皮膚諸
風如蟲行皆取其性屬陽風熱為陽邪能入皮膚經
絡發散諸邪熱氣也
主治參互
同丹砂牛黃膽星全蝎麝香鈎藤鈎犀角金箔天竺
黃蟬蛻治小兒急驚客忤仁存方開關散治急㗋
風痺用白殭蠶炒白&KR0552;半生半炒等分為末每以一
錢用竹瀝加姜汁調灌得吐頑痰立效小兒加薄荷
一方用白梅和丸綿裹含之聖惠方小兒嘬口噤
風面黃赤氣喘啼聲不出由胎氣挾熱流毒心脾故
令舌強唇青撮口發噤用白殭蠶二枚去嘴略炒為
末蜜調傅唇中甚效普濟方治大人頭風及小兒
驚風並用大蒜七個先燒紅地以蒜逐個于地上磨
成膏却以殭蠶一兩去頭足安蒜上碗覆一夜勿令
泄氣只取殭蠶研水每用㗜鼻口内含水有效又
方治腹内龜病詩云人間龜病不堪言肚裏生成硬
似磚自死殭蠶白馬溺不過時刻軟如綿藥性論
滅諸瘡瘢痕白殭蠶衣魚鷹屎白等分傅之聖惠
方[病-丙+(穩-禾)]疹風瘡疼痛白殭蠶焙研酒服一錢立瘥小
兒宫氣方小兒口瘡通白者白殭蠶炒為末蜜和傅
之效兼治風疳蝕瘡
簡誤
殭蠶性辛温辛能散其功長於祛風化痰散有餘之
邪凡中風口噤小兒驚癎夜啼由於心虚神魂不寧
血虚經絡勁急所致而無外邪為病者忌之女子崩
中産後餘痛非風寒客入者亦不宜用今世治小兒
驚風不問虚實一概混施誤甚誤甚
鰻鱺魚味甘有毒主五痔瘡瘻殺諸蟲
疏鰻鱺魚稟土中之隂氣故其味甘其氣寒其形
類蛇常與水蛇同穴故其性有小毒甘寒而善能殺
蟲故骨蒸勞瘵及五痔瘡瘻人常食之有大益也燒
烟辟蚊熏屋舍竹木斷蛀蟲置骨于衣箱中斷蠧其
殺諸蟲之驗可證矣腹下有黑斑背上有白點者毒
甚不可食重三四斤及水行昂頭者不可食妊娠食
之令胎有疾脾胃薄弱易泄者勿食
蛞蝓味鹹寒無毒主賊風喎僻軼筋及脫肛驚癎孿縮
蝸牛味鹹寒無毒主賊風喎僻腕跌大腸下脫肛筋急
及驚癎(蛞蝓蝸牛本經分二條今按其氣味相同主療無别惟形質稍異故併為一蝸牛負殼蛞蝓無)
(殼耳)
疏蛞蝓蝸牛稟隂溼之氣而生故味鹹氣寒無毒
經曰清靜則肉腠閉拒雖大風苛毒弗能害也如隂
血虧竭陽氣躁擾則凑理不密賊風乘虚而入風主
搖動中于經絡故喎僻孿縮軼筋筋急所自來矣又
風為陽邪筋脉得之皆燥急鹹寒能益隂潤燥軟堅
則筋脉舒緩經絡通逹而諸證除矣驚癎者風熱也
脫肛者大腸熱也腕跌者血脉傷必發熱也鹹寒總
除諸熱所以主之蜈蚣性畏二物不敢過其所行之
路觸其身即死故人取以治蜈蚣毒
主治參互
聖惠方治大腸因熱脫肛用蝸牛一兩燒灰猪脂和
傳立縮濟生方痔瘡腫痛用蝸牛一枚入麝香少
許以碗盛次日取水塗之丹溪方用蝸牛浸油塗之
或燒灰傅亦可集騐方發背初起活蝸牛二百箇
以新汲水一盞瓶内封一㝛取涎水入真蛤粉旋調
掃傅瘡上日十餘度大全良方痔熱腫痛用大蛞
蝓一箇研泥入片腦一字燕脂坯子半錢同傳之
簡誤
其氣大寒非直有風熱者不宜用小兒薄弱多泄者
不宜用
蜚䖟味苦微寒有毒主逐瘀血破下血積堅痞癥瘕寒
熱通利血脉及九竅女子月水不通積聚除賊血在胸
腹五臟者及㗋痺結塞(一名䖟蟲)
疏蜚䖟其用大略與䗪蟲相似而此則苦勝苦能
泄結性善囓牛馬諸畜血味應有鹹鹹能走血完素
云䖟飲血而用以治血故主積聚癥瘕一切血結為
病如經所言也苦寒又能泄三焦火邪迫而上壅閉
塞咽㗋故主㗋痺結寒也今人以其有毒多不用然
仲景抵當湯丸大黃䗪蟲丸中咸入之以其散臟腑
㝛血結積有神效也凡毒藥之治病如刑罰之治盗
賊不如是不足以祛邪反正書曰若藥不瞑眩厥疾
不瘳正此謂也其與病相乖不宜用者詳著簡誤中
主治參互
入大黃䗪蟲丸治虚勞羸瘦腹内有乾血肌膚甲錯
兩目黯黑入抵當湯治太陽病身黃脉沈結少腹
鞭小便自利其人如狂者備急方撲墜瘀血䖟蟲
二十枚牡丹皮一兩為末酒服方寸匕血化為水也
簡誤
傷寒發黃脉沈結少腹鞭如小便不利者為無血證
非畜血也不宜用瘀血未審的者不宜用女子月水
不通由于脾胃薄弱肝血枯竭而非血結閉塞者不
宜用孕婦腹中有癥瘕積聚不宜用凡病氣血虚甚
形質瘦損者忌之
䗪蟲味鹹寒有毒主心腹寒熱洗洗血積癥瘕破堅下
血閉生子大良一名地鼈
疏䗪蟲生於下溼土壤之中故其味鹹氣寒得幽
暗之氣故其性有小毒以刀斷之中有白汁如漿凑
接即連復能行走故今人以之治跌撲損傷續筋骨
有竒效乃足厥隂經藥也夫血者身中之真隂也灌
漑百骸周流經絡者也血若凝滯則經絡不通隂陽
之用互乖而寒熱洗洗生焉鹹寒能入血軟堅故主
心腹血積癥瘕血閉諸證血和而榮衛通暢寒熱自
除經脉調勻月事時至而令婦人生子也又治瘧母
為必用之藥
主治參互
同自然銅血竭乳香沒藥五銖錢黃荆子麻皮灰狗
頭骨治跌撲損傷神效仲景方大黃䗪蟲丸治産
婦腹痛有乾血用䗪蟲二十枚去足桃仁二十枚大
黃二兩為末鍊蜜杵和分為四丸每以一丸酒一升
煮取二合温服當下血也仲景鼈甲煎丸治久瘧
成癖董炳集騐方治跌撲閃挫用土龞隂乾一個
臨時旋研入乳香沒藥自然銅龍骨各等分麝香少
許為末每服三分入土龞末以酒調下須先整定骨
乃服否則接挫也又可代杖
簡誤
無瘀血停畱者不宜用
青魚膽主目暗滴汁目中并塗惡瘡
疏青魚膽色青象木氣通于肝肝開竅於目故能
能治目暗味苦氣寒能凉血熱故又主塗惡瘡也
主治參互
龔氏易簡方治赤目障翳用黃連熬膏入大青魚膽
汁和就再入片腦少許瓶收密封每日點之甚妙
龍木論一切障翳魚膽丸用青魚膽鯉魚膽羊膽牛
膽各半兩熊膽二錢龍腦香少許石决明一兩為末
蜜丸梧子大每空心茶下十丸萬氏家抄乳蛾㗋
痺用膽&KR0552;盛青魚膽中隂乾每用少許吹㗋取吐
簡誤
目病非風熱盛而由于血虚昏暗者不宜用服术人
不可食青魚肉
石首魚味甘無毒頭中有石如碁子主下石淋磨石服
之亦燒為灰末服和蓴菜作羹開胃益氣候乾食之名
為鮝炙食之主消瓜成水亦主卒腹脹食不消暴下痢
疏石首魚得海中水土之氣故其味甘氣平無毒
胃屬土甘為上化故能開胃胃氣開則飲食增五臟
皆得所養而氣自益矣乾鮝其性疎利故能入腸胃
寬中消食止痢頭中石堅重下走故主下石淋也凡
泄痢腹痛與夫腸胃諸疾惟忌油膩魚腥惟白鮝不
忌蓋鮝飲鹹水而性平不熱且無脂膩不惟少熱中
之患更有消食理脾實腸胃之功也
鱸魚平補五臟益筋骨和腸胃治水氣多食宜人
疏鱸魚秋月方美其得水中之清氣者乎味甘淡
氣平雖有小毒不至發病乃與脾胃相宜之物也腎
主骨肝主筋滋味屬隂總歸於臟益二臟之隂氣故
能益筋骨脾胃有病則五臟無所滋養而積漸流於
虚弱則水氣泛濫益脾胃則諸證自除矣
神農本草經疏卷二十一
