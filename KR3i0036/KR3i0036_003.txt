金漳蘭譜卷下宋趙時庚撰
奥法
分種法
分種蘭蕙須至九月節氣方可分栽十月節候花已胎
孕不可分種若見雪霜大寒尤不可分栽否必損花
栽花法
花盆先以麄碗或麄碟覆之於盆底次用爐炭鋪一層
然後却用肥泥薄鋪炭上使蘭栽根在土如根糁泥滿
盆面上留一寸地栽時不可雙手將泥捏實則根不長
其根不舒暢葉則不長花亦不結土有乾濕依時候用
水澆灌
安頓澆灌法
春二三月無霜雪天放花盆在露天四向皆得水澆日
晒不妨逢十分大雨恐墜其葉則以小繩束起葉如連
雨三五日須移避暑通風處四月至八月須用疎眼竹
籠籃遮護冀見日氣最要通風
梅天忽逢急雨須移花盆放背日處若逢大雨又逢日
晒盆内熱水則盪害葉亦損根過雨時若枝上花蕊頭
多候開次有未開一兩蕊頭便可剪去若留開盡則奪
来年花信
九月看花乾處用水澆灌若濕則不可澆或用肥水培
灌一兩番不妨冬十月十一月十二月正月不澆不妨
最怕霜雪須用密籃遮護安頓朝陽有日照處在南窗
簷下但是向陽處三兩日一番施轉花盆四面俱要輪轉
日晒均勻開花時則四畔皆有花若晒一面只一處有
花
澆花法
用河水或陂塘水或積留雨水最好其次用溪澗水切
不可用井水澆水須於四畔澆勻不可從上澆下恐壊
其葉也
四月若有梅雨不必澆若無雨時澆之五月至八月須
是早起五更日未出澆一番至晚黃昏澆一番又要看
花乾濕若濕則不必澆如十分濕恐爛壊其根
種花肥泥法
栽蘭用泥不管四時遇山上有火燒處取水流火燒浮
泥尋蕨菜草燒灰和火燒之泥用或拾舊草鞋放在小
糞中浸日久拌黃泥燒過黃灰却用大糞澆放在一壁
儘數雨打日照三兩個月收起頓放閑處栽花時用
瑞香花種時用前項肥泥如栽蘭花一般安排盆内種
只要泥鬆不可用實泥如栽花時將泥打鬆以十分為
率八分用肥泥二分用沙泥拌之
去除蟣蝨法
肥水澆花必蟣蝨在葉底恐壊葉則損花如生此物研
大蒜和水以白筆蘸水拂澆葉上乾淨去除蟣蝨
雜法
遇盆内泥將乾則用茶清水灌澆不拘時用須用河水
或留下雨水切不可用井水四月有花至八月内交過
九月節氣便可分花
蘭之壯者有二三十箇花頭弱者只有五六箇花頭恐
泥瘦分時種無盆内泥取出再加肥泥和勻入盆栽種
魚鱗水亦肥須是浸得氣味過日久反清用
尋常盆面泥乾併實則用竹篦挑剔泥鬆休要撥根動
了葉紫紅色則是被霜打了須移於雨簷窗下背霜雪
處安頓仍舊自青盆有竅孔不要着泥地安頓恐地濕
蚯蚓鑚入盆内則損壊花又休要放盆在螞蟻穴處恐
引入馬蟻則損花黃葉用茶清澆灌遇有黃葉處連根
披去花盆要放在南邊架上安頓令風從底入為妙又
免得蚯蚓馬蟻之患
九月分花時用手劈開劈不開時用竹刀劈之休要損
動了根分訖如法栽種
金漳蘭譜卷下
