讀書分年日程卷二
元程端禮撰
四書本經既明之後自此日看史仍五日内專分二日倍
温玩索四書經註或問本經𫝊註倍温諸經正文夜
間讀看玩索温看性理書並如前法(為學之法自合接續明經今以)
(其學文不可過遲遂次讀史次讀韓文次讀離騷次學作文然後以序明諸經覽者詳焉)
看通鑑
看通鑑及參綱目兩漢以上參看史記漢書唐參
唐書范氏唐鑑看取一卷或半卷隨宜增减(四書)
(既明胸中已有權度自此何書不可看)雖不必如讀經之徧數亦
虚心反覆熟看至於一事之始末一人之姓
名爵里諡號世系皆當子細考求彊記又須分
項詳看如當時君臣心德之明暗治道之得失
紀綱之修廢制度之因革國本之虚實天命人
心之離合君子小人之進退刑賞之當濫國用
之奢儉稅斂之輕重兵力之強弱外戚宦官之
崇抑民生之休戚風俗之厚薄外夷之叛服如
此等類以項目寫貼眼前以備逐項思玩當時
之得失如當日所讀項目無者亦須通照前後
思之如我親立其朝身任其事每事以我得於
四書者照之思其得失合如何論斷合如何區
處有所得與合記者用册隨鈔然後參諸儒論
斷管見綱目凡例尹氏發明金仁山通鑑前編
胡庭芳古今通要之類以驗學識之淺深不可
先看他人議論如矮人看場無益然亦不可先
立主意不虛心也諸儒好議論亦須記仍看通
鑑釋文正其音讀看畢又通三五日前者看一
徧
一分日倍温玩索四書經註或問本經𫝊註及諸
經正文夜間讀看玩索温看性理書並如前法
通鑑畢
次讀韓文
讀韓文(文法原於孟子經史但韓文成幅尺間架耳)先鈔讀西山文章
正宗内韓文議論叙事兩體華實兼者七十餘
篇要認此兩體分明後最得力正以朱子考異
表以所廣謝疉山批點(篇法章法句法字法備見)自熟讀一
篇或兩篇亦須百徧成誦緣一生靠此為作文
骨子故也既讀之後須反覆詳看每篇先看主
意以識一篇之綱領次看其叙述抑揚輕重運
意轉換演證開闔關鍵首腹結末詳略淺深次
序既於大段中看篇法又於大段中分小段看
章法又於章法中看句法句法中看字法則作
者之心不能逃矣譬之於樹通看則繇根至表
幹生枝枝生華葉大小次第相生而為樹又折
一幹一枝看則又皆各自有枝幹華葉猶一樹
然未嘗毫髮雜亂此可以識文法矣看他文皆
當如此看久之自會得法今日學文能如此看
則他日作文能如此作亦自能如此改矣然又
當知有法而無法無法而有法有法者篇篇皆
有法也無法者篇篇法各不同也所以然者如
化工賦物皆自然而然非區區模擬所致有意
於為文已落第二義在我經史熟析理精有學
有識有才又能集義以養氣是皆有以為文章
之根本矣不作則已作則沛然矣第以欲求其
言語之工不得不如此讀看耳非曰止步驟此
而能作文也果能如此工程讀書將見突過退
之何止肩之而已且如朱子或問及集中文字
皆是用歐曾法試看歐曾曾有朱子議論否此
非妄言若能如此讀書則是學天下第一等學
作天下第一等文為天下第一等人在我而已
未易與俗子言也自此看他文欲識文體有許
多樣耳此至末事一看足矣不必讀也其學作
文次第詳見於後
一六日内分三日倍温玩索四書經註或問本經
傳註諸經正文及温看史夜間讀看玩索温看
性理書如前法
韓文畢
次讀楚辭
讀楚辭正以朱子集註詳其音讀訓義須令成誦
緣靠此作古賦骨子故也自此他賦止看不必
讀也其學賦次第詳見於後
一分日倍溫玩索四書經註或問本經傳註諸經
正文溫看史夜間讀看玩溫性理書如前法性
理畢次考制度制度書多兼治道有不可分者
詳見諸經註疏諸史志書通典續通典文獻通
考鄭夾漈通志略甄氏五經算術玉海山堂考
索尚書中星閏法詳說林勳本政書朱子井田
譜夏氏井田譜蘇氏地理指掌圖程氏禹貢圖
酈道元水經註張主一地理沿革漢官考職源
陸農師禮書禮圖陳祥道禮書陳晹樂書蔡
氏律呂新書及辯證律凖禋典郊廟奉祀禮文
吕氏兩漢菁華唐氏漢精義唐精義陳氏漢博
議唐律註疏宋刑統大元通制成憲綱要說文
五音韻譜字林五經文字九經字樣戴氏六書
考王氏正始音陸氏音義牟氏音考賈氏羣經
音辯丁度集韻司馬公類篇切韻指掌圖吳氏
詩補音及韻補四聲等子楊氏韻補先擇制度
之大者如律歷禮樂兵刑天文地理官職賦役
郊祀井田學校貢舉等分類如山堂考索所載
歴代沿革考覈本末得失之後斷以朱子之意
及後世大儒論議如朱子經濟文衡吕成公制
度詳說每事類鈔仍畱餘紙使可續添又自為
之著論此皆學者所當窮格之事以夫子之聖
猶必問禮問樂而後能知豈可委之以為名物
度數之細而略之平日誠能沉潛參伍以求其
故一旦在朝庶免禮官不識禮樂官不識樂之
誚而和胡阮李范馬劉楊不能相一之論可决
禘祫廟制可自我而定如韓子朱子矣豈特可
倣源流至論及呂成公錢學士百段錦作成策
段為舉業資而已
通鑑韓文楚辭既看既讀之後約纔二十歲或二
十一二歲仍以每日早飯前循環倍溫玩索四
書經註或問本經傳註諸經正文溫看史溫讀
韓文楚辭之外以二三年之工專力學文既有
學識又知文體何文不可作
學作文
學文之法讀韓文法已見前既知篇法章法句法
字法之正體矣然後更看全集(有謝疊山批點)及選看
歐陽公(有陳同父選者佳)曾南豐(類藁)王臨川三家文體
然後知展開間架之法緣此三家俱是步驟韓
文明暢平實學之則文體純一庶可望其成一
大家數文字(歐曾比韓更開闔分明運意縝密易學而耐尋玩然其句法則漸不)
(若韓之古朱子學之句又長矣眞西山雖亦主於明理句法還短不可不知)他如柳
子厚文(先看西山所選叙事議論次看全集)蘇明允文皆不可不
看其餘諸家之文不須雜看此是自韓學下來
漸要展開之法看此要識文體之佳耳其短於
理處極多亦可以為理不明而不幸能文之戒
如欲敘事雄深雅健可以當史筆之任當直學
史記西漢書先讀眞西山文章正宗及湯東澗
所選者然後熟看班馬全史此乃作紀載垂世
之文不可不學後生學文先能展開滂沛後欲
收斂簡古甚易若一下便學簡古後欲展開作
大篇難矣若未忘場屋欲學策以我平日得於
四書者為本更守平日所學文法更略看漢唐
策陸宣公奏議朱子封事書疏宋名臣奏議范
文正公王臨川蘇東坡萬言書策略策别等學
陳利害則得矣况性理治道制度三者已下工
夫亦不患於無以答所問矣雖今日時務得失
亦須詳究欲學經問直以大學中庸或問為法
平日既讀四書註及讀看性理文字又不患於
無本矣欲學經義亦倣或問文體用朱子貢舉
私議中作義法為骨子方今科制明經以一家
之說為主兼用古註疏乃是用朱子貢舉私議
之說按貢舉私議云令應舉人各占两家以上
將來答意則以本說為主而旁通他說以辯其
是非則治經者不敢妄牽己意而必有据依矣
又云使治經者必守家法命題者必依章句答
義者必通貫經文條舉衆說而斷以己意當更
寫卷之式明著問目之文而疏其上下文通約
三十字以上次列所治之說而論其意次又旁
引他說而以己意反覆辨析以求至當之歸但
令直論聖賢本意與其施用之實不必如今日
分段破題對偶敷衍之體每道只限五六百字
以上至於舊例經義禁引史傳乃王氏末流之
弊皆當有以正之此私議之說也竊謂今之試
中經義既用張庭堅體亦不得不略倣之也考
試者是亦不思之甚也張庭堅體已具冐原講
證結特未如宋末所謂文妖經賊之弊耳致使
累舉所取程文未嘗有一篇能盡依今制明舉
所主所用所兼用之說者此皆考官不能推明
設科初意預防末流輕淺虛衍之弊致使舉舉
相承以中為式今日鄉試經義欲如初舉方希
願禮記義者不可得矣科制明白不拘格律蓋
欲學者直寫胸中所學耳奈何隂用冐原講證
結格律死守而不變安得士務實學得實材為
國家用而為科目增重哉因著私論於此以待
能陳於上者取焉如自朝廷議修學校教法以
輔賓興之制則此弊息矣假如書義倣張體以
蔡傳之說為終篇主意(如論破然)如傳辭已精緊而
括盡題意則就用之為起或略而泛則以其意
自做次略衍開次入題發明以結之次原題題
下再提起前綱主意歴提上下經文而歸重此
題次反覆敷演或正演或反演或正引事證或
反引事證繳歸主意次結或入講腹提問逐節
所主之說所以釋此章之意(如孔穎達疏文釋註之體)逐節
發明其說援引以證之繳歸主意後節如前又
總論以結之如易又旁通所主次一家說又發
明其異者而論斷之又援引以證之結之次兼
用註疏論其得失而斷之證之結之平日既熟
讀經𫝊又不患於無本矣此亦姑言其大略耳
在作者自有活法直寫平日所得經旨無不可
者元設科條制既云作義不拘格律則自可依
貢舉私議法此則最妙如不得已用張庭堅體
亦須守𫝊註議論確實不鑿不浮可也欲學古
賦讀離騷已見前更看讀楚辭後語並韓柳
所作句法韻度則已得之欲得著題命意間架
辭語縝密而有議論為科舉用則當擇文選中
漢魏諸賦七發及晉問熟看大率近世文章視
古漸弱其運意則縝密於前但於文選文粹文
鑑觀之便見欲學古體制誥章表讀文章正宗
辭命類及選看王臨川曾南豐蘇東坡汪龍溪
周平園宏辭總類等體四六章表以王臨川鄧
潤父曾南豐蘇東坡汪龍溪周平園陸放翁劉
後村及宏辭總類為式其四六表體今縱未能
盡見諸家全集選鈔亦須得舊本翰苑新書觀
之則見諸家之體且并得其編定事料為用
作科舉文字之法(用西山法)
讀看近經問文字九日作一日
讀看近經義文字九日作一日
讀看古賦九日作一日
讀看制誥表章九日作一日
讀看策九日作一日
作他文皆然文體既熟旋增作文日數大抵作
文辦料識格在於平日(此用剡源戴氏法)及作文之日
得題即放膽(此用疊山謝氏法)立定主意便布置間架
以平日所見一筆掃就却旋改可也如此則筆
力不餒作文以主意為將軍轉換開闔如行軍
之必繇將軍號令句則其裨將字則其兵卒事
料則其器械當使兵隨將轉所以東坡答江隂
葛延之萬里徒步至儋耳求作文秘訣曰意而
已作文事料散在經史子集惟意足以攝之正
此之謂如通篇主意間架未定臨期逐旋摹擬
用盡心力不成文矣切戒
一仍以每日早飯前倍温四書經註或問本經傳
註諸經正文温史夜間考索制度書温看性理
書如前法
專以二三年工學文之後纔二十二三歲或二十
四五歲自此可以應舉矣三場既成却旋明餘
經及作古文餘經合讀合看諸書已見於前竊
謂明四書本經必用朱子讀法必專用三年之
功夜止兼看性理書並不得雜以他書必以讀
經空眼簿日填以自程看史及學文必在三年
外所作經義必盡依科制條舉所主所用所兼
用之說而推明之又必擇友舉行藍田吕氏鄉
約之目使德業相勸過失相規則學者平日皆
知敦尚行實惟恐得罪於鄉評則讀書不為空
言而士習厚矣必若此然後可以仰稱科制經
明行修鄉黨稱其孝弟朋友服其信義之實庶
乎其賢材盛而治教興也豈曰小補古者大司
徒以鄉三物教萬民而賓興之未有不教而可
以賓興者方今聖朝科制明經一主程朱之說
使經術理學舉業三者合一以開志道之士此
誠今日學者之大幸豈漢唐宋科目所能企其
萬一第因方今學校教法未立不過隨其師之
所知所能以之為教為學凡讀書纔挾册開卷
已凖擬作程文用則是未明道已計功未正誼
已謀利其始不過因循苟且失先後本末之宜
而已豈知此實儒之君子小人所繇以分其有
害士習乃如此之大嗚呼先賢教人格言大訓
何乃置之無用之地哉敢私著於此以待職教
養者取焉
右分年日程一用朱子之意修之如此讀書學文皆
辦纔二十二三歲或二十四五歲若緊著課程又
未必至此時也雖前所云失時失序者不過更增
二三年耳大抵亦在三十歲前皆辦也世之欲速
好徑失先後本末之序雖曰讀書作文而白首無
成者可以觀矣此法似乎迂闊而收可必之功如
種之穫云
前所云學文之後方再明一經出於不得已纔能作
文之後便補一經不可遲須是手自鈔讀其諸經
鈔法讀法並已見前
其餘經史子集音義旁證等書别見書目今不備
載(惟取旁證一二日當觀省者于末卷)
讀經之後當看全史一過看張子邵子三胡張南
軒呂東萊真西山魏鶴山程朱門人之書一過
批點經書凡例
館閣校勘法
句讀二字側點為句中點為讀凡人名地物名并長
句内小句並從中點
勉齋批點四書例
句讀例
句
舉其綱文意斷
讀
者也相應文意未斷覆舉上文
上反言而下正上有呼下字下有承上字
點抹例
紅中抹(一本作黃旁抹)
綱凡例
紅旁抹
警語要語
紅點
字義字眼
黑抹
考訂制度
黑點
補不足
釋勉齋例
舉其綱為句
如大學之道在明明德在親民在止於至善
文意斷為句
如此對小子之學言之也
者也相應為讀
如大學者大人之學也
文意未斷為讀
如言既自明其明德又當推以及人使之亦有以
去其舊染之汚也
覆舉上文為讀
如曰然則此篇所謂在明明德在親民在止於至
善者亦可得而聞其說之詳乎
上反言而下正為讀
如不親其親不長其長則所厚者薄而無以及人
之親長
上有呼下字為讀
如中庸何為而作也子思子憂道學之失其𫝊而
作也
下有承上字為讀
如德者本也財者末也
續補句讀例(並以朱子門人以下諸儒所點修之)
一曰字是作本書者記當時對面答問之辭者並作
句曰字是援引他書他日他人之言止作言字說
者並無點有句長欲讀者寧讀於上文仍以曰字
連下文
一凡呼小子或二三子或參乎對面呼之而欲重其
聽者皆為句
一綱在上而目在下者綱為句目為讀目盡為句目
在上而綱在下者諸目皆讀目盡為句綱獨為句
或下是繳語解語意短急者目盡為讀
一無綱之目並為讀目盡為句
一無綱之目每目自有抑揚及自解者解盡為讀目
盡為句(如易三陳九卦則可中庸九經則不可更詳文義所宜)
一有綱之目每目自有抑揚及自解者解盡為讀目
盡為句(同前例)
一上段正下段反或上段反下段正短者可為讀若
是長段反正有然字轉者及有大轉語辭者當為
句
一引用他書他人語上有所謂字下有者字急繳歸
主意者所引句下者字為讀繳語盡為句
一凡引他書他人他日及覆舉上文之辭者其中未
盡之語為讀至所引辭盡為句(如所引他書語及事實太長如孟子)
(引齊景公晏子答問各以答問盡處為句)
一凡詩銘韻語以韻為句未至韻皆讀(此謂特意全載者若經𫝊)
(中引者如引書例至引盡處方為句更詳文義所宜詩經自依章句)
一凡議論體自然讀多句少
一凡敘事體自然句多讀少(意未盡者或為讀亦可)
一提解經文訓詁某者某也之下意盡者以也字為
句如貼解本意未盡者雖也字亦為讀至意盡方
為句(某也下如插見章旨者也字别為句更詳文意所宜)
一註文釋經訓詁就兼見章旨以義已明不再通說
經文後即以大圈斷之者其中章旨未盡小句皆
讀意盡為句(如止釋訓詁欲人自玩味經文者不當拘此)
一以言字通敘貼解一段經文大意者並讀意盡方
為句亦有無言字而意實貼解段意者並同
一敘論發明文義本意已盡為句其下有繳歸章旨
及别貼贊歎勸勉之辭以結者别為句
一上發明所以然下以此字或是字再指上段繳歸
所當然或繳歸主意者此字是字上並為句下段
如文意短急者此字是字上為讀
一上發明所以然下以故字繳歸所當然者故字上
為讀如上是長段故字下發意又長者故字上為
句
一或問中問目之末何也若何而用力邪奈何亦可
得而聞其說之詳乎如之何之類何也之上並讀
或何也之上無者字者及短句者不讀或大段内
自提問已意何者何哉何則何也之類又自發大
段意者何者之上並句
發音例
並考許叔重說文及鄭夾漈六書略每字有兩音
者先依夾漈所正叔重之誤者餘方依叔重先
正始音然後依本文音義隨四聲圈發其音義
參陸氏經典釋文賈氏羣經音辨大抵依朱子
為主
所用點子
以果齋史先生法取黑角牙刷柄一頭作點一頭
作圈至妙凡金竹木及白角並剛燥不受朱不
可用也(造法先削成光圓如所欲點大小磨平圈子先以錐子鑽之而後刮之如所欲)
用丹鉊法
點書用丹丹用當日新煎膠調用(或揉成鋌子)正誤用
鉛粉凡有誤處先以墨筆改正誤處文義分明
為底却以粉筆蓋之乃填寫粉上(粉久必脱不如紙貼之為)
(愈)所以必須先改正分明者蓋防經久脱落欲
底還可考也須以鉛粉水浸七日日日攪動待
澄逼去浮水以去鉛氣待盌内乾却用當日新
煎阿膠調揉為鋌子磨用凡鈔書之法亦須改
正底本分明然後剪紙貼之寫淨切不可鏤去
誤處為孔補貼久之脱去無文不可考矣切戒
貼誤法厚齋王先生親教云平生所自用者
批點韓文凡例(廣疊山法)
議論體
一句讀並依點經法
一大段意盡黑畫截(于此玩篇法)
一大段内小段紅畫截(于此玩章法)
一小段内細節目及換易句法黃半畫截(于此玩句法)
一論所舉所行事實及來書之目及所以作此篇之
故每篇首末常式黑側抹
一所論援引他書及考證及舉制度及舉前代國名
青側抹
一所論綱要及再舉綱要及或問體問目及提問之
語及斷制之策黃側抹
一義理精微之論黃中抹
一凡人姓名初見者紅中抹
一繳上文結上文緊切全句或發明於事實之下或先
發明事之所以然於事實之上者紅側圈
一轉換呼應字及用力字及繳結句内雖已用紅側
圈而字合此例者每字黃側圈(于此玩字法)
一假借字先考始音隨四聲紅圈
一有韻之韻黑側圈
一造句竒妙者紅側點
一補文義不足反覆提論德行及推說虛敘總述其
所以然黑側點
一譬喻青側點
一要字為骨初見者黃正大圈
一要字為骨再見者黃正大點
敘事體
一句讀並依點經法
一大段意盡黑畫截(篇法)
一大段内小段紅畫截(章法)
一小段細節目及換易句法黃半畫截(句法)
一敘所行事實及年號及人名爵里諡號父祖妻子
兄弟等及敘所以作此篇之故銘曰詩曰及每篇
首末常式黑側抹
一敘教詔對答之語紅側抹
一所敘引援他書及考證及舉制度及舉前代國名
青側抹
一所敘綱要及再舉綱要及提問之語所提問難事
實雖已用黑側抹而合此例者黃側抹
一義理精微之論黃中抹
一凡姓名初見者紅中抹
一繳上文結上文切緊全句或發明于事實之下或
先發明事之所以然于事實之上者(敘事此例頗少不可強求)
紅側圈
一轉換呼應字及繳結句内雖已用紅側圈而字合
此例者每字黃側圈
一假借字先考字始音隨四聲紅側圈
一有韻之韻黑側圈
一造句竒妙者紅側點
一反覆提論其德行及推說其用心而虛敘總述其
所以然及補文義不足黑側點
一譬喻青側點
一要字為骨初見者黃正大圈
一要字為骨再見者黃正大圈
刊印日程空眼簿式
讀經日程(詳見工程專治一書)年月日生員
一(早令倍讀册首已讀書至昨日書一徧太長則分)起止
一(面試倍讀昨日書)
一(面授本日書計字數以約大段面以大段分細段令朱記段數每細段面令讀正過句讀字音面說正過)
(文義)
一(令每細段先看讀百徧即又倍讀百徧數足挑試倍讀倍說過而墨銷朱記後段如前段足令通作大段)
(倍讀試過)起止
一(挑試夜間已玩索書)起止
一(面授說已讀書就令反覆說大義面試過)起止
一(隻日之夜玩索已讀書)起止(又玩索性理書)起止
一(雙日之夜以序倍讀凡平日已讀書一徧)起止
(又倍讀性理書)起止
一(令暇日倣定本點句讀圈發字音)(凡書忘記處朱記即補熟墨銷)思勉齋
讀看史日程年月日生員
(五日一周詳見工程)
一日(以序倍讀四書經註或問一徧)
(以序倍讀經正文)
(夜讀看性理書并温)
一日(以序倍讀本經傳註一徧)
(以序倍讀經正文)
(夜讀看性理書并溫)
一日(看讀說記通鑑)
(參合看史)
(夜倣點史考釋文)
一日(看讀說記通鑑)
(參合看史)
(夜温記史)
一日(看讀說記通鑑)
(參合看史)
(夜温記史)
(日填起止)
思勉齋
讀看文日程年月日生員
(六日一周詳見工程)
一日(以序倍讀四書經註或問一徧)
(以序倍讀經正文)
(夜考索制度治道書)
一日(以序倍讀本經傳註一徧)
(以序倍讀經正文)
(夜考索制度治道書)
一日(溫記通鑑)
(以序倍讀經正文)
(夜考索制度治道書)
一日(讀看玩記文法)
(溫記文法)
(夜鈔點抹截文)
一日(讀看玩記文法)
(溫記文法)
(夜鈔點抹截文)
一日(讀看玩記文法)
(溫記文法)
(夜鈔點抺截文)
(日填起止及所考所鈔)
思勉齋
讀作舉業日程年月日生員
(十日一周九日讀看一日作旋增作文日)
一日(以全日作頭場文)(夜改所作)
(日填起止及所讀看鈔點詳見工程)
思勉齋
小學(習字演文)日程年月日生員
(讀經四日内分一日詳見工程)
一(早令倍讀册首已讀書至昨日書一徧太長則分)
一(令影寫智永千文楷書約一二十紙寫四千字易樣)
一(以已讀說小學書作口義)呈改上簿
一(說認記字門類平仄虛實動静等)
一(漸長學切韻考字始音偏傍音義假借等)
一(夜以序倍讀已讀書一徧)
(日填起止及所看所作)
思勉齋
讀書分年日程卷二
