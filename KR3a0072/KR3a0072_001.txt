讀書分年日程卷一
元程端禮撰
(日程節目主朱子教人讀書㳒六條修其分年主朱子寬著期限緊著課程之說修)
八歲未入學之前
讀性理字訓(程逄源增廣者)
日讀字訓綱三五段此乃朱子以孫芝老能言作
性理絶句百首教之之意以此代世俗蒙求千字
文最佳又以朱子童子須知貼壁於飯後(行飯時)使
之記說一段
自八歲入學之後
讀小學書正文
日止讀一書自幼至長皆然此朱子苦口教人之
語隨日力性資自一二百字漸增至六七百字日
永年長可近千字而已每大段内必分作細段每
細段必看讀百徧倍讀百徧又通倍讀二三十徧
後凡讀經書倣此自此說小學書即嚴幼儀大扺
小兒終日讀誦不惟困其精神且致其習為悠緩
以待日暮法當纔完徧數即暫歇少時復令入學
如此可免二者之患
日程(小學大學詳小學讀經三日習字演文一日所分節目見印空眼簿必待做次卷工程)
(方許學文)
一每夙興即先自倍讀已讀冊首書至昨日所讀
書一徧内一日看讀内一日倍讀生處誤處記
號以待夜間補正徧數其閒日看讀本為童幼
文理未通誤不自知者設年十四五以上者只
倍讀師標起止於日程空眼簿凡册首書爛熟
無一句生誤方是工夫已到方可他日退在夜
間與平日已讀書輪流倍温乃得力如未精熟
遽然退混諸書中則温倍漸疎不得力矣宜謹
之凡倍讀熟書逐字逐句要讀之緩而又緩思
而又思使理與心浹朱子所謂精思所謂虛心
涵泳孔子所謂温故知新以異於記問之學者在
乎此也
一師試倍讀昨日書
一師授本日正書假令授讀大學正文章句或問
共約六七百字或一千字須多授一二十行以
備次日或有故及生徒衆不得即授書可先自
讀免致妨功先計字數畫定大段師記號起止
於簿預令其套端禮所參館閣校勘法黃勉齋
何北山王魯齋張導江及諸先生所點抹四書
例及故王魯齋正始音等書點定本點定句讀
圈發假借字音令面讀子細正過於内分作細
段隨文義可斷處多不過十句少約五六句大
段約千字分作十段或十一二段用朱點記於
簿(四書本惟有梅溪書院新刊纂疏字大少誤有疏文可參攷集註最便初學讀誦每行二)
(十字五十行則千字細段約四五行則得矣)還案每細段讀二百徧
内一百徧看讀内一百徧倍讀句句字字要分
明不可太快讀須聲實如講說然句盡字重道
則句完不可添虚聲致句讀不明且難足徧數
他日信口難舉須用數珠或記數板子記數每
細段二百徧足即以墨銷朱點卽換讀如前盡
一日之力須足六七百字日永年長可近一千
字寧賸段數不可省徧數仍通大段倍讀二三
十徧或止通倍讀全章正經幷注或問所盡亦
可必待一書畢然後方換一書並不得兼讀他
書及省徧數此以朱子讀書法小學書及所訂
程董學則修
一師試說昨日已說書
一師授說平日已讀書不必多先說小學書畢次
大學畢次論語假如說小學書先令每句說通
朱子本註及熊氏解及熊氏標題已通方令依
傍所解字訓句意說正文字求其訓註中無者
使簡韻會求之不可杜撰以誤人寧以俗說麤
解却不妨旣通說每句大義又通說每段大義
卽令自反覆面試覆說果通乃已久之纔覺文義
粗通能自說卽使自看註沉潛玩索使來試說
更詰難之以使之明透如說大學論語亦先令
說註透然後依傍註意說正文
一小學習寫字必於四日内以一日令影寫智永
千文楷字如童稚初寫者先以子昂所展千文
大字為格影寫一徧過却用智永如錢眞字影
寫每字本一紙影寫十紙止令影寫不得惜紙
於空處令自寫以致走樣寧令翻紙以空處再
影寫如此影寫千文足後歇讀書一二月以全
日之力通影寫一千五百字添至二千三千四
千字以全日之力如此寫一二月乃止必如此
寫方能他日寫多運筆如飛永不走樣又使自
看寫一徧其所以用千文用智永楷字皆有深
意此不暇論待他年有餘力自為充廣可也蓋
儒者别項工夫多故習字止如此用筆之法雙
鈎懸腕讓左側右虛掌實指意前筆後此口訣
也欲考字看說文字林六書略切韻指掌圖正
始音韻會等書以求音義偏傍點畫六書之正
每考三五字或十數字擇切用之字先考凡抄
書之字偏傍須依說文翻楷之體骨肉間架氣象
用智永非寫詩帖不得全用智永也
一小學不得令日日作詩作對虛費日力今世俗
之教十五歲前不能讀記九經正文皆是此弊
但令習字演文之日將已說小學書作口義以
學演文每句先逐字訓之然後通解一句之意
又通結一章之意相接續作去明理演文一舉
兩得更令記對類單字使知虛實死活字更記
類首長天永日字但臨放學時面屬一對便行
使略知對偶輕重虛實足矣此正為己為人務
内務外君子儒小人儒之所繇分此心先入者
為主終此身不可奪不惟妨工最是奪志朱子
諄諄言之切戒
一隻日之夜令玩索大學已讀大學字求其訓句
求其義章求其旨每一節十數次涵泳思索以
求其通又須虛心以為之本每正文一節先考
索章句明透然後摭章句之旨以說上正文每
句要說得精確成文鈔記旨要又考索或問明
透以參章句如遇說性理深奥精微處不計數
看直要曉得記得爛熟乃止仍參看黃勉齋眞
西山集義通釋講義饒雙峯纂述輯講語錄金
仁山大學疏義語孟考證何北山王魯齋張逹
善句讀批抹畫截表注音考胡雲峯四書通證
趙氏纂疏集成發明等書諸說有異處標貼以
待思問如引用經史先儒語及性理制度治道
故事相關處必須檢尋看過凡玩索一字一句
一章分看合看要析之極其精合之無不貫去
了本子信口分說得出合說得出於身心體認
得出方為爛熟朱子諄諄之訓先要熟讀須是
正看背看左看右看看得是了未可便道是更
須反覆玩味此之謂也不必多論語止看得一
章二章三章足矣只要自得凡先說者要極其
精通其後未說者一節易一節工夫不難矣只
要記得大學畢次論語次孟子次中庸小學止
令玩索小學燈火起中秋止端午或生徒多參
考之書難徧及則參差雙隻夜以便之
一雙日之夜倍讀凡平日已讀書一徧倍讀一二
卷或三四卷隨力所至記號起止以待後夜續
讀倍讀熟書必緩而又緩思而又思詳見讀册
首書條凡温書必要倍讀纔放看讀永無可再
倍之日前功廢矣切戒如防誤處寧以書安於
案疑處正之再倍讀倍讀熟書時必須先倍讀
本章正文畢以目視本章正文倍讀盡本章注
文就思玩涵泳本章理趣(凡倍讀訓詁時視此字正文凡倍讀通解)
(時視此節正文)此法不惟得所以釋此章之深意且免
經文註文混記無别之患如倍讀忘處急用徧
數補之凡已讀書一一整放在案周而復始以
日程并書目揭之於壁夏夜浴後露坐無燈自
可倍讀
一隨雙隻日之夜附讀看玩索性理書性理畢次
治道次制度如大學失時失序當補小學書者
先讀小學書數段仍詳看解字字句句自要說
得通透乃止小學書畢讀程氏增廣字訓綱(此書)
(銓定性理語約而義備如醫家脉訣最便初學)次看北溪字義續字義
次讀太極圖通書西銘並看朱子解及有何北
山發揮次讀近思錄(看葉氏解)續近思錄(蔡氏編見性理羣書)
次看讀書記大學衍義程子遺書外書經說文
集周子文集張子正蒙朱子大全集語類等書
或看或讀必詳玩潛思以求透徹融會切己體
察以求自得性理緊切書目通載於此讀看者
自循輕重先後之序有合記者仍分類節鈔若
治道亦見西山讀書記大學衍義
一以前日程依序分日定其節目寫作空眼刊定
印板使生徒每人各置一簿以憑用工次日早
於師前試驗親筆勾銷師復親標所授起止於
簿庶日有常守心力整暇積日而月積月而歲
師生兩盡皆可自見施之學校公教尤便有司
鈎鈐考察小學讀經習字演文必須分日讀經
必用三日習字演文止用一日本末欲以此間
讀書之日緣小學習字習演口義小文詞欲使
其學開筆路有不可後者故也(假如小學簿紙百張以七十五)
(張印讀書日程以二十五張印習字演文日程可用二百日)至如大學惟印
讀經日程待四書本經傳注旣畢作次卷工程
時方印分日讀看史日程畢印分日讀看文日
程畢印分日作文日程其先後次序分日輕重
决不可紊人若依法讀得十餘箇簿則為大儒
也孰禦他年亦須自填以自檢束則歲月不虛
擲矣今將已刊定空眼式連於次卷學者誠能
刊印置簿日填功效自見也
小學書畢
次讀大學經𫝊正文
讀書倍温書說書習字演文如前法
次讀論語正文
次讀孟子正文
次讀中庸正文
次讀孝經刊誤
讀書倍温書說書習字演文並如前法
次讀易正文
六經正文依程子朱子胡氏蔡氏句讀參廖氏及
古註陸氏音義賈氏音辨牟氏音考
讀書倍温書說書習字演文如前法
次讀書正文
次讀詩正文
次讀儀禮并禮記正文
次讀周禮正文
次讀春秋經并三𫝊正文
前自八歲約用六七年之功則十五歲前小學書四
書諸經正文可以盡畢旣每細段看讀百徧倍讀
百徧又通倍大段早倍温册首書夜以序通倍温
已讀書守此决無不熟之理
自十五志學之年即當尚志為學以道為志為人以聖
為志自此依朱子法讀四書注或十五歲前用工失
時失序者止從此起便讀大學章句或問仍兼補小
學書
讀大學章句或問
一讀書倍温書所讀字數分段看讀百徧倍讀百
徧並如前法
一夜間玩索倍讀已讀書玩索讀看性理書並如
前法
必確守朱子讀書法六條
(居敬持志虛心涵泳)(循序漸進切己體察)(熟讀精思著緊用力)
必以身任道靜存動察敬義夾持知行並進始
可言學不然則不誠無物雖勤無益也朱子諭
學者曰學者書不記熟讀可記義不精細思可
精惟有志不立眞是無著力處只如今人貪利
祿而不貪道義要作貴人而不要作好人皆是
志不立之病直須反覆思量究其病痛起處勇
猛奮躍不復作此等人一躍躍出見得聖賢千
言萬語都無一字不是實語方始立得此志就
此積累工夫迤邐向上去大有事在諸君勉旃
不是小事又如程子四箴朱子敬齋箴西山夜
氣箴當熟玩體察外有天台南塘陳先生(名栢字荗)
(卿)夙興夜寐箴曰雞鳴而寤思慮漸馳盍于其
間澹以整之或省舊愆或紬新得次第條理瞭
然默識本既立矣昧爽乃興盥櫛衣冠端坐斂
形提掇此心皎如出日嚴肅整齊虛明靜一乃
啓方册對越聖賢夫子在坐顔曾後先聖師所
言親切敬聽弟子問辨反覆參訂事至斯應則
驗於為明命赫然常目在之事應旣已我則如
故方寸湛然凝神息慮動靜循環惟心是監靜
存動察勿二勿三讀書之餘間以游泳發舒精
神休養情性日暮人倦昏氣易乘齊莊正齊振
拔精明夜久斯寢齊手斂足不作思維心神歸
宿養以夜氣貞則復元念兹在兹日夕乾乾昔
金華魯齋王先生(名栢字會之)以為此箴甚切實受
用以教上蔡書院諸生使之人寫一本置坐右
又云養以夜氣足以證西山之誤
大學章句或問畢
次讀論語集註
次讀孟子集註
次讀中庸章句或問
次鈔讀論語或問之合於集註者
次鈔讀孟子或問之合於集註者
次讀本經
治周易鈔法一依古易十二篇勿鈔彖傳象傳附每段
經文之後先手鈔四聖經𫝊正文依古易讀之别用
紙依次鈔每段正文次低正文一字鈔所主朱子本義
次低正文一字鈔所主程子傳其連解彖傳象傳
者須截在彖傳象傳正文後鈔次低正文一字節鈔
所兼用古註疏次低正文二字附節鈔陸氏音義次
節鈔胡庭芳所附朱子語錄文集何北山啟蒙繫辭
發揮朱子孫鑑所集易遺說去其重者次低正文
二字節鈔董氏所附程子語錄文集次低正文三字
節鈔胡庭芳所纂朱子解及胡雲峰易通及諸說
精確而有裨朱子本義者其正文分段以朱子
本義為主每段正文旣鈔諸說仍空餘紙使可
續鈔其讀易綱領及先儒諸圖及說鈔於卷首
圖在啟蒙者不可移讀㳒其朱子本義程子傳
所節古註疏並依讀四書例盡填讀經空眼簿
如前㳒須令先讀五贊啟蒙及發揮次本義畢
然後讀程子𫝊畢然後讀所節古註疏其所附
鈔亦玩讀其所當讀者餘止熟看參考其程子
傳古註疏與朱子本義訓詁指義同異以玩索
精熟為度異者以異色筆批抹每卦作一册
治尚書鈔法先手鈔全篇正文讀之别用紙鈔正
文一段次低每段正文一字鈔所主蔡氏𫝊次
低正文一字節鈔所兼用古註疏次低正文二
字附節鈔陸氏音義次低正文二字節鈔朱子
語錄文集之及此段者次低正文三字節鈔金
氏表註董氏所纂諸儒之說及諸說精確而有
裨蔡氏𫝊者其正文分段以蔡氏𫝊為主每段
正文旣鈔諸說仍空餘紙使可續鈔其書序及
朱子所辯附鈔每篇之末其讀書綱領及先儒
諸圖鈔於首卷讀書法其蔡氏傳及所節古註
疏並依讀四書例盡填讀經空眼簿如前法其
所附鈔亦玩讀其所當讀者餘止熟看參考須
令先讀蔡氏傳畢然後讀古註疏其古註疏與
蔡氏傳訓詁指義同異以玩索精熟為度異者
以異色筆批抹每篇作一冊
治詩鈔法先手鈔詩全篇正文讀之别用紙鈔詩
正文一章音義協音並依朱子次低正文一字
鈔所主朱子傳次低正文一字節鈔所兼用古
註疏次低正文二字附節鈔陸氏音義次低正
文二字節鈔朱子語錄文集之及此章者次低
正文三字節鈔輔氏童子問及魯齋王氏詩疑
辯及諸說精確而有裨朱子傳者每段正文旣
鈔諸說仍空餘紙使可續鈔其詩小序及朱子
所辯附鈔每篇之末其讀詩綱領及先儒諸圖
鈔於首卷讀法其朱子傳及所節古註疏並依
讀四書例盡填讀經空眼簿如前法其所附鈔
亦玩讀其所當讀者餘止熟看參考須令先讀
朱子傳畢然後讀古註疏其古註疏及朱子傳
訓詁指義同異以玩索精熟為度異者以異色
筆批抹每篇作一册
治禮記鈔法先手鈔每篇正文讀之别用紙鈔正
文一段次低正文一字節鈔所用古註次低正
文一字節鈔疏次低正文一字附節鈔陸氏音
義次低正文一字節鈔朱子儀禮經傳通解之
相關者次節鈔朱子語錄文集之及此段者次
低正文二字節鈔黃氏日鈔陳氏櫟詳解衛氏
集解精確而有裨正經古註疏者其正文分段
以古註為主每段正文旣鈔諸說仍空餘紙使
可續鈔蓋治禮必先讀儀禮經其讀禮記綱領
及先儒諸圖及楊氏儀禮圖鈔於首卷讀法其
所節古註并疏依讀四書例盡填讀經空眼簿
如前法其所附鈔亦玩讀其所當讀者餘止熟
看參考其古註疏之所以合於經與否以玩索
精熟為度其未合者以異色筆批抹每篇作一
册或二三册
治春秋鈔法先手鈔正經每一年作一段讀之讀
全經畢别用紙鈔當年經文一段次低經文一
字節鈔所節用三傳胡氏傳諸說之合於經之
本義者次低經文一字節鈔三傳胡氏𫝊諸說
之未合者次低經文二字附節鈔陸氏音義次
低經文二字鈔程端學所著辯疑或問凡諸說
之有禆正經三傳胡氏𫝊者已詳見成書每段
正文旣鈔諸說仍空餘紙使可續鈔其讀春秋
綱領及先儒諸圖鈔於首卷讀法凡所節三𫝊
胡氏傳並依讀四書例盡填讀經空眼簿如前
法其所附鈔亦玩讀其所當讀者餘止熟看參
考其三傳胡氏之所以合於經與否以玩索精
熟為度其未合者以異色筆批抹每年作一卷
每公作一册或二三册
前自十五歲讀四書經註或問本經𫝊註性理諸書
確守讀書法六條約用三四年之功晝夜專治無
非為己之實學而不以一毫計功謀利之心亂之
則敬義立而存飬省察之功密學者終身之大本
植矣
讀書分年日程卷一
