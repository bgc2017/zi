醫壘元戎卷四
元王好古撰
陽明證王朝奉集註讝語例
譫語無次也凡胃實有燥屎則譫語故經曰實則譫語
虚則鄭聲鄭聲者重語也非輕重之重譫語有數
種有胃實譫語可下證也有合病者譫語三陽
合病腹滿身重口不任面垢譫語遺尿白虎湯證
有少陽汗譫語少陽不可發汗只宜小柴胡湯有
火刧譫語以火刧發汗熱氣入胃故也救速湯有
汗多亾陽譫語不可下也宜柴胡桂枝湯和其榮衛
以通津液自愈有下後譫語傷寒八九日下之胸
滿煩驚小便不利譫語身重不可轉側者柴胡加龍
骨牡蠣湯有熱入血室譫語陽明病下血譫語者
熱入血室但頭汗出刺朞門又婦人中風經水適来
譫語為熱入血室小柴胡湯刺朞門穴有肝乘脾譫
語傷寒腹滿譫語寸口脉浮而緊此肝乘脾也名曰
横刺朞門穴有晝則明了夜来譫語此熱入血室無
犯胃氣及上二焦不治自愈
仲景調胃承氣湯
大黃(酒漫)芒硝甘草
右㕮咀水煎服加生薑亦得調胃承氣湯與四物
湯各半一名玉燭散
大承氣湯(治大實大滿)
枳實(痞麩炒)厚朴(滿薑製)大黃(實酒浸)芒硝(燥)
小承氣湯(治太陽陽明實而微滿)
枳實(麩炒)厚朴(製)大黃(生)
海藏云調胃承氣湯治實而不滿即正陽陽明是也大
承氣湯治大滿大實即太陽陽明是也小承氣湯治
實而微滿少陽陽明是也太陽陽明正陽陽明為最
高之分故大黃但用酒浸從巔而下之也惟少陽陽
明為最下之分處三經之内故黃不用酒浸也非若
二經而高爾若最高之分用最下之藥則耳目昏冐
咽頰腫痛神癡不清之病有不免矣若最下之分用
最高之藥則胸中氣消日久不復虚損成勞之病有
不免矣故仲景三承氣湯各有主治隨經而異即不
同也又年老虚人傷寒可下者大承氣湯調胃承
氣湯皆去硝慢火熬成玄明粉量輕重而下之
煉玄明粉法
朴硝三斤淘淨生好牙者用砂鍋一枚疊寔以炭火
十斤煆之徐徐輕沸可住大火令大沸定以炭蓋之
復以炭十五斤緊煅至火盡放令一伏時出鍋中藥
放紙上攤勻就地上以盆盖之一伏時日晒乾入甘
草二兩炒微黃剉碎同搗細末量熱輕重沸點二三
錢亦可愈正經云味辛甘性冷則治熱病明矣兼味
辛又鹹此能潤燥而火堅也非大便燥結脉滑有力
及洪大者不宜服却言煖水藏女子服之補血脉有
失用藥寒熱之本意經云鹹能勝血豈能補血哉又
方治陰毒一句其言又為錯矣若與硫黃附子及諸
陽藥多寡相佐而行則可以治陰中有伏陽也若的
是隂毒别無伏陽殺人速矣太清伏煉法云硝能制
伏陽精觧火石之毒則不治隂可知用者審詳也
仲景治襍病三物厚朴湯
厚朴(半兩)枳實(五斤)大黃(四兩)
右以水一斗二升煎厚朴枳實取五升大黃四兩再
煎取三升温服一升腹中轉動失氣是也更作一服
下之不效再服易老治消渴在中為順氣散
調胃承氣湯加蒡子寒水石為細末煉蜜調服
治疫氣大頭病加當歸為滌毒散治時氣疙瘩五
發瘡瘍㗋閉雷頭大便軟升麻荷葉湯陽震之象
也王朝奉舉常器之云有大小便不通氣結一條
有大便不通連服三承氣湯及諸下湯不通者多
是氣結必死矣可針陰會穴在兩隂之間此數有救
得者因此亦有承氣内兼巴豆下而通者不可不知
加郁李仁佳蜜導薑銳二法在後氣結會食療
云酒服郁李仁四十九粒更瀉尤良
仲景厚朴七物湯(治腹痛脹滿)
厚朴(半斤)大黃(三兩)生薑(五兩)桂(二兩)
甘草(三兩)大棗(十兩)大枳實(五枚)
右以水一斗煎取四升去滓温服入合日三服嘔
者加半夏五合下痢者加大黃寒多者加生薑
半斤楊氏治身體腫滿水氣急卧不得郁李仁一
大合為細末和麫搜作餅子與食入口即大便通利
氣便差
仲景桃仁承氣湯此下證脉在左手中其熱邪侵盡無
形之氣則入有形血也調胃承氣湯加桂桃仁引
而入血也(此當在畜血條下)
仲景枳實理中湯煉蜜作丸如桐子大白湯下三十
丸
深師消飲丸
治宿酒停飲胸滿嘔逆目視昏>昏>腹中水聲痛不思
飲食
白术(二兩)茯苓(半兩)乾薑(七錢)枳實(七錢炒)
右細末蜜丸桐子大空心温水下三十丸日三服半
月愈
仲景神竒枳實湯治心下水易老改二味作丸老年
内傷便軟
梅師治痞方
白术澤瀉
生薑煎服與枳术湯相合四物亦作丸亦可
五苓平胃各半散生薑調服治心下水五苓加石
膏寒水石甘草為甘露飲亦治心下水並飲酒水瀉
者生薑調三五錢清濁立分
雄黃銳散
治下部䘌瘡
青葙子雄黃苦參黃連(各三分)
桃仁(去皮一分)
右為散以生艾搗汁和丸如棗核綿裹内下部扁竹
汁更佳冬無艾只用散綿裹内亦得狐惑與䘌皆為
蟲證傷寒熱入食少腸胃空虚三蟲行作求食蝕人
五藏及下部為䘌病其候齒無色舌盡白蜃黑有瘡
忽忽喜眠上唇有瘡食其藏也下唇瘡食其肛也害
人甚急治䘌桃仁湯黃連犀角湯雄黃銳散
小便不通利
仲景猪苓湯
本少隂之劑以其有五苓味三故列陽明條下又治
中脘與臍下有水或小便不通
猪苓茯苓澤瀉滑石阿膠
右每服五錢匕水二盞煎至一盞去滓内膠烊盡温
服日三小便不通一切利小便藥不效以其服附子
太過消盡肺隂氣所不化師用黃連芩觧毒而得通
又劉子安病腦疽服内托散後泄不止小便大不通
亦消肺隂之過諸藥不效郭子明軰用五苓木通導
之愈祕予用陳皮茯苓生甘艸之類肺氣下行遂通
若正用利小便藥其不知本甚矣
靈苑治五腫淋疾勞淋血淋氣淋石淋至甚者透格
散
消石(一兩無泥白者研為細末每服二錢)虚人宜玄明粉
諸淋各依湯使于後
勞倦虚損小便不出小腹急痛菜子末煎湯通後便
須服補虚人參散血淋小便不出時下血疼痛滿
急熱淋小便熱赤色淋瀝不快臍下急痛並用冷
水調下氣淋小腹滿急尿後常有餘瀝木通煎湯
下石淋莖中痛尿不能出内引小腹膨脹急痛尿
下沙石令人悶絶將藥末先入銚子内隔紙炒至紙
焦再研細温水調下小便不通小麥湯下卒患
諸淋並宜冷調並空心先調使藥散如水即服之更
以湯使送下服諸藥不效者服此即愈三焦熱淋
玄明粉主之如石膏尤佳本艸云玄明粉調下劉禹
錫云偏主石林并五淋難産冷淋小腸不利莖中
急痛用石斛葉為末每服三錢水一盞葱白七寸煎
至六分去柤食前温服兼治吐血去葱白不用柤冷
淋熱淋俱用葱白根取其潤而膩也
千金翼治淋黃芩四兩袋貯之水五升煮三升分三服
小便卒大數非淋也令人瘦以石膏半斤碾細水一
斗煮五升稍温飲五合抱朴子石淋若不通石在
小腸中覓取淋中藥煎呷有神效
扺聖散
治五淋小腸不利莖中痛
㯽榔(麫裹煨三錢)赤芍藥(一兩)
右㕮咀每服三錢水一大盞煎至七分去滓温服食
前
千金難産經數日不能生出子死腹中母欲死者瞿麥
煎濃汁服亦治竹木刺不得出内者服此瞿麥汁
效
八正散(主治修製並見局方)
大黃瞿麥木通扁蓄滑石
梔子燈艸甘草車前子
本証外又治飲食過度前後隂間有瘡諸藥不效宜
服此散兼以馬齒莧及青黛為散上之可得痊愈(出衍)
(義本草馬齒莧條下)
瞿麥湯
瞿麥木通(各一兩)甘草(三分)茯苓黃芩
猪苓滑石扁蓄通艸(各一分)
右㕮咀水煎服渴發熱加瓜蔞根小便赤加黃
芩小便少加車前子小便澁淋加石葦冬葵子
續随子臍下悸動加桂枝石葦
石葦散
石葦(二兩)木通(二兩)滑石(三兩)王不留行(一兩)
甘草(一兩)當歸(一兩)白术(三兩)葵子(三兩)
瞿麥(二兩)芍藥(一兩)
右為細末湯調服
六一散
滑石(六兩)甘草(一兩)
右為細末調服加當歸井泉右為四血散
治衂血吐血便血淋者加梔子莖中痛加蒲黃
水瀉加車前子米飲調
梔子散治五淋見鈐註
車前子散
治水瀉完穀不化三二年久不愈瘦弱氣脱諸藥難
治
車前子(二兩去沙土炒)陳皮(二兩)甘草(一兩)
右為細末米飲調下
立效散
瞿麥(一兩)甘草(三分)梔子(半兩)
右㕮咀連鬚葱白燈草生薑同煎加連翹四兩桔梗
一兩蜜丸治癭瘤結核
金鑰匙散(治産後大小便不通腹脹等証)
滑石蒲黃(各等分)
右為細末酒調下
滑石治婦人過忍小便致胞轉滑石為末葱白湯調下
二錢或三錢
塗臍法治大便不通甘遂末内臍下白麫糊紙花子
帖仍及臍下近陰處别用甘草湯服之
傷寒類要腹痛滿不得小便及天行病雄黃細末蜜丸
如棗核大内溺孔中雄黃滅瘢痕黑髮梅師治妊娠
淋瀝不通水道熱車前子葵根水煎服之
畜血小便應秘而反自利甚色白
小便自利
腎虚下焦不收胞有遺溺而頻
楊氏産乳子母二方治婦人妊娠小便不利蕪菁子末
水調服方寸匕日二蕪菁即蔓青也
麻仁例手陽明太陽經亦可例之太隂津液不行
之根
麻仁丸脾約丸神功丸潤腸丸三脘丸
五柔丸三和散七聖丸七宣丸
大麻仁丸
風熱燥寒秘用半硫丸快活丸
仲景麻仁丸(占方料)
治脉實多汗浮芤相搏為胃熱浮澀相摶為便難此
三者皆燥而損濕故曰脾約
麻仁(二升)芍藥(半斤)枳實(半斤)大黃(一斤)
厚朴(一尺)杏仁(一斤去皮尖熬研作脂)
右六味為細末煉蜜丸如桐子大飲下十丸日三服
漸加以和為度
活人脾約丸(見料大紙溲數則大便難)
麻仁(半斤)芍藥(二兩)厚朴(二兩半)
大黃(二兩)枳實(二合半)杏仁(一合半)
右為細末煉蜜丸桐子飲下十丸未和益之汗多胃
熱便難三者皆燥而乏液故曰脾約脾約者束置而
不行也
千金翼并范任張文仲崔氏等方煎與仲景同許學士
治年老虚人祕
大麻仁紫蘇子(各半合)
右碾細取汁分二作粥食之後不服藥而愈
局方大麻仁丸(主治脩製並見局方)
陳皮杏仁木香
潤腸丸(蜜丸)
陳皮血加桃仁丁香
活人五柔丸(主治脩製並見局方)
大黃前胡半夏蓯蓉(酒浸)當歸
芍藥茯苓細辛葶藶
右蜜丸桐子大温水下二十丸
局方中三和湯散
活人神功丸(主治並見局方)
麻仁(五兩研)大黃(二兩)人參(半兩)訶子皮(二兩)
右細末煉蜜丸桐子大温水下二十丸産後祕者米
飲下
局方七宣丸(主治脩製並見局方)
東垣云治在脉則濇在時則秋
大黃枳實木香訶子皮
柴胡甘草桃仁
右煉蜜丸如桐子大米飲下二十丸
七聖丸(主治脩製並見局方)
東垣云治在脉則弦在時則春
檳榔木香川芎郁李仁
羌活桂心大黃
右煉蜜丸桐子大温水下十五丸
活人三脘散(主治脩製並見局方)
獨活白术陳皮甘草木香
大腹皮紫蘇木瓜沉香川芎
㯽榔
右㕮咀水煎服
半硫丸
治老弱虚人大便秘者此能利之易簡云此潤劑也
硫黃半夏(主治脩製並見局方條下)
快活丸(治中滿虚痞此燥劑也)
良薑乾薑枳實陳皮
木香吳茱萸
右細末麫糊丸桐子大生薑陳皮湯下
海藏已寒丸此丸不僣上陽生於下
治隂證服四逆軰胸中發燥而渴者或數日大便秘
小便赤澀服此丸上不燥大小便自利
肉桂附子(炮)烏頭(炮)良薑乾薑
芍藥茴香(各等分)
右細末米糊丸桐子大空心温水下五七十丸或八
九十丸食前亦得酒醋糊丸俱得仲景云趺腸脉
浮而濇浮則胃氣強濇則小便數浮濇相搏大便則
難主病人溲數大便亦難海藏云已寒上五味雖
熱者芍藥茴香潤劑引而下之隂得陽而化故大小
自通如得春和之陽冰自消矣
五燥大便秘
東方其脉弦風燥也宜瀉風之藥治之
獨活羌活防風茱萸地黃
柴胡川芎
南方其脉洪熱燥也宜鹹苦之藥治之
黃芩黃連大黃黃蘗芒硝
西南方其脉緩土燥也宜潤温之藥治之
芍藥半夏生薑烏梅木瓜
西方其脉澀血燥也宜滋血之藥治之
杏仁麻仁桃仁當歸(氣結用木香)
㯽榔枳實陳皮地黃郁李仁
北方其脉遲寒燥也宜温熱之藥治之
當歸肉桂附子烏頭硫黃
良薑巴豆
仲景吐下之後不大便五六日至十餘日日晡所發潮
熱不惡寒獨語如見鬼狀劇者發則不識人循衣摸
床惕而不安微喘但發熱譫語者上諴則戲今慌語
也屬大承氣湯
枳實厚朴大黃芒硝
右煎如常法一服利者止不必盡劑千金翼並同
海藏云此治下之後大便澀也循衣摸床者熱之極
也自氣而之血上而下之至厥隂之分循衣摸床
撮空惕而不安擲手揚視手太隂也此下而復上也
熱而不得出故厥隂復傳于太隂也
地黃黃連湯
治婦人血氣證因大脱血崩漏成前後血因而枯燥
除熱不循衣撮空摸床閉目不省擲手揚視摇動不
寧錯語失神脉弦浮而虚内燥熱之極也氣麄鼻乾
而不潤上下通燥此為難治當服此藥
川芎(七錢)當歸(七錢)梔子(三錢)生地黃(七錢)
黃芩(二錢)黃連(三錢)防風(二兩)赤芍藥(二錢)
右㕮咀每服三錢水二盞煎七分取清飲無時徐徐
與之若脉實者加大黃下之大承氣湯藥也自内
而之外者用之血氣合病循衣撮空其證相同自
氣而之血血而復之氣大承氣湯下之也自血而
之氣氣而復之血地黃黃連主之也二者俱不得大
便東垣先生議論撮空證並見難知許學生云
屬厥隂潔古云屬太陰自下而上也
畜血例
衂血畜血上焦心下手不近畜血中焦且臍腹小腫大
痛畜血下焦畜血上焦或嘔或衂或吐此胸中手
不可近也
活人犀角地黃湯易老云此藥為最勝
犀角(如無以升麻代之)芍藥生地黃牡丹皮
右㕮咀水煎服熱多者加黃芩脉大來遲腹不
滿自言滿者無熱也不用黃芩升麻與犀角性味
主治不同以升麻代之以是知引入陽也治瘡疹大
盛如元虚人以黃芩芍藥湯主之
活人黃芩芍藥湯(治虚家不能飲食衂血吐血)
白芍藥黃芩甘艸
二藥治傷寒衂血吐血嘔血一法加生薑黃耆
地黃散(治衂血往來久不愈)
生地黃熟地黃地骨皮枸杞子
右等分焙乾為細末每服二錢蜜湯調下無時
犀角地黃湯
治心經邪熱及言語蹇澀發狂心惕恍惚惑㤀之疾
生犀角硃砂黃連(各一錢)白茯苓
生地黃(各一錢半)甘艸(一錢)牡丹皮(一錢)
右為麄末水煎錢氏亦治傷寒少陽陽明合病
必勝散(治男女血妄行吐血嘔血咯血衂血)
人參當歸熟地黃小薊根
川芎蒲黃烏梅肉
右等分麤末水煎去滓温服無時
蘗皮湯
治衂血吐血嘔血皆失血虚損形氣不理羸瘦不能
食心忪少氣燥渴發熱
生地黃甘草黃蘗白芍藥(各一兩)
右㕮咀用醇酒三升漬之一宿以銅器盛米飲下蒸
一炊時久漬汁半升服食後時對病增損肘後用
熟地黃水酒煎飲清
耆石湯(治産後血迷不省人事)
海浮石(研)黃蘗(末)陳皮(去白)甘草(各等分)
右細末陳米飲調下三五錢纔分娩連三服至差更
無産後病大破血點鷄冠上化水為驗
治室女月露滯澀心煩恍惚
鉛白霜細碾為散每服一錢地黃汁一合調下如無
汁生地黃煎亦得治鼻衂鉛白霜末新水調下一
字
畜血中焦
仲景桃仁承氣湯此即心下手不可近
易老用此獨治中焦以其内有調胃承氣湯也
桃仁大黃甘草芒硝
右治牙齒等蝕數年不愈當作陽明畜血治之此湯
細末煉蜜丸桐子大服之好飲者多有此疾屢服有
效
畜血下焦三焦畜血脉俱在左手中
張仲景抵當湯(脩製並見本方)
水蛭(三十箇)䖟蟲(三十箇)桃仁(二十箇)大黃(三兩)
右㕮咀水煎服
許州陳大夫傳張仲景百勞丸方
當歸(炒)乳香沒藥(各一錢)䖟蟲(十四箇去翎足)
人參(一錢)大黃(四錢)水蛭(十四箇炒)桃仁(十四箇浸去皮尖)
右為細末煉蜜為丸桐子大都作一服可百丸五更
用百澇水下取惡物為度服白粥十日(百澇水勺揚百徧乃仲景)
(瀾水也)
抵當丸與湯四味同但分兩減半搗細水調服前之
百勞丸乃是此抵當丸内加人參當歸沒藥乳香蜜
丸瀾水下
通經丸乃仲景抵當丸内加穿山甲廣茂桃仁桂蜜丸
婦人傷寒姙娠不可以此丸下當以四物湯大黃各
半湯下之在厥隂例四物湯調下
四血散出診治明理論
治鼻血口血大小便血服時随病上下食前後
紫蘇丹參蒲黃滑石
右各等分細末調
又方衛州張推官在戡院王公以職醫宿直夜口傳此
方治人效者不可勝數尋常凝滯其效尤速任衝不
調經脉閉塞漸成癥瘕
䖟䖝(麫炒四十箇)水蛭(炒四十箇)斑猫(去羽足炒)當歸
牡牛膝(各二兩)紅華(三錢)滑石(三錢半)
右細末每服一錢生桃仁七箇細研入酒調下如血
未通再服以通為度食前
韓氏微旨方
地黃湯
治病人七八日後兩手沉脉遲細微膚冷臍下滿或
喜或妄或狂或燥大便實而色黑小便自利者此畜
血證具也若年老及年少氣虚弱者宜此方主之
生地黃(自然汁一升如無生地黃只用生乾地黃末一兩)
生藕(自然汁半升如無藕以薊刺汁半斤如無薊刺汁用薊刺末一兩)
藍葉(一握切碎乾者末半兩)䖟蟲(三十箇去足翅炒黃)桃仁(半兩麩炒)
大黃(一兩剉如骰子大)水蛭(十箇)
右同一處水三升半同慢火熬及二升以来放冷分
三服投一服至半日許血未下再投之此地黃湯比
抵當湯丸其實甚輕也如無地黃汁與藕汁計升數
添水同煎
生漆湯
病人七八日後兩手脉沉細而數或關前脉大臍下
滿或狂走或喜妄或譫語不大便小便自利若病人
年少氣實即血凝難下恐扺當丸力不能及宜此
生地黃(汁一升如無汁只用生薑地黃三兩半)犀角(一兩鎊為末)
大黃(三兩剉碎如骰子大)桃仁(三十箇碎)
右作一處用水三升好酒一升慢火熬三升以來傾
出濾去滓再入鍋投點光生漆一兩半再熬之至二
升即住淨濾去滓放冷作三服每投服候半日許血
未下再投一服候血下即止服藥如無生地黃汁更
添水一升同煎
海藏云畜血可用仲景抵當湯丸恐庸醫不知藥性用
之大過有不止損血之候老弱虚人之禁也故立生
地黃湯䖟蟲水蛭大黃桃仁内加生地黃乾漆生藕
藍葉之軰也又云生漆湯一方亦恐其抵當湯丸
下之大過也是以知乾漆為破血之劑比之抵當湯
則輕用之通則重用之破稍治食則重也食藥内乾
漆碙砂非氣實不可用也
活人大黃湯
治陽毒傷寒未觧熱結在内恍惚如狂者
桃仁(二十箇麩炒黃)官桂(七錢)大黃(一兩)甘草(一兩)
芒硝(二錢半)木通(一兩)大腹皮(一兩)
右㕮咀每服四錢水一鍾煎至六分去柤温服無時
此方細末煉蜜丸桐子大温酒下二三十丸治婦人
經閉或不調右婦人經閉或不通當在此條下亦
在少陽例經云二陽之病發心脾不得隠曲女子
不月注云男子少精亦同若登高墜下重物撞
打箭鏃刃傷心腹胸中停積欝血不散以上中下三
焦部分分之以易老犀角地黃湯桃仁承氣湯抵當
湯丸之類下之亦有以小便同酒煎治之者更有内
加生地黃當歸煎服者亦有加大黃者又法虚人
不禁下之者以四物湯加穿山甲煎服妙亦有同花
蕊石散以童子小便煎服或酒調下此藥與寒藥
正分隂陽不可不辯也若瘀血已去以復元通氣散
加當歸煎服亦可又法筋骨損傷用左經丸之類
或用草烏頭棗肉為丸服之以行諸經者以其内無
瘀血改用之藥劑寒熱温涼不一惟智者能擇之
而不可偏執也
掌中金丸(治婦人乾血氣)
穿山甲草烏頭猪牙皂角(各二錢)
苦丁香苦葶藶川椒甘草
白附子巴豆(一錢合用研)
右為細末生葱絞汁和丸彈子大每服一丸新綿包
定内隂中一日即白二日即赤三日即血神效
五通丸(治婦人月水不通臍腹硬痛寒熱盜汗)
乾漆(炒)紅花丁香牡丹皮
當歸官桂廣茂(各半兩)
右醋丸桐子大每服三十丸當歸酒下米飲亦得
女子不月帝曰何以知其婦人之懷子也岐伯曰身
有病而無邪脉若身有病而脉亦病尺亦不至是經
不調也胞閉亦同
桃華散(治室女經閉不通五心煩熱)
紅花當歸牡牛膝桃仁(炒去皮)
右等分每服三錢温酒調下
通經丸(治室女經不通或疼痛或瘕)
桂心大黃青皮乾薑川椒
川烏頭(炮)廣茂乾漆(炒)當歸桃仁
右為細末先以四錢米醋熬成膏和餘末七錢丸桐
子大空心醋湯下加至三十丸温酒亦得
結胸例大小陷胸湯丸(主治並見仲景本方)
仲景大䧟胸湯
大黃芒硝甘遂
右先煮大黃至八分去滓下硝一沸止後調甘遂末
一字温服利止後服
小陷腸湯
大黃黃連括蔞實
右水二盞先煮括蔞實至一盞半下諸藥煎取八分
温服未利再服下黃涎
大䧟胸湯
大黃葶藶芒硝杏仁
右上二味為末下二味研和末如彈子大每服一丸
入甘遂末半字白蜜少許水二盞半煎至一盞頓服
一宿未利再服
活人大陷胸湯(主治並見本經)
桂枝甘草人參(各三兩)大棗(三枚)
括蔞實(一枚去皮用四分之一)
右剉麻豆大水二盞煎至八分去柤温服胸中無堅
物者勿服
治結胸聖餅子炙法
黃連(七兩)巴豆(十四枚通去皮用)
右為細末唾和成膏安填入臍中以艾炷炙其上候
透方止神效許學士治結胸内藥臍中並見前活
法
本艸治結胸蠐螬一箇碾生絹絞汁井花水調下
後見少陽䘌蟲丸條
王朝奉云大小䧟胸湯丸不效宜增損理中丸
乾薑(炮半兩)人參括蔞甘草
牡蠣(各三兩)枳實(炒二十四箇)黃芩(去皮栝一兩)白木(二兩)
右細末煉蜜丸彈子大白湯半盞煎服不歇復與之
不過五六胸中豁然矣用藥神速未嘗見也本方渴
加瓜蔞根不渴者除之汗者加牡蠣不汗者勿用
宿食停留結胸具見微旨方此非若已病飲水過多成
水結胸也韓氏茯苓陷胸湯主之
婦人血結胸海蛤散在少隂仲景大䘌丸後活人治
婦人傷寒血結胸膈而痛不可撫近者宜
海蛤散
治婦人血結胸法當刺朞門仲景無藥此方疑非仲
景之言然而頗有理姑存之
海蛤(一兩)滑石(一兩)芒硝(半兩)甘草
右為細末每服二錢雞子清調下小腸通利則胸膈
血散膻中血裹則小腸壅滯胸中血不流宜此方若
便利血行宜桂枝紅花湯治之
仲景文蛤散
治病在陽應以汗解之反以冷水噀之若灌之其熱蔽
卻不得去彌更益煩肉上粟起意欲飲水反不渴宜文
蛤散若不差者服五苓散寒實結胸無熱證者與三物
白散龐安常云小䧟胸丸非也文蛤一兩為散沸湯和
服方寸七
外臺治五蒸五方内有芒硝苦參蜜及青葙艾葉大黃
石膏生地黃之類皆不出湯液用者各随經虚實内外
淺深治之盡矣
古今錄驗觧五蒸湯
甘草(一兩)茯苓(二兩)人參(二兩)乾地黃(三兩)
竹葉(二把)葛根(三兩)知母(二兩)黃芩(二兩)
粳米(一合)石膏(二兩碎)
右十味以水九升煮取二升半分為三服亦可以水
三升煮小麥一升乃煮藥忌海藻菘菜蕪荑米醋范
汪同一方無甘艸茯苓人參竹葉
又五蒸丸
烏梅鷄骨紫苑芍藥
大黃黃芩細辛(各五分)知母(四分)
礬石(炒分)括蔞桂心(各三分)
右十一味細末蜜和丸桐子大飲服十丸日二忌生
薑生菜一方無桂心自汗者加地骨皮無汗者加
柴胡根
五蒸
實熱黃連黃芩黃蘖大黃
虚熱烏梅秦芁柴胡氣也
青蒿鱉甲蛤蚧牡丹皮小麥
血也
肺(鼻乾)烏梅紫苑天門冬麥門冬
皮(舌白唾血)桑白皮石膏
膚(昏昧耆卧)牡丹皮
氣(徧身氣熱喘促)人參黃芩梔子
大腸(鼻口孔乾痛)芒硝大黃
脉(唾白浪語經絡血脉緩急不調)當歸生地黃
心(舌乾)黃連生地黃
血(髮焦)地黃當歸桂心童子小便
小腸(下唇焦)木通赤茯苓生地黃
脾(唇焦)芍藥木瓜苦參
肉(食無味而嘔)芍藥
胃(舌下痛)石膏粳米大黃
芒硝葛根
肝(眼黑)前胡川芎當歸
筋(中焦)川芎當歸
膽(眼白失色)柴胡括蔞
三焦(作寒作熱)石膏竹葉
腎(兩耳焦)石膏知母生地黃
寒水石
腦(頭眩悶)羌活地黃防風
髓(髓沸骨中焦)當歸地黃天門冬
骨(齒黑腰痛足逆變疳食藏)鱉甲當歸地骨(牡丹皮生地黃)
肉(支細趺腫藏府俱熱)石膏黃蘗
胞(小便黃赤)生地黃澤瀉茯苓(沉香滑石)
膀胱(左耳焦)澤瀉茯苓滑石
凡此諸蒸皆因熱病後食肉油膩行房飲酒犯之而成
久蒸不得除變成疳病即死矣右二方數條當在
前外臺五蒸議論條下
仲景蜜導煎法外又有猪膽和醋法灌榖道中崔氏依
仲景法亦用猪膽汁灌下部中立通又有薑兊(一作)
(銳)法削生薑如小指長二寸鹽塗之内下部中立通
虛人不可下者宜用以其先結後溏也崔氏云若
胃有燥屎令人錯語宜承氣湯若大便利錯語宜
黃連觧毒湯又云承氣湯舊有芒硝以其有毒故
去之用之甚安如服湯不得利者用薑兊法用此又
不得利者始可用加芒硝湯下之海藏云古人詳
細不妄用如此今人好用涼藥過泄之者宜觀此為
鑒戒也以上諸蒸或臟病或腑病或臟腑俱病脉絡
氣血交經相連用藥皆當合而用之君臣佐使上下
竒偶表裏虚實逆從通塞汗下吐補俱在其中矣
醫壘元戎卷四
