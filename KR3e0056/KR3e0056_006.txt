醫壘元戎卷六
元王好古撰
三陽拾遺例
海藏通聖散評議
通聖散治襍病最佳治傷寒傷風有失其故何也防
風麻黃葱䜴汗也大黃芒硝下也梔子滑石利小便
也經云發表攻裏本自不同故發表不遠熱攻裏不
遠寒仲景云當汗而反下之者逆也當下而反汗之
者亦逆也又云桂枝下咽陽盛則斃承氣入胃隂盛
乃亡既有汗藥而復有下藥發表攻裏合而並進有
失古人用藥之本意兼日便不宜遽利若利之過則
燥而畜血汗之不當則生黃下之不當則結胸若藥
隨虚實而變上行則有汗多亡陽之證下行則有下
多亡隂之証其害非輕可不慎歟在太定間此藥盛
行於世而多效何哉當時雖市井之徒口腹備衣著
全心志樂而形不苦雖然用涼亦多效而少失如今
之時乃變亂之餘韲鹽糟糠有所不充加以天地肅
殺之運五十餘年敢用涼藥如平康之世耶故多失
而少效有如仲景用桂枝當漢之末也韓祇和解桂
枝當宋之隆也其時世之異不可不知也兼犯藥三
禁傷風不宜汗而汗之一也傷寒不宜下而下之二
也小便不宜重利而利之三也若知此而不犯亦無
生黃畜血結胸之證故餘有白米神术二湯以革世
醫之弊云耳
韓氏微旨論和解因時法(李思訓保命傷寒論亦出此書)
傷寒病有可汗者論中但統言其汗証及可汗脉或
云脉浮弱或云脉浮而數或云脉浮緊或云脉浮無
汗而喘或云脉浮為在表今略舉數條後人但憑其
脉之大概並不分脉浮有隂陽虚盛之理乂不分有
可汗不可汗之趣誤投發表藥則多變成陽毒之患今舉病
人有汗惡風無汗惡熱分為三等及據立春已後至
立秋已前氣候輕重各方治之庶學者易為開誤耳
病人二三日已前兩手脉浮數或緩或急緊按之差
軟寸關尺若力齊等其力不甚大不甚小者亦未可
便投解表藥此是見表證未見表脉也直候寸脉力
小如關尺脉即可投表藥大抵治傷寒病見證不見
脉未可投藥見脉不見證雖少投藥亦無害矣凡治
雜病以色為先脉為後治傷寒以脉為先證為後病
人兩手脉浮數而緊名曰傷寒者若關前寸脉力小
關後尺脉力大雖然不惡風不自汗出此乃隂氣已
盛先見于脉也若不投藥和之後必惡風及自汗出
若立春已後至清明以前宜調脉湯主之清明已後
至芒種以前宜葛根柴胡湯主之芒種以後至立秋
已前人參桔梗湯主之
調脉湯方
葛根(一兩)防風(去盧頭半兩)前胡(去苗三分)甘草(各半兩)
右為粗末每服二錢水一鍾生薑一塊如小指大擘
破煎至七分去柤温服如寸脉依前力小加棗三箇
擘破同煎
葛根柴胡湯方
葛根(二兩半)柴胡(去苗洗二兩)芍藥(二分)桔梗(三分)
甘草(炙三分)
右㕮咀每服二錢水一鍾生薑二片煎至七分去滓
熱服如寸脉依前力小加葱自三寸同煎服
人參桔梗湯方
人參(三分)桔梗(三兩)麻黃(去節一兩)石膏(三兩)
甘草(炙三分)
右㕮咀每服二錢水一鍾荆芥五穗煎至七分去柤
熱服如寸脉依前力小加麻黃二分去節同煎服
病人兩手脉浮數而緩名曰中風若寸脉力小尺脉
力大然不惡風不自汗出此乃隂氣已先見於脉若
於授藥和之後必惡風自汗出若立春已後清明以
前宜薄荷湯主之清明以後至芒種以前宜防風湯
主之芒種以後至立秋以前宜香芎湯主之
薄荷湯方
薄荷(一兩)葛根(半兩)人參(三分)甘草(炙三分)
防風(去蘆半兩)
右㕮咀每服三錢水一鍾煎至七分去柤熱服如三
五服寸脉力尚小加薄荷三分
防風湯方
防風(去蘆一兩)桔梗(三分)甘草(炙半兩)旋覆花(半兩)
厚朴(去麄皮炙塗生薑汁三分)
右㕮咀每服三錢水一鍾生薑一塊如指大擘破煎
至七分去滓熱服如三五服如寸脉力尚小加荆芥
五七穗同煎
香芎湯方
川芎(一分)石膏(二分)升麻(三分)甘草(炙半兩)
厚朴(半兩薑汁炒)
右㕮咀每服三錢水一鍾煎至七分去柤温服如三
五服後寸脉尚小加細辛二分
前二叚又將中風與傷寒各立法者何蓋謂病人始得
病三日以前或因中風脉緩或因傷寒脉緊然脉雖
先見而病證猶未見尚可以藥解之故各立方耳
病人兩手脉浮數或緊或緩寸脉短反力小於關尺
脉若此名隂盛陽虚也若自汗出惡風者是邪氣在
表隂氣獨有餘也素問曰隂氣有餘為多汗身寒是
也即可投消隂助陽發表藥治之若立春以後清明
以前宜六物麻黃湯主之清明以後至芒種以前宜
七物柴胡湯主之芒種以後至立秋以前宜以發表
湯主之
六物麻黃湯方
麻黃(去節一兩)葛根(三分)人參(半兩)甘草(炙半兩)
蒼术(去皮三分)
右㕮咀每服三錢水一鍾棗二枚煎至七分去滓熱
服如三五服後汗未止猶惡風者加荆芥三分如三
五服後不惡風猶汗自出者加舶上丁香皮半兩
七物柴胡湯方
柴胡(去苗二兩)蒼术(去黑皮一兩)荆芥穗(一兩)
甘草(炙一兩)麻黃(去節一兩)
右㕮咀每服二錢水一鍾生薑一塊如指大擘破棗
二枚擘破同煎至七分去滓熱服如服三五服後汗
未止猶惡風者入葱白三寸如三五服汗猶未止者
加當歸一兩每服加棗三枚同煎服
發表湯方
麻黃(去節一兩五錢)蒼术(去黑皮三兩)人參(半兩)當歸(去蘆頭半兩)
甘草(炙五分)舶上丁香皮(三分)
右㕮咀每服三錢水一鍾入生薑一塊如指大擘破
棗三枚擘破同煎至七分去滓熱服如三五服後汗
未止猶惡風者加桂枝三分如汗未止更加細辛半
兩以汗止為度病人脉浮數或緊或緩其脉上出魚
際寸脉力大如關尺者此名陽盛隂虚也若發冐悶
口燥咽乾者乃是邪氣在表陽氣獨有餘也素問曰
陽氣有餘為身熱無汗是也可投消陽助隂藥以解
表若立春以後至清明以前宜人參湯主之清明已
後至芒種以前宜前胡湯主之芒種已後至立秋以
前宜石膏湯主之
人參湯方
人參(半兩)芍藥(三分)石膏(二兩)柴胡(去苗一兩)
甘草(炙三分)
右㕮咀每服三錢水一鍾生薑一塊如指大擘破同
煎至七分去滓熱服如三五服後依前熱未解每服
入豉三十粒水一鍾同煎至八分去滓熱服
石膏湯方
石膏(三兩)芍藥(一兩)升麻(三分)黃芩(三兩)
柴胡(去苗一兩)甘草(去紅皮炙一而)
右為末每服三錢水一鍾半入䜴一合煎至八分去
柤熱服如服三五服後熱未解加知母一兩又熱未
解加大青一兩病人兩手脉浮數或緊或緩三部俱
有力無汗惡風者此是隂陽氣俱有餘素問曰隂陽
有餘則無汗而寒是也可用藥平之若立春以後至
清明以前宜解肌湯主之清明以後至芒種以前宜
芍藥湯主之芒種以後至立秋以前宜知母湯主之
解肌湯方
石膏(二兩)麻黃(去節三分)升麻(半兩)甘草(炙半兩)
右㕮咀每服三錢水一鍾半入豉半合煎至八分去
滓熱服如三五服後猶惡風者加麻黃半兩石膏一
兩
芍藥湯方
芍藥(一兩)石膏(三兩)荆芥(一兩)甘草(炙半兩)
右㕮咀每服三錢水一鍾入薑一塊如指大擘破同
煎至七分去滓熱服如三五服後猶惡風每服加生
薑一塊如指大擘破同煎
知母湯方
知母石膏麻黃(去節)升麻(各一兩)甘草(炙半兩)
右㕮咀每服三錢水一鍾入生薑一塊如指大擘破
同煎至八分去滓温服三五服後猶惡風加麻黃半
兩升麻半兩
仲景云傷寒為病脉緩者名曰中風脉緊者名傷寒今
分此二端者何也始因冬寒毒之氣中人其内㐲之
陽沉潛於骨髓之内每至春夏發時因外傷寒引内
邪出或外傷風而引内邪出及乎内邪既出而為病
一也故古人立此二端恐後疑其緊脉與緩脉治法
别也若中風與傷寒脉異何故仲景無别治之此乃
後人不究仲景之心也
前三叚又將中風與傷寒一法治者何蓋病人始得病
後脉與證俱見若投解利藥必不得愈故立前方同
法而治之
病人始得病一二日至五六日尚有表脉及表證者
亦可以依脉證投藥丸解表及發表藥每日可飲三
服滿證甚可至五服外不可頻服藥也如證未解次
日依前再投如誣依前未解可作熱粥内加葱白亦
可也汗出勿厚衣蓋覆恐出汗太過作亡陽證也
傷于風者上先受之傷于濕者下先受之
海藏云韓氏微旨可汗一篇有和解因時發言傷寒之
脉頭小尾大傷風之脉頭大尾小李思訓保命新書
亦分寸尺與韓氏同之非若前人總言尺寸脉浮而
緊尺寸脉俱浮而緩緊則為傷寒無汗緩則為傷風
自汗又有傷寒有汗者有傷風無汗者脉亦互差與
證不同前人已盡之矣惟韓李所言頭小尾大即為
傷寒尾小頭大即為傷風也人病間有脉證異于尺
寸者故韓李述為和解因時發也又恐後人疑其不
與聖合遂於本方藥又立加減數條亦不越前人之
意何其當哉兼二公者當宋之盛時故有戒桂枝麻
黃不可輕用故用石膏麻黃葛根柴胡之平劑當時
則非百世常行時世遷移之活法也可汗一篇若從
湯液隨證應用自有定規雖明哲不可踰又寸口
脉小飲冷與霧露所傷同作中焦治之韓李云傷
寒寸心者勿認與飲冷霧露同傷一體也飲冷霧露
寸口舉按全無是隂氣在胃不和陽氣不能升越也
傷寒寸口小者尺與關以下至膀胱本部見之寸口
雖小只是舉之微小沉得有也非若飲冷舉按全無
也若果寸口舉按全無即不可解則只宜温中不可
不知
韓氏十四藥定經
調脉湯陽明少陽也
葛根柴胡湯陽明少陽也
人參桔梗湯太陽陽明也
薄荷湯陽明也
防風湯陽明也
香芎散陽明也
六物麻黃湯太陽陽明也
七物柴胡湯太陽少陽也
發表湯太陽也
人參湯陽明少陽也
石膏湯陽明少陽也
解肌湯太陽陽明也
芍藥湯太陽陽明也
知母湯太陽陽明也
右韓氏十四藥以經絡求之各有部分輕重緩急自
有所宜運氣加臨各極其當因而在其中矣不必分
至之遠近寒暑之盛衰而謂之因時也
仲景瓜蒂散例
仲景瓜蒂散
病人桂枝證頭不痛項不強寸脉微浮胸中痞鞕氣
上衝咽㗋不能太息者此為胸中有寒也當吐之宜
瓜蒂散
瓜蒂赤小豆(各等分)
右為細末每服一錢七䜴一合湯七合先漬之須臾
煮作稀粥去柤調散温服頓服不吐少少加之得快
吐乃止諸亡血虚家不可用此
宋氏仲景鈐法㗜藥瓜蒂散
瓜蒂(十四箇)丁香(一箇)黍米(四十九粒)
右細末噙水取一字㗜鼻下黃涎
治偏正頭痛久不愈服諸藥及針刺莫能效者以其濕
氣在頭也一味細末(一味者瓜蒂也)少許㗜之鼻中清水徐
徐出一晝夜濕盡痛止為度此亦吐之意也經云濕
氣在上以苦吐之故邪在胸中者服之邪在頭目者
㗜之皆吐之屬也張子和云點目出淚㗜鼻&KR0377;涕口
食漉涎皆有以同乎吐也
又濕在胸中故發頭痛瓜蒂末一錢赤小豆末半錢
米湯調下吐之或醋漿亦得濕氣在頭者此藥亦能
吐之然莫若㗜之為愈也
瓜蒂散治傷寒三四日者或覺心滿堅硬脚手心但
熱變黃不治而欲死者宜瓜蒂為細末每用一字吹
鼻中令黃水出餘殘末用水調飲之得嘔黃水一二
升乃愈
小兒久患風癎纏喉風痺及大人風涎潮熱發不省酒
積食勞黃疸脾濕腫滿勞熱上喘肌熱咳嗽中滿眩
暈膈實痰飲痰厥頭痛一切胸上病患脉沉實按之
有力者並約量劑料輕重多少服之以上瓜蒂吐不
止用麝香湯解之
勝金丸
薄荷(半斤)瓜蒂末(半斤)藜蘆末(一兩)朱砂(半兩)
猪牙皂(二兩)
右牙皂搥碎水一升與薄荷一處揉取汁熬成膏子
别將藜蘆瓜蒂硃砂研勻用膏子和龍眼大以餘硃
砂為衣温酒化下一丸以吐為度得吐而省人事者
愈不省則不可救也或者謂中氣風無吐法下金虎
碧霞以為戒且如卒暴痰生聲如拽鋸牙關不開湯
藥不能入其命須臾若此無吐法其誤人之旨深矣
瓜蒂散
治痰飲酒積食勞留飲停滯或寒結胸中熱鬱所化
并宜用之
瓜蒂(七十五箇)赤小豆(七十五箇)人參(去蘆五分)
甘草(生用作二錢半)
右細末每服一二錢量虚實加減酒調空心辰刻飲
之
三聖丸散
防風(三兩)瓜蒂(三兩)藜蘆(一兩或半兩)
右粗末每用三錢以虀汁一大盞煎至七分去滓温
服飲探引令吐為度宜静室煖不透風處用吐至以
好醋葱湯解之
古今吐法不一在胸中者或㗜之在頭者或吐之何
也答曰頭為天之天肺為天之地鼻為肺之竅胸為
肺之腑總而言之則皆心君之上無形之神至高之
分故用之錯而效之同也
衍義云瓜蒂即甜瓜蒂也瓜蒂成熟自落其蒂在蔓莖
上採得曝乾不以多少為細末量病輕重每服一二
錢七膩粉一錢匕以水半合用調勻灌之
治風涎暴作氣塞倒仆服之良久涎自出或服藥良
久涎不出含砂糖一塊下咽則涎出此物甚不損人
全不勝石碌䃃砂等
食療云瓜蒂主身面四肢浮腫殺蟲去鼻中息肉隂黃
黃疸及暴急黃瓜蒂丁香各七枚小豆為末吹黑
豆許于鼻少時黃水出差
張文仲治傷寒熱病瘴瘧及胸中惡痰飲須可吐者鹽
末一大匙以生熟湯調下須臾即吐吐不快者宜更
服甚良又曰近效方與備急方用
經驗方治遍身如金色黃
瓜蒂(四十九箇六月六日收者佳)丁香(四十九箇)
右二味用乾鍋子内燒烟盡為度細碾末大人一字
小兒半字吹鼻内及擦牙立效
外臺肘後方
療傷寒汗出不渴三四日胸中惡欲吐者
䜴(三斤以綿裹之)鹽(一兩)
右未味以水七升煮取二升半去滓内蜜一升又煮
二服頓服二升安卧當吐不吐再服
又方
苦參(二分)甘草(一分半)瓜蒂(二十枚)赤豆(二十枚)
右四味加以水一升煮取半升作一服服之當吐不
止者作葱䜴粥解之必止忌海藻松菜
又方
苦參(二兩)黃芩(二兩)生地黃(半斤)
右三味切以水八升煎取二升服一升或吐下毒物
忌蕪荑
仲景治百合例金匱祖方全
百合知母湯百合滑石代赭石湯
百合雞子湯百合地黃湯
又方
治傷寒腹中痛
百合一兩炒黃為末米飲調服
孫真人治隂毒傷寒
百合煮濃汁服之一升良
素問解㑊仲景百合諸湯活人說百合證
右仲景百諸湯名本草所言備矣後活人主治服餌
載之百問續者當知其祖
百合知母湯(治百合發汗後者)
百合(七枚擘)知母(二兩)
右先以水洗百合漬一宿當去白沬去其水更以泉
水二升煮取一升去滓别以泉水二升煮知母取一
升半分温服
百合滑石代赭石湯(治百合病下之後者)
百合(七箇)滑石(三兩綿裹)代赭石(如彈子大一塊碎綿裹)
右先將百合如前法製後去滓别以泉水二升煮滑
石代赭石取一升去滓後合和重煎取一升半分温
服
百合雞子湯(治百合吐之後者)
百合(七箇)雞子(一箇取黃用)
右先將百合如前法製後去柤内雞子黃攪令勻温服
百合洗方(治百合彌月不解變成渴者)百合(一升)
右水一斗漬一宿以洗身洗已食煮餅勿以鹽䜴也
百合地黃湯(冶百合病不經汗下吐病形如初者)
百合(七箇)生地黃(取汁一升)
右先以水洗百合漬一宿出白沬去更水其以泉水
二升煮取一升去滓内地黃汁煮取一升分温再服
中病則止大便當如漆
百合滑石湯(治百合病變寒熱)
百合(一兩炙)滑石(三兩)
右細末米湯調服方寸匕若微利者止再服
百合括蔞牡蠣湯(治百合病不差)
百合括蔞根牡蠣(已上各等分)
右為散湯服方寸匕日二三
海藏百合四君子湯(治老弱虚人不得眠)
解㑊尺脉緩濇尺為隂部腹腎主之緩為熱中濇為
無熱而無血故解㑊而不可名之然寒不寒熱不熱
弱不弱壯不壯寧不可名為之解㑊也惟百合一證
與此比比相若
病源小品萎蕤湯
療冬温及春月中風傷寒則發熱頭眩疼咽喉亁舌
強胸内疼心胸痞滿腰背強痞者結病也
萎蕤(一兩)石膏(三分末之綿裹)白薇(二兩)麻黃(二兩去節)
獨活(二兩)芎藭(二兩)杏仁(二兩去尖)甘草(二兩)
青木香(二兩無麝香一分代)
右九味切以水八升煮取三升分三服若一寒一熱
加朴硝一分及大黃三兩下之忌海藻松菜古方錄
驗同一方有葛根二兩
千金療傷寒中風五六日以上但胸中煩乾嘔者宜括
蔞實湯主之方祖金匱
括蔞實(一兩)柴胡(半斤)黃芩甘草(各二兩)
生薑(四兩)大棗(十枚)
右六味切勿令大碎吹去末以水一斗二升煮得六
升絞去滓更煎取三升温服三日
千金翼五苓散(論云猪苓散此當在太陽五苓散條下)
猪苓(三分)桂心(二分)澤瀉(五分)茯苓(三分)
白术(三分)
右五味搗篩水服方寸七日三多飲煖汗出愈
甘草瀉心湯傷寒中風醫反下之其人下利日數十
行水穀不化腹申雷鳴心下痞堅而嘔乾嘔心煩不
能得安醫見心下痞以為病未盡復重下之其痞益
甚此非結熱但以胸中虚客氣上逆故益堅甘草瀉
心湯主之
甘草(炙四兩)黃芩(三兩)大棗(十二枚)黃連(二兩)
乾薑(炮一兩)半夏(冼去滑半斤)
右六味切以水一斗煮取六升分六服一方有人參
三兩
古今經驗療中風傷寒脉浮發熱往來汗出惡風頸強
鼻鳴乾嘔陽旦湯主之方
大棗(十二枚破)桂心(三兩)芍藥(三兩)生薑(三兩)
甘草(二兩)黃芩(二兩)
右六味㕮咀以泉水六升煮取四升分四服日三自
汗者去桂心加附子一枚煩渴者去桂加括蔞三兩
利者去芍藥桂加乾薑三兩附子一枚炮心下悸者
去芍藥加茯苓四兩虚勞裏急者正陽旦湯主之煎
得二升内膠飴半升分為再服若脉浮緊者不可與
也千金同
海藏十餘證脉并藥
傷風脉緊仲景大青龍湯主之無汗惡風仲景葛
根湯主之已上二證傷風得傷寒脉傷寒得傷風脉
是也易老斷為桂枝柴黃各半湯
中風傷寒萎蕤湯中風寒陽旦湯
傷寒中風括蔞實湯
此先後所傷不同其中變證所苦各異故用藥雜非
桂枝麻黃之正藥也
尺寸脉盛重感于寒變為温瘧
陽脉浮滑隂脉濡弱更遇于風變為風濕
陽脉洪數隂脉實大更遇温熱變為温毒
陽脉濡弱隂脉洪緊更遇温氣變為温疫
中風傷寒
傷風見寒
中暑中濕
中暑飲冷(蓋因傷於寒邪病又感異氣而變凡此數皆重病也)
海藏云已上十餘證前後所傷不同内外變證不一非
精於持診者不能别也
張文仲療傷寒白膏摩體中手當千遍藥力乃行並療
惡瘡小兒頭瘡牛領馬鞍皆療之先以鹽湯洗惡療
布拭之着膏上摩向火千遍日再自消
天雄烏頭(炮)莾草羊躑躅(各等分)
右四味各切以苦酒湯三升漬一宿作東向路竈又
作十二聚濕吐各一升計成膏猪脂三斤着銅器中
加竈上炊以葦薪為火令膏釋内所漬藥炊令沸下
者着土聚盡遍藥成絞去滓傷寒頭痛酒服如杏核
一枚温覆取汗咽痛含如棗核日三嚥之不可近目
千金同
牙齒例
海藏云牙齒者足陽明經也手陽明經也足陽明之經
走上牙中手陽明之經走下齒中牙齒者骨之餘也
堅則令人強食或血出斷爛諸痛寒熱不一皆手足
陽明也
陳希夷神仙刷牙藥白牙黑髮益精神
猪牙皂角及生薑西國升麻蜀地黃
木律旱連槐夾子細辛荷葉要同當
青鹽等分同燒煉研煞將來用最良
擦牙牢齒烏鬚鬢誰知世上有仙方
右用二兩並剉碎一新礶子盡盛其藥用瓦子蓋口
以麻索子繫定上用鹽泥固濟約厚半寸許煞乾作
一地坑子坑子方闊二尺深約七寸先放一方磚後
安藥礶子以口向下坐用木炭一秤燒令透後清烟出
稍存性去火發一宿取出研為細末每蘸藥刷上下
牙齒温水嗽口吐之
麝香玉散
酸石榴皮訶子(各一兩)升麻綠礬(枯)
猪牙皂灰川芎白芷麝香(一錢)
五倍子石膽礬(各半)腦子(半錢)青黛
白檀(二錢)零陵香木鼈子(各一錢)
百藥煎青鹽細辛荷葉灰
白茯苓(一兩)藿香葉沒石子(各一兩半)
好蓽撥
右細末用藥後茶清嗽之又方無腦子加麝香三錢
犀角升麻湯
治陽明受風熱口唇煩連鬢腫痛鼻額連頭痛
犀角(七錢半)升麻(五錢)防風(三錢半)羌活(三錢一字)
川芎(三錢半)白附子白芷(二錢半)黃芩(二錢半)
生甘草(二錢半)
右㕮咀作一服水五錢煎至三錢去滓分三服
梧桐淚散
治陽明經虚風熱所襲流傳牙齒攻斷肉則致腫結
妨悶甚者為斷間津液相搏化為濃汁宜用此藥
梧桐淚石膽礬細辛根亂髮灰(一錢一字)
黃礬(五錢)蘆會(五錢)麝香(一錢)升麻(五錢)
硃砂川芎當歸牛膝(各二錢半)
右細末先以甘草湯潄口後用藥少許傅之以常用少
許擦牙齒去風退熱消腫化毒牢固牙齒永無宣疳
血蛙之病
升麻丸
治陽明有熱攻注牙齒腫痛脉洪大而實宜以
細辛升麻防己羌活内加牽牛大黃瀉
之加減丸數
右並等分為末煉蜜丸梧桐子大每服二丸臨卧温
水下
白牙齒藥
零陵香白芷青鹽(等分)沙鍋(别研碎)
升麻(半兩)石膏(别研一兩)細辛(二錢)
麝香(另研半錢)
右除内砂鍋石膏麝香外細末入此五味同調勻早
辰夜間用藥擦牙温水漱
又方升麻散
細辛(六錢)川芎(二兩)升麻(一兩)藁本(一兩)
石膏(一兩)皂莢(一兩)白芷(一兩)
右每用藥少許刷牙温水潄用沙羅三次
三聖散治齒斷腫痛動摇
甘葫蘆子(四兩)牛膝(二兩)
右細末每用五錢匕水一盞半煎至一盞去滓稍熱
漱多時吐之嘔噦不妨食後臨睡
治齒根宣露動搖方
柳枝防風杏仁青鹽地骨皮
細辛生地黃(各一兩)蔓荆子(半兩)
右為細末藥一錢酒水各一盞煎至一盞去滓熱嗽
冷吐
治牙齒脱落不牢方
熟銅末(二兩)當歸(一分)防風(一分)地骨皮(三分)
細辛根(一分)
右為末將當歸末和銅末研如泥粉封齒日夜名二
度三五日牢一月内忌硬物
簡要方治牙齒腫痛
白礬(一兩枯)露蜂房(一兩微炒)
右為末每用二錢水一盞煎十餘沸熱渫牙齒痛處
冷吐之
二十八宿散治遠年近日發牙痛
丁香蓽撥大椒蝎稍
右七箇同碾為細末痛處用津點擦立止
蓽撥散治風蛀牙疼牙關緊急
蓽撥草烏頭細辛升麻良薑蝎稍
右為細末如牙疼時擦少許&KR0377;涎痛即止
擦牙藥
川芎細辛訶子五倍子百藥煎(各二錢半)
膽礬(半錢)綠礬(半兩)麝香(如無以甘松代之)
右為細末再入膽礬麝香研勻為度每用一字臨卧
刷之
立效治牙疼
小椒露蜂房青鹽(各等分)
右為細末煎數沸放温漱之痛即止
益神散一法加青黛棗核粟蓬熏灰同末刷牙
五倍子(半兩)訶子(三箇去核)石榴皮(三錢半)
膽礬(錢半别研為末)零陵香(一錢)白芷(一錢)麝香
綠礬(半兩炒乾一半生用一半)食療去皂角(兩錠)加鹽(半兩)
右同炒令赤細碾夜夜用擦牙齒一月後有動者齒
及血&KR0630;並差其牙堅牢
反老還童丹
青鹽(六分)升麻(一兩)羌活(一兩)當歸(兩半)
五倍子(一兩)川芎(半兩)熟地黃(一兩)猪牙皂(一兩)
右用礶子一箇隨藥多少用自己退髮少許蓋藥面
用瓦子蓋之鹽泥固濟文武火煆香熟氣絶為度冷
取煞研為末每日早晨及晚擦牙久而見效
病源曰手陽明之支脉入於齒齒是骨之所絡髓之所
養若風冷寒入於經絡傷骨冷氣入齒根則齒痛
海藏云此骨與大腸俱熱大便秘經絡壅治而齒斷痛
者治法不同也凡齒痛藥並見外臺秘要
古今巴豆例
本草云味辛温主温熱寒有毒可以通寒可以開胃
可以磨堅可以止&KR0008;又可以備急而隨腸或佐以寒或
佐以熱加以五色各隨其藏具見於後以其此藥多
治腸胃手足陽明之經也故入三陽拾遺例金匱玉
函要略傷寒論并雜療諸方皆張仲景祖神農法伊
尹體箕子而作也唐宋以來如孫思邈葛稚川朱奉
議王朝奉輩其餘名醫雖多皆不出仲景書也
仲景備急丸
治卒暴百病中惡客忤治口禁停尸卒死
巴豆大黃乾薑(各等分)
右蜜丸杵千下丸如小豆大每服三丸苦酒下如幹
口不開折齒灌之三物司空裴秀亦作散用治心腹
諸疾與上同巴豆即斬關奪門之將散不及丸必用
散者其急也
三物須精新好者細末蜜丸和搗千杵丸如小豆大
胷滿卒痛如錐刀刺氣口急禁停尸卒死以煖水苦
酒服之若不下捧頭幹開灌令下咽須臾差未和更
與三丸當便腸鳴轉即時吐下得愈若口禁不開折
齒灌之藥下即生
景白散
桔梗貝母(各一字半末之)巴豆(熬研半字)
右巴豆入散内碾勻服強人半錢七弱人少減病在
上必吐病在下必利不利進熱粥一杯不止進冷粥
一杯若汗出已腹痛與芍藥三錢如上方
仲景飛尸走馬湯方
巴豆(二枚去皮心)杏仁(二枚去皮尖)
右二味綿纏槌令極細投熱湯二合指捻取白汁便
飲之食頃當下量大小老幼虚實加減服之通鬼擊
病忌野猪肉蘆笋張文仲同
黑神丸治心腹諸疾
巴豆(二錢半)鹽頭(四兩)
右為細末滴水丸桐子大麥炒香水上浮不用麥酒
吞二丸
狀元丸一名酒癰丸
神麯(炒)葛根(各半兩)半夏(一兩洗)雄黃(二錢)
巴豆(五十箇)白麵(一兩)
右六味滴水丸桐子大麥炒香水上浮不用麥酒下
十二丸
酒癰丸
巴豆(十五箇)雄黃(六塊皇角子大)蝎稍(十五箇)白麵(五兩)
右為細末水丸豌豆大稍乾
神應丸
大治心腹脹滿宿食不消飲食所傷不喜飲食諸藥
不效
巴豆(一百一十粒)麵(一斤炒盡油)
右連麵一處為細末醋糊丸菉豆大冷水下二三十
丸食遠
青娥丸此後並巴豆杏仁例
一法加青黛(一錢五分)巴豆(一錢五分)白礬(半兩)
右蒸餅丸菉豆大每服二丸甘草湯下食後
紅粉丸
一法加胭脂治婦人血不通一法加硃砂
解毒雄黃丸
治纏喉風急喉閉卒倒失音不語不省人事
一法加雄黃(一分)鬱金巴豆(十四箇)
玉霜丸
一法加輕粉滑石一法加白礬
活人黑神丸
一法加鹽䜴五靈脂治濕痰食積
錢氏紫霜丸
一法加代赭石赤石脂法加大黃(治熱結)
一法加附子烏頭(治寒結)
感應丸(生治修製並見本見)
丁香(一錢)木香(一錢)肉荳蔲(三錢)乾薑(半兩)
巴豆(半兩製)杏仁(半兩製)百草霜蠟(二兩醋煮)
神應丸(治冷飲注泄者立止海藏所改法也)
許學士云此方得之王景長之家近世名醫多用即
知此方乃古方也惟此為真局方高殿前家亦非也
本方雖云秘者能下泄者能止用之少效子反覆本
草味藥證但言巴豆得大者良予故法為神應丸
木香(一錢)丁香(别研)乾薑(炮半兩)百草霜(研細半兩)
四味藥末和勻杏仁(半兩)蠟(二兩醋煮垢先備下)
巴豆(半兩炒去油盡微存性)
右同碾為泥上四味和勻重羅細入泥中溶化蠟入
小油半兩勻同入泥與細末中研勻及數百廻後至
凝可搓作挺蠟紙封聚每挺可重一錢
局方感應丸
治虚中積冷氣弱有傷停積胃脘不能傳化或因氣
冷因肌飽食飲酒過多心下堅滿兩脇脹痛心腹大
疼霍亂吐瀉大便頻併後重遲澁久利赤白膿血相
雜米穀不消除而復發又治中脘嘔吐痰逆惡心喜
睡頭旋胸膈痞悶四肢倦怠不欲飲食又治妊娠傷
寒新産有傷若久有積寒吃熱藥不效者並悉治之
又治久病形羸荏冉歲月漸致虚弱面黃肌瘦飲食
或進或退大便或秘或泄不拘久新積冷並悉治之
大病不過三服便見痊愈此藥温無毒並不燥熱不
損胃氣亦不吐瀉止是磨化積聚消遂温冷療飲食
所傷快三焦滯氣
新揀丁香(一兩五錢)南木香(去蘆一兩五錢)川乾薑(一兩炮)
肉荳蔲(去皮仁子滑皮二十箇)巴豆(七十箇去皮心出盡油細研)
杏仁(揀肥者去灰土一百四十箇去尖湯浸一宿去皮别研極爠如膏)
百草霜(用庄家鍋㡳㡳亂者細研二兩)
右七味除巴豆粉百草霜杏仁三味餘四味搗為細
末與前三味同拌研令細用好蠟匱和先將蠟六兩
鎔化作汁以重綿濾去滓更以好酒一升於銀石器
内煮蠟鎔滚數沸傾酒冷其蠟自浮於上取蠟秤用
凡春夏修合清油一兩於銚内熬令末散香熟次下
酒煮蠟四兩同化作汁就鍋内乘熱拌和前項藥末
秋冬修合用清油一兩半同煎煮熱作汁和匱藥末
同劑分作小錠子以油單紙裹之旋丸如菉豆大每
服三五粒量虚實加減温水吞下不拘時候常服進
飲食消酒毒令人不中酒又治小兒脾胃虚弱累有
傷滯糞白鮓臭下利水榖每服五粒黍米大乾薑湯
下不拘時候前項疾證連綿月日用熱藥攻取轉並
不成效者不拘老幼虔心服餌立有神效
簡易感應丸(修合治療之法並見局方)
丁香木香杏仁豆蔲乾薑巴豆
百草霜(各等分)
右用見成丸子半兩入巴豆十枚去殼爛碾成膏用
烏梅三箇蒸過取肉三件一處别碾令極勻丸如菉
豆大今人往往見巴豆不去油不敢輙服况尊貴之
既有聲色之奉於心有怯尤不肯用但巴豆之性怪
以温煖之劑止能去花莖不動藏氣有飲則行無飲
則利若病形體雖不甚壯實既有飲氣積氣之患與
夫邪氣入腹大便必秘若非挨動何由得去猶豫不
決則病勢攻攪愈見羸乏莫若於病始萌之時對證
用之流利之後或大腑不調則以石菖蒲解之自然
平治却於㕮咀方中選藥調理治心腹疼痛不可忍
服十丸薑湯下若未通再服以利為期服藥之後痛
或愈甚既以流利痛或未除仍隂陽攪亂藏之未平
且甚痛甚者至於厥逆或面青口禁當先以蘇合香
丸灌之欠投此藥治惡心嘔逆全不納食此藥微微
利通方服温脾之藥治赤白痢病心腹疼痛先以此
藥微利次方斷下兼治男子痃癖疝氣膀胱奔豚腎
氣脚氣攻刺入腹亦用此藥微微利之酒利痰飲為
患婦人血氣並宜服
五脂丸名通膈丸
五靈脂(一兩淨)青皮(取末半兩)巴豆(十餘粒)
右為細末水調搗成丸大人菉豆大三丸温水下食
後臨卧小兒米粒大一二丸量虚實至三五丸若合
得經年陳久愈佳中有痰涎相混不能施化亦加至
七丸傷寒當下用承氣等湯不能下者可前承氣湯
一服此丸三五丸或五七定即可使也
木香五靈脂丸
木香(二錢)丁香(二錢)肉荳蔲(半兩)三□青皮
陳皮(各半兩)牽牛(半兩)五靈脂(五錢)巴豆(四箇去皮油)
右為細末醋糊丸菉豆大每服十五丸至二十丸温
水下治胸脇痞悶氣不順心腹疼痛酒食所傷等證
三倍丸
黃蘖(三兩)蛤粉(三兩)巴豆(去皮膜油一兩)
右將蘗為末入粉勻再入豆霜滴水丸桐子大每服
二三丸水下
解毒丸
雄黃(一分)鬱金(一分)巴豆(去皮油七箇)
右為細末醋糊丸菉豆大熱茶清下七丸吐出頑涎
立便蘇省未吐再服如至死者心頭尤熱口禁藥不
下即以鐵單匙幹開或折齒灌之藥下咽喉無有不
活微吐泄不妨及上膈壅熱痰涎不利咽喉腫滿目
赤廱腫一切熱毒並宜服之小兒喉腫痛驚熱痰涎
壅塞服二丸或三丸量大小加減
軟紅丸(治婦人心痛)
杏仁(二十箇)巴豆(四箇和皮用)乾胭脂(十箇)
右滴水丸菉豆大每服三丸生薑湯下
比金丸
治小兒驚風體熱喘粗涎嗽心忪頰赤大小便不利
夜卧不安
輕粉(半兩)滑石(半兩)南星(二錢)巴豆(二十三箇去油取用)
青黛(二錢)
右細末糊丸麻子大每服一歲兒一丸薄荷湯下如
急驚風頭熱足冷口噤面青筋脉抽掣膈中頑涎甚
者加一二丸煎桃附湯下藴毒熱毒涎出立便安愈
小兒瘡疥後餘毒宜服此藥解之食後
青娥丸(治喘嗽上熱)
巴豆青黛(俱二錢半)白礬(半錢)
右細末蒸餅丸菉豆大每服二丸甘草湯下食後
柔金丸(治酒積)
雄黃杏仁巴豆(各等分)
右細末寒食麵丸菉豆大乾糖炒令黃色
導氣丸(治内傷積聚痰飲等證)
大黃(一兩)甘草(一兩麵炒)皂角(去皮核一兩)巴豆(去皮一兩)
右㕮咀醋糊丸作餅子以穰草蓋如造麯法發色上
有黃衣為度乘風日乾亦得别入
丁香木香縮砂仁(三錢)
與上同為細末醋糊丸黍米大每服二三丸白湯下
加至四五丸米湯下食後病大者七丸去黃衣中山
陳之綱南頓傳得此方
安中丸
棗(十枚去核)杏仁(十五箇)白礬巴豆(三十箇和皮用)
右用蒸餅劑四兩内藥味味各和勻與棗和餅劑裹
慢火燒黃熟去皮一處搗成膏子如蘿蔔子大每服
五七丸白湯下食後
透羅丹(治胷隔痞悶酒食所傷并咳嗽等證)
半夏(一兩)皂角(二兩去皮弦子)杏仁(六十箇)巴豆(六十箇)
右四味用麩五升同炒令黃色為度去麩不用為細末
入寒食麵二兩炒黃色醋煮糊丸如菉豆大每服二
丸生薑湯下食遠臨卧
黃帝問曰婦人重身之毒何也岐伯曰有故無損亦無
損也帝曰請問其故何謂也大積聚其可犯也衰其
大半及太過者死衰其大半不足以害生故止其藥
若過則毒氣内餘則敗損中和故過積聚潔古老人
治積别有法少壯人無積虚人則有之脾胃怯弱氣
血兩衰四時有感皆能成積若遽以磨堅破結之藥
治之疾似去而人已衰矣乾漆䃃砂三稜牽牛大黃
之類藥之暫快藥過則依然氣愈消疾愈大竟何益
哉故善治者當先補虚氣血壯積自消如滿座君子縱
有一小人自然無容地而出矣不問何藏先調其中
使能飲食是其本也
温白丸
治心腹積聚久壅癖塊大如柸椀黃疸宿食朝起嘔
吐滿上氣時時腹脹心下堅結上來搶心傍及兩脅
十腫水病八種痞塞翻胃吐逆飲食噎塞五種淋疾
九種心痛積年食不消化成瘧疾連年不差及療一
切諸風身體頑痺不知痛痒或半身不遂或眉髮墮
落及療七十二種風三十六種遁尸疰忤及癲癎或
婦人諸疾斷續不生治下淋&KR0377;五邪失心憂愁思慮
意不樂飲食無味月水不調及腹中一切諸疾有似
懷孕連年累月羸瘦困弊或歌如鬼所使但服此藥
無不除愈
川烏(去皮臍炮二兩半)紫苑(去苖葉及土)菖蒲(去鬚九節者佳)
柴胡(洗淨去蘆頭)厚朴(去粗皮生薑製)桔梗(去黑皮蘆頭)
吳茱萸(用湯洗七次焙)皂莢(去弦子炒)茯苓(用沉水者去皮)
乾薑(炮)黃連(去毛)人參(去蘆頭)巴豆(去油心膜出油研炒)
桂(去粗皮)蜀椒(去目炒各半兩)
右為細末入巴豆令勻煉蜜丸桐子大每服三丸生
薑湯下食後臨卧服漸加至五六丸
易老治五積
肺息貴人參紫苑心伏梁菖蒲
黃連桃仁脾痞氣温白丸加
吳茱萸乾薑肝肥氣柴胡川芎
腎奔豚丁香茯苓遠志
治㐲梁氣在心下結聚不散用桃奴三兩為末空心
温酒下桃奴是實著樹不落實中者正月採樹上乾
桃是也
萬病感應丸
主治修製并見本方後有全註於上温白丸内加
羌活(兩半)三稜(兩半)甘遂(兩半)杏仁(兩半)
防風(兩半)葳靈仙(一口兩力)上六味却減蜀椒
萬病紫苑丸全註
此藥療治久患痃癖如椀大及諸黃病每地氣起時
上氣衝心遶臍絞痛一切蟲咬十種蟲病及胃冷吐
食嘔逆惡心飲食不消天行時病婦人多年月水不
通或腹如懷孕多血天隂即發又治二十種風頑痺
不知年歲晝夜不安夢與鬼交頭多白屑或哭或笑
如鬼魅所著腹中生瘡服之皆效
紫苑(土苖土)吳茱萸(湯洗數火焙乾)厚朴(薑汁製一兩半)
菖蒲(去毛九節)柴胡(去苗)桔梗(去黑皮蘆炒)茯苓(去皮)
皂莢(去皮弦子炙)桂枝乾薑(炮)黃連(去毛八錢)
蜀椒(去目及閉口者微炒)巴豆(去皮膜出油研)人參(去蘆各十兩)
川烏(炮去皮半兩加三錢)加羌活獨活防風(等分)
右為細末入巴豆勻煉蜜丸如桐子大每服三丸漸
加至五七丸生薑湯送下食後臨卧初有孕者不宜
服具引於後有楊駙馬患風氣衝心飲食吐逆徧
身枯瘦日服五丸至七丸服至二十日瀉出肉塊蝦
蟆五六枚白膿二升又趙侍郎先食後吐目無所
見耳無所聞服至五十日瀉出青蛇五七條長四寸
許惡膿三升愈王氏患大風疾眉髮墮落掌内生
瘡服之半月瀉出癩蟲二升似馬尾長寸許後愈
李靈患肥氣服五丸經一月瀉出肉鱉三枚如黃
門卒中風病發時服藥瀉出惡膿四升赤黃水一升
肉蟲亂髮相似愈李知府妻楊氏帶下病七年月
崩不止骨痿着牀日服五丸至十丸十五丸取下膿
血五升黃水一升肉塊如雞子大愈此藥治一切
風患萬病如神惟初有孕者不宜服之
痔痛腸風酒下
赤白痢訶子湯下
膿血痢米飲下
墮傷血悶四肢不收酒下
蛔蟲絞心㯽榔湯下
氣噎憂噎荷葉湯下
一切風升麻湯下
寸白蟲㯽榔湯下
霍亂乾薑湯下
咳嗽杏仁湯下
腰腎痛豆淋湯下
隂毒傷寒温酒下
吐逆生薑湯下
食飲氣塊麵湯下
時氣井花水下
脾風陳皮湯下
頭痛及心下痛酒下
大小便不通燈草湯下
因物所傷本物湯下
吐水梨湯下
氣病乾薑湯下
小兒天風吊搐防己湯下
小兒乳食傷白湯下
小兒疳病葱白湯下
月信不通煎紅花酒下
婦人腹痛川芎湯下
懷孕半年後胎漏艾湯下
有子氣衝心酒下
産暈痛温酒下
血氣痛當歸酒下
産後心腹脹滿豆淋湯下
難産益智湯下
産後血痢當歸湯下豆淋湯下
赤白帶下酒煎艾湯下
解内外傷寒粥飲湯下
室女血脉不通酒下
子死葵子湯下
又治小兒驚癎大人癲狂一切風及無孕婦人身上
頑麻狀如蟲行四肢俱腫呻吟走痛等疾
耆婆萬應丸
牛黃麝香(俱研)犀角(鎊)硃砂(研飛)雄黃(研)
黃連(去毛)大戟(剉炒)芫花(醋炒令赤)人參(去蘆)茯苓(去皮)
乾薑(炮)肉桂(去皮忌火)當歸(去蘆)芎藭芍藥
甘遂黃芩細辛巴豆(去皮心炒)桔梗(去蘆)
前胡(去蘆)紫苑蒲黃(微炒)防風(去蘆)葶藶(炒)
川椒(去目微炒出汗)桑皮(剉油炒各一兩)蜈蚣(二十八節去頭足炒)
禹餘粮(醋浸水飛研)芫青(三十八枚糯米同炒黃色去頭足趐)
石蜥蜴(去頭尾足炙四寸)
右為細末入研藥勻煉蜜丸如小豆大療七種癖塊
五種癲病十種注忤七種飛尸十二種蟲毒五種黃
病十二種瘧病十種水病八種大風十二種痺風并
大頭目賠漠漠及上氣&KR2098;嗽喉中如水雞聲不得卧飲
食不作肌膚五臓滯氣積聚不消壅閉不通心腹脹
滿連及胷背䜴脹氣堅結流入四肢或腹脹心膈氣
滿無時舉發十年二十年不瘥五種不利井蚘蟲寸
白蟲諸蟲上下冷熱久積痰飲令人多眠睡消瘦無
力蔭入骨髓便成滯疾身體氣腫飲食嘔逆腰脚酸
疼四肢沉重不能久行立婦人因産冷入子藏藏中
不淨或閉塞不通胞中瘀血冷白帶流出不盡時時
疼痛為患或由此斷産并小兒赤白下利及狐臭耳
聾鼻塞等病服此藥以三丸為一劑服藥不過三劑
萬病悉除說無窮盡故稱萬病丸若一歲以下小兒
有疾者令乳母服兩小豆大亦以吐以利為度有
近病及卒病皆用多積久病少服常服微溏利為度
卒病欲死服三丸取即瘥五注鬼刺客忤服二丸
男女邪病歌哭腹大如姙身服二丸日三夜一間食
服之蠱毒吐血腹痛如刺服二丸若不瘥更服諸
有痰服三丸冷癖服三丸日三服皆間服常令微溏
利宿食不消服二丸取利癓瘕積聚二丸日三
服拘急腹脹滿心痛服三丸上氣嘔逆胷滿不
得眠服二丸不瘥再服大利腹二丸服日三服疳
温服二丸以一丸如杏仁大和鮓泔二合灌下部中
水病服三丸日再服間食服之差即止人弱隔日
服頭痛惡寒服二丸覆取汗傷寒天行服二丸日
三間食服之小便不通腵二丸不瘥明日更服
大便不通服三丸又内一丸下部中即通耳聾聤
耳以綿裹如棗核塞之鼻衂服二丸癰疽丁瘇
破腫服一丸如麻子大日傅之根亦自出犯丁瘇血出以
猪脂和塗有孔則内孔中瘥癩瘡鮓泔洗訖取藥
和猪脂塗之漏瘡有孔以一丸内孔中和猪脂𫝊
之痔瘡塗綿筋上内孔中日别易瘥瘰癧以豬脂和塗
瘥癬瘡以布揩令汗出以鮓汁和塗易瘥胸背
腰脇腫以醋和傅腫上日一易又服二丸諸冷瘡積年
不瘥以鮓泔和塗之惡刺以一丸内瘡孔中即瘥蝮蛇
螫以少許内螫處若毒入腹心煩欲絶者服三丸蝎螫以
少許塗之蜜螫以少許傅之婦人諸疾胞衣不下服二
丸小兒驚疳服一丸如米許又以塗乳令咂之看兒大
小量與服之小兒客忤一丸如米大和塗乳頭與咂之
以意量之小兒乳不消心腹脹滿一丸如米許塗乳頭
令咂取瘥瘧疾初發前服一丸未差更服
小麝香丸(治鬼疰飛尸厲疾)
麝香(三分)雄黃(别研)當歸(焙)丹砂(别研各四兩)
桂心芍藥細心(各五錢)莾草(炙)犀角(屑)
梔子(各三錢)巴豆(五十箇去皮心生用)附子(炮去皮臍)
烏頭(炮去皮臍各五枚重半兩)蜈蚣(一條去頭足炒)
右為細末和勻蜜丸搗至千杵如菉豆大或小豆大
每服二丸日服漸加至四丸五丸
神保丸(主治修製並見局方)
治膀胱氣上至兩脇心腹疼痛一投而效
巴豆胡椒蝎稍木香
右末硃砂為衣有人病項筋痛醫作夙治不效久又
注兩脅甚苦合一投而瘥
已上例中諸藥凡用巴豆新者峻利力大陳者緩慢丸
小欲急治者宜新欲緩治者宜陳或有用新者云藥
經年愈亦待陳之意也
醫壘元戎卷六
