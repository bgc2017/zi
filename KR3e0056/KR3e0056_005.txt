醫壘元戎卷五
元王好古撰
少陽證先足經從湯液次手經從雜例
海藏論男子婦人傷寒同一法
活人云婦人傷寒治法與男子不同舉男子調氣女子
調血以為大略舉脉緊脉緩脉洪為傷寒傷風熱病
為一證當汗當下不必調血而後行仲景不分男女
良以此歟此論固當猶為未也仲景亞聖也世醫所
知仲景不知有是理乎聖人剏物賢者述之事可以
為天下則聖人已先據之矣何待世人明之乎聖人
不言以其男女同診也後人不知湯液之源故立為
婦人法則異於男子常人所易聰明眼者肯以此為
是乎然以藥考之則可知也假令桂枝芍藥固榮而
閉衛非血藥如何麻黃防風雖為之發汗本治乳子
餘疾非血藥如何白虎小柴胡中知母則治腎柴胡
則調經皆氣中之血藥也當歸地黃不言可知為血
藥白术人參皆以為氣劑本草言能利腰臍間血非
血藥乎大抵用之在陽便是氣藥用之在隂便是血
藥若男子與女人傷寒皆榮衛受病其證一也何必
云男先調氣女先調血也此二句雲岐子以為治襍
病法之常體非為傷寒設也其所以異者以其任衝
盛而有子月事行有期有熱入血室一證不得不異
也在妊孕不得不保在經血不得不調表裏汗下何
嘗有異也無汗下藥中增損自有調保之義活人云
妊娠不用桂枝半夏桃仁柴胡湯減半夏為黃龍湯
是則是矣必竟畜血極而隣於死須抵當湯丸則安
得不用也是減劑從輕可也故黃帝云重身毒之何
如岐伯曰有故無損亦無損也大積大聚可輕犯也
衰其大半乃生過者死此所以有從輕之義活人注
中舉似其言甚當仲景不言男子婦人有異其意蓋
由諸此以知桂枝半夏桃仁可用處必用不可全無
但當從輕則可以保安丸中有桂枝附牛膝皆墮胎
之劑以其數多之中些少是亦從輕而無妨也又為
引用必須少而不可無也大意如此後之君子更宜
詳定保劑多破劑少破者從其保破劑多安劑少安
者從其破此理不可不知又寒熱多少例寒者多
熱者少熱不為之熱熱者多寒者少寒不為之寒
此婦人之病多在經血不調故婦人傷寒一條列少
陽條下
仲景小柴胡湯
治往來寒熱胸脇痛而耳聾或欬或嘔尺寸脉俱浮
而弦
柴胡(三兩)人參半夏黃芩甘草
右㕮咀生薑棗煎本經加減七法此方亦治瘧與
襍病中外不相及襍病寒熱往來經水不調加秦
芁芍藥當歸知母地骨皮牡丹皮川芎白术茯苓去
半夏治婦人虚勞發熱加蛤蚧赤茯苓小柴胡湯
與四物湯各半一名調經湯無汗嘔者加半夏亦
可無汗者加柴胡惡寒者加桂有汗者加地骨
皮嗽者加紫苑通經加三稜廣茂勞者鱉甲
又小柴胡湯加法若胸中煩不嘔者去半夏人參加
括蔞實二枚若渴者去半夏加人參合前成四兩
半括蔞根四兩若腹中痛者去黃芩加芍藥三兩若脇
下痞鞕者去大棗加牡蠣四兩若心下悸小便不利去
黃芩加茯苓四兩若不渴外有微熱去人參加桂三
兩温覆取微汗愈若嗽去人參大棗生薑加五味
子半兩乾薑二兩血弱氣虚腠理間邪氣因入與
正氣相摶結於脇下正邪分爭往來寒熱發作有時
默然不欲飲食臓腑相連其痛必下邪高痛下故使
嘔也小柴胡湯主之
易簡小柴胡湯
治傷寒温病身熱惡風頭項強胸滿脇痛煩渴嘔噦
小便不利大便秘鞕或過經未觧潮熱不除非汗非
下之證並宜服之及産後勞復發熱頭疼往來寒熱
婦人傷寒經水適來適斷發熱發寒晝則明了夜則
讝語此為熱入血室則血必結故使寒熱如癗狀此
藥主之小兒温熱悉能療
柴胡(二兩)半夏黃芩人參甘草(各二兩)
右㕮咀每服五錢水鍾半生薑五片棗一枚煎至六
分去滓食前服若腹痛去黃芩加芍藥半兩心悸
去黃芩加茯苓一兩若不渴外有熱者去人參加
桂三分温服令有汗則解若咳嗽去棗加五味子
三分亁薑半兩胸中煩而嘔者去半夏人參加括
蔞實半兩渴者去半夏加括蔞根一兩胸中痞鞕
者加煆了牡蠣一兩傷寒十三日不解胸脇滿而嘔
者晡則發熱已微利醫以丸藥利之非其治也宜加
芒硝一兩傷寒十餘日結熱在裏往來寒熱或心
下急鬱鬱微煩或口生白胎大便不通或發熱汗出
或胸中滿痛或日晡發熱如瘧或六七日目中不了
了晡不飢無裏證大便難身發熱者實也去人參加
枳實大黃一兩名大柴胡湯服之以利為度熱除不
宜遽用補藥仍忌羊肉腰子酒并難化之物或有所
傷是名食復難以治療切宜忌之
逍遥散(主治修製並見局方)
柴胡(二兩)當歸芍藥白术茯苓
薄荷(少許)甘草(各半兩)
右㕮咀生薑煎服丹溪云治婦人大人小兒男女
同法
易簡逍遥散
治血虚勞倦五心煩熱肢體疼痛頭目昏重心忪頰
赤口燥咽乾發熱盗汗減食嗜卧及血熱相搏月水
不調臍腹脹痛寒熱如瘧又療室女榮衛不和痰嗽
潮熱肌體羸瘦漸成骨蒸
白茯苓白木當歸白芍藥柴胡(各一兩)
甘草(半兩)
右㕮咀每服四錢水一鍾煨生薑一塊切片煎至六
分去滓熱服無時一方名人飲治婦人血熱虚勞
骨蒸兼治邪熱客於經絡肌熱痰嗽五心煩躁頭目
昏疼夜多盜汗補正氣解勞倦用人參白术茯苓柴
胡半夏當歸赤芍藥乾葛甘草黃芩各等分㕮咀每
服四錢水鍾半生薑四片棗二枚煎至六分不拘時
候應有勞熱證者皆可服之熱退即止但婦人寒熱
亦因有經血結閉者致令五心煩熱及骨節間熱或
作虚勞治之反以為害積日既久乃成真病法當行
其經血若月事以時自然平治或以局方大聖散用
紅花煎酒調服不能飲者以醋代之仍以紅丸子醋
湯嚥下此二藥大治經事不調或腹有血塊若久無
子息服之數月其效特異非可數服責其無功或
因下血過多發為寒熱當用當歸地黃之類如大建
中藥令養勞雙和輩是也然有痰飲停積之人則
難用此蓋當歸地黃與痰飲不得其宜反傷胃氣因
是不進飲食遂成真病至於不救者多矣痰飲中
積致生寒熱者宜以二陳湯參蘇飲等藥療之應手
有效更或有服退熱冷藥太過因而咳嗽下利發
熱自汗皆不可用之惟真武湯增損名固陽湯仍以
震靈丹服之病輕者可療重者當别求治法
錢氏地骨皮散
秦芁鱉甲柴胡甘草湯
秦芁青蒿烏梅甘草湯
文潞公藥凖注李琬方
柴胡連翹山梔子防風甘草
活人連翹梔子防風甘草湯連翹飲子
四順飲子一名清涼飲子治夜則在血熱而不厥
加荆芥白术麻黃為洗心散
守真柴胡飲子便鞕氣血各半柴胡煮散
錢氏黍粘子荆芥防風甘草湯
局方消毒散減防風餘三味
古卿舉拜散(治婦人産後傷寒風痙角弓反張)
柴胡桂枝湯小柴胡加桂枝芍藥是也
柴胡桂枝乾薑湯
柴胡黃芩甘草括蔞根桂枝乾薑
牡蠣
柴胡龍骨牡蠣湯小柴胡去甘草加鉛丹桂枝龍骨牡
蠣茯苓大黃
小柴胡加芒硝湯
治十三日過經不解大抵須看少陽不退而臓結宜
用小柴胡加桂湯治瘧疾兼便結
大柴胡湯(主治數條並見本經并活人藥證)
柴胡黃芩半夏生薑大棗芍藥
枳實大黃
活人舉伊尹湯液大柴胡湯八味今監本無黃芩脱落
之也
潔古老人云治表證仍在裏證已急不如此不可用小
柴胡去參草加枳實大黃如緩治不減人參甘草
深師黃芩湯
治傷寒六七日發汗不解嘔逆下利小便不利胸脇
痞滿微熱而煩
柴胡(八錢)半夏(八錢)茯苓(四錢)桂心(三錢)黃芩(三錢)
右㕮咀生薑水煎服之
易簡參蘇飲
治感冐發熱頭疼或因痰飲凝積發而為熱並宜服
之若感冐發熱亦如服養胃湯法以被蓋卧連進數
服微汗即愈尚有餘熱更宜徐徐飲食服之自然平
治因痰飲發熱但連日頻進數服以熱退為期不可
豫止雖有前胡乾葛但能解肌耳既以枳殼橘紅輩
自能寬中快膈不至傷脾兼大治中脘痞悶嘔逆惡心
開胃進食無以踰此毋以性涼為疑一切發熱皆能
作效不必拘其所因也小兒室女尤宜服耳
前胡(加三分)橘紅紫蘇乾葛半夏
茯芩枳殼陳皮甘草桔梗
木香(各半兩)
右㕮咀每服四錢水一鍾半生薑七片棗一枚煎至
六分去滓不拘時候服素有痰飲者俟熱退以二陳
湯或六君子湯間服本方治痰飲停積中脘閉塞
眩暈嘈煩忪悸嘔逆及痰氣中人停留關節手脚嚲
曳口眼喎斜半身不遂食已即嘔頭疼發熱狀如傷
寒者悉主之一方用此藥三兩加四物二兩合和名
茯苓補心湯大治男子婦人虚勞發熱或五心煩熱
並治吐血衂血便血并婦人下血過多致虚熱者並得
其宜亦有用心過度發熱者用之亦有神效往來
寒熱尤宜治之
易簡温膽湯
治大病後虚煩不得睡兼治心膽虚怯觸事易驚或
夢寐不祥或異象眩惑遂致心驚膽懾氣鬱生涎涎
與氣搏變生諸證短氣悸乏或復自汗或四肢浮腫
飲食無味心虚煩悶坐卧不安悉能主之
半夏(一兩)枳實(二兩)橘紅(二兩半)甘草(四錢半)
茯苓(三錢)
右㕮咀每服四錢水一鍾半生薑七片棗一枚竹茹
一塊如錢大煎至六分去滓食前熱服竹茹即刮竹
青也大治傷寒後虚煩若傷寒後尚有餘熱并熱
在上焦兼汗下後表裏俱虚不可攻者宜用人參竹
葉湯下利者於竹葉湯中去石膏加熟附名既濟湯
嘔者二陳湯一法治傷寒壊證時或發熱消渴煩
躁用新羅參不拘多少煎湯浸冷水令候盛渴之時
與之頓服熱則隨去矣大抵傷寒渴者不可多與水
水多積胸中便為結胸矣然亦濡沬之可也傷寒
之後有吃逆者此證最危其他證有此亦然當用半
夏一兩生薑半兩白水煎服一方用丁香十粒柿
蒂十五枚煎湯半鍾乘熱頓服無時
易簡降氣湯
治虚陽上攻氣滯不快上盛下虚隔塞痰實咽乾不
利咳嗽中滿喘急氣麄臍腹膨脹滿悶虚煩微渴引
飲頭目昏眩腰痛脚氣四肢倦怠此藥專治脚氣上
攻中滿喘急下元虚冷服補藥不差者立效
前胡厚朴甘草當歸(各一兩)肉桂(三兩)
陳皮(三兩)半夏(五兩)
右㕮咀七味并紫蘇子五兩緣難得真者不若用紫
蘇如前胡之數代之共為八味每服四錢水一鍾半
生薑五片棗一枚煎至七分去柤食後服凡人中
風中氣腫滿及脚氣等患多是虚氣上攻胸膈不快
不進飲食此藥大能降氣真俞山人降氣湯後加參
附五加大腹皮之類却非其真若素脚氣只是上
氣喘急不得卧者宜用橘皮紫蘇人參五味子桔梗
各等分名神秘湯甚者用此調鍾乳粉下養正丹
脚氣入腹大便秘不任冷藥者宜用養正丹以温利
之一方以八味丸加川芎細辛桔梗茯苓共十二
味名大降氣湯治法一同若尊年人虚氣上壅當間
以生附加生薑煎臨熟磨以沉香服之尤為穏當
許學士地黃丸(此方當在大薯丸後)
生薑(二兩)秦芁黃芩(各半兩)柴胡(半兩)
赤芍藥(半兩)
右細末蜜為丸烏梅湯下三十丸無時日二服學士
云褚澄治寡婦僧尼室女别得其法診其脉左手關
獨出寸口過魚際乃知女子思男而不可得也或
云寡婦師尼不可言僧字然要當以經證之二陽病
發心脾不得隠曲故女子不月此一條本為女子而
言王註内復云男子少精是經言女而註言男皆勞
也言僧一字亦兼男之義倉公傳濟北王侍人女
病腰膝疼熱倉公曰病得之欲男不可得何以知之
診其脉弦出寸口是知之婦人以血為本血盛所以
思男也褚澄云僧尼則異妻妾學士改僧字為師
字甚當經云女子不月條下王註云男子少精兼之
意也又知僧字兼男之義易老云仲景治婦人經
不調盡在小柴胡調治條下以此推之
活人梔子烏梅甘草黃芩柴胡湯
治懊憹煩躁不得眠右五味麤末生薑水煎加竹葉
鹽䜴三十粒
仲景治少隂心悸不致水火調其中而治本也仲景云
少隂證四逆條下言或咳嗽或悸或自便是假令一
證並不是上下一條通為一證也或悸而反舉之言
姑以四逆散主之若果四逆必不用於此也何以然
下文云悸者加桂腹痛不利者加附子即知雲岐子
於此正條内去或悸二字并散便用四逆湯下所主
甚當
金匱大薯蕷丸(治虚勞諸不足風氣百病)
薯蕷(三十分)當歸(十分)桂枝(十分)麴(十分)
乾地黃(十分)大豆黃卷(十分)甘草(二十分炙)
人參(七分)芎藭(六分)芍藥(六分)
白术(六分)麥門冬(六分去心)柴胡(五分)
茯苓(五分)乾薑(三分)阿膠(七分蛤粉炒成珠)
杏仁(六分去皮尖炒)白歛(二分)桔梗(五分)
防風(六分)大棗(百枚為膏)
右二十一味細末煉蜜丸彈子大空心酒下一丸一
百丸劑
外臺秘要仲景病源小品方
太陽病過經十餘日及二三下之後四五日柴胡湯
證仍在者先與小柴胡嘔不止心下急(一云嘔不安)鬱鬱
微煩者為未解也可與大柴胡湯下之即愈
柴胡(半斤)黃芩(三兩)芍藥(三兩)半夏(半斤湯洗)
大棗(二十箇擘破)生薑(五兩)枳實(四箇炙)
右七味切以水一斗二升煮取六升去滓更煎取三
升温服一升日服一方加大黃二兩今不加大黃恐
不名為大柴胡湯也忌羊肉湯兼治天行千金翼
肘後同海藏云正經嘔家雖多陽明證不可下大
柴胡主治但言嘔不止心下急大柴胡湯下之不可
疑也及點示正方即内無大黃却與本條相合注
中小字亦作嘔止小安仍未解者即宜大黃也故注
後有加大黃一句若全用有大黃却是易老法治表
證仍在裏證已急者也古人用藥其精妙如此
龍腦雞蘇丸(增損比之御藥院尤妙)
除勞解熱下氣散鬱去肺熱咳血心熱驚悸脾胸熱
口甘吐血肝膽熱氣出口苦腎熱神志不定上而酒
毒膈熱消渴下而血痢五淋血崩此藥清神爽氣潤肺
開心益志滋肝補腎令人身強體輕耳目聰明又能
利膈化熱痰去膀胱中積熱三焦永無滯塞
雞蘇葉(龍腦薄荷是也)黃耆(二兩)麥門冬(去心四兩)
甘草(一兩半)黃連(一兩)乾地黃(六兩為末)
人參(二兩)木通(二兩)新蒲黃(二兩)
阿膠(炒焦二兩)柴胡(銀州鼠尼紅色者二兩剉同木通沸湯半升浸一日)
(夜絞取汁)
右為細末用西路好蜜二斤餘先煉一二沸然後下
生地黃末不住手攪時時入絞下者木通柴胡汁慢
火熬成膏勿令火緊焦了然後將其餘藥末和丸如
豌豆大每服二十丸白湯下虚勞煩熱梔子湯下
肺熱黃芩湯下心熱悸動恍惚人參湯下唾
咯吐衂血去心麥門冬湯下脾胃熱赤芍藥生甘
草湯下肝熱防風湯下腎熱黃栢湯下以上諸
證並食後臨卧下治五淋及婦人血崩漏下車前子
湯下莖中痛蒲黃滑石各一錢温水調下室女
虚勞寒熱潮作煎柴胡人參湯下痰嗽者生薑湯
下氣逆者橘皮湯下
黃耆膏子煎丸
人參(一兩半)白术(一兩半)白芷(五錢)柴胡(楝淨一兩)
黃芩(一兩)甘草(五錢炙)鼈甲(一箇半手大者醋炙)
右細末黃耆膏子丸如桐子大每服三十丸至五十
丸百沸湯空心食前下黃耆半斤麄末水二斗熬
至一斗去滓再熬不住手攪成膏至半斤入白蜜一
兩再熬令蜜餳熟得膏子十兩放冷丸藥此為夏劑
冬約量用之
地骨皮枳殼散
治骨蒸熱肌肉消瘦力少困夜多盜汗
地骨皮秦芁柴胡枳殼知母當歸
鼈甲(醋炙黃)
右等分為末水一鍾桃柳枝頭各七箇薑三片烏梅
一箇每服三錢煎至七分去滓温服空心臨卧
黃龍湯(治産前後寒熱)
小柴胡去半夏加芍藥是也一法以四物湯加蒲
黃亦名黃龍湯
柴胡鼈甲散
大便硬者柴胡龞甲散大便溏者半氣半血逍遥
散
柴胡知母貝母地骨皮鼈甲(醋炙黃)
右細末蒿心七葉烏梅三箇同煎
王氏秦芁散
秦芁(一兩半)柴胡(二兩)知母(一兩)鼈甲(一兩半醋炙)
甘草(一兩炙)
右㕮咀棗煎服
局方秦芁鼈甲散
局方沉香鼈甲散
局方人參荆芥散(已上三方主治修製並見局方)
孫用和小柴胡治瘴疫久瘧面黃肌瘦不以月日淺深
悉皆治之心胸痞不思飲食加陳皮渴者加括蔞
根喘者加杏仁便秘加大黃脅痞鞕者加牡蠣三五
劑去陳皮去半夏加人參括蔞根名曰黃龍湯虚
煩熱竹葉湯此溫熱證與濕熱證與傷寒稍别療
傷寒一桂枝二麻黃三青龍四白虎五柴胡精當不
差立時見效不必須候轉泄其間變壊悔之晩矣
如色脉交亂須辨明白無疑陽盛熱多則白虎竹
葉隂盛寒濕則四逆理中以此思之又豈有三百九
十七法耶雲岐子論正法與此同意王朝奉舉
杜士云凡春夏宜發汗秋冬不宜汗秋冬傷寒只用
小柴胡頓服自愈無汗亦愈若未便傷寒疑是風氣
痰壅等皆治之若渾身痛小柴胡加桂尤妙也
生犀散
治小兒骨蒸日晩潮熱夜間盜汗能飲食無肌肉病
後餘毒傷寒後服熱物發熱不除及食羊肉物
羚羊角地骨皮秦芁枳殼大黃
麥門冬赤芍藥茯苓柴胡人參
桑白皮黃耆鼈甲(醋炙黃色各等分)
右㕮咀青蒿水煎去滓温服
活人姙婦傷寒加減例
姙婦傷寒仲景無治法非無治法也以其有岐伯有
故無損可犯衰其大半一條更不必云謂紛紛也所
以不言明者當識謂如痓濕暍一篇無藥仲景豈無
治法而知藥哉恐後人有所遺耳活人治婦人傷
寒姙娠服藥予謹考而詳之無論有胎無胎産前産
後主治藥味皆不出古聖人意計云俗方可采者與
其間參用則知其間亦有達古人意者何必云以法
考之疑非古方也發熱惡寒不離桂枝芍藥往
來寒熱不離柴胡前胡大渴不離知母石膏五味
子麥門冬大便澀者不離桂枝白术附乾薑大
便結不離大黃黃芩經水適來適斷者不離小柴胡
安胎不離人參阿膠白术黃芩發汗不離豆䜴
生薑麻黃旋覆花頭疼不離前胡石膏梔子傷
暑頭痛不離柴胡石膏甘草滿悶不離枳實陳皮
胎氣不安不離黃芩麥門冬人參發斑變黑不
離黃芩梔子升麻觀此數條皆不出古人意豈可
云仲景無治法不言婦人姙婦之的方也仲景一書
婦人小兒兼之矣活人論婦人傷寒但云仲景不
言其意已足不可云仲景無治法以治之藥求之皆
仲景本意曷嘗出古人哉活人此言雖失亦急為後
人不知湯液者言之也豈敢云仲景不知也活人之
言失之過而不甚的當耳
不老丹例
不老丹
何首烏蒼术桑椹(製如法)並見活人
局方何首烏蒼术地黃煎
右地黃膏子煎與蒼术煎合點服氣血全養無上神
藥也
不老丹歌
皇甫敬之作為德甫服此七十而無白髮
蒼术四斤泔浸軟竹刀刮皮切作片
一斤炒以四兩鹽一斤椒炒黃色變
一斤各用酒醋浸三味出之以日見
何首赤白各二斤泔浸竹刮切來勻
棗豆五升同一甑棗豆爛時曝乾成
地黃二升通搗細椹汁和之如麵劑
置在盆中手按平仍澆椹汁高三指
夜取月精晝日華吸盡椹汁藥乃佳
其藥精乾靡作塊亦用石臼搗無害
搗之細熟須細羅煉蜜為丸桐子大
空心酒服一百丸此是人間不老丹
又方
何首烏(一斤赤白相半)棗(一升入鍋内用河水煮了却以竹刀切開炒乾去核同用)
牛膝(酒浸焙乾一兩)防風(用水洗浸去蘆二兩)
右為細末石臼杵棗肉丸梧桐子大空心温酒下五
十粒
又方
何首烏(一斤)牛膝(一兩)熟地黃(二兩)蒲黃(一兩)
乾桑椹(二兩)
右為細末蜜丸桐子大棗蜜各半丸亦得
逐風丹(治風痰通身疙瘩)
地骨皮(一兩)何首烏(一斤)黑豆(三廾河水煮乾)
荆芥穗(四兩)甘草(四兩)
右為細末酒調三錢或蜜丸彈子大細嚼一丸茶酒
任下
治瘰&KR1031;瘤氣癭起結疣瘤&KR0034;&KR2334;
右用黑熟桑椹二升新布絞汁砂鍋内煎不犯鐵釡
候成膏子沸湯點服
又治瘰&KR1031;經年久不瘥者以玄明粉末傅之日二次
消癭丸(治結核廮氣)
連翹梔子桔梗甘草乾柿防風
牡蠣玄參丹參荆芥續斷鼠李
海藻昆布何首烏白殭蠶牛旁子
白頭翁(各等分)
治瘤氣癭起
連翹梔子瞿麥防風乾柿桔梗
甘草(各等分)
右細末蜜丸桐子大服
五香連翹湯
治癰疽瘰&KR1031;風結腫氣惡瘡毒氣瘡氣入腹嘔逆惡
心並皆治之
木香沉香獨活升麻甘草麝香(半兩)
連翹乾葛大黃(各二兩)桑寄生淡竹茹
薰陸香(二兩)雞心香
右㕮咀煎成入茹
治癭鷺鷥丸
海燕海帶海蛤木通青皮昆布
訶子(去核)連翹(各等分)海蠶沙欵冬花
右細末煉蜜丸雞頭子大每服一丸臨卧噙化津嚥
下
孫尚藥方治小兒盜汗潮熱往來
南蕃胡黃連柴胡(各等分)
右細末煉蜜丸雞頭子大每服二丸至三五丸置石
銚子内用酒少許化開更入水五分重湯煮二三十
來沸放温食後和滓服
治傷寒勞復身熱大小便赤血色者
胡黃連(一兩)山梔子(一兩去殼)
右件和炒微焦二味為細末用猪膽汁和丸桐子大
每服生薑三片烏梅一箇童子小便三合浸半日去
柤食後煖小便令温送下十丸臨卧再服妙
青蒿散治骨蒸便軟渴者
青蒿烏梅秦芁甘草(各等分)
右㕮咀同小麥煎服
金匱要略瘧病脉證并治證三條方六首
師曰瘧脉自弦弦數者多弦弦遲者多寒弦小急者下
之差弦遲者可温之弦緊者可發汗針灸也浮大可
吐之弦數者風疾也以飲食消息吐之問曰瘧以
月以日發當以十五日愈設若不差當月盡解也如
其不差當云何師曰此結為癥瘕名曰瘧母急治之
宜鼈甲煎丸
鼈甲煎丸
鼈甲(十三分炙)烏犀(二分燒)黃芩(三分)柴胡(六分)
石葦(二分去毛)厚朴(三分)瞿麥(二分)紫葳(二分)
半夏(一分泡)人參(一分)牡丹皮(五分)&KR0630;蟲(五分熬)
阿膠(三分炙)蜂窠(四分熬)芒硝(十二分)蜣蜋(六分炙)
大黃(三分)芍藥(五分)桂枝(三分去皮)葶藶(二分熬)
桃仁(三分去皮尖熬焦)鼠(一分熬)
右二十二味為末取鍜竈下灰一斗清酒一斛五斗
浸灰候酒盡一半着鼈甲於中煮取泛汎如膠漆絞
取汁内諸藥煎為丸如桐子大空心服七丸日三服
師曰隂氣孤絶陽氣獨發則熱而少氣煩滿手足熱而
欲嘔名曰癉瘧若但熱不寒者邪氣内藏於心外舍
分肉之間令人消鑠肌肉溫瘧者其脉和平身無寒
但熱骨節煩疼時嘔宜用
白虎加桂枝湯主之
知母(六兩)甘草(炙一兩)石膏(一斤碎)桂枝(三兩)
粳米(六合)
右五味㕮咀以水一斗二升煮米熟去滓煎至三升
温服一升日三汗出愈
蜀漆散(治瘧多寒者名曰牡瘧)
右杵為細末未發前以漿水服三錢温瘧加蜀漆
半分臨發時服一錢匕一方雲母作雲實
牡蠣湯(治牡瘧)
牡蠣(四兩熬)麻黃(四兩去節)甘草(二兩炙)
蜀漆(冼去蘆二兩)
右㕮咀以水八升先煮蜀漆麻黃去上沬得六升内
諸藥取二升去柤温服一升吐則勿更服(見外臺)
小柴胡去半夏加括蔞湯(見外臺經心錄治勞瘧)
柴胡(八兩)黃芩(炙二兩)生薑(三兩切片)大棗(十二枚)
人參括蔞根(四兩)
右六味㕮咀以水一斗二升煮取六升去柤再煎取
三升日三服
柴胡桂薑湯
治寒多微有熱或但寒不熱服一劑如神故錄之
柴胡(八兩)桂枝(三兩去皮)黃芩(三兩)牡蠣(二兩熬)
甘草(炙二兩)乾薑(二兩)
右七味㕮咀以水一斗二升煮取六升去柤再煎取
三升温服一升日三初煩汗出愈(出傷寒論)
九轉靈砂丹(治瘧)
紫河車(一錢八研細和前後二味)鉛(一錢)信(一錢)
右用雄黑豆一百粒水浸一宿去皮透時研如泥和
三味勻末丸桐子大菉豆大黍粒大三等量虚實老
幼大小服之每服一二丸或三丸臨晨日未出東面
無根水下不發日服經曰當其盛必毁因其衰也是
必大昌此之謂也
又方治瘧久不愈
右用蒜不以多少杵和鉛丹丸雞頭大每服一丸臨
晨面東新水下
海藏瘧論
暑之為病以瘧舍於榮衛之間得秋之風寒所傷而
後發亦有非暑感風寒而得之邪并於陽則發熱冰
水不能涼邪并於隂則發寒湯火不能温并則病作
離則病止故有時而休在氣則發之早在血則發之
晏淺則日作深則間之或在頭項或在背中或在腰
脊雖上下遠近之不同在太陽則一也或在四肢者
風摇之所及隨所傷而作不必盡當風火也先寒而
後熱者為之寒瘧先熱後寒者為之温瘧二者不當
治水火當從乎中治中治者少陽也渴者燥盛也不
渴者濕勝也瘧雖傷暑遇秋而發其不應者秋病寒
甚太陽多也冬病寒不甚陽下争也春病則惡風夏病則
多汗二者手少陽虚也其病隨四時而作異形如此
又有得之於寒而發之於暑邪舍於腎足少隂也有
藏於心居之於内熱索於肺少隂也至於少氣煩冤
首足熱而不寒為之瘴瘧足陽明也治之奈何當其
盛而必毁因其衰也是必大昌矣治法易老瘧論備
矣
問曰婦人經痛大人小兒内熱潮作并瘧寒熱其法同
否帝又問曰病中外何如岐伯曰從内之外者調其
内若盛於外者先治内而後治外此言表裏而出之
異也又云中外不相及則治主病中外不相及者半
表裏也自外而入者有之自内而出者亦有之外入
内出雖異也在半表裏則一矣此從外之内者治其
内若盛於内者先治外而後治内中外不相及為少
陽也治主病者治少陽也帝問大熱之病惡寒發熱
如瘧或發一日或發間日岐伯對曰以勝復之氣會
遇之時有多有少隂多陽少其發日遠陽多隂少其
發日近此勝復相摶盛衰之節瘧亦同法瘧者少陽
也少陽者東方之氣也逆之則發寒順行則發熱故
分之氣異往來之不定也婦人經水適來適斷病作
少陽治之傷寒雜病一體經云身有娠而有脉邪經
閉也又云月事不來者胞脉閉也經閉者赤中不至
胞閉者生化絶源二者皆血病厥隂主之厥隂病則
少陽病矣累及其夫也小兒外感内傷若有潮作寒
熱等證並同少陽治之男女同已上男子婦人小
兒閨女或實或大熱或虚變成勞脉有浮中沉之不
同故藥有表裏和之不一察其在氣在血定其行隂
行陽使大小不失其宜輕重各得其所逆從緩急舉
無不當則可以萬全矣此少陽一治不可不知也
素問五藏瘧證湯液
肝瘧令人色蒼蒼然太息其狀若死者通脉四逆湯
胃瘧令人病也善飢而不能食食而支滿腹大理中
湯理中丸
心瘧令人煩心甚欲嘔清水及寒多不甚熱桂枝加
黃芩湯
脾瘧令人寒腹中痛熱則腸中鳴鳴已汗出小建中
湯芍藥甘草湯
肺瘧令人心寒寒甚熱熱間苦驚如有見者桂枝加
芍藥湯
腎瘧令人洒洒腰脊痛不能宛轉大便難目眴眴然
手足寒桂枝加當歸芍藥湯
素問六經瘧候湯液
少陽令人身體解傷寒不甚熱不甚惡見人見人心
愓然熱多汗出甚小柴胡湯
厥隂令人腰痛小腹滿小便不利如癃狀非瘡也數
便意恐懼氣不足腸中憴憴四物玄胡苦棟附子湯
陽明令人先寒洒淅寒甚久乃熱熱去汗出喜日月
火光氣乃快然桂枝二白虎一黃芩芍藥加桂湯
太隂令人不樂好太息不嗜食多寒熱汗出病至則善
嘔已乃衰小建中湯異功湯
太陽令人腰痛頭暈寒從背出先寒後熱熇熇暍暍
然熱止汗出難已羌活生地黃湯小柴胡加桂湯
少陽令人悶嘔吐甚則寒熱熱多寒少欲閉戸牖而
處其病難已小柴胡加半夏湯
小柴胡湯議論
小柴胡湯不汗不下不利小便故潔古名三奈湯也
後人用六乙涼膈和解之不知何意涼膈氣中之下
藥六乙則雜病膀胱中和小便藥也少陽證當陽明
與太隂之間故云半表裏所以小柴胡不汗不下不
利小便令六乙涼膈既利而復下之故有畜血心下
痞證豈可輕用為哉若以利下之劑為可用則古人
麻黃承氣五苓合而用之也豈不有失古人之意其
害非輕明者當識半在表乃身後之表半在裏非下
之半在裏乃身前之裏則藥不至於差惑
舌胎滑例王奉朝證治論藏結附
舌上胎滑此丹田有熱也脉隂陽俱緊者口中氣出
唇口乾燥倦卧足冷鼻中涕出舌上胎滑勿妄語也
到七八日以來微熱手足温為欲解或八日以上皮
反大發熱者為難治設使惡寒者必欲嘔也可以柴
胡去半夏加人參括蔞湯用小柴胡湯加減法腹
中痛者可理中丸藏結如結胸狀飲食如故時時
下利脉浮關脉小沉細緊名曰藏結舌上胎滑者難
治可刺關元穴藏結無陽證不往來寒熱一云寒
而不熱其人反静舌上胎滑者難治也可刺關元穴
服小柴胡湯佳陽明病脉浮而緊咽燥口苦腹滿
而喘發熱汗出不惡寒反惡熱身重若下則胃中虚
客熱熏膈心中懊憹舌上胎滑者服小柴胡湯胃
氣和汗出而解
三焦熱用藥大例
上焦熱
清神散連翹防風湯涼膈散龍腦飲子
犀角地黃湯
中焦熱
小承氣湯調胃承氣湯洗心散四順淸涼飲
桃仁承氣湯
下焦熱
大承氣湯五芩散立效散八正散
石葦散四物湯抵當湯丸
海藏云此内熱之大略也有外熱者當求别法兼此
例有輕重氣血之分用者當擇其可焉而已矣
醫壘元戎卷五
