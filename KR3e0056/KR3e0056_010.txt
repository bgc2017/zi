醫壘元戎卷十
元王好古撰
此卷癰疽一條并眼藥數方内有天門冬地黃之
類故入少隂例
素問寒癰疽例
經云腎移寒於脾發為癰腫少氣脾移寒於肝發為癰
腫拘攣又云寒癰此皆安生岐伯曰生於八風之所
變也又去地之濕氣感則害人皮内筋脉聖濟云衣
服過厚表易著寒所得之源大抵如此或發不變色
或堅硬如石或捻之不痛久則然後變色疼痛漸耎
而成膿如泔而稀久不能差瘡口不合變為疳漏販
壊肌肉侵損骨髓以致痿痺宜以此骨碎補丸主之
方(魯山新製)
骨碎補補骨脂熟地黃川當歸續斷
石楠葉黃耆石斛牛膝杜仲
萆薢(以上各一兩)附子(炮一兩)白芍藥川芎
兔絲子沙参羌活防風獨活
天麻子(各一兩五錢)
此方與大僂方相表裏前桂枝拾遺後有
木瓜兔絲子白术
邢三郎家小兒病寒疽久不愈先以四物穿山甲湯透
之復以地黃當歸湯補之繼以骨碎補丸外治
骨碎補丸(主治並見局方)
諸痺筋骨疼痛脚膝痺痛
骨碎補虎骨自然銅天麻(酒浸)當歸
沒藥(叧研)牛膝(酒浸)川芎(去皮臍各半兩)乳香
硃砂(各三錢另研)
右為細末酒糊丸桐子大每服三五十丸食前温酒
下
虎骨散出局方為末酒糊丸
千金翼乾地黃丸
治壮熱人常服之終身不發癰疽悦澤酬勞苦
生地黃天門冬(去心各四兩)巴戟天括蔞
肉蓯蓉人参桂心(各六兩)大黃(三兩)當歸
黃耆黃芩遠志石斛甘草(炙各二兩)
右為細末煉蜜丸桐子大酒服十丸加至二十丸或
三十丸
明目例
按經云天明則日月不得明邪害空竅天所以藏德者
為其欲隠大明故大明見則小明滅故大明之德不
可不藏天若自明則日月之明隠矣所論者何言人
之真氣亦不可泄露當清淨法道以保天真苟離於
道則虚邪入空竅(空音孔竅若吊反)陽氣者閉塞地氣者冐
明陽謂天氣亦風熱也地氣謂濕亦雲霧也風熱之
害則九竅閉塞霧露之為病則掩翳精明取類者在
天則日月不光在人則兩目隠耀也靈樞經曰天有
日月人有眼目易曰喪明于易豈非失養正之道也
雲霧不精則上應白露不下霧者雲之類露者雨之
類陽盛則地不上應隂盛則天不下交故云露不化
精微之氣上應於天而為白露不下之咎矣隂陽應
象大論曰地氣上為雲天氣下為雨出地氣雲出天
氣明二氣交合乃成雨露又盛衰論曰至隂虚天氣
絶至陽盛地氣不足明氣不相召不能交合
六合丸
天門冬麥門冬生地黃熟地黃
枸杞子地骨皮
七仙丸
兔絲子車前子巴戟蓯蓉熟地黃
枸杞子甘菊花
一名駐車丸菊花丸相合七味
益隂丹
熟地黃(四兩)蓯蓉(三兩酒浸)枸杞子(二兩)
巴戟(二兩去心)
右為末酒糊丸桐子大
永夀丹
天門冬熟地黃枸杞子甘菊花
已上方皆煉蜜丸桐子大米飲湯下酒亦得
諸風例
風氣與太陽俱入行諸衇俞散於分肉之間與衛氣相
干其道不利故使肌肉慣脹而有瘍衛氣有所凝而
不行故其肉有不仁也癘者有榮衛熱附其氣不清
故使其鼻桂壊而色敗皮膚瘍潰風寒客於脉而不
去名曰癘風或者曰寒熱癩本癘風又云因而露風乃
生寒熱亦癘風也
易老祛風丸
治疥癩經云風中血脉而成癘風癘風即癩也
黃耆枳殼防風芍藥甘草生地黃
熟地黃地骨皮枸杞子
右九味木臼杵為細末煉蜜丸桐子大空心白湯下
五十丸此藥與摩風膏子外治相表裏
御方祛風丸
生地黃熟地黃防風甘草枳殼
芍藥枸杞子地骨皮
右細末煉蜜丸桐子大每服三十五丸温酒下
烏白散(治大風徧身生瘡累醫不效者)
白花蛇(酒浸焙乾三兩)烏蛇(同上)地龍(三兩去土)
白芷(二兩)細辛(去上)天麻(各一兩)荆芥(二兩)
當歸(一兩)蔓荆子(二兩)苦参(二兩)杜蒺藜
不灰木菖蒲天門冬(去心)紅芍藥
定風草川芎胡麻子(炒)何首烏
木鱉子(去皮油)羌活草烏頭
蒼术(製各二兩)威靈仙(去上)甘菊花沙苑蒺藜
木賊甘草沙参紫参(各二兩)
治細末每用二三錢温酒調服日二三服忌動風之
物并房事
大僂方陽氣者精則養神氣則養筋開闔不得寒氣從
之乃生大僂
羌活防風細辛附子當歸甘草
川芎續斷白芍白术桂麻黃
黃耆熟地黃
此藥當與魯山骨碎補丸相表裏
仲景旋覆花條下注痤疿二證
龍蛇散
治風虚頑麻遍身白癜紫癜癮疹痒痛者
白花蛇(去骨炒)烏稍蛇(去骨炒)萆薢
天麻骨碎補金毛狗脊自然銅(醋淬)
黃耆楓香(研)地龍(去土)草頭烏(塩水浸各一兩)
乳香沒藥(各三錢)麝香(二錢)
右細末酒糊丸桐子大每服一十五丸酒下食後為
細末酒調亦得内有佐經丸亦可例草烏後
復肌丸
治肺氣赤白癜蜜痒耳鳴癱瘓口眼喎斜
白花蛇(酒浸去骨)烏蛇(同)天麻牛膝(酒浸一兩)
白附子(炮)白殭蠶(各一兩半)白芷(一兩)
右為細末煉蜜丸桐子大硃砂為衣每服二十丸温
酒下
退風散
治痺肺風攻注皮膚癮疹痛痒一切肺風
苦参白蒺藜
右等分為細末酒調下食後
黃蘗例
大鳳髓丹
半夏(炒)木猪苓茯苓紅蓮蘂
黃蘗(炒二兩)縮砂仁(一兩)甘草(半兩)益智仁(各一錢半)
治心火狂陽大盛補腎水真隂虛損心有所欲逮於
盛動應之于腎疾於施世固真元䧏心火益腎水大
有神效
正鳳髓丹
黃蘗(二兩)縮砂仁(一兩)甘草(半兩)
經云腎惡燥以辛潤之縮砂味辛以潤腎燥又云急食
苦以堅之黃蘗味苦以堅腎水又云以甘緩之甘草
味甘以緩腎急又云甘補之甘味以生元氣古人云
瀉心者非也乃瀉相火益腎水之劑若以黃蘗瀉心
火則黃連當瀉何經(二藥並用酒主糊為丸如桐子大温酒下三十丸晨服)
小鳳髓丹(一名養真丹)
甘草(一兩)黃蘗(二兩)
梔子金花丸即活人解毒湯也
加蘆會沈香為蘆會丸青黛為衣去大黃加防風
為五黃丸加連翹為連翹金花丸蘆薈丸治小兒
疳熱發黃糊丸黍米豆大温水下二十丸無時
解毒丸
治大小積熱咽㗋目赤癰腫心忪不安中暑發熱渴
寒水石(一兩六錢)青黛(八錢)石膏(一兩一錢已上各研細)
右和勻蒸餅丸鷄頭子大每服一二丸新水化下薑
湯亦得
拔毒丹(一名拔毒散)
治肉色變赤四肢胞背游走焮熱腫痛
黃栢甘草(各一錢)石膏(二錢)寒水石(七錢)
右細末水調掃
海藏云子觀此方極有理不惟外治内治亦效量兒大
小以水調服方寸匕更與掃之内外俱治也凝水泄
腎石膏泄三焦大熱黃蘗又治命門相火之本甘草
以消毒緩急所以多效故入小鳳髓丹例
固元丹
治血枯大脱血崩中漏下不止房屋過度氣竭肝傷
五心煩熱或勞保真益血脉尺中及三部而實膏粱
有餘者主之
黃蘗(四兩)生地黃(三兩)縮砂仁(二兩)益智仁(一兩)
甘草(生用二兩)
右為極細末滴好醇酒為丸桐子大每服三十丸空
心淡益湯下漸加至八十丸以意消息治之加真續
斷二兩治心火加黃連一兩治風加當歸川芎各一
兩代赭為衣
易老珍珠丸
黃蘗(二兩)蛤粉(二兩)
右剉黃蘗新瓦上炒細末水凢塩酒温任下治陽盛
隂虚精不禁之竒方也
祕真丸
紅蓮蕊(一兩)益智子(一兩)猪苓(半兩)縮砂仁(一兩)
半夏(半兩)黃栢(一兩)茯苓(一兩酒浸隂乾)
右細末蒸餅丸桐子大每服五十丸空心米飲下
保真丸(脱精命門相火盛服此方上之)
黃蘗黃連黃岑梔子大黃縮砂仁
甘草生地黃白茯苓益智人参
地骨皮蓮子皮
右為細末生地黃汁糊丸桐子大
賀蘭先生解毒丸(一名保命丹一名化毒丹)
善治毒諸藥山嵐瘴氣魚果肉麫萊毒冬丹毒夏月
暑毒傷寒餘毒小兒疹瘡㿀毒熱毒㗋痺急毒凢有
名之毒悉皆治之
黃蘗管仲茯苓藍根乾葛地黃
雄豆甘草滑石縮砂隂地厥
薄荷(各二兩)山豆根土馬鬃豆粉
益智大黃寒水石(生)紫河車馬勃
龍膽白殭蠶百藥煎山梔子(各一兩)
右為細末煉蜜丸每一兩作十丸細嚼新水下一丸
津嚥亦得小兒驚風薄荷湯下或蜜水浸蒸餅
為丸亦可夏月尤宜時服永無熱病冬服無傷寒
㫺云賀蘭仙人也有日帝問曰朕聞卿能點化瓦爍
為黃金然否公雍容對曰陛下貴為天子冨有四海
臣願以堯舜之道點化天下帝慚子嘗以此推之
先生望明君猶存此心術後之人當如何耶
清心丸
黃蘗(生二兩)麥門冬龍腦
一法加天門冬黃連右細末煉蜜丸桐子大每服
十丸麥門冬酒下薄荷湯亦得
錢氏瀉心湯(瀉丁也)𨗳赤散(瀉丙也)
火府丹(丙丁俱瀉)
黃芩(一)黃連(一)生地黃(二)木通(三)
右細末蜜丸桐子大每服二三十丸温水臨卧
經進十精丸
賜紫金魚袋監中岳重福宫臣覽諸方一千餘卷檢
見此方其功大如臣服半料多病眼昏而復明氣衝
而實四肢輕徤百節舒暢萬病消除臣今進方於後
(皇祐二年正月進)
枸杞(天之精)熟地黃(地之精)乾山藥(土之精)兔絲子(金之精浸)
桂(木之精)栢子仁(隂之精)甘菊花(陽之精)肉蓯蓉(水之精浸)
茯苓(千年之精)漢椒(火之精)
右件十味各揀淨擇製造如法搗羅為細末就藥酒
打糊為丸桐子大每服二十丸茶酒塩湯任下空心
日進二服男子元氣損耗精神虚弱面色痿黃肢體
疫乏臍腹久冷五淋損傷夜夢遺精五勞七傷上實
下虛行步艱難小腸疝氣腎虛脚弱及婦人子宫久
冷血氣滯多真胎石結飲食無味四肢沈困夜夢難
分臍腹虛痛心疼頭痛此藥服之立有神效
神仙六子丸
治男子血氣衰敗未及五十歲髮班白若服此藥百
日黑如漆
兔絲子金鈴子枸杞子覆盆子
五味子蛇床子何首烏舶茴(各一兩)
牛膝地骨皮木瓜(各一兩)熟地黃(三兩)
右蜜為丸每服五十丸空酒下要髮黑前件藥内别
加人参茯苓石菖蒲各一兩忌蘿蔔生韮薤菜蒜
十補丸
治男子腎藏虚精氣寒滑婦人血海冷經衇不調除
寒濕養脾胃手足温和
玄胡索胡蘆巴破故紙茴香川芎
附子桂當歸紫巴戟
肉蓯蓉
右等分酒糊為丸每服三五十丸温米飲下空心食
前酒塩湯亦可
神虚五味子丸(主治修製並見局方)
治婦人五淋小便赤
古方鹿角霜丸乃驪珠太和之祖也並見湯液本草白
膠條下白膠阿膠皆鹿角膠也
太和膏
劉快活仙進方補其壮下元治本藏虚弱進食強筋
骨助脾胃補損傷久服延年益夀長生不老消除百
病
當歸(酒浸)川芎(四兩)蓯蓉(酒浸四兩)舶茴(六兩)
川楝子破故紙猪實子遠志(去心)
白术(各二兩)䓤白(十根)韮子(三兩)胡桃(五十箇切作片)
黃蠟(一兩半)白茯苓枸杞子胡蘆巴(各三兩)
右用鹿角三十斤東流河水三十擔銅灶鐵鍋二隻
靠鹿頂截角用赤石脂塩泥於截動處塗固之勿令
透氣於甑内煎一炊時用馬藺刷就熱湯刷去鹿角
上血刺塵垢訖可長三四寸截斷鹿角外將前件藥
一十六味拌和勻停先鋪一層角於鍋内角上鋪一
層藥如此勻三層鋪之將河水添在藥鍋内其水於
角上常令高三寸無烟木炭熬令常小沸勿令大沸
外一鍋内專將河水煎湯亦勿令大滾如藥鍋内水
積下却與熱湯内取添上令三寸却取河水添在熱
湯内續續倒添至二十四時住火候冷時將鹿角撈
出用白絹濾取汁其藥滓不用外將藥汁如煎法再煎
更不用加水如膏滴水不散凝結方成
驪珠丹
鹿角霜白茯苓(一斤)澤瀉(四兩)白龍骨(二兩水飛)
再同為細末以醇酒一斤鎔開太和膏六兩入煉蜜
四兩更熬令勻搜和前藥成劑丸如桐子大每服三
十七丸空心温酒下漸至百丸其效不可具述海藏
云大抵益陽之藥本為命門相火衰陽事不舉有誤
子孫計故聖賢著書立意扶虚補不足也後人躭嗜
色慾喪身夭命惜哉
腎氣内消丸
山茱萸食茱萸馬藺花川楝子(炒)
陳皮吳茱萸茴香木香(各等分)
右為細末醋糊丸桐子大每服二三十丸空心塩湯
送下
又方
青皮川烏葫蘆巴萆撥木香
茴香紅皮破故紙桃仁(各等分)
右細末酒糊丸桐子大每服三十丸塩湯下
金鈴子丸(治小腸氣疼不已或腫徧火)
金鈴子茴香當歸葫蘆巴蝎稍(各等分)
右為末酒調下一二錢
枳殼五倍丸(治痔漏)
枳殼(炒)五倍子(炒各等分)
右蜜丸空心温酒下三五十丸一本枳殼五兩五倍
子一兩蜜丸米飲下
碩夫枳殼茴香丸
枳殼(二兩麫炒去攘另為末)茴香(一兩另為末塩炒)
好酒半碗入茴香末熬成膏子次入枳殼末丸桐子
大却用龍骨末一二兩磁鉢内培養服時去龍骨末
每服三十丸塩湯任下
又一法用
枳殼(二兩)茴香(一兩)龍骨(半兩)
酒糊為丸如用噙五味子數枚嚥津
香殼丸
枳殼(麩炒去皮)茴香(炒黃各等分)
右為細末酒糊丸桐子大空心酒下二三十丸亦得
局方桔梗枳殼湯(主治修製並見本方)
易簡枳殼湯
服之縮胎易産姙婦臨月服之特有神效丈夫婦人
寬中下氣治腸中諸痛尤得其宜
枳殼(五兩)甘草(五兩)
右㕮咀每服四錢水一盞煎至六分去滓熱服或為
細末更加香附子一兩尤妙如丈夫婦人冷氣攻
刺肋疼痛加䓤白二寸火煨入煎藥服能飲者細嚼
䓤白熱酒調下服之如胞膈氣閉飲食不進䓤白
湯調服腎氣腫痛煨䓤白二寸茴香一大撮同嚼
熱酒服若久久服之永不發動如腰背氣痛用䓤
白湯調服訖即卧少時旋能作效脚氣發動空心熱
湯調服婦人因脾寒血閉成塊熱酒服之産後
血氣不和熱湯調服心腹氣痛口吐清水飲食不消
胞膈䐜脹䓤白湯調服冷物傷脾發痛無時胡椒
煎湯調服大小便祕煎白牽牛湯調服婦人血暈
兩太陽痛頭旋欲倒者煎艾湯調服婦人經衇不
行手足發熱或身潮熱先用䓤白湯次用蒲黃湯調
服若經脉不調脾胃稍壮者當用大聖散服之數有
神效若經血不調血藏疼痛者當用小温經湯以當
歸附子二味等分白水煎服
小兒面黃胃冷吐食煎木瓜湯調服
一者因而飽食筋脉横解腸澼為痔
二者因而大飲則氣逆肺氣舉故氣逆而上奔
三者因而強力腎氣乃傷膏骨乃壞強力入房骨乏
體枯
金匱要略水氣病脉證治(後代名醫諸書所說皆取此以為法)
師曰病有風水有皮水有正水有石水有黃汗風水
其脉自浮外證骨節疼痛其人惡風皮水其衇亦
浮外證跗腫按之没指不惡風其腹如鼓不可當發
其汗正水其脉沈遲外證自喘石水其脉自沈外
證腹滿不喘黃汗其脉沈遲身體發熱胞滿四肢
頭而腫久不愈必致癰腫也脉浮而洪浮則為風
洪則為氣風氣相擊身體洪腫汗出乃愈惡風則虚
此為風水不惡風者小便通利上焦有寒其口多涎
此為黃汗太陽病脉浮緊法當骨節疼痛而反不疼
身體反重而酸其人不渴汗出則愈此為風水惡寒
者此為極虚發汗得之渴而不惡寒者此為皮水身
腫冷状如周痺腦中渴不能食反聚痛暮燥不眠此
為黃汗痛在骨節欬而喘不渴者此為脾脹其状
如腫發汗則愈然諸病此者渴而不便小便數者
皆不可發汗裏水者一身面目洪腫其脉沈小便不
利故令病水假如小便自利亾津液故令渴也跌
陽脉當伏今反緊本自有寒疝瘕腹中病醫反下之
下之即胞滿短氣也跌陽脉當伏今反數本自有
熱消榖小便數今反不利此欲作水寸口脉浮而
遲浮脉則熱遲脉則潛熱潛相搏名曰沈跌陽脉浮
而數浮脉則熱數脉則止熱止相搏名曰伏沈伏相
搏名曰水沈則絡脉虚伏則小便難虚難相搏水走
皮膚即為水矣寸口脉弦而緊弦則衛氣不行即
惡寒水不洽流走在腸間少隂脉緊而沈緊則為
痛沈則為水小便則難沈得諸沈當積有水身體腫
重水病脉出者死夫水病目下有卧蠶面目鮮澤
脉伏其人消渴病水腹大小便不利其脉沈絶者有
水可下之問曰病下利後竭飲水小便不利腹滿
目腫者何也答曰此法當病水若小便自利反汗出
者自愈心水者其身重而少氣不得卧煩而燥其
人隂腫肝水者其腹大不能自轉側脅下腹痛時
時津液微生小便續通脉水者其身腫小便難時
時鴨溏脾水者其腹大四肢若重津液不生但要
小氣小便難腎水者其腹大臍腫腰痛不得溺隂
下濕如牛鼻上汗其足逆洽面皮瘦師曰諸有水
者腰以下腫當利小便腰已上腫當發汗愈師曰寸
口脉沈而遲沈則為水遲則為寒寒水相搏趺陽脉
伏水榖不化膽氣衰則鶩溏胃氣衰則身腫少隂脉
細男子則小便不利婦人則經水不通經為血血不
利則為水名曰血分問病者若水面目身體四肢
皆腫小便不利師曰脉之不言水及言胞中痛氣上
衝咽状如炙肉當微欬喘審如師言其脉何類師曰
寸脉沈則為水緊則為寒沈緊相搏結在關元如時
當盛年或不覺陽衰之後榮衛相干陽損益隂盛結
寒微動緊氣上衝咽㗋塞噫脅下急痛醫以為留飲
兩天下之氣上衝緊不去而病不除後重吐之胃家
虚損咽燥欲飲水小便不利米穀不化面目手足浮
腫又與葶藶丸下當時如小差食飲過度腫復如初
胞脅攻痛象若奔豚其水揚溢則浮動喘逆當先攻
擊衝氣全止治欬上其脅自差先治新病病當在後
風水脉浮自重汗出惡風者防己黃茋湯主之腹
痛加芍藥風水惡風一身悉腫脉浮不渴續自汗出
而無大熱者越婢湯主之
麻黃(去節六兩)石膏生薑(二兩切)棗(十五枚擘)
甘草(炙二兩)
右㕮咀五味以水六升先煮取麻黃再沸去上沫内
諸藥煮取三升去查分温三服惡風者加附子一枚
炮古今錄驗云風水加术四兩
皮水為病四肢腫水氣在皮膚中四肢聶聶動者防己
加茯苓湯主之
防己(三兩)黃茋(三兩)桂枝(去皮三兩)茯苓(去皮六兩)
甘草(炙二兩)
右五味㕮咀以水六升煮取二升去滓分温再服
裏水越婢加术湯主之(方見脚氣中)
又甘草麻黃湯亦主之方
甘草(炙二兩)麻黃(去節八兩)
右二味㕮咀以水五升先煮麻黃去查沫内甘草煮
取三升去查温服一升重覆汗出不汗復服慎風寒
水之為病其脉沈小屬少隂浮者為風無水虚脹者為
氣水發其汗即已脉沈者宜附子麻黃湯浮者宜杏
子湯
附子麻黃湯
附子(二枚炮去皮臍切作八片)麻黃(去節三兩)甘草(炙三兩)
右三味㕮咀以水七升先煮麻黃再沸去上沬内諸
藥煮取二升半去查温服八合日三服
杏子湯(未見恐是麻黃杏仁甘草石膏湯也)
厥而皮水煮蒲炭散主之(方見消渴中)
師曰黃汗之為病身體腫(一作強)發熱汗出而渴状如
風水汗沾衣色正黃如蘗汁脉自沈問曰從何得之
師曰以汗出入水中浴汗從孔中入得之黃吁黃耆
芍藥桂枝苦酒湯主之
黃耆(五兩)芍藥(三兩)桂枝(去浮皮三兩)
右三味㕮咀以水七升苦酒一升相和煮取三升去
查温服一升當心煩也至六七日乃解若心煩不止
者以苦酒阻故也一方用美清醖代苦酒
黃汗之為病兩頸自冷假令發熱此屬歴節食已汗出
又身常暮卧盗汗出者此榮氣也若汗出已反發熱
者久久其身必甲錯發熱不止者必生惡瘡若身重
汗出已輙輕者久久必身瞤瞤即胞中痛有又從腰
已上必汗出下無汗腰下弛痛如有物在皮中状劇
者不能食身疼重煩燥小便不利此為黃汗桂枝加
黃耆湯主之方
桂枝(去浮皮)生薑(切)芍藥(各三兩)甘草(炙二兩)黃耆
右㕮咀入棗一十二枚擘以水八升煮取三升去查
温服一升須臾飲熱稀粥一升餘以助藥力温覆取
汗若不汗者更服之
師曰寸口脉遲而澁遲則為寒澁則為虛不足陽脉
微而遲微則為氣遲則為寒寒氣不足則手足厥冷
手足厥冷則榮衛不利榮衛不利則腹滿胞鳴相逐
氣轉膀胱榮衛俱勞陽氣不通則身冷隂氣不通則
骨疼陽前通則惡寒隂前通則痺不仁隂陽相得其
氣乃行大氣一轉其氣乃散實則失氣虛則遺溺名
曰氣分氣分心下堅大如盤如旋杯水飲所作桂枝
去芍藥加麻黃附子細辛湯主之方
桂枝(去浮皮)生薑(切各二兩)大棗(二十枝)甘草(炙二兩)
麻黃(去節二兩)細辛(二兩)附子(二枚炮去皮破八片)
右㕮咀以水七升先煮麻黃再沸去沬内諸藥煮取
二升去查分温三服當汗出如蟲行皮中愈
心下堅大如盤如旋杯水飲所作枳實湯主之方
枳實白术(各三兩)
右二味㕮咀以水五升煮取三升去查分温三服腹
中耎即當散也
附方
夫風水脉浮為在表其人或頭汗出表無他病二者但
下重故知從腰以上為和腰以下當腫及隂難以屈
伸防己黃茋湯主之方(方見風温中出外臺祕要)
海藏水氣問難
經云諸水身半以下腫者當利小便身半以上當發汗
經云身半以上天氣主之身半以下地氣主之天氣
主之者其在皮也其在皮者故汗而發之
問肌肉之外皮膚之裏首至足一身皆腫者當作何
治答曰亦宜汗之也與身半以上同法身半以上汗
之者尺寸之天地也故汗之肌肉之外皮膚之裏一
身盡腫者從天而汗之此表裏之浮沈凢治之法當
如是也肺心肝腎中州已上俱宜汗中州以下皆宜
汗如小便利而渴不宜汗不宜下以其重亾津液故
也問曰仲景云腎隂脉緊而沈緊則為痛沈則為水
小便則難脉得諸沈當附骨身體腫重水病脉出者
死王叔和云水氣浮大即延生二者不同何也答曰
少隂證當沈故脉出者死也此水附骨以當沈而下
出則當微出本部即是得生也此箇出字出本部之
外故死也經云隂陽俱虚脉出者死與此同意水氣
斗大即延生者總而言之也五臟六腑上下表裏及
諸部分俱在其中矣此隂盛而陽虚也故暴出者死
何以然少隂沈知周身無陽也水病滯塞不通脉暴
出何以周流捨一身養育一體故死也腹上腫者
屬戲隂腰腫者屬腎
海藏集仲景水氣例(水氣源流並出素問水熱穴論)
高低内外輕重表裏隨經補瀉要當謹察肺胃腎三
經病即差也
仲景葶藶大棗瀉肺湯(治喘𠻳痰涎面目浮腫)
甜葶藶苦葶藶(等分)大棗
仲景枳术湯治心下水結如盤
仲景牡蠣澤瀉散治腰已下有水氣
仲景生薑瀉心湯治兩脅水氣腹中雷鳴
仲景甘草附子白术桂枝湯治隂證自汗身微腫風濕
相搏小便不利
仲景真武湯治少隂三二日不已至四五日腹痛小便
不利四肢沈重疼痛則不利此為水氣其人或欬或
小便利不利而嘔者
仲景十棗湯
大戟芫花甘遂(各等分)
三花神祐丸
十棗湯加牽牛大黃輕粉水丸
除濕丹
神祐丸加乳香沒藥
玄青丹
神祐丸加黃連黃栢青黛
右已上四味藥極有毒不可輕也
趁痛丸
大戟甘遂白芥子大麥麵(各二兩)
右三味藥為末拌和勻作餅大慢火炒黃熟再為細
末用大麥麵一兩同上拌勻糊丸桐子大空心冷酒
下十丸至十五丸
明理趁痛丸
治腳氣上攻風毒走注疼痛神效又治水氣浮腫
白芥子(生末)肥甘遂(生末)大黃(生末各一兩)
右件用白麵一兩半滴水丸作餅子&KR1572;令黃不可過
焦為末醋糊丸桐子大冷酒下二十丸無時量虚實
加減
水氣下為跗腫上為喘呼不得卧者標本俱病故肺為
喘呼腎為水腫肺為逆不得卧者分為相輸俱受者
水氣之所畱也
伏梁水氣日華子云在本草羌活條下
五皮散
生薑皮陳皮茯苓皮桑白皮大腹皮
一法加牽牛(各等分白水煎)
海藏老人法
調胃白术澤瀉散
治痰病化為水氣傳為水鼓不能食
白术澤瀉芍藥陳皮茯苓生薑
木香㯽榔
一法加白术本藥各半治臍腹上腫如神心下痞者
加枳實下盛者加牽牛
紫菀散
木香人参白术鐵腳紫菀川芎(各二兩)
右麤末生薑烏梅煎次日又一服
夫水氣者胃土不能制腎水逆而上行傳入于肝故令
人腫治者惟知泄水而不知益胃故多下之強令水
出不依天度流轉故胃愈虛食不滋味則發而不能
治也莫若行其所無事則為上計不可不知
仲景十棗湯治太陽中風吐下嘔逆者可攻也若病懸
飲者此湯亦主之
芫花甘遂大戟(等分末)
右大棗十枚水一升半煮取八合去查内諸藥強人
一錢七弱者只半錢七温服之不下明日再服下後
以粥補之
胡洽方治支飲澼飲於十棗湯中加大黃甘草五兩同
煎服之故以相反之劑欲其上下俱去也郁李仁
破澼氣能下四肢水大抵去水藥多泄熱當求脉
之虛實下之叔和云水氣浮大即延生沈小命殂
須努力
水氣求責法有沈而有力有沈而無力
有浮而有力有浮而無力
中得之亦有有力無力
水氣脉并藥
腑沈大腸浮
大腹皮茯苓甘遂大戟芫花
旋覆紫菀陳皮桑皮杏仁
木香葶藶麻黃梔子芍藥
生薑皮白术
心沉小腸浮
桂枳實牽牛芍藥木通
脾沈胃浮
白术芍藥生薑赤小豆棗㯽榔
黃耆甘草石膏
肝沈膽浮
川芎芍藥細辛
腎沈膀胱浮
澤瀉茯苓猪苓白术木通燈草
通草牡蠣滑石澤蘭附子葶藶
瞿麥車前防己
化水丹(止消渴化停水)
烏頭(大者四箇炮)牡蠣(燒兩)蛤粉(六兩)
右細末醋糊丸桐子大冷水下三五十丸飲水一擔
者一服愈
易老云益火之源以消隂翳則便溺有節烏附之類是
也壮水之主以制陽光則渴飲不思蛤蠣之類是也
取瘡跟中痛例
子和泄水丸改名大智丸泄水散改名大智散藏用丸
加減例
局方神助散(治十種水氣小便浾澁大便自利)
葶藶(炒香另研二兩)牽牛(炒末二兩五錢)澤瀉(三兩)
猪苓(去黑皮二兩)椒目(一兩五錢)
右細末每服三錢匕䓤白漿水入酒調下次以䓤白
湯投之忌麵塩等物大小便利後大宜將息斷塩房
室三年男子疳瘡或痛在莖之竅或在竅之標皆
手足太陽不利熱毒下傳入手足厥隂故為紫黑色
作蝕瘡壊其莖而死以子和泄水丸散𨗳其濕毒無
不愈者如已成瘡先泄其根蒂次從標而外治以䓤
白黑豆汁渫洗拭乾以黃連木香蜜陀僧乾胭脂之
類細末塗之如内潰膿不出以追膿散上之後竅如
膿少可用黃連木香胭脂等貼之
泄水丸散亦能治足跟中痛腎主濕濕主痛故大泄之
而愈以去其濕也丙傳壬壬傳一一與庚合故以
水泄丸泄之則愈
涌水風水石水之源
隂陽結邪少隂少陽名曰石水小腹腫三陽獨至者是
三陽并至由此則但有陽而無隂也石水者謂冬月
水水如石之時故曰石水也火墓於盛冬陽氣微微
石水而死也(腎肝並沈為石水並沈為風水)
帝曰有病腎氣者面跗腫然壅害可刺否岐伯曰虚不
當刺不當刺而刺後五日其氣必至帝曰其至何如
岐伯曰至必少氣時熱時促胸背上至頭汗出手熱
口乾苦渴小便黃日下腫腹中鳴身重難以行月事
不來煩而不能食不能正偃正偃則欬病名曰風水
論在刺法中帝曰願聞其說岐伯曰邪之所凑其氣
必虚隂虚者必凑之故少氣時熱而汗出也小便黃
者小腹有火也不能正偃者胃中不和也正偃則欬
其上迫肺也諸有水氣者微腫見於目下也帝曰何
以知之岐伯曰水者隂也目下亦隂也腹者至隂之
所居故水在腹者必使目下腫也真氣上逆故口苦
舌乾卧不得正偃正偃則欬出清水也諸水病者故
不得卧卧則驚駭則欬甚也腹中鳴者病本於胃也
薄胃則煩不能食食不下者胃脘隔也身重難以行
者胃脉在足也月事不來者胞脉閉也胞脉者屬心
而絡於胞中今氣上迫肺心氣不得下通故月事不
來也帝曰善帝曰諸水皆生於腎乎岐伯曰腎者壮
藏也地氣者屬腎而生水液也而隂勇而勞苦則腎
汗出腎汗出逢於風内不得入於臟府外不得越於
皮膚客於元府行於皮裏傳於跗腫本之腎腎名曰
風水帝曰少隂何以主腎腎何以主水岐伯對曰腎
者至隂也盛水也肺者太隂也少隂冬脉也故其本
在腎其未在肺皆積水也帝曰腎何以聚水而生病
岐伯曰腎者胃之關也關門不利故聚水而從其類
也上下溢於皮膚故為附腫者腫腎水而生病也隂
陽别論云三陽結之為水(注云脾腑之寒無脉結脾肺寒結化為水)此但
二隂而少腎一隂也湯液醪醴論云三焦閉溢水道
不通水滿皮膚身體痞腫潔淨府治水之法也平
人氣象云頸血衇動喘疾咳曰水月窠微腫如卧蠶
起之状曰水足脛腫曰水此上下之别也帝問岐
伯曰水與膚脹鼓脹覃石瘕石水何以别之岐伯曰
水之起也目窠上微壅如新蠶卧起状状其頸脉動
時欬隂股間足寒脛壅腹乃大其水已成也以手按
其腹隨手而起如裹水之状此其候也諸水大抵
胃土不能制腎水凢治水者人惟知治水而不知
補胃如補胃多失之壅滯當用何法本草云赤小豆
治水腫通氣補脾胃
神方
烏雞子一箇去頂取清黃汁調膩粉一大錢令勻内
殼中以蒸餅劑裹之蒸熟去殼取熟黃二葶藶等分
炒為末與上併黃蒸餅等和丸如豆大每服三五十
丸車前子湯下小便澁不通煎瞿麥湯下
又方治單腹脹水氣
右隔紙炒苦葶藶二錢細末無根水下
百一方卒大腹水腫
青雄鴨以水五升煮取一升飲盡厚覆取汗
食治十種水氣不差垂死
以青頭鴨一隻治如食法細切和米并五味煮令極
熱作粥食之
又法治水氣脹滿小便澁
白鴨子一隻去毛腸洗饋飯半升與椒薑同釀鴨腹
中縫定如法蒸熱食之
又法治十種水氣垂死
鯉魚一頭重一斤者和冬瓜䓤白羔食之
治鼓氣方
滑石(一錢)槐花(一錢半)輕粉(一錢)
右不犯鐵器為細末服生地黃自然汁生薑自然汁
停滴在藥中為丸桐子大一日服三丸次日服四丸
五日以來早晨只一服用生地黃汁温送下小便中
水盡為度得睡後日服嘉禾散十日永不再發
胞轉小便不通非小腸膀胱厥隂之氣也蓋因強力房
事或過小便以致此疾非可利之藥所能利之也法
當治氣宜以
沈香湯主之方
沈香木香(各一錢)
右為細末煎陳皮茯苓湯調服空心食前服
錢氏塌氣丸
胡椒(一酒)蝎稍(半兩)
右為細末麵糊丸粟米大每服五七丸至一二十丸
陳米湯下無時
木香塌氣丸
木香胡椒(各二錢)蝎尾(半兩)枳實(一兩)
郁李仁(四錢)白牽牛(一兩)木香(半兩)
㯽榔(半兩)
右為細末飯丸菉豆大每服十丸至十五丸陳皮生
薑湯任下
木香散(治單腹脹)
木香青皮白术薑黃草豆䓻(以上各半兩)
阿魏(一兩)蓽澄茄(一兩)
右細末醋糊丸菉豆大每服二十丸生薑湯下
又方治鼓氣
大蝦蟆一箇新瓦二箇相合麻繩纏定盛在内塩泥
固濟厚令慢火燒之成灰存性温酒調服三五錢
折傷例
乾城劉家接骨丹真方
虎骨(一兩半)當歸生硫黃(半兩)附子(炮一兩)
川烏(一兩炮)澤烏(炮一兩)白附子官桂
陳皮青皮金毛狗脊(一兩去毛)骨碎補(一兩炮)
川棟(一兩)縮砂(一兩)赤芍藥(四兩)自然銅(四兩火煆醋淬七次)
木鱉子(一兩去皮油)乳香(半兩)沒藥(半兩)半兩錢(碎一兩)
羊脛骨(一兩炙)狗脛脊骨(一兩炙黃)蓯蓉(一兩酒浸焙)
牛膝(酒浸一兩)川芎(一兩)
右二十五味為細末為二七分細者每服一錢酒調
温服三分小黃米粥為丸桐子大温酒下二三十丸
隨病上下食前後間服之
接骨丹
治從高墜下馬踏車碾筋斷骨碎痛不可忍接骨續
筋止痛活血
鵬砂(一錢半)定粉(一錢)當歸(一錢剉)
右麄末煎蘇木湯調下二錢服訖時時服蘇木湯投
之
接骨丹(治打撲損傷但筋體不斷皆治之)
乳香(半兩碎)當歸(酒浸一宿焙乾用)威靈仙(酒浸宿焙)
骨碎補(去毛酒浸日乾)兔絲子(酒浸一宿)龜殼(酒浸)
龍骨(酒浸)虎骨(酒浸酥炙以上各半兩)
右為細末蠟丸彈子大十歲以下服半丸二十歲以
上服一丸好酒三盞煎用柳篦子攪勻和查只一服
不得再服恐遇節必至蘆節後用貼藥
貼藥
黃松栢(一兩)乳香(研半兩)沒藥(三錢半)
右細末用麵油調勻攤在緋帛上貼傷處用綿竹篦
夾定封須要子細對得骨正更用紙封
神仙正骨藥黑金散
半兩錢(一百文足炭火燒醋淬)水蛭(炒黃半兩)
自然銅(半兩醋淬)乳香(半兩)
沒藥(一兩)麝香(一錢)
右細末四十以上服半錢四十以下服一字二三服
即效如蘆節用生薑自然汁温酒一盞調服
如腰已上損折食後腰已下食前若骨不損者藥自
吐出無忌繆刺云人有所墮惡血留出腹中脹滿
不得前後先飲利藥此上傷厥隂之絡刺足踝之下
然骨之前血&KR0008;出血刺足胕上動脉衝陽胃之原刺
入同身寸之三分留五可炙三壮不及刺三毛上各
一痏見血立已左刺右右刺左謂大敦穴厥隂之井
也其後議論當在此條下
初虞世治從高墜下及打撲内傷神效
麝香水蛭(各一兩)
右剉炒令烟出研為末酒調一錢當下畜血未止再
服其效如神
梅師方打撲傷損瘀血在内不散
蒲黃
右末酒調服産後惡血不下蒲黃水煎服日月未
足欲産蒲黃水調服
又一方法
大黃(一兩)當歸(二錢半)麝香(一字)生乾地黃(二錢)
右剉水煎或醋童子小便亦得
聖惠方(治胎落車馬筋骨疼痛不止)
延胡索(一兩)
右為末豆淋酒下二錢匕不計時
𨗳滯散
治重物壓傷跌或從高墜下發熱口内吐血下血出
不止或瘀血在内胞脹脹滿粗氣短
當歸(剉微炒三錢)大黃(剉炒三錢)
右細末豆淋酒調下二錢匕不計時候
又方治登高墜下打撲損傷或損骨不損骨者有瘀血
者
當歸(一兩)生地黃(一兩)川大黃(一兩)
穿山甲(炮另研半兩)
右粗末秤三錢好酒煎服水煎入酒亦得煎成調穿
山甲末一錢
又方
乳香(二錢)沒藥(三錢)當歸(三錢)自然銅(醋淬半兩)
木香(一錢)青皮(二錢半)白芍藥(二錢半)穿山甲(一錢炮)
右為細末酒調服
又方
萵苣子(一勺)黃米(半一勺)烏梅(去核二十個)
右細末蜜丸彈子大嚼一丸温酒化開亦得隨上下
用
正骨膏
川烏草烏南星半夏當歸芍藥
木鱉官桂白芷(已上各等分)
右細末黃蠟鎔開小油和勻前藥末熬成膏子炙軟
捏作餅子攤紙上貼損如前依常法固濟如法三日
一易神效
治腦骨破及骨折䓤白爛研和蜜厚封損處立效
一方䓤白黃米粉同炒為末醋調糊承暖封傷損處
接骨丹
沒藥乳香當歸川椒自然銅(醋淬)
紅芍藥骨碎補敗龜板(炙)虎骨
白芷(已上各等分)千金藤(郁里仁是也亦等分)
右細末化蠟半兩丸如彈子大每服一丸好酒半升
化開煎用東南柳枝攪散熱服
又方加龍骨川芎
此二味不加亦不妨若服藥人亾後骨折處如金色
圍之此方係黃大夫秘傳神驗
貞觀七年七月十三日唐相王珪進尉遲恭經驗傳到
針入肉不出者用之神效丁酉十一月五日第二來
人備細傳寫出箭頭方五月初四日尋下天仙子窠
木橜微動其根用水灌之回來至端午日早起不語
前去看根揖一聲曰先在此一木橜橜出背上至家
勿令婦人視之放乾用石杵臼之成劑丸如彈子大
緋絹袋盛之掛梁間勿令婦人見如用時置劑中以
裹肚繫之一伏時自出如至其皮不能出者撥開皮
肉自出也前出後不復瘡愈若登高墜下重物撞打
箭鏃力傷心腹胸中停積欝血不散以上中下三焦
分之别其部分以易老犀角地黃湯桃仁承氣湯抵
當丸之類下之亦有以小便酒同煎治之者更有内
加生地黃當歸煎者有大黃者又法虛人不禁下之
者以四物湯加穿山甲煎服妙亦有用花蘃石散以
童子小便煎或酒調服之者此藥與前寒藥正分隂
陽可不辨也若瘀血已去復元通氣散加當歸煎服
亦可又一法筋骨損傷用佐經丸之類或用草烏棗
肉為丸服之以諸行經者以其内無瘀血無故用之
藥性寒熱温涼不一惟智者擇之不可偏執也(此當在前)
(繆刺條下)
瘡瘍疥癬例
神仙太乙膏
治虛疾八法癰疽一切惡瘡軟癤不問年月遠近已
成膿未成膿貼之即效蛇蝎虎犬傷湯火刀斧所傷
並可内服外貼發背先以温水洗瘡拭乾用帛子攤
藥貼用水下血氣木通湯下赤白帶下當歸酒
下咳嗽喉閉纏喉風綿裹噙化一切赤眼貼太
陽穴後用山梔子湯下打撲傷損貼藥仍用橘皮湯
下腰膝痛貼吃塩湯下唾血桑白皮湯下諸
漏先以塩湯洗其瘡並量大小以紙攤藥貼之已
上藥每服一丸旋丸櫻桃大蛤粉為衣其藥可收十
年餘愈久愈烈神效不可言
玄参大黃白芷當歸肉桂
右用麻子油二斤浸春五夏三秋七冬十日濾去查
油熬得所次下黃丹一斤滴水中不散為度
善應膏
治楊瘍癰疽腫毒發腦發背發頥發髭或瘰&KR0659;結核
或膿血已出如此筭證并寒濕氣刺冷痺頑麻牙癰
外腫打撲閃挫金瘡杖瘡小兒頭面聚熱雜瘡蜈蚣
蛇蝎傷螫狗吠馬嚙或蜘蛛咬遍身成瘡腹脹大而
不可治者先飲生羊乳一杯後貼此藥大效及諸蟲
傷毒湯火漆瘡下注臁瘡深口内上白术細末訖後
貼此藥一切大小瘡癤藥到毒痛止排膿生肌滋
潤瘡口愈後常貼之落後急再貼之三五次後可以
滅絶瘢㾗婦人乳癰丸如桐子大新水下二十丸
難産敗血復痛每服一二十丸温水下凢貼瘡先以
熟湯洗去膿垢次以軟帛拭乾後用此藥貼之
小油(八十兩)黃丹(二斤)新柳枝(一斤)沒藥
乳香(各半兩)白芨桂白芷白斂
木鱉子當歸杏仁(各一兩剉如豆大)
右除乳香沒藥黃丹外餘藥浸七日炭火上用鐡鍋
熬令藥變色黃濾去不用澄清入黃丹用柳枝五寸
長如錢粗攪冷黃色變褐掇鍋在地又令柳枝攪令
烟出盡然後入乳香沒藥在内柳枝攪勻候冷傾磁
合内候藥硬切作塊乾以油紙包裹此藥春三月秋
八月合餘月不可
白龍膏(治一切惡瘡赤&KR0008;疼痛)
沈香(二錢半)白檀(一錢半)木香(一錢半)瓦粉(十四兩)
白茯苓(一錢半)白附子(二錢)白芨(二錢)白歛(半兩)
白芷(一錢半)桔梗(一錢)防風(二錢半)芍藥(二錢半)
當歸(半兩)白薇(一錢半)白术(一錢半)黃耆(二錢半)
川芎(一錢半)甘草(一錢)生地黃(一錢)瓜蔞根(錢半)
杏仁(浸去皮尖二錢)桑白皮(三錢)桃仁(炮去皮二錢)木通(錢半)
木鱉(去皮二錢半)人参(二錢半)獨活(一錢半)升麻(一錢半)
苦参(一錢)槐白皮(一錢半)零陵香(一錢半)清油(一斤)
右剉碎油浸七日夜内銀器内慢火煎候白芷黃色
綿濾去澄清於磁器碗中慢火煨動次下黃蠟一十
四兩攪勻次下瓦粉再攪勻慢火熬成膏用時旋攤
白絹上用
摩風膏(面瘡一切瘡疹腫毒主製並見御院方)
黃耆(一兩半)當歸芍藥白芷杏仁
桃仁白附白歛零陵香川芎
天麻子防風獨活木通龍腦
清油(一斤)黃蠟(夏十二兩冬九兩半)瓜蔞穣(一兩半)
仲景治婦人隂瘡蝕爛方
狼牙三箇㕮咀水煎去柤入醋一小鍾以綿濾湯瀝
患處四五次愈
又方以雄黃末傅之
御藥大紅膏
珠子青(一斤)白膠香(二兩)
右二味銀銅鍋内鎔開慢火不可火緊綿濾過後與
藥同熬
當歸(二兩)木鱉子(二錢碎)小油(二兩)
此三味同熬稍變色濾去柤下煎二味内攪勻下
乳香(半兩)沒藥(三錢)
同研細再下前四味都用綿濾過鍋内熬成不生手
攪勻攤紙上貼之
追膿錠子
雄黃(二錢)巴豆(一錢半)輕粉(一錢半)
右為細末油和作餅子生麵亦得
㬱鍼膏
雄黃(一錢)巴豆(一錢)蛇皮(一錢)信霜(一錢)
右用石臼研為膏
治大小癰癤無頭方
皂角刺鉞不拘多少右燒存性研為末酒調服即可
見烙處薄頭也此藥内亦可加穿山甲炮焦為末酒
調服之
治下疳先用張子和泄水丸泄去其根本後用此藥乾
上
黃連(半兩)滑石(半兩)定粉(三錢)蜜佗僧(二錢)
乳香(一錢)輕粉(少許)
右細末乾上或加乾胭脂或加木香㯽榔
蝕惡瘡方(非竒異惡瘡不可用)
銅綠(二錢)&KR1216;砂(一字)石膽礬(細研半錢)
生肌藥
龍骨虎骨烏魚骨白石脂乳香
惡瘡入腹心逆藥食不下
豆粉(半錢)乾胭脂(三分)定粉(三錢)
右細末新水調下神(交)
生肌肉
乳香(一錢)白芨(一錢)龍骨(一錢)凝水石(燒三錢)
滑石(一錢)沒藥(一錢)
右細末洗淨瘡上藥貼
銀絲膏
乳香(一兩)水銀(一兩錫死)硃砂(三錢)膩粉(半錢)
麝香(半錢)瀝青(五兩)小油(二兩)
右各研為細末定磁器内油熬沸下乳香末次下水
銀次下朱砂次下瀝青次下輕粉次下麝香熬成膏
勻傾水中洗令白色浸十日磁器内盛之緋帛攤貼
五枝膏
槐枝榆枝柳枝栢枝桑枝(已上各三寸四莖)
陳皮(二錢)蒼术(三錢)杏仁(三十箇)巴豆(去皮十四箇)
沒藥(一錢)當歸(三錢)木鱉(三十箇去皮)枳殼(三錢)
赤芍藥(三錢)人参(三錢)
右㕮咀好酒一升慢火煎令焦色濾去查下瀝青半
錢黃蠟五分黃丹四兩炒黑入前藥同熬成耎膏入
乳香二錢半輕粉一錢麝香半錢攪令勻帛攤貼之
治惡瘡或有小蟲
膽礬(一錢)龍骨(二錢)輕粉(一錢)虎骨(二錢)
白礬(二錢半)麝香(半錢)乳香(一錢)&KR1504;砂(二錢)
腦子(一錢)土蜂窩(二錢)露蜂窩(二錢半)雄黃(二錢)
右為細末刺破塩水洗看緊慢上藥神效
外臺治惡寒嗇似欲發背或已生瘡腫癮疹起方
消石(三兩)
右暖水一升和消令冷取冷故青布揲三重於赤處
方圓濕布搦之熱即頻昜立差
治疥癩癬(此方湯液所載摩風膏相似)
柏苓白膠當歸防風杏仁萆麻
黃蠟小油鉛丹(若有槐柳枝與摩風膏相似此物要較)
拈痛神應膏
乳香(研二錢)沒藥(一錢研)油(半斤)鉛丹(四兩)
當歸杏仁木鱉(各三錢)槐枝
柳枝(各半兩)
右熬成膏滴水不散放稍冷入乳沒末
金絲膏
珠子青(半兩)楓油(二兩)小油(一兩)
右熬成膏
肉紅散
凝水石(燒粉)黃丹
右同研細末
追膿去死肉生肌
白丁香&KR1342;茹雄黃(少許)
消腫痛
大黃黃栢
右細末温水調掃涼水亦可
又方
龍骨寒水石(燒)
右為細末先傅徧微用銅錄末再傅肉自下而不成
腫
丁瘡腫
白殭蠶
右為細末津調塗根自出
治瘡拏肉如蛇出數寸俗呼翻花瘡是也硫黃研細薄
傅之使縮
丁瘡垂死菊花葉一握搗汁一升下口即活如神冬無
葉用根
足跟瘡久不愈毒氣攻注
白术(不以多少為細末)
右將塩漿水温洗乾貼二日一換可以負重陟險
蝕惡瘡
銅綠(二錢)&KR1504;砂(一字)石膽礬(一錢)
右細末少上膏貼一法廻瘡加金頭蜈蚣一條非久
敗惡勿輕用之
㯽榔散
治癰疽瘡癤膿潰之後外觸風寒腫焮結硬膿水清
稀出而不絶肉凑空虛惡汁臭敗瘡邊乾及好肌不
生療疳痿惡連滯不差下疰膁瘡浸清不歛
黃連木香㯽榔
右各等分為細末貼藥
金瘡痛甚者
凝水石
右生為末小油調傅若唇口肉内有傷者粉乾上之
其痛立止一法内藥有金頭蜈蚣
治發疽發背已成瘡
寒水石入輕粉上出膿
治腦疽發背不可忍者
凝水石燒粉研細上之
治破傷血不止
大竈底懸黑灰(四兩)麝香(一錢)
右碾勻先令病人驚而使之氣怯速以此藥上掺捻
之主止不發以至乾者
治大小諸瘡不可者兼至内外膁瘡久不愈先以漿水
温洗拭乾上藥瘡乾小油調塗
羌活獨活白礬(枯各等分為細末)
治便癰外貼方
大黃牡蠣梔子白芥子小黃米麵
猪牙皂角
右等分細末小油調攤緋絹上貼之
治熱油燙火燒瘡疼不可忍
石膏搗末細研粉貼瘡
治一切傷見血
寒水石細末貼瘡即愈不疼
外㙜秘要治丁瘡
磁石搗為粉好醋酢和封其根立出差
小兒丹毒
黃芩細末水調服大人小兒毒亦然
婦人飲酒食魚兔發風等物臍下二隂俱生瘡男子同
治並見馬齒莧青黛條下服藥八正散等燒灰上瘡
法亦在此中
治背瘡肉長疾皮不及裹見風即成腫
寒水石(燒細末研)
右微傅上再用銅綠細末微上之肉即當下皮乃及
長而不作腫
蜘蛛咬徧身成瘡
青䓤葉一莖小頭作一孔盛蚯引一條掜兩頭不令
透氣搖動化也點咬處差
聖惠方治馬咬毒入心
馬齒莧煎湯食之
又方治翻花瘤
馬齒莧燒灰臘猪脂調䐘清疳洗瘡拭乾傳之日
三壯者玄明瀉之
王繼昌方治蝎螫毒不可忍
米粉(一兩)䓤白(三根細切)
右二味同炒焦研為細末以津唾蘸搽毒腫痛之處
外㙜秘要治五十年毒不愈塗熊膽取差神效諸方不
及此
千金方治百蟲入耳
杵韮汁灌入耳中立差亦治漆瘡
又方
雄雞冠血滴耳中立出即差
治蚰蜒入耳
酪灌耳中若入腹飲酪一升化為黃水馬糞汁酪
灌即差乾酪勝濕酪
治蝎蜘蛛蛇毒
雞卵輕敲小孔合咬處即差
又蜈蚣蜘蛛毒
雞冠血傅之
治蛇咬
男子隂毛口含二十莖嚥其津毒不入腹
治下疳久不愈
橡斗子二箇合成黃丹令滿相和以亂髮厚纏定
燒烟盡為度同研為細末先以䓤白熱漿水洗瘡
膿盡次上藥甚者不過三次如神
劉禹錫治牡痔酒痔腸痔血痔氣痔食痔羊妳痔五痔
脱肛以
小&KR0008;一枚指大者温用掘地坑燒之有板穴蓋坑
坐孔上蟲盡為愈大效
醫壘元戎卷十
