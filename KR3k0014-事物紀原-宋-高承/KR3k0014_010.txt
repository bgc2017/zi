事物紀原卷十宋高承撰
軍伍名額部五十一
軍兵
古者兵隱於農無軍民之别隋唐以來雖有府衞之
制亦有番次入則為兵出則為農五代多故始刺其
手至周太祖乃刺其面給以廩食自是兵民始分也
禁兵
自西魏始作府兵而其法備於隋唐唐兵志曰唐有
天下兵勢三變其始盛時有府兵已而廢為彍騎又
廢而為方鎮及其末也強臣悍將兵布天下而天子
亦置兵於京師曰禁兵又曰唐承隋制置十二衞府
兵及罷始置神策神武等軍曰禁軍此禁兵之始也
湼面
唐書劉仁恭傳曰天祐三年朱全忠自將攻滄州仁
恭悉發男子十五已上為兵湼其面曰定霸都兵之
湼面雖自周上皇始亦原於劉仁恭定霸之事也
遞兵
宋朝會要曰建隆二年五月詔諸州府以軍卒代百
姓為遞夫先是天下郵傳率役平民至是太祖始盡
易之三年正月又詔郡國起今後不得差道路居人
充遞運脚力盖遞鋪之以兵卒自宋朝太祖始也
等樣
建隆三年五月太祖以六師老壯不等乃蒐揀強勇
士謂之兵樣散降諸道令依樣招收其後募兵之制
為木杖差以尺寸高下謂之等杖設旗及賞募之此
其始也
忠佐
又曰五代有内外馬步軍都頭漢置都引進使宋朝
去引進之名端拱二年又改曰御前忠佐
指揮使
唐書兵制曰僖宗幸蜀田令孜募神策新軍為五十
四都離為十軍以左右神策軍大將軍為左右神策
軍諸都指揮使此名指揮使之始也五代有鐵騎護
聖等軍皆置指揮使自此諸軍皆有之蓋起於此也
都頭
又曰田令孜募神策新軍為五十四都領以都將亦
曰都頭此名都頭之初也後又有捧日都頭李筠自
此以來諸軍之置都頭蓋取諸此也
殿前諸班
五代會要曰周顯德中世宗以驍勇之士多為外諸
侯所占於是募天下武藝超絶及有身首者為殿前
諸班因有散員散指揮使内殿直散都頭之員
御龍等直
宋朝會要曰太平興國二年詔改簇御馬直曰簇御
龍直骨䤪子直曰御龍骨䤪子直自此以下不著所
出者皆出宋朝會要
捧日&KR1579;直
雍熙四年五月改殿前司曰騎&KR1362;直指揮為捧日&KR1579;
直驍猛布拱宸
天武
皇祐大饗明堂記云五代禁軍號控鶴年多者號寬
衣控鶴太平興國中改控鶴為天武寬衣控鶴曰天
武散手後又改為寬衣天武唐天寳有天武徤兒今
取此名五代會要曰梁開平二年十二月改左右天
武為龍虎軍左右龍虎為天武軍額諸軍有控鶴蓋
梁已有天武軍矣宋朝會要曰太平興國二年正月
詔改控鶴曰寬衣天武也唐書孔緯傳有天武都頭
李順節
龍衞
五代會要曰廣順元年四月改侍衞馬軍曰龍捷左
右軍宋朝會要曰太平興國二年正月詔改龍衞宋
朝舊有龍騎興國二年改為龍猛也
神衞
五代會要曰廣順元年四月改侍衛步軍曰虎捷左
右軍御撰其名此虎捷名軍之始也宋朝會要曰乾
德三年四月詔改西川感化耀武等軍為虎捷太平
興國二年正月改虎捷曰神衞
神勇
宋朝會要曰太平興國二年正月改威雄曰雄勇至
雍熙四年五月又改為神勇也
捧日
唐兵志中有捧日都頭李筠則是唐以捧日名軍也
五代有鐵騎指揮宋朝會要曰太平興國二年正月
改鐵騎曰日騎雍熙四年五月改日騎為捧日宜取
唐軍名也
小底
宋朝會要曰至道二年九月帝閱試前所擇兵士驍
騎試弓箭中者六十人以殿前小底為軍額
步直
又至道二年九月帝親閱步兵試槍槊掉刀中者百
人以殿前步直為軍額
殿虎
雍熙四年五月改上䥫林為殿前司虎翼腰弩為神
射
步虎
同前改侍衞步軍司䥫林曰步軍司虎翼
神衞水軍
大中祥符六年七月真宗謂近臣曰太祖朝多幸造
船場製造兵棹蓋防水路用兵時神衛諸軍立水軍
指揮以備其用蓋此軍額太祖時立也
虎翼水軍
真宗謂近臣曰水陸之兵有時而用不可久闕可以
江浙淮南選取習水兵士立成指揮就彼置營其在
京即於諸軍選江淮人習水者立充虎翼仍於金明
池側置營即今虎翼水軍是也
驍捷
建隆二年十一月改左右雄揵左右騎武並為驍捷
左右備征為雲騎左右平遠為廣捷左右懷德為懷
順
效順
建隆四年八月賜河東樂平縣歸降人為效順
懷恩
五代會要曰周顯德二年十二月以新收復秦鳳所
獲軍為懷恩軍則是周為懷恩軍名也宋朝會要曰
乾德二年二月詔遼州降軍宜以效順懷恩為名用
周事也
雄武
乾德三年九月二日諸道先奉詔於本城兵士内選
擇驍勇者相繼到闕太祖親閱之中選者萬餘人馬
軍以驍雄步軍以雄武為額
克寧
又九月五日令諸州本城各置克寧指揮
歸聖
開寳七年十一月詔李從善部下及江南水軍並令
黥面籍以為王師以歸聖歸化為軍額
保捷
咸平四年九月詔陜西緣邊州軍兵士先選中者並
升為禁軍名保捷
廣捷
咸平五年正月詔置廣捷軍五指揮先是太宗聞南
方以標槍傍排為兵帝即位令蕭延皓取廣德兵習
之至是試頗精練遂立是軍也
忠勇
咸平五年四月馬知節言州兵有不從王均為亂殺
賊者賜名忠勇升為禁軍而月給依舊請選留材勇
者餘復退為州兵帝曰既稱忠順安可斥退令增給
如禁軍例
崇武
太平興國八年三月改濮州平海指揮曰崇武
振武
咸平五年五月命使臣分往邠寧等十一州於保安
保敬軍内選有力者一萬人升為禁軍號振武景德
元年七月簡集成四十指揮也
神銳
咸平六年四月以河東州兵為神銳神虎指揮先此
自京師發禁旅戍河東數不足則取州兵材勇者補
之十不得二三又弗整於是命張延禧料簡得三十
人立為此軍令常教習
忠敢
景德四年十月三十日詔象州澄海指揮名曰忠敢
以城守之功也大中祥符九年九月詔廣南東西荆
湖南路選兵合澄海名曰忠敢分三指揮以備蠻寇
奉先
大中祥符四年五月真宗宣示永安指揮以奉諸陵
軍額猶隸西京本城廂軍可賜名奉先升為禁軍
寧朔
祥符四年九月宣示咸平中朕因揀閱諸州招到兵
士為有人材堪充馬軍者置寧朔指揮
清衞
祥符八年置左右清衞二指揮以奉宫觀從修玉清
昭應宫司之請也十二月景靈宫會靈觀募置到廂
軍記立為清衞左右第二指揮
寧海
又八年三月詔名瓊州蠻蜑指揮曰寧海
定功
九年九月秦州曹瑋請選軍士堪充床子弩手者詔
立為秦州定功指揮
崇節
天禧元年四月杭州言本城老浙兵指揮乞别立軍
額詔以崇節為名
建威
又五月曹瑋言准詔於本城諸軍揀到秦州鄉土之
人知山川道路諳識蕃情乞降軍額詔立充秦州本
城建威指揮
平河
至道二年八月楊允恭引販私鹽三十九人見太宗
曰此皆久習江湖宜團為平河指揮以備舟船間用
帶甲剰員
太中祥符五年八月詔河東諸州軍昨簡隸剰員者
如聞尚多強壯可併為帶甲剰員以備給使
剰員
真宗咸平五年七月四日以軍士三十三人隸剰員
皆支體廢者不忍遽棄令廪給如故自是率以為例
律令刑罰部五十二
律
風俗通曰臯陶謨虞始造律後漢張敞上疏曰臯陶
造法律急就章曰臯陶造獄法律存也史記曰李悝
造律晉刑法志曰秦漢舊律其文起自魏李悝撰次
諸國法著法經唐書曰時所用律起自魏文侯師李
悝然皆罪名也通典亦曰又以為商君受之以相秦
至漢天下既定命蕭何次律令也孫奭律令義曰名
例者漢九章散而未統魏始集罪例號為刑名晉賈
充以刑名法例為篇北齊高叡并曰名例衞禁者晉
始有衞官之名北齊附以關禁隋勅蘇威更新律名
衞禁職制者晉本名違制隋更曰職制戶婚者漢九
章專為戶律北齊附以婚事名婚戶隋更曰戶婚廢
廏庫者漢歷北齊或名牧産隋益以庫事名廏庫擅
興者漢名興律魏陳群定法名興擅北齊改文從繕
隋定曰擅興賊盗者魏李悝首制賊盗二法後魏曰
盗律賊律北齊合為一周分為劫盗賊叛隋更名賊
盗律鬭訟者後漢始析前世繫訊律為鬭律北齊附
以訟律後周改鬭競隋後齊名訐偽者魏世始分賊
律創名之後無改雜律者李悝首曰雜法後周更為
雜犯隋去犯字還為舊名捕亡者李悝首制捕法後
魏益曰捕亡北齊改曰捕斷後周易曰捕逃隋世復
曰捕亡斷獄者李悝始造因法魏世分出此篇北齊
合扵捕斷後周復曰斷獄陳彭年唐紀曰太宗貞觀
二年正月丁亥朔房玄齡與法官刪定律十二卷五
百條令二十卷比隋律減死入流九十二條減流入
徒七十一條
令
說命曰王言惟作命不言臣下㒺攸禀令是則王者
之言下守之而為令也今令之文持所守之事宜以
此為始杜周曰前王所定著為律後王所定疏為令
六帖云蕭何攟摭法令宜扵今者乃著令唐紀曰太
宗貞觀中房玄齡刪定法令三十卷一千五百條
律疏
唐刑法志曰自玄齡等更定律令訖太宗世無所更
改高宗即位詔律學之士撰律疏則律疏盖起自唐
高宗時也宣宗時張戮以刑律分類為大中刑律統
類故五代以來又有刑統
刑
尚書吕刑曰蚩尤作五虐之刑曰法至舜乃命臯陶
眀五刑也世本曰伯夷作五刑誤矣吕氏春秋又謂
臯陶作刑也
獄
急就章曰臯陶造獄風俗通曰三王始有獄夏曰夏
臺商曰羑里周曰囹圄博物志曰夏曰念室商曰動
止周曰稽留
臺獄
唐書崔隠甫傳曰隠甫拜御史大夫初臺無獄凡有
囚則繫大理貞觀時李乾祐為大夫始置獄隠甫執
故事罷之後患囚往來漏泄復繫除院則臺之置獄
自李乾祐始也
囚
有罪而繫獄者曰囚疑古有之故泮水曰淑問如臯
陶在泮獻囚
赦
虞書眚災肆赦則是赦之起蓋始於帝舜也
斷屠
唐刑法制曰武德二年詔斷屠日不行刑會要曰武
德二年正月二十四日詔自今後每年正月五月九
月及每月十齋日並斷屠按此則是斷屠之制起於
唐高祖也杜佑集歴代沿革事為通典前此無文而
首載武后聖歷二年事驗此可知也宋朝因之臨時
限日云
五刑
唐刑法志曰隋已前死罪有五徒流之刑鞭笞兼用
數皆踰百隋始定之為笞刑五自十至五十杖刑五
自六十至百徒刑五自一年至三年流刑五自千里
至三千里死刑二絞與斬並用為五刑皆今世循用
者盖自隋始也三代以劓刖剕宫大辟為五刑
絞
古者棄市周禮有罄於甸人之說秦曰磔漢文帝二
年改曰棄市取刑人於市與衆棄之之義隋謂之絞
即絞蓋興於周代矣
斬
尸子曰黃帝斬蚩尤於中冀黃帝内傳曰擒蚩尤於
版泉之(闕)或斬之則知斬起於軒轅也
配
舊云刺面而配起於周太祖世宗之代按王溥五代
會要曰晉天福三年八月左街從人韓延嗣徒二年
半劄面配華州發運務蓋唐制有配流嶺南諸州之
文此始有配法而刺面當起扵晉也
加役流
唐刑法志曰太宗即位長孫無忌議絞刑三十皆免
死而斷右趾裴洪獻以謂五刑而刖足是六也扵是
除斷趾法為加役流蓋自唐太宗始也
流
黃帝内傳曰帝斬蚩尤懸首軍門以威天下其衆流
於八荒之外即流刑之始也舜去四凶族流共工於
幽州放驩兜於崇山竄三苖於三危殛鯀於羽山又
其事也故舜典曰流宥五刑五流有宅
徒
周禮凡民有罪役諸司空即徒之始也孫奭律音又
曰舊制犯徒者依年配犯流者流至配所居作皆不
决杖宋朝建隆四年制徒者加杖免役流者加杖留
住居役一年加役流三年也
笞杖
書曰鞭作官刑即笞之始也扑作教刑即杖之始也
唐虞之盛與肉刑並用及漢齊太倉令淳于意有罪
當刑少女緹縈上書文帝憐其意為除肉刑始專用
笞杖也
折杖
宋朝會要曰建隆四年三月張昭請加役流脊杖二
十配役三年流三千里脊杖二十二千五百里脊杖
十八二千里脊杖十七並役一年徒三年脊杖二十
二年半十八二年十七一年半十五一年十三杖一
百臀杖二十九十十八八十十七七十十五六十十
三笞五十杖十四十三十八下二十杖七下舊據獄
官令用杖受杖者皆背臀腿分受殿庭决者皆背受
至是始折杖又徒流皆背受笞杖者皆臀受也孫奭
律音又曰舊制應决杖笞者皆依數决之宋朝建隆
四年始有折杖之制
杖制
又曰舊制杖皆削節目常行杖大頭二分七釐小頭
一分七釐笞杖大頭二分小頭一分半皆長三尺五
寸建隆四年張昭等定常行杖昭請官杖長三尺五
寸大頭闊不過二寸厚及小頭徑不過九分小杖長
四尺五寸大頭徑六分小頭徑五分今官府常用者
是此蓋其始也
桎梏
山海經曰貳負之臣曰危與貳負煞窫窳帝乃桎之
於疏屬之山桎其右足又曰大荒之中有宋山有木
名楓蚩尤所棄桎梏也盖此械已出黃帝時今枷錮
即其遺事耳
枷重
宋朝會要曰淳化二年九月勅所置枷徒流罪重二
十斤死重二十五斤蓋舊制有長短而無斤重則枷
之有等重自此其始也又景德四年五月河北提刑
司勘事杖以下拒抗不招當枷問者未有定制請置
枷重十五斤也
梟首
昔黃帝斬蚩尤懸首軍門此梟首之起也左傳曰叔
孫昭子殺豎牛投其首寧風之棘上秦漢曰梟首始於
黃帝之斬蚩尤顧野王玉篇曰梟首秦刑也今謂之
簽首級
贖
世本曰夏作贖刑吕刑曰穆王訓夏贖刑則贖刑疑
書名也按舜典曰金作贖刑注謂誤而入刑出金以
贖則贖罪蓋始於虞氏也
錮身
春秋左傳曰會於商任錮欒氏也則禁錮之事已見
於春秋之時故漢末有黨錮今以盤枷錮其身謂之
錮身蓋出於此
除名
何法盛晉中興書曰胡毋崇為永康令多受貨賂除
名為民此事不他見疑始於晉
免官
後漢梁崧為太僕作私書請託郡縣發覺免官按漢
世三公有冊免則免官自漢始也
胥吏附八條(以吏為奉法者皆附於此)
堂後官
宋朝會要曰堂吏自唐至五代率從京百司抽補開
寳六年五月七日以武德縣尉姜宣義等充堂後官
太祖知堂吏擅中書事權多為姦贓故令吏部選授
堂吏用士人自此始也太平興國九年五月以將作
監丞李元吉丁佐為堂後官京官任堂吏自此始也
十二月以王渾綦佩為贊善充職朝官之任堂吏自
此始也神宗元豐五年行官制除堂後官之名於門
下省中書省置錄事而已通典曰唐武德中始於諸
州調左吏遂促年限優以次序有至上縣尉者
主書
通典曰晉中書有主書之員齊為主書令史陳去令
史之名北齊初曰主書令史文宣帝嘗立遣主書令
史題署嫌其遲語曰但著主書何煩令史字自此除
之也
主事
又曰主事二漢有之漢光祿勲有南北庭主事范遷
光祿主事是也後魏于尚書諸司置主事令史隋煬
帝去令史名但曰主事随曹閑劇每十令史置一主
事雜用士人唐用流外
都事
又曰尚書有都令史隋皇初改為都事
令史
又曰令史漢官也漢官儀曰能通倉頡史籀篇補蘭
臺令史漢韋彪疏曰往時楚獄大起故署令史以助
郎職事也按史記項羽本紀曰陳嬰者故東陽令史
則是秦有令史矣晉灼曰漢儀注令史曰令史丞吏
曰丞史而周禮六官之屬皆有史以掌書
書令史
又曰晉宋蘭臺寺有正書令史北齊尚書郎判事正
令史側坐書令史過事此蓋令史之始也
教練
唐會要曰大中六年五月𠡠天下軍府有兵馬處且
選會兵法能弓馬人充教練使宋巨眀皇二年蜀記
曰天寳十五載正月十日楊國忠選監牧小兒於苑
中教習請劍南舊將李福德劉光庭為教練使教練
之目當由此出也
鎮將
通典曰鎮將後周之通班隋亦置其職微矣注云今
以其卑賤故舉隋而已合謂唐也五代以來皆諸郡
所自置宋朝始有宣授宋朝會要曰太平興國三年
詔藩侯不得差親随為鎮將自此皆用本州牙吏為
之亦有宣補者是也
布帛雜事部五十三
布帛
禮運曰昔先王食鳥獸之肉茹其毛未有絲麻衣其
羽皮後聖有作然后治其絲麻以為布帛漢王逸機
賦曰帝軒龍躍桑葉是創仰攬三光悟彼織女爰制
布帛易曰黃帝堯舜垂衣裳而天下治盖取諸乾坤
孔穎達疏曰以前衣皮其制短小今衣絲麻布帛所
作衣裳長大故云垂考此則布帛自黃帝制也
五采
董巴輿服志曰上古衣毛而冒皮後聖易之以絲觀
翬翟之文榮華之色乃染帛效之始作五采成以作
服易以黃帝堯舜垂衣裳取諸乾坤乾坤有文則五
采與衣服同興矣
錦
拾遺曰員嶠山環丘有冰蠶霜覆之然後成繭其色
五采唐堯之時海人織錦以獻後代效之染五色絲
織以為錦丹陽記曰歴代尚未有錦而成都獨稱妙
蓋始於蜀記也蜀自秦昭王時始通中國而三代已
有錦見於禮多矣王嘉所記為近之
繡
事始曰錦繡西施造非也虞書舜命禹曰予觀古人
之象日月星辰山龍華蟲作會宗彝藻火粉米黼黻
絺繡以五采彰施于五色作服汝眀正義云舜令禹
制繡以五種之彩眀施于五色制作衣服則帝舜始
為繡也
纈
事始曰夾纈徹子造二儀實錄曰秦漢間有之不知
何人造陳梁間貴賤通服之潘氏紀聞譚曰唐代宗
寳應二年吳皇后將合祔肅宗陵啓舊堂衣服繒綵
如撮染成花鳥之狀玄宗柳婕妤妹適趙氏性巧因
使工鏤板為雜花打為夾纈初獻皇后一匹代宗賞
之勑宫中依樣製造當時甚祕後漸出徧天下此似
始為夾纈之制也
錢
管子又曰湯七年旱禹五年水湯以莊山禹以歴山
之金並鑄幣以救人困至周太公立九府圜法始名
以錢錢圓含方輕重以銖起於禹湯水旱之救民困
也後魏高謙之以為堯遭大水鑄錢故鴻鑑謂錢起
於堯也
金玉
管子又曰玉起於禹代金起於江漢珠起於赤野
大錢
國語周景王時患錢輕更鑄大錢韋昭注云徑一寸
二分重十二銖文曰寳貨以勸農贍不足也而百姓
蒙利後世權一時之用亦或行之事已輙罷盖大錢
肇於周景王也
鐵錢
通典曰王莽改革漢錢百姓皆不便之公孫述廢銅
錢置鐵官鑄鐵錢則以鐵為錢始於公孫述之據蜀
也皇甫士安高士傳曰史弼迎送郭泰也輙再屈首
泰一揖而去門人問之弼曰鐵錢曰故以二當一爾
此漢末事也今鐵錢止行於川陜而二當銅錢之一
自爾時已然也
錢文
錢貨之典尚矣周自太公立九府圜法其文無見景
王鑄大錢班固云文曰寳貨秦漢則半兩五銖王莽
則貨泉貨布後魏孝文太和十九年公鑄粗偹文曰
太和五銖又孝莊用楊福計永安二年福更鑄又曰
永安五銖自是始以年號鑄於錢文唐會要曰武德
四年七月十日廢五銖錢行開元通寳錢自此又以
通元為文高宗乾封中則曰乾封泉寳肅宗乾元時
則曰乾元重寳五代會要曰晉天福三年十一月詔
鑄錢以天福元寳為文及偽蜀之制有光天咸康通
正天漢乾德之號皆曰元寳至於宋朝每改元又更
鑄其號於錢文矣盖錢文之以年自後魏孝文太和
始也以寳者自周景王大錢始也以通者自唐高祖
武德始也以重者自肅宗乾元始也以元者自晉高
祖天福始也
錢陌
自古用錢貫皆以千百皆以足梁武帝時自破嶺以
東八十為陌名東錢江郢以上七十名西錢京師九
十名長錢大同元年詔通用足而人不從錢陌益少
末年遂以三十五為陌錢以八十為陌蓋自梁始也
其事見通典唐昭宗時京師用錢八百五十為貫河
南府以八百為貫筆談曰漢隠帝時三司使王章每
出官錢以七十七為陌謂之省陌蓋自五代漢始也
兌便
唐食貨志曰憲宗時商賈至京師委錢諸道富家以
輕裝趍四方合劵乃取之號飛錢京師尹裴武禁之
盧坦請許商人於三司飛錢每十增給百令大府給
公據次以字號兌便如盧坦請曰鈔錢蓋唐飛錢之
舊也起於憲宗之世
蹺墊
又曰憲宗朝吳元濟王承宗拒命經費盡竭皇甫鏄
建議内外用錢每緡墊二十民間墊陌至七十穆宗
即位糴米鹽每陌錢墊七八所在用錢墊不一詔從
風俗所宜則蹺之起自唐皇甫鏄也今俗謂眀除者
為蹺暗蹺者為墊
甲跡
今開元通寳錢縵上有文如初月者譚賓錄曰武德
初行開元通寳錢初進樣日文德皇后搯一甲因不
復改唐要曰武德四年七月十日行開元通寳錢歐
陽詢制詞及書字含八分篆隸三體回環讀之其文
通俗謂之開通元寳鄭虔會粹云詢初進蠟樣日文
德皇后搯一甲跡故錢上有搯文熙寧中劉斧撰青
瑣集則謂事由眀皇楊貴妃而天下謂之曰兒錢謬
矣彼徒見錢文有開元字便謂眀皇開元事爾亦不
攷實之過也
火
禮會文嘉曰燧人始鑚木取火炮生為熟令人無腹
疾遂人之意故名燧人世本曰燧人鑚木造火尸子
曰燧人上觀星辰下察五木以為火淮南子曰燧人
望辰心鑚木生火拾遺記曰燧眀國有火樹名燧後
世聖人至其國息其下有鴞啄燦然火出聖人感之
用小杖鑚火號燧人氏河圖云伏羲禪於伯牛鑚木
作火非也白虎通曰謂之燧人何鑚木燧以火遂人
之始
燈
黃帝内傳曰王母授帝九華燈檠於是燈有檠則注
膏油以為燈眀其前有也
法燭
漢淮南王招致方術之士延八公等撰鴻寳方畢方
法燭是其一也餘非民所急故不行於世然則法燭
之起自劉安始也
針
禮記内則有紉針請縫之事由此考之當是自始制
衣裳則宜有針線矣帝王世紀曰太昊制九針由此
始
繩
易曰上古結繩而治書序曰伏羲造書契以代結繩
之政則是繩出於太昊之前高氏小史曰燧人氏時
結繩刻木以記事則繩自燧人氏始也
沐浴
世本曰秦穆公作沐吕氏春秋曰禹一沐三握髮史
記亦以稱周公則禹時有其事非秦穆公作也
木人
仙傳拾遺曰始自黃帝臣左徹帝昇天乃刻木為帝
狀率諸侯而朝之此刻木像人之初也
金人
史記曰范蠡越王勾踐之相也既雪會稽之恥乃乘
扁舟泛五湖越王思之鑄為其像則金為人始於勾
踐也漢世匈奴休屠王乃有祭天金人
流杯
束晳對晉武帝問曲水事曰周公卜成洛邑因流水
以泛酒故逸詩曰羽觴随流晉以來三月三日曲水
流杯即其始也隋大業記煬帝大修水飾以小舟行
觴及唐豪貴作池亭引水為之也
銘
蔡邕曰黃帝有金凡之名王子年拾遺記曰黃帝以
神金鑄器皆有銘題凡所造建皆記其年時此銘之
起也
華表
古今註曰程雅問堯設誹謗之木何也曰今之華表
以木交柱頭如狀華形似褐禊之狀交衢悉施焉或
謂之表木盖始於堯設之也後立於塜墓之前以記
其識也
書函
吳張温使蜀謂先主曰謹奉所賫函書書之有函不
前見疑自漢有也
土龍
淮南子曰土龍致雨許慎注云湯遭旱作土龍山海
經曰應龍殺蚩尤及夸父不得復上故數旱旱而作
應龍之狀乃得雨注云今之土龍取此則是湯作土
龍述黃帝之事
童謠
列子曰堯微服遊康衢聞童謠曰立我烝民莫匪爾
極則童謠之起自堯時已然也
樓羅
幹事之稱也演義曰樓欖也羅綰也言人善當荷幹
辨於言者能樓欖羅綰遂謂之樓羅酉陽雜俎曰段
成式在秘局日同官說樓羅因天寳中進士有東西
棚各有聲勢稍傖者多會於酒樓食畢羅故有此語
成式讀梁元帝風人辭云城頭羅雀樓羅人着則知
樓羅之言其起已久城頭網張雀樓羅會人着
稱漢
演義曰今俗罵人曰漢盖晉末胡亂中夏故胡人罵
中國曰漢起南人罵北人為胡為虜華夷自太始太
素以還有國號者至多獨以漢名曰取兩漢盛者也
按三代而上華夷之勢遠不相接雖春秋之間驪戎
赤狄附見諸國然分土而守者大小尚二百餘其語
難以一二指不得以一國名也至漢天子大同而武
帝征討四夷專事匈奴由此有胡漢之斥也正如天
竺文字自漢始至中國歴代非無翻譯之事其言梵
語者必對以唐言則其事至唐而偹所講求專故也
無恙
又演義曰時人以無憂疾謂之無恙神異經曰北方
大荒中有獸食人咋人則病羅人則疾名曰㺊㺊恙
也常近人村落入人屋室人皆患之黃帝殺之由是
此方人方得無憂疾謂之無恙此其始也
不下驢
演義曰北齊楊愔字遵彦為吏部尚書昔遭屯厄一
餐之惠酬答甚厚性命之讎赦而不問及典選多以
貌言恩舊時致謗曰有選人魯漫漢自言獨不見識
愔曰前日在元子思坊騎秃尾草驢以方麴障面見
我不下驢何云不識竟不為選用今俗以惡已者謂
何處見不下驢盖起於此今或有此語
麻胡
朝野僉載曰後趙石勒將麻胡性虎險鴆毒有兒啼
每輒恐之麻胡來啼聲絶本草拾遺曰煬帝將幸江
都命麻胡濬汴河以木鵝試波深淺止皆死每兒啼
言麻胡來即止人畏若是演義曰今俗以麻胡恐小
兒俗傳麻胡祜為隋煬帝將軍開汴河甚毒虐人多
懼之胡祜聲相近以此呼之耳誤矣會稽錄云會稽
有鬼號麻胡好食小兒腦遂以恐小兒若麻祜可以
恐成人豈獨小兒也
姬妾
顔師古注漢書曰姬者周之姓貴於衆國之女所以
婦人美號皆稱姬焉左氏傳曰雖有姬姜無棄憔悴
姜亦大國女後因揔謂衆妾為姬史記云高祖居山
東時好美姬是也按魏信陵君賂如姬竊兵符奪晉
鄙兵如姬魏王幸妾也當戰國時所云耳
奴婢
說文曰奴婢古罪人也論語曰箕子為之奴周禮有
女奚宜三代之制
摸稜
世人以依違不正辨為摸稜按唐書蘇味道居相位
不能有所發眀依違取容而已嘗謂人曰處事不欲
眀白決斷若有差誤必貽咎譴但摸稜以持兩端時
人號曰蘇摸稜或曰味道為相人所咨決無所可否
依違嗤胡以手摸所坐床故曰摸稜盖此語之始自
味道也
墜子
晉石崇有妓名綠珠趙王倫之亂孫秀使人求之王
與秀收之珠墜樓而死後人因目姬侍為墜子由此
始也
草木花菓部五十四
占稻
江淮之間有稻粒稍細耐水旱而成實早作飯差硬
土人謂之占城米真宗嘗植於苑中始自占城國傳
其種遂植南方也宋朝會要曰大中祥符五年五月
遣使福建取占城禾分給江淮兩浙漕并出種法令
擇民田之高者分給種之僧文瑩湘山野錄曰真宗
聞占城稻耐旱遣使以珍貨求其種播之始植於後
苑也
胡麻
筆談曰胡麻只今油麻也中國之麻謂之大麻張騫
始自大宛得油麻種亦謂之麻故以胡麻别之謂漢
麻為大麻則是油麻亦自漢始來中夏矣然本草已
載胡麻未知孰是陶隠居注本草云本生大宛故名
胡麻
波稜
劉公嘉話錄曰波稜菜西國有僧將其子來韋絢云
豈非頗陵國來語訛為波稜也唐會要曰尼波羅國
獻波稜類紅藍實似蒺梨也
胡荽
博物志曰張騫使大夏得胡荽鄴中記曰石勒改曰
香荽
大蒜
切韵曰張騫使西域得大蒜而還則自漢始有之也
諸葛菜
今所在有菜野生類蔓菁葉厚多岐差小子如蘿蔔
復不光澤花四出而色紫人謂之諸葛亮菜劉禹錫
嘉話曰諸葛所止令軍士種蔓菁何韋絢云莫不是
取其纔出可生啗一也葉舒可煮食二也久居隨以
滋長三也棄去不惜四也回則易尋而採五也冬則
有根可斸食六也此蔬其利不亦博乎禹錫曰信矣
蜀人呼蔓菁為諸葛菜
蘭香
本名羅勒後趙石勒以羅勒犯己名改為蘭香至今
以為名也
苜蓿
本自西域彼人以秣馬張騫使大夏得其種以歸與
葡萄同種於離宫館傍極茂盛焉盖漢始至中國也
牛尾蒿
右丞相傳曰漢祖為兒時牧牛中野與羣童戲殺牛
以烹之埋其尾偽報其家云牛忽陷地家人共引之
其皮骨愈深入於地後其處生蒿作尾形也
金錢花
酉陽雜俎曰毗尸沙一名日中金錢花本出外國梁
大同二年進來中土也
牡丹
隋煬帝世始傳牡丹唐人亦曰木芍藥開元時宫中
及民間競尚之今品極多也一說武后冬月遊後苑
花俱開而牡丹獨遲遂貶於洛陽故今言牡丹者以
西洛為冠首劉公嘉話云世謂牡丹花近有盖以前
朝文士集中無牡丹歌詩禹錫嘗言楊子華有畫牡
丹處極分眀子華北齊人則知牡丹花亦久矣酉陽
雜俎曰前史中无說牡丹惟謝康樂集中言竹間水
除多牡丹段成式檢隋種植法並不記說則知隋朝
花中所無開元末裴士淹使幽冀至汾州衆香寺得
白牡丹植於長興私第為都下寄賞至德中馬僕射
又得紅紫二色者移於城内青瑣集有隋朝海山記
中載牡丹品甚多而前賢所說如此
一捻紅
今牡丹中有一捻紅其花葉紅每一花葉端有深紅
一點如半指眀皇時民有以此花上進者值妃子正
作粧偶以粧指捻之臙脂之痕染焉植之眀年花開
俱有其迹亦見明皇雜錄也
劉寄奴
金瘡藥也昔宋武帝劉裕微時伐荻新洲射大蛇傷
明日復往聞杵臼聲見數青衣童𢷬藥問之答曰我
主為劉寄奴所射今合藥付之帝曰王何神不殺之
叱之皆散收得藥時人因此名其草曰劉寄奴也寄
奴帝之小字
何首烏
本曰夜合藤昔有姓何人見其葉夜交異於餘草意
其有靈採服其根老而不衰頭髮愈黑即因之名曰
何首烏也亦曰即其人姓名
羊負來
博物志曰洛中有人驅羊入蜀胡枲子著羊毛蜀人
種之曰羊負來故今人亦以名枲耳也陶弘景本草
注曰昔中國無此言從外國逐羊毛中來因以名也
麋銜
本草曰麋春日遊牝既多即瘦瘠食此物乃復肥盛
因即事名曰麋銜
鹿活草
酉陽雜俎曰天名精也昔青州劉&KR1427;宋元嘉中射鹿
剖五藏以此草塞之踞然而起&KR1427;怪而拔草則復倒
如此三度因密錄種之主傷折俗呼劉&KR1427;草亦曰鹿
活異苑所載正同但以為鹿草也
丁公藤
南史解叔兼鴈門人母有疾夜於庭中稽顙祈告聞
空中云得丁公藤治即差訪醫及本草無之至宜都
山中見一老翁伐木云是丁公藤治風乃拜泣求得
之及漬酒法受畢失翁所在母疾遂愈蓋自是始傳
丁公藤也本草謂之南藤蓋本朝附之於經云
威靈仙
唐會要曰德宗貞元二年九月鄧思齊獻威靈仙草
能愈衆疾上於禁中試有驗令編附本草
史君子
唐潘州郭史君多以此療兒得其效時人因其刺史
所用治小兒故曰史君子本草曰俗傳始因潘州郭
史君療小兒為是獨用此物後來醫家因號史君子
訶子
本出南海諸番國胡人謂之訶梨勒後趙時避石勒
名改曰訶子故今猶云然也
山藥
即本草所謂薯蕷者也唐避代宗嫌名故民間呼薯
藥至宋朝嘉祐八年四月英宗即位人避嫌諱遂改
曰山藥自此全失其本稱矣
牽牛
本草補注曰始出田野人牽牛易藥故以名之
安石榴
其生自西域漢武時博望侯窮河源回得其種遂傳
中國也陸機與弟書曰張騫為漢使外國十八年得
塗林蓋安石榴也博物志曰張騫使西域回所得
葡萄
亦出於大夏蓋與石榴同來中土漢書西域傳曰漢
使歸葡萄苜蓿種來是也酉陽雜俎曰庾信謂魏使
尉瑾曰在鄴大得葡萄竒有滋味瑾曰此物實出於
大宛張騫所致有黃白黑三種西域釀以為酒在漢
似亦不久杜陵田五十畆中有葡萄百樹
橘奴
後漢李衡好貨殖將死其妻憂貧衡曰吾洲上木奴
可了千匹絹妻素不聞其有也曰此當謂橘耳衡向
於洲上植橘千株故也後代緣有橘奴之語六帖曰
李衡種甘橘千樹號千頭木奴也
金桃
唐會要曰貞觀九年十一月康國獻金桃詔令植於
苑又云康國獻黃桃大如鵝卵其色如金亦曰金桃
然則唐世始傳金桃也通典作康居云貞觀二十一
年
胡桃
補注本草曰胡桃古今多言張騫自西域將來與苜
蓿等物同至中華也博物志曰張騫使外國回乃得
胡桃也晉劉陶母書胡桃本生西羌也
萍藻
淮南子曰海間生屈龍屈龍生容華容華生蔈蔈生
萍藻萍藻生浮草凡根交者生於浮草許慎注云海
閭浮草之先也酉陽雜俎作海間生屈龍屈龍生容
華容華生蔈蔈生藻藻生浮草
蟲魚禽獸部五十五
玄駒
古今注曰蟻名玄駒何也曰河内人並河見人馬數
十萬皆如黍米動遊人以火燒之人皆蚉蚋馬皆大
蟻今人名蚉蚋曰黍蟻曰玄駒宜自漢始也揚雄法
言曰吾見玄駒之步云(一云元駒非也)
齊女
又古今注牛亨問蟬名齊女者何也齊王后怨王而
死尸變為蟬登庭樹嘒唳而鳴王悔恨故世名蟬曰
齊女
膾殘
越王勾踐之保會稽也方斫魚為膾聞有吳兵棄其
餘於江化而為魚猶作膾形故名膾殘亦曰王餘魚
烏賊
酉陽雜俎曰海人言昔秦王東遊棄筆袋於海化為
此魚中猶有墨而作袋形古今注云一名河伯從事
小吏
嬾婦
東海有之昔有婦惰女織姑責之恚恨自溺於海化
為魚弱而多膏海人有得之者烹其膏以燃燈照紡
績則暗而無光或以照管絃嬉戲則爛然矣酉陽雜
俎云名奔䱐一名&KR0008;
彭越
似蟹而小世傳漢醢彭越以賜諸侯九江王英布獵
得之不忍視盡以覆江中化而為此故名彭越
啄木
古今異傳曰啄木本雷公採藥吏為此鳥也
逃河
鵜鶘也本草曰身是水沫唯胷前兩塊肉如拳云昔
為人竊肉入河化為此身今猶有肉因名逃河
精衛
山海經曰炎帝之女度海溺死其魄化為鳥為此常
銜西山木石以填東海報其冤也
杜宇
蜀王本紀曰鼈靈死其屍逆江而流至蜀王杜宇以
為相宇自以德不及靈傳位而去其魄化為鳥因名
此亦曰杜鵑即望帝也亦見杜甫李商隱詩盧永成都
記曰蜀王杜宇稱望帝好稼穡治郫城死化為鳥曰
杜鵑
婆餅
昔人有遠戍其婦山頭望之化為石其姑為餅將以
為餉使其子偵之恐其焦不可食也往已無及矣因
化此物但呼婆餅焦也今江淮所在有之
野鷄
即雉也自漢吕后稱制避其諱故也漢高后紀注后
諱雉之字野鷄顔師古曰吕后名雉字娥姁故臣下
諱雉至唐高宗諱治又帝小字雉奴故相承避至今
也
伯勞
酉陽雜俎曰伯勞博勞也相傳伯竒所化
右軍
晉右將軍王羲之好鵝在會稽山隂道士養群鵝羲
之每就玩之道士曰為寫黃庭經當以相贈羲之欣
然寫畢籠鵝而去今人誤以鵝為右軍緣此故
衞子
世云衞靈公好乘驢車故世目驢為衞子或曰晉衞
珍好乘驢為衞子也
馬齒
事始曰唐貞觀中有牝馬三千疋於隴西置羣牧使
開元初張萬歲緝其政恩信大行既没衆以張氏諱
因以馬歲為齒或言倍二向三也
謝豹
酉陽雜俎曰虢郡有蟲名謝豹常在深土中司馬裴
沈子掘地獲之小類蝦蟇間如毬見人以前脚交覆
首如羞狀能穴地如粉鼠頃刻深數尺或出地聽謝
豹鳥聲則腦裂而死俗因名之或曰謝豹人也抱恥
死其魄為蟲潛行地中羞見人故也或掘出之猶以
足覆面作忍恥狀然不詳其何時人也幼歲聞故老
言如此也
事物紀原卷十
