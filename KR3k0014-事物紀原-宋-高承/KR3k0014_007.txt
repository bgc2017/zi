事物紀原卷七宋高承撰
庫務職局部三十四
冰井務
周禮有凌人掌斬冰三其凌注云凌冰室也其事始
見於此鄴城舊事有冰井臺魏志云建安十九年魏
王曹操造此臺以藏冰為凌室故號冰井唐上林令
掌藏冰職在司農宋朝會要曰建隆三年置冰井務
隸皇城司也
圖畫局
宋朝會要曰雍熙元年置翰林圖畫院在内中池東
門裏咸平元年移在右掖門外紹聖二年改院為局
國信所
又曰國信所掌契丹使介交聘之事景德初遣内臣
排辦禮信四年改初雄州用兵之際每密事擇吏主
之號機宜司及契丹請和改曰國信司又景德四年
八月帝謂近臣曰契丹使副到闕見辭及館接伴支
賜例物并朝廷遣使合行之事並有規制行之以二
年已成定例可特置管勾往來國信所一司舊止云
排辦禮信所至是立局置印也
燒朱所
又曰燒朱所太平興國三年置
寺務司
又曰寺務司淳化四年置
騏驥院
周官有十二閑盖國馬之所也漢有未央廏唐有飛
龍院宋朝會要曰舊左右飛龍院太平興國五年正
月改曰天廏院雍熙二年十月改為騏驥院
估馬司
宋朝會要曰估馬司咸平元年置掌納諸州所市馬
估值驗記置牧養今廢陜西猶存其局也
糧料院
國初承舊制有糧料院使會要曰太平興國五年正
月分糧料諸司馬步軍為三院雍熙四年四月改用
使臣勾當端拱二年改以京朝官主之神宗元豐末
併馬軍步軍為諸軍與諸司為三院
專勾司
又會要云專勾司淳化三年戶部使樊知古奏置以
分三司勾院文案之繁務馬步各一司五年合為一
也
北排岸
又曰北排岸司建隆三年置也
朝服庫
又曰朝服法物庫太平興國二年置分三庫也
裁造院
又曰乾德四年始置裁造院
雜買務
唐德宗置宫市以中官主之國初有市買司太平興
國四年改為雜買務至道中廢咸平時復置也
雜賣務
又會要云雜賣務景德四年置
懷遠驛
又曰懷遠驛景德三年置以待海南諸國進貢使介
也
文思院
唐有文思院盖天子内殿之比也其事見畫斷然非
工作之所而宋朝太平興國三年始置文思院掌工
巧之事非唐制矣會要云青箱雜記曰考工記㮚氏
掌攻金其量銘曰時文思索故今世工作之所號文
思院
二八作
會要又云舊八作分兩使止一司太平興國二年分
兩司景德四年又併為一司監官通掌天聖元年始
分置官局也
箔場
又曰建隆元年置箔場
二窰務
後漢有甄官至歴代皆有之掌塼瓦之事即今窰務
之掌也宋朝會要曰舊有東西二務景德四年廢於
河隂置受納場大中祥符二年復置東窰務受納場
為西窰務或云太祖建隆中始置二窰務云
弓弩院
周官有司弓矢隋弓弩署唐為弩坊即今弓弩院也
宋朝會要曰開寳九年置弓弩院
皮剥所
宋朝會要曰皮剥所開寳二年置
店宅務
又曰店宅務國初為樓店務太平興國初改今名淳
化三年分四廂至道三年復為店宅務咸平元年為
都大店宅務大中祥符六年復今名
外物料庫
舊曰麩麪庫大中祥符七年改為外物料庫
水磨務
又曰水磨東西二務開寳三年置今廢又有大通門
務淳化元年置
金耀門書庫
景德三年置以貯三司文案俗曰故紙倉東京記曰
二年置掌三司積年文案舊曰三司文書倉
綾錦院
又曰乾德年以平蜀所得錦一置内綾錦院太平興
國二年分東西二院端拱元年合為一
布庫
又曰諸州所納布舊係左藏庫建隆元年移置布庫
在常樂坊也
二染院
唐有染署職在少府後為染坊宋朝會要曰舊染坊
太平興國二年分為東西二染院咸平六年有司上
言西染院水宜於染練乃併之
州郡方域部三十五
路
唐貞觀十二年天下州府三百五十八始分為十道
一云在元年併省郡縣始因關河近便分置也唐會
要云正觀元年三月十日也開元中又為十五道宋
朝曰路又分為二十四路矣
府
漢制三公開府故稱三府魏晉以後諸王又稱府唐
高祖武德初邊鎮襟帶之地置總管府七年改曰都
督府唐會要云二月十二日也開元三年始改京兆
河南曰府此蓋府之始也注蘇氏演義曰府聚也聚
所在圖籍簿書之處風俗通云公卿牧守通德之所
聚也
州
項峻始學篇曰人皇九頭依山川土地之勢財度為
九州又治書曰人皇始出於提地之國以長九州為
九囿人皇乃有中州此名州之始也周公職錄圖曰
黃帝受命風后受圖割地布九州㳂革曰黃帝分州
畫野或曰高陽創九州亦云高辛通典曰唐有九州
舜肇十有二州禹又别九州漢以州部郡唐武德元
年迺罷郡置州也注代宗時楊綰為相定上中下州
文宗相韋處厚乃置六雄十望十緊等州也
縣
周禮四甸為縣史記秦本紀曰孝公十二年并諸小
鄕聚為縣商君傳曰鞅令邑聚為縣則名縣之始自
秦孝公也陸法言切韻曰楚莊王滅陳以為縣縣之
名自此始秦并天下以郡領縣隋文帝開皇二年罷
郡以縣隸州也注說文曰天子百縣縣四郡周禮小
司徒之職方二十里之地也
郡
秦始皇二十六年初并天下罷侯置守始分三十六
郡也注史記曰秦滅東周始置三川郡按說文天子
地方千里分為百縣縣四郡左傳曰上大夫受郡秦
始以郡監領縣
鎮
通典曰鎮將後周之通班也隋亦曰鎮唐分上中下
三等歴代未聞疑鎮始于宇文周代也宋朝之制地
要不成州而當津會者則為軍以縣兼軍使民聚不
成縣而有稅課者則為鎮或以官監之
鄉
周禮六鄉以為軍政謂比閭族黨州鄉也盖周制矣
秦制大率十里一亭十亭一鄉漢以屬縣也
關
周官司徒之屬有司關又有下士二人注云關界上
之門則關盖周制也
驛
又地官遺人之職凡國野之道十里有廬廬有飲食
三十里有宿宿有路室路室有委五十里有市市有
候館候館有積今二十里馬舖有歇馬亭即路室之
遺事也六十里有驛驛有餼給即候館之遺事也漢
自鄭莊置驛以召賓客注故後世亭傳有驛名通典
曰唐三十里置一驛其非通途大路則曰館由是通
謂之館驛雖事起於周名出於漢左傳有楚子乘馹
馹驛馬也則馬遞之制已見於周矣漢文帝乃詔太
僕見馬餘皆給傳置也
急遞
筆談曰驛傳舊有步馬急遞三等急遞最遽日行四
百里惟軍興用之熙寧中又有金字牌急脚遞如古
羽檄也以朱漆木牌金字日行五百里軍前機速處
分則自御前發下三省樞密莫得與也
貧子院
事始曰開元二十二年斷京城乞兒官置病坊給廩
食亦為悲田院或曰養病院記之為其所始按唐會
要曰開元五年宋璟蘇頲奏悲田院養病從長安以
來置使專知所稱悲田乃關釋教此是僧尼職掌至
二十三年乃分置於諸寺推長安中初置使之文則
知其前有矣而事始所記乃給廩食所始謂兹事之
起于此者非也宋朝又因之以僧院名福田今亦曰
悲田也
鼓樓
北史李崇為兖州牧州多盜崇乃村置一樓樓一鼓
以警盜賊唐張說始設於京城之内
阡陌
史記秦紀曰孝公十二年開阡陌東地渡洛又商君
傳曰商鞅相秦孝公壊井田開阡陌又始皇紀太史
公曰昭襄已立四年初為田開阡陌
地里
春秋命歷序曰神農度地形甄度四海東西九十萬
里南北八十一萬里然則炎帝始有里數矣淮南子
則曰萬民喜置堯為天子於是天下廣狹險易遠近
始有道里之起自陶唐氏始也按黃帝内傳有記里
車則里始於炎帝明矣
里路
山海經曰帝令豎亥步天地之東西二萬八千里南
北二萬六千里淮南子曰禹使大章步自東極至西
極二億三千五百里七十五步又八極之廣東西二
億三萬三千里南北二億三萬一千里而黃帝有記
里之車按黃帝遊幸天下而車以記里疑道路之紀
以里堠起軒轅時也
封堠
拾遺錄曰禹治水所穿鑿處皆青泥封記使玄龜印
其上今人聚土為界乃遺事也此封堠之始矣
儀制令
談苑曰太平興國中孔承恭為大理正上言儀制令
賤避貴少避長輕避重去避來望令於兩京諸州要
害處刻牓以揭之所以興禮遜厚風俗從之今京師
諸門關亭皆有之而所在道途雙堠處皆刻之盖自
本朝孔承恭始也
地名
項峻治書曰人皇出於提地之國則提地疑國名也
於是國有名則土地國邑之名此為之始也
山川名
人皇以來土地國邑始各有名則山川之號疑亦從
此起故神農興於厲山共工之觸不周炎帝以姜水
黃帝以姬水此山川之名之始也書吕刑曰禹平水
土主名山川注云無名者主名之於是凡山川皆名
之矣山海經洎爾雅所載者是也
地圖
春秋元命包曰神農世怪義生白阜圖地形脈水道
注曰怪義白阜母名圖畫地形通水道之脈也今有
地圖疑始於此
弓手營
宋朝會要曰咸平五年八月置縣尉司弓手營舍
浮橋
春秋後傳曰周赧王五十八年秦始作浮橋於河上
按詩大明云造舟為梁孫炎曰造舟比舟為梁也比
舟於水加板於上今浮橋也故杜預云造舟為梁則
浮橋之謂矣爾雅釋水曰天子造舟諸侯維舟大夫
方舟士特舟夏商尚質等制之文未備故鄭康成以
為周制後傳以為秦始疑周有事則造舟而秦乃繫
之也
溫湯
辛氏三秦記曰秦始皇與神女遊忤其旨唾之生瘡
始皇怖謝乃為出溫湯洗除後人因以為驗漢武故
事曰秦皇砌而起宇武帝加修飾焉
真壇淨社部三十六
道觀
周穆王尚神仙召尹軌杜冲居終南山尹真人草樓
之所因號樓觀盖道觀之初也黃帝内傳西王母授
帝白玉元始真容置於高觀之上時人謂之道觀名
觀之義疑取諸此隋煬帝改為玄壇後復曰觀注續
事始云宋廢國學置總明觀疑自是以來道家者流
擬之以名其所居也
景靈宫
宋朝會要曰大中祥符五年十一月詔以聖祖臨降
令擇地建宫遂以錫慶院建約唐太清宫制度仍上
新宫名曰景靈神宗元豐中又廣其制盡奉諸帝后
御容也
上清宫
宋敏求東京記曰端拱元年二月太宗詔取晉邸時
太祖所賜金帛建宫至道元年八月宫成帝御書額
金填其字賜之仁宗慶歷三年十一月遭焚毁熙寧
元豐間靈惠法師王太初再營之元祐初年宣仁太
皇太后重建置也
東太一
宋朝會要曰太平興國初楚芝蘭言五福太一所在
無兵疫人民豐樂凡行五宫四十五年一移自雍熙
元年入黃室巽宫在吳分蘇州請築宫以祀六年十
月芝蘭又宫都城東南地名蘇村可徙宫以應蘇名
遂詔營建注紀年通載則謂興國八年正月作也
西太一
又曰天聖六年三月司歷言五福太一自雍熙元年
甲申及今四十五年太一行綦當入蜀郡之坤宫曰
黃庭可於國城西南别建祈宫於是詔擇八角鎖池
建西太一宫注紀年通載曰天聖六年三月建太一
宫於西郊
中太一
神宗熙寧初即五嶽觀舊址營中太一宫盖自仁宗
天聖六年至熙寧五年壬子四十五年五福太一行
綦自黃庭宫移入真室之中下臨京都之中故也
建隆觀
錢易洞微志曰周顯德中營道宫於皇城之西梁門
外賜為太清觀太祖有天下始重飾之因改爲建隆
觀
集禧觀
宋朝會要曰大中祥符五年九月詔下謂就南薰門
内奉節致遠三營地及墳乾池之西偏建觀以奉五
嶽帝七年九月詔名觀曰會靈仁宗時觀大既重建
改曰集禧
池園
又曰大中祥符八年五月詔會靈觀池以凝祥為名
園以奉靈為名池觀醮殿盖太祖所建池殿舊址也
醴泉觀
東京記曰本拱聖營天禧元年營卒有見龜蛇者軍
士因建真武堂二年閏四月泉湧堂側汲不竭民&KR0858;
疫者飲之多愈乃詔就其地建觀十月觀成名祥源
宋朝會要曰天禧二年閏四月詔拱聖營醴泉所宜
立觀以祥源為名仁宗時觀灾既重立易今名曰醴
泉
萬夀觀
本玉清昭應宫東偏别殿也宋朝會要昭應宫篇云
天禧三年十一月皇后皇太子於東宫偏長生殿置
經藏以祝聖夀詔賜殿名長生崇夀五年七月作皇
帝本命殿於宫中名萬夀仁宗朝玉清昭應宫灾所
存止此殿重加營葺後以為萬夀觀也注林希兩朝
寳訓曰天聖七年七月玉清昭應宫灾上以所存長
生崇夀殿為萬夀紀年通載云六月也
天慶觀
又曰大中祥符二年十月詔天下州府軍監關縣建
道觀一皆以天慶為名
白馬寺
漢明帝於東都城門外立精舍以處攝摩騰竺法蘭
即白馬寺也騰始自西域以白馬䭾經來初上鴻臚
寺遂取寺名創置白馬寺即僧寺之始也隋煬帝改
曰道場後復曰寺
尼寺
僧史略曰東晉何充始捨宅安尼此盖尼寺之起也
寺額
漢取鴻臚寺名置白馬寺以處僧當是以白馬為額
耳然則僧寺名額自漢顯宗始也
相國寺
唐房僚石幢記曰相國寺肇自中宗叶夢始置于兹
宋敏求東京記以本北齊大建國寺後廢唐為鄭審
宅因病捨為招提坊神龍二年僧惠雲建為寺延和
元年睿宗以舊封相王因改為相國寺宋朝會要曰
至道中太宗御題額易曰大相國寺東塔曰晉滿唐
至德二載建開寳六年太祖修西塔曰廣願元祐元
年僧中惠立會要又云咸平五年名後閤曰資聖東
京記則云景德五年賜名也神宗熙寧間重修飭之
併諸院為八東曰寳嚴寳梵寳覺惠林西曰定慈廣
慈普慈智海東京記又曰仁濟殿天聖八年建後與
寳奎殿同賜名也
景德寺
宋朝會要曰本相國寺蔬圃周顯德中以僧居隘於
此别建下院賜額天夀淳化二年别建寺門景德二
年改今額天禧四年建寺廊經樓注東京記曰周世
宗顯德五年以相國寺僧衆居隘就寺蔬圃别建置
院分居之俗號東相國寺六年賜額曰天夀恭帝誕
節名也又有觀音院峨眉僧茂正所建
興國寺
談苑曰太平興國寺舊龍興寺也周世宗廢為龍興
倉國初寺主僧屢擊登聞鼓求復為寺上遣中使持
劍以謂之曰此寺前朝所廢為倉厫以貯寧糧汝何
故煩瀆帝庭朝命斷取汝首仍戒之曰儻偃蹇怖畏
即斬之或臨刑無懼即未可既訊神色自若引頸就
戮上大感嘆復以為寺宋朝會要曰唐龍興寺也開
寳二年詔重修太平興國元年賜今額
傳法院
又會要曰太平興國五年詔於太平興國寺大殿西
度地作譯經院中設譯經堂東序為潤文堂西序為
正義堂自是每誕節即獻經也八年改為傳法院按
隋有翻經館唐初亦有翻譯之事元和後廢然則太
宗之置兹院亦隋翻經館也
四大寺
五代會要曰周顯德四年九月賜京城内新修四大
寺額以天清顯靜顯寧聖夀為名聖夀後又改曰顯
聖是則四寺之始也
建隆寺
在揚州州城西北宋朝會要曰太祖征李重進於此
置砦賊平建隆二年正月詔建寺焉有御榻在寺太
祖忌日寺僧奉榻修供大中祥符五年始於寺建聖
容殿元豐中神宗修景靈列聖神御殿故聖容復歸
京師
崇聖寺
在并州舊州城外又會要曰舊名平晉寺太祖親征
劉繼元行宫也興國中詔建寺賜名後於中設太宗
御容大中祥符二年改名崇聖
慈孝寺
又曰慈孝寺故駙馬都尉吳元扆宅也天聖二年十
二月十二日詔建寺奉真宗神御初議名慈聖時太
后號有此二字改賜今名東京記曰戒壇院本寺園
寳元初僧文旦營創戒壇慶歷五年賜額也
開寳寺
東京記曰北齊天保十年置號獨居寺唐開元十七
年明皇東封改曰封禪寺宋朝會要曰開寳三年三
月改今名福聖院會要云初吳越王錢俶在杭州建
阿育王塔藏佛舍利歸朝於此建塔云端拱二年成
加建塔院咸平二年賜今額東京記云本新羅僧智
照所居舍利塔錢俶興國中令俞皓造慶歷四年六
月火焚之後即其舊址建閣焉成於神宗元豐之初
慈聖太皇太后以粧錢助成之賜名慶夀崇因或曰
仁宗時已為此名其額亦帝所書但藏之禁中未以
賜之洎閤成遂出以牓也永安院東京記曰本號普
慶太宗在晉邸重建以賜僧普潤仍奏今額
崇夏寺
東京記曰唐大中三年置建隆中石守信以寺門窄
狹重造二年八月門成車駕臨幸宋朝會要守信重
修二門詔治宫材也
應天寺
後唐夾馬營也即太祖誕生之地景德二年真宗每
幸二月詔建院奉太祖神御如啟聖制度大中祥符
二年賜名應天在西京之水北民間謂之瑠璃寺也
啟聖院
即太宗誕生之地晉護聖營也太平興國六年建院
雍熙二年成賜名啟聖東京記曰本晉護聖營天福
四年宣祖典禁兵太宗誕聖其地興國中建院也
普安院
又曰普安院周顯德中建建隆初賜今額
奉先寺
又曰奉先資福禪院即安陵卜定乾德二年改卜五
月詔就陵域置院也
資聖院
在新并州會要又曰天禧五年真宗置嘗親征為陣
亡將士追福德神虎三部落營地造天聖初成賜名
資聖太祖太宗忌日皆就建道場
崇真院
又曰崇真院初太宗陳國長公主出家大中祥符二
年八月進封吳國號報慈正覺大師賜名清裕九月
出居是院初在建初坊後以迫隘徙城西隆安坊即
今俗謂七公主院者是也
印經院
又曰太平興國八年置印經院神宗熙寧末廢其院
以所印板賜顯聖寺
靈宇廟貌部三十七
靈顯王
在鄭州城東僕射陂側陂本後魏孝文賜僕射李沖
里俗因呼僕射陂唐末建廟因陂為名俗誤傳為李
靖後唐明宗天成二年贈靖太保晉天福二年八月
勅唐衛國公李靖宜封靈顯王
顯聖王
廟在寧州真寧縣即要冊湫也漢祠官所領唐乾符
中封神為應聖侯光化二年封普濟王宋朝太宗在
晉邸有神告之應太平興國二年七月四日封顯聖
王按張緒續錦里耆舊傳曰太宗尹天府登極前有
邠州客打軍巡引見問爭由曰爭說要冊大王上曰
有侵傷不均吾為平之若爭要冊大王外邊商量此
盖神告之事耳
廣濟王
在永康軍導江縣李冰廟也秦孝文王時冰為蜀郡
守自汶山壅江灌溉二郡開稻田歴代以來蜀人德
之饗祀不絶偽蜀封大安王孟昶又號應聖靈感王
開寳七年改號廣濟王
英顯王
廟在梓州梓潼縣本梓潼神也舊記曰神本張惡子
仕晉戰死而廟存唐明皇狩蜀神迎於萬里橋追命
左丞相僖宗播遷亦有助封濟順王咸平中益卒為
亂王師討之忽有人呼曰梓潼神遣我來九月二十
日城陷果克四年州以狀聞故命追封英顯王
新息王
辰州新息王廟後漢伏波將軍馬援祠也咸平元年
三月本州上言水旱祈禱有應請加封號即今號是
也
廣濟王
宣州敬亭山神也宋元嘉二年有錢塘神梓華友人
雙霞識之為神同在廟中縣令盛疑焚之來託此山
景福中封昭威侯偽唐保大中封昭威王景德元年
知州裴莊請加朝命故追號廣惠王
顯應王
在泉州是廟舊封昭德王天禧三年五月本州言歲
旱禱之有應故加封號今顯應王是也
順濟王
筆談曰彭蠡小龍顯異人人能道之熙寧中王師南
征有軍仗數十船泛江而南龍即伏其中乘風日數
百里有司以狀聞詔封神為順濟王遣禮官林希致
詔祠下
英烈王
大中祥符五年詔杭州吳山廟神宜特封英烈王神
即伍子胥時新葺廟故也
德安公
即夷門山神也景德四年十二月加封號德安公
顯應公
在京城北即崔府君祠也相傳唐滏陽令沒為神主
幽冥本廟在磁州淳化中民於此置廟至道二年晉
國公主石氏祈有應以事聞詔賜名護國景祐二年
七月封護國顯應公
炳靈公
五代會要曰後唐長興四年七月封泰山三郎為威
雄大將軍時上不豫泰山僧進藥小康僧請封之宋
朝會要曰廟在兖州泰山炳靈泰山神三郎也後唐
詔封威雄將軍大中祥符七年十月十五日詔封威
雄將軍為炳靈公
明應公
在潤州即焦山大聖祠也大中祥符七年四月詔特
封明應公
靈惠公
在&KR0008;州烏聊山即唐越國公華神也郡人立祠大中
祥符二年詔封靈惠公
靈濟公
在梓州射洪縣即瀘州刺史陸弼神也弼貶瀘州有
善政卒土人為立廟水旱請禱偽蜀封洪濟王大中
祥符六年九月詔封號靈濟公也
昭應公
在河南府永安縣至道二年十月太宗山陵乏水半
山下忽有泉湧山陵使元份以聞詔立廟泉側賜名
昭聖景德四年特封昭應公
嘉應侯
熙寧間百姓共立東嶽張太尉祠於國城之外東南
隅俗傳神姓張氏淮隂人死隸嶽神主隂府要職京
東州郡往往有祠世謂張舍人者是也至此號太尉
元豐中光獻太皇太后祈有感始封嘉應侯號
靈惠侯
元豐時國城之西民立灌口二郎神祠云神永康導
江縣廣濟王子王即秦李冰也會要所謂冰次子郎
君神也今上即位勅封靈惠侯
東嶽諸祠
大中祥符元年十月十五日詔封泰山上通泉廟為
靈泒侯亭亭山為廣禪侯嶧山神為靈巖侯
普濟廟
在京城西南隅景福坊即九龍堂也大中祥符四年
六月十九日詔令完葺因賜名普濟廟也
靈澤廟
在鎮戎軍朝那湫即龍廟秦漢所祠湫淵也天禧二
年四月八日賜廟名靈澤
顯靈廟
在河南府永安縣安陵東北即蛇王祠也景德四年
二月賜廟名顯靈
靈惠廟
在永安門徘徊泉上即泉神也大中祥符五年江守
訓立廟遂賜靈惠名焉
靈源廟
在衛州共城縣即百門水所出也唐長安中置廟咸
平元年春祈雨有應四月詔賜廟額曰靈源
豐寳廟
景德三年九月解州上言兩池左右祠廟請易題額
詔取圖經所載者賜額遂改解縣池龍廟額曰豐寳
安邑曰資寳分雲廟曰廣惠注自此以上除嘉應靈
惠二侯外其不原所出者皆出宋朝會要
生祠
漢于公為縣吏曹決獄平郡中為立生祠自三代而
來無生為立祠者至此始見兹事則生而立祠始於
漢世也
道釋科教部三十八
道釋
漢自桓帝考濯龍之宫設華盖以祀浮圖老子由此
釋道二教稍稍興矣逮晉室其道始盛東遷之後三
教峙立此釋道之所起也
符籙
龍魚河圖曰天遣玄女下授黃帝其信神符制伏蚩
尤黃帝出軍決曰蚩尤無道帝討之夢西王母遣人
以符授之帝悟立壇而請有玄龜銜符從水中出置
之壇中盖自是始傳符籙也
金寳牌
宋朝會要曰天禧元年四月詔内出聖祖神化金寳
牌分給在京宫觀及外州名山聖跡之處面文曰玉
清昭應宫成天尊萬夀背文曰永鎮福地帝自封之
命中使送諸路天慶觀今諸郡道正副所掌者是
道士
黃帝内傳有道士行禮之文此疑謂有道之士也樓
觀本記曰周穆王因尹真人草樓之觀召幽逸人居
之謂之道士平王東遷置七人漢明帝永平七年置
三七人晉惠度四十九人審此即是自周而有也司
馬遷班固叙秦漢甚詳洎春秋以來殊無一人以一
言彷彿道兹事者亦為可疑矣然范曄後漢書於光
武紀論始有言道士西門君惠李守等云劉秀為天
子盖前漢末事則道士之初當此矣注列仙傳又有
道士浮丘公接周靈王太子晉上嵩高山者
道錄
續事始引仙傳拾遺曰隋文帝始以玄都觀主王延
為威儀唐置左右兩街宋朝會要曰唐有左右街威
儀周避諱改為道錄宋朝因之
都監
又曰太平興國中增置副道錄都監首座通舊為八
員已上總知教門公事
首座
又曰首座亦太平興國中增置
鑒義
又曰天禧五年置首座鑒義分領本街事
道官
唐高宗時葉静能入直翰林為國子祭酒姪孫法善
玄宗時授銀青光禄大夫鴻臚卿又尹愔亦拜諫議
大夫道士之命以官自高宗始也宋朝會要曰開寳
五年十二月賜道士玄秘大師馬志通議大夫階
道封
後周武帝時衛元嵩封蜀郡公盖道士受封之始也
葉法善玄宗時亦封越國公
道贈
唐王知遠贈昇玄先生葉法善贈金紫光禄大夫越
州都督道士之褒贈盖自王知遠始也
道諡
梁代陶洪景死賜諡貞白先生則道之諡自梁陶隠
居始也
道號
元魏世祖時賜寇謙之天師之號後漢張道陵亦有
天師之稱盖自列子言黃帝之稱牧馬童子曰天師
始也唐玄宗賜李含光曰玄静先生此賜號先生之
始也宋朝緣唐事亦有賜號先生處士者真宗陳摶
賜號希夷先生神宗時張噩賜號沖靖處士是也
道紫
唐中宗神龍初葉静能雖加金紫之階而未頒紫衣
至代宗時李泌立大功李輔國將不利之泌乞為道
士許之又賜紫衣其後道士賜紫自李泌始也朝野
僉載曰史崇玄附太平公主授鴻臚卿衣紫羅裙帔
蓋雖衣之而未賜也
佛像
漢書霍去病過焉耆山得休屠王祭天金人顔師古
注云作金人為天神之主今佛像是其遺法後漢明
帝夢金人長大頂有日光傅毅曰天竺有得道者號
曰佛於是遣使天竺圖其形像此中國有佛像之始
也宋書云漢世始有佛像也
佛塔
高僧傳曰康僧會吳赤烏十年至建業孫權使求舍
利既得之權即為造塔晉帝過江更修飾之此蓋中
國造塔之始也
佛經
漢明帝永平中摩騰竺法蘭以白馬䭾經至東都即
四十二章經中國之有佛經此蓋其始也鄴城舊事
云永平十年經像初來也
譯經
漢自永平後摩騰首譯四十二章經歴魏晉南北朝
皆有翻經館唐置譯經潤文之官元和後廢宋朝太
宗興國中復興其事置譯經院也
談禪
寳林曰佛涅槃時告迦葉曰吾清淨法服以付汝迦
葉傳阿難二十八代至達摩梁普通中自南天竺泛
海至廣州後止崇山住少林寺傳惠可中國談禪自
此始也
讚唄
僧史略曰讚唄原始按十誦律中俱胝耳作三契聲
以讚佛後趙石勒時建中神降安邑諷詠經音七日
方絕僧有摹寫為梵唄焉此讚梵之始也續搜神記
曰晉太元中竺曇遂死作清溪廟神諸道人詣廟便
靈語云久不聞唄聲其伴惠範為作之即是自晉已
有讚唄非始於石勒時也
戒律
又曰漢靈帝建寧三年安世高首出義決律二卷次
有比丘諸禁律魏世天竺三藏曇摩迦羅到許洛慨
魏境僧無律範遂於嘉平中興曇諦譯四分羯磨及
僧秖戒心圖此蓋中國戒律之始也
戒壇
又曰漢魏之僧雖剃染而戒法未備唯受三歸嘉平
正元中既傳戒律立大僧羯磨法斯蓋比丘立戒壇
之始也又曰起于南朝求那䟦磨為宋國比丘於蔡
州岸受戒為始自爾南北相次為壇
受戒
又曰北方受戒自魏朱士行為之首也
尼壇
又曰受戒初本僧尼同壇本朝太祖不許尼往僧中
自是始别為壇宋朝會要曰開寳五年二月詔自今
尼有合度者只許於本寺起壇受戒蓋自此始别立
尼受戒壇也
尼戒
薩婆多師資傳曰宋元嘉十一年師子國尼鐵索羅
等於建康南林寺壇上為景福寺尼惠果淨音等受
戒法事北方尼受戒自惠果等始也
僧
後漢明帝遣蔡愔等往天竺訪僧法於彼見摩騰乃
要還漢地此中國有僧之始也僧史略曰漢明聽陽
城侯劉峻等出家此又中國之人為僧之始也注新
唐書傅奕上疏曰浮圖法漢明始立胡祠然惟西域
桑門自傳其教西晉已上不許中國削髮事胡石苻
亂華乃㢮厥禁此宜中國為僧之始
尼
僧史略又曰漢明帝既聽劉峻等出家又聽洛陽婦
女阿潘等出家此蓋中國尼之始
稱釋
高僧傳曰出家從師命氏晉道安受業佛圖澄澄姓
帛氏安以師莫過佛遂以釋為姓僧之稱釋自道安
始也
度牒
僧史略曰度牒自南北朝有之見高僧傳名籍限局
必有憑由憑由即今祠部牒也唐會要曰天寳六年
五月制僧尼令祠部給牒則僧尼之給牒自唐明皇
始也
空名
唐食貨志曰肅宗至鳳翔明年鄭叔清議以天下用
度不充諸道得召人納錢給空名度僧道則是空名
度牒自唐肅宗始也
僧隸
唐會要曰武后延載元年五月十一日勅天下僧尼
隸祠部此祠部轄僧之始也唐志亦云
僧帳
又曰舊制僧尼簿三年一造其籍一本送祠部一本
留州縣又開元十七年八月十日勅僧尼宜依十六
年舊籍則僧尼供帳始於此耳僧史略曰唐文宗太
和四年正月祠部請天下僧尼具名申省以憑入籍
入籍造帳自太和始也二文不同以會要為正本朝
用周顯德事三年一造帳定著于令
僧講
僧史略曰僧講自朱士行魏代講道行經始也
尼講
又曰東晉廢帝大和三年洛陽東寺尼道馨通法華
維摩硏窮理味一方宗師此則尼講說之始也
僧諡
洪明集曰後魏太祖時法果卒諡趙胡靈公此僧賜
諡之始也宋朝會要曰咸平三月八日梵僧法賢卒
諡慧辨四年法天卒諡元覺其後施護卒亦諡明悟
也
道林諡
真宗寳錄曰大中祥符六年六月甲申詔諡誌公真
覺大師宜加為道林真覺大師注宋敏求東京記曰
祥符五年諡真覺大師
明覺諡
又曰大中祥符六年六月戊子詔泗州僧伽大師宜
加號普照明覺大師
僧封
洪明集曰元魏封法果輔國宜城子又加忠信侯安
城公唐封不空肅國公僧之得封自後魏太祖始也
僧贈
元魏法果卒贈老夀將軍趙胡靈公此其始也唐亦
贈不空司空
僧官
自隋文帝以沙門彦琮為翻經館學士後始命僧以
官及唐又以不空為開府儀同三司試鴻臚卿宋朝
會要曰太宗時法賢雍熙四年加試光禄卿階朝散
大夫其後法天累試鴻臚卿亦加朝散大夫及惟淨
以故吳王煜弟從鑑之子為梵學筆受大中祥符後
同譯經為試光禄卿也注太祖朝僧元靄亦加朝散
大夫階也
僧錄
廣洪明集曰後魏太祖皇始中以沙門法果為統管
攝僧徒文帝以師賢為僧統參玄語錄曰後秦姚萇
立道䂮(音略)為僧正秩同侍郎法欽慧斌掌僧錄給事
同吏人此僧立正錄之始也又元魏以沙門僧顯為
京師統隋天下分置十統呼上統或曰大統唐罷統
立兩錄司於京邑謂之僧錄
僧號
後秦鳩摩羅什始號法師其後中國名僧亦稱之晉
朝講經草堂寺有廟臣大德沙門千餘人此始有大
德之呼後趙石虎號佛圖澄曰大和尚此稱和尚之
始也晉初鳩摩羅炎東渡龜兹王請為國師姚興迎
羅什待以國師之初也梁勅慧約云允膺闍梨之尊
屬當智者之號此師號之起也唐中宗神龍二年號
萬迴曰法靈公姚秦又號羅什為大師則大師之名
蓋起於此唐僖宗廣明中賜僧知玄號悟達國師僧
徹淨光大師可符法智大師德宣演暢大師自此始
為朝廷寵渥之命見事始云
僧紫
事始云代宗實錄曰大歷三年僧惠崇内賜紫袈裟
記以為僧賜紫衣之始按贊寧僧史略曰則天朝僧
法明譯大雲經陳符命言法朗等皆賜紫袈裟則僧
之賜紫自天后始也不然唐會要安得開元二十年
波斯王遣僧及烈至唐勅賜紫袈裟還國之事也盖
僧賜紫不起於代宗明矣
僧褐
僧史略曰漢魏之世出家者多著赤布僧伽梨又秣
陵諸僧衣色倣西竺後周忌聞黑衣之䜟悉屏黑色
著黃色衣謂今僧衣褐起於宇文周制注按北齊忌
黑文宣煞弟煥以七近漆屬黑後果敗於宇文黑獺
然則非後周也
筆受
宋朝會要曰太平興國七年六月譯經院成譯經詔
梵學僧筆受綴文七月詔左右街義學僧詳定十二
月選梵學沙門一人為筆受義學沙門十人為證義
其後以惟淨為梵學筆受自此其始也談苑曰譯經
常以梵僧後令惟淨同譯經梵學筆受二人譯經綴
文二人證義八人唐世翻譯有筆受官以朝臣為之
佛陀多羅之譯圓覺經也房融為筆受是矣宋朝太
宗始用梵學僧也
伎術醫卜部三十九
伎術
黃帝内傳曰帝既昇為天子命勾芒等司五行於是
針經脈訣天文地里卜法筭術吉凶喪葬無不備也
凡伎術皆自軒轅始
醫
帝王世記曰黃帝使岐伯主典醫疾以療衆疾說文
曰巫彭初作醫吕氏春秋亦曰巫彭作醫
醫書
皇甫謐帝王世紀曰黃帝命雷公岐伯教制九鍼著
内外經素問之書咸出焉黃帝内傳曰帝昇為天子
鍼經脈訣無不備也故金匱甲乙之類皆祖黃帝
方書
世諸方書藥法雖損益隨時大抵祖述黃帝如脈訣
之出於晉王叔和病源之出於隋巢元方湯液經之
出於商伊尹傷寒論之出於漢張機千金備急出於
孫思邈外臺祕要出於唐王珪宋朝太宗求天下名
方集太平聖惠其餘紛紛無代無之高氏小史曰炎
帝作藥方以救時疾
小方
孫思邈千金方曰小兒六歲以上黃帝無說中古有
巫妨始撰顱𩕄經以占夀夭自兹始有小方則小兒
方藥始於巫妨也
難經
帝王世紀曰黃帝命雷公岐伯論經脈旁通問難八
十一為難經楊元操難經序曰黃帝八十一難經者
秦越人所作按黃帝内難二帙帙九卷其義難究越
人乃採精要八十一章為難經
本草
帝王世紀曰炎帝嘗味草木宣藥療疾著本草四卷
至梁陶洪景唐李世勣等注叙為二十卷宋朝開寳
中重校定仁宗嘉祐中命掌禹錫等集類諸家叙藥
之說為補注本草唐書于志寧傳志寧云班固惟記
黃帝内外經不載本草齊七錄乃稱之世謂神農嘗
藥黃帝以前文字不傳以識相付至桐雷乃載篇册
然所載郡縣多漢時疑張仲景華佗竄記其語梁陶
洪景本草序云此書應與素問同類其餘多與志寧
之說同也
百藥
淮南子曰神農始嘗百草之滋味當此之時一日而
七十毒世本曰神農和藥濟人則百藥蓋自神農始
也世紀或云伏犧嘗味百藥非也梁陶洪景本草序
曰神農氏王天下宣藥療疾以拯夭傷高氏小史曰
炎帝嘗百藥以治病嘗藥之時百死百生
九鍼
帝王世紀曰太昊畫八卦以類萬物之情六氣六府
五藏五行隂陽四時水火升降得以有象百物之理
得以有類乃制九鍼又曰黃帝命雷公岐伯教制九
鍼蓋鍼灸之始也
明堂
今醫家記鍼灸之穴為偶人點誌其處名明堂按銅
人腧穴圖序曰黃帝問岐伯以人之經絡窮妙于血
脈參變乎隂陽盡書其言藏於金蘭之室洎雷公請
問乃坐明堂以授之後世之言明堂者以此
醫獸
續事始曰黃帝時有馬師皇者善醫馬通神明故周
禮天官有獸醫夏官有巫馬之職也
日者
史記日者傳注云古人通卜筮則謂之日者其事則
周太卜之職也墨子將北之齊過日者注謂當是周
末語然也
卜
龜曰卜事始曰包犧氏時始有卜春秋元命包曰古
司惟主卜也
筮
蓍曰筮世本曰巫咸作筮古史考曰商時巫咸善筮
也吕氏春秋亦云巫作筮歸藏曰女媧筮張雲幕而
校占書舜曰龜筮恊從苟筮誠巫咸所作則歸藏與
書安得言筮也古史考曰庖犧氏作卦始有筮此蓋
其初也
三式
風后演河圖為一千八百局曰遁甲周太公約為七
十二漢張良定為一十八以六甲相遁而起故名遁
甲并太一六壬是為三式黃帝内傳曰王母使玄女
授帝法有九天九地八門六甲之術即今遁甲也蓋
自黃帝始
占歲
世本曰后益作占歲吕氏春秋亦云爾師曠占乃有
黃帝欲知歲苦歲樂歲善而占有蓬薺艾先生之說
即占歲為起於黃帝
雜占
晉律歷志曰黃帝使羲和占日常儀占月申區占星
氣吕氏春秋曰羲和作占日常儀作占月
靈碁
異苑曰十二碁卜出自張文成受法於黃石公蓋今
靈碁也法以十二子分上中下擲之據所得按法驗
之以考吉凶文成留侯張子房之諡也唐事遠碁經
序曰靈經不知其所起或云漢武帝東方朔使之占
兆无不中朔之術蓋用此又云張子房所師黃石公
以之授良又云客以術干淮南王王秘其事亦此書
也
畫
易通封驗曰宓犧方牙倉精作易無書以畫事注云
作易以為政而不書但畫其形此畫之起也世本曰
史皇作圖宋衷云黃帝臣圖謂畫物象也或曰史皇
即蒼頡吕氏春秋亦曰史皇作畫
射御
易繫九事稱黃帝作弧矢以威天下又曰服牛乘馬
引重致遠則射御皆始於黃帝也世本曰臣胲作服
牛相土作乘馬&KR2109;作駕宋衷云皆黃帝臣又曰韓哀
作御謂加精巧逄蒙作射謂改制也吕氏春秋作韓
哀作御也
規矩
尸子曰古者倕為規矩凖繩使天下傚焉倕黃帝時
巧人
百巧
山海經曰帝俊生身身生義均義均是始為巧倕始
作百巧也
事物紀原卷七
