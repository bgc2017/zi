事物紀原卷六宋高承撰
横行武列部二十八
内客省使
唐初諸功臣傳往往有内客省之語而今有内客省
使盖唐所置也
客省使
漢有公車司馬令掌天下上章四方貢獻闕下盖唐
客省之職也唐會要曰永泰以後多事四方奏計或
連歲不遣乃于右臺門置客省以居之上書言事蕃
戎將吏盖于此待報唐書李師道使崔承慶入奏待
命客省是也會要曰昭宗天祐元年四月敕有客省
使疑自代宗以来始命其官也
引進使
五代會要曰梁雜使有引進使宋朝會要曰五代有
内外馬步軍都頭蕃漢都引進使疑梁官也
四方館使
通典曰魏改漢大行令為客館令宋初置南北客館
周署東西南北四掌客後為四方館宋朝會要曰唐
四方館以通事舍人判隸中書省宋朝初以檢校官
判館事淳化四年改置使名則四方館使自宋朝太
宗始也
閤門使
唐會要昭宗天祐元年四月勅有閤門使五代會要
梁諸使亦有東西二上閤門使疑亦唐官也
帶御器械
宋朝會要曰國初以来選三班以上武幹親信者佩
櫜鞬御劔或以内臣為之咸平元年四月以石知顒
綦政敏並帶御器械云初止名御帶至是改焉
通事舍人
堯之試舜賓于四門秦置謁者漢以掌贊喝盖通事
之職也魏置中書通事舍人後除通事為中書舍人
掌詔命而通事别為一職隋有通事謁者唐武德四
年改曰通事舍人唐志曰東晉有通事舍人唐隸四
方館屬中書省也今以為武臣閤門職事官隸閤門
也
閤門祇候
宋朝會要曰故事閤門無通事舍人通事舍人隸中
書省其長一人判四方館謂之館老如抽赴閤門祇
應者則兼稱閤門祇候按唐武德中改隋通事謁者
為通事舍人則閤門祇候之名疑亦武德以来始有
其稱也宋朝遂别以命官為通事之次
樞密承旨
宋朝會要曰五代樞密有承旨以諸衛將軍充宋朝
始有樞密都承旨副承旨又别置諸房副承旨也
延福宫使
又曰明道元年置延福宫使盖仁宗之初年置也
景福宫使
又曰大中祥符五年宣政使劉承珪以久疾辭職特
置是名在客省使之上又曰大中祥符五年十二月
以宣政使劉承珪為景福宫使初承珪乞退宰臣請
别加美名真宗曰可特置景福宫使自此始也
宣慶使
又曰舊諸司使止于宣政大中祥符元年東封禮畢
宣政使李神福當遷職特置宣慶使名授之也
宣正使
又曰淳化五年以王繼恩有平賊功特置此名授之
談苑曰太宗時内侍王繼恩平蜀李順之亂中書議
以為宣徽使上不欲宦者預政召張洎錢若水議置
宣正使在昭宣使之上會要又云五年八月也
昭宣使
又曰淳化四年置昭宣使初以皇城使王延德王繼
恩莊宅使杜彦鈞為之又曰諸司使舊無此額詔旨
特置在此年二月也
内殿承制
又曰大中祥符二年正月詔置内殿承制班在内殿
崇班上秩比殿中丞
内殿崇班
又曰淳化二年正月詔置内殿崇班在供奉官之上
餘見侍禁條
供奉官
唐則天實錄曰如意元年置内供奉玄宗時有翰林
供奉唐百官志云兩省自侍中中書令已下盡名供
奉官此名供奉官之初也筆談曰供奉官本唐從官
永徽已後人主多居大明宫别置官謂之東頭供奉
官西内具員不廢則謂西頭供奉官宋朝太宗淳化
中以供奉有四十年不遷者陞授崇班則是五代以
来為武臣之職也
左右侍禁
談苑曰本朝太宗雍熙四年增置左右侍禁宋朝會
要曰淳化二年正月置左右侍禁在殿直之上先是
供奉官殿直有四十年不遷者故特置崇班侍禁之
目
左右殿直
左右殿直梁開平三年七月勅有殿直之文又元年
宣下宣徽院收管殿前受旨官左右内直等後唐清
泰元年七月有殿直都知趙處愿晉天福六年七月
勅亦有殿直文則殿直之官梁已有之也
三班奉職
談苑曰宋朝建國之初承舊制有殿前承旨雍熙四
年改為三班奉職宋朝會要則其事在淳化二年正
月改也
三班借職
談苑云舊制有借職承旨太宗雍熙中改曰三班借
職會要以謂淳化二年正月也談苑又云自供奉至
借職其員無數亦漢三署郎比也按今自崇班以上
曰大使臣供奉以下至借職為小使臣也
東西使班部二十九
諸使
宋朝會要曰唐制百職皆九寺三監分典開元中始
置諸使朝廷有詔則云諸司諸使以該之
皇城
唐書朱泚傳曰泚以李忠正為皇城使盖名官之事
始見于此太平興國六年十一月改武德司為皇城
司故宋朝諸使有皇城使
翰林
宋朝會要曰唐有翰林使掌技術之待詔者五代有
翰林茶酒使宋朝初有茶床使後止云翰林使
尚食
秦置尚食歴代為奉御屬殿中省今有尚食奉御是
也唐别置尚食使故五代會要梁諸司使有尚食使
也
御厨
唐會要昭宗天祐元年四月勅有御厨使
軍器
唐會要曰乾元元年六月勅軍器監改為軍器使以
内官為之又曰六月十二日廢置使也宋朝會要曰
開寳四年五月以軍器使楚昭輔為左驍衛將軍則
是國家緣唐制有其官也
儀鸞
宋朝會要曰唐置營幕使後置同和院梁開平初改
儀鸞院使宋朝置儀鸞使
弓箭
又曰唐有内弓箭庫使宋朝因之後去内字而五代
會要梁諸使有弓箭庫使高彦休闕史中亦載莊宅
内弓箭之名盖唐官云續事始曰唐明皇開元年初
天寳末置内庫諸使
尚衣
又曰宋朝初置内衣庫使後省内字又云大中祥符
二年七月改内衣物曰尚衣疑取此義也
綾錦
唐書百官志少府所隸武后垂拱元年有綾錦坊宋
朝會要曰乾德年以平蜀所得錦工置綾錦院疑自
此始置使也太平興國二年分東西
八作
續事始曰唐玄宗置内八作使宋朝會要曰舊八作
太平興國二年分東西馮鑑又引李肇國史補云玄
宗開元初至天寳末所置使有内八作使
牛羊
通典曰太僕之屬北齊有牛羊置令宋朝會要諸司
使副有牛羊使諸司庫務有牛羊司開寳二年六月
詔文已有大祀所供犢自今委牛羊司豢養之語疑
國初官也
香藥
宋朝會要曰太平興國中以克平嶺南及交趾海南
諸國連歲入貢通關市市人歲乘舶販易外物自三
佛齊勃泥占城犀象香藥之物充牣府庫始議于京
師置香藥𣙜易院增香藥之直聽商人市之命張遜
為香藥庫使以主之此盖置官之初也
𣙜易
又曰舊有香藥𣙜易院因置使此其本也又曰大中
祥符二年二月撥併𣙜易院入𣙜貨務而使名不除
也
氊毯
又曰唐有氊坊毯坊使五代合為一使宋朝因之
鞍轡
又曰唐神策軍有鞍轡庫五代置使宋朝因之
酒坊
又曰唐有酒坊使宋朝初加内字後去之
法酒
通典曰梁有酒庫丞宋朝會要曰周太祖平河中得
酒工王思善造法麴因法酒庫置使盖亦梁酒庫丞
比也自皇城至法酒庫已上為東班
醫官
宋朝會要曰淳化五年八月以翰林醫官趙自化為
少府監丞充醫官副使按唐會要貞元八年八月令
侍御醫尚藥直長藥藏郎並留授翰林醫官然則醫
官之置使當是唐官也
宫苑
通典曰宫苑總監自隋置掌苑内宫館園池之事盖
宫苑之職也唐會要曰開元十九年湯崇慶為五坊
宫苑使本一使也唐末始分之唐書友鎮表曰開元
二十年置宫苑使朔方節度兼之又會要曰太和九
年十一月又有閑廏宫苑使然則宫苑唐官也五代
會要梁諸司使亦有宫苑使李肇國史補曰開元之
前有事於外則命使自置節度始有坐而為使者後
又有宫苑使
騏驥
宋朝會要曰唐有飛龍使及小馬坊使後唐長興元
年改飛龍院為左飛龍院小馬坊為右飛龍院太平
興國三年改左右天廏坊雍熙二年始曰左右騏驥
院使名從之此左右騏驥使副之始也
内藏
又曰太平興國三年十月初置内藏庫及使名也
左藏
唐百官志曰開元十九年以監察御史一人監左藏
庫後以殿中侍御史一人為左藏使此盖設官之本
也宋朝會要曰唐以太府卿知左藏庫出納五代有
使宋朝因之
作坊
唐百官志曰少府之屬有金銀作坊院宋朝會要曰
唐有作坊五代置使宋朝因之
莊宅
李吉甫百司舉要曰則天分置莊宅使又曰司農别
有園苑莊宅使馮鑑續事始則云玄宗置唐會要曰
昭宗天祐元年正月勅亦有莊宅使也李肇國史補
曰玄宗開元止天寳末置使有莊宅使
六宅
宋朝會要曰唐置十宅六宅使以諸王所屬為名或
總云十六宅後止云六宅宋朝因之
文思
五代會要曰梁諸使有文思使又云開平元年五月
改為乾文院使三年十月以乾文院為文思院後乾
文却置院文思自為一使宋朝會要曰太平興國三
年置文思院亦有文思使
内園
李吉甫百司舉要曰則天分置園苑使後改曰内園
又曰司農别有園苑使唐會要貞元十四年夏旱吳
奉奏有内園使又五代會要梁諸使有内園栽接使
也
洛苑
唐會要曰武德九年七月十九日置洛陽宫苑監永
淳元年五月十一日置東西監管諸園苑至開成五
年四月勅總監宜令内司管仍别置使此疑其洛苑
置使之本唐書馮鑑𫝊有洛苑使姚文夀縱部曲奪
民田則其官始見於此會要梁諸司使亦有洛苑使
也
如京
如京唐主倉官也唐會要曰文明元年凖吏部式監
太倉本是察院職務第一人監倉近移入殿院太和
九年六月李固言奏殿中侍御史充監太倉使唐志
云開元十九年以監察御史充太倉出納使五代梁
諸使始有如京使當是梁改太倉使曰如京也盖取
詩曾孫之庾如坁如京之義張緒續錦里耆舊傳王
蜀亦有如京副使黃筌也
崇儀
宋朝會要曰唐有閑廏使太平興國五年改名崇儀
也
西京左藏
又曰真宗咸平三年五月八日以贊善石熙政為西
京左藏庫副使前此無見疑國初所置官也盖唐都
京兆為西京不得以别都直稱左藏也五代殘缺别
都因不言具故事耳
西京作坊
又曰太祖開寳六年七月錄遺以尹崇珂子昭言為
西京作坊使餘如西京左藏說也
染院
周官有染人掌染帛秦為平凖令隋有司染署唐又
有染坊宋朝會要曰唐有染坊使太平興國三年分
置東西染院使名亦改也
禮賓
唐會要曰天寳十三年三月二十七日勅鴻臚屬司
有禮賓院又元和元年六月置禮賓院于長興里其
使名疑自此有也五代會要曰後唐天成元年太常
禮院奏本朝故事諸蕃客並于内殿引對事在禮賓
使由此證知其官始自先唐也又長興三年三月有
禮賓使梁進德自契丹報聘迴也
供備
五代會要曰梁諸司使有武備庫使按其職非供備
之掌也宋朝會要曰太平興國三年改供備庫為内
物料庫而使名不改疑亦國初官也右自宫苑至供
備庫使以上為西班
教坊
唐百官志曰開元二年置教坊于蓬莱宫側京都置
左右教坊掌俳優雜劇以中官為教坊使此其始也
又曰武德後置内教坊武后改曰雲韶府以中官為
使開元後始不隸太常也續事始曰玄宗立教坊以
新聲歡樂之曲優倡曼衍之戲因其諧謔以金帛章
綬賞之因置使以教習之國家乃以伶人之久次者
為使云
節鉞帥漕部三十
節度
後漢公孫瓚討烏桓詔令受劉虞節度唐室名使盖
取此義唐制緣邊戎寇之地則加以旌節謂之節度
使始自睿宗景雲二年四月以賀拔延嗣為河西節
度使也肅宗至德以後天下用兵中原刺史一例受
號也唐書方鎮表云開元二十二年朔方節度始兼
處置使兵志曰高宗永徽以後都督帶使持節者始
謂之節度使然猶未以名官也
留後
宋武起義以孟昶總攝後事其伐荆州也以劉道隣
監留府事此留後之始也唐開元之後凡節度入朝
或遥領不臨鎮則置留後以董軍事唐會要曰開元
十五年十一月蕭嵩領河西二十六年正月李林甫
領隴右楊國忠領劔南嵩以牛仙客林甫以杜希望
國忠以李察崔圓並為留後此盖置官之始也德宗
貞元二年程懷直又自稱觀察留後故聖朝兼二使
以名官
觀察
唐明皇開元二年置十道按察採訪處置使肅宗改
曰觀察處置新唐書方鎮表曰至德元載置觀察使
百官志曰肅宗乾元元年改也
防禦
武后聖歷元年以夏州領防禦使禄山犯順當衝諸
郡皆置之則是防禦使自則天始也職林云至德後
置舊唐書志曰至德後中原大郡要害之地置防禦
使以治軍事不賜旌節也
團練
肅宗乾元元年置防禦團練使馮鑑曰至德中觀風
使并領都團練其後上州亦有其號唐百官志曰元
載秉政恩結人心刺史皆得兼團練使元載傳曰載
用事授刺史者悉帶團練使以悦人心
宣撫
宋朝會要曰咸平三年六月詔遣參政向敏中充河
北東緣邊宣撫大使馮拯陳堯叟充副大使存問官
吏自後随事即置事巳乃省盖自此始也宣撫唐官
新唐書德宗詔蕭復充山南江湖等道宣撫安慰使是
也見復𫝊
安撫
唐貞觀初遣大使巡天下諸州水旱則有安撫之名
高宗時命裴行儉冊波斯王始為安撫大使天后時
聖歷元年狄仁傑為河北道安撫此盖其始也德宗
貞元元年又置副使宋朝會要曰咸平三年十月以
王欽若為西川梁顥為峡路安撫使但以觀省風俗
耳四年八月以張齊賢充涇源等十五軍州安撫經
略使帝以邊將玩寇始改命齊賢等使自此始為邊
帥也又景德元年五月以知永興軍向敏中充峡路
緣邊安撫使先是賊遷死延州鈴轄張崇貴乞朝廷
遣使弔問仍望遣大臣至邊上召賊所親信張浦定
議故命敏中經度之十月以知青州張齊賢兼青淄
維等州安撫使并兵馬巡檢賊盜公事自此又為内
地帥座之任
經略
唐太宗貞觀中邊州别置經略使此盖使名之起也
高宗儀鳳二年以黑齒常之為河源軍經略大使宋
朝會要曰舊不常置皆因事命使寳元以来陕西緣
邊大將皆兼經略也宋自咸平四年八月張齊賢為
涇源安撫又始以安撫使兼經略云
招討
唐百官志曰招討使掌征伐兵罷則省云天寳末置
招討都統之名始於此事始云開元十七年宰相奏
置招討使天寳十五載以来瑱為潁川太守兼招討
使職林曰貞元時置注又云德宗建中年以馬燧為
魏博招討使舊唐志曰貞元末置用兵權兵罷則停
也
總管
晉有都督諸軍事後周改為總管唐武德初邊要之
地亦置總管以統軍貞觀三年李靖除定襄道大總
管是也宋朝初有兵馬都部署治平初避英宗嫌名
改為總管亦法古號也續事始載周武帝建德六年
以王謙為益州總管記為命官之始
幕府
漢書李廣傳注晉灼曰衛青征匈奴大克就拜大將
軍於幕中故曰幕府幕府之名始於此也顔師古曰
幕府者以軍幕為義軍旅無常居止故以帳幕遮之
廉頗李牧市租皆入幕府此則非因衛青始有號矣
又漢文帝問馮唐唐對有上功幕府之說則上將之
稱幕府其来久矣今人以稱元帥義取諸此
館接伴
宋朝會要曰景德二年五月詔將来契丹使至令諸
司緣路供帳十一月命翰林學士李宗諤東上閤門
使曹利用在京館伴契丹賀承天節使此疑館伴之
始也又曰特巳命樂黃同康京元詣雄州接伴迴日
充送伴使此疑接伴之始也
發運
五代會要曰晉天福三年韓延嗣配華州發運務此
始見發運之名宋朝會要曰乾德二年二月以何幼
沖充京畿東西水陸發運使此始有發運使之官也
至道元年始命王子興等為江淮兩浙發運使兼制
置茶鹽事就淮南置局咸平二年仍領荆湖四年又
加都大字景德二年二月以馮亮為淮南江浙荆湖
制置茶鹽兼都大發運使自是使名始定也又有三
門白波發運使太平興國五年正月命姚沆為陕府
三門發運此疑其初云唐書李傑𫝊進陜州刺史水
陸發運使置自傑始
發副
至道元年七月以楊允恭為江淮兩浙發運副使兼
捉賊制置茶鹽公事景德後亦有副使也
轉運
秦攻匈奴使天下飛芻輓粟漢蕭何漕運關中又漢
漕運山東粟以給中都即轉運之起也唐會要曰先
天二年李傑為陕州刺史充水陸發運使開元十八
年裴耀卿始為江淮轉運使此其命官之始也宋朝
會要曰唐置江淮處置轉運使後置諸道鹽鐵轉運
使多以重臣兼領而諸道各置巡院皆統於使五代
罷巡院置轉運司國初但曰勾當某路水陸計度轉
運事官高即曰使也
運副
開元中裴耀卿為江淮轉運使以崔希逢等為副此
盖運副之始也宋朝會要轉運篇云太平興國初又
置副使也
運判
宋朝會要曰開寳五年八月九日以潘美尹崇珂並
兼領嶺南轉運使以轉運使王明為副使許允言為
判官則轉運之有判自此其始也太平興國三年四
月十日置諸道轉運判官始以戴允誠等分為之唐
會要云景龍二年七月置十道按察使分察天下今
轉運之兼按察者盖始於此
府提點
又曰景德三年三月勅置開封府界提點司即置提
點之官吕夷簡三朝寳訓曰真宗謂近臣曰諸道刑
獄皆遣官提振唯京師無之去夏開封府訊進士蹇
符暴於日中裂其背而鞠之無狀炎暑之際罪未見
情枉罹虐毒令置司命京師刑獄處悉糾之
提刑
又曰淳化二年五月詔諸路轉運司各命常參官一
人專知糾察刑獄公事始以司門董循等為之至三
年四月詔始稱提點刑獄景德四年六月真宗筆記
六事一曰提點刑獄七月詔擇官提點諸路刑獄公
事始命屯田李拱等為之
將領
宋朝神宗初置將官於諸路曰東南或西北等某將
有副掌春秋訓練有警則部所將兵以策應於是又
有提舉將兵之官
都監
唐書白居易傳曰王承宗叛帝以吐突承璀率師出
討居易諫曰唐家制度每征伐專委將率比年始以
中人為都監韓全義討淮西賈良國監之高崇文討
蜀劉正亮監之此疑其初也宋朝會要曰國初諸州
都監或雜文臣其後遂罷止以武臣為之乾德三年
五月勅差起居舍人劉兼通判泗州兼兵馬都監是
也太平興國三年五月以客省使翟守素為兩浙諸
州兵馬都監此又國家命官之始也
監押
唐中宗始以中官監押兵馬宋朝諸州亦有兵馬監
押小使臣以下即為監押大使臣已上曰都監張緒
續錦里耆舊傳曰端拱元年春供奉官宿翰充成都
府兵馬監押宋朝之置監押自此始
陵臺令
唐百官志有陵臺令初曰諸陵署令天寳十載改獻
昭等王陵署曰陵臺此盖命名之初也漢有長陵及
文園令歴代皆有令丞宋朝會要曰乾德二年以河
南府鞏縣令孔美兼安陵令雍熙二年五月詔今後
注鞏縣令便令兼陵臺令公事景德四年正月詔永
安鎮特建縣其縣令兼陵臺令也盖本周官冢人之
職掌公墓之比
撫字長民部三十一
留守
成王命君陳分正東郊成周通典記以李晦為西京
留守開元十一年太原府置尹以尹為留守謂之三
都留守唐志云車駕不在京則置留守此盖命官之
始也宋朝則曰兼某京留守司事也
州牧
黃帝立四監以治方國舜外有州牧侯伯則州牧之
始盖自有虞氏也
府尹
周成王之命君陳東郊曰尹兹東土春秋之時縣邑
之長或曰尹楚有令尹此尹之始也漢京兆河南曰
尹唐以州郡建府者皆曰尹按漢百官表曰右内史
武帝太初元年更名京兆尹此名官之始也
都督
漢光武建武初權置督軍御史事竟輒罷魏文黃初
三年初置都督諸軍事然魏初受漢禪時已有持節
都督則非三年初置也大抵魏所建官耳明帝太和
四年秋始加大都督以命司馬懿唐太極初并益荆
揚開元中兼潞為五大都督也漢建安中魏武為相
始遣大將軍督之二十一年征孫權還使夏侯惇都
督二十六軍於是始有都督之官矣
刺史
先秦以御史監郡漢初省之惠帝復建監三輔郡文
帝十三年九月遣丞相史出刺并督察御史武帝元
封五年又置部刺史察州晉以来任輕者加持節後
周又加諸軍事唐武德後加號使持節某州諸軍事
某州刺史宋朝以他官知州事而刺州不臨州以為
武臣加官而已舊唐志云初漢奉使者皆持節故刺
史臨部持節晉任重者為使持節都督后魏北齊加
諸軍事也
知州
唐李師道之阻兵也謂其弟師古曰是不更民疾苦
要令知衣食所從乃署知密州唐會要曰太和四年
八月御史臺奏按大歷十二年五月一日勅刺史有
故乃闕但令上佐依次知州事則知州之名自代宗
始也宋朝之制自大都督府至下州親王為大都督
庶姓為長史餘使及刺史有故及闕但令上佐依次
知州事太祖始削外權止令文臣權蒞後為知軍州
事二品以上及帶兩府宣徽者稱判國老閑談曰太
祖嘗語趙普以唐室亂源在諸侯難制何術以革之
普曰諸列郡以京官知三年一替則無虞迄今行之
也
通判
國家初置諸州通判楊文公談苑云太宗始置即古
監郡也宋朝會要曰建隆四年四月令賈玭等充荆
南諸州通判又乾德四年十月詔書已有通判又建
隆乾德皆太祖年號則是此官之設自太祖始也按
唐室上州置長史一人掌通判州事則通判之名亦
取唐制州長史之職為稱耳
勸農
漢承秦置大農丞十三人人部一州以勸農桑力田
者此勸農官之始也唐中睿之世州郡牧守皆以勸
農名其官宋朝會要曰至道二年七月直史館陳靖
言天下多曠土流民請置使招集八月以靖為勸農
使按行陳許等八州勸民墾田其副皇甫選何亮以
為功難成願罷至景德三年二月詔諸路轉運開封
知府諸知州少卿監以上並兼勸農使其餘如州軍
通判並兼勸農事令自今除授依此
河隄
宋朝會要曰乾德五年正月詔開封大名鄆澶等十
七州長吏並兼河隄使此盖其始也晉東都省都水
置河隄使者
簽判
宋朝之制諸州府幕官大藩鎮以京朝官簽署節度
觀察判官者曰簽判治平中避英宗嫌名改署曰書
宋朝會要曰景德元年十月以大理評事秘閣校理
劉筠等分知天雄軍節度觀察判官事此盖簽判之
始也
判官
秦漢以来郡府之幕有掾史從事逮于梁齊亦無判
官續事始曰隋元藏機始為過海使判官此使府判
官之始也唐景雲之後有節察防團等使亦各随使
置之五代留府軍監皆置焉監皆曰幕職或呼幕客
舊唐志云皆天寳後置也馮鑑乃云開元後始有之
尚為諸使官屬五代多故始領郡事以為州府職也
推官
唐百官志曰節察防團使皆有推官舊唐書云天寳
續事也
書記
漢書百官志曰三公及大將軍幕府皆有記室掌章
表書記續事始引魏志太祖以陳琳阮瑀為記室文
帝與吳質書稱孔璋章表殊健元瑜書記翩翩宋江
夏王乃以丘源為掌書記而未為職名唐開元元年
勅節度置掌書記自後藩侯得自奏請也又魏志建
安中曹洪欲使阮瑀掌書記
支使
唐置觀察使亦置觀察支使則支使唐置官也續事
始曰唐至德初改採訪使為觀風始置判官二人支
使二人推官一人也
軍判
五代會要曰後唐天成二年九月十九日勅刺史州
不合有防禦判官今後改為軍判官此盖置官之本
也
軍巡
又曰梁開平三年十月置左右軍巡使各置巡院宋
朝會要曰唐末始置後唐分左右也舊開封府以牙
校為之開寳六年六月改用士人李萼趙中衡太祖
以刑禁之重始任士流也吕夷簡三朝寳訓曰開寳
六年上謂近臣曰開封府左右軍巡諸州馬步判官
比来所在止選牙校為之刑獄事重人命所繫自今
當選士流任之也
參軍
杜佑云參軍後漢末置參諸軍府事若今節度判官
漢書曰靈帝以幽州刺史陶謙參司空張温軍事此
其始也本公府官晉始置其官於州郡唐諸曹皆稱
之續事始以謂後漢置在州曰司
錄事
漢司隸屬有功曹從事史兼錄衆事在州為治中漢
又有督郵主簿皆錄事之任也晉始置錄事參軍刺
史有軍而開府者並置之本為公府官非州職也續
事始曰後漢有郡主簿亦曰督郵隋以錄事參軍代
之掌勾稽文簿舉彈善惡監郡印給紙筆之事開元
初京兆河南曰司錄管六曹宋朝京邑大府以京朝
官領其事曰知其非京官而資考久次者亦曰知也
三輔決錄韋康成為郡主簿是也
功曹
秦漢有功曹史蕭何為書史掾功曹是也後漢有功
曹史主選功勞北齊為功曹參軍今止開封府置餘
州皆省也
倉曹
漢有倉曹史北齊以為參軍今亦獨開封府置也
戶曹
漢公府有戶曹掾主民戶祀農桑州郡為史北齊與
功倉曹同為參軍唐諸府曰戶曹餘州曰司戶
兵曹
漢公府掾史有兵曹主兵事司隸屬官有兵曹從事
史郡國為使北齊同諸曹為參軍今又獨置於開封
府也
法曹
漢公府掾史有賊曹掾主刑法曹之任也歴代皆有
或為法曹隋以後與功曹同陳孝意為東郡司法書
佐是也唐為參軍事
士曹
北齊始有士曹參軍今獨開封府置餘州雖有司士
又以為散官也
司理
漢公府有決曹掾主罪法事通典以為法曹之職白
氏六帖則云魏置理曹掾盖法曹也即今司理之任
舊制諸州有馬步院及子城院主禁繫訊獄張緒續
錦里耆舊傳曰開寳六年秋勅改馬步院為司理院
廢馬步都虞侯除文資為司理參軍成都雄藩一十
六處置左右焉子城院不得禁繫公事吕夷簡三朝
寳訓曰太祖開寳六年謂近臣曰諸州馬步判官比
来止選牙校為之刑獄人命所繫當選士流任之盖
自是始置司理之官也餘見軍巡條唐諸州有馬步
使
文學
漢郡國皆有文學掾則文學漢官也唐會要曰大歷
十四年十二月五日諸州府學博士改為文學品秩
同參軍唐志曰文學州授於吏部然無職事衣冠恥
之故朝以為散官炙轂子曰隋開皇中潞州刺史柳
昴表勸學帝令州置博士俾其教授唐肅宗時顔真
卿曰文學盖復漢舊號也
教授
隋有州博士潘徽嘗為之唐武德初府郡亦置經學
博士掌以五經教授德宗即位改為文學元和中廢
宋朝神宗元豐中興太學三舍以經術養天下之才
又於諸大郡府始各置教授一人掌教導諸生如太
學博士亦隋州博士之職也
縣令
周官有縣正下大夫春秋之時縣邑之長曰大夫秦
本紀曰孝公十二年并諸小鄕聚為大縣縣一令商
君列傳曰鞅令邑聚為縣置令丞則縣令及丞自秦
孝公始也漢百官表曰縣令長皆秦官萬戶以上為
令減萬戶為長宋朝會要曰周衰六國置縣邑其長
齊晉曰大夫魯衛曰宰楚曰公曰尹秦曰令曰長也
知縣
唐會要曰大中五年十一月景陵有賊斫損神門戟
架六年四月裴讓權知縣事盖知縣之名始起于此
矣宋朝會要曰建隆四年六月詔河朔右地魏為大
名分治劇邑當用能吏思慎釐於縣務特選士於朝
行斷自朕心以重其任大理正奚嶼知大名府館陶
縣事監察御史王祐知魏縣楊應夢知永齊縣屯田
于繼徽知臨清朝臣知縣自嶼等始也
縣丞
史記商君傳曰鞅令邑聚為縣置令丞縣丞秦官也
宋朝會要曰天聖四年七月詔開封兩縣各置丞一
人在簿尉之上先兩縣簿尉多差出至是蘇耆上言
乃命增置此國家置丞之初也應邵漢官曰大縣丞
左右尉所謂命卿三人也今以京朝官領其任者曰
知縣丞自神宗朝增置也
主簿
漢有之後漢繆彤仕縣為主簿是也續事始則云後
漢始有主簿之號諸郡置之即今錄事參軍也至隋
大業中諸縣始置主簿掌勾稽簿籍糾正縣内非違
縣尉
漢百官表曰縣有丞尉長安有四尉分左右是也盖
亦漢官
都廂
國初以来以四廂都指揮使巡轄提舉京城裏諸巡
警時謂之廂主凡煙火盜賊即部所轄以赴之諸公
事自笞以下皆得區分神宗熙寧中置勾當左右廂
公事所以文臣一員主之自鬭訟賊盜杖六十而下
皆決之以分天府之劇也民間謂之都廂
别駕
唐六典曰後漢州置别駕歴代皆有之杜佑云别駕
本因漢置随刺史巡察若今觀察之有副使也宋朝
與長史司馬並為散官云通典曰從刺史行部别乘
一乘傳車故謂之别駕漢制也
長史
漢百官表曰秦置郡丞其郡當邊戍者丞為長史則
長史為秦所置官也通典曰唐五府長史理府事餘
府州通判而已
司馬
曲禮天子之五官有司馬周禮以為政官之率漢為
三公之任周政官之屬文有大小軍輿行都家等職
本任武之官古者軍行則有之左傳晉悼公以魏絳
為中軍司馬是也魏晉以後刺史帶將軍開府者則
置之自此始為州郡官唐高宗即位改治中為司馬
節度亦有行軍司馬今與節度團練副使並以為貶
責之官
醫學
唐會要曰貞觀三年九月十六日諸州府置醫藥博
士開元十一年五月七日始置醫學博士唐志曰開
元九年改醫藥博士為醫學也
助教
晉咸寧四年初立國子學置助教以教生徒魏始於
太醫置之唐國子四門俱有其官開元元年諸州始
置醫學助教宋朝神宗元豐中除之初宋朝唯以四
門國子助教命醫者故官制行唯置太醫及州助教
也
京邑館閣部三十二
京師
釋名曰國君所居曰都帝王世紀曰太昊都陳此稱
都之初也三代而来夏曰夏邑商周曰京師京大也
師衆也大衆所居故以名天子之都
京城
宋朝會要曰自朱梁建都以汴州為東京皆因藩鎮
舊制但改名額而周顯德五年始廣新城周回四十
八里二百三十步宋敏求東京記曰周世宗顯德二
年四月詔京城四面别築羅城三年正月發京畿滑
鄭曹之民命薛可言等四面督之韓通總其事王朴
經度凡通衢委巷廣袤之間皆朴定其制踰年而成
宋朝神宗熙寧中始四面築為敵樓作瓮城及濬治
壕塹也
門名
又曰太平興國四年九月詔改京城内外門名三十
有二即今名南薰宣化是也東京記曰外城諸門大
扺俱周顯德中築外城立也
保康門
又曰大中祥符五年七月詔曰重城陽位通門肇開
宜以京城新開門為保康門初建會靈觀於奉節致
遠二營仍作此門於朱雀門之東南闢街與觀北門
相直也
坊名
又曰至道元年十一月詔改京城内外坊名即今太
平義和等一百三十六是也太宗以舊名多涉俚俗
之言至是始命以美名易之唯寳積安業樂臺利仁
四坊仍舊東京記曰太宗命張洎改撰其名也新城
外坊至道中定後祥符元年始分置九廂及諸坊也
大内
又曰今大内即宣武軍節度治所朱梁建都遂以衙
第為建昌宫晉天福初又為大寧宫苐改名號而已
周世宗雖加營繕猶未合古制建隆三年發開封浚
儀民廣皇城四年五月太祖遣有司畫洛陽宫殿按
圖修之自是皇居始壯麗矣
西京内
又曰唐蔡賊孫儒諸葛爽之犯洛陽宫闕燔燒殆盡
其後張全義為河南尹始加繕治累年方集宋朝開
寳八年十月遣使修也
西京殿
又曰太平興國三年二月詔改西京新修諸殿名今
太極天興等名是也
南京殿
又曰大中祥符七年二月真宗幸應天府詔升為南
京正殿以歸德為名又以南門為崇禮雙門為祥輝
二月又賜南京諸門名
龍圖閣
又曰咸平四年十月以杜鎬為龍圖待制即建閣在
是年前矣又云真宗於會慶殿西偏藏太宗御製咸
平又真宗登極年號即建閣當在初年矣東京記則
云大中祥符初建以奉太宗御集而國老閑談乃有
太宗幸龍圖閣觀書之語
天章閣
又曰天禧五年二月於龍圖閣北起天章閣奉安真
宗御製既成令兩街僧道具威儀教坊作樂奉真宗
御集御書自玉清昭應宫安于閣上也此其始云東
京記曰天章閣天禧五年三月建以藏真宗御集
寳文閣
東京記曰本名夀昌閣與天章並建慶歷初改曰寳
文仁宗聖文神翰秘于此也
資善堂
仁宗肄學之所也宋朝會要曰在元符觀南大中祥
符八年置天禧四年徙御厨北也又曰祥符九年二
月詔元符皇子就學之所宜以資善堂為名
繼聖堂
東京記曰太宗尹京命署東建堂習射大中祥符二
年閏二月真宗臨幸宰臣請以繼聖為名許之今人
呼曰繼聖堂
學士院
唐武德貞觀時温大雅等以文詞召待詔常於北門
候進止玄宗開元二十六年始置學士院始改待詔
為翰林學士故也
史館
史職肇自黃帝而倉頡沮誦掌之周及列國亦有史
名漢武置太史公漢以後職在秘書唐太宗始置史
館以修國史唐百官志曰歴代史官隸秘書省著作
局貞觀三年閏十二月始移史館於禁中盖自是始
别局也
昭文館
唐會要曰武德四年正月置修文館九年三月改為
弘文九月太宗即位弘文殿聚書殿側置弘文館神
龍元年十月十九日改曰昭文後復曰弘文宋朝避
廟諱復曰昭文與集賢史館同為三館也神宗行官
制皆隸秘書省青箱雜記曰本前世弘文館建隆中
以犯宣祖諱改焉
集賢院
唐開元五年乾元殿寫四部書置麗正修書院於集
仙殿十三年明皇召張說等宴集仙殿謂說曰今與
卿等賢才同室於此宜改名集賢由是修書院亦曰
集賢院
秘閣
宋朝會要曰端拱元年五月詔就崇文院中堂建秘
閣淳化元年八月二十一日李至書言漢桓置秘書
監掌禁中圖書秘記魏以屬少府王肅表論不應屬
少府曰魏之秘書即漢東觀因是不屬而蘭臺亦藏
書故薛夏云蘭臺為外臺秘書為内閣然則秘閣之
名始於此矣晉孝武勅徐廣料秘閣四部三萬餘卷
是也
起居院
北齊有起居省宋朝會要曰淳化五年四月五日張
秘奏復左右史之職記錄以為起居注太宗從之置
院於禁中此其始也
四方館
沈約宋書曰高祖永初中置南小客館令主四方賓
客後為四方館此其始也
待漏院
唐元和中方置待漏院於朝門外令百官朝以避風
霜國史補云
皇城司
宋朝會要曰本名武德司太平興國六年十一月改
為皇城司東京記曰掌皇城管鑰木契及命婦朝參
顯承殿内取索事
内東門
又曰舊名内門取索司景德三年二月改為内東門
司三月鑄内東門司印給之東京記曰掌宣索庫務
寳貨及貢獻納于内中修造宴設事興國中置内庫
門取索司景德中改也
合同司
又曰天禧三年正月三司言使臣傳宣取物承前止
是口傳詔旨别無憑驗致因緣盜取錢物請下入内
内侍省𫝊宣令門司如有須索以合同憑由一本給
付逐處五年十一月鑄合同憑由印給之東京記曰
掌禁中宣索之物天禧中置傳宣合同司尋改今名
御藥院
唐尚藥局有内藥院宋朝太宗至道三年又置御藥
院於禁中也東京記曰掌合和御藥至道三年置在
崇政殿後祥符八年徙外廊南寳元二年復移殿後
東廊
内藏庫
宋朝會要曰太平興國三年十月宣置在銀臺門外
又曰景德四年十月陳彭年撰内藏庫記真宗曰太
祖以来有景福内庫太宗改名内藏庫所貯金帛備
軍國之用非自奉也吕夷簡三朝寳訓曰乾德初太
祖顧左右曰軍興須豫備臨事厚斂非計也於講武
殿側别為庫貯金帛此盖置庫之始也沂國文正公
筆錄曰太祖平諸僣偽收金帛歸京師貯别庫號封
樁庫歲儲國用羨餘皆入焉諭近臣曰石晉割幽燕
郡縣賂契丹一方人限外境朕甚憫之俟此庫所蓄
滿三五百萬以為贖直會上仙事寢太宗改右藏庫
今曰内藏庫東京記曰國初置景福内庫太平興國
三年改曰内藏其說小異也
左藏庫
通典曰漢有中藏晉有左右藏晉江東置御史掌庫
曹後分庫曹曰外藏庫内左庫後省外左庫直曰左
庫唐有左藏庫百官志曰左藏晉始有之也東京記
曰國初止一庫興國二年分三庫曰錢幣金銀四帛
淳化三年分置左右右納左給凡六庫四年廢右分
左藏庫為四庫曰錢金銀曰絲綿曰生白匹帛曰雜
色匹帛祥符二年併金銀絲綿為一七年併生白雜
色為生熟匹帛
奉宸庫
宋朝會要曰舊五庫一宜聖殿二穆清殿三崇聖殿
四受納真珠五樂器康定元年九月合為一庫改名
奉宸庫也
御殿素厨
又曰大中祥符九年置在玉清昭應宫後徙御厨也
金水河
又曰東京水源曰祝龍泉過中牟曰金水建隆二年
春命陳承昭引抵都城西架其水横絕經汴入浚溝
乾德三年引貫皇城歴後苑内庭池沼皆至開寳九
年太祖親按引注王第及公主第也
五丈河
談苑曰京水自滎陽至于汴陳承昭本江南人習知
水利國初上言導京水踰汴東北注河通山東之漕
其廣五丈以號河其事在太祖時也
會府臺司部三十三
門下省
先秦有黃門郎而無寺府後漢嘉平六年始有之曰
侍中寺晉志曰給事黃門侍郎與侍中俱管門下衆
事故謂之門下省然則晉始名之也唐志曰晉始置
門下省也
中書省
中書之官雖起自漢武而所治之府魏晉始有之謂
之中書省通典曰中書之官舊矣謂之中書省自魏
晉始焉
鳳池
世謂中書曰鳳池者按晉荀勗為中書監遷尚書令
勗久在中書失之甚恚有賀之者怒曰奪我鳳皇池
何賀故今以為鳳池
尚書省
通典曰堯試舜於大麓領錄天下事似其任也周之
司會又其職焉鄭康成云司會若今尚書也漢有尚
書臺宋始曰尚書省也
都省
漢以僕射總理六尚書謂之都省至唐垂拱中改尚
書省曰都省是則都省之號始自漢也
南省
晉以門下名省號北省故以尚書為南省是則南省
之稱始自晉也蘇鶚演義曰省省也謂省察天下簿
書之所
御史臺
秦漢有御史府亦曰寺亦曰憲臺後漢始曰御史臺
亦為蘭臺寺舊唐志則曰後漢改為憲臺魏晉宋曰
蘭臺梁陳北朝曰御史臺也
臺門
御史臺記曰臺門北開取肅殺就隂之義韋述唐兩
京記曰臺門北開以糾劾之司主意於殺故門北啓
以象隂殺或曰俗傳開南門不利大夫譚賓錄曰或
云隋初移都兵部尚書李圜通兼御史大夫欲向省
便故開北門唐因循不改迄今遂為故事唐會要載
裴冕語云此說若取冬殺之義本置臺司以糾正冤
濫是有好生之德豈創冬殺之義以入人罪乎馮鑑
以冕說為當
柏臺
漢成帝時御史府列柏樹故人由是號柏臺
烏府
漢御史府植柏常有野烏數千棲宿其上晨去暮来
號朝夕烏一旦烏不至及朱博為大夫烏復至因號
烏府亦曰烏臺
九寺
漢以来九卿所治之府謂之九寺後魏始有二府九
寺之稱然通其名不連官號其以官名寺自北齊始
也蘇氏演義曰寺司也官有所司存釋名曰寺嗣也
官曹相嗣續其中非也許慎曰寺從义從寸寺者掌
法度之所义者乎象如手持尺寸以度其典章耳
秘書省
漢藝文志曰武帝建藏書之府置寫書之官天下文
籍悉在天禄石渠圖廣内秘室之書故曰秘書後漢
有蘭臺東觀雖孝桓始置秘書監而不以名其省至
梁始曰秘書省也唐六典曰秘書省中外三閣掌圖
書古今文字皆在禁中宋朝神宗改官制易崇文院
曰秘書省復唐制也
殿中省
魏置殿中監而北齊以屬門下隋大業三年分門下
太僕二局取殿内之名為殿内監唐為殿中省也
國子監
晉武帝咸寧四年初立國子學國子周舊制也北齊
為國子寺隋開皇十三年又為學煬帝即位改曰國
子監
少府
秦置少府而不治府漢始有之隋煬帝大業五年始
曰少府監也
將作
秦漢有將作而不列其府北齊始有將作寺隋文帝
開皇二年改寺為監
軍器
後周武帝置
都水
漢武元鼎二年始置水衡初秦有都水丞於是水衡
方有都水帝置都水謂之都水臺隋文仁夀元年始
改為監
太史局
少昊歷正曰鳳鳥氏夏曰太史隋以名謂曰太史曹
煬帝改曰監唐曰局乾元元年曰司天臺後復曰太
史宋朝以来亦曰司天臺神宗改官制復為太史局
也
太醫局
周有醫師秦置太醫歴代皆置宋朝神宗又置局曉
醫者一人判局事按唐亦有太醫署而神宗創置以
教生徒如學校也
入内省
宋朝會要曰國初有内中高品班院淳化五年改曰
入内班院又改入内黃門班院又改内侍省入内内
侍班院景德三年止名入内内侍省也又云景德三
年五月内侍省内侍班院請入内内侍班院止稱入
内内侍省本班亦請稱内侍省也東京記曰舊有入
内都知司内東門都知司至是悉併于此
内侍省
周官有巷伯寺人及内小臣之職戰國時趙有宦者
令秦置中常侍漢有謁者内侍之官而不言其府北
齊始置中侍中省隋改曰内侍宋朝會要曰國初有
勾班院淳化五年改黃門院又改内侍省内侍班院
景德三年止曰内侍省
進奏院
唐大歷十二年勅諸道舊置上都留候院並官改曰
上都進奏院此盖其始也宋朝會要曰唐藩鎮皆置
邸京師謂之上都留候院大歷十二年改上都知進
奏院五代支郡聽自置邸國初緣舊制各置進奏院
太平興國八年十月詔於大内側近置都進奏官人
兼三四州也
檢院
國史纂要曰武后時投匭者或不陳事而有嘲謔之
言於是置使先閱其書奏然後投之匭院有司自此
始也宋朝會要曰唐匭雍熙元年改為檢太平興國
九年七月改匭院為登聞院至道五年或稱檢院景
德四年五月詔改登聞檢院東京記曰唐置匭興國
九年改匭為檢院曰登聞
鼓院
宋朝會要曰鼓院舊曰鼓司景德四年五月九日詔
改為登聞鼓院
軍頭司
又曰國初但曰軍頭引見司後加御前忠佐之名又
曰端拱二年改軍頭司曰御前忠佐軍頭司引見司
曰御前忠佐引見司
事物紀原卷六
