事物紀原卷三宋高承撰
旗旐采章部十三
幰弩
古今注云漢京兆河南尹執金吾司隸校尉皆使馬
前導引傳呼使行者止坐者起四人持角弓箭走及
乘高窺瞰者皆射之魏設而不用今鹵簿又以幰弩
而不以弓亦弛而不用行則居前由魏始也
車輻
古今注曰棒也漢朝執金吾金吾赤棒以銅為之黃
金塗兩頭謂之金吾御史大夫司隸校尉亦得執焉
御史校尉郡守都尉縣長之屬例皆木為之用以夾
車謂之車輻一曰形如車輻故云也宋朝會要曰形
如車輻今剡木漆八稜
勘箭
筆談曰大駕鹵簿中有勘箭如古之契勘也其牡謂
之雄牡箭牝謂之闢仗箭本胡法也熙寧中罷之
警蹕
周禮夏官隸僕掌蹕宫中之事註謂止行者自漢以
来天子出稱蹕古今註曰所以戒行徒也周禮蹕而
不警秦制出軍者皆警戒入國者皆蹕止故云出警
入蹕一曰蹕路也謂行者皆警于塗路也蓋始于周
制
皂纛
六典曰後魏有纛頭宋朝會要曰皂纛本後魏纛頭
之制唐衞尉纛居其一蓋旄頭之遺像
犦矟
宋朝會要曰犦擊聲也一云象犦牛善鬭字從犦唐
金吾將軍執之今制如節加碧油
殳
古今註曰殳戟之遺象也詩所謂伯也執殳為王前
驅殳前驅之器也以木為之後世澆偽無復典刑以
赤油韜之亦謂之油戟亦曰棨戟王公以下通用為
前驅蓋周制周官考工記曰廬人為殳此其始也餘
見五兵
牙門
宋朝會要曰古者天子出建大牙今制錯綵為神人
象中道前後各一左右道五門門一旗蓋取周制立
旌表門及天子五門之制
玉兔旗
又曰乾德六年太祖親郊有司請以國初以來祥異
著旗章遂作金鸚鵡玉兔馴象三旗注云建隆二年
隴州楊勲獻鸚鵡鄆州姚光輔獻白兔及馴象自來
為三旗也
攝提旗
又曰建隆四年將郊祀禮儀使陶榖建議取天文北
角攝提之象作攝提旗及北斗二十八宿十二辰五
嶽五方神五鳳四瀆等旗也
龍旗
開寳通禮新加然則蓋自宋朝新制也謂風伯雨師
雷公雷母各一五星五左右攝提二北斗一也
鈒
史記趙良謂衛鞅曰君之出也操闟戟者旁車而趨
續漢書輿服志曰漢大駕前驅有鳳凰闟戟鈒闟字
同然則疑秦制也
䍐罼
通典曰武王剋紂百夫荷䍐旗以先驅後漢有九游
雲䍐西京雜記曰漢大駕有䍐罼在左右則是漢始
制此二物晉輿服志五時車後次華蓋中道左罼右
䍐宋朝會要曰象畢為天街故為前引皆赤質金銅
飾朱藤結網金獸面䍐方上有二螭首銜紅絲拂罼
如圓扇
黃麾
通典曰黃帝振兵設五旗五麾則黃麾製自有熊始
也宋朝會要曰麾古有黃朱纁三色所以指麾也漢
鹵簿有前後黃麾今制絳帛為之如幡采成黃麾字
古今注曰麾所以指麾武王執白旄以麾是也乘輿
以黃諸王以朱刺史二千石以纁
氅
宋朝會要曰氅本緝鳥毛為之唐有六色孔雀大小
鵝毛雞毛之制隋書禮儀志曰梁武受禪于齊多循
其儀物御仗有赤氅青氅于此已有氅制矣
儀鍠
宋朝會要曰鉞屬也秦漢有之唐用為儀仗古今注
曰秦改鐵鉞作錦秦制也
白幹槍
又宋朝會要曰矟也唐羽林所執制同矟而鐵刃上
綴朱絲拂隋志記齊梁四代儀中亦有此物疑晉宋
以后以為仗街也
班劔
又曰本漢朝服帶劒取五色斑斕之義開元禮義纂
曰漢制朝服帶劒晉代之以木謂之班劒宋齊謂之
象劒
儀刀
二儀實錄曰儀刀自東晉多虞遂以木代之以備威
儀即衙刀也宋朝會要曰銀飾王公亦給
御刀
宋朝會要曰晉宋以來有之黑鞘金花銀飾靶厄紫
絲絛&KR0008;錔
引駕旗
皇祐大饗明堂記曰引駕旗唐禮今無文開寳通禮
新加謂十二辰天王二等旗也
龍墀旗
又曰龍墀旗唐禮今亦無文開寳通禮新加謂天下
太平一五方各一君王萬歲一日月各一
合璧旗
漢書律歷志曰武帝選治歷者造太初歷復使淳于
渠陵覆歷晦望弦朔最密太初元年十一月甲子朔
旦冬至七政周起牽牛初度日月如合璧五星如連
珠大饗明堂記曰宋朝取此義制二旗并以禮物
謂日月合璧一苣文二夾之五星連珠一祥雲二
夾之
五嶽旗
大饗明堂記曰五嶽五方神五龍五鳳四瀆神等旗
宋朝新制
方繖
宋朝會要曰方繖古張帛避雨之制今有方繖大繖
則是繖之制始于古張帛也
雉扇
古今注曰起于商高宗有雊雉之祥服章多用翟羽
周以為王后夫人之服飾車之有翣織雉羽為扇以
翳風塵漢乘輿服之後以賜梁孝王魏晉以来為常
雖諸王皆得用之
毬杖
宋朝會要曰毬杖非古蓋唐世尚之以資玩樂
鳴鞭
又曰唐及五代有之周官條狼氏執鞭趨辟之遺法
也然則鳴鞭雖始于唐亦本周事也
旂常
周禮巾車玉輅建太常疏曰按司馬法章夏以日月
上明商以虎上威周以龍上文釋名曰日月為常畫
日月于旗端言常明也云自夏后始奚仲為夏車正
加以旂常於是斿就有差用明尊卑之别
朱團扇
宋朝會要曰本漢世長柄扇宋孝武時詔王侯鄣扇
不得用雉尾故王公以下有朱團扇疑自此其始
也
金節
又宋朝會要曰金節隋制也八層黃綉龍袋籠之周
禮六節山國用虎上國用人澤國用龍三節皆金為
之則防别金節取茲義爾
節
周禮地官之屬掌節有八角虎人龍符璽旌等節漢
文有旄節之制西京雜記曰漢大駕鹵簿有節十六
在左右則漢始用為儀仗也筆談曰古節如今虎符
其用則有珪璋龍虎之别皆櫝將之英蕩是也漢人
有持節乃古旄也然則節自周始而旄節則起于漢
也
華蓋
古今注曰華蓋黃帝與蚩尤戰常有五色雲氣金枝
玉葉止于帝上有花蘤之象故作華蓋筆談曰輦後
曲蓋謂之艮兩旁夾扇通謂之扇&KR0034;皆繡亦有銷金
者即古華蓋也
旌
管子曰舜有進善之旌則旌為起于虞帝
旃
世本曰黃帝作旃
俾倪
宋朝會要曰漢乘輿用之如花蓋而小疑漢始制之
也
負神旗
宋朝會要曰建隆中將郊祀太祖又詔别造大黃龍
負圖旗一大神旗六日旗一月旗一君王萬歲一天
下太平一師子二金鸞金鳳各一五龍五凡二十一
旗皆有架南郊用之大黃龍負圖旗陳于端門前餘
二十旗悉立於宿頓宫前朝會册禮亦陳于殿庭也
曲蓋
古今注曰曲蓋太公所作武王伐紂大風折蓋太公
因折蓋之形而制曲蓋
雞竿
楊文公談苑曰杜鎬言金雞肆赦不知起于何代關
東風俗傳曰宋孝王問司馬膺之後魏北齊赦日立
金雞事膺之曰按海中星占云天雞星動為有赦蓋
王者以天雞為度隋書刑法志北齊赦日令武庫設
金雞及鼓于闕門右撾鼓千聲宣赦建金雞或云起
于西涼吕光未知孰是究其旨蓋西方主兊兊為澤
雞者巽神巽主號令故合二物置其形揭于長竿使
衆覩之唐百官志曰中書令赦日立金雞于仗南有
雞黃金飾首銜絳幡承以采盤維以絳繩教坊小兒
得雞首者官以錢購或取絳幡而已蓋此禮起于有
唐也
旌節
吕氏春秋曰墨者田鳩見楚王王悦之得將軍之節
將軍賜節戰國已然周禮六節道路用旌節孟詵錦
帶前書云以竹為之使人執導之又周使節四旌節
其一也隋書禮儀志曰後周制有旌節畫白獸而析
羽于其上唐車服志曰高祖初大將出賜旌以顓賞
賜節以顓殺旌以絳帛五丈粉畫虎銅龍一首纏緋
旛紫縑為袋油囊為表節懸畫木盤三相去數寸隅
垂赤麻餘與旌同此蓋唐制也
冠冕首飾部十四
冠
三禮圖曰緇布冠始冠之冠也太古冠布然則冠之
興其始自太古乎通典曰上古衣毛冒皮後代聖人
見鳥獸冠角乃作冠纓黃帝始用布帛或曰黃帝已
前用皮羽也六帖曰孔子作緇布冠誤矣
冕
說文曰黃帝初作冕世本曰黃帝作旃冕宋衷云冠
之垂旒者通典曰黃帝作冕垂旒目不邪視也充纊
耳不聽䜛言也應劭曰周始垂旒杜佑云宋更名平
天冕故今人亦以為稱也
弁
世本曰魯昭公作弁而禮記稱三王共皮弁素積然
則弁蓋三代之制非魯昭公所能作也宋均謂作素
弁是則始以素為弁矣孔子麻冕禮也今也純儉吾
從衆孔子之時冕已用純則冕弁之以絲自魯昭公
始也
簮
桓寬鹽鐵論曰禹治水墮簮不顧簮始見此自女媧
之女為笄以貫髮亦簮之始矣其與冠纓同興乎
纓
董巴輿服志曰上古衣毛而冒皮後代聖人易之見
鳥獸冠角&KR1730;胡遂作冠冕纓緌淮南子亦云㳂革曰
唐虞已上布冠無緌謂纓其始于堯舜乎
幘
隋禮儀志曰幘按董巴云起于秦人施于武將初為
絳帕以表貴賤漢文時加以高顔孝元額有壯髮不
欲人見乃始進幘又董偃綠幘東觀記云賜段熲赤
幘故知自上下通服之皆烏也厨人綠馭人赤輿輦
人黃駕五輅人逐車色其承遠遊進賢者施以掌導
謂之介幘承武弁者施以笄導謂之平巾
通天
蔡邕獨斷曰通天冠漢制之秦禮無文
貂蟬
一曰武弁大冕侍中冠之金璫左貂昔趙武靈王胡
服也秦始皇滅趙以賜侍中故為侍中之服
長冠
漢書高祖紀曰帝為亭長乃以竹皮為冠令求盗之
薛治之及貴常冠所謂劉氏冠漢以来曰長冠通典
曰漢高帝採楚制制長冠形如板以竹為裏亦名齊
冠以高帝所制曰劉氏冠
高山
後漢志胡廣曰齊王冠秦滅齊以賜謁者服之董巴
志曰一曰側注傅子曰魏明帝以似通天乃毁變其
形除去卷筩今如介幘幘上加物以象山峰
法冠
後漢輿服志曰法冠一名柱後惠文或謂之獬豸冠
獬豸神羊能别曲直楚王嘗獲之故以為冠楚執法
者服之御史是也淮南子曰楚文王好服獬冠楚國
效之注云獬豸冠也當是楚文王所制
進賢
古緇布冠之遺象也董巴以為文儒之服漢官曰平
帝元始五年令公卿列侯冠三梁二千石兩梁千石
以下一梁梁别貴賤自漢始也
幞頭
二儀實錄曰古以皂羅三尺裹頭號頭巾三代皆冠
列品黔首以皂絹裹髮亦為軍戎之服後周武帝依
周三尺裁為幞頭此得名之始也至唐馬周交解為
之用一尺八寸左右三襵法三寸重繫前脚法二儀
唐會要曰故事全幅皂向後幞髮俗謂之幞頭周武
帝建德中裁為四脚貞觀中太宗謂侍臣曰幞頭起
于周武蓋取便于軍容其巾子則自武德中始用按
穆宗朝帝好擊鞠而宣喚不以時諸司供奉人急于
應召始為硬裏装于木圍之上以待倉卒五代末梁
高祖始布漆于紗施鐵為脚作今樣也筆談曰唐惟
人主用硬脚晚唐方鎮擅命始僣用之宋有直脚局脚
凡五等惟直脚貴賤通服也續事始云隋大業十年
牛弘請着巾二以桐木為之武帝中初置平巾小樣
又云武后内宴賜百寮絲葛巾子
帽
通典曰上古衣毛冒皮則帽名之始也周成王問周
公曰舜之冠何如曰古之人上有帽而勾領或云義取
覆其首本纚也古者冠下有纚以繒為之後世施幘
于冠因裁纚為帽上下通服之玄中記曰旬始作帽
漢櫂船者著黃帽晉王濛破帽入市則歴代皆有之
五代梁姞漆為今樣吳處厚青箱雜記曰天聖已前
烏幘惟用光紗自後始用南紗迨熙寧中復稍稍用
光紗矣
蓆帽
實錄曰本羌人首服以羊毛為之謂之氊帽即今氊
笠也秦漢競服之後故以蓆為骨而鞔之謂之蓆帽
女人戴者四緣垂下網子以自蔽今世俗或然吳處
厚青箱雜記曰王衍在蜀好私行恐人識之令民戴
大帽則世俗之戴蓆帽始于王衍也
大帽
又曰大帽野老之服也今重戴是本野夫嵓叟之服
唐以皂縠為之以隔風塵李氏資暇曰大裁帽也談
苑曰後魏孝文帝自雲中徙代以賜百寮五代以来
唯御史服之本朝淳化初宰相學士御史比省官尚
書省五品已上皆令服之今唯郎中臺諫服之自後
魏始
帷帽
唐車服志曰帷帽創于隋代永徽中始用之拖裙及
頸今世士人往往用皂紗若青全幅連綴于油帽或
氊笠之前以障風塵為遠行之服蓋本此又有面衣
前後全用紫羅為幅下垂雜他色為四帶垂於背為
女子遠行乘馬之用亦曰面帽按西京雜記趙飛鷰
為皇后女弟昭儀上禭三十五條有金花紫羅面衣
則漢已有面衣也
頭巾
古以皂羅裹頭號頭巾蔡邕獨斷曰古幘無巾王莽
頭秃乃始施巾之始也筆談曰今庶人所戴頭巾唐
亦謂之四脚二繫腦後二繫頷下取服勞不脱反繫
于頂上今人不復繫頷下兩帶遂為虚設後又有兩
帶四帶之異蓋自本朝始
幅巾
古庶人服巾士則冠矣傳子曰漢末王公多重士服
以幅巾為雅素則幅巾古賤者服也漢末始為士人
之服袁紹戰敗幅巾渡河是也
頭&KR1326;
三儀實錄曰燧人時為髻但以髮相纏而無物繫縳
至女媧之女以羊毛為繩向後繫之後世易之以絲
及綵絹名頭&KR1326;繩之遺狀也
曲領
隋禮儀志云曲領按釋名在單衣内襟領上横以雍
項檢自歴代衣服之制其物無文隋志于梁陳已来
始戴之又據釋名為制按釋名後漢劉熙所作當是
曲領之起亦漢儀也
蓋頭
唐初宫人着羃䍦雖發自戎夷而全身障蔽王公之
家亦用之永徽之後用幃帽後又戴皂羅方五尺亦
謂之幞頭今曰蓋頭凶服者亦以三幅布為之或曰
白碧絹若羅也
冠子
二儀實錄曰爰自黃帝制為冠冕而婦人者之首飾
服無文至周始有不過副笄而已漢宫掖承恩者始
賜碧或緋芙蓉冠子則其物自漢始矣古今註曰魏
文帝有絶寵四人莫瓊樹制蟬鬢縹緲如蟬翼段巧
笑始錦衣絲履作紫粉拂面陳尚衣能歌舞薛夜来
善為衣裳一時冠絶一云冠起當世
特髻
燧人始為髻至周王后首服為副編鄭云三輔謂之
假髻今特髻其遺事也二儀實錄曰燧人氏婦人束
髮為髻髻繼也言女子必有繼于人也但以髮相纏
而無物繫縳
髲髢
周禮王后夫人之服有以髲髢為首飾者故詩鬒髮
如雲不屑髢也蓋周制云馮鑑後事云晉永嘉中以
髮為步搖之狀名曰鬢為禮容即今經髮特髻乃其
遺象
釵
實錄曰燧人始為髻女媧之女以荆梭及竹為笄以
貫髮至堯以銅為之且横貫焉舜雜以象牙玳瑁此
釵之始也
玉釵
郭憲洞冥記曰漢武帝元鼎元年有神女留玉釵與
帝故宫人作玉釵
梳
實錄曰赫胥氏造梳以木為之二十四齒取疏通之
義
笓
說文曰櫛梳枇緫名也釋名曰梳言其齒疏也枇言
其細相比也禮男女不同巾櫛是枇因梳而制也今
作笓
粧
周文王時女人始傅鉛粉秦始皇宫中悉紅粧翠眉
此粧之始也宋武宫女效夀陽落梅之異作梅花粧
隋文宫中紅粧謂之桃花面
首飾
實錄曰自燧人之始婦人束髻舜加首飾文王又加
翠翹步搖也
畫眉
秦始皇宫中悉紅粧翠眉此婦人畫眉之初也實錄
曰漢武帝令宫人掃八字眉西京雜記曰司馬相如
妻卓文君眉如遠山時人效之畫遠山眉魏武令宫
人掃青黛眉
粧靨
近世婦人粧喜作粉靨如月形如錢樣又或以朱若
燕脂點者唐人亦尚之段成式酉陽雜俎曰如射月
者謂之黃星靨靨鈿之名蓋自吳孫和誤傷鄧夫人
頰醫以白獺髓合膏琥珀太多㾗不滅有赤點更益
其妍諸嬖欲要寵者皆以丹青點頰此其始也又云
大歷已前士大夫妻多妬者婢妾少不如意則印面
故有月點錢苟如此則固非嘉事也宋武宫中斆夀
陽落梅粧此其遺意也
花鈿
酉陽雜俎曰今婦人面飾用花子起自唐上官昭容
所制以掩點迹也按隋文宫女貼五色花子則前此已有
其制矣似不起于上官氏也雜五行書曰宋武帝女夀
陽公主人日卧于含章殿簷下梅花落額上成五出
花拂之不去經三日洗之乃落宫女竒其異競效之
花子之作疑起于此
鉛粉
墨子曰禹作粉張華博物志即紂燒鉛作粉謂之胡
粉續事始曰鉛粉即紂所造也
輕粉
實錄曰蕭史與秦穆公鍊飛雲丹第二轉與弄玉塗
之名曰粉即輕粉也此蓋其始也
燕脂
古今註曰燕脂草出西方葉似荆花似茜土人以染
粉為婦人面色故名燕脂後人效之以紅花染絳為
之非彼草染者也秦宫中悉紅粧當是其物自秦始
也一曰燕支續事始云
面脂
廣志曰面脂自魏興已来始有之
刷
陸雲與兄機書曰按行曹公舊物有刷泥處尚識又
别有剔齒籖疑自秦漢已来也
衣裘帶服部十五
衣裳
通典曰上古衣毛後代以麻易之先知為上以制衣
後知為下以制裳易曰黃帝垂衣裳而天下治世本
曰胡曹作衣宋衷曰黃帝臣吕氏春秋亦云淮南子
曰伯余初作衣許慎注云黃帝臣也一云伯余黃帝
也世本又云伯余制衣裳孟詵錦帶前書曰十紀合
椎紀四始教人食鳥獸衣其皮毛家語五帝德孔子
曰黃帝始垂衣裳
衮衣
事始曰黃帝作畫象日月星辰于衣上以似天故有
衮龍之頌黃帝内傳曰帝伐蚩尤乃服衮冕至舜始
備十二章書稱予欲觀古人之象日月星辰山龍華
蟲作會宗彛藻火粉米黼黻絺繡以五采彰施于五
色作服是也周登日月于太常九章而已餘五服俱
周制也
裘
黃帝出軍決曰帝伐蚩尤未克夢西王母遣道人披
玄狐之裘以符授帝然則彼時已有裘之名說文曰
裘皮衣蓋上古衣毛冒皮之遺象也
袴褶
唐書歸崇敬傳曰德宗時百官朝朔望皆服袴褶崇
敬非之建言三代逮漢無其制隋已来始有服者干
寳搜神記亦或言其物蓋晉以来有其制也通典晉
衣服制有之云袴褶之制未詳所起近代服之無定
色
朝服
晉書輿服志曰漢制五郊天子與執事服各如方色
百官不執事者服常服絳衣以從魏秦靜曰漢氏承
秦改六冕之制但無冠絳衣而已魏以来名朝服
公服
筆談曰中國衣冠自北齊已来乃全用胡服窄袖緋
綠唐武德貞觀時猶爾開元之後稍襃博矣通典曰
宇文護始袍加下襴遂為後制即今公服之制也此
蓋原矣
襴衫
唐志曰馬周以三代布深衣因于其下着襴及裾名
襴衫以為上事之服今舉子所衣者襴衫之始也
衫
輿服志曰馬周上儀禮無服衫之文三代有深衣請
襴䄂褾襈為士人上服開骻者名缺骻衫庶人服之
即今四袴衫也蓋自馬周始云續事始曰後周以枲
紵為衫貴女功始也
汗衫
實錄曰古者朝燕之服有中單郊饗之服又有明衣
漢祖與項羽戰爭之際汗透中單遂有汗衫之名也
半臂
實錄又曰隋大業中内官多服半臂除即長䄂也唐
高祖減其袖謂之半臂今背子也江淮之間或曰綽
子士人競服隋始制之也
襖子
舊唐書輿服志曰讌服古䙝服也亦謂之常服江南
以巾褐裙襦北朝雜以戎夷之制至北齊有長帽短
靴合袴襖子朱紫玄黃各任所好若非元正大會一
切通用盖取便于事則今代襖子之始自北齊起
也
涼衫
筆談曰近歲京師士人朝服乘馬以黲衣蒙之謂之
涼衫亦古遺法也儀禮曰朝服加景但不知古人制
度何如耳
大衣
商周之代内外命婦服諸翟唐則裙襦大袖為禮衣
開元中婦見舅姑戴步搖插翠釵今大衣之制蓋起
于此實錄大袖在背子下身與衫子齊而袖大以為
禮服疑即此也
長裙
實錄曰隋煬帝作長裙十二破名仙裙今大衣中有
之隋制也
帔
又實錄曰三代無帔說秦有披帛以縑帛為之漢即
以羅晉永嘉中制絳暈帔子開元中令王妃以下
通服之是披帛始于秦帔始于晉矣今代帔有二等
霞帔非恩賜不得服為婦人之命服而直帔通用于
民間也唐制士庶女子在室搭披帛出適披帔子以
别出處之義今仕族亦有循用者
背子
又曰秦二世詔衫子上朝服加背子其制袖短于衫
身與衫齊而大袖今又長與裙齊而袖纔寬于衫蓋
自秦始也
裙
又曰古所貴衣裳連下有裙隨衣色而有緣堯舜已
降有六破及直縫皆去緣商周以其太質加花繡上
綴五色蓋自垂衣裳則有之後世加文飾耳
衫子
又曰女子之衣與裳連如披襖短長與裙相似秦始
皇方令短作衫子長袖猶至于膝宜衫裙之分自秦
始也又云陳宫中尚窄衫子纔用八尺當是今制也
偏衫
僧尼之上服也僧史略曰後魏宫中見僧自恣偏袒
右肩乃施一邊衣號偏衫全其兩肩衿袖失祇支之
體此疑其始也
腰帶
實錄曰自古皆有革帶及插垂頭至秦二世始名腰
帶唐高祖令向下插垂頭取順下之義名䤩尾上元
元年自三品官至庶人各有等制以金玉犀銀鍮鉐
銅鐵為飾自十三銙至六銙筆談曰自北齊全用胡
服鞢&KR3467;帶所垂蓋欲以佩帶弓劔帉帨筭囊刀礪之
類後去鞢&KR3467;猶存其環環所銜以鞢&KR3467;如馬鞦根即
今帶銙也天子必以十三環為節唐開元之後帶鈎
尚穿帶本為孔本朝加順折也
金帶
穆天子傳曰天子北征舍于珠澤珠澤之人獻白玉
石天子賜黃金六鐶三五朱帶此即金帶之起也至
唐定令為四品服宋朝太祖又以玉不離石犀不離
角可貴者金也作金毬紋方團帶賜政府御仙花帶
賜侍臣今世謂笏頭荔枝者此始也
環
瑞應圖曰黃帝時西王母獻白環舜時又獻之則環
當出于此
指環
春秋繁露曰紂刑鬼侯取其指環五經要又曰古者
后妃羣妾御于君所當御者以銀環進之娠則以金
環退之進者著右手退者著左手今有指環此之遺
事也本三代之制者也
釧
通俗文曰環臂謂之釧後漢孫程十九人立順帝有
功各賜金釧指環則釧之起漢巳有之也
訶子
本自唐明皇楊貴妃作之以為飾物貴妃私安禄山
以後頗無禮因狂悖指爪傷貴妃胷乳間遂作訶子
之飾以蔽之事見唐宋遺史
珮
董巴輿服志曰古者君臣皆佩玉三代同之蓋起于
夏后氏至周始制其等禮玉藻所記天子佩白玉公
侯山玄大夫水蒼世子瑜玉士瓀玫是也
璽
春秋運斗樞曰舜為天子黃龍負圖封兩瑞有璽文
曰天皇符璽後漢祭祀志曰三王彫文詐偽漸興始
有璽符以檢姦萌是印璽之起肇于三代也應劭曰
璽信也古者尊卑共之月令云固封璽左傳襄公在
季武子使公冶問璽書而與之是也衞宏曰秦已
前民亦以金玉為印龍虎鈕秦始天子稱璽又以玉
羣臣莫敢用也唐武后改曰寳章衡編年通載曰開
元六年十一月乙巳改傳國璽曰寳也
印
七雄之時臣下璽始稱曰印史記蘇秦佩六國相印
是也又人臣賜印之始云漢自三公而下有金銀銅
三等今惟節度觀察防禦等使賜之事始曰州縣之
有印始于秦按商鞅書定分篇曰法令之長印以封
劵云以法令之長有印以封劵則有司之賜印自秦
孝公之變法始爾筆談曰舊制中書樞密三司使印
塗金近制三省樞密院用銀蓋自神宗元豐中行官
制初也
條印
通典曰北齊有督攝萬機之印一紐以木為之長尺
二寸廣二寸五分背上為鼻鈕長九寸厚一寸廣七
分腹下隱起篆文曰督攝萬機凡四字唯以印縫今
齪合縫條印蓋原於此
綬
禮玉藻曰天子佩白玉而玄組綬公侯山玄玉而朱
組綬則綬蓋貫佩玉而相承受者也董巴輿服志曰
戰國解去紱佩留其絲璲以采組相連結于璲轉相
綬今所帶綬蓋起于七國而名之自三代也
韍
五經要義曰韍舜所製禮明堂位曰有虞氏服韍夏
后山商火周龍章鄭康成注曰韍舜所作之以尊祭
服三代增以畫文蓋冕服之&KR1302;也周諸臣所服又有
緼赤之别蘇氏演義曰昔先王食鳥獸之肉衣其羽
皮韍字遂從韋韋皮也春秋正義云戰國以韍非兵
飾去之漢明復制周赤皮魏晉以還易以絳紗字遂
有從糸者也蓋太古蔽膝之法象冕服謂之韍朝服
謂之韠也
袴
史記屠岸賈滅趙氏趙朔之妻有遺腹生男賈索之
夫人置其袴中其稱始見諸此實錄曰上古食肉衣
皮遂以為袴名袴褶今武士大口袴褶是魏文上馬
袴也
禈
實錄曰西戎以皮為之夏后氏以来用絹長至于膝
漢晉名犢鼻北齊則與袴長短相似而省犢鼻之名
魚袋
實錄曰三代以韋為之謂之筭袋魏易之為龜唐高
祖給隨身魚三品以上其飾金五品以上其飾銀故
名魚袋天后改為龜後復曰魚神龍初賜紫則給金
魚賜緋則給銀魚不限品也唐會要曰永徽二年四
月二十九日給隨身魚袋咸亨三年五月三日始令京
官四品五品職事佩銀魚久視元年十月十三日職事
三品以上用金飾四品銀五品銅景雲二年四月二十
四日赦文魚袋着紫者金裝緋者銀裝宋朝神宗元豐
末親王又賜玉魚以副金帶金魚以副玉帶以唐禮
也韓文公之詩曰不知官高卑玉帶懸金魚是也
笏
唐會要曰笏周制也周禮諸侯象大夫魚鬚士以竹
晉宋以来謂之手板西魏以後五品以上通用象牙
武德四年七月六日詔五品以上象笏六品以下竹
木笏舊制三品以上前挫後直五品以上前挫後屈
武德以来一例上圓下方也淮南子曰武王問太公
曰寡人伐紂恐後世鬭爭不巳太公曰王欲久持則
塞民于兊于是解其劔而帶之笏此蓋周人制笏之
始也樂記曰武王克商袒冕搢笏而虎賁之士說劔
也
笏袋
唐明皇雜錄曰故事皆搢笏于帶然后乘馬張九齡
體羸不勝因設笏嚢使人持之馬前遂以為常制梁
職儀曰八座尚書以紫紗裹手板垂白絲于手如筆
通志曰今僕射尚書手板以紫皮裹之名曰笏袋梁
中世以来執笏者皆白筆綴頭以紫嚢之此又似笏
之設嚢之始也
笏帛
酉陽雜俎曰陳希烈不便搢笏騎馬以帛嚢之令左
右持之笏之設帛自此始也
韈
文子曰文王伐崇韈係解則其物已見于商代實錄
曰自三代以来有之謂之角韈前後兩相承中心繫
之以帶洎魏文帝吳妃乃始裁縫為之即今樣也以
綾為之洛神賦羅韈生塵是也
履舄
世本曰于則作屝履宋衷曰黃帝臣草曰屝麻皮曰
履實錄曰三代皆以皮為之單底曰履復底曰舄古
今註曰舄以木置履下乾腊不畏泥濕履乃屨之不
帶者蓋祭服謂之舄朝服謂之履燕服謂之屨也周
禮屨人有赤黑二舄素葛命功等四屨亦通名耳續
事始曰宋元嘉元年始有鳳頭履故今人亦有鳳頭
鞋也
靴
釋名曰非古服趙武靈王所作實錄曰北屨也趙武
靈王始改服常短靿以黃皮為之後漸以長靿軍戎
通服之唐馬周以麻為之殺其靿加以靴氊開元中
裴叔通以羊皮為之隱麖加以帶子裝束筆談曰北
齊全用此服長靿靴也續事始曰故事邊裔之服不
許着入殿省至馬周加飾乃許也
屨
草履也詩糾糾葛屨是也唐韻曰屝草屨黃帝臣于
則所造世本亦曰于則作屝屨宋衷云草屨為屝實
錄謂始皇二年始以蒲為履馮鑑續事引古今注云
屨亦履也以謂有帶者此說非也
鞋
古者草謂之屨皮謂之履實錄曰&KR0008;夏商皆以草為
之周以麻晉永嘉中以絲或云馬周始以麻為之名
鞋也古今注曰魏文帝絶寵段巧笑始製絲履則非
晉永嘉中始以絲為鞋矣按禮少儀云國雖靡敝君
子不履絲屨則周人巳用絲為屨也
屐
異苑曰介之推抱木燒死晉文公伐以製屐蕭子顯
齊書曰襄陽有發楚王塜獲王屐論語隱義曰孔子
至蔡有取孔子屐者按晉文公之時已有製屐之事
而孔子亦有其物則是屐之為物春秋之間已見于
世矣至司馬晉遂為常服也古今注曰屐即舄之制
而木匠曰齒也
雨衣
事始曰凡雨具周巳有左傳云陳成子衣製仗戈杜
預注曰製雨衣也是矣炙轂子曰惟絹油製之及油
帽陳始有之也馮鑑又引左傳楚子次于乾谿雨雪
王皮冠秦復陶以證雨衣按虞閼父為周陶正注曰
陶復陶白氏取為尚衣之職杜預又以復陶為油衣
蓋若晉武所焚雉頭裘唐太平公主所服百鳥毛裙
今世駞褐之類也不得為雨衣云
學校舉貢部十六
學
禮有虞氏養國老于上庠又曰古之教者家有塾黨
有庠遂有序國有學孟子曰夏曰校商曰序周曰庠
學則三代共之沿革曰有虞氏太學為上庠然則學
自有虞氏始也通典曰漢文翁為蜀郡修起學宫天
下皆立學自文翁始也
孔子廟
後漢鍾離意傳曰意為魯相身入孔子廟堂蓋孔氏
家廟也唐禮樂志曰武德二年始詔國學立孔子廟
會要云六月一日也貞觀四年又詔州縣皆作會要
又曰高宗緫章二年勅天下皆置宋朝因之
配坐
通典曰魏齊王芳正始二年二月講論通使太常釋
奠以大牢祀孔子于辟雍以顔回配此蓋其始也唐
會要曰貞觀二年以顔子配享孔子宋朝神宗熙寧
中大興學校又兼以孟子配也
先賢配
唐會要曰貞觀二十一年二月十五日詔以左丘明
等二十一人並令配享尼父廟堂此蓋其始也蘇氏
曰貞觀顯慶稱二十一賢太極開元即稱二十二賢
將前勅并學令比類于服虔下有賈逵不知何年月
附入
武學
宋朝神宗熙寧中興學以上舍養士始就武成王廟
側建武學如太學儀章衡編年通載曰仁宗慶歷三
年五月置武學于武成王廟八月罷
太公廟
唐書明皇本紀曰開元十九年四月丙申始立太公
廟十八日也
武成廟
唐會要曰開元十九年四月十八日置太公廟以張
良配享仍簡取自古名將准十哲上元元年閏四月
十九日赦文太公望追封武成王委中書門下擇古
名將准文宣王例置亞聖十哲建中三年七月十一
日史館奏奉今年五月十五日勅武成王廟配享人
宜令史館參詳定名以張良田穰苴已下十人為十
哲孫臏范蠡以下七十二人為弟子
賢良
漢唐逮今取士之制有賢良方正茂才異等六科謂
之制舉亦曰大科通謂之賢良其制蓋自漢文帝始
史記文紀一年十二月日食令舉賢良方正能直言
極諫以輔不逮至十五年九月策平陽侯窋等所選
晁錯曰興自朕躬是也亦見班固前漢晁錯本傳云
事始則謂自孝武策仲舒始非也
秀才
漢氏取士又有孝廉秀才二等齊宋以來州有秀才
之舉隋唐之代其科最上貞觀中有舉而不第者坐
其州長由是其科廢故自唐及今雖進士猶以秀才
為號自唐漢之舊也蘇氏演義曰漢武有策秀才文
也李肇國史補曰進士為時所尚久矣俊乂實在其
中由此出者終身為文人其通稱謂之秀才投刺謂
之鄉貢肇元和中人蓋自憲宗時已為進士之稱也
進士
摭言曰周諸侯貢賢于天子升之太學曰造士大樂
正論造士之秀者以告于王而升諸司馬曰進士其
事見于禮王制及周官樂正之職此蓋進士之始也
摭言又云隋大業中始置進士之科此蓋設科之始
也
明經
漢始以明經射策取人以通經多寡補文學掌故唐
乃置明經之科開元中崔元瓘上言問大義十道時
務策三道宋朝定業三經義三十道也
學究
唐選舉志取士之科有明經有進士有明法有九經
有五經有三經有二經有學究為舉之常選學究設
科自有唐也宋朝神宗熙寧中以經術興三舍始除
之
三禮
唐會要曰德宗貞元五年五月五日置三禮科唐百
官志則云二月勅置三禮開元禮科
三傳
又會要曰穆宗長慶三年二月商侑奏置三傳及三
史科宋朝神宗始以經義取士獨立進士明法二科
餘並廢也
明法
漢新有國詔明法者遣詣相府此明法之始也唐始
設明法科
處士
史記伊尹干湯致于王道曰伊尹處士湯迎之五反
然後往此名處士之始也宋朝有沖晦處士李退夫
在慶歷皇祐之間也材希兩朝寳訓曰康定中賜興
化徐復號沖晦處士終南高擇號安素處士
武舉
唐選舉志曰武舉蓋起于武后之時其始置在長安
二年也唐會要曰長安三年正月十七日詔天下諸
州宜教武藝每年凖明經進士貢舉例送此武舉之
始也宋朝具科雖不廢亦不常舉自神宗立武學始
詔三歲一次隨進士明法發解也寳訓云天聖中置皇
祐初詔罷治平元年樞密院言不可廢英宗復置之
鄉貫
唐會要曰開元十九年六月六日勅諸州貢舉皆于
本貫不得于所在附貫然則貢舉之用鄉貫自明皇
始也
貢士
周禮大司徒邦國舉賢者于王則貢舉之始也唐武
德初諸州號明經俊秀州縣試取合格者每年十月
隨方物入貢摭言曰武德辛巳歲四月一日勑也按
辛巳武德四年云
羣見
唐高祖始詔舉人隨物入貢會要曰長夀二年十月
十日劉承慶疏伏見比来天下所貢物至元日皆陳
在御前唯貢人獨于朝堂拜恐所謂重物輕人請貢
人列方物之前從之此貢人羣見之始也筆談曰舊
制貢舉人到闕悉入對謂之羣見遠方士不知朝廷
儀班列紛錯見之日至有更相抱持以望黼座有司
患之近歲止令解頭入見蓋自仁宗始也
詞賦
唐書薛登傳登天授中上疏曰漢世求士必先其行
魏取放逹晉先門閥陳梁薦士特尚詞賦詞賦取人
始于梁陳也唐天寳十三載始試詩賦蓋用梁陳之
意云科舉之以詞賦此其初也國家自神宗專以經
術取士詞賦遂罷
三場
貢士前漢唯射策唐初并試雜文天寳十三載舉人
問策外更詩賦并雜文貼經為三場試也通典云摭
言曰進士與俊秀同源異𣲖兩漢有射策對策唐高
宗垂拱元年吳師道等及第勅批云略觀其策並未
盡善調露二年劉思玄請加試雜文神龍元年方行
三場試云
雜文
唐貞觀八年劉思玄始令貢士試雜文今論是也摭
言云調露二年見上條
印卷
五代會要曰清泰二年九月貢院奏奉天成四年勅
舉人試前五日納試紙用中書省印印訖付貢院院
司緣所試場數極多旋旋印紙鏁宿内中在往来不
便請祇用當司印從之則試卷之用印自唐明宗始也
混牓
宋朝會要曰大中祥符四年五月晁迥等奏引試進
士預令於貢院納案子試前一日貢院出牓曉示逐
人排坐位處所則引試之有坐位牓自此為始今亦
為之混牓
印題
又宋朝會要曰大中祥符五年二月二十二日真宗
親試進士於崇政殿内出策題摹印以賜印題自茲
始也
封彌
即糊名也唐初以試有官人按選舉志唐初擇人以身
言書判六品以下集試初試選人皆糊名令學士考判
又張說傳曰永昌中武后策賢良詔李景諶糊名考覆
國史異纂曰武后以吏部選人多不實乃令試日自糊
其名暗考以定其等第蓋糊名考校自唐始也今貢
舉發解皆用其事曰封彌宋朝會要曰咸平二年正
月命董龜正等封印卷首蓋試日就院置局始命官
曹主之也話錄亦謂糊名自唐武后始也
巡鋪
宋朝會要曰雍熙二年正月詔禮部引試分差官廊
下察視勿容私相教授此巡鋪之始也初以檢視九
經諸科至景德四年十二月十三日命喬希顔等始
為巡試鋪乂天聖二年正月始有巡鋪官孔延魯自
此巡鋪遂為定制也
監門
又曰雍熙二年正月詔禮部試九經諸科輪番差官
二人在省門監守此試院監門之始也洎真宗景
德四年十二月十三日乃命嚴類等專監門也
知舉
唐選舉志曰隋唐之代貢士皆考功主試開元二十
四年考功員外郎李昂為舉人詆訶玄宗以員外郎
望輕遂移貢舉於禮部以侍郎主之禮部選士自茲
始也
對拜
筆談曰禮部貢院試進士日設香案于階下主司與
舉人對拜此唐禮也設為供帳有司具茶湯至試學
究則悉徹帳幕氊席之類亦無茶湯防氊幕及供應
人私傳所試經義蓋嘗有敗者故也
别試
又唐選舉志曰開元二十四年以禮部侍郎主選其
親故移考功謂之别頭貞元十六年高郢奏罷之元
和十三年又復之宋朝謂之别試所試有别頭自唐
開元始也
放牓
摭言曰進士牓頭立粘黃紙四張以氊筆淡墨衮轉
書禮部貢院四字或曰文皇親以飛帛書之又云象
陰注陽受之狀轂亦自唐室始也張洎賈郎中談錄
曰賈君嘗問放舉人牓貢院容用淡墨氊書何也對
曰聞諸祖父說李紓侍郎將放舉時命筆吏書吏暴
卒令史王昶終其事昶被酒揮染不能加墨逮明張
牓始覺無及矣一牓之内字有二體反致其妍自後
因模法之遂成故事今用氊書蓋益增其竒麗
殿試
茲禮起于漢武帝其策賢良文曰興自朕躬是也通
典曰唐武后載初元年二月十四日策問貢人于洛
城殿殿前試人自此始也宋朝會要曰開寳六年三
月太祖御講武殿覆試宋凖以下先是禮部放凖等
下第徐士廉撾登聞鼓上言知舉官取捨非當即詔
禮部籍入策進士并終場經學凖等並覆試於殿廷
自是為常制編年通載云三月庚午也御試舉人自
此始也
唱名
宋朝會要曰雍熙二年三月十五日太宗御崇政殿
試進士梁顥首以程試上進帝嘉其敏速以首科處
焉十六日帝按名一一呼之面賜及第唱名賜第蓋
自是為始
五甲
又曰淳化三年三月四日帝御崇政殿試進士詔糊
名考校定其優劣為五等第一至第二等賜及第第
三第四賜出身第五賜同出身五等之分自此為始
也天聖五年始曰甲
及第
漢之取士其射策中者謂之高第隋唐以來進士諸
科遂有及第之目
釋褐
宋朝會要曰太平興國二年正月十二日賜新及第
進士諸科吕蒙正以下綠袍靴笏非常例也御前釋
褐蓋自是始吳處厚青箱雜紀曰世傳潘閬安鴻漸八
才子圖皆策蹇重戴又王禹偁贈崔遵度及第未脱
白詩曰且留重戴士風多則國初舉子猶重戴矣此
唐風也英宗在諒陰於及第後用其禮云
賜宴
又曰開寳八年賜新及第進士王嗣宗等錢有手令
宴樂太平興國二年正月七日太宗親試吕蒙正以
下並賜及第仍賜宴開寳寺兼降御製詩二首賜之
此賜宴及詩之始也唐制禮部放牓後勅下之日醵
錢於曲江為聞喜宴近代多於名園佛廟至是官為
供帳為盛集焉景德二年始賜宴於瓊林苑自此為
定制按李肇國史補云曲江大會此為下第舉人其
筵席簡率比之幕天席地爾來漸加侈靡皆為上列所
據向之下第舉人不復預矣摭言曰曲江遊賞雖云
自神龍已来然盛於開元之末今瓊林賜宴亦唐曲
江杏園之事爾
題名
宋朝之制進士中第必賜名於桂籍堂其事以唐人
題名慈恩寺為始劉禹錫嘉話錄曰慈恩題名起自
張莒本於寺中開宴偶題其同年人因為故事摭言
云神龍已来杏園宴後皆於慈恩寺塔下題名又曰
進士題名自神龍之後遇開宴率皆期集慈恩塔下
題名
賜儒行
宋朝會要曰淳化三年三月詔以新印儒行賜近臣
先是御試進士日以儒行篇為論題帝欲激勸士流
敦儒行故特令醮印至是首賜新及第舉人孫何聖
旨諭令依此修身為治天聖五年四月賜新及第進
士王堯臣以下禮記中庸各一本八年四月王拱辰
以下又賜大學篇也
謁先師
唐書劉伯芻傳伯芻子允章咸通中為禮部侍郎請
諸生及進士第並謁先師則茲禮起於唐懿宗之世
劉允章請也又選舉志曰開元五年始令鄉貢明經
進士見訖國子監謁先師是則開元之禮第施於貢
士而咸通時允章所請糾開元貢士之禮而為之制
也唐會要云開元五年五月八日也摭言又以為九
月詔
登科記
唐會要曰大中十年四月禮部侍郎鄭顥進進士諸
家科目記十三卷勅自今後放牓訖仰寫及第人姓
名仍付所司逐年編次摭言曰永徽已前俊士秀才
二科猶與進士並列咸亨後由文學舉于有司者競
集於進士繇是趙傪刪去俊秀故目之曰進士登科
記其事之始疑自唐初而獨以進士登科名記當起
於高宗時趙傪云
曳白
唐天寳元年冬選六十四人判入等時御史中丞張
倚男奭判入高等有下第者當為薊令以其事白安
禄山禄山奏之来年正月玄宗御勤政樓親重試唯
十二人比類稍優張奭不措一辭時人謂之曳白即
拖白是也
事物紀原卷三
