事物紀原卷九宋高承撰
農業陶漁部四十五
田畆
詩疏曰易繋辭稱神農始作耒耜則田起神農矣通
典曰皇帝始立步制畆是田以畆計起自軒轅也司
馬法以六尺為步步百為畆顧野王云秦孝公以二
百三十步為畆今又二百四十步也青齊諸部又以
三百六十步為一大畆云
田業
三代之民皆受田于公則所田之田王田也一夫一
婦受地百畆秦孝公任衛公孫鞅廢井田開阡陌民
得賣買而天下之田為私業此民田業賣買之始也
耕
周書曰神農之時天雨粟帝耕而種之黃帝内傳曰
帝昇為天子地神獻草木述播種之利因廣耕則耕
盖始于炎帝
種
淮南子曰神農始教民播種五穀相土地之宜帝王
世紀曰炎帝始教天下耕種五穀而食故黃帝述播
種之利也吕氏春秋曰后稷作稼注云烈山氏子曰
柱能植百穀蔬菜梁陶洪景本草序曰昔神農氏之
王天下造耕種以省穀
耒耜
易繫辭曰包犧氏没神農氏作斵木為耜揉木為耒
耒耜之利以教天下盖取諸益禮含文嘉亦曰神農
作耒耜古史考亦云而世本則曰倕作又以為咎繇
作非也白虎通曰古者人食禽獸肉神農時人多禽
獸不足神農乃因天時地利制耒耜教人農作高氏
小史亦云炎帝種五穀為耒耜以利百姓
犁
山海經曰稷降以百穀種之弟曰台璽生叔均叔均
生是代其父及稷播百穀始作耕又曰后稷孫曰叔
均是始作耕注云用牛犁以耕也是則耕之用牛
自叔均始矣後魏賈勰齊民要術曰趙過始為牛耕
實勝耒耜之利崔寔正論曰漢武帝以趙過為搜粟
都尉教民種殖其法三犁共一牛一人將之下種挽
樓皆取備焉又牛耕之始自趙過也然崔賈之論為
有所由爾
樓犁
魏略曰皇甫隆為燉煌太守民不曉耕隆乃教民作
樓犁省力過半
鉏
周書曰神農天雨粟帝種之作鉏鎒以墾草莽然後
五穀興則鉏蓋神農造也詩臣工曰痔乃錢鏄注鏄
鎒也世本曰倕作耨釋名曰鋤類尔雅釋器斫斸謂
之定李巡曰鋤也廣雅曰鋤謂之耨然則耨即鋤矣
鎌
說苑曰孔子聞吾邱子振鎌帶而哭然則三代之田
器也
碓
桓譚新論曰宓犧制杵臼之利後世加巧因借身踐
碓而利十倍則碓蓋起于杵臼之遺法也
磑
世本曰公輸般作磑今以礱穀者自山而東謂之磑
江浙之間或曰礱編木附泥為之所以破穀出米矣
磨
方言曰磑謂之䃀錯碓切說文曰䃺石磑也方言磑
以䃀為磨則磨以磑而作也盖起於公輸作磑之後
䃺古磨字
碾
後漢書云崔亮在雍州讀杜預傳見其為八磨嘉其
有濟時用遂教民為碾此疑碾之起也
杵臼
桓譚新論云宓犧制杵臼世本乃云雍父作舂杵臼
吕氏春秋曰赤冀作杵臼皆非也黃帝内傳曰帝既
斬蚩尤因剏杵臼易繫辭曰神農氏没黃帝堯舜氏
作斷木為杵掘地為臼臼杵之利萬民以濟盖取諸
小過此疑杵臼之始也唐韻作羅父作杵臼
舂
世本曰雍父作舂黃帝臣也
水車
魏略曰馬鈞居京都城内有地可為園無水以灌之
乃作翻車令童兒轉之而灌水自覆今田家有水車
天旱時引水以溉田者即此器也詳此則其制起自
魏馬鈞也而漢靈帝使畢嵐作翻車設機束以引水
洒南北郊路又為自畢嵐所制矣未知孰是
蠶絲
搜神記曰上古時有人遠征家惟一女與馬女思父
戲馬曰汝能迎得吾父吾將嫁汝馬乃絶韁去得父
還後馬見女輙怒父怪之女具以答父大怒殺馬曝
其皮女至皮所忽蹷然卷女而行後於大樹枝得女
及皮盡化為蠶既死因名其樹曰桑桑喪也此蠶桑
之始也皇圖要記曰伏犧化蠶為絲又黃帝四妃西
陵氏始養蠶為絲
機䇡
淮南子曰伯余之初作衣也絲麻索縷手經指緯後
世為之機䇡體服以便此機䇡之始也注伯余黃帝
臣一曰伯余黃帝也
織
黃帝内傳曰帝既斬蚩尤蠶神獻綵絲稱織絍之功
因之廣織于此言廣明其前有黃帝廣之爾一云淮
南子言伯余之初作衣絲麻素縷手經指緯盖織之
始也
陶
周書曰神農作陶尸子曰夏桀臣昆吾作陶吕氏春
秋亦曰昆吾作陶高誘云昆吾高陽後吴回黎陸終
之子為夏伯制作陶冶埏埴為器也按黃帝時有寗
封人為陶正則陶始于炎帝明矣
冶
古史考曰燧人鑄金作刀金即冶也而周書以謂神
農作冶尸子以謂造冶者蚩尤也按禮曰昔先王未
有火化後聖修火之利範金合土此冶之始也盖始
于鑚木造火之後
漁
尸子曰燧人之世天下多水教人以漁易繫辭曰包
犧氏之王天下結繩而為網罟以佃以漁蓋取諸離
然則漁自太昊始也
釣
易稱太昊以佃以漁然釣亦漁事蓋易以結網而漁
為包犧作則尸子所云燧人教人以漁其釣之為漁
當為此乎
獵
尸子曰宓犧之世天下多獸教人以獵易繫辭亦言
包犧氏以佃以漁則獵始于太昊也
羅
世本曰包犧臣句芒作羅羅鳥罟也
網
古史考曰伏犧氏觀蒙而始作網世本曰句芒作易
繫辭曰包犧結繩為網罟抱朴子曰太昊師蜘蛛而
結網網魚罟也孟詵錦帶前書宓犧始為網罟高氏
小史曰太昊作網罟以取禽獸
酒醴飲食部四十六
五穀
周書曰神農之時天雨粟是則初有五穀之始也高
氏小史云炎帝種五穀故謂之神農
穀食
賈誼雜說曰神農嘗百草之實教民食穀藝文類聚
曰神農時民始食穀加于燒石之上而食
醴酪
古史考曰古有醴酪禮運曰昔先王未有火化後聖
有作然後修火之利以為醴酪注云烝釀之也酪酢
胾蓋其物出自燧人作火之後爾
酒
酒經曰空桑穢飯醖以稷麥以成醇醪此酒之始也
吕氏春秋曰儀狄作酒醪變五味戰國策曰儀狄帝
女造酒進之于禹甘之遂疎狄儀古史考亦曰儀狄
造酒博物志曰杜康造酒魏武帝詩曰何以解我憂
惟有杜康酒玉篇曰酒杜康所作陶潜集述酒詩序
曰儀狄造酒杜康潤色之而黃帝内傳王母會帝于
嵩山飲帝以護神養氣金液流暉之酒又有延洪夀
光之酒然黃帝時已有其物但不知杜康何世人而
古今多言其始造酒也一曰少康作秫酒
蠟茶
楊文公談苑云蠟茶出建州陸羽茶經尚未知之但
言福建等州未詳往往得之其味極佳江左近日方
有蠟面之號丁謂北苑茶錄曰剏造之始莫有知者
質之三館檢討杜鎬亦曰在江左日始記有研膏茶
歐陽修歸田錄亦云出福建不言所起按唐氏諸家
說中往往有蠟面茶之語則是自唐有之也
龍茶
談苑曰龍鳳石乳茶本朝太宗皇帝令造江左乃有
研膏茶供御即龍茶之品也北苑茶錄曰太宗太平
興國二年遣使造之規取像類以别庶飲也
小團
歐陽修歸田錄曰茶之品莫貴于龍鳳謂之團茶慶
歷中蔡君謨為福建漕始造小片龍茶以進其品絶
精謂之小團又龍茶錄後序曰團茶為茶之至精而
小團又團茶之精者蔡君謨始造歲貢云
京鋋
談苑曰江左李氏别令取茶之乳作片或號京鋋的
乳及骨子等是則京鋋之品自南唐始也北苑錄曰的
乳以降以下品雜鍊售之唯京師去者至真不雜為
時所貴意其名由此得也又云或曰開寳末方有此
茶當時識者云金陵僣國唯曰都下而以朝廷為京
師今忽有此名其將歸京師乎
石乳
北苑茶錄曰石乳太宗皇帝至道二年詔造也
炙
周書曰黃帝始燔肉為炙
炮
古史考曰燧人鑚火人始裹肉而燔之曰炮也
華物
晉陸士衡餉張華鮓華開器便曰此龍肉也試以苦
酒灌之必有異試之有五色光起今人誤以鮓為華
物由此故也六帖云
煑鹽
世本曰宿沙氏煑海水為鹽宋衷曰宿沙衛齊靈公
臣齊保海故衛為魚鹽之利或曰宿沙氏炎帝時諸
侯唐韻曰古者宿沙初作煑海為鹽
食熟
古史考曰古初之人未有火化飲血茹毛有聖人以
火德王造作鑚燧出火教人熟食號曰燧人禮含文
嘉曰燧人始鑚木以取火炮生為熟也拾遺記曰疱
羲變茹腥之食高氏小史燧人氏時茹生人多病乃
鑚燧改火化生為熟
食卵
瑞應圖曰有虞氏馴百禽夏后之世民始食卵鳳凰
乃去此盖食卵之始也
飯
周書黃帝始蒸穀為飯也
粥
又曰黃帝始烹穀為粥
餻
周禮籩人羞籩之實糗餌粉餈鄭康成云二物皆粉
稻黍米所為合蒸曰餌餅之曰餈蓋餌即餻也玉燭
寳典曰秋食餌者其時黍秫並收因以粘米佳味觸
類嘗新遂成積習禮月令有嘗新之事疑周制也西
京雜記曰戚夫人侍兒賈佩蘭說宫内時九月九日
食餌令人長夀故今人以為俗方言曰餌餻或謂之
餈續事始引干寳注曰糗餌者或屑而蒸之以棗豆
之味同食
陵餻
鄴中記云并州之俗冬至一百五日為介子推冷食
作亁粥食之故謂之寒食亁粥即今之陵餻是也世
俗每至清明以麥或秫以杏酪煑為薑粥俟其凝冷
裁作薄葉沃以餳若密而食之謂之陵餻此即其起
也玉燭寳典曰今人研杏仁為酪以煑凌粥以餳沃
之即此也
糉
一名角黍風土記曰仲夏端午端初也以菰葉裹粘
米以栗棗灰汁煑之令熟節日啖取隂陽尚包裹之
象一曰因屈原也齊諧記曰原以五月五日投汨羅
楚人哀之每至此日以筒貯米祭今市俗置米於新
竹筒中蒸食之謂之装筒其遺事亦曰筒糉齊諧又
記曰今世人五月五日作糉汨羅之遺風也異苑曰
糉屈原姊所作
饅頭
小說云昔諸葛武侯之征孟獲也人曰蠻地多邪術
須禱于神假隂兵一以助之然蠻俗必殺人以其首
祭之神則嚮之為出兵也武侯不從因雜用羊豕之
肉以包之以麵象人頭以祠神亦嚮焉而為出兵後
人由此為饅頭至晉盧諶祭法春祠用饅頭始列于
祭祀之品而束晢餅賦亦有其說則饅頭疑自武侯
始也
餅
晉束晢餅賦曰禮仲春天子食餻而朝事之籩煑麥
為麵内則諸饌不說餅然則餅之作其來遠矣按漢
書百官表少府属有湯官主餅餌又宣帝微時每買
餅所從買者輙大售說苑叙戰國事則餅蓋起于七
國之時也
胡餅
續漢書曰靈帝好胡餅京師皆食胡餅胡餅之起疑
自此始也然則餅有胡漢之異矣胡餅蓋今俗所為
者是而漢餅疑是今餅也後趙石勒諱胡改為麻餅
蒸餅
秦漢逮今世所食初有餅胡餅蒸餅湯餅之四品惟
蒸餅至晉何曾所食非作十字拆則不下箸方一見
于此以是推之當出自漢魏以來也
湯餅
魏晉之代世尚食湯餅今索餅是也語林有魏文帝
與何晏熱湯餅即是其物出于漢魏之間也
不托
束晢餅賦曰朝事之籩煑麥為麵則麵之名蓋自此
而出也魏世食湯餅晉以來有不托之號意不托之
作緣湯餅而務簡矣今訛為䬪飥亦直曰麵也
黃兒
唐五行志曰黃巢未入京時都人以黃米及黑豆屑
蒸食之謂之黃賊打黑賊唐都長安今自陜而西以
黃米為粉團棗烝之曰黃兒其喬麥麵者曰黑兒蓋
出于此也
鹽豉
廣雅曰苦李作豉廣志曰苦秦豉則豉自一物尔謝
承後漢書羊續為南陽太守鹽豉共器三輔決錄曰
南陽舊語曰前隊太守范仲公鹽豉蒜菓共一筒史
記貨殖傳曰孽麴鹽豉千合蓋四物也今京俗謂豉
曰鹽豉或因此云然晉世已為此名世說武子云千
里蓴羹未下鹽豉
藏冰
周公遭變陳后稷先公致王業之艱難其詩曰二之
日鑿冰沖沖三之日納于凌隂周禮凌人掌冰正歲
十二月令斬冰三其凌注云凌冰室也三之者為消
釋度也春秋左氏傳昭公四年申豐曰日在北陸而
藏冰西陸朝覿而出之其藏之也黑牡秬黍以享司
寒注黑其黑牡也
吉凶典制部四十七
嫁娶
通典曰遂皇氏有婦注云人皇是也伏犧氏制嫁娶
以儷皮為禮帝王世紀曰包犧氏都陳制嫁娶之禮
王子年拾遺記曰包犧始嫁娶以修人道
撒豆穀
漢世京房之女適翼奉子奉擇日迎之房以其日不
吉以三煞在門故也三煞者謂青羊烏雞青牛之神
也凡是三者在門新人不得入犯之損尊長及無子
奉以謂不然婦將至門但以穀豆與草禳之則三煞
自避新人可入也自是以來凡嫁娶者皆置草于門
閫内下車則撒穀豆既至蹙草于側而入今以為故
事也
跨馬鞍
蘇氏演義曰唐歷云國初以婚姻之禮皆北人之法
也謂坐女于馬鞍之側此北人尚乘鞍馬之義也酉
陽雜俎曰今士大夫家婚禮新婦乘馬鞍悉北朝之
餘風也今娶婦家新人入門跨馬鞍此蓋其始也
東牀
晉書王羲之傳曰羲之與王承王悦為王氏二少郗
鑒使門生求女婿于王導導令就東廂徧觀子弟門
生歸謂鑒曰王氏諸少並佳然聞信至咸自矜持惟
一人坦腹食獨若不聞鑒曰此正佳婿也訪之乃羲
之也遂以女妻之由是呼女婿為東牀
五姓
蘇氏演義曰五音之配五姓郭璞以收舌之音為宫
姓以至齶上之音為徵姓以唇音為羽姓以舌著齒
外之音為商姓以胷中之音為角姓又青囊經云城
寨屋宅之地亦以五姓配五行然則五姓之起自郭
璞始也前漢王莽傳卜者王况謂李焉曰漢當復興
君姓李李者徵徵火也當為漢輔按此五姓之說自
漢已有之云
媒
鄭康成曰媒之言謀也謀合異類使和成者凡嫁娶
之道必由媒妁自太昊制昏禮則判合之義當有所
由便應有媒矣至周始置媒氏之官掌萬民之判也
婦人拜
禮曰男拜則尚左手女拜則尚右手又居喪之禮男
拜稽顙女子則否是古者男女之拜一也古詩曰長
跽故夫前五言之作自漢李陵推此則由漢而來其
拜猶同耳孫甫唐書云唐武后欲尊婦人始易今拜
是則女屈膝而拜始于唐武后也
主改適
唐書公主傳宣宗女萬夀公主下嫁之後遂詔公主
有子而寡不得復嫁宋朝之制主薨其夫亦不得復
娶也
喪紀
上古親死葬之中野而喪期無數至虞舜二十有八
載放勲徂落百姓如喪考妣三載四海遏密八音則
三年之喪自堯舜始也三代同之故孟子曰三年之
喪齊衰之服三代共之淮南子齊倍訓曰武王伐紂
載尸而行海内未定故不為三年之喪許慎注云三
年之喪始于成王
喪服
通典曰喪期無數謂黃帝時心喪終身也三載遏密
八音唐虞雖行心喪更三年為限三王乃制喪服則
衰絰之起自三代始也
五服
許慎注淮南子曰三月之服夏后氏之禮又云五縗
之服謂三年朞九月五月三月服也然則五服之等
蓋原于夏備于商周其事具在於三禮之所記云耳
母服
三代之制父在為母服齊衰朞唐武后始請同父三
年按盧履收言上元中父在為母三年后雖請未用
也逮垂拱始行之則父在之服母三年自唐垂拱中
始也
慈母服
淮南子曰魯昭公有慈母而愛之死為之練冠故有
慈母之服注云父所命已者禮記曰練冠而喪慈母
自魯公始也故今五服勑有慈母服
易月
五代會要曰後唐同光三年十一月禮儀使奏曰粤
自漢文益尊神器徇至公絶私之義行以日易月之
制宋朝會要曰漢文帝酌變禮之宜創易月之制按
前漢書文帝紀後元七年六月遺詔曰其令天下吏
民令到三日釋服殿中當臨者皆以旦夕各十五舉
音服大紅十五日小紅十四日纖七日釋服應劭曰
凡三十六日而釋服此以日易月也顔師古曰紅與
功同此喪制者文帝自率己意創為之非有取于周
禮也何以日易月乎三年之喪其實二十七月豈有
三十六月之文禫又七月也應氏既失之于前而近
代學者因循謬說未之思也
含禭
凡始死以珠玉實口中曰含以衣衾贈死者曰禭禭
即今俗謂搭衣架是也穀梁曰具玉曰含衣衾曰禭
後漢趙咨遺書曰周室制兼三代重以殯葬之期衣
衾稱襲衣之數然則禭周制也禮曰商玉綴重三禮
圖云以飯含餘粥盛之以鬲名曰重然則含商制也
周人加以珠玉爾
面帛
今人死以方帛覆面者吕氏春秋曰夫差誅子胥數
年越報吳殘其國夫差將死曰死者如其有知也吾
何面目以見子胥于地下乃為幎以冒面而死此其
始也風俗通曰吳王羞見子胥以帛幕面而死故後
人因之制面衣說苑亦曰越襲吳吳王將死曰吾不
用子胥之言至于此死者有知吾何面以見子胥也
遂蒙絮覆面而死
明衣
三代以來襲有明衣唐改用生絹單衣今但新衣而
已叚成式酉陽雜俎曰明衣起于左伯桃也
糧罌
今喪家棺歛柩中必置糧罌者王肅喪服要記曰昔
魯哀公祖載其父孔子問寧設五穀囊者公曰否也
五穀囊者起自伯夷叔齊不食周粟而餓死恐其魂
之饑也故設五穀囊吾父食味含哺而死何用此為
又禮檀弓曰重主道也三禮圖曰重起于商代以飯
唅餘粥以鬲盛之名曰重設之於庭恐神依之以食
今之糧罌即古重之遺意也
棺槨
禮檀弓曰有虞氏瓦棺鄭注云始不用薪也夏后氏
堲周商之棺槨古史考曰舜作瓦棺禹作土堲作周
棺湯作木槨以周土堲臣瓉曰商人作棺槨劉向曰
棺槨之作自黃帝始後漢趙咨曰棺槨之造自黃帝
始黃帝内傳曰帝斬蚩尤設棺槨易繫九事之八則
曰古之葬者厚衣之以薪後世聖人易之以棺槨盖
取諸大過孔穎達疏云有虞瓦棺未必用木商以前
無槨又按棺槨自商以後則夏已前未具也而易繫
以為黃帝堯舜之事
銘旌
禮記曰銘明旌也以死者不可以别故以其旗識之
後漢趙咨遺書曰古之葬者至商有加周官制兼二
代表以旌名之儀則喪禮之有銘旌周制也喪服小
記曰書銘自商始置非周禮也周官司常大喪共銘
旌因商事爾士喪為銘各以其物書名于末曰某氏
某之棺置于宇西階之上商以前皆書姓男名女字
無書國者后亦不書氏至魏以為天下之號無所復
别臣子故稱之以自别也
桐人
今喪葬家丁壙中置桐人有仰視俯聽乃蒿里老人
之類叚成式酉陽雜俎云桐人起于虞鄉也
明器
禮檀弓曰孔子謂為明器者知喪道其曰明器神明
之也塗車芻靈自古有之明器之道也謂為芻靈者
善為俑者不仁不殆于用人乎哉為其像人而用之
也鄭注云俑偶人有面目似生人孔子善古而非周
周官冢人及葬言鸞車像人是像人之起始于周也
今直以俑號明器云禮又曰夏后用明器謂竹不成
用瓦不成味木不成斵琴瑟張而不平笙竽備而不
和有鍾罄而無簨&KR1607;也以俑為明器誤矣
寓錢
今楮鏹也唐書王嶼傳曰玄宗時嶼為祠祭使專以
祠解中帝意有所禳祓大抵類巫覡漢以來葬者皆
有瘞錢後世里俗稍以紙寓錢為鬼事至是嶼乃用
之則是喪祭之焚紙錢起于漢世之瘞錢也其禱神
而用寓錢則自王嶼始耳今巫家有焚奏禳謝之事
亦自此也法苑珠林云紙錢起于殷長史
翣
人之所持以蔽喪車前後以為飾者今挽郎所執是
也禮記檀弓曰周人牆置翣世本曰武王作古史考
曰周公作翣起于周也
挽歌
譙周法訓曰挽歌起自田横通典曰漢高帝時齊王
田横自殺故吏不敢哭泣但隨柩叙哀後代相承以
為挽歌按漢初横死門人為薤露蒿里之歌盖從者
以寄哀耳武帝時李延年分為二薤露送王公貴人
蒿里送大夫庶士盖二歌之起始自横也摯虞新禮
議曰挽歌出于漢武帝役人勞苦歌聲哀切遂以送
終非古制者誤矣左傳哀公十一年會吳伐齊將戰
公孫夏命其徒歌虞殯杜預注云送葬歌曲哀死也
孔穎達疏曰虞殯謂啓殯將虞之歌今謂之挽歌莊
子曰紼謳于所生必于斥苦司馬彪注曰紼引柩索
謳挽歌斥疏緩苦急促言引紼謳者為用人力以挽
柩者所歌故曰挽歌馮鑑謂起于虞殯也然則其周
人之制乎
方相
軒轅本紀曰帝周游時元妃嫘祖死于道令次妃嫫
母監護因置方相亦曰防喪此盖其始也俗號險道
神抑由此故爾周禮有方相氏狂夫四夫大喪先匶
及墓入壙以戈擊四隅敺方良故葬家以方相先馳
魌頭
宋朝喪葬令有方相魌頭之别皆是其品所當用而
世以四目為方相兩目為魌頭按漢世逐疫用魌頭
亦周禮方相之比也方相氏蒙熊皮黃金四目以索
室敺疫鄭注云如今魌頭是也疑自漢始云然荀子
有仲尼之面如蒙倛則戰國已為是名
碑碣
管子曰無懷氏封泰山刻石紀功秦漢以來始謂刻
石曰碑盖因喪禮豐碑之制也刻石當以無懷為始
而名為自秦漢也陸龜蒙野廟碑曰碑悲也古者懸
而窆用木書之以表其功德因留之不忍去碑之名
由是而得自秦漢以降生有功德政事者亦碑之而
又易之以石失其稱矣此又德政有碑之起也陸法
言廣韻曰碑碣李斯造疑始于嶧山之刻爾釋名曰
本葬時所設臣子追述君父之功以載其上也
神道碑
古之葬有豐碑以窆秦漢以來死有功業生有德政
者皆碑之稍改用石因總謂之碑晉宋之世始又有
神道碑天子及諸侯皆有之其刻文止曰某帝或某
官神道之碑今世尚有宋文帝神道碑墨本也其初
由立之于葬兆之東南地理家言以東南為神道故
以名碑爾按後漢中山簡王薨詔大為修塚塋開神
道注云墓前開道建石柱以為標謂之神道是則神
道之名在漢已有之也晉宋之後易以碑刻云
葬埋
孟子曰上世嘗有不葬其親者其親死則舉而委之
于壑他日過之狐狸食之蠅蚋姑嘬之其顙有泚睨
而不視盖歸反虆而掩之則葬埋之禮疑自此起也
炎帝之前殆厚衣之以薪葬之中野不封不樹也
合葬
禮記曰檀弓云季武子曰合葬非古也自周公以來
未之有改又云舜葬蒼梧之野盖二妃未之從也注
謂古不合葬又季武子曰周公蓋附注云附謂合葬
合葬自周公以來是則周公初制此禮也故周桓王
之詩曰死則同穴
塚墓
黃帝内傳云帝斬蚩尤因置塚墓然諸小說家往往
記伏犧女媧之塚疑後人增築云
墓誌
炙轂子曰齊王儉云石誌不出禮經起宋元嘉中顔
延之為王球作墓誌以其無名誄故以紀行事爾遂
相祖習然魏侍中繆襲改葬父母制墓下埋文將以
陵谷遷變欲使人有所聞知但記姓名歴官祖父婣
媾而已有德業則為銘文又隋代釀家于王戎墓得
銘云晉司徒安豐元公王君之銘有數百字則魏晉
已有其事不起于宋也馮鑑續事始云按西京雜記
前漢杜子春臨終作文命刻石埋于墓前則墓誌因
此始也承謂昔吳季札之喪孔子銘其墓曰嗚呼有
吳延陵季子之墓莊子衛靈公葬沙丘掘得石槨銘
曰不馮其子靈公奪而埋之唐開元時人有耕地得
比干墓誌刻其文以銅盤曰右林左泉後崗前道方
世之寧茲焉是保漢滕公夏侯嬰得定葬石銘曰佳
城鬱鬱三千年見白日吁嗟滕公居此室則墓之有
誌其來遠矣
石羊虎
炙轂子曰秦漢以來帝王陵寢有石麟辟邪兕馬之
屬人臣墓有石人羊虎柱之類皆表飾墳壠如生前
儀衛風俗通曰方相氏葬日入壙駈罔像罔像好食
死人肝腦人臣不敢備方相乃立其像于墓側又罔
像畏虎與栢故頂上栽栢路前立虎也盧思道西征
記曰新城西有漢桂陽太守趙越墓有石柱東南有
亭因石柱為名漢霍去病墓像祁連山立石人馬然
則墓前之立石人柱羊虎之類皆起于漢也
諡
禮檀弓曰幼名冠字五十以伯仲死諡周道也大戴
諡法曰周公旦太公望相嗣王作諡法抱朴子曰諡
始于周史記秦始皇初并天下制曰太古有號無諡
中古有號死而以行為諡
婦人諡
穆天子傳曰天子為盛姬諡曰哀淑人此疑婦人諡
之起也
后諡
諡所以易名也事雖起於周而王后亦無其禮漢初
高祖之母始有昭靈之號諸后皆因帝諡以為稱雖
吕氏專政上官臨制亦無殊號東京明帝始建光烈
之名後漢皇后紀論云爾按漢高祖五年二月甲午
漢王即皇帝位尊先媪曰昭靈夫人高后五年五月
辛未尊曰昭靈后元紀元帝母曰恭哀許皇后張晏
曰婦人從夫諡閔其見殺故兼二諡則后諡自漢祖
始也
主諡
楊侃職林曰唐貞元十五年故唐安公主賜諡曰莊
穆諡自唐安始也唐會要曰貞元十五年七月十五
日追册故唐安主為韓國正穆故義章公主為莊穆
唐書公主傳亦云爾按唐平陽公主高祖之女起兵
參佐命已諡為昭又南史沈攸之傳言齊高帝女義
興憲公主妻攸之子文和憲亦諡爾不審侃何以言
自唐安公主始也
起復
禮曾子問云子夏問曰三年之喪金革之事無避也
者非與孔子曰吾聞老耼曰昔者魯公伯禽有為為
之也注云魯徐戎作難喪卒哭而征之急王事也故
春秋亦紀晉襄公墨縗之事漢唐以來遂有起復之
禮盖自伯禽始也
忌日
又祭義曰君子有終身之憂忌日之謂也忌日不用
非不詳也言夫日志有所至而不敢盡其私也注曰
忌日親亡之日不用舉他事如有時日之禁志有所
至于親以此日亡其哀心如喪時又曰文王忌日必
哀稱諱如見親然則忌日疑始于周也周禮小史若
有事詔王之忌諱注云忌先王之死日
博弈嬉戲部四十八
圍碁
博物志曰堯造圍碁以教丹朱或曰舜造也
手談
今人目圍碁為手談者語云王中郎以碁為手談也
世說曰王中郎以圍碁是坐隱支公以圍碁為手談
王積新碁勢譜圖曰王郎號為坐隱祖約稱為手談
由是言之雖說有小同異然疑晉以來語也
蹴踘
劉向别錄曰蹴踘者傳言黃帝造或曰起戰國時蹋
鞠兵勢也所以練武事知有材皆因嬉戲而講陳之
博物志曰黃帝所作也
投壺
禮記投壺曰投壺之禮主人奉矢司射奉中使人執
壺壺頭修七寸腹修五寸口徑二寸半容一斗五升
壺中實小豆焉為其矢之躍而出也壺去席二矢半
矢以柘若棘毋去其皮而鼓節有魯葬之異其禮盖
自周人始也春秋左氏傳有晉侯以齊侯宴中行穆
子相投壺之禮是矣西京雜記云漢武時郭舍人善
投壺以竹為矢不用棘也古之投壺取中不求還郭
則激矢令還謂之驍言如博之立碁于北車中為驍
傑也今投壺之用竹矢為激還為驍自郭舍人始也
彈
歐陽詢藝文類聚曰古者人死未有棺槨殯葬裹以
白茅投之中野孝子不忍視其禽獸所食作彈以守
之吳越春秋陳音對越王曰弩生於弓弓生于彈彈
生于古之孝子如上所記則是彈起三皇之世也
陸博
說文曰古烏曹氏始作博盖夏后之臣也事始曰烏
曹始置博陸之戲聲譜曰博陸采名也孔子曰不有
博弈者乎莊子博塞以游
彈碁
西京雜記曰漢成帝好蹴鞠羣臣以為勞體非至尊
所宜帝曰朕好之可擇似而不勞者奏之劉向作彈
碁以獻傳玄彈碁賦序曰漢成帝好蹴鞠勞人體非
至尊所御因其體而作彈碁之戲起自漢代矣宋臨
川王義慶著世說以為彈碁始自魏宫装奩戲文帝
于此伎特妙用手巾角以拂碁帝客又能低頭以葛
冠巾角拂碁妙逾于帝酉陽雜俎曰彈碁起自魏室
粧奩戲也典論曰予于他戲弄少所喜唯彈碁略盡
其巧京師有馬合卿侯東方安世張公子恨不與數
子對起于魏室明知二說非也今世尚或有其法而
為之者亦少
投子
續事始曰陳思王曹子建制雙陸置投子二唐末有
葉子戲不知誰置遂加投子至六按烏曹始置六博老子置
樗蒲李氏資暇引蔡澤說范雎云博者欲大投装駰
注謂投投子乃投擲之義謂樗蒲五木然則蒲皆有
投子耳故曹植所造從么至六謂之投子取投擲義
云嘉話錄曰大和已後博戲家謂重四為堂印言重
四則投子猶二也六隻盖起近代大和文宗時年號
今按唐李賀州郃撰葉子格世有其書則六隻當自
郃矣潘氏紀聞謂自投子以飾四朱者因明皇與貴
妃采戰將北唯重四可轉敗為勝上擲而連呼叱之
宛轉良久而成重四上大悦命高力士賜四緋也
樗蒲
博物志曰樗蒲老子入西戎所造或云胡亦以此卜
也
買鬼
世傳唐武后初諫議大夫明崇儼能役鬼物其微時
人嘗與博凡擲投子必使鬼物持其彩應呼而成隨
其所欲也後人因此為買鬼之戲就中彩名其通天
火通之類云亦當時所役之物名也
象戲
太平御覽曰象戲周武帝所造而行碁有日月星辰
之目與今人所為殊不同唐牛僧孺撰元怪錄載唐
寳應元年岑順于陜州吕氏凶宅夜聞鼙鼓之聲有
介人報曰金象將夜警也寤見鐡騎長數寸進曰天
馬斜飛度三疆上將横行擊四方輜車直入無迴翔
六甲次第不乖行乃有一馬斜去三尺止又一步卒
横出一尺後車進已而于見處掘之即古塚也前有
金象局列馬滿枰其辭與勢正今世所為者是則此
戲于此古塚初窆時已與周武帝所造不同而同名
象戲也說苑雍門周謂孟嘗君下燕則鬭象碁亦戰
國之事乎故今人亦曰象碁盖戰國用兵爭強故時
人用戰爭之象為碁勢也
彩選
彩選序曰唐之衰任官失序而廉恥路斷李賀州郃
譏之恥當時職任用投子之數均班爵賞謂之彩選
言其無實惟彩勝而已本朝劉蒙叟陳堯佐雖各有
損益而大抵取法及趙明遠削唐雜任之門盡以今
制專以進士為目時慶歷中也元豐末官制行朱昌
國又以寄祿新格為名
鬭雞
列子有紀渻子為周宣王養鬭雞之事左傳述季郈
之雞鬭季氏介其雞郈氏為之金距推此則兹戲之
始當出于周也
鬭草
宗傳荆楚歲時記曰競採百藥謂百草以蠲除毒氣
故世有鬭草之戲
鬭牛
成都記曰李冰為蜀郡守有蛟暴入水戮之已為牛
形約曰江神亦必牛形白帶者我也須臾有二牛鬭
武士射其神斃蜀不復病水由是鬭牛之戲今世尚
或有之盖自秦世之始也
戲場
通典曰煬帝大業二年突厥染干來朝帝欲夸之追
四方散樂大集東都自是每歲正月萬國來朝留至
十五日于端門外列為戲場百官綵棚夾道從昏達
旦以縱觀之宋朝至正歲上元闢端門起山樓露臺
棘圍列鈞容教坊樂及綵棚夾道令都人縱觀者此
其始也
角觝
今相撲也漢武故事曰角觝昔六國時所造史記秦
二世在甘泉宫作樂角觝注云戰國時增講武以為
戲樂相誇角其材力以相觝鬭兩兩相當也漢武帝
好之白居易六帖曰角觝之戲漢武始作相當角力
也誤矣
俳優
列女傳曰夏桀既棄禮義求倡優侏儒而為竒偉之
戲則優戲已見于夏后之末世晉獻公時有優施魯
定公會齊侯于夾谷齊宫中之樂有俳優戲于前此
盖優戲之始也
傀儡
世傳傀儡起于漢高祖平城之圍用陳平計刻木為
美人立之城上以詐冒頓閼氏後人因此為傀儡按
前漢高紀七年注應劭曰平使畫工圖美女遣遺閼
氏而无刻木事今按列子記周穆王時巧人有偃師
者為木人能歌舞王與盛姬觀之舞既終木人瞬目
以手招王左右王怒欲殺偃師偃師懼壊之皆丹墨
膠漆之所為也此疑傀儡之始矣秦漢有魚龍曼衍
之戲其事亦粗見唐李商隱宫詞曰不須看盡魚龍
戲終遣君王怒偃師是以通典曰窟&KR1235;子亦曰魁&KR1235;
作偶人以戲善歌舞審此知其偃師之遺事也一云
本喪樂漢末始飾之嘉會不知何以為喪樂風俗通
曰漢靈帝時京師賓昏嘉會皆作魁&KR1235;梁散樂亦有
之北齊後主高緯尤所好也顔氏家訓云古有禿人
姓郭好諧謔今傀儡郭郎子是也
百戲
漢元帝纂要曰百戲起于秦漢曼衍之戲後乃有高
絙吞刀履火尋橦等也一云都盧尋橦都盧山名其
人善緣竿百戲
舞輪
通典曰梁有舞輪伎今之舞車輪者則是此戲自梁
世始有之也
高絙
又曰梁有高絙伎云今戲繩者謂上索者是也亦踏
索之事云非自梁始也又有弄椀諸伎後漢天子正
旦受賀以大繩繫兩柱相去數丈兩倡女對舞行于
繩上相逢比肩而不傾
水戲
典略曰魏明帝使博士馬鈞作水轉百戲巨獸魚龍
曼延弄馬列騎備如漢西京故事今世皆傳其法盖
其始自馬鈞也
影戲
故老相承言影戲之原出于漢武帝李夫人之亡齊
人少翁言能致其魂上念夫人無已廼使致之少翁
夜為方帷張燈燭帝坐它帳自帷中望見之仿彿夫
人像也盖不得就視之由是世間有影戲歴代無所
見宋朝仁宗時市人有能談三國事者或採其說加
緣飾作影人始為魏吴蜀三分戰爭之像
嗔拳
江淮之俗每作諸戲必先設嗔拳笑面有諸行戲時
嘗在故臘之末所作之人又多村夫初不知其所謂
也按荆楚歲時記有諺語云臘鼓鳴春草生村人並
細腰鼔戴胡公頭及作金剛力士以逐除今南方為
此戲者必戴面如胡人状作勇力之勢謂之嗔拳則
知其為荆楚故俗舊矣
合生
唐書武平一傳曰中宗宴兩儀殿胡人襪子何懿倡
合生歌言淺穢平一上書比來妖伎胡人街童市子
或言妃主情兒或列王公名質詠歌舞蹈號曰合生
始自王公稍及閭巷即是合生之原起自唐中宗時
也今人亦謂之唱題目
吟呌
嘉祐末仁宗上仙自帝即位至是殆五十年天下稔
于豐樂不意邦國凶變之事而英宗諒隂不言能昭
其功然四海方遏密故市井初有呌果子之戲其本
盖自至和嘉祐之間呌紫蘇丸洎樂工杜人經十呌
子始也京師凡賣一物必有聲韻其吟哦俱不同故
市人採其聲調間以詞章以為戲樂也今盛行于世
又謂之吟呌也
生花
今京城有生花種植以戲者按前漢張騫傳漢遣趙
破奴等破車師大宛以梨軒眩人獻于朝顔師古注
云眩與幻同即今吞刀履火種瓜植樹屠人戮馬之
術是也本自西域來由是言之種瓜植樹即生花之
事也盖自漢武時大宛所獻眩人始云
打麥
唐書武元衡之將遇害也京師童謠曰打麥三三三
今俗兒戲有打麥鼓掌作打麥聲後必三拍之抑緣
此也
杵歌
春秋左氏傳曰襄公十七年十一月宋皇國父為平
公築臺妨農功子罕請俟農畢公弗許築者謳曰澤
門之晢實興我役邑中之黔實慰我心杜預注曰周
十一月今九月澤門宋城門宋國父白晢居近澤門
子罕黑色而居邑中今版築役夫歌以應杵者此盖
其始也其歌往往叙苦樂之意者由此爾吕氏春秋
云翟煎對魏惠王曰舉大木者前唱輿樗後亦應之
此舉重勸力之歌也今人舉重出力者一人倡則為
號頭衆皆和之曰打號此盖其始也七國之時已云
然矣輿樗淮南子道應訓作邪許
戎容兵械部四十九
五兵
兵者戈戟矛劔之總名也太白隂經曰神農以石為
兵黃帝以玉為兵蚩尤乃鑠金為兵割革為甲始制
五兵吕氏春秋曰蚩尤作五兵戈殳戟酋矛夷矛也
世本蚩尤以金作兵器然則兵盖始于炎帝而鑄金
為刃即自蚩尤始矣
黃鉞
輿服志曰黃鉞黃帝置内傳曰帝將伐蚩尤玄女授
帝金鉞以主煞此其始也
牙旗
黃帝出軍決曰牙旗者將軍之精金鼓者將軍之氣
一軍之形候也即知牙旗之製始自置軍之時宜有
征伐則置之也故孫權因之作黃龍大牙
衣甲
世本曰杼作甲杼或作輿少康子也墨子亦云太白
隂經曰蚩尤割革為甲管子亦云黃帝内傳曰玄女
請帝制甲胄以備身也
抹額
二儀實錄曰禹娶塗山之夕大風雷電中有甲卒千
人其不被甲者以紅綃帕抹其頭額云海神來朝禹
問之對曰此武士之首服也秦始皇至海上有神朝
皆抹額緋衫大口袴侍衛自此抹額遂為軍容之服
兜鍪
胄也黃帝内傳所述盖玄女請帝製之以備身也淮
南子紀論訓曰有鍪頭而綣領以王天下者矣許慎
注曰盖三皇所以鍪頭者兜鍪帽也則是黃帝之制
胄亦以古鍪頭之事耳故自古以兜鍪為首鎧之名
干戈
王子年拾遺記曰庖羲造干戈以飾武此干戈之始
也則兵為起于大昊矣吕氏春秋云蚩尤造五兵盖
其一也
劔
管子曰昔葛天盧之山發而出金蚩尤受而制之以
為劔鎧矛戟此劔甲之始也
戟
又管子黃帝問于伯高伯高曰雍狐之山發水出金
蚩尤受而制之以為雍狐之戟此戟之始也實錄謂
自夏后氏始非也吕氏春秋云蚩尤造五兵戟其一
也龍魚河圖曰蚩尤造戟也續事始曰魏武加蝦蟇
頭幡
刀
龍魚河圖曰黃帝時蚩尤造立刀戟郭憲洞冥記曰
黃帝採首山之銅始為鑄刀二儀實錄曰刀之制自
黃帝與蚩尤戰即有之
槍
實錄曰黃帝與蚩尤戰即是有槍時諸葛亮始以木
作之長丈二以鐡為頭續事始曰亮置苦竹槍長二
丈五尺也
矛
世本曰杼作矛管子曰蚩尤為劔鎧矛戟吕氏春秋
蚩尤作五兵有酋矛夷矛則矛盖蚩尤所作也
馬槊
梁簡文帝馬槊譜序馬槊為用雖非遠法近代相傳
稍以成藝按曹操父子横槊賦詩于鞍馬之間則馬
槊之事已見于此矣豈其事之所起乎
匕首
漢王莽傳曰莽避火坐宣室前殿持虞帝匕首則匕
首之制堯舜已為其物矣然兵械之原多出于黃帝
亦其時事耶按左氏魯曹沬執匕首劫齊桓公
弓矢
太白隂經曰庖羲氏弦木為弓剡木為矢易繫辭曰
神農氏没黃帝堯舜氏作弦木為弧剡木為矢弧矢
之利以威天下盖取諸睽山海經曰少皥生般始為
弓矢世本曰牟夷作矢揮作弓宋衷注云牟夷揮皆
黃帝臣郭璞弓矢一器而作者兩人于理可疑以般
為是墨子曰羿作弓荀子曰倕作矢吕氏春秋曰夷
羿作弓張教吴錄曰揮觀弧星始為弧按司馬遷史
記曰黃帝之弓曰烏號然則當以繫辭為是員半千
射決曰蚩尤作亂黃帝始制弧矢
弩
古史曰黃帝作弩吳越春秋陳音對越王曰弩生于
弓弓生於彈彈生于古之孝子楚琴氏以弓矢之勢
不足以威天下乃横弓著臂施機設郭加之以力即
是弩之始出于楚琴氏也而周官司弓矢掌六弓六
弩其名物有唐大夾庾之别則弩之起遠矣龍魚河
圖則曰黃帝時蚩尤造五兵杖刀戟大弩也
神臂弓
筆談曰熙寧中李定獻偏架弩似弓而施榦鐙以鐙
拒地而張之射三百步能洞扎謂之神臂弓最為利
器定黨項羌酋歸朝死于防團盖神臂弓之為國用
自定始也
弓袋
實錄曰器仗皆自有虞氏始䪅鹿施弓袋通謂之三
仗盖大將備儀也左傳曰左櫜鞬右鞭弭是也禮樂
記曰武王克商倒載干戈包之以虎皮名之曰建櫜
注建讀為鍵兵甲之衣曰櫜
箭筒
又曰箭筒自有虞氏始也周禮有矢箙
射的
虞書曰侯以明之注云作射侯之禮以明善惡則射
侯始見于堯舜矣至周有熊虎麋豻三五正侯後世
就簡但為射的盖侯之遺意也射以暈計之亦三正
五正之遺事也俗亦曰射帖
鳴鏑
前漢匈奴傳曰冒頓作鳴鏑應劭曰髐箭也遂以射
殺頭曼單于者
斬馬刀
漢成帝時朱雲請上方斬馬劔斷張禹頭以厲其餘
則斬馬刀之名已見于漢代矣宋朝神宗熙寧中又
製斬馬刀其犀利則莫比盖亦取漢氏舊名為稱也
六纛
實錄曰商有纛皂絲為之似蚩尤首黃帝内傳曰玄
女為帝制玄纛十二以主兵是則纛自黃帝始
旗幟
列子曰黃帝與炎帝戰以鵰鶚鷹隼為旗幟故今旗
物或綵錯為鵰鶚取諸此也太白隂經曰蚩尤建旗
幟黃帝内傳曰玄女請帝制旗幟以象雲物此盖旗
幟之始也
五方旗
通典曰黃帝振兵設五旗黃帝内傳曰帝制五彩旗
指顧向背黃帝出軍決曰攻伐作五彩牙旗青引東
赤南白西黑北中黃是也亦自黃帝制之
鉦
黃帝内傳曰玄女請帝鏄鉦鐃以擬雹擊之聲今銅
鑼其遺事也
鐸
鬻子曰禹治天下以五聲聽為銘書于簨簴曰教寡
人以事者振鐸禹世已有此也
角
徐廣車服儀制曰角前書記所不載或云本出羌胡
一云出于越黃帝内傳曰玄女請帝製角一十四以
警夜通禮義纂曰蚩尤帥蝄蜽與黃帝戰帝命始吹
角作龍鳴以禦之盖角肇于黃帝氏也谷儉角賦夫
角盖黃帝會羣臣于泰山作清角之音號令之限度
也軍中置之以司昏曉故角為軍容也
鞞
唐韻曰鼙騎上鼓鼙禆也禆助鼓節亦作鞞今軍行
馬上所擊是也黃帝内傳曰玄女請帝制鼓鼙以當
雷霆是則黃帝制之以伐蚩尤也吕氏春秋曰帝嚳
令倕作鼙鼓之樂又云倕作鞞以節鼓
鞀
吕氏春秋曰倕作鞀鬻子禹為銘書于簨簴語寡人
以獄訟者揮鞀
鞍轡
桓寬鹽鐡論云古者繩鞚草鞮皮薦而已後代以革
鞍而不飾六韜曰車騎之將軍馬不具鞍勒不備者
誅推此當是三代之制盖黃帝始服牛乘馬宜未騎
也
鞭
說文所為驅遲者也古用革以驅馬左傳曰鞭之長
不及馬腹是也後世代之以竹故或謂之箠盖策之
以箠馬太王杖馬箠去邠是也虞書曰鞭作官刑則
得名于堯舜之代始以為薄刑之用
鐡蒺䔧
事始云鐡蒺䔧菱角等起于隋煬帝征遼東置之要
路水中以刺人馬非也按諸葛亮與司馬懿相持于
武功五丈原亮卒懿追之亮長史楊儀多布鐡蒺䔧
則三國之際已有其物非自隋煬帝始也漢文帝時
晁錯言守邊議云具藺石布渠答注云渠答鐡蒺䔧
也此又漢初事爾雖然非三代仁義之守也
盾
山海經曰羿與鑿齒戰于草疇之野羿持弓矢鑿齒
持楯春秋元命包曰帝嚳戴干宋衷曰干楯也王嘉
拾遺記曰庖犧造干此則楯之起也
傍排
實錄曰傍排自牟夷始也或曰傍排近世兵杖中有
鏢牌盖出溪洞之蠻熙寧中王師征交阯其法乃盛
傳于中國至神宗設于行陣令諸軍習之也宋朝會
要曰太宗聞南方以標槍傍排為兵令蕭延皓取廣
德軍習之中土之用標牌此其始也
柝
易繫辭曰重門擊柝以待暴客盖取諸豫說文柝夜
行所擊今擊木為聲以代更籌者是俗曰蝦蟇更柝
即柝乃古今字耳
戰陣攻守部五十
兵法
洗起吴子序曰兵法始于黃帝其後得其傳者周太
公齊管仲吴孫武魏曹操蜀諸葛孔明其書皆行于
世
戰爭
吕氏春秋曰蚩尤作兵也利其械未有蚩尤時民固
削林木以戰黃帝與炎帝戰于版泉是矣為戰爭起
于炎黃之際也
陣列
史記曰高陽有共工之陣以平水害于是始有陣
陣圖
吴子序曰諸葛孔明天地風雲龍虎蛇鳥本一陣也
出黃帝兵井之法于魚復沙上累石八行為陣世謂
八陣列也晉桓温見之曰此常山蛇勢也後人之為
陣圖者從此
傳令
書大禹謨有苖弗率禹乃會羣后誓于師曰咸聽朕
命此軍中傳令之始也以夏后氏為之始
先鋒
孫子曰軍無選鋒曰此周宣王之北伐也六月之詩
曰元戎十乘以先啓行則先鋒周人制也
殿後
桂苑曰殿軍後也語曰孟之反不伐奔而殿左傳曰
黃夷前驅孔嬰齊殿宜與先鋒同起于周制也
伏兵
易曰伏戎于莽左氏北戎侵鄭公子突曰君為三覆
以待之杜預注云覆伏兵也周公繇易言此疑亦三
代之事爾
火攻
孫子之書有火攻故齊田單有火牛之事左傳桓公
七年二月乙亥焚咸丘公羊曰樵之也樵之者以火
攻也穀梁曰不言邾咸丘疾其以火攻也六帖云始
火攻
水攻
國語智伯攻趙襄子決汾水灌晉陽城不没者三版
觀此二者非先王仁義之兵也盖出于戰國吞并之
世云
京觀
左傳楚子曰明王伐不敬取其鯨鯢而封之于是乎
有京觀推此而言則是有征伐以來則有其事
烽燧
玄女戰經曰諸見舉烽火傳言虞虜且起黃帝出軍
決亦有望見烽火之文周幽王為褒姒舉烽燧疑亦
自初用兵即有之也
營壘
史記黃帝與炎帝戰于版泉以兵師為營衛此營壘
之始也其後兵之所居因曰軍營
樓㯭
莊子曰魏武侯欲偃兵徐無鬼曰偃兵造兵之治也
變固外戰必盛鶴列于麗譙之間郭象注麗譙戰樓
之名即敵樓也疑周衰戰國時始有之云
雲梯
墨子曰公輸般為雲梯之械左傳曰楚子使解楊登
樓車文王之雅曰臨衝閑閑注云臨車即左氏所謂
樓車也盖雲梯矣當是三代之制而公輸加機巧爾
續事始于魯人公輸般造以攻宋城可以凌空立之
太白隂經謂之飛梯
礮石
漢書甘延夀投石絶等倫張晏曰范蠡兵法飛石重
十二斤為機法行三百步延夀有力能以手投之今
邊城有礮盖出于范蠡飛石之制因事增廣遂為今
法此盖其始也事始曰諸葛亮圍郝昭于陳倉亮起
衝車昭以繩連石磨四角擊其衝車車拆即礮事矣
而唐書李密傳密使甲戍造廣雲旝三百具以機發
石為攻城械號將軍礮
戎車
右司馬法曰戎車夏曰鈎車商曰寅車周曰元戎則
戎車出于夏后之前至夏始名也
戰舟
墨子曰公輸般自魯之楚為舟戰之具謂之鈎拒此
戰舟之始也太白隂經曰水戰之具始于伍員製之
以船為車以㯭為馬云
戍邊
紂之時西患昆夷北難玁狁文王以紂命遣戍役以
守衛中國采薇所歌是也其事起于商辛失道之世
出軍
筆談曰宋朝太祖制禁軍更戍之法欲其習山川勞
苦遠妻孥懷土之戀兼外戍之日多在營之日少人
人少予而衣衾易足以禁軍出軍之始也又京師衛
兵請糧者營在城東即令就西倉在城西即就城東
倉仍不許僦車脚皆須自負以使之盡力制其驕惰
故士卒衣食無外慕安辛苦而見使也
避僧
蘇氏演義曰鄴洛記云北齊忌黑文宣帝煞第七弟
上黨王渙以七者漆也属黑又僧衣多黑而出師決
勝之辰多所避忌北齊始也今行軍出師之日忌見
僧尼者始自北齊之所忌黑也云爾
事物紀原卷九
