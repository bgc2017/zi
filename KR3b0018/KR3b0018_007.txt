江南經略卷七上
明鄭若曾撰
見行兵政一
戒諭將吏(計十條)
務實心
南北多事正臣子圖報之時將領有一路生靈之計但
有實心何事不濟江南以百萬之衆制一隅之寇一旦
有功陞擢贈廕榮不可當今後務宜除去舊時一切套
子同心共濟勿懷猜忌畏怯之私且如舊時各將領多
争功妬能虚冒掩飾雖與别將並壘幸其無成反相傾
陷此等之人滅絶天理今皆何在舊時有功之人一時
雖為人所侵奪阻抑後來却躋榮顯身家受用天地鬼
神何嘗負之凡為將領者宜發深省
明紀律
年年倭寇生發一切防守俱有定議平居愛養士卒惟
恐失所到出兵時惟有軍法耳陽明王公節制一人退
怯一伍皆斬一伍退怯一隊皆斬似過於嚴然與其死
於敵不如死於將也故曰士卒畏將者勝畏敵者亡
固城池
城池防守無法臨時失措及將小民疲弱者上城有勢
力者優免不思小民一釋負擔生理已絶大家僮僕滿
前家計重大若勞逸不均必生離叛興化之事可為前
車今後守城官員照依近刻籌海圖編斟酌損益料理
至當務宜文武同心官民一體以保萬全勿容強梁頑
梗之人阻撓僨事如有違犯徑以軍法處治
嚴哨報
每常健步哨報止於近地駐足一聞消息不知虚實輒
便回身悞事不小今後各領兵官每日發日專報院道
亦先發人探聽開報不合者重究且瞭望是緊事沿海
六里一墪有在内地去海稍遠者賊已登岸尚未知覺
宜令海防官相度地里逐漸更置以為永圖
察寇情
先年我民被虜得回者傳云真倭甚少中國人從賊者
倭以為先鋒恐嚇我兵我兵亦利其為真倭獲功賞重
反以張彼虚聲奪我士氣況倭踰海而來勢難久留刀
法雖熟安能敵我鎗箭長技惟是以少擊衆以逸待勞
或揮扇成風或懸鏡曜日或牛角為盔或獸皮為甲怪
狀驚人刀光奪目設伏棄包跳跟閃爍其為伎倆不過
如斯為將者若能知彼知己用我之長攻彼之短明諭
士卒使之了然無畏則強兵制勝之術在其中矣
收蓄聚
賊寇踰海而來因糧於我若清野以待之自可制其死
命故淮揚之捷殺死倭寇剖其腹中盡皆青草今後州
縣官務要設法收聚富戶有頑梗不從者萬一賊至必
以兵預燔之城外運米有失罪州縣官以軍法
養威望
今之為將領者孰不曰我有將才奈無兵無食不專委
任故無功耳殊不自量今有兵有食專於委任未知作
何振作也譬如一大家其家人衆多見其主人能事便
有倚仗若家主無能便只哄他為將領者果能身先士
卒站得脚跟定則三軍自有所恃而不畏敵矣今願各
將官先養威望三軍之命在一將一將之妙在一心心
能無欲則百戰百勝之道也
收羣策
古人用人不避恩怨如盜賊如貪汚如狙詐皆得而用
之𫝊曰四裔不靖拔卒為將若未用而先責其成已成
而即忌其功孰肯盡心力以報我哉岳武穆智勇之全
者也臨出兵盡召諸統領環坐飲食之先謀敵之所以
敗我者至於六七必無敗也乃行故每戰無敵書曰好
問則裕自用則小
精器械
陸兵之命繫於一器水兵之命繫於一舟將官若不時
時檢點不特忽兵之命是自忽其命也今已議有定制
如當給銀修置而有司狃於撙節虚文减估遲給者所
宜重究
審機宜
倭賊初至我兵利於速戰蓋彼過洋日久為風浪掀翻
疲勞饑困我以精銳乘之萬舉萬勝待其深入分散掠
抄因糧於我以謀生之人當必死之寇難以得志矣無
已則出奇設伏或夜襲其營或晝乘其怠此進彼退出
其不意攻其無備及分散之賊回營我則偃旗息鼔歛
兵勿戰俟其還退以大營綴之别出精卒追之邀之於
險選壯衝之分兵疑之可以决勝成功
行軍節制(計五十六條)
一水陸官兵俱經分有信地然禦之海上乃為上策如
放賊登岸務以軍法嚴治若有能隨賊向往奮勇截
殺者許其立功贖罪
一臨敵去戰期一二日先以探報追隨賊之動静圖狀
之險阻凡賊一舉止一時候皆必有報不實者重究
一官軍臨境各要記帶一應原執器械及雨具針線之
類領兵官逐一點騐勿使缺乏
一沿海護塘可用馬兵如見賊登岸馬兵以鳥銃弓箭
盤旋制之不但壯步卒之氣亦全勝之道也今後本
地有馬儘數發出自成一隊助戰併出入兵間領隊
押隊
一五方旗號以方色為名出兵難以悟曉惟左右前後
中屬人之一身以身之向往為節赤旗屬前黑旗屬
後青旗屬左白旗屬右黃旗屬中無事當捲有事方
開見林木開青旗見水澤開黑旗兵馬開白旗山險
開黃旗煙火開紅旗前隊逓相𫝊報掌旗之人失於
瞭望者治以軍法
一遇賊各兵務須放膽匝定但有移動一步及回顧者
即斬倭性多疑彼見我兵不動必不敢輕易衝來見
零落游走之賊亦須持重相機不可輕戰
一徑多路岐須分兵數道盡占其地使我兵疎而不離
密而不雜
一兵行卒然遇賊如道路窄狹用勇士鼓譟乘之後以
短兵接戰再遣兵據險夾攻若閭巷之間衆兵必先
升屋從高擊下
一敵人一進一止互換攻我可令兩軍作前後陣一軍
作疑兵應急補空使一軍飯一軍進一軍憩雖遇敵
晝夜不退不致疲憊又須料敵衆寡
一營壘已設警備再量分遊兵於營外四面要害去處
給與鼓砲隠於幽僻之所如遇賊來犯營前項伏兵
即從砲鼓而出以攻其背賊必驚疑潰散
一鳥銃最利而捷但苦於不能接濟賊每見銃來伏地
而避見銃不能應手即便衝來今後分為數層不得
早放仍用短兵衛之
一或四面金鼓不絶以分其勢或各路設伏不測以疑
其心或便道置毒以絶其食或揭示賊中有能斬取
賊首者重賞官爵以離其黨或於要地設險陷堅以
遏其衝或結營放火以奪其魄
一凡當先者一甲被圍二甲不救一隊被圍各隊不救
一哨被圍各哨不救致令失利者俱斬其哨隊甲長
一五人為伍衝鋒對敵一人有功五人同賞一人失䧟
餘四人皆無功各以軍法責懲若四人内斬獲首級
一顆除本人給賞外餘三人無賞罰若失䧟一人斬
獲首級二顆止照功論其一甲一隊一哨皆以此推
之官目首論
一凡斬獲首級不得争奪違者哨官陣前先行割耳回
兵騐斬及有方獲一級輙擅離隊報功者罪同
一陸兵以衝鋒為上斬獲次之水兵以犁沉賊舟為上
歸賊次之陸地能摧鋒䧟陣者應當賞銀三百兩海
賊初到能犂沉一船者應當時賞銀一百兩其餘賞
格已有明例
一凡戰時賊遺棄財物首飾低頭拾取者即斬如全勝
之後所得俘擄公同驗犒多士
一賊至不拘地方軍民人等有能人自為戰出奇制勝
者出格陞賞
一行伍不齊行步錯亂擅離隊伍點鼓不行聞金不止
按旗不伏舉旗不興開旗不接得令不行傳令不明
道路擠塞言語喧嘩者領隊官治以軍法將官參究
處分
一經過駐劄不得強買貨物搶擄財物需索酒食砍伐
樹木蹂踐田禾姦宿婦女飲酒喧閙擾害歇家棄毁
器物違者治以軍法將官首坐
一探報不實泄漏軍機逗留觀望臨陣逃回妄言禍福
假傳軍令等俱照軍法從事
一有知天文地理六壬八門覽視四方洞察三軍深謀
遠見者務須不拘時候延見
一將官呈報賊情文書並須明白簡當止許將寇賊侵
犯日期出没去處及追襲勝負略節緣由簡明直說
不得巧捏繁文矜伐功能如違先將承行識字軍人
究問
一發軍前一日晚領兵官將途程遠近止宿去處禀請
主將遵令而行
一每隊定傳令軍人一名得令逓相傳報餘人不得亂
傳
一官軍啓行各須披甲戴盔庶幾臨敵輕便不得用謊
甲虚餙若路遠天熱得主將令方許暫時寬解
一盔不在頭甲不在身器仗不堅刀刃不利箭矢無羽
弓弩無弦鎗筅無鋒但一事不備者軍法責懲
一領哨官前途凡遇大小事務俱要差人傳報中軍清
道旗手仍先期禁斷人畜不許攙入隊伍衝冒旗纛
如遇應該迎候禀事人員及各處差人齎送急報公
文之人官軍不得邀路問答赴中軍審實差人報知
主將方許進見倘有異言異服可疑之人送主將研
審發落
一軍行在路遺落器械什物見者許即收帶至止宿處
送中軍招人認領失物得物之人量加賞罰隠匿不
報者治以軍法
一軍器弓箭什物皆須書名在上或有疎失易為照檢
一官軍在途遇有疾病領兵官騐實隨即禀請主將行
令所在官司撥醫調治痊可即便從行如有詐病推
避者治以軍法
一傍哨後哨見有乏弱人馬不能前進或在路傍潛蔵
者隨即收送中軍發落
一所至地方每隊軍兵各聚於一處往宿以便查點呼
喚
一軍行定委廵哨官一員止宿委廵視官一員但有干
犯軍令即便指實呈報隱匿不舉及因而需索詐騙
者各依軍法究治
一每隊官目將本營下兵丁年貌花名附寫應帶軍火
器械什物置簿二扇開寫明白官目各收一扇以備
查照
一文武將吏主客軍兵如遇有警務要協謀併力互相
傳報應援不得自分彼此争較私忿若應會兵而不
會兵應赴援而不赴援趨利避害損人便已致悞事
機者雖有奇功亦難掩罪應行參究黜罸
一出軍以先鋒為難回軍以殿後為難故曰既勝如始
戰凡遇戰勝回軍必選精銳老練官兵為後哨持重
緩行以防不測
一行軍每隊定傍哨四名二名在隊外專瞭聲息道路
二名在隊裏一人專管承受號令一人照瞭前後隊
伍不許稀疎擠塞遠近不均
一軍臨城境過關山險隘及三岔川口先令遊兵於最
高處四面瞭望或路旁有深林幽谷草木蒙密去處
須令短兵於内搜索果無姦伏回報主將挨次整隊
而行
一軍前有菹澤坑坎我當據平原以待之若賊至䧟中
速進兵攻之如賊不來我則設伏退軍以誘之
一賊未戰無故而收兵半隠半見佯亂佯退惑師挑戰
必有姦謀我當堅陣以待不可輕動
一賊若據險我以利餌之或退師以致之如入我計急
遣精兵出其背以奪之
一賊入隘口待十過其四五我從旁邀擊之如賊驚亂
即奮兵擊之必勝
一賊若乘風雨飄翳故令偏師來攻待我應之彼必佯
為敗走此欲誘我入伏也我當勒陣緩追潛於軍後
多選精兵從賊來路及度其歸路密切覘望如彼有
伏即分軍為三四隊潛入伏所互換攻擊若彼伏兵
敗走我軍就彼伏定待彼來誘我即起而攻之
一分兵數道臨發時務要會定記號如於賊界相逢不
分晝夜各即駐隊互舉原定記號以辨真偽
一沿海守墪人役失誤瞭望致賊侵入境内因而誤事
者軍法責懲管墪官罪同止誤接舉砲火不曾失事
者减等如失事重大者軍法處斬
一爪探夜不收爪探不的以無作有以多作少因而失
誤事機者軍法責懲若𫝊報賊情調集兵馬畏避艱
險在途遷延以致悞事者罪同
一頭目旗軍官豪子弟倚勢奪人首級報功及管軍將
官將所部斬獲首級捏報本家子弟及作人情送與
勢要之家者被害之人指實告發先將所報之人治
以軍法仍照見行事例參究
一戰後故殺平人及投降人口報功者先責一百大棍
不死仍坐罪抵命
一臨陣奮不顧身三次向前衆所共見雖無首級亦係
竒功即時給賞大銀牌一面兵回仍照例論功不許
貪顧首級以致反敗違者治以軍法
一把總官通計所部内功次失陷多於功次者臨期計
算發落
一軍營夜間有事差人密切禀報主將有令把總官分
遣曉事人員逐隊親行告諭俱不得高聲呼喚
一官軍臨陣敢有挾仇乘機故相殘害者同伍之人即
行指實呈告該管將領拿問究治如同伍知而容隠
坐以同謀之罪
一臨陣抛棄盔甲器械者棄毁神鎗大砲鳥銃者官旗
臨戰易換軍士器械者各按軍法責懲有差
一水陸各兵貧難者多艱苦萬狀口糧不勾日用有等
無知官旗指稱公私使用動輙科歛錢物或將應得
銀兩扣尅入已今後為主將者務加意糾察如有分
文科歛纖毫侵尅體訪得實或被人告發先以軍法
重治仍照律例問發將官明知故縱者一體究治
一有警除戰兵外另選膂力之士或二百人或一百人
攢成大隊名為掠陣之士凡遇交戰每隊分𣲖或三
人或五人各持長柄鐵骨垜隨各隊後觀兵入陣如
有退縮官軍許令摘取牌面督併向前前有領隊官
旗後有押隊之人使之畏我侮敵則可以變弱為強
申飭海防事宜(嘉靖乙卯答曹子忠中丞計十一條)
一蘇松常鎮四郡比因寇擾皆由土兵不練内地空虚
以致猖獗深入如蹈無人之境及今不為訓練誠恐
噬臍無及宜行令各府州縣掌印巡捕官將各該地
方居民乘其農隙之時酌量多寡定立教演法程親
督訓練務要年力壯健技藝精熟必使城郭邨鎮悉
為干城比閭族黨皆可禦侮調募既省供餉自輕誠
寓兵於農之良法所練鄉兵不許官司差遣仍禁糧
里吏書毋指開報為名以滋騷擾索詐并禁各保長
亦毋得在鄉把持生事
一當春汛之期正值草木叢雜之際扼險設伏最為要
法各將官計不出此俟賊分形共險而後與之角衆
寡較強弱以求必勝雖獲有奇功終非上策今後遇
警水陸哨守官兵各陳兵驅勦外其各該緊要隘口
如何控扼以制潰逸如何備禦以防流突又如某地
急而兵反少某地緩而兵反多或移補或協守務須
預為計料以收萬全
一島寇深入盤據為患良由港口兵船畏避風濤結䑸
潛泊内地官兵散漫無紀賊一突至倉皇失措自顧
不暇又安有直前以拒其鋒者乎今後各將官務宜
嚴督各該兵船更番遠哨如遇有警司水戰者即於
海洋戮力勦截司陸戰者即於海塘揚兵應援必使
片帆不入一寇不登是為首功如或玩寇殃民即以
軍法從事
一水陸戰兵各有攸宜相機勦截貴乎知要如一舟之
中賊首能戰者不過數人而縱横曲折惟恃舵工為
指使耳兩舟衝突要在先擊舵工舵工一斃則一舟
紊亂或用毒灰順風颺擊以眯其向往之途或用礶
泥抛擲彼船使無站立之處次以神標藥弩火毬火
箭刀牌奮擊自可一鼓成擒至於陸戰之法亦可依
此類推
一一處有警鄰境官兵當一面防守信地一面分兵策
應或彼此互相夾攻近來各該將官每遇賊船入境
不行併力驅勦只圖出我信地殊不知海洋上下地
皆吳地民皆吳民豈可秦越相視使各分彼此不行
併力追勦則窮寇之勢豈肯久留海洋東衝西突勢
必流劫郡縣今後各將官務宜併力齊心彼此聲援
無蹈故轍如或左次觀望坐以失律之罪
一探兵乃軍中第一要機哨探不實則進止無據凡探
兵船隻必須遠至外洋無致失悞如遊兵則從北洋
巡至南洋南洋巡至某處某把總哨船如圌山巡至
孟河孟河巡至江隂之類遇有警急即先探伊船隻
若干賊數多寡及向往的實以便迎敵一面逓相傳
報堵截若或畏懼偷安不行遠探一見外洋帆影不
辨多寡不分兵船漁船賊船妄行傳報以致真偽不
分有妨戰守今後必須嚴明賞罰以為激勸探兵勞
苦非衆兵可同如探實賊船賊數向往的實務宜出
格犒賞若官兵克捷海洋探兵亦隨獲功官軍一體
紀錄加賞如或哨探不實不明仍前惰誤從重加罸
庶幾賞罸有章三軍思奮而用兵之進止良有所恃
矣
一邀擊之法衝鋒為上角戰為次尾擊為下島寇航海
初來遽不敢放舟逕入必潛泊海島邀遮中國之船
隻以資聲勢搶擄中國之人民以為從衛又憑藉奸
人為之勾引接濟然後乃敢乘風揚帆深入内境若
我兵伺其始至饑疲跼蹐所向未定即為多布戰艦
先塞要害又出勁兵相時邀擊則以逸待勞以飽制
饑可一舉而殱滅若先期不行哨探臨期不能堵截
直待登岸搶掠飽載東歸方圖尾擊雖獲有功次已
不償地方之所損矣各該將領身膺武備重寄務宜
鞠躬盡瘁以靖妖氛一聞警報隨即出洋奮勇截堵
量度水道乘機邀擊務使賊船不得收港近岸方為
奇功如或怠緩悞事者自有軍律
一水陸官兵器械必須鋒利火具必須周悉旗幟必須
鮮明隊伍必須整飭船隻篷桅什物缺一不可倘或
未盡堅利鮮明何以備緩急以壯兵威須行令各將
官即查前項器械什物如有損失不堪應修應補者
作速施行
一器械不實雖終日操演俱屬虚文器械之中有長兵
有短兵長兵者火器弓弩是也短兵者鎗刀义棍是
也無長無以衛短無短無以衛長假如一隊五十人
每隊長兵二十五人短兵二十五人學火器者必須
藥線鉛彈火繩錘屑流杖具備缺一則火器皆無用
之物也學弓弩者必須撒袋俱全弓備二張弦備二
條箭備百矢仍腰懸短刀以備格鬭缺一則弓弩手
亦虚設之兵也至於鎗刀义棍是否鋒利學習是否
生熟不然則短兵俱應點之人也今日之謂兵者不
惟人無定伍抑且習無專藝蓋緣操練無方且如弓
箭手人各九矢雖教演終日往來奔走所射不過九
矢是弓矢不可以操而熟也况火器刀鎗之類多置
而不校總是校之臨操雜沓跳舞一番何曾别其優
劣是亦不可以操而教也今宜遴選各技教師於一
月之内分立操程更番教演如某日教火器某日教
弓弩某日教刀鎗某日教义棍某日方合衆技而總
試優劣如此不惟各兵得以休息且技藝得以精專
然後益以衝鋒設伏進退之法方克有濟
一用兵之法什伍為先八陣五花載在典籍東南古稱
澤國地多沮洳溝塹車不得方軌士不得成列萬一
有警必須熟察九地參酌九變或用奇或用正或奇
正並用或邀擊或鵰勦或先聲震嚇或彼衆我寡則
設疑分勢或我衆彼寡則圍師必缺即令風汎戒嚴
各項戰守機宜當預為經畫無恃彼之不來惟恃我
之有待
一五間之法諸將諒所熟聞因内反死生臨機一出非
可遙度至於因間可試一行蓋島寇之來必獲我土
人以為鄉𨗳然後流突焚劫恣肆跳梁此正可因者
也我則選募死士以行間諜或離其腹心或散其黨
與或暗通彼之消息或聲揚我之兵威或引誘入伏
或𨗳指陷地必使盡心效死克捷之日錄為首功此
間諜之法水陸之不可少者
禁革事宜(嘉靖乙卯條上周觀所侍御計四條)
一哨船之設本為哨報警息協勦倭寇近日哨官哨長
不以教演為急却以送迎為務然此軰守法者固有
影射者亦多差出則過限不回護送則乘間為非亦
有民間三櫓快船假托哨船名色潛行劫掠須行令
該府州縣衛所今後差出哨船出給號票明開某府
州縣衛所幾號船隻今係某項公差限該某日回銷
各巡捕司凡見前船務須盤騐真偽該府州縣衛所
務查回銷限期仍置立公差號簿聽各該上司不時
弔查如有越界過期一體究治如此出入有稽而盗
賊自息矣違者將首領官并哨官哨長究治
一按得太倉衛軍士先年原額五六千名歲該蘇州府
𣲖供軍儲三萬餘石向來逃亡奚啻十之六七會計
之數如前𣲖徵逃亡之糧每被積書夤緣侵冒而見
在行伍者掛欠無追軍士失哺奸強得利不但太倉
一衛為然而各衛所亦同此弊宜弔取蘇州太倉鎮
海金山鎮江等五衛及各所見在食糧官軍舍餘軍
餘并差操各冊及該府衛所原𣲖軍儲屯糧卷簿俱
查自嘉靖初年起至今要見某衛所某年月日實該
官軍餘丁若干某府原𣲖軍儲若干歲該實給若干
多餘若干多餘者見貯某處或作某項支銷實領者
有無批領或被人掛欠侵尅務令各府衛所逐一查
明回報無得滋弊遺奸果係民欠亦須查明核奪無
容詭捏
一各港統領兵船武職哨官以至參將把總有志向進
者官雖卑不受磷緇庸材自棄者職雖崇難免汚玷
如每官一員則管兵船不等有二三十隻者每船有
兵夫四五十名者近聞各官每船扣占虚兵五六名
或十餘名設遇查點責令柁工頭目僱倩應點至如
實在之兵每兵月索分例使用銀一二錢又縱無賴
棍徒賒㧼抵下食貨或乘修船掗𣲖不堪油蔴高擡
取利名雖月給其餉除去剥削所得實惠幾何宜行
令各該將官上體朝廷豢養之恩下體足兵衛民之
意今後給散各兵月糧須預先具呈兵備道不拘文
武定委廉官一員唱名監放務使人沾實惠庶兵心
悦服而奸宄無所容矣其陸兵將領亦宜令一體遵
照施行
一衙門設役固有定制劑量因革所當隨時查得按屬
巡司七十餘處大約弓兵共二千餘名歲編工食銀
二萬餘兩專為捕盗保障而設何近年以來官吏索
受常例縱容積棍多包麋費工食兵無實用盗賊生
發若罔聞知况近因倭變各屬有額設巡兵添募兵
勇邨落有團結鄕兵使各兵勤行緝捕則弓兵似若
虚設使所司嚴查影射則各役何至包侵相應通行
酌處行令各府即查所屬巡司幾處共弓兵若干工
食若干或抽其半或量革去將州縣兵勇如數發司
責令巡檢統率巡邏歲扣弓兵工食置買營田以充
兵餉積之數年營田愈多民力輕省否則或移充現
年兵勇工食以紓目前匱乏如此庶衙門之額役不
虧而民脂民膏不為積棍侵麋事體可否統希裁奪
元韶謹按以上見行諸條俱伯魯議上憲院
施行者也其於防禦之計至周至密十餘年
來海不揚波未必不由此也禁革事宜伯魯
條議尤詳元韶略刪去一二初非有所優劣
其間特以稍無關於兵務耳
江南經略卷七上
江南經略卷七下
明鄭若曾撰
見行兵政二
水兵號令(計三十三條)
一捕盜乃一船之主舵工而下甲長兵夫皆屬管束通
船軍火器械悉宜料理如一兵生事一椇不完一械
不精者捕盜罰治甚者革退
一洋中有警外哨官即便差船放銃放噴筒以報近哨
官近哨官放銃放噴筒接逓報知大䑸兵船與把總
官如外哨官不知報近哨官不接報因而誤事者治
以軍法
一洋中報警各哨官捕耆聽中軍號令晝則中軍鳴金
鼓三通扯行船旗起椗起篷各船俱鳴金鼓扯行船
旗起椗起篷追趕夜則中軍放起火三枝鳴金鼓扯
行船旗起椗起篷各船不必放起火只鳴金鼓扯行
船旗起椗起篷追趕誤者究治
一洋中追賊如衝鋒船未至蒼山八槳等船能遮蔽賊
船上風致賊船不前使衝鋒船得以追及者計功與
衝鋒船同賞
一洋中擊賊以最先一船衝至賊船為頭鋒次一船衝
上為第二鋒如二船既衝一船第三船復去攻打者
捕盜舵工處斬如二船攻擊未勝二船各出招旗者
方許後船接連向前攻擊衝鋒船既衝一船賊勢已
敗不取首級仍肯向前衝勝别船計船給賞
一兵船既近賊船不即乘勢衝擊乃敢轉篷放舵以致
各船不前者捕盜舵工處斬
一洋中追賊如賊船尚遠捕盜舵工只管乘風使船各
兵只管整點器械以待賊船近攻擊不必空自驚擾
及放銃呐喊以致氣衰如賊船已近方許動鳴金鼔
放銃呐喊以張軍威違者捕盜軍法責懲
一船中槓椇器械捕盜務要逐日查理如平日推委不
行整頓臨行船時方告槓椇不齊者捕盜處斬
一洋中追賊賊船尚遠後船瞭望未見頭先兵船如見
賊船即放噴筒一箇出招旗以報後船後船即接連
放噴筒一箇出招旗以報最後之船以應先報之船
違者捕盜處以軍法
一夜間追賊以頭先近賊之船為凖頭先近賊之船桅
懸明燈以示後船後船不必掛燈只看前船之燈追
趕如近賊之船不掛燈或掛燈而不繼與後船見前
船之燈不跟蹤追趕及另掛一燈以亂人目者處斬
一追賊之際賊若故抛貨物水面以誘我兵我兵不許
撈取如有貪取貨物不行追趕及追趕不前仍取貨
物者捕盜舵工與下手之兵俱斬
一水戰以衝鋒為上功斬級為次功頭鋒之船固難若
賊勢未挫不得二鋒之船以夾之則頭鋒難保全勝
故懸賞格以頭鋒二鋒共為上功若賊勢已敗無事
於二鋒之船或有冒功爭奪者治以軍法其餘計級
行賞俱聽紀功官從公定擬
一洋中行船猝遇隂霧咫尺不辨捕盜舵工度風潮分
數量山岸遠近慢慢信舵行使如前船望見山岸體
認已真即便點鼓以報後船後船依次接連點鼔相
應跟蹤收灣抛泊如前船不報鼓後船不應鼔以致
誤事者捕盜軍法責懲
一捕盜有能熟識天時驗知風候預曉將風將雨赴各
把總哨官報知略有實驗者即行處賞如或屢試屢
驗即呈明憲院及兵備道以禮優待
一沙船本備哨探如不先時修理及修理不固一遇差
遣便以槓椇損壞為辭希圖為家者即追修船銀兩
入官仍將該耆民問發各哨官縱容不先舉呈一例
問革
一銃砲起火乃兵家號令如遇朔望日每船只宜放銃
一箇以振兵威閒時不宜妄放如淨船修醮應先赴
該把總處稟放違者軍法責懲
一凡兵船出洋泊港聽中軍坐船吹雙鎖呐號響各船
捕盜舵工俱赴座船聽候主將發放已畢方回各船
一中軍座船放起火三枝鳴鑼三通各船亦鳴鑼三通
吹大銅角號響座船起椗各船亦起椗
一中軍座船吹雙喇叭響座船起篷各船亦起篷
一各船起椗起篷完備中軍座船放起火三枝大銃三
箇吹打金鼔插行船號帶開行各船一齊開行在洋
行使依次而進不得攙前落後
一每日開船泊港該撥直日哨船先行哨邏遇有警息
哨船日間放銃一箇夜間放起火三枝亦放銃一箇
為號一面馳回報警大䑸各要隄備
一遇前面海洋有賊中軍座船放大銃三箇插白旗旗
上寫一黑進字為號各船亦各放銃三箇插白旗結䑸
分布一齊進攻如有攙前落後揚篷躱避畏怯不進
者各船自相記認聽候中軍查實處斬以徇
一要團䑸結陣中軍船插皂旗一面旗上寫一白收字
各船亦插皂旗即收成䑸違者治以軍法
一先鋒破敵船查照賞格即時給賞縱無首級亦首功
論仍將各船斬獲之功分派不得爭取首級致誤事
機
一八槳等船雖低小行使快便有能向前纏繞賊船不
放脫遁者亦照先鋒破敵之例同賞如有臨敵退縮
揚篷不進者亦斬以徇
一兵船在海洋中敵賊賊將敗之際各兵不得爭先搶
貨以墮餌兵之計違者即時處斬以徇其有能遵守
號令一心向前殺賊不顧貨物者就將所獲貨物倍
給充賞
一各船遇晩收港先到之船放起火三枝船梢後出火
一把各船瞭見亦出火一把相應隨䑸收入不得延
落在後有違約束者治以軍法
一各船置更籌四根如遇在洋中停泊每夜每班輪撥
兵哨四名船頭船尾專一敲梆瞭望中軍座船日撥
八槳船二隻更更收籌以稽勤惰失更者治以軍法
次早捕盜聽候發放畢各領前籌如前遵守
一兵船日間收港中軍座船鳴鑼三通各船火兵方得
上岸斫柴取水完畢聽中軍船再鳴鑼三通各即回
船違者直日巡哨軍牢即拘送責懲
一凡兵船在於海洋行使日間各船桅上插行船號帶
一條中軍座船桅上插二條夜間各船上插燈籠一
盞中軍座船上插二盞凡有事稟報中軍船以便識
認
一凡出洋兵夫每夜不得脫衣安枕切恐一時有警收
拾不迭未免誤事及遇警急務安靜以待敵無得驚
營嚷亂違者處斬
一凡大小兵船出哨行泊無事不得亂放銃砲有事俱
聽中軍船放銃然後各船放銃若遇對敵則不拘也
違者治以軍法
一各樣兵船篷旗上務要以白色照港照哨照船照號
編寫大字如劉(劉家河)左(左哨)福(福船)一號福二號劉左蒼
(蒼山船)一號蒼二號之類以便進兵查考退縮者處以
軍法
水操事宜(計八條)
一主帥至官廳坐下放砲三箇擂鼓升將旗各船亦擂
鼓插行船旗
一吹雙號笛各哨官捕甲兵到官廳前發放
一吹喇叭官捕甲兵各回本船
一中軍發號吹大銅角三通各船揚篷起椗
一中軍放起火三枝差八槳船二隻前去打哨遇警放
起火一枝大銃一箇中軍放大銃三箇接應
一中軍舉紅旗衝鋒船并奇兵船出敵中軍放起火三
枝吹天鵝三聲鼓噪而進金止誘敵前來中軍舉青
旗左右哨三板船出戰中軍放起火三枝天鵝三聲
呐噉三聲鼔噪而進中軍舉白旗兩翼伏兵攻敵擒
獲賊船聽候中軍舉黃旗打得勝鼔解送中軍請軍
令發落畢吹打各回本哨
一各哨官赴中軍船稟操畢擂鼔落篷下旗
一各船旗號色
總兵中軍船旗心用色邊用色帶用色
蘇松參將船旗心用色邊用色帶用色
常鎮參將船旗心用色邊用色帶用色
吳淞江把總船旗心用色邊用色帶用色
劉家河把總船旗心用色邊用色帶用色
七鴉港兵船屬劉家河把總提調每船旗號色亦同
之
福山把總船旗心用色邊用色帶用色
白茒港兵船屬福山把總提調每船旗號色亦同之
江隂把總船旗心用色邊用色帶用色
孟瀆河兵船旗心用色邊用色帶用色
圌山把總船旗心用色邊用色帶用色
鎮江把總船旗心用色邊用色帶用色
已上旗色務須各别以便識認
弭盜事宜(嘉靖甲寅荅任復菴兵憲計十條)
嚴城禁
蘇松常鎮四府州縣各城内外軍民稠雜商賈輻輳奸
盜易生倉猝難禦原設官兵晝雖操練夜則空閒所宜
分定信地以備緩急合無行令各屬掌印官督同練兵
官酌量城池内外地方派定官兵信地每夜輪更巡邏
分番替換遇警協同各哨地方保甲人等併力擒捕如
或失事罪坐該管地方之官再選乖覺兵勇每日於城
門水關内外密切巡緝消患未萌夜巡各兵黎明時分
赴本官處回風并令總練官時加嚴禁不可生事害民
守要害
各處港口并邨鎮要害處所舊制設有巡司專為緝捕
盜賊近因倭患公𪠘廢毁官吏任便僦住弓兵散處遠
邇不一或在城内聽差有名無實緩急奚賴殊失設官
為民之意合行各屬掌印官通為修復估計工料多寡
議動在官銀兩或將本司弓兵每名量減工食若干以
充修理之費着令官吏常川住劄其弓兵務選附近精
壮土着之人應役各備鋒利器械分派信地晝夜巡緝
仍聽該府巡捕及海防官月終稽查功次量示勸懲
立保甲
城市鄉邨不拘官民僧道一體編甲十家為一甲選有
身家一人為甲長百家為一保選衆所信服一人為保
長以綂攝之遇有畸零併入末甲之内其流來暫住人
戶不必編甲止將姓名籍貫生理附入房主戶下每家
各置木牌一面上書本家姓名籍貫生理男子幾丁每
甲各置當直牌一面日輪一家傳逓直牌者查本日十
家之中倘有面生可疑之人蹤跡不明之事即時舉報
保甲長究問下落送官處治徇情隠蔽事發一體連坐
如鄰近火發盜起保甲長鳴鑼集衆併力救護有功之
人重加犒賞坐視失事除問罪外仍量罰銀米給恤被
害之家其紳士本當優免但此法原為弭盜而設與雜
泛差徭不同若有疎漏則不惟事體阻礙而彼此聲勢
亦不聯絡矣所宜填寫格式通行刊布每甲二張内一
張填掛本甲一張填送該州縣以便稽查
設耆捕
城市鄉邨遵照保甲之法加謹隄防僅可自守但三吳
之地四通八達江海河&KR0873;之盜□忽聚散莫能蹤跡須
專委耆民分方緝捕乃為有益宜行令各州縣掌印官
選擇殷實行止慣經捕盜之人數名互相保結填給文
帖充為耆民分畫信地往來巡緝如遇盜賊生發督同
保長甲長人等併力擒拿解送當官究問的實從重犒
賞捕獲真正強盜十名以上者給與門匾三十名以上
者查照領兵耆民事規給與冠帶以示優異若有失事
及在各該地方生事騷擾妄拿平人連名保結之人一
體從重問遣
置水柵
強寇劫掠財物必須用船装載人賊易於掩蔵而江海
湖&KR0873;利於脫避如鎮江之丹徒壩丹陽之七里橋金壇
之大浦口武進之孟河口無錫之西定橋江隂之黃田
夏港宜興之東西二氿靖江之蟛蜞港太倉之牛角尖
長洲之澱山湖吳縣之太湖吳江之震澤溪崑山之巴城
湖長熟之白茒港嘉定之東柵橋華亭之朱涇上海之
閘港等處凡港口通於江海湖&KR0873;盜可出沒者各於隘
處置立水柵有巡司官兵者着令官兵其餘着令附近
殷實耆民主之以時啟閉遇有人船可疑者盤驗明白
方許放行夜則鎖閉撥人看守致有疎虞罪坐所由如
有需索留難事發究遣此於商販不無稽程之怨然禁
彼夜行實所以全其利也果使賊船不得往來地方受
益不既多乎
謹盤詰
各屬城鎮鄉邨菴院寺觀多有遊食僧道住歇其中各
省醫卜星相逐利而來浮處民間潛行不軌者難保必
無合行各府州縣掌印巡捕官備查各該菴院寺觀但
有遊食僧道要見有無度牒醫卜星相有無文引果無
詐冐方許留住仍取長老住持各歇家甘結在官以備
查考倘後事犯一體連坐其來歷不明或帶有兵刃即
時報官究問
飭將領
近聞金壇縣劫庫強盜内有福浙鄉音此必革退客兵
潛住地方者合行令各該水陸將官今後革退兵勇務
要追收器械差人押發出境其見在營内者取具捕盜
哨隊長頭目同隊同船各兵連名保結案後着令哨官
不時稽查如有一二日不到即究下落從重問解干係
盜情連哨官哨隊長捕盜頭目并保結之兵一體坐罪
將領參究仍通行出示城鎮鄉邨及船上敢有存住革
兵者以窩主論亦除惡務本之一端也
弭窩盜
近日多盜之由實出本地窩主招納為奸一有敗露挈
家投匿殊難追躡縱獲真盜亦無真賊或巧為蜚語搖
動官司或誣訴虚情陷累原捕或分賄糧塘里長投逓
保結如近日沈墨沈堅等一方巨盜屢犯不悛皆向日
糧塘里長保結而出脫者他可知矣合無令今後軍民
人等有能首出真正窩主窩賊至二十名以上者賞銀
一十兩三十名以上者賞銀一十五兩又以上逓加之
如有夥賊出首者除免死罪外仍照常人給賞窩主財
產籍沒入官其保結之後復犯盜情者糧塘里長一體
坐罪庶是非不致顛倒而窩主亦知斂戢矣合行令各
該有司務須嚴行根捕勿事姑息致長厲階
處娼優
各處娼優之家乃賊盜之巢窟近日執事已將太倉州
城内外娼婦盡行驅逐去訖但蘇松常鎮四府地方廣
遠勢自難行合行令各州縣掌印巡捕官備將城市鄉
邨樂戶水戶多者每十家少者五六家中擇其能事者
一人定為頭領每日稽查某家接留有無蹤跡可疑之
人若有此等許頭領并接留之家報同地方保甲長等
拿送到官追究如勢不能擒密報所在官司督發兵快
恊同擒拿有功一體重賞若互相容隠事發頭領并接
留之家地方保甲長等一體坐罪每月朔望日有司務
取各樂戶水戶頭領有無容隠盜賊緣由結狀查考
明賞罰
重賞之下必有勇夫成大事者不惜小費合無通行各
屬示諭一應軍民人等并耆捕快手民壮弓兵等役有
能擒獲真正強盜賊首一名者賞銀五兩從賊一名賞
銀二兩竊盜一名賞銀一兩就於各府州縣贓罰或無
碍官銀内當時給賞登記循環簿申報查考如捕人先
經犯罪不願領賞者斟酌情罪重輕以所獲賊數准贖
其罪申詳歸結有功官員另議旌奬若官司玩寇殃民
註以下考耆捕等役明知強盜竊賊希圖常例容隠不
捕者事發不分曾否得財一體坐罪庶賞罰既底於明
信人人自厲於事功矣
海防條議(嘉靖丙寅上湯維寅兵憲計五十條)
一金山地通兩浙勢總三吳大海經其南松江在其北
東為青邨南滙之上游西為乍浦獨山之界限誠水
陸之要衝也向設遊擊駐劄其處蓋為陸寇向往捍
禦以為三面保障昨歲遊擊車梁恐各兵歇班以致
武藝不精申請願選客土軍兵七百四十名常川操
練務令陣熟藝精自恃才勇足當一方恐事久人心
稍怠兼以南北聲襲頻至合無於今春汛行令車遊
擊於青南處所住人有勇力者再募二百名於三月
初一日入哨候汛畢之日聽其放回今自春汛仍令
該衛管操掌印官再於衛軍内挑選五百名壯勇之
兵常川操練無事則回本衛守城有事則聽該遊擊
調用如調用之日各兵每日照額加支口糧無警不
調不得支給共合客土兵一千七百五十餘員名至
於寇情叵測或於汛前有警或於汛畢有警其選練
之兵自當便宜備禦但本官職專遊擊豈容株守一
隅凡東至寳山寨西至獨山北抵松江迤北所當往
來截殺三面應援務期妖氛掃蕩不為玩寇殃民有
功則與各信地官同賞失事則與各信地官同罰其
一應墪臺瞭哨探報等項必以賊至不得登岸為首
功其金山衛所并各堡城把總巡捕等官軍兵餘丁
悉聽該遊擊調度如有應援失期照依軍法從重究
治如是則首尾相應身臂相依緩急有所恃矣
一柘林把總自漴缺起至横林墪止皆其信地該把總
部下常川操練官兵五百三員名與原存戰馬二十
四匹以千百戶二員領哨訓練汛時仍於金山青邨
每處每日撥兵一百名不分晝夜往來巡哨有警飛
報總兵遊擊青邨南滙等處互為應援該把總為正
兵而左右為奇兵本堡有百戶一員領軍餘三百員
名又有戚木陶宅二巡司弓兵八十名防守
一青邨所城自戚漴墪起至翁家港止皆其信地本所
官旗舍餘一千一百六十九員名俱聽掌印官調度
守城内有選鋒軍餘土兵共三百名千戶一員訓練
以備應援截殺之用其柘林南滙每處每日撥軍五
十名不分晝夜往來哨探有警飛報總兵遊擊柘林
南滙等處互為聲援該所為正兵而左右為奇兵其
沿海墪臺嚴行掌印官選撥精壮軍餘每墪五名帶
馬一匹住守瞭望往來飛報以便策應
一南滙所城自翁家港起至川沙止皆其信地本所官
旗軍舍餘丁一千二百五十一員名俱聽掌印官調
度守城内有選鋒軍餘土兵共三百名百戶一員訓
練以備應援截殺之用其青邨川沙每處每日撥軍
五十名不分晝夜往來哨探有警傳報總兵遊擊并
青邨川沙互為應援該所為正兵而左右為應兵其
沿海墪臺嚴行掌印官每處選撥精壯軍餘五名帶
馬一匹住守瞭望往來飛報以便策應
一川沙堡自八墪起至寳山寨止皆其信地有常川操
練土客兵五百三員名戰馬二十四匹今議百戶二
員專領訓練以備應援截殺之用南滙寳山寨等處
每處每日撥軍兵一百名不分晝夜往來哨探有警
飛報總兵遊擊南滙寳山寨并上海以為聲援該堡
為正兵而左右為奇兵本堡有千戶一員帶領軍餘
一百名并南蹌三林二巡司弓兵八十名南滙所有
千百戶等官軍共千餘名防守如或賊勢重大仍聽
該總撥兵協守
一青柘南川以達於寳山寨延袤二百五十餘里雖皆
平陸之地堪以陸戰但賊情難測風汛不常設使隂
雨之日煙霧漲天咫尺難辨必致瞭望不真雖海洋
之中總兵水總各有探哨兵船但遇有警人各為主
豈肯停泊川南傳報聲息而反獨後其主者乎及候
總兵飛報前來則賊已臨岸矣今按本地海邊雖各
沙淺賊船難泊亦當慎防其川沙窪水深丈餘翁家
港雖淺潮漲即深倘賊乘潮而來二港甚為危急合
無汛時於青南二所各選壯兵五十名於二所選委
能幹不拘千百戶各一員綂領前去川沙窪翁家港
住劄哨守有警一面併力堵截一面飛報遊擊把總
發兵應援汛畢無警照例歇班
一寳山寨北至吳淞所五十里中有大江之隔南至川
沙堡亦五十里中有清水窪新洪舊洪錢家窪川沙
窪等處皆為險要其間海塘迢逓邈不相聞且川沙
諸堡僅可遏賊於南吳淞兵船僅可遏賊於北南北
阻絶其勢必趨寳山寨往年賊至此據為巢穴致難
殄滅况此地為蘇松交會之區尤宜設兵防守以聯
聲勢國初建立城堡調撥太倉衛官軍四百五員名
守禦自倭亂城毁官軍俱掣回吳淞協守今議復建
城堡除總兵營數内分撥土兵三百名防守改委指
揮一員綂領住劄本堡常川防守其數必不可少沿
海水路量撥哨船數隻與瞭望墪軍一體哨報遇賊
入犯北與吳淞總兵營南與川沙官兵互相策應汛
畢照舊掣班
一金山衛至吳淞所一帶陸兵分布已周緩急似為有
賴但奇正之法雖詳著條議各哨往往以秦越相視
彼方迫於纍卵之危而我不惶於積薪之勢閉關自
守並不肯遣一將出一師為之聲援賊得乘勢長驅
率多由此合無自今行令水陸諸哨無分浙直凡鄰
境有急即彼此兩翼俱務督兵互相張皇果能奮勇
爭先則與克敵同功如逗遛觀望當金山而不守金
山罪固如律而乍浦柘林亦與同罪庶輔車之義篤
而常山之勢成矣
一吳淞所左劉河右寳山崇明在其北黃浦經其南乃
海道之咽喉三吳之門戶東南險要莫此為甚向設
副總兵官督兵鎮守已得居重馭輕之勢無容别議
查得本營水哨中軍蘇州衛原任把總蔣基兵船專
聽總兵官綂領仍分作二枝一枝千戶一員領泊老
鸛嘴與千戶一員護守江口一枝千戶一員出抛竹
箔沙下脚以截外洋與百戶一員更番哨探查照常
年事規與各部兵船會合哨至大小七洋山等處有
警互相策應再照上年因船少不敷調用議將龔家
套兵船一枝及劉河總原派泊竹箔沙兵船一枝又
中軍哨下兵船一枝俱掣回吳淞江口聽總兵官調
度哨勦其與浙西乍浦澉浦海鹽會哨於金山許山
除照上年事規現行外為照羊山正浙直交界之處
倭船出沒之衝使浙東與直隸兵船會哨於斯深為
得策及按馬墓乃浙之要隘若直隸兵船遠哨到彼
則恐羊山有警傳報不迭首尾失序不可不慮應行
浙直總兵衙門各撥兵船會於羊山交相哨探取各
執照回銷查驗彼此適宜其會哨兵船合於總兵中
軍吳淞崇明總及蘇松參將部下每處抽撥沙船四
隻更番前去率領官員若拘於各哨難免顧彼失此
之患仍聽總兵官别查慣熟海道者分領庶無悞事
宜移會浙江軍門轉行彼處將官一體遵照
一總兵營原設陸兵三千名不分汛時汛畢常川操練
防守後因事平減去一千存兵二千名於内又撥三
百名防守寳山寨郭總兵原帶苗兵今又將九百五
名隨至廣東操用現今缺兵防守業經憲院行令差
官前去浙江召募勇兵八百名在鎮防守以備前領
之數令指揮一員操演其舊兵七百餘名仍聽本鎮
選去老弱以劉河帶去親兵四百一十三名共足一
千名本鎮另選一官訓練通共一千八百名合營操
演其原撥發指揮綂領防守寳山寨官兵三百名專
在寳山寨哨守仍於沿海水路量撥哨船數隻與瞭
望墪軍一體哨報或遇有警息北與本營南與川沙
官兵互相策應
一吳淞江口水勢奔流淵深無底外控大海為蘇松之
要衝内接黃浦為上海之門戶賊船乘風駕潮瞬息
可至把總官尤宜晝夜防範以備不虞自寳山寨以
至南沙皆其信地部下兵船宜分作三枝一枝令千
戶一員領泊老鸛嘴防守吳淞江口仍哨至高家嘴
羊山一枝令百戶一員領泊寳山澚哨至羊山高家
嘴一枝令千戶一員領泊竹箔沙下脚哨至高家嘴
三爿沙該把總仍往來督察各照常年事規與各部
兵船互相策應
一查得沿海設立墪臺金山衛夜不收四十名守墪軍
餘一百一十七名青邨所守墪軍餘六十七名哨報
馬軍一十三名守翁家港軍餘二十名南滙所守墪
軍餘一百六名俱應二月十六日上班正軍日支銀
五釐餘丁日支銀一分但照墪臺之設將以申嚴斥
堠使聲息相連不特為觀望之具而已今照各墪軍
每遇上司按臨鳴鑼哨守虛應故事及平居之日各
散回家既不能瞭望於外洋抑且因墪以悞事宜行
令副總兵官置立紅頂籌十二根遊擊官置立綠頂
籌十二根上寫子丑寅夘辰巳午未申酉戌亥字號
按時給發往來𫝊逓周而復始則海塘之上晝夜有
人庶不致悞事矣
一吳淞江口乃海道總轄之要蓋自此而南則為寳山
為川沙為南滙迤西為青邨為柘林為金山自此而
北則為劉河為七丫迤東為崇明迤西為白茒為福
山又折而西北為楊舍為江隂為靖江又西為孟河
為圌山為京口總兵官開府是地居中調度揮戈而
南可以援金山之急揚帆而北可以扼長江之險水
陸聯絡首尾相應端有常山之勢但智貴先機謀宜
預定不當恃敵之不來惟恃吾有以待之耳若京口
之南金山之北一船登岸責即難辭縱有擒斬之功
難掩失事之咎邇來建議謂防寇之策有三出海會
哨無使入港此為上策循塘拒守無使登岸此為中
策出水列陣無使近城此為下策若不得已而守城
斯無策矣大抵島寇入犯禦之於海則易禦之於陸
則難此嚴束會哨并設謀堵截之事所以圖難於易
而為總兵官大樞務也所宜再行申明以厲職守庶
帷幄有折衝之算而鯨鯢無跋扈之虞矣
一崇明縣孤懸海外僻處洋中乃島寇出沒之交四面
受敵之處也向設參將一員綂領兵船住劄今改鎮
劉家河已將劉家河把總調補其缺海内諸沙皆其
信地部下兵船除撥送參將營福船五隻沙船五隻
外其餘各船每當汛期行令把總一員即將本總部
下兵夫分為五枝一枝令百戶一員領泊三沙下脚
哨至新竈沙竹箔沙南沙下脚寳山一枝令千戶一
員領泊三沙洪哨至縣後沙高家沙三爿沙新竈沙
一枝令百戶一員領泊南沙哨至灘山許山高家嘴
龔家套下脚一枝令千戶一員領泊三爿沙哨至蛇
山洋山一枝令千戶一員領泊高家沙哨至三爿沙
蛇山該總督同各部兵船住守三沙洪各照常年事
規互相應援及按崇明縣所原議軍民兵勇共七百
餘名委官部領平居訓練分班哨守遇警併力截殺
勿得怠忽仍置循環文簿二扇稽查各部下會哨兵
船每十日一送總兵官處查考夫三爿沙乃島寇入
江北之門戶不停則直達江北而我兵一哨並力為
守則江北付之不知合無行令江北把總再撥兵船
一枝分守此地彼此交防庶不致於疎虞矣
一照得海外崇明所屬諸沙大小三十餘處皆隔絶潮
港不相聯屬况新竈沙三爿沙等處正當由海入江
門戶萬一賊船乘風突犯一沙則諸沙必不能知縱
知亦不能救致成巢穴雖鎮兵環繞亦難為力往年
南沙三沙之役乃明徵也為此先圖傳報之法預定
策應之計宜行令崇明縣專委能幹官一員親歷各
沙拘集耆民鄉長諭以禍福使知各保身家近海擇
海潮不浸漫處每築土墪一座約高一二丈許上置
煙缸柴樓式如烽堠編立近墪居民免其差役令其
晝夜輪流專司瞭望如遇賊船進港登沙晝則焚煙
夜則舉火俾各船皆見把總兵船隨即應援而吳淞
劉河福山一帶鎮兵亦可先後集擊而寇賊不得肆
行矣
一劉家河乃海運通船之所去太倉州止七十里一潮
可到河闊水深賊船易於突入向設把總一員駐劄
防守今議將參將一員調至劉家河築城把守而以
劉家河把總移住崇明甚為得計夫參將分管二府
水陸官兵沿海一帶吳淞劉河福山及海内諸沙皆
其信地今查部下兵船止七十二隻似為單弱夫以
參將而代把總之任似宜加兵卒以隆事權合於把
總部下撥發福船五隻沙船五隻收哨每當汛期如
議招集分為六枝一枝令千戶一員領泊黃窪港哨
至竹箔沙寳山一枝令千戶一員領泊竹箔沙下脚
哨至三爿沙寳山一枝令千戶一員領泊宋信嘴哨
至三爿沙新竈沙一枝令百戶一員領泊新竈沙哨
至三爿沙高家沙一枝令千戶一員領泊本港口哨
至吳淞江一枝令百戶一員領泊南沙哨至清水窪
高家嘴龔家套下脚該參將仍往來督察各照常年
事規與各部兵船互相策應其部下陸哨鳥銃等兵
四百餘員名悉聽該參將操演候堡城完日分撥軍
丁即日入城防守同掌印千戶一員用心訓練防守
城池以為一方保障及照該港商販私鹽船隻往來
甚多尤宜加意盤詰以防奸細但勿令部下人員乘
機生事乃為有益二府各把總胥聽本參將調度該
參將仍置立循環文簿二扇稽查各部下會哨兵船
每十日一送副總兵處查考
一七丫港係劉河信地本港之兵指揮一員分守仍宜
聽該參將調度部下兵船遇當汛期仍舊招集收泊
本港哨至宋信嘴新竈沙高家沙三爿沙與各部兵
船互相策應
一白茒港係福山信地本港之兵宜令指揮一員分守
仍聽該總調度部下兵船每當汛期照舊招集但本
港淤淺移泊登舟沙南面以拒寇於上游哨至營前
沙山前沙新竈沙與各部兵船互相策應
一沿海沿江俱為險要已經分定信地水路兵船於二
月十六日出洋遠哨陸路官兵於二月十六日在沿
海護塘各往來哨探但海洋寥闊賊舟乘風乘潮疾
於駿馬吳淞江口為松江之咽喉劉家河口為蘇常
之門戶關係特重防範當嚴合照上年事例另撥遊
兵一枝往來巡哨以便策應仍選屢經戰陣海道熟
知武弁一員委用照舊於總兵中軍水哨撥兵二百
名并原乘大小沙船崇明把總部下右哨一枝除福
船照舊該總留駕外其餘船隻盡行撥發俱令綂領
南自吳淞江寳山起北至白茒港止晝夜巡哨振揚
威武遇警與各哨兵船併力截殺護功與各汛地官
軍同賞怠緩悞事與各汛地官軍同罸汛畢無警各
船仍歸各哨本官聽候别用
一福山東通大海北枕揚子江島寇流突水路則入江
隂陸路則由常熟與江北通州狼山相望把總一員
督領水陸兵勇住劄其處自白茒港以至三丈浦皆
其信地部下水兵每當汛期宜仍舊招集分為二枝
一枝令百戶一員領泊登舟沙北面以防本港哨至崇
明高家沙三爿沙一枝令百戶一員領泊營前沙哨
至新鎮沙山前沙下脚三爿沙該把總仍照常年事
規與各兵船互相策應近議江隂把總兵船凡遇汛
期移泊褚家沙正與福山相對宜令二總仍行文狼
山把總輪撥兵船往來會哨以固江防
一福山把總營原設陸兵一千名後議減留五百名今
議常川操練土兵三百一員名哨官千戶一員訓練
專備陸路截殺風汛之月仍撥兵一百名委官一員
督發白茒港與兵船互相聲援行令常熟縣查將白
茒港兵營草房量為修葺以蔽風雨無令散處民間
混擾滋弊且一旦有急猝難唤集福山白茒二處各
撥陸兵二十名往來沿海哨探遇有警急飛報總兵
參將及七丫劉河等處以便策應
一楊舍與狼福二山相為犄角乃常鎮之藩屏留都之
門戶也常鎮參將一員已住劄其處沿江一帶皆其
信地部下兵船現有一百隻應分為四枝内二枝令
百戶二員領泊褚家沙更番哨至三爿沙登舟沙營
前沙劉家河許浦嘴下可以策應崇明上可以回顧
楊舍一枝令千戶一員領泊三丈浦不惟遏福山之
衝亦可為犄角之勢一枝令中哨百戶一員領泊谷
瀆港口以備緩急調遣其褚家沙三丈浦谷瀆港之
船仍令每半月一次輪番更換哨守如此則聲勢聯
絡勞逸適均遇警與蘇松參總兵船互相應援其江
隂圌山二把總兵船悉聽調度該參將仍置立循環
文簿稽查各部下會哨兵船每十日一送副總兵處
查考
一楊舍參將營原設哨官五員綂領陸兵一千名無事
則合營操練分番哨至福山江隂等處有警隨賊向
往截殺但照春汛屇期應將常川操練官兵六百七
十六員名分作二枝一枝令左哨百戶一員右哨千
戶一員綂領於谷瀆港口外教場屯劄一枝令前哨
百戶一員後哨百戶一員綂領於楊舍北門裏教場
屯劄以為犄角之勢仍宜每半月一次更番在於沿
江一帶護塘巡哨振威揚武萬一賊登谷瀆港岸則
外教場一枝為正兵裏教場一枝為應兵如賊從常
熟江隂而來則裏教場一枝為正兵外教場一枝為
應兵會合截殺其守城事宜照依上年條議事體合
令中哨百戶胡一陽綂兵二百名帶管守禦千戶王
舜軍兵一十五名范港石頭港二巡司弓兵一百七
十名并將在城居民相兼編派城垜與范港巡檢司
官兵協禦勿致疎虞
一江隂把總自谷瀆港以至孟河皆其信地部下兵船
遇當汛期宜照舊招集分為三枝一枝令千戶一員
領泊褚家沙哨至登舟沙以遏狼山之衝一枝令百
戶一員領泊青草沙哨至登舟沙營前沙白茒港以
遏福山之衝一枝本總督率哨官一員領泊唐沙以
控南北兩路分番哨至狼山福山外洋如唐沙兵船
數寡聽其通融調撥該把總仍往來督察照依常年
事規與各把總兵船互相策應汛畢無警仍回江隂
防守巡緝鹽盜
一江隂縣北枕長江通潮港口計共二十有四處而黃
田港夏港二處尤為切近縣治設有耆民兵船三十
五隻在江哨守宜分為二枝一枝令百戶一員綂領
住守黃田港一枝令百戶一員綂領住守夏港二港
水兵互為聲援仍哨至楊舍褚家沙與江隂把總兵
船聲勢聯絡亦聽參將調度
一江隂練兵指揮一員千戶一員百戶一員綂領民壯
勇兵家丁共計七百二員名無事則合營操練分番
哨至楊舍福山等處有警聽參將把總調遣截殺該
縣預將在城附郭居民編定保甲分認垜頭約以期
會有警呼集上城守禦或賊勢重大該縣原有舊募
勇兵五百名如遇有警臨期募足以壮聲勢無警照
舊
一靖江縣僻處江心四面受敵週圍港口計共五十有
八處而孤山套口蟛蜞港爛港口三處尤其要害該
縣原有官民船三十四隻水兵民壮弓兵共八百七
十二名宜分作三枝一枝該縣佐貳官一員督同哨
官一員綂領住守孤山套口一枝哨官一員綂領住
守蟛蜞港一枝該縣佐貳官一員綂領住守爛港口
仍各分番出哨至唐沙蒲沙等處與江隂縣并該把
總兵船互相策應亦聽參將把總調度
一靖江原有民壯六百名内將二百名駕船出江巡邏
其四百名分布四門與城内居民編甲防守
一孟瀆河居常州丹陽之中相去各七十里寇舶由大
江南下必自此而出守禦指揮所領沙船八槳船共
計二十有九隻土兵五百一十二名應分為二枝一
枝住守孟瀆河一枝往來住守桃花澡港二處仍各
分番出哨至江隂靖江等處與兩縣及江隂圌山二
把總并江北海防道所轄泰興周家橋把總互相策
應
一孟瀆河原設有戰兵五百名後因議革今查得常州
府城係腹裏地方練兵千戶陳嘉謨綂領勇兵三百
四十二員名民壯二百七十七名共計六百一十九
員名合營操練遇有警報量留三百九十餘名守城
其餘俱赴孟瀆河截殺仍聽該參將與江隂把總調
度又守堡指揮一員百戶一員綂領操軍三百名小
河巡檢司弓兵七十名與城内居民并馬同知選籍
附近壯丁相兼防守倘賊趨常州千戶一員仍督兵
内顧勿致疎虞仍行府縣選練鄉兵入城防守無得
怠忽
一圌山屼峙江邊係干要地北與周家橋相對乃鎮江
之咽喉留都之門戶也把總部下兵船遇當汛期宜
照舊招集分為四枝今查得該把總續報止存三枝
議泊圌山洪北大洋恐汛時巡守不敷合照舊仍分
為四枝一枝令千戶一員泊守黃山門哨至江隂靖
江二縣一枝令百戶一員泊守安港哨至黃山門團
洲江北周家橋一枝令千戶一員住守圌山洪北大
洋以防江北之衝仍哨至安港順江洲等處一枝不
拘信地將靖江耆民與八槳等船令千戶劉爵綂領
充作先鋒遠為哨探直至狼山福山等處有警不分
星雨晝夜往來飛報以便聲援該把總仍往來督察
各照常年事規與各部兵船互相策應照得該把總
汛時則應督兵船在於圌山公𪠘駐劄汛畢則復還
京口在於城外書院駐劄務宜修葺二處衙門照舊
往來駐劄在圌山則當撥發兵船哨守京口在京口
則當撥發兵船哨守圌山庶使鹽鹺盜艘不敢肆志
而該把總亦無顧此失彼之患仍照信地嚴防不得
怠忽責有所歸
一蘇州府東近大海西接太湖水港浩繁易於突入城
池廣闊難於距守無分汛時汛畢常川操練水兵一
百名土兵一百七十名汛時陸兵應調蘇州衛合操
軍餘三百二十四名長吳二縣民壯二百名水兵一
百名共計八百九十四員名俱蘇州衛都指揮一員
督同哨官武舉省祭綂領訓練防守城池但照本城
内地多曠野常年失盜皆因官兵防範稀闊調度無
方耳今按本城原有四隅合無將各哨選委年力精
壯哨長五名分為左右中前後五哨每哨該管兵一
百三十餘員名各分汛地巡守一隅左哨則認東南
隅右哨則認西北隅前哨則認西南隅後哨則認東
北隅中哨則認一府兩縣庫蔵獄囚水哨百戶一員
綂領水兵分認閶門外一帶地方總練官時加稽察
以别勤惰遇有失事即將該哨員後解究庶使責有
攸歸不致推諉
一太倉州東臨大海北抵七丫南近吳淞乃蘇郡之邊
方本州選有軍民勇兵七百六員名向與太倉衛指
揮綂領宜令該管官弁督同領哨千戶一員及武舉
合營訓練遇有警報聽候徵發隨賊向往截殺汛時
量撥兵勇於吳淞劉河七丫往來哨探本州城守聽
州衛掌印巡捕等官查照節年編甲事宜分布不得
互相推諉
一松江府東有黃浦之衝西當泖湖之險南隣大海地
無百里之隔乃三面受敵之所今按練兵鎮撫部下
常川操練民壯二百六十名土兵一百七十名水兵
二百三員名退回選鋒正軍五十八名選鋒餘丁九
十八名共計七百八十九名僅足以充府城防守之
用但照西倉一堡孤懸中野防守缺官合無於松江
所選擇聽差千百戶一員將下班選鋒軍餘九十八
名分發本官綂領無警則啓閉倉城防守糧儲仍聽
該所管合營訓練有警則上城固守聽候各處軍兵
互相應援則兩城有備不致臨時誤事也
一上海縣亦係邊海之地倭亂之先尚無城堡以致僨
事今已築城當無患矣查得本縣練兵指揮部下常
川操練陸兵三百名巡捕水兵五十二名共水陸兵
三百五十二員名即今風汛合無行令該指揮督同
哨官用心練演防守無致疎虞
一常州府原有民壯二百七十七名上年選練土兵三
百四十二員名共六百一十九員名千戶一員督同
操官綂領訓練遇警除撥哨官一員督兵一百五十
名赴孟河截殺外餘存四百六十九名在城防守聽
該府掌印官臨時查照編甲事宜分别調度
一鎮江府東西二馬頭係皆大江逼近城郭乃要地也
該衛指揮一員領有江操船隻宜分作二枝一枝令
千戶一員綂領泊守焦山以護東津一枝令千戶一
員綂領泊守金山以護西津仍各分番出哨北哨至
瓜洲儀真以備江寇南哨至圌山安港以防海賊仍
聽該把總調度
一鎮江府練兵指揮一員常川操練民壯兵勇共七百
九十二員名快手四十九名軍餘八十二名丹徒等
巡司弓兵四十名機兵五十六名共一千一十九員
名該指揮督同哨官千百戶綂領操練春汛之月分
為四枝一枝令千戶一員綂領住劄大港一枝令千
戶一員綂領住劄埤城一枝令百戶一員綂領住劄
東津馬頭一枝令百戶一員綂領住劄西津馬頭無
事往來巡哨遇警聽候該參將把總調度勦殺各軍
民快等兵常川操練其鎮江衛軍舍餘丁聽該府掌
印官調度城守與居民編甲事宜臨時自行分布
一官兵獲功賞格奉有題請明例似無容置喙但陸戰
以摧鋒陷陣為難斬獲次之水戰以犁沉來賊之船
為難歸賊次之若不分别行賞孰肯首犯賊鋒以後
遇有島寇入犯堵截海上能犁沈一船者原格賞銀
一百兩今宜再加銀二百兩共三百兩歸賊賞銀五
十兩陸戰能摧鋒陷陣者照舊賞銀三百兩蓋禦之
於海曲突徙薪之功也不得已戰之於陸焦頭爛額
之功也重水戰之賞則賊不得登岸而民不知有兵
外攘内安斯為上策
一各哨兵勇現在防守者固有而虛數冒名者亦多兼
以老弱應點實用者十無六七先年各船置立梢牌
通將在船兵夫并各軍火器械開寫牌面遇有點閘
舉目可見何期法久弊生貪饕官捕遂行隠匿間有
存者名是而人非相應查復將捕兵真正年貌籍貫
疤痣所習武藝在船軍火器械逐一明開於牌如遇
查點年貌不同軍器缺少即將官捕治以軍法仍年
終有事故者送海防同知一换庶幾兵與器俱無虚
應緩急得以賴矣
一先年島寇初犯皆賴沙船建功比因稍寧各該耆民
船戶不思豢養恩深惟圖高坐於私家恣肆偷安每
遇防汛止令家人應點萬一有警不惟不能調度且
各兵亦不肯效力但今汛時尤當戒嚴宜行令各該
將領務須洗心滌慮督令耆民船戶正身親自晝夜
在船防守以後如有仍前規避次身代替者查出即
以軍法處治庶幾哨守得人可獲實效矣
一沿江沿海一帶城堡向無積貯宜行蘇州府派買汛
米三千石内解吳淞所一千石福山堡一千石劉家
河原無倉厫即解附近太倉州一千石松江府派買
汛米五千石内解吳淞金山柘林川沙四處各一千
石青邨南滙二處各五百石常州府派買汛米一千
五百石内解楊舍堡一千石孟河堡五百石委官騐
收完足專備防汛支用庶不致臨期悞事
一金山至吳淞寳山沿海一帶墪臺最為緊要除總兵
官發兵瞭望外其各衛所撥來軍餘晝夜住守勞苦
倍常自二月十六日起至五月十五日止共三箇月
應得月糧宜行令衛所於現貯屯糧内照數支給仍
照金山夜不收事例依數動支軍前銀兩每名每日
加給五釐以為行糧各軍查點不到哨探不明傳報
後期及失悞軍機者皆應治以軍法又照沿海協守
官軍枵腹待哺情状可憫各該未支月糧須嚴行各
府掌印官追併解給以備風汛
一島寇踰海而來因糧於我堅壁清野其計自窮宜令
有司嚴諭附郭及鄉落積米之家預先搬運入城仍
令糧塘里長照依限期結報有無隠漏恃頑不從者
倘遇賊至分遣膽勇官兵盡為焚之各水次倉運米
有失該州縣官罪以軍法賊無所恃勢難久居乘其
敝而擊之蔑不勝矣
一羊山淡水洋乃島寇入犯蘇松必經之處黃魚之淵
藪也採捕之時正當春汛之月漁船出海順帆不過
一潮而已且其人習於風濤而勇於格鬭島寇之所
深畏者也合行蘇州府諭令所屬州縣通將各處願
捕黃魚船隻盡行查出每十隻編為一幇逐一刊刻
字號每一幇擇一甲長領之責取連名甘結在官各
發附近吳淞崇明劉河福山等營部下造冊二本内
一本呈送兵道一本呈送各該將領處查考該府仍
委官一員查照先年事規每船收稅銀一十兩以充
軍餉無事則分給旗票俱從劉家河出海聽其採捕
遇警則各營收哨食糧合䑸勦賊獲有功級照例陞
賞足食足兵一舉而兩益也仍令各魚船同編定青
色旗號以防混雜少有疑似即放銃為號合䑸併力
擊之如無編刻字號旗號一槩混入者其船入官劉
家河把守人員一體坐罪仍禁各衙門員役不得取
索常例以滋騷擾出洋之日量撥兵船相為輔翼結
艦而行協力而戰而又時其稽察驗其往還以防奸
宄寇患何由至哉
一水陸防春碁列星布首尾絡繹在在有備但期各該
將領攄忠圖報不分爾我不事偷安協力料理可保
無慮先正曰以身教者從以言教者訟今江南水陸
盡屬於副總兵波濤出沒夷險驅馳親歷督察不可
推委然後號令二參將各照信地督率把總等官入
海周巡聽各會哨勿許安坐城中其金山遊擊督兵
巡塘往來自獨樹營起至寳山寨止各把總等官悉
聽調度如或仍蹈前轍因循怠緩亟宜懲究
一兵貴神速陸地可以徒行渡海必資舟楫臨時取撥
皆稱會哨公差去歲三沙受此稽遲以致悞事相應
查照前議行令劉河撥福船二隻沙船四隻七丫撥
沙船二隻白茆撥沙船二隻福山撥福船二隻沙船
四隻再為嚴行撥定專候總兵載兵應援一聞報到
星火督發庶無悞事
一海道汪洋𫝊逓警息全賴塘報若待信地報聞一來
一往而賊已抵岸矣總兵原設塘報兵役二十名在
沿海護塘不分晝夜不拘風雨一見有警星馳走報
消息但護塘延袤百里地廣人少不能絡繹恐致悞
事合行青邨南滙寳山寨各於兵中選取勇壯善走
者十人與總兵營共五十名輪番接續道路相望魚
貫𫝊逓庶不誤事苐按此役干係重大辛苦倍常宜
比金山夜不收事例俱以汛期每名日加白米一升
少資飲食且償其勞
一各哨官弁遇警束手無策一得虚聲爭先馳報捕風
捉影邀以為勤惑亂耳目搖動地方深為誤事今後
如某處遇警一面速報鄰近參遊把總督兵協力堵
截一面止報兵道與總兵策應量事緩急待總兵據
實轉報上司如各哨有聞真正消息即當星夜分報
各上司衙門不可遲悞
一水陸兵將各分信地已有專責凡其哨探明速往來
策應以濟時艱者惟在各將領同心戮力敢勇當先
而已至於料敵設奇攻其無備出其不意用法而不
泥於法制人而不制於人則又在隨機應變之妙各
該將領當自為之有非分佈之所能悉也又按用兵
之道智貴先時事嫌掣肘既職專兵務凡將領之賢
否兵卒之勤惰地方之利害事機之緩急皆其責任
之不容辭者即今副總參遊等官皆與兵道計議行
事把總而下雖皆兵道所轄遇有調遣必候呈請撫
按定奪然後舉行如此但恐寇情叵測事變不常文
移往返不免途路稽遲調遣後時不免寇賊流突此
固將來之未便正今日之宜講者合無春汛之時一
應參遊把總衛所等官悉聽兵道與副總兵隨宜調
度有功有罪員役一面先行賞罰一面具由呈詳汛
畢無警照常申請定奪庶乎事功允濟而體要亦得
其宜矣
元韶按海防條議伯魯所陳洵為碩畫之規凡用
兵節制已備載此冊前後諸議中古稱有制之兵
不可以敗今之用兵者能詳檢是冊而又參之以
險要圖說及諸兵器兵船之論則海上長城萬世
無虞矣
江南經略卷七下
