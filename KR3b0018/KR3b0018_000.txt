江南經略兵家類
提要
(臣)等謹案江南經略八卷明鄭若曾撰若曾
有籌海圖編已著錄是篇為江南倭患而作
兼及防禦土寇之事八卷之中每卷又分二
子卷卷一之上為兵務總要卷一之下為江
南内外形勢總考卷三之上至卷六之下分
蘇州常州松江鎮江四府所屬山川險易城
池兵馬各附以土寇要害卷七上下論戰守
事宜卷八上下則襍論戰具戰備而終以水
利積儲與蘇松之浮糧明季武備廢弛法令
如戲倭寇恒以數十人橫行數千里莫敢攖
鋒土寇亦乘之不靖若曾此書蓋專為當時
而言故多一時權宜之計福建林潤時為應
天廵撫為評而刊之所評亦多遷就時勢之
言然所列江海之險要道路之衝僻守禦之
緩急則地形水勢今古略同未嘗不足以資
後來之考證究非紙上空談檢譜而角觝者
也乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
江南經略原序
壬戌初夏兵憲太原王公道行顧予於金閶逆旅而詰
之曰子之作籌海圖編志則勤矣然江防重務也而略
之何與予對曰天下四大水曰江淮河濟咸由中國放
諸海茲志江防則河淮濟似不可遺古今沿革囏於蒐
覈且予聞之善設險者必於上源江險在荆襄而此鰓
鰓然末流之論無益也公曰否否三吳者朝廷之重地
也留都門戸在焉國家財賦先焉矧潤州密邇江介雄
據天塹非他可比宜加撰述以附於籌海之編俾江南
四郡十有八邑水陸要害之處設險防禦之宜展卷在
目較若指掌庶江海巨防相為表裏吾子其勖諸予曰
唯唯公乃頒示諸郡圖志命官設局凡薪粟之資書繪
之役靡不周悉予竊自念耕之問奴織之問婢職固有
宜然遡委窮源必躬履其地非閉戸造車可求其合轍
也又非歲月可限乃並辭之遂攜二子應龍一鸞分方
祗役更互往復各操小舟遨遊於三江五湖間所至辨
其道里通塞錄而識之形勢險阻斥堠要津令工圖之
相度於居民爰諮於父老集一方之識即為一方之計
務求切實可行不必竒詭迂誕也雖僻遠未經移書往
通亦得其槩凡二越歲而略者始詳訛者始信為書九
百九十翻為圖一百八十有五論議考說記辨三百五
十有竒而舉要之類不與焉共計十餘萬言稿成公擢
參關西不獲就正矣繼焉兵憲魏郡耿公隨卿頗有取
於是書檄常熟縣梓行未果廣平蔡公國熙莅郡文教
誕敷武威復振予叨同志以書質之過蒙參訂茲我督
撫莆中林公以名世之才天子簡用造我東南憲節甫
臨首以求人才恤民隠為訪謬進是書公覽而愛之凡
所以擬議夫江洋規畫乎内地者印正而區别之孰為
所急孰為所緩孰為可久孰為可暫評騭刪定不憚其
煩手自叙述卷為條列嗚呼予書生也口耳之學揣摸
之見方以明哲匡救為望而乃得公綜之於上信今傳
後詎非東南之大幸是書之榮遇哉公莆人也莆嘗被
陷倭去而巨室歸集倭至則復棄去公適過家乃乘便
宜率土人禦之神謨秘策斬獲無算自是倭不敢近蓋
其拯溺亨屯之心素篤於中而體權濟變之術卒臻實
效非託之空言而已公昔在留臺不畏強禦剗除元兇
以為紊亂典章之戒忠垂不朽每公進予面述所欲建
明者罔非國家至計如邊患漕患之類將來匡翊社稷
是編所采特其小試於一方者耳公檄吳郡梓行予不
佞敬為之序隆慶戊辰冬十有一月朔崑山鄭若曾伯
魯氏書于留耕山房
江南經略凡例
一倭寇航海而來自東而西其犯直隸也南自錢塘北
抵大江衝突焚劫千里相共杭嘉蘇松本當合為一
書但今制杭嘉二郡事屬浙江兵備道浙江撫按主
之蘇松常鎮四郡事屬蘇松兵備道直隸撫按主之
予所目擊者蘇松兵備衙門推行撫按經略於吾桑
梓之地者也予緣是得參所聞發明宣述為圖為論
俾後之司兵於吳者考而行之雖不免與時推移而
宏綱要目似有不能舍者此予作是編之本義也然
杭嘉湖等府事宜之詳予已别載籌海圖編同志者
合而觀之當互見矣
一禦寇之法海戰為上故先之以海防圖海防失守而
後滋蔓及江故江防圖次之
一倭舶自東南而來華亭上海首當其衝次嘉定次太
倉次常熟故序海防以松江居前蘇州次之其入江
也常熟首當其衝次靖江次江隂武進次丹陽丹徒
故序江防以蘇州居前常鎮次之
一太湖在蘇松西南倭寇之來不由乎此本不當與江
海例論但雄跨數郡鹽盜出没逋亡伏匿險莫甚焉
大非澱陳滆練之比萬一世變巨寇從溧陽宜興下
太湖直搗姑蘇或南衝吳興北衝毘陵可不慮哉故
作湖防圖與海防江防圖並列為三
一自撫按以至州縣佐貳巡司把總雖均有江防之寄
然體統者所以正撫巡兵憲總兵之職掌也各府圖
論者所以正郡守之職掌也各州縣圖論者所以正
州縣長吏之職掌也各境險要圖論者所以正偏裨
團長之職掌也愈尊則愈握其總而要愈卑則愈任
其勞而詳綱舉目張兵務庶不紊矣
一倭寇入我内地便於長驅由叛者獻圖擄者嚮道故
也向來當道非不遣人哨探召匠繪圖而苟且塞責
多為所悞予深惜之故凡水陸道路躬親閱歴多方
考正一一著明而於其中所當設險之處又為圖為
說罔敢闕略庶後之經略者可考而知焉
一蘇松聯壤休戚相關賊若登突非地界所能限本當
合二郡之宼蹟而書之但各州縣兵糧該府自主兵
官汎地亦有定界故蘇自蘇松自松不敢混編以眩
觀者之目常鎮序寇亦然
一各境土賊淵藪與慣聚劫之處商民荼毒無異遇寇
故國家設民壯弓兵以戢之巡捕官以領之兵憲以
督率之巡江御史以察之但非攻城掠地之比不必
建圖故附見於各郡縣之未
一自有寇患以來當道設施不同雖曰各有意見隨事
損益然未有如今日之著為定規者也故作見行經
略
一蘇松外被富庶之名内實凋敝國初凖私租起税區
區彈丸之地當天下之半民力竭矣非大沛恩膏復
宋元舊制其何以堪故以浮賦議終焉
一三吳澤國也水利不興則旱澇俱為可憂故於圖考
尤加意詳晰任封疆之寄者其無忽諸
一予憫亂激衷一時纂集自知聞見有限掛漏甚多凡
此東南之人均屬桑梓之邦尚其念此而相與救正
之輔益之務期可行毋徒諉曰此當道之責也
