江南經略卷四上
明鄭若曾撰
松江府總論
雲間自古大兵不經之地而惟島寇之變為可憂蓋東
南二面皆濱於海賊易登犯且居蘇常上游為浙西外
捍是以罹患獨深於他郡也其守禦之法有三重焉守
金山衛青邨南滙二所獨樹營蔡廟胡家柘林川沙等
堡循海塘而東北者陸路也守吳淞江黃浦口自東北
而西南者水路也此第一重也守三林周浦曹涇張涇
等鎮為海塘聲援者第二重也守閔行烏泥朱涇等港
使賊不得渡浦而西者第三重也之三者吳淞之守為
尤要蓋島寇之來水陸並進若守浦斷舟海塘之寇豈
能飛渡哉其勢必由吳淞江口衝入不問原來賊船與
擄吾民船一潮可至耳必以闔郡水兵悉力禦此斯上
策矣
元韶按松郡負海枕江民生其間多秀而敏尚清
雅飾玩好境内皆然而畏首事喜隨衆信鬼惑訟
家招異徒盜之招也悉力以守浦口者防其潰也
一潰則退保郡城難以遏其衝矣慎三重而嚴吳
淞其攘外寧内之上務乎(按察司僉事鄭元韶識)
松江府疆界考
松江古揚州之域天文斗分野禹貢三江既入其一為
松江此郡名所本也周武王封仲雍曾孫周章於吳松
江為吳地吳自夀夢益昌大始築華亭為停留宿會之
所華亭之名著於斯矣周元王時越滅吳地屬越顯王
時楚滅越封春申君於故吳城地屬楚秦始皇罷侯國
置郡縣會稽郡治吳領縣二十六松江為婁縣地漢高
帝封從兄賈為荆王更會稽郡為荆國後以封兄子濞
為吳國國除復為郡王莽改婁縣為婁治光武中興仍
為婁縣順帝分浙以西為吳郡領縣十三婁隸焉梁武
帝天監中置信義郡治常熟省婁縣入焉大同初析故
婁地立崑山縣治在今華亭地析海鹽東北境置前京
胥浦二縣尋省胥浦入前京(前京在今華亭東八十里以地近京浦故名胥浦在)
(今華亭西南胥浦鄉其地有壇步平江花緒等名又侯景嘗以前京並海鹽立武原郡事見梁書)陳初
以崑山前京屬吳郡尋立海寧郡以前京隸之後主分
吳郡置吳州以海寧隸之隋文帝罷吳州及信義郡改
吳郡為蘇州而以前京入常熟後復置崑山縣隸蘇州
唐武德九年析前京地入海鹽天寳十載吳郡太守趙
居貞奏割崑山南境嘉興東境海鹽北境立華亭縣移
崑山縣治於馬鞌山華亭始自為縣(按今平湖縣尚存華亭鄉係海鹽分)
(隸則居貞所割北境止還華亭故地而猶未盡也姑蘇志又云長洲亦割地入華亭)仍屬蘇州會
昌四年陞華亭為上縣僖宗幸蜀為海寇王騰所據錢
鏐遣顧全武攻拔之地屬吳越以蘇州為中吳府置開
元府於嘉興以華亭隸之後罷開元府華亭隸中吳後
晉天福四年錢元璙奏以嘉興為秀州華亭屬焉宋寧
宗時陞秀州為嘉興府元至元十四年陞嘉興府為路
陞華亭縣為府屬焉領華亭縣十五年改為松江府二
十九年從知府僕散翰文議割華亭東北境立上海縣
泰定三年罷府以兩縣屬嘉興路立都水庸田司於府
治天歷元年罷司復為府元末為張士誠所據太祖遣
將討平之洪武中以松江府直隸南畿尋於南境置金
山衛領千戸所六嘉靖二十一年巡撫都御史夏公邦
謨巡按御史舒公汀奏割華亭上海地建青浦縣於青
龍鎮三十二年廢本府現領縣二(華亭上海)
東西一百六十里南北一百五十二里東至大海一
百里西至蘇州府長洲縣界六十里南至金山衛濱
海七十二里北至蘇州府崑山縣界八十里東南至
青邨千戸所濱海一百十里西南至浙江嘉興府嘉
善縣界二十七里東北至蘇州府嘉定縣界一百八
里西北至蘇州府崑山縣界八十里
松江府城池考
松江府城廣袤凡九里餘元末張士誠據吳時築陸門
凡四水門各附其傍門有樓樓外為月城國朝洪武三
十年因而葺之立松江守禦千戸所專管守護城池城
上建敵臺窩舖其地後殿九峰前襟黃浦大海環其東
南三江繞乎西北平疇沃野四面極目東南之重地也
嘉靖間島賊入寇知府方廉捐俸增葺
城
週圍九里一百七十三步高一丈八尺厚如之
池
闊一十丈深七尺餘
陸門
四座東曰披雲西曰谷陽南曰集仙北曰通波
水關
四座東西南北各一
敵臺
二十座
窩舖
二十六座
雉堞
舊三千四十八垜今加以新造敵臺共三千三
百八十九垜
松江府守城官兵考
洪武初設民兵萬戶府簡民間武勇之人編成隊伍以
時操練有事從征事平還復為民有功者叙後革萬戸
府而設守禦松江千戸所其時尚每歲調太倉鎮海二
衛羨卒更番戍守至洪武三十年始定今制以金山衛
中干戶所一署分駐之開建公署於府治東南舊設千
百戸鎮撫二十三員旗軍一千一百二十名以守護城
池設屯田一百六十一頃有竒歲收子粒三千四百六
十餘石以充月糧有不敷於二縣民糧支補軍兵之外
又僉選民壯操練以備禦非常正統景泰以後歷有更
制經嘉靖之倭警而兵額頓增矣
守禦松江千戸所
洪武間設隸中軍都督府
署在府治東南望仙橋東十百戸所在千戸
所門左右翼鎮撫司在所治西軍器局在
所治内演武場在太平橋北南城下
正千戸四員副千戸十員
内掌印兼清軍屯局一員管巡鹽巡江一員管
巡捕一員管城操一員管運糧一員管陸哨練
兵一員管水哨練兵一員派守四門各一員其
餘聽差
百戸十員
每百戸所設總旗二名小旗十名
鎮撫二員
原額旗軍一千一百二十名
松江府備寇水陸路論
松江一府為縣者二曰華亭曰上海也然上海當賊之
來華亭當賊之去故同一府地也而利害有淺深何言
乎賊由大海而來登泊海岸者必零賊也從江口而來
逕入者必大䑸也零賊登陸以漸而積易於勦除大䑸
入江其勢必盛揚帆直入城下然後分䑸掠華亭諸鎮
此必然之勢也故曰上海當賊之來華亭附郭不當賊
至之衝其西北澱山三泖可以通蘇州西南吕港獨樹
可以通嘉興賊往二府必由此進志在二府則無志於
松矣故曰華亭當賊之去
松江府海防論
松郡之海起獨山而迄小湯窪迢迢二百四十八里皆
有護塘為之限隔高厚如城别無港汊可以通海護塘
之内外相夾皆水也在内者謂之運鹽河又謂之横港
在外者謂之塹濠又謂之護塘溝昔人所以築此塘者
本為捍鹽潮恐其害苗也國初用為金湯以備倭患設
衛所墪堡於塹濠之外寇至則捍禦於海岸灘塗不容
登泊萬一不支則踰塹而守寇進不得攻退無所掠護
塘之功用匪渺矣近因塹濠多湮護塘海岸合為一片
寇至即聚於護塘而運鹽河之内水田狹塍難於屯禦
為今日計亟宜浚治塹塘丕復衛所墪堡之法挑選陸
兵委知兵參將精練於平時遇春秋二汎則分布信地
協守互援無容賊得登岸松郡海防庶為計得耳
松江府海防議(嘉靖癸丑荅方郡伯)
松江自金山衛至南滙所官軍各分信地各有定額(詳見)
(沿海營堡兵防考)每歲二月上班十月掣班青邨以東各洪港
舊制係青邨官軍把守南滙以北各洪港舊制係南滙
官軍把守今查修復海塘須照舊分派但太倉鎮海嘉
興同有倭患貼守官軍似難調發相應於金山青邨適
中如柘林地方南滙吳淞江適中如七八團地方添設
陸路把總二員各領精兵一千如募到狼兵邳兵之類
若兵數不敷就於沿海招募義勇照依客兵支給口糧
各官兵即於柘林七八團暫借民居劄營隨路有警相
機策應不許潛住衛所城中各設守禦官軍悉聽鈐轄
此松江海塘設備之大略也若沿海港口金山以東有
翁家港蔡廟港柘林漴缺等處南滙以北有四五六七
八九團洪口川沙窪清水窪等處皆宜設船防守按舊
制金山衛所造船各有定額(左右前後四所每百戸所造出海哨船四隻共計八)
(十隻青邨南滙二所每百戶所造出海哨船四隻共計八十隻)俱就各衛所派撥巡軍
在海巡邏正統間因海患寧謐或以船為虛費題准以
江船易馬而哨船之制遂廢矣今議設船隻一馬之資
不足以備一船之用官軍窮苦又難賠貱合令每馬二
匹造船一隻再於衛所查有地租公費銀兩與松江府
庫軍前銀内相兼凑數每船量貼銀十兩金山衛總委
一官督造其各船應用器械火器合於原議太倉州置
造軍器内給發聽用就點各衛所知水軍人操習水戰布
列港口各分信地如倭賊突至而縱容其停泊者服以
上刑則自無規避之患矣此松江海港設備之大略也
夫沿海設備固為上策萬一外守不固則黃浦一帶又
為蘇松險要守浦乃所以守門戸猶有愈於守城也今
吳淞江口即為黃浦口子既經設備而吳淞江所亦設
兵一枝以防深入矣而至於上海之高倉渡沈莊塘周
浦閘港閔行華亭之葉謝曹涇張涇等處賊一登岸搶
船渡浦甚易除松江府先後打造雙塔船鷹船各發上
海華亭各召募水兵分布沿浦各港巡邏把截又華上
二縣各募鄉兵護守城池有警調至浦邊協守但前項
兵夫官無專職則事難責成而沿浦二百里之遠本府
巡捕官一人勢難管攝合令清軍同知一員帶管華亭
鄉兵水兵自豐涇以至閔行皆其信地再設巡捕同知
一員住劄上海專管該縣鄉兵水兵自閔行以至嘉定
界首皆其信地無事率兵操練有事統兵防守蓋同知
名位稍尊威令可行又甲科之左遷外補與舉行之才
望陞遷者皆得為之庶濟實用若止設通判則為官非
樂就而下亦玩視恐不能振作而有為也此松江内地
設備之大略也然倭舶之來乘風渡海勢難聯絡每至
海外大小必停泊候齊然後深入照得羊山為本府所
屬為定海吳淞江二總兵兵船會哨之處以地里適均
故也本府所造之船數本不多僅可以資把港之用此
但可以言守而不可以言戰須得福船蒼山船各數十
隻沙耆民船二三百隻每至風汎時月分泊港口各住
信地更番出至羊山往來遊擊晝夜不絶外則為定海
吳淞江會哨兵船之羽翼内則為海港把守兵船之捍
衛遇有海賊齊力奮擊將見賊船䑸散而少我兵船䑸
合而衆盛衰之氣勢既分則勝負之分數自判得海防
之上策矣抑猶未也查得沿海民竈原有採捕魚蝦小
船並不過海通番且人船慣習不畏風濤合行示諭沿
海有船之家赴府報名給與照身牌面無事聽其在海
生理遇警隨同兵船追勦此則官兵無造船募兵之費
而民竈有得魚捕盜之益此松江海洋設備之大略也
松江府經略議(隆慶丁卯荅董侍御)
金山衛
金山衛南臨大海西控浙界北之沙塗至此而盡南之
山嶼至此而終賊自下八山分䑸單酉鍼可以直搗乃
浙直第一門戶洪武初安遠侯經略海上置衛於此而
以備倭都指揮領之誠得備禦長策承平日久武備廢
弛甲寅倭起徐海欲據為巢攻圍甚久天幸獲守時遂
設遊擊一員駐劄亦重扄鑰之意而迎擊尾追遥援旁
應之計漫不之講宜嚴為令與接壤兵衛相為犄角無
致賊取道毋致賊延蔓有失事者并論可也
柘林
嘉靖中倭寇入據柘林為巢者其故有三一是各處海
壖多灘塗閣淺而柘林獨否其來昜於登岸其去易於
開䑸一也一是海濱至内地必由小港出浦若非潮至
則水澀難行柘林之西獨有下横涇荒巖河深而且闊
可縱行舟片帆出浦即是葉謝行十八里即抵郡城二
也一是地方素聞富饒大家多蓄積盛宫室屯聚有資
棲止可容三也將來備倭當知永鑒矣
青邨
松江地形三面臨海金山當其南南滙當其東青邨其
東南二面轉屈之會乎故金南之間此為要衝舊以千
戶領之勢殊單也至嘉靖甲寅冬季為賊所陷始設把
總於此然株守一城不能為海防輕重欲為經久之圖
必宜號召居民實粟城内兵民雜守而專練精熟遇寇
突擊諸堡互相應援斯計之得耳
南滙
南滙在上海境内下沙新場周浦八團諸鎮舊號富庶
皆本所信地嘉靖倭亂乙卯為賊所戕遂設總練官一
員常川駐守於此然賊之犯上海也每自吳淞江入黃
浦逼臨城下南滙反在其外若能統練精兵自外衝擊
攻圍亦一勝算
川沙
舊制南滙與吳淞所互為聲援然相去一百五十餘里
又隔吳淞大江兵難急渡賊至飛報且不能達况提兵
策應乎嘉靖甲寅賊據為巢與老鸛嘴柘林新場之賊
合本鎮頓成丘墟丙辰亂稍平遂築城堡以一千戶守
之而隸於南滙把總然未盡算也歴年賊䑸每自寳山
旱寨登岸擄掠而南則此堡正當其衝視南滙青邨二
堡更為剝牀所設軍餘一百名弓兵八十名果足備禦
乎倘遇賊警把總之兵豈肯棄南滙而赴川沙乎合無
移把總駐劄此地而予以軍卒五百人戍守有事與寳
山首尾捍禦庶總司不以遥制推諉而事權得行氣勢
得壯誠備禦之長策也
寳山
江東旱寨有二一在寳山一在高橋鎮皆國初設以備
倭者今廢久矣無議及修復者豈以青邨南滙當其前
吳淞擁其後形勢以壯而寨兵不足為有無耶竊見此
地物饒民殷賊所窺伺而守江守浦之兵俱在内地青
邨柘林川沙南滙諸堡僅可遏賊於南吳淞江兵船僅
可遏賊於北不能顧焉况賊見南北阻截不能登犯其
勢必趨之盤據為巢故嘉靖甲寅徐海屯柘林而令葉
明屯此與新場陳東合為二窟藉糧於内地連歲紛擾
誰為厲階則我自失地利也今二地之中有界浜焉乃
嘉(嘉定)上(上海)之鴻溝也宜令蘇松併築一城設兵屯戍一
如常鎮孟河事例有警則二地之民擕家以入僇力死
守寇自無糧可資蓋堅壁清野之長策也
松郡稱水鄉邊則大海腹則泖浦尤不可不習水操
法然古今論操法戰法皆詳於陸地而略於江海以
風潮為主分合進退難也勝之之法惟有鬭船力不
鬭人力如遇敵舟之小者則以吾大舟犂而沉之遇
賊舟之大者則使調戧奪上風用火器以攻之當前
衝敵者一舟之人皆賞觀望不應援者一舟之人皆
戮其賞其戮尤以督哨之人與舵工為重每船必設
舵二副以備不虞每船工必設二三人以防損失此
戰之之法也其在平日置船於陸地上集水兵演而
教之兵械火器如何而設施金鼓旗幟如何而照會
前後左右如何而列哨饑飽勞逸如何而更代晝夜
風雨如何而防守山島沙磧如何而收泊號令約束
如何而轉報習之於平陸用之於江海此操之之法
也
松江海塘考
海塘之制本為捍禦鹹潮害稼而設自春秋時范蠡築
圩田之後東南田利漸興財賦漸盛至唐開元間於此
築捍海塘其長起於嘉定之老鸛嘴以南迄於海寧之
澉浦以西高如城垣内外皆有塘溝相夾自設此塘之
後而松嘉杭無入海水口禹貢曰三江既入今三江之
中東江獨湮漫無可考職此之由也是塘也昔人本為
田利而設國初信國公湯和經略海防借以設險備倭
愚於海防論中詳言之矣因塘舊蹟有湮有存謹考而
表出之以為直隸軍門之助獨舉松江者杭嘉另屬浙
江提督俟他人稽例而自述之若曾不敢濫及云
唐開元元年築捍海塘
起杭州鹽官抵吳淞江長一百三十里
元大德五年修築華亭捍海塘
因海潮衝圮重加修築
至正二年四月都水庸田司使修築華亭捍海塘
記略曰塘式原高一丈面闊一丈底闊二丈今
度最高處惟十四保蔡廟西九尺而已耆畯稱
云塘外二里六十步已有古塘二俱被海潮衝
坍此塘係大德五年風潮後所築今四十餘年
人馬牛畜踏踐故去土一尺也及度到合修去
處九保餘閏收宿日荒字圍一十二段十一保
福田菴破窰港一十一段十二保周公塾東來
字圍三十六段十四保張家宅西鹽倉前凌家
堰蔡廟西三十段通七十三處共八十九段長
一千五百三丈八尺為八里六十五丈八尺積
土三百二十五萬一百三十二尺為庸三十二
萬五千三十浹月之程日庸一萬八百三十三
紐計食鹽二十七引三十三觔糧五千四百一
十六石各有竒於是繇及平江府嘉興郡庸三
千人以築作獨平江發繇而造者二百二十四
繼踵行省臺虞以所料浩大時急難究改議怯
薄者添土幇修低窪者增高築壘為日一十八
庸四萬二百一十有二而輟
洪武三十二年遣官修築捍海塘
嘉定縣老人朱六安奏海患勅工部遣官修築
海塘南抵嘉定縣界北跨劉家河長一千八百
七十丈基廣三丈面廣一丈
成化八年重築海塘
沿海塘堤歲久傾圮成化七年秋大風海溢漂
人畜没禾稼巡撫都御史畢公亨巡按御史鄭
公銘水利僉事吳公㻞僉議復隄檄松江知府
白行中華亭知縣戴冕上海知縣王崈之嘉定
知縣白思明起工興築越二月而塘成華亭自
海鹽抵上海界築三萬四千七百六十九丈又
為外隄起戚漴至平湖界五十三里上海自華
亭抵嘉定界築一萬七千七百四十八丈嘉定
自寳山北至劉家河築一千八十一丈所築隄
俱面廣二丈趾倍之高一丈七尺
嘉靖二十三年增築海塘
自吳淞所南抵上海草蕩西起金山東並南滙
北抵吳淞其間窪口雖多沙塗甚遠島賊易於
登岸我兵難以泊舟國初原設塘濠因而增築
庶易防禦
自一團起至九團止護塘内外有濠闊四丈深
一丈五尺每一團設弔橋一座聽民出塘生理
官軍瞭望如有寇警即以弔橋掣去距塘而守
遠可攻以箭砲近可刺以戈矛護塘之上每一
橋造窩舖三間以便守兵止宿
沿海墪塘考
沿海墪塘凡九十一座每墪一座設瞭守軍餘五人塘
一座設瞭守軍餘二人塘者置舖舍於護塘之側也
陸鶴墪
周公墪
漴缺墪
俱在蔡廟港迤西捍海塘北皆建金山衛時築
正統間指揮翁紹宗以烽堠疎復築塘以間之
右隸金山衛左千戶所為塘二
胡家港墪
東新墪
西新墪
舊址嚙於海弘治二年同徙捍海塘北俱在曹
涇市南海上
右隸金山衛右千戶所為塘二
金山墪
在捍海塘北
戚家墪
在捍海塘南
篠舘墪
舊係土築正統五年甃以磚石加增二層建烽
樓圍心如牆
横瀝墪
成化十年指揮侯寅甃以磚石西有水曰横瀝
故名
右隸金山衛前千戶所為塘二
江門墪
葛蓬墪
新廟墪
俱在金山衛西海上天順年間甃土以石
右隸金山衛後千戸所為塘二
東袁浦墪
在柘林袁浦捍海塘北洪武二十三年土築
西袁浦墪
在柘林袁浦捍海塘南洪武二十三年土築
横林墪
戚漴墪
朱家浜墪
大門墪
洪武三年嚙於海徙之北
椒樹墪
洪武二十三年嚙於海徙捍海塘北
頭墪
一名神廟瞭望臺在捍海塘外亦淪於海天順
元年徙廟之東北四年甃以磚石
二墪
自此至六墪俱洪武二十三年築
三墪
舊四墪
新四墪
新舊二墪皆在青邨東北捍海塘外初四五墪
相去太遠於中間增築一墪故有新舊二名
五墪
六墪
右隸青邨中前千戸所為塘十七
南滙墪
在南滙嘴
一墪
二墪
三墪
四墪
五墪
舊名瞭望臺正統七年改今名
六墪
七墪
八墪
九墪
擒虎墪
正統十二年墪為三虎所據指揮同知侯端率
衆先登手殺虎并其二雛人異其驍勇遂以名
墪
十墪
十一墪
十二墪
十三墪
郭公墪
在清水窪南成化十六年總督備倭郭某以海
盜劉通為患及鹺艘私販出入委官軍增築之
初名新墪後郭去人思其惠易今名
十四墪
在張家灣
十五墪
在秦家壩
王公墪
下有大水曰楊家洪口私販鹽舶出入之所正
德元年都指揮王憲以崇明沙民施安鈕東山
等作亂委官軍增築之舊名新築墪王去易今
名
十六墪
在曹家溝
十七墪
在王家溝
十八墪
右隸南滙中後千戸所為塘十七
已上捍海塘内外設墪臺每座置舖舍一所派
以軍餘晝夜瞭望海洋聲息春汛時以二月十
六日上班小陽汎以九月十六日上班帶馬一
匹遇警飛報
沿海營堡兵防考
金山衛以東守禦
金山營
守備官一員軍兵四十名
胡家港堡
守備官一員軍兵四十名
蔡廟港堡
守備官一員軍兵四十名
又三處貼守軍兵共三百五十二名
右正守軍係金山衛查撥貼守軍每歲於太倉
鎮海二衛官軍内調發二月初一日上班十月
三十日掣班
金山衛以西守禦
獨樹營堡
守備官一員軍兵四十名
江門營
守備官一員軍兵四十名
又二處貼守軍兵共一百名
右正守軍係金山衛查撥貼守軍每歲於嘉興
千戸所官軍内調發二月初一日上班十月三
十日掣班
西倉堡守禦論
松江府東有黃浦之衝西當泖湖之險南鄰大海地無
百里之隔乃三面受敵之所今查練兵鎮撫部下常川
操練民壯二百六十名土兵一百七十名水兵二百三
員名退回選鋒正軍五十八名選鋒餘丁九十八名共
七百八十九名僅足以充府城防守之用西倉一堡孤
懸中野防守缺官宜於松江守禦所選擇聽差千百戸
一員將下班選鋒軍餘九十八名分發本官統領無警
則啟閉倉城防守糧儲有警則上城固守聽候各處軍
兵互相應援則兩城有備不致臨時悞事也
江南經略卷四上
江南經略卷四下
明鄭若曾撰
華亭縣總論
華亭乃松之附郭縣也泖湖鍾其西大海枕其南吳淞
江遶其北受嘉(嘉興)湖(湖州)諸水之下流本澤國也故港汊
甚多利於舟楫舟楫之絶技莫如鹽徒沿海如曹涇青
邨等地鹽場在焉鹽徒之所聚也若能撫而用之則不
必另募兵勇於禦寇也何有但此輩狼子野心惟利是
圖用之則公行劫掠急之則嘯聚泖湖已非一日之故
矣識者謂宜擇本地大家為衆所推服者統率之而官
收鬻鹽之權或倣荆川唐公江北剰鹽之意或效見泉
鄢公浙西小票之法則利溥而民悦得舟師之用而消
盗賊之萌且於軍餉有賴也非與海防相表裏者耶
華亭縣境考
吳子夀夢築華亭縣名本此梁大同中即其地立崑
山縣建治在焉唐天寳十年崑山移治馬鞍山始割崑
山嘉興海鹽地立華亭縣會昌中升為上縣吳越錢氏
以縣屬嘉興宋仍其舊元升華亭為府領華亭縣後
改府為松江縣隸焉國朝因之縣附於府其城即府城
不另列城池考
縣境廣七十八里袤八十一里東至語兒涇上海縣
界一十八里西至泖湖一十八里南至金山衛濱海
七十二里北至塘橋一十五里東南至青邨所濱海
一百十里西南至楓涇鎮浙江嘉善縣界四十五里
東北至寳鎮上海縣界五十四里西北至鍾賈山二
十七里
華亭縣備寇水陸路考
東濱大海
由東門得勝港閔行入黃浦東行過鄒家市至
南滙由得勝港歷下黃涇胡家橋至柘林由横
林大門墪高橋至青邨三千戸所皆濱海地方
西南與嘉興為界
由西門歷朱涇泖橋至秀州塘抵浙江嘉興府
嘉善縣
南抵金山
由西門竹竿滙歷塘口前後二港張堰查山至
金山衛北門出南門即濱海
北通崑山
由北門歷唐行磧嶴千墪浦漫水港新洋江抵
崑山縣東門或東南門
西北通蘇州
其路有五一由西門歷泖湖謝澤爛泥浜澱山
湖老鴉窠陳墓陳湖大姚王母湖至瓦屑涇抵
蘇州府葑門謂之中路一由西門歷尤墪章練
塘石湖塘楊扇周莊鄧邨同里尹山橋篾渡橋
至葑門謂之奥路一由北門歷唐行磧嶴大慈
甪直合塘唐浦斜塘金雞渰葑門塘謂之北路
已上三路皆水道也一由北門歷崑山官塘西
北行謂之北邊奥路一由西門歷朱涇楓涇至
嘉善縣嘉興府吳江官塘進者謂之借路已上
二路皆水陸俱通之道不如水路為捷
東北抵嘉定
其路有二一由唐行青浦安亭外岡至嘉定之
西門者為陸路一由上海縣西邊北行歷唐橋
陸家角高家行出吳淞江入南横&KR0377;真如南翔
以至嘉定之南門者為陸路
右水陸可通之道凡十有三其間港汊浩繁岐
路錯襍不能一一而設備也惟當摘其中之尤
要者設防制勝專駐官兵以為守禦之計其餘
亦惟以遊兵行哨竒兵設伏輕兵出襲焉斯可
矣共計邑之險要有七曰金山曰柘林曰青邨
曰曹涇曰葉謝曰張涇曰朱涇詳見各圖說於
後
金山衛險要說
金山衛南臨大海西控全吳與定海關同為錢塘江之
鈐鎖北之沙塗至此而盡南之山&KR0034;至此而終賊自下
八山分䑸單酉鍼可以直搗乃浙直第一要衝也國初
安遠侯經略海上置衛於此而以備倭都指揮領之誠
得備禦長策承平日久武備廢弛兵將玩愒上下視為贅
疣矣嘉靖甲寅賊首徐海欲據此為巢攻圍甚久自
秋八月至冬十一月始解嗣後攻城者四蓋不特欲壞
蘇松之藩籬實欲長驅直搗以入嘉杭湖三郡之門戶
也今遊擊一員常川駐劄扄鑰亦云密矣但事權不一
惟營保全一城視他地之殘虐非其責也故賊至惟冀
其空過為幸而尾追而迎擊而旁援之計漫不之講置
衛設官之本意顧若是哉為今之計宜調副總兵守此
而以浙西吳中兵衛悉聽調發一旦有警水陸策應如
長蛇陣然賊豈能直入耶或曰吳淞江口南直第一關
鍵也何為反後之曰賊之犯吳淞也必經竹箔諸沙宋
信嘴楊家路而後入兵船縱不能禦之於海賊獨不思
防後而敢於長驅耶歷年以來賊常巢柘林然後擄掠
嘉湖蘇州多所得志今若堅壁清野而以重兵駐扼金
山則賊進退失據&KR1102;腹待斃矣豈能馳突哉故吳淞所
一參將足以領之而浙直要衝非總兵不可也
金山衛城池考
金山衛在府治南七十二里夏少康封子無餘國號於
越春秋時始廣境至此周康王築金山城以鎮大海衛
名本此(按金山在府東南海水中去府九十里周康王東遊嘗於此築城其北即古之海鹽縣後淪於水)
句踐入臣於吳夫差以地封之至武原即金山地秦始
皇即其地置海鹽縣尋䧟為湖徙治於武原梁時為前
京縣境唐置華亭縣屬華亭境國朝洪武十九年始
建金山衛衛城南瀕海與金山對峙西連乍浦東接青
邨南滙嘴東北抵吳淞江控引幾三百里營堡烽堠氣
勢聫絡隠若金湯城週十二里有竒建衛時欽命安遠
侯等起嘉湖蘇松等府衛軍民所築永樂十五年九月
命都指揮谷祥增甃繼因潮沙淤塞復命指揮侯端等
督修挑濬
城
週圍一十二里三百步有竒高二丈八尺
池
濠週於城廣一十二丈深一丈八尺
陸門
八座
水關
四座
門樓
四座
角樓
四座
腰樓
八座
敵臺
八座
箭樓
四十八座
窩舖
七十二座
雉堞
三千六百七十八垜
金山衛兵防考
金山衛指揮使司
洪武十九年設隸中軍都督府
署在衛城内軍器局在衛治西演武場在
衛治東門外
指揮使同知僉事共一十八員(内掌印一員管屯一員三巡一員城)
(操一員)鎮撫司鎮撫一員經歷司經歷一員
軍儲南倉大使一員
領所七
左千戶所千戶五員百戶十員
右千戶所千戶三員百戶六員
前千戶所千戶六員百戶一十二員
後千戶所千戶五員百戶十員
已上四千戶所署俱在衛城中
共統客土軍兵一千七百五十二名軍餘二百
九十三名
中千戶所以守禦松江府分署府城
中前千戶所以守禦青邨分署青邨鎮
中後千戶所以守禦南滙分署上海縣十九保
嘉靖中倭患於本衛添設遊擊將軍統領馬步游
兵往來巡徼北以護松江西以援乍浦舊屬青邨
南滙二所堡至是益以柘林川沙二堡皆屬統轄
有警以該營為正兵以乍浦及諸堡為竒兵一聞
警報左右策應首尾救援
以船易馬議
嘗考金山建衛之初原有哨船若干隻倭船畏淺既近
岸則我舟輕捷可以計而破之自正統末而始以哨船
易馬不識其為何見夫馬所以備追奔逐遠之用也賊
既登舟馬將焉用不過備權門之給役而已故自以馬
易船以來奸人出沒海上揚帆過衛鼓噪聲聞不復知
其為誰至有劫掠居民傍舟海&KR0034;我將為捕彼即開洋皆
為廢船之故兵法貴先聲有奪人之志而此則甘心於
受敵而忘先事之圖也是故以船易馬舊制不可以不
復
柘林築堡議
或問柘林有險隘乎曰無有曰然則往年島寇巢之何
也曰其說有五一是各處海壖多灘塗閣淺柘林獨無
其來也易登岸其去也易登舶兵法安營最忌無進退
之路此地進退皆便一也一是柘林大家多蓄積美田
宅春熟已成青苗布野賊至而據之因糧於我兵法安
營須有通糧之道此地不患無糧二也一是海濱至内
地必由小港出浦非潮至則水澀艱行柘林之西獨有
下横涇荒巖河可行深而且闊片帆出浦即是葉謝十
八里抵郡城兵法入他境道路有便有不便有寬有窄
此地深入便利三也一是柘林枕海賊舟歘至我兵哨
望不及阻截不能兵法安營不居江河之岸外無救援
此地則賊舟易於接應四也一是金山青邨南滙諸堡
官兵守禦頗嚴賊若初至而即欲攻之堡未必下而援
兵至矣不如柘林之民棄家而走取之易易兵法敵人
遠來營寨未安可擊此時結寨不宜遲五也曰柘林既
有此五利則將來備倭必當以此為要害之首而築堡
設兵當與金山青邨南滙例論乎曰未也昔倭之初來
也柘林甚富一時相其便宜而棲之自罹變後室廬燬
矣蓄積亡矣田地荒矣戶口流移矣賊不能一朝居也
此時不當築堡既築堡後不當不興屯田之議何也險
不在堡而在於守守堡有人則我得恃之以禦敵否則
所謂堡者敵反據之以拒我矣曩時當道鑒柘林之患
謂賊來必將復據須設險以待之此意未嘗不善也築
堡之後苦無居民下令戶口歸守者給賑恤銀五兩此
意未嘗不善也一時貧民貪利報官建草房一二間影
射復業實姑藉此以為聊生之計耳寇至即奔何所顧
戀而固守乎其有恒産者傷弓之鳥遷避城邑亦非召
令之所能致是堡也其誰與守愚所謂不當築者此也大
兵之後田皆廢棄民無力以耕亦慮變而不敢耕稍與
之值即樂於售矣有乘此時而買之雖甚肥田不過四
錢五錢而止募兵勇給工食官與之田人十畝或二十
畝兵在於此田亦在於此田與兵相去不遠聽其收穫
蠲其租賦無事則出耕有事則入守兵既視屯田為已
資豈肯捨以資敵必效死以爭之協力以護之以田為
業以堡為家以所領之工食為活計必不患其棄城而
走也兵有固志則大家亦肯遷歸而此堡為有用矣失
此之圖而望民之居責兵之守也有是哉或曰今猶可
及行乎曰柘林之田價未嘗賤也寇患久寧民各自以
其業為業膏腴者孰肯棄而棄者孰肯賤乎兵多田少
官府措置且難其惟開積荒之田庶為便易然積荒田
離堡多遠屯則妨守守則妨屯求欲彼此兼濟當事者
預為之計可也
柘林堡城池考
柘林本古鎮原無險阻以其臨海嘉靖甲寅倭至取便
結老巢於此巡按御史尚公維持因建議築堡
城
週圍四里高一丈八尺
陸門
三座
水關
二座
雉堞
一千八百七十垜
柘林堡兵防考
柘林在華亭縣十二保去府治東南七十二里地連柘
山右距戚木涇曹涇為海人輻輳之處東自横林墪為
青邨界西至胡家港為金山界各二十五里北至南橋
鎮十八里南至海塗半里許皆其信地初撥金山衛後
千戶所官軍守駐後於本衛左右前後四所抽撥軍餘
三百名統以百戶一員建造營房三百間居守近議添
設把總一員部下常川操練官兵五百三員名與原戰
馬二十四匹以千百戶二員領哨訓練汛時仍於金山
青邨每處每日撥兵一百名不分晝夜往來巡哨有警
飛報總兵遊擊青邨南滙等處互為應援該總為正兵
左右為竒兵
青邨所險要說
青邨所即金山中前所也松江地形三面臨海金山當
其南南滙當其東此其東南二面轉屈之會乎故與南
滙同隸於金山而此城尤要何也離府太遠一也金南
二城有事策應之責本所兼之二也舊以千戶領之勢
亦弱矣甲寅季冬為賊所䧟始設把總於此然株守一
城不能為海防輕重蓋設所屯戍一以禦外一以安内
賊至不能攻坐視諸鎮殘毁而不能救是與不設同耳
欲為經久之謀必令海防府佐巡行諸堡號召居民實
粟城内無事散處田塍盡力農畝有事悉入城堡堅壁
清野以待其斃兵民雜守而專練精熟若遇寇突擊諸
堡互相應援賊進無所掠退無所據我兵乘其憊而擊
之蔑不勝矣
青邨所城池考
青邨一名青林在金山城東一百里去府治一百二十
里原係古鎮國朝洪武十九年安遠侯經略海防建議
築堡永樂十五年都指揮使谷祥增修
城
週圍五里八十步高二丈五尺
池
廣二十四丈深一丈七尺
陸門
四座上各有樓樓外各有月城
角樓
四座
敵臺
十一座
箭樓
二十八座
窩舖
一百三十座
雉堞
一千七百六十垜
青邨所兵防考
守禦青邨中前千戶所
洪武二十年建即金山衛中前千戶所分置也隸中軍
都督府東至南滙界六墪西至柘林界戚漴墪各二十
五里北至二橋南至護塘皆其信地千百戶所鎮撫司
軍器局廣積倉俱在城内演武場在南門外
千戶五員
内考選掌印一員城操一員巡捕一員巡江一
員屯局一員
百戶十員
内分委掌印一員陸路一員守港一員其餘聽
差
鎮撫一員
共統官旗舍餘一千一百六十九員名俱聽掌
印千總調度守城内有選鋒軍餘土兵共三百名
千戶一員訓練以備應援截殺之用汛時仍於
柘林南滙每處每日撥軍五十名不分晝夜往
來巡哨有警飛報總兵遊擊柘林南滙等處互
為聲援該所為正兵左右為竒兵沿海墪臺掌
印官選撥精壯軍餘每墪五名帶馬一匹住守
瞭望往來飛報以便策應
曹涇鎮險要說
曹涇鎮在府治東南七十里介於柘林金山之間逼處
護塘之内賊巢柘林欲南過金山此其必經之地也其
地為鹽徒淵藪操艘出入波濤閑習如禦馬海宼頗畏
之用之得宜儘可禦寇不必設兵而兵莫強者也往年
賊嘗過之因見家有鹽包不敢焚掠相戒勿犯而去後
至者不知也如常擄掠遂為此輩所逼遁於海中小山
鹽艘圍之數匝焚其舟絶其粒賊甚窘廹適倭䑸大至
遂爾脱去今宜擇本鎮富戶為衆所服者異其禮貌免
其襍徭使得部署竈丁團營本鎮一有賊警分番出哨賊
自不敢長驅矣
葉謝鎮險要說
葉謝鎮(葉謝以二姓居此得名居民稠密商賈輻輳舊有税課局今廢)在府治東南地
隸八保與蕭塘鄰其外為柘林處腹而勢衝往年賊首
徐海據柘林為巢常自此渡浦至瓜涇而西以犯府城
故必屯官兵一枝守此以遏賊衝使不得渡浦策之上
也議者謂其逼近賊巢非可守之地不若設險閔行鎮
遏賊浦西之善不知賊已渡浦勢必散漫閔行特可遏
北衝之勢固難阻其西犯也故必屯兵守此北與閔行
互相策應西與曹涇互為首尾遏賊於既渡之後不若
遏賊使不得渡之為善也
張涇鎮險要說
張涇一名張溪在府治南五十里宋人堰海十八所之
一也浦東場鹽課司舊設於此後以牢盆相遠别建署
於堰南鎮有陸路北通府治南控金山金山當沿海極
要之地然離府太遠孤立無援非禦寇長策也且寇由
此北衝直達府治更無重兵以遏其衝故必設險於張
涇南為金山聲援北為府城屏障計斯得矣
朱涇鎮險要說
朱涇一稱珠溪在府治西南三十六里為雲間巨鎮古
於此置大盈務東通黃浦西通三泖水寇睥睨之地也
舊設泖橋巡司在鎮巡緝以其南遵水達海鹽平湖北
從泖達蘇州嘉興鹽艘出沒便利故駔魁大猾召暴横
亡命之徒趨之為窟往年賊巢吕巷此為切近之灾賊
若自浙西而來此又其必由之衝也不可無備
華亭縣巡司(弓兵數附)
金山巡司
宋元以來有之洪武三年建於張涇至十九年徙
建胡家港口在府治東南六十里設弓兵四十名
往來巡邏
戚木涇巡司
洪武三年建於南橋鎮至十九年徙建於戚木涇
在府治東南七十里設弓兵四十名往來巡邏
泖橋巡司
洪武三年建於泖橋之東數里朱涇鎮在府治西
南三十六里設弓兵四十名往來巡邏
小蒸巡司
洪武七年建於小蒸鎮在府治西三十六里設弓
兵四十名往來巡邏
白沙巡司
洪武七年建於金山衛城西數里設弓兵四十名
往來巡邏
陶宅巡司
洪武三年建於陶宅鎮設弓兵四十名往來巡邏
澱山巡司
自元以來有之洪武三年建於澱山湖濱在府治
西北六十里設弓兵四十名往來巡邏
華亭縣倭患事蹟
永樂十六年戊戍二月倭寇入金山衛指揮同知侯端
擊破之
端素剛勇初抵任以金山東南要害修城濠備器械
練士卒為戰守備至是倭寇登岸端與指揮郤(闕)分
兵出戰郤出南門全軍皆覆賊由南門入城斷各門
橋端孤軍在東門不得入乃引兵至西門橋亦斷仰
天歎曰城亡吾分當死安可偷生遂策馬一躍過河
入西門衆不能繼與賊巷戰數十合身被箭如蝟轉
戰至衛門賊驚曰好將軍也乃以所掠染家布横於
街欲生致之端馳至以一劍挑布一劍截而斷之賊
仆地而笑端由是得馳出東門次楊家橋鳴鼓招散
卒得百人令曰今潮退舟膠人持草一束與砲俱進
至海灘焚賊舟十餘艘賊不得歸遂大敗
嘉靖三十二年癸丑三月賊犯青屯所焦墪百戶王河
禦戰死之
賊寇突犯河率隊長陳九等倉猝出禦戰歿於陣賊
遂掠下沙等處縱横海上莫有議擊者月餘去攻乍
浦
閏三月賊犯縣境
賊首鄧文俊林碧川沈南山等分衆劫掠
五月賊犯縣境
賊船一䑸自浙西流來過金山衛而東劫掠縣境府
同知都文奎敗賊於吳淞江又敗之於葉謝鎮寳山
洋
七月賊掠諸邨鎮
賊過柘林分掠各邨鎮其舟半泊曹涇之南半泊川
沙洪口
官兵敗賊於獨山
斬首千餘餘衆浮海東遁
十一月賊犯縣境
賊由漴缺登岸流劫木涇金山衛
嘉靖三十三年甲寅二月副總兵湯克寬擊賊於吳淞
江大敗之
斬首一百七十餘級
三月賊攻府城
賊過柘林掠蕭塘至曹涇越三日復還蕭塘官兵與
戰巡檢李叢禄死之賊渡浦踰瓜涇抵南倉副千戶
童元等率官兵禦之元力戰死賊遂攻南門殺縣丞
劉東陽燬軍儲南倉及居民廬舍四百餘間撫按登
城捍禦有一首跳躍侮詬教授韓崇福射殺之又發
二矢皆殪其魁賊乃退屯朱涇領兵官紀邦寧追及
之賊戰敗遁走是日復有賊自上海泗涇來者攻圍
東門官兵敵退之賊屯南倉走花涇參將湯克寬兵
備僉事任公環海防僉事董公邦政提兵擊之賊乃
退走南滙所大門墪地方
四月賊首王直等巢柘林
賊首王直與徐碧溪吳德宣等營柘林為巢窟聫絡
二百里如老鸛嘴七八團之間皆其部落之所屯聚
也
賊臨城下兵備僉事任公環總兵湯克寬擊走之
壬申賊五百餘人由上海陸路逼府東門兵備任公
環總兵湯克寬提兵擊走之癸酉復有自周浦來者
焚西門水次倉長橋民居悉為煨燼任公環統兵出
戰自辰至午轉戰至北門賊散去焚掠自北俞塘南
抵板橋七十餘里火三晝夜不絶甲戍西過廣富林
劫唐行鎮分掠朱家角沈巷林家角葑澳塘至青浦
奪漕船棄糧水中載所擄獲出海己卯賊八百餘人
自閔行抵西倉燒殘殆盡泊小横潦涇分劫泖濱東
自尤墪至吕巷西自章練塘至楊扇悉被焚掠未幾
復有賊自爛路港來者焚南門民房分一枝掠報國
寺為湯克寬兵所拒
五月賊攻府城官兵擊却之
戊戌朔賊七百餘人列陣南門西至長橋酋長四人
臨城城上發佛狼機斃其二鄉兵殺其一乃退入白
龍潭寺殺數百人次日劫金澤鎮辛丑復掠横潦涇
住平原邨丙午過章練塘入朱家角庚戌自楓涇抵
金澤鄉兵浙兵三百餘艘圍之馬家兜癸丑賊潰圍
走半入楓涇半出石湖橋山東省祭官孫鏜帥衆追
及度橋弦絶復張伏起無援與從者十人俱戰死賊
據上横涇中書馮豹家遣船據爛路港邀截避難者
鄉邨無完室
六月總兵湯克寬敗賊於葉謝
庚午賊載輜重行道經葉謝總兵湯克寬邀擊大破
之斬首四十餘級獲其七舟
七月賊首徐海巢柘林
賊首徐海既據柘林為巢穴未幾蔡廟八團之賊皆
來合之共為一巢搭厰舍為久居之計
八月賊攻青邨所金山衛
蔡廟港賊既併入柘林賊巢遂攻青邨所繼至之賊
登周公墪者千餘攻南滙所旋亦入賊巢與新至之
倭合攻金山衛皆為官軍敵退
九月柘林賊攻青邨所官兵擊走之
乙卯賊攻所城相持十日賊驅鄉民舁雲梯而進分
布四門為游兵二隊往來城下於東南隅吹海螺則
四面急攻城内矢石雨下殺傷頗多賊左挽牌右舞
刀躡梯若平步千戶陳元恩發矢中其吭有朱衣賊
乘騾行巡海塘元恩弟元思發神鎗殪之乃解去十
月乙亥賊以失利青邨使二十四人詐為疲弱以致
我師指揮徐承宗千戶葉緒出兵擊之誘入伏中僅
以身免
賊攻府城
時雨甚城西南隅崩推官吳時來撤戌士以箭弩手
數十人扼其衝夜選壯士取屋木立栅城外以衛修
城者單騎出南門督之黎明而畢三日城完賊亦尋
引去
十二月賊䧟青邨所
先是賊攻所城者數次官兵守備極嚴賊皆負傷而
走積忿詣柘林借兵二千來攻弗克賊亦計窮欲去
辛未雨雪竟晝夜賊以絮蒙首薄城會守門百戶之
伯有為賊所擄者賊令叩南門呼姪求入姪聞伯音
以繩下挽昏黑之際賊乘隙以登百戶首先被殺賊
遂入城焚劫居民爭出北門殺傷蹈籍積骸成丘後
三日民稍集賊又突至南門竄死北門者如前遂為
空城
三十四年乙卯正月老鸛嘴賊至與柘林賊合
賊攻金山衛
二月賊攻青邨所
翁時奬等擊敗之
把總金漢等邀擊賊於青邨大敗之
甲寅賊百餘人自桐鄉還過青邨把總金漢與千戶
陳元恩監生盛濟時邀擊大敗之斬首四十餘級
乙卯從南滙所北行把總婁宇盡殱之
柘林賊出掠官兵擊敗之
先是官兵出哨者設伏要路佯以弱兵挑賊賊弗顧
而東官兵擊之賊驚訝伏起翼擊賊遂敗走
三月總督尚書張公經統師來討賊
公督大兵駐府城欲為搗巢之舉賊紏川沙等巢分
番迭出張聲勢以恐我而實為且戰且走之計
賊攻金山衛總兵俞大猷擊敗之
柘林新至賊乘銳來攻守者發矢石禦之賊中傷者
甚衆乃解去既而又來攻大猷擊敗之俘斬二百有
竒
四月柘林賊分蹤出掠
賊知官兵將搗其巢乃分兵四出以牽制我師而川
沙之賊先屯老鸛嘴者以聲援不繼俱併入柘林
官兵擊賊於漕涇狼兵頭目鍾富等死之
辛未工部侍郎趙文華至松江祀海(文華以海濱多寇為壇於得勝)
(港望祭焉既恃寵眷又為分宜爪牙黷賄恣横東南苦之不减海寇云)時調至廣西兵
惟瓦氏最強總督尚書張公經以其未習地利不欲
輕試而文華思倖功瓦氏利賊貲亦樂戰遂激令進
兵至漕涇接戰不利賊圍之數匝頭目鍾富黃維等
一十四人俱死焉
五月川沙賊流劫諸邨鎮官兵邀擊之遊擊周藩戰死
戊戌川沙賊八百餘人劫閘港周浦車溝轉掠泗涇
北簳山僉事董公邦政遊擊將軍周藩把總婁宇引
兵追擊於朱涇軍半渡賊襲擊之藩被創墮水死軍
士死傷者幾二百人賊遂屯石塘橋流劫崑山石浦
諸鎮
賊犯青邨所
乙已賊舟三十餘艘突至攻青邨所不克遂焚舟登
岸肆掠
賊臨府城官兵擊走之
賊過南門至西倉欲攻城為保靖兵所敗而去
賊復巢柘林
賊自王江涇之敗皆遁出海新賊萬人復來據之未
幾風雨大作出海之賊覆溺幾盡其餘黨復巢焉
七月知府方廉計殺柘林賊千人
時賊巢甚熾廉遣諜投毒井中賊死者千餘人斬首
數百級
七月官兵擊賊於柘林海口敗之
時賊具舟五百艘出洋參將盧鏜備倭王沛武生朱
先追擊於柘林海口大破之擒斬六十八名顆僉事
董公邦政總兵俞大猷又擊敗之獲其九舟邦政又
敗之寳山洋斬首九十八級時柘林賊病疫死傷過
半而總督尚書張公經侍郎楊公宜浙江提督都御
史胡公宗憲調發水陸官兵分布按伏賊勢窮促乃
為遁歸之計
八月賊改屯陶宅
柘林賊出洋遭颶風飃溺備倭王世科把總(闕)等
乘勢追擊覆其巨艦斬首二百八十餘級賊勢且急
回柘林者九十八艘其走者又為嘉定縣丞張潮及
上海兵會勦滅之無遺回柘林賊焚舟登陸示無去
志僅存十二艘於海口冀我兵不為備也浙江提督
都御史胡公宗憲料其必走預遣備倭王沛等設伏
伺之賊果乘潮遁走沛等追及於金山海洋盡犂其
舟斬溺甚衆得脱者定海兵復遏之於近洋乃改屯
陶宅
九月官兵進搗陶宅賊巢指揮邵昇姚泓生員于岳俱
死之
昇等䧟陣殺賊賊已大敗乘勝進攻賊死守港岸昇
等身先士卒賊乘高刺下遂遇害死焉
十月陶宅賊如上海
陶宅之賊過青邨所而北官兵邀擊之遂走上海
三十五年丙辰二月賊首徐海復巢柘林
新場賊首陳東自燬其巢來與之合
賊分掠縣境
三月賊據蔡廟堡官兵會擊大敗之
時賊新至漴缺總督侍郎胡公宗憲令兵備任公環
會參將喬基共擊之賊逃入蔡廟廢堡環乃以把總
陳習攻東門車梁攻西門張惟孝攻西北顧鳴鵬攻
西南賊死守官兵攻之戰方酣王賓等兵潛從東北
入賊遂大敗悉斬之
賊自漴缺登犯佐擊將軍宗禮擊敗之
陶宅賊為官兵擊敗遁出海洋
總督侍郎胡公宗憲會浙直兵進搗陶宅賊巢大敗
之賊死者甚衆遁出漴缺外洋參將婁宇與把總王
應麟復敗之於九團洋俘斬踰百
僉事董公邦政擊賊於西菴平之
賊新至自金山登陸流劫至西菴總督侍郎胡公宗
憲檄邦政攻之賊大敗走匿法昌寺邦政復火攻之
斬馘無遺
漴缺賊合入乍浦
賊犯青邨所把總王應麟討平之
賊自青邨焚舟登陸應麟擊敗之賊匿民舍官兵復
火攻之賊突走為官兵所截不得去乃復匿民舍遂
悉斬之
五月賊攻府城官兵擊却之追戰於泖湖澱山湖皆破
之
賊數百人突至西南城下緣梯而上我兵矢石交發
擊殺五六十人賊乃遁去掠福田寺出泖湖把總劉
鏜指揮朱崑等水陸攻之連戰逐北及於章練塘馬
家兜皆大捷斬首五十六顆其别枝之在澱山湖朱
家角者兵備任公環松江府同知張大顯蘇州府同
知熊桴夾擊大破之斬首七十三級晦日賊攻府城
官兵迎擊之賊中砲死者數十人乃退如上海
七月賊首陳東葉明改屯吕巷巡按御史周公如斗督
諸軍擊走之
時賊首徐海屯乍浦遣陳東葉明屯吕巷牽制我師
總督侍郎胡公宗憲部署大兵期必勦滅而猶陽為
招撫以欵賊巡按御史周公如斗以賊不歸一卒難
就緒萬一有泄其機於賊者蘇松禍不訾矣嚴督海
防僉事董公邦政參將婁宇把總王應麟等分布要
害亟擊之連戰連捷賊敗衂死者甚衆初二日遁往
乍浦是役也賊既畏我兵之逼又利督撫之招相戒
而遁自是蘇松寧謐胡公宗憲更無北顧之慮以迄
成公云
按乙卯秋七月攻柘林賊方公廉時守松郡遣諜
毒賊巢中井死者千餘人乃丐者穆一郎與朱夫
力也一郎以五色粉墨塗面漆身為癩行乞賊中
因盡知賊衆寡所在以聞於官又與朱夫懷毒夜
納井中賊飲井水輙瞠目不能語土人通賊者告
賊飲於河故中毒不甚深然亦多死焉又張二郎
者善泅伏水中能月餘不食亦矯捷善走死地甲
寅應募詗賊數從水中鑿沉賊舟時偵其情形且
斬倭首以獻予之銀牌不受勞以酒肉則受寇平
論功應世襲百戶加以章服妻以伎女皆辭行乞
如初方公開府江南訪得之寺中伽藍祠下使領
所犒金終笑不受與飲食欣然謝而去竟莫解其
誰何人也故曰戰勝於謀則乞兒屠夫可以備行
陣
上海縣總論
上海與華亭同為雲間屬邑而形勝迥異守禦亦殊何
哉賊之來也多自吳淞江而西南不五十里為黃浦黃
浦逼近縣治賊至即抵城下矣然後分䑸循黃浦而南
或由吳淞江而西皆可達郡城是一郡之要害在上洋
上洋之要害在黃浦黃浦之要害在吳淞守吳淞江口拒賊
游守黃浦遏賊横渡庶幾免夫
上海縣境考
上海在府治東北故稱華亭海秦時為海鹽北境梁武
帝太清三年為前京縣地唐天寳中立華亭縣實為華
亭境宋神宗時海舶輻輳即其地立市舶提舉司及𣙜
貨場為上海鎮以地居海之上洋亦稱上洋元至元二
十三年分華亭東北五鄉建縣
東至川沙堡濱海五十里西至七寳鎮華亭縣界
三十六里南至閔行鎮華亭縣界七十二里北至栅
橋嘉定縣界一十八里東南至南滙所華亭縣界八
十里西南至莘莊鎮華亭縣界三十六里東北至吳
淞所嘉定縣界一十八里西北至蟠龍塘華亭縣界
一十四里自縣治至府城九十里
上海縣城池考
上海宋時特為海舶所駐之地元至元間開設縣治原
無城垣可守嘉靖三十二年邑人顧光禄從禮奏請築
城知府方廉知縣喻顯科始甃築之三十六年府同知
羅拱辰於城四門益以敵樓三楹沿城益以箭臺二十
座環濠益以土牆又於要害處益以高臺層樓
城
週圍凡九里高二丈四尺
池
東即黃浦西南北三方各闊六丈深一丈七尺
週圍瀠繞外通潮汐
陸門
六座東曰朝宗西曰儀鳳南曰跨龍北曰晏海
小東曰寳帶小南曰朝陽
水關
三座其東者跨肇嘉浜其在小東門者跨方浜
敵樓
四座
平臺
二座
箭臺
二十座
窩舖
七十八座
雉堞
三千六百九十五垜
按邑尚意氣喜事功志稱其流也失之夸迺東濱
大海易於致寇司民牧者其在移風俗嚴輿衛使
得道者多助乎甲寅寇至是邑然後侵郡城歷蘇
常鎮以及淮揚西則沿海至嘉興湖州民風之得
失關是邑之安危是邑之安危又關諸郡之治亂
也
上海縣備寇水陸路考
東濱大海
一由東門下黃浦入閘港五十里至南滙所一
由白蓮涇一由馬家浜至川沙堡皆濱海地方
西通華亭
其道有二一由龍華太平橋馬巷橋新橋七寳
龍歸菴泗涇洞涇至府城北門一由黃浦收閔
行入府城東門
北與嘉定為界
其道有三由北門出吳淞江歷柵橋南翔鎮以
至嘉定縣之南門者正道也水陸俱可行或由
西門歷盤龍黃渡或由東門歷黃浦江灣俱可
至嘉定乃間道也非正道也
西北與崑山為界
其道有二出北門由吳淞江柵橋西行至青浦
歷安亭港口夏駕浦口千墪漫水港新洋江至
崑山縣之東門者為水路由柵橋封家浜安亭
菉葭濱車塘吕巷至崑山縣東南門為陸路
東北抵吳淞所
由東門下黃浦出吳淞江沿江東北行五十里
出江口為大海吳淞所在焉
右水陸可通之道凡十有一其實江湖澤國四通
八達賊舟無處不可出沒不能一一而設備也惟
當摘其中之尤要者建寨柵剏團營專駐官兵以
為守禦之計其餘亦惟以遊兵行哨竒兵設伏輕
兵出襲焉斯可矣計邑之險要有五曰南滙曰黃
浦曰閔行曰烏泥涇曰唐行詳見各圖說於後
南滙所險要說
南滙所金山之中後所也下沙新場周浦八圑諸鎮舊
號富庶皆本所信地也嘉靖甲寅以來皆為寇賊巢窟
而所城孤立勢亦危矣乙卯歲嘗䧟於賊今設把總一
員常川駐劄為上洋外護然賊之犯上洋也悉自吳淞
江入黃浦逼臨城下南滙反在其外賊之來也惟慮我
兵自内迎擊之耳誠練精兵於此俟賊之隙銜枚襲之
賊可破也
南滙所城池考
南滙所係上海縣十九保地方在府城東北一百五十
里在青邨北五十里地形如犂狀突出洋中勢向東南
其三面皆海故謂之南滙觜島寇每察風色分䑸於羊
山焉蹟如東南風則此觜大&KR0008;口當羊山之衝如東北
風則此觜四五六團洪當馬蹟山之衝蓋各堡止防一
面而是堡獨三面受敵洪武十九年安遠侯經略海防
築堡以備島寇永樂十五年都指揮使谷祥增修弘治
初指揮使翁熊重葺
城
週圍九里一百三十步高二丈二尺
池
濠周於城闊二十有四丈深一丈七尺
陸門
四座上各有樓
水關
四座
角樓
四座
敵臺
四座
箭樓
四十座
窩舖
二十六座
雉堞
二千三十六垜
南滙所兵防考
守禦南滙中後千戶所
洪武二十年建即金山衛中後千戶所分置也隸中軍
都督府南至青邨界頭墪北至川沙界八墪各二十五
里面至海塘背至新場皆其信地千百戶所鎮撫司軍
器局廣儲倉俱在城内演武場在南門外
千戶四員
内考選掌印一員城操一員三巡一員屯局一員
百戶八員
内分委掌印一員陸路一員守堡一員其餘聽
差
鎮撫一員
共統官旗舍餘一千二百五十一員名俱聽掌
印千戶調度守城内有選鋒軍餘土兵共三百
名百戶一員訓練以備應援截殺之用汛時仍
於青邨川沙每處每日撥軍五十名不分晝夜
往來巡哨有警飛報總兵遊擊并青邨川沙互
為聲援該所為正兵左右為應兵沿海墪臺掌
印官選撥精壯軍餘每墪五名帶馬一匹住守
瞭望往來飛報以便策應
川沙堡險要說
川沙堡在南滙之北旱寨之南舊制南滙與吳淞所互
為應援然相去一百五十餘里又隔吳淞大江兵馬難
以急渡賊至飛報且弗能達况提兵策應乎嘉靖甲寅
賊據為巢與老鸛嘴柘林新場之賊相為犄角本鎮遂
成丘墟歲丁巳撫按奏請特為築堡以千戶一員守之
而隸於南滙把總深得防禦長策然歷年倭寇之來也
多自寳山登陸擄掠而南則旱寨川沙正當敵衝與南
滙青邨緩急又有間也軍餘百名弓兵八十名果足備
禦乎有事之時把總之兵豈肯棄南滙而守川沙乎今
以把總駐劄此堡與卒一千名戍守有事與旱寨互為
首尾庶氣勢聫絡事權歸一而且無推諉之患矣
川沙堡城池考
川沙堡在吳淞所南一百二十餘里北距旱寨嘉靖三
十六年巡撫都御史趙公忻巡按御史尚公維持兵備
熊公桴從邑人喬鏜(喬鏜字子聲詳見倭患事蹟)王潭建議題請興
築内設把總司守堡千戶公署百戶所軍器庫撫按行臺
鐘鼓樓社學下沙三場二場鹽課司南蹌巡檢司三林
莊巡檢司演武場
城
週違四里
門
四座
雉堞
一千二百九十三垜
川沙堡兵防考
川沙堡南至南滙六團五十里北至寳山六十里東至
海十二里西至上海縣治五十里皆其信地洪武時以
非險阻原無設兵嘉靖中倭人入寇乃築堡撥南滙千
戶一員督軍餘一百名守堡五十名守川沙窪口而隸
於南滙把總後以賊來登陸從寳山而南掠者川沙正
當其衝添設常川操練土客兵五百三員名戰馬二十
匹撥百戶二員專領訓練汛時仍於南滙寳山寨等處
每處每日撥發軍兵一百名不分晝夜往來哨探有警
飛報總兵遊擊南滙寳山寨并上海以為聲援該堡為
正兵左右為竒兵
黃浦險要說
按上洋之大水有二曰吳淞江曰黃浦(黃浦在郡南境逼近上海縣城)
(戰國時黃歇命工開鑿土人相傳稱為黃浦又以歇故或稱春申浦云)吳淞江自關橋
以西多瘀塞而不通凡太湖以南嘉杭湖之水悉入泖
湖從黃浦出海其流反疾故賊舟之入也或由綵淘港
以犯嘉定或由黃浦以犯上洋而吳淞江反為不便勢
使然也黃浦去縣城不二里賊易登犯萬一得入即横
行無忌矣守松之要莫如黃浦舍此更無港口可收泊
者必須大治兵船嚴為守備遏賊上游使不得入浦方
為上策然守浦之法不宜株守浦口必令一府兵船分
為三哨一守黃浦口以捍縣城一哨吳淞江中以備救
援一守吳淞江口使賊不得入江則闔郡寧息矣
閔行鎮險要說
閔行鎮在上海縣十六保横&KR0377;東濱於大浦當縣治西
南乃南滙陶宅諸處渡浦入府之通衢也往年島寇猖
獗當道嘗設兵守之蓋其地雖屬上洋而設守實為府
城捍衛計也且其南與葉謝相對屯兵於此可與葉謝
互為應援非特遙張聲勢而已
烏泥涇險要說
烏泥涇鎮在上海縣二十六保界華上二縣間嘗有田
父得古碑地名賓賢里當縣治正南與浦東三林塘
周浦鎮相望其地富饒可以屯結賊若自二鎮渡浦
而西即為縣治若入犯府治亦由此道故烏泥涇閔行
鎮均當設險匪直為縣治計實遏賊入郡城也
唐行鎮險要說
唐行鎮(唐行古稱横溪以其岸横泖也)在縣治西一百二十里西控泖
湖為吳門要衝縣之水次倉在焉屯兵守之可以遏南
北之衝也
上海縣巡司(弓兵數附)
南蹌巡司
洪武三年建於川沙地方設弓兵四十名往來巡邏
黃浦巡司
洪武六年建於黃浦之上閔行鎮設弓兵四十名
往來巡邏
三林莊巡司
洪武六年建於三林塘鎮設弓兵四十名往來巡邏
青龍鎮巡司
洪武七年建於青龍鎮設弓兵四十名往來巡邏
吳淞江巡司
洪武五年建於吳淞江北岸設弓兵四十名往來巡邏
新涇巡司
自元以來有之洪武六年建於二十九保新涇設
弓兵四十名往來巡邏
上海縣倭患事蹟
永樂二年甲申四月倭寇海濱
嘉靖三十二年癸丑二月賊破南滙所
自望日而後十日破賊城者再南滙被圍官兵望
風披靡奔竄幾盡有軍士李府者率其仲子香及
族丁三十人力戰斬首四十餘級賊退十里五軍稍
安乘勝追逐有賊酋長丈許聲若雷府邀之戰不三
合斬之於是賊相誡避焉翌日復戰又斬其先鋒二
人賊退走府追戰再勝之伏賊蝟起萬矢齊發父子
身無完膚俱歿於陣次年四月賊再犯香弟黍為哨
官年方舞象仰天祝曰為君父報不戴之讐在此舉
出戰獲三級以獻至夜賊潛布雲梯魚貫而上一賊
將登陴黍覺拔劍斬之下視賊且蜂集黍急推城垜
傾賊墮而死者數人城賴以全明日大戰殺賊無算
賊聞其名呼曰誰是李三郎黍挺身響應與賊鬭益
力卒為賊砲所斃
閏三月賊首鄧文俊等分掠縣境
四月賊首蕭顯焚掠縣境
蕭顯自浙至寳山肆掠通判劉本元統鎮江上海民
兵禦之癸未遇於連賓華橋大敗本元沉菰蘆中一
日夜僅免時上海未城縣尹遁走賊遂焚掠縣市去
五月賊首蕭顯焚縣治鎮撫胡賢指揮武尚文縣丞宗
鼇死之
賊衆三百餘人自漕涇普子廟登岸擄舟出閘港與
水軍遇於高昌渡我兵不利壬子賊千餘人從太平
寺驟至焚上海漕船飽掠出海丁巳賊自海口入合
周浦賊共三百餘艘寇縣浙江領坑兵指揮黎鵬舉
與鎮撫胡賢禦之鵬舉被鎗傷重賢力戰死焉賊乃
衝縣市焚治所鎮海衛指揮武尚文建平縣丞宗鼇
率家兵禦擊之尚文出東門遇賊游兵輙敗之乘勝
進攻過蔓笠橋賊伏兵猝起以利刃斷馬足馬蹷尚
文死之鼇亦戰死於縣南自是而後浦東沿海二百
餘里間新舊之賊往來絡繹無虚日矣
前鋒丁爵指揮袁(闕)追擊賊於清水窪力戰俱死之
六月官兵追擊賊首蕭顯大敗之
賊䧟上海縣而南鎮江衛知事吳宗德追之本縣水
兵據浦要賊驚潰爭舟溺死者不可數計守備解明
道蘇州府同知任環伏兵吳淞江口遣數舟誘敵賊
出海伏兵翼擊之追至寳山洋賊大敗俘斬九十九
名顆死海中者不與焉
賊破南滙所
賊焚掠縣境官兵擊却之
辛巳賊焚掠上海西境六合知縣董邦政追擊於小
灣敗之壬寅賊駕海舟入上海北宫前劫糧艘都司
韓璽與監生梁家棟帥兵力戰斬首八十有竒乃解
去知府方廉遂乘間築縣城撫按奏設海防道駐守
以董邦政為按察司僉事領之
十一月賊犯南滙所
三十三年甲寅正月賊首蕭顯攻縣城官兵擊敗之
辛丑蕭顯自崇明縣南沙突出駕七巨舟入吳淞江
夜泊宋家港分兵四劫崇明水兵船在東岸黎明接
戰黃浦中敗績顯遂逼縣東門穴民樓瞰城中攻城
甚急時城初築未固海防僉事董公邦政與署縣事
常州通判劉本學登陴督戰用神鎗手殺賊甚多出
兵斫營亦頗勝二月乙亥賊解圍去會兵備僉事任
公環統民兵三百僧兵八十來援賊舟泊黃浦者百
餘艘而自吳淞江南行者不計焉任公環勒兵戰於
葉謝鎮馬家浜斬獲頗多援兵不繼僧大有西堂天
移古峰等二十一人死焉任公環整師復進追擊於
五里橋習家墳皆大捷賊乃驚懼走據史家浜浙江
提督都御史王公忬遣都指揮盧鏜浮海至戰於界
浜焚賊七舟斬首八十餘級進搗賊巢大破之賊死
者無算其别䑸之在歸家港者任公環復大敗之賊
遁如浙西
三月賊首蕭顯據下沙新場
四月賊攻南滙所
時所城圮賊襲攻之哨官李黍挺身獨戰死焉
賊攻縣城
賊自嘉定而來
六月賊焚掠諸邨鎮
七月賊巢川沙
賊盤據川沙灣撤民房作營柵與柘林賊互為首尾
參將盧鏜進搗其巢遇伏力士丁千斤馬八百死焉
未幾分屯老鸛嘴襲我山東兵海防僉事董公邦政
率兵扼其北賊乃併入老巢
賊攻南滙所
八月賊攻南滙所官兵擊敗之
都司韓璽奉軍門檄討南滙賊會少林僧應募至遂
并統之以進焚其三艦辛巳戰於白沙灣斬賊首一
百餘級僧了心徹堂一峰真元乘勝深入被害
三十四年乙卯正月川沙賊攻南滙所
海防僉事董公邦政搗川沙窪賊巢破之
斬首五百餘級監生喬鏜率鄉兵追擊復大敗之
教授韓崇福敗賊於黃浦
崇福善騎射奉臺檄至黃浦守禦崇福所統不數百
人寇蜂至矢集舟如雨崇福弗動徐還射之無不命
中斬馘而旋督府上其功擢本府通判
三月賊圍縣城
賊五千餘人屯新場下沙千餘人屯閘港數千人屯
川沙俱進逼縣城時總督都御史張公經調集廣兵
湖兵萬人駐松江府城賊乃退入舊巢
賊復攻縣城官兵擊走之
壬寅倭賊數千人來攻縣城僉事董公邦政出師迎
擊有緋衣白馬賊衝擊甚銳甲士陳瑞挺戈獨鬭斬
之賊乃退瑞口銜賊首游浦而渡觀者壯焉董公邦
政立署為千戶
四月川沙賊遁出海官兵焚其巢
五月賊犯周浦閘港等處
戊戌原屯川沙窪賊復突犯周浦閘港車溝擄民舟過
黃浦分掠泗涇北簳山
總兵湯克寬敗賊於黃浦
辛酉倭寇三百餘人自南潯至葉謝鎮總兵湯克寬
與府同知都文奎逆擊於黃浦大勝之渡浦來援者
皆溺死
七月巡撫都御史曹公邦輔敗賊於雙溝
賊復巢川沙
九月官兵搗川沙賊巢擊走之
總督都御史楊公宜遣兵備副使任公環遊擊將
軍曹克新統川兵攻賊大敗之燬其巢賊遁至吳淞
所任公環復督舟師襲擊之斬獲大半餘黨遁走
清水窪
十月陶宅賊移屯周浦
壬戌朔賊自陶宅移屯周浦永定寺
閏十一月僉事焦公希程率川兵搗周浦賊巢大敗之
先是總督都御史楊公宜潛令武生胡亘朱先等設
伏賊巢約縱火為號命僉事焦公希程監督川兵與
遊擊將軍曹克新乘雪夜襲之亘等縱火焚賊巢賊
驚亂我兵四面伏起合擊大敗之斬首二百三十有
竒而賊巢燬焉
十二月官兵擊賊於新場土兵頭目田菑田豊等死之
兵備副使任公環率永順保靖土兵勦新場倭寇時
賊衆二千餘人皆伏不出而詐令人舉火於數里外
若將引去者土舍彭趐先入嘗之不見一人於是菑
等爭入賊伏發遂皆死之
三十五年丙辰正月賊首陳東巢新場與葉明合蹤參
將尚允紹等與戰於四橋死之
允紹自青邨巡徼猝與賊遇追至四橋賊衆並合叢
射殺允紹及指揮李田鮑東萊千戶郭勛崔彦章李
尚節李鼎百戶趙武陳清士卒四百人並戰歿焉
二月新場賊首陳東自燬其巢與柘林賊合
賊掠縣境
三月賊犯南滙所兵擊敗之
兵備副使任公環與參將婁宇相繼大捷
參將婁宇把總王應麟敗賊於九團洋
五月賊攻縣城
戊午朔賊舟五十餘艘從吳淞江入泊上海北宫作
雲梯攻城通判劉本學率縣人募死士固守積十七
日外援不至賊佯退乙亥夜半賊乘守懈潛登西南
隅守城卒楊鈿覺之大呼衆驚起賊刺鈿墮城下衆
發矢石擊賊退去初賊抵城下潮落濠可涉渡比去
則潮至矣賊衆盡沒濠中平旦為守城者澇斬其首
數十級梟示城上賊過浦望見之號泣而去自是邑
鮮倭患矣
按上海倭亂喬鏜慷慨尚義挺身擊賊倭薄川沙
鏜傾家財輸官為築城塞川沙窪口以防賊船收
泊又募鄉兵四百防禦出多斬獲鄉人賴焉同時
有盛濟時募兵二百保護新場皆海上精悍之士
赴敵善鬭號盛家兵後錄功為百戶辭不受又潘
元亦募兵三百俟倭至出擊輙殺之未幾卒其功
皆足多者故并及之
松江府土賊要害
華亭縣
出賊(就於本處聚劫)
朱涇
在縣治西南二十六里東通黃浦西通三泖南
可達海鹽平湖北可達蘇州嘉興為出賊淵藪
曹涇
在縣治東南七十里介於柘林金山之間為鹽
徒巢窟操艘出入波濤閑習如馭馬
上海縣
出賊(就於本處聚劫)
閘港
江南經略卷四下
