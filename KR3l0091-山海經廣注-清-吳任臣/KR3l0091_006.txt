山海經廣注卷六
仁和吳任臣注
海外南經
地之所載六合之間(郭曰四方上下為六合也)四海之内照之以日
月經之以星辰紀之以四時要之以太歲神靈所生其
物異形或夭或壽唯聖人能通其道(郭曰言自非窮理盡性者則不能原)
(極其情變)
海外自西南陬至東南陬者(郭曰陬猶隅也音騶)
結匈國在其西南其為人結匈(郭曰臆前胅出如人結喉也任臣案淮南子)
(海外三十六國自西南至東南方有結胷民羽民博物志云結胷國有滅蒙鳥江淹遂古篇結匈反舌)南
山在其東南自此山來蟲為蛇蛇號為魚(郭曰以蟲為蛇以蛇為魚)
(曰任臣案楊氏補注今嶺南呼蛇為訛或為茅鱓圖贊賤無定貢貴無常珍物不自物自物由人萬事皆然)
(豈伊蛇鱗)一曰南山在結匈東南比翼鳥在其東其為鳥青
赤(郭曰似鳬)兩鳥比翼(任臣案即蠻蠻也)一曰在南山東
羽民國在其東南其為人長頭身生羽(郭曰能飛不能遠卵生畫似仙)
(人也其任臣案博物志羽民國民有翼飛不遠多鸞鳥民食卵去九疑四萬三千里異林云羽民長頰鳥喙)
(赤目白首身有羽毛不能遠飛事物紺珠云羽民國在海東南崖巘間長頰鳥喙身生羽毛似人而卵生淮南)
(原道訓曰理三苗朝羽民注云南方羽國之民金樓子云舜時羽民獻火浣布顧氏說略曰舜時瑞事尤多羽)
(民等獻黃布火浣之𩔖楚辭仍羽人于丹邱兮王逸注即羽人國也高叔嗣詩宅並羽人邱孫綽賦仍羽人于)
(丹邱尋不死之福庭江淹遂古篇跋踵交脛與羽人兮圖贊曰鳥喙長頰羽生則卵矯翼而翔龍飛不遠人維)
(倮屬何狀之反)一曰在比翼鳥東南其為人長頰(郭曰啟筮曰羽民之狀鳥)
(喙赤目而白首)有神人二八連臂為帝司夜於此野(郭曰晝𨼆夜見任)
(臣案淮南子有神人連臂為帝候夜注云連臂大呼夜行圖贊曰羽民之東有神司夜二八連臂自相羈駕晝)
(𨼆宵出詭時淪化楊愼補注云南中蠻方或有之夜行逢之土人謂之夜遊神亦不怪也)在羽民東
其為人小頰赤眉(郭曰當脾上正赤色)盡十六人(郭曰疑此後人所增益語耳)
畢方鳥在其東青水西其為鳥人面一脚(任臣案抱朴子云枯灌化)
(形山䕫前跟石脩九首畢方人面即斯鳥也又韓子載師曠曰黃帝合鬼神于泰山之上駕象車而六蛟龍畢)
(方並轄淮南子云水出㒺象木生畢方意林曰木精畢方火精遊光廣雅曰土神謂之羵羊木神謂之畢方揚)
(雄蜀都賦獸則猶豰畢方疑非此劉會孟曰佛國鳥頻伽亦人面羽山之北有善鳴之禽亦人面鳥喙一足名)
(曰青鸐其聲似鐘磬笙竽又鴅鳥䳐鳥橐䨽鳬徯皆人面禽也與此𩔖)一曰在二八神東
讙頭國在其南其為人人面有翼鳥喙方捕魚(郭曰讙兜堯臣)
(有罪自投南海而死帝憐之使其子居南海而祠之畫亦似仙人也任臣案神異經曰驩兜氏鳥足仗翼而)
(行食魚不畏風雨有所觸死乃已博物志曰驩兜國其民盡是仙人帝堯司徒驩兜民常捕海島中人面鳥口)
(去南國萬六千里呂氏春秋云縳婁之陽禺驩兜之國多無君圖贊曰讙國鳥喙行則仗羽潛于海濱維食䄫)
(秬實維嘉榖所謂濡黍)一曰在畢方東或曰讙朱國
厭火國在其國南獸身黑色生火出其口中(郭曰言能吐火畫似)
(獼猴而黑色也厭任臣案博物志曰厭光國民光出口中事物紺珠云光民形如猿猴光出口中又云厭虎)
(獸似獼猴黑身口出火即此也本草集解曰南方有厭火之民食火之獸注云國近黑崑崙人能食火炭食火)
(獸名禍斗也圖贊曰有人獸體厥狀怪譎吐納炎精火隨氣烈推之無奇理有不熱又大秦國俗多奇幻口中)
(出火漢安帝永寧元年復有撣國來朝獻樂及幻人能變化吐火此魚龍曼衍之術非自然者也)一曰
在讙朱東
三株樹在厭火北生赤水上其為樹如栢葉皆為珠(任臣)
(案三株通作三珠淮南子云三珠樹在其東北方博物志云三珠樹生赤水之上吳淑事𩔖賦見三珠于赤水)
(植五柞於漢宮圖贊曰三珠所生赤水之際翹葉栢竦美壯若彗濯彩丹波自相霞映陶潛讀山海經詩粲粲)
(三珠樹寄生赤水隂亭亭凌風桂八幹共成林吳筠詩安得崑崙山偃蹇三珠樹褚禋詩誰謂重三珠終焉競)
(八桂張九齡詩側見雙翠鳥巢在三珠樹李白詩蒼蒼三珠樹王世貞詩赤水三珠樹高士廉集序獲十城之)
(珍搴三珠之樹又唐人號王勚兄弟為三珠樹皆本此留青日札云嶺南珠子樹其珠生蚌中蚌生于樹上綴)
(着不解而樹乃生海中石蜑戶鮫人往往泅水中鑿石得樹蓋亦珊瑚琅玕樹之𩔖比三珠樹較奇也王崇慶)
(釋義曰皆為珠謂其葉生如珠非眞有所謂珠也)一曰其為樹若彗(郭曰如彗星狀)
三苖國在赤水東(任臣案淮南子海外三十六國有二苖民路史作三鱙)其為人
相隨(郭曰昔堯以天下譲舜三苗之君非之帝殺之有苗之民叛入南海為三苖國任臣案劉會孟云)
(猶陸渾之族遷于伊州尚曰陸渾)一曰三毛國
臷國在其東(郭曰音秩亦音替朌任臣案國名記云經有巫人&KR2717;民臷民姓帝俊後廣韻有臷)
(國即此也)其為人黃能操弓射蛇(郭曰大荒經云此國自然有五榖衣服)一曰
臷國在三毛東(任臣案圖贊曰不蠶不絲不稼不穡百獸率儛羣鳥拊翼是號臷民自然衣食)
貫匈國在其東其為人匈有竅(郭曰尸子曰四夷之民有貫匈者有深目者有)
(長股者黃帝之德嘗致之異物志曰穿匈之國去其衣則無自然者蓋似效此貫匈人也任臣案河圖玉版)
(曰防風之二臣以刃自貫其心而死禹哀之乃拔其刃療以不死之草是為穿匈民然金樓子云帝舜九載貫)
(匈民獻珠鰕竹書黃帝五十九年貫匈氏來賓前此已有其國矣墨子蠻之𩔖八穿匈在其中臝蟲錄云穿匈)
(國在盛海東駱賓王露布反衝穿匈之域襲官帶以來王奇肱儋耳之民奉正朔而請吏)一曰在臷
國東
交脛國在其東其為人交脛(郭曰言脚脛曲戾相交所謂雕題交趾者也或作頸)
(其為人交頸而行也而任臣案淮南子作交股今名交趾東漢書男女同川浴故曰交趾禮三朝記云北發)
(渠搜南撫交趾范氏桂海虞衡志安南有播流山環數百里皆如鐵圍不可攀躋中冇土國惟一竅可入而常)
(自窒之人物詭怪不與外人通疑此即古交趾地若今之交趾其人百骸與華無異又李氏筆記云交趾人足)
(趾皆重起又張鏡心馭交記引經曰交趾其人交脛與本文略異)一曰在穿匈東(任臣案博)
(物志云交趾民在穿胷東沈佺期渡海詩嘗聞交趾郡南與貫匈連)
不死民在其東(任臣案楚辭何所不死長人何守淮南子海外三十六國有不死民又云飲氣)
(之民不死之野即此也江淹遂古篇云不死之國皆何因兮)其為人黑色壽不死(郭曰)
(有員邱山上有不死樹食之乃夀亦有赤泉飲之不老任臣案括地圖曰員邱之山上有赤泉飲之不死博)
(物志云員邱山有不死樹食之乃壽景純遊仙詩圓邱有奇草鍾山出靈液洛陽宮殿簿云明光殿前長生樹)
(二株晉華林園長生樹二株即不死樹也乂廣西柳州産苴草亦名不死草周髀算經曰中衡左右冬有不死)
(之草李石續博物志曰支國有活人草人死者將草覆面即活皆不死樹𩔖圖贊曰有人爰處員邱之上赤泉)
(駐年神木養命禀此遐齡悠悠無竟陶潛讀山海經詩自古皆有沒何人得靈長不死復不老萬歲如平常赤)
(泉給我飲員邱是我糧方與三辰遊壽考豈渠央)一曰在穿匈國東
岐舌國在其東(郭曰其人舌皆岐或云支舌也云任臣案淮南子東南方有反舌民注語不)
(可知而自相曉呂覽云反舌殊鄉之國東京賦重舌之人九譯僉稽首而來王王氏彙苑云反舌之國其人反)
(舌即此也拾遺記曰因霄之國人舌尖處倒向喉内亦曰两舌重沓玄覽云軒渠之西其民四舌而三瞳通考)
(謂之三童國亦此𩔖又案物理論舌主心由火旺于巳巳為蛇故蛇岐舌南方岐舌之民其亦火旺之象與路)
(史天皇頎贏而三舌是中國亦有岐舌者圖贊曰鑠金洪鑪灑成萬品造物無私各任所禀歸於曲成是見兆)
(朕)一曰在不死民東
崑崙墟在其東墟四方(郭曰墟山下基也思任臣案劉會孟云在烏藏山)一曰
在岐舌東為墟四方羿與鑿齒戰於壽華之野羿射殺
之(任臣案鴻烈解有鑿齒民即此高誘云鑿齒獸名齒長三尺其狀如鑿下徹頷下羿射殺之博物志曰羿)
(與鑿齒戰於疇華之野羿持弓鑿齒持矛羿殺之路史云堯殊鑿齒于疇華之野戮九嬰於凶水之上疇華即)
(壽華也青邱記東方澤疇華南方澤凶水圖贊曰鑿齒人𩔖實有傑牙猛越九嬰害過長蛇堯乃命羿斃之壽)
(華金薤琳瑯載昭仁寺碑云殄暴夀華之澤戮凶絶轡之野本此也)在崑崙墟東羿持弓
矢鑿齒持盾(郭曰鑿齒亦人也齒如鑿長五六足因以名云任臣案宛委餘編引經云鑿齒作)
(楯誤)一曰戈(郭曰未詳持任臣案一云鑿齒戈也)
三首國在其東其為人一身三首(任臣案抱朴子曰巢居野處獨目三首南)
(華經云有人三頭伺琅玕與玕琪子同此𩔖李時珍人傀論人具四肢七竅常理也而荒裔有三首比肩飛頭)
(垂尾之民淮南子云自西南至東南方為三頭民圖贊曰雖云一氣呼吸異道觀則俱見食則皆飽物形自周)
(造化非巧又博物志載蒙雙民二頭四手亦三首之屬也)一曰在鑿齒東
周饒國在其東其為人短小冠帶(郭曰其人長三尺穴居能為機巧有五榖)
(食也)一曰焦僥國在三首東(郭曰外傳云焦僥民長三尺短之至也詩含神霧曰從中)
(州以東西四十萬里得焦僥國人長一尺五寸也其任臣案通考云焦僥人長三尺穴居善游鳥獸懼焉地)
(草木冬落夏生竹書紀年堯二十九載焦僥氏貢沒羽帝王世紀舜時焦僥氏來貢沒羽馬融廣成頌云納焦)
(僥之珍羽謂此也漢明帝時西南國焦僥來貢獻安帝永初中焦僥種𩔖陸頼等舉種内附淮南子云焦僥曰)
(炎上林希逸列子注焦僥之尺五諍人之九寸圖贊曰犀籟舛吹氣有萬殊大人三丈焦僥尺餘混之一歸此)
(亦僑如又人之短者廣延國人長二尺張仲師長一尺二寸鵠國男女長七寸陳章與齊桓公所言是也鶴民)
(國人長三寸日行千里見窮神秘苑木多國長四寸李子敖長三寸三分黃帝時務光長七寸西京雜記云東)
(都獻短人五寸或云東郡送人長七寸名曰巨靈神異經曰西北荒中有小人長一寸朱衣玄冠較焦僥更異)
(也又案拾遺記遺池國陀移國人皆長三尺壽萬歲後漢書朱儒國人長三四尺洞冥記云勒畢國人長三尺)
(有翼或云三寸朝野僉載云留仇國人長三足二三寸職方外紀曰歐羅巴西海有小人國高不二尺跨鹿而)
(行鸛鳥嘗欲食之馬端臨云大秦有小人國軀纔三尺耕稼之時懼鸛所食大秦每衛助之北域本末記曰自)
(狄山北馬行一月為短人國長者不踰三尺北方呼為羊胞頭國然則人長三尺不獨焦僥也又焦僥或作憔)
(僥酉陽雜俎云李章武有人腊長三寸餘頭項中骨筋成就是憔僥國人)
長臂國在其東捕魚水中兩手各操一魚(郭曰舊說云其人手下垂)
(至地魏黃初中玄莵太守王頎討高句麗王宮窮追之過沃沮國其東界臨大海近日之所出問其耆老海東)
(復有人否曰常在海中得一布褶身如中人衣兩袖長三尺即此長臂人衣也任臣案淮南子海外三十六)
(國有脩臂民抱朴子云脩臂交股江淹遂古篇云長臂兩面即此也牛衷埤雅廣要曰長臂國在海之東其人)
(垂手至地又有長脚人常負之入海捕魚又博物志載一布衣從海浮出其身如中國人衣兩袖長二丈朱謀)
(㙔異林云長臂之國臂長丈餘身如中人圖贊曰雙肱三尺體如中人彼曷為者長臂之民脩脚是負捕魚海)
(濱梁簡文菩提樹頌穿胷鏤臆之首短身長臂之師)一曰在焦僥東捕魚海中
狄山帝堯葬于陽(郭曰呂氏春秋曰堯葬榖林今陽城縣西東阿縣城次鄉中赭陽縣湘亭)
(南皆有堯冡穀任臣案帝王世紀堯葬濟隂成陽西北四十里是為林墨子云堯葬蛩山之隂山陵考云堯)
(陵在東平州王充乃云葬崇山郡國志言濟隂郡成陽縣有堯冡皇覽冢墓記云堯冡在濟隂成陽續述征記)
(云小成陽在陽城西南半里許俗云囚堯城合諸說觀之要以為小成陽者近是餘皆儀墓爾)帝嚳葬
于隂(郭曰嚳堯父號高辛今冡在頓邱縣城南臺隂野中也音酷任臣案山陵雜紀云嚳葬頓邱宜陽)
(山陵考云帝嚳陵在滑縣東北七十里廣輿記大名府清豐縣有秋山帝嚳葬此山之隂圖贊曰聖德廣被物)
(無不懷爰乃殂落封墓表哀異𩔖猶然况乃華黎)爰有熊羆文虎(郭曰雕虎也尸子曰中黃)
(伯余左執大行之獶而右搏雕虎也)蜼豹(郭曰蜼獮猴𩔖而任臣案爾雅蜼卭鼻長尾)離朱(郭曰)
(木名也見莊子今圖作赤鳥)視肉(郭曰聚肉形如牛肝有两目也食之無盡尋復更生如故任臣案)
(謝肇淛五雜爼曰太平廣記載蕭静之掘地得物如人手&KR0796;而食之甚美遇一道士曰此肉芝也江鄰幾雜志)
(云徐稹于廬州河次得一小兒手無指懼而棄之亦肉芝也狄山視内蓋此𩔖又案白澤圖物如小兒手無指)
(者名封食之多力本草綱目云海中一種土肉正黑長五寸大如小兒臂有腹無口目有三十足可炙食文獻)
(通考云公孫淵時㐮平北市生肉各數尺有頭目口喙無手足而動搖西湖志董表儀撤屋掘土得一肉塊術)
(士云太歲也棄之又飛廉地囊形皆視肉𩔖也附記之以廣聞見劉會孟曰視肉猶南方無損獸南華逸篇云)
(人而不學謂之視肉學而不行謂之撮囊李斯云禽鹿視肉人面而能強行圖贊曰聚肉有眼而無腸胃與彼)
(馬勃頗相髣髴奇在不盡食人薄味)吁咽(郭曰所未詳也)文王皆葬其所(郭曰今文王墓)
(在長安鄗聚社中按帝王冢墓皆有定處而山海經往往復見之者蓋以聖人久於其位仁化廣及恩洽鳥獸)
(至于殂亡四海若喪考妣無思不哀故絶城殊俗之人聞天子崩各有立坐而祭醊哭位起土為冢是以所在)
(有焉亦猶漢氏諸遠郡國皆有天子廟此其遺象也任臣案今咸陽縣有周文王陵)一曰湯山
一曰爰有熊羆文虎蜼豹離朱&KR0008;久(郭曰&KR0008;久鴝鶹之屬任臣案&KR0008;久)
(即䳡鶹古字通見字義總略)視肉虖交(郭曰所未詳也)其范林方三百里(郭曰)
(言林汜濫布衍也任臣案范汜通)
南方祝融獸身人面乘兩龍(郭曰火神也神任臣案太公金匱南海名祝融越)
(絶云祝融治南方僕程佐之楚辭九歎云絶廣都以直指兮歷祝融於朱冥相如大人賦祝融驚而蹕御兮清)
(雰氣而後行揚雄河東賦服玄冥及祝融史記正義云南方炎帝之佐獸身人面乘两龍應火正也圖贊曰祝)
(融火神雲駕龍驂氣御朱明正陽是含作配炎帝列位于南)
山海經廣注卷六
