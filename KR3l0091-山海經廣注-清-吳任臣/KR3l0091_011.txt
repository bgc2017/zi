山海經廣注卷十一
仁和吳任臣注
海内西經
海内西南陬以北者
貳負之臣曰危危與貳負殺窫窳帝乃梏之疏屬之山
(郭曰梏猶繫縳也古沃切會任臣案文中子云疏屬之南汾水之曲即斯山也劉孟曰疏屬山今陜西延安)
(府綏德縣左思賦亦猶帝之解懸而與夫桎梏疏屬也張恊七命云解疏屬之拘王世貞寓言詩貳負殺窫窳)
(帝討羈石室栱拲錮其形千載鬱如腊謂此)桎其右足(郭曰桎械也)反縳兩手與
髮(郭曰并髮合縳之也)繫之山上木在開題西北(郭曰漢宣帝使人上郡發盤石)
(石室中得一人&KR0008;裸被髮反縳械一足以問羣臣莫能知劉子政按此言對之宣帝大驚於是時人争學山海)
(經矣論者多以謂是其尸象非真體也意者以靈怪變化論難以理測物稟異氣出于不然不可以常運推不)
(可以近數揆矣魏時有人發故周王冡者得殉女子不死不生數日時有氣數月而能語狀如廿許人送詣京)
(師郭太后愛養之恒在左右十餘年太后崩此女哀思哭泣一年餘而死即此𩔖也任臣案圖贊曰漢擊盤)
(石其中則危劉生是識羣臣莫知可謂博物山海乃奇王充論衡云董仲舒覩重常之鳥劉子政曉貳負之尸)
(李商𨼆啓共工蚩尤之輩與貳負同袍王世貞𩔖雋序貳負見表于中山三觴流蹟于洛水盧柟放招賦貳負)
(反縳石室圜且又酬德賦緩貳負之虐械啓華表之靈思又詩貳負縳暝間石室梏兩足指此也又獨異志載)
(劉歆司疏屬之尸須七歲女子以乳之即變為人帝如其言遂能應對故慱物策云取女乳而疏屬之尸可語)
(辭亦誕矣宛委餘編云劉向識貳負桎梏之尸蓋僵尸數千年不朽者也今鄩溪水側有重人穴穴中有僵尸)
(不知年載又記云人以五月五日生者尸不腐皆此之𩔖)
大澤方百里羣鳥所生及所解(郭曰百鳥於此生乳解之毛羽任臣案竹書)
(紀年王北征流沙積羽千里即此圖贊曰地號積羽厥方百里羣鳥雲集鼔翅雷起穆王旋軫爰策騄耳)在
鴈門北鴈門山鴈出其間在高柳北(任臣案江淹别賦遼水無極鴈山參)
(雲吳淑鴈賦入梁州而逾塞過高柳而知門一統志鴈門山在代州北三十五里鴈出其門故名一名鴈門塞)
(今有鴈門關隋有鴈門縣)
高柳在代北(任臣案水經注高柳在代中其山重巒叠巘霞舉雲高連山𨼆𨼆東出遼塞徐陵勸進元)
(帝表高柳生風扶桑銜日庾信宿國公碑名雄高柳又趙廣碑南臨高柳楊烱孔子碑映高柳而對扶桑即斯地也)
后稷之葬山水環之(郭曰在廣都之野)在氐國西
流黃酆氏之國(任臣案一本作豐)中方三百里(郭曰言國城内任臣案淮南)
(子流黃沃民在其北方三百里羅泌國名記云流黃辛姓在三巴之東)有塗四方(郭曰塗道任)
(臣案圖贊曰城圍三百連河此戎動是塵昏蒸氣霧重焉得遊之以遨以縱)中有山在后稷
葬西(任臣案劉會孟云太昊初國于此)
流沙出鍾山(任臣案流沙即鳴沙界其地人馬踐之有聲括地象曰水有懸泉之神山有鳴沙之)
(異王制西不盡流沙禹貢西被于流沙宋玉招魂篇西方之害流沙千里晉書曰弱水出流沙流沙與水同行)
(也在西海郡北雍大記曰鳴沙山在河州衛城南七里一名沙角山沙如乾糠天氣清朗時沙鳴聞于城内水)
(經流沙地在張掖居延縣東北五代史云瓜州南十里有鳴沙山冬夏殷殷有聲如雷蔡沈書傳曰河州西八)
(十里其沙隨風而行故曰流沙方勻云西安州即唐鹽州西至流沙六日沙深細沒馬脛無水源即乾沙耳二)
(日至西海沈括記鄜延西北有范河即淖沙也北人謂之活沙人馬履之外皆動如人行幕上其下足處甚堅)
(若遇其一䧟則人馬駝車應時皆沒或謂此即流沙也路史亦謂之神沙圖贊曰天限内外分以流沙經帶西)
(極頽塘委蛇注於黑水永溺餘波又嶺海異聞云萬里長沙在萬里石塘東南即流沙河也疑此為流沙之下)
(流)西行又南行崑崙之墟西南入海黑水之山(郭曰今西海居)
(延澤尚書所謂流沙者形如月生五日也慎云謂形如半月也唐詩江畔洲如月闕)(任臣案楊)
東胡在大澤東
夷人在東胡東
貊國在漢水東北地近於燕滅之
孟鳥(郭曰亦鳥名也)在貊國東北其鳥文赤黃青東鄉(任臣案釋義云)
(孟鳥上無所因而獨當紀事之一意其羣聚若犬國與)
海内崑崙之墟在西北(郭曰言海内者明海外復有崑崙山任臣案王崇慶云疑其)
(重出恐非有二崑崙)帝之下都崑崙之墟方八百里高萬仞(郭曰皆謂)
(其墟基廣輪之高庳耳自此以上二千五百餘里上有醴泉華池去嵩高五萬里蓋天地之中也見禹本紀)
(任臣案卞洲記云崑崙有三角正北曰閬風巔正西曰玄圃臺正東曰崑崙宮神異經曰崑崙有銅柱焉其高)
(入天所謂天柱也圍三千里圓如削江淹遂古篇云崑崙之墟海此間兮去彼宗周萬二千兮)上有木
禾長五尋大五圍(郭曰木禾榖𩔖也生黑水之阿可食見穆天子傳任臣案淮南子崑崙)
(其高萬一千里百一十四步三尺六寸上有木禾其修五尋李善云禾木生而王木衰而死故曰木禾抱朴子)
(云崑崙上有木禾高四丈九尺事物紺珠云木禾二月生八月熟張衡思玄賦發昔夢於木禾兮榖崑崙之高)
(岡張景陽七命云大梁之黍瓊山之禾注云瓊山禾即崑崙木禾也亶爰子齊山賦云澹容與以邅㢠廻兮仰木)
(禾焉是㐮柳宗元詩披山窮木禾駕海踰蟠桃圖贊曰崑崙之陽鴻鷺之阿爰有嘉穀號曰木禾匪植匪萟自)
(然靈播王圻續通考云明始興令甘應隆言其遠祖掘地得石甕發之有物數百枚長三寸餘上下膚如榖形)
(去膚熟之直是大米後食者皆百二三十歲嘗讀圖經稱崑崙有木禾食者得上壽豈其餘粒耶又飛廉草亦)
(名木禾食之身輕延壽與此同名異實)面有九井以玉為檻(郭曰檻欄南任臣案淮)
(子崑崙旁有九井玉横維其西北之隅呂氏春秋云崑崙之井)面有九門門有開明獸
守之百神之所在在八隅之巖(郭曰在巖間也山任臣案靈寳經曰五安鎮)
(玄嶽高峙崑崙閬風黃老為治葛洪枕中書云崑崙玄圃金為墉城四方千里城上安金臺五所玉樓十二瓊)
(華之屋紫翠丹房七寳金玉積之連天巨獸萬尋靈香億千西王母九光所治羣仙無量也)赤水之
際非仁羿莫能上岡之巖(郭曰言非仁人及有才藝如羿者不能得登此山之岡嶺)
(巉巖也羿嘗請藥西王母亦言其得道也羿一或作聖任臣案路史堯命羿去下地之難號仁羿楊慎)
(補注云古謂有才藝者為羿非必指有窮之君也)
赤水出東南隅以行其東北西南流注南海厭火東(任臣)
(案郡縣釋名曰赤水衛城南有赤水河一名赤虺河源出芒郭)
河水出東北隅以行其北西南又入渤海又出海外即
西而北入禹所導積石山(郭曰禹治水復決疏出之故云導河積石任臣案漢書)
(西域傳河有兩源一出葱嶺一出于闐于闐在南山下其河北流與葱嶺河合東注蒲昌海蒲昌海一名鹽澤)
(即泑澤也又復潛行地下南出積石為中國河蔡沈云積石在金城郡河關縣又古之言河源者不一元都實)
(以河出火敦腦兒明宗泐親至其地復云出赤拔必列山要皆崑崙之異名也爾雅注引經云河出崑崙西北)
(隅)
洋水(郭曰音翔淮任臣案穆天子傅庚辰濟于洋水即斯水高誘南注云洋水經隴西氐道東至武都)
(為漢陽)黑水出西北隅以東東行又東北南入海羽民南
弱水青水出西南隅以東又北又西南過畢方鳥東(郭曰)
(西域傳烏弋國去長安萬五千餘里西行可百餘日至條枝國臨西海長老傳聞有弱水西王母云東夷傳亦)
(曰長城外數千里亦有弱水皆所未見也淮南子云弱水出窮石窮石今之西郡那冉盖其派别之源耳任)
(臣案今溜山四面濱海小溜無慮三千舟行遇風入溜即溺土人曰此弱水三千也)
崑崙南淵深三百仞(郭曰靈淵)開明獸身大𩔖虎而九首皆
人面東嚮立崑崙上(郭曰天獸也銘曰開明為獸禀資乾精瞪視崑崙威振百靈任臣)
(案駢雅云虎大而長尾曰酋耳長尾而五采曰騶吾九首而人面曰開明圖贊云開明天獸禀兹乾精虎身人)
(面表此傑形瞪視崑山威懾百靈劉基樂府曰指揮開明闢帝關又抱朴子稱崑崙有神獸獅子辟邪天鹿焦)
(羊之屬五城十二樓下有青龍白虎蜲蛇明不獨開明也)
開明西有鳳凰鸞鳥皆戴蛇踐蛇膺有赤蛇
開明北有視肉珠樹(任臣案淮南子增城九重珠樹在其西列子蓬萊之山珠玕之樹叢)
(生李時珍以為珠樹即琅玕樹也蓋古人謂石之美者多謂之珠廣雅稱琉璃珊瑚皆為珠是已然下文復有)
(琅玕樹不應前後異稱且更叠見所未敢信也又案熊大古冀越集云嘗見蜑人得珠子樹數擔田藝衡日札)
(亦以嶺南有珠子樹又海外經有三珠樹則珠樹當自是一種豈即王子年所謂珍林者歟吳淑珠賦云曾城)
(列樹開明廣植梁簡文南郊頌序珠樹素禽越火枝之地王勃九成宮頌沼分瑶水花跨珠林顧起元壯遊歌)
(金芝何翩翩珠樹何扶疎張仲素晏瑤池賦翩翩三鳥拂珠樹以相隨楊維禎小游仙詩錦駝鳥鳴珠樹林黃)
(道周詩珊瑚生海中珠樹出危嶺許景樊望仙謠三花珠樹春雲香本此又王充論衡云珠樹似珠非真珠也)
文玉樹(郭曰五采玉樹色任臣案王嘉拾遺記曰崑崙山第六層有五玉樹蔭翳五百里夜至水上)
(其光如燭括地象曰崑崙墟北有玉樹淮南子云有玉樹在赤水之上抱朴子云崑崙有珠玉樹沙棠琅玕碧)
(瑰之樹玉李玉瓜玉桃每風起珠玉之樹枝條花葉互相扣擊自成五音又揚雄甘泉賦翠玉樹之青葱師古)
(注云玉樹集衆寳為之漢武故事云上起甲帳乙帳前庭種玉樹三輔黃圖云甘泉宮北有槐樹今謂玉樹紀)
(少瑜詩玉樹起千層曹植詩綠蘿緣玉樹庾闡詩玉樹標雲翠蔚梁劉七舉亦曰玉樹青葱所說不同未知所)
(指也又黃氣陽精經曰諸天人悉採珠玉之華以拂日月之光雲笈七籖云眞人星圍七百七十里玄冥星圍)
(八百里中有玉樹赤實金翅之所棲復云流汨之池廣千里中有玉樹其說似近誕也)玕琪樹(郭曰)
(玗琪赤玉屬也吳天壐元年臨海郡吏伍曜在海水際得石樹高二尺餘莖葉紫色詰曲傾靡有光彩即玉樹)
(之𩔖也于其两音文任臣案爾雅東方之美者有醫無閭之珣玗琪焉說玗琪石之似玉者穆天子傳云重)
(&KR0008;氏之所守曰玗琪徼尾駢雅曰長瑻玗琪美玉也神異經曰瀛洲之山有琪樹瑤草武伯奮詩琪樹年年玉)
(葉新黃姬水職貢圖箴苕華玗琪王氏大和山賦玑瑻玗琪盧柟賦瑤碧之草玗琪之樹圖贊曰文玉玗琪方)
(以𩔖叢翠葉猗萎丹柯玲瓏玉光争煥彩艷火龍楊慎補注云玗琪即珊瑚樹未審是非也又孫綽賦琪樹璀)
(璨而垂珠明皇歌云庭前琪樹已堪攀此蓋泛指雜樹也又六朝事迹言寶林寺前有琪樹疑亦同名而異物)
(者)不死樹(郭曰言長生也西任臣案鴻烈解玉樹璇樹不死樹在崑崙洛陽記云明光殿前長生)
(木樹二枝林中記云金華殿後有長生樹世謂之西王母長生樹皆不死樹也張衡思玄賦登䦘風之層城兮)
(搆不死而為牀徐陵天台碑不死之草猶稱南裔長生之樹尚挺西崑謂此圖贊曰萬物暫見人生如寄不死)
(之樹壽蔽天地請藥西姥烏得如羿)鳳凰鸞鳥皆戴&KR0008;(郭曰音戈盾也)又有離朱
(任臣案一名離俞)木禾栢樹甘水(郭曰即醴泉也)聖木(郭曰食之令人智聖也任臣)
(案圖贊曰醴泉睿木養靈盡性增氣之和祛神之冥何必生知然後為聖)曼兊(郭曰未詳)一曰挺
木牙交(郭曰淮南作旋樹旋玉𩔖也)
開明東有巫彭巫抵巫陽巫履巫凡巫相(郭曰皆神醫也世本曰巫)
(彭作醫楚辭曰帝告巫陽巫任臣案中天佚典巫彭問沈淵格天之道又云帝偕彭造濟之陽呂氏春秋許)
(愼說文張季明醫說皆云巫彭初作醫盧柟放招賦云太卜巫彭路史云黃帝命巫陽主筮蘇軾文公碑謳吟)
(下遣招巫陽王世貞挽歌仰問巫陽師安能為我權又離閔云招徐吾使獄余兮巫陽据而見逮顧起元賦帝)
(閽狺狺在鬱蕭兮孰召歲崇與巫陽蠛蠓集云緘悲歸來兮卜巫陽又彙苑巫陽天帝之女也主巫余寅同姓)
(名錄曰海内西經開明東有六巫皆神醫也大荒西經豐沮玉門有十巫升降靈山中有兩巫彭兩巫抵疑非)
(一人是以叠見而各處一山)夾窫窳之尸皆操不死之藥以距之(郭曰)
(為距却死氣求更生)窫窳者蛇身人面貳負臣所殺也(任臣案圖贊曰窫窳)
(無罪見害貳負帝命羣巫操藥夾守遂淪溺淵變為龍首)
服常樹(郭曰服常木未詳東任臣案淮南子沙棠琅玕在崑崙服常疑是沙棠)其上有三
頭人伺琅玕樹(郭曰琅玕子似珠爾雅曰西北之美者有崑崙之琅玕焉莊周曰有人三頭遞)
(卧遞起以伺琅玕與玗琪子謂此人也名任臣案淮南子云南方有鳥名為闕天為生食闕樹瓊枝以璆琳)
(琅玕為實天又闕生離珠一人三頭遞卧遞起以伺琅玕也黃道周表大臣近而小臣親即伺鳳凰琅玕之實)
(稽瑞錄云人伺琅玕闕送洪範本此圖贊曰服常琅玕崑山奇樹丹實珠離綠葉碧布三頭是伺遞望遞顧拾)
(遺記云崑崙有璆琳琅玕之玉荀子注崑崙山有琅玕樹琅玕蓋石似珠者可為冠冕之飾禹貢雍州厥貢惟)
(璆琳琅玕張衡四愁詩美人贈我金琅玕𫝊玄西長安詩羽爵翠琅玕李白詩鳳凰不啄粟所食在琅玕本草)
(謂之青珠别錄謂之石珠或謂之石闌干)
開明南有樹(任臣案淮南子綘樹在崑崙南)鳥六首蛟(郭曰蛟似蛇四脚龍𩔖也)蝮
蛇(任臣案爾雅蝮蛇博三丈首大如擘疏云江淮以南曰蝮江淮以北曰虺本草序云鱗屬卵生而蝮蛇胎)
(産)蜼豹鳥秩樹(郭曰木名未詳)于表池樹木(郭曰言列樹以表池即華池也)誦
鳥(郭曰鳥名形未詳也)鶽(郭曰雕也穆天子傳曰爰有白鶽靑雕音竹筍之筍任臣案字或去鳥易射)
(隼于高墉)視肉
山海經廣注卷十一
