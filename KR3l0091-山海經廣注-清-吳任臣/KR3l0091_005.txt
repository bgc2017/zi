山海經廣注卷五
仁和吳任臣注
中山經
中山經薄山之首(任臣案封禪書華山以西名山七薄山其一焉薄山即襄山也徐廣曰蒲)
(坂縣有襄山應劭云在潼關北十餘里)曰甘棗之山(任臣案括地志云蒲州河東縣雷首山一)
(名中條一名歴山亦名首陽山亦名蒲山亦名襄山一名甘棗山亦名猪山又水經注引經薄山作蒲山甘棗)
(作甘桑)共水出焉(郭曰音恭)而西流注于河其上多杻木其下
有草焉葵本而杏葉(郭曰或作楛葉)黃華而莢實(任臣案如莢薺之實周禮)
(莢物是也)名曰籜(郭曰他落反)可以已瞢(郭曰音盲瞽任臣案瞢目不明也瞍號天瞢)
有獸焉其狀如&KR3495;鼠而文題(郭曰&KR3495;鼠所未詳音虺字亦或作虺任臣案&KR3495;鼠)
(集韻作&KR3495;注云獸名)其名曰㔮(郭曰音那或作熊也&KR0008;任臣案羣書鈎玄云古熊字作與㔮字相)
(近古音略曰㔮又音熊)食之已癭(任臣案集韻曰㔮獸似鼠斑頭食之明目與此略異草木子云)
(阻氣多癭)
又東二十里曰歴兒之山其上多橿多櫔木(郭曰音厲)是木
也方莖而員葉黃華而毛其實如揀(郭曰揀木名子如指頭白而粘可以)
(浣衣也音練或作簡金任臣案爾雅翼曰揀實名鈴子)服之不忘
又東十五里曰渠豬之山其上多竹渠豬之水出焉而
南流注于河其中是多豪魚狀如鮪(郭曰鮪似鱣也)赤喙尾赤
羽可以已白癬
又東三十五里曰葱聾之山其中多大谷是多白堊(任臣)
(案本草白堊白善土也邯鄲者為上)黑青黃堊(郭曰言有雜色堊也)
又東十五里曰涹山(郭曰音倭)其上多赤銅其陰多鐵
又東七十里曰脫扈之山有草焉其狀如葵葉而赤花
莢實實如㯶莢(郭曰今㯶木莢似皂莢也莢任臣案事物紺珠云植楮實如棕㯶棕同)名
曰植楮可以已癙(郭曰癙病也淮南子曰狸頭已癙也任臣案正韻云癙憂病詩云癙憂)
(以痒)食之不眯
又東二十里曰金星之山多天嬰其狀如龍骨(任臣案龍骨出)
(晉地川谷及太山巖雷斆曰細文廣者雌骨粗文狹者雄骨)可以已痤(郭曰癰痤也任臣案說)
(文云小腫也一曰癤也才何反)
又東七十里曰泰威之山其中有谷曰梟谷其中多鐵
(郭曰或無谷字)
又東十五里曰橿谷之山其中多赤銅(郭曰或作檀谷之山)
又東百二十里曰吳林之山其中多葌草(郭曰亦菅字任臣案爾)
(雅白華野菅說文云菅茅也在傳雖有絲麻無棄菅蒯詩經東門之池可以漚菅陸璣曰似茅而滑澤無毛柔)
(韌宜為索葌菅古字通)
又北三十里曰牛首之山(郭曰今長安西南有牛首山上有舘下有水未知此是非)
(南任臣案金陵亦有牛首山徐陵表望牛頭方稱天闕是同名者也)有草焉名曰鬼草
其葉如葵而赤莖其秀如禾服之不憂(任臣案合歡蠲忿萱草忘憂此)
(其𩔖也圖贊曰焉得鬼草是樹是萟服之不憂樂天儀世如彼滚舟任波流滯)勞水出焉(任臣案說)
(文澇水如扶風鄠北入渭一統志澇水源出浮山縣西入汾河)而西流注于潏水(郭曰音如)
(譎詐之譎山任臣案水經注潏水即巢山之水也水源東南出巢東谷北逕浮山東又西北流與勞水合一)
(統志潏水源出龍角山字林曰潏水出杜陵縣)是多飛魚其狀如鮒魚食之已
痔衕(任臣案屠本峻海錯疏飛魚頭大尾小有肉翅一躍十餘丈林邑圖記曰飛魚身圓長丈餘羽重沓)
(翼如山蟬出入羣飛游翔翳會張駿飛魚贊飛魚如鮒登雲游波楊慎異魚贊曰飛魚身圓長丈餘登雲游波)
(形如鮒翼如輕蟬翔泳俱仙人寗封曾餌諸著藻灼灼千載舒酉陽雜爼云朗山浪魚長一尺能飛飛則凌雲)
(息歸潭底一統志陜西鄠縣澇水出飛魚狀如鮒食之已痔疾也)
又北四十里曰霍山(郭曰今平陽永縣廬江灊縣晉安羅江縣河南鞏縣皆有霍山明山)
(以霍為名者非一矣案爾雅大山繞小山為霍霍任臣案霍山甚多最大者衡山一名霍山白虎通云之為)
(言護也太陽用事護養萬物也漢武帝移南岳于天柱山遂以天柱山為霍山廬江之霍山也爾雅北方之美)
(有霍山之珠玉焉平陽之霍山也經所紀疑是此山水經注霍太山上有飛廉冢山上有廟甚虚鳥雀不棲其)
(林猛虎常守其庭劉會孟云山西霍州霍山今為中鎮固禹貢之岳陽也)其木多榖有獸焉
其狀如狸而白尾有鬛名曰朏朏養之可以巳憂(郭曰謂畜)
(養之也普昧反安任臣案駢雅曰朏朏蒙頌皆貍屬也麟書云得朏朏與之遊而釋我之憂)
又北五十二里曰合谷之山是多薝棘(郭曰未詳音瞻任臣案薝棘)
(木名一音膽說文云金谷多薝棘又篇海引經作爾谷山)
又北三十五里曰陰山(郭曰亦曰險山)多礪石文石(郭曰礪石石中磨者)
少水出焉其中多彫棠其葉如榆葉而方其實如赤菽
(郭曰菽豆大任臣案通志略海棠子名海紅其狀如梨如櫻桃亦此𩔖也赤菽赤小豆)食之已聾
(任臣案草木子曰風氣多聾)
又東北四百里曰鼓鐙之山多赤銅有草焉名曰榮草
其葉如柳其本如鷄卵(任臣案揚雄解嘲云四皓采榮於南山)食之已風
凡薄山之首自甘棗之山至于鼓鐙之山凡十五山六
千六百七十里歴兒冢也其祠禮毛太牢之具縣以吉
玉(郭曰縣祭山之名也見爾雅之任臣案祭山曰&KR1297;縣或&KR1297;或縣置于山)其餘十三山者
毛用一羊縣嬰用桑封瘞而不糈桑封者桑主也方其
下而銳其上而中穿之加金(郭曰言作神主而祭以金銀飾之也公羊傳曰虞主)
(用桑或作玉)
中次二經濟山之首曰輝諸之山其上多桑其獸多閭
麋其鳥多鶡(郭曰似雉而大青色有毛勇徤鬭死乃止音曷出上黨也任臣案鶡似雉而大或)
(以為黃黑色鷙鳥之暴疏者也每所攫撮應爪摧衂同𩔖有被侵者輒往赴救之一死乃止曹植賦雙戰不隻)
(僵是也爾雅翼曰黃帝之戰以鵰鶡鳶為旗幟趙武靈王製鶡冠以表武士東都賦云武夫皆戴鶡又鶡冠子)
(居山以鶡為冠漢世常用之顔師古云俗為鶡鷄黃覇乃以為鳳凰故張敞譏之圖贊曰鶡之為鳥同羣相為)
(畸𩔖彼侵雖死不避毛飾武士兼厲以義)
又西南二百里曰發視之山其上多金玉其下多砥礪
即魚之水出焉而西流注于伊水
又西三百里曰豪山其上多金玉而無草木
又西三百里曰鮮山(任臣案事𩔖賦注引此作鱗山)多金玉無草木鮮
水出焉而北流注于伊水其中多鳴蛇其狀如蛇而四
翼其音如磬見則其邑大旱(任臣案張衡南都賦其水蟲則有蠳龜鳴蛇吳淑蛇)
(賦音如磬聲即此也圖贊曰鳴化二蛇同𩔖異狀拂翼俱游騰波漂浪見則並災或淫或亢)
又西三百里曰陽山多石無草木陽水出焉(任臣案水經注陽水)
(出陽山陽谿世人謂之太陽谷水)而北流注于伊水其中多化蛇其狀
如人面而豺身(任臣案豺狼屬爾雅豺狗足月令仲秋豺祭獸)鳥翼而蛇行(任臣)
(案廣雅曰中央有蛇焉人面豺身鳥翼蛇行其名曰化蛇)其音如叱呼見則其邑大
水
又西二百里曰昆吾之山其上多赤銅(郭曰此山出名銅色赤如火以)
(之作刀切玉如割泥也周穆王時西域獻之尸子所謂昆吾之劒也越絶書曰赤堇之山破而出錫若耶之谷)
(涸而出銅歐冶子因以為純鈎之劒汲郡冢中得銅劒一枝長三尺五寸乃今所名為干將劒汲郡亦皆非鐵)
(也明古者通以錫雜銅為兵器也多任臣案相如子虚賦其石則琳琘昆吾楊慎曰流州積石其名曰昆吾)
(鍊之成鐵以作劒光明成水精石盖鐵卝也應即此又十洲記昆吾割玉刀周穆王時西域所獻列子穆王得)
(昆吾之劒切玉如泥六帖云穆王征西土得昆吾劒疑所稱非内地郭以為即斯山所未詳也拾遺記云昆吾)
(山其下多赤金色如火黃帝於此煉石為銅越王採金鑄之以成八劒之精圖贊曰昆吾之山名銅所在切玉)
(如泥炙有光彩尸子所嘆驗之彼宰)有獸焉其狀如彘而有角其音如號
(郭曰如人號哭)名曰蠪蚳(郭曰上已有此獸疑同名見任臣案五侯鯖云蠪蚳似九尾狐而年豐)
(又事物紺珠云龍蚳獸似狐九首九尾見則豐稔十年是合蠪姪為一物也誤矣駢雅曰蠪蚳角彘也)食
之不眯(任臣案程良孺曰耳鼠不睬蠪蚳不眯)
又西百二十里曰葌山(郭曰音間)葌水出焉而北流注于伊
水其上多金玉其下多青雄黃有木焉其狀如棠(任臣案爾)
(雅杜赤棠白者棠)而赤葉名曰芒草(郭曰音忘名任臣案即莽草俗䒽草)可以
毒魚
又西一百五十里曰獨蘇之山無草木而多水
又西二百里曰蔓渠之山(任臣案水經蔓渠山在南陽縣西)其上多金
玉其下多竹箭伊水出焉而東流注于洛(郭曰今伊水出上洛盧氏)
(縣熊耳山東北至河南洛陽縣入洛出任臣案淮南子云伊水出上魏山禹貢合註云伊水陸渾山一統志)
(曰伊水源出盧氏縣悶頓嶺流經嵩縣洛陽偃師縣界入於洛)有獸焉其名曰馬腹其
狀如人面虎身(任臣案駢雅虎而人面曰馬腹)其音如嬰兒是食人(任臣)
(案陶弘景刀劒錄漢章帝建初八年鑄一金劒投伊水中厭人膝之怪水經注中廬縣疎水中有物如三四歲)
(小兒鱗甲如鯪鯉膝頭似虎掌爪常沒水中出膝頭小兒不知欲取戲弄便殺人名為水唐形狀與馬腹頗𩔖)
(又襄沔記中廬有涑水注于沔此水有物啖人名水虎盛氏荆州記云生得者摘其鼻厭可小小便名曰水盧)
(合諸書觀之水唐水盧水虎其為馬腹異名審矣今恒星經緯圖大火宫有馬腹星豈此獸亦應列宿耶然復)
(有馬尾星疑非謂此又暌車志言峽江水中有物頭似狻猊而無足自頸以下如疋練喜食馬土人謂之馬皮)
(婆名與此小𩔖附記之)
凡濟山經之首自輝諸之山至于蔓渠之山凡九山一
千六百七十里其神皆人面而鳥身祠用毛(郭曰擇用毛色)用
一吉玉投而不糈
中次三經萯山之首曰敖岸之山(郭曰或作獻萯音倍)其陽多㻬
琈之玉其陰多赭黃金神熏池居之(任臣案圖贊云泰逢虎尾武羅人面)
(熏池之神厥狀不見爰有美玉河林如蒨盧柟蠛蠓集云熏池訶䖔謂此也)是常出美玉(郭曰)
(或作石)北望河林(任臣案張衡思玄賦怬河林之蓁蓁兮即此)其狀如蒨如舉
(郭曰說者云蒨舉皆木名也未詳蒨音倩如任臣案蒨染綘草也紫赤色舉櫸柳大者連抱數仞蒨如舉言)
(其一望蔚葱有如丹青樹然)有獸焉其狀如白鹿而四角名曰夫諸
(任臣案駢雅曰鹿四角而白為夫諸麟書云夫諸横流天戒㒺憂玄覽作夫&KR0008;)見則其邑大水
又東十里曰青要之山(任臣案十道志青要山名強山劉會孟云在河南府新安縣西)
(北二十里)實維帝之密都(郭曰天帝曲密之邑)北望河曲(郭曰河千里一曲一直也)
是多駕鳥(郭曰未詳也或曰駕宜為駕駕鵝也音加白任臣案相如上林賦駕鳥屬玉子虛賦弋)
(鵠連駕鵝玄覽云海東青食駕鵝後世駕鵝隊取此名之蓋即野鵝也爾雅謂之鵱鷜駕亦有作駕者見陶氏)
(本草注左傳榮成伯名駕鵝駕平聲又名勝志作青要山多駕鳥)南望墠渚(郭曰水中小洲名渚)
(墠音填也或任臣案楊慎竒字韻引此作撣陼古音略又作禪諸作禪渚水經注云渚水上承陸渾縣東禪)
(渚渚左原上陂方十里佳饒魚蕇世謂此澤為慎望陂)禹父之所化(郭曰鯀化於羽淵為黃熊)
(今復云在此然則一已有變怪之性者亦無往而不化也任臣案寤凡云人之化者鯀化黃熊望帝化杜鵑)
(褒君化龍牛哀化虎黃母化黿徐君化魚路史注云今陸渾東有禪渚即&KR1360;化之所河南密縣亦有羽山&KR1360;化)
(羽淵一或在此神則無不在也)是多僕纍蒲盧(郭曰僕纍蝸牛也爾雅曰蒲盧者螟蛉也任)
(臣案蝸牛一名蚹蠃一名螔蝓形似蛣蝓但頭皆負殼爾蒲盧細腰蟲俗呼蠮螉取桑上之螟蛉為子爾雅故)
(分二種非即螟蛉也鄭玄注中庸復以為土蠭更非)䰠武羅司之(郭曰武羅神名也䰠即神字)
(任臣案世本夏有武羅國琴志有夏臣武羅與神同名盧柟滄溟賦云武羅屏首以蝹身帝江䠞足而歛翼)
其狀人面而豹文小腰而白齒(郭曰或作首)而穿耳以鐻(郭曰)
(鐻金銀器之名未詳也音渠髽任臣案五音集韻云鐻耳環與璖同左思魏都賦首之豪鐻耳之傑)其
鳴如鳴玉(郭曰如人鳴玉佩聲鳴任臣案圖贊曰有神武羅細腰白齒聲如珮以鐻貫耳司帝密)
(都是宜女子)是山也宜女子(任臣案淮南子青要玉女䧏霜神也本此傅會之)畛水
出焉(郭曰音軫青任臣案水經注畛水出新安縣要山今謂之彊山)而北流注于河
其中有鳥焉名曰鴢(郭曰音窈窕之窈即任臣案爾雅鴢頭鵁一作投&KR0008;此也江東謂)
(之魚鵁張萱彙雅曰鴢鳥𩔖鴨而有文彩不能行多溷野鴨羣中浮游)其狀如鳬青身而
朱目赤尾食之宜子(郭曰朱淺赤也年任臣案文獻通考建炎二十七鄱陽有妖鳥鳬)
(身鷄尾長喙方足赤目止于民屋疑是此鳥不知者以為妖也圖贊曰鴢鳥似鳬翠羽朱目既麗其形亦竒其)
(肉婦女是食子孫繁育)有草焉其狀如葌(郭曰菅似茅也即任臣案詩露彼菅茅葌)
而方莖黃華赤實其本如藁本(郭曰根似藁本亦香草任臣案藁本似芎藭)
(淮南云亂人者若藁本之于芎藭)名曰荀草(郭曰或作苟草)服之美人色(郭曰令人)
(更美艷徐任臣案一統志青要山有草黃華赤實服之益人色炬事物原始云美顔多食青要草即此也圖)
(贊曰荀草赤實厥狀如营婦人服之練色易顔夏姬是艷厥媚三遷)
又東十里曰騩山(郭曰音巍東任臣案水經注強山阜即騩山)其上有美棗
(任臣案爾雅紀壺棗以下十一種又郭義恭廣志有狗牙鷄心羊角獼猴赤心三星駢白諸名復有氐棗夕棗)
(虚棗棠棗之𩔖不能悉舉)其陰有㻬琈之玉正回之水出焉(任臣案俗謂之)
(彊川水)而北流注于河其中多飛魚其狀如豚而赤文服
之不畏雷(任臣案劉曾孟云雷之形亦如彘形)可以禦兵(任臣案圖贊曰馬腹之物人面)
(似虎飛魚如豚赤文無羽食之辟兵不畏雷鼔)
又東四十里曰宜蘇之山其上多金玉其下多蔓居之
木(郭曰未詳中任臣案木居蔓草之非木名也)滽滽之水出焉(郭曰音容經任臣案水)
(作庸庸出河南垣縣俗謂之長川水)而北流注于河是多黃貝
又東二十里曰和山其上無草木而多瑶碧實惟河之
九都(郭曰九水所潛故曰九都)是山也五曲(郭曰曲回五重即任臣案帝王世紀云東首)
(陽山也五曲水經注作五典誤)九水出焉合而北流注于河(任臣案酈道元云今)
(首陽東山無水以應之當是今古世懸川域改狀)其中多蒼玉吉神泰逢司之
(郭曰吉猶善也之任臣案三才圖會作泰䙜事物紺珠云泰䙜司吉善神緯書云䙜黃萯山之神能動天地)
(冠編二十二姓紀有泰逢氏注云和山為河之九都吉神泰逢寄精之所馮氏雜錄曰泰逢吉神也居和山五)
(曲王文禄補衍云泰逢出萯山郁離子曰泰逢起風&KR1052;號行雨指此也)其狀如人而虎尾
(郭曰或作雀尾)是好居于萯山之陽(任臣案學海曰今東陽有萯山一云倍尾山世紀云)
(即東首陽山)出入有光泰逢神動天地氣也(郭曰言其有靈爽能興雲雨也)
(夏后孔甲田于萯山之下天大風晦冥孔甲迷惑入于民室見吕氏春秋任臣案通鑑循蜚紀泰逢氏沒為)
(河神司之于萯山之陽出入有光路史夏后氏游畋黃萯之顔天風晦冥遇神䙜而迷文心雕龍云夏甲畋于)
(東陽東音以發謂此事耳圖贊曰神號泰逢好遊山陽濯足九州出入流光天氣是動孔甲迷惶釋義曰今深)
(山有燐火夜中望之明滅倏忽出入有光無乃𩔖是)
凡萯山之首自敖岸之山至于和山凡五山四百四十
里其祠泰逢熏池武羅皆一牡羊副(郭曰副謂破羊骨磔之以祭也見周)
(禮音悃愊之愊中任臣案周禮大宗伯以疈辜祭四方何注云披牲胸分曰疈詩經不圻不副副訓劈副疈)
(古字通也)嬰用吉玉其二神用一雄鷄瘞之糈用稌
中次四經釐山之首(郭曰音狸)曰鹿蹄之山(任臣案寰宇記云鹿蹄山在宜)
(陽縣西南三十里俗名非山亦名縱山水經注云其山陰則峻絶百仞陽則原阜隆平)其上多玉
其下多金(任臣案寰宇記云上多美玉下多黃金)甘水出焉(任臣案水經甘水出南山)
(甘谷北逕秦文王萯陽宫又北逕甘亭昔夏啓伐扈作誓于是亭酈道元注云甘水發于鹿蹄山東麓)而
北流注于洛(任臣案一統志今甘水在河南府西南四十里下流入澗水味最甘美)其中
多泠石(郭曰泠石未聞也泠或作涂者任臣案泠當作冷滑石小青黃者也又作涂以下有涂石誤)
(移此)
西五十里曰扶豬之山其上多礝石(郭曰音耎今鴈門山中出礝石白者)
(如水水中有赤色者碝任臣案禮記士佩瓀玫相如子虛賦石武夫即此)有獸焉其狀如
貉而人目(郭曰貉或作&KR0008;古字東任臣案爾雅貈子貆注云雌者名&KR2903;今江呼貉為&KR2543;&KR2328;也貈即)
(貉)其名曰䴦(郭曰音銀或作麋貉任臣案黃氏紺珠云䴦如人目)號水出焉而
北流注于海(任臣案水經注洛水又與虢水會水出林禇之山疑此扶豬之譌)其中多
礝石(郭曰言亦在水中)
又西一百二十里曰釐山(任臣案名勝志釐山在嵩縣西)其陽多玉其
陰多蒐(郭曰音搜茅蒐今之蒨草也染任臣案爾雅茹蘆茅蕙李巡云一名茜可以綘鄭風縞衣茹)
(藘又曰茹藘在眅即此草)有獸焉其狀如牛蒼身其音如嬰兒是食
人其名曰犀渠(任臣案駢雅牛音如嬰兒曰犀渠)滽滽之出焉而南流
注于伊水(任臣案水經注云即今之王母澗也出陸渾縣西南)有獸焉名曰&KR0008;(郭曰)
(音蒼頡之頡豽任臣案水烏龍骨之𩔖)其狀如獳犬而有鱗其毛如彘鬛
(郭曰生鱗間也賦任臣案獳犬怒犬也范槲蜀都云呌窱之獳)
又西二百里曰箕尾之山多榖多涂石其上多㻬琈之
玉
又西二百五十里曰柄山其上多玉其下多銅滔雕之
水出焉而北流注于洛其中多羬羊有木焉其狀如樗
其葉如桐而莢實其名曰苃(任臣案事物紺珠曰苃木如樗葉如桐莢實)可
以毒魚(郭曰苃一作艾)
又西二百里曰白邊之山其上多金玉其下多青雄黃
又西二百里曰熊耳之山(郭曰今在上洛縣南耳任臣案河圖括地象曰熊山地)
(門也其精上為畢附耳星盛弘之荆州記南修縣北有熊耳山山東西各一峯傍疎南北望之若熊耳開山圖)
(曰地皇興于熊耳山山書云上有丹青之樹服之可成仙禹貢合註曰熊耳山有三一在陜州東一在宜陽漢)
(光武破赤眉積甲與熊耳山齊者也一在盧州兩峯相並如耳禹貢導洛處也又眉州亦有熊耳山蜀志望帝)
(以褒斜為前門熊耳靈關為後戶蓋指眉州之熊耳)其上多漆其下多㯶浮濠之
水出焉而西流注于洛其中多水玉多人魚有草焉其
狀如蘇而赤華(任臣案蘇一名桂荏生池中者為水蘇一名鷄蘇無紫色不香者名野蘇)名
曰葶䔭(郭曰亭寧盯矃二音)可以毒魚(任臣案駢雅曰植楮可以已癙葶䔭可以毒魚又南)
(方有醉魚草莖如黃荆七八月開花成穗紅紫色漁人采以毒魚亦葶䔭𩔖也一名摝木)
又西三百里曰牡山其上多文石其下多竹箭竹䉋其
獸多㸲牛羬羊鳥多赤鷩(郭曰音閉即鷩雉也任臣案周禮注音鼈)
又西三百五十里曰讙舉之山雒水出焉(任臣案魚豢云漢火行忌)
(水去洛水而加佳疑雒非古本考左傳楚子伐陸渾之日遂至于雒周禮職方氏其川榮雒則古有其文矣不)
(自漢昉也)而東北流注于玄扈之水(任臣案顓頊得河圖于玄扈之水一統志玄扈)
(水在永寧縣西五十里)其中多馬腸之物(任臣案蔓渠山馬腹一本作馬腸又事物紺珠)
(云馬腸人面虎身音如嬰兒豈即一物耶又馬腸亦草名葉似桑但非在水者疑非是)此二山者
洛間也(郭曰洛水今出上洛縣冡嶺山河圖曰玄扈洛汭謂此間也任臣案冢嶺即讙舉)
凡釐山之首自鹿蹄之山至于玄扈之山凡九山千六
百七十里其神狀皆人面獸身其祠之毛用一白雞祈
而不糈(郭曰言直祈禱)以彩衣之(郭曰以彩飾鷄)
中次五經薄山之首曰苟牀之山(郭曰或作苟林山)無草木多
怪石(郭曰怪石似玉也書曰鉛松怪石也)
東三百里曰首山(任臣案山在襄城縣南五里史記申公曰天下名山八而三在外域五在)
(中國皆黃帝所游首山其一也名勝志云縣西諸山直接嵩華而實起于此故名首山有聖泉出山上)其
隂多榖柞草多㭉芫(郭曰㭉山薊也芫華中藥山任臣案本草木一名山薑一名連陶)
(𨼆居云有兩種白术葉大有毛赤术葉細小苦其生平地而肥大者名楊抱薊今呼為馬薊芫花一名赤芫一)
(名杜芫根名黃大戟玉篇謂之杬木)其陽多㻬琈之玉木多槐其隂有谷
曰机谷多&KR2095;鳥(郭曰音如鉗釱之釱)其狀如梟而三目有耳其音
如錄食之已墊(郭曰未聞地任臣案字彙引經云&KR2095;鳥狀如鳬音以犬从鳥又曰&KR2095;以烏三)
(目有耳音如豕食之亡熱音代从鳥从大彼此互有異同未識所据也明獻帝江漢賦鶑一足而&KR2095;三目兮本)
(此)
又東三百里曰縣斸之山(郭曰音如斤斸之斸)無草木多文石
又東三百里曰葱聾之山(任臣案中山經岐山騩山豐山女几山葱聾山各二皆異)
(地同名)無草木多&KR3793;石(郭曰未詳)
東北五百里曰條谷之山其木多槐桐其草多芍藥&KR1666;
冬(郭曰本草經曰&KR1666;冬一名滿冬今作門俗作耳爾任臣案爾雅蘠靡虋冬李時珍曰蘠靡乃營實苗雅)
(指為門冬蓋錯簡也博物志天門冬曰郄休一名顛棘抱朴子云或名地門冬或名筵門冬在東岳名淫羊藿)
(在中岳名天門冬在西岳名菅松在北岳名無不愈在南岳名百部又麥門冬秦名羊韭齊名愛韭楚名馬韭)
(越名羊蓍一名忍冬二種無名滿冬者景純不知何据而云)
又北十里曰超山其隂多蒼玉其陽有井冬有水而夏
竭(任臣案釋義曰冬有水氣專藏也夏反竭氣他泄也是恒而失恒)
又東五百里曰成侯之山其上多櫄木(郭曰似樗樹材中車轅吳人呼)
(櫄音輴車或曰輶車語任臣案集韻櫄即椿也禹貢作杶左傳作槆云椿樗栲漆相似如一)其草多
芃(任臣案詩芃芃其麥芃芃其苗注長大也又正韻芃草盛貌都不言為草名考本草雷斆云秦芃取左文)
(列為秦治疾右文列為芃發足氣則芃疑芃字之譌也未詳是非芃音交)
又東五百里曰朝歌之山谷多美堊
又東五百里曰槐山谷多金錫
又東十里曰歴山(任臣案濟南有歴山蒲州有歴山舜耕之處漢志充縣亦有歴山)其
木多槐(任臣案蘇頌云槐有數種葉大而黑名櫰槐晝合夜開名守宫槐葉細而青綠但謂之槐别錄)
(曰槐實生河南平澤)其陽多玉
又東十里曰尸山多蒼玉其獸多麖(郭曰似鹿而小黑色任臣案蘇頌)
(曰𩔖麂而大者名麖一統志云梧州有靈麖三足)尸水出焉南流注于洛水其
中多美玉
又東十里曰良餘之山其上多榖柞無石餘水出于其
隂而北流注于河乳水出于其陽而東南流注于洛(任臣)
(案水經洛水又東得乳水注云水北出良餘山南南注于洛)
又東南十里曰蠱尾之山(任臣案水經注作蟲尾)多礪石赤銅龍
餘之水出焉而東南流注于洛(任臣案水經洛水又東會于龍餘之水)
又東北二十里曰升山其木多榖柞棘其草多藷藇(任臣)
(案即薯蕷吳普本草云一名藷署一名兒草一名修脆齊魯曰山芋鄭越曰土藷秦楚曰玉延蘇頌云江閩人)
(單呼為藷音若殊亦曰山藷稱名不同語有輕重耳後以唐代宗名預改為署藥又以宋英宗諱署更名山藥)
蕙(郭曰蕙香草也)多寇脱(郭曰寇脱草生南方高丈許似荷葉而莖中有瓤正白零桂人植而日灌)
(之以為樹也嘉任臣案爾雅疏引此作冠脫蓋離南草也一名活莌謨曰白瓤中藏脫木故亦名通脫蘇頌)
(云又名倚商陳氏云俗名通草)黃酸之水出焉而北流注于河其中多
琁玉(郭曰石次玉者也荀卿曰琁玉瑶珠不知佩音旋任臣案韻譜本義琁與璿同美玉也漢安帝紀)
(琁璣玉衡)
又東十二里曰陽虚之山多金臨于玄扈之水(郭曰河圖曰蒼)
(頡為帝巡狩登陽虚之山臨于玄扈洛汭靈龜負書丹甲青文以授之出此水中也任臣案一統志陽虚山)
(在河南永寧縣西五十里一名陽峪曹學佺名勝志云玄扈水出永寧之陽虚山)
凡薄山之首自苟林之山至于陽虚之山凡十六山二
千九百八十二里升山冢也其祠禮太牢嬰用吉玉首
山䰠也其祠用稌黑犠太牢之具蘖釀(郭曰以蘖作醴酒也)干儛
(郭曰干儛萬儛干楯也)置鼓(郭曰擊之以儛)嬰用一璧尸水合天也(郭曰天神)
(之所馮也)肥牲祠之用一黑犬于上用一雌鷄于下刉一牝
羊獻血(郭曰以血祭也刉猶刲也周禮曰刉咡奉犬牲)嬰用吉玉彩之(郭曰又加以繒)
(綵之飾也)饗之(郭曰勸強之也特牲饋食禮曰執奠祝饗是也)
中次六經縞羝山之首曰平逢之山(任臣案圖經郟山在河南郡西南逶)
(邐至城北二里曰芒山一名北邙一名平逢山又别本作平蓬)南望伊洛東望榖城之
山(郭曰在濟北榖城縣西黃石公石在此山下張良取以合葬耳任臣案一統志榖城山在河南府西北)
(五十里連孟津縣界舊名替亭山瀍水出此)無草木無水多沙石有神焉其
狀如人而二首名曰驕蟲是為螫蟲(郭曰為螫蟲之長任臣案聞見彙)
(考作蟜蟲事𩔖賦注引經云嬌蟲是長螌蟲盧柟泰宇賦挫陸吾而阤驕蟲謂此也)實惟蜂蜜之
廬(郭曰言羣蜂之所舍集蜜赤蜂名種任臣案蜜蠟蜂禮記謂之&KR2222;最小者為石蜜凡三王元之蜂記蜂)
(廬始營必造臺擁王居臺上言有君臣之禮也吳淑蜂賦云結廬于逢山之側本此)其祠之用一
雄鷄禳而勿殺(郭曰禳亦祭名謂禳却惡氣也)
西十里曰縞羝之山無草木多金玉
又西十里曰廆山(郭曰音如瓌偉之瓌)其隂多㻬琈之玉其西有
谷焉名曰雚谷其木多柳楮其中有鳥焉狀如山雞而
長尾赤如丹火而青喙名曰鴒䳩(郭曰鈴要二音渠任臣案駢雅曰䳋鴒)
(䳩山雞屬也睿宗江漢賦云&KR3084;似魚而䳩似雞兮鼈入洳而為蛤)其鳴自呼服之不眯
交觴之水出于其陽而南流注于洛俞隨之水出于其
陰而北流注于榖水(任臣案俞隨水世謂之孝水潘岳西征賦澡孝水以濯纓嘉美名之)
(在兹酈道元云是水在河南城西十餘里故吕恍曰孝水在河南也)
又西三十里曰瞻諸之山(任臣案一統志引經作瞻渚之山名勝志引經作擔堵之)
(山)其陽多金其隂多文石㴬水出焉(郭曰音謝作任臣案水經注謝水)
而東南流注于洛少水出其隂而東流注于榖水(郭曰世謂)
(之慈澗澗任臣案少水今在河南新安縣東一十二里東流入名勝志云金水發源新安縣東南流與少水)
(同入澗水)
又西三十里曰婁涿之山無草木多金玉瞻水出于其
陽而東流注于洛(任臣案水經注惠水東南流與瞻水合即此水也)陂水出于
其隂(郭曰世謂之百荅水豫任臣案水經注及蔡沈書傳引此作波水周禮州其浸波溠禹貢滎波既)
(猪)而北流注于榖水其中多茈石文石
又西四十里曰白石之山(任臣案一統志白石山在澠池縣東北二十三里龜山白)
(玉經云白石山瓊秀長明之天是三十六洞天之一又事物紺珠云白石山周七十里在和州孔曄會稽記剡)
(縣七十里亦有白石山是異地同名者也)惠水出于其陽而南流注于洛(任臣)
(案水經注洛水自枝瀆又東出關惠水右注之世謂之八關水)其中多水玉澗水出于
其陰(郭曰書曰伊洛瀍澗云任臣案水經澗水出新安縣白石山蔡氏書傳新安之東澗水出焉至南)
(而入于洛)西北流注于榖水其中多麋石櫨丹(郭曰皆未聞任臣案眉)
(麋古字通麋石疑石之列文如眉者猶嬰石以嬰帶文而名也櫨丹亦疑丹臒丹粟𩔖)
又西五十里曰榖山其上多榖其下多桑爽水出焉(郭曰)
(世謂之紵麻澗爽任臣案水經注榖水又東北逕函谷關城東右合桑之水孫汝箋云本為爽水曰桑爽水)
(者誤矣)而西北流注于榖水其下多碧綠(任臣案亦石綠𩔖)
又西七十二里曰密山(郭曰今滎陽密縣亦有密山疑非也)其陽多玉其
隂多鐵豪水出焉而南流注于洛(任臣案水經注斷神水又東北經神迹亭)
(東又北謂之豪水)其中多旋龜其狀鳥首而鼈尾其音如判木
(任臣案圖贊曰聲如破木號曰旋龜修辟似黽厥鳴如鳲人魚𩔖䱱出于洛伊)無草木
又西百里曰長石之山(任臣案一統志云即南寧府鳴石山也計道里甚遠乃志之誤)
無草木多金玉其西有谷焉名曰共谷多竹共水出焉
(任臣案水經注洛水又東共水入焉)西南流注于洛其中多鳴石(郭曰晉永康元)
(年襄陽郡上鳴石似玉色青撞之聲聞七八里今零陵泉陵縣永正鄉有鳴石二所其一狀如鼔俗因名為石)
(鼔即此𩔖也劉任臣案景純江賦云鳴石列于陽渚浮磬肆乎隂濱會孟曰歸德有鼔山鼓鳴則起兵齊地)
(記云城東祠山有石鼓將有寇難則鳴後秦記曰天水冀地石鼔鳴野吳興記曰長城有夏架山石鼓盤石為)
(足聲如金鼓鳴則三吴有兵一統志城固縣有石鼔在褒水中擊之有聲又成都石磬山擊之聲聞數里東昌)
(高唐山巖高百餘仞扣之聲甚清越號鳴石山述異記曰洞庭山東有石樓樓下有兩石扣之清越所謂神鉦)
(者凡此皆鳴石之屬也圖贊曰金石同𩔖潛響是韞擊之雷駭厥聲遠聞苟以數通氣無不運)
又西一百四十里曰傳山無草木多瑶碧厭染之水出
于其陽而南流注于洛其中多人魚(任臣案水經注伊水又東北流注于)
(洛水鯢魚有四足出伊水也司馬遷謂之人魚徐廣曰人魚似魚而四足即鯢魚朱謀㙔箋云山海經厭染之)
(水多人魚不云伊水豈古今相沿并厭染之水名伊水乎)其西有林焉名曰墦冡(郭曰)
(音番)谷水出焉而東流注于洛(郭曰今榖水出榖陽谷東北至榖城縣入洛河任)
(臣案水經榖水出弘農黽池縣南墦塚林榖陽谷一統志榖水在永寧縣北七十里楊衒之伽藍記云扶桑海)
(石竇流于地下西通榖水即此水也)其中多珚玉(郭曰未聞也玉任臣案水經注作珉一統志)
(引經作琱玉)
又西五十里曰橐山(任臣案今在陜州東五十里)多樗多構木(郭曰今蜀)
(中有構木七八月吐穗穗成如有鹽粉著狀可以酢羹音備任臣案構木即膚木木狀如椿葉兩兩對生七)
(月結子如細豆其核淡綠核外皮有薄鹽其葉上蟲結成五構子今譌為五倍後魏書勿吉國水氣鹹凝鹽生)
(樹上謂此木也蜀人謂之酸桶吴人謂之鹽&KR0008;西人謂之木鹽劉會孟曰構木可以酢羹蔞葉可以作醬又案)
(構木外如林榔木有麪文欀木有粉都勾木有屑羊刺草有蜜椰子核頓遜樹有酒又女國産鹽草雲南生酸)
(角波斯有齊墩果西域出摩厨子真臘種咸平樹汁可調羹皆構木𩔖也太平御覽引經作樠音謾)其陽
多金玉其陰多鐵多蕭(郭曰蕭蒿見爾雅蒿任臣案陸璣云今人所謂荻是也可作)
(燭有香氣郊特牲既奠然後&KR2130;蕭合馨香)橐水出焉而北流注于河(任臣案一統志)
(橐水在陜州城南一名永定澗水漫流故又名漫澗寰宇記云橐水即魯水也)其中多脩辟之
魚(任臣案駢雅曰浮湖章舉脩辟鱕䱜横公王餘皆異魚也)狀如黽(郭曰黽蛙屬也)而白喙
其音如鴟食之已白癬(任臣案宛委餘編曰何羅已癰脩辟已白癬)
又西九十里曰常烝之山無草木多堊潐水出焉(郭曰音譙)
(水任臣案西征記曰北臨焦水西倚大河名勝志曰譙在陜州城南三里平地湧出與槖水並流入河俗呼)
(三里澗焦水譙水即潐水也)而東北流注于河其中多蒼玉菑水出
焉而北流注于河(任臣案水經注菑水出常烝之山經曲沃村西北流入河)
又西九十里曰夸父之山(任臣案寰宇記夸父山一名秦山在閿鄉縣東南二十五)
(里諺云秦為頭虢為尾與太華山相連)其木多㯶柟(任臣案通鑑大業元年廢二崤道開[菱-土+(鬯-匕)]册)
(道胡三省注云山海經夸父山在湖縣西九里其山多㯶柟或㯶柟字後譌為[菱-土+(鬯-匕)]册遂為[菱-土+(鬯-匕)]冊道與)多竹
箭其獸多㸲牛羬羊其鳥多鷩其陽多玉其陰多鐵其
北有林焉名曰桃林(郭曰桃林今弘農湖縣闕鄉南谷中是也饒野馬山羊山牛也任)
(臣案三秦記桃林塞在長安東四百里左傳文公十三年晉侯使詹嘉守桃林之塞以備秦名勝志云自閿鄉)
(已西至潼關皆是也魏志恒農縣有桃林隋志河南郡立桃林縣因桃林而名也劉會孟云今閿鄉下有桃林)
(武王放牛桃林之野即此程大昌雍錄曰桃林一以為潼關一以為閿鄉一以為靈寳元和志則又該為之說)
(曰靈寳縣西至潼關俱為桃林塞圖贊曰桃林之谷實惟塞野武王克商休牛風馬阨越三塗作嶮西夏)是
廣員三百里其中多馬(任臣案史記趙世家造父取桃林盜驪驊騮騄耳獻之繆王此)
(以知桃林多馬也)湖水出焉而北流注于河(任臣案括地志湖水出湖城縣南夸)
(父山又樂史云大谷關在夸父山谷中湖水所出與盤澗水百姆水玉澗水同流入河)其中多珚
玉
又西九十里曰陽華之山其陽多金玉其隂多青雄黃
其草多藷藇多苦辛(任臣案圖讚作若華字之誤也駢雅云苦辛可以已瘧焉酸可以療)
(毒)其狀如橚(郭曰即楸字也)其實如瓜其味酸甘食之已瘧楊
水出焉而西南流注于洛其中多人魚門水出焉而東
北流注于河(任臣案一統志門水在靈寳縣西南水經注門水即洛水之枝流者也洛水出自上)
(洛縣東北于拒城之西北分為二水枝渠東北出為門水也門水又東北歴陽華之山)其中多玄
䃤(郭曰黑砥石生水中)&KR0008;姑之水出于其陰(郭曰&KR0008;音藉經任臣案水經注引作緒)
(茹之水即今燭水)而東流注于門水其上多銅門水至于河七
百九十里入雒水
凡縞羝山之首自平逢之山至于陽華之山凡十四山
七百九十里嶽在其中以六月祭之(郭曰六月亦歲之中)如諸嶽
之祠法則天下安寧
中次七經苦山之首曰休與之山(郭曰與或作輿下同任臣案女紅餘志)
(仙蜂出休與山其形如貓即此山)其上有石焉名曰帝臺之棋(郭曰帝臺神人)
(名棋謂博棋也帝任臣案仙傳拾遺曰玉女投壺天帝為之㗨嘘說與臺棋𩔖又水經注言湘水底石如樗)
(蒲亦此義也顔延之赭白馬賦要帝臺于宣嶽吴淑石賦云或以布帝臺之棋本此)五色而文其
狀如鶉卵(任臣案博物志曰桃林休牛之山有石焉曰帝臺之棋也五色而文狀如鶉卵事物紺珠)
(云帝臺棋出湖城縣休馬山如雞卵五色文圖贊曰茫茫帝臺維靈之貴爰有石棋五彩煥蔚觴禱百神以和)
(天氣)帝臺之石所以禱百神者也(郭曰禱祀百神則用此石)服之不蠱
有草焉其狀如蓍(任臣案蘇頌曰蓍草生如蒿作叢高五六尺一本一二十莖多者五十莖)
(生便條直異于衆蒿埤雅曰草之多夀者故字從耆其莖可為筮)赤葉而本叢生名曰
夙條可以為簳(郭曰中箭笴也)
東三百里曰鼓鍾之山(任臣案今名鍾山在陸渾縣西南三十里有鼓鍾上峽鼓鍾下峽水)
(經注云垣曲縣鼓鍾川世人謂之鼓鍾城山海經鼓鍾之山也王氏地理通釋有鼓鍾鎮亦其地名勝志曰鼓鍾城)
(在垣曲縣東北)帝臺之所以觴百神也(郭曰舉觴燕會則於此山因名為鼓鍾也任臣案事)
(𩔖賦云觴百神者帝臺謂此也)有草焉方莖而黃華員葉而三成(郭曰葉三重也)
其名曰焉酸可以為毒(郭曰為治榮任臣案駢雅曰焉酸可以療毒嘉令人不霆一本作烏酸)
(圖贊云療虐之草厥實如瓜烏酸之葉三成黃華可以為毒不畏蚖蛇)其上多礪其下多砥
又東二百里曰姑媱之山(郭曰音遥或無之山字)帝女死焉其名
曰女尸化為䔄草其葉胥成(郭曰言葉相重也亦音遥任臣案江淹别賦惜瑶)
(草兮徒芳瑶䔄通崔融啟母碑女尸化草而成嬪本此又韻府雜編載瑶草仙家用以合丹乃珊瑚之𩔖又泰)
(室山有䔄草其狀如&KR1637;是同名而異物者或曰䔄草一名懷夢草然洞冥記云夢草似蒲色紅亦名懷夢武帝)
(懷之以夢李夫人此非是)其華黃其實如莬丘(郭曰莬丘莬絲也見爾雅任臣案孫炎)
(云唐蒙女蘿菟絲一物四名陸佃曰在木為女蘿在草為菟絲二物殊别其子如碎黍米粒庚辛玉冊云火燄)
(草即菟絲子陽草結實如粃豆惟懷孟多有之)服之媚於人(郭曰為人所憂也傳曰人服媚之如)
(是一名荒夫草鬱任臣案搜神記曰舌埵山帝之女死化為怪草其葉茂其華黃色其實如菟絲故服怪草)
(者恒媚于人焉圖贊曰䔄草黃華實如菟絲君子是佩人服媚之帝女所化其理難思又楚國先賢傳云帝之)
(季女名曰瑶姬精魂化草實為靈芝亦此𩔖也李時珍曰嶺南無風獨搖草頭若彈子尾若鳥尾兩片開合見)
(人自動陳藏器云帶之令夫相愛此與䔄草有𩔖豈即一物耶)
又東二十里曰苦山有獸焉名曰山膏其狀如逐(郭曰即豚)
(字)赤若丹火善詈(郭曰好罵人笑任臣案駢雅曰山膏善詈贑互善蒲牢善鳴山繅善語)
(五侯鯖曰山膏生苦山善罵事物紺珠曰山膏如䐁赤若火)其上有木焉名曰黃棘
黃華而員葉其實如蘭服之不字(郭曰字生也易曰女子貞不字任臣案)
(駢雅曰黃棘員葉播栘虛中圖贊曰山膏如䐁厥性好罵華棘是食匪子匪化雖無貞操理同不嫁)有草
焉員葉而無莖赤華而不實名曰無條服之不癭
又東二十七里曰堵山神天愚居之是多怪風雨其上
有木名曰天楄(郭曰音鞭)方莖而葵狀(任臣案玄覽曰荆木内方天楄羊桃外方)
(駢雅云天楄方莖六駁多癬)服者不㖶(郭曰食不噎也咽任臣案古音略云即字)
又東五十二里曰放皋之山(郭曰放或作效又作牧放任臣案水經注舊本作)
(睪睪即古臯字)明水出焉南流注于伊水其中多蒼玉有木焉
其葉如槐(任臣案槐葉大而黑晝聶夜炕又其生也季春五日而兔目十日而鼠耳經旬而成規)
黃華而不實其名曰蒙木服之不惑有獸焉其狀如蜂
枝尾而反舌善呼(郭曰好呼喚也蛇任臣案王氏釋義曰今嶺海有異亦善呼人之名)
其名曰文文(任臣案駢雅曰蠱雕如雕而戴角文文如蜂而反舌獸經云文文善呼古音複字云)
(文文獸名音問)
又東五十七里曰大&KR2019;之山(任臣案&KR2019;同苦寰宇記云大苦山倚箔山太谷山俱)
(在舊穎陽境)多㻬琈之玉(任臣案水經注引經作㻯琈)多麋玉有草焉其
狀葉如榆方莖而蒼傷其名曰牛傷(郭曰猶言牛棘牛任臣案圖贊曰)
(傷鎮氣天楄弭噎文獸如蜂枝尾反舌鰧魚赤斑處于逵穴)其根蒼文服者不厥(郭曰)
(厥逆氣病)可以禦兵其陽狂水出焉西南流注于伊水(任臣案水)
(經注伊水又逕西北當階城西大狂水入焉水東出陽之大&KR2019;口即大&KR2019;山也國名記云狂水逕綸氏城在今)
(南陽)其中多三足龜(郭曰今吳興陽羨縣有君山山上有池水中有三足六眼龜鼈龜三足者)
(名賁出爾雅鯖任臣案吴淑龜賦云大苦三足君山六眸彭氏五侯云&KR2019;山多三足賫賫龜也疑是賁字之)
(譌又唐書江州獻六眼龜大明會典暹羅國獻六足龜宋史趙霆獻兩頭龜皆異種也附記之圖贊曰造物維)
(均靡偏靡頗少不為短長不為多賁能三足何異黿鼉)食者無大疾可以已腫(任臣)
(案本草食之辟時疾消腫)
又東七十里曰半石之山(任臣案御覽半石山在緱氏南十五里今之偃師縣地也)
其上有草焉生而秀其高丈餘赤葉赤華華而不實(郭曰)
(初生先作穗却著葉花生穗間不任臣案名勝志引此作華莖皆赤實)其名曰嘉榮服之
者不霆(郭曰不畏雷霆辟礰也音廷摶之廷服任臣案御覽作服者不遷怒劉鳳玄覽篇云之不畏)
(霆圖贊曰霆惟天精動心駭目曷以禦之嘉榮是服所正者神用口腸腹)来需之水出于其
陽而西流注于伊水(任臣案水經注曰来需之水又西南逕赤眉城南又西至高都城東)
(西入伊水謂之曲水也)其中多鯩魚(郭曰音倫鯪任臣案景純江賦云鰩鯩鰱)黑文
其狀如鮒食者不睡(任臣案王氏釋義曰魚目不閉故謂無妻曰鰥食之不睡或取此也)
合水出于其隂而北流注于洛多鰧魚(郭曰音騰鰧任臣案本草形)
(狀居止功用與鱖略同日華子謂鱖為水豚者意即鰧也篇海云&KR2554;魚蒼身赤尾亦作鰧又云似蝦赤文或作)
(䲍)狀如鱖居逵(郭曰鱖魚大口大目細鱗有斑彩逵水中之穴道交通者鱖音劌任臣案鱖)
(蹶也其體不能屈曲如僵蹶也味似豚又名鱖豚李廷飛延夀書曰鱖鬐刺凡十二以應十二月月令廣義云)
(鱖魚眘有二骨每月一骨有毒開寶本草名為石桂魚)蒼文赤尾食者不癰可以
為瘻(郭曰瘻癰屬也中多有蟲淮南子曰雞頭已瘻音漏)
又東五十里曰少室之山(郭曰今在河南陽城西俗名泰室任臣案少室為七十)
(二福地之一劉會孟曰少室在河南懷慶府登封縣嵩山乃中嶽也東曰泰室西曰少室有三華)百草
木成囷(郭曰未詳玄任臣案囷如倉囷之囷言草木屯聚也朱氏覽云少室有夀榮草服之可通百)
(神)其上有木焉其名曰帝休葉狀如楊其枝五衢(郭曰言樹)
(枝交錯相重五出有象衢路也離騷曰靡萍九衢任臣案劉鳳雜爼曰帝休之葉又曰五衢謂此也)黃華
黑實(任臣案楊烱少室山碑考於含神紐白玉猶存騐于山海經黃花不落)服者不怒(任臣)
(案駢雅曰帝休觸忿文莖已聾事𩔖賦云服帝休而不怒食員丘而無死宛委餘編曰屈軼指佞帝休不愁陳)
(藏器曰主帶之愁自銷生少室山嵩高山亦如萱草之忘憂也事物紺珠云帝休服之不愁又名不愁木圖贊)
(云帝休之樹厥枝交對竦本少室曾陰雲䨴君子服之匪怒伊愛)其上多玉(郭曰此山巔亦有白)
(玉膏得服之即得仙道世人不能上也詩含神霧云)其下多鐵休水出焉而北流
注于洛其中多䱱魚狀如盩蜼(郭曰未詳盩音侜蒙任臣案蜼最小者名頌)
(紫黑色說者以䱱魚𩔖獺而紫色意盩蜼之為物即蒙頌異名也未審是非)而長距足白而
對(郭曰未詳白任臣案釋義曰言其足晳趾相向也)食者無蠱疾可以禦兵(任臣)
(案䱱魚一名人魚陶𨼆居云人魚荆州臨沮青谿多有之其膏然之不消耗史記始皇以人魚膏為燭是也寇)
(宗奭曰䱱魚似獺四足腹重墜如囊身微紫色無鱗與鮎鮠𩔖剖視之嘗有小蟹小魚小石數枚也全蜀藝文)
(志鯤魚一名魶一名䱱大首長尾四足又本草與鯢魚同名孩兒魚然䱱生江湖鯢生溪澗能上樹此所以異)
(也睿宗江漢賦文屋瓦之蚶兮聲嬰兒之䱱即此)
又東三十里曰泰室之山(郭曰即中嶽嵩高山也今在陽城縣西任臣案戴延之)
(西征記曰中嶽東謂之泰室西謂之少室相去十七里嵩其總名也以其下各有室焉故謂之室葛洪枕中書)
(云軒轅為黃帝治嵩高山五嶽真形圖云中嶽姓惲名㠘圖贊曰嵩維嶽宗華岱恒衡氣通天漢神洞幽明巍)
(然中立衆山之英)其上有木焉葉狀如梨而赤理其名曰栯木
(郭曰音郁經任臣案栯木李時珍謂即郁李其注本草云郁山海作栯馥郁也花實俱香故名之又案韓保)
(㫒云郁李樹葉似大李又蘇子容言汴洛一種枝莖作長條花極繁密而多葉者亦謂之郁李二說無所謂梨)
(葉赤理者李以為即栯木未審何据也)服者不妒(任臣案圖贊曰爰有嘉樹厥名曰栯薄言採之)
(窈窕是服君子維歡家無反目楊慎曰栯禹九切婦人服之不妒)有草焉其狀如&KR1637;(郭曰)
(&KR1637;似薊也)白華黑實澤如蘡薁(郭曰言子滑澤廣任臣案詩六月食鬱及薁雅云一名)
(嬰舌蘇恭以為千歲虆誤也)其名曰䔄草服之不昧上多美石(郭曰次玉)
(者也啟母化為石而生啟在此山見淮南子)
又北三十里曰講山其上多玉多柘多栢有木焉名曰
帝屋葉狀如椒(任臣案爾雅檓大椒唐風云椒聊之實蓋今秦椒也又欓子亦名越椒古謂之)
(藙或謂之椴外此有吳茱萸昧履支蜀椒崖椒蔓椒地榝其𩔖不一圖贊云椒之灌植實繁有倫拂頤沾霜朱)
(實芬辛服之不已洞見通神)反傷赤實(郭曰反傷刺下勾也帝任臣案駢雅曰平仲銀實屋赤)
(實君遷瓠實毗野楮實羅望刀實)可以禦凶
又北三十里曰嬰梁之山上多蒼玉錞于玄石(郭曰言蒼玉依)
(黑石而生也或曰錞于樂器名形似椎頭于任臣案鄭康成云錞于圜如碓頭杜佑云圜若筩錞玄石者一)
(云玄石之形𩔖錞于也但經中錞于之文凡數見作依附解者似亦為允)
又東三十里曰浮戲之山(任臣案水經注綏水出方山綏谿綏谿亦浮戲山之異名)
(也是斯山所出不止汜水)有木焉葉狀如樗而赤實名曰亢木食之
不蠱汜水出焉(任臣案史記正義汜音似汜水在成臯故城東水經注汜水南出浮戲山世謂)
(之方山盧諶征艱賦云步汜口之芳草弔周襄之鄙舘通鑑唐紀西薄汜水南屬鵲山即此水)而北流
注于河其東有谷名曰蛇谷(郭曰因此中出蛇故以名之)上多少辛
(郭曰細辛也味任臣案管子五沃之土羣藥生少辛蓋細辛根細而極辛故名細辛又名小辛少辛亦此義)
(也李當之曰細辛如葵一根一葉相連沈括筆談曰東南所用細辛皆杜衡也博物志有云杜衡亂細辛自古)
(已然矣)
又東四十里曰少陘之山(任臣案名勝志滎陽縣嵩渚山一名小陘山俗名周山即)
(斯山)有草焉名曰&KR1938;草(郭曰音剛)葉狀如葵而赤莖白華(任臣案葵)
(有戊葵露葵龍葵莵葵終葵之異名皆葵屬)實如蘡薁(任臣案丹鉛錄引此作赤莖白葉如顛冬)
(與本文異)食之不愚(郭曰言益人智食任臣案圖贊曰&KR1938;草赤莖實如蘡薁之益智忽不自覺殆)
(齊生知功竒于學)器難之水出焉(郭曰或作囂)而北流注于役水(郭曰)
(一作侵酈任臣案水經注引經役水作侵水氏以侵水即古旃水也)
又東南十里曰泰山(郭曰别有東小泰山今在朱虚縣汝水所出疑此非也)有草
焉名曰梨其葉狀如荻(郭曰荻亦蒿也)而赤華可以已疽太
水出于其陽(任臣案水經注太水出太山東平也)而東南流注于没水(郭曰)
(世謂之禮水注任臣案水經注引此作于役水)承水出于其陰而東北流注
于没(郭曰世謂之靖澗水山任臣案水經注白溝水有二源北水出密之梅而東逕靖城南與南水合)
(北水即承水也)
又東二十里曰末山上多赤金末水出焉北流注于没
(郭曰水經作沫永任臣案水經注曰今是水出中牟城西南又州亦有末水見一統志非此)
又東二十五里曰役山上多白金多鐵役水出焉北注
于河(任臣案水經注役水出菀陵縣西隟侯亭東中平陂世名之埿泉也)
又東三十五里曰敏山上有木焉其狀如荆白華而赤
實名曰葪(郭曰音計)栢服者不寒(郭曰令人耐寒沈任臣案駢雅曰沙棠不思儡不)
(腐女貞不凋葪栢耐寒圖贊曰葪栢白華厥子如丹實肥變氣食之忘寒物随所染墨子所嘆)其陽多
㻬琈之玉
又東三十里曰大騩之山(郭曰今滎陽密縣有大騩山騩固溝水所出音歸任臣)
(案即具茨山也在新鄭縣西南四十里字彙作具&KR0008;山抱朴子云黃帝上具茨見大騩君黃蓋童子受神芝圖)
(今其山有軒轅避暑洞水經潩水出大騩山荒史循蜚紀大騩氏出于河南密縣泰騩山前編云新鄭有大騩)
(之蹟皆指此)其陰多鐵美玉青堊有草焉其狀如蓍而毛青
華而白實其名曰&KR1668;(郭曰音狼戾)服之不夭(郭曰言盡夀也或作芺任臣)
(案劉會孟曰柳州有不死草如茅食之令人多夀即&KR1668;𩔖也圖贊曰大騩之山爰有苹草青華白實食之無夭)
(雖不增齡可以窮老)可以為腹病(郭曰為治也一作已)
凡苦山之首自休與之山至于大騩之山凡十有九山
千一百八十四里其十六神者皆豕身而人面其祠毛
牷用一羊羞(郭曰言以羊為羞)嬰用一藻玉瘞(郭曰藻玉玉有五彩者也或曰)
(所以盛玉藻藉也)苦山少室泰室皆冢也其祠之太牢之具嬰
以吉玉其神狀皆人面而三首其餘屬皆豕身人面也
中次八經荆山之首曰景山(郭曰今在南郡界中景任臣案盛弘之荆州記山)
(在上洛縣西南三百里其上一名鴈浮山鴈南翔北歸編經其上土人由兹改名焉一統志云在房縣西南二)
(百里乂名馬塞山)其上多金玉其木多杼檀(郭曰杼音椽柱之柱任臣案爾雅)
(栩杼疏云栩一名杼也詩唐風集于苞栩陸璣云今柞櫟也其子為皂或言皂斗)睢水出焉(郭曰)
(睢音癰疽之疽)東南流注于江(郭曰今睢水出新城魏昌縣東南發阿山東南至南郡枝江縣)
(入江也楚任臣案睢水有二一在陳留一在夏邑此非是蓋即之沮水也在襄陽府房縣傳曰江漢沮漳是)
(也)其中多丹粟多文魚(郭曰有斑彩也)
東北百里曰荆山(郭曰今在新城沭鄉縣南谿任臣案荆山在荆門南漳二縣青之北卞)
(璞所出三面絶險惟西南一隅通人行非雍州荆岐既旅之荆也括地象曰荆山為地雌上為軒轅星)其
陰多鐵其陽多赤金(任臣案盧照隣文云質謝南金徒辨荆蓬之妙以荆蓬二山皆出金)
(也)其中多㹈(郭曰旄牛屬也黑色出西南徼外也音狸一音来任臣案㹈牛廣志謂之毛犀顔)
(師古漢書注作貓牛爾雅謂之犘牛經又謂之㸲牛昨夢錄謂之竹牛本草謂之犨牛丹鉛錄曰毛犀即彖也)
(狀如犀而角小善知吉凶古人呼為美猪交廣稱之豬神)多豹虎其木多松栢其草
多竹多橘櫾(郭曰櫾似橘而大也皮厚味酸櫾任臣案列子吳越之間有木焉其名為桂海志)
(云廣西臭柚大如瓜爾雅謂之櫠廣志謂之鍤柚皆櫾名也圖贊曰厥苞橘櫾竒者維甘朱實金鮮葉蒨翠藍)
(靈均是詠以為美談)漳水出焉而東南流注于睢(郭曰出荆山至南郡當陽縣入)
(沮水當任臣案一統志漳江在當陽縣北源出臨沮縣南至陽與沮水合流入大江王粲賦夾清漳之通浦)
(停曲沮之長洲指此水也胡三省釋文辨誤曰荆山漳水今在襄陽南漳縣界左傳所謂江漢沮漳楚之望者)
(是也非上黨漳水)其中多黃金多鮫魚(郭曰鮫鮒魚𩔖也皮有珠文而堅尾長三四尺)
(未有毒螫人皮可飾刀劍口錯治材角今臨海郡亦有之音交任臣案鮫皮有沙古曰鮫今曰沙其實一也)
(或曰本名鮫譌為鮫其𩔖數種有鹿沙虎沙之别述異記云魚虎老變為鮫魚虎沙者魚虎所化也南越志曰)
(環雷魚長丈許一腹容二子子朝從口中出暮還入腹鱗皮有珠可飾刀劍一名䱜魚此即鮫魚也又石决明)
(亦名鮫與此同名異物楊孚交州異物贊鮫之為魚其子既育驚必歸母還入其腹小則如之大則不復楊慎)
(異魚贊曰天淵魚虎老化為鮫其皮朱文可飾弓刀圖贊曰魚之别屬厥號曰鮫珠皮毒尾匪鱗匪毛可以錯)
(角兼飾劍刀)其獸多閭麋(郭曰似鹿而大也)
又東北百五十里曰驕山其上多玉其下多青䨼其木
多松柏多桃枝鈎端神&KR2416;圍處之(郭曰&KR2416;音鼉魚之鼉任臣案盧柟蠛蠓)
(集云闕即狗而踐&KR2416;圍此也)其狀如人面羊角虎爪恒遊于睢漳之
之淵(郭曰淵水之府奥也)出入有光
又東北百二十里曰女几之山(任臣案枕中書曰左仙公治蓋竹山乂在女几)
(山常駕乘虎騎疑即此山也今宜陽亦有女几山前凉錄張軌與皇甫謐初𨼆宜陽女几山劉會孟云神女上)
(升遺几處也又元和郡縣志女几山在福昌縣西南非此)其上多玉其下多黃金其
獸多豹虎多閭麋麖麂(郭曰麂似獐面大偎毛豹脚音几任臣案爾雅麂大麕旄尾)
(狗足字說曰山中有虎麂必鳴以告其聲几几然故名)其鳥多白鷮(郭曰鷮似雉而長尾走且)
(鳴音驕釳任臣案鷮鷮雞也說文云長尾雉乘轝以鷮尾為防著馬頭上詩小雅有集維鷮陸璣疏云鷮微)
(小於鸜肉甚美語曰四足之美有麃兩足之美有鷮)多翟多鴆(郭曰鴆大如鵰紫錄色長頸赤喙食)
(蝮蛇頭雄名運日雌名陰諧也有任臣案爾雅翼曰鴆似鷹而大食蛇及橡實知木石蛇即為禹步以禁之)
(須臾木倒石崩而蛇出也圖贊曰蝮維毒魁鴆鳥是噉拂翼鳴林草瘁木慘羽行𨼆戮厥罰難犯其雄者運日)
(運日鳴則晴雌者陰諧陰諧鳴則雨楊維楨集云鴆出蘄州黃梅山狀𩔖訓狐聲如擊鼓今交廣人謂之同力)
(鳥又運日一作䲰日陶貞白云䲰日與鴆是兩種盖陶之誤也)
又東北二百里曰宜諸之山其上多金玉其下多青䨼
洈水出焉(郭曰音詭)而南流注于漳(郭曰今洈水出南郡東洈山至華容縣入江也)
(水任臣案水經漳又南洈水注之)其中多白玉
又東北三百五十里曰綸山(郭曰音倫)其木多梓柟多桃枝
多柤栗(郭曰柤似梨而酢濇蠻任臣案柤榠櫨也詩謂之木李通志略謂之櫨埤雅謂之木梨李時)
(珍曰榠櫨乃木瓜之大者柦栗乃木瓜之小者闕作則闕之生于北方者也三物與木瓜一𩔖栗古文㮚)
(梵書名篤迦今有吴栗板栗西栗天師栗莘栗諸名頌云倭韓國諸島栗大如雞子)橘櫾(任臣案本)
(草綱目橘柚柑三者相𩔖而不同橘實小其瓣味微酢柑大于橘其瓣味甘皮稍厚柚大皆如橙瓣味酢皮最)
(厚而黃韓氏橘譜云柑橘南出閩廣西出荆州斯山與闕山銅山所產皆荆州種也)其獸多閭麈
(任臣案名苑云鹿大者曰麈小鹿隨之視其尾為準其尾能辟麈拂氈則不蠧急就篇注云似鹿尾大而一角談)
(說者飾其尾執之以為儀逸周書武王狩禽麈十有六華陽國志云郪縣宜眷山出麈尾恩平郡譜曰麈謂之)
(荒鹿謂之擢)麢㚟(郭曰㚟似莬而鹿脚青色音綽兔任臣案六書正譌㚟作&KR3011;注云青色似而大頭)
(足似鹿說文曰㚟獸青色而大頭與兔同足與鹿同)
又東北二百里曰陸䣀之山(郭曰音如跪對之跪)其上多㻬琈之
玉其下多堊其木多杻橿
又東百三十里曰光山(任臣案續通考引比作曰光山誤)其上多碧其
下多木神計蒙處之其狀人身而龍首恒遊于漳淵出
入必有飄風暴雨(任臣案盧柟泰字賦云虔山鼓而摺計蒙蓋此神也圖贊云涉&KR2416;三脚&KR2416;)
(圍虎爪計蒙之神獨稟異表升降風雨茫茫渺渺)
又東百五十里曰岐山其陽多赤金其陰多白珉(郭曰石似)
(玉者音芠玞任臣案玉書云石似玉者珷琨珉璁瓔也)其上多金玉其下多青
䨼其木多樗神涉&KR2416;處之(郭曰徒何切一作&KR2416;笑遊切任臣案宛委餘編作涉鼉)
(&KR2416;古鼉字談薈云䮩山神名&KR2416;圍岐山神名涉&KR2416;)其狀人身而方面三足
又東百三十里曰銅山其上多金銀鐵其木多榖柞柤
栗橘櫾其獸多豹
又東北一百里曰美山其獸多兕牛多閭麈多豕鹿其
上多金其下多青䨼
又東北百里曰大堯之山其木多松柏多梓桑多机其
草多竹其獸多豹虎麢㚟
又東北三百里曰靈山其上多金玉其下多青䨼其木
多桃李梅杏(郭曰梅似杏而酢也杏任臣案陸璣云梅杏𩔖也華葉皆略似其外有鴛鴦梅一)
(蒂雙實見范成大梅闕又有樃梅乃樃樹而梅實者邢氏爾雅疏荆州人呼闕木亦為梅杏有數種沙杏梅杏)
(柰杏金杏西京雜記云蓬萊杏花五色六出是仙人所食)
又東北七十里曰龍山上多寓木(郭曰寄生也一名宛童見爾雅任臣案)
(陸璣草木疏葉似闕傳子如覆盆一名蔦小雅云蔦與女蘿是也東方朔云在樹為寄生在地為窶藪)其
上多碧其下多赤錫(任臣案赤錫疑即鉛丹砂錫之屬)其草多桃枝鈎
端
又東南五十里曰衡山上多寓木榖柞多黃堊白堊
又東南七十里曰石山其上多金其下多青䨼多寓木
又南百二十里曰若山其上多㻬琈之玉多赭(郭曰赤土)多
邽石(郭曰未詳)多寓木多柘(郭曰若或作前)
又東南一百二十里曰彘山多美石多柘
又東南一百五十里曰玉山其上多金玉其下多碧鐵
其木多柏(郭曰一作楢)
又東南七十里曰讙山其木多檀多邽石多白錫(郭曰今白)
(鑞也賀任臣案本草錫謂之爾雅錫謂之鈏)郁水出于其上潛于其下其中
多砥礪
又東北百五十里曰仁舉之山其木多榖柞其陽多赤
金其陰多赭
又東五十里曰師每之山其陽多砥礪其隂多青䨼其
木多栢多檀多柘其草多竹
又東南二百里曰琴鼓之山其木多榖柞椒柘(郭曰椒為樹小)
(而叢生下有草木則蠚死)其上多白珉其下多洗石其獸多豕鹿(任臣)
(案野豕形似猪而大牙出口外如象牙能與虎鬭)多白犀(任臣案犀有山犀水犀兕犀三種白者絶)
(少此與辟寒觸忿辟塵辟暑諸犀皆異種也)其鳥多鴆
凡荆山之首自景山至琴鼓之山凡二十三山二千八
百九十里其神狀皆鳥身而人面其祠用一雄雞祈瘞
(郭曰禱請已埋之也)用一藻圭糈用稌驕山冢也其祠用羞酒少
牢祈瘞嬰毛一璧
中次九經岷山之首曰女几之山其上多石湼其木多
杻橿其草多菊&KR1637;(任臣案菊苦薏也莖如馬蘭花&KR1637;山薊也有赤白二種)洛水出
焉東注于江其中多雄黃(郭曰雄黃亦出水中窟任臣案蘇頌曰階州出水雄黃)
(生于山岩中有水流處)其獸多虎豹(任臣案豹有金錢艾葉金線文之異又本經有玄豹詩經)
(有赤豹爾雅有白豹種𩔖不同沈括筆談云秦人謂豹為程東國謂之失刺孫)
又東北三百里曰岷山江水出焉(郭曰岷山今在汶山郡廣陽縣西大江所)
(出之任臣案岷山即瀆山也亦謂文汶阜山緯書曰岷山精上為井絡帝以會昌神以建福劉會孟云岷山)
(今四川茂州即隴山之南四川總志曰岷山在茂州之列鵝村一名鴻濛為隴山之南首乂名沃焦山江水所)
(出也水利志云蜀諸江咸出岷江江源在羊膞嶺分為二派一西南流為大渡河一正南流謂之南江益州記)
(曰大江泉源始發羊膞嶺下緣崖散漫小大百數殆未濫觴圖贊曰岷山之精上絡東井始出一勺終致淼溟)
(作紀南夏天清地静又全蜀藝文志云蜀山在左皆名岷在右皆名嶓不獨茂州之汶山為岷金牛之嶓冢為)
(嶓也)東北流注于海(郭曰至廣陽縣入海)其中多良龜(郭曰良善貢任臣案禹)
(九江納錫大龜)多鼉(郭曰似蜥蜴大者長二丈有鱗彩皮可以冒鼓任臣案博物志名土龍本草謂之)
(鮀魚蘇頌曰形似守宫鯪鯉其聲夜鳴應更號曰鼉更埤雅云鼉身十二生肖肉惟蛇肉在尾最毒)其上
多金玉其下多白珉其木多梅棠(任臣案爾雅杜赤棠白者棠蓋棠梨也亦)
(名楟丹鉛錄云尹伯竒采楟花以濟飢此也)其獸多犀象多䕫牛(郭曰今蜀山中有大)
(牛重數千斤名為䕫牛晉太興元年此牛出上庸郡人弩射殺得三十八擔物即爾雅所謂魏任臣案本草)
(綱目云即犩牛也韻會引經作犪牛圖贊曰西南巨牛出自江岷體若垂雲肉盈千鈞雖有逸力難以揮輪)
其鳥多翰鷩(郭曰白翰赤鷩雉任臣案雗雉白鵫也今謂之白鷴鷩華蟲也今謂之錦雞)
又東北一百四十里曰崍山江水出焉(郭曰卭来山今在漢嘉嚴道縣)
(南江水所自出也山有九折坂出㹮㹮似熊而黑白駮亦食銅鐡也任臣案華陽國志崍山卭崍山也一曰)
(新道山南有九折坂夏則凝冰冬則毒寒王陽按轡處也水經注崍山中江所出劉會孟云崍山崌山今屬四)
(川眉州彭山縣寰宇記云崌崍山在彭山縣東北十二里導江從山南合流王鑑禹貢注釋云今榮經縣四十)
(里即卭崍山地非是圖贊曰卭崍峻險其坂九折王陽逡巡王尊逞節殷有三仁漢稱三哲乂案㹮即貘亦)
(作膜獸之食銅鐵者㹮之外復有一角之豻南方之嚙鐵叶火羅之大獸昆吾之狡兔皆㹮𩔖也附記之)東
流注大江其陽多黃金其隂多麋麈其木多檀柘其草
多薤韭多葯(郭曰即囂)空奪(郭曰即蛇皮脫也)
又東一百五十里曰崌山(郭曰音居)江水出焉(郭曰北江經任臣案水)
(注崌山北江所出景純江賦云流二江干崌崍)東流注于大江其中多怪蛇(郭曰)
(今永昌郡有鈎蛇長數丈尾岐在水中鈎取岸上人牛馬啖之又呼馬絆蛇謂此𩔖也任臣案張文仲云鈎)
(蛇尾如鈎能鈎人獸入水食之又南方有呴蛇人若傷之不死終身伺其主)多䲀魚(郭曰音贄木聞)
其木多猶杻(郭曰楢剛木也中車材音秋)多梅梓其獸多䕫牛麢㚟
犀兕有鳥焉狀如鴞而赤身白首其名曰竊脂(郭曰今呼小青)
(雀曲觜肉食者為竊脂疑此非也言任臣案竊脂有三種九鳸中竊玄竊黃竊脂竊訓淺淺白色也小雅交)
(交桑扈乃今青雀好竊脂肉者若此之赤身白首自與二種迥别不得以名之偶同混為一也)可以禦
火
又東三百里曰高梁之山其上多堊其下多砥礪其木
多桃枝鈎端有草焉狀如葵而赤華莢實白柎有可走
馬
又東四百里曰蛇山其上多黃金其下多堊其木多栒
多豫樟其草多嘉榮少辛有獸焉其狀如狐而白尾長
耳名&KR2579;狼(郭曰音)見則國内有兵(郭曰一作國有亂獙任臣案駢雅曰&KR2579;狼獙)
(狐屬也圖贊云&KR2579;狼之出兵不外擊雍和作恐&KR2672;乃流疫同惡殊災氣各有適)
又東五百里曰鬲山其陽多金其陰多白珉蒲&KR3704;(郭曰音薨)
之水出焉而東流注于江其中多白玉其獸多犀象熊
羆多猨蜼(郭曰蜼似獼猴鼻露上向尾四五尺頭有岐蒼黃色雨則自縣樹以尾塞鼻孔或以兩指)
(塞之猴任臣案獼猴有數種總名禺屬小而尾短者猴也似而多髯者豦也小于猴文彩蔚然者果下豹也)
(以猴而大者玃也大而尾長赤目者禺也小而尾長仰鼻者狖也狖即蜼也南人名仙猴似狖而大者果然也)
(似狖而小者蒙頌也似狖而善躍越者獑鼳也似猴而長臂者猨也似猨而狗首以猨為雌者猵狚也猵狚一)
(名獦牂似猿而金尾者狨也似猨而大能食猨者獨也食猴者㷫也圖贊曰禺屬之才莫過于蜼雨則自縣塞)
(鼻以尾厥形雖随列象宗彛)
又東北三百里曰隅陽之山其上多金玉其下多青䨼
其木多梓桑其草多茈徐之水出焉東流注于江其中
多丹粟
又東二百五十里曰岐山(郭曰今在扶風羨陽縣西)其上多白金其
下多鐵其木多梅梓(郭曰梅或作&KR0034;)多杻楢減水出焉東南流
注于江
又東三百里曰勾檷之山(郭曰音絡椐之椐)其上多玉其下多
黃金其木多櫟柘(任臣案嚴粲詩緝曰櫟柞櫟也橡斗也又栩亦謂之柞櫟故陸璣云秦人)
(謂柞櫟為櫟河内人謂木蓼為櫟木蓼即橡斗)其草多芍藥
又東一百五十里曰風雨之山其上多白金其下多白
湼其木多棷樿(郭曰棷木未詳也樿木白理中節騶善二音任臣案說文棷木薪也博雅校)
(棷紫也又初九切樿白木之有文理者禮器樿杓玉藻櫛用樿櫛亦音展)多楊(任臣案楊有蒲柳白楊栘)
(楊數種與柳不同陳藏器曰楊樹枝葉短柳樹枝葉長)宣余之水出焉東流注于
江其中多蛇其獸多閭麋多麈豹虎其鳥多白鷮
又東北二百里曰玉山其陽多銅其隂多赤金(任臣案郭以赤)
(金為銅則一物何以叠見即此足証前注之謬)其木多豫樟楢杻其獸多豕鹿
麢㚟其鳥多鴆
又東一百五十里曰熊山有穴焉熊之穴恒出神人夏
啓而冬閉(任臣案天問云焉有非虬負熊以遊周拱辰注虬龍與熊絶不相𩔖而相負以遊蓋神熊)
(也山海經熊穴恒出神人即此也又熊穴一謂之熊舘說文云熊以豕山居冬蟄圖贊曰熊山有穴神人是出)
(與彼石鼓象殊應一祥雖先見厥事非吉)冬啟乃必有兵(郭曰今鄴西北有鼔山下有石鼓象)
(懸著山旁鳴則有軍事與此穴殊象而同應)其上多白玉其下多赤金其木
多樗柳其草多寇脫
又東一百四十里曰騩山其陽多美玉赤金其隂多鐵
其木多桃枝荆芭(任臣案荆牡荆也或謂之楚芭疑芑字之譌卷中多以荆芑連文)
又東二百里曰葛山其上多赤金其下多瑊石(郭曰碱石勁石)
(似王也音緘)其木多柤栗橘櫾猶杻其獸多麢㚟其草多嘉
榮(任臣案駢雅曰嘉榮之草不霆)
又東一百七十里曰賈超之山其陽多黃堊其陰多美
赭其木多柤栗橘櫾其中多龍脩(郭曰龍須也似莞而細生山石穴中莖倒)
(垂可以為席也任臣案鄭緝之東陽記仙姥巖下盡出龍須即此草廣志云龍脩一名西王母簪述異記周)
(穆王東海島中飬八駿處有草名龍芻龍芻亦龍脩也古語云一束龍芻化為龍駒謂此耳)
凡岷山之首自女几山至于賈超之山凡十六山三千
五百里其神狀皆馬身而龍首(任臣案范槲蜀都賦馬首之神何其烈江鎏注)
(云山海經江有神生汶州馬首龍身禹導江神實佐之與本文小異)其祠毛用一雄雞瘞
糈用稌文山勾檷風雨騩之山(任臣案文山即岷山史記汶岷通)是皆
冢也其祠之羞酒(郭曰先進酒以酹神)少牢具嬰毛一吉玉熊山
席也(郭曰席者神之所憑止也)其祠羞酒大牢具嬰毛一璧干儛用
兵以禳(郭曰禳祓除之祭名儛者持盾武儛也)祈璆冕舞(郭曰祈求福祥也祭用玉儛者)
(冕服也美玉曰璆已求反)
中次十經之首曰首陽之山(任臣案劉會孟曰首陽山有二一屬山西蒲州一屬)
(河南偃師)其上多金玉無草木
又西五十里曰虎尾之山其木多椒椐多封石(任臣案别錄曰)
(封石味甘無毒主消渴生常山及少室)其陽多赤金其隂多鐵
又西南五十里曰繁繢之山(郭曰音潰)其木多楢杻其草多
枝勾(郭曰今山中有此草)
又西南二十里曰勇石之山無草木多白金多水
又西二十里曰復州之山其木多檀其陽多黃金有鳥
焉其狀如鴞而一足彘尾其名曰跂踵(郭曰音企)見則其國
大疫(郭曰銘曰跂踵之鳥一足似䕫不為樂興反以来悲任臣案玄覽曰一足之鳥有槖&KR1446;焉有跂踵)
(焉有畢方焉有商羊焉駢雅曰絜鉤跂踵兆疫鳥也圖贊云青耕禦疫跂踵降災物之相反各以氣来見則民)
(咨實為病媒)
又西三十里曰楮山多寓木多椒椐多柘多堊(郭曰一作渚州)
(之山)
又西二十里曰又原之山其陽多青䨼其隂多鐵其鳥
多鸜鵒(郭曰鴝鵒也傳曰鴝鵒来巢音臞名任臣案考工記鴝鵒不踰濟地氣使然也一哵哵鳥一)
(名寒臯讀書考定云乾睪鴝鵒也又云鵁鶄晴交鴝鵒足交師曠禽經曰鸚鵡摩背而瘖鴝鵒剔舌而語張華)
(注云山海經謂之&KR0008;鵒以鸜鵒&KR0008;似誤)
又西五十里曰涿山其木多榖作杻其陽多㻬琈之玉
又西七十里曰丙山其木多梓檀多弞杻(郭曰弞義所未詳任臣)
(案弞音哂)
凡首陽山之首自首山至于丙山凡九山二百六十七
里其神狀皆龍身而人面(任臣案汲冢𤨏語曰晉平公至于澮見人乘白驂八駟以)
(来狸身而狐尾問師曠師曠曰其名首陽之神飲酒霍太山而歸見之甚善所言形狀與此不同)其祠
之毛用一雄雞瘞糈用五種之糈堵山冢也(任臣案即楮山)其
祠之少牢具羞酒祠嬰毛一璧瘞騩山帝也其祠羞酒
大牢其合巫祝二人儛嬰一璧(任臣案此亦祠騩山者明有統也祭以大牢者)
(詘于所同而伸于所獨也)
中次一十一山經荆山之首曰翼望之山湍水出焉(郭曰)
(鹿摶反翼任臣案水經湍水出酈縣北芬山注云湍水出弘農望山水甚清徹東南流逕南酈縣故城東一)
(統志云今湍水在鄧州城北三里源出熊耳山鎗竿嶺)東流注于濟(郭曰今湍水逕南陽穣縣)
(而入清水)貺水出焉(郭曰音況)東南流注于漢其中多蛟(郭曰似蛇而四)
(脚小頭細頸頸有白癭大者十數圍卵如一二石甕能吞人任臣案龍𩔖無角曰螭龍有角曰虬龍有翼曰)
(應龍有鱗曰蛟龍圖贊曰匪蛇匪龍鱗彩炳煥騰躍波濤蜿蜓江漢漢武飲羽佽飛疊斷)其上多松
栢其下多漆梓其陽多赤金其陰多珉
又東北一百五十里曰朝歌之山(任臣案淮南子云墨子非樂不飲朝歌鄒)
(陽嶽中書云邑號朝歌墨子迴車論語撰考䜟曰邑名朝歌顔淵不舍即此地也路史云今衛之黎陽衛鎮西)
(二十里有朝歌城)潕水出焉(郭曰潕水今在南陽舞陽縣音武任臣案劉會孟云今之衞輝也)
(水經潕水出潕隂縣西北扶予山東過其縣南不云朝歌者豈山之異名耶)東流注于榮其
中多人魚其上多梓柟其獸多麢麋有草焉名曰莽草
可以毒魚(郭曰今用之殺魚鄭任臣案周禮翦氏掌除蠧物以莽草熏之注莽草藥物殺蟲者玄)
(覽云莽草熏庶蠱蜃炭攻貍蟲李氏謂即芒草也一名䒽草山人以毒鼠故又謂之鼠莽别錄云一名葞一名)
(春草沈括筆談補曰世人用莽草多是謬誤本草云若石南而葉稀無花實亦誤也今莽草蜀道襄漢浙江湖)
(間山中有枝葉稠密團欒可愛葉光厚而香烈花紅色大小如杏花六出反卷向上中心有新紅蕊倒垂下漢)
(間漁人競採以㨶飯飴魚皆翻上乃撈取之南人謂之石桂唐人謂之紅桂李德裕詩序龍門敬善寺有紅桂)
(樹故是蜀道莽草徒得佳名耳古用此毒魚有驗本草木部所收不審何緣謂之草)
又東南二百里曰帝囷之山(郭曰去倫反帝任臣案盧柟泰宇賦頸囷而俘太)
(逢指此山之神)其陽多㻬琈之玉其陰多鐵帝囷之水出于其
上潛于其下多鳴蛇
又東南五十里曰視山其上多韭有井焉名曰天井(任臣)
(案爾雅井一有水一無水為&KR0008;汋注云即天井𩔖也邢昺疏曰非人為之者曰天井荆州記云江陵縣有天井)
(臺東臨天井井周二里許中有潛室人時見之輒有兵疫魚豢典略曰浪井者勿鑿而成皆斯𩔖又孫子地滔)
(曰天井此兵法家言也非此)夏有水冬竭其上多桑多美堊金玉
又東南二百里曰前山其木多櫧(郭曰音諸似柞子可食冬夏生作屋柱難)
(腐或作儲名任臣案櫧子有苦甜二種甜櫧子粒小木文細白俗麵櫧苦櫧子粒大木文粗赤俗名血櫧其)
(色黑者名鐵櫧)多栢其陽多金其陰多赭
又東南三百里曰豐山(任臣案名勝志紫川又束北五里曰豐山一統志云豐山在南)
(陽東北三十里元好問詩豐山一何高古屋蒼烟重謂此)有獸焉其狀如蝯(任臣案蝯即猿)
(爾雅猱蝯善援揚雄賦蝯狖擬而不敢下)赤目赤喙黃身名曰雍和見則國
有大恐(任臣案麟書云天狗電落不恐雍和本此)神耕父處之(任臣案駢雅曰耕父野仲)
(語忘敬遺皆鬼名也麟書云耕父淩波歲華紀麗云囚耕父殲淤光文選注曰耕父早鬼)常遊清泠
之淵出入有光(郭曰清泠水在西號郊縣山上神来時水出有光耀今有屋祠之任臣案張)
(衡東京賦囚耕父于清泠溺女魃干神潢南都賦耕父揚光于清泠之淵黃省曾讀山海經詩耕父爾何神常)
(遊清泠淵馮氏雜錄曰耕父居清泠之淵見則其國敗事物紺珠云南陽府東北豐山下有清泠泉神耕父處)
(之神来則水赤說苑云白龍下清泠之淵真誥云務光入清泠之淵淮南子北人無擇非舜自投清泠之淵夏)
(竦賦湛清泠之素液即斯水圖贊曰清泠之水在平山頂耕父是游流光灑景黔首祀榮以弭灾𤯝)見則
其國為敗有九鐘焉是知霜鳴(郭曰霜降則鐘鳴故言知也物有自然感應而)
(不可為也是任臣案文苑英華南陽有豐山山有鐘霜降則鳴于喬潭作霜鐘賦五行記云豐山有鐘霜降)
(則鳴黃河有鐘陰雨則鳴李那答徐陵書繁霜應管能響豐山之鐘王褒詩律改三秋節氣應九鐘霜王勃淨)
(惠寺碑九乳仙鐘獨鳴霜雪楊烱渾天賦鐘何鳴兮動霜氣駱賓王啓雲浮礎潤霜落鐘鳴昌黎子曰豐山有)
(鐘感而自鳴沈亞之乞巧文咽吟夢語之漣漣感霜鐘之流越吳淑霜賦覆員嶠之寒𧖟振豐山之洪鐘黃省)
(曾詩九鐘知霜鳴宋濂文霜鐘初動巢鳥咸憂釋義曰霜降鳴金氣應也盧柟集豐山有九鐘焉不知夫霜降)
(氣凝轟闐雷觸天然自鳴于火荒之野蓋自況也白帖引經云豐山有鐘九耳霜降則鳴與本文小異圖贊曰)
(嶢崩涇竭麟闘日薄九鐘將鳴淩霜乃落氣之相應觸感而作)其上多金其下多榖柞
杻橿
又東北八百里曰兔牀之山其陽多鐵其木多藷藇(任臣)
(案此木藷藇也)其草多雞榖其木如雞卵其味酸其食者利于
人
又東六十里曰皮山多堊多赭其木多松柏
又東六十里曰瑶碧之山其木多梓柟其陰多青䨼其
陽多白金有鳥焉其狀如雉恒食蜚名曰鴆(郭曰蜚負盤也音翡)
(此更一種鳥非食蛇之鴆也似任臣案蜚一名蠦蜰本草謂之蜚廉春秋經云有蜚此也音費漢中人食之)
(名為石薑或以為即蜚厲蟲非是)
又東四十里曰支離之山濟水出焉南流注于漢(郭曰今濟)
(水出酈縣西北山中南入漢酈離音字亦同)有鳥焉其名曰嬰勺其狀如鵲
(任臣案鵲大如雅長尾尖觜黑爪淮南子云乾鵲知来禽經謂之喜鵲内典謂之芻尼)赤目赤喙
白身其尾若勺(郭曰似酒勺形赤任臣案事物紺珠云嬰勺如鵲目喙身白尾若勺駢雅曰)
(嬰勺鵲屬也圖贊曰支離之山有鳥似鵲白身赤眼厥尾如勺維彼有斗不可以酌)其鳴自呼多
㸲牛多羬羊
又東北五十里曰祑&KR0034;之山(郭曰音彫作任臣案五音集韻祙&KR0034;)其上
多松栢机栢(郭曰栢葉似柳皮黃不措子似揀着酒中飲之辟惡氣浣衣去垢核堅正黑可以間)
(香纓一名括樓也謂任臣案栢有數種松葉栢身者樅栢葉松身者檜亦之栝葉扁而側生者名曰側栢)
又西北一百里曰堇理之山其上多松栢多美梓其陰
多丹䨼多金其獸多豹虎有鳥焉其狀如鵲青身白喙
白目白尾名曰青耕可以禦疫(任臣案事物紺珠曰青耕如鵲青身喙首尾皆)
(白駢雅曰青耕肥遺禦癘鳥也讀書考定云寓辟兵青耕辟疫)其鳴自呌
又東南三十里曰依軲之山(郭曰音枯)其上多杻橿多苴(郭曰)
(未詳音葅死任臣案雌麻謂之苴又粤西不草亦名苴未審孰是)有獸焉其狀如犬虎
爪有甲其名曰獜(郭曰言體有鱗甲音吝)善駚&KR3152;(郭曰跳躍自撲也鞅奮兩音)
食者不風(郭曰不畏天風跳任臣案圖贊曰有獸虎爪厥號曰獜好自撲鼔甲振奮若食其肉不)
(覺風迅)
又東南三十五里曰即谷之山多美玉多玄豹(郭曰黑豹也即)
(今荆州山中出黑虎也)多閭麈多麢㚟其陽多珉其陰多青䨼
又東南四十里曰雞山其上多美梓多桑其草多韭
又東南五十里曰高前之山(任臣案高前山今在南陽府内鄕縣東南五十里亦)
(名天池山)其上有水焉甚寒而清(郭曰或作潛)帝臺之漿也(郭曰今河)
(東解縣檀首山上有水潛出停不流俗名為盎漿即此𩔖也任臣案名勝志天池山有水甚寒而冽比于帝)
(臺之漿又鹽池錄曰檀道山謂之百梯山山東嶺出水噴流如雪澄渟為池呼曰天池俗名止渴泉故老傳有)
(玉女得道于比亦名玉女溪云即此處疑非也吳淑事𩔖賦云天池之泉帝臺之漿夏竦河清賦帝臺之漿映)
(日盧柟滄溟賦飲帝臺之漿徐氏謇修賦云潄帝臺之鴦漿劉會孟云帝臺之漿所謂神瀵也亦泰山醴泉虞)
(淵甜水之屬釋義曰前有帝臺之石此有帝臺之漿蓋氣清無如水天一之所生也)飲之者不心
痛(任臣案圖贊曰帝臺之水飲蠲心病靈府是滌和神養性食可逍遥濯髮浴泳)其上有金其
下有赭
又東南三十里曰游戲之山多杻橿榖多玉多封石
又東南三十里曰從山其上多松柏其下多竹從水出
于其上潛于其下其中多三足鼈枝尾(郭曰三足鼈者能見爾雅任)
(臣案羅良願爾雅翼云能鼈之三足者今陽羨縣君山有池出三足鼈蓋自是一種故魁下六星兩兩而比者)
(曰三能取此象也或以為鯀化黃熊即此又說文稱蜮似鼈三足以气射害人豈亦能之𩔖耶束晢發蒙記曰)
(鼈三足熊論衡曰鼈三足為能韻通云能乃来翻左傳黃能入寢今本熊誤也玄覽云伊水有三足之龜從水)
(有三足之鼈兩京賦云王鮪岫居能鼈三趾景純江賦云有鼈三足有龜六眸又白澤圖載一足龞池精名髮)
(頊更異也)食之無蠱疫(任臣案庚巳編太倉民得三足鼈烹食畢形化為血水蘇頌云三足鼈食)
(之殺人經謂食之無蠱疫而李時珍亦云近有誤食無恙者說都不同兩記之)
又東南三十里曰嬰䃌之山(郭曰音真)其上多松柏其下多
梓櫄
又東南三十里曰畢山帝苑之水出焉東北流注于視
其中多水玉多蛟其上多㻬琈之玉
又東南二十里曰樂馬之山有獸焉其狀如彙(任臣案彙蝟鼠)
(也)赤如丹火其名曰&KR2672;(郭曰音戾上任臣案十六國春秋南燕太四年燕主超祀南)
(郊有獸𩔖鼠而色赤集于圜丘之側疑即此獸但其大如馬未審是非)見則其國大疫
又東南二十五里曰葴山親水出焉(郭曰或曰視宜為親瀙水今在南陽)
(也山任臣案水經作瀙水出無陰縣東上界許慎云出中陽山皆山之殊目也)東流注于汝
水其中多人魚多蛟多頡(郭曰如青狗)
又東四十里曰嬰山其下多青䨼其上多金玉
又東三十里曰虎首之山多苴椆椐(郭曰椆未詳也音彫)
又東二十里曰嬰侯之山其上多封石其下多赤錫
又東五十里曰大孰之山殺水出焉東北流注于視水
其中多白堊
又東四十里曰卑山其上多桃李苴梓多纍(郭曰今虎豆狸豆之)
(屬纍一名縢音誄豆任臣案本草謂之黎)
又東三十里曰倚帝之山(任臣案荒史循蜚紀倚帝氏都南陽倚帝山前編云南陽)
(有倚帝之山唐吳筠下弟遂居南陽倚帝山即此竇子野云今内鄕東三十里踦立山也)其上多玉
其下多金有獸焉其狀如鼣鼠(郭曰爾雅說鼠有十三種中有此鼠形所未詳)
(也音狗吠之吠博任臣案本草綱目作鼣廣物志作鼣)白耳白喙名曰狙如(郭曰音即)
(蛆云任臣案事物紺珠狙如鼠耳白喙)見則其國大兵(任臣案圖贊曰狙如微蟲厥體無害)
(見則師興兩陣交會物之所感焉有小大)
又東三十里曰鯢山(郭曰音倪)鯢水出于其上潛于其下其
中多美堊其上多金其下多青䨼
又東三十里曰雅山澧水出焉(郭曰音禮今澧水出南陽任臣案南陽府今)
(有澧水其源與淮水同出于桐栢山而别流西注故亦謂是水為派水又蒼梧九疑間亦有澧水漢地理志充)
(縣歴山澧水出焉王仲宣贈孫文始詩悠悠澹澧非此水也)東流注于視水其中多
大魚其上多美桑其下多苴多赤金
又東五十里曰宣山(任臣案顔延之賦要帝臺于宣嶽宣嶽即斯山也)淪水出
焉東南流注于視水其中多蛟其上有桑焉大五十尺
(郭曰圍五丈也)其枝四衢(郭曰言枝交互四出)其葉大尺餘赤理黃華青
柎名曰帝女之桑(郭曰婦女主𧖟故以名桑女任臣案張衡南都賦楓柙櫨櫪帝之桑昭)
(明太子錦帶書依依聳蓋俱臨帝女之桑庾信集云春則帝女採桑吳淑桑賦狀鳳闕之萬桷擢帝女之四衢)
(本此圖贊曰爰有洪桑生濱淪潭厥圍五丈枝相交參園客是採帝女所蠶)
又東四十五里曰衡山(郭曰今衡山在衡陽湘南縣南嶽也俗謂之峋嶁山任臣案)
(寰宇記云宿當翼軫度應璣衡衡者北斗第二星玉衡也故名衡盛弘之荆州記南嶽衡山朱陵之靈臺太虚)
(之寳洞五嶽真形圖云灊廬&KR0146;麻玉笥洞陽小潙九疑羅浮等十山為之佐命復有神山聖境曰朱陵洞天盡)
(指衡山也又云南嶽姓崇名&KR0034;河圖云南嶽衡山君神姓丹名靈峙雲笈七籖云南嶽姓爛名洋光葛洪枕中)
(書祝融氏為赤帝治衡霍山楊慎云衡山一名芝岡)其上多青䨼多桑其鳥多鸜
鵒
又東四十里曰豐山其上多封石其木多桑多羊桃狀
如桃而方莖(郭曰一名鬼桃長任臣案羊桃莖大如指似樹而弱爾雅楚銚芅詩曰隰有萇楚)
(是也本草一名羊腸一名細子)可以為皮張(郭曰治皮腫)
又東七十里曰嫗山其上多美玉其下多金其草多雞
榖
又東三十里曰鮮山其木多楢杻苴其草多&KR1666;冬其陽
多金其陰多鐵有獸焉其狀如膜大赤喙赤目白尾(任臣)
(案膜即貘南中志云貘大如驢狀似熊蒼白色多力舐鐵消十斤其皮温暖五侯鯖云食鐵之獸貘也食烟之)
(鼠鼯也又曰貘糞可以切玉貘溺可以消鐵成水)見則邑有火名曰&KR2490;即(郭曰音移)
(喙任臣案駢雅曰&KR2490;即如膜事物紺珠云&KR2490;即如犬目赤尾白見則大火談薈曰火獸兆火&KR2490;即火獸見則)
(邑有火災也)
又東三十里曰章山(郭曰或作童山夏任臣案尚書日記云章山在江竟陵縣東北古)
(文以為内方山疑即斯山又四川總志成都西六十里亦有章山一名洛通山非此也)其陽多金
其陰多美石臯水出焉東流注于澧水其中多脆石(郭曰)
(未聞魚脆反)
又東二十五里曰大支之山其陽多金其木多榖柞無
草木
又東五十里曰區吳之山其木多苴
又東五十里曰聲匈之山其木多榖多玉上多封石
又東五十里曰大騩之山(郭曰上已有此山疑同名)其陽多赤金其
隂多砥石
又東十里曰踵臼之山無草木
又東北七十里曰歴(郭曰或作磨)石之山其木多荆芑其陽
多黃金其陰多砥石有獸焉其狀如貍而白首虎爪名
曰梁渠見則其國有大兵(任臣案駢雅曰梁渠朏朏蒙頌皆貍屬也圖贊曰梁渠致)
(兵&KR2490;即起災䳅鵌辟火物各有能聞&KR2113;之見大風乃來)
又東南一百里曰求山求水出于其上潛于其下中有
美赭其木多苴多䉋(郭曰篠屬)其陽多金其陰多鐵
又東二百里曰丑陽之山其上多椆椐有鳥焉其狀如
烏而赤足名曰䳅鵌(郭曰音如枳柑之枳鳥任臣案駢雅曰䳅鵌禦火也)可以
禦火
又東三百里曰奥山其上多柏杻橿其陽多㻬琈之玉
奥水出焉東流注于視水(任臣案水經注作澳水泚水又西澳水注之)
又東三十五里曰服山其木多苴其上多封石其下多
赤錫
又東三百里曰杳山(任臣案釋義木作查山)其上多嘉榮草多金
玉
又東三百五十里曰几山其木多楢檀杻其草多香有
獸焉其狀如彘黃身白頭白尾名曰聞&KR2113;(郭曰音隣)見則天
下大風(郭曰&KR2113;一作&KR0008;音瓴&KR2113;任臣案駢雅曰聞&KR2113;黃彘也事物紺珠云聞如猪黃身頭尾白又云)
(彘如彘黃身首尾白亦斯獸也談薈云風獸兆風聞&KR2113;之獸見則天下大風也集韻作亃又作甐音吝)
凡荆山之首自翼望之山至于几山凡四十八山三千
七百三十二里其神狀皆彘身人首其祠毛用一雄雞
祈瘞用一珪糈用五種之精(郭曰備五榖之美者)禾山帝也(任臣案禾)
(山疑即帝囷山)其祠太牢之具羞瘞倒毛(郭曰薦羞反倒牲埋之也)用一璧
牛無常堵山玉山冢也皆倒祠羞毛少牢嬰毛吉玉
中次十二經洞庭山之首曰篇遇之山(郭曰或作肩)無草木
多黃金
又東南五十里曰雲山無草木有桂竹甚毒傷人必死
(郭曰今始興郡桂陽縣出筀竹大者圍二尺長四丈又交趾有篥竹實中勁強有毒銳以刺虎中之則死亦此)
(𩔖也大任臣案竹譜云棘竹一名芀竹芒棘森然者圍二尺可禦盜賊亦桂竹之屬)其上多黃
金其下多㻬琈之玉
又東南一百三十里曰龜山其木多榖柞椆椐其上多
黃金其下多青雄黃多扶竹(郭曰卭竹也高節實中中杖也名之扶老竹任臣)
(案竹譜卭竹剡俗謂之扶老廣志云出南康卭都縣陶潛歸去来辭策扶老以憩息謂此竹也)
又東七十里曰丙山多筀竹(任臣案筀竹出桂陽見雲山注)多黃金銅
鐵無木
又東南五十里曰風伯之山(任臣案事𩔖賦注引經作鳳伯之山)其上多
金玉其下多痠石文石(郭曰未詳痠石之義酸任臣案痠蘇官反音)多鐵其
木多柳杻檀楮其東有林焉名曰莽浮之林(任臣案王崇慶曰今)
(廬山冇東林寺疑即此)多美木鳥獸
又東一百五十里曰夫夫之山(任臣案釋義本作大夫之山續通考引此亦作)
(大夫山又案泰繹山碑及漢印篆文大夫都作夫夫則二字古相通也)其上多黃金其下
多雄黃其木多桑楮其草多竹雞鼓(任臣案草𩔖有雞湼雞腸雞蓊雞脚)
(雞冠莧之名無所為雞鼓者疑即雞榖之譌)神于兒居之其狀人身而身操
兩蛇常遊于江淵出入有光(任臣案圖贊曰于兒如人蛇頭有兩常游江淵見于)
(洞廣乍潛乍出神光惚恍)
又東南一百二十里曰洞庭之山(郭曰今長沙巴陵縣西又有洞庭陂潛伏)
(通江離騷曰邅吾道兮洞庭洞庭波兮木葉下皆謂此也字或作銅宜從水任臣案劉會孟曰今屬湖廣德)
(安府應山縣中有一穴深不可測或云洞庭山浮于水上也事物紺珠曰君山在洞庭湖中亦名洞庭山狀如)
(十二螺髻)其上多黃金其下多銀鐵其木多柤梨橘櫾(任臣案圖)
(贊曰厥色橘櫾竒者維卝朱實金鮮葉蒨翠藍靈均是詠以為美談)其草多葌蘪蕪芍藥
芎藭(郭曰麋蕪似蛇牀而香也)帝之二女居之(郭曰天帝之二女而處江為神即列仙傳)
(江妃二女也離騷九歌所謂湘夫人稱帝子者是也而河圖玉版曰湘夫人者帝堯女也秦始皇浮江至湘山)
(逢大風而問博士湘君何神博士曰聞之堯二女舜妃也死而葬此列女傳曰二女死于江湘之間俗謂為湘)
(君鄭司農亦以舜妃為湘君說者皆以舜陟方而死二妃從之俱溺死而湘江遂號為湘夫人按九歌湘君湘)
(夫人自是二神江湘之冇夫人猶河洛之有虙妃也此之為靈與天地並矣安得謂之堯女且既謂之堯女安)
(得復總云湘君哉何以考之禮記曰舜葬蒼梧二妃不從明二妃生不從征死不從葬義可知矣即令從之二)
(女靈達鑒通無方尚能以鳥工龍裳救井廪之難豈當不能自免于風波而有雙淪之患乎假復如此傳曰生)
(為上公死為貴神禮五嶽比三公四瀆比諸矦今湘川不及四瀆無秩於命祀而二女帝者之后配靈神祗無)
(緣當復下降小水而為夫人也參互其義義既混錯錯綜其理理無可據斯不然矣原其致謬之由由乎俱以)
(帝女為名名實相亂莫矯其失習非勝是終古不悟可悲矣任臣案高似孫緯略曰劉向列女傳帝堯之二)
(女長曰娥皇次曰女英堯以妻舜于潙汭舜既為天子娥皇為后女英為妃舜死于蒼梧二妃死于江湘之間)
(俗謂之湘君羅含湘中記舜二妃死為湘水神故曰湘妃韓愈黃陵碑秦博士對始皇帝云湘君者堯之二女)
(舜妃者也劉向康成皆以二妃為湘君而離騷九歌既有湘君又有湘夫人王逸注以湘君為正妃之稱則次)
(妃自宜降曰夫人也故九歌謂娥皇為君女英為帝子而山海經亦言帝之二女者其稱謂審矣陳氏江漢叢)
(譚曰沈存中云舜陟方時二妃皆百餘歲豈得俱存猶稱二女其說誠是但未考黃陵舜妃墓及瀟湘二女之)
(故惟路史發揮則以黃陵為癸比之墓瀟湘二女乃帝舜女也癸比氏帝舜第三妃而二女皆癸比氏所生一)
(曰宵明一曰燭光帝王世紀云舜三妃娥皇無子女英生商均今女英墓在商州蓋舜崩之後女英随子均徙)
(于封所故其卒葬在焉而癸比氏則亦從二女徙于瀟湘之間故其卒葬在此山海經所謂洞庭之山帝之二)
(女居之是也若九歌之湘君湘夫人則又洞庭山神豈謂帝女之靈耶博物志云洞庭君山帝一女居之曰湘)
(夫人荆州圖經又曰洞庭湘君所游故曰君山則更合為一矣)是常遊于江淵澧沅之
風交瀟湘之淵(郭曰此言二女遊戲江之淵府則能鼔三江令風波之氣共相交通言其靈響)
(之意也江湘沅水皆共會也陵頭故號為三江之口澧又去之七八十里而入江焉淮南子曰弋釣瀟湘今所)
(在未詳也瀟音肖窈任臣案圖贊曰神之二女爰宅洞庭游化五江惚恍冥號曰夫人是維湘靈又王子年)
(拾遺記曰洞庭之山其下金臺數百間帝女居之四時匏管之清音金石之凄唳徹于山抄張鷟龍筋鳳髓判)
(云瀟湘帝子乘洞浦而揚波本此)是在九江之間(郭曰地理志九江今在潯陽南江自潯陽)
(而分為九皆東會于大江書曰九江孔殷是也水任臣案書傳云九江即今之洞庭也今沅水漸水元辰水)
(叙水酉水澧水資水湘水皆合于洞庭意以是名九江也)出入必以飄風暴雨(任臣案北)
(齊李騊駼聘陳門陸士秀江南有孟婆是何神士秀曰山海經帝之女遊于江中出入必以風雨自随以帝女)
(故曰孟婆猶郊祀志以地神為泰媪陸言似謬也)是多怪神狀如人而載蛇左
右手操蛇多怪鳥
又東南一百八十里曰暴山其木多㯶柟荆芑竹箭䉋
箘(郭曰箘亦篠𩔖中箭見禹貢)其上多黃金玉其下多文石鐵其獸
多麋鹿&KR1393;就(郭曰就雕也見廣雅麂任臣案&KR1393;即麂也就即鷲也本草&KR1393;古字麂味甘旨故字)
(以旨鷲一名鷻禽經云鵰以周之鷲以就之鷻以摶之梵書謂之揭羅闍)
又東南二百里曰即公之山其上多黃金其下多㻬琈
之玉其木多柳杻檀桑有獸焉其狀如龜而白身赤首
名曰蛫(郭曰音詭)是可以禦火(任臣案事物紺珠云蛫狀如龜白身赤首又相如上林賦)
(獑胡豰蛫棲息乎其間)
又東南一百五十九里曰堯山(任臣案今真定府唐山縣亦有堯山以堯始封)
(名南陽府魯山縣亦有堯山非此)其陰多黃堊其陽多黃金其木多荆
芑柳檀其草多藷藇&KR1637;
又東南一百里曰江浮之山其上多銀砥礪無草木其
獸多豕鹿
又東二百里曰真陵之山(任臣案吳淑事𩔖賦注作直陵之山其柳賦云復有直陵)
(鳳伯謂此)其上多黃金其下多玉其木多榖柞柳杻其草多
榮草
又東南一百二十里曰陽帝之山多美銅其木多檀杻
檿楮(郭曰檿山桑也弧任臣案禹貢厥篚檿絲詩經其檿其柘國語檿箕箙考工記凡為幹之道檿桑)
(次之檿於檢反音掩)其獸多麢麝
又南九十里曰柴桑之山(郭曰今在潯陽柴桑縣南共廬山相連也)其上多
銀其下多碧多冷石赭(任臣案冷石滑石𩔖見别錄)其木多柳芑楮
桑其獸多麋鹿多白蛇飛蛇(郭曰音螣蛇乘霧而飛者任臣案爾雅疏螣蛇能)
(興雲霧而遊其中或以為奔蛇許慎云奔蛇馳蛇也或呼為莽蛇荀子云螣蛇無足而飛慎子云螣蛇游霧飛)
(雲乘龍淮南子云螣蛇雄鳴于上風雌鳴于下風圖贊曰螣蛇配龍因霧而躍雖欲登天雲罷陸莫材非所任)
(難以久託)
又東二百三十里曰榮余之山其上多銅其下多銀其
木多柳芑其蟲多怪蛇怪蟲
凡洞庭山之首自篇遇之山至于榮余之山凡十五山
二千八百里其神狀皆鳥身而龍首其祠毛用一雄雞
一牝豚刉(郭曰刉亦割刺之名)糈用稌凡夫夫之山即公之山堯
山陽帝之山皆冢也其祠皆肆瘞(郭曰肆陳之也陳牲玉而後埋藏之)祈
用酒毛用少牢嬰毛一吉玉洞庭榮余山神也其神皆
肆瘞(郭曰肆竟然後依前埋之也)祈酒太牢祠嬰用圭璧十五五彩
惠之(郭曰惠猶飾也方言也)
右中經之大志大凡百九十七山二萬一千三百七十
一里大凡天下名山五千三百七十居地大凡六萬四
千五十六里
禹曰天下名山經五千三百七十山六萬四千五十六
里居地也言其五臧(任臣案臧與藏同才浪切漢志曰山海天地之藏)蓋其餘
小山甚衆不足記云天地之東西二萬八千里南北二
萬六千里出水之山者八千里受水者八千里出銅之
山四百六十七出鐵之山三千六百九十此天地之所
分壤樹榖也戈矛之所發也刀鎩之所起也能者有餘
拙者不足封於太山禪於梁父七十二家得失之數皆
在此内是謂國用(郭曰管子地數云封襌之王七十二家也)
右五臧山經五篇大凡一萬五千五百三里
山海經廣註卷五
