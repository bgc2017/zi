山海經廣注卷十六
仁和吴任臣注
大荒西經
西北海之外大荒之隅有山而不合名曰不周負子(郭曰)
(淮南子曰昔者共工與顓頊爭帝怒而觸不周之山天維絶地柱折故今此山缺壊不周匝也任臣案爾雅)
(八極西北曰不周中天佚典曰不周夐亘為乾坤翰楚辭右祍拂于不周司馬大人賦廻車朅来兮絶道不周)
(張衡思玄賦縦余終乎不周楊雄甘泉賦躡不周之逶蛇阮藉詩日沒不周西盧柟賦跨乾樞兮幹不周又云)
(跨不周兮騎轟雷江暉賦羌又畢乎&KR0008;狐鍜不周以彌昊皆謂此山通鑑前編云不周之巔有宣城焉日月之)
(所不届而無四時昏晝之辨燧人氏于是視乾象而察辰心自不周之山遊於日月之都亦斯山也又案天問)
(云康回憑怒墜何故以東南傾尹子盤古篇云共工觸不周山折天柱絶地維女媧補天射十日江淹遂古篇)
(共王所觸不周山兮劉子兵術曰顓頊爭于不周楊烱李少君碑共工則折柱傾維崩騰于海縣文心雕龍云)
(康回傾地仁羿蹕日柳子晉問云又似共工觸不周而天柱折即此山事也)有兩黃獸守之
有水曰寒暑之水水西有濕山水東有幕山(郭曰音莫)有禹
攻共工國山(郭曰言攻其國殺其臣相抑于此山啓筮曰共工人面蛇身朱髮也任臣案荀子)
(云禹伐共工又神異經西北荒有人焉人面朱髮蛇身人手足而食五榖禽獸煩愚名共工即此)
有國名曰淑士顓頊之子(郭曰言亦出自高陽氏也)有神十人名曰
女媧之腸(郭曰或作女媧之腹)化為神處栗廣之野(郭曰女媧古神女而帝者)
(人面蛇身一日中七十變其腹化為此神栗廣野名媧音瓜任臣案冠編女媧百三十歷陟化神于栗廣之)
(野真源賦云女媧治百有三十載而落其腸爰化而神路史云女媧道標萬物神化七十鴻烈解云上駢生耳)
(目桑林生臂手女媧所以七十化也仙人紫檀歌云三十六變世應知七十二化處其位王逸楚辭注女媧七)
(十化其體此淮南等有博土為人為七十化之術曹植女媧贊曰或云二君人首蜮形神化七十何德之靈柳宗)
(元天對曰媧軀虺號占以𩔖之何日化七十工或詭之河圖挺佐輔云女媧牛首蛇身宣髮玄中記曰伏羲龍)
(身女媧蛇身開山圖曰坤神字揚翟王號曰女媧世紀云女媧一日女希均藻云子午谷有女媧堡符雄屯師)
(處)横道而處(郭曰言斷道也)有人名曰石夷来風曰韋(郭曰来或作本)
(也)處西北隅以司日月之長短(郭曰言察日月晷度之節)有五彩之
鳥有冠名曰㹥鳥(郭曰爾雅云㹥夢鳥即此也㹥任臣案孔融周歲論曰羽儀屯集鳥穢)
(之宛委餘編云五采芝鳥有冠似鳳名㹥鳥張萱彙雅曰㹥亦作&KR0034;或云鴟屬)有大澤之長
山有白民之國
西北海之外赤水之東有長脛之國(郭曰脚長三丈盛任臣案玄覽曰)
(海之東其民穿胷赤水之東其民長脛)有西周之國姬姓(任臣案國名記高辛氏後有西)
(周國盖叔均國也)食榖有人方耕名曰叔均帝俊生后稷(郭曰俊宜)
(為嚳嚳第二妃生后稷也俊任臣案陳一中曰帝俈生而神靈自言其名曰夋夋也古字通帝嚳之為帝俊)
(此事之辨者乃郭璞注山海經謂為帝舜至帝俊生后稷則曰宜為嚳不知俊即嚳而反疑經文為譌經又曰)
(帝俊有子八人蓋八元為益信任臣又案華陽志高辛氏名夋冠編云帝康一名夋是帝夋已有二人而俊生季)
(釐則俊又似舜也是所未解)稷降以百榖稷之弟曰台璽(郭曰音胎)生叔
均(任臣案羅泌同姓名辨覩叔均而思稷子是以叔均為稷之子也据海内經稷之孫曰叔均則叔均非稷之)
(子并非從子明矣經疑有誤又商均亦曰叔均非此)叔均是代其父及稷播百榖
始作耕有赤國妻氏有雙山
西海之外大荒之中有方山者上有青樹名曰柜格之
松(郭曰水名音矩)日月所出入也(任臣案游氏臆見曰柜格之松在西海外為日月所出入)
西北海之外赤水之西有先民之國食榖使四鳥有北
狄之國黃帝之孫曰始均始均生北狄有芒山有桂山
有榣山(郭曰此山多桂及榣木因名云耳任臣案初學記引此作瑶山)其上有人號
曰太子長琴(任臣案虞汝明古琴疏曰祝融取榣山之櫬作琴彈之能致五色鳥一曰皇来二曰)
(鸞来三曰鳳来故生長子即曰琴)顓頊生老童(郭曰世本云顓頊娶于滕&KR0008;氏謂之女禄産老)
(童也也任臣案國名記滕&KR0008;作勝濆注云勝奔高陽妃勝奔氏國或作騰隍誤)老童生祝融
(郭曰即重黎也高辛氏火正號曰祝融也偁任臣案氏族源流云顓頊次妃勝奔氏生子三人伯卷章季禺)
(卷章或作老童季禺生叔&KR2228;卷章娶根水氏生二子曰黎曰回黎為祝融)祝融生太子長琴
是處榣山始作樂風(郭曰創制樂風曲也子任臣案陳士元荒史祝融生二曰長琴曰)
(噎噎處西極長琴居榣山樂風隋元德太子哀冊文遽瑶山之頽壤忽桂宫之毁構唐睿宗受禪制方流樂風)
(之緒宜申游靁之澤陳子龍賀太子生表樂風誕聖長琴著山海之經又唐書許敬宗等勒書五百卷名榣山)
(玉彩又裴光庭獻榣山往則明皇詔太子諸王謝之義皆取此也)有五彩鳥三名一曰
皇鳥一曰鸞鳥一曰鳳鳥有蟲狀如菟胷以後者裸不
見(郭曰言皮色青故不見其裸露處)青如猨狀(郭曰狀又似猨)
大荒之中有山名曰豐沮(任臣案冠編作豐阻)玉門日月所入有靈
山巫咸巫即巫朌巫彭巫姑巫真巫禮巫抵巫謝巫羅
十巫從此升降百藥爰在(郭曰羣巫上下此山采之也任臣案酉陽雜爼云大荒)
(靈山有十巫咸曰即盻彭姑具禮抵謝羅從此升降朌作盻真作具未審孰是又水經注引此巫真作巫貞巫)
(禮作巫孔楊慎均薻亦云巫孔為十巫之一又同姓名錄云開明有巫履豐沮有巫禮履禮恐是一人南)
(華逸篇云黔首多疾黃帝氏立巫咸以通九竅論衡曰巫咸能以祝延人之疾郭氏巫咸山賦序巫咸以)
(鴻術為帝堯之醫高似孫緯略云巫咸堯之醫者今平陽亦有巫咸頂云是巫咸修真處更有巫咸山巫)
(咸墓巫咸谷在夏縣東又世本巫咸作筮後有神巫曰季咸者祖其名耳楊雄甘泉賦選巫咸兮呌帝閽李賀)
(浩歌云彭祖巫咸幾回死曾益注云巫咸能采藥長生古文苑秦詛楚文曰久湫巫咸亜馳歸蔵云昔黃帝將)
(戰筮于巫咸路史黃帝命巫咸巫陽主筮又星家有甘石巫咸三家又商臣亦名巫咸見尚書非此也巫咸或)
(作&KR0034;咸亶爰集云召&KR0034;咸而聘之&KR0034;音龍廣雅云巫也)
西有王母之山壑山海山(郭曰皆羣大靈之山)有沃之國(郭曰言其土沃)
(饒也)沃民是處(任臣案淮南子海外三十六國西北方有沃民)沃之野鳳鳥之卵
是食(任臣案吕氏春秋流沙之西丹山之南有鳳之丸沃民所食)甘露是飲凡其所
欲其味盡存(郭曰言其所願滋味此無所不備)爰有甘華甘柤白柳(任臣)
(案吴淑柳賦云沃民之國汶水之傍謂此)視肉三騅璇瑰瑶碧(郭曰琁瑰亦玉名穆天子)
(傳曰枝斯璿瑰枚回二音)白木琅玕(郭曰樹色正白今南方有文木亦黑木也任臣案文木即烏)
(木逸周書謂之&KR0146;木張勃吴錄云南宋銅縣有文木嵇含草木狀曰文木樹高七八丈其色正黑如水牛角)
白丹青丹(郭曰又有黑丹也孝經援神契曰王者德至山陵而黑丹出然則丹者别是彩色亦猶黑)
(白黃皆云丹也青任臣案尚書大傳丹丘出丹艧青丘出青艧是丹與皆名艧也則丹為彩色之名益信)
多銀鐵鸞鳥自歌鳳鳥自舞爰有百獸相群是處是謂
沃之野(任臣案鴻烈解西金丘沃野為八紘之一)有三青鳥赤首黑目一名
曰大&KR1916;一名少&KR1916;(郭曰音黎)一名曰青鳥(郭曰皆西王母使也任臣案曹植)
(辨道論三鳥備設不如百官之美也陶弘景詩銜書必青鳥嘉客信龍鏕江淹隂長生贊若渡西海時致意三)
(青鳥梁元帝與劉智蔵書弱水難浮猶致書于青鳥李長吉詩符因青鳥送皆指此也拾遺記曰軒渠國多九)
(色鳥青口綠脛紫翼紅膺紺頂丹足碧身緗背玄尾其青多紅少謂之繡鸞或云是西王母之禽疑即三青鳥)
(𩔖)有軒轅臺射者不敢西嚮射畏軒轅之臺(郭曰敬難黃帝之神)
(崑任臣案鴻烈解軒轅丘在西方黃帝祠額解云西至崙有軒轅宫與臺若丘射者不敢西向湘東王詩寂)
(寥千載後誰上軒轅臺庾信爾綿柱國碑軒臺受氏若水䧏居崔融表攀龍不及顧慕軒轅之臺湯顯祖表郏)
(鄏之鼎方圖軒轅之臺已閟朱應登北風行軒轅臺前燭龍晦劉鳳九頌云吾登軒轅之臺而四顧本此也名)
(勝志云今直隸保安州西南界之喬山上亦有軒轅臺廣輿記岳州府君山亦有軒轅臺)
大荒之中有龍山日月所入有三澤水名曰三淖昆吾
之所食也(郭曰穆天子傳曰滔水濁繇氏之所食亦此𩔖也)有人衣青以袂蔽
面(郭曰袂袖)名曰女丑之尸有女子之國(郭曰王頎至沃沮國盡東界問其耆)
(老云國人常乘船捕魚遭風見吹數十日東一國在大海中純女無男即此國也任臣案玄覽曰葱嶺之西)
(西女之國産男輒不舉也拂菻歲遣男子配焉茂州之西東女之國其貴人死糅余屑而瘞之)
有桃山有䖟山有桂山有于土山有丈夫之國(郭曰其國無婦)
(人也)有弇州之山(任臣案括地象正西弇州曰并土隋書作十州开土為崑崙九州之一南華經)
(云大荒之中弇州之北穆天子傳天子登于弇山之上王世貞以為即此地也江淹赤虹賦云帝臺北荒之際)
(弇山西海之濱)五彩之鳥仰天(郭曰張口嘘天)名曰鳴鳥爰有百樂歌
儛之風(郭曰爰有百種伎樂歌儛風曲聽任臣案荒史曰祝融氏一曰祝誦又曰祝和弇州之鳴鳥)
(作屬續之樂以通倫𩔖廖道南楚紀贊曰弇州之聲庸制樂歌王融曲水詩序召鳴鳥于弇州追伶倫于嶰谷)
(本此黃氏事物紺珠云鳴鳥身五色聲有曲度)有軒轅之國(郭曰其人人面蛇身任臣案談薈)
(云尾處首上)江山之南棲為吉(郭曰即窮山之際也山居為棲吉者言無凶天)不壽
者乃八百歲(郭曰夀者數千歲)西海渚中有神人面鳥身珥兩
青蛇踐兩赤蛇名曰弇兹(任臣案冠編六上紀有弇兹氏人面鳥身劉會孟云海外)
(國神多以蛇為珥踐又有蛇洲)
大荒之中有山名曰日月山天樞也吴姖天門日月所
入(任臣案盖天論須彌山為天樞日月行于其腰與此說𩔖盧柟放招賦云吴姖晻昧日月所翳即此也)
有神人面無臂兩足反属于頭上名曰嘘(郭曰言嘘啼也任臣案)
(圖贊曰脚属于頭人面無手厥號曰嘘重黎所處)顓頊生老童(任臣案譙周古史曰老童即卷)
(章羅苹云卷章史或作老章)老童生重及黎(郭曰世本云老童娶于根水氏謂之驕福産重)
(及黎為任臣案冠編云老童音如鐘磬死騩山之神娶女驕生黎回)帝令重獻上天令
黎卭下地(郭曰古者人神雜擾無别顓頊乃命南正重司天以属神命火正黎司地以属民重實上)
(天黎實下地獻卭義未詳也任臣案路史作重載上天)下地是生噎處于西極以
行日月星辰之行次(郭曰主察日月星辰之度數次舍也)
有人反臂名曰天虞(郭曰即尸虞也)有女子方浴月帝俊妻常
羲生月十有二此始浴之(郭曰義與羲和浴日同作任臣案常羲有陬氏也或常)
(儀一作尚儀士安作常耳又作常宜路史云高辛氏次妃常羲生而能言髮迨其踵是歸高辛生太子康及月)
(十二楊慎云帝俊之妻生十日自甲至癸也生月十又二自子至亥也)有玄丹之山(郭曰出黑)
(丹經任臣案篇首誤引作玄舟之山)有五色之鳥人面有髮爰有青鴍(郭曰)
(音文)黃鷔(郭曰音敖)青鳥黃鳥其所集者其國亡有池名孟翼
之攻顓頊之池(郭曰孟翼人姓名載任臣案孟翼顓頊臣冠編顓頊紀有命孟翼攻池天下)
(人號之曰顓頊之池言厚養于民也)
大荒之中有山名曰鏖鏊鉅(郭曰鏊音如敖)日月所入者有獸
左右有首名曰屏蓬(郭曰即并封也語有輕重耳右任臣案稽瑞錄云鹿螯山獸左有)
(首名并蓬)有巫山者(任臣案冠編望帝時巫山壅江蜀洪水望帝令鄨令鑿之)有壑山者
有金門之山有人名曰黃姖之尸有比翼之鳥(任臣案即鶼鶼)
有白鳥青翼黃尾玄喙(郭曰竒鳥)有赤犬名曰天犬其所
下者有兵(郭曰周書云天狗所止地盡傾餘光燭天為流星長十數丈其疾如風其聲如雷其光如)
(電吴楚七國反時吠過梁國者是也其任臣案辛氏三秦記秦㐮公時白鹿原有天狗来下上有賊天狗吠)
(而護之河圖稽燿鈎曰太白散為天狗主候兵元史至正中雲南玉案山下有赤犬羣吠未幾兵亂又唐天寳)
(中華清宫有天狗院列在諸獸之上杜甫作賦云色似狻猊小如猿狖非此也又案李白大獵賦殪天狗註)
(云山海經天門山有赤犬名天犬盖謂此也)
西海之南流沙之濱赤水之後黑水之前有大山名曰
崑崙之丘(任臣案化闕經曰崑崙山九重重相去九千里山有四面竺乾書曰阿耨山即崑崙也一)
(名須彌譌呼蘇彌在于闐國西一千三百餘里其水分流四面去入中國者為黃河入東海其三面各入南西)
(北海如弱水黑水之𩔖)有神人面虎身有文有尾皆白處之(郭曰言其)
(尾以白為點駮)其下有弱水之淵環之(郭曰其水不勝鴻毛崙任臣案十洲記云崑)
(山弱水周廻繞匝東南接積石圃西北接北戶之室東北臨大活之井西南至承淵之谷玄中記云神丘有火)
(穴光景照千里崑崙有弱水鴻毛不能起括地圖曰崑崙之弱水非乘龍不得至圖贊曰弱出崑山鴻毛是沉)
(北淪流沙南暎火林惟水之竒莫測其深)其外有炎火之山投物輙然(郭曰今去)
(扶南東萬里有耆薄國東復五千里許有火山國其山雖霖雨火常然火中有白鼠時出山邊求食人捕得之)
(以毛作布今之火澣布是也即此山之𩔖之任臣案干寳搜神記崑崙之山是惟下都環以炎火山&KR1073;氏水)
(經注流沙西行極崦嵫之山北山有石以兩石相打則水潤潤盡則火出山石皆然炎起數丈司馬相如大人)
(賦經營炎火而浮弱水兮抗絶浮渚而涉流沙張衡思玄賦躋日中于昆吾兮憩炎火之所陶江淹空青賦西)
(海之草炎山之烟即此也景純炎火山贊曰水含陽精氣結則焚理其微乎其妙不傳他與此𩔖者神異經言)
(荒外有火山生不燼之木十洲記言炎洲有火林山山中有火光金液神丹經扈犁國有火山裔乘云西北有)
(火州其國有火熖山張匡鄴行程記高昌北庭山至夕光燄若炬火玄覽曰毗騫有然火之洲博物志西域且)
(彌山晝則孔中狀如煙夜則如燈光魏書盤盤國有火山山傍皆焦東西洋考云蛟&KR0034;山山頭火光日夜不斷)
(一綂志梧州有火山山上有火每三五夜一見如野燒之狀又蜀有火井熒臺蕭丘有自然之火春生秋滅羽)
(山有文石生火煙色随四時而改名為淨火自然洲有樹生火以其皮織為火浣布火浣布有二種此其一也)
(陸游云火山軍其地耘耡深入則有烈熖風俗記云圁隂縣有鴻門亭火從地出又海中有沃焦山遇水則燄)
(復有然海木華所稱陰火潛然是也)有人戴勝虎齒有豹尾(任臣案穆天子傳注云虎)
(齒蓬髮困學紀聞作狗尾蓬髮)穴處名曰西王母(郭曰河圖玉版亦曰西王母居崑崙之山)
(西山經曰西王母居玉山穆天子傳曰乃紀名迹于弇山之石曰西王母之山也然則西王母雖以崑崙之宮)
(亦自有離宫别窟游息之處不專住一山也故記事者各舉所見而言之任臣案胡應麟筆叢曰經稱西王)
(母豹尾虎齒當是人𩔖殊别考穆天子傳云天子賓于西王母觴于瑶池之上西王母為天子謠天子執白圭)
(玄璧及獻錦組百純組三百西王母再拜受之則西王母服食語言絶與常人無異並無所謂豹尾虎齒之象)
(惟司馬大人賦有豹尾虎齒之說盖据山海經耳乃山海經則何所据哉任臣竊謂西王母黃帝時乘白鹿授)
(地圖舜時獻白玉琯穆王時西王母来賓特不過西方一國如八百媳婦名爾若豹尾虎齒則亦貫胸儋耳之)
(𩔖又何足怪後世好事家以西王母等于麻姑上元夫人之列甚至謂漢武帝䧏西王母于七夕若果有其事)
(者則文人附會之過也爾雅觚竹北戶西王母日下謂之四荒漢書西域傳云安息長老傳聞條支有弱水西)
(王母亦未嘗見也)此山萬物盡有
大荒之中有山名曰常陽之山日月所入
有寒荒之國有二人女祭女薎(郭曰或持觶或持爼)
有壽麻之國(郭曰呂氏春秋曰南服夀麻北懷闒耳夀任臣案爾雅八極西曰邠國曰夀靡即)
(麻也劉子威雜爼曰焦僥夀麻之國)
南岳娶州山女名曰女虔女虔生季格(任臣案冠編黃帝鴻初為南岳)
(之宜故名南岳女虔學海作女&KR0146;又路史曰帝鴻生白民及嘻嘻生季格季格生帝魁注云嘻其南岳也未審)
(孰是)季格生夀麻(任臣案季格妻任已感神而生魁及夀麻見冠編)夀麻正立無
景疾呼無嚮(郭曰言其禀形氣有異于人也列仙傳曰玄俗無景任臣案無景者中國時有其)
(人侍兒小名錄周昭王時東甌獻二女曰延娟延嬋步塵無迹日中無景風俗通云真人無景白帖云仙人與)
(虚合體日中無景故韓終久服丹無景又丙吉騐老人之子無景張元始九十七始生子遂無景南史稱梁武)
(帝映日無景又勃鞮之國無翼而飛日中無景見拾遗記王明英歷體略云赤道下春秋分日中無景淮南曰)
(建木在都廣日中無景又曰馮夷大丙之御也照日光而無景此言其疾非真無景也)爰有大暑
不可以往(郭曰言熱炙殺人也可任臣案西儒云地在黃道線下者大熱不居其人常晝伏水中)
(宋濓演連珠云夀麻之國大屠倍常本此)有人無首操戈盾立名曰夏耕之
尸(郭曰亦形天尸之𩔖&KR1751;任臣案經載奢比據比女姖貳負王于夜肝榆犁夏耕闕宣王之尸不一而足)
(詳其名義大都如今人尸解不化者土人傳以為神)故成湯伐夏桀于章山克之
(郭曰干章山名郭任臣案章山名大沙或云沙丘作干章山疑非)斬耕厥前(郭曰頭亦在前者)
耕既立無首走厥咎(郭曰逃避罪也)乃降于巫山(郭曰自竄于巫山巫山今)
(在建平巫縣)
有人名曰吴回竒左是無右臂(郭曰即竒肱也吴回祝融弟亦為火正也任)
(臣案姓氏源流黎卒帝嚳以回代之封于吴是為吴回吴回生陸終其支庶為陸終氏蛙螢子言祝融有七吴)
(回亦祝融之一也)
有盖山之國有樹赤皮支幹青葉名曰朱木(郭曰或作朱威木也)
有一臂民(郭曰北極下亦有一脚人見河圖玉版一任臣案事物紺珠云一臂人一手一目鼻孔)
大荒之中有山名曰大荒之山日月所入有人焉三面
一臂(郭曰無左臂也解任臣案路史禹紀云西過竒肱三面黃帝祠額曰三面一臂莫非子孫謂此)
三面之人不死(郭曰言人頭三邊各有面也玄莵太守王頎至沃沮國問其耆老云復有一破)
(船随波出在海岸邊上有一人項中復有面與語不解了不食而死此是兩面人也呂氏春秋曰一臂三面之)
(鄉也東任臣案博物志云兩面人在沃沮東大海中又後漢國傳及魏志皆云北沃沮有两面人江淹遂古)
(篇長臂兩面乘赤船兮是也)是謂大荒之野(任臣案張揖上林賦注過乎泱莾之壄山海經)
(所謂大荒之野也)西南海之外赤水之南流沙之西有人珥兩
青蛇乘兩龍名曰夏后開開上三嬪于天(郭曰嬪婦也言獻美人于)
(天帝之任臣案吴淑事𩔖賦夏后三嬪獻太康五子之須本此)得九辯與九歌以下
(郭曰皆天帝樂名也開登天而竊以下用之也開筮曰昔彼九冥是與帝辯同宮之序是為九歌又曰不得竊)
(辨與九歌以國于下義具見于歸蔵)此天穆之野高二千仞(郭曰竹書曰顓頊産伯繇)
(是維若陽居天穆之陽也)開焉得始歌九招(郭曰竹書曰夏后開舞九招也任臣案楚辭)
(天問云啓棘賓商九辯九歌洪興祖引此為注朱子斥之審矣以為啓棘賓天當是啓夢賓天然則經云開上)
(三嬪于天者要是夏啓三夢上賓于天得傳天帝之樂以下如秦穆聽鈞天之奏唐皇效霓裳之舞也嬪宜作)
(賓楚辭足證其誤謂獻三美女于天帝者謬矣又九歌與虞書合考亭斷為舜禹之樂九招亦古樂名文心雕)
(龍云帝嚳之世咸墨為頌以歌九招未審是非又路史注曰山海經上三嬪于天得九辯與九歌以下天指舜)
(禹尊其賜爾謂天帝之樂啓登天竊之以下妄也劉基樂府曰天穆之野二千仞天帝所以觴百靈三嬪不下)
(两龍去九歌九辯歸杳冥)
有互人之國(郭曰人面魚身)炎帝之孫(郭曰炎帝神農)名曰靈恝(郭曰音如)
(劵契之契鼔任臣案路史伯靈生鼔生靈恝)靈恝生互人是能上下于天(郭曰)
(言能乘雲雨也互任臣案國名記曰炎帝孫靈恝生氐人為氐國俗作非又歐陽玄暌車志互人國有白玉)
(城豈即此耶)有魚偏枯名曰魚婦顓頊死即復蘇(郭曰言其人能變化)
(也入任臣案星槎勝覽占城有飛頭婦號屍致魚夜飛頭人家食小兒頭返合體如故亦此𩔖也又冠編云)
(虞幕取顓頊氏女曰魚婦生窮鱓名與此同然語不相蒙疑非是)風道北来天乃大水
泉(郭曰言泉水得風暴溢出道猶從也韓非曰玄鶴二八道南方而来)蛇乃化為魚是謂
魚婦顓頊死即復蘇(郭曰淮南子曰后稷龍在建木西其人死復蘇其中為魚盖謂此也)
(注任臣案高誘淮南注云人死復生或化為魚楊慎補曰今南中諸苗能以術呪尸為魚而食之西南國風)
(土記云邪術有卜思鬼者婦人習之夜化為猫犬遇病者攝其肉唾水中化為水蝦取而貨之即斯術也圖贊)
(曰炎帝之苗實生氐人死則復蘇厥身為鱗雲南是託浮游天津)有青鳥身黃赤足六
首名曰&KR2608;鳥(郭曰音觸集任臣案玄覽云互人有六首之&KR2608;五音韻曰氐人國有青鳥赤足六)
(首曰&KR2608;又鳿鳥亦名鸀爾雅&KR2608;山烏是也又南康記石室山有鳥形色鮮潔自愛毛羽若隻者則照水悲鳴亦)
(名&KR2608;此名同而實異者且音蜀不音觸似更為一種)有大巫山有金之山西南大
荒之中隅有偏勾常羊之山
按夏后開即啓避漢景帝諱云(任臣案胡氏四部正譌曰亦有)
(古書本不諱後人避本朝之諱而改者如山海經啟皆為開之𩔖)
山海經廣注卷十六
