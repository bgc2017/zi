史氏菊譜
宋史正志撰
菊草屬也以黃為正所以槩稱黃花漢俗九日飲菊酒
以祓除不祥蓋九月律中無射而數九俗尚九日而用
時之草也南陽酈縣有菊潭飲其水者皆壽神僊傳有
康生服其花而成僊菊有黃華北方用以準節令大略
黃華開時節候不差江南地暖百卉造作無時而菊獨
不然攷其理菊性介烈高潔不與百卉同其盛衰必待
霜降草木黃落而花始開嶺南冬至始有微霜故也本
草一名日精一名周盈一名傳延年所宜貴者苗可以
菜花可以藥囊可以枕釀可以飲所以高人隱士籬落
畦圃之間不可一日無此花也陶淵明植於三徑采於
東籬裛露掇英汎以忘憂鍾會賦以五美謂圓華高懸
準天極也純黃不雜后土色也早植晩登君子德也冒
霜吐穎象勁直也杯中體輕神僊食也其為所重如此
然品類有數十種而白菊一二年多有變黃者余在二
水植大白菊百餘株次年盡變為黃花今以色之黃白
及雜色品類可見於吳門者二十有七種大小顔色殊
異而不同自昔好事者為牡丹芍藥海棠竹筍作譜記
者多矣獨菊花未有為之譜者殆亦菊花之闕文也歟
余姑以所見為之若夫耳目之未接品類之未備更俟
博雅君子與我同志者續之今以所見具列于後
黃
大金黃
心密花瓣大如大錢
小金黃
心微紅花瓣鵝黃葉翠大如衆花
佛頭菊
無心中邊亦同
小佛頭菊
同上微小又云疊羅黃
金墪菊
比佛頭頗瘦花心微窪
金鈴菊
心微青紅花瓣鵝黃色葉小又云明州黃
深色御袍黃
心起突色如深鵝黃
淺色御袍黃
中深
金錢菊
心小花瓣稀
毬子黃
中邊一色突起如毬子
棣棠菊
色深黃如棣棠狀比甘菊差大
甘菊
色深黃比棣棠頗小
野菊
細瘦枝柯凋衰多野生亦有白者
白
金盞銀臺
心突起瓣黃四邊白
樓子佛頂
心大突起似佛頂四邊單葉
添色喜容
心微突起瓣密且大
纏枝菊
花瓣薄開過轉紅色
玉盤菊
黃心突起淡白緣邊
單心菊
細花心瓣大
樓子菊
層層狀如樓子
萬鈴菊
心茸茸突起花多半開者如鈴
腦子菊
花瓣微縐縮如腦子狀
荼䕷菊
心青黃微起如鵝黃色淺
雜色紅紫
十樣菊
黃白雜樣亦有微紫花頭小
桃花菊
花瓣全如桃花秋初先開色有淺深深秋亦有白者
芙蓉菊
狀如芙蓉亦紅色
孩兒菊
紫萼白心茸茸然葉上有光與他菊異
