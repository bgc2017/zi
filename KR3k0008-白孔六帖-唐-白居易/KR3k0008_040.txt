白孔六帖卷四十唐白居易原本
宋孔傳續撰
政理國政二
良吏善政(三)寬不按吏(四)
清廉(五)貪濁(六)
公政(七)吏久從政
安人得人心(九)遺愛(十)
教化(十一)
政理(一)
白政如農功(日夜思之如農之有畔其過鮮矣傳)政者正也(子帥以正孰敢不正)寬
猛相濟政是以和子曰人道政為大酌人言(酌人言以)
(為政)人存政舉(子曰其人存則其政舉其人亡則其政息)庶績咸熙(熙和也)彝倫
攸敘允釐百工(釐治也)德惟善政(政在養民)可以觀政政清(吏肅)
事簡(人安)為政在人(禮記)施於有政是亦為政以道化人
(而人善矣)必聞其政政鹵莽(莊子曰為政勿鹵莽)滋彰(老子曰法令滋彰盜賊多)
(有)人道敏政容人畜衆稱物平施振民育德
臨下以簡安人則惠除其苛虐康濟小民弗
剛弗柔(厥德允修)茹柔吐剛觀政淑慝(旌别淑慝)廉善廉能(周禮)
(蔽羣吏之治一曰廉善二曰廉能注皆以廉為本)宰夫徵百官之令(徵召所為)修法
糾職求民之瘼(瘼病也)不躬不親權衡誠懸不可欺以
輕重(繩墨誠陳不可欺以曲直規矩誠設不可欺以方圓君子審禮不可誣以姦詐)教之以德
(則民有格心)齊之以刑(則民有遯心)政者蒲蘆(言如桑蠱變化)齊其政不
易其俗食節(事時)務三(政不可不慎務三而已一曰擇人二曰因民三曰從時)軌
物事舉其中(化行於上)遺愛(子産古之遺愛)讒慝黜遠去煩宥善
莫不競勸用賢理不肖用貴理賤(叔梁云)近者悅(遠者来)貴
清淨(漢曺參為齊相有盖公好黃老術曰貴清淨人自正參避堂以舍之齊大治也)抱公絶私
(尹翁歸)緣飾以儒雅(張敞)浹遺政者以法令為師能與不能
自有資財何可學也(薛宣不教子吏事)孔澄源(陸象先嘗曰天下本無事庸人)
(擾之為煩耳第澄其源何憂不簡耶故所至民吏懷之)以清淨聞(王公著為河南尹治以清淨聞)
治民如治家(陽城至道州治民如治家宜罰罰之宜賞賞之不以簿書介意)率其怠勌
(原道為之政以率其怠勌韓文)政化錯迕失大體(坐看傾危受厚恩杜甫石笋行)政用
疎通(合典則入秦行)滯務兹一掃(柏公鎮䕫子滯務兹一掃園人送瓜)以玩替政
以荒去理(使繼是者咸有薛君之志柳宗元零陵亭記)大者驛聞小者立變
(太原王公觀察江南西道洪江饒虔吉信撫袁悉屬治所公至之日皆罷行之大者驛聞小者立變春生秋殺)
(陽開隂閉令修於庭戶數日之間而人自得於湖山千里之外韓文)深於理道(趙璟深於理道常言)
(為政之本在於選賢能務節儉薄賦斂正賞刑對揚之際必以此為言乃獻審官六議)趙宗儒(進太)
(子太傅文宗召訪政理對曰堯舜之化慈儉而已願陛下守之帝納其言出本傳)
國政(二)
白聖人以神道設教而天下服百姓日用而不知
辨物居方神而化之使民宜之允釐百工庶績咸
熙制理于未亂二十七年遺九年食(故三年耕則餘一年之食)
(三載考績餘三年食進業曰登再登曰平三登曰太平二十七年食然後王德流洽禮樂成故曰如有王者必)
(世而後仁也)四維(賈誼曰禮義廉恥是謂四維仁義恩厚人主之芒刃權勢法制人主之斤斧)守
成尚文(遭遇右武)天下無宿憂(宿久也)三代至盛際天接地人
跡所至咸賓服厲精更始(宣詔令自新也)王人在位吉士權蔽
(元詔)孔子稱三代之直道周秦之弊政罔密文峻姦軌不
勝漢興除秦煩苛與人休息孝文恭儉孝景遵業五六
十年之間至於移風易俗黎民醇厚宜思夏禹卑宫之
意太宗露臺之費(後漢楊賜上䟽)又明帝時反支日不受章奏
帝驚曰民廢農桑遠來詣闕拘以禁忌豈為政之意百
姓休和兆民頼之蕭曺以寬厚清淨為天下師校事
(魏太祖置盧洪趙逵為校事使察羣下高柔曰非居上信下之旨又逵等以愛憎作威福太祖不聽後逵等以)
(奸利殺之乃謝柔)治國如治身(列子楚聘詹何問治國之要對以冶身之術王曰治國何如曰)
(未聞身治而國亂也)董仲舒曰(以貪狼為俗法出奸生如以湯止沸以薪救火上之化下猶泥之在)
(鈞唯甄之所為金之在鎔為冶之所化)孔進善人共成政道(禇遂良帝曰朕行有三二)
(曰進善人共成政道)創業守文(房玄齡帝常問創業守文孰難玄齡曰方時草昧羣雄競逐攻破乃)
(降戰勝乃剋創業則難魏徵曰王者之興必乘衰亂覆昏暴殆天授人與者既得天下則安于驕逸人欲静徭)
(役毒之世方敝裒刻窮之國繇此衰則守文為難帝曰玄齡從我定天下冐百死遇一生見創業之難徵與我)
(安天下畏富貴則驕驕則怠怠則亡見守文之不為易然創業之不易既往矣守文之難方與公等謹之)政
先仁恕(姚崇十事曰垂拱以来以峻法䋲下臣願政先仁恕可乎)以嚴致平(王志愔言為國)
(當以嚴致平嚴者非凝網重罰在人不易犯而防難越也故捨銜策以犇踶則王良不能御駻停樂石於膚腠)
(則俞附不能攻疾)聖哲之治其應如響(魏徵帝嘗嘆曰大亂之後其難治乎徵曰大亂)
(之易治譬飢人之易食也帝曰古不云善人為邦百年然後勝殘去殺耶答曰此不為聖哲論也聖哲之治其)
(應如響朞月而可蓋不其難封德彛曰不然三代之後澆詭日滋秦任法律漢雜覇道皆欲治不能非能治不)
(欲徵書生好虛論徒亂國家不可聽徵曰五帝三王不易民而教行帝道而帝行王道而王顧所行何如耳黃)
(帝逐蚩尤七十戰而勝其亂因致無為九黎害德顓頊征之已克而治桀為亂湯放之紂無道武王伐之湯武)
(身及太平若人漸澆詭不復返朴今當為鬼為魅尚安得而化哉德彛不能對)孜孜治道常若
不足(徵上䟽曰在貞觀初孜孜治道常若不足)勤勞庶政(顔真卿昔太宗勤勞庶政其司門式)
(曰無門籍者有急奏令監司與仗家引對不得關礙防壅蔽也)為國者如治身(李珏帝嘗自謂)
(臨天下十四年雖未至治然視今日承平亦希矣珏曰為國者如治身及身康寧調適以自助如恃安而忽則)
(疾生天下當無事思所闕禍亂可至哉)稱道無逸篇以勸(武宗即位帝新聽政珏數稱道)
(無逸篇以勸)問政得失(韋澳進學士承旨與蕭寘皆為宣宗禮遇每兩人直必偕召問政得失)
王者之道在修己任賢(杜黃裳知帝銳於治恐不得其要因推言王者之道在修己任)
(賢而已操執綱領要得其大者至簿書獄訟百吏能否非人主所自任)治國(司馬承禎帝曰治國若何)
(對曰國猶身也故游心於淡合氣於漢與物自然無容私焉而天下治帝嗟嘆曰廣成之言也)不恤國
患(權德與兩漢辨亡論且眩小男於膝下官子壻於近郡欵然用家人匹婦為心以身圖安不恤國患)化
感人心(同上帝嘗問政之寬猛孰先對曰唐家承隋苛虐以仁厚為先太宗皇帝見明堂圖始禁鞭背)
(列聖所循皆尚德教故天寳大盗竊發俄而夷滅盖本朝之化感人心之深也)謂朝廷有新政
(魏知古諫金仙玉真觀陛下戡翦凶逆保定大器蒼生顒顒將謂朝廷有新政今風教頹替日益甚)夫典
章圖史有國者尤急所以考存亡成敗陳諸前而為之
戒(方天下初定德棻首發其議而後唐之文物粲然誠知治之本歟令狐德棻贊)
良史善政(三)
白撫人以寬除其邪虐以德和人寬而有制
廉能(廉善)不嚴而治不至嚴而人從化(文景時為循吏如河南太守吴)
(公蜀守文翁皆謹身率先居以廉平不至嚴而人從化江都相仲舒内史公孫弘倪寬居官可紀也)孝宣
曰庶人安田里而無歎息與我共此理其唯良二千石
乎所居人富(王成黃覇朱邑龔遂鄭弘召信臣所居人富所去見思生有榮號死見奉祀庶)
(幾德讓君子也)韓延壽(推至誠吏人不敢欺)黃霸(力行教化務在成就安全之其材長於治人也)
未嘗笞辱人(龔遂廉平不苛以愛我百姓為行未嘗笞辱人)記籍(尹翁歸為東海郡中賢不)
(肖記籍)持吏短長(何並為潁川名次黃霸郡中姦豪持吏短長從横郡中皆亡去)利用省
費(薛宣字貢君為左馮翊下至財用筆硯皆為設方略利用而省廢吏人稱之郡中遂清淨也)朱博
決遣如神(朱博嘗為冀州行部吏民數百遮道博使從事明勑告吏民欲言縣丞尉者刺史不察黃)
(綬各自詣郡欲言二千石墨綬屯吏者行部還詣治所冤及言盗賊辭訟各使屬其從事博駐車決遣如神)
祭祀(朱邑字仲卿為桐鄉嗇夫廉平未嘗笞辱人遷大司農將死屬其子曰桐鄉愛我後子孫奉嘗我不)
(如桐鄉人必葬我桐鄉也)不好立名(史直不疑為官唯恐人知其為吏之迹不好立名稱為長者)
武庫(晉杜預字元凱在朝七年損益萬機不可勝數朝廷稱美號曰杜武庫言無不有)無弃物
(晉陶侃為荆州造船竹頭及木屑皆令舉掌之咸所不解後正會積雪始晴地濕以木屑布地及桓温伐蜀人)
(以所貯竹頭作釘装船其綜理微密如此)吏無追捕之苦(韓延壽為郡守置正任長不得舍姦)
(人後更無云云)制移居之法(魏鄭渾文公為京兆以百姓制移居之法使兼復與單輕相伍以發)
(姦勤稼於是人安)葬鰥獨(黃覇在潁川鰥獨有死無以葬者覇為伐某所木為棺以葬之也)孔
帝嗟賞曰良吏(權懷恩馭人安畢羅為高宗所寵見帝戲慢不恭懷恩奏事適見之退杖四十)
(帝嗟賞曰良吏也)號良二千石(蒋儼進蒲州刺史戶産充夥訴犴積年不平前刺史踵以罪去)
(儼至發隱禁姦號良二千石)政廉平(劉德威歷綿州刺史政號廉平)治尚文雅(高智周拜)
(壽州刺史其治尚文雅行部先見諸生質經義及政得失)不忍杖罰(徐有功為政仁不忍杖罰民服)
(其恩更相約曰犯徐參軍杖者斥之訖代不辱一人)不行鞭罰(韓思復轉汴州司戶仁恕不行鞭罰)
寬惠(韋恒初為碭山令政寬惠吏民愛之天子東廵州縣供帳皆鞭扑趣辦恒不立威而事給)為政
尚仁恕(陸象先為劒南按察使為政尚仁恕司馬韋抱真諫曰公當峻扑罰以示威不然民慢且無畏)
(答曰政在治之而已何必刑法以樹威乎卒不從而蜀化)長于撫民(崔彦曾長于撫民)政績
暴著(李憲勲閥家子所歷皆以吏能顯政績暴著)吏事以文雅絢飾(馬植精吏事以)
(文雅絢飾其政清淨不煩)不事威刑而治(韋抗為永昌令輦轂繁要抗不事威刑而治遷中丞)
善政致祥(尹思貞為青州刺史治州有績蠶至歲四熟黜陟使路敬潜至部嘆曰是非善政致祥乎)
(表言之)有文雅(齊抗吏事閑敏有文雅)不威而治(李勉滑毫節度使令狐彰且死表勉)
(為代從之勉居鎮且八年以舊德方重不威而治本傳)專以慈惠為本(袁滋遷華州刺史專)
(以慈惠為本)能養民(王緯)上下愛向(吴湊為人彊力儉勤未嘗擾民上下愛向)所
至有惠愛(王質為吏所至有惠愛)以仁惠為治(殷侑拜義昌節度使以仁惠為治)
莅凡九州皆有惠愛(張萬福)以愛利為行(張允濟仕隋為武陽令以愛利)
(為行)政在養人(賈敦實咸亨初為洛州長史亦寬惠人心懷向洛陽令楊德幹矜酷烈杖殺人以立)
(威敦實喻止曰政在養人傷生過多雖能不足賢也德幹為衰減)不可責文學(薛珏入為司農)
(卿是時詔舉堪刺史縣令者且百人延問人間疾苦吏得失取尤通達者什二宰相欲校以文詞珏曰求良吏)
(不可責文學宜以上愛人之本為心也)慈父(李桐客累為通巴二州刺史治尚清平民呼為慈父)姚
公美政誰與儔(不減昔時陳太邱杜甫陪王侍御登東山詩)官得其人民去
歎愁就妥安(循吏序太宗嘗曰朕思天下事丙夜不安枕永惟治人之本莫重刺史故錄姓名於)
(屏風卧興對之得才否状輒䟽之下方以擬廢置又詔内外官五品以上舉任縣令)吏良則法平
政成(不良則王道弛而敗矣同上)争以惠利顯(開元中又錮廢酷吏懲無良羣臣化之革)
(苛嬈之風争以惠利顯)叶氣嘉生薰為太平(授受之間雖不能皆善而所得十五故叶)
(氣嘉生薰為太平垂祀三百與漢相埒致之之術非循吏謂何)率性所安暗與古合(李惠)
(登雖朴素無學術而視人所謂利者行之所謂害者去之云云政清淨居二十年田畒闢戶口日增人歌舞之)
政尚仁恕(陸象先為益州都督長史政尚仁恕徙蒲州刺史小吏有罪誡遣之大吏白争以為可杖)
(象先曰人情大抵不相遠謂彼不曉吾言耶必責者當以汝為始大吏慙而退嘗曰天下本無事庸人擾之為)
(煩爾第澄其源何憂不簡邪)蒲鞭挂簷枝(示耻無撲抶李白詩)蠧政除害馬傾
巢有歸禽(同上)
寬不按吏(四)
白三公府不按吏(丙吉為丞相令三公府不按吏後遂為常)不以贓罪鞫人
(後漢袁安字劭公為河南尹政號嚴明未嘗以贓罪鞫人常稱曰凡仕者高則望宰相下則希牧守錮人於聖)
(世尹所不忍為聞者皆感激自勵)謂吏為師友(潁川太守嚴翊以孝行為官謂掾吏為師友有)
(過輒閉閣自責王莽徵翊翊曰吾哀潁川人士我以柔弱徵必以剛猛代云云)閉閤不出(韓延壽為)
(馮翊行縣至高陵有兄弟訟者延壽曰是馮翊政教不至乃閉閤不出遣吏作告縣中惶懼所訟田兄弟悔過)
(叩頭謝罪請改行)龔遂議曺王生(遂字少卿為渤海徵入議曺王生請從功曺白王生嗜酒)
(不可從遂不忍逆適會引入王生醉呼曰明府天子若問何以理宜有譲遂從之上笑曰君安得長者之言而)
(道之遂曰議曺王生教臣耳)丙吉(為相馭吏嘗醉掾訴斥之吉曰以醉飽不過吐丞相車茵耳)撫
人以寬(尚書)寬而有制寬則得衆蕭曺以寬厚清淨
為天下師不嚴而治未嘗笞辱人(見上左)寬難(子産言)
不忍猛而寬濟猛(仲尼曰寬以濟猛猛以濟寬政是以和)黃老(汲黯長孺為東海守)
(學黃老之言清淨治人責大指不苛細卧治淮隂)蒲鞭(劉寬宇文饒吏人有過以蒲鞭罰之以示辱也)
盗進藥(鍾離意子阿為瑕丘令吏檀建者竊盗意遣長休其父令建進藥死)不殺盗免官
(曺褒叔通為圉令他界盗入境吏捕得褒不殺之太守馬嚴奏褒軟弱免官)清譚(王衍夷甫為元城令)
(終日清譚而縣務理)孔縱吏侵漁(韋湊徙河南尹會洛陽主簿王鈞以賕抵死詔曰兩臺御史河)
(南縱吏侵漁春秋重責帥其出湊曺州刺史)政寬簡(高適政寬簡所涖人便之)政目簡省
(盧弘宣性寬厚正目簡省人便安之)不忍按(許圉師為相州刺史以寬治部有受賕者圉師不忍按其)
(人自愧後修飾更為廉士)以寬厚和易為治(裴諝以寬厚和易為治不鞫人以贓)
清廉(五)
白身中清勵飲冰之節志懷霜雪行因儉著(名以清聞)
守冰壺之潔(人且知畏)甘塵甑之貧(財無苟得)不貪為寳(子罕辭玉)苦
節清規能潔其身(不慙於己)絜己以進律人弃珠(上以)
(交趾太守贓賜羣臣尚書鍾離意得珠玉委地不拜曰孔子忍渴於盗泉此贓穢之寳誠不敢拜上曰清哉尚)
(書乃更以錢賜之)珠還合浦(孟嘗為合浦守清白政行先去珠悉還也)寧廉絜正直
以自清兮誰知吾之貞廉(楚詞云)壺飱從(傳趙衰以壺飱從餒而不食言)
(其廉直不忘君也)不受枯魚(公儀休相魯不受枯魚恐得罪無人遺魚)廉善廉能(周禮)
(太宰以聽官府之六計蔽羣吏之治一曰廉善二曰廉能三曰廉敬四曰廉正五曰廉法六曰廉辨皆以廉為)
(本)拔園葵(公儀休相魯焚織機拔園葵嘆曰欲令農夫工女安所售其藝乎不欲與人争利也)不
受官屬送遺(漢歐陽地餘為少府戒子曰我死官屬即送遺汝慎勿受)心如水(哀帝謂鄭)
(崇曰君門如市何以禁切人主對曰臣門如市臣心如水)妻子不入官舍(何並為潁川又羊續)
(妻耒閉門不納)子自戍(盖寬饒次公為司隸校尉子徒步自戍北邊)自斬芻(後漢第五倫為)
(會稽太守躬自斬芻養馬妻執爨論曰君子侈不僣上儉不偪下豈尊臨千里而與牧圉等庸平未可言中道)
(也)布被蓋尸(洛陽令董宣卒官詔遣使者臨視唯見布被盖尸妻子對哭大麥數斛車一乘帝傷)
(之)清白遺子孫(楊震位高子孫蔬食步行故舊長者勸開産震曰使後世稱為清白吏子孫以)
(此遺之不亦厚乎)身處脂膏不能自潤(後漢孔奮為姑臧長清儉人或譏之曰奮身處)
(脂膏不能自潤)瓦器(王良為司徒司直妻子不入官舍布被瓦器)折轅車(張堪去職乘折轅車)
(布被嚢)席羊皮(李恂叔英為兖州以清約率下席羊皮)中病(汲黯曰公孫弘位在三公俸禄)
(甚多然布被似詐弘曰誠中弘病也)遷徙不過橐衣(王吉世名清廉好車馬衣服鮮明而遷徙)
(去處不過橐衣天下服其廉而怪其奢故世傳王陽能作黃金也)畏人知(胡質為徐州子威自京師)
(歸省驅驢每舍於驢取樵見父十餘日告歸父賜絹一匹威跪曰大人清廉安得此絹質曰吾俸禄之餘後威)
(為徐州晉武帝問卿清何如父清對曰臣不如父父清畏人知臣清畏人不知)披絮(吴隱之為中丞冬月)
(無被嘗澣衣乃披絮為太常以蓬為屏風坐無氈席)遺絲(袁毅多違公例嘗遺山濤絲百斤濤不欲異於)
(時受之毅事露凡受賂皆見推驗取絲付吏積年塵埃并封印並如初也)懸魚(羊續為廬江丞有獻生魚)
(者續懸魚於庭後又獻之乃出所懸者魚示之杜其意也)妻妾布裙(吴蒋欽字公奕以戰功遷盪寇)
(將軍權嘗入其堂内丹練帳繡被妻妾布裙權歎其在貴守約即勑御厨為母作錦被改為幔幃妻妾衣服)
飲馬投錢(三輔決錄安陵清者有項仲山飲馬渭水每投三錢郝廉亦然)宿樹下(魏孟康字)
(公休為弘農太守清已平賦時有按行皆預勑督郵不遣迎送探候又不欲煩吏人卒行各持一䥥所在自刈)
(馬草不止傳舍露宿樹下)妾不衣帛馬不食粟(左傳季文子卒宰庀家備葬無衣帛之妾)
(食粟之馬君子曰相三君矣而無私積司謂不忠乎)留犢(時苖為壽春牛生犢去日留之)酌泉(吴隱)
(之為廣州酌貪泉賦詩曰試使夷齊飲終當不易心)載土(洪規罷會稽無資不欲令人知其清乃以數船)
(載黃土而歸)又何廉也(東方朔曰)廉隅清白立身(惟賢所尚)貞廉勵
俗(雖矯何傷)當官而行(絜己以進)儒有委之以貨財見利不虧其
義稱其貞白(常聞於古人)告以矯誣(今見夫惑者)砥礪清白(素風)
冠冕榮身(冰霜絜己)清德(素誠)不受金馬(使馬如羊不入廐使金如粟不入懷張奐)
(為屬國都尉)烏布帳(謝尚仁祖為江夏令相府以布四十疋為尚造烏布帳尚壊之以為軍士𥜗袴)
楊秉三不惑(酒色財也為兖豫州刺史計日受俸)四知(楊震遷荆州過昌邑所舉茂才王密)
(為昌邑令懷金遺震曰暮夜無知者震曰天知地知子知我知何謂無人知密慙而退)怒卒遺其
子果(後漢張磐事具橋門注)孔故吏歸縑不受(郝處俊甫十歲而孤故吏歸千縑賵)
(之已能譲不受)代還乘止一馬(朱敬則為廬州刺史代還無淮南一物所乘止一馬)送車
二乘(陸長源清白自將為汝州刺史汝州送車二乘曰祖罷魏州有車一乘而圖書半之吾愧不及先人)
(云)襆被自將(蘇瓌轉揚州大都督府長史州據都會多名珍怪産前長史貲取巨萬瓌單身襆被)
(自將)以清節進(宋申錫以清節進疾要位者納賕餉敗風俗故自為近臣凡四方賄謝一不受既被)
(罪有司驗劾悉得所還問遺書朝野為咨閔)吏咨其清(韋正貫擢嶺南節度使南海舶賈始至大)
(帥必取犀象明珠上珍而售以下正貫既至無所取吏咨其清本傳)重矯激(崔戎為華州刺史吏以故)
(事置錢萬緡為刺史私用戎不取及去召吏曰籍所置錢饗軍吾重矯激以夸後人也)廉勁(辛讜初事)
(李嶧主錢穀性廉勁遇事不處文法皆與之合)導待不過三人(何易于遷羅江令刺史裴休嘗)
(至其邑導待不過三人廉約盖資性云)衣垢弊居一室(蕭復衡子生戚里婣從豪汰以服御)
(輿馬相夸復常衣垢弊居一室學自力非名士夙儒不與游以清操顯本傳)搜家人所蓄犀
珍投江中(李勉拜嶺南節度使西南夷舶歲至纔四五譏視苛謹勉既廉潔又不暴征明年至者乃)
(四十餘柁居官久未嘗抆飾器用車服後召歸至石門盡搜家人所蓄犀珍投江中)奉身之具止
一布囊(盧懷慎清儉不營産服器無金玉文綺之飾雖貴而妻子猶飢寒赴東都掌選奉身之具止一)
(布囊既屬疾宋璟盧從愿候之見敝簀單藉門不施箔風雨至舉蓆自障日晏設食蒸豆兩器菜數杯而已)
吏以紙萬番贐為受百番(杜暹補婺州參軍秩滿歸吏以紙萬番贐之暹為受百番)
(衆嘆曰昔清吏受一大錢何異哉為鄭尉復以清節顯)守清勿憂不遷(宋守敬為吏清白廉)
(謹累歷臺省中終於絳州刺史其任龍門丞年已五十八矣數年而登列岳牧謂羣僚曰公軰俱守清勿憂不)
(遷俗云雙六無休勢余以為仕宦亦無休勢各肯勉之新語)清譽儉德時所推伏(丞相)
(蘭陵公蕭倣清譽儉德時所推㐲嘗統戎于番禺有酌泉投香之譽一時夷賈輻湊至於長安寳貨藥肆咸豐)
(衍於南方之物由此人情歸美僖宗誕聖於壬午龍飛於癸巳星筭十有二歲矣思命耆德佐佑大化乃自奉)
(嘗卿起為相時八十有三居台席)衣裘茵衽十年一易(韓滉雖宰相子性節儉衣裘茵)
(祍十年一易居處陋薄取庇風雨門當列戟以父時第門不忍壞乃不請堂先無挾廡弟洄稍增補之滉即徹)
(去曰先君容焉吾等奉之常恐失墜若摧圮繕之則已安敢改作以傷儉德居重位清潔疾惡不為家人資産)
(自始仕至將相乘五馬無不終櫪下)性分不可易(李尚隱遷廣州都督及還人或裒金以贈尚隱)
(曰吾自性分不可易非畏人知也)矜已之清(崔倰性介潔矜已之清視贓負者若讐)清白
者比肩而立(韓琬上言貞觀永徽之間清白者比肩而立)東夷傳其清德(歸崇)
(敬充冊立新羅使外國多齎金帛貿舉所無崇敬嚢槖惟衾衣東夷傳其清德)清約守道(丁公著清)
(約守道為河南尹治以清淨聞)第不加飾内無妾媵(鄭覃為司空清正退約位相國所居)
(第不加飾内無妾媵)行止終始完潔(劉瞻為人廉約所得俸以餘濟親舊之窶困者家不留儲)
(無第舍四方獻饋不及門行止終始完潔)不治産(韋抗歷職以清儉不治産及終無以葬)廉潔
無素儲(李後已致仕或諫公廉潔無素儲不為子孫謀邪後已笑曰兒曺詎餓死乎)守節清
苦(孔戣韓愈䟽曰臣與孔戣同在南省為人守節清苦)珍用山積獨無所取(屈突通為)
(秦王行軍元帥長史平薛仁果時賊珍用山積諸將争得之通獨無所取帝聞曰清以奉國名定不虚特賚銀)
(六百兩綵千叚)元德秀(未嘗有十畞之地十尺之舍十歲之僮未嘗完布帛而衣具五味而飱吾哀之)
(以戒荒滛貪佞綺紈粱肉之徒爾)不以苞苴汙家(韋詵休日登樓見人於圃有所瘞蔵者訪)
(諸吏曰參軍裴寬居也與偕来詵問状答曰寡義不以苞苴汙家適有人以鹿為餉致而去不敢自欺故瘞之)
(詵嗟異乃引為判官)饋餅棄垣外(楊瑒歷沔綏二州刺史姆饋孺子以餅妻偽受而棄之垣外人)
(咨其廉)撤婦齎具(裴垣性簡儉子娶楊收女齎具多飾金玉垣命撤去曰亂我家法往清其㮣)
納禇遂良書(孔若思傳有遺以禇遂良書者納一卷焉其人曰是書貴千金何取之廉答曰審爾)
(此為多矣更還其半)牛僧孺不受送錢(韓公武用財賄賂權貴公武卒帝遣使者至其家悉)
(收貲簿校計出入所以餉中朝臣者皆在至牛僧孺獨注其左曰某月日送錢千萬不納帝善之)錢徽
(居榖城榖城令王郢善接僑士游客以財貸饋坐是得罪觀察使樊澤視其簿獨徽無有)為相身沒
無留貲(程异為相身沒官第無留貲世重其廉云)朝廷賜與輙置軍門(石雄臨財)
(廉每朝廷賜與輙置軍門自取一疋縑餘悉分士伍)橐駝駿馬(范希朝遷振武節度使邊州每長帥)
(至必效橐駝駿馬雖甚廉者猶受之以結其歡希朝一不納)庭中樹(王義方為御史時賈第後數日)
(愛庭中樹復召主人曰此佳樹得無欠償乎又予之錢其廉不貪類此)母撓其清(蒋沇歷四縣令)
(郭子儀軍出其縣勑麾下曰蒋沇賢令供億當有素士得蔬飯足矣母撓其清也)廨中橘熟納
直于官(柳玭為嶺南節度副使廨中橘熟既食納直于官)却金幣(路隋為翰林學士每除制)
(出以金幣来謝者隋却之曰公事而當私貺耶)位省郎諸子至徒步(趙驊履尚清鯁位省)
(即衣食窶乏俸單寡諸子至徒步人為咨美)清吏(張立素為景城縣戶曺竇建德䧟景城執將殺之邑)
(人千餘號泣請代曰此清吏殺之是無天也建德遂命釋縳)得父清白(楊謹矜父隆禮為戶部尚)
(書卒明皇訪其子可代父任者宰相以謹矜謹名皆得父清白帝喜擢謹矜監察御史謹餘太子舍人謹名大)
(理評事)斷帶為炷(皇甫無逸嘗按部宿民家燈炷盡主人將續進無逸抽佩刀斷帶為炷其廉介)
(類如此)居室不能庇風雨(嗣吴王子巘歷官清白居室不能庇風雨本傳)不立産
業(李勣卒帝曰勣性廉謹不立産業今亡當無嬴貲有司其厚贈䘏之)還槁梅(蕭倣拜嶺南節度使)
(南方珍賄叢夥不以入門家人病取槁梅於厨以和劑倣知趣市還之)清其身者易使盡
清者難(姚璹下遷益州長史始蜀吏貪暴璹摘發之無所容貸后聞降璽詔慰勞因謂左右曰為二千)
(石清其身者易使盡清者難唯璹為兼之本傳)日本遺金帛不納唯取牋一番
為書以貽其副(蒋溪永泰初歷鴻臚卿嘗使日本遺金帛不納唯取牋一番為書以貽其副云)
孝子餉縑歲凶家窶為受一疋(韓思彦客汴州張僧孺者廬墓三十年詔表其)
(閭請思彦為頌餉縑二百不受時歲凶家窶甚僧徹固請為受一疋命其家曰此孝子縑不可輕用)羊馬
(崔從領鄜坊節度使党項市羊馬類先遺帥守從獨不取而厚慰待之羌不敢盗境)餉綾完封不
發(韓思復永淳中家益窶歲飢京兆杜瑾者以百綾餉思復思復方倂日食而餉綾完封不發)真清
(陸景倩為扶溝丞河南按察使畢創覆州縣殿最欲必得實有吏言状曰某彊清某詐清唯景倩曰真清)王
方慶(遷廣州都督南海歲有崑崙舶市外區琛琲前都督路元叡冒取其貨舶酋不勝忿殺之方慶至秋)
(毫無所索)以清自名(崔玄暐為陵主簿母盧有賢操常戒曰比見親表仕者務多財以奉親若今為)
(吏不能忠清無以戴天履地故玄暐所守以清自名)政清毅(宋璟歷杭相二州政清毅)使澤潞
不受幣(焉伉為侍讀李抱真卒伉持節臨弔歸之帛不受又致京兆伉上表固拒於是醴泉令缺宰相)
(高選德宗曰前使澤潞不受幣者其人清可用也遂以受伉)不通親友獻遺以終身
(杜暹以公清勤約自將亹亹為之自弱冠誓不通親友獻遺以終身既卒尚書省及故吏致賻其子孝友一不)
(受以行暹素志)所守清約(王邱致仕更歷華劇而所守清約未嘗通饋室宅童騎敝陋既老藥餌不)
(自給帝嘆之以謂有古人節下制給全禄以旌潔吏本傳)廉儉少所欲(史憲忠徙節振武軍于是)
(故帥荒沓使游奕兵覘戎有良馬牛彊取之歸直十一戎人怒因興盜掠憲忠廉儉少所欲嘗曰吾居河朔去)
(此三千里乃乘五健馬今守邊發吾餘奉不患無馬何忍豪市哉)不取州錢(令狐楚始鄆帥每至)
(以州二百萬入私藏楚獨辭不取)噉豆糜自給(韋貫之補渭南尉以厚幣召不應居貧噉豆糜)
(自給)時稱廉潔(盧鈞擢嶺南節度使海道商舶始至異時帥府争先往賤售其珍鈞一不取時稱廉)
(潔)身廉不殖貲産(張鎬起布衣二朞至宰相居身廉不殖貲産)受茶一串(陸贄)
(壽州刺史張鎰有重名贄往見既行餉錢百萬曰請為母夫人一日費贄不納止受茶一串曰敢不承公之賜)
盧奕(拜御史中丞自懷謹奐及奕三居其官清節似之世傳其美)歲滿笥餘一縑(元德)
(秀為魯山令歲滿笥餘一縑駕柴車去)為吏清而刻於法(郎餘慶)平生無留
蓄(楊元琰平生無留蓄)歷三鎮家無産(李夷簡歷三鎮家無産)遺五百縑置
之未嘗發(陽城山東節度府聞城義者發使遺五百縑戒使者不令返城固辭使者委而去城置之)
(未嘗發)假官舍以居(五代翟光鄴雖貴不營産常假官舍以居蕭然僅蔽風雨)莅官則
潔己(柳玭家訓)廉不沽名(同上)寧餓死(韋貫之裴均子持萬縑請譔先銘答曰吾寧餓)
(死豈能為是哉平生未嘗通饋遺故家無羡財)以詔書褒廉吏(五代明宗以詔書褒廉吏孫岳)
(等以風示天下)為政以廉聞(敬塘在陜為政以廉聞是時諸侯多不奉法鄧州陶玘亳州李鄴皆)
(以贓汚論死明宗下詔書褒廉吏普州安崇阮洺州張萬進耀州孫岳等以諷天下而以敬塘為首五代史)
未嘗改治第宅僮馬敝弱(李元紘再世宰相有清節其當國累年未嘗改治第宅僮)
(馬敝弱宋璟嘗嘆曰李公引宋遥之美黜劉晃之貪為國相家無留儲雖季文子之德何以加之)居官
廉雖大臣無厚蓄(盧坦為河南尉杜黃裳為尹召坦立堂下曰某家子與惡人游破産盍察)
(之坦曰凡居官廉雖大臣無厚蓄其能積財者必剥下以致之如子孫善守是天富不道之家不若恣其不道)
(以歸於人黃裳驚其言)素清正(李朝隱擢大理丞武三思誣五王鄭愔請誅之朝隱以不經鞫實不)
(宜輕用法忤旨貶嶺南醜地韋巨源曰朝隱素清正一日遠逐恐駭天下帝更以為聞喜令時政出權幸朝隱)
(泮然無避屈遷長安令宦官有所干請曳去之睿宗聞而嘉嘆)治廣有清節者三人(盧奐)
(天寳初為南海太守兼水陸都會物産瓌怪前守盧巨鱗彭杲皆以贓敗故以奐代之汙吏斂手中人之市舶)
(者亦不敢干其法遠俗為安時謂自開元後四十年治廣有清節者宋璟李朝隱奐三人而已)以清毅
聞(齊澣為汴州刺史地當舟車湊集事浩繁前刺史數不稱職唯倪若水與澣以清毅聞吏民頌美)挺
節無穢聲(裴矩時綱紀汨廢宇文述虞世基用事官以賄遷唯矩挺節無穢聲世頗稱之)雖酌
貪泉庸易吾性(馮立受廣州都督前日牧守苛肆為蠻夷患故數叛立至不事家産衣食弗求)
(贏嘗見貪泉曰此豈隱之所酌邪吾雖日汲庸易吾性哉遂極飲去在職不三年有惠愛)益以廉平
自勵(郭延魯父饒為沁州刺史者九年為政有惠愛州人思之延魯以功累遷復州刺史延魯嘆曰吾先)
(君為沁州者九年民到于今思之吾今幸得為刺史其敢忘吾先君之志由是益以廉平自勵民甚頼之五代)
率以家貲求刺史循廉之吏如延魯之徒誠難得而可
貴(自莊宗以來功臣大將輩或不幸而死則其子若孫率以家貲求刺史其物多者得大州善地盖自天子)
(皆以賄賂為事矣則為其民者其何以堪之哉於此之時循廉之吏如延魯之徒者誠難得而可貴也哉)大
功不得聯職(貞觀中制大功不得聯職賈敦頥為瀛州刺史弟敦實為饒陽令以其兄弟皆廉謹)
(許同職)受酒一杯(李素立為澣海都護夷人感其惠率馬牛以饋素立素立惟受其酒一杯餘悉)
(還之舊史)在職清潔(賈敦頥為滄州刺史在職清潔每入朝盡室而行唯弊車一乘羸馬數匹羈勒)
(有闕以䋲為之見者不知其刺史也舊史)清白箴(許圉師為相州刺史部有受賕賜清白箴)
貪濁(六)(事具刑部贓賄門注)
白政以賄成賄賂公行貪以敗官為墨作法
於涼其敝猶貪作法於貪敝將若之何(子産作丘賦國人謗之渾罕曰)
(君子云云)坐贓(行儉)受賂(張武為郎中令受賂文帝賜錢以愧其心)行賂(陶朱公仲男殺人於)
(楚朱公使長子以百金賂莊子以免)苟得貪泉(見上注)令自為計(薛宣字貢君為)
(馮翊謝陵令楊湛為櫟陽令謝游皆貪猾不進宣得其罪贓察湛有改節敬宣之意乃手自牒書條其贓與湛)
(令湛自圖進退湛即時解印欲為記謝宣而去謝游恃名儒輕宣宣獨移書顯責之遊得換亦解印而去)賜
錢(皇甫嵩義真為冀州牧吏有罪受賂嵩更賜錢懷慙或至自殺)不罪(吴祐季英為膠東相嗇夫孫性)
(受贓布衣與父父曰君如此何忍欺促歸罪祐曰觀過知仁使歸其父還以衣賜之)貪利而無厭
予取予求不汝疵瑕(楚文王謂申侯)汙吏孔納賂(崔湜與鄭愔同典選納賂)
(遺銓品無序)裒蓺財貲(杜兼擢河南尹裒蓺財貲極嗜欲適幸其時)耄而貪(韋綬為山)
(南西道節度使入辭請門戟十二以行又乞賜錫錢二百萬官子元弼太常丞帝以舊恩許之綬耄而貪)吏
受縑(裴矩遷民部尚書太宗即位疾貪吏欲痛懲艾之乃間遣人遺諸曺一吏受縑帝怒詔殺之矩曰吏)
(受賕死固所宜陛下以計紿之所謂罔人以罪帝悅)冒沒于財(李夷簡京兆尹楊憑性驁侻始為江)
(南觀察使冒沒于財夷簡為屬刺史不為憑所禮至是發其貪憑貶臨賀尉夷簡賜金紫)誅斂(崔寧為成)
(都尹寧見蜀地險饒於財而朝廷不甚有紀乃痛誅斂使弟寬居京師以賂厚謝權貴驟擢御史中丞)貪
沓苟得(嚴礪為山南節度使在位貪沓苟得士民不勝其苦)猥屑相稽(王縉性貪冒縱親戚)
(尼姏納財賄猥屑相稽苦市賈)冒猥無廉槩(楊漢公治荆南有貪贓宣宗擢為同州刺史鄭裔綽)
(奏漢公冒猥無廉槩不可處近輔同州太宗興王地陛下為人子孫當精擇守長付之漢公既以墨敗容可舉)
(劇部私貪人帝恚見顔間)賕餉狼藉(宋之問中宗將用為中書舍人太平公主發其知貢舉時賕餉)
(狼藉)聚斂固寵(劉蕡策貪臣聚斂固寵)討石國(高仙芝為人貪破石國獲瑟瑟十餘解黃)
(金五六槖駝良馬寳玉甚衆家貲累鉅萬)乏清白名(杜淹始典二職貴重於朝矣而乏清白名獲譏)
(當世)巨匱裁竅(王伾當其黨盛門皆若沸羹而伾尤通天下賕謝日月不闋為巨匱裁竅以受珍使)
(不可出則寝其上)通饋謝(杜黃裳然除吏不甚别流品通饋謝無潔白名)鬻官射利(李訓)
(性資貪沓既藉權寵專鬻官射利貲積巨萬不知止)賂帝親近(竇參淄青李納厚饋參外示嚴畏實)
(賂帝親近為間故左右争毁短之)冒進忘廉(盧懷慎曰比州牧上佐兩畿令或一二歲或三五月)
(即遷曾不論以課最使未遷者傾耳以聽企踵以望冒進忘廉亦何暇為陛下宣職䘏人哉)徇貨掊
貲(又曰竊見内外官有賕餉狼藉劓剥蒸人雖坐流黜俄而遷復還為牧宰徇貨掊貲訖無悛心)奢肆
不法(路巖進尚書左僕射巖顧天子荒闇且以政委已乃通賂遺奢肆不法)遺明珠文犀
金寳(邱和大業末拜交趾太守林邑西諸國數遺和明珠文犀金寳故和富埒王者)以貪冒聞
(長孫順德俄以受賕為有司劾發帝曰順德元勲外戚爵隆位厚至矣何至以貪冒聞乎因賜帛數十媿切之)
貪暴(陳子昂解官縣令叚簡貪暴聞其富欲害子昂家人納錢二十萬緡簡薄其賂捕送獄中子昂之見)
(捕自筮卦成驚曰天命不祐吾殆死乎果死獄中)冒于權利(宗楚客)坐貪贓(江夏郡王)
(道宗授鄂州刺史久之坐貪贓帝聞怒曰朕提四海之富士馬若林如使轍跡環天下游觀不度采絶域之玩)
(海表之珍顧不得耶特以勞民自樂不為也人心無藝當以誼制之今道宗已王廪賜多而貪不止顧不鄙哉)
(乃免官削封戸以王就第)索謝錢七十萬(李義府召長孫延謂曰吾為子得一官居五日延拜)
(司津監索謝錢七十萬楊行潁白其贓詔訊按有状)居上無清惠之政而有饕餮
之害(劉蕡策)去貪臣聚斂之政(同上)易蠻金(南蠻傳五年南詔回掠嶲州明)
(年復来攻會刺史喻士珍貪獪隂掠兩林東蠻口縳賣之以易蠻金故開門降南詔盡殺戍卒而士珍遂臣于)
(蠻)多私所聘(許敬宗饕沓遂以女嫁蠻酋馮盎子多私所聘有司劾奏下除鄭州刺史)谿壑
之欲惟賄是利(李義府既主選無品鑒才而谿壑之利惟賄是利不復銓判人人咨訕)裒
積無厭(南蠻傳李師望治卭州裒積無厭私賄以百萬計)當給者無賄而不支
應徵者受賕而縱免(陸贄論裴延齡姦蠧書延齡以國家大計委於胥吏末流當給者無)
(賄而不支應徵者受賕而縱免紀綱大壞貨賂公行苟操利權實竊邦柄)以受餉見疵(贊曰子貢)
(孔門高弟而貨殖韓安國漢名宰而資貪黃裳亦以受餉見疵)獻橐装之半(蘇逢吉同平章事前)
(客省使王筠自晉末使楚至還逢吉意筠得楚王重賂遣人求之許以一州筠怏怏以其槖装之半獻之而不)
(得州五代史漢臣傳)吏有犯贓輙寘之死(明宗吏有犯贓輙寘之死曰此民之蠧也)貨
賄上行則賞罰之柄失(貪求下布則廉耻之道衰何者善惡不分功過無辨以貨賄之)
(多少為課績之重輕守道闕供或時致怨招累求得當欲可以釋罪賞榮忍行刻剥者見謂公忠巧飾玩好者)
(獲稱才智陸贄奏議)晉世惟貴於錢神漢台不慙於銅臭(贊皇公貨殖論)
(昔秦得金策謂之天醉豈天之常醉哉故晉世唯貴於錢神漢台不慙於銅臭謂子文無兼日之積顔生樂一)
(瓢之飲晏平仲祀不掩豆公儀休相以拔葵皆為薄命之人矣)公然白日受賄賂(火齊磊落)
(堆金盤元臣故老不敢語晝卧涕泣何汍瀾韓)信問通結於關節交私匪止於
苞苴(陸贄奏議近者度支小吏屢為府縣所繩鞫其姦贓無不狼藉信問通結於關節交私匪止於苞苴)
(威福潜移乃至於是職司失序固亦可知)市權鬻官謗者讙譁(蘇逢吉尤納貨賂市權鬻)
(官謗者讙譁)
公政(七)
白守政至公未嘗至於偃之室(子游曰有澹臺滅明者非公事未嘗至於)
(偃之室)不賞私勞(不伐私怨)中立不倚我心匪石(不可卷)不曰
堅乎磨而不磷不曰白乎湼而不緇(語)抱公絶私(尹翁歸)
不受謝(漢張安世嘗有薦士来謝安世大恨之而不為通)又(晉羊祜字叔子不受私謝拜官公庭)
(謝恩私室也)不可干以私(尹翁歸拜東海太守辭廷尉于定國定國家在東海欲屬託邑子兩)
(人令坐後堂與翁歸語終日不敢見邑子既去曰此賢不可干以私也)朱邑亦不可交以
私祁奚(舉解狐其讐也左傳)又(後漢橋玄與陳琳有隙及在公位薦琳為廷尉)不謝恩
(祁奚請免叔向叔向既免不謝祁奚亦不見叔向明為公也)又(後漢范滂字孟博嘗繫獄尚書霍揖理出)
(之候揖而不謝人問之滂引叔向祁奚之言也)免讎(後漢盖勲初為漢陽長史時武威太守貪横從事蘇)
(正和按致之凉州刺史梁鵠畏貴戚欲殺正和乃語勲勲素與正和有隙諫鵠曰貪應欲鷙而烹之何哉鵠從)
(之不殺正和正和詣勲不見曰吾為梁使君謀不為蘇正和)不伐功(魏陳羣言劉冀於太祖太祖赦)
(之冀德羣羣曰議刑為國非為私且明主之意吾何知其弘博不伐功如此也)立身有本末(魏孫)
(資劉放閣之大臣莫不交好唯辛毗不與通毗之子敞諫毗云云毗正色曰主上雖未聦亦不為闇劣吾立身)
(有本末資放不過不令我作三公何危害之有)心似秤(蜀諸葛亮曰吾心似秤不能為人作輕重)不
怨(蜀李嚴與諸葛亮皆大臣後嚴運粮不繼矯命令邊廻軍亮歸免嚴為民及亮卒嚴嘔血而死以亮在尚)
(有補過復位之望也論者以管仲奪伯氏駢邑三百沒齒無怨言亮之公正過之也)投書(任棠為太守有)
(人囑書投之於水)面折官長(汝南太守歐陽歙臨饗衆出教曰西郡督郵繇延資性忠貞云云欲)
(顯延于朝功曺郅惲字君章於下坐愀然曰司正舉觥案延資性貪邪云云敢拜奉觥歙大慙)不恨刻
已(蜀郡太守因計吏賂遺曺騰益州刺史种暠於斜谷得其書奏太守并刻騰帝寝之無恨忿稱暠為能吏)
不發私書(郅都為濟南守)荆人遺弓不索曰荆人得之何求焉
(孔子曰去荆可也老𣆀聞曰去人可也故老𣆀則至公矣)陳泰字玄伯為并州(京邑貴人)
(寄貨因泰市奴婢泰不發書及徵悉還之也)陳蕃字仲舉為安樂守(梁冀遣人齎書)
(有請託不通使者以詐為謁蕃笞殺之左遷修武令)王獨坐(漢王閎選公少為小吏慷慨有大節遷冀)
(部冀人彊悍又多豪傑閎欲厲威乘傳到州弹治貪濁性廉克不發私書不交豪族賓生號王獨坐)後漢
蘇章字孺文(遷冀州刺史故人為清河太守章行部按其贓賄太守設酒陳平生意甚喜曰人皆)
(有一天我有二天章曰今夕蘇孺文與故人飲私恩也明日冀州刺史按事公方也)孔振弊抳私
(畢隆擇按察劒南振弊抳私號為清嚴)官人奪民田卒與民直(張仲方補全州刺史)
(官人奪民田仲方三䟽申理卒與民直)私事不敢白(封倫楊素舉為行軍記室泊海上素召討)
(事倫墜水免易衣以見訖不言久素乃問其故謝曰私事也所不敢白素異其為人)未嘗引用親
黨(竇易直以公潔自喜方執政未嘗引用親黨)弗以私害公(敬晦隱然持重弗以私害公)
李朝隱遷長安令(成安公主奪民園不酬直朝隱取主奴杖之由是權豪斂伏擢河南尹太)
(子舅趙常奴怙勢横閭里朝隱曰此不䋲不可為政執而榜辱之)封常清(為仙芝節度判官仙芝委)
(家事於郎將鄭德詮其乳母子也威動軍中常清始貴易之走馬突常清騶士去常清命左右引德詮至廷中)
(門輒閉因離席曰吾起細微中丞公過聽以主留事郎將安得無禮因叱曰須暫假郎將死以肅吾軍因杖死)
(而面仆地曳出之仙芝妻及乳母哭門外救請不能得遽以状白仙芝驚及見常清憚其公不敢譲常清亦不)
(謝)不屈勢倖(王徽擢京兆尹官要家争遣人治弟侵冒齊民訟訴滿前徽不屈勢倖一平以法)
蕭廪遷京兆尹(田令孜養子有罪繫獄請救踵門廩不納杖殺之内外畏讋)公事公
言(宋璟張易之等就獄俄詔原之勑二張詣璟謝璟不見曰公事公言之若私見法無私也)盧奐(天寳)
(初為南海太守南海兼水陸都會物産瓌怪中人之市舶者亦不敢干其法)袁滋為侍御史
(刑部大理覆罪人失其平憚滋守法因權勢以請滋終不署)我所守者公法(徐有功轉司判)
(少卿與皇甫文備同按獄誣有功縱造黨久之文備坐事下獄有功出之或曰彼嘗陷君於死今生之何也對)
(曰爾所言者私忿我所守者公法不可以私害公嘗謂所親曰大理人命所繫不可阿旨詭辭以求苟免故有)
(功為獄常持平守正全活甚衆)小選(禇翔啓小選公清不為請囑易意號為平)盡公不顧私
(蘇頲宋璟嘗曰吾與蘇氏父子同為宰相僕射長厚自是國器若獻可替否盡公不顧私則今丞相為過之)
楊綰(造之者欲干以私聞其言必内愧止)
吏久從政(八)
白漢為吏長子孫因以為氏(倉氏庾氏是也)三載考績(唐虞三載考績)
(欲使吏安其任民服習其化而無苟且之政)安全長吏(黃霸為潁川太守務在成就安全長吏不)
(欲易代日數易吏迎新送故之費及姦吏因緣絶簿書盜財物公私費損甚多皆當出於民所易新吏又未必)
(賢或不如故益為亂也注云吏因緣交代之際匿簿書盗財物也)增秩賜金(漢宣吏有政績者不)
(即移易就增秩賜金欲使人安其化故人皆勵精為理百姓安富也)職滿乃得辟(後漢左雄奏鄉)
(部清人之吏清白從者寬其資笇增其禄秩吏職滿歲宰府州郡乃得辟舉如此則送迎之役損宦竪用權不)
(省)孔盧懷慎曰(人知吏之不久不率其教吏知遷之不遥不䆒其力媮處爵位以養資望此國)
(病也漢宣綜覈名實黃霸良二千石也加秩賜金就旌其能終不肯遷故古之為吏至長子孫臣請都督刺史)
(上佐畿令任末四考不得遷若治有尤異或加賜車裘禄秩降使臨問璽書慰勉須公卿闕則擢之)馬周
曰(伏見宗室功臣悉就藩國遂貽子孫世守其故竊惟陛下之意誠愛之重之欲其裔緒承守與國無疆也)
(臣謂必如詔書者陛下宜思所以安存之富貴之何必使世官也)出入八年(韋綬為輸林學士每)
(入直踰月不得休以老母屢丐解職每請帝輒不悅出入八年而性謹畏甚)劉祥道陳六事
五曰(唐虞三載考績黜陟幽明二漢用人亦久其職今任官率四考罷官知秩滿則懷去就民知遷徙則)
(苟且以去就之官臨苟且之民欲移風振俗烏可得乎請四考進階八考聽選以息迎新送故之弊)以便
柔遜愿中帝意乃留八年(崔損建中後宰相無久任者損以便柔遜愿中帝意乃留)
(八年帝亦知公議病其持禄然其遇彌渥)卒不易所職(王播所署吏苟無大罪以歲勞增秩而已)
(卒不易所職)刺史非三載以上不可徙(劉知幾)雖久次者不得
逾四載(雖速遷者亦待及於三年此先王較能之大方白居易策林)刺史縣令遠者
三歲(孫樵書褒成驛號天下第一而蕪荒不治驛吏曰賓客暮至朝去寧有顧惜心耶有老甿笑於傍曰)
(舉今州縣皆然也且刺史縣令遠者三歲再更故州縣之政首有不利於民可以出意革去者其在刺史則曰)
(我即去矣何用如此當愁醉醲當飢飽鮮囊帛匱金笑與秩終嗚呼州縣者真驛也)
安人得人心(九)
白以貴下賤大得民也(易)安人則惠黎民懷之(書)人心
惟危(危則難交)還定安集(鴻鴈美宣王也萬民離散不安其居而能勞来還定安集之曰唯此)
(哲人謂我劬勞)保氏(周禮保氏以道安人保安也)教安(司徒以十二教以俗教安則民不偷注俗)
(土地所生習)保習(以保息六養萬民曰慈幼)以紓吾民視民如傷(傳)按
堵(漢高入關吏人按堵如故)嚴教吏謹待遇無令其失職業(宣詔二千石)
老者安之(論)願為僵仆(漢趙廣漢以和顔接士待遇慇懃發於至誠吏皆無隱願為僵)
(仆無所避也)老小扶車轂(韓延壽弃市吏人數千送至渭城老小扶車轂奉酒䏑延夀不忍逆)
(人人為飲使掾吏分謝莫不流涕)守闕號泣(趙廣漢為京兆下獄吏人或言臣生無益縣官願代)
(京兆死使得牧養小民)衛卒請留(盖寬饒左遷衛司馬躬行士卒廬室疾病者身自拊循歲盡交)
(代衛卒數千皆叩頭自請復留共卒一年以報寬饒厚德以是顯名也)借寇(寇恂子翼為河内太守後)
(欲從世祖還河内人遮道上言欲更借寇君一年)安作(廉范叔度為蜀郡先時蜀郡多火災禁夜作人)
(更相隱蔽燒者相屬范至不令禁火但嚴水備百姓安富歌之曰廉叔度来何暮不禁火人安堵平生無襦今)
(五袴)徵租不當免(倪寬為内史收租稅時裁闊狭與民相假貸以故租多不入以負租當免人聞)
(當免恐失之大家車牛小家檐負課為最也)遮使者車(侯霸君房為臨淮大尹詔徵百姓遮使者)
(車乞留相戒乳婦不舉子曰侯君去必死)孔復見太平官府(姜謩撫邊俗以恩信盗賊衰止)
(人喜曰不意復見太平官府)撫和戎落得其歡心(狄仁傑出為寕州刺史撫和戎落得)
(其歡心郡人勒碑以頌)人稱有恩(裴子餘遷冀州刺史為政惠裕人稱有恩)治稱流聞
(嚴綬尚寬惠治稱流聞)人人喜悅(令狐楚遷宣武節度使汴軍以驕故而韓弘弟兄務以峻法䋲)
(治士偷于安無革心楚至解去酷烈以仁惠鐫論人人喜悅遂為善心)安西酋長𠢐面哭
送(郭元振為涼州都督睿宗立召為太僕卿將行安西酋長𠢐面哭送者)壺漿歡迎(旌節卞玉)
(門關去凉州猶八百里城中争具壺漿歡迎都督嗟嘆以聞上)欲粟賤追李峴(李峴出為零陵)
(太守峴為政得人心時京師米湧貴百姓乃相與謠曰欲粟賤追李峴)民擁留于道(崔戎為華)
(州刺史徙兖海沂密觀察使民擁留于道不得行乃休傳舍民至抱持取其鞾時詔使尚在民泣詣使請白天)
(子丐戎還使許諾戎恚責其下衆曰留公而天子怒不過斬吾二三老人則公不去矣戎夜單騎亡去民追不)
(及乃止本傳)人聞其至歡迎(王起子龜式徙浙東觀察使初式臨州有惠政人聞其至歡迎)
(之)耆老叩閤願留(崔彦昭繇河陽節度使徙河東先是沙陀諸部多犯法彦昭撫循有威惠)
(三年境内大治耆老叩閤願留詔可)遮道攀號(五代郭延魯累遷復州刺史延魯嘆曰吾先君為沁)
(州九年民到于今思之吾今幸得為刺史其敢忘先君之志由是益以廉平自勵民甚頼之秩滿州人乞留不)
(許皆遮道)截鐙留鞭(開元遺事姚崇牧荆州代還日吏民泣擁馬首遮道不使去所乘之馬鞭鐙民)
(皆截留之新牧以其事奏之朝廷加奬)有脚陽春(宋璟檢校俱州刺史歴杭相二州歷洛州長史)
(所至有惠政人號有脚陽春天寳遺事)送者千數(裴守真累成州刺史政不務威嚴吏民兩懷之)
(徙寧州送者千數出境尚不止)吏民懷愛(裴懷古徙并州所至史民懷愛召羽林將軍未至官還為)
(并州人知其還携扶老稚出迎使人驅迎者還而来者愈衆得人心類如此)
遺愛(十)(生祠)(配社附)
白欒武子之德在人如周人之思召公愛其甘棠況其
子乎(傳)前有召父後有杜母(後漢杜詩為南陽守人懷之前漢召信臣為南陽亦)
(有遺愛人歌之曰云云)悒然不樂思我劉君何時復来安此下人
(劉陶為順陽長病免人歌之曰云云)蜀諸葛侯(蜀諸葛侯瞻亮之子也蜀人思亮而愛瞻每朝廷有)
(善政雖非瞻建百姓相告曰諸葛侯所為以是美名過其實也)葬桐鄉(朱邑為桐鄉嗇夫未嘗笞辱人)
(後遷大司農囑其子曰我死必葬桐鄉桐鄉人愛我子孫奉嘗不如桐鄉死後葬桐鄉果立祠)去官不
受遺(後漢劉寵為會稽守徵入山中有五六老叟人齎百錢送寵曰他時吏發求人間至夜不絶狗吠竟)
(夕自明府下車狗不夜吠垂老遇明聖聞當去故自扶奉送寵為取一大錢受之)斂馬牛追送
(後漢孔奮君魚為始臧長被徵吏人相謂曰孔君清廉宜報德相率賦斂牛馬器物千萬追送數百里奮謝之)
(無所受)生祠于定國字曼倩(于公為縣獄吏决獄平郡中為立生祠)白馬從
事(後漢鄭衆為廬江從事以單馬譬降灊山人為立祠號曰白馬從事)張奐為武威任延
為九真(並立生祠)晉杜軫(為池陽令為雍州十一縣最百姓為立生祠)陸機為浚
儀令弟義為廣都長(並立生祠)荀勖(為安陽令有遺愛立生祠)石相祠(石慶)
(為齊相齊國慕其家行不言而齊國大治齊為立齊相祠)配社欒公社(漢欒布為燕相燕齊)
(間為立社號曰欒公社)配食縣社(後漢甄子然至孝卑卒北海相孔融恨不及見之令配食縣社)
神父(宋登字叔陽為汝隂令政教明能號稱神父遷潁州守市無二價道不拾遺汝隂人配社祠之)圖
畫(晉陸雲為浚儀今去官百姓追思之圖畫形象配食縣社)孔古遺愛(崔琳天寳二年卒潘肅聞)
(之泫然曰古遺愛也)苖晉卿(寬厚所至以惠化稱魏人為營生祠立石頌美)吕諲(為荆州自至德)
(以来處方面數十人諲最有名荆人生創房祠及沒吏裒錢十萬徙祠府西)徐申(為韶州刺史民詣觀)
(察使以其有功于人請為生祠申固避觀察使以状聞)李綰(為栢人令有仁政縣為立祠)狄仁
傑(貶彭澤令邑人為置生祠)魏氏復為立祠(仁傑為魏州刺史民愛仰之復為立祠)来
瑱(以梁崇義為節度使代瑱既而為瑱立祠四時致饗)郭震(治涼五歲河西諸郡置生祠)立遺
愛頌(宋璟廣人為璟立遺愛頌璟上言頌所以傳德載功也臣之治不足紀廣人以臣當國故為溢辭徒)
(成謟䛕者欲釐正之請自臣始有詔許停)肥鄉民酒食迎犒有小兒亦在中
(韋景駿歴肥鄉令後為趙州長史道出肥鄕民喜争奉酒食迎犒有小兒亦在中景駿曰方兒曺未生而吾去)
(邑非有舊恩何故来對曰耆老為我言學廬館舍橋鄣皆公所居意公為古人今幸親見所以来景駿為留終)
(日)帝為製遺愛碑于蜀(崔圓兼劒南節度使肅宗立命與房琯韋見素赴行在帝為製)
(遺愛碑于蜀以寵之)袁滋(徙義成節度使居七年百姓立祠祀祭)韋丹(大和中裴誼觀察江西上)
(言為丹立祠堂刻石紀功不報)長老守闕頌遺愛(長孫操為陕州刺史)人指樹而
懷之(吴凑為京兆尹官街樹缺所司植榆以補之湊曰榆非九衢之物亟命易之以槐及槐隂成而湊卒)
(人指樹而懷之舊史)
教化(十一)
白觀民設教(易)德博而化(易)爾惟風下民惟草(書)草上
之風必偃(語)違上所命從厥攸好(言人不從上命從土所好也)政由
俗革(道有升降)格其非心風以動之教以化之(詩序)汝墳道
化行也(文王之化行于汝墳之國)翩彼飛鴞集于泮林食我桑椹懷
我好音(注鴞改音喻惡人從化)敬敷(五教在寬)司徒掌十二教(教民以度教節)
(則人知足以俗教安則民不偷)脩其教不易其俗(禮)教官之屬(大司徒)化
民成俗其必由學(禮)入其國其教可知(禮)成人有兄死
不為縗子皐為宰乃為縗上好禮則民莫敢不敬(上好)
(信則民莫敢不用情)敬教勸學(衛文公)楚俗好庳車(史孫叔敖為相王以庳車不便)
(馬欲下令使高相曰令數下民不知所從臣請閭里使高梱乘車皆君子君子不能數下車王許之居數歲民)
(悉高其車此不教而化)風俗移人(漢刑法志)性相近習相遠(言人同稟五常之性)
(趨舍相近但所習漸積而相去遠也)異文翁化蜀(教人讀書學者比於鄒魯)揉曲木者
不累月(公孫弘曰虎豹馬牛禽獸不可制也及教訓服習之至可牽持駕服唯人之從臣聞揉曲木者)
(不累月銷金石者不累日人之於利害好惡豈比禽獸木石之類哉朞年而變臣弘尚竊遲之也)為陳
和睦之義(潁川多豪彊難治趙廣漢患其俗朋黨乃構會吏人令相告訐由是為俗人多讎怨及韓)
(延夀為潁川欲改更之示以禮譲乃召郡中長老鄉里所信者數十人設酒對訟以謠俗為陳和睦親愛銷除)
(怨咎之路長老以為便可施行及黃覇代為潁川因其迹而大理也)閉閣思過(延壽後為馮翊令有)
(兄弟訟田延壽曰是教化不行遂閉閤思過問田者髮鉗謝罪以田相移)陳元不孝(仇覽一名香字)
(季智為蒲亭長民陳元母告元不孝覽驚曰吾近過舍廬整頓此非惡人當是教化未至母守寡養孤何肆意)
(一朝欲致此子子不義母聞感悔涕泣而去覽乃親到元家與母子飲因為陳人倫孝行譬以禍福之言卒成)
(孝子)乞詣廷尉(許荆為桂陽守行春到萊陽民有蒋均兄弟争財荆乃對之歎曰教化不行罪在太)
(守乃上書陳状乞詣廷尉兄弟感悔求受罪)省俸助婚(任延為九真守駱越無婚禮各因滛好無)
(適對匹延移書令男年三十至五十女年十五至三十皆以年齒相配其貧者長史已下省奉賑助之是歲穀)
(稼豐衍生子始知種姓矣)縣官不可入(劉矩為雍丘令以禮譲化人有争訟者矩提耳告之以忿)
(悉可忍縣官不可入矩字叔方)民用丕變(書)爾之教矣(民胥效矣)道之以德
齊之以禮有耻且格(道之以政齊之以刑民免而無耻)化馳如神四
誡(秦懿伯為山陽守以禮教人為設四誡以定交親長幼之禮導教化者㩴為鄉三老也)鬻羔豚
者不飾賈路不拾遺(史孔子與聞政之三月)笞訟主(田叔為魯相初到民訟主)
(取財物叔笞之曰主非爾主邪主聞之大慙而還財也)先訓(魏覇喬卿為鉅鹿掾吏有過先訓之不改)
(乃罷之或稱他吏之長以激之皆懷慙息訟)借牛(魯恭仲康為中牟令亭長借牛不還人訟之恭令還)
(再三不從恭欲解印吏人泣亭長於是請罪)吏受米肉(卓茂子康為密令人遺吏米肉而訟之茂)
(曰遺人之情也不當彊耳人伏其化)和解(吴祐為膠東相有訟者身到閭里和解之民化其德)諦思
(杜畿伯侯為河東守有訟者為陳大義令歸諦思之自後少有訟者)姦吏復職(高柔文惠為管長姦)
(吏聞名引去召令復職)止訟上(劉惔真長為丹陽尹時百姓頗有訟官長者惔嘆曰居下訕上蔽道)
(也上雖不君下不可失禮寝而不問)自刻責(韓延壽接待下吏約誓明著負之者延壽痛自刻責吏皆)
(慙悔)又(延壽為潁川人家嫁娶喪祭禮使諸生皮弁執俎豆為吏人行禮)又(潁川人感延壽化賣偶車)
(馬下里偽物者皆弃之市道)劉饒以蒲鞭示耻平化侯(王莽太傅唐尊出見)
(男女不異路下車以赭汚其衣莽悅封平化侯)孔以文雅粉澤(員半千不顓任使常以文雅粉)
(澤故所至禮化大行)兄弟相訟飲以乳(韓思彦廵察劒南益州高貲兄弟相訟累年不決思)
(彦敕厨宰飲以乳二人寤齧肩相泣曰吾乃夷獠不識孝義公將以兄弟共乳而生邪乃請輟訟)開陳
經書(王義方貶吉安丞吉安介蠻夷梗悍不馴義方召首領稍選生徒為開陳經書行釋奠禮清歌吹籥)
(登降跽立人人悅順)敦勸生徒(韋弘機顯慶中為檀州刺史以邊人陋僻不知文儒貴乃修學宫畫)
(孔子七十二子漢晉名儒像自為贊敦勸生徒繇是大化)磨治洗汰(馬總吴元濟禽為彰義節度留)
(後蔡人習偽惡相掉計獷戾有夷貉風總為設教令明賞罰磨治洗汰其俗一變)政化清明(顔泉)
(明肅宗拜泉明郫令政化清明誅宿盗人情翕然)母子相訟授孝經(韋景駿為貴卿令有)
(母子相訟者景駿曰令少不夭常自痛爾幸有親而忘孝耶教之不孚令之罪也因嗚咽流涕付授孝經使習)
(大義於是母子感悟請自新遂為孝子)立學官講誦(曺華請治兖許之自李正已盗齊魯俗益)
(汗驁華下令曰鄒魯禮義鄉不可忘本乃身見儒士春秋祀孔子祠立學官講誦斥家貲佐贍給人乃知教成)
(就諸生仕諸朝)仁化大行(韋丹為容州刺史教民耕織止惰游興學校教種茶麥仁化大行)俗
為之改(席豫南方俗死不葬暴骨中野豫教埋斂俗為之改)風俗翕然為變(高士廉進)
(益州大都督府長史蜀人畏鬼而惡疾雖父母病皆委去望舍投餌哺之昆弟不相假財士廉為設條教辨告)
(督勵風俗翕然為變)著諭蒙書(馮伉授醴泉令縣多囂猾數犯法伉為著諭蒙書十四篇大抵勸之)
(務農進學而教以忠孝鄉鄉授之使轉相教督)用儒術教其俗(馬總)
白孔六帖卷四十
