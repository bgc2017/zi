白孔六帖卷十唐白居易原本
宋孔傳續撰
井(一)宅(二)
廨署(三)厠(四)
樓(五)閣(六)
臺(七)堂(八)
屋室(九)門戸(十)
井(一)(汲附)
白改井(易改邑不改井)往來井井射鮒(井谷射鮒言井上汲而下注如谷水射小)
(魚)羸其瓶(瓶未出井而鉤羸其瓶而覆之)勿幕(井收勿幕謂不覆之不私其利)井德之
地井以辨義(施而無私義之方也)挈壺(周禮挈壺氏挈壺以令軍井)塞井夷
竈堙(井堙木刊)眢井(廢井也)及泉(孟子譬如掘井不及泉猶為弃井)浚井(王莽)
(傳謝囂奏武伯長孟通浚井得白石)得銅(龐儉父先逃走隨母流宕後居鄉里鑿井得銅遂致富奴蒼曰)
(堂上我婦也問其故奴曰我婦姓艾字阿宏足下有黑子腋下有瘜母曰我翁也遂為夫妻時人曰鑿井得銅)
(買奴得翁)鑿井而飲(擊壤歌者)泥而無禽流而可食(易曰井泥不食下也舊井)
(無禽時舍也)甘井(先竭)石甃(玉甃)露井(銀牀)玄泉冽井(井冽寒泉)伯益
之功(伯益作井)善利(水善利萬物老子)習坎有仁(井有仁焉君子可逝不可陷也)
抱甕(莊子云子貢過漢隂遇一丈人方為圃畦鑿隧而入抱甕而出子貢曰有機於此日浸百畦挈水若)
(抽名曰桔橰丈人曰有機者必有機心吾耻不為也)負缶(說苑曰衞有五丈人負缶入井灌薤人教以重)
(後輕前名曰桔橰五丈人曰機智之巧必有機智之心吾耻不為)再拜(耿恭居疎勒匈奴攻城絶其水)
(源穿井十五丈無水恭曰聞貳師將軍拔刀刺山飛泉湧出今漢德神明豈有窮哉乃整衣服向井再拜請祈)
(有頃飛泉湧出)投轄(漢書陳遵每大會賓客輒閉門取客車轄投於井中)土羊(韓詩魯哀公穿井得)
(土羊孔子曰土精也又家語云季桓子穿井得一物如羊不識以問孔子曰此羵羊也土之怪)飛火(異苑)
(曰蜀都臨卭縣有火井漢室之隆則炎赫彌熾暨桓靈之際火勢漸微至諸葛亮一闞而更盛故曰高焰飛扇)
(於天)出雲(孫堅討董卓至杞園井出五色雲)掘新井(管子曰桓公將與管仲飲十日齋戒掘新)
(井而柴焉注新井以柴覆之取其潔敬也)銀井闕地(及泉)水泉必香聚東
井(漢高祖入秦五星聚東井)玉井(蔡誕曰仙人有玉井)錢飛出(葛仙公投錢於井呪則飛出)
神農九井(神農造井井有九所汲一井餘井悉動在鄧州)居所而遷(井居其所而遷)浚
井(舜父使浚井出從而揜之以為已死)桃李生井傍(古詩)東井(秦分)陷井之蛙
(伏缺甃之崖)井渫(渫治也去汙穢之名)修井(象曰井甃无咎修井也)浪井(典略曰浪井不)
(鑿自成)汲短綆(不可以深汲)汲引爭(高士傳管寧所居屯落會汲者或男女雜錯或)
(爭井寧乃多買器分置井旁汲以待之又使不知來者得之乃不鬭訟)金瓶素綆(古詩後園鑿井)
(銀作牀金瓶素綆汲寒漿)無喪無得(終日汲引未為損終日泉注未為益)笑(平原君美人見躄者)
(蹣跚行汲笑之後斬以謝)孔鑿井(宗室臯遷荆南節度使繇荆抵樂鄉二百里其間墟聚凡數十不井)
(飲臯始命鑿井以便人)人勤于汲(張操徙陜州城中無井人勤于汲操為瀼河溜入城百姓利安)
韓公井(有昭王井相傳汲者死行人雖暍困不敢視韓朝宗移書諭神自是飲者無恙人更號韓公井)
濤盪蠲愈(邵真義井記導之深源經之善利蔑燠暍之虞濟煩乏之艱昏懵者得以濤盪瘵痗者由)
(之蠲愈)甖甈負水(柳宗元始州之人各以甖甈負江水莫克井飲)學者如浚井(文宗)
(喜經術宰相李石因言施士匄春秋可讀帝曰朕見之矣穿鑿之學徒為異同但學者如浚井得美水而已何)
(必勞苦旁求然後為得耶)新井篇(白居易拜左贊善大夫俄有言居易母墮井死而居易賦新井篇言)
(浮華無實行不可用出為州刺史)浚李泌六井(居易為杭州刺史復浚李泌六井民賴其汲)
鑿泉以井飲(柳宗元天說云鑿泉以井飲)盈以其神(其來不窮惠我後之人噫疇肯)
(似于政其來日新柳宗元井銘)皆百尺(韓滉聞京師未平置館第數十於石頭城穿井皆百尺)鑿
井八十(同州水醎而無井牛存節禱而擇地鑿井八十水皆甘可食)以寶鈿為井幹
(王鉷)井中歎聲(武后時來俊臣家井中夜有吁嗟歎怨聲五行志)七井生凉(霍仙鳴别)
(墅在龍門一室之中開七井皆以雕鏤木盤覆之夏月坐其旁七井生凉不知暑氣)惟古有制八
家所共(柳宗元祭井文)藴利兹久閟靈則深(同上)井漲才深尺餘
(張希復言授新州將拜相井忽漲才深尺餘)下有人語及雞聲(開成末永興坊百姓王乙)
(掘井過常井一丈餘無水忽聽下有人語及雞聲甚喧閙近如隔壁井匠懼不敢掘同上)其土堅垍
其利悠久(柳文井銘其土堅垍其利悠久其深八尋有二尺)蓄是玄德(柳宗元祭井惟)
(神蓄是玄德以為人用是不窮之養功齊乳湩惟昔匝石今則順道發自玄冥成於富媪克長厥靈不愛其寶)
有井朱夏時轆轤凍階戺(杜甫題衡山縣學)石甃冷蒼苔(寒泉湛明)
(月李白桓公井詩)梧桐落金井一葉飛銀牀(李白贈别舍人弟)金色(石陽)
(縣有井水半青半黃黃者如金色取作粥)玉甖汲水花桐井(李賀玉甖汲水花桐井舊絲沉)
(水如雲影)玲瓏映玉檻(澄澈寫銀牀流水集孔雀帶影出羵羊蘇味道井詩)沸湧有聲
(永寧王相宅南有一井每夜嘗沸湧有聲晝窺之或見銅厮羅銀熨斗水腐不可飲雜爼)八角井(賈耽)
(在滑臺城北命鑿八角井以鎮黃河於是潛使人於井所伺之果有一老父至問曰誰人鑿此曰丞相也老父)
(曰大妙手但近東近西近南近北耳耽聞之曰是井太大也出玉泉子)兒童汲井華慣捷
瓶上手(杜甫大雲寺詩)鑿井不盡土(杜甫太平寺泉眼山頭到山下鑿井不盡土)香
美勝牛乳(取供十方僧杜甫詩)露井凍銀床(同上)有靈異(韓文宜城驛記宜城)
(驛東北有井傳是昭王井有靈異至今人莫汲)捕鳥雀張羅於井上(韓文)綠草垂
石井(李賀)隂井多蟲亂(韋應物)亂石崢嶸俗無井(杜甫引水詩月峽瞿)
(塘雲作頂亂石崢嶸俗無井)長懷賈傅井依然(清明詩上)萬井逼舂容(巴西)
浪動灌嬰井(上)橘井尚高褰(上)絡緯秋啼金井欄(李白)
宅(二)(脩造貧陋)(毁壊奢盛)(辭宅崩倒)(擇鄰附假宅)
白安宅(其究安宅)寧宇爰居(爰處)風雨攸除(鳥鼠攸去)上棟下宇
(上棟下宇以待風雨)約折中徙居殖殖其庭(殖殖平正貌)以避
燥濕(子罕曰吾儕小人皆有闔閭以避燥濕寒暑)大厦(大厦初成燕雀相賀)閒居(潘岳)無
征(周禮曰國宅無征注云城中之宅無稅也)度地(以居人禮)獻宅(禮曰獻田宅者操書致)度
土而居晏子之宅近市(齊景公欲更之)田宅不鬻(禮)喪不慮
居(為其無廟禮)一區(揚雄之先揚季有田一廛有宅一區)版屋寢不踰廟
白屋(白屋覆屋)田宅制(晉有司奏王公國家京城不宜有田宅未暇作諸國邸當使有往來)
(之處今限京師得有宅一所)君子攸寧自請(王翦自請美田宅)賣宅葬(崔寔)
(父亡賣田宅起冢塋立碑碣無資産以酤釀為業)長者轍(陳平附郭而居門多長者車轍)脩造
卜築經營繕完葺墻築室百堵必葺(叔孫所舘)
(雖一日必葺)于垣(詩曰之子于垣百堵皆作)底灋(書曰若考作室既底法厥子乃不肯堂矧肯構)
堂構垣墉塗暨茨(書若作室家既勤垣墉惟其塗暨茨塗泥也茨蓋也)卜居葺
牆塓室(文選)仍舊貫脩(月令孟秋脩宫室坏垣墻)成寢(禮季武子成寢)晉
獻文子成室(晉大夫發焉張老曰美哉輪焉美哉奐焉)君子將營宫室
(宗廟為先廐庫為次居室為後)宫室既脩(牆屋既設)斯飛之制(改造)糞除先人
敝廬考室目巧之室(則有奥阼)土木勝人(國語智襄子室美士茁夕)
(曰臣懼土木勝人人不安室)相宅有死者(後漢董宣少平為北海相大姓公孫丹為五官掾進)
(新宅而卜工占之云當有死者丹乃命子殺道行人置屍舍内以塞咎宣知乃收丹子公殺之)鮫人(構館)
(於懸流)益宅(田蚡為相嘗請考工地益宅)作之者勞(居之者逸文選)儉(儉而不陋)我
圖(爾居)脩垣(左氏)毁壞尤其室(宋向戌見孟獻子尤其室曰子有令聞而美其室非所望)
(也對曰我在晉吾兄為之毁之重勞且不敢間)更宅(景公謂晏子曰子之宅近市湫隘嚻塵不可以居請)
(更諸爽塏對曰君之先臣容焉臣不足嗣之於臣侈矣及晏子如晉公更其宅反則成矣既拜乃毁曰非宅是)
(卜唯鄰是卜卒復其舊宅而止)壞(魯共王好治宫室壞孔子舊宅以廣其居)無有壞隳壞
其室(禮)剥廬(易)徹我牆屋(詩)重勞開一徑(後漢張仲蔚蓬蒿滿)
(宅唯開一行徑)無毁我室(無發屋居)辭宅霍去病(為將軍帝欲治第去病辭曰國讐未)
(滅臣無以家為)晏子(見前注)北第(北第者近北闕之第嬰最第一也故張衡西京賦云北闕甲第)
(當道直啓)推讓(後漢范遷為司徒裁有一宅復推與兄子及薨子建自田種置宅三畝時人美之)又
(沈輔字伯禽少履恭儉喪父服闋推讓田宅與親貧不足者)又(吳志周瑜推道南大宅以舍孫策與策為)
(友升堂拜母有無通共)擇鄰定鄰(物理論曰宅者先定鄰焉)親仁善鄰(國之寶也)協
比(其鄰)諸侯(守在四鄰)孟母三徙(以擇鄰)里仁為美仁里(思玄賦匪)
(仁里而焉擇)恤鄰晏子曰惟鄰是卜(二三子先卜鄰矣)五家(為鄰五鄰)
(為里)度土而居(惟鄰是卜)張霸(受嚴氏春秋博覽五經諸生慕之各市宅其傍以就學後漢時)
必有鄰(論語德不孤必有鄰)睦乃四鄰(蔡仲之命)貧陋一畝環堵(儒有一畝)
(之宫環堵之室)蓽門圭竇蓬戸甕牖窮僻(蕭何為相買田宅必居窮僻不)
(治垣屋)陋巷蓬蒿(張仲蔚所居蓬蒿没人)儉而不陋湫隘囂
塵(晏子宅見上)蝸舍(焦先)容身(文子曰古之為道者量腹而食容身而居)偪下偞卑
(偞迫也墮莢反禮)未免燥濕(之患)繩樞宫室卑庳上漏下濕
蓆門(陳平)其居容易糞土之牆奢盛居處不淫高其
閈閎厚其牆垣豐屋峻宇(雕牆)美其室(向戍見孟獻子尤其室曰)
(子有令聞而美其室非所望也)輪奐山節藻梲(臧文仲山節藻梲君子以為濫矣)丹
楹刻桷(魯莊公丹桓公楹刻桓公桷非禮也)取諸大壯良田廣宅甲
第宣驕所閱多矣(平恩侯許伯入第蓋寬饒仰視屋而嘆曰富貴無常忽則易人此如)
(傳舍所閱多矣)利田宅(魏武侯卒中試則復其戸利田宅也)寢不踰廟(禮)請地益
宅(田蚡事見上注)容長戟幡旗(晉王濬士治恢廓有大志嘗起宅開門前路廣數十步或問之)
(濬曰吾欲容長戟幡旗衆咸笑之)土木勝人(見脩造門注)侵併(晉廷尉張闓住小市欲奪)
(左右宅以廣其居乃私作都門早閉晏開人訟於賀循循白闓闓遂毁之)屋不呈材(文選)宫室
無量(傳)汰侈膏腴(漢武安侯蚡營甲第地極膏腴堂羅鐘鼓)石董(呈巧致功期不)
(陀弛非石非董疇能居此)衣以綈錦(哀帝建董賢宅)豐其屋(易)許伯延賓(尚懼)
(蓋侯之誡)趙文考室(猶欽張老之言)崩倒棟折榱崩(僑將壓焉)梁木其壞
(禮)舊宅支壞(天之所壞不可支也傳)傾阤騫崩持危扶顛軫
騫崩之慮(貽燥濕之憂)壞墮剥廬(易小人剥廬)一日必葺其墻
屋(叔孫昭子)假宅田生如長安(假大宅令其子求事吕后謁者張釋卿見史記)假舘
(曹交謂孟子曰交得見於鄒君可以假館願留而受業於門)王子猷(世說王子猷每假人宅必種竹)
(人詰之曰不可一日無此君)推與(周瑜事見辭宅門注)孔壯麗(河間元主孝恭嘗謂人曰吾所)
(居頗壯麗非吾心也當别營一區令粗足充事而已吾殁後子也才易以守不才不為他人所利)以圖
購宅(馬周為御史時遣人以圖購宅衆以其興自書生素無貲皆竊咲它日白有佳宅直二百萬周遽以)
(聞詔有司給直)求勝地為創第(帝幸翠微宫求勝地為創第)改治第宅(李元紘當)
(國累年未嘗改治第宅)甲當時(張宏靖先第在東都思順里盛麗甲當時)無正寢(李義琰宅)
(無正寢弟義璡為市堂材送之義琰曰以吾為國相且自愧尚營美宇是速吾禍豈愛我者耶義璡曰凡仕為)
(丞尉且崇第舍兄位高安可偪下哉答曰不然事難全遂物不兩興既處貴仕又居廣宇非有令德必受其殃)
(卒不許)侈甚(馬璘家富不貲治第京師侈甚其寢堂無慮費錢二十萬緡德宗在東宫聞之不喜及即)
(位乃禁第舍不得踰制詔毁璘中寢及宦人劉忠翼第璘家懼悉藉亭館入之官其後賜羣臣宴多在璘山池)
開第昌化里(岐陽公主下嫁杜悰開第昌化里疏龍首池為沼)無所增廣(李愬其昆)
(弟賴家勲貴矜室廬唯愬所處乃父時故院無所增廣)盛葺第舍(潘孟陽盛葺第舍帝微行至樂)
(游原望見之以問左右孟陽懼輟不敢治)亘街陌(獨孤及疏曰擁兵者第舘亘街陌)權貴優
笑地(李訥初居與宰相楊收接收欲市訥兄舍以廣第訥叱曰先人舊廬為權貴優笑地耶)多置
嘉石美木(牛僧孺治第洛之歸仁里多置嘉石美木)賣居宅(席豫疾篤遺令貲不足可賣居)
(宅以終事)功役叢煩(楊憑治第永寧里功役叢煩)室處庳漏(崔郾室處庳漏無步廡至)
(霖淖則客蓋而屐以就外位)輞川(王維别墅在輞川地奇勝有華子崗欹湖竹里舘柳浪茱萸沜辛夷)
(塢與裴廸遊其中賦詩相酬對)第舍華僣(許敬宗營第舍華僣至造連樓使諸妓走馬其上)重
關復壁(李林甫所居重關複壁絡版甃石一夕再徙家人亦莫知也)十尺之舍(元德秀未)
(嘗有十尺之舍)第舍華僣彌跨都邑(楊國忠)結廬北渚(仲長子光隱者也無)
(妻子結廬北渚凡三十年非其力不食王績愛其真徙與相近)宅氣索然(浮屠泓黃州人嘗為燕國)
(公張說市宅戒曰無穿東北王隅也他日見說曰宅氣索然云何與說並視隅隅有坎丈餘泓驚曰公富貴一)
(世而已諸子將不終說懼將平之泓曰客土無氣與地脉不連譬身瘡痏補他肉無益也說子皆汙賊死斥)
裴度治第東都集賢里(裴度治第東都集賢里沼石林叢岑繚幽勝作别墅具燠舘凉)
(臺號綠野堂激波其下)卜宅篇(吕才卜宅篇曰易稱上古穴居而野處後世聖人易之以宫室蓋取)
(諸大壯殷周時有卜宅之文詩稱相其隂陽書云卜洛食)為魏徵孫贖故第(白居易李師道)
(上私錢六百萬為魏徵孫贖故第居易言徵任宰相太宗用殿材成其正寢後嗣不能守陛下猶宜以賢者子)
(孫贖而賜之師道人臣不宜掠美帝從之)通永巷(郭子儀宅居親仁里四分之一中通永巷家人三千)
(相出入不知其居本傳)池觀堂皇為當時第一(楊綰始輔政御史中丞崔寬本豪侈)
(城南别墅池觀堂皇為當時第一即日遣人毁之)居寢鬱然(楊行密見王茂章營第曰天下未定)
(而茂章居寢鬱然渠肯為我忘身乎茂章遽毁損)市第為官廨(趙惠伯為河南尹時嘗市楊炎)
(第為官廨御史劾炎宰相抑吏市私第貴取其直盧杞召大理正田晉評罪晉曰宰相於庶官比監臨計羡利)
(辠杞怒謫晉於是當監主自盗罪絞)飛廡複壁(李訓起第善和里通永巷飛廡複壁聚京師輕薄子)
奉權臣(楊損家新昌里與路巖第接巖方為相欲易其廏以廣第損族仕者十餘人議曰家世盛衰繫)
(權者喜怒不可拒損曰今尺寸土皆先人舊貲非吾等所有安可奉權臣耶窮達命也卒不與)精思亭
(李德裕所居安邑里第有院號精思亭每計大事則處其中雖左右侍御不可豫)詔假光宅里
官第(王涯再為翰林學士帝以其孤進自樹立數訪逮以私居遠或召不時至詔假光宅里官第諸學士)
(莫敢望)擬憲宫禁(玄宗貴妃楊氏兄銛與錡國忠諸姨五家第舍聮亘擬憲宫禁見他第有勝者)
(輙壞復造)人臣宅於家(姚南仲大歷十年獨孤皇后崩代宗詔近臣為陵以朝夕臨望南仲上疏)
(曰人臣宅於家帝王宅於國長安乃祖宗所宅其可興鑿建陵其側乎)辛秘為大官居不
易第(本傳)宅舍如荒村(諸孫貧無事宅舍如荒村堂前自生竹堂後自生萱杜詩)高甍
巨桷(韓文)垂阿步簷(柳文十一)廊腰縵廽(簷牙高啄見杜牧)棼楣有嚴
丹雘相宜(劉禹錫武陵北亭記)木妖(唐中官郎將競起亭館第舍力窮乃止時謂之木妖南部)
(新書)取庇風雨(韓滉居處陋薄取庇風雨)富窟(富人王元寶頗好賓客宅中起堂甚壯牓以禮)
(賢時呼其宅為王氏富窟)門枕流渠(錄異記段文昌負才傲俗落拓荆楚間嘗半酣靸履於江陵大)
(街往來雨下泥甚街側有大宅門枕流渠文昌醉於渠上脫履濯足旁若無人自言我作江陵節度使必買此)
(宅聞者皆笑其後果鎮荆南遂買此宅)玉杯金椀(李吉甫宅泓師謂其地形為玉杯玉杯一破無)
(復完全牛僧孺宅如金椀金椀或傷庶可重製)金城新宅(中宗寵愛安樂公主於金城坊造宅極壯)
(麗帑藏為之空竭出唐舊史)辭第輸高義(杜甫和嚴中丞)宅入先賢傳(春日同上)
悲秋宋玉宅(奉漢五王)含影漾江流(屏跡同上)南北二第(元載城中開南)
(北二第室宇奢廣當時為冠近郊作觀榭張帟什噐不徙而供)建宅宣陽里(郭元振建宅宣陽里)
(未嘗一至)十王宅(唐宗室傳開元後皇子幼多居禁内既長詔附苑城分院而處號十王宅)右屬
都城左頫大道(長寧公主宅第)奪臨川長公主宅以為第(旁撤民廬)
(怨聲囂然第成禁藏空殫假萬騎仗内音樂送主還第天子親幸安樂公主)憲寫宫省(安樂公主)
(營第及安樂佛廬皆憲寫宫省而工緻之)五王宅(讓皇帝初帝五子列第東都積善坊號五王子宅及)
(賜第上都隆慶坊亦號五王宅云)所居履道里(疏沼種樹白居易)
廨署(三)(凶附)
白伐樹織葦(晉羅含字君章為相州别駕以才學知名以廨舍喧擾自於城西小湖安茅屋伐樹)
(為牀織葦為席而居)妻子不入(漢何竝)壞屏障(晉阮籍為東平相到郡壞府舍屏障使内)
(外相望)脩葺(吳陸抗與諸葛恪換宅抗臨去繕完城圃葺其牆屋廬舍恪不然深以為耻)去之
如始至(叔孫雖一日必葺其牆屋)擅脩飾(晉杜元凱為東羌校尉石鍳奏預擅飾城門宫舍稽)
(乏軍兵車徵詣廷尉以尚主在八議以侯贖論)閱人多矣(蓋寬饒至許伯第曰此如傳舍所閱多矣)
凶毁(晉羊祜叔子督荆州長史喪多害人皆毁舊府祜以死生有命富貴在天勑征鎮禁斷之)孔亟
使全新(李聽拜邠寧節度使邠署相傳不利治垣舍前刺史視其壞不敢葺聽曰將出鑿凶門何避治)
(署耶亟使全新之卒無異)市第為官廨(楊炎見宅門)起廨(韋仁夀檢校南寧州都督詔歲)
(一按行其勞將還酋長泣曰天子藉公鎮撫柰何欲去我仁夀以池壁未立為解諸酋即相率起廨甫旬略具)
菑除其廨(李吉甫改郴饒二州會前刺史繼死吉甫命菑除其廨以視事)綠莎廳(河中府有)
(綠莎廳唐治平時好事者常加澆溉兵興以來而遂至剗削消磨王禹偁送柴諫議任河中詩云綠莎廳事舊)
(鳴蛩雞跖集)極其華侈(五代王峻於樞密起廳事極其華侈邀太祖臨幸賜予甚厚)繕治
廨舍(唐舊史房琯歴慈溪宋城濟源縣令所在多興利害繕治廨舍頗著能名)
廁(四)
白周禮(邦有大祭賓客厮役煩辱之事煩劇也)温廁(儀禮隸人温廁温塞也為人復往䙝也)
䧟(左傳晉侯將食麥脹如廁陷而卒)如廁(高祖鴻門會因如廁召樊噲等四人間道走軍)石崇
廁(常令婢數十人曳羅縠置之漆箱中盛乾棗奉以塞鼻)賈姬(郅都侍上賈姬如廁有野彘入廁中)
(上目都擊之都不往上欲自往都伏諫曰一姬死復一姬生上雖欲自輕命奈太后宗廟何太后聞之賜都金)
(焉)趙廁(襄子)廁中鼠(李斯云畏人食不潔)陶侃(晉書侃嘗如廁見一人朱衣介幘劒履曰)
(以君長者故來相報君後當為公侯至八州都督)窮子除糞(法華經云喻樂小法)迫(傳蒯瞶迫)
(孔悝於廁強盟之)被髮銜刀(郭璞在廁桓彛掩之見璞方被髮䘖刀設祭曰常嘱卿莫來今反如)
(此非但禍吾卿亦不免)食棗(大將軍王敦至石家廁取箱食棗羣婢笑之)折脇(范雎為魏齊所)
(譛王令人抛廁中折其脅後逃歸秦為張禄先生)曹植杜蘭香戒云(張碩曰不宜露頭入)
(廁夜行必以燭)見(庾翼鎮荆州如廁見一物頭如方相兩眼大有光翼擊之入地因病而薨)香煙上
過(襄陽記劉季和上廁從香煙上過)誤入(劉寔謂石崇曰誤入君内)趙襄子(如厠心動見豫)
(讓)漢高(如廁心動過柏人)金日磾(如厠心動擒莽何羅)孔下馬趨厠(崔寧朱泚)
(亂會王翃赴難時與寧俱出延平門而西寧數下馬趨廁輙迂久翃懼賊追即呼曰既至此而欲顧望乎)以
世為溷(柳宗元曰李赤一惑於怪而所為若是乃反以世為溷為帝居清都今世皆知笑赤之惑也)
廁鬼(同上赤曰吾將從吾妻赤如廁久其友從之見赤軒廁抱瓮詭笑而側視勢且下入乃側曳得之又)
(大怒曰吾已升堂面吾妻吾妻之容世固無有堂之飾宏大富麗椒蘭之氣油然而起顧視汝之世猶溷厠也)
(而吾妻之居與帝居鈞天清都無以異若何苦余至此哉然後其友知赤之所遭乃廁鬼也)廁上术
湯(洛陽要記陳宛盛其居止廁上术湯盥手槐板覆敝糞穴為都城第一)廁神每月六廵
(續幽怪錄侍御史錢義方居常樂第夜如廁忽見蓬頭青衣數人來逼義方曰汝非郭登曰然廁神每月六廵)
藤庭俊(出幽怪錄)
樓(五)
白兹樓(王粲登樓賦曰登兹樓以四望聊暇日以消憂)麗譙(魏武有麗譙樓)美哉輪焉
(輪高大也)臨大道(青樓臨大道曹子建詩)齊浮雲(古詩西北有高樓上與浮雲齊)秦氏
(古詩日出東南隅照我秦氏樓)蜃雲(結樓)百尺(洛陽記曰有百尺樓)仙人(好樓居)層構
(雲構)崇制彭氏(黃昌為郡守陟縣彭氏造樓臨道昌行縣彭氏婦人輙升樓而觀昌乃殺之)超
(漢甘延夀以良家子為吏超踰羽林亭樓)陟降(投墜)墜(孫秀求綠珠不得及石崇將刑珠乃墜樓死)
望氣(張華善天文解望氣與雷煥夜登樓望見紫氣起斗牛間華曰何氣也雷孔章曰其寶劍氣乎)又
(蜀志周羣作小樓多令奴更直於上視天纔有一氣即白羣)規模雖欲干雲(制作亦宜揆日)
十二重之制(鮑照詩鳳樓十二重)井幹(音寒漢武帝造井幹樓高五十丈在建章宫中井幹)
(垣也)吹簫(秦穆公女弄玉登樓吹簫感鳳來)登南樓(庾亮字元規在武昌諸佐吏殷浩之徒乘)
(秋夜佳序共登南樓不覺亮至諸人將起避亮曰諸君少住老子於此興復不淺便據胡牀與浩等談詠)干
雲(霧而上達井幹疊而百層文選)虞氏高樓(列子虞氏者梁之富人登高樓臨大路擊摶樓上而)
(笑有俠客在下飛鳶適墜腐鼠中俠客曰虞氏富樂已久吾不侵犯乃以此辱我此而不報非也遂率其属以)
(滅其家)孔籌邊樓(李德裕建籌邊樓召習邊事者與之商訂凡虜之情偽盡知之)花萼相
輝勤政務本(讓皇帝憲天子於宫西南置樓其西署曰花萼相輝之樓南曰勤政務本之樓帝時)
(時登之聞諸王作樂必亟召升樓與共榻坐)作三重樓以馮觀(長寧公主)起樓聚
書(田宏正)紫雲(鄭注帝嘗詠杜甫曲江辭有宫殿千門語意天寶時環江有觀榭宫室聞注言即詔)
(兩神策治曲江昆明作紫雲樓采霞亭詔公卿得列舍堤上)迎仙(高駢造迎仙樓高八十尺)百尺
樓(吕用之建百尺樓託云占星實窺伺城中之有變者)燒(畢師鐸出駢囚南第燒貢奉樓數十楹)七
重(西域泥婆羅宫中有七重樓覆銅瓦楹棟皆大琲雜寶四隅置銅槽下有金龍口激水仰注槽中)宴
廣達(明皇宴王君㚟及妻夏於廣達樓)七鳳(五代于闐有七鳳樓)長慶登齊雲
作辭(五代韓建昭宗幸其鎮登齊雲樓西北顧望京師作菩薩蠻辭三章其卒章曰野烟生碧樹陌上行)
(人去安得有英雄迎歸大内中酒酣與從臣悲歌泣下)望仙樓(武宗帝紀會昌六年六月甲申置望)
(仙樓于神策軍)樵兒牧豎過亦指之(文粹沈光太白酒樓記瓦缺椽蠡雖樵兒牧豎過亦)
(指之曰李太白常醉於此)四壁含清風丹霞射其牖(韋蘇州綺樓何氤氲朝日正杲)
(杲四壁舍清風丹霞射其牖)隆樓(隆樓傑閣磊嵬高韓愈記夢)雄昈競侈(文粹獨孤霖宣)
(州疊翠樓當正據扉雄昈競侈)五步一樓(杜牧阿房賦)碧瓦朱甍照城郭(孤城)
(西北起高樓碧瓦朱甍照城郭杜甫越王樓歌)虞姬壻(唐李陽題名於昭慶縣樓韋蟾留謔曰渭水秦)
(川拂眼明希仁何事寡詩情只應學得虞姬壻書字才能記姓名)趙倚樓(杜紫微讀趙嘏早秋詩曰)
(殘星幾點鴈横塞長笛一聲人倚樓吟咏不已因目嘏為趙倚樓)望省樓(崔日用恨不居八座為太)
(常卿起樓與尚書省對人謂之崔公望省樓)散花樓(唐成都有散花樓河東有薰風樓)泥樓
(李景讓為御史大夫貴戚有看街樓閣皆泥之畏其糾彈也出金華子)燕子樓(白居易集張尚書有)
(愛妓曰眄眄尚書既没張氏舊第有小樓名燕子眄眄念舊愛而不嫁居是樓十餘年幽獨悵然)歌吹
孫楚樓(李白朝沽金陵酒歌吹孫楚樓翫月)金窗夾繡戸珠箔懸瓊鈎(飛梯)
(綠雲中極目散我憂散花樓同上)丹霄樓(帝宴丹霄樓)翡翠為樓金作梯(李白)
(别曲)深宫高樓入紫清(金作蛟龍盤繡楹春日行)江樓翼瓦齊(杜甫子規)造
大樓以祈祥(劉闢以太一舍于蜀乃造大樓以祈祥)避暑(唐莊宗思得高樓避暑宦官進)
(曰郭崇韜眉頭不伸常為租庸惜財用陛下雖欲有作其可得乎莊宗使人問崇韜崇韜曰願陛下無忘創業)
(之難常如河上則可使繁暑坐變清凉莊宗默然終遣王允平起樓)上皇正在望仙樓(元稹)
(連昌宫詞上皇正在望仙樓太真同凭欄干立樓上樓前盡珠翠炫轉熒煌照天地)端正樓(寢殿相連)
(端正樓太真梳洗樓上頭晨光未出簾影黑至今反掛珊瑚鈎同上)詔都人列繒樓幔閣
(裴矩傳)結綺樓(懿宗宴太后於三殿命翰林學士侍於結綺樓)
閣(六)
白圖畫(漢於麒麟閣上圖畫功臣)飛閣(文選飛閣逶迤)鳳巢(帝王記黃帝時白鳳巢於阿閣)
投閣(王莽以符命自立時揚雄校書於天禄閣上治獄使者欲收雄雄從閣上自投幾死京師語曰惟寂)
(惟寞自投于閣)阿閣(古詩云交䟽結綺窗阿閣三重階)綠苔生閣(文選)劍閣(蜀道)菌
閣(謝元暉詩尋雲師累榭隨山望菌閣)層閣(層閣肅天居詩)芸閣華閣(七啓華閣緣空)
(飛陛凌雲)連閣(連閣水宫)延閣(結陽成之延閣飛觀榭乎雲中)三閣(陳後主)孔下臨
肆區(河間王子晦初晦第起觀閣下臨肆區其人候晦曰庶人不及以禮然室家之私不願外窺今將辭)
(公晦驚遽毁撤之)飛鸞閣(前蜀王衍起宣華苑苑有飛鸞閣)登(李正抱匡威皆失國無聊相與)
(登城西高閣顧覽山川泫然而泣)四香閣(楊國忠用沉木為閣檀香為欄檻以麝香乳香飾土為泥)
(飾於閣壁時人謂之四香閣)服慈(神龍初東都造服慈閣許景先獻賦)朝元(席豫嘗登朝元閣賦)
(詩羣臣属和帝以豫詩最工)華詭(長寧公主魏王泰故第泰薨主丐得之亭閣華詭埒西京)傑閣
(韓愈詩)瓌瑋絶特之稱(韓文滕王閣記愈少時嘗聞江南多登臨之美而滕王閣獨為第一)
(有瓌瑋絶特之稱)十步一閣(杜牧阿房賦)閣道步行月(李詩)江閣隣石
面(杜甫水閣朝霽)高閣倚天半(杜牧詩)飛閣凌太虛(韋應物飛閣凌太虛晨濟)
(鬱崢嶸)滕王閣(王勃道出鍾陵九月九日都督大宴滕王閣宿命其壻作序以誇客因出紙筆徧請)
(客莫敢當至勃汎然不辭都督怒起更衣遣吏伺其文輒報一再報語益奇乃矍然曰天才也請遂成文極歡)
(罷)凌煙閣(圖畫功臣)儀仙閣(宋之問詩起草儀仙閣)翔鸞棲鳳(唐六典工部丹)
(鳳門内中正殿曰含元殿夾殿二閣左曰翔鸞右曰棲鳳)
臺(七)
白三休(楚王誇客以章華之臺登之三休乃至其上)五仞(說苑楚莊王築五仞之臺)九層
(老子云九層之臺起於累土)章華(見上注)姑蘇(吳都賦作姑蘇之高臺臨四遠而特建)露
臺(漢文帝欲起露臺計費百金曰百金中人十家之産何以臺為)春臺(衆人熙熙如登春臺)經始
(經始靈臺)築臺置金(燕昭王置千金於臺上以延天下士謂之黃金臺)崇制峻址
集鳳(蕭史與弄玉吹簫於臺上有鳳集)戱馬臺(項羽有戲馬臺)騫崩(版築)作于河
上(衞宣公納伋之妻作新臺于河上而要之國人惡之)榭(月令仲夏可以居高明可以處臺榭)時制
(春臺)妨農(傳宋皇國父為平公築臺妨於農收子罕請俟農功畢築者謳曰澤門之晳實興我役邑中之)
(黔實慰我心子罕聞之執朴抶其不勉者曰吾儕小人皆有闔閭以避燥濕寒暑今君為一臺而不速成何以)
(為役君子謂子罕能分謗)中天(魏襄王欲築中天之臺許綰諫乃止中天半天也)崇九層之
制(雖欲凌雲)起一簣之功(亦宜揆日)崔嵬(垤堄)崇崇之制(登登之功)高以
望仙(漢武立望仙臺)遠而思子(漢武帝作思子臺以念戾太子)八風通靈臺(漢武)
(為鉤弋夫人死後作通靈臺)集烏(御史府亦曰集烏臺)瑶臺(仙人所居)鹿臺(武王散鹿臺之)
(財)歸來望思之臺(見上思子注)彈人(晉靈公不君從臺上彈人觀其避丸者)漸
臺(漸臺立於中央)狀西白虎(曲陽侯王根作漸臺狀西白虎)潘扼腕(潘岳西征賦曰望漸)
(臺而扼腕王莽死於漸臺)陽臺蘭臺(令史下筆不能自休)思(古詩云思婦臨高臺)銅雀
臺(魏武帝臨高臺)九層(說苑晉靈公造九層臺三年不成人力困敝出令敢諫者斬荀息進曰臣能累)
(十二棋子加九卵於上公曰危哉息曰不危公造臺三年不成男不耕女不織亦甚危矣公遂止)觀臺
(傳登觀臺以望而書禮也)通天(漢武臺名)孔崇臺蜚觀(長寧公主廢永昌縣主丐其治為府)
(以地瀕洛築障之崇臺蜚觀相聯属)標置華壯(李昭德武后營神都昭德規創文昌臺標置華壯)
望仙(柳仲郢武宗延方士築望仙臺累諫諄切)登吹臺(杜甫少與李白齊名嘗從白及高適過汴)
(州酒酣登吹臺慷慨懷古人莫測也)玉女臺(李軌敗嘆曰人心去矣天亡我乎攜妻子上玉女臺屬酒)
(為别安脩仁執送之)凉臺(裴度午橋作别墅具燠舘凉臺)凝霞臺(日本國之東三萬里有凝霞臺)
歌臺暖響(春光融融杜牧賦)砌臺(王侯家多砌臺以為臨觀之景唐張仲封詩云寫望臨香)
(閣登高下砌臺即知唐以來有之)愁臺(明宗入汴莊宗與元行欽登道旁冢置酒相顧泣野人獻雉問)
(其冢名曰愁臺也因罷酒去五代史)臺傾禾黍繁(李白登金陵冶城詩)高臺一悄望
(遠樹間朝輝韋應物)曾臺俯風渚(杜甫雨詩殊俗狀巢居曾臺俯風渚)平臺放古遊
(玉臺觀)春臺引細香(前閣會詩並同上)周臺漢園(杜牧望故園賦)神雀臺
(天寶二年以赤雀見置唐地理志)
堂(八)
白堂除(考工記堂除十二分謂階前)不趨(堂上不趨)接武(堂上接武)布武(堂下布武)
不下堂(天子不下堂而見諸侯)滿(金玉滿堂莫之能守)玉堂(漢武玉堂在太液池南)垂
堂(千金之子坐不垂堂)皇堂(後漢胡建為軍正斬監察御史於皇堂上堂無壁曰皇)萬金(後漢)
(靈帝造萬金堂於西園)將上(堂聲必揚)倨堂而應(老子見孔子)寢處我兮滿
堂(文選衆滿堂而飲酒獨坐而掩淚)升堂(由也升堂矣)孔隘陋(韋表微所居堂寢隘陋)
鏡堂(顧彦睴梓有鏡堂世稱其麗彦睴嘗會諸將堂上)義堂(馬燧起義堂帝牓其額以寵之)堂
如偃月(李林甫有堂如偃月號月堂每欲排擊大臣即居之思所以中傷者若喜而出即其家碎矣)
草堂(盧鴻廬嵩山官營草堂)綠野堂(裴度作别墅號綠野堂)率一堂費緡千
萬(貴妃楊氏諸姨第舍聯亘率一堂費緡千萬)德星堂(崔鄲居光德里創便齋宣宗嘆曰鄲一門)
(孝友可為士族法因題曰德星堂)芸暉堂(唐杜陽編元載末年造芸暉堂芸香草也出于闐國其香)
(潔白如玉入土不朽為屑以塗壁故號芸暉焉更以沉檀為梁棟飾金銀為戸牖)喻峻(李德裕周勃功)
(臣論善哉賈生之說喻堂陛之峻高者難攀卑者易陵也)淺有蒲蓮深有葭葦(韓文谿堂)
(詩公作谿堂播播流水淺有蒲蓮深有葭葦又曰流有跳魚岸有集鳥谿有薲苽有龜有魚公在中流右詩左)
(書)賓燕(同上公以賓燕其鼔駭駭公燕溪堂賓校醉飽)金盆貯瑟(虢國堂成以金盆貯瑟瑟)
(三斗以賞匠者見明皇雜錄)堂先無挾廡(韓滉堂先無挾廡弟洄稍增補之滉見即徹去曰先)
(君容焉吾弟奉之猶恐失墜安敢改作以傷儉德)連山高原林麓之崖間廁隱
顯(柳宗元新堂記連山高原林麓之崖間廁隱顯邇延野綠遠混天碧)公堂宿霧披(杜甫崔明)
(府詩)堂柱生槐枝(孫偓始家堂柱生槐枝朞而茂既而偓秉政)
屋室(九)(梁柱牎瓦附)
白上棟下宇版屋(詩曰在其版屋亂我心曲注西戎版屋心曲心之委曲也)定之
方中(作于楚宫)揆之以日(作于楚室)考室(斯干宣王考室)築室百堵築室
于兹美其室(孟獻子見宅門注)必葺葺屋瓦屋(考工記葺屋三分瓦)
(屋四分注各分其脩以其一為峻)土木勝人(見上)瞻彼闋者虛室生白(莊子)
(言夫視有若無虛室也室虛而純白獨生)目巧之室(則有奥阼)君其反室(武詔丞相石慶)
(言使還家也)仰視屋室(蓋寬饒事見上注)淵客(江賦淵客築室于岩底)宇下(泥衞)
(之在宇下)梁欂櫨(說文梁欂櫨也)撫梁易柱(論衡曰紂能撫梁易柱)遺絹(後漢書曰)
(陳寔字仲弓為太丘長嘗夜隂有人伏梁上寔曰梁上者君子也遺絹兩疋)梅梁(吳越春秋曰夏禹廟)
(以梅木為梁)畫羊懸穀(廣州記曰州廳梁上畫五羊又作五懸囊隨羊穀之云昔高固為楚相五)
(羊䘖穀萃於楚庭故圖其象為瑞六國時廣州屬楚)繞梁(論衡曰韓娥古之善歌者每一歌餘聲三日繞)
(梁上塵)懸頭(蘇秦傳曰秦少學苦於睡以頭髮係梁上手引錐刺股以醒睡)柱吳越春秋
(曰越王念吳欲復之中夜抱柱而哭羣臣曰君何愁之甚復讎臣下之急也)銅柱(後漢馬援征南蠻樹)
(銅柱紀功而歸)梓柱生枝葉(漢成帝時梓柱生枝葉扶疎上出屋王氏執權之徵)倚柱書
(夏侯玄倚柱書雷霹靂不驚)崐崘(山有銅柱)公孫樓柱(盛宏之荆州記曰巴東有一折柱孤)
(直高三丈大可十圍傳云是公孫述樓柱破之血出枯而不朽)天柱折(列子曰共工氏與顓頊爭帝位)
(頭觸不周山崩天柱折)地有四柱(河圖括地象曰地下有四柱三百六十軸)陸玩柱石
(晉書陸玩字士瑶初遷侍中轉司空有人詣之飲酒寫柱中呪曰當今乏材以汝為柱石莫傾人棟梁玩笑曰)
(得卿良箴敬而佩之嘗嘆曰以我為三公無人談者以為知言)然銅柱(列女傳紂作銅柱以炭火然之)
(令有罪者抱其柱輒墮妲己觀而笑)金塗(漢武故事曰上起神屋以銅為柱黃金塗之丈五圍)晏子
鑿楹(晏子將死鑿楹納書謂妻子曰子壯而視之及子壯發書書曰布帛不可窮窮不可服事不可窮窮)
(不可壯出晏子春秋)一柱(博物志江陵有一臺唯一柱衆梁並皆共之)水精柱(魏略曰大秦國)
(以水精為屋柱)楹謂柱也(廣雅曰)釋名曰柱住也楹亭也(言亭亭然孤立)
窗窗牖也(廣雅曰)朱鳥牖(漢武故事曰西王母降東方朔於朱鳥牖中窺母謂帝曰此兒)
(無頼久被斥逐原心無惡尋應得還)雲母窗珊瑚窗(又曰帝起神屋有雲母窗有珊瑚窗)
四面夾窗(周官曰夏后作堂四面夾窗)馬后不臨(張璠漢記曰明帝馬皇后不喜出游)
(未嘗臨御窗牖)八窗(孝經注曰明堂之制八窗四達上圓下方)雲集記曰(范雲字彦龍少與梁)
(武帝甚篤相隨宿一家雲望見窗外二人窺一人曰可進一人曰有王有相不可也乃俱拜從窗進後帝登位)
(拜雲僕射)鹿精(晉書謝鯤嘗宿一空亭聞人於外呼鯤字鯤從窗視之乃一著黃人遂引其膊斷之乃鹿)
(精也尋血得之)雞語(兖州刺史宋處宗買得長鳴雞籠著窗間忽作人語與宗談論終日)瑠璃窗
(世說滿奮畏風武帝坐瑠璃窗内甚密奮疑其疎恐之帝問其故答曰臣如吳牛見月而喘)祁嘉(晉書)
(祁嘉清貧好學夜忽窗中有人呼云祁嘉隱去來脩飾人間甚苦不可諧所得未毛銖所喪如山嶽嘉旦乃悟)
(矣)綺疏碧䟽窗中列(遠岫)不窺牖而見天道(老子)青𤨏
瓦銅瓦(漢武故事云起神屋以銅為瓦漆其外)撤瓦(漢書霍光巷行人見有人居光屋上撤瓦)
(投地就視不見霍誅之應)水精瓦(吳外國傳曰大秦國王宫殿水精為瓦)飛(神仙傳班孟圖吹人)
(屋瓦飛入人家)吹(漢平帝元始四年冬風吹長安城東門屋瓦並盡)投孟陽(晉張載字孟陽貌醜)
(遊洛陽市羣女以瓦石投之)縹碧(劉駼騊詩曰縹碧以為瓦)鴛鴦之瓦(博物志)瓦中
(秦時東郡守為瓦所中遂坐死此亦畏忌所驗)毁方瓦合(禮)瓦不成沬(禮)乃生
女子載弄之瓦瓴甓孔輟殿材為正寢(魏徵家初無正寢帝命輟)
(小殿材為之)素室(司空圖居中條山王官谷作亭觀素室悉圖唐興節士文人)寧極(盧鴻所居)
(室自號寧極)壇室(司馬承禎玄宗詔於王屋山置壇室以居)築室相近(秦系姜公輔之謫見)
(系輒窮日不能去築室與相近忘流落之苦)茨以生草椽棟不施斤斧(張志和兄)
(鶴齡恐其遁世不還為築室越州東郭茨以生草椽棟不施斤斧)太虛為室(陸羽嘗問孰為往來)
(者志和對曰太虛為室明月為燭與四海諸公共處未嘗少别也何有往來)竹茅茨屋(宋璟徙廣)
(州都督廣人以竹茅茨屋多火璟教之陶瓦築堵俗始知棟梁利)石室(韋貫之居輔相石室无所改易)
架巢空穴(柳宗元貞符曰惟人之初雪霜風雨雷雹暴於是乃知架巢空穴)木處而顛
土處而病(然後為之宫室)考宫室必以閌門豐屋為美(劉禹鍚論書)
窗綃疑閟豔(韓愈聯句)以錦紋石為柱(唐王元寶天寶遺事)木瓦(虢國夫人)
(恩傾一時奪韋嗣立宅以廣其居後復歸韋氏因大風折木墜堂上不損視之瓦皆堅木也明皇雜錄)欹
瓦(居易樂叟詩紅葉紛紛蓋欹瓦)瓦縫差差(釘頭磷磷阿房宫賦)蓋瓦(級甎韓愈滕王閣記)
銀瓦(南蠻婆賄伽盧國厨覆銀瓦)風櫺(韓愈詩暑夕眠風櫺)瓦甓無脛而犇萃
(歐陽詹二公亭記)冰油飾窗(鳳池篇楊炎在中書後閣糊牎用桃花紙塗以冰油取明也)竅
如七星(逢原記鄭廣文屋室破漏下望之竅如七星)負棟之柱(多於南畝之農夫)架
榱之椽(多於機上之工女)榱椽梁柱以成大室(乂負偃直各安所施而無遺材)
(其諸將之謂耶唐贊)瓦獸(李賀松乾瓦獸殘)朝室夕室(柳文東亭記朝室以夕居之夕室以)
(朝居之)度堂匪華麗(養拙異考槃杜甫詩)野廬不鉏理(翳翳起荒煙韋應物)不
出環堵(坐入吳甸包山震澤不出環堵若在牖外柳宗元)鑄銅為瓦(王縉傳五臺山祠鑄)
(銅為瓦金塗之)
門戸(十)(天子門諸侯脩造附)
白重門(易曰重門擊柝以待暴客)外戸(禮曰大道之行外戸不閉)由戸(語曰誰能出不由戸)
重門有閈(閈高貌)掃門(魏勃掃齊相曹參門)關揵(善閉無關揵而不可開老子)重
閉(傳曰勇夫重閉)高其閈閎(閎門)踰越(傳曰門不容車而不可踰越)高卑合禮
(啓閉隨時)閫閾(扄鐍)立不中門(行不履閾)踰閾(婦人送迎不出門見兄弟不踰閾)長
者之轍(陳平門多長者之轍)以通往來(作限内外)不可踰也(何莫由斯)以時
啓閉祀戸祭先脾(月令孟春陽氣出祀之於戸)其祀門祭先肝
(孟秋隂氣出祀之於門外順隂也凡祀門為祖祭先肝)戒門閭脩揵閉(孟冬)禮有以
高為貴者(位尊高則門高)拂闑(禮君入門介拂闑大夫中棖與闑之間介拂棖凡入門近中為)
(尊)不出戸庭蓽門圭竇衡門(之下可以棲遲)西南其戸
蓬戸甕牖繩樞(陳涉)席門(陳平也)通德門(後漢鄭元里門名通德門)
銘(摯虞門銘云禄無常家福無定門人謀鬼謀道在則尊)題門(翟公)受福於戸邪(孟嘗)
(君)大吾門(吕不韋)雀羅(翟公罷廷尉賓客皆去門可張羅)高其門(于公)銅戸
(列士傳曰吳王闔閭畏王僚之子慶忌作石室銅柱以備之)閉戸先生(孫微常閉戸號閉戸先生)
不完(莊子曰原憲家貧蓬戸不完)諱(晉書羊祜為荆州卒後人為諱祜以戸為門)何不高
其戸(春秋後語薛靖郭君曰嬰嬖妾五月五日生子文俗云此月生子及戸損其父妾匿養之文長曰受)
(命於天受命於戸何不高其戸)卧戸(風俗通曰卧戸砌者畏縮其頭令人病顛)昌戸(帝王錄曰有赤)
(雀銜丹書止於昌戸)闚其戸(闃其無人)三戸盡閉(王充論衡曰燕王在明光宫欲入所卧處)
(三戸盡閉使二十人開不得)不出戸(而知天下)天子門禮天子五門(謂臯門庫)
(門雉門應門路門)九重(楚辭曰天之門兮九重)金馬(漢武帝立金馬於魯班門外因改曰金馬)
(門)千門(蕭相國脩未央宫千門萬戸曰天子之居非壯麗無以重威)秦師過北門左
右免胄而下(超乘者三百餘人王孫滿尚幼觀之言於王曰秦師輕而無禮必敗過天子門不卷)
(甲束兵超乘示勇後果為晉所敗)黃金門(楚辭云黃金為君門)諸侯門樹塞(語邦君樹)
(塞門)朱戸(漢册魏公九錫文曰以君翼宣風化華夏充實是用錫君朱戸赤戸以居)臺門(天子之禮)
(臺門旅樹大夫僣禮也言此諸侯之禮大夫僣之)請高其門(于公門壊父老共治之于公曰少請)
(其高令容駟馬我理獄多隂德子孫當有興者至于定國為丞相)請容車馬(晉陳頵父訢立宅門)
(頵請容車馬後為主簿從事乘車馬歸家)踦閭而語(公羊傳晉二大夫相與踦閭而語注閭當道門)
(也閉一扇一人在内一人在外曰踦)禹三過不入用牲(左傳秋大水用牲于門非禮)
戸開亦開(戸闔亦闔)大君子之門(董仲舒曰當作為力而已不足稱大君子之門注云)
(仲尼之門故稱大)脩造啓閉從時(門戸橋道謂之啟城郭牆壍謂之塞皆開閉之急不可一)
(日而闕)脩其闔扇(月令仲春)脩鍵閉(孟冬有司戒門閭脩鍵閉必重閉也)容駟(見上)
(注)門材(與之門材)鑿戸(牖以為室)䡾䡾(飛簷䡾音五羯反)丁丁必葺
廣門衡以旌儒(鄭玄字康成北海相孔融敬元曰于公僅有一節猶戒高其門閭矧鄭公之德)
(而無四牡之路可廣開門衡令容車馬號通德門)孔門隘不能容翟車(太平公主假萬)
(年縣為㛰舘門隘不能容翟車有司廢垣以入)入由左出由右(馬周請城門入由左出由右本)
(傳)創定鼎上東諸門(李昭德武后營神都昭德規創定鼎上東諸門)往來皆有
簿籍(姚珽書其三曰前世東宫門閤往來皆有簿籍殿下時有所須惟門司宣令姦偽乘之並請内即畫)
(署冀免詐謬)未嘗過門(杜黃裳時王叔文用事黃裳未嘗過其門)曳車塞闔(高固為渾)
(瑊童奴字黃岑德宗在奉天固仍從瑊賊突入東壅門固引銳士長刀殺賊數十人曳車塞闔賊不能入封渤)
(海郡王)指府門(田頵已平馮宏鐸至揚州謝行密又求池歙為属州行密不許頵始怨將還指府門)
(曰吾不復入此)天子自書牓其門(田游巖舊宅直宮左天子自書牓其門曰隱士田游巖宅)
買地大其閎(張志和築室越州東郭觀察使陳少游往見為終日留以門隘為買地大其閎)足
不履(路敬淳少志學足不履門)歴世名節為天下所高(袁朗孫誼為蘇州刺史司)
(馬張沛者侍中文瓘子嘗白誼曰州得一長史隴西李亶天下甲門也誼曰夫門戸者歴世名節為天下所高)
(老夫是也)悉走其門(李林甫改右相或帝不朝羣司要官悉走其門臺省為空)闔門(陸羽闔門)
(著書)多出其門(劉晏任職久勢軋宰相要官華使多出其門)能大其門(韋王貫少孤臯)
(謂能大其門名曰臧孫)推為盛門(李叔明始叔明與仲通俱尹京兆及兼秩御史中丞並節制劍)
(南又與子昇俱兼大夫蜀人推為盛門)自高(鄭仁表嘗以門閥自高)牓其曹門(張讀遷吏)
(部侍郎中和初為吏部選牒精允調者丐留二年詔可牓其曹門)崔之門(安得不大柳玭家訓)牓
選院(蘇晉典二都選因牓選院曰門下點頭者更擬)政事堂北門(常衮同平章事政事堂北)
(門異時宰相過舍人院咨逮政事至衮乃塞之以示尊大)仙遊尋真(潘師正居逍遥谷帝尊異之敕)
(直逍遥谷作門曰仙遊曰尋真)清高門戸(白樂天語人曰吾已脫去利名枷鏁開清高門戸但連龕)
(子母丹不知何日可成出自慶傳)門闢戸闔(連機弛張似公之政經便而通也劉禹錫武陵北亭)
(記)苔扉(月出東山苔扉半關杜牧望故園)𤨏戸交疏(禄山)門當列戟(韓滉門當)
(列戟以父時第門不忍壊乃不請)籠虛門(李賀詩雕玉神簾上輕穀籠虛門)晝題時刻
夜題更籌(司門郎中員外郎各一人掌門關出入之籍凡闌遺之物凡有召者降墨敕勘銅魚木然)
(後入監門校尉廵日送平安凡奏事遣官送之晝題時刻夜題更籌唐史百官志)闌遺之物揭
於門外(闌遺之物揭於門外榜以物色期年没官同上)剥剥啄啄有客至門(韓愈)
(剥啄行)蒼岑疎秋門(李賀到洛)一門盡貴(唐宣州夏榮相陸象先蕭嵩曰陸郎位極)
(人臣然不及嵩一門盡貴位高而有夀)門闌洞豁而森爽(杜甫太廟賦)始築候
潮通江城門(吳越武肅王見備史)爭趨其門(唐大歷中楊綰為相德望日崇天下雅正)
(之士爭趨其門)門樹六闕(楊炎孝著三代表其門閭門樹六闕)門若市然(玄宗貴妃楊氏)
(四方獻餉結納門若市然)出門復入門(出門復入門兩脚但如舊杜甫九日寄岑參)門如
沸湯(李義府母妻諸子賣官市獄門如沸湯)城門郎掌京城皇城宫殿諸
門開闔之節奉其管鑰而出納之(開則先外而後内闔則先内而後外所以)
(重中禁尊帝居也候其晨昏擊鼓之節而啟閉之出唐六典)旌其家大署曰忠臣之
門(天下高其節唐史馮元常傳)
白孔六帖卷十
