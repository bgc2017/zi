白孔六帖卷一唐白居易原本
宋孔傳續撰
天(一)地(二)
日(三)月(四)
星(五)明天文(六)
晨夜(七)律歷(八)
天(一)
白高眀柔克(高明天也柔克寒暑不干)隂隲下民(言天默定下民之命)天尊(地卑)
成象(在天成象)觀天之道(而四時不忒)天垂象(見吉凶聖人則之)天行健
資始(大哉乾元萬物資始)上浮為天下降(天氣下降)高遠(窮高極遠)貞
觀(天地之道)無私不息(者天)清明(象天)天何言哉(四時行焉)不可階而
升天秉陽(垂日星)無私覆高也明也悠也久也(天之道)
昭昭(今夫天昭昭之多及其無窮日月星辰繫焉萬物覆焉注云昭昭小眀也本生小而成大)覆盆
圓蓋(之形)轉轂(之狀)設位(易)石補(女媧氏鍊五色石補天)惡盈(天道)易
知立天之道(曰隂與陽)倬彼昭回天步(艱難詩)焉知(禆竈焉知)
(天道)恒象(天事恒象)以會天位(馮相氏辨其敘事以會天位)為大(惟天為大)得一
(天得一以清)恐裂(天無以清將恐裂)憂崩(杞國人憂天崩墜身無所寄)輕清九
天(漢高祖致九天巫祠八州及中央)顥穹紛絃六幕(之合)九重(圓則九重孰營)
(度之)八柱(八柱何當西北何傾)傾西圵(日月星辰就焉)浩浩元氣蒼蒼正色
(老子曰天之蒼蒼其正色邪以其遠而無所至極也)上玄彼蒼(者天)大清持滿(范蠡)
(曰天以持滿言天道盈而不溢)天長(地久)天大(老子曰域中四大)斷鼇足立四極
大圓洪覆無為而成(不言而信)張弓(天道其猶張弓乎)窺牖(不窺)
(牖見天道)訢合覆燾得一以清(吹萬以生)蒼蒼者天(恢恢其網)無
聲無臭(或煦或吹)剛德(天為剛德)覆物無私(臨下有赫)垂象干時(天猶干時)
氣如橐籥(物為芻狗)其高必跼(厥類唯章)尸居而龍見(淵默而雷聲莊子)
開雲霧(衞瓘每見樂彦輔曰每見此人瑩然若開雲霧覩青天)圓不中規(文子曰至大者)
(無形故天圓不中規)無端(文子曰天圓而無端故不可觀)父天(王者父天母地)左旋(天道左旋)
(日月順之)西傾(見上注)生三(道生一一生二二生三三才也)得一(見上注)既階升
而莫致(豈測管而可窺)吳使張温來聘問秦宓(曰天有頭有口有耳有足)
鶴鳴九臯聲聞于天(張重荅漢昭帝)渾天(乘天氣而立載水而浮天轉如車蓋之運)
銅渾(以察天也)蓋天宣夜渾天(晉書曰古言天有三家一蓋天二宣夜三渾天蔡邕周髀)
(即蓋天說也唯渾天近而得上書言宣夜之學絶無師法周髀術數多所違失周髀即蓋天說也唯渾天近得)
(其情今候臺銅儀即其法也立八尺圓體具天地之形以正黃道以行日月以步五緯精微深妙百代不易)
周髀術(即蓋天蓋天說天圓如張蓋地方如棋局天旁轉如推磨石而左行而日月右行而随天左轉)
(譬如蟻行磨上天之居如倚空也)宣夜學(宣夜學云天了無質日月衆星自然浮生虛空之中)相
駮(張平子作渾天儀璇璣所加其星集皆如合符王仲任據蓋天之說以駮渾儀桓君山謂仲任之徒曰吾)
(待奏報暴背西廊下頃之日光出去是應渾天也)維秬維秠(詩云誕降嘉種又孫氏瑞圖曰舜時)
(后稷播植天降秬秠)文虹竟天(傅玄陽春賦丹霞播景文虹竟天)昊天上帝其佐
曰五帝(五經通義曰天神之大者)設位(易曰天地設位而易行其中)来麰(大麥也始自天)
(降見漢書)天方授楚(左傳曰公孫歸父會楚子於宋宋人告急於晉晉侯欲救之伯宗曰不可天方)
(授楚未可與爭雖晉之彊能違天乎)車蓋(九辨云仰觀天形如車蓋)渾儀(郭緣生述征記云長安宫)
(南有雲臺高十五仞上有銅渾儀)敬天之威(之怒詩)戴盆(多謝悠悠子瞻天如戴盆)圓
天為蓋(大言)孔天以無言為尊(聖人以不言為德劉洎傳)書曰天道無
親(惟德是輔苟違天道人神棄之張元素諫太子承乾游畋)不私於人(柳公綽太醫箴曰天布寒)
(暑不私於人)百神之君(張九齡玄宗即位未郊九齡建言天百神之君王者所由受命)形於
上者謂之天(韓愈原人萹)日月星辰之生(同上)天之道在生植
其用在彊弱(劉禹錫天論)天以陽為主(一人行之三才皆順盧肇潮賦)萬物
之始(黎幹曰萬物之始天也人之始祖也)天道亂而日月星辰不得其行
(原人萹)天形常圓而色常清(周廻可以度得晝夜可以表候非數之存常高而不卑常)
(動而不已非勢之乘乎劉禹錫天論)天圓十二網運關三百六十轉為一
周天運三千六百周為陽孛(酉陽玉格)渾天儀(貞觀初李淳風上言舜在)
(璿璣玉衡以齊七政則渾天儀也周禮土圭正日景以求地中有以見日行黃道之驗也漢洛下閎作渾儀其)
(後賈逵張衡等亦各有之而推驗七曜並循赤道按冬渾至極南夏至極北而赤道常定於中國無南北之異蓋)
(儀無黃道久矣太宗異其說因詔為之七年儀成表裏三重下據凖基狀如十字末樹鼇足以張四表一曰六)
(合儀二曰三辰儀三曰四游儀唐天文志)以木為游儀(開元九年一行受詔改治新歷欲知黃道)
(而太史道儀梁令瓉以木為游儀一行是之乃奏請更鑄以銅鐵十一年儀成上)渾天銅儀(玄宗)
(又詔一行與令瓉等更鑄渾天銅儀圓天之象具列宿先道及周天度數注水激輪令其自轉一晝夜而天運)
(周外絡二輪綴以日月令得運轉每天西旋一周日東行一度月行十三度十九分度之七二十九轉有餘而)
(日月會三百六十五轉而日周天同上)倚蓋(文粹楊烱渾天賦天如倚蓋)三光北馳(文粹)
(崔融乾棟傾而三光北馳)窮阨而呼必可聞隱痛而祈必可荅(劉禹錫天)
(論)剛健為氣粹精為體(夫帝王者天也天以剛健為氣粹精為體氣剛而明則三光不)
(昏體粹而精則四氣不亂李德裕漢元論)天以大運生萬物(而以正氣鍾賢人夢得奚公廟)
(碑)巖曲天深(杜牧望故園賦)天之有三光(懸寓萬象之神明者也然其本在乎山川)
(五行噓為雨露噫為雷風乘氣而生羣分彙從天論)天開碧落(劉禹錫望賦)陽而阜生
隂而肅殺(水火傷物木堅金利壯而武健老而耗眊氣雄相長天之能也見天論)有宣夜
渾天周髀之書(古之言天之歷象有宣夜渾天周髀之書言天之高遠卓詭有鄒子令子之言)
(有自乎荅曰吾非斯人之徒也大凢入乎數者由小而推大必合由人而推天亦合以理揆之萬物一貫也同)
(上)天說(韓愈謂柳子曰若知天之說乎吾為子言天之說今夫人有疾痛倦辱饑寒甚者因仰而呼天)
(曰&KR0714;民者昌佑民者殃又仰而呼天曰何為使至此極戾也若是者舉不能知天)虧益於物(夫日)
(中則吳盛衰必復天吾不知吾見其虧益於物者矣五代史司天考)天右旋入海(而日隨之日之)
(至也水其可以附之乎故因其灼激而退焉潮賦)登華山落鴈峰(搔首集李白登華山落鴈)
(峰曰此最高呼吸之氣想通帝座恨不携謝眺驚人詩来搔首問青天爾)自堯舜三代以来
莫不稱天以舉事(孔子刪詩書不去也五代史司天考序)至高而無上至
大而無外(四時行焉萬物生焉楊烱渾天賦)天聰明也聖人得之(天垂象也)
(聖人則之其道也不言而信其神也不怒而威驗之以衡軸考之以樞機)三光圵轉(天則三光北轉)
(楊炯渾天賦)仰觀天則(比參右肩之黃如奎大星之黑五材所以致用七政於焉不忒渾天賦)
靈心不測(神理難筌同上)天則圓如彈丸(楊烱渾天賦)君子法天運
(韓文)天之運也(一北而萬物生一南而萬物生)其周天也(三百六十五度其去地也九萬)
(一千餘里渾天賦)春秋以元加於歲(以春加於王明王者當奉若天道以謹其始也又舉)
(時以終歲舉月以終時春秋雖無事必書首月以存時明王者當奉若天道以謹其終也王者動作終始必法)
(於天以其運行而不息也)大君若天覆廣運無不至天氣不和而
寒暑併(俞文俊書)慶霄在上萬物五色(劉禹錫)上而玄者世謂
之天(柳宗元天說)物之大者莫大乎天(通典)氛蒙晦之(柳公綽箴謂天)
(高矣氛蒙晦之)
地(二)(地理土附)
白地卑(天尊地卑)成形(在地成形)上隮(地氣上隮)深厚(不測)厚德載物
變盈流謙(地道)資生萬物曰柔與剛(立地之道)沉潜剛克
不動者地無疆(德合無疆)廣大(象地)博厚地秉隂(竅於山川)地
載萬物(取財於地是以親地)無私載地之道博也厚也一撮
土之多(今夫地一撮土之多及其廣厚載華嶽而不重振河海而不洩萬物載焉注云地之博厚本由)
(撮土)持載(無不持載)坤元五土(大司徒掌土地之圖知九州之地域廣輪之數辨五土之)
(物)得一以寧(地無以寧將恐發)貴貞(漢書地道貴貞)方輿(宋玉大言詩曰圓天為蓋)
(方地為輿)大舟(河圖曰地恒動不止譬人在大舟中閉牖而坐舟行不覺)牝馬(地類)銅儀(張衡)
(作銅儀以察天地)敏樹(禮地道敏樹注云樹謂植草木)東傾(地傾東南百川歸焉)右動(元命)
(苞天左旋地右動)生植(之功)直方(之德)不知厚(子貢曰終日履地不知地之厚)地道
坤儀節事(范蠡曰地以節事言不至不可彊生)地久(天長)地大(域中四大)重濁
大方(無隅)方不中矩(至大者無形故地方不中矩文子)方而無涯(文子曰地)
(方而無涯故莫能闚其門)生三(道生一一生二二生三三才也)得一(見上注)廣莫(莫大)地
媪(漢書)地維絶(列子云共工與顓頊爭帝觸不周山天柱折地維絶)演地絡(振天維)政
之本(管子曰地政之本)飬材(以地任)地動儀(後漢張衡字平子造候風地動儀以精銅)
(鑄成圓徑八寸合蓋隆起形似酒樽飾以篆文山龜鳥獸之形中有都柱旁行八道施開發機外有八龍首銜)
(銅丸下有蟾蜍張口承之牙機巧制皆在罇中覆蓋周密無際如有地動罇則震龍機發吐丸而蟾蜍承之振)
(聲激揚因此覺知雖一龍發機而七首不動尋其方面乃知震之所在驗之以事合契若神自書契所記未曾)
(有也嘗龍發機而地不覺動咸怪其無徵數日後驛至果地動隴西人皆服其妙)萬物祖(白虎通曰)
(地者萬物之祖元氣所生)九州八柱(淮南子曰天有九部八紀地有九州八柱)四荒五土
三壤四海(皆地之惣載名爾雅曰東至于泰遠西至于豳國南至于卜鉛北至于祝栗謂之四)
(荒山林川澤丘陵墳衍原隰謂之五土上中下有三壤九夷八狄七戎六蠻謂之四海)辨五土(周官)
(辨五地之物性一曰山林其動物宜毛物其植物宜皂物二曰川澤其動物宜鱗物其植物宜膏物三曰丘陵)
(其動物宜羽物其植物宜覈物四曰墳衍其動物宜介物其植物宜莢物五曰原隰其動物宜臝物其植物宜)
(叢物)恒動(見上大舟注)地祗(地祗曰黃地祗亦曰神州亦曰后土)湛濁(神農書曰湛濁為地)
積隂(黃帝素問曰積隂為地故地者濁隂)上地(楊泉物理論曰凡居地有大利而無害者此上地也)
揔名(蔡邕月令章句曰揔丘陵原隰阪險曰地)易也(春秋元命苞曰地者易也言飬物懷信交易變)
(化含吐應節故其字力於一者為之)廣(河圖括地象曰地廣東西二萬八千南北二萬六千有君長之州州)
(有九限中土之文德及而不治)量(山海經曰帝令竪亥步自東極至于西極五億十萬八千二十四頃磽确)
(不墾者千五百萬二千頃)下元(樂聲儀曰下元者地氣也為萬物始生育長飬蓋藏之主)右轉(春秋)
(元命苞曰地所以右轉者氣濁精所含隂而起遲故轉右迎天左其道也)仁(墨子曰禽子問天孰與地仁墨)
(子曰翟以地為仁太山之上則封襌焉培塿之隈則生松柏下生黍苖莞蒲水生黿鼈魚龜民衣食焉家焉死)
(焉地終不責德焉翟以地為仁)經緯(家語曰子夏曰商聞山書曰地東西為緯南北為經山為積德川為)
(積刑高為生下為死丘陵為牡谿谷為牝)地理周禮大司徒掌建邦之土地
之圖周知九州之地域廣輪之數辨山林川澤丘陵
墳衍原隰之名物制畿疆而溝封之以土會之法辨五
土之物史秦孝公作咸陽築冀闕徙都之秦韓天
下之樞也形相錯如繡便利(漢書曰秦形勝之國地勢便利)沛公從
杜南入蝕中太史公曰自太山屬之琅邪圵被之海膏
壤二千里其人闊達多匿其天性張儀紿楚曰秦商
於之地六百里沃野千里(李熊說公孫述曰蜀沃野千里果實所生無穀而飽)
土一撮(今夫地一撮土之多)五色(徐州厥貢惟五色土)稼穡作甘(土爰稼穡)土敝
(則草木不長)配五行而攸序(備六府而允脩)一抔(漢張釋之曰盗長陵一抔土抔音蒲)
(侯反)土厚(水深居之不疾)土薄(水淺其惡易覯)捧(朱浮與彭寵書曰亦猶河濱之人捧土以塞孟)
(津)十仞(韓詩見玉部)與塊(重耳乞食於野人野人與之塊子犯受而載之注有土之象)篩
土(築阿房)土被朱紫孔臣象(張行成傳晉州地震不息帝問之對曰天陽也君象地隂)
(也臣象君宜動臣宜静今静者動恐女謁用事大臣隂謀也)横流潰之(柳公綽曰謂地厚矣横流)
(潰之)師度知相地(姜師度喜渠漕時為語曰師度知相地)山川夷阻必究知
(賈耽尤悉地理四方之人與使夷狄者見之必從詢索風俗故天下地土區産山川夷阻必究知)圖海
内華夷(廣三丈從三丈三寸以寸為百里并譔古今郡國縣道四夷述其中國本之禹貢外夷本班固)
(漢書古郡國題以墨今州縣以朱刊誤䟽舛多所釐正帝善之)地癖(李憕并州人頗殖産時謂地癖)鄭
虔學長於地理(山川險易方隅物産兵戍衆寡無不詳)閩越地肥衍(歐陽詹泉)
(州晉江人閩越地肥衍有山泉禽魚)客土(浮屠泓曰客土無氣見宅門)遼東奉使還奏
上山川道里(賈曾擢監察御史方事遼東奉使禀軍餉還奏上山川道里)形於下者
謂之地(韓愈原人萹)草木山川之主(同上)土悉高三丈(朱滔建中三年)
(冬十月庚申為壇魏西祀天先是其地土悉高三丈魏人韋稔佞田悅以為益土之兆後二年滔等冊壝正值)
(其所)地道亂而山川草木不得其平(韓愈原人萹)浮舟(文粹楊炯渾天)
(賦地若浮舟)地不和堆阜出(則天臨朝新豐有山因震突出荆人俞文俊上言地不和堆阜)
(出)地震草木皆搖(元和七年八月京師地震草木皆搖唐五行志)地紀推機三
百三十轉為一度地轉三千三百度為陽蝕(酉陽玉格)漢驛
所通(文粹吕温地志圖序禹跡之所窮漢驛之所通)百川東瀉(文粹崔融啓母廟碑坤輿缺而)
(百川東瀉)地則東南不足而萬穴東流(渾天賦)唐之治不能過
兩漢而地廣於三代(唐史南蠻贊)北紀南紀(唐天文志初貞觀中李淳風撰)
(法象志北戒自積石負終南地絡之隂東及太華踰河並雷首底柱王屋太行北抵常山之右乃東循塞垣至)
(濊貊朝鮮是謂北紀所以限戎狄也南戒自岷山嶓冡負地絡之陽東及太華連商山熊耳外方桐柏自上路)
(南逾江漢擕武當荆山至于衡陽乃東循嶺徼逹東甌閩中是謂南紀所以限蠻夷也故星傳謂北戒為胡門)
(南戒為越門)地之平也(景短而多暑景長而多寒渾天賦)以彈丸地困全蜀
(高適始上皇東還分劍南為兩節度百姓弊于調度而西山二城列戍適上䟽為戎狄言不足利戎狄為國家)
(言不足廣土宇柰何以彈丸地困全蜀太平之人也哉)下而黃者(世謂之地柳宗元天說)玉
杯金盞(唐僧泓師云永寧坊東南坊是玉杯地安邑里西是金盞地盧氏雜說)包函區夏
載植羣生漙彼域中賴茲厚德(顔師古神州地祗祝文)畫地陳乎
梗槩(文粹吕温地里圖序與夫聚米擬其端倪畫地陳乎梗槩固不可同年而語)土厚水淺
(江南水淺人心囂浮輕巧不可以都河北土厚人心彊愎狠戾不可以都惟襄鄧為中原人心質良有土洛之)
(限無夷狄之虞此建都極選也)方如棋局(地則方如棋局渾天賦)
日(三)(慶瑞)(災食附)
白日麗乎天(易)日中則昃(易)貞明(易)日昃之離(易)日居
(月諸胡迭而微)朝日(禮云冕而朝日東門之外)冬日(趙衰可愛)夏日(趙盾可畏)三足烏
(日中有陽烏三足)陽德之母出自東方照臨下土太陽
(說文云日實也太陽之精)大明曜靈東君(普名)大明生東無私照
在天成象瞻仰(夫日月人所瞻仰)方中(日之方中)杲杲(出日)遲遲(春日)
未融(明而未融)無二(天無二日)並明(天子與日月並明明照四海)代明(日月之代明)
扶桑虞泉(淮南子曰日出暘谷登于扶桑入于虞泉)桑榆(暮景)葵藿(傾心向日)麗
天(見上)出地(文子)炎精(陽德)寸晷(文選)分隂(陶侃曰聖人惜寸隂至于凢俗惜分隂)
晨明(拂扶桑入虞泉是謂晨明)問日近遠(晉明帝少時言長安遠於日)如日之升
我日斯邁日云暮矣致日(馮相氏冬夏致日春秋致月以齊四時之)
(序)正日(協時月正日書)乃日(既月乃日書)十日(淮南子云堯時十日並出羿射九烏死)
揮戈(魯陽與韓戰酣日暮援戈揮日反三舍)踆烏土圭測景(不盈不縮)若木
(日所出)長繩(繫日)金烏懸象著明(莫大乎日月)雙麗(文選)夕淪濛
谷(朝隮嵎夷)魯陽揮(后羿射)昭昭揭行(如揭日月)赤羽(若日)白駒(過隙日過)
(隙之景)冬日之陽(夏日之隂萬物歸之文子)羲和之景(為日御)王者以日
為兄火德明暉(陽精正色)冠三光之首具瞻皆仰(人皆)
(仰之)王宫(祭日)在北陸(出東方)弃杖(夸父競走)虧盈(畏愛)暴儒士之腹
(郝隆)炙野人之背(負日之暄人莫知之)寅賓(出日)寅餞(納日)禋六宗(齊七政)
天子日官(諸侯日御)底日(底平)居卿(日官)大如車蓋(列子曰一兒曰日初出大)
(如車蓋及其中如盤此豈不謂遠者小近者大乎一兒曰初出蒼蒼涼涼及其中如探湯此不謂近者熱而遠)
(者凉乎孔子不能决笑曰孰謂汝多知乎)東方未晞(下土是冐)師尹惟日黃道
(烏景)久照(日月得天而能久照)就之如日(堯日)劒日(虞公與夏戰日欲落公以劒指日日)
(退不落)走日(山海經云夸父與日爭走乃渴死於道弃其杖而成鄧林)慶瑞重光五色
(並瑞日)合璧(日月若合璧)政太平(則日五色)至德之萌(則日月如連璧)重輪
(亦瑞)兩珥(吉徵)再中(漢文帝時新垣平候日再中)有王字(日中有王字瑞)玄德動
天(祥光生日)重光(崔豹古今注曰漢明帝作太子樂八歌四章以贊太子一曰日重光)災食鼔
用牲于社(春秋六月日食鼓用牲非禮也非常鼔之月用牲非禮也)天子不舉(凡日食天)
(子不舉去盛饌)伐鼔于社(責羣隂也)諸侯用幣于社(社尊於諸侯請救而不敢責)
伐鼔于朝(退自責也)以昭事神訓民事君(天子不舉諸侯用幣所以事神尊卑)
(異制所以訓民)昭公十七年六月日食祝史請用幣季平子不
許太史曰日過分而未至(過春分未夏至謂四月正陽月)三辰有災(日月)
(相侵又犯星宿故三辰皆為災)於是百官降物(素服)君不舉避移時(避正寢過)
(日食時)樂奏鼓(伐鼔)祝用幣(用幣于社)史用辭(用辭自責)故夏書曰辰
不集于房(集安房舍也日月不安其舍則食)瞽奏鼓嗇夫馳庶人走此
月朔之謂也(今之四月)正月之朔慝未作(正陽之月慝隂氣也)非日月
之𤯝不鼔(月侵日為𤯝隂陽逆順聖賢所重故特鼔)二至二分日有食之不
為災日月之行也分同道也(日夜等故至相過也長短極故相過日月同道)至
相過也(長短極故日月相過)何損於明亦孔之醜于何不臧
不用其行(詩曰日月告凶不用其行)能無旱乎(日食叔孫昭子曰日過分而陽猶不)
(克克必甚能無旱乎)吳入郢乎(日食史墨曰六年及此月吳其入郢)雲如赤鳥夾日
以飛(楚昭王時有雲如赤鳥夹日以飛三日周太史曰其當王乎)白虹貫日(漢書云荆軻慕)
(燕丹之義)君子之過(如日月之食)麟鬭(淮南子曰麟闘日月食)如月之初(蜀中)
(日食黃琬曰日食之餘如月之初)草焦木枯(堯時十日草焦木枯)流金鑠石(招魂曰十)
(日並出流金鑠石)曷喪(時日曷喪言比桀於日何時得喪)日月薄食謫見於天
(禮曰男教不修陽事不得謫見於天日為之食故日食則天子素服而修六官之職蕩天下之陽事)哭(傳叔)
(輙哭日食注志在於憂災也昭子曰子叔將死非所哭也言天災常道不足憂也子叔輙字也)外壤内
壤(榖梁曰日有食之也吐者外壤食者内壤注凡所吐出者其壤在外所吞者其壤入於内闕然不見其壤)
(有食之者注今日闕損不知壤所在必有物食之)孔人君動法於日(故出而視朝入而燕)
(息李德裕)奪色(張介然禄山反授河南節度採訪使守陳留介然到屯不三日賊已渡河車騎蹂騰煙塵)
(漫數十里日為奪色)夢(鄭光孝明皇太后弟也會昌末夢御大車載日月行中衢光輝洪洞照六合寤而占)
(之工日暴貴)八磚(李程為翰林學士入署常視日影為候程性懶日過八塼乃至時號八磚學士)骨
利幹(回鶻骨利幹日入烹羊胛熟東方已明蓋近日出處也)日蝕修德(宋璟會日食帝素服)
(俟變錄囚多所貸遣賑恤災患罷不急之務璟曰恐議者直以月蝕脩刑日蝕修德或言分野之變冀有揣合)
(臣謂君子道長小人道消止女謁放䜛夫此所謂修德也囹圄不擾兵甲不黷官不苛治軍不輕進此所謂修)
(刑也陛下常以為念雖有虧食將轉而為福又何患乎帝嘉納)跳丸(韓愈秋懷詩日月如跳丸)日者
陽之祖(文粹盧肇海潮賦)拜日(五代契丹貴日每月朔旦東向而拜日)五日並照
(天文志貞觀初突厥五日並照)衆陽之長人君之尊(渾天賦云日也者衆陽之長人君之)
(尊天鷄曉唱靈烏晝踆扶桑林於大海若木照於崑崙太平太象所以司其出入南至北至所以節其寒温龍)
(山銜燭不能議其光景夸父弃策無以方其駿奔)赩至陽之元精(海潮賦)若熾堅
金圓徑千里(同上賦)取日虞淵(狄仁傑贊唐吕温頌之曰取日虞淵洗光咸池潜授)
(五龍夹之以飛)賦日五色(李程賦日五色造語警拔)銜日(李白詩青山猶銜半邊日)日君
(韓愈元和聖德詩)變熙熙之純曜(柳宗元迎長日賦變熙熙之純曜流杲杲之晴光壁影始)
(融麗景才凝於城闕輪形尚疾斜暉未駐於康莊)金鴉既騰翥(韓愈詩)陽烏(李白上雲)
(樂陽烏未出谷)金烏(韓愈李花詩金烏海底初飛来朱暉散射有霞開)日荏苒以騰晶
(劉禹錫賦)古之太平日不蝕(且十月之交於歷當蝕君子猶以為變詩人悼之然則古之太)
(平日不食蓋有之矣杜甫)雲隂解駮日光穿漏(韓文南海碑)隆景(觸白日之隆景)
(韓文)凡隂陽往来皆馴積而變(日南至其行最急急而漸損以至春分及中而後遲)
(迨日北至其行最舒舒而漸益以至秋分又及中而益急歷志)金天之西白日所沒(李白)
日出東方隈似從地底来(歴天又復入西海六龍所舍安在哉日出行)日中
有若飛鷰(唐史天文志乾符三年日中有若飛鷰)射芳甸(杜甫水閣朝霽朝日射芳甸)
日君道也(無朏魄之變歷志)白日欺紅顔(李白古風)二日相觸(江南野史)
(後主昱三年二日相觸時人見之)恨不得掛長繩於青天繫此西飛之
白日(李白惜餘春賦)烏照始潜輝(龍燭便爭秉李後主)太陽合朔當食不
吉(太平廣記唐太史李淳風校新歷太陽合朔當食既於占不吉太宗不悅曰日或不食卿將何以自處曰)
(如有不蝕臣請死之及朔帝候於庭謂淳風曰吾放汝與妻子别對以尚早一刻指表影曰至此則蝕如言而)
(蝕不差毫髮)赤日照曜從西来六龍寒急光徘徊(杜甫晚晴詩)却
浮空而留六龍(杜甫太清賦)火輪飛出客心驚(桃源圖)惟神宣
布太陽照臨下土(動植咸賴幽顯無遺通典春分朝日於東郊祝文)仙馭隨輪
轉靈烏𢃄影飛(臨波無定彩入隙有圓輝唐太宗賦秋日詩)玉樹隂初正(桐圭)
(影未斜虞世南詠日午詩)頳玉盤(東方發紅照推捍頳玉盤李賀昌谷詩)羲和敲日玻
瓈聲(劫灰飛盡今古平李賀秦王飲酒)羲和騁六轡(晝夕不曾閒李賀相勸酒)
月(四)(慶瑞)(災食附)
白坎為月(易)月者太隂之精(淮南子)月生于西(禮)夜光(月名)
望舒(月御)月出皎兮如月之恒(月上弦而就盈)照臨(下土)三辰三
光七曜(並月居其一)盈必毁天之道也三五而盈(三五而缺)成
象(在天成象)無私照代明(日月代明)三日成魄(鄉飲酒禮三讓象月三日而成)
(魄)金精隂靈(月賦月以隂靈)蓂荚(晦朔應月而生落)桂華(月中有仙桂樹)玉
鉤金波蛾眉(纖纖似玉鉤娟娟若蛾眉謂初月)破環破鏡(飛上天謂)
(殘月)如圭(秋月如圭)隨灰之暈(淮南子畫隨灰而月暈缺注云以蘆灰環月缺其一面則月暈)
(亦缺)西園游(曺植詩云清夜游西園明月澄清景)圵堂寢(陸機詩云安寢北堂上明月入我牖)
(照之有餘輝攬之不盈手)紈扇(班婕妤詩曰新裂齊紈素皎潔如霜雪裁為合懽扇團圓似明月)牛
喘(世說吳牛見月而喘)鵲飛(魏武帝歌曰月明星稀烏鵲南飛)姮娥奔(羿妻竊藥奔月乃為)
(月中仙)麗天(日月麗乎天)懸象著明(莫大於日月)離畢(月離于畢俾霶𩃱矣)夢
月入懷(元后母李氏夢月入懷)魚腦減(淮南子月毁而魚腦減)月以為量(禮記)
從星(月之從星則以風雨書)哉生魄(書)卿士(惟月)得天(日月得天而能久照易)
九行(天文志月有九行)玉兔隂兔(玄兔金兔)蟾蜍(瑶兔蟾光蟾輝素月蟾魄素娥圓魄)
(金魄素光月名)王者姉事月具瞻(皆仰)蚌蛤(月望則蚌蛤實)斯征(詩云而月)
(斯征)月將(日就)春秋致月(馮相氏以齊四時之序)連璧(日月如連璧)水德之
明輝(金精之正色)一月之光(百星之明不如一月之光)入懷盈手闕
也(釋名曰云月闕也言滿則復闕)方諸見月(則津而為水淮南子云高誘注云方諸隂燧大蛤也)
(熟摩栻令熱向月則有水生)月道(漢書云月立夏夏至行南方赤道曰西陸立冬冬至行北方黑道曰)
(北陸分則同道至則相過)朔(月初之名也朔蘇也月死而復蘇)晦(月盡之名也晦灰也死為灰月光盡)
(似之也)弦(月半之名也上下弦)望(月滿名也日月遥相望也)觀蓂莢(以知月抱朴子云帝軒候)
(鳳鳴以調歷唐堯云云)襲月(慶忌猛勇之將被要離謀殺以劍自刎將死感彗星襲月)夢(夏禹未遇)
(夢乘舟月中過)慶瑞隂靈(月賦)合璧(漢書至德之萌日月若合璧)重輪(累聖之慶為太)
(子也)三珥(天下喜)委照而吳業昌淪精而漢道融(月賦並夢月入懷生)
(子為帝王)德聞皇天(慶見瑞月)災食不用其行(行道也日月告凶不用其行)何
損於明麟鬭(元命苞麟鬭則日月薄蝕)則維其常(彼月而食則維其常)君子
之過(如日月之食)月盈則食(與時消息)日月薄食謫見於天(禮曰)
(婦順不脩隂事不得謫見於天月為之食故月食則后素服蕩天下之隂事)胡亥立(劉向說苑云秦)
(胡亥立日月薄食熒惑襲月)孔乘月吟嘯(崔咸乘月吟嘯)月蝕東壁(李泌四年八月)
(月蝕東壁泌曰東壁圖書府大臣當有憂者吾以宰相兼學士當之矣昔燕國公張說由是以亡又可免乎明)
(年果卒)乘月自采石至金陵(李白嘗乘月與崔宗之自采石至金陵著宫錦袍坐舟中)
(旁若無人)夢(鄭光夢御天車載日月見日門)月蝕修刑(李栖筠會月食帝問其故栖筠曰月食修)
(刑今罔上行私者未得天若似儆陛下耶)三月並見(五行志貞觀初突厥有三月並見)群隂
之紀上天之使(唐文粹楊炯渾天儀賦月也者群隂之紀上天之使異姓之王后妃之事方諸)
(對而眀水浃重暈帀而邊風駛纔盈蚌蛤則虜騎光侵適鬭麒麟則暗虎潜值)晦不東見朔不
西朓(歷志傅仁均始為定朔而月晦不東見朔不西朓)入月宫(鄭愚津陽門詩云蓬莱池上望)
(秋月萬里無雲懸清輝上皇半夜月中去三十六宫愁不歸月中秘樂天半聞玎璫玉石和塤箎宸聦聽覽未)
(終曲却到人間迷是非釋云葉能靜嘗引上入月宫時秋已深上苦凄寒不堪久回至天半尚聞仙樂及歸但)
(記其半遂於笛中寫之)金盆(杜甫詩落月如金盆)玉兔騰精(明水賦桂花吐曜玉兔騰精)
隂精(龜兹帝怒討之是夜月食昴詔曰月隂精用刑兆也星胡分數且終)月中桂(酉陽雜俎天咫)
(門舊說異書言月桂高五百丈下有一人常斫之樹創隨合其人姓吳名剛西河人學仙有過謫令伐樹)修
月戶(雜俎云大和中有二人遊嵩山迷路見一人衣布被枕一襆物方眠二人因就之且問其所自其人)
(笑曰君知月乃七寳合成乎月勢如丸其影日爍其凹處常有八萬二千戶脩之予即一數因開襆有斤鑿數)
(事言訖不見)月中蟾桂地影也(酉陽雜俎或言月中蟾桂地影也空處水影也)月光
屬於林中(長慶中八月十五夜月光屬於林中如匹練其人尋視之見一金背蝦蟇疑是月中者)
月形如白盤(韓文月蝕詩)影娥池(上官儀應詔詩中用影娥池學士時無觧其事者令)
(狐德棻召東之等十餘人問出何書東之對洞冥記漢武帝於望鶴臺西起俯月臺臺下穿影娥池每登臺眺)
(月影入池中使宫人乘舟笑弄月影因名影娥池亦曰眺蟾臺令狐德棻嘆其博識雞跖集)捲簾見
月清興来疑是山隂夜中雪(李白送族弟)老兔寒蟾泣天色
(李賀夢天老兔寒蟾泣天色雲樓半開璧斜白玉輪乾露濕團光鸞珮相逢桂香陌)酒酣喝月使
倒行(秦王飲酒)曉月當簾挂玉弓(李賀南園)敗璧剥寒月(韓愈)委波
金不定照席綺逾依(杜甫月圓詩)兔應疑鶴髮蟾亦戀貂裘
(同上)殘月壊金樞(同上)香霧雲鬟濕清輝玉臂寒蟾蜍薄
太清蝕此瑶臺月(李白古風蟾蜍薄太清蝕此瑶臺月圓光虧中天金魄遂淪沒)嘗聞
古老言疑是蝦蟇精(同上嘗聞古老言疑是蝦蟇精徑圓千里納汝腹何處飬汝百醜形)
(把沙脚手鈍誰使汝解緣青冥)臣有一寸刃可刳凶蟇腸(敢告上天公臣有一寸刃)
(可刳凶蟇腸)清月出嶺光入扉(山石詩)清光可愛(蘇頲掌文誥八月十五禁)
(中直宿與諸學士翫月時長天無雲月色如晝蘇曰清光可愛何用燈燭遂令撤去)擊鑑救月(長安)
(城中每當月蝕即士女取鑑向月擊之蓋云救月)百丈高臺(明皇八月十五夜與太真臨太液池)
(凭欄望月帝意不快勑池西岸别築百丈高臺後經祿山之亂不復置惟基址存焉)梯雲取月(周生)
(者有道術中秋夜與客會月色方瑩謂坐客曰我能梯雲取月置之懷袂因取筯數百條䋲而駕之曰我梯此)
(取月俄以手舉衣懷中出月寸許光色照爛寒流入骨宣室志)仙婦之月作蟾蜍(崔融啟母)
(廟碑)暑退九霄淨(秋澄萬景清劉禹錫八月十五)天柱峰翫月(趙知微有道術皇甫)
(玄真等師事之中秋積隂不解衆惜良辰知微曰可備酒殽登天柱峯翫月既出門天色開晴及登山峯月色)
(如晝會飲至月落方歸下山則凄風苦雨隂晦如前三水小牘)紫雲回(帝夢遊月宫聞樂聲記其曲而)
(寓之笛名紫雲回開元傳信記)月落西上陽餘輝半城樓(李白古風)滿目飛
眀鏡歸心折大刀(杜甫八月十五夜月)氣沉全浦暗樓仄半輪明
(同上)縈牎素月垂文練(杜甫)太白入月(李白聞禄山反作胡無人詩云太白入月)
(敵可摧後禄山死日果太白食月雜俎)紙月(長慶初楊隱之訪道人唐居士因留宿夜月暗而不設燈)
(唐呼其女曰可將一下弦月来其女以片紙作月形貼之壁間祝曰今夕有客願賜光明湏臾滿室朗然)魍
魎多深樹蝦蟆動半輪(杜甫詩)廣寒清虛之府(龍城錄開元六年上)
(皇與申天師道士鴻都客八月望日夜天師作術二人同上皇上遊月中過天門在玉光中飛浮宫殿往来無)
(定寒氣逼人露霑衣紳皆濕望見大府榜曰廣寒清虛之府其間守門兵衞甚嚴白刃燦然望之如凝雪時二)
(人皆止其下天師得入天師引上皇起躍身如在煙霧中直下視玉城嵳峩但聞清香靄鬱下若萬里琉璃之)
(田其間見有仙人道士乘雲駕鶴往来若遊戱少頃告而前覺翠色冷光相射目精極寒不可進下見有素娥)
(十餘人皆皓衣乘白鸞往来笑舞於廣庭大桂樹下又樂音錯雜亦甚清麗上皇素觧音律熟覺而意已傳頃)
(天師言欲歸三人下若旋風忽悟若醉中夢回于次夜上皇欲再往天師但笑謝而不允上皇因想素娥風中)
(飛舞帔編律樂音製為霓裳羽衣曲自古洎今清麗無復加于是矣)玉階桂樹閒婆娑(倂光)
(全耀歸我月盲眼鏡淨無纖瑕弊蛙拘送主府官帝箸下腹嘗其皤依前使兔操杵臼玉階桂樹閒婆娑韓愈)
(月蝕效玉川子)瓊樓金闕(翟天師乾祐曾於江岸翫月或問曰此中竟何有翟笑曰可隨吾指觀之)
(俄見月規半天瓊樓金闕滿焉數息間不復見也出酉陽雜俎)新月似磨鎌(韓愈詩)明月
出天山蒼茫雲海間(李白)舒波(纖雲四卷天無河清風吹空月舒波韓愈八月十五)
豔豔(欹眠聽新詩屋角月豔豔喜侯喜至同上)月妃(韓文聖德詩日君月妃煥赫婐㛂)稽於
天道則寒暑均取於月數則蟾兔圓(歐陽四門集翫月詩序月可翫翫古)
(月也謝賦鮑詩眺之庭前亮之樓中皆翫也貞元秋八月十五夜詣陳之居修厥翫事八月於季始孟中於夜)
(又月之中稽於天道則寒暑均取於月數則蟾兔圓肌骨與之疎凉神鬼與之清冷)
星(五)(慶瑞)(災異附)
白庶人惟星星有好風星有好雨天秉陽垂日星
成象(在天成象)歷候不忒無失經紀(七曜為經二十八宿為紀)天文(觀乎)
(天文以察時變)天垂象玄象明星煌煌(晳晳)嘒彼小星子
興視夜眀星有爛在戶(三星在戶)保章氏(掌天之日月星辰之變動以觀)
(天下之遷辨吉凶以星土辨九州之地所封之域皆有分星以觀妖祥)天宗歲在星紀
而淫于玄&KR1102;(在于虛危之次星紀吳越之分)火中寒暑乃退(火心星)懸象
在霤(三星在霤)經星(經恒也穀梁)攝提失方(星名隨斗杓指)攝提直
方五星如連珠星星無常老人星(以能分時候之星)拱
北辰(語為政以德譬如北辰居其所而衆星共之)德星(陳仲弓從諸子造荀季和德星聚太史奏)
(賢人聚)二使(後漢遣使者二人入蜀李郃曰有二使星入蜀分野)犯牛(博物志曰仙槎犯牛占客)
(星於蜀郡問嚴君平)衝斗(紫氣衝斗識寳劍埋於豐城張華雷煥識之)箕畢(春秋緯月離于箕風)
(揚沙詩云月離于畢俾滂沱矣)歴歴(古詩天上何所有歴歴種白榆)焞焞(天策焞焞無光貎)躔
次盈縮五緯流行(經八方而天文著)七紀迭見(正四時而歲功成)明
不慆之道(天道不慆慆疑也)垂有爛之文上天設象(下土具瞻)道
雖玄遠(象則昭明)仰止瞻之六物三辰(並日月星)有嘒宿離
不忒維南有箕不可簸揚載翕其舌有捄天畢
(畢所以揜兔)維北有斗不可以挹酒漿西柄之揭(北斗)服箱
(睆彼牽牛不以服箱)啓明(東有)長庚(西有)幽禜(祭星也)散也(釋名云星者散也言列位)
(布散)陽之榮也(春秋說題云星之為言精也)布(爾雅云祭星曰布)連貝(九辨曰仰觀天)
(形如車蓋衆星累累如連貝)慶瑞聚於東井(漢王入關五星聚東井此高祖受命之符)連
珠(五星連珠至德之萌)虹流華渚(河圖曰大星如虹下流華渚女節感而生白帝金天氏)電
繞斗樞(少典妃附寳見大電光繞北斗樞星曜郊野附寳感而孕黃帝軒轅氏)熒惑三舍
(宋景公熒惑守心子韋曰禍當君可移於相公曰相所以理國家不可曰可移於百姓公曰不可曰可移於歲)
(公曰不可子韋曰君有至德之言三天必三賞熒惑必徙三舍後果徙三舍)玄德動天德
動天道(瑞見星文)德動天文(祥開星見)五星同色(天下偃兵百姓寧也)歸邪
(如星非星如雲非雲出必有歸國也)格擇(如炎光之狀見則不種而穫不有土功必有大害)助月
(景星如半月生於晦朔助月為明)瑞星(漢書音義曰瑞星曰景星亦曰德星)災異隕石于
宋五(隕星)不見(恒星不見)如雨(星隕如雨)孛(妖星也傳曰孛于圵斗宋齊晉之君皆將死亂)
禳彗(齊有彗星公欲禳之晏子曰彗所以除穢也君無穢德又何禳焉若德之穢禳之何益)太白
食昴(漢書衛先生為秦畫長平之事太白食昴昭王疑之)熒惑襲月(見上注)處士憂
死(月犯少微少微處士星戴逵名著於謝敷時人憂逵俄而敷死會稽人嘲曰吳中高士求死不得死)三
台坼(張華死)彗(淮南子鯨魚死而彗星出注云彗所以除舊布新)隂陽之事(星隕於宋)
(叔興曰是隂陽之事也)五星(文子曰政失於春歲星盈縮政失於夏熒惑逆行政失於秋太白出入無)
(常政失於冬辰星不效其鄉)星搖則人勞(光武元年)如月如爪(元帝時)飛星
如缶(元帝時)如盂流(晉書曰流星天使也)抂矢妖星(漢書音義曰妖星曰孛星)
(彗星長星亦曰攙搶絶跡而去曰飛星光跡相連曰流星也)孔太白數晝見(李君羡洛州武)
(安人先是貞觀初太白數晝見太史占曰女主昌)熒惑入井(傅奕隋漢王諒反問奕今茲熒惑入)
(井果若何對曰東井黃道所由熒惑之舍烏足怪耶若入地上井乃為災諒怒)星孛虛危歴氐
餘百日(虞世南星孛虛危歴氐餘百日帝訪羣臣世南曰昔齊景公時彗見公問晏嬰嬰曰公穿池沼)
(畏不深起臺榭畏不高行刑罰畏不重是以天見彗為戒耳景公懼而修德後十六日而滅臣願陛下勿以功)
(高而自矜勿以太平久而驕謹終于初彗雖見猶未足憂帝曰誠哉)勸帝修德(韓思彦太白晝見勸)
(帝修德荅天譴)犯昴(韋見素見肅宗於順化郡是歲十月丙申有星犯昴見素言於帝曰昴者胡也天道)
(謫見所應在人禄山將死矣)直寢庭墜(王疑大星直寢庭墜術家言宜上疾不視事以厭勝)大
星霣寢(令狐楚卒是夕有大星霣寢上其光燭廷)彗出東方(鄭注絳州翼城人文宗暴眩王)
(守澄復薦注即日召入對浴堂門賜賚至渥是夜彗出東方長三尺芒耀怒急)熒惑犯上相(李德)
(裕星家言熒惑犯上相相懇丏去位不許)星變求去位(鄭畋再遷門下侍郎以星變求去位不許)
彗見東井(張楚金為刑部侍郎儀鳳初彗見東井上疏陳得失高宗欽納)德星舍秦分
(薛頥滑州人武德初進直秦王府密語曰德星舍秦分王當帝天下王表為太史)封泰山彗星
見(太宗封泰山彗星見頥因言臣商天意陛下未可東亦會大臣上議帝遂罷)山川精氣(方伎)
(嚴善思言山川精氣上為列星)月揜畢口大星(五代張希崇頗知星歷天福三年月揜畢口大)
(星希崇嘆曰畢口大星邊將也我其當之乎明年正月果卒)流于天棓(莊宗皇后劉氏明年三月)
(客星犯天庫有星流于天棓占星者言御前當有急兵宜散積聚以禳之宰相請出庫物以給軍莊宗從之后)
(不許)日中見北斗(昭宗帝紀天祐元年二月丙寅日中見北斗)長庚(李白之生母夢長庚)
(星因以命之)熒惑入月(嚴善思長安中熒惑入月鎮犯天闕善思曰法當亂臣伏罪而有下謀上)
(之象歲餘柬之等起兵誅二張)熒惑掩太微上相(李吉甫卒前一歲熒惑掩太微上相吉甫)
(曰天且殺我再遜位不許)星如撒沙出攅集爭強雄(月蝕詩韓文)曙星相
望(所謂同年友當其盛時聫袂齊鑣亘絶九衢若屏風然今来落落如曙星相望劉禹錫送張與序)可
摘(北夢瑣言頋雲為高駢草醮詞天靜則星辰可摘)光芒相照燭南北爭羅陳
(韓愈送惠師)析木天街星宿清潤(尊號表)天福之降下於國
使月御車使星參乘(文選宋郊祀歌)織女斜河(異聞集沈警過張女郎廟將别)
(女郎曰織女無賴已復斜河)星宫之君(杜甫詩星宫之君醉瓊漿)學者仰之如北
斗(韓愈)芒寒色正(如繁星麗天而芒寒色正人望而敬者五行而已劉禹錫柳宗元文序)若
景星初見(韓愈遺李渤書)天狗聲如雷(韓愈汴州亂云汴州城門朝不開天狗墮地聲)
(如雷)木為重華火為熒惑鎮居戊巳斯為土德太白主西
辰星主北(楊烱渾天賦)牛奮其角箕張其口(三星行)彗星孛于
東方(江南野史後主昱八年春彗星孛于東方初出亘中天其末曲向北時謂之掃星迨曉幾亭午短如)
(帚焉)老人星下列星燦然(唐史歷志使者李元太言交州望極纔高二十餘度八月海中)
(望老人星下列星燦然明大者甚衆古所未識廼渾天家以為常沒地中者也)旄頭四光芒(李白)
(旄頭四光芒爭戰如蜂攅)星垂平野闊(旅夜)景星燭夜(文粹楊炎紀聖功頌)休光
灼前曜(瑞彩接重輪虞世南)七星掛城聞漏版(李賀宫娃歌)
明天文(六)
白觀乎天文以察時變焉知(子產曰禆竈焉知天道是亦多言矣豈不或信)
恒象(天事恒象言恒以象示人)羲和湎淫廢時亂日俶擾天紀昏迷
于天象天極星太一常居也(旁三星三公也餘三星後宫也)文昌宫
六星(上將次將貴相司命司錄司史)王梁(策馬車騎滿野)上天垂象(下土具瞻)察有
爛之文(詳不慆之色)璇衡齊政授時於虞典(銅渾設象致用於漢朝)二
儀剖判見若卵之肇分(七曜廻旋觀如蟻之環轉)博考乾象(眇覿星辰)稽
日月之度考其盈縮(推星辰之躔審其次舍)式觀玄象(洞曉天文)祕奥
(精微)爰度變通(罔或差忒)業習談天(識乖窺管)興而視夜(仰以觀天)天無
遁形(星無遺象)七紀五緯躔次如契於心(四海九州分野若指諸掌)道雖
玄遠(象則昭明)藝精窺牖(業著專門)俯察仰觀(下學上逹)子貢多言尼
父未賢其屢中(禆竈或信子産猶謂其焉知)漢志(天文志)周官(保章氏掌觀日)
(月星辰之變辨其吉凶以觀妖祥)史秦始皇宿中外官凡百一十八伏
見蚤晚邪正存亡虛實闊狹及五星所行合散犯守凌
歴鬭蝕暈謫背穴抱珥虹蜺者本在地而上發於天
管輅(八九歲時鄰兒戲土壤中輙畫天文及日月星辰語皆不常父母禁之不令出自言家雞野鵠猶知)
(况人乎)歴代人(高陽南正天帝佶式叙三辰唐虞羲和夏昆吾殷巫咸周史佚魯梓慎晉卜偃鄭禆)
(竈宋子韋齊甘德楚唐昧趙尹臯魏石甲皆掌著天文巫咸石甘之說後代所宗暴秦焚書天官星占存而勿)
(毁司馬談父子劉向廣洪範作星極論馬續述天文蔡邕譙周各有撰錄司馬彪采之又桓君山奏事坐西廡)
(下以寒故曝背有頃日光去不復曝背乃告信蓋天日如推磨天左轉而日西行光景當照此廊下移而東耳)
(不當迭去迭去乃應渾天也日若繞西及北故應如月在雲之狀不得夜便暗渾天信而有徵也)天遠
人邇曾不戒於多言(夜考晝參果致尤於私習)雖躔次運行可徵於
漢史(而吉凶占侯有犯於國章)氣衝斗牛(晉書吳之未滅牛斗之間常有紫氣術者皆云吳可)
(圖張華獨以為不然及吳平紫氣逾明華聞雷煥妙達緯象乃邀煥宿共尋天文知將來吉凶登樓仰觀煥曰唯)
(斗牛之間有異氣耳寳劍之精上徹於天在豐城獄屋下)孔明天文象緯(王琚敏悟有才略明)
(天文象緯)李琢(劉從諫初術者李琢能言禍福從諫以重幣邀辟署大將會昌初謂從諫曰往歲長星經)
(斗公生直之今鎮復至當有災從諫即從軍山東)李元凱(善天步律歷)黎幹(善星緯術待詔)
(翰林)歲星居心宿五度(德輿歲星居心頌春三月司天氏奏歲星居心宿五度)圵斗
七星飲酒(唐太宗時李淳風奏北斗七星當化為人明日至西市飲酒使人候之有僧七人共飲酒)
(二石太宗召之七人笑曰此淳風小兒在彼言耳忽不見)枕天子膝睡(李泌謂肅宗曰臣絶粒無)
(家禄位第宅皆非所欲收復京師後得枕天子膝睡一覺使有司奏客星犯帝位一動天文足矣鄴侯家傳)
太白酒星(成都酒家每有紗帽藜杖四人来飲孫思邈因奏其事明皇問思邈曰此太白酒星下人)
(問飲酒唐逸史)文星暗(大中九年日官李景亮奏云文星暗科場當冇事臣為禮部懼焉至是三科盡)
(覆試宏詞趙矩等皆落吏部裴諗除祭酒南部新書)上象變不利大臣(裴光庭知星者言上)
(象變不利大臣請禳之)暨於周末噐乃亡(貞觀初李淳風上言舜在璿璣玉衡以齊七政)
(則渾天儀也周禮土圭正日景以求地中有以見日行黃道之驗也暨於周末噐乃亡洛下閎作渾儀其後賈)
(逵張衡亦各冇之而推驗七曜並循赤道冬至極南夏至極北而赤道常定於中國無南圵之異蓋渾儀無黃)
(道久矣太宗異其說詔為之)表裏三重下據凖基狀如十字(七年儀成表裏)
(三重下據凖基狀如十字餘見天門)游儀(大唐新語曰一行造黃道游儀以進御付太史監將向雲臺上)
(用以測候)熒惑太白犯太微上將(北平王馬燧薨先是司天頻奏熒惑太白犯太微上)
(將間一月而燧薨)祕書郎掌四部之圖籍(天文以紀星辰象緯唐六典)凡占
天文(變異日月薄蝕五星凌犯石氏甘氏巫咸三家中外官占唐六典)星犯昴禄山將
死(韋見素是歲十月丙申冇星犯昴見素言於帝曰昴者胡也天道謫見所應在人禄山將死矣帝曰日月)
(可知乎見素曰福應在德禍應在刑昴金忌火行當火位昴之昏中乃其時也既死其月亦死其日明年正月)
(甲寅禄山其殪乎帝曰賊何等死答曰五行之說子者視妻所生昴犯以丙申金木之妃也木火之母也丙火)
(為金子申亦金也二金本同末異還以相尅賊殆為子與首亂者更相屠戮乎及禄山死日月皆驗)旺氣
流萃於秦地(吳嶠霅溪人年十三作道士煬帝元年過鄴中告其令曰中星不守太微主君有嫌)
(而旺氣流萃於秦地子知之乎令不之信至神堯即位方知不誣嶠精明天文即袁天綱之師也柳宗元龍城)
(錄)明天步歷筭(李淳風)靈臺郎(掌觀天文之變而占出唐六典)薛頤(善天步歷)
(筭)
晨夜(七)
白旭日始旦雞既鳴矣朝既盈矣(匪鷄則鳴蒼蠅之聲)顛倒衣
裳(顛之倒之)不能晨夜不夙則暮夜如何其夜未央(未央)
(向晨)日云暮矣莫夜有戎日旰晝爾(已上並詩)卜晝(未卜)
(其夜)日入虞泉桑榆(暮景)辨色(晨夜)時夜(莊子見卵而求時夜)孔晝長
夜短(回鶻又北度則晝長夜短)晝短苦夜長闇時多也(李石帝嘗曰朕觀晉君臣)
(以曠夷致傾覆當時卿大夫之過耶石曰然晝短苦夜長闇時多也)晝作夕休(文粹李翺復性書晝)
(而作夕而休者几人也)生晝夜(文粹楊炯渾天賦出于邜入于酉而生晝夜)隂陽運行
(梁肅磻溪銘天地闔闢隂陽運行)昏旦(文粹劉軻黃巖院記矧夘戌之昏旦)露夕霞朝(劉禹)
(錫楚望賦露夕霞朝望如飛動)昏曉(杜甫望嶽隂陽割昏曉)沉吟坐西軒(飲食錯昏晝寄)
(岑參)渾天儀以木地為平(今儀半在地下晦明朔望遲速有凖天文志)刻漏之
法今失其傳(以午正為時始下侵未四刻十分而為午是晝夜昏曉皆失其正馬重纉)今夕
是何年(牛僧孺入薄后廟應教作詩曰香風引上大羅天月地花宫拜洞仙共道人間惆悵事不知今)
(夕是何年周秦行紀)晝夜刻(五代司天考晝夜刻置日入分以日出分減之為晝分用減統法為夜分)
(各滿經法為晝夜刻)既夜天如曛(天文志骨利幹居瀚海之北北距大海晝長而夜短既夜天如)
(曛不暝夕胹羊胛纔熟而曙盖近日出沒之所)挈壺正司晨掌知漏刻孔壺為
漏浮箭為刻以考中星昏明之候焉(出唐六典)
律歷(八)
白君子以治歷明時(易)羲和敬授咨汝羲暨和
以閏月定四時成歲洪範五紀五曰歷數正歲年
(周禮太史正歲年次以敘事頒于官府都鄙)宿離不忒(無失經紀)底日(日官以底日底致也)
諸侯有日御(不失日以授百官於朝)司歷(哀公十二月螽仲尼曰火伏而後蟄者畢今火)
(猶西流司歷過也火伏十月)漢藝文志(會日月五星之辰以考寒暑生殺之實聖人必以歷數定)
(三統服色之制又探知日月五星之會凶阨之患吉隆之喜此聖人知命之術非天下至精孰能與焉小人彊)
(欲知天道壊大以為小削遠以為近是以破碎而難知)推歷生律制器規圜矩方
重黎惇曜(堯命)天之歷數在爾躬秦推五勝(五行相勝)漢
習秦正黃帝合而不死(歷始終無窮故曰不死)三統歷(漢)考步
小學太史之職(漢書夫推歷生律制器規圓矩方權重衡平准䋲嘉量探賾鉤深莫不用)
(為紀行於一衍於萬其術在筭為天下小學職在太史羲和掌之)分天部(漢造太初歷募民間治歷)
(者方士唐都洛下閎與焉都分天部而運籌轉歷)益部耆舊說(曰巴郡洛下閎漢武時改顓頊)
(歷為太初歷曰後八百歲此歷差一日當有聖人定之)八十一分(漢昭用鄧平所造八十一分律)
(歷罷廢尤疎者十七家)覆歷(又使校律歷昏明宦者淳于陵渠復覆太初歷晦朔弦望皆最密日月如)
(連珠陵渠奏狀遂用鄧平歷)歷正(少皥官鳳鳥氏歷正也)孔崔善為(貝州武城人傅仁均)
(撰戊寅歷李淳風詆其疎帝令善為考二家得失多所裁正)善律歷(李元凱善律歷)通隂陽
歷術(裴行儉通隂陽歷術每戰豫道勝日)專用大衍之策(歷志至唐一行始專用大衍之)
(策則歷術又本於易矣)八改(唐始終二百九十餘年而歷八改初曰戊寅元歷曰麟德甲子元歷曰開)
(元大衍歷曰寳應五紀歷曰建中正元歷曰元和觀象歷曰長慶宣明歷曰景福崇明歷而止矣)馳騁
反復於乘除間(昭宗時宣明歷施行已久數亦漸差詔太子少詹事邊岡與司天少監胡秀林)
(均州司馬王墀改治新歷然術一出於岡岡用筭巧能馳騁反覆於乘除間由是簡捷超徑等接之術興而經)
(制遠大衰序之法廢矣)欽天歷(王朴明敏非獨當世之務至於隂陽歷律之法莫不通焉顯德二年)
(詔朴校定大歷乃削去近世符天流俗不經之學設通經統三法以歲軌離交朔望周變率策之數步日月五)
(星為欽天歷)請所頒歷(劉仁軌請所頒歷或問其故荅曰當削平遼海頒示本朝正朔卒如其言)
合二中以通律歷(歷本議曰天數中於五地數中於六合二中以通律歷天有五音所以司)
(日也地有六律所以司辰也參伍相周究於六十聖人以此究天地之心歷志)正一氣之元宣
萬邦之命(歷象王者所以正一氣之元宣萬邦之命而古今所紀考審多差五代馬重纉傳)下
協黃鐘上稽元象(張曲江集開元握乾符歷洛下閎極其數而知来耆舊傳尚其占而示後)
(下協黃鐘上稽元象以和六氣以協三光)審晷度之短長(覆星問之廣狹繩九道之朓肭糾五)
(精之進退張說大衍歷序)歷經(玄宗詔一行於光大殿改撰大唐新語)日蝕不效(歷志開元)
(九年麟德歷署日食不效詔一行作新歷推大衍數立衍以應之較經史所書氣數日名宿度可考者皆合十)
(五年草成而一行卒)八百歲後當差一日(彼洛下閎者漢大初時一巧律耳其云後八百)
(歲當差一日有聖人正之斯人也抑將露才揚術預證来聖有耆舊之傳記無史策之明文張說開元歷頌)
杼軸萬象優柔四載(參大衍天地之數綜八卦六爻之序一轍於文王也竅春秋交蝕之)
(辰研九疇五紀之奥同文於孔子也杼軸萬象優柔四載奏草朝竟一夕公落張說序)司歷掌國
之歷法(以頒于四方有戊寅歷麟德歷神龍歷大衍歷凡天下測景之處分至表準其可載故參考星)
(辰稽騐晷影各有常典唐六典)聖人握符之大歷(以數推氣以氣定朔以星正時以閏成歲)
(考星間而革疎度置歲差而辨誤日立大衍之紀參大渾之晷合鐘律之聲極鬼神之情是之謂聖人握符之)
(大歷也開元十二年甲子凡三千四十歲而大衍歷興張說)歷者先王所以眀時授
人敬天育物者也(辰極常居斗運不息晦明相推而變月寒暑往来而成歲日月右進周天)
(之度啓星辰左旋正時之氣合積餘分而致閏配甲子而設蔀張說序)非軒后至聖不啓
履端之素非容成詣極不就歸餘之經(同上張說大衍歷序)赤光
照室之夜(謹以赤光照室之夜皇雄成紀之辰當一元之出符獻萬夀之新歷同上)
白孔六帖卷一
