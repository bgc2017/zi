白孔六帖卷二十八唐白居易原本
宋孔𫝊續撰
節操(一)高潔(二)
修整(三)縱逸(四)
風流(五)剛(六)
豪彊(七)柔(八)
𥚹急(九)儉(十)
勤(十一)怠惰(十二)
節操(一)
白風雨淒淒雞鳴喈喈(雞猶守時喻君子不改其度)達節(子臧曰聖達節謂不)
(守小節)守節(次守節謂善人守其節若子臧季札之屬)失節(子臧曰不失節雖不能聖敢失守乎)
(季札曰雖不才願附子臧以無失節)不以利累形(莊子曰能尊生者不以養身雖貧賤不以利累)
(形也)屠羊說辭賞(屠羊說楚昭王出奔王反賞之說曰大王反國說反屠羊何賞之有)申包
胥逃賞(楚昭王反國賞中包胥包胥曰吾為君也君既定矣又何求遂逃賞)苦節(易曰介于石苦)
(節不可貞也)天地節而四時成(節以制度不傷財不害民)虞吉有他不燕
(虞專也專則吉來他則不安言介節也)我心匪石(不可轉也)我心匪席(不可卷也)砥
礪廉隅雖分國如錙銖(不臣不仕其規為如此)通分有恒(魏盧欽著書稱)
(徐邈曰志高行絜高而不狷絜而不介聖人以清為難而徐公所易或問曰武帝時人以為通自凉州還京師)
(以為介何也答曰往者崔毛用事貴清素士人皆變易車服而徐公不改故人以為通比來奢僣轉相放效徐)
(公雅尚自若故前日之通乃今日之介是世人無常而徐公有常也徐邈字景山)不可屈之色
(晉庾衮有異行穎出太守以功曹命之不俟駕而往請受天下之役適遭遇之逡廵形益恭而有不可屈之色)
(乃厚禮而遣之)懔然節槩(楊燀書曰西河魏文侯之居有段干木田子方之遺風其人懍然有節㮣)
(知去就之分也)布衣之戀(後漢孔僖曾祖子建與崔篆交善篆事王莽勸子建仕對曰吾有布衣之)
(戀子有衮冕之志其道乖矣)非耕不食(後漢周爕有先人草廬結于岡畔下有陂田常肆勤以自)
(給非身所耕不食也)於陵仲子齊之巨擘(公孫丑曰陳仲子豈不誠廉士哉孟子曰於齊)
(仲子為巨擘亦焉能廉以兄之禄為不義之祿而不食以兄之室為不義之室而不居避兄離母居於陵身織)
(屨妻辟纑以易衣食以母則不食以妻則食豈能充其類也)魏王襃(字偉元計口而食嘗刈麥人助)
(之襃棄之)不累主人(晉劉寔清身行無瑕玷窶貧每憩止薪水自給不累主人)口不言貨
財手不執珠玉(崔洪口不言貨財手不執珠玉汝南王以琉璃鍾行酒與洪洪不執)過姊
飯留錢(後漢范丹字史雲候姊病姊飯之以姊夫不德乃留錢二百)動不累高(晉謝鯤通)
(簡有恒有識者服其遠暢而恬於榮辱自處若穢而動不累高)不失漢節(蘇武)不肯乘車
(袁閎夏甫父賀為彭城相閎往省謁變姓名徒行既至數日吏不敢通阿母出見驚白夫人乃密呼入去賀遣)
(車送之閎稱眩疾不肯乘車)步擔告歸(趙孝長平王莽時父為田禾將軍以父任為郎告歸嘗白)
(衣步擔欲止郵亭亭長以孝將至灑掃待之孝不告其名長不肯納因問曰聞田禾將軍子當過何時到乎曰)
(尋即到矣)不食饋食(閔仲叔世稱節士鄉黨見其含菽飲水或遺之受而不食也)不受報
恩金(雷義字仲公濟人死罪以金二斤謝之義不受人伺義不在默投承塵上義葺屋得之其人已死無)
(所還乃以金送縣)口腹不累(閔仲叔客居安邑老病家貧不能得肉日買猪肝一片屠或不肯安)
(邑令聞勑使常給仲叔知而歎曰閔仲叔豈以口腹累安邑哉遂去客沛壽終)不取於人(常林字伯)
(槐單貧自非手力不取於人)不取死鹿(晉郭文猛獸殺大鹿於文菴側文以語人人取賣分錢與)
(文文曰我若湏錢當自賣之所以相告正以不取聞者皆嗟嘆之)不取魚貴價(任嘏家貧賣魚)
(會官發魚價貴數倍嘏取直如常)贖生口(任嘏嘗與人共買生口每價八匹絹生口家來贖直六十)
(匹共買者欲随時價取嘏自取本)不過從兄飯(帝問第五倫伯魚曰聞卿為吏不過從兄飯有)
(之乎倫曰臣少遭飢亂寔不妄過人飯)不留姊家(沐並德常過姊姊為殺雞炊黍而竞不肯留)
郭翻墜刀(於水人為取得便與其人)不受遺(翟陽字道淵始安守于寳與陽通家遺陽一船)
(勑史曰翟公廉譲致書訖委船而還陽既無反致乃以貨之買絹物寄還寳寳本以為惠而反煩之益嘆媿焉)
如水清(如玉㓗)如霜眀(如雪净)計口而食(見上注)孔生平重節
義(皇甫無逸父誕隋并州緫管府司馬漢王諒反逼之不從見殺無逸在長安聞變即號慟人問故對曰吾)
(父生平重節義必無苟免者頃使至果然)挺節無穢聲(裴矩虞世基用事官以賄遷惟矩挺節無)
(穢聲世頗稱之)臨難不易節(長孫無忌帝曰朕嘗評公等可否以相規謂高士廉心術警悟臨難)
(不易節所乏者骨鯁耳)孤操自將(李渤孤操自將不苟合于世人咸謂之沽激屢以言斥而悻直)
(不少衰守節者尚之)蒙素刃(姚思廉授秦王府文學王討徐圓朗嘗謂隋事慨然嘆曰姚思廉蒙素刃)
(以明大節古所難者時思廉在洛陽遣使遺物三百段致書曰景想節義故有是贈)操履無玷(郝處)
(俊武后雖忌之以其操履無玷不能害)完節自高(白居易贊曰當宗閔時權勢震赫終不附離為)
(進取計完節自高)不為聲利所遷(韋况雖世貴而志沖遠不為聲利所遷當時重其風操)
不阿貴近(權萬紀帝以為不阿貴近繇是奬禮)不以墅奉宰相(蕭復廣德中歲大飢)
(家百口不自振議鬻昭應墅宰相王縉欲得之使弟紘說曰以君才宜在左右胡不以墅奉宰相取右職復曰)
(鬻先人墅以濟孀單吾何用美官使門内餒且寒乎)士大夫壯其節(董晉右丞元琇為韓滉排)
(笮得罪滉勢振朝廷晉見宰相誦元琇非罪士大夫壮其節)有風節(武儒衡論議勁正有風節)賜
鞭(張建封還鎮帝又使左右以所持鞭賜之曰卿節誼歲寒弗渝故用此為况建封又賦詩以自警勵)挺
挺有大臣節(鄭肅太子母愛弛廢斥有端肅因入見言天下大本不可輕動朝廷謂肅臨義不可)
(奪挺挺有大臣節)守節清苦(孔戣韓愈上疏其為人守節清苦論議正平)不為齷齪
小謹(杜牧剛直有竒節不為齷齪小謹)著名節(奚陟少自砥厲著名節)務為寬平
惇大(源乾曜為相十年與張嘉貞張說李元紘杜暹同秉政居中未嘗廷議可否晚節唯唯聮署務為寬)
(平惇大故鮮咎悔)晚節苛慘(韓滉晚節益苛慘故論者疑其飾情希進既得志則彊肆盖自其性)
(云)終始完潔(衛次公其節尚終始完潔)臣節之光(李源長慶初年八十矣御史中丞李)
(德裕表薦源曰賈誼稱守圍扞敵之臣誠死封疆天寳時士罕伏節逆羯始興委符組棄城郭者不為恥而憕)
(約義同列守位自如抵刃就終臣節之光)天下思其風烈(裴度及沒天下莫不思其風烈)終
不屈賊(郎餘令祖楚之持節諭山東為竇建德所獲脅以白刃終不屈賊)無愧先烈(袁承)
(序高宗之為晉王也太宗崇選僚屬問梁陳名臣子弟誰可者岑文本曰昔陳亡百司奔散有袁憲者朝服立)
(後主傍白刃不避也王世充篡隋羣臣表勸進而憲子給事中承家稱疾不肯署今其少子承序風操清亮無)
(愧先烈帝乃召拜晉王友)任義節(段文昌任義節不為齷齪小行)帝竒其節(蔣儼太宗將伐)
(高麗遂請行為莫離支所囚以兵脅之不屈内窟室中高麗平乃得歸帝竒其節授朝散大夫)臨事不
可奪(王及善清正自將臨事不可奪有大臣節)先軫免胄以立誠鋤麑觸槐
以取喪(富辰懟諫而赴翟仲由結纓而為壯其節則全於大機則無以尚也盧藏用紀信碑)以清
操顯(蕭復常衣垢弊居一室學自力非名士夙儒不與游以清操顯華每嘆曰此兒當興吾宗)孤特
一槩(蕭俛以聲利為汙疾邪太甚孤特一槩故輕去位無所藉)英烈言言如嚴霜烈
日(段秀實贊雖千百歲其英烈言言如嚴霜烈日可畏而抑哉)弱操媿筠杉(韓文雨中聯句)
承家節操尚不冺(杜甫終明府水樓)名節不可一槩論(郭代公倜儻不)
(羈之士也少不以名節自檢當蕭牆内難保護睿宗雖履危機竟全臣節則名節不可一㮣論窮愁志)懷
志㓗操(員半千上書行年二十懷志㓗操未蒙一官)多君秉古節嶽立冠人
曹(李白詩)峻節冠雲霄(同上)
高㓗(二)
白鑑明則塵垢不汚神清者則嗜慾不誤閔損(字子)
(騫不仕大夫不食汚君)羞與鄉人處(孟子曰伯夷非其君不事非其民不使羞與鄉人處如以)
(朝衣朝冠而坐於塗炭也)崔洪(口不言貨財)王夷甫(口不言錢)李膺高克(無所交接)
(唯以荀叔陳寔為師友)嵇康(叔夜性遠趣率然玄遠)范史雲之清(後漢范丹史雲清節)
(聞閭里中得盗芻藁僮吏怨曰汝之清高豈范史雲軰而云不盗我菜乎丹自嘆云云)不曰白乎
湼而不緇(語)獨清(屈原)孔像圖固辭(朱敬則張易之等集名儒撰三教珠英又)
(繪武三思李嶠蘇味道李迥秀王紹宗等十八人像以為圖欲引敬則固辭不與世潔其為人)左右圖
史(楊綰性沉靖獨處一室左右圖史凝塵蒲席澹如也)性高鯁(不耐浮沉於時去居南陽倚帝山請)
(隸道士籍吴筠)其輕去近高(泌之為人其輕去近高贊)網羅在天(大業中舉孝悌廉潔)
(授秘書省正字不樂在朝求為六合丞以嗜酒不任事時天下亦亂因劾遂解去嘆曰網羅在天吾且安之乃)
(還鄕里王績傳)終始完潔(衛次公善琴方未顯時京兆尹李齊運請授之法次公拒絶因終身不復)
(鼓其節尚終始完㓗)
修整(三)
白修身踐言(言不過辭動不過則)心正而後身修(身修而後家齊)君子澡
身而浴德三省吾身(曾子)不冠不入(馬援事嫂)遇妻子如嚴
君(張湛居家修整)晉王劭有風操(家人近習未嘗見墮簮之容)居室言善(千里)
(應之)名教自樂(晉王澄平子任放樂廣曰名教中自有樂事何必乃耳)攝以威儀
危坐(茅容季偉與等軰避雨樹下衆皆夷踞相對容獨危坐愈恭郭林宗見而竒之)静以保身
(悟身之是患)默而思道(知道之無為)盡飾(之道)修容(曾子與子貢入其廐而修容焉)
孔趙光逢規矱自持晚塗修潔(于邵)雅修飭(王紹宗雅修飭當時)
(公卿莫不慕悅其風張易之兄弟亦頗結納易之誅坐廢)為人醖籍(裴休為人醖籍進止雍閑宣宗)
(嘗曰休真儒者)早修整(盧奐早修整為吏有清白稱)檢身厲行(賈耽檢身厲行自其所長)
(每歸第對賓客無少倦)私居束帶正色(柳仲郢每私居内齋束帶正色服用簡素)
縱逸(四)
白史丹(儻蕩無檢而心謹密)阮籍不拘禮教(字嗣宗外坦蕩而内淳至率意獨往車轍)
(所窮輙慟哭而返)訪戴(王子猷居山隂夜雪霽獨酌咏左太冲招隱詩思戴安道時在剡即乘舟訪之)
(至戴門不前而反曰乘興而來興盡而返何必見戴)肆心(傳曰昔周穆王欲肆其心周行天下)縱欲
(禮欲不可縦)入長吏被中(光逸字孟祖為博昌小吏縣令使逸送客寒復遇雨凍濕還令不在)
(解衣入令被中卧令欲誅之逸曰若不暫温必恐凍死)入車中(王徽之字子猷為桓冲騎兵參軍冲)
(問卿所主何曹子猷搔首曰似馬曹又問馬死多少曰未知生焉知死嘗從冲行值雨因下馬逃入冲車曰公)
(豈得獨擅一車乎)馬曹(見上注)不知是三公(王戎為司徒閑乘小馬從便門出游見者)
(不知是三公故吏多至大官道路相遇輒避也)街中走馬(張敞為京兆尹無威儀罷朝走馬章臺街)
(使御吏驅自以鞭面拊馬也)偪官長飲(桓温與謝奕善辟奕為安西司馬推布衣好常偪温飲温)
(走入避之奕攜酒就廳事引温一兵師共飲曰失一老兵亦何所共在温不責之)探鵲鷇(王澄字平)
(子為荆州刺史送者傾朝見樹上鵲巢便脫衣上樹探鵲鷇反神氣傲然旁若無人)醉卧(畢卓為吏部鄰)
(家釀酒熟卓醉夜入其家竊飲醉便卧罋間守酒者得而枸之明旦看乃畢吏部也)又(阮籍鄰家少婦有美)
(色當壚沽酒籍嘗詣婦飲酒醉便卧其側既不自嫌其夫察之亦不疑之也)哭丘家女(丘家女有)
(才色未嫁而死阮籍不識其父兄徑往哭之盡哀而反)字其父(胡母輔之彦國子謙之子光才學不)
(及父而傲縱過之酣醉常呼父字輔之亦不介意輔之酣飲謙之曰彦國年老不得為爾將令我㞍背東壁輔)
(之歡笑入呼而共飲也)八達(光逸孟祖太𫝊辟至屬胡母輔之與謝鯤阮放畢卓羊曼桓彛阮孚散髮)
(祼袒閉戶數日酣飲逸將排戶守者不聽逸便脫衣露頭於狗竇中呼輔之輔之曰我孟祖也遽呼入飲人謂)
(之八達)孔少繩檢(唐儉爽邁少繩檢)不治細行(唐憲仕隋為東宫左勲衞太子廢罷)
(歸不治細行)落魄(韓琬落魄少崖檢)樂山水自放(員半千年老不衰樂山水自放)贈
帶(其放誕少檢故贈以帶張文瓘傳)馬周(鄉人以無細謹薄之)放蹟江淮間(韓思彦至)
(官閱月自免去放蹟江淮間久之)不遵灋度(王琚既失志稍自放不能遵灋度)跌蕩少
檢(魏元忠為太學生跌蕩少檢)通脫(張濬性通脫無檢)不屑世事(趙冬曦性放達不屑)
(世事)豪放(李邕資豪放不能治細行)不為親近所容(李白自知不為親近所容益鷔放不)
(自修)求外職(柳渾召拜監察御史臺僚以儀矩相繩而渾放曠不樂檢局乃求外職)游縱自
如(李紓不為齷齪崖檢官雖貴而游縦自如)放意文酒(白居易所藴不能施乃放意文酒)真
放(皮日休七愛詩序每謂負逸氣者必有真放以李翰林為真放焉)飲酒盡百錢嘲諧
思逾鮮(有時醉花月高唱清且綿韓愈送靈師詩)朋友見妻子(杜甫每朋友至引見妻子)
(章侍御退而使其婦送夜飛蟬以助粧飾出雲仙散錄放懷集)杜書記平善(牛竒章帥維楊杜牧)
(在幕中夜多微服逸遊公聞之以街子數軰潜随逐牧之以防不虞後牧之以拾遺召臨别公以縦逸為戒牧)
(之始猶諱之公命取一篋皆是街子軰報貼云杜書記平善乃大感服芝田錄)無檢幅(温廷筠薄於行)
(無檢幅)多作側辭豔曲與貴胄蒱飲狎昵(同上丐錢楊子院夜醉為邏卒)
(檕折其齒)不嬰以家事(王績性簡放不喜拜揖兄通知績誕縦不嬰以家事鄉族慶吊冠昏不與)
(也)不修飭(雷蒲不修飭每宴使客抵寳噐潭中曰此水府也蛟龍所憑吾能沒焉乃祼入水俄取噐)
(出)
風流(五)
白庾亮登樓(晉庾亮都督江荆鎮武昌佐吏殷浩之徒乘秋月登樓不覺亮至將起避之亮曰諸)
(君少住老子於此不淺便據胡床竞坐譚論)謝尚泛江與袁宏譚(袁宏臨海令勖之子)
(少孤以租運自業謝尚鎮牛渚乘月與左右微服泛江會宏在船中諷咏聲既清會詞又藻拔令問之袁臨海)
(耶尚遂就之升舟與譚)王樂(晉樂廣與王衍俱宅心事外見重於時天下言風流者王樂為首)庾
亮噉薤(亮過陶侃坐噉薤留白云可種侃曰非為風流兼有為政之術)終日清譚(王衍字夷)
(甫出補元城令終日清譚縣務亦理)孔當時稱其風流(李迥秀少聦悟多通賓客喜飲酒雖)
(多不亂當時稱其風流)以風流自命(杜如晦少英爽喜書以風流自命)醖籍(權德輿雖)
(動止無外飾其醖籍風流自然可慕)季真清譚(賀知章字季真性曠夷善談說與族姑子陸象先善)
(象先嘗謂人曰季真清談風流吾一日不見則鄙吝生矣)敏辯(陸餘慶才不逮子昂等而風流敏辯過之)
按轡絶道去(李林甫傳兵部侍郎盧絢按轡絶道去帝愛其醖籍稱美之明日林甫召絢子曰尊)
(府素望上欲任以交廣若憚行且當請老絢懼從之因出為華州刺吏俄受太子員外詹事絢繇是廢)暮
出端門緩轡賦詩(崔湜嘗暮出端門緩轡賦詩張說見之嘆曰文與位固可致其年不可及)
(也)體弱有醖籍(張九齡體弱有醖籍故事公卿皆搢笏于帶而後乘馬九齡獨常使人持之因)
(設笏囊自九齡始帝後每用人必曰風度能若九齡乎)
剛(六)
白立地之道曰柔與剛(易)沉潜剛克(高明柔克)剛亦不吐(詩人)
(有言剛則吐之惟仲山甫剛亦不吐)處父以剛(傳陽處父過甯甯嬴從之及温而還其妻問之嬴曰)
(以剛天為剛德猶不干時况在人乎夫子其不沒乎懼罹其難是以去之後晉殺陽處父)子曰吾未
見剛者(或對曰申棖子曰棖也慾焉得剛)欲剛必柔(鬻子曰欲剛必以柔守之彊必以弱)
(保之積於柔必剛積於弱必彊)漢王嘉剛毅(天子敬之)高獲不改性(後漢高獲與世)
(祖冇舊曰欲子為吏宜改常性獲曰臣受性父母不可改也遂辭去之)傅咸剛勁諒直(不能)
(容人之短)好剛不好學(其蔽也狂狂躁率也)子路行行如也(行行剛貎)血氣
方剛剛彊不得死季布(能摧剛為柔)虞詡(剛而不虐)剛腸
太剛(則折)摧剛百鍊剛近仁(子曰剛毅木訥近仁)孔少所降屈(温造)
(盛氣少所降屈)不可干非其義(李大亮内剛烈不可干非其負義對天子争是非無回撓)
才無屈(唐彦謙)性剛急(温造性剛急人或忤己雖貴勢亦以氣出其上道遇左補闕李虞恚)
(不避捕從者笞辱)剛峭(李中敏性剛峭)剛正過姚崇(宋璟剛正又過姚崇元宗素所尊憚)
(常屈意聽納)剛果不撓(吕諲為治不急細務决大事剛果不撓)賜中上考(李朝隱遷)
(長安令宦官閭興貴有所干請曳去之睿宗嘉嘆賜中上考絹百匹以旌剛烈)官吏重足(劉蕡以剛)
(猛立威官吏重足)人無敢戲慢(韋温性剛峻人望見無敢戲慢者)剛正氣節(自)
任(穆甯)剛于御史(韋處厚姿狀如甚懦者居家亦循易至廷争嶷然不可回奪剛于御史百僚謁)
(事畏惕未嘗敢及以私)稜稜有風望(崔從為人嚴偉立朝稜稜有風望不喜交權利忠厚而讓)
(士大夫賢之本傳)剛者天德(二李贊剛者天德故孔子稱剛近仁骨強四支故君有忠臣謂之骨)
(鯁若栖筠鄘二子其剛者歟栖筠抗權邪不及相鄘得相不願拜非剛疇克勝之)性剛彊(趙鳳好直)
(言而性剛彊素與任圜善自圜為相頗薦進之)治剛嚴(李紳為河南尹河南多惡少或危帽散衣擊大)
(毬或尸官道車馬不敢前紳冶剛嚴皆望風遁去)不屈牛仙客(嚴提之拒宰相不肯見李林甫)
(崔隠甫違詔不屈牛仙客信剛者乎二人坐是皆不得相彼亦各伸其志也)陽宅身以執剛
兮卒易帥而蒙辜(柳宗元佩韋賦)以剛正故官齟齬(王求禮)言行
剛正(狄兼謨元和末解褐襄陽推官試校書郎言行剛正使府知名舊史)剛正有祖風(同上)
剛決犯上(僕固懷恩為人雄重寡言應對舒緩然剛決犯上)純剛純彊(兮必喪必亡柳)
(文賦)剛略類韓愈(李漢少事韓愈為人剛略類韓愈愈愛重)剛銳果决(李巨剛銳果决)
(略通書史)張鎰(盧杞忌鎰剛直欲去之時朱泚以盧龍卒戍鳳翔帝擇人代之杞曰鳳翔將校班秩素高)
(非宰相信臣不可鎮撫臣宜行帝乃顧鎰曰文武兼資望重内外無易卿者其為朕撫盧龍士乃為鳳翔節度)
(使)
豪彊(七)
白血氣方剛(戒之在闘)小人用壯不在於善(而皆在於凶德)剛彊
者死之徒灌夫陂池田園宗族賓客(為權利横穎川贊曰灌夫無術)
(不遜也)竇憲恃宫掖聲勢(遂以賤直請奪沁水公主田園)梁冀跋扈(漢書冀字)
(伯卓質帝目之跋扈將軍認孫奮母為守藏婢盗珠十斛)南方之彊(犯而不校)北方之彊
(剛毅)負毦帶鈴(吴甘寧興霸少招合輕薄少年為之渠帥羣聚相随操持弓弩負毦帶鈴民聞聲即)
(知是寧)彊梁者不得其死(老子)彊者(脅弱)惡聲至必反之(北宫黝善)
(養勇者也孟子)威重於太守(寗成免官居持吏長短出從數十騎其使之威重于太守)豪奪
吾民旣不能彊外彊恭顯任勢孔文章倚豪横
(飲噉惟所便文章倚豪横韓愈東都遇春)少年負壯氣(奮列自有時李白)氣岸遥凌
豪士前(夜郎)沉斷(皇甫湜廬陵縣壁記彈豪紏點以沉斷)威震豪彊(王正雅以萬年)
(令威震豪彊)無踰檢之患(劉蕡制豪猾之彊無踰檢之患)剛愎(班宏剛愎以竇參欺已議)
(事稍不合)負氣彊愎(李昭德丘愔上䟽昭德乘緫權綱而才小任重負氣彊愎聾盲下民芻狗同列)
柔(八)(怯懦附)
白立地之道曰柔與剛(易)柔克(見剛門)柔亦不茹(人亦有言柔則)
(茹之惟仲山甫柔亦不茹詩)随會柔而不犯(傳)柔弱勝剛彊(老)柔弱
者生之徒(老)能下人(不犯物)欲剛必以柔(見上注)光武柔直
(光武幸南陽宴父老父老相謂曰文叔少時謹信與人不欵曲惟柔直耳乃能至是耶帝笑曰今亦以柔道治)
(天下也)莫過於水(老子曰天下柔弱莫過於水而能攻堅莫之能先)轡之柔矣(逸詩)
(篇名義取柔轡可御剛馬)繞指之柔舌柔口柔之人柔而立
怯懦管仲三戰三北(鮑子不以我為怯知其母在故)魏勃股慄(灌嬰責勃)
(劫齊王反魏曰失火之家豈服先言因退立股慄嬰熟視曰人謂勃勇妄庸人耳)韓信胯下(淮隂)
(市少年辱信曰不能死出我胯下信良久乃俛出胯下一市皆笑以為怯弱)緜力(淮南王書曰越人緜)
(力注云柔弱也)宫之竒懦而不能彊諫(左傳)懦夫(孟子曰聞伯夷之風懦夫有立)
(志也)無拳無勇萊駒失戈(晉㐮公獲秦囚使萊駒以戈斬之囚呼萊駒失戈)蒯
聵墜車(衛太子蒯聵與鄭人戰望見鄭師衆太子懼乃投車下子良授太子綏而乘之曰婦人也言其)
(懦也)脆弱(趙廣漢云羌脆弱易敗國語)不占失軾(事具下無勇門)孔以柔媚自
進(庾凖以柔媚自進得幸於王縉驟至中書舍人時流嗤薄之)以佞柔得為大夫(劉暹)
(元載昵厚之載得罪出鄭州徙河南以佞柔故為大夫也三遷工部尚書)人貓(李義府時又以柔而害物)
(號曰人貓)可制(關播盧杞雅知播韋柔可制因從容言播材任宰相其懦厚可鎮浮動乃拜同門下平章)
(事)徐偃柔以屏義兮倏邦離而身虜(柳宗元佩韋賦)面柔令(李林)
(甫面柔令初若可親既崖穽深阻卒不可得也)便柔遜愿(崔損建中後宰相無久任者損以便柔遜)
(愿中帝意乃留八年)柔者仁之賊(刑法志文宗好治躬自謹畏然閹宦肆孽不能制至誅殺大臣)
(夷滅其族濫及者不可勝數心知其冤為之飲恨流涕而莫能救止盖仁者制亂而弱者縱之然則剛彊非不)
(仁而柔弱者仁之賊也)柔情易遷(宦者傳殘氣不剛柔情易遷)庸輭莫能自達
(穆宗皇后蕭氏初后去家入長安惟記有弟帝為訪之太后真弟庸輭莫能自達)怯懦罕更事
(楊師道帝亦曰師道資性純淑自應無過而寔怯懦罕更事)懦緩(高仙芝美姿質善騎射父猶以其懦)
(緩憂之)懦愞(董晉為宣武節度使鄧惟恭乃結大將相里重晏等謀亂晉覺之殺其黨械送惟恭京師)
(帝錄其縶李廼勞貸死流汀州帝恐晉懦愞詔拜汝州刺史)性謹柔(宗室煴性謹柔材無過人者)
𥚹急(九)
白邾莊公卞急(左傳邾莊公在臺臨庭閽以瓶水沃庭公怒閽曰夷射姑旋焉執之不得滋怒)
(自投于床廢于壚炭爛遂卒莊公卞急故及此)佩韋(范丹事見上注)蠅集筆端(魏王思為司農)
(性急嘗書蠅集筆端驅去復來再三思自起拔劒逐蠅不得取筆擲地踏壊之)食雞子(晉王述懷祖性)
(急常食雞子以筯刺之不得便大怒擲地雞子圓轉不止便下床以屐齒踏之又不得瞋甚掇内口中齧破而)
(吐之)公孫之亟也(晉使張骼輔躒致楚師求御于鄭鄭人使宛射犬御二子幄坐射犬於外既食)
(而後食之及戰射犬近不告而馳之敗擒挟囚不待而出既戰二子問曰胡再不謀對曰嚢者之言公孫之亟)
(也言性急不肯受屈)量謝包荒(德非含垢)忿不思難𥚹心魏君儉
嗇𥚹急(無德以將之)後漢明帝𥚹急(嘗以事怒樂崧以杖撞之崧走入床下帝急呼)
(崧曰天子穆穆諸侯皇皇未聞人君起撞明帝慙而止)孔𥚹心怨望(劉禹錫遷太子賓客禹錫)
(恃才而廢𥚹心不能無怨望)吴通玄(知制誥與陸贄等同視草陸贄富詞藝特承德宗重顧經歴艱)
(難通玄弟兄又以東宫侍上由是争寵頗相嫌恨贄性𥚹急屢於上前短通玄舊史)恃才𥚹忿(薛逢)
(出為巴州刺史沈詢楊收王鐸由學士相繼為相皆逢同年而逢文藝最優收作相逢有詩收䘖之鐸作相逢)
(又有詩以恃才𥚹忿人士鄙之舊史)忿罵(張九齡為相性頗躁急動輙忿罵孔平仲續世說)被躁
望誅(劉文静贊曰文静先被躁望誅)辭旨䟽躁(蕭瑀性鯁急貞觀初元齡如晦新得君事已稍分瑀)
(不能無少望乘罅切詆辭旨䟽躁太宗怒廢于家)不容人短(瑀論議明辯然不能容人短)中
狹(瑀素貴但中狭)資𥚹躁(陳子昂唐史)浮躁衒露(裴行儉曰如王勃等雖有才而浮躁)
(衒露豈享爵禄者哉)資暴急(長樂郡王幼良資暴急高祖數曉飭不悛)佻躁(韋渠牟為人佻躁志)
(向浮淺)張鷟(性躁辯儻蕩無檢罕為正人所遇)彊躁(張嘉貞彊躁論者恨其不裕)氣陵
輩行(賈餗𥚹急氣陵軰行)躁狷(柳冕為婺州十三年自以久䟽斥又性躁狷不能無恨乃上表乞代)
蜂螫指擣取其液(皇甫湜嘗為蜂螫指購小兒歛蜂擣取其液)子錄詩誤囓
臂血流(一日命其子錄詩一字誤詬躍呼杖杖未至囓其臂血流)作櫻桃賦(蕭穎士李林甫)
(怒其不下已調廣陵參軍穎士急中不能堪作櫻桃賦曰擢無庸之瑣質蒙本枝以自庇雖先寢而或薦非和)
(羹之正味以譏林甫云君子恨其褊)不能取容於時(崔元翰性剛褊不能取容於時)遇事
發作(先主性狷急遇事發作輙不忍尋後悔之笠凙叢書)酷尚弈棋(李納性辯急酷尚奕棋每)
(下子安詳極於寬緩往往躁怒家人軰則密以奕具陳於前納覩便忻然改容以取其子布筭都忘其恚南部)
(新書)李訓浮躁寡謀(本贊)段文昌之介狭李固言之狷急(叚相)
(文昌性介賓客有眉睫之失必致傾又少師李固言性狷急為士大夫之所誚語錄)不能包容於
尋常人(元賓行峻㓗清其中狹隘不能包容於尋常人韓文與李師錫書)愚衷深𥚹狷
(杜牧送人詩)諡貞𥚹(吕諲傳蕭瑀端直近貞性多猜近褊言𥚹則失貞稱貞則遺褊故曰貞褊)
儉(十)(衣食儉附)
白禮與其奢也寕儉以約失之者鮮矣去奢去泰
(老子)克儉克勤(書曰克儉于邦克勤于家)儉則固(奢則不遜儉則固與其不遜也寕固)物
或損之而益德儉(而有度)儉德(之恭)昭其儉也儉固能
廣務嗇勸分(嗇儉也)示之以儉(曾子曰國奢則示之以儉國儉則示之以禮)
慎乃儉德躬儉節用(服澣濯之衣)貶食省用節器用(踰矩)
節儉(省嗇昭節儉尚朴棄末反本也)廉恥之心躬自菲薄(儉而不陋)以知
足為富居其實(大丈夫居其實不居華)戒生之厚素業(清風)貴而
能貧節乃用足(儉為德恭)聖人不積(君子戒盈)人道惡盈(鬼神害盈)
(易)能節禮樂(不忘恭敬)務利而避害(慎始而思終)以道制欲(見得思義)
革奢俗以從儉(約澆風以反淳)無欺暗室(不懼神明)尚素黜華(去奢從儉)
從儉䧏身(惟賢猶病)砥礪清節(承風)宜嘉清德(難奪素風)德因儉立
(名以清聞)妾不衣帛馬不食粟(季文子卒宰庀家器為葬備無衣帛之妾無食粟之馬無)
(藏金玉無重器備君子曰相三君矣而無私積可不謂忠乎)賓以特牲(晉饑晉侯命祈以幣更賓)
(以特牲器用不作車服從儉注云皆務儉也行之期年國乃有節)卑宫室(晉文公為盟主宫室卑庳)
(以崇大諸侯之館)又(子曰禹卑宫室而盡力乎溝洫)室不崇壇(闔廬)妻子不入官
舍(後漢王良仲子在位恭儉妻子不入官舍)當示禮之代(自合執中)守臨人之司
(豈宜偪下)難為繼也恥盈示禮(曾子國無道君子恥盈禮焉國奢則示之以儉國儉則示)
(之以禮)損之又損忌蟋蟀之謂何雖則從儉去奢(有以小為)
(貴者)而乃失中難下(無乃此是過與)偞卑(偞卑墮類反迫下之義也禮)矯俗(律人)
奢雖諷於蜉蝣(儉亦刺於蟋蟀)既異建中(則難為下)去奢作戒(示儉垂文)
語以執中未為得也(比其僣上不猶愈乎)是從以約之文(未虧寧儉之義)
雖激俗是稱(而相時斯昧)既非示儉之日(自招失禮之尤)况當示禮
之日(自貽逼下之譏)奢侈敗風(唯時所惡)清儉激俗(雖矯何傷)罷露臺(漢文)
(帝欲作露臺計費百金帝曰百金十家之産何以臺為)蟋蟀(刺晉僖公也儉不中禮故作是詩以閔之)
葛屨(刺𥚹也魏地陿隘其君儉嗇𥚹急而無德以將之)堯舜儉(漢書云堯舜堂高三尺土階三)
(等茅茨不剪采椽不斵飯土簋歠土鉶糲梁之食藜藿之羹夏日葛衣冬日鹿裘其送死桐棺三寸此儉而難)
(遵也)用過乎儉君子儉德避難(不可榮以祿也)二簋用享(質薄之器)
納約自牖薪芻(第五倫伯魚為會㮷身自薪芻養馬妻執㸑)恭儉以求役
仁馬餼不過稂莠(子服子)薄祭(鄭子張有疾命宗人黜宫薄祭)祀先人(晏子)
(平仲祀先人豚肩不掩豆澣衣濯冠以朝君子以為隘矣)下不僭上(上不偪下)王良妻(布裙)
(曳柴)衣食儉子曰禹惡衣服而致美乎黻冕菲飲食
而致孝乎鬼神食不二味(闔廬食不二味居不重席)不取費(衣服財用)
(擇不取費)儒有居處不淫飲食不辱(辱貪欲也)惡衣惡食(士志於道而恥)
(惡衣惡食者未足與議也)脫粟(晏子相齊食脫粟飯)一狐裘三十年(晏子)恥纖靡
而不服饘於是粥於是以餬予口服澣濯之衣(食䟽)
(糲之食)文子曰(聖人食足以充虚接氣衣足以盖形禦寒古之為道者量腹而食制形而衣)三
杯(朱博儉食不重味案上不遇三杯)布被(公孫弘曰人臣病不節儉常卧布被汲䵭曰飾非以吊名)
(也)燕用茶果(桓温性儉每燕不過茶果而已)拾飯(殷仲堪為荆州水旱遭年飢仲堪食常有)
(餘肴飯落席拾取以噉也)賓至無供辦(謝安欲詣陸納納辭無供辦兄子俶不敢問密厚具饌安)
(至納設茶果而已俶備珍羞客散納怒曰不能光益叔父乃穢我素業杖四十)生無長物(王忱見王)
(恭六尺簟謂有餘求之恭即送後忱知恭無簟驚問之恭曰我生無長物)𬞞食瓦器(宜秉字巨公為)
(司隸常有布被𬞞食瓦器帝幸其府舍歎曰楚國二龔不如雲陽宣巨公也)化人(毛玠字孝先居顯位)
(常布衣蔬食以儉率人由是天下莫不以廉節自勵雖貴寵輿服不敢過度太祖歎之)又(許劭子將為郡)
(公曹人皆改操飾行袁紹豪俠罷獛陽令車徒甚盛入境曰豈可使子將見耶遂乘車歸家)孔儉素
(紀王謹女東光縣主適太子司議郎裴仲將時妃主皆恃貴以奢豫相矜主獨素儉)漢陽公主(名暢)
(永貞元與諸公主皆進封戚近争為奢詡事主獨以儉常用鐡簪自畫壁記田租所入文宗尤惡世流侈因主)
(入問曰姑所服何年法也今之弊何代而然對曰妾自貞元時辭宫所服皆當時賜未嘗敢變元和後數用兵)
(悉出禁藏纖麗物賞戰士由是散於人間内外相矜習以成風若陛下示所好于下誰敢不變帝悅詔宫人視)
(主衣製廣狹徧諭諸主臣勅京兆尹禁切浮靡)勸崇節儉(岑文本上疏勸崇節儉)聖賢以
簡素為貴皇王以菲薄為德(姚珽節愍太子稍失道珽諫曰聖賢以簡素為貴皇)
(王以菲薄為德惟殿下留心恭儉損省玩好以訓天下)衣服羸儉(竇懷貞衣服羸儉不為輿馬豪)
(侈事)居處卑室無䄄褥幃帟(岑文本始貴自以興孤生居處卑室無䄄褥幃帟)居
陋狹甚(李大亮位通顯居陋狹甚)素約(李懷遠久貴益素約不治居室)性節儉(韓滉雖宰)
(相子性節儉衣裘茵祍一年一易甚暑不執扇居處陋薄取庇風雨)假宅而居(柳渾性節儉不治産)
(業宫室丞相假宅而居舊史)第室童獲猶儒先生家(趙璟性倩約位台宰而第室童)
(獲猶儒先生家)夫儉則人用足而不淫(柳宗元晉問)其人至今儉嗇
(三河古帝王之更都焉而平陽堯之所理也有茅茨木椽土型之度故其人至于今儉嗇)性約素(服御)
(取給則止太宗后長孫氏)性儉素(家不樹産竇威)儉不中禮(王珪不作家廟四時祭于寢為)
(有司所劾帝為立廟媿之不罪也世以珪儉不中禮少之)得大臣體(郝處俊性儉素土木形骸自參)
(綜朝政每與上言議必引經籍以應對多有匡益甚得大臣之體)馬周䟽(堯之茅茨土階禹之惡衣)
(菲食臣知不可復行于今漢文帝惜百金之費而罷露臺集上書嚢以為殿帷所幸夫人衣不曳地景帝亦以)
(錦繡纂組妨害女工特詔除之所以百姓安樂至孝武帝雖窮奢極侈承文景遺德故人心不搖向使高祖之)
(後即武帝天下必不能全此時代差近事迹可見)入朝不事騶仗(裴玢入朝不事騶仗妻乘)
(竹輿二侍婢黃碧縑服為山南節度)營泰建陵殺禮從儉(趙憬寳應中方營泰建陵用度)
(廣又吐蕃盗邊天下荐飢憬褐衣上䟽請殺禮從儉士林嘆美)堯舜之化慈儉(趙宗儒進太子)
(太傅文宗召訪政理對曰堯舜之化慈儉而已願陛下守之帝納其言)薄居處衣食(袁滋)李
愬行已儉約(李愬行已儉約其昆弟頼家勲貴飾輿馬矜室廬唯愬所處乃父時故院無所增廣)
處身儉勤(敬晦為浙西觀察使有詔弛𣙜酒茗官用告乏處身儉勤貲力遂充)自持家管
鑰(徐岱吝嗇自持家管鑰世所譏云)以清儉稱(李建雖通顯未嘗治垣屋以清儉稱)人服
其儉(張孝忠河北蝗民餓死如積孝忠與其下同粗淡日膳豆䜺而已人服其儉推為賢將)供帳
不施錦繡(裴耀卿帝曰朕有事岱宗魏州刺史崔沔遣使供帳不施錦繡示我以儉此可以觀政也)
世謂近名(潘好禮居室服用麄苟至終身世謂近名)李德裕(昔漢文帝身衣弋綈元帝罷輕)
(纖服故仁德慈儉至今稱之)儉約自將(李譲夷位雖顯劇以儉約自將為世咨美)玩服不
為鮮明(盧鈞玩服不為鮮明位將相沒而無贏財)簡儉寡欲(李虞仲簡儉寡欲時望歸重)
撙節用度(柳公綽為河東節度遭歲惡撙節用度輟宴飲衣食與士卒鈞)治身觳薄(薛苹)
(封河東郡公治身觳薄所衣綠袍更至緋衣乃易)清儉自將(韋倫為行軍司馬時中人衛卒多侵)
(暴尤難治倫以清儉自將西人頼濟中宦嫉之以䜛貶)為大官居不易第服不改
初(辛秘)不知其刺史(賈敦頥數歴州刺史資廉潔入朝常盡室行車一乘弊甚羸馬繩羈道上)
(不知其刺史也)服用無贏副(陽城)與奴僕日一食(馮元淑與奴僕日一食馬日一)
(秣所至不挈妻子斥俸餘以給貧窮或譏其近名答曰吾性也不為苦)歴職以清儉(韋抗歴職)
(以清儉不治産)朴簡自處(郭曜諸弟或飾池舘盛車服曜獨以朴簡自處)磁樽漆器(錢武)
(肅王衾被衣服悉用紬布自非公用惟磁樽漆器而已恭穆夫人嘗以王寝帳隳裂乃上青練帳將易之王曰)
(作法於儉猶恐為奢但慮後代皆施綿繡爾卒不用吳越備史)用器止烏漆(鄧景山清約子弟饌)
(不過草具用器止烏漆待上賓惟豚魚而已取倉粟紅腐者食之兼給麾下)楊綰(始輔政御史中丞崔)
(寬本寬侈城南别墅池觀堂皇為當時第一即日遣人毁之京兆尹黎幹出入從騶御百數省損才留十餘騎)
(中書令郭子儀在邠州行營方大會除書至音樂散五之四它聞風靡然自化者不可勝紀世以比楊綰山濤)
(謝安云)崔植(穆宗問司馬遷言漢文帝惜十家産而罷露臺身衣弋綈履革舄集上書囊為殿帷信乎)
(何太儉耶植曰良史非虛言漢承秦侈縱之餘海内凋窶文帝從代來知稼穡艱難是以躬履儉約為天下守)
(財景帝遵而不改故家給戶足)飲食儉狹(劉晏所居脩行里粗樸庳陋飲食儉狹室無媵婢)歴
三鎮居處服玩如儒先生(韓充雖將家性儉節歴三鎮居處服玩如儒先生)約
己省費(楊行密始乘孫儒亂府庫殫空能約己省費不三年而軍富雄)官九卿無産貲
(張道源雖官九卿無産貲比亡餘粟二斛)儉而不陋(崔縱貞元元年天子郊見為大禮使歲旱用屈)
(縱樽裁文物儉而不陋)作陋室銘以見志(崔沔儉約自持祿廩随散宗族不治居宅常作)
(陋室銘以見志)嗇事省用(牛仙客始在河西嗇事省用崔希逸代之即以聞)以儉治天
下(韓全義其子獻女樂八人帝不納曰我方以儉治天下惡用是為)節用度(王虔休)國本
在節用(趙璟精治道常以國本在節用)極陳生人疲弊(歸崇敬代宗幸陜召問得失崇)
(敬極陳生人疲弊當以儉化天下則國富而兵可用)居處取避風雨(裴玢蔬食弊衣居處取避)
(風雨)出軍乘騾(封常清性勤儉出軍乘騾私廐裁二馬)自刻苦為儉約(五代馮道)
(為人能自刻苦為儉約當晉與梁夾河而軍道居軍中為一茅庵不設床席卧一束芻而已)未嘗問
生事(楊綰儉約未嘗問生事禄廩分姻族造之者清談終晷而不及榮利)楮無長貲(蘇頲性廉)
(儉奉廪悉推諸弟親族禇無長貲)性纖嗇(王鍔性纖嗇有所程作雖碎𤨏無所遺官曺簾壊吏將易)
(之鍔取壊者付船坊以鍼箬每燕饗輙錄其餘賣之以收利故鍔家錢偏天下)燒衣易驚棄食
易駭(來鵠儉不至說剪腐帛而火焚者人聞之必遞相驚曰家之何處燒衣耶委餘食而在地者人見之)
(必遞相駭曰家之何處棄食耶燒衣易驚棄食易駭以其衣可貴而食可厚不忍焚之棄之也然而不知家有)
(無用之人服其衣與其焚也何遠以是棄之未嘗有驚駭者)儉者能遠人所以寡過
(㲾子嵩化書)李襲譽(居家儉厚于宗親禄廩隨多少散之以餘資寫書嘗謂子孫曰吾性不喜財遂)
(至窶乏)元德秀(天寳十三載卒家惟枕履簟瓢而已族弟結哭之慟曰未嘗完布帛而衣具五味而)
(食吾哀之以戒荒淫貪佞綺紈粱肉之徒耳)饔人減䨇雞之膳(圉人省五馬之秣陶不献)
(服圬不塓館自身已往振廩同食王維張公德政碑序)斥遣浮華(皇帝儉勤盥濯陶瓦斥遣浮華)
(好此綈紵勑戒四方侈則有咎韓愈聖德詩)濯衣澣冠(崔孝公集序天下富穰車服遇制公菲飲)
(食卑宫室濯衣澣冠俾人瞻我而化李華)能節雖虛必盈(陸宣公奏議不節則雖盈必竭能節)
(則雖虚必盈太宗敦行儉約謹節徭賦弛不急之用省無事之官黜損乘輿斥出宫女太宗常有氣疾百官以)
(大内卑濕請營一閣以居上憚煩勞竟不之許是以至誠上感淳化下敷貞觀八年以後米斗至四五錢皆以)
(嗇用愛人竞獲豊福是所謂能節雖虚必盈之效也)敦尚節儉(陸下罷息誅求敦尚節儉同上奏議)
雖少雄邁及貴居處儉約(郭元振)一歲之計用(儉者一歲之計一歲)
(之用宋子嵩化書)
勤(十一)
白勞而不伐(易)成天下之亹亹(亹亹猶勉也勤學意)克勤于邦
業廣惟勤勤勞王家(周公)哀我癉人(癉勞也詩)盡悴人生
在勤(勤則不匱)能勤有繼文王猶勤(况寡德乎)服其勞(有事弟子服其)
(勞)以勞定國(則祀之)勤施無私曰類勤君之執夙興
夜寐夙夜匪懈(以事一人)朝夕臨政處不避汚(汚勞事也)郤成
子曰(非德莫如勤非勤何以求人)養天下之形(莊子曰堯服無胈脛無毛以養天下之形也)
無怠(無荒)勞而不怨服勤執煩辱之事(煩辱勞役)召信臣
(為南陽太守躬耕農出入阡陌止舍鄉亭希有安居時)自斬芻(第五倫見上門)休日坐曹
理事(薛宣為馮翊日至休吏賊曹掾張扶獨不肯休坐曹理事宣出教曰主吏勿令休所繇來遠矣)雖
休勿休不懈于位夙夜在公晝而講貫(夜而計會)勤王
王事靡鹽終日矻矻孔耐勞苦(封常清性勤儉耐勞苦)居暇日
常被甲枕戈而卧(五代劉詞居暇日常被甲枕戈而卧謂人曰我以此取富貴豈可一日輙)
(忘之且人情易移若一惰其筋力有事何以報國)君人者必時視人之所勤(人勤)
(于力則工築罕人勤于財則貢賦少人勤于食則百工廢今財食與人力皆勤矣願陛下廢百事之勞廣三時)
(之務則播植不愆矣劉蕡制策)跡之勤者情必生焉(柳宗元書)勤約自將(杜暹)
(能以公清勤約自將亹亹為之)立己以勤儉為灋(柳玭家訓)
怠惰(十二)
白汝不恭命遐棄厥司(書)不敢怠荒自暇(自逸)怠忽荒
政燕燕(居息)滿百(陳遵為椽曹輙廢史白曰陳掾今日以某事謫遵曰滿百乃相聞故事滿)
(自謫當斥故也)曹參不事(日日飲醇酒)養名(齊俗吏人養名舒緩朱博為郡怒曰齊人欲以)
(為俗耶)溺職(沉滯不舉)守官廢命不敬失官慢也(傳)一日失職
(則死及之)逋事(義縱為上黨令無逋事也)孔八塼乃至(李程為翰林學士學士入署常視日)
(影為候程性懶日過八塼乃至)晚節慵轉劇(小年習性懶晚節慵轉劇杜甫送李校書)對書
常懶讀(韋蘇州始除尚書即累日曾一櫛對書常懶讀)驕怠易生(陸贄奏議昔衛獻出奔久)
(而復國大夫迎於境者執其手而與之言迎於門頷之而已言其驕怠之易生也齊桓將圖霸功管仲戒之以)
(無忘在莒懼其情志之易變也)在莒(同上願陛下以在莒為書紳之規以衰衞為覆車之鍳)過懶
從衣結(杜甫春日江村)天向交游萬事慵(登四安樓)幽棲身懶動(客至)
(欲如何絶句)朝事多闕(韓熙載知制誥性懶朝事多闕延已奏其怠惰罷職江南錄)怠者
不能修(而忌者畏人修吾嘗試之矣韓文毁原)劉詞居暇日(常被甲枕戈而卧謂人曰)
(我以此取富貴豈可一日輙忘之且人情易習若一墮其筋力有事何以報國五代史)
白孔六帖卷二十八
