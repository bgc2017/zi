白孔六帖卷五十唐白居易原本
宋孔𫝊續撰
辭賞賜(一)功(二)
讓功(三)伐功(四)
銘其功(五)詐功(六)
襃功臣後封建(八)
讓封(九)婦人封(十)
繼絶(十一)嗣立(十二)
立長(十三)立賢(十四)
捨嫡立庶辭讓(十六)
卜嗣(十七)異姓為後(十八)
庶孽(十九)用蔭(二十)
辭賞賜(一)(逃賞功附)
白公賜公冶冕服辭彊之而後受辭有先登(齊侯賞黎彌彌)
(辭曰有先登者臣從之晢幘而衣貍製)齊公孫青聘衛侯以為有禮齊侯
徧飲諸大夫酒曰二三子之教也苑何忌辭曰與於青
之賞必及於其罰(言青有善既受賞後青有罪亦當同受其罰也)逃賞(楚昭反國賞功)
(臣申包胥曰吾為君也君既定矣又何求遂逃賞)魯連不受功而去子産辭
賞(曰臣不敢及賞禮)周仁讓賜(周仁景帝再幸其家所賜甚多終讓不受)辭賜劒(衛綰)
(事見上注)屠羊說(莊子楚昭王失國屠羊說走而從王反國賞從者賞及屠羊屠羊曰大王失國說失)
(屠羊大王反國說亦反屠羊又何賞之有)臨没還賞(子家子反賜於府人傳)又(後漢祭彤次孫)
(臨終謂子曰吾蒙國恩而微績不立不可無功受負吾死後汝悉簿上所得賜物身效死前行)陳平還
賜(見賞寳門)後漢鄭弘(字巨君為太尉帝詰讓上印綬臨没悉還賜物)孔宫人賜(王晙)
(蘭池胡康待賓據長泉反䧟六州詔郭知運與晙討平之玄宗以宫人賜知運等晙獨不敢取曰臣之事君猶)
(子事父詎有常近闈掖而臣子敢當乎誓死以免見聽)賜女樂引詔使辭(張茂昭順宗立)
(進同中書門下平章事復遣之鎮賜女樂二人固辭車至第門茂昭引詔使辭曰天子女樂非臣下所宜見者)
(汾陽咸寧西平北平皆有大功故當是賜今臣下述職以朝奈何濫賞後日有立功之臣陛下何以加之復賜)
(安仁里第亦讓不受)見功臣多矣未嘗以玉帶賜之(周太祖本紀思綰景崇相)
(次降隱帝勞威以玉帶加檢校太師兼侍申威辭曰臣事先帝見功臣多矣未嘗以玉帶賜之因言臣幸得率)
(行伍假威靈以破賊者豈特臣之功皆將相之賢有以安社稷撫内外而饋餉以時故臣得以專事征伐隱帝)
(以威為賢於是悉召楊邠史洪肇蘇逢吉禹珪竇貞固王璋等皆賜以玉帶五代史)
功(二)
白書曰功加于時(時當時也)予嘉乃勲竭力盡能藏於
盟府(功也)戡難書之竹帛(茂勲銘于鍾鼎)功懋懋賞(懋賞也)效錐刀
之用(立毛髮之功)展犬馬之效(立方寸之功並選)名挂史筆銘于太
常(周禮有功者司勲銘于王之太常)周書曰厥有成績紀于太常(太常旌旗)
(也)鏤於金石(文子)獻功于王輸力(左)嘉乃丕績告厥
成功嘉績策勲(錄功)昔周宣之代國人歌方叔之功列
於周雅(漢武之朝詞臣美充國之績興于漢頌)圖功臣於麒麟閣(漢制)保庸
(周禮大宰以八統馭萬人馭萬人五曰安有功也)興功(周禮以庸制禄則人興功注以禄賞功則人勸)
(也)稽功(周禮)周禮王功曰勲(輔成王業若周公也)國功曰功(保全國家若伊)
(尹也)民功曰庸(法施於民若后稷也)事功曰勞(以勞定國若禹也)治功曰力
(制法成治若臯陶也)戰功曰多(克敵出竒若韓信陳平也)五曰議功之辟(周禮八辟)
(也)七曰議勤之辟(皆謂有功議其罪也)成王以周公為有勲勞於
天下封於曲阜報功(禮)名與功偕(禮)功疑惟重功多
有厚賞明試以功(車服以庸)惟帝念功以奏功庸(大功也奏)
(為也)報功策勲且旌君伐(伐功也)榖梁云卑不尸大功(尸主也)
書勞(傳公至自晉孟獻子書勞于廟)山河之誓(漢高興功臣剖符作誓曰黃河如帶太山如礪)
(功不絶丹書銅劵金匱石室藏之宗廟也)無横草之功得列宿衛(終軍言)有汗
馬之勞(蕭何)覆過(陳湯列功覆過)藺生收功於章臺驃騎發跡於
祁連(揚雄文)光武以吏事責三公(故不任功臣)方面之勲(賈復字君)
(文常從帝征伐故少立方面之勲)兵部叙錄格(跳盪先鋒挺入陶堅者為一等陳萬人叙十人)
(上資加兩階優與處分三品五品不限宫考資次叙錄式格功計殺獲及輸失數若輸多除跳盪及斬將外自)
(餘並節級酬勲不在與官放選限也)僝功(僝具也)稽其功緒在泮獻功程
功績事(禮)狐趙之勲計功臧武仲曰無廢二勲(謂祖)
(文仲及宣叔之勲)禄勲(合親傳)孔桑蔭不徙而大功立(尉遲恭贊曰敬德之)
(來太宗以赤心付之桑蔭不徙而大功立)效尺寸功(李靖帝將伐遼召靖入謂曰公南平吳北破突)
(厥西定吐谷渾惟高麗未服亦有意乎對曰往憑天威得效尺寸功今疾雖衰陛下誠不棄病且瘳矣)論
功定封邑(房玄齡帝顧羣臣曰朕論公等功定封邑恐不能盡無有諱各為朕言之淮安王神通曰)
(義師起臣兵最先至玄齡等以刀筆吏居第一臣所未喻帝曰叔父兵誠先至然未嘗躬行陣勞故建德之南)
(軍敗不振討黑闥叔父望風輒奔今玄齡等有决勝帷幄定社稷功此蕭何所以先諸將也叔父以親宜無愛)
(者顧不可緣私與功臣競先後爾)功臣並世襲(長孫無忌帝欲功臣並世襲刺史貞觀十一年)
(乃詔有司朕憑明靈之祐賢佐之力克剪多難清㝢内盖時屯共資其力世安專享其利朕所不取刺史古諸)
(侯雖名不同而監統一也無忌等義貫休戚效挺夷險嘉庸懿績簡在朕心其改錫土宇用世及之制乃以無)
(忌為趙州刺史以趙為公國凡十有四人)叶贊之功(五代裴迪梁太祖自歧還將吏皆賜迎鑾叶贊)
(功臣太祖目迪曰叶贊之功惟裴公有之他人不足當也)功盖一世而上不疑(郭子儀贊)
(唐史臣裴垍稱權傾天下而朝不忌功盖一世而上不疑)獨有方面功(河間王孝恭始隋亡盜賊)
(徧天下皆太宗身自討定無特將專勲者惟孝恭獨有方面功以自見云)定難元從功臣(陸贄)
(帝欲以内外從官普號定難元從功臣贄曰官官具僚恪居奔走勞則有之何功之云難則嘗之何定之云今)
(與奮命者齒恐沮戰士之心結勲臣之憤帝乃止)投隙龍驤(韋張贊曰臯建封弘本諸生震興田)
(畝間未有以異人及投隙龍驤皆為國梁楹光奮一時使不遭遇與庸夫汩汩並胔而腐可也)賜號(孔緯)
(累遷尚書左僕射賜號持危啓運保乂功臣)所至有功(范希朝在朔方時招突厥别部沙陀千落)
(衆萬餘有之其後用沙陀戰者所至有功)錄過遺功(侯君集高昌平君集刻石紀功還初君集配没)
(罪人不以聞又私取珍寳婦女將士因亦盜入不能制及還京師有司劾之詔君集詣獄簿對中書侍郎岑文)
(本諫曰高昌之罪議者以其遐遠欲置度外唯陛下奮獨見之明授决勝之略君集得指期平殄今推勞將帥)
(從征之人悉蒙重賞未踰數日更以屬吏天下聞之謂陛下錄過遺功無以勸後)殺敵為功(韓全)
(義為淮西行營招討使班師過關下託疾不入謁司馬崔放見帝謝無功帝曰全義誘少誠歸國功大矣何必)
(殺敵乃為功邪)王重榮有大功(王處存田令孜討王重榮徙處存節度河中上書言王重榮有)
(大功不可改易搖諸侯之心不納)正灋紀功則戎行可勸(鄭俌上疏以為正法紀功)
(則戎行可勸)李翰傳廵功狀(表上之曰今陜郊一戰犬羊駭北王師振其西廵扼其東此天)
(使廵舉江淮以待陛下師至而廵死不謂功乎)不欲竭中國力以幸功名(王忠嗣嘗)
(曰平世為將撫衆而已吾不欲竭中國力以幸功名)不倖邊功(姚崇十事朝廷覆師青海未有牽復)
(之悔臣願不倖邊功可乎)士貴建功(趙犫黃巢與秦宗權合兵數十萬繚長壕五周百里攻之州人)
(大恐犫令曰士貴建功立名節今雖衆寡不敵男子當死地求生徒懼無益也)攘袂指天拔劒
擊柱(陸宣公奏議以漢高之制服雄豪太宗之削平區㝢天下既定乃論功勲有蕭何之殊庸有房杜之)
(碩畫戰守經略倬乎殊倫猶謂豐沛故人刀筆文吏諸將不服頗相訏揚攘袂指天拔劒擊柱偶語謀反諠譁)
(訟冤矧今方資武力非恩倖競進之時)眷言勲績深注予懷(贊皇一品集賜石雄詔受)
(尺一之詔盤丈八之矛果然蕩寇眷言勲績深注予懷)功績光明為天子倚信(史大)
(奈等事君皆一其志無有顧望用能功績光明為天子倚信)寗戚未匡齊陳平終佐
漢攙搶掃河洛直割鴻溝半(李白)鼎彛竹帛未足云紀(柳宗)
(元啓)終與安社稷功成去五湖(李白詩留侯將綺李出處未云殊云云)聖智
不失時建功及良辰(贈張相同上)功流社稷(李德裕以身扞難功流社稷舊)
(史)功名之竒近世所未有(李愬始晟平京師市不改肆愬平蔡亦如之功名之竒近)
(世所未有)或翼或從尸天之功(劉裴贊曰觀二子非有踔越之姿當高祖受命赫然利見)
(於世故能或翼或從尸天之功出唐史)
讓功(三)
白范文子後入(傳曰晉師伐齊歸范文子後入武子曰無為吾望爾也夫對曰師有功國人喜)
(以逆之先入者必屬耳目焉是代帥受名也故不敢武子喜)功成不居不自伐故
有功(老子)汝惟不伐天下莫與汝爭功(書)孟之反不伐(奔而)
(殿將入門策其馬曰非敢後也馬不進也)辭有先登(黎彌事見上)魯連推功而去
(曰所貴天下士者為人排患取之是商賈連不忍為也)大樹將軍(後漢馮異字公孫為將進止皆)
(有所表識每所止舍諸將並坐論功異獨屏居樹下軍中號大樹將軍)劾辭讓(魏田疇字子泰從太)
(祖北征為鄉導出盧龍去柳城二百里羌驚大斬獲封為亭侯疇讓封至數四有司劾疇悁愎宜免官公卿議)
(以文子辭掾包胥逃賞傳載其美原思辭粟仲尼不與之子路拒牛謂之正義疇雖不合大義有益推讓之風)
(宜優其節乃拜議郎)又(吕氏春秋子路拯溺人拜之以牛不受夫子歎之)歸功諸將(魏任城王)
(彰破烏桓太子謂曰卿有功見上勿自伐歸功諸將太祖果說)無功而受名臣不敢以
為有勲不廢宜膺裂地之榮(無功受名實懼貪天之罪)介推不言
陳平讓無知(平封戶牖侯辭曰非魏無知安得進乃賞無知也)勸令推功不肯
(趙充國振旅還所善浩生賜迎說曰衆人皆以破羌彊弩二將軍功多將軍即見宜推功於二將軍充國曰吾)
(年老位極豈嫌伐一時事以欺明主哉兵勢國之大事老臣不明言誰為陛下言者卒以實對)自知(賈復)
(君文未嘗言功帝輒曰君文之功吾自知之)避敵讓功(唐彬與王濬共伐吳彬知賊勢已殄孫皓)
(將降未至吳三百里稱疾遲留以示不競識者高之)孔每捷必歸功於下(王世充每捷必)
(歸功於下虜獲盡推與士卒故人爭為效由是功最多)長孫無忌辭(帝欲功臣並世襲乃詔有)
(司無忌等辭曰羣臣披荆棘事陛下今四海混一誠不願違遠左右而使世牧外州與遷徙等帝曰割地封功)
(臣欲公等後嗣常為藩翰而薄山河之誓反為怨望朕亦安可彊公土宇邪遂止)未嘗言功(姚況)
(性簡退未嘗言功)不邀一旦功(孔戣拜嶺南節度使貞元中黃洞諸蠻叛久不平容桂二管利)
(虜掠幸有功乃請合兵討之戣固言不可帝不聽大發江湖兵會二管入討兵被瘴毒死者不勝計安南乘之)
(殺都護李象古而桂管裴行立容管陽旻皆無功憂死獨戣不邀一旦功交廣晏然大治)詔與李晟
收京師次滻西(元諒先奮鏖賊敗之進屯苑東晟使壞垣以入泚連戰皆北遂大潰京師平讓)
(功於晟唐史李元諒)
伐功(四)(争功附)
白郤至驟稱其伐(單子曰郤氏其亡乎位於七人之下而求掩其上怨之所聚亂之本也)
無伐善(顔四曰願無伐善無施勞)孟之反不伐(云云)馮異坐樹下號大
樹將軍(上)商書曰有其善喪厥善(矜其能喪厥功)果而勿矜果
而勿伐(老子)克伐怨欲不行焉可以為仁矣夫子曰可以
為難矣仁則吾不知也(克勝也伐功也)自伐者無功君子不
自大其事不自尚其功(禮)焉足以驕人(漢伐南越楊僕為樓船將軍有)
(功後東越反欲復使為其伐前功上以書責之曰將軍之功焉足以驕人)衛侯燬滅邢同姓
也故名禮至為銘曰予掖殺國子莫予敢止(惡其不知恥滅同姓)
(而銘以伐功也)君子稱其功以加小人(小人伐其技以憑君子)貪天之功
以為己力伏弢嘔血鼓音不衰(晉鄭戰于鐵既戰趙簡子曰吾伏弢嘔血)
(鼔音不衰今日我上也)無汗馬勞(漢高錄功欲先蕭何諸將曰臣攻城野戰蕭何無汗馬之勞鄂)
(君曰云云)拔劒擊柱(漢高初未有法度諸將會坐論功相向背而坐爭功或拔劒擊柱上患之)駐
敵之功(吳全琮與魏王陵戰于芍陂軍不利魏將乘勝䧟五營顧丞與張休奮擊遂駐魏師琮子緒端)
(因拔劒擊柱退論功行賞以為駐敵之功大退敵之功小丞休為雜號將軍緒端為偏裨而已)平吳之
功(晉書初詔王濬至建平受杜預節度至秣陵受王渾節度及濬先受孫皓降范通曰卿功美矣旋旆之日)
(角巾私第口不言平吳功有問者曰聖王之德羣率之力藺生下廉頗王渾能無内愧乎濬曰始懼鄧艾事不)
(得不言吾之褊也)鄧艾字士載(平蜀多功深自矜伐有識者笑之)矜政能(王尊為京)
(尹行縣上奏曰強不陵弱各得其所和平之氣通云云御史大夫奏尊大言居慢坐免)其言不讓
無能受禄孔以功自負(尉遲恭壯直頗以功自負)侍宴慶善(又嘗侍宴)
(慶善宫有班其上者恭曰爾何功坐我上)恃功而侈(高崇文為京西諸軍部綂崇文恃功而侈)恃
功不灋(僕固懷恩其部下皆蕃漢勁卒恃功多不灋子儀政寬能優容之)平蜀之功(唐延)
(孝蜀平延孝功為多左廂馬步軍都指揮使董璋位在延孝下然特見重於郭崇韜崇韜有軍事獨召璋與計)
(議而不問延孝延孝大怒責璋曰吾有平蜀之功公等僕遬相從反俛首郭公之門吾為都將獨不能以軍法)
(斬公邪崇韜死延孝謂璋曰公復俛首何門邪璋求哀以免五代史)忌而矜功(江夏郡王道宗侯君)
(集破高昌還頗怨望道宗嘗從容奏言君集智小言大且為戎首帝問所以知必反者對曰見其忌而矜功恥)
(為房李下官尚書嘗鬱鬱不平帝曰君集誠有功材無不堪朕寧惜爵位邪第未及耳不宜輕億度使自猜危)
(既而君集反帝笑曰如公素揣)
銘其功(五)
白穆王命君牙曰惟乃祖乃父服勞王家厥有成績紀
于太常(太常王之旌旗有功者書焉以表顯也周書)銘之金石(取其不朽)勒于鍾
鼎衛侯燬滅邢禮至為銘曰予掖殺國子莫予敢止
季武子以所得齊之兵作林鍾而銘魯功焉臧武仲
曰非禮也夫銘天子令德(銘其德也)諸侯言時計功大夫稱
伐今稱伐則下等也(從大夫故)計功則借人也(借晉力也)言時則
妨民多矣何以為銘且夫大伐小取其所得以作彛器
銘其功烈以示子孫昭明德而懲無禮也紀不朽之
績(垂無窮之文)考父之德銘于鼎(美其恭儉)勒燕然之石雖表有
功(車騎將軍竇憲擊匈奴有功登燕然山刻石紀功班固作文)鑄林鍾之銘終為非
禮彛器景鍾漢圖功臣於麒麟閣禮曰夫鼎有
銘銘者自名也自銘以稱揚其先祖之美而著之後世
者也為先祖者莫不有美焉莫不有惡焉銘之義稱美
而不稱惡此孝子孝孫之心也唯賢者能之(自名謂稱揚先祖之)
(德而著己名於其下)銘者論譔其先祖之有德善功烈勲勞慶賞
聲名列於天下而酌之於祭器自成其名焉以祀其先
祖者也顯揚先祖所以崇孝也身比焉順也明示後世
教也(酌之於祭器謂斟酌其美著之於鍾鼎也身比焉謂自著名於下也明示後世所以教後世為法也)
是以君子之觀於銘也既美其所稱又美其所為(美所為謂)
(美此人為此名也)子孫之守宗廟社稷者其先祖無美而稱之
是誣也有而不知不明也知而不稱不仁也此三者君
子所恥也宋稱恭儉著考父之銘(傳宋考父三命益恭故其鼎銘云一)
(命而僂再命而傴三命而俯循牆而走亦莫子侮)衛美勲勞勒孔悝之鼎(孔氏四代)
(有功於衛至孔悝又有功莊公美之勒於鼎以旌之也)篆刻孔帝紀其功(李晟帝紀其功)
(自文于碑敕皇太子書立于東渭橋以示後世又令太子錄副以賜)李勣(永徽四年冊拜司空始太宗時)
(勣已畫像凌煙閣至是帝復命圖其形自序之)秦瓊(貞觀十三年改封胡國公後四年詔司徒趙國公無)
(忌等并叔寳並圖形凌煙閣高宗永徽六年遣使致祭名臣圖形凌煙閣者凡七人徵士廉瑀志玄弘基世南)
(叔寳皆始終著名者也)圖形凌煙(郭子儀圖形凌煙閣)圖形禁中(陸堅剛正帝待之甚)
(厚圖形禁中親製贊)銘鐵劵(劉幽求拜侍中璽詔特免十死銘諸鐵劵以傳其功後配享廟庭)著
金石刻贊(張巡贊章聖皇帝東巡過其廟著金石刻贊明厥忠)刻功于碑(韋丹宣宗他日)
(與宰相語元和時治民孰第一周墀對臣嘗守江西韋丹有大功德被八州殁四十年老幼思之不忘乃詔史)
(館修撰杜牧撰丹遺愛碑以紀之)採其元功傳於惇史(張武仲盧龍獻捷乃命宰臣採)
(其元功傳於惇史文粹李德裕盧龍紀功碑)元勲隘鼎銘(杜詩)
詐功(六)
白漢書魏尚為雲中守斬首虜上功差六級(下獄馮唐言之乃持)
(節赦尚)後漢楊徐賊起中郎趙序坐畏懦不進詐增首級
徵還棄市魏志文欽(數有戰功增虜獲以徼賞與祭遵争功又詐增首級檻車徵棄)
(市)降羌一種兩豪(魏謁者竇林領護羌校尉治狄道為諸羌所信而滇岸詣林降為下吏欺)
(謬奏上滇岸為大豪承制封義侯明年滇吾復降奏第一豪俱與詣闕獻見帝怪之一種兩豪疑非實以語林)
(林辭窘乃偽對滇岸即滇吾隴西語不正爾帝窮驗免官)虚張首級(晉石鑒為豫州虚張首級詔曰)
(田順以詐增虜自殺鑒歸田里)孔匿功狀(五代段凝莊宗與梁相距河上梁以王彦章為副是時末)
(帝昏亂小人趙巖張漢傑用事凝依附巖等為姦彦章為招討使三日用竒計破唐德勝南城而凝與彦章各)
(自上其功巖等從中匿彦章功狀悉歸其功於凝凝因納金巖等求代)巢首俱上(巢計蹙謂林言)
(曰若取吾首獻天子毋為他人利言巢出也不忍巢乃自刎不殊言因斬之及兄存弟鄴并殺其妻子悉函首)
(將詣師時漙而太原博野軍殺言與巢首俱上溥獻于行在唐史)篡宗權以獻(龐師古敗溥於)
(吕梁淮西牙將申叢執宗權折其足將檻送京師别將郭璠殺叢篡宗權以來獻之王遣行軍司馬李璠獻俘)
(於京師表郭璠淮西留後五代梁本紀)
封功臣後(七)
白子文無後何以勸善(楚滅若敖氏子文之孫箴尹克黃使於齊復命拘於司敗王思)
(子文之治楚國曰子文無後何以勸善也使改命曰生)成季子之勲宣孟之忠而
無後為善者其懼焉(韓厥言趙武)魏求鍾繇後(詔曰楚思子文漢錄臧宣)
(鍾繇之後不宜絶)無廢二勲(祖父勲也臧武仲曰苟守先祀無廢二勲敢不致邑乃立臧為)出
於東門(後漢明帝詔曰朕出東門見蕭曹墓云云遂襃功臣後也)賢者之後宜十代
宥之以勸能者寢邱之封(史孫叔敖子貧負薪優孟即為孫叔敖衣冠抵掌談)
(語像敖莊王大驚以為敖復生也欲以為相孟曰臣婦言慎毋為昔孫叔敖為楚相楚王以霸今死其子無立)
(錐之地莊王於是召敖子封寢邱四百戶奉其祀)賞及父(李同與敢死士三千人赴秦秦軍却李同)
(死封其父為李侯)孔錄忠臣後(李安静會昌中錄忠臣後訪子孫已絶乃贈安静太子少師)
求勲臣後苖裔封(褚無量玄宗幸東都又求武德以來勲臣苗裔紹續其封)以起義
烈(李吉甫當國襃忠臣後以起義烈)賜延賞(張嘉貞卒後十餘歲韓朝宗以京兆尹見帝曰陛下)
(待宰相進退皆以禮身雖没子孫咸在廷張嘉貞晚有一息名寳符獨未官帝憫然召拜左司禦率府兵曹參)
(軍賜名曰延賞)許宥十世(郭曜盧杞秉政忌勲族姦人幸其危多論奪田宅奴婢曜大恐獨宰相張)
(鎰力保護德宗稍聞之詔有司曰尚父子儀有大勲力保乂王家嘗誓山河琢金石許宥十世前日其家市田)
(宅奴婢而無賴者以尚父殁妄論奪之自今有司毋得受)元和大臣子孫(牛勝宣宗感章武舊)
(事元和時大臣子若孫在者多振拔之帝嘗問勝勝具道黃裳首建憲宗監國議帝嘉歎拜給事中)求忠
臣後(張巡貞元中復官巡它子去疾遠子峴贈巡妻申國夫人賜帛百端自是訖僖宗求忠臣後無不及)
(二人者)
封建(八)
白天子建國諸侯正封(封疆有定分)天子建德(德有德諸侯)策勲
建善則治分茅土(白茅苴土賜以立社)翦桐為圭(成王戲翦桐葉為圭封唐)
(叔史佚曰天子無戲言遂封)建賢立德錫壤開封選建明德以
藩屏周裂地開國(史)大啓爾宇錫之山川(詩)錫以土
田陪敦(陪多敦厚)命之車服列爵惟五(五等諸侯也周書)分土
惟三(諸侯之國大小有三等)建邦啓土庸建(爾于上公書)修其禮物
惟乃服命(書)以藩王室封略建侯(易)齊世胙太
師永表東海(太師封于齊以表東海也)晉登侯伯大啓南陽(文公也)五
等論曰五等之制始于黃唐(黃帝堯舜)郡縣之治創於秦漢
(秦創置郡縣漢因之)使萬國相維以成磐石之固宗庶雜居而定
維城之業(並五等論)世及之祚(立子孫也)國除之典(漢制有罪者國除)往
即乃封周建懿親五等列爵漢封異姓八國皆王(高祖)
(定天下功臣封八國諸侯王也)賜我先君履(所踐履之界也)夾輔(周室)藩屏(封建親戚)
(以藩屏周)宜遵分陜之文(周公召公)用叶屏周之典(以藩屏周)龍額定
遠(並封侯)鵲印之封(封侯也)親疎並建(宗無雜居)分茅錫土地列
犬牙(疎爵建侯位崇龍額)策命(周禮)建侯之利同姓之封(異姓以封周禮)有
功德於民者加地(禮)曲阜之封(禮成王以周公有勲勞於天下是以封周公於)
(曲阜之地方七百里革車千乘)益地削地(禮諸侯有功則益地取閑田以益之有罪則削地削地歸)
(之閑田)周禮典瑞土圭以致四時日月封國以土地(度地封諸)
(侯以土圭測日景觀分寸長短制其域也)告后土(周禮大宗伯王大封則先告后土)蒯瞶歸
國使告于王曰天誘其衷獲嗣守封焉非天子不得專
封(榖梁城楚邱封衛非天子不得專封雖通其仁義而不與故曰仁不勝道)古者天子封諸
侯其地足以容其人(榖梁)古者有分土無分人(地理志云分人謂計)
(若干戶)疇其爵邑(疇者筭邑不復減也)帶礪之誓(漢)茅土之封(見上注)
專地盜土以自益(漢匡衡字稚圭為丞相封僮之樂安鄉郡侯國誤分界多四百頃衡後封)
(臨淮郡之國遣人之僮收田租榖九千石司隸劾衡專地盜土以自益免為庶人)俾侯于魯
五命賜則(周禮大宗伯之職九儀之命正邦國之位一命受職云云五命賜則注則法也出為子男)
(則地未成國之名王之下大夫四命出封加一等五命賜之以方百里之地方三百里為國王莽時以二十五)
(為則也)子男五十里不能五十里者不合於天子附於諸
侯曰附庸(以國附于大國不能自以行其道也)建置豐氏(傳子産云)疏爵貴之
(漢)高爵(高詔公乘已上皆高爵也)連城廣土(後漢竇融辭封曰子頑鈍不可連城廣土)我
圖爾居莫如南土(詩封申伯)私奉養(漢高時大飢自天子至封君其湯沐邑各為私)
(奉養不領於天下之經費)推恩(主父偃欲削諸侯權請推恩封子弟人人喜不削而弱)就國行
遲(史尚父封齊就國道宿行遲逆旅人曰客寝甚安殆非就國也時難得易失注太公遂夜衣而行比至果)
(萊人來伐爭營邱)當刑而王(黥布少時人相曰當刑而王後果坐法黥布心喜之)以儒學
勤勞封都鄉侯(闞澤字德潤史)降羌(景帝欲封降羌王徐盧等五人丞相亞夫議不可帝)
(悉封)奴封(彭寵倉頭子密殺寵詣闕封不義侯)擅封(後漢梁慬為渡遼將軍擅封單于兄塗奴為羌)
(侯授以印綬坐專擅抵罪也)分天下為三十六郡(史丞相綰燕齊荆地請立王而鎮之)
(李斯曰諸子功臣重賞賜之易制天下安寧之術置諸侯是樹兵本也始皇曰廷尉議是遂分天下為三十六)
(郡)陳平凡六出竒計輙益六邑孔以周漢之後為二王
後(則天載初元年以周漢之後為二王後封舜禹湯之裔為三恪周隋同列國封)李百藥上封
建論(時議裂土與子弟功臣李百藥上封建論理據詳切帝納其言而止)異同之要歸于
三科(或曰周人制五等封親賢其弊也諸侯擅戰伐陪臣執國命故蚕食瓜裂以至于衰滅也而李斯周)
(青之議由是興焉又曰秦皇廢列國棄子弟其敗也萬民無定主九族為匹夫故魚爛土崩以至于覆亡也而)
(曹炯士衡之論由是作焉又曰漢氏侯功臣王同姓其失也爵號太尊土宇太廣故䲭張瓦解以至于悖亂也)
(而晁錯主父之計由是行焉然則秦懲周之弊也既以亡而易衰漢鑒秦之失也亦矯枉而過正又臣聞王者)
(將欲家四海子兆人垂無疆之休建不拔之業者在乎操理柄立人防𨗳化源固邦本之業者在乎刑行德立)
(近悅遠安恩信推於中惠化流于外如此則四夷為臣妾况海内乎雖置守罷侯亦無害也白居易策)非
李氏不王非功臣不封(唐史蘇安恒疏)其改錫土宇用世及之
制(長孫無忌)漢灋非有功不封唐遵漢灋(太宗之制也張九齡)
讓封(九)
白辭貴就賤讓而就賤民猶犯貴大夫讓爵於朝
(農夫讓畔於野)不貪其土韋玄成佯狂讓封於兄(竟不免)竇融
數辭爵土以為有勲不廢(宜應疏上之封)無功受封(實懼貪天之罪)
讓封與弟(後漢丁鴻孝公父綝封陵陽侯鴻與弟盛居憐其幼少及綝卒當代封上書讓於盛不報)
(既葬乃挂縗絰於塚廬留書託疾而逃初鴻與鮑駿友乃佯狂不識駿駿乃止而諫曰今子以兄弟私恩而絶)
(父不滅之基可謂知乎鴻乃感悟就國)又(劉愷以當襲父封讓與弟憲逃遁有司請絶其國帝不許)懼
罪(張奮字通雅父純臨終勑勿傳國奮兄根被病光武令奮嗣爵奮稱父命不受帝以奮違勑收下獄惶怖)
(乃襲封)耿國字叔慮(當讓上疏以父况愛少子霸請讓詔許之)讓兄子(桓榮卒子郁當)
(嗣爵讓兄子范帝不許不得已受以祖入與之)佯瘖(晉馮恢父愛少子淑欲以爵傳之恢父終還鄉結草)
(為廬佯瘖不言淑得襲恢乃仕為祭酒翟嬰薦恢於崔洪良伯以恢不敦儒業雖有小善不足稱也)衛瓘
六男無爵悉讓二弟遠近稱之辭大受小(世祖封功臣令言所)
(欲丁綝幼春願封鄉或謂綝曰人皆欲縣子獨請鄉何也綝曰昔孫叔敖勑其子曰受封必求墝确之地今綝)
(功微德薄鄉亭已為厚矣後漢)請貶侯(傅昌嗣封蕪湖侯上疏以國貧不願之封乞五十萬為關内侯)
(肅宗怒貶關内侯亦不與錢)孔請與母弟(段志玄貞觀十六年疾帝臨視泣顧曰當與卿子五)
(品官頓首謝請與母弟乃拜志感立衛郎將)韋挺(拜御史大夫扶陽縣男挺曰臣駑下不足以辱高位)
(且非勲非舊而在藩邸故僚上願後臣以勸立功者不聽)能讓(韓偓令狐渙任機巧帝嘗欲以當國俄又)
(悔曰渙作宰相或誤國朕當先用卿辭曰渙再世宰相練故事陛下業已許之若許渙可改許臣獨不可移乎)
(帝曰我未嘗面命亦何憚偓薦御史大夫趙崇勁正雅重可以凖繩中外帝知偓崇門生也嘉其能讓)
婦人封(十)
白石窌(齊師敗歸女子問曰君免乎曰免矣銳司徒免乎曰免矣曰苟君與吾父免可若何齊侯以為)
(有禮問之乃辟司徒之妻也與之石窌)封丘(陳留風俗傳曰封邱本延鄉高祖為項氏厄於延鄉有翟)
(母免其難故以延鄉為封邱)命婦(禮曰婦人無爵從夫之爵坐以夫之齒謂夫為大夫則婦為命婦)
凡婦人從其夫之爵位(生禮死事皆從夫之尊卑)恩自宸極(慶流閨門)
孔進五品以上母妻封號(中宗景龍二年正月庚寅大赦進五品以上母妻封號一)
(等無妻者授其女婦人八十以上版授郡縣鄉君)版授(玄宗開元二十七年正月大赦百歲婦人郡君)
(九十以上婦人縣君八十以上婦人鄉君)啓封備服以疇時勲(韓文御史大夫李欒妻何)
(氏封息國夫人在昔正元有息自天啓封備服以疇時勲)以戰功封武成郡夫人(唐史)
(王君㚟妻亦自以戰功封武成郡夫人)一品及國公母妻為國夫人(唐六典司)
(封王母妻為妃一品及國公母妻為國夫人三品已上母妻為郡夫人四品若勲官一品有封母妻為郡君五)
(品若勲官三品有封母妻為縣君散官並同職事勲官四品有封母妻為鄉君)凡婦人不因夫
及子而别加邑號夫人云某品夫人(郡君為某品郡君縣君鄉君亦然同)
(上)
繼絶(十一)
白孔子曰興滅國繼絶世(天下之民歸心焉)成湯革夏而封杞
武王入殷而封宋所以興滅繼絶也(文選)武王克殷未及
下車封黃帝之後於薊封帝堯之後於柷封帝舜之後
於陳封殷之後於宋(禮)成王既黜殷命命微子啓代殷
後作賓於王家(為周之客)蔡叔既沒王命蔡仲踐諸侯位命
曰肆予命爾侯于東土傳曰虞閼父為陶正周以其
神明之後也以元女太姬配胡公而封諸陳(舜後也胡公閼伯子)
以備三恪(周得天下封夏殷二王後又封舜後謂之三恪恪敬也其禮轉降示敬而已故曰三恪)
宜遵封宋之文(用協屏周之典)楚立子文之後(王思子文之治楚國曰子文無)
(後何以勸善乃立其孫克黃為後)鬼有所歸乃不為厲(伯有為厲子産立公孫洩及子)
(良止以撫之曰鬼有所歸乃不為厲吾為之歸也洩子孔之子良止伯有之子皆為國所殺立其後以撫之)
孤子(死王事者之子)纂乃前修(食其舊德)公侯之子孫必復其始孔
崔植(祐甫弟廬江令嬰甫子也祐甫病謂妻曰吾殁當以廬江次子主吾祀及卒護喪者以聞帝惻然召)
(植使即喪次終服)收叙功臣世絶者(褚無量字弘度開元五年帝將幸東都上疏曰願到)
(東都收叙唐初逮今功臣世絶者雖在支庶咸得承襲帝納其言)求賢者後(太宗貞觀十四年求)
(梁周陳隋賢者後)嗣絶國除朕甚悼焉(唐史越王貞詔王嗣絶國除朕甚悼焉其以貞)
(從孫故許王子夔國公琳嗣王奉王祀本傳)
嗣立(十二)(為人後附)
白似續慶襲賞延祚承世及嗣子繼世
(並禮)置後(無子則為之置後禮)纂乃祖服(服事也)恭承國命(克紹家聲)必復
其始(公侯子孫云云)世濟其美不隕其名楚王曰子文無後
何以勸善(乃立其孫箴尹克黃)繼體而立先職前脩後嗣榮分
茅土(慶襲弓裘)嗣德纂我祖考堂構(書曰若考作室其子乃不肯堂矧肯)
(構言不能嗣父)統承踐脩祇遹乃文考(敬修爾父道)嗣守前烈負
荷析薪(左傳古人有言其父析薪其子不肯負荷言不嗣也)良冶克傳不墜良弓
續莫大焉卜所以為後者(禮)禮曰諸侯世子世國
(象賢)大夫不世爵使以德爵以功(謂天子大夫也不世爵而世禄進賢)諸
侯之大夫不世爵禄食其舊德(纂乃前脩)禄以勸賢(爵惟及嗣)
臣能匡國必酬世禄之勲(子克承家宜荷賞延之寵)冢嫡承祧繼體
立嗣以嫡不以賢(公羊曰隱長又賢故大夫扳而立之何以不宜立立嗣以嫡不以賢立子)
(以貴不以長桓何以貴母貴也)趙簡子藏符(史趙簡子曰吾藏寳符於常山先得者賞諸子馳至)
(無所得無䘏曰已得矣常山臨代代可取也簡子乃廢伯魯而立無䘏是為襄子)狠在心(國語智桓)
(子將以瑶為後智果曰不如宥桓子曰宥也狠曰宥之狠在面瑶之狠在心心狠敗國面狠不害若立瑶智宗)
(必滅竟立瑶果滅智氏)使嗣宗職(傳)為人後移根繼絶不與射
(孔子射於矍相之圃盖觀者如堵牆使子路執弓矢出延賓曰賁軍之將亡國之大夫與為人後皆不在此位)
(也注主後已有一人後往竒之是貪利也)不别籍(晉殷仲堪臨荆州有子孫繼親族無後者惟令主蒸)
(嘗不聽别籍以避役也)經侍養襲封(封爵令王公已下無子孫以兄弟為後生經侍養者聽承)
(襲若死王事雖不經侍養亦聽承襲)姪(蜀諸葛喬字伯松瑾第三子本字冲慎亮未有子求喬為後瑾啓吳)
(王而遣之以為嫡故改其字喬為舉亮後自有子舉還復為瑾後)中官(後漢順帝聽中官以養子為後)
(代襲封爵)孔存保世嗣(李晟字良器薨帝手詔誓以存保世嗣申告柩前)馬周上疏
曰(臣伏見詔宗室功臣悉就藩國遂貽子孫世守其政竊惟陛下誠愛之重之欲其裔緒承守與國無疆也)
(臣謂必如詔書者陛下宜思所以安存之富貴之何必使世官也且堯舜之父有朱均之子若令有不肖子襲)
(刲嗣職兆庶被殃國家蒙患正欲絶之則子文之治猶在也正欲存之則欒黶之惡已暴也必曰與其毒害於)
(見存之人寧割恩於已亡之臣則向所謂愛重者適所以傷之也臣謂宜賦以茅土疇以戶邑必有材行隨器)
(而授雖幹翮非彊亦可以免累)詔功臣世襲(于志寧帝詔功臣世襲刺史志寧奏古今累時慕虚)
(名遺實患非久安計帝皆從之)父死王事(蘇世長父死王事有詔襲爵世長號踊不自勝帝奭然改)
(容)兄子為後(戴胄無子以兄子至德為後)又(杜兼中書令正倫五世孫初正倫無子故以兄)
(子志静為後)嗣續之重(柳宗元貶永州司馬貽京兆尹孟容書曰煢煢孤立未有子息荒陬中少)
(士人女子無與為㛰世亦不肯與罪人親妮以是嗣續之重不絶如縷每春秋時饗孑立捧奠顧眄無後繼者)
(懍懍然欷歔惴惕恐此事便已摧心傷骨若受鋒刃此誠丈人所共閔惜也)求胄嗣(又曰姑遂少北)
(益輕瘴癘就婚娶求胄嗣有可付託則冥然長辭如得甘寢無復恨矣)陳少游子請嗣封
(陳少游死子請嗣封竇參大署省門曰少游位將相以艱危易節上含垢不忍發其息容得傳襲邪竇參傳)
欲變山東承襲舊封(田弘正常欲變山東承襲舊封故悉遣子姪仕朝廷帝皆推任之)
田布(弘正遇害公卿議以魏強而鎮弱且魏人素德弘正以布之賢而世其官可以成功穆宗遽召布解)
(縗拜魏博節度使)為父後者(高祖紀武德九年為父後者襲勲爵)以息屬母弟(穆寧)
(真卿著寧河北採訪支使寧以息屬其母弟曰苟不乏嗣足矣即馳謁真卿曰先人有嗣矣我可從公死)不
乏祀(辛讜及兄子客廣陵託杜慆曰我先人不乏祀公之惠也)元德秀(不及親在而娶不肯婚人)
(以為不可絶嗣答曰兄有子先人得祀吾何娶焉)擇嗣(文粹獨孤及吳季札論君之大經實在擇嗣王)
(者謹德之不建故以賢則廢年以義則廢卜以君命則廢禮)意傳嫡嗣(贊皇一品集請改封衛國)
(臣亡父先臣蒙憲宗寵封趙國先臣與嫡孫寬中小名曰三趙三趙在意傳嫡嗣不及支庶臣前年恩例進封)
(合是趙國臣以寬中之故改就中山臣亡祖先君衛州汲縣竟以汲縣解進士第儻蒙聖恩改封衛國)廬
江次子主吾祀(見繼絶門)盛德果驗於達人積善必徵於餘
慶(柳宗元賀裴桂州啓)
立長(十三)(立少附)
白立長則順(傳)無嫡則立長(穆叔曰太子死有母弟則立之無則立長年鈞擇賢)
(義鈞擇卜古之道也)年鈞以德(昔先王之命曰王后無嫡則擇立長年鈞以德德鈞以卜王不立愛)
(公卿無私古之制也)贊私立少(子朝言單劉贊私立少云云)尚年尚齒無忌
之弟好仁(立少則可)周子之兄無慧(雖長何為)然則政惟圖大(教在)
(防人)黜惡進賢(雖能權道)廢長立少(必啓幸門)反經是啓爭端(亂嗣殊非)
(理本)楚國之舉恒在少者(傳)立少子(魏劉表字景升二子琦琮表愛琮而琦不)
(自寧引諸葛亮上樓去梯曰可以言未亮曰君不見申生在内而危重耳在外而安乎琦悟遂謀出守)孔
推長而立(高力士初太子瑛廢武惠妃方嬖李林甫等皆屬夀王帝以肅宗長意未决居忽忽不食)
(力士曰大家不食亦膳羞不具耶帝曰爾我家老揣我何為而然力士曰嗣君未定耶推長而立孰敢争帝曰)
(爾言是也儲位遂定)
立賢(十四)
白建賢則治以先王觀之則尚德也選建明德豈尚
年哉(傳)智測藏符難棄無䘏(史記趙簡子事)哀忘佩玉宜立石
祁(禮記衛石駘仲卒無嫡子有庶子六人卜所以為後者曰沐浴佩玉則兆五人者皆沐浴佩玉石祁子曰)
(孰有執親之喪而沐浴佩玉者乎不沐浴佩玉石祁子兆衛人以龜為有知)雖嫡嗣之或非
信象賢而可立(禮曰繼世以立諸侯象賢也)置善則固天子之封
實惟建德(天子建德)諸侯之代必有象賢且學裘之可傳
(立庶無害)苟析薪之不荷(雖嫡奚為)舍子立弟(公羊宋宣公舍子與夷而立弟穆公)
(穆公卒舍馮立與夷與夷見殺宋之禍宣公為之也)孔舉軍附賴(藩鎮吳少陽與少誠同在魏博)
(軍相友善少誠得淮西多出金帛邀之養以為弟署右職親近无間少陽度少誠猜忍且畏禍請為外捍少誠)
(乃表為申州刺史為治尚寬易舉軍附賴少誠病亟家奴單于熊兒矯召少陽至攝副使揔軍事憲宗以王承)
(宗方叛以少陽領留後)擇嗣(文粹陳越石太甲論君上之不肯與賢智豈臣下之有不知耶擇其嗣當)
(求賢而立之)國之大經在擇嗣(見嗣立門)事殊迎代邸喜異賞朱
虛(杜甫贈李八秘書)
廢嫡立庶(十五)
白公儀仲子之喪檀弓免焉(為非禮以非仲子也)仲子舍其孫而
立其子(此其所非也周禮嫡子死立嫡孫)檀弓曰我未之前聞也問子
服伯子伯子曰昔者文王舍伯邑考而立武王微子舍
其孫腯而立衍也仲子亦猶行古之道也(伯子為仲子諱惡文王立)
(武王權也微子捨其孫立衍殷禮也)問於仲尼仲尼曰否立孫(據周禮也)司寇
惠子之喪子游為之麻衰牡麻絰(惠子廢嫡立庶子游為重服以譏之)文
子退扶嫡子南面而立曰虎也敢不復其位(文子惠子兄也虎惠)
(子嫡子)子游趨而就客位(所譏行復本位)因殷之禮(則可捨孫)從周之
文(豈宜立庶)孔聖庶抗嫡(譲皇帝憲睿宗將建東宫以憲嫡長又嘗為太子而楚王有大功故)
(久不定憲辭曰儲副天下公器時平則先嫡國難則先功重社稷也使付授非宜海内失望臣以死請因泣涕)
(固譲時大臣亦言楚王有定社稷功且聖庶抗嫡不宜更議帝嘉憲讓遂許之立楚王為皇太子)頒大
位而付予天下(文粹張說起義堂先后捨元子而立予主鬯頒大位而付予天下)年長
有德屬最尊親(權德輿兩漢辨亡論梁冀貪戾當國既鴆質帝議立嗣君公卿大臣皆以清河)
(王蒜年長有德屬最尊親可以靖人亦既定策冀乃憚其明哲且不利長君私於蠡吾竟使清河徙廢蠡吾為)
(梗邦家陵夷漢道日蹙唐文粹)有嫡子以為疑(李泌太子妃蕭母郆國公主也坐蠱媚幽禁中)
(帝怒責太子太子不知所對泌入帝數稱舒王賢泌揣帝有廢立意因曰陛下有一子而疑之乃欲立弟之子)
(臣不敢以古事争且十宅諸叔陛下奉之若何帝赫然曰卿何知舒王非朕子對曰陛下昔為臣言之陛下有)
(嫡子以為疑弟之子敢自信於陛下乎帝曰卿違朕意不顧家族耶對曰臣衰老位宰相以諫而誅分也使太)
(子廢它日陛下悔曰我惟一子殺之泌不吾諫吾亦殺爾子則臣絶祀矣雖有兄弟子非所歆也)不當
廢嫡立庶(陸象先公主既擅權宰相争附之象先未嘗往謁及謀逆召宰相議曰寧王長不當廢嫡)
(立庶也象先曰帝得立何也主曰帝有一時功今失德安可不廢對曰立以功者廢必以罪今不聞天子過失)
(安得廢主怒更與竇懷貞等謀卒誅死)
辭讓(十六)
白廢祀非孝也季子守節吳國高其賢玄成壞容漢
朝誚其詐(佯病狂不受寵爵)然則教宜圖大(禮在防人)潔己中清雖
稱高節(承家失序恐紊大倫)亂嗣必啓爭端(違禮恐非理本)泰伯讓周猶
稱至德(子曰泰伯可謂至德也三以天下讓民無得而稱焉)無忌舉起且曰好仁
宜承國命(無隕家聲)孟子曰無辭讓之心非人也孔撝遜
(姜皎帝以其藩邸舊思有以宣布之乃下詔曰朕既即位又參誅姦臣將厚以光寵每所撝遜)陳讓牢
切(丁公著穆宗且許以相公著陳讓牢切)廢先君之命(文粹獨孤及吳季札論季子三以吳)
(國讓而春秋襃之竊謂廢先君之命非孝附子臧之義非公執禮全節使國篡君弑非仁)泣涕固讓
(讓皇帝憲見捨嫡立庶門出唐史)帝以憲實推天下(有高世之行非大號不稱及追諡讓)
(皇其子璡表陳憲宿素退讓不敢當大號本傳)
卜嗣(十七)
白年鈞擇賢義鈞則卜年鈞以德德鈞以卜衛人
以龜為有知(見上注)當璧而拜(楚恭王有寵子五人無適立焉以璧見羣望曰當璧)
(而拜者神所立也乃埋璧於大室之庭康王跨之靈王肘加焉子干子晳遠之平王再拜皆壓紐)衛孔
成子筮立公子元(元衛靈公)遇屯史朝曰元亨又何疑焉屯
象曰利建侯故成子立靈公壓紐之祥雖歸弃疾(弃疾)
(平王名見上注)佩玉之兆終在石祁孔不宜養(玄宗元獻皇后楊氏景雲初為)
(良媛生男是為肅宗初肅宗生卜云不宜養乃命王皇后舉之后無子撫肅宗如所生)以義則廢
卜(文粹獨孤及吳季札論)
異姓為後(十八)
白榖梁莒人滅鄫(莒鄫之外生以立為後非其族類故云滅)家立異姓為後
則曰亡國立異姓為後則曰滅(非其祖以涖祭祀滅亡之道也)朱治以
甥然為後(吳朱然本姓施氏朱治姊子初朱治有子然年十三啓孫策乞為嗣然為治行服訖乞依)
(本姓不許然子復為施氏也)蜀劉封(本羅侯寇氏之子先主至荆州未有繼嗣養為後因為子)衛
繼(兄弟五人為縣功曹縣長張君無子乞繼父許之時禁異姓為後故復衛氏)陳矯(晉陳騫父矯本)
(劉氏為外祖陳氏所養因而改焉)賈充以外孫韓謐奉充後(詔曰外孫骨肉至近)
(推恩繼情合於人心也)庇身他族忘情本根螟蛉有子果臝負
之孔以甥為嗣(司空圖無子以甥為嗣嘗為御史所劾昭宗不責也)世道衰人倫
壞(五代義兒傳世道衰人倫壞而親疎之理反其常干戈起於骨肉異類合為父子豈非因時之隙以利合)
(而相資邪)
庶孽(十九)
白無外家(後漢王符有志操安定俗鄙庶孽而符無外家為鄉人之所賤也)母賤(史姑布子)
(卿見無䘏曰真將軍也趙簡子曰其母賤越婢也奚道貴哉子卿曰天所授也雖賤必貴)阮孚(字遥集母)
(即胡婢晉書)穰苴(諸孽之子)奪宗配嫡(嬖子配嫡言如嫡也)匹嫡裴秀
(母亦婢也)孔不得過嫡子(濮恭王泰月廩過太子遠甚諫議大夫褚遂良諫曰聖人尊嫡卑庶)
(謂之諸君故用物不會與王共之庶子不得為比所以塞嫌萌杜禍源先王制法本諸人情知有國家者必有)
(嫡庶庶子雖愛不得過嫡子如當親者疎當尊者卑則私恩害公故至亂國)潘好禮疏(玄宗皇后)
(武氏將立潘好禮疏曰今人間咸言右丞相張說欲取立后功圖復相今太子非惠妃所生而妃有子若一儷)
(宸極則儲位將不安古人所以諫其漸者有以也遂不果立)寵冠諸兄(田季安微賤公主命為己)
(子寵冠諸兄)自古受命之君(必興滅國繼絶世立人之後重於封人之墓願收叙唐初逮今)
(功臣絶者雖在支庶咸得承襲帝納其言褚無量)
用蔭(二十)
白亢身(子太叔曰吾不亢身安能亢宗)棄官則族無所庇葛藟(猶能庇其本根)
春樹桃李(夏得其蔭)爾祖我躬不恤(遑恤我後)庇身(自庇)咎則辱
先(蔭宜恤後)螽斯之慶(子孫衆多也)椒聊之實(葛藟之根)如或不能庇
族(則將焉用策名)十代之宥漢有任子令(故多以父任為郎)庇身有
地孔推與其甥(張茂昭少子克勤開成中歷左武衛大將軍有詔賜一子五品官克勤以息幼)
(推與其甥吏部員外郎裴夷直劾曰克勤骫有司法引庇他族開後日賣爵之端不可許詔聽遂著于令)宦
人用階蔭子(鄭薰擢累吏部侍郎時數大赦階正議光禄大夫者得蔭一子門施戟於是宦人用)
(階請蔭子薰却之不肯叙)補弘文生(房琯以蔭補弘文生)雖襁負皆補清官(李義)
(府諸子雖襁負皆補清官)以工巧蔭子(韋貫之新羅人金忠義以巧工幸擢少府監蔭子補齊郎)
(韋貫之不與曰是將奉郊廟祠祭階為守宰者安可以賤工子為之)門庇(公初為吏亦以門庇韓文房公)
(墓銘)凡用蔭一品子正七品上(二品子正七品下三品子從七品上從三品子從七)
(品下正四品子正八品上從四品子正八品下正三品子從八品上從五品及國公子從八品下凡品子任雜)
(掌及三公以下親事帷内勞滿而選者七品以上子從九品上叙其任流外而應入流内叙品卑者亦如之九)
(品以下及勲官五品以上子從九品下叙唐選舉志)三品以上蔭曾孫五品以上
蔭孫(孫降子一等曾孫降孫一等同上)
白孔六帖卷五十
