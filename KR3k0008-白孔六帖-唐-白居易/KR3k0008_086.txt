白孔六帖卷八十六唐白居易原本
宋孔傳續撰
文教(一)文行(二)
文辭(三)述作(四)
詩(五)賦(六)
頌(七)論(八)
銘(九)誄(十)
文教(一)
白文王以文治經緯天地曰文觀乎人文以化成
天下潤色鴻業大漢之文章炳然與三代同風
煥乎其有文章文足昭也子曰周監於二代郁郁
乎文哉吾從周天將以夫子爲木鐸(木鐸所以振文教)文王
既没文不在兹乎天之將喪斯文也後死者不得與
於斯文也張而不弛文武不能也弛而不張文武不
爲也(以弓喻也)虞舜誕敷文德舞干羽于兩階七旬有苗格
(書)文王伐崇三旬不降退修文德因壘而降武王克
商乃偃武修文每歲孟春遒人木鐸徇于路(振文教也)化
民成俗吾將以爲文教馴致發揮夫子之文章
可得而聞也文勝質則史文明以止(人文也)孔文治
煟然勃興(儒學列傳序太宗既即位四方秀艾挾策負素坌集京師文治煟然勃興)任治(文者)
(任治如天時有春杜牧原十六衞)太宗身櫜鞬風灑露沐(然銳情經術唐儒學序)
舉天下一之於仁義(莫若儒儒得其人乃能光明厥功同上)先論文誥(前代)
(伐叛皆須先論文誥儻未柔伏則當臨以兵威贊皇公一品集)崇教本以厚民風(許州牧杜)
(公釋奠于宣父之室有鄉先生前致辭曰自盜起幽陵許為兵衝連戰交扞率無寧歲爾來生徒教養起居祖)
(習一出於軍容今幸天子為擇賢侯此人人思治之時也崇教本以厚民風乃卜新宫莘莘濟濟化行風驅家)
(慕恭儉戸知敬譲父誨其子兄規其弟不遊學堂與撻市同由是縻勇爵戴鶡冠者往往弭雄姿而觀習禮矜)
(甲胄者知根於忠信服縵胡者不敢侮縫掖教化之移人也如置郵焉劉禹錫先聖廟碑)喻蒙篇(馮伉)
(授醴泉令縣民多猾為著喻蒙十四篇大略指明忠孝仁義勸學務農每鄉給一卷俾其傳習舊史)夫子
之門以文學爲下科(何哉盖天之付與於君子小人無常分惟能者得之故號一藝自中)
(智已還恃以取敗者有之朋姦飾僞者有之怨望訕國者有之若君子則不然文藝序)周人之養
國老始闢西膠漢氏之召諸生初開太學辟雍所以行
其禮泮宫所以班其政(其文德有如此者楊炯少姨廟碑)採摭軒昊牢
籠虞夏(闢孔子之學堂敷一代之風雅以王者之文教也李庾西都賦)
文行(二)
白子以四教文行忠信孔子曰敏而好學不恥下問是
以謂之文也君子博學於文文質彬彬然後君子
汝爲君子儒澡身浴德門傳素風身服儒行
修身慎行飾躬君子懿文德美秀而文(子太叔)
文而有禮(晉公子重耳)孔朝廷許其勝流(張九齡傳雖以直道黜不戚戚嬰望)
(惟文史自娛朝廷許其勝流)文行知名(五代史趙光逢在唐以文行知名故時人謂玉界尺)聲
華行實光映儒林(韓薦張籍)文行先生(元魯山謚李華)凡學者所以
學爲忠與孝也(諸生有久不省親親者乎明日謁城還養者二十輩有三年年不歸侍者斥之簡孝)
(秀德行者升堂上陽城傳)以文雅稱(唐甄濟)以詞華著名(姚元崇耽玩墳史以詞華)
(著名)君子自能以功業行實光明于時(亦不一於立言而垂不腐文藝序)
世稱白傅文行比造化之功(陶榖白公影堂記)有文行之美(柳文)
(其次有文行之美積能累勞不由乎舉甲乙歷科第登乎表著之列顯其名焉)士之求售於有
司(或以文進或以行達者稱之不患無成足下之文左馮翊崔公先唱之矣秉筆之徒由是增敬足下之行)
(汝南周潁客又先唱之矣縫掖之列亦以加慕夫如是致隆隆之譽不久矣又何戚焉柳文)出羣之
材(有沈杞張苰尉遲汾李紳張後餘李翊或文或行皆出羣之材也韓文)文行知名(五代張文)
(蔚初以文行知名)
文辭(三)
白文囿(辭林)君子避文士之筆端小子狂簡斐然成章
鄒衍雕龍之文童子雕蟲篆刻而壯夫不爲(揚子)揚
雄鳳藻(甘泉賦成夢吐白鳳)掞天凌雲(司馬相如)擲地振玉(孫興公賦成其友人)
(曰試擲地必作金聲)羅含吞鳥(夢吞五色鳥後有文章)麗藻(摛藻)游夏之文(文學)
(子游子夏)仲尼曰言以足志文以足言言之無文行之不遠
握靈蛇之珠(抱荆山之玉)其辭文其言曲而中出言
有章文辭以行禮子朝干景王之命文辭何爲
辭之輯矣何以文爲遲速(漢枚臯爲文疾受詔立成相如為文遲故所作少也)
閣筆(魏王粲才高鍾繇王朗等閣筆不敢措手)五藏(桓譚子曰揚子雲甘泉賦成夢吐五藏出在地)
宿構(王粲舉筆成文時人以為宿構)兩都賦理勝其辭三都賦文過其
意(陸逵三都賦序云)患才多(陸機文才秀逸張華謂曰人為文患才少子為文患才多)焚筆
硯(陸雲與兄機書曰有君苗見兄文欲焚筆硯)孔博學善文章(吳通玄與弟通微皆博學)
(善文章)勁迅有體要(李栖筠為文章勁迅有體要)燕許大手筆(蘇頲自景龍後)
(與張說以文章顯稱望略等故時號燕許大手筆帝愛其文曰卿所為詔令别錄副本書臣某撰朕當留中後)
(遂為故事)爲文華婉(崔融為文華婉當時未有輩者朝廷大筆多每勅委之)援筆成文
(李白援筆成文)即府置文學館(濮恭王泰改王魏帝以泰好士善屬文詔即府置文學館得自)
(引學士)屬辭雄蔚(宗室漢少事韓愈通古學屬辭雄蔚)溫李(温庭筠少敏悟工為辭章與李)
(商隠皆有名號温李)文章婉縟(虞世南文章婉縟慕僕射徐陵陵自以類己由是有名)于休
烈(善文章)詞章峭麗(龐嚴詞章峭麗)裴矩(有文藻)蕭瑀(善屬文)治世華
采(令狐德棻贊曰德棻之辭章治世華采)夜直論文章(杜正倫工屬文嘗與中書舍人董思)
(恭夜直論文章思恭歸謂人曰與杜公評文今日覺吾文頓進)今復得子(白居易工文章未冠謁顧)
(况况吳人恃才少所推可見其文自失曰吾謂斯文遂絶今復得子矣)精切(居易於文章精切)居
易贊曰(杜救謂纖豔不逞非莊士雅人所為流傳人間子父女母父口教授淫言媟語入人肌骨不可)
(去盖救所失不得不云)有所屬綴人多傳諷(李嶠富才思有所屬綴人多傳諷)雄
深雅健(柳宗元韓愈評其文曰雄深雅健似司馬子長崔蔡不足多也)穿天心出月脇
(皇甫湜顧况集序逸歌長句駿發蹈厲往往若穿天心出月脇意外驚人語)索所爲文章上
寳劒篇(郭震武后既與言竒之索所為文章上寶劒篇后覽嘉歎)李嶠(為鳳閣舍人文冊大號令)
(多主為之)身老而才之壯齒宿而意之新(李百藥帝嘗與皆賦帝京篇歎其工)
(手詔曰卿何身老而才之壯齒宿而意之新乎)方晉二陸(虞世基辭章清勁過世南而贍博不及也)
(俱名重當時故議者方晉二陸)搜章擿句(段秀實舉明經其友易之秀實曰搜章擿句不足以立功)
(乃棄去)長於應用(常衮文采贍蔚長於應用)詆誚蕪猥(張鷟屬文下筆輙成浮豔少理)
(致其論著率詆誚蕪猥然盛行一時晚進莫不傳記)新羅日本出金購文(又張鷟新羅日)
(本使至必出金寳購其文)藻翰豪邁(趙㳙)屬思精壯(張說為文屬思精壯長於碑誌世所)
(不逮)韓愈(至于論述陛下功德與詩書相表裏作為歌詩薦之郊廟紀太山之封鏤白玉之牒鋪張對天)
(之宏休揚厲無前之偉績編于詩書之策而無愧措于天地之間而無虧)深探本元卓然樹
立成一家言(韓愈每言文章自漢司馬相如太史公劉向揚雄後作者不世出故愈深探本元卓)
(然樹立成一家言)以文害事(高錯文宗曰諸鎮表奏太浮華宜責掌書記以誡流宕李石曰古人)
(因事為文今人以文害事懲弊抑未誠如聖訓)屬辭贍敏不爲竒澁(封敖屬辭贍敏不爲)
(竒澁語切而理勝)聯珠集(竇羣兄常平弟庠鞏皆爲郎工詞章爲聯珠集行於時義取昆弟若五星)
(然)敏速若注射然(陸扆進中書舍人扆工属辭敏速若注射然一時書命同僚自以爲不及)
(昭宗優遇之)以文章自高(鄭仁表以文章自高)稱其文則皆汗漫輝煌
呼噏隂陽轇轕三光陶鎔帝皇(柳宗元荅問)清文動哀玉(杜甫)
(酬薛文詩)短篇隻字(杜甫封西嶽賦序白頭之後竒以短篇隻字遂曾聞徹宸極一動人主)士
大夫掉鞅於文囿(柳宗元序)秉翰執簡敗北而歸不可言乎
文(柳宗元文)落筆生綺繡(李白詩)雄之遣言措意頗短局滯澁
不若退之猖狂恣睢肆意有所作(柳宗元答韋珩書)世南五絶
(虞世南帝每稱其五絶四曰文詞)後出詞人之冠(張九齡張說爲宰相親重之與通譜系嘗)
(曰後出詞人之冠也)獻復明堂九鼎(李泌天寳中詣闕獻復明堂九鼎議)作者伏其
簡拔(柳渾母兄識知名士也工文章與蕭穎士元德秀劉迅相上下而識練理創端往往詣極雖趣尚非)
(博然當時作者伏其簡拔渾亦善属文但沈思不逮於識)文藻雄蔚(楊炎文藻雄蔚)藻翰精
富(吕温藻翰精富一時流輩推尚)倣離騷數十篇(柳宗元爲文章卓偉精緻一時流輩推尚)
(既竄斥地又荒癘其堙厄感鬱一寓諸文倣離騷數十篇讀者咸悲惻)不立藁(張廵爲文章不立藁)
鳳閣舍人樣(徐堅属文典厚楊再思每目爲鳳閣舍人樣)孫孔(孔紹安與孫萬壽皆以文)
(辭稱時爲孫孔)屈宋衙官(杜審言嘗語人曰吾文章當得屈宋作衙官)評文(王勃傳它日崔)
(融與張說評勃等文曰勃文章宏放非常人所及炯照隣可以企之說曰不然盈川文如懸河酌之不竭優於)
(盧而不減王恥居後信然愧在前謙也)胡楚賓(属文敏甚必酒中然後下筆)屬文竒詭
(閻朝隠性滑稽屬文竒詭爲武后所賞)北京三傑(尹元凱爲右補闕時义有富嘉謨吳少微皆知)
(名嘉謨累轉晉陽尉少微亦尉晉陽尤相友善有魏谷倚者爲太原主簿並負文辭時稱北京三傑天下文章)
(尚徐庾浮俚不正獨嘉謨少微本經術雅厚雄邁人爭慕之號吳富體)元氣(李義山平淮西碑公之斯)
(文如元氣先時已入人肝脾)平生千萬篇金薤垂琳琅仙官勅六丁
雷電下取將(韓愈酬張籍)朝夕歌謠使成文章(柳宗元與蕭俛書朝夕歌)
(謠使成文章庶木鐸者采取獻之法官增聖唐大雅之什)文陣雄師(開元遺事張九齡覽蘇頲文卷)
(曰蘇生俊贍無敵當爲文陣之雄師)筆參於造化(李白與韓荆州書)劉憲(遷太子詹事玄)
(宗在東宮雅意墳史憲啓曰殿下位副君有絶人之才非以尋擿章句要通大意而已)中使臨問
索所爲文章(李邕始邕早有名既入朝中使臨問索所爲文章且進上)公卿愛之交
譽(陸據神㝢警邁善物理年三十始到京師公卿愛其文交譽之)著弔古戰場文(李華文辭)
(綿麗少宏傑氣蕭穎士徤爽自肆時謂不及穎士而華自疑過之因著弔古戰場文極思研確已成汙爲故書)
(雜置梵書之間它日與穎士讀之稱工華問今誰可及穎士曰君加精思便能至矣華愕然而服)抉精
剔華(孫樵書立言必竒摭意必深抉精剔華期到聖人)指擿疵短(顔師古字籀薛道衡爲襄)
(州總管與之推舊佳其才每作文章令指擿疵短)其文浮靡(張昌齡舉進士與王公治齊名爲考)
(功員外郎王師旦所絀太宗問其故荅曰昌齡等華而少實其文浮靡非令器也取之則後生勸慕亂陛下風)
(雅帝然之)平龜兹露布(爲崑山道記室平龜兹露布爲時所稱上)滕王閣序(王勃道出)
(鍾陵九月九日都督大宴滕王閣宿命其壻作序以夸客因出紙筆徧請客莫敢當至勃汎然不辭都督怒起)
(更衣遣吏伺其文輒報語益竒乃矍然曰天才也請遂成文極歡罷)五王出閤冊(兄勮長壽中爲)
(鳳閣舍人壽春等五王出閤有司具儀志載冊文羣臣已在乃悟其闕宰相失色勮召五吏執筆分占其辭粲)
(然皆畢人人嗟服)奏樂屬文(李翰爲文精密而思遲常從令皇甫曾求音樂思涸則奏之神逸乃)
(属文)李觀(属文不旁㳂前人時謂與韓愈相上下及觀少天而愈後文益工議者以觀文未極愈老不休)
(故卒擅名陸希聲以為觀尚辭故辭勝理愈尚質故理勝辭雖愈窮老不能加觀之辭觀後愈死亦不能逮愈)
(之質云)用思精緻(崔元翰用思精緻馳騁班固蔡邕間)肅清宫禁祗奉寢園
鍾簴不移廟貌如故(于公異李晟表為招討府掌書記朱泚平露布於德宗曰臣既肅清)
(宫禁祗奉寢園鍾簴不移廟貌如故帝覽泣下曰誰爲之辭或以公異對帝咨嗟一再)文章李益
(李益時又有太子庶子李益同在朝故世言文章李益以辨云)回復明辯(歐陽詹其文章切深回復)
(明辯)絶去翰墨畦逕(李賀辭尚竒詭所得皆驚邁絶去翰墨畦逕當時人無能效者)號三
十六體(李商隠初爲文瑰邁竒古及在令狐楚府楚本工草奏因授其學商隠儷偶長短而繁縟過之)
(時温庭筠段成式俱用是相夸號三十六體)張說論文(開元中張說與徐堅論近世文章曰李嶠)
(崔融薛稷宋之問之文如良金美玉無施不可富嘉謨如孤峰絶岸壁立萬仞濃雲鬱興震雷俱發誠可畏也)
(若施於廊廟駭矣閻朝隠如麗服靚粧燕歌趙舞觀者忘疲若類之風雅則罪人矣韓休之文如太羹玄酒有)
(典則薄滋味許景先如豐肌膩理雖穠華可愛而乏風骨張九齡如輕縑素練實濟時用而窘邊幅王翰如瓊)
(杯玉斝雖爛然可珍而多玷缺堅謂篤論云)以多爲富(五代和凝爲文章以多爲富有集百餘卷)
(嘗自鏤板以行于世識者多非之)筆端膚寸膏潤天下(嗚呼咫尺之管文敏者執而運)
(之所如皆合在藩聳萬夫之觀望立朝賁羣類之頰舌居内成大政之風霆導畎澮於章奏鼓洪瀾於訓誥筆)
(端膚寸膏潤天下文章之用極其致也劉禹錫集)如非煙祥風緣飾萬物(同上令狐)
(集紀起文章而陟大位丹青景化焜燿藩方如非煙祥風緣飾萬物而與令名相終始者有唐文臣令狐公實)
(當之)如繁星麗天(同上柳宗元集紀初貞元中上方嚮文章昭回之光下飾萬物天下文士爭執)
(所長與時而奮粲然如繁星麗天而芒寒色正人望而敬者五行而已)如搏翠屏浮層瀾
(同上董集記得董生之詞杳如搏翠屏浮層瀾視聽所遇非風塵間物亦猶明金翠羽得于遐裔雖欲勿寳可)
(乎)文章自娛戲金石日擊撞(韓愈詩文章自娛戲金石日擊撞龍文百斛鼎筆力)
(可獨扛)正聲諧韶濩勁氣沮金石(韓愈上于相公書文章言語與事相侔變化若)
(雷霆浩汗若江漢正聲諧韶濩勁氣沮金石)取青嫓白(柳宗元讀毛穎傳世之模擬竄切取青嫓)
(白肥皮厚肉柔筋脆骨而以爲之辭者其讀之也其大笑固宜)詞源倒流三峽水筆陣
獨掃千人軍(杜甫醉歌行)玉珮瓊琚大放厥辭(韓祭柳文)搖毫擲
簡(韓愈詩朝爲百賦猶鬱怒暮作千詩轉遒緊搖毫擲簡自不供頃刻青紅浮海蜃)龍鸞炳文
章(李白詩裴生覽千古龍鸞炳文章)文場元帥(明皇謂張九齡真文場元帥也)作者之
表(權德輿荅楊湖南書黃鍾大玉慶霄天籟竒采正聲鏗鏘照燭真可謂作者之表方駕古人)抉摘
芻蕪(文辭元稹)李白之文清雄犇放(李白上裴長史書前此郡督馬公許爲竒才因)
(謂長史李京之曰諸人之文猶山無烟霞春無草樹李白之文清雄犇放名章俊語絡繹間起)高摘屈
宋艷濃薰班馬香(杜牧寄小姪詩高摘屈宋艷濃薰班馬香李杜泛浩浩韓柳摩蒼蒼)蒙
金以砂錮玉以璞(文粹孫樵與賈秀才書物之精華天地所秘惜故蒙金以砂錮玉以璞珊)
(瑚之叢必茂重溟夜光之珍以頷驪龍文章亦然)時世之文多偶對(文粹裴度寄李翶書)
(常以時世之文多偶對儷句屬綴風雲羈束聲韻爲文之病甚矣故以雄詞遠致一以矯之則是以文字爲意)
(也)猶路鼗出于土鼓(文粹獨孤及皇甫冉文集序緣情綺靡之功至是乃備雖去雅寖遠)
(其麗有過於古者猶路鼗出于土鼓篆籀生于鳥跡)文章之道不殊(文粹張說上官昭容文集)
(引漢稱班媛晉譽古嬪文章之道不殊)學既慙于刻鵠文有愧于雕蟲(一品)
(集道眞容讚)良史才(沈既濟撰枕中記韓愈撰毛穎傳良史才也)與諸人異當令
後代作法(制命勅書皆出自公手筆不停綴思無所讓帝嘗謂曰朕每見卿文章與諸人尤異當令)
(後代作法韓休蘇頲集序)文章當如千兵萬馬風恬雲霽寂無人聲
(文粹李德裕文章論)詭然而蛟龍翔蔚然而虎鳳躍鏘然而韶鈞
發(李漢韓文序)和平之音淡薄愁思之聲要妙(韓文和平之音淡薄愁思)
(之聲要妙懽愉之辭難工愁苦之言易好)奴僕命騷(杜牧李賀集序遠去筆墨畦逕使目未少加以)
(理奴僕命騷可也)光熖萬丈(韓愈詩李杜文章在光熖萬丈長)文者貫道之器
(韓文序)請日試萬言倚馬可待(李白與韓荆州)文理貴中(南部新書李德)
(裕鎮浙西劉三復在幕一旦令草謝御書表謂之曰立成也三復曰文理貴中不貴其速公以爲然)澁體
(朝野僉載唐徐彦伯爲文多變易求新以鳳閣爲鷗閣以龍門爲虬戶以金谷爲銑溪以玉山爲瓊嶽以芻狗)
(爲卉犬以竹馬爲篠驂以月兔爲魄兔以風牛爲飈犢後進效之謂之澁體也)罷櫛綴文(北夢𤨏言)
(温庭筠理髮思來即罷櫛綴文)文章風尚(國史補元和之後文章則學竒於韓愈學澁於樊宗師歌)
(行則學放於張籍詩則學淺於白居易學矯激於孟郊大抵天寳之風尚黨大歷之風尚浮貞元之風尚蕩元)
(和之風尚恡)王迹熄而詩亡離騷作而文辭之士興(唐史藝文志王)
(迹熄而詩亡離騷作而文辭之士興歴代盛衰文章與時高下然其變態百出不可窮極何其多也)精深
閎博各盡其術(同上六經之道簡嚴易直而天人備故其愈久而益明其餘作者衆矣質之聖)
(人或離或合然其精深閎博各盡其術而怪竒偉麗往往震發於其間此其所以使好竒博愛者不能忘也)
以六經之文爲諸儒倡(唐史贊貞元元和間遂以為六經之文為諸儒倡障隄末流反)
(刓以樸剗偽以真然愈之才自視司馬遷揚雄至班固以下不論也)當其所得粹然一出
於正(同上刊落陳言横騖别驅汪洋大肆要之無牴牾聖人者其道盖自比孟軻以荀況楊雄為未醇寧)
(不信然)唐有天下三百年文章無慮三變(唐史文藝序唐有天下三百年)
(文章無慮三變高祖太宗大難始夷㳂江左餘風絺句繪章揣合低昂故王楊爲之伯玄宗好經術羣臣稍厭)
(彫琢索理致崇雅黜浮氣益雄渾則燕許擅其宗大歷眞元間美才輩出嚅嚌道真涵泳聖涯於是韓愈唱之)
(柳宗元李翶皇甫湜等和之排逐百家法度森嚴)若侍從酬奉則李嶠宋之問
沈佺期王維(制冊則常衮楊炎陸贄權德輿王仲舒李錫德裕言詩則杜甫李白元稹白居易劉禹)
(譎怪則李賀杜牧李商隠)上水船(摭言朱梁時姚洎爲學士一日梁祖問及裴延裕曰頗知其人思敏)
(洎曰向在翰林號下水船帝曰卿便是上水船洎甚慙)揮翰綺繡揚篇什若有神
(杜甫贈汝陽王班詩)聲華當健筆灑落富清製(杜甫贈李祕書詩)錦繡心
(樂史李白集序白之從弟令問常目白曰兄心肝五藏皆錦繡邪不然何開口成文)今之言士者
先文章文章者士之末也(柳宗元與楊京兆書今之言士者先文章文章者士之末)
(也然立言存乎其中即末而操其本可十七八未易忽也自古文士之多莫如今今之後生為文希屈馬者可)
(得數人希王褒劉向之徒者又可得十人至陸機潘岳之比累累相望若皆為之不已則文章之大盛古未有)
(也)鏗鏘陶冶(同上自貶官來無事讀百家書上下馳騁乃少得知文章利病去年吳武陵來美其)
(齒少才氣壯健可以比興西漢之文章日與之言因爲之出十數篇書庶幾鏗鏘陶冶時時得見古人情狀彼)
(古人亦人耳夫何遠哉)爲文以神志爲主(同上爲文以神志為主自遭責逐繼以大故荒)
(亂耗竭又常積憂恐神志少矣)引筆行墨(柳文吾雖少為文不能自雕琢引筆行墨快意累累意盡)
(便至亦何所師法)文者以明道(柳文少為文章以辭為工及長乃知文者以明道固不苟為炳)
(炳烺烺矜采色夸聲音而以為能也)發於羇旅(韓愈荆潭詩序文章之作常發於羇旅草野)争
裂綺繡牙攀日月(柳宗元荅友人求文章書且自孔氏以來兹道大闡家修人勵刓精竭慮)
(者幾千年矣其間耗廢簡牘役用心神者其可數乎登文章之籙波及後代越不過數十人耳其餘誰不欲争)
(裂綺繡牙攀日月高視於萬物之中雄峙於百代之下乎率皆縱誕而不克躑躅而不進力䠞思窮吞志而没)
(故曰得之為難)具筆札拂縑緗(柳宗元啓專當具筆札拂縑緗贊楊大功垂之不朽)文章
有六說(李翺天下之語文章有六說焉其尚異者則曰文章辭句竒險而已其好理者則曰文章叙意)
(苟通而已其溺於時者則曰文章必當對其病於是者則曰文章不對其愛難者則曰文章宜深不當易其變)
(易者則曰文章宜通不當難也)昔人有見小人之違道者恥與之同形
貌共衣服(遂思倒置眉目反易冠帶以異也不知其倒之反之非也雖失於小亦異於君子矣故文)
(之異在氣格之高下思致之淺深不在磔裂章句隳廢聲韻也人之異在風神之清濁心志之通塞不在于倒)
(置眉目反易冠帶也裴度寄李翶)為文以意爲主以氣爲輔以辭彩章
句爲之兵衞未有主彊盛而輔不飄逸者兵衞不華赫
而莊整者高下圓折(步驟隨主所指如鳥隨鳳魚隨龍師衆隨湯武騰天潛泉横裂天下)
(無不如意杜牧書)太公遇文王贊(王勃之先文中子見勃弄筆曰爾為文乎曰然因與題太)
(公遇文王贊曰姬昌好德吕望潛華城闕匪近風雲尚賖漁磯倚石釣浦横沙路幽山谷溪深岸斜豹韜攘惡)
(龍鈴辟邪雖逢切近猶待安車君王握手何其晚耶)連昌宫詞(唐荆南崔潭峻歸朝出元稹連昌宫)
(詞奏御穆宗大悦問稹安在曰今為南宫散郎即日轉祠部郎中知制誥)樂天之長爲多(大凡)
(人之文各有所長樂天之長可以為多矣夫以諷諭之詩長於激閒適之詩長於遣感傷之詩長於切五字律)
(詩百言而上長於贍三字七字百言而下長於情賦贊箴戒之類長於當碑記叙事制詔長於實啓奏表狀長)
(於眞書檄詞策剖判長於盡揔而言之不亦多乎哉元稹序)排終拉賈(韓休蘇頲文集序豈特排)
(終拉賈為王超陳而已)韋處厚(公未為近臣已前所著讃論記述銘誌皆文士之辭也以才麗為主)
(自入為學士至宰相以往所執筆皆經綸制置財成潤色之辭也以識度為宗觀其發德音福生人霈然如時)
(雨褒元老諭功臣穆然如景風命相之冊和而莊命將之誥昭而毅薦賢能其氣似孔文舉論經學其博似劉)
(子駿發十難以摧言利者其辯似管夷吾劉禹錫序)蹇亢以門望自負(嘗矜其文謂過李百)
(藥議者不許崔信明傳)孟詩韓筆(韓愈能古文孟郊長於五言時號孟詩韓筆)獺祭魚
(談苑李商隠為文多檢閱書冊左右鱗次號獺祭魚)沉浸醲郁含英咀華(韓愈進學解沉)
(浸醲郁含英咀華作為文章其書滿家上規姚姒渾渾無涯周誥殷盤佶屈聱牙春秋謹嚴左氏浮誇易竒而)
(法詩正而葩下逮莊騷太史所錄子雲相如同工異曲先生之於文可謂閎其中而肆其外矣)創意造
言皆不相師(唐文粹李翺書創意造言皆不相師故其讀春秋也如未嘗有詩其讀易也如未嘗)
(有書其讀屈原莊周也如未嘗有六經故義深則意遠意遠則理辯理辯則氣厚氣厚則詞盛詞盛則文工)
撑霆裂月(司空圖與王駕評詩書吾適又自編一鳴集且撑霆裂月劼作者之肝脾亦當吾言之無)
(怍也)崇巖峭壁(雞跖集李賀文體如崇巖峭壁萬仞崛起時人多效之)
述作(四)
白作述之謂聖明孔子述而不作吾黨小子狂簡
斐然成章不知所以裁之論譔(銘老論譔其先祖之德)法言
訓纂反騷(揚雄好古樂道欲窮文章成名於後以經莫大於論語作法言史篇莫善於蒼頡作)
(訓纂以箴莫善於虞箴賦莫大於離騷反而廣之辭莫反於相如作四賦用心於内不求於外者也)採摭
羣言晉著作郎周左右史之任也竊名(向秀於莊子舊注外)
(為解義妙析音致大暢玄風惟秋水至樂二篇未竟而卒秀子幼其義零落有郭象者見秀義不傳於世遂竊)
(以為己注其二篇定點文句而已秀本後出故今有向郭二注)刪定(楊終字子山為校書郎受詔刪定太)
(史公書為十餘萬言)為業(班固字孟堅典校書篤志於儒以著述為業具詩門注)小子何述
詩(五)
白詩者志之所之也在心爲志發言爲詩六義(詩有六義)
五言(李陵始作)詩人之賦麗以則詩緣情而綺靡建安
之風格禮曰志之所至詩亦至焉篇章之囿清
辭麗則綺合四言(韋孟始作)六言(谷永始作)九言(高貴鄉公)七
言(漢武柏梁)三言(夏矦湛)孔元和體(元稹尤長於詩與白居易名相埒天下傳諷號元和)
(體往往播樂府穆宗在東京妃嬪近習皆誦之宫中呼元才子云)蘭亭絶唱(在越時辟竇鞏鞏天)
(才工為詩與之酬和故鏡湖秦望之竒益傳時號蘭亭絶唱上)譏切世敝(鮑防於詩尤工有所感發)
(以譏切世敝當時稱之)得江山助(張說謫岳州而詩益悽惋人謂得江山助)歇後體(鄭綮)
(大順後王政微綮每以詩謠託諷中人有誦之天子前者昭宗意其有所藴未盡綮本善詩其語多俳諧故使)
(落調世共號鄭五歇後體)楊收(十歲善属文所賦輙就吳人號神童里人多造門觀詩至壓敗其藩收嘲)
(之曰爾非羸角者奚用觸吾藩切當率類此)神物護持(劉禹錫素善詩晚節尤精與白居易酬復)
(頗多居易以詩自名著嘗推為詩豪又言其詩在處因有神物護持)注想待元老(裴度拜中書令)
(上已宴曲江度不赴帝賜曰注想待元老識君恨不早我家柱石衰憂來學丘禱朕集中欲見公詩故云此異)
(日可進使者及門而度薨帝聞震悼以詩置靈几)思苦竒澁(孟郊為詩有理致最為韓愈所稱然)
(思苦竒澁李觀亦論其詩曰高處在古無上平處下顧二謝)長於樂府(張籍為詩長於樂府多警)
(句)爲月蝕詩(盧仝嘗為月蝕詩以譏切元和逆黨愈稱其工時又有賈島劉义皆韓門弟子)苦
唫雖逢值公卿貴人皆不之覺(賈島初為浮屠名元本洛陽令禁僧午後不得)
(出島為詩自傷愈憐之因教其為文遂去浮屠舉進士當其苦唫雖逢值公卿貴人皆不之覺也一日見京兆)
(尹跨驢不避謼詰之久乃得釋)冰柱雪車(劉又能為歌詩嘗穿屣破衣聞愈接天下士步歸之作冰)
(柱雪車二詩出盧仝孟郊右)歌詩最善(崔咸游終南山乘月吟嘯至感慨泣下詩文中歌詩最善)
送西江詩(馮定詔開元霓裳羽衣曲參以雲韶肄于庭定部諸工立縣間端凝若植帝異之問學士)
(李珏珏以定對帝喜曰豈非能古章句者邪親誦送西江詩召升殿賜禁中瑞錦)聯句命題殿
壁(柳公權文宗嘗召與聯句帝曰人皆苦炎熱我愛夏日長公權属和曰薰風自南來殿閣生微凉他學士)
(亦属繼帝獨諷公權者以為詞情皆切命題于殿壁)論詩工否(鄭覃進洪文館大學士帝坐延英論)
(詩工否覃曰孔子所刪三百篇是已其非雅正者烏足為天子道哉夫風大小雅皆下刺上之變非上化下為)
(之故王者采詩以考風俗得失若陳後主隋煬帝特能詩之章解而不知王術故卒歸於亂章什諓諓願陛下)
(不取也)號爲小杜(杜牧於詩情致豪邁人號為小杜以别杜甫云)應聲成文婉切
而麗(柳公權從幸未央宫帝駐輦曰朕有一喜邊戍賜衣久不時今中春而衣已就公權為數十言稱賀)
(帝曰當賀我以詩宫人廹之公權應聲成文婉切而麗詔令再賦復無停思天子甚悦曰子建七步爾乃三焉)
自寫以賜(宋璟為尚書右丞相而張說為左丞相源乾曜為太子少傅同日拜有詔太官設饌太常)
(奏樂會百官尚書省東堂帝賦三傑詩自寫以賜)哀吟泣下(李密去之淮陽鬱鬱不得志哀吟泣)
(下人有告太守趙佗者佗捕之遁免)氣質自高(高適始為詩即工以氣質自高每一篇已好事者輙)
(傳布)進詩七百言(韋渠牟遷秘書郎進詩七百言未浹旬擢右補闕内供奉)作玄都觀
看花君子詩(劉禹錫召還宰相欲任南省郎而禹錫作玄都觀看花君子詩語譏忿當路者不喜)
(出為播州刺史)五言長城(秦系與劉長卿善以詩相贈荅權德輿曰長卿自以為五言長城用偏師)
(攻之雖老益壯)蔡允恭(工為詩仕隋歴起居舍人帝有所賦必令諷誦遣教宮人允恭恥之數稱疾)
李詩謝賦(謝偃時李百藥工詩而偃善賦時人稱李詩謝賦)賦歡喜詩(杜審言武后召)
(審言將用之問曰卿喜否審言蹈舞后令賦歡喜詩嘆重其文)傷時撓弱情不忘君(杜甫)
(為歌詩傷時撓弱情不忘君人憐其忠云)詩史(元稹謂詩人以來未有如子美者甫又善陳時事律切精)
(深至千言不少衰世號詩史)當時歆慕(李適為學士凡天子燕會游豫唯宰相及學士得從帝有)
(所感即賦詩學士皆属和當時人所歆慕)繼雅頌體(孫逖入為集賢院修撰時海内少事帝賜羣臣)
(十日一燕宰相蕭嵩會百官賦天成玄澤維南有山楊之華三月英英有蘭和風嘉木等詩八篇繼雅頌體使)
(逖序所以然)緒密思清(王昌齡工詩緒密而思清時謂王江寧云)曲江詩太眞等
爲上(劉太真德宗九月詔羣臣宴曲江自為詩敕宰相擇文人賡和李泌等請羣臣皆和帝自第之以太)
(真李紓等為上鮑防于邵等次之張滿等為下與擇者四十一人)施之圖繪(李益於詩尤所長貞)
(元末名與宗人賀相埒每一篇成樂工争以賂求取之被歌聲供奉天子至征人早行等篇天下皆施之圖繪)
悉索家笥詩得五百篇(盧綸與吉中孚韓翃錢起司空曙苗發崔峒耿緯夏矦審李端)
(皆能詩齊名號大歷十才子憲宗詔中書舍人張仲素訪集遺文文宗尤愛其詩遣中人悉索家笥詩得五百)
(篇以聞)集客賦詩(李端趙州人始郭曖尚昇平公主曖嘗進官大集客端賦詩最工錢起曰素為)
(之請賦起姓端立獻一章又工于前客乃服王賜帛百疋)微辭譏訕(薛逢收輔政逢有詩微辭譏訕)
(收銜之復斥蓬緜二州刺史)述古興亡(虞世南後帝為詩述古興亡既而嘆曰鍾子期死伯牙不)
(復鼓琴朕此詩將何所示邪)田家詩(五代馮道明宗問曰天下雖豐百姓齊否道曰榖貴餓農榖賤)
(傷農因誦文士聶夷中田家詩其言近而易曉明宗顧左右錄其詩常以自誦)離合詩(元萬頃從李勣)
(征高麗管書記勣命别將郭待封以舟師赴平壌馮師本載糧繼之不及期欲報勣而恐為詩所得萬頃為作)
(離合詩遺勣勣怒曰軍機匆遽何用詩為欲斬待封)帝問其詩(孟浩然帝問其詩浩然再拜自誦所)
(為至不才明主棄之句帝曰卿不求仕而朕未嘗弃卿奈何誣我因放還)多爲憂苦流寓之
思(五行志天寳後詩人多為憂苦流寓之思及寄興于江湖僧寺)詩妖(五行志天寳中有述士李遐周)
(於宜都觀院廡間為詩曰燕市人皆去函關馬不歸人逢山下鬼環上繫羅衣而人皆不悟近詩妖也)
賦(六)
白賦者古詩之流也升高能賦者頌其所見荀宋
賈馬賦體物以瀏亮(選)不歌而誦謂之賦(漢書)紙貴(三都賦成)
(人未之重左思以示張華華深稱贊之兼作序豪貴競寫都下紙貴)孔上清暑賦(崔仁師為中書)
(舍人帝幸翠微宫上清暑賦以諷)海鷗賦(崔湜玄宗在東宫數至其第申欵密湜隂附主時人危之)
(為寒毛門下客獻海鷗賦以諷)幽征賦(崔液湜弟坐湜當流亡命郢州作幽征賦以見意)南都
賦(滿州刺史徐彦伯上辭致典縟)譏揣當世(韋承慶嘗謂人所以擾濁浮躁本之於心乃著靈臺)
(賦譏揣當世)岑文本理冤(父之象仕隋為邯鄲令坐為人訟不得申文本年十四詣司隸理冤)
(哀暢無所詘衆屬目命作蓮華賦文成合臺嗟賞遂得直)威鳳賦(長孫無忌帝思所與共艱難賴無忌)
(以免作威鳳賦以賜)獻賦自況(張九齡既戾帝旨固内懼恐遂為林甫所危因帝賜白羽扇乃獻賦)
(自況其末曰苟效用之得所雖殺身而何忌又曰縱秋氣之移奪終感恩於篋中帝雖優容然卒以右丞相罷)
宜付太史(許景先神龍初東都造服慈閣景先獻賦李迥秀見其文歎曰是宜付太史同上)士
林一時傳布(楊茂孝嘗為華山賦示韓愈愈稱之士林一時傳布李德裕尤咨賞)諷危(元載)
(城中開南北二第室宇奢廣當時為冠近郊作觀榭帳帟什器不徙而供膏腴别墅疆畛相望客有賦都盧尋)
(橦篇諷其危載泣下而不知悟)賜懷昔賦申恩意(楊琮為上津令會天下亂去官與秦王同)
(里居詔親王宰相一人入宴而琮獨預太宗賜懷昔賦申以恩意)獻大明賦(李德裕臣在先朝嘗)
(獻大明賦以諷頗蒙嘉採)誦賦泣下(舒元輿先時裴度令狐楚鄭覃皆為當路所軋致閒處至是悉)
(還高秩元輿為牡丹賦一篇時稱其工死後帝觀牡丹凭殿欄誦賦遂泣下)作思謹賦以刺
時(劉知幾時吏横酷淫及善人知幾悼士無良而甘於禍作思謹賦以刺時蘇味道李嶠見而歎曰陸機豪)
(士之流乎)著閒居賦(楊瑒伯父志操頗剛簡未顯時著閒居賦自託常曰得田十頃僮婢十人下有)
(兄弟布粟之資上可供先公伏臘足矣)造語警拔(李程擢進士宏辭賦日五色造語警拔士流推)
(之)後來之英(徐浩張說稱其才見喜雨五色鴿賦咨嗟曰後來之英也)蹇士賦(元德秀善)
(文辭作以自況)爲月賦(袁朗在陳為秘書郎後主聞其才詔為月賦一篇洒然無留思後主曰謝莊不)
(得獨美於前矣)奏賦三篇帝竒之(杜甫天寳十三載玄宗朝獻太清宫饗廟及郊甫奏賦三)
(篇帝竒之)述功德(劉允濟武后明堂成奏賦述功德手詔褒答)詔獻辭賦(李邕起為陳州)
(刺史帝封泰山還邕見帝汴州詔獻辭賦帝悦)奏美人賦(吕向帝歲遣使采擇天下姝好内之後宫)
(號花鳥使向因奏美人賦以諷)賦土火爐(孫逖年十五見雍州長史崔日用令賦土火爐援筆成篇)
(理趣不凡日用駭歎遂與定交)景福之上靈光之下(李華初華作含元殿賦成以示蕭穎)
(士穎士曰景福之上靈光之下)謫九年(劉禹錫久落魄欝欝不自聊其吐辭多諷託幽遠作問大鈞謫)
(九年等賦數篇)和帝賦(陸扆帝嘗作賦詔學士皆和獨扆最先就帝覽之歎曰貞元時陸贄吳通玄兄)
(弟善内庭文書後無繼者今朕得之)猥稱賜敬德(許敬宗身為國史竄改不平太宗賜長孫無忌)
(威鳳賦敬宗猥稱賜敬德)八吟(撫言曰温庭筠敏於為文未嘗起草燈燭下籠袖憑几每賦一韻一吟而)
(已故場中號為温八吟)日出扶桑賦(五代桑維翰初舉進士主司惡其姓以為桑喪同音人有)
(勸其不必舉進士可以從他求仕者維翰慨然乃著日出扶桑賦以見志)殿前作賦(聲摩空李賀)
西遊因獻長楊賦(李白詩)時李百藥工詩而偃善賦(時人稱李)
(詩謝賦唐史)讀杜牧阿房賦(吳武陵太和初禮部侍郎崔郾試進士東都公卿祖道長樂坡)
(武陵最後至謂郾曰君方為天子求竒材敢獻所益因出袖中書搢笏為郾讀之乃杜牧所賦阿房宫辭既警)
(拔而武陵音吐鴻暢)運源賦(扈載嘗次歴代有國廢興治亂之迹為運源賦又因竹作碧鮮賦世宗稱)
(善)詞人之賦(文粹歴代相因莫能適中故詩人之賦麗以則詞人之賦麗以淫孫逖文公集序顔)
(真卿)賦以陳事(李善注文選)李程賦在(李程以日有五色賦登第後試有舉人浩虚舟)
(卷中行此賦至末韻云浸晚水以芒動俯寒山而秀發程乃笑曰李程賦且在瑞日何得言晚木秀發北夢𤨏)
(言)惟皇戒得賦(謝偃大略言治忘亂安忘危逸忘勞得忘失四者人主莫不然夏桀以珠臺為)
(麗而不悟南巢之禍殷辛以象箸為華而不知牧野之敗)塵影賦(偃為塵影賦帝美其文)腹笥
(摭言吳子華為賦一夕夢成於腹笥)錦繡堆(謝庭浩以詞賦著名錦繡堆摭言)崢嶸甚(喬彛)
(京兆府解試渥洼馬賦斯須而就其警句云四蹄曳練翻澣海之驚瀾一噴生風下胡山之亂葉便欲首送京)
(兆尹曰彛崢嶸甚乃以副解薦之)落筆中書堂(杜甫歌曰憶獻三賦蓬萊宫自怪一日聲輝赫)
(集賢學士如堵墻觀我落筆中書堂)朝爲百賦猶鬱怒(韓文)激賞搖天筆承
恩賜御衣(李白詩漢帝長楊苑誇胡羽獵歸子雲叨侍從獻賦有光輝激賞搖天筆承恩賜御衣逢)
(君奏明主他日共翻飛)
頌(七)
白頌者美盛德形容頌者所以游揚德業褒讚成功
吉甫有穆若之談(詩曰吉甫作誦穆若清風)季子有至矣之歎(傳曰)
(吳季札見歌頌曰至矣哉)頌優游以彬蔚(選)頌而無謟孔洛出寳圖
頌(崔融洛出寳圖頌尤工)奏籍田三元頌(岑文本太宗既籍田又元日朝羣臣文本奏籍)
(田三元頌二篇文致華贍)封禪壇頌(張說東封還詔說撰封禪壇頌刻之太山以誇成功)立頌
太學門(楊㻛奏有司帖試明經不質大義乃取年頭月尾孤經絶句且令習春秋三家儀禮者纔十二)
(恐諸家廢無日遂著令生徒為見立頌太學門)獻頌(元宗封太山劉晏八歲獻頌行在)李絳(是時)
(盛興安國佛祠倖臣吐突承璀請立石紀聖德焉營權華廣欲使絳為之頌將遺錢千萬絳上言)芝草
嘉蓮二頌(袁朗陳後主復詔為芝草嘉蓮二頌嘆賞尤厚)上釋奠頌(孔穎達上釋奠頌)
獻嫡皇孫頌(庾抱為元德太子學士會嫡皇孫生大宴坐中獻頌太子嗟賞)獻頌闕下
(張昌齡貞觀末翠微宫成獻頌闕下)奉金帛請其文(李邕之文於碑頌是所長人奉金帛請其)
(文前後所受鉅萬計)辭類俳優(邕載事無大小必贊頌至於廣京城為木偶耕人紫芝白兔之類皆)
(為頌以獻其辭大抵類俳優)頌以褒述功美(李善文選注)世咨其文(蘇頲從封)
(泰山詔頌朝覲壇世咨其文)
論(八)
白論則析理精微論精微而朗暢(選)孔忠孝論(許王素節)
(母被譛死出素節為申州刺史乾封初詔素節病無入朝而實不病乃著忠孝論自明)斤漢馬后
(太宗皇后長孫氏為論斥漢馬后不能撿抑外家使與政事乃戒其車馬之侈此謂開本源恤未事嘗誡守者)
徐彦伯著樞機論(始武后時大獄興王公卿士以語言為酷吏所引死徙不可計徐彦伯乃)
(著樞機論以為世戒)八卦論(蘇晉作八卦論吏部侍郎房潁叔秘書少監王紹宗嘆曰後來之王粲也)
毁茶論(陸羽李季卿宣慰江南有薦羽者召之羽衣野服挈具而入季卿不為禮羽愧之更著毁茶論)
著石論數千言(李昭德怗權果毅鄧注著石論數千言述其專恣鳳閣舍人逢弘敏以聞后由)
(是惡之)論以評議臧否(以當為宗李善文選注)著論窮天人千春秘
麟閣(李白贈參寥子)王子析道論微言破秋毫(李白)干寳著論近
乎王化根源(文粹李華序)
銘(九)
白銘則序事清潤(選)銘博約而温潤(文賦)禮曰君子之觀
銘也既美其所稱又美其所為(言美其人為此銘也)孔銘朝覲碑
(崔融典東朝章疏武后幸嵩高見融銘嘆美之及已封即命銘朝覲碑)撰王承宗先銘(蕭俛)
(嘗詔俛撰王承宗先銘俛奏承宗比不臣迷而後復臣不忍稱道其先又辭成當有餉謝拒之則非朝廷撫納)
(意受之臣誼不當取帝善而止)賜宸扆台衡二銘(馬燧斬李懷光降衆猶萬六千還太原帝)
(賜宸扆台衡二銘以言君臣相成之美勒石起義堂)試彝尊銘(崔渙起家亳州司功參軍還調於是)
(入判者千餘吏部侍郎嚴挺之試彝尊銘謂曰子清廟器也故以題相命)讀者憐其志(李華為元)
(德秀權臯銘稱道深婉讀者憐其志)詠其形容有異于古(文粹李翺荅寺僧書銘古多有)
(之湯之盤銘衞孔悝鼎銘秦始皇之嶧山銘蔡邕黃鉞銘以紀功於黃鉞之上近代為銘大抵詠其形容有異)
(于古人之所為其作鍾銘則必詠其形與其音節與其財用之多少鎔鑄之勤勞爾非為勒功德勸戒于世也)
銘以題勒示後(李善文選主)功德卓異者所皆銘紀(權德輿其文雅)
(正贍縟當時公卿矦王功德卓異者所皆銘紀十常八九左傳)八佐在吳(銘雙闕於盤石李白陁羅)
(尼幢頌序)
誄(十)
白美終則誄發孔丘卒哀公誄曰哀哉尼父無自律
子貢曰生不能用死而誄之非禮也誄纏緜而悽愴
(選)魯莊公馬犇敗績縣賁父爲御曰是無勇也遂死圉
人浴馬有流矢在白肉(股間也)公曰非其罪也遂誄之士
之有誄自此始也(誄其戰功以為謚也)賤不誄貴幼不誄長禮也
(誄累也累列當時之行以作諡)唯天子稱天以誄之(以其無尊故也)諸侯相誄
非禮也追念勲勞孔誌行(君所居官為第三品宜得諡于太常余懼州吏之逸)
(其辭也私為之誄以誌其行吕衡州誄)是旌是告永永不渝(故友咨懷累行陳謨云云)
(上)追列遺懿(二三友人哀其行之不昭于世追列遺懿求諸后土申薦嘉名實曰恭甫乃作誄虞)
(鳴鶴誄上)誄行謀諡惟古之道(生而無位歿有其號)爲誄志有孝恭慈
仁之誠(柳宗元吳君集序)不能竄一字(文粹柳下季之妻誄其夫門人不能竄一字雜)
(說陸龜蒙)誄德銘功厥義有三(文粹元魯山墓碣凡與門生吟慕遺風諡曰文行先生夫)
(誄德銘功厥義有三上以簡神明中以鋪先烈下以聳示後人李華)德先生誄(或曰德先生者奚氏)
(余曰南陽張姓維之其字也或曰與古誰倫余曰原思宓不齊比也向使獲親聖人則鱗差耕雍也或曰何咎)
(而瞽余曰君子道消故仁賢窮或曰夫如是得無誄之余誄之李華)犬必㗖肉(丁用晦芝田錄元魯)
(山誄元德秀退居安陸縣南獨處一室去家數十里值大雨水漲七日不通餒死空室中書舍人盧載為之誄)
(曰誰為府君犬必㗖肉誰為府僚馬必食粟使我元君餒死空谷)牋誄任昉騁(杜甫張九齡詩)
蘭陵先生誄(閻士和著)
白孔六帖卷八十六
