白孔六帖卷四十七唐白居易原本
宋孔傳續撰
贖罪(一)緩獄(二)
留獄(三)疑獄(四)
贓賄(五)使吏供已(六)
冤獄(七)鬻獄(八)
鞭扑(九)象刑(十)
肉刑(十一)族刑(十二)
刖(十三)罰親(十四)
國親刑(十五)罰故(十六)
不齒(十七)財産沒官(十八)
殺人(十九)
贖罪(一)(罰附)
白如可贖兮(詩)虞典曰金作贖刑(誤入刑者以金贖罪)周穆王訓
夏贖刑(訓暢夏禹贖刑之法更從輕以布告天下)百鍰(鍰黃鐵也六兩曰鍰罪贖以百鍰重倍加)
(至千鍰也)免於刑戮納贖(選)罰金(張釋之爲廷尉文帝出中渭橋有人從橋下走)
(出乘輿馬驚釋之奏此人犯蹕當罰金上怒釋之對曰法者天下公共不可一傾云云)以功贖(後漢)
(竇憲字伯度有罪請誅匈奴以自贖乃拜車騎將軍有功遂勒銘燕然山)訓夏之刑贖子罪
(漢丞相公孫賀請捕朱安世以贖子罪子敬聲也西京賦曰丞相欲以贖子罪云云)贖入罪(前漢史太)
(倉令淳于公犯法當刑幼女緹縈上書曰妾父爲吏齊中皆稱廉平今坐法當刑妾傷夫死者不可生刑者不)
(可續雖欲改過自新其道無由妾願沒入爲官婢以贖父刑文帝哀憐之乃下詔除肉刑)千鍰(贖大辟死)
(罪)周禮職金掌金罰貨罰入于司兵(以金以貨贖罪者也入於司兵以給)
(兵及工直也)庇族亢身以貨藩身論贖刑放于寵
五罰之疑有赦(五罰出金贖罪)輕重諸罰有權入粟贖罪(漢張)
(敞言國兵在外穀度不足願今有罪非盜受財殺人犯法不得赦者得以差入穀蕭望之李彊議曰粟以贖罪)
(則富者得生貧者獨死是貧富異刑而法不一人情貧窮而父囚執聞出財可以生活則不顧死亡之患爲敗)
(亂之行以趨財利救親戚一人得生十人已喪此則伯夷之行壞公綽之名滅政教一傾恐不能復竟不施敞)
(議)請除贖罪之法(貢禹上書)買爵(惠紀人有罪得買爵三十級以免死罪應劭云若今)
(人三十縑贖罪師古曰令出買爵錢以贖罪也)減死罪一等(武帝令死罪人贖錢五十萬減云云)
出縑(續漢書建武初令天下繫囚減罪一等出縑贖罪輕重有差)兵甲贖(管子曰管仲令齊桓)
(公制重罪贖以犀甲一戟輕罪楯一戟注云謂征伐不足也)義錢(後漢虞詡爲僕射時長安聽百姓謫)
(罰者輸贖號義錢託爲貧人儲而守令因以聚斂詡上疏論之詔下切責州縣也)入縑(後漢明帝詔亡)
(命者自殊死已下贖死罪縑三十疋右趾至髠鉗城旦舂十疋城旦至司寇五疋未發自告半入贖)請沒
爲奴贖父罪(晉殿中帳吏部施廣盜官幔三張合三十疋弃市廣二子宗年十三雲十一撾登聞)
(鼔求爲官奴以贖父罪尚書郎朱映議曰宜特聽左丞范堅駮曰以殺止殺小不忍輕刑典人之愛父誰不如)
(此爲施恩於今開殺於後遂正廣刑)左驂之贖(史越石父賢在縲絏之中晏子見而解左驂贖之)
孔願伏斧鑕以贖昶罪(閩王昶晉高祖怒其不遜下詔暴其罪歸其貢物不納兵部員)
(外郎李知損上書請籍沒其物而禁錮使者於是以元弼下獄獄具引見元弼俯伏曰昶夷貊之君不知禮義)
(陛下方示大信以來遠人臣將命無狀願伏斧鑕以贖昶罪高祖乃赦元弼遣歸)夜論世事(宇文)
(士及化及敗與封倫等自歸帝讓之曰汝兄弟率思歸之人爲入關計爾時得我父子尚肯相假乎今欲何地)
(自處士及謝曰臣罪當死但臣往在涿郡嘗與陛下夜論世事頃又奉所獻冀以此贖罪)罰錢(王緯字文)
(卿浙西觀察使缺遣之初州縣有韓滉罰錢未入者十八萬緡府史請裒爲進奉緯上疏願蠲以紓民詔聽之)
議請減贖(唐史刑法志隋有議請減贖當免之法唐皆因之)盜請格虎自贖(元德)
(秀字紫芝爲魯山令有盜繫獄會虎爲暴盜請格虎自贖許之明日盜尸虎還舉縣嗟歎)請以官爵
贖(王忠嗣數上言祿山且亂李林甫益惡之隂使人誣告忠嗣嘗養宮中云吾欲奉太子帝怒召入付三司)
(訊驗罪應死哥舒翰方有寵白上請以官爵贖忠嗣罪帝意解)推父蔭贖金(裴潾再遷刑部郎中)
(前率府倉曹參軍曲元衡杖民栢公成母死有司以死在辜外推元衡父蔭贖金公成受財不訢以赦免潾議)
(曰杖捶者官得施所部非所部雖有罪必請有司明不可擅也元衡非在官公成母非所部不可以蔭免公成)
(取賄仇家利母之死逆天性當伏誅有詔元衡流公成論死本傳)凡贖罪以銅(唐六典)
緩獄(二)
白國章斯抵(宜守限於申嚴)人命所懸(豈忘情於審慎)况刑將不變獄
貴惟精月令仲春天子命有司省囹圄(省減也)去桎梏
無肆掠(掠拷捶也肆暴尸也)止獄訟孟夏挺重囚(挺寬也至秋方決)出輕
繫(出而舍之)要囚伏念五六日至于旬時(要囚察其辭要也)君子以
明慎用刑而不留獄(易旅卦)雖緩死以過時(未盡善也)比失刑
於欲速(不猶愈乎)輟丹筆君子以議獄緩死(易中孚卦)緩刑(周禮)
容姦(禮)利淫淹恤過時(亦宜問罪)稽留有故(亦可徵辭)若審慎而
無他(雖愆期而可恕)將蔽罪之有程(敢忘慎守)未得情而難斷(寧免稽遲)
當斷不斷孔不時決(殷侑初鹽鐵度攴使屬官悉得以罪人繫在所獄或私置牢院而州)
(縣不聞知歲千百數不時決侑奏許州縣糾列所繫申本道觀察使并具獄上聞許之)恤獄緩死
(唐文粹韋嗣立論刑法多濫疏雖陛下仁慈哀念恤獄緩死及覽辭狀便已周密皆謂勘鞫得情是其實犯雖)
(欲寬捨其如法何)
留獄(三)
白月令仲秋命有司申嚴百刑無留有罪既非伏念之
勤(宜及過時之責)雖事無欲速(而法有勾稽)而不留獄(易見上)淹恤過
時(則宜問罪)稽留有故(亦可徵辭)若審慎而無他(雖愆期而可恕)雖蔽罪
之有程(敢忘慎守)未得情而難斷(寧免稽遲)若踰伏念之時(淹恤不糾)
則恐舞文之吏(因緣長姦)雖要囚惟恤(而折獄有程)既察情而得
情(何當斷而不斷)違限之糾(慢官之科)聽訟之要(辭既易於二三)伏念之期
(日遂踰於五六)孔歲千百數不時決(見上門)蔽獄(文粹李德裕上尊號冊文遠無)
(蔽獄)滋豐(陸宣公奉天赦大道既隱蔽獄滋豐)牢械充滿(宋璟京兆人權梁山謀逆敕河南尹)
(王怡馳傳往按牢械充滿久未決乃命璟爲京留守復其獄初梁山詭稱婚集多假貸吏并坐貸入璟曰婚禮)
(借索大同而狂謀率然非所防意使知而不假是與爲反弗知何罪之云予縱數百人)督鄧琬負
米(唐扶字雲翔大和五年爲山南宣撫使内鄉倉督鄧琬負度支漕米七十斛吏責償之繫其父子至孫凡)
(二十八年九人死於獄扶奏申釋之詔切責鹽鐵度支二使天下鹽院償逋繫三年以上者皆原)更三
赦不得原(白居易字樂天度支有囚繫閿鄉獄更三赦不得原乂奏言父死繫其子夫久繫妻嫁債)
(無償期禁無休日請一切免之奏凡十餘上益知名)
疑獄(四)
白記曰疑獄汜與衆共之衆疑赦之疑事無質(質成也疑則捨)
(之不可成也)狐疑宣尼之聽訟辭不獨見也(史記孔子在位聽訟辭有)
(可與人共者不獨見也)漢景之恤疑獄亦命讞之(漢景詔曰獄疑者輒讞)罪
疑惟輕(舜典)周書曰五罰之疑有赦(罰贖刑罪也刑疑赦從罰罰疑赦從免言)
(重疑也)似是而非禮有指無簡不聽(簡誠也雖有其意無其誠者不論以)
(爲罪)闕疑(緩死)移讞讞疑罪疑(刑放)得情猶合哀矜(疑事誠宜)
(開釋)諸疑獄雖文致於法而於人心不厭者輙讞之(景帝詔)
吏不能決(高詔御史獄之疑者吏不能決使有罪者久而不論無罪者久繫而不決自今縣道官獄)
(疑者各讞屬所二千石官二千石官以罪名當報之注當處也某所不能決者移廷尉廷尉亦報之廷尉不能)
(決者具奏)平亭疑法(史張湯決獄欲傳古義乃請博士弟子治尚書春秋補廷尉史平亭疑法注亭)
(均也奏疑讞事必先奏上分别其原上所是受而著讞法廷尉挈令注云著謂明書之挈者獄訟之要也書於)
(讞法挈令以爲後代式)雖國令是干(罰宜無小)而人心未厭(事合從輕)孔四
方疑獄悉令按訊(崔善爲仕隋調文林郎督工徒五百營仁壽宫總監楊素索簿閱實善爲)
(執板暗唱無一差謬素大驚自是四方有疑獄悉令按訊皆䆒其情)擒盜(韓思彦字英遠使并州方賊殺)
(人主名不立醉胡懷刀而汙訊掠已服思彦疑之晨集兒童數百暮出之如是者三因問兒出亦有問者乎皆)
(曰有之乃物色推訊遂擒真盜)辨處契要無不盡(杜佑補剡縣丞嘗過潤州刺史韋元甫以)
(故人子待之不加禮它日元甫有疑獄不能決試訊佑佑爲辨處契要無不盡元甫竒之署司法參軍)積
歲疑留(權德輿歧公遺愛碑盈庭闢辯積歲疑留者片言以聽斷含冤自誣具獄論殺者覆視而全活)
訊不承(成汭頗知吏治嘗錄囚盡其情墊江賊隂殺令其主簿疑小史導之訊不承臨刑曰我且訟地)
(下踰月吏暴死汭聞益詳於獄唐史)疑其冤縱不治(崔從字子文攝守卭州前刺史有以盜繫)
(獄辭已具從疑其冤縱不治俄得眞盜)疑獄劇事多與參裁(韋思謙高宗賢之疑獄劇)
(事多與參裁)罪涉疑似必誅(韓滉)
贓賄(五)
白六贓賄賂公行予取予求賄賂並行政以賄成(王叔之相)
(也政以賄成而刑放于寵)黷貨(傳晉有羊舌鮒者黷貨無厭亦將及矣)獻子辭梗陽之
賂(傳梗陽人有獄以女樂遺魏獻子獻子將受之閻没女寬當食三歎諫而止)叔魚鬻邢侯
之獄(叔魚納雍子之女蔽罪邢侯叔向曰鮒也鬻獄)以黷賄賂而煩刑書貪
以敗官爲墨既求私貨(宜正官刑)情因利動(遽聞雍子之求)政以
賄成(遂受梗陽之賂)臨財苟得(且不懼於四知)黷貨無厭(又何逃於三尺)相賂
以貨受悖入之貨(禮)私求(公坐)私欲養求不給則應(傳)刑
放(貨聞)不思挈已(曾是徇財)受官屬財物(景詔左遷徒免罷受故官屬所將監治送)
(財物奪爵爲士任免之注奪爵爲士又免其官職若今之除名從仕卒之位)景詔無爵者罰
金二斤(沒入所受有能捕告卑其受贓)加賞(漢武時張武受金加賞賜以媿其心)私附益
(丞相司直繁延壽奏御史大夫蕭望之賣買私所附益十萬三千注云以私錢增益也)受飲食(景詔)
(吏受所監臨飲食免重受贓物賤買貴賣論輕更議著令廷尉與丞相議曰吏及諸有秩皆受其官屬所監臨)
(治所將其與飲食計償費勿論注云計所齎償價値也他物若買故賤賣故貴皆坐贓爲盜沒入縣官也)禁
錮(漢文時貴廉絜賤貪汚賣人贅壻及吏坐贓皆禁錮不得爲吏賞善懲惡)自條其姦贓應
記(薛宣爲馮翊高陵令楊湛貪猾宣手自牒書條其姦贓與湛湛自知贓應記解印綬爲記謝注云應記爲)
(與宣書相當)妻受錢(薛宣時爲池陽令舉獄掾王昱府未召妻受繫者錢掾不知悲慙自殺宣移書)
(書掾之柩以顯其魂也)銖兩之姦(趙廣漢字子都所在吏取銖兩之姦皆知之)陳咸爲
少府鉤發姦贓沒入辜㩁財(辜罪也㩁專固財也鉤音遘)主守盜十
金弃市(丞相翟方進云云)盜收外國財物(陳湯盜收康居財物戒官屬曰絶域不覆)
(校丞相匡衡奏雖在赦不宜處位坐免)古者大臣坐不廉而廢曰簠簋不
飾(尚遷就之諱也賈誼曰)貨賂上流(公孫賀)謝錢(弘農守張匡坐贓報陳湯爲訟罪得)
(踰冬月許謝錢二百萬)懷慙自殺(後漢皇甫嵩義眞爲冀州牧車騎將軍吏有受賂嵩更以財物)
(賜之吏懷慙自殺)米肉(卓茂爲密令人有言吏受其米肉者茂曰汝自以恩意遺之吏不當以威力彊)
(取爾)禁錮二世(清河相叔孫光坐贓禁錮二世居延都尉犯贓楊震等議光比劉愷以春秋惡止其)
(身禁子孫非詳刑之意)封記還(鍾離意爲郡督郵縣亭長有受人酒禮郡下法記治之意封記曰政)
(化自近及遠宜先清府内闊略遠縣細微之愆太守賢之任以政事)酒食爲贓(王吉爲沛相有微過)
(酒食爲贓者雖十年猶加貶弃注其名籍也)不以贓杖鞠人(袁安邵公爲河南尹政號嚴明)
(未嘗以贓杖鞠人嘗曰錮人於聖世尹不忍聞者感激京師肅然)諫兄(鄭均兄爲吏受人禮遺均諫不)
(從均傭歲餘得錢帛與兄曰物盡可復得爲吏坐贓終身弃之兄感之遂爲廉吏也)減死遷徙(魏侍)
(中許允擅用罰錢賜減死遷徙)祠發贏錢(陶謙字恭祖爲舒令郡守張盤搆有錢簿謙在官清白惟)
(祠遷星有贏錢五百欲以爲贓謙委於官而去也)子坐贓免官(晉劉寔子夏以貪汚弃於世寔)
(坐夏受賂免官或譏寔不訓子寔曰吾之所行夏所聞見不相祖習豈教訓得乎世以寔爲言當)子受
財不累(高光爲廷尉子韜字子遠放佚無檢受財有司案之光不知時人曰雖非光不能防其子以其)
(用心有素不以爲累也)撻子(庾冰爲車騎將軍清慎常以儉約自居中子襲貸官絹十四冰撻之市絹)
(還其官)受家具(王述字懷祖求試宛陵令受家具一千三百條王導使謂曰名父之子不患無祿屈)
(居小縣不宜爾答曰當自止後居州郡清廉絶倫祿賜皆散之親故宅宇不革於昔)清既謝於冰
壺(罪何逃於霜簡)貪泉之戒靡聞(廣州有貪泉飲之者則貪濁晉吳隱之爲刺史飲之曰夷)
(齊當不易心)如水之心遂爽(鄭崇曰臣門如市臣心如水言清也)還珠(懷璧)乾沒
(張湯爲小吏乾沒與長安富賈田魚翁叔交私注云乾沒射也得利爲乾失利爲沒)漁奪(蚌侵)贓物
出賜(後漢北地太守廖信坐貪穢下獄入財産顯宗以班諸廉吏惟周澤孫堪常仲特蒙賜與京師翕然)
(在位者咸自刻勵)受賜贓委地(交趾太守坐贓伏法資財簿入司農顯宗班賜羣臣鍾離意得)
(珠璣悉以委地不拜帝怪之對曰孔子忍渴於盜泉曾參迴車於勝母惡其名也此贓穢之物誠不敢拜帝曰)
(清乎尚書之言更以庫錢三十萬賜意意字子何)知而不納(南郡太守劉肇遺王戎筒中細布五)
(十端司隸糾之以知而不納不坐帝曰戎豈懷私不欲異爾然爲清慎所鄙)高名不劾(孫盛安國)
(爲長沙守頗營資産從事至郡察其名高不劾)調發食物(陳咸子康爲太守調發屬所生食物以自)
(奉養然操下令自斂)遠郡犯贓(晉李重茂曾奏欝林守介登役使監臨苟凱以遠郡非人情所樂法)
(謂貶秩居官守重奏恐庸才負遠黷貨)奴取蒿免官(謝鯤)不忌無厭無所
畏忌貪惏孔姦贓狼藉(張易之元忠說皆被逐其後易之等益自肆姦贓狼藉)
發贓(宗室巨兼河南尹其犯即張皇后從女弟宗正卿李遵素私張發巨贓事貶遂州刺史)縱吏
取工徒贓(崔元略博州人京兆劉栖楚劾元略前造東渭橋縱吏增估物不償直取二徒贓三萬緡)
(詔奪一月俸)剔抉其贓(楊於陵爲嶺南節度使監軍許遂振者悍戾貪肆憚於陵不敢撓以私則)
(爲飛語聞京師憲宗不能無惑有詔罷歸遂振領留事笞吏剔抉其贓吏呼曰楊公尚拒他方賂遺肯私官錢)
(耶宰相裴垍亦爲帝别白言之)金牀瑟瑟枕(盧簡辭字子策遷侍御史福建塩鐵院官盧昂坐贓)
(簡辭窮按乃得金牀瑟瑟枕大如斗敬宗曰禁中無此昂爲吏可知矣)贓六百萬(楊虞卿字師臯)
(改禮部員外郎進吏部會曹史有李賨等鬻僞告調官六十五員贓六百萬以上虞卿發其姦李賨等繫御史)
(府而虞卿親吏嘗受二百萬亡命私奴受三十萬虞卿縛奴送獄虞卿坐不檢下免官)市羅貢奉
(李邕字泰和貶遵化尉妻温復爲邕請戍邊自贖曰邕初被訊吏迫邕手書貸人蚕種以爲枉法市羅貢奉指)
(爲姦贓)丐乞贓(李朝隱字光國入爲大理卿武彊令裴景仙丐贓五千匹亡命帝怒詔殺之朝隱曰)
(景仙其先寂有國功載初時家爲酷吏所破誅夷略盡而景仙獨存且承嫡於法當請又丐乞贓無死比籍當)
(死坐猶將宥之使私廟之祀無餒魂可也帝不許固請有詔決杖百流嶺南)以厚賂謝中人
(嚴綬加淮西招撫使綬引師壓賊境多出金帛賞士以厚賂謝中人招聲援)非賄謝不與官
(崔祐甫改中書侍郎元載用事非賄謝不與官及祐甫推至公以行)賕賂狼藉(楊炎字公南其子弘)
(業賕賂狼藉盧杞引嚴郢爲御史大夫按之)受賕二十萬緡(孔戣字君嚴中人劉希光受賂)
(二十萬緡抵死)謝錢(李義府遣子津召長孫延謂曰吾爲子得一官居五日延拜司津監索謝錢七十萬)
(楊行穎白其姦詔劉祥道與三司雜訊李勣監按有狀詔除名流嶲州)顯賕公謁無所忌
(楊國忠凡領四十餘使而度支吏部事目叢夥第署一字不能盡故吏得輕重顯賕公謁無所忌)所在
賄謝(李邕字泰和所在賄謝)犯贓輙寘之死(五代明字吏有犯贓輙寘之死曰此民之)
(蠧也)買曲成直(唐孫樵)凡計贓者以絹平之其贓有六焉(一曰)
(強盜二曰枉法其刑絞三曰不枉法四曰竊盜五曰受所監臨其刑流六曰坐贓其刑徒凡六贓定罪有正條)
(餘皆約而斷焉唐六典)
使吏供已(六)
白衛司馬(漢蓋寬饒爲左司馬在部常爲衛官繇使市買衛卿私使寬饒詣府上辭辭尚書也尚書)
(責問衛尉由是不復私使侯司馬)護視家事爲妻先引(丞相司直繁延壽奏御史大夫)
(蕭望之多使守吏自給車馬往茂陵護視家事小吏冠法冠爲妻先引也)迎醫(晉陶侃廬江人爲郡主簿)
(太守張䕫妻有疾將迎醫請行曰資於事父以事君小君猶母也云云)吏修園宅(王戎爲荆州刺)
(史坐遣吏修園宅應免官詔以贖論)孔抑吏市私第(楊炎字公南趙惠伯爲河南尹時嘗市楊)
(炎第爲官廨御史劾炎宰相抑吏市私第貴取其直盧杞召大理正曰晉評罪晉曰宰相於庶官比監臨計羡)
(利辠奪官杞怒謫晉於是當監主自盜罪絞)使行賈州縣(藩鎮劉從諫性奢侈賈人子獻口馬)
(金幣即署牙將使行賈州縣所在暴横沓貪責子貸錢吏不應命則愬于從諫欲論奏或遣客遊刺故天下怨)
(怒)
冤獄(七)
白策秀才文曰胏石少不冤之人(周禮左胏石達窮棘人之訟注赤石也)
棘林多夜哭之鬼(樹棘槐聽訟於其下夜哭之鬼謂無辜者)冶長非罪(雖在縲絏)
(之中非其罪也)良夫無辜(衛侯夢人被髮北面而譟曰予爲渾良夫呌天無辜)多殺不辜
而號無告(無所告也)銜冤飲恨(吞聲飲恨)泰誓曰無辜籲天(籲告)
(也)誣以偷金難明直氏(直不疑)執爲盜璧誰辨張儀(楚相亡璧)
(門下疑儀盜之掠撻數百)劎有餘冤(尚能衝斗)日無私照(猶隔覆盆)義夫飲恨
五月降霜(鄒衍被囚仰天而歎五月降霜)孝婦含冤三年致旱(東海于公明)
衆口鑠金(信非其罪)片言折獄(不見其人)君實不察其罪(申生曰)冤
濫(頗邪)瓜李雖疑(薰蕕自别)似是而非冶長非罪始因尼父
而知(叔向無辜終俟祁奚而免)國章斯抵(誠合申之)人命所懸(豈宜冤濫)黃沙
失入(丹筆悞書)獄非明察(法乃濫施)未聞情得(但見獄成)得情猶合哀
矜(非罪誠宜開釋)捶楚之下何求不獲(雖臯陶聽之猶謂死者有餘刑)刑濫則
懼及善人孝婦致旱(東海孝婦養姑甚謹夫死不嫁姑恐累之自殺姑女告婦殺母)
(婦自誣服殺姑獄掾于公明之不可竟殺之郡界旱三年後太守至祭其冡天乃立雨)上虞寡婦
(養姑事同東海孝婦姑以壽終姑女誣告婦加鴆竟結其罪孟嘗伯周爲戶曹明之不可亦連旱後太守殷丹)
(至明之遂雨)血逆流(晉劉隗大連爲司直丞相府斬督運令史淳于伯血逆流隗奏曰斬伯著柱遂)
(逆上絲極未復下流百姓諼譁咸曰冤伯子惠亦訴父不乏軍興)生爲窮人(死爲冤鬼)抱恨
入地(銜冤受罪)氣怨結而不傷(涕滿汗而横流)與濁吏何親(與冤人何仇)
孔卒不直冤(李齊運萬年丞源邃不事齊運怒悴辱之死於廷邃家告冤御史連章深劾齊運訴)
(于帝言爲朋黨所擠天子使宰相喻諫官御史後無得連章以劾然卒不直邃冤)誣劾以罪(杜兼)
(字處宏僚官韋賞陸楚皆聞家子有美譽論事忤兼誣無劾以罪帝遣中人至兼廷勞畢出詔執賞楚殺之二人)
(罪死衆莫不冤)魏元忠(中宗在東宫爲檢校左庶子時二張勢傾朝廷元忠嘗奏曰臣承先帝之顧且)
(受陛下厚恩不能徇忠使小人在君側臣之罪也易之等恨怒因武后不豫即共譖元忠與司禮丞高戩謀挾)
(太子爲耐久朋遂下制獄詔皇太子相王及宰相引元忠等辨於廷不能決昌宗乃引張說爲證說初僞許之)
(至是迫使言狀不應又促之說曰臣不聞也易之等遽曰說與同逆說又曰臣知附易之朝夕可宰相從元忠)
(則族滅今不敢面欺懼元忠之冤后寤其讒)部兵𠢐耳(崔寧爲牙將事裴冕裴冕被謗朝廷疑之)
(遣使者問狀寧部兵𠢐耳白其冤使者以聞)天下稱冤(五代趙延義字子英周太祖自魏以兵入)
(京師太祖召延義問漢祚短促者天數邪延義言王者撫天下當以仁恩德澤而漢法深酷刑罰枉濫天下稱)
(冤此其所以亡也是時太祖方以兵圍蘇逢吉劉銖弟欲誅其族聞延義言悚然因貸其族二家獲全)邪
正雜揉獄訟冤劇(唐史蘇安常曰邪正雜揉獄訟冤劇何昔是而今非耶)李元素
辨運冤(爲御史東都留守杜亞惡大將令狐運會盜劫輸絹於洛北運適與其下畋近郊亞疑而訊之)
(掠服之亞請斥運詔監察御史楊寧覆驗事皆不讎亞怒劾寧罔上抵罪詔元素馳按亞迎以獄告元素徐察)
(其冤悉縱囚以還亞大驚復劾元素失有罪元素還帝已怒元素曰臣以御史按獄知冤不得盡辭是無容復)
(見陛下帝意解即道運冤狀帝感寤曰非卿孰能辨之)請出獄付外(崔琯字從律京兆尹宋申)
(錫爲讒所危宦官切齒時人罕敢辨者琯與大理卿王正雅固請出獄付外與衆治之天下重其賢)縊殺
(崔寧時朔方掌書記康湛詐作寧遺泚書獻之盧杞奏寧初無效順心反狀明甚召至朝堂縊殺之籍其家中)
(外冤之)平貸(李方元字景業爲江西判官有大獄論死者十餘囚方元刺審其冤悉平貸之)宋申
錫(開成元年李石因延英召對從容言曰陛下之政皆承天心惟申錫之枉久未原雪帝慙曰我當時亦悟)
(其失而詐忠者迫我以社稷計爾使逢漢昭宣時當不坐此因追復右丞)出冤繫(唐臨持節按獄交州)
(出冤繫三千人累遷大理卿)李昭德(萬歲通天二年來俊臣誣以逆謀既而俊臣亦下獄同日誅時)
(雨甚衆庶莫不冤昭德而快俊臣)疑冤不治(崔從攝守卬州前刺史有以盜繫獄辭已具從疑其)
(冤縱不治俄得眞盜)道路冤譟(姚璹遷益州長史新都丞朱待辟坐贓應死待辟所厚浮屠理中謀)
(殺璹劎南有密告后者詔璹窮按璹深探其獄跡疑似皆捕逮誅黨牽聯數千人獄具后遣洛州長史宋元爽)
(中丞霍獻可覆視無所翻坐沒入五十餘族知反流徙者什八以上道路冤譟)酷憤(紀王謹女東光縣主)
(始諸王妃主自垂拱後被害者皆藁掩之神龍初諸王皆陪葬昭獻二陵主聞感慟卒敕其子曰爲我謝親戚)
(酷憤已雪下見先王無恨矣)叫閽弗聽叩鼔弗聞(徐有功上疏曰天下員有定此選者)
(日多選曹諉屬公行囂謗滿路唐季人多逆節鞫訊結斷刑慘獄嚴革命歲久其流弗改事表生情法外&KR1712;理)
(而刻薄吏驅扇成姦雖朝堂進表列匭内牒叫閽弗聽叩鼔弗聞使申其冤正增其枉)上冤狀(穆贊)
(字伯明累侍御史陜號觀察使盧岳妻分貲不及妾子妾訴之中丞盧佋欲重妾&KR1255;贊不聽佋與宰相竇參共)
(誣贊受金捕送獄弟賞上冤狀詔三司覆治無之猶出爲柳州刺史)刑耳列冤(張說字道濟宇文融)
(恨恚乃與崔隱甫李林甫共劾奏說引術士王慶則夜祠禱解而奏表其閭引僧道岸窺詗時事冒署右職帝)
(怒詔乾曜隱甫刑部尚書韋抗即尚書省鞫之發金吾兵圍其第說兄左庶子光詣朝堂刑耳列冤帝遣高力)
(士往視見說蓬首垢面席藁家人以瓦器饋脱粟鹽疏爲自罰憂懼者力士還奏且言說往納忠於國有功帝)
(憮然乃停說中書令誅慶則等坐者猶十餘人)善良方蒙枉(李尚隱其先出趙郡徙貫萬年擢左)
(臺監察御史馮昭泰性鷙刻人憚其彊嘗誣繫桐廬令李師旦二百餘家爲妖蠱有詔御史覆按皆稱病不肯)
(往尚隱曰善良方蒙枉不爲申明可乎因請行果推雪其冤)盜金下獄(袁滋字德深進詹事府司)
(直部官以盜金下獄滋直其冤)執正其罪(張鎰字季權一字公度累殿中侍御史乾元初華原令盧)
(樅以公事譙責邑人齊令詵令詵官人也銜之搆樅罪鎰按驗當免官有司承風以死論鎰不直之乃白其母)
(曰今理樅樅免死而鎰坐貶默則負官貶則爲太夫人憂敢問所安母曰兒無累於道吾所安也遂執正其罪)
(樅得流鎰貶撫州司戶參軍)銅匭申冤(則天皇后武氏臨朝乃冶銅匭爲一室署西曰申冤受抑)
(枉所欲言)姚崇(后嘗語左右往周興來俊臣等數治詔獄朝臣相逮引一切承反朕意其枉更畀近臣臨)
(問皆得其手牒不冤朕無所疑即可其奏自俊臣等誅遂無反者然則向論死得無冤耶崇曰自垂拱後被告)
(者類自誣當是時以告言爲功故天下號曰羅織甚於漢之鈎黨雖陛下使近臣覆訊彼尚不自保敢一搖手)
(以悖酷吏意哉本傳)淫潦決獄而霽(崔碣字東標再爲河南尹邑有大賈王可久轉貨江湖間)
(値龐勛亂盡亡其貲不得歸妻詣卜者楊乾夫咨在亡乾夫名善數而内悦妻色且利其富既占陽驚曰乃夫)
(殆不還矣即隂以百金謝媒者誘聘之妻乃嫁乾夫遂爲富人它年徐州平可久困甚丐衣食歸閭里往見妻)
(乾夫大怒詬逐之妻詣吏自言乾夫厚納賄可久反得罪再訴復坐誣可久恨歎遂失明碣之來可久陳冤碣)
(得其情即敕吏掩乾夫并前獄吏下獄悉發賕姦一日殺之以妻還可久時淫潦獄決而霽都民相與歌舞於)
(道)獄靜(蘇逢吉喜爲殺戮高祖嘗以生日遣逢吉疏理獄囚以析福謂之靜獄逢吉入獄中閱囚無輕)
(重曲直悉殺之以報曰獄靜矣五代史三十)四海多銜冤之人(韋嗣立論刑法四海多銜)
(冤之人九泉有抱痛之鬼)鴉挽鈴(温璋爲京兆尹有鴉三挽鈴璋曰此必訴冤遣吏隨至城外果有人)
(探其雛追其人詣府决之北夢瑣言)或問鬼災(武黃門之死也裴晉公爲盜所刺隸人王義扞刃而)
(斃自爲祭文是歲進士撰王義傳者三之二李錡之誅也大霧三日不開或問鬼災内疑其冤詔收葬南部新)
(書)義府擅殺寺丞(王義方言畏義府之權勢能殺身以滅口此則生殺之威上非主出賞罰)
(之柄下移佞寵舊史)白璧何辜青蠅屢煎(李白雪讒曰白璧何辜青蠅屢煎羣輕折軸下)
(沈黃泉衆毛飛骨上凌青天)造化爲悲傷(李白古風燕臣昔慟哭五月飛秋霜庶女號蒼天震)
(風繫齊堂精誠有所感造化爲悲傷)被罪怡然素服俟命(舊唐史宋申錫既被罪怡然不)
(以爲意自中書歸私第止於外廳素服以俟命其妻出謂之曰公爲宰相人臣位極於此何負天子反乎申錫)
(曰吾自書生被厚恩擢相位不能鋤去姦亂反爲所羅織夫人察申錫豈反者乎因相與泣)
鬻獄(八)
白周書曰典獄非訖于威惟訖于富(典主也訖絶也絶富謂賄賂不行)
鞫獄罪贓獄貨非寳惟府辜功(府聚也辜罪也功事也言受獄貨非)
(寳惟以聚罪之事也)閑邪(買直)刑放於寵(獻子辭梗陽之賂也)叔魚鬻邢侯之
獄(叔魚納雍子之女蔽罪邢侯叔向正其罪曰鮒也鬻獄)厚賂(深繩)貪賄賂(撓刑書)私
貨(官政)政以賄成(由官邪也)獄由貨黷(則死及之)財惟苟得(法必私行)貪
以敗官爲墨相賂以貨寬縱出之刑(漢書)受悖入
之貨(禮)罪以貨聞既貪獄貨(是速官刑)孔以貨市獄(李景略李)
(懷光爲朔方節度使署巡官五原將張光殺其妻以貨市獄前後不能決景略覈實論殺之既而有若女厲者)
(進謝廷中如光妻云)貪財鬻獄(陸肱宣宗時除刺史有錄事參軍頗尚修潔肱召問曰錄事參軍有)
(幾對曰有三下等懦政虐刑貪財鬻獄即懼太守出唐語林)李義府(母妻諸子市獄門如沸湯)錢
至十萬可以通神(張延賞聞度支有一冤獄久不決每不平之及公判度攴期以旬日案上)
(有一帖子云奉錢三萬乞不問其獄公怒悉收公吏左右訊之明日於盥洗處云錢五萬又於寢所云錢十萬)
(公嘆曰錢至十萬可以通神矣乃不問幽閑鼔吹)貴倖鬻獄(裴寬遷刑部員外郎萬騎將軍馬崇)
(冒殺人而王毛仲方以貴倖將鬻其獄寬固執不肯從)以金五百兩賂貴妃姊妹
(裴寬先是寬以所善請於裴敦復即欲白發其言林甫趣之敦復未及聞扈幸温泉宫而其下禆將程藏曜曹)
(鑒自以他事繫臺寬捕按之敦復謂寬求致其罪遽以金五百兩賂貴妃姊妹因得事聞於帝由是貶寬睢陽)
(太守)
鞭扑(九)
白虞典曰鞭作官刑(治官者用鞭)扑作教刑(扑楚也不勤道業則撻之)月
令仲春無肆掠(掠捶拷肆暴屍)一抶汝庸何傷(傳)抶其不勉者
(司城子罕)盜璧之笞(楚相枉張儀盜璧笞撻之)執扑(子罕親執扑抶其不勉者)撻之流
血(禮)鞭之見血(齊襄誅屨於徒人費)箠令(鞭刑)檟楚二物(收其威也)示背
(徒人費遇賊袒而示之背)叩脛(孔子見原壤以杖叩其脛)笞令(笞罰)鞭師曹(衛侯有嬖妾使)
(師曹誨之琴師曹鞭之公怒鞭師曹三百)撻伯禽(成王有過則撻伯禽)大杖小杖(子曰舜之)
(事瞽瞍也小杖則受大杖則走故舜不失蒸蒸之孝瞽瞍不䧟於不義)受笞(史吏過笞撻陳餘餘欲起)
(張耳躡使受笞去耳責餘曰今一見辱而死一吏乎)榜郭舍人(上令倡監榜郭舍人不勝痛也)未
嘗撻辱人(漢朱邑爲桐鄕嗇夫)蒲鞭(劉寬事見寬刑門)撾吏(後漢常林夜撾吏崔林嘲)
(之曰君爲廷尉耶)撾婦翁(第五倫三娶孤女人謂之撾婦翁)五色棒(曹瞞傳曰太祖爲洛)
(陽北都尉治四門作五色棒懸門左右)加笞(景詔曰加笞以爲重罪無異幸而不死不可爲人其定律)
(笞也五百曰三百三百曰二百也)減笞(又詔曰加笞者或至死而笞未畢朕甚憐之其減笞三百曰二)
(百二百曰百)無得更人(又詔曰當笞者笞臋無得更人)鞭(傳楚子玉治兵終日而畢鞭七人貫)
(三人耳)白挺(大杖也)禁吏擅笞人(第五倫遷蜀禁吏擅笞人)仙婦笞秦
執敲扑鞭笞天下(過秦論)捶楚之下(縲絏之中)殺人以挺孔杖
扑踰制(王遂杖扑皆踰制)出示於朝(王遂械送京師斬東市監軍上遂所制杖出示於朝)
(爲戒云)段秀實(初秀實爲營田判官涇大將焦令諶取人田自占給與農約熟歸其半是歲大旱農)
(告無入令諶曰我知入不知旱也責之急農無以償往訴秀實秀實署牒免之因使人遜諭令諶令諶怒召農)
(責曰我畏段秀實邪以牒置背上大杖擊二十輿致廷中秀實泣曰乃我困汝即自裂裳裹瘡賣已馬以代償)
笞楚嚴慘(蕭穎士字茂挺有奴事穎士十年笞楚嚴慘)榜笞愁痛(高郢疏榜笞愁痛盈)
(於道路)朝士有不賀者笞之(閩王曦嫁女朝士有不賀者笞之御史中丞劉贊坐不糾)
(舉將加笞諫議大夫鄭元弼切諫曦謂元弼曰卿何如魏鄭公乃敢彊諫元弼曰陛下似唐太宗臣爲魏鄭公)
(可矣曦喜乃釋不笞)杖捶者官得施所部(裴潾議杖捶者官得施所部非所部雖有罪必)
(請有司明不可擅也)越法杖人輒死(裴潾爲汝州刺史越法杖人以太子左庶子分司東都)
杖都督長史(宗室李瓌爲荆州都督長史馮長命者嘗為御史大夫素貴事多專決瓌怒杖之坐)
(免)賜杖三十(馬燧元子暢建中中燧討賊山東暢留京師於是大旱朝廷議括商旅緡錢多亡命)
(入南山爲盜暢客單超俊李雲端等竊議以爲事且危暢是其言遣奴諫燧班師燧怒執奴以聞使兄炫拘暢)
(請罪帝方倚燧貸不問但誅其客勅炫賜暢杖三十)榜笞(羅珦越州會稽人爲奉天令中官出入係道吏)
(緣以犯禁珦榜笞之雖死不置自是屏息)省中榜吏(柳渾字夷曠同平章事韓滉自浙西入朝帝虚)
(已付之奏事或日晏它相取充位滉遂省中榜吏自若渾雖爲滉所引惡其專執讓曰省闥非刑人地而榜吏)
(至死公家先相國以狷察不滿歲輒罷今公奈何蹈前非顓立威福豈尊主卑臣義邪滉悔悟稍褫其威)杖
殺人以立威(賈敦實傳洛陽令楊德幹矜酷烈杖殺人以立威)隨年合歡杖(五代)
(劉銖用法亦自爲刻深民有過者問其年幾何對曰若干即隨其數杖之謂之隨年杖每杖一人必兩杖俱下)
(謂之合歡杖)白挺(五代王晏球字瑩之自晏球擊敗秃餒又走惕隱其餘衆犇潰投村落村落之人以)
(鋤耰白挺所在擊殺之無復遺類)設箠扑于堂下(以修官刑而羣吏莫敢不備物柳宗元監)
(察使壁記)敲榜(韓愈赴江陵塗中詩何况親犴獄敲榜發姦偷)始創杖架(宇文融以夏楚大小)
(無制始創杖架以高卑度杖長短又鑄銅爲規齊其巨細)唐刑法志二曰杖(杖者持也可持)
(以擊也書曰鞭作官刑是也)一曰笞(笞之爲言恥也凡過之小者捶撻以恥之漢用竹刑後世更以)
(楚書曰扑作教刑是也同上)每笞一人以責其負(吳越世家自鏐世重斂每笞一人以)
(責其負則諸案吏各持其簿列于庭凡一簿所負唱其多少量爲笞數以次唱而笞之少猶積數十多者至笞)
(百餘人尤不勝其苦五代史)抶疻郵人(方鎮李載義傳)
象刑(十)
白尚書大傳曰唐虞上刑赭衣不純中刑雜理下刑墨
象(純幪巾也)不使冠飾(周禮害人者不使冠飾注云墨幪也)圜土之刑人也不
虧其體武詔曰古者異衣冠象而人不犯(畫墨者幪巾也)犯
臏以墨蒙其臏畫之犯劓以赭著衣菲草屨非生於治
古乃起於亂今(刑法志曰善哉孫卿之論刑也曰世俗論以古無肉刑有象刑墨黥之屬菲屨)
(赭衣而不純注純緣也以爲治古無肉刑亦不待象刑矣注言人不犯法則象刑無所施也人或觸罪而輕其)
(刑是殺人者不死傷人者不刑罪至重刑至輕民無所畏亂莫大焉故象刑非生於理古而起於亂今也注言)
(今人惡刑之重因推言之上古如此也其實不然)象刑惟明(書曰象刑惟明者孫卿謂象天道而)
(作刑安有菲屨赭衣之謂者哉)亂世效象邢(王莽太傅唐尊出見男女不異路尊下車以象刑赭)
(瀋汚其衣莽聞說下詔申勅公卿令思齊封尊平化侯)孔以赭以墨(文粹沈顔象刑解曰舜禹)
(之代象刑而人不敢犯言象刑者以赭以墨染其衣冠異其服色爲三等)罪終身不釋恥畢
世不滅(同上虞舜染其衣冠異其服色是罪終身不釋恥畢世不滅豈特已以爲恥人見之者皆以爲)
(恥也)畫衣(文粹楊炯少姨廟碑畫衣不犯)自昔羲農以降爰及唐虞或設
言而人不犯或畫象而下知禁(文粹崔仁師疏)
肉刑(十一)
白周書曰苗人作五虐之刑爰始淫爲刵劓㧻黥(苗人始爲)
(截耳割鼻㧻隂黥面故爲虐也)皇帝哀矜暴虐以威遏絶苗人(帝堯也言滅絶)
(苗人)今爾何懲惟時苗人斷制五刑上帝不蠲降咎于苗
(苗人制五刑天乃滅之)吕刑曰墨辟(辟刑也墨謂刻其額而涅以墨)劓辟(截鼻曰劓)剕
辟(刖足曰剕)宫辟(次死之刑男子割勢婦人幽閉)五刑之疑有赦正于五罰
(罰贖刑也五刑有疑則赦之從五罰言降而從輕也)罰懲非死人極于病(刑以懲罰過非)
(殺人也極於病苦者使之莫敢犯也)苗人作而降咎垂誡吕刑(即尚書)文帝
廢以從寬稱仁漢牘(漢文去肉刑用笞罰文選曰歌雞鳴於闕下稱仁漢牘)五虐
峻刑(即上五刑)四肢重罰(文選肉刑)何痛如之刑者不可復屬
(緹縈上書云屬連也)想踊貴之時(俗由是敝)念鼻醜之日(人何以堪)秦酷以
施上服之刑(上服劓墨也下服宫刖也周禮)夫斷支體刻肌膚終身不
息何其楚痛之甚也(漢文除肉刑詔云)守門守關(漢書墨者使守門劓者使)
(守關)除肉刑加以笞名輕而實重(名輕易犯實重傷人是重人骨肉而輕人性命)
(也魏陳羣議云云)晉曹彦議云(鑿顛抽脅玩常苟免犯法乃衆黥刖彰罪而民知恥也)一
離刀鋸終身不齒(議)不忍刻截之慘而安勦絶之悲(袁完)
(議云)議復肉刑(孔融文舉議之乃止)孔南蠻投和(頻盜者死次穿耳及頰而劗其髮盜)
(鑄者截手)鋸鑿箠扑楚毒畢至(文粹沈顔象刑解秦法苛虐方用肉刑鋸鑿箠扑楚毒畢)
(至而人犯愈多非特上古淳樸人易爲化夫法過峻則犯者多犯者多則刑者衆雖曰劓之刖之笞之扑之而)
(不爲畏也夫九人冠而一人髽之爲勝但見衆而爲慕矣今免者多而刑者少人尚慕其多矣及刑者多而免)
(者少焉以少爲勝乎故刑者衆則民無恥民無恥則雖曰劓之刖之笞之扑之而不爲畏也)仁聖(程晏)
(蕭何求繼論蕭何之傳曹參也參曰臣不如何善守可也何廢作哉若不可以爲廢作即文帝除肉刑不爲漢)
(主仁聖之最也)刻膚革斷支體(白居易肉刑議欲廢之者則曰刻膚革斷支體人主忍而用之)
(則愷悌惻隱之心乖矣此緹縈所謂雖欲改過自新其道無繇也其欲復之者則曰任箠令用鞭刑酷吏倚而)
(行之則專殺濫死之弊作矣此班固所謂以死罔人失本惠也)蓋取劓㧻黥刖之類耳
(夫肉刑者蓋取劓㧻黥刖之類耳書所謂五虐之刑也昔苗人始淫爲之而天降咎及秦人又虐用之而天下)
(亦離心夫如是則豈無濫死者耶)
族誅(十二)
白秦皇暴虐威以三夷(文選威以三夷之刑秦法一人有罪夷三族)商紂毒
痡罪及九族(書今商王受罪人以族注刑及九族)赤族之誅(及宗之禍)罰弗及
嗣(虞書)夏刑孥戮(汝不從誓言予則孥戮汝)秦法誅族(族滅之計朱浮與彭寵書)朱
安世曰丞相禍及宗矣(公孫賀及父子俱死獄)屋誅(夷三)在父兄之
不加(豈宗族而相及)連坐濫施除三夷妖言令(吕氏臨朝云云)孔
族于洛陽(王師範朱全忠既受唐禪友寧妻訴讎人于朝乃族師範于洛陽先是有司次第使告之)
(故師範乃與家人宴少長列坐語使者曰死固不免予懼坑之則昭穆失序不可見先人地下酒行以次受戮)
(者二百人)族夷將相(張仲方李訓之變于時族夷將相髗足旁午仲方皆密使識其尸俄許收葬)
改二十人爲五十人(蘇逢吉晉相李崧從契丹以北高祖入京師以崧第賜逢吉而崧别)
(有田宅在西京逢吉遂皆取之崧自北還因以宅券獻逢吉逢吉不悦而崧子弟數出怨言其後逢吉乃誘人)
(告崧與弟嶼㠖等下獄崧自誣伏與家僮二十人謀因高祖山陵為亂獄上中書逢吉改二十人爲五十人遂)
(族崧家五代史三十)脅制羣臣(來俊臣后隂縱其慘脅制羣臣前後夷千餘族)無小大皆
如詔(來俊臣宰相樂思晦爲俊臣夷其家有子九歲隸司農上變得召見言俊臣凶慘罔上不道若陛下)
(假條及狀付之無小大皆如詔臣父死族夷不求生但惜陛下爲俊臣所弄耳由是仁傑六族皆免)張漢
傑唐莊宗入汴遂族誅(漢傑事末帝爲顯官以張德妃故用事梁亡唐莊宗入汴遂族)
(誅五代梁臣傳)凡盜所居家及鄰保皆族誅(漢臣蘇逢吉是時天下多盜逢吉自)
(草詔書下州縣凡盜所居本家及鄰保皆族誅或謂逢吉曰爲盜族誅已非王法况鄰保乎逢吉恡以爲是不)
(得已但去族誅而已於是鄆州捕賊使者張令柔盡殺平隂縣十七村民數百人)族其三家(史洪)
(肇字化元李業等乘間譖之以謂洪肇威震人主不除必爲亂隱帝頗欲除之夜間作坊鍛甲聲以爲兵至達)
(旦不寐由是與業等密謀禁中乾佑三年冬十月十三日洪肇與楊邠王章等入朝坐廣政殿東廡甲士數十)
(人自内出擒洪肇邠章斬之并族其三家五代史)宗族夷丹(后妃贊韋氏乘夫淫蒸于朝斜封四)
(出政教不一既鴆殺帝引睿宗輔政權去手不自知戚地已疎人心相挺玄宗籍其事以憾豪英故取若掇遺)
(不旋踵宗族夷丹勢奪而事淺也)
刖刑(十三)(事具肉刑門)
白智不如葵(傳鮑莊子之智不如葵葵猶能衛足)踊貴屨賤(傳齊景公繁刖刑有鬻踊)
(者故晏子曰踊貴屨賤)必斷其足(禇師聲子韤而登衛侯怒曰必斷其足)不能衛足
(鄭伯刖彊鉏君子謂彊鉏不能衛足)鬻拳自刖(楚鬻拳曰吾懼君以兵罪莫大焉遂自刖也君子曰)
(鬻拳可謂愛君矣諫以自納於刑)斮朝涉之脛竹刑(葵智莠言)卞和獻玉
(於楚王王使工者相之奏王曰石也王怒刖其足)邴民爭田(傳楚子與邴歜之父爭田不勝及即)
(位掘而刖之而使歜爲僕也)孔除斷趾法(刑法志房玄齡等以謂古者五刑刖居其一及其肉)
(刑既廢今以笞杖徒流死爲五刑而又刖足是六刑也於是除斷趾法爲加役流三千里居作二年)夫偉
人之一非(夫偉人之一非亦慘乎黥刖劉禹錫猶子戒)今何不行(文粹服母三年議周)
(之用刑也則墨劓宫刖今何故不行田再思)必獻不至再(文粹劉軻上座主書嘗讀史感和璞)
(之事必獻不至三刖不至再必獻不至再殆幾乎無刖矣)恩熙寬刖剠(韓愈聯句)殺人刖
足亦皆有禮(崔仁師傳治獄主仁恕故諺云弑人刖足亦皆有禮)太宗(初令公卿更議絞刑)
(之屬五十條免死惟斷其右趾應死者多蒙全活太宗尋又矜其受刑之苦謂蕭瑀曰前代不行肉刑久矣今)
(斷人右趾念其受痛意甚不忍瑀曰古之肉刑乃死刑之外陛下於死刑之内降從斷趾便是以生易死足爲)
(寬罪上曰朕意以爲如此故欲行之又上書言此非便其後蜀王府法曹裴弘上疏駮律令於是房玄齡等建)
(議以為古肉刑既廢制爲死流徒杖笞凡五等以備五刑今復設刖足則是爲六刑於是除斷趾法通典)
罰親(十四)
白獄成刑放(記公族有罪獄成告於王三宥之傳曰刑放於寵)私不害公(愛而知惡)
唯惡是疾(雖親必誅)唯令是行(雖親不隱)君子不黨法家少恩
雖親唯立愛(而法且斷恩)義不掩恩(門外之理)威克厥愛允濟
(愛克厥威允罔功書)敦既睦之情恩常掩義(行無頗之法公不滅私)宜准律
論(難從刑放)血屬(肉刑)罪無掩蔽(禮)刑不頗邪(傳)且仁不遺親
(義無絶愛)他人尚思欽恤(本族難忘裒矜)骨肉之親無絶(禮)仲尼曰
叔向古之遺直也(傳)治國制刑不隱其親(刑者國之大事宜當直矣)
(言至於他事則宜有隱也)三數叔魚之惡不爲末減(言皆正直也叔魚叔向弟也曰)
(義也夫可謂直矣注於義未安直則有也)平丘之會數其賄也晉不爲暴歸
魯季孫稱其詐也晉不爲虐邢侯之獄言其貪也以正
刑書晉不爲頗三言而除三害加三善殺親益榮猶義
也夫(三罪爲國施刑不可不正其餘以直傷義故疑之)小慈害德大義滅親(石碏)
(殺子君子曰大義滅親)稱以正直(汝雖有說)謂之仁愛(吾則不知)以父成政
不孝也(史楚王使石奢爲治有殺人者犇追之則其父也曰以父成刑不孝也不行軍法非忠也刎頸)
(而死也)大爲防而猶踰(以自速戾)小不忍而爲亂(敢不斷恩)戮姨弟
(晉苟晞字道將都督青兖從母依之養甚厚從母弟求爲將晞曰吾不以法貸人將無後悔苦欲之乃以爲督)
(後犯法晞斬之從母救不聽既死而哭曰殺卿者乃兖州刺史)周公垂涕而治管蔡之
獄(季友歔欷而行叔牙之誅)議親(周禮八議一曰議親)孔坐伯父(岑羲字伯華坐伯父長倩)
(貶郴州司法參軍)有司以族犯法不可爲侍臣(姚璹字令璋延載初拜納言有)
(司以璹族犯法不可爲侍臣者璹曰王敦犯順導典樞機嵇康被戮紹以忠死是能爲累乎后曰此朕意卿無)
(恤浮言)抵舅罪(王師範敬武之子嗣領軍專于法無所私舅醉殺人其家訴之師範厚賂謝訴者不)
(置師範曰法非我敢亂乃抵舅罪唐史)
國親刑(十五)(與帝德部公族刑門事類)
白甸師(周禮甸師氏王同姓有罪則刑焉注斷獄於甸師也)記曰公族有罪則罄
于甸人公族無宫刑不翦其類也三宥(獄成有司讞于公公曰宥)
(之三宥不對則走出致刑于甸人公又使人追之曰雖然必赦之有司曰無及也反命于公公素服不舉爲之)
(變如其倫之喪無服注倫親疎之比也)有司正術(公族之罪雖親不以犯有司正術)季子
遏惡(公羊云公子牙卒不稱殺爲季子諱季子遏惡不爲國獄緣季子之心爲之諱君親無將將必誅也)
緩追逸賊(榖梁鄭伯克段段失弟子道賤段而惡鄭伯鄭伯處心積慮成於殺也猶曰取懷中而殺)
(之宜緩追逸賊)小慈失教鄭莊成叔段之誅(傳曰鄭伯克段于鄢稱鄭伯譏失教)
(也)爲法斷恩漢武可昭平之奏(漢隆慮王子昭平君尚帝女隆慮病困以金千)
(斤錢千萬預爲昭平君贖死罪上許之隆慮卒昭平醉殺主傅傳母也廷尉請論決上曰吾第一子又屬我垂)
(涕良久曰先帝法令詘之何面目入高廟遂可其奏)哀帝詔下明曰噬膚之恩(詔爲)
(明是外戚有肌膚之恩)孔宗室煴(始煴首至羣臣白帝御興元南門受之百官稱賀太常博士殷)
(盈孫奏言禮公族有罪有司曰某之罪在大辟君曰赦之如是者三走出致刑焉君爲素服不舉者三日今煴)
(以皇族不能固節迫脅至此宜廢爲庶人絶屬籍葬以庶人禮大捷之慶須朱玫首至乃賀詔可)敗髮
痛在身(李傑尚衣奉御長孫昕素惡傑遇于道内侍玄宗婭婿與所親楊仙玉共毆辱之傑訴曰敗髮)
(膚痛在身辱衣冠恥在國帝怒詔斬昕朝堂)通宫妾書(宗室李鰅正元初爲饒州别駕妾高以善)
(歌入宫鰅因御醫許泳通書坐誅)僚吏犇解(宗室李晉坐豫太平公主謀被誅改氏厲晉就刑僚)
(吏犇解)
罰故(十六)
白清河二天(王輔決錄曰蘇章爲冀州刺史行部有故人爲清河大守案得姦贓乃請太守酣飲)
(太守喜曰人皆有一天我獨有二天章曰今夕蘇孺文與故人飲私恩也明日冀州刺史按清河太守公法也)
(遂舉正其罪也)議故(周禮八議一曰議故)崇姦獲戾大爲之防(念舊廢刑小不忍而)
(爲亂)雖久要之難忘(有大故而宜弃)申恩(屈法)獄成(刑故)私不害公(愛而)
(知惡)唯惡是去(雖舊必誅)唯法是行(雖舊必罰)舊雖在於八議(法宜效於)
(二天)義有不遺(禮則標於八議)罪或難掩(法可行於二天)事苟足容(刑宜緩於)
(一割)雖敦於念舊(義在不遺)而奉彼正刑(罪宜無赦)孔免官(裴寂字玄眞唐)
(公留守太原契分愈篤貞觀初浮屠生妖言辭連寂坐免官削封邑半歸故鄉)
不齒(十七)
白書曰降霍叔爲庶人三年不齒(齒錄也)有不率教者屏
之遠方終身不齒(禮)廢以馭罪(周禮太宰以八柄馭羣臣七曰廢以馭罪注廢)
(故也)不齒三年(周禮凡害人者寘之圍土以明恥之其能改者反於中國不齒三年)孔不盡
心於軌(唐李軌字處則時鄧曉聞軌敗入賀帝曰而委質李軌以使來聞其亡不少慼乃蹈舞以悦我)
(不盡心於軌能竭節於我乎遂廢不齒)以贓論廢者削迹(盧懷慎臣請以贓論廢者削迹)
(不數十年不賜收齒)母死不葬(顔眞卿字清臣復使河東劾奏朔方令鄭延祚母死不葬三十年有)
(詔終身不齒)繇役如初(歸崇敬字正禮請眡生徒及第多少爲博士考課上下有不率教者優&KR0008;)
(之國子移禮部爲太學生太學又不變徙之四門四門不變徙本州之學復不變繇役如初終身不齒)
財産沒官(十八)
白奪以馭貧(周禮太宰以八柄馭羣臣六曰奪以馭其貧謂其罪也大沒入其家財也)奪駢
邑(子曰管仲奪伯氏駢邑三百飯蔬食没齒而無怨言當罪故不怨也)抵于公法(沒以家財)沒
入沒先居之産(列子宋人向氏學盜俄以贓獲罪沒先居之産也)孔無儋石
之贏(裴炎被劾籍其家無儋石之贏)籍貲入官(韋虛心歷荆潞楊三大都督府長史荆州有鄕)
(豪負勢干法虚心籍其貲入之官)籍元載家(賜自盡籍其家鍾乳五百兩詔分賜中書門下臺省)
(官胡椒至八百石他物稱是)諸弟訴枉(韋堅字子全正月望夜皇甫惟明與堅宴集林甫奏堅外)
(戚與邊將私且謀立太子有詔訊鞫林甫使楊謹矜楊國忠王鉷吉温等文致其獄帝惑之貶堅縉雲太守惟)
(明播川太守籍其家堅諸弟訴枉太子懼表與妃絶遂復貶堅江夏焉)固請籍沒(五代唐臣趙鳳)
(張全義養子郝繼孫犯法死宦官伶人冀其貲財固請籍沒鳳上書言繼孫爲全義養子不宜有别籍之財而)
(於法不至籍沒刑人利財不可以示天下)珍寳不可計(蕭至忠生平奉賜無所遺施及籍沒珍寳)
(不可計)
殺人(十九)
白殺人者死(漢法)以殺止殺倳刃失意(古詩失意杯酒間白刃起相讎)
罪莫大焉死刑(無赦之刑)殺人之中(又有禮焉)是樂殺人(老子)殺
人不忌爲賊(傳)莫大之罪(周禮)殺傷匪人爭奪相殺謂之
人患(禮)殺人不忌爲賊死傷橫道不問(邴吉爲丞相道逢羣鬭死)
(傷橫道不問吏怪問之曰此京兆尹長安令事)殺子(後漢賈彪爲新息令土人貧困多不養子嚴爲刑制)
(與殺人同罪城南有盜劫害人城北有婦人殺子彪出按掾吏欲引盜彪怒曰賊寇害人此常理母子相陵背)
(天違道遂行按)殺父侍人(魏志劉曄字子陽父普母疾困臨終曄年七歲兄渙年九歲母戒以普侍)
(人有諂害之性必亂汝家汝能除之則吾無恨曄年十三謂渙曰亡母之言可行矣即入室殺侍人出拜母墓)
(普怒曄還拜謝曰亡母顧命之言敢受擅行之罪普異之不責也)椎埋(王温舒少時椎埋爲姦注椎殺)
(人而埋之)僵路隅(文選曰睚眦蠆介尸僵路隅言遊俠之徒殺人)狂易(陳忠伯始上言狂易殺人)
(得減重論事遂施行也)十三殺人(秦武陽也)孔所至大殺戮(杜兼字處宏擢河南)
(尹杜佑素善兼始終倚爲助所至大殺戮)賤工謗國(李實拜京兆尹貞元三十年旱關輔饑乃峻責)
(租調人窮無告至徹舍鬻苗輸于官優人成輔端爲俳語諷帝實怒奏賤工謗國帝爲殺之)斷頭(曹華)
(徙鎮義成軍盜殺商賈吏捕得乃華嬖人華怒斷其頭以祭死者)殺萬家(五代皇甫暉夜焚具州入)
(于魏趙在禮以暉爲馬步軍都指揮使暉擁甲士數百騎大掠城中至一民家問其姓曰姓國暉曰吾當破國)
(遂盡殺之又至一家問其姓曰姓萬暉曰吾殺萬家足矣又盡殺之)出詔執殺(杜兼字處宏爲濠州)
(刺吏僚官韋賞陸楚皆聞家子有美譽論事忤兼誣劾以罪帝遣中人至兼廷勞畢出詔執賞等殺之二人無)
(罪死衆莫不冤)里胥有罪輒殺(韓滉字太冲遷浙江東西觀察使里胥有罪輒殺無貸人怪之)
(滉曰袁晁本一鞭背吏禽賊有負聚其類以反此輩皆鄉縣豪黠不如殺之用年少者惜身保家不爲惡)内
廏小兒(王璠字明玉出爲河南尹内廏小兒頗擾民璠殺其尤暴者遠近畏伏)悍妬多殺
戮(王重榮性悍妬多殺戮少縱舍)斷首置前(王洪任威虐殺人斷首置前而顔色泰然下恐不敢)
(叛)惟此兩何殺人最多(武懿宗孫萬榮死懿宗復興婁師德撫循河北人有自賊中歸)
(者一切抵死先剔取膽乃殺之血沬前而舉動自如始萬榮入寇也別將何阿小陷冀州殺人無餘種以懿宗)
(暴忍似之故號稱兩何相語曰惟此兩何殺人最多)謀殺大臣(柳璨字炤之天祐二年長星出太微)
(文昌間占者曰君臣皆不利宜多殺以塞天變元暉廷範乃與璨謀殺大臣宿有望者璨手疏所仇媢若獨孤)
(損等三十人皆誅死天下以爲冤)殺尉(劉仁軌字正則轉陳倉尉部人折衝都尉魯寧者豪縦狠法縣)
(莫能屈仁軌約不再犯而寧暴橫自如仁軌榜殺之州以聞太宗曰尉而殺吾折衝可乎對曰寧辱臣臣故殺)
(之帝以爲剛正)以其肉賜從官(吕諲中人馬尚言者素暱於諲爲人求官諲奏爲藍田尉事覺)
(帝怒命敬羽窮治殺尚言以其肉賜從官罷諲爲太子賓客)駢頸就鈇血丹狴戶(則天)
(皇后武氏稍圖革命然畏人心不肯附乃隂忍鷙害肆斬殺怖天下内縱酷吏周興來俊臣等數十人等爲爪)
(吻有不慊若素疑憚者必危法中之宗族侯王及他骨鯁臣將相駢頸就鈇血丹狴戶家不能自保太后操奩)
(具坐重幃而國命移矣本傳)甘露之禍(文宗太和九年冬十月辛巳殺觀軍容使王守澄十一月)
(乙巳殺武寧軍監軍使王守涓壬戌李訓及節度使王璠郭行餘御史中丞李孝本京兆少尹羅立言謀誅中)
(官不克訓犇于鳳翔甲子尚書右僕射鄭覃同中書門下平章事乙丑知戶部侍郎李石同中書門下平章事)
(左神策軍中尉仇士良殺王涯賈餗舒元輿李孝本羅立言王璠郭行餘鳳翔少尹魏逢戊辰盡晦鳳翔監軍)
(使張仲清殺其節度使鄭注己巳仇士良殺右金吾衛大將軍韓約卜二月壬申殺左金吾衛大將軍李正素)
(學士顧師邕)嚴武欲殺杜甫(甫性褊躁傲誕嘗醉登武牀瞪視曰嚴挺之乃有此兒武亦暴)
(猛外若不爲忤中銜之一日欲殺甫及梓州刺史章彛集吏於門武將出冠鈎于簾三左右白其母犇救得止)
(唐史)殺宦者七百餘人(梁本紀唐天復三年正月己巳天子至自鳳翔素服哭於太廟而後)
(入殺宦者七百餘人五代史)天子因盜殺人滋濫(漢臣蘇逢吉傳衛州刺史葉仁魯聞)
(部有盜自率兵捕之時村民十數共逐盜入山中盜皆散走仁魯從後至見民捕盜者以為賊悉擒之斷其脚)
(筋暴之山麓宛轉號呼累日而死聞者不勝其冤而逢吉以仁魯爲能由是天子因盜殺人滋濫五代史)務
行殺戮(史弘肇字化元出兵警察務行殺戮罪無小大皆死是時太白晝見民有仰觀者輒腰斬于市)
(市有醉者忤一軍卒誣其訛言坐弃市五代史)下裴炎獄(則天皇后武氏始武承嗣請太后立七廟)
(中書令裴炎沮止及敬業之興下裴炎獄殺之并殺左威衛大將軍程務挺太后方怫恚一日召羣臣廷讓曰)
(朕於天下無負若等知之乎羣臣唯唯太后曰朕輔先帝踰三十年憂勞天下爵位富貴朕所與也天下安佚)
(朕所羞也先帝弃羣臣以社稷爲託朕不敢愛身而知愛人今爲戎首者皆將相何見負之遽且受遺老臣抗)
(扈難制有若裴炎者乎世將種能合亡命若徐敬業者乎宿將善戰若程務挺者乎被皆人豪不利於朕朕既)
(戮之公等才有過彼蚤爲之不然謹以事朕無詒天下笑羣臣頓首不敢仰視曰惟陛下命)殺流人
(有上封言嶺南流人謀反者后遣攝右臺御史萬國俊就按得實即論决國俊至廣州盡召流人矯詔賜自盡)
(皆號哭不伏國俊驅之水曲使不得逃一日戮三百人乃誣奏流人怨望請悉除之於是太后遣右衛詡府兵)
(曹參軍劉光業司刑評事王德壽苑南面監丞鮑思恭尚輦直長王大貞右武衛兵曹參軍屈貞筠皆攝監察)
(御史分往劎南黔中安南等六道訊鞫而擢國俊左臺侍御史光業等亦希功于上惟恐殺人之少光業殺者)
(九百人德壽殺者七百人其餘亦不減五百人)虢國先殺其二子(貴妃楊氏馬嵬之難虢國)
(與國忠妻裴柔等犇陳倉縣令率吏追之意以爲賊弃馬走林虢國先殺其二子柔曰丐我死即并其女刺殺)
(之乃自刎不死吏載置于獄問曰國家乎賊乎吏曰互有之乃死)
白孔六帖卷四十七
