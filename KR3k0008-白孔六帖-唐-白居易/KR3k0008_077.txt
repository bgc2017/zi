白孔六帖卷七十七唐白居易原本
宋孔傳續撰
刺史(一)别駕(二)
錄事參軍(三)功曹(四)
諸曹參軍(五)縣令(六)
縣丞(七)主簿(八)
縣尉(九)二王後(十)
諸矦(十一)大夫(十二)
九錫(十三)庶官(十四)
祭酒(十五)貢舉(十六)
刺史(一)(異政等附)
白岳牧(書曰唐虞稽古建官惟百内有百揆四岳外有州牧矦伯庶官惟和)諸矦(刺史古諸侯)
六條(政有六條)千里(百城)專城(古詩曰四十專城居)外臺(見漢書)列郡(列岳刺郡)
&KR0686;檐(皂蓋朱轓)隼旟(熊軾)朱轓(漢書二千石車朱兩輪)竹符(剖竹分符)虎符(漢制)
(郡守置銅虎符竹使符發兵遣至郡合符符合乃聽發兵也)入爲公卿(漢制郡守課最者入為公)
(卿)共理(漢宣曰與我共理者其帷二千石乎)中和(王褒為益州刺史王褒作中和樂職之詩)分
憂(分主憂)求瘼(求民之瘼)坐嘯(成瑨為南陽守任功曹岑晊人語曰南陽太守岑公孝弘農成)
(瑨但坐嘯)卧理(汲黯為淮陽守閉閤卧理)建唐虞之官宜崇九牧(播龔黃之政必)
(務六條)當共理之朝(任分憂之寄)股肱之郡(季布為河東守上曰河東吾股肱之)
(郡也)解榻(陳蕃仲舉為豫章守徐孺子至輒解榻去則懸之)衣錦(上謂朱買臣曰衣錦還鄉遂除)
(會稽大守)五馬(使君)徵黃(覇)借寇(恂)二千石(之善政)東方千騎長
人(謂諸矦也)領兵(魏杜恕務伯云刺史勿令領兵以事人專上疏曰今牧守棄治民之術脩將帥之事)
(云云魏志)再為郡(魏相再為河南黃覇再為穎川陳蕃再為樂安陶侃再為荆州寇恂再為河内郭汲)
(再為并州)宜置兵(魏司馬芝伯逹請州郡宜置兵外備四夷内威不軌)武備(晉自平吳後罷軍役)
(山濤以盡去州郡武備後寇賊起無以備遂大亂)前兄後弟布政優優(夏侯亶為豫州)
(刺史弟喜後亦為並有恩惠百姓歌之曰我之有豫州頼夏侯前兄後弟布政優優)異政褰帷
(後漢賈琮為冀州刺史傳車垂赤帷裳琮升車褰帷曰刺史當遠視廣聽紏察善惡何反垂帷裳以自掩塞乎)
(百姓聞之震慄)五袴(廉范為蜀郡守先是蜀郡有火災禁人夜作以防災范乃嚴儲水而已歌曰廉叔度)
(来何暮不禁火民皆安堵昔無一𥜗今有五袴)奉揚仁風(晉袁宏為東陽郡謝安贈一柄扇宏曰敢)
(奉揚仁風以慰黎庶)用蒲鞭(劉寬為南陽太守用蒲鞭示辱而已)投貴要書(趙琰為青州刺)
(史有貴要書囑託悉投於水中無所執者)閉閤自責(嚴詡為潁川守百姓有過輒閉閤自責)路
不拾遺(漢任浦為武都守)竹馬之期(郭伋字細侯為并州刺史行春赴竹馬童兒之期)
先即學試諸生(何武為揚州行部必先即學宫見諸生誦論通然後入𫝊舍出州問墾田五糓)
(美惡已乃見二千石以此為常)察過詔(丞相司直郭欽奏豫州鮑宣煩苛代二千石置吏察過詔條注)
(云所察出六條之外)宿鄕亭(郭欽奏鮑宣行去法駕駕三馬宿鄕亭為衆所非)不發書(魏陳)
(泰為并州懷柔民夷京邑貴人多寄寳貨因泰市奴婢泰皆挂於壁不發其封及徵為尚書乃悉還之)不
上計(史秦昭使王稽為河東守三年不上計)令罪人自殺(黃覇為穎川守以禮義條教諭)
(告之犯法曉令自殺)置正伍長不得舍姦人(韓延夀為東都守置正伍長相率以孝悌)
(不得舍姦人閭里有非常事輙聞知始若煩後吏無追捕之苦皆便安)米鹽(黃覇為穎川長始若煩碎)
(其政米鹽唯覇精力能推行之注米鹽言至細)不拘文灋(龔遂為渤海守奏曰治亂人猶治亂繩不)
(可急願勑丞相御史且無拘臣以文灋得一切便宜從事)願賞罰比三輔(膠東盗賊起山陽守)
(張敞請治之乃拜膠東相敞曰理劇郡非賞罰無以懲勸吏追捕有功者願賞罰得比三輔尤異由是盗賊散)
不奪縣政(薛宣為左馮翊得郡中人吏罪名輙告其縣使自行罪曰不欲代縣治奪賢令長名)置
水拔薤(後漢庬參為漢陽太守郡人任棠有志節參到後先候之棠不與言但以薤一本水一盂置屛)
(前抱孫兒伏戶下參思其微旨曰水欲吾清拔薤欲吾擊彊宗抱兒孫當戶下欲吾開門恤孤率而行之漢陽)
(大治)聽事時(宋均為九江聽事時冬以日中夏以平旦虎渡江去)不行縣(韓延夀為東都不肯)
(出行縣丞及掾數請之延壽曰恐無益重為煩也)清儉饋魚挂之(後漢羊續字興祖為)
(廬江太守府丞饋魚受而不食挂之後復進魚續出前魚示之府丞慙而止)不迎妻不然
官燭(漢巴祗字敬祖為揚州刺史在官不然燭子洗幘而用不然官燭)飲貪泉(晉吳隱之為廣)
(州至貪泉酌而飲之賦詩曰若使夷齊飲終當不易心)計日受禄(楊秉字叔節為豫州清儉計日)
(受禄餘俸不入私門)畏人知(晉胡質為荆州子威自京師省父辭歸洛陽父賜絹一疋威跪問曰安得)
(此絹質曰吾俸料之餘後威為徐州帝問曰卿清何如父對曰臣不如父臣清畏人不知父清畏人知)四
知(楊震為東萊守昌邑令王密夜半懷金獻曰無人知震曰天知地知爾知我知何無人知也)乘葦
車(袁忠)卧羊皮(李恂)子弟負薪(晉祖逖為豫州呼子弟負薪)載土(洪規罷會稽守)
(無資不欲令人知其清乃以舡載土而歸)留犢(時苖)不受馬金(張奐為安定羌率上馬金奐以)
(酒酬曰使馬如羊不入廐金如粟不入懷)勸課閒月取車材(魏志顔裴字子林為京兆)
(郡守乃令屬縣整阡陌樹桑果閒月取車材盛化大行為雍州十郡最也)邵父(邵信臣字翁卿為河南守)
(躬耕桑歲增三萬頃吏人親愛號曰邵父)起學使受業(文翁為蜀郡守乃選郡縣小吏起學官使)
(弟子受業遂變成鄒魯風也天下郡國並立學校自文翁為始)勸人種畜(龔遂為渤海守令人種榆)
(百本薤五十本葱一畦韭三畆彘五雞五)𢃄牛佩犢(又郡人好帶劒佩刀遂令賣劒買牛賣刀買犢)
(曰何為𢃄牛而佩犢)桑無附枝(張堪為漁陽守勸農桑人歌曰桑無附枝麥秀兩歧張君為政樂不)
(可支)採木(史孫叔敖為楚相秋冬勸人入山採木春夏乘水多時而出材民皆樂業)畜養種樹
(黃覇字次公為穎川使郵亭鄕官畜雞豚以贍鰥寡為條教務耕桑畜養種樹而已)果菜(仇香為蒲亭長)
(勸人生業科令至於桑葉有限雞䐁冇數)乏材令種樹(魏鄭渾字文公為魏人乏材木乃課樹榆)
(為籬并益樹五果)牸牛草馬(杜畿字伯侯為河東守課人蓄牸牛草馬)炙筆硯(魏顔裴為)
(京兆尹課人輸租時車各因便置薪兩束為寒炙筆硯)德政碑(晉李玄盛為酒泉守敦稼穡年榖登)
(百姓請勒銘玄盛許之遂使儒林祭酒劉彦明為文頌其德)遺愛墮淚碑(羊祐字叔子為)
(荆州刺史常登峴山及祜薨乃立碑峴山百姓見其碑莫不悲感號為墮淚碑)借寇(後漢寇恂字子翼為)
(穎川守徵為執金吾從上過穎川百姓遮道願復借寇君一年上乃留拜之)去思(何武為兖州守徙京)
(兆人皆去思之)攀轅卧轍(侯覇字君房臨淮太守被徵百姓攀轅卧轍不許去)立祠(晉祖逖為)
(豫州行恩德及卒人為立祠)罷市(羊祐卒人出為巷哭罷市四時置祭扵峴山之陽改戶曹為辭曹)
送到界(种暠為梁州被徵吏民詣關乞留一年遷漢陽守夷狄男女送到漢陽界暠與相揖十里不絶)
遁去(孟嘗為合浦當還吏人攀車請之不得進乃附商人舡夜遁去)挽不來(鄧攸為吳郡不受禄)
(載米來食唯飲郡中水而已去郡數千人挽舡進不得乃少停夜中遁去人歌曰紞如打五更雞鳴天欲曙鄧)
(侯挽不來謝令推不去)畫象(魏蒼慈孝仁為燉煌守卒官吏如喪親戚圖畫其形思其遺愛)立祠
(諸遺愛立祠生祠並具祭部雜祠門)乞留(魏魯定世英為天水遷原太守天水人乞留帝許之策書褒美)
制服(張綱字文紀為廣陵太守卒張英等五百餘人制服)人思劉君(時歌杜母)兄弟繼
踵(馮立為上郡佐居職廉潔治行與兄弟野王相似人歌曰大馮君小馮君兄弟繼踵相因循政與魯衛德)
(政均)齎送百錢(劉寵為會稽守徵入山隂有五叟皆厖眉皓齒人齎百錢送寵曰山谷人未嘗識郡)
(政化他守發求民間至夜不絶或狗吠竟夕至明府來狗不夜吠人不識吏寵為人選一大錢受之而去)
感瑞珠還(孟嘗為合浦守前守採取珠無度珠皆移去及嘗至行清政其珠乃復還也)禾生
鳳集(黃覇為穎川守政化大行嘉禾生扵府鳳凰集於境宣帝賜金四十斤)虎渡(劉琨字桓公為)
(弘農守暴虎皆負子過河而去)隨車雨(百里嵩為徐州境内旱嵩行部所經轍随車而雨注)虎隨
喪(王業拜荆州遷司隸道卒有三白虎低頭隨喪而去)神馬白烏(王阜為幽州有神馬白烏)
(見)龍望府(沈豐為邑陵守有二黃龍望府中)虎渡江(宋均叔庠為九江守多暴虎先是設)
(檻捕之猶多傷害均下記曰虎豹在山云云去檻穽人人相傳虎東渡江而去)白鹿隨車(鄭弘為臨)
(淮守)飛蝗赴海(馬稜守武陵)蝗死(趙嘉為平原守青州大蝗入平原輒死)蝗東西
飛(宋均為九江守楚沛多蝗均至九江輒東西飛去)寵賜高蓋車及金(黃霸為揚)
(州刺史三歲宣帝下詔賜車高蓋特高一尺又為穎川嘉禾生鳳凰集賜金四十斤)車劒(謝夷吾字堯卿)
(為鉅鹿守制臨發上特賜車劒)車馬(漢韓崇為汝南守賜車馬)賜三公黻冕(郭賀字喬卿為)
(荆州顯宗廵狩南陽賜三公黻冕勑行部去幨帷使百姓見以章有德)賜關内侯(漢宣曰太守吏)
(人之本數變易則下不安人知將久則不欺故二千石其治效輙以璽書勉勵增秩賜金或爵關内侯公卿缺)
(以次用之)刑法誅豪右(郅都為濟南誅豪族三百餘家不顧妻子)不犯蒲鞭(劉寬)
(為南陽行蒲鞭人不敢犯)舉故人罪(後漢蘇章為冀州刺史行部有故人為清河太守按得贓姦乃)
(舉酒飲宴叙歡太守喜曰人皆有一天我獨有二天章曰今日蘇孺文與故人飲私恩也明日冀州刺史舉清)
(河太守公法也遂舉正其罪)霽威嚴(魏相為揚州案法郡國守相多貶黜邴吉與書曰朝廷知弱翁)
(公行方直願少蔵器於身注謂不令顯其能相善其言為齊威嚴齊謂收也)露章與罪(何武為揚)
(州刺史所舉奏二千石長吏必先露章服罪為虧除免之而已)錄囚徒察顔色(法雄為青州守)
(每行縣錄囚徒察顔色多得情偽長吏不奉法皆觧印綬去也)孔刺史一人從三品職
同牧尹(百官志)武德元年改太守曰刺史加使持節天寳
元年改刺史曰太守(同上)於吏有君臣之道焉於民有父
母之道焉(白居易制)古戟銘平陸(宗室齊物為陜州刺史開砥柱通漕路發重石下得)
(古鐡戟若鏵然銘曰平陸上之詔因以名縣)在容三年(宗室復改容州刺史先是西原亂吏獲反)
(者没為奴婢長役之復至使訪親戚一皆原縱在容三年人頼以安)喜經術數斷大獄(鄭惠)
(王元懿徙鄭潞絳三州刺史喜經術數斷大獄務寬平高宗嘉之璽書褒賜)開門偃旗幟虜
不敢入(霍王元軌為定州刺史突厥寇定州元軌令開城門偃旗幟虜疑不敢入夜遁州人李嘉運潜)
(結賊詔窮誅支黨元軌以寇近且強人必危但殺嘉運餘無所詰因自劾帝喜曰朕固悔之非王子明幾失定)
(州矣)所至閉閤讀書(霍王元軌歴絳徐定三州刺史所至閉閤讀書以吏事委長史司馬謙謹)
(未嘗與物忤)為治廉威(舒王元名歴五州刺史治石州二十年數游山林有高蹈意徙鄭州境接)
(東畿諸王貴戚為刺史者縱家人暴百姓元名至一革之為治廉威進加司空)擇僚首持紀綱
(宗室守禮累拜刺史時寕申歧薛王同為刺史皆擇僚首持紀綱守禮惟弋獵酣樂不領事)督兵助
守(李高遷檢校西麟州刺史突厥寇馬邑高蒲政請救詔高遷督兵助守賊盛乃夜斬關走所將皆没)刻
石頌美(許圉師為相州刺史專以寬治州人刻石頌美部有受賕者圉師不忍按但賜清白箴其人自)
(愧後脩飭更為廉士)右史渠(温造為朗州刺史開後鄉渠百里溉田二千頃民獲其利號右史渠)政
有績賜金紫(温璋遷婺州刺史)治為天下最(皇甫無逸歴淯陽太守)撫邊
俗以恩信(姜謩仁杲擢秦州刺史帝曰昔人稱衣錦故鄉今以本州相授所以償功涼州荒梗宜有)
(以靖之謩至撫邊俗以恩信盗賊衰止人喜曰不意復見太平官府)繩擿無所容(長孫順德召為)
(澤州刺史素少儉侈放自如至是折節為政以嚴明稱先是守長多通餉問順德䋲摘無所容遂為良吏前刺)
(史張長貴趙士逹占部中腴田數十頃奪之以給貧單)刺史政教之首(陳子昂上言刺史縣)
(令政教之首陛下布德澤下詔書必待刺史縣令謹宣而奉行之不得其人則委棄有司掛墻壁耳百姓安得)
(知之一州得才刺史十萬戶頼其福得不才刺史十萬戶受其困國家興衰在此職也)錄獄訟考
耕餉(高智周治尚文雅行部先見諸生質經義及政得失既乃錄獄訟考耕餉勤惰以為常)政號
廉平(劉德威為綿州刺史政號廉平百姓立石頌德)議戶猥地狹(崔善為為陜州刺史時議)
(戶猥地狹者徙寬鄊善為奏畿内戶衆而丁壯悉籍府兵若聽徙皆在關東虚近實遠非經通計詔可)討
平盗賊(竇璡鎮益州時蜀盗賊多皆討平之)平陳碩眞(崔義玄永徽中累遷婺州刺史時睦)
(州女子陳碩真舉兵反分遣其黨圍婺州義玄乃署崔玄籍先鋒而自統衆繼之至下淮戍詰朝奮擊左右以)
(盾障者義玄曰刺史而有避邪誰肯死敕去之由是衆為用斬首數百級降其衆萬餘賊平拜御史大夫)所
至有能名(郭孝恪歴貝趙江淮四州刺史所至有能名)推誠撫御(郭孝恪拜安西都護)
(西州刺史其地高昌舊都流徙罪人與鎮兵雜限以沙磧隔絶中國孝恪推誠撫御盡得其歡心)蝗不
至境(王方翼再遷肅州刺史州無隍塹寇易以攻方翼乃發卒建樓堞厮多樂水自環烽邏精明儀鳳間)
(河西蝗獨不至方翼境而他郡民或餒死皆重繭走方翼治下乃出私錢作水磑簿其贏以濟飢瘵創舍數千)
(百楹居之全活甚衆芝産其地)汾人利之(薛從遷汾州刺史隄文谷濾河引溉公私田汾人利之本)
(傳)所至禮教大行(員半千出濠蘄二州刺史半千不顓任吏常以文雅粉澤故所至禮教大)
(行)喻以恩信(馮元常徙眉州刺史劒南有光火盗夜掠人晝伏山谷元常喻以恩信約悔過自新)
(賊相率脱甲面縳)闔境頼安(薛登出為常州刺史屬宣州賊鍾大眼亂百姓潰震登嚴勒守備闔)
(境頼安)撫和戎落得其歡心(狄仁傑出為寧州刺史撫和戎落得其歡心郡人勒碑以)
(頌)流人為立碑(狄仁傑出豫州刺史時越王兵敗支黨餘二千人論死仁傑釋其械密䟽皆非)
(本惡詿誤至此有詔悉謪戍邊囚出寧州父老迎勞曰狄使君活汝邪因相與哭碑下囚齋三日乃去至流所)
(亦為立碑)州將輕元帥(初宰相張光輔討越王軍中恃功多暴索仁傑拒之光輔怒曰州將輕元)
(帥耶仁傑曰亂河南者一越王公董士三十萬以平亂縱使暴横使無辜之人咸墜塗炭是一越王死百越王)
(生也云云如得上方斬馬劒加君項雖死不恨光輔還奏仁傑不遜左授復州刺史)民愛仰之(萬歲)
(通天中契丹䧟冀州河北震動擢仁傑為魏州刺史前刺史懼賊至驅民保城脩守具仁傑至曰賊在遠何自)
(疲民萬一虜來吾自辦之何預若軰悉縱就田虜聞亦引去民愛仰之復為立祠本傳)請選臺閤
賢者分典大州(韋嗣立同平章事時州縣非其人后以為憂李嶠唐休璟曰今朝廷重内官輕)
(外職每除牧守皆訴不行非過累不得遣請選臺閤賢者分典大州自近臣始后曰誰為朕行嗣立曰内典機)
(要非臣所堪請先行以示羣臣后說以本官檢校汴州刺史由是左肅政臺大夫楊再思等悉補外)願下
有司精加汰擇(韋嗣立建言刺史縣令治人之首比年不加簡擇京官坐負及聲稱下者乃典)
(州吏部年高不善刀筆者乃擬縣朝輕用人何以治國願下有司精加汰擇凡諸曹侍郎兩省兩臺及五品以)
(上清望官當先選用刺史縣令所冀守宰稱職以興太平帝不聽)小吏有罪誡遣(陸象先累)
(徙蒲州刺史兼河東察訪使小吏有罪誡遣之大吏白争以為可杖象先曰人情大抵不相遠謂彼不曉吾言)
(邪必責者當以汝為始大吏慙而退)卧治為屏蔽(王及善神功元年契丹擾山東擢魏州刺史武)
(后勞曰契丹擾邊公雖病可與妻子行日三十里為朕卧治為屏蔽也)黃芝五生州署(韓思)
(復遷滁州刺史有銅官人鏟鑿尤苦思復為賈他鄙費省獲多有黃芝五生州署民為刻頌其祥)縱民
歸斂(敬暉為衛州刺史是時河北經突厥所騷方秋斂敬暉曰金湯非粟不守豈有棄農畆事池隍哉縱)
(民歸斂闔部頼安)吏民尊畏(韋安石拜德鄭二州刺史性方重不苟言笑其政尚清嚴吏民尊畏)
六合之衆宅生於刺史(張九齡建言六合之衆縣命於縣令宅生扵刺史陛下所與共)
(治尤親扵人者今刺史京輔雄望之郡猶少擇之江淮隴蜀三河大府之外稍非其人繇京官出者或身有累)
(或政無聞用牧守之任為斥逐之地或因附會以沗高位及勢衰謂之不稱京職出以為州武夫流外計資而)
(得不計扵材刺史乃爾縣令尚可言哉)欲治之本莫若重守令(古者刺史入為三公)
(郎官出宰百里今朝廷士入而不出其扵計私甚自得也臣愚謂欲治之本莫若重守令守令既重則能者可)
(行宜遂科定其資凡不歴都督刺史雖有高第不得任侍郎列卿不歴縣令雖有善政不得任臺郎給舍都督)
(守令雖遠者使無半年任外如不為此而救其失恐天下猶未治也)比州牧或一二歲或
三五月即遷(盧懷慎遷右御史臺中丞上䟽陳時政曰比州牧或一二歲或三五月即遷曾不論)
(以課最使未遷者傾耳以聽企踵以望冐進亡廉亦何暇為陛下宣風恤人哉)專城之重分陜
之雄(盧奐出為陜州刺史開元二十四年帝西還次陜嘉其善政題贊扵聽事曰專城之重分陜之雄亦)
(既利物内存匪躬斯為國寳不墜家風)治廣有清節者宋璟李朝隱盧奐
(奐天寳初為南海太守南海兼水陸都會物産瓌怪前守劉巨麟彭杲皆以贓敗故以奐代之汙吏斂手中人)
(之市舶者亦不敢干其法遠俗為安時謂自開元後四十年治廣有清節者宋璟李朝隱盧奐三人而已)請
均賦他郡(韓休出為虢州刺史虢扵東西京為近州乘輿所至常税廐芻休請均賦他郡中書令張)
(說曰免虢而與他州此守臣為私惠耳休曰刺史幸知民之弊而不救豈為政哉雖得罪所甘心焉訖如休請)
悉心撫定(李道廣武后時為汴州刺史有善政突厥契丹寇河北議發河南兵擊之百姓震擾道廣)
(悉心撫定人無離散)科斂均省(裴耀卿為濟州刺史濟當走集地廣而戶寡天子東廵耀卿置三梁)
(十驛科斂均省為東門知頓最)帝宴從官懽甚(玄宗封禪還次宋州帝宴從官懽甚謂張說曰)
(今朕有事岱宗而懷州刺史王丘餼牽外無他獻我知其不市恩也魏州刺史崔沔遣使供帳不施錦繡示我)
(以儉此可以觀政也濟州刺史裴耀卿上書數百言至曰人或重擾則不足以告成朕置書座右以自戒此其)
(愛人也)躬護作役(裴耀卿俄徙宣州前此大水河防壞諸州不敢擅興役耀卿曰非至公也乃躬)
(護作役未訖有詔徙官耀卿懼功不成弗即宣而撫廵飭厲愈急隄成發詔而去濟人為立碑頌德)風俗
所瞻(夷州刺史陽濬以贓抵死有詔杖六十流古州耀卿上書刺史縣令異諸吏為人父母風俗所瞻今)
(使祼躬受笞事大逼辱恐非崇守令勸風俗意)立祠房解袚(張嘉祐開元末為相州刺史舊刺史)
(多死官衆疑畏嘉祐以周緫管尉王廽死國難忠臣也立祠房解袚衆心)撫循境内(尹思貞檢校洺)
(州刺史會契丹孫璽榮亂朔方震驚思貞撫循境内獨無擾武后璽書褒慰)蠶至歲四熟(思貞)
(為青州刺史治州有績蠶至歲四熟)尹思貞前後為刺史十三郡皆以清
最聞(同上)帝自擇刺史(許景先開元十三年帝自擇刺史景先由吏部侍郎為刺史治虢州)
(凡十一人治行詔宰相諸王御史以上祖道洛濱盛具奏太常樂帛舫水嬉命高力士賜許帝親書且給筆札)
(令自賦賚絹三千遣之)勤力于治(潘安禮遷豫州刺史勤力于治清廉無所私然喜察細事下厭)
(其苛)風化興行(倪若水為汴州刺史政清淨增脩孔子廟興州縣學廬勸生徒躬為教誨風化興行)
以清毅聞(齊澣為汴州刺史地當舟車凑集事浩繁前刺史數不稱職唯倪若水與澣以清毅聞吏)
(民頌美)璽書勞問(盧從愿下遷豫州刺史政嚴簡奏課為天下第一璽書勞問賜絹百疋)以
中朝臣為刺史(王丘為黃門侍郎會山東旱飢議以中朝臣為刺史制曰臯陶稱在知人在安)
(民皆念存邦本乾乾夕惕無忘一日今長吏或未稱蒼生謂何深思循良以革頽弊宜重刺史之選自朝廷始)
(乃以丘與中書侍郎崔沔等並為山東刺史而丘守懷州尤清嚴為下畏慕)入境輙雨(裴寬出為)
(蒲州刺史州久旱寬入境輙雨)治有異行(劉彙進歙州刺史野媪將為虎噬幼女呼號摶虎俱免觀)
(察使韓滉表贊治有異行加金紫)第以剛猛立威(劉贊為宣州刺史贊本無學第以剛猛立)
(威官吏重足一迹宣既富饒即厚斂廣貢奉以結忍又不能訓子皆驕傲不&KR1050;素業衰矣)寇疑有備
(張守珪為瓜州刺史墨離軍使都督餘衆完故城版築方立寇奄至衆失色守珪曰創痍之餘詎可矢石相埆)
(湏權以勝之遂置酒城上會諸將作樂寇疑有備不敢攻引去守珪縱兵擊敗之)善檢督吏(楊琮)
(禮歴州刺史善檢督吏以嚴辦自名)百姓勞逸在牧守(李抱真因言百姓勞逸在牧守願將)
(一州以自試更授澤州刺史徙懷州凡八年)始邠以武將領刺史(房琯乾元元年出琯)
(邠州刺史始邠以武將領刺史故綱目廢弛即治府為營吏攘民居相淆讙琯至一切革之以便安政聲流聞)
詔特進五階以寵異政(崔讙累官至澧州刺史不為煩苛人便安之流亡還歸居二年)
(增戶數萬詔特進五階以寵異攻)鎮守自若(魏少游遷陜州刺史王師潰扵鄴河洛震駭少游鎮)
(守自若)舊制刺史被代若别追皆降魚書乃得去(楊綰復言舊制)
(刺史被代若别追皆降魚書乃得去開元時置諸道採訪使得專停刺史威柄外移漸不可久其刺史不稱職)
(若贓負本道使具條以聞不得擅追及停而刺史亦不得輒去州詣使所如其故闕使司無署攝聽上佐代領)
(帝善其謀扵是高選州上佐定上中下中州差置兵員詔郎官御史分道廵覆)流亡歸萬餘(元結)
(拜道州刺史初西京蠻掠居人數萬去遺戶裁四千諸使調發符牒二百函結以人困甚不忍加賦即上言臣)
(州為賊焚糧儲屋宅男女牛馬幾盡今百姓十不一在耄孺騷離未有所安嶺南諸州寇盗不盡得守捉候望)
(四十餘屯有一不靖河南且亂請免百姓所負租税及租庸使和市雜物十三萬緡帝許之明年租庸使索上)
(供十萬緡結又奏歲正租庸外所率宜以時增减詔可結為民營給田免徭役流亡歸者萬餘)租入贏
異(薛珏遷楚州刺史初州有營田宰相遥領使而刺史得專逹俸及他給百餘萬田宫數百别戶三千備刺)
(史厮役珏至悉條去之租入贏異時觀察使惡其潔誣以罪)宜以上愛人之本為心
(是時詔舉堪刺史縣令者且百人延問人間疾苦吏得失取尤通逹什二宰相欲校以文辭珏曰求良吏不可)
(責文學宜以上愛人之本為心宰相多其計)耕餉歲廣(戴叔倫試守撫州刺史民歲争溉灌為作)
(均水法俗便利之耕餉歲廣獄無繫囚俄即真朞年詔書褒美)民請為生祠(徐申遷韶州刺史韶)
(自兵興四十年刺史以縣為治署而令丞雜處民間申按公田之廢者募人假牛犂墾發以所收半畀之田久)
(不治故肥美歲入凡三萬斛諸工計所庸受粟有差乃徙治故州未幾邑閈如初創驛堠作大市器用皆具州)
(民詣觀察使以其有功扵民請為生祠)浚渠(李栖筠出為常州刺史歲仍旱編人死徙踵路栖筠為浚)
(渠厮江流灌田遂大稔)里無吠狗(宿賊張度保陽刺西山累年吏討不克至是發卒捕斬支黨皆)
(盡里無吠狗)畫孝友傳(李栖筠乃大起學校堂上畫孝友傳示諸生為鄉飲酒禮登歌降飲人人)
(知勸以治行進封贊皇縣男賜一子官人刻石頌德)誅破姦盗窟穴(李吉甫為忠州刺史改彬)
(饒二州會前刺史繼死咸言牙城有物怪不敢居吉甫命菑除其廨以視事吏由是安誅破姦盗窟穴治稱流)
(聞)不得擅見本道使(李吉甫建言州刺史不得擅見本道使)有所奉入輒
加常數(包佶徙華州厚結權近冀進用同華地廹而貧所獻常觳陋至微厚賦斂有所奉入輒加常數)
(人不堪其求)專以慈惠為本(袁滋為華州刺史政清簡流民至者給地居之名其里曰義合)
(然專以慈惠為本未嘗設條教民愛向之有犯令時時法外縱舍得盗賊或哀其窮出財為償所亡召為左金)
(吾衛大將軍以楊於陵代之滋行耆老遮道不得去於陵使喻曰吾不敢易袁公政人皆羅拜乃得去莫不流)
(涕)延經術士(張鎰大歷初出為濠州刺史政條清簡延經術士講教生徒比去州升明經者四十)
(人)城守具備(顔真卿出為平原太守安禄山逆狀方孽真卿度必反陽託霖雨增陴濬隍料才壯)
(儲廥廩日與賓客泛舟飲酒以紓禄山之疑果以為書生不虞也禄山反河朔盡䧟獨平原城守具備使李平)
(馳奏玄宗始聞亂歎曰河北二十四郡無一忠臣耶及平至帝大喜曰朕不識真卿何如人而所為乃若此)
絳入頼利(李憲為衛州刺史以行治稱徒絳州河中兵本仰食扵絳而汾可輸河渭歲租與糴常數)
(十萬石故敖保山為固民之輸者十年不勝一車憲瀕汾相地治新倉當費二百萬請留垣縣粟糶河南以錢)
(還糴絳粟既免負載勞又權其贏以完新倉絳人頼利)以治異等加金紫光禄大
夫(李愬出為坊晉二州刺史)開五鑪官鑄錢(李聽為蔚州刺史州有銅冶自天寳復廢不治)
(民盗鑄不禁聽乃開五鑪官鑄錢一日五萬人無犯者)兩城望風送欵(李聽帝討李師道出)
(聽楚州刺史淮南兵緜弱鄆人素易之聽日整飭士皆奮即掩賊不虞趨漣水破沐陽絶龍沮堰遂取海州攻)
(煦山降之懷仁東海兩城望風送欵)務勤教化止横調(馬燧勸督農力歲一税人以為便徙)
(懷州時師旅後歲大旱田茀不及耕燧務勤教化止横調將吏有親者必造之厚為禮瘞暴横止煩苛是秋耜)
(生於境人頼以濟)聚石種樹(馬燧為隴州刺史西山直吐蕃其上有道通虜出入者燧聚石種樹)
(障之設二門為樵櫓八日而畢虜不能暴)治孟瀆溉田(孟簡為常州刺史州有孟瀆久淤閼簡治)
(導溉田凡四千頃以勞賜金紫)隄松江為路(王仲舒為蘇州刺史隄松江為路變屋瓦絶火災賦)
(調常與民為期不擾自辦)江淮草木亦知威名(張萬福為濠州刺史召謂曰先帝改爾名)
(正者所以褒也朕謂江淮草木亦知爾威名若從所改恐賊不曉是卿也)人稱其直(張萬福在泗州)
(遇李希烈反陳少游悉以部刺史妻子質揚州萬福獨不遣謂使者曰為吾白公妻老且醜不足慁公意卒不)
(行人稱其直)將吏立碑頌功(高承簡蔡平以上蔡等四縣為溵州拜承簡刺史治堰城始開)
(屯田利防庸瀕溵綿地二百里無復水敗皆為腴田先是賊築武宫以夸戰勞承簡夷其邱庀家財以葬葺儒)
(宫備俎豆歲時行禮有菽實民得以食將吏立碑頌功)奏罷貢淡菜之屬(孔戣為華州刺)
(史眀年歲貢淡菜蚶蛤之屬戣以為自海抵京師道路役凡四十三萬人奏罷之)禁男女為隸
(韓愈改袁州刺史袁人以男女為隸過期不贖則没入之愈至悉計庸得贖所沒歸之父母七百餘人因與約)
(禁其為隸)收豪室税(李翺為廬州刺史時州旱遂役逋捐繋路亡籍口四萬權豪賤市田屋牟厚利)
(而窶戶仍輸賦翺下教使以田占租無得隱收豪室税萬二千緡貧弱以安)虎不為暴(李紳遷滁)
(夀二州刺史霍山多虎擷茶者病之治機穽發民迹射不能止紳至盡去之虎不為暴)再朞增戶
五千(孫成遷為信州刺史歲大旱發倉以賤直售民故飢而不亡再朞增戶五千詔書褒美)以禮
灋治下(李頻遷都官表丐建州刺史既至以禮灋治下更布條教時盗興政亂朝相推敓而建頼頻以)
(安)羣盗感愧(吕元膺為蘄州刺史嘗錄囚囚或白父母在明日歲旦不得省為恨因泣元膺惻然)
(悉釋械歸之而戒還期吏白不敢答曰吾以信待人人肯我違如期而至自是羣盗感愧悉避境去)州人
以陽名子(陽城出為道州刺史治民如治家宜罰罰之宜賞賞之不以簿書介意月俸取足而已州)
(産侏儒歲貢諸朝城哀其生離無所進帝使求之城奏曰州民盡短若以貢不知何者可供自是罷州人感之)
(以陽名子)撫字心勞催科政拙(賦税不時觀察使數誚貴州當上考功第城自書曰撫字)
(心勞催科政拙考下下觀察使府遣判官督賦至州怪城不迎以問吏吏曰刺史以有罪自囚於獄判官驚馳)
(入謁城曰使君何罪我奉命來候安否耳留數日城不敢歸仆闔門寢館外以待命判官遽辭去)還所
餘儲于州(李素立徙蒲州刺史將行還所餘儲籺并什器于州齎家書就道)薛公德滂
被(薛大鼎徙滄州刺史無棣渠久廞塞大鼎浚治屬之海商賈流行歌曰新渠通舟楫利属滄海魚鹽至昔)
(徒行今騁駟美哉薛公德滂被又䟽長蘆漳衡三渠泄汙潦水不為害)鐺脚刺史(是時鄭德本在)
(瀛州賈敦頥為冀州皆有治名故河北稱鐺脚刺史)羸馬繩羈道上(賈敦頥歴州刺史資廉潔)
(入朝常盡室行車一乘弊甚羸馬繩羈道上不知其刺史)棠棣碑(敦頥遷洛州洛多豪右占田類踰制)
(敦頥舉沒者三千餘頃以賦貧民發姦摘伏下無能欺咸亨初敦實為洛州長史亦寬惠人心懷向始洛人為)
(敦頥立碑大市旁及敦實入為太子右庶子人復為立碑其側號棠棣碑)歲旱自暴以祈(田仁)
(會為平州刺史歲旱自暴以祈雨大至穀遂登人歌曰父母育我兮田使君挺精誠兮上天聞中田致雨兮山)
(出雲倉廩實兮禮義申願公常在兮不患貧)為諸生貢舉(韋景駿遷房州刺史州窮險有蠻夷)
(風無學校好祀淫鬼景駿為諸生貢舉通險道作傳舍罷祠房無名者景駿之治民求所以便之類如此轉奉)
(天令)益以廉平自勵(郭延魯遷復州刺史延魯嘆曰吾先君為沁州者九年民到如今思之今)
(幸得為刺史其敢㤀吾先君之志由是益以廉平自勵民甚頼之秩滿州人乞留不許皆遮道攀號五代史)
教訓以禮生聚以仁(千里封疆一口歌詠杜牧行刺史裴休制)政不務威嚴
(裴守真累遷成州刺史政不務威嚴吏民兩懷之徙寧州送者數千)為政惠裕人稱有恩
(裴子餘遷冀州刺史)臨事不苛細(楊恭仁隋觀王雄子仁夀中累遷甘州刺史臨事不苛細徼人)
(安之文帝謂父雄曰匪特朕得人乃卿善教子矣)所至有績號清吏(鄭善果年十四為沂)
(州刺史累轉闕郡太守善果母崔賢明曉政治嘗坐閣内聽善果處决或當理則悦有不可則引至床下責媿)
(之故善果所至有績號清吏)澄源(陸象先累徙蒲州刺史兼河東按察使小吏有罪誡遣之大吏白争)
(以為可杖象先曰人情大抵不相遠謂彼不曉吾言耶必責者當以汝為始大吏慙而退嘗曰天下本無事庸)
(人擾之為煩耳第澄其源何憂不簡耶故所至吏民懷之)還移税錢(李勃事見賦税門)捕鵁
鶄(倪若水捕鵁鶄門)汴橋立木(權懷恩見橋門)未嘗設教(袁滋見良吏門)莅凡
九州(皆有惠愛張萬福)富埒王者(丘和見貪濁門)官刺史妻子僅免饑
寒(崔衍父卒事母益謹歲為母李子郃償負不勝計故官刺史妻子僅免饑寒)
别駕(二)
白别乘半刺(庾亮與郭游書曰别駕舊與刺史乘同流王化於萬里任居刺史之半安可非)
(其人也)治中(别駕亦曰治中從事)屏星(别駕車前後舊有屏星)去屏星(孔恂字巨卿為)
(别駕從事刺史因怒欲去别駕車屏星恂曰使君毁國舊制乃投傳去刺史追謝之乃止)泥軾(漢書别駕)
(主簿卓緹油屏泥於軾前以章有德)題輿(周景為豫州刺史辟陳蕃為别駕蕃不就景題别駕輿曰陳仲)
(舉坐)展驥(龐統字士元劉備為荆州以士元為棗陽令在縣不治免官魯肅曰士元長才百里不足以展)
(驥足備器任為治中也)海沂之康别駕之功(晉王祥字休徵為徐州别駕時人歌曰海)
(沂之康實頼王祥邦國不空王祥之功)腹心在任(袁紹領冀州委别駕之任兼緫幕府)持版
答拜(刺史六條曰州别駕治中部見刺史持版拜刺史答拜)顧榮知君孝之才(晉顧)
(和字君孝族叔榮雅重之曰此吾家千里駒興吾宗者此子也君孝始别駕遷尚書令也)吕&KR1050;賞王
祥之量(吕&KR1050;為刺史有佩刀相者以為三公服&KR1050;乃贈别駕王祥曰苟非其人刀或有害以卿有公輔)
(之量故相與之)縣屈良才(時善龐統)貳龔黃之政(播海沂之謠)邦稱孔亮
(人詠王祥)佐股肱之政(屈公輔之才)當共理之才(居半刺之任)貳職四
嶽(佐理六條)孔别駕一人從四品(百官志)武德元年改丞曰别
駕十年改雍州别駕曰長史高宗即位改别駕皆為長
史天寳八年諸郡始廢别駕下郡置長史一員上元二
年諸郡復置别駕(德宗時復省元和長慶之際兩河用兵禆將有功者補東宫王府官久次)
(當進及受代居京師者常數十人訢宰相以求官文宗世宰相韋處厚建議復置兩輔六雄十望十緊州别駕)
(同上)承上率下(郡邑之間承上率下者州長史也白居易制詞)軍部長史資秩不
卑(張嘉泰延州長史制同上)斷𢃄為炷(皇甫無逸徙益州大都督府長史所至輙閉閤不通賓客)
(左右無敢出入者所湏皆市易他境嘗按部宿民家燈炷盡主人將續進無逸抽佩刀斷𢃄為炷其廉介如此)
(然過自思謹上表䟽讀數十猶懼未審使者上道進省再三乃得遣)督勵風俗(高士廉進益州大都)
(督府長史蜀人畏鬼而惡疾雖父母病皆委去望舍投餌餔之昆弟不相假財士廉為設條教辨告督勵風俗)
(翕然為變又引諸生講授經藝學校復興秦時李冰導汶江水灌田瀕水者須千金民相侵冐士廉附故渠厮)
(引旁出以廣溉導人以富饒)皆尚書為之(崔神基后以歴官有佳政且其父扵已有功擢拜并)
(州長史謂曰并州朕鄊里宿兵多前長史皆尚書為之今授卿宜知所以委重者乃親為按行圖謀日而遣)
開廪振民(王恂出許州長史歲旱珣時假刺史事開廩振民即自劾玄宗赦之)為政尚仁
恕(陸象先為益州大都督府長史劒南按察使為政尚仁恕司馬韋抱真諫曰公當峻刑法以示威不然民)
(慢且無畏荅曰政在治之而已必刑法以立威乎卒不從而蜀化)權豪憚伏(魏元忠檢校洛州長)
(史治號嚴明張易之家奴暴横甚元忠笞殺之權豪憚伏)政條簡肅(姚崇遷揚州長史政條簡肅人)
(為紀德于碑四十九)盧懷慎陳時政曰比上佐或一二歲或三五
月即遷(曾不論以課最餘見刺史門)吏下畏之(張嘉貞歴并州長史政以嚴辦吏下畏之)
(奏事京師玄宗善其政數慰勞)所至破碎姦猾(王志愔出為揚州長史所至破碎姦猾令行禁)
(信境内肅然)每戰輒勝(張守珪徙幽州長史契丹奚連年寇邊牙官可突于胡有謀者前長史趙)
(含章薛楚玉等不能制守珪至每戰輙勝虜遂大敗帝喜詔有司告九廟)伐鼔窮歡(王翰徙仙州别)
(駕日與才士豪侠飲酒遊畋伐鼔窮歡)見刺史致恭(孔若思為衛州刺史故事以宗室為州别)
(駕見刺史驁放不肯致恭若思劾奏别駕李道欽請訊狀有詔别駕見刺史致恭)名郡籍其佽
助(半刺上佐得與二千石參挍政事短長利病者也今以名郡籍其佽助杜牧行馬迥等制)戎服見
帝(張說遷荆州長史俄以右羽林將軍檢校幽州都督入朝以戎服見帝帝大喜授檢校并州長史兼天兵)
(軍大使脩國史敕齎藁即軍中論譔)囚宦者(蘇良嗣見竹門)止雪反風(王晙為并州大都督)
(府長史止雪反風見雪門)人笑其不情(蘇世長歴陜州長史邑里犯法不能禁乃引咎自撻人笑)
(其不情見詐偽門)單身襆被自將(蘇瓌轉揚州大都督府長見清廉門)起屯田以
代轉輸(舊史李聽改靈州大都督府長史境内有光祿渠廢塞歲久欲起屯田以代轉輸聽復開决舊)
(渠溉田千餘頃至今頼之)
錄事參軍(三)
白州主簿郡督郵(並令錄事參軍)紏繩大郡(管轄外臺)紏司典
簿書掌符印(提舉列曹糾察羣吏)千里之姿(三輔决錄曰韋康成字元將年十五)
(身長八尺為郡主簿郡尹楊彪竒之曰韋主簿昂昂千里駒)一府之望(世說王東亭為桓温主簿)
(既承籍有美譽為一府之望)陳寵之用王渙可謂得人(益郡太守陳寵以功曹王)
(渙簡核舉為主簿)郭頥之選玄明厥有成績(前趙錄曰劉聰字玄明年十四究通)
(經史時有太守郭頥辟為郡主簿吏歌曰我有賢后能任玄明政理人殷)琳琅(羅含傳曰含字君章太守)
(謝仁祖一見稱為湘中之琳琅自江下從事轉主簿)州縣之職(徒勞人耳)稱其職則事
舉績成(非其材則官邪政廢)一郡綱紀(六曹表則)紏職(周禮)列股肱之郡
(居管轄之司)勾稽紀綱掾(亦錄事)孔錄事參軍事掌正違失
涖符印(百官志)錄事意與天通(杜景佺出為益州錄事參軍時隆州司馬房嗣業徙)
(州司馬詔未下欲即視事先笞責吏以立威景佺謂曰公雖受命為司馬州未受命何急數日錄邪嗣業怒不)
(聽景佺曰公持咫尺制真偽莫辨即欲攪亂一府敬業揚州之禍非此類耶叱左右罷去既乃除荆州司馬吏)
(歌曰錄事意與天通州司馬折威風由是寖知名)以殿最升降(戴叔倫齊映劉滋執政叔倫勸)
(以天下州縣有上下緊望雄輕者有司銓擬皆便所私其尤切者縣令錄事參軍此二者旨出中書門下無計)
(資序限遠近高卑一一以殿最升降則人人知勸映等重其言)綱紀一州(喬琳歴果綿遂懷四州刺)
(史治寬簡不親事嘗謂錄事參軍任紹業曰子綱紀一州能劾刺史乎紹業出條所失示之驚曰能知吾失御)
(史材也)紏郡(韋應物詩紏郡南海湄)鄭翼驁倨(唐史崔信明傳揚州錄事參軍鄭世翼亦)
(驁倨數恌輕忤物餘見傲漫門)振舉綱目(舊史顔杲卿為魏州錄事參軍振舉綱目政稱第一)怯
斷大案(御史臺記李詳為鹽亭尉令考為錄事所擠詳請書錄事考刺史許之即書曰怯斷大案好勾)
(小稽自隐不清言他揔濁階前競闘鬪困方休獄裏囚徒非赦不出天下笑之)
功曹(四)
白主諾(後漢宗資為汝南太守委任功曹范滂人歌謠曰汝南太守范孟博南陽宗資主畫諾)坐
嘯(岑晊事見刺史門)編堂(東觀漢記郭丹為功曹置編於堂以為後法也)懸榻(陳蕃事見上注)
鍾皓之薦陳寔任以代己(漢鍾皓穎川人為郡功曹命辟司徒府臨去辭太守薦陳)
(寔為功曹)吳璨之選謝譚舉乃得人(吳志吳璨為會稽守舉謝譚為功曹)廊廟
之材(吳錄孫紹字長緒北海人為孔融功曹融稱紹有廊廟之材後為相)交友之禮(魏志虞翻)
(字仲翔會稽人太守王朗命為功曹接以交友之禮)置標府掾(任重功曹)苟非三語之
才(則忝六聯之首)書史掾(漢蕭何為書史掾功曹也)
諸曹參軍(五)
白署列六聯(六司)名高三語(陳留阮千里有令望太尉王君見而問之曰老莊與聖教)
(同異荅曰將無同太尉善其言辟為掾人號曰三語掾)官惟府掾(署列州司)郡掾(府察)六
曹州縣之職(徒勞人耳梁竦之言)府中趨(古詩曰冉冉府中趨)謂為師友
(韓嚴詡為潁川守政清簡常謂掾吏為師友)請置田曹(温嶠太真上䟽謂置田曹掾州一人勸課)
(農桑察吏能否今宜依舊置之)曹事廢被謪(陳遵孟公為公府掾吏日出醉歸曹事數廢西曹以)
(故事謪之侍曹詣寺舍白遵曰陳卿今日以某事謫遵曰滿百乃相聞故事滿百則斥後滿百西曹請斥司徒)
(官優容之)假日坐曹(薛宣為翊城曹掾張扶至假日獨不肯休坐曹治事宣出教曰曹雖有公事家)
(亦望私恩扶慙之)公府掾殺公掾(晉周振頻為三公府辟辟書下公輙亡時人號為殺)
(公掾莫有辟者魏舒楊源為司徙遂辟之竟無他事)名列府寮(職參軍事)理曹(魏置理曹掾法)
(曹也)冗員(散職)孫楚之揖石苞(孫楚字子荆為揚州參軍至州嘗揖刺史石苞曰天子命)
(我參卿軍事苞刺史)桓温之任郤氏(晉桓温辟王恂為主簿郗超為參軍超多鬚髯恂短小荆)
(人語曰髯參軍短主簿能令公喜能令公怒)凱之(晉顧凱之善丹青與殷仲堪為參軍)郝隆(世說)
(郝隆為南蠻參軍三月三日作詩曰娵隅濯清池桓温問何物荅曰名魚為娵隅桓温曰何為作蠻語隆曰千)
(里投公始得一蠻府參軍那得不蠻語也)歎州縣之勞(梁竦)孔功曹司功參軍
事掌考課假使祭祀禮樂學校表䟽書啓祥食祥異醫
藥卜筮陳設喪葬倉曹司倉參軍事掌租調公廨庖厨
倉庫市肆戶曹司戶參軍事掌戶籍計帳道路過所蠲
符雜徭逋負良賤芻藁逆旅婚姻田訟旌别孝悌田曹
司田參軍事掌園宅口分永業及蔭田兵曹司兵參軍
事掌武官選兵甲器仗門禁管籥軍防烽堠傳驛畋獵
灋曹司灋參軍事掌鞫獄麗法督盗賊知贓賄没入士
曹司士事參軍事掌津梁舟車舍宅工藝(已上百官志)入奏
軍事(盧承慶為秦州參軍入奏軍事太宗偉其辯)詔為御史(韓思彦補建州司戶參軍帝召)
(問不見卿久今何官邪思彦泣道所以然帝謂宰相曰此亦太屈)今之管蕭(張文瓘補并州參軍)
(時李勣為長史嘗歎曰稚圭今之管蕭吾所不及)民服其恩(徐有功補蒲州司法參軍為政仁不)
(忍杖罰民服其恩更相約曰犯徐參軍杖者必斥之訖代不辱一人)河東三絶(徐彦伯調蒲州司兵)
(參軍時司戶韋暠善判司士李桓工書而彦伯屬辭時稱河東三絶)仁恕不行鞭罰(思復轉汴)
(州司戶)當使絶域(狄仁傑授并州法曹參軍同府參軍鄭崇質母老且疾當使絶域仁傑謂曰君)
(可貽親萬里憂乎詣長史藺仁基請代行仁基美其誼)遠近稱伏(韋湊遷揚州法曹州人孟神爽)
(罷仁壽令豪縱數犯法及通貴戚吏莫敢繩湊按治杖殺之遠近稱伏)開倉賑民(韓思復調梁府)
(倉曹參軍會大旱輒開倉賑民州劾責對曰人窮則濫不如因而活之無趨為盗賊州不能詘)南山可
移判不可摇(李元紘為雄州司戶參軍時太平公主勢震天下百司順望風旨嘗與民競碾磑元)
(紘還之民長史竇懷貞大驚趨改之元紘大署判後曰南山可移判不可搖改好畤令)吏以紙萬
番贐為受百番(杜暹補婺州參軍秩滿歸吏以紙萬番贐之暹為受百番衆歎曰昔清吏受一)
(大錢何異哉)部人稱慶(尹思貞調隆州參軍事屬邑豪蒲氏驁肆不法州檄思貞按之擿其姦贓)
(萬計卒論死部人稱慶刻石歎頌)條落則本枯(齊澣調蒲州司法參軍有父子連坐論死者澣)
(曰條落則本枯奈何俱死議貸其父太守不聽固爭卒原)名動一州號霹靂手(裴漼父琰)
(之永徽中為同州司戶參軍年甚少不主曹務州刺史李崇義内輕之鐫諭之曰同三輔吏事繁子盍求便官)
(毋留此琰之唯唯吏白積案數百崇義讓使趨斷琰之曰何至逼人乃命吏連紙進筆為省决一日畢既與奪)
(當理而筆詞勁妙崇義驚曰子何自晦成吾過耶由是名動一州號霹靂手)作伐櫻桃賦(蕭穎)
(士調廣陵參軍事穎士褊急中不能堪作伐櫻桃賦曰擢無庸之𤨏質蒙本枝以自庇雖先寝而或薦非和羹)
(之正味以譏林甫云君子恨其褊)蕭功曹(蕭穎士授揚州功曹天下推知人稱蕭功曹)仁愛
(裴守真父謹隋大業中為淮安司戶參軍郡人楊琳田瓉等亂刧吏多死惟謹以仁愛故賊約其屬無敢害護)
(送還鄉)對疑獄(杜佑以蔭補濟南參軍事剡縣丞嘗過潤州刺史韋元甫元甫以故人子待之不加)
(禮他日有疑獄不能决訊佑佑為辨處契要無不盡元甫竒之署司法參軍)莅事明濟(顔杲卿以)
(蔭調遂州司法參軍剛正莅事明濟嘗為刺史詰讓正色别白不為屈)賦歡喜詩(杜審言見詩門)
月俸一百八索(京尹戶曹月俸一百八索時為念珠曹出南部新書)
縣令(六)(能政遺愛)(感化勸課)(仁惠屈才)(彊毅立碑)(清儉祠祭)
(棄官)
白一同布政(百里宣風)墨綬銅章(銅墨)子男之秩郎官(漢書)
(郎官出宰百里)象雷(雷霆百里縣令象之分土百里)烹鮮(理大國若烹小鮮)邑令(邑宰縣尹)
(令長良宰)製錦(傳)偃室(陶縣)字人(撫字)宣王化(漢書郡令守長所以宣王化)河
陽花(潘岳為河陽令樹桃李花人號曰河陽一縣花)彭澤柳(陶淵明為彭澤令門栽五柳)偶
唐虞之朝(行卓魯之政)當勤恤之朝(居撫綏之任)累安邑(閔仲叔居安邑)
(買猪肝食令乃進猪肝歎曰閔仲叔豈以口腹累安邑哉遂去之)之武城(子之武城聞絃歌之聲語)
土不過同(同百里)鳴琴之化(宓子賤為單父宰彈鳴琴不下堂而單父治巫馬期為單)
(父戴星出戴星入以身親之而單父亦治宓子曰彼任力我任人任力者勞任人者逸)戴星(見上)神
明(公沙穆為弘農令蝗蟲出境人以為神明之宰)操刀學製(子曰未能操刀而使製錦有美錦不)
(使人學製)千室之邑(可使為之宰冉有)十室之邑(必有忠信同上)願試(馮野王以)
(父任為中庶子年十八上書願試守長安令)能政絃歌割雞牛刀(子游為武)
(城宰子之武城聞絃歌之聲曰割雞焉用牛刀)驅雞(善理人如驅雞)彈琴字鄭(見勸課門)
名賈(後漢賈彪為新息長人困多不養子彪嚴為制限數年養子千餘人男名賈子女名賈女)路不
拾遺(劉嬉為雍丘令)三善(子路理蒲夫子入蒲三歎其善)市無二價(晉陸雲字士龍為浚)
(儀令)邑無喧鵲(術有驅雞)卓茂之政術閻憲之謳謠(益都記曰閻憲為緜)
(竹令男子杜成進得其遺装有錦二十五疋詣吏曰縣有明府君不能慙心)寇來刈麥(宓子賤治)
(單父齊寇來至魯父老請曰寇將至人不及自刈請民出刈宓子不許季孫聞而讓之宓子曰今年無麥明年)
(可種若使不耕者得麥其民樂有寇也)增貲就賦減年從役(劉平字子公為全椒長政)
(有恩惠人或增賦或減年從役刺史行部獄無繫囚也)置水投書(魯國先賢傳孔翊為洛陽令置)
(水前庭得囑託書皆投水中無一所發也)繭絲保鄣(國語趙簡子使尹鐸為晉陽將行請曰為)
(繭絲乎抑其保鄣乎簡子曰保鄣哉尹鐸至則損其戶數人則優而税少簡子謂襄子曰晉國有難無以晉陽)
(為遠必以歸之所謂保鄣也繭絲謂减其税)損戶數(見上注)無囚繋(見上注)感
化三異馴雉(魯恭字仲康為中牟令府遣掾躬親廉之恭随行阡陌見桑下雉雛馴擾傍有)
(童子曰何不捕之童子曰雉方雛不忍捕伺者曰螟蟲不入境一異也化及鳥獸二異也童子有仁心三異也)
飛鳬(王喬為葉令每月詣朝常乘雙鳬舄也)飛蝗(魯恭宰中牟令飛蝗避境)反風(劉琨為江)
(陵令有火災琨向火叩頭火乃反風而降雨)甘雨(祝長字幼卿為洛陽令是時亢旱天子雩祈不感長)
(乃暴身階前引罪自咎甘雨滂注人歌詠之)鳳集(晉孫卿拜榆次令有鳳凰集帝立碑以褒之)鸞
翔(漢王臯為重泉令有鸞翔至止於縣庭十餘日)不雹(韓稜為下邳令一邑内獨不雹上聞徵拜尚書)
鳩巢(華陽國志景毅為白水令鳩巢其廳焉)人不忍欺(宓子賤為政人不忍欺餘見彊毅門)
(注)蝗隨督郵(後漢戴封平仲為西華令蝗蟲不入界時督郵行縣蝗忽大至督郵去其日蝗亦頓)
(除一境竒之)祝螟蟲(公沙穆為弘農令縣界有蝗蟲食稼穆乃設壇請以身禱於是暴雨來螟蟲頓)
(消人以為神明君)仁惠伏臘放囚(虞延為邑令每伏臘放囚徒歸必尅期還)設壇
責己(見感化門)請雨焚軀(戴封為西華令大旱祈雨將欲焚軀俄而雨至)吞藥(鍾離意字)
(子何拜瑕丘令有吏行盗意不忍行刑罷其職放歸其父曰有道君以義刑人乃令子自飲藥而死也)避
雨(晉書光逸為博令小吏遇雨入令被避寒逸不怒之)吏不忍欺(人懷其惠)人告吏求
肉米(後漢貞茂為密令人有言亭長受其米肉遺者茂問吏求否人曰自往遺之茂曰鄰里尚相饋遺况)
(吏乎吏不當承威取之耳人曰苟如是律令何以禁之茂曰我以禮教汝必無怨惡以律治汝汝何所措哉大)
(者可論小者可殺姑歸念之人納其訓吏懷其恩)借牛(魯恭為中牟令亭長從人借牛不還牛主訟之)
(恭勒歸牛再三不從歎曰是教化不行欲解印去民涕泣留之亭長慙悔乃詣獄)市令作屋(鍾離)
(意為葉令市無屋出俸錢作之解土呪曰興功役令也有過祟令當之人悦也)召姦吏復職(魏高)
(柔為管城長令縣中姦吏引去柔教曰昔邴吉吏有非者容之此諸吏於吾未嘗有失安得去皆自勵也)終
日清談(王衍字夷甫為元城令終日清談縣務亦理)泣罪(夏方為齊山令百姓有合將加箠拷)
(者方向之涕泣初不加罪小大莫犯也)彊毅彊項(後漢董宣為洛陽令湖陽公主家人殺人)
(宣就主車取殺之主訴帝帝欲殺宣宣觸殿流血帝令謝主宣不拜帝令捺伏宣以手據地不俯帝聞曰彊項)
(令)商賈露宿(王渙字稚子為河内渙令大小震懼外戶不閉商賈露宿遷洛陽令)抑彊扶
弱人是以息(吏不敢欺)投巫(西門豹為鄴令問人疾苦人曰每歲為河伯娶妻斂百姓)
(二三十萬豹乃令娶巫家女至日令大巫嫗報河伯乃投之扵河有頃曰何不反又令投弟子三人趨之有頃)
(曰女子不能自神復欲投三老廷尉掾亭長皆叩頭曰不敢與河伯娶妻也)盗車蓋(黃昌為宛陵令)
(嚴毅好發姦伏有盗車蓋者昌不言密令人至賊家掩取之悉收一家一時殺之百姓戰懼咸稱明也)人
不能欺(西門豹為政人不能欺鄭子産為政人不忍欺宓子賤為政人不敢欺)清儉單
步(魏志崔林除傿令清貧單步之官)塵甑魚釡(范丹為萊蕪令清貧人歌曰甑中生塵范史雲)
(釡中生魚范萊蕪)留犢(魏略時苖為夀春令始至乘輿車駕黃㹀後歲餘牛生犢及去留犢曰是淮土)
(所生)布被(後漢董宣為洛陽令死帝使人視家無餘財以布被蓋之尸妻子守哭帝嗟之賜金帛)身
處脂膏(孔奮君勇為姑臧令時姑臧令獨完富奮清廉或以身處脂膏脂膏不能自潤奮不改其操也)
乾飯(胡紹為河内懷令三日一視事十日一官倉受俸米於閤内作乾飯食之)遺愛上書
請留(漢焦延壽子貢為小黃令當遷三老官屬上書請留制又許增秩留之)輕服潛遁(後漢)
(劉寵除平陵令訓人以禮母病棄官百姓士人攀轅卧轍充塞道路車不能進乃輕服潛遁)他郡(王渙)
(為洛陽令病卒喪西歸過弘農弘農人設祭扵路曰當時持米至洛陽為卒司所抄自王君來不見侵枉)市
哭(孔弈為全椒令以母疾去官百姓哭送之及弈卒市皆哭)勸課立學校(晉范寗字武子)
(為餘杭令立學校勸生徒)鑿渠(西門豹為鄴令鑿渠十二)引水灌田(魏史起為鄴令以西門豹)
(舊渠引漳水灌鄴田旁脩古岸鹵生稻梁)闢田(子路治蒲夫子三歎其善入境田疇開闢一善也)戴
星(見上注)屈才公琰沉醉(蜀蔣琬字公琰除廣都長衆事不治常沉醉先主怒諸葛)
(亮曰公琰社稷之器非百里之才先主乃重之)驥足牛刀(子游為武城宰)龐統免官
(字士元劉備以為棗陽縣令在縣不治免官魯肅曰士元之才百里不足以展驥足耳備大器之乃任為治中)
屈而未中(過猶不及)耻(汲黯遷滎陽令耻為令以病歸也)盤根錯節(虞詡字叔卿除)
(朝歌令親舊吊之詡曰何哀不遇盤根錯節何以表利器也)朝野歎屈(夏侯湛為野王令以恤隱)
(為急而緩於公調政清務閒優游多暇朝野歎其屈除中書侍郎)恭賞換縣(漢書薛宣字贛君為)
(左馮翊穎陽縣大其令薛恭未嘗理粟邑縣小無事其令韋賞才有餘宣乃奏賞與恭換縣二人領縣後兩縣)
(皆理)立碑褒鳳集(晉孫卿為榆次令有鳳凰集武帝令立碑以褒美之)頌德(崔瑗字子)
(玉為汲令遷濟北相卒官汲縣故吏男女號泣共壘石作壇立碑頌德而祠之)生立碑(後漢董詡字漢)
(之除湏昌令多異政生為立碑)祠祭生祠(晉荀勖字公魯為安陽令遺愛在人生為立祠)望
柩設奠(晉記劉璠為江夏令卒百姓如喪兄弟將歸不受祭吏人往往聚路側望柩設奠酹而哭之)
畫形配食(晉陸雲字士龍為浚儀令有異政及去官民思之畫形配食)配社(宋登為汝隂令)
(號曰神父及卒人家配社祀之)棄官歸去來(晉陶潛字淵明為彭澤令州使掾來吏白當迎)
(潛曰不能為五斗米折腰於鄉里小兒乃詠歸去來遂納印棄官而歸)周躬(漢書躬字子羽為櫟陽令)
(以事去官)遺榮(解印)考課第六(蕭育為茂陵令會課第六倉陳令郭舜以率斂見責育為之請)
(扶風怒曰君裁自脱何暇為人請及出傳召茂陵令當以職事對育遥出書佐牽育育拔刀曰蕭育茂陵男子)
(耳何能詣曹逄趨出欲去官明日且召入拜司隸校尉)孔縣令掌導風化察冤滯
聽獄訟凡民田收受縣令給之每歲季冬行鄉飲酒禮
簿帳傳驛倉庫盗賊隄道雖有專官皆通知縣丞為之
貳衆曹收率課調(百官志)解印綬去(温讓嘗為邑宰解印綬去)擊盗所
至輒平(李大亮收土門令方歲飢境多盗賊大亮招亡散撫貧瘠賣所乘馬稍稍資業之勸墾田歲大)
(熟間出擊盗所至輒平秦王行北境下書褒勞)單馬詣賊營(胡賊大至大亮度不能拒乃單馬詣)
(賊營說豪帥為分別禍福賊衆感服遂相率降大亮殺所乘馬與之食至晡而反)與丞尉均取
俸(高智周遷費令與丞尉均取俸民安其化刻石頌美)誅滅大姓(王方翼調安定令誅滅大姓姦)
(豪貼息)訟息錢報上不與(薛訥遷藍田令富人倪氏訟息錢於肅政臺中丞來俊臣受賕)
(發義倉粟數千斛償之訥曰義倉本備水旱安可絶衆人之仰私一家報上不與會俊臣得罪亦止)右善
去惡人稱為神明(馮元淑歴清漳浚儀始平三縣令右善去惡人稱為神明與奴僕日一食)
(馬日一秣所至不携妻子斥俸餘以給貧窮或譏其近名元淑曰吾性也不為苦中宗降璽書勞勉付狀史官)
賢令(蔣沇乾元中歴陸渾盩厔咸陽高陵四縣令美政流行長老紀焉郭子儀軍出其縣敕麾下曰蔣沇)
(賢令供億當有素士得蔬飯足矣毋撓其清也遷長安令)不得進官(韋思謙調應城令負殿不得進)
(官吏部尚書高季輔曰予始得此一人豈以小疵棄大德邪)政為二川最(韋嗣立累調雙流令)
比年不加簡擇吏部年高不善刀筆者乃擬縣(韋嗣立建言見)
(刺史門)吏民愛之(韋恒見良吏門)詔問所以安人者(韋濟開元初調鄄城令或)
(言吏部選縣令非其人既衆謝有詔問所以安人者對凡二百人惟濟居第一不能對者悉免官)摧勒
姦豪(陸璪除洛陽令時車駕在洛摧勒姦豪人不敢犯)教民耕桑(韋維徙内河令教民耕桑)
(縣為刻頌)課第一(楊元琰補平棘令課第一御史府表其政璽書褒厲)鸞降庭樹(楊仲昌累)
(為孝義令鸞降庭樹太守蕭恕表其政)不事威刑而治(韋抗景雲初為永昌令不事威刑而)
(治見良吏門)配戶和市(裴耀卿遷長安令舊有配戶和市法人厭苦耀卿一切貴豪門坐賈豫給)
(以直絶僦欺之弊及去人思之)所論者民冤抑(楊㻛為麟遊令時竇懷真大營金僊玉真二觀)
(檄取畿内嘗負逆人貲暴斂之以佐費瑒拒不應懷真怒曰縣令拒大夫命乎瑒曰所論者民冤抑位高下乎)
(何取懷貞壯其對為止)賜百縑(崔隱甫遷洛陽令棃園弟子胡雛善笛嘗負罪匿禁中帝以他事召)
(隱甫從容指曰就卿丐此人對曰陛下輕臣而重樂工請觧官再拜出帝遽謝與胡雛隱甫殺之有詔貰死不)
(及矣賜隐甫百縑)六合元元之衆縣命於縣令(張九齡建言云見刺史門)宜
遂科定其資不歴縣令不得任臺郎給舍(同上)以治最顯
(房琯授盧氏令拜監察御史坐訊獄非是貶睦州司戶參軍復為縣所至尚德化興長利以治最顯)但計
資考不求賢良(陳子昂今吏部調縣令如補一尉但計資考不求賢良有如不次用人則天下)
(嚚然相謗矣狃於常而不變也故庸人皆任縣令教化之陵遲顧不甚哉)尹當求令長親細
事(柳渾云見京兆尹門)宜以上愛人之本為心(薛珏見刺史門)宜出中書
門下(戴叔倫見參軍門)就賜緋魚(王正雅穆宗時京邑多盗賊正雅以萬年令威震豪強尹)
(柳公綽言其能就賜緋魚)李吉甫建言命有司舉材堪縣令者(七十一)
輸無逋期(劉宴天寳中累調夏令未嘗督賦而輸無逋期)縣人訴機織未就(盧坦)
(為壽安令河南賦限已窮縣人訴機織未就坦詣府請申十日不聽坦諭縣人第輸勿顧限違之不過罰令俸)
(爾由是知名)著諭蒙書(馮伉醴泉令缺宰相高選德宗曰前使澤潞不受幣者其人清可用也遂)
(以授伉縣多嚚猾數犯法伉為著諭蒙書十四篇大抵勸之務農進學而教以忠孝鄉黨授之使輔相教督)
始築城郭(羅立言改武陽令以治劇遷河隂立言始築城郭地所當者皆富豪大賈所占下令使自)
(築其處吏籍其闊狹號扵衆曰有不如約為我更完民憚其嚴數旬畢民無田者不如有役設鏁絶汴流姦盗)
(屏息)政化清明(顔泉明肅宗拜泉明郫令政化清明誅宿盗人情翕然成都尹舉其課第一)治
績而負節義(張廵出為清河令治績而負節義或以困阨歸者傾貲振謢無吝)南金口
明府手(廵更調真源令土多豪猾大吏華南金樹威恣肆邑中語曰南金口明府手廵下車以法誅之)
(赦餘黨莫不改行遷善政簡約民甚宜之)盗尸虎還(元德秀為魯山令前此墮車傷足不能趨拜太)
(守待以客禮有盗會虎為暴盗請格虎自贖許之吏白彼詭計且亡去無乃為累乎德秀曰許之矣不可負約)
(即有累吾當坐不及餘人明日盗尸虎還舉縣嗟嘆)歌于蔿于(玄宗在東都酺五鳳樓下命三百里)
(縣令刺史各以聲樂集是時頗言帝且第勝負加賞黜河内太守輦優伎數百被錦綉或作犀象瓌譎光麗德)
(秀惟樂工十人聯袂歌于蔿于此元德秀所為歌也帝聞異之嘆曰賢人之言哉謂宰相曰河内人其塗炭乎)
(乃黜太守德秀益知名)母子相訟授孝經(韋景駿為貴鄉令有母子相訟者景駿曰令少)
(不天常自痛爾幸有親而忘孝耶教之不孚令之罪也因嗚咽流涕付授孝經使習大義於是母子感悟請自)
(新遂為孝子)豪猾屏息(李頻再遷武功令扵是畿民多籍神策軍吏以其横類假借不敢繩以法)
(頻至有神策士尚君慶逋賦六年不送晘然出入閭里頻密擿比伍與競君慶叩縣廷質頻即械送獄盡條宿)
(惡請為尹殺之督所負無少貸豪猾大驚屏息奉法縣大治)厮水溉田(有六門堰者廞廢百五十)
(年方歲飢頻發官廥庸民浚渠按故道厮水溉田榖以大稔懿宗嘉之賜緋衣銀魚)褒諭其能(李朝)
(隱遷長安令宦官閭興貴有所干請曳去之睿宗嘉歎後御承天門對百官及朝集使褒諭其能使徧聞之進)
(大中大夫一階賜中上考絹百疋以旌剛烈)政養在人(賈敦實咸亨初敦實爲洛州長史亦寬惠)
(人心懷向洛陽令楊德幹矜酷烈杖殺人以立威敦實喻止曰政養在人傷生過多雖能不足貴也德幹為衰)
(減)以愛利爲行(張允濟仕隋為武陽令見雜盗門)賦役稱平(李元紘開元初為萬)
(年令)能吏(李叔明拜洛陽令招徠遺民號能吏)縣民獨免流散(韋景駿歴肥鄉令方河北)
(飢躬廵閭里勸人通有無教導撫循縣民獨免流散及去人立石著其功)鬼神破膽(李杲為洛陽令)
(嚴毅公正吏民畏之有劉兼者過其境宿於村邸夜深聞戶外語聲曰古今正人李令是也見其行事令人破)
(膽我軰可以他縣血食兼開戶視之無物乃見鬼神也)齋馬(馮元淑為清漳令所乘馬午後則不與芻)
(云令其作齋)張允濟為武陽曰吾境未嘗拾遺(唐史見遺物門)認婦
家牛(張允濟事見威名門)擇於臺省(舊史崔縱為監察御史詔擇令長於臺省除藍田令寬明)
(勤幹德化流行人為立碑頌德)寬猛得中(舊史韋抗景雲初為永昌令不務威刑而政令肅一都輦)
(繁劇為政寬猛得中無如抗者)
縣丞(七)
白佐邑縣寮(縣吏)佐理一同(貳職百里)貳子男之職(佐卓魯之政)
州縣之職徒勞人爾(梁竦之言)桓譚(字君山數言事忤旨出為安陵丞忽忽不樂道)
(病卒)温舒(路温舒為石苞邑丞)孔諫校獵(劉仁軌擢咸陽丞貞觀十四年校獵同州時秋歛未)
(訖仁軌諫曰今兹纔澤霑足百榖熾茂收澍十二常日贅調已有所妨又供獵事繕橋治道役雖簡省猶不損)
(數萬少延一旬使場圃畢勞陛下六飛徐驅公私交泰璽書褒納)開陳經書行釋奠禮
(王義方貶吉安丞開陳經書行釋奠禮)出囚使就畎畆(唐臨出為萬泉丞有輕囚久繫方春)
(農事興臨說令可且出囚使就畎畆不許臨曰有所疑丞執其罪令移疾臨悉縱歸與之約囚如期還)景
倩真清(陸景倩為扶溝丞按察使畢講覆州縣殿最惟景倩曰真清)貳令(丞之職所以貳令於)
(邑之事無所不當問)位高而偪例以嫌不可否事(文書行吏抱成案詣丞卷其前)
(鉗以左手右手擿紙尾鴈鶩行以進平立聣丞曰當署丞涉筆占位署唯謹官雖高力勢反出主簿尉下)既
噤不得施用又喟然曰丞哉丞哉(余不負丞而丞負余)植二松日
吟哦其間(已上韓愈藍田壁記)縣吏之長曰令曰丞(丞之位八品下柳宗元武)
(功縣丞壁記)丞述六職以輔其令(同上)
主簿(八)
白職司符印(主掌簿書)鴻漸之資鳳棲之位(仇香為縣主簿宰謂曰枳)
(棘非鸞鳳所棲百里豈大賢所託他時論道岩廊非主簿而誰厚以資送之)棲棘之官紏
察(凖繩)管轄之司王恂(恂為桓温主簿人曰短主簿事具參軍門)仇覽(仇香名覽)
紏職(周禮)朱勾勾稽孔諸縣置主簿以流外為之不
遇之言題客舍(蔣欽緒始韓琬為高郵主簿使京師自負其才有不遇之言題客舍他日欽緒)
(見之笑曰吾子嘆後時邪)遇事蠭銳(李畬歴氾水主簿遇事蠭銳雖厮竪一閱輒記姓名)作書
數百篇(蕭存表常熟主簿顔真卿在湖州與存及陸鴻漸等討摭古今韻字所原作書數百篇)移
文嶽神虎不為害(顧少連補登封主簿邑有虎孽民患之少連命塞䧟穽移文嶽神虎不為)
(害)佳婿(楊於陵調句容主簿節度使韓滉剛嚴少許可獨竒於陵謂妻柳曰吾求佳婿無如於陵賢因)
(以妻之)後來之英(徐浩張說稱其才繇魯山主簿薦為集賢校理見喜雨五色鴒賦咨嘆曰後來)
(之英)
縣尉(九)
白一命(寸禄)秩卑(位下)馳聲南昌(梅福字子真為南昌尉故謂之神仙尉)宣威
北部(曹操為洛北尉造五色棒懸於市門)黃綬(之秩)鴻漸(之資)仙吏(仙尉)神仙之
吏(州縣之勞)孔武德元年改書佐曰縣尉尋改曰縣正七年
改縣正復曰尉(百官志)獨敢廷辯(李義琰補太原尉李勣為都督僚吏憚其威嚴)
(義琰獨敢廷辯曲直勣甚禮之)殺折衝(劉仁軌轉陳倉尉部人折衝都尉魯寧者豪縱狠法縣莫敢屈)
(仁軌約不再犯而寧暴横自如仁軌榜殺之州以聞太宗曰尉而殺吾折衝可乎召詰責仁軌對曰寧辱臣臣)
(故殺之帝以為剛正更擢咸陽丞)惠出一尉(員半千調武陽尉歲旱勸令殷子良發粟振民不從)
(及子良謁州半千悉發之下頼以濟刺史大怒囚半千於獄會薛元超持節河南讓太守曰君有民不能恤使)
(惠出一尉尚何罪邪釋之)剖斷精允(蔣沇授洛陽尉始河南尹韓朝宗裴迥嘗委詳覆撿句而處事)
(平剖斷精允羣僚莫敢望也)以清幹稱(陸璪補長安尉)當時稱其義(裴佶授藍田尉)
(德宗詔發畿縣民城奉天嚴郢為京兆政刻急本曹尉韋重規妻乳且疾不敢免佶請代役要如程當時稱其)
(義)摧姦抉隱(李勉始調開封尉汴州水陸一都會俗厖錯號難治勉摧姦抉隱為有名)單言
輒判(李程調藍田尉數有滯獄十年程單言輙判京兆狀最遷監察御史本傳)凡居官廉雖
大臣無厚蓄(盧坦為河南尉時杜黃裳為尹召坦立堂下曰某家子與惡人游破産盍察之坦曰)
(凡居官廉雖大臣無厚蓄其能積財者必剥下以致之如子孫善守是天富不道之家不若恣其不道以歸於)
(人黃裳驚其言自是遇加厚)說使者請以五術省風俗(陸贄補渭南尉德宗立遣)
(黜陟使庾何等十一人行天下贄說使者請以五術省風俗八計聽吏治三科登雋乂四賦經財實六德保罷)
(瘵五要簡官事)檄州縣捍賊(穆寧調藍山尉安禄山反劉道立為景城守寧募兵斬之檄州縣并)
(力捍賊)坐水旁裴回賦詩(孟郊調溧陽尉縣有投金瀨平陵城林薄署蒙翳下有積水郊)
(閒往坐水旁裴回賦詩而曹務多廢令白府以假尉代之而分其半俸)有惠政(元德秀調南和尉有)
(惠政黜陟使以聞)月中召入翰林(白居易元和元年對制策乙等調盩厔尉為集賢校理月)
(中召入翰林為學士)蘭菊(裴子餘補鄠縣尉見蘭門)裁决明辨(蘇珦調鄠尉時李義琰為雍州)
(長史鄠多訟日至長史府珦裁决明辨見知人門)茂才異行(高琰以茂才異行高第累擢咸陽尉)
有吏能治第一(劉延祐補渭南尉有吏能治第一李勣戒之曰子春秋少而有美名宜稍自抑)
(無為出人上延祐欽納)屈宋作衙官(杜審言)
二王後(十)
白作賓王家(尚書成王命微子啓代殷後曰作賓於王家與國咸休永世無窮)振鷺二
王後來助祭也(其詩曰振鷺于飛于彼西雍我客戾止亦有斯容)有客微子來
見于祖廟(詩曰有客有客亦白其馬)先代之後(宋皇武子曰宋先代之後於周為客天子)
(有事膰焉有喪拜焉)三恪(周封胡公於陳以備三恪恪敬也又封夏殷并夏殷為三恪具禮轉隆示敬而)
(已)二王後祭式(主客式二王後每年四時享廟牲牢調度祭服祭器一切並官給其帷帳几案)
(缺亦官給主司四時省問)孔請周漢為二王後(李嗣真為左御史中丞)
諸侯(十一)
白五等(公侯伯子男)列國建國(天子建國列國諸侯)邦君七命(侯伯)君
人(漢祖詔曰尊國君人上所尊禮)象賢(繼世以立諸侯象賢)問國君之富(數地以對山澤)
(之所出也)
大夫(十二)
白立家(大夫立家)食采(陪臣)灋山陵(二十七大夫灋山陵)頒冰理家者(不敢)
(失於臣妾臣妾大夫)刑不上大夫不可徒行(孔子曰以吾從大夫之後不可徒行)
(也)位崇羔鴈(三命為大夫)倍士之禄(禮下大夫倍上士)執羔執鴈
乘軒問大夫之富(曰有宰食力祭器衣服不假)
九錫(十三)
白書曰平王錫晉文侯(秬鬯珪瓉冊口用賚爾秬鬯一卣彤弓一彤矢百玈弓十玈矢)
(千馬四匹注九命賜弓矢得專征伐)周禮九命(一命受職謂治職事再命受服謂受祭服三命受位)
(下大夫之位四命受祭器五命受則人法也出為子男六命賜宫謂子男入為卿治官也七命賜國出就侯伯)
(之國也八命受收牧一州也九命作伯謂長也謂諸侯方伯也)諸侯有德則賜(一命車馬再命)
(衣服三虎賁四樂器五納陛六朱戶七弓矢八斧鉞九秬鬯)周遷洛邑方命晉文(見上)
漢幸許昌始加魏武(魏曹操挾天子幸許昌受九錫魏受禪追尊武帝)事既行
於叔世(理難議於聖朝)勸受(蜀志諸葛亮有勸受九錫者亮曰若滅魏後十錫可受而况其九乎)
庶官(十四)
白無曠庶官(書)邦之司直(詩)漢晁錯為大掌故(主掌故事)將
作(漢書將作秦官也秩二千石掌宫室屬官有東園主掌諸材木也)治水官(又有都舡令丞主都)
(舡獄治水官也)水衡都尉(掌上林苑屬官有輯濯注云主舡官)鍾官(主鑄錢)
祭酒(十五)
白書(堯曰克明峻德以親九族九族既睦平章百姓祭酒周受命封建宗盟百官春秋云周封兄弟之國)
(十有六同姓之國三十有五焉選宗中之長而董之謂之宗正成王時彤伯入為祭酒掌主親屬也漢秦因之)
(漢平帝更名宗伯王莽改名秩宗東漢復為宗伯至晉以庶姓為之大祭酒漢魏皆同姓為之晉以後雜用庶)
(姓梁加卿除大字北齊又加大字隋又除之)漢(高祖七年自三陽從長安置祭酒官以序九族劉向字子)
(政元帝時蕭望之周堪薦向為宗室忠直明經有行為祭酒劉德字路叔脩黃老術有知略少時召見甘泉武)
(帝謂之千里駒昭帝初為祭酒丞後為祭酒妻死大將軍欲以女妻之德不敢畏盛滿也)東漢(劉平字公)
(子以仁孝著聞永平三年為祭酒劉般字伯與代名忠孝在朝竭忠建初二年拜宗正也)續漢(宗正一人)
(秩二千石掌叙錄王國嫡庶之徒次及諸宗室親屬遠近郡國歲初上宗室名若有犯法)
貢舉(十六)
白位列春官(職司貢舉)天官天子求賢(諸侯貢士)懸甲乙之科
(拾青紫之士)敷求多士(精選羣才)盛矣會府(直哉主司)登龍(退鷁)待問(待取)
握靈蛇而來(中正鵠而取)精鑒(茂才)禮闈之司重其任(文囿之主難其)
(人)楊葉不穿(雖十上而下第)桂枝可折(以三道而登科)眀試(諸難)撞鍾之
鳴以待下問(止水之鑒寧遺上才)當文思之代(必待得賢)守明試之司
(豈宜失士)獻賢能之書(若今之解狀也)職當可試(誰慮遺才)經苟未明(難用)
(拾芥)
白孔六帖卷七十七
