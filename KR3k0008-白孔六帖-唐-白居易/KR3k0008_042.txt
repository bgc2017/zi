白孔六帖卷四十二唐白居易原本
宋孔傳續撰
攝官(一)侵官(二)
離局(三)濫官(四)
賣官爵(五)詐稱官(六)
巧官(七)胥吏(八)
申牒文書(九)才稱職(十)
才過職(十一)不稱職(十二)
愼擇(十三)未能爲政(十四)
俸禄(十五)世禄(十六)
禄不兼利(十七)寬猛相濟(十八)
替代(十九)
攝官(一)
白名器不可假人官事不攝(管仲奢僣)士會攝右(晉文公城濮之)
(役舟之僑先歸士會攝右)叔魚攝理(晉邢侯與雍子争鄐田士景伯如楚叔魚攝理理獄官)攝
官承乏供二(衛侯將會使祝佗從辭曰臣展四體以率舊職猶懼不給而煩刑書若又攝官)
(招大罪也承乏謂兼二職也)拜眞(眞受也)兼人之職不貳事(禮)將效
一官(敢有二事)攝政(孔子爲司寇攝政七日誅少正卯)兼二事(傳沈諸梁兼二事二事謂)
(令尹司馬也)假器孔停天下攝官(劉晏時經費不充停天下攝官獨租庸得補署積數)
(百人皆新進敏銳盡當時之選趣督倚辦故能成功)攝官升山(張九齡)署吏攝百司
繁而不綱(杜佑始度支嗇用度多佑以署吏攝百司繁而不綱佑以營繕還將作本炭歸司農練染)
(還少府職務簡修)兼攝行軍長史(李靖陳圖蕭銑十策有詔拜靖行軍揔管兼攝孝恭行軍)
(長史)募官攝府縣(崔光遠元宗西狩詔留光遠爲京兆尹西京留守採訪使乘輿已出都人亂入)
(左藏大盈庫争輦財珍光遠募官攝府縣隨闔宫闕斬數十人乃定)地貧俸薄(潞磁等四州縣令錄)
(事參軍地貧俸薄無人願請多是假攝李德裕會昌一品制集)擇文武攝臺省官(李晟擇文)
(武攝臺省官以俟乘輿)何攝爲(李巨授陳留譙郡太守攝御史大夫明日謝帝驚曰何攝爲即詔御)
(史大夫)韋相攝衛(嶺南異物志韋執誼貶崔州司戶刺史閔其羈旅乃舉前件官在朝廷頗諳公)
(事幸其佐理勿憚糜費請參韋相攝衛)
侵官(二)
白侵官冒也一失其位不謀其政君子思不出
其位各有司存思難不越官信也君子行無越
思守不假器(絜瓶難假)不能恤緯(傳嫠不恤其緯而憂宗周之殞)焉用代庖
(莊子庖人雖不理庖尸祝不越樽爼而代之)兼人之智(出位之思)侵冒(越思)各恭乃
位出則有尤(如冒厥官過猶不及)不貳事不移官(禮)各司其局
雖則奉公(且爲出位)行苟越思(動而生悔)代斵易而生亂(過則)
(有刑)將效一官(敢有二事)苟越思於乃職(必速戾于厥躬)律(諸越司侵職者杖七)
(十議曰設官分職各有司存越其本司侵人職掌當杖之也)孔不敢侵官(魏謩帝勅謩曰事有)
(不當毋嫌論奏謩對臣頃爲諫官故得有所陳今則記言動不敢侵官)設官各以其事治
(杜淹建言諸司文案稽期請以御史檢按太宗以問㒒射封倫倫曰設官各以其事治御史劾不法而索按求)
(疵是大苛且侵官淹默然)相侵(楊炎舊制中書舍人分押尚書六曹以平奏報開元初廢其職盧杞請復)
(之炎固以爲不可杞益怒又密啓主書過咎逐之炎曰主書吾局吏也吾當自治之奈何相侵邪)嫌其
出位(白居易拜左贊善大夫是時盜殺武元衡京師震擾居易首上䟽請亟捕賊刷朝廷恥以必得爲期)
(宰相嫌其出位不悅)知五品選(盧承慶檢校兵部侍郎知五品選辭曰選事在尚書臣掌之爲出位)
(帝不許曰朕信卿卿何不自信)
離局(三)
白失官慢也離局奸也一失其位寵名皆棄臣之失
職常刑無赦一日失職則死及之叛官離次遐棄
厥司慢官慢易既忘恤緯(是不理庖)各司其局(禮)各揚
其職(揚舉)廢職服刑云云(由官邪也)爾爾(則死及之)闕擅去官(吉茂同産)
(兄黃爲長陵令時禁長吏闕擅去黃聞司徒趙温薨以故吏違科犇喪司隸鍾繇收伏法)徵書未至
擅去(石崇爲荆州徵爲大司農以徵書未至擅去官免之)旬日還(阮籍爲束平相到郡法令清簡)
(旬日却乘驢還)出界(晉郭弈爲野王令羊祜過之遂送祜出界數百里坐此免官)離軍營求
免(後漢皇甫規威明爲渡遼將軍欲退身數上病不許友人王旻喪還規越界迎因令客密告并州刺史胡)
(芳奏芳曰威明欲避第故耳吾當爲朝廷愛才何能申此子計遂不問也)孔不樂職輒去(張建)
(封湖南觀察使韋之晉辟署參謀授左清道兵曹參軍不樂職輒去)疾其姦(蕭存張滂主財賦辟存留)
(務京師裴延齡與滂不叶存疾其姦去官)
濫官(四)
白爛羊(後漢更始官爵皆賈豎羣小語曰竈下養中郎將爛羊胃騎都尉爛羊頭封公侯)鴻都
(後漢靈帝好學祭酒樂松賈護多引無行趍勢之徒並待詔鴻都門士君子皆深耻之)貂不足狗
尾續(晉趙王倫篡位同謀者越階次奴卒厮役亦加爵位每會貂蟬盈坐時人語曰貂不足狗尾續)樂
公樂卿(漢武時國用耗竭有司請賣爵置賞官名曰武功爵得至樂公樂卿者朝位從九品加樂者別)
(正卿人十九爵二十爵至樂卿食公卿祿而無二也)孔斜封官(安樂與太平等七公主皆開府而主)
(府官屬尤濫皆出屠販納貲售官降墨勑斜封授之故號斜封官)韓琬言仕路太廣(故弃)
(農商而趨之一夫耕一婦蠶衣食百人欲儲蓄有餘安可得乎)胥史濫章韍(張九齡帝封泰山張)
(說多引兩省錄事主書及所親攝官升山超階至九品九齡當草詔謂說曰官爵者天下之公器先德望後勞)
(舊今登封告成千載之絶典而清流隔於殊恩胥史乃濫章韍恐制出四方失望既而果得謗)倡優授
官(魏元忠陳郡男子袁楚客以書規之唯名與器不可以假人故曰天工人其代之夫代天非材不可也代)
(非其人必失天意失天意而無患禍未之有也今倡優之輩因耳目之好遂授以官非輕朝廷亂正法邪人君)
(無私私怒害物私賞費財況私人以官乎)優人擢將軍(曹確優人李可及擢爲威衛將軍確曰太)
(宗著令文武官六百四十三謂房玄齡曰朕設此待天下之賢人士工商雜流假使拔出等夷正當厚給以財)
(不可假以官與賢者比肩立同坐食也文宗欲以樂工尉遟璋爲王府掾竇洵直固争卒授光州長史今而位)
(將軍不可帝不聽)分職建官不可以濫(李嶠在吏部時隂欲藉時望復宰相乃奏置員)
(外官數千既吏衆猥府庫虚耗乃上書歸咎于時因盖前非曰分職建官不可以濫傳曰官不必備惟其人自)
(帝室中興以不謹爵賞爲惠冒級躐階朝陞夕改正闕不給加以員外内則府庫爲殫外則黎庶蒙害非求賢)
(助給之道也)臺閣之内朱紫盈滿(蕭至忠同平章事上䟽陳時政曰今列位已廣冗員)
(復倍陛下降不貲之澤近戚有無涯之請臺閣之内朱紫盈滿官秩益輕恩賞彌數)舞胡致位五
品(鳴玉曳組趨馳廊廡非貽則子孫之道也李綱諫䟽)白版侯(朝野僉載武后時封侯者衆鑄印不)
(供至有白版侯者焉)委事受權(袁楚客規魏元忠閹竪者給宫掖掃除事古以奴隸畜之中古以來)
(大道乖喪䟽賢哲親近習乃委之以事受之以權故竪刁亂齊伊戾敗宋君側之人衆所畏懼所謂鷹頭之蠅)
(廟垣之鼠者也今大君中興獨有閹豎坐升班秩既無正闕率受員外乃盈千人綰青紫耗府庫)獻瓜
(陸贄幸梁有獻瓜者帝嘉其意欲授以試官贄曰爵祿者天下公器不可輕也今獻瓜一器果一盛則受之彼)
(忘軀者有以相謂矣曰吾之軀命乃同瓜果草木也若草木然人何勸焉)内外盈溢至無聽
事以居當時謂之三無坐處(選舉志中宗時韋后及太平安樂公主等用事於側)
(門降墨勑斜封受官號斜封官凡數千員内外盈溢至無聽事以居當時謂之三無坐處言宰相御史及員外)
(郎也)今取士多且濫(劉祥知選事上䟽陳六事一曰今取士多且濫入流歲千四百多也雜色)
(入流未始銓汰濫也故共務者善人少惡人多臣謂應雜色進者切責有司試判爲四等第一付吏部二付兵)
(部三付主爵四付司勲若坐負當責雖經赦仍配三司不者還本貫則官不雜矣)比年不加簡
擇(京官坐負及聲稱下者乃典州吏部年高不善刀筆者乃擬縣朝輕用人何以治國願加汰擇韋嗣立)
員外置官數倍正闕(曹署典吏困於發事管府倉儲竭於資俸同上論官濫䟽)麒麟
楦(唐楊炯每呼朝士爲麒麟楦或問之曰今假弄麒麟者必修飾其形覆之驢上宛然異物及去其皮還是)
(驢爾無德而朱紫何以異是張鷟朝野僉載)補闕連車載(武后時官濫謠曰補闕連車載拾遺)
(平斗量欋椎侍御史椀脫校書郎云)騶子倡人鳴玉曳履(舊史孔子曰惟名與器不可假)
(人是言謹舉之爲重也臣伏見王長通白明達本自樂工輿皂雜類韋槃提斛斯正則更無他材獨解調焉縱)
(使術踰儕輩伎能有取可厚賜錢帛以富其家豈宜列預仕流起授高爵遂使會朝之位萬國來庭騶子倡人)
(鳴玉曳履與夫朝賢君子比肩而立同坐而食臣竊恥之馬周)
賣官爵(五)
白入粟拜爵(漢食貨志晁錯策重粟之道在於以粟爲賞罰令募天下入粟縣官拜爵得以除罪)
(如此富人有爵農人有錢粟有所渫渫散也息列反帝從之)入奴爲郎(後漢府庫虚乃募人入奴)
(婢得以終身爲郎先爲郎者增秩)入羊(又入羊爲郎受爵賞欲移賣者無所流駝無所差次駝者移也)
入粟(黃覇入榖沉黎郡補左馮翊二百石卒吏注云三輔郡得仕也郡爲卒吏二百石尤異也)以貲
爲郎(張釋之以貲爲郎注漢法貲五百萬得爲常侍郎)郎官(桑宏羊爲均輸令吏人入粟補郎官)
(至六百石食貨志云)漢桓帝占賣關内侯以貲爲郎(司馬相如非其好也)
賣公卿(靈帝開鴻都門賣官又私令左右賣公卿公千萬卿五百萬崔烈入錢行三公問子鈞曰我爲)
(三公人以爲何鈞曰論者嫌其銅臭烈怒擊之)禮錢(後漢三公皆輸禮錢或以錢不足免)西園(曹嵩)
(輸西園錢位至太尉)賂遺求達(魏張德容爲門下小吏家富自惟寒素念無以自逹乃常畜好刀筆)
(伺大吏有乏者即給之以此見識逹也)賂遺求官(張譲專權孟佗以蒲桃酒一斗遺譲譲拜佗凉)
(州刺史)以貨賣鴈門太守(見干謁門)孔柳澤上䟽曰(竊見神龍以來紀綱)
(大壊内寵專命外嬖制權因貴憑勢賣官鬻爵妃主之門同商賈然舉選之署若闤闠然屠販者由邪忝官廢)
(黜者因姦冒進天下溷亂幾危社稷)召富人納貲(胡証爲和親使舊制行人有私覿禮縣官不能)
(具召富人子納貲於使而命之官証請儉受省費以絶鬻官之濫)母妻諸子賣官(李義府母)
(妻諸子賣官市獄門如沸湯)賣官收貲濟軍興(裴冕太子即位進冕同平章乃建言賣官)
(收貲濟軍興時取償既賤衆不爲宜)錢多者得之(前蜀王衍太后太妃以教令賣官自刺史以下)
(每一官闕必數人並争而入錢多者得之)堂牒賣官(王昶遣醫人陳究以空名堂牒賣官五代閩世)
(家)多受金錢(中宗庶人韋氏稍寵樹親屬封拜之昭容與乳母及尚宫賀婁等多受金錢封巫趙)
(隴西夫人禁中勢與上官埒繇是墨敕斜封出矣)納貲售官號斜封(安樂公主官属尤濫)
(皆出屠販納貲售官降墨敕斜封授之故號斜封官)納錢物給告身(至德四年宣諭使侍御史)
(鄭叔清奏承前諸使下召納錢物多給空名告身雖假以官賞其忠義猶未盡財能今皆量文武才藝兼情願)
(穩使據條格擬同申奏聞通典)仇敵賈販(韓琬上言往選司從容有禮今如仇敵賈販)
詐稱官(六)
白御史(漢魏相爲茂陵令御史大夫桑宏羊詐稱御史止傳縣之傳舍也丞不以時謁客怒縛丞相疑)
(其有奸收捕案致其罪)漢使者(後漢公孫述使人詐稱漢使者假述益州收印綬)孔冒牒
取調(戴胄爲大理少卿時選者盛集有詭資蔭冒牒取調者詔許自首不首罪當死俄有詐得者獄具胄)
(以法當流)詐其子使不俟朝制(李抱眞卒其子緘匿喪與其属謀會諸將元仲經詭抱眞)
(令曰吾疾不任事令緘典軍即爲抱眞表翌日令諸將署章請以節付緘天子已聞抱眞喪遣使者馳入軍詔)
(以事属大將王延貴緘愕然謂諸將曰詔不許若何乃遽以印鑰上監軍始發喪使者趣延貴視事護緘赴東)
(都始緘遣將陳榮以書抵武俊假其財武俊怒曰吾與乃公善者恭王命非同惡也今聞已亡誰詐其子使不)
(俟朝制邪囚榮而讓緘焉)冒名仕至縣令(王式慈溪民陳瑊冒名仕至縣令豪縱州不能制式)
(窮治其姦榜死)自稱清海軍掌書記(五代李鏻唐宗室子少舉進士累不中客河朔間自)
(稱清海軍掌書記謁定州王處直處直不爲禮乃易其綠衣更爲緋衣謁常山李宏規宏規進之趙王王鎔鎔)
(留爲從事)未拜命而稱新官(同上何擇與宰相趙鳳有舊數私于鳳求爲給諫鳳薄其爲人)
(以爲太常少卿敕未出而澤先知之即稱新官上章自訴章下中書鳳等言未拜命而稱新官輕侮朝廷請坐)
(以法乃以太僕少卿致仕)告假冒(宗室李義琛始被譎匿身爲傭保而嗣生許瓘利其爵邑告義琛假)
(冒復流嶺外)
巧官(七)
白司馬安(漢汲黯姊子司馬安文巧官官四至九卿以河南太守卒昆季以安故同時至二千石者)
(十人)持祿專祿以周旋汲黯謂公孫宏曰(齊人多詐始與臣約)
(即上前皆背之)遊五侯門(漢五侯不相得賓客不同唯樓護君卿遊五侯門盡能得其歡心)孔
餉謝權倖(韋陟襲郇國公坐事貶後爲河東太守以失職内怏怏乃毁廉隅頗餉謝權倖欲自結)
容容持祿(李元素元和初召爲御史大夫一不建爲容容持祿内望作宰相久之不見用)結權
倖求鎮守(鄭權遷工部尚書乃結權倖求鎮守於是檢校尚書右僕射嶺南節度使多裒貲珍使吏)
(輸送凢帝左右助力者皆有納焉人笑之)隂事宰相以久其權(郭英乂東都平權知留守)
(隂事宰相元載以久其權未幾嚴武死成都乃拜劒南節度使)所至聚斂諧結權近(楊元)
(卿性憸巧所至聚斂諧結權近故累更方任)僞不勝(宗室道古巧求宦便佞傾下游公卿間常與奕)
(博僞不勝厚進所償嗜利者多得其懽心)因鄭注以交王守澄(王式少節儉巧于宦因鄭)
(注以交王守澄中丞歸融劾之出爲江陵少尹)柔聲婉顔狐媚當權(孫樵逐痁鬼文有司)
(馬安者攘仁盜義縛舌膠脣柔聲婉顔狐媚當權死而有靈是爲巧鬼此鬼依人辭枯即榮長劒華纓高步天)
(庭)
胥吏(八)
白恥於厮役(後漢趙煜爲縣吏捧檄迎督郵煜耻於厮役弃車馬去從杜撫授韓詩)陶侃
(鄱陽人吳平徙廬江之潯陽早孤爲縣吏)胥徒小胥操牘吏部式(諸流外官)
(滿未滿得勲五品已上叙勲勅至省者陳牒請解於兵部續勞上經三年折當考考滿日從流外資叙不得輒)
(叙勲階若六品以上勲及國勲不在此限)小吏入令被中(光逸事見屬吏門注)孔爲中
書令(薛稷會鍾紹京爲中書令稷諷使譲因入言於帝曰紹京本胥吏素無才望今特以勲進長百僚恐)
(非朝廷具瞻之美)劉祥道六事(六曰三省都事主事主書比選補皆取流外有刀筆者雖欲參)
(用士流率以儔類爲耻前後相㳂遂成故事且掖省崇峻王言祕密尚書政本人物所歸專責曹吏理有未盡)
(宜稍革之以清其選)爲書與所善吏刺取朝廷事(李乾祐嘗爲書與所善吏刺取)
(朝廷事迷隱其辭爲吏所賣)胥吏非宰相器(牛仙客帝既用仙客知時望不歸乘間以問高)
(力士力士曰仙客本胥吏非宰相器帝忿然曰朕且用康𧦬盖恚言也)罷省胥(韓洄罷省胥吏冗食)
(三千人)堂吏數招權納賄賂(韋處厚同平章事堂吏湯鈢數招權納賄賂處厚笑曰此)
(半滑渙也斥出之相府肅然)中書史(李吉甫中書史滑渙素厚中人劉光琦凢宰相議爲光琦持異)
(者使渙請常得如素宦人傳詔或不至中書召渙於延英承旨迎附羣意即爲文書宰相至有不及知者由是)
(通四方賂謝弟泳官至刺史鄭餘慶當國嘗一責怒數日即罷去吉甫請間劾其姦)捕臺府吏(王源)
(中遷左補闕是時中官領禁兵數亂法捕臺府吏屬繫軍中源中上言臺憲者紀綱地府縣責成之所設吏有)
(罪宜歸有司無令北軍亂南衙麾下重於仗内帝納之)宿姦老吏(裴延齡擢司農少卿素不善財)
(計乃廣鈎距取宿姦老吏與謀以固帝幸)出入辜平(南唐曹隨知盧陵吉陽令先是邑有二胥酋辨)
(於治體亦精於法律惟能出入辜平時邑民苦之謂之長短星隨以爲親信雖制之以度未爲之殘蠧然或爲)
(之所欺罔而隨不之覺野史)巧吏猾徒緣姦而奮(張九齡上言)張元素與
孫伏伽在隋皆爲令史(張元素傳)牛仙客擢胥吏目不知書
(張九齡帝將以凉州都督牛仙客爲尚書九齡執曰不可帝怒曰豈以仙客寒士嫌之邪卿固素有門閱哉九)
(齡頓首曰臣荒陬孤生陛下過聽以文學用臣牛仙客擢胥吏目不知書韓信淮隂一壯夫羞絳灌等列陛下)
(必用仙客臣實耻之)胥曹失色(陸亘遷太常博士禮史孟真練容典博士降色訪逮史倚以倨横會)
(將册皇太子草儀真參議偃蹇亘榜逐之胥曹失色)梁客將(梁王欲以嬖吏張延範爲太常卿唐宰相)
(裴樞以爲太常卿以清流爲之延範乃梁客將不可梁王大怒曰吾常謂裴樞純厚不蹈浮薄亦為此耶是歲)
(四月彗出西北文昌軒轅天市宰相柳琛希梁王旨歸其譴於大臣於是左僕射樞等皆以無罪貶同日賜死)
(於白馬驛五代)
申牒文書(九)(簿書文案符牒附)
白月終(周禮小宰月終則以官府之叙受羣吏之要注云每月之小計也贊冢宰受歲會終令羣吏致)
(事注使齎歲盈文書來今上計也)具文(漢宣詔曰上計簿具文而已)計簿書(黃覇爲馮翊二)
(百石卒吏顔郡錢計簿書以廉正見稱)辭案(後漢周紆爲齊相任刑法善爲辭案爲州内所則也)自
校簿(諸葛亮常自校簿顒直入諫曰爲理有體上下不可相侵云云亮謝之)吕範周谷(吳志)
(初孫策吏吕範典主財物孫權私求必關白不敢私許當時見望權守陽羨長有私用策或料覆功曹周谷爲)
(傳著文簿譴問權臨時悅之及統事以範忠誠厚見信任以谷能欺更簿不用也)案牘簿領
送解式(公式今諸州使人送解至京二十條已上一日付了四十條已上三日了一百條已上四日了)
(二百條已上五日了)不視文書(後漢向栩字甫興爲趙相不視文書舍中生蒿萊)治藏(周禮)
(一曰府掌官契以治治藏人主財用簿書也)贊治(史掌官書以贊治贊治今起革文書也失則名辟名)
(者以官刑注辟多詐作書與實不相應也)司書(主財用簿書)文致(嚴延年治獄皆文致不可得反)
(反音幡致至也密也言大案至密也)多張文簿(計簿也)計文不改(謂上計文書不改也)
對簿(謂獄訟文簿也)舉書孔廷無稽牒(張嘉正遷兵部員外郎時功狀盈几郎史不能)
(决嘉正爲詳處不閱旬廷無稽牒)考簿用墨(王徽進考功員外郎故事考簿以朱注上下爲殿最)
(歲久易漫吏輒竄爲姦徽始用墨遂絶妄欺)誓牒(嗣襄王煴僣號迫羣臣作誓牒徽託手弱卒不肯署)
請豫立簿注(蘇瓌十道使括天下亡戸初不立籍瓌請罷十道使專責州縣豫立簿注天下同日)
(閱正盡一月止)視簿領紛積反用爲樂(王播每視簿領紛積於前人所不堪者播反用)
(爲樂)沉埋案牘間(韋蘇州高陵書情開卷不及顧沉埋案牘間)束帶理官府簡
牘盈目前(同上寄韓明府盧主簿)訟牒滿前(温彦博爲吏部汰擇士類寡術不能厭衆)
(訟牒滿前時譏其煩碎)盧從愿(爲吏部精力于官僞牒詭功摘檢無所遺)裴遵慶(性彊敏視)
(簿牒詳而不苛世稱吏事第一)苗晉卿(練逹事體百官簿最一省無遺)
才稱職(十)
白爵不踰德授方任能類能而使之任良授官
君子使人也器之行爵出祿必當其位(月令)量能授
爵其人存則其政舉輪轅適用記曰司馬辨論
官材(論辨然後官之任定然後爵之位定然後祿之)官有小大所貴授方(才有長短)
(各宜適用)任非其人則官邪而政廢(才稱所職必事舉而績成)智以效官
(才宜稱職)薛宣換縣(宣爲馮翊令潁陽令薛恭與粟邑令尹賞換縣二縣皆理)孔京尹稱
職(嚴郡拜京兆尹減隸宫匠丁數百千人號稱職尹)振職(高釴累進吏部侍郎人善其振職)掌
文翰(薛元敬秦王爲皇太子除舍人於是軍國之務揔於東宫而元恭掌文翰號稱職)百司善
職(張元素若上賢右能使百司善職則高居深拱疇敢犯之)以清毅聞(齊澣爲汴州刺史地當舟)
(車湊集事浩繁前刺史數不稱職澣以清毅聞吏民頌美)持法明審(蔣沇遷大理卿持法明審號稱)
(職)衆號稱職(裴冕歷殿中侍御史少學術然明銳果於事衆號稱職)挺議鯁固(獨孤)
(郁進右補闕吐突承璀討王承宗郁執不可挺議鯁固號稱職)在職以才顯(邵說擢吏部侍郎在)
(職以才顯)外郎稱職(狄光嗣聖歷初爲司府丞武后詔宰相各舉尚書郎一人仁傑薦光嗣由是拜)
(地官員外郎以稱職聞后曰祁奚内舉果得人)循名責實(劉瑑嘗與崔謹由議帝前謹由請甄别流)
(品瑑質曰王夷甫相晉崇尚浮虚以述流品卒致淪夷今日不循名責實使百吏各稱職而先流品未知所以)
(致治也)所用皆稱職(薛珏入爲司農卿是時詔舉堪刺史縣令者且百人延問人間疾苦吏得)
(失取尤通逹者什二宰相欲校以文辭珏曰求良吏不可責文學宜以上愛人之本爲心也宰臣多其計所用)
(皆稱職)韓臯(資質重厚有大臣器遷中書舍人御史中丞兵部侍郎號稱職)以善職稱(韋䋲)
(天寳初入爲秘書少監元宗尚文視其職如尚書丞郎繩刊具圖書以善職稱)以稱職兼學士
(張次宗開成初爲起居舍人文宗詔左右史立螭頭記奏對既退帝召見審正是非故開成時事爲最詳以稱)
(職兼集賢院直學士)校外官歲考(崔隱甫校外官歲考異時必委曲參審竟春未定隱甫一日會)
(朝集使詢逮檢實其暮皆訖議者服其敏帝嘗謂曰卿爲大夫天下以爲稱職)世稱吏事第一
(裴遵慶判南曹天寶時選者歲萬計視簿牒詳而不苛世稱吏事第一)銓汰文武(李迥秀大足初)
(檢校夏官侍郎仍領選銓汰文武號稱職)無易珙才(崔珙徐州以王智興後軍驕數犯法天子思材)
(望威烈者撿革其弊知珙治軍精嚴上即謂宰相曰欲武寧節度使者無易珙才)以稱職(魏知古詔)
(知東都吏部選事以稱職聞)
才過職(十一)
白趙魏則優(子曰孟公綽爲趙魏老則優不可以爲滕薛大夫)恭賞皆理(換縣事見)
(上門)鳳棲(王渙辟仇香爲主簿謂曰主簿不討陳文之罪得無少鷹鸇之志乎香曰以爲鷹鸇不如鸞鳳)
(渙乃謝曰枳棘非鳳鸞所棲也)驥展(龐統字士元劉備在荆州以士元爲棗陽令在縣不理免官魯肅曰)
(士元之俊才百里不足以展驥足耳備召士元與語大竒之乃以爲治中)割雞焉用牛刀(子謂)
(子游)屈而未伸宜展驥足(過猶不及馬用牛刀)智以效官(才宜稱職)位不
充量(漢家)人浮於食(禮)不理(蔣琬公琰爲廣都長蜀先主因遊觀奄至廣都衆事不理)
(而又沉醉先主大怒將戮之諸葛亮曰琬社稷之器非百里之才宜重察之乃不罪免官而已)孔才用
特達(張行成高祖謂吏部侍郎張銳曰今選吏豈無才用特達者朕將用之銳言行成調富平主簿有能)
(名)大才當大用(韋安石舉明經調乾封尉雍州長史蘇良嗣器之良嗣當國謂安石曰大才當)
(大用徒勞州縣可乎薦于武后)屈長才於短用者(猶猫捕鼠而斧剪毛也白居易策林審官)
器宏者耻效以圭撮之任(足逸者難拘以尋常之地柳宗元柳渾行狀)位不
配才(趙元少負志略武后稱制懼不容其高調宜祿尉自傷位不配才卒)
才不稱職(十二)
白無德而禄殃也(舟之僑)陳力就列不能者止(周任有言)雖有
其位苟無其德則素餐也辱高位尸禄(曹子建表君無虚授)
(臣無虚受虚受是尸禄也)以速官謗(而煩刑書)求賢審官以資共理(陳力就列)
(不能者止)尸官之責圓鑿方枘折足覆餗(易云鼎折足覆公餗言不)
(勝任)德薄而位尊力小而任重小人而乘君子之器(易負)
(且乘致冠至負也者小人之事也乘也者君子之器也小人而乘君子之噐盜斯奪之矣)才稱其職
乃事舉績成(任非其能則官邪政廢)薛恭之才但能理於小邑(公綽)
(之用不可以爲大夫)智以效官(力宜稱職)所宜舉德(安能食浮)能小不能大
(晉庾峻上䟽吏歷試無績依古終身不仕則官無粃政矣能小不能大可降還涖小則人以器之)孔朝
野嗤薄(韋待價起武力典選無銓緫才故朝野共嗤薄之)時譏煩碎(温彦博檢校吏部侍)
(郎訟牒滿廷時譏其煩碎)不爲時所稱(楊師道爲吏部尚書起貴胄四海人物非所練悉至銓署)
(專抑勢貴親黨以遠嫌用人多違其才不爲時所稱)牛僧孺(宿州刺史李直臣坐賕當死賂宦侍爲助)
(具獄上帝曰直臣有才朕欲貸而用之僧孺曰彼不才持禄取容爾天子制法所以束縳有才者禄山朱泚以)
(才過人故亂天下帝異其言乃止)廢誅(則天皇后武氏臨朝不惜爵位以籠四方豪傑自爲助雖妄男)
(子言有所合輒不次官之至不稱職尋亦廢誅不少縱務取實材真能)以不職罷(崔渙爲江淮宣)
(諭選補使職受不甚精以不職罷)朝野雜然輕笑(元稹進同平章事朝野雜然輕笑)循
默(王涯同中書門下平章事坐循默不稱職罷)都督不稱職(盧祖尚貞觀二年交州都督以)
(賄敗太宗方擇人任之咸以祖尚才備文武可用也召見内殿謂曰交州去朝廷遠前都督不稱職公爲我行)
(無以道遠辭也祖尚頓首奉詔)不爲人所瞻望(鄭綮同平章事自以不爲人所瞻望纔三月以)
(疾乞骸骨)任小能於大事(猶狸搏虎而刀伐木也白居易策林審官)韋挺(不禮馬周及周)
(爲中書令帝欲湔洗用之周言挺狠于自用非宰相器但才麄可供任使已耳)捭豚臑拒貙牙
(韓偓鄭綮贊懿僖以來賢人遁逃天子塊然所與者惟佞愎庸奴乃欲鄣横流支已顛寧不殆哉觀綮朴輩不)
(次而用捭豚臑拒貙牙趣亡而已一韓偓不能容況賢者乎)本道使具條以聞(楊綰開元)
(時置諸道採訪使得專停刺史威柄外移漸不可久其刺史不稱職若贓負本道使其條以聞不得擅追及停)
謹擇(十三)
白難其人務在擇人明試登庸掄材官不必
備惟其人防請託(漢何武君公問文吏必於儒者問儒者必於文吏以相參驗欲除吏)
(先爲科例以防請託也)召故吏擇(尹翁歸字子况去吏家居田延年爲河東守行縣至平陽悉召)
(故吏五六十人親臨見令有文者東有武者西翁歸獨伏不起曰翁歸文武兼備唯所施設功曹以爲不遜延)
(年曰何傷召上辭問甚竒之是日補卒史)選孤介(第五倫伯魚爲蜀郡民吏富掾吏皆鮮車駕馬以財)
(貨自達倫患之簡其豐贍者還之選孤介志行者以處曹任於是貨財抑絶)孔擇僚吏堪御
史者(盧齊卿長安初爲雍州參軍武后詔長史薛季昶擇僚吏堪御史者季昶訪於齊卿曰盧懷景等皆)
(爲通顯巨人)創大厦濟巨川必擇文梓艅艎(韋承慶明堂災上䟽諫以文明)
(垂拱後執政者未滿歲率以罪去大抵皆惡逆不道夫創大厦濟巨川必擇文梓艅艎若亟毁而敗則是庇朽)
(木乘膠船也臣謂陛下求賢之意切而取人之路寬故一言有合而付大任夫以堯舉舜猶歷試諸艱況庸庸)
(者可超處輔相以百揆萬機畀小人哉書聞不報)所擇悉(韋嗣立建言設官建吏本於治人官得其)
(人則天下治古者取士先鄉曲之譽然後辟於州州已試然後辟五府五府著聞乃升諸朝得不謂所擇悉而)
(所歷深乎刺史縣令治人之首比年不加簡擇京官坐負及聲稱下者乃典州吏部年高不善刀筆者乃擬縣)
(朝輕用人何以治國願下有司精加汰擇)蕭至忠上䟽(臣願陛下愛惜爵賞官無虚授進大雅以)
(樞近退小人於閒左使政令惟一私不害公則天下幸甚)帝親擇吏宰畿邑(柳渾判門下省)
(帝嘗親擇吏宰畿邑而政有狀召宰相語皆賀帝得人渾獨不賀曰此特京兆尹職耳陛下當擇臣輩以輔聖)
(德當選京兆尹承大化尹當求令長親細事代尹擇令非陛下所宜帝然之)爲官擇人(戴叔倫齊)
(映劉滋執政叔倫勸以天下州縣有上中下緊望雄輕者有司銓擬皆便所私此非爲官擇人爲人求治之術)
(映等重其言)劉祥道䟽(古者爲官擇人不聞取人多而官少)官不擇才(桓彦範俄墨敕)
(以方士鄭普思爲祕書監葉静能爲國子祭酒彦範執不可曰臣恐物議謂陛下官不擇才以天秩加私愛不)
(從)推擇官材(韋處厚推擇官材往往棄瑕錄善時亦譏其太廣)凡兹廷臣汝擇
自從(汝其往衣食予士凡兹廷臣汝擇自從韓文淮西碑)爲官擇人者治(竇誕爲宗正卿)
(太宗與語昏謬失對乃下詔曰誕比衰耗不能事朕知而任之是謂不明且爲官擇人者治爲人擇官者亂)
當擇清流(後蜀孟昶有上書言臺省官當擇清流昶嘆曰何不言擇其人而任之)士不可
不察官不可妄授(薛登請擇賢才疏堯資八元而庶績共理周任十亂而天下和平則士不)
(可不察官不可妄授也)桓公得敬仲則興隆霸業漢元信石顯而
大穢明德(信任同而理亂異者何也所任用非其人也贊皇害霸論)令製美錦(韋思謙初)
(拜左丞奏曰陛下爲官擇人非其人則闕今不惜美錦令臣製之舊史)豈待情樂(御史中丞桓彦)
(範舉陽嶠爲御史嶠不樂彈糾之事彦範曰爲官擇人豈待情樂遂引爲右臺侍御史)爲官擇人
至公之道(陸元方子象先本名景初時吏部侍郎吉頊擢爲洛陽尉元方時亦爲吏部固辭不敢當)
(頊曰爲官擇人至公之道陸景初才望高雅非常流所及實不以吏部之子妄推薦也竟奏授之史)察行
覈才(臣伏見比年御史轉郎官拾遺遷闕未聞受命之日天下有以知其由至於繡衣持斧不聞擒其姦)
(决其獄而得者既得而遷又如是拾遺司諫不聞著其狀獻其言而得者亦如是二端登賢之象也若然陛下)
(於此不察其行何以察之於此不覈其才何以覈之牛僧孺賢良策)亦以擇賢才(蕭至忠曰貞觀)
(故事宰相子弟多居外職非直抑彊宗亦以擇賢才爾)
未能爲政(十四)
白君爲政勿鹵莽(莊子)未能操刀而使割(子皮欲使尹何爲邑宰子産曰)
(少猶未能操刀而使割也其傷實多)美錦學製(子産謂子皮曰子有美錦不使學製焉大官大邑所)
(以庇身而使學者製焉其爲美錦不亦多乎)僑聞學而後入政未聞以政學
吾斯未能信(子使漆雕開仕對曰吾斯之未能信子悅注云未究習也)賊夫人之
子(子路使子羔爲費宰子曰賊夫人之子言子羔未學而仕是賊害之人也子路曰有民人焉有社稷焉何)
(必讀書然後爲學子曰是故惡夫佞者)學優則仕(子夏)上通而不困(上通仕道)不
學牆面(涖事惟煩)學古入官政乃不迷(先學古訓而後入官)授之以政
不逹(子曰誦詩三百授之以政不逹雖多亦奚以爲)舉善而教(不能則勸)及門(仕進之門)
爲學未能入室(策名安可及門)不能者止智效一官(莊子)孔幼
未能事(藩鎮王元逵子紹鼎死子納幼未能事宣宗以元逵次子紹懿爲留後以嗣)假以曹
參未預署事(江南野史蕭儼以童子擢第假以曹參未預署事遂精究法律)未能任事
賴諸將共持(王師範父敬武逐安師儒自稱留後敬武卒昭宗以師範年少其下不服從乃拜太)
(子少師師範不受棣州刺史張蟾叛師範遣其將盧洪攻蟾洪以兵返襲青州師範陽爲好辭遣人近語洪曰)
(吾幼未能任事賴諸將共持之爾不然聽公所爲也洪以師範無能爲遽還不爲備語其僕劉鄩曰洪來爲我)
(斬之用汝爲牙將洪來師範出迎於坐上斬之乃急攻棣州破張蟾潜犇歸于京師昭宗乃拜師範節度使五)
(代)
俸禄(十五)
白禄在其中豈無口實底禄以德寸禄營其
寵禄事君敬其事而後食(食禄也)禄不期侈(侈不與禄爲期而自)
(然侈)退食自公不家食(易)貴人而賤禄則民興讓(言尚賢而)
(不吝禄位)惟賢非后不食(食祿也)雖禄不期侈懼膏粱之易驕
(而食不充虛豈匏瓜而可繫)計日受俸(羊陟爲河南尹云云)又(楊秉字叔節豫州刺史清儉計)
(日受禄餘俸不入私門)馭貴馭富(周禮太宰以八柄馭群臣一曰爵以馭其貴二曰禄以馭其富)
(爵公侯伯子男至于大夫士也)稍食(周禮均其稍食稍食禄廪也)以制其食(制其等級)上
農之禄(周禮上農夫食九人凡下士禄上農夫禄足以代其耕也中士倍下士上士倍中士下大夫倍)
(上士卿四大夫禄君十卿禄也)人浮於食(禮君子與其使食浮於人寧使人浮於食食祿也浮過也)
(言寧使己才過於祿不使祿過其才示不貪也)公食(家食)大祿小祿(君子不以小言受大祿不)
(以大言受小祿)伐檀(詩刺貪也在位貪鄙無功而受祿)始聞刈楚之榮(俄見伐檀之刺)
貪天之祿厚賢倍祿以功詔祿以久爲奠食(食稍也既爵乃)
(祿之者事成乃食之)仕而未有祿(禮曰仕而未有祿者君有饋焉曰獻使焉曰寡君見在臣位與)
(祿同也君有饋臣之道也)位定然後祿之難得而易祿易祿而難
畜(禮曰非時不見不亦難得乎非義不合不亦難畜乎先勞而後祿不亦易祿乎)庶士倍祿(禮武)
(王克殷庶民弛政庶士倍祿復紂時祿薄也)季秋收秩祿之不當(不當私所增加也)
伐冰之家有采地不畜牛羊秩膳(天子諸侯有秩膳)百祿是
荷勸從(傳制爲祿位以勸其從也)益俸(宣詔曰今小吏勤事而俸薄欲其無侵漁百姓難矣)
(其益吏百石以上俸什五注云舊一石者則加五斗也)仕不祿(班彪)益游徼祿(趙廣漢爲)
(京兆奏請益長安游徼獄吏秩百石注增秩以勵其行也其後百石吏皆差自重不敢枉法妄繫人考致仕三)
(分故得一以終身也)給吏(盖寬饒廉直志在奉公俸錢半以給吏人爲耳目之事)斗食屬(薛宣)
(字貢君爲大司農斗食屬注祿少計日一斗爲數)干祿什九在外什一在内(史記)
(魏成子食祿于魏什九在外什一在内是以東得卜子夏田子方段干木君皆師之)增減(後漢光武增百)
(官俸千石以上減西京舊制六百石已上增之)助婚(任延時爲九真守駱越舊無婚延以年齒相配貧者)
(省俸助成之)留一月(第五倫爲會稽守俸纔留一月粮餘皆賑與民之貧羸者)桓帝減公
卿以下俸(貸王侯相占賣關内侯)侏儒飽欲死臣朔饑欲死(東方朔曰)
(侏儒長三尺奉一囊粟錢二百四十臣朔長九尺亦奉一囊粟錢二百四十云云)辭俸(張安世少孺以)
(父子封侯在位太盛乃辭不受祿詔都囚别藏張氏無名錢以至於得數百萬計上)贍貧(黃香爲魏郡守)
(分俸祿賞賜班贍貧者豐富之家各出義榖云)不及妻子(周堪仕郡縣俸祿不及妻子皆以供賓客)
制祿(周禮)代耕(禮)辭粟(原思爲之宰與之粟九百辭子曰毋以與爾鄰里鄉黨乎注祿法所)
(得當受無讓)行爵出祿必當其位(月令)孔高輔五事(今外官卑品皆未得)
(祿故飢寒之切夷惠不能全其行)公議病其持祿(崔損建中後宰相無久任者損以便柔遜)
(愿中帝意乃留八年帝亦知公議病其持祿然憐遇彌渥)奉祿分宗親(劉德威平生所得奉祿以)
(分宗親)又(李百藥得俸祿與親黨共之)又(劉瞻所得俸以餘濟親舊之窶困者)停京官月
奉助軍興(王求禮左相豆盧欽望請停京官九品以上月奉助軍興求禮曰公祿萬鍾止可輟仰祿)
(之人可奈何欽望拒不應既奏求禮歷階進曰天子富有四海何待九品奉使宰相奪之以濟軍國用乎)加
估以給(崔從授淮南節度使揚州官吏俸帛常加估以給獨節度使則否從皆與之同)虛食祿
(辛替否䟽曰中宗陛下之兄不聽賢臣之言而悅子女之意虛食祿數千人)諸王奉給薄於
帝子(道孝王元慶時諸王奉給薄於帝子至數窶乏大臣莫敢言十八年黃門侍郎禇遂良爲太宗從容)
(言之不能行)增給(常衮始當國先是百官俸寡狹議增給之時韓滉使度支與衮皆任情輕重滉惡國)
(子司業張參衮惡太子詹事趙惎皆少給之太子文學爲洗馬副衮姻家任文學者其給乃在洗馬上其騁私)
(崇怨類此)刺史俸(孔戣拜嶺南節度使先是屬刺史俸率三萬又不時給皆取部中自衣食戣乃倍其)
(俸約不得爲貪暴稍以法繩之本傳)奪吏俸助輸(崔郾出爲虢州觀察使先是上供財乏則奪吏)
(俸助輸歲率八十萬郾曰吏不能贍私安暇䘏民吾不能獨治安得自封即以府常費代之)歸其積
俸(柳珪杜悰鎮西川表在幕府久乃至會悰徙淮南歸其積俸珪不納悰舉故事爲言卒辭之)取俸
助軍興上䟽執不可(朱朴改著作郎乾寧初太府少卿李元實欲取中外九品以上官兩)
(月俸助軍興朴上䟽執不可而止)不敢當兩使廪料(楊牧爲宣歙觀察使不敢當兩使廪)
(料但收刺史俸留公藏錢七百萬)奉廪之費歲鉅億萬(盧懷慎上䟽今京諸司員外官)
(數十倍近古未有謂不必備則爲有餘求其代工乃多不釐務而奉廩之費歲鉅億萬徒竭府藏豈致治意哉)
散故人(同上所得祿散於故人親戚)又(薛苹所得祿即分親屬故人而無餘藏)歲入官
俸無慮二十四萬緍(郭子儀)隨官閒劇增奉(李泌崔祐甫任吏部員外)
(求爲洪州別駕使府賓佐有所忤者薦爲郎官其當遷臺閣者皆以不赴取罪去泌以謂外太重内太輕乃請)
(隨官閒劇普增其奉時以爲宜)定府州官月廪(楊綰同平章事定府州官月廩使優狹相均)
減百官俸廪(崔植時皇甫鏄判度支建言減百官俸廩植封還詔書)賙濟内外親
(薛戎悉俸廩賙濟内外親無䟽遠皆歸之)衣食人之孤遺者(元德秀所得俸祿悉衣食人之)
(孤遺者)俸餘送酒家(無留也陽城)取足則已(有陳萇者候其得俸常往稱錢之美)
(日有獲焉城至道州月俸取足則已官收其餘)以俸代輸(何易于爲益昌令民有死喪不能具葬者)
(以俸敕吏爲辦督賦役不忍迫下戸或以俸代輸)官一品俸三千(李吉甫國家之制官一品)
(俸三千職田祿米大抵不過千石大歷時權臣月俸至九十緍者州刺史無小大皆千緍宰相常衮始爲裁限)
(至泌量閒劇稍增之使相通濟然有名在職廢俸存額去閒劇之間厚薄頓異亦請一切商定)譁言月
廪薄以動士心(王龜爲同州刺史牙將白約素暴横嘗譁言月廪薄以動士心爲亂龜捕殺之)
減百官一月俸(高宗龍朔三年二月減百官一月俸)争求什一(高季輔上言公侯勲)
(戚之家邑入俸稍足以奉養而貸息出舉争求什一下民化之競爲錐刀宜加懲革本傳)各依錢數
多少折爲布帛定數(陸贄若但據群官月俸之等各依錢數多少折爲布帛定數某官月)
(給俸絹若干疋明立條列便爲常制)羣蟻附腥羶聚蛾投爝火(盧坦與李勃拾遺書)
(今之人犇分寸之祿走絲毫之利如羣蟻之附腥羶聚蛾之投爝火取不爲醜貪不避死)羅網高懸
去將安所(文粹吕才東臯集序時天下喪亂藩部法嚴屢被勘劾呂嘆曰羅網高懸去將安所遂出)
(所受俸分積於縣城門託以風疾輕舟夜遁)豈利斗粟希布帛(歐陽詹上鄭相公書不仕)
(則已仕則冀就高衢遠途展其素蓄垂名于後代美播于當時豈利斗粟希布帛救寒暑給朝夕也)開元
後(每使各給雜錢國忠身兼數官堂封外月給錢百萬)秩登祿富(以有廟祀韓文袁氏碑)張
鎰(拜中書侍郎同中書門下平章事明年以两河用兵詔省薄御膳及皇太子食物鎰因奏減堂飡錢及減)
(百官廩俸三分一以助用度)
世祿(十六)
白世祿之家鮮克由禮(書)匄也先君守官之嗣(范宣子言嗣先)
(君之守官)又曰匄之祖自虞為陶唐氏夏為御龍氏商為豕
韋氏周為唐杜氏晉主夏盟為范氏其不朽之謂乎穆
叔子曰此之謂世祿非不朽也(傳)子産曰孔張君之昆
孫執政之嗣也為嗣大夫漢任子令(漢公卿子多以父任為郎王吉曰禹)
(湯不用二公之世而舉臯陶伊尹請除任子令)子為郎(漢徵馮唐年九十不能為官乃以唐子遂為郎)
(遂字王孫)為子求官(桑宏羊自以為國家興筦㩁之利伐其功欲為子弟得官恐霍光謀反遂誅滅)
伐檀之刺孔後嗣長為藩翰(長孫無忌帝欲功臣並世襲刺史以無忌為趙州刺)
(史凡十有四人餘官食邑尚不在無忌等辭曰群臣披荆棘事陛下今四海混一誠不願違遠左右而使世牧)
(外州與遷徙等帝曰割地封功臣欲公等後嗣長為藩翰而薄山河之誓反為怨望朕亦安可彊公土宇邪遂)
(止)以門資為吏(于琮以門資為吏)用嗣厥服(權德輿張建封文集序公之理也徐)
(人宜之故尚書克家纂業用嗣厥服猶鮑氏之居司隸鄭人之賦緇衣大君推恩善善春秋之義也)魯三
桓之子孫(鄭七穆之宗族晉之欒范齊之國高張氏之七葉貂蟬楊家之四世台衮文粹李翰鳳閣)
(王侍郎贊)自秦至漢(有吉有駿為漢代名臣自漢至晉有覽有祥為晉室公輔同上)
祿不兼利(十七)
白畜馬乘不察雞豚伐冰之家不畜牛羊百乘之家不
畜聚斂之臣(禮)仕則不稼(田則不漁)織蒲(臧武仲妾織蒲仲尼曰三不仁)天
分(董仲舒曰天之分與之上齒者去其角傳其翼者兩其足是受大者不得取小故受祿之家不與人争利)
拔葵(史記公儀休相魯茹羹拔園葵而棄之見家織布出妻焚機云欲令農夫女工安所售其貨乎)免
官削爵(貢禹欲約近臣自諸曹郎侍中以上家無問私販賣與人争利犯者輒免官削爵不得仕宦)
王昶陳五事(魏王昶欲令官實祿勵以廉耻不使與百姓争利)孔廣市樵米為
歲中計(尹知章轉國子博士未嘗問産業其子欲廣市樵米為歲中計知章曰如而計則貧人何以取)
(資且吾尚應奪民利邪)節財力勵廉隅(陸贄奏議國之紀綱在於制度商農工賈各有所專)
(凡在食祿之家不得與人争利此王者所以節財力勵廉隅是古今之所同而不可變革者也)收苑中
果菜(尚萬監裴匪躬檢校京苑將鬻苑中果菜官收其利蘇良嗣駮之曰昔公儀相魯猶能拔葵去織未)
(聞萬乘之主鬻其果菜以與下人争利也匪躬遂止舊史)
寬猛相濟(十八)
白政寬則民慢猛則民殘(仲尼曰政寬則民慢慢則糾之以猛猛則民殘殘則施之)
(以寬寬以濟猛猛以濟寬政是以和)火烈水懦(子産謂太叔曰唯有德者能以寬服人其次莫如猛)
(夫火之烈民望而畏之故鮮死焉水懦弱人狎而玩之則多死故寬難太叔為政不忍猛而寬鄭多盜太叔悔)
(之)韋弦兼佩(昔人有性急佩韋自戒性寬佩弦自戒)吐茹合宜(詩云柔亦不茹剛亦)
(不吐)不剛不柔孔間以威斷(段文昌授劒南西川節度使素諳蜀利病大抵治寬静間)
(以威斷不常任也)政貴知變(崔郾治虢以寬經月不笞一人及涖鄂則嚴法峻誅一不貸或問其)
(故曰陜土瘠而民勞吾撫之不暇猶恐其擾鄂土沃民剽雜以夷俗非用威莫能治政所以貴知變者也聞者)
(服焉)輦轂之下先彈壓郡邑之治本惠養(柳仲郢出河南尹以寬惠為政)
(或言不類京兆時答曰輦轂之下先彈壓郡邑之治本惠養烏可類乎)寬猛相濟弦韋適
中(李白任城縣記)寬則人慢糾之以猛猛則人殘施之以寬(寬以)
(濟猛猛以濟寬此刑政之文也吕温人文化成論)
替代(十九)
白及瓜(齊使連稱管至父戍葵丘瓜時而往及瓜而代)嗣掌某月(周禮注云代住一月)三
巳無愠(楚子文三仕為令尹無喜色三巳之無慍色舊令尹之政必以告新令尹)迭代功成
者去君子三揖而進一辭而退策名隨牒合
符(後漢傅燮字南容州將范律名知人舉燮孝廉後燮為漢陽太守律交代合符而去鄉郡榮之)矯代
(魏信陵君無忌請救趙魏王畏秦不許趙告急於公子公子之客入王宫盜節矯代晉鄙不設備公子遂入鄙)
(軍鎚殺鄙而代將其軍遂救趙也)更書(漢段會宗為西城都護騎都尉三歲更書還為沛太守邊吏三)
(歲一更也)終更亟還(谷永與會宗書云云)親友(魏陳矯為廣陵功曹使過太山太守薛悌異之)
(結為親友戲謂曰吏與二千石鄰國屈從陪臣游不亦可乎及為郡及尚書令皆代矯)舉(吳周瑜病舉魯)
(肅有智略足以代瑜)父子相代(見父子門注)智效一官(莊子)考績之期(三載)
(考績三考黜陟幽明)授受不替蕭何舉曹參邴吉知人(吉為丞相)
(病篤上自臨問曰即有不諱誰能代卿對曰西河太守杜延年明於法度今在郡治有能名廷尉于定國執憲)
(詳平天下可以無冤太僕陳萬年事後母孝三人皆在臣右惟上審之及居相位並皆稱職上謂邴吉知人)
孔刺史被代皆降魚書(楊綰復言舊制刺史被代若別追皆降魚書乃得去開元時置)
(諸道採訪使得專停刺史威柄外移漸不可久其刺史不稱職若贓負本道使條具以聞不得擅追及停而刺)
(史亦不得輒去帝嘉其謀云)舉弟自代(韋貫之永貞時始為監察御史舉其弟纁自代及為右補)
(闕纁代為御史議者不謂之私)袁公政(袁滋召為金吾大將軍以楊於陵代之滋行耆老遮道不得去)
(於陵使喻曰吾不敢易袁公政人皆羅拜)簡自上意(唐自兵興以來方鎮節度使少徵入換代者皆)
(死亡乃命焉故行軍司馬皆簡自上意)以病求代(張建封十六年以病求代詔韋夏卿代之未至)
(而建封卒)往官將代儲什物俟其至(韓琬上言往官將代儲什物俟其至今交罷執)
(符紛競校在亡)自以久䟽斥(柳冕為福建觀察自以久䟽斥性躁狷不能無恨乃上表乞代)李
自良(為右衛率馬燧來朝德宗罷燧兵以自良代之自良以事燧不敢當義者多其譲乃授右龍武大將)
(軍入謝帝終以河東近胡謂曰卿於進退寧不有禮然守北門無易卿者勉為朕行)坐政無狀(柳冕)
(奏閩中本南朝蓄牧地可息羊馬置五區於東越又置五區於泉州悉索部馬驢牛羊合萬餘游畜之不經時)
(死耗略盡復調充之民間怨苦坐政無狀代還)始偪而來終代其任(范希朝節度使韓游)
(瓌畏其才將伺隙殺之希朝懼犇鳳翔貞元四年以游瓌政無狀使代之希朝曰始偪而來終代其任非所以)
(防覬覦安反側也固譲本傳)
白孔六帖卷四十二
