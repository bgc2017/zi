白孔六帖卷三唐白居易原夲
宋孔傳續撰
霧(一)冰(二)
火(三)灰(四)
塵(五)敘四時(六)
春(七)夏(八)
秋(九)冬(十)
霧(一)
白氛霧冥冥(月令仲冬行夏令則氛霧冥冥)積水上溢故為霧(莊子)霧不
塞望(西京雜記曰太平之世霧不塞望浸淫被泊而已)三日(世紀黃帝時天大霧三日帝游洛水)
(之上見大魚乃得圖書)五里(張楷字公超能為五里霧所居學者成市故有公超市)三里(裴優)
(能為三里霧後因霧而作賊)豹隠(陶答子妻曰南山有元豹霧雨七日不下食欲以澤其毛羽成其文)
(章)蛇遊(韓子飛龍乘雲騰蛇遊霧)戰涿鹿(黃帝與蚩尤戰于涿鹿之野蚩尤乃作大霧)圍
平城(高祖於平城之圍大霧三日)迷雲夢(曹公至赤壁過雲夢澤中大霧遂迷失道)丹山
銀山(並出霧也銀山常出素霧)四塞(漢王氏五侯同日封其日黃霧四塞)開而覩天(衛瓘)
(見樂廣曰此人若水鏡每見瑩然若開雲霧而覩青天)行不迷道(魏略劉翊鳴每出行雲霧中識)
(道不迷時人因謂之能為雲霧)如晦高褰(褰開也)蒙昏隠翳助海
成深(見露門)浪泊西(馬援在浪泊西里間虜未滅時下潦上霧毒氣薰蒸仰觀烏鳶跕跕墮水)
(中)夕霧(朝煙)冒重霧(博物志云王爾張衡馬均三人冒重霧行一人無恙一人病一人死問其)
(故無恙人云我飲酒病者食死者空腹)終隠南山霧(謝眺詩曰雖無元豹姿終隠南山霧)覩
青天(徐幹中論曰文王遇姜公於渭陽執竿而釣文王得之若披雲見日月開霧覩青天)孔如墮
(崔彦曾為徐州觀察使龐勛陷宿州彦曾料丁男乘城俄而勛傅城城中大霧如墮)塞庭(崔沆乾符五年)
(同平章事昕旦告麻大霧塞庭中)晝冥(竇建德隋右翊衛將軍薛世䧺督兵三萬討之屯河間七星井)
(會大霧晝冥跬不可視隋軍驚潰)紛霧如雪(五行志大歷二年十一月紛霧如雪)宿霧洞
開(髣髴有像神仙下来顥氣氤氲仙都山銘)白霧生而匝地(文粹楊炯少室廟銘曰白霧生)
(而匝地)霧雨如泣(五代郭允明謀殺楊邠等是日無雲而昏霧雨如泣)百邪之氣(五行)
(志霧者百邪之氣為隂冐陽本于地而應于天)乘霧行(蘇烈貞觀初從李靖襲突厥頡利於磧口為前)
(鋒乘霧行去賊一里許霧霽)能為數里霧(韓似在桂州有妖賊封盈能為數里霧聲言某日將)
(攻桂州有紫氣者我必勝至期果紫氣如疋帛自山亘于州城白氣直衝之紫氣遂散天忽大霧至午稍開霽)
(酉陽雜爼)霏微誤噓吸膚腠生寒慄(韋蘇州凌霧行纔看含鬢白稍視霑衣密道騎)
(全不分郊樹都如失霏微誤嘘吸膚腠生寒慄)每殺不辜天必大霧(希聲矯殷令殺高郁)
(是日大霧四塞殷怪之曰吾嘗從孫儒每殺不辜天必大霧豈馬步獄有冤死乎明日吏以状白殷撫膺大哭)
(五代史楚世家)晝昏(天寶間霧昏暗十步外不見人是謂晝昏占曰有破國)霧連日不解
其國昏亂(景龍三年十一月甲寅日入後昏霧四塞經二日乃止占曰霧連日不解其國昏亂同上)
寒日出霧遲(杜甫早發射洪詩)碧窗宿霧濛濛濕(同上)天景晴麗
必有素霧(山水小牘汝南臨汝縣南十八里廣城陂之西垠有小山曰崆峒耆老云若九春三秋天)
(景晴麗必有素霧自山嵓起湏臾粉堞青甃彌亘數里樓殿轇轕花木煥爛數息中霧勢映漫不復見矣庸軰)
(不知神仙窟宅謂廣成子化城乃俚談也)天大昏霧(五代康懷英莊宗謂周德威曰梁謂我新立宜)
(出其不意擊之疾馳六日至北黃碾會天大昏霧伏兵三垂岡直趨夾城攻破之懷英大敗)宿霧浥
高旻(韓愈詩)霽霧搴高牖(杜甫大雲寺)晝霧夜晴臣志得申(唐五)
(行志)黃霧昏濁不雨(景龍二年八月甲戌黃霧昏濁不雨同上)白霧四塞(至德二載)
(四月賊將武令珣圍南陽白霧四塞)黃霧四塞日無光(貞元十年三月乙亥黃霧四塞日無)
(光同上)大霧昏塞(咸通九年十一月龐勛圍徐甲辰大霧昏塞至于丙午)
冰(二)(藏冰開冰附)
白履霜堅冰積水所成(增冰為積水所成積水曾微增冰之凜)渙若(冰將)
(釋)履薄(戰戰兢兢如履薄冰)涉春(心之憂危如涉春冰)固沍(凝也)淋漓(泮也)冰以
風壮風解(立春日東風解凍月令)冬凝春泮(淮南子水冬則凝而為冰春則泮而為水)
皚皚(思元賦云行積冰之皚皚清泉沍而不流)清如玉壺冰始冰(立冬日水始冰)
(月令)水有時以凝(周禮)不冶(之冰)陽冰(不冶海賦)時燠(公羊冬無冰時燠也)六
尺(晁錯上書曰胡貉之地冰厚六尺)百丈(神異經曰北有冰萬里厚百丈)東海蠶(拾遺記東)
(海員嶠山有冰蠶以霜雪覆之則為繭色有五彩)增冰峩峩(楚辭)未泮(迨冰未沣)馴致
(易曰履霜堅冰隂始凝也馴致其道至堅冰也)渙然(冰釋)飲冰(莊子曰朝受命而夕飲冰我其内熱)
(與)蟲疑(莊子曰夏蟲不可與語冰天台山賦哂夏蟲之疑冰)魚上(立春日東風解凍後五日魚上)
(冰月令)光武渡河(光武至滹沱河追兵至河水流澌無船可渡使王霸往視霸恐驚衆還曰冰堅)
(可渡比至冰合帝遂得渡)慕容蹈海(王隠晉書慕容皝上言躬征郭遠假陛下天地之威精誠感靈)
(為結冰凌行海中三百里)鳥覆(姜嫄踐大人跡生子弃之寒冰上鳥翼覆之)魚躍(王祥母欲生魚)
(祥解衣將剖冰求之冰忽自解雙鯉躍出)狐聽(述征記曰河水始合要狐先行方得渡言狐欲渡河冰先)
(聽無水聲而後過)陷冰丸(後漢青州刺史焦和召治戎烈巫史禜禱又恐賊乘冰過多作陷冰丸投)
(河衆賊遂潰)袁譚(魏志初袁譚時民亡椎冰注時川凍合不得降)火冰(博物志曰削冰令圓舉以)
(向日又以艾承其影則有火出)琢冰(文子曰巧冶不能銷木良匠不能琢冰)負重(鄧拱上書曰明)
(君之御民若乘奔而無轡履冰而負重)寒冰(荀子冰生於水而寒於水)瓶中冰(淮南子曰見一)
(葉之落知歲之將暮覩瓶中之冰知天下之寒以近論遠)誕寘之寒冰(鳥覆翼之詩姜嫄)尺
冰(見火門一&KR0034;火注)抱冰(吴越春秋曰越王念欲復怨非一旦也苦思勞心夜以接日寒則抱冰)
當白日(見火門猛火注)凝池(束晳集曰澗薄冰凝非登廟之寶零露垂林非綴冠之飾必將採素)
(璧於層山撰圓珠於重泉)北方鼠(神異經曰北方冰厚百尺有鼠在冰下其鼠毛長百尺)藏冰
二之日鑿冰沖沖(聲也)三之日納于凌隂(冰室也今正月)四之日
其蚤獻羔祭韭圵陸(日在北陸而藏冰今十二月)取之窮谷(深山窮谷)
(固隂沍寒於是取之)享司寒(其藏之也黑牡秬黍以享司寒司寒玄冥北方神也)山人取之
(縣人傳之輿人納之隸人藏之)藏之也周(周密也)七月之卒章(藏冰之道也豳國風)
(詩)方盛(季冬天子命有司冰方盛命取而藏之禮)納於冰室取以山人當
栗烈之辰(入沍寒之室文選)雅恊豳詩(未乖周禮)慮蟲疑之時(不可闕也)
及狐聽之日(于以藏之)斬冰(周禮凌人掌冰歲十二月令斬冰三其凌注三倍其冰為消釋)
無或失時令藏川池之冰棄而不用(言不取於山谷又頒用之餘則棄之)
開冰四之日其蚤獻羔祭韭西陸朝覿而出之(今三月)
出入以時開冰(春分後天子獻羔開冰先薦寝廟)朝之禄位賓食喪
祭(於是乎用之)桃弧棘矢(其出之也桃弧棘矢以除其災)食肉之禄(冰皆與焉)喪
浴(大夫命婦喪浴用冰)獻羔(而啟之)火出(而畢賦)老疾(大夫命婦至于老疾無不受冰)
以風壮而以風出其用之徧山人冬鑿冰室春開
(玉壺夏薦)取順沍寒(用資清暑)致夏蟲之疑(闕而為罪)遇時燠之變(責則)
(難加)春始治鑑(鑑盛冰器也將獻羔啟冰也)夷盤(亦器也喪事供夷盤冰所以寒尸置床也)
頒冰(夏頒冰注夏暑氣盛乃頒賜冰也)伐冰(之家不畜牛羊)夏頒秋刷(刷除冰室)
(更納新冰)凌人職(祭祀供鑑賓客供冰大喪供夷盤冰)孔冰一夕合(王方翼七月次葉河)
(無舟而冰一夕合時以為祥)次鴨綠水(契苾何力拜遼東大總管次鴨綠水盖蘇文遣男以精兵)
(數萬拒險衆莫敢濟會冰合何力引兵譟而濟賊驚遂潰)逐鹿(回鶻祓野古族乘木逐鹿冰上)木冰
(五行志永徽二年十一月甲申隂霧凝凍封樹木數日不解劉向以為木少陽貴臣象此人將有害則隂氣脅)
(木先寒故得雨而冰也亦謂之樹介介兵象也)海冰(長慶元年二月海州海水冰南北二百里東望無際)
有文如畫(五行志景福中滄州城壍中冰有文如畫大樹華葉芬敷者時人以為其地當有兵難近)
(華孽也)冰井(百官志上林署季冬藏冰千段先立春三日納之冰井以黑牡秬黍祭司寒啟冰亦如之)
乘木馬馳冰上(回鶻俗乘木馬馳冰上以板藉足屈木支腋蹴輙百步勢迅激)糜冰(吐谷)
(渾任城王道宗行空荒二千里乏水草士糜冰)踐冰(東夷流鬼以木廣六寸長七尺系其上以踐冰)常
堅冰(唐杜陽編順宗即位歲拘弭國貢常堅冰其國有大凝山中有冰千年不釋及賫至京師潔冷如故)
(雖盛暑赫日終不消嚼之即與中國者無異)冰筯(唐開元遺事冬日雪霽寒結簷溜皆為冰條妃子使)
(侍兒取翫帝晚朝廻問之妃子答曰所玩冰筯也)粉壁生寒象筵布(韋蘇州夏冰歌碎如)
(墜瓊方絶璐粉壁生寒象筵布玉壺紈扇亦玲瓏座有麗人色俱素又出自元泉杳杳之深井)浮彩浩
浩仰吞素靈(韋蘇州冰賦壮以烈風積如羣玉浮彩浩浩仰吞素靈古者祭之以黑牡其藏以節)
(祓之以桃弧其出以潔又云碎似墜瓊方如截璐况粉壁雲矗象筵霜布坐有麗人皎然俱素)紅冰(唐開)
(元遺事楊妃初承恩詔與父母相别泣涕登車時天寒淚結紅冰)長安冰雪至夏價等
金璧(止戈集)千歲積冰(結為玻瓈出酉陽雜爼)冰脉(勾沚冰解脉杜牧遊石盎)夏
至頒冰及酒以酒味濃和冰而飲(李德裕一品集註)冰梁(飛雪斷道)
(冰成梁柳宗元)冰山避暑(楊氏子弟至伏中取大冰琢成山周圍宴席坐客雖酒酣各有寒色有挾)
(纊者開元遺事)敲冰煮茗(逸人王休居太白山下每冬時取溪冰琢其精瑩者煑茗以供賓客)冰
獸(見伏日門)峻塗拖長冰(直上若懸溜韓愈南山詩)池冰作花如纈(開成末河)
(陽黃魚池池冰作花如纈酉陽雜爼)峥嶸如山(出酉陽雜爼)皓曜羣玉發淒清
孤景澄(韋應物詩)盛夏常凍(西域弗栗恃護苾那城東北大雪山盛夏常鑿冰乃可度)
火(三)(火災)(救火)(禳祭附)
白火就燥(易)炎上(書)作苦(炎上作苦)鑚燧(改火燧人氏始用火春取榆柳之火)
(夏取棗杏之火秋取柞槱之火冬取槐檀之火一年中鑽火各異逐時色)燎原(若火之燎于原不可嚮邇)
火烈(人望而畏之則鮮死焉)災煇(國語火無災曰煇)焰焰(無若火始焰焰厥攸灼序不其)
(絶)嚮邇(不可嚮邇)撲滅(其猶可撲滅言不可近)自焚(兵猶火也弗戢將自焚)盛德
在火(立夏月令)方陽(詩云燎方陽)烈烈(如火烈烈詩)望畏(見上注)蹈死(見論)
(語)鬱彼(火氣)尊而不親(火之於人也尊而不親)丹邱(拾遺錄云丹邱千年之燒)陽
精炎德生木剋金抱薪(救火文子)回禄(火神)陽精上騰
(炎氣旁達)餘燼司爟(周禮司爟掌行火之政令四時變國火以救時疾)内火出火(季春)
(出火季秋納火注云順火星藏見而出納火也)火令(時則施火令注謂今焚菜之時)火禁(宫正春秋)
(以木鐸修火禁因火星入戒)司烜(司烜氏以陽燧取火於日以供祭祀之明燭以照祭也)無焚
山林(月令仲春)火化(器食皆以火化)修火之利(火之利人也禮)金燧(注云取火於日)
焚巫尪(魯旱公欲焚之)閼伯(陶唐氏火正)食心食咮(古火正或食於心或食於咮謂)
(有功於職得配享火星心鶉星咮鶉首也)火紀(炎帝以火紀為火師而火名官)燔柴(祭天)蜀井
(蜀都賦火井沉熒於幽泉高燄飛扇)齊牛(齊將田單燒牛以破燕軍)楚象(傳曰楚昭王使執燧象以)
(奔吴師謂以火繫象尾)燒秦宫室(史項羽燒秦宫室火三月不滅)燒棧(張良勸漢王)焚
舟(秦孟明)爝火不息(莊子堯讓許由曰日月出矣而爝火不息其光也不亦難乎)束藴
(蒯通請火)更火(馬融云周月令有更火)配五行(而攸序)備六府(而孔修)燒劵
(馮驩燒劵市義於薛人)焚山(晉侯焚山求賢於介子)焚裘(晉帝焚雉頭裘)冰火(見冰門火)
(冰注)一茞火(論衡曰夫然一茞火爨一尺冰終日不熱持一尺冰置庖廚中終夜不寒何也微之感大)
(不能動也今鄒子不過如茞火尺冰而皇天巨大不徒鑊水庖廚也一仰天嘆天為雨霜何天之易感霜之易)
(降)握(吴越春秋越王欲報吴王苦思勞心夜以接日夏熱則握火出入則嘗膽)吐火(葛仙公别傳曰)
(公與客談話時天寒公謂客曰居貧不能人人得爐火請作一大火以共煖焉仙公因吐氣火赫然從口而出)
(湏臾火滿室坐客皆熱脱衣矣)愛火(韓詩曰不數易非愛火也)火災人火曰火天火
曰災俱焚(火炎崑岡玉石俱焚)不戢(將自焚)廏焚吴宫鷰(秦始皇時)
(吴宫吏以火照鷰窠因燒吴宫)夷陵(白起攻楚燒夷陵)禍之釁必始於火(商人闚其)
(禍敗必始於火是以知天道將有火士伯對晉侯)鑄刑書(鄭鑄刑書士文伯曰火見鄭其火乎火而)
(出而作火火出而象之)呌宋廟焚吴宫鳥鳴(或呌宋太廟曰譆譆出出鳥鳴于亳)
(社如曰譆譆)書焚室而寬其征與之財(鄭子産)宋伯姬介子推
哭(禮有焚先人之廟者則哭三日)拜(廏焚孔子拜鄉人之為火來者)劍飛出(晉武庫火累代)
(寶盡焚見斬蛇劍飛出屋)池魚(殃及池魚)宫鷰天火(蜀糜竺子仲自洛歸去家數十里路)
(旁有好新婦求載行二十餘里告曰我天使也使燒東海糜竺家竺因愁請之婦曰不得不燒但君馳去我緩)
(行日中火必發竺乃急歸出財物日中火果大發)官署失火近廟(晉尚書荀顗曰近太祝署)
(失火燒三間半署在廟北隔道在重墻之内又即已滅頻為詔旨所問主者以詔聞顗責尚書不按行禁止此)
(軰皆為過當)償財(梁鴻家貧牧豕誤燒火延及他舍鴻乃尋訪燒者問所失悉以其豕償之其主猶以)
(為少鴻曰無他財願以身傭力償之)失火有刑(司爟掌行火之政令凡國失火野焚萊則有刑罰焉)
(注野焚萊擅放火者)救火濟濡帷幕鬱攸從之象葺公屋徹
屋(樂喜火所未至徹小屋塗大屋陳畚挶具綆缶備水器量輕重蓄水潦積土塗廵丈城繕守偹表火道具)
(正徒令燧正奔火)撲滅(見前)行火所焮(子産令焮炭也)抱薪去藁(傳去表之藁注)
(表火道藁草也)曲突徙薪(無恩澤焦頭爛額為上客漢時人有上書論徐福先言霍氏也)先言
(魏勃曰失火之家豈暇先言後救火)襦袴(廉范為蜀守不禁火但嚴水偹人歌曰不禁火人安堵昔無襦)
(今五袴)降雨(江陵令劉昆向火叩頭能反風降雨滅火徵拜議郎)三噀(郭憲救齊火)噀酒
(欒巴救蜀火)雖政在救災(而仁唯愛物)季桓為政(猶止傷人)尼父退朝
(不問乎焉)徒望成都之雨(誰反江陵之風)望而畏之蹈而死者濡
馬褐(救火)起屋(漢書言越俗起屋以厭火)柏梁災而作建章(以厭火)囚脱
械救火(劉榮坐事郡付縣獄為野火所及榮脱械救火事畢還獄自著械)禳祭宋樂喜
使祝宗用馬於四墉(墉城也積隂之氣故祝之)祀盤庚西門之外(天災)
(有幣無牲用馬祀盤庚皆非禮)玄冥回禄(鄭子産禳火於玄冥回禄玄冥水神回禄火神)祈于
四墉(子産)三日哭國不市大為社(祓禳於四方振除火災禮也子産)祭爟
(爟火也祭之者報其為明之功也周禮)孔設燎(太平公主下降自興安門設燎相屬道樾為枯)昭
德寺火(温造大和二年内昭德寺火延禁中野狐落野狐落者宫人所居也死者數百人是日宰相兩)
(省官京兆尹樞密皆集日華門督神策兵救火獨御史府不至造自劾曰臺擊賊恐人緣以結姦)人火
(姚璹證聖初加秋官尚書明堂火后欲退正殿應天變璹奏此人火非天災也)多火(宋璟徙廣州都督廣)
(人以竹茅茨屋多火璟教之陶瓦築堵列邸肆越俗始知棟梁利而無患)禁中火近東宫(趙涓)
(始永泰時禁中火近東宫代宗疑之涓以監察御史為廵使驗治明諦迹火所來乃宦人直舍)天火(鍾傳)
(圖撫州天火其城)燧人有興食火之利(柳宗元)爐存火似紅(杜甫詩)
畬田費火聲(同上)隄松江為路變屋瓦(王仲舒徙蘇州隄松江為路變屋瓦)
(絶火災)開大衢䟽析廛閈(杜佑遷嶺南節度為開大衢疏析廛閈以息火災)夜焚
槀積約救火則亂(叚秀實大歷二年徙涇州是軍自四鎮北庭赴難征伐數有功既驟徙相)
(與出怨言别將王童之謀作亂明日人有以其謀告者曰夜焚槀積約救火則亂秀實嚴警偹夜中果火發令)
(軍中曰敢救者斬童之居外請入不許明日捕之并其黨八人斬以徇曰後徙者族軍遂遷涇州)野火
逮塋樹(孝友許伯會越州蕭山人母喪野火將逮塋樹悲號于天俄而雨火滅)登鷰子樓
自焚(時溥朱全忠使龐師古代友裕溥分兵固保石佛山師古攻拔之自是完壘不戰王重師牛存節等)
(梯其堞時溥取金玉與妻子登鷰子樓自焚死)火輙隨發(吴越錢元瓘天福六年杭州大火燒其宫)
(室迨盡元瓘避之火輙隨發元瓘大懼因病狂)㜸煨潜扇(劉承慶明堂灾䟽㜸煨潜扇倏忽成災)
熛焱熾突(哥舒翰傳負薪塞路順風火其車熛焱熾突騰煙如夜)滅炬弗焚(黃巢圍福)
(州過崇文舘黃璞家令曰此儒者滅炬弗焚)燭天(吐蕃入豐義圍華亭守將求救於隴州刺史蘇清沔)
(合兵赴之虜積薪將焚華亭清沔潜兵大象龕夜半約城中舉火燭天虜驚因襲其營乃去)士寒附
火(嚴震朱泚反奉天危&KR1370;震聞馳表奉迎遣大將張用誠以兵扞衛至盩厔有反計會震牙將馬勛嗣至用)
(誠未知其謀隂令焚草舘外士寒争附火)景亂水中(永王璘領山南江西嶺南黔中四道節度使李)
(銑陳江北夜然束葦人執二炬景亂水中覘者以倍告璘軍亦舉火應之璘疑王師已濟携兒女及麾下遁去)
(遲明覺其紿復入城)鬱焰四興(高麗九月藏遣男産率首領百人樹素幡降且請入朝李勣以禮見)
(而男建猶固守出戰數北大將浮屠信誠遣諜約内應五日□啟兵燥而出火其門鬱焰四興)叱火(九國)
(志吴盧文進遷潤州節度城中火救之不息文進怒自出州門使召馬步使將斬之聲至火即滅)廣夀
殿火(明宗廣夀殿火災有司理之請加丹艧喟然嘆曰天以火戒我我豈宜增以侈耶五代史明宗夲紀)
截然高周燒四垣神焦鬼爛無逃門(陸渾山火詩韓文)彤幢絳
旃(彤幢絳旃紫纛旛炎官熱屬朱冠褌同上)霞車紅靷日轂轓丹蕤縓蓋緋
繙㠾(同上)八人(翟天師乾祐常入䕫州市大言曰今夕當有八人過此可善待之人不之悟其夜火)
(焚數百家八人乃火字也出酉陽雜爼)火洩於密(而為用且大能不違於道可燔可炙可鎔可甄)
(以利乎生物及其放而不禁反為災矣韓文)火傘(光華閃壁見神鬼赫赫炎官張火傘韓愈青龍寺)
炖于融風(潜火煽孽炖于融風柳宗元湘源妃碑)赤龍遊玄都(金烏入梵天赤龍遊)
(玄都武陵觀火劉禹錫)星雨灑中衢(火出摧半空星雨灑中衢同上)驗火登仙(文粹)
(渾天賦師門何術兮驗火而登仙楊炯)長熛(長熛烘舳艫觀火詩)吹熒(吹熒照水府同上)女
丁婦壬(傳世婚韓文陸渾山火)却火錐(唐順宗時拘彌國所貢杜陽編)雷門四老
石(事略王維輞川林下坐用雷門四老石燈滅則石中鑚火)玉火(唐東夷所貢色赤見玉門杜陽編)
却火鳥(順宗朝拘彌國貢雀一雌一䧺純黑色大小似燕其聲清厲殆不類尋常禽鳥若置於烈火中)
(而火自散去帝嘉其異以水精籠盛之宫人以蠟炬燒之終不能損毛羽)永州多火災(五年之間)
(四為大火所廹跣足出壊墻壁穴牖僅免燔灼一遇火恐累日茫洋不能出言柳文)紅衣尼(芝田錄唐)
(相賈耽退歸第令召上東門卒嚴戒之曰明日當午有異色人入門爾必痛擊之死且無妨門卒禀命自巳至)
(午果有二尼自東相序而至施朱傅粉冶容豔佚如倡人之婦其衣紅色卒因以撾痛擊之行去百步忽不見)
(卒以告耽耽嘆曰然不免小有災矣翌日東市奏火延百十家)
灰(四)
白積而止水女媧取以救災(淮南子云古往之時水浩蕩不息於是女媧積蘆灰)
(以止水)散以從風楊琰用而破敵(後漢楊琰為零陵太守時蒼梧羣賊攻劫琰乃)
(制車數十乘置灰車中從風散灰賊不得視因以敗之)禁其棄道(史商君之法禁棄灰於道)死
而不然(韓安國字長孺坐枉法獄吏田甲辱之安國曰死灰獨不然乎甲曰然則溺之)環月暈
(淮南子畫隨灰而暈闕注云以蘆灰環月闕其一面暈亦隨而闕)應律飛(續漢書以葭莩灰實律之)
(端按歷而候之其月氣至則飛灰而管通)昆明劫灰(武帝穿昆明池悉是灰墨有外國胡道人云此)
(是天地劫灰之餘)心若死灰(莊子)煨燼洗腸之用(三斗)孔取煨汰
寶(文懿公主薨以金貝寓車廞服火之民争取煨以汰寳)灰埃(儒學序集賢殿部分典籍乾元殿博)
(彙羣書經籍大偹又稱開元焉禄山之禍兩京所藏一為灰埃)典策埃滅(唐公主贊僖昭之亂典策)
(埃滅故亡者闕而不書)采灰(食貨志奉天鹵池生水栢以灰一斛得鹽十二斤利倍鹻鹵文宗時采灰)
(一斗比鹽一斤論罪)地有殘灰(咸通十四年成都童謠曰蛇去馬来道路稍開頭無片瓦地有殘灰)
白檀灰(唐開元遺事楊國忠冬月以白檀灰鋪爐底餘灰可參雜也)煨塵(魏元忠上封事士之)
(懷琬琰就煨塵)灑灰(周公所不堪灑灰垂教典韓愈食蝦蟇詩)吟咏思管樂此人已
成灰(李白玉真别舘)寒灰重煖(愁来飲酒二千石寒灰重煖生陽春江夏贈韋冰詩)輕我
土與灰(遂令世上愚輕我土與灰酬張卿詩)階除灰死燒丹火(憶昔行)寒燼
(劉禹錫福成寺高門脩廊委為寒燼)寒爐委灰(劉禹錫傷往賦)風臺露榭(生光飾死灰棄)
(置參與商柳宗元)潰為埃煤(劉禹錫驛路記潰為埃煤一篲可掃)自然灰(酉陽雜爼凡彫)
(琉璃先以自然灰煑令軟灰出海南間)夷陵土黑有秦灰(劉禹錫望硤中)灰劫問
胡僧(杜甫寄劉峽州)燼火滿庭灰(元稹詩)
塵(五)
白生羅韈(羅韈生塵)化素衣(京洛多風塵素衣化為緇)生甑中(范丹為莱蕪令甑中)
(生塵)動梁上(虞公善歌發聲動梁塵)浮清路(君為清路塵妾為濁水泥浮沉各異勢古詩云)
增高山(山不讓塵故能成其高大)揚滄海(神仙傳王君平曰聖人言海中復揚塵)紅塵
四合(黃埃紅塵晝昏清塵)維塵冥冥(詩)望之而拜(潘岳)芳塵凝榭(滿席)
輿曳柴而偽遁(傳晉楚戰狐毛設二旆而退之欒枝使輿曳柴而偽遁注曳柴起塵詐為衆走)
塵上而嚻(伯州犂望楚軍)望塵知馬步多少(名將)車軌塵長者(禮凡)
(為長者糞之禮必加箒於箕上以袂拘而退其塵不及於長者)鳴鳶(前有塵埃則戴鳴鳶禮)同其
塵(老子曰和其光而同其塵)野馬(莊子曰野馬動塵埃也)世俗之塵(楚辭曰安以皓皓之)
(白蒙世俗之塵埃)歸東南(淮南子地不滿東南故水潦塵埃歸焉)撫塵(應璩與曹公書曰昔)
(漢光武與黃子高有撫塵之好也)玄蛇(山海經曰黑水之南有蛇日食塵又大人之國有玄蛇頭方食)
(塵)蚓(蔡邕云蚓無爪牙軟弱不便穿穴地洞食塵飲泉)蓬塊拔坱(博物志云徐州人謂塵為)
(蓬塊吴人謂塵土為拔坱)棲弱草(李康遊山序曰盖人生天地之間也若流電之過戶牖輕塵之棲弱)
(草)汚人(郭子曰庾公名位漸重足傾王公時庾在石城王導在都城因風起揚塵王以扇拂之曰元規)
(塵汚人元規庾亮字也)孔煙塵漫數十里(張介然安禄山反守陳留到屯不三日賊已渡)
(河車騎躁騰煙塵漫數十里日為奪色)曳柴揚塵(顔杲鄉檄河北言王師二十萬入土門遣郭仲)
(邕為先鋒馳而南曳柴揚塵望者謂大軍至)流積(武攸暨盤桓龍門少室間所賜金銀鐺鬲野服王公)
(所遺鹿裘素障癭杯塵皆流積不御也)三斗塵(寧食三斗塵無逢權懷恩)煙塵障天(裴行)
(儉附史那伏念偽稱可汗行儉摠諸軍頓涇口後數日煙塵障天而南斥堠惶駭)飛埃結紅霧
(唐開元遺事長安春時盛於遊賞故學士蘇頲應制詩云飛埃結紅霧游盖飄青雲帝覽詩嘉焉以御花親插)
(頲巾上)肥馬塵(杜甫詩暮隨肥馬塵)滿席(楊綰凝塵滿席澹如也)埃霧囂塞(李密)
(王世充决戰既兩軍接埃霧囂塞)辟塵巾(高瑀在蔡州有軍匠田知廻易折欠數百萬令錮勘有處)
(士皇甫貞元者謂田曰當為君解此難遂謁高曰某於新羅獲一辟塵巾欲獻此贖田高纔熱已覺體中虚凉)
(請試之翌日宴于郭外時久旱埃塵且甚高顧視馬尾鬛及左右騶卒數人並無塵埃監軍固求見皇甫具述)
(救田之意且言餘一針可令一身無塵針金色大如布針試之塵唯及馬髮尾焉出酉陽雜爼)辟塵針
(見上)隔兩塵(異人丁約隠於卒伍韋子威師事之一日辭去謂子威曰郎君得道尚隔兩塵子威問其)
(故約曰儒謂之世釋謂之劫道謂之塵續仙傳)煙埃(韓昌黎詩薄暮耿耿和煙埃)立馬塵坌
中(劉禹錫汴州新亭記)兩童縛箒(洛陽要記王維輞川宅宇既廣山林亦遠不容浮塵日有十數)
(掃飾者兩童縛箒時有不給)大漲(竇建德傳秦王麾軍先登騎怒塵大漲)逆胡冥漠隨
煙燼(杜甫詩)讙走塵起(李石道路妄言兵且至京師讙走塵起)
敘四時(六)
白變通莫大乎四時敬授人時動二氣之和(以四時為)
(柄)廢時亂日行夏之時馮相氏(辨四時之序以日影知氣至否)天
地革(而四時成)序四時之大順(不可失也司馬遷論隂陽家)天吏(淮南子四時天)
(之吏)讀時令(晉禮志曰太史每歲上其年歷先立春立夏大暑立秋立冬讀五時令服各隨五時色帝)
(御坐尚書令已下就席訖賜酒一巵又魏明帝讀四時令服黃之時闕不讀又晉咸和元年六月有司奏讀秋)
(令兼侍中荀奕駮云云又漢宣帝時魏相奏請明經通知隂陽者四人各主一時之至明言所知以和隂陽如)
(高祖時令謁者趙堯舉春李辭舉夏倪陽舉秋貢禹舉冬之類宣帝從之)孔天有四時五行
寒暑迭居(孫思邈同上)無形而運於下(歷志四時寒暑無形而運於下天日月星)
(有象而見於上)置直學士象四時(李適初中宗景龍二年始於脩文舘置直學士十二員象)
(四時)天有五星運而為四時(許敬宗傳)代為節序(吕向注文選秋興賦四時)
(代為節序)四序嬰我懷(杜甫詩)誰揮鞭策驅四運(李白日出行)四時
各平分一氣不可兼(韓文)君子法天運(四時可前知)無日休息
(四時之間無日休息陸贄)考星中以正四時(天文志昔者堯命羲和出納日月考星中以正)
(四時)星辰辨其分(張說華山碑天有四序星辰辨其分)四時轉續變於所極
(人禀五行動止有則四時轉續變於所極)四時之序(天地不能變變之則霜露不均水旱交錯敬暉)
(表)天地之運必合乎四時(寒往則暑來暑退則寒集同上)
春(七)(立春附春分三月)(正月)(二月)
白其日甲乙帝太皥(以木德王)神勾芒(木正)春為青陽(為發生)
載陽(春日)遲遲(春日)性仁事貌味酸臭羶數八食麥(與羊)器
(疏以達)牲無用牝禁伐木獻穜稑(王后率六宫之人獻穜稑之種於王)
獻鼈蜃舍菜(春入學舍菜合舞)風人(管子曰吾不能以春風風人夏雨雨人吾道窮)
(矣)寅賓(出日)平秩(東作)登臺(如登春臺)徇路(木鐸)傷春(目極千里傷春心)司
春(漢魏相曰隂陽之分以日為紀各有常職不得相干東方之神太皥乘震執規司春)蟲鱗音角
祀戶祭先脾立春立春盛德在木迎春於東郊條
風至(並立春日)啟閉(立春立秋)出土牛以示農耕之早晚(立春早則策牛)
(人近前立春晚則人在後所以示人之早晚)司啟(青鳥氏司啓者立春)立春日東風解
凍(後五日蟄蟲始振後五日魚上冰)纂要(梁帝纂要春為青陽芳春青春三春九春天曰蒼天風曰)
(陽風柔風惠風景曰媚景和景韶景時曰良時辰曰良辰嘉辰節曰華節良節嘉節韶節淑節)草木(草曰)
(弱草芳草芳卉木曰文木華樹芳樹陽林茂林)鳥(陽鳥時鳥陽禽候鳥時禽好鳥)春分春分日
玄鳥至日中星鳥分至(春分秋分)司分之官(少皥氏以玄鳥為司)
(分者以春分来而秋分去故為司分也)祠高禖(玄鳥至日)同道(傳曰分同道也注云日夜等日)
(月同道)日夜分(分平)正月日在虚律中太簇中氣(日在危)每歲
孟春遒人以木鐸徇于路太皥之月(其帝太皥)行慶施惠
下及兆人(迎春還)命太史司天歷候祭風師(立春後五日也)釁龜
策占兆審卦吉凶(周禮龜人上春釁龜)上春(建寅月)雨水之日獺祭
魚(中氣也後五日鴻雁来後五日草木萌動)布農事舍東郊修封疆端徑術
善相邱陵(云云)元日祈榖(謂上辛祈榖郊祀昊天上帝于圜丘)親耕樂正習
舞修祭典命祀嶽鎮海瀆無用牝禁止伐木無麛
無卵無聚大衆無置城郭(為妨農)掩骼埋胔不可稱兵
(注稱兵必有天殃)無絶地之理三之日于耜(正月也始修耒耜豳土晚寒農)
(晚也)三之日納于凌隂(凌隂冰室)孟陽(梁元纂要云正月為孟陽亦為孟春孟陬上春)
(初春開春發春亦曰初歲開歲獻歲肇歲芳歲華歲首歲也)二月日在營室律中夾
鍾仲月中氣(日在胃)仲春(擊土鼓吹豳詩以迎春)去桎梏無肆掠
(止獄訟)祭馬祖(用剛日)修闔扇(助通陽氣)驚蟄日桃始華(二月節也後五)
(日倉庚鳴後五日鷹化為鳩)飬幼少(存諸孤)樂正習舞(謂將釋奠)上丁釋奠
(於國學)命人社(春分前後戊日)春分之日玄鳥至(二月中氣後五日雷乃發聲後)
(五日始電)祀朝日(於東郊)獻羔開冰(先薦寝廟)同度量(平權衡謂晝夜平則正之)
祠高禖(天子親往后妃從)祭馬祖無作大事以妨農事(兵役之屬)無
竭川澤無漉陂池無焚山林(順陽氣飬物也)四之日舉趾(周之四月)
(今二月人皆舉足而耕)獻鳩(周禮羅氏仲春獻鳩於國老鄭玄注云春以鷹化為鳩變舊為新宜以飬)
(老助生氣)仲陽(梁元纂要二月仲陽亦曰仲春亦曰中春)上戊釋奠(於太公廟)三月日
在婁(中氣日在胃)律中姑洗日躔胃維暮春者春服既
成薦鞠衣乘舟薦鮪勾萌逹覆舟五反聘名
士(禮賢者)修利隄防(導逹溝瀆)修蠶器審五庫之量(金革筋角之類)
(無或不良)合累牛(騰馬遊牝于牧)駒犢(舉書其數)大合樂磔禳(以畢春氣)清
明之日桐始華(三月節也後五日田鼠化為鴽後五日虹始見)不可以内(時可宣出)
(不宜收歛)布德行惠發倉廪(賜貪窮賑乏絶)榖雨之日萍始生(中氣)
(也後五日鳴鳩拂其羽後五日戴勝降于桑)罝罘畢翳餧獸之藥無出國門
(鳥獸孳乳不可傷之傷之逆天時也)無伐桑柘(愛蠶食)享先蠶(而躬桑以勸蠶事)暮
春(梁元纂要曰三月暮春亦曰季春晚春大春餘春)孔幸黎園(李適為學士凡天子饗食游豫)
(唯宰相及學士得從春幸黎園竝渭水禊除則賜細柳圈辟厲)講武(王方慶后欲季冬講武有司不時辦)
(遂用明年孟春方慶曰按月令孟冬天子命將帥講武習射御角力此乃三時務農一時講武安不忘危之道)
(孟春不可稱兵兵金也金勝木方春木王而舉金以害盛德逆生氣孟春行冬令則水潦為敗雪霜大摯首種)
(不入今孟春講武以隂政犯陽氣害發生之德臣恐水潦敗物雪霜損稼夏麥不登願陛下不違時令前及孟)
(冬以順天道手制褒允)擲金錢為戲(唐開元遺事云内庭嬪妃每至春時於禁中結伴擲金錢)
(為戲)迎氣東郊(玄宗開元二十六年正月丁丑迎氣于東郊)二月獻牙尺(百官志中)
(尚署獻牙尺)布德和令(柳宗元時令論古之為政者非春無以布德和令行慶施惠飬幼少省囹)
(圄賜貧窮禮賢者則其闕政亦以繁矣)候啟新風陽開初蟄(唐文粹魏徵祀青帝曲候)
(啟新風陽開初蟄)吞花卧酒(曲江春宴錄握月擔風且留後日吞花卧酒不可過時)問柳
尋花到野亭(嚴中丞見過杜甫)盤出高門行白玉(菜傳纖手送青絲立春)
置惜春御史(唐玉塵集穆宗每宫中花開則以重頂帳蒙蔽欄檻置惜春御史掌之)綵花
樹(唐酉陽雜爼立春日侍臣綵花樹)挂紅餤(曲江春宴錄春遊之家以脂粉作紅餤挂竿上前引)
(車馬)進春書以青繒為幟(酉陽雜爼北朝婦人立春進春書以青繒為幟刻龍像銜之或)
(為蝦蟇)有脚陽春(宋璟愛民惜物朝野歸美人咸謂有脚陽春出天寳遺事)臘月寒盡
温風發榮(劉禹錫楚望賦)觸類皆滋(陽春播澤觸類皆滋張九齡龍池聖德頌序)歲
始(春者歲之始劉蕡制策)懸法象魏(文粹含元殿賦及乎獻歲元辰東風發春懸法象魏與人)
(惟新李華)萬木華發(文粹獨孤及郎邪溪遊序仲春氣至萬木華發)觥濁醪而藉落
英(文粹獨孤及仲春裴宅燕集序與君觥濁醪而藉落英不知年華之相親)風景融(韋蘇州春序風)
(景融)百花師子(曲江春宴錄曲江貴家遊賞則剪百花装成師子互相送遺師有小連環欲送則以)
(蜀錦流蘇牽之唱曰春光且莫去留與醉人看)春之氣兮悦萬族(獨含嚬兮千里目)以
鳥鳴春(韓文)護花金鈴(寧王每花時綴金鈴於花下以驚禽謂之護花金鈴)裙幄(長安)
(士女遊春野步遇名花則藉草而坐解裙四圍遮遶如弈棋焉故謂之裙幄)春滋乎堇荼(未嘗)
(擇善劉禹錫天論)川波岸柳(韓文感春洛陽東風幾時来川波岸柳春全廻)暄風暖景
(同上暄風暖景明年日)岸柳動兮渚花落(白居易泛渭賦習習兮春風岸柳動兮渚花落)
(春冉冉其將盡予何為乎不樂)披香殿前花始紅(李白歌披香殿前花始紅流芳發色繡戶)
(中)水蕩漾兮碧色蘭葳蕤兮紅芳(平原萋兮綺色愛芳草兮如剪李白惜餘)
(春賦)景物明媚(羯鼓錄帝當春曉景物明媚曰對此豈可不與他判斷取羯鼓擊之自製一曲名春)
(光好曲終桃杏皆折笑謂侍臣曰此一事不喚我作天工可乎)燕草如碧絲(李白春思燕草如碧)
(絲秦桑低綠枝)寒盡春生洛陽殿(杜甫)立春日親迎春于東郊(開元)
(詔)雜花粧林草盖地(白日坐上傾天維蜂喧鳥咽留不得紅蔓萬片從風吹韓文)插
花賞詩(見前)鬪花(天寳遺事長安士女春時鬪花戴插以竒花多者為勝皆用千金市名花植於)
(庭苑中以偹春時之鬪)山明宿雨霽風煖百卉舒(韋應物休沭詩)新黃含
遠林微綠生陳根(送豆盧詩)冥冥花正開颺颺新燕乳(長安遇貧)
(者)暄節(西郊新禽弄暄節)南亭草心綠春塘泉脉動(南亭)上樓迎
春新春歸(李賀正月樂辭上樓迎春新春歸暗黃着柳宫漏遲薄薄淡靄弄野姿)複宫深
殿竹風起(三月)流水飄香去不歸(棃花落盡成秋苑同上三月樂辭)始見
洛陽春(桃枝綴紅糝韓文)
夏(八)(立夏五月)(夏至附四月六月)
白其日丙丁帝炎帝神祝融夏日可畏朱明
(夏為)南交(春與夏交之際)南訛(訛化也南方化育之事)暑雨(小人怨咨)長嬴(夏為)南
交之序政失於夏(文子)其蟲羽(音徵律中仲吕數七性禮事視味苦臭焦祀竈祭先)
(心)夏之日(食菽與彘)當暑司夏(魏相南方之神炎帝乘離執衡司夏)其器(高以粗)
朱夏(梁元帝纂要曰夏曰朱夏亦曰長嬴炎夏三夏九夏也)天曰(昊天)風曰(炎風)節曰
(炎節亦曰暑節也)草木(草曰茂草雜草林曰蔚林茂林樹曰茂樹)維夏(亦曰孟夏首夏初夏)甘
瓜朱李(魏文與吴質書曰浮甘瓜於清泉沉朱李於寒水)象德(范子與計然書曰德取象)
(於春夏)景曰(畏景)立夏立夏日螻蟈鳴盛德在火迎夏
於南郊(立夏日)啟閉(啟立夏也)司閉(丹鳥氏以立夏立冬去)夏至夏至日
鹿角解日長至隂陽争日永星火陽極隂生(夏至)
(日一隂生)分至(至冬至也)司至(伯趙氏以夏至來冬至去伯趙伯勞也)漢雜事(冬至陽事)
(起君道長故賀夏至隂事起君道衰故不賀)受餉(齊春秋何敬叔為長城令清廉夏節忽榜門受餉得)
(米二千八百斗代貧人輸租税)閉關(易曰君子至日閉關)商旅不行后不省方
影長(尺有五之中禮云夏至日在東井)四月日在昴律中仲吕維夏
(四月維夏)清和(首夏猶清和)正陽之月匿未作(匿隠也未作氣未挺)祈雨師
祈糓實小暑至挺重囚(挺寬也)出輕繫繼長增高(無有隳壊)驅
獸(無害五榖)飲酎(以彘嘗麥)溺金象(世說四月八日孫皓溺金象云浴佛後隂病懴悔乃差)
立夏日螻蟈鳴(四月節也後五日蚯蚓出後五日王瓜生)慶賜遂行(無不欣悦)贊
傑俊(遂賢良舉長大)行爵出禄(必當其位)習盛樂大雩帝(自鞀鞞至柷敔皆作)
(曰盛樂)禱祝山川(古卿士有益於人者以祈榖實)小滿之日苦菜秀(中氣也後)
(五日靡草死後五日小暑至)無起土功(無發大衆無伐大樹妨蠶農也)無大田獵(驅獸)
(類也恐傷生類)登麥(天子乃以彘嘗麥羞以含桃先薦寝廟)收繭税秀葽(豳詩)五
月日在參律中蕤賓麥秋五月鳴蜩反舌無
聲關市無索遊牝别羣(摯騰駒班馬政)祭先牧芒種日
螗蜋生(五月節也後五日鵙始鳴後五日反舌無聲)聚蓄百藥(草木蕃時)夏至日
鹿角解(中氣也後五日蜩始鳴後五日半夏生)祀黃地祗(於方丘岳瀆等神從祀夏至日)
百官静事無刑以定晏隂之所成(晏安也隂猶安也)無用火南
方(害微隂也)可以居高明斯螽動股(豳詩)掩身無躁(君子處必掩身)
(無躁)六月日在東井律中林鍾徂暑(六月徂暑)土潤溽暑
大雨時行(燒薙行水利以殺草)糞田疇入山行木(無有斬伐)暑退(火中)
(寒暑乃退謂季夏及季冬)小暑日温風至(六月節也後五日蟋蟀居壁後五日鷹乃學習)染
采(黼黻文章必以法故以給郊廟之服以為旗章)大暑日腐草為螢(中氣也後五日土潤)
(溽暑後五日大雨時行)不可以興土功(不可以合諸侯不可以起兵動衆注云土將用事欲)
(静)莎雞振羽食鬱及薁(並豳詩鬱棣屬也薁蘡薁也)孔造牓天(陸扆累遷)
(翰林學士始扆舉進士時方還率而六月牓出至是每盛暑他學士輙戲曰造牓天也以譏扆進非其時)宴
葡萄園(李適為學士凡天子饗會遊豫惟宰相及學士得從夏宴葡萄園賜朱櫻)上下歊赩
(韓愈文六月隆熱上下歊赩)曉凉暮凉樹如蓋(李賀四月曉凉暮凉樹如盖千山浪綠生)
(雲外)依微香雨生氤氲(膩葉蟠花照曲門)景熾氣燠(柳宗元文)五月獻
綬帶(百官志中尚署五月獻綬帶)薰風自南來(文宗嘗與柳公權聯句帝曰人皆苦炎熱)
(我愛夏日長公權屬和曰薰風自南來殿閣生微凉)節嗜慾(柳宗元時令論)炎月(李德裕傳)迎
凉草(唐蘇鶚杜陽編曰李輔國家夏則於堂中設迎凉草其色類碧而幹似枯竹葉細如杉雖若乾枯而)
(未嘗凋落盛夏掛之忩戸間則凉風自至)冰雪價等金璧(止戈集長安冰雪至夏月價等金壁)
(白少傅詩名動於閭閻每湏冰雪論筐不復償價日日如是)進扇(北朝婦人夏至日進扇)按轡
木隂(元宗幸洛至繡嶺宫時屬炎暑上曰姚崇多計令力士探廻奏曰崇方紾絺乘小駟按轡木隂上乃)
(命小駟頓忘繁溽出開元記)晝蠅宵蚋(韓愈納凉聯句晝蠅食案繁宵蚋肌血渥)曦赫歊
蒸(涉夏如鑠逮秋愈熾土山焦熬止水瀵沸翔禽跕墮呀咮垂翅曦赫歊蒸陽極反隂劉禹錫楚望賦)鬱
蒸之候槿榮芳園蟬嘯珍木(盖紀乎南火之月也李白夏日登龍興閣序)
解帶外堂(吕温虢州三堂記濯濯漣漪解帶外堂)以雷鳴夏(韓文)結棚避暑
(長安富人每至暑伏中各於林亭内植畫柱以錦結為凉棚設坐具召長安名姝間坐逓請為避暑會人皆愛)
(羡開元遺事)綠筠尚含粉(圓荷始散芳於焉洒煩抱可以對華觴韋應物避暑北池)鏡湖
三百里(李白子夜吴歌鏡湖三百里菡蓞發荷花五月西施採人看隘若耶)喬樹落疎隂
微風散煩燠(韋應物寄子西)清夏(飬病惬清夏郊原敷卉木)長風始飄閣疊
雲纔吐嶺(立夏日)池荷初貼水林花已掃園(同上)重門永日
掩(清池夏雲生同上夏景端居即事)郊園夏雨歇閒院綠隂生(同上答端)井
汲鉛華水扇織鴛鴦文(李賀五月樂辭)夏至獻雷車(百官志中尚署)
秋(九)(立秋八月)(秋分附七月九月)
白其日庚辛帝少皥神蓐收秋為(白藏)歲云秋矣
悲哉(秋之為氣)秋日(淒淒)秋風(嫋嫋)一葉落(知天下秋)金方戒序(白帝)
(用事)其蟲毛(音商數七性義事言味辛臭腥祀門祭先肺)食(稻與魚)器廉以深
寅餞(納日)平秩(西成)獻龜魚(周禮)草木搖落(而變衰)敗蘭(文子曰叢蘭欲)
(芳秋風敗之)秋毫(離婁百步見秋毫之末)素秋戒以白露(申之嚴霜)悲秋(騷皇)
(天平分四時竊獨悲此凛秋)司秋(魏相曰西方之神少昊乘兑執矩司秋)商風清風
收成(梁元纂要曰秋曰收成亦曰白藏亦曰三秋九秋素秋高秋商秋)天曰(旻天)風曰(商風)
(金風素風淒風高風凉風激風悲風)景曰(朗景澄景清景)時曰(淒辰霜辰)節曰(素節)草木
(衰草木曰疎木衰林霜柯霜條)肇秋(亦曰孟秋初秋上秋早秋首秋蘭秋)西成之序政失
於秋(文子)立秋立秋日凉風至盛德在金迎秋(於西郊立)
(秋日)署吏(孫寶為京兆尹署侯文為東都督郵勑曰今鷹隼始擊當從天氣取姦惡以成嚴霜之誅)漢
儀斬牲(晉書曰漢儀立秋日自郊禮畢始揚威武斬牲於東門薦陵廟其儀乘輿御戎車白馬朱鬛躬)
(執弩射牲牲薦鹿麛謁者各一人載以獲車馳送陵廟還官遣齎束帛賜武官武官肄兵習戰之儀斬牲之禮)
(名曰貙劉兵官皆肄孫吴之兵法六十四陣也)迎氣(司馬彪續漢書曰立秋之日夜漏未盡五刻京都百)
(官皆衣帛施皂領綠中衣迎氣西郊)秋分雷乃收聲日夜分司分(玄鳥歸)同
道(傳曰分同道也注云日夜等故曰同道)七月日在張律中夷則流火(七月)
(流火)天地始肅禾乃登繕囹圄具桎梏(斷薄刑决小罪)納材
葦坏墻垣(修宫室)立秋日凉風至(七月節也後五日白露降後五日寒蟬鳴)賞
軍帥武人乃命將帥選士勵兵(簡練傑俊專任有功以征不義詰誅暴慢以明)
(好惡順彼遠方)處暑曰鷹乃祭鳥(中氣也後五日天地始肅後五日禾乃登)築場圃
登榖(天子嘗新先薦寝廟)鳴鵙(豳風晚寒伯勞七月始鳴)烹葵及菽倉瓜(並豳)
(詩)肇秋(見上注)八月日在翼律中南吕宵中星虛迎
寒(周禮仲秋擊土鼓吹豳詩以迎寒)飬衰老(授几杖行糜粥)循行犧牲(視全具)乃
儺(以逹秋氣)習吹享夀星(於南郊)祭馬社申嚴百刑(無或枉撓斬殺必當)
勸人種麥白露日鴻鴈來(八月節後五日玄鳥歸後五日羣鳥飬羞)案芻
豢(聸肥腯察物色必比類量小大五者備當)上丁釋奠(於國學)上戊釋奠(於太公廟)
擇元日命人社(近秋分前後戊日)秋分日雷乃收聲(中氣也後五日蟄蟲)
(坏戸後五日水始涸)祀夕月(於西郊秋分日)同律度量(平權衡因晝夜平則正之)天子
嘗麻(先薦寝廟)八月載績載玄載黃(為公子裳)八月其穫剥棗
斷壺(壺瓠也自載績以下並豳詩)仲商(梁元纂要亦曰仲秋仲商)八月獻良裘
(周禮司裘氏掌大裘以供王裘禮天之服仲秋獻良裘)天子居總章(太廟是月也衰老授几杖)
九月日在角律中無射授衣(九月授衣)九秋霜降
九月肅霜務納(百官貴賤無不務納以會天地之藏無有宣出)伐蛟取鼉
登龜取黿咸俯(蟄蟲咸俯)神倉(有司舉五榖之要藏帝藉於神倉祗敬必)
(飾)伐薪為炭玄月(九月)寒露日鴻鴈來賓(九月節也後五日雀入大)
(水為蛤後五日菊有黃花)申嚴號令霜降日豺乃祭獸(中氣也後五日草木)
(黃落後五日蟄蟲咸俯)百工休(膠漆之作停也)入室(命有司寒風摠至人力不堪其皆入室注)
(云霜降清風戒寒所以令人入室)具飭衣裳(文繡有恒衣服有量冠帶有常必循其故)嘗稻
(先薦寝廟)舉五榖之要(農事偹收)合秩芻飬犧牲(以供皇天上帝名山大川四方)
(之神以祠宗廟社稷之靈為人祈福)習吹大享帝(於明堂注謂祀昊天於明堂五方帝五官從祀)
命有司嘗(嘗羣神也)趣人收歛(務蓄菜注始為禦冬之偹)九月築場圃(豳詩)
(也豳土晚寒也)菽苴采荼薪樗(食我農夫並豳詩)季商(梁帝纂要云九月季秋亦)
(曰暮秋末秋暮商季商杪秋亦曰授衣亦曰玄月)獻功裘(見八月獻衣裘注)孔登慈恩
浮圖(李適凡天子饗會遊豫唯宰相及學士得從秋登慈恩浮圖獻菊花酒稱夀)季秋出畋
欲改月(李程德宗季秋出畋有寒色顧左右曰九月猶衫十月而袍不為順時朕欲改月謂何左右稱)
(善程獨曰元宗著月令十月始裘不可改帝矍然止)搖落肅殺(韓臯曰秋者天將搖落肅殺其歲之)
(衰乎)金風蕩佳節(李密詩)七月獻鈿針(百官志尚署七月獻鈿針)申嚴百
刑(柳宗元時令論)晚枝多露蟬之思夕蔓起寒螀之愁(松竹含韶梧楸)
(早脱驚綺疏之曉吹墮碧砌之凉月禹錫秋聲)金籠蟋蟀(唐開元遺事每至秋時妃妾以金籠閉蟋)
(蟀寘枕函畔夜聽其聲庶民之家皆效之也)秋風一披拂(窗前兩好樹衆葉光薿薿秋風一披)
(拂策策鳴不已韓愈秋懷詩)金柔火老(韓愈納凉聯句金柔氣尚低火老候愈濁)曲江蕭
條秋風高(菱荷枯折隨風濤杜甫曲江)玄蟬無停號秋燕已如客(立秋)
(後題)水雲秋景初(杜牧詩)風霜始嚴鷹隼初擊(漢家授御史多於立秋盖)
(以風霜始嚴鷹隼初擊裴德融制)猿吟鳥思(江山絶域登臨已秋猿吟鳥思草衰木墜上高尚書)
(状)少隂之中景物澄鮮(丹葉星房燭耀川原夕月既望躍于丹泉上鏡下冰湔塵濯煙)
(劉禹錫楚望賦)廢井苔冷荒園露滋(秋聲賦)蓐收肅金氣西陸
弦海月(李白古風)金飈掃林(景物廓如月委皓素水涵空虚吕温虢州三堂記)露滴
高梧(同上鳥驚寒沙露滴高梧)秋凉(歸期𦕈秋凉韓愈遠遊聯句)草木辭榮風霜
入候(文粹盧肇海潮賦)以蟲鳴秋(韓文)水木澄秋景(韋應物詩)長安一
片月(李白子夜吴歌長安一片月萬戸擣衣聲秋風吹不盡總是玉關情)秋顔入曉鑑(秋日)
(鑷白秋顔入曉鑑壮髮凋危冠)我覺秋興逸(同上秋日魯郡我覺秋興逸誰云秋興悲)火西
飛而獻秋(汀葭颯然海草微落同上送黃鍾之鄱陽序)秋色何蒼然(海際俱澄鮮上)
秋風高(南卓羯鼓錄明皇製秋風高一曲每奏之則秋風徐來夜葉交墜)秋天漠漠向
昏黑(杜詩秋天漠漠向昏黑布衾多年冷如鐵)胡兵沙塞合(李白秋思胡兵沙塞合漢使玉)
(關回)侵陽日沉玄剥節風搜兊(秋雨聯句)翠嶺明華秋高天澄
遥滓(韋應物九日灃上)碧天如水(兮窅窅悠悠百蟲迎暮兮萬葉吟秋劉禹錫秋聲賦)
冬(十)(立冬月冬至十二附)(十月)(十一月)
白其日壬癸帝顓頊神玄冥蟲介(音羽數六性智事聽味鹹)
(臭朽祀行祭先腎)食(黍與鴈)器(閎以奄)冬為玄英沍寒歲將暮
(時既昏)玄律窮(嚴氣升)烈烈(冬日)閉塞(而成冬)可愛(冬日可爱)日短星
昴謹蓋藏日窮于次(月窮于紀星回于天)冬民既入(婦人同巷相從)
(績女工一月得四十五日所以省費燎火同巧拙令習俗)三餘(董遇讀書當以三餘冬歲之餘夜日之餘)
(隂雨晴之餘)執權司冬(魏相曰北方之神顓頊乘坎以執權司冬)穹窒熏鼠塞向
墐戶(向北牖也穹窮窒塞也墐塗也庶人蓽戸為此者備寒)入此室處(並豳詩)玄英
(梁元帝纂要云冬曰玄英亦曰安寧亦云玄冬亦曰三冬)天曰(上大)風曰(寒風嚴風厲風辰風)景
曰(冬景寒景)時曰(良時)鳥曰(寒鳥寒禽亦曰哀禽)草木(草曰寒草寒卉木曰寒木寒柯寒條)
祈寒歲云暮矣政失於冬平秩(朔易)立冬立冬日水
始冰盛德在水迎冬於北郊(立冬日)啟閉(立秋立冬)書雲
物司閉(丹鳥氏以立夏來立冬去)冬至冬至之日蚯蚓結(水泉動)日
短至隂陽争日短星昴宵長晝短隂極陽生
(冬至一陽生)僖五年正月辛亥朔日南至公視朔遂登觀臺
以望而書禮也(書雲物為備)履長(玉燭實典曰十一月建子周之正月冬至日極南影)
(長隂陽日月萬物之始當黃鍾律其管最長故有履長之賀)朝賀(宋書朝賀享祀皆如元日之儀又曰)
(魏晉冬至日百寮稱賀因大會其儀亞於歲朝)漢雜事(見夏至門注)閉關商旅不行
后不省方(易曰先王以至日)祀昊天上帝(見十一月注)進履韈(後魏北凉)
(司徒崔浩女儀云近古常以冬至進韈履於舅姑也又崔寔韈銘有建子之月助飬元之事)禳(荆楚歲時)
(記曰共工氏不才子以冬至日死為人厲畏赤豆故作赤豆粥以禳之)影長(影長一丈三尺夏至日在)
(東井影長尺有五寸見上注)十月日在房律中應鍾地始凍賞
死事恤孤寡祭司寒(命有司祭司中司命司人司禄於國城西北亥日祭之)
坏城郭戒門閭修鍵閉備邊境塞蹊徑飭
喪紀(辨衣裳審棺椁之厚薄)陳祭器(物勒工名以考其誠工有不當必行其罪)秫稻必
齊(麴蘖必時湛熾必絜水泉必香火齊必得兼用六物酒官監之無有差貸)良月(十月也就盈數也)
十月之交(詩)立冬日水始冰(十月節也後五日地始凍後五日野雞入大水化為)
(蜃)察阿黨(則罪無有掩蔽)築城郭(造宫室穿竇窖修囷倉禮)天子始裘祀神
州地祗於北郊(注云立冬日)小雪日虹藏不見(中氣也後五日天氣上騰)
(地氣下降後五日閉塞而成冬)謹盖藏(循行積聚無有不歛注府庫倉囷有藏物)大飲烝勞
農以休息之(十月農功畢黨正屬人飲酒正齒位)易關市(來商旅納貨賄便人事四方來)
(集遠鄉皆至則財不匱上無乏用百事乃遂)收水澤之賦(無令侵削兆人以為天子取怨于下)
(注川賦魚鹽蛤澤賦萑蒲)隕蘀(豳詩十月隕蘀隕墜也蘀落也)蟋蟀(入我床下詩)滌場(滌埽)
(也場功畢入也詩)穫稻納禾稼(黍稷穜穋禾麻菽麥並豳詩)上入執宫功
(晝爾于茅宵爾索綯亟其乘屋其始播百榖注十月定星將中急治室屋)儲畜(崔寔注月令曰十月農人)
(事畢五穀既登家家儲畜乃順時令)祈年(周禮天府掌季冬陳玉以貞來歲之美惡鄭注云問事之正曰)
(貞問歲之美惡問謂問龜也)孟冬(梁元纂要云十月孟冬亦曰上冬亦曰陽月也注此純隂用事嫌於)
(無陽故曰陽月)十一月日在箕律中黃鍾一之日觱發(十一)
(月也)内宰申宫令審門閭(貴戚近習無有不禁)祈祀(大川名源井泉)農有不
收藏積聚者馬牛禽獸有放逸者取之不詰有能取蔬
食田獵者有司教導之祭(馬步)日短(見上)周官斬木之時
(豳詩鑿冰之月)大雪日鶡鳥不鳴(十一月節也後五日虎始交後五日荔挺出)土事
無作(無發室屋及起大衆以固而閉地氣且洩是謂發天地之房諸蟄則死人必疾疫又隨以喪)伐
木取竹箭(此時堅成可取)君子處必掩身無躁(事欲静以待隂陽之所定注順)
(時氣也)罷官之無事(去器之無用者注先時權有建作者天地閉藏萬物休可以去之)一
之日于貉(取彼狐狸為公子裘于貉往搏貉自為裘狐狸獻尊者)十二月日在南
斗律中大吕二之日栗烈(十二月)僕夫七騶咸駕載旌
旐授車以級整設于屏外有司搢扑北面而誓之(誓衆以軍)
(法也)修祭禽之禮日窮于次(月窮于紀星廻于天數將幾終歲且更始專其農人無有)
(所使注役則志散失業)大儺旁磔(以送寒氣)小寒日鴈北鄉(十二月節也後五日)
(鵲始巢後五日野雞始雊)將帥講武(習射御角力注備田獵也)乃教田獵以習五
戎班馬政乃䄍百神(於南郊為來年祈福於天宗天宗日月星辰之屬)大寒日
雞始乳(中氣也後五日鷙鳥厲疾後五日水澤腹堅)始漁(天子親往嘗魚先薦寝廟)冰方
盛(命取而藏之)冰已入(令告人出五種命農計耦耕修耒耜具田器注云農事將興修田器也)
出土牛(以示農耕之早晚見立春注)飭國典(論時令以待來歲之宜注正月懸法象魏故於)
(此與公卿先飭之)制百縣(合諸侯制百縣為來歲受朔日與諸侯所税於人輕重之法貢職之數以)
(遠近土宜為度以給郊廟之事無有所私)咸獻(凡在天下九州之人無不咸獻其力以供皇天上帝社稷)
(寢廟山林川澤之祀注人非神福不生)大習吹而罷收秩柴薪(以供郊廟及百神之)
(薪燎)獻豜(豳詩二之日其同載纉武功各私其豵獻豜于公)鑿冰沖沖(豳詩)季冬(梁元)
(纂要云十二月為季冬亦曰暮冬塗月亦曰暮節歲窮稔窮)孔五大鳥集宫(竇建德冬至大)
(會僚吏有五大鳥集其宫羣鳥從之本傳)卦轉習坎(韓愈送無夲詩遂來長安里時卦轉習坎)山
雪河冰(山雪河冰野蕭飈杜詩)易關市(柳宗元時令論誠使古之為政者非冬無以賞死事)
(恤孤寡舉阿黨易關市來商旅審門閭正貴戚近習罷官之無事者去器之無用者則其闕政亦以繁矣)一
陽巾(雲仙散錄金門歲節曰洛陽人家冬至煎錫綠珠戴一陽巾)進履韈(酉陽雜爼北朝婦人)
(常以冬至進履韈及鞾)煖香(寳雲溪有僧舍盛冬若客至不燃薪火暖香一炷滿堂如春人歸更收餘)
(燼出雲林異景志)草木萌荑如正月(長慶二年冬少雪水不冰凍草木萌荑如正月出五)
(行志)時時北風振槁揚埃(蕭條邊聲與鴈俱來劉禹錫楚望賦)隂凝雪飛天
地盡閉(文粹叚文昌平淮西碑)不衣之俗亦垂繒帛(李周翰文選雪賦注)大
雪盈尺(吕温虢州三堂記同雲千里大雪盈尺)以風鳴冬(韓文)冰霜辰(韋應物送)
(劉評事况復歲云暮凜凜冰霜辰)寒氣凛冽(李白大獵賦嚴冬慘切寒氣凛冽不周來風玄冥掌)
(雪)土囊烟隂火井冰閉(上)明朝驛使發一夜絮征袍(素手)
(抽針冷那堪把剪刀李白子夜吴歌)碧瓦初寒外(杜甫冬日謁玄元廟碧瓦初寒外金莖一氣旁)
杖藜雪後臨丹壑(杜甫冬詩杖藜雪後臨丹壑鳴玉來朝散紫宸)星廻節(廣記玉谿)
(編事南詔以十二月十六日為星廻節是日登避風臺命清平官賦詩略曰自我居震旦翊衛頼稷契注彼國)
(謂詞臣曰清平官天子曰震旦)寒月野無綠寥寥天宇空(韋應物擬古)玉壺
銀箭稍難傾(李賀十月玉壺銀箭稍難傾缸花夜笑凝幽明)珠帷怨卧不成眠
(金鳳南衣着體寒)宫城團廻凛嚴光(十一月宫城團廻凛嚴光白天碎碎墮瓊芳)御
溝泉合如環素(火井温水在何處上)玄冥蔚強梁(杜甫蓐收困用事玄冥蔚強梁)
冬之日祀黑帝於北郊(唐六典)冬至至後日初長遠在劍
南思洛陽(杜甫)
白孔六帖卷三
