白孔六帖卷五十六唐白居易原本
宋孔傳續撰
務德勝(一)以少擊衆(二)
降(三)退散(四)
善敗(五)敗將(六)
屯營(七)爭戰地(八)
伏兵(九)擒獲(十)
弭兵(十一)疲兵(十二)
縱敵(十三)耀武(十四)
寇戎(十五)
務德勝(一)
白帝舜舞干而苖格(周文因壘而崇降)德攻(義勝)禁暴寒者衣
之(左傳叔弓圍費不克冶區夫曰若見費人寒者衣之饑者食之供其乏困費来如歸南氏亡矣季平子從)
(之費人叛南氏)羊祜(晉漢春秋曰羊祜還鎮專修德信以懷吳人陸抗告邊戍曰彼專為德我專為暴是)
(不戰而自服也各保分界無求小益也)遺藥(見單車入賊門)文德者帝王之利器
威武者文德之輔助也(漢刑法志)鄧訓祭彤(事見四夷門)不重傷
鄰國望我歡若親戚荀吳圍鼔(鼓人請以城叛穆子不許曰猶有食)
(邑姑修而城食竭力盡而後取不戮一人曰吾以事君也)晉文伐原(命三日之糧原不降命去之諜)
(出曰原將降矣公曰得原失信不可退一舍而原降)撫敵人(吳吕蒙在公安得關羽及將士等家屬輒)
(厚遇之)殯敵師(吳將陳尚潘景為寇羊祜追斬之美其死節厚加殯歛二人子迎喪祜禮遣之)以
絹償稻(羊祜出軍至吳境刈稻為糧計所取送絹償之)孔王者之兵弔人而取
有罪(李靖蕭銑降靖入其部或請靖藉銑將拒戰者家貲以賞軍靖曰王者之兵弔人而取有罪彼其脅)
(驅以来籍以拒師本非所情不容以叛逆比之令新定荆郢宜示寬大以慰其心若降而籍之恐自荆而南堅)
(城劇屯敺之死守非善計也止不籍由是江漢列城爭下)裴度復兼平章事(長慶四年王廷)
(湊屠元翼之家敬宗羞惋歎宰輔非其人使兇賊熾肆學士韋處厚上䟽曰臣聞汲黯在朝淮南寢謀干木處)
(魏諸矦息兵王霸之理以一士止百萬之師以一賢制千里之難裴度元勲巨德文武兼備若位巖廟委參決)
(必使戎虜畏威幽鎮自臣管仲曰人離而聽之則愚合而聽之則聖治亂之本非有它術陛下當饋而歎恨無)
(蕭曹今一裴度擯棄于外所以馮唐知漢文帝有頗牧不能用也帝感悟於是度復兼平章事)綏懷(贊皇)
(一品集賜王宰詔意卿宜大布誠信且務綏懷不得焚其室廬翦其桑梓自當壺漿塞路襁負以歸)先招
懷後掩襲(蕭俛帝因問兵法有必勝乎俛曰兵凶器聖人不得已用之故武不可玩玩則無震天以)
(仁討不仁以義討不義先招懷後掩襲故有不殺厲不禽二毛不犯田稼其救人如免水火此必勝術也)
以少擊衆(二)
白李陵以少擊衆(與蘇武書曰以五千之衆對十萬之軍)當百(王尋王邑百萬圍昆)
(陽世祖自將步騎千餘累捷無不一當百邑等敗績)疲兵再戰一以當千客主之
形既不相如(李陵書曰)效死之日(晉周處隸夏矦駿西征賊屯梁山衆七萬駿遣處以)
(五千人擊之自旦至暮斬首萬計弦絶矢盡潘系不救左右勸退處曰吾效死之日遂戰沒)黥布(嘗以)
(少擊衆)孔提孤軍(李靖突厥部種離畔帝方圖進取餘見軍勝門)賊望兵少(張巡欲乘)
(勝擊陳留子琦聞復圍城巡語其下曰吾蒙上恩賊若復来正有死爾諸軍雖捐軀而賞不直勲以此痛恨聞)
(者感慨乃椎牛大饗悉軍戰賊望兵少大笑巡遠親鼔之賊潰追北數十里)以十三人破賊
萬(王君廓從戰東都有功為右武衛將軍詔勞之曰爾以十三人破賊萬自古以少制衆無有也)馬將
軍(馬璘肅宗竒之委以東討初戰衛南以百騎破賊五千衆從李光弼攻洛陽史朝義衆十萬陣北邙山旗)
(鎧照日諸將沈疑未敢擊璘率部士五百薄賊屯出入三反衆披靡乘之賊遂潰光弼曰吾用兵三十年未見)
(以少擊衆雄捷如馬將軍者)一壯士當十夫(吳武陵吳元濟叛武陵遺以書夫一壯士不能)
(當十夫者以其左右前後咸敵也矧以一卒欲當百人哉)常以寡闘衆(朱延夀用軍常以寡闘衆)
(還者盡斬之)宜以計勝(薛萬均傳竇建德帥衆十萬寇范陽羅藝迎拒之萬均曰衆寡不敵宜以)
(計勝即教藝羸兵阻水以誘之萬均自以精騎百匿城左建德師度水邀半度擊之大敗其衆)能以少
擊衆(張歸厚為將善用弓槊能以少擊衆張晊屯赤岡歸厚與晊獨戰陣前晊憊而却諸將乘之晊遂大)
(敗五代史)左右奮擊一當數人(荔非元禮光弼守河陽周摯攻北城元禮以敵堅未可以)
(馳還軍示弱怠其意光弼怒使召元禮欲按軍法答曰方戰不及往請破賊以見因休柵中良久顧麾下曰向)
(公来召殆欲斬我鬪死有名無庸受戮乃下馬持刀嗔目直前銳上者而進左右奮擊一當數人斬賊數百首)
(賊遁去)以兵寡勸止(薛仁貴負銳提卒二千進攻扶餘城諸將以兵寡勸止仁貴曰在善用不)
(在衆身帥士遇賊輙殺萬餘人拔其城因旁海款略地與李勣軍合扶餘城既降它四十城率送)
降(三)
白文不犯順䧟堅(摧剛)因壘而降(文王伐崇軍三旬不降退而脩德而復伐)
(之因壘而降)舞干而格(舜征有苗舞干羽于兩階七旬有苖格)晉侯示信三日
而原降(帝舜脩文七日而苗格)服而舍之示之以整使謀而来
犯順不祥文王伐崇再駕而降受服(服降也)王師
有征無戰降將(李陵)武安君白起坑趙降卒四十萬(於長)
(平後賜劒死於杜郵)許男面縳銜璧士輿櫬鄭伯肉袒牽羊
秦王白馬素車係頸以組(降漢王於軹道旁)䟽勒井竭將軍猶
守(耿恭)居延兵盡都尉遂降(李陵)降圍邑(周禮)司寇(主降)去殺(来降)
禍莫大於殺降(李廣所以不封侯相者王朔云)三驅之禮(禽逆前来者不射唯有去)
(者射之愛其来而惡其去也以喻来降者則不殺之)鼓人請降穆子不受(荀吳事見上注)
漢築受降城侯降者(漢匈奴徐廬降景帝欲侯之周亞夫曰彼背其主而侯何以責)
(人臣不守節上曰丞相議不可用)待以不死(後漢光武與赤眉相遇劉恭靖曰盆子以百萬衆降)
(陛下陛下何以待之帝曰待以不死也)發車馬迎降(渾邪王来降漢發車二百乘縣官無錢從)
(人貰馬或匿人馬不具上怒欲斬長安令汲黯曰無罪且匈奴叛其主来降徐以縣次傳何至騷動疲國甘心)
(夷狄之民乎)畫降狀(魏于禁降關羽歸文帝慰諭遣詣鄴高陵先令於陵屋畫關羽戰克龐德積怒)
(禁降伏之狀禁遂薨焉)訊問周至(郭淮為雍州刺史每羌胡降淮款曲訊問周至咸稱其神明)
殺降(吳程普殺降者數百人皆使投火即自病瘖百餘日而卒)日磾出於降虜不
受降(後漢朱雋字公健攻黃巾黃巾乞降雋曰秦項之際人無定主故賞附以勸来令海内一統納降無)
(以賞勸討之足以懲惡縱敵受寇非良策遂破之此事與荀吳事同意異)又(漢晉春秋曰初霍光使楊稷毛)
(炅屯交趾曰賊圍未百日而降者家屬誅過百日而降刺史受其罪及吳陶璜圍之日未滿而糧盡乞降璜不)
(許而給糧日滿糧盡救不至乃受降與荀吳事正類也)譬諭降之(復漢李憲屯灊山揚州刺史歐)
(陽歙攻下廬江人陳衆請得譬諭降之單車白馬往說而降之灊山人生為立祠號白馬從事)受降如
受敵(耿秉擊車師云)受降令自縛(康居太子保蘇匿率衆數萬餘欲降叚會宗漢遣衛司馬)
(逢迎司馬畏其衆欲受降者皆自縛蘇匿怨舉衆亡矣)放歸(羊祜與吳人開布大信降者欲去聽之)
詐降(吳將孫布請詐出降頓兵迎滿寵伯寧曰必降也陵遣七百人往迎布夜掩擊破之)圍而後
降不赦(昌狶降于禁諸將皆以當送太祖禁又與狶有舊禁曰諸公不聞令乎圍而後降不赦雖舊不)
(敢失法泣涕斬之)穀梁曰誅不慎服(来服者不復慎厭也)孔七十二國降
附(高仙芝小勃律其王為吐蕃所誘妻以女故西北三十餘國皆羈屬吐蕃自田仁琬以来三討之皆無功)
(詔仙芝出討與監軍邊令誠自護密俱入遣將軍席元慶曰若酋領逃者第出詔書呼之賜以繒綵至皆縳以)
(待我元慶如言仙芝至悉斬之王及妻逃山穴不可得仙芝招諭出降因平其國於是拂菻大食諸胡七十二)
(國皆震懾降服)就館而降(劉潼山南有劇賊依山為剽宣宗怒欲討之宰相崔鉉曰此陛下赤子廹)
(於饑寒弄兵山谷間不足討請遣使喻釋之詔潼馳往潼挺身叩其壘曰有詔赦爾罪盗皆列拜約潼就館而)
(降)度勢窮即舉衆降(延夀收餘衆負山自固無忌勣合圍之徹川梁斷歸路帝按㘘觀虜)
(營壘曰高麗傾國来一麾而破天贊我也下馬再拜謝况于天延壽等度勢窮即舉衆降東夷傳)梁亡
莊宗入汴張全義自洛来朝泥首待罪(莊宗勞之曰卿家弟姪幸復相)
(見全義俯伏感涕年老不能進趨遣人掖扶而登宴犒盡命皇子皇弟等皆兄事之張全義)一日降
數千人(張建封盗起蘇常間代宗詔中人與李光弼皆討建封見中人請前喻賊可不須戰因到賊屯)
(開譬禍福一日降數千人縱還田里)單騎白衣(李愬入蔡駐元濟外營蔡吏驚曰城䧟矣元濟尚不)
(信曰是洄曲子弟来索禇衣爾及聞號令曰常侍傳語始驚曰何常侍得至此率左右登牙城田進誠兵薄之)
(愬計元濟且望救於董重質愬乃訪其家慰安之使無怖以書召重質單騎白衣降愬待以禮進誠火南門元)
(濟請罪梯而下檻送京師由光諸屯尚二萬皆降愬不戮一人)皆以州降(馬燧李懷光反河中詔燧)
(為行營副元帥時賊黨安廷珍守晉毛朝敡守隰鄭抗守慈燧移檄䥴諭皆以州降)西向受命(同上)
(賊將徐廷光守長春宫城燧度長春不下則懷光固守久攻所傷必衆乃挺身至城下見廷光廷光憚燧威拜)
(城上燧顧其心已屈徐曰我自朝廷来可西向受命廷光再拜即率衆降)請降(宗室臯建中元年進拜湖)
(南觀察使前帥辛京杲貪虐使部將王國良戍武岡頼其富即劾以死國良恐據縣反斂荆黔洪桂兵討之再)
(歲不能下臯至遺書曰觀將軍非取大逆者特逃讒抗死爾將軍遇我可以降我固為京杲誣者幸蒙雪何忍)
(以兵加將軍哉以為不然我以陣術破將軍陣以攻法屠將軍城非將軍所度也國良得書喜且畏因請降)
蕭銑降(李靖蕭銑將文士弘以卒數萬屯清江孝恭留靖守屯自往與戰大敗還賊委舟散掠靖視其)
(亂縱兵擊破之即率輕兵五千趨江陵薄城而營破其將楊君茂鄭文秀俘甲士四千孝恭軍繼進銑大懼檄)
(召江南兵不及到明日降)敕嚴備遣單使往勞(裴行儉阿史那伏念偽稱可汗復與温傳)
(合明年行儉還總諸軍屯代州之陘口縱反間說伏念令與温傳相貳伏念懼密送欵且請縳傳自效行儉秘)
(不布密以聞後數日煙塵漲天而南斥候惶駭行儉曰此伏念執温傳来降非它也且受降如受敵乃敕嚴備)
(遣單使往勞既而果然)相率降(宋敬則嶺表蠻叛以裴懷古有文武才用為桂州都督蠻服其威惠)
(相率降)懷輯降附(李晟拜鳳翔隴右涇原節度使晟常曰河隴之䧟非吐蕃能取之皆將臣沓貪)
(暴其種落不得耕稼日益東徙自棄之爾且十無繒絮人苦役擾思唐之心豈有既乎因悉家貲懷輯降附)
愚人不足語降(高仁厚卭州賊阡能衆數萬略州縣列壁數十陳敬瑄召仁厚還使督兵西討)
(屯永安阡命諸將毁柵鼓而前賊渠羅渾擎設伏詐降仁厚遣將不持兵入諭其衆皆真降渾擎詐窮而逸吏)
(執之仁厚曰愚人不足語降衆署皆得免則告諸壁大軍至賊帥句胡僧大驚斬之莫能禁衆執胡僧以降)
委身逆虜(張興束鹿人為饒陽禆將城破思明縳之馬前好謂曰將軍壯士能屈節當受高爵對曰)
(昔嚴顔一巴郡將猶不降張飛我大都將安能委身逆虜)名王貴種相繼降(藩鎮張仲武烏)
(介失勢往依康居盡徙餘種寄黑車子部回鶻遂衰名王貴種相繼降捕幾千人)降斬其首(令狐)
(楚皇甫鏄既相擢楚河陽懷節度使代烏重胤始重胤徙滄州以河陽士三千從士不樂半道潰歸保北城將)
(轉掠旁州楚至中澤以數騎自往勞之衆甲而出見楚不疑乃皆降斬其首惡衆遂定)素衣牽羊
(繼岌同光三年封魏王是歲伐蜀為西南面行營都統郭崇韜為都招討使繼岌至綿州衍上筏請降丙辰入)
(成都乘竹輿至昇仙橋素衣牽羊草索繫首肉祖銜璧輿櫬羣臣衰絰徒跣以降繼岌下而取璧崇韜解縳焚)
(櫬自出師至降衍凡七十五日兵不血刃自古用兵之易未有如此然繼岌雖為都統而軍政號令一出崇韜)
(五代史)降幡夜豎(腹敗肢披不敢保聚擲首陴外降幡夜豎韓愈詩)繫頸求活(繫頸)
(求活投戈乞降于公異破朱泚露布)潜出盧龍長驅綿竹(段文昌平淮碑魏軍得田疇為)
(導潜出盧龍鄧艾得田章既登長驅綿竹)請命而後降(世宗復南征遂圍濠州濠州刺史郭廷謂)
(告于周曰臣不能守一州以抗王師然願請命于唐而後降世宗為之緩攻廷謂遣人請命于景景許其降乃)
(降)赦降(慕容彦超常以金帛募海上客得五百餘及周師圍城客說彦超曰今圍急城且將䧟請開門)
(為公决勝敗安能於危窘之地坐守誅戮彦超不能從周祖聞而義之城䧟使戒之曰朕既赦汝所邊城邑無)
(害民人對曰臣皆海曲之民少負節義偶為彦超所誤不能成功臣之恥也今陛下既釋臣等願歸漁農以奉)
(聖朝敢有它志再取亡歿言訖皆山呼而去太祖既平彦超乃釋所俘五代史)放降卒八百歸
于蜀(周世宗本紀)
退散(四)
白軍有敗謀(師無成命)大崩曰敗績軍志曰知難而退
商周之不敵彼竭我盈援再衰三竭之鼓(呼再戰再北之)
(師)晉人拔數奔之旆(衛侯去甚敗之旗)聞敵彊而退非夫也
師不用命失屬亡師為罪已重莫有鬭志師徒
撓敗子喪師徒何以復命再敗軍師死且有罪(薳越)
(曰)蔑有鬭志席卷(瓦解)覆師宵遁(宵潰)日尋干戈罔有
敵于我師前徒倒戈攻于後以北此無遺鏃之費(彼有)
(倒戈之功)逗撓鼓儳旗靡有令出征且期後勁(無剛嘗寇)
(遽見出奔)失道之將既未知兵(有以為將)戰士不能深入(大夫無乃)
(淺為)無敵不支棄甲復来(華元)轍亂旗靡(齊師敗曹劌視其轍亂望其旗)
(靡故逐之)幸而後敗魏志令曰(司馬法將軍死綏有前一尺無却一寸故趙括母乞)
(不坐是知古之將軍破於外而家罪於内其令敗軍者抵罪失利者免官爵)蔡衛不枝固將
先奔一眚(孟明敗秦師秦伯不替曰吾不以一眚掩大德)七遇皆北(北戰敗也)敗衂
師不功則厭而奉主(厭喪冠也周禮)三戰三北(管仲曰吾嘗三戰三北鮑)
(叔不以我為怯知我親在故也)風聲鶴唳(晉符堅以百萬入寇謝玄謝石以八萬拒之大敗堅師堅)
(衆奔潰投江水為之不流聞風聲鶴唳皆以為王師已至)孔願罷兵(裴度李克融王廷湊亂度行移)
(書開說淳沓傳以大誼二人不能禁皆願罷兵)跳奔(郭子儀與光弼僕固懷恩渾釋之陳回光等擊賊嘉)
(山斬首四萬級獲人馬萬計思明跳奔博陵於是河北諸郡往往斬賊首迎王師)潼關初潰散
萬乘猶辟易(偏禆無所施元戎見手格杜甫贈司空王公)腥羶解遁(雷霆既震犬羊)
(遂潰疣贅被抉腥羶解遁鄭亞贊皇一品集序)狼狽就道(周太玄彈李聽䟽委貝州而不守燒劫無)
(遺望棧口而疾馳狼狽就道自徒苟免不憚包羞)收散卒(王重師從龐師古攻楊行密師古敗青口)
(懷玉獨全一軍行收散卒萬餘人以歸)棄潰略盡(哥舒翰與崔乾佑戰士自相闘殺尸血狼藉久)
(乃悟又棄甲奔山谷及䧟河死者十一二有糧艘百餘軍争濟艘輙沉至縳矛楯乘以渡喧呌震天地賊乘之)
(棄潰略盡)或走或降皆不能守(劉仁贍世宗復至淮上李景兵大敗諸將往往見擒守將)
(或走或降皆不能守)
善敗(五)(再戰附)
白善敗者不亡王亦能軍(鄭敗王師祝𥅆射王中肩王亦能軍言雖軍敗身傷)
(猶能殿師以退故曰能軍)孟明再敗後增修德政重施於人晉趙
衰曰(秦師又至將必避之懼而增德不可當也知懼如是斯不亡矣)垂翅奮翼(後漢馮異鄧禹)
(被赤眉所敗異棄馬步走至回谿阪與麾下數人歸勞堅壁約期復戰大破於崤辰降男女八萬餘人帝聞之)
(璽書勞異曰始雖垂翅回谿終能奮翼澠池可謂收之桑榆)意氣自若(吳漢字子顔諸將見戰不利失)
(其常度漢意氣自若方整勵器械帝歎曰吳公差彊人意隠若一敵國)收合餘燼(背城借一)察
夷傷(補卒乘)易地再戰民忘其敗(漢晉春秋街亭敗後或勸諸葛亮更發兵)
(亮曰欲減兵思過則功可翹足而待於是考微勞甄壯烈引咎責躬以為後圖民忘其敗)孔示弱怠
意(荔非元禮周摯兵小却元禮還軍示弱怠意)憚敵而奔非勇(段秀實事高仙芝討大食)
(圍怛羅斯城會魯救至仙芝兵却士相失秀實責副將李嗣業曰憚敵而奔非勇也免己䧟衆非仁也嗣業慙)
(與秀實收散卒復成軍)白馬朱甲(五代周德威有驍將陳夜义常乘白馬披朱甲以自異德威因)
(戒其部兵曰見白馬朱甲者當佯走以避之兩軍皆陣德威微服雜卒伍中陳章出挑戰兵始交德威部下見)
(白馬朱甲者因退走章果奮矟急追之德威伺章已過揮鐵鎚擊之中章墜馬遂生擒之)取紙為書
(李希烈據滑汴副都統劉洽率軍十餘萬戰白塔不利夜入宋州時洽將高彦昭劉昌共嬰壘其屬作書言城)
(且危彦昭視曰君輕我耶取紙自為書洽得書曰健將在西吾何憂選士八百夜艾而入賊不知詰旦傅城士)
(奮出希烈大敗)間道馳去(五代東漢世家旻又大敗輜重器甲乘輿服御物皆為周師所獲旻獨乘)
(契丹黃騮自鵰窠嶺間道馳去夜失道山谷間得村民為鄉導誤趨平陽得他道以歸)楚昭王遭
闔廬之禍(國滅出亡父老送之王曰父老返矣何患無君父老曰有君如是其賢也相與從之咸奔)
(走赴秦號哭請救秦人為之出兵昭王返國所謂善敗不亡者也通典)大唐武德中李靖
隨河間王孝恭討蕭銑於江陵王不從靖謀致敗賊委
舟大掠人皆負重靖見其軍亂進兵擊之賊大敗(通典)
敗將(六)
白楚殺得臣再世不競(秦用孟明卒復東征)漢用馮異而建元勲
(見上門)棄甲復来(華元)戰而不捷參之肉其得食乎(伍參勸戰孫叔)
(敖云)謀人之軍師敗則死之困獸猶鬭况國相乎(荀林父敗晉侯將殺)
(之士貞子諫云)漢將失道呼疲兵以當千(齊師背城收餘燼而借一)范蠡不
徇會稽之恥曹沫不死三敗之辱卒復勾踐之讎報魯
國之羞區區之心竊慕此爾(李陵書)問失道狀(李廣事見上注)疎
勒井竭將軍未降(耿恭)居延矢窮都尉已沒(李陵)既謀之不
臧(盍死而無悔)死寇賁軍之將(賁敗也音奔)淺為丈夫不可以師
(何以為將)亦既敗軍未及楚殺子玉(不能死寇猶望秦用孟明)責功補
過使過將有敗謀(軍無成命)失屬(亡師)降將(李陵)孔不應有
事西方(薛仁貴吐蕃入宼命為邏娑道行軍大總管率將軍郭待封擊之待封嘗為鄯城鎮守與仁貴)
(等夷及是恥居其下頗違節度至河口遇賊破之多所殺獲進至烏海城以待後援待封初不從領輜重踵進)
(吐蕃率衆二十萬邀擊取之仁貴退居大非川吐蕃益兵四十萬来戰王師大敗仁貴與吐蕃約和乃得還仁)
(貴歎曰今歲在庚午星在降婁不應有事西方鄧艾所以死於蜀吾固知必敗)即軍中斬(高仙芝禄)
(山反詔監門將軍邊令誠監軍次陕郡而常清敗還初令誠數私於仙芝仙芝不應且云常清以賊搖衆帝大)
(怒即軍中斬)待辠于朝(郭子儀安禄山反充關内河東副元帥率師趨長安次潏水上賊安守忠)
(等軍清渠左大戰王師不利委仗奔子儀收潰卒保武功待&KR1255;于朝)房琯(請自將平賊帝猶倚以成功乃)
(詔琯以持節招討西京防禦蒲潼兩關兵馬節度等使琯分三軍趨京師楊希文將南軍自宜夀入劉悊將中)
(軍自武功入李光進將北軍自奉天入琯身中軍先鋒十月庚子次便橋辛丑中軍北軍遇賊陳濤斜戰不利)
(琯欲持重有所伺中人邢延恩促戰故敗士死麻葦癸卯率南軍復戰遂大敗之希文悊將降賊)死失
殆半(李聽史憲誠既請朝魏人怨詔聽兼帥魏博聽遷延不即赴魏遂亂殺憲誠共推大將何進滔乘城)
(拒守聽不得入乃屯舘陶又不設備魏人襲之師驚潰死失殆半輜械盡棄之聽晝夜馳以免於是御史中丞)
(温造等劾奏魏州亂憲誠死職繇于聽請論如法天子不罪也)奔散(元結時議今臨敵將士多喜奔散)
白刃交兮寶刀折兩軍蹙兮生死决(李華弔古戰場文鼓衰兮力盡矢竭)
(兮絃絶白刃交兮寳刀折兩軍蹙兮生死决)太平久不知戰(禄山反太平久不知戰介然到)
(屯不三月賊已渡河車騎蹂騰煙塵漫數十里日為奪光士聞鉦鼔聲皆禠氣不能授甲凡旬六日城䧟張介)
(然傳)多喪兵士顛翻大都(則跳身而来刺邦而去迴視刀鋸菜色甚安一歲未安已立於)
(壇墀之上此輕罰之過杜牧見突厥傳)脫身遁(李靖為定㐮行軍總管率勁騎三千繇馬邑趨惡陽)
(嶺頡利可汗大驚曰兵不傾國来靖敢提孤軍至此於是帳部數恐靖縱諜者離其腹心夜襲定㐮破之可汗)
(脫身遁)孫儒自逐行密入廣陵(行密欲走銅官其客戴友規曰儒来氣銳而兵多盖)
(其鋒不可當而可以挫其衆不可敵而可久以斃之若避而走見就擒也劉威亦曰背城堅柵可以不戰疲之)
(行密以為然久之儒兵饑又大疫行密悉兵擊之儒敗被擒將死仰顧見威曰聞公為此策以敗我使我有將)
(如公者其可敗耶五代史)
屯營(七)
白轅門(以車轅為門)亞夫屯於細柳行將軍之令連營幕
府(衛青為車騎將軍以幕為府)屯軍鴈門(後漢程不識為將軍)軍飛狐(匈奴入雲中郡)
(上命車騎將軍軍飛狐)領是大軍(屯于中壘)漢灋偏將别屯則許專殺
以藩為軍(晉楚盟時示不相疑也)趙充國曰校聯不絶(用本相貫穿自固周)
(禮校人字從本營壘相次也)衞青令武剛車自還為營偃月(吳志朱異)
(使任度為浮橋夜渡築偃月壘)諸葛營壘(諸葛亮軍退司馬宣王行其營壘處曰天下竒才)君
子營(晉書劉超為射聲校尉無兵號曰君子營)換屯(吳志陸抗遷立節中郎將與諸葛恪換屯屯柴)
(桑抗臨去更繕完城圍葺其牆屋居廬桑果不得妄敗恪入儼然若新而恪柴桑故屯頓有毁深以為慙)營
地惡(後漢岑彭伐公孫述乘勝直進述大驚懼所屯營地名彭亡惡之欲徙會日暮其夜蜀刺客詐稱亡)
(奴来降刺殺彭)又(典略眭固字白兔軍屯犬邱有巫誡曰將軍字兔屯邑名犬兔見犬必驚宜急移不從遂)
(戰死)行營(魏太祖行諸營士卒皆離陣徐晃獨駐陣不動祖歎曰有亞夫之風)兵灋右背邱
陵前左水澤易曰左次無咎(行師之法欲左背水右背高)指畫軍營
(鄧艾年十一每見高山大澤輒度指畫軍營處時人多笑焉後為將多立大功)衞青(渡漢出塞見單于精)
(兵乃令剛車自環為營而縱騎擊殺之)孔請復屯兵(張獻甫為邠寧節度使請復鹽州及洪門)
(洛原鎮屯兵詔可)屯普潤(李吉甫劉澭舊軍屯普潤數暴掠近縣吉甫奏還涇原畿民賴之)繕
屯壁為戰守具(馬璘在涇八年繕屯壁為戰守具令肅不殘人樂為用)徙營高岡
(裴行儉為定襄道總管大軍次單于比暮已立營塹壕既周行儉更命徙營高岡吏白士安堵不可擾不聽促)
(徙之比夜風雨暴至前占營所水深丈餘衆莫不駭歎問何以知之行儉曰自今第如我節制毋問我所以知)
(也本傳)增營壘(韓滉以親吏盧復為宣州刺史增營壘教習長兵)屯襄城(哥舒曜討李希)
(烈有詔督戰曜進次穎橋雷震軍中士馬斃曜懼還屯襄城)岡阜隆起(謝彦章為梁騎將與賀瓌)
(行視郊外瓌指一地語彦章曰此地岡阜隆起其中坦然營柵之地也已而晉兵柵之瓌疑彦章隂以告晉益)
(惡之)埋懷村(馬燧討李懷光自太原引寶鼎下營問其地名曰此埋懷村也燧甚喜果敗懷光國史補)
争戰地(八)
白趙奢先據北山秦争山不得(本許歷計所)争北原(魏志諸葛亮出)
(斜谷司馬宣王屯渭南郭淮策亮必争北原宜先據之若亮跨渭登原連兵北山隔絶隴右搖蕩民夷非中國)
(利也宣王善之壘塹未成蜀兵大至擊之)死地(謂韓信背水為陣)孔得山者勝(王建及從)
(戰湖柳晉兵已敗與梁争土山梁兵先至登此而陣莊宗至山下望梁陣堅而整呼其軍曰今日之戰得山者)
(勝因馳騎犯之王建及以銀槍軍繼進梁兵下走陣山西晉兵遂得土山諸將皆言潰兵未集旦暮不可戰閻)
(寶曰彼陣山上吾在其下尚能擊之况以高而擊下不可失也建及以為然即馳而犯梁陣梁兵大敗)橋
為梁奪則吾軍危(晉王建及梁晉戰柏鄉相距鄗邑野河上鎮定兵扼河橋梁兵急擊之莊)
(宗登高望見鎮定兵將敗顧建及曰橋為梁奪則吾軍危建及選二百人馳擊梁兵梁兵敗解去)梁軍
戰(晉軍敗梁軍已登無石山莊宗遣李昭嗣轉擊山北而自以銀槍軍趨而呼曰今日而戰得山者勝晉皆)
(争登山梁軍遽下陣於山西晉軍從上急擊大敗之於是晉城德勝矣李昭嗣傳)賊得地勢(李光)
(弼思明乘勝西向光弼謂留守韋陟曰益陜兵公保潼關可以持久光弼曰兩軍相敵尺寸地必争今委五百)
(里而守關賊得地勢益張不如移軍河陽北阻澤潞勝則出敗則守表裏相應賊不得西此猿臂勢也)
伏兵(九)
白三覆(傳公子突曰君為三覆以待之注覆伏兵也)設伏蹋伏(傳曰前茅慮無杜預)
(云前慮有無若今蹋伏也)軍旅思險(險阻出竒伏之處當思念之)隱情以虞(言私度己)
(之所能以度彼之所能)用戒不虞孫臏敗龐涓(孫臏減竈偽走涓逐臏度涓夜)
(至之處伏弩萬人見火則發乃斫樹令白書龐涓死此樹下涓夜至樹果舉火照讀之萬弩齊發涓自刎)潜
師銜枚(令無聲)覆諸山下(傳楚伐絞坐其北門而覆諸山下大敗之注坐守也)大
軍之誘(見持重門李廣解鞌事)孔伏起薄戰皆奮死鬭(哥舒翰賊將崔乾祐)
(為陣十十五五或却或進而陌刀五千列陣後王視其陣無法指伏觀嗤笑曰擒賊乃會食及戰乾祐旗少偃)
(如欲遯者王師懈不為備伏起薄戰皆奮死鬭)羸師(段秀實從封常清討大勃律次賀薩勞城與虜戰勝)
(之常清逐北秀實曰賊出羸師餌我也請大索悉得其廋伏)布伏騎數百(田布授御史中丞裴)
(度輕出觀兵沱口賊將董重質以竒兵掩擊伏騎數百突出薄之諸軍繼至賊驚引還)伏汧陽(李晟)
(吐蕃君臣大懼相與議尚結贊善計即遣使委辭因馬燧請和且求盟因盟謀執渾瑊以賣燧於是結贊大興)
(兵踰隴岐無所掠陽怒曰召吾来乃不牛酒犒軍徐引去以是間晟晟選兵三千使王佖伏汧陽旁擊其中軍)
(幾獲結贊)伏精騎溝下(李光顔平蔡裴度築赫連城於沱口賊以竒兵自五溝至大呼薄戰城為)
(震壞度危甚先是光顔策賊必至密遣田布伏精騎溝下扼其歸賊敗棄騎去顛死溝中者千餘由是賊悉銳)
(士當光顔而李愬得乘虛入蔡矣)伏兵山谷(王雄誕歙人汪華據郡稱王且十年雄誕還師攻之)
(華以勁甲出新安洞拒戰雄誕伏兵山谷以弱卒數千闘輙走壁華来攻壁中奮殊死不可下會暮還雄誕伏)
(兵已據洞口不得還遽面縛降)蔽山伏(王世充密軍偃師北山新破敵有輕世充心不設壁壘世充夜)
(遣二百騎蔽山伏因秣馬蓐食遲明薄之密陣未成伏兵上北原乘高馳下壓其營縱焚廬落密衆大潰)匿
城左(薛萬鈞竇建德寇范陽羅藝迎拒之萬鈞自以精騎百匿城左建德師渡水邀半度擊之大敗其衆)
裴行儉討突厥(詐為糧車三百乘車伏壯士又伏精兵踵其後虜果掠車羸兵走險賊驅就水)
(草解鞍牧馬方取糧車中而壯士突出伏兵至殺獲幾盡)賊驚疑伏在旁(王晙開元二年吐蕃)
(以精甲十萬寇臨洮次大来谷其酋坌逹延以兵踵而前晙率所部二千與臨洮軍合料竒兵七百易胡服夜)
(襲去賊五里令曰前遇寇士大呼鼓角應之賊驚疑伏在旁自相鬪死者萬計)伏甲士三百(杜慆)
(咸通中為泗州刺史會龐勛反圍城賊將李圓易慆馳勇士百人欲入封府庫慆為好言厚禮迎勞賊不虞慆)
(之謀也明日伏甲士三百宴毬場賊皆殱焉)為伏所掩(高霞寓討吳元濟析山南東道為兩鎮以)
(霞寓宿將拜唐鄧隋節度使遏賊南衝霞寓雖悍而寡謀統制尤非所善始引兵趨蕭陂戰小勝進至文城柵)
(賊偽北逐之為伏所掩遂大敗才以身免)選善射三千伏壁内(郭子儀自杏園濟河圍衞)
(州陵緒分其衆為三軍將戰子儀選善射三千伏壁内誡曰須吾却賊必乘壘若等譟而射既戰偽遁賊薄營)
(伏發注射如雨賊震駭王師整而奮斬首四萬級獲鎧胄數十萬執安慶和收衛州)設伏以待(諸葛)
(爽朱温為賊守同州爽率輕兵入之温偃旗設伏以待爽謂賊遁解甲就舍伏發爽遂悉棄鎧馬奔還)遇
伏大敗(田頵臺濛之行為狹營小舍覘者以為才容二千人頵輕之不復召兵與戰黃池矢石始交而)
(濛遁兵争逐北遇伏大敗)為賊設伏(哥舒曜討李希烈遣部將與劉德信趍許未至有詔切讓使班)
(師德信等惶惑還軍無斥候至扈澗為賊設伏詭擊死者殆半器械輜重皆亡)伏莽間(李密滎陽太守)
(楊慶河南討捕大使張須陀合兵討翟讓讓素憚須陀欲引去密曰須陀健而無謀且驟勝易驕吾為公破之)
(讓不得已陣而待密率驍勇常何等二十人為游騎伏千兵莽間須陀素輕讓引兵摶之讓少却伏發與游軍)
(乘之遂殺須陀)伏道側(竇建德秦王進據虎牢翼日以騎五百覘建德營設伏道側獨以數騎去賊營)
(三里覺賊出騎追之王漸郤誘至伏所卒起奮擊賊騎驚引去追斬三百級)夜半食(馬燧事見軍詐)
(門)以水醒面而告以難(朱全忠饗李克用於上源驛夜酒罷克用醉臥伏兵發起侍者)
(郭景銖滅燭匿克用床下以水醒面而告以難天大雨克用得從者薛鐵山等隨電光縋尉氏門出)以弓
手五百人伏湟中(張歸霸秦宗權攻汴張晊軍赤崗梁太祖使以弓手五百人伏湟中太祖)
(以騎數百為游兵過晊柵晊出追太祖歸霸發伏殺晊兵千人奪馬數十匹五代史)伏大冢間(秦宗)
(權至蔡復遣張晊攻汴王聞晊復来登封禪寺後崗望晊兵過遣朱珍躡之曰晊見吾兵必止珍即馳還王令)
(珍引兵蔽大林而自率精騎出其東伏大冢間晊止而食食畢拔旗幟馳擊珍珍小却王引伏兵横出斷晊軍)
(為三而擊之晊大敗梁本紀)太宗圍世充於東都(竇建德自河朔率兵十二萬来救太)
(宗自率騎二千五百步卒千人趣武牢東二十餘里將挑戰先伏李勣程齩金秦叔寶令尉遲敬德執矟造建)
(德壘下大呼致師賊衆大驚撓出兵數千騎太宗逡巡漸却遂引賊以入伏内李勣等奮擊大破之獲其大將)
(殷秋石瓉斬首數百級通典)
擒獲(十)
白獲則取之七擒七縱(諸葛亮至南中擒孟獲使觀已營陣獲曰若秖如此易敗爾亮)
(縱之使更戰七擒七縱而亮猶遣獲獲止不去曰公天威也南人不復反矣)往遺之禽君
子不擒二毛雖有胡耇獲則取之何有二毛(傳)衛青擊
匈奴獲左右賢王雖多衛俘也係虜之功汝勿
佚盡執拘以歸于周予其殺(書)繫單于頸釋縳(韓信破趙)
(有縳廣武君李左車至麾下者信解縳東向坐西向對而事之)佚獲三軍(州綽射殖綽中肩謂曰止)
(將為三軍獲不止將取其衷)縲臣辭不屈(張飛破劉璋獲嚴顔呵之曰大軍至何不降顔曰卿)
(無狀侵我州我州但有斷頭將軍也飛怒令斬頭顔容色不變曰斫頭便斫頭何為怒飛壯而釋之引為客也)
孔討滅三國皆生執其王(蘇烈討百濟及滅三國皆生執其王)三騎往擒
(尉遟恭竇建德營板渚王命恭執矟時世充兄子琬吏於建德乘隋帝廏馬鎧甲華整出入軍中以夸衆王望)
(見問誰可取者恭請與高甑生梁建方三騎馳往擒琬引其馬以歸賊不敢動)叛黨擒夷(裴行儉帝)
(親勞宴曰行儉提孤軍深入萬里兵不血刃而叛黨禽夷可謂文武兼備矣)王式(寧國劇賊仇甫亂胡)
(越觀察使鄭祗德不能討宰相選式往代聞賊用騎兵閱所部得吐蕃回鶻遷隸數百發龍陂監牧馬起用之)
(集土團諸兒為向導擒甫斬之)生擒二萬(郭子儀從元帥廣平王率蕃漢兵十五萬收長安陣香積)
(寺之北距澧水臨大川彌亘一舍賊李歸仁領勁騎薄戰官軍囂嗣業以長刀突出斬賊數十騎乃定回紇以)
(竒兵繚賊背夾攻之斬首六萬級生擒二萬)揮鐵鎚(周德威梁軍圍晉太原有驍將軍陳夜又常乘)
(白馬被朱甲以自異出入陣中求周陽五欲必生致之德威笑曰陳章好大言因戒其部兵曰見白馬朱甲者)
(當佯走以避之兩軍皆陣德威微服雜卒伍中陳章出挑戰兵始交德威部下見白馬朱甲者因退走章果奮)
(矟急追之德威伺章已過揮鐵鎚擊之中章墮馬遂生擒之五代史唐臣傳)擒單廷珪(圍劉守光)
(於幽州守光驍將單廷珪望見德威於陣曰此周陽五也乃挺槍馳騎追之德威佯走度廷珪垂及側身少却)
(廷珪馬方馳不可止縱其少過奮撾擊之廷珪墜馬遂見擒)擒其王(阿史那社爾討龜兹韓威以千)
(騎先進曹繼叔次之其王率衆五萬拒戰威與繼叔合殊死戰大破之社爾因拔都城王輕馳遁王據大撥换)
(城嬰險自固社爾攻凡四十日入之擒其王)左翦右屠聿擒其良(柳宗元平淮夷)逆
頸盡徽索仇頭恣髠鬝(韓文征蜀聯句)
弭兵(十一)
白兵革不試(試用也)宋向戍欲弭諸侯之兵以為名(韓宣子曰)
(兵民之殘也財用之蠧也小國之大災也將或弭之雖曰不可必將許之子罕謂向戍曰天生五材民並用之)
(廢一不可誰能去兵兵之設久矣所以威不軌昭文德聖人以興亂人以廢子求去之不亦誣乎)左師
之欲去兵是謂誣道(主父之謂忘戰實曰危機)張而不弛文武不能
也弛而不張文武不為也一張一弛文武之道何以伐
為(記曰)倒載干戈(禮曰武王克殷倒載干戈包之以虎皮名曰建櫜然後天下知武王之不復用)
(兵也)忘戰必危(主父偃曰國雖大好戰必亡天下雖平忘戰必危)史記(兵者聖人所以討彊)
(暴救危殆昔黃帝有涿鹿之戰以定火災顓頊有共工之陣以平水害而世儒闇於大較猥云不當用兵大至)
(失守小至削弱故刑罰不可捐於國誅伐不可偃於天下但用之有巧拙與之有逆順也)去不祥之
器佳兵非君子之器兵者凶器恬澹為上
載戢干戈(載櫜弓矢詩)歸馬放牛(書歸馬于華山之陽放牛于桃林之野示天下不復)
(用也)偃武修文不教民戰是謂棄之不戢將自焚(兵猶)
(火也)武有七德(一曰禁暴二曰戢兵)罷兵(晉書吳平議悉去兵大郡置武吏百人小郡五十人)
(山濤盧欽云不宜去武備)何以伐為孔勸帝偃革尚文(蕭俛穆宗初兩河底定俛)
(與段文昌當國用四方無虞遂議太平事以為武不可黷勸帝偃革尚文乃密詔天下鎮兵十之歲限一為逃)
(死不補謂之銷兵既而籍卒逋亡無生業曹聚山林間為盗賊會朱克融王廷湊亂燕趙一日悉收用之朝廷)
(調兵不充乃募市人烏合戰輙北遂復失河朔矣)蕭俛贊(俛議銷兵寧不野哉當此時河朔雖挈地)
(還天子而悍卒頑夫開口仰食者故在彼皆不能自返於本業者也朱克融等客長安餓且死不得一官而俛)
(未有以措置使欲去兵使羣失職一日呌呼其從如市)以兵為戒(李德裕帝既數討叛有功德裕)
(慮怯于武不可戢即奏言曹操破袁紹於官渡不追奔自謂所獲已多恐傷威重養由基古善射者柳葉雖百)
(步必中觀者曰不如少息若弓撥矢鉤前功皆棄陛下征伐無不得所欲願以兵為戒乃可保大功帝嘉納其)
(言)息兵修德(張文瓘拜侍中兼太子賓客新羅叛帝將出兵討之時文瓘病卧家自力請見曰吐)
(蕃盗邊兵屯境未解新羅復叛議者欲出師二虜俱事臣恐人不堪弊請息兵修德以懷異俗詔可)兵之
為患猶癰也(獨孤及舉高第代宗以左拾遺召既至上䟽陳政曰夫療廱者必沫之使潰今兵之)
(為患猶癰也不以漸戢之其害滋大大而圖之必力倍而功寡豈易不竢終日之義耶)偃旗息鼓
(裴光廷玄宗有事岱宗張說以京師空虚恐夷狄竊發議欲加兵守邊召光廷與謀對曰吐蕃突厥為大贄弊)
(往来願修和好有年矣若遣一使召其大臣使赴行在必欣然應命突厥受詔則諸蕃君長必相率而来我偃)
(旗息鼓不復事矣)韜刃卷鎧(陳少游李希烈䧟汴聲言襲江淮少游懼遣參謀送欵曰豪夀舒盧)
(既韜刃卷鎧惟君命)包虎戢戈(一掃清天漢包虎戢金戈李白發白馬)歸牛休馬豐
稼于野(柳宗元平淮雅)溟澥無波(舒元輿問國庠記今溟澥無波兵器可以蒙之虎皮矣乃)
(大修周公仲尼之道之時也)罷警(一品集與紇扢可汗書邊陲罷警弓矢載櫜)罷柝銷鋒
(劉禹錫表)終軍誕譎險薄(不能以道匡漢主好戰之志視天下之勞若觀蟻之移穴翫而不戚)
(人之死於胡越者赫然千里不能諫而又聳踴之已則決起奮怒繼彊越挾滛夫以謀老婦欲蠱奪人之國智)
(不能斵而俱死焉柳宗元書)邊封脫兜鍪(佇繼貞觀烈邊封脫兜鍪韓愈詩)一拒越
師(江南野史李昇曰民各生父母安用争城廣地使之膏血塗于野草乎自握王權至禪位凡數十年止一)
(拒越師盖不得已而為之)幅裂其旗章鑠鍊其鋒刃(元稹策古之所謂銷兵革者非)
(謂幅裂其旗章鑠鍊其鋒刃而已也盖誠信著於上則忠孝行於下富夀立於内則夷狄和於外夷狄和則邊)
(鄙之兵息富夀立則争奪之患銷)車甲永藏(馬牛勿用柳宗元表)烽燧不驚(兵戎以息)
(上)和氣遠同罷七旬之干羽(仁風溥暢牧六月之車徒柳宗元狀)雖被馮
陵不足校(劉禕之儀鳳中吐蕃寇邊帝訪侍臣所以置之討之之宜人人異謀禕之獨勸帝夷狄猶)
(禽獸雖被馮陵不足校願戢威紓百姓之急)有漆弓(百五十斤每發之示無所用王嗣忠傳)中
興三十年而兵未戢(者將帥養寇藩身也若以亡敗為戒則總干戈者必圖萬全而不決)
(戰李吉甫議張伯儀傳)念將士鋒刃之殃(愍黎元塗炭之酷以致寇為戒陸贄)
疲兵(十二)
白勞師以襲遠非所聞也(蹇叔曰傳)老師費財(師久出為老)師勞
力竭一以當千振臂一呼創病皆起(李陵書)兵盡矢
窮人無寸鐵漢將失道(呼疲兵以當千)齊師背城(收餘燼而借一)困
獸猶鬭䟽勒重圍而井竭(耿恭)居延苦戰而矢窮(李陵)師
老敵彊宋殤公(立十年十一戰民不堪命)孔疲老(韓收曰大王親督精銳據成臯)
(厲兵按甲邀建德路彼以疲老當吾堂堂之鋒縳致麾下)勇廢為尫衆失為弱(陸贄機會)
(不及則氣勢自衰斯乃勇廢為尫衆失為弱)困獸當猛虎(窮魚餌奔鯨李白古風)
縱敵(十三)
白長寇讎無畏衆武不違敵敵不可縱縱敵患
生秦伯修德(晉其避之)寇不可玩一日縱敵數世之患
非夫(成師以出聞敵彊而退非夫也)莫有鬭志有敵而不從(不可謂武)軍
既失謀(寇將得計)聊固吾圉(罔敵我師)狎敵(榖梁)敵至不擊(趙穿曰裹糧坐)
(甲固敵是求敵至不擊將何俟)遷延(却退之義)七縱(諸葛孔明)玩寇(勞師)孔縱以資
敵不如盡坑之(李軌舉兵入内苑會薛舉遣兵来侵軌遣將敗之悉虜其衆軌縱還之李贇曰)
(今力戰而俘又縱以資敵不如盡坑之)時不重得(康承訓賊龐勛欲乘勝攻承訓父舉直曰時不)
(重得願將軍無縱敵時承訓方攻臨渙聞勛計追還兵仗以待勛軍皆市人囂而狂未陣即犇相蹈藉死者四)
(萬)騰檄輙下(河間王孝恭拜山南招討大使徇巴蜀下三十餘州進擊朱粲破之俘其衆諸將曰)
(粲徒食人鷙賊也請坑之孝恭曰不然今列城皆吾宼若獲之則殺後渠有降者乎悉縱之由是騰檄所至輙)
(下)留賊作富貴地(劉巨容遷山南東道節度使巢浮江東巨容追之率十俘八以功遷禮部)
(尚書諸將欲乘勝追斬巢巨容止曰朝家多負人有危難不愛惜官賞事平即忘之不如留賊為作富貴地諸)
(將謂然故巢復熾)
耀武(十四)
白觀兵(以示威也)示衆(晉軍)耀武(黷武)佳兵夫兵者凶器(云云見上)
(注)果而勿矜勝而不美(制勝而已不為美也)而美之者是樂殺
人夫樂殺人者不可得志於天下阻兵安忍(州吁)竊弄
凶器(啟廸禍階)夫兵猶火也(不戢自焚)將武有七德(見上)踴躍用兵
(州吁)好戰必亡(主父偃見上注)我武惟揚陳若林之衆(訓如虎之師)
驕兵(文子曰恃國家之大務人民之衆謂之驕兵驕兵者滅)惟甲胄起戎(言兵不可易用)
(易用則起寇戎)惟干戈省厥躬(省審也不可任以非才也)且昧善經(是生禍兆)暴
而不戢謀動干戈於邦内師必有名(善惡之名)戎容
戎昭武烈取威孔耀兵磧北而歸(執失思力領突厥扞薛延陀延)
(陀兵十萬寇河南思力示羸不與确賊深入至夏州乃整陣擊敗之追攝八百里會毗伽可汗死耀兵磧北而)
(歸)日討金鼓以侈志士(高駢會二雉雊署寢占者曰軍府將空駢惡之悉出兵營東塘)
(舟二千艘戈甲鎧完銳日討金鼓以侈士志)梁遣王景仁將兵七萬擊趙(王容)
(乞師于晉晉遣周德威先屯趙州梁兵至于柏鄉趙人告急莊宗自將出贊皇會德威于石橋晉兵少而景仁)
(所將神威龍驤拱宸等軍皆梁精兵人馬鎧甲飾以組繡金銀其光耀日晉軍望之色動德威勉其衆曰此汴)
(宋庸販兒徒飾其外爾其中不足懼也景仁大敗五代史周德威傳)
寇戎(十五)
白伏兵于莽(敵剛之義易)自我致寇又誰咎也擊蒙(不利為寇)
(利用禦寇)需于泥致寇至(敬慎可以不敗也)惕號暮夜有戎勿恤吉
(夬卦)國之大事在祀與戎戎祭(周禮凡國之大事致民戎祭事也)大故
致餘子(餘子卿大夫守官大事寇戎也)都宗人若有寇戎之事則保羣
臣之壝(壇域也)寇戎来征(月令)寇不可玩玩則生禍(傳)速寇
黃巾綠林赤眉負且乘致寇至先張之弧
(易)孔戎狄國之寇(于休烈疏)寇之来則棄民而相保寇之去
則冒賞而稱庸(李觀上宰相安邊書今國家一垂控戎累所暴兵兵不問堪將不擇良當守者)
(争險易當攻者避後先寇之来則棄民而相保寇之去則冒賞而稱庸此所謂戎無却年矣)自度不
能留(孫樵書田將軍邊事田將軍刺嚴道其戍兵踐吾地日深而疫死者日衆自度不能留亦輒引去)
攻劫焚燒(陸贄奉天赦京畿之内屬此寇戎攻劫焚燒靡有寧室)軍令從權(張曲江集)
(勅張守信書寇戎未滅軍令從權)
白孔六帖卷五十六
