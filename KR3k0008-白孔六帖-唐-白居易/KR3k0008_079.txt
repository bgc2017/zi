白孔六帖卷七十九唐白居易原本
宋孔傅續撰
關市之征(一)九賦(二)
山澤租稅(三)田税(四)
筭賦(五)稅舟車(六)
輕賦税(七)復除(八)
輸稅(九)均輸(十)
平糴(十一)貢獻(十二)
闕貢(十三)訴貢賦(十四)
九貢(十五)蠻夷貢賦(十六)
出財助國(十七)
關市之征(一)
白月令孟春易關市來商旅(謂輕税商也)四方來集遠鄉皆
至則財不匱上無乏用百姓乃遂月令孟冬戒門閭
修鍵閉謹關梁月令孟夏門閭無閉關市無索(順陽氣敷縱不)
(難物)市㕓而不税(市㕓舍而税其舍不税其物也)關譏而不征(譏察而已不征税也)
(此殷制)司關掌其征(周禮司關掌關貨之節以聫關市故有關市之征國凶禮殺無關門之地)
年不順成關梁不租孔議關市行人盡征(崔融進鳳閣舍人時有司)
(議關市行人盡征之融上䟽謂周官九賦其七曰關市以市多淫巧而關通末游欲止抑之故加税耳然雖斂)
(工商而不及往來今一切通取則事不師古且四人異業舊矣復動而搖之市者兼受善惡也若甚則細人無)
(所容久必為亂天下之關必險道市必要津豪宗惡少在焉聞一旦變起或致騷動恐南走蠻北走狄)舟
航所聚(同上天下諸津舟航所聚旁通巴漢前詣閩越七澤十藪三江五湖控引河洛兼包淮海洪舸)
(巨艦千軸萬艘交貿往來憧憧永日)關市之税史籍有文(秦皇以雄圖武力捨之而不用)
(也漢武以覇略雄才去之而勿取也同上)富商大賈(豪宗惡少輕死重義結黨連羣喑烏則彎弓睚)
(眦則挺劒同上)謂市及國門關門也(惟斂出入之商税不税往來之行人崔融)有不
可者六(違背周官其不可一也四人各業今復動搖其不可二也流迸齊人其不可三也萬商廢業其)
(不可四也税市則人散税關則暴興其不可五也儻加重税或慮相驚其不可六也同上)
九賦(二)
白周禮太宰以九賦斂財賄一曰邦中之賦(在城郭者邦中之賦)
(二十而税)二曰四郊之賦(去國百里也)三曰邦甸之賦(二百里也)四曰
家削之賦(三百里也)五曰邦縣之賦(四百里也)六曰邦都之賦(五百)
(里各有差此已上平民也)七曰關市之賦八曰山澤之賦(關市山澤謂占會百)
(物也)九曰敝餘之賦(敝餘百工之餘也玄謂敝餘占賣國之斥敝當增賦者若今賈人倍筭也)
孔周官九賦(崔融上䟽曰謂周官九賦其七曰關市以市多滛巧而關通末游欲止抑之故加税)
(耳)八州之内九賦用殷(元稹幽州德音)貢賦修於九州(柳宗元表)貢
賦未均於九州(同上)
山澤租税(三)
白羽翮之征(羽人以時徵羽翮之征於山澤之農以當邦之政令)齒角骨物(角人掌徵)
(齒角骨物於山澤之農)月令孟冬命有司牧水澤之賦(謂蜃蛤蒲萑之屬)
其利蒲魚(謂水澤之利也周禮)列而不賦(禮年不順成山澤列而不賦注列遮列也雖不)
(賦尚禁止)山澤童枯則不税周禮司徒以土會之法辨五
地之生一曰山林(其動物宜毛物其植物宜羽物)二曰川澤(其動物宜鱗物其植)
(物宜膏物)斡山海貨(食貨志浮食寄民欲擅斡山海之貨注斡謂主領之以致富羡利佃人也)海
租(宣帝時欲增海租三倍蕭望之奏言比加海租魚不出武帝時縣官嘗曰魚而不加租帝不聽之)孔
計斛輸錢(崔元亮遷歙州刺史斂人馬牛生駒犢官籍蹄噭故吏得為姦玄亮焚其籍一不問民山)
(處輸租者苦之下令許計斛輸錢民頼其利)筦㩁山澤之利(唐文粹漢有少府水衡筦㩁山)
(澤之利終不若領之大農也論進奉書皇甫湜)我在山上舍(一畝蒿磽田夜雨呌租吏舂聲暗交)
(關李賀)山畋澤虞輸賦扵都(柳宗元武崗銘)宜歸王者(德宗時戶部侍郎韓)
(洄議山澤之利宜歸王者自是皆隸鹽鐡使食貨志)山川林藪之所産殖雨露春
秋之所成就(莫非王財皇甫湜)
田稅(四)(雜稅附)
白周禮凡任地國宅無征園㕓二十而一近郊十一遠
郊二十有三甸稍縣鄙都皆無過十二漆林二十五(載師)
(職云周禮輕近而重遠近多役園㕓輕者㕓無糓園少利也)夏后五十而貢殷七十
而助周百畝而徹皆什一也(徹通也助藉也)莫善於助莫不善
於貢貢者校數歲之中以為常(樂歲粒米狼戾多取之不為虐則寡取之凶年)
(糞其田而不足則必取盈焉故不善)任農以耕貢九榖(周禮閭師七)古者公田
藉而不税(借人力治公田不税也)圭田無征(厚賢也即周禮土田也)月令九
月命有司農事既收舉五榖之要(定税厚薄)税畝(履其餘畝而税十而)
(取二)履畝(公羊傳税畝者何履畒而稅)桀貊(多乎十一大桀小桀言多税喻桀之害人也寡乎十)
(一大貊小貊言如蠻貊税故少也)一夫治田百一十畝公田在内私田
稼不善則非吏(吏廹不得治私田也)公田稼不善則非民(民不治公田故)
(罪之)趙奢行法不避平原(平原家不肯出田税趙奢為趙田部吏以法治平原用事者九)
(人也)十五稅一(漢惠復田租十五税一注云漢儉於周中廢而復之)榖租(蒿税)以律占
租(昭紀令人得以律占租不以實家長不自書罰金二斤沒入所不自占隱度定辭也武帝時律外取故令)
(家長各以物自占)雖一時供億議以從權(而田卒汙萊孰云不足)雖給於
公上情不涉於徇私(然望彼徵求罪湏加於從欲)地征(地求)相地(衰征)唯
加田無征(夏官司勲掌賞地之政令凡頒掌地三之一食唯加田無征注既賞之又加賜以田所以)
(厚恩唯加賞田無國征也)賦鐡(晉趙鞅賦晉國一鼔鐡以鑄刑鼎著范宣子所為刑書注令人出鐡以一)
(鼔為率也)封田(陳轅頗為司徒賦封田以嫁公女有餘以為己大器國人逐之出奔)墾田不實
(光武時天下墾田多不實帝見陳留吏牘上有書云穎川弘農可問河南南陽不可問帝詰吏不服顯宗曰以)
(墾田相方耳河南帝城多近臣南陽帝鄉多近親田宅踰制不可問也)孔稅浮屠錢(張廷珪武)
(后税天下浮屠錢營佛祠於白馬坡作大象廷珪諫)下碇税(孔戣拜嶺南節度使蕃舶泊步有下碇税)
(戣禁絶無所求索)收豪室税(李翺為廬州刺史時州旱遂疫逋捐係路亡籍口四萬權豪賤市田)
(屋牟厚利而窶戶仍輸賦翺下教使以田占租無得隱收豪室税萬二千緡貧弱以安)税泗口(王智)
(興檢校濠州節度使揫索財賂交權幸以賈虚名用度不足始稅泗口以佐軍湏)稅外加斂(嚴礪)
(節度東川擅没吏民田宅百餘所税外加斂錢)收都畿佛祠田磑租入(李吉甫奏收都)
(畿佛祠田磑税入以寬貧民)僧道輸絹(李叔明上言謂僧道年未滿五十可令歲輸絹四尼及女)
(冠輸絹二雜役與民同之過五十者免議雖上罷之)請檢天下田宜得益租(五代劉審)
(交晉高祖拜審交三司使議者請檢天下民田宜得益租審交曰租有定額而天下比年無閒田民之苦樂不)
(可等也遂止不檢而民頼以不擾)或五分納一(謂之率貸自天寳末年盗賊奔突克復之後府)
(庫一空又所在屯師用度不足於是遣御史康雲間出江淮陶銳往蜀漢豪商富戶皆籍其家資所有財貨畜)
(産或五分納一請之率貸所收巨萬計蓋權時之宜通典)請簿百姓一年税錢(唐開元十)
(八年御史大夫百姓一年税錢充本依舊令高戶及典正等捉隨月收利將供官人料錢)多率税商
賈(其後諸道節度使觀察使多率税商賈以充軍資雜用或於津濟要路及市肆間交易之處計錢至一千)
(以上者皆以分數税之自是商賈無利多失業矣上元中勑江淮堰埭商賈牽船過處凖斛㪷納錢謂之埭程)
(大歷初諸州府應税青苖錢每畝十文充百司手力資課三年十月臺司奏緣兵馬未散百司支計不給每畒)
(更加五文通典)稅民屋架籍賈人貲錢(陳京初帝討李希烈財用屈京與戶部侍郎趙)
(贊請稅民屋架籍賈人貲錢以率貸之)請收邸直(裴休進中書侍郎時方鎮設邸閣居茶取直因)
(是商人他貨横賦之道路苛擾休建言請收邸直無擅賦商人)奏罷稅外薑芋錢(崔戎持節)
(劒南奏罷税外薑芋錢當賦錢者率三之以其一凖繒布優其估以與民)征乘牛之出入市
者(宗室具兼河南尹視征乘牛之出入市者斥所得佐用度)公田籍而不稅(往古之時醇樸)
(未散公田籍而不税關市譏而不征文粹崔融䟽)所租入十分錫一(江南野史後主昱罷)
(諸郡屯田歸州縣委所屬宰簿與常賦俱征所租入十分錫一謂之率分以為禄廪諸朱膠牙税亦然由是公)
(無遺利而屯田佃民絶公吏之撓刻獲安業焉)鹽米(又先主世不㮣括定民産自正斛上别輸三斗於官)
(廪受鹽二斤謂之鹽米百姓便之及世宗尅淮南鹽貨遂艱官無可支至今輸之猶為定制)民税出
雜産物與錢(韓文張君墓誌改澧州刺史民税出雜産物與錢尚書有經數觀察使牒州徵民錢)
(倍經君曰刺史可為法不可貪官害民留禁不肯從)被支税草以納閑廐(韓休為虢州刺)
(史被支税草以納閑廐休奏請均配餘州張說駁之曰若獨免虢州即當移向他郡休復將執奏寮吏曰更奏)
(必忤執政之意休曰為刺史不能救百姓之弊何以為政必以忤上得罪所甘心也竟執奏獲免唐舊史)
筭賦(五)
白口賦(昭詔無收五口賦注漢議民年七歲至十五出口錢武帝加車騎也)減口賦錢(昭詔)
(人未家給其減口賦錢)文收口錢(文詔民三十賦丁男三年而一事收口錢也)高祖劫
筭賦(民年十五至十六筭賦人百二十年十一筭治庫兵車)貢禹上書(古無筭賦口錢武帝)
(征四夷重賦民子産三歲出口錢至有生多輕殺宜令七歲去齒乃出口錢二十始筭)倍筭(漢律人出)
(一筭筭百二十錢也唯賈人與奴婢倍筭也)孔㩁筭之科(陸贄言常賦不給乃議蹙限而加斂)
(焉加斂既殫則别配之别配不足扵是㩁筭之科設)資産之中事情不一(陸贄奏議資産)
(之中事情不一有藏扵襟懷囊篋物雖貴而人莫能窺有積於場圃囷倉直雖輕而衆以為富有流通蕃息之)
(貨數雖寡而計日收贏有廬舍器用之資價雖高而終歲無利如此之比其流實繁一槩計估筭緡宜其失平)
(長偽)
稅舟車(六)
白筭軺車(漢食貨志非吏比者三老北邊騎士軺車一筭注軺車小車也比例也非為吏人之例非)
(為三老非為北邊騎士而有軺車皆令出一筭)商賈二筭(商賈有軺車之筭注重其賦也)筭船
(食貨志船五文已上一筭匿不自占占不悉戍邊一歲没入緡錢有能告者以其半畀之也)孔崔融
獻議曰(吐蕃傳右史崔融獻議曰張騫始通西域列四郡據兩關斷匈奴右臂稍稍度河隍築令居以)
(絶南羌於是障矦亭遂出長城數千里傾府庫殫士馬行人使者歲月不絶至作皮幣筭緡錢法税舟車㩁酒)
(酤夫豈不懷為長久計然也)天下諸津舟舡所聚(旁通巴漢前詣閩越七澤十藪三江)
(五湖控引河洛兼包淮海弘舸巨艦千舳萬艘交貿往還憧憧永日今若江津河口置鋪納税則撿覆撿覆則)
(遲留此津纔過彼鋪復止非惟國家税錢更遭主司僦賂船有大小載有多少量物而税觸塗淹久統論一日)
(之中未過十分之一因此淹滯必至吁嗟崔融䟽)
輕賦税(七)
白大貊小貊(公羊傳曰什一天下之中正也寡乎什一大貊小貊注貊蠻貊也蠻貊無宗廟社稷)
(城郭故税薄也)白圭之清(孟子白圭謂孟子曰吾欲二十而税可乎孟子曰子之道貊道也)薄
賦(輕徭薄斂)園有桃(魏大夫刺其君國小而廹儉以嗇而無德以將之也)保鄣(尹鐸為晉陽請)
(曰繭絲乎保鄣乎趙簡子曰保鄣哉尹鐸損其戶數損則税輕而人安可謂保鄣乎繭絲減税也)度官
用以賦人(食貨志漢興約法省禁輕田租什五而税一量利禄而度官用以賦扵人法纔取也)斂
從其薄藏於百姓孔薄賦斂為要(令狐德棻曰今天下無虞惟薄賦斂為要)
薄賦斂(張玄素貞觀四年治洛陽宫且東幸玄素上書天下不可以力勝唯當務儉約薄賦斂以身先)
(之)願蠲薄徭賦(張廷珪上䟽願蠲薄徭賦)賦斂省則人富(盧藏用嘗以賦斂省)
(則人富)輕賦節用(李珏帝曰人君輕所賦節所用可乎珏曰貞觀時房杜王魏為文皇帝謀固此)
(耳帝頗嚮納)寬百姓租賦(李翺條興復太平大略曰寬百姓租賦)蠲賦十萬石
(又曰今歲關中麥不收陛下哀民之窮下明詔蠲賦十萬石羣臣動色百姓歌樂遍畎畮)有詔蠲責
(李渤張平叔歛天下逋租渤言上不能奉詔下不忍民窮無所逃死請放歸田里有詔蠲責)蠲橫租
錢三百萬(衛次公為陜虢觀察使蠲橫租錢三百萬)罷廵勾(李吉甫罷諸路歲終廵勾以絶)
(苛斂)寬賦斂(曲環陜州安邑人改陳許節度寬賦斂)不剥下不加斂(程异方討蔡异)
(使江表調財用所至不剥下不加斂經用以饒)寬賦(田布所至寬賦勸穡人皆安之)劉晏書(移書)
(於宰相元載京師三輔苦税入之重淮湖粟至可減徭賦半為一利)悽惻念誅求(薄斂近休明杜)
(甫簡元使君)下無曲獻上絶私求(陸贄奏議陛下臨御之秘清静之化下無曲獻上絶)
(私求近歲已來稍逾前旨今但滌除流誤振起聖猷則淳風再興賄道中寢雖有貪饕之軰曷由復肆侵漁州)
(郡羡財亦將焉往若不上輸王府理湏下紓疲人如是則困窮之中十又緩其四五矣)惻惻詔書
下半減麥與緡(半租豈不薄尚竭力與筋元稹旱災詩)詔度支減賦(崔衍復奏)
(州縣多岩田又郵𫝊劇道屬歲無秋民舉流亡不蠲減租頗人無生理臣見長吏之患在因循不以聞不患陛)
(下不憂恤也患申請不實不患朝廷不矜貸也陛下拔臣大州寧欲視民困而顧望不言哉德宗從其言為詔)
(度支減賦)通賦蒙勿收之惠(柳宗元表)欲人之安也在於薄斂斂
之薄也在於節用(若用之不節寧斂之欲薄其可得乎在先省不急之費定經用之數使下)
(之人知上有憂恤之心取非獲己自然樂其輸矣通典)
復除(八)
白小司徒稽夫家九比之數以辨老幼貴賤廢疾凡征
役施舍者(舍謂復不給徭役者)賢者能者(卿大夫以歲時登衆寡辨其可任者國中自七)
(尺及六十野自六十有五皆役之其國中貴者賢者服公事老者疾者皆免)豐沛(漢高曰以沛為朕湯)
(沭邑復其民父老請曰沛已蒙復豐未蒙上曰豐極不忘也特以其雍齒反吾故遂棄復豐也)平城役
(又高詔吏卒從軍至平城反城守邑者皆復終日勿事)諸侯子(又詔曰諸侯子在關中復十二歲歸)
(者半之)復身及戶(又高詔非士大夫已下皆復其身及戶勿事注復其身及戶内無徭役)魏
氏武卒(刑法志魏氏武卒衣三屬甲操十二石弩負矢五十置戈其上胄帶劒贏三日之糧日中而趨)
(百里中試者復其戶利其田宅也)買復(食貨志武帝時兵革數動民多買復及五大夫長以次徵發之)
(士益鮮也)南頓(後漢光武過南頓復田租一歲父老固請十年帝曰安敢遠期十年父老曰陛下惜耳因)
(大笑復增一年也)請優復(常山三考上言上生元吉民願蒙優復)潁川(魏志文帝復潁川一)
(年田租)復耕織(史衛鞅變法民戮力本業耕織致粟帛多者復其身小利舉以為收孥)年老
(漢武詔八十復三笇復二口之笇也九十者復甲九十身末利下與革車之賦)貞婦(平帝時復貞婦鄉一)
(人)車馬(武令民車騎馬者復甲卒三人勸人養馬也)五女(晉武帝以將士應娶者多家有五女)
(給復)孔三歲一復(韋臯為劒南西川節度使始臯務私其民列州玄除租凡三歲一復臯没人德)
(之)優賢能(文粹周禮鄉大夫職曰國中自七十以下皆征之其捨者為賢正責也服公事也注捨謂)
(君今復除其計耳所以優賢能也陳章甫與吏部孫員外書)復給(文粹百姓並復給五年奉天改元赦)
(陸贄)奪其畜牧事其子孫(陸贄奏議凡有私牧者例元勲貴戚之門所謂將家者皆統師)
(岳牧之後是乃嘗蒙親委或著忠勞復除征役固有常典今忽奪其畜牧事其子孫有乞假以給資装有破産)
(以營卒乘道路悽憫部曲感傷貴位崇勲孰不解體)流民還者給復三年(乾元二年肅宗)
(本紀)諸没落外番得還者(一年以上復三年二年以上復四年三年以上復五年外番之)
(人投化者復十年通典)
輸納(九)
白輸幣(子産相鄭伯如晉晉侯未見子産曰未知見時不敢輸幣亦不敢暴露非薦陳之不敢輸也暴)
(露之則恐燥濕之不時而朽蠧也)泛舟之役(秦輸粟於晉自雍及絳相繼命之曰泛舟之役謂從)
(渭水運入汾河)歸粟(夏歸粟扵蔡周凾矜終無資也)方輸錯出(枚乘曰諸侯方輸錯出運行數)
(千里不絶其珍怪不如山東之府)僦載煩費(王莽傳曰陳寳貨皆重則小用不給皆輕其僦載煩)
(費注僦送也)樂輸作大函使投中(晉劉超世瑜為句容令常年賦税者四出評百)
(姓家資超作大函封付之使各自書家産投函中訖送還縣百姓依實上課所入有踰乎書也)孔緩期
(韋温出為陜虢觀察使民當輸租而麥未熟吏白督之温曰使民貨田中穗以供賦可乎為緩期而賦辦)代
下戶納租(高承簡遷邢州刺史觀察府責賦尤急承簡代下戶數百輸租)蠶絲盡輸税
(機杼空倚壁柳宗元田家)姑舂婦擔輸促促(輸官不足歸賣屋元稹田家詞)老翁家
貧在山住耕種山田三四畝(苖䟱税多不得食輸入官倉化為土張籍野老歌)
賦調嘗與民為期(不擾自辦王仲舒傳)
均輸(十)
白桑弘羊為大司農中丞管諸侯計事事稍置均輸以
通貨物(諸所輸於官今去其土地所饒平於其所在時所價官更於他處賣之輸者便而官有利)張
林請立(後漢張林請布帛為租以通貨立均輸朱暉議比賈販而止)建以均輸弘羊
見非於卜式(比之賈販張林沮計扵朱暉)興㩁筦之利誠欲豐財(畜聚)
(斂之臣則為傷義)作法於貪其敝何救(以義為利則人不食)若謀之不臧
(雖得而非貴同上)輸販(權販)籠貨委輸坐市販昔邊鄙或聳
猶假贍軍(今役車其休豈資興利)賜軍輸(後漢光武以劉盆子為趙王郎中上賜洛陽軍)
(輸地以列肆使食税終身)平凖(食貨志唯桑弘羊以天下賦輸或不償其僦費乃請置大農部丞數十人)
(分部主郡國名往往置均輸鹽鐡官軍令遠方各以其物如異時商賈所轉販者為賦而相權輸置平凖於京)
(師都受天下委輸召二官治車器皆仰給大農大農諸官盡籠天下諸侯之貨物貴則賣之賤則買之如此富)
(商大賈亡所牟其利反本物不得騰踴故抑天下之物名曰平凖)孔顧少連(字夷仲改京兆尹先)
(是京畿租賦薄厚不能一少連以法均之)均租調(韓滉為鎮海軍節度使均租調不踰年境内稱治)
居無主客人無丁中商賈税三十之一與居者均税(自代)
(宗時始以畒定稅而斂以夏秋至德宗相楊炎遂作兩税法夏輸無過六月秋輸無過十一月置兩税使以總)
(之量出制入居無主客以居者為簿人無丁中以貧富為差商賈税三十之一與居者均役田税視大歷十四)
(年墾田之數為定遣黜陟使按比諸道丁産等級免鰥寡惸獨不濟者敢有加斂以枉法論食貨志)因暴
斂以毁其家(陸宣公豪富之徒乘急令以邀其利窮乏之輩因暴斂以毁其家非所謂均節財物)
(凖平賦法之術也)若抵石於井非極泉不止(李渤上言渭南長源鄉戶四百今纔)
(四十閿鄉戶三千而今遷他州縣大抵類此唯其弊始於㰙逃人之賦假令十室五逃則均責未逃者若抵石)
(於井非極泉不止誠由聚斂之臣割下媚上願下詔一賜禁止計不三年人必歸於農夫農國之本本立而太)
(平可議矣)免貧者而不益富者税此誠當也(乘理政之後固非若此不可不)
(幸乘弊政之後其可爾耶夫弊政之大賄賂行而征賦亂苟然則貧者無資以求於吏則有貧之實而不得貧)
(之名富者操其贏以市於吏則無富之名而有富之實貧者困而無所省富者恣而無所忌固必問其實則貧)
(者固免富者固賦矣安得待一定之論哉若曰止免貧者而富者不問則僥倖者衆皆挾重利以邀貧者猶若)
(不免焉若曰檢富者懼不得實而不可增焉則貧者亦不得實不可免矣若皆得實故縱以為不均何哉孔子)
(曰不患寡而患不均不患貧而患不安今富者税益少貧者不免捃拾以輸縣官以為不均大矣柳宗元答元)
(饒州書)不能救弊何以為政(韓休請均配餘州餘見田賦門)
平糴(十一)
白食貨志李悝為魏文侯作盡地力之教曰糴甚貴傷
民(人士工商也)甚賤傷農民傷則離散農傷則國貧甚貴甚
賤其傷一也善為國者使民無傷而農益勸故善糴者
必謹觀歲有上中下熟上熟其收自四萬四百石(平歲百畒)
(收百五十石今大熟四倍六百石計民終歲長四百石官糴三百石此為糴三舍一也)中熟自三
餘三百石(自三收四百五十石終歲長三百石官糴二百石此為糴二捨一也)下熟自倍
餘百石(自倍收三百石終歲長百石官糴五十石云下熟糴一謂中分百石之一也)小飢收
百石(平歲收一百五十石今小飢收百石收三分之二)中飢七十石(收三分之一)大
飢三十石(收五分之一)故大熟則糴三而捨一中熟則糴二
下熟則糴一使民適足價平則止小飢則發小熟之所
斂大飢則發大熟之所斂而糶之故雖有飢饉水旱糴
不貴而民不散取有餘補不足行之魏國以富彊糴三
輔罷關東漕(漢宣時歲數登穰榖石至五錢大司農耿夀昌善為筭能商功利奏言故事歲漕關)
(東糓四百萬斛以給京師用九十六萬人宜糴三輔弘農河東上黨太原榖足供京師可以省關東漕九十過)
(半大夫蕭望之奏以漕關内之榖築倉治舡費直二萬億有動衆之功恐生旱氣上不聽望之之言漕事果便)
(壽昌遂曰邊郡築倉以榖賤時增價糴之以利農貴時減價糶之名曰常平民便之上奏賜爵關内侯)常
平(元帝時大水琅琊人相食在位諸儒多以常平請罷無與人争利皆罷之)管子曰歲有凶
穰榖有貴賤人君不治則畜賈遊於市乘人不給百倍
其本是以民有餘則輕之故人君散之以重凡重輕散
斂之以時即准平故大賈畜家不得豪奪吾人也裒
多益寡稱物平施貿遷有無狗彘食人食而不
知檢野有餓莩而不知發(孟子)故管子之輕重李悝之平
糴弘羊之均輸夀昌之常平亦有從事故古為之有
數吏良而令行故民頼其利萬人作乂(漢書贊)糶三十(史記)
(糶三十病農九十病末上不過八十下不減三十則農末俱利務完物無息敝相質易腐敗而食之)不便
(後漢劉般伯興為金吾將軍帝欲置常平公卿多以為便般以常平外有利人之名内實侵刻百姓豪右因緣)
(為姦帝乃止)孔建平糴法(張儉徙代州勸墾田力耕歲數稔私蓄富實儉恐虜易驕乃建平糴)
(法入之官虜喜悦)置和糴貯備使(吳武陵信州人長慶初竇易直以戶部侍郎判度支表武)
(陵主鹽北邊易直以不職薄其遇會表置和糴貯備使擇郎中為之武陵諫曰今緣邊膏壤鞠為榛杞父母妻)
(子不相活前在朔方度支米價四十而無踰月積皆先取商人而後求牒還都受錢脱有寇薄城不三旬便當)
(餓死何所取財而云和糴哉)中人爲和糴使(高鉞元和末以中人為和糴使鉞䟽論執)關
輔以榖賤傷農宜加價糴糓(陸贄近歲關輔之地年榖屢登數減百姓税錢許其)
(折納粟麥公儲委積足給數年田農之家猶困糓賤今夏江淮水潦漂損田苖比於常時米價加倍甿庶匱乏)
(流庸頗多關輔以榖賤傷農宜加價糴榖以勸稼穡江淮以榖貴民困宜減價糶以救凶災之厄)榖糴
豐賤殊異往時(陸贄近者㳂邊諸州頻歲大稔榖糴豐賤殊異往時此乃天贊國家永固封略)
(之時也而尚日不暇給曾無遠圖軍府有歉食之詞穡人有悔耕之意天贊而不愛其利農傷而不䘏其窮及)
(凶災流行播殖墯廢雖復悔恨事何可追頃請擇人充使委之平糴務農陛下以理貴因循未賜允許)江
淮旱榖踴貴(盧坦江淮旱榖踴貴或請抑其直坦曰所部地狹榖來他州若直賤不來矣不如任)
(之既而商賈以米坌至乃多貸兵食出諸市價遂平)
貢獻(十二)
白九貢任土(百貨以時)歸時事於宰旅(韓宣子聘問王使請事對曰晉士匄將歸)
(時事於宰旅注時事四時貢職宰旅冡宰之事也言貢獻於宰旅者不敢斥尊)陳之藝極(藝極法度)
入以歲時天子班貢(輕重之列)貢職之數(禮天子合諸侯制貢職之數輕重之)
(法以遠近土宜為度)制財用之節(貢職多少)方物貢之有時取之以道
飲化爰來人無遠邇(率職而入貢有等夷)悦服(樂輸)樂率貢職
賨幪(夷狄布貨)賮志(貨也)方賮望曰來賓(以時入貢漢書)憬彼淮夷
來獻其琛(憬遠也琛寳也)禹别九州而任土作貢王府則有
底貢(底致也)無有遠邇畢獻方物(武王克商)諸侯官受方物
府無虚月(魯之於晉職貢不乏史不絶書府無虚月)誅求無時悉索敝賦以
來會時事也列尊貢重(列位也公侯地廣故所貢多)卑而貢重甸服
也(甸服天子畿内供職貢也)貢之無藝貢獻無極亡可待也合諸
侯藝貢事禮也(藝法也)棧山般海踰沙軼漠之貢史不絶
書(文選)誅求不已具歎無時(供給既難寧無虚月)時入(周禮以時入之)地貢
(地以生物入貢)各以所有(周禮制有貢各以地所有)畢納(納畢)庭實有獻於
公(穎考叔)凡於尊者有獻而不敢以聞(此謂獻辭)貔皮(詩曰獻其貔皮)
(赤豹黃羆)彝器(傳諸侯皆獻彝器於王晉獨無有何叔向曰與喪賓宴又求彝器非禮也)也盡其
土實(土地所有)獻芹(列子曰昔有獻芹於鄉老嘗之苦笑而退也)獻未有程(高詔欲省)
(賦甚今獻未有程法也吏或多賦以為獻宜令諸侯常以八月十月朝獻郡國各以口數率人錢歲以六十三)
(以給獻費)獻費(見上注)述職(漢詔曰諸侯納貢非為財幣所以述職)封還獻物(後漢)
(順詔桂陽太守文襲獻大珠以希幸媚帝令還之)千里馬寳劒(光武有獻千里馬及寳劒劒賜)
(騎士馬駕鼔車)太官勿受(光武詔郡國所獻疲敝令太官勿受也)置堠(和帝時南海獻龍眼)
(荔枝十里一置五里一堠奔騰險阻死者繼路)白羽扇(晉庾澤嘗以白羽扇獻帝嫌其非新反之劉劭)
(云云)孔巧索珍異(杜元穎敬宗驕僻不君元穎每欲中帝意以固幸乃巧索珍異獻之踵相躡於)
(道)獻金鐶(宇文士及從化及至黎陽帝手書召之士及亦遣家僮間道走長安通諄勤且獻金鐶帝)
(悦曰我嘗與士及共事今以此獻是將來矣)孫伏伽上言(相國參軍盧牟子獻琵琶長安丞張)
(安道獻弓矢並被賚賞以率土之富何索不致豈少此物哉)簿羡貲百萬以獻(王遂師東)
(討李師道召為光禄卿淄青行營糧料使俄而賊誅遂簿羡貲百萬以獻帝高其能)獻木桮藤盤
(韋嗣立獻木桮藤盤數十物)願租賦外一絶(姚元崇曰戚里貢獻以求媚於上公卿方鎮寖)
(亦為之臣願租賦外一絶之可乎)必躬閱視(渾瑊歲時貢奉必躬閱視)掊斂獻貢(齊映)
(為桂管江西兩觀察使映罷不以罪冀復進乃掊斂獻貢以中帝欲)天下歲入之物(唐食貨志)
(天寳時租錢二百餘萬緡粟千九百八十餘萬斛庸調絹七百四十萬疋綿百八十餘萬屯布千三十五萬餘)
(端天子驕於佚樂而用不知節大抵用物之數常過其所入)詭取諸郡輕貨上於帝
(韋堅舡次樓卜堅詭取諸郡輕貨上於帝以給貴戚近臣)獻瓶(初諸藩銀大瓶止五尺李兼為江西始獻)
(六尺瓶至齊映乃八尺云)數奏鷹犬異獵(太穆皇后竇氏帝後見隋政多亂妄誅極乃為自安)
(計數奏鷹犬異獵煬帝喜)滄海未全歸禹貢(杜甫詩)洛下舟車入天中
貢賦均(上)戶部郎中(掌任土所出而為貢賦之差六典)戶部有獻(李絳遷戶)
(部侍郎判本司帝以戶部故有獻而絳獨無何哉答曰凡方鎮有地則有賦或嗇用度易羨餘以為獻臣乃為)
(陛下謹出納烏有羡贏哉若以為獻是從東庫物實西庫進官物結私恩帝戄然悟)杜鴻漸(兼成都尹)
(請入朝獻寳器五床羅錦十五床麝臍五石)獻縑(韓滉帝既狩梁州獻縑千萬疋)無獻(李峴遷京)
(兆尹玄宗歲幸温陽甸内巧供億以媚上峴獨無所獻帝異之)悉禁(李石開成赦令天下非藥物茗果他)
(貢悉禁)廣貢奉(劉餗廣貢奉以結恩)公託進獻(楊炎曰四方貢獻悉入内庫權臣巧吏因)
(得旁緣公託進獻私為贓盗者動萬萬計)以珍貢私别庫(陸贄始帝播遷府藏委棄衛兵無楮)
(衣至是天下貢奉稍至於是行在夾廡署瓊林大盈二庫别蔵貢物贄諫以今師旅方殷瘡痛呻吟之聲未息)
(遽以珍貢私别庫恐羣臣有所觖望請悉出以賜有功令後納貢必歸有司先給軍賞瓌怪纖麗無得以供是)
(乃散小儲成大儲捐小寳固大寳也帝悟即撤其署)獻羡錢五百餘萬(韓滉封鄭國二年更)
(封晉是歲入朝獻羡錢五百餘萬緡詔加度支諸道轉運鹽鐡等使)淡菜蚶蛤(孔戣明州歲貢淡菜)
(蚶蛤之屬戣以為自海抵京師道路役凡四十三萬人奏罷之)得相(王播自淮南還獻玉𢃄十有三銀盌)
(數千綾絹四十萬遂再得相云)諫罷(錢徽加承旨是時内積財圖復河湟然禁無名貢獻而至者不甚却)
(徽懇諫罷之)貢蚶(元稹徙浙東觀察使明州歲貢蚶役郵卒萬人不勝其疲稹奏罷之)獻銀壺
甕(李絳襄陽裴均違詔書獻銀壺甕數百具絳歸之度支示天下以信帝可奏仍赦均罪)以佩刀
獻(張說為東都留守說知太平等懷逆乃因使以佩刀獻玄宗請先决策帝納之)脂盝粧具(李德)
(裕為浙西觀察使敬宗立侈用無度詔浙西上脂盝粧具德裕奏比年旱災物力未完三月壬子赦令常貢之)
(外悉罷進獻此陛下恐聚斂之吏緣以成姦雕鏤之人不勝其敝也願詔宰相議何以俾臣不違詔旨不乏軍)
(興不疲人不斂怨則前&KR0897;後詔咸可遵承不報方是時罷進獻不閱月而求貢使者足相接於道故德裕推一)
(以諷他)侏儒(陽城為道州刺史産侏儒歲貢朝廷城哀其生離無所進帝使求之城奏曰州民盡短若)
(以貢不知何者可共自是罷)獻錢三十萬緡(崔祐甫淄青李正己畏帝威斷表獻錢三十萬)
(緡以觀朝廷帝意其詐未能答祐甫曰正己誠詐陛下不如遣使勞其軍以所獻就賜將士若正己奉承詔旨)
(是陛下恩洽士心若不用彼自斂怨軍且亂又使諸藩不以朝廷為重賄帝曰善正己慙服)獻糗餌
數百䭾(張濬黃巢之亂稱疾挾其母走商山僖宗西出衛士食不給漢隂令李康獻糗餌數百䭾士皆)
(厭給帝異之曰爾乃及此乎對曰臣安知為此張濬教臣也乃急詔濬至行在再進諫議大夫)羡餘(白居)
(易河東王鍔將加平章事居易以為宰相天下具瞻非有重望顯功不可任按鍔誅求百計不䘏彫瘵所得財)
(號為羡餘以獻今若假以名器四方聞之皆謂陛下得所獻與宰相)餼牽外無他獻(裴耀卿傳)
(帝謂張說曰今帝有事岱宗而懷州刺史王丘餼牽外無他獻我知其不市恩也)獻馬(鄭珣瑜為河南)
(尹未入境會德宗生日尹當獻馬吏欲前取印白珣瑜視事且内贄珣瑜徐曰未到官而遽事獻禮歟不聽)
零陵香上供(韋宙湘源生零陵香歲市上供人苦之宙為奏罷)四方爭為怪珍
入貢(玄宗貴妃楊氏四方爭為怪珍入貢動駭耳目)貢賦不絶(趙匡凝太祖表匡凝荆襄節度)
(使以匡萌為荆南留後是時唐衰藩鎮不復奉朝廷獨匡凝兄弟貢賦不絶五代史)韓愈上尊號
表(章亥所步禹稷所書四面輻輳各修貢職西戎之首北狄之渠怛威愧德失據狼狽收其種落逃遁遠去)
(來獻羊馬千里不絶)寸地尺天皆入貢(竒祥異瑞皆來送不知何國致白環復道諸山得銀)
(甕杜甫洗兵馬行)感其志而戒初(一品集異域歸忠傳序昔越裳貢雉薦於宗廟西旅獻獒)
(陳於典訓所以感其志而戒其初仁聖大孝皇帝龍荒君長上表獻良馬二絶大漢而貢赤誠涉流沙而霑赭)
(汗)萬里貢賦(百蠻歸欵辛替否傳)貢賦均(洛下舟車入天中貢賦均杜甫有感詩)天
子誕日諸道爭以侈麗奉獻(常衮天子誕日諸道爭以侈麗奉獻不則為老子浮)
(屠解禱事衮以為漢文帝還千里馬不用晉武帝焚雉頭裘宋高祖碎琥珀枕是三主者非有聰明大聖以致)
(治安謹身率下而已今諸道饋獻皆淫侈不急而節度使非能男耕而女織者類出於民是斂怨以媚上也請)
(還之)禁獻侏儒短節(高祖本紀武德元年十一月戊申禁獻侏儒短節小馬庳牛異獸竒禽)
貢奉母慮五十萬(王紹為租庸判官德宗已西狩乃督輕貨趣間道走洋州紹先見行在帝)
(勞之曰吾軍乏春服朕且衣裘奈何紹流涕曰租庸使遣臣貢奉毋慮五十萬即至帝曰道回遠經費方急何)
(可望耶後五十萬繼至猶足紓難)天下以進奉結主恩(崔衍遷宣歙觀察使先是天下)
(以進奉結主恩州藏耗竭韋臯劉贊為之倡贊死衍代之舊貢金錫凡十八品皆倍直市於州民匱多逃去衍)
(至蠲革之)莊宗以來方鎮進獻之事稍作(自莊宗以來方鎮進獻之事稍作至)
(於晉陽不可勝紀矣其添都助國之物動以千數計至於來朝奉使買宴&KR2213;罪莫不出於進獻而功臣大將不)
(幸而死則其子孫率以家貲求刺史其物多者得大州善地蓋自天子皆以賄賂為事矣則為其民者其何以)
(堪之哉五代史)楚州獻定國寳一十一(酉陽雜爼初代宗即位有慶雲見黃氣抱日初)
(楚州獻定國寳一十一乃上詔監國詔曰上天降寳獻自楚州神明生歷數之符合璧定妖災之氣初楚州有)
(尼真如忽有人接去天上天帝言下方有災令以此寳鎮之其數十二楚州刺史崔侁表獻焉一曰玄黃天符)
(形勢如笏長八寸有孔辟人間兵疫二曰玉雞毛白玉也王者以孝理天下則見三曰糓璧白玉也如粟粒無)
(雕鐫之跡王者得之五榖豐熟四曰西王母白環二枚所在處外國歸伏五曰闕名六曰如意寳珠大如雞卵)
(七曰紅靺鞨大如巨粟八曰瑯琊珠二枚逾常珠有逾徑一寸三分九曰玉玦形如玉環四分缺一十曰玉印)
(大如半手理如鹿形䧟入印中十一曰皇后粉採桑鈎細如箸屈其末十二曰雷公石斧形無孔諸寳寘之日)
(中皆白氣連天)瑞龍腦(天寳末交趾貢龍腦如蠶蟬形波斯言老龍腦樹節方有禁中呼瑞龍腦上賜)
(貴妃十枚香聞十步同上)
闕貢(十三)
白苞茅不入(齊桓伐楚曰爾貢苞茅不入王祭不供寡人是徵對曰貢之不入寡人之罪也敢不)
(供給)不供是懼闕而為罪宜守命以供時(豈絶書而重月)既
爽樂輸(宜科墯職)未乖悅使(何悔樂輸)無之實難貢或不供(必先)
(問罪)臨事有虧(則思移過)先期不告(誰今當辜)宋義王(不供職貢)慢官之
後(徒欲費辭)戒事之前(胡不申報)孔貢獻不入(高駢自乾符以來貢獻不入天子)
貢職廢闕責當有歸(陸宣公自希烈亂常汚染淮甸貢職廢闕責當有歸在於編氓豈任)
(其咎)諸侯春不貢(杜甫詩)藩貢或闕王命征之(蘇頲藩貢或闕王命征之)
(於是乎治兵其郊獲辭而止本傳)楚貢何年絶(杜甫詩)珍竒之貢不入(張東)
(之論戍姚州之弊)
訴貢賦(十四)
白子産爭承(承謂負賦之次)曰鄭伯男也使從諸侯之貢懼不
給也貢之無極亡可待也自日中以爭至於昏晉人許
之子産爭承田班輕重(見上)叔孫將命請視邾滕(叔孫會於宋季)
(武子使視邾滕言自比邾滕永薄賦也)苟非讎敵(敢不樂輸)請恤薄言(宜寬厚斂)事
必舉中(節宜奉上)雖家財將竭宜緩誅求(而國賦是資則難蠲免)訴永
減而猶可(請不供而謂何)孔訴機織未就(盧坦為夀安令河南賦限已窮縣人訴機)
(織未就坦詣府請申十日不聽坦諭縣人第輸勿顧限違之不過罰令俸爾由是知名)上請貸期
(文粹孫樵書何易於督賦何如曰上請貸期不欲累絶百姓使錢出粟帛)糧儲屋宅男女牛
羊幾盡(元結拜道州刺史初西原蠻掠居人數萬去遺戶裁四千諸使調發符牒二百函結以人困甚)
(不忍加賦即上言臣州為賊焚破糧儲屋宅男女牛羊幾盡今百姓十不一在耄孺騷離未有所安嶺南諸州)
(寇盗不盡得守捉候望四十餘屯一有不靖湖南且亂請免百姓所負税租及租庸使和市雜物十三萬緡帝)
(許之明年租庸使索上供十萬緡結又奏歲正租庸外所率宜以時增減詔可)
九貢(十五)
白周禮太宰以九貢致邦國之用一曰祀貢(積牲苞茅之屬)二
曰嬪貢(嬪或為賓皮帛之屬玄謂貢絲枲也)三曰器貢(宗廟之器也玄謂器者銀鏤金磬)
四曰幣貢(繡帛也玄謂玉帛皮幣也)五曰材貢(竹木之材)六曰貨貢(金珠龜象)
七曰服貢(祭服絺綌)八曰游貢(毛羽之屬)九曰物貢(謂九州之外各以所貢之)
(物為贄若慎肅貢楛矢之類)禹貢九州冀州(厥貢漆絲厥篚織文文謂綺錦之屬)青
州(厥貢鹽絺海物惟錯錯雜也非一種也岱畎絲枲鉛石也鉛松怪石厥篚檿絲檿絲柔蠶絲中琴絃者)
徐州(厥貢惟土五色羽畎夏翟嶧陽孤桐泗濱浮磬淮夷璸珠暨魚厥篚玄纖縞纖細也縞白纖也玄黑)
(繒也纖在中混二物皆細也)揚州(厥貢惟金三品瑶琨篠蕩篠竹箭也齒革羽毛惟木厥篚織貝厥苞)
(橘柚錫貢注錫命乃貢不常貢)荆州(厥貢羽毛齒革惟金三品杶榦栝栢礪砥弩丹惟箘簵楛注美竹也)
(三邦底貢厥名注楛中矢榦三物非雲夢之澤三國咸致貢也包匭菁茅厥篚玄纁&KR0008;組九江納錫大龜注大)
(龜亦命錫乃貢之)豫州(厥貢漆絲絺紵厥篚纖纊錫貢磬錯注治玉曰錯)梁州(厥貢璆鐡銀鏤)
(砮磬熊羆狐狸織皮)雍州(厥貢惟璆琳琅玕厥篚玄黃)兖州(厥貢漆絲厥篚織文)孔辨其
名物(白居易裴洪泰太府少卿制九土之貢百品之貨辨其名物謹其出納常在外府)貢賦未
均於九州(柳宗元為樊左丞讓官表版圖再緝貢賦未均於九州)貢賦修於九州
(同上表)從民之宜乃九於野(墳厥貢藝而有上中下同上天對)
蠻夷貢賦(十六)
白書西旅獻獒(太保作旅獒)無有遠邇畢獻方物貴寳(周禮)
(九州之外謂之蕃國也一見名以其貴寳為贄象胥諭言語也)嚮風來享(來王)名馬(西域獻)
果下馬(魏志穢國今朝鮮皆其地出果下馬漢時嘗獻之才尚三尺以來)賨布(晉食貨志夷人)
(輸賨布戶一疋遠者或一丈遠夷不課田者輸義米戶三斛遠者五㪷米極遠者輸筭錢八十二文)義米
(見上)被聲教(選遐荒)越裳白雉(後漢交趾之南有越裳國周公居攝六年越裳以三象重)
(譯獻白雉曰天無烈風雷電則中國有聖人也故來獻之)請加稅(後漢順帝時武陵守上書以蠻夷率)
(服可比漢民增租請加稅虞翻云不可帝不從果叛)常賦(鄭純為永昌守與哀牢夷得歲輸布貫頭衣領)
(二鹽一斛以為常賦)賨人(晉書廪君出武落丹穴名務相氏巴姓種類遂繁奏并為黔中郡薄賦之口出)
(錢四十巴人呼賦為賨人也)蕃夷進獻式(主客式諸蕃夷進獻答諸色無估價物鴻臚寺量之)
(酬答也)孔葱嶺以東皆奉貢贄(楊恭仁為凉州總管由葱嶺以東皆奉貢贄就加納)
(言)朝貢踵至(裴矩帝自東都矩以蠻夷朝貢踵至諷帝悉召天下竒倡怪妓大陳端門前曳錦縠)
(珥金琲者十餘萬詔百官都人列繒樓幔閣夾道被服光麗㕓邸皆供帳池酒林胾譯長縱蠻夷與民貨易在)
(所令邀飲食相娛樂蠻夷咨嗟謂中國為仙都帝所天子以為誠)諸國悉使者奉獻(魏徵)
(高昌王麴文泰將入朝西域諸國欲困文泰悉使者奉獻帝詔文泰使人厭怛紇干迎之徵曰異時文泰入朝)
(所供擬不能具今又加諸國焉則瀕塞州縣以乏致罪者衆彼以商賈來則邊人為之利若賓客之中國蕭然)
(耗矣漢建武時西域請置都護送侍子光武不許不以蠻夷弊中國也帝曰善追止其詔)獻萬釘寳
細金𢃄馬五千匹(統業護可汗獻萬釘寳細金𢃄馬五千匹)獻生口數十(裴寬)
(拜范陽節度使檀州刺史何僧獻生口數十寬悉歸之故夷夏感附)獻濱塞亭障(李吉甫吐蕃復)
(請獻濱塞亭障南北數千里永盟吉甫謀曰邊境荒阻犬羊相吞邊夷按圖覆視且不能知今生蕃綿山跨谷)
(以數番紙而圖千里起靈武著劒門要險之地所亡二三百所有得地之名而實喪之陛下將安用此帝乃詔)
(謝贊普不納)猛火油薔薇水(五代占城顯德五年其國王因德漫遣使者莆訶散來貢猛火)
(油八十四瓶薔薇水十五瓶其表以貝多葉書之以香木為函猛火油以洒物得水則出火薔薇水云得自西)
(域以洒衣雖敝而香不滅)魚牙紬海豹皮(新羅開元中數入朝獻果下馬朝霞紬魚牙紬海豹)
(皮又有二女)獻琥珀馬碯(日本永徽初獻琥珀大如斗馬碯若五升器)龍腦香(西域)
(摩揭陀貞觀十六年遣使者獻龍腦香璽書優答)貢頗黎狀若酸棗(罽賓武德二年遣使)
(者貢寳𢃄金鎻水晶醆頗黎狀若酸棗)鬱金香(東安開元十四年納馬豹後八年獻波斯馬二拂菻)
(繡氍毬一鬱金香等)綠金精(西域驢分國貞觀十七年遣使獻赤玻瓈綠金精下詔荅賚)蠻琛
夷貢(北狄贊蠻琛夷貢踵相逮於廷)紫瓷盆(唐杜陽編武宗會昌元年渤海貢紫瓷盆量容半斛)
(内外通瑩其色純紫厚可寸餘舉之則若鴻毛)黃金鵝以獻(吐蕃贊普餘見向化門)日本
獻方物(日本建中元年使者真人興能獻方物興能善書真人蓋因官而氏也)九夷八蠻
在荒服之外者皆已賓貢(韓文)唐受命為天子(凡四方萬國不問海)
(内外無小大咸臣順於朝時節貢水土百物大者特來小者附集送殷員外序同上)越裳貢雉(昔越)
(裳貢雉薦於宗廟西旅獻獒陳扵典訓一品集)高麗貢方物高祖欲讓而不臣
(温彦博執不可曰遼東本周箕子國漢玄莬郡不使北面則四夷何所瞻仰帝納而止)或時候風
潮朝貢(蠻胡賈人舶交海中若帥得人則一邊盡治韓文)窮天貢賝異(同上聮句)五
色玉(酉陽雜俎天寳初安思順進五色玉𢃄又於左藏庫中得五色玉杯上怪近日西賮無五色玉令責)
(安西諸蕃蕃言比嘗進皆為小勃律所劫不逹上怒欲征之乃命王天運統諸蕃兵伐之勃律君長恐懼請罪)
(悉出寳玉願歲貢獻天運不許即屠城而還)
出財助國(十七)
白卜式輸家財(漠武有事匈奴卜式上書輸家財半助邊上問欲官乎式曰臣少牧羊不曾為)
(吏不願為官曰家有冤乎式曰不與人爭未嘗有冤但以天子征匈奴有智者宜效用有財者宜助國公孫弘)
(曰此非人情不可以化而亂法遂不報數歲渾邪降縣官人衆式復持二十萬與河南尹尹上其名帝謝之召)
(賜式外繇四百人時富家皆匿財唯式欲助軍費上以式為郎中以諷天下)杜緩入錢榖(元帝)
(時榖貴人流西羌反方征之杜緩上書入錢榖助用前後數百萬後為太常)麋竺助軍資(蜀志)
(麋竺率奴客二千金銀貨幣助軍資于時困匱頼以復振)奉國奉上憂國憂
邊徇公産侔陶白室比程羅(古時富人)王丹上麥(鄧禹西征)
(王丹率宗族上麥二千斛)蕭何佐軍(漢召平謂蕭何曰上有疑君之心宜讓封悉以家私助軍何從)
(其計上大悦)王肅上錢縑(後漢東海王肅以西羌未平上錢二萬永和中復上縑萬匹助國費)
(鄧太后下詔褒納之)孔出貲助邊(嚴震至德乾德中數出貲助邊)前後賞賜皆上
于官(李嗣業前後賞賜皆上扵官以助軍云)詔方鎮獻財助軍(李固言帝伐回詔方)
(鎮獻財助軍上䟽固諫不從)上米五十萬斛鹽二萬斛(張允伸龐勛以徐州反上)
(書欲遣弟允臯領兵討賊不許上米五十萬斛鹽二萬斛佐用度)出家貲助軍(李叔眀德宗幸)
(興元出家貲助軍悉衣幣獻宫掖)
白孔六帖卷七十九
