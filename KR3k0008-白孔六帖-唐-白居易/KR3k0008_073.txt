白孔六帖卷七十三唐白居易原本
宋孔傳續撰
端明(一)左右司(二)
常侍(三)給事中(四)
中書舍人(五)諫議大夫(六)
起居(七)補闕(八)
拾遺(九)
端明(一)
孔明宗武君不通文字(四方章奏常使安重誨讀之重誨亦不知書多不稱旨孔循教)
(重誨求儒者置之左右而兩人皆不知唐故事於是置端明殿學士以馬道及鳳為之五代史趙鳳傳)班
在翰林學士上(初端明殿學士班在翰林學士下結銜又在官下明年鳳遷禮部侍郎因諷任)
(圜升學士於官上又詔班在翰林學士上同上)
左右司(二)
孔郎中各一人從五品上員外郎各一人從六品上(掌付)
(諸司之務舉稽違署符目知宿直為丞之貳百官志)隋廢左右司貞觀元年復置
左右司郎中龍朔元年改郎中曰左右承務永昌元年
復置員外郎(同上)以詳整稱職(武元衡德宗時歲内三遷至右司郎中以詳整稱職)
宣慰江淮(潘孟陽傳左司郎中鄭敬宣慰江淮帝誡曰朕宫中用尺寸物皆有籍唯賑民無所計卿)
(是行宣諭朕意毋若潘孟陽殫財費酣飲游山寺而已)會府藂委之任(杜牧行右司皇甫鉟)
(制)四海百司之條目舉之在勤(同上)彌綸省闥(奚陟歴金部吏部員)
(外郎左司郎中彌綸省闥)精簡(舊史劉洎上疏尚書省詔勑稽停文案擁滯比者綱維不舉並為勲親在)
(位所以郎中折奪唯事咨禀且宜精簡左右司郎中如並得人自然綱維略舉亦當矯正趨競豈唯息其稽滯)
(哉)
常侍(三)
白獻可替否(漢官儀曰秦及前漢置散騎常侍各一人散騎騎馬並乘輿車獻可替否)累清
談(晉鄭默為散騎常侍世祖出南郊侍中正陪乘詔曰使鄭常侍謂默曰卿如何得參乘昔州内舉卿相軰)
(常愧有累清談)非其好(七賢傳高貴鄉公以阮籍為散騎常侍非其好也)辭大不辭小(周處)
(除楚内史又徵為散騎常侍處曰古人辭大不辭小乃先之楚郡)珥貂蟬備顧問
掌侍從孔門下省左散騎常侍二人正三品下掌規諷
過失侍從顧問(百官志)中書省右散騎常侍二人(同上)八貂
之列(白居易薛戎制)近侍之列騎省為貴(歸登制上)備顧問應對之
選列言語侍從之臣(同上)職規諷(李渤又言左右常侍職規諷循默不事若設官)
(不責實如罷之)討元濟(李愬憲宗討吳元濟以愬檢校左散騎常侍)條擿失政(鄭綮昭宗)
(時為右散騎常侍往往條擿失政衆讙傳之)每以詩謠託諷(綮復還常侍大順後王政微綮)
(每以詩謠託諷中人有誦之天子前者昭宗意其有所藴未盡因有司上班簿遂署其側曰可禮部侍郎同中)
(書門下平章事)宜備顧問(鄭畋以右散騎常侍召還故事兩省轉對延英獨常侍不與畋建言宜備)
(顧問詔可遂著于令)在南宫六卿之下(馬允孫傳時劉昫亦罷相為僕射右散騎常侍孔昭)
(序建言常侍班當在僕射前允孫責御史臺檢例臺言故事無所見今班在前崔居儉揚言于朝曰孔昭序解)
(語是朝廷無解語人也且僕射師長百僚中丞大夫就班脩敬而常侍在南宫六卿之下况僕射乎昭序癡兒)
(豈識事體五代史)丹墀文陛之内貂羽金蟬之榮(杜牧制)置笏在
陛(崔元亮拜右散騎常侍鄭注誣宋申錫逮捕倉卒内外震駭元亮率諫官叩延英苦諍反復數百言文宗)
(未諭元亮置笏在陛俯伏流涕帝感悟衆亦服其不撓由此名重朝廷)勸順納諫諍(歸登陟右)
(散騎常侍入謝憲宗問政所先登知帝銳而果于斷勸順納諫諍内外傳為讜言)貂却(開元已後鄙常)
(侍此官者朝中謂之貂却出南部新書)珥貂(白居易孔戣制可使珥貂立吾左右隰朋劉向豈遠乎哉)
垂璫夾乘之官(元稹裴向常侍制周文王侍從之臣無可使結襪者我知之矣左右前後無非)
(令人予欲用為垂璫夾乘之官以代吾盤㿻韋弦之戒不亦可乎)
給事中(四)
白夕郎(漢官儀暮入對青𤨏門拜名曰夕郎)名儒國親(後漢胡廣曰給事中掌侍從左)
(右位次侍中或名儒或國親)宜在左右(晉武詔燕王師劭清貞廉潔博通六籍宜在左右敦儒訓)
(可給事中)孔給事中四人正五品上(掌侍左右分判省事察洪文館繕寫校讎之課)
(凡百司奏抄侍中旣審則駮正違失詔敕不便者塗竄而奏還謂之塗歸季終奏駮正之目凡大事覆奏小事)
(署而頒之三司百官志三十八)給事中之職(凡制勑有不便於時者得封奏之刑獄有未合於理)
(者駮正之天下冤滯無告者得與御史紏理之有司選補不當者與侍中裁退之不專掌侍奏讃詔令而已白)
(居易鄭覃給事中制)從當世賢士游(宗室璡好從當世賢士游賙人之急累擢給事中)數
上言陳當世得失(薛元超遷給事中數上言陳當世得失帝嘉納)太宗兼將相
事(張行成遷給事中帝嘗謂羣臣朕為人主兼行將相事豈是不奪公等名舜禹湯武得稷卨伊呂而四海)
(安漢高有蕭曹韓彭而天下寧兹事朕皆兼之行成上疏盛德含光規模宏遠左右文武誠無將相材奚用大)
(庭廣衆與之量校損萬乘之尊與臣下争功哉帝嘉納之)撰三教珠英(徐彦伯進給事中武后撰)
(三教珠英取文辭士皆天下選而彦伯李嶠居首)還詔(狄兼謨擢給事中左藏吏盗度支縑帛文宗以)
(經赦詔勿治兼謨封還詔書帝問之對曰典吏犯贓不可免帝曰朕已赦其長官吏亦宜宥與其失信寧失罪)
(人旣而曰後或事有不可勿以還詔為憚)諫作景龍觀(韓思復入為給事中帝作景龍觀思復諫)
(曰禍難初除土木遽興非憂物恤人所急不見省)批敕(李藩再遷給事中制有不便就敕尾批却之吏)
(驚請聮他紙蕃曰聮紙是牒豈曰敕邪)封駮稱職(郭承嘏進給事中俄出為華州刺史給事盧載)
(還詔書且言承嘏數封駮稱職宜在禁闥帝謂曰朕謂久次欲優其稍入耳乃復留給事中)還詔議
皇甫鏄(崔祐甫子植元和中為給事中時皇甫鏄判度支建言減百官奉廪植封還詔書鏄又請天下)
(所納鹽酒利增佑者以新凖舊一切追償植奏言用兵久百姓凋罄往&KR2198;佑踰其實今不可復收於是議者咸)
(罪鏄鏄懼而止)時稱其直(薛存慶五遷給事中與韋洪景封駮詔書時稱其直)馬前臚傳
詔旨(齊映擢給事中映為人白晳長大言音鴻爽故帝令侍左右或馬前臚傳詔旨)以士人直
曹(關播再遷給事中故事諸司甲庫以令史直曹刓脱為姦播悉易以士人時韙其法)請留給事
左右(吕元膺擢給事中俄為同州刺史旣謝帝逮問政事所對詳諳明日謂宰相曰元膺直氣讜言宜在)
(左右柰何出之李藩裴洎謝因言陛下及此乃宗社無疆之休請留給事左右)駮奏無私(盧鈞遷給)
(事中有大詔令必反覆省審駮奏無私)力于治(李憕三遷給事中力于治有任事稱明簿最下無敢)
(給)兼學士(陸堅以給事中兼學士帝待之甚厚圖形禁中親製贊)仗内供奉(閻朝隠性)
(滑稽屬辭竒詭為武后所賞遷給事中仗内供奉后有疾令往禱少室山乃沐浴伏身爼盤為犧請代后病還)
(奏會后亦愈大見褒賜其資佞謟如此)瑣闈(白居易竇易直制俾升瑣闈以備顧問)賦詩悼
痛(王維安禄山素知其才迎置洛陽廹為給事中祿山大宴疑碧池悉詔梨園諸工合樂諸工皆泣維聞悲)
(甚賦詩悼痛賊平獄或以詩聞行在時縉位已顯請削官贖維罪肅宗亦自憐之下遷太子中允)救狄
仁傑(李嶠遷給事中會來俊臣誣狄仁傑等獄將抵死敕嶠與大理少卿張德裕侍御史劉憲復騐德裕)
(等内知其冤不敢異嶠曰知其枉不申是謂見義不為者卒與二人列其枉忤武后旨出為閏州司馬)議
事惟允(遷給事中李華崔沔集序)又(拒貴倖怙恩之詔削大臣忤旨之刑同上崔沔集序)以勞
召(孟簡導漑田以勞召為給事中)論事有廻天之力(張元素遷給事中貞觀四年詔發卒)
(冶洛陽宫且東幸元素上書即詔罷役賜綵二百匹魏徵名挭挺開元素言歎曰張公論事有廻天之力)著
樞機論(徐彦伯進給事中始武后時大獄興王公卿士以言語為酷吏所引死徙不可計彦伯著樞機)
(論見言語門)執詞頭謁宰相(舊史袁高為給事中德宗復用盧杞為饒州刺史命高草詔書)
(高執詞頭謁宰相曰盧杞作相三年矯詐隂賊退斥忠良若更授大郡恐失天下之望宰相不悦命舍人草之)
(詔出執之不下乃奏論之)
中書舍人(五)
白夙夜出納朕命唯允廻翔青瑣典掌紫泥(以紫泥封詔書)
咨爾才華(掌兹綸詔)啟廸厥命(潤色帝謨)出納絲綸(發揮訓誥)親奉聖
旨(職司王言)職在禁闈(典兹樞機)當盛明之朝(居淸切之地)徐邈文儒
(謝安舉為中書舍人)劉超忠慎(晉劉超出納王命忠慎清苦)當若日之朝掌如
綸之誥(王言如絲其出如綸)預顧問多補益出命書告經
傳掌文灋主呈奏孔舍人六人正五品上掌侍進
奏參議表章凡詔旨制勑璽書冊命皆起草進畫旣下
則署行其禁有四一曰漏洩二曰稽緩三曰違失四曰
㤀誤制敕旣行有誤則奏改之(百官志)以久次者一人為
閣老判夲省雜事又一人知制誥顓進畫給食于政事
堂其餘分署制敕(同上)開元初(以他官掌詔敕策命謂之兼知制誥)肅宗即
位(又以他官知中書舍人事兵興急於權便故去臺閣決遣顓出宰相自是舍人不復折六曹之奏)會
昌末(宰相李德裕建議臺閣常務州縣請奏復以舍人平處可否並同上)綸閣之職(白居易裴)
(度除中書舍人制度以茂學懿文潤色訓誥體要典麗甚得其宜施之四方朕命惟允况中立不倚道直氣平)
(介然風規有光近侍臺郎滿歲班列當遷綸閣之職所宜其授)禁職(同上崔羣制端厚和敏飾以文學温)
(温忠敬得侍臣之風自列内朝兼司誥命事煩而益密職久而彌精寵以正名式光禁職)與三代同
風(元稹沈傳師授中書舍人制煥有文章務為詞誥使吾禁中無漏露之患而朕語言與三代同風勤亦至)
(矣)列上五事(高馮轉中書舍人列上五事以為今天下大定而刑未措者何哉蓋謀猷之臣臺閣)
(之吏不崇簡易而昧經遠故執憲者以深刻為奉公當官者以侵下為益國)一人足辦我事
(孫處約始名道茂擢中書舍人高宗即位令杜正倫請增舍人員帝曰處約一人足辦我事止不除)今事
問琳(崔琳明政事開元中與高仲舒同為中書舍人侍中宋璟親禮之每所訪逮嘗曰古事問仲舒今事)
(問琳尚何疑)為文華婉(崔融進鳳閣舍人融為文華婉當時未有軰者朝廷大筆多手敕委之其)
(洛出寳圖頌尤工)雖大詔令未嘗著藁(韋承慶累遷鳳閣舍人掌天官選屬文敏無晉)
(思雖大詔令未嘗著藁)兄弟自相代(韋嗣立解鳳閣舍人武后召嗣立問曰爾父嘗稱二子忠)
(且孝堪事朕比兄弟稱職如而父言今使卿兄弟自相代即拜鳳閣舍人本傳)不能得一辭(陸餘)
(慶遷鳳閣舍人后嘗命草詔殿上恐懼不能得一辭降左司郎中)頗見納用(韓思復遷中書舍人)
(數指言得失頗見納用)詔令嚴促皆乂草定(李乂遷中書舍人韋氏之變詔令嚴促皆)
(乂草定)文冊大號令多主為之(李嶠為鳳閣舍人)居官鯁正(宋璟遷鳳)
(閣舍人居官鯁正武后高其才)舍人思若涌泉(蘇頲拜中書舍人時瓌同中書門下三品父子)
(同在禁苑朝廷榮之玄宗平内難書詔填委獨頲在太極後閣口所占授功狀百緒輕重無所差書史白曰丐)
(公徐之不然手腕脱矣中書令李嶠曰舍人思若涌泉吾所不及)當草詔(張九齡進中書舍人會帝)
(封泰山說多引兩省錄事主文及所親攝官升山超階至五品九齡當草詔謂說曰官爵天下公噐先德望後)
(勞舊今登封告或千載之絶典而清流隔於殊思胥吏乃濫章韍恐制出四方失望本傳)屢獻讜言
(蘇珦子晉先天中為中書舍人玄宗監國所制命多晉及賈曾之定屢獻讜言天子嘉允)名相甲
乙(席預為中書舍人與韓休許景先徐安貞孫逖名相甲乙)解事舍人(齊澣開元初姚崇復相用)
(為給事中中書舍人論駮及告詔皆援凖古誼朝廷大政必諮之時號解事舍人)開元後制詔
者稱常楊(楊炎遷中書舍人與常衮同時知制誥衮長於除書而炎善德音自開元後制詔者稱常)
(楊)分押六曹尚書(舊制中書舍人分押六曹尚書開元初廢其職杞請復之炎固以為不可)
(杞益怒)譽重一時(常衮為中書舍人文采膽蔚長於應用譽重一時)一坐失色(武儒)
(衡時元稹倚宦官知制誥儒衡鄙厭之會食瓜蝇集其上儒衡揮以扇曰適從何處來遽集於此一坐皆失色)
親擇良笏與(李絳遷中書舍人翌日賜金紫親擇良笏與之目曰異時膺顧託南面當如此絳頓)
(首)勸聽覽(高鉞進知制誥拜中書舍人入見帝因勸躬聽覽以示優勤帝納其言賜錦綵)鄭注
以醫術侍(高元裕進中書舍人鄭注入翰林元裕當書命乃言注以醫術侍注愧憾)最宜為
誥(王仲舒穆宗立每言仲舒之文可思最宜為誥有古風召為中書舍人既至視同列率新進少年居不樂)
(曰豈可復治筆硯於其門哉吾久棄外周知俗利病不自愧宰相聞之除江西觀察使)罷統軍用
麻(鄭絪德宗自興元邊置六軍都統視六尚書以處功臣竇文場恃功隂諷宰相進擬如統軍比絪當制奏)
(言天子封建或用宰相以白麻書制付中書門下今以命中尉不識陛下特以寵文場邪遂著於令也帝悟更)
(命中書作詔并罷統軍用麻)鳳閣王氏(王徽昆弟四人皆擢進士第至鳳閣舍人者三人故號鳳)
(閣王氏)求降外官增父秩(孫逖遷中書舍人是時父嘉之且八十猶為令逖求降外官增)
(父秩帝嘉納拜嘉之宋州司馬聽致仕)為代言最(孫逖開元間蘇頲齊澣等及逖典詔誥為代言)
(最而逖尤精密張九齡視其草欲易一字卒不能也)偪下之甚(□王昶立太祖遣散騎常侍盧損冊)
(封昶閩王遣中書舍人劉乙勞損于館乙衣冠偉然騶僮甚盛他日損遇乙于塗布衣芒屩而已損使人誚之)
(曰鳳閣舍人何偪下之甚也乙羞愧)
諫議大夫(六)(事具諫門)
白諫臣秩惟大夫(職司諫議)朝夕論思(出入討論)明經(漢韋元成以明)
(經拜諫議大夫)獻頌(漢王褒聖主得賢臣頌拜諫議大夫)耳目之官(獻納之地)公忠
謇諤獻替(獻可替否)司諫(盡忠)當休明之代(居言用之司)出諫官
為郡(漢出諫官為郡守蕭望之為平原太守望之雅意本朝上疏曰陛下憂人出諫官為郡甚大惠也所)
(謂憂末而棄夲朝無諍臣則不知過國無逹士則不聞善)孔門下省左諫議大夫四
人正四品下掌諫諭得失侍從贊相(百官志)中書省右諫
議大夫四人(同上)諫者救其源(禇遂良遷諫議大夫兼知起居事帝嘗怪舜造漆噐)
(禹雕其徂諫者十餘不止小物何必爾邪遂良曰雕琢害力農纂組傷女工奢侈之始危亾之漸也漆噐不止)
(必金為之金又不止必玉為之故諫者救其源及其横流則無復事矣帝咨美之)真諫官(李景伯景)
(龍中為諫議大夫中宗宴侍臣及朝集使酒酣各命為回波詞或以諂言媚上或要丐謬寵至景伯獨為規箴)
(語以諷帝帝不悦中書令蕭至忠曰真諫官)願竭狂瞽(王珪太宗召為諫議大夫帝嘗曰正主御)
(邪臣不可以致治正臣事邪主亦不可以致治唯君臣同德則海内安朕雖不德諸公數相諫正庶致天下於)
(平珪乃進曰古者天子有諍臣七人諫不用則相繼以死今陛下開聖德收采芻言臣願竭狂瞽)論晏
朝事(李渤進諫議大夫時敬宗晏朝紫宸入閣帝久不出羣臣立屏外至頓仆渤見宰相曰昨論晏朝事)
(今益晚是諫官不能移人主意渤請出閤待罪會喚仗乃止退上疏曰今日入閤陛下不時見羣臣皆布露跛)
(倚夫跛倚形諸外則憂思結於内憂倦旣積災釁必生)論諍堅苦(張仲方李程輔政引為諫議大)
(夫帝時詔王播造競渡舟三十艘度用半歲運費仲方見延英論諍堅苦帝為减三之二)數上章言
得失(韓洄拜諫議大夫與補闕李翰數上章言得失)論鄭注(郭承嘏為諫議大夫言政事得失文)
(宗以注為太僕卿承嘏極論其非注頗懼本傳)權近側目(高適擢諫議大夫負氣敢言權近側目)
條上四事(孔戣條上四事一多冗官二吏不奉法三百姓田不盡墾四山澤㩁酤為州縣弊憲宗異)
(其言史)諫穆宗(崔郾穆宗荒於游畋内酣蕩昕曙不能朝郾進曰十一聖之功德四海之大萬國之)
(衆其治其亂繫于陛下自山以東百城地千里昨日得之今日失之西望戎壘距宗廟十舍百姓憔悴蓄積無)
(有願陛下親政事以幸天下帝動容慰謝)救宋申錫(王質宋申錫之得罪質與諫官伏閤文宗開延)
(英召見泣涕陳諫帝稍悟申錫得不死)争神策仗衛殿門(馮定遷諫議大夫是歲訓注敗)
(多誅公卿中外危惴及改元天子御前殿仇士良請以神策仗衛殿門定力争罷之又請許左右史從宰相至)
(延英記所言執政不悦)羣情灑然稱允(費直言穆宗召為諫議大夫羣情灑然稱允)詞
摧黨魁(後以諫議大夫在太和末詞摧黨魁杜牧行高元裕制)數共工之罪不蔽
堯聦辯垣平之詐益彰漢德(一品集授元誨諫議大夫制)魯公藏罟
(莫如寘革於左右漢后輯檻孰若列雲於公卿同上)登於文陛(是用命爾登於文陛)分左右
而備箴諫(予欲左右前後皆得正人朝夕交戒警予之闕分左右而備箴諫思見大德骨鯁正直耆)
(艾議論通古今喟然動上心所以增其秩而厚其祿也鄭朗大夫制)大臣之任(諫議大夫大臣之任)
(故其秩峻其任重則君敬其言而用其道況謇諤之地宜有老成之人秩不優崇則難用耆德其諫議大夫望)
(依隋氏舊制昇為從四品分為左右以備兩省四品之闕後與丞郎出入迭用以重其噐贊皇一品制集)興
草茅處諫諍官(陽城拜右諫議大夫旣興草茅處諫諍官士以為且死職天下益憚之及命他)
(諫官論事苛細紛紛帝厭苦而城寖聞得失且熟猶未肻言韓愈作争臣論譏切之餘見酣醉門)李景
儉(為諫議大夫性矜誕醉至中書)真諫議(蕭鈞累遷諫議左武侯属盧文藻跳堞盗庫財高宗以職)
(主幹當自盗罪死鈞曰囚罪誠死然恐天下聞謂陛下重貨輕法任喜怒殺人帝曰眞諫議也詔原死)下
能盡規(鄭覃累諫議大夫穆宗不恤國事數荒昵吐蕃方彊覃與郾䓁廷對帝不懌顧宰相蕭俛曰是)
(皆何人俛曰諫官也帝意解乃曰朕之闕下能盡規忠也因詔覃曰閤中殊不欵欵後有為我言者當見卿延)
(英時閤中奏久廢至是士相慶)
起居(七)(修史附)
白左史右史(起居郎一曰左史起居舍人一曰右史)記言記事(晉起居注古者天子)
(諸矦二史左史記言右史記事)書灋不隱(董狐古之良史)執簡(南史氏執簡以往)立司
過之史(禮)必書(君舉必書)動則左史書之言則右史書之(禮)
掌邦國四方之事逹四方之志(周内史官)掌三皇五帝之書
有善則記之為惇史史載筆士載言(禮)春秋之旨謹
而月之(謹而日之穀梁傳)國史明乎得失之迹(詩序)絶書掌紬
史記(漢書司馬喜生談為太史公談生選為太史令掌紬史注云紬謂綴集之)為一代之典
(王允將殺蔡邕馬日磾曰伯喈曠世逸才多識漢事當續成後史為一代之典允曰武帝不殺司馬遷使作謗)
(書流于後世今不可使佞臣執筆在幼主左右無益聖德吾黨復蒙訕議)記注(周室旣衰官失其守上之)
(人不能使春秋昭明赴告策書諸所記註多違舊章春秋序)廣記備言(左氏序曰身為國史躬覽)
(載籍必廣記而備言之)闕文(孔子曰吾猶及史之闕文也有馬者借人乘之今亾矣夫傷今無其人)
勿籍(王謂鞏朔曰非禮也勿籍王書)詳略筆削撰史求貨(晉陳夀字承祚)
(作三國志丁儀丁廙有盛名於魏壽嘗謂其子曰與我千石米當為尊公作佳傳丁不與遂不為作傳)孔
起居郎二人從六品上掌錄天子起居法度天子御正
殿則即居左舍人居右有命俯陛以聽退而書之季冬
以授史官(百官志)貞觀初起居郎一人執筆記錄于前史
官隨之其後復置起居舍人分侍左右秉筆隨宰相入
殿若仗在紫宸内閤則夾香案分立殿下直第二螭首
和墨濡筆皆即坳處時號螭頭(同上)起居舍人本記言之
職唯編詔書不及他事開元初復詔修史官非供奉者
皆隨仗而入位於起居即舍人之次太和九年詔入閤
曰起居郎舍人具紙筆立螭頭下復貞觀故事(同上)貞觀
三年置起居即廢舍人龍朔二年曰左史授元年亦如
之(同上)帝索起居注(魏謩為起居舍人帝索起居注謩奏古置左右史書得失以存鑒戒所為)
(善無畏不書不善天下之人亦有以記之帝曰不然我旣嘗觀之謩曰向者取觀史氏為失職陛下一見則後)
(來所書必有諱屈善惡不實不可以為史且後代何信哉)奏東封記(韋述張說旣領集賢院薦述為)
(直學士遷起居舍人從封太山奏東封記有詔褒美)獨直兩省(權德輿遷起居舍人兼知制誥進中)
(書舍人德輿獨直兩省數旬一還舍乃上言左右掖垣承天子誥命奉行詳覆各有攸司舊制分曹十員以相)
(防檢大抵事有所壅則吏得為非四方聞者或以朝廷為乏士要重之司不宜久廢帝曰非不知卿之勞但擇)
(似卿者未得其人爾)入仗内射禽(吕向以起居舍人從帝東廵帝引頡利發及蕃夷酋長入仗内)
(賜弓矢射禽向上言鴟梟不鳴未為瑞鳥豺虎雖伏弗曰仁獸况突厥安忍殘賊莫顧君父陛下震以武義來)
(以文德故勢不得不廷使飛鏃于前同獲獸之樂或荆卿詭動何羅竊發逼嚴蹕冐清塵縦醢單于汚穹廬何)
(以塞責帝順納)賜羣臣十日一燕(孫逖為起居舍人賜羣臣十日一燕宰相蕭嵩會百官賦)
(天成玄澤維南有山陽之華三月英英有蘭和風嘉木等詩八篇繼雅頌體使逖序所以然)操筆赤
墀下(李譲夷累遷諫議大夫開成初起居舍人李褒免文宗謂李石曰禇遂良以諫議大夫兼起居即今)
(諫議誰歟可言其人石以馮定孫簡蕭淑李譲夷對帝曰譲夷可也李固言請用崔球張次宗鄭覃曰球故與)
(李宗閔善且記注操筆在赤墀下所書為後世法不可用黨人乃决用譲夷)咨質所宜(周墀遷起)
(居舍人帝御紫宸與宰相語事已或召左右史咨質所宜墀最為天子欽矚)貞觀初以給事
中諫議大夫兼知起居注或知起居事(百官志)長夀中宰
相姚璹建議仗下後宰相一人錄軍國政要為時政紀
月送史舘然率推美讓善事非其實未幾亦罷而起居
郎猶因制敕稍稍筆削以廣國史之闕(同上)良史君舉必
書(于休烈遷太常少卿兼修國史帝嘗謂曰良史君舉必書朕有過失顧卿何如對曰禹湯罪已其興也勃)
(焉有德之君不忘規過)大盗後史籍燔缺(于休烈于時經大盗後史籍燔缺休烈奏國史)
(開元實錄等書二千八百餘篇藏興慶宫兵興焚蕩皆盡請下御史覈史館所由求府縣有得者許上送官一)
(書進官一資一篇絹十疋凡數月止獲一二篇唯韋述以其家藏國史百三十篇上獻中興文物未全休烈獻)
(五代討論著舊章天子嘉之)王羲之故帖天下争獻(禇遂良遷起居即博涉文史工)
(隸楷太宗嘗嘆曰虞世南死無與論書者魏徵白見遂良帝令侍書帝方博訪王羲之故帖天下争獻然莫能)
(質真偽遂良論所出無舛冐者)善惡記(禇遂良遷諫議大夫兼知起居事帝曰卿記起居大抵人君得)
(觀之否對曰今之起居古左右史也善惡必記戒人主不為非法未聞天子自觀史也帝曰朕有不善卿必記)
(邪對曰守道不如守官臣職載筆君舉必書劉洎曰使遂良不記天下之人亦記之矣帝曰朕行有三一監前)
(代成敗以為元龜二進善人共成政道三遠羣小不受讒言朕能守而勿失亦欲史氏不能書吾惡也)職
左史(杜正倫帝嘗曰朕坐朝不敢多言必待有利於民乃出諸口正倫曰臣職左史陛下一言之失非止)
(損百姓筆之書千載累德帝悦)史官權重宰相(朱敬則遷正諫大夫兼修國史乃請高史官選)
(以求名才侍中韋安石嘗閱其藁史嘆曰董狐何以加之世人不知史官權重宰相宰相但能制生死古之聖)
(君賢臣所以畏懼者也)國史記人君之善惡(李元紘初左庶子吳兢為史官譔唐書及)
(春秋未成以喪解後上書請畢其功詔許就集賢院成書張說致仕詔在家修史元紘因言國史記人君之善)
(惡王政損益褒貶所繫前聖尤重今國大典分散不一且太宗别置史舘禁中所以秘嚴之也請勒說以書就)
(館參會撰錄詔可)言五不可(劉子元時宰相皆領監修子元病長官多意尚不一乃奏記求罷去)
(因為蕭至忠言五不可曰今人自為荀袁家自為政駿每記事載一言閣筆相視含毫不斷頭白可期汗青無)
(日一不可今史臣惟自詢采二史不注起居百家不通行状二不可今作者如林儻示褒貶曾未絶口而朝野)
(咸知孫盛取嫉權門王劭見讎貴族常人之情不能無畏三不可今史官注記類稟監修或湏直辭或當隱惡)
(十羊九牧其令難行四不可令監者不肯指授修者又不遵奉務相推避以延歲月五不可)著史通
(始子元修武后實錄有所改正而武三思等不聽自以為見用於時而志不遂乃著史通内外四十九篇譏評)
(今古徐堅讀之嘆曰為史者宜置此坐右也)史有三長(劉子元領國史且三十年官雖徙職如舊)
(鄭惟忠嘗問自古文士多史才少何邪對曰史有三長才學識世罕兼之故史者少夫有學無才猶愚賈操金)
(不能殖貨有才無學猶巧匠無楩柟斧斤弗能成室善惡必書使驕君賊臣知懼此為無可加者時以為篤論)
詔就集賢(吳兢始兢在長安景龍間任史事時武三思張易之監領阿貴朋佞釀澤浮辭事多不實)
(兢不得志私撰唐書唐春秋未就至是丐硯筆楮冀得成書詔兢集賢院論次時張說罷相在家修史大臣奏)
(國史不容在外詔兢等赴館撰錄進封長垣縣男久之坐書事不當貶荆州司馬以史草自随)今董狐
(兢叙事簡核號良史晚節稍疎譔時人病其太簡初與劉子元撰定武后實錄叙張昌宗引張說誣證魏元忠)
(事頗言說已然可賴守璟等激勵苦切故轉禍為忠不然皇嗣且殆後說為相讀之心不喜知兢所為即從容)
(謬謂曰劉生書魏齊公事不少假借柰何兢曰子元已亡不可受誣地下兢實書之其草故在聞者嘆其直說)
(屢以情蘄改辭曰徇公之情何名實錄卒不改世為今董狐云)譙周陳夀之流(韋述先是詔修)
(六典徐堅立意歲餘嘆曰吾更修七書而六典歴年未有所適及蕭嵩引述撰定述始摹周六官領其屬事歸)
(於職規制遂定初令狐德棻吳兢等譔武德以來國史皆不能成述因二家參以後事遂分紀傳又為例篇嵩)
(欲蚤就復奏起居舍人賈登著作佐即李銳助述紬績逮成文約事詳蕭穎士以為譙周陳夀之流)宰相
咨訪(蔣乂在朝廷久居史職二十年每有大政事議論宰相未能决必咨訪之)分年譔次(蔣偕)
(初柳芳作唐歷大歷以後闕而不錄宣宗詔崔龜從韋澳李荀張彦遠及偕等分年譔次盡元和以續云)三
世踵修國史(蒋偕三世踵修國史世稱良筆咸云蔣氏日歷天下多藏焉)倣編年灋
為唐歷(柳芳始謫時高力士亦貶巫州因從力士質開元天寳及禁中事具識本末時國史已送官不)
(可追刊乃推衍義類倣編年灋為唐歷四十篇頗有異聞然不立褒貶義例為諸儒譏訕)世史官(冕且)
(世史官父子並居集賢院)唐興史官秉筆衆矣(唐興史官秉筆衆矣雖論著之人随世䟽)
(舛殘餘本末顛倒故聖主賢臣叛人佞子善惡汩汩有所未盡可為永愾者矣)舊史之文猥釀
不綱(淺則入俚簡則及漏寧當時儒者有所諱而不得騁邪或因淺仍俗不足於文也亦有恃於後取當)
(而行遠邪何知幾以來工訶古人而拙於用已歟已上贊)史冊褒勸所在(路隋監修國史初韓)
(愈撰順宗實錄書禁中事為切有宦官不喜訾其非實帝詔隋刊正隋建言衛尉卿周居巢等皆上言改修非)
(是夫史冊者褒勸所在匹夫善惡尚不可誣况人君乎議者至引雋不疑第五倫為比以蔽聦明臣宗閔臣僧)
(孺謂史官李漢蔣係皆愈之壻不可參撰俾臣得下筆臣謂不然且愈所書已非自出元和以來相循逮今雖)
(漢等以嫌無害公誼請條示甚謬誤者付史官刊定有詔擿貞元永貞間數事為失實餘不復改漢等亦不罷)
(列傳六十七)指事載功(李翺元和初為國子博士史館修譔常謂史官紀事不得實乃建言大抵)
(人之行非大善大恶暴於世者皆訪於人人不周知故取行狀諡牒然其為狀者皆故吏門生苟言虛美溺于)
(文而忘其理臣請指事載功則賢不肖易見如言魏徵但記其諫争語足以為直言段秀實但記倒用司農印)
(追逆兵笏擊朱泚足以為忠烈不者碩勑考功太常史館勿受如此可以傳信後世矣詔可)人君不
改史(周墀遷中書侍郎建言故宰相德裕重定元和實錄竄寄他事以廣父功凡人君尚不改史取必信)
(也遂削新書)請宰相人自為記(裴休進同中書門下平章事即奏言宰相論政上前知印)
(者次為時政記所論非一詳已辭略他議事有所缺史氏莫得詳請宰相人自為記合付史官詔可)請命
近臣錄禁中事付史館(王峻太祖以峻監修國史意其所書不實取日歷讀之史官以)
(禁中事非外所知懼以漏落得罪峻李彀監修因請命近臣錄禁中事付史館乃命樞密直學士就樞密院錄)
(送史館自此始五代史)文端武淑(遷起居舍人崔沔集序)論時政記(長夀二年宰臣)
(姚璹以為自今後所論軍國政要宰臣一人譔錄臣等商量向後每坐日聖言如有慮及生靈事關興替可昭)
(示百代貽謀後孫者及宰臣獻替謀猷有益風教並請依國朝故事知印宰相撰錄連署名印至歲末送史官)
(贊皇一品制集狀)修史體例(近見實錄多載密䟽言不彰于朝聽事不顕于當時得自其家未足)
(為信向後所載羣臣奏議其可否得失湏朝廷共知者方可紀述密疏並請不載如此則書必可法人皆首公)
(愛憎之志不行褒貶之言必信同上)從宰相至延英(馮定請許左右史從宰相至延英記所言)
(執政不悦)省内(舊制起居院在中書省内)記事之官(一時清選白居易蕭俛起居舍人制)
補闕(八)
孔左補闕六人從七品掌供奉諷諫大事廷議小則上
封事(百官志)右補闕六人(同上)參禆闕失(魏謩為右補闕先是帝曰太宗得證)
(參禆闕失朕仐得謩又能極諫朕不敢仰希正觀庶幾處無過之地教坊有工善為新聲者詔授揚州司馬議)
(者謂郎官刺史迭處不可授賤工帝意右之宰相諭諫官勿復言謩獨固諫不可工降潤州司馬)有才
鑒(張九齡俄遷左補闕九齡有才鑒吏部試拔卒與舉者常與右拾遺趙冬曦考次號稱詳平改司勲員外)
(郎)泣涕諍申錫(蔣係轉右補闕宋申錫被誣文宗怒甚係與左常侍崔元亮泣涕苦諍申錫得)
(不死)中外推其靖密(韋處厚擢左補闕禮部尚書李絳請間言古帝王以納諫為聖拒諫為昏)
(今不聞進規納忠何以知天下事帝曰韋處厚路隋數上疏其言忠切顧卿未知爾由是中外推其靖密)方
士擅乘驛馬(高元裕以右補闕召道商州會方士趙歸真擅乘驛馬元裕詆曰天子置驛爾敢疾)
(驅邪命左右奪之還以聞)人皆危之(敬宗視朝不時稍稍决事禁中宦竪恣放大臣不得進見元裕)
(諫曰今西頭勢乃重南衙樞密之權過宰相帝頗悟而不能有所檢制人皆危之俄換侍御史内供奉士始相)
(賀)有將帥器(樊澤擢左補闕澤有武力善兵法議者謂有將帥器嘗召對延英德宗嘆其論兵與)
(我意合)諫近城為陵(姚南仲累右補闕獨孤皇后崩代宗悼痛詔近城為陵以朝夕臨望南仲)
(上疏曰臣聞人臣宅於家國長安乃祖宗所宅其可建陵其側乎且王者必據高明燭幽隱先皇所以因龍首)
(而建望春也今起陵目前心一感傷累日不能平)辨鍾山壙中銘(鄭欽說歴右補闕通歷術)
(初梁大常任昉大同四年七月於鍾山壙中得銘曰龜言土蓍言水甸服黃鍾啟靈址瘞在三上庚墮遇七中)
(已六千三百浹辰交二九重三四百圯當時莫能辨者昉五世孫升之隱居商洛寫以授欽說欽說出使得之)
(於長樂驛至數水三十里而悟曰卜宅者搜葬之歲月而先識墓圯日辰)辨宋申錫(韋温遷右補闕)
(宰相宋申錫被誣罪不測温倡曰丞相操履有初不宜反乃姦人陷之吾等豈避雷霆使上蒙悔咎邪率同舍)
(伏閣切争由是益知名)諫上尊號(韋温羣臣請上尊號温諫曰今河南水江淮旱歉京師雪積五)
(尺老稚顛仆此非崇餙虛名時帝順納乃謝羣臣)直躬正辭(擢左補闕崔沔)請討懷光
(裴佶帝幸梁奔見行在授補闕李懷光以河中叛佶建議請討帝深噐之)挺議鯁固(獨孤郁進右補)
(闕吐突承璀討王承宗郁執不可挺議鯁固號稱職)孜孜獻納(獨孤郁李正辭嚴休復自拾遺轉補)
(闕及參謝之際裴垍廷語之曰獨孤與李二補闕孜孜獻納令之遷轉可謂酬勞無愧矣嚴補闕官業或異於)
(斯進擬不無疑緩休復悚恧而退舊史)彌縫其不至(元稹楊汝士授右補闕勑朕聞衮職有闕)
(仲山甫補之蓋所以節宣天子之嗜欲而彌縫其不至也我國家設司陳署以神明其耳目凡在兹選實難其)
(人)司聦之榮(同上)
拾遺(九)
孔左拾遺六人掌供奉諷諫右拾遺六人(百官志)多所救
補(宗室漢敬宗侈宫室舶賈獻沉香亭材帝受之漢諫曰以沉香為亭何異瑶臺瓊室乎是時王政謬僻漢)
(言切多所救補)諫取宗室女内後宫(魏謩為右拾遺李孝本誅死其二女沒入宫謩上言)
(陛下即位不悦聲色于今十年未始採擇數月以來稍意聲伎教坊閱選百十未已莊宅收市亹亹有聞今又)
(取孝本女内之後宫宗姓不育寵幸為累傷治道之本速陳譏之嫌帝即出孝本女)上書譏切(王求)
(禮武后時為左拾遺右方營明堂琱飾以為鉄鸑金龍丹艧珠玉乃商瓊臺夏瑶室之比非古所謂茅茨采椽)
(者自軒轅以來服牛乘馬今輦以人負則人代畜上書譏切不報)謹視盗賊(陸希聲為右拾遺時)
(儉腐秉權歲數歉梁宋尤甚希聲見州縣刓弊上言當謹視盗賊明年王仙芝反株蔓數十州遂不能制)賜
中上考(韓朝宗初歴左拾遺睿宗詔作乞寒胡戲諫曰道路籍籍咸言皇太子微服觀之且匈奴在邸)
(刺客卒發大憂不測白龍魚服深可畏也况天象變見疫癘相仍厭兵助隂是謂無益帝稱善與賜中上考)
建言免江淮兩賦(白居易召入翰林為學士遷左拾遺四年天子以旱甚下詔有所蠲貸振)
(除災沴居易見詔節未詳即建言乞盡免江淮兩賦以救流瘠且多出官人憲宗頗採納)又(白居易歲滿當)
(遷聽自擇官)有專對材(吕温擢為左拾遺犬戎謂和上問能使絶域者君以竒表有專對材膺選)
遣公(李勃以右拾遺召不拜洛陽令韓愈遺書曰有詔河南敦喻遣公朝廷士引頸東望若景星鳳鳥始)
(見争先覩之為快渤心善其言始出家東都)諫作興泰宫(盧藏用授左拾遺武后作興泰宫於)
(萬安山上疏諫曰陛下離宫别觀固多矣又窮人力以事土木恐議者以陛下為不愛人而奉己也)誠意
忠到(嚴挺之姚崇引為右拾遺睿宗好音律每聽忘倦先天二年正月望夜胡人婆陀請燃百千燈因弛)
(門禁又追賜元年酺帝御延喜安福門縦觀晝夜不息閱月不止挺之上疏陳五不可誠意忠到帝納焉)召
見延英乃命(蔣乂擢右拾遺史館修撰德宗重其職先召見延英乃命之)自常侍諫
議補闕拾遺四十員(沈旣濟召拜左拾遺建中二年詔中書門下兩省分置待詔官三十)
(以見官故官若同正試攝九品以上者視品給俸旣濟諫曰今日之治患在官煩不患寡患不問不患無人自)
(常侍諫議補闕拾遺四十員日止兩人待對缺員二十一員未補若謂見官不足與議則當更選其人若廣聦)
(明以收淹滯先補其闕何事官外置官)願竄吾名雷霆之下(歸登為右拾遺裴元齡得)
(幸德宗欲遂以相右補闕熊執易疏論之以示登登動容曰願竄吾名雷霆之下君難獨處故同列有所諫正)
(取聮書無所回諱)聲振一時(栢耆王承宗以常山叛朝廷厭兵耆杖策詣准西行營謁裵度且言)
(願得天子一節馳入鎮可掉舌下之度為言乃以左拾遺往旣至以大誼動承宗至泣下乃請獻二州以二子)
(入質真擢左拾遺由是聲振一時)上疏陳政(獨孤及以左拾遺召旣至上疏陳政曰陛下屢發德)
(音使左右侍臣得直言極諫然頃者陛下惟容其直而不錄其言所上封皆寖不報有容下之名無聽諫之實)
(遂使諫者稍稍自鉗口飽食相招為禄仕此忠鯁之人所以竊嘆而臣亦耻之帝不聽)言無回忌
(王徽召授右拾遺書二十餘上言無回忌公議浩然歸重)規諷校獵(吕向擢左拾遺天子數校獵渭)
(州向献詩規諷)張說命其子拜孫逖(逖幼有文舉手筆俊拔哲人竒士隱淪屠釣及文藻)
(宏麗等科又舉賢良擢左拾遺張說命子均垍往拜之李邕負才自陳州入許褒其文示逖)立階下
大言(李邕召拜左拾遺御史中丞宋璟劾張昌宗等反狀武后不應邕立階下大言曰璟所陳社稷大計)
(陛下當聽后色解即可璟奏邕出或責曰子位卑一忤旨禍不測邕曰不如是名亦不傳)始自草茅
(竇羣德宗擢為左拾遺時張薦持節使吐蕃乃薦羣侍御史為判官入見帝曰陛下即位二十年始自草茅擢)
(臣為拾遺何其難也以二十年難進之臣為和蕃判官一何易帝壯其言不遣)諫晏朝(劉栖楚擢右拾)
(遺敬宗立視朝常晏數游畋失德栖楚諫曰陛下以少主踐祚未幾惡德流布恐福祚之不長也臣以諫為官)
(使陛下負天下譏請碎首以謝遂額叩龍墀血被面李逢吉傳詔無叩頭待詔旨栖楚捧首立帝動容揚袂使)
(去栖楚曰不聽臣言臣請死于此有詔慰諭乃出)居職不樂(陳子昂擢右拾遺多病居職不樂)
諫除授不由中書(薛廷老寳歷初為右拾遺與舒元褒李漢入閤奏事曰臣伏見近日除拜)
(往往不由中書進擬伏恐綱紀漸壊姦邪恣行敬宗厲聲曰更諫何事元褒曰近日宫中修造太多上色變曰)
(何處修造元褒不能對廷老曰臣等職是諫官凡有所聞即合論奏舊史)柳箧子(柳璨擢左拾遺公卿)
(記為牋奏時譽日洽以其博奥目為柳篋子舊史)斗量(天授三年人無賢愚咸加擢用著于廷誦曰補)
(闕連車載拾遺平斗量把持侍御史腕脱校書郎)極言無隱(元稹制左拾遺韋瓘嘗旅進廷争極)
(言無隱)陳杜(詩人屯蹇如陳子昂杜甫各授一拾遺而屯剝至死白居易與元稹書)
白孔六帖卷七十三
