白孔六帖卷九十一唐白居易原本
宋孔傳續撰
叛亂(一)寇賊(二)
竊盗(三)雜盗(四)
奢侈(五)僭(六)
叛亂(一)
白竊弄凶器(毒痛生民)毒流于下(腥聞于上)稱亂(稱舉也)俶擾(俶始也擾)
(亂也)剥亂天下不式王命(以亂天常)不臣(有無君之心)亂心侵
敗王略社稷之患不令之臣(天下之所惡也)反易天眀(不臣)
(也)不帥天常干國之紀顛越不恭(劓殄滅之無遺育)無育
元兇有臣不順(神之所惡)脅君(亂國)壞法(亂紀)臣而不臣阻
兵(恃險)巨猾(元兇)惠廸吉從逆凶渠魁(賊帥也)戎毒(戍大)元惡
大憝(憝亦惡也)姦臣竊命惎間王室(惎毒也)獨亂(文子曰世治則愚者)
(不能獨亂)吠堯之犬(史記夫跖之犬可使吠堯非不仁犬吠非其主也)苞藏禍心
天吏逸德列于猛火自底不類(類善也)穢惡彰聞虞有
三苖夏有觀扈商有姺邳周有徐奄(皆諸侯之亂者)賊臣聞釁
有無君之心人反德為亂孔興元軍亂(温造興元軍亂殺李)
(絳衆謂造可夷其亂文宗亦以為能乃授檢校右散騎常侍山南西道節度使)五州獠叛(馮盎隋仁)
(壽初為宋康令潮成等三州獠叛盎馳至京師請討之文帝詔左僕射楊素與論賊形勢素竒之曰不意蠻夷)
(中乃生是人)中土不寧(狄仁傑䟽曰邊鄙暫警不足憂中土不寧可為慮)一軍思亂
(王虔休李抱真擢都虞候抱真卒元仲經等謀樹其子緘一軍思亂虔休正色語衆曰軍王軍州王士也帥亡)
(當禀天子何有妄謀衆服其言得不亂)李愿(長慶中徙宣武用婚家竇緩典帳中兵驕驁怠沓牙將李)
(臣則等因衆不忍夜斬緩首愿聞變不及甲與左右數人縋而逸奪野人乘馳以免其家死於兵三子匿而免)
(兵既亂因大掠推李㝏主後務)封建論(秦有天下裂都會而為郡邑不數載而天下大壞時則有叛人)
(而無叛吏漢矯秦之枉立宗子封功臣然而郡邑居半時則有叛國而無叛郡唐興制州邑立守宰然猶桀猾)
(時起虐害方域時則有叛將而無叛州)生於放肆(李絳帝問玄宗開元時致治天寶則亂何一君)
(而相反邪絳曰治生於憂危亂生於放肆)巴獠丏降(于邵為道州刺史徙巴州會歲饑部獠亂薄城)
(下劭勵兵拒戰且遣使喻曉巴獠丏降邵儒服出賊見皆拜即引去)天下崩騷(李巨川乾符中舉進)
(士方天下崩騷乃去京師)生民厄會(逆臣贊曰生民厄會必假手于人者)謀去衣冠有
望者(陸扆徙遷洛柳璨始附朱全忠謀去衣冠有望者貶扆濮州司戶參軍殺之)生民之命
急於倒掛(五代馮道傳當是時天下大亂戎夷交侵生民之命急於倒掛)華風不競否
運所鍾(五代周世宗賜南唐李景書)書伏夜聚(廣王全昱傳衡王友能為宋滑二州留後)
(陳州刺史所至為不法而姦人多依倚之陳俗好滛祠左道具學佛者自立一法號曰上乘晝伏夜聚男女雜)
(亂妖人毋乙董乙聚衆稱天子建置官屬友能初縱之乙等攻劫州縣末帝發兵擊滅之五代史)難阸
之會(李嶠)外阻内訌(郭子儀)遭時屯棘(馬璘)猰㺄擇肉於馳道
(豺狼整居於禁闈猰㺄擇肉於馳道贄牧河中後請罷兵狀)國朝均於絶綖(張廷珪請勤政)
(䟽社稷有危於綴旒國朝殆均於絶綖)九廟鞠䧟於匪人六師出次於郊
邑(陸宣公奏議變生都輦盗據宫闈九廟鞠䧟於匪人六師出次於郊邑)顧瞻懷二叛換
黨姦(同上裂土假王者四滔天僣帝者二又有顧瞻懷二叛換黨姦其類實繁)滔天之巨滑
(同上儻有問鼎之雄圖滔天之巨滑幸尖乘間何所不為)竪子弄兵(劉蜕獻南海崔尚書書雖有竪)
(子弄兵曾無筋穿皮蠧之患尋已誅伏)殺人焚廬(文粹李庾東都賦殺人如刈焚廬若薙掃臺榭)
(之灰收京野之骨徵郡國之版在驗地官之籍列)祲氛其氣豺虎其心(于公異破朱泚)
(露布包藏逆謀參會凶德祲氛其氣豺虎其心)十月即為虀粉期(杜甫青絲殿前兵馬破汝)
(時十月即為虀粉期未如面縳歸金闕萬一皇恩下玉墀)詔令不出城門國制撓弱
賈生慟哭時也(杜讓能諫昭宗言)三宰嘯凶牝奪晨林甫將蕃
黃屋犇(唐史贊木將壞蟲實生之國將亡妖實産之故三宰嘯凶牝奪晨林甫將蕃黃屋犇鬼質敗謀)
(興元聖崔柳倒持李宗覆)其出穰穰隊以萬數(韓愈聖德詩萬牛臠肉萬甕行酒以錦纏)
(股以紅帕首有恇其兇有餌其誘其出穰穰隊以萬數)逞豺聲以欺天恣狼心而
犯上(柳淄青狀)惡稔禍盈鬼怨神怒(同上裴相狀惡稔禍盈鬼怨神怒恣行悖慢敢)
(肆欺誣天兵四臨所至皆捷)數有關中亂何曾劒外清(春遠杜詩)再有朝
廷亂難知消息真(傷春同上)奪馬悲公主登車泣貴嬪(傷春)反
氣凌行在(贈李秘書同上)妖星下直廬(同上)鳳闕悲巢鵩鵷行亂
野&KR0874;(元稹詩)遭鯨鯢之蕩汩(杜甫太廟賦遭鯨鯢之蕩汩荒歲月而沸渭)神器
臬兀而小人呴喻(歷紀大破瘡痍未蘇太清宫賦)玄豈正色白亦不分
(祭房相文玄豈正色白亦不分培塿滿地崑崙無羣)乾坤慘慘虎狼紛紛(城邑自守鼙鼓)
(相聞同上)惡木生槎枿之英猰狗吠豢牢之主(于公異破朱泚露布)勢
同飈馳衆若螽集(同上)河關雲擾(孟方丘傳時天子在西河關雲擾)君暗
政亂兵驕民困(周臣王朴獻平邊策曰唐失道而失吳蜀晉失道而失幽并觀所以失之由知)
(所以平之術當失之時君暗政亂兵驕民困近者姦於内遠者叛於外小不制而至於僣大不制而至于濫天)
(下離心人不用命吳蜀乘其亂而竊其號幽并乘其間而據其地)人有覬心亂由是生
(蔣伸言比爵賞稍易人且偷帝愕然曰偷則亂矣伸曰否非遽亂但人有覬心亂由是生帝嗟嘆再三)聚
為起穢之物腥彼宫闈散作旬始之妖孛于躔次(于公異)
嘯凶命醜阻兵安忍(長戈指闕流矢射天穿高墉以鼠牙毒王師以蠆尾罪踰羿浞惡貫)
(梟獍上)九門回望塵分土(六龍夜馭兵衞疲縣官無人具軍類行宫徹屋屠雲螭注時御)
(類乏備上命徹行宫太宰御馬享士津陽門詩)
寇盗(二)
白保聚薦食(傳曰吳為封豖長蛇以薦食上國)罔不寇賊(書)鴟義姦
宄奪攘矯虔鼠竊(狗偷)蜂蠆之毒俶擾狡猾艱
難其身蝥賊完聚黃巾赤眉綠林(並賊名)在外
為姦萑蒲(鄭國多盗聚人於萑蒲之澤子太叔興兵以攻之傳)人多相掠行
險徼倖草竊(於草野中竊盗也書曰殷人好草竊姦宄)寇攘(人自得罪寇攘姦宄)
(殺越人于貨)狃于姦宄致寇探丸(尹賞子心守長安令閭里少年殺吏受財執仇)
(相與探丸為彈得赤丸者斫武吏黑者斫文吏白者主治喪城中薄暮剽刧賞治獄名虎穴數百人枕籍而死)
拔劒抗賊(朱暉與家屬遇盗時年十三拔劒向前曰財物可得諸母不可得今日朱暉死無避賊壯)
(其志遂捨之)不言盗掠(姜肱兄弟為盗掠奪衣物郡中怪問終不言盗賊感悔就肱舍叩頭乞還)
(所掠肱不受勞以酒食而遣之)賊還物(戴封字平仲遇盗悉被掠奪唯餘七縑賊不知處追以與之賊)
(曰賢人也遂盡還之)肆掠劇賊翦伐將出凶於梟獍(宜致伐於鯨鯢)
無縱滋蔓之草(以奔漏網之鯨)詰誅暴慢以遏亂略無使滋
蔓蔓難圖也多行不義必自斃天人致誅除惡務
本既殄元兇(乃封京觀)商罪貫盈天命誅之掃攙搶乘
王怒(行天伐)啓滅有扈而夏功昭(成克商奄而周德著)仗黃鉞之威
取彼凶殘殱厥渠魁誅戮既不化於皇風(宜致誅於)
(赤族)既苞無君之心(難赦不蔽之罪)咎既自貽(罪亦盈貫)當正無赦之
刑(以懲莫大之罪)棄屍京觀(懸首藁街)既殄元兇(乃樹京觀)敢逃刑命(肆諸)
(市朝)干國之紀其有顛越不恭則殄滅之無遺育無俾
易種于兹新邑(易種謂生種類也)禮曰臣弑君子弑父凢在官
者殺無赦殺其人壞其室汙其宫而瀦焉有常無赦
以干先王之誅以災于厥身刑亂國(用重也)脅從
殱厥渠魁脅從罔治舊染汙俗咸與惟新(書胤征羲和之辭)蚩
尤作亂延于平人(言延及平善之人)改行率德自新比屋可
誅庶自及於迷塗(難加誅於比屋)與亂同道彊者脅弱(衆者)
(暴寡)宜絶惡於本根(難聽亂於枝葉)要君子曰臧文仲以防求
為後於魯雖曰不要君吾不信也(以防邑要君)要君者無上
君子謂宋華督有無君之心子犯投璧於河文公曰
所不與舅氏同心者有如白水子曰事君三違而不
出境則利禄人雖曰不要君吾不信也劫質執子求
貨(後漢喬元字公祖遷太尉以疾罷就醫里舍元小子十歲獨遊門次有三人持杖劫之入舍登樓求貨元)
(與司隸圍守恐殺其子未欲廹之元瞑目呼曰姦人無狀豈以一子之命以縱國賊元子亦死元乃詣闕請劫)
(質者不得贖以財寶以開長姦之路自此遂絶)執母妻子(後漢李忠進圍鉅鹿王郎遣將攻信都信)
(都大姓馬寵開城内郎衆執太守及忠母妻子而令親屬招忠時寵弟從為校尉忠殺之諸將曰家屬在人手)
(殺其弟何也忠曰縱賊不誅二心也世祖聞而美之家屬亦全)又(邳彤字偉君從征伐王郎所置信都守捕)
(彤父弟及妻子使為手書報彤曰降者刲爵不降者滅族彤泣報曰事君不得顧家遂不去之)又(趙苞字威)
(豪為遼西守遣吏迎母及妻子臨到為鮮卑寇鈔載之以擊羣賊出母示苞苞涕泣母謂曰昔為母子今為君)
(臣不得顧而私恩毁而忠節母又曰昔王陵云云爾其以勉苞即破賊母妻皆死苞殯葬靈帝策弟封侯既而)
(曰食禄避難非忠殺母全義非孝將何面目立天下遂歐血而死)又(孔奮字君魯為武都丞賊魏茂等攻)
(郡守奮追急乃執奮妻子奮五十唯有二子終不顧遂擒賊妻子亦死世祖褒美之)執大將(魏夏侯惇)
(元讓與吕布將偽降因共執惇責以寶貨惇將韓浩乃勒兵營門遂詣惇所叱持劫者曰汝執劫大將復望生)
(耶吾受詔討汝寧以一將軍縱爾乎因泣謂惇曰奈國法何但召兵擊持質者持質者惶怖斬之惇亦免太祖)
(因著令有持質者皆當并擊勿顧)執宿衞臣(趙廣漢為京兆尹富人蘇回為郎二人劫之廣漢將)
(吏到家使人曉賊曰京兆尹趙君謝兩卿無得殺質此宿衛臣也二人驚愕出戶叩頭廣漢使獄吏厚遇之)
孔盗賊衰(崔安潜領西川節度吏倚高駢為姦利者皆誅之數更除繆政於是盗賊衰)刺用
事大臣(裴度王承宗李師道謀緩蔡兵乃伏盗京師刺用事大臣已害宰相武元衡又擊度刃三進斷)
(鞾刜背裂中單又傷首度冒氈得不死共道駭伏獨騶王義持賊大呼賊斷義手度墮溝賊意已死因亡去)
椎埋掠寇(竇建德邑人孫安祖盗羊為縣令捕劾笞辱安祖刺殺令亡抵建德隂舍之時山東飢羣)
(盗起乃謀曰丈夫不死當建功于世渠為亡命虜乎承間竊出椎埋掠寇足以自資因得聚豪傑且觀時變以)
(就大計安祖然之)大連州縣小阻山澤(劉文静曰上南幸兵填河洛盗賊蜉結大連州)
(縣小阻山澤以萬數湏真主取而用之)城闔外即戰場(裴寂曰秦王將舉兵狀因言今盗徧)
(天下城闔外即戰場)盗劫其家(竇建德盗夜劫其家建德立戶下盗入擊三人死餘不敢進請其尸)
(建德曰可投䋲係取之盗投䋲建德乃自縻使盗曳出躍起捉刀又復殺數人)馮盎(番禺新興名賊高法)
(澄洗寶徹等授林士宏節度殺官吏盎率兵破之寶徹兄子曰智臣復聚兵拒戰盎進討兵始合輙釋胄大呼)
(曰若等識我耶衆委戈袒而拜賊遂潰)捕盗將(徐商徙節山南東道地多山棚為剽賊商取材卒為)
(捕盗將别為屯營寇所發輙迹捕捕必得遂為精兵)會兵討捕(安潜歴忠武節度使王仙芝寇河南)
(安潜首請會兵討捕號令精眀賊畏之不犯境)手打(宗室巨楊國忠謂巨曰比來人多口打賊君不爾乎)
(巨曰誰為相公手打賊者乎)盗賊出境(王播為京兆尹時禁屯列畿内者出入屬鞬佩劒姦人冒)
(之以剽劫又勲戚家馳獵近郊播請一切苛止盗賊不能隱皆走出境)士無鬭志(屈突通隋政益)
(亂盗賊多士無鬭志諸將多覆通每向必持重雖不大克亦不敗負)所過剽略(崔鉉龐勛叛自桂管)
(北還所過剽略鉉聞大募兵屯江湘邀賊歸路賊懼更踰嶺自淮而北朝廷壯其志)羣盗感愧(吕元)
(膺釋囚歸之而戒還期吏白不可荅曰吾以信待人人豈違我如期而至由是羣盗感愧悉避境去)闔境
無盗賊(吕諲為荆州治尚威信故軍士用命闔境無盗賊)以仁愛賊無敢害(裴謹)
(為淮安司戶楊琳等亂劫吏多死惟謹以仁愛故賊約其屬無敢害)撤私邑山房千四百
舍(李德裕為浙西觀察使撤私邑山房千四百舍寇無所廋蔽)毁山房三千餘所(王彦)
(威為忠武節度使毀山房三千餘所盗無所容)自記平賊一篇(裴休父肅貞元時為浙東觀察)
(使劇賊粟鍠誘山越為亂䧟州縣肅引州兵破擒之自記平賊一篇上之德宗嘉美)疾雷將(鄭畋為鳳)
(隴節度募銳兵五百號疾雷將境中盗不敢發發輒得會巢䧟東都俄而賊使至諸將皆欲附賊畋開諭不可)
伏兵高雞泊劫(王鐸徙義昌節度使鐸世貴出入裘馬鮮明妾侍且衆過魏樂彦楨子從訓心)
(利之李山甫者數舉進士被黜依魏幕府内樂禍且怨中朝大臣導從訓以詭謀使伏兵高雞泊劫之鐸及家)
(屬吏佐三百餘人皆遇害朝廷微弱不能治其冤天下痛之)質家族誓兵討賊(韋昭度李)
(昌符亂興倉卒昭度質家族於禁軍誓兵討賊士感動乃平昌符)盗射李石(三年正月石將朝騎)
(至親仁里狙盗發射石傷馬逸盗邀斫之坊門絶馬尾乃得脫)徧南山五谷(李抱玉廣德中時吐)
(蕃入寇帝次陜羣盗徧南山五谷間東拒虢西抵岐椎剽不勝計詔太子賓客薛景仙為南山五溪谷防禦使)
(引兵招捕又不克更詔抱玉討賊抱玉盡得賊株柢蹊隧分兵守諸谷使牙將李崇容精騎四百自桃林虢川)
(襲之賊帥高王脫身走城固山南西道張獻誠擒以獻悉索支黨斬之不閱旬五谷平)賊避其鋒
(崔光遠為京兆尹會賊黨剽涇陽休祠房椎牛呼飲光遠刺知之率兵夜趨其所使百騎彀滿彀其前命驍士)
(合譟賊醉不能師斬其徒二千得馬千數俘一酋長以獻自是賊常避其鋒)數犯州縣(元結時議)
(曰乃今河北姦逆不盡山林江湖亡命尚多盗賊數犯州縣百姓轉徙踵繼不絶將士臨敵而奔賢人君子遁)
(逃不出)捕支黨皆盡(李栖筠為常州刺史宿賊張度保陽羡西川累年吏討不克至是發卒捕)
(斬支黨皆盡里無吠狗)支黨磐結(李芃永泰初宣饒劇賊方清陳莊西絶江劫商旅為亂支黨磐)
(結芃請以秋浦置州扼衿要使不得合從李勉是其計奏以宣之秋浦青陽饒之至德置池州即詔芃行州事)
夾河為藪(劉晏以為東垣底柱澠池北河之間六百里戍邏久絶奪攘姦宄夾河為藪)依山
為剽(劉潼歷京兆尹山南有劇賊依山為剽宣宗怒欲討之宰相崔鉉曰此陛下赤子廹於飢寒弄兵山)
(谷間不足討請遣使喻釋之詔潼馳往)蝟奮(關播陳少游鎮浙東淮南辟為判官李靈耀叛少游屯淮)
(上所在盗賊蝟奮播儲貲力給軍興)驚剽(德宗初湖南峒賊王國良驚剽州縣不可制詔播宣輯播且言)
(奉詔平賊有如不受命臣謂發州兵翦定之帝曰善)克殄大盗(李晟帝至自梁晟以戎服見三橋帝)
(駐馬勞之晟再拜頓首賀克殄大盗廟朝安復)為盗剽脅(孔緯蕭遘雅不喜及帝避朱玫次陳倉惟)
(黃門衞士數百扈乘輿詔拜緯御史大夫令趣百官至行在時羣臣露潁盩厔為盗剽脅衣囊略盡緯謁宰相)
(欲有所論遘與裴澈怨田令孜不欲行辭不見)盗賊顯行(崔郾改岳鄂等州觀察使自蔡人叛岳鄂)
(常苦兵盗賊顯行郾修治鎧仗駃追窮躡上下千里歲中悉捕平)送租賦為盗所奪(張萬)
(福攝舒廬壽團練使州送租賦詣都至潁為盗所奪萬福領輕兵尾襲賊倉卒不得戰悉擒之盡得所亡并先)
(掠人妻女財畜萬計)螘結(劉知謙客封州黃巢自嶺表北還潮湘間羣盗螘結知謙因據封州有詔即授)
(刺史)誅宿盗(顔泉明拜郫令誅宿盗人情翕然)道無寇跡(田仁會遷勝州都督境有夙賊)
(依山剽行人仁會發騎捕格夷之城門夜開道無寇跡)劉蕡策(官亂人貧盗賊並起土崩之勢憂在)
(旦夕即不幸因之以疾癘繼之以凶荒陳勝吳廣不獨起於秦赤眉黃巾不獨起於漢)以戲禦劇
賊(安禄山反蕭穎士往見河南採訪使郭納言禦守計納忽不用嘆曰肉食者以兒戲禦劇賊難矣哉)鴟
峙二京(李翰傳張廵功狀曰張廵忠誼奮發率烏合守雍邱潰賊心腹及魯炅棄甲宛葉哥舒翰敗績)
(潼關賊遂盗神噐鴟峙二京)遺貲布路(黃巢賊破陽武圍鄭州不克螘聚鄧汝間關以東州縣大)
(抵皆畏賊嬰城守故賊放兵四略殘郢復二州所過焚剽生人幾盡官軍急追則遺貲布路士爭取之率逗撓)
(不前)殺人如藝(儳路圍福州觀察使韋岫戰不勝弃城遁賊入之焚室廬殺人如藝)城府窮
為荆萊(秦宗權進破東都圍陜州使秦彦寇淮淝秦賢略江南宗衡亂岳鄂賊渠率剽慘所至屠老懦)
(焚屋廬城府窮為荆萊自關中薄青齊南繚荆郢北亘衛滑皆麕駭雉伏至千里無舍煙)憑培塿以
自固合莝脆以為強(柳宗元討黃賊狀憑培塿以自固合莝脆以為強劫脅使臣侵暴列)
(郡雖狐鼠之陋無足示威而蜂蠆之毒猶能害物必資翦伐方致和平)舉宗肆暴恃狡兔
之穴(跧伏偷安憑孽狐之邱)縳壯殺老啼且號(柳宗元寄韋珩到宮數宿賊滿野縳)
(壯殺老啼且號)盗賊縱横(杜甫寄栢學士林居盗賊縱横甚密邇形神寂寞甘辛苦)大盗割
鴻溝如風掃秋葉(李白)徒堅黨合事鉅寇牢或據深山或
閉官道(杜牧賀擒賊表)唐亡諸盗皆生於大中之朝(太宗之遺德餘澤去)
(民也久矣而賢臣斥死庸懦在位厚賦深刑天下愁苦方是時也天將去唐諸盗並出唐逆臣贊)逆賊
一奮中原刲裂(吐蕃贊玄宗有逸德而拓地太大務遠功忽近虞逆賊一奮中原刲裂訖二百)
(年不得復完以至陵夷)高雞泊廣袤數里(竇建德兵伐遼補隊長會邑人孫安祖乃謀曰)
(我聞高雞泊廣袤數里葭薍阻奥可以違難承間竊出推埋掠敓足以自資為招亡兵使安祖率之入高雞為)
(盗後自號漫天王築壇於河間樂壽自立為長樂王更號夏王)豈伊山川間廻首盗賊
繁(杜詩)漫山賊營壘廻首得無憂(同上)綠林寧小患(同上)淘物
(黃巢䧟京師甫數日因大掠縛箠居人索財號淘物富家皆跣而驅)擊殺八萬人血流於
路謂之洗城(黃巢復入京師怒民迎王師縱擊殺八萬人血流於路可涉也謂之洗城)驂衢
殺人(李揆京師多盗至驂衢殺人尸溝中吏裭氣李輔國方横請選羽林騎五百備徼捕揆曰本朝置南)
(北衙文武區别更相檢伺今以羽林代金吾忽有非常何以制之輔國議格)如蝟毛而奮(王世)
(充等贊煬帝失德天醜其為生人籲辜羣盗乘之如蝟毛而奮)磨牙搖毒(其劇者若李密因黎陽蕭)
(銑始江陵竇建德連河北王世充舉東都皆磨牙搖毒以相噬螫)四出侵暴(屠燒縣邑賊殺不辜)
(環其地數千里莫不被其毒韓愈與柳中丞書)狼扈(元結醜徒狼扈)鋒蝟斧螗(柳平淮夷雅皇)
(武裒兇鞠頑鋒蝟斧螗)聿擒其良(右翦左屠聿擒其良其良既宥告以父母同上方城)人搖
不寧事變難測(陸宣公奏議寇亂有益翦滅無期人搖不寧事變難測)屢犯州縣
(文粹元結時議今所在盗賊屢犯州縣)盗賊不起(同上天子往在靈武無今日威今而盗賊不起)
二十為大將(英公言我年十三為無賴賊逢人則殺十四五為難當賊所不快者殺十七八為好)
(賊上陣乃殺二十為大將使兵以殺人也出隋唐嘉話)猶張蹭蹬之鱗(于公異朱泚露布猶)
(張蹭蹬之鱗更舉螳蜋之臂)大略居人貲産(田神功傳劉展反大略居人貲産發屋剔窌)
豺狼塞路人斷絶(烽火照夜屍縱横杜甫釋悶)敓&KR1327;者時聞於道路
穿窬者或縱於鄉閭(白居易去盗賊議方今禁科雖嚴桴鼔未静敓&KR1327;者時聞於道路穿)
(窬者或縱於鄉閭)寘蟊賊於其心(元稹論討賊表蕞爾微醜天將弃之寘蟊賊於其心假螻)
(蟻以為聚忠臣孝子思得食肉)除剗寇盗宇縣清夷(韓愈賀冊尊號表)賊壕連
白翟戰瓦落丹墀(杜詩)長江連海羣盗如麻(驟雨絶絃不可尋逐無關)
(可閑無要可防杜牧上李太尉)剽寇日旁午(鄭從讜時承軍亂剽寇日旁午從讜既視事奸無廋)
(情乃推捕反賊誅其首惡)方地數千里不識盗賊(韓文)草間求活(李密就翟)
(讓曰今羣豪競興公宜先天下攘除羣凶寧常剽奪草間求活哉)道路剽奪(王世充傳道路剽奪)
(使者苦之)孽氣腥熖(所以亡隋觸唐明德折北不支乃就殱夷王竇贊)痍叛殘孽衆
不盈萬(隱太子建成劉黑闥亂河北王珪等進說曰今黑闥痍叛殘孽衆不盈萬利兵鏖之唾手可决)
(請往討之)陵驚郡邑(杜牧賀擒賊表)
竊盗(三)
白既貪財以肆心(乃行險以寘念)蓄行險之心(窮斯濫矣)遇慢藏之
貨(獲則取之)竊財(竊人之財猶謂之盗)竊賄為盗盗賊公行盗器
盗憎主人充斥(言多也)盜有所在萑蒲(見賊寇門)窮斯
濫矣(小人)穿窬之盗小人有勇而無義為盗約斯盗
(小人貧斯約約斯盗也)行險(小人行險以求僥倖)法令滋彰盗賊多有草
竊(書曰殷人好草竊言草野竊盗以為姦)寇攘(書曰凡人自得罪寇攘姦宄殺越人于貨攘奪也言)
(殺人以求財貨)&KR1025;&KR1327;(鴟義姦究&KR1987;&KR1327;矯虔)吾盗(臧武仲謂季孫曰召外盗禮焉何以止吾盗)外
盗(外境之盗)貪冒之人將寘力焉既貧斯約(謂富可求)求浮雲
之富緘縢(扃鐍)揭篋之徒(胠篋)人患盗之昭也誨盗
暴客殺之無罪(周禮凡盗賊軍鄉邑及家人殺之無罪注若今無故入人家牽引欲犯法)
(者其時格殺之無罪)相翔(秋官野廬氏掌賓客至有相翔者則誅之注云相翔猶倡佯觀伺將為盗也)
外戶不閉(謂無盗也)盗亦有道也(跖曰妄意室中之藏聖也先入勇也後出義也知可)
(否智也均分仁也)大盗小盗(莊子)探囊發匱(莊子曰將為胠篋探囊發匱之盗而)
(為守備則必攝緘縢固扄鐍此世俗之所知也巨盗至則負匱揭篋擔囊而趍唯恐緘縢扄鐍之不固)教
盗(齊之國氏大富宋之向氏大貧請其術國氏曰吾善為盗向氏聞為盗之言不喻為盗之意遂踰垣穿宇)
(手足所及無不探取俄而㠯獲贓罪沒先人之産國氏曰嘻為盗之道天有時地有利雲雨滂潤山澤田産育)
(生吾禾黍植吾穜稑陸盗禽獸水盗魚鱉皆天地所有豈吾所有吾取之故為盗夫金玉珍寶人之所聚盗之)
(獲罪宜哉向氏以為重罔已也)晉侯之豎頭須竊藏以逃(傳)不殺盗(曺襃)
(為圉令以禮化民有他鄉盗五人入圉界捕之太守馬嚴促殺之襃曰絶人命者天亦絶之臯陶不為盗制死)
(刑遂不殺嚴奏襃懦弱遂免官)犇伏逃犇(晉以士會將中軍於是晉國之盗犇於秦羊舌職曰)
(吾聞禹稱善人不善人遠善人在上則國無倖人)不仁者遠矣(舜有天下舉臯陶不仁者遠矣)
有耻且格(格改也)外戶不閉(大道之行云云)路不拾遺(子産相鄭)使民
不為盗絶巧棄智盗賊無有盗賊伏隱(傳)知禁
萑蒲久静(桴鼓不鳴)頃因魯賞庶其(暫聞充斥)旋見晉用士會(終致)
(奔逃)四封之詰(十里以違)不歸死於司敗(宜勿使於追胥)逋逃掩藏
惡既相濟(罪亦惟均)甲非歸死(乙則保姦)入懷之鳥(漏網之鯨)掩賊(傳毁)
(則為賊掩賊為藏賴姦之用有常無赦)隱賊(少皥氏有不才子掩義隠賊好行凶德)惠姦(疾惡)
荒閱(文王之法曰有亡荒閱閱蒐也荒大也亡逃罪而隱者)同罪(楚文王作僕區之法曰盗所隱)
(器與盗同罪若以二文之法取之盗有所在)詰盗(季孫謂臧武仲曰我有四封而詰盗何故不可)隱
慝(慝惡也)蒐慝(藏惡)利滛匿容隱窮鳥入懷逋逃主
(萃淵藪)獲全濟難私匿竄身隱死(百家之邑可以隱死)藏亡
匿(湖陽公主謂世祖曰文叔為白衣時藏亡匿死吏不敢到門)庇其賊人而取其地
(傳)囊槖(廣川王國多盗張敞以耳目發起賊名區處王姬及同族劉調等通為囊槖注容止盗賊若囊)
(槖盛物)盗有所在(無留慝傳云)摘伏舍慝(季布)窮猿犇林(遇者則止)走
鹿赴隂(急何能擇)招誘(晉高陽王睦招誘逋亡變姓名者七百餘戶貶為縣侯)亡抵(張儉)
(逃亡抵孔融兄襃襃不在融舍之州郡并收襃融二子争死竟坐襃罪)沉命(漢王温舒等酷虐而人輕)
(犯法盗賊滋起以是沉命皆藏匿命逃亡也)過一飯(漢詔捕辛興興與鮑宣女壻許紺俱過宣一飯)
(去宣不知情坐繫獄自殺)長寇救其患難(誠為好仁)匿乃姦回(則非嫉惡)救
難雖容於投足(嫉惡終昧於剛腸)季布獲全於朱家(元節匿死於孔氏)
疑枉瓜李(古詩曰君子防未然不處嫌疑間瓜田不納履李下不整寇)薰蕕狐
疑(狗盗)厚誣(薄訴)盗璧(楚相亡璧疑張儀笞數百不伏)疑金(直不疑為郎同舍郎失金意不)
(疑盗金不疑買金償之後知非亡金者大慙)似是而非研覈是非瓜李
可疑(淄澠難别)拾塵惑孔(顔回炊有炲煤入飯中回乃拾之孔子疑之)妄意良人
(元帝引宰相御史條責職事曰惡吏負賊妄意良人)猜禍(王温舒為中尉召猜禍吏與從事注吏好猜疑)
(作禍害者任之)鄰人父(史宋人有天雨壞墻其子曰不能築將有盗其鄰人父亦言之後果大失財物)
(其子乃疑鄰人父盗之)疑絝(陳重景公同舍郎告歸誤持鄰舍郎絝去主疑重終不申說市絝還之後)
(歸者持絝還主事乃顯然)賞用聞仲弓之誡子(亦既自新)遇管氏之知
人(由斯入用)人之縱欲(大為防而猶踰)法以止姦(小不忍而恐亂)晝伏夜動
(始見穿窬之心)今是昨非(旋聞砥礪之節)若容已露之姦(恐誘將來之盗)作姦
者如可舉(為善者無乃疑)請敦理道(無啟倖門)既捨而罪(乃升諸公)唯善
所在(雖盗何傷)惟賢是求(雖盗必舉)棄瑕錄用(補過責功)所宜權以救
世(不可垂以訓人)若行其權道開以倖門則寇所由興法不可
禁若貸前定之法(是誘後來之姦)見小善而必求(財難苟得)踰大防
而不禁(敝將若何)不竊(子曰苟子之不欲雖賞之不竊)遇盗(管仲遇盗取二人焉上以為公)
(臣曰所與游辟也)遺布(陳寔字仲弓為太邱長有盗入其家伏梁上寔覺之召諸子戒之曰不善人未)
(必本惡習以性成梁上君子也盜聞自投伏罪寔曰君貌非惡人當貧耳遺布二疋而遣之)賞盗(邾庶)
(其以漆閭邱來奔季武子以公姑姊妻之皆有賜於從者魯多盗季孫謂臧武仲曰不可詰也季孫曰我有四)
(封而詰其盗何故不可武仲曰子召外盗而大禮焉何以止吾盗庶其竊邑以來子以姬氏妻之其次皂隸輿)
(馬其小者衣裳劒帶是賞盗也而去之其或難焉)王烈(字彦方有盗牛者主得盗者曰無令王彦方知)
(烈聞遺布一端以激之後有遺劍於路有一人守之以待主乃盗牛者)定交(戴若思不拘操行行遇陸)
(機赴洛船裝甚盛揮其徒掠之思登岸據胡牀坐指揮機遥謂曰卿才美如此何作劫耶若思流涕投劒謝罪)
(機遂與定交)捕捉不歸死於司敗(宜勿佚於追胥)周禮以比追胥
(追逐寇也胥司捕寇者)唯田與追胥竭作(盡室行也)逐寇如追逃犇
秦之盗執其有罪書曰(庶羣飲汝勿佚盡執拘以云云擒姦追亡)出匣
之兕(漏網之鯨)鷹鸇之逐鳥雀視盗(郤雍能視盗察眉知之千無一遺文子曰)
(雍必不得其死俄而羣盗殺雍)赭衣(張敞為京兆尹長安多盗敞求得酋長數千貸其罪犯其宿負令致)
(諸偷酋長乃以赭汙小偷衣令吏捕之)枹鼔(張敞為京兆尹枹鼔稀鳴枹鼔追盗鼔也)把重罪
(王温舒為廣平都尉擇敢往吏皆把其隂重罪而縱使督盗即有廻避夷之)伺候先知(焦延壽字)
(贛補小黃門以伺候先知姦罪盗不得發)怒殺盗(張酺為東都吏有殺盗者酺按之以為長吏受贓從)
(不至死盗徒皆飢寒何窮其法乎)三科募壯士誘賊(虞詡升卿為朝歌長賊屯聚設三科)
(募壯士攻劫為上殺人偷人為次不事家業為下恕其罪使入賊誘令劫掠以伏兵待之)緩追逸賊
(榖梁)越逐(臣妾逋逃勿敢越逐)延耆老致寇賊(定襄大姓殺吏拜班伯為太守乃延耆老)
(日為供具耆老知酋豪懷恩醉酒具言盗賊亡匿處乃分部收捕旬日盡得之)耳目發姦(張敞為刺)
(史以耳目發起盗賊主名區處)比三輔(張敞請治劇郡吏追捕有功者願比三輔尤異以勸善上許之)
縫衣以綵綖(虞詡升卿為朝歌長賊數千屯聚詡遣貧人能縫者傭作賊衣以緣其裙為識有出)
(市者輒擒)拒捍追捕(晉周訪士逹時有訪同姓名者罪當死吏誤收訪訪奮擊收者數千人皆走而)
(歸於帝帝不罪之)孔以稽禁禦(陸贄視姦盗有無以稽禁禦)竊其衣囊(楊再思初)
(調元武尉使至京師舍逆旅有盗竊其衣囊再思遇之盗窘謝再思曰而苦貧故至此囊中檄無所事幸留他)
(物可持去初不為人言)謹視(陸希聲上言當謹視盗賊)人窮斯詐起為姦盗(宋務)
(光書曰數年以來猛吏奮毒急政破資馬困斯佚人窮斯詐起為姦盗從而刑之良可嘆也)絶汴流
(羅立言改陽武令設鎻絶汴流姦盗屏息)為償所亡(袁滋華州刺史得盗賊哀其貧窮為償所亡)
姦夫盗兒(蘇源明史思明䧟洛陽有詔幸東京將親征源明因上䟽極諫曰姦夫盗兒連墻接棟磨)
(勵以須陛下之出御史大夫必不能澄清禁止)鼠竊狗盗(陳子昂上書儻鼠竊狗盗西入陜郊東犯)
(虎牢取敖倉一杯粟陛下何以遏之)
雜盗(四)
白妻(巫臣有桑中之喜疑將竊妻以逃也傳)藥(姮娥竊羿不死藥食之飛入月中)殞(晉蔡裔聲)
(如雷震有二盗入其室裔撫牀一呼二盗俱殞)魚(世說王承為東海小吏盗池魚獲之承曰文王之囿與衆)
(共之池魚何足惜乃釋之)踰垣牆竊馬牛(書曰無敢寇攘云云)香(韓壽竊香)羊(其父攘羊)
(而子證之)裘(孟嘗君有能狗盗入秦宮藏内盗狐白裘獻秦后遂免難)東陽(國語曰子木曰資東陽之)
(盗使殺椒舉也)西鄙(傳樂盈過周之西鄙掠之注云劫財物也)柳(晉陶侃士衡為荆州牧性聰敏尉夏)
(施盗官柳種於巳門侃見駐車問曰此是武昌西門柳何因盗之施惶懼謝罪)布(楚江乙毋失布以盗由令)
(尹也)瓜(桑虞子深以至孝稱園中瓜熟有人踰垣盗之虞以園多棘恐刺盗者使奴開道偷乃負瓜出知虞)
(除之乃送所盗瓜請罪仍以與之)斫樹(范喬字伯孫臘夕邑人斫其樹人告喬佯不聞邑人愧而歸喬)
(喻之曰節日取柴與父母歡娱何愧之有)青氊(語林曰王子敬卧齋中偷人取物卧不動偷復登厨子敬)
(曰偷兒青氊我家舊物羣盗驚走)禾(淳于恭孟孫家有山田果樹有偷恭禾者恭見恐其愧伏草中盗去)
(乃起去)馬(孔嵩被竊馬賊自相讓曰孔嵩善士豈宜盗竊遂送馬謝之)武卒盗強弩絃
(春秋決獄曰甲為武庫卒盗強弩絃一時與弩異處當何罪論曰兵所居比司馬闌入者髠重武備責精兵也)
(弩蘖機郭弦軸異處盗之不至盗武庫兵陳論曰大車無䡚小車無軏何以行之甲盗武庫兵當弃市乎曰雖)
(與弩異處不得弦不可謂弩矢射不中與無矢同不入與無鏃同律曰此邊鄙兵所贓直百錢者當坐弃市)
又馬(秦穆公有駿馬為盗殺食之公曰吾聞食駿馬肉不飲酒必死遂賜羣盗酒飲)生刈稻(孫晷)
(字文度年飢榖貴人有生刈其稻晷見而辟之去後乃自刈送之鄉里感愧莫敢侵犯)贓物司
厲掌盗賊之任器貨賄辨其物皆有數量賈而揭之入
于司兵頼姦之用(賴姦人之用物)隱器(傳僕區法曰盗所隱器與盗同罪也)孔
陳子昂䟽曰(夫人情以求生為急今有粟麥牛羊為之餌而不救其死安得不為盗乎)光火
(馮元常徙眉州刺史劒南有光火盗夜掠人晝伏山谷元常諭以恩信約悔過自新賊相率脫甲面縳)盗
葱(張允濟仕隋為武陽令過道旁有姥廬守所蒔葱因教曰第還舍脫有盗當告令姥謝歸俄大亡葱允濟)
(召十里内男女盡至物色驗之果得盗者)奪繒(王君廓善盗嘗負竹笱如魚具内置逆刺見粥繒者以笱)
(囊其頭不可脫乃奪繒去而主不辨也)盗樹(陽城有盗其樹者城遇之慮其耻退自匿)盗羊(竇建)
(德邑人孫安祖盗羊為縣令捕效笞辱安祖刺殺令亡抵建德)數盗姑家牧羊(杜伏威與里人)
(輔公祏約刎頸交公祐數盗姑家牧羊以餽伏威)
奢侈(五)
白聖人去泰(君子戒盈)物惟惡盛(神亦害盈)不以義制(將由惡終)禮無
縱欲(道貴去奢)儉雖諷於蟋蟀(奢則刺於蜉蝣)况當示禮之時(自致宣驕)
(之禍)盈不可久(貴而能貧)不遜(子曰奢則不遜儉則固與其不遜也寧固)寧儉(禮與其奢)
(也寧儉)去奢(老子曰聖人去奢去泰)書曰位不期驕禄不期侈(貴不與驕)
(期而驕自至富不與侈期而侈自至故戒之)滿招損謙受益欲敗度縱敗
禮以速戾于厥躬窮泰極侈縱欲不度(非度所制)盈必壓
(天之道也)崇侈滋侈泰侈欲不可縱驕奢滛佚(所自)
(邪也)侈惡之大也(納諸大惡)心侈體汰(文選言憑虚公子)侈靡何禮
之拘遺咎(富貴而驕自遺其咎)益之而損盗夸(老子曰服文采厭飲食是)
(謂盗夸)宣驕以蕩陵德(放蕩敗德)敝化奢麗怙侈滅義驕滛
矜夸(將由惡終)雖收放心(閑之惟難)處樂(不仁者不可以久處約不可以長處樂)亡
家之主(奢侈)力敝(華定侈女叔齊曰侈將以其力敝言力盡而敝)侈汰(伯有侈汰終取亡也)
(禆竈指其門莠曰其莠猶在乎)富多(鄭駟崇富而侈嬖大夫也而常陳卿之車服於其庭鄭人惡而殺之)
速朽(桓司馬自為石椁三年而不成孔子曰若是其靡也死不如速朽之愈)丹楹刻桷(魯莊)
(公丹桓宫楹刻桓宫桷御孫諫曰儉德之共也侈惡之大也先君有共德而君納諸大惡無乃不可乎)鷸
冠(鄭子臧好聚鷸冠鄭伯聞而惡之使盗殺之君子曰服之不衷身之灾也彼其之子不稱其服子臧有焉)
瓊弁(楚子玉為瓊弁夢河神乞之不與果戰敗死之左傳云)載寶(南宫敬叔必載寶而朝夫子曰)
(喪不如速貧之愈)峻宇雕牆示侈(楚子示諸侯侈椒舉曰三公二公皆示諸侯禮也今)
(君以汰無乃不可乎不聽之左傳)服美(傳曰服美不稱必以惡終謂慶封也書曰服美於人)管氏
有三歸(娶三姓之女)乘肥馬衣輕裘(子曰赤之適齊也云)玉食(漢陳咸為南郡)
(守奢侈玉食)獸炭(羊琇作獸炭謂屑炭和作獸而燒之)何曾蒸餅(不十字坼不食又日食萬)
(錢曰無下筯處)抱罋釀酒(羊雅冬日令人抱罋取煖須臾易人酒熟而已)鏤簋朱絃(管仲)
鍾石之懸不移而具(劉向新序曰孟獻子如晉韓宣子兕觴之飲三徙鍾石之懸不移而)
(具也)坐罪(韓延壽坐東郡奢侈弃市)限利(為制度漢書)悅紛華盛麗(史記曰子夏門)
(人之高第者猶云出見紛華盛麗而悅入聞夫子之道而樂二者心戰未能自决況中庸乎)相夸(石崇)
(與王愷羊琇之徒以奢靡相尚愷以&KR0961;澳釡崇以蠟代薪愷作布步障四十里崇作錦步障五十里崇泥屋以)
(椒愷屋以石脂愷以珊瑚示崇崇擊碎之其争豪如此)錦維舟(吳甘寧字興覇道路往止繪錦維舟)
(去或割弃之以示人之奢也)孔用度奢侈(范傳正宦益逹用度益奢侈)享用(叚文昌少)
(羇窶所向皆少諧及居將相享用奢侈士議尤替)驕奢則禍至(柳玭家訓董生有云賀者在門)
(弔者在閭言受福則驕奢驕奢則禍至)當時第一(崔寬本豪侈城南别墅池觀堂皇為當時第一)
為奢侈事(裴漼晚節稍畜伎妄為奢侈事議者以為缺)侈窮人欲而議者不
之貶(郭子儀贊)奢者好親人(所以多過宋子嵩化書)京師高訾(胡証厚殖財自)
(奉養車服器用珍侈遂號京師高訾)城中開南北二第室宇奢廣(元載城中開南)
(北二第室宇奢廣當時膏腴别墅疆畛相望且數十區名姝異妓雖禁中不逮帝盡得其狀本傳)煬帝
奢侈(竇静授司農卿趙元楷為少卿静鄙其聚斂因會官屬大言曰如煬帝奢侈竭四海自奉司農須公)
(矣今天子躬節儉屈一人安兆庶惡用公哉元楷大慙)侈飲食(李令問厚奉養侈飲食)奢靡
(魏徵曰今難得之貨雜然並進玩好之作無時而息上奢靡而望下朴素力役廣而冀農業興不可得已)危
亡之漸(禇遂良帝嘗怪舜造漆器禹雕其俎諫者十餘不止小物何必爾邪遂良曰彫琢害農力纂繡)
(傷女工奢靡之始危亡之漸也漆器不止必金為之金又不止必玉為之故諫者救其源不使得開及其横流)
(則無復事矣帝咨美之)服玩食飲必極豐侈(宇文士及過自奉養服玩食飲必極豐侈)
韋陟侈縱(陟性侈縱喜飾服馬侍兒閹童列左右常數十侔於王宫主第窮治饌羞擇膏腴地藝榖)
(麥以鳥羽擇米每食視庖中所弃其直猶不減萬錢宴公侯家雖極水陸曾不下筯)後房歌舞伎
百餘(河間元王孝恭性奢豪後房歌舞伎百餘)不循法(隴西恭王博乂驕侈不循法度伎妾數百)
(曳羅綺甘粱肉放於聲樂以自娱)婦人惟侈麗是好(封德彛楊素營仁壽宫表為土工監)
(規創鴻侈宫成文帝怒曰素殚百姓力為吾掊怨天下素大懼倫曰毋恐皇后至自當免明日帝果勞素曰公)
(知吾夫婦老無以自娛樂而盛飾此宫邪因大悅素退問何料而知倫曰上節儉故始見必怫然雅聽后言婦)
(人惟侈麗是好后悅則帝安矣素曰吾不及也)家聲在人(李聽盛飾車馬服玩或戒之聽曰家聲在)
(人若示衰薄恐不見忠功之效吾欲誇而勸之也)盛葺第舍(潘孟陽盛葺第舍帝微行至樂游原)
(望見之以問左右孟陽懼輟不敢治而伎媵用度過侈汰人多指怒之)君臣窮極奢以相
誇尚(五代晉臣景延廣天福八年秋出帝幸大年莊還置酒延廣第延廣所進器服鞍馬茶牀椅榻皆裹)
(金銀飾以龍鳳又進帛五千疋綿一千四百兩馬二十二匹玉鞍衣襲犀玉金𢃄等請賜從官自皇帝重睿下)
(至伴食刺史重睿從者各有差帝亦賜延廣及其母妻從事押衙孔目官等稱是時天下旱蝗民飢死者歲數)
(十萬而君臣窮極奢以相誇尚如此)一飲食必費萬錢(五代趙巖自以有功於梁又尚公主)
(聞唐駙馬杜悰位至將相自奉甚豐耻其不及乃占天下良田大宅裒刻商旅其門如市租庸之物半入其私)
(巖一飲食必費萬錢)性豪侈(王琚自以立勲至天寳時為舊臣性豪侈其處方面去故就新受饋遺至)
(數百萬侍兒數十寶帳備具闔門三百口既失志稍自放不能遵法度在州與官屬小吏酋豪飲謔樗蒱藏鈎)
(為樂每徙官車馬數里不絶)從賓客女伎馳弋凡四十年(同上)上苟好
奢(則天下貪暴之吏將回心焉白居易)奢者三歲之計(一歲之用)蒿宫茅柱(實興)
(國之清猷玉席珠衣乃危邦之弊化希齊杯飲之年願躡鶉衣之代中宗斷進獻制)桀以瑶臺為
麗而不悟南巢之禍(殷辛以象箸為華而不知牧野之敗謝偃本傳)漆器非延
叛之方(桀造之而人叛玉杯豈招亡之術紂用之而國亡徐賢妃諫䟽)初王嘆隋夸侈
收進曰(峻宇雕墻殷辛以亡土階茅茨唐堯以昌阿房興而秦禍速露臺罷而漢祚永後王奢侈是矜)
(死一夫之手何能保哉王重其言本傳)雕金鏤玉(採六合之珍竒剪翠裁紅飾三春之草樹即宜)
(懲革勿用因循唐中宗斷進竒巧制)忽彩椽之恭儉(追雕墻之侈唐魏徵論時政)隋煬
帝驅天下以從欲罄萬物而自奉(採城中之子女求遠方之竒異宫室是飾)
(臺榭是崇同上)苦言嘉謀(將作少匠楊務廉素以工巧見用中興初袁恕已恐其更啟遊娛侈靡之)
(端言於中宗曰務廉致位九卿積有歲年苦言嘉謀無足可紀每宫室營創必務其侈若不斥之何以廣昭聖)
(德由是左授陵州刺史舊史)百花煥發(玄宗每年幸華清宫楊銛楊錡韓虢秦三夫人五家扈從)
(每家為一隊着一色花五家合隊照映如百花之換發遺鈿墜舄瑟瑟珠翠燦爛芳馥於路孔平仲續世說)
䟽築臺沼崇峙廡(魏元忠陳郡男子袁楚客者以書規之曰古者茅茨采椽以儉約遺子孫)
(所以愛力也今公主所賞傾庫府所造皆官供其䟽築臺沼崇峙廡山無本石木無近産造之終歲功用不絶)
(夫為君所以養人非以害人今外戚不助養而反害之是使人主受謗天下)奉養華裕(李紓自奉)
(養頗華裕)一言之悅賞至百萬(嚴武在蜀頗放肆用度無藝或一言之悅賞至百萬蜀雖)
(號富饒而峻掊亟斂閭里為空)正寢華顯避不敢居(田宏正為節度使民服玩僣侈者即)
(日徹毁之承嗣時正寢華顯宏正避不敢居更就採訪使堂皇聽事)恃功而侈(高崇文為京西諸軍)
(都統崇文恃功而侈舉蜀帑藏百工之巧者皆自隨)傾貲貨市權貴驩(范傳正宦益逹用度)
(益奢侈傾貲貨市權貴驩私公府如家帑)以寶鈿為井幹(王鉷賜死有司籍苐舍數日不能徧)
(至以寶鈿為井幹引泉激霤號自雨亭其奢侈如此)飲食資身過則生患衣服稱
德侈則生慢(柳公綽)輿服食飲光麗珍豐(裴冕性豪侈既素貴輿服食飲)
(光麗珍豐櫪馬直數百金者常十數每廣會賓客不能名其饌)郭英乂(拜劍南節度使教女妓乘驢擊)
(毬鈿鞍寶勒及他服用日無慮數萬費以資倡樂未問民間事)不能自悛(李愿拜河中等節度使雖)
(嘗以荒侈敗不能自悛)日費凡數十萬(吳士矩開成初為江西觀察使饗宴侈縱一日費凡)
(數十萬)盛滿(楊收既益貴稍自盛滿為夸侈門吏童客倚為奸)家畜聲妓目使頥
令自視王侯(王翰擢駕部員外郎家畜聲妓目使頥令自視王侯人莫不惡之)溺器以
七寶裝(後漢孟昶幸晉漢之際中國多故而據險一方君臣務為奢侈以自娱至於溺器皆以七寶裝)
(之)玉堂珠殿(南漢劉龔好奢悉聚南海珍寶以為玉堂珠殿)肉臺盤(五代孫晟官至司空)
(家益富驕每食不設几案使衆妓各執一器環立而侍號肉臺盤時人效之)金銀為篣筐瓜
籬(安禄山帝為禄山起第京師為瑣戶交䟽臺觀沼池華僣帟幕皆緹繡金銀為篣筐瓜籬大抵服御雖乘)
(輿不能過)地仙(五代張筠居洛陽擁其貲以酒色聲妓自娱足者十餘年人謂之地仙)香聞數
十里(玄宗貴妃楊氏傳國忠既遥領劒南每十月帝幸華清宫五宅車騎皆從家别為隊隊一色俄五家)
(隊合爛若萬花川谷成錦繡國忠導以劒南旗節遺鈿墮舄瑟瑟璣琲狼藉于道香聞數十里)鍊炭(洛下)
(有豪子飲食鮮華有李使君亦尚豪侈為具召之曾不下筯至飰李曰此以炭炊豪子勉食一匙曰凡以炭炊)
(先燒熟謂之鍊炭方始無煙氣此亦非也劇談錄)銷得錦半臂(鄭愚好華侈以錦為半臂後以)
(所業獻崔鉉鉉曰真銷得錦半臂北夢瑣言)牀畔香童(王元寶好賓客務奢侈器玩服用僣於王)
(者四方之士盡歸仰焉常於寢帳牀前使嬌童二人捧七寶博山爐自暝焚香徹曙出開元天寶遺事)錦
纏頭(又王元寶富而無學識嘗會賓客明日親友謂之曰昨日必有佳論元寶曰但費錦纏頭耳)簾
帷珠翠夾道不絶(莊宗遣李嚴聘蜀衍與俱朝上清而蜀都士庶簾帷珠翠夾道不絶嚴見)
(其人物富盛而衍驕滛歸獻策伐蜀五代史)醉粧(後宫皆帶金蓮花冠酒酣免冠其髻髽然更施朱粉)
(號醉粧同上)觀沼華邃費皆千萬(杜亞承陳少遊後裒率煩重用度無藝人冀有所矯)
(革而亞雅意丞弼厭外官往往不親事日夜召賓客言噱流連方春率民為競渡戲亞欲輕駃乃髤船底使篙)
(人衣油綵衣沒水不濡觀沼華邃費皆千萬隴西李衡在坐曰使桀紂為之不是過也既泛九曲池曳繡為颿)
(詫曰要當稱是林沼衡曰未有錦䌫云何亞大慙)以沉香為亭(宗室漢敬宗侈宫室舶賈獻沉)
(香亭材帝受之漢諫曰以沉香為亭何異瑶臺瓊室乎)
僭(六)(車服居宇)(樂舞葬器物城冠)(祭祀燎附)
白名位不同(禮亦異數)易則生亂(過乃有刑)所宜守以等威(豈可易其)
(紀律)苟無區别(則有覬覦)禮由位叙(名以器分)苟命數之或乖(於禮容而)
(何取)雖器服不同(有以多為貴者)而等衰莫辨(無乃爾是過與所宜禮以節之)位
苟殊於品列(服則異於節文)名位殊倫(易則生亂)器服異制(過則著刑)况
當示儉之時(自貽犯貴之誚)唯器與名不可假人不守其位
(君子以是為濫矣)僭禮下陵上僭難為上也(孔子謂管仲鏤簋朱紘旅)
(樹反玷賢大夫也而難為上也言大僭也)上不僭上(下不偪下)犯貴(袵席之上讓而坐下人猶)
(犯貴)犯君(朝廷之位讓而就賤人猶犯君)敗度敗禮非制非度
不度何禮之拘名出於信(信以守器器以藏禮)易而生亂(過則)
(有刑)服以旌禮(昭其度也昭其數也)登降有數各以序守官邪
(由官邪也)名數(命數)等衰(等列)禮失則昏(名失則愆)表儀爵命禮
命(九命之數見周禮)命數(周禮聽禄位以禮命謂禄位之差以九命九錫之數)正其服位
以儀辨等(則人不越)慎守(失守)犯上(失中)班制(禮也)夾轂焚香(士爕)
(字彦成為交趾太守出入鳴鐘磬備威儀笳簫鼔吹車騎滿道胡人夾道焚香妻妾乘輜軿子弟從兵騎當時)
(貴重振服百蠻尉佗不足喻也)車服惟鵜諷其不稱(相鼠刺以無儀)衞仲叔于
奚有功衞人賞之以邑辭請繁纓以朝許之(繁纓馬飾諸侯之制)
(也)仲尼曰惜也不如多與之邑惟器與名不可假人(器車)
(服名爵號)鄭駟崇富而侈嬖大夫也而常陳卿之車服於其
庭鄭人惡而殺之繡黼丹朱中衣大夫之僣禮也(皆諸)
(侯之禮繡音宵)綠衣衞莊姜傷已也(妾上僣夫人失位也)詩曰綠兮衣兮
綠衣黃裳(綠間色黃正色綠衣反黃裏非禮制以喻妾上僣)朝服之以縞冠自
季桓始也(僣宋王者之後也)易輿服之制(後漢梁冀易輿服之制作乎上軿車埤幘)
(狹冠折上角擁身扇狐尾單衣)車服兵衞(蕭望之奏韓延壽在東郡試騎士治飾兵車畫龍虎朱雀)
(延壽衣黃紈方領駕駟馬傳總建幢棨植羽葆鼔車歌車功曹引車皆駕駟馬載棨戟五騎馬五分左右部軍)
(假司馬千人持幡旁轂歌者先居射堂望見之延壽坐射堂令騎吏持戟夾陛列立騎士從者帶弓鞬羅後令)
(騎士兵車四面營陣被甲把弩負蘭又使騎吏戲車上弄馬盗驂上僣不道坐弃市)樂舞孔子
謂季氏八佾舞於庭是可忍也孰不可忍也(八佾王者之樂季氏)
(僣)三家者以雍徹子曰相維辟公天子穆穆奚取於三
家之堂(三家叔孫孟孫季孫雍詩篇名天子祭宗廟之禮也)衞仲叔于奚有功衞
人賞以邑辭請曲懸(曲懸軒懸也三面懸其形曲故曰曲懸)仲尼曰惜也
唯器與名不可以假人禮諸侯之宫懸而祭以白牡
擊玉磬朱干鏤錫舞大夏武乘大輅此諸侯之僭禮(皆天)
(子之禮也)大夫之奏肆夏自趙文子始也(僣諸侯之禮也)樂之奢失
(罪以僣聞)徧舞(左傳王子頽享大夫樂極徧舞徧舞六代樂鄭伯曰樂禍也)金奏(郤至聘楚楚子)
(享之為地室而懸焉郤至登金奏作於下驚而走出)曲旃(武安侯田蚡堂前羅列鍾鼓立曲旃曲旃旌旗)
(之類)噭咷楚歌(韓延夀事具車服門)欲庭觀帝樂(杜䕫公良知晉亂奔荆州荆州)
(牧劉表令盍曜為漢主合雅樂樂徧表欲庭觀之䕫諫曰今將軍號為天子合樂而庭作之無乃不可乎表納)
(其言而止)奏肆夏於天子(舞八佾於季孫)器物仲尼曰臧文仲不
仁者三作虛器山節藻梲(有其器而無其位故曰虚器也)邦君為兩君
之好有反坫管氏亦有反坫管仲鏤簋而朱紘君子
以為濫也華而睆大夫之簀與(曾子寢疾曾元曾申坐於足童子隅坐而)
(執燭童子曰云云曾子曰然斯季孫之賜也)候月蝕鑄刀劒(蕭望之奏韓延壽在東都時取)
(官銅器候月蝕鑄刀劒鈎鐔放效尚方事坐弃市)祭祀君子太牢而祭謂之禮
匹士太牢而祭謂之攘(攘竊也君子大夫已上也)諸侯之宫懸(見上樂舞)
(門注)四時追孝礿祀有常(九命辨儀牲盛異數)孝感於時(雖云罔極)祭不
以禮(豈曰無違)追遠誠謂孝思(違禮則乖敬享)居宇邦君樹塞門
管氏亦樹塞門(人君樹屏於門外管仲僣之)臧文仲居蔡(蔡龜也)山節
藻梲何如其智也(言不智也)臺門而旅樹大夫之僭禮也
儒有居處不滛豐屋(蔀家)峻屋不度(宣驕)峻宇雕牆
城鄭共叔段為京城太叔祭仲曰都城過百雉國之害
也先王之制大都不過三國之一中五之一小九之一
今京不度非制也君將不堪(傳)周禮門阿之制以為都
城之制(都五百里内王子弟之所封也取天子門阿之制五雉)宫隅之制以為城
制(天子宫隅之制七雉)葬春秋不稱楚越之王喪恐人惑也(楚越)
(僣王號)晉侯納王王享之請隧不許曰王章也(言隧天子典章也開)
(地通路曰隧王葬之禮也諸侯懸棺而下之)宋公卒始厚葬用蜃炭始用殉
(殉以人從死也)椁有(四阿)棺有翰檜(四阿椁也翰旁飾檜上飾也王者之禮)君子謂
華元樂舉於是不臣君生則縱其惑死又益其侈是棄
君於惡也何臣之為孺子&KR0008;之喪哀公欲設撥(撥引輴車)
(所謂紼也)冠禮曰玄冠紫緌自魯桓公始也(僣宋王者之後)衡紞
紘綖(皆冠飾也)昭其度也燎庭燎之有百由齊桓始也(僣天)
(子禮也)其終夜燎孔專威福(宗楚客監察御史崔琬廷奏楚客處訥專威福有無君心)
(晉卿驕恣跋扈)園檻(李師古園檻僣制)室宅輿馬僣法度(韓休萬年尉李美玉有罪)
(帝將放嶺南休曰尉小官犯非大惡今朝廷有大姦請得先治金吾大將軍程伯獻恃恩而貪室宅輿馬僣法)
(度臣請先伯獻後美玉帝不許休固争)儀服僣上(藩鎮王鎔母亡始黷貨財姬侍千人儀服僣上)
治第過制(范傳正拜宣歙觀察使代還坐治第過制憲宗薄不用)僣正樂(于頔卒諡曰厲)
(子孝友求改諡高鉞王彦威持不可謂頔内遮使者僣正樂勢廹而朝非其宿心)益矜僣公私
蕭然(張延賞拜荆南劒南西川節度使成都吏郭英乂崔寧楊子琳亂益矜僣公私蕭然延賞事為之制)
(薄入謹出府庫遂實唐史)
白孔六帖卷九十一
