白孔六帖卷七十一唐白居易原本
宋孔傳續撰
侍中(一)中書令(二)
尚書令(三)太師(四)
太傅(五)太保(六)
太尉(七)司馬(八)
司徒(九)司空(十)
門下侍郎(十一)中書侍郎(十二)
僕射(十三)樞密(十四)
左右丞(十五)
侍中(一)
白貂蟬之貴金貂之寵(漢書曰侍中以金蟬貂冠也金取堅蟬取潔貂取温也)㗋
舌之司(應瑗曰侍中㗋舌萬機)珥貂(即貂冠也)佩璽(見漢官)入侍帝帷出
負國璽(侍中)親侍帷幄(山濤爲侍中親侍帷幄)血湔御衣(晉嵇紹爲侍中王師)
(敗百官皆奔惟紹不去被害于帝側血湔御衣及定左右欲浣之帝曰此嵇侍中血勿令去也)七車(漢武)
(時張寬爲侍中從行車第七車有對星之事)三代(漢憑魴字老孫父子兄弟三代爲侍中)七葉
(金張之家七葉爲漢侍中)鵕䴊(漢書侍中皆冠鵕䴊戰國策曰秦始皇破趙得以賜侍中)重席(戴憑)
(事見講論門)四代(晉吳郡陸仲元晉太尉玩曾孫也自玩至仲元四代爲侍中時人方之金張二族也)
密近(應劭漢官儀曰侍中周官也侍中便蕃左右與帝升降卒思近對拾遺補闕百寮之中莫密於兹也)
桑宏羊(年十三爲侍中)辟強(留矦子張辟強爲侍中年十五)從容諷諫(張衡拜侍中恒)
(居幄内從容諷諫拾遺左右)漢尊儒學選在戴憑(晉任忠貞事先嵇紹)居金貂
之貴孔門下省侍中二人正二品掌出納帝命相禮儀
凢國家之務與中書令参總而顓判省事(百官志)自露布
以上乃審其餘覆奏畫制可而授尚書省(行幸則負寳而從版奏中)
(嚴外辨還宫則請降輅解嚴皇帝齊則請就齋室將奠則奉玉幣盥則奉匜取盤酌罍水贊洗酌泛齊受虛爵)
(進福酒皆左右其儀饗宗廟進瓉而贊酌鬱酒既祼贊酌醴齊藉田則奉耒四夷朝見則承詔勞問臨軒命使)
(冊皇后太子則承詔降宣命慰問聘召則涖封題發驛遣使則給魚符凢官爵廢置刑政損益授之史官既書)
(復涖其記注職事官六品以下進擬則審其稱否而進退之百官志)武德元年改侍内曰
納言三年曰侍中龍朔六年改門下省曰東臺侍中曰
左相武后光宅元年曰納言垂拱元年改門下省爲鸞
臺開元元年曰黃門省侍中曰監天寳元年曰左相(同上)
平治尚書省滯訟(魏徵為侍中尚書省滯訟不决者詔徵平治徵素不習法但存大體處事)
(以情人人悦服進鄭國公)帝嗟其言(王珪遷侍中它日進見有美人侍帝側本廬江王媛姬也帝指)
(之曰廬江王不道賊其夫而納其室何有不亡乎珪避席曰陛下以廬江王是耶非耶帝曰殺人而取其妻乃)
(問朕是非何也對曰臣聞齊桓公之郭問父老曰郭何故亡父老曰以其善善而惡惡也公曰若子之言乃賢)
(君也何至於亡父老曰不然郭君善善而不能用惡惡而不能去所以亡今陛下知廬江之亡其姬尚在竊為陛)
(下以為是審知其非所謂知惡而不去也帝嗟美其言)恐女謁用事大臣隂謀(張行)
(成遷侍中兼刑部尚書晉州地震不息帝問之對曰天陽也君象地隂也臣象君宜動臣宜静今静者顧動恐)
(女謁用事大臣隂謀又諸王公主參承起居或伺間隙宜明設防閑且晉陛下夲封應不虛發伏願杜未萌帝)
(然之)位上衮(竇懷貞再遷侍中方太平公主干政傾已附離日視事退輙詣公第刺取所欲睿宗為金)
(仙玉真二公主營觀費鉅萬諫者交䟽不止惟懷貞勸成之躬護後作族弟維鍌諫曰公位上衮當思獻可替)
(否輔天子而計較尾木雜厠工匠間使海内何所瞻仰乎不答督繕益急傳三十四)諸司奏議悉
心糾駮(張文瓘後拜侍中兼太子賓客諸司奏議悉心糾駮故帝委之或時移疾它宰相奏事帝必問)
(與文瓘議未若不者曰往共籌之或曰已議則皆報可傳三十八)諷獵(魏知古先天中為侍中從獵渭)
(川獻詩以諷乎制褒荅并賜物五十叚明年封梁國公傳五十一)不可以賞功(張九齡范陽節)
(度使張守珪以斬突可汗功帝欲以為侍中九齡曰宰相代天治物有其人然後授不可以賞功國家之敗由)
(官邪也帝曰假其名若何對曰名噐不可假也有如平束北二寇陛下何以加之遂止)請出二息
補外(源乾曜進位侍中建言大臣子并求京職俊乂率仕外官非平施之道臣三息俱任京師請出二息)
(補外以示自近始詔曰乾曜身率庶僚以譲既請外其子又復下遷傳不云乎范宣子譲其下皆讓晉國之人)
(於是大和道之或行仁豈遠哉其令文武官父子昆仲三人在京司者分任于外由是公卿子弟者皆出補列)
(傳五十二)賜妓樂奉朝請(馬燧拜司徒兼侍中賜妓楽奉朝請而已與李晟皆圖像凌煙閣九)
(年卜月自來朝詔無拜時李晟已卒帝顧曰尚記與太尉晟俱來邪今乃獨見公因悲涕燧亦疾而仆帝親掖)
(之詔左右扶去送至陛遂乞骸)倚侍中如衡華(蜀人見継岌請留崇韜鎮蜀從襲䓁因言崇韜)
(有異志繼岌謂崇韜曰陛下倚侍中如衡華尊之廟堂之上期以一天下而制四夷必不棄元老於蠻夷之地)
(此事非千敢知也五代史十四)賜宸扆台衡二銘(馬燧事見銘門)特免十死(劉幽)
(求拜侍中璽詔曰頃王室不造中宗厭代戚孽專亂將愪社稷朕與王公皆幾于難幽求處危思奮翊贊聖儲)
(協和義士震殄元惡國家之復存繄幽求是賴厥庸茂焉朕用嘉之雖胙已土宇而賦入未廣昔西漢行封更)
(擇多戸東京定賞復增大邑宜加賜實封二百戶子子孫孫傳國無絶特免十死銘諸鐡劵以傳其功)得
蒲萄不食(陳逹叔事見蒲萄門)頡利懼而走(楊恭仁收黃門侍郎尋為凉州總管就加)
(納言突厥頡利率衆數萬獵其境恭仁應機設拒張疑屯虛幟示之頡利懼而走)諫金塗九鼎
(九鼎欲成用黃金塗之納言姚璹曰鼎者神噐貴在質朴豈待塗金為符曜耶)請率先百官出
任刺史(張安中則天嘗與宰臣議及州縣官吏納言李嶠等奏曰臣等謬膺大任不能使兵革止息倉)
(府殷盈戸口尚有逋逃官人未免貪濁風夜惶懼不知啟處㐲思當今要務莫過富國安人富國安人之方要)
(擇刺史竊見朝廷物議英不重内官輕外職每除授牧伯皆再三披訴比來所遣外任多是貶累之人風俗不)
(澄實由於此臣等請輟近侍率先具寮韋嗣立對曰臣以庸愚謬膺奬懼承乏外臺庶當盡節於是帶夲官撿)
(挍汴州刺史舊史)真宰相(韋安石知納言時二張武三思寵横安石數折辱之會侍宴殿下易之引)
(蜀商宋覇子等博塞后前安石跪奏商等賤類不當戲殿上顧左右引出坐皆失色后以安石辭正改容慰勉)
(鳳閣侍郎陸元方自以為不及退告人曰韋公真宰相)陛下負臣臣不負陛下(珪遷)
(侍中帝使祖孝孫以樂律授宫中音家妓不進數被讓珪與温彦博同進曰孝孫脩謹士陛下使教女樂又責)
(譙之天下其以士為輕乎帝怒曰卿皆我心腹乃附下罔上為人游說邪彦博懼謝罪珪不謝曰臣夲事前宫)
(罪當死陛下矜其性命引至樞密責以忠效今疑臣以私是陛下負臣臣不負陛下帝默然慙遂罷)韓宏
以功加(韓宏宣武節度憲宗用兵淮西拜宏行營都統使扞兩河元濟平以功加侍中)上書戒
中宗(中宗復位以桓彦範為侍中上書戒帝曰伏見陛下臨朝視政皇后必施帷殿上預聞政事臣愚謂)
(古王者謀及婦人皆破國亡身傾輈繼路且以隂承陽違天也以婦凌夫違人也違天不祥違人不義故書曰)
(牝雞之晨惟家之索易曰無攸遂在中饋言婦人不得預外政也伏願上以社稷為重令皇后無居正殿干外)
(朝深居宫掖修隂教以輔佐天子)挺直(安樂公主舘第成中宗臨幸宴從官賦詩御史大夫知政事李)
(日知卒章獨以規戒睿宗他日謂曰嚮時雖朕亦不敢諫非公挺直何能爾即拜侍中)焚藁(高儉為侍)
(中進上詳整允有獻納縉紳皆属以日奏議未嘗不焚藁家人無見者)甚得大臣體(郝處俊為)
(侍中自參綜朝政每與上言議必引經籍多所匡益甚得大臣之體以應對舊史)諫廢王后(韓瑗)
(進侍中兼太子賓客后之廢瑗雪泣言曰皇后乃陛下在藩時先帝所娶今無罪輙廢非社稷計不納明日復)
(諫曰王者立后配天地象日月匹夫匹婦尚知所擇况天子乎詩云赫赫宗周褒姒滅之臣讀至此常輟卷太)
(息不圖夲朝親見此祸宗廟其不血食乎帝大怒詔引去出禇遂良貶潭州都督明年瑗上言遂良受先帝顧)
(託一德無二向日論事至誠懇切詎肯令陛下後堯舜而塵史策哉願寬無辜以順衆心帝曰遂良之情朕知)
(之矣其悖戾好犯上朕責之詎有過邪瑗曰遂良社稷臣蒼蝇點白傳致有罪昔微子既去商以亡張華不死)
(晉不及亂陛下富有四海安於清泰忽驅逐舊臣遂不省察乎帝愈不聽瑗憂憤自表歸田里不報)王侍
中在(唐王智興曾自郡賫事赴上都宿郾城逆旅遇店婦將産見二人入智興所寝之舍驚曰徐州王侍)
(中在此又曰所生子後五歲當以金瘡死智興志之及至期復過店問婦所生子云近因斧傷已卒矣廣記)
中書令(二)
白鳳池(晉荀公曾為中書監除尚書令人賀之荀曰奪我鳳凰池諸人反相賀邪)雞樹(中書省有)
(雞棲樹)專車之貴(晉和嶠為令苟勖為監例同車嶠嫉勖邪謟先登車專席而坐不容勖勖乃引)
(偹車監令異車自此始也)隔座之榮(吳錄紀隲為中書令父亮為尚書令每朝會帝以雲毋屏風隔)
(其坐也)丞相之上(應劭注中書令位在丞相之上)儒宗(晉賀循字彦先為中書令時朝廷凝)
(滯皆諮焉為世儒宗)同處機密(晉陳淮為中書令張華為監淮與華同處機密而雅崇華每至直月)
(有詔書無大小取先示華華了不措意華得詔書不以示准)孔中書省令二人正二
品掌佐天子執大政而總判省事(百官志)凢王言之制有
七一曰冊書二曰制書三曰慰勞制書四曰發敕五曰
敕旨六曰論事敕書七曰敕牒皆宣署申覆然後行焉
(同上)置降匈奴五原塞(温彦博為中書令突厥降詔議所以安邊者彦博請如漢置降匈奴)
(五原塞以為扞蔽與魏徵廷争徵不勝其言天子卒從之後突厥可汗弟結社謀反帝始悔)有决勝
帷幄定社稷功(房玄齡太宗即位為中書令第功班賞以如晦等功第一餘皆以次叙封拜帝)
(顧羣臣曰朕論公等功定封邑恐不能盡無有諱各為朕言之淮安王神通曰義師起臣兵最先至今玄齡等)
(以刀筆吏居第一臣未諭帝曰叔父兵誠先至然未嘗躬行陣勞故建德之南兵敗不振今元齡等有决勝帷)
(幄定社稷功此蕭何所以先諸將也列傳二十)寧藉多人(薛元超帝嘗宴諸王召元超與從容謂曰)
(任卿中書寧藉多人哉俄拜中書令)猶知門下省(長孫無忌檢校中書令猶知門下省帝欲立昭)
(儀為后無忌固言不可許敬宗數勸長孫無忌厲色折拒列傳三十)改后者請更擇貴姓
(禇遂良高宗將立武昭儀遂良諫曰吾奉遺詔若不盡愚無以下見先帝遂良曰先帝疾執陛下手語臣曰我兒)
(與婦今付鄕且德音在耳何遽忘之翌日復言對曰必欲改后者請更擇貴姓昭儀昔事先帝身接帷笫奈天)
(下耳目何帝羞默遂良因致笏殿階叩頭流血曰還陛下此笏丐歸田里帝大怒引出武后從帷後呼曰何不)
(撲殺此獠)諫立武后(來濟遷中書檢校吏部尚書帝將以武氏為后濟諫曰王者立后以承宗廟宜)
(擇禮義名家幽閑令淑者副四海之望稱神祗之意故文王興姒關雎之化蒙被百姓其福如彼成帝縱欲以)
(婢為后皇統中微其禍如此惟陛下詳察)問馭下所宜(來濟帝嘗從容問馭下所宜濟曰昔齊桓)
(公出遊見老人命之食曰請遺天下食遺之表曰請遺天下衣公曰吾府庫有限安得而給老人曰春不奪農時即)
(有食夏不奪蠶工即有衣由是言之省徭役馭下之宜也於時山東役丁歲别數萬人又議取庸以償雇紛然)
(煩撓故濟言及之)問天與帝異稱(邢文偉為内史后御明堂詔文偉曰天帝一也制曰郊后)
(稷以配天祀文王於明堂以配上帝奈何而一對曰先儒執論不同昊天及五方總六天帝后曰帝有六則天)
(不同稱固矣文偉不能對)中書令可一日不見天子乎(王及善留拜内史及善不)
(甚文而清正自持臨事不可奪有大臣節時二張怙寵每侍宴無人臣禮及善數裁抑之后不悦曰卿年高不)
(宜侍遊宴但撿校閣中及善即移病餘月后不復問及善歎曰中書令可一日不見天子乎遂乞骸骨猶不許)
(改文昌左相同鸞臺三品)以中書令執政事筆(裴炎改中書令舊宰相議事門下省號政)
(事堂長孫無忌以司空房元齡以僕射魏徵以太子太師皆知門下省事至炎以中書令執政事筆故徙政事)
(堂於中書省列傳四十二)自裴度以勲德居而敏中以恩澤進(白敏中加)
(中書令自裴度以勲德居而敏中以恩澤進列傳)獨不詭隨(蕭至忠為侍中中書令時楚客懷姦)
(植黨而韋巨源楊再思李嶠務自安無所弼正至忠介其間獨不詭隨時望翕然歸重帝亦曰宰相中至忠最)
(憐我列傳四十八)中書令幸二員(張嘉貞初嘉貞在兵部而說已為侍郎及皆相說位其下)
(議論無所譲故說不平說代其處嘉貞銜悔謂人曰中書令幸二員何相廹邪傳五十二)中書舍人
後十年為令(嘉貞其始為中書舍人崔湜輕之後與議事正出其上湜驚曰此終其座後十年而)
(為中書令)校中書令考二十四(郭子儀以身為天下安危者二十年校中書令考二十四)
詔乘輅謁太廟視事尚書省(李晟張延賞當國故與晟有隙密言晟不可持兵帝)
(感其言貞元三年帝坐宣政殿引見晟偹冊禮拜太尉中書令罷其兵詔乘輅謁太廟視事尚書省賜良馬錦)
(綵千計傳七十九)賜錦袍(魏元忠拜中書令當朝用事羣臣莫敢望謁告上冢詔宰相諸司長官祖)
(道上東門賜錦袍給千騎四人侍賜銀千兩及還帝為幸白馬寺迎勞之)姚崇遷紫微令(固辭)
(寶封乃停舊食)上事鑒十章(張九齡上事鍳十章號千秋金鍳錄以伸諷諭)令君四俊
(張嘉貞所薦苗延嗣員嘉静吕太一崔訓皆位清要日與議政事故當時語曰令君四俊苗吕崔員)賜詩
(裴度拜中書令上已宴曲江度不赴帝賜詩見詩門)長得卿在中書(舊史薛元超高宗時為中)
(書侍郎特承恩遇嘗召入與諸王同預私讌又重其文學政理之才曾謂元超曰長得卿在中書固不藉多人)
自舉一人(岑文夲善文辭李靖薦于帝擢中書舍人時顔師古為侍郎自武德以來詔誥或大事皆)
(所草定及得文夲號善職而敏速遇之或策令叢遽敕吏六七人泚筆侍分口占授成無遺意師古以譴罷温)
(彦博為請帝曰師古綀時事長於文誥人少逮者幸得復用朕自舉一人公毋憂乃授文夲侍郎即專典機要)
副貳(舊史崔沔當官正色未嘗撓汨拜中書侍郎或謂沔曰今之中書皆是宰相承宣帝命侍郎雖是副)
(貳但署位而已甚無事也沔曰不然設官分職上下相維各申所見為濟理豈可俛默偷安而為懷禄士也自)
(是每有制敕及曹事沔多所異同張說頗不悦出為魏州刺史)
尚書令(三)
白南宫故事(後漢鄭宏為尚書令前後所有補益政者皆著之為南宫故事)以竒才拜
擢(後漢張安世字子儒上幸河東亡書一篋安世曰臣識之具作其書後求得亡書相校無遺失以竒才拜)
(擢尚書令)乞留宿衞(後漢尚書黃香為東郡太守乞留宿衞拜尚書令)送不出郭(陳蕃)
(字仲舉為豫章守性方聳峻不接賓客徵為尚書令送者不出郭門)問車駕(陳嶠為尚書令魏明帝嘗)
(陳車駕卒至尚書門嶠跪問曰陛下何之帝曰欲案文書耳嶠曰此臣職分陛下不宜臨臣不稱職請黜退帝)
(慙而還)八座(晉百官名尚書令僕射六尚書為八座)獨座(後漢世祖詔尚書令司隸校尉中丞)
(朝會皆專席而坐京師號為三獨座)孔尚書省尚書令一人正二品掌典
領百官其制有六尚書(百官志三十六)凢上之逮下其制有六
一曰制二曰敕三曰冊四曰令五曰教六曰符下之逹
上其制有三一曰關二曰刺三曰移(同上)詔趨詣省視事
(郭子儀至自涇陽恩賚崇縟進拜尚書令懇辭不聽詔趨詣省視事百官往慶敕射生五百騎執戟寵衞子儀)
(確譲且言太宗嘗踐此官故累聖曠而不置皇太子為雍王定關東乃得授詎可猥私乎臣隳大典云云帝不)
(獲已許之具所譲付史官六十二)改尚書省曰中臺(龍朔二年改尚書省曰中臺廢尚書)
(令尚書曰太常伯侍郎曰少常伯光宅元年改尚書省曰文昌臺俄曰文昌都省垂拱元年曰都臺長安三年)
(曰中臺)武德中太宗初為秦王嘗親其職(自是闕不復置)儀形端
揆(唐六典)凢庶務(皆會而决之)
太師(四)
白吕尚(文王得吕尚以為太師成王尊為太師號曰尚父世家三)周公(召公為保周公為師相成)
(王為左右書)尊敬(尊敬師傅漢詔曰國之將興尊師重傅)青蓋車(董卓為太師乘青蓋車三)
(公御史大夫已下皆拜後六十二)靈夀杖(平帝拜孔光為太師每朝賜靈夀杖十日賜食前五十一)
冠三公之首(為百揆之儀)教事(師也者教之以事而喻諸德也禮六)蔚為帝師
(文選)周寵元勲任先吕尚(漢崇碩德選在孔光)當至聖之朝(居太師之任)
出則有師(禮)問道(帝入太學承師問道大戴禮)天遺(文王卜畋史卜卦曰非熊非羆)
(天遺汝師六韜)布衣足矣(張良曰為萬戶侯帝王師布衣足矣出世家二十五)張禹(以論語教)
(授成帝前五十一)赫赫師尹民具爾瞻(詩)孔天子所師法(太師太𫝊)
(太保各一人為三師三師天子所師法無所總職非其人則闕百官志三十八)仰為元老(馮道周太)
(祖拜道太師兼中書令道少能矯行以取稱於世及為大臣尤務持重以鎮物事四姓十君益以舊德自處然)
(當世之士無賢愚皆仰道為元老而喜為之稱譽五代史五十四)唐制置太師(以師範一人儀)
(型四海)太師官之極(五代後唐天成三年詔)訓導之官(唐六典三師訓導之官也)
(其名即周之三公然非道崇重則不居其位)贈(天寳以前唯以其官贈長孫禎武獲竇毅韋元貞張說裴)
(光庭而已通典)
太傅(五)
白周畢(周成王即位周公畢公竝為太傅史紀四)禹彪(鄧禹鄧彪並為太傅後漢三十四)聽
政(鄧彪為太傅和帝幼百官總已聽於彪恩寵之異莫之與比後紀四)横劒(趙喜為太傅皇太子諸生)
(尊卑無别喜乃横劒正色以正之後十六)絶席(禹字伯逹遷太傅朝夕進食與三公九卿絶席也後三十)
(四)賜杖(世祖即位卓茂以德行見求時年七十餘拜太傅賜几杖後十五)奪服(奪服以毋憂自)
(乞聽以太傅行丧三年詔賜牛酒奪服後二十七)嗜鮑魚(賈誼曰文王使太公望傅太子發嗜鮑魚)
(太公不與文王曰何以不與公曰禮鮑魚不登于俎豈有非禮而養太子哉)王陵(王陵為太傅漢書)
周寵元勲(任先吕尚)漢崇碩德(選在王陵)乘輿(鍾繇事見上注)陳蕃(靈帝策書)
(以陳蕃為太傅後五十六)臨軒懸樂(見三公門)孔傳之德義(通典太傅古官注云傅傅)
(之德義也)杜重威(檢校太師守太傅)
太保(六)
白召公(召公為保書)贈刀(見三公注)賜絹(咸寧二年制故太保王祥司空王基各賜絹五)
(百匹晉錄云)保也者(慎其身以輔翼之而歸諸道者也禮六)當垂拱之代(居論道之)
(司)輔翼(見上)入則有保(禮)闕朝(王祥自休徵為大保中丞侯光上言祥久疾闕朝會)
(詔曰太保所毗倚以隆道引理非有司所得議晉三)周籠元勲任先邵奭(晉推碩德選在)
(王祥)孔止李順節班見百官(孔緯進兼太保時天武都頭李順節䟽暴人也以浙西節)
(度使兼平章事臺史白已謝當班見百官緯判止之明日順節盛服至則無班怏怏去它日見緯以為言緯曰)
(固疑公見望也且百辟卿士天子廷臣班見宰相以宰相為之長公提天武健兒據堂授禮安乎子欲用之去)
(都頭乃可順節慙縮不敢言列傳八十八)竇季謀(天實以前唯以其官贈竇季謀一人而已通典)即
其家拜(五代趙光逄以司徒致仕天成中即其家拜太保封齊國公)
太尉(七)
白秦官(太尉秦官掌武事漢書)掌罰郊社(大尉掌四方兵事行掌罰郊社之事百官志)
張禹在位三世(忠孝彌篤)牟融典職六年(勤勞不息)雲屏(永和五年鄭宏)
(代鄧彪為太尉舉第五倫為司空每正朝見宏曲躬自卑帝知致雲母屏風分隔其間後二十三)錦被
(朱寵為太尉食脱粟飯布被上賜錦被肉米不取之)布被(李固常盖布被所食麥飯)麤飯(司馬包為)
(太尉常食麤飯)厚重(周勃為太尉為人厚重)安劉(高祖曰周勃厚重少文能安劉者必勃也可使)
(為太尉)貞廉(楊乘貞廉曰我有三不惑為太尉)四世(楊震秉賜彪四世為太尉)讓位(陳蕃)
(拜太尉譲於胡廣王暢等臨朝歎曰黃憲在吾不敢先佩印綬)漢寵元勲任先周勃(晉尊)
(碩德選在王祥)不通州縣書(王寵為太尉在位非公事不通州縣書其所辟命皆是海内之長者)
父來(張酺為太尉父尚在酺每一遷轉乃一到洛父來適會正臘公卿罷朝俱賀奉酒上夀極歡人莫不)
(榮之)禮錢(太尉劉虞譲位於羊士靈帝為三公皆㡏禮錢千萬有舉緼袍示之曰臣有唯此而已遂不拜)
輸西園(曹嵩靈帝時貨賂中官又輸西園一萬億故位至太尉也)臨軒懸樂(見上注)辭
(劉寳拜太尉自陳年老固辭上不許賜几杖宅一區不朝)孔唐興太尉惟七人(李德裕策)
(功拜太尉進封趙國公德裕固譲言唐興太尉惟七人尚父子儀乃不敢拜近王智興李不義皆超拜保傅蓋)
(惜重此官裴度為司徒十年亦不遷臣願守舊秩足矣帝曰吾恨無官酬公毋固辭列傳一百五)毛髮
森竪(宣宗即位德裕奉冊太極殿帝退謂左右曰向行事近我者非太尉邪每顧我毛髮為森竪即日罷)
(為檢校司徒荆南節度使)秦王兼之(武德初秦王兼之永徽中無忌為之唐六典注)錄尚書
(續漢書曰帝初即位置太尉錄尚書)乘輿上殿(魏葦歆事見三公門)
司馬(八)
白祈父(大司馬見詩傳)雎鳩(傳曰少昊氏以鳥名官雎鳩氏司馬也注云王雎也鷙而有别故命)
(為司馬以主法制)統六師(尚書司馬統六師平邦國注云夏官卿也主戎馬之事掌國征伐統正六)
(軍治邦國之亂)田苴立功(史記晏子薦田苴曰文能附衆武能却敵乃為大司馬立大功)景舍
辭賞(景舍為大司馬伐蔡有功楚王賞之舍辭不受)司武(宋司馬名)周用吕尚(大公望為)
(司馬)漢寵霍光(光為司馬秉政十三年百姓充實)兼領(尚書注云成王之時畢公為三公兼)
(領司馬職)穰苴桓温(竝為司馬)九法(黃帝時常以為大司馬掌建邦之九法也)周任元
勲(寵崇吕尚)漢推大節(選在霍光)當歸馬之朝雖云無事(然雎鳩之職用)
(偹不虞)均萬人(周禮司馬掌邦典政以平邦國以正百官以均萬人)
司徒(九)
白周書薄違農父(農父司徒也薄近也違繞也言司徒之職所以親近化擾於兆民以成乎)
(其教也)父子緇衣(鄭武公父子並為周司徒善於其職國人美之為賦緇衣以明有國善善之功)
(也詩曰緇衣之宜弓敝予又改為兮)祝鳩(傳少昊氏以鳥名官祝鳩氏司徒也注云祝鳩孝故司徒也主)
(教民也)掌邦教(書曰司徒掌邦教敷五典擾兆民注地官也掌五常之教以安人也)敬敷五
教(帝曰契百姓不親五品不遜汝作司徒敬敷五教在寬云云)契為司徒而民成(民成)
(知五教之法)六禮七教八政(禮曰司徒修六禮以節民性明七教以興民德齊八)
(政以防民滛一道德以同風俗)芮伯(書成王以芮伯為司徒)君牙(書穆王命君牙作周太司徒曰)
(弘敷五典式和人則)地官掌土地之圖(周禮乃立地官大司徒之職掌建邦之土地之國與)
(其民人之數佐王安擾邦國)儉(後漢儉寬為司徒卧布被)又(華歆為司徒以禄賜故人親戚帝聞歎曰)
(司徒國之老乃蔬食布衣)又(王良婁布裙曳柴吏鮑恢不識知乃歎之)夢(吳錄丁固夢松生腹上占者曰)
(松字十八公也後十八年果為三公)讓(蔡謨字道明遷司徒固譲親舊曰我若作司徒將為後世所嗤義不)
(敢邪詔書數下辭之)樂劒(晉王導受遺詔輔幼主加葆羽鼓吹及班劒)冕服(安帝詔侍中太常領)
(司徒可衮冕服綠紱羽葆鼓吹也)小車(晉王戎為司徒委事長史時乘小車而乃以手插腰使望門而)
(出入人不知其是台司)漢用元勲(任崇鄧禹)晉推碩德(選在山濤)况當至理
之朝(宜重薄違之任)當歸馬之代(居祝融之官)教典(周禮司徒掌邦教典以安邦國)
(以教官府擾兆民)孔謹奉詔(長孫無忌太子承乾廢帝欲立晉王未决坐兩儀殿羣臣已罷獨留)
(無忌元齡勣言東宫事因曰我三子一弟未知所立吾心無仰即投床取佩刀自向無忌等敬争抱特奪刀授)
(晉王而請帝所欲立帝曰我欲立晉王無忌曰謹奉詔異議者斬帝顧王曰舅許汝矣宜即謝王乃拜傳三十)
國家再造(郭子儀收東都於是河東河西河南州縣悉平以功加司徒封代國公食邑十戶入朝帝)
(遣其軍容迎㶚上勞之曰國家再造卿力也丁儀頓首謝傳六十二)李晟收長安(李晟至梁帝感)
(泣羣臣上夀且言晟蕩夷凶憝而市不易㕓宗廟不震長安之人不識旂鼓雖三代用師不能加之帝曰天生)
(晟為社稷萬人豈獨朕哉拜晟司徒兼中書令實封千戶傳七十九)中人不朝服(孔緯加司徒帝)
(將郊見中尉樞密使索宰相朝服有司白中人無衣冠助祭中尉怒責禮官必得緯言中人不朝服國典也陛)
(下欲假借之則請以所兼官為之服諫官固執帝召謂曰方舉大禮為我容之列傳八十八)百官志
司徒一人(唐史)品秩章服皆同太尉(唐六典隋置司徒皇朝因之歴代品秩章)
(服皆同太尉)復為三公(通典隋及大唐復為三公)
司空(十)
白周書若保宏父定辟(若順也保安也宏父司空也辟君也言能順安司空之職而任)
(之以定君臣之道也)掌邦土(書司空掌邦土居四民時地利注冬官卿也主國土以居民也士農工商)
(四民使順天時分地利授之以土)鳲鳩(傳少昊以鳥名官鳲鳩氏司空也注云鳲鳩平均故為司空平)
(水土)平水土(舜命伯禹作司空帝曰咨禹汝平水土惟時懋哉懋勉也)典職六年(後漢牟融)
(為司空數有忠言章帝冊曰司空典職六年特加太尉)兼領(書成王時毛伯為三公兼領司空職)歸
免(漢彭宣為司空王莽專權宣乃上書乞骸骨上印綬歸鄉又後漢第五倫為司空自陳老病乞歸帝詔以)
(二千石奉終)又(東觀漢記宗堪為司空十四年歸印綬賜千石奉終)兼總二官(張華以中書監)
(兼司空)辭官(徐邈為司空歎曰三公論道之官無其人則闕安以老病参之固辭不拜及沒後制賜故)
(司空邈穀二千石錢四十萬)臨軒懸樂(見三公門)受規(陸玩字士瑶既拜司空有人詣之索)
(酒杯瀉置柱梁之間祝曰當今之材以為柱石莫傾人梁棟耶玩笑曰感卿良箴既而歎謂客曰以我為三公)
(是天下無人談者以為知言)當歸馬之朝(奉鳴鳩之職)事典(周禮司空掌事典以平邦)
(國以經百官以生萬人)以䜟命官(後漢王梁君嚴世祖即位以赤伏符曰王梁主衞作玄武玄武)
(水神司空掌土之官遂擢梁為大司空)孔仍總朝政(房玄齡進司空仍總朝政固辭帝遣使謂)
(曰遜誠美德也然國家相眷賴久一日去良弼如亾左右手顧公筋力未衰毋多辭列傳二十)以外戚
位三公(長孫無忌進司空知門下尚書省事無忌辭又因高士廉口陳以外戚位三公嫌議者謂天子)
(以私后家帝曰朕任官必以才不者雖親若襄邑王神符不妄授若才雖仇如魏徵不弃也詔曰黃帝得力牧)
(為五帝先夏禹得咎繇為三王祖齊威得管仲為五伯長朕得公遂定天下公其勿遜列傳三十)自唐
以來無特拜者(馬允孫時馮道拜司空司空自唐以來無特拜者有司不知故事朝廷議者紛)
(然或曰司空三公宰相職也當參為大政而宰相盧文紀獨以為司空之職祭祀掃除而已允孫皆不能决)
員外郎一人直第(裴寂策司空遣尚書員外郎一人每日更直寂第其為崇貴如此太宗祠)
(南郊命寂與長孫無忌同昇金輅寂辭讓太宗曰以公有佐命之勲無忌亦宣力於朕同載參乘非公而誰遂)
(同乘而歸)至親亦不虛授(長孫無忌策拜司空固辭不許太宗曰朕之授官必擇才行若才行)
(不至縱朕至親亦不虛授舊史)三公不居宰輔(王思禮代李光弼為河東節度副大使從平禄)
(山收東京上元元年加司空自武德以來三公不居宰輔惟思禮而已)楊國忠(天寶十三載冊拜楊)
(國忠為司空其日雨止通典)
門下侍郎(十一)
白拜於牀下(漢成帝拜張禹少子於牀下為黃門侍郎)恥同列(魏夏侯元為黃門侍郎與)
(皇后弟毛曾同坐元恥之明帝恨之左遷羽林監)張華(字茂先為黃門侍郎博覧圖籍四海之内若指)
(掌千門萬戶盡地而成)孔門下侍郎二人正三品掌貳侍中之職
(百官志三十七)龍朔二年改黃門侍郎曰東臺侍郎武后垂拱
元年曰鸞臺侍郎天寳元年曰門下侍郎乾光元年曰
黃門侍郎大歷二年復舊(同上)參知機務(薛稷遷黃門侍郎參知機務與)
(崔日用數争事帝前罷)兄弟對管華近(温大雅弟彦博大雅遷黃門侍郎彦博亦為中書侍)
(郎兄弟對管華近帝嘗從容曰我起晉陽為卿一門爾)制敕不便輙駮正(李乂改黃門侍)
(郎制敕不便輙駮正貴幸有求官者睿宗曰朕非有靳故李乂不可過爾傳四十四)奉身纔一布
嚢(盧懷慎)束帶至晚未嘗休偃(崔元綜長夀中遷鸞臺侍郎勤於政事每在中書必)
(束帶至晚未嘗休偃)諫修蓬萊宫(張文瓘為東臺侍郎時造蓬萊上陽合璧等宫文瓘因進諫曰)
(人力不可不惜百姓不可不養養之逸則富以康使之勞則怨以叛秦皇漢武廣事四夷多造宫室使土崩瓦)
(解戶口减半臣聞制化於未亂保邦於未危其弊不去必構禍難商鍳不遠近在隋朝臣願稍安撫之無使生)
(怨帝深納其言)士可殺不可辱(張廷珪遷黃門侍郎監察御史蒋挺以監决杖刑稍輕朝堂杖)
(之廷珪奏曰御史憲司清望耳目之官有犯當殺即殺當流即流不可决杖士可殺不可辱也議者以廷珪之)
(言為是也竝舊史)
中書侍郎(十二)
白畫餅(魏明帝詔舉中書侍郎為吏部尚書盧毓曰得人與不在盧生耳舉選莫取名名如畫作餅不)
(可啖毓舉韓曁敦篤至行帝乃用之)又(裴潜風神高邁為中書侍郎出入禁門見者皆肅然改容)監令
同車(見上令門注)孔侍郎二人正三品掌貳令之職朝廷大
政參議焉(百官志)品第四特豫宴(于志寧為中書侍郎太宗嘗宴近臣問志寧豫)
(宴安在有司奏敕召三品志寧品第四帝悟特詔豫宴)犯吾鱗禆闕失(杜正倫進中書侍郎)
(與韋挺虞世南姚思廉論事稱旨帝設宴具召四人者謂曰我聞神龍可擾以馴然領有逆鱗攖者死人君亦)
(有之卿属遂犯吾鱗禆闕失朕其慮危亡哉思卿至意故舉酒以相樂也各賜帛有差)忠勤見表
(崔知悌與戴至德郝處俊等同賜飛白贊而知悌以忠勤見表)執政久明習故事文辭
詔敕多出其手(郭正一)問所以制戎者(郭正一傳劉審禮與吐蕃戰大敗高)
(宗詔羣臣問所以制戎者正一曰吐蕃曠年梗寇師數出坐費粮資近討則瘞威深入則莫得其巢宂今上策)
(莫如少募兵且明烽候勿事侵優湏數年之遲力有餘人思戰一舉可破矣帝納之)遼東周箕子
國(温彦博遷侍郎高麗貢方物高祖欲讓而不臣彦博執不可曰遼東本周箕子國漢玄莬郡不使北面則)
(四夷何所瞻仰帝納而止)詔令叢繁裁可占授少選可待也(劉禕之擢中書)
(侍郎同三品是時詔令叢繁禕之思致華敏裁可占授少選可待也列傳四十三)以謟佞取容
(王琚始為中書侍郎母居洛陽來京師讓琚曰爾家上世皆州縣職今汝無攻城野戰勞以謟佞取容海内切)
(齒吾恐汝家墳墓無人復掃除也琚卒不免傳四十六)美官(蘇頲起為工部侍郎帝問宰相有自工部)
(侍郎得中書侍郎乎對曰陛下任賢惟所命何資之計乃詔以頲為中書侍郎帝勞曰方美官缺每欲用卿然)
(宰相議遂無及者朕為卿恨傳五十)諫東西兩朋(郝處俊為中書侍郎高宗御殿觀酺時京城四)
(縣及太常音樂分為東西兩朋帝令雍王賢為東朋周王潭為西朋務以角勝為樂處俊諫曰臣聞禮所以示)
(童子無誑者恐其欺詐之心生也伏以二王春秋尚少意趣未定當湏推多讓美相敬如一今忽分為二朋遞)
(相誇競非所以道仁義示和睦也高宗矍然曰卿之遠識非衆人所及)中樞(白居易除裴垍中書侍郎)
(制宜登中樞以副僉望)
僕射(十三)
白端揆之司(僕射)樞機之重(晉紀武帝詔曰侍中羊祜秉德清而處腹心之任始總樞)
(機之重加左僕射祜字叔子)贊治道(謝安為僕射制曰尚書内贊治道)統留事(魏志徐宣)
(左僕射加侍中車駕幸許昌宣總留事帝還主司奏呈文書帝曰吾與僕射何異也)暮出(顧和字君孝為)
(僕射以母老辭制書屢下特聽暮出朝還其優遇如此)不朝(何澄字君元以脚疾制聽坐家視事)三
日(世說周顗為左僕射深識危亂常飲酒醉三日不醒時人謂之三日僕射)墮車(王常為僕射常墮車)
(時人謂之墮車僕射)魏尊碩德(選在徐宣)晉寵元勲(選在任光羊袩)左揆右揆
(左右僕射)左右(百官表建安中以執金吾榮邵為尚書左僕射僕射有左右自此始也)山濤清
虚(晉以山濤清虚恬簡轉為左僕射)僕射領選(齊職儀曰魏朝以尚書僕射毛玠領選曹晉以)
(僕射山濤領吏部後依擬至今或領焉)孔各一人從二品掌統理六官為
令之貳令闕則總省事劾御史糾不當(百官志三十七)龍朔二
年改左右僕射曰左右匡政光宅元年曰文昌左右相
開元元年曰左右丞相天寳元年復(同上)尚食日給御膳
(裴寂拜尚書右僕射賜服玩不貲詔視朝必引與同坐入閤則延卧内言無不從呼為裴監不名也貴震當世)
(列傳十)約天下已定許上印綬(寂遷左僕射帝置酒舍章殿歡甚寂頓首曰始陛下)
(發太原約天下已定許上印綏今四海妥安願賜骸骨歸田里帝泣下曰未也要當相與老爾公為宗臣我為)
(太上皇逍遥晚歲不亦善乎)不以私害義(屈突通判陜東道行臺左僕射從計王世充時通二)
(子在洛帝曰今以東略属公如二子何通曰臣老矣不足當重任然疇昔陛下釋俘纍加恩禮以蒙更生是時)
(口與心誓以死許國今日之行正當先驅二兒死自其分終不以私害義帝大息曰烈士徇節吾今見之)上
䟽辭疾(劉仁軌拜左僕射太孫廢仁軌專知留守事上䟽辭疾因陳吕后祿産禍敗事以規后傳三十)
(三)大事關僕射(房玄齡進尚書左僕射帝曰公為僕射當助朕廣耳目訪賢才比聞閱牒訟日)
(數百豈暇求人哉乃敕細務属左右丞大事關僕射)共筦朝政(杜如晦進位尚書右僕射仍領選與)
(房玄齡共筦朝政引士賢者下不肖咸得職當時浩然歸重)以令僕委(載冑會僕射蕭瑀免帝謂)
(冑曰尚書總國綱維失一事天下有受其弊者今以令僕委卿冑明敏長於操决無宿疑議者美其振職武德)
(以來殆無其輩)解事僕射(戴至德遷尚書右僕射時劉仁軌為左人有所訴率優容之至德乃詰䆒)
(本末理宜者密為奏終不顕私恩由是當時多稱仁軌號解事僕射嘗更日聽訟有嫗詣省至德已取牒嫗乃)
(復取曰初以為解事僕射今乃非是至德笑而還之人伏其長者或以問至德答曰慶賞刑罰人主之柄為臣)
(豈得與人主爭也帝知歎美)至本省具朝服劒佩(裴耀卿天寳初進尚書左僕射俄改)
(右僕射而李林甫代之上曰林甫至本省具朝服劒佩博士導郎官唱接禮畢就耀卿聽事乃常服以贊者主)
(事導唱林甫驚曰班爵與公同而禮數異何也耀卿曰比苦眩不堪重衣又郎博士紛泊非病士所宜林甫默)
(然慙)不答四品官拜(李程再為僕射先是元和長慶時僕射視事百官皆賀四品以下官答拜)
(太和四年詔不答拜王涯竇易直行之自如程循其故不自安言諸朝御史中丞李漢謂不答拜禮太重文宗)
(不許聽用太和詔書議者不善)知選聽就第注官(裴遵慶以右僕射復知選事朝廷優其老)
(聽就第注官時以為榮傳六十五)檢校右僕射詔宰相百官送至省(田神)
(功大歷二年來朝檢校右僕射詔宰相百官送至省傳六十九)師長百僚(劉宴常衮執政忌宴有公)
(望乃言宴舊德當師長百僚用為左僕射實欲奪其權帝以計務方冶詔以僕射領使如舊傳七十四)自
用隔品致恭(竇易直檢校尚書右僕射易直以公㓗自喜方執政未嘗引用親黨初元和中鄭餘)
(慶議僕射上儀不與隔品官亢禮易直為中丞奏駮之及為僕射乃自用隔品致恭為時鄙笑傳七十六)望
冠一時(李絳寳歷初拜尚書左僕射絳偉儀質以直道進退望冠一時賢不肖太分屢為讒邪所中傳)
(七十七)以宿德進(鄭餘慶遷左僕射比非其人及餘慶以宿德進公論浩然歸重傳九十)賦
朝天行以獻(張建封檢校尚書右僕射十三年來朝帝不待日召見延英殿詔會朝赴大夫班以)
(示殊寵建封賦朝天行以獻帝眷遇異等賜名馬珍具傳八十三)交騎不避(王璠拜御史中丞璠)
(挾所持頗横恣道直僕射李絳交騎不避傳一百四)位次三公(陳夷行進位尚書左僕射與崔珙俱)
(拜乃奏僕射始視事受四品官拜無著令且開元元年以左右僕射為左右丞相位次三公三公上日荅拜而)
(僕射受之非是望敕所司約三公上儀著定令詔可始累朝紛議不决至夷行遂定)檢校官重則
從其班(令狐楚檢校尚書右僕射故事檢校官重則從其班楚以吏部自有品固辭有詔嘉允)賜
靈夀杖(李靖遷尚書右僕射每參議恂恂似不能言以沉厚稱懇乞骸骨加賜靈夀杖)辭旨䟽
躁(蕭瑀遷左僕射正觀初房玄齡杜如晦新得君事任稍分瑀不能無少望乘罅切詆辭旨䟽躁太常怒廢)
(于家)固辭(蕭俛自謂輔政淺固辭僕射換吏部尚書右避選事徙兵部)上日唱授按送
印皆尚書郎為之(裴均元和三年入為尚書右僕射上日唱授按送印皆尚書郎為之文武)
(四品五品郎官御史拜廷下御史中丞左右丞升階荅拜時以為禮太重)三世居此官(高儉遷右)
(僕射儉三世居此官世榮其貴太宗幸洛陽太子監國命儉攝少師手詔曰端拱三川不憂關中者以属卿也)
(久之請致仕聽解僕射)性豪侈(裴冕三拜性豪侈既素貴輿服食飲皆光麗珍豐櫪馬直數百金者)
(常十數每廣會賓客不能名其饌自製巾子工甚人爭效之號僕射巾)封倫議事輙變易
(封倫太宗立拜右僕射始倫之歸蕭瑀數薦之及是瑀為左僕射每議事倫初堅定至帝前輙變易由是有隙)
(貞觀元年感疾卧尚書省帝親臨視命尚輦送還第)師長庶官(寳歷中左僕射李絳與御史中丞王)
(璠相遇於道車不為之却因上言故事云左右僕射師長庶官開元時以為左右丞相其後雖去三事機務猶)
(總百司之權表狀之中不書其姓尚書以下每日合衙上日百寮列班宰相送上中丞御史列位于庭禮數之)
(崇中外特異所以自武德貞觀以來聖君賢臣布政除弊不革此禮謂為合宜苟有不安尋亦合廢近年緣有)
(才不當位恩加特拜者遂從權便不用舊儀酌於羣情事實未當今或有僕射初除就中丞院門相見者即與)
(就參何殊中丞新受亦無見僕射處憲度乖宜乃罷璠)除拜必加同中書門下平
章事(貞觀末除拜僕射必加同中書門下平章事及參知機務等名方為宰相不然則否然為僕射者亦)
(無不加焉至開元以來則罕有加者通典)天寳元年議曰(按僕射秦官其名則微其職甚細東)
(漢以後雖委任漸重職司會府而非師長之職也今尚書令總領衆務舉持綱目僕射貳之誠為崇重且非統)
(國政宰天下之任安有僕射因改丞相之名都無丞相之實而為百寮師長也又與丞郎絶禮若不隔品致敬)
(則諸司長官與隔品寮属其可絶禮乎斯不然矣同上)左揆(元稹加陳楚左僕射制加之左揆以盛中)
(權)端揆(同上授韋臯左僕射制罷去職勞正名端揆)端右(同上授李絳右僕射兼兵部尚書制)
(端右可以旁綏於戎政)右揆(白居易加程執恭右僕射制特升右揆俾壮中權)即其家拜
(韓文檢校左僕射劉公墓銘昌裔拜陳州刺史兩界桑葉交跡就拜尚書右僕射得病視政不時請去職即其)
(家拜檢校左僕射)封郎必居此座(封德彛之少也僕射楊素見而竒之遂妻與姪女常撫座)
(曰封郎必居此座後討遼東封公船沒衆皆謂死楊素曰封郎當得僕射此未必死使人求之封公抱得一板)
(泛沒於大海中力盡欲放之忽憶楊公之言復勉力持之胷前為板所摩擊肉破至骨衆接枚得之後果官至)
(僕射見定命錄)第一人李揆(德宗幸山南用揆為入蕃會盟使拜尚書左僕射揆辭老恐死道路)
(不能逹命帝惻然杞曰和戎者當練朝廷事非揆不可異時年少揆者不敢辭揆至蕃酋長曰聞唐有第一人)
(李揆公是否揆畏留因紿之曰彼李揆安肯來耶)尚書改僕射為遷(舊史楊志誠檢校工)
(部尚書知節度事七年轉檢校吏部尚書詔下進奏官徐廸詣中書白宰相曰軍中不識朝廷體位只知自尚)
(書改僕射為遷何知工部轉吏部為美且軍事盛飾以待新思一旦復為尚書軍中必慚今中使往被其勢恐)
(不得出及使至其傔奔還奏曰楊志誠怒不得僕射三軍亦有怨言志誠遣將王文穎謝恩并讓官復賜官告)
(批荅文穎不受而歸朝廷納裴度言務以含垢下詔諭之因再遷使加尚書右僕射)一門三僕射
(左僕射韋安石三從兄待價右僕射從姪巨源右僕射一門三僕射衣冠之盛無以加也西京雜記)專以
錢糓進(王播大和元年入朝拜左僕射復輔政累封太原郡公時韋處厚當國以獻替自任天子嚮之)
(播專以錢榖進不甚與事居位四年)僕射不知政事(自武德至長慶四年已前僕射並是正宰)
(相神龍初豆盧欽望為僕射不帶同中書門下三品不敢參議政事後加知軍國事韋安石為僕射東都留守)
(不帶同三品自後僕射不知政事矣唐新語)寵待之禮當時無儔(李珏牛僧孺碑公東)
(都留守俄以左僕射召王人就賜官告特明異禮公一對而歸不詣相第又加相印出為漢南節度使制出上)
(悔之欲追成命公固辭出都門特賜清廟六噐宣曰以卿精忠用以貺别寵待之禮當時無儔)
樞密(十四)
孔梁之崇政使乃唐樞密之職蓋出納之任也唐常以
宦者為之至梁戒其禍始更用士人其備顧問參謀議
于中則有之未始專行事於外也(史)權侔宰相(至崇韜重誨為)
(之始復唐樞密之名然權侔於宰相矣同上)武事任樞密(後世因之遂分為二文事任宰相武)
(事任樞密樞密之任既重而宰相自此失其職也)機密之任(安重誨)郭崇韜不欲
馬紹宏在已上(初崇韜與宦者馬紹宏俱為中門使而紹宏位在上莊宗即位二人當為樞密)
(使而韜不欲馬紹宏在已上乃以張居翰為樞密使紹宏為宣徽使)事無巨細一以委之
(桑維翰拜中書令復為樞密使事無巨細一以委之數月之間百度寖理晉臣傳)詔書救千人
濫死(唐張居翰掖庭令張從玫之養子同光中為樞密使偽蜀王衍既降詔遷其族於洛陽行及泰川時)
(關東已亂莊宗慮衍為變遣中官馳騎賫詔殺之詔王衍一行並宜殺戮其詔已經書時居翰在密地覆視其)
(詔乃揩去行字改為家字及衍就戮於秦川驛止族其近属而已其偽官及從行者尚千餘人皆免其枉濫居)
(翰力也)
左右丞(十五)
孔正四品(左丞一人正四品上右丞一人正四品下百官司志)掌辨六官之儀糾
正省内劾御史舉不當者吏部戶部禮部左丞總焉兵
部刑部工部右丞總焉(同上)龍朔元年改左右丞曰左右
肅機(同上)判訴牒(楊昉為肅機化及子訴治先蔭昉方食未即判遽曰肅機而未食庸知天下有)
(冤而求食乎昉怒取牒書曰父弑隋主子訴隋資可乎人服其敏)示四方盛德(張行成檢校尚)
(書左丞是時帝幸靈州詔皇太子從行成諫曰皇太子宜留監國對百寮日决庶務既為京師重且示四方盛)
(德帝以為忠遷侍中)在職修舉(溤元常歴尚書左丞嘗密諫帝中宫權重宜少抑帝雖置其計而内)
(然之由是為武后所惡元常在職修舉識覽澄遠帝委遇特厚傳三十六)振明綱轄(韋思謙累尚書)
(左丞能振明綱轄朝廷肅然進御史大夫)三世居(韋濟天寳中授左丞凢三世居之傳四十一)郎
吏肅然望風脩整(韋洪景拜尚書左丞駮正吏銓所除六十餘官不當進資於是鄭絪丁公)
(著楊嗣復皆奪俸郎吏肅然望風脩整)時重其有守(裴佶遷尚書右丞時李㢲以兵部尚書領)
(鹽鐵將遷使局就本曹經創已半會佶至以為不可㢲雖怙恩而羞猶撤之時重其有守本傳)不置僕
射(宇文融祖節貞觀中為尚書右丞謹幹自將江夏王道宗以事請節節以聞太宗喜賫絹二百勞之曰朕)
(比不置僕射正以公在省耳傳五十九)趙璟堪此(璟拜給事中咸安公主降回紇詔關播為使而)
(璟以御史中丞副之異時使者多私貨以市馬規利入獨璟不然使未還尚書右丞缺帝曰趙璟堪此遂以命)
(之傳七十五)士大夫壮其節(董晉改尚書左丞是時右丞元琇為韓滉排迮得罪滉勢振朝)
(廷晉見宰相誦元琇非罪士大夫壮其節傳七十六)建言有司斷獄必刑部審覆
(徐浩右丞言故事有司斷獄必刑部審覆自李林甫楊國忠當國專作威福許有司就宰相府斷事尚書以下)
(未省即署乖謹恤意請如故便詔可故詳復自此始)正直朕所自知(趙涓治衢不為觀察使所)
(容奏免官帝見其名問宰相曰是豈永泰時御史乎對曰然詔拜尚書左丞既至勞之曰卿正直朕所自知乃)
(以罪聞不信也)恭謹不去位(錢徽召拜尚書左丞會宣墨麻羣臣在廷方大寒稍稍引避徽素恭)
(謹不去位久而仆因告老不許)用清察稱(崔善為累尚書左丞用清察稱諸曹吏惡之以其短而傴)
(嘲曰曲如鈎列封侯欲沮罷所任帝聞勉之曰昔齊末姦吏歌斛律明月而高緯闇不察至滅其家朕雖不德)
(幸免是因下令購謗者謗乃止)特詔賜錢(戴胄遷尚書左丞矜其貧特詔賜錢十萬)健于職
(劉洎拜尚書右丞相健于職於是尚書復始如徵時)上言郎官不可賞能吏(韋温遷尚)
(書右丞鹽鐵推官姚勖按大獄帝以為能擢職方員外郎將趍省温使止之即上言郎官清選不可賞能吏帝)
(命中人諭送温執議不移詔改勖檢校禮部郎中)振舉綱目略無留事(韋仁約儀鳳四)
(年除尚書左丞仁約奏曰陛下為官擇人無其人則闕今不惜美錦令臣製之此陛下知之深矣微臣盡命之)
(日矣振舉綱目略無留事羣曹肅然通典)左綱右轄(白居易庾承宣尚書右丞制昔我大宗皇帝嘗)
(謂尚書丞百職綱維事一失中則天下有受其弊者因命戴冑魏微及杜正倫劉洎輩繼領是職分居左右官)
(脩事理人于今稱之故吾前命□從持左綱今命承宣操右轄衆口藉藉頗為得人)樞轄六曹(同上)
(孔揆授尚書左丞制尚書丞掌决百事樞轄六曹晉魏已還右卑於左惟有立者可以糾吏惟無瑕者可以律)
(人)
白孔六帖卷七十一
