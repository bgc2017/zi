白孔六帖卷二十五唐白居易原本
宋孔傳續撰
孝(一)飬禮(二)
孝行(三)禄飬(四)
父母疾(五)違離(六)
孝感(七)毁傷(八)
不孝(九)天子孝(十)
諸侯孝(十一)卿大夫士孝(十二)
庶人孝(十三)事親禮(十四)
忠(十五)
孝(一)
白詩凱風美孝子也能盡其孝道以慰其母心(七子之母)白
華美孝子之潔白也南陔孝子相戒以養也書奉
先思孝克諧以孝烝烝又不格姦人之行莫大於
孝聖人之德無以加於孝乎君子務夲夲立而道
生孝悌也者其為仁之本與事父母能竭其力父
兮生我母兮鞠我(長我育我出入腹我欲報之德昊天㒺極)宗族稱孝焉邇
之事父弟子入則孝(出則悌)子生三年(然後免於父母之懷)予也
有三年之愛(於其父母乎)州閭鄉黨稱其孝也父父子子
天之經地之義人之行也君子頃(音跬)步之間(不敢㤀孝)
潁考叔純孝也(愛其母施及莊公傳)孝子不匱(永錫爾類)曾閔之行
綵衣為戲(老萊子年八十衣綵衣為嬰兒戲於父母之前)扇枕温席(羅威)孝聞當
時生則敬飬無違(孟孫問孝子曰無違)用孝(飬厥父母)五常之首(百行)
(之先)君子篤於親(篤厚也)當孝理之時(懷歸厚之德)天地之經
膝下(故親生之膝下)日嚴(嚴致敬於父母也)天性(父子之道天性也)行以内成
(孝由中出)孝哉(閔子騫)烏反哺六行之先(周禮六行孝友為先)父在觀
其志(父沒觀其行)請敦不匱(無抑有辭)仁親之道執以為恭爾雖
有說(謂之曰孝吾則不知)家統乎尊(行先乎孝)行成於内陶乎孝理(根以)
(天性)因心之孝名以孝聞(禮由恩制)棘心(天天母氏劬勞)蘭陔庭
闈陟岵(孝子行役思念父母)師氏三德教國子(三曰孝德以知惡逆)三行
(一曰孝行以親父母)不遺惡名(禮父母既沒慎行其身不遺父母惡名可謂能終矣)嚙指(蔡順)
(字君仲飬母求薪客至母望順不還母乃嚙指順心動弃薪走歸母畏雷云云)巨孝(江革事具下注)事
親孝(與士信臨財廉取與義分别有讓恭儉下人)孔晉陽公主(文德皇后所生后崩主始)
(孩不之識及五歲經后所游地哀不自勝)宗室暠(事母孝)韓思復(少孤年十歲母為語父亡)
(狀感咽幾絶)趙来章(時人哀来章孝)岑文本(自以興孤生事母以孝顯)李日知(母未)
(及封而卒方葬吏乃齎贈制曰知殞絶于道左右為泣莫能視廵察使路敬僣欲表其孝使求狀辭不報)表
所居為孝慈里(劉子翼貞觀初召之辭以母老詔許終飬江南道廵察使李襲譽嘉其孝表所)
(居為孝慈里)貎類父既孤不復視鑑(韓臯)三世以孝行聞(楊為三世)
(以孝行聞至門樹六闕古所未有)順色柔聲(崔彦昭雖為相退朝侍母膳與家人齒順色柔聲在)
(左右無違士人多其孝)丐粟以飬(劉三復少孤母病廢三復丐粟以飬)海東曾子(海東)
(王義慈事親孝於弟兄友時號海東曾子)以孝悌名通朝廷者多閭巷刺草
之民(孝友序唐受命二百八十八年以孝悌名通朝廷者多閭巷刺草之民皆得書于史官)以孝
悌自修於一鄉(一行傳五代之亂君不君臣不臣父不父子不子至於兄弟夫婦人倫之際無)
(不大壊而天理幾乎其滅矣於此之時能以孝悌自修於一鄉而風行於天下者猶或有之然其事迹不著而)
(無可紀次五代史)求孝悌之士(石昂晉高祖時詔天下求孝悌之士戶部尚書王權宗正卿石)
(光贊國子祭酒田敏兵部侍郎王延等相與詣東土閣上昂行義可以應詔)孝者所以教人
為善(五代周世宗家人傳)體常流血(劉敦儒母病狂易非笞掠人不能安左右皆亡去敦孺日)
(侍疾體常流血母乃能下食敦儒怡然不為痛隱留守韋夏卿表其行詔標闕於閭)徒步號泣省
父(宇文融劾張說引術士解禱出為魏州又貶洪州刺史子審與兄弟侍母京師及聞融再貶不告其家徒)
(步號泣省父使者憐之以車共載達於巖州)力耕飬母(王質力耕以飬母)父誅解衣
請代(高郢父伯祥為好畤尉安禄山陷京師將誅之郢尚幼父誅解衣請代賊義并貸之)孝聞里
閭(高霞寓五代不異居孝聞里閭德宗初採使洪經綸言之詔表闕于門)路隋(父泌從渾瑊會盟平)
(凉為虜所執死焉時隋方嬰孺以恩授八品官逮長知父執虜中日夜號泣坐必西嚮不食肉母告以貎類泌)
(者終身不引鏡)路巖(志純潔親歿終身不食肉)關中曾子(賈會時號關中曾子)賜鴆代
飲(賈直言父道冲以藝待詔代宗時坐事賜鴆將死直言紿其父曰當謝四方神祗使者少怠輒取鴆代飲)
(迷而踣明日毒潰足而出久乃蘇帝憐之免父死俱流嶺南直言猶足躄)自負母入京師(元德)
(秀少孤事母舉進士不忍去左右自負母入京師)奉禄不入私舍(司馬鍠事繼母孝奉禄不)
(入私舍)六闕相望(朱敬則以孝義世被旌顯一門六闕相望)去病孤(王忠嗣父海賓戰死)
(元宗憐其忠贈左金吾大將軍忠嗣時年九歲始名訓授尚輦奉御入見帝伏地號泣帝撫之曰此去病孤也)
(湏壯而將之更賜令名飬禁中)李光弼(事繼母至孝見本傳贊)第五琦(子峰婦鄭皆以孝著)
(表闕于門)李晟(幼孤奉母孝)李源(以父死賊手常悲憤不仕不娶絶酒葷惠林佛祠燈舊墅也源)
(依祠居闔戶日一食祠殿其先寢也每過必趨未始踐階)穆宗詔曰(源有曾參之行怡然無營夫旌)
(孝所以激人倫也並本傳)未嘗與人争(沈季詮少孤事母孝未嘗與人争皆以為怯季詮曰吾怯)
(乎為人子者可遺憂於親乎哉)鄭善果(父誠戰死善果方九歲以死事子襲爵家人為其幼弗告也及)
(受詔號慟不自勝)顔真卿(事親孝)十歲有至性(獨孤庠父喪始十歲有至性聞呼父)
(官及吊客来輒號慟幾絶)欲與人游必先白母(五代王殷事母以孝聞欲與人游必先白)
(母母所不可者未常敢往及為刺史政事有小失母責之殷即取杖授婢僕自笞於母前)睦親化人
(韋萬石始萬石奏太樂博士弟子遭喪者請以卒哭追集侍御史劉思立劾奏萬石曰睦親化人莫善於孝)
母食必侍立左右(五代張希崇事母至孝朝暮母食必侍立左右徹饌乃敢退)負王
妣登樓(錢鏐嘗於後庭樹層樓王妣春秋高不能上乃親負而登焉吳越備史)入廚具甘
旨上堂問起居(韓愈董召南詩)賊閔其孝(支叔才隋末荒饉夜丏食野中還進母為)
(賊執欲害之告以情賊閔其孝為解縳)傭書(蕭銑後梁宣帝曾孫少傭書事母孝)匹夫單人
行孝一槩而凶盜不敢凌(天子喟而旌之者以其教孝而求忠也孝友贊)天寳
三載詔天下家藏孝經(本紀)孝德傳(郎餘令孝敬在東宫餘令以梁元帝有天)
(寳三載撰後傳數十篇獻太子太子嗟重改著作佐郎卒)人知孝慈則氣感和樂(薛放)
(曰孝經人倫之本也光武令虎賁士皆習孝經元宗親為注訓蓋人知孝慈則氣感和樂也帝曰聖人以孝為)
(至德要道信然)事親飬志為大(穆寧嘗撰家令訓諸子人一通又戒曰君子之事親飬志為大)
(吾志直道而已苟枉道而三牲五鼎非吾飬也)靈武二孝(李華二孝贊序靈武二孝曰侯知道程具)
(羅所見戎馬旃裘參於夷狄而能生以孝飬沒奉以哀穿墉起墳廬於冢次根於天性陶我孝理二子之孝過)
(於曾氏故為之贊云)肇有二位孝道爰興(柳宗元孝門銘肇有二位孝道爰興克修厥猷)
(載籍是登在帝有虞以孝烝烝仲尼述經以教于曾惟昔魯侯見命夷宫亦有考叔寤莊稱純顯顯李氏實與)
(之倫)矮子勸吾食輒飽(李建母憐其孝每字之曰矮子勸吾食輒飽進藥吾意其瘳)衣
布飯蔬(虞世南所繼父寄陷於陳世南雖服除仍衣布飯蔬寄還乃釋服啗肉本傳)
飬禮(二)
白南陔孝子相戒以飬也採蘭有事弟子服其勞
有酒食先生饌曾是以為孝乎(言未足為孝也)服勤至凡為
人子者冬温而夏凊昏定而晨省(定安牀袵省問安否)曾子曰君
子所謂孝者先意承志諭父母於道參直飬者也安能
為孝乎小人皆能飬其親君子不敬何以辨陸績
懷橘(九歲字公紀)子路負米下氣怡聲和氣愉色啜
菽飲水(子路曰傷哉貧也生無以為飬孔于曰啜菽飲水以盡其歡斯之謂孝)禮曰君子
之孝飬也樂其心不違其志生則親安之(祭則鬼享之)居
則致其敬(飬則致其樂)子曰今之孝者是謂能飬(至於犬馬皆能有飬)
(不敬何以别乎語)文王之為世子朝於王季日三鷄鳴而衣服
至寢門外問内豎之御者曰(今日安否)食上必在(在察)視寒暖
之節食下問所膳(問所食)命膳宰曰末有原(末勿也原再也令其食物)
(無再進也)問所欲而敬進之(内則)父母在朝夕恒食子婦佐餕
(子與婦食其餘食)父沒母在冢子御食(侍母食也)羣子婦佐餕如初
禮烹熟羶薌嘗而薦之非孝也飬也飬可能也敬為難
敬可能也安為難孟子云曾子飬曾晳既食問有餘
乎曰有(恐曾晳要分賜與人)曾元飬曾子既食問有餘乎曰無矣
將以復進也若曾子者所謂飬志也曾元者飬口也事
親如曾子可也父母何嘗(何食詩刺勤勞不得飬父母也)慈以甘旨
(禮)就飬無方大飬(後漢書曰夫鐘鼓非樂之本而不可去三牲非孝之主而飬不可廢)
(言能大飬則周公致四海之祭以義則仲由之菽甘於東鄰之牲也)行傭供母(江革字次翁客下邳)
(行傭供母母老恐搖動自在轅中挽母車)父母老不辭官(晉賈充責桑純父母老不歸飬中丞)
(孔恂劾詔下議何曾等曰稽之禮律八十者一子不從政九十者家不從政新令亦如之桑純父年八十兄弟)
(六人三人在家不廢侍飬於禮律未有違)解職就飬(傅咸字長虞出為冀州刺史繼母杜氏不肯隨)
(咸之官咸自表解職也)祖母老辭官(李密字令伯徵為太子洗馬密以祖母劉氏年高無人奉)
(飬上表陳情不應命)孔陽城(遷國子司業引諸生告之曰凡學者所以學為忠與孝也諸生有久不省)
(親者乎明日謁城還飬者二十軰有三年不歸省者斥之)臺制苛嚴不可省飬(韋温入為)
(監察御史以臺制苛嚴不可收省飬不拜換著作郎既謝輙解歸)力耕飬母(王質力耕以飬母)
三時侍食(吾小時猶省長幼每日兩時節盥起居尊行三時侍食飲食訖然後敢食猶責不如禮今)
(者諸子日出高眠争覽盤器何曾有此儀可為太息李華與外孫書)
孝行(三)
白子曰父母唯其疾之憂色難(承順顔色為難)父母之年不
可不知也一則以喜一則以懼(見其夀考則喜見其衰老則懼)孝哉閔
子騫人不間於其父母昆弟之言為人子者出必告
反必面所游必有常所習必有業恒言不稱老(廣也)不登
高不臨深不苟訾不苟笑孝子不服闇(服事也暗中為事好生嫌疑)
不登危懼辱親也父母在不許友以死(不有私財)父母命
呼唯而不諾手執業則投之食在口則吐之走而不趨
曾子曰身者父母之遺體(敢不敬乎)居處不莊事君不忠
涖官不敬朋友不信戰陣無勇非孝也(五者不遂災及其親敢不敬焉)
(遂成也)一舉足不敢忘父母是以道而不徑(徑邪道也)舟而不
游不敢以先父母之遺體行危殆一出言不敢忘父母
是故惡言不出於口忿言不反於身不辱其身不羞其
親(可謂孝矣)父母在不稱老閨門之内戲而不歎(君子以此坊民人猶)
(薄於孝而厚於慈)烝烝(舜也)孜孜(漢眀也)鮑永去妻(永字君長妻於母前叱狗永遂)
(去之)違命則不孝(左)敬親者不敢慢於人(孝經)事親者居上
不驕為下不亂在醜不争(三者不除雖日用三牲之飬猶為不孝也)孝莫大
於嚴父(尊嚴其父)敬其父則子悅修身慎行恐辱先也
居父舊官(漢杜延年拜御史大夫居父舊官不敢當其舊位坐卧皆易其處所)子曰孟莊
子之孝也(其他可能也其不改父之臣與父之政是難能也)為人子者三賜不
及車馬(恐尊踰於父)孝有三(小孝用力中孝用勞大孝不匱慈愛忘勞可謂用力矣尊仁安)
(義可謂用勞矣博施備物可謂不匱矣)父母在不敢有其身不敢私其財
(示民有上下也)傷足不出(樂正子春下堂而傷足數月不出猶有憂色)全歸(父母全而生之)
(子全而歸之可謂孝矣)三年無改於父之道(可謂孝矣)不擇禄(子路曰家貧親)
(老不擇禄而仕)倚門(王孫賈年十五母曰汝朝出晚来倚門望暮出不歸倚閭望)最孝(萬石君子)
(孫咸孝建為最)號哭救父(樂恢年十一父為縣吏得罪將殺恢伏寺中晝夜號哭令哀之而赦其父)
遇賊(江革字次翁臨淄賊起負母逃走遇賊不忍害)傍無几杖(胡廣年八十繼母在堂口不稱)
(老傍無几杖)忌日三日不食(申屠蟠字子龍)驢鳴(戴良字叔鸞母好驢鳴良常學之以)
(悅母)手不驅蚊(晉吳猛常手不驅蚊畏其去噬母也)眇目(殷仲堪父病積年拭淚眇一目)不
許友以死(聶政不受嚴仲子金以母在未敢許人之死)取江水(姜詩母好江水詩皃為母)
(常取之後被江水溺死恐傷母情詐言游學俄而舍傍涌泉如江水并雙鯉同出)慰母心(有子七人)
(莫慰母心)揚名後世(見下注)身輓車(江革事見上注)聞父耕泣(晉趙至景真詣)
(師受業聞父耕叱牛聲投書而泣師怪問之曰我未能養使老父勞苦師甚異之)扇枕(王延字元事親)
(夏則扇枕冬則以身温之)洗浣(石建為郎中令每五日洗沐歸舍竊問侍者取親中帬厠牏身自浣滌注)
(親父也中帬言中衣也厠近身衣也牏音投)持遺劒(張武父業戰失屍骸武每節持遺劒至亡處祭)
(酹而還)拜畫圖(金日磾見母畫象則拜)又(晉許孜生有孝行圖父母象於廟朝夕拜之)郭
巨瘞子(見宋略)孔李安期(父貶桂州遇盗將加以刃安期跪泣請代盗哀釋之)號伏
叛壘(李甘楊牢有至行甘方未顯以書薦於尹曰執事之部孝童楊牢父茂卿從田氏府趙軍反殺田氏)
(茂卿死牢之兄蜀三往索父喪慮死不果至牢自洛陽走常山二千里號伏叛壘秃髮羸骸有可憐伏讐意感)
(解以尸還之單縗冬月往來太行間凍膚皸瘃銜哀雨血行路稠人為牢泣歸責其子以牢免之牢為兒踐操)
(如此未聞執事問唁而書顯之豈樹風扶教意耶)以身蔽父(霍王元軌歷定州刺史王文璪者與)
(賊戰戰敗二子鳳賢更以身蔽父得全二子死縣抑不為言元軌廉知之遣使吊祭上其事)行積雪
中(五代張策李克用攻王行瑜策與婢肩輿其母東歸行積雪中行者憐之)侍父母喪還鄉
(徒跣數千里服雖除容貌癯瘠李百藥)里中一龍(賈會有高節不答辟置里中号一龍親亡負土)
(成墓廬其左手蒔松栢時號關中曾子)高堂九仞(曾輿有北向之悲積粟萬鍾季路有南遊之嘆)
(駱賓王上裴侍郎)
禄養(四)(榮親附)
白孝乃行先(禄宜親及)禄非為己(養貴逮親)鴻既漸而于干(烏豈忘於)
(反哺)欲養而親不待(韓詩曾子曰往而不還者親也故孝子欲養而親不待是故椎牛而祭不)
(如雞豚之逮親存也初吾為吏禄不過鍾釡尚忻然而喜者樂其逮親也既沒之後嘗事楚堂高九尺轉轂百)
(乘猶北向而泣者悲其不逮吾親也)家貧親老不擇禄而仕(家語子路曰家貧親老不)
(擇禄而仕昔者由也為親百里負米親没南游於楚從車百乘累茵而坐列鼎而食願負米百里豈可得乎樹)
(欲靜而風不止子欲養而親不待枯魚銜索幾何不蠧二親之夀忽如過隙子曰由也可謂思之也)毛義
捧檄(毛義家貧養親張奉慕其名詣義會府檄至以義為守令義捧檄入喜動顔色奉心賤之及義母死)
(除服舉賢良方正不就奉嘆曰往日之喜為親也)干及親之禄立身揚名(以顯)
(父母)日用三牲之養嗷嗷林烏(受哺於子)耿弇省疾(後漢耿弇父况)
(疾兄弟三人皆垂青紫侍省疾當世榮之)虞譚母孫氏加金章(虞譚母孫氏夫死不改節)
(訓譚忠義後蘇峻反譚有功拜武昌侯太夫人加金章紫綬譚立養堂於家王𨗳已下皆拜)感汝墳
之就舉(周磐堅伯居貧飬母儉薄不充讀詩至汝墳之卒章慨然而歎乃解韋帶就養孝廉之舉卒章)
(曰雖則如燬父母孔迩)公卿奉夀(後漢張酺家孟疾為太尉雖在公位父嘗歸田里酺每遷職輒)
(一詣京師適會歲公卿罷朝酺府奉酒上夀極歡卒日衆人皆榮慶之)將吏拜迎(魏張遼文遠屯)
(合肥時遼母至屯遼從出迎所督諸軍將吏皆羅拜迎側觀者榮之)顧雍母(吳志顧雍為尚書令迎母)
(於吳既至權臨賀之親拜其母於庭大臣畢會後太子往慶之)孔頼禄而養(姜公輔為翰林學士)
(歲滿當遷上書以母老頼禄而養求兼京兆戶曹)不得就養(李光弼帝幸陕數存問其母令郭子)
(儀輦其母還京二年光弼疾篤將吏問後事答曰吾淹軍中不得就養為不孝子尚何言哉)未嘗豫
宴樂(令狐楚觀察使王珙愛其材將辟楚楚雖在珙所以父官并州不得奉養未嘗豫宴樂滿歲謝歸)
求為知院官(許康佐家苦貧母老求為知院官人譏其不擇禄及母喪已除凢辟命皆不答人乃)
(知其為親屈)歲月其滔(王勃倬彼我系篇有鳥反哺其聲嗷嗷今我不養歲月其滔)循陔
思養(李贊皇賜何弘敬詔卿奉親之孝朕所深知陟屺有懷循陔思養違離周歲固切歸心)一鍾
信榮禄(可以展懼忻韋應物送鄒少府詩)士皆豔其榮(蕭嵩請老家饒財而華為二部)
(侍郎衡以尚主位三品就養年踰八十士皆豔其榮)
父母疾(五)
白喜懼之年(父母之年不可不知一則以喜一則以懼)左右就養無方(方常也左)
(右扶持也)昏定而晨省(定謂牀衽省問安否)父母有疾(冠者不櫛行不翔言不惰琴瑟)
(不御食肉不至變味飲酒不至變貌笑不至矧怒不至詈矧見齒也)行不能正履不脫冠
帶而養親有疾飲藥子先嘗之(禮)病則致其憂色不
滿容色憂(王季不安節則内豎以告文王文王色憂王季復膳然後復初)文王有疾
(武王不脫冠帶而養文王一飯亦一飯文王再飯亦再飯旬有二日乃間間瘳也)禮曰下氣怡
聲問衣燠寒(疾痛痾癢而敬抑搔之出入則或先或後而敬扶持之)禮曰親老出
不易方復不過時黃雀(王祥至孝後母病思黃雀求之不得憂嘆乃有雀數十飛)
(入幕母感憐之)母失明(盛彦母王氏因疾失明彦不應辟召躬奉病久婢使數見捶楚婢恨伺彦行取)
(蠐螬炙飴之母食以為美然疑是異物藏以示彦彦見而抱母慟哭絶而後蘇目豁然即開也)奉孝行
(劉弘為荆州奏仇教母老疾困賊至守衛不移以致栲掠幾至殞命可以訓奬臣子長益風教臣請教為歸鄉)
(令)黔婁(父痢而私嘗其糞)孔取急調侍(李日知為給事中母老病取急調侍數日鬚髮)
(輒白)涕泣不食(韓王元嘉聞太妃病涕泣不食)孝童(段秀實六歲母疾病不勺飲至七日病間)
(乃肯食時號孝童)衣不㢮帶(韋温侍親疾調適湯劑弥二十年衣不㢮帶)不飲乳(許法)
(謹甫三歲已有知時母病不飲乳惨惨有憂色或以珍餌詭悅之輒不食還以進母)刲股膳母(章全)
(益少孤為兄全啟所鞠母病全啟刲股膳母而愈)侍湯液未嘗離(劉澭怦之次子怦得幽州)
(不三月病且死澭侍湯液未嘗離)親絜湯劑(玉燾性至孝為徐州司馬母有疾弥年不廢帶親絜)
(湯劑)東光縣主(紀王謹女東光縣主始八歲聞謹有疾不食父哀之紿云已愈主察顔色未平終不)
(肯御内外稱之)十旬不解衣(房玄齡父疾緜十旬不解衣)心悸而痛(裴敬彛補陳王)
(府典籖一日忽泣涕謂左右曰大人病痛吾輒然今心悸而痛事叵測乃請急倍道歸而父已卒)束帶
五旬(竇抗侍父疾束帶五旬不弛)嘗唾(焦懷肅母病嘗其唾若味異輒悲號幾絶)獺銜魚
(張生巖父病藥湏鯉魚冬月冰合有獺銜魚至前得以供父父遂愈)逹于神祗(李華崔沔集序公之)
(侍疾也孝逹于神祗)母病十旬不禠帶藥不嘗不進(程袁師)心痛知
母病(舊史孝友張志寬隋末喪父哀毁骨立為州里所稱賊帥聞其名不犯其閭後為里正詣縣稱母疾)
(急求歸縣令問其故對曰母嘗有所苦志寬亦有所苦向患心痛知母有疾令怒曰妖妄之辭也繫之於獄馳)
(驗其母竟如所言令異之慰喻遣去旌表門閭)齧疽刳䏶急親之病(李甘楊牢有至行以)
(書薦於尹曰且鄉人能齧疽刳䏶急親之病皆一時决耳猶蒙表其閭脫其役上有大禮則差問以粟帛)
違離(六覲省附)
白陟彼岵兮膽望父兮陟彼屺兮瞻望母兮父曰嗟予
子行役母曰嗟予季行役父母在不遠游游必有方
喜懼之年靡瞻匪父(靡依匪母)凡為人子所游必有常
親老出不易方復不過時(不使憂也)扇枕之戀倚門之恩
(並見上注)晨昏之禮(朝夕之膳)眷戀庭闈(心不遑安)父母何嘗(何食)夫為
人子者出必告反必面覲省胡威問絹(後漢胡威父質為荆州威自京)
(来省父辭歸父賜絹一匹跪曰大人清苦安得此縑父曰吾俸禄之餘)又(袁宏字夏甫父賀為彭城相宏)
(往省謁變姓名徒行既至吏不為通會阿母出驚乃自呼入)敬父書訊(吳顧愷字子通每得父書)
(必埽儿按致書於上拜跪讀之每句應諾畢後再拜若父有疾即臨書垂泣其聲哽咽)孔狄仁傑
(親在河陽仁傑登太行山反顧見白雲孤飛謂左右曰吾親舍其下瞻望久之雲移乃得去)違離周
歲因切歸心(一品集賜何宏詔)手取連環持(答我事不爾吾親屬吾思昨宵夢倚)
(門手取連環持今日有書至問我歸何時韓愈送張道士)徒步號泣省父(宇文融劾張說引術)
(解禱出為魏州又貶汝州刺史予審與兄弟侍母京師及聞融再貶不告其家徒步號泣省父使者憐之以車)
(共載逹于巖州)省親鴈門(鄭從讜為河東節度使明年賊平詔克用代領河東克用使来曰方省親)
(鴈門願公徐行)来告来寧朝夕侍側(韓文送鄭十校理序)
孝感(七)
白曾子至孝三足烏棲其冠(家語)姜詩江泉(見孝門)孟宗泣
而冬笋出(孟宗後母好笋令宗冬月求之宗入竹林慟哭笋為之出)劉殷哭而霜堇
開(劉殷祖母冬月思生堇殷哭感堇生滿地)王祥感而黃雀至(見父母疾門)又剖
冰而雙鯉躍出(王祥母欲得魚時天寒祥剖冰求之冰開忽有雙鯉躍出)動天之德
(感神之誠)天祚大孝(物感精誠)孝非外至(思自中来)蛇膽(顧含字肌都養嫂失明含)
(嘗藥視瞻不冠不入嫂目疾湏蚺蛇膽含計盡求不得有一童子以合受含含開視之乃蛇膽也童子出門化)
(為青鳥而去嫂目遂差)滅火(後漢郅惲為長沙太守有孝子古初遭父喪未葬鄰婦失火火起初匍匐)
(柩上號哭以身捍火火為之滅惲甄異舉之)鶴叫(晉吳隠之執喪過禮家貧無人助哭每至哭卧之時)
(常有雙鶴鳴叫也)七年粟(劉殷至孝夢西籬下有粟掘之得十五鐘銘曰七年粟賜孝子劉殷又二)
(白鳩巢於庭)赤烏巢門(華陽國志吳順養母赤烏巢門)白兔游墓(後漢方儲字明幼喪)
(父事母母終負土成墳白兔游其下)烏助成墳(蕭廣濟孝子傳文讓養母至孝母亡兄弟二人役力)
(葬不用僮僕之力葬之日羣鳥數千銜土壤助而成墳也)又(李陶母死陶墓側自治墓羣鳥銜土助成墳)
墳自成生松竹(孝子傳宗承父資喪舊塋負土作一夕而成墳上自高五尺松竹自生)火
越燒(蔡順君仲母終未葬里有火發偪順舍順抱棺呌哭火遂越燒他舍)馴兔連理(蔡邕廬墓)
(有白兔馴擾木生連理)感鳥獸(晉許孜季義親沒柴毁負土成墳不受鄉人之助有哀其苦助者晝)
(不逆夜除之每一悲號鳥獸翔集列植松栢五六里一日鹿犯松栢栽歎曰鹿獨不念我乎明日見鹿為猛獸)
(所殺置所犯栢處孜悵惋不已作冢埋鹿猛獸即於孜前自撲而死孜嘆而埋之後樹木滋茂立宅墓側奉亡)
(如在鷹雉同棲鹿獸擾庭中)失明後開(見父母疾門)又冰魚(王延後母勑延求魚不得)
(杖之流血延叩頭於冰而哭有一魚躍長五尺)孝女沉江(後漢叔先䧺父墜湍水䧺感念常有自沉)
(之意家人防之百餘日稍懈因乘船於父墜處哭自投水其家夕夢䧺曰却後日當共父同出至期候之果與)
(父相扶持出)投牋河伯(異苑荀林宗君儒乘水省舅䧟河而死兄淪於水側投牋與河伯岸側水)
(開儒執牋浮出)曹娥(曹娥父為巫祝於縣江泝濤迎婆娑神溺死不得屍娥年十四緣江號哭晝夜不絶)
(旬有七日遂投江而死抱父屍而出)孔旌大門閭(李迥秀武后嘗遣内人候其母犬乳鄰猫中宗)
(以為孝感旌大門閭)白鵲馴擾(狄仁傑始居母喪有白鵲馴擾之祥)燕更巢共乳(崔元)
(暐居父喪盡禮節有燕更巢共乳)甘露降樹(母亡哀毁甘露降庭樹)紫芝産坐側
白鳩白雀巢樹(張九齡遷中書侍郎以母喪解毁不勝哀有紫芝産坐側白鳩白雀巢于家樹)
庭木連理(同上居父喪哀毁庭中木連理)芝生壤樹(趙憬進太子舍人母喪免有芝生壤)
(樹)牛徽(其父蔚避地于梁道病徽與子扶籃輿歷閣路盜擊其首血流面持輿不息盜廹之徽拜曰人)
(皆有父今親老而疾幸無駭驚盜感之乃止及前谷又逄盜盜輒相語曰此孝子也共舉輿舍之家進帛褁創)
(以饘飲奉蔚留信宿去)王少元(父隋末死亂兵遺腹生少元甫十歲問父所在母以告即哀泣求屍)
(時野中白骨覆壓或曰以子血漬而滲者父胔也少元饞膚閱旬而獲遂以葬創甚彌年乃興)神許二
字(鄭潜曜侍左右造次不去累三月不靧面主疾侵刺血為書請諸神丏以身代火書而神許二字獨不化)
生祥下瑞(嗟哉董生孝且慈人不識惟有天翁知生祥下瑞無時期家有狗乳出求食鷄来哺其兒)
(韓愈董生行)忽有泉出(宋思禮事繼母徐孝會大旱井池涸母羸疾非泉不適口思禮憂懼且禱)
(忽有泉出諸庭味甘寒日不乏汲縣人異之柳冕為刻石頌其感)芝草生所居堂(新說崔希)
(喬以仁孝友悌憂哀毁過禮為鄭縣丞芝草生所居堂一宿而葩盖盈尺州以聞遷監察御史)楊炎(父喪)
(廬墓有紫芝白雀之祥詔表其閭炎三世以孝聞至門尌六闕)許灋謹(三歲母病不飲乳後親喪常廬)
(于塋有甘露嘉禾芝草連理白兔之祥天寳中表異其閭本傳)神錫祕祉三秀靈泉(柳宗)
(元孝門銘)
毁傷(八)
白身為親後(孝乃行先)將使全歸(必思淑慎)曾子有疾(召門弟子曰啟予手)
(啟予足而今而後吾知免夫小子言全而歸也)曾子曰身者父母之遺體(敢不敬乎)
全而歸之不虧其體(樂正子春下堂傷足足瘳數月不出猶有憂色門弟子問之對)
(曰吾聞之夫子曰父母全而生之子全而歸之可謂孝矣不虧其體不辱其身可謂全矣)君子頃(音跬)
步之間不敢忘父母乘險迴車(漢王陽為益州長史行至九折坂歎曰奉)
(先人之遺體奈何數乘此險遂以疾去後王遵除為益州刺史至坂問曰此非王陽廻車之坂乎吏曰然遂叱)
(其御曰王陽為孝子王遵為忠臣)淑慎其身不敢毁傷(曾子曰身體髮膚受之父)
(母不敢毁傷孝之始也)不辱(曾子曰孝有三大孝尊親其次不辱其下能養)慎行其身
親之枝也(孔子曰身也者親之枝也敢不敬與)千金之子坐不垂堂(百金之子)
(立不倚衡漢書)持遺劒(張武父業戰死不獲屍武每節持劒於亡處祭酹而還)哀絶(第五倫舉)
(孝廉後遭母喪過毁傷魂靈不反因哀慟絶命)孔韓愈鄠人對(鄠有以孝子為旌門者乃)
(本其自於鄠人曰彼自刲股以奉母疾瘳鄠大夫常曰他邑有是人乎曰母疾則止於烹粉藥石以為是未聞)
(毁傷支體以為養在教未聞有如此者苟不傷於義則聖賢當先衆而為之也是不幸因而致死則毁傷滅絶)
(之罪有歸矣)殘肌敗形(柳宗元為夀州安豐孝門銘序安豐縣編氓李興父病自刃股肉父老病)
(已不能啖啜宿而死銘曰默禱隠冥引刃自嚮殘肌敗形羞繕奉進憂勞孝誠創鉅痛仍號子空旻捧上濡漾)
(頓首成墳陷膺腐眦)剔股(王懷貞母病毉言得人肉啖良已懷貞刲股以進母病愈詔旌表其門)委
巷之陋非有學術禮義之資能忘身以及其親出於誠
心(亦足稱者列十七八焉孝友傳)唐時陳藏器著本草拾遺謂人肉治
羸疾(自是民間以父母疾多刲股肉而進同上)
不孝(九)
白不愛其親而愛他人者(謂之悖德不敬其親而敬他人者謂之悖禮以順則逆民)
(無則焉)凶德(不在於善而皆在於凶德凶德謂悖德禮)薄於孝(以此坊民民猶有薄於孝而厚)
(於慈大為之坊民猶有踰之)匪人不子(遺親)敗因嚴之教(曾莫敬親)正懲
惡之刑(豈容悖禮)德非歸厚(罪豈從輕)既不念於採蘭(安可逃乎寘棘)棄
色難之訓(曾是遺親)當孝治之朝(敢思悖德)猶為不孝(子曰居上而驕則亡)
(為下而亂則刑在醜而爭則兵三者不除雖日用三牲之養猶為不孝也)莫大於不孝(五刑之属)
(三千而罪莫大於不孝也三千件也)非人孝者無親(非人之孝者是有無親之心)執以
從宜(爾雖有說)謂之敦孝(吾則不知)其父攘羊而子證之(語)殺父
(傳曰楚欲誅令尹子南子南之子弃疾為王御士王每見之必泣弃疾曰君三泣臣矣誰之罪也王曰令尹之)
(不能子所知也國將討焉爾其居乎對曰父戮子居安用之洩命重刑臣亦不為遂誅子南既葬其徒曰行乎)
(弃疾曰吾與殺吾父行將焉入曰臣王乎曰弃父事讎吾不忍也遂縊而死)不孝之刑(周禮以八)
(刑糾萬民一曰不孝之刑)糾孝(糾察也周禮以鄉刑糾孝)傷考(書子不祗服厥父事大傷厥考心)
母亡不歸(史吳起與母别嚙臂而盟曰不為卿相不歸遂事曾子頃之其母死起終亡不歸曾子薄)
(之而與起絶)傷父之心(禮)有無父之國(則可逃刑)當篤親之朝(如何)
(獲宥)此孝子之䟽節也(言非至孝也)子曰斷一樹殺一獸(不以其時)
(非孝)寡人嘗學斷斯獄矣(子弑父凡在官者殺無赦殺其人壞其室汚其宫而瀦焉弑君)
(父之刑也)子弑其父(易)莫慰母心(詩曰有子七人莫慰母心)孔母殯不
展(崔損母殯不葬亦不展殯)宦既遂母窮不自給(宗室臯貶温州長史攝州事時殿中)
(侍御史李鈞與其弟京兆法曹參軍鍔宦既遂不肯還鄉母窮不自給臯行縣見之嘆曰入則孝出則悌有餘)
(力則學若二子可與事君乎哉舉劾之並錮死)事後母不謹(元璹父譯事後母不謹隋文帝嘗賜)
(孝經愧勖之至元璹亦不以孝聞士醜其行)詔賜孝經罷歸田里(于公異擢進士不能)
(事後母既仕不歸省及陸贄當政奏其狀詔賜孝經罷歸田里)不諍於父(蘇源明上疏子不諍於父)
(不孝也不孝不忠為苟榮冒禄圈牢之物不若也)坐不孝免(祝欽明於五經該淹自見坐於不孝)
(免無以澡祓)鴟梟啄母腦母死子始蕃蝮蛇生子時坼裂腸
與肝(韓愈孟東野失子詩)惡子不可說鴟梟蝮蛇然(上)不能事父
(柳珪遷右拾遺而給事中蕭倣鄭裔綽謂珪不能事父封還其詔仲郢訴其子冒處諫職為可謂不孝則誣請)
(勒就養詔可)不能養母(李渤父鈞殿中侍御史以不能養母廢于世渤恥之不肯仕)
天子孝(十)
白至德要道(子曰先王有至德要道以順天下民用和睦上下無怨)德之本(夫孝德之)
(本也教之所由生也)加於百姓刑於四海(以德教盖天子之孝)君子篤於親
則民興於仁(君子謂在上也)民德歸厚聖人則之夫孝天之
經也地之義也(是以其教不肅而成其政不嚴而治其所因者本也本謂孝也)因親以
教愛(先王見教之可以化民也故因嚴以教敬因親以教愛)先之以博愛(而民莫遺其親)
孝理天下(先王之以孝治天下也故得萬國之歡心是以天下和平災害不生)禮曰至孝
近乎王(至悌近乎霸)塞乎天地(曾子曰夫孝置之而塞乎天地溥之而横乎四海施諸後)
(世而無朝夕之期)孟子曰舜其大孝矣五十而慕吾於大舜見
之矣不以天下儉其親子曰舜其大孝也與(德為聖人尊為)
(天子富有四海之内)孔過慶善宫覽觀梗欷(高祖皇后竇氏太宗後即位過慶善宫覽)
(觀梗欷顧侍臣曰朕生於此今母后永違育我之德不可報因號慟左右皆流涕乃享后於正寢)高郢
(臣聞聖人受命於天以人為主苟功濟于人天人同和則宗廟受福子孫蒙慶傳曰德教加於百姓刑于四海)
(天子之孝也又曰無念爾祖聿修厥德既受帝祉施于孫子是知王者之孝在於承順天地嚴配祖考恭謹德)
(教以臨兆民俾四海之内懽心助祭延福流祚永永無窮)莫大於承纉(穆宗皇后韋氏崩武宗立)
(下詔朕因誕日展禮于太皇太后謂朕曰天子之孝莫大於承纉今穆宗皇帝虛合享之位而宣懿太后實生)
(嗣君當以祔廟繇是奉后合食穆宗室)安國家定社稷(崔日用因言太平公主逆節有萌陛)
(下往以宫府討有罪臣子勢湏謀與力今據天位一下制書足矣帝曰畏驚太上皇奈何日用曰庶人之孝承)
(順顔色天子之孝惟安國家定社稷若令姦宄竊發以亡大業可謂孝乎請先安北軍而後捕逆黨於太上皇)
(固無所驚帝納之)每懷嗣徽蒸蒸而慕(一品集上尊號又以敬養不逮于長樂昭配未)
(升于禄宫每懷嗣徽蒸蒸而慕所以奉若慈訓對越兩儀因心制名永錫其孝)薦饗新宫(正月元日)
(初見宗祖躬執百禮登降拜俯薦饗新宫視瞻梁梠戚見容色淚落入爼韓愈元和聖德詩)大孝因
心與天罔極蒸蒸之思(惟舜其難至德要道無以加也然臣伏見以畢力追孝誠有所)
(益文粹高郢諫造章敬寺)未聞崇建梵宫(彫琢金玉之為孝同上)聖德孝思(格于)
(天地湛恩霈澤濟乎生靈同上)
諸侯孝(十一)
白在上不驕高而不危所以長守貴也制節謹度滿而
不溢所以長守富也(制節儉費用謹度守禮法)富貴不離其身(然後能保)
(其社稷而合其民人盖諸侯之孝也)不敢侮於鰥寡(治國者不敢侮於鰥寡而况於士民乎故)
(得百姓之歡心以事其君)
卿大夫士孝(十二)
白非先王之灋服不敢服非先王之灋言不敢道非先
王之德行不敢行(是故非法不言非道不行口无擇言身无擇行言滿天下无口過行滿天)
(下无怨惡三者備矣然後能守其宗廟盖卿大夫之孝也)治家者(不敢失於臣妾而况於妻子乎故得)
(人之歡心以事其親)士孝資於事父以事母(而愛同資於事父以事君而敬同故母取)
(其愛而君取其敬兼之者父也)故以孝事君則忠(以敬事長則順忠順不失然後能守其祭)
(祀而保其禄位盖士之孝也)以顯父母(子揚名於後世以顯父母孝之終也)夫孝始於
事親(中於事君終於立身)事君不忠(朋友不信戰陣無勇非孝也)
庶人孝(十三)
白用天之道分地之利謹身節用以養父母(此庶人之孝也)禮
曰庶人有善本諸父母書曰肇牽車牛遠服賈用孝
養厥父母父母慶自洗腆致用酒孔承順顔色(崔日用曰庶人)
(之孝承順顔色餘見天子孝門)孝門銘(孝友夀州安豐李興有至行柳宗元為作孝門銘謹按興匹庶)
(賤陋循習淺下性非文字所𨗳生與耒耨為業而能鍾彼醇孝超出古烈)生養以孝(李華二孝贊靈)
(武二孝曰侯知道程具羅目不覩朝廷之容耳不聞韶夏之聲足不登齊魯之境所見戎馬旃裘參於夷狄而)
(能生養以孝)青陽孝子(何澄粹親病日錮俗尚鬼病者不進藥澄粹剔股肉進親疾為瘳後親沒)
(伏于墓哭踊无數以毁卒當時號青陽孝子)刻志從學(任敬臣五歲喪母哀毁至七歲問父英曰)
(若何可以報母答曰揚名顯親可也乃刻志從學)詔吏敦駕(程袁師母病十旬不禠𢃄藥不嘗不)
(進代弟戍洛州聞訃日走二百里因負土築墳號癯人不復識改葬曾門以来閱二十年乃畢常有白狼黃蛇)
(馴墓左每哭羣鳥鳴翔永徽中刺史狀諸朝詔吏敦駕既至不願仕授儒林郎遣之)匹夫單人(行孝)
(一槩而凶盜不敢凌天子謂而旌之)
事親禮(十四)
白內則曰予事父母雞初鳴咸盥潄櫛縰笄緫拂髦(縰束)
(髮音史)冠緌纓左右佩用(用器也左佩紛帨刀礪小觿金燧右佩玦捍管遰大觿木燧遰)
(刀鞞)以適父母舅姑之所下氣怡聲問衣燠寒疾痛苛癢
而敬抑搔之(抑按也搔摩也)出入則或先或後而敬扶持之柔
色以温之父母衣衾簟席枕几不傳(傳移也)杖屨(祗敬之勿)
(敢近)父母之所有命之應唯敬對進退周旋慎齋(齋敬也)升
降出入(不敢噦噎嚏咳欠伸跛倚睇視不敢唾洟竝為不敬)寒不敢襲(襲重衣也)癢不
敢搔不有敬事(不敢袒禓)衣裳垢(和灰請澣)五日燂湯請浴(燂濫也餳)
(餂反)三日具沐其間面垢燂潘請靧足垢燂湯請洗
勿逆勿怠(子婦孝者敬者父母舅姑之命勿逆勿怠)若飲食之雖不嗜必嘗
而待(己不嗜者亦嘗而待命)加之衣服雖不欲(必服而待也)父母怒(撻之)
(流血不敢疾怨)起敬起孝(起更也)親在行禮於人稱父人或賜之
則稱父拜受之(事統於尊)父母呼唯而不諾(手執業則投之食在口則吐之)
走而不趨(至敬也)父黨無容敦牟巵匜非餕莫敢用(敦牟)
(黍稷器巵匜酒漿器)孔事繼母尤謹(劉審禮事繼母尤謹)母食必侍立左右
(徹饌乃敢退五代張希崇)冠帶入門温凊親饋(江夢孫事繼母旦則冠帶入門温凊親饋)
(欲饌退更常服力操耒耘暮而歸易衣侍膳畢然後就庠序江南野史)侍左右如褐衣時
(蕭俛母韋賢明治家嚴俛雖宰相侍左右如褐衣時)雖宰相退朝侍母膳與家人
齒(崔彦昭)宦寖顯還家易衣侍左右(猶布衣也趙隠)
忠(十五)
白在三之義(父生之師教之君食之)無二之心(事君有死無二又曰君命無二)策
名委質貳乃辟也(辟罪也)死而利國猶或為之(傳)危則致
身(死而同國)無私(不二)竭力(推誠)臣事君(以忠)臨患不忘國(忠也)圖國
忘死(貞也)臨大節而不可奪(君子也)社稷之臣(柳莊死公曰非寡人之臣)
(是社稷之臣也)苟利國家何以事君(傳士蔿失忠與敬何以事君)為人臣
者殺其身(有益於君則為之)匪躬之節時危見臣節(世亂識忠臣鮑昭詩)
難至而節見(史忠臣累至而行明貞臣難至而節見)為下克忠(書)悃欵之
誠(忠一之意見楚詞)憂國忘家(選)以公(滅私)進思(君子之事上也進思盡忠退思)
(補過)名以忠聞(節因危見)儒有忠信以為甲胄(又以為寳)以道事君
(不可則止)事君不忠(非孝也)為臣不全(禮)事君之小心(禮)圖國
之大節(忠節之屬)荀息竭股肱(荀息曰臣竭其股肱之力加之以忠貞不濟則以死繼之)
子文毁家(以紓楚國之難)林父進思(荀林父事見上)子囊城郢(子囊將死遺言)
(謂子庚曰必進思君子謂子嚢將死不忘衛社稷可謂不忠乎)公家之利(知無不為)託六尺
之孤(寄百里之命謂幼君)文子死國難(衛國有難公叔文子以其死衛寡人不亦貞乎)鬻
拳納刑愛君(彊諫楚子而自刖君子曰可謂愛君矣諫而自納於刑刑猶不忘納君於善)鮑
永哭墓(後漢鮑君長使過更始墓下車哭盡哀帝問公卿曰何如張堪曰忠者禮義之宗忠不忘君行)
(之高者上悅)王常心如金石(後漢光武詣王常曰輔漢室心如金石真忠臣也是日拜為漢)
(忠將軍)孔逹利衛請說以死(左傳孔逹伐陳晉討之逹曰苟利社稷請以我說遂自縊)
(而死)安于寧趙將焉用生(傳智伯請趙氏殺董安于安于曰我死而晉國寧趙氏定將焉)
(用生吾死暮矣乃縊而死)嵇紹端冕(晉蘇峻亂百寮奔散唯嵇紹端冕以身衛帝兵及御輦血湔御)
(衣而死)申蒯斷臂(崔杼弑莊公申蒯斷臂與門者入哭奪劒以呼天而死之)弘演内肝
(吕氏春秋曰狄人殺衛懿公盡食其肉唯捨其肝弘演使還哭畢自取出肝内懿公之肝)仇牧碎首
(公羊宋萬弑閔公仇牧聞之趍而手劒叱之萬批牧碎首齒著于闔牧可謂不畏彊禦)胡綱懸衣
冠(後漢胡綱有志節王莽亂綱解衣冠懸府門而去)龔勝推印綬(後漢王莽簒逆使奉璽書)
(印綬迎勝勝推而不受曰吾受漢家大恩豈忍事二姓也地下復見故主哉不食而死)山甫補過
(衮職有闕唯仲山甫補之能補過者也)季文子無私積(傳季文子卒宰庀家器為葬備無衣)
(帛之妾無食粟之馬無藏金玉無重器備君子知文子之忠於公室相三君矣無私積)史鰌屍諫
(史記史魚將死不令殯於寢曰吾生不能進蘧伯玉退彌子瑕死以自貶衛君来吊問之其子以告立進蘧伯)
(玉而退彌子瑕)上思利人忠也(傳)為下克忠(書)丑父與君易位
(晉韓厥逐齊侯既及逢丑父與君易位使公下如華泉注丑父代公居位故公得下車而免韓厥獻丑父郤獻)
(子將戮之曰代其君任患者戮之不祥舍之以勸事君者乃免之)紀信乘車以王誑楚
(項羽圍漢王於城臯紀信曰事急矣臣請乘車乃以王誑詐降漢王遂從城西門出項王見紀信問漢王安在)
(信曰已去矣遂燒殺紀信)王蠋縊樹(史燕入齊聞王蠋在晝令軍中環晝三十里無入謂蠋曰齊人)
(多高子之義吾將封子萬家蠋曰忠臣不事二君貞女不事二夫齊王不聽吾諫故退耕今國亡無義自固遂)
(繫頭於樹奮絶而死齊士大夫曰王蠋布衣義不北面於燕况食禄者乎相率以從王于莒城也)卜式
佐軍(吕嘉反卜式上書曰主愧臣死皆當盡節其駑下者宜出財以佐軍)黃權歸蜀無路
(蜀黃權軍敗降魏魏文帝謂曰卿去無路歸義欲效曲逆乎對曰臣降吳不可歸蜀無路故降耳蜀先主凶問)
(至羣臣咸賀唯權獨否)耿弇不以賊遺君父(傳)誠志士之成仁(豈匹)
(夫之為諒)己死己亡豈同親昵之義(晏子曰國君為社稷死則死之為其社稷亡則)
(亡之若為己死而為己亡非其親昵誰敢任之言親昵則當死私難)主在與在誠為社稷
之臣臣克艱厥臣(書)處不避汚出不逃難(傳)殺身以
成仁(代君任患)若臨患無苟(豈處死為難)不得中行(誠古人之重死)將期
激節(豈志士之求生)君臣士臣(國語中行穆子圍鼓以鼔子宛支来令鼔人各復其所非寮勿從宿)
(沙釐以其孥行從鼓子曰我君是事非常士也名曰君臣豈曰士臣穆子曰鼓有君矣曰臣委質於翟之鼓未)
(委質於晉之鼔)能執干戈以衛社稷(禮)社稷臣(漢文帝目送絳侯曰社稷臣也)
(袁盎曰功臣非社稷臣也社稷臣者主在與在主亡與亡與諸吕用事絳侯身為太尉主兵柄弗能正吕后崩大臣相)
(共誅諸吕適會功成故曰功臣)又(上問汲黯何如嚴助曰居職無瘉人使輔少主守城郭賁育不如上曰古)
(有社稷臣如黯近之)柱石(昌邑王淫亂霍光憂懣田延年曰伊尹廢太甲安社稷宗廟後世稱忠將軍為)
(國柱石善能行之亦漢之伊尹)臨難致命(傳楚圍宋晉使解揚如宋曰晉師悉起將至矣使無降楚)
(楚子囚之使反其言許之登車而呼宋人遂致其君之命楚子將殺之乃赦之)又(吳楚反圍齊齊使路中大)
(夫告急於天子天子復令齊王堅守二國合圍無從而入二國與盟矣若反言漢已破齊促降許之既至城下)
(望見齊王曰漢興發百萬軍使太尉救齊大夫乃誅)忠不忘君孔被害西向大呼
(姜寳誼與裴寂拒宋金剛戰汾州為所禽帝聞為泣下曰彼烈士必不下賊死矣賜其家物十段米三百斛果)
(謀還被害且死西向大呼曰臣無狀負陛下賊平詔迎其柩贈左衛大將軍謚曰剛)死報(屈突通援長安)
(至潼關阻劉文靜兵不得進通勢蹙或說之降曰吾蒙國厚恩事二主安可逃難獨有死報爾每日摩其頸曰)
(要當為國家受人一刀)皇甫無逸(煬帝幸江都詔居守洛陽及王世充簒棄母妻斬關中歸追騎)
(及無逸顧曰吾有死終不能同爾為逆解金帶投之地曰以與爾無相困騎爭下取由是獲免)不逆節
以生(李襲志仕隋始安郡丞或說曰公臨郡久士大夫悅向蠻夷畏服雖曰隋臣實君長也今四海分裂)
(自王者非一姓宜遂據嶺表取百粤豈遽不若尉佗乎襲志曰吾世隋臣今江都雖淪宗社尚有奉諸君當相)
(與戮力刷讐恥豈怙亂圖不義哉吾寧蹈忠死不逆節以生尉佗不足為吾法也)不顧身(張士貴破)
(反獠還太宗聞其冒矢石先登勞之曰嘗聞以忠報國者不顧身於公見之)忠於所事(杜讓能帝)
(狩梁天子間關嶮澁讓能未嘗暫去側帝勞曰朕失道再違宗廟方艱難時卿不少捨朕盖古所謂忠於所事)
(邪)忠欵(魏徵十漸今外官奏事顔色不接間因所短詰其細過雖有忠欵而不得申)忠槩所
激(戴胄帝嘗謂左右曰胄於我非肺腑親然事之機切無不聞惟其忠槩所激耳)挺挺抗忠(蕭復)
(初淮南陳少游左附李希烈而張鎰判官韋臯殺邠隴叛卒不應楚琳復還執政建言陛下反正功臣已貴矣)
(唯甄善伏惡為未明少游位將相首臣賊臯名淺官下獨挺挺抗忠如以臯代少游則天下瞭然知逆順之理)
(帝許之)見過不諫非忠(蘇安恒武后末年投匭上書諫曰臣聞見過不諫非忠畏死不言非)
(勇陛下以臣為忠則擇是而用以為不忠則斬臣頭以令天下書聞不報)秉心忠一(朱敬則同平章)
(事張易之誣魏元忠張說欲誅之無敢言者敬則獨奏曰元忠說秉心忠一而所坐無名殺之失天下望乃得)
(不死)引咎於己(劉禕之房先敏坐累貶衛州司馬訴于相府内史騫味道謂曰太后旨禕之曰乃上)
(從有司所奏云后聞加禕之太中大夫賜物百段后因曰君為元首臣為股肱以手足疾移於腹背尚為一體)
(乎禕之引咎於己忠臣也)割左耳誓不屈(契苾何力衆執之至毗伽牙下何力箕踞拔佩刀東)
(向呼曰有唐烈士受辱賊廷耶天地日月臨鑒吾志即割左耳誓不屈毗伽怒欲殺之其妻諫而止)挾印
赴行在(裴諝代宗幸陜徒步挾考功南曹印赴行在帝曰疾風知勁草果可信)李絳(自知言切)
(且斥去帝動容曰卿告朕以人所難言者疾風知勁草卿當之矣)顔真卿(禄山反河朔盡陷獨平原)
(城守具備使司兵參軍李平馳奏玄宗既聞亂歎曰河北二十四郡無一忠臣邪及平至帝大喜謂左右曰朕)
(不識真卿何如人所為乃若此)帝思其忠為泣下(張九齡曰禄山狼子野心有逆相宜即事)
(誅之以絶後害帝後在蜀思其忠為泣下)陸贄裴扆(天復初帝密語韓偓曰陸贄裴扆孰忠於我偓)
(曰扆等皆宰相安有他腸)辛京果(朱泚盜京師以老病不能從西嚮慟而卒)業已效忠不
復助惡(張孝忠為定滄觀察使朱縚遣蔡䧺說之答曰吾既為唐臣而天性樸強業已效忠不復助惡)
(矣)張茂和(裴度討蔡茂和數以膽勇求自試謂度無功度請斬之以令軍憲宗曰予以其家忠且孝)
(為卿遠斥)以忠力奮(馬璘遭時屯棘以忠力奮)感慨王室(王鐸以太子太保平章事是時)
(誅討大計悉屬駢駢内幸多難數偃蹇而外逗撓鐸感慨王室每入對必噫嗚流涕固請行時中和二年也乃)
(以檢校司徒中書令為義成節度使諸道行營都統)張廵贊(惟宋三葉章聖皇帝東廵過其廟留駕裴)
(回咨廵等䧺挺盡節異代著金石刻贊明厥忠與夷齊餓踣西山孔子稱仁何以異云)黃碣諫昌
(閩人也董昌為威勝軍節度使表碣自副及昌反諫曰大王拔田畝席貢輸之勤位將相非有&KR0564;業可紀今不)
(能盡忠王朝乃自尊大一日誅滅無種矣昌怒曰碣不順我邪斥出之)奮身死節以動義
旅(李華宗子翰傳張廵功狀表上之曰且禄山背德大一臣將相比肩從賊廵官朝不坐宴不與無一伍之士)
(節之權徒奮身死節以動義旅不謂忠乎)眷眷本朝(甄逄常以父名不得在國史而逄與元稹善稹)
(移書於史館修撰韓愈曰天下大亂死忠者不必顯從亂者不必誅而眷眷本朝甘心白刃難矣哉若甄生弁)
(冕不加其身禄食不進其口直布衣一男子耳及亂則延頸受刃分死不回不以不必顯而廢忠不以不必誅)
(而從亂在古與今盖百一焉)虞世南五絶(帝每稱其五絶二曰忠直)外揚君之美
内正君之惡(鄭惟忠天授中以制舉召見廷中武后問舉者何所似為忠對皆不合旨惟忠曰外)
(揚君之美内正君之惡后曰善)忠貫日月(郭子儀贊天寶末盜發幽陵外阻内訌子儀自朔方提孤)
(軍轉戰逐北誼不還顧當是時天子西走唐祚若贅斿而能輔太子再造王室及大難略平遭䜛甚詭奪兵柄)
(然朝聞命夕引道無纖芥自嫌及被圍涇陽單騎見虜壓以至誠猜忍沮謀雖唐命方永亦由忠貫日月神明)
(扶持者哉)崔圓(玄宗西出遷劒南節度副大使帝次河池圓䟽具陳蜀土腴糓羡儲供易辦帝省書泣下)
(曰世亂識忠臣即日拜中書侍郎同中書門下平章事仍兼劒南節度使)誼不辭難(孔緯帝避朱玫)
(次陳倉詔拜緯御史大夫令趣百官至行在緯召御史曰吾等身被恩誼不辭難今詔羣臣皆不至夫與人布)
(衣游猶緩急相䘏况於君乎且泣下御史亦辭方寇&KR1025;丏衣食請辦一日費而行緯曰吾妻疾旦暮盡丈夫豈)
(以家事後國事乎公善自謀吾行决矣)忠烈嶤然(杜黃裳贊昔子貢孔堂高弟而貨殖韓安國漢)
(名宰而資貪黃裳亦以受餉見疵至於忠烈蕘然則不可掩)間道衛乘輿(王處存遷義武節度)
(使黃巢陷京師處存號哭不俟詔分麾下兵二千間道至山南衛乘輿)每痛國難未夷語
輒流涕(中和二年授京城東面都統每痛國難未夷語輒流涕)常逹(拜隴州刺史時薛舉方彊)
(逹敗其子仁杲斬首千級舉遣將仵士政紿降伺隙劫之并其衆二千歸賊舉指其妻謂逹曰識皇后乎答曰)
(彼癭老嫗何所道舉奴張貴又曰亦識我否逹瞋目曰若乃奴耳貴忿舉笏擊其面逹不為懾亦拔刀逐之趙)
(弘安為蔽捍乃免仁杲平帝見勞曰卿忠節正可求之古人)馮立(敬君弘傳立已蒙貸歸語人曰上赦)
(吾罪吾當以死報未幾突厥犯便橋立引數百騎與虜薄敗之咸陽帝喜授廣州都督)吕子臧(見攻)
(守門)終不屈賊(王行敏與劉黑闥戰歴亭敗之既而釋界不設備為黑闥所掩縛致麾下終不屈賊)
(遂斬之且死西向跪曰臣之忠惟陛下知之帝聞而悼惜)李公逸(與族弟善行居雍丘始附王世充策)
(其必敗乃獻欵高祖因其地置杞州即拜緫管封陽夏郡公以善行為刺史世充遣其弟將徐亳兵攻之公逸)
(請授未報因使善行守身入朝言狀至襄城為賊邏送洛陽世充曰君越鄭臣唐何哉荅曰我於天下唯聞有)
(唐賊怒斬之善行亦死帝悼惜之封其子)請剖心明皇嗣不反(安金藏有誣皇嗣異謀者)
(武后詔来俊臣問狀左右畏慘楚欲引服金藏大呼曰公不信我言請剖心明皇嗣不反也引佩刀自剚腸中)
(腸出被地眩而仆后聞大驚輿致禁中命高醫内腸裭桑楮紩之閱夕而蘇后臨視嘆曰吾有子不能自明不)
(如爾之忠也即詔停獄睿宗乃安當是時朝廷士大夫翕然稱其誼自以為弗及也)遁入比干廟
自剄(王同皎神龍後武三思烝濁王室同皎惡之與張仲之祖延慶周憬李悛冉祖雍謀湏武后靈駕發)
(伏弩射殺三思三思追俊上急變且言同皎欲擁兵闕下廢皇后帝殊不曉大怒斬同皎於都亭驛籍其家同)
(皎且死神色自如仲之延慶皆死憬遁入比干廟自剄將死謂人曰比干古忠臣神而聦明其知我乎後三思)
(亂朝虐害忠良滅亡不久可竿吾頭國門見其敗也)褒忠所以勸臣節也(李源穆宗下詔)
(曰褒忠所以勸臣節也)宿中書十四昔(郭元振玄宗誅太平公主也睿宗御承天門諸宰相)
(走伏外省獨元振揔兵扈帝事定宿中書十四昔乃休)引刀刺心(田布度軍且亂歎曰功無成矣)
(即為書謝帝曰臣觀衆意終且負國臣無功不敢忘死願速救元翼毋使忠臣義士塗炭於河朔哭授其從事)
(李石訖乃入至几筵引刀刺心曰上以謝君父下以示三軍言訖而絶)屢陳討賊謀(王重榮子)
(珂帝為劉季述所廢珂憤見言色屢陳討賊謀既反正首獻方物帝甚倚之)劉蕡策(今忠賢無腹心)
(之寄)復何面目入梁建國門(梁臣敬翔與李振俱為太祖所信任莊宗入汴詔赦梁羣)
(臣李振喜謂翔曰有詔洗滌將朝新君邀翔欲俱入見翔夜上高頭車坊旦左右報曰崇政李公入朝矣翔嘆)
(曰李振謬為文夫矣復何面目入梁建國門乎乃自經而卒)欲操術以致忠(兮衆呼然而互)
(嚇柳文懲咎賦)石演芬(李懷光召石演罵曰爾為我子奈何欲破吾家今日負我宜即死對曰天子以)
(公為股肱公以我為腹心公乃負天子我何不負公且我胡人無異心惟知事一人不呼我為賊死固吾分懷)
(光使士臠食之皆曰烈士也可令快死以刀斷其頸)發明其忠(吉頊中宗之立頊實倡之會得罪無)
(知者睿宗初有發明其忠乃下詔贈御史大夫本傳)孝而仁者可與言忠(元結參来瑱府)
(時有父母隨子在軍者結說瑱曰孝而仁者可與言忠渠有責其忠信義勇而不勸之孝慈邪將士父母宜給)
(以衣食則義有所存矣瑱納之)示不忘朝廷(張播間道走淮南依楊行密行密得承制除拜播請)
(每除吏必紫極宫元宗像前致制誥于按乃出之示不忘朝廷)人臣同國患為忠(常樂公主)
(下嫁趙瓌瓌徙夀州越王貞將舉兵遺瓌書假道瓌將應之主進使者曰為我謝王諸王國懿親宗社所託不)
(捨生取義尚何須邪人臣同國患為忠不同為逆)進忠若趨利(楊虞卿曰陞下求治於宰相宰)
(相求治於臣等進忠若趨利論政若訴冤)不懷二心(張憲莊宗遇弑明宗入京師太原猶未知而永)
(王存覇奔于太原左右告憲曰今魏兵南嚮主上存亡未可知存覇之来無詔書而所乘馬斷其鞦豈非戰敗)
(者乎宜拘之以俟命憲曰吾本書生無尺寸之功而人主遇我甚厚豈有懷二心以幸變第可與之俱死爾從)
(事張昭遠教憲奉表明宗以勸之憲涕泣拒之五代史)朝事梁暮事晉(五代王彦章莊宗愛)
(其驍勇欲全活之使人慰諭彦章彦章謝曰臣於陛下血戰十餘年今兵敗力窮不死何待且臣受梁恩非死)
(不能報豈有朝事梁而暮事晉生何面目見天下之人乎)以死報國(孫晟事李昇晟臨死世宗猶遣)
(近臣問之晟終不對神色怡然正其衣冠南望而拜曰臣惟以死報國爾乃就刑同上)以忠則九
折之塗可叱(蕭昕送桂州刺史)
白孔六帖卷二十五
