白孔六帖卷九十唐白居易原本
宋孔傳續撰
鬼神(一)禱祀(二)
禍福(三)敬遠(四)
淫厲(五)報怨(六)
神異(七)妖怪(八)
由人興(九)寤前生(十)
知亡日(十一)再生(十二)
造化(十三)變化(十四)
鬼神(一)
白神降(傳有神降于莘周内史過曰國將興神降之鑒其德也將亡神又降之觀其惡也故有得神以)
(興亦有得神以亡聞虢請命神賜之土史嚚曰國將興聽於民國將亡聽於神)乏主(傳民神之主也若百)
(姓困是鬼神乏主也)惟爾有神裁之(禱祝)億吾鬼神(衛安)格思(詩神之格思不)
(可度思)仰得一之靈(老子曰神得一以靈神無以靈將恐歇)降時萬之福(卜爾)
(有神時萬時億)神則不怒而威無作神羞禮曰百衆以畏(萬民)
(以服)明神(明靈)神有不通(楚詞)靈將恐歇(見上)亦莫不寧(山川鬼神)鬼
神享德(禱祀貴誠)幽則有鬼神(言可以助天地成化)率人事神以禮
依人(鬼神依人而行)洋洋乎若在其上聦明正直知鬼神
之情狀與天地相似鬼謀宣室之問(漢文受釐宣室感鬼神事)
(問賈誼誼具道所以然至夜半文帝前席)無鬼論(阮瞻字千里製無鬼論人莫能難自謂此理可辨正)
(幽明有客來論甚苦遂乃作色曰僕即鬼也因不見之)載鬼一車(易)感而遂通
神之盛也(禮曰氣也者神之盛也魄也者鬼之盛也)肸蠁(冥寞)幽途無鬼(晉阮)
(修常有論鬼神者皆以人死為鬼修獨以為無今見者云著生時衣服若人死有鬼衣服亦有鬼耶論者大服)
(修字宣子)罔象浮光(&KR0146;&KR0558;畢方度朔並鬼名也)精氣為物遊魂為變孔以
鬼動衆(王世充李密破化及還屯金墉勁兵良馬多死世充欲擊之恐士心未一乃謀以鬼動衆令德)
(陽門衞張永通言夢人謂巳曰我周公能以兵助討密世充立祠洛旁使巫宣言周公令急擊密有大功不然)
(兵且疫世充下皆楚人信妖遂請戰)龐勛好鬼道(有言漢高祖廟夜閱兵人馬流汗勛日往請命)
蜀人畏鬼(高士廉進益州長史蜀人畏鬼而惡疾雖父母病皆委去望舍投餌哺之士廉為設條教)
(辯告督勵風俗翕然為變去)託鬼神致位將相(王璵)吾受命不私(陸元方使)
(嶺外方涉海風濤驚壯元方曰吾受命不私神豈害哉)以紙寓錢(王璵擢侍御史為祠祭使專以)
(祠解中帝意漢以來葬喪皆有瘞錢後世里俗稍以紙寓錢為鬼事至是璵乃用之)韋正貫(擢嶺南節)
(度使南方風俗右鬼正貫毁滛祠教民無妄祈會海水溢人争咎撤祠事以為神不厭正貫登城沃酒誓曰不)
(當神意長人任其咎無逮下民俄而水去)陳子昂上言(夏商之衰桀紂昏暴山川鬼神發妖見灾)
馬醫夏畦之鬼(柳宗元荅許京兆孟容書每遇寒食則北向長號馬醫夏畦之鬼無不受子孫)
(追養者然此已息望又何以云哉)柳宗元貞符詩曰(天之誠神宜鑒于仁神之曷依宜仁)
(之歸)廟於羅池(既設柳人懷之託言降于州之堂人有慢者輒死廟於羅池韓愈因碑以實之)神
相(趙昶巢之圍昶夜掫師疲而寢如有神相之者黎曙決戰士争奮死鬭禽賊酋數人斬級千餘)人而
狼首(薛延陀傳初延陀將滅有丏食於其部者延客帳中妻視客人而狼首主不覺客已食妻語部人共)
(追之至鬱督軍山見二人焉曰我神也薛延陀且滅追者懼却走遂失之至是果敗)人之所事(韓愈)
(祭文神之所依者惟人人之所事者惟神)為鬼所殺(明崇儼儀鳳四年為盗所刺於東都好事者為)
(言崇儼役鬼勞苦為鬼所殺)善視鬼(張果時有帥夜光者善視鬼帝召果密坐使夜光視之不見果)
(所在)降丹鳳門(陳希烈天寶元年有神降丹鳳門以為老子告賜靈符)鬼夜哭(五代王鎔)
(已死張文禮自為留後文禮家鬼夜哭文禮懼病疽卒)山魈(五代李業高祖皇后弟隱帝即位宫中數)
(見怪物投瓦石撼門扉隱帝召司天趙延乂問禳除之法延乂對曰臣職天象日時察其變動以考順逆吉凶)
(而已禳除之事非臣所知也然臣所聞殆山魈也)太白山神(五代劉延朗初廢帝起鳳翔與事者)
(五人而延朗為孔目官有瞽者張濛自言事太白山神神崔浩也其言吉凶無不中房暠素信之嘗引濛見帝)
(聞其語聲驚曰此非人臣也暠使濛問於神神傳語曰三珠倂一珠驢馬没人驅歲月甲庚午中興戊巳土暠)
(不曉其義濛曰神言如此不能解也帝即位之日受冊明宗柩前冊曰惟應順元年歲次甲午四月庚午朔帝)
(回顧暠曰張濛神言豈不驗哉)夜叉精(高澧夜叉精也嘗請太學博士邱光庭校書於樓中澧亦屢往)
(視之一日韈而登光庭不之知因回顧見一青面鬼遂大呼俄而見澧撫之曰謹勿言之以是驗其非人吳越)
(備史)忽見緋衣人駕赤虯持一板書(李商隱李賀小字李長吉將死時忽晝見)
(三緋人駕赤虯持一板書若太古篆或霹靂石文者云當召長吉長吉了不能讀歘下榻叩頭言阿彌老且病)
(不願去緋衣人笑曰帝成白玉樓立召君為記天上差樂無苦也)目圍車輪光射島嶼
(李白天門山銘云稚川有神牛渚怪物目圍車輪光射島璵氣凌星辰)牛鬼蛇神(不足為其虚荒)
(誕幻杜牧之李賀詩序)甘棠詩(會昌中許孝廣路由甘棠館逢白衣叟乘馬吟曰春草萋萋春水綠)
(野棠開盡飄香玉繡嶺宫前鶴髮人猶唱開元太平曲忽入林不見)鬼市(長安中秋夜有人聞吟曰大街)
(鼓歇行人絶九衢茫茫空有月又有聞和者曰九衢生何勞勞長安土盡槐根高俗云務本西門是鬼市南部)
(新書)樵夫頑民不知鬼神凡過祠廟(不笑即唾孫樵文)逐痁鬼(孫樵)
(文吾聞有陳萬年者射利乘機迎顔作怡愉愉便佞阿意奉歡死而有知是為謟鬼此鬼依人使人蒙福人見)
(輒喜擺去不得復有公孫洪者克己沽名飾情釣聲内包禍心外示舒弘死而有知是為矯鬼此鬼憑人使人)
(有聞上信於君下喜於民復有司馬安者攘義盗仁縳舌膠唇柔聲婉顔狐媚當權死而有靈是為巧鬼此鬼)
(依人辭枯即榮長劔華纓高步天庭復有和長輿者鉅萬藏家貫朽仄磨鱗差螭縮陣陣腥澁死而有知是為)
(錢鬼此鬼憑人使人氣豪意適交權貶禄買曲成直此四鬼者苟與吾遊吾必快所求是資於他鬼也此為我)
(招之)無鬼論(林藴父披以臨汀多山鬼淫祠民厭苦之乃撰無鬼論)有嘯於梁從而
燭之無見也斯鬼乎曰非也鬼無聲有立於堂從而視
之無見也斯鬼乎曰非也鬼無形有觸吾躬從而執之
無得也斯鬼乎曰非也鬼無氣(韓文)嶽神迎(帝將登泰山過華隂見神)
(物迎謁問左右皆不見乃問諸巫有老巫阿馬婆云嶽神在道左朱鬒紫衣者是也令巫傳言神可先歸遂不)
(見至廟神復櫜鞬迎立庭下呼巫問之對如所見乃封神金天王開元傳信記)鬼神事眇茫(荒惑)
(無可推明者所不道柳宗元與韓愈論史)不欲與鬼神為讎(歙州江處士好道能制鬼魅有)
(婦人嘗為鬼附詣江求符江曰吾雖能禦之意不欲與鬼神為讎爾既告我當善為遣之歸洒一室令童子迎)
(客良久一少年見江再拜江命坐不交一言而去婦人自是不復見異人錄)稱江淹謝莊(鮑生)
(畜聲伎韋生好乘馬一日相遇於途各出所有互易之會飲未終有二人造席曰聞以妾換馬可作題共聮賦)
(否乃折葉書之自稱江淹謝莊異聞錄)瀆鬼濛鴻嶽祇嶫峨(韓愈聖德詩)山鬼
迷春竹湘娥倚暮花(杜甫)北境黎邱之古鬼焉或醉父以
刃其子(李白)神者不在於禨鬼而在於宗廟(皮日休鹿門隱書)
禱祀(二)
白欲徼福(願乞靈)神不享矣致力於神可薦於鬼神
(謂潢汙行潦敬則可薄也)神之吊矣丘之禱久矣鬼神罔饗(祭祀)
(為誠)無瀆鬼神鬼神無常享享于克誠鬼神非其類
不歆其祀鬼猶求食禱祀古之卿士有益於人者
非其鬼而祭之者謟也鬼難乏主(神必依人)祭神如神
在獲罪於天無所禱也祭有祈焉有報焉有由弭
焉祭祀不祈供給鬼神孔海道酌水誓(王義方道南海舟師)
(持酒脯請福義方酌水誓曰有如忠獲戾孝見尤四維廓氛千里安流神之聽之無作神羞是時盛夏濤霧蒸)
(湧既祭天雲開露人壯其誠)專以祠解中帝意(王璵為祠祭使專以祠解中帝意有所祈)
(禳大抵類巫覡)造大樓祈祥(劉闢吐不臣語求統三川日以術家言五福太一舍于蜀乃造大樓)
(以祈祥帝始重征䚯宰相杜黃裳且言闢妄書生耳可鼔而俘也斬于城西南)誓神得泉(裴識徙靈)
(武等軍靈武地斥鹵無井識誓神而鑿之果得泉)媪龍祠(李紳始紳南逐歴封康間湍瀨險澁惟乘)
(漲流乃濟康州有媪龍祠舊傳能致雲雨紳以書禱俄而大漲)裴行儉(帝詔行儉冊送波斯王且為安)
(撫大食使徑莫賀延磧風礫晝冥導者迷路將士飢乏行儉止營致祭令曰水泉非遠衆少安俄而雲徹風恬)
(行數百步水草豐美後來者莫識其處衆皆驚以方漢貳師將軍)張守珪(有詔以瓜州為都督府即)
(詔守珪為都督州地沙塉不可蓺是時渠竭為虜毁材木無所出守珪密禱于神一夕水暴至大木數千障塞)
(流下因取之修復堰防耕者如舊州人神之刻石紀事)蕝祠以祭(李嗣業高仙芝留為䟽勒鎮使)
(城一隅阤屢築輒壞嗣業祝之有白龍見因其處蕝祠以祭)禱江(劉漢宏率軍十萬列艦西陵謀宵濟)
(襲董昌禱於江有一矢墜前惡之)禱軋犖山(安禄山母居突厥中禱子於軋犖山虜所謂鬭戰神)
(者既而妊)匿林中禱馬(五代史李克用鎮人襲之克用匿林中禱其馬曰吾世有太原者馬不嘶)
(馬偶不嘶以免)拂雲祠(張仁愿始朔萬軍與突厥以河為界北崖有拂雲祠突厥每犯邊必先謁祠禱)
(解然後料兵度而南)粉墻丹柱(森然魄動下馬拜松柳一逕趍靈宫粉墻丹柱動光彩鬼物圖畫填)
(青紅升階傴僂薦脯酒欲以表薄明其衷廟令老人識神意睢盱偵伺能鞠躬手持杯珓道義擲云此最吉餘)
(難同韓愈衡廟詩)圖像之威䵝昧就戮(故制桷樸下窄不足以揭虔妥靈而又梁桷赤)
(白侈剥不治圖像之威䵝昧就戮藩拔級夷庭木秃缺偃王廟碑)女巫澆酒雲滿空(玉爐)
(灰火香鼕鼕寒雲山鬼來座中紙錢窗窄鳴飈風李賀神位)立祠房解祓(張嘉祐開元末為相)
(州刺史舊刺史多死官衆疑畏嘉祐以同總管尉王廻死國難忠臣立祠房解祓衆心為安三歲入為左金吾)
(衛將軍後吳兢為刺史又加神冕服遂無患)
禍福(三)
白天道福善禍滛神之所惡神所勞矣(愷悌君子)神必
據我(據安也)神所憑依將在德矣神其吐之(吐之謂不享其祭)
神降之福降福穰穰小信未孚神不福也介爾
景福卜爾百福時萬時億老子曰以道涖天下
其鬼不神非其鬼不神其神不傷人也不善之家(禍實)
(由已)有道之日(神不傷人)監德觀惡(見鬼神門)鬼神害盈而福謙
(易)善為積慶(正可閑邪)狐突適下國見太子申生(申生曰夷吾無禮吾)
(將請於帝矣將以晉畀秦後七日將有巫者見我曰帝許我伐有罪矣斃於韓左傳云)多福(作梗)無
患(為祟)孔論以禍福(和政公主吐蕃犯京師主避地南奔次商於遇羣盗主諭以禍福皆稽顙)
(願為奴)禍不旋踵(上官儀自禇遂良等元老大臣相次屠覆公卿莫敢正議獨儀納忠禍又不旋)
(踵)隂禍(裴炎斬于都亭驛初炎見裴行儉破突厥有功沮薄之乃斬降虜阿史那伏念等五十餘人議)
(者恨其媢克且使國家失信四夷以為隂禍有知云)禍福無基(河間元王孝恭輔公祏反為行軍元)
(帥討之將發大饗士桮水變為血坐皆失色孝恭自如徐曰禍福無基惟所召爾顧我不負於物無重諸君憂)
(公祏禍患貫盈今仗威靈以問罪桮中血乃賊臣授首之祥乎盡飲罷衆心為安本傳)福善禍滛
之訓有時而撓(張鎰武元衡李絳贊鎰元衡暴忠王室絳巨德大臣皆為賊姦所乘不歿元身)
(蓋福善禍滛之訓有時而撓)當諭衆以禍福(叚秀實謂朱泚曰公本以忠義聞天下今變起)
(倉卒當諭衆以禍福肅清宫室)天下有危機禍福因之(陳子昂對三事其三言天下有)
(危機禍福因之而生機静則有福動則有禍)護養孽萌以成禍根(藩鎮序)乘機
反禍(崔日用才辯絶人敏于事能乘機反禍取富貴)問振灾邀福(韋綬帝問所以振灾邀福)
(者對曰宋景公以善言退法星三舍漢文除秘祝&KR0897;有司祭而不祈此二君皆受自至之福書美前史如失德)
(以却灾媚神以丏助神而有知且因以譴也時帝不德故託諷焉俄檢校戸部)有非常之福必
有非常之禍(楊炎自道州還也家人以綠袍木簡棄之炎止曰吾嶺上一逐吏超登上台可常哉)
(有非常之福必有非常之禍安可棄是乎及貶還所服)禍福何常(張道源拜大理卿時何稠得罪)
(籍其家屬賜羣臣道源曰禍福何常安可利人之亡取其子女自奉仁者不為也更資以衣食遣之)詭跡
避禍(裴度自見功高位極不能無慮稍詭跡避禍)逃禍(徐堅初太平公主用事武攸暨屢邀請堅)
(堅不許又以妻岑義女弟固辭機密轉太子詹事曰吾非求高逃禍耳)推福及子孫(蔡廷玉朱)
(泚奏署幕府是時幽州兵最彊財雄士驕悍日吞并不知有上下禮法廷玉間語泚曰古未有不臣而能推福)
(及子孫者)李岫(林甫子岫為將作監見權勢熏灼惕然懼常從游後園見輦重者跪涕曰大人居位久枳)
(棘滿前一旦禍至欲比若人可得乎林甫不樂曰勢已然可奈何)終免于禍(楊涉昭宗時仕至吏)
(部侍郎哀帝時進同中書門下平章事方賊臣陵慢王室殘蕩賢人多罹患涉受命與家人泣語其子凝式曰)
(世道方極吾嬰網羅不能去將重不幸禍且累汝然以謙靖終免于禍)積善以致福修德
以消禍(高郢代宗為太后營章敬寺郢上言古之明王積善以致福不費財以求福修德以消禍不勞)
(人以禳禍)韓愈原鬼(故其作而接於民也無常故有動於民而為福亦有動於民而為禍亦有動於)
(民而莫之為禍福適丁民之有是時也)福不以屢徼倖(陸贄奏議禍或生福福亦生禍故晉)
(勝鄢陵范爕祈死吳克勁越夫差啟殃是知福不以屢徼倖)劉公殘暴(文粹張謂宋受命壇記漢)
(氏寬仁胤緒成大族劉公殘暴子孫無遺種)君子小人之禍福(五代史君子小人之禍福)
(異也老子曰禍兮福所倚福兮禍所伏後世之談禍福者皆以其言為至論也夫為善而受福焉得禍為惡而)
(受禍焉得福惟君子之罹非禍者未必不為福小人之求非福者未嘗不及禍此自然之理也)問事佛
營福其應奈何(張士衡太子問事佛營福其應奈何對曰事佛在清淨仁恕爾如貪惏驕虐雖)
(輕財事之無損於禍且善惡必報若影赴形聖人言之備矣為君仁為臣忠為子孝則福祚永反是而殃禍至)
(矣時太子以過失聞士衡因是規之然不能用也)知星者言上象變不利大臣
請禳之(光庭曰使禍可禳而去則福可祝而來也論者以為知命)君子得禍為不幸
(而小人得禍為常君子得福為常而小人得福為不幸韓文)
敬遠(四)
白子曰敬鬼神而遠之可謂智矣子不語怪力亂神
傳曰國將亡聽於神國將興聽於民季路問事鬼
神子曰未能事人焉能事鬼鬼神之德(子曰鬼神之為德其至矣)
(乎視之而不見聽之而不聞使天下之人齊明盛服以承祭祀洋洋乎如在其上如在其左右)不加敬
而人自祇仲尼曾不語神(季路焉能事鬼)鬼神享德(祭祀貴誠)子
曰夏道周人皆事鬼敬神而遠之(殷人尊神先鬼而後禮)瀆神
人神異業不可瀆之(史記)孔迎佛骨上表(韓愈迎佛骨上表曰况其身死)
(已久枯朽之骨凶穢之餘豈宜令入宫禁孔子曰敬鬼神而遠之古之諸侯行吊於其國尚令巫祝先以桃茢)
(祓除不祥然後進吊)慢侮即死(韓愈羅池廟碑明年吾將死死而為神後三年為廟祀我及期而死)
(廟成大祭過客李儀醉酒慢侮堂上得疾挾出廟門即死)冥應肸蠁(鼔簧而吹笙由是憧憧往來無)
(不加敬喬潭女媧陵記)
淫厲(五)
白白虎囓驂(史記秦二世夢白虎囓驂卜曰涇水為祟乃沉馬祭之)黃熊入寢(晉侯)
(有疾夢黃熊入寢于時子産聘晉晉侯使韓子問子産曰何厲鬼乎對曰昔堯殛鯀于羽山其神化為黃熊于)
(羽洲實為夏郊三代祀之為盟主其未祀乎乃祀夏郊晉侯乃間)滛昏(邾文公用鄫子於次睢之社子)
(魚曰用人於滛昏之鬼)貝丘之豕(齊侯田於貝丘見大豕從者曰公子彭生也豕人立而啼)伯
有猶能為鬼乎子産曰人生始化曰魄既生魄陽曰魂
用物精多則魂魄彊匹夫匹婦彊死而魂魄猶能憑依
於人以為滛厲况良宵三世執其政柄而彊死猶能為
厲不亦宜乎(傳曰鄭人相驚以伯有至矣或夢伯有介而行曰壬子余將殺𢃄也明年壬寅余又)
(將殺叚也及壬子駟帶卒明年壬寅公孫叚卒國人愈懼子産乃立良止以撫之乃止曰鬼有所歸乃不為厲)
(吾為歸也)實沉臺駘(晉侯疾卜曰實沉臺駘為祟子産曰實沉參神也臺駘汾神也抑此二者不及)
(君身山川星辰之神又何為乎)河神為祟(楚昭王疾卜曰河神為祟王不祭大夫請祭之王曰三代)
(命祭祀不越望江漢濉漳楚之望也不榖雖不德河非所獲罪遂不祭)既非正直之神(曾是)
(滛昏之鬼)社宫之鬼(謀以亡曹)莘邑之神(降而滅虢)黎邱(梁叟患黎邱之鬼)争
光(嵇康夜燭下見鬼熟視乃滅燭曰耻與魑魅争光)當有道之日(物不為妖)而棄常
之人(鬼或為厲)神姦(夏方有德鑄鼎象物而為之備使民知神姦故人入山林不逄魑魅魍魎之屬)
鬼責(莊子)王表(吳臨海羅陽縣有神自稱王表周游人間飲食言語無異而形不可見孫權以羅山)
(印綬授表表隨使語權所在與守令族論水旱往往有驗明年亡去孫盛曰求福妖邪亡之道也)亡兒
入夢(蔣濟字子通妻夢亡兒曰今為太山伯憔悴困苦不可言今廟西有謳士孫珂為太山令願囑珂令)
(轉我樂處濟訪得珂言之珂許後月餘夢曰已得轉太山錄事)大厲(具後報怨注中晉侯夢)妖夢
(傳曰狐突不寐而與申生言故曰妖夢)立神式(祠部式私家不得立雜坐及巫覡卜並宜禁斷)孔
高宗廢后以巫祝解謝(王氏及良娣俄為武后所殺武后頻見二人被髮瀝血為厲惡)
(之以巫祝解謝即遷蓬萊宫厲復見故多駐東都)唐兵為祟(薛舉郝瑗謀曰今唐新破將卒擒俘)
(人心搖矣可乘勝直趍長安舉然之方行而疾召巫占視言唐兵為祟舉惡之未幾死)女厲進謝
庭中(李景略李懷光為朔方節度使署廵官五原將張光殺其妻以貲市獄前後不能决景略覈實論殺)
(之既而有若女厲者進謝庭中如光妻云)冤氣在天(高沐初淮西平師道勢蹙内甚懼李公度與大)
(將李英曇教獻三州使長子入侍師道然可俄中悔欲殺英曇賈直言諷師道嬖奴曰高沐冤氣在天禍且至)
(英曇復死是益其祟也乃止)見有物為厲(武后有上封事言嶺南流人謀反者太后遣攝右臺)
(監察御史萬國俊就按得實即論決國俊至廣州盡召流人矯詔賜自盡皆號哭不服驅之水曲使不得逃一)
(日戮三百人乃誣奏流人怨望請悉除之太后久乃知其冤使所殺者還其家國俊亦相踵而死皆見有物為)
(厲)夢䅋弓射(朱瑾其死也尸之廣陵北門路人私共瘞之是時民多病瘧皆取其墓上土服之云)
(病輒愈更益新土漸成高墳徐温等惡之發其尸投於雷公塘其後温病夢瑾挽弓射之温懼網其骨葬塘側)
(立祠其上五代)召巫祈之(玄宗太子瑛武惠妃訢于帝有詔太子瑛鄂王瑶光王琚同惡均罪並廢)
(為庶人尋遇害天下冤之號三庶人歲中惠妃數見庶人為祟因大病夜召巫祈之請改葬且射行刑者瘞之)
(訖不解妃數歲亡)
報怨(六)
白死既有知(鬼猶報怨)人為不道(鬼訴無辜)趙氏之冤摶膺入夢
(晉侯殺趙同趙括及病夢大厲鬼被髮摶膺而踊曰殺余孫不義予得請於帝矣)良夫之酷被
髮叫天(衞侯殺渾良夫夢見北宫人被髮北面譟曰予為渾良夫呌天云無辜)有怨必讎
(伯有之殺駟𢃄)無道則見(齊侯之懼彭生)不察其由(自貽伊咎)鬼誅(鬼得而誅)當
休明之代(物不為妖)而聚怨之人(鬼將有報)魏其之讎田蚡(田蚡殺魏)
(其侯灌夫其春蚡病一身盡痛若有擊者呼伏謝罪下所視鬼瞻之曰魏其侯灌夫共笞殺之)徐伯之
德仲堪(殷仲堪先遊江濱見流尸接而葬之旬日門前溝忽起為岸洲有人通徐伯曰君惠以報水岸)
(為洲君當為州言終而没果為荆州)女子稱冤(後漢王純為郿令至釐亭夜中聞女子稱冤言是亭)
(長所殺即今門下游徼是也純為理之具服亭下遂無怪)結草(左傳魏顆用父治命嫁嬖妾及輔氏之戰)
(顆見老人結草以亢杜回杜回躓而顛遂獲杜回夜夢老人曰予所嫁婦人之父也爾用先人治命予是以報)
孔盧鉉(本以御史事韋堅為判官善張瑄及按謹矜則誣瑄死它日見瑄如平生乃曰公何得來此願)
(假須臾卒死)援刀自刳腹(酷吏郭弘覇嘗按芳州刺史李思徵不勝楚毒死後屢見思徵為厲)
(命家人禳解俄見思徵從數十騎至曰汝枉䧟我今取汝弘覇懼援刀自刳腹死頃而蛆腐)叩頭若
謝辠狀(崔器兩京平令王官䧟賊者悉入含元廷中乃建議陳希烈逹奚珣等數百人皆抵死上元元)
(年病亟叩頭若謝辠狀家人問之曰逹奚珣訴於我三日卒)生人接死(五代蘇逢吉族李崧家逢)
(吉夜宿金祥殿東閤謂司天夏官正王處訥曰昨夕未暝已見李崧在側生人接死者無吉事也周太祖至北)
(郊官軍敗于劉子陂逢吉宿七里夜與同舍酣飲索刀將自殺為左右所止明日與隱帝走趙村自殺於民舍)
(太祖定京師梟其首適當李崧被刑之所)叩頭乞命(朱泚敗去涇州百餘里馬上忽云叩頭乞命因)
(之墜馬良久蘇左右問其故曰見叚司農尋為韓旻梟之南部新書)朱弓彤矢(楊收之死軍容楊玄)
(介有力焉收有子為壽牧見收乘白馬臂朱弓彤矢有朱衣天吏控馬曰上帝許我讎楊玄介我射之已必死)
(也俄而玄介暴卒同上)世人盛言宿業報應(柳玭家訓曰舒相國元輿與李繁有隙為)
(御史鞫譙獄窮致繁罪後舒亦及禍世人盛言宿業報應)賣花娘子(稽神錄鄂州有田家子既仕欲)
(結豪親而謀其故妻棄尸江側并其婢已而奔告其家號哭云為人所殺後數歲奉使廣陵舍逆旅見一婦人)
(賣花貌類其殺婢既近乃真且云往者為賊所繫幸而不死得賈人船寓載東下今在此賣花給食而已復問)
(娘子所在可見之乎曰可即入一小曲巷中指一貧舍曰此是也其妻乃述艱苦俄而設食具酒延入内室日)
(暮不出從者覘之但見白骨一具衣服毁裂流血滿地問其隣云此宅久無人居也)
神異(七)
白王猛賣畚(王猛少貧鬻畚洛陽有一人貴買之而無直猛利其直從行不覺入深山見一老父)
(踞胡床左右十數人引猛進拜之父云王公伺緣拜也乃十倍償畚價猛出反顧乃嵩山也)應嫗得
金(應嫗者生四子而寡見神光照社試探之乃得金自是諸子官崇並有才名至應瑒七世通顯也)糜
竺家失火(蜀志糜竺字子仲東海人資累巨億從洛還家行未到數十里路傍逢一婦人求車寄載)
(行二十里婦人謝去曰天使我往東海燒糜竺家感君義故相告竺愁請之曰不可不燒君快去我緩行竺急)
(歸盡出財日中果火發)陸雲宿王弼墓(晉書陸雲字士龍將宿故人家夜暗迷路忽草木有)
(光趨之至一家寄宿見一少年美風姿共談老子辭致深遠曉辭去至故人家云此數十里無人居却尋乃至)
(王弼墓雲自此談玄大勝)嵇康受廣陵散(嵇康夜宿華亭彈琴夜半有客詣之共談音律辭致)
(清辯謂廣陵散調絶倫遂授康仍誓不得傳康撰高士傳)管寧得神光(管寧就徵將家屬行夜黑)
(無人見有火燼引人以為神光助積善之應也)孔坎地獲古戟十二(尹思貞加銀青光禄)
(大夫其家坎地獲古戟十二俄而門樹戟時人異焉)為公呵禦(蕭遘字得聖繇起居舍人斥播州司)
(馬道三峽方廹畏不瞑若有人謂曰公無恐余為公呵禦遘怳悟俄謁白帝祠見帝貎類向所睹異之)秦
彦(高駢傳秦彦者本名立隸伍籍乾符中以盗繫獄且死夢謼曰秦彦而從我去寤而視械破因得亡命後)
(即名彦)神覆藥鼎(玄宗元獻皇后楊氏帝在東宫后以景雲初入宫為良媛時太平公主忌帝而)
(宫中左右持兩端纖悉必聞媛方娠帝而不自安密語侍讀張說曰用事者不欲吾多子奈何命說挾劑以入)
(帝於曲室自煑之夢若有介而戈者環鼎三而三煑盡覆以告說說曰天命也乃止生男是為肅宗)忽曰
得活(懿宗淑妃郭氏幼入鄆王邸宣帝在位春秋高惡人言立太子事王以嫡長居外宫心常憂惴妃護)
(侍左右生女未能言忽曰得活王驚異之)神光滿身(唐杜陽編宣宗在藩邸忽一日不豫神光滿身)
(南面獨語如對百寮鄭太后惶恐遂奏文宗云王心疾文宗召見熟視王貌以玉精如意撫腔曰此真我家他)
(日英主)女登感神而炎運作(文粹崔融啟母廟碑華胥履跡而雄氏孕女登感神而炎)
(運作星流華渚而白帝生月貫幽房而黑精降)裴寂(隋開皇中調左親衞家貧徒步走京師過華山祠祈)
(神自卜夜夢老人謂曰君年踰四十當貴後貴震當世)
妖怪(八)
白天乃降災(國時有恐)鑄鼎象物(聖人備罔兩之姦)懸鏡鑒形(道士防魑)
(魅之惑)反物為妖(傳曰天反時為災地反物為妖人反德為亂亂則妖災生)國將亡必
有妖孽何竒不有何怪不儲(海賦)是何祥也或有憑焉
吉凶(休咎)沴氣(咎徵)怪物(文子曰明族性者天地不能協審於符者怪物不能惑)使人
知神姦(謂鑄鼎象物)怪人(周禮)大傀(周禮凡大傀災異合去樂注云傀怪也)十煇
(周禮視祲掌十煇之法以觀妖祥以辨吉凶注云煇氣也其類有十)物魅(百物之魅)祲象(謂祲形象)
妖不勝德祅禳(祅除)厭勝(厭禱)見豕負塗(易)桑榖共生于
朝(書毫有祥云史記曰七日大拱)石言於晉(師曠曰石不能言或憑焉不然民聽濫也)六鷁
退飛過宋都内蛇與外蛇鬭内蛇死(六年而鄭厲公入殺鄭子)子
不語怪力亂神王母籌(漢成帝時關東人行西王母籌斑云元后壽考之稱)見
人徹屋鼠觸人(漢霍禹將誅人共見有人居其屋上徹瓦投地就視無人第中鼠與人相觸第)
(門皆自壊)犬禍(漢成河平年長安人石良見物如人狀在其室中擊之為狗走去數日有數十人被甲持)
(弓弩至良格擊或死事傷皆為狗五月乃曰犬禍也)驢鼠(晉宣城郡有一物大於水牛灰色庳脚脚類象)
(胷前尾上皆白瓜力而遲鈍到城下郭璞筮之名曰驢鼠)官舍多妖怪(樂廣為河南尹官舍多妖)
(怪前尹皆不敢處廣居之當外戶自閉後於牆孔中得狸殺之遂絶妖怪也)射妖鳥(周禮硩族氏掌)
(射國妖鳥若不見其鳥獸則以救日之弓救月之矢夜射之注云獸謂狐狼等不見謂夜來呼鳴為怪者救日)
(射太陽救月射太隂)覆鳥巢(秋官硩族氏掌覆妖鳥之巢上而去之注妖鳥之巢以方書日月之號十)
(二月十二歲二十八星之號懸其巢上而去之注妖鳥惡鳴之鳥鴞&KR2609;之類)射神(庭氏職云若神則以)
(太隂之弓與枉矢射之注云神謂非鳥獸之聲或叫或譆譆出出之類)問&KR2609;(文選賦曰賈誼為長沙王)
(傳三年有&KR2609;飛入誼舍&KR2609;似鴞不祥鳥也誼以謫居自傷故為賦自廣曰野鳥入室主人將去請問于&KR2609;子去)
(何也)穿井得土缶(家語季桓子穿井得土缶問孔子孔子曰木石之怪䕫魍魎水之怪者龍罔象)
(土之怪者羵羊也)孔臨水自鑒不見其首(越王貞臨水自鑒不見其首惡之未幾果)
(及禍)李密(初密建號登壇疾風鼔其衣幾仆及即位狐鳴於旁惡之及將敗數日回風發於地激砂礫上)
(屬天白日為晦屯營羣鼠相䘖走西北度洛經月不絶)朽木(王方翼嘗夜行見長人丈餘引弓射仆之)
(乃朽木也)水化為血(崔彦曾始治第鄭州引水灌沼水數十步忽化為血署張佛筵液蜜為人一夕)
(鼠齧皆斷首)桮水變血(河間元王孝恭事見禍福門)鄭覃妖氣(李宗閔楊虞卿以京)
(兆尹得罪極言營解帝怒叱曰爾嘗詆鄭覃為妖氣今日為妖邪即出為明州刺史)雄雞光燭地
(劉武周母趙嘗夜坐庭中見若雄雞光燭地飛投其懷起振衣無有感而娠生武周後起兵六年而滅)獨
孤及上䟽(去年十一月丁巳夜星隕如雨昨清明霜降三月苦熱錯繆顛倒沴莫大焉陛下宜反躬)
(罪已兢兢乾乾以徼福于上下必能使反妖災為和氣矣)生豕二首四足(竇參兼戶部侍郎民)
(家生豕二首四足欲以聞參曰此乃豕禍屏不奏)牙城物怪(李吉甫改郴饒二州會前刺史繼死)
(咸言牙城有物怪不敢居吉甫命菑除其廨以視事吏由是安)菌生帶上(鄭注敗前菌生所服帶上)
藥化為蠅(楮中藥化為蠅數萬飛走)亳州聖水(李德裕亳州浮屠詭言水可愈疾號曰聖)
(水轉相流聞南方之人率十戶僦一人使往汲既行若飲病者不敢近葷血年老之人率多死而水斗三十干)
(取者益他汲轉鬻于道互相欺訹往者日數十百人德裕嚴勒津邏捕絶之且言昔吳有聖人宋齊有聖火皆)
(本妖祥古人所禁請下觀察使令狐楚填塞以絶妄源從之)炊甑裂(杜牧炊甑裂牧曰不祥也)地
生毛二尺(吐突承璀常飾一室藏所賜詔敇地生毛二尺惡之躬糞除座之)鼉集城門
(鄧景山以文吏拜青齊節度使徙淮南有鼉集城門鄧班語景山曰鼉介物也失所次金不從革之象其有兵)
(乎未幾宋州刺史劉展反)柳宗元貞符曰(後之妖淫嚚昏好怪之徒乃始陳大電大虹玄鳥巨)
(跡白狼白魚流火之烏以為符斯皆詭譎闊誕)夜卧常有光怪(劉建鋒傳殷弟賨晚事楊行密)
(為黑雲車使與錢鏐戰數有功夜卧常有光怪行密知之曰吾今歸汝于兄)梟嘯其屏鼠走
于前(路敬潜為遂安令到官有梟嘯其屏鼠數十走于前左右驅之擁杖而號敬潜不為懼)天雨
血(突厥處羅復會天雨血三日國中犬夜羣號求之不得遂有疾)突厥雀(調露初單于府立阿史那)
(泥孰匐為可汗始虜未叛鳴鵽羣飛入塞吏曰所謂突厥雀者南飛胡必至此春還悉墮靈夏間率無首泥孰)
(果亡)堂下斷臂(周仁軌后母族也方為并州長史殘酷嗜殺戮異日月堂下有斷臂惡之送于野數)
(夕往視故在是月韋后敗使者誅仁軌刑人與刀承以臂墮地乃悟)梁州大鼠(五行志弘道初梁州)
(倉有大鼠長二尺餘為猫所囓數百鼠反囓猫少選聚萬餘鼠州遣人捕擊殺人餘皆去)狐入李承
嘉第(神龍初有羣狐入御史大夫李承嘉第其堂無故壞又秉筆而管直裂易之又裂)衡州火
災(開元十五年衡州火災延燒三百餘家州人見有物大如甕赤如燭籠所至火即發)井中夜有
歎聲(武后時來俊臣家井水變赤如血井中夜有吁嗟歎惋聲俊臣以木棧之木忽自投十步外)泥
像汗下(大歷十三年二月大僕寺有泥像左臂上有黑汗滴下以紙承之血也)空中有若
旌旗狀(元和十二年春青州一夕暴風自西北天地晦冥空中有若旌旗狀屋瓦上如蹂躒聲有日者)
(占之曰不及五年兹地當大殺戮)翰林院鈴自鳴(元和中翰林院有鈴夜中文書入則引之)
(以代傳呼長慶中河北用兵夜輙自鳴)井傍石自立(南漢劉鋹四年宫中井傍石自立行百餘)
(步而仆)玉辟邪(肅宗賜李輔國香玉辟邪二常置於座側一日方巾櫛辟邪忽一大笑一悲號俄而)
(涕泗交下輔國惡其怪破之)宫中數見怪物(隱帝即位宫中數見怪物投瓦石撼門扉乃召)
(羣尼誦佛書以穰之一尼如厠既還悲泣不知人者數日及醒訊之莫知其然李業傳)聚塵如塜
狀(楊謹矜每詰朝禮佛像默祈冥衛或一日像前土榻上聚塵三堆如塜狀謹矜惡之且慮兒戲命掃去一)
(夕如初尋而禍作酉陽雜俎)水石生怪變(狐狸騁妖患韓愈謝自然詩)天裂地拆
(文粹皮日休鹿門隱書山鳴鬼哭天裂地拆怪甚也聖人謂一君之暴災埏天地故諱耳)蛇鬭于鄭
鶂退于宋(李德裕張禹論國之妖也雖蛇鬭于鄭鶂退于宋妖不甚於禹矣)木魅風號
去山精雨嘯旋(李白過四皓墓)有物投瓦礫(鄭絪宅在昭國坊忽有物投瓦礫五)
(六夜不絶及移於安仁宅避之瓦礫又隨而至久而復還昭國及歸將入方丈滿室懸絲去地三尺不知其數)
(其夕瓦礫亦絶翌日拜相酉陽雜爼)鐵騎萬餘(寶應中汝南岑順者從人借凶宅居夜中聞鼔鼙之)
(聲忽見鐵騎萬餘悉長數寸狀如戰鬭兩軍步伍各定軍師進曰天馬斜飛度三壇上將横行擊四輜車直入)
(無徊翔六甲次第不乖行於是鼔之勝負相當㙭室内乃是古塚明器及金象戲局也)狐人立(李揆)
(方盛夏夜寢于堂之前軒而空其中堂為晝日避暑之所於一夜忽有巨狐鳴噪于庭乃狐人立跳躍目光迸)
(射久之逾垣而去揆甚惡之將曉揆入朝其日拜相集異記)怪者不在於妖祥而在
於政教(皮日休隱書)胡僧呪術(胡僧能呪術生死於人太宗召壯士試之如言而生死傅)
(奕曰此邪法也若使呪臣必不能行)蚍蜉王漁紫石(徐玄之夜讀書見人物如粟米粒數百皆)
(具甲胃擁一紫衣行案上傳呼云蚍蜉王欲觀漁於紫石潭漁具數十人入硯中皆獲小魚玄之大駭以冊覆)
(之晝看皆無異聞錄)神策浮屠像没(神策軍有浮屠懿宗嘗跪禮之像没地四尺五行志)冡
木流血(楊謹矜父塜草木皆流血懼以問所善胡人史敬忠敬忠使身桎梏裸而坐林中厭之又言天)
(下且亂勸謹矜居臨汝置田為後計後為林甫王鉷作飛牒告謹矜本隋後蓄䜟諱妖言與妄人交規復隋室)
(坐誅)坐缺左耳(殷踐猷族子成已晉州長史初母顔叔父敬仲為酷吏所䧟率二妹割耳訴冤敬仲)
(得减死及成已生而左耳缺)書囊物(天寶十一載李林甫晨起盥飾將朝取書囊視之中有物如鼠)
(躍于地即變為狗壯大嗔目張牙視林甫林甫射之中殺然有聲隨箭没)鼎相鬭(天寶三載四月宰臣)
(李適之常列鼎具膳羞中夜鼎躍出相鬭不解鼎耳及足皆折)抱關鐵無故頭自落(安重)
(榮為節度使鎮之城門抱關鐵時忽無故頭自落鐵為重榮小字雖甚惡之然不悟也)牙帳自破
(突厥始畢牙帳自破帝問内史令蕭瑀瑀曰魏文帝幸許城門無故壞是年崩豈其類耶)
由人興(九)
白妖由人興(孽非天作)徵社宫之夢(曹政亂而始亡)降莘邑之神(虢德)
(衰而後滅)苟反德而辭常(必降灾而作沴)當有道之日(神不傷人)棄常必
生(無釁不作)禍福無門(惟人所召)積不善之家(禍將由已)人無釁焉妖
不自作人棄常則妖興氣燄(申繻曰人之所忌其氣燄以取之注云人)
(如火之所忌其燄不堅正則自取也)殃咎(哀樂失時殃咎必至)吉凶由人罔有天
災(伊尹曰有夏先后方懋厥德罔有天災山川鬼神亦莫不寧)降之百殃(作善降之百祥不善)
(降之百殃)吉凶不僣災祥在德(惟吉凶不僣在人惟天降災祥在德)子不語
怪力亂神吉凶成敗各以數至(運命論)國無政不用善
則自取謫於日月之災(傳)孔人無釁焉妖不妄作(魏證)石
賢士(唐有田家每於墓前石人下以肉祭之方此石人能瘉疾人皆禱之疾人愈因號石賢士封氏見聞)
(記)魏溪魔神(荆有魏溪好食白魚日命僕市之或不獲輙笞責僕訪于獵者紿之曰向打魚得一)
(麛因魚而獲不亦異乎僕依所售具白于溪溪喜曰審如是或有靈矣因寘之榻日夕薦香火數年不壞頗有)
(吉凶之驗溪友人惡溪所為伺其出烹而食之亦無甚靈)桂流泉(南中有一泉多有桂子流出因名流)
(桂泉後乃立屋其上為漢高祖廟而祝之又有胥廟者其像分其鬚謂之五髭鬚並有靈應也國史補)
寤前生(十)
白晉鮑靚(年五歲語父母曰本是曲陽李家兒九歲墮井後問之皆同)羊祜取環(羊叔)
(子五歲時令乳母取所弄金環即詣鄰家李氏東垣桑樹中採得時人以為李氏之子祜前生身也)孔
唐紹宿因(唐小說唐紹為給事中同里有中郎李邈情好甚篤開元初詔驪山講武紹時攝禮部尚)
(書玄宗抱桴擊鼓時未三舍紹奏畢遂斬紹先一日紹謂妻曰吾自幼即省前生前世為杜氏女適王氏子姑)
(甚嚴吾年十七冬至前一日姑比夜令吾製一羅裙遲明服以待客忽有犬入房觸燈燈僵地仆裙上狼籍殆)
(遍懼姑深責遂舉床以剪刀刺犬偶中其頸刀股折復以一股再刺犬遂斃往者斃犬乃今李邈也明日之死)
(行戮者必李邈翌日就戮果李邈執刀初一刀不能誅刀折再易乃絶焉)房琯記前生為僧
(唐明皇雜錄房琯之宰廬也邢真人和璞自太山而來因與携手閑步至夏谷村遇一廢僧堂板竹下掘深數)
(尺得一瓶瓶中皆婁師德與永公書和璞笑謂房曰省此乎琯即洒然悟其為僧時乃永公後身也)
知亡日(十一)
白夫子早作負手曳杖逍遥於門歌曰太山其頽乎梁
木其壞乎夢坐奠於兩楹之間石折(後漢蜀武檐石折文翁曰)
(西州石折智士死當會子孫設酒食後三日而卒)又折象(自知亡日辭訣召九族飲燕忽然死)謝
夷吾(知亡日)譙周(曰昔孔子七十三亡劉向楊雄七十一歿今吾年過七十庶慕遺躅恐不出後)
(年明年卒時人疑以術知假此言也)命盡今日(郭璞自云)孔豫知終日(自誌其墓王績)
自筮(李嗣真自筮死日豫具棺歛如言卒)自謂有官三年死衢州(鄭虔有鄭相如)
(者自滄州來師事虔虔未之禮間問何所業相如曰聞孔子稱繼周者百世可知僕亦能知之虔駭然自謂云)
(何荅曰相如有官三年死衢州是年及進士第調信安尉既三年虔詢吏部則相如果死)五十五斯
壽(嘗自視其形視流而疾鼻折山根五十五斯壽矣夢書片紙皎皎白駒在彼空谷傍有人曰空谷也過隙)
(也予生於角星昴星畢於角為第八宫吾甚厄也杜牧白撰墓誌)生天寶訖貞元(病既亟以)
(命其弟回曰吾生天寶訖貞元乙酉歲十月今死于汝之子盈吾志矣乃自為誌而卒柳宗元張先生誌)自
尅死日(文粹吕才東臯子集序臨終自尅死日兼預自為墓誌)月蝕東壁(八月月蝕東壁)
(李泌曰吾當之矣東壁圖書之府大臣當有憂者未幾果不起餘見月門)將死而為神(韓愈柳州)
(羅池廟碑柳侯嘗曰明年吾將死死而為神後三年為廟祀我)振鐸而逝(鎮州普化和尚將入滅入)
(市乞一直䄌人與布袋皆不受振鐸而去告人曰明日東門死郡人相率送出城師厲聲曰今日葬不合青烏)
(乃曰第三日南門遷化人亦隨之又曰明日出西門去人意稍怠第四日檠棺出北門外振鐸入棺而逝郡人)
(奔走出城揭棺視之已不見唯聞鐸漸遠莫測其由南部新書)
再生(十二)
白傳曰晉人獲秦諜殺諸絳市六日而蘇梁國女子
(晉書惠帝時梁國女子許嫁已受禮謝尋而夫戍長安經年不歸女家更以適人女不願父抑之遂得病死後)
(夫還問女所在乃至墓所發塜開棺女遂活因與歸後壻訴官爭之王導議曰此不得以常理斷之宜還前夫)
(朝廷以為人妖)干寶婢(干寶父瑩有寵婢母甚妬夫卒時生推婢於墓中寶兄年少不審知後十餘年)
(母發開墓見婢伏棺如生載還經日乃蘇言其父常取飲食與之恩情如舊家中吉凶輒語地中不覺惡考之)
(悉驗後嫁之生子)孔李嶷(五行志開元十七年宣州南陵縣丞李嶷死已殯三十日而蘇)温泉
民(光啟元年隰州温泉民家有死者既葬行人聞聲呼地下其家發之則復生歲餘乃死志)紫素元
君(任生隱嵩山一夕聞異香一女子至留詩云我名籍上清謫居游五岳以君無俗累來勸神仙學任不顧)
(後三日再至又留詩曰葛洪亦有婦王母亦有夫神仙盡靈匹君子意何如任終不顧後任病卒道遇旌幢擁)
(翠輦中一女子吏令任避女子望見呼問笑曰是嵩山讀書薄命漢取吏所持文書曰不得忘情索筆判曰更)
(與三年吏曰此紫素元君有命須回生乃寤)許飛瓊(許澶暴卒三日復生問其故乃誦詩曰曉入瑶)
(臺露氣清並逸志)顧非熊再生(酉陽雜俎顧况喪一子年七十悲傷不已因作詩哭之云老人)
(喪愛子日夜泣成血老人年七十不作多時别其子精魂不離其家見父自誓當再為顧家子已而再生年至)
(七歲兄戲批之忽曰是爾兄何批之一家驚異後名非熊舉進士)掬沙撲人(新安人吳生嘗病熱)
(死既棺歛忽有一鬼被髮跣足自門而入徑至殯所掬沙以撲人人皆驚走即聞椎聲喧噪良久瞥見一人衣)
(冠儼然入厨中少頃即出去至暮家人乃敢臨視棺已開中亦空矣數月吳自建康附書云吾已死矣有鬼救)
(我遂活既寢渴甚即入厨中飲訖性猶恍惚不覺出門今在都矣後歲餘乃歸人皆呼為吳還魂稽神錄)
造化(十三)
白隂陽不測(造化多端)大塊甄形(洪爐孕象)氣甄三才(功成萬化)玄牡
為根希夷之精潜運(埏埴為氣橐籥之用無窮)成形成象諒動靜之
有常(相蕩相摩信陶鈞之不息)萬殊之象不同(千變之形無極)圓蓋方輿(上騰)
(下降)形開闢而坱圠(氣交泰而氤氲)運以無窮(生而勿有)覆載設位(品物)
(流形)隂陽為炭(天地構精)雖品彙萬端(而生靈一貫)天長地久(日往月來)
元氣(至精)千變萬化(未始有極)天地之大德曰生人肖天地
之形(肖似也謂首圓象天足方象地)天地為鑪(造化為工隂陽為炭萬物為銅)天地之
物生於有(有生於無)三生萬物大鈞播物(元氣)萬物變化(一氣)
(生成)隂陽陶蒸(天地生殖)乾知坤作(道生德畜)以萬物為芻狗(天地不仁)
(以萬物為芻狗聖人不仁以百姓為芻狗)孔好惡與人異心(韓愈書自省事已來又見賢者)
(常不遇不賢者比肩青紫賢者常無以自存不賢者志滿氣得賢者雖得卑位則旋而死不賢者或至眉壽不)
(知造物者竟如何無乃所好惡與人異心哉)造化之柄(劉蕡策曰至若念陶鈞之道在擇宰相以)
(任之使權造化之柄)造化小兒(杜審言初審言病甚宋之問等省候何如荅曰甚為造化小兒相苦)
高議參造化(韓愈赴江陵)造化何以當鐫劖(若使乘酣騁雄怪造化何以當)
(鐫劖酬盧司門四兄詩)若執造化關(不知誰為助若執造化關題炭谷)造化合元
符(交結騰精魄李白草創大還)精誠有所感(造化為悲傷古風)孰鱗漦以徵
而化黿是辜(柳宗元天對)
變化(十四)
白隂陽不測(造化多端)陶鈞無方(變化不一)生則有常(變而無極)于何
不有(莫究其由)雖變化之萬端(蓋生靈之一貫)未始有極(不知其生)物既
反常(事亦惑衆)周穆軍士化為猿鶴(歴陽都人變成魚鱉)獸惟毛羣天
馬潜而在水(魚非羽族文鰩飛以排空)獸吸風而復生(鼠蹈火而不死)鳥生
杜宇之魄(蟬化齊女之形)婦化石以望夫(鳥銜木而填海)牛哀病以變
虎(黃氏化而為黿)萇弘血而成碧(泉客泣以為珠)袁公用戲竹之術(元緒)
(對焚桑之言)察其所由(考以同類)何異野雀入水以成蛤(有同田鼠順時)
(而化鴽)腐草化螢(野雞變蜃)雖變化之多端(亦天地之常理)怪物不敢
惑萬異為一同(文子曰天地之間一人形也故明於性者天地不能負而審於符者怪物不能)
(惑聖人不由近知遠以萬物為一同)孔拂菻(西域拂菻多幻人能發火于顔手為江湖口蟠眊舉足墮)
(珠玉)水化為血(崔彦曾事見妖怪門)橘之蠧(陸龜蒙蠧化橘之蠧則蜕為胡蝶矣)揮霍
紛紜(揮霍紛紜爭變化韓愈汴泗交流)變化若雷霆(上于頔書)難推(競乘時而射勢)
(兮紛變化其難推復志賦)變化成一身(風雲一朝會變化成一身北極詩)心腸一變
化(羞見時節盛東都遇春)覽雲測變化(李白遊天竺詩)誰料(蒼天變化誰料得萬事反)
(覆何所無杜甫杜鵑行)郡邑為魚吏人化鼈(文粹崔融啟母廟碑河淪越雋有郡邑之)
(為魚水䧟歷陽有史人之化鼈)母變空桑男生破竹(同上崔融啟母廟碑昔者鸞川之上)
(母變空桑豚水之濱男生破竹美人之虹名螮蝀仙娥之月作蟾蜍精衞銜石而償冤女尸化草而成嬪山崩)
(蜀道臺候婦而無歸石立武昌亭望夫而不及)水變芳醪(宣皇在藩時常從駕墮馬雪中夜寒甚困)
(因求水於廵警者曰我宣皇也及以水進舉杯悉變為芳醪大中遺事)蟻王化飯為臣妾
螺母偷蟲作子孫(白居易禽蟲章)君子變猿鶴小人為蟲沙(李白)
(古風)莊周為胡蝶胡蝶為莊周(同上莊周為胡蝶胡蝶為莊周一體更變易萬事良)
(悠悠)飲粟化為血(鄭元璹使突厥還言今突厥飯粟化為血不三年必亡)
白孔六帖卷九十
