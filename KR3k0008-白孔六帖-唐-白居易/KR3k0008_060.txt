白孔六帖卷六十唐白居易原本
宋孔傳續撰
公食大夫(一)酬幣(二)
旅酬(三)酬酢(四)
上壽(五)坐(六)
升階(七)見君(八)
䞇幣(九)士相見(十)
擯介(十一)老(十二)
養老(十三)敬養(十四)
用老天(十五)恤老(十六)
致仕(十七)
公食大夫(一)
白儀禮公食大夫禮使大夫戒各以其爵(戒告也告使同珍獻者易)
(以相親也)上介出請賓出拜辱樽(樽主於食不獻酬飲酒)將飲俟于東
房宰夫之饌于東方大夫納賓面而揖入(賓入也)三揖至
階三讓讓先升公二等賓升大夫立東夾面西北上士
舉鼎去鼏陳碑南宰夫自房授醯醢將公設之以其為
饌本士設俎於豆南設黍稷六簋于俎西賓坐席末取
梁即稻祭于醬湇問(即就也不於豆豆宜加之)擯者進負東塾而立
(無事謂君)賓坐遂卷加席賓三飯以湇醬(王饌也三飯而止君子食無求飽)
若不親食(謂君有疾)使太夫各以其爵朝開以侑幣致之無
儐明日賓朝服以拜賜于朝不宿戒無阼席(公不坐故)凡炙
無醬(已有鹹和)傳曰晉侯以魏絳為能以刑佐民反役與之
禮食使佐新軍儀記曰禮賓受幣再拜稽首主人送
幣亦然
酬幣(二幣附侑)
白鹿鳴燕羣臣嘉賓也既飲食之又實幣帛筐篚以將
其厚意然後忠臣嘉賓得盡其心焉(飲之而有幣帛酬幣也已食而有幣)
(帛侑幣也)儀禮致享以酬幣亦如之也(酬幣饗禮酬賓勸酒之幣束矢乘馬亦不)
(足過)士冠禮主人酬賓束帛儷皮傳曰虢公晉侯朝王
王享醴命之宥(宥加幣帛也)介葛盧來朝禮之加宴好(宴禮好貨)
致饗以酬幣致食以侑幣孔玉幣之制(禮志神農之幣以赤伊耆以黑)
(五星以方色先農之幣以青先蠶之幣以黑配坐皆如之它祀幣皆以白其長丈八尺此玉幣之制也)賓
贊進之於主人之右(禮樂志冠禮賓贊進立於主人之右俱南面主人授幣賓受之退復)
(位於主人授幣掌事者又以幣篚授贊冠者主人還阼階上北面拜送賓贊降自西階從者迓受幣賓揖出)
旅酬(三)
白儀禮鄉飲酒禮賓北面坐取俎西之觶阼階上北面
酬主人主人降席立於賓東(初起旅酬者少長以齒終於沃盥者焉弟長而无遺)
(也)賓坐奠觶遂拜執觶興主人答拜不祭立飲不拜卒
觶不洗實觶東南面授主人(賓主飲卒觶因更酌以向主人將受之)主人
阼階上拜賓少退主人授觶賓拜送于主人之西(旅酬同階)
(禮殺也)司正升相旅曰某子受酬受酬者降席(於是介酬衆賓賓又)
(次序相酬也某者衆賓之姓也同姓則以伯仲别姓同則以字别之)司正退立于序端東
面(避受酬者)孔暉暉旅酬(蘇晉三傑命宴序秩秩賓序暉暉旅酬)相旅曰某子
受酬(受酬者降席自西方進北面立于介右司正退立於序端東面避受酬者介跪奠觶遂拜執觶興見)
(禮樂志)某子受酬(同上司正曰某子受酬受酬者降席自西方立于某子之左北面某子跪尊觶)
(遂拜執觶受酬者答拜某子立飲卒觶適尊實之進西階上西南面授之受酬受觶受觶某子立于酬者之右)
(揖復席次一人及堂下衆賓受酬亦如之卒受酬者以觶跪奠於篚興復階下位並鄉飲酒禮)
酬酢(四)
白尚書曰盥以異同秉璋以酢詩獻酬交錯禮儀卒
度(東西為交邪行為錯)君子有酒酌言醻之(醻導飲也主人既卒酢爵又醻曰飲復酌)
(進賓猶今俗勸飲也)君子有酒酌言獻之或獻或酢洗爵奠斝
郊特牲曰三獻之介君專席而酢焉此降尊以就卑也
(三獻卿大夫來聘主君饗燕之以介為賓賓為尊敬則徹重席而受酢酒也)孔客不得已與
酬酢(陽城拜右諫議大夫方與二弟延賓客日夜劇飲客欲諫止者城揣知其情強飲客客辭即自引滿)
(客不得已與酬酢或醉仆席上城或先醉卧客懷中云)百拜以為禮(柳文序飲吾聞昔之飲酒)
(者有揖遜酬酢百拜以為禮者作序飲)非酬酢之煩(李華質文論禮易知易從禮非酬酢禓襲)
(之煩也)醆斝序行獻酬有序(褒衣危冠與與如也韓文上已燕太學彈琴序)草草
具盤饌不持酒獻酬(韓愈送劉師服詩)公降酬酢進退齊平(柳宗)
(元道州先聖廟碑)當歌(當歌發酬酢韓文晚秋郾城聯句)清言屢往復華樽始
獻酬(韋應物)曾不濡翰酬酢文字(韓愈祭馬揔文)施餘盡沽酒(客來)
(相獻酬元稹陽城驛詩)
上壽(五)
白為此春酒以介眉壽(詩)傳曰公宴於丘梧武伯為祝
(祝上壽酒也)漢項莊入為壽(進爵於尊者獻无疆之壽)呂太后令酌兩巵
鴆酒置前合齊王起帝亦起太后恐自起反巵(反翻也)丞
相田蚡為壽(武安侯)坐皆避伏已而竇嬰為壽(魏其侯也)故人
避席餘皆半席典略曰馬超入漢中正旦弟和上壽
於超(超曰闔門百口一旦同命今二人相賀邪)稱彼兕觥萬壽無疆(詩)淳于
髠曰奉觴上壽一斗徑醉矣(史記)孔一縷一蹄為天子壽
(劉從諫張谷張㳂陳揚庭皆有文時時言古今成敗以佐從諫谷納邯鄲人李嚴女為侍人號新聲當從諫潜)
(圖窺脅新聲諫谷曰始天子以從諫為節度使非有戰野攻城之功直以父挈齊十二州還天子去就間未能)
(奪其嗣耳自有澤潞未聞以一縷一蹄為天子壽)生日稱賀(韋綬建白帝誕日百官先詣光順門)
(賀皇太后然後上皇帝千萬歲壽詔可久之宰相奏古無生日稱賀者綬議格)願持玉巵上千
萬壽(三事大僚百司庶府願持玉巵上千萬壽杜牧請上壽表)進金鏡錄(張九齡為中書令時)
(天長節百僚上壽多獻珍異唯九齡進金鏡錄五卷言前古興廢之道上賞異之舊史)彦博以憂
國故耗思(殫神我見其不逮再朞矣恨不許少閑以究其壽温彦博)復文武二舞(五代)
(崔梲復文武二舞王公上壽天子舉爵事見舞門)皇帝即御座(侍中進當御座前北面跪奏稱)
(侍中臣某言請延諸王公等升又侍中稱制曰可詣東西階至解劍席脫舄解劒升上公一人升階少東西面)
(立於座後光祿卿進詣階間跪奏稱臣某言請賜羣臣上壽侍中稱制曰可光祿卿退升詣酒尊所西向立上)
(公詣酒尊所北面尚食酌酒一爵授上公上公爵受進前北面授殿中監殿中監受爵封至御前上公退北面)
(跪稱某官臣某等稽首言元正首祚冬至云天正長至臣某等不勝大慶謹奏上千秋萬歲壽再拜在位者皆)
(再拜立於席後侍中前承制退稱敬舉公等之觴在位者又再拜殿中監舉爵奉進皇帝酒在位者皆舞蹈三)
(稱萬歲皇帝舉酒訖殿中監進受虚爵授尚食授爵於坫見朝會門)但求椿壽永(莫慮杞天崩杜)
(甫)
坐(六)
白坐必安(執爾顔禮記)虚坐盡後食坐盡前鄉飲酒(六十者坐)
(五十者侍)宋公宴魯叔孫昭子使昭子右坐(使居已之右以相近不依賓主)
(之位)漢丞相田蚡召客飲坐其兄蓋侯東向自南向(自以漢相)
(尊不以私撓公)又平恩侯許伯入第蓋寬饒從西階上東向坐
(自尊抗無所屈)危坐(後漢茅容季偉年四十餘耕於野時與等輩避兩樹下衆皆夷踞容獨危坐愈恭郭)
(林宗異之因就其家容殺雞炊黍供母而與林宗蔬食因勸令學)下坐為貴(後漢庾乘郭林宗見)
(而拔之遊學後能講論自以卑每處下坐人皆就下坐問之由是學中以下坐為貴)儀禮士相見
禮凡言非對也妥而後傳言(妥安坐也傳言猶出言若問則對不必待後安坐也)
又曰凡侍坐於君子君子欠伸問日之蚤暮以食具告
改居請退可也(志倦則欠亂疲則伸)夜侍坐問膳葷請退可也(葷以)
(正卧並儀禮)殿門下坐失位(漢王尊奏丞相匡衡會坐殿門下衡南向大鴻臚賞等西向衡)
(更為賞等布席東向起立延賞坐私語衆會而設不正之席使下坐與相比詐為小惠亂朝廷班秩之位)孔
引與同坐(裴寂唐公即位曰使我至此者公也拜尚書右僕射視朝必引與同坐)引升御
坐(竇抗帝聽朝成引升御坐)施一榻堂上壓角而坐(裴坦令狐綯當國薦為職方郎)
(中知制誥而裴休持不可不能奪故事舍人初詣省視事丞相送之施一榻堂上壓角而坐坦見休重愧謝)
羌人争坐(李景略會河東節度使李說病以景略為太原少尹梅錄復入朝說大會羌人争坐說不)
(敢遏景略叱之梅錄識其聲驚拜曰非李豐州邪遂就坐)幄坐(安祿山帝登勤政樓幄坐之左置金雞大)
(障前置特榻詔祿山坐褰其幄以示尊寵太子諫曰自古幄坐非人臣當得陛下寵祿山過甚必驕帝曰胡有)
(異相我欲厭之)晚坐(洲沙厭晚坐嶺壁窮朝升韓愈送侯參謀)默坐(默坐念語笑癡如遇寒蠅同上)
(送侯參謀)坐疲都忘勌(冠側懶復正東都遇春)露坐(辛夷花高最先開青天露坐始此回)
(見上)孤坐屢窮辰(酬裴十六)東西坐(朝日出其東我常坐西邊夕日在其西我常坐東偏)
(庭楸詩)清坐(韓文客至清坐相看竟不能設食)袖手竦肩傍北牆坐(石鼎聯句)
(詩序)
升階(七)
白記曰主人就東階客就西階客若降等則就主人之
階(主人固辭然後客復就西階)師冕見及階子曰階也(以其瞽故告之)儀禮
士相見禮君在堂升見無方辯君所在(君若近東則升階下)傳曰
孫林父來聘公享之公登亦登(禮臣下君一等公登亦登與敵禮也)孔升
自賓階(韓愈送區冊序有區生者自南挐舟而來升自賓階儀冠甚偉)升階答拜(裴均為右)
(僕射上曰唱授按送印皆尚書郎為之文武四品五品郎官御史拜庭下御史中丞左右丞升階答拜時以為)
(禮太重)階有賓阼(杜甫享太廟賦)薛貽矩(太祖自長蘆還軍哀帝遣貽矩來勞貽矩以臣)
(禮見太祖揖之升階貽矩曰殿下功德及人三靈改卜皇帝方行舜禹之事臣安敢違乃稱臣拜舞五代史)
見君(八)
白儀禮士相見禮始見君䞇至下(謂下君所)容彌蹙(蹙促恭慤士大)
(夫一也)庶人見君不為容(謂趨翔也)進退走士大夫則奠䞇再
拜稽首君答一拜(則庶人不答拜也)凡燕見于君必辨(辨正也)君
之南面若不得則正方不疑君(君南面臣北面君或時不然當東若正西面不)
(得君所處却向之此謂特見圖事非立賓主之燕疑度之也)退坐取屨隱辟而後屨
君為之興臣不敢辭君若降送之則不降因辭而後出
(謂君食之飲之而退)辭君興而不辭其降(降於已大崇不敢當爾)大夫則辭
(下亦降)比及門三辭孔陛見(裴度陛見陳所以入覲意餘見對見門)始見軒
陛(元結自以始見軒陛恐言不悉情乃上時議)
䞇幣(九)
白尚書輯五瑞既月乃日班瑞于羣后(輯歛也)三帛二生
一死䞇(諸侯世子執纁公之孤執玄附庸之君執黃三帛也卿執羔大夫執鴈二生也士執雉一死也)
周禮大宗伯以玉作六瑞以等邦國王執鎮圭公桓圭
(二王後及上公)侯信圭伯躬圭子榖璧男蒲璧以六䞇等諸臣
(孤執皮帛卿羔大夫鴈士雉天子鬯侯圭庶人鶩童子委䞇而退工商雞取守時而不失也)記曰野
外軍中無䞇以纓拾矢可也(拾射韝也禮用時物)儀禮士相見禮
䞇冬雉夏腒左頭奉之(䞇所以至見至尊將厚意)下大夫以鴈飾之
布維之(繫之索也)再拜送䞇受䞇於庭記曰無辭不相接
無禮不相見欲民無相褻(禮執飾也)飾羔鴈者以繪(衣之以布而畫)
(也)傳曰哀姜至公使宗婦覿用幣御孫曰男贄大者玉
帛小者禽鳥以章物也女䞇不過榛栗棗修以告虔也
襄仲辭玉(秦伯使西乞術來聘襄仲辭玉曰重之以大器寡君敢辭玉大器圭瓚也不欲與秦)
(通好)諸侯朝康王曰敢執壤奠(書)傳曰男女同䞇是無别
也(禦孫言宗婦覿用幣也)朝聘有圭享頫有璋(臣為君使執璋)請不用幣
聘(晉書文帝以聘有幣為煩請絶其禮詔從之皇甫謐歎曰亡國大夫不可以圖存而革歷代之制)儀
禮士相見禮賓捧幣入門左主人再拜受䞇再拜送䞇
出(不受䞇於堂上人君禮然)周禮公執桓圭繅三采三就(繅木為中幹用韋衣)
(而畫成之一匝為一就也)覲禮以繅藉玉(以韋衣之廣袤如玉大小為玄色)上公桓
圭繅藉九寸傳曰藻繂琕琫(藻所以藉玉)稱䞇(士相見禮主人辭曰)
(聞吾子稱䞇敢辭)凡執䞇者不趨容彌蹙(不趨主慎也執玉者則唯舒武舉前曳踵)
儀禮士見大夫終辭其䞇於其人也一拜其辱賓退送
再拜(終其䞇以不終答凡不答而受唯君於臣爾大夫於士不出迎入一拜正禮送再拜奠賓也賓出使)
(擯者還其䞇於門外曰某也使某還䞇)晉禮(䞇公辟中二千石三千石羔千石六百石鴈四百已下雉)
皮幣(史顔異曰今王侯朝賀以蒼璧直數千而皮幣反四十萬本末不相稱天子不悦)孔具幣
邀之(李密齊方士徐鴻客上書勸密因士氣趍江都挾帝以令天下密異其言具幣邀之已亡去)禮
幣結之(羅紹威江東羅隱工為詩紹威禮幣結之通譜系)持金幣賂當權者(劉從)
(諫知留後持金幣賂當權者)厚幣(劉悟犯法繫河南獄留守韋夏卿貸免李師古厚幣迎之)執䞇
之道自天子達焉(夫芬芳在上臭達于下而温粹無擇有似乎聖人者鬯也故用於天子清)
(越而瑕不自揜潔白而物莫能汚内堅剛而外温潤有似乎君子者玉也故用乎諸候執之不鳴刑之不嘷似)
(死義乳必能跪似知禮者羔也故卿執焉在人之上而有先後行列者鴈也故大夫執焉耿介而一志者雉也)
(故士執焉視其所執而知其任是故食愈重而志愈卑位彌尊而道彌廣劉禹錫明贄論)古者人君
及臣重於相見之禮(所以相尊敬故將有所見必執䞇䞇者至也信也君子於其所尊必)
(執䞇以相見明其厚心之至以表忠信不敢相䙝也然天子無客禮亦有䞇者明有事神祇之道故須䞇以表)
(心故廵狩至于山川有所告之用鬯酒盛以大璋中璋又典瑞云王搢大圭執鎮圭藻五采五就朝日明其所)
(尊敬象臣之朝君也執鎮圭視安四方以表其功也凡公卿大夫執贄者皆謂始朝及初相見用之諸侯德厚)
(故執玉以比德卿大夫以下德薄故用皮帛羔鴈之等射人職云王將射之時公卿朝見三公執璧卿執羔天)
(子之三公所以執璧為臣之屈與子男同佐王論道理取圓足故以璧為䞇不必飾以蒲榖諸侯賓射之時卿)
(大夫士亦皆執䞇見其君如天子卿大夫之禮君子所以執玉以比德者也通典)
士相見(十)(見大夫)(大夫相見附)
白冬雉夏腒(見上注)曰某也願見無由達某也以命命某
也見主人對曰(云云)請吾子之就家某將走見賓曰某不
足辱請終賜見主人曰某不敢為儀聞吾子稱䞇敢辭
(為太崇也)迎於門外再拜賓答拜主人揖入門左主人再拜
受䞇賓再拜送䞇出(不受於堂人君禮然)主人請見賓反見退主
人送于門外再拜(請見者賓崇禮來相接以矜莊歡心未交也)士見大夫(終辭)
(其䞇一拜其辱賓退送再拜出使擯者還䞇)上大夫相見以羔(上大夫即卿也)飾之
以布羅之結于面(面前也)左頭麛執之(羔取羣而不黨或自麛孤執也蓋左)
(執前足右執後足而已)大夫相見雖䞇異其儀如士大夫相食
親戒速(先就告及期復自召之)迎賓門外拜至皆如饗侑幣束錦
賓執梁與湆之西序端(不敢食尊處也)主人辭賓反之卷加席
主人辭賓反之降幣一等主人從(從辭降也)受侑幣再拜稽
首主人送幣王氏史(漢書王氏史記所見多天子諸侯卿大夫之列雖不能備猶愈)
(於倉等推士禮而致於天子之說)孔叙齒(選舉志初舉人既及第綴行通名詣主司第謝乃叙齒謝)
(恩)
擯介(十一)
白周禮司儀掌九儀賓客擯相之禮(相入贊禮)以詔儀容辭
令揖讓之節王合諸侯則擯(擯進也)王將命假祖廟立依
前南向擯者進當命之使祭士適四方為介(介大夫之介)賜
卿大夫士爵則擯(擯之如命諸侯之儀)擯士者膳其䞇(入膳人也)大朝
覲佐儐為承儐儀禮擯者請期宰告曰質明行事(質正)
(也擯者有司佐禮者在主人曰擯在客曰介)大夫為擯士為紹擯(擯出請事紹繼其位)
(相承而出)孔二君相見卿為上擯(施敬本玄宗將封禪詔有司講求典儀舊制盥手洗)
(爵者侍中主之詔祀天神太祝主之敬本上言曰今侍中位宰相非鬱人比祝者薦主人意於神非細職也古)
(二君相見卿為上儐况天人際哉)劉悍(為人有威儀善擯贊太祖初鎮宣武以為客將五代)
老(十二)
白燭之武曰臣之壯也猶不如人今老矣無能為也
石碏曰老夫耄矣無能為也子曰甚矣吾衰也久矣
不知老之將至諺所謂老將至而耄及之者趙孟
之謂乎盧蒲嫳曰余髮如此種種余奚能為子曰
及其老也血氣既衰戒之在得(得貪得也)不以筋力為禮
鶴髮(鮐背)垂白(班白)皤皤國老眉壽倪齒鮐背之叟
皤皤然被黃髮者(龐眉也)少不如人(方辭鄭國之使)老而無子
(始為絳縣之師)日落桑榆感末光而向盡(年催蒲柳嗟弱質之先零顧悦)安車
駟馬雖申公之已老深計遠謀而楚邱之始壯(楚邱先生答孟)
(嘗君)馮唐白首為郎素髮垂領商洛四老黃耉鳩杖
二首六身之歲五福一曰壽暮齒髮將種種(心既)
(諄諄)易離卦九三日昃之離不鼔缶而歌則大耋之嗟凶
耋期期頤播棄黎老旄荒(旄亂也荒忽也)斑白者不
提挈君子耆老不徒行(庶人耆老不徒食)日暮塗遠(主父偃曰吾日暮塗)
(遠故倒行逆施之)鐘鳴漏盡(魏田豫為衞尉乞遜位司馬宣王以豫壯未聽豫報書曰年過七十)
(而居位猶鐘鳴漏盡而夜行不止罪人也拜太中食卿祿而終)何知中壽爾墓之木拱
矣漢書仲秋祀老人星於國南郊月令享壽星於
南郊顧悅與晉簡文帝同年而髮早白帝問之對曰
松柏之姿經霜彌茂蒲柳之質望秋先落尚齒膂
力既愆(書)減年從役(劉平為全椒令百姓感化減年從役也)絳老辱在泥
塗(馮唐屈於郎署)持更聲苦(劉弘為荆州嘗夜起聞城上持更者嘆聲甚苦呼省之兵年過六十)
(羸疾无𥜗乃謫主者遂給韋袍複帽)雞皮(劉熙釋名云咽如雞皮)凍棃(又曰棃皮有班老人如之)
(也)濁鏡(陸機百年歌曰殘目如濁鏡)五十孔子五十而知天命
五十無車者不越疆而弔人(始衰也)五十養於鄉五十
異粻(粻米糧也音張)五十始衰五十杖於家五十不從力
政五十而爵(命為大夫)五十艾服官政(髮色蒼白如艾也可專事其官)子
曰加我數年五十以學易可以無大過矣五十以伯
仲五十不致毁(謂居喪也)五十命為大夫五十不散送
(送喪不散麻始衰不備禮)親没不髦(髦子飾也)五十不成喪(成備也不備禮)漢高
舉民年五十已上有修行能率衆為善置為三老鄉一
人(擇鄉三老為縣三老令丞尉以相教勿繇戍)六十孔子六十而耳順
六十養於國六十宿肉六十歲制(喪具)六十非肉不
飽六十杖於鄉六十不與戎服六十不親學(不能)
(修弟子禮)六十耆指使(指使使人也言不躬親於事也)矍鑠哉是翁(馬援年六十三)
(請行師上愍其老欲不許援曰臣雖老尚能被甲上馬帝試援據鞍顧盻帝笑曰矍鑠哉是翁)六十不
毁(謂居喪者)七十孔子七十而從心所欲不踰矩七十
養於學七十貳膳(二副也)七十時制(喪具)七十非帛不暖
七十杖於國七十不俟朝七十不與賓客之事
七十老而傳(傳家事在子孫)呂望七十遇文王絳縣人老
矣生四百四十五甲子矣師曠曰七十三年矣史趙曰
亥有二首六身是其日數也七十唯衰麻在身飲酒
食肉處於内(謂居喪也)七十唯縗麻為喪(但服麻衣而已)七十者不
有大故不入朝若有大故而入君必與之揖讓(謂致仕者)懸
車自稱曰老夫宗子雖七十無主婦八十八十
常珍八十月制(喪具)八十非人不暖八十杖於朝
八十月告存(每月致膳)八十齋喪之事不及八十者一子
不從政八十九十曰耄(耄昏忘也)八十不俟朝(不待朝事畢歸)八
十者五豆(鄉飲酒禮)漢武以束帛安車迎申公申公已八十
餘(史)八十拜君命一坐再至(略於禮也)漢武令臣年八十復
二算(復二口之算不預兵革之賦)八十九十者東行西行不敢過(不敢)
(過言道經之必見也)犯罪(宣詔八十已上非誣告殺傷人他皆勿坐)即驗(平詔婦女非身犯法及男)
(子八十已上七歲已下非坐不道詔所名捕他無得繫當驗者即驗問之)景帝著令八十已
上八歲已下及孕未乳當鞫繫者頌繫之(頌讀為容寬容也)九
十趙孟年未五十而諄諄焉如八九十者九十者飲
食不離寢膳飲從於遊可也(遊出入也)九十日修(喪具)九十雖
得人亦不暖矣九十者天子欲有問焉則就其室以
珍從九十日有秩(秩常膳也)九十者其家不從政九十
者六豆(鄉飲酒)八十九十曰耄雖有罪不加刑焉八十
九十欲言政者君就之可也濟南伏生年過九十失
其本經口以傳授(尚書)九十有君命使人受(不使拜也)漢武令
民年九十復甲卒(不預甲卒之役)百年百年曰期頥(期要也頥養也)
(不知衣服食味孝子要盡孝道)禮曰天子廵狩問百年者就而見之(就見)
(老人)舜曰耄期倦于勤(百年曰期言已老耄倦於政禮之勤)孔要當相與老
(裴寂願賜骸骨歸田里帝泣下曰未也要當相與老爾)故鄉為刺史(邱和已老以稷州其故鄉)
(也令為刺史以自養)暝不能視(蘇衮以弁故貶永州衮年老瞑不能視帝憫之聽還)不可任
以事(張行成薦里人魏唐鄉崔寶權馬龍駒張君等皆以學行聞太子召見以其老不可任以事厚賜遣)
(之)耆老(王起以宿儒兼宰相秩前世所罕入辭帝勞曰宰相無内外公國耆老朕有闕當以聞)百
歲如風狂(韓愈此日詩男兒不再壯百歲如風狂)力疲氣秏(韋澳戶部闕判使帝以問)
(澳澳三不對帝曰任卿可乎曰臣老矣力疲氣秏煩劇非所任者帝默不樂)昏耄(張萬福為杜亞所忌)
(召拜右金吾將軍及見帝驚曰亞乃言爾昏耄何耶)年踰七十召對精明(趙昌拜安南都)
(護居十年足疾請還朝以兵部郎中裴泰代之入為國子祭酒未幾州將逐泰德宗召昌問狀時年踰七十召)
(對精明帝竒之復拜安南都護)耆年宿望(劉憲遷太子詹事時玄宗在東宮雅意墳史憲起曰侍讀)
(褚無量經明行修耆年宿望宜數召問以察其言太子順納)屬文老不休(李觀卒年二十九觀)
(屬文不旁㳂前人時謂與韓愈相上下及觀少夭而愈後文益工議者以觀文未極愈老不休故卒擅名)元
老(顔真卿李希烈陷汝州杞乃建遣真卿四方所信若往諭之可不勞師而定詔可公卿皆失色李勉以為)
(失一元老貽朝廷羞密表固請)治老(賈敦實永淳初病篤子孫迎醫不肯見曰未聞良醫能治老也)頭
童齒豁(進學解頭童齒豁竟死何裨韓文)長樂老(馮道當是時天下大亂戎夷交侵生民之)
(命急於倒挂道方自號長樂老著書數百言陳已更事四姓及契丹所得階勲官爵以為榮自謂孝於家忠於)
(國為子為弟為人臣為司長為夫為婦有子有孫時開一卷時飲一杯食味别聲被色老安於當代老而自樂)
(何樂如之蓋其自述如此五代史)蒲柳易衰(遟暮俄及劉禹錫請朝覲表)頽老(劉太真上)
(楊相公啟形神低悴年鬢頽老)若年之飄而旋(李翺復性書人之生雖享百年若雷電之驚相)
(激也若風之飄而旋也可知矣況千百人而無一及百年之年哉)志氣逾勵(韓文舉張正甫年齒)
(雖高志氣逾勵)荏苒垂老(劉禹錫朝覲表)蒼眉皓髯(山立時行問大鈞賦)形骸僅
存心氣俱竭(贊皇一品集譲官表)堅悍不衰(年幾八十堅悍不衰韓文)升降如
儀音吐鴻暢(盧鈞年八十升降如儀音吐鴻暢舉朝咨歎以釣耆碩長者顧不任職咎令狐綯為)
(媢賢)見其老頗貌敬之(韓文)足了垂百年(杜甫)老困撥書眠(上)
致君時已晚懷古意空存(上)九老(白樂天嘗與胡呆吉&KR0776;鄭據劉真盧真張)
(渾狄兼謨盧貞燕集皆高年不仕者人慕之繪為九老圖)雖老尚堪一行(李靖吐谷渾寇邊帝)
(謂侍臣曰靖能復起為帥乎靖往見房玄齡曰吾雖老尚堪一行帝喜以為西海道行軍大總管)癡頑
老子(五代馮道耶律德光謂之曰爾是何等老子對曰無才無德癡頑老子德光喜以道為太𫝊)進對
詳洽(王徽昭宗立見便殿進對詳洽帝顧宰相曰徽神氣尚彊可用)嫌衰不用(吳兢雖年老衰)
(僂甚意猶願還史職李吉甫嫌其衰不用)冠欹感髮秃(語誤悲齒墮韓文)枯松晚歲
無改節於風霜老驥餘年期盡力於蹄足(李白輿楊右相書)報
主身已老入朝病見妨悠悠委薄俗鬱鬱回剛腸(杜甫入衡)
(州詩)可為成德(韓文胡珦碑年幾八十堅悍不衰事可傳載可謂成德)我齒落且盡
君鬚白幾何(年皆過半百來日且無多寄李大夫)眉厖齒鯢(柳宗元文眉厖齒鯢未嘗)
(知此)平生渭水曲誰識此老翁(李白鞠歌行)歌鐘樂未休榮去
老還逼(君子有所思行上)鮐背鶴髮(柳宗元賦)
養老(十三)(三老五更附)
白教將行於邦國(悌先達於庠序)幸逢尚齒之朝(宜守燕毛之禮)時若
播棄(老將疇依)月令仲秋養衰老授几杖行粥糜飲食養
耆老以致孝(禮)凡養老有虞氏以燕禮夏后氏以饗禮
殷人以食禮周人修而兼用之有虞氏(養國老於上庠養庶老於)
(下庠)夏后氏(養國老於東序養庶老於西序)殷人(養國老於右學養庶老於左學)周人(養國)
(老於東膠養庶老於虞庠虞庠在國之西郊)有虞氏(深衣而養老)夏后氏(燕衣而養老)
殷人(縞衣而養老)周人(玄衣而養老)乞言(乞善言也)武王食三老五更
於太學天子袒而割牲執醬而饋執爵而酳所以教諸
侯悌也釋奠於先老遂設三老五更羣老之席位焉
天子父事三老兄事五更(白虎通)執鸞刀以袒割奉觴豆
於國叟(文選)訓恭展敬教悌八十者五豆九十者六豆
夷齊曰吾聞西伯善養老盍歸乎來肆筵授几
書曰商王播棄黎老(言紂老者不禮敬也)無遺老耉傳曰三老
凍餒(不養老也)宋饑年七十者無不饋詒(公子鮑)尚齒(順少長也見禮)
引年(禮曰凡三王養老皆引年謂校年也)君子耆老不徒行庶人耆老不
徒食(徒空也)用虞之典既展禮於上庠(從周之文乃乞言於東序)適饌
省禮養老之珍具(謂躬省視之)凡養老愛之以敬行之以禮
修之以養終之以仁(禮)秋食耆老(禮)秩膳(秩常膳也)禮曰凡
養老五帝憲(憲法也法其德行也)養氣體而不乞言有善則記之
為惇史(惇厚之史)三王既養而又乞言徵其禮皆有惇史(書其)
(善言)周禮羅氏仲春羅鳥獻鳩以養國老凡有秩酒以書
契授之(秩常也九十曰有秩)伊耆氏共王之齒杖大祭共杖函(尚敬)
(函其杖也)記曰大合樂必遂養老(大合樂春秋釋奠也)傳曰老有加惠
尚書曰詢兹黃髮則罔所愆詩序曰養老乞言以成
其福祿肆筵設席授几有緝御(緝御者侍御者相續立也養老禮)黃耉
鮐背以引以翼(詩)漢文詔歲首布帛酒肉之賜(文詔曰老者非)
(帛不煖非肉不飽今歲首无布帛酒肉之賜何以佐天下子孫養其親今聞吏廩當受粥者或以陳粟豈稱養)
(老之意其賜物廩粥長吏閱視丞若尉致注云致送也不滿九十嗇夫令史致二千石遣吏循行不稱者督之)
禮曰三王四代未有遺年燕毛序齒春享孤子而
秋食耆老國語斑序顛毛以為紀綂(顛髮也)漢賜孔光
靈壽杖漢禮樂志(顯宗祀光武於明堂養老更於辟雍父事三老兄事五更)祝&KR2148;
在前祝鯁在後(&KR2148;古饐字食不下)後漢永平二年三雍成拜桓
榮為五更(每大射養老畢輒引榮為弟子禮升堂執經)又建初二年冬肅宗
行享禮以伏恭為三老乞言晉書天子幸太學命王
祥為三老南面几杖以師道自居天子北面乞言詳陳
明王聖帝君臣政化之要以訓之孔陳子昂上言(願養三老)
(五更以教孝悌)養高年以教人悌(劉蕡策)宴侍老于合元殿(玄宗開元)
(二年九月丁酉宴京師侍老于含元殿賜九十以上几杖八十鳩杖婦人亦如之賜於其家)佚體(賈至)
(宓子賤碑燕居以佚其體張樂以和其人)始闢西膠(楊炯少姨廟碑周人之養國老始闢西膠)皇
帝親養三老五更於太學(禮樂志皇帝親養三老五更於太學所司先奏三師三公)
(致仕者用其德行及年高者一人為三老次一人為五更五品以下致仕者為國老六品以下致仕者為庶老)
(尚食具牢饌前三日尚食設大次于學堂之後隨地之宜設三老五更次于南門外之西)服進賢冠
乘安車(禮樂志初鑾駕出宮量時刻遣使迎三老五更於其第三老五更俱服進賢冠乘安車前後導)
(從其國老庶老則預戒之鑾駕既至太學三老五更及羣老等俱赴集)侍中版奏外辨(皇帝)
(出戶殿中監進大珪降三老於門内之東西面立侍臣從立於皇帝之後皇帝西面再拜三老三老南面答拜)
(皇帝又西向肅拜五更五更答肅拜俱坐三公授几九卿正履殿中監尚食奉御進珍羞及黍稷等皇帝省之)
(遂設於三老前皇帝詣三老坐前執醬而饋乃詣酒尊所取爵侍中贊酌酒皇帝進執爵而酳尚食奉御以次)
(進珍羞酒食於五更前國老庶老等皆坐又設酒食於前皆食皇帝即座三老乃論五孝六順典訓大綱格言)
(宣於上惠音被于下皇帝乃虛躬請受惇史執筆錄善言善行禮畢三老以下降筵太常卿引皇帝從以降階)
(逡廵立於階前三老五更出皇帝升立于階上三老五更出門侍中前奉禮畢皇帝降還大次)
敬老(十四)
白謀於長者必操几杖以從之(從就之)虞夏殷周天下之
盛王未有遺年者是故朝廷同爵則上齒(老者在上)七十君
問則席(布席而與言也)八十不俟朝(不俟朝事畢而歸)而弟逹於朝廷
矣見老者則車徒避斑白者不以其任而弟達於道路
矣(任謂擔持物也)居鄉以齒而老竆不遺而弟達於州巷矣頒
禽隆諸長者而弟達於蒐狩矣(頒分也隆多也)軍旅什伍同爵
則尚齒而弟達於軍旅矣子曰朝廷敬老則民作孝上
老老而民興孝上長長而民興弟(老老尊老也長長敬老也)少長有
禮則興我齒以引以翼(言敬老也)敬長貴老(貴老為其近於親也)
(敬長為其近於兄也)貴德尚齒(有虞氏也)教將行於邦國弟先達於朝
廷(於道路州巷軍旅云云)況當尚齒之朝(難許遺年之議)孔持詔書袍笏
即賜(李源帝自遣使者持詔書袍笏即賜又賜絹二百疋源頓首授詔謂使者㐲疾年耄不堪趨拜即附)
(表謝辭吐哀慤一无受尋卒)優異(致政里居亞列半俸足得安枕几而就頤養敬老之道亦為優異杜)
(牧鄭㥄少卿致仕制)養雍州父老于上林苑賜粟帛(貞觀十八年太宗本紀)
遣使廵問鄭汝懷澤四州高年宴賜之(同上)尊用舊老(陸宣)
(公奏議)厚風俗莫如尊老(穆宗詔厚風俗莫如尊老李源傳)優問耆耄(大難)
(始平宜崇進忠直優問耆耄陸贄)
用老夫(十五)
白史記武帝迎申公申公見天子問治亂事(申公時已八十)孟
嘗君謂楚邱先生老矣春秋高矣多遺忘矣何以教文
楚邱曰使我拔距投石追車赴馬何暇見老(言將死也)使我
深謀遠計役精神而決嫌疑吾始壯矣絳縣人老矣
趙孟子曰使吾子辱在泥塗使助為政辭以老與之田
使為君復陶以為絳縣師鄭伯使燭之武見秦君辭
曰臣之壯也猶不如人今老矣無能為也公曰不能早
用子寡人之過也雖然(云云)乃夜縋見秦師漢武以安
車徵枚乘(乘年老道病卒)矍鑠哉(馬援被甲上馬事見上注)廉頗彊飯(頗雖年老)
(彊飯冀趙復用)少不如人將辭鄭國之使(燭之武)老而無子始為
絳縣之師(絳老)渭濱之叟翼周(太公)商洛之皓匡漢(四皓)況逢
貴老之朝(宜尚深謀之略)大夫七十而致仕若不得謝(謂不聽致仕也)
則必賜之几杖行役以婦人適四方乘安車自稱曰老
夫孔用之必盡節於國(張柬之長安中武后謂狄仁傑曰安得一奇士仁傑曰荆州長)
(史張柬之雖老宰相才也用之必盡節於國即召為洛州司馬)以耆厚令主東宮兵雖
老不怠(太宗謂龐王)悟君(賈至宓子賤碑借五更而悟君賢三老而禀教)求讜言(李德)
(裕上尊號文禮故老以求讜言)宜任耆德(殷侑帝問治安術侑言朝廷宜任耆德毋輕用新進)朝
歌鼓刀叟(李白鞠歌行)
恤老(十六)(與養老參用)
白班白者不提挈八十九十曰耄雖有罪不加刑焉
老有加惠老者不以筋力為禮君子不禽二毛
愛其二毛年長無子(絳縣人事見上注)五十不從力政
天子使宰孔賜齊侯胙曰(以伯舅耋老加勞賜一級無下拜)周禮三赦
(一曰幼弱二曰老耄)引年(引戶校年見上老門注)君子耆老不徒行庶人耆
老不徒食(徒空也禮)使老有所終(大道之行也)教將達於邦家(弟先)
(逹於閭巷見上)況遇引年之朝(宜從加惠之典)矧過及耄之年(宜申在宥之典)
年既廹於桑榆(禮宜加於勞賜)孔為御小延英召對(苗晉卿代宗立復詔)
(攝冢宰固辭乃免時年老蹇甚乞間日入政事堂帝優之聽入閣不趨為御小延英召對宰相對小延英自晉)
(卿始)隨仗聽徐行(禇無量以耄老隨仗聽徐行又為設腰輿許乘入殿中)
致仕(十七)
白七十致仕(還君事也)大夫七十而致仕(致所掌之事於君而告老也)若
不得謝(謂不聽致仕也)則必賜之几杖行役以婦人適四方乘
安車自稱曰老夫懸車(韋孟詩曰懸車之義以洎小臣)賜杖功成
名遂身退天之道陳力就列不能者止乞骸骨
田豫曰年過七十而居位譬猶鐘鳴漏盡夜行不休息
罪人也(魏志)漢昭帝賜韓福等五人帛放歸曰朕愍勞以
官職之事其以行義教鄉里每秋賜羊酒況當尚齒
之朝(難廢安車之禮)況當貴老之朝(難許退身之請)奉身以退(量力而行)賜
安車(漢張禹罷就第賜安車駟馬朝朔朢)門施行馬(晉魏舒罷司徒以劇陽子就第門施行馬)
二疎(漢疏廣為太子太傅兄子受為少傅廣謂受曰知足不辱即稱病滿百日告老賜黃金二十斤太子)
(賜五十斤)挂冠(賜帛)易離卦六三日昃之離不鼓缶而歌則大
耋之嗟凶(明道將終宜委之於人養志元遺也)遺榮(知止)祁奚請老(傳)賢哉
(疏廣疏受告老歸田公卿供帳東都門路人觀之曰賢哉二大夫或為下泣)孔負二宜去(孔戣)
(為左丞以老自乞雅善韓愈謂曰公尚壯上三留何去之果戣曰吾豈要君者吾年一宜去吾為左右丞不能)
(進退郎官二宜去愈曰公无留貲何恃而歸曰吾負二宜而去尚奚顧子言愈嗟歎即上疏曰禮大夫七十致)
(仕若不得謝則賜之几杖安車不必七十盡許致仕今戣據禮求退陛下若不聽許亦無傷義而有貪賢之美)
(不報以禮部尚書致仕歲舉羊酒如漢徵亡禮)議者恨其不歸事(柳公權大中十三年天子)
(元會公權稍耄志先羣臣稱賀占奏忽謬御史劾之奪一季俸議者恨其不歸事咸通初乃以太子太保致仕)
七十致仕(薛苹年七十致仕是時有年過苹不肯去故論者高苹)行志(穆寕唶曰時不我容)
(我不時徇又可以進乎遂移疾滿百日屢矣親友強之輒復一朝德宗在奉天奔詣行在擢秘書少監改太子)
(右庶子帝還京師乃曰可以行吾志矣即罷歸東都以秘書監致仕)得謝乃優禮(于頔坐季友居)
(喪荒宴削金紫光祿大夫帝初欲頔告老宰相李逢吉謂得謝乃優禮非所以示責明年乃致仕宰司將以太)
(子太保官之帝改署賓客)斥賣車騎闔門不嬰外事(關播以太子少師致仕斥賣車)
(騎闔門不嬰外事)給公馹(孔𫐠睿以疾乞解久乃許以太子賓客還鄉賜帛五十疋衣一襲故事致)
(仕不給公馹帝特命給焉)朝廷得失時言之(張濬致仕居洛長水墅雖自屏處然朝廷得失)
(時言之)公卿以下咸祖都門(郄純以老乞身改詹事聽致仕帝召見襃嘆良久賜金紫)
(公卿以下咸祖都門世高其節)悉祖餞通化門(李義琰聽致仕乃歸田里公卿以下悉祖餞通)
(化門時比漢疎廣)乞骸歸去(歐陽矩移陸司勲書論或不行言或不用則乞骸歸去吳越援景山)
(川如繡鱸鱠蒓羹放歌長嘯夫如是永為陸司勲庶幾乎不朽)守國程(韋蘇州君子獨知止懸車守國)
(程送郗詹事)田里榮(同上皇恩賜印綬歸為田里榮)解組(七品集非敢望三公乞骸之請二疎)
(解組之風)懸輿(同上自知稅駕無李斯之嘆音便保懸輿復韋賢之故事)舊里懸車(同上所冀)
(中衢擊壤獲比于堯翁舊里懸車不慙于漢相)星變乞辭位(同上星變乞辭表武德七年熒惑犯)
(執法右僕射蕭瑀遜位貞觀十五年熒惑犯上相左僕射高士廉辭位國史之内此例甚多)空竊高
位(早負素飱之責常愧周行老無黃髮之謀空竊高位)益恭愈卑(謝不許遜位慕考父益恭之誠)
(叔敖愈卑之志豈比罪無所禱孫賈黜于聖人久不自安崔烈詢于厥子)歸守邱園(散金娛老歸守)
(邱園並一品集)身老而才之壯齒宿而意之新(李百藥乞致仕帝嘗與偕賦帝)
(京篇嘆其工手詔曰何身老而才之壯齒宿而意之新乎)求復用(唐璿已逾八十猶託倚權近求復用)
雪刺滿頭(宋璟求致仕表臣竊祿簮裳備員廊廟霜毫生額雪刺滿頭求歸耕養築墉岩穴樂太平)
(之世允荷聖朝開元遺事)不伏致仕(武后時夏官侍郎侯知一以年老敕令致仕知一乃詣朝堂跳)
(躍馳走以示輕捷時謂知一不伏致仕朝野僉載)三公入市(司徒杜公在維揚日嘗語賓幕曰我)
(致政後著一麄布襕衫跨小馬入市看盤伶傀儡足矣後致政果如其言諫官疏言三公不合入市公曰吾計)
(中矣欲自汙爾禹錫嘉話)不謀於家(李日知為刑部尚書屢乞骸骨許之日知將有請不謀於家歸)
(乃治行妻驚曰産利空空何辭之遽日知曰仕至此已過吾分人亦何厭之有若厭於心无日而足也不治田)
(園唯飾臺池引賓客與娛樂)賜全祿(宋璟請致仕許之乃賜全祿退居洛乘輿東幸璟謁道左詔榮)
(王勞問别遣使賜藥餌)年八十猶為令(孫逖父嘉之年八十猶為令逖求降外官增父秩帝)
(嘉納拜嘉之宋州司馬致仕)更履華劇所守清約(王邱致仕更履華劇所守清約未嘗)
(通饋遺室宅童騎敝陋帝嘆之謂有古人節給全祿旌潔吏)著疾邪篇(張說崔隱甫等恐說復用)
(巧文詆毁忿說者又著疾邪篇帝聞因令致仕)少年郎議(崔咸舍人嘗受張公之知及懸車之後公)
(與議行止咸極言贊美公便令製奏一章以請三數月後門館閒静寂寞家人輩竊罵之公後亦悔遂語子弟)
(曰後有大段事勿與少年郎議芝田錄)遺名自遂勇退推高(元稹裴堪致仕制)一
朝辭位(韓愈送楊巨源序昔疏廣受二子以年老一朝辭位而去于時公卿設供帳祖道東門外車數)
(百兩道路觀者多歎息泣下共言其賢漢史既傳其事而後世工畫者又圖其迹)筋力耳目未
覺衰(孔尚書致仕制筋力耳目未覺衰老憂國㤀家用意深遠所謂朝之耆德老成人者韓文)優以
祿秩不聽其去(聖朝故事年雖八九十但視聽心慮苟未昏錯尚可顧問委以事者雖求退罷)
(無不慇勤留止優以祿秩不聽其去以明人君貪賢敬老之道也上)七十求退(人臣之常禮若有德)
(及氣力尚壯則君優而留今戣幸無疾疹但以年當致仕據禮求退陛下若不聽許亦无傷於義上)香山
居士(白居易以刑部尚書致仕與香山僧如滿結香火社每肩輿往來白衣鳩杖自稱香山居士)悠
然賦詩(杜鴻漸晚年樂於退靜悠然賦詩曰常願追禪理安能挹化源)薛苹(時有年過懸車而不)
(知止者唯苹角巾東洛時甚高之)詩酒賞詠(盧簡求以太子太師致仕還於東都有園林别墅歲)
(時行樂子弟侍側公卿在席詩酒賞詠竟日忘歸)尉遲恭(致仕末年篤信仙方飛鍊金石服食雲母)
(粉穿築池臺崇飾羅綺嘗奏清商樂以自奉養不與外人交通)臥振高風(蕭德言以年老請致仕太)
(宗下詔曰頃年以來天下無事方欲建禮作樂偃武修文卿年齒已衰教將何恃所冀才德猶茂臥振高風使)
(濟南伏生重在於兹日關西孔子故顯於當今拜秘書少監兩宫禮賜甚厚)坐宰相餘忿(鮑防)
(初防與知雜御史竇參遇導騎不引避參謫其僕及為相防尹京兆迫使致仕授工部尚書防叱曰吾與蕭昕)
(子齒而同昕老坐宰相餘忿邪不得志卒)鍾山公(李建勲及罷相營别墅於鍾山有泉石之美為司徒)
(致仕或謂之曰公既未老無大疾苦受此命欲復為九華先生耶建勲曰平生常笑公卿不審出處豈可違素)
(志自知非壽考者欲求數年閑適遂如其言徐鉉江南錄)五老峯前必共聞(韋丹與東林僧)
(雲徹為忘形友丹帥江西與僧詩曰王事紛紛無暇日浮生冉冉盡如雲已為平子歸休計五老峯前必共聞)
(出雲溪友議)七十以上應致仕若齒髮未亦聽釐務(注老請致仕五)
(品以上表六品以上申尚書省吏部郎中唐六典)李夷簡(請老朝廷謂齒力可任不聽)
白孔六帖卷六十
