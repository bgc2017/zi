白孔六帖卷二十四唐白居易原本
宋孔𫝊續撰
寢(一)遊俠(二)
故舊(三)恤孤(四)
戲謔(五)笑(六)
喜(七)怒(八)
拜揖(九)行步(十)
趨(十一)灑埽(十二)
寢(一)
白乃寢乃興乃安斯寢北堂(安寢北堂上)晝寢(宰予晝寢子曰)
(朽木不可雕也糞土之牆不可杇也於予與何誅)終夜不寢(吾嘗終日不食終夜不寢)寢不
言(論語)寢不尸(尸伸手足如死人)安身(傳夜以安身)夙興夜寐(孝經)聖人
之責(宰予)弟子之嘲(後漢邊韶字孝先教授數百人曾晝日假寐弟子私嘲曰邊孝先腹便便)
(懶讀書但欲眠韶荅曰邊為姓先為字腹便便五經笥寤與孔子譚寐與周公議師若可嘲出何典記嘲者大)
(慙)寢無伏(伏覆也禮)東首(禮君子寢恒東首東首生氣)寢衣(必有寢衣長一身有半語)
尚寐無覺(詩云憂而欲寐)假寐(趙盾盛服將朝尚早坐而假寐鉏麑曰不㤀恭敬民之主也)
明發不寐(詩)目炯炯(而不寐)孔酣卧(李大亮身三職宿衞兩宫每番直常假寐)
(帝勞曰公在我得酣卧)韋綬(為學士帝嘗幸其院韋妃從會綬方寢學士鄭絪欲馳告之帝不許)神
相(趙昶巢之圍昶夜掫師疲而寢如有神相之者黎曙决戰士爭奮死)垂頭佯睡(五代劉延朗初)
(延朗與房嵩並掌機密每延朗議事則垂頭佯睡不省)睡王(述律每酣飲自夜至旦晝則常睡國人謂)
(之睡王五代史四夷附錄)欹眠(欹眠聽新詩韓愈)鼻息如雷鳴(道士倚墻睡鼻息如雷鳴)
(石鼎詩序)閒詠松風眠(時遊敬亭上閒詠松風眠李白贈宣城太守)北窗常晝眠
(崔令學陶令北䆫常晝眠贈崔秋浦)腹搖鼻息(曉鼓一發車馳馬奔予方高枕偃然就寢腹搖鼻息)
(夢到鄉國槐花滿地文鳴蜩噪庭孫樵乞巧)寢甚安(李玄道為王世充所執衆懼不能寐獨玄道曰死生)
(有命憂能了乎寢甚安)龜息(袁天綱又相李嶠曰睡則息從耳出名龜息後必貴)瓊筵寳幄
連枝錦燈燭熒熒照孤寢(李白𢷬衣篇)尸寢驚敝裘(杜甫晦日尋崔)
弔慶參請多亦廢闕(嗜酒好睡其癖已痼往往閉戶便經旬日弔慶參請多亦廢闕至於)
(俯仰進趨隨意所在杜牧書)
游俠(二)
白意氣(史記意氣高作威於世謂游侠)惡少(漢昭帝元鳳五年發三輔及邵國惡少年以戍遼東)
英儁之域(西京賦)游俠之場結客少(年場)輕死重氣(結黨連羣)殺
吏執仇(漢書長安姦猾寖多少年殺吏受財執仇相與操丸為彈得赤丸者斬式吏黑者斬文吏城中)
(薄暮塵起剽劫死傷横道及尹賞為長安令乃穿地深數丈名為虎穴捕羣盗内穴中數日視其屍相枕藉而)
(死)幽并之俠(曺子建詩借問誰家子幽并游俠兒)張趙之倫(並俠客也文選)劇孟
之俠(漢書劇孟洛陽人以任俠知名)季布之諾(漢書季布任俠立然諾之信氣蓋關中)俠
客(少年)連交(合節)節慕原嘗(名亞春陵四公子也文選)結儔(附黨)五陵之俠
豪俠(豪右)感分遺身(七啓曰䧺俊之從交黨結倫輕生重氣感分遺身此游俠之徒)求
名(殺吏)賈勇(報讎)然諾(則黃金不易)失意(則白刃相讎)燕市(荆軻飲燕市)夷
門(侯嬴夷門抱關)操丸之俠(剚刃之讎)杯酒間(古詩失意杯酒間白刃起相讎)背公
死黨(謂六國時背公死黨之義成守節奉上之義廢漢興未及匡正游俠序)言信行果(太史)
(公曰游俠行雖不軌然猶言必信行必果)知禁反正(非明王在上示之以好惡齊之以禮法曷由知)
(禁而反正)四豪(六國之罪人謂孟嘗等四公子)殺身亡宗(郭解之倫四夫之細竊生殺之權觀)
(其温良汎愛振窮周急謙退不伐亦皆絶異之資惜乎不入於道德放縱於末流殺身亡宗非不幸也並游俠)
(傳序)蔵活豪士(魯朱家蔵活豪士以百數隂脫季布於危及布貴終不見)劇孟(周亞夫至河南)
(得劇孟曰七國舉事而不求劇孟吾知其無能為己母死送車十乘而家無十金之産)郭解(字翁伯靜)
(悍隂賊少蔵亡命作姦剽攻劫鑄錢掘冢年長乃改節以德報怨姊子為人所殺賊窘自歸解解曰吾兒不直)
(遂不罪其賊以此時人皆義之解出入人皆避然恭節未嘗乘車入縣庭解兄子斷揚掾頭公孫弘曰解以布)
(衣以睚眦殺人雖不知罪尤甚遂族解)氣蓋關中(季布心長事袁盎弟畜灌夫氣蓋關中少年任)
(侠者竊其名以行者衆也)不以親為解(袁盎家居劇孟嘗通盎盎厚待之人謂盎曰孟薄徒也將)
(軍何自通之盎曰孟急人之急造其門不以親為解)横穎川(灌夫交通無非豪侠横穎川潁川之人歌)
(曰穎川清灌氏寧穎川濁灌氏族)椎埋(王温舒少時椎埋為姦)借客報讎(朱雲字游少通)
(輕侠借客報讎)馳騖閭閻權行州里(力折公矦)柳市(萬章字子夏居長安柳市)孔
以侠聞(盧祖尚家饒財好施以侠聞)為侠行(劉义少放肆為侠行)以伉俠相矜
(甄濟家衞州宗為伉侠相矜濟少孤獨好學以文雅稱)胡証(晉公裴度未顯時羸服私飲為武士所窘)
(証聞突入坐客上引觥三釂客皆失色因取鐡燈檠摘枝葉櫟合其跗横膝上謂客曰我欲為酒令飲不釂者)
(以此擊之衆唯唯証一飲輒數升次授客客流離盤杓不能盡証欲擊之諸惡少叩頭請去証悉驅出故世人)
(稱其侠)縱蒱酒長安市(哥舒翰家富于財任侠重然諾縱蒱酒長安市)任俠使氣
(郭元振為通泉尉任侠使氣撥去小節嘗盜鑄及掠賣部中口千餘以餉遺賓客百姓厭苦)通於宫
禁(古押牙者富平居有游侠之才多竒計往通於官禁出南部新書)擊劒為任俠(李白喜縱)
(横術擊劒為任侠輕財好施)喜俠節(竇建德喜侠節)風流藪澤(長安平康坊妓女所居之)
(地侠少萃號風流藪澤天寳遺事)閒過信陵飲(李白侠客行閒過信陵飲脫劒膝前横將炙啖)
(朱亥持觴勸侯嬴三杯吐然諾五岳到為輕)義非侠不立侠非義不成(贊皇公豪)
(侠論侠者蓋非常之人也雖以然諾許人必以節義為本義非侠不立侠非義不成難兼之矣)真侠(鋤麑)
(不賊孟宣承基不忍志寧斯為真侠矣同上)弄閣(或言刺客飛天夜又術也韓晉公在浙西時瓦棺寺)
(因商人設無遮會衆中有一年少請弄閣乃投蓋而上單練裙履膜皮猿挂鳥跂捷若神鬼復建罌水於結脊)
(下先溜至簷空一足欹身承其溜焉覩者無不毛寒)珠衣仗劒(張訓者吳丕祖之將校也丕祖在宣)
(州給諸將鎧甲訓所得至敝怒形於色其妻謂之曰此不足介意但司徒苟知之必不爾明日吳公問所由張)
(以告公命易之後吳移廣陵常賜諸將馬訓所得亦駑馬其妻言如前明日吳公又問之訓復以為言吳曰頃)
(在宣州嘗賜諸將甲是夕夢一婦人朱衣衣直仗劒告予所賜張訓甲甚敝當遂易之今賜諸將馬復夢前朱)
(衣人告訓所得非良馬何哉訓亦不能測也訓妻有衣箱常自啓開未嘗見之一日妻出竊啓之果見劒一口)
(朱衣一襲後乃知劒侠也)紅線(甘澤謠潞帥薛嵩有歌妓曰紅線當至德之後兩河未寧田承嗣有異圖)
(欲倂潞州募武勇超絶三千人號外宅男嵩聞以為憂每咄咄獨語紅線因侍問之嵩具告紅線曰此易耳妾)
(願一到彼觀其形勢初夜首塗三更可還出戶忽不見未曉果復至取承嗣寢所金合來嵩即遣使持送合遺)
(承嗣書曰有客從彼来云自元帥頭邊得此金合承嗣大懼散外宅男河北遂寧)飛劍刺木(江南)
(野史馬應昌善劒技初守吉州因休沐賓佐宴酣指梁棟間有竅者能於十數步外飛利劒刺之無不中者乃)
(笑謂人曰吾長以儒術為事斯則少年之技於今亦無所試矣因引滿盡歡)意氣素霓生(李白)
(侠客行趙客縵胡纓吳鈎霜雪明眼花耳熱後意氣素霓生)少年學劒術凌鑠白猿
翁(珠袍曳錦帶匕首插吳鴻由来萬夫勇挟此英雄風李白少年場行)玉劒誰家子西秦
豪俠兒(李白詩)所從皆博徒大俠(隠太子建成資簡弛慢不治常檢荒色嗜酒畋)
(獵無度所從皆博徒大侠)
故舊(三)(舉舊罰舊具本門中)
白故舊(不遺則民不偷)不弃(故舊無大過不相弃遺)求舊(人惟求舊)半面(之故)敬
故(周禮太宰以八統御萬人二曰敬故謂不慢舊)久要(子曰久要不㤀平生之言)原仲季友
(傳曰季友如陳葬原仲仲季友之舊也)恤飬故人(漢婁護君卿有故人吕公無子歸護護身與吕)
(公妻與呂嫗同食及居妻子頗厭護流涕責曰吕公以故舊老窮寄身於我義所當奉遂飬吕公終身)孔
隆于故舊(李晟篤分義隆于故舊)宿昔之好(劉文靜唐公踐天子位擢納言時多引貴)
(臣共榻文静詠曰云云帝曰我雖應天受命宿昔之好何可㤀)契分愈密(裴寂歴晉陽宫副監唐公)
(雅厚及留守太厚契分愈密)引入卧内語平生(丘和靖入朝詔其子師利迎之及謁見高)
(祖為興引入卧内語平生歡甚奏九部樂饗之)接故舊如布衣時(劉仁軌雖貴顯自矜踞接)
(故舊如布衣時)雖羇賤必均禮(岑文本生平故人雖羇賤必均禮)敦愛故舊(薛季)
(昶敦愛故舊)布衣定交(太宗皇后長孫氏兄無忌於帝本布衣定交以佐命元功出入卧内)雖
庸下與攜手(韋表微篤故舊雖庸下與攜手語笑無間)雅故(郎餘慶遷交州都督驩州司馬)
(裴敬敷與餘慶雅故以事笞餘慶婢父婢方嬖譛敬敷死獄中)欺故囚舊(朱敬則五等論商鞅欺故)
(友李斯囚舊交)秋草日上階(故人不過門秋草日上階李白)舊不足倚(柳宗元六逆論)
(符氏進王猛而殺樊世乃興胡亥任趙高而族李斯乃亡舊不足倚)盲宰相(裴垍作相器局峻整人不)
(敢干以私嘗有故人自遠詣垍資給優厚從容欵狎其人乘間求京兆判司垍曰公才不稱此官不敢以人之)
(私傷朝廷至公他日有盲宰相於公者得之垍則必不可孔平仲續世說)不見故人十年餘
不道故人無素書(願逢顔色關塞遠豈意出守江城居杜甫寄岑嘉州)
恤孤(四)
白託孤(可以託六尺之孤)託妻子(後漢朱暉同郡張堪素有名稱常於太學見暉重之接以)
(友道把暉臂曰欲以妻子相託堪卒妻子貧暉候視賑贍之)崔琰(魏崔琰友人公孫方宋階早死琰撫)
(其孤遺恩若己子)兄子(毛玠居位布衣蔬食撫兄孤子甚篤厚)凌統(吳凌統為將軍有功卒二)
(子幼孫權收飬宫中教讀書十日一乘鞍馬會羣臣常召統子出示之曰吾家虎子)山公撫嵇紹
(嵇康臨刑謂子紹曰山公尚在汝不孤矣)分屋居(張裔字君嗣與楊恭善及恭早死孤遺未成人裔迎)
(與分屋居事恭母恭子長為娶置産業使立門戶經恤故舊賑贍衰宗行義至甚也)分食邑(魏曺真子)
(丹少與宗人曺尊鄉人朱讃並事太祖二人早亡真乞分所食邑封遵六子詔襃美之分邑封二人子為關内)
(侯食邑百戶)字人之孤王成(匿李燮)恤孤(上恤孤則民不倍)飬幼少
存諸孤教撫孤姪(王珪教撫孤姪雖其子不過也)撫安(薛收卒秦王與其從兄子)
(元敬書曰且家素貧而子幼善撫安之)撫幼弟孤兄子(宇文士及撫幼弟孤兄子以友睦稱)
柳仲郢(李德裕貶死家無禄不自振及領鹽鐡遂取其兄子從質為推官知蘇州院宰相令狐綯持不)
(可乃移書開諭綯綯從之)親交無後者為嫁遣孤女(韓愈凡内外親若交友無後者)
(為嫁遣孤女而恤其家)撫其孤至㛰嫁成立(錢徽與薛正倫魏弘簡善二人前死徽撫)
(其孤至㛰嫁成立)拯孤恤窮(李邕孔璋曰邕所能者拯孤恤窮)嫁其孤女(鄧景山與)
(劉晏善其後家寒窶晏屢經紀之嫁其孤女)二女為託(韓充李元為河陽節度使署牙將未幾弘)
(領宣武召主親兵元曰我知君舊矣吾兒不才無足累君者二女方幼以為託遂辭去元沒為嫁二女周其家)
視恤其孤(孟簡尚節義與之交者雖歿視恤其家不少衰)經贍其家(蕭存韓愈少為存所)
(知自袁州還過存廬山故居而諸子皆死唯一女在為經贍其家)撫其二子(李晟嵐州刺史譚元)
(澄嘗有德於晟後貶死晟既貴直其枉晟撫其二子為成就之)願以桂兒為念(鄭畋父亞任桂)
(管觀察使畋生於桂州小字桂兒時西門思恭為監軍有詔徵赴閤亞送於郊自以衰年以畋託之曰他日願)
(以桂兒為念言訖泫然流涕思恭誌之及為神策中尉亞已卒思恭使人召畋待之如甥姪因選師友教𨗳畋)
(後官至將相瑣言)嫁故人孤女數十人(嚴挺之重交游許與生死不易嫁故人孤女數)
(十人當時重之)
戲謔(五)(狎侮)
白善戲謔兮(不為虐兮)謔浪笑敖(中心是悼)伊其相謔(惟士與女)戲譚
玩人(喪德)狎侮(君子㒺以盡其心)前言戲之爾(謂割雞焉用牛刀之言)好
弄(傳夷吾弱不好弄戲也)暴謔(文選鄱陽暴謔中酒而作何晏曰鄱陽惡戲難與為曺)不常
矜莊(鄭玄詩箋云君子之德有張有弛不常矜莊故有戲謔之日)子雲之解客嘲
孟堅之荅賓戲孝先晝寢(弟子興便腹之嘲)言偃絃歌(仲尼發割)
(雞之戲)鍾馬有利錐之戲士龍有白雉之嘲(陸雲與荀鶴語曰既開青)
(雲覩白雉何不張爾弓挟爾天荀曰本謂雲龍騤騤乃是山鹿野䴢獸弱弩彊是以發遲)天子無戲
言(周公謂成王云)不敢戲言(成王沒齒)受侮之旁狎(禮不旁狎旁彊妄也狎侮玩也)
戲色(禮曰不戲色)靳之(宋萬歸宋宋公靳之曰始吾敬子今子魯囚也吾不敬子矣萬病之遂弑)
(宋公注戲而相狎曰靳也)狗門(晏子短小使於楚楚人為小門延晏子晏子對曰使狗國者從狗門而入)
(臣使楚不當從狗門而入)縛盜(又縛盜置晏子之前楚王謂晏子曰齊國人也善盜乎晏子曰臣聞橘生)
(江南北則為枳棘葉徒似而味不同水土異也此人生於齊不為盜入楚為盜得無水土為盜耶)諸葛
子瑜(吳諸葛瑾字子瑜面長似驢吳王使優人牽驢入題其上曰諸葛子瑜瑾子恪即請筆益兩字曰之)
(驢人服其敏權即以驢賜恪)白頭翁(吳諸葛恪侍權坐有白頭烏集殿前恪曰白頭翁張昭年老疑)
(恪戱之因曰恪欺陛下未有鳥名白頭翁請覓白頭母恪曰鳥有鸎母請覓鸎父相弄謔如此有司俱不罪張)
(昭有悟於聽聞)好狎(不好狎)納侮(無啓寵納侮書)行前後(晉孫綽興公好譏調與習鑿齒)
(共行綽在前顧謂習曰沙之汰之瓦礫在後習曰簸之揚之糠粃在前)潞涿君(劉章有從事張裕饒)
(鬚先主嘲之曰昔涿縣多毛姓東南西北諸毛繞涿郡裕曰昔有作上黨潞長遷涿郡令去官還家人與書欲)
(署潞則失涿署涿則失潞乃署潞涿君先主無鬚故有此答)以先祖相譏(賈充嘗宴朝士庾純)
(後至謂曰君行常在人前今何在後純曰且有小市井事不了是以來後純之先曾為伍伯者充之先為市魁)
(者故此相譏)侮予(或敢侮予)孔名長意短口正心邪(蘇世長帝大笑嘲曰何名)
(長而意之短口正而心之邪世長曰名長意短誠如聖旨口正心邪不敢奉詔)問宦立所来(張玄)
(素始玄素與孫伏伽在隋皆為令史太宗嘗問玄素宦立所来深自羞汗禇遂良見帝曰君子不失言於人明)
(主不失言於戱故言則史書之禮成之樂歌之居上能禮其臣乃能盡力以奉其上近世宋武帝侮靳朝臣攻)
(其門戶至耻懼狼狽前史以為非陛下昨問玄素在隋任何官對曰縣尉又問未為尉時曰流外又問何曺司)
(玄素出不能徒步顔若死灰精爽頓盡見者咸共驚怪)面似高麗(楊再思張易之兄同休請公卿)
(宴其寺酒酣戲曰公面似高麗再思欣然翦縠綴巾上反披紫袍為高麗舞舉動合節滿坐鄙笑也)仰天
相地(姜師度喜渠漕是時太史令傅孝忠以知星顯時為語曰孝忠知仰天師度知相地嘲所嗜也)好
諧易(陸長原好諧易無威儀)點頭更擬(蘇晉傳裴光廷知尚書有過官被却者就籍以朱點)
(頭而已晉因榜選院曰門下點頭者更擬光廷以為侮已出晉汝州)侵侮(韓偓侍宴朱全忠崔胤臨陛宣)
(事坐者皆去席偓不動曰侍宴無輙立二公將以我為知禮全忠怒偓薄已悻然出有譛偓喜侵侮有位胤亦)
(與偓貳)侮笑自如(許敬宗改中書舍人文德皇后喪羣臣衰服率更令歐陽詢醜異敬宗侮笑自)
(如貶洪州司馬)李程不脩儀檢滑稽好戲(舊史李程不脩儀檢滑稽好戲而居師長)
(之地物議輕之)頻伸諧戲(劉晏所任者雖數千里外奉教令如目前頻伸諧戱不敢隠)詔學
士嘲之(武平一宴兩儀殿帝命后兄光禄少卿嬰監酒嬰滑稽敏給詔學士嘲之嬰能抗數人)譽
兒癖(王勃傳其後助劼又以文顯福畤少子勸亦有文福畤嘗詫韓思彦思彦戲曰武子有馬癖君有譽)
(兒癖王家癖何多邪)死而後語(五代馬允孫周廣順中卒允孫卒後其家婢有為允孫語者初崔協)
(為明宗相在位無所發明既死而有降語其家允孫又然時人嘲曰生不能言死而後語)錦衾爛兮
(五代史康福世本夷狄貴沙陀故常自言沙陁種福嘗有疾卧閣中寮佐入問疾見其錦衾相頋竊戲曰錦衾)
(爛兮福聞之怒曰我沙陀種也安得謂我為奚聞者笑之)兔園册(劉岳傳宰相馮道世本田家狀貎質)
(野朝士多笑其陋道且入朝兵部侍郎任贊與岳在其後道行數反顧問何為岳曰遺下乃兔園册爾兔園冊)
(者鄉校里儒教田夫牧子之所誦故岳舉以誚道也)世修降表(李昊初事王衍為翰林學士衍之亡)
(也昊草降表至孟昶又草焉蜀人夜表其門曰世修降表李家當時傳以為笑)謂麗景門為例
竟(来俊臣詔於麗景門别置獄敕俊臣等顓按事百不一貸王弘義戱謂麗景門為例竟謂入者例皆盡也)
胡頭應祝(楊元琰敬暉等為武三思所搆元琰知禍未已詭計請祝髮事浮屠戱曰胡頭應祝以多)
(髭似胡云)非所望於蕭𫝊(蕭至忠後依太平復當國嘗出主第遇宋璟璟戱曰非所望於蕭傅)
(至忠曰善乎宋生之言然不能自返也)火迫鄼侯(朱泚初源休與姚令言勸泚圍奉天二人自比)
(蕭何休顧令言曰成秦之業無輩我者我視蕭何子當曺參可矣即收圖籍貯府庫效何者人皆笑為火迫鄼)
(侯)宰相擔子入門(五代盧程同平章事是時朝廷新造百度未備程始拜命之日肩輿導從)
(喧呼道中莊宗聞其聲以問左右對曰宰相擔子入門莊宗登樓視之笑曰所謂似是而非者也)坐有
姓閻人(同上史洪肇他日會飲王章酒酣為手勢令洪肇不能為客省使閻晉卿坐次洪肇屢教之蘇)
(逢吉戱曰坐有姓閻人何憂罰爵洪肇妻閻氏酒家倡以為譏已大怒)確確無餘事(曺確揚收)
(徐商路岩同秉政外有嘲之者確確無餘事金錢揔被收商人都不管貨賂幾時休南部新書)裴筠㛰
蕭楚女(言定未幾擢進士第羅隠嘲之云細看月輪還有意信知青桂近嫦娥詩話)目連變
(摭言張祐柘枝詩云鴛鴦細帶抛何處孔雀羅襂付阿誰白樂天呼為問頭詩答曰公之長恨詞云上窮碧落)
(下黃泉兩處茫茫俱不見此即目連訪母故也)白着(租庸使元載重斂州縣視其簿錄其産而中分之甚)
(者十八九時人謂之白着言其厚斂無名其所着者皆公然明白無嫌避渤海高雲有白着歌云上元官吏務)
(剥削江淮之民多白着詩話)飯甕熱發(張林受眷於崔相昭緯或謁崔公曰何以久不見林曰飯)
(甕子熱發崔訝飯甕不康之語林曰數日来水米不入非不康邪北夢𤨏言)既懷厚朴之才
(紀異錄盧端揆質文筆俊健性好翫又為莊宗管記會毉學博士所司請藁公立草之筆不暫輟末句云既懷)
(厚朴之才宜典從容之職莊宗覽之久為啓齒)勿使瘡痍之後復作瘡痍(同上韋莊)
(為西川管記時王建聚兵甚衆供費尤多會有一縣宰託茲箕歛為部民所訟建以用兵岐隴徵督無常乃復)
(用之公乃為建草牒詞云正當彫瘵之秋好安彫瘵勿使瘡痍之後復作瘡痍由是因之為口實)錯認
顔摽作魯公(詩話顔摽咸通中鄭薰下狀元及第先是徐寇作亂薰意在激勸勲烈意摽乃魯公)
(之後故置之巍科既而詢其廟院摽曰寒素京國無廟院薰始大悟有無名子嘲曰主司頭腦太冬烘錯認顔)
(摽作魯公)紫袍二主事(楊國忠明年大選侍郎韋見素張倚與本曺郎趍走堂下抱案牒國忠顧)
(女弟曰紫袍二主事何如皆大噱)尉入臺多而縣辦否(竇懷正時政令多門赤尉由墨)
(制授御史者衆或戲曰尉入臺多而縣辦否對曰辦於異日問其故答曰佳吏在僥倖去故辦聞者皆笑)與
揔管戲(五代郭彦威莊宗滅梁彦威自陕来朝莊宗置酒故梁崇元殿彦威與梁將段凝袁象先等皆)
(在莊宗酒酣指彦威等舉酒屬明宗曰此皆前日之勍敵今侍吾飲虢卿功也彦威等伏地請死莊宗勞之曰)
(與揔管戲爾卿無異也)諧噱(蘇世長歴天策府軍諮祭酒秦府開文學舘引為學士與房玄齡等十八)
(人皆蒙圖畫褚亮贊之曰軍諮諧噱超然辨悟舊史)豺咬殺魚(婁師德好諧謔則天朝大禁屠殺師)
(德因使至陕庖人進肉師德曰何為有此庖人曰豺咬殺羊師德曰豺大解事又進鱠復問有此庖人曰豺咬)
(殺魚師德大叱之曰智短漢何不道是獺祭不食御史臺記)侮玩之目(顔抗性詼諧柳渾李泌與)
(之厚自謂知己秉樞要當得達官久之遷著作佐郎抗不樂求歸於吳班列郡官皆有侮玩之目皆惡嫉之泌)
(卒抗不哭而有調笑之言為憲司劾貶饒州司戶孔平仲續世說)
笑(六)
白爰笑(爰語)載笑(載言)咥其笑矣巧笑倩兮囅然而咍
(筦爾而笑)夫子何哂掩口而笑笑不至矧(父母有疾矧齒本也)謔
浪笑敖一笑千金樂然後笑人不厭其笑(公叔文子)胡
盧宜笑(既含睇兮注宜笑齒白也楚詞)先笑(而後號咷)頭沒杯案(魏太祖與人譚論戲)
(弄盡無隐諱及歡悅大笑至於頭沒杯案中餚膳霑汚於巾幘也)笑疾(陸機見張華華令雲来機曰雲)
(有笑疾及雲至見張華華以錦嚢盛鬚雲見大笑不止又著衰絰上船見水中影因大笑落水救之免死)必
笑(傳曰溺人必笑)哂之(夫子哂之)言笑晏晏(言笑晏晏詩)啞啞(笑言啞啞易)嘻
嘻(婦子嘻嘻終吝易)孔柳澤(少言笑)裴炎(寡言笑)大笑為樂(號莊王鳳遇官)
(屬尤嫚使奴蒙虎皮怖其參軍陸英俊幾死因大笑為樂)笑殺天下(鄭綮同平章事至是省吏走其)
(家上謁綮笑曰諸君誤矣人皆不識字宰相亦不及我吏言不妄俄聞制詔下歎曰萬一然笑殺天下人)笑
中刀(李義府貎足恭與人言嬉怡微笑而隂賊褊忌著于心凡忤意者皆中傷之時號義府笑中刀)笑
者不可測也(魚朝恩會釋菜執易升坐百官咸在言鼎有覆餗象以侵宰相王縉怒元載怡然朝)
(恩曰怒者常情笑者不可測載銜之)引郭予儀自誚(王松晉出帝北遷蕭翰立許王從益於京)
(師以松為左丞相漢高祖入洛先遣人馳詔東京百官嘗受偽命者皆焚之使勿自疑由是御史臺悉斂百官)
(偽勅焚之松以手指其胷引郭子儀自誚以語人曰此乃二十四考中書令也聞者笑之)笑而不怒
(五代李茂貞居岐常以地狭賦薄下令𣙜油因禁城門無内松薪以其可為炬也有優者誚之曰臣請并禁月)
(明茂貞笑而不怒)持頥而笑(柳宗元陪崔使君遊南池序)左右皆大笑(五代鄭珏)
(莊宗入汴末帝惶恐不知所為珏曰臣有一策願得傳國璽馳入唐軍以緩其行而待救兵之至末帝曰顧卿)
(之行能了事否珏俛首徐思曰但恐不易了於是左右皆大笑)叨入相之資(同上李鏻初李愚自)
(太常卿作相而盧文紀代之及文紀作相鏻乃求為太常卿及拜命中謝曰臣叨入相之資朝士傳以為笑)
孤笑(發孤笑於羣憂韓愈别知賦)衆夫指之笑(謂我知不明此日足可惜)諧笑(性情)
(漸浩浩諧笑方云云)笑言溢口(前隨杜尹拜表廻笑言溢口何歡咍)垂手笑(瀧吏垂手笑官)
(何問之愚)粲然忽自哂(授以鍊藥說李白古風)自笑何區區(贈張相鎬)私唁
且笑(劉禹錫連州壁記)嬉怡微笑(李義府本傳)笑而不答(李守素論人物始言)
(江左山東尚酬對至北則笑而不答虞世南歎曰肉譜足可畏)
喜(七)
白式宴以喜(詩)無喜色(子文三仕為令尹無喜色)喜形(於色)睢盱(小人喜悅)
(之貎)楚殺子玉(晉侯喜可知也)受官喜(毛義家貧飬老親張奉慕其名候之會府檄至以義)
(守令義奉檄入喜見顔色奉心賤之不知其為親也)孔子攝相(史孔子由大司寇攝行相事有喜色)
(門人怪之孔子曰非樂其貴然喜下人得吾也)一則以喜(謂孝子見親年老而猶克壯也)喜生
於風則哀矜而勿喜喜見顔間(太宗皇后長孫氏用無忌為尚書僕)
(射后密諭令牢讓帝不獲已乃聽后喜見顔間)王珪僕妾亦不見喜愠喜甚
與家人樂飲(劉元濟召為修文館學士既久斥喜甚與家人樂飲數日卒)喜津津出
眉宇間(李林甫)對親欣欣(郭震自朝還對親欣欣退就室儼如也)陸贄(狩山南地)
(道險澁與從官相失夜召䞇不得帝驚且泣詔軍中得贄者賞千金久之上謁帝喜見顔間自太子以下皆賀)
喜於獎善(李栖筠)楊家三喜(楊敬之為國子祭酒俄遷太常少卿是日二子戎戴登科)
(時號楊家三喜)喜氣排寒冬(韓愈贈張籍)皆洒然喜(隠太子傳帝謂秦王曰爾還洛)
(陽行臺自陕以東悉王之建成等因密使人說帝言秦王左右皆山東人聞還洛皆洒然喜觀其意不復来矣)
信容得色舞于眉端(劉禹錫吕温集序得一善輒時衡擊節信容得色舞于眉端)神
躍色揚(司空圖評詩書)
怒(八)
白將子無怒憑怒逢彼之怒君子如怒王赫
斯怒愠見(子路)無愠色(子文三已之無愠色)忿思難(君子九思)一朝之
忿(㤀其身)顔回不遷怒忿懥(懥怒)忿疾(于頑)宜無悔怒懲
忿窒慾(易損卦言可損之美莫大於忿慾)内奰于中國(奰音被不辭而怒曰奰)衆
怒不可犯(難犯傳)衆怒如水火&KR0972;然(今執事&KR0972;然授兵登陴將以誰罪注)
(&KR0972;勁怒貎)含怒不怒而威(神)有怒(黽俛同心不宜有怒)譴怒敬天
之怒逢天憚怒(憚厚也)武怒(奮其武怒)室於怒市於色(忿室家作)
(色於市人)色勃髮衝冠(藺相如怒髮上衝冠)奮髯抵几(朱博怒齊吏)忿擊
伏屍百萬流血千里(天子之怒也秦王謂唐睢睢云王聞布衣之怒乎王曰免冠徒跣以)
(顙投地睢曰不然必伏屍二人血流五步)怒生於兩(傳)王奮厥武(如震如怒闞如虓虎)
(詩)孔不塞衆人之怒(柳宗元貶永州司馬貽蕭俛曰聖朝寬大貶黜甚薄不塞衆人之怒)
怪怒媢疾(又曰超取顯美欲免世之求進者怪怒媢疾可得乎)怒折匕筯(廣德公主與帝)
(食怒折匕筯帝曰此可為士人妻乎更許于琮尚主)市怒(劉武周太宗王仁恭令揔虞候直閣下宣言于)
(衆曰今歲飢死者骨相枕於野府君閉倉不卹豈憂百姓意乎以市怒其軍皆憤怨)恚見顔間(楊漢)
(公鄭裔綽曰漢公既以墨敗陛下容可舉劇部弘貪人帝恚見顔間翌日斥裔綽為商州刺史)天怒(吳武)
(陵遺二部侍郎孟簡書曰古稱一世三十年子厚之斥十二年殆半世矣霆砰電射天怒也不能終朝安有聖)
(人在上畢世而怒人臣耶)恚憤(張介然守陳留初有詔搆賊首而暴誅慶宗狀禄山入陳留見詔書拊膺)
(大哭曰我何罪吾子何罪乃殺之即大恚憤殺陳留降者萬人以逞血流成川斬介然於軍門)左右辟
易(陳京擢左補闕帝以盧杞為饒州刺史京與趙需裴佶宇文炫盧景亮張薦共劾杞輔政要位大臣踰時)
(月不得對百官懔懔常若兵在頸陛下復用之姦賊唾掌復興帝不聽京等争尤確帝大怒左右辟易諫者稍)
(引却京正色曰需等母遽退極道不可以死請杞遂廢)相在怒時(魏元忠見相門)怒則以
力而相并(唐藩鎮表)詩(楊收王鐸皆薛逢同年進士收作相後逢有詩云湏知金印朝天客同是)
(沙隄避路人威鳳偶時皆瑞聖應龍無水謾通神收聞大銜之王鐸拜相逢又有詩云昨日鴻毛萬鈞重今朝)
(山嶽一毛輕鐸又怨之舊史)裾韈於硯(鄭畋遷門下侍郎高駢請如西戎以公主下嫁畋盧攜入)
(議之畋以國威靈不可相䙝嫚攜怒拂衣去裾韈於硯因抵之帝以大臣争口語俱罷)攘袂(張嘉貞與)
(張說不相能嘉貞弟嘉祐贓汙事發說勸嘉貞素服待罪不得入謁出為幽州刺史說遂代為中書令嘉貞惋)
(恨謂人曰中書令年二員何相廹之甚也明年移益州都督就宴中書省與相會嘉貞恨說因攘袂勃罵源乾)
(曜等共和續世說)
拜揖(九)(取儀禮門事用)
白九拜(拜有九拜儀周禮)揖(禮)肅拜手容恭(禮)吉拜(凶拜非三年喪)
(以吉拜)凡男拜尚左手(左陽)女尚右手(右隂)八十者拜君命一
坐再至(曲禮再至至地)九十者君使人受(不使拜也)婦人吉事雖有
君賜則肅拜(低頭而已)凶事則手拜(手至地也)大夫稽首再拜君
答拜之(禮無不答)加勞賜一級無下拜(傳王使宰孔賜齊桓胙將拜孔曰且有後)
(命天子以伯舅耋老加勞賜一級無下拜)拜下禮也鍾離意受賜不拜(頒賜贓物)
贈子以拜(王丹謂陳遵)介者不拜品秩殊等(拜揖異儀)吉凶異
道(拜揖殊宜)位既殊於品列(拜則異其節文)不拜揖客亢禮(漢汲黯字)
(長孺見將軍以亢禮人或說黯不可以不拜之曰夫以大將軍有揖客反不重邪)又(汲黯見田蚡未嘗拜)
(揖)揖三公(後漢趙壹元叔為上計吏到京師是時司徒素逢受計吏數百皆拜伏庭中莫能仰視壹)
(獨長揖而已逢望異之命讓之曰小郡吏揖三公何也)責稽首(傳齊人責稽首注往年齊侯為公稽)
(首公不答故也)揖丞相(漢書郅都為中尉丞相條矦至倨貴而都揖丞相也)頽乎頎乎(禮曰)
(拜而後稽顙頽乎其順也稽顙而後拜頎乎其至也注此周之喪拜先觸地無容哀之至也三年之喪吾從其)
(至者注重者尚哀戚自朞如殷可也)大夫之臣不稽首(以避君也)不面拜(君有賜不)
(面拜為君之答已也)揖官屬(漢盖寬饒次公左遷衞司馬先是左部見衞尉拜謁寬饒視事按舊令遂)
(揖官屬已下衛者候司馬不拜自此正焉)雅拜(何武舉方正一人舉者召見行禮盤辟雅拜有司劾所舉)
(不當)率軍禮以長揖(西征賦說亞夫)教拜(朱博子元為琅邪守門下掾貢遂耆老大儒教)
(授數百人拜起舒遲博出教主簿曰貢遂書生不習吏禮主簿且教拜起閑習乃止)舒遲(見上注)參
軍(晉孫楚字子荆為著作郎參石苞驃騎將軍事負其才氣頗侮異於苞初至長揖曰天子命我參卿事因)
(此嫌隙遂搆苞奏楚與吳謗毁朝政楚亦抗表自理)一拜一起(吳主謂蜀伊籍曰勞事無道君對曰)
(一拜一起未足為勞)特揖(孤卿特揖)旅揖(大夫)旁三揖(士禮記)揖人必違其
位環拜以鐘鼔為節(環謂短拜)三肅使者(卻至對楚子以軍事不敢拜故)
(三肅使者)拜細(吾子捨其大而拜其細)尚能拜起(黃覇不去老聾吏曰尚能拜起)雖齊
桓受胙(恐貽天子之羞)而亞夫建營(實禀將軍之令)耋老加恩(齊侯辭一級之)
(賜)介胄難犯(卻生成三肅之儀)馬援受梁松拜(援歸梁松候之拜床下援不荅)
(曰我松父友雖貴不可失叙松恨之)常林不止晉宣王(晉宣王以常林鄉邑之耆德每為之)
(拜或謂曰司馬公貴至公宜止之林曰司馬公自欲敦長幼貴賤非吾所畏拜非吾所制言者踧踖而退)王
祥不拜晉王(具職官三公門注)責桑梓拜(陸機為鄒平令性矜傲責鄉里謝鯤等拜)
(或曰禮敬年爵以德為先令鯤拜勢懼傷風俗機不以為慙)孔南面拜公卿(安樂公主翌日)
(大會群臣大極殿主被翠服出嚮天子再拜南面拜公卿公卿皆伏地稽首)使高麗不拜(李義)
(琰使高麗不拜義琛再使匍匐拜伏)凡百官拜禮各有差(文武官三品已下正一品東宫)
(官拜三師四品已下拜三少自餘屬官於本司隔品者皆拜焉唐六典)舒王元名(高祖之在大安)
(宫太宗晨夕使尚宫問起居元名纔十歲保媪言尚宫有品當拜元名曰此帝侍婢耳何拜為太宗壯之曰真)
(吾弟也)回紇皆南面拜(董晉傳回紇恃有功見使者居因問市馬而唐歸我賄不足晉曰我)
(非無馬而與爾為市為爾賜者不已多乎爾之馬歲五至而邊有司數皮償貲天子不忘爾勞敕吏無得問諸)
(戎以我之爾與也莫敢确衆皆南面拜不敢有言)將卒皆拜(董晉朱泚至河中李懷光反晉說之)
(曰朱泚為臣而背其君苟得志於公敵賊有餘力若襲取之清宫以迎天子雖有大惡猶將掩焉如公則誰敢)
(議懷光喜且泣又語其將卒皆拜)人皆羅拜(袁滋召為金吾衞大將軍以楊於陵代之滋行耆老)
(遮道不得去於陵使喻曰吾不敢易袁公政人皆羅拜)朝延英詔毋拜(馬燧後病足不任謁)
(九年十月自力朝延英詔毋拜)矍然下拜(顔真卿盧杞將出之辭曰先中丞傳首平原面流血吾不)
(敢以衣拭親舌䑛之公不忍見容乎杞矍然下拜而銜恨切骨)憚威拜城上(馬燧李懷光反賊將)
(徐廷光守長春宫城燧度長春不下則懷光固守久攻所傷必衆乃挺身至城下見廷光廷光憚燧威拜城上)
(燧顧其心已屈徐曰我自朝廷米可西向受命廷光再拜即率衆降)東南向再拜(屈突通劉文静)
(遣竇琮追及稠桑通知不免遂下馬東南向再拜號哭曰臣力屈兵敗不負陛下遂被禽送長安)指膝
(郭子儀田承嗣傲狠不軌子儀嘗遣使至魏承嗣西望拜指其膝謂使者曰兹膝不屈於人久矣今為公拜)
汙賊官羅拜(甄濟廣平王平東都濟詣軍門上謁泣涕王為感動肅宗詔館之三司署使汙賊官)
(羅拜以媿其心)不喜拜揖(王績性簡放不喜拜揖)諷拜佯不曉(薛廷珪累尚書左丞)
(朱全忠兼四鎮廷珪以官告使至汴客將先見諷其拜廷珪佯不曉曰吾何德敢受令公拜乎及見卒不肯加)
(禮)不堪趨拜(李源帝自遣使者持詔書抱笏即賜源頓首授詔謂使者伏疾老耄不堪趨拜)再
拜而辭(盧奕安禄山陷東都被執將殺之奕臨刑西向再拜而辭)拜中人(嚴綬為尚書右僕射)
(帝使中人賜含桃綬見拜之為御史劾奏慙懼待罪)使吳越獨揖(五代龍敏歴晉為太常卿使于)
(吳越是時使吳越者見吳越王皆下拜敏獨揖之還遷工部侍郎)馬上横鞭揖(同上尹揮從廢)
(帝入洛陽而晉高祖来朝與揮相遇于道揮時猶為嚴衞指揮使恃先降功不為高祖禮馬上横鞭揖之高祖)
(怒白廢帝揮不可與名藩乃以為應州節度使)拜多而乏(同上吕琦廢帝怒曰朕一女尚幼欲棄之)
(外域金帛所以飬士而捍國也又輸以資敵可乎崧等惶恐拜謝無數琦足力不能拜而先止帝曰吕琦強項)
(肯以人主視我耶琦曰臣息素病羸拜多而乏容臣少)長揖(李愚衡王友諒末帝兄也梁大臣李振等)
(皆拜之獨愚長揖末帝以責愚曰衡王朕拜之卿獨揖可乎愚曰陛下以家人禮見之則拜宜臣於王無所私)
(豈宜妄有所屈並五代史)徧拜(金吾將軍張萬福聞陽城率拾遺上䟽論裴延齡姦佞遂徧拜陽與仲舒)
(等曰諫議能如此言事天下安得不太平)儀矩梗野拜忘舞蹈(韓思彦久去朝儀矩梗野)
(拜忘舞蹈)謁見不拜(盧鴻至東都謁見不拜宰相遣通事舍人問狀荅曰禮者忠信所薄臣敢以忠)
(信見帝)觀行於一揖之内(劉廼書)不名不拜(武攸緒敇有司即兩儀殿設位)
(行問道禮詔見不名不拜攸緒至更冠帶仗入通事舍人贊就位攸緒趨就常班再拜帝愕然禮不及行)見
王無拜(西域大食開元中始使使者来辭曰國人止拜天見王無拜有司切責乃拜)不拜宰
相(姜晦開元初擢御史中丞先是不拜宰相御命使四方者廷中揖見後稍屈下至晦獨徇舊體謂御史曰)
(不如故事具奏譴公等由是臺儀復振)
行步(十)
白禮曰凡升階聚足連步以上(謂足不相過)上於東階(則先右足)
上於西階(則先左足)堂上接武(跡相近也)堂下布武(每足各成跡)規行
矩步行不舉足車輪曳踵(凡執玉器執輕如不克行不舉足車輪曳踵注主君也如)
(輪行不離地恭慎周旋中規折旋中矩謂行步)君與尸行接武(踵跡也)大夫繼武
(跡相及也)士中武(跡相離也)凡行容愓愓(愓愓行貎)足容重(欲遲)行步則
有環珮之聲(行中節也)千里之行始於足下學步(夀陵餘子學步)
(於邯鄲失其故步匍匐而反)躧步舍車而徒(易賁其趾舍車而徒義不乘也賁飾也)
肆夏采齊(周禮行以肆夏趨以采齊樂儀也)歴階而升(凡歴階不過二等)與先
生並行(闕黨童子)父黨隨行兄黨鴈行(朋友不相踰)翔步徒行
步目(國語足以步目)吾不徒行玉趾憚行(詩豈敢憚行畏不能趨)孔
進退甚詳(董晉天子會朝公卿在廷侍中贊羣臣賀竇參攝中書令當傳詔疾作公卿相顧未有詔)
(晉從容進曰臣請代參事南面宣致詔詞進退甚詳)走及奔馬(高開道少趫勇走及奔馬後為盜)
史敬奉(走逐奔馬)跣足履棘(五代王彦章能跣足履棘行百步)不能遽步(婁師)
(德嘗與李昭德偕行師德素豐碩不能遽步昭德遲之恚曰為田舍子所留師德笑曰吾不田舍復在何人)
低首拱手(叚秀實贊太尉為人姁姁嘗低首拱手言氣卑弱未嘗以色待物)急步疾呼
(韓文府中不聞急步疾呼)行步欹危(杜甫詩稠花亂葉裹江濱行步欹危實怕春)追駿步
而遐遊(柳宗元賦惟聰明為可考兮追駿步而遐遊)從容步進(令狐峘貶吉州别駕稍遷)
(刺史齊映為江西觀察使按部及州峘輕映後出先至宰相今雖屬刺史自挟所以過映者至迎謁頗怏怏以)
(語其妻妻曰君自視何如人以白頭走小生前君不以此見映雖黜死我無憾映至峘入謁從容步進不抹首)
(屬戎器映以為恨去)花殘步&KR1231;遲(杜甫荅鄭十七詩)雅幅巾琴壺以隨(劉禹)
(錫别集)
趨(十一)
白趨進翼如帷箔之外不趨堂上不趨執玉不
趨趨蹌(詩巧趨蹌兮)疾趨則欲發而手足無移(發起履也無移手足)
(正也)齊如流弁行剡剡而起屨(疾趨之貎)徐趨沒階趨進(翼如)
(也)遲緩(後漢孫堪常為縣令謁府趨步遲緩門亭長譴堪便解印而去)趨以采齊(見上注)
周走以呼(棄疾使人楚國)趨登(晉靈公飲趙盾酒將殺之其右提彌明知之趨登曰臣侍君宴)
(過三爵非禮也遂扶以下)二節(禮君召以三節一節以趨二節以走)鯉趨(論語)孔帝問冠
冕制(董晉帝問冠冕制對曰古者服冠冕以佩玉節步堂上接武堂下布武君前趨進而已今或奔走以)
(致顛仆)趨者無善迹(朱敬則諫曰急趨者無善迹)沒階趨(劉崇魯身為朱玫史官作)
(勸進表在太原府使西川見田令孜沒階趨廢制度自崇魯始)趨馳(佐郡浙江西病閒絶趨馳李白留别)
(從兄詩)豈憶當殿羣臣趨(杜甫杜鵑行)冉冉自趨競(杜詩)龍尾道
(李聽為太子太傅招所善載酒集李宗閔閣至德裕則喻御史凡罷朝繇龍尾道趨出無輒至閣者)趨降
階伏(唐持太和中為渭南尉試京兆府進士時尹杜悰欲以親故托之持輒趨降階伏悰語塞乃止)臣
子之禮過位必趨(韋湊上言)
灑埽(十二)
白禮凡為長者糞之禮必加帚於箕上(取其兩手捧箕恭也謂初執往)
(時也)以袂拘而退其塵不及長者(謂埽時也以袂擁帚之前令塵不揚)以箕
自向而扱之(不向尊者亦示之恭也)灑埽進退則可矣(子游曰子夏之門人)
(小子當灑埽進退則可矣抑末也本之則無如之何本者謂禮也)糞除(先人之敝廬張趯謂子大叔傳)
蠲帚不灑埽(詩子有庭内不灑不埽)埽地(而祭)掃門(魏勃埽丞相曺參門)埽室
(陳蕃字仲舉所居一室不埽人問曰孺子何不埽除蕃曰大丈夫當埽除天下安能事一室乎)擁篲(迎門)
執帚所過糞除(第五倫字伯魚不逹客河東變姓名稱王伯齊載鹽往来太原上黨所過)
(輒為糞除陌上人號為道士)備灑埽(納女於大夫禮)孔汛埽庭唐(房玄齡帝幸芙蓉園)
(觀風俗玄齡敕子弟汛埽庭唐曰乘輿且臨幸有頃帝果幸其第)敝帚(柳宗元乞巧文旁羅萬金不鬻)
(敝帚)縛帚(洛陽要紀王維居輞川宅宇既廣山林亦遠而雅好地不容浮塵日有十數埽飾者使兩童專)
(掌縛帚而有不時給)埽廳屋(如兄言即埽廳屋候兄送毛仙翁)灑埽縣中居引水
經竹間(招揚之罘並韓愈)左埽右拂(左埽因右拂旋收洛陽宫流夜郎李白)呼兒
埽中堂(坐客論悲辛門有車馬客行)埽崖去落葉(席月開清尊秋浦宴)焚香埽
地而坐(韋應物性高潔所居焚香埽地而坐出語林)埽花帚(悵望送春杯殷勤埽花帚杜牧)
(惜春詩)急灑埽(唐率更令張文成梟晨鳴於庭樹妻唾之文成曰急灑埽吾當改官言未畢賀客至)
(出僉載)埽職無憚(五代馮道罷同州入朝拜司空唐制三公為加官無單拜者或三公正宰相便)
(合參大政又云合策授又云祭祀時便令埽除道聞之曰司空埽職吾無所憚既而知非乃止)
白孔六帖卷二十四
