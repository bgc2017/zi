先醒齋廣筆記卷二
明繆希雍撰
脾胃
黃病有積神方(一平頭試之神驗)
蒼术(炒)厚朴(薑汁炒)橘紅甘草山查肉白茯苓
麥芽(各二兩)㯽榔(一兩)綠礬(火煅研細一兩五錢)為末棗肉丸如梧子
大每服一錢白湯吞日三服凡服礬者忌食蕎麥河豚
犯之即死
治老人傷冷食及難化之物
生薑或紫蘇煎湯置浴鍋内令病者乘熱浸湯内以熱
手揉心胃肚腹氣通食化矣
又方
蘄艾灸胃脘并肚氣從口鼻出立愈
治胃脘痛屬火證者(一女婢患此數十年一劑良已)
橘紅淡豆豉山梔仁(炒黑各三錢)生薑(五片)枳殼(一錢)水一
鍾半煎七分服
又治胃脘痛仲淳療瑀母方
橘紅(二錢)白豆蔲仁(五分)香附(童便炒忌鐵研細三錢)延胡索(醋煮切片粒粒)
(金黃色者良二錢五分)白芍藥(酒炒四錢)甘草(四分炙)白茯苓(三錢)白木香
(五分磨汁入煎藥肉)紫蘇子(研二錢)紫蘇梗(二錢)河水二鍾煎一鍾不
拘時服(豆蔲仁口嚼之下藥)
又方口渴肩骨疼酸痛不能飲食者神效
真紫蘇子(隔紙焙研細)橘紅白茯苓(各三錢)竹茹(二錢)白芍藥
(酒炒四錢)木瓜(忌鐵三錢)石斛(酒蒸三錢)酸棗仁(炒爆研四錢)麥門冬(五錢)甘
草(五分)白豆蔲仁(四分先嚼下)飢時服
治胃中有痰欲吐陳潜齋傳
廣橘紅瓜蔞仁(各四兩)薑汁竹瀝和丸梧子大食後服
治脾經痰飲五更咳𠻳喉中如有物咽之不下服
之甚驗仲淳立
白茯苓(四兩)蘇子(另研如泥入藥同搗三兩)白荳蔲仁(七錢)貝母(去心三兩)括
婁根(三兩)薄荷葉(一兩五錢)連翹(三兩)硼砂(另研如飛麫七錢)廣橘紅(四兩)
麥門冬(去心三兩)猫兒殘葉(六兩)山查肉(三兩)麥芽(炒取淨麫一兩五錢)神
麯(炒一兩五錢出峽江縣)霞天膏麯(四兩)枇杷葉(四兩)為極細末懷山
藥粉糊和丸如麻子大白湯吞三四錢
治痰嗽吐不已胷膈有冷物上塞飲熱湯稍下
橘紅白茯苓蘇子(研細)瓜蔞仁(蛤粉拌炒研細各三錢)半夏(薑汁)
(炙一錢)遠志(去心甘草汁浸蒸一錢五分)白荳蔲仁(五分)吳茱萸(湯泡去梗一錢)
河水二鍾半煎八分飢時服加薑汁五匙竹瀝一杯
化痰生津噙化丸治膠痰不治隂虛痰火
五倍子揀粗大者安大鉢頭内用煮糯米粥湯浸盖好
安静處七日後常看待發芽黃金色又出黑毛然後將
箸試之若透内無硬即收入粗瓦鉢中擂如醬連鉢日
中晒至上皮乾了又擂勻又晒晒至可丸方丸彈子大
晒乾收用其味甘酸能生津化痰
治痰
用樞木葉搗煎湯不時呷漸漸痰少兼治膈氣嘔吐趙
太學文度頑痰積血仲淳以霞天膏加化痰消瘀之劑
治之而愈
痰厥
金壇庠友張逢甫内人方食時觸暴怒忽仆地氣遂絶
延一醫視之用皂角灰吹鼻中不啑用湯藥灌之不受
延至午夜謂必不治醫告去逢甫急叩莊一生一生過
視之六脈尚全而獨氣口沈伏細尋之滑甚曰此肝木
之氣逆衝入胃胃中素有痰致痰夾食閉胃口氣不得
行而暴絶也但歴時久湯藥不入矣急宜吐之可活所
謂木欝則達之也亟令覆其身垂首向床下以鵝翎蘸
桐油啓齒探入喉中展捎引吐出痰與食纔一口氣便稍
通再探吐至兩三口便覺油臭以手推翎但不能言一
生曰無妨矣知其體怯不宜多吐急煎枳橘推蕩之藥
灌之盡劑而甦後以平肝和胃藥調理數劑復故此因
暴怒怒則氣上逆痰因氣壅故現斯證耳所謂痰厥也
治厥往往有誤予故表其證以示後來云
飲
飲與痰不同痰膠黏而飲惟水治法亦異飲雖有五總
之或緣飲酒過多酒後發渴多飲茶湯或好飲冷酒或
因天暑煩渴多飲凉水及冰因酒而得者則多濕熱因
飲冷而得者則多寒濕或因欎而得者則屬木氣侵脾
藥亦小有不同要以降氣燥濕散欎健脾行水為宗乃
治法之要領也
方
半夏(薑汁明礬浸透四兩)廣陳皮(去白四兩)白茯苓(四兩)猪苓(二兩)澤瀉(米泔)
(浸炒二兩)旋復花(蒸三兩)厚朴(薑汁炒一兩五錢)白术(土炒二兩)枳實(二炒兩)
人參(一兩)酒濕者加川黃連(一兩)木香(五錢)寒濕者加蒼
术(二兩)木香(五錢)白豆蔲(五錢)因鬱者加紫蘇(四兩去蒼术)
右為細末稀米糊入薑汁和丸如菉豆大每五錢淡薑
湯下連進三服空心飢時皆可服如卒急不及治丸取
二十倍中一倍作湯入豆蔲仁末木香汁薑汁和飲亦
立效
丹陽葛文學宇十内人因作家勞欝患飲證每發吐嘔
不已腸如欲出所吐俱清水動以盆桶計日夜不止不
思飲食就醫金壇諸醫以健脾行氣理欝清痰藥投之
愈劇困頓待斃宇十計無復之矣適予偶從苕上來莊
歛之與宇十姻戚也向余語故余即與歛之偕往視脈
審證知為飲無疑乃用前方加人參三錢一劑吐止再
劑霍然隨啖粥糜脾氣漸復至今每病作檢余方服之
即平
雲間康孟修患寒熱不食久之勢甚危以治寒熱劑投
不應徧檢方書與王宇泰議投五飲丸立瘥盖飲證原
有作寒熱之條故治飲病自去矣
治痺方(朱比部大復傳)
真茅山蒼术十觔洗淨先以米泔浸三宿用蜜酒浸一
宿去皮用黑豆一層拌蒼术一層蒸二次再用蜜酒蒸
一次用河水砂鍋内熬濃汁去渣隔湯煮滴水成珠為
度每膏一觔和煉蜜一觔白湯調服
一老人專用此方八十餘身輕趫捷甚於少年
蘄州何刺史年七十餘守桐川飲啗過少年叩其故曰
平生服蒼术丸每日數錢
真茅山蒼术四觔如法洗浸去皮切片以桑椹懷生地
何首烏各一觔熬濃汁至無味而止去渣濾清下蒼术
浸之晒乾復浸汁盡為度細末又以人乳拌勻晒乾數
次約重數兩煉蜜為丸白湯或酒吞
治蠱脹由于脾虛有濕
黃司寇葵峰中年病蠱得異方乃真茅山蒼术末也每
清晨米飲調三錢服不數月強健如故終身止服术七
十餘終少停疾作矣
又方
通血香(一錢)取小葫蘆一個不去子膜入香在内再入煮
酒仍以所開之盖合縫封之以酒入鍋懸葫蘆酒中挨
定不可傾側盖鍋密煮以三炷線香為率煮時其香透
達牆屋外煮完取葫蘆内子膜并藥烘乾共為細末每
服一錢空心酒送下間五日服一錢服盡葫蘆内藥約
有五六錢之數病已釋然矣通血香陜西羊羢客人帶
來蘇杭有
又方
徐文江夫人病蠱脹張漣水治之百藥不效張曰計窮
矣記昔年西山有一嫗患此意其必死後過復見之云
遇一方上人得生徐如言訪嫗果在也問其方以陳葫
蘆一枚去頂入酒以竹筯鬆其子仍用頂封固重湯煮
數沸去子飲酒盡一吐幾死吐後腹漸寬調理漸愈盖
元氣有餘而有痰飲者也若腎虛脾弱者宜用金匱腎
氣丸十全大補湯去當歸加車前子肉桂
沈孝通觀察中年無子患中滿蠱脹勢孔棘静養郭外
小園中翛然獨坐獨宿食淡者五年歸脾湯六味地黃
丸朝暮間服不輟連舉二子
顧奉常務遠目黃脾氣弱仲淳疏方用
山茵陳(三錢)人參(三錢)薏苡仁(三錢)蓮肉(焙三錢)木通(八分)黃連(酒炒一錢)
山梔仁(炒八分)白术(土炒一錢)石斛(酒蒸三錢)皆治疸之劑以事冗
未服既而身目皆黃小便亦赤乃服仲淳先見飲前藥
稍愈一按摩者投以草汁藥酒脾敗遂不起臨没下瘀
血數升亦蓄血證也以其年邁不絶慾故爾前方尚有
茯苓(二錢)
施靈修乃兄七年前曾患疸症服草藥愈後復發坐多
氣多勞故草藥不效服田螺發脹一日夜大作寒熱因
發渴小便如油眼目黃且赤手足黃紫仲淳以閼血發
黃服後藥大小便通黃及渴俱減
橘紅(一錢五分)紅麯(炒研二錢)山查肉(五錢)欝金汁(十五匙)薏苡(六錢)木
瓜(忌鐵三錢)牛膝(去蘆酒蒸五錢五分)麥門冬(去心五錢)車前子(二錢五分)赤茯
苓(三錢)川通草(五分)白芍藥(酒炒四錢)竹茹(二錢)河水二鍾煎八分
飢時服三日後加人參三錢
孫俟居比部病腹中若有癥瘕不食不眠煩懣身熱仲
淳投以人參芍藥茯苓麥門冬木通棗仁石斛方甫具
史鶴亭太史至見方中有大劑人參駭曰向因投參至
劇此得無謬乎仲淳曰病勢先後不同當時邪未退滯
未消故不宜今病久飽脹煩悶者氣不歸元也不食者
脾元虛也不眠而煩者内熱津液少也今宜亟用此藥
矣四劑而瘳後復病仲淳診之曰此隂虛也非前證矣
更以麥門冬白芍藥甘枸杞五味子生地黃車前子而
熱遂退
神效沉香丸又名聚寶丹
真沉香(二錢)真麝香(八分)血竭(一錢五分)乳香(一錢五分)縮砂仁(二錢)木
香(二錢)玄胡索(一錢)没藥(五分)細末糯米糊丸如彈子大用辰
砂(一錢五分)為衣治男子翻胃嘔吐飲食不通此是胃腕寒
痰結阻諸醫無效屢試神驗燒酒磨服男婦腹痛諸氣
作痛産後血氣攻心用陳酒磨服如熱氣痛葱湯嚼下
小兒天弔作痛啼呌不已葱湯磨服
太學顧仲恭遭乃正之變復患病在牀延一醫者診視
驚訝而出語其所親云仲恭病已不起只在旦晚就木
可速備後事仲恭聞知憂疑殊甚舉家惶惶計無所出
來請予胗脈按其左手三部平和右手尺寸無恙獨關
部杳然不見諦視其形色雖尫羸而神氣安静予詢之
曾大怒乎病者首肯云生平不善怒獨日來有拂意事
惱怒異常予曰信哉此怒則氣并于肝而脾土受邪之
證也經云大怒則形氣俱絶而况一部之脈乎甚不足
怪第脾家有積滯目中微帶黃色恐成黃疸兩三日後
果遍體發黃服茵陳利水平肝順氣藥數劑而瘳
李文孺四年前曾患黃疸嗣後每診其脈甚沈濇肝脾
尤甚望其面色如黃土予嘗私語相知云文孺色脈不
佳恐非久于人世者且又好勞損神多怒傷氣後疸果
復發不起(已上二條附)
洩瀉
天地之間動静云為者無非氣也人身之内轉運升降
者亦氣也天地之氣不和則山川為之崩竭人身之氣
不調則腸胃失其轉輸外則風寒暑濕之交侵内則飲
食勞倦之不節腸胃因之而變此洩瀉之由也致疾之
端匪一治療之法自殊經云春傷於風夏生飡泄春者
木令風為木氣其傷人也必土臟受之又風為陽邪其
性急速故其泄必完穀不化洞注而有聲風之化也古
之所謂洞風是也宜先以風藥發散升舉之次用參茋
白术茯苓大棗甘草肉桂等藥以制肝實脾芍藥甘草
乃始終必用之劑傷暑作瀉必暴注大孔作痛火性急
速失於傳送也口多渴小便多赤或不利身多發熱瀉
後則無氣以動熱傷氣也清暑用十味香薷飲清暑益
氣湯内虛之人中氣不足用六和湯不止用黃連理中
湯或加減桂苓甘露飲腎泄者難經所謂大瘕泄也好
色而加之飲食不節者多能致此其泄多於五更或天
明上厠溏而弗甚累年弗瘳服補脾胃藥多不應此其
候也夫脾胃受納水穀必藉腎間真陽之氣熏蒸鼓動
然後能腐熟而消化之腎臟一虛陽火不應此火乃先
天之真氣丹溪所謂人非此火不能有生者也治宜益
火之原當以四神丸加人參沈香甚者加熟附茴香川
椒
又有醉飽行房腎氣虛乏濕熱乘之下流客腎久泄不
止治宜升陽除濕次用八味丸加山藥茯苓地黃減半
腎司二便久泄不止下多亡隂當求責腎破故紙肉豆
蔲茴香五味子之屬不可廢也白术陳皮雖云健胃除
濕救標則可多服反能瀉肝以其燥能損津液故耳
長夏濕熱令行又歲濕太過民多病泄當專以風藥如
羌活防風升麻柴胡白芷之屬必二三劑緣除風能勝
濕故也
泄而少食胃弱故也人參為君稨豆橘皮佐之
泄而食不消縮砂人參肉豆蔲
泄而腹痛白芍藥炙甘草防風木香
泄而氣弱乾葛人參白术白茯苓
泄而小水不利車前子末木通(中焦有濕熱者當用猪苓澤瀉)
肉積作瀉用肉豆蔲山查蒜
麵積作瀉蘿蔔子
感寒而瀉理中湯加紫蘇
濕痰作瀉半夏白术茯苓為君神麯為佐
九製黃連最能止瀉須與人參等分廼可盖久瀉不止
多緣氣虛純用苦寒胃氣愈閉又下多亡隂必用人參
亦陽生隂長之意也(然此亦指腸胃虛熱者而言如虛寒者不宜概用)
脾腎雙補丸治腎泄
人參(去蘆一觔)蓮肉(去心每粒分作八小塊炒黃一觔)兔絲子(如法另末一斛半)五
味子(蜜蒸烘乾一觔半)山茱萸肉(揀鮮紅肉厚者去核烘乾一觔)真懷山藥(炒黃)
(一觔)車前子(米泔淘淨炒十二兩)肉豆蔲(十兩)橘紅(六兩)砂仁(六兩炒最後入)巴
戟天(十二兩甘草汁煮去骨)補骨脂(圓而黑色者佳鹽水拌炒研末一觔)為細末煉
蜜和丸如菉豆大每五錢空心飢時各一服如虛而
有火者火盛肺熱者去人參肉豆蔲巴戟天補骨脂
忌羊肉羊血
梁溪一女人茹素患内熱每食腸鳴清晨大瘕泄脾腎
雙補丸内去肉豆蔲以白芍藥代之外加白稨豆十二
兩立愈
無錫秦公安患中氣虛不能食食亦難化時作泄胷膈
不寬一醫誤投枳殼青皮等破氣藥下利完穀不化面
色黯白仲淳用人參(四錢)白术(二錢)橘紅(錢許)乾薑(泡七分)甘草
(炙一錢)大棗肉豆蔲四五劑漸愈後加參至兩許全愈三
年後病寒熱不思食他醫以前病因參得愈仍投以參
病轉劇仲淳至曰此隂虛也不宜參乃用麥門冬五味
子牛膝枸杞芍藥茯苓石斛酸棗仁鱉甲等十餘劑愈
從妹患泄後虛弱腹脹不食季父延諸醫療之予偶問
疾見其用二陳湯及枳殼山查等味予曰請一看病者
見其向内卧眠兩手置一處不復動曰元氣虛甚矣法
宜用理中湯恐食積未盡進以人參三錢橘紅二錢加
薑汁竹瀝數匙夜半思粥神思頓活季父大喜盡謝諸
醫再以六君子湯加山查肉砂仁麥門冬調理之數劑
立起
治腹痛作泄(予患腹痛泄日十餘度仲淳以一劑止之)
人參(一錢五分)蒼术(米泔浸炒三錢)黃連(薑汁炒三次一錢)北五味(蜜蒸一錢)橘
紅(一錢五分)肉豆蔲吳茱萸(湯泡)白茯苓(各一錢)藿香(五分)
莊斂之平日素壯實善啖丁巳四月忽患泄瀉凡一應
藥粥蔬菜入喉覺如針刺下咽即辣因而滿腹絞辣隨
覺腹中有氣先從左升次即右升氤氲遍腹即欲如厠
彈響大泄糞門恍如火灼一陣甫畢一陣繼之更番轉
厠逾時方得離厠諦視所泄俱清水盈器白脂上浮藥
粥及蔬菜俱不化而出甚至夢中大遺了不收攝諸醫
或云停滯或云受暑或云中寒百藥雜投竟如沃石約
月餘大肉盡脫束手待斃斂之有孀母朝夕相視哀號
呼天恨不以身代也余於仲夏末偶過金壇診其脈洪
大而數知其為火熱所生病為疏一方用川黃連三錢
白芍藥五錢橘紅二錢車前子三錢白稨豆三錢白茯
苓三錢石斛三錢炙甘草一錢祝其煎成將井水澄冷
加童便一杯始服臨别再三叮嚀云此方勿出以示人
恐時師見之大笑不已也若為軀命計須堅信服之耳
斂之却衆醫下鍵煎服藥方入喉恍如飲薄荷汁𨼆𨼆
沁入心脾腹中似别成一清凉世界甫一劑夜卧達旦
洞瀉頓止連服三劑大便已實前泄時藥粥等物凡温
者下咽腹中遂覺氣升即欲大解一切俱以冷進方快
家人日以為常至是啖之覺惡心畏冷旋易以温始相
安余曰此火退之徵也前方加人參二錢半蓮肉四十
粒紅麯一錢五分黃耆三錢升麻五分黃連減半五六
劑後余將返長興斂之持方求余加減余曰此已試效
方宜固守多服但去升麻可耳越月餘余再過金壇斂
之頻顣向余曰自先生去後守方煎服幾三十餘劑矣
今瀉久止而脾氣困頓不知飢飽且稍飲茶湯覺腸滿
急脹如欲寸裂柰何余曰大瀉之後是下多亡隂也法
宜用補倘此時輕聽盲師妄用香燥諸藥取快暫時元
氣受傷必致變成蠱脹即不救矣復為疏一丸方人參
五兩白芍藥六兩炙甘草一兩五味子六兩綿黃耆五
兩山茱萸肉五兩懷山藥五兩熟地黃八兩牛膝六兩
紫河車二具蜜丸空心飢時各一服而日令進前湯液
方斂之相信甚力堅守二方服幾三年脾胃始知飢而
嗜食四體亦漸豐矣斂之恒對余言每遇脾胃不和時
或作瀉覺腹中有火則用黃連否則去之一照余方修
治煎服泄遂止而脾頓醒迄今以余所疏方儼如重寶
什襲珍藏謂余不啻起死而生之也其病初平後余勸
其絶慾年餘斂之因出妾得盡發家人私謀乃知向之
暴泄由中巴豆毒本草中巴豆毒者用黃連冷水解之
余用大劑黃連澄冷方服政為對治向使如俗醫所疑
停滯受寒中暑法治之何啻千里即信為是火而時師
所投黃連不過七八分至錢許止矣況一月之瀉未有
不疑為虛寒者用黃連至四錢此俗醫所必不解也向
余祝其勿出以示人為是故耳始知察脈施治貴在合
法神而明之存乎其人耳
余治斂之瀉止後恐其元氣下陷急宜升舉用升麻以
提之初不知其為中毒也乃因用升麻太早致濁氣混
于上焦胸中時覺似辣非辣似嘈非嘈迷悶之狀不可
名狀有時滴酒入腹或啖一切菓物稍辛温者更冤苦
不勝莊一生知其故曰此病在上焦湯液入口即下注
恐未易奏功宜以噙化丸治之用貝母五錢苦參一兩
真龍腦薄荷葉二錢沉香四錢人參五錢為極細末蜜
丸如彈子大午食後臨卧時各噙化一丸甫四丸胸中
恍如有物推下三年所苦一朝若失
治泄瀉在陽明胃太隂脾經者
白茯苓(三錢)白术(炒二錢)炙甘草(三錢)車前子(炒三錢)陳皮(二錢)升
麻(五分)乾葛(一錢)薑(三大片)砂仁(炒一錢)川黃連(一錢五分薑汁炒如無濕熱者)
(去之)河水二鍾加棗肉二枚飢時服
治大便不通張選卿屢驗
硃砂(研如飛麵五錢)真蘆薈(研細七錢)滴好酒少許和丸每服一錢
二分好酒吞朝服暮通暮服朝通須天晴時修合為妙
唐震山年七十餘(闕)此血液
枯槁之候用
大肉蓯蓉(三兩白酒浸洗去鱗甲切片)白湯三碗煎一碗頓飲飲竟
大便通胸中快然偶一醫問疾曰此劫藥也當調補脾
胃為主易以白术厚朴茯苓陳皮病如故唐翁曰誤矣
仍飲前藥立解高存之聞而叩其故仲淳曰肉蓯蓉峻
補精血驟用之反動大便藥性載甚明也
虛弱
天王補心丹陳練塘先生得自蠻洞中
寧心保神益氣固精壯力強志令人不忘清三焦
化痰涎去煩熱除驚悸療咽乾養育心神
人參懷山藥(堅白者)麥門冬(去心)當歸身(酒洗各一兩)懷生地
天門冬(去心各一兩三錢三分)丹參(去黃皮八錢)百部(去蘆土)白茯神
(去粗皮堅白者良)石菖蒲(去毛)栢子仁(去油者佳另研)甘草(長流水潤炙)北五
味(去枯者)杜仲(以上七味各六錢六分)遠志(三錢三分)白茯苓(一兩五錢四分)淨
末煉蜜丸如彈重一錢硃砂(一兩)研極細為衣食遠臨卧
時噙化後飲燈心湯一小杯
加味六味地黃丸(滋隂固精明目不寒不熱和平之劑久服延年)
懷生地(如法製八兩)懷山藥(四兩)白茯苓(堅白者四兩人乳拌晒乾又拌多多更妙)
山茱萸(去核四兩)牡丹皮(三兩)麥門冬(去心六兩)澤瀉(原方三兩目疾減半)甘
菊花(苦者不用六兩)真甘枸杞(去蒂六兩)北五味(去枯者六兩)細末蜜丸
如梧子大空心淡鹽湯服四錢又方加白蒺藜(炒去刺五兩)
治目疾久不愈
天王補心丸臨卧服加味六味地黃丸空心服虛甚者
地黃丸加紫河車一具酒洗極淨磁礶内酒煮極爛搗
如泥或焙乾為末二方朝夕並進久久自效世醫治
目多補腎不知補心心君火也
治虛眼方
枸杞子生地麥門冬(各三錢)龍膽草(一錢下焦無濕熱者勿用)水
二鍾煎七分半飢時服如脾氣不佳加白豆蔲末(五六分)
治肝腎二經目疾從父病後眼花服此立愈
真甘枸杞(一觔去蒂)真懷生地黃(一觔極肥大者酒洗淨)河水砂鍋内
熬膏以無味為度去渣重湯煮滴水成珠便成膏也每
膏一觔入煉蜜六兩空心白湯化下
又丸方仲淳立
真甘枸杞(一觔)甘菊花(去蒂一觔)白蒺藜(炒去刺一觔)細末煉蜜丸
梧子大每四五錢空心白湯吞入地黃觔許更妙
黃學諭?白患風淚眼每出則流淚盈頰仲淳疏一方
寄之穀精草為君蒺藜和枸杞之屬佐之羊肝為丸不
終劑愈
治不眠(以清心火為第一義)
麥門冬(五錢)茯神丹參沙參(各三錢)竹茹(二錢)炙甘草(一錢)
竹葉(六十片)石斛(酒蒸三錢)遠志(一錢)生地(四錢)棗仁(炒五錢)五味子
(八分)有痰者加竹瀝
烏鬚明目丸(脾胃不佳者去槐角子仲淳立)
女貞實(酒拌九蒸九晒淨末一觔)甘菊花(十二兩)何首烏(赤白各半淨二觔如法蒸)
(晒)桑葉(一觔)牛膝(酒蒸一觔)懷生地(酒洗淨二觔)甘枸杞(去枯者一觔半)乳
拌茯苓酥(一觔)麥門冬(去心一觔半)槐角子(十兩)蒼术(蜜酒拌蒸晒十二兩)
人參(一觔人乳拌烘乾)山茱萸肉(酒蒸十二兩)烏飯子之黑者取汁
熬膏每觔加煉蜜半觔丸如梧子大每日三服服五錢
白湯吞忌白菜菔牛肉牛乳蒜桃李雀蛤
補心腎久服輕身延年仲淳定有熱人宜之
頭桑葉(九蒸九晒一觔)黑芝蔴(九蒸九晒一觔)甘菊花(去蒂八兩)何首烏(一觔)
甘枸杞(一觔)白蒺藜(炒去刺另末一觔)女貞實(酒拌九蒸九晒一觔)細末煉
蜜丸梧子大白湯或酒服
補虛丸方許廓如丈傳服之有奇驗
棉花子仁(一觔)補骨脂(四兩)白茯苓(二兩)没藥(二兩)煉蜜丸如梧
子空心淡鹽湯服
凉血去濕補隂益氣丸(予服之甚驗)仲淳立
真茅山蒼术(二觔)懷生地(酒洗一觔)甘菊花(一觔)車前子(米泔浸八兩)
人參(八兩)牛膝(八兩)白茯苓(八兩人乳拌積粉至一觔)天門冬熬膏和丸
治虛弱隂精不足
白茯苓(粉一觔柈人乳晒至一觔半)另將童便重湯頓温取壯盛女
子月經布一二個洗入便内拌入茯苓粉晒乾將茯苓
粉再磨加鹿角膠(四兩)酒化同煉蜜丸如梧子大空心服
白湯吞三錢服久痰從大便出
又方前方
加熟地黃(半觔)蒼术(八兩)鹿角膠(四兩)黃檗(四兩)兔絲子(半觔)砂仁
(三兩)
養隂凉血補心滋腎丸(予長兒久服此神驗)
麥門冬(六兩)鱉甲(六兩)五味子(六兩)懷生地黃(八兩)山茱萸(四兩)牡
丹皮(三兩)白茯苓(三兩拌人乳晒至六兩)天門冬(四兩)杜仲(去皮切片酥炙四兩)
黃檗(四兩)砂仁(二兩)甘草(一兩)懷山藥(四兩)栢子仁(揀淨八兩酒蒸另研細如)
(泥)車前子(三兩)兔絲子(淨末八兩)枸杞子(去枯者八兩)遠志肉(三兩)牛
膝(四兩)煉蜜為丸空心白湯服五錢仲淳定
集靈方(出内府補心腎益氣血延年益夀)
人參枸杞牛膝(酒蒸)天門冬(去心)麥門冬(去心)懷生地黃
懷熟地黃(七味各一觔)河水砂鍋熬膏如法加煉蜜白湯
或酒調服
通真延齡丹
五味子(三觔)山茱萸(二觔)兔絲子(二觔)砂仁(一觔)車前子(一觔)巴戟
天(一觔)甘菊花(二觔)枸杞子(三觔)生地黃(三觔)熟地黃(三觔)狗腎(四觔)
懷山藥(二觔)天門冬(一觔)麥門冬(三觔)栢子仁(二觔)鹿角霜(二觔)鹿
角膠(四觔)人參(二觔)黃檗(一觔半)杜仲(一觔半)肉蓯蓉(三觔)覆盆子
(一觔)没食子(一觔)紫河車(十具)何首烏(四觔)牛膝(三觔)補骨脂(一觔)胡
桃肉(二觔)鹿茸(一觔)沙菀蒺藜(四觔二觔炒磨入藥二觔磨粉打糊)為末同栢
子仁胡桃肉泥蒺藜糊酒化鹿角膠揀蜜和丸如梧子
大每服五錢空心飢時各一服龍眼湯吞有火者不可
服
夢遺封髓丹
黃檗(去皮蜜炙半觔)砂仁(四兩最後炒入藥末中)甘草(二兩)山藥糊為丸加
遠志肉(甘草汁煮去骨二兩)猪苓(一兩)白茯苓(一兩五錢)蓮鬚(二兩)山茱萸
(三兩)北五味(去枯者一兩五錢)名大封髓丹出毉壘元戎仲淳屢
用之驗
種子方(鴻一兄傳自高中白)
沙菀疾藜(八兩粗者四兩為末精者四兩為膏)川續斷(酒蒸二兩)兔絲子(三兩煮三)
(日)山茱萸肉(生用)芡實粉(生用)蓮鬚(各四兩生用)覆盆子(生用)甘枸
杞子(各二兩)前末以蒺藜膏同煉蜜和丸如梧子大每服
四五錢空腹鹽湯下有火者宜服此兼治夢遺
又方此方仲淳傳自江右鄧醫官
真合州補骨脂(沉實者二觔)以食鹽(四兩)入滚湯乘熱浸一宿
晒乾次用杜仲(去皮酒炒去絲四兩)煎濃湯浸一宿晒乾次用厚
黃檗(去皮蜜炙四兩)煎濃湯浸一宿晒乾别用魚膠(四兩)剪碎以
蛤粉炒成珠同補骨脂炒香磨細末將胡桃肉搗如泥
盛以錫盆蒸之取油和末量加蜜搗和丸如梧子大空
心用三錢白湯或淡鹽湯吞晚間或飢時更一服老年
人及陽虛無火者宜此有火者忌之
種子奇方
栢子仁(去油者好酒浸一宿砂鍋上蒸搗爛如泥)鮮鹿茸(火燎去毛淨酥炙透如帶血者須慢)
(火防其皮破血走也切片為末)等分和栢子仁泥搗極勻加煉蜜丸如
梧子大每服空心三錢淡鹽湯吞
補腎健脾益氣方朱鶴山老年久患腰痛日服
一劑強健再生子八十未艾
白茯苓(三錢)枸杞子(一兩)懷生地(二錢)麥門冬(五錢)人參(二錢)陳皮
(三錢)白术(三錢)河水二鐘煎八分
高存之長郎患腹痛仲淳問曰按之痛更甚否曰按之
則痛緩仲淳曰此虛症也即以人參等藥飲之數劑不
愈但藥入口則痛止其痛每以夘時發得藥漸安至午
痛復發又進再煎而安近晚再發又進三劑而安睡則
不復痛矣如是者月餘存之疑之更他醫藥則痛愈甚
藥入痛不止矣以是服仲淳方不疑一年後漸愈服藥
六百劑全愈
人參(三錢)白芍藥(三錢)炙甘草(一錢)橘紅(一錢五分)後加木瓜(一錢)麥
門冬(三錢)當歸身(二錢)
又重定方
人參(四錢)白芍藥(三錢)麥門冬(三錢)甘草(一錢五分)當歸(三錢)枸杞子
(三錢)山茱萸肉(二錢)木瓜(二錢)黃檗(一錢五分)鱉甲(二錢)又以鹿角膠
間服又以飲食少時惡心去當歸黃檗加牛膝(三錢)秦芁
(一錢五分)石斛(二錢)酸棗仁(三錢)延胡索(一錢)
丸方
鱉甲北五味白芍藥(各四兩)當歸身(五錢)麥門冬牛
膝黃檗(蜜炙)枸杞(各四兩)炙甘草(二兩)川續斷(酒洗三兩)杜仲(酥炙)
(三兩)懷熟地(五兩)山茱萸肉(四兩)白茯苓(三兩)車前子(二兩五錢)懷山
藥(炒三兩)人參(人乳浸四兩)天門冬(酒洗去心)鹿角膠(各四兩)煉蜜丸
每服四錢
高存之長郎兩年腹痛愈後又患臂痛每發一處輒於
手臂指屈伸之間腫痛不可忍三四日方愈痛時在手
即不能動仲淳曰此即前病之餘虛火移走為害也立
丸方凡四五更定服至此方全愈
治臂痛方
懷生地黃(一觔)牡丹皮(闊而厚者良酒蒸六兩)山茱萸肉(八兩)白茯苓
(為末水澄去筋膜蒸晒再磨以人乳拌晒數次六兩)山藥(八兩切片炒)澤瀉(米泔浸切片炒六兩)
天門冬(去心酒蒸烘燥六兩)麥門冬(去心烘燥八兩)五味子(如法烘乾八兩)牛膝
(酒蒸八兩)黃檗(切片蜜拌炒褐色八兩)枸杞子(去枯者及蒂八兩)砂仁(二兩炒)甘
菊花(八兩)何首烏(一觔)虎前脛骨(二對酒蒸三日酥炙透)白蒺藜(炒去刺十)
(兩)兔絲子(三兩)為細末煉蜜丸如梧子大每服五錢空心
白湯下
高存之壻浦生氣上逆每飯下一二口輒噯氣數十口
再飯再噯食頃三四作仲淳曰此氣不歸元中焦不運
也每劑須人參(二錢)不信服他醫快氣藥愈甚逾二三月
仲淳云今須參(四錢)矣不信又逾二三月仲淳云今須參
(六錢)矣不信又逾月飲食不下每嘔冷氣如團而出上下
氣不屬分必死存之坐其家迫令服仲淳藥服首劑不
動服再煎不動然亦不如他湯藥輒嘔也服三煎忽心
口下如爆一聲上則噯氣下則小遺無筭上下洞然即
索粥頓食三四盌不上逆也服五六劑減參二錢噯逆
復作復用六錢而安一月後方減參二錢服半年全愈
人參(六錢)麥門冬(三錢)五味子(二錢)橘紅(一錢)砂仁(一錢)白芍藥(二錢)
角沉香(五分)益智仁(一錢五分)山茱萸肉(三錢)真蘇子(二錢)枇杷葉
(三大片)水煎臨服加沉香汁十五匙逆水蘆根汁一大盞
又十倍為末山藥糊丸空心白湯吞
陸祚先乃正咳𠻳飽脹痰喘水火不通眠食俱廢人參
(君)白芍藥(君)蘇子(炒研極細佐)枇杷葉(三大片)白茯苓(佐)二服
得眠大小便通啖粥
顧仲恭心腎不交先因失意久欝及平日勞心致心血
耗散去歲十月晨起尚未離牀忽左足五指麻冷倏已
至膝便不省人事良久而甦乍醒乍迷一日夜十餘次
醫者咸云痰厥仲淳云純是虛火服丸藥一劑今春覺
體稍健至四月後丸藥不繼而房事稍過至六月初十
偶出門前症復發扶歸良久方醒是日止發一次過六
日天雨稍感寒氣前症又發二次見今兩足無力畏寒
之甚自腹以上不畏寒仲淳云人之五臟各有致病之
由謹而察之自不爽也夫志意不遂則心病房勞不節
則腎病心腎交病則隂陽將離離則大病必作以二臟
不交故也法當清熱補心降氣豁痰以治其上益精強
腎滋隂增志以治其下則病本必拔以心藏神腎藏精
與志故也平居應獨處曠野與道流韻士討論離慾之
道根極性命之源使心境清寧暫離愛染則情念不起
真精自固隂陽互攝而形神調適矣
暫服湯液方
貝母(三錢)白茯苓(三錢)遠志肉(一錢五分)酸棗仁(五錢)蘇子(二錢)石斛
(三錢)麥門冬(五錢)甘草(炙五分)木瓜(三錢)牛膝(八錢)石菖蒲(一錢人乳和童)
(便浸忌鐵)水二鍾煎八分調入牛黃末(一分)天竺黃末(二分)竹瀝
一大杯臨卧飢時各一服三劑後加人參(五錢)枇杷葉(三片)
調入牛黃(一分)天竺黃(三分)霞天膏(五錢)
丸方
遠志肉天門冬麥門冬白茯神白茯苓(人乳拌晒)
(各六兩)棗仁(八兩)杜仲(四兩)懷生地(八兩)白芍藥(六兩)甘草(蜜炙三兩五錢)
川黃檗(六兩)牛膝(十兩)五味子(六兩)蜜丸如梧子大每空心服
五錢臨卧六錢石斛湯加竹瀝送下忌猪牛羊肉羊
血麵蒜胡椒鯉魚牛乳白萊菔
一人年三十三歲因努力即發心腹飽滿疼痛直至臍
下皆板兩脇空鬆不可言腹寒即欲就火火至稍睡痛
止大便不通小便短縮似宿茶日夜不卧至五週時飲
食漸加時常舉發大約性嗜酒善怒勞碌所致仲淳為
之疏方用當歸身(五錢)牛膝(四錢)麥門冬(五錢)白芍藥(五錢酒炒)炙
甘草(七分)五味子(一錢)廣橘紅(二錢)茅根(打碎一錢五分)懷生地(三錢)宜
多食韮菜童便胡桃肉
婁東王官夀患遺精聞婦人聲即泄瘠甚欲死醫告術
窮仲淳之門人以遠志為君蓮鬚石蓮子為臣龍齒茯
神沙苑蒺藜牡蠣為佐使丸服稍止然終不斷仲淳於
前方加鰾膠一味不終劑即愈
治腰痛
錢晉吾文學腰痛甚診之氣欝兼有傷瘀血停滯仲淳
投以
牛膝(五錢)當歸身(二錢五分)炙甘草(一錢)紫蘇梗(一錢)五加皮(三錢)廣
橘紅(二錢)香附(二錢童便炒研細末)川續斷(二錢)水二鍾煎八分飢時
加童便一大杯服二劑愈
又方
先外祖李思塘公少年患腰痛至不能坐立諸醫以補
腎藥療之不效朱遠齋者湖明醫也用潤字號丸藥下
之去黑糞數升盖濕痰乘虛流入腎中作苦痰去方以
補藥滋腎不逾月起惜其方傳者不真
治盜汗(予婦幼患此仲淳以二劑療之今二十餘年不發)
黃耆(蜜炙三錢)北五味(二錢)酸棗仁(炒研五錢)炙甘草(一錢)麥門冬(去心)
(三錢)人參(三錢)白芍藥(酒炒三錢)香附(童便浸炒二錢)龍眼肉(十枚)
治噎
蘇子(研細二錢)廣橘紅(二錢五分)麥門冬(去心五錢)白芍藥(酒炒四錢)枇杷
葉(去毛刷淨蜜炙三大片)山查肉(三錢)白豆蔲仁(四分先嚼下)人參(三錢)逆
水蘆根汁一大盞河水一鍾半同蘆根汁煎至八分加
薑汁三匙竹瀝一杯飢時服
治溺有餘瀝精不固
兔絲子(半觔淨)牛膝(與何首烏同蒸半觔淨)栢子仁(去油者酒蒸另研如泥十二兩)
杜仲(四兩淨)麥門冬(去心六兩)枸杞(六兩)北五味(六兩)血鹿角(一觔)鹿
茸(去毛酥炙六兩)車前子(米泔浸四兩)白茯苓(多用人乳拌晒四兩)大何首烏
(赤白各半蒸如法一觔)没石子(三兩)細末煉蜜丸如梧子每服五錢
空腹白湯吞
治鼻衂腸風腹脹便燥
麥門冬(去心十兩)懷生地(十兩)天門冬(去心六兩)五味子(去枯者四兩)鱉
虱胡麻(酒拌九蒸九晒去殼另研如泥十二兩)山茱萸肉(六兩)白芍藥(八兩)當
歸身(五兩)砂仁(炒二兩)紫蘇子(六兩另研後入)煉蜜丸如梧子大每
五錢空心白湯吞
治腿酸足脛痛
牛膝(去蘆酒蒸八兩)杜仲(六兩)懷生地(蒸熟八兩)甘枸杞(八兩)山茱萸肉
(六兩)五味子黃檗(各六兩)白茯苓(三兩)砂仁(三兩)細末煉蜜丸
如梧子大每五錢空心白湯吞皆仲淳定
補腎固精方
北五味如法為細末每服以好酒下方寸匕久之兼可
御女
治弱症吐血夜熱不眠腰痛陳?齋傳
紫河車十具(男而首胎佳)自採側栢葉(東南枝去粗梗隂乾四觔)將河車
入石臼内木杵輕輕搗漸下栢葉以極爛為度起置磁
盆内砂鍋上蒸熟烈日曝乾如無日色或夏天將栢葉
攤成薄餅於磁盆上火烘乾研細末蜜丸如梧子大空
心淡鹽湯下五錢家叔久患腸風百藥不效服此頓釋
久𠻳噙化丸仲淳定
真龍腦薄荷葉(三兩五錢)百部(酒浸去心三兩五錢)麥門冬(去心二兩)天門
冬(去心二兩)桑白皮(蜜炙三兩)枇杷葉(蜜炙三兩)貝母(去心二兩)桔梗(米泔浸蒸)
(去蘆一兩)甘草(蜜炙七錢)天花粉(二兩)玄參(一兩)北五味(蜜炙一兩)欵冬花
蕊(二兩)紫苑(八錢)真柿霜(二兩)橘紅(一兩)極細末煉蜜丸如彈子
大不時噙化臨卧更佳
于中父患目珠痛如欲墮胸脇及背如槌碎狀晝夜咳
𠻳眠食俱廢自分不起促仲淳訣别仲淳曰何至是耶
令日進童便三大碗七日下黑血無數痛除咳熱如故
再投以二冬貝母蘇子橘紅白芍藥鱉甲青蒿子桑根
白皮五味子百部枇杷葉竹瀝童便久之未痊太夫人
及胞弟潤父疑其虛促用參耆仲淳不可潤父陰以黃
耆二錢入前藥嘗之竟夕悶熱目不交睫始信仲淳不
謬固守前方兼服噙化丸勿輟逾月平盖中父病起于
乃翁之變哀傷過甚更觸惱怒所致非虛也肺熱而實
肝火上冲故不宜參耆爾
里中一童子年十五患寒熱咳𠻳面赤鼻塞夜劇家人
以為傷風仲淳視之曰隂虛也盖傷風之證面色宜黯
今反赤而明傷風發熱必晝夜無間今夜劇鼻塞者因
虛則火上升壅肺故鼻塞以是知其隂虛也投以麥門
冬五味桑皮貝母百部鱉甲生地黃沙參不四劑瘳
臧儀部静涵患氣喘自汗晝夜不眠食諸醫以外感治
之病甚仲淳診之曰此腎虛氣不歸元故火上浮喘汗
交作脾虚故不思食亟以麥門冬五味子枸杞子滋隂
斂肺以蘇子橘紅降氣消痰以芍藥酸棗仁茯苓補脾
斂汗不數劑瘳
趙景之太史未第時因肄業勞心太過患夢遺證已三
四年矣不數日一發發過則虛火上炎頭面烘熱手足
逆冷終夜不寐補心腎及濇精藥無不用過壬申春偶
因感冒來邀診視談及前證之苦予為之疏一丸方以
黃檗為君佐以地黃枸杞蓮鬚膘膠山茱五味車前天
麥門冬之類不終劑而瘳初時景之意恐黃檗太寒不
欲用予謂尊恙之所以久而不愈者政未用此藥耳五
臟苦欲補瀉云腎欲堅急食苦以堅之黃檗是矣腎得
堅則心經雖有火而精自固何夢遺之有哉向徒用補
益收濇而未及此故難取效
湖廣張仲虎客邸耽于青樓且多拂意之事至冬底發
太寒熱咳𠻳吳中醫者皆以外感治之發表和解無不
遍試適毛子晉拉予視之見其神色消耗脈氣虚數中
時復一結咳𠻳有血卧不貼席予謂子晉曰此隂虛内
傷證也隂精虧竭故脈見虛數内有瘀血故結脈時見
肺肝葉損所以卧不能下此不治之證况誤認外感多
服發散復蹈虛虛之故耶不數日而殁
太學許韜美形體卑弱神氣短少且素耽酒色時嘗齒
衂辛未春偶患右乳傍及肩背作痛異常手不可近捫
之如火日夜不眠醫以内傷治之服桃仁紅花乳没延
胡靈脂等藥廿餘劑不效邀予診視六脈虛數肝腎為
甚予斷為隂虛火旺之證當滋養隂血扶持脾胃俾隂
血漸生虛火降下則痛不求其止而止矣如必以和傷
治痛為急則徒敗胃氣尅削真元非所宜也疏一方付
之用生地牡丹皮芍藥牛膝枸杞續斷石斛甘草桑枝
麥冬蘇子囑其服十劑方有效以隂無驟補之法耳服
至八劑後復邀過看診其脈氣漸和精神漸旺向未出
房室至此則能步至中堂但痛處未盡除然而生機則
躍躍矣惜其欲速太過惑于羣小棄置予方復以前藥
雜進一月後胃氣果敗作嘔逆隂血愈耗發潮熱脾氣
傷盡作腹脹再半月而死矣(已上三條附)
吐血三要法
宜行血不宜止血
血不行經絡者氣逆上壅也行血則血循經絡不止
自止止之則血凝血凝則發熱惡食病日痼矣
宜補肝不宜伐肝
經曰五臟者藏精氣而不瀉者也肝為將軍之官主
藏血吐血者肝失其職也養肝則肝氣平而血有所
歸伐之則肝虛不能藏血血愈不止矣
宜降氣不宜降火
氣有餘即是火氣降則火降火降則氣不上升血隨
氣行無溢出上竅之患矣降火必用寒涼之劑反傷
胃氣胃氣傷則脾不能統血血愈不能歸經矣今之
療吐血者大患有二一則專用寒涼之味如芩連山
梔四物湯黃檗知母之類往往傷脾作泄以致不救
一則專用人參肺熱還傷肺咳𠻳愈甚亦有用參而
愈者此是氣虛喘𠻳氣屬陽不由陰虛火熾所致然
亦百不一二也仲淳立論專以白芍藥炙甘草制肝
枇杷葉麥門冬薄荷葉橘紅貝母清肺薏苡仁懷山
藥養脾韭菜番降香真蘇子下氣青蒿鱉甲銀柴胡
牡丹皮地骨皮補隂清熱酸棗仁(炒研)白茯神養心山
茱萸肉枸杞子補腎予累試之輒驗然隂無驟補之
法非多服藥不效病家欲速其功醫者張皇無主百
藥雜試以致殞身覆轍相尋不悟悲夫(欝金治吐血聖藥患無真)
(者爾)
顧季昭患隂虛内熱仲淳云法當用甘寒不當用苦寒
然非百餘劑不可慎勿更吾方欲加減使吾徒略加增
損可也果百劑而安
天門冬麥門冬桑白皮貝母枇杷葉(各二錢)地
骨皮(三錢)五味子(一錢)白芍藥(二錢)鱉甲(三錢)蘇子(研細二錢)車前子
(二錢)
王司丞遜之患吐血仲淳診之云多服童便自愈别去
貽書門人張選卿曰遜之旋已勿藥矣但相公年尊右
手脈弱甚此非細故可致意遜之預為計時文肅公尚
無恙不兩月而遜之疾瘳文肅一病不起
加味六味地黃丸(治吐血趙冠山子服之立起)
地黃(半觔)天門冬麥門冬牛膝鱉甲黃檗青
蒿五味子橘紅枇杷葉懷山藥山茱萸肉
(各四兩)澤瀉牡丹皮白茯苓
煎方
蘇子(炒研二錢)枇杷葉(三大片)生地黃(三錢)廣陳皮(二錢)白芍藥(三錢)
茅根(一兩)麥門冬(五錢)桑白皮(二錢)番降香(一錢二分血止去之)貝母(二錢)
牛膝(四錢)鱉甲(四錢)甘草(一錢)天門冬(二錢)
治隂虚喉痛喉間血腥氣聲啞到此便難措手
麥門冬(三錢)天門冬(三錢)薄荷(八分)貝母(三錢)蘇子(研一錢)橘紅(二錢)
炙甘草(一錢)百部(去心三錢)欵冬花蕊(二錢)鱉甲(如法四錢)桑白皮(如法)
(三錢)懷生地(三錢)河水二鐘煎八分加童便一杯飢時服
丸方
六味地黃丸中加鱉甲天門冬麥門冬百部
五味子真阿膠各如山藥之數煉蜜丸每六錢空
心淡鹽湯吞飢時白滚湯吞(已上皆仲淳法)
消渴證
湖州庠友張君時泰辛酉正月驟發齒痛十餘日而愈
四月間焦勞過多齒痛大發醫用石膏知母等藥投之
不效用刀去齒間紫血滿口痛不可忍齒俱搖動矣至
六七月間飲食益多小便如注狀如膏肌肉盡削至十
一月身不能起冬末用黃耆地黃等藥稍能起立然善
食易飢如故小便如膏亦如故今年二三月愈甚亦不
服藥齒痛如故當門二齒脫落復加口渴晝夜不止此
中下二消證也予為立後方服未數劑而瘳
麥門冬(五兩)五味子(三錢)黃連(三錢)蘆根(五兩)黃耆(五錢)懷生地黃
(六錢)天門冬(一兩)用繰絲湯十碗煎二碗不拘時服丸方於
前藥中加黃檗(三兩)牛膝(五兩)沙參(六兩)枸杞子(四兩)五味子(六兩)
蜜丸常服遂不復發
婦人
治婦人血熱經行先期
枇杷葉(一觔蜜炙)白芍藥(半觔酒浸切片半生半炒)懷生地黃(六兩酒洗)懷熟
地黃(四兩)青蒿子(五兩童便浸)五味子(四兩蜜蒸)生甘草(去皮一兩)山茱
萸肉(四兩)黃檗(四兩去皮切片蜜拌炒)川續斷(酒洗炒四兩)阿膠(五兩蛤粉炒無)
(真者鹿角膠代之重湯酒化)杜仲(去皮三兩酥炙)細末懷山藥粉四兩打糊
同煉蜜和丸如梧子大每五錢空心淡醋湯吞飢時更
進一服忌白蘿蔔
加減正元丹(治婦人經不調無子)
香附(一觔同艾二兩醋浸二宿分作四分一分用鹽水炒一分酥炙一分童便浸炒一分和乳瓦上炒)
當歸身(酒洗五兩)川芎(二兩)白芍藥(八兩酒浸切片半生半炒)生地(六兩酒洗)阿
膠(四兩蛤粉炒成珠無則鹿角膠代之)枳殼(三兩江西者良半生半炒)艾(二兩用浸香附醋打糊餅)
(晒乾)為末米醋煮山藥粉糊丸如梧子大每四錢空腹淡
醋湯吞忌白菜菔右八味乃正元丹後加減法也
加青蒿子(三兩)山茱萸肉(三兩)銀柴胡(一兩)五味子(三兩)鱉甲(醋炙)
(如法四兩)如經調後覺經不行恐有妊娠即勿服如後期去
青蒿子銀柴胡鱉甲
治血熱經行先期腰腹痛發熱(血熱忌用芎歸當用第一方)
正元丹中去香附換入枇杷葉(十兩蜜炙)杜仲(去皮酥炙三兩)鹿角
膠(蛤粉炒四兩)麥門冬(去心四兩)青蒿子山茱萸肉北五味
子(各三兩)銀柴胡(一兩)
治血虚經行後期
白芍藥(六兩半生半熟)香附(四兩童便浸炒)蘄艾葉(一兩五錢如法)懷生地(六兩)
麥門冬(六兩)杜仲(三兩酥炙)橘紅(二兩)枇杷葉(六兩)甘草(一兩五錢半生半炒)
白膠(四兩蛤粉炒成珠研)川芎(二兩)青蒿子(四兩童便浸風乾)當歸(六兩)用醋
煮懷山藥糊丸梧子大每服五錢白湯送下
治血虚經行後期太甚半邊頭疼
當歸身白芍藥(各二錢五分)川芎(一錢)甘菊花(三錢)藁本(一錢)懷
生地(二錢)荆芥穗(八分)天門冬(二錢)麥門冬(三錢)炙甘草(一錢五分)河
水煎臨服加童便一小杯
又治經行後期太甚
香附(一觔四製)懷生地(五兩)白芍藥(八兩)枳殼(二兩)砂仁(二兩)阿膠(四兩)
蘄艾(二兩如法)為末醋煮懷山藥糊丸梧子大每服四錢空
心淡醋湯下一方加懷熟地(三兩)川芎(二兩)去砂仁一味
俱神效
治腎泄兼脾泄
肉荳蔲(粉裹煨四兩)北五味子(四兩)補骨脂(如法製二兩半)白芍藥(二兩)
(半)砂仁(一兩半)甘草(八錢)人參(三兩)吳茱萸(湯泡去梗三兩)為末山藥
粉糊丸如梧子大空心白湯下三錢至五錢
治婦人腎泄無子
肉荳蔲(粉裹煨四兩)吳茱萸(湯泡二兩五錢)補骨脂(三兩)五味子(三兩)人
參(一兩)木香(不見火六錢)砂仁(八錢)細末山藥粉糊丸如梧子大
每服三四錢空腹白湯下
李博士本石内人患痰嗽三年骨立矣經不行諸醫或
以為積血或以為血枯經閉仲淳云孕也若行血則禍
不旋踵但分娩後恐不能全吉爾已而果然
安胎將墮欲死方
懷生地(二兩)酒炒砂仁末(一兩)水酒各二碗煎一碗分作二
次服立愈此方出本草予偶閱之傳一門人試之如神
保胎資生丸(姙娠三月陽明脈養胎陽明脈衰胎無所養故胎墮也服資生丸)
人參(人乳浸飯上蒸烘乾三兩)白术(三兩)白茯苓(細末水澄蒸晒乾入人乳再蒸晒乾一兩)
(半)廣陳皮(去白略蒸二兩)山查肉(蒸二兩)甘草(去皮蜜炙五錢)懷山藥(切片)
(炒一兩五錢)川黃連(如法炒七次三錢)薏苡仁(炒三次又方一兩半)白稨豆(炒一)
(兩半)白荳蔲仁(不可見火三錢五分)藿香葉(不見火五錢)蓮肉(去心炒一兩五錢)
澤瀉(切片炒三錢半)桔梗(米泔浸去蘆蒸五錢)芡實粉(炒黃一兩五錢)麥芽(炒研磨取)
(净麪一兩)右藥共十七味如法修事細末煉蜜丸如彈子大
每丸重二錢用白湯或清米湯橘皮湯炒砂仁湯嚼化
下忌桃李雀蛤生冷
治惡阻(即胎前嘔吐)
橘紅(一錢)麥門冬(二錢)人參(一錢)木瓜(二錢)竹茹(一錢)枇杷葉(三大片)
藿香(五分)下咽即驗
烏蠡魚湯治姙娠腹脹滿(顧仲穆子婦患此數劑而安)
白茯苓(二錢)白术(炒二錢五分)廣橘紅木瓜桑白皮(如法蜜炙)
(各二錢)紫蘇葉(一錢)秦芁(酒洗三錢)生薑皮(一錢五分)用大蠡魚一枚
河水五碗煎至三大碗去魚骨濾清始入前藥煎至一
碗服之以愈為度
治子懸(即胎上沖)
紫蘇橘紅麥門冬(去心)各等分為細末每服四錢用
枇杷(三大片)竹茹(一錢五分)煎湯調服
治胎驚胎熱一受孕即宜預服(姚康成乃正服之神驗)
木瓜(一錢)天門冬黃耆白芍藥(各三錢)麥門冬(五錢)鼠粘
子(一錢)金銀花甘菊花石斛懷生地(各三錢)連翹(一錢)
炙甘草(一錢)貝母(二錢)砂仁(一錢)人參(一錢五分)河水二大碗煎八
分食遠温服服至百帖神效
治小兒臍風撮口孕時母服可預解一切胎毒
甘草(二錢生用)懷生地(四錢)連翹(二錢)黃連(一錢酒炒)玄參(二錢)括婁根
(二錢)木通(一錢)貝母(二錢)牡丹皮(一錢五分)金銀花(四錢)荆芥穗(一錢)羚
羊角(磨汁入藥汁中二十匙約五分)河水二鍾煎八分空心饑時服(仲淳)
(傳自京華祝生試之神驗)
催生累驗方
魚膘(四錢切碎每塊針刺燈火上炙脆研)柞枝(四兩蠶食者一葉一刺者是即鑿子木五月開白花)
(不結子其裏純白)白芷(一錢五分)百草霜(山家者良一錢)千里馬(男子左足舊草鞋燒)
(灰存性二錢)水酒各鍾半將柞枝白芷煎濃至一碗去渣濾
清入膠同煮化調二末服之(已上調經胎産諸方仲淳手定)
琥珀丸(專治婦人生産艱難下胎衣血暈服之即活李玄白傳神驗)
玄胡索(六錢)懷熟地(八錢)當歸身川續斷(酒洗炒)川芎(各六錢)
川牛膝人參沈香乳香没藥(去油各五錢)真阿膠
(蛤粉炒八錢)辰砂(水飛)大附子五味子(各五錢)金釵石斛(六錢)肉
蓯蓉(八錢酒洗)琥珀珍珠(上上者各五錢)極細末煉蜜丸如圓眼
大以好辰砂飛過為衣蠟丸
家寶丹(馬銘鞠傳不如李玄白方妙)
專治婦人産難胎衣不下血暈胎死腹中及産
後小腹痛如刀刺兼治胎前産後一切諸病雜
症諸氣中風乳腫血淋胎孕不安平時赤白帶
下嘔吐惡心心氣煩悶經脈不調或不通番胃
飲食無味面唇焦黑手足頑麻一切風痰俱效
高存之每年修合普施
何首烏(二兩取鮮者竹刀切片晒乾)川烏(四兩先用濕紙包煨去皮留待草烏同煮)草烏
(四兩温水浸半日洗去黑毛刮去皮與川烏同切厚片將無灰酒和勻入砂器中炭火慢煮漸漸添酒一日夜)
(以入口不麻為度)蒼术(四兩米泔浸一宿去皮切片酒炒)大當歸(二兩酒洗)白附子
(二兩去皮)麻黃(去頭節滚湯炮去沫)桔梗(炒)粉草(炙)防風白芷川
芎人參天麻大茴香(炒)荆芥(炒)白术(麪炒各四兩)木
香血竭細辛(各一兩)共極細末蜜丸彈子大每丸重
二錢酒化開和童便下如不能飲者酒化開白湯下
産後腹痛者酒化開益母湯下更有男婦年久腹
痛諸藥不效者服兩三丸即愈室女經脈不通者用
桃仁蘇木紅花當歸煎湯下惟勞熱有肺火者不宜服
治横生(高存之試驗)
益母草(六兩)酒煎濃汁加童便一大杯
治胞衣不下(高存之屢試驗)
芒硝(三錢)酒煎服宜加牛膝當歸各五錢然芒硝鹹寒太
甚用時極宜斟酌
産後調理方(仲淳立痛如産時惡露過多無兒枕者不可用此方)
當歸身(三錢)川芎(一錢五分)生地(二錢)赤芍藥(一錢五分)延胡索(醋煮二錢)
牛膝(五錢)蒲黃(一錢五分)乾薑(炒黑七分)肉桂(七分火盛者并夏月勿用)山查肉
(三錢)五靈脂(醋煮去沙一錢)桃仁(去皮尖)紅花(各八分)黑豆(炒一合)杜仲
(炒去絲二錢)續斷(二錢)益母草(五錢瘀血行腹痛去之)澤蘭葉(一錢)荆芥穗
(一錢炒)水煎入童便服過五七日覺少腹已軟無塊按之
不痛即將赤芍藥蒲黃肉桂五靈脂桃仁紅花六味盡
去之另加白芍藥(二錢)麥門冬(三錢)五味子(七分)如虚汗去
荆芥川芎加棗仁(五錢)驚悸亦加之汗不止加黃茋人
參(各二錢)虚甚作喘倍加人參黃耆倍麥門冬去生地
當歸桃仁紅花如脾胃弱不食泄瀉加人參(多少量人)肉
果(一錢五分)砂仁(七分)橘紅(八分)腰痛無力是血虚以鹿角膠
(五錢)酒漿化空心温服血暈及血不止發熱作渴用童便
一味是産後聖藥
預防血暈神方(古方)
將産預將荆芥穗末(三錢)童便沸湯各一杯聽用兒一産
下即將前末同童便入湯調服永無血暈之病荆芥能
引血歸經也虚脫者人參(五錢)乾薑(二錢)肉桂(二錢)虚甚者參
至(一加兩力)附子(童便製過一錢夏月去薑桂附子之半)
治産後虚脫兼防血暈(予家素試之神驗)
人參(一兩)真蘇木(打碎二兩)鹿角膠(五錢)水二碗酒一碗煎至一
碗加童便一杯預煎候産下即服
治産後虚喘
己丑予婦産後五日食冷物怒傷脾作泄乃微嗽又三
日泄不止手足冷發喘床亦動搖神飛蕩不守一醫以
人參(五錢)附子(五錢)療之如故加參附又不效漸加至參(三兩)
附子(三錢)一劑霍然起
于中甫夫人産後氣喘仲淳投以人參(五錢)蘇木(五錢)麥門
冬(五錢)一劑愈五日後忽自汗無間晝夜聞響聲及飲熱
茶湯即汗徧體投以人參(五錢)黃茋(五錢)加當歸身生地黃
二劑不效即令停藥彌日金壇俗忌未彌月不得診視
仲淳徧檢方書至證治要訣治汗門内有凡服固表藥
不效者法當補心汗者心之液也洒然曰是已于夫人
素稟有火氣非不足也産後隂血暴亡心主血故心無
所養而病汗亟以炒酸棗仁(一兩)為君生地黃白芍藥麥
門冬五味子枸杞牛膝杜仲當歸身阿膠牡蠣龍眼肉
大劑與之至三十二劑罔效中甫懼曰得無不起乎或
藥應更改乎仲淳曰非也吾前所以投參茋不應而遽
止之者以參茋為氣分藥劑且大其不應者必與證不
合也兹得其情復何惑乎蓋隂血者難成易虧者也不
可責效旦夕仍投前劑至四十二帖忽得睡汗漸收睡
愈熟睡至四日夜一醒霍然顔色逾常血足則色華也
王善長夫人産後腿疼不能行立久之飲食不進困憊
之極仲淳診之曰此脾隂不足之候脾主四肢隂不足
故病下體向所飲藥雖多皆苦燥之劑不能益隂用石
斛木瓜牛膝白芍藥酸棗仁為主生地黃甘枸杞白茯
苓黃檗為臣甘草車前為使投之一劑輒效四劑而起
昔人治病必求其本非虚語也
施靈修乃正産後發寒熱咳嗽不止因本元虚弱誤用
薑桂勢甚劇數劑輒定
鱉甲(四錢)山查肉(五錢)橘紅(二錢)當歸(二錢)青蒿子(二錢五分)白芍藥
(四錢)牛膝(四錢)杜仲(二錢五分)棗仁(八錢)遠志肉(一錢)麥門冬(五錢)五味
子(一錢)生地黃(四錢)茯神(三錢)益母草(五錢)竹葉(三十片)偶傷風
加荆芥(一錢)防風(五分)咳嗽甚加桑白皮(三錢)有痰加蘇
子貝母(各二錢)腰痛加枸杞子(五錢)閼血未盡加黑豆
炒一大把脾胃不佳去牛膝生地益母草
丸方
鱉甲(六兩)牛膝(酒蒸六兩)青蒿子(四兩)懷生地白芍藥棗仁
(各六兩)當歸身真阿膠(重蕩酒頓化入藥各四兩)白茯苓(六兩)遠志肉
杜仲(各三兩)麥門冬(六兩)五味子(四兩)枸祀子(六兩)懷山藥(切片)
(炒黃四兩)牡丹皮(酒蒸二兩五錢)山茱萸肉(四兩)砂仁(炒二兩)牡蠣粉(火煅)
(通紅淬入醋中如此七次研如飛麵三兩)細末煉蜜丸如梧子大每五錢空
心白湯吞飢時更進一服
黃桂峯乃正産後頭疼大便秘用生料五積散一劑不
效仲淳加歸身(一兩)一服大便通頭疼立止
張璇浦乃正産六朝發狂持刀殺人隂血暴崩肝虚火
炎故也仲淳令先飲童便一甌少止再服
龍齒澤蘭生地當歸牛膝茯神遠志
酸棗仁大劑仍加童便頓服而止
王六息乃正産後驚悸聞聲輒死非用力抱持則虚煩
欲死如是累月仲淳曰此心脾肝三經俱虚也用人參
酸棗仁茯神遠志芍藥石斛甘草麥門冬五味丹砂為
丸以龍眼湯吞彌月而愈
賀函伯乃正小産後隂血暴崩作暈惡心牙齦浮腫喉
嚨作痛日夜呌號不絶仲淳曰此證因失血過多隂氣
暴虧陽無所附火空則發故炎上胸中覺煩熱所謂上
盛下虛之候也法當降氣氣降則火自降矣火降則氣
歸元而上焦不煩熱齒齦腫消喉嚨痛止陽交於隂而
諸病自已爾
蘇子(研細二錢五分)麥門冬(去心四錢)白芍藥(酒炒四錢)青蒿子(二錢五分)牛
膝(四錢)五味子(打碎五分)鱉甲生地黃甘枸杞(各四錢)枇杷
葉(三大片)川續斷(二錢)酸棗仁(炒爆研五錢)橘紅(二錢)河水二鍾半
煎一碗加童便一大杯欝金汁十二匙空心服時進童
便一杯
莊斂之次女産後惡露未淨至夜發熱脾胃却弱腰腹
大痛時師謂産後氣血俱虚投以人參當歸諸補劑轉
劇斂之深以為憂恐其成蓐勞也余診視之謂不數帖
即痊矣安用過慮為為疏一方白芍藥(二錢)紅麯(二錢)山茱
萸肉(四錢)橘紅(一錢五分)麥門冬(四錢)蘇子(二錢)車前子(二錢)炙甘草
(八分)乾葛(一錢半)白稨豆(三錢)杜仲(三錢)牛膝(五錢)黑豆(八錢)澤蘭(一錢)
青蒿子(四錢)十劑而惡露淨發熱已腹痛亦止但腰痛尚
未盡除而脾胃尚未健更為改定一方白芍藥(一錢)山查
肉(三錢)橘紅(三錢)砂仁(二錢)麥芽(三錢)石斛(三錢)蓮肉(四十粒)白稨豆
(三錢)杜仲(二錢)五味子(一錢)山茱萸肉(二錢)炙甘草(五分)沙參(三錢)牛
膝(五錢)十餘劑脾胃亦佳其疾遂瘳
調理丸方
懷生地熟地(各五兩)麥門冬(去心)甘枸祀(去枯者及蒂各六兩)杜仲
(如法)川續斷(去蘆各五兩)五味子(三兩)栢子仁(如法六兩)酸棗仁(炒爆研六)
(兩)茯苓(三兩)青蒿子(四兩)山藥(五兩炒)山茱萸肉(五兩)牡丹皮(闊而)
(厚者三兩半)鹿角膠(酒化入藥六兩)橘紅(三兩)砂仁(炒二兩)細末煉蜜和
丸如梧子大每服五錢空心淡鹽湯吞忌食鯽魚子白
萊菔
治女人血崩
人參黃茋麥門冬(各三錢)五味子(七分)杜仲熟地
山茱萸(各二錢)枸杞子(三錢)續斷(一錢)荆芥穗(八分炒)阿膠(二錢)河
水煎日進三服
又丸方
黃耆(二兩蜜炙)人參(一兩)熟地(二兩)白芍藥(一兩五錢酒浸切片半生半炒)五味
子懷山藥續斷(酒洗)杜仲(酥炙)栢子仁(酒浸二宿蒸搗如泥)青蒿
子(童便浸隂乾)麥門冬酸棗仁(各一兩五錢炒)鹿角膠(三兩酒頓化)共
末將酒化鹿角膠栢子仁泥同煉蜜丸如梧子大每服
五錢空心白湯下
董龍山夫人患血崩由于中年欝怒諸醫百藥不效用
大劑參耆徧覓胎髮百餘丸火煅調入藥服久之漸愈
火煅髮用小砂罐鹽泥煉極熟將髮入罐中封固隂乾
以炭火圍之俟黑煙將盡即起若青煙出髮枯不可用
矣非細心人不可任盖火候不可過也
顧太學叔夏内人舟中為火所驚身熱羸弱幾成瘵羣
醫誤投參茋勢危甚仲淳以清肌安神之劑與之戒以
勿求速效凡數十劑而安
麥門冬(二錢)鱉甲(小便炙三錢)青蒿子銀柴胡桑白皮(自採)
(忌鐵蜜炙各二錢)五味子(一錢)枇杷葉(二錢)白芍藥(一錢)生地黃(酒洗一錢)
薏苡仁(三錢)
包海亭夫人患腹痛連少腹上支心日夜靡間百藥不
效仲淳診其脈兩寸關俱伏獨兩尺實大按之愈甚詢
知其起自暴怒風木欝于地中投以芎藭(上)柴胡(中)升
麻(下)下咽噯氣數十聲痛立巳巳而作喘仲淳曰是升
之太驟也以四磨湯與之遂平
甲申夏舊婦因欝火痰喘身熱手拳目張半月不眠食
按其胃口不痛諸醫疑其虚也或云中暑百藥試之痰
喘滋急以皂角末啑鼻通竅痰上逆如沸延楊石林胗
視請亟吐之先大夫曰病久矣虚甚可奈何石林曰經
云上部無脈下部有脈其人當吐不吐則死即以鹽湯
吞之去白痰數盌喘定先大夫曰何以藥之石林曰吐
即藥也待其熟寢勿服藥以養胃氣夜半啜粥二碗詰
且投六君子湯數劑而起石林者里中博雅士不行術
而精方脈者也
高存之夫人患心口痛一日忽大發胸中有一物上升
沖心三婦人用力捺之不下呌號欲絶存之曾預求仲
淳立此方是日急煎服之服一盞沖上者立墮下腹中
作痛不升矣再服腹中痛者亦消二日後以病愈起洗
沐又忽作嘔頭痛如劈存之曰此即前症煎前藥服之
立安
白芍藥(酒炒三錢)炙甘草(五分)吳茱萸(湯泡三次八分)白茯苓(二錢)延胡
索(醋煮切片一錢)蘇子(炒研一錢五分)橘紅(鹽水潤過一錢二分)後加半夏(一錢薑汁)
(拌炒)旋覆花(一錢)木通(七分)竹茹(一錢)
予婦今春忽患心痛連下腹如有物上下撞痛不可忍
急以手重按之痛稍定按者稍鬆即呌號仲淳曰此必
血虚也脈之果然急投以白芍藥(五錢)炙甘草(七分)橘紅(三錢)
砂仁(砂三錢)炒鹽(五分)二劑稍定已久以牛黃蘇合丸疏其
氣噯氣數次痛徐解予問故仲淳曰白芍藥甘草治血
虚之聖藥也因久欝氣逆故減甘草之半仲景甲巳化
土之論詳矣諸醫不解爾炒鹽者何曰心虚以炒鹽補
之即水火既濟之意也予懼俗師槩以痰火食積療心
腹之痛故疏其詳如左
昔年予過曲河適王宇泰夫人病心口痛甚日夜不眠
手摸之如火予問用何藥曰以大劑參歸補之稍定今
尚未除也曰得無有火或氣乎宇泰曰下陳皮及涼藥
少許即脹悶欲死非主人精醫未有不誤者予又存此
公案以告世之不識虚實而輕執方者
梁溪一婦人喉間如一物上下作梗前後板痛服仲淳
方二十劑全愈
番降香(一錢)川通草(五分二味服三劑去之)蘇子(三錢)橘紅(二錢)枇杷葉
(三片)人參(一錢)炙甘草(七分)石菖蒲(一錢)麥門冬(三錢)甘菊花(二錢)白
芍藥(三錢)遠志(一錢)白豆蔲仁(四分)木瓜(二錢)石斛(酒蒸二錢)加蘆根
汁一鍾同煎入薑汁二匙
梁溪一女子頭痛作嘔米飲不能下仲淳云因於血熱
血虚火上炎
麥門冬(五錢)橘紅(二錢)枇杷葉(三大片)蘇子(一錢五分)白芍藥(三錢)木
瓜(二錢)白茯苓(二錢)甘菊花(一錢五分)烏梅肉(二枚)竹瀝(一杯)蘆根汁
(半碗)一二劑嘔止頭尚痛加天門冬(二錢)頭痛少止再加土
茯苓(二兩)小黑豆(一撮)全愈
白帶赤淋
婦人多憂思欝怒損傷心脾肝火時發血走不歸經此
所以多患赤白帶也白帶多是脾虚盖肝氣欝則脾受
傷脾傷則濕土之氣下陷是脾精不守不能輸為榮血
而下白滑之物矣皆由風木欝於地中使然耳法當開
提肝氣補助脾元宜以補中益氣湯加酸棗仁茯苓山
藥黃檗蒼术麥冬之類濃煎不時飲之再用六味丸中
加牡蠣粉海螵蛸杜仲牛膝蜜丸光大如豆空心飢時
吞下五六錢隂虚火熾加枸杞子五味子黃檗
白帶多屬氣虚補氣健脾治法之要領也
帶下如濃泔而臭穢特甚者濕熱甚也且多有濕痰下
墜者宜蒼术白术黃檗黃芩茯苓車前子為主佐以升
提
帶下如雞子清者脾腎虚極也面色必不華足脛必浮
腰腿必酸宜五味子八味丸間用開脾養心之劑如歸
脾湯之類隂虚有火宜六味丸中加五味子兔絲子車
前子黃檗叔和云崩中日久為白帶漏下多時骨肉枯
蓋言崩久血氣虚脫而白滑之物下不止耳此症雖有
血氣寒熱之分要歸總屬於虚赤淋多因於心火肝火
時熾不已久而隂血漸虚中氣漸損遂下赤矣治宜養
心為主兼以和肝緩中涼血清氣赤帶久不止則血虚
宜膠艾四物湯加便煅牡蠣粉酸棗仁麥門冬
標急而元氣不甚憊者先救其標
標急而元氣衰劇者則當本而標之也
治白帶
蛇床子(米泔淘取沈水者蒸晒乾去皮炒為細末)每一兩加枯白礬末(五分)山
茱萸肉五味子車前子(米泔浸蒸)香附(醋煮各三錢)細末山
藥糊丸如梧子大每四錢空心淡醋湯吞飢時再進一
服後用四物湯加山茱萸五味子炒砂仁白芍
藥杜仲黃檗車前子(各等分)鹿角膠醋化丸如梧
子大每日空心白湯吞五錢調理自除
治老年白帶
黃檗(去粗皮切片蜜炒四兩)砂仁(炒二兩)杜仲(去皮切片鹽酒炒去絲四兩)川續
斷(酒洗二兩)補骨脂(酒浸瓦上炒三兩)川芎(二兩)香附(八兩醋浸二宿晒乾分作四分)
(一分酥炙一分童便炒一分醋炒一分鹽水炒)蘄艾(用浸香附醋炒加山藥粉煮作糊拌艾打成餅晒乾)
(一兩五錢)山茱萸肉(四兩)白茯苓(如法水澄蒸晒乾二兩)白芍藥(酒浸六兩半生)
(半炒)鹿角膠(醋化五兩)北五味(蜜蒸四兩)車前子(米泔浸蒸晒乾二兩)牡蠣粉
(火煅醋淬研如飛麵三兩)細末和鹿角膠丸如梧子大空心淡薑湯
送下五錢
庶母因兒痘驚苦積勞虚煩不得卧心膽虚怯觸事驚
悸百藥不效家弟長文偶于友人許聞興化陳丹崖療
一女人甚奇其症與母類叩其方乃温膽湯也試之數
劑而效
半夏(七錢)竹茹枳實(各三錢)陳皮(四錢半)白茯苓炙甘草
(各二錢二分半)分二劑薑棗煎服外加酸棗仁(五錢)後因虚極加
人參(二錢)質之仲淳曰此必有痰而善飯者也果然
先安人因亡女忽患腰痛轉側艱苦至不能張口受食
投以鹿角膠不斂以濕痰療之亦不斂徧走使延仲淳
曰此非腎虚也如腎虛不能延至今日矣用
白芍藥(三錢)橘紅(二錢)白芷(二錢)炙甘草(一錢)香附(童便浸炒三錢)肉桂
(二錢)乳香没藥(各七分半燈心同研細臨服下之)一劑腰脫然覺徧體
疼仲淳曰愈矣再煎滓服立起予駭問故仲淳曰此在
素問木欝則達之顧諸君不識爾
姚公遠内子病延仲淳入診其繼母乘便亦求診仲淳
語伯道曰婦病不足慮嫂不救矣聞者駭甚曰吳方新
婚亡大恙何至是耶予私扣之仲淳曰脈弦數真弱症
也不半歲夜熱咳𠻳勢漸劇倉皇延仲淳疏方予之曰
此盡吾心爾病不起矣逾年醫家百藥雜試竟夭
瞿元立夫人素清癯不耐煩勞一日謂仲淳曰弟婦未
生子而弱煩兄為診其故次日仲淳往診得其脈弦細
無神趙文肅公問曰兄從元立許來診其嫂得何脈曰
今雖無恙必不久矣文肅頓足曰有是哉天胡厄善人
甚耶此丙戌事也至秋夫人殁
祝氏婦年五十餘患中滿腹脹兼崩漏下虚清上則下
虚彌甚實下則上脹彌甚仲淳為立二方以蘇子石斛
陳皮貝母玄參人參白芍藥治其上以地榆阿膠木瓜
牛膝杜仲茜根椿皮治其下各為丸分食前後服之漸
愈
顧太學叔夏内人患隂虚火證徹夜不眠者兩月飲食
俱廢形體日削中外疑其必無救矣予為之診視決其
必無大害第要多需時日耳用大劑人參棗仁茯神遠
志生地當歸五味麥冬因虚甚氣怯佐以琥珀辰砂金
銀器之類約百餘劑而瘳後友人詢其故予謂此病雖
屬虚幸臟腑無損心經雖有火幸不至爍肺多服補隂
收歛之劑則水火自然升降所云壯水制陽光正此謂
耳至于久病脈調身不發熱豈有他虞哉
太學朱方仲内人稟賦極弱兼之作勞善怒内熱怔忡
膽虚氣怯已三四年矣壬申夏忽發厥冒痰氣上升則
兩目上竄手足發搐不省人事初時一日一發三四日
後則連發不止日夜幾百次牛黃竹瀝遍嘗不效予計
已窮意欲用參附峻補因其時常口渴大便不通不敢
輕投適一友至極其讃決謂非附不可強用附子二錢
人參六錢作一劑投下午後進藥黃昏發大熱煩躁渴
甚不兩日斃矣此固非因附子而然第證候決不宜用
儌倖之愈念漫試也(上三條附)
先醒齋廣筆記卷二
