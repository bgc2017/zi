侯鯖錄小說家𩔖一(雜事之屬)
提要
(臣)等謹案侯鯖錄八卷宋趙令畤撰令畤字
德麟燕王德昭元孫元祐中僉書潁州公事
坐與蘇軾交通罰金入黨籍紹興初襲卦安
定郡王同知行在大宗正事是書採錄故事
詩話頗為精贍然如第五卷辨傳竒鶯鶯事
凡數十條每條綴之以詞未免失之冶蕩歐
陽修以艷曲數闋被謗釋文瑩著湘山野錄
尚辨其枉而令畤此書乃著其挟妓事載其
詩于卷中未免近誣朱翌猗覺寮襍記稱上
元放燈增十七十八兩夜乃建隆五年詔書
以時和歲豐之故見太祖寔錄三朝國史諸
書令畤乃云錢氏納土進錢買兩夜亦屬妄
傳又今畤雖因蘇軾入黨籍而後附内侍譚
稹以進頗違清議此書乃稱余為元祐黨人
牽復過陳舉王叡昭君怨詩示張文潛文潛
云此真先生所謂篤行而剛者云云尤不免
愧詞然令畤所與遊處皆元祐勝流耳濡目
染見聞自異諸所記錄多尚有典型是固不
以人廢言矣乾隆四十三年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
