侯鯖錄卷六
宋趙德麟撰
今之秘色甆器世言錢氏有國越州燒進為供奉之物
不得臣庶用之故云秘色比見唐陸龜蒙集越器詩
云九秋風露越窑開奪得千峯翠色来好向中宵盛
沆瀣共嵇中散鬭遺杯乃知唐時已有秘色非自錢
氏始
唐王仲舒為郎中與馬逢友善每責逢曰貧不可堪何
不尋碑誌相救逢笑曰適見人家走馬呼醫立可待
也
唐宣宗舅鄭光鎮河中上封其妾為夫人不受表辭曰
白屋同愁已失鳳鳴之侣朱門自樂難容烏合之人
上笑曰誰教阿舅作此好詞左右對曰光多任一判
官田絢者掌書記上欲以翰林官之論者以不由進
士又無引援遂止宣宗唐之晩世也有舅鄭光辭妾
之封宣宗又從而嘉之至賞作文者亦可稱也
封氏見聞云古葬無石誌近代貴賤通用之齊太子穆
妃將葬議立石誌王儉曰石誌不出於經起元嘉中
顔延之為王琳石誌素族無銘策故以紀行迹耳遂
相祖習儲妃之重禮絶常例既有哀策不煩石銘儉
初著喪禮云施石誌於壙内古無此制然孝子無以
揚先人之德刻石紀功亦不必純用古制也
南京人家掘得一石上有字可考云猪拾柴狗燒火野
狐掃地請客坐不知是何等語也
宣和五六年間上方織綾謂之遍地桃又急地綾漆冠
子作二桃樣謂之竝桃天下效之香謂之佩香至金
人南下無貴賤皆逃避多為北人所擒亦此䜟也
數年雍丘菜園人浚井得石刻銘云漢代功臣銘𨼆在
秦城井得到靖康春方顯千年景邊烽擾天下到處
皆来併甕下有甘泉能療千年病
五代敬翔當權時門前一風子白衫作舞歌唱曰執板
談歌乞個錢塵中流浪酒中仙直饒到老常如此猶
勝危時弄化權
唐馬戴詩云廣澤生明月蒼山夾亂流
春秋緯含文嘉曰天子墳高三仞𣗳以松諸侯半之𣗳
以栢大夫八尺𣗳以松士四尺𣗳以槐庶人無墳𣗳
以楊柳
韓詩外傳云顔回望吳門馬見一匹練孔子曰馬也然
則馬之光景長一匹耳故人呼馬為一匹應劭風俗
通曰馬一匹俗說相馬及君子與人相匹或曰馬夜
行目明照前四丈故曰一匹或曰度馬縱横適得一
匹或說馬死賣馬得一匹帛或云春秋左氏說諸侯
相贈乘馬束帛帛為匹與馬相匹耳
近見士子多使柴桑翁為陶淵明不知劉遺民曾作柴
桑令也白樂天宿西林寺詩云木落天晴山翠開愛
山騎馬入山来心知不及柴桑令一宿西林便却回
注柴桑令劉遺民是也
李白開元中謁宰相封一板上題曰海上釣鼇客李白
相問曰先生臨滄海釣巨鼇以何物為鈎緡白曰以
風浪逸其情乾坤縱其志以虹霓為絲明月為鈎又
曰以何物為餌曰以天下無義氣丈夫為餌時相悚
然
新昌李相紳性暴不禮士鎮宣武有士人遇於中道避
不及為前驅所拘紳鞫之乃宗室答曰勤政樓前尚
容緩步開封橋上不許徐行汴州豈大於帝都尚書
未尊於天子公失色使去
唐李英公勣常言我年十二三時為無賴賊逢人則殺
十四五時為難當賊有所不愜者殺之十七八時為
好賊上陣殺人二十領天下大將軍用兵以救人死
也
明皇至蜀每思張曲江則淚下遣使韶州祭之兼齎貨
帛以恤其家其誥詞刻于白山屋壁下
舊制官人所服唯黃紫二色而已貞觀中始令三品已
上服紫四品朱六七品綠八九品青
陸贄文學政術俱高但忌才太甚如誣于公異家行不
脩賜孝經一卷公異坎坷而死忠州之貶不無天譴
也
唐制男子始生為黃四歲為小十六為中二十為丁六
十為老賦役之制有四一曰租二曰稅三曰調四曰
役
王彦伯醫名既著列三四竈煑藥於庭老幼塞門而来
請彦伯指曰熱者飲此寒者飲此風者氣者各飲此
皆飲而去效者各負錢而酬不来者亦不責之其普
眼長者之流歟(千金有王彦伯方)
唐吳人顧况一見李鄴侯如舊識待以異禮及鄴侯卒
况感其知作海鷗咏以寄懷云萬里飛来為客鳥曾
蒙丹鳳借枝柯一朝鳳去梧桐死滿目鴞鳶奈爾何遂
為權貴所疾貶饒州司戶
古語云力能勝貧謹能勝禍蓋言勤力不已則不貧謹
身可以避禍
元載妻王氏曰某四道節度使女十八年宰相妻今日相公
犯罪死即甘心使妾為官婢不如死也主司上聞亦
賜死載於萬年院佛堂中謁主者乞一快死主者曰
相公今日受此汙泥不怪也乃脱穢襪塞其口而
終
荆州大歷中有馮希樂者善佞見人家鼠穴亦佞嘗到
長林謁縣令留宴語令曰仁風所暨感獸出境昨初
入縣界見虎狼相尾西去有頃村吏来報昨夜大蟲
食人令戲詰之馮遽曰是必略食便過
劉夢得守連州替高霞寓霞寓後入為羽林將軍自京
附書以承眷顧請自代矣公曰奉感有一話曾有一
老嫗山行遇大蟲羸然懼而不進若傷其足者嫗因
即之乃舉足以視嫗嫗看之有芒刺在掌下因為拔
之俄頃奮迅而去似感其恩者自外擲麋鹿狐兔至
於庭日無缺焉嫗登垣視之乃前傷之虎也一旦忽
擲一死人入血肉狼籍被村人所捕稱為殺人嫗說
其由始得釋縳乃登垣伺其虎至而語曰感則感矣
叩首大王已後更不抛人来也
唐韋宙善治生江陵田産極盛除廣帥宣宗戒之曰番
禺珠翠之地垂貪泉之戒宙曰江陵莊積榖尚有七
千堆無所用泉宣宗曰此所謂足榖翁也
張巡之守睢陽玄宗已幸蜀賊鋒方熾孤城勢蹙人食
竭以紙布切煑而食之時以茶汁和之而意自如其
謝金吾將軍表其祠忠勇又許遠亦有祭文為時所
重所謂太乙先鋒蚩尤後殿蒼龍持弓白虎捧箭又
祭城隍文皆文武雄健志氣不衰真忠烈之士也劉
禹錫曰此二公天贊其心俾之守死善道向若救至
身存不過一張僕射耳則巡遠之名焉得以光萬古
哉
士子初登榮選及遷除朋僚慰賞必盛置酒饌音樂以
展歡宴謂之燒尾說者謂虎變為人唯尾不化須為
焚除乃得成人故以初蒙除授如虎得為人本尾猶
在體氣既合人為之焚故云燒尾一云新羊入羣乃
為諸羊所觸不相親附火燒其尾則定貞觀中太宗
嘗問朱子奢燒尾事以燒羊為對
唐至德二年勅以僧及道士入錢度有差
進士及第以泥金書帖附家書中報登科之喜至文宗
朝遂寢此儀(出盧氏雜說)
錢氏時杭州還鄉和尚每喝云還鄉寂寂杳無蹤不掛
征帆水陸通踏得故鄉田地穏更無南北與西東人
問云明年大家都去果然錢家納土還朝之兆
蘇公東禪院林洎仙詩云門前綠𣗳無啼烏庭下蒼苔
有落花聊與東風論箇事十分春色屬誰家(東坡所記自作)
(祭文中)
南宫縣君錢氏詩云士悲秋色女懷春此語由来未是
真倘若有情相眷戀四時天氣總愁人
張公庠少能詩道中一絶云一年春事已成空擁鼻微
吟半不中夾路桃花新雨過馬蹄無處避殘紅
仲殊題李伯時支遁相馬圖云月窟精神不受羈白雲
野老太支離當時若也無人識駿骨靈心各自知
宗希鵬舉言見一驛壁上有詩云逢橋須下馬過渡莫
爭船此征途藥石也余變之每示子孫全詩云記得
離家日尊親囑付言逢橋須下馬過渡莫爭船雨宿
宜防夜鷄鳴更相天若能依此語行路免迍邅
三臺者陸翽鄴中記云魏武於鄴城西北立三臺中名
銅雀南名金獸北名冰井
梅聖俞詩世稱五字之妙其歌詞語勝理詣大似元微
之作花娘歌曰花娘十二能歌舞籍甚聲名居樂府
荏苒其間十四年朝為行雲暮為雨格高氣俊能動
人人能動之無幾許前歲適從江國来時因讌席相
微語雖有幽情未得傳暗結慇懃度寒暑去春從客
出東城舟中接膝心已傾自從稍稍有期約五月蓮
航並釣行曲隄别浦無人處始笑鴛鴦浪得名爾後
頓逢殊燕婉各恨從来相見晩月下星前不暫離暫
離已抵銀河遠青鳥傳音日幾回鷄鳴歸去暮還来
經秋度臘無纖失愛極情專易得猜前年南圃尋芳
卉小忿不勝投袂起官司乘釁作威凌督促倉皇出
閭里瀟瀟風雨滿長溪一舸飄然逐流水忽逢小吏
向城東泣淚寄言心欲死願郎日日致青雲妾已長
甘在泥滓更悲恩意不得終世事難憑何若此郎聞
此語痛莫禁天地無窮恨不已我今為爾偶成章便
欲緘之託雙鯉又作翡琴詞云秦女乘鸞遺翠羽落
在人間與風舞風休不歸誰作主此郎拾取粧金縷
郎家夫婦愛且憐繫向裙間同出處朝来隣里偶經
過方朔鄒枚爭欲覩上人重客苦田連急走鈿車令
去取酒巡未匝掩閣扉忽已聞歸報鸚鵡重勻朱粉
臨鏡臺促息不停催出戶正抱琵琶穏繫膝輥作輕
雷攏作雨自解彈成啄木聲豈唯能寫人心語醉眼
流波入鬢時絃慢邀郎緊絲柱身柔骨滑郎力微欲
倩傍人頻顧主主何磊落(原闕)就請上賓無不許
相疎情遠誰稱渠畫撥當胸客當去
因讀禪月有懷王慥使君詩云刳剥生靈為事業巧通
豪俊作槌媒令人歎息古已如此
李白墳在太平州采石鎮民家菜圃中游人亦多留詩
然州之南有青山乃有正墳或云太白平生愛謝家
青山葬其處采石特空墳耳世傳太白過采石酒狂
捉月竊意當時槀殯於此至范侍郎為遷窆青山焉
杜子美殯在耒陽有碑其上唐史言至耒陽以牛肉白
酒一夕醉飽而卒然元微之作子美墓誌曰扁舟下
荆楚竟以寓卒旅殯岳陽至嗣業始葬偃師首陽山
當以墓誌為正蓋子美自言晉當陽杜元凱之後故
世葬偃師首陽山又子美父閑常為鞏縣令故子美
為鞏縣人偃師首陽山在官路其下古塚纍纍而杜
元凱墓猶載圖經可考其旁元凱子孫附葬者數十
但不知孰為子美墓耳
傳逸嵓真廟時人贈張忠定詩云忍把浮名賣却閒門
前流水對青山青山不與人無事門外風花任往還
忠定答云蕭蕭疎葦映門墻見說新秋鱠味長何事
輕抛来帝里至今魂夢繞寒塘逸嵓又題壁云寒蛩
入夜忙促織戴勝春深苦勸耕人若無心濟天下不
知蟲鳥有何情
孫元規最不喜僧帥浙東過潤州甘露寺令僧盡去詩
碑獨留僧文題詩云未為向空寬病目却因多見動
心閒
章惇元祐初簾前争事無禮責出知汝州錢穆父行詞
云怏怏非少主之臣悻悻無大臣之節子厚後見穆
父責其語太甚穆父笑曰官人怒雜職安敢輕行杖
余嘗謂東坡先生云平生當官有三樂凶歲檢災每自
請行放數得實一樂也聽訟為人真得情二樂也公
家有粟可賑饑民三樂也居家亦有三樂閨門一心
上下和平内外一情一樂也室有餘財可濟貧乏二
樂也客至即飲略其豐儉終日欣然三樂也東坡笑
以為然
真宗東封訪天下𨼆者得杞人楊璞能為詩召對自言
不能上問臨行有人作詩送卿否璞言獨臣妻有詩
一首云更休落魄貪杯酒亦莫猖狂愛詠詩今日捉
將官裡去這回斷送老頭皮上大笑放還山東坡云
吾頃在湖州坐作詩追赴詔獄妻子送出門皆哭無
以語之顧老妻曰獨不能如楊處士妻作詩送我乎
老妻不覺失笑而止
張芸叟作吕子固挽詩云大塊分勞逸唯君獨不均險
夷安若性金石想為人萬卷書奚託重泉恨莫伸誰
知丞相子天地一窮民
余初到長安有詩云来往長安未定居暫將僧舍當吾
廬空中說法憑鈴語枕上朝饑聽木魚因果分明休
問佛行蔵自信罷占書眼前一物真堪羡百尺長楊
水滿渠
南關驛上碑云昔列禦寇稱天傾西北故河東視諸郡
最為高險太行峙其南羊暘處其北北史齊紀詔問
崔頥何處有羊腸坂頥曰按漢書地理云上黨壺關
有羊腸坂帝曰不是按皇甫安地理云太原北九十
里有羊腸坂帝曰是
侯鯖錄卷六
