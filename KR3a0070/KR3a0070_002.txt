朱子讀書法卷二宋張洪齊&KR2999;同編
虛心涵泳
先生書謂吳伯豐曰近日看得讀書别無他法只是除
郤自家私意而逐字逐句只依聖賢所說白直曉會不
敢妄亂添一句閑雜言語則久之自然有得凡所悟觧
一一皆是聖賢眞實意思不然縱使說得寳花亂墜亦
只是自家杜撰見識也先生書謂黃直卿曰精舍相
聚不成條理看文字者不看大意正脉而郤泥著零碎
錯亂纏繞病中每與之酬酢輙添了三四分病以此每
念吳伯豐未嘗不悵然也先生答胡伯逢書曰大抵
讀書須是虚心平氣優游玩味觀聖賢立言本意所向
如何然後隨其遠近淺深輕重緩急而為之說如孟子
所謂以意逆志者庶乎可以得之若便以吾先入之說
横於胸次而驅率聖賢之言以從己意設使義理可通
己涉私意穿鑿而不免郢書燕說之誚况又義理窒礙
亦有所不可行者乎先生答學者書曰讀書之法惟
篤志虛心反覆詳玩為有功耳近見學者多率然穿鑿
便為定論或只信所𫝊聞不復稽考所以日誦聖賢之
言而不識聖賢之意其所讀說只是據目前見識撰成
耳如此豈復能長進前輩盖有親見有道而所論不無
背馳政坐此耳尹先生門人嘗記先生讀書云口誦
心得如誦己言盖工夫至後誦聖賢言語郤一似自己
言語一般陳安卿問讀諸經之法先生曰無法只是
刷静了那心後平看去若不曉得又且放下待他意思
好時又將來看又謂潘子善曰公看文字好立議論是
先以己意看他郤不以聖賢言語來澆灌胸次争這些
子不好自後只要白看乃好今之學者不曾子細玩
味得聖賢旨意便要懸妄立議論一似喫物肚裏其實
未飽郤鼔腹向人說飽若真箇飽郤未必說也今人好
作甚銘作甚贊於己分上空有何益既不曾真箇讀書
玩味得聖賢言意今日說底是這箇話明日說底是這
箇話豈得有所謂實見耶切戒之大抵讀書須是虛
心方得聖賢說一字是一字自家只平著心去秤停他
都使不得一毫杜撰只順他去某向來亦杜撰說只不
濟事今方見得分明始知聖人一言一字不吾欺只今
六十一歲方理會得恁地若或去年死也則枉了自今
夏來覺見得纔是聖人說話也不少一箇字也不多一
箇字恰恰地都不用一些穿鑿莊子言吾與之虛而委
蛇既虛了又要隨他曲折恁地去今且與公說箇樣子
久之自見得今人大抵偪塞滿胸有許多伎倆如何便
得他虛亦大是難某所以讀書自覺得力者只是不先
立議論且尋句内意隨文觧義今人讀書多是心下先
有箇意思了郤將聖賢言語來湊他意思其有不合則
便穿鑿之使合又曰今人多是先有箇意思了郤將
他人說話來說自家底意思聖賢言語當虛心看不
可先自立說去撑拄便喎斜了不讀書者固不足論讀
書者病又如此魏元夀問大學先生因云今學者不
會看文字多是先立私意自主張己說在裏只借聖人
言語做起頭便自把他意接說將去病痛專在這上面
看前人文字未得其意便容易立說殊害事蓋不得
正理又枉費心力不若虛心静看則涵養究索之功一
舉而兩得矣有好主葉正則之說者先生曰病在先立
議論聖賢言語郤將來證他說凡讀書須虛心且似未
識字底將本文熟讀平看今日看不出明日又看不出
看來看去道理自出大凡讀書須先認識他本文是
說箇什麽須做不曾識他相似虛心認他字分明後更
看數遍自然會熟見得分明譬人與人相見初只識面
目再見可以知姓字鄉貫又再見則可以知性行如何
只恁地識認久後便一見理會得今學者讀書亦且未
便要懸空去思他中庸云博學之審問之方言愼思之
若未學未問便去思他只是虛勞心耳又云切須記得
識認兩字看文字須體認如辨五音五色認得定後
平心講求義理自然明白言科舉時文之弊後生纔
把書起來讀便先要討新竒意思凖擬作時文用下梢
弄得熟了到做官或立朝雖於朝廷大典禮也只胡亂
捻合出來用不知被理會得底一拶則百雜碎矣以
聖賢之意觀聖賢之書以天下之理處天下之事讀
聖賢之書以觀聖賢之意因聖賢之意以觀自然之理
讀書須平心下意以求之則心不馳而得義理之實
又曰韓退之云沉潜乎訓義反覆乎句讀須有沉潜反
覆之功方可讀書須静著心寬著意思沉潜反覆將
久自會曉得去又曰讀書放寬著心道理自會出來若
憂愁廹切道理終無緣得出來讀書須虛心熟讀久
之自有所得亦自有所疑今先尋討箇疑便不是觀
書當從大節目處看程子有言平其心易其氣闕其疑
則聖人之意見矣只是平心定氣在這裏看亦不可
用心思索太過少間郤便損了精神學者思慮不可
過若但虛心游意時時玩味久當自見那縫罅意味
經書有不可觧處只得闕若一向去觧便有謬處讀
書未理會得處且放下莫要硬去穿鑿看文字須看
他文勢語脉讀書須於文義上尋其次看註觧今人
郤於文義外尋索人之讀書寧失之拙不可失之巧
寧失之卑不可失之高(若吕伯恭之弊盡在於巧)大凡讀書求索寧
略無詳寧疎無密始有餘地也(詳故密密故拘)先生歴言諸生
之病甚切謂時舉看文字也郤細膩親切也郤去身上
做工夫但只是不去正處看郤去偏傍處看如與人說
話相似不向面前看他郤去背後尋索以為面前說話
皆不足道此亦不是些小病痛想見日用工夫也只去
小處理會此亦是立心不定之故耳戒之又云時舉
說文字雖見得也是然只是過高抑且傷巧此亦不是
些小病痛須勇猛精進出此窠臼始得又云且放令
心地寬平不要便就文字上起議論也今之談經有
四病本卑也而抗之使高本淺也而鑿之使深本近也
而推之使遠本明也而抑之使晦此談經之大病也
觀書須寬心平易看先見得大綱道理了然後詳究節
目如人之入大屋方在第一重門裏面更有數重門未
見便要說他房裏事如何得凡讀書須看上下意是
如何不可泥著一字如楊子於仁也柔於義也剛到易
中將剛來配仁柔來配義孟子學不厭智也教不倦仁
也到中庸又謂成己仁也成物智也此等須是各隨本
文意看便不相礙看文字且逐條看各是一事不須
牽合讀書且逐處理會不可彼此牽引來比較初無
補於用力之意徒費心力閑立議論翻得言語轉多郤
於自家分上轉無交涉看文字只要虛心横渠云濯
去舊見以來新意讀書若有所見未必便是不可便
執著且放在一邊更讀書以求新見若執著一見則此
心便被此見遮蔽了人讀書遇難處且須虛心搜討
意思有時有思繹底事郤去無思量處知得自山下觀
山上為阻故指乾而言自山上觀山下為險故指坤而
言因登山而明險阻之義先生帥潭有問承見教讀
書須要涵泳因看孟子千言萬語只是論心七篇之書
如此看是涵泳工夫否先生云某為見此中人讀書大
段鹵莽所以說須當涵泳令胸中有所得耳如吾友所
說又襯一件意思硬要差排又一士友曰先生涵泳之
說乃杜元凱優而柔之之意先生曰固是如此亦不用
如此觧說所謂涵泳者只是子細讀書之異名也大率
與人說話便是難處某只說一箇涵泳一人硬來差排
一人硬來觧說此是隨語生觧支離蔓延閑講若如是
讀書如是聽人說話全不是自做工夫周易五贊警
學篇有曰讀易之法字從其訓句逆其情事因其理意
適其平曰否曰臧如目斯見曰止曰行如足斯踐毋寬
以略毋密以窮毋固而可毋必而通平易從容自表而
裏及其貫之萬事一理尚書有不必觧者有須著意
觧者有略須觧者有不可觧者如仲虺之誥太甲諸篇
只是熟讀義理自分明何俟於解如洪範則須著意解
如典謨諸篇辭稍雅奥亦略須解若盤庚諸篇已難觧
而康誥之書則已不可觧矣昔者吕伯恭相見語以此
渠云亦無可闕處因語之云若如此則是讀之未熟後
二年相見云誠如所說(先生答蔡仲默曰康誥外事與肆汝小子封處自不可曉某嘗)
(謂尚書有不必觧者有須著意觧者有略須觧者有不可觧者正謂此等處耳)蔡仲默云尚書
文義通貫猶是第二義直須見得二帝三王之心而通
其所可通無強通其所難通先生曰即此數語便已參
到七八分詩之為經人事浹於下天道備於上而無
一理之不具學詩者當本之二南以求其端參之列國
以盡其變正之於雅以大其規和之於頌以要其止此
學詩之大旨也於是乎章句以綱之訓詁以記之諷詠
以昌之涵濡以體之察之德性隠微之間審之言行樞
機之始則修身齊家平均天下之道其亦不待他求而
得之於此矣大凡讀書先曉得文義了只是常常熟
讀如看詩不必著意去裏面觧釋只是平平地涵泳自
好因舉池之竭矣不云自頻泉之竭矣不云自中吟詠
久之又云大雅中如烝民板抑詩使人日誦於其側不
知此出何處他讀書想見必是如此看詩不當只管
去序中討止當於詩辭吟咏看教活絡貫通方得大凡
讀書多在諷誦中見義理况詩又全在諷誦之功程
先生詩𫝊取義太多詩人平易恐不如此上蔡說須
先識得六義體面而諷詠以得之此却是會讀詩又
曰讀詩須得他六義之體東萊說詩忒煞巧詩正怕如
此看古人意思自寬平何嘗如此纖細拘廹春秋大
旨其可見者誅亂臣討賊子内中國外夷狄貴王賤覇
而己未必如先儒所言字字有義也看春秋甚難須
是有當時魯春秋來看見得聖人改竄處方始知得事
實然那得有此春秋之書且據左氏當時大亂聖人且
據實而書之其是非得失付諸後世公論盖有言外之
意若必於一字之間求褒貶所在竊恐不然春秋書
例多不可信聖人記事安有許多義例如書伐國惡諸
侯之擅興書山崩地震螽蝗之類知灾祥有所自致也
先生作中庸集觧序曰讀中庸者毋跂於高毋駭於
竒必沉潜乎句讀文義之間以會其歸必戒慎恐懼乎
不睹不聞之中以踐其實庶乎優柔厭飫真積力久而
於博厚高明悠久之域忽不自知其至焉論語之書
已有前輩觧說但恐後學難曉故集註盡撮其要說盡
了不須更作注脚外又添一段說話只把他那集觧熟
讀自然曉得莫枉費心力去外面思量看精義須究
心不可看殺了二先生說自有相關透處如伊川云有
主則實又云有主則虚如孟子云生於其心害於其政
發於其政害於其事又云作於其心害於其事作於其
事害於其政自當隨文隨時隨事看各有通透處問
大學先生曰讀書須周匝遍滿某舊時有四句云寧詳
毋略寧下毋高寧拙毋巧寧近毋遠胡叔器問讀左
𫝊法先生曰自平日看那事理事情事勢十二公時各
不同如隠桓時王室新東號令不行天下都星散無主
莊僖之時桓文迭伯政自諸侯出天下始有統一宣公
時楚莊公盛強夷狄主盟中國諸侯親齊者亦皆朝楚
及成公之世悼公出來整頓楚始退去既而吳越又強
入來争覇定哀公之時政自大夫出魯三家晉六卿齊
田氏宋華向放弛肆意故終春秋世更不奈何但是某
嘗說春秋之末與初年大不同然是時諸侯争戰只如
戱樣亦無甚大殺戮及戰國七雄争強那時便多是胡
相殺如石門斬首六萬不知怎生地殺了許多及其後
秦人長平之戰四十萬人死是殺了多少不知如何有
許多人如後來項羽也坑十萬不知他如何地掘那坑
死底都不知當時如何對付許多人陳安卿曰恐非掘
地坑先生曰是嘗見鄧艾伐蜀坑許多人亦說是掘坑
讀史有不曉處劄出便且讀過去有時讀别底撞著
文義與此相關便自曉得讀書别無法只管看便是
法正如騐人相似騐來騐去自然騐得自然都未要先
自立意見且虛心自管看看来看去自然曉得某那集
註都詳備只是要看無一字閑那箇無緊要底字越要
看自家意裏說是閑那箇正是緊要字
切己體察
書有合講處有不必講處且如一處定如此了則更不
用講只是便去下工夫不要緩慢整齊嚴肅便是主
一主一便是敬聖賢說話千方百面雖是如此說亦須
逐一去做然後到極處不過如此諸生說書畢先生
曰諸公看道理尋得一線子路脉著了說時也得知凭
地說過去則不濟事周貴卿曰非不欲常常持守但志
不能帥氣後臨事又變遷了先生曰只是亂道豈可由
他自去正要待他去時撥轉來為仁由己而由人乎哉
止吾止也往吾往也為學就其偏處著工夫亦是其
平正道理自在若一向矯枉過直又成偏去學須要致
知然不可徒知書曰知之非艱行之惟艱工夫全在行
上看道理須要就那大處看須要面前開闊不要就
那壁角裏面去而今看天理人慾義利公私分别得明
白將自家日用底與他勘騐須漸有見處若不去那大
壇場上行理會得一句透只是一句道理耳傅誠至
叔請教先生曰聖賢教人甚分曉但人自不將來做切
己看故覺得讀所做時文之書與這箇異要之只是這
箇書今人但見口頭道得筆下去得紙上寫得遂以為
如此便了殊不知聖賢教人初不如是而今所讀亦自
與自家不相干也讀書不可只專就紙上求義理須
反來就自家身上推究秦漢以後無人說到此亦只是
一向去書册上求不就自家身上理會自家見未到聖
人先說在那裏自家只借他言語來就身上推究始得
入道之門是將自己箇身入那道理中去漸漸相親
與己為一而今人道理在這裏自家身在外面元不曾
相干涉學者讀書須要將聖賢言語體之於身如克
己復禮如出門如見大賓等事須就自家身上體看我
實能克己復禮主敬行恕否件件如此方有益讀一
句書須體察此一句我將來甚處用得人之為學也
是難若不從讀書上做工夫又茫然不知下手處若字
字求句句論而不於身上著工夫體認則又無所益且
如孔子說我欲仁斯仁至矣然亦未嘗許弟子以仁雖
顔子之賢亦以為不能不違於三月之後何也學者盍
亦於日用間體騐我若欲仁其心如何仁之至不至其
意又如何又如聖人說非禮勿視聽言動盍於每事省
察何者為非禮而吾又何以勿視勿聽勿言勿動若能
如此讀書庶幾有得先生答曾元擇書曰所示疑義
悉已散去但覺得多是在外邊看未有箇入頭處須更
虚心静慮將聖賢言語從裏面親切處看出來庶幾見
得意味不為空言不然似此泛濫含糊無益於事終久
不得力也讀六經只就自家身上討道理便易曉
尚書初讀甚難似見於己不相干後來熟讀見堯舜禹
湯文武之事皆是切己問體道是如何先生曰體猶
體究之體言以自家己身體那道也蓋聖賢所說無非
道者只要自家以此身去體他令此道為我有也如克
己便是體道工夫先生云諸公數日看文字但就文字
上理會不曾切己凡看文字非是要理會字正要理會
自家性分上事龜山云讀書以身體之以心騐之從
容自盡於燕閒静一之中李先生學於龜山其源是如
此曰龜山只是要閑散然郤讀書聖人語言甚實即
吾身日用常行之間可見讀書須將聖賢言語就自
家身上做工夫大抵讀書須要看那道理是作何用
若只讀過便休何必讀聖人說話豈可以言語觧過
一遍便休了須是實體於身灼然行得方是讀書論
語要義甚便學者觀覽然向上儘費眼力在若本領處
見不透徹則雖至言妙論日陳於前只是閑言語也學
者讀書先要理會自己本分上事大凡讀書須是要
自家日用躬行處著力方可先生答吳伯豐書曰伯
豐明敏有餘講學之際不患所見之不精區區屬望之
意蓋非他人之比但願更於所聞身體而力行之使俯
仰之間無所愧怍而胸中浩然者眞足以配義與道不
但為誦說之空言而已則區區之願也或問讀大學
章句或問雖大義明白然不似聽先生之教親切曰既
曉得此意思須持守相稱方有益誠敬二字是涵養他
底
著緊用力
先生諭學者曰老蘇自言其初學為文時取論語孟子
韓子及其他聖賢之文而兀然端坐終日以讀之者七
八年方其始也入其中而惶然以博觀於其外而駭然
以驚及其久也讀之益精而其胸中豁然以明若人之
言固當然者然猶未敢自出其言也時既久胸中之言
日益多不能自制試出而書之已而再三讀之渾渾乎
覺其來之易矣予謂老蘇但為欲學古人說話聲響極
為細事乃肯用功如此故其所就亦非常人所及如韓
退之柳子厚軰亦是如此其答李翊韋中立之書可見
其用力處矣然皆只是要作好文章令人稱賞而已究
竟何預己事郤用了許多歲月許多精神其可惜也今
人說要學道乃是天下第一至大至難之事郤全然不
曾著力蓋未有能用旬月工夫熟讀一卷書者及至見
人泛然發問臨時凑合不曾舉得一兩行經𫝊成文不
曾照得一兩處首尾相貫其能言者不過以己私意敷
演立說與聖賢本意了無干涉何况望其更能反求諸
己眞實見得眞實行得耶如此求師徒費脚力不如歸
家杜門依老蘇法以二三年為期正襟危坐將大學論
語中庸孟子及詩書禮記程張諸書分明易曉處反覆
讀之更就己身心上存養玩索著實行履有箇入處方
可求師證其所得而訂其謬誤是乃所謂就有道而正
焉而學之成也可冀矣如其不然未見其可故書其說
以示來者云先生誨郭元德云讀書時當將此心葬
在此書中行住坐卧念念在此誓以必曉徹為期外面
有甚事我也不管只一心在書上方謂之善讀書若但
欲求某面前說得不求自熟如此濟甚事須是著精神
字字看過不惟念得正文注字亦須記得方可今人於
正文猶記不得如何會曉歐公言作文有三處好思
量枕上馬上厠上他只是做文章尚如此况求道乎而
今人只對著册子便思量册子不在心便不在如此濟
得甚事先生痛言諸生工夫悠悠云今人做一件沒
緊要底事也須著心去做方始會成如何悠悠會做得
事且如好學寫字底人念念在此則所見之物無非是
寫字底道理又如賈島作詩只思推敲兩字在驢上坐
只把手作推敲勢大尹是許多車馬人從渠更不見不
覺犯了只此二字何有利害他直得用力恁地所以做
得詩精今吾人學問是箇大事却全悠悠若存若亡更
不著緊用力反不如他人做沒要緊底事可謂倒置
先生曰熹自十六七時下工夫讀書彼時四畔皆無津
涯只是恁地著力去做至今雖不足道但當時也喫了
多少辛苦讀了多少書今日猝乍便要讀到某這田地
也是難要須積累著力方可某今老而將死所願望者
諸友勉力學問而已某少時讀四書甚辛苦今人讀
時又較易做工夫耳學者悠悠最是大病今覺得諸
公盡是進寸退尺每日理會些少文義都輕輕拂過了
不曾動得皮毛上這箇道理規模大體面闊須是去四
面包括方是無走處今只說一面去又不深用力如何
會得且如曾點漆雕開兩處漆雕開事言語少難理會
曾點底須子細看他是樂箇甚底是如何地樂不只是
聖人說這箇可樂便信著他須是自見得可樂底依人
口說不得又曰而今持守便要打疊教潔净看文字須
著意思索應事接物都要是四面去討他須有一箇通
處又曰如見陣厮殺擂著鼓只是向前去有死無二莫
要回頭始得為學須是痛切懇惻去做工夫使饑忘
食渴忘飲方得學者最怕因循悠悠於學者最有
病為學要剛毅果决悠悠不濟事且如發憤忘食樂
以忘憂是甚麽精神甚麽骨筋今之學者全不曾發憤
直要抖擻精神莫要昏鈍如救火治病然豈可悠悠
歲月為學正如撑上水船一篙不可放緩時乎時乎
不再來如何可失先生答滕德粹書曰官閒頗得讀
書不知做得何工夫歲月如流易得空過彼中朋友書
來多稱德粹之賢然鄙意所望者則不止此願更勉力
益加探討之功勿令異時相見無疑可問乃所望爾又
曰切宜痛加矯厲專一用工庶幾不至悠悠虚度時日
也又曰大抵學問以變化氣質為功不知向年遲緩悠
悠意思頗能有所改革否若猶未也更須痛自鞭策乃
副所望耳又曰暇日讀何書作何事業學問别無他巧
只要持守純固講誦精熟耳兩事皆以專一悠久為功
二三間斷為敗不可不深念也先生答程正思書曰
大抵近日朋友例皆昏弱無志散漫無主鞭策不前獨
正思篤志勤懇一有見聞便肯窮究此為甚不易得常
與朋友言之以為為學正須如此方有可望耳
居敬持志
廖晉卿請讀何書先生曰公放心久矣精神收拾未定
無非走作之時不若且收歛精神方好商量讀書繼又
謂之曰玉藻九容處且去子細體認待有意思却好讀
書先生云諸公固皆有志於學然持敬工夫大叚欠
在若不如此何以為進學之本程先生云涵養須用敬
進學則在致知此最精要和之問不知敬如何地持先
生曰只是要收歛此心莫令走作而已今人精神自不
曾定讀書安得精專凡看山看水風吹草動此心便自
走失視聽便自眩惑此何以為學諸公切宜勉此心
不定故見理不得今未要讀書且先定其心屛去許多
閑思亂想使心如止水如明鏡讀書閑時且静坐教他
心平氣定見得道理漸次分明這箇郤是一身總會處
且如看大學在明明德一句須常常提省在這裏他日
長進亦在此一心做本須存得在這裏識他條理絡脉
自有貫通處問方讀書時覺得無静底工夫須是有
讀書時有虚静時先生曰某舊見李先生嘗教令静坐
後來看得不然只是一箇敬字好方無事時敬以自持
凡心不可放入無何有之鄉須是收歛在此及應事時
敬於應事讀書時敬於讀書便自然該貫動静心無時
不在今學者說書多只是捻合來說都不詳密活熟
此病不是說書上病乃是心上病蓋心不專静純一故
思慮不精明要須養得此心虚明專静使道理從裏面
流出方好張仁叟問何以能如此莫只在静坐否先生
曰自去檢點時且一日之間試看此心幾箇時在内幾
箇時在外小說中載趙康靖公以白黑豆記善惡念之
起善念起則投白豆惡念起則投黑豆初時黑多白少
已而白多黑少久之則白亦少矣此是古人做工夫處
如此檢點則自見矣讀書須將心貼在書冊上逐字
看得各有著落方好商量須是收拾此心令專静純一
日用動静都在不馳走散亂方看得文字精審如此方
是有本領凡看文字非是要理會文字正要理會自
家性分上事學者須要主一一是常要心存在這裏乃
可做工夫如人先須尋箇屋子住至於為農工商賈方
任其所之若無箇屋子如小人趁得百錢亦無歸宿又
云無事時須要知得此心不知此心恰似困睡相似都
不濟事今看文字義理不出亦只緣主一工夫欠闕
學者多不肯用心且莫說收歛箇心在身上而今要得
收拾箇心在書帙上亦無周元卿問著心讀書有時
半板前心在書上半板後忽然思量他事口雖讀心自
在别處如何得心只在書上先生曰此最不可所謂不
誠無物雖讀猶不讀也前輩云讀書不可不敬敬便
精專不走了這心看文字須此心在上面若心不在
便是不曾看相似所謂視之而不見聽之而不聞讀
書閑暇宜於静室安坐庶幾心平氣和可以思索義理
楊至之患讀史無記性須三四遍方記得而久後又
忘了先生曰只第一遍讀時須用功作相别計止此更
不再讀便記得有一士人讀周禮疏讀第一板訖則焚
了讀第二板訖則又焚了是亦作焚舟計若初且草草
讀一遍凖擬三四遍便記不牢又曰讀書須是有精神
至之曰亦須是聰明先生曰雖有聰明亦須是静方運
得精神昔見延平說羅先生觧春秋也淺不似胡文定
後來隨人入廣至羅浮山住兩三年去那裏心静須看
得較透某初疑道觧春秋干心静甚麽事後來方曉蓋
静則心虚道理方看得出
