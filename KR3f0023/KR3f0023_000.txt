天經或問天文算法類(推步之屬)
提要
(臣)等謹案天經或問四卷
國朝游藝撰藝字子六建寧人是書凡前後二
集此其前集也凡天地之象日月星之行薄
蝕朒朓之故與風雲雷電雨露霜霧虹霓之
屬皆設為問答一一闡其所以然頗為明晢
至于占驗之術則悉屏不言尤為深識昔班
固作漢書律歷志言治歷當兼擇專門之裔
明經之儒精算之士正以專門習于成法明
于古義精算得其確數欲使互相參攷究己
往以知未來非欲高談雄辨徒究其精微幽
妙之理而己也邵子歷理歷數之說亦謂知
其當然與知其所以然學者誤會其旨遂以
為歷數之外别有歷理孫承澤春明夢餘錄
因以元授時歷全歸于許衡之明理所載崇
禎十四年禮部議改歷法一疏不能決兩家
之是非因推原歷本掃除測算尤屬遁詞夫
天下無理外之數亦無數外之理授時歷密
于前代則有宋諸儒言天鑿鑿何以三百年
中歷十八變而不定必待郭守敬輩乎藝作
此書亦全明歷理于步算猶屬未諳然藝尚
能知歷數故反復究闡具有實徵存是一編
可知即數即理本無二致非空言天道者所
可及也乾隆四十七年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
