訂譌雜錄卷九
青浦胡鳴玉撰
濫觴
家語三恕篇孔子謂子路曰夫江始出於岷(音民)山其源
可以濫觴及其至於江津不舫(平聲)舟不避風則不可以
涉非惟下流水多耶濫觴是言其始出之微故韓詩外
傳作不足濫觴後人指為末流之弊如曰至今日而濫
觴極矣之類謬也黃山谷詩岷江初濫觴入楚乃無底
又濫觴雖有罪末派瀰九縣古人元不誤用(史孟苟傳始也濫耳)
(注引濫觴為始之義釋之)
魁
日知錄云今人所奉魁星不知始自何年以奎為文章
之府故立廟祀之乃不能像奎而改奎為魁又不能像
魁而取之字形為鬼舉足而起其斗不知奎為北方元
武七宿(音肅)之一魁為北斗之第一星所主不同而二字
之音亦異今以文而祀乃不於奎而於魁失之遠矣
橋梓
劉向說苑伯禽與康叔封朝於成王見周公三見而三
笞乃相與見商子曰二子盍相與觀乎南山之陽有木
焉名曰橋二子者往觀乎南山之陽見橋竦焉實而仰
商子曰橋者父道也二子盍相與觀乎南山之隂有木
焉名曰梓二子者往觀乎南山之隂見梓勃焉實而俯
商子曰梓者子道也二子見乎周公入門而趨登堂而
跪周公拂其首勞而食之曰安見君子二子對曰見商
君周公曰君子哉商子也後世稱父子曰橋梓本此俗作
喬梓非
疆埸
埸音亦从易說文注疆也場音長从昜(即陽字)說文注祭
神道田不耕治榖田也經傳中疆埸字甚多絶無疆場
字詩疆埸翼翼廼埸廼疆疆是大界埸是小界今小田
塍(音仍)也又邊境也左桓十七年疆埸之事愼守其一而
備其不虞莊二十八年疆埸無主則啓戎心襄十一年
使疆埸之司惡於宋昭元年疆埸之邑一彼一此何常
之有二十七年吳新有君疆埸日駭定四年彝德無厭
若隣於君疆埸之患也埸陸德眀竝音亦後世用作疆
場意為封疆戰場非也駱賓王詩膂力風塵倦疆場歲
月窮乃知此誤已久
客作
野客叢書引吳曾漫錄云江西俚俗罵人曰客作兒案
陳從易寄荔枝與盛參政詩橄㰖為下輩批杷客作兒
僕謂受雇者為客作已見於南北朝觀袁翻謂人曰郉
家小兒為人客作表章此語自古而然勉夫之言如此
予又案西京雜記康衢家貧勤學邑有大姓多書乃與
客作得徧讀王人書又輟畊錄云今人之指傭工者曰
客作三國時已有此語焦光飢則出為人客作飽食而
已觀此則又不始於南北朝矣
委靡
委靡披靡波靡等竝讀上聲借音米說見四書字音砭
俗雖華不為靡句偶檢放翁詩已分文章歸委靡可憐
意氣尚憑陵一友疑其失嚴(與失粘同)用朱筆標志(不知出自誰手)
不眀字音反欲致疑古人可笑其妄
眀經
今世科名稱謂有與古悖戾者相承不覺日知錄言之
甚詳摘錄五條於此曰今人但以貢生為眀經非也唐
制有六科一曰秀才二曰眀經三曰進士四曰眀法五
曰書六曰算(大唐新語隋煬帝置眀經進士二科國家用隋制增置秀才眀法眀字眀算并前為)
(六科)當時以詩賦取者謂之進士(金史移刺履𫝊進士之科隋大業中始試以策)
(唐初因之高宗時雜以箴銘詩賦至文宗始專用賦)以經義取者謂之眀經(葉石林避)
(暑錄話唐制取士用進士眀經二科本朝初唯用進士其罷眀經不知始自何時仁宗患進士浮淺不本經術)
(嘉祐三年始復眀經科)今罷詩賦而用經義則今之進士乃唐之
眀經也
秀才
舊唐書杜正倫𫝊正倫隋仁壽中與兄正玄正藏俱以
秀才擢第唐代舉秀才止十餘人正倫一家有三秀才
甚為當時稱美唐登科記武德至永徽每年進士或至
二十餘人而秀才止一人二人(舊唐書職官志則云秀才有唐已来無其人)
杜氏通典云初秀才科第最高試方略策五條有上上
上中上下中上凢四等貞觀(去聲)中有舉而不第者坐其
州長由是廢絶(新唐書永徽二年始停秀才科)士人所趨嚮惟眀經進
士二科而已顯慶初黃門侍郎劉祥道奏言國家富有
四海于今已四十年百姓官寮未有秀才之舉未必今
人之不如昔將薦賢之道未至豈方稱多士遂缺斯人
請六品以下爰(音袁)及山谷特䧏綸言更審搜訪唐人之
於秀才其重如此(秀才字出史記賈生𫝊年十八以能誦詩屬書聞於郡中吳廷尉為河南)
(守聞其秀才而儒林傳公孫弘之議則曰有秀才異等輒以名聞此秀才之名所起)元宗御撰六
典言凡貢舉人有博識高才強學待問無失俊選者為
秀才通二經已上者為眀經眀閑時務精熟一經者為
進士張昌齡傳夲州欲以秀才舉之昌齡以時廢此科
已久固辭乃充進士舉及第是則秀才之名乃舉進士
者所不敢當也又文苑英華判目有云鄕進士至省求
試秀才考功不聽求訴不已趙岊判曰文藝小善進士
之能訪問不休秀才之目是又進士求試秀才而不可
得也今以生員而冐呼此名何也(容齋三筆謂秀才之召自宋魏以後實為)
(貢舉科目之最而今世俗以為相輕之稱)
眀初嘗舉秀才(洪武十五年徵至秀才數千人)如太祖實錄洪武四年
四月辛丑以秀才丁士梅為蘇州府知府童權為揚州
府知府俱賜冠帶十年二月丙辰以秀才徐尊生為翰
林應奉十五年八月丁酉以秀才曾泰為戶部尚書是
也亦嘗舉孝廉洪武二十年二月己丑以孝廉李德為
應天府尹是也此辟舉之名非所施於科目之士今俗
謂生員為秀才舉人為孝廉非也
舉人
舉人者舉到之人北齊書鮮于世榮傳以夲官判尚書
省右僕射(音夜)事與吏部尚書袁聿修在尚書省簡試舉
人舊唐書高宗紀顯慶四年二月乙亥上親策試舉人
凡九百人調露元年十二月甲寅臨軒試應岳牧舉人
是也登科則除官不復謂之舉人而不第則須再舉不
若今人以舉人為一定之名也進士乃諸科目中之一
科而傳中有言舉進士者有言舉進士不第者但云舉
進士則第不第未可知之辭不若今人以登科而後謂
之進士也自夲人言之謂之舉進士自朝廷言之謂之
舉人進士即是舉人不若今人以鄕試榜謂之舉人會
試榜謂之進士也
進士
進士即舉人中之一科其試於禮部者人人皆可謂之
進士(唐人未第稱進士已及第則稱前進士雍錄引唐人詩云會題名處添前字通鑑建州進士葉京嘗)
(預宣武軍宴識監軍之面旣而及第在長安與同年出游遇之於塗馬上相揖因之謗議諠然遂沈廢終身是)
(未及第而稱進士也)試畢放榜其合格者曰賜進士及第後又廣
之曰賜進士出身然後謂之登科所以異於同試之人
者在乎賜及第出身而不在乎進士也宋政和三年五月
乙丑臣僚言陛下罷進士立三舍之法今賜承議郎徐
禋進士出身於名實未正乞改賜同上舍出身從之
科目
唐制取士之科有秀才有眀經有進士有俊士有眀法
有眀字有眀算有一史有三史有開元禮有道舉有童子
而眀經之别有五經有三經有二經有學究一經有三
禮有三𫝊有史科此歲舉之常選也其天子自詔曰制舉
如姚崇下筆成章張九齡道侔伊呂之類見於史者凡
五十餘科(困學紀聞唐制舉之名多至八十有六)故謂之科目(宋王安石始罷諸科)
今代止進士一科則有科而無目矣猶沿其名謂之科
目非也
殺俗讀去聲
白樂天翫半開花贈皇甫郎中詩西日憑輕照東風莫
殺吹自注殺去聲玉案俗語太甚曰殺所嫁反沙去聲
音厦(與从广者不同廈遐上聲大屋)亦作㬠容齋隨筆序㬠有好議論
(升菴字說引作殺有好處誤)元人𫝊竒忒殺思量忒殺風流類皆太
甚意若如字讀便非
令甲
今人以令甲為法律是未眀甲字義耳漢書宣帝紀令
甲死者不可生注如淳曰令有先後故有令甲令乙令
丙師古曰甲乙者若今之第一第二篇耳案此則令甲
為最先之令江充𫝊如淳注令乙騎乘車馬行馳道中
帝詔曰令丙箠長有數皆可證也說見宋戴埴鼠璞(據國)
(策當作鼠朴今曰璞誤也)
小學不講
流俗作字輒多謬譌予於四書字音砭俗詳言之繼覧
容齋隨筆一則實獲我心附錄於此以見予之訂正初
非好為拘泥(去聲)吹毛索(音色)瘢也其言曰古人八歲入小
學教之六書周官保氏之職實掌斯事厥後浸廢蕭何
著法太史試學童諷書九千字乃得為吏以六體試之
吏人上書字或不正輒有舉劾劉子正父子校中秘書
自史籀以下凡十家序為小學次於六藝之末許叔重
收集篆籀諸家之學就隸為訓注謂之說文蔡伯喈以
經義分散𫝊記交亂訛謬相蒙乃請刊(看平聲)定五經備
體刻石立於太學門外謂之石經後有呂忱又集說文
之所漏略著字林五篇以補之唐制國子監置書學博
士立說文石經字林之學舉其文義歲登下之而考功
禮部課試貢舉許以所習為通人苟趨便不求當否大
歷十年司業張參纂成五經文字以類相從至開成中
翰林待詔唐元度又加九經字樣補參之所不載晉開
運末祭酒田敏合二者為一編並以考正俗體訛謬今
世不復詳考雖士大夫作字不能悉如古法矣韓子云
凡為文辭宜略識字又云阿買不識字頗知書八分安
有不識字而能書蓋所謂識字者如上所云也予采張
氏田氏之書擇今人所共昧者漫載于此以訓子孫本
字从木一在其下今為大十者非美从羊从大今从犬
从火者非看字从手凢視物不審則以手遮目看之作
看者非乾有干虔二音為字一體今俗分别作乹字音
虔而乾音干者非夷从弓从大作夷者訛耆从旨作老
下目者訛決沖況涼盜並从水作冫者訛饑飢二字上
穀不熟下餓也今多誤用至於果芻韭之加草岡加山筍
作笋頿作頾須加髟或从水寶从尔趨从多衡合从角
从大而从魚肈从文蟲作虫墮許規反俗作隳炙从夕閒
从日功从力玆合从二元而作兹姦為姦纛从毒舌从千
京作亰次从冫潛僭譖从替出作二山皂為皂匹為疋
敘作叙曷為曷怪為怪凢作凡允作允館作舘覽作覧祭
合从月从又而作祭瞻作瞻淫从缶徧作遍徼作僥漾作
漾琴瑟之弦从糸如是者皆非也
土著
史記其俗土著直略反長入聲又漢食貨志理民之道
地著為本貴粟論不農則不地著地著與土著同謂民
之久居其所如物之黏著而不他徙也俗或誤讀土注
法三章耳
史漢高紀與父老約法三章耳殺人者死傷人及盜抵
罪餘悉除去秦法諸吏人皆案堵如故王厚齋陸農師
皆以與父老約為句絶法三章耳另為一句朱子亦以
為然案堵漢書作按堵同應劭曰按按次第也後人用
作安堵非
西崑體
古今詩話云宋初楊大年億錢文僖惟演晏元獻殊劉
子儀筠為詩皆宗義山號西崑體後進效之多竊取義
山詩句嘗内宴優人有為義山者衣服敗裂告人曰我
為諸館職撏撦至此聞者大噱案此則楊劉輩效義山
詩其所作號西崑體葉石林謂歐陽公詩始矯崑體專
以氣格為主亦指楊劉輩言今直以義山集為西崑詩
非是前人嘗有言之者元遺山論詩絶句云望帝春心
託杜鵑佳人錦瑟怨芳年詩家總愛西崑好獨恨無人
作鄭箋亦踵此弊
先容
今人習用先容字不知其出且昧其義漢鄒陽𫝊蟠木
根柢輪囷離竒而為萬乘器者以左右先為之容也師
古曰萬乘器天子車輿之屬容謂彫刻加飾史記注索
(音色)隱曰左右先加彫刻為之容飾
醖藉
漢薛廣德𫝊廣德為人温雅有醖藉師古曰醖言如醖
釀(仰去聲)也藉有所薦藉也亦作温籍義縱𫝊治敢往少
温籍師古曰少温籍言無所含容也温音於問反籍音
才夜反案此二則先容是取義於木醖藉是取義於酒
芧栗
夢溪筆談云江南有小栗謂之茅栗(茅音草茅之茅)以予觀之
此正所謂芧也則莊子所謂狙(音朱)公賦芧(音序)此文相近
之誤也存中之說如此因思少陵南隣詩錦里先生烏
角巾園收芧栗未全貧夲於莊子徐無鬼篇先生居山
林食芧栗也今注家必欲改作芋栗謂蜀有蹲䲭且芋
栗二物可該園中所産而芧栗野生不待園中收種若
但芧栗充飢安得謂未全貧此種議論雖似近理終覺
牽合支離未必當時杜公意也昔人謂杜詩韓文無一
字無来歷以芧栗屬先生說此正從莊子来也紛紛聚
訟不當息乎
天夭是㭬
筆談云書之闕誤有可見於他書者如詩天夭是㭬後
漢蔡邕𫝊作夭夭是加與速速方榖為對沈說如此然
朱子訓天禍㭬喪自應作天夭况劉貢父在存中前已
謂蔡邕𫝊夭夭當作天夭存中乃欲援(音袁)史證經非也
白樂天詠懷詩冉牛與顔淵卞和與馬遷或罹天夭極
或被人刑殘以人對天尤可相證(邕𫝊作速速方轂注謂小人乘寵方轂而)
(行方猶並也筆談引作榖亦非)
臯比
臯比音皮流俗往往作上聲用非是朱子張横渠贊勇
撤臯比蓋以虎皮為講席也唐戴叔倫禪寺讀書詩猊
座翻蕭索臯比喜接連則以臯比為講席唐世已然臯
比字出左傳莊公十年蒙臯比而先犯之杜元凱注云
虎皮也陸德眀釋文比音毗
煬竈
昔一友問予煬竈二字所出予以莊子煬者避竈答之
然與嬖侫弄權意無涉也近閱戰國策衛靈公近癰
疽彌子瑕二人者專君之勢以蔽左右復塗偵謂君
曰昔日臣夢見君君曰子何夢曰夢見竈君君忿然
作色曰吾聞夢見人君者夢見日今子曰夢見竈君而言
君何也有說則可無說則死對曰日并燭天下者也一
物不能蔽也若竈則不然前之人煬則後之人無從見
也今臣疑人之有煬於君者也是以夢見竈君(煬音樣吳)
(音誤讀為陽)
冬至書雲之誤
容齋隨筆云今人以冬至日為書雲至用之於表啓中
雖前輩或不細考然皆非也左傳僖五年正月辛亥朔
日南至公既視朔遂登臺以望而書禮也凡分至啓閉
必書雲物為備故也杜注周正月今十一月分春秋分
也至冬夏至也啓者立春立夏閉者立秋立冬雲物者
氣色災變也蓋四時凢八節其禮並同漢明帝永平二
年春正月辛未宗祀光武畢登靈臺觀雲物尤為可證
而但讀左傳前兩三句故顓以指冬至云
閤下閣下之辨
漢唐宋元稱閤下前眀稱閣下其義各不相蒙流俗不
明閤閣之辨泥乎閣下之稱者漢唐宋元文集凡言閤
盡讀為閣(如邨塾師改韓柳文閤下為閣下是也)泥乎閤下之稱者明朝
人文集中凡言閣下漫改為閤(如後人欲改歸太僕集閣下為閤下是也)日
知錄有此一條言之甚詳備載於此不嫌覼縷也云趙
璘因話錄曰古者三公開閤郡守比古之侯伯亦有閤
故世俗書題有閤下之稱(漢書王尊𫝊直符史詣閤下從太守受其事)前輩
呼刺史太守亦曰節下與宰相大僚書往往稱執事言
閤下之執事人耳劉子玄為史官與監修宰相書稱足
下韓文公與使主張僕射(音夜)書稱執事此其例也若記
室本繫王侯賓佐之稱他人亦非所宜執事則指其左
右之人尊卑皆可通稱侍者則士庶可用之近日官至
使府御史及畿令悉呼閤下至於初命賓佐猶呼記室
今則一例閤下上下無别其執事纔施於舉人侍者止
行於釋子而已今之布衣相呼盡曰閤下雖出於浮薄
相戲亦是名分天壤矣又云謝在杭五雜俎言門夾室
也以板為之禮記内則天子之閣左達五右達五蓋古
人置此以庋(音紀)飲食之所即今房中之板閣而後乃廣
之以為樓觀之通名如石渠天禄麒麟之類或以藏書
或以繪(音會)象或以為登眺游覧之所閤者門旁小戶也
因設館於其旁即謂之閤漢書公孫弘𫝊開東閤以延
賢人師古曰閤者小門也東向開之避當庭門而引賓
客以别於掾史官屬如今官署角門旁有延賓館是也
故蕭望之𫝊言自引出閤而雋(前上聲)不疑𫝊暴勝之為
直指使者不疑至門勝之開閤延請是凡官府皆有閤
不獨三公也韓延夀𫝊行(去聲)縣至高陵入卧𫝊(音戰)舍閉
閤思過如今之閉角門不聽官屬入也朱博傳召見功
曺閉閤數責此又是閉角門不聽出也東晉太極殿有
東西閤唐制倣之以宣政殿為前殿紫宸為便殿前殿
謂之正衙天子不御前殿而御紫宸乃自正衙喚仗繇
閤門而入百官候朝於衙者因隨以入見謂之入閤蓋
中門不啓而開角門也爾雅小閨謂之閤而室中之門
亦或用此為稱是則二字之義本自不同漢舊儀曰丞
相聽事門曰黃閤不敢洞開朱門以别於人主故以黃
塗之謂之黃閤今代以文淵閣藏書而大學士主之故
謂之閣老蓋亦論經石渠挍書天禄之遺意爾然西京但
有閣而未以為官曺之稱至後漢始謂之臺閣古詩為
焦仲卿作云汝是大家子仕宦於臺閣陳夀三國志評
曰魏世事統臺閣重内輕外故八座尚書即古六卿之
任也裴松之三國志註引魏略曰薛夏為秘書丞嘗以
公事移蘭臺蘭臺自以臺也而秘書署耳謂夏為不得
移推使當有坐者夏報之曰蘭臺為外臺秘書為内閣
臺閣一也何不相移之有蘭臺屈無以折自是之後遂
以為常唐書職官志光宅元年九月改門下省為鸞臺
中書省為鳳閣(李肈國史補宰相相呼為堂老兩省相呼為閣老杜子美奉贈嚴八閣老詩云)
(扈聖登黃閣困學紀聞曰給事中屬門下省開元曰黃門省故曰黃閣左拾遺亦東省之屬故曰官曺可椄聯)
(又將赴成都草堂途中寄嚴鄭公詩云生理祗憑黃閣老此特借黃門為黃閣而亦夲於漢人臺閣之稱唐書)
(楊綰𫝊故事舍人年久者為閣老)然則今之内閣實夲於此而非取三
公黃閤之義其言入閣辦事謂入此内閣爾而與唐之
隨仗入閣不相蒙也閣下之稱猶云臺下古今異名亦
何妨乎
訂譌雜錄卷九
