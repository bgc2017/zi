訂譌雜錄卷三
青浦胡鳴玉撰
鄭重
鄭重有頻煩殷勤二義不作珍重不敢輕忽解緗素雜
記云漢王莽𫝊然非皇天所以鄭重降符命之意注師
古曰頻煩也顔氏家訓云我亦不能鄭重聊舉近世切
要以啓寤汝耳此眞得漢書之意近沈存中筆談言石
曼卿事云他日試使人通鄭重則閉門不納亦無應門
者即以鄭重為殷勤又不知何所據而言然不爾曾謂
使人通頻煩可乎玉案廣韻鄭字注云鄭重殷懃也故
陶靖節集注叙慧遠白蓮社事云靖節與遠公雅素寧
為方外交而不願齒社列遠公遂作詩博酒鄭重招致
竟不可詘魏志鄭重送汝好物白樂天謝庾順之送紫
霞綺詩云千里故人心鄭重皆作殷勤解(朱子謂少陵䕫州以後詩)
(失之鄭重繁絮是亦頻煩意)
愀然
愀音悄愀然色變也如禮記孔子愀然作色而對莊子
孔子愀然變容荀子愀然有以自省赤壁賦愀然正襟
危坐之類俗讀秋然讀啾然用作悽愴不樂意非
瞿然
瞿然驚顧貎瞿音句與平聲音義不同記檀弓曾子聞
之瞿然又公瞿然失席亦作懼然漢東方朔𫝊懼然易
容師古曰懼然失守之貎懼音居具反詩良士瞿瞿禮
玉藻視容瞿瞿梅梅音義竝同
兩造
兩造音糙周禮大司寇以兩造禁民訟鄭云造至也使
訟者兩至周書吕刑兩造具備蔡𫝊云兩造者兩争者
皆至也周官以兩造聽民訟具備者詞證皆在也案此
二字惟讞鞫時得用之俗誤讀兩召用為彼此二人通
稱(去聲)非也
千頃陂
陂音卑後漢黃憲傳叔度汪汪若千頃陂(世說作汪汪如萬頃之陂)
澄之不清淆之不濁俗用作千頃波誤認為波瀾案漢
書字例陂與波通用後漢亦然故於郭林宗傳作千頃
波然絶非波瀾之謂
豆區釡鐘
毛居正曰豆字是古斗字如豆區釜鐘之類後人誤作
爼豆之豆讀之又考工記梓人一獻而三酬則一豆矣
注豆當為斗釋文音斗下文飲一豆酒同予謂豆區釜
鐘區當讀歐左傳音注自明若豆之為斗人所未知也
(鐘鍾古通用)
挑達伴奐
挑達輕儇跳躍貎詩挑兮達兮今用作佻達非伴奐閒
暇之意詩伴(音判)奐爾游矣今用作泮渙非
寧馨阿堵
流俗以佳兒為寕馨以錢為阿堵其實非也容齋隨筆
曰寧馨阿堵宋晉閒人語助耳後人但見王衍指錢云
舉阿堵物却又山濤見衍曰何物老嫗生寧馨兒今遂
以阿堵為錢寧馨為佳兒殊不然也前輩詩語言少味
無阿堵冰雪相看有此君又家無阿堵物門有寧(讀從去聲)
馨兒其意亦如此宋廢帝之母王太后疾篤帝不往視
后怒謂侍者曰取刀來剖我腹那得生寧馨兒觀此豈
得為佳顧長康畫人物不點睛曰𫝊神寫照正在阿堵
中猶言此處也劉眞長譏殷淵源曰田舍兒強學人作
爾馨語又謂桓温曰使君如馨地寧可戰鬭求勝王導
與何充語曰正自爾馨王恬撥王胡之手曰冷如鬼手
馨強來捉人臂至今吳中人語言尚多用寧馨字為問
猶言若何也劉夢得詩為問中華學道者幾人雄猛得
寧馨(玉案猶言如是也)蓋得其義以寧字作平聲用又野客叢
書云今人稱錢為阿堵蓋祖王衍之言也阿堵晉人方
言猶言這箇耳王衍當時指錢而為是言非眞以錢為
阿堵也今直稱錢為阿堵不知阿堵果何物耶且顧長
康曰𫝊神寫照正在阿堵中謝安曰明公何湏壁間置
阿堵輩殷中軍曰理應在阿堵上此皆言阿堵豈必錢
邪此與王子猷以竹為此君之意同裴廸詩曰竹君者
是也
勍敵
勍音擎強也左傳今之勍者皆我敵也又勍敵之人隘
而不列俗讀競因誤作勁敵
疑丞
疑丞俗用作凝丞非尚書大傳古者天子必有四鄰前
曰疑後曰丞左曰輔右曰弼又記師保疑丞朱子曰疑
字曉不得想止是有疑即問他之意
比物比志
故曰聖人有金城者比物比志也語出治安策林西仲
曰衆志成城在城謂之物在人謂之志可以相比制義
多用此物此志乃字之誤林說本之如淳注然予歷檢
漢書賈誼𫝊作比物此志字形相近剞㓹易譌當再覓
善本證之
纍纍
纍借音雷樂記纍纍乎端如貫珠白樂天詩玉敲音歷
歷珠貫字纍纍華表鶴歌有鳥有鳥丁令威出家千載
今來歸城郭皆是人民非何不學仙冢纍纍唐彦謙詩
長陵高闕此安劉袝葬纍纍盡列侯放翁詩還家欲作
諸孫贈邨路纍纍柿未丹偶拈一二則平聲較(音覺)然今
之作詩者或誤作上聲用
藐藐
藐一音莫藐藐忽略貎詩誨爾諄諄聽我藐藐匪用為
教覆用為虐與既成藐藐深遠貎音眇不同案聽我藐
藐朱傳音邈今沿讀眇者以誤邈為眇音耳邈音莫竝
無眇音說見第一卷
貫穿
貫穿音串漢司馬遷贊貫穿經傳馳騁古今杜少陵八
哀詩貫穿百萬衆貫穿無遺恨柳子厚送易師楊君序
論說辨問貫穿上下俗作貫串非近日名流寫作貫丳
或疑為串字之譌不知其本於昌黎贈張籍詩試將詩
義授如以肉貫丳也丳音産炙肉器
奸
奸音干與干同犯也如左傳奸王之位奸先王之禮女
皆奸之奸國之紀奸時以動吾父再奸王命子父不奸
之謂禮之類陸德明竝音干又求也史齊世家以漁釣
奸周西伯正義曰奸音干又左傳奸絶我好(去聲)漢書敢
挾詐偽以奸名譽陸氏顔氏竝音干今讀為艱與姦混
用不復知有干音故為歷攷之日知錄云廣韻姦古顔
切私也詐也亦作姦今本誤姦作奸非也奸音干犯也
左氏僖公七年傳曰君以禮與信屬(音竹)諸侯而以姦終
之曰子父不奸之謂禮一𫝊之中二字各出而義不同
釋名姦奸也言奸正法也以奸釋姦其為兩字審矣又
奸字亦可訓作干禄之干漢書荆燕吳傳齊人田生以
畫奸澤史記作干然則奸但與干通用而不可以為姦
也
著鞭
晉劉琨傳與祖逖為友聞祖逖被用謂人曰吾枕(去聲)戈
待旦常恐祖生先(去聲)我著鞭著音灼置也與著棋同義
俗讀如沉著之著非沉著一作玄箸世說王夷甫曰我
與王安豐說延陵子房亦超超玄箸劉辰翁云玄箸猶
沉著也玉案世說著字皆作箸如箸帽箸屐箸袴之類
蓋箸本古著字後世顓作匙箸用而别出著字王世懋
曰世說著皆作箸殆不可曉或槩改作著皆未明乎字
學也
二十八宿
二十八宿音肅俗讀秀非古人皆嘗言之容齋隨筆云
二十八宿宿音秀若考其義則止當讀如本音嘗記前
人有說如此說苑辨物篇曰天之五星運氣於五行所
為宿者日月五行之所宿也其義昭然嬾眞子錄云二
十八宿謂之二十八舍又謂之二十八次次也舍也皆
有止宿之意今韻略乃音秀此何理也焦竑云星宿韻
略音秀誤也宿是日月五星之次舍以止宿為義陰符
經天發殺機移星易宿地發殺機龍蛇起陸作入聲讀
玉謂諸說甚是但援(音袁)引未至耳案史記天官書云月
蝕歲星其宿地饑若亡又云心則内賊亂也列星其宿
地憂此最是讀肅明徵以洪文敏羣公之博學而不引
以為證豈偶忘之耶然讀為秀者亦有所本但係古人
叶韻非本音也昌黎南山詩延延離又屬(音竹)夬夬叛還
遘喁喁魚闖(借音寸)萍落落月經宿棲(音西)宿字古亦有叶
秀音讀者左思吳都賦思假道於豐隆披重霄而高狩
籠烏兔於日月窮飛走之棲宿
鼔篋
學記入學鼓篋孫其業也注謂擊鼔以召學士發篋以
出書籍本自二項今人輒用彈琴鼓篋句誤以鼔為活
字與負笈一例
繇辭
繇音宙占詞也廣韻注云卦兆辭也佩觽集曰繇从䍃
从卜从系與繇字有辨經史多誤梓人因讀為爻音而
不知其非此字左傳最多如且其繇曰之類陸德明竝
音直救反又漢文紀卜之兆得大横占曰大横庚庚注
李奇曰庚庚其繇文也占謂其繇文也師古曰繇音丈
救反本作籀籀書也謂讀卜詞潘岳西征賦既定鼎於
郟鄏遂鑽龜而啓繇平失道而來遷繄二國而是祐昌
黎南山詩或如龜坼兆或若卦分繇或前横若剝或後
斷若姤放翁詩卜繇兒能測藥方僧為求詩杕杜末章
傳云且卜且筮相襲竝作合言于繇而皆曰近矣今之
習詩經者莫不讀為合言于爻也
蜑
蜑壇上聲(亦作䗺)南海&KR0642;種曰蜑戸以舟楫為家采海物
為生且生食之入水能視合浦珠池蚌蛤惟蜑能沒水
探取旁人以繩繫其腰動則引而上先炙毳衲熱出水
急覆之不然寒慄以死俗以禽卵為蜑不知誤自何時
且變文作蛋尤非字書無蛋字宛(借音遠)委餘編謂通海
内名鳥卵曰彈何也案此當作彈丸之彈因其形似而
名之是亦一說(今廣東有蛋戸音但皆船戶也蛋乃蜑字之譌)
五松事
王勉夫曰緗素雜記云史記秦始皇上泰山立石封祠
祀下風雨暴至休於樹下遂封其樹為五大夫唐陸䞇
松詩不羡五株封李商隠有五松驛詩李白序謂風雨
暴作五松受職皆言五松事惟荆公詩老松先得大夫
封此為得之僕謂黃朝英稽考未至耳非李白之徒謬
也按應劭云秦皇逢暴雨得五松因封為五大夫蓋當
時大夫係封五株松非一松也是以庾信終南山詩曰
水奠三川石山封五樹松五樹松在唐人前已如此言
豈謂太白等謬誤朝英但見唐人有此數處用五松事
與史記文不合故有是說不知此事已見於應劭所載
而唐前人已用之矣玉案勉夫此辨洞悉源流而後世
辨證家猶紛紛謂五大夫是秦第九等爵所封竝非五
株松自詡獨得何見事之晚耶又檢史始皇紀止言休
於樹下因封其樹為五大夫竝不言松則五松之說亦
出自後人臆度未知是否也
孤負
李陵答蘇武書陵雖孤恩漢亦負德又曰孤負陵心孤
負字意必出此或前更有出未可知也杜詩孤負滄洲
願韓詩孤負平生心蘇詩莫教孤負竹風涼又杜詩更
長燭明不可孤義山詩映書孤志業之類不可殫述總
無誤作辜負者即有之係後人傳寫梓刻之譌非元文
也辜辠也與孤負意絶不相蒙
相提而論
相提而論(平聲)提上聲音弟史竇嬰傳高遂曰相提而論
自是明揚主上之過徐廣曰提音徒抵反索隠曰相提
猶相抵今俗讀作相題而論是何理也
齗齗如也
齗音銀史魯世家余聞孔子稱曰甚矣魯道之衰也洙
(音殊)泗之間齗齗如也漢地理志魯瀕洙泗之水其民涉
度幼者扶老而代其任俗既益薄長老不自安與幼少
相讓故曰魯道衰洙泗之間齗齗如也師古曰齗齗分
辨之意徐廣曰幼者患苦長者長者忿愧自守故齗齗
争辭所以為道衰也俗譌作斷斷如也習用不知已非
一日(雖斷斷字有出而增一如字實為齗齗如也之形譌也)
校獵
校獵之校音效漢成帝紀行幸長楊宫與胡客大校獵
如淳曰周禮校人掌王田獵之馬故曰校獵師古曰此
校謂以木相貫穿為闌校耳校人職云六廐成校是則
以遮闌為義也校獵者大為闌校以遮禽獸而獵取也
洪武正韻云闌校音效所以遮獸而獵取之謂之校獵
此本於漢書音義别本字韻書誤音計校之校(韻府亦誤以校)
(獵作教音)俗因認為田獵而較獲多少意
傳臚
臚音廬並無盧音史叔孫通𫝊大行設九賓臚句傳蘇
林云上傳語告下為臚下𫝊語告上為句韋昭云大行
掌賓客之禮今謂之鴻臚也九賓則周禮九儀也謂公
侯伯子男孤卿大夫士也漢依此以為臚傳以次傳令
下也臚音閭宛委餘編曰大鴻臚古音為鴻廬今若依
古稱當作一笑予謂讀書識字止求一是不泥今古也
剝棗
詩八月剝棗剝音朴與撲同今讀博棗非毛注云剝擊
也陸德明音普卜切王荆公詩經新解云剝者剝去其
皮而進之所以養老也後從蔣山郊步至民家問其翁
安在曰去剝棗乃悟前非即具奏乞除去十三字說見
容齋隨筆予謂今人讀博棗雖非本於介甫之解而仍
作撲擊義然已不復知有朴音矣
劍器渾脱
杜少陵詩序云觀公孫氏舞劍器渾(平聲)脱(音駝)瀏灕頓挫
獨出冠時唐段安節樂府雜錄謂劍器是健舞曲名又
文獻通考舞部謂劍器古武舞之曲名其舞用女妓雄
粧空手而舞案此今人意以劍器為刀劍之器非是舊
唐書郭山惲𫝊中宗引近臣宴集將作大匠宗晉卿舞
渾脫胡三省注通鑑長孫無忌以烏羊毛為渾脱氊帽
人多效之謂之趙公渾脱因演以為舞容齋隨筆云唐
中宗時清河尉吕元泰上書言時政曰比見坊邑相率
為渾脱隊楊用修曰渾脱隊即所謂公孫大娘渾脱舞
也又居易錄云按陳𤾉樂書云樂府諸曲自古不用犯
聲唐自則天末年劍器入渾脱為犯聲之始劍器宫調
渾脱商調以臣犯君故為犯聲又唐多解曲如柘枝用
渾脱解之類觀此則劍器渾脱自各為舞曲之名今人
誤讀杜詩序以劍器為句而以渾脱瀏灕頓挫六字為
句以為皆極贊舞劍器之妙譌謬沿襲文字中往往以
渾脱瀏灕四字連綴用之可笑也又云渾脱之義予向
詳之皇華紀聞閱李中麓(開先)太僕塞上曲一首云黃河
萬里障邊隅冒頓年來謀計殊不用輕帆并短棹渾脱
飛渡只湏臾與朱秉器中丞河上禇談所記略同李自
注云脱音駝然後知渾脱舞渾脱帽皆當作平聲也玉
謂渾讀平聲人所知也脱之音駝人鮮知之
東閤等語
漢公孫弘𫝊開東閤以延賢人師古曰閤者小門東向
開之避當庭門而引賓客以别於掾史官屬也又朱雲
𫝊且留我東閤以觀四方奇士古人詩文用東閤字本
此俗本多𫝊寫誤梓作閣如少陵詩東閤官梅動詩興
義山詩東閤無因得再窺東坡詩東閤郎君嬾重尋石
湖詩飄零東閤似詩人之類唐制以宣政殿為前殿紫
宸殿為便殿前殿謂之正衙天子不御前殿而御紫宸
乃自正衙喚仗由閤門而入百官候朝於衙者因隨以
入見謂之入閤又門下省以黃塗門謂之黃閤長官曰
閤老閤下又太守(去聲)有鈴閤又閤閤蛙聲昌黎詩蛙黽
鳴無謂閤閤祗亂人放翁詩科斗已成蛙閤閤惟前明
宫禁有東閣文華閣學士入閣辦事者有内閣閣老閣
下之稱明以前無之也今欲執後繩前漢唐詩文東閤
閤下盡改為閣惡乎可哉(日知錄言閣閤之義甚悉詳錄第九卷)
閨閤
爾雅小閨謂之閤史遷答任少卿書身為閨閤之臣文
翁𫝊使𫝊教令出入閨閤注内中小門也今以此二字
顓屬女子言非轉作閨閣尤非
幕
幕音莫俗讀慕誤亦作莫史李牧𫝊輸入莫府漢李廣
𫝊莫府省文書昌黎晚秋郾城夜會聯句云從軍古云
樂談笑青油幕燈明夜觀棋月暗秋城柝此漠音一證
也
訂譌雜錄卷三
