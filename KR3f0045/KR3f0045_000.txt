弧矢筭術天文算法類二(算書之屬)
提要
(臣)等謹案弧矢算術一卷明顧應祥撰應祥
有人代紀要巳著錄弧矢之法始於元郭守
敬授時歷草其有弧背求矢草立天元一為
矢云云反覆求之至得三乘方積數及廉隅
縱數而止不載開方筭式大抵開諸乘方法
尚為當時疇人所習抑或别有專書皆不可
知其弦矢相求及弧容直闊諸法皆以勾股
法御之明唐順之謂為步日躔月離源頭作
弧矢論以示顧應祥應祥遂演為是書名其
編曰弧矢算術應祥未明立天元一法故置
之不論惟補其開帶縱三乘之式並詳各弦
矢相求之法與測圓海鏡分類釋術之作相
同亦專備其數使學者可考而已乾隆四十
六年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
弧矢算術序
弧矢一術古今算法所載者絶少錢唐吳信民九章
法止載一條四元玉鑑所載數條皆不言其所以然之
故沈存中夢溪筆談有割圓之法雖自謂造微然止於
徑矢求弦而於弧背求矢截積求矢諸法俱未備予每
病之南曹訟牒頗暇乃取諸家算書間附己意各立一
法名曰弧矢算術藏諸篋笥俟高明之士取正焉未敢
謂盡得其閫奥也嘉靖壬子春三月吉吳興顧應祥識
弧矢論說
弧矢者割圓之法也割平圓之旁狀若弧矢故謂之弧
矢其背曲曰弧背其弦直曰弧弦其中衡曰矢而皆取
法於徑徑也者平圓中心之徑也背有曲直弦有脩短
係于圓之大小圓大則徑長圓小則徑短非徑無以定
之故曰取則于徑而其法不出於勾股開方之術以矢
求弦則以半徑為弦半徑减矢為股股弦各自乘相减
餘為實平方開之得勾勾即半截弦也以弦求矢亦以
半徑為弦半截弦為勾勾弦各自乘相减餘為實平方
開之得股股乃半徑减矢之餘也以减半徑即矢或以
矢减全徑為勾股和以矢為勾股較乘之亦得勾筭即
半截弦筭也矢自乘圓徑除之得半背弦差倍以加弦
即弧背以半背弦差除矢筭亦得圓徑半截弦自乘為
實以矢除之得矢徑差加矢即圓徑以矢加弦以矢乘
而半之即所截之積也倍截積以矢除之减矢即弦倍
截積以弦為從方開之即矢惟弧背與徑求矢截積與
徑求矢開方不能盡用三乘方法開之弧背求矢以半
弧背筭與徑筭相乘為實徑乘徑筭為從方徑筭為上
廉全背與徑相乘為下廉約矢乘上廉以减從方以矢
自乘以减下廉又以矢乘餘下廉與减餘從方為法除
實得矢曷為以矢乘上廉减從方也蓋從方乃徑與徑
筭相乘其中多一矢乘徑筭之數故减之曷為又以矢
自乘以减下廉也下廉乃背徑相乘其中多一矢自乘
之數故亦减之减之則法與實相合矣以截積求矢則
倍積自乘為實四因積為上廉四因徑為下廉五為負
隅約矢以隅因之以减下廉又以矢一度乘上廉兩度
乘下廉併而為法矢减下廉者何也矢本减徑而得故
减徑以求之五為負隅者何也凡以方為圓每一寸得
虛隅二分五釐四其虚隅與四其矢合而為五也四其
廉者何也倍積則乘出之數為積者四故亦四其廉以
就之升法以就實也若以截弦與截餘外周求矢則以
弦筭半弦筭相乘四而三之為實併弦及餘周為益方
半弦乘弦加弦筭為從上廉併廉及餘周為下廉以約
出之矢乘上廉又以矢自乘再乘為隅法併上廉以减
益方矢自之以乘下廉併减餘從方為法除實得矢
方圓論說(附)
世之習算者咸以方五斜七圍三徑一為凖殊不知方
五則斜七有奇徑一則圍三有奇故古人立法有勾三
股四弦五之論而不能使方斜為一定之法有割圓矢
弦之論而不能使方圓為一定之法試以勾股法求之
勾股各自乘併為弦實平方開之此施之於長直方則
可若一整方勾五股五各自乘併得五十平方開之得
七而又多一筭矣割圓之法求矢求弦固是至於求弧
背則恐未盡也何以知之試以平圓徑十寸者例之中
心剖開矢闊五寸自乘得二十五寸以徑除之得二寸
五分為半背弦差倍之得五寸以加弦得一十五寸與
圍三徑一之論正合然徑一則圍三有竒奇數則不能
盡矣以是知弧背之說猶未盡也不特是也凡平圓一
十二立圓三十六皆不過取其大較耳或曰密率徑七
則圍二十二徽率徑五十則圍一百五十七何不取二
術酌之以立一定之法曰二術以圓為方以方為圓非
不可但其還原與原數不合數多則散漫難收故算歷
者止用徑一圍三亦勢之不得已也曰歷家以徑一圍
三立法則其數似猶未精然郭守敬之歷至今行之無
弊何也曰歷家以萬分為度秒以下皆不錄縱有小差
不出於一度之中况所謂黃赤道弧背度乃測驗而得
止以徑一圍三定其平差立差耳雖然行之日久安保
其不差也竊嘗思之天地之道隂陽而已方圓天地也
方象法地静而有質故可以象數求之圓象法天動而
無形故不可以象數求之方體本静而中斜者乃動而
生陽者也圓體本動而中心之徑乃静而根隂者也天
外陽而内隂地外隂而内陽隂陽交錯而萬物化生其
機正在於奇零不齊之處上智不能測巧歷不能盡者
也向使天地之道俱可以限量求之則化機有盡而不
能生萬物矣余因論方圓之法而併著其理如此
