墨譜法式卷上
宋李孝美撰
圖
採松
造窰
發火
取煤
和製
入灰
出灰
磨試
採松
右採松之肥潤者截作小枝削去簽刺懼其先成白灰
隨烟而入則煤不醇美
造窰
右造窰用板各長九尺闊尺餘每兩板對倚相次全用
泥封合窰梢一角為突(蓋以高下角突大小約二寸徑合如窰病燃火有碍及出烟不)
(快即開突斟酌修治事訖復閉之)窰心地面上亦有出氣眼(直通突外以備出氣)
其窰至十二步陡低一邊留取煤小門一邊用石板對
倚為巷至六步為大巷又漸小一步為拍巷又五步節
次低小為小巷又半步為燕口(只開二寸高五寸)大堂下安臺
臺下鑿兩小池(一池以備積灰一池以浸小掃箒以備掃灰)
發火
發火要活不用多然然死灰多則墨不黑也庭
珪墨所以妙正緣此此造法第一關也大韶云
造墨何須火力堅火微烟重自然姸
右窰相並三四眼留一二眼為減火每以松三兩枝細
細發火候及六七分將殘者於别眼然之應有灰落即
以濕箒掃入池中無使揚也(别眼皆取常煤)
取煤
煤貴陳宿隔旬日尤佳又一種栢煤出終南蒲
大韶多用之李欣父子用之尤妙栢煤薄取最
不易
右燒煤自發火止於十日不候窰冷令人開巷邊小門
而入以扇子取分前後中為三等唯後者最優(墨苑云突之末)
(者為上)中者次前者又其次故窰梢懸板者謂之茸頭揉
殺即名珠子他無以加也
和製
入膠水等分復用真煙發之遲二日入套板俟
稍乾微火薰五七刻冷後加明膠佳蒲大韶
和製與李氏異見宣靖錄方
右用好醇煤乾𢷬以細絹簁於缸中簁去草芥不可露
簁慮飛散也(或用密羅上下各以紙為袋簁之亦佳)每和入膠物拌搜至
勻下鉄臼中寧乾勿濕𢷬三萬杵多多益善不得過二
月九月温時敗臭寒則難乾潼溶見風日解碎重不得
過三兩寧小不大(出齊民要術韋誕墨法)
入灰
不入灰性澡不可久用多則色白此尤難事
右用好柴炭灰相半篩細按平以紙襯放墨再以紙覆
布灰令密大約五六日可出矣亦有不用灰池於密室
中作棚去地三尺置箔於上籍之用糠(麥稻皆可)無害於成
獨兖州陳氏世世用之
出灰
微火薰一晝夜細擊之其滓自落廷珪法不同
見後
右墨出灰池以䋲辮之掛梁間(無近牆邊牆墨曲)候乾用水刷
令平淨再以黃蠟滑石出光有堅緻者至佳收貯以紗
嚢懸透風處(出墨苑)
磨試
用舊紫石妍新水不著力磨二刻試佳磨重則
劑易剥色澤不勻是蒲墨用栢烟尤不堪重
宣和試墨方甚備今採摘其說
右硏墨要涼涼則生光不可熱熱則生沫盖忌其硏急
則墨熱也李陽冰云用則旋硏無令停久久則塵埃相
汚膠力隳亡如泥鈍不任下筆矣(出墨苑)
墨譜法式卷上
