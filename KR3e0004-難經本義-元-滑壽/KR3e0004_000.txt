難經本義醫家類
提要
(臣)等謹案難經本義二卷元滑夀撰夀字伯
仁明史方技傳稱為許州人寄居鄞縣案朱
右攖寧生傳曰世為許州襄城大家元初祖
父官江南自許徙儀真而夀生焉又曰在淮
南曰滑夀在吳曰伯仁氏在鄞越曰攖寧生
然則許乃祖貫鄞乃寄居實則儀真人也夀
卒於明洪武中故明史列之方技傳然戴良
九靈山房集有懷滑攖寧詩曰海日蒼涼兩
鬢絲異鄉飄泊已多時欲為散木居官道故
託長桑說上池蜀客著書人豈識韓公賣藥
世偏知道塗同是傷心者只合相從賦黍離
則夀亦抱節之遺老託于醫以自逃耳是書
首有張翥序稱夀家去東垣近早傳李杲之
學攖寧生傳則稱學醫于京口王居中學鍼
法于東平高洞陽考李杲足迹未至江南與
夀時代亦不相及翥所云云殆因許近東明
附會其說歟難經八十一篇漢藝文志不載
隋唐志始載難經二卷秦越人著吳太醫令
吕廣嘗註之則其文當出三國前廣書今不
傳未審即此本否然唐張守節著史記扁鵲
列傳所引難經悉與今合則今書猶古本矣
其曰難經者謂經文有疑各設問難以明之
其中有此稱經云而素問靈樞無之者則今
本素問傳寫有脱今本靈樞乃王冰依託而
作非其舊也其文辨析精微詞致簡遠讀者
不能遽曉故歴代醫家多有註釋夀所採摭
凡十一家今惟夀書傳於世其書首列彙考
一篇論書之名義源流次列闕誤總類一篇
記脱文誤字又次圖說一篇皆不入卷數至
其註則融會諸家之說而以巳意折衷之辨
論精核考證亦極詳審攖寧生傳稱難經本
靈樞素問之旨設難釋義其間榮衛部位藏
府脉法與夫經絡腧穴辨之博矣而闕誤或
多愚將本其指義註而讀之即此本也夀本
儒者能通解古書文義故其所註視他家所
得為多云乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
難經本義序
醫之為道聖矣自神農氏凡草木金石可濟夫夭死札
瘥悉列諸經而八十一難自秦越人推本軒岐鬼臾區
之書發難析疑論辯精詣鬼神無遁情為萬世法其道
與天地並立功豈小補也哉且夫以人七尺之軀五藏
百骸受病六氣之沴乃繫於三指點按之下一呼一吸
之間無有形影特切其洪細濡伏若一髮苟或謬誤則
脉生而藥死之矣而可輕以談醫而可易以習醫邪寓
鄞滑伯仁故家許許去東垣近蚤為李氏之學遂名于
醫予雅聞之未識也今年秋來遺所譔難經本義閱之
使人起敬有是哉君之精意於醫也條釋圖陳脉絡尺
寸部候虚實蕳而通决而明予雖未嘗學而思亦過半
矣嗚呼醫之道生道也道行則生意充宇宙澤流無窮
人以夀死是則往聖之心也世之學者能各置一通於
側而深求力討之不為良醫也者幾希嗚呼越人我師
也伯仁不為我而刊諸梓與天下之人共之是則伯仁
之心也故舉其大指為序至正二十五年龍集甲辰十
月旣望翰林學士承旨榮禄大夫知制誥國史張翥序
難經本義序
粤自神農咀百藥而寒温辛酸甘苦品製之宜君臣佐
使之用具諸本草治藥者於焉依據由黃帝作素問内
經凡受病根源俞府皆切脉而知故秦越人因之設為
八十一難問荅究竟精微盡醫師之道焉世之醫者率
熟胗而察腓而審證而治藥若難經一書誠大本領苟
不由難經而出其亦庸醫乎余觀註本草者若今東陽
朱彦脩氏所著已無餘蘊而觧難經者不知其幾家求
諸精詣十無一二許昌滑君伯仁甫挾岐黃之術學出
於東垣李先生精於胗而審於劑者也愈痾起痼活人
居多余坐落足疾人人治而弗痊有言伯仁善治法余
致之聽其議論皆自難經而來迥異於世之言醫者豈
異哉究理義之精微衆人固弗識也因出示所述難經
本義二卷發前人所未發之旨首列圖後䟽本義盖其
人者積學二十餘年凡醫之書無不參考而折衷巳意
各條問荅之下於戲其用心亦仁矣得之者可以趨黃
帝岐伯之庭而問崆峒夀域也雖然吾聞之望而知其
病者謂之神聞而知者謂之聖又問而知之謂之工至
於胗脉淺深呼吸至數而後能療治者得巧之道焉神
聖工詎得見矣今所求者巧耳於巧之中又不可以言
語文字𫝊者若扁之起虢緩之視膏肓於難經乎何有
然與否也吾其審於伯仁甫云至正二十有一年重光
赤奮若之歲臘月既望奉直大夫温州路總管管内務
農兼防禦事天台劉仁本叙
難經本義序
素問靈樞醫之大經大法在焉後世諸方書皆本於此
然其言蕳古淵涵未易通曉故秦越人發為八十一難
所以推明其義也然越人去古未遠其言亦深一文一
字意周旨密故為之註釋者亦數十家但各以臆見而
卒無歸一之論或得此而得失彼或舉前而遺後非惟
自誤又以誤人識者病焉許昌滑君伯仁篤實詳敏博
極羣書工於醫者三四十年起廢愈痼不可勝紀遂晝
惟思夕旁推遠索作難經本義二卷析其精微探其隠
賾鈎其玄要疑者辯之誤者正之諸家之善者取之於
是難經之書辭逹理明條分縷觧而素問靈樞之奥亦
由是而得矣夫人之生死係於醫醫之本原出於經經
之旨不明其害可勝言哉然則伯仁之功豈小補者耶
至正二十六年二月工部即中揭汯序
難經本義序
難經本義者許昌滑夀本難經之義而為之說也難經
相傳為渤海秦越人所著而史記不載隋唐書經籍藝
文志廼有秦越人黃帝八十一難經二卷之目豈其時
門人弟子私相授受太史公偶不及見之耶考之史記
正義及諸家之說則為越人書不誣矣盖本黃帝素問
靈樞之旨設為問荅以釋疑義其間榮衛度數尺寸部
位隂陽王相藏府内外脉法病能與夫經絡流注鍼刺
俞穴莫不該偹約其辭慱其義所以擴前聖而啓後世
為生民慮者至深切也歴代以來註家相踵無慮數十
然而或失之繁或失之蕳醇疵殽混是非攻擊且其書
經華佗煨燼之餘缺文錯蕳不能無遺憾焉夫天下之
事循其故則其道立浚其源則其流長本其義而不得
其旨者未之有也若上古易書本為卜筮設子朱子推
原象占作為本義而四聖之心以明難經本義竊取諸
此也是故考之樞素以探其原逹之仲景叔和以繹其
緒凡諸說之善者亦旁蒐而博致之缺文斷蕳則委曲
以求之仍以先儒釋經之變例而傳疑焉於乎時有先
後理無古今得其義斯得其理得其理則作者之心曠
百世而不外矣雖然斯義也不敢自謂其巳至也後之
君子見其不逮改而正之不亦宜乎至正辛丑秋九月
己酉朔自序
難經本義凡例
一難經正文周仲立李子野軰擅加筆削今並不從
一紀齊卿於經中盛字多改作甚字豈國諱或家諱有
所避耶蓋昧於臨文不諱之義也今不從
一經中錯蕳衍文辨見各篇之下仍為缺誤總類以見
其義
一八十一難經隋唐書經籍藝文志俱云二卷後人或
釐而為三或分而為五今仍為二卷以復書志之舊
楊玄操復為十三類以統之今亦不從說見後彙考
中
一本義中引諸書者具諸書之名引諸家者具諸家之
名其無所引具及愚按愚謂者則區區之臆見也其
設為或問亦同
一本義引諸家之說有以文義相湏為先後者有以論
說高下為先後者無是二者則以說者之世次為先
後云
一難經八十一篇蓋越人取内經靈樞之言設為問荅
前此註家皆不考所出今並一一考之其無可考者
於七難内發其例
難經本義彙考
史記越人傅載趙蕳子虢太子齊桓候三疾之治而無
著難經之說隋書經籍志唐書藝文志俱有秦越人黃
帝八十一難經二卷之目又唐諸王侍讀張守節作史
記正義於扁鵲倉公傳則全引難經文以釋其義傳後
全載四十二難與第一難三十七難全文由此則知古
傅以為越人所作者不誣也詳其設問之辭稱經言者
出於素問靈樞二經之文在靈樞者尤多亦有二經無
所見者豈越人别有摭於古經或自設為問荅也耶
邵菴虞先生嘗曰史記不載越人著難經而隋唐書經
籍藝文志定著越人難經之目作史記正義者直載難
經數章愚意以為古人因經設難或與門人弟子荅問
偶得此十一章耳未必經之當難者此止八十一條難
由維發不特立言且古人不求托名於書故傳之者唯
專門名家而已其後流傳寢廣官府得以錄而著其目
註家得以引而成文耳
圭齊歐陽公曰切脉於手之寸口其法自秦越人始盖
為醫者之祖也難經先秦古文漢以來荅客難等作皆
出其後又文字相質難之祖也
楊玄操序謂黃帝有内經二帙其義幽頥殆難究覧越
人乃採摘二部經内精要凡八十一章伸演其道名八
十一難經以其理趣深遠非卒易了故也
紀天錫云秦越人將黃帝素問疑難之義八十一篇重
而明之故曰八十一難經
宋治平間京兆黎秦辰序虞庶難經注云世傳黃帝八
十一難經謂之難者得非以人之五藏六府隠於内為
邪所千不可測知唯以脉理究其彷彿耶若脉有重十
二菽者又有如按車蓋而若循雞羽者復考内外之證
以參校之不其難乎(按歐虞說則難字當為去聲餘皆奴丹切)
丁德用補註題云難經歴代傳之一人至魏華佗乃燼
其文於獄下於晉宋之間雖有仲景叔和之書然各示
其文而濫觴其說及吳太醫令吕廣重編此經而尚文
義差迭按此則難經為燼餘之文其編次復重經吕廣
之手固不能無缺失也
謝氏謂難經王宗正註義圖觧大槩以胗脉之法心肺
俱浮肝腎俱沉脾在中州為正而已至於他註家所引
寸關尺而分兩手部位及五藏六府之脉並時分見於
尺寸皆以為王氏脉經之非殊不知脉之所以分兩手
者出於素問脉要精微論其文甚明越人復推明之於
十難中言一脉變為十以五藏六府相配而言非始於
叔和也且三部之說有二一則四難所謂心肺俱浮肝
腎俱沉脾者中州與五難菽法輕重同而三部之中又
各自分上中下云一則脉要精微論之五藏部位即二
難之分寸關尺十難之一脉變為十者也若止以心肺
俱浮肝腎俱沉脾為中州一法言之則亦不必分寸關
尺而十難所謂一脉十變者何從而推之
蘄水龐安常有難經觧數萬言惜乎無傳
諸家經觧馮氏丁氏傷於鑿虞氏傷於巧李氏周氏傷
於任王吕晦而舛楊氏紀氏大醇而小疵唯近世謝氏
說殊有理致原委及袁氏者古益人著難經本旨佳處
甚多然其因襲處未免踵前人之非且失之冗爾
㓗古氏藥註疑其草藁姑立章指義例未及成書也今
所見者往往言論於經不相涉且無文理㓗古平日著
述極醇正此絶不相似不知何自遂乃板行反為先生
之累豈好事者為之而托為先生之名耶要之後來東
垣海藏羅謙甫軰皆不及見若見必當與足成其說不
然亦回護之不使輕易流傳也
難經八十一篇辭若甚蕳然而榮衛度數尺寸位置隂
陽王相藏府内外脉法病能與夫經絡流注鍼刺俞穴
莫不該盡昔人有以十三類綂之者於乎此經之義大
無不包細無不舉十三類果足以盡之與八十一篇果
不出於十三類與學者求之篇章之問則其義自見矣
(此書固有類例但當如太學朱子分章以見記者之意則可不當以巳之立類綂經之篇章也今觀一難至二)
(十一難皆言脉二十二難至二十九難論經絡流注始終長短度數竒經之行及病之吉凶也其間有云脉者)
(非謂尺寸之脉乃經隧之脉也三十難至四十三難言榮衛三焦藏府腸胃之詳四十四五難言七衝門乃人)
(身資生之用八會為熱病在内之氣穴也四十六七難言老幼寐窹以明氣血之盛衰言人面耐寒以見隂陽)
(之走會四十八難至六十一難言該候病能藏府積聚泄利傷寒雜病之别而繼之以望聞問切醫之能事畢)
(矣六十二難至八十一難言藏府榮俞用針補瀉之法又全體之學所不可無者此記者以類相從也始終之)
(意備矣)
十一難云肝有兩葉四十一難云肝左三葉右四葉
凡七葉言兩葉者舉其大言七葉者盡其詳左三右
四亦自相隂陽之義肝屬木木為少陽故其數七肺
屬金金為太隂故六葉兩耳其數八心色赤而中虚
離之象也脾形象馬蹄而居中土之義也腎有兩枚
習坎之謂也此五藏配合隂陽皆天地自然之理非
人所能為者若馬之無膽免之無脾物固不得其全
矣(周子云木陽穉金隂穉是也)
東坡先生楞伽經䟦云如醫之有難經句句皆理字字
皆法後世逹者如槃走珠如珠走槃無不可者若出新
意而棄&KR0034;學以為無用非愚則狂而已譬如俚俗醫師
不由經論直授藥方以之療病非不或中至於過病輙
應縣斷死生則與知經學古者不可同日語矣世人徒
見其有一至之功或捷於古人因謂難經不學而可豈
不誤哉
晦庵先生䟦郭長陽醫書云予嘗謂古人之於脉其察
之固非一道矣然今世通行惟寸關尺之法為最要且
其說其於難經之首篇則亦非下俚俗說也故郭公此
書偹載其語而并取丁德用密排三指之法以釋之夫
難經則至矣至於德用之法則予竊意診者之指有肥
瘠病者之臂有長短以是相求或未得為定論也盖嘗
細考經之所以分寸尺者皆自關而前郤以距手魚際
尺澤是則所謂關者必有一定之處亦若魚際尺澤之
可以外見而先識也然今諸書皆無的然之論惟千金
以為寸口之處其骨自高而關尺皆由是而郤取焉則
其言之先後位之進退若與經文不合獨俗閒所傳脉
訣五七言韻語者詞最鄙淺非叔和本書取其能直指
高骨為關而分其前後以為尺寸隂陽之位似得難經
本旨然世之高醫以其贗也遂委棄而羞言之予非精
於道者不能有以正也附姑見其說以俟明者而折中
焉
廬陵謝堅白曰泰定四年丁卯愚教授龍興建言憲
司請刻叔和脉經本書十卷時儒學提舉東陽柳公
道傳序其端曰朱文公云俗傳脉訣辭最鄙淺而取
其直指高骨為關之說為合於難經雖文公亦似未
知其正出脉經正謂此跂也然文公雖未見脉經而
其言與脉經脗合脉訣雖非叔和書其人亦必知讀
脉經者但不當自立七表八裏九道之目遂與脉經
所載二十四種脉之名義大有抵牾故使後人疑焉
項氏家說曰凡經絡之所出為井所留為榮所注為俞
所過為原所行為經所入為合井象水之泉滎象水之
陂腧象水之竇竇即窬字也經象水之流合象水之歸
皆取水之義也
藏五而府六藏冗五而府穴六猶千五而支六聲五而
律六皆隂陽之數自然之理雖增手厥隂一藏其實心
之包絡不異於心即一藏而二經也經之必為十二猶
十二支十二辰十二月十二律不可使為十一亦自然
之理也寅卯為木巳午為火申酉為金亥子為水四行
皆二支耳而土行獨當辰戌丑未四支以成十二肺肝
脾腎四藏皆二經而心與包絡共當四經以成十二此
豈人之所能為哉
難經本義闕誤總類
七難三隂三陽次第脉經與此不同脉經於三陽則少
陽太陽陽明三隂則少隂太隂厥隂
十二難馮氏謂此篇合入用鍼補瀉之類當在六十難
之后以類相從也
十四難反此者至於收病也當作至脉之病也於收二
字誤
十六難問三部九候以下共六件而篇中並不畣所問
似有缺誤
十七難所問者三所荅者一疑有缺漏
十八難第三節謝氏謂當是十六難中荅辭第四節或
謂當是十七難中或連年月不巳荅辭
二十難重陽者狂重隂者顛脫陽者見鬼脫隂者目肓
當是五十九難結句之文錯蕳在此
二十一難謝氏曰按本經所畣辭意不屬似有脫誤
二十三難經云明知終始云云一節謝氏謂合在下篇
之前不必然也只參看
二十八難溢畜不能環流灌漑諸經者也十二字當在
十二經亦不能拘之之下其受邪氣畜則腫熱砭射
之也十二字謝氏直以為衍文或云當在三十六難
關格不得盡其命而死矣之下因邪在六府而言也
二十九難陽維為病苦寒熱隂維為病苦心痛諸本皆
在腰溶溶若坐水中下謝氏移置溶溶不能自收持
下文理順從必有所考而然今從之
三十一難其府在氣街一句疑錯蕳或衍文三焦自屬
諸府與手心主配各有所不應又有府也
四十八難診之虚實下濡者為虚牢者為實八字脉經
無之謝氏以為衍文楊氏謂按之皮肉柔濡為虚牢
強者為實然則有亦無害
四十九難第五節虚為不飲食實為飲食二句於上下
文無所關疑錯蕳或衍
六十難其真心痛者直字下當有一頭字盖總結上兩
節也
六十九難當先補之然後瀉之八字疑衍
七十四難篇中文義似有缺誤今且依此觧之俟後之
知者
七十難五金不得平木不字疑衍詳見本篇
八十一難是病二字非誤即衍
右寸手太隂陽明金生左尺足太陽少隂水太陽少隂
水生左關足厥隂少陽木厥隂少陽木生左寸手太陽
少隂火太陽少隂火通右尺手心主少陽火手心主少
陽火生右關足太隂陽明土足太隂陽明土復生右寸
手太隂陽明金此皆五行子母更相生養者也
虞氏曰經言男子生於寅女子生於申謂其父母之
年會合於巳上男左行十月至寅而生女右行十
月至申而生也故推命家言男一歲起丙寅女一
歲起壬申難經不言起而言生謂生下已為一歲
矣丙壬二干水火也水火為萬物之父母寅申二
支金木也為生物成實之終始木胞在申金胞在
寅二氣自胞相配故用寅申也金生於巳巳與
申合故女子取申木生於亥亥與寅合故男子
取寅所以男年十歲順行在亥女年七歲逆行亦在亥
男子十六癸天至左行至巳巳者申之生氣女年十四
天癸至右行亦在巳與男年同在本宫生氣之位隂陽
相配成夫婦之道故有男女也上古天真論曰男子二
八而天癸至精氣溢瀉隂陽和故能有子女子二七天
癸至任脉通太衝脉盛故能有子此之謂也
清者體之上也陽也火也離中之一隂降故午後一隂
生即心之生血也故曰清氣為榮(天之清不降天之濁能降為六隂駈)
(而使之下也云清氣者總離之體而言之)濁者體之下也隂也水也坎中之
一陽升故子後一陽生即腎之生氣也故曰濁氣為衛
(地之濁不升地之清能升為六陽舉而使之上也云濁氣者總坎之體而言之)
肺主聲肝主色心主臭脾主味腎主液是五蔵各有
所主也然而一蔵之中又各有聲色臭味液五五二
十有五五行錯綜之道也
右六十六宂為手足三隂三陽十二經所出入之會剛
柔配遇之道也五蔵以俞為原六府則别置一原者三
焦行於陽乃原氣之别使也項安世云凡經絡之所
出為井所流為滎所注為俞所過為原所行為經所入
為合井象水之源滎象水之陂俞象水之竇經象水之
流合象水之歸皆取水之義也
火者木之子子能令母實謂子有
餘則不食於母今瀉南方者奪子
之氣使之食其母也金者水之母母
能令子虚謂母不足則不能蔭其
子今補北方者益子之氣則不食
至其母也此與八十一難義正相發
其曰不能治其虚安問其餘則隠
然實實虚虚之意也
書之有圖所以彰明其義使人易曉也可圖則圖之先
儒於諸經每有圖說各附篇章之後今是圖悉著之編
首讀者參攷可也
