難經本義卷上
元滑夀撰
一難曰十二經皆有動脈獨取寸口以決五藏六府死
生吉凶之法何謂也
十二經謂手足三隂三陽合為十二經也手經則太
隂肺陽眀大腸少隂心太陽小腸厥隂心包少陽三
焦也足經則太隂脾陽眀胃少隂腎太陽膀胱厥隂
肝少陽膽也皆有動脈者如手太隂脈動中府雲門
天府俠白手陽眀脈動合谷陽谿手少隂脈動極泉
手太陽脈動天窗手厥隂脈動勞宫手少陽脈動禾
窌足太隂脈動箕門衝門足陽眀脈動衝陽大迎人
迎氣衝足少隂脈動太谿隂谷足太陽脈動委中足
厥隂脈動太沖五里隂廉足少陽脈動下關聽會之
類也謂之經者以榮衛之流行經常不息者而言謂
之脈者以血氣之分袤行體者而言也故經者徑也
脈者陌也越人之意盖謂凡此十二經經皆有動脈
如上文所云者今置不取乃獨取寸口以決藏府死
生吉凶何耶
然寸口者脈之太會手太隂之脈動也(然者答辭諸篇倣此)
此一篇之大指下文乃詳言之寸口謂氣口也居手
太隂魚際却行一寸之分氣口之下曰關曰尺云者
皆手太隂所歷之處而手太隂又為百脈流注朝會
之始也五藏别論帝曰氣口何以獨為五藏主岐伯
曰胃者水穀之海六府之大源也五味入口藏於胃
以養五藏氣而變見於氣口也靈樞第一篇云脈會
太淵玉版論云行奇恒之法自太隂始注謂先以氣
口太隂之脈定四時之正氣然後度量奇恒之氣也
經脈别論云肺朝百脈又云氣口成寸以決死生合
數論而觀之信知寸口當手太隂之部而為脈之大
會眀矣此越人立問之意所以獨取夫寸口而後世
宗之為不易之法著之篇首乃開卷第一義也學者
詳之
人一呼脈行三寸一吸脈行三寸呼吸定息脈行六寸
人一日一夜凡一萬三千五百息脈行五十度周於身
漏水下百刻榮衛行陽二十五度行隂亦二十五度為
一周也故五十度復會於手太隂寸口者五藏六府之
所終始故法取於寸口也
承上文言人謂平人不病而息數勻者也呼者氣之
出陽也吸者氣之入隂也内經平人氣象論云人一
呼脈再動一吸脈再動呼吸定息脈五動閏以太息
命曰平人故平人一呼脈行三寸一吸脈行三寸呼
吸定息脈行六寸以呼吸之數言之一日一夜凡足
萬三千五百息以脈行之數言之則五十度周於身
而榮衛之行於陽者二十五度行於隂者亦二十五
度出入隂陽參交互注無少間斷五十度畢適當漏
下百刻為一晬時又眀日之平旦矣迺復會於手太
隂此寸口所以為五藏六府之所終始而法有取於
是焉盖以榮衛始於中焦注手太隂陽眀陽眀注足
陽眀太隂太隂注手少隂太陽太陽注足太陽少隂
少隂注手心主少陽少陽注足少陽厥隂計呼吸二
百七十息脈行一十六丈二尺漏下二刻為一周身
於是復還注手太隂積而盈之人一呼一吸為一息
每刻一百三十五息每時八刻計一千八十息十二
時九十六刻計一萬二千九百六十息刻之餘分得
五百四十息合一萬三千五百息也一息脈行六寸
每二刻二百七十息脈行一十六丈二尺每時八刻
脈行六十四丈八尺榮衛四周於身十二時計九十
六刻脈行七百七十七丈六尺為四十八周身刻之
餘分行二周身得三十二丈四尺總之為五十度周
身脈得八百一十丈也此呼吸之息脈行之數周身
之度合晝夜百刻之詳也行陽行隂謂行晝行夜也
二難曰脈有尺寸何謂也然尺寸者脈之大要會也
尺說文云□度名十寸也人手郤十分動脈為寸
口十寸為尺規矩事也古者寸尺只尋常仞諸度量
皆以人之體為法故以□以□象布指之状□十分
也人手郤一寸動脈謂之寸口從□從一今按如說
文所紀尤可見人體中脈之尺寸也尺隂分寸陽分
也人之一身經絡榮衛五藏六府莫不由於隂陽而
或過與不及於尺寸見焉故為脈之大要會也一難
言寸口為脈之大會以肺朝百脈而言也此言尺寸
為脈之大要會以隂陽對待而言也大抵手太隂之
脈由中焦出行一路直至兩手大指之端其魚際郤
行一寸九分通謂之寸口於一寸九分之中曰尺曰
寸而關在其中矣
從關至尺是尺内隂之所治也從關至魚際是寸口内
陽之所治也
關者掌後高骨之分寸後尺前兩境之間隂陽之界
限也從關至尺澤謂之尺尺之内隂所治也從關至
魚際是寸口寸口之内陽所治也故孫思邈云從肘
腕中横文至掌魚際後文却而十分之而入取九分
是為尺(此九分者自肘腕入至魚際為一尺十分之為十寸取第九分之一寸中為脈之尺位)
從魚際後文却還度取十分之一則是寸(此寸字非寸關尺之)
(寸乃從肘腕横文至魚際却而取十分中之一是一寸也以此一寸之中取九分為脈之寸口故下文云)
寸十分之而入取九分之中則寸口也
故分寸為尺分尺為寸
寸為陽尺為隂陽上而隂下寸之下尺也尺之上寸
也關居其中以為限也分寸為尺分尺為寸此之謂
歟分猶别也
故隂得尺内一寸陽得寸内九分
老隂之數終於十故隂得尺内之一寸(此尺字指魚際至尺澤通)
(計十寸者而言)老陽之數極於九故陽得寸内之九分(此寸字指)
(入手郤寸而言)
尺寸終始一寸九分故曰尺寸也
寸為尺之始尺為寸之終云尺寸者以終始對待
而言其實貯寸得九分尺内一寸皆隂陽之盈數也
龐安常云越人取手太隂之行度魚際後一寸九分
以配隂陽之數盖謂此也
三難曰脈有太過有不及有隂陽相乘有覆有溢有關
有格何謂也(有圖)
太過不及病脈也關格覆溢死脈也關格之說素問
六節藏象論及靈樞第九篇第四十九篇皆主氣口
人迎以陽經取決於人迎隂經取決於氣口也今越
人乃以關前關後言者以寸為陽而尺為隂也
然關之前者陽之動也脈當見九分而浮過者法曰太
過減者法曰不及
關前為陽寸脈所動之位脈見九分而浮九陽數寸
之位浮陽脈是其常也過謂過於本位過於常脈不
及謂不及本位不及常脈是皆病脈也
遂上魚為溢為外關内格此隂乘之脈也
遂者遂也徑行而直前也謝氏謂遂者直上直下殊
無迴旋之生意有旨哉經曰隂氣大盛則陽氣不得
相營也以陽氣不得營於隂隂遂上出而溢於魚際
之分為外關内格也外關内格謂陽外閉而不下隂
從而内出以格拒之此隂乘陽位之脈也
關以後者隂之動也脈當見一寸而沈過者法曰太過
減者法曰不及
關後為隂尺脈所動之位脈見一寸而沈一寸隂數
尺之位沈隂脈是其常也過謂過於本位過於常脈
不及謂不及本位不及常脈皆病脈也
遂入尺為覆為内關外格此陽乘之脈也
經曰陽氣大盛則隂氣不得相營也以隂不得營於
陽陽遂下陷而覆於尺之分為内關外格也内關外
格謂隂内閉而不上陽從而外入以格拒之此陽乘
隂位之脈也
故曰覆溢
覆如物之覆由上而傾於下也溢如水之溢由内而
出乎外也
是其真藏之脈人不病而死也
覆溢之脈乃孤隂獨陽上下相離之診故曰真藏之
脈謂無胃氣以和之也凡人得此脈雖不病猶死也
此篇言隂陽之太過不及雖為病脈猶未至危殆
若遂上魚入尺而為覆溢則死脈也此遂字最為切
緊盖承上起下之要言不然則太過不及隂陽相乘
關格覆溢混為一意漫無輕重矣或問此篇之隂陽
相乘與二十篇之說同異曰此篇乃隂陽相乘之極
而為覆溢二十篇則隂陽更相乘而伏匿也更之一
字與此篇遂字大有逕庭更者更互之更遂者直遂
之遂而覆溢與伏匿又不能無辨盖覆溢為死脈伏
匿為病脈固不可同日語也此書首三篇乃越人
開卷第一義也一難言寸口統隂陽關尺而言二難
言尺寸以隂陽始終對待而言關亦在其中矣三難
言覆溢以隂陽關格而言尤見關為津要之所合而
觀之三部之義備矣一二難言隂陽之常三難言隂
陽之變
四難曰脈有隂陽之法何謂也然呼出心與肺吸入腎
與肝呼吸之間脾受穀味也其脈在中
呼出為陽吸入為隂心肺為陽肝腎為隂各以部位
之高下而應之也一呼再動心肺主之一吸再動腎
肝主之呼吸定息脈五動閏以太息脾之候也故曰
呼吸之間脾受穀味也其脈在中在中者在隂陽呼
吸之中何則以脾受穀味灌溉諸藏諸藏皆受氣於
脾土主中宫之義也
浮者陽也沈者隂也故曰隂陽也
浮為陽沈為隂此承上文而起下文之義
心肺俱浮何以别之然浮而大散者心也浮而短濇者
肺也腎肝俱沈何以别之然牢而長者肝也按之濡舉
指来實者腎也脾者中州故其脈在中是隂陽之法也
心肺俱浮而有别也心為陽中之陽故其脈浮而大
散肺為陽中之隂其脈浮而短濇肝腎俱沈而有别
也肝為隂中之陽其脈牢而長腎為隂中之隂其脈
按之濡舉指来實古益袁氏謂腎屬水脈按之濡舉
指来實外柔内剛水之象也脾說見前
脈有一隂一陽一隂二陽一隂三陽有一陽一隂一陽
二隂一陽三隂如此之言寸口有六脈俱動耶然此言
者非有六脈俱動也謂浮沈長短滑濇也浮者陽也滑
者陽也長者陽也沈者隂也短者隂也濇者隂也所謂
一隂一陽者謂脈来沈而滑也一隂二陽者謂脈来沈
滑而長也一隂三陽者謂脈来浮滑而長時一沈也所
謂一陽一隂者謂脈来浮而濇也一陽二隂者謂脈来
長而沈濇也一陽三隂者謂脈来沈濇而短時一浮也
各以其經所在名病逆順也
又設問答以眀隂陽脈見於三部者不單至也惟其
不單至故有此六脈相兼而見浮者輕手得之長者
過度本位滑者往来流利皆陽脈也沈者重手得之
短者不及本位濇者往来凝滯皆隂脈也惟其相兼
故有一隂一陽又一陽一隂如是之不一也夫脈之
所至病之所在也以脈與病及經絡藏府參之某為
宜某為不宜四時相應不相應以名病之逆順也
五難曰脈有輕重何謂也然初持脈如三菽之重與皮
毛相得者肺部也如六菽之重與血脈相得者心部也
如九菽之重與肌肉相得者脾部也如十二菽之重
與筋平者肝部也按之至骨舉指来疾者腎部也故曰
輕重也
肺最居上主候皮毛故其脈如三菽之重心在肺下
主血脈故其脈如六菽之重脾在心下主肌肉故其
脈如九菽之重肝在脾下主筋故其脈如十二菽之
重腎在肝下主骨故其脈按之至骨舉指来實腎不
言菽以類推之當如十五菽之重今按此法以輕重
言之即浮中沈之意也然於樞素無所見將古脈法
而有所授受耶抑越人自得之見邪廬陵謝氏曰此
寸關尺所主藏府各有分位而一部之中脈自有輕
重因舉陵陽虞氏說云假令左手寸口如三菽之重
得之乃知肺氣之至如六菽之重得之知本經之至
餘以類推之夫如是乃知五藏之氣更相溉灌六脈
因兹亦有准繩可以定吉凶言疾病矣關尺皆然如
十難中十變脈例而消息之也
六難曰脈有隂盛陽虚陽盛隂虚何謂也然浮之損小
沈之實大故曰隂盛陽虚沈之損小浮之實大故曰陽
盛隂虚是隂陽虚實之意也
浮沈以下指輕重言盛虚以隂陽盈虧言輕手取之而
見減小重手取之而見實大知其為隂盛陽虚也重
手取之而見損小輕手取之而見實大知其為陽盛
隂虚也大扺輕手取之陽之分重手取之隂之分不
拘何部率以是推之
七難曰經言少陽之至乍大乍小乍短乍長陽眀之至
浮大而短太陽之至洪大而長太隂之至緊大而長少
隂之至緊細而微厥隂之至沈短而敦此六者是平脈
耶將病脈耶然皆王脈也
六者之王說見下文
其氣以何月各王幾日然冬至之後得甲子少陽王復
得甲子陽眀王復得甲子太陽王復得甲子太隂王復
得甲子少隂王復得甲子厥隂王王各六十日六六三
百六十日以成一歲此三陽三隂之王時日大要也
上文言三陽三隂之王脈此言三陽三隂之王時當
其時則見其脈也歷家之說以上古十一月甲子合
朔冬至為歷元盖取夫氣朔之分齊也然天度之運
與日月之行遲速不一歲各有差越人所謂冬至之
後得甲子亦以此歟是故氣朔之不齊節候之早晩
不能常也故丁氏注謂冬至之後得甲子或在小寒
之初或在大寒之後少陽之至始於此餘經各以次
繼之紀氏亦謂自冬至之日一陽始生於冬至之後
得甲子少陽脈王也若原其本始以十一月甲子朔
合冬至常例推之則少陽之王便當從此日始至正
月中餘經各以次繼之少陽之至陽氣尚微故其脈
乍大乍小乍短乍長陽眀之至猶有隂也故其脈浮
大而短太陽之至陽盛而極也故其脈洪大而長陽
盛極則變而之隂矣故夏至後為三隂用事之始而
太隂之至隂氣尚微故其脈来緊大長少隂之至隂
漸盛也故其脈緊細而微厥隂之至隂盛而極也故
其脈沈短而敦隂盛極則變而之陽仍三陽用事之
始也此則三陽三隂之王脈所以周六甲而循四時
率皆從微以至乎著自漸而趨於極各有其序也袁
氏曰春温而夏暑秋涼而冬寒故人六經之脈亦隨
四時隂陽消長迭運而至也劉温舒曰至真要論
云厥隂之至其脈弦少隂之至其脈鈎太隂之至其
脈沈少陽之至大而浮陽眀之至短而濇太陽之至
大而長有隨天地之氣卷舒也如春弦夏洪秋毛冬
石之類則五運六氣四時亦皆應之而見於脈爾若
平人氣象論太陽脈至洪大而長少陽脈至乍數乍
疎乍短乍長陽眀脈至浮大而短難經引之以論三
陽三隂之脈者以隂陽始生之淺深而言之也篇
首稱經言二字考之樞素無所見平人氣象論雖略
有其說而不詳豈越人之時别有所謂上古文字耶
將内經有之而後世脫柬耶是不可知也後凡言經
言而無所考者義皆倣此
八難曰寸口脈平而死者何謂也然諸十二經脈者皆
係於生氣之原所謂生氣之原者謂十二經之根本也
謂腎間動氣也此五藏六府之本十二經脈之根呼吸
之門三焦之原一名守邪之神故氣者人之根本也根
絶則莖葉枯矣寸口脈平而死者生氣獨絶於内也
腎間動氣人所得於天以生之氣也腎為子水位乎
坎北方卦也乃天一之數而火木金土之先也所以
為生氣之原諸經之根本又為守邪之神也原氣勝
則邪不能侵原氣絶則死如木根絶而莖葉枯矣故
寸口脈平而死者以生氣獨絶於内也此篇與第
一難之說義若相悖然各有所指也一難以寸口決
死生者謂寸口為脈之大會而穀氣之變見也此篇
以原氣言也人之原氣盛則生原氣絶則寸口脈雖
平猶死也原氣言其體穀氣言其用也
九難曰何以别知藏府之病邪然數者府也遲者藏也
數則為熱遲則為寒諸陽為熱諸隂為寒故以别知藏
府之病也(有圖)
凡人之脈一呼一吸為一息一息之間脈四至閏以
太息脈五至命曰平人平人者不病之脈也其有增
減則為病焉故一息三至曰遲不足之脈也一息六
至曰數太過之脈也藏為隂府為陽脈數者属府為
陽為熱脈遲者属藏為隂為寒不特是也諸陽脈皆
為熱諸隂脈皆為寒藏府之病由是别之
十難曰一脈為十變者何謂也然五邪剛柔相逢之意
也假令心脈急甚者肝邪干心也心脈微急者膽邪干
小腸也心脈大甚者心邪自干心也心脈微大者小腸
邪自干小腸也心脈緩甚者脾邪干心也心脈微緩者
胃邪干小腸也心脈濇甚者肺邪干心也心脈微濇者
大腸邪干小腸也心脈沈其者腎邪干心也心脈微沈
者膀胱邪干小腸也五藏各有剛柔邪故令一脈輒變
為十也
五邪者謂五藏五府之氣失其正而為邪者也剛柔
者陽為剛隂為柔也剛柔相逢謂藏逢藏府逢府也
五藏五府各有五邪以脈之来甚者属藏微者属府
特以心藏發其例餘可類推故云一脈輒變為十也
十一難曰經言脈不滿五十動而一止一藏無氣者何
藏也然人吸者隨隂入呼者因陽出今吸不能至腎至
肝而還故知一藏無氣者腎氣先盡也
靈樞第五篇曰人一日一夜五十營以營五藏之精
不應數者名曰狂生所謂五十營者五藏皆受氣持
其脈口數其至也五十動不一代者五藏皆受氣四
十動一代者一藏無氣三十動一代者二藏無氣二
十動一代者三藏無氣十動一代者四藏無氣不滿
十動一代者五藏無氣予之短期按五藏在下吸氣
是遠若五十動不滿而一止者知腎無所資氣當先
盡盡猶衰竭也衰竭則不能隨諸藏氣而上矣
十二難曰經言五藏脈已絶於内用鍼者反實其外五
藏脈已絶於外用鍼者反實其内内外之絶何以别之
然五藏脈已絶於内者腎肝氣已絶於内也而醫反補
其心肺五藏脈已絶於外者其心肺脈已絶於外也而
醫反補其腎肝陽絶補隂隂絶補陽是謂實實虚虚損
不足益有餘如此死者醫殺之耳
靈樞第一篇曰凡將用鍼必先診脈視氣之劇易乃
可以治之也又第三篇曰所謂五藏之氣已絶於内
者脈口氣内絶不至反取其外之病處與陽經之合
有留鍼以致陽氣陽氣至則内重竭重竭則死矣其
死也無氣以動故静所謂五藏之氣已絶於外者脈
口氣外絶不至反取其四末之輸有留鍼以致其隂
氣隂氣至則陽氣反入入則逆逆則死矣其死也隂
氣有餘故躁此靈樞以脈口内外言隂陽也越人以
心肺腎肝内外别隂陽其理亦由是也紀氏謂
此篇言鍼法馮氏玠謂此篇合入用鍼補瀉之類當
在六十難之後以例相從也
十三難曰經言見其色而不得其脈反得相勝之脈者
即死得相生之脈者病即自巳色之與脈當參相應為
之奈何
靈樞第四篇曰見其色知其病命曰眀按其脈知其
病命曰神問其病知其處命曰工色脈形肉不得相
失也色青者其脈弦赤者其脈鈎黃者其脈代白者
其脈毛黑者其脈石見其色而不得其脈謂色脈之
不相得也色脈既不相得看得何脈得相勝之脈即
死得相生之脈病即自巳巳愈也參合也
然五藏有五色皆見於面亦當與寸口尺内相應假令
色青其脈當弦而急色赤其脈浮大而散色黃其脈中
緩而大色白其脈浮濇而短色黑其脈沈濡而滑此所
謂五色之與脈當參相應也
色脈當參相應夫如是則見其色得其脈矣
脈數尺之皮膚亦數脈急尺之皮膚亦急脈緩尺之皮
膚亦緩脈濇尺之皮膚亦濇脈滑尺之皮膚亦滑
靈樞第四篇黃帝曰色脈已定别之奈何岐伯曰調
其脈之緩急大小滑濇肉之堅脆而病變定矣黃帝
曰調之奈何岐伯答曰脈急尺之皮膚亦急脈緩尺
之皮膚亦緩脈小尺之皮膚亦減而少氣脈大尺之
皮膚亦賁而起脈滑尺之皮膚亦滑脈濇尺之皮膚
亦濇凡此變者有微有甚故調尺者不待於寸善調
脈者不待於色能參合而行之者可以為上工上工
十全九行二者為中工中工十全七行一者為下工
下工十全六此通上文所謂色脈形肉不相失也
五藏各有聲色臭味當與寸口尺内相應其不相應者
病也假令色青其脈浮濇而短若大而緩為相勝浮大
而散若小而滑為相生也
若之為言或也舉色青為例以眀相勝相生也青者
肝之色浮濇而短肺脈也為金尅木大而緩脾脈也
為木尅土此相勝也浮大而散心脈也為木生火小
而滑腎脈也為水生木此相生也此所謂得相勝之
脈即死得相生之脈病即自已也
經言知一為下工知二為中工知三為上工上工者十
全九中工者十全七下工者十全六此之謂也
說見前三謂色脈皮膚三者也此篇問答凡五節
第一節為問辭第二第三節言色脈形肉不得相失
第四節言五藏各有聲色臭味當與寸尺相應然假
令以下但言色脈相參不言聲臭味殆闕文歟抑色
之著於外者將切於參驗歟第五節則以所知之多
寡為工之上下也
十四難曰脈有損至何謂也然至之脈一呼再至曰平
三至曰離經四至曰奪精五至曰死六至曰命絶此至
之脈也何謂損一呼一至曰離經再呼一至曰奪精三
呼一至曰死四呼一至曰命絶此損之脈也至脈從下
上損脈從上下也
平人之脈一呼再至一吸再至呼吸定息脈四至加
之則為過減之則不及過與不及所以為至為損焉
離經者離其經常之度也奪精精氣衰奪也至脈從
下而逆上由腎而之肺也損脈從上而行下由肺而
之腎也謝氏曰平人一呼再至脈行三寸今一呼三
至則脈行四寸半一息之間至九寸二十息之間一
百八十丈比平人行遠過六十丈此至脈之離經也
平人一呼脈二至行三寸今一呼一至只得一寸半
二十息之間脈遲行六十丈此損脈之離經也若夫
至脈之奪精一呼四至則一息之間行一尺二寸損
脈之奪精二呼一至則一息之間行三寸其病人甚
矣過此者死而命絶也
損脈之為病奈何然一損損於皮毛皮聚而毛落二損
損於血脈血脈虚少不能榮於五藏六府三損損於肌
肉肌肉消瘦飲食不能為肌膚四損損於筋筋緩不能
自收持五損損於骨骨痿不能起於牀反此者至於收
病也從上下者骨痿不能起於牀者死從下上者皮聚
而毛落者死
至於收病也當作至脈之病也於收二字誤肺主皮
毛心主血脈脾主脾肉肝主筋腎主骨各以所主而
見其所損也反此為至脈之病者損脈從上下至脈
則從下上也
治損之法奈何然損其肺者益其氣損其心者調其榮
衛損其脾者調其飲食適其寒温損其肝者緩其中損
其腎者益其精此治損之法也
肺主氣心主血脈腎主精各以其所損而調治之榮
衛者血脈之所資也脾主受穀味故損其脾者調其
飲食適其寒温如春夏食涼食冷秋冬食温食熱及
衣服起居各當其時是也肝主血血虚則中不足一
云肝主怒怒則傷肝故損其肝者緩其中經曰肝苦
急急食甘以緩之緩者和也
脈有一呼再至一吸再至有一呼三至一吸三至有一
呼四至一吸四至有一呼五至一吸五至有一呼六至
一吸六至有一呼一至一吸一至有再呼一至再吸一至
有呼吸再至脈来如此何以别知其病也
此再舉損至之脈為問答也盖前之損至以五藏自
病得之於内者而言此則以經絡血氣為邪所中之
微甚自外得之者而言也其曰呼吸再至即一呼一
至一吸一至之謂疑衍文也
然脈来一呼再至一吸再至不大不小曰平一呼三至
一吸三至為適得病前大後小即頭痛目眩前小後大
即胸滿短氣一呼四至一吸四至病欲甚脈洪大者苦
煩滿沈細者腹中痛滑者傷熱濇者中霧露一呼五至
一吸五至其人當困沈細夜加浮大晝加不大不小雖
困可治其有小大者為難治一呼六至一吸六至為死
脈也沈細夜死浮大晝死一呼一至一吸一至名曰損
人雖能行猶當着牀所以然者血氣皆不足故也再呼
一至再吸一至呼吸再至(此四字即前衍文)名曰無魂無魂者
當死也人雖能行名曰行尸
一息四至是為平脈一呼三至一吸三至是一息之
間脈六至比之平人多二至故曰適得病未甚也然
又以前大後小前小後大而言病能也前後非言寸
尺猶十五難前曲後居之前後以始末言也一呼四
至一吸四至病欲甚矣故脈洪大者苦煩滿病在高
也沈細者腹中痛病在下也各以其病脈言之滑為
傷熱者熱傷氣而不傷血血自有餘故脈滑也濇為
中霧露者霧露之寒傷入榮血血受寒故脈濇也一
呼五至一吸五至其人困矣若脈更見浮大沈細則
各隨晝夜而加劇以浮大順晝陽也沈細順夜隂也
若不見二者之脈人雖困猶可治小大即沈細浮大
也一呼六至一吸六至增之極也故為死脈沈細夜
死浮大晝死隂遇隂陽遇陽也一呼一至一吸一至
名曰損以血氣皆不足也再呼一至再吸一至謂兩
息之間脈再動減之極也經曰形氣有餘脈氣不足
者死故曰無魂而當死也
上部有脈下部無脈其人當吐不吐者死上部無脈下
部有脈雖困無能為害所以然者譬如人之有尺樹之
有根枝葉雖枯槁根本將自生脈有根本人有元氣故
知不死
譬如二字當在人之有尺下此又以脈之有無眀
上下部之病也紀氏曰上部有脈下部無脈是邪實
并於上即當吐也若無吐證為上無形而下氣竭故
云當死東垣李氏曰下部無脈此木鬱也飲食過飽
填塞於胸中太隂之分而春陽之令不得上行故也
是為木鬱木鬱則達之謂吐之是也謝氏曰上部無
脈下部有脈者隂氣盛而陽氣微故雖困無能為害
上部無脈如樹枝之槁下部有脈如樹之有根惟其
有根可以望其生也四眀陳氏曰至進也陽獨盛
而至數多也損減也隂獨盛而至數少也至脈從下
上謂無隂而陽獨行至於上則陽亦絶而死矣損脈
從上下謂無陽而隂獨行至於下則隂亦盡而死矣
一難言寸口以決藏府死生吉凶謂氣口為五藏
主也四難言脾受穀味其脈在中是五藏皆以胃為
主其脈則主關上也此難言人之有尺譬如樹之有
根脈有根本人有元氣故知不死則以尺為主也此
越人所以錯綜其義散見諸篇以見寸關尺各有所
歸重云
十五難曰經言春脈弦夏脈鈎秋脈毛冬脈石是王脈
耶將病脈也然弦鈎毛石者四時之脈也春脈弦者肝
東方木也萬物始生未有枝葉故其脈之来濡弱而長
故曰弦夏脈鈎者心南方火也萬物之所茂垂枝布葉
皆下曲如鈎故其脈之来疾去遲故曰鈎秋脈毛者肺
西方金也萬物之所終草木華葉皆秋而落其枝獨在
若毫毛也故其脈之来輕虚以浮故曰毛冬脈石者腎
北方水也萬物之所藏也盛冬之時水凝如石故其脈
之来沈濡而滑故曰石此四時之脈也
此内經平人氣象玉機真藏論參錯其文而為篇也
春脈弦者肝主筋應筋之象夏脈鈎者心主血脈應
血脈来去之象秋脈毛者肺主皮毛冬脈石者腎主
骨各應其象兼以時物之象取義也来疾去遲劉立
之曰来者自骨肉之分而出於皮膚之際氣之升而
上也去者自皮膚之際而還於骨肉之分氣之降而
下也
如有變奈何
脈逆四時之謂變
然春脈弦反者為病何謂反然其氣来實強是為太過
病在外氣来虚微是謂不及病在内氣来厭厭聶聶如
循榆葉曰平益實而滑如循長竿曰病急而勁益強如
新張弓弦曰死春脈微弦曰平弦多胃氣少曰病但弦
無胃氣曰死春以胃氣為本夏脈鈎反者為病何謂反
然其氣来實強是謂太過病在外氣来虚微是謂不及
病在内其脈来累累如循琅玕曰平来而益數如雞舉
足者曰病前曲後居如操帶鈎曰死夏脈微鈎曰平鈎
多胃氣少曰病但鈎無胃氣曰死夏以胃氣為本秋脈
毛反者為病何謂反然其氣来實強是謂太過病在外
氣来虚微是謂不及病在内其脈来藹藹如車盖按之
益大曰平不上不下如循雞羽曰病按之蕭索如風吹
毛曰死秋脈微毛曰平毛多胃氣少曰病但毛無胃氣
曰死秋以胃氣為本冬脈石反者為病何謂反然其氣
来實強是謂太過病在外氣来虚微是謂不及病在内
脈来上大下兊濡滑如雀之啄曰平啄啄連属其中微
曲曰病来如解索去如彈石曰死冬脈微石曰平石多
胃氣少曰病但石無胃氣曰死冬以胃氣為本
春脈太過則令人善怒忽忽眩暈癲疾不及則令人
胸痛引背下則兩脇胠滿夏脈太過則令人身熱而
膚痛為浸淫不及則令人煩心上見咳唾下為氣泄
秋脈太過則令人逆氣而背痛愠愠然不及則令人
喘呼吸少氣而欬上氣見血下聞病音冬脈太過則
令人解㑊脊脈痛而少氣不欲言不及則令人心懸
如饑䏚中清脊中痛少腹滿小便赤此岐伯之言也
越人之意盖本諸此變脈言氣者脈不自動氣使之
然且主胃氣而言也循撫也按也春脈厭厭聶聶如
循榆葉弦而和也益實而滑如循長竿弦多也急而
勁益強如新張弓弦但弦也夏脈累累如環如循琅玕
鈎而和也如雞舉足鈎多而有力也前曲後居謂按
之堅而摶尋之實而据但鈎也秋脈藹藹如車盖按
之益大微毛也不上不下如循雞羽毛多也按之蕭
索如風吹毛但毛也冬脈上大下兊大小適均石而
和也上下與来去同義見前篇啄啄連属其中微曲
石多也来如解索去如彈石但石也大扺四時之脈
皆以胃氣為本故有胃氣則生胃氣少則病無胃氣
則死於弦鈎毛石中每有和緩之體為胃氣也此篇
與内經中互有異同馮氏曰越人欲使脈之易曉重
立其義爾按内經第二卷平人氣象論篇云平肝脈
来軟弱招招如揭長竿末梢平肺脈来厭厭聶聶如
落榆莢平腎脈来喘喘累累如鈎按之而堅病腎脈
来如引葛之益堅死腎脈如發奪索辟辟如彈石此
為異也
胃者水穀之海主稟四時皆以胃氣為本是謂四時之
變病死生之要會也
胃属土土之數五也萬物歸之故云水穀之海而水
火金木無不待是以生故云主稟四時稟供也給也
脾者中州也其平和不可見衰乃見耳来如雀之啄如
水之下漏是脾衰見也
脾者中州謂呼吸之間脾受穀味其脈在中也其平
和不得見盖脾寄王於四季不得獨主於四時四藏
之脈平和則脾脈在中矣衰乃見者雀啄屋漏異乎
常也雀啄者脈至堅銳而斷續不定也屋漏者脈至
緩散動而復止也
十六難曰脈有三部九候有隂陽有輕重有六十首一
脈變為四時離聖久遠各自是其法何以别之
謝氏曰此篇問三部九候以下共六件而本經並不
答所問似有缺文今詳三部九候則十八難中第三
章言之當属此篇錯柬在彼隂陽見四難輕重見五
難一脈變為四時即十五難春弦夏鈎秋毛冬石也
六十首按内經方盛衰篇曰聖人持診之道先後隂陽
而持之奇恒之勢乃六十首王註謂奇恒六十首今
世不存則失其傳者由来遠矣
然是其病有内外證
此盖答辭然與前問不相蒙當别有問辭也
其病為之奈何
問内外證之詳也
然假令得肝脈其外證善潔面青善怒其内證臍左有
動氣按之牢若痛其病四肢滿閉淋溲便難轉筋有是
者肝也無是者非也
得肝脈診得肝脈也肝與膽合為清淨之府故善潔
肝為將軍之官故善怒善猶喜好也面青肝之色也
此外證之色脈情好也臍左肝之部也按之牢若痛
謂其動氣按之堅牢而不移或痛也馮氏曰肝氣䐜
鬱則四肢滿閉傳曰風淫末疾是也厥隂脈循隂器
肝病故溲便難轉筋者肝主筋也此内證之部属及
所主病也
假令得心脈其外證面赤口乾喜笑其内證臍上有動
氣按之牢若痛其病煩心心痛掌中熱而啘有是者心
也無是者非也
掌中手心主脈所過之處盖真心不受邪受邪者手
心主耳啘乾嘔也心病則火盛故啘經曰諸逆衝上
皆属於火諸嘔吐酸皆属於熱
假令得脾脈其外證面黃善噫善思善味其内證當臍
有動氣按之牢若痛其病腹脹滿食不消體重節痛怠
惰嗜卧四支不收有是者脾也無是者非也
靈樞口問篇曰噫者寒氣客於胃厥逆從下上散復
出於胃故為噫經曰脾主四肢
假令得肺脈其外證面白善嚏悲愁不樂欲哭其内證
臍右有動氣按之牢若痛其病喘嗽咳洒浙寒熱有是
者肺也無是者非也
岐伯曰陽氣和利滿於心出於鼻故為嚏洒浙寒熱
肺主皮毛也
假令得腎脈其外證面黑善恐欠其内證臍下有動氣
按之牢若痛其病逆氣小腹急痛泄如下重足脛寒而
逆有是者腎也無是者非也
腎氣不足則為恐隂陽相引則為欠泄而下重少隂
泄也
十七難曰經言病或有死或有不治自愈或連年月不
已其死生存亡可切脈而知之耶然可盡知也
此篇所問者三答云可盡知也而止答病之死證餘
無所見當有闕漏
診病若閉目不欲見人者脈當得肝脈強急而長而反
得肺脈浮短而濇者死也
肝開竅於目閉目不欲見人肝病也肝病見肺脈金
克木也
病若開目而渴心下牢者脈當得緊實而數反得浮濇
而微者死也
病實而脈虚也
病若吐血復&KR0864;衂血者脈當沈細而反浮大而牢者死
也
脫血脈實相反也
病若譫言妄語身當有熱脈當洪大而反手足厥逆脈
沈細而微者死也
陽病見隂脈相反也
病若大腹而泄者脈當微細而濇反緊大而滑者死也
洩而脈大相反也大腹腹脹也
十八難曰脈有三部部有四經手有太隂陽眀足有太
陽少隂為上下部何謂也
此篇立問之意謂人十二經脈凡有三部每部之中
有四經今手有太隂陽眀足有太陽少隂為上下部
何也盖三部者以寸關尺分上中下也四經者兩兩
相比則每部各有四經矣手之太隂陽眀足之太陽
少隂為上下部肺居右寸腎居左尺循環相資肺高
腎下母子之相望也經云藏真高於肺藏真下於腎
是也
然手太隂陽眀金也足少隂太陽水也金生水水流下
行而不能上故在下部也足厥隂少陽木也生手太陽
少隂火火炎上行而不能下故為上部手心主少陽火
生足太隂陽眀土土居中宫故在中部也此皆五行子
母更相生養者也
手太隂陽眀金下生足太陽少隂水水性下故居下
部足少隂太陽水生足厥隂少陽木木生手少隂
太陽火及手心主火火炎上行是為上部火生足太
隂陽眀土土居中部後生肺金此五行子母更相生
養者也此盖因手太隂陽眀足太陽少隂為上下部
通推廣五行相生之道(越人亦以五藏生成之後因其部分之高下而推言之非)
(謂未生之前必待如是而後生成也)而又演為三部之說即四難所謂
心肺俱浮肝腎俱沈脾者中州之意但彼直以藏言
此以經言而藏府兼之以上問答眀經此下二節俱
不相蒙疑他經錯簡
脈有三部九候各何主之然三部者寸關尺也九候者
浮中沈也上部法天主胸已上至頭之有疾也中部法
人主鬲以下至臍之有疾也下部法地主臍以下至足
之有疾也審而刺之者也
謝氏曰此一節當是十六難中答辭錯簡在此而剔
出脈有三部九候各何主之十字審而刺之紀氏云
欲診脈動而中病不可不審故云審而刺之刺者言
其動而中也陳萬年傳曰刺候謂中其候與此義仝
或曰刺鍼刺也謂審其部而鍼刺之
人病有沈滯久積聚可切脈而知之耶
此下問答亦未詳所属或曰當是十七難中或連年
月不已答辭
然診在右脇有積氣得肺脈結脈結甚則積甚結微則
氣微
結為積聚之脈肺脈見結知右脇有積氣右脇肺部
也積氣有微甚脈從而應之
診不得肺脈而右脇有積氣者何也然肺脈雖不見右
手脈當沈伏
肺脈雖不見結右手脈當見沈伏沈伏亦積聚脈右
手所以候裏也
其外痼疾同法耶將異也
此承上文復問外之痼疾與内之積聚法將同異
然結者脈来去時一止無常數名曰結也伏者脈行筋
下也浮者脈在肉上行也左右表裏法皆如此
結為積聚伏脈行筋下主裏浮脈行肉上主表所以
異也前舉右脇為例故此云左右同法
假令脈結伏者内無積聚脈浮結者外無痼疾有積聚
脈不結伏有痼疾脈不浮結為脈不應病病不應脈是
為死病也
有是脈無是病有是病無是脈脈病不相應故為死
病也
十九難曰經言脈有逆順男女有恒(句)而反者何謂也
恒胡登反常也脈有逆順據男女相比而言也男
脈在關上女脈在關下男子尺脈恒弱女子尺脈恒
盛此男女之别也逆順云者男之順女之逆也女之
順男不同也雖然在男女則各有常矣反謂反其常
也
然男子生於寅寅為木陽也女子生於申申為金隂也
故男脈在關上女脈在關下是以男子尺脈恒弱女子
尺脈恒盛是其常也(有圖)
此推本生物之初而言男女隂陽也紀氏曰生物之
初其本原皆始於子子者萬物之所以始也自子推
之男左旋三十而至於巳女右旋二十而至於已是
男女昏嫁之數也自已而懷娠男左旋十月而生於
寅寅為木陽也女右旋十月而生於申申為金隂也
謝氏曰寅為木木生火又火生在寅而性炎上故男
脈在關上申為金金生水又水生於申而性流下故
女脈在關下愚謂陽之體輕清而升天道也故男脈
在關上隂之體重濁而降地道也故女脈在關下此
男女之常也
反者男得女脈女得男脈也
男女異常是之謂反
其為病何如
問反之為病也
然男得女脈為不足病在内左得之病在左右得之病
在右隨脈言之也女得男脈為太過病在四肢左得之
病在左右得之病在右隨脈言之此之謂也
惟其反常故太過不及在内在外之病見焉
二十難曰經言脈有伏匿伏匿於何藏而言伏匿邪然
謂隂陽更相乘更相伏也脈居隂部而反陽脈見者為
陽乘隂也脈雖時沈濇而短此謂陽中伏隂也脈居陽
部而反隂脈見者為隂乘陽也脈雖時浮滑而長此謂
隂中伏陽也
居猶在也當也隂脈尺陽脈寸也乘猶乘車之乘出
於其上也伏猶伏兵之伏隠於其中也匿藏也丁氏
曰此非特言寸為陽尺為隂以上下言則肌肉之上
為陽部肌肉之下為隂部亦通
重陽者狂重隂者癲脫陽者見鬼脫隂者目盲
此五十九難之文錯簡在此
二十一難曰經言人形病脈不病曰生脈病形不病曰
死何謂也然人形病脈不病非有不病者也謂息數不
應脈數也此大法
周仲立曰形體之中覺見憔悴精神昏憒食不忺美
而脈得四時之從無過不及之偏是人病脈不病也
形體安和而脈息乍大乍小或至或損弦緊浮滑沈
濇不一戕賊沖和之氣是皆脈息不與形相應乃脈
病人不病也仲景云人病脈不病名曰内虚以無穀
氣神雖困無苦脈病人不病名曰行尸以無生氣卒
眩仆不識人短命則死謝氏曰按本經答文詞意
不属似有脫誤
二十二難曰經言脈有是動有所生病一脈變為二病
者何也然經言是動者氣也所生病者血也邪在氣氣
為是動邪在血血為所生病氣主呴之血主濡之氣留
而不行者為氣先病也血壅而不濡者為血後病也故
先為是動後所生也
呴香勾反濡平聲呴煦也氣主呴之謂氣煦嘘往
来薰蒸於皮膚分肉也血主濡之謂血濡潤筋骨滑
利關節榮養藏府也此脈字非尺寸之脈乃十二經
隧之脈也此謂十二經隧之脈每脈中輒有二病者
盖以有在氣在血之分也邪在氣氣為是而動邪在
血血為所生病氣留而不行為氣病血壅而不濡為
血病故先為是動後所生病也先後云者抑氣在外
血在内外先受邪則内亦從之而病歟然邪亦有只
在氣亦有徑在血者又不可以先後拘也詳見靈樞
經第十篇
二十三難曰手足三隂三陽脈之度數可曉以不然手
三陽之脈從手至頭長五尺五六合三丈手三隂之脈
從手至胸中長三尺五寸三六一丈八尺五六三尺合
二丈一尺足三陽之脈從足至頭長八尺六八四丈八
尺足三隂之脈從足至胸長六尺五寸六六三丈六尺
五六三尺合三丈九尺人兩足蹻脈從足至目長七尺
五寸二七一丈四尺二五一尺合一丈五尺督脈任脈
各長四尺五寸二四八尺二五一尺合九尺凡脈長一
十六丈二尺此所謂十二經脈長短之數也
此靈樞廿七篇全文三隂三陽靈樞皆作六隂六陽
義尤眀白按經脈之流注則手之三陽從手走至頭
手之三隂從腹走至手足之三陽從頭下走至足足
之三隂從足上走入腹此舉經脈之度數故皆自手
足言人兩足蹻脈指隂蹻也隂蹻脈起於跟中自然
骨之後上内踝之上直上循隂股入隂循腹上胸裏
行缺盆出人迎之前入頄内廉属目内&KR1475;合太陽脈
為足少隂之别絡也足三陽之脈從足至頭長八尺
考工記亦云人身長八尺盖以同身尺寸言之
經脈十二絡脈十五何始何窮也然經脈者行血氣通
隂陽以榮於身者也其始從中焦注手太隂陽眀陽眀
注足陽眀太隂太隂注手少隂太陽太陽注足太陽少
隂少隂注手心主少陽少陽注足少陽厥隂厥隂復還
注手太隂别絡十五皆因其原如環無端轉相灌溉朝
於寸口人迎以處百病而決死生也(有圖)
因者隨也原者始也朝猶朝會之朝以用也因上文
經脈之尺度而推言經絡之行度也直行者謂之經
旁出者謂之絡十二經有十二絡兼陽絡隂絡脾之
大絡為十五絡也謝氏曰始從中焦者盖謂飲食入
口藏於胃其精微之化注手太隂陽眀以次相傳至
足厥隂厥隂復還注手太隂也絡脈十五皆隨十二
經脈之所始轉相灌溉如環之無端朝於寸口人迎以
之處百病而決死生也寸口人迎古法以俠喉兩旁
動脈為人迎至晉王叔和直以左手關前一分為人
迎右手關前一分為氣口後世宗之愚謂昔人所以
取人迎氣口者盖人迎為足陽眀胃經受穀氣而養
五藏者也氣口為手太隂肺經朝百脈而平權衡者
也
經云眀知終始隂陽定矣何謂也然終始者脈之紀也
寸口人迎隂陽之氣通於朝使如環無端故曰始也終
者三隂三陽之脈絶絶則死死各有形故曰終也
謝氏曰靈樞經第九篇曰凡刺之道畢於終始眀知
終始五藏為紀隂陽定矣又曰不病者脈人迎應四
時也少氣者脈口人迎俱少而不稱尺寸也此一節
因上文寸口人迎處百病決死生而推言之謂欲曉
知終始於隂陽乃能定之盖以陽經取決於人迎隂
經取決於氣口也朝使者朝謂氣血如水潮應時而
灌溉使謂隂陽相為用也始如生物之始終謂生物
之窮欲知生死脈以候之隂陽之氣通於朝使如環
無端則不病一或不相朝使則病矣況三隂三陽之
脈絶乎絶必死矣其死之形状具如下篇尤宜參看
二十四難曰手足三隂三陽氣已絶何以為候可知其
吉凶否然足少隂氣絶即骨枯少隂者冬脈也伏行而
温於骨髓故骨髓不温即肉不着骨骨肉不相親即肉
濡而却肉濡而却故齒長而枯髮無潤澤無潤澤者骨
先死戊日篤已日死
此下六節與靈樞第十篇文皆大同小異濡讀為軟
腎其華在髮其充在骨腎絶則不能充於骨榮於髮
肉濡而却謂骨肉不相着而肉濡縮也戊巳土也土
勝水故以其所勝之日篤而死矣
足太隂氣絶則脈不榮其口唇口唇者肌肉之本也脈
不榮則肌肉不滑澤肌肉不滑澤則肉滿肉滿則唇反
唇反則肉先死甲日篤乙日死
脾其華在唇四白其充在肌脾絶則肉滿唇也肉滿
謂肌肉不滑澤而緊急䐜膹也
足厥隂氣絶則筋縮引卵與舌卷厥隂者肝脈也肝者
筋之合也筋者聚於隂器而絡於舌本故脈不營則筋
縮急筋縮急引卵與舌故舌卷卵縮此筋先死庚日篤
辛日死
肝者筋之合其華在爪其充在筋筋者聚於隂器而
絡於舌本肝絶則筋縮引卵與舌也王充論衡云甲
乙病者生死之期常於庚申
手太隂氣絶即皮毛焦太隂者肺也行氣温於皮毛者
也氣弗營則皮毛焦皮毛焦則津液去津液去即皮節
傷皮節傷則皮枯毛折毛折者則毛先死丙日篤丁日
死
肺者氣之本其華在毛其充在皮肺絶則皮毛焦而
津液去皮節傷以諸液皆會於節也
手少隂氣絶則脈不通脈不通則血不流血不流則色
澤去故面色黑如黧此血先死壬日篤癸日死
心之合脈也其榮色也其華在面其充在血脈心絶
則脈不通血不流色澤去也
三隂氣俱絶者則目眩轉目瞑目瞑者為失志失志者
則志先死死即目瞑也
三隂通手足經而言也靈樞十篇作五隂氣俱絶則
以手厥隂與手少隂同心經也目眩轉目瞑者即所
謂脫隂者目盲此又其甚者也故云目瞑者失志而
志先死也四眀陳氏曰五藏隂氣俱絶則其志喪於
内故精氣不注於目不見人而死
六陽氣俱絶者則隂與陽相離隂陽相離則腠理泄絶
汗乃出大如貫珠轉出不流即氣先絶旦占夕死夕占
旦死
汗出而不流者陽絶故也陳氏曰六府陽氣俱絶則
氣敗於外故津液脫而死
二十五難曰有十二經五藏六府十一耳其一經者何
等經也然一經者手少隂與心主别脈也心主與三焦
為表裏俱有名而無形故言經有十二也
此篇問答謂五藏六府配手足之隂陽但十一經耳
其一經者則以手少隂與心主各别為一脈心主與
三焦為表裏俱有名而無形以此一經并五藏六府
共十二經也謝氏曰難經言手少隂心主與三焦者
凡八篇三十一難分豁三焦經脈所始所終三十六
難言腎之有兩左曰腎右曰命門初不以左右腎分
兩手尺脈三十八難言三焦者原氣之别主持諸氣
復申言其有名無形三十九難言命門者精神之所
舍男子藏精女子係胞其氣與腎通又云六府正有五
藏三焦亦是一府八難六十二難六十六三篇言腎間動
氣者人之生命十二經之根本也其名曰原三焦則
原氣之别使也通此篇參互觀之可見三焦列為六
府之乂惟其有名無形故得與手心主合心主為手厥
隂其經始於起胸中終於循小指次指出其端若手少
隂則始於心中終於循小指之内出其端此手少隂與心
主各别為一脈也或問手厥隂經曰心主又曰心包絡
何也曰君火以名相火以位手厥隂代相火行事以用
而言故曰手心主以經而言則曰心包絡一經而兩名實
相火也虞庶云諸家言命門為相火與三焦相表
裏按難經止言手心主與三焦為表裏無命門三焦表
裏之說夫左寸火右寸金左關木右關土左尺水右尺火職
之部位其義灼然於乎如虞氏此說則手心主與三
焦相為表裏而攝行君火眀矣三十六難謂命門其氣與
腎通則亦不離乎腎也其習坎之謂歟手心主為火之
閏位命門則水之同氣歟命門不得為相火三焦不
與命門配亦眀矣虞氏之說良有旨哉諸家所以紛
紛不決者盖有惑於金匱真言篇王注引正理論謂
三焦者有名無形上合手心主下合右腎遂有命門
三焦表裏之說夫人之藏府一隂一陽自有定耦豈
有一經兩配之理哉夫所謂上合手心主者正言其
為表裏下合右腎者則以三焦為原氣之别使而言
之爾知此則知命門與腎通三焦無兩配而諸家之
言可不辨而自眀矣若夫診脈部位則手厥隂相火
居右寸之分而三焦同之命門既與腎通只當居左
尺而謝氏據脈經謂手厥隂即手少隂心脈同部三
焦脈上見寸口中見於關下焦與腎同也前既云初
不以左右腎分兩手尺脈矣今如脈經所云則右尺
當何所候耶
二十六難曰經有十二絡有十五餘三絡者是何等絡
也然有陽絡有隂絡有脾之大絡陽絡者陽蹻之絡也
隂絡者隂蹻之絡也故絡有十五焉
直行者謂之經傍出者謂之絡經猶江漢之正流絡
則沱潛之支派每經有絡十二經有十二絡如手太
隂属肺絡大腸手陽眀属大腸絡肺之類今云絡有
十五者以其有陽蹻之絡隂蹻之絡及脾之大絡也
陽蹻隂蹻見二十八難謂之絡者盖奇經既不拘於
十二經直謂之絡亦可也脾之大絡名曰大包出淵腋
三寸布胸脇其動應衣宗氣也四眀陳氏曰陽蹻之
絡統諸陽絡隂蹻之絡統諸隂絡脾之大絡又總統
隂陽諸絡由脾之能溉養五藏也
二十七難曰脈有奇經八脈者不拘於十二經何也然
有陽維有隂維有陽蹻有隂蹻有衝有督有任有帶之
脈凡此八脈者皆不拘於經故曰奇經八脈也
脈有奇常十二經者常脈也奇經八脈則不拘於十
二經故曰奇經奇對正而言猶兵家之云奇正也虞
氏曰奇者奇零之奇不偶之義謂此八脈不係正經
隂陽無表裏配合别道奇行故曰奇經也此八脈者
督脈督於後任脈任於前衝脈為諸陽之海隂陽維
則維絡於身帶脈束之如帶陽蹻得之太陽之别隂
蹻本諸少隂之别云
經有十二絡有十五凡二十七氣相隨上下何獨不拘
於經也然聖人圖設溝渠通利水道以備不然天雨降
下溝渠溢滿當此之時霶霈妄作聖人不能復圖也此
絡脈滿溢諸經不能復拘也
經絡之行有常度矣奇經八脈則不能相從也故以
聖人圖設溝渠為譬以見絡脈滿溢諸經不能復拘
而為此奇經也然則奇經盖絡脈之滿溢而為之者
歟或曰此絡脈三字越人正指奇經而言也既不拘
於經直謂之絡脈亦可也此篇兩節舉八脈之名
及所以為奇經之義
二十八難曰其奇經八脈者既不拘於十二經皆何起
何繼也然督脈者起於下極之俞並於脊裏上至風府
入属於腦任脈者起於中極之下以上毛際循腹裏上
關元至喉咽衝脈者起於氣衝並足陽眀之經夾臍上
行至胸中而散也帶脈者起於季脇迴身一周陽蹻脈
者起於跟中循外踝上行入風池隂蹻脈者亦起於跟
中循内踝上行至咽喉交貫衝脈陽維隂維者維絡於
身溢畜不能環流灌溉諸經者也故陽維起於諸陽會
也隂維起於諸隂交也比於聖人圖設溝渠溝渠滿溢
流於深湖故聖人不能拘通也而人脈隆盛入於八脈
而不環周故十二經亦不能拘之其受邪氣畜則腫熱
砭射之也
繼脈經作繋督之為言都也為陽脈之海所以都
綱乎陽脈也其脈起下極之俞由會隂歷長強循脊
中行至大椎穴與手足三陽脈之交會上至瘖門與
陽維會至百會與太陽交會下至鼻柱人中與陽眀
交會任脈起於中極之下曲骨穴任者姙也為人生
養之本衝脈起於氣衝穴至胸中而散為隂脈之海
内經作並足少隂之經按衝脈行於幽門通谷而上
皆少隂也當從内經此督任衝三脈皆起於會隂盖
一原而分三岐也帶脈起季脇下一寸八分回身一
周猶中帶然陽蹻脈於足跟中中脈穴循外踝而行
隂蹻脈亦於跟中照海穴循内踝而行蹻者捷也以
二脈皆起於足故取蹻捷超越之義陽維隂維維絡
於身為隂陽之綱維也陽維所發别於金門以陽交
為郄與手足太陽及蹻脈會於臑俞與手足少陽會
於天&KR1038;及會肩井與足少陽會於陽白上本神臨泣
正營腦空下至風池與督脈會於風府瘂門此陽維
之起於諸陽會也隂維之郄曰築賓與足太隂會於
腹哀大横又與足太隂厥隂會於府舍期門又與任
脈會於天突廉泉此隂維之起於諸隂交也溢畜不
能環流灌溉諸經者也十二字當在十二經亦不能
拘之之下則於此無所間而於彼得相從矣其受邪
氣畜云云十二字謝氏則以為於本文上下當有缺
文然脈經無此疑衍文也或云當在三十七難關格
不得盡其命而死矣之下因邪在六府而言也
二十九難曰奇經之為病何如然陽維維於陽隂維維
於隂隂陽不能自相維則悵然失志溶溶不能自收持
陽維為病苦寒熱隂維為病苦心痛隂蹻為病陽緩而
隂急陽蹻為病隂緩而陽急衝之為病逆氣而裏急督
之為病脊強而厥任之為病其内苦結男子為七疝女
子為瘕聚帶之為病腹滿腰溶溶若坐水中此奇經八
脈之為病也(陽維為病云云十四字說見缺誤總類)
此言奇經之病也隂不能維於陽則悵然失志陽不
能維於隂則溶溶不能自收持陽維行諸陽而主衛
衛為氣氣居表故苦寒熱隂維行諸隂而主榮榮為
血血属心故苦心痛兩蹻脈病在陽則陽結急在隂
則隂結急受病者急不病者自和緩也衝脈從關元
至咽喉故逆氣裏急督脈行背故脊強而厥任脈起
胞門行腹故病苦内結男為七疝女為瘕聚也帶脈
回身一周故病狀如是溶溶無力貌此各以其經脈
所過而言之自二十七難至此義實相因最宜通玩
三十難曰榮氣之行常與衛氣相隨不然經言人受氣
於穀穀入於胃乃傳與五藏六府五藏六府皆受於氣
其清者為榮濁者為衛榮行脈中衛行脈外營周不息
五十而復大會隂陽相貫如環之無端故知榮衛相隨
也&KR0008;
此篇與靈樞第十八篇岐伯之言同但穀入於胃乃
傳與五藏六府五藏六府皆受於氣靈樞作穀入於
胃以傳與肺五藏六府皆以受氣為少殊爾皆受於
氣之氣指水穀之氣而言五十而復大會說見一難
中四眀陳氏曰榮隂也其行本遲衛陽也其行本速
然而清者滑利濁者慓悍皆非濇滯之體故凡衛行
於外榮即從行於中是知其行常得相隨共周其度
滹南王氏曰清者體之上也陽也大也離中之一隂
降故午後一隂生即心之生血也故曰清氣為榮(天之)
(清不降天之濁能降為六隂驅而使之下也云清氣者總離之體言也)濁者體之下也
隂也水也坎中之一陽升故子後一陽生即腎之生
氣也故曰濁氣為衛(地之濁不升地之清能升為六陽舉而使之上也云濁氣者總)
(坎之體言也)經云地氣上為雲天氣下為雨雨出地氣雲
出天氣此之謂也愚謂以用而言則清氣為榮者濁
中之清者也濁氣為衛者清中之濁者也以體而言
則清之用不離乎濁之體濁之用不離乎清之體故
謂清氣為榮濁氣為衛亦可也謂榮濁衛清亦可也
紀氏女云素問曰榮者水谷之精氣則清衛者水谷
之悍氣則濁精氣入於脈中則濁悍氣行於脈外則
清或問三十二難云血為榮氣為衛此則榮衛皆以
氣言者何也曰經云榮者水谷之精氣衛者水谷之
悍氣又云清氣為榮濁氣為衛盖統而言之則榮衛
皆水谷之氣故悉以氣言可也析而言之則榮為血
而衛為氣固自有分矣是故榮行脈中衛行脈外猶
水澤之於川澮風雲之於太虚也
難經本義卷上
