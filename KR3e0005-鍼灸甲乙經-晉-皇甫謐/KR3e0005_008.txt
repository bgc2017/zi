鍼灸甲乙經卷八
晉皇甫謐撰
五藏傳病發寒熱第一(上)
黃帝問曰五藏相通移皆有次五藏有病則各𫝊其所
勝不治法三月若六月若三日若六日𫝊五藏而當死
(素問下有順傳所勝之次)故曰别於陽者知病從来别於隂者知死
生之期言至其所困而死者也是故風者百病之長也
今風寒客於人使人毫毛畢直皮膚閉而為熱當是之
時可汗而發或痺不仁腫痛當是之時可湯熨及(一本作足)
(字)火灸刺而去弗治病入舍於肺名曰肺痺發欬上氣
弗治肺即𫝊而行之肝病名曰肝痺一名曰厥脇痛
出食當是之時可按可刺弗治肝𫝊之脾病名曰脾
風發癉腹中熱煩心汗出黃癉(素問無汗癉二字)當此之時可
汗可藥可烙(一本作浴)弗治脾𫝊之腎病名曰疝瘕少腹
煩冤而痛汗出(素問作出白)一名曰蠱當此之時可按可藥
弗治腎𫝊之心病筋脈相引而急名之曰瘈當此之
時可灸可藥弗治十日法當死腎𫝊之心心即復反
𫝊而之肺發寒熱法當三歲死此病之次也然其卒發
者不必治其𫝊化有不以次者憂恐悲喜怒令不得以
其次故令人大病矣因而喜大虚則腎氣乘矣怒則
肝氣乘矣悲則肺氣乘矣恐則脾氣乘矣憂則心氣乘
矣此其道也故病有五五五二十五變及其𫝊化𫝊乘
之名也
大骨枯藁大肉陷下胷中氣滿喘息不便其氣動形期
六月死真藏脈見乃予之期日大骨枯藁大肉陷下
胷中氣滿喘息不便内痛引肩項期一月死真藏脈見
乃予之期日大骨枯藁大肉陷下胷中氣滿喘息不
便内痛引肩項痛熱脱肉破㬷真藏脈見十月之内死
大骨枯藁大肉陷下胷中氣滿腹内痛心中不便肩
項身熱㬷破脱肉目眶陷真藏脈見目不見人立死其
見人者至其所不勝之時而死急虚中身卒至五藏
閉絶脈道不通氣不往来譬之墮溺不可為期其脈絶
不来若一息五六至其形肉不脱真藏雖不見猶死
真肝脈至中外急如循刀刅責責然如按琴瑟絃色青
白不澤毛折乃死
真心脈至緊(一本作堅)而摶如循薏苡子累累然色赤黑不
澤毛折乃死
真肺脈至大而虚如以毛羽中人膚色赤白不澤毛折
乃死
真脾脈至弱而乍疎乍數色青黃不澤毛折乃死
真腎脈至摶而絶如指彈石辟辟然色黑黃不澤毛折
乃死諸真藏脈見者皆死不治
曰寒熱瘰癧在於頸腋者何氣所生曰此皆鼠瘻寒熱
之毒氣稽於脈而不去者也(靈樞稽作隄字)鼠瘻之本皆在於
藏其末上出頸腋之間其浮於胸中采著於肌肉而外
為膿血者易去也曰去之奈何曰請從其本引其末
可使衰去而絶其寒熱審按其道以予之徐往徐来以
去之其小如麥者一刺知三刺已决其死生反其目視
之其中有赤脈從上卞貫瞳子者見一脈一歲死見一
脈半一歲半死見二脈二歲死見二脈半二歲半死見
三脈三歲死赤脈不下貫瞳子者可治
曰人有善病寒熱者何以候之曰小骨弱肉者善病寒
熱顴骨者骨之本也顴大則骨大顴小則骨小皮薄而
肉弱無膕其臂懦懦然其地色炲然不與天地同色汚
然獨異此其候也然臂薄者其髓不滿故善病寒熱
風感則為寒熱皮寒熱皮不可附席毛髮焦鼻藳腊
不得汗取三陽之絡補手太陽肌寒熱病肌痛毛髮焦
唇槁腊不得汗取三陽於下以去其血者補太隂以去
其汗骨寒骨熱痛無所安汗注不休齒本藁痛取其
少隂於隂股之絡齒色藁死不治骨厥亦然男子如
蠱女子如阻身體腰脊如解不欲食先取湧泉見血視
跗上盛者盡出血灸寒熱之法先取項大椎以年為
壮數次灸撅骨以年為壮數視背俞陷者灸之舉臂肩
上陷者灸之兩季脇之間灸之外踝上絶骨之端灸之
足小指次指之間灸之腨上陷脈灸之外踝後灸之缺
盆骨上切之堅動如筋者灸之膺中陷骨間灸之掌束
骨下灸之臍下關元三寸灸之毛際動脈灸之臍下二
寸分間灸之足陽明跗上動脈灸之巔上一灸之取犬
所嚙處灸之即以犬傷病法三炷灸之凡當灸二十九
處寒熱頭痛喘喝目不能視神庭主之其目泣出
頭不痛者聽會主之寒熱頭痛如破目痛如脱喘逆
煩滿嘔吐流汗難言頭維主之寒熱刺腦戶
五藏傳病發寒熱第一(下)
寒熱取五處及天池風池腰俞長強大杼中膂内俞上
&KR1038;齗交上關關元天牖天容合谷陽谿關衝中渚陽池
消濼少澤前谷腕骨陽谷少海然谷至隂崑崙主之
寒熱骨痛玉枕主之寒熱懈爤(一本作懶)淫濼脛痠四肢
重痛少氣難言至陽主之肺寒熱呼吸不得卧上氣
嘔沫喘氣相追逐胷滿脇膺急息難振慄脈鼓氣膈胷
中有熱支滿不嗜食汗不出腰脊痛肺俞主之寒熱
心痛循循然與背相引而痛胷中悒悒不得息咳唾血
多涎煩中善饐食不下欬逆汗不出如瘧状目&KR0617;&KR0617;淚
出悲傷心俞主之欬而嘔鬲寒食不下寒熱皮肉膚
痛少氣不得卧胷滿支兩脇鬲上兢兢脇痛腹䐜胷脘
暴痛上氣肩背寒痛汗不出喉痺腹中痛積聚默然嗜
卧怠惰不欲動身常濕濕心痛無可摇者脾俞主之
欬而脇滿急不得息不得反側腋脇下與臍相引筋急
而痛反折目上視眩目中循循然肩項痛驚狂䘐少腹
滿目&KR0617;&KR0617;生白翳欬引胷痛筋寒熱唾血短氣鼻酸肝
俞主之寒熱食多身羸瘦兩脇引痛心下賁痛心如
懸下引臍少腹急痛熱面急(一本作黑)目&KR0617;&KR0617;久喘欬少氣
溺濁赤腎俞主之骨寒熱溲難腎俞主之寒熱頭
痛水溝主之寒熱頸瘰癧大迎主之肩痛引項寒
熱缺盆主之身熱汗不出胸中熱滿天窌主之寒
熱肩腫引胛中痛肩臂酸臑俞主之寒熱項癧適耳
無聞引缺盆肩中熱痛麻痺不舉(一本作手臂不舉)肩貞主之
寒熱癧目不明欬上氣唾血肩中俞主之寒熱癧
適胸中滿有大氣缺盆中滿痛者死外潰不死肩引項
不舉缺盆中痛汗不出喉痺欬嗽血缺盆主之欬上
氣喘暴瘖不能言及舌下挾縫青脈頸有大氣喉痺咽
中乾急不得息喉中鳴翕翕寒熱項腫肩痛胷滿腹皮
熱䘐氣短哽心痛隠疹頭痛面皮赤熱身肉盡不仁天
突主之肺系急胸中痛惡寒胸滿悒悒然善嘔膽胷
中熱喘逆氣氣相追逐多濁唾不得息肩背風汗出面
腹腫鬲中食饐不下食喉痺肩息肺脹皮膚骨痛寒熱
煩滿中府主之寒熱胸滿頭痛四肢不舉掖下腫上
氣胷中有聲喉中鳴天池主之欬脇下積聚喘逆卧
不安席時寒熱期門主之寒熱腹脹䐜怏怏然不得
息京門主之寒濯濯舌煩手臂不仁唾沬唇乾引飲
手腕攣指肢痛肺脹上氣耳中生風欬喘逆痺臂痛嘔
吐飲食不下膨膨然少商主之唾血時寒時熱寫魚
際補尺澤臂厥肩膺胷滿痛目中白翳眼青轉筋掌
中熱乍寒乍熱缺盆中相引痛數欬喘不得息臂内廉
痛上鬲飲已煩滿太淵主之寒熱胷背急喉痺欬上
氣喘掌中熱數欠伸汗出善忘四逆厥善笑溺白列缺
主之胷中彭彭然甚則交兩手而瞀暴痺喘逆刺經
渠及天府此謂之大俞寒熱欬嘔沬掌中熱虚則肩
背寒慄少氣不足以息寒厥交兩手而瞀口沫出實則
肩背熱痛汗出四肢暴腫身濕(一本作温)摇時寒熱饑則煩
飽則善面色變口噤不開惡風泣出列缺主之煩心
欬寒熱善噦勞宫主之寒熱唇口乾喘息目急痛善
驚三間主之胷中滿耳前痛齒痛目赤痛頸腫寒熱
渴飲輒汗出不飲則皮乾熱曲池主之寒熱頸癧適
欬呼吸難灸五里左取右右取左寒熱頸癧適肩臂
不可舉臂臑俞主之風寒熱腋門主之寒熱頸頷
腫後谿主之寒熱善嘔商丘主之嘔厥寒時有微
熱脇下支滿喉痛嗌乾膝外廉痛淫濼脛痠腋下腫馬
刀瘻肩腫吻傷痛太衝主之心如懸(千金作心痛)隂厥脚
腨後廉急不可前却血癰腸澼便膿血足跗上痛舌卷
不能言善笑足痿不收履溺青赤白黃黑青取井赤取
滎黃取輸白取經黑取合血痔泄(千金下有利字)後重腹痛
如癃状狂仆必有所扶持及大氣涎出鼻孔中痛腹中
常鳴骨寒熱無所安汗出不休復溜主之男子如蠱
女子如阻寒熱少腹偏腫隂谷主之少腹痛泄出糜
次指間熱若脈陷寒熱身痛唇渴不乾汗出毛髮焦脱
肉少氣内有熱不欲動摇泄膿血腰引少腹痛暴驚狂
言非常巨虚下廉主之胷中滿腋下腫馬刀瘻善自
齧舌頬天牖中腫淫濼脛痠頭眩枕骨頷腮腫目澁身
痺洒浙振寒季脇支滿寒熱脇腰腹膝外廉痛臨泣主
之寒熱頸腫丘墟主之寒熱頸腋下腫申脈主之
寒熱酸㾓四肢不舉腋下腫馬刀瘻喉痺髀膝脛骨
摇酸痺不仁陽輔主之寒熱痺頸不收陽交主之
寒熱腰痛如折束骨主之寒熱目&KR0617;&KR0617;善欬喘逆通
谷主之寒熱善唏頭重足寒不欲食脚攣京骨主之
寒熱簒反出承山主之寒熱簒後出瘈瘲脚腨痠
重戰慄不能久立脚急腫跗痛筋足攣少腹引喉嗌大
便難承筋主之跟厥膝急腰脊痛引腹簒隂股熱隂
暴痛寒熱膝痠重合陽主之
經絡受病入腸胃五藏積發伏梁息賁肥氣痞氣
奔肫第二
黃帝問曰百病始生三部之氣所傷各異願聞其會岐
伯對曰喜怒不節則傷於藏藏傷則病起於隂清濕襲
虚則病起於下風雨襲虚則病起於上是謂三部至其
淫佚不可勝數風雨寒熱不得虚邪不能獨傷人卒然
逢疾風暴雨而不病者蓋無虚邪不能獨傷此必因虚
邪之風與其身形兩虚相搏乃客其形兩實相逢中人
肉間其中於虚邪也因其天時與其躬身參以虚實大
病乃成氣有定舍因處為名上下内外分為三真是故
虚邪之中人也始於皮膚皮膚緩則腠理開腠理開則
邪從毛髮入毛髮入則稍深稍深則毛髮立洒然皮膚
痛留而不去則𫝊舍於絡在絡之時通於肌肉其病時
痛時息大經乃代留而不去𫝊舍於經在經之時洒浙
善驚留而不去𫝊舍於俞在俞之時六經不通四節即
痛腰脊乃強留而不去伏舍於伏衝之脈在伏衝之脈
時身體重痛留而不去𫝊舍於腸胃在腸胃之時賁嚮
腹脹多寒則腸鳴飱泄不化多熱則溏出糜留而不去
𫝊舍於腸胃之外募原之間留著於脈稽留而不去息
而成積或著孫絡或著脈絡或著經脈或著俞脈或著
於伏衝之脈或著於膂筋或著於腸胃之募原上連於
緩筋邪氣淫佚不可勝論其著孫絡之脈而成積往来
上下擘(音拍破盡也)乎(素作手)孫絡之居也浮而緩不能拘積
而止之故往来移行腸胃之外湊滲注灌濯濯有音有
寒則腹䐜滿雷引故時切痛其著於陽明之經則侠臍
而居飽則益大饑則益小其著於緩筋也似陽明之積
飽則痛饑則安其著於腸胃之募原也痛而外連於緩
筋也飽則安饑則痛其著於伏衝之脈者揣之應手而
動發手則熱氣下於兩股如湯沃之状其著於膂筋在
腸後者饑則積見飽則積不見按之弗得其著於俞脈
者閉塞不通津液不下而空竅乾此邪氣之從入内從
上下者也曰積之始生至其已成奈何曰積之始也
得寒乃生厥止乃成積曰其成奈何曰厥氣生足溢(靈樞)
(作足俛)足溢生脛寒脛寒則脈血凝泣寒熱上下入於腸
胃入於腸胃則䐜脹外之汁沫迫聚不得散日以成積
卒然盛食多飲則脈滿起居不節用力過度則絡脈傷
陽絡傷則血外溢溢則䘐血隂絡傷則血内溢溢則便
血腸外之絡傷則血溢於腸外有寒汁沫與血相摶則
并合凝聚不得散而成積矣卒然中於寒若内傷於憂
恐則氣上逆氣上逆則穴俞不通温氣不行凝血緼裹
而不散津液凝濇著而不去而積皆成矣曰其生於
隂者奈何曰憂思傷心重寒傷肺忿怒傷肝醉飽入房
汗出當風則傷脾用力過度入房汗出浴水則傷腎此
内外三部之所生病也察其所痛以知其應有餘不足
當補則補當寫則寫無逆天時是謂至治曰人之善
病腸中積者何以候之曰皮薄而不澤肉不堅而淖澤
如此則腸胃惡惡則邪氣留止積聚乃作腸胃之積寒
温不次邪氣乃(一本作稍)止其畜積止大聚乃起
曰病有身體腰股胻背皆腫環臍而痛是謂何病曰名
曰伏梁此風根也不可動動之為水溺濇之病病有
少腹盛左右上下皆有根者名曰伏梁也裹大膿血居
腸胃之外不可治之每切按之致死此下則因隂必下
膿血上則迫胃脘生鬲俠(一本作依)胃脘内癰此久病也難
治居臍上為逆居臍下為順勿動亟奪其氣溢(素問作泄)於
大腸而著於盲盲之原在臍下故環臍而痛也
難經曰心之積名曰伏梁起於臍上上至心下大如臂
久久不愈病煩心心痛以秋庚辛日得之腎病𫝊心心
當𫝊肺肺以秋王不受邪因留結為積
難經曰肺之積名曰息賁左右脇下覆大如杯久久不
愈病洒洒惡寒氣逆喘欬發肺癰以春甲乙日得之心
病𫝊肺肺當𫝊肝肝以春王不受邪因留結為積
曰病脇下滿氣逆行三二歲不已是為何病曰病名息
賁此不妨於食不可灸刺積為導引服藥藥不能獨治
也
難經曰肝之積名曰肥氣在左脇下如覆杯有頭足如
龜鼈状久久不愈發欬逆㾬瘧連歲月不已以季夏戊
已日得之肺病傳肝肝當𫝊脾脾以季夏王不受邪因
留結為積此與息賁略同
難經曰脾之積名曰痞氣在胃脘覆大如盤久久不愈
病四肢不收發黃疸飲食不為肌膚以冬壬癸日得之
肝病𫝊脾脾當𫝊腎腎以冬王不受邪因留結為積
難經曰腎之積名曰賁肫發於腹上至心下若豚状或
上或下無時久不已令人喘逆骨痿少氣以夏丙丁日
得之脾病𫝊腎腎當𫝊心心以夏旺不受邪因留結為
積也
息賁時唾血巨闕主之腹中積上下行懸樞主之
疝積胷中痛不得窮屈天容主之暴心腹痛疝横發
上衝心雲門主之心下大堅盲俞期門及中脘主之
臍下疝繞臍痛衝胷不得息中極主之賁肫上腹
䐜堅痛引隂中不得小便兩丸騫隂交主之臍下疝
繞臍痛石門主之奔肫氣上腹䐜痛強不能言莖腫
先引腰後引小腹腰臗堅痛下引隂中不得小便兩丸
騫石門主之奔肫寒氣入小腹時欲嘔傷中溺血小
便數背臍痛引隂腹中窘急欲湊後泄不止關元主之
奔肫上搶心甚則不得息忽忽少氣尸厥心煩痛饑
不能食善寒中腹脹引䐈而痛小腹與脊相控暴痛時
窘之後中極主之腹中積聚時切痛商曲主之臍
下積疝瘕胞中有血四滿主之臍疝繞臍而痛時上
衝心天樞主之氣疝噦嘔面腫奔肫天樞主之奔
肫卵上入痛引莖歸来主之奔肫上下期門主之
疝瘕髀中急痛循脇上下搶心腹痛積聚府舍主之
奔肫腹脹腫章門主之少腹積聚勞宫主之環臍
痛隂騫兩丸縮堅痛不得卧太衝主之寒疝下至腹
腠膝腰痛如清水大腹(一作小腹)諸疝按之至膝上伏莵主
之寒疝痛腹脹滿痿厥少氣隂市主之大疝腹堅
丘墟主之
五藏六府脹第三
黃帝問曰脈之應於寸口如何而脹岐伯對曰其至大
堅直以濇者脹也曰何以知其藏府之脹也曰隂為
藏而陽為府也曰夫氣之令人脹也在於血脈之中
耶抑藏府之内乎曰二者皆在焉然非脹之舍也曰
願聞脹舍曰夫脹者皆在於府藏之外排藏府而廓胷
脇脹皮膚故命曰脹曰藏府之在内也若匣匱之藏
禁器也各有次舍異名而同處一域之中其氣各異願
聞其故曰夫胷腹者藏府之城廓膻中者心主之中宫
也胃者太倉也咽喉少腹者傳道也胃之五竅者閭里
之門戶也廉泉玉英者津液之道路也故五藏六府各
有畔界其病各有形状營氣循脈衛氣逆為脈脹衛氣
並血脈循分肉為膚脹(靈樞作營氣循脈為脈脹衛氣並脈循分肉為膚脹)取三
里寫之近者一下(一本作分下同)遠者三下無問虚實工在疾
寫也曰願聞脹形曰心脹者煩心短氣卧不得安肺
脹者虚滿而喘欬肝脹者脇下滿而痛引少腹脾脹者
苦噦四肢悶體重不能衣腎脹者腹滿引背怏怏然腰
髀痛胃脹者腹滿胃脘痛鼻聞焦臭妨於食大便難大
腸脹者腸鳴而痛濯濯冬日重感於寒則泄飱不化小
腸脹者小腹脹䐜引腰而痛膀胱脹者小腹滿而氣癃
三焦脹者氣滿於皮膚中殼殼然而不堅膽脹者脇下
痛脹口苦好太息凡此諸脹其道在一明知逆順鍼數
不失寫虚補實神去其室致邪失正真不可定粗工所
敗謂之天命補虚寫實神歸其室久塞其空謂之良工
曰脹者焉生何因而有名曰衛氣之在身也常並脈
循分肉行有逆順隂陽相随乃得天和五藏皆治四時
皆叙五榖乃化然而厥氣在下營衛留止寒氣逆上真
邪相攻兩氣相薄乃舍為脹曰何以解惑曰合之於
真三合而得曰無問虚實工在疾寫近者一下遠者
三下今有三而不下其過焉在曰此言陷於肉盲而中
氣穴者也不中氣穴則氣内閉藏不陷盲則氣不行上
越中肉則衛氣相亂隂陽相逆其於脹也當寫而不寫
故氣不下必更其道氣下乃止不下復起可以萬全惡
有殆者乎其於脹也必審其診當寫則寫當補則補如
鼔之應桴惡有不下者乎
心脹者心俞主之亦取列缺肺脹者肺俞主之亦取
太淵肝脹者肝俞主之亦取太衝脾脹者脾俞主
之亦取太白腎脹者腎俞主之亦取太谿胃脹者
中脘主之亦取章門大腸脹者天樞主之小腸脹
者中&KR1038;主之膀胱脹者曲骨主之三焦脹者石門
主之膽脹者陽陵泉主之五藏六府之脹皆取三
里三里者脹之要穴也
水膚脹鼔脹腸覃石瘕第四
黃帝問曰水與膚脹鼔脹腸覃石瘕何以别之岐伯對
曰水之始起也目窠上微腫如新卧起之状頸脈動時
欬隂股間寒足脛腫腹乃大其水已成也以手按其腹
隨手而起如裹水之状此其候也膚脹者寒氣客於
皮膚之間殼殼然不堅腹大身盡腫皮膚厚按其腹腹
陷而不起腹色不變此其候也鼔脹者腹身皆腫大
如膚脹等其色蒼黃腹筋(一本作脈)起此其候也腸覃者
寒氣客於腸外與衛氣相摶正氣不得營因有所繫瘕
而内著惡氣乃起息肉乃生其始生也大如雞卵稍以
益大至其成也如懷子状久者離歲月按之則堅推之
則移月事時下此其候也石瘕者生於胞中寒氣客
於子門子門閉塞氣不通惡血當寫不寫血衃乃留止
日以益大状如懷子月事不以時下皆生於女子可導
而下之曰膚脹鼔脹可刺耶曰先刺其腹之血絡後
調其經亦刺去其血脈曰有病心腹滿旦食則不能
暮食此為何病曰此名為鼔脹治之以雞矢醴一劑知
二劑已曰其時有復發者何也曰此食飲不節故時
有病也雖然其病且已因當風氣聚於腹也
風水膚脹為五十九刺(靈樞作五十七刺)取皮膚之血者盡取
之徒水先取環谷下三寸以排鍼刺之而藏之引而内
之入而復出以盡具水必堅束之束緩則煩悶束急則
安静間日一刺之水盡乃止飲則閉藥方刺之時&KR1131;飲
之方飲無食方食無飲無食他食百三十五日水腫
人中盡滿唇反者死水溝主之水腫大臍平灸臍中
無理不治水腫水氣行皮中隂交主之水腫腹大
水脹水氣行皮中石門主之石水痛引脇下脹頭眩
痛身盡熱關元主之振寒大腹石水四滿主之石
水刺氣衝石水章門及然谷主之石水天泉主之
腹中氣盛腹脹逆(千金作水脹逆)不得卧隂陵泉主之水
中留飲胷脇支滿刺陷谷出血立已水腫脹皮腫三
里主之胞中有大疝瘕積聚與隂相引而痛苦涌泄
上下出補尺澤太谿手陽明寸口皆補之
腎風發風水面胕腫第五
黃帝問曰少隂何以主腎腎何以主水岐伯對曰腎者
至隂也至隂者盛水也肺者太隂也少隂者冬脈也其
本在腎其末在肺皆積水也曰腎何以聚水而生病
曰腎者胃之關也關門不利故聚水而從其類上下溢
於皮膚故為胕腫胕腫者聚水而生病也曰諸水皆
主於腎乎曰腎者牝藏也地氣上者屬於腎而生水液
故曰至隂勇而勞甚則腎汗出腎汗出逢於風内不得
入於府藏外不得越於皮膚客於玄府行於皮裏𫝊為
胕腫本之於腎名曰風水曰有病腎風者面胕痝然
腫(素問無腫字)壅害於言可刺否曰虚不當刺不當刺而刺
後五日其氣必至曰其至何如曰至必少氣時從胷
背上至頭汗出手熱口乾苦渴小便黃目下腫腹中鳴
身重難行月事不来煩而不能食食不能正偃正偃則
欬甚病名曰風水曰願聞其說曰邪之所湊其氣必
虚隂虚者陽必湊之故少氣時熱而汗出小便黃小便
黃者少腹氣熱也不能正偃者胃中不和也正偃則欬
甚上迫肺也諸有水氣者微腫見於目下曰何以言
之曰水者隂也目下亦隂也腹者至隂之所居故水在
腹者必使目下腫真氣上逆故口苦舌乾卧不得正偃
則欬出清水也諸水病者皆不得卧卧則驚驚則欬甚
也腹中鳴者脾本於胃也𫝊脾則煩不能食食不下者
胃脘膈也身重難以行者胃脈在足也月事不来者胞
脈閉也胞脈者屬心而絡於胞中今氣上迫肺心氣不
得下通故月事不来也曰有病痝然如水氣状切其
脈太緊身無痛者形不瘦不能食食少名為何曰病主
(素問作生)在腎名曰腎風腎風而不能食善驚不已(素無不字)心
氣痿者死
風水膝腫巨虚上廉主之面胕腫上星主之先取譩
譆後取天牖風池主之風水面胕腫衝陽主之(腫一作浮)
風水面胕腫顔黑解谿主之
鍼灸甲乙經卷八
