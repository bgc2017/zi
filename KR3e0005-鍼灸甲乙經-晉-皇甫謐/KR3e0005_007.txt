鍼灸甲乙經卷七
晉皇甫謐撰
六經受病發傷寒熱病第一(上)
黃帝問曰夫熱病者皆傷寒之類也或愈或死其死皆
以六七日之間其愈皆以十日已上者何也岐伯對曰
太陽者諸陽之屬也其脈連於風府故為諸陽主氣人
之傷於寒也則為病熱熱雖甚不死其兩感於寒而病
者必不免於死矣傷寒一日太陽受之故頭項痛腰
脊背強(素問無背字)二日陽明受之陽明主肉其脈俠鼻
絡於目故身熱目痛而鼻乾不得卧三日少陽受之
少陽主骨(素問作膽)其脈循脇絡於耳故胷脇痛而耳聾三
陽(素下有經絡二字)皆受病而未入於府(素問作藏)者故可汗而已
四日太隂受之太隂脈布胃中絡於嗌故腹滿而嗌
乾五日少隂受之少隂脈貫腎絡肺繫舌本故口燥
舌乾而渴六日厥隂受之厥隂脈循隂器而絡於肝
故煩滿而囊縮三隂三陽五藏六府皆受病營衛不行
五藏不通則死矣其不兩感於寒者七日太隂病衰頭
痛少愈八日陽明病衰身熱少愈九日少陽病衰
耳聾微聞十日太隂病衰腹減如故則思飲食十
一日少隂病衰渴止(素問下有不滿二字)舌乾乃巳十二日厥
隂病衰囊縱少腹微下大氣皆下其病日巳矣治之各
通其藏脈病日衰已矣其未滿三日者可汗而已其滿
三日者可泄而已曰熱病已愈時有所遺者何也曰
諸遺者熱甚而強食故有所遺若此者皆病已衰而熱
有所藏因其榖氣相薄兩熱相合故有所遺治遺者視
其虚實調其逆順可使立已病熱少愈食肉則復多食
則遺此其禁也其兩感於寒者一日太陽與少隂俱
病則頭痛口乾煩滿二日陽明與太隂俱病則腹滿
身熱不欲食譫語三日少陽與厥隂俱病則耳聾囊
縮而厥水漿不入不知人者故六日而死矣
曰五藏已傷六府不通營衛不行如是後三日乃死何
也曰陽明者十二經脈之長其血氣盛故不知人三日
其氣乃盡故死
肝熱病者小便先黃腹痛多卧身熱熱争則狂言及驚
胷中(素問無胷中二字)脇滿痛手足&KR0997;不得安卧庚辛甚甲乙
大汗氣逆則庚辛死刺足厥隂少陽其逆則頭疼貢貢
(素問作員字)脈引衝頭痛也
心熱病者先不樂數日乃熱熱争則心煩悶(素又冇卒心痛三字)
善嘔頭痛面赤無汗壬癸甚丙丁大汗氣逆則壬癸死
刺手少隂太陽
脾熱病者先頭重頰痛煩心(素下有顔青二字)欲嘔身熱熱争
則腰痛不可用俛仰腹滿泄兩頷(一本作額)痛甲乙甚戊己
大汗氣逆則甲乙死刺足太隂陽明
肺熱病者先悽悽然厥起皮毛惡風寒舌上黃身熱熱
争則喘咳痛走胷膺背不得大息頭痛不甚(素作堪)汗出
而寒丙丁甚庚辛大汗氣逆則丙丁死刺手太隂陽明
出血如大豆立已
腎熱病者先腰痛胻痠苦渴數飲身熱熱争則項痛而
強胻寒且痠足下熱不欲言其逆則項痛員員(素問下有澹澹)
(二字)然戊巳甚壬癸大汗氣逆則戊巳死刺足少隂太陽
諸當汗者至其所勝日汗甚
肝熱病者左頬先赤心熱病者顔頷先赤脾熱病
者鼻先赤肺熱病者右頬先赤腎熱病者頤先赤
病雖未發者見赤色者刺之名曰治未病熱病從部所
起者至期而已其刺之反者三周而已重逆則死諸
治熱病先飲之寒水乃刺之必寒衣之居止寒處身寒
而止病甚者為五十九刺熱病先胸脇痛滿手足躁
刺足少陽補足太隂病甚者為五十九刺熱病先身
重骨痛耳聾好暝刺足少隂病甚者為五十九刺熱
病先眩冐而熱胷脇滿刺足少隂少陽太陽之脈色榮
顴骨熱病也榮未夭(素問作未交下同)曰今且得汗待時自己
與厥隂脈争見者死其死不過三日熱病氣内連腎
少陽之脈色榮頬前熱病也榮未夭曰今且得汗待時
自己與手少隂脈争見者死其死不過三日其熱病
氣穴三椎下間主胸中熱四椎下間主胃中熱五椎下
間主肝熱六椎下間主脾熱七椎下間主腎熱榮在骶
也項上三椎骨陷者中也頬下逆顴為大瘕下牙車為
腹滿顴後為脇痛頬上者鬲上也
冬傷於寒春必温病夏傷於暑秋必病瘧凡病傷寒
而成温者先夏至日者為病温後夏至日者為病暑暑
當與汗皆出勿止所謂玄府者汗孔也
曰刺節言徹衣者盡刺諸陽之竒俞未有常處願卒聞
之曰是陽氣有餘而隂氣不足隂氣不足則内熱陽氣
有餘則外熱兩熱相薄熱於懷炭衣熱不可近身身熱
不可近席腠理閉塞而不汗舌焦唇稿□(黃帝古針經作稿腊)嗌
乾欲飲取天府大杼三痏刺中膂以去其熱補手足太
隂以去其汗熱去汗晞疾於徹衣
八十一難曰陽虚隂盛汗出而愈下之即死陽盛隂虚
汗出而死下之即愈(與經乖錯於義反倒不可用也)
曰人有四肢熱逢風寒如炙如火者何也曰是人隂氣
虚陽氣盛四肢熱者陽也兩陽相得而隂氣虚少少水
不能滅盛火而陽氣獨治獨治者不能生長也獨盛而
止耳故逢風如炙如火者是人當肉爍也
曰人身非常温也非常熱也而煩滿者何也曰隂氣少
陽氣勝故熱而煩滿
曰足太隂陽明為表裏脾胃脈也生病異者何也曰隂
陽異位更實更虚更逆更順或從内或從外所從不同
故病異名陽者天氣也主外隂者地氣也主内陽道實
隂道虚故犯賊風虚邪者陽受之則入府食飲不節起
居不時者隂受之則入藏入六府則身熱不得眠上為
喘呼入五藏則䐜滿閉塞下為飱泄久為腸澼故喉主
天氣咽主地氣故陽受風氣隂受濕氣故隂氣從足上
行至頭而下行循臂至指端陽氣從手上行至頭而下
行至足故曰陽病者上行極而下隂病者下行極而上
故傷於風者上先受之傷於濕者下先受之也
六經受病發傷寒熱病第一(中)
黃帝問曰病熱有所痛者何也岐伯對曰病熱者陽脈
也以三陽之盛也人迎一盛在少陽二盛在太陽三盛
在陽明夫陽入於隂故病在頭與腹乃䐜脹而頭痛也
曰病身熱汗出而煩滿不解者何也曰汗出而身熱
者何也汗出而煩滿不解者厥也病名曰風厥太陽為
諸陽主氣(素問作巨陽主氣)故先受邪少隂其表裏也得熱則
上從上從則厥治之表裏刺之飲之服湯曰温病汗
出輒復熱而脈躁疾者不為汗衰狂言不能食病名曰
何曰名曰隂陽交交者死人所以汗出者皆生於榖榖
生於精今邪氣交争於骨肉而得汗者是邪退精勝精
勝則當能食而不復熱復熱者邪氣也汗者精氣也今
汗出而輒復熱者是邪勝也不能食者精無禆也熱而
留者夀可立而傾也夫汗出而脈躁盛者死今脈不與
汗相應此不勝其病其死明矣狂言者是失志失志者
死此有三死不見一生雖愈必死病風且寒且熱炅
汗出一日數欠先刺諸分理絡脈汗出且寒且熱三日
一刺百日而已
曰何謂虚實曰邪氣盛則實精氣奪則虚重實者内(素問)
(作言)太熱病氣熱脈滿是謂重實曰經絡俱實何如曰
經絡皆實是寸脈急而尺緩也皆當俱治故曰滑則順
濇則逆夫虛實者皆從其物類治(素問作始)故五藏骨肉滑
利可以久長寒氣暴上脈滿而實實而滑順則生實而
逆則死盡滿者脈急大堅尺滿(一作濇)而不應也如是者
順則生逆則死所謂順者手足温所謂逆者手足寒也
曰何謂重虛曰脈虚氣虛尺虚是謂重虚也所謂氣
虚者言無常也尺虚者行步恇然也脈虚者不象隂也
如此者滑則生濇則死氣虚者肺虚也氣逆者足寒也
非其時則生當其時則死餘藏皆如此也脈實滿手足
寒頭熱(一作痛)者春秋則生冬夏則死脈浮而濇濇而身
有熱者死絡氣不足經氣有餘者脈口熱而尺寒秋冬
為逆春夏為順治主病者經虚絡滿者尺熱滿脈口寒
濇春夏死秋冬生絡滿經虚灸隂刺陽經滿絡虚刺隂
灸陽
曰秋冬無極隂春夏無極陽者何謂也曰無極陽者春
夏無數虚陽明陽明虚則狂無極隂者秋冬無數虚太
隂太隂虚則死春亟治經絡夏亟治經俞秋亟治六
府冬則閉塞治用藥而少鍼石所謂少鍼石者非癰疽
之謂也
熱病始手臂者先取手陽明太隂而汗出始頭首者先
取項太陽而汗出始足脛者先取足陽明而汗出臂太
隂(靈樞作陽)可出汗足陽明可出汗取隂而汗出甚者止之
陽取陽而汗出甚者止之隂振寒悽悽鼓頷不得汗出
腹脹煩悶取手太隂熱病三日氣口静人迎躁者取
之諸陽五十九刺以寫其熱而出其汗實其隂以補其
不足身熱甚隂陽皆静者勿刺之其可刺者急取之
不汗則泄所謂勿刺皆有死徵也熱病七日八日脈
口動喘而眩者急刺之汗且自出淺刺手大指間熱
病七日八日脈微小病者溲血口中乾一日半而死脈
代者一日死熱病已得汗而脈尚躁(一本作盛)喘且復熱
勿庸(一本作膚)刺喘盛者必死熱病七日八日脈不躁不
散數後三日中有汗三日不汗四日死未汗勿庸刺
熱病先膚痛窒鼻充面取之皮以第一鍼五十九刺苛
鼻乾(靈樞作診鼻乾)索於皮肺不得索之於火火者心也熱
病先身濇煩而熱煩悶唇嗌乾取之皮以第一鍼五十
九刺熱病膚脹口乾寒汗出索脈于心不得索之於
水水者腎也熱病嗌乾多飲善驚卧不能安取之膚
肉以第六鍼五十九刺目眥赤(靈樞作青)索肉於脾不得索
之於木木者肝也熱病而胸脇痛(靈樞作面青胸痛)手足躁
取之筋間以第四鍼鍼於四逆筋躄目浸索筋於肝不
得索之於金金者肺也熱病數驚瘈瘲而狂取之脈
以第四鍼急寫有餘者癲疾毛髮去索血於心不得索
之於腎腎者水也熱病身重骨痛耳聾好瞑取之骨
以第四鍼五十九刺骨病不食齧齒耳青赤索骨於腎
不得索之於土土者脾也熱病不如所病耳聾不能
自收口乾陽熱甚隂頗有寒者熱在髓也死不治熱
病頭痛顳顬目脈緊(一本作瘈)善䘐厥熱病也取之以第三
鍼視有餘不足寒熱痔(一作痛)熱病體重腸中熱取之
以第四鍼於其俞及下諸指間索氣於胃絡得氣也
熱病俠臍急痛胸脇滿取之湧泉與隂陵泉以第四鍼
鍼嗌裏熱病而汗且出及脉順可汗者取魚際太淵
大都太白寫之則熱去補之則汗出汗出太甚取内踝
上横脈以止之熱病已得汗而脈尚躁盛者此隂脈
之極也死其得汗而脈静者生熱病脈常躁盛而不
得汗者此陽脈之極也死其脈躁盛得汗而脈静者生
厥俠脊而痛主頭項几几目&KR0617;&KR0617;然腰脊強取足太
陽膕中血絡嗌乾口熱如膠取足少陽(此條出素問刺腰痛篇宜在後)
(刺腰痛内)熱病死候有九一曰汗不出大顴發赤者死(太素)
(云汗不出大顴發赤者必不反而死)二曰泄而腹滿甚者死三曰目
不明熱不已者死四曰老人嬰兒熱而腹滿者死
五曰汗不出嘔血(靈樞作嘔下血)者死六曰舌本爛熱不已
者死七曰欬而䘐汗出出不至足者死八曰髓熱
者死九曰熱而痓者死熱而痓者腰反折瘈瘲齒噤
齗也凡此九者不可刺也
所謂五十九刺者兩手内外側各三凡十二痏五指間
各一凡八痏足亦如是頭入髮際一寸傍三分(靈樞無分字)
各三凡六痏更入髮際三寸邊五凡十痏耳前後口下
(靈樞作已下)者各一項中一凡六痏顛上一𩕄會一髮際一
廉泉一風池二天柱二(甲乙經原缺此穴今按靈樞經文補之)
素問曰五十九者頭上五行五行者以越諸陽之熱逆
也大杼膺俞缺盆背椎此八者以寫胷中之熱(一作陽)氣
衝三里巨虚上下廉此八者以寫胃中之熱雲門髃骨
委中髓空此八者以寫四肢之熱五藏俞傍五此十者
以寫五藏之熱凡此五十九者皆熱之左右也(按二經雖不同)
(皆寫熱之要穴也)
頭腦中寒鼻䘐目泣出神庭主之(千金作寒熱頭痛)頭痛身
熱鼻窒喘息不利煩滿汗不出曲差主之頭痛目眩
頸項強急胷脇相引不得傾側本神主之熱病(千金下有)
(煩滿二字)汗不出上星主之先取譩譆後取天牖風池熱
病汗不出而苦嘔煩心承光主之頭項痛重暫起僵
仆鼻窒鼽䘐喘息不得通通天主之頭項惡風汗不
出悽厥惡寒嘔吐目系急痛引頞頭重項痛玉枕主之
頬清(千金作妄嚙視)不得視口沫泣出兩目眉頭痛臨泣主
之腦風頭痛惡見風寒鼽䘐鼻窒喘息不通承靈主
之頭痛身熱引兩頷急(一作痛)腦空主之醉酒風熱
發兩角(一作兩目)眩痛不能飲食煩滿嘔吐率谷主之(千金以此)
(條置風門)項強刺瘖門熱病汗不出天柱及風池商陽
關衝掖門主之頸痛項不得顧目泣出多眵䁾鼻鼽
䘐目内眥赤痛氣厥耳目不明咽喉僂引項筋攣不收
風池主之傷寒熱盛煩嘔大椎主之頭重目瞑悽
厥寒熱汗不出陶道主之身熱頭痛進退往来神道
主之頭痛如破身熱如火汗不出瘈瘲(千金作頭痛)寒熱
汗不出惡寒裏急腰腹相引痛命門主之頸項痛不
可以俛仰頭痛振寒瘈瘲氣實則脇滿俠脊有并氣熱
汗不出腰背痛大杼主之風眩頭痛鼻不利時嚏清
涕自出風門主之悽悽振寒數欠伸鬲腧主之熱
病汗不出上窌及孔最主之(千金作臂厥熱病汗不出皆灸刺之此穴可以出汗)
肩髆間急悽厥惡寒&KR0034;戶主之項背痛引頸魄戶
主之肩痛胸腹滿悽厥脊背急強神堂主之喘逆
鼽䘐肩甲内廉痛不可俛仰䏚季脇引少腹而痛脹噫
嘻主之背痛惡寒脊強俯仰難食不下嘔吐多涎鬲
俞主之(千金作陽關)熱病頭痛身重懸顱主之胸脇脹
滿背痛惡風寒飲食不下嘔吐不留住魂門主之善
嚏頭痛身熱頷厭主之熱病頭痛引目外眥而急煩
滿汗不出引頷齒面赤皮痛懸釐主之熱病偏頭痛
引目外眥懸釐主之頭自瞳子痛不可以視挾項強
急不可以顧陽白主之頭風痛鼻鼽䘐眉頭痛善嚏
目如欲脱汗出寒熱面赤頰中痛項椎不可左右顧目
系急瘈瘲攢竹主之寒熱悽厥鼔頷承漿主之身
熱痛胷脇痛不可反側顱息主之肩背痛寒熱瘰癧
遶頸有火氣暴聾氣蒙瞀耳目不開頭頷痛淚出鼻䘐
不得息不知香臭風眩喉痺天牖主之熱病胷中澹
澹腹滿暴痛恍惚不知人手清少腹滿(千金作心腹)瘈瘲心
痛氣滿不得息巨闕主之頭眩病身熱汗不出(千金作煩)
(滿汗不出)上脘主之身寒熱隂都主之熱病象瘧振慄
鼔頷腹脹脾睨喉中鳴少商主之寒厥及熱煩心少
氣不足以息隂濕癢腹痛不可以食飲肘攣支滿喉中
焦乾渴魚際主之熱病振慄鼓頷腹滿隂萎欬引尻
溺出虚也鬲中虚食飲嘔身熱汗不出數唾血下肩背
寒熱脱色目泣出皆虚也刺魚際補之病温身熱五
日已上汗不出刺太淵留鍼一時取之若未滿五日禁
不可刺也熱病先手臂瘈瘲唇口聚鼻張目下汗出
如轉珠兩乳下二寸堅脇滿悸列缺主之
六經受病發傷寒熱病第一(下)
振寒瘈瘲手不伸咳嗽唾濁氣鬲善嘔鼓頷不得汗煩
滿(千金作身心痛)因為瘲䘐尺澤主之左窒刺右右窒刺左
兩脇下痛嘔泄上下出胷滿短氣不得汗補手太隂以
出之熱病煩心心悶而汗不出掌中熱心痛身熱如
火浸淫煩滿舌本痛中衝主之(千金作天窌)熱病發熱煩
滿而欲嘔噦三日以往不得汗怵惕胷脇痛不可反側
欬滿溺赤大便(千金作小便)血䘐不止嘔吐血氣逆噫不止
嗌中痛食不下善渴舌中爛掌中熱飲嘔勞宫主之
熱病煩心而汗不止肘攣掖腫善笑不休心中痛目赤
黃小便如血欲嘔胸中熱苦不樂太息喉痺嗌乾喘逆
身熱如火頭痛如破短氣胸痛太陵主之熱病煩心
善嘔胸中澹澹善動而熱間使主之面赤皮熱熱病
汗不出中風熱目赤黃肘攣掖腫實則心暴痛虚則煩
心心惕惕不能動失智内關主之心澹澹然善驚身
熱煩心口乾手清逆氣嘔(千金作噪)血時瘈善摇頭顔青汗
出不過肩傷寒温病曲澤主之多卧善唾鼻髃痛寒
鼻鼽赤多血浸淫起面身熱喉痺如哽目眥傷忽振寒
肩痛二間主之鼻鼽䘐熱病汗不出䑊(音迷)目目痛瞑
頭痛齲齒痛泣出厥逆頭痛胸滿不得息陽谿主之
熱病腸澼臑肘臂痛虚則氣鬲滿有(一作手)不舉温留主
之傷寒餘熱不盡曲池主之頭痛振寒清冷淵主
之頭痛項背急消濼主之振寒小指不用寒熱汗
不出頭痛喉痺舌卷小指之間熱口中熱煩心心痛臂
溜廉及脇痛聾咳瘈瘲口乾頭痛不可顧少澤主之
振寒寒熱肩臑肘臂痛頭不可顧煩滿身熱惡寒目赤
痛眥爛生翳暯暴痛鼽䘐發聾臂重痛肘攣痂疥胷中
引臑泣出而驚頸項強身寒頭不可以顧後谿主之
熱病寒不出胸痛不得息頷腫寒熱耳鳴聾無所聞陽
谷主之泄風汗出腰項急不可以左右顧及俛仰肩
弛肘廢目痛痂疥生疣瘈瘲頭眩目痛陽谷主之振
寒熱頸項腫實則肘攣頭項痛狂易虚則生疣小者痂
疥支正主之風眩頭痛少海主之氣喘熱病䘐不
止煩心善悲腹脹逆息熱氣足脛中寒不得卧氣滿胸
中熱暴泄仰息足下寒中悶嘔吐不欲食飲隠白主之
熱病汗不出且厥手足清暴泄心痛腹脹心尤痛甚
此胃心病也大都主之并取隠白腹滿善嘔煩悶此皆
主之熱病先頭重額痛煩悶身熱熱争則腰痛不可
以俛仰胷滿兩頷痛甚善泄饑不欲食善噫熱中足清
腹脹食不化善嘔泄有膿血若嘔無所出先取三里後
取太白章門主之熱病滿悶不得卧(千金云不得卧身重骨痛不相)
(知)太白主之熱中少氣厥陽寒灸之熱去(千金作灸湧泉)煩
心不嗜食欬而短氣善喘喉痺身熱脊脇相引忽忽善
忘湧泉主之熱痛煩心足寒清多汗先取然谷後取
大谿大指間動脈皆先補之目痛引眥少腹偏痛背
(一作脊)傴瘈瘲視昏嗜卧照海主之寫左隂蹻取足左右
少隂前先刺隂蹻後刺少隂氣在横骨上熱病汗不
出默默嗜卧溺黃少腹熱嗌中痛腹脹内腫㵪(音涎)心痛
如錐鍼刺太谿主之手足寒至節喘息者死熱病
刺然谷(千金作陷谷)足先寒寒上至膝乃出鍼善齧頬齒
唇熱病汗不出口中熱痛衝陽主之胃脘痛時寒熱皆
主之熱病汗不出善噫腹脹滿胃熱譫語解谿主之
厥頭痛面浮腫煩心狂見鬼善笑不休發於外有所大
喜喉痺不能言豐隆主之陽厥悽悽而寒少腹堅頭
痛脛股腹痛消中小便不利善嘔三里主之脇痛欬
逆不得息竅隂主之及爪甲與肉交者左取右右取左
立已不已復取手足清煩(一作脈)熱汗不出手肢轉筋
頭痛如錐刺之循熱不可以動動益煩心喉痺舌卷乾
臂内廉不可及頭耳聾鳴竅隂皆主之膝外廉痛熱
病汗不出目外眥赤痛頭眩兩頷痛寒逆泣出耳鳴聾
多汗目癢胸中痛不可反側痛無常處俠谿主之
逆喘氣滿風身汗出而清髖髀中痛不可得行足外
皮痛臨泣主之目視不明振寒目翳瞳子不見腰兩
脇痛脚痠轉筋丘墟主之身懈寒少氣熱甚惡人心
惕惕然取飛揚及絶骨跗下臨泣立已淫濼脛痠熱病
汗不出皆主之頭重鼻䘐及瘈瘲汗不出煩心足下
熱不欲近衣項痛目翳鼻及小便皆不利至隂主之
身疼痛善驚互引鼻䘐通谷主之暴病頭痛身熱痛
肌肉動耳聾惡風目眥爛赤項不可以顧髀樞痛泄腸
澼束骨主之鼽䘐血不止淫濼頭痛目白翳跟尻瘈
頭頂腫痛泄注上搶心目赤眥爛無所見痛從内眥始
(千金作醫從内眥始)腹滿頸項強腰脊不可俛仰眩心痛肩背相
引如從後觸之状身寒從脛起京骨主之下部寒熱
病汗不出體重逆氣頭眩飛揚主之鼽䘐腰脊脚腨
痠重戰慄不能久立腨如裂脚跟急痛足攣引少腹痛
喉咽痛大便難䐜脹承山主之熱病俠脊痛委中主
之
足陽明脈病發熱狂走第二
黃帝聞曰足陽明之脈病惡人與火聞木音則惕然而
驚欲獨閉戶牗而處願聞其故岐伯對曰陽明者胃脈
也胃土也聞木音而驚者土惡木也陽明主肌肉其血
氣盛邪客之則熱熱甚則惡火陽明厥則喘悶悶則惡
人隂陽相薄陽盡隂盛故欲獨閉戶牗而處(按隂陽相薄至此本)
(素問脈解篇士安移續於此)曰或喘而生者或喘而死者何也曰
厥逆連藏則死連經則生曰病甚則棄衣而走登高
而歌或至不食數日踰垣上屋非其素所能病反能者
何也曰隂陽争而外并於陽(此八字亦素問脈解篇文)邪盛則四肢
實實則能登高而歌熱盛於身故棄衣而欲走陽
盛故妄言罵詈不避親疎大熱遍身故狂言而妄見
妄聞視足陽明及大絡取之虚者補之血如實者寫之
因令偃卧居其頭前以兩手四指按其頸動脈久持之
卷而切推之下至缺盆中復止如前熱去乃已此所謂
推而散之者也身熱狂走譫語見鬼瘈瘲身柱主之
狂妄言怒惡火善罵詈巨闕主之熱病汗不出鼽䘐
眩時仆而浮腫足脛寒不得卧振寒惡人與木音喉痺
齲齒惡風鼻不利多善驚厲兑主之四厥手足悶者
使人久持之厥熱(一本作逆冷)脛痛腹脹皮痛善伸數欠惡
人與木音振寒嗌中引外痛熱病汗不出下齒痛惡寒
目急喘滿寒慄齗口噤僻不嗜食内庭主之狂歌妄
言怒惡人與火罵詈三里主之
隂衰發熱厥陽衰發寒厥第三
黃帝問曰厥之寒熱者何也岐伯對曰陽氣衰於下則
為寒厥隂氣衰於下則為熱厥曰熱厥必起於足下
者何也曰陽氣起於足五指之表隂脈者集於足下而
聚於足心故陽勝則足下熱曰寒厥必起於五指而
上於膝者何也曰隂氣起於五指之裏集於膝下而聚
於膝上故隂氣盛則從五指至膝上寒其寒也不從外
皆從内曰寒厥何失而然也曰厥寒者衆筋之所聚
(素問作前隂者宗筋之所聚也)太隂陽明之所合春夏則陽氣多而隂
氣少秋冬則隂氣盛而陽氣衰此人質壮以秋冬奪於
所用下氣上争不能復精氣溢下邪氣從而上之所中
(素問所中二字作氣因於中)陽氣衰不能渗營其經絡陽氣日損隂
氣獨在故手足為之寒曰熱厥何如曰酒入於胃則
絡脈滿而經脈虚脾主為胃行其津液者也隂氣虚則
陽氣入陽氣入則胃不和胃不和則精氣竭精氣竭則
不榮其四肢此人必數醉若飽以入房氣聚於脾中不
得散酒氣與榖氣相薄熱遍於身内熱而溺赤夫酒氣
盛而慓悍腎氣日衰陽氣獨盛故手足為之熱曰厥
或令人腹滿或令人暴不知人或至半日遠至一日乃
知人者何謂也曰隂氣盛於上則下虚下虚則腹滿腹
滿(素問腹滿二字作陽氣盛於上)則下氣重上而邪氣逆逆則陽氣亂
陽氣亂則不知人矣太陽之厥則腫首頭重足不能
行發為眩仆陽明之厥則癲疾欲走呼腹滿不得卧
面赤而熱妄見妄言少陽之厥則暴聾頬腫而熱脇
痛䯒不可以運太隂之厥則腹滿䐜脹後不利不欲
食食則嘔不得卧少隂之厥則舌乾溺赤腹滿心痛
厥隂之厥則少腹腫痛䐜脹涇溲不利好卧屈膝隂
縮䯒内熱盛則寫之虚則補之不盛不虚以經取之
請言解論與天地相應四時相副人參天地故可為解
下有漸洳上生蒲葦此所以知氣形之多少也隂陽
者寒暑也熱則滋雨而在上根莖(靈樞作荄)少汁人氣在外
皮膚緩腠理開血氣盛汗大泄皮淖澤寒則地凍水冰
人氣在中皮膚緻腠理閉汗不泄血氣強皮堅濇當是
之時善行水者不能往冰善窮地者不能鑿凍夫善用
鍼者亦不能取四逆血脈凝結堅摶不往来亦不可即
柔故行水者必待天温冰釋窮地者必待凍解而後地
可窮人脈猶是治厥者必先熨火以調和其經掌與腋
肘與脚項與脊以調其氣大道已通血脈乃行後視其
病脈淖澤者刺而平之堅緊者破而決之氣乃下止此
所謂解結用鍼之類在於調氣氣積於胃以通營衛各
行其道宗氣留積在海其下者注於氣衝上行者注於
息道故厥在足宗氣不下脈中之血凝而留止弗之火
調鍼弗能取用鍼者必先察其經絡之虚實切而循之
按而彈之視其應動者乃後取而下之六經調者謂之
不病雖病謂之自己一經上實下虚而不通者此必有
横絡盛加於大經令之不通視而寫之通而决之是所
謂解結者也上寒下熱先刺其項太陽久留之已刺則
火熨項與肩胛令熱下合(一本作冷)乃上所謂推而止之者
也上熱下寒視其虚脈而陷下於經絡者取之氣下而
止所謂引而下之者也
刺熱厥者留鍼反為熱刺熱厥者二隂一陽刺寒厥
者一隂二陽所謂二隂者二刺隂所謂二陽者二刺陽
熱厥取太隂少陽寒厥取陽明少隂於足留之
厥胸滿面腫者肩中熱暴言難甚則不能言取足陽明
厥氣走喉而不言手足微滿清大便不利取足少隂
厥而腹膨膨多寒氣腹中□□(音最九墟作榮)便溲難取足
太隂厥逆為病足暴清胷中若將裂腹脹若以刀切
之䐜而不食脈大皆濇緩取足少隂清取足陽明清則
補之温則寫之厥逆腹滿脹腸鳴胸滿不得息取之
下胷三肋間欬而動應手者與背俞以指按之立快
足厥喘逆足下清至膝湧泉主之
太陽中風感於寒濕發痓第四
熱病而痓者腰反折瘈瘲齒噤齗
張仲景曰太陽病其証備其身體強几几然脈反沉遅
者此為痓夫痓脈来按之築築而弦直上下行剛
痓為病胷滿口噤卧不著席脚攣急其人必齘齒病
發熱脈沉細為痓痓家其脈伏堅直上下太陽病
發熱無汗惡寒此為剛痓太陽病發熱汗出不惡寒
此為柔痓太陽中濕病痓其脈沉與筋平太陽病
無汗小便少氣上衝胸口噤不能語欲作剛痓然剛痓
太陽中風感於寒濕者也其脈往来進退以沉遅細異
於傷寒熱病其治不宜發汗鍼灸為嘉治之以藥者可
服葛根湯
風痓身反折先取太陽及膕中及血絡出血痓中有
寒取三里痓取之隂蹻及三毛上及血絡出血痓
取顖會百會及天柱鬲俞上關光明主之痓目不眴
刺腦戶痓脊強反折瘈瘲癲疾頭重五處主之痓
互引善驚太衝主之痓反折心痛形氣短尻䐜濇小
便黃閉長強主之痓脊強互引惡風時振慄喉痺大
氣滿喘胸中鬱鬱氣熱&KR0617;&KR0617;項強寒熱僵仆不能久立
煩滿裏急身不安席大椎主之痓筋痛急互引肝俞
主之熱痓脾俞及腎俞主之熱痓互引汗不出反
折尻臂内痛似痺瘧状膀胱俞主之痓反折互引腹
脹掖攣背中怏怏引脇痛内引心中膂内肺俞主之又
刺陽明從項而數背椎俠脊膂而痛按之應手者刺之
尺澤三痏立已痓互引身熱然谷譩譆主之痓反
目憎風刺絲竹空主之痓互引唇吻強兑端主之
痓煩滿齗交主之痓口噤互引口乾小便赤黃或時
不禁承漿主之痓口噤大迎主之痓不能言翳風
主之痓先取太谿後取太倉之原主之痓脊強裏
緊腹中拘痛水分主之痓脊強口不開多唾大便難
石關主之痓脊強反折京門主之痓腹大堅不得
息期門主之痓上氣魚際主之痓互引腕骨主之
熱病汗不出善嘔苦痓身反折口噤善鼔頷腰痛不
可以顧顧而有似拔者善悲上下取之出血見血立已
痓身反折口噤喉痺不能言三里主之痓驚互引
脚如結腨如裂束骨主之痓目反白多鼻不通利涕
黃更衣(一本作便去血)京骨主之痓脊強項眩通脚如結腨
如裂崑崙主之痓互折飛揚主之
隂陽相移發三瘧第五
黃帝問曰夫瘧疾皆生於風其以日作以時發者何也
岐伯對曰瘧之始發先起於毫毛欠伸乃作寒慄鼓頷
腰脊俱痛寒去則内外俱熱頭痛如破渴欲飲水曰
何氣使然曰隂陽上下交争虚實更作隂陽相移也陽
并於隂則陽實而隂虚陽明虚則寒慄鼔頷也太陽虚
則腰背頭項痛三陽俱虚則隂氣勝(一作二隂)隂氣勝則骨
寒而痛寒生於内故中外皆寒陽勝則外熱隂虛則内
熱内外皆熱則喘渴故欲冷飲此皆得之夏傷於暑熱
氣盛藏於皮膚之内腸胃之外此營氣之所舍也令人
汗出空疎腠理開因得秋氣汗出遇風得浴水氣舍於
皮膚之内與衛氣并居衛氣者晝行於陽夜行於隂此
氣得陽而外出得隂而外薄内外相薄是以日作曰
其間日而作者何也曰其氣之舍深内薄於隂陽氣獨
發隂邪内著隂與陽争不得出是以間日而作曰其
作日晏與其日早何氣使然曰邪氣客於風府循膂而
下衛氣一日一夜大會於風府其明日日下一節故其
作也晏此皆客於脊背每至於風府則腠理開腠理開
則邪氣入邪氣入則病作以此日作稍益晏也其出於
風府日下一節二十一日下至骶骨二十二日入於脊
内注於太衝之脈(素問二十一作二十五二十二作二十六太衝作伏膂)其氣上
行九日出於缺盆之中其氣日高故作日益早其間日
發者内邪氣内薄於五藏横連募原其道遠其氣深其
行遅不能與營氣俱行不能偕出故間日乃作曰衛
氣每至於風府腠理乃發發則邪入入則病作今衛氣
日下一節其氣之發不當風府其日作奈何曰(素問作下有八)
(十八字甲乙經無本故不抄入)風無常府衛氣之所發必開其腠理邪
氣之所合則其病作(素問作則其府也)曰風之與瘧相似同
類而風獨常在瘧得有時休者何也曰風氣常留其處
故常在瘧氣隨經絡次以内𫝊(素問作沉而内薄)故衛氣應乃
作曰瘧先寒而後熱者何也曰夏傷於大着汗大出
腠理開發因遇風夏氣淒滄之水寒迫之藏於腠理及
皮膚之中秋傷於風則病成矣夫寒者隂氣也風者陽
氣也先傷於寒而後傷於風故先寒而後熱病以時作
名曰寒瘧也曰先熱而後寒者何也曰此先傷於風
後傷於寒故先熱而後寒亦以時作名曰温瘧也其
但熱而不寒者隂氣先絶陽氣獨發則熱而少氣煩冤
手足熱而欲嘔者名曰癉瘧曰經言有餘者寫之不
足者補之今熱為有餘寒為不足夫瘧之寒湯火不能
温及其熱冰水不能寒此皆有餘不足之類當此之時
良工不能止必待其自衰乃刺之何也曰經言無刺熇
熇之熱無刺渾渾之脈無刺漉漉之汗為其病逆未可
治也夫瘧之始發也陽氣并於隂當是之時陽虛隂
盛而外無氣故先寒慄也隂氣逆極則復出之陽陽與
隂并於外則隂虚而陽實故先熱而渴夫瘧并於陽
則陽勝并於隂則隂勝隂勝者則寒陽勝者則熱熱瘧
者風寒氣不常也病極則復至病之發也如火之熱如
風雨不可當也故經曰方其盛必毁因其衰也事必大
昌此之謂也夫瘧之未發也隂未并陽陽未并隂因
而調之真氣乃安邪氣乃亡故工不能治已發為其氣
逆也瘧之且發也隂陽之且移也必從四末始陽已
傷隂從之故氣未并先其時堅束其處令邪氣不得入
隂氣不得出審侯見之在經絡者盛堅而血者皆取之
此其往而未得并者也曰瘧不發其應何也曰瘧者
必更盛更虚隨氣之所在病在陽則熱而脈躁在隂則
寒而脈静極則隂陽俱衰衛氣相離故病得休衛氣集
則復病曰時有間二日或至數日發或渴或不渴其
故何也曰其間日邪氣與衛氣客於六府而相失時不
相得故休數日乃發也隂陽更勝或甚或不甚故或渴
或不渴曰夏傷於暑秋必病瘧今不必應者何也曰
此應四時也其病異形者反四時也其以秋病者寒甚
以冬病者寒不甚以春病者惡風以夏病者多汗曰
温瘧與寒瘧者皆安舍其在何藏曰温瘧者得之於冬
中於風寒寒氣藏於骨髓之中至春則陽氣大發寒氣
不能出因遇大暑腦髓鑠肌肉消腠理發泄或有所用
力邪氣與汗皆出此病藏在腎其氣先從内出之於外
如是者隂虚而陽盛陽盛則熱衰矣衰則氣反復入復
入則陽虚陽虚則寒矣故先熱而後寒名曰温瘧曰
癉瘧何如曰肺素有熱氣盛於身厥氣逆上中氣實而
不外泄因有所用力腠理開風寒舍於皮膚之内分肉
之間而發發則陽氣盛陽氣盛而不衰則病矣其氣不
反之隂故但熱而不寒氣肉藏於心而外舍分肉之間
令人消爍脱肉故名曰癉瘧
瘧脈滿大急刺背俞用中鍼傍五胠俞各一遍肥瘦出
血瘧脈小實急灸脛少隂刺指井瘧脈緩大虚便
用藥不宜用鍼凡治瘧先發如食頃乃可以治過之
則失時一瘧不渴間日而作九卷曰取足陽明素問
刺太隂渴而間日作九卷曰取手少陽素問刺足少陽
一温瘧汗不出為五十九刺(解在熱病部)一足太陽瘧
令人腰痛頭重寒從背起先寒後熱渴渴止汗乃出難
已間日作刺膕中出血(素問先寒後熱下有熇熇喝喝然五字)一足少
陽瘧令人身體解㑊寒不甚惡見人心惕惕然熱多汗
出甚刺足少陽一足陽明瘧令人先寒洒浙洒浙寒
甚久乃熱熱去汗出喜見日月光火氣乃快然刺陽明
跗上及調衝陽一足太隂瘧令人不樂好太息不嗜
食多寒少熱寒出病至則善嘔嘔乃已衰即取之足太
隂一足少陽瘧令人嘔吐甚多寒少熱欲閉戶牖而
處其病難已取太谿一足厥隂瘧令人腰痛少腹滿
小便不利如癃状非癃也數便意恐懼(一作噫恐懼)氣不足
腹中悒悒刺足厥隂一肺瘧令人心寒甚熱熱間善
驚如有所見者刺手太隂陽明一心瘧令人煩心甚
欲得見清水寒多(素問作及寒多太素作及寒多)不甚熱刺手少隂是
謂神門一肝瘧令人色蒼蒼然(素問下有太息二字)其状若死
者刺足厥隂見血一脾瘧令人病寒腹中痛熱則腸
中鳴鳴已汗出刺足太隂一腎瘧令人悽悽然(素問作洒)
(洒然)腰脊痛宛轉大便難目眴眴然手足寒刺足太陽少
隂一胃瘧令人且病寒善饑而不能食食而支滿腹
大刺足陽明太隂横脈出血一瘧發身熱刺跗上動
脈開其空出血立寒一瘧方欲寒刺手陽明太隂足
陽明太隂一諸瘧如脈不見者刺十指間出血血去
必已先視身之赤如小豆者盡取之一十二瘧者其
發各不同時察其病形以知其何脈之病先其發時如
一食頃而刺之一刺則衰二刺則知三刺則已不已刺
舌下兩脈出血不已刺郄中盛經出血又刺項已下俠
脊者必已舌下兩脈者廉泉穴也一刺瘧者必先問
其病之所先發者先刺之先頭痛及重者先刺頭上及
兩額兩肩間出血先項背痛者先刺之先腰脊痛者先
刺㕁中出血先手臂痛者先刺手少隂陽明十指間先
足脛痠痛者先刺足陽明十指間出血風瘧發則汗
出惡風刺足三陽經背俞之血者脛痠痛按之不可名
曰肘髓病以鑱鍼鍼絶骨出其血立已身體小痛刺諸
隂之井無出血間日一刺㾬瘧神庭及百會主之
㾬瘧上星主之先取譩譆後取天牖風池大杼㾬瘧
取完骨及風池大杼心俞上窌譩譆隂都太淵三間合
谷陽池少澤前谷後谿腕骨陽谷俠谿至隂通谷京骨
皆主之瘧振寒熱甚狂言天樞主之瘧熱盛列缺
主之瘧寒厥及熱厥煩心善噦心滿而汗出刺少商
出血立已熱瘧口乾商陽主之瘧寒甚(千金下云欲嘔沫)
陽谿主之風瘧汗不出偏歴主之瘧面赤腫温溜
主之痎瘧心下脹滿痛上氣灸手五里左取右右取
左瘧項痛因忽暴逆掖門主之瘧發有四時面上
赤&KR0617;&KR0617;無所見中渚主之瘧食時發心痛悲傷不樂
天井主之風瘧支正主之瘧背膂振寒項痛引肘
掖腰痛引少腹四肢不舉少海主之瘧不知所苦大
都主之瘧多寒少熱大鍾主之瘧欬逆心悶不得
卧嘔甚熱多寒少欲閉戶牗而處寒厥足熱大谿主之
瘧熱少間寒不能自温䐜脹切痛引心復溜主之
瘧不嗜食厲兑主之瘧瘈瘲驚股(千金作轉)膝重胻轉筋
頭眩痛解谿主之瘧日西發臨泣主之瘧振寒掖
下腫丘墟主之瘧從胻起束骨主之瘧多汗腰痛
不能俛仰目如脱項如拔崑崙主之瘧實腰背痛虚
則鼽䘐飛揚主之瘧頭重寒背起先寒後熱渴不止
汗乃出委中主之瘧不渴間日作崑崙主之
鍼灸甲乙經卷七
