鍼灸甲乙經卷十一
晉皇甫謐撰
胷中寒發脉代第一
脉代不至寸口四逆脉鼔不通雲門主之胷中寒脉
代時至上重下輕足不能地少腹脹上搶心胷榰滿欬
唾有血然谷主之
陽厥大驚發狂癎第二
黃帝問曰人生而病癲疾者安所得之岐伯對曰此得
之在母腹中時其母數有大驚氣上而不下精氣并居
故令子發為癲疾病在諸陽脉且寒且熱諸分且寒
且熱名曰狂刺之虚脉視分盡熱病已止病初發歲一
發不治月一發不治月四五發名曰癲疾刺諸分其脉
尤寒者以鍼補之(素問云諸脉諸分其無寒者以鍼調之病已止)曰有病狂
怒者此病安生曰生於陽也曰陽何以使人狂也曰
陽氣者因暴折而難決故善怒病名曰陽厥曰何以
知之曰陽明者常動太陽少陽不動不動而動大疾此
其候也曰治之奈何曰衰(素問作奪)其食即已夫食入於
隂氣長於陽故奪其食即已使人服以生鐵落為後飲
夫生鐵落者下氣候也(素問候作疾)癲疾脉搏大滑久自
已脉小堅急死不治(一作脉沉小急實死不治小牢急可治)癲疾脉虚
可治實則死厥成為癲疾貫疽(素問作黃疸)暴病厥癲疾
狂久逆之所生也五蔵不平六府閉塞之所生也癲
疾始生先不樂頭重痛直視舉目赤甚作極已而煩心
候之於顏取手太陽太隂血變而止癲疾始作而引
口啼呼喘悸者候之手陽明太陽左強者攻其右(一本作左)
右強者攻其左(一本作右)血變而止治癲疾者常與之居
察其所當取之處病至視之有過者即寫之置其血於
瓠壺之中至其發時血獨動矣不動灸窮骨三十壯窮
骨者尾骶也骨癲疾者頷齒諸俞分肉皆滿而骨倨
強直汗出煩悶嘔多涎沫氣下泄不治脉癲疾者暴
什四肢之脉皆脹而縱脉滿盡刺之出血不滿灸之俠
項太陽又灸帶脉于腰相去三寸諸分肉本俞嘔多涎
沬氣下泄不治筋癲疾者身卷攣急脉大刺項大經
之大杼嘔多涎沫氣下泄不治狂之始生先自悲也
善忘善怒善恐者得之憂饑治之先取手太陰陽明血
變而止及取足太陰陽明狂始發少卧不饑自高賢
也自辨智也自尊貴也善罵詈日夜不休治之取手陽
明太陽太隂舌下少陰視脉之盛者皆取之不盛者釋
之狂善驚善笑好歌樂妄行不休者得之太恐治之
取手陽明太陽太隂狂目妄見耳妄聞善呼者少氣之
所生也治之取手太陽太陰陽明足太陽及頭兩頷
狂多食善見鬼神善笑而不發於外者得之有所大喜
治之取足太陰陽明太陽後取手太陰陽明太陽狂
而新發未應如此者先取曲泉左右動脉及盛者見血
立頃已不已以法取之灸骶骨二十壯骶骨者尾屈也
癲疾嘔沬神庭及兌端承漿主之其不嘔沬本神及
百會後頂玉枕天衢大杼曲骨尺澤陽谿外丘當上脘
傍五分通谷金門承筋合陽主之委中下二寸為合陽
癲疾上星主之先取噫嘻後取天牖風池癲疾嘔
沫暫起僵仆惡見風寒面赤腫𩕄會主之癲疾狂走
瘈瘲搖頭口喎戾頸強強間主之癲疾瘈瘲狂走頸
項痛後頂主之後頂百會後一寸五分癲疾骨痠眩狂
瘈瘲口噤(千金作喉噤)羊鳴刺腦戸狂易多言不休及狂
走欲自殺及目妄見刺風府癲疾僵仆目妄見恍惚
不樂狂走瘈瘲絡却主之癲疾大瘦腦空主之癲
疾僵仆狂瘧完骨及風池主之癲疾互引天柱主之
癲疾怒欲殺人身柱主之(千金又云瘈瘲身熱狂走譫語見鬼)狂走
癲疾脊急強目轉上插筋俞主之癲疾發如狂走者
面皮厚敦敦不治虚則頭重洞泄淋癃大小便難腰尻
重難起居長強主之癲疾憎風時振寒不得言得寒
益甚身熱狂走欲自殺目反妄見瘈瘲泣出死不知人
肺俞主之癲疾膈俞及肝俞主之癲疾互引水溝
及齗交主之癲疾狂瘈瘲眩仆癲疾瘖不能言羊鳴
沫出聽宫主之癲疾互引口喎喘悸者大迎主之及
取陽明太陰候手足變血而止狂癲疾吐舌太乙及
滑肉門主之太息善悲少腹有熱欲走日月主之
狂易魚際及合谷腕骨支正少海崑崙主之狂言太
淵主之心懸如饑狀善悲而驚狂面赤目黃間使主
之狂言笑見鬼取之陽谿及手足陽明太陰癲疾
多言耳鳴口僻頰腫實則聾齲喉痺不能言齒痛鼻&KR0864;
衂虚則痺鬲俞偏歷主之癲疾吐舌鼓頷狂言見鬼
温溜主之在腕後五寸目不明腕急身熱驚狂躄痿
痺瘈瘲曲池主之癲疾吐舌曲池主之狂疾掖門
主之又俠谿丘墟光明主之狂互引頭痛耳鳴目痺
中渚主之熱病汗不出互引頸嗌外腫肩臂酸重脇
掖急痛不舉痂疥項不可顧支溝主之癲疾吐血沫
出羊鳴戾頸天井主之在肘後熱病汗不出狂互引
癲疾前谷主之狂互癲疾數發後谿主之狂癲疾
陽谷及築賓通谷主之癲疾狂多善食善笑不發於
外煩心渴商丘主之癲疾短氣嘔血胷背痛行間主
之痿厥癲疾洞泄然谷主之狂仆温溜主之狂
癲陰谷主之癲疾發寒熱欠煩滿悲泣出解谷主之
狂妄走善欠巨虚上廉主之狂易見鬼與火解谿
主之癲狂互引僵仆申脉主之先取陰蹻後取京骨
頭上五行目反上視若赤痛從内背始復下半寸各三
痏左取右右取左寒厥癲疾噤吤瘈瘲驚狂陽交主
之癲疾狂妄行振寒京骨主之身痛狂善行癲疾
束骨主之補諸陽癲疾僵仆轉筋僕參主之癲疾
目&KR0617;&KR0617;&KR0864;衂崑崙主之癲狂疾體痛飛揚主之癲
疾反折委中主之凡好太息不嗜食多寒熱汗出病
至則善嘔嘔已乃衰即取公孫及井俞實則腸中切痛
厥頭面腫起煩心狂多飲霍則鼔濁腹中氣大滯熱痛
不嗜卧霍亂公孫主之
陽脉下墜陰脉上争發尸厥第三
尸厥死不知人脉動如故隠白及大敦主之恍惚尸
厥頭痛中極及僕參主之尸厥暴死金門主之
氣亂於腸胃發霍亂吐下第四
霍亂刺俞傍五足陽明及上傍三嘔吐煩滿魄尸主
之陽逆霍亂刺人迎刺入四分不幸殺人霍亂泄
出不自知先取太谿後取太倉之原霍亂巨闕關衝
支溝公孫解谿主之(千金又取陰陵泉)霍亂泄注期門主之
厥逆霍亂府舍主之胃逆霍亂魚際主之霍亂
逆氣魚際及太白主之霍亂遺矢氣三里主之暴
霍亂僕參主之霍亂轉筋金門僕參承山承筋主之
霍亂脛痺不仁承筋主之(千金云主瘈瘲脚酸)轉筋於陽理
其陽轉筋於陰理其隂皆卒刺之
足太隂厥脉病發溏泄下痢第五
春傷於氣夏生飱泄腸澼久風為飱泄飱泄而脉
小手足寒者難已飱泄而脉大手足温者易已
黃帝問曰腸澼便血何如岐伯對曰身熱則死寒則生
曰腸澼下白沫何如曰脉沉則生浮則死曰腸澼
下膿血何如曰懸絶則死滑大則生曰腸澼之屬身
不熱脉不懸絶何如曰脉滑大皆生懸濇皆死以蔵期
之
飱泄補三隂交上補陰陵泉皆久留之熱行乃止病
注下血取曲泉五里腸中有寒熱泄注腸澼便血會陽
主之腸鳴澼泄下窌主之腸澼泄切痛四滿主之
便膿血寒中食不化腹中痛腹哀主之繞臍痛搶
心膝寒注利腹哀主之溏瘕腹中痛蔵痺地機主之
飱泄太衝主之溏不化食寒熱不節陰陵泉主之
腸澼中郄主之飱泄大腸痛巨虚上廉主之
五氣溢發消渴黃癉第六
黃帝問曰人之善病消癉者何以候之岐伯對曰五蔵
皆柔弱者善病消癉夫柔弱者必剛強剛強多怒柔者
易傷也此人薄皮膚而目堅固以深者長衡直揚其心
剛剛則多怒怒則氣上逆胷中畜積血氣逆留(太素作留積)
腹皮充脹(太素作髖皮充肌)血脉不行轉而為熱熱則消肌故
為消癉此言其剛暴而肌肉弱者也面色微黃齒垢
黃爪甲上黃黃癉也安卧小便黃赤脉小而濇者不嗜
食曰有病口甘者病名何如何以得之曰此五氣之
溢也名曰脾癉夫五味入口發於脾胃為之行其精氣
津液在脾故令人口甘此肥美之所發也此人必數食
美而多食甘肥肥令人内熱甘令人中滿故其氣上溢
轉為消癉(素問作渴)治之以蘭除陳氣也凡治消癉治偏
枯厥氣逆滿肥貴人則膏梁之病也鬲塞閉絶上下不
通暴憂之病也消癉脉實大病久可治脉懸絶小堅
病久不可治也曰熱中消中不可服膏梁芳草石藥
石藥發疽(素問作癲)芳草發狂夫熱中消中者皆富貴人也
今禁膏粱是不合其心禁芳草石藥是病不愈願聞其
說曰夫芳草之氣美石藥之氣悍二者其氣急疾堅勁
故非緩心和人不可以服此二者夫熱氣慓悍藥氣亦
然二者相遇恐内傷脾脾者土也而惡木服此藥也至
甲乙日當愈甚(素問作當更論)癉成為消中
黃癉刺脊中(千金云腹滿不能食)黃癉善欠脇下滿欲吐脾俞
主之(千金云身重不動作)消渴身熱面(千金作目)赤黃意舍主之
消渴嗜飲承漿主之黃癉目黃勞宫主之嗜卧四
肢不欲動搖身體黃灸手五里左取右右取左消渴
腕骨主之黃癉熱中善渴太衝主之身黃時有微
熱不嗜食膝内内踝前痛少氣身體重中封主之消
癉善喘氣是咽喉而不能言手足清溺黃大便難嗌中
腫痛唾血口中熱唾如膠太谿主之消渴黃癉足一
寒一熱舌縱煩滿然谷主之隂氣不足熱中消糓善
饑腹熱身煩狂言三里主之
動作失度内外傷發崩中瘀血嘔血唾血第七
黃帝問曰人年半百而動作皆衰者人將失之耶岐伯
對曰今時之人以酒為漿以安為常醉以入房以欲竭
其精以耗散其真不知持滿不時御神務快其心逆於
生樂起居無節故半百而衰矣夫聖人之教也形勞而
不勌神氣從以順色欲不能勞其目淫邪不能惑其心
智愚賢不肖不懼於物故合於道數年度百歲而動作
不衰者以其德全不危故也久視傷血久卧傷氣久
坐傷肉久立傷骨久行傷筋曰有病胷脇榰滿妨於
食食至則先聞腥臊臭出清涕先唾血四肢清目眩時
時前後血何以得之曰病名曰血枯此得之少年時有
所大奪血若醉以入房中氣竭肝傷故使月事衰少不
來也治之以烏賊魚骨䕡茹二物并合丸以雀卵大如
小豆以五丸為後飯飲以鮑魚汁以飲利腸中及傷肝
也曰勞風為病何如曰勞風法在肺下其為病也使
人強上而瞑視唾出若涕惡風而振寒此為勞風之病
也曰治之奈何曰以救俛仰太陽引精者三日中年
者五日不精者七日(千金云候之三日五日不精明者是其症也)欬出青
黃涕其狀如膿大如彈丸從口中若鼻孔出不出則傷
肺傷肺則死矣
少氣身漯漯也言吸吸也骨痠體重懈惰不能動補足
少隂短氣息短不屬動作氣索補足少隂去血絡
男子隂端寒上衝心中俍俍會隂主之男子脊急目
赤支溝主之脊内廉痛溺難隂痿不用少腹急引隂
及脚内廉隂谷主之善厭夢者商丘主之丈夫失
精中極主之男子精溢陰上縮大赫主之男子精
不足太衝主之崩中腹上下痛中郄主之胷中瘀
血胷脇榰滿鬲痛不能久立膝痿寒三里主之心下
有鬲嘔血上腕主之嘔血有息脇下痛口乾心痛與
背相引不可欬欬則腎痛不容主之唾血振寒嗌乾
太淵主之欬血大陵及郄門主之嘔血上氣神門
主之内傷不足三陽絡主之内傷唾血不足外無
膏澤刺第五會凡唾血寫魚際補尺澤
邪氣聚於下脘發内癰第八
黃帝問曰氣為上鬲上鬲者食入而還出余已知之矣
蟲為下鬲下鬲者食晬時乃出未得其意願卒聞之岐
伯對曰喜怒不適食飲不節寒温不時則寒汁留於腸
中留則蟲寒蟲寒則積聚守於下脘守下脘則腸胃充
郭胃氣不營邪氣居之人食則蟲上食蟲上食則下脘
虚下脘虚則邪氣勝勝則積聚以留留則癰成癰成則
下脘約其癰在脘内者則沉而痛深其癰在脘外者則
癰外而痛浮癰上皮熱按其癰視氣所行先淺刺其傍
稍内益深還而刺之無過三行察其浮沉以為淺深已
刺必熱令熱入中日使熱内邪氣益衰大癰乃潰互以
參禁以除其内恬淡無為乃能行氣後服酸苦化糓乃
下鬲矣曰有病胃脘癰者診當何如曰診此者當候
胃脉其脉當沉濇(素問作細)沉濇者氣逆氣逆者則人迎甚
盛甚盛則熱人迎者胃脉也逆而盛則熱聚於胃口而
不行故胃脘為癰肝滿腎滿肺滿皆實則為瘇肺癰
喘而兩脛(素問作胠)滿肝癰而脇(素問作胠)下滿臥則驚不得小
便腎癰胠(素問作脚)下至少腹滿脛有大小髀脛跛易偏枯
寒氣客於經絡之中發癰疽風成發厲浸淫第九
(上)
黃帝問曰腸胃受糓上焦出氣以温分肉以養骨節通
腠理中焦出氣如霧上注谿谷而滲孫脉津液和調變
化赤而為血血和則孫絡先滿乃注於絡脉絡脉皆盈
乃注於經脉隂陽乃張因息而行行有經紀周有道理
與天合同不得休止切而調之從虚去實寫則不足疾
則氣減留則先後從實去虚補則有餘血氣已調神氣
乃持余已知血氣之至與不至未知癰疽之所從生成
敗之時死生之期或有遠近何以度之曰經脉流行不
止與天同度與地合紀故天宿失度日月薄蝕地經失
紀水道流溢草&KR1396;不成五穀不植經紀不通民不往來
巷聚邑居别離異處血氣猶然請言其故夫血脉營衞
周流不休上應天宿下應經數寒邪客經絡之中則血
泣血泣則不通不通則衞氣歸之不得復反故癰疽也
寒氣化為熱熱勝則肉腐肉腐則為膿膿不寫則筋爛
筋爛則骨傷骨傷則髓消不當骨空不得泄寫則筋骨
枯空枯空則筋骨肌肉不相親經絡敗漏熏於五蔵蔵
傷則死矣
寒氣客於經絡之中發癰疽風成發厲浸淫第九
(下)
黃帝問曰病之生時有喜怒不測飲食不節隂氣不足
陽氣有餘營氣不行乃發為癰疽隂陽氣不通而熱相
薄乃化為膿小鍼能取之乎岐伯對曰夫致使身被癰
疽之疾膿血之聚者不亦離道遠乎癰疽之生膿血之
成也積聚之所生故聖人自治于未形也愚者遭其已
成也曰其已有形膿已成為之奈何曰膿已成十死
一生曰其已成有膿血可以少鍼治乎曰以小治小
者其功小以大治大者其功大以小治大者多害大故
其已成膿血者其惟砭石䤵鋒之所取也曰多害者
其不可全乎曰在逆順焉耳曰願聞順逆曰已為傷者
其白睛青黑眼小是一逆也内藥而嘔是二逆也腹痛
渴甚是三逆也肩項中不便是四逆也音嘶色脱是五
逆也除此五者為順矣
邪之入於身也深其寒與熱相薄久留而内著寒勝其
熱則骨疼肉枯熱勝其寒則爛肉腐肌為膿内傷骨為
骨蝕有所疾前筋屈不得伸氣居其間而不反發為
筋瘤也有所結氣歸之衞氣留之不得復反津液久
留合而為腸(一本作瘍)疽留久者數歲乃成以手按之柔
有所結氣歸之津液留之邪氣中之凝結日以易甚連
以聚居為昔瘤以手按之堅有所結氣深中骨氣因
於骨骨與氣并息日以益大則為骨疽有所結氣中
於肉宗氣歸之邪留而不去有熱則化為膿無熱則化
肉疽凡此數氣者其發無常處而有常名曰病癰腫
頸痛胷滿腹脹此為何病曰病名曰厥逆灸之則瘖石
之則狂須其氣并乃可治也陽氣重上(一本作止)有餘於上
灸之陽氣入隂入則瘖石之陽氣虚虚則狂須其氣并
而治之使愈曰病頸癰者或石治之或以鍼灸治之
而皆已其治何在曰此同名而異等者也夫癰氣之息
者宜以鍼開除去之夫氣盛血聚者宜石而寫之此所
謂同病而異治者也曰諸癰腫筋攣骨痛此皆安在
曰此皆寒氣之腫也八風之變也曰治之奈何曰此
四時之病也以其勝治其俞暴癰筋濡(一本作緛)隨分而
痛魄汗不盡胞氣不足治在其經俞腋癰大熱刺足少
陽五刺而熱不止刺手心主三刺手太隂經絡者大骨
之會各三癰疽不得頃回癰不知所按之不應手乍
來乍已刺手太隂傍三與纓脉各二治癰腫者刺癰
上視癰大小深淺刺之刺大者多而深之必端内鍼為
故止也(素問云刺大者多血小者深之必端内鍼為故止)
項腫不可俛仰頰腫引耳完骨主之咽腫難言天柱
主之䪼腫唇癰顴窌主之頰腫痛天窗主之頭
項癰腫不能言天容主之身腫關門主之胷下滿
痛膺腫乳根主之馬刀腫瘻淵掖章門支溝主之
面腫目癰刺陷谷出血立已犢鼻腫可刺其上堅勿
攻攻之者死癰疽竅隂主之厲風者索刺其腫上
已刺以吮其處按出其惡血腫盡乃止常食方食無食
他食脉風成為厲管疽發厲竅隂主之頭大浸淫
間使主之管疽商丘主之瘃蛘欲嘔大陵主之
痂疥陽谿主之
黃帝問曰願盡聞癰疽之形與忌曰名岐伯對曰癰發
於嗌中名曰猛疽不急治化為膿膿不寫塞咽半日死
其化為膿者膿寫已則合豕膏冷食三日已發於頸
者名曰夭疽其狀大而赤黑不急治則熱氣下入淵掖
前傷任脉内薰肝肺熏則十餘日死矣陽氣大發消
腦溜項名曰腦爍其色不樂腦項痛如刺以鍼煩心者
死不治發於肩及臑名曰疵疽其狀赤黑急治之此
令人汗出至足不害五蔵癰發四五日逆焫之發於
掖下赤堅者名曰米疽治之以砭石欲細而長疎砭之
塗以豕膏六日已勿裹之其癰堅而不潰者為馬刀挾
癭以急治之發於胷名曰井疽其狀如大豆三四日
起不早治下入腹不治七日死發於膺名曰甘疽色
青其狀如糓實瓜蔞常苦寒熱急治之去其寒熱不急
治十歲死死後出膿癰發於脇名曰敗疵此言女子
之病也灸之其狀大癰膿其中乃有生肉大如赤小豆
治之以䔖翹草根及赤松子根各一升以水一斗六升
煑之令竭得三升即強飲厚衣坐於釡上令汗至足已
發於股脛(一作胻)名曰股脛疽其狀不甚變色癰膿内
薄於骨急治之不急治四十日死發於尻名曰銳疽
其狀赤堅大急治之不治三十日死發於股隂名曰
赤弛不治六十日死在兩股之内不治十日死發於
膝名曰疵疽其狀大癰色不變寒熱而堅者勿石石之
者即死須其色異柔乃石之者生諸癰之發於節而
相應者不可治發於陽者百日死發於隂者四十日死
發於脛名曰兔嚙其狀如赤豆至骨急治之不急治
殺人發於内踝名曰走緩其狀癰色不變數石其俞
而止其寒熱不死發於足上下名曰四淫其狀大癰
不急治之百日死發於足傍名曰厲癰其狀不大初
從小指發急治去之其狀黑者不可消輙益不治百日
死發於足指名曰脱疽其狀赤黑者死不治不赤黑
者不死治之不衰急斬去之不去則死矣
黃帝問曰何為癰岐伯對曰營氣積留於經絡之中則
血泣而不行不行則衞氣歸之歸而不通擁遏而不得
行故曰熱大熱不止熱勝則肉腐肉腐則為膿然不能
陷肌膚於骨髓骨髓不為焦枯五蔵不為傷故名曰癰
曰何謂疽曰熱氣純盛下陷肌膚筋髓骨肉内連五
蔵血氣竭絶當其癰下筋骨良肉皆無餘故名曰疽疽
者其上皮夭瘀以堅狀如牛領皮癰者其皮上薄以澤
此其候也曰有疽死者奈何曰身五部伏菟一腨(靈樞)
(作腓)二背三五蔵之俞四項五此五部有疽死也曰身
形應九野奈何曰請言身形之應九野也左手(一作足)應
立春其日戊寅己丑左胷(一作脇)應春分其日乙夘左足
應立夏其日戊辰己巳膺喉頭首應夏至其日丙午右
手應立秋其日戊申己未右胷(一作脇)應秋分其日辛酉
右足應立冬其日戊戌己亥腰尻下竅應冬至其日壬
子六腑及鬲下五蔵應中州其日大禁太乙所在之日
及諸戊巳凡此九者善候八正所在之處主左右上
下身體有癰腫者欲治之無以其所直之日潰治之是
謂天忌日也
五子夜半五丑雞鳴五寅平旦
五夘日出五辰食時五巳㬂中
五午日中五未日昳五申晡時
五酉日入五戌黃昏五亥人定
以上此時得疾者皆不起
鍼灸甲乙經卷十一
