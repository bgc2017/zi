鍼灸甲乙經醫家類
提要
(臣)等謹案鍼灸甲乙經十二卷晉皇甫謐撰謐
有高士傳已著錄是編皆論鍼灸之道隋書
經籍志稱黃帝甲乙經十卷註曰音一卷梁
十二卷不著撰人姓名考此書首有謐自序
稱七略藝文志黃帝内經十八卷今有鍼經
九卷素問九卷二九十八卷即内經也又有
明堂孔穴鍼灸治要皆黃帝岐伯選事也三
部同歸文多重複錯互非一甘露中吾病風
加苦聾百日方治(案此四字文義未明疑有舛誤今仍舊本錄之謹附)
(識於此)要皆淺近乃撰集三部使事類相從刪
其浮詞除其重複至為十二卷(案至字文義未明亦疑有)
(誤)云云是此書乃裒合舊文而成故隋志冠
以黃帝然刪除謐名似乎黃帝所自作則於
文為謬舊唐書經籍志稱黃帝三部針經十
三卷始著謐名然較梁本多一卷其併音一
卷計之歟新唐書藝文志既有黃帝甲乙經
十二卷又有皇甫謐黃帝三部針經十三卷
兼襲二志之文則更舛誤矣書凡一百一十
八篇内十二經脉絡脉支别篇疾形脉診篇
鍼灸禁忌篇五藏傳病發寒熱篇隂受病發
痺篇陽受病發痺篇各分上下經脉篇六經
受病發傷寒熱病篇各分上中下實一百二
十八篇句中夾注多引楊上逹太素經孫思
邈千金方王冰素問注王惟德銅人圖參考
異同其書皆在謐後盖宋高保衡孫竒林億
等校正所加非謐之舊也考隋志有明堂孔
穴五卷明堂孔穴圖三卷又明堂孔穴圖三
卷唐志有黃帝内經明堂十三卷黃帝十二
經脉明堂五臟圖一卷黃帝十二經明堂偃
側人圖十二卷黃帝明堂三卷又楊上善黃
帝内經明堂類成十三卷楊元孫黃帝明堂
三卷今併亡佚惟賴是書存其精要且節解
章分具有條理亦較端緒易尋至今與内經
並行不可偏廢盖有由矣乾隆四十六年九
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
鍼灸甲乙經序
夫醫道所興其來久矣上古神農始嘗草木而知百藥
黃帝咨訪岐伯伯高少俞之徒内考五藏六府外綜經
絡血氣色候參之天地驗之人物本性命窮神極變而
鍼道生焉其論至妙雷公受業傳之於後伊尹以亞聖
之才撰用神農本草以為湯液中古名醫有俞跗醫緩
扁鵲秦有醫和漢有倉公其論皆經理識本非徒胗病
而已漢有華陀張仲景其他竒方異治施世者多亦不
能盡記其本末若知直祭酒劉季琰病發於畏惡治之
而瘥云後九年季琰病應發發當有感仍本於畏惡病
動必死終如其言仲景見侍中王仲宣時年二十餘謂
曰君有病四十當眉落眉落半年而死令服五石湯可
免仲宣嫌其言忤受湯勿服居三日見仲宣謂曰服湯
否仲宣曰已服仲景曰色候固非服湯之胗君何輕命
也仲宣猶不信後二十年果眉落後一百八十七日而
死終如其言此二事雖扁鵲倉公無以加也華陀性惡
矜技終以戮死仲景論廣伊尹湯液為數十卷用之多
驗近代太醫令王叔和撰次仲景選論甚精指事施用
按七略藝文志黃帝内經十八卷今有鍼經九卷素問
九卷二九十八卷即内經也亦有所忘失其論遐遠然
稱述多而切事少有不編次比按倉公傳其學皆出於
素問論病精微九卷是原本經脉其義深奥不易覺也
又有明堂孔穴鍼灸治要皆黃帝岐伯選事也三部同
歸文多重複錯互非一甘露中吾病風加苦聾百日方
治要皆淺近乃撰集三部使事類相從刪其浮辭除其
重複論其精要至為十二卷易曰觀其所聚而天地之
情事見矣況物理乎事類相從聚之義也夫受先人之
體有八尺之軀而不知醫事此所謂遊魂耳若不精通
於醫道雖有忠孝之心仁慈之性君父危困赤子塗地
無以濟之此固聖賢所以精思極論盡其理也由此言
之焉可忽乎其本論其文有理雖不切於近事不甚刪
也若必精要後其閒暇當撰覈以為教經云爾
