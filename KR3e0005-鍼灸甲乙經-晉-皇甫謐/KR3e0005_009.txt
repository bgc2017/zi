鍼灸甲乙經卷九
晉皇甫謐撰
大寒内薄骨髓陽逆發頭痛第一(頷項痛附)
黃帝問曰病頭痛數歲不已此何病也岐伯對曰當有
所犯大寒内至骨髓骨髓者以腦為主腦逆故令頭痛
齒亦痛
陽逆頭痛胷滿不得息取人迎厥頭痛面若腫起而
煩心取足陽明太陽(一作隂)厥頭痛脉痛心悲喜泣視
頭動脉反盛者乃刺之盡去血後調足厥隂厥頭痛
噫(九墟作意)善忘按之不得取頭面左右動脉後取足太陽
(一作隂)厥頭痛員員而痛(靈樞作貞貞頭重)寫頭上五行行五
先取手少隂後取足少隂頭痛項先痛腰脊為應先
取天柱後取足太陽厥頭痛痛甚耳前後脉骨(一本作湧)
熱先寫其血後取足太陽少隂(一本亦作陽)厥頭痛痛甚
耳前後脉涌有血寫其血後取足少陽真頭痛痛甚
腦盡痛手足寒至節死不治頭痛不可取於俞有所
擊墜惡血在内若内傷痛痛未巳可即刺之不可遠取
頭痛不可刺者大痺為惡風日作者可令少愈不可
已頭寒痛先取手少陽陽明後取足少陽陽明頷
痛刺手陽明與頷之盛脉出血頭項不可俛仰刺足
太陽不可顧刺手太陽(一云手陽明)頷痛刺足陽明曲周
動脉見血玄巳不已按經刺人迎立已頭痛目忩及
天衝風池主之厥頭痛孔最主之厥頭痛面腫起
商丘主之
寒氣客於五藏六府發卒心痛胷痺心疝三䖝第
二
厥心痛與背相引善瘈如從後觸其心身傴僂者腎心
痛也先取京骨崑崙發鍼立已不已取然谷厥心痛
暴泄腹脹滿心痛尤甚者胃心痛也取太都太白厥
心痛如錐刺其心心痛甚者脾心痛也取後谷太谿
厥心痛色蒼蒼如死状終日不得太息者肝心痛也取
行間太衝厥心痛卧若徒居心痛乃間動行痛益甚
色不變者肺心痛也取魚際太淵真心痛手足青至
節心痛甚旦發夕死夕發旦死心下(一本作痛)不可刺者
中有盛聚不可取于俞腸中有䖝瘕有蛕蛟不可取以
小鍼心腹痛發作腫聚往來上下行痛有休止腹中
熱渴㵪(音涎)者是蛕蛟也以手聚按而堅持之無令得移
以大鍼刺之久持之䖝不動乃出鍼心痛引腰脊欲
嘔刺足少隂心痛腹脹濇濇然大便不利取足太隂
心痛引背不得息刺足少隂不已取手少隂心痛
引少腹滿上下無常處溲便難刺足厥隂心痛但短
氣不足以息刺手太隂心腹中卒痛而汗出石門主
之心痛有三䖝多㵪不得反側上脘主之心痛有
寒難以俛仰心疝氣衝胃死不知人中脘主之心痛
上搶心不欲食支痛引鬲建里主之胷脇背相引痛
心下溷溷嘔吐多唾飲食不下幽門主之脾逆氣寒
厥急煩心善唾噦噫胷滿激呼胃氣上逆心痛太淵主
之(千金作肺脹胃逆)心膨膨痛(千金云煩悶亂)少氣不足以息尺澤
主之心痛俠白主之卒心中痛瘈瘲互相引肘内
廉痛心敖敖然間使主之心痛衂噦嘔血驚恐畏人
神氣不足㕁門主之心痛卒欬逆尺澤主之出血則
已卒心痛汗出大敦主之出血立已胷痺引背時
寒間使主之胷痺心痛肩肉麻木天井主之胷痺
心痛不得息痛無常處臨泣主之(千金云不得反側)心疝暴
痛取足太隂厥隂盡刺之血絡喉痺舌卷口乾煩心
心痛臂表痛(靈樞及太素俱作背内廉痛)不可及頭取關衝在手小
指次指爪甲去端如韭葉許(一云左取右右取左)
邪在肺五藏六府受病發欬逆上氣第三
邪在肺則病皮膚痛發寒熱上氣喘汗出欬動肩背取
之膺中外俞背三椎之傍以手疾按之快然乃刺之取
缺盆中以越之
黃帝問曰肺之令人欬何也岐伯對曰五藏六府皆令
人欬非獨肺也皮毛者肺之合也皮毛先受邪氣邪氣
以從其合其寒飲食入胃從肺脉上至於肺氣則肺寒
肺寒則内外合邪因而客之則為肺欬五藏各以其時
受病非其時各𫝊以與之人與天地參故五藏各以治
時感於寒則受病也微則為欬甚則為泄為痛乘秋則
肺先受邪乘春則肝先受之乘夏則心先受之乘至隂
則脾先受之乘冬則腎先受之肺欬之狀欬而喘息
有音甚則唾血心欬之狀欬則心痛喉中喝喝(素問則吤)
(吤)如梗狀甚則咽腫喉痺肝欬之狀欬則胠(素問作兩脇下)
痛甚不可以轉轉作兩脇(素問作胠)下滿脾欬之狀欬則
右胠(素問作脇)下痛隂隂引肩背甚則欬涎不可以動動則
欬劇腎欬之狀欬則腰背相引而痛甚則欬涎五
藏久欬乃移於六府脾欬不已則胃受之胃欬之狀欬
而嘔嘔甚則長䖝出肝欬不已則膽受之膽欬之狀
欬嘔膽汁肺欬不已則大腸受之大腸欬之狀欬而
遺矢心欬不已則小腸受之小腸欬之狀欬而失氣
氣與欬俱失腎欬不已則膀胱受之膀胱欬之狀欬
而遺尿(素問作溺)久欬不已則三焦受之三焦欬之狀欬而
腹滿不欲飲食此皆聚於胃關於肺使人多涕唾而面
浮腫氣逆治藏者治其俞治府者治其合浮腫者治
其經秋傷於濕冬生欬咳
曰九卷言振埃刺外經而去陽病願卒聞之曰陽氣大
逆上滿於胸中憤䐜肩息大氣逆上喘喝坐伏病咽噎
不得息取之天容其欬上氣窮詘胷痛者取之廉泉取
之天容者深無一里(里字疑誤)取廉泉者血變乃止欬逆
上氣魄戸及氣舍主之欬逆上氣噫嘻主之欬逆
上氣咽喉鳴喝喘息扶突主之欬逆上氣唾沫天容
及行間主之欬逆上氣咽喉癰腫呼吸短氣喘息不
通水突主之(一本作天突)欬逆上氣喘不能言華蓋主之
欬逆上氣唾喘短氣不得息口不能言亶中主之
欬逆上氣喘不得息嘔吐胷滿不得飲食俞府主之
欬逆上氣㵪出多唾呼吸哮坐卧不安彧中主之胷
滿欬逆喘不得嘔吐煩滿不得飲食神藏主之胷脇
榰滿欬逆上氣呼吸多唾濁沫膿血庫房主之咳喘
不得坐不得卧呼吸氣素咽不得胷中熱雲門主之
胷脇榰滿不得俛仰㿉癰欬逆上氣咽喉喝有聲太谿
主之欬逆不止三焦有水氣不能食維道主之欬
逆煩悶不得卧胷中滿喘不能息背痛太淵主之欬
逆上氣舌乾脇痛心煩肩寒少氣不足以息腹脹喘尺
澤主之欬乾嘔滿俠白主之欬上氣喘不得息暴
痺内逆肝肺相𫝊鼻口出血身脹逆息不得卧天府主
之凄凄寒𠻳吐血逆氣驚心痛手隂郄主之欬而
胷滿前谷主之欬面赤熱支溝主之欬喉中鳴欬
唾血大鍾主之
肝受病及衛氣留積發胷脇滿痛第四
邪在肝則病兩脇中痛寒中惡血在内胻節時腫善瘈
取行間以引脇下補三里以温胃中取血脉以散惡血
取耳間青脉以去其瘈
黃帝問曰衛氣留於脉(太素作腹)中槒積不行苑藴不得常
所(靈樞下有使人二字)榰脇中滿喘呼逆息者何以去之岐伯對
曰其氣積於胷中者上取之積於腹中者下取之上下
皆滿者傍取之積於上者寫人迎天突喉中積於下者
寫三里與氣衝上下皆滿者上下皆取之與季脇之下
深一寸重者雞足取之診視其脉大而強急及絶不
至者腹皮絞甚者不可刺也氣逆上刺膺中陷者與
脇下動脉胷滿嘔無所出口苦舌乾飲食不下膽俞
主之胷滿呼吸喝窮詘窘不得息刺入人迎入四分
不幸殺人胷滿痛璇璣主之胷脇榰滿痛引胷中
華蓋主之胷脇榰滿痺痛骨疼飲食不下嘔(千金作咳)逆
氣上煩心紫宫主之胷中滿不得息脇痛骨疼喘
逆上氣嘔吐煩心玉堂主之胷脇榰滿鬲塞飲食不下
嘔吐食復出中庭主之胷中榰滿痛引膺不得息悶
亂煩滿不得飲食靈墟主之胷脇榰滿不得息欬逆
乳癰洒浙惡寒神封主之胷脇榰滿鬲逆不通呼吸
少氣喘息不得舉臂步郎主之胷脇榰滿喘滿上氣
呼吸肩息不知食味氣戸主之喉痺胷中暴逆先取
衝脉後取三里雲門皆寫之胷脇榰滿却引背痛卧
不得轉側胷鄉主之傷憂悁思氣積中脘主之胷
滿馬刀臂不得舉淵腋主之大氣不得息息即胷脇
中痛實則其身盡寒虚則百節盡縱大包主之胷中
暴滿不得眠(一云不得喘息)輒筋主之胷脇榰滿瘈瘲引臍
腹痛短氣煩滿巨闕主之腹中積氣結痛梁門主之
傷食脇下滿不能轉展反側目青而嘔期門主之
胷脇榰滿勞宫主之多卧善唾胷滿腸鳴三間主之
胷滿不得息頭頷腫陽谷主之胷脇脹腸鳴切痛
(一云胷脅支滿腹中切痛)太白主之暴脹胷脇榰滿足寒大便難
面唇白時嘔血太衝主之胷脇榰滿惡聞人聲與木
音巨虚上廉主之胷脇榰滿寒如風吹狀俠谿主之
胷滿善太息胷中膨膨然(千金作胷膂急)丘墟主之胷脇
榰滿頭痛項内寒外丘主之脇下榰滿嘔吐逆陽陵
泉主之
邪在心膽及諸藏府發悲恐太息口苦不樂及驚
第五
黃帝問曰有口苦取陽陵泉口苦者病名為何何以得
之岐伯對曰病名曰膽痺夫膽者中精之府(素問無此句)肝
者中之將也取决於膽咽為之使此人者數謀慮不决
膽氣上溢(素問下有虚字)而口為之苦治之以膽募俞在隂陽
十二官相使中
善怒而欲食言益少刺足太隂怒而多言刺足少隂
(太素作少陽)短氣心痺悲怒逆氣怒狂易魚際主之心
痛善悲厥逆懸心如飢之狀心譫譫而驚大陵及間使
主之心澹澹而善驚恐心悲内關主之(千金作曲澤)善驚
悲不樂厥脛足下熱面盡熱渴行間主之脾虚令人
病寒不樂好太息商丘主之色蒼蒼然太息如將死
狀振寒溲白便難中封主之心如懸哀而亂善恐嗌
内腫心惕惕恐如人將捕之多㵪出喘少氣吸吸不足
以息然谷主之驚善悲不樂如墮墜汗不出面塵黑
病飲不欲食照海主之膽眩寒厥手臂痛善驚忘言
面赤泣出腋門主之大驚乳痛梁丘主之
邪在心則病心痛善悲時眩仆視有餘不足而調其俞
膽病者善太息口苦嘔宿水(靈樞作宿汁)心下澹澹善恐
如人將捕之嗌中吤吤然數欬唾候在足少陽之本末
亦視其脉之陷下者灸之其寒熱者取陽陵泉邪在
膽逆在胃膽液泄則口苦胃氣逆則嘔苦汁故曰嘔膽
取三里以下胃逆則刺足少陽血絡以閉膽逆調其虚
實以去其邪
脾受病發四肢不用第六
黃帝問曰脾病而四肢不用何也岐伯對曰四肢者皆
禀氣於胃而不得至經必因脾乃得禀今脾病不能為
胃行其津液四肢不得禀水穀氣氣日以衰脉道不通
筋骨肌肉皆無氣以生故不用焉曰脾不主時何也
曰脾者土也土者中央常以四時長四藏各十八日寄
治不獨主時脾者土藏常著胃土之精也土者生萬物
而法天地故上下至頭足不得主時曰脾與胃以募
相連耳而能為之行津液何也曰足太隂者三隂也其
脉貫胃属脾絡嗌故太隂為之行氣於三隂陽明者表
也五藏六府之海也亦為之行氣於三陽藏府各因其
經而受氣於陽明故為胃行津液四肢不得禀水穀氣
氣日以衰隂道不利筋骨肌肉皆無氣以生故不用焉
身重骨痠不相知太白主之
脾胃大腸受病發腹脹滿腸中鳴短氣第七
邪在脾胃則病肌肉痛陽氣有餘隂氣不足則熱中善
饑陽氣不足隂氣有餘則寒中腸鳴腹痛隂陽俱有餘
若俱不足則有寒有熱皆調其三里飲食不下鬲塞
不通邪在胃脘在上脘則抑而下之在下脘則散而去
之胃病者腹䐜脹胃脘當心而痛上榰兩脇鬲咽不
通飲食不下取三里腹中雷(一本作常)鳴氣常衝胷喘不
能久立邪在大腸也刺肓之原巨虚上廉三里腹中
不便取三里盛則瀉之虚則補之大腸病者腸中切
痛而鳴濯濯冬日重感於寒當臍而痛不能久立與胃
同候取巨虚上廉腹滿大便不利腹大上走胷嗌(靈摳)
(下有喘息二字)喝喝然取足少陽腹滿食不化嚮嚮然不得
大便取足太陽腹痛刺臍左右動脉已刺按之立已
不已刺氣衝按之立已腹暴痛滿按之不下取太陽
經絡血者則已又刺少隂(一本作少陽愈)去脊椎三寸傍五用
員利鍼刺已如食頃久立已必視其經之過於陽者數
刺之腹滿不能食刺脊中腹中氣脹引脊痛食飲
而身羸瘦名曰食㑊先取脾俞後取季脇大腸轉氣
按之如覆杯熱引胃痛脾氣寒四肢不嗜食脾俞主之
胃中寒脹食多身體羸瘦腹中滿而鳴腹䐜風厥胷
脇榰滿嘔吐脊急痛筋攣食不下胃俞主之頭痛食
不下腸鳴臚脹欲嘔時泄三焦俞主之腹滿臚脹大
便泄意舍主之臚脹水腫食飲不下多寒(千金作惡寒)胃
倉主之寒中傷飽食飲不化五藏䐜滿脹心腹胷脇
榰滿脹則生百病上脘主之腹脹不通寒中傷飽食
飲不化中脘主之食飲不化入腹還出下脘主之
腸中常鳴時上衝心灸臍中心滿氣逆隂都主之
大腸寒中(千金作疝)大便乾腹中切痛盲輸主之腹中盡
痛外陵主之腸鳴相逐不可傾倒承滿主之腹脹
善滿積氣關門主之食飲不下腹中雷鳴大腸不節
小便赤黃陽綱主之腹脹腸鳴氣上衝胷不能久立
腹中痛濯濯冬日重感於寒則泄當臍而痛腸胃間遊
氣切痛食不化不嗜食身腫(一本作重)俠臍急天樞主之
腹中有大熱不安腹有大氣如相俠暴腹脹滿癃淫濼
氣衝主之腹滿痛不得息正卧屈一膝伸一股並刺
氣衝鍼上入三寸氣至寫之寒氣腹滿癃淫濼身熱
腹中積聚疼痛衝門主之腹中腸鳴盈盈然食不化
脇痛不得卧煩熱中不嗜食胷脇榰滿喘息而衝鬲嘔
心痛及傷飽身黃疾骨羸瘦章門主之腸鳴而痛温
留主之腸腹時寒腰痛不得卧手三里主之腹中
有寒氣隱白主之腹滿嚮嚮然不便心下有寒痛商
丘主之腹中熱若寒腹善鳴強欠時内痛心悲氣逆
腹滿漏谷主之已刺外踝上氣不止腹脹而氣快然引
肘脇下皆主之腹中氣脹嗑嗑不嗜食脇下滿隂陵
泉主之喘少氣不足以息腹滿大便難時上走胷中
鳴脹滿口舌中吸吸善驚咽中痛不可内食善怒恐不
樂太鍾主之嗌乾腹瘈痛坐卧目&KR0617;&KR0617;善怒多言復
溜主之寒腹脹滿厲兑主之腹大不嗜食衝陽主
之厥氣上榰太谿主之大腸有熱腸鳴腹滿俠臍
痛食不化喘不能久立巨虚上廉主之腸中寒脹滿
善噫聞食臭胃氣不足腸鳴腹痛泄食不化心下脹三
里主之腹滿胃中有熱不嗜食懸鍾主之大腸實
則腰背痛痺寒轉筋頭眩痛虚則鼻衂癲疾腰痛濈濈
然汗出令人欲食而走承筋主之取脚下三折横視盛
者出血
腎小腸受病發腹脹腰痛引背少腹控睪第八
邪在腎則病骨痛隂痺隂痺者按之而不得腹脹腰痛
大便難肩背頸項強痛時眩取之湧泉崑崙視有血者
盡取之少腹控睪引腰脊上衝心肺邪在小腸也小
腸者連睪系屬於脊貫肝肺絡心系氣盛則厥逆上衝
腸胃燻肝肺散於胷結於臍故取盲原以散之刺太隂
以予之取厥隂以下之取巨虚下廉以去之按其所過
之經以調之小腸病者少腹痛腰脊控睪而痛時窘
之後耳前熱若寒甚若獨肩上熱甚及手小指次指間
熱若脉陷者此其候也
黃帝問曰有病厥者診右脉沉堅左手浮遲不知病生
安在岐伯對曰冬診之右脉固當沉堅此應四時左脉
浮遲此逆四時左當主病診左在腎頗在肺當腰痛
曰何以言之曰少隂脉貫腎絡肺今得肺脉腎為之病
故為腰痛
足太陽脉令人腰痛引項脊尻背如腫狀刺其郄中太
陽正經去血春無見血
少陽令人腰痛如以鍼刺其皮中循循然不可俛仰不
可以左右顧刺少陽盛骨之端出血盛骨在膝下廉之
骨獨起者夏無見血
陽明令人腰痛不可以顧顧如有見者善悲刺陽明於
胻前三痏上下和之出血秋無見血
足少隂令人腰痛痛引脊内廉刺足少隂於内踝上二
痏春無見血若出血太多虚不可復
厥隂之脉令人腰痛腰中如張弓弩弦刺厥隂之脉在
腨踵魚腹之外循循累累然乃刺之其病令人善言默
默然不慧刺之三痏
解脉令人腰痛痛引肩目&KR0617;&KR0617;然時遺溲刺解脉在膝
筋分肉間在㕁外廉之橫脉出血血變而止
同隂之脉令人腰痛腰如小錘居其中怫然腫刺同陰
之脉在外踝上絶骨之端為三痏
解脉令人腰痛如裂(素問作引𢃄)常如折腰之狀善怒刺解
脉在㕁中結絡如黍米刺之血射以黑見赤血乃已(全元)
(起云有兩解脉病原各異疑誤未詳)
陽維之脉令人腰痛痛上怫然腫刺陽維之脉脉與太
陽合腨下間去地一尺所
衝絡之脉令人腰痛得俛不得仰仰則恐仆相之舉重
傷腰衡絡絶傷惡血歸之刺之在㕁陽之筋間上㕁數
寸衝居為二痏出血
會隂之脉令人腰痛痛上濈然汗出汗乾令人欲飲飲
已欲走刺直陽之脉上三痏在蹻上㕁下三所横居視
其盛者出血(素問濈濈然作漯漯然三所作五寸)
飛陽之脉令人腰痛痛上怫然甚則悲以恐刺飛揚之
脉在内踝上二寸(素問作五寸)少陰之前與隂維之會
昌陽之脉令人腰痛痛引膺目&KR0617;&KR0617;然甚則反折口卷
不能言刺内筋為二痏在内踝上大筋後上踝一寸所
(素問大筋作太隂)
散脉令人腰痛而熱熱甚而煩腰下如有横木居其中
甚則遺溲刺散脉在膝前骨肉分間絡外廉束脉為三
痏
肉里之脉令人腰痛不可以欬欬則筋攣刺肉里之脉
為二宥在太陽之外少陽絶骨之端
腰痛俠脊而痛至頭几几然目&KR0617;&KR0617;欲僵仆刺足太陽
㕁中出血腰痛引少腹控䏚不可以仰刺尻交者兩
踝胂上以月死生為宥數發鍼立已(素問云左取右右取左)腰
痛上寒取足太陽陽明痛上熱取足厥隂不可以俛仰
取足少陽中熱而喘取足少隂㕁中血絡腰痛上寒實
則脊急強長強主之小腹痛控睪引腰脊疝痛上衝
心腰脊強溺黃赤口乾小腸俞主之腰脊痛強引背
少腹俛仰難不得仰息脚痿重尻不舉溺赤腰以下至
足清不仁不可以坐起膀胱俞主之腰痛不可以俛
仰中膂内俞主之腰足痛而清善偃睪跳拳上窌主
之腰痛怏怏不可以俛仰腰以下至足不仁入脊腰
背寒次窌主之先取缺盆後取尾骶與八窌腰痛大
便難飱泄腰尻中寒中窌主之腰痛脊急脇中滿小
腹堅急志室主之腰脊痛惡風少腹滿堅癃閉下重
不得小便胞肓主之腰痛骶寒俛仰急難隂痛下重
不得小便秩邊主之腰痛控睾小便及股卒俛不得
仰刺氣衝腰痛不得轉側章門主之腰痛不可以
久立俛仰京門及行間主之腰痛少腹痛下窌主之
腎腰痛不可俛仰隂陵泉主之腰痛少腹滿小便
不利如癃狀羸瘦意恐懼氣不足腰中怏怏太衝主之
腰痛少腹痛隂包主之腰痛大便難湧泉主之
腰脊相引如解實則閉癃凄凄腰脊痛宛轉目循循嗜
卧口中熱虚則腰痛寒厥煩心悶大鍾主之腰痛引
脊内廉復溜主之春無見血若太多虚不可復是前足
少隂痛也腰痛不能舉足少坐若下車躓地脛中矯
矯然申脉主之腰痛如小錘居其中怫然腫痛不可
以欬欬則筋縮急諸節痛上下無常寒熱陽輔主之
腰痛不可舉足跟中踝後痛脚痿僕參主之腰痛俠
脊至頭几几然目&KR0617;&KR0617;委中主之(是前刺足太陽郄中出血者)腰
痛得俛不得仰仰則恐仆得之舉重惡血歸之殷門主
之(是前衝絡之脉腰痛者)腰脊痛尻脊股臋隂寒大痛虚則血
動實則并熱痛痔痛尻脽中腫大便直出扶承主之
三焦膀胱受病發少腹腫不得小便第九
小腹腫痛不得小便邪在三焦約取之足太陽大絡視
其結絡脉與厥隂小結絡而血者腫上及胃脘取三里
三焦病者腹脹氣滿少腹尤甚堅不得小便窘急溢則
為水留則為脹候在足太陽之外大絡絡在太陽少陽
之間亦見於脉取委中
膀胱病在少腹偏腫而痛以手按之則欲小便而不得
眉(一本作肩)上熱若脉陷及足小指外側及脛踝後皆熱者
取委中病在少腹痛不得大小便病名曰疝得寒則
少腹脹兩股間冷刺腰髁間刺而多之盡炅病已少
腹滿大上走胷至心索索然身時寒熱小便不利取足
厥隂
胞轉不得溺少腹滿關元主之小便難水脹滿出少
胞轉不得溺曲骨主之少腹脹急小便不利厥氣上
頭巔漏谷主之溺難痛白濁卒疝少腹腫欬逆嘔吐
卒隂跳腰痛不可以俛仰面黑熱腹中䐜滿身熱厥痛
行間主之少腹中滿熱閉不得溺足五里主之少
腹中滿(一本作痛)小便不利湧泉主之筋急身熱少腹堅
腫時滿小便難尻股寒髀樞痛引季脇内控八窌委中
主之隂胞有寒小便不利扶承主之
三焦約内閉發不得大小便第十
内閉不得溲刺足少隂太陽與骶上以長鍼氣迎取其
太隂陽明厥甚取太隂陽明動者之經三焦約大
小便不通水道主之大便難中渚及太白主之大
便難大鍾主之
足厥隂脉動喜怒不時發㿗疝遺溺癃第十一
黃帝問曰刺節言去衣者刺關節之支絡者願聞其詳
岐伯對曰腰脊者人之關節股胻者人之趨翔莖睾者
身中之機隂津之候津液之道路也故飲食不節喜怒
不時津液内流而下溢於睾水道不通炅不休息俛仰
不便趨翔不能滎然有水不上不下䤵石所取形不可
匿裳不可蔽名曰去衣曰有癃者一日數十溲此不
足也身熱如炭頸膺如格人迎躁盛喘息氣逆此有餘
也(素問下有陽氣大盛於外一句)隂氣不足則太隂脉細如髮者此不
足者也其病安在曰病在太隂其盛在胃頗在肺病名
曰厥死不治此得五有餘二不足曰何謂五有餘二
不足曰所謂五有餘者病之氣有餘也二不足者亦病
氣之不足也今外得五有餘内得二不足此其不表不
裏亦死証明矣
狐疝驚悸少氣巨缺主之隂疝引睾隂交主之少
腹痛溺難隂下縱横骨主之少腹疝卧善驚氣海主
之暴疝少腹大熱關元主之隂疝氣疝天樞主之
㿗疝大巨及地機中郄主之隂疝痿莖中痛兩丸
騫卧不可仰卧刺氣衝主之隂疝衝門主之男子
隂疝兩丸上下小腹痛五樞主之隂股内痛氣癰狐
疝走上下引少腹痛不可俛仰上下商丘主之狐疝
太衝主之隂跳遺溺小便難而痛隂上下入腹中寒
疝隂挺出偏大腫腹臍痛腹中悒悒不樂大敦主之
腹痛上槍心心下滿癃莖中痛怒䐜不欲視泣出長太
息行間主之㿗疝隂暴痛中封主之(千金云㿗疝隂暴痛痿厥身體)
(不仁)疝癃臍少腹引痛腰中痛中封主之氣痛癃小
便黃氣滿塞虚則遺溺身時寒熱吐逆溺難腹滿石門
主之氣癃㿗疝隂急股樞腨内廉痛交信主之隂
跳腰痛實則挺長寒熱攣隂暴痛遺溺偏大虚則暴癢
氣逆腫睾卒疝小便不利如癃狀數噫恐悸氣不足腹
中悒悒少腹痛嗌中有熱如有瘜肉狀如著欲出背攣
不可俛仰蠡溝主之丈夫㿗疝隂跳痛引簒中不得
溺腹中支脇下榰滿閉癃隂痿後時泄四肢不收實則
身疼痛汗不出目&KR0617;&KR0617;然無所見怒欲殺人暴痛引髕
下節時有熱氣筋攣膝痛不可屈伸狂如新發衂不食
喘呼少腹痛引噫足厥痛湧泉主之癃疝然谷主之
卒疝少腹痛照海主之病在左取右右取左立已
疝四肢淫濼身悶至隂主之遺溺關門及神門委中
主之胷滿膨膨然實則癃閉腋下腫虚則遺溺脚急
兢兢然筋急痛不得大小便腰痛引腹不得俛仰委陽
主之癃中窌主之氣癃溺黃關元及隂陵泉主之
(千金云寒熱不節腎病不可以俛仰)氣癃小便黃氣滿虚則遺溺石門
主之癃遺溺鼠鼷痛小便難而白期門主之小便
難竅中熱實則腹皮痛虚則癢搔會隂主之小腸有
熱溺赤黃中脘主之溺黃下廉主之小便黃赤完
骨主之小便黃腸鳴相逐上廉主之勞癉小便赤
難前谷主之
足太陽脉動發下部痔脱肛第十二
痔痛攅竹主之痔會隂主之凡痔與隂相通者死隂
中諸病前後相引痛不得大小便皆主之痔骨蝕商
丘主之痔簒痛飛揚委中及扶承主之痔簒痛承
筋主之脱肛下刺氣衝主之
鍼灸甲乙經卷九
