蟫精雋卷八
明徐伯齡撰
雨&KR1624;翁生誌
元葉雨&KR1624;為宋文康公曾孫篤學力行坦夷曠達天歷
二年三月將終自著墓誌云雨&KR1624;居士姓葉氏系出括
蒼名志信字伯遜一字誠之雨&KR1624;則其寓室也七世祖
諱伸宋進士仕東都為御史職直龍圖閣贈銀青光禄
大夫入元祐劉摰黨籍嘗持漕節浙西因家錢唐四傳
至文康公居嘉興遂為嘉興人文康諱時淳熙甲辰甲
科進士仕至吏部尚書龍圖閣學士光禄大夫致仕贈
開府儀同三司文康之子諱德穎宋宣義郎監行在編
佑局門贈朝散郎朝散之子諱隆禮淳祐丁未進士仕
至朝奉大夫直寶文閣知紹興府浙東安撫實居士之
曾祖考祖考考也居士生於寶祐丁巳十月六日死於
天歷己巳三月某日夀七十三初議娶新安汪氏樞密
勃之五世孫未成禮而死遂娶戴氏子男二人節性成
性孫已生者男女六人於是戒其子令從葬於湖州烏
程縣逸村之吳感山寶文公之墓居士寶文側室之子
夙喪其父事嫡母盡禮幼穎悟能讀書德祐乙亥以蔭
補將仕郎頗有志於世不能生産作業拙於趨媚中遭
兵變生計蕭然浮萍淪落者三十餘年瓶無儲粟裕如
也晚歲以所傳父師者與諸生講習避世客食粗若得
計所學益進而請業者益衆時呌號託興於詩文藁曰
話雨殆有感於剪燭巴山之句耳噫嘻至元丙子以來
方厭文事且無貲遂不能以身顯嘗分教嘉興邑庠不
久棄去迨延祐甲寅朝廷始以儒科取士而病且老矣
其亦顔駟馮唐之流歟其命也夫其生也無名其死也
不足以辱當世大手筆遂自敘以納諸壙天歷二年三
月吉日雨&KR1624;居士自誌予惟人多以死自諱而雨&KR1624;不
忌其於死生之際了然矣
讀史
存齋瞿先生宗吉讀秦紀五絶云十二金人製造奢銷
除兵革靖邦家如何更有龍泉劒留與高皇斬白蛇六
籍焚來道不傳驪山宫殿與雲連可憐三月咸陽火猶
帶書坑未冷烟役重勞民古未聞南修北築事紛紛宜
教四海冤愁氣化作芒碭五色雲海上傳聞五色芝扁
舟採訪去無期君王更得長生術只恐臣民靡孑遺厚
葬徒聞卜地靈酸風吹送飽魚醒驪山縱有千年土銀
鴈金鳬可久扄識見高遠非後學所能窺其涯涘又金
陵懷古云天星初報坼中台又見浮江五馬來虎踞羣
山扶日月龍飛雙劔化風雷諸公競墮新亭淚遺老猶
興故國哀千里來遊携鐵笛月明吹上鳳凰臺黃旗紫
蓋氣横天南渡開基不偶然一著戎衣功未集倒持手
版事堪憐傳聞鐵鏁沉江底不見金戈到塞邊王謝功
名只如此至今遺恨滿山川神州沉陸不勝悲三窟經
營計亦奇事去扺須阿堵物國亡正坐寧馨兒景陽赴
井難逃禍同泰為奴不救飢滿眼山川只如舊千年覆
轍自相隨漠漠長江起白波東南天險誤人多金蓮笑
翫中庭步玉樹愁聞别院歌夜月樓臺留鳳輦春風羅
綺繞鸞坡只今勝地皆塵土草合離宫長薜蘿虎踞龍
蟠古帝州英雄爭奪幾時休地連吳楚川原壯水下荆
揚晝夜流風景不殊悲作客江山信美倦登樓防身一
劔勞藏取莫遣光芒射斗牛又題明皇閱馬圖云沙苑
春回草色濃圉人太僕各言功驊騮不似青驘穏能載
君王到蜀中又題宣和畫鶴云道君慕道樂逍遥貪畫
仙禽早罷朝㡳事龍沙為客日不騎一隻上神霄可謂
拔鯨牙而浥天漿者矣
獃子
蘇杭間呼癡人為獃子杭人又名懛案玉篇都來反心
病也諺又有云阿臺雨落走進屋裏來因讀程泰之演
蕃露鄭獬字毅夫守江陵作楚樂亭記有頌云我是蘇
州監本獃與爺祝夀獻棺材近來髣髴知人事雨落還
歸屋裏來獃亦作騃俗作呆字云
詩謎
宋元祐間士大夫好事者取達官姓名為詩謎如雪天
晴色見虹蜺千里江山遇帝畿天子手中持白玉秀才
不肯著麻衣謂韓絳馮京王珪曾布也虹北人謂之虹
(音絳)又音扛字去聲也又取古人名而傅以今事如人人
都戴子瞻帽君實新來轉一官門狀送還王介甫潞公
身上不曾寒謂仲長統司馬遷謝安石温彦博也
唐宫詞
國初顧仲瑛號玉山樵者江南巨室也工詩詞與鐵崖
楊先生廉夫遊時相倡和其學也贍而氣也充其聞也
博而詞也當嘗和鐵崕唐宫詞十首次韻雄渾沉著不
減玉溪生其一天寶雞坊寵賈昌宫中蝴蝶滿釵梁錦
䙀晝浴天驕子絳節朝看王大娘芍藥金闌開内苑葡
萄玉盞酌西凉月支十萬資臙粉獨有三姨素面粧其
二蓮花池畔水風凉玉竹迴文寶簟光貪倚畫屏看翡
翠誤開金鎖放鴛鴦輕綃披霧夸新浴墮髻欹雲衒晚
粧笑指女牛私語處長生殿下月中央其三五色卿雲
護帝城春風無處不關情小花靜苑偷吹笛淡月閒房
背合箏鳳爪擘柑封細合龍頭瀉酒下瑶罌後宫學做
金錢會香水蘭盆浴化生其四龍旗孔蓋擁高幢步輦
追隨幸曲江鳥道正通天上路羊車直到竹間&KR1624;桃花
柳葉元無恨燕子鶯兒各有雙中貴向人言近事風流
陣裏帝先降其五祕閣香殘日影移燈分青玉刻盤螭
琵琶鳳結紅文木絃索蠶繅綠水絲金屋有花頻賭酒
玉枰無子不彈碁傳宣趣發時時使南海今年進荔枝
其六近臣諧謔似枚臯侍宴承恩得錦袍扇賜方空描
蛺蝶局看雙陸賭櫻桃翰林醉進清平調上苑新呈玉色
醪密奏君王好將息昨朝馬上打圍勞其七虢國朝來
不動塵障泥一色綉麒麟朱衣小隊高呵道粉筆新圖
徧寫真寶雀玉蟬簪翠髻銀鵝金鳳踏文茵自從羯鼓
催春後不信司花别有神其八五王馬上打毬歸贏得
宫花獻貴妃樂送閣門邊奏少祻因臺寺諫書稀侍兒
隨幸皆頒紫骰子蒙恩亦賜緋姊妹相從習歌舞何人
能製柘黃衣其九新製霓裳按舞腰笑他飛燕怕風飄
玉蠶倒卧蟠條脫金鳳斜飛上步搖雲母屏前齊奏樂
沉香火底坐吹簫只因野鹿銜花去從此君王罷早朝
其十宫衣窄窄小黃門躑躅初開賜縹盆夜月不窺鸚
鵡塜春風每憶鳳凰園愛收花露消心渴怕解金訶見
爪㾗只有椒房老宫監白頭一一話開元
望江南
宋王齊叟字彦齡懷州人高才不羇為太康掾官嘗作
青玉案嘲帥又賦望江南譏監司監司大怒責之彦齡
歛板向前應聲答云某居下位常恐被人讒止是曾填
青玉案何曾敢做望江南請問馬都監時馬都監者
適與彦齡並坐馬惶恐亟自辨數既退詰彦齡曰某實
不知子乃以某為證何也彦齡笑曰且借公趁韻幸勿
多怪所言則又望江南也
葉龍溪詩
龍溪葉廣居字居仲號自得齋宋文康公秀發六世孫
雨窗居士之孫也元末為江浙儒學副提舉嘗與楊鐵
崕相往來倡和鐵崕素重其為人嘗擬黃庭經贈醫師
方氏云我有中庭元元根總攝百氣超乾坤吸嘘自解
通崑崙萬神寂寞綿綿存中有一物光燉燉化為真人
朱冠禈手執赤符如瓊璊是中實為玄牝門三彭潛伏
守其閽峯名天柱五嶽尊千巖萬壑手可捫南離北坎
無衝奔黃媪為媒掌其婚是中有語約不煩子能守之
可與論慎勿適越北其轅伏其廬内尋真源方君之居
近五雲幽闕夜間常氤氲放之六合空無垠下視濁世
癃痼繁以妄易妄何紛紜鍼砭可磨艾可焚熊經上與
陀扁倫閶闔朝啓覲軒轅戔戔玉帛臨邱園又行吟詩
云竹裏行雲秋氣清練巾葛屨稱柴荆歲華擾擾鬢毛
改勛業休休髀肉生龍馬鳳凰為世瑞螽斯蟠蟀趁時
鳴南山有豆鋤堪荷肯向屠沽托姓名又雨晴偶成云
白苧衣裳冰雪容沈郎多病怯東風陽城久拙征科政
尹鐸新成保障功滄海樓船何渺渺崆峒小麥自芃芃
腐儒自笑憂時切屢過田翁卜歲豐題宋徽宗畫墨竹
云承平天子玉為顔艮嶽秋風竹淚斑丹鳳不歸雲萬
里空留翠影落人間又回文詩云紅燭淚銷香篆小扇
羅如月晚庭空風簾繡捲初醒酒靜院凉生水閣東又
小遊仙云玄圃風多六月凉繞堤瑶草散天香偶隨阿
母驂鸞去先得金莖玉露嘗秋到銀潢灝氣分露華凉
透六銖裠神官准備驅靈鵲踏破中天五色雲十二瓊
樓掩翠扉桂花新自月中移雙成未識齊州路控得蒼
龍不敢騎月輪初上海波青縹緲重城夜不扃琪樹晚
風吹酒醒自裁雲葉寫黃庭學富詞古深造陶柳門庭
所謂雅人之詞典以則歟有自得齋集一卷
因事感慨
玉笥張思廉憲和鐵崕宋宫觀潮圖詩自序云至正二
十年秋八月既望自姑蘇來雲間寓延慶方丈雲谷講
師出宋宫觀潮圖徵詩嘗記父老言宋亡時丞相巴延
駐師沙上潮不至者三日又記庚午歲七月十四日曉
有雷自北高峯飛至故宫塔頂火不滅者二日撫卷憶
舊不覺慨然為賦七言長詩一首適宋仲温至遂命書
之詩云磁州夜走泥馬駒卧牛城中生綠蕪炎精炯炯
照吳會大築錢唐作汴都玉殿珠樓連翠閣七寶簾櫳
敞雲幕生移艮嶽過江南不數東京舊歡樂茂樹盤盤
迷綠雲龍飛鳳舞峯巒奔玉牀下壓大江小海水正入
東華門門外木犀花可數紞紞靈鼉振天鼓海門一線截
江來雪壁銀城盡飛舞吳商楚賈千萬艘黃龍戰船頭
尾高豈無海道走中土長驅逐北乘風濤烟霧蒼蒼遶
城郭屋瓦魚鱗互參錯百萬驕民事醉醺坐使中原厭
羊酪因循六帝不復讐西風八月凭江樓攅宫人飲白
骨恨洪波不洗青衣羞邦基削盡師臣逐軹道人稀子
嬰哭繡胷文頸踏浪兒反首誰能報君辱廟子沙頭卓
大旗天吳縮頸不敢馳行人指塔話楊璉三十六宫秋
草腓雄渾感慨言宋之君臣偷安一方竟終不振令人
不勝黍離華表之感斗南胡虛白亦有詩云月殿雲窗
倚碧霄江聲雷動海鮮橋如何邊將屯師處三日錢塘
不見潮言天意也感慨深矣
圓夢
李德裕次柳氏舊聞言安禄山之叛也玄宗匆遽播遷
百官有司多不知之黃幡綽亦陷賊中及將復賊黨就
擒幡綽被拘至行在上素憐其敏捷釋之有於上前曰
黃幡綽在賊中與賊逆圓夢皆順其情而忘陛下積年
之恩寵禄山夢見衣袖長忽至階下幡綽曰當垂衣而
治禄山夢見殿中槅子倒幡綽曰陛下革故從新推之
多此類也幡綽曰臣實不知陛下大駕蒙塵赴蜀既陷
在賊中寧不苟悅其心以脫一時命今日得再見天顔
臣與大逆圓夢必知其不可也上曰何以知之對曰逆
賊夢衣袖長是出手不得也又夢槅子倒者是糊不得
也以此臣故先知之上大笑而止
李斯
世傳難將一人手掩得天下目往往行諸語言而莫知
所從來蓋曺鄴詠秦丞相李斯詩也鄴讀李斯傳有詩
云一車制三轂本圖行地速不知駕御難舉足成顛覆
欺暗尚不然欺眀當自戮難將一人手掩得天下目不
見三尺墳雲陽草中綠鄴可謂知道者矣斯尚何足責
哉嗚呼君以此始亦以此終其斯之謂歟
秋蟲三諫
國初記室徐幼文賁能詩聲著吳下偕高太史啓楊憲
使基張太常羽齊名時稱四詩宗嘗賦秋蟲三諫以自
諷其秋螢云龍舟一去汴河東空吐餘光草露中此夜
不堪秋寂寞景華宫殿已西風秋蝶云花間心事已蹉跎
過却青春恨較多賴有黃花相慰藉不知風雨又如何
秋蟬云愁斷齊奴一寸心誰知青女怨尤深長吟莫戀
宫門柳黃葉秋風自不禁其感慨之意見於言外抑生
值元末亂離之際激憤而然耶
老冰
宋劉貢父為中書舍人一日朝會幕次與三衙相隣有
二帥出軍伍看一水晶茶盂傳玩良久曰不知何物所
成瑩潔如此貢父隔幕謂之曰公豈不識此是多年老
冰耳
殿後書事
宋宛陵梅都官聖俞殿後書事和范忠宣純仁詩云天
子尋常幸直廬裹頭宫女捧雕輿紅泥已賜春醅酒黃
帕曾經御覽書林果鳥應銜去後燕窠蟲有落來餘禁
中事事能傳詠播在人間不是虚紫陽方回批云老杜
云戶外昭容紫袖垂則知唐之外朝有宫女引朝儀聖
俞云裹頭宫女捧雕輿則知宋之内庭以宫女直輿不
惟詩好可備故事作一對也此乃和純仁殿中雜題三
十九首之一且如前聫紅泥已賜春醅酒黃帕曾經御
覽書豈不勝王建黃帕蓋鞍乘了馬紅羅纏項鬭回雞
嗚呼建詩卑弱今不取
鳩字
東坡聞荆公字說新成戲曰以竹鞭馬為篤以竹鞭犬
有何可笑又曰鳩字从九从鳥亦有證據詩云鳲鳩在
桑其子七兮和爺和娘共是九個高齋漫錄
詠物竒切
唐羅昭諫隠詠鉛粉詩云每持纖白助君時霜自無憀
雪自疑郎若姓何應解傅女能窺宋不勞施粧成麗色
惟花妬落盡啼痕只鏡知最好玉京仙署裏更和秋月
照瓊枝又詠言云珪玷由來尚可磨似簧終日復如何
成名成事皆因慎亡國亡家只為多須信禍胎生利口
莫將譏思逞懸河猩猩鸚鵡無端解長向人間被網羅
宋楊廷秀萬里詠糖霜云亦非崖蜜亦非餳青女吹霜
凍作冰透骨清寒輕著齒嚼成人跡板橋聲杜默詠鸚
鵡杯云雕琢儀形肖隴禽綠楊影裏可分斟坐間恨不
能言語說我平生酒量深元薩天錫詠蜇云層濤濡沫
假鰕行水母含秋孕地靈海氣凍凝紅玉脆天風寒激
紫雲腥霞衣褪色脂流滑瓊液烹香酒力醒疑是楚江
萍實老誤随潮汐落滄溟國初胡斗南虚白詠雙孔笛
云混沌難分濁與清鑿開空翠太分明有聲本自無聲
出二氣還從一氣生碧海夜寒龍並語瑶臺月白鳳諧
鳴依稀黃鶴樓中聽吹落梅花雪滿城瞿存齋宗吉詠
鏡中梅云日上綺窗啼翠禽臨鸞點額曉寒侵一泓自
照春風面百鍊方知鐵石心白玉臺前憐瘦影黃金礦
内覺情深錦囊收拾餘香去月落空閨何處尋皆的切
而竒曲盡物情所謂本人情該物理信非捕風繫影之
可語詠物之楷式也
蟫精雋卷八
