蟫精雋卷九
明徐伯齡撰
仁人之言
宋和魯公凝有觀畫鷹獵兔詩云雖是丹青物沉吟亦
可傷君夸鷹眼疾我憫兔心忙豈動騷人興惟增獵客
狂鮫綃百餘尺争及製衣裳范文正公仲淹見之歎曰
真仁人之言也予惟世之詠物題畫者果能注此意耶
悼鐵崖
夢觀講師名守仁字一初我國初之高僧洪武間仕為
僧錄司右講經幼學於鐵崖楊先生廉夫先生卒講師
哭之詩云玉笙聲斷泣龍君撼樹蚍蜉謾作羣一代春
秋尊正統兩朝冠冕在斯文他生有約尋圓澤後世何
人識子雲舊業門生今幾在下車空拜馬陵墳所謂情
詞兩到恩義兼盡者也講師又宿參寥泉詩云新構層
層出翠霞古泉歴歴走金沙潛公麗語無人鑑憔悴西
風白藕花又題翡翠圖云見說炎州進翠衣網羅一日
徧東西羽毛亦足為身累那得秋林静處棲又詠雪蘆
鶺鳹圖云斷石殘蘆雪半消悲鳴如念弟兄遥北風原
上重回首愧殺淮南尺布謠皆非徒作感慨尤深亦可
以觀世道之變矣
蘇武慢
國初三山林鴻子羽嘗作蘇武慢八章曠視一世今錄
其其四云家本儒流身穿縫掖出入義途仁里洞鑒心
機冥搜海嶽博得一貧如洗作賦南宫吟詩北苑萬句
不如杯水問先生何苦如斯祗是好之不已最愛是
竹寺秋眠花樓夜飲醉倒不知天地禮法之徒是非評
論看得不如螻蟻勘破興亡超乎流俗莫怪不營生理
吐胷中萬斛珠璣幾箇富人能比豪氣為何如哉
噴嚏
柳氏舊聞唐玄宗於諸昆弟友愛彌篤呼寧王為大哥
每與諸王同食因食之次寧王錯(七過反)喉噴上髭王驚
慚不已上顧其惶竦欲安之黃幡綽曰不是錯喉是噴
帝上大悅
閒忙
幼嘗見小說載東坡山谷行閒忙令有云閒似忙蝴蝶
雙雙過粉墻忙似閒白鷺窺魚立淺灘石湖范成大有
睡起詩乃用閒裏忙静中動之句尤道人所未嘗言為
可嘉也詩云憨憨與世共兒嬉兀兀從人笑我癡閒裏
事忙晴晒藥静中機動夜争碁心情詩卷無佳句時節
梅花有好枝熟睡覺來何所欠氊根香軟飯流匙意思
冲澹雍容閒雅氊根事見蜀僧蒸豚詩嘗讀東坡仇池
筆記云王中令全斌平蜀還入一寺主僧醉甚公欲斬
之求蔬食云有肉無蔬進蒸豚甚美公命賦蒸豚詩立
成云嘴長毛短淺含臕久向山中食藥苖蒸處已將蕉
葉裹熟時兼用杏漿澆紅鮮雅稱金盤飣軟滑真堪玉
筯桃若把氊根來比並氊根自合喫藤條公大喜與紫
衣師號氊根謂羊也
表裏風雅
宋參寥有絶句云高巖有鳥不知名欵語春風入戸庭
百舌黃鸝方用事汝音雖好復誰聽可與鴛鴦青蠅詩
表裏予謂似為東坡詩案事設也
米老菴
吕居仁軒渠錄云米元章居鎮江嘗於甘露寺榜其所
寓曰米老菴後大火惟李衛公塔及米老菴獨存元章
作詩云神護衛公塔天留米老菴有戲之者各添兩字
云神護李衛公塔颯天留米老娘腌臢蓋元章母入内
為收生婆也元章以母故命官云
薩天錫
元薩都拉字天錫本西域人官至閩省憲司知事能詩
以賦宫詞得名其四時宫詞可謂豪險富麗者矣
紅塵一騎
唐杜牧之過華清宫長安西望繡成堆山頂千門次第
閒一騎紅塵妃子笑無人知是荔枝來
櫻桃詩
讀羣居解頤嘗見載史思明繼逆至東都遇櫻桃熟其
子在河北欲寄遺之因作詩同去詩云櫻桃一籃子半
熟一半黃一半寄懷王一半寄周聖懷王其子也詩成
贊美之者曰明公此詩大佳若能將一半寄周聖在上
正叶韻思明大怒曰我兒豈可居周聖之下聖蓋其子
傅也
紅杏鬧
宋宋景文公子京賦詞名玉樓春云東城漸覺風光好
皺縠波紋迎客棹綠楊烟外曉雲輕紅杏枝頭春意鬧
浮生長恨歡娛少肯愛千金輕一笑為君持酒勸斜
陽且向花間留晚照遯齋閒覽云張子野郎中以樂章
名擅一時宋子京尚書竒其才先見遣將命者曰尚書欲
見雲破月來花弄影郎中子野屏後呼曰得非紅杏枝
頭春意鬧尚書耶遂出置酒國初釋祥止菴春日書懷
詩云病餘肌骨未全蘇短杖朝來試一扶不見杏花紅
似鬧一年春事却如無蓋用景文句也
題邵菴集
陳衆仲旅題虞邵菴伯生詩集後云憶昔奎章學士家
夜吹瓊管泛流霞先生歸卧江南雨誰為掀簾看杏花
蓋用邵菴風入松詞中事也與張蛻巖仲舉詞留意江
南杏花春雨和淚在羅帕意同固邵菴之事也
水晶宫
吳興郡誌明月樓在子城西南隅苕溪詩話云刺史楊
傑次公有詩云江南地暖少巖風九月炎涼正得中溪
上玉樓樓上月清光合作水晶宫故因以名云趙魏公
子昂吳興人所以有水晶宫道人之號龍溪葉居仲提
學題李博士扇詩云水晶宫裏樹毶毶亂後情懷百不
堪便面溪山寧得似滿汀烟雨夢江南
鄧司封
南海鄧觀善以南昌教授擢吏部驗封主事我仁皇賜
改名林晚年來居吾杭詩文為一代所推重嘗於保安
州留别瞿存齋詩云兩鬢西風吹斷蓬杖藜扶病看秋
容菊花渾似詩人瘦山色不如歸興濃紫塞一杯桑落
酒彤庭五夜未央鐘燕鴻岐路東西去此後相思意萬
重又春夕旅懷云萬里東風故國情十年幾度鳳凰城
衡陽鴈盡春三月巫峽猿啼夜二更席上狂言因酒得
鏡中華髮為愁生静觀富貴如雲轉拂袖歸來任俗争
又有妝樓十詠詩傳於世
存齋逸稿
存齋瞿先生宗吉平日著作散亡者盖不少也暇日得
其逸稿摘其尤者錄以自適凡律詩近體共八篇又絶
句四篇題則天故内云堪恨當年武媚娘斗持唐璽坐
明堂不思仙李方三葉却愛蓮花似六郎廢苑荆榛來
雉兔故宫禾黍沒牛羊尚餘數仞頽垣在遥對龍門山
色蒼秋日書懷云五窮何日是歸年幾廢奴星結柳船
善價誰求司馬賦癡心欲借尉遲錢六通未具難成佛
九轉無功謾學仙一事尚為今日幸免供徭役為無田
暮春書事云過墻新竹翠交加綠樹隂隂噪乳鴉花到
酴醿春結局鳥鳴鶗鴂客思家煮茶湯沸風聲轉夢草
詩成日影斜零落殘紅青子滿漸看金彈熟枇杷睡起
呼童掃落花石泉槐火試春茶樹林深處蜂王國簾幕
隂中燕子家柳絮乘風颭硯水竹枝搖雨落窗紗幽居
莫道無官况鼓吹猶存兩部蛙茅屋三間白板扉從教
四壁歎多違揚雄投閣功名薄王粲登樓事業非白晝
夢回梁燕語青天目送塞鴻歸東門黃犬華亭鶴舉世
無人悟此機清明即事云風落棃花雪滿庭今年風景
又清明游絲倒地終無意芳草連天若有情滿院曉烟
聞燕語半窗晴日看蠶生鞦韆一架名園裏人隔垂楊
聽笑聲夜凉云蕭蕭木葉打窗扉又送新凉入弊帷煖
不及時秋後雨淡而有味客中詩還家自愧蘇秦婦交
友誰知蔡克兒不寐起來搔首坐繞庭促織替人悲有
感云世事年來似奕碁可堪歲月去如馳肉生髀裏英
雄老金盡牀頭富貴遲蹈海莫追天下士折腰難事
里中兒可憐滿眼新亭淚對泣無人只自悲京城清明
賦絶句云兼旬蹭蹬在京華又見東風御柳斜客裏不
甘佳節遇借人庭館看棃花池河道中云牽牛花碧荳
花黃血色蜻蜓點水忙又在漁村斜照裏數聲短笛
隔垂楊齋居觀物云蕉葉隂隂艾葉香菖蒲苗短菊苗
長夜來知有蝸牛過一道銀光在粉牆出巢新燕傍簾
帷乳鴨浮沈水滿陂葉底青蟲時節至化為蝴蝶上花
枝
山村閒居詩
仇山村仁近閒居絶句十章今摘其二優游自得以避
亂世氣和詞平若不與世故者在易蠱之上九所謂高
尚其事先生有焉詩云階前紫蔓金絲草籬角紅垂錦
帶花梓澤平泉易消歇春留富貴與詩家茶甌紗帽慣
迎賓不是詩人即道人細雨斜風君莫出綠隂門外有
紅塵
嘆交遊少
聶東軒大年自已初度日寫懷詩云五十一年車下坡
又逢初度意如何牀頭漸覺黃金少鏡裏還憐白髮多
人笑能詩貧杜甫天容善飯老廉頗相知惟有梅花在
自折南枝伴醉歌又次韻答祖芳云幾年遠别喜重過白
首相看奈老何富貴不來真有命齒牙雖脱尚能歌頻
沽市醖銷紅燭遥指天星出絳河惟我與君情莫逆他
人平地起風波嗚呼四海兄弟交游豈止一祖芳而已
哉蓋以寡合有激而云然耳故又託於梅花甚矣交誼
之難也
詩有警策
國初高僧宗泐季潭有偶成詩云人事天時不可常纔
逢炎暑又逢凉芭蕉似解知秋早蟋蟀如能識夜長向
日高臺還走鹿只今滄海已成桑慇懃說與權豪客鳥
盡良弓合自藏警策之意深矣可謂明哲保身知幾之
君子乎
遊鑑湖
宋淮海秦少游觀工於詞古今詞話言之悉矣而其詩
律纖穠豔巧故時人有蘇東坡詞似詩秦淮海詩似詞之
語其遊鑑湖詩云畫舫朱簾出繞牆天風吹到芰荷鄉
水光入座杯盤瑩花氣侵人笑語香翡翠側身窺綠酒蜻
蜓偷眼避紅妝葡萄力緩單衣怯始信湖中五月凉翡
翠蜻蜓之句俊詞也可謂鏤冰翦水者矣鶴窗馬浩闌
評周秦之詞以周尚言情而秦則情景俱到似冠清真
之上者信然
蟫精雋卷九
