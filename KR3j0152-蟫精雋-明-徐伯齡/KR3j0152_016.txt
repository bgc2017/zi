蟫精雋卷十六
明徐伯齡撰
廖處士
雅言雜載廖融字元素隱于衡山與逸人任鵠王正已
凌蟾王元皆一時名士廖融作夢仙謠云琪木扶疎繫
辟邪麻姑夜宴紫皇家銀河旌節排波影珠閣笙簫吸
月華翠鳳引遊三島路赤龍齊駕五雲車星稀猶倚虹
橋立擬就張騫搭漢槎退宫妓云神仙風格本難儔曾
從前皇翠輦遊紅躑躅繁金殿暖碧芙蓉美水宫秋寶
筝鈿剥隂塵覆錦帳香銷畫燭幽一旦色衰歸故里月
明猶夢按梁州左司諫張觀過衡山留詩曰未向漆園
為傲吏定應明代作徵君家傳奕世無金玉樂道經年
有典墳𢃄雨小舟横别澗隔花幽犬吠深雲到頭終為
蒼生起休戀耕烟楚水濆融卒刺史何承矩葬之進士
鄭鉉誌其墓
秦少游女
宋靖康間有女子為金人所俘自稱秦學士女道中題
詩云眼前雖有還鄉路馬上曾無放我情讀者悽然曾
裘父為作秦女行云妾家家世居淮海淮海文名喧宇
内自從貶死古藤州門戶凋零三十載可憐生長深閨
裏耳濡目染知文字亦嘗強學謝娘詩女子未嫌稱博
士年長來來逢世亂黃頭鮮卑兵入漢妾身亦復墮兵
間往事不堪回首看一身漂蕩逐羌兒被驅不異犬與
雞奔馳萬里向沙漠天長地久無還期北風瀟瀟易水
寒雪花滿地經燕山千杯魯酒愁中醉一曲琵琶淚裏
彈吞聲飲恨從誰訴偶然信口題詩句眼前有路可還
鄉馬上魂迷不知處詩成吟罷更茫然豈意漢地能流
傳當時情緒亦可念至今聞者為悲酸憶昔中郎有女
子亦䧟虜中垂一紀暮年多幸逢阿瞞厚幣贖之歸故
里惜哉此女不得如終竟老死留穹廬空餘詩話傳悽
惻不減胡笳十八拍故宋无有詩云郎罷藤隂老淚潸
黃金誰贖蔡姬還看來山抹微雲恨直送蛾眉出漢關
盖閩人呼父為郎罷山抹微雲少游滿庭芳詞中語也
孝經序
近世教子幼讀社學惟孝經一書為有益至如蒙求千
文固非初學之可驟語其神童酒詩又非所以訓子弟
之事殊不知子弟當以先入之言為主今既令從事末
習又安能使其求乎本而進於道哉況今之庸師俗儒
率皆愚瞽之輩往往乃以唐眀皇孝經授之舛謬既不
能知何以訓諸來學此晦菴為之刊誤而深山董氏之
大義所由作也元武夷熊勿軒先生為之序曰孔門之
學惟曾氏得其宗曾氏之書有二曰大學曰孝經傳章
句頗亦相似學以大學為本行以孝經為先自天子至
庶人一也堯典一篇大學孝經之祖也自克眀峻德以
至親睦九族極而百姓之昭眀萬邦之於變大學之序
也孝之為道盖以具於親睦九族之中矣何也一本故
也自是舜以克孝而徽五典禹以致孝而叙彝倫伊尹
述成湯之德一則曰立愛惟親二則曰奉先思孝人紀
之修孰大乎是文武周公帥是而行備見於記禮所載
上而宗廟之享下而子孫之保其為孝蔑以加焉功化
之盛至使四海之内人人親其親長其長一鱗毛一茅
甲之微無不得所嗚呼二帝三王之教可謂大矣孝經
一書即其遺法也世入春秋皇綱解紐孔子傷之三復
昔者眀王孝治之言思之深望之切矣誠使天子公卿
躬行其上凡禮樂刑政之具一是以孝為本則斯道也
因天性之自然人心之固有一轉移間王道頋不易易
乎惜也徒託之空言而僅見於門人記錄之書也書存
而道可舉雖不能行之一時猶可貽之來世今此經之
可考者不過漢藝文志而已而其篇改别顔註古文二
十二章孔壁所藏本也今文一十八章河間王所得顔
芝本而劉向之所參校者也要之出於諸儒傅會皆非
曾氏門人所記舊文矣唐玄宗開元勅議意非不美而
司馬貞淺學陋識并以閨門一章去之卒啓玄宗無禮
無度之禍而其所製序文至以孝為外飾之資仁義為
後來之兆彼固不知所謂因心之孝者果何所因而又
何自而萌乎學之不講德之不修一至於此朱文公特
起南夏平生精力用之易四書為多至此書則僅成刊
誤一編註釋大義猶有未及噫人子不可斯須忘孝則
此經為天子至庶人一日不可無之書章句己明而大
義猶闕顧非一大欠事乎盖嘗有志彙集諸家傳註以
眀一經而未果一日予友胡庭芳挈其高第董真卿訪
予雲谷山中手攜孝經大義一書取而閱之則其家君
染山先生董季亨父所輯也其書為初學設故其詞皆
眀白而切實熟玩之則義趣精深又有非眇見謏聞所
能窺者族兄眀仲敬為刊之書塾以廣其傳此惟學者
修身齊家之要而有國有天下者亦豈能外是而他有
化民成俗之道哉噫滕五十里國耳其君一用之至於
四方草偃風動一時行事班班有三代之風學問之功
用固如此晉武魏文亦天資之美者惜諸臣無識不能
有以啓導而充大之悠悠天壤此經之廢盖千五百餘
年人心秉彝極天罔墜豈無有能講而行之者誠有以
二帝三王之心為心則必以二帝三王之教為教矣仁
人心也學所以求仁而孝則行仁之本也語曰如有王
者必世而後仁愚何幸身親見之峕大德八年歲在乙
巳陽復之月前進士武夷熊禾序
三英詩
金華瀛洲錄天聖中禮部郎中孫冕選三英詩劉元載
妻早梅詹茂光妻寄遠趙晟之母惜别劉妻哀子無立
詹妻留夫侍母病趙母懼子遠遊公愛其才以取之早
梅詩云南枝向煖北枝寒一種春風有兩般憑仗高樓
莫吹笛大家留取倚闌干寄遠詩云錦江江上探春回
銷盡寒冰落盡梅争得兒夫似春色一年一度一歸來
惜别詩云暖有烟波冷有冰惟人歿後却無憑預愁離
别苦相對挑盡漁舟一夜燈愚按早梅詩青瑣摭遺作
蜀郡閣紅梅扃鑰女仙所作殊為無義味今作劉妻早
梅詩是也大抵劉斧之摭遺所言多謬妄所載王謝烏
衣國事先儒已論其非今孫公所選必有所見也
易淮海韻詞
詞話源流杭妓琴操性通慧善詩詞有倅車在西湖誤
唱秦少游滿庭芳詞内一句云畫角聲斷斜陽琴操適
在側曰畫角聲斷樵門非斜陽也倅因戱之曰汝能易
之否琴操即改韻云山抹微雲天連衰草畫角聲斷斜
陽暫停征旆聊共飲離觴多少蓬萊舊事空回首烟靄
茫茫孤村裏寒鴉萬點流水遶低牆銷魂當此際輕
分羅帶暗解香囊謾贏得秦樓薄倖名狂此去何時見
也襟袖上空有餘香傷情處長城望斷燈火已昏黃東
坡聞而稱賞之
王稻婆傳
王稻婆高庭鄉婺婦也其先檇李人永樂乙酉水災擕
二&KR0561;&KR0561;潔身徙居耕樵織㸑傭工以自給且強於刈穫
鄉人壯其能因呼之為稻婆比來年二十五今已七十
二垂四十餘年雖貧賤困苦身無纖玷在人齒性沉忍
不可以利劫此盖外家曹氏云然嘗欲觀其人今年冬
雨雪淹臘人家炊烟或不起予方擁爐讀書妻迎笑曰
他日所謂王稻婆者夫子請試觀之槁形菜色身無完
縷纍然若老獼猴予徐扣之曰妾夫潘姓也初妾無兄
弟年十九納壻于室甫三載而夫死得子女二子始彌
月父母憐早寡欲别謀之妾願守其息兼理家事終身
弗敢怨也未幾父母連喪又二年大水作廬舍盡渰蕩
妾母子三口逃生至此將以依親而親已依於人矣遂
傭工以食賃織以衣歲月既久幸而男女俱有室家已
及見小孫女妾以垂老可分温飽計天罰告終哭于男
哭于婦而始無埋身之地矣予聞惻然因調之曰人生
少年快樂自取耳婆乃自苦若是得無悔婆謝曰蒙君
哀念及此妾非惡樂而好苦恨薄命雖欲樂恐無往而
不得苦也予曰彼有孀居而守者以其家素饒也子壯
且多也可以藉也婆無一於是曰顧不及不能改妾碩
也因具飯與米數升而去予感歎久之妻曰稻婆衆所
棄夫子獨詳其出處而形諸歎何也予乃喻之曰子女
子也未知為婦之道且以子容華服飭耳目聰眀視之
固不啻如土苴彼之一心直恐子弗能至也非子弗能
至雖舉什百亦未能至也子姑得其心人倫之道立矣
夫婦之道備矣妻改容謝之於戱三綱五常之道鑄在
民心古今由之不可一日廢也惟其教化不眀風俗不
振綱常淪斁其流必將入於禽獸之行矣先王以是重
之其或出於死生喪亂卓立自信真有不可冺者方且
殘其生覆其後流離天地卒為野殍餓鬼天道果何在
哉王稻婆是己夫世之衣纓大家聰明容辯遇不幸不
能不甘身者皆其罪人也吁衆人慕之予可略之衆人
棄之予安得不記之以俟采風者此逸菴先生徐勉仁
之作也先生名恕甬東人博學能文高尚不仕景泰間
教授吾杭名門故族咸重之因遂居杭天性耿介凡鉅
室而不尚詩禮者雖致千金召之不往也迨今年九十
老而益堅棘寺大卿夏公時正嘗饋以穀固辭不受以
無功而恥於濫饕耳其所製作率關世教不為空言觀
其所著可以知其為人矣又有藝說云予嘗觀藝於剪
帛綴革之工矣剪帛之工持尺寸刀尺偃席馮几日與
齊紈蜀錦為伍功雖緩其容常舒舒焉供給與座上人
席同綴革之工器且多拳軀傴僂日與&KR2509;皮敗履為伍
功雖速其力常促促焉每給其食而弗顧藝之勞逸給
之高下有不待較也然而償工直獲主利革工數倍於
帛工矣夫均之為藝也尚其逸則趨而帛工苟其利則
趨而革工然則將為革工乎將為帛工乎竊嘗疑之後
過吳淞間觀鉅族公私之需日費千金騰踏喧囂動以
萬指計前之工者咸用而有之不出戶限視其供給無
少異及視其獲利則又反是予怪詰其故或者解曰子
知藝之繫於名有勞逸有上下而不知藝之習於人有
勤怠有精拙利將不獨在其名亦隨其人何如耳吁剪
帛綴革末藝也賤事也細民也同其藝而獲利有不同
同其人而高下勞逸之不同此無他擇藝貴精而已矣
雖然藝愈擇而精愈難獲利愈緩一獲而至於不貲矣
故難而緩者百無一二焉藝每卑而工母易獲利每速
累獲而幾於毫末矣故易而速者十居八九焉何獨是
也舉天下之藝皆然夫士大夫學聖賢之學者道德仁
義也行聖賢之事者功名事業也使功名事業不出於
道德仁義雖有智如良平功若管晏其功名之實不足
以傳於後世使道德仁義不極於功名事業雖有孔孟
之德伊周之才其道德之澤不能行於當時是則道德
功名譬之樹表以測景泝流而求源體用一致初非二
事也今所謂學而行者無乃二其事乎志於道德者執
方而或滯於事固窮而或背於時中心既淑時務稍迂
人皆曰腐儒也此擇藝而不精是猶帛工而徒得其逸
焉亊於功名者運巧之求售枉道以徇人於道德實慙
卒保功利人皆曰好男子也此精藝而不擇是猶革工
而苟獲利焉夫如是故尚志者不自存趨務者衆且效
民心以之而日偷風俗以之而日弊非人也藝也勢使
之然非性然也然則如之何哉曰反之而已予觀二藝
有感於士學之陋大抵藝不可不擇擇之不可不精既
精而不獲歸於命因作藝說
宰相器
青箱雜記丞相劉公沆以義氣自許嘗作牡丹詩中一
聯云三月内方有百花中更無又述懷詩曰虎生三日
便窺牛獵食寧能掉尾求若不去登黃閣貴便須來伴
赤松遊奴顏婢膝誠堪恥羊狠狼貪自合羞三尺太阿
星斗煥何時去取魏齊頭覽者皆知有宰相器
勝兒
吳泰伯祠在閶門之東每春秋市人相率牲醴多圖善
馬彩輿美女以獻之時金銀行以輕綃畫侍婢捧胡琴
以從其貌勝於舊繪者名其為勝兒蓋他獻者無以匹
也女巫方舞有進士劉景復送客之金陵置酒于廟東
通波館忽欠伸思寢夢紫衣冠者言曰讓王奉屈劉生
隨至廟周旋揖讓而坐王語劉生曰適納一胡琴妓藝
精而色麗知吾子善歌故奉邀作胡琴一曲以寵之生
初頗不酣命酌人間酒一杯已醉乃作歌曰繁絃已停
雜吹歇勝兒調弄邏娑撥四絃攏撚三五聲喚起邊風
駝眀月大聲嘈嘈奔淈淈浪蹙波間倒溟渤小絃切切
怨颸颸鬼哭神悲秋悉率玉腕斜挑掣流電春雷直戞
騰秋鶻漢妃徒得端正名秦皇虚夸有仙骨我聞天寶
十年前凉州未作西戎窟麻衣右衽皆漢民不省烟塵
暫蓬勃太平之末狂寇亂兵馬崩騰恣搪突玄宗未到
萬里橋東洛西京一時沒海内士民皆被虜飲恨吞聲
空咽噎時看漢月望漢天怒氣衝星成彗孛國門之西
八九鎮高城深壘閉閒卒河湟咫尺不能收輓粟推車
徒兀兀今朝聞撥梁州曲使我心神暗超忽勝兒若向
邊塞彈征人血淚應闌干吟畢以獻王召勝兒授之王
之侍兒有妒者以金如意擊勝兒劉生驚而寤歌傳於
吳中宋旡有詩云吳俗祈恩泰伯祠争圖輿馬獻新竒
大王三讓周天下飜愛胡琴寵勝兒
陳太常
皇明正統間會稽陳惟成贄以教官舉為翰林待詔累
官至太常卿精于唐律有和唐音行於世先人酷愛其
作予嘗見其為陸顯章賦石闌别墅排律云别業新成
石瀨西静中偏稱此幽棲桑多儘好供蠶事花落何曾
趁馬蹄社鼓每喧紅杏塢鄰家多住綠楊堤前村翠麥
晴濤捲隔岸青山夕照低草色簾櫳春雨燕竹深門巷
午晴鷄烏犍得飽和烟卧布穀催耕向暖啼最喜兒孫
知稼穯盡隨童僕事鋤犁嘉禾應瑞千莖秀芳韭成叢
萬葉齊漸見倉庾儲雪粒旋看步武躡雲梯秋風老瓦
盆中酒對處何妨醉似泥他作皆類是
蟫精雋卷十六
