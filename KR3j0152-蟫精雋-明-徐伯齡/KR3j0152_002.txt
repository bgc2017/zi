蟫精雋卷二
明徐伯齡撰
唐詩用字
唐人詩中用字平仄與今人不同嘗言之矣今以未言
者再言之唐彦謙春雨詩云燈檠昏魚目薰烟咽麝臍
(檠作去聲)王建贈李翺旗旛四面下營稠手詔頻來老將憂
每日城南空挑戰不知生縛入唐囚(挑作上聲)又劉夢得贈
日本僧云為問中華學道者幾人雄猛得寧馨(寧作平聲)程泰
之演蕃露又云唐都長安語音非東南北比於詩句考
之如綠浪東西南北路紅闌三百九十橋十當作諶字
讀也為問長安日如何不相離又却似東風相欺得夜
來吹折數枝花相當讀作厮晚來幽獨恐傷神(恐讀作去聲)
王建宫詞云新睡起來思舊夢見人忘却道勝常(勝作平聲)
又斷腸猶繫琵琶絃(琵讀作備)凡此律詩不叶律矣
古詩用字
文苑英華云凡前人用韻有兩音而不可輙改者如吳
均酬别詩押亮字韻下云七寶雕華裝裝唐韻側亮反
行裝也而藝文類聚改作仗又孟浩然送辛大不及詩
押汝字韻上云日暮獨悲余余與予同蓋上聲也而楚
詞目渺渺兮愁予亦然而集本改作緒又李乂贈同行
人詩驄馬何嘗驅正用樂府驄馬驅事唐韻驅區遇反或
改為駐而不知前已押節序催難駐矣又如朱休駕幸
太學賦各呈才而切磋磋七過反而或改作效課楊濤
穿九曲珠賦乍見規行之迕迕於武反回曲貌而一本
改作迓尤非
古詩用字
白居易賀雨詩已責寬三農正用左傳晉悼公已責事
謂止逋責也而集本文粹並作責已非又董思恭日詩
滄海十枝暉見山海經扶桑九日居下枝一日居上枝
而或作十丈非是
用事之誤
長門怨詩劉早云昭陽更漏不堪聞耿緯云聞道昭陽
宴楊衡云望望昭陽信不來劉媛云愁心和雨到昭陽
王貞白云昭陽歌舞伴按昭陽趙昭儀所居非陳后長
門宫事也又梁范靜妻沈氏昭君怨詩早信丹青巧重
賂洛陽人按西京雜記毛延夀長安杜陵人則非洛陽
矣
誤唐人詩
杜牧李給事詩元禮退歸緱氏學緱當作綸按膺本潁
川人綸氏屬潁川膺免官歸綸氏教授常千人又白居
易澗底松詩金張世禄黃憲貧牛衣寒賤貂蟬貴黃憲
本牛醫兒衣字誤而集本又改作原憲貧詳上下文其
誤多矣
愛妾換馬考
愛妾換馬詩見張祐集樂府亦然而文苑乃作陳標未
知孰是其詩云粉閤香銷華廏空忍將行雨換追風休
憐柳葉雙眉綠却愛桃花兩耳紅侍宴永辭春色裏趁
朝休立漏聲中恩勞未盡情先盡暗泣長嘶兩意同
宫苑花考
唐李益宫苑花詩露濕晴花春殿香月明歌吹在昭陽
似將海水添宫漏共滴長門一夜長蓋宫苑詩也題誤
而又昭陽事非長門乃長信也
方干雪詩
方干集序雪寄喻鳬詩密片無聲急復遲紛紛猶勝
落花時逡巡不覺藏莎渚宛轉偏宜傍柳枝透室虚
明非月照滿空回散是風吹高人坐卧才方逸援筆應
成六出詞又有一篇集中不載而或以為杜荀鶴作而
杜集中亦無詩云密片繁聲久未銷縈廻飛霰轉飄颻
澄江莫蔽長流色衰柳難粘自動條濕氣添寒酣酒夜
素花迎曙捲簾朝此時行徑無人迹惟望徽之問寂寥
少年行
李百藥少年行少年飛翠蓋上路動金鑣始酌文昌酒
新吹弄玉簫少年子歡樂盡芳朝千金笑裏面一搦掌
中腰掛纓豈憚宿落珥不勝嬌少年子無辭歸路遥文
粹乃以前句少年子改作少年不歡樂何以盡芳朝後
句改作寄語少年子無辭歸路遥文勢反淺蓋後人添
改未可與不知者道耳
夏清侯傳
宜春王從謙作夏清侯傳侯姓干氏諱秀字聳之渭川
人也曾大父仲森碧虚郎大父挺凌雲處士父太清方
隠於幽閴輙以卓立卿自名衣綠綬珮玉玦秦聞之就
拜銀綠大夫秀始在胚胎已有祖父相生而操持面目
凜然僉曰鳳雛而文虎乳而斑秀之謂也不日間昂霄
聳壑姿態猗猗遠勝其父久之才堅可用時秦王病暑
席温為下常侍不稱旨有言秀甚忠能碎身為王得之
必如意王亟召使者駕追鋒車旁午於道既至引對王
大悅詔柄臣金開剖喻秀以古鼎新之義然後剖析其
材刮削其麄編度全又教其方直縝密於是風來得能
一變有司奏上殿王宣旨云恨識卿晚賜姓名為平瑩
封夏清侯真食嶰谷三百戸瑩以賜姓名改字少覃自
此槐殿虚敞玉窗邃深瑩專奉起居往往屏疎妃嬪以
身藉瑩向之喘雷汗雨隠不復見如超熱海登廣寒宫
王病良愈謂左右曰瑩每近吾則四體生風神志增爽
雖古清香清郎何以尚兹寵遇益隆椻曹侍郎羽果支
頭使臣水卷足功臣添憑皆出其下瑩暇日休沐萬殊
水醮酣百穗香辟榖安居詠籜兮之詩以自娛感子猷
此君之稱嫌牧之夫人之謗回視作甲者勞於魏武為
冠者小於漢高白虎殿之虚名童子寺之寡援未嘗不
傷其類而長太息也不懈於位前後五年秋歸田園夏
直軒閣功日大無何秦王有寒疾不可以風席温再幸
兼拜羅木周為斗圍藍蒙厚中為邊幅將軍同司卧起
瑩絶不占蹤跡卷而不舒潦倒塵埃中每火雲排空日
色如燄則憶昔悲今淚數行下乃上表乞骸骨得請以
便就第終王世不用子嗣節襲國有罪除其封人以凝
秋叟呼之既不契風雲但以時見於士庶家亦得人之
歡心後世尚循瑩業流落遍於四方惟西北地寒故轍
迹不至云(從謙南唐李九子也)
徽宗詠金芝
宋葉坦齋竇筆衡載宣和元年秋道德院奏金芝生駕
幸觀因幸蔡京家鳴鑾堂置酒時蔡京有詩徽宗即席
賜和曰道德方今喜迭興萬邦從化本天成定知金帝
來為主不待春風便發生其後女真入中原以宣和七
年冬至京師十一月二十五日城破時太史預借立春
出土牛以迎新歲竟無助於事遂成詩䜟
朝雲詞
東廣孫蕡仲衍我皇明國初人文名當世嘗於棲禪寺
作朝雲詞并序記其跡奇偉博贍序云歲十月(闕)
其一曰妾本(闕)
其二曰杏花疎雨(闕)
其三曰零落殘魂(闕)
其四曰家居
錢塘(闕)
其五曰記得雲間(闕)
其六曰愁雲漢(闕)
其七曰
東望(闕)
其八曰三生石(闕)
其九曰萬紫千紅(闕)
其十曰身前身後(闕)
按陶九成書史會要朝雲字子
霞云
動物植物
邵康節先生曰動物自首生植物自根生自首生命在
首自根生命在根又曰飛者棲木食木鷹鸇之毛猶木
也走者棲草食草虎豹之毛猶草也飛之類喜於風而
敏於飛上走之類喜土利於走下在水者不瞑在風在
地瞑走之類上睫接下睫飛之類下睫接上睫類使之
然也水類出水則死風類入水則死然有出入之類者
龜鼈鵝鳬之類是也
星律異名
二十八宿天文星各有異名如房星一名天駟又名天
閑心名大火而詩又稱三星言其體也箕亦詩稱南箕
斗亦名南斗牛名牽牛女名嬃女虚則書稱星虚室詩
稱營室壁又名東壁昴又名旄頭畢詩稱天畢井又名
東井鬼名輿鬼星名七星書又稱星鳥翼又名天倡又
若十二律夾鍾又名圜鍾林鍾又名函鍾又八風東明
庶風詩又稱谷風南景風詩又稱凱風之類是也
蟫精雋卷二
