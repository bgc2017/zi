蟫精雋卷十三
明徐伯齡撰
錄運甓要
廬陵李昌祺先生名禎以永樂甲申進士歴官至廣西
左布政使工詩文尤精畫所著有運甓漫錄剪燈餘話
等集學博而才富識高而指遠姑錄其詩詞數章可以
見其胷中矣其讀元史五絶云鄂屯河上起風飈坐使
錢唐王氣銷三百年來中國鼎一時分付與元朝荷香
十里柳耆卿金主無端意氣横爱煞伯顔賢宰相錢塘
親看晚潮生金宫宋苑久埃塵薺麥青青幾度新無限
興亡今昔事不堪回首路旁人西江月冷塞風秋憔悴
歸來葬故丘若使奢淫長保得宋金遺恨幾時休龍沙
遺孽半消磨起輦秋深白草多惟有廣寒宫裏月清光
曾照舞天魔又題舞陽留侯廟二絶云信族豨夷越醢
躬太平無復用英雄高皇却墮先生計世上何曾有赤
松人心變幻幾千般帶礪盟深亦易寒秦網逃來逃漢
網誰將此意語蕭韓新安謠云新安野老髮垂肩說著
先朝淚泫然洪武初年真少事幾曾輕到縣衙前垂老
頻逢歲薄收秋租多欠賣耕牛縣官不暇憐饑餒喚拽
官車上陜州當夫當役子孫忙田地荒蕪戶有糧昨日
迤西番使過盡驅婦女趕牛羊詠燈花云羞向明開向
暗開芳叢煖焰照銀臺須臾爛漫都成蕊頃刻凋零半
是煤綉幌不愁疎雨至紗窗只怕猛風來歌闌舞罷人
歸寢一寸丹心未肯灰感舊遊云長干東畔是秦淮葉
自隨流信自乖花㡳玉纖崔護水月中珠淚郭華鞵晚
峯尚憶青螺黛冰筯猶疑白燕釵四海遨遊空有意忍
彈歸鳳獨傷懷席上贈妓云綰霧纖纖指凌波小小蓮
春山銀燭下秋水玉樽前舞袖鴛鴦錦歌珠玳瑁筵座
間皆狎客惟屬杜樊川又題清溪漁隠作蘇幕遮詞云
浦雲收山月放紅蓼灘頭秋水生新漲一箇輕舟雙漿
盪蕭散江湖富貴非吾望擊空明凌滉漾渚鷺汀鷗
處處常相傍馬首紅塵三百丈風吹不到蓑衣上續冬
青行云冬青枝憶昔南渡昇平時瑶陛左右兩行植信
是閬苑仙宫移亭亭碧玉作柯榦雨霧風晴總宜玩朝
退旌旗拂樹低細蕊輕飄雪零亂豈知事變大可哀湖
山歌舞盡荒臺王氣冰銷生殺氣玄扃不固六陵開六
陵隧中龍鳳骼義士夜深偷拾得親製衾稠裹碎瓊恭
題諡號揮濃墨捧向幽閒僻静岡愁雲慘淡月微茫神
靈噏歘潛呵護竁穴深沈謹瘞藏復恐後人迷此處識
以常朝殿前樹翠蓋隂籠土一抔萬年枝在髠奴去屈
指于今二百秋盛衰暗逐水東流皇朝既鑒元朝失青
史争如野史收空遺孤塔錢唐滸白髮遺民忍瞻覩天
上威神固儼然人間俯仰徒凄楚弗獨欷歔歎宋亡赤
眉汚漢更堪傷阿瞞姦計為疑塚身死還將智力防浮
世寧云蓋棺定十二重瞳猶未瞑大招酹酒續悲歌唐
公灑淚應来聽冬青事見陶九成輟耕錄
仙林寺鐘銘
宋理宗御製仙林寺鐘銘云大塊噫嘘震薄盖輿眷此
洪鐘以實出虚欒銑其角十分其鼓豈有鑄鼎收金遺
禹博大闡繹厚薄和均上開天閫下徹地垠乃警聾瞶
乃割昏曉咨爾有聞孰不心皎以為有聲匪撞不鳴以
為無聲如雷如霆作鎮梵宫法音無際鞏我神臯萬有
千禩至正間鐘覆鑄銘毁皇眀成化間仙林為隣火所
燬有閫帥率兵捍寺門不許人入救鐘遂爍於煨燼間
哀哉
詩含比興
鑑戒錄載唐文宗曰嘗觀晉君臣以夷曠致傾覆當時
卿大夫過耶李名曰然古詩有之人生不滿百常懷千
歲憂畏不逢時也晝短苦夜長閔時失也何不秉燭遊
勸之勤也臣願捐軀命濟國家惟陛下鑒照不惑則安
人強國其庶幾乎又古今詩話王右丞終南山詩說者
以為譏時宰詩云太一近天都連山接海隅言勢位盤
據朝野也白雲回望合青靄入看無言徒有表而無内
也分野中峯變晴隂衆壑殊言恩澤偏也欲投人處宿
隔水問樵夫言畏禍深也又謝疊山(枋得)註韋蘇州(應物)滁
州西磵絶句下云幽草(闕)
可謂善說詩者矣
南村外史傳
南村外史者丹丘人名宗儀字九成姓陶氏性迂懶不
治産又不能廢居為業放浪三吳者三十年與人言若
甚訥或遇事輙極論是非曲直雖權臣亦不少借人由
是憚之嘗習舉子業晚悉棄去曰是不足成吾名吾文
當師古人而世之所好非吾之所工宜其不入繩墨也
吾又焉能舍其所工求合世之所好與兒童角短長於
一日哉姑務其大者乃去之雲間之泗水上有田㕓築
草堂以居閉門著書自號南村外史凡見聞所及必錄
而識之耕暇則課家僮灌花蒔菊與野人方士飲酒為
樂好讀莊老書而於黃庭内景一經好之尤篤以為廣
成子所告黃帝長生之道要不出於此盖其蚤負經世
學而行與時忤久而益困故折而從彼以釋其抑欝無
聊而已所著書有四書備遺二卷說郛一百卷南村輟
耕錄三十卷書史會要九卷廣薈蕞八卷昔荀卿廢居
蘭陵嫉濁世之政因推儒墨道德行事興懷著書數萬
言今外史亦有荀卿之志哉觀其所述閎博該備知不
滅没與草腐木弊無疑也於此可見科舉取士不足盡
天下之才而老於大山長谷者何可勝數然皆不能有
所著以自見於世如外史者悲夫古南村外史小傳檇
李貝闕之所譔也予讀松江誌因為錄之
杭士甲第
自我朝太祖高皇帝奄有天下開科取士至今日新月
盛太學雖有題名記而人不得盡觀除國初年遠不能
備考者不敢妄錄今將所可考者自洪武二十一年戊
辰杭士登名黃甲者錄以補杭州府誌之未備云
洪武二十一年戊辰
沈霖(錢唐)沈玄(錢唐)求穎(富陽)
洪武三十年丁丑
施誼(仁和)沈良(仁和)周綬(於潛)
洪武三十三年庚辰
蔣驥(錢唐)
永樂二年甲申
周文(仁和)曹景暉(海寧)孫子良(海寧)
沈升(海寧)禇讓(仁和)吳惇(錢唐)
徐觀(臨安)潘中(錢唐)張侗(仁和)
曹潤(錢唐)曹彦昌(海寧)李約(仁和)
湛禮(錢唐)倪文質(錢唐)高暐(臨安)
高才(仁和)何澦(仁和)俞益(臨安)
俞禮(海寧)
永樂四年丙戌
孫廸(錢唐)何(闕仁和)吳禎(仁和)
彭清(錢唐)
永樂七年己丑會試車駕巡狩北京停廷試明年
庚寅十一月甲戌還京九年辛卯春廷試
洪絃(臨安)周健(仁和)
永樂十年壬辰
潘勤(錢唐)胡敬(仁和)
永樂十三年乙未
王懋(錢唐)陳鏞(錢唐)袁璞(新城)
畢昌(仁和)萬完(仁和)俞聽(仁和)
永樂十六年戊戌
朱瑛(新城)夏時(錢唐)姚觀(仁和)
孫景名(富陽)木訥(錢唐)王宣(錢唐)
永樂十九年辛丑
陳浩(錢唐)于謙(錢唐)
永樂二十二年甲辰
王珉(錢唐)嚴恭(仁和)林英(仁和)
鄭厚(仁和)謝衡(仁和)丁讓(仁和)
宣德二年丁未是科惟先府君暨先世父聯榜故
名聯璧
先府君(珙唐錢)先世父(璟唐錢)
宣德五年庚戌
楊寧(錢唐)逯端(仁和)
正統元年丙辰
相佐(錢唐)蔣忠(錢唐)
正統七年壬戍
張瑛(錢唐)章文(臨安)
正統十年乙丑
夏時正(仁和)(闕)和(仁和)姚哲(海寧)
正統十三年戊辰
沈敬(仁和)
景泰二年辛未
朱鏞(仁和)唐泰(仁和)王獻(仁和)
江玭(仁和)童緣(錢唐)吳誠(錢唐)
章亮(仁和)彭信(仁和)
景泰五年甲戍
王絃(臨安)何琮(仁和)沈富(錢唐)
王欽(新城)李昂(仁和)
天順元年丁丑
徐綺(餘杭)陳綱(錢唐)楊夀(錢唐)
張祚(錢唐)
天順四年庚辰
鄭環(仁和)汪諧(仁和)凌鎬(新城)
孫佐(仁和)邵琮(仁和)
天順七年癸未是年禮部貢院火不能竟考眀年
甲申春始第進士
錢鉞(杭州前衛軍餘)張珏(錢唐)
成化二年丙戍
季琮(錢唐)吳俊(錢唐)嚴裕(仁和)
孫安(錢唐)葉稠(富陽)任英(錢唐)
成化五年己丑
張晟(仁和)沈銳(仁和)周政(仁和)
包謙(錢唐)
成化八年壬辰
金源(仁和)陳謙(錢唐)王箎(仁和)
樂宗茂(仁和)
成化十一年乙未
洪鍾(錢唐)吳欽(仁和)張本(錢唐)
吳綱(仁和)徐寬(海寧)潘威(錢唐)
成化十四年戊戌
沈繼先(仁和)陳震(杭州前衛軍餘)張耀(仁和)
錢鏞(仁和)江瀾(仁和)錢鑑(杭州前衛軍餘)
徐禮(餘杭)吳雄(仁和)宋禮(錢唐)
成化十七年辛丑
張銓(錢唐)陳良器(仁和)陳潤(臨安)
莫立之(錢唐)
成化二十年甲辰
狀元李旻(錢唐)祝萃(海寧)許綸(錢唐)
盛雲(餘杭)
成化二十三年丁未
丁養浩(仁和)朱德(錢唐)鄧公輔(仁和)
幾量屐
晉阮孚好屐或詣之見孚正自蠟屐嘆云一生未知當
著幾量屐又諺云一口不能兩匙故宋范石湖成大丙
午新正書懷云窮巷閒門本闃然強將爆竹聒階前人
情舊雨非今雨老境增年是減年口不兩匙休足穀生
能幾屐莫言錢掃除一室空諸有龐老家人總解禪盖
用其事也至如山谷詠猩猩筆詩云平生幾量屐身後
五車書乃言猩猩事借其語而不用其意是又奪胎法
也
譯語詩
詩史余靖尚書使北為譯詩契丹愛之再往情益親余
詩云夜筵設羅臣拜洗兩朝厥荷情幹勒微臣稚魯祝
若統聖夀鐵擺俱可忒主舉杯謂余曰能道此為卿飲
余復舉之主大笑遂為酬觴盖設羅侈盛也拜洗受賜
也厥荷通問也幹勒厚重也稚魯拜舞也若統福祐也
鐵擺嵩高也可忒無極也皆譯語漢史記槃木白狼詩
語漢則協蠻語則否其實蠻人先作詩及用蠻語譯出
如余詩真譯語也
玉髑髏
王銍默記載晏元獻公殊守長安有村民富財云素事
一玉髑髏弟兄異居欲分為數片元獻取而觀自額骨
左右皆玉也瓌異非常見之喟然嘆曰此豈得於華州
蒲陵縣泰陵乎民言其祖實於彼得之元獻因與僚屬
言唐小說載玄宗遷西内李輔國令刺客夜擕鐵椎擊
其腦作磬聲玄宗謂刺客曰我固知命盡汝手然葉法
善勸我服玉今我腦骨成玉法善勸我服丹今有丹在
腦刺客因取丹乃死又孫光憲續通鑑云唐玄宗將死
云上帝命我作孔昇真人爆然有聲視之崩矣亦微意
也然則此乃真玄宗之髑髏也因潛命瘞之泰陵云故
宋旡高力士詩云將軍謫去上皇危玉髑髏傳日角竒
若使老奴居内侍控頤那得有金椎肅宗之罪著矣或
云肅宗如祖乙之死可驗其非虚語也
宋太后賢
植杖閒談元豐己未歲御史府論東坡詩文詆訕時政
有旨赴臺根治時東坡知湖州臺吏追攝浙西之民往
往追逐攀號或醵錢詣寺觀作解厄齊醮事聞光憲宣
仁兩宫皆為坡憂之時神宗怒甚莫知所申救因諭小
黃門密伺臺中有蘇文字至帝所亟來報有旨不俟成
牒旋以節狀來一日帝閱狀小黃門密聞二宫后往見
帝因前問所閱帝具以告二后皆抆淚不已帝曰太后
不須以軾故如此朝廷必自有常憲光憲曰老婆子非
為軾也見官家語及軾姓名因感思仁宗耳嘗朝退召
老婆子飲酒笑語歡甚不類平日心竊怪之問所以然
仁宗曰汝不知我耶今日放賢良榜又為子孫得兩員
好宰相大者蘇軾小者蘇轍也適聞其名感當日事故
不覺哽咽耳神宗色為之動自是制獄漸寬東坡得不
死矣予惟兩宫何賢如之
雉朝飛
楊䥫崖廉夫雉朝飛操自序略云雉朝飛多指牧犢子
之作據揚雄所記則衛女傅母之所作也衛女嫁齊太
子中道太子死傅母令且往當喪畢女不肯歸終之以
死傅母悔之取女所自操琴塜上鼓之忽有雉出墓中
飛起故其操以名予以牧犢之嘆不如衛女有關世教
為賦以補樂府之缺操云雉朝飛一雄挾一雌雄死雌
誓黃泥歸衛女嫁齊子未及夫與妻青縭棺素結一死
與之齊人言衛女蕩且離烏得塜中有雉飛琴聲鼓之
聞者悲䥫崖是作端可以洗樂府之陋矣
詩可圖屏障
倦游錄柳如金塞上詩云鳴骹直上一千尺天静無風
聲更乾碧眼健兒三百騎盡提金勒向雲看馮太傅端
謂坐客曰可圖於屏障信然
放翁述懷
陸放翁務觀述懷詩云桐君故隠兩經秋小院孤燈夜
夜愁名酒過於求趙璧異書渾似借荆州溪山勝處身
難到風月佳時事不休安得連雲車載釀金鞭重作院
花遊頷聯盖用蘇秦炊玉薪桂因鬼見帝之意何四美
之難并也歟
素問
宋聶吉甫淳言素問既非三代以前語又非東都以後
之文惟西漢司馬遷劉向有其辭而無其義吾斷斷然
以為淮南王安之所為後世必有以予言為然者
樗菴詠犬
菊莊先生嘗為予誦樗菴詠畫犬詩云駿馬隨羣走獵
場靈雞作伴入仙鄉是誰學得聲音似只許韓家謟侍
郎予又往年見有人題畫雞詩結句云度關惟有田文
客學得司農第一聲句同一轍惜忘其名氏云
晚節知幾
湘山野錄孫集賢冕天禧中直史館幾三十年晚守蘇
已及引年大書詩于廳壁曰人生七十鬼為鄰已覺風
光屬别人莫待朝廷差致仕早謀泉石養閒身去年河
北曾逢李今日淮西又見陳寄語姑蘇孫太守也須抖
擻老精神李見素陳莊皆朝廷差致仕者題畢拂衣而
往比詔下公已歸矣
兩山詠蠏
沈眀德宣號兩山吾杭仁和人天資穎敏文辭贍富早
與海觀齊名嘗有詩詠蠏云郭索横行逸氣豪秋來興
味滿江臯玉缸十斛酴醿酒不待先生賦老饕豪俊可
愛
蟫精雋卷十三
