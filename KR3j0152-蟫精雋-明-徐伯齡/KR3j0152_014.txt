蟫精雋卷十四
明徐伯齡撰
火神廟記
杭州教場在郡城西北隅成化甲午鎮守浙江司設監
太監李公義重修葺之於講武堂後仍建火神廟求戶
部尚書兼翰林院學士知制誥兼國史經筵官眉山萬
公安為文以記云杭州火神廟在郡城西北隅教場講
武堂後廟舊未有乃鎮守司設監太監李公所創既成
伻來屬記於予或曰火有神乎曰有之五行在天地間
佐元氣以成化包六合而無際亘萬古而不息故曰鬼
神之為德其盛矣乎夫所謂鬼神不外乎隂陽五行而
五行之火乃陽之精也自火而論之根於四德則為亨
發於四時則為夏列於八卦則為離形於五色則為赤
成於五味則為苦凝精於天則為熒惑脩靈於地則為
衡霍在十榦則為柔兆彊圉在十二枝則為大荒落敦牂
燧人洩其祕而啓其源祝融司其職而衍其流或鑽木
而生或擊石而出或猛火油得水而發或水晶艾映日
而起人徒見其切於日用者烹㸑而已鼓鑄而已殊不
知用之於兵器者為礟為銃為鎗為箭與夫火禽火獸
雀杏之類蓄造化之精靈極人事之機巧其有功於國
家武備最大且要夫天下之物莫不皆有神司之况司
火之神乃盛德之神乎浙江為天下雄藩李公悉心練
武以圖保障凡諸火器皆造如式乃德司火之神思報
其功故治神棲如此經始於成化甲午之秋九月落成
眀年之冬十一月有堂有廉有庫有庖像設彩繪既具
既&KR0897;歲時奉祀必嚴必潔故繫之以詩以侑享曰維火之
生維陽之精實切民用尤利於兵神礟神銃神鎗神箭
其迅如雷其熾如電式奮英稜以摧不庭窫窳鑿齒靡
不就擒國威既張醜類以滅永寧邦家維神之烈歲丁
酉立石廡下
伍喬
詩史伍喬張洎少相友善張為翰林學士眷寵優異伍
為歙州通判作詩寄張戒去僕曰張遊宴時投之一日
張與僚友近郊會讌歡甚僕投詩詩云不知何處好消
憂公退携壺即上樓職事久參侯伯幕夢魂長到帝王
州黃山向晚盈軒翠黟水舍春遶郡流遥想玉堂多暇
日花時誰伴出城遊張得詠動容久之為言於上召還
為考功員外郎
頤菴詩
永樂間國子祭酒頤菴胡先生儼若思南昌人幼嘗得
道園虞雍公文法以故詩文獨步一時寧藩為之序其
集謂其能振師道而得古人作文作詩之妙亦有所見
而云耳嘗與纂修性理五經四書大全之列盖自曾王
二學士而下獨公為最稱當時有題環清樓云螺川一
碧遶滄洲洲上蕭郎起畫樓杜若雨晴紅日曉蓼花風
冷紫霞秋閒來捲幔通江燕醉後凭闌看野鷗亦有高
樓臨會府西山南浦思悠悠月夜獨酌云萬里無雲碧
落高月眀如水見秋毫銀河斷鴈衝寒過錦樹驚烏向
夜臯窗下盈盈看露菊樽前粲粲斫霜螯醉來悟得陶
然趣妙理都將付濁醪讀莊子云漆園高蹈百無憂一
念灰來萬事休世俗等閒珠彈鵲人生空自壑藏舟熊
經未若虚無守蝶化還從混沌遊隠几嗒焉吾喪我形
全精復更何求秋日漫題云新秋病起復支頤試捲疎
簾強賦詩獨愛顔含分性分虚勞郭璞問耆龜井梧墜
葉應憐早籬菊藏花未覺遲萬里碧天清似洗一襟凉
思看雲移題倪元鎮畫絶句云雲林髣髴米南宫落筆
孤高絶俗蹤來往五湖三泖上畫船秋水看芙蓉雨餘
江上數峯青落木瀟瀟鴈在汀錦瑟一彈秋月白碧雲
深處有湘靈琴歌十六章今摘其十其一重華被袗衣
二女裸且恭泠泠五絃上拂拂來薰風其二猗蘭被谷
風河水美洋洋龜山無斧柯天道終茫茫其三關雎首
國風登歌諧八音如何房中曲幽幽多楚吟其四魏侯
聽古音端冕惟恐瞑鄭衛奏新聲欣然不知倦其五師
延溺清商師曠寫清角白雲從天來風雲震寥廓其六
長卿工詞賦浩蕩追遠遊嗟嗟臨卭曲䙝俚等俳優其
七㸑下焦桐尾價重千黃金一落文姬手飜作胡笳音
其八棗樹懷赤心其外多棘枝博勞雙翼長空歌阿得
脂其九耿耿别鶴操凄凄雉朝飛嗟哉髮已白不寐空
攬衣其十御風神浩浩化蝶夢悠悠獨有離騷古孤臣
淚不收皆非嘲吟風月而已
明妃曲
頤菴胡祭酒若思明妃曲云邊地皆草白琵琶多苦音
獨留青塜在直是漢恩深得少陵之意矣存齋瞿先生
宗吉有絶句亦云獨抱琵琶淚滿襟單于寕比漢恩深
他年塜上青青草絶以虞姬一片心至如王介甫則云
漢恩自淺今自深人生樂在相知心即此可見不忠甚
矣雖然西漢之失天下不在匈奴而在蕭墻之内也當
武宣之時闢地萬里重譯而來王者不可以枚計出師
破敵之盛前古所未有呼韓郅支稽首闕下元帝苟能
奮武宣之餘烈懷遠安邇施御戎之大策因其來朝絶
其請婚和親之議豈不為有漢宗英哉夫何以優柔庸
懦之才竟使紅粉遠嫁辱及宫閫而咎畫工不知禍由
聚麀之母后外戚累世擅政馴致釀成新室移鼎之變
千古不能無憾焉故予詠明妃亦有鄙句云樊青延夀
誠堪死何不先圖王政君坐是故也
當家故事
王銍四六話唐鄭準為荆南節度使成汭從事汭本姓
郭為代作乞歸姓表云名非霸越浮舟難效於陶朱
志在投秦出境遂稱於張禄其後范文正公隨母冐
姓朱以朱說登第後乞還姓表遂用之云志在投秦
出境遂稱於張禄名非霸越乘舟偶效於陶朱議者
謂雖襲用古人全語然本實范氏當家故事非攘竊
也
戶羽生傳
予友慈谿周克敬名旋亦號存齋以明經登成化丁
未進士第擢南京戶科給事中未第時講教吳興之
餘偕予同寓邸數年知其善詩文尤工古選嘗書
扇作戶羽生傳云戶羽生其先出於孤竹君之裔避
秦亂偕徐福入海島國於扶桑之區漢興臣順入中
國令人輩出世濟厥美有為王司徒障汚塵者有佐
范魯公去酷吏者有棄官家居而見歎於班婕妤者
惟趙宋時一人隨邵宏淵屯符離搖清凉而不肯協
心李顯忠以致費師喪律大為時義所鄙要之亦非
其咎也其後子孫散處四外族屬甚衆惟居金陵及
閩中者尤著至生殆百葉于兹矣生性簡質厭先世
紈綺之習好衣褚衣骨格稜稜然狷介寡合惟與銅
山君之幼子及角氏子訂盟為交凡其卷舒之機括
皆二子為之主也生又長於簸弄之才與之處者往
往挹其清風而敬之皆稱之曰清風先生戶羽其别
號也生嘗不為世用擯之滕子之國處篋中衣冠藍
縷形容稿悴人或憐而欲起之則堅持不可曰吾固
知當出此非其時耳遂退處舊隠晏如也迨夫大明
當天朱夏啓運生乃自奮曰出處貴以時躭禄嗜進
者為貪貪不可也肥遁忘世者為固固亦不可也今
遭時際會吾將出而為國播仁風蘇世之鬱煩矣乎
遂彈冠曳履而進漸見親幸已駸駸於掌握之地矣
昔蘧瑗邦有道則仕邦無道則可卷懷宣尼稱為君
子若生殆能踵其遺芳者乎又自跋云昌黎公作毛
穎傳竒崛卓越後人慕之往往步武有作區區薄技
烏敢效兹第以懷志未遂欲乘時奮發故寓筆以自
見耳又題扇云雲鵬搏北溟蟪蛄擇平原大小雖有
殊各已充其天人生百年期倏忽浮漚然百年貴適
志胡為形所牽麟閣存虚名負郭遺荒阡繁華竟何
為愴然哀昔賢又嘗寄予閨情詩云弄晴遲日透花
明睡起銀屏酒半醒試上小樓舒倦眼陌頭楊柳易
為情雙鴛淺印翠痕微閒步荒苔出竹扉小徑愛看
飛蛺蝶不知花露濕春衣非尋常事章句業場屋者
可同日語也
擬宫詞
古人無題閨怨宫詞去婦等詩皆非直述景物故事悲
愁哀怨而已其間特寓孤臣孽子流落及忠良志士與
時不偶情不能忘托以寡妻怨女因事感懷以伸其情
耳慈谿楊名父子器少有文名聰悟穎敏為一時同門
所推許以眀經領成化丙午浙魁登丁未進士第嘗擬
宫詞作一年景序凡唐律三十三章錄以寄予兹拔其
尤者識之其春日宫詞云困人天氣日遲遲宫院深沉
午漏稀簾襯綠痕芳草滿水流紅膩落花飛一緘消息
關魚鑰萬疊愁懷壓鳳扉最是平生心性癖惜春常是
怕春歸其立夏宫詞云一春長只怕春歸昨夜春歸總
不知愁綠怨紅空有恨墮香飄粉總成悲杜鵑哭處雲
迷月螻蟈鳴時水滿池日給金錢三百貫從今何處買
花枝其秋夜宫詞云丁當鐵馬屋西東一曲悲歡意萬
重總有長愁隨髮白也無佳句寫霜紅綵雲縹緲通三
島眀月嬋娟照大宫促織不知人意嬾遶牀終夜泣西
風其除夕宫詞云院院燒燈夜不眠屠蘇分歲啓芳筵
儺名已進金吾仗守夜時聽玉漏傳獸鼎香薰芸葉細
蓮臺風定燭花圓眀朝早上長生殿共祝皇圖億萬年
其忠愛藹然溢于言表
崇安柳七冢
柳七名永字耆卿崇安白水人長於詞范蜀公嘗曰仁
宗四十二年太平鎮在翰苑十餘載不能出一語歌詠
乃於耆卿詞見之仁宗嘗曰此人任從花前月下淺斟
低唱豈可令仕宦遂流落不偶卒於襄陽死之日家無
餘財羣妓合金葬之于建安南門外每春日上塜謂之
弔柳七
尹字
眀皇雜錄蘇頲幼時京兆尹訪其父瓌既去瓌命頲詠
尹字即應聲云丑雖有足甲不成身見君無口知伊少
人其敏捷如此
散人稿
先府君由宣德丁未狀元馬愉榜進士第兄弟同科時
號聯璧故遂以為字歴官太僕丞晚守湖南之寶慶無
何値部使者有私隙誣以非罪為羣黨所陷謫為塞外
民天順改元與例陳訴得白有復起之命以疾卒于京
素有文名所著詩文甚夥有西湖散人稿六卷已夀諸
梓多故以來挾之隨寓及喪還抵臨清為閘水衝激舟
覆僅得護柩行李悉沒於洪流因憶幼侍書室嘗誦題
壁二詩云存誠固是人無間克己能令衆所歸半點浮
雲須净掃一規完月更光輝紛譁勢利從他擾專静工
夫不我違如此路頭方入道顔何人也亦堪希力學必
須令志篤為人端在立心高韓歐文譽海天闊李杜詩
名今古豪青史千年須尚友螢窗十載莫辭勞果能進
步希前哲未必終教困草茅論交詩云交游誰似古人
情春夢秋雲未可憑溝壑不援徒汎愛寒暄有問但虚
名陳雷義重踰膠漆管鮑交深托死生此道今人棄如
土歲寒惟有竹松盟題畫眉鳥云野性從來不受羇隨
聲百囀任高低也曾鎖向雕籠聽不及林間恣意啼枯
荷鶺鴒圖云秋色荒凉景物殘池荷半老水生寒鶺鴒
好似人兄弟不暫分飛赴急難用錄以存手澤云
子卿圖
浙閫公子王景聲嘗出子卿牧羝圖筆力精勁用墨濃
淡適宜誠宋人之絶筆也詩凡數十首皆宣德正統間
縉紳手翰卷終一絶乃東吳夏問所作卷中之詠無能
出其右其詩云不將漢節涴沙塵十九年來萬里身誰
道白沙黃草外牧羊原是牧麒麟彼循常蹤而蹈故轍
者奚可以語此耶
評花
錢唐功言予嘗評花品以梅有林下之風杏有閨房之
態桃如倚門市娼李如東隣貧女
王霞卿
進士鄭殷彝旅遊會稽寓唐安寺先粉壁有題云琅琊
王氏霞卿光啓三年陽春二月登于是閣臨軒軫恨覩
物增悲雖看煥爛之花但比凄凉之色時有輕綃捧硯
小玉觀題詩云春來引步暫尋幽愁見風光倚寺樓正
好開懷對烟月雙眉不展自如鈎鄭生和云題詩仙子
此曾遊應是尋春别鳳樓賴得從來未相識免教錦帳
對銀鈎霞卿乃邑宰韓嵩自京師挈之任所嵩遇暴寇
而卒鄭生欣然謁之時霞卿竟辭以疾而不見焉但令
總角婢子輕綃持詩荅曰君是雲霄折桂身聖朝方切
用儒珍正堪西上文場戰空向中途泥婦人鄭得詩大
慙而退
女人詠史
宋朱淑真錢塘民家女也能詩詞偶非其類而悒悒不
得志往往形諸語言文字間有詩云鷗鷺鴛鴦作一池
誰知羽翼不相宜東君不與花為主何事休生連理枝
所著有斷腸詩十卷傳於世王唐佐為之傳後村劉克
莊嘗選其詩若竹搖清影罩紗窗兩兩時禽噪夕陽謝
却海棠飛盡絮困人天氣日初長之句為世膾炙嘗賦
詠史詩云筆頭去取萬千端後世由他恣意瞞王伯謾
分心與跡到成功處一般難非婦人可造當時趙眀誠
妻李氏號易安居士詩詞尤獨步縉紳咸推重之其綠
肥紅瘦之詞及人與黃花俱瘦之語傳播古今又寵柳
嬌花之言為詞話所賞識晦菴朱子云今時婦人能文
只有李易安與魏夫人李有詠史詩云兩漢本繼紹新
室如贅疣所以嵇中散至死薄殷周中散非湯武得國
引之以比王莽如此等語豈女子所能以是方之淑真
似不及也然易安晚年失節汝舟而為其所薄至與昝
處厚手劄言猥以桑榆之晚景配兹駔儈之下才而淑
真怨形流蕩至云欲將一卷傷心淚寄與南樓薄倖人
雖有才致全德寡矣
葡萄詩
僧温日觀能詩善寫葡萄精緻不俗世多寶之予一日
於友人處觀其大畫四輻而皆有題品其自作也格律
不拘率意而就惟記得一絶云曾向流沙取梵書草龍
珠帳滿征途輕包短策難將帶記得西風月上初言不
盡而意有餘堪膾炙也
蟫精雋卷十四
