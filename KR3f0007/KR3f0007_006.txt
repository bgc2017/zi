欽定四庫全書
聖夀萬年歷卷五
明朱載堉撰
古今交食考
前代課歷故事取各家所造之歷各使推而上之於千
百世之上以求交食與夫歲月日星辰之著見於經史
者為合與否然後推而下之以定當來之氣朔則知與
往古相合者為密不合者為疎甚易辨也萬歷九年辛
巳歲距漢武帝元光元年丁未歲一千七百一十四年
距陳宣帝太建八年丙申歲一千有五年二者之間史
志原載日月食分加時起復方位各取數事而以元儒
舊法并今新法考之自唐已下不必考者未及千年故
略之也仍取萬歷甲午已後日月交食亦各數事較其
異同筆於此卷往則稽於史來則驗於天而新舊二家
疎密可見矣
漢武帝元光元年七月癸未先晦一日日有食之在翼
八度劉向云日中時食從東北過半晡時復(見前漢書
五行志)
謹按日食必起自西理無從東起者疑有脱文故
也當作從西北向東北食過半過半謂六七分已
上是歲有閏而漢歷失閏故以為七月晦晦閏之
失辨見别卷兹不復贅
依新法筭
距嘉靖甲寅歲一千六百八十七年
距萬歷辛巳歲一千七百一十四年
日食九分四十九秒
初虧午正一刻西北
食甚未初三刻正北
復圓申初初刻東北
食甚日躔黃道翼八度五十一分赤道翼八度三
十九分
依舊法筭
距至元辛巳歲一千四百一十四年
日食九分六十三秒
初虧午正三刻正西
食甚未正初刻
復圓申初二刻正東
食甚日纏黃道翼六度五十二分赤道翼六度四
十一分
漢武帝征和四年八月辛酉晦日有食之不盡如鉤在
亢二度晡時食從西北日下晡時復(同上)
依新法筭
距嘉靖甲寅歲一千六百四十二年
距萬歷辛巳歲一千六百六十九年
日食九分八十五秒
初虧未初二刻西北
食甚未正三刻正北
復圓申正初刻東北
食甚日躔黃道角十一度七十八分赤道角十度
八十五分
依舊法筭
距至元辛巳歲一千三百六十九年
日食九分四十三秒
初虧未正初刻正西
食甚申初一刻
復圓申正二刻正東
食甚日躔黃道角九度八十五分赤道角九度七分
謹按歷經云若當時有宿度仍依當時歷法命之
依三綂歷冬至日在牽牛加而命之則與亢二度
合
漢明帝永平四年八月丙寅時加未日有食之(見後漢
五行志註)
謹按此不言朔者八月之晦也時加未者猶言加
時在未
依新法筭
距嘉靖甲寅歲一千四百九十三年
距萬歷辛巳歲一千五百二十年
日食二分七十一秒
初虧未初二刻西北
食甚未正二刻正北
復圓申初二刻東北
食甚日躔黃道亢初度十二分赤道亢初度十一分
依舊法筭
距至元辛巳歲一千二百二十年
日食三分五十六秒
初虧未正二刻西北
食甚申初三刻正北
復圓申正三刻東北
食甚日躔黃道角十一度六十九分赤道角十度
七十七分
魏文帝黃初二年六月二十七日戊辰加時未日食(見
晉書歷志)
依新法筭
距嘉靖甲寅歲一千三百三十三年
距萬歷辛巳歲一千三百六十年
日食三分七十二秒
初虧午正三刻西北
食甚未初三刻正北
復圓未正三刻東北
食甚日躔黃道張九度七十四分赤道張九度八
十九分
依舊法筭
距至元辛巳歲一千六十年
日食四分二十四秒
初虧未初一刻西北
食甚未正一刻正北
復圓申初一刻東北
食甚日躔黃道張八度七十一分赤道張八度八十
四分
魏文帝黃初二年七月十五日癸未日加壬月加丙食
(同上)
謹按日加壬謂日在地中壬位月加丙謂月在天
上丙位以漏刻言則亥末子初也丙字舊文作景
為避唐諱今仍作丙庶讀者易曉也
依新法筭
距嘉靖甲寅歲一千三百三十三年
距萬歷辛巳歲一千三百六十年
月食八分七十秒
初虧子初初刻三更一點東南
食甚子正三刻三更五點正南
復圓丑正一刻四更五點西南
食甚月離黃道室六度九十七分赤道室六度八十
分
依舊法筭
距至元辛巳歲一千六十年
月食八分七十一秒
初虧子初二刻三更二點正東
食甚丑初一刻四更二點
復圓寅初一刻五更二點正西
食甚月離黃道室五度九十分赤道室五度七十
五分
宋文帝元嘉十三年十二月十六日甲夜月食盡在鬼
四度以衝計之日當在牛六(見宋書祖沖之歴議)
謹按甲夜或作中夜者誤甲夜一更也乙丙丁戊
夜二三四五更也盡字疑衍今歷鬼無四度盖據
當時赤道度耳元志云列舍相距度數歷代所測
不同非微有動移則前人所測或有未密正謂此
也已下三條放此
依新法筭
距嘉靖甲寅歲一千一百一十八年
距萬歷辛巳歲一千一百四十五年
月食八分七十三秒
初虧申正三刻昏刻東北
食甚酉正一刻一更二點正北
復圓戊初三刻一更五點西北
食甚月離黃道柳三度四十一分赤道柳三度六
十二分
依舊法筭
距至元辛巳歲八百四十五年
月食八分七十三秒
初虧申正三刻昏刻正東
食甚酉正二刻一更三點
復圓戌正一刻二更一點正西
食甚月離黃道柳二度七十九分赤道柳二度九
十七分
宋文帝元嘉十四年五月十五日丁夜月食盡在斗二
十六度以衝計之日當在井三十(同上)
謹按赤道斗無二十六度唐志大衍歷議云古以
牽牛上星為距太初改用中星然則斗二十六度
者漢太初歷所測也新法改斗二十六度為牛初
度依近代所測也
依新法筭
距嘉靖甲寅歲一千一百一十七年
距萬歷辛巳歲一千一百四十四年
月食十一分六十二秒
初虧子正初刻三更三點正東
食旣丑初一刻四更二點
食甚丑初三刻四更四點
生光丑正初刻四更五點
復圓寅初一刻五更四點正西
食甚月離黃道牛初度五十一分赤道牛初度五
十五分
依舊法筭
距至元辛巳歲八百四十四年
月食十一分六十二秒
初虧子正初刻三更四點正東
食既丑初二刻四更三點
食甚丑正初刻四更四點
生光丑正二刻五更一點
復圓寅初四刻五更五點正西
食甚月離黃道斗二十三度十六分赤道斗二十
五度八分
宋文帝元嘉二十八年八月十五日丁夜月食在奎十
一度以衝計之日當在角二(同上)
謹按此條不言食盡者食不至既也
依新法筭
距嘉靖甲寅歲一千一百三年
距萬歷辛巳歲一千一百三十年
月食七分三十秒
初虧子正初刻三更三點東南
食甚丑初二刻四更二點正南
復圓寅初初刻四更五點西南
食甚月離黃道奎十四度二十六分赤道奎十三
度十五分
依舊法筭
距至元辛巳歲八百三十年
月食七分三十秒
初虧子正一刻三更四點東南
食甚丑初三刻四更二點正南
復圓寅初二刻五更一點西南
食甚月離黃道奎十三度五十四分赤道奎十二
度四十八分
宋孝武帝大明三年九月十五日乙夜月食盡在胃宿
之末以衝計之日當在氐十二(同上)
依新法筭
距嘉靖甲寅歲一千九十五年
距萬歷辛巳歲一千一百二十二年
月食十四分四秒
初虧戌初初刻一更三點正東
食既戌正初刻一更五點
食甚戌正二刻二更一點
生光亥初初刻二更二點
復圓亥正初刻二更四點正西
食甚月離黃道胃十四度七十二分赤道胃十四
度八分
依舊法筭
距至元辛巳歲八百二十二年
月食十四分四秒
初虧酉正三刻一更二點正東
食既戌初四刻一更五點
食甚戌正二刻二更一點
生光亥初初刻二更二點
復圓亥正一刻二更五點正西
食甚月離黃道胃十四度一分赤道胃十三度四
十一分
陳宣帝太建八年丙申六月戊申朔食於卯甲間(見元
史歷志)
謹按二十四向寅末卯初是名曰甲然則卯甲間
者謂卯初之後卯正之前也
依新法筭
距嘉靖甲寅歲九百七十八年
距萬歷辛巳歲一千五年
日食七分九十六秒
日未出已食一分六十一秒
日已出見食六分三十五秒
初虧寅正一刻西北
食甚卯初二刻正北
復圓卯正三刻東北
食甚日躔黃道柳二度六十六分赤道柳二度八
十二分
依舊法筭
距至元辛巳歲七百五年
日食八分
日未出已食六分七十三秒
日已出見食一分二十七秒
初虧寅正二刻正西
食甚卯初二刻
復圓卯正三刻正東
食甚日躔黃道柳二度十九分赤道柳二度三十
二分
謹按此條歷家所謂帶食者也舊以應見者為
不見應不見者為見與新法不同知歷者當辨
孰為近是
已上往古日月食共十條距今甲午歲千餘年矣
自甲午以後未來日月食共十條開列于後
萬歷二十四年丙申歲三月壬午夜朢月食
依新法筭
距嘉靖甲寅歲四十二年
距萬歷辛巳歲一十五年
月食三分七十秒
月未入已復二分七秒
月已入不見復一分六十三秒
初虧寅初三刻五更三點東北
食甚寅正三刻曉刻正北
復圓卯初三刻在晝西北
食甚月離黃道角五度六分赤道角四度七十六
分
依舊法筭
距至元辛巳歲三百一十五年
月食三分七十一秒
月未入巳復二分八十秒
月已入不見復九十一秒
初虧寅初四刻五更三點東北
食甚卯初初刻曉刻正北
復圓卯正一刻在晝西北
食甚月離黃道角四度九十六分赤道角四度六
十七分
萬歷二十四年丙申歲閏八月乙丑朔日食
依新法筭
距嘉靖甲寅歲四十二年
距萬歷辛巳歲一十五年
日食九分七十五秒
初虧巳正三刻西北
食甚午正初刻正北
復圓未初一刻東北
食甚日躔黃道翼十九度赤道翼十七度六十二分
依舊法筭
距至元辛巳歲三百一十五年
日食九分七十秒
初虧午初初刻正西
食甚午正二刻
復圓未初三刻正東
食甚日躔黃道翼十八度九十分赤道翼十七度
五十三分
萬歷二十六年戊戌歲七月戊戌夜朢月食
依新法筭
距嘉靖甲寅歲四十四年
距萬歷辛巳歲一十七年
月食九分十八秒
初虧丑初初刻四更一點東北
食甚丑正二刻四更五點正北
復圓寅正初刻五更四點西北
食甚月離黃道虚六度九十六分赤道虚六度八
十六分
依舊法筭
距至元辛巳歲三百一十七年
月食九分十八秒
初虧丑初初刻四更一點正東
食甚丑正二刻四更五點
復圓寅正一刻五更五點正西
食甚月離黃道虚六度八十六分赤道虚六度七
十七分
萬歷二十七年己亥歲六月癸巳夜朢月食
依新法筭
距嘉靖甲寅歲四十五年
距萬歷辛巳歲一十八年
月食十一分十六秒
月未出已食七分五十九秒
月已出見食三分五十七秒
初虧酉初三刻在晝正東
食既戌初初刻昏刻
食甚戌初二刻昏刻
生光戌初三刻一更一點
復圓亥初初刻一更五點正西
食甚月離黃道女七度九十二分赤道女八度三
分
依舊法筭
距至元辛巳歲三百一十八年
月食十一分十六秒
月未出已食二分九十九秒
月已出見食八分十七秒
初虧酉初二刻在晝正東
食既戌初初刻昏刻
食甚戌初二刻昏刻
生光戌初三刻一更一點
復圓亥初一刻一更五點正西
食甚月離黃道女七度八十三分赤道女七度九
十三分
謹按此與太建八年帶食其理相同舊法應見者
為不見應不見者為見與新法異焉至期驗天則
知疎密
萬歷二十九年辛丑歲十一月己酉夜朢月食
依新法筭
距嘉靖甲寅歲四十七年
距萬歷辛巳歲二十年
月食七分八十九秒
初虧丑初初刻三更五點東南
食甚丑正二刻四更三點正南
復圓寅初三刻四更五點西南
食甚月離黃道畢十四度六分赤道畢十四度九
十三分
依舊法筭
距至元辛巳歲三百二十年
月食七分八十九秒
初虧丑初初刻三更五點東南
食甚丑正二刻四更三點正南
復圓寅正一刻五更一點西南
食甚月離黃道畢十三度九十六分赤道畢十四
度八十二分
萬歷三十年壬寅歲四月丙午夜朢月食
依新法筭
距嘉靖甲寅歲四十八年
距萬歷辛巳歲二十一年
月食十四分十秒
初虧子初二刻三更一點正東
食既子正三刻三更五點
食甚丑初一刻四更二點
生光丑正初刻四更四點
復圓寅初一刻五更三點正西
食甚月離黃道尾五度八十九分赤道尾六度二
十五分
依舊法筭
距至元辛巳歲三百二十一年
月食十四分十秒
初虧子正初刻三更三點正東
食既丑初二刻四更三點
食甚丑正一刻四更五點
生光寅初初刻五更二點
復圓寅正二刻曉刻正西
食甚月離黃道尾五度八十三分赤道尾六度十
九分
萬歷三十年壬寅歲十月甲辰夜朢月食
依新法筭
距嘉靖甲寅歲四十八年
距萬歷辛巳歲二十一年
月食十三分二十九秒
月未出已食十分三十四秒
月已出見食二分九十五秒
初虧申初一刻在晝正東
食既申正二刻在晝
食甚酉初初刻昏刻
生光酉初二刻一更一點
復圓酉正二刻一更三點正西
食甚月離黃道畢二度九十四分赤道畢三度九
分
依舊法筭
距至元辛巳歲三百二十一年
月食十三分二十九秒
月未出已食二分五十九秒
月已出見食十分七十秒
初虧申初初刻在晝正東
食既申正一刻在晝
食甚酉初初刻昏刻
生光酉初二刻一更一點
復圓酉正四刻一更四點正西
食甚月離黃道畢二度八十四分赤道畢二度九
十八分
謹按食既在晝則月出已既矣是知舊法所推帶
食分誤
萬歷三十一年癸卯歲四月丁亥朔日食
依新法筭
距嘉靖甲寅歲四十九年
距萬歷辛巳歲二十二年
日食八分六十六秒
初虧辰初初刻西北
食甚辰正一刻正北
復圓巳初三刻東北
食甚日躔黃道胃十二度二十一分赤道胃十二
度十四分
依舊法筭
距至元辛巳歲三百二十二年
日食七分九十八秒
初虧辰初二刻西北
食甚辰正四刻正北
復圓巳正一刻東北
食甚日躔黃道胃十二度十三分赤道胃十二度
六分
萬歷三十一年癸卯歲十月戊戌夜朢月食
依新法筭
距嘉靖甲寅歲四十九年
距萬歷辛巳歲二十二年
月食四分四十秒
初虧子正四刻三更五點東北
食甚丑正一刻四更二點正北
復圓寅初二刻四更五點西北
食甚月離黃道昴二度六十二分赤道昴二度六
十七分
依舊法筭
距至元辛巳歲三百二十二年
月食四分四十秒
初虧丑初一刻四更一點東北
食甚丑正三刻四更四點正北
復圓寅正一刻五更一點西北
食甚月離黃道昴二度五十四分赤道昴二度五
十九分
萬歷三十二年甲辰歲四月辛巳朔日食
依新法筭
距嘉靖甲寅歲五十年
距萬歷辛巳歲二十三年
日食三分九十秒
初虧未正三刻西南
食甚申正初刻正南
復圓酉初初刻東南
食甚日躔黃道胃一度五十五分赤道胃一度五
十二分
依舊法筭
距至元辛巳歲三百二十三年
日食四分二十二秒
初虧申初三刻西南
食甚酉初初刻正南
復圓酉正一刻東南
食甚日躔黃道胃一度四十八分赤道胃一度四
十五分
謹按日月食舊例惟推黃道度今附赤道度於
下盖欲學者兼通黃赤道相求術庶不致失傳
也
右古今日月食共二十條祗依元史舊法與臣新
法相校而錄其同異焉若夫大綂歷經全文實愚
臣所未覩雖頗聞其略節然莫知其詳也伏望欽
依令該監推考而辨定疎密為後來脩歷者張本
臣下情不勝榮辛仰荷之至
萬年歷備考
鄭府長史司左長史臣謝廷訓等謹啟為恭進歷書上
祝萬夀敬陳愚見以仰禆盛典萬一事萬歷二十三年
十月二十八日承奉河南等處承宣布政使司劄付承准
禮部照會該本部題祠祭清吏司案呈奉本部送内府
抄出鄭世子載堉奏前事内稱大綂歷倘有小差乞要
更正以成一代之制宜新其名為聖夀萬年歷及將所
著新法十冊恭進等因奉聖旨禮部知道欽此欽遵抄
出到部送司案呈到部看得鄭世子載堉恭進歷書上
祝萬夀欲要更新其名及將大綂歷所差即便改正各
一節為照人君欽若天道敬授民時以成治功者莫大
於歷是故自堯舜相傳以來靡不重之所以大一綂也
我太祖高皇帝創有天下即治歷明時頒行中外命之
曰大綂盖不惟昭王者無外之義而聖子神孫億萬年
無疆之祚即在於是殆有不可以數限量者焉列聖相
承毫無異議皇上紹天纉緒繼治安民二十有三載夫既
叶泰階之符而際昇平之盛矣迺者萬壽届期四方來
賀鄭世子載堉恭獻聖壽萬年歷書併請因時改名原
其用心無非俯竭一得之忱欲效萬年之祝意甚善也
但臣等查得會典凡造歷以洪武甲子為歷元仍依舊
法推筭不用捷法夫歷元必用洪武甲子者所以重一
代開創之本而推筭用舊法者誠以天有常度苟求其
故千歲之日至可坐而致所謂故者言天運自然之常
度有成法可求不必于鑿也今大綂歷以我太祖之聰
明睿智遡考前代推步之法而用元郭守敬之術立表
以測景考景以驗氣上符天運下順民時以成之皆因
其故也是以行之二百餘年重熙累洽盖自畿甸以及
要荒凡雕題椎結殊鄉異俗一皆稟受正朔此萬萬世
不可易者行之既久習之已熟一旦而欲更新其名無
論非祖宗創制立法至意且恐駭華夷之觀聽也又考
元歷志至元四年西域札馬魯丁撰進萬年歷世祖稍
頒行之十三年平宋遂詔前中書左丞許衡太子贊善
王恂都少監郭守敬等改治新歷參考累代歷法復測
候日月星辰消息運行之變參别異同酌取中數以為
歷本至十七年冬至歷成名曰授時歷十八年頒行天
下萬年歷不復行則萬年歷名元既有之雖行而未久
亦不便於襲用矧今年號萬歷業已該萬年之義歷名
改擬之說臣等未敢輕議至於歲差之法上古無聞盖
一元肇啟四序適調天有常運日月星辰行有常度自
無差忒自唐虞以降暨於春秋時令不無愆其候矣詎
非氣漸澆漓運行乖舛而致然歟然而差法猶未立也
逮漢雒下閎始知有差及晉虞喜始立差法自是宋何
承天祖沖之梁虞&KR1184;隋劉焯張胄玄唐僧一行宋王朴
沈括輩各有差法之議訖無畫一之規大都所約年限
有遠近所置分度有疎密耳至元許衡郭守敬等乃測
景於四表毫忽微眇皆有可考約以六十六年差一度
考往則每百年減一推來則每百年加一其法號為精
密我朝制歷實用其法則差法固在向遵用之宜無復
異者近屢有言歷法差訛當為考正然於何而正之所
以求之者大約有三曰考月令之中星移次應節曰測
二至之日景長短應候曰驗交食之分秒起復應時考
以衡管測以臬表驗以刻漏斯亦佹得之矣夫天體至
廣歷家以周天三百六十五度四分度之一而紀日月
星辰之行次又析一度為百分一分為百秒可謂密矣
然在天一度應地二千九百三十二里其在分秒又可
推也譬之輪轂外廣而中漸以狹至於輻輳之處間不
容髮矣夫渾儀之體徑僅數尺外布三百六十五度四
分度之一每度不及指許安所置分秒哉至於臬表之
樹不過數尺刻漏之籌不越數寸以天之高且廣也而
以徑尺寸之物求之欲其纖微不爽不亦難乎故方其
差在分秒之間無可驗者至踰一度乃可以管窺耳此
所以窮古今之智巧不能盡其變歟今之談歷者或得
其筭而無測驗之具即有其具而置非其地高下迥絶
則亦無准宜非墨守者之所能自信也即如世子言以
大綂與授時二歷相較考古則氣差三日推今則時差
九刻夫時差九刻在亥子之間則移一日在晦朔之交
則移一月此可驗之於近也設移而前則生明在初二
之昏矣設移而後則生明在初四之夕矣弦朢亦宜各
差一日今似未至此也此以歷家雖有成法猶以測驗
為准為今之計宜令星歷之官再加詳推以求歲差之
故亟為更正嘗聞前禮官鄭繼之有言欲定歲差宜定
歲法於二至餘分絲忽之間定日法於氣朔盈虚一畫
之際定日月交食於半秒難分之所斯其言似中歷家
肯綮要在得精思善筭而又知歷理者以職其事誠博
求之不可謂世無其人而其本又在我皇上秉欽若之
誠以建中和之極光調玉燭默運璇璣正歷數以永大
綂之傳是在今日誠千載一時也臣等竊觀鄭世子所
著新法其原本進呈恭備御覽未便繙閱恐致損汚合
無行河南布政司轉行該府長史司具啟世子知會另
將副本解部轉發欽天監與世業各科歷官所傳諸書
互相參訂細加磨筭務使分秒微纖隨時測驗蘄於不
爽則歷數之奧既占而有孚天運之常亦筭無遺筴矣
若夫世子載堉不以崇高富貴為逸豫之圖乃能留心
歷學博通今古志行既為可尚忠愛良有足嘉即東平
河間何以稱焉相應賜勅奬諭以示優褒取自聖裁恭
候命下臣等遵奉施行等因萬歷二十三年九月十九
日本部尚書兼翰林院學士范(闕)等具題二十三日奉
聖旨是鄭世子著寫勅奬諭欽此欽遵除將奬諭一節
另行移文撰勅外所據新著律歷融通等書副本相應
開取案呈到部擬合就行為此合就照會該布政司著
落當該官吏照依照會内事理轉行鄭府長史司啟世
子知會即將所著律歷融通等書副本作速差人解部
以憑轉發欽天監磨筭施行等因承此擬合就行為此
劄仰本司官吏照依劄付備承照會内事理即便具啟
鄭世子知會即將所著律歷融通等書副本作速差人
解部轉發欽天監磨筭施行毋得遲違未便奉此擬合
具啟為此今將前項緣由理合具本謹具啟聞伏候令
旨萬歷二十三年十一月初一日左長史臣謝廷訓右
長史臣關志拯
鄭府長史司為恭進歷書上祝萬壽敬陳愚見以仰禆
盛典萬一事萬歷二十三年十月二十八日承奉河南
等處承宣布政使司劄付承准禮部照會該鄭世子載
堉奏前事劄仰本司官吏即便具啟鄭世子知會即將
所著律歷融通等書副本作速差人解部轉發欽天監
磨筭施行等因奉此隨具本啓奉鄭世子令旨歷書原
藁十卷今謄錄作二册批差小旗劉梯解送仍候勅到
日專差官奏謝爾司給批與他敬此敬遵抄出到司擬
合呈送為此今將前項緣由同歷書印封理合差人具
呈伏乞照驗施行萬歷二十三年十一月二十日左長
史謝廷訓右長史關志&KR0008;
聖夀萬年歷卷五
欽定四庫全書
聖夀萬年歷附錄
明朱載堉撰
河南等處提刑按察司分巡河北道僉事臣邢雲路謹奏為議
正歷元以成大典事臣惟稽古帝王必以治歷明時為首務盖其
重也大哉帝堯其首命羲和氏曰欽若昊天歷象日月星辰敬授
人時而即以咨帝舜曰天之歷數在爾躬其重如此嗣是夏后殷
周紹明三正有自來矣下逮春秋始爽厥德於是有曰至之愆
不朔之食豈天路之殊常抑曰官之失職歟漢唐以降迄於宋
元治歷家亡慮數十其表見者如鄧平祖沖之李淳風僧一行
郭守敬輩各殚心思求合天運或差而改改而差差而復改率
皆由淺之深由疎之密惟郭守敬乃臻其妙焉誠可謂冠絶古
今矣然而守敬亦未嘗自信為無差也觀其謂積年距至元辛
巳為元則可其諸應宜隨時測驗者用辛巳為元則不可今司
天氏固祖述郭守敬太史者而胡不是之察也臣少習乾象長
益篤嗜凡硏思二十餘年乃有所得始覺古人有未盡而今時
有不然者何也盖天日之交氣之齊也日月之交朔之
會也日忒而氣不齊月愆而朔不會今之弊也夫窺天
之器宜無踰於觀象測景候時籌策四事矣臣今以四
事窺天運胥日異而月不同焉孟子曰天之高也星辰
之遠也苟求其故千歲之日至可坐而致也然則日之
至乃天之根氣之始所關大矣乃今之日至何如也大
綂推今年冬至在申正二刻而臣測在未正一刻大綂
實後天九刻餘盖以癸巳甲午丙申丁酉之晷相加減
實測二百五十九刻七十三分四十五秒得乙未日未
正一刻冬至復取前後二十餘日計二千餘刻日日而
量之秒秒而較之皆同未正一刻無殊科此日行所至
昭昭在天可以數籌可以景測可與人人共知見者匪
人力所私懸想所致也乃大綂差至後天九刻餘計氣
應應損九百餘分而不自覺豈其未嘗籌測耶孟子所
謂千歲可坐致者今甫以三百餘年輙差九刻則何論
千歲不寧惟是今年立春夏至立冬皆適值子半之交
臣測立春乙亥而大綂推丙子臣測夏至壬辰而大綂
推癸巳臣測立冬己酉而大綂推庚戌夫立春與冬乃
王者行陽德隂德之令而夏至則其祀方澤之期也今
皆相隔一日則理人事神之謂何是豈為細故況以立
春隔日而生人之年月日時皆非矣此而不改後將何
極且歷法疎密在交食自昔記之矣乃今年閏八月朔
日有食之大綂推初虧巳正三刻食幾既而臣候初虧
巳正一刻食止七分餘大綂實後天幾二刻而計閏應
及轉應若交應則各宜如法增損之矣蓋日食八分以
下隂歷交前初虧西北固歷家所共知也今閏八月朔
日食實在隂歷交前初虧西北其食七分餘明甚則安
得謂之初虧正西食甚九分八十六秒耶而大綂之不
效亦明甚然此八月也若或值元日於子半則當退履
端於月窮而朝賀大禮當在月正二日矣又可謂細故
耶此而不改臣竊恐愈久愈差將不流而至春秋之食
晦不止也臣故曰閏應轉應交應之宜俱改也我朝聖
神在御重熙累洽我皇上繼天立極調元出治其歷數
之傳直追帝堯之綂則治歷明時正今日之急務也乃
自國初迄今二百餘年歷猶未正司天氏但知僅守元
臣立成之法而一切諸應不隨時以考驗氣朔竝乖天
人弗協而猶然用至元辛巳為元夫有一代之興必有
一代之歷我朝制作越千古獨奈何以歷數大典而猶
然以勝國為元耶臣愚不肖蓄此於中久矣向欲陳獻
恐有越俎之嫌未敢也乃今年適逢上命儒臣纂修正
史夫史也者大經大法咸正罔缺者也然而莫重於歷
亦莫難於歷乃今尚未聞有一人欲起而更正之者及
今不正何為信史及今不言豈非失時臣故自今年悉
心詳驗之思以上獻也野有一芹尚思自獻况以歷數
大典又當修史之會臣既實見其非是則安敢不亟陳
於君父之前伏願陛下俯納臣言勅下禮部議覆上請
遴選海内之有真知歷數如郭守敬其人者俾之竭心
殫力因數察理探賾索隠鈎深致遠其於日月之消息
氣朔之差應平立新故之分弧矢分合之變黃道白道
之一而不一天首天尾之齊以非齊一一測正之亡爽
焉假以便宜遲以歲月然後改憲明時報之天子定昭
代之歷元成熙朝之大典將見理隂敘陽各得其所時
惠辰從職不相侵盖先後天而不違乃謂之欽若昊天
天不違而况人乎乃可以敬授人時百工允釐庶績咸
熙聖德則天光於上下此帝堯相傳之綂格天之致也
由是東隅西極南交北狄胥曉然見天人之明正炯炯
洞洞覩大聖人之作為出尋常萬倍而國家億萬年歷
數無疆之休端在是矣臣不勝悚慄待命之至為此具
本專差書吏劉欽親齎謹具奏聞伏候勅旨萬歴二十
四年十二月十九日奉聖旨禮部看了來說欽此
萬歷二十四年十二月二十三日抄刑科給事中李應
策一本乞勅亟定歲差以答輿望事臣惟歷之關于時
歲差之關于歷大矣該鄭世子載堉曾獻歷上夀蒙禮
部覆准發欽天監磨對事聞乙未歲八九月中迄今無
耗昨該河南按察司僉事邢雲路復請議正歷元詳議
本年冬至雲路測未正一刻大綂推申正二刻實後天
九刻本年閏八月日食雲路候初虧巳正一刻食止七
分大綂推初虧巳正三刻食將幾盡後天二刻其測候
諸應參差較鄭世子所奏簡切便覽獨應時加減法尚
未遽悉耳臣思國朝歷元聖祖嘗諭二說難憑但驗七
政交會行度無差者為是惟時以至元辛巳揆之洪武
甲子僅百四年所律以差法似不甚遠至正德嘉靖已
退當三度餘奚俟今日哉春秋不食朔猶直書官失之
今日食後天幾二刻冬至後天逾九刻計氣應應損九
百餘分乃云弗失乎歷理微秒日月五星運轉交會咸
取應于窺管測表歐陽修所謂事之最易差者雖古太
初大衍諸書詎不深思玄解得羲和氏之歷象授時遺
意然果以鍾律為數無差則太初歷宜即定于漢而後
之為三綂四分者若何又果以蓍策為術無差則大衍
歷當亦即定于唐而後之為五紀貞元觀象者又若何
盖隂陽迭行隨動而移移而錯錯而乖違日陷不止則
躔離之謬分至之忒積此為窮謂移九刻于亥子之間
則差一日懼後不啻焉前華湘奏堯時初昏昴中日行
北陸躔于子屬虚七度今冬至初昏室中日行東陸躔
于寅屬箕三度以相距四千年而隔餘五十度驗歷數
愆期顧有言此日至之週遍于東西南運度豈泥若分
秒而量積二萬七千餘年復歸如初又天行舒移而漸
西每日過一度者為天道左旋之常日行縮移而漸西
每積歲亦過行一度者為天道右轉之秘茲直存而不
論耶人人知歲差易徵考之退度若以五十年若百年
若六十六年或八十三年殊無一經久確論故由春秋
歷宋末元初愈稽愈失計無慮數十更矣夫亦何術何
數無錯大綂歷本之勝國郭太史守敬以彼減二十四
分二十五秒于周歲加二十五分七十五秒于周天窺
度精到有陋太初大衍等為不足言者然積六十六年
有竒而退一度則推驗之始已知有差何不即酌定畫
一俟其退一度逾六十六年而後更茲其故難于言矣
無猶釐毫之除加之周天者微多減之周歲者微少纖
悉難究姑置此為盈虚之驗而探賾索𨼆不能不隨時
以待歟雲路持觀象測景候時籌策四事議諸應宜俱
改想已洞燭款竅使得中秘星歷書一徧閱而校焉必
自有得世子僅閱衍義補氣閏轉交四准分秒數字即
悟大綂歷大義併所獲律呂說冀正之臣嘗謂律本居
隂以治陽歷實居陽以治隂自非兩本惟登臺候日晷
應否折忽于秒周歲周天微為增減務期晦朔弦望昏
旦夜半中星分秒不爽尺寸與聖祖原諭元綂李得芳
同一軌焉務稱完制餘不必更也而本監奉查律例久
稽未復此又專門之裔本業雖長理或未諳精筭之士
末技雖善經實弗明其奈何以國制鉅任畀之豈鄧平
虞喜沈括輩各名家不能定一一尋常曲士易能哉譬
之今鼎建大工操尺與運斤者缺一焉不可為矣矧履
端節至萬歷方新纂修國典諸法畢備失今不舉後需
何期伏乞勅下該部諭令僉事邢雲路即以原官暫署
欽天監俾相資訂正仍選委在京各衙門素明歷法者
二三員責之贊襄大務以共成一代之典而決千古之
疑中外臣民實不勝願望脱有襲故者目之為多事言
未及而阻泥隨之則不敢云克濟也已(云云)
右自邸報抄出内有脱文誤字俟獲原本校正
萬歷二十五年正月二十四日抄欽天監監正張應候
等謹題為申明歷元乞賜宸斷以杜妄議事臣等仰荷
聖恩職司臺監凡星象歷數選擇堪輿數事莫不夙夜
匪懈兢兢業業毫無敢忽此臣等上報國恩而下盡臣
子之職分也臣等于萬歷二十四年十二月内偶接得
河南僉事邢雲路揭帖開稱大綂歷筭差訛悉宜改正
臣等不勝駭異查得昔帝堯乃命羲和欽若昊天歷象
日月星辰敬授人時迄于周秦漢晉唐宋以來不啻數
十家更改損益以至于元而有郭守敬出焉是以上考
往古下驗將來斟酌損益以成一代之歷其歲差歲實
諸應氣策立法之密槩無出右者矣及至我太祖高皇
帝綂率華夷乃命監正元綂等分步推測考往驗來皆
依守敬之法節氣交食分秒時刻毫無增損始更名曰
大統歷而又取之西夷設監立官推步回回歷數較對
大綂務求脗合以成一代之大典是遵祖宗之定制也
今僉事邢雲路陳言歷數之差前後相懸一日又不知
是遵何家之法而輕信何人妄議者也且國朝立法律
例備載有人私習天文歷數者罪之私傳妄議者罪同
況元郭守敬王恂等職司太史尚且奉其勅方敢更正
諸歷我國朝監正元綂雖奉成命自知才不及守敬法
不能易改是以遵奉明旨將授時歷改為大統歴名雖易而法
術同雖經三百年來乞今雍熙太平相洽已久天道脗合交食
凖驗年愈遠而數愈真其後有樂頀華湘等勉強欲求
斟酌改易竝未奉行考之今時賢才無守敬學業無元
綂雖有毫末之聰未敢擅議于一時也當國初時苟可
更之分秒錯綜一徧改易始成一代之名豈不可乎是
知其必不可改也今我皇上聖神英武法令嚴明若聽
雲路之疏變易成法反復天道是知其不易為也今邢
雲路之請尚未奉行而都邸中外官民謠誦曰大綂歴
數差錯朔日相越一日惑世誣民變亂成法是誰之過
歟且臣等本監造歷一載年前頒朔天下共知奈何邢
雲路復生異議今使中外臣民洶洶不安紛紛議起邢
雲路是誠何心矣伏望皇上大奮宸斷禮部酌議如果
臣等歷數有差愿選海内高明之士有能精於歷數者
公同考較如果臣等歷年交食脗合天道時節分秒不
移或遵祖制業依古法仍勅下中外臣民勿生妄議行
令厰衞五城衙門嚴加禁約如有妄議謠傳歷數差訛
者許緝挐究問如律庶止訛言歷數之非庶止中外臣
民之議則天下幸甚臣等幸甚矣奉聖旨禮部知道欽
此
禮部尚書臣范(闕)等謹題為議正歷元以成大典事祠
祭清吏司案呈奉本部送禮科抄出河南等處提刑按
察司分巡河北道僉事邢雲路奏前事奉聖旨禮部看
了來說欽此又該欽天監監正張應候等題為申明歷
元乞賜宸斷以杜妄議事奉聖旨禮部知道欽此欽遵
通抄到部送司案呈到部為照治歷明時國家首務序
正五辰綱紀萬事所係誠為鉅重毫忽豈容少差顧其
差與不差惟驗之日月星辰而已先在萬歴二十三年
鄭世子載堉疏進歷書内稱舊法少差已經本部奉旨
覆議以其書下欽天監推筭測驗尚無實證未敢遽信
為然近據萬歷二十四年閏八月朔日食時刻分秒與
欽天監所奏委覺參差臣等方議題請博訪精通歴數
之士亟為測驗脩正之圖今適河南按察司僉事邢雲
路疏請改正歷元諸法良為有見乃欽天監監正張應
候又此奏辯惟欲固守舊法夫使舊法無差誠宜世守
而今既覺少差矣失今不脩將歲愈久而差愈遠其何
以齊七政而釐百工哉相應俯從邢雲路所請即行考
求磨筭漸次脩改為是但歷數本極玄微脩改非可易
議盖更歴之初上考往古數千年布筭雖有一定之法
而成歷之後下行將來數百年不無分秒之差前此不
覺非其術之疎也以分秒布之百餘年間其微不可紀
盖亦無從測識之耳必積至數百年差至數分而始微
見其端今欲驗之亦必測候數年而始微得其槩即今
該監人員不過因襲故常推衍成法而已若欲斟酌損
益緣舊為新必得精諳歷理者為之總綂其事選集星
家多方測候積筭累歲較析毫芒然後可為凖信裁定
規制今據邢雲路奏議詳悉硏窮星歷之家考正舊法
之差似得肯綮盖一時五官疇人未有能及之者相應
專任責成合無咨行吏部即以僉事邢雲路行取入京
添註五品京銜提督欽天監事該監人員皆聽約束本
部仍博訪通曉歴法之士悉送本官委用務親自督率
各官測候二至太陽晷刻逐月中星躔度及驗日月交
食起復時刻分秒方位諸數隨得隨錄逐一開呈御覽
積之數年酌定歲差脩正舊法則萬世之章程不易而
一代之寳歷惟精其於國家敬天勤民之政亦誠大有禆
補矣其見行二十六年歷日該監仍照舊法推筭不與
相妨及查律例所禁乃指民間妄以管窺而測妖祥偽
造歷書而紊氣朔者言若天官書天文志歷書歷志載
在歷代國史語云通天地人謂之儒學士大夫所宜通
曉第患不能精耳非槩以例禁之也據大明會典明開
天文地理藝術之人禮部務要備知以憑取用仍行天
下訪取考驗收用在弘治十年令訪取世業原籍子孫
併山林隠逸之士及致仕退閑等項官吏生儒軍民人
等有能精通天文者試中取用在嘉靖元年工科給事
中吳巖題請考選精術以備國用本部覆奉欽依保舉
精通天文歷法者不拘致仕官員監生生員山林隠逸
之士何嘗禁人習學歴法乎如欲執私習之條而絶星
歴之學誤矣該監各官局守成筭既不能測驗以窮其
變又不能虚心博訪考訂以復其常今既有其人務在
同心共事協力推驗不得妬功忌能自相矛盾悉聽本
部參究恭候命下容臣等遵奉施行緣係議正歷元以成
大典等及節奉欽依禮部看了來說禮部知道事理未
敢擅便謹題請旨留中
總跋附錄四疏
宋人所撰夢溪筆談有云熙寧中予領太史令衛
朴造歷氣朔巳正但五星未有候簿可驗前世修
歷多只增損舊歷而已未曾實考天度其法須測
驗每夜昏曉夜半月及五星所在度秒置簿錄之
滿五年其間剔去雲隂及晝見日數外可得三年
實行然後以筭術綴之古所謂綴術者此也是時
司天歷官皆承世族隸名食禄本無知歷者惡朴
之術過已羣沮之屢起大獄雖終不能搖朴而候
簿至今不成奉元歷五星步術但增損舊歷正其
甚謬處十得五六而已朴之歷術古今未有為羣
歷人所沮不能盡其藝惜哉余讀至此喟然歎曰
古人有云後之視今亦猶今之視昔觀臺官之參
語則吾輩議歷者其罪不容誅矣惡之欲其死非
大獄而何苟非部科卓見確論以維持之不亦殆
乎雖然抱忠之臣猶懷卞和三獻之志終不能已
盖雖有時而屈或亦有時而伸道之不行也退其
志可乎故錄四疏全文示世之議歷者而感發懲
創皆在其中矣
聖夀萬年歷附錄
