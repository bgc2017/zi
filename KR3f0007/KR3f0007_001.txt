欽定四庫全書
聖夀萬年歷卷首
明朱載堉撰
鄭世子臣載堉謹奏為恭進歷書上祝萬夀敬陳愚見
以仰禆盛典萬一事先臣南京都察院右都御史何瑭
乃臣外舅江西撫州府通判何諮之祖也臣父恭王壯
年蓋嘗師友於瑭臣雖未獲面覿而亦幸私淑焉瑭與
元儒許衡同里慕其象數之學衡所撰授時歷備載元
史瑭亦嘗著隂陽律呂之說名曰管見臣性愚鈍嗜好
頗同忝居桑梓復與瓜葛静居多暇讀其書而悅之探索
既久偶有所得是故不揣狂謬敢以一得之愚敬為皇
上陳之庶或芻蕘之見葵藿之忱亦得少禆盛典於萬
一也伏望天恩曲垂鑑宥俯賜容納臣下情不勝感戴
不勝幸甚臣聞在昔聖人法天垂象擬宸極而運璿璣
揆乾元而敘景曜分辰野辨躔歷敬農時興物利皆以
繫順五行紀綱萬物以前民用而詔方來者也是故伏
羲仰觀俯察因歷作易分二以象兩儀掛一以象三統
揲四以象時歸竒以象閏合乾坤之策三百六十當期
之日凡此之類取法於歷者不一而足然則易以歷為
本歷在易之先其來尚矣逮乎炎帝分八節以始農功
軒轅紀三光而闡書契迎日推策旁羅日月星辰乃命
容成綜六術考氣象建五行察發斂起消息正閏餘述
而著焉謂之調歷洎于少昊則鳳鳥司歷顓頊則南正
司天帝嚳序三辰歷日月而迎送之由是堯欽歷象敬
授人時鳥火虚昴以殷四仲舜在璣衡以齊七政協時
月正日同律度量衡禹行夏正為百王不易之法湯武
革命改統易朔治歷明時箕子陳洪範協用五紀歲月
日時無易百榖用成乂用明俊民用章家用平康自古
聖帝明王莫不皆以此事為盛舉至若仲尼丘明雖在
匹夫下位每於朔閏發文矯正得失宣明歷數不自以
為僭者蓋謂既知斯理豈可不言以愚當世是不仁也
以㒺其上是不忠也安避僭越之嫌而默然以自欺哉
故左傳仲尼曰丘聞之火伏而後蟄者畢今火猶西流
司歷過也孟軻氏曰天之高也星辰之遠也苟求其故
千歲之日至可坐而致也夫術士知數而未達其理故
失之淺先儒明理而復善其數故得之深數在六藝之
中乃學者常事耳仲尼之徒通六藝者七十餘人未嘗
不以數學為儒者事數非律所禁也天運無端惟數可
以測其機天道至玄因數可以見其妙理由數顯數自
理出理數可相倚而不可相違古之道也古者天子有
日官諸侯有日御以和萬國以協三辰至於寒暑晦明
之徵隂陽生殺之數啟閉升降之紀消息盈虚之節皆
應躔次以合天道故能該浹生靈調和元氣以扶治化
之本四方之政由斯而行凡為國家者履端立極必體
其元布政考績必因其歲禮動樂舉必正其朔三農百
工必依其時五刑九伐必順其氣庶務百為必從其期
故五紀有常度庶徵有常應正朔行之於天下巍巍乎
君道之最尊此天地之大紀帝王之重事是以聖人寳
之故虞書曰天之歷數在爾躬此之謂也是故歷者有
常之數也不可一日而差差之毫釐則亂天人之序乖
百事之時誠有國家者之所重而宋歐陽修曰後世歷
學一出於隂陽之家其事則重其學則末孔子之徒亦
未嘗道夫修為此說者蓋抑傷之云耳臣又考諸大戴
禮曰聖人慎守日月之數以察星辰之行次序四時之
順逆謂之歷截十二管以定八音之上下清濁謂之律
律居隂而治陽歷居陽而治隂律歷迭相治也其間不
容髮故先儒謂黃帝造律一事與伏羲畫卦大禹敘疇
孔子作春秋同功蓋伏羲取諸河之龍圖大禹取諸雒
之龜書黃帝取諸解谷鳴鳳孔子取諸西狩獲麟夫聖
人為萬物之靈而猶取諸四靈之物者蓋亦神道設教
之意也今八卦載於易九疇載於書與春秋竝傳惟樂
律則不傳豈非缺典歟况王者制度軌則壹稟於律律
為萬事根本定四時興六樂悉由是出學者詎可廢而
不講哉臣惟帝王之治天下以律歷為先儒者之通天
人至律歷而止歷以數始數自律生律歷既正寒暑以
節歲功以成民事以序庶績以凝萬事根本由兹立焉
古人自入小學知樂知數已曉其槩後世老師宿儒猶
或弗習律歷而律歷之家未必知道各師其師岐而二
之雖有巧思豈能究造化之統會以識天人之藴奥哉
三代而下治效之不古若亦此之由而世豈察及此是
亦儒家所當討論之大者諉曰星翁樂師之責可乎然
而或者疑焉以為樂律之學原無所禁固在當學若乃
天文之學律法禁之不宜編著成書以冒私習之禁意
欲廢棄往古遺文使之絶傳而後已豈不殊為可惜乎
兹又不可不辯蓋聞天文之家其學有二曰推步者推
其一定之氣朔乃理之常者也曰占驗者占其未來之
休咎乃天之變者也天之變者不許術士妄談禍福惑
世誣民律法之所禁者此耳而怪力亂神亦儒者之所
恥言也若夫氣朔節候之早晏則國家頒歷於四海日
月交食之秒刻則所司移文於天下此古聖人欽歷象
授民時之意固皆理之常者何曾不欲人知而律法所
禁豈在是乎昔漢武帝詔公孫卿壺遂司馬遷射姓等
造太初歷此數人皆國之太史也然姓等奏不能為筭
願募民間治歷者更造密度迺選鄧平唐都落下閎等
二十餘人分部運筭依律起歷而歷始成若唐之戊寅
大衍諸歷則又出於釋老之徒所造其藝比諸太史所
習者益精焉宋紹興五年歷官言日食九分半虧在辰
正常州布衣陳得一言當食八分半虧在巳初其言卒
驗遂詔得一與道士裴伯夀等更造新歷賜名統元歷
宋自太宗以來往往徵民間知歷者與之議歷故孝宗
曰朝士鮮知星歷者不必專領迺詔有通天文歷筭者
所在州軍以聞以此觀之可見歷數之學累代所不禁
也設使當時民間果不敢私習則其學絶傳久矣安得
今日復有歷法乎臣父及臣篤好數學弱冠之時讀性
理大全見宋儒邵雍皇極經世書朱熹易學啟蒙蔡元
定父子律呂新書洪範皇極内篇等而悅之口不絶誦
手不停披硏窮既久數學之旨頗得其要壯年以來復
觀歴代諸史志中所謂歷者五十餘家考其異同辨其
疎密志之所好樂而忘倦但以未覩皇朝大統歷於是
猶未慊耳後讀丘祭酒所撰大學衍義補内載大統歷
氣閏轉交四准分秒心竊喜曰大統歷經全文未見而
其大略已得之矣然大統與授時二歷相較考古則氣
差三日推今則時差九刻臣於此而疑焉以為二者必
有一是苟非測景驗氣孰真孰誤何由得知而洪儀鉅
表非外郡所有且冬夏二至大餘未差差在數刻之間
而以口舌爭之實難憑信惟萬歷辛巳歲十一月冬至
大統在丁丑日而授時在丙子乙酉歲冬至大統在戊
戌授時在丁酉丙申歲夏至大統在癸巳授時在壬辰
庚子歲夏至大統在甲寅授時在癸丑甲辰歲夏至大
統在乙亥授時在甲戌庚戌歲冬至大統在己酉授時
在戊申甲寅歲冬至大統在庚午授時在己巳戊午歲
冬至大統在辛夘授時在庚寅乙丑歲夏至大統在乙
丑授時在甲子己巳歲夏至大統在丙戌授時在乙酉
癸酉歲夏至大統在丁未授時在丙午丁丑歲夏至大
統在戊辰授時在丁夘癸未歲冬至大統在壬寅授時
在辛丑丁亥歲冬至大統在癸亥授時在壬戌辛夘歲
冬至大統在甲申授時在癸未戊戌歲夏至大統在戊
午授時在丁巳壬寅歲夏至大統在己夘授時在戊寅
丙午歲夏至大統在庚子授時在己亥庚戌歲夏至大
統在辛酉授時在庚申此皆相差一日而晷景最易辨
假若授時歷差固不必較萬一大統歷差則干係甚重
也相差九刻雖不為多若在旦暮之間所差不過一辰
若處夜半之際所差便隔一日夫節氣差天一日則置
閏差天一月閏差一月則時差一季時差一季則歲差
一年其所差者豈小小而已哉自萬歷九年已來七八
十年之間所差如此過此已後其差可知夫冬夏二至
乃歷法之綱領時刻微差已失其真况差一日乎若恒
氣既乖則置閏失當盈虚沒滅建除滿平之類吉凶宜
忌一切皆錯不可謂全歷矣此非歷官之失正由歷經
當改而未改也蓋歷者歲之積也歲者月之積也月者
日之積也日者時之積也時者刻之積也刻者分之積
也分者秒之積也凡有形之物銖銖稱之至石必差寸
寸量之至引必錯况無形之數乎夫乾樞斡運無停七
政轉動不齊而拘之以一定之法猶膠柱而調瑟是以
既久則不能不差既差則不可不改蓋變法以從天隨
時而推數故法有疎密數有繁簡雖條例稍殊而綱目
一也臣又推得萬歷一百年歲次壬子十一月冬至大
統在甲戌日丑正三刻授時在甲戌日子正初刻相差
十餘刻萬歷一千年歲次壬子十一月冬至大統在壬
子日辰正三刻授時在庚戌日戌初二刻相差兩日萬
歷一萬年歲次壬子十一月冬至大統在授時之明年
三月甲戌日戌正三刻授時在大統之去年八月己丑
日亥初一刻相差一百餘日當此之時大統之冬至近
授時之清明授時之冬至近大統之白露不獨相差一
季又且相隔一年所差非不多也夫歷法苟得其理則
千歲之日至猶今日耳千載之後有差安知今日未必
無差假若差在授時則無足論萬一大統少差又豈可
坐視其弊而不論哉或疑以為授時減分大峻失之先
天大統不減失之後天或曰授時近密大統為疎或曰
授時未必全是二歷強弱之間宜有所折衷焉然士大
夫明歷理者必有辨其是非者矣非筭術家所能知也
夫歷數者總約於方冊而中乎億萬里之遼漠推測於
一時而凖乎千百世之前後審擬於近小之事物而深
通乎幽玄至大之理苟非鴻儒窮天人之藴而得於神
會精融之間者其孰能與於此哉臣忝末學雖好筭術
而實未臻其奥方之許衡王恂郭守敬輩相去遠矣然
四海之廣兆民之衆若衡輩者未嘗無也皇上好此事
則此輩出不好此事則此輩無由以自顯昔齊桓公時
東野人有以九九見者桓公曰九九小數安用對曰不
逆其小所以致大以今日言之愚臣之謂也皇上赦臣
狂妄之罪而容之則衡恂守敬輩必相繼而至矣臣謹
按别錄云洪武間監正元統造大統歷以洪武甲子歲
為歷元上考下推無消長之法時監副李德芳上疏駁
之謂統甲子元歷不與經史相合宜用許衡辛巳元歷
及消長之法方合天道上曰二統皆難憑只驗七政交
會行度無差者為是由是本監造歷用甲子元歷推筭
夫大統歷驗今交食雖密但考古之法未備德芳言之
當矣臣嘗有志仰體太祖所謂二統難憑之意是故和
會二家酌取中數立為新率編撰成書以伸野人芹暴
之獻以擬華封富夀之祝志雖如是而未敢勇為者緣
大統歷亦係制典舊章非臣下所敢擅議然葵藿之忱
惓惓不已乃心與口相咨諏曰律歷乃吾儒事非讖緯
曲學比先儒往往從事於斯考諸前代有奉公修治者
若司馬遷之太初歷許衡之授時歷是也有私撰進獻
者若劉焯之皇極歷耶律楚材之庚午元歷是也公私
雖異效忠則一我太祖高皇帝革命之時元歷未久氣
朔未差故仍舊貫不必改作但討論潤色而已今則積
年既久氣朔漸差似應修治後漢志所謂三百年斗歷
改憲者宜在此時仰惟祖宗列聖御極以來未嘗以歷
而為年號至我皇上始以萬歷為元而九年辛巳歲距
至元辛巳正三百年適當斗歷改憲之期又協乾元用
九之義而歷元應在是矣夫孝者善繼人之志善述人
之事我太祖嘗有意考七政之運行定二統之是否而
未遂也繼述之盛舉寧不有待於今日乎前代人君或
有新歷告成則改年號以歷為名以慶之以為福夀之
徵然此不過後天而奉天時者也聖上預以萬歷為元
此乃先天而天弗違固宜有歷以應之為聖夀萬萬歲
之嘉徵臣俟之久而未見焉此愚臣日夜之所惓惓也
於是採衆說之所長輯為一書名曰律歷融通其學大
旨出於許衡而與衡歷不同後漢志曰隂陽和則景至
律氣應則灰除是故天子常以日冬夏至御前殿合八
能之士陳八音聽樂均度晷景候鍾律權土灰放隂陽
冬至陽氣應則樂均清景長極黃鍾通土灰輕而衡仰
夏至隂氣應則樂均濁景短極蕤賓通土灰重而衡低
進退於先後五日之中八能各以候狀聞太史封上效
則和否則占晉志曰日冬至音比林鍾浸以濁日夏至
音比黃鍾浸以清十二律應二十四時之變其為音也
一律而生五音十二律而為六十音因而六之六六三
十六故三百六十音以當一歲之日故律歷之數天地
之道也夫黃鍾乃律歷之本原而舊歷罕言之新法則
以步律呂爻象為首此與舊歷不同一也堯時冬至日
躔所在宿次劉宋何承天以歲差及中星考之謂在須
女十度左右唐一行大衍歷議曰劉炫推堯時日在虛
女間則夏至心已過中虞&KR1184;推堯時日在斗牛間則冬
至昴尚未中蓋堯時日在女虛間則春分昏張一度中
秋分虚九度中冬至胃二度中昴距星直午正之東十
二度夏至尾十一度中心後星直午正之西十二度四
序進退不逾午正間軌漏使然也元人歷議亦云堯時
冬至日在女虚之交而授時歷考之乃在牛宿二度是
與虞&KR1184;同大統歷考之乃在危宿一度是與劉炫同相
差二十六度皆不與堯典合新法上考堯元年甲辰歲
夏至午中日在柳宿十二度左右冬至午中日在女宿
十度左右心昴昏中各去午正不逾半次與承天一行
二家之說合而與舊歷不同二也春秋左傳昭公二十
年己丑日南至授時歷推之得戊子先左傳一日大統
歷推之得壬辰後左傳三日新法推之與左傳合此與
舊歷不同三也授時歷以至元十八年為元大統歷以
洪武十七年為元新法則以萬歷九年為元其餘各條
不同者多詳見歷議新法比諸授時庶幾青生於藍而
青於藍冰生於水而寒於水但臣未見大統歷經而與
之較疎密耳然天道玄遠非愚臣所盡知况又未覩歷
經不識儀表粗曉筭術㒺諳星象惟據史冊成說實乏
師傅口授是以新法或有差誤宜令通此事者以訂正
之庶或少禆盛典於萬一也乞將臣疏并所獻歷書勑
下該部會集大臣名儒從長計議其大統歷所未差者
切不可便改儻有小差即便更正以成一代之制宜新
其名恭擬之曰聖夀萬年歷用符改憲之文以協天人
之應此乃福慶嘉瑞之至大者尤不可忽也愚臣出位
妄言極知僭越無所逃罪然而芹暴之誠犬馬之效自
不容已是故冒瀆天威伏乞聖明原情矜宥臣下情無任
戰慄待罪恐懼之至為此具本將臣昔年所撰律歷融
通肆卷音義壹卷并臣近年新撰聖夀萬年歷貳卷萬
年歷備考叄卷共為拾冊裝潢成帙暨表文壹通專差
右長史關志拯隨本齎捧上進謹具奏聞伏候勑旨萬
歷二十三年六月十九日鄭世子臣載堉
(案此疏内自黃鍾通以下原本訛脱計六十字今用史志考補)
鄭世子臣載堉謹以臣昔年所撰律歷融通四卷附音
義一卷並臣近年新撰聖夀萬年歷二卷萬年歷備考
三卷共為十冊裝潢成帙奉表進呈者伏以正日協時
聖帝重法天之治和聲同律明君隆經世之規職掌雖
在於臣工指畫實出於廊廟萬邦作式四海承休臣載
堉誠惶誠恐稽首頓首竊惟甲歷作於太昊肇開物成
務之原鍾律造於軒轅闡不息合同之化曰嘉量曰平
衡曰審度非律不精曰履端曰舉正曰歸餘非歷不備
八節之序既順而後得裁成輔相之宜八風之氣已宣
斯可臻位育中和之效蓋律呂為萬事之根本而歷數
乃五紀之綱維雖辨異以立名然交資以為用迭相居
而迭相理助顯仁藏用之功互相配而互相成贊富有
日新之業泥諸形器若不過象數之粗究夫淵微實可
貫天人之奥逮唐虞世遠而推步之法始乖洎文武政
衰而制作之意斯泯賢智者忽之以為易庸愚者畏之
以為難調六律而協五音等為末務序三辰而齊七政
竝飾虛文分律歷為兩途岐理數於二致惟新書起於
元定得古人已試之規蓋時歷本於許衡誠太史不易
之凖臣雖末學志切先猷俯拾糟粕之遺仰探精神之
藴總旋宫六十調著意推求輯名歷五十家傾心考證
時刻分秒期脗合於璣衡羃積徑圍務融通於權量雖
昭代之洪儀鉅表尚未獲覩其全而大統之氣盈朔虛
亦已與聞其略取二統而較減分之法不無異同即二
至而求節氣之差遂有先後據今日而論秪爽一辰歴
萬年而推殆差一季迭相窮究互有精粗假如密係授
時誠宜擇善儻若疎由大統理合從長須察根源方顯
得失苟非測景以驗歷憑何置閏以定時歷豈無因時
應有待兹蓋伏遇皇帝陛下天縱聰明日新問學朝乾
夕惕敬天法祖勤民旰食宵衣議禮考文制度身聲同
於夏禹何勞秬黍之求歷數在於唐堯豈待羲和之測
第以歷雖名為大統法實本諸授時惟我萬歷九年距
彼至元十世誠乾象文明之會正斗歷改憲之期也愚
臣沗列天潢久陶聖化愧乏㳙塵之報用攄芹暴之忱
遠宗丘濬之貽編近竊何瑭之管見撰為新率擬以嘉
名謬成一書恭祝萬夀匍匐而學邯鄲之步捧心而效
西施之顰井鼃奚敢以談天韈線何堪以補衮知無裨
於調燮聊以效其忠勤伏願行夏之時則韶之舞乘六
龍以御極正朔昭布於華夷合萬象以同春太和洋溢
於宇宙九功惟敘九敘惟歌日之升月之恒綿鳳歷於
有永金之聲玉之振熙鴻號於無疆臣干冒天威無任
激切屏營之至謹奉表上進以聞萬歷二十三年六月
十九日鄭世子臣載堉謹上表
聖夀萬年歷卷首
