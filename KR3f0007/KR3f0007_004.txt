欽定四庫全書
聖夀萬年歷卷三
明朱載堉撰
諸歷冬至考
治歷者以其新法與古人課疏密於千百世之上下則
往往新法能上合於古舊法不能下合於今布筭考之
愈前愈疏最後最密以理論之非前人拙後人工也蓋
前賢草創之初無所踵襲其法出於自心之精神其用
力之勤百倍於後人也後人因前賢已有之法耽翫既
久開發益明積習考驗轉為精密略加潤色則青於藍
而寒於水其用力少而成功多是故後學之人當感前
賢之德補其所未盡則可也以為莫已若則誣也歷代
諸歷可考者五十家今列叙其名目幷所造之人所距
之年各以其術推當時及近歲之冬至復將新歷上考
與相參校則疏密異同從可知已
太初歷漢武帝時鄧平等造
三統歷漢平帝時劉歆重造
二歷並以太初元年丁丑歲為距至萬歷二十二年
甲午歲千六百九十七年以其法推太初元年天正
冬至得甲子及推萬歷二十二年天正冬至得癸巳
後天十四日唐一行以麟德開元二歷上考太初元
年天正冬至當在辛酉謂太初所測非是今以新法
上考亦得辛酉與大衍所說同
唐志大衍歷議曰太初元年三綂歷及周歷皆以
十一月夜半合朔冬至日月俱起牽牛一度古歷
與近代密率相較二百年氣差一日三百年朔差
一日推而上之久益先天引而下之久益後天太
初元年周歷以甲子夜半合朔冬至麟德歷以辛
酉禺中冬至十二月癸亥晡時合朔氣差三十二
辰朔差四辰此疎密之大較也僖公五年周歷漢
歷唐歷皆以辛亥南至後五百五十餘歲至太初
元年周歷漢歷皆得甲子夜半冬至唐歷皆以辛
酉則漢歷後天三日矣祖沖之張胄玄促上章歲
至太初元年沖之以癸亥雞鳴冬至而胄玄以癸
亥日出欲令合於甲子而適與魯歷相會自此推
僖公五年魯歷以庚戌冬至而二家皆以甲寅且
僖公登觀臺以望而書雲物出於表晷天驗非時
史億度乖丘明正時之意以就劉歆之失今考麟
德元年冬至唐歷皆以甲子而周歷漢歷皆以庚
午然則自太初下至麟德差四日自太初上及僖
公差三日不足疑也
四分歷漢章帝時編訢等造靈帝時重修
距熹平三年甲寅歲至萬歷二十二年甲午歲千四
百二十年以其法推熹平三年天正冬至得丁丑及
推萬歷二十二年天正冬至得壬辰後天十三日劉
宋祖沖之以大明歷上考熹平三年天正冬至當在
乙亥謂四分歷所推非是唐一行以大衍歷上考得
甲戌今以新法上考亦得甲戌與大衍同
宋志祖沖之議曰後漢書說四分歷法雖分章設
蔀剏自元和而晷儀衆數定於熹平三年四分歷
立冬中景長一丈立春中景九尺六寸尋冬至南
極日晷最長二氣去至日數既同則中景應等而
前長後短頓差四寸此歷置冬至後天之驗也二
氣中景日差九分半弱進退均調略無盈縮以率
計之二氣各退二日十二刻則晷景之數立冬更
短立春更長並差二寸二氣中景俱長九尺八寸
矣即立冬立春之正日也以此推之歷置冬至後
天亦二日十二刻也熹平三年時歷丁丑冬至加
時正在日中以二日十二刻減之天定以乙亥冬
至加時在夜半後三十八刻尋古歷法並同四分
四分之數久則後天經三百年朔差一日是以漢
載四百食率在晦魏代已來遂革斯法世莫之非
者誠有效於天也
乾象歷漢獻帝時劉洪造
距建安十一年丙戌歲至萬歷二十二年甲午歲千
三百八十八年以其法推建安十一年天正冬至得
乙丑及推萬歷二十二年天正冬至得丙戌後天七
日以大衍歷上考建安十一年天正冬至得壬戌新
法考之與大衍同
景初歷魏明帝時楊偉造
距景初元年丁巳歲至萬歷二十二年甲午歲千三
百五十七年以其法推景初元年天正冬至得丁未
及推萬歷二十二年天正冬至得丁亥後天八日以
大衍歷上考景初元年天正冬至得甲辰新法考之
與大衍同
泰始歷西晉武帝時劉智造
距泰始十年甲午歲至萬歷二十二年甲午歲千三
百二十年以其法推泰始十年天正冬至得辛酉及
推萬歷二十二年天正冬至得丁亥後天八日以大
衍歷上考泰始十年天正冬至得戊午新法考之與
大衍同
三紀歷東晉孝武帝時姜岌造
距太元九年甲申歲至萬歷二十二年甲午歲千二
百一十年以其法推太元九年天正冬至得戊戌及
推萬歷二十二年天正冬至得丁亥後天八日以大
衍歷上考太元九年天正冬至得乙未新法考之與
大衍同
按自前漢太初已後至於劉宋元嘉已前諸歷所
置冬至率皆後天三日蓋由踵三綂之訛承四分
之謬不過為合以驗天非順天以求合故也一行
所謂有效於古宜合於今此乃前人定論今以諸
歷下推近歲冬至差多者至十三四日少亦不下
七八日其當時亦未必與天合可知也自何承天
造元嘉歷測驗之後迄於授時則轉為精密矣是
故新法上考多與之合間有不合者其說放此云
元嘉歷前宋文帝時何承天造
距元嘉二十年癸未歲至萬歷二十二年甲午歲千
一百五十一年以其法推元嘉二十年天正冬至得
乙巳及推萬歷二十二年天正冬至得甲申後天五
日以新法上考元嘉二十年天正冬至得乙巳與元
嘉歷合
大明歷前宋孝武帝時祖沖之造
距大明七年癸卯歲至萬歷二十二年甲午歲千一
百三十一年以其法推大明七年天正冬至得庚寅
及推萬歷二十二年天正冬至得庚辰後天一日以
新法上考大明七年天正冬至得庚寅與大明歷合
正光歷後魏孝明帝時李業興等造
距正光三年壬寅歲至萬歷二十二年甲午歲千七
十二年以其法推正光三年天正冬至得己亥及推
萬歷二十二年天正冬至得庚辰後天一日以新法
上考正光三年天正冬至得己亥與正光歷合
興和歷後魏孝静帝時李業興等重造
距興和二年庚申歲至萬歷二十二年甲午歲千五
十四年以其法推興和二年天正冬至得甲戌及推
萬歷二十二年天正冬至得辛巳後天二日以大衍
歷上考興和二年天正冬至得癸酉新法與大衍同
天保歷北齊文宣帝時宋景業造
距天保元年庚午歲至萬歷二十二年甲午歲千四
十四年以其法推天保元年天正冬至得丁卯及推
萬歷二十二年天正冬至得壬午後天三日以大衍
歷上考天保元年天正冬至得丙寅新法與大衍同
天和歷周武帝時甄鸞造
距天和元年丙戌歲至萬歷二十二年甲午歲千二
十八年以其法推天和元年天正冬至得己丑及推
萬歷二十二年天正冬至得庚辰後天一日以大衍
歷上考天和元年天正冬至得庚寅新法與大衍同
大象歷周静帝時馬顯等造
距大象元年己亥歲至萬歷二十二年甲午歲千一
十五年以其法推大象元年天正冬至得戊戌及推
萬歷二十二年天正冬至得庚辰後天一日以新法
上考大象元年天正冬至得戊戌與大象歷合
開皇歷隋文帝時張賓等造
距開皇四年甲辰歲至萬歷二十二年甲午歲千一
十年以其法推開皇四年天正冬至得甲子及推萬
歷二十二年天正冬至得庚辰後天一日以新法上
考開皇四年天正冬至得甲子與開皇歷合
皇極歷隋文帝時劉焯造
距仁夀四年甲子歲至萬歷二十二年甲午歲九百
九十年以其法推仁夀四年天正冬至得己酉及推
萬歷二十二年天正冬至得辛巳後天二日以新法
上考仁夀四年天正冬至得己酉與皇極歷合
大業歷隋文帝時張胄玄造煬帝時重定
距大業四年戊辰歲至萬歷二十二年甲午歲九百
八十六年以其法推大業四年天正冬至得辛未及
推萬歷二十二年天正冬至得庚辰後天一日以大
衍歷上考大業四年天正冬至得庚午新法與大衍
同
戊寅歷唐高祖時傅仁均造
距武德九年丙戌歲至萬歷二十二年甲午歲九百
六十八年以其法推武德九年天正冬至得乙巳及
推萬歷二十二年天正冬至得壬午後天三日以大
衍歷上考武德九年天正冬至得甲辰新法與大衍
同
麟德歷唐高宗時李淳風造
距麟德元年甲子歲至萬歷二十二年甲午歲九百
三十年以其法推麟德元年天正冬至得甲子及推
萬歷二十二年天正冬至得辛巳後天二日以新法
上考麟德元年天正冬至得甲子與麟德歷合
神龍歷唐中宗時南宫說等造
距神龍元年乙巳歲至萬歷二十二年甲午歲八百
八十九年以其法推神龍元年天正冬至得己亥及
推萬歷二十二年天正冬至得辛巳後天二日以新
法上考神龍元年天正冬至得己亥與神龍歷合
大衍歷唐玄宗時僧一行等造
距開元十二年甲子歲至萬歷二十二年甲午歲八
百七十年以其法推開元十二年天正冬至得戊寅
及推萬歷二十二年天正冬至得辛巳後天二日以
新法上考開元十二年天正冬至得戊寅與大衍歷
合
五紀歷唐代宗時郭獻之等造
距寳應元年壬寅歲至萬歷二十二年甲午歲八百
三十二年以其法推寳應元年天正冬至得戊戌及
推萬歷二十二年天正冬至得辛巳後天二日以授
時歷上考寳應元年天正冬至得丁酉新法與授時
同
貞元歷唐德宗時徐承嗣等造
距建中五年甲子歲至萬歷二十二年甲午歲八百
一十年以其法推建中五年天正冬至得癸巳及推
萬歷二十二年天正冬至得辛巳後天二日以新法
上考建中五年即是興元元年天正冬至得癸巳與
貞元歷合
宣明歷唐穆宗時徐昂等造
距長慶二年壬寅歲至萬歷二十二年甲午歲七百
七十二年以其法推長慶二年天正冬至得壬子及
推萬歷二十二年天正冬至得辛巳後天二日以新
法上考長慶二年天正冬至得壬子與宣明歷合
崇玄歷唐昭宗時邊岡等造
距景福元年壬子歲至萬歷二十二年甲午歲七百
二年以其法推景福元年天正冬至得己未及推萬
歷二十二年天正冬至得辛巳後天二日以新法上
考景福元年天正冬至得己未與崇玄歷合
欽天歷後周世宗時王朴造
距顯德三年丙辰歲至萬歷二十二年甲午歲六百
三十八年以其法推顯德三年天正冬至得乙未及
推萬歷二十二年天正冬至得辛巳後天二日以新
法上考顯德三年天正冬至得乙未與欽天歷合
應天歷宋太祖時王處訥等造
距建隆三年壬戌歲至萬歷二十二年甲午歲六百
三十二年以其法推建隆三年天正冬至得丙寅及
推萬歷二十二年天正冬至得辛巳後天二日以新
法上考建隆三年天正冬至得丙寅與應天歷合
乾元歷宋太宗時吳昭素等造
距太平興國六年辛巳歲至萬歷二十二年甲午歲
六百一十三年以其法推太平興國六年天正冬至
得丙午及推萬歷二十二年天正冬至得辛巳後天
二日以新法上考太平興國六年天正冬至得丙午
與乾元歷合
儀天歷宋真宗時史序等造
距咸平四年辛丑歲至萬歷二十二年甲午歲五百
九十三年以其法推咸平四年天正冬至得辛卯及
推萬歷二十二年天正冬至得辛巳後天二日以新
法上考咸平四年天正冬至得辛卯與儀天歷合
乾興歷宋真宗時張奎造(命日起丁卯)
距乾興元年壬戌歲至萬歷二十二年甲午歲五百
七十二年以其法推乾興元年天正冬至得辛巳及
推萬歷二十二年天正冬至得辛巳後天二日以新
法上考乾興元年天正冬至得辛巳與乾興歷合
崇天歷宋仁宗時宋行古造
距天聖二年甲子歲至萬歷二十二年甲午歲五百
七十年以其法推天聖二年天正冬至得壬辰及推
萬歷二十二年天正冬至得辛巳後天二日以授時
歷上考天聖二年天正冬至得辛卯新法與授時同
明天歷宋英宗時周琮等造
距治平元年甲辰歲至萬歷二十二年甲午歲五百
三十年以其法推治平元年天正冬至得辛酉及推
萬歷二十二年天正冬至得庚辰後天一日以新法
上考治平元年天正冬至得辛酉與明天歷合
奉元歷宋神宗時沈括等造
距熙寧七年甲寅歲至萬歷二十二年甲午歲五百
二十年以其法推熙寧七年天正冬至得癸丑及推
萬歷二十二年天正冬至得庚辰後天一日以新法
上考熙寧七年天正冬至得癸丑與奉元歷合
觀天歷宋哲宗時皇居卿造
距元祐七年壬申歲至萬歷二十二年甲午歲五百
二年以其法推元祐七年天正冬至得戊子及推萬
歷二十二年天正冬至得庚辰後天一日以新法上
考元祐七年天正冬至得戊子與觀天歷合
占天歷宋徽宗時姚舜輔造
距崇寧二年癸未歲至萬歷二十二年甲午歲四百
九十一年以其法推崇寧二年天正冬至得乙酉及
推萬歷二十二年天正冬至得庚辰後天一日以新
法上考崇寧二年天正冬至得乙酉與占天歷合
紀元歷宋徽宗時姚舜輔重造(命日起己卯)
距崇寧五年丙戌歲至萬歷二十二年甲午歲四百
八十八年以其法推崇寧五年天正冬至得辛丑及
推萬歷二十二年天正冬至得庚辰後天一日以新
法上考崇寧五年天正冬至得辛丑與紀元歷合
大明歷金熙宗時楊級造
距天會五年丁未歲至萬歷二十二年甲午歲四百
六十七年以其法推天會五年天正冬至得辛卯及
推萬歷二十二年天正冬至得庚辰後天一日以新
法上考天會五年天正冬至得辛卯與大明歷合
紀元歷宋高宗時陳得一造
距紹興五年乙卯歲至萬歷二十二年甲午歲四百
五十九年以其法推紹興五年天正冬至得癸酉及
推萬歷二十二年天正冬至得庚辰後天一日以新
法上考紹興五年天正冬至得癸酉與紀元歷合
乾道歷宋孝宗時劉孝榮造
距乾道三年丁亥歲至萬歷二十二年甲午歲四百
二十七年以其法推乾道三年天正冬至得辛酉及
推萬歷二十二年天正冬至得庚辰後天一日以新
法上考乾道三年天正冬至得辛酉與乾道歷合
淳熙歷宋孝宗時劉孝榮重造
距淳熙三年丙申歲至萬歷二十二年甲午歲四百
一十八年以其法推淳熙三年天正冬至得戊申及
推萬歷二十二年天正冬至得庚辰後天一日以新
法上考淳熙三年天正冬至得戊申與淳熙歷合
大明歷金世宗時趙知微重修
乙未歷金世宗時耶律履造(命日起壬申)
二歷並以大定二十年庚子歲為距至萬歷二十二
年甲午歲四百一十四年以其法推大定二十年天
正冬至得己巳及推萬歷二十二年天正冬至得庚
辰後天一日以新法上考大定二十年天正冬至得
己巳與大明歷合
會元歷宋光宗時劉孝榮重造
距紹熙二年辛亥歲至萬歷二十二年甲午歲四百
三年以其法推紹熙二年天正冬至得丁卯及推萬
歷二十二年天正冬至得庚辰後天一日以新法上
考紹熙二年天正冬至得丁卯與會元歷合
綂天歷宋寧宗時楊忠輔造
距慶元五年己未歲至萬歷二十二年甲午歲三百
九十五年以其法推慶元五年天正冬至得己酉日
十六刻及推萬歷二十二年天正冬至得己卯日七
十八刻先新法八刻以新法上考慶元五年天正冬
至得己酉日十六刻與綂天歷合
開禧歷宋寧宗時鮑澣之造
距開禧三年丁卯歲至萬歷二十二年甲午歲三百
八十七年以其法推開禧三年天正冬至得辛卯及
推萬歷二十二年天正冬至得庚辰後天一日以新
法上考開禧三年天正冬至得辛卯與開禧歷合
庚午歷元太祖時耶律楚材造(命日起壬戌)
距元太祖十五年庚辰歲至萬歷二十二年甲午歲
三百七十四年以其法推元太祖十五年天正冬至
得己亥及推萬歷二十二年天正冬至得庚辰後天
一日以新法上考元太祖十五年天正冬至得己亥
與庚午歷合
按元太祖以宋寧宗開禧二年丙寅歲即位其十
五年歲次庚辰乃宋寧宗嘉定十三年庚辰歲也
元太宗在位通無庚辰年元志以為太宗誤矣
淳祐歷宋理宗時李德卿造
距淳祐十年庚戌歲至萬歷二十二年甲午歲三百
四十四年以其法推淳祐十年天正冬至得丙子及
推萬歷二十二年天正冬至得庚辰後天一日以新
法上考淳祐十年天正冬至得丙子與淳祐歷合
會天歷宋理宗時譚玉造
距寳祐元年癸丑歲至萬歷二十二年甲午歲三百
四十一年以其法推寳祐元年天正冬至得壬辰及
推萬歷二十二年天正冬至得庚辰後天一日以新
法上考寳祐元年天正冬至得壬辰與會天歷合
成天歷宋度宗時陳鼎造
距咸淳七年辛未歲至萬歷二十二年甲午歲三百
二十三年以其法推咸淳七年天正冬至得丙寅及
推萬歷二十二年天正冬至得庚辰後天一日以新
法上考咸淳七年天正冬至得丙寅與成天歷合
授時歷元世祖時許衡等造
距至元十八年辛巳歲至萬歷二十二年甲午歲三
百一十三年以其法推至元十八年天正冬至得己
未日夜半後六刻及推萬歷二十二年天正冬至得
己卯日八十六刻先新法四分刻之三以新法上考
至元十八年天正冬至得己未日夜半後六刻與授
時歷合
古有黃帝顓頊夏殷周魯六家之歷今皆不傳而
見於史志者自漢迄元凡五十家其積年日法雖
殊然用以推古今冬至則一也萬歷二十一年癸
巳歲仲冬十一月二十九日己卯加時在夜半前
冬至此冬至乃萬歷二十二年甲午歲歲首黃鍾
建子之月一陽來復生物之始歷家所謂天正冬
至是也今以古歷五十家之法下推甲午歲己卯
日冬至其合者僅二乃其不合者四十有八此内
後一日者二十三家後二日者十五家後五日七
日十三日者各一家後二日十四日者各二家後
八日者三家以新法上考五十家歷所距之年天
正冬至則合者三十六不合者十四其不合者太
初三綂四分乾象景初泰始三紀興和天保天和
大業戊寅此十二家在大衍已前者今以大衍歷
考之皆與新法所推同則知新法非不合也蓋彼
造歷之時測驗未密祖沖之及一行已有定論矣
唐五紀宋崇天此二家者在大衍後蓋寫大衍舊
率而失之後天也今以綂天歷授時歷考之亦與
新法所推同以此觀之古今諸歷相較新法為密
庶幾千歲之日至可坐而致云
附錄三條
一自萬歷二十二年甲午已後六十年中間春秋
二分冬夏二至大統歷與新法不同者凡二十
四條新法皆在大統前一日大統皆在新
法後一日夫二至二分乃四郊大祀之期
大統歷法或誤故不可不辨也撮其略列
于此
冬至庚戌年(戊申己酉)甲寅年(己巳庚午)戊午年(庚寅辛夘)
癸未年(辛丑壬寅)丁亥年(壬戌癸亥)辛卯年(癸未甲申)
夏至丙申年(壬辰癸巳)庚子年(癸丑甲寅)甲辰年(甲戌乙亥)
乙丑年(甲子乙丑)己巳年(乙酉丙戌)癸酉年(丙午丁未)
春分丁酉年(丙寅丁卯)戊午年(丙辰丁巳)壬戌年(丁丑戊寅)
丙寅年(戊戌己亥)庚午年(己未庚申)辛卯年(己酉庚戌)
秋分癸卯年(庚子辛丑)丁未年(辛酉壬戌)辛亥年(壬午癸未)
丙子年(癸巳甲午)庚辰年(甲寅乙夘)甲申年(乙亥丙子)
右二分辨之稍難惟二至憑晷景以驗之則真
偽最易辨而歷法疎密可決矣
一凡歷法之疎密當以天為驗證是乃歷之本也
何謂天之驗證自古以來景長之極為真冬至
長之不極雖名冬至實非真冬至也景短之極
為真夏至短之不極雖名夏至實非真夏至也
且如萬歷二十四年五月夏至大統歷推得癸
巳而新法推得壬辰此夏至之不相同也萬歷
三十八年十一月冬至大統歷推得己酉而新
法推得戊申此冬至之不相同也夫癸巳壬辰
己酉戊申此四日無題勒欵識孰知其真否可
與衆共辨者惟晷景是證耳若萬歷二十四年
夏至之日其景不短而前一日之景卻短萬歷
三十八年冬至之日其景不長而前一日之景
卻長則知新法為密大統為疎亦昭然矣後漢
志曰歷不差不改不驗不用未差無以知其失
未驗無以知其是失然後改是然後用此前賢
定論也今亦未敢自以新法為是恭候欽依清
臺測驗可以決其是否耳餘條冬夏至悉皆放
此云
一萬歷三十八年庚戌歲依大綂歷丙子日子正
二刻小滿該閏三月依新法乙亥日亥正一刻
小滿該閏四月萬歷四十年壬子歲依大綂歷
庚寅日子正初刻大寒該閏十一月依新法己
丑日亥初三刻大寒該閏十二月皆因時差一
辰遂致氣差一日而致閏差一月若庚戌歲者
不獨差一月又且差一季以夏為春矣傳曰閏
以正時時以作事事以厚生生民之道於是乎
在可不慎歟此亦歷家之所當辨者也
已上三條乃議歷之要務是故表而出之伏候
聖明采擇
聖壽萬年歷卷三
