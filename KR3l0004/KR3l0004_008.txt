唐新語卷八唐劉肅撰
聰敏
貞觀中有雄雉集於東宫明德殿太宗問羣臣曰是何
祥也褚遂良對曰昔秦文公時有童子化為雉雌者
鳴於陳倉雄者鳴於南陽童子言曰得雄者王得雌
者霸文公以為寳雞祠漢光武膺得雄之祥遂起南
陽而有四海陛下舊封秦王故雄雉見於秦地所以
彰明德也太宗悦曰立身之道不可無學遂良博識
深可重也
秦府倉曹李守素尤諳氏族時人號為肉譜虞世南語
人曰昔任彦昇善譚經籍稱為五經笥今宜改倉曹
為人物志
太宗嘗出行有司請載書以從太宗曰不須虞世南在此
行祕書也世南為祕書監於省後堂集羣書中奥義皆
應用者號北堂書鈔今此堂猶存其書盛行於代
盧莊道年十三造於父友高士廉以故人子引坐會有
獻書者莊道竊視之謂士廉曰此文莊道所作士廉
甚怪之曰後生何輕薄之行莊道請諷之果通復請
倒諷又通士廉稱歎良久莊道謝曰此文實非莊道
所作向窺記之耳士廉即取他文及案牘試之一覽
倒諷并呈己作文章士廉具以聞太宗召見策試擢
第十六授河池尉滿復制舉擢甲科召見太宗識之
曰此是朕聰明小兒耶授長安尉太宗將錄囚徒京
宰以莊道幼年懼不舉欲以他尉代之莊道不從但
閑暇不之省也時繫囚四百餘人令丞深以為懼翌
日太宗召囚莊道乃徐狀以進引諸囚入莊道評其
輕重留繫月日應對如神太宗驚歎即日拜監察御
史
馮智戴高州首領盎之子貞觀初奉盎并入朝太宗聞
其善兵法試指山際雲以問之曰其下有賊今日可
擊否對曰可擊問何以知之對曰雲形似樹日辰在
金金能制木擊之必勝太宗竒之授左武衛將軍
王義方博學有才華杖策入長安數月名動京師勅宰
相與語侍中許敬宗以員外郎獨孤悊有詞學命與
義方譚及史籍屢相詰對義方驚曰此郎何姓悊曰
獨孤義方曰識字耶悊不平之左右亦憤憤斯須復
相詰乃錯亂其言謂悊曰長係識字耶若此者再三
悊不勝忿怒對敬宗毆之敬宗曰此拳雖俊終不可
為乃黜悊拜義方為侍御史
賈嘉隱年七歲以神童召見時太尉長孫無忌司空李
勣於朝堂立語戲謂之曰吾所倚者何樹嘉隱對曰
松樹勣曰此槐也何忽言松嘉隱曰以公配木則為
松樹無忌連問之曰吾所倚者何樹嘉隱曰槐樹無
忌曰汝不能復矯對也嘉隱應聲曰何須矯對但取
其以鬼配木耳勣曰此小兒作獠面何得如此聰明
嘉隱又應聲曰胡面尚為宰相獠面何廢聰明勣狀
貌胡也
賈言忠數歲能諷書日萬言七歲神童擢第事親以孝
聞遷監察御史時有事遼海委以支度軍粮還奏便
宜遷侍御史高宗問遼東事宜言忠奏遼東可平畫
其山川地勢皆如目見又問諸將所能言忠對曰李
勣先朝舊臣聖鑒所悉龐同善雖非鬭將所持軍嚴
整薛仁貴勇冠三軍名可震敵高偘儉素自處中果
有謀契苾何力沉毅持重有統禦才頗翦之儔諸將
夙夜小心忘身憂國莫逮於李勣高宗深納之累遷
吏部員外
魏奉古制舉擢第授雍丘尉嘗九日公讌有客草序五
百言奉古覽之曰此舊文援筆倒疏之草序者默然
自失列坐撫掌奉古徐笑曰適覽記之非舊習也由
是知名時姚珽蒞汴州羣寮畢謁珽召奉古前曰此
聰明尉耶他日持廏目令示奉古奉古一覽便諷千
餘言珽驚起曰仕宦且四十年未嘗見此終兵部侍
郎
裴琰之弱冠為同州司戸但以行樂為事略不視案牘
刺史李崇儀怪之問戶佐戶佐對司戶小兒郎不閑
書判數日崇儀謂琰之曰同州事物殷繁司戶尤甚
公何不别求京官無為滯此司也琰之唯諾復數日
曹事委積衆議以為琰之不知書但遨遊耳他日崇儀
召入勵而責之琰之出問戶佐曰文案幾何對曰急
者二百餘道琰之曰有何多如此逼人命每案後連
紙十張令五六人供硏墨點筆琰之不上廳語主案
者略言其事意倚柱而斷之詞理縱横文筆燦爛手
不停綴落紙如飛傾州官寮觀者如堵既而迴案於
崇儀崇儀曰司戶解判耶戶佐曰司戶大高手筆仍
未之竒也比四五案崇儀悚怍召琰之降階謝曰公
詞翰若此何忍藏鋒以成鄙夫之過由此名動一州
數日聞於京邑除雍州判司子漼開元中為吏部尚
書
李嗣真聰敏多才能以許州判佐直弘文館高宗東封
還幸孔子廟詔贈太師命有司為祝文司文郎中雷
少穎次直撰進不稱旨御筆瀎破付左寺丞賀蘭敏
之已下戰慄遽召嗣真咋筆立成其章句云庶能不
遺百代助損益而可知永鑒千年同比肩而為友高
宗覽之問曰誰作此文有司言嗣真高宗曰此人那
解我意遂有此句詔加兩階時敏之恃寵驕盈嗣真
審其必敗謂所親曰久蔭大樹或有顛墜吾屬無矣
因饑年諷執政求出為義烏令敏之則天姊子也無
何果敗
天授中夀春郡王成器等五人同日冊命有司忘載冊
文及百寮在列方知闕禮宰臣已下相顧失色中書
舍人王勮立召小吏五人各執筆口授分寫斯須而
畢詞理典贍舉朝歎服
唐休璟為靈武大總管諳練邊事自碣石西逾四鎮綿
亘萬里山川要害皆記在目前先是突厥與諸番相
攻安西道絶表奏押至則天令宰臣商度事宜休璟
俄頃草奏使施行居十餘日安西道果奏請兵馬應
接程期一如所畫則天謂休璟曰恨用卿晩乃委以
政事謂魏元忠等曰休璟諳練邊事卿等十當一也
玄宗幸成都給事中裴士淹從士淹聰悟柔順頗精歴
代史玄宗甚愛之馬上偕行得備顧問時肅宗在鳳
翔每有大除拜輒啓聞房琯為將玄宗曰此不足以
破賊也歴評諸將並云非滅賊材又曰若姚崇在賊
不足滅也因盛言崇之宏才遠略語及宋璟玄宗不
悦曰彼賣直以沽名耳歴數十餘人皆當其目至張
九齡亦甚重之及言李林甫曰妬賢嫉能亦無敵也
士淹因啓曰既知如此陛下何用之久耶玄宗默然
不應
文章
杜淹為天策府兵曹楊文幹之亂流越雋太宗勘内難
以為御史大夫因詠雞以致意焉其詩曰寒食東郊
道陽溝竟出籠花冠偏照日芥羽正生風顧敵知心
勇先鳴覺氣雄長翹頻掃陣利距屢通中飛毛遍綠
野灑血漬芳叢雖言百戰勝會自不論功淹聰辯多
才藝與韋福嗣為莫逆之友開皇中相與謀曰主上
好嘉遁蘇威以幽人見擢盍各效之乃俱入太白佯
言隱遁隋文帝聞之謫戍江表後還鄉里以經籍自
娛吏部郎中高構知名表薦之大業末為御史中丞
雒陽平將委質於隱太子房玄齡恐資敵遽啓用之
尋判吏部尚書參議政事
太宗在洛陽宴羣臣於積翠池酒酣各賦一事太宗賦
尚書曰日昃翫百篇臨燈披五典夏康既逸怠商辛
亦沉湎恣情昏主多克己明君鮮滅身資累惡成名
由積善魏徵賦西漢曰受降臨軟道争長趣鴻門驅
傳渭橋上觀兵細柳屯夜燕經栢谷朝遊出杜原終
藉叔孫禮方知天子尊太宗曰魏徵每言必約我以
禮
李百藥德林之子才行相繼海内名流莫不宗仰藻思
沉蔚尤工五言太宗常製帝京篇命其和作歎其精妙手
詔曰卿何身之老而才之壯何齒之宿而意之新及懸車
告老怡然自得穿池築山以詩酒自適盡平生之意
高宗承貞觀之後天下無事上官儀獨為宰相嘗凌晨
入朝循洛水堤步月徐轡詠詩曰脉脉大川流驅馬
歴長洲鵲飛山月曙蟬噪野雲秋音韻凄響羣公望
之如神仙焉
華陰楊炯與絳州王勃范陽盧照隣東陽駱賓王皆以
文詞知名海内稱為王楊盧駱他日崔融與張說評
論勃等曰勃文章宏放非常人所及炯與照隣可以
企之說曰楊盈川之文如懸河注水酌之不竭既優
於盧亦不減王恥居王後則信然愧在盧前則為誤
矣
蘇味道使嶺南聞崔馬二侍御入省因寄語曰振鷺齊
飛日遷鸎遠聽聞明光共待漏清鑒各披雲喜得廊
廟舉嗟為臺閣分故林懷栢悦新幄阻蘭薰冠去神
羊影車連瑞雉羣獨憐南斗外空仰列星文味道富
才華代以文章著稱累遷鳳閣侍郎知政事與張錫
俱坐法繫於司刑寺所司以上相之貴所坐事輕供
待甚備味道終不敢當不乘馬步至繫所席地而卧
蔬食而已錫乘馬至寺舍三品院氣色自若帷屏飲
膳無忝平居則天聞之原味道而放錫於嶺南
劉懷一有才藻自瀛洲司法拜右臺殿中時右臺監察
鄧戌遷左臺殿中懷一贈之詩曰惟昔忝多士無雙
仰異材鷹鸇同效逐鵷鷺忝遊陪入仕光三命遷榮
歴二臺隔墻欽素躅對閣限清埃紫曙春光早蘭闈
曙色催誰憐夕鳥至空想鄧林隈
吕太一拜監察御史裏行自負才華而不即真因詠院
中叢竹以寄意焉其詩曰擢擢當軒竹青青重歲寒
心貞徒見賞籜小未成竿同列張沈和之曰聞君庭
竹詠幽意歲寒多歎息為冠小良工將柰何後遷戶
部員外戶部與吏部隣司吏部移牒戶部令墻宇悉
竪棘以防令史交通太一牒報曰眷彼吏部銓綜之
司當須簡要清通何必竪籬插棘省中賞其俊拔
賀遂亮與韓思彦同在憲臺欽思彦之風韻贈詩曰意
氣百年内平生一寸心欲交天下士未面己虚襟君
子重名義直道冠衣簪風雲行可託懷抱自然深落
霞静霜景墜葉下風林若上南登岸希訪北山岑思
彦酬之曰古人一言重常謂百年輕今投歡會面顧
盼盡平生簪裾非所託琴酒冀相併累日同遊處通
宵欵素誠霜飄知柳脆雪冒覺松貞願言何所道幸
得歲寒名
張宣明有膽氣富詞翰嘗山行見孤松嘗翫久之乃賦
詩曰孤松鬱山椒肅爽凌平霄既挺千丈榦亦生百
尺條青青恒一色落落非一朝大厦今已構惜哉無
人招寒霜十二月枝葉獨不凋鳳閣舍人梁載言賞
之曰文之氣質不減於長松也宣明為郭振判官使
至三姓咽麫因賦詩曰昔聞班家子筆硯忽然投一
朝撫長劔萬里入荒陬豈不厭艱險只思清國讎山
川去何歲霜露幾逢秋玉塞已遐廓鐵關方阻修東
都日窅窅西海此悠悠卒使功名建長封萬里侯時
人稱為絶唱
李嶠少負才華代傳儒學累官成均祭酒吏部尚書三
知政事封鄭國公長夀三年則天徵天下銅五十餘萬
斤鐵三百三十餘萬錢二萬七千貫於定鼎門内鑄
八棱銅柱高九十尺徑一丈二尺題曰大周萬國述
德天樞紀革命之功頌皇家之德天樞下鑄鐵山銅
龍負戴獅子麒麟圍遶上有雲盖盖上施盤龍以托
火珠珠高一丈圍三丈金彩熒煌光侔日月武三思
為其文朝士獻詩者不可勝紀惟嶠詩冠絶當時其
詩曰轍迹光西[山弇]勲名紀北燕何如萬國會諷德九
門前灼灼臨黃道迢迢入紫煙仙盤正下露高柱欲
承天山𩔖叢雲起珠疑大火懸聲流塵作劫業固海
成田聖澤傾堯酒熏風入舜絃欣逢下生日還偶上
皇年後憲司發嶠附會韋庶人左授滁州别駕而終
開元初詔毁天樞發卒銷爍彌月不盡洛陽尉李休
烈賦詩以詠之曰天門街裏倒天樞火急先須卸火
珠計合一條絲線挽何勞兩縣索人夫先有訛言云
一條線挽天樞言其不經久也故休烈詩及之天樞
之北韋庶人繼造一臺先此毁拆
則天初革命大搜遺逸四方之士應制者向萬人則天
御雄陽城南門親自臨試張說對策為天下第一則
天以近古以來未有甲科乃屈為第二等其警句曰
昔三監翫常有司既糾之以猛今四罪咸服陛下宜
濟之以寬拜太子挍書仍令寫策本於尚書省頒示
朝集及蕃客等以光大國得賢之美
陸餘慶孫海長於五言詩甚為詩人所重性峻不附權
要出牧潮州但以詩酒自適不以遠謫介意題奉國
寺詩曰新秋夜何爽露下風轉凄一磬竹林裏千燈
花塔西題龍門寺詩曰窗燈林靄裏聞磬水聲中更
籌中有會爐煙滿夕風時人推其警策
長夀中有滎陽鄭蜀賓頗善五言竟不聞達年老方授
江左一尉親朋餞别於上東門蜀賓賦詩留别曰畏
途方萬里生涯盡百年不知將白首何處是黃泉酒
酣自詠聲調哀感滿坐為之流涕竟卒於官
神龍之際京城正月望日盛飾燈影之會金吾弛禁特
許夜行貴遊戚屬及下俚工賈無不夜遊車馬駢闐
人不得顧王主之家馬上作樂以相誇競文士皆賦
詩一章以紀其事作者數百人唯中書侍郎蘇味道
吏部員外郎郭利貞殿中侍御史崔液三人為絶唱
味道詩曰火樹銀花合星橋鐵鏁開暗塵隨馬去明
月逐人來遊騎皆穠李行歌盡落梅金吾不禁夜玉
漏莫相催利貞曰九陌連燈影千門度月華傾城出
寳騎匝路轉香車爛漫唯愁曉周旋不問家更逢清
管發處處落梅花液曰今年春色勝常年此夜風光
正可憐鳷鵲樓前新月滿鳳凰臺上寳燈燃文多不
盡載
劉希夷一名挺芝汝州人少有文華好為宫體詞旨悲
苦不為時所重善搊琵琶嘗為白頭翁詠曰今年花
落顔色改明年花開復誰在既而自悔曰我此詩似
䜟與石崇白首同所歸何異也乃更作一句云年年
歲歲花相似歲歲年年人不同既而歎曰此句復似
向讖矣然死生有命豈復由此乃兩存之詩成未幾
為奸所殺或云宋之問害之後孫翌撰正聲集以希
夷為集中之最由是稍為時人所稱
張文成以詞學知名應下筆成章才高位下詞標文苑
等三入科俱登上第轉洛陽尉故有詠鷰詩其末章
云變石身猶重銜泥力尚微從來赴甲第兩起一雙
飛時人無不諷詠累遷司門員外文成凡七應舉四
參選其判策皆登甲第科員半千謂人曰張子之文
如青銅錢萬揀萬中未聞退時故人號青銅學士久
視中太官令馬仙童陷默啜問張文成何在仙童曰
自御史貶官默啜曰此人何不見用也後新羅日本
使入朝咸使人就寫文章而去其才遠播如此
魏求己自御史左授山陽丞為詩曰朝昇照日檻夕次
下烏臺風竿一眇邈月樹幾徘徊翼向高標斂聲隨
下調哀懷燕首自白非是為年催
鄭繇少工五言開元初山範為岐州刺史繇為長史範
失白鷹深所愛惜因為失白鷹詩以致意焉其詩曰
白晝文章亂丹霄羽翮齊雲間呼暫下雪裏放還迷
梁苑驚池鶩陳倉拂野雞不知寥廓外何處别依棲
甚為時所諷詠子審亦以文章知名
玄宗朝張說為麗正殿學士常獻詩曰東壁圖書府西
園翰墨林諷詩聞國政講易見天心玄宗深佳賞之
優詔答曰得所進詩甚為佳妙風雅之道斯焉可觀
並據才能略為贊述具如别紙宜各領之玄宗自於
綵牋上八分書說贊曰德重和鼎功逾濟川詞林秀
發翰苑光鮮其徐堅以下並有贊述文多不盡載
張說徐堅同為集賢學士十餘年好尚頗同情契相得
諸學士凋落者衆唯說堅二人存焉說手疏諸人名
與堅同觀之堅謂說曰諸公昔年皆擅一時之美敢
問孰為先後說曰李嶠崔融薛稷宋之問皆如良金
美玉無施不可富嘉謩之文如孤峯絶岸壁立萬仞
叢雲鬱興震雷俱發誠可畏乎若施於廊廟則為駭
矣閻朝隱之文則如麗色靚粧衣之綺繡燕歌趙舞
觀者忘憂然𩔖之風雅則為罪矣堅曰今之後進文
詞孰賢說曰韓休之文有如太羹玄酒雖雅有典則
而薄於滋味許景先之文有如豐肌膩體雖穠華可
愛而乏風骨張九齡之文有如輕縑素練雖濟時適
用而窘於邊幅王幹之文有如瓊林玉斝雖爛然可
珍而多有玷缺若能箴其所闕濟其所長亦一時之
秀也
唐新語卷八
