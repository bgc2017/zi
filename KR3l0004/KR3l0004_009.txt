唐新語卷九唐劉肅撰
著述
太宗欲見前代帝王事得失以為鑒戒魏徵乃以虞世
南褚遂良蕭德言等采經史百家之内嘉言善語明
主暗君之跡為五十卷號羣書理要上之太宗手詔
曰朕少尚威武不精學業先王之道茫若涉海覽所
撰書博而且要見所未見聞所未聞使朕致治稽古
臨事不惑其為勞也不亦大哉賜徵等絹千匹綵物
五百段太子諸王各賜一本
貞觀中紀國寺僧慧靜撰續英華詩苑十卷行於代慧
静嘗言曰作之非難鑒之為貴吾所搜揀亦詩三百
篇之次矣慧静俗姓房有藻識今復有詩編十卷與
英華相似起自梁代迄於今朝以𩔖相從多於慧静
所集而不題撰集人名氏
江淮間為文選學者起自江都曹憲貞觀初揚州長史
李襲譽薦之徵為弘文館學士憲以年老不起遣使
就拜朝散大夫賜帛三百疋憲以仕隋為祕書學徒
數百人公卿亦多從之學撰文選音義十卷年百餘
歲乃卒其後句容許淹江夏李善公孫羅相繼以文
選教授開元中中書令蕭嵩以文選是先代舊業欲
注釋之奏請左補闕王智明金吾衛佐李玄成進士
陳居等注文選先是東宮衛佐馮光震入院校文選
兼復注釋解蹲鴟云今之芋子即是著毛蘿蔔院中
學士向挺之蕭嵩撫掌大笑智明等學術非深素無
修撰之藝其後或遷功竟不就
太宗謂監修國史房玄齡曰比見前後漢史載揚雄甘
泉羽獵司馬相如子虛上林班固兩都賦此既文體
浮華無益勸戒何暇書之史策今有上書論事詞理
可裨於政理者朕或從或不從皆須備載
代有釋曇剛製山東士大夫𩔖列三卷其假冒者悉不
錄署云相州僧曇剛撰左散騎常侍柳冲亦明氏族
中宗朝為相州刺史詢問舊老咸云自隋朝以來不
聞有僧曇剛蓋懼見害於時而匿其名氏耳
開元初左庶子劉子玄奏議請廢鄭注孝經依孔注老
子請停河上公注行王弼注易傳非子夏所造請停
引今古為證文多不盡載其略曰今所行孝經題曰
鄭氏爰在近古皆云是鄭玄而魏晉之朝無有此說
後魏北齊之代立於學官盖時俗無識故致斯謬今
驗孝經非鄭玄所注凡十二條又今俗所行老子云
是河上公注序云河上公者漢文帝時人菴於河上
因以為號以所注老子授文帝因冲空上天此乃不
經之鄙言習俗之虛語案藝文志注老子有三家而
無河上公注雖使纔别朱紫粗分菽麥亦皆嗤其過
謬况有識者乎藝文志易有十三家而無子夏傳子
玄爭論頗有條貫會蘇宋文吏拘於流俗不能發明
古義竟排斥之深為識者所歎梁載言十道志解南
城山引後漢書云鄭玄遭黃巾之難客於徐州今者
有孝經序相承云鄭氏所作其序曰僕避難於南城
山棲遲巖石之下念昔先人餘暇述夫子之志而注
孝經蓋康成胤孫所作也陸德明亦云案鄭志及晉
中經部並無惟晉穆帝集講孝經云以鄭注為主今
驗孝經注與康成所注五經體並不同則劉子玄所
引證信有徵矣
蕭何封酇侯先儒顔師古以為酇及筑陽皆南陽縣也
今屬襄州竊以凡封功臣多就本土蓋欲榮之也張
良封留侯是為成例案班固泗州亭碑云文昌四友
漢有蕭何序功第一受封於酇(音嵯)漢書是班氏所
修泗州碑是孟堅所作何須穿鑿更制别音乎
劉子玄直史館時宰臣蕭至忠紀處訥等並監修國史
子玄以執政秉權事多掣肘辭以著述無功求解史
任奏記於至忠等其略曰伏見每汲汲於勸誘勤勤
於課責云墳籍事重努力用心或歲序已奄何時輟
手綱維不舉督課徒勤雖威以刺骨之刑勖以懸金
之賞終不可得也語曰陳力就列不能者止僕所以
比者布懷知己歴訟羣公屢辭載筆之官欲罷記言
之職者正為此耳當今朝號得人國稱多士蓬山之
下直彦比肩芸閣之間英竒接武僕既功虧刻鵠筆
未獲麟徒殫太官之膳虚索長安之米乞以本職還
其舊居多謝簡書請避賢路文多不盡載至忠惜其
才不許宗楚客惡其正直謂諸史官曰此人作書如
是欲置我於何地子玄著史通二十篇備陳史冊之
體
開元十年玄宗詔書院撰六典以進時張說為麗正學
士以其事委徐堅沉吟歲餘謂人曰堅承乏已曾七
度修書有憑准皆似不難唯六典歴年措思未知所
從說又令學士母嬰等檢前史職官以今式分入六
司以今朝六典象周官之制然用功艱難綿歴數載
其後張九齡委陸善經李林甫委苑咸至二十六年
始奏上百寮陳賀迄今行之
開元十二年沙門一行造黃道游儀以進玄宗親為之
序文多不盡載其略曰孰為天大此焉取則均以寒
暑分諸晷刻盈縮不愆列舍不忒制器垂象永鑒無
惑因遣太史官馳往安南及蔚州測候日影經年乃
定
玄宗謂張說曰兒子等欲學綴文須檢事及看文體御
覽之輩部帙既大尋討稍難卿與諸學士撰集要事
并要文以𩔖相從務取省便令兒子等易見成就也
說與徐堅韋述等編此進上詔以初學記為名賜修
撰學士束帛有差其書行於代
道家有庚桑子者代無其書開元末襄陽處士王源撰
亢倉子兩卷以補之序云莊子謂之庚桑子史記作
亢桑子列子作亢倉子其實一也源又取莊子庚桑
楚一篇為本更取諸子文義相𩔖者合而成之亦行
於代
從善
魏徵嘗取急還奏曰人言陛下欲幸山南在外裝束悉了
而竟不行何因有此消息太宗笑曰當時實有此心
畏卿嗔遂停耳
韋悰為右丞勾當司農木橦七十價百姓四十價奏其
隱没太宗切責有司召太理寺卿孫伏伽亟書司農
罪伏伽奏曰司農無罪太宗駭而問之伏伽曰只為
官木橦貴所以百姓者賤向使官木橦賤百姓無由
賤但見司農識大體不知其過也太宗深賞之顧謂
韋悰曰卿識用欲逮伏伽遠矣
貞觀中金城坊有人家為胡所劫者久捕賊不獲時楊
纂為雍州長史判勘京城坊市諸胡盡禁推問司法
參軍尹伊異判曰賊出萬端詐偽非一亦有胡著漢
帽漢著胡帽亦須漢裏兼求不得胡中直覓請追禁
西市胡餘請不問纂初不同其判遽命沉吟少選乃
判曰纂輸一籌餘依判太宗聞之笑曰朕用尹伊楊
纂即伏輸一籌朕復得幾籌耶俄果獲賊尹伊嘗
為坊州司戶尚藥局牒省索杜若省符下坊州供送
伊判之曰坊州本無杜若天下共知省符忽有此科
應由謝朓詩誤華省曹郎如此判豈不畏二十八宿
向下笑人由是知名改補雍州司法
郭翰為御史巡察隴右所經州縣多為按劾次於寧州
時狄仁傑為刺史風化大行翰纔入境耆老薦揚之
狀已盈於路翰就館以州所供紙筆置於案召府寮
曰入境其政可知願成使君之美無為久留徒煩擾
耳即命駕而去翰性寬簡不苛讀老子至和其光同
其塵慨然歎曰大雅君子明哲以保其身乃祈執政
辭以儒門不願持憲改授麟臺郎時劉褘之坐賜死
既洗沐而神色自若命其子草謝死表其子哀號將
絶不能書監刑者催逼之褘之乃自操紙授筆即成
詞理懇至見者無不傷痛時翰讀之為宦者所奏左
授巫州司戶俄而徵還
陸象先為益州長史奏嘉卭路遠請鑿岷山之南以從
捷近發卒從役居人不堪多道亡瘉死行旅無利左
拾遺張宣明監姚嶲諸軍事兼招慰使乃親驗其路
審其難險移牒益州曰此路高山臨雲深谷無景至
有斗絶巨險殆不通人蹤經之者必搏壁傍崖脅息
而度雖竟日登頓二十許里木人猶堪淚下鐵馬亦
可蹄穿象先覽之兢惕遽罷役仍舊路以聞蜀人頼
焉
諛佞
太宗嘗指一樹下曰此嘉樹宇文士及從而美之不容
口太宗正色謂之曰魏徵嘗勸我遠佞人我不悟佞
人為誰意常疑汝而未明也今乃果然士及叩頭謝
曰南衙羣臣面折廷爭陛下常不舉手今臣幸在左
右若不少順從陛下雖貴為天子復何聊乎太宗怒
乃解
代州都督劉蘭謀反腰斬之將軍邱行恭希旨探心肝
而食太宗責之曰典自有常科何至於此若食逆者
心肝而為忠孝則蘭之心肝當為太子諸王所食豈
到汝乎行恭慙謝而退蘭本青州明經遇亂為鄉里
所稱保完青郡遠近歸之初降李密密敗歸國在代
州為遊客所告遂族滅
許敬宗父善心與虞彝同為宇文化及所害封德彝時
為内史舍人備見其事貞觀初敬宗以便佞承恩德
彝薄其為人每謂人曰虞世基被戮虞世南匍匐以請代
善心之死敬宗蹈舞以求生敬宗深愧悔焉初煬帝
之被戮也隋官謁賀化及善心獨不至化及以其人
望而釋之善心又不舞蹈由是見害及為封德彝立
傳盛加其罪惡掌知國史記注不直論者尤之與李
義府贊立則天屠害朝宰公卿已下重足累息移皇
家之社稷勦生人之性命敬宗手推轂焉子昂頗有
才藻為太子舍人母裴氏早卒裴侍婢有姿色敬宗
以為繼室假姓虞氏昂素與之通敬宗奏昂不孝流
於嶺南又納資數十萬嫁女與蠻首領馮盎子及監
門將軍錢九隴男九隴本皇家隸人敬宗貪財與之
婚姻曲為九隴叙其閥閱又為子娶尉遲寳琳孫女
利其金帛乃為寳琳父敬德修傳隱其過咎太宗作
威鳳賦賜長孫無忌敬宗改云賜敬德其虚美隱惡
皆此𩔖也敬宗卒博士袁思古等議曰敬宗位以才
昇歴居清級棄長子於荒徼嫁少女於夷落聞詩聞
禮事絶於趨庭納采問名唯同於黷貨易名之典須
憑實行案諡法名與實爽曰謬請諡為謬敬宗孫彦
伯訴於執政請改諡禮官議以為既過能改曰恭乃
諡為恭彦伯昂之子也既與思古忿競將於衆中毆
之思古謂曰吾與賢家君報讎緣何反怒彦伯大慙
而退
高宗末年苦風眩頭重目不能視則天幸災逞己志潛
遏絶醫術不欲其愈及疾甚召侍醫張文仲秦鳴鶴
診之鳴鶴曰風毒上攻若頰頭出少血則愈矣則天
簾中怒曰此可斬天子頭上豈是試出血處耶鳴鶴
叩頭請命高宗曰醫之議病理不加罪且我頭重悶
殆不能忍出血未必不佳朕意决矣命刺之鳴鶴刺
百會及腦戶出血高宗曰吾眼明矣言未畢則天自
簾中頂禮以謝鳴鶴等曰此天賜我師也躬負繒寳
以遺之高宗甚愧焉
則天稱尊號以睿宗為皇嗣居東宫雒陽人王慶之希
旨率浮偽千餘人詣闕請廢皇嗣而立武承嗣為太
子召見兩淚交下則天曰皇嗣我子柰何廢之慶
之曰神不享非𩔖今日誰國而李氏為嗣耶則天固
諭之令去慶之終不去面覆地以死請則天務遣之
乃以内印印紙謂之曰持去矣須見我以示門者當
聞也慶之持紙去來自若此後屢見則天亦煩而怒
之命李昭德賜杖昭德命左右引出光政門外昌言
曰此賊欲廢皇嗣而立武承嗣命撲之眼耳皆血出
乃榜殺之
則天朝嘗三月降雪鳳閣侍郎蘇味道等以為祥瑞草
表將賀左拾遺王求禮止之味道曰此佳事何為誑
妄以賀朝廷求禮曰宰相不能燮理陰陽令三月降
雪此災也乃誣為瑞若三月雪是瑞雪臘月雷當為
瑞雷耶舉朝善之遂不賀求禮方正有詞華歴左臺
殿中轉衛王掾而卒
魏元忠為御史大夫卧病諸御史省之侍御史郭霸獨
後見元忠憂形於色請視元忠便液以驗疾之輕重
元忠辭拒霸固請嘗之元忠驚惕霸憙悅曰大夫泄
味甘或不瘳今味苦矣即日當愈元忠剛直甚惡其
佞露其事於朝廷
張易之兄同休嘗請公卿宴於司禮寺因謂御史大夫
楊再思曰公面似高麗請作高麗舞再思欣然帖紙
旗巾子反披紫袍作高麗舞略無慙色再思又見易
之弟昌宗以皃美被寵因諛之曰人言六郎似蓮花
再思以為不然只是蓮花似六郎耳有識咸笑之後
昌宗兄弟犯贓則天命桓彦範李承嘉勘當以取實
經數日彦範等奏昌宗兄弟共有贓四千餘貫法當
解職昌宗奏臣有功於國家所犯不至解免則天問
諸宰臣曰昌宗於國有功否再思時為内史奏曰昌
宗合鍊神丹聖躬服之有效此實莫大之功乃赦之
天下名士視再思如糞土也
成敬竒有俊才文章可立就為大理正與姚崇有姻親
崇寢疾敬竒造宅省焉對崇涕泣懷中置生雀數頭
乃一一持出請崇執手而後放之祝云願令公速愈
崇勉而從之敬竒既出崇忿其諛媚謂子弟曰此淚
亦從何而來自兹不復接遇
鄭愔者滄洲人來俊臣羅織文狀皆愔草定張易之兄
弟薦為殿中侍御史易之敗黜為宣州司戶既而歸
武三思用事將害桓敬等愔揣知其情求謁三思三
思見之愔先哭甚哀既而大笑三思怪問其故對曰
前哭甚哀者弔大王國破家亡也後大笑者賀大王
得愔也柬之等五人為上所忌日夜為計非剪除大
王不足以快其意大王豈不知之今據將相之權運
以過人之智則兵不血刃易於反掌今料大王之勢
孰與則天大王不去五王身有累卵之危此愔所以
寒心也三思大悅引與登樓謀陷五王而殺之皆崔
湜鄭愔之謀也累遷吏部侍郎賣官為務後與譙王
重福搆逆而死
太平公主沉斷有謀則天愛其𩔖已誅二張滅韋氏咸
頼其力焉睿宗朝軍國大事皆令宰相就宅諮决然
後以聞睿宗與羣臣呼公主為太平玄宗為三郎凡
所奏請必問曰與三郎商量未其見重如此其宰相
有七四出其門玄宗孤立而無援及竇懷貞等誅乃
遁於山寺俄賜自盡竇懷貞傾巧進用累遷晉州長
史諂事中貴盡得其懽心韋庶人乳母王氏本蠻婢
也懷貞聘之為妻封莒國夫人俗謂妳母之聓曰阿
㸙懷貞每日謁見及進奏表狀列其官次署曰翊
聖皇后阿㸙時人鄙之呼為㸙懷貞欣然自得
韋庶人敗遂斬其妻持首以獻居憲臺及京尹每視
事見無鬚者誤以為中官必曲加承接睿宗踐阼懷
貞位極人臣道諛不悛以至於敗先天中玄宗勘内
難懷貞投水死
駙馬張垍以太常卿翰林院供奉官贊相禮儀雍容有
度玄宗心悦之謂垍曰朕罷希烈相以卿代之垍謝
不敢當楊貴妃知之以告楊國忠國忠深忌之時安
禄山入朝玄宗將加宰相命垍草詔國忠諫曰禄山
不識文字命之為相恐四夷輕侮於唐玄宗乃止及
禄山歸范陽詔高力士送於長樂陂力士歸玄宗問
曰禄山喜乎力士對曰禄山恨不得宰相頗怏怏有
言國忠遽曰此張垍告之也玄宗不察國忠之誣疑
垍漏洩大怒黜垍為盧溪郡司馬兄均為建安郡司
馬弟垹為宜春郡司馬
唐新語卷九
