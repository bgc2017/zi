清波雜志卷第四
借書一欷還書一欷後訛爲癡殊失忠厚氣象書非
天降地出必因人得之得而祕之自示不廣人亦豈
肯以未見者相假唐杜暹家書末自題云清俸買來
手自校子孫讀之知聖道鬻及借人爲不孝鬻爲不
孝可也借爲不孝過矣然煇手抄書前後遺失亦多
未免往來于懷因讀唐子西(庚)失茶具說釋然不復
芥蔕其說曰吾家失茶具戒婦勿求婦曰何也吾應
之曰彼竊者必其所好也心之所好則思得之懼吾
靳之不予也而竊之則斯人也得其所好矣得其所
好則寳之懼其泄而祕之懼其壞而安置之則是物
也得其所託矣人得其所好物得其所託復何言哉
婦曰嘻是烏得不貧煇亦云
聚而必散物理之常父兄藏書雖恐子弟不讀讀無
所成猶勝腐爛箧笥旋致蠧魚之變陳亞少卿藏書
千卷名畫一千餘軸晩年復得華亭雙鶴及怪石異
花作詩戒其後曰滿室圖書雜典墳華亭僊客岱雲
根他年若不和根賣便是吾家好子孫亞死悉歸他
人
造請不避寒暑誠可譏誚若下位事上官朝造夕謁
其可不循等威之分若初非隷屬但恃雅素趑趄日
進懷漫剌俛首樊知客輩固多不自愛重者寧使訝
其不來莫使厭其不去是爲知言
放臣逐客一旦棄置遠外其憂悲憔悴之歎發於詩
什特爲酸楚極有不能自遣者滕子京守巴陵修岳
陽樓或贊其落成答以落甚成只待凭欄大慟數場
閔已傷志固君子所不免亦豈至是哉張芸叟元豐
間從高遵𥙿辟環慶出師失律且爲轉運使李察訐
其詩語謫監郴州酒舟行以二小詞題岳陽樓木葉
下君山空水漫漫十分斟酒斂芳顔不是渭城西去
客休唱陽關醉袖撫危欄天淡雲閑何人此路得生
還回首夕陽紅盡處應是長安樓上久踟蹰地遠身
孤擬將憔悴弔三閭自是長安日下影流落江湖爛
醉且消除不醉何如又看瞑色滿平蕪試問寒沙新
到鴈應有來書亦豈無去國流離之思殊覺婉而不
傷也
芸叟遷流遠適歷時三涉水六過州十有五自汴抵
郴所至留連南京孫莘老揚州孔周翰泗州蔣穎叔
江寧王介甫黃州蘇子瞻衡州劉貢父皆相遇焉說
詩攬勝無復行役之勞未離江寧日因送人入京及
同士子數輩飲餞游清涼寺抵暮回屬營妓數人同
舟宛轉趣賞心亭未至聞亭上有散樂聲逼而詢之
乃府公訝妓籍疎索俾申劾之既見共載野服披猖
但一笑而止今日放臣逐客容如是乎一叚勝槩宜
入畫圖府公陳和叔也
碧雲騢者廐馬也莊憲太后臨朝初以賜荆王王
惡其旋毛太后知之曰旋毛能害人耶吾不信留
以備上閑爲御馬弟一以其吻肉色碧如霞片故云
世以旋毛爲醜此以旋毛爲貴雖貴矣病可去乎梅
聖俞不得志於諸公間乃借此名著書一卷詆譏慶
曆巨公後葉石林於避暑錄嘗辦乃襄陽魏泰所著
嫁之聖俞其略謂萬有一不至猶當爲賢者諱蓋亦
未免置疑邵公濟康節孫也亦引聖俞聞范文正公
訃詩云一出婁更郡人皆望酒壺俗情難可學秦記
向來無貧賤嘗甘分崇高不解諛雖然門館隔泣與
衆人殊謂爲郡以酒悅人樂奏記納諛豈所以論文
正者以是又疑眞出於聖俞也煇舊得碔&KR2895;錄一編
亦若碧雲騢專暴人之短爲人借去不歸
王荆公初見晏元獻元獻熟視無他語但云能容於
物物亦容矣荆公唯唯退而思之此語其有所出或
自爲之言後識者謂荆公平日所短正在于此何元
獻逆知其然耶
先人性坦夷遇事即發無一毫顧避親戚有初除從
官來見首詢薦何人自代答以張安國先人曰不易
薦拔寒素狀元及第榮進素定何待薦也退而先人
復言且如擇壻但取寒士度其後必貴方名爲知人
若捐高貲牓下臠狀元何難之有
四六應用所貴翦裁或屬筆於人有未然則當通情
商確建康王元樞初以中書舍人權直學士院除試
工部侍郎仍直院落權字辤免奏劄弟及起曹議者
疑焉託一故人草謝表内一聮云百工之事蘭省遽
冐於眞除一扎之書花塼復遵於故步王攺作散句
蘭省遽接於英游花塼不失於故步翦裁固善然花
塼宜貼故步上句或謂似稍偏枯
頃年番江初刊成唐子西集時寓公曲肱熊叔雅來
見先人偶案間寘此書顧煇曰曾看否第九卷第一
篇惠州謝復官表首云始以爲夢旣而果然語簡而
意足可法也退而先人誨煇曰前輩觀書不苟簡類
如此雖一覽亦記篇目後生豈可不勉
先人嘗從張晉彦覓茶張答以二小詩内家新賜密
雲龍只到調元六七公頼有家山供小草猶堪詩老
薦春風仇池詩中識焦坈風味官焙可抗衡鑚餘權
倖亦及我十輩遣前公試烹詩揔得偶病此詩俾其
子代書後誤刊在于湖集中焦坈産庾嶺下味苦硬
久方回甘浮石已乾霜後水焦坈新試雨前茶坡南
遷回至章貢顯聖寺詩也後婁得之初非精品特彼
人自以爲重包裏鑚權倖亦豈能望建谿之勝
煇出疆時見三節人或擕建茶㳂塗備用而虜中非
絶品不顧蓋榷場客販坌集且能品第精粗中下者
彼旣不售乃齎以歸夷狄尚爾矧中國士大夫好事
宜乎珍尚鑒别每相誇詡唯恐汲泉不活潑乳不多
啜嘗而乏詩情也自熙寧後始貴密雲龍每歲頭綱
修貢奉宗廟及供玉食外賚及臣下無幾戚里
貴近丐賜尤繁宣仁一日慨歎曰令建州今後不
得造密雲龍受他人煎炒不得也出來道我要密雲
龍不要團茶揀好茶喫了生得甚意智此語旣傳播
于縉紳間由是密雲龍之名益著淳熙間親黨許仲
啓官麻沙得北苑修貢錄序以刊行其間載歲貢十
有二綱凡三等四十有一名第一綱曰龍焙貢新止
五十餘夸貴重如此獨遺所謂密雲龍豈以貢新易
其名或別爲一種又居密雲龍之上耶葉石林云熙
寧中賈青爲福建轉運使取小團之精者爲密雲龍
以二十餅爲斤而雙袋謂之雙角大小團袋皆緋通
以爲賜密雲龍獨用黃云
煇家惠山泉石皆爲几案物親舊東來數聞松竹平
安信且時致陸子泉茗盌殊不落莫然頃歲亦可致
于汴都但未免瓶盎氣用細沙淋過則如新汲時號
拆洗惠山泉天台山竹瀝水斷竹梢屈而取之盈瓮若
雜以他水則亟敗蘇才翁與蔡君謨闢茶蔡茶精用
惠山泉蘇茶少劣用竹瀝水煎遂能取勝此說見江
鄰幾所著嘉祐雜志果爾今喜擊拂者曾無一語及
之何也雙井因山谷而重蘇魏公嘗云平生薦舉不
知幾何人唯孟安序朝奉分寧人歲以雙井一斤爲
餉蓋公不納包苴顧獨受此其亦珍之耶
待之以禮答之以簡與賓客言或許是爲得體吕正
獻公以翰林學士館伴北使虜頗桀黠語婁及朝廷
政事公摘契丹隱密詢之曰北朝嘗試進士出聖心
獨悟賦賦無出處何也虜使愕然語塞專對之次雖
曰合成修好唯恐失其歡心若彼稍乖恭順亦宜有
以折其萌俾知有人焉於交鄰遇客初無忤也
祖母太夫人慈聖之後暇日與子孫譚京都舊事
政宣間以戚里數值誕皇子入内稱賀盛飾羣立於
露臺人各許攜一從婢起居畢自殿陛上撒包子及
成束金釵金銀俾衆婢爭奪或共得綵端即裂爲二
俯拾次多遺釵珥之屬殿上觀之爲笑樂有惠捷者
重負而歸亦有徒手無一物者時盛暑以一鍍金錢
於御廊得水一杯其錫賚殊不多破費隨盡因歎南
渡後不復見此盛事曹氏分南北宅祖母北宅也爲
武惠燕王五世孫
蕭注字巖夫臨江新喻人熙寧中上殿奏對罷上問
今臣僚中孰貴曰文彦博又問其次曰韓琦又問王
安石如何注曰牛形人任重而道遠一說𥙿陵問
文彦博跛履韓琦嘶聲何爲皆貴注曰若不跛履與
嘶聲陛下不得而臣又問朕如何注曰龍鳳之姿
天日之表臣無得而言又問卿如何注曰陛下以
爲貴則貴矣以爲賤則賤矣注累任邊要以知人自
許上曰聞卿有袁許之學因問韓絳王安石馮京
注曰安石牛耳虎頭視物如射意行直前敢當天下
大事然不如絳得和氣多惟和氣能養萬物京得五
行之秀遠之若可愛近之若廉隅見本傳
近時州郡皆修圖志志之詳略係夫編摩者用力之
精粗揚州爲淮甸一都會自唐已名繁盛向有王(觀)
通叟考古驗今摭事千餘條效汴都以爲賦今館中
及揚州有本煇每謂建康六朝故都又爲代邸興王
之地亦應揄揚以亞雅頌雖聞江寧尉崔禮者嘗有
此作而文不足起其事後未有繼之者煇嘗言于故
人王錫老深以爲然且有此意未幾錫老去爲潭州
之土
世謂鴈爲孤而不曰雙燕曰雙而不曰孤以鴈屬乎
陽燕麗乎隂陽數竒隂數耦故也然常言鴈序鴈行
蓋亦有時而不孤燕雖有于飛之語古今賦詠何嘗
必及於雙曰孤曰雙豈止以竒耦言之耶
承平時兩學作成之盛不但英才輩出爲國之華羣
居燕處雖一時謔浪之語人皆喜聞而樂道之嘗見
前輩說數事元祐間敏求齋有治春秋陳生與宋門
一娼狎一日會飲于曹門因用春秋之文題于壁曰
春正月會吳姬于宋夏四月復會于曹有繼其文戲
之曰秋饑冬大雪公薨其意以謂財匱當有饑寒之
厄也此固知非典語亦切中後生泆游迷而不返之
病
紹聖丁丑章持魁南省時有詩何處難忘酒南宫放
牓時有才如杜牧無勢似章持不取通經士先收執
政兒此時無一盞何以展愁眉紹興間秦伯暘魁多
士汪彦章啓賀其父以南宫進士對東閤郎君尚疑
爲譏已其敢顯斥如前之詩乎韓持國(維)寳元間偕
兄弟應進士舉預南省奏名而下弟士子有韓家四
子連名之嘲蓋以其父忠憲公見在政路也時殿試
尚黜落有司因故黜之公後遂不復試而兄弟皆再
登第故潞公薦公謂南省曾預高薦繼歷内外制知
貢舉至登門下省不更賜出身初亦召試玉堂不就
公之五世孫元吉尚書特書此于桐隂舊話甚詳貴
游子弟當攷其素業不應例待以膏梁唐李德𥙿初
不繇科甲顯
元豐間駕生國子監出起居有旨人賜酒二升諸齋
往往置以益之曰奉聖旨得飲遂自肆致有乘醉登
樓擊鼓者因是遇賜酒即拘賣以錢均給以是知自
昔國學有酒禁也
煇頃在泰州偶倭國一舟飄汎在境上一行凡三二
十人至郡館榖之或詢其風俗所答不可解旁有譯
者乃明州人言其國人遇疾無醫藥弟祼病人就水
濱杓水通身澆淋面四方呼其神請禱即愈婦女悉
被髮遇中州人至擇端麗者以薦寢名度種他所云
譯亦不能曉後朝旨令津置至明州趁便風以歸
長沙匠者造茶器極精緻工直之厚等所用白金之
數士夫家多有之寘几案間但知以侈靡相夸初不
常用也司馬温公偕范蜀公游嵩山各攜茶往温公
以紙爲貼蜀公盛以小黑合温公見之驚曰景仁乃
有茶器蜀公聞其言遂留合與寺僧茶宜錫竊意若
以錫爲合適用而不侈貼以紙則茶味易損豈亦出
雜以消風散意欲矯時弊耶邵氏聞見錄云温公嘗
同范景仁登嵩頂由轘轅道至龍門涉伊水至香山
憩石樓臨八節灘凡所經從多有詩什自作序曰遊
山錄攜茶遊山當是此時
張芸叟云吕申公名知人故多得於下僚家有茶羅
子一金飾一銀一棕櫚方接客索銀羅子常客也金
羅子禁近也棕櫚則公輔必矣家人常挨排於屏間
以候之申公温公同時人而待客茗飲之器顧飾以
金銀分等差益知温公儉德世無其比
史傳襃貶成是敗非其來有素人之行孰先於孝悌
項羽欲烹太公漢高祖發分羹之言其於孝也何有
唐太宗以藩王奪長嫡推刃同氣其於悌也何有脫
使項羽建成有分羹推刃之惡史冊何以書之特高
祖太宗功勝於德耳
建紹兵興日帥臣許辟置幕屬旣素爲知己其於婉
畫裨助惟多今惟四川制帥如故事他皆命于朝賓
主邈不通情殆與郡縣官等閫寄兵謀無從咨訪川
泳雲飛豈復有相得之樂緩急利害旣不相及相忘
於江湖宜也太原名小朝廷蓋以得客之多范文正
公亦有言幕府辟客須可爲己師者乃辟之雖朋友
亦不可辟蓋爲我敬之爲師則心懷尊奉每事取法
庶於我有益耳龐莊敏守鄆守并皆辟司馬温公爲
通判羅致大賢佽助一時皆然
韓魏公門人有擊關夜出者閽吏不得賂詰旦以鎻
損訴于公公曰鎻不堪用付市買修來滕逹道爲范
文正公客公鎮南陽每宴客逹道必出追妓文正雖
不樂終不禁也時謂非二公之賢豈容不拘小廉曲
謹之士前哲寬厚類如此是亦報杜書記平安之義
唐内人墓謂之宫人斜(道春明退朝錄宫人斜見宋次)四時遣使祭
之唯應四仲祭使者暫悲嗟令狐楚詩也荒凉城南
奉先寺後宫美人官葬此角樓相望高起墳草間栢
下多石人秩卑埋骨不作塚青石浮屠當丘壠家家
墳上作享亭朱門相向無人聲樹頭土梟作人語月
黑風悲鬼搖樹宫中養女作子孫年年犢車來做主
廢后園陵官道側家破無人掃陵域官家歲給半千
錢街頭買餅作寒食此元豐中張文潜留題奉先寺
詩煇季女葬臨安北山僧舍四五年來每值春時往
視寺之兩廡皆内人殯官徘回次未嘗不長哦此詩
也煇復得歷陽所刊唐張文昌樂府北邙山篇云洛
陽北門北邙道喪車轔轔入秋草車前齊唱薤露歌
高墳新起白峩峩朝朝暮暮人送葬洛陽城中人更
多千金立碑高百尺終作人間柱下石隴頭松栢半
無主地下白骨多於土寒食家家送紙錢䲭鳶作窠
巢上樹人居朝市未解愁請君暫向北邙遊古今名
勝賦詠孰工覽者當自得之
王右軍帖云獨活無風則搖有風不動石牌入水則
乾出水則濕出水則濕可見入水則乾何自知之近
年夷堅戊志序其略云葉晦叔聞於劉季高有估客
航海不覺入巨魚腹中未能死遇其開口吸水時適
木工在乃取斧斨斫魚魚覺痛躍身入大洋舉船人
及魚皆死或戲難之曰一舟皆死何人談此事於世
乎頗類前說
清波雜志卷第四
