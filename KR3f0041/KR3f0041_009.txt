數學九章卷九上宋秦九韶撰
市易
積木計餘
問原管杉木一尖垜偶不記數從上取用至中間見存
九條為面問原木及見存各幾何
荅曰原木一百五十三條見存木一百一十七
條
術曰商功求之堆積入之倍中面副置減一以乘其
副得數半之為原木副置上層減一以乘其副得數
半之用減原木餘為見存(其非中一層數者各以自地上至面層數立數求之)
草曰倍中面九條得一十八副置減一餘一十七以
乘副一十八得三百六條以半之得一百五十三條
為原木之數副置中面九條減一餘八以乘副九得
七十二以半之得三十六以減原木一百五十三餘
一百一十七條為見存木數合問
按此即一面平堆形中層為九上下必各有八
層共十七層即原尖堆形上八層即用過尖堆
形其義甚明舊餘木圖今刪
竹圍蘆束
問受給場交收竹二千三百七十四把内筀竹一千一
百五十一把每把外圍三十六竿水竹一千二百二
十三把每把外圍四十二竿蘆三千六十五束每束
圍五尺其蘆原樣五尺五寸今納到圍小合凖原蘆
幾束及水筀竹各幾何
荅曰筀竹一十四萬六千一百七十七竿水竹二
十萬六千六百八十七竿合凖原蘆二千五
百三十三束(一百二十一分束之七)
術曰以方田及圓率求之置原束差併竹外圍竹數
以乘外圍又乘把數為竹實倍圓束差為竹法除之
各得二竹數皆以把數為心加入各得竹條數置蘆
圍尺數自乘以乘蘆束為蘆實以蘆原尺數自乘為
蘆法除實得所凖蘆束數
草曰置圍束差六併筀竹外圍三十六竿得四十二
竿以乘外圍三十六竿得一千五百一十二竿又乘
筀竹一千一百五十一把得一百七十四萬三百一
十二竿為筀竹實倍圓束差六得一十二為竹法除
實得一十四萬五千二十六竿以把數一千一百五
十一併之得一十四萬六千一百七十七竿為筀竹
又置原差六併水竹外圍四十二竿得四十八竿以
乘水外圍四十二竿得二千一十六竿又乘水竹一
千二百二十三把得二百四十六萬五千五百六十
八竿為水竹實亦以竹法一十二除之得二十萬五
千四百六十四竿以水竹把數一千二百二十三併
之得二十萬六千六百八十七竿為水竹數次置蘆
圍五尺通為五十寸以自乘得二千五百寸又乘蘆
束數三千六十五得七百六十六萬二千五百寸為
蘆實以原樣蘆圍五尺五寸亦通為五十五寸以自
乘得三千二十五寸為蘆法除實得二千五百三十
三束不盡一百七十五寸與法求等得二十五俱以
約之得一百二十一分束之七為蘆二千五百三十
三束一百二十一分束之七合問
寄倉知總(按舊本此問無題今增)
問和糴米運借倉權頓計五十厫每厫闊一丈五尺深
三丈米高一丈二尺又借寺屋四十間内二十五間闊
一丈二尺深二丈五尺米高一丈内一十五間各闊
一丈三尺深三丈米高一丈二尺欲知寺屋及倉容
米共計幾何
答曰共計米一十六萬六千八十石倉五十厫
米一十萬八千石寺屋四十間米五萬八
千八十石
術曰商功求之置厫并屋深闊米高相乘併之為實
如斛法而一
草曰先以厫深三丈通為三十尺乘闊十五尺得四
百五十尺又乘高一十二尺得五千四百尺以乘五
十厫得二十七萬尺為實以斛法二尺五寸除之得
一十萬八千石為倉五寸厫共容米次置寺屋深二
十五尺乘闊一十二尺得三百尺乘米高一十尺得
三千尺以二十五間乘之得七萬五千尺於上次置
深三十尺乘闊一十三尺得三百九十尺又乘米高
十十二尺得四千六百八十尺以乘一十五間得七
萬二百尺加上共得一十四萬五千二百尺以斛法
二尺五寸除之得五萬八千八十石為寺屋四十間
共容米以併厫米共得一十六萬六千八十石為共
和糴到米
方圓同積(按舊本此問無題今增)
問有圓囤米二十五箇内有大囤一十二箇上徑一丈
下徑九尺高一丈二尺小囤一十三箇上徑九尺下
徑八尺高一丈今出租斗一隻口方九寸六分底方
七寸正深四寸並裹明凖尺令凖數造五斗方斛及
圓斛各二隻湏令二斛口徑正深大小不同各得多
少及囤積米幾何
答曰方斛一隻口方六寸四分底方一尺二寸深
一尺五寸九分二厘又一隻口方一尺底方
一尺二寸深一尺一寸四分五厘圓斛一
隻口徑一尺二寸七分底徑一尺二寸深一
尺二寸一分四厘又一隻口徑一尺三寸底
徑一尺二寸深一尺一寸八分五厘囤米
計八千六十七石四升七合四勺一抄八撮按
共囤米數誤應得二千零一十六石七斗六升
一合八勺五抄草内少一四歸故差多三倍
術曰以商功及少廣求之置出斗上下方相乘之又
各自乘併之乘深又以五斗乘之為積于上求方斛
先自如意立數為斛深又如意立數為底方置深為
從隅以底方乘隅為從方又以底乘從方為減率以
減上積餘為實開連枝平方得方斛口方不盡以所
得數為基增損求之以口底方相乘又各自求併之
為法除前上積得深餘分收棄之求圖斛置四數以
因前積為寄如意立數為斛深别如意立數為底徑
以三因深為從隅以底徑乘隅為從方以底徑乘從
方為減率以減寄餘為實開連枝平方得口徑不盡
以所得數為基如意求差以口底徑相乘又各自乘
併之為法除寄得深餘分收棄之求囤米置各囤上
徑下徑相乘又各自乘併之乘高又乘囤數所得之
數為積(囤有大小以類)併之為共積如四而一為實以斛求
之得米
草曰置出租斗口方九寸六分與底方七寸相乘得
六十七寸二分於上又於口方九寸六分自乘之得
九十二寸一分六厘加上又以底方七寸自乘得四
十九寸又加上共得二百八寸三分六厘乘深四寸
得八百三十三寸四分四厘又以五斗乘之得四千
一百六十七寸二分為三叚斛積于上求方斛如意
立一尺六寸為斛深又加意立一尺二寸為斛底以
深一十六寸為從隅以底一十二寸乘隅得一百九
十二寸為從方又以底一十二寸乘從方一百九十
二寸得二千三百四寸為減率以減上積四千一百
六十七寸二分餘一千八百六十三寸二分為實開
連枝平方得六寸三分五厘為基其積不及一寸一
分六厘係有虧數其基數為米可用湏合損益
基數今益作六寸四分為口方以原立一尺二寸為
底方以口方乘底方得七十六寸八分以上又以口
方六寸四分自乘得四十寸九分六厘又以底方十
二寸自乘得一百四十四寸併以上共得二百六
十一寸七分六厘為法以除前積四千一百六十七
寸二分得一尺五寸九分二厘為方斛深其積不及
一厘九毫二絲收為閏又累增至一十寸為口方仍
以一十二寸為底方乃以口方一十寸乘底方一十
二寸得一百二十寸於上又口方自乘得一百寸
加上又以底方自乘得一百四十四寸又加上共得
三百六十四寸為法亦除前實積四千一百六十七
寸二分得一十一寸四分五厘為方斛深其積不及
六分收為閏此是求出兩等斛數在人擇而用之求
圓斛置四數以因前積四千一百六十七寸二分得
一萬六千六百六十八寸八分為寄如意立一尺二
寸為圓斛深又如意立一尺為底徑以三因深得三
十六寸為從隅以底一十寸乘隅得三百六十寸為
從方又以底一十寸乘從方得三千六百寸為减率
以減寄一萬六千六百六十八寸八分餘一萬三千
六十八寸八分為實開連枝平方得一尺四寸七分
為基其實不及二寸四分四厘收為閏次以原立底
徑一尺併基一尺四寸七分得二尺四寸七分只減
七分為差以餘三尺四寸以半之得一尺二寸為底
徑以差七分併底徑得一尺二寸七分為口徑始以
口徑一尺二寸七分乘底徑一尺二寸得一百五十
二寸四分於上次以口徑自乘得一百六十一寸二
分九厘加上又以底徑自乘得一百四十四寸又加
上共得四百五十七寸六分九厘以三因之得一千
三百七十三寸七厘為法除前寄一萬六千六百六
十八寸八分得一尺二寸一分四厘為圓斛正深其
實不及二毫六絲九忽八微收為閏又以基一尺四
寸七分增三分得一尺五寸併底徑一尺得二尺五
寸減一寸為差餘二尺四寸以半之得一尺二寸為
底徑以差一寸併底徑一尺二寸得一尺三寸為口
徑始以口徑一十三寸乘底徑一尺二寸得一百五
十六寸於上又以口徑一十三寸自乘得一百六十
九寸加上又以底徑一十二寸自乘得一百四十四
寸又加上共得四百六十九寸以三因之得一千四
百七寸為法除前寄一萬六千六百六十八寸八分
得一尺一寸八分四厘七毫為圓斛深寄餘七厘一
毫却收深七毫作一厘通得一尺一寸八分五厘為
圓斛深此是求出兩等圓斛在人擇而用之求囤
米置大囤上徑一丈通為百寸乘下徑九十寸得九
千於上又以上徑自乘得一萬寸加上又以下徑九
十寸自乘得八千一百寸加上共得二萬七千一百
寸乘高一百二十寸得三百二十五萬二千寸又乘
大囤一十二個得三千九百二萬四千寸為寄次置
小囤上徑九十寸下徑八十寸相乘得七千二百寸
於次又上徑自乘得八千一百寸加次又下徑自乘
得六千四百寸加次共得二萬一千七百寸又乘高
一百寸得二百一十七萬寸又乘小囤一十三箇得
二千八百二十一萬寸併寄共得六千七百二十三
萬四千寸為實(按應四歸為實草中遺漏故得數誤)倍前斛積四千一
百六十七寸二分為法除之得八千六十七石四升
七合四勺一抄四撮
按求方斛積法以上下徑相乘又各自乘併而
以深再乘三除之得積求徑深法三因積有
二徑以二徑相乘各自乘數併而除之得深有
一深一徑以深除積得數内減徑自來餘為實
徑為縱開帶縱平方得又一徑或徑自乘深再
乘减積除為實以深為縱隅深徑相乘為縱方
開連枝平方得又一徑草中求斗積不加三除
為三倍斗積五因之為三倍斛積故設正深底
徑二數開連枝平方以求口徑既得口徑復設
二徑數以求正深也求圓斛徑即如求圓外切
方邊當以方圓冪率變圓積為方積故四因前
積而以三因正深代三除也求圓囤米尺積先
用方斛求積法次變方為圓方斛法用三除變
圓法用三因四除合之則三因四除合之則三
除並可省惟以四除之卽得圓囤積術中詳言
之而草中步算遺漏四除故得數誤為四倍也
數學九章卷九上
數學九章卷九下宋秦九韶撰
市易
推求典本
問典庫今年二月二十九日有人取觧一號主家聽得
當事共筭本息一百六十貫八百三十二文稱係前
歲頭臘月半觧去月息二分二釐欲知原本幾何
答曰本一百二十貫文
術曰以粟米求之置積日乘息分數增三百為法以
三百乘共錢為寔寔如法而一得本
草曰置前年頭臘月半係四十五日并去年三百六
十又加今年五十九日共得四百六十四日為積日
乘息二分二釐得一百二十文八釐增三百文得四
百二文八釐為法以三百文乘共錢一百六十貫八
百三十二文得四萬八千二百四十九貫六百文為
寔如法而一得一百二十貫文為原本
按題意謂前年十一月半典錢去年未取今年
二月二十九日取去按日計利共合本息錢一
十六千八百三十二文月息每千二十二文問
本錢若干法當以積日乘息二十二文以三十
日除之得一千文之共息加一千文為一千文
之本息共數然後置今本息共數以一千乘之
一千之本息共數除之即得今本錢數草中以
十文為本以二分二厘為息不以三十除之為
共息而以三十乘十文得三百為本其理一也
推知糴數
問和糴三百萬貫求石數聞每石牙錢三十文糴埸量
米折支牙人所得每石出牽錢八百牙人量米四石
六斗八合折與牽頭欲知米數石價牙錢米牽錢各
幾何
按題意買米共用錢三十億每石牙錢三十文
共牙錢折米給之共折米每石牽錢八百文共
牽錢牙人又折米四石六斗零八合給之求各
數
答曰糴到米一十二萬石石價二十五貫文
牙錢三千六百貫文折米一百四十四石
牽錢一百一十五貫二百文
術曰以商功求之率變入之置糴本牙錢牽錢相乘
為寔以牽米為隅開連枝立方得石價以價除本得
糴到米以牙錢乘米得總牙錢以價除之得牙米以
牽錢乘牙米得共牽錢
草曰置糴本三百萬貫乘牙錢三十文得九千萬貫
文乘牽錢八百文得七百二十億萬貫(按七百二十億貫萬字誤)
(後餘寔内萬字同此)為價寔置牽米四石六斗八合於寔數零
文之下為立方從隅起步步法常超二位每超一度
商進之今隅凡超四度當於寔上約定首商二十貫
乃以商生隅超四石六斗八合得九十二貫一百六
十文乃以為廉又以商生廉得一百八十四萬三千
二百貫為方乃以方命上商二十貫除寔訖寔餘三
百五十一億三千六百萬貫復以商生隅四石六斗
八合入廉得一百八十四貫三百二十文又以商生
廉加入方内得五百五十二萬九千六百貫為方法
復以商又生隅四石六斗八合加入廉得二百七十
六貫四百八十文為廉法其方法一退廉法二退從
隅三退乃於首商之次約寔續商五貫以續商生隅
四石六斗八合入廉得二百九十九貫五百二十文
又以續商生廉入方得七百二萬七千二百貫乃命
續商五貫除寔適盡所得二十五貫為每石米價以
為法以糴本三百萬貫為寔寔如法而一得一十二
萬石為糴到米數以米數乘牙錢三十得三千六百
貫為牙錢以石價二十五貫除牙錢三千六百貫文
得一百四十四石為糴埸量米折牙錢以牽錢八百
乘牙米一百四十四石得一百一十五貫二百文為
牽頭得牙人所與牽錢之數以石價二十五貫文約
牽錢一百一十五貫二百文得四石六斗八合為牽
米折錢合問
按此術之意以立天元一觧之法立天元一為
米每石之價以折牽米四石六斗零八合乘之
得四元(六八)為共牽錢應以每石牽錢八百除
之寄分母代除得八百分元之四分(六八)為共
折給牙人米數又以天元一乘之得八百分平
方之四分(六八)為共牙錢應以每石牙錢三十
除之寄分母代除得三十分又八百分平方之
四分(六八)為共米數又以天元一乘之得三十
分又八百分立方之四分(六八)為共米價與三
百萬貫相等兩邊各以三十乘之又以八百乘
之得四立方(六八)與七百二十億貫等以立方
數除兩邊得一立方與一百五十六億二千五
百萬貫等置貫數為寔開立方得二十五貫為
米每石價數草中不除開連枝立方為除之不
能盡者便於用也
累收庫本
問有庫本錢五十萬貫月息六厘半今令掌事每月帶
本約息共還一十萬欲知幾何月而納足并末復畸錢
多少
答曰本息納足共七箇月末後一月畸錢二萬四
千七百六貫二百七十九文三分四厘八毫
四絲六忽七微七沙三莽一輕二清五烟
術曰以盈朏變法求之置原本以息數退位乘歸本
位每出共納累得月數以末後不及數為足月錢數
草曰置本五十萬貫以六釐五毫乘之入共本内得
五十三萬二千五百貫文内减初月一十萬餘四十
三萬二千五百貫文又以六釐五毫乘之餘本内得
四十六萬六百一十二貫五百文又减次月一十萬
貫餘三十六萬六百一十二貫五百文又以六釐五
毫乘之入餘本内得三十八萬四千五十二貫三百
一十二文五分又减第三月錢一十萬貫文餘二十
八萬四千五十二貫三百一十二文五分又以六釐
五毫乘之得三十萬二千五百一十五貫七百一十
二文八分一釐二毫五絲内减第四月錢一十萬貫
餘二十萬二千五百一十五貫七百一十二文二分
一釐二毫五絲又以六釐五毫乘之入餘本内得二
十一萬五千六百七十九貫二百三十四文一分四
釐五毫三絲一忽二微五塵内减第五月錢一十萬
貫餘一十一萬五千六百七十九貫二百三十四文
一分四釐五毫三絲一忽二微五塵又以六釐五毫
乘之入餘本内得一十二萬三千一百九十八貫三
百八十四文三分六釐四毫七絲五忽七微八塵一
沙二渺五莾减第六月錢一十萬貫餘二萬三千一
百九十八貫三百八十四文三分六釐四毫七絲五
忽七微八塵一沙二渺五莾又以六釐五毫乘之入
餘本内得二萬四千七百六貫二百七十九文三分
四釐八毫四絲六忽七微無塵七沙無渺三莾一輕
二清五烟為第七月納足本息畸錢
均貨推本
問海舶赴務抽畢除納主家貨物外有沉香五千八十
八兩胡椒一萬四百三十包(包四十觔)象牙二百一十二
合(以大小為合觔兩俱等)係甲乙丙丁四人合本博到緣昨來
凑本互有假借甲分到官供稱甲本金二百兩鹽四
袋鈔一十道乙本銀八百兩鹽三袋鈔八十八道丙
本銀一千六百七十兩度蝶一十五道丁本度蝶五
十二道金五十八兩八銖已上共估值四十二萬四
千貫甲借乙鈔乙借丙銀丙借丁度蝶丁借甲金今
合撥各借物歸原主名下為率均分上件貨物欲知
金銀袋鹽度牒原價及四人各合得香椒牙幾何
按題意謂甲金乙鹽丙銀丁牒原本不同互借
為同本買得香椒牙三色今有互借各物及同
本貫數求原本以分所買之物蓋方程而廉衰
分之法也甲乙二條内鹽鈔二色寔即一色先
言鹽袋數乃一鈔之數以鈔數乘之始為鹽數
是鈔數既贅又不明言其故皆故為隠晦也
答曰甲金每兩四百八十貫文本一十二萬四十
貫文合得沉香一千四百八十八兩胡椒
三千五十包一十一觔五兩五十三分兩之
七象牙六十二合
乙鹽每袋二百五十貫文本七萬六千貫文
合得沉香九百一十二兩胡椒一千八百
六十九包二十一觔二兩五十三分兩之六
象牙三十八合
丙銀每兩五十貫文本一十二萬三千五百
貫文合得沉香一千四百八十二兩胡椒
三千三十七包三十九觔五兩五十三分兩
之二十三象牙六十一合四分合之三
丁度牒每道一千五百貫文本一十萬五百
貫文合得沉香一千二百六兩胡椒二千
四百七十二包八觔三兩五十三分兩之十
七象牙五十合分合之一
術曰以方程求之衰分入之正負入之置共錢以人
數約之得數列入人數各為行積次置諸色各物數
為叚子對本色有分者通之可約者約之為定率以
第一行為右以第二行為副以第三行為次第四行
為左每以下位互遍乘之每騐其積以少减多如同
名相减異名相加正無人負之負無人正之如同名
相加異名相减正無人正之負無人負之得一叚為
法以餘積為寔除之各得諸價以諸價列右行以各
物數列左行以兩行對乘各得本率以諸色求等約
之得列衰併諸衰為總法以列衰遍乘各物諸數各
為寔諸寔並如總法而一各得其物除不盡者以觔
兩通而除之或又分母命之
草曰置估值四十二萬四千貫以四人約之得一十
萬六千貫為各積以人數列四位次置甲金二百兩
於右上以四袋乘鈔一十道得四十袋(按此條以四袋為一鈔相)
(乘為塩數是二色止為一色不如即用塩為正)於右副為右行次置乙鈔
八十八道以三袋乘之得鹽二百六十四袋(按此條以三袋)
(為一鈔)及銀八百兩為副行次置丙銀一千六百七十
兩度牒一十五道為次行次置丁度牒五十二道金
五十八兩八銖為左行驗得首圖左行上叚金帶八
銖是三分兩之一乃以分母遍乘左行諸數只以分
子一内入左上金内其左積得三十一萬八千貫左
金得一百七十五兩左度牒得一百五十六道為次
圖驗次圖四行皆可求等右行求得四十約之副行
求得八約之次行求得五約之左行求得一約之各
得數為定
率圖
定率圖右積得二千六百五十貫金五兩鹽一袋副
積得一萬三千二百五十貫鹽三十三袋銀一百兩
次積得二萬一千二百貫銀三百三十四兩度牒三
道左積得三十一萬八千貫金一百七十五兩度牒
一百五十六道乃以定圖次行度牒三因左行左積
得九十五萬四千貫金五百二十五兩度牒四百六
十八道次以定圖左下度牒一百五十六乘次行積
得三百三十萬七千二百貫銀五萬二千一百四兩
(按此下落度牒四百六十八道八字)
定率圖維圖
乃驗維圖左及次行之下度牒等當相減之以積為
端當以左之少積減次之多積按術曰同名相減其
次行之金空而左行之金五百二十五兩有為正次
空為無按術曰正無人負之即以左行之金正加入
次行金位為負名成音圖仍置定圖左行諸數乃驗
音圖次行積得二百三十五萬三千二百貫正金五
百二十五兩負銀五萬二千一百四兩為正餘三行
皆正
音圖駁圖
今驗音次行之負金當以右行之正金補之而其數
不等先以右金五約次金五百二十五得一百五以
乘音圖右行畢其右積得二十七萬八千二百五十
貫金二百五十五兩正鹽一百五袋正其副次左三
行如音圖故乃成爻圖今視爻圖右行之金正與次
行之金負適等即用右行直加次行按術以同名相
加乃以右之金正減其次之金負為空按術以異名
相減之其次鹽空為無人按術以正無人正之乃以
爻圖右積二十七萬八千二百五十貫加次積二百
三十五萬三千二百貫内得二百六十三萬一千四
百五十貫其次金空次鹽一百五袋正次銀五萬二
千一百四兩正仍置定圖右行數而成政圖
政圖卜圖
今視政圖從者乃擇其諸行本色可求等首金可鹽
亦可盖金多鹽少乃以政圖副次兩行鹽數三十三
與一百五求等得三故以三約三十三得一十一以
乘次行又以三約一百五得三十五以乘副行畢其
副積得四十六萬三千七百五十貫鹽一千一百五
十五袋銀三千五百兩次積二千八百九十四萬五
千九百五十貫鹽一千一百五十五袋銀五十七萬
三千一百四十四兩皆正列成卜圖
宫圖
及視上圖副行積少次行積多即以副行求減次行
皆是同名相減之既畢仍置定圖副行數其次行乃
得積二千八百四十八萬二千二百貫銀得五十六
萬九千六百四十四兩列為宫圖驗宫圖次行下只
有銀五十六萬九千六百四十四兩獨一數以為法
以次積二千八百四十八萬二千二百貫為寔寔如
法而一得五十貫為銀一兩價而成千圖
千圖
乃以千圖副行銀一百兩乘兩價五十貫得五千貫
以減千圖副行之積一萬三千二百五十貫訖副積
餘八千二百五十貫其下鹽得三十三袋銀空而成
曜圖
曜圖支圖
乃以曜圖副行之積八千二百五十貫為鹽寔以其
下鹽三十三袋為法除之得二百五十貫為鹽一袋
價而成支圖乃以支圖右行鹽一袋徧乘副行畢其
副積只得二百五十貫次以副行直減右行畢右積
餘二千四百貫金五兩鹽空而成閏圖乃以閏圖
右積二千四百貫為寔金五兩為法除之得四百八
十貫為金一兩價成定圖次以左金一百七十五兩
徧乘右行直減左行訖左積得二十三萬四千貫度
牒一百五十六道左金空而成定圖
閏圖定圖
今驗定圖左積二十三萬四十貫為寔以左下度牒
一百五十六道為法除之得一千五百貫為度牒一
道價而成終圖既得金銀每兩鈔鹽每袋度牒每各
色之價次列甲乙丙丁四人乘之
終圖
後以首圖右金二百兩併左金五十八兩八銖得二
百五十八兩以八銖為三分兩之一通分内子得七
百七十五於左甲其右價四百八十貫乃以左甲母
三約之為一百六十貫於左甲次以右鹽四千袋併
副鹽二百六十四袋得三百四袋於左乙以鹽價二
百五十貫於右乙次以副銀八百兩併銀一千六百
七十兩得二千四百七十兩於左丙以銀價五十貫
於右丙又以次行度牒一十五道併左度牒五十二
道得六十七道於左丁以度牒價一千五百貫於右
丁兩行對乘之
以右甲一百六十乘左甲七百七十五兩得一十二
萬四千貫為甲原本以右乙二百五十貫乘左乙三
百四袋得七萬六千貫為乙原本以右丙五十貫乘
左丙二千四百七十兩得一十二萬三千五百貫為
丙原本以右丁一千五百貫乘左丁六十七道得一
十萬五百貫為丁原本列四人各得原本求等得五
百貫皆以五百貫為法除之甲行二百四十八乙得
一百五十二丙得二百四十七丁得二百一各為列
衰於右行併右行列衰得八百四十八為總法次置
博到沉香五千八十八兩遍乘列衰各為沉香寔次
置胡椒一萬四百三十包亦遍乘列衰為椒寔次置
象牙四百二十四條以大小各半之得二百一十二
合亦遍乘列衰為牙寔
甲得一百二十六萬一千八百二十四乙得七十七
萬三千三百七十六丙得一百二十五萬六千七百
二十六丁得一百二萬三千六百八十八各為沉香
寔以總法八百四十八除之甲得沉香一千四百八
十八兩乙得沉香九百一十二兩丙得沉香一千四
百八十二兩丁得沉香一千二百六兩
甲得二百五十八萬六千六百四十乙得一百五十
八萬五千三百六十丙得二百五十七萬六千二百
一十丁得二百九萬六千四百三十各為椒寔以總
法八百四十八除之甲得三千五十包不盡二百四
十包以包率四十觔乘之得九千六百觔又以法除
之得一十一觔不盡二百七十二觔以十六兩通之
得四千三百五十二兩又以法除之得五兩不盡一百一十二求
等得一十六約之得五十三分兩之七約甲得椒三千五
十包一十一觔五兩五十三分兩之七乙得一千八百六十
九包不盡四百四十八包以四十觔乘之得一萬七千九
百二十又以法除之得二十一觔不盡一百一十二觔以十
六兩通之得一千七百九十二兩又以法除得二兩不盡
九十六兩求等得十六約之得五十三分兩之六為
乙合得椒一千八百六十九包二十一觔二兩五十
三分兩之六丙得三千三十七包不盡八百三十四以
四十觔通之得三萬三千三百六十觔又以法除之得
三十九觔不盡二百八十八以十六兩通之得四千六
百八兩又以法除之得五兩不盡三百六十八兩求
等得十六約之得五十三分兩之二十三為丙合得椒
三千三十七包三十九觔五兩五十三分兩之二十
三丁得二千四百七十二包不盡一百七十四以四
十觔通之得六千九百六十觔又以法除之得八觔
不盡一百七十六以十六兩通之得二千八百一十
六又以法除之得三兩不盡二百七十二求等得十
六約之得五十三分兩之一十七為丁合得椒二千
四百七十二包八觔三兩五十三分兩之一十七
甲得五萬二千五百七十六合乙得三萬二千二百
二十四合丙得五萬二千三百六十四合丁得四萬
二千六百一十二合各為牙寔皆以總法八百四十
八除之甲合得牙六十二合乙合得牙三十八合丙
合得牙六十一合不盡六百三十六求等得二百一
十二約之得四分合之三丁合得牙五十合不盡二
百十二求等得二百一十二約之得四分合之一
按此條於方程正負之用通分乘除之變多所
發明步筭雖繁寔有條而不紊也
推求物價
問推貨務三次支物凖錢各一百四十七萬貫文先撥
沉香三千五百裹瑇瑁二千二百觔乳香三百七十
五套次撥沉香二千九百七十裹瑇瑁二千一百三
十觔乳香三千五十六套四分套之一後撥沉香三
千二百裹瑇瑁一千五百觔乳香三千七百五十套
欲求沉乳瑇瑁裹觔套各價幾何
答曰沉香每裹三百貫文乳香每套六十四貫
文瑇瑁每斤一百八十貫文
術曰以方程求之正負入之列積及物數於下布行
數各對本色有分者通之可約者約之為定率積列數
每以下項互徧乘之每視其積以少减多其下物數各随
積正負之類如同名相减異名相加正無人負之負無
人正之其如同名相加異名相减正無人正之負無人負
之使其下項物數得一數者為法其積為寔寔如法
而一所得不計遍損或益諸積各得法寔除之餘倣此
草曰置凖錢一百四十七萬貫為三次撥錢為三行
積數次置先撥沉香三千五百裏瑇瑁二千二百觔
乳香三百七十五觔為右行物數又列次撥沉香二
千九百七十裹瑇瑁二千一百三十觔乳香三千五
十六套四分套之一為中行物次列沉香三千二百
裹瑇瑁一千五百觔乳香三千七百五十套為左
行之物各以本色相對列之
率圖定率圖
其中行乳香有四分套之一便以母四通中行諸數
只内子一入乳香叚内積得五百八十八萬貫沉香
得一萬一千八百八十裹瑇瑁得八千五百二十觔
乳香得一萬二千二百二十五套以右行求等得
二十五俱約之積得五萬八千八百貫沉香得一百
四十裹瑇瑁得八十八觔乳香得一十五套以中行
求等得一十五約之積得三十九萬二千貫沉香得
七百九十二裹瑇瑁得五百六十八觔乳香得八百
一十五套以左行求等得五約之積得二萬九千四
百貫沉香得六十四裹瑇瑁得三十觔乳香得七十
五套列為定率圖三行副置求之今先欲去定圖下
位乳香套數一十五與左下七十五互乘左右兩行
右積得四百四十一萬貫沉香一萬五百裹瑇瑁得
六千六百觔乳香得一千一百二十五套左積得四
十四萬一千貫沉香得九百六十一裹瑇瑁得四百
五十觔乳香得一千一百二十五套驗左積少右積
多當以左行直減右行畢仍置定圖左行數
維圖(按以上三圖名舊本未載今依前題補之以便檢閱)
右積得三百九十六萬九千貫沉香得九千五百四
十裹瑇瑁得六千一百五十觔次驗中左兩行各有
下位叚又以左下七十五互乘中行乃以中行下八
百一十五互乘左行畢中積得二千九百四十萬貫
沉香得五萬九千四百裹瑇瑁得四萬二千六百觔
乳香得六萬一千一百二十五套左積得二千三百
九十六萬一千貫沉香得五萬二千一百六十觔瑇
瑁得二萬四千四百五十觔乳香得六萬一千一百
二十五套驗左積少中積多以左行同名直減中行
畢仍置定圖左行數
卜圖宫圖
中積得五百四十三萬九千貫沉香得七千二百四
十裹瑇瑁得一萬八千一百五十觔今驗右中兩行
數多又求約之其右行求得三十約之右積得一十
三萬二千三百貫沉香得三百一十八裹瑇瑁得二
百五觔中行求得一十約之中積得五十四萬三千
九百貫沉香得七百二十四裹瑇瑁得一千八百一
一十五觔今又欲去中左行之瑇瑁乃以中行瑇瑁
一千八百一十五互乘右行右積得二億四千一十
二萬四千五百貫沉香得五十七萬七千一百七十
裹瑇瑁得三十七萬二千七十五套以卜右瑇瑁二
百五觔互乘中行中積一億一千一百四十九萬九
千五百貫沉香得一十四萬八千四百二十裹瑇瑁
得三十七萬二千七十五觔今驗宫右積多中積少
乃以中行直減右行畢仍置卜圖中行數
干圖支圖
今驗干圖右行叚數只有沉香四十二萬八千七百
五十裹以為法以右上積一億二千八百六十二萬
五千貫為寔寔如法而一得三百貫為沉香一裹價
便以中行沉香七百二十四乘三百貫得二十一萬
七千二百貫減中行五十四萬三千九百貫餘三十
二萬六千七百貫為中積便減去中行沉香叚之數
次以左上沉香六十四乘三百貫得一萬九千二百
貫減左積二萬九千四百貫餘一萬二百貫為左積
便減左上沉香裹數去之今驗支圖中行其下只有
瑇瑁一千八百一十五觔以為法中積三十二萬六
千七百貫為寔寔如法而一得一百八十貫為瑇瑁價
閏圖(按此圖舊本亦未載名今補)
今驗閏圖左行有瑇瑁三十觔以乘價一百八十貫
得五千四百貫减左積一萬二百貫餘四千八百貫
為左積其下只有乳香七十五套以為法以積四千
八百貫為寔寔如法而一得六十四貫為乳香套價
此題並係俱正補草
數學九章卷九下
