傅子目錄儒家類
正心仁論
義信通志
舉賢重爵禄
禮樂貴教
檢商賈校工
戒言假言
問政治體
授職官人
曲制信直
矯違問刑
安民法刑
平役賦鏡總叙
附錄(四十八條)
(臣)等謹案傅子晉司隸校尉鶉觚子北地傅
玄撰晉書本傳稱玄撰論經國九流及三史
故事評斷得失各為區例名為傅子為内外
中篇凡有四部六錄合百四十首數十萬言
行世玄初作内篇成以示司空王沈沈與玄
書曰省足下所著書言富理濟經綸政體存
重儒教足以塞楊墨之流遁齊荀孟于往代
其為當時所重如此隋書經籍志唐書藝文
志皆載有傅子一百二十卷是唐世其書尚
完至宋而崇文總目所錄止存二十三篇較
之原目已亡一百一十七篇故宋藝文志僅
載有五卷其後惟尤袤遂初堂書目尚見其
名至元明以後蔵書家遂絶無著錄者盖傳
本久佚世所見者獨藝文類聚太平御覽諸
書所引寥寥數條而已今檢永樂大典中散
見頗多且所標篇目咸在謹采掇裒次得文
義完具者十有二篇曰正心曰仁論曰義信
曰通志曰舉賢曰重爵禄曰禮樂曰貴教曰
檢商賈曰校工曰戒言曰假言又文義未全
者十二篇曰問政曰治體曰授職曰官人曰
曲制曰信直曰矯違曰問刑曰安民曰法刑
曰平役賦曰鏡總叙篇目視崇文總目較多
其一疑問刑法刑本一篇而永樂大典誤分
為二其宋志五卷原第已不可攷謹依文編
綴總為一卷其有大典失載篇目及他書所
徵引者復蒐輯得四十餘條當即前篇闕佚
之文顧未敢以意附會則别為附錄繫之于
後晉代子家今傳于世者惟張華博物志干
寳搜神記葛洪抱朴子嵇含草木狀戴凱之
竹譜尚存然博物志搜神記皆經後人竄改
已非原書草木狀竹譜記錄瑣屑無關名理
抱朴子又多道家詭誕之說不能悉軌于正
獨玄此書所論皆關切治道闡啓儒風精意
名言往往而在以視論衡昌言皆當過之惜
其全本世已無存而殘編斷簡收拾于缺爛
之餘者尚得以攷見其什一是亦可為寳貴
也乾隆四十六年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
