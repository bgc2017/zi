赤水元珠卷二十四
明孫一奎撰
耳
立齋曰耳瘡属手少陽三焦及足厥隂肝經血虚風熱
或怒動肝火而致若發熱焮痛屬三焦厥隂風熱用
柴胡清肝散若寒熱作痛或作嘔吐乃肝火傷脾用
益脾清肝散若口乾足熱為肝腎隂虚用益隂腎氣
丸若月經先期為血熱用加味逍遥散過期為血虚
用八珍湯食少體倦為鬱火加味歸脾湯惡寒發熱
肢體倦怠為氣血俱虚用十全大補湯慎不可專治
其外復傷氣血也
一婦耳内外腫痛胸膈不利寒熱往來小便不調此肝
火傷血先用龍胆瀉肝湯四劑諸症頓退又用加味
逍遥散而痊又因怒復作用柴胡而安
一寡婦耳内外作痛不時寒熱脉上魚際此血盛之症
用小柴胡加生地以抑其血而愈又項間結核如貫
珠寒熱晡熱用加味歸脾湯加味逍遥散調補肝脾
而愈
一女子耳下腫赤寒熱口苦月經不調小腹内結一塊
此肝火氣滯而血凝也先用小柴胡加山梔川芎丹
皮又用柴胡清肝散而痊
小柴胡湯治肝胆經症寒熱往來晡熱潮熱身熱默
默不欲飲食或怒火口苦耳聾咳嗽發熱脇下作痛
甚者轉側不便兩脇痞悶或瀉痢咳嗽或吐酸食苦
水皆用此藥主之
柴胡(二錢)黃芩(炒一錢)人参半夏(各七分)炙甘草
(五分)
薑三片水煎服
加味小柴胡湯治肝胆經風熱前後腫痛或結核焮
痛或寒熱晡熱或經候不調等症
即前小柴胡湯加山梔丹皮
益脾清肝散治肝經之症寒熱體痛脾胃虚弱
人参白术(炒)茯苓(各一錢)炙甘草柴胡(各五分)
川芎川歸黃茋(各一錢)丹皮(七分)
水煎服
梔子清肝散治三焦及肝胆經風熱耳内作痒或生
瘡出水或脇肋胸乳作痛寒熱往來
柴胡山梔(炒)丹皮(各一錢)茯苓川芎芍藥
當歸牛旁子(炒各七分)白术(炒)甘草(各五分)
水煎服
柴胡清肝散治肝胆三焦風熱怒火以致項胸作痛
或頭目不清或耳前後腫痛或寒熱體痛
柴胡黃芩(炒)甘草(各五分)人参山梔(炒)
川芎(各一錢)連翹桔梗(各八分)
水煎服
犀角地黃湯治上焦有熱口舌生瘡發熱或血妄行
或吐衂或下血
犀角生地白芍藥黃芩(炒)牡丹皮黃連
(炒各一錢)
水煎服因怒而患者加柴胡山梔
犀角升麻湯治陽明經風熱牙疼或唇頰腫痛或手
足少陽經風熱連耳作痛
犀角升麻防風羌活(各一錢)白附子(五分)
川芎白芷黃芩(炒各七分)甘草(五分)
水煎服
當歸川芎散治手足少陽經血虚瘡症或風熱耳内
痒痛生瘡出水或頭目不清寒熱少食或經水不調
胸膈不利腹脇痞痛小便不調
當歸川芎柴胡白术(炒)芍藥(炒各一錢)山梔
(炒一錢二分)丹皮茯苓(各八分)蔓荆子甘草(各五分)
水煎服
雜方
加味地黃丸治肝腎隂虚諸症或耳内痒痛出水或
眼昏痰喘或熱渴便澁等症
乾山藥山茱萸牡丹皮澤瀉柴胡
白茯苓熟地黃生地五味子(各等分為末)
右將煉蜜為丸梧子大每服百丸空心白湯下如
不應用加減八味丸
人参養榮湯治潰瘍寒熱四肢倦怠體瘦少食面黃
氣短不能收斂大瘡愈後多服之庶不變他症也
白芍藥(一錢五分)人参陳皮黃茋(炒)桂心
川歸白术(炒)炙甘草(各一錢)熟地五味(炒)
茯苓(各七分)遠志(去心炒五分)
入薑棗水煎服
瀉青丸治肝經實火脇乳作痛或惡寒發熱大便秘
結
川歸龍胆草(炒焦)川芎山梔(炒)大黃(炒)
羌活防風(各等分)
右為末蜜丸梧子大每服三四丸白湯下若隂
血不足肝火血燥用四物加山梔柴胡或逍遥散
加丹皮山梔若腎水虧損不能生肝木而筋攣
結核或肢節攣搐或似中風延痰上湧用六味丸
料煎服
生地黃丸治師尼寡婦室女乍寒乍熱或頸間結核
肝脉弦長直出魚際
生地秦芁黃芩硬柴胡(各五分)赤芍藥(一兩)
右煉蜜為丸梧子大每服三十丸烏梅湯下
連翹飲子治肝胆經氣滯瘰癧結核或乳内結核者
連翹川芎瓜蔞仁橘葉皂角刺(炒)青皮
甘草節桃仁(各一錢)
水煎服
散腫潰堅湯治瘰癧堅硬氣血無虧者
升麻連翹川歸尾白芍葛根三稜(酒拌微炒)
廣术(各三分)龍胆草桔梗(炒)昆布知母(酒炒)瓜蔞
仁(各五分)柴胡(四分)黃芩(酒炒五分)炙甘草(二分)
右水煎服
必效散治瘰癧未成者消已潰者斂須元氣無虧者
可服孕婦勿服
南蓬砂(二錢半)輕粉(一錢)斑猫(四十枚去頭足同糯米炒去米)麝香(五分)
巴豆(五粒去殼心膜)白檳榔(一枚)
右為末每服一錢五更用滚湯調下如小水濇滯
或微疼此癧毒欲下也進益元散一服即下此
方斑猫巴豆似為峻厲然用巴豆乃解斑猫巴豆
用者勿畏也
益元散
滑石(飛六錢)甘草(一錢)
各為末每服一二錢白湯調下
琥珀膏治頸項或腋下初結小核漸如連珠潰而膿
水不絶或漏症者
琥珀(一兩)丁香桂心硃砂木香松香(俱為末)
白芷防風當歸木通木鼈子肉(各五錢)麻油(二斤)
將后五味入油煎熬藥焦濾去渣徐徐入黃丹再
熬軟硬得所入前末藥即成膏矣
針頭散治一切頑瘡内有瘀肉或癧核不化瘡口不
合宜此藥腐之
赤石脂(五錢)乳香白丁香砒霜(生用)黃丹(各一錢)
輕粉麝香(各五錢)蜈蚣(一條)
為末搽瘀肉上其肉自化若瘡口小用糊和作細
條隂乾絍之凡瘡久不合者内有膿管必須用之
結核方論
婦人結核皆因鬱怒虧損肝脾或因胎産經行失於調
護或因暴怒觸動肝火若結於項側耳前後或胸脇
腫痛或發寒熱屬胆經風熱怒火宜用柴胡清肝散
加鈎藤山梔以養血氣清肝火若結于肉理其色不
變晡熱内熱属肝火血虚宜加味逍遥散加龍胆草
以養肝血清肝火或結于肢節或累累如貫珠其色
不變亦肝火血燥而筋攣宜用柴芍参苓散加鈎藤
以養血氣佐以六味丸以生腎水若時消時作此氣
滯而痰結也用歸脾六君二湯以調和脾肺之氣並
佐以海藻丸若潰而核不腐或肉不生或膿水清稀
肌寒肉冷自汗盗汗寒熱内熱面色痿黃食少體倦
便利不調者五臟皆虚也但用補中益氣加味六君
子二湯調補脾胃以滋諸臟則各症自退故經云形
傷則痛氣傷則腫慎不可輕用行氣破血而復傷也
一婦項結核寒熱頭痛脇脹乳痛内熱口苦小便頻數
屬肝火血虚用加味四物而愈又用加味逍遥散調
補肝脾而安
一婦耳内耳後項側結核作痛寒熱口苦月經不調此
肝胆經火而傷脾胃也用四君柴胡丹皮及六味丸
而愈
一婦項患五核時常寒熱肝脉弦長而出寸口此血盛
無偶之症也用小柴胡湯加生地烏梅而愈
加味逍遥散治肝脾血虚有熱遍身搔痒或口燥咽
乾發熱盗汗食少嗜卧小便澁滯等症又治瘰癧流
注虚熱等瘡
炙甘草當歸(炒)芍藥(酒炒)茯苓白术(炒各一錢)
柴胡牡丹皮山梔(炒五分)
水煎服
逍遥散即前方減丹皮山梔
歸脾湯治脾經失血少寐發熱盗汗或思慮傷脾不
能攝血以致妄行或健忘怔忡驚悸不寐或心脾傷
痛嗜卧少食或憂思傷脾血虚發熱或肢體作痛大
便不調或經候不准晡熱内熱或瘰癧流注不能消
散潰斂
人参白术(炒)黃茋(炒)茯苓當歸遠志酸棗
仁(炒各一錢)木香炙甘草(各五分)龍眼肉(三枚)
薑棗水煎服
加味歸脾湯即前方加山梔柴胡
柴术参苓湯治肝火血熱遍身搔痒或起赤暈或筋
攣結核
白术人参茯苓(各一錢)柴胡川芎山梔(炒)
芍藥(炒)甘草(炒各五分)熟地當歸(各八分)
水煎服
柴芍参苓散治肝胆經部分結核瘰癧瘤瘊等症或
肝血燥脾氣虚弱發熱少食
柴胡芍藥(炒)人参茯苓白术(炒)山梔(炒)陳皮
當歸(各一錢)丹皮甘草(各五分)
薑棗水煎服
清肝益榮湯治肝胆經風熱血燥筋攣結核或作瘊
子
柴胡薏苡仁茯苓木瓜熟地(各一錢)山梔
龍胆草白术(炒各五分)川芎川歸芍藥(炒各一錢)
甘草(三分)
水煎服
清熱凉血飲治風熱血燥丹毒等証大便秘結
當歸川芎大黃(炒)芍藥(炒)生地(各一錢)
水煎服
神效開核散消癭塊甚效
沉香木香(各二錢)橘紅(四兩)珍珠(四十九粒入罐封固煅赤存性出火)
(毒)猪靨子(四十九枚豚猪生項間如棗子大)
為末每服一錢臨卧酒調徐徐嚥下輕者三五服
重者十服可愈切忌酸醎油膩滯氣之物須用除
日于静室修合
海藻散堅丸治肝經癭瘤
海藻昆布(各二兩)小麥(四兩醋煮晒乾)柴胡(二兩)龍胆(酒拌炒焦二兩)
為末蜜丸梧子大每服三十丸臨卧白湯送下噙
化嚥之尤妙凡患瘰癧服調治之藥未應宜佐
以前二藥
益氣養榮湯懷抱抑鬱瘰癧流注或四肢患腫肉色
不變或日晡發熱或潰而不斂
人参茯苓陳皮貝母香附川歸川芎
黃茋(鹽水拌炒)熟地芍藥(炒各一錢)炙甘草桔梗(炒各五分)
白术(炒二錢)
入薑水煎服
木香餅治氣滯結腫閃肭風寒所傷作痛
木香(為末五錢)生地(一兩)
搗地黃膏和勻量患大小作餅子置患處以熱熨
斗熨之腫痛悉退
當歸飲治熱血[病-丙+(穩-禾)]疹痒痛膿水淋漓發熱等症
當歸白芍藥川芎生地白蒺藜(炒)黃芪(各一錢)
防風荆芥何首烏(忌鐡)甘草(各五分)
水煎服
赤白遊風
婦人赤白遊風屬肝經鬱火血燥生風或脾經鬱結血
虚生熱或腠理不密風邪外襲其症或疙瘩瘙痒或
膿水淋漓白属氣而赤属血因得風而遊行也若肝
經血燥用柴胡清肝散肝經怒火用梔子清肝散肝
經血熱用加味四物湯肝火血虚六味丸脾經鬱熱
加味歸脾湯肝脾血虚風熱加味逍遥散若因風邪
鬱熱所致用荆防敗毒散或專用袪風之劑肝血愈
燥則血随火化反為敗症矣
一婦身如丹毒搔破膿水淋漓熱渴頭暈晡時益甚用
加味逍遥散而愈
一女赤暈如霞作痒發熱用加味小柴胡加生地連翹
丹皮而愈大凡女子天癸未至婦人月經不調受
驚着惱多有此症
消風散治風寒[病-丙+(穩-禾)]疹痒痛或膿水淋漓頭皮腫痒
荆芥穗炙甘草陳皮人参茯苓白殭蠶
(炒)防風芎藭藿香羌活蟬蜕(各一錢)厚朴(薑制)
(五分)
水煎服
大連翹飲治風熱熱毒赤白遊風表裏皆受患者
連翹瞿麥荆芥木通蟬蜕甘草赤芍
防風柴胡滑石山梔(炒)黃芩(炒)川歸(一錢)
水煎服
婦人&KR3350;痃(一名便癰俗名㾦子)(一名便毒)
婦人&KR3350;痃或肝經濕熱下注或鬱怒傷損脾肝其外症
或拗小腹腫痛或玉門焮腫作痛或寒熱往來增寒
壯熱其内症或小便澁滯或腹内急痛或小腹痞悶
或上攻兩脇或晡熱重墜若兩拗小腹腫痛肝經濕
熱壅滯也用龍胆瀉肝湯玉門腫脹肝火血虚也用
加味逍遥散及龍胆瀉肝湯加木香若槩投散血攻
毒之劑則誤甚矣
一婦人拗中赤腫脹痛此膿内作用托裏消毒散加此
數劑潰而膿清寒熱乃氣血復虚用托裏散而寒熱
止用十全大補湯百餘劑而斂
一婦人腹拗腫痛寒熱口苦或時帶下此肝經濕熱不
利也用龍胆瀉肝湯而腫痛消用加味逍遥散而寒
熱退
一婦人腹拗腫痛小水不利時或胸乳作痛脇腹作脹
此肝火氣滯用四物柴胡青皮玄胡木香而愈
一婦人兩拗腫痛腹内一塊不時上攻月經不調小便
不利余以為肝脾氣滯而血傷以四君子加芎歸柴
胡山梔而愈後因鬱怒前症復作兼胸滿腹脹盗汗
此肝木甚而傷脾土也用加味歸脾湯下蘆薈丸而
痊
一婦人隂中如梗兩拗腫痛寒熱不食小便頻數小腹
重墜余以為肝脾鬱怒所致先以補中益氣加茯苓
山梔車前子青皮以清肝火升脾氣更以加味歸脾
湯調理脾鬱而愈
龍胆瀉肝湯治肝經濕熱兩拗腫痛或腹中疼痛或
小水澁滯等症
龍胆草(酒拌炒黃)澤瀉(各一錢)車前子(炒)生地黃(酒拌)木通
山梔(炒)黃芩甘草(各五分)
右水煎服
九味柴胡湯治肝經濕熱下注便毒腫痛或小腹脇
肋結核凡肝胆經部分一切瘡瘍或風熱結核瘰癧
柴胡黃芩(炒各一錢)人参山梔(炒)半夏龍胆草(炒焦)
川歸芍藥(炒)甘草(各五分)
右水煎服
蘆薈丸治肝氣不和尅侮脾胃而患諸症或三焦肝
胆經風熱目生雲翳或疳熱瘰癧耳内生瘡寒熱作
痛肌體消瘦發熱作渴飲食少思肚腹不調或牙齦
蝕落頰腮腐爛下部生瘡等症
蘆薈(五錢)胡黃連當歸芍藥(炒)龍胆草(酒浸炒焦)
川芎蕪荑(各一兩)木香甘草(炒各三錢)
右為末用米糊丸麻子大每服五十丸滚湯下
鶴膝風
婦人鶴膝風症因胎産經行失調或鬱怒虧損肝脾而
為外邪所傷或先腿脚牽痛先或肢體筋攣既而膝
漸大腿漸細如鶴膝之狀而名之也若高腫赤痛者
易治若漫腫不赤痛者難治二三月潰而膿稠者易
治半載後潰而膿清者難治設先攻伐虧損元氣尤
為難治也大要當固元氣為主而佐以大防風湯若
食少體倦者六君子湯為主晡熱内熱者逍遥散為
主寒熱往來者八珍湯發熱惡寒者十全大補湯不
寐而驚悸者歸脾湯月經過期者補中益氣為主月
經先期者加味逍遥散為主凡潰後當大補脾胃若
膿出反痛或寒熱煩渴等症皆屬氣血虧損一切主
于補培庶保終吉
一婦患鶴膝兩拗中腿股筋牽作痛内熱寒熱此肝火
氣滯之症先用加味小柴胡湯四劑後以加味逍遥
為主佐以大防風湯而消又患痢後兩膝腫痛寒熱
往來用十全大補湯為主佐以大防風湯而全消
大防風湯治隂虚邪襲腿膝腫痛等症
防風附子(炮)牛膝白术(炒)羌活人参(各一錢)
川芎(一錢五分)桂心黃茋(炒各一錢)芍藥(炒)杜仲(薑製各一錢)
甘草(五分)熟地(一錢半)
水煎服
黑丸子(一名和風定痛丸)治跌撲墜堕筋骨疼痛或瘀血壅
腫或外感風寒肢體作痛若流注膝風初結服之自
消若潰而膿清與補氣血藥自斂孕婦勿服
百草霜白芍(各一兩)南星川烏(各炮三錢)白蘞赤
小豆(各二兩半)白芨川歸骨碎補(炒各八錢)牛膝(六錢)
右為末酒糊丸桐子大每服三十丸鹽湯温酒送
下
聖愈湯治血虚心煩睡卧不寧或五心發熱
熟地黃生地黃黃茋(炒)人参川芎川歸(各一錢)
水煎服
八味丸治火衰不能生土以致脾胃虚寒而患流注
鶴膝等症不能消潰收斂或飲食少思或食而不化
或臍腹疼痛夜多漩溺益火之原以消隂翳即此方
也
熟地黃(自製乃佳八兩)山茱萸肉山藥(各四兩)茯苓牡
丹皮澤瀉(各三兩)桂心(去粗皮能補腎而引虚火下行歸原一兩)大附子
(用一兩五錢重者切四塊用童便浸數日火煨切看無白星為度)
右為末蜜丸桐子大每服七八十丸滚湯下
婦人足跟瘡腫
足跟足指腫痛足心發熱者皆因胎産經行失于調攝
虧損足三隂經虚熱所致若腫痛或出膿用六味丸
為主佐以八珍湯胃虚懶食佐以六君子湯寒熱内
熱佐以逍遥散晡熱益甚頭目不清佐以補中益氣
湯痰盛作渴或口舌生瘡亦用前二藥以滋化源大
凡發熱内熱晡熱自汗盗汗等症皆因虚假熱也故
丹溪謂火起九泉隂虚之極也蓋足跟乃督脉發源
之所腎一經所過之地若不求其屬而泛用寒凉則
悞甚矣然俗謂為兔嚙瘡者蓋獵人被兔咬足跟久
而不斂氣血瀝盡其人必死男子酒色過度者亦多
患此症
一婦兩足發熱足跟作痛日晡熱甚此腎肝血虚用逍
遥散六味丸五十餘劑諸症悉退
六味丸此壯水制火之劑治腎虚發熱作渴小便淋
秘痰壅失瘖咳𠻳吐血頭目暈眩眼花耳聾咽喉燥
痛口舌瘡裂齒不堅固腰腿痿軟五臟虧損自汗盗
汗便血諸血凡肝經不足之症尤當用之蓋水能生
木故也此水泛為痰之聖藥血虚發熱之神劑又治
肝腎精血不足虚熱不能起床即仲景八味丸去附
子桂心
肺癰
婦人肺癰因外内藴熱或七情鬱火誤行汗下重亡津
液以致肺氣受傷而惡風咳𠻳鼻塞項強胸脇脹滿
呼吸不利吐痰臭濁膿血腥穢若咳𠻳喘急寒邪在
表也小青龍湯咳𠻳胸脹寒邪内壅也葶藶大棗瀉
肺湯脇脹咳唾腥臭膿已成也桔梗湯咳喘短氣或
小便短少肺氣虚也佐以参茋補肺湯體倦少食或
喘𠻳短氣脾肺虚也佐以参术補脾湯作渴飲冷午
前𠻳甚胃火盛也竹葉石膏湯作渴内熱午後𠻳甚
隂血虚也六味丸四物湯口乾飲湯體倦少食胃氣
虚也補中益氣湯加五味麥冬口乾内熱咳𠻳痰涎
腎水虚也六味丸益氣湯黃昏熱或𠻳甚隂火熾也
六味丸四物湯加五味麥冬五更𠻳或痰甚脾肺虚
也六君子湯𠻳而不得眠及兩脇疼肝火血虚也六
味丸益氣湯大凡前症因外滛所侵當祛邪而實上
因心火太過當伐木而補金若肺氣虚弱當補脾土
而生肺金若隂火上炎當補脾肺以滋腎水然而發
熱喘𠻳咳唾膿血飲食不入皆脾土不能生肺金肺
金不能生腎水之敗症苟能純補脾土而生諸臟多
有復生者若用寒凉脾胃復傷則肺金失養腎水益
涸虚火上炎薰蒸于肺吾未見其能生之者其唾膿
血脉浮大面色赤者俱難治若隂火妄動或勞𠻳吐
膿血者尤難治若膿自止脉浮短濇及始萌者易治
一婦素血氣發熱咳𠻳服痰火之劑後吐膿血面赤脉
數其勢甚危此膿成而氣血虚也用八珍湯補元氣
桔梗湯治肺癰而愈
青龍湯肺受風邪咳𠻳喘急
半夏乾薑細辛麻黃(去根節)肉桂芍藥炙
甘草(各一錢)五味子(炒五分)大附子(炮五分)
水煎服
葶藶大棗瀉肺湯治肺癰胸膈脹滿上氣喘急或身
面浮腫鼻塞聲重用葶藶炒黃研末每服三錢先用
棗十枚水煎入藥再煎食後服
桔梗湯治肺癰咳而胸膈隠痛胸次腫滿咽乾口燥
煩悶作渴濁唾腥臭
桔梗枳殼苡仁桑皮(各炒)當歸貝母瓜
蔞仁甘草節防已(去皮各一錢)黃茋(鹽水炒)百合(蒸各一錢半)
五味子(炒)甜葶藶(炒)地骨皮知母杏仁(各五分)
薑水煎服
人参補肺湯治肺癰腎水不足虚火上炎咳唾膿血
發熱作渴小便不調
人参黃茋(炒)白术茯苓陳皮川歸(各一錢)
山茱萸山藥(各二錢)五味子麥冬炙甘草(各七分)
丹皮(一錢)熟地(一錢半)
薑水煎服
参茋補脾湯治肺症因脾氣虚弱咳唾膿涎中滿不
食宜兼服此藥以補脾土生肺金
人参白术(各二錢)黃茋(炙二錢半)茯苓川歸陳皮(各一)
(錢)升麻(三分)五味子(四分)炙甘草
薑水煎服
人参平肺散治心火尅肺金患肺痿咳𠻳喘嘔痰涎
壅盛胸膈痞滿咽嗌不利(方見𠻳門)
腸癰
婦人腸癰因經行産後瘀血或七情飲食所致其証小
便如淋發熱惡風身皮甲錯腹皮腫急按之軟如腫
狀或腹脹大轉側有水聲或繞臍生瘡或大便出膿
其脉遲緊者膿未成用活命飲以解其毒脉滑數者
膿已成用雲母膏以下其膿若二年間遍身微腫大
便與臍出膿此息積之症也多致不救内經云腸癰
為病不可驚驚則腸斷而死其坐卧轉側宜徐緩時
常少飲稀粥静養調理庶可保生
一婦人小腹腫痛小便如淋此毒結于内用神效瓜蔞
散二劑少愈又以薏仁湯二劑乃痊
一婦小腹痛而有塊脉芤而濇此瘀血為患以四物加
玄胡索紅花桃仁牛膝木香二劑血下而愈
一婦小腹脹痛大便秘濇轉側有水聲脉洪數用薏苡
梅仁湯一帖下去瘀血諸症頓退以薏苡仁湯二帖
而瘥
一婦小腹脹痛小便不利脉滑數此膿已成服太乙膏
五錢膿大下脹痛悉退以瓜蔞散蠟礬丸托裏藥而
安
一婦因經水多服藥止之致腹作痛以失笑散二帖而
瘳又用加味逍遥散數劑而經調
一産婦惡露停滯小腹作痛服瓜仁湯下瘀血而痊凡
瘀血停滯急宜行之緩則腐化為膿最為難治若流
注關節則患骨疽多為敗症
瓜子仁湯治惡露未盡或經行瘀血停滯小腹作疼
或成腸癰等症(方在孕癰卷)
敗醬散治脉數身無熱腹無積聚按之軟濡此為腸
癰乃久積隂冷所成
苡仁(二兩半)附子(炮半兩)敗醬草(一兩二錢半)
每服四錢水煎服以小便利為度
牡丹湯(即牡丹皮散)治腸癰腹軟而痛時下膿血(方在孕癰卷)
千金大黃牡丹湯治腸癰小腹堅腫按之則痛肉色
如故或焮赤微腫小便頻數汗多增寒脉遲緊未成
膿者宜服之
梅仁湯治腸癰壅痛大便秘澁(二方在外科腸癰門)
神仙䗶礬丸最解毒止痛(方在癰疽門)
失笑散産後心腹絞痛或血迷心竅不知人事及尋
常腹内瘀血積血作痛
五靈脂(炒)蒲黃(炒等分)
為末每服二錢酒調下
乳癰乳岩
經云乳頭屬足厥隂肝經乳房属足陽明胃經若乳房
忽壅腫痛結核色赤數日之外焮痛脹潰稠膿湧出
膿盡而愈此屬胆胃熱毒氣血壅滯名曰乳癰為易
治若初起内結小核或如鱉棋子不赤不痛積之歲
月漸大巉岩崩破如熟榴或内潰深洞血水滴瀝此
屬肝脾鬱怒氣血虧損名曰乳岩為難療治法焮痛
寒熱宜發表散邪腫焮痛甚宜疎肝清胃或不作膿
成不潰宜用托裏或肌肉不生膿水清稀宜補脾胃
或膿出反痛惡寒發熱宜補氣血或腫焮作痛晡熱
内熱宜補隂血或飲食少思時作嘔吐宜補胃氣或
飲食難化泄瀉腹痛宜補脾氣或勞碌腫痛宜補氣
血怒氣痛腫宜養肝血甚不可用尅伐之劑復傷脾
胃也乳岩初患用益氣養榮湯加味逍遥加味歸脾
可以内消若用行氣破血之劑則速其亡
一婦内熱脇脹兩乳不時作痛口内不時辛辣若卧而
起急則臍下牽痛此帶脉病也小柴胡加青皮黃連
山梔二劑而安
一婦先熱渴至夜尤甚後兩乳忽腫肝脉洪數乃熱入
血分用加味小柴胡湯而愈
一婦膿清腫硬面黃少食内熱晡熱自汗盗汗月經不
行此肝脾氣血俱虚也用十全大補加遠志貝母及
補中益氣各三十餘劑外用葱熨法而消
一婦久鬱左乳内結核如杏三月不消心脉濇脾脉大
按之無力此肝脾氣血虧損以八珍加貝母遠志香
附柴胡青皮桔梗五十餘帖而消
一婦右乳内結三核年餘不消朝寒暮熱飲食不甘此
肝脾氣血虧損内服益氣養榮湯外以木香餅熨之
年餘血氣復而消
一婦乳内結核年餘晡熱食少此血氣不足欲用益氣
養榮湯彼欲效速另服行破之劑潰出清膿而殁
一婦乳内結核如栗亦服前藥大如覆碗堅硬如石出
血水而殁
神效瓜蔞散治乳癰及一切癰疽初起腫痛即消膿
成即潰膿出則愈
瓜蔞(一箇爛研)生粉草當歸(酒洗各半兩)乳香没藥(各一錢)
用酒煎服良久再服若肝經血虚結核久而不消
佐以四物柴胡升麻白术茯苓甘草若肝脾氣血
虚弱佐以四君芎歸柴胡升麻若憂鬱傷脾氣血
虧損佐以歸脾湯
玉露散治産後乳脉不行或身體壯熱頭目昏痛大
便澁滯等症
人参茯苓桔梗(炒)川芎白芷當歸芍藥
(各一錢)甘草(五分)
右水煎服
乳癰初發
貝母為末每服二錢熱酒下即以二手覆按卓上垂
二乳向下良久自通
赤水元珠卷二十四
