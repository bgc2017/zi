赤水元珠卷十五
明孫一奎撰
秘結門
經曰大便者腎之所主腎主五液也腎氣充則大便潤
虚則津液耗竭而燥結矣又饑飽勞役損傷胃氣及
食辛熱厚味之物而助火邪伏于血中煎熬真隂皆
能使大便燥結又有年老隂血不足而燥者惟當補
而潤之不可用峻利之劑又大便燥結者不得發汗
汗則重亡津液必秘結而死矣
有陽結有隂結有風結有實結有虚結有氣秘有血秘
仲景曰脈浮數能食不大便者此為實名曰陽結也期
十七日當劇脈沈而遲不能食身體重大便反硬名
曰隂結也期十四日當劇陽結者散之隂結者熱之
風結者諸藥中加羌活防風之類此二味雖是風藥
然味辛所以能潤燥也(經曰腎惡燥急食辛以潤之)
潔古曰臓腑之秘不可一槩治療有虚秘有實秘胃實
而秘者能食小便赤以麻仁丸七宣丸之類主之胃
虚不能食而小便清利者厚朴湯主之實秘者物也
虚秘者氣也
東垣曰有物有積而結者當下之食傷太隂腸滿食不
化腹嚮嚮然不能大便者以苦泄之(仲景麻仁丸局方七宣丸皆以)
(大黃為君之類是也)治注夏大便濇滯者血少血中伏火也黃
耆人參湯加生地當歸身桃仁泥潤之如潤之大便
仍久不快者少加煨大黃微利之如加大黃久不快
利者非血結血秘是熱生風止當服黃耆人參湯内
用羌活防風各五錢水四盞煎至一盞空心服之其
便必大走也
丹溪戒人用峻利但宜滋養隂血使孤陽之火不熾而
金行清化木邪有制脾土清健而運行津液津液入
胃則腸潤而通矣須知在西北以開結為主在東南
以潤燥為主慎勿膠柱而調瑟也
王海藏云桃杏仁俱治大便秘當以血氣分之年老虚
人大便秘脈浮在氣杏仁陳皮主之脈沈在血桃仁
陳皮主之所以俱用陳皮者以其干陽明病與手太
隂為表裏也
(脈多沈伏而結老陽結脈沈實而數啄隂結脈伏而遲或結人虚人便結脈雀者不治)
七宣丸
柴胡枳實(麩炒)訶子皮木香(各五兩)桃仁(去皮尖炒六兩)
甘草(炙四兩)大黃(麵包煨十五兩)右煉蜜丸桐子大每服二
十丸米飲下漸加四五十丸以利為度
厚朴湯胃虚而秘者不能飲食小便清利
陳皮半夏麯(炒)枳實(炒各一兩)甘草(炙)厚朴(製各二兩)白术
(三兩)每三五七錢薑三片棗一枚水煎服
保命集大黃牽牛散相火之氣遊走臓腑大便秘結
大黃(一兩)牽牛(頭末五錢)為細末每三錢有厥冷合用酒
調無厥冷而手足煩熱者蜜湯調下食後以微利為
度此謂不時而熱者温熱也凡用大黃半兩至一兩
而大便不通利者加麝香少許調于藥中則大便必
大走也
半硫丸治年高虚秘冷秘方見燥門
大潤腸丸治大便秘澀通用
杏仁(炒)枳殼麻仁陳皮(各五錢)阿膠防風(各二錢半)
右蜜丸桐子大每五十丸老人蘇子煎湯下壯者
荆芥湯下
麻仁丸實秘能飲食小便赤此丸與七宣丸主之
枳殼川芎(等分)麻仁泥(減半)
煉蜜丸梧子大食前温水下
又麻仁丸風秘脾約症小便數大便秘
大黃枳殼赤芍藥(各一兩)厚朴(五錢)麻仁杏仁
(各一兩二味俱另研)煉蜜丸梧子大每服三五十丸
皂角丸治有風人大便秘澀
牙皂枳殼羌活桑白皮㯽榔杏仁
麻仁防風白芷陳皮(等分)
蜜丸梧子大每服三五十丸蜜湯下
皂角枳殼丸大腸有風秘結老人宜服
皂角(炙去皮子)枳殼(炒各等分)
蜜丸梧子大每七十丸空心食前米飲下
搜風順氣丸治大腸秘澀
大黃(五兩半熟半生)山茱萸麻仁泥郁子仁(炮去皮研)兔
絲子山藥牛膝㯽榔(各二兩)防風枳殼獨
活(各一兩)車前子(二兩半)煉蜜丸梧子大每二三十丸米
飲下平旦臨卧各一服
二仁丸治老人虚人風秘不可服大黃者妙
麻仁杏仁枳殼訶子(等分)
蜜丸梧子大每三十丸温水下未利增之
四磨湯氣滯腹急大便秘澀
沈香木香㯽榔烏藥(等分)各磨半鍾和勻温
服有熱者加大黃枳殼名六磨湯
橘杏丸治氣秘老人虚弱人皆可服
橘紅杏仁(等分)煉蜜丸梧子大每七十丸空心米
飲下
蘇麻粥順氣滑大便蘇子麻仁以上二味不
拘多少研爛水濾取汁煮粥食之
蓯蓉𤨏陽粥老人隂血不足大便燥結
肉蓯蓉𤨏陽煮粥服
小通氣散虚人憂怒傷肺致令秘澀(曾服燥藥而大便秘)
陳皮蘇葉枳殼木通(等分)水煎服立通
金液丹治挾冷結滯兼治傷寒隂結以杏仁麻仁煎
湯吞下方在寒門
神功丸治氣壅風盛秘結後重疼痛煩悶
大黃訶子(各四兩)人參麻仁(各二兩)
右蜜丸梧子大每二十丸米飲下食後臨卧服此
藥虚實加減
小柴胡湯治傷寒陽結能食而大便結
㯽榔丸治大腸實熱不通心腹脹滿
㯽榔大黃麻仁枳實羌活杏仁牽牛
白芷黃芩(各一兩)人參(五錢)
蜜丸梧子大每四十丸空心温水下
四順清凉飲治同前每加燈心十根枳殼十片水
煎服效
㯽榔散治腸胃有濕大便秘結
㯽榔(不拘多少)為末每服二錢蜜湯點服
香蘇散治同上加枳殼㯽榔水煎服
五仁丸津液枯竭大腸秘結傳道艱難
桃仁杏仁(各一兩)栢子仁郁李仁(炒黃研)松子仁(各二)
(錢半)陳皮(四兩另為末)右五仁另研為膏入陳皮末研勻蜜
丸桐子大空心米飲下五十丸
調氣滋補温腸丸治發汗利小便亡津液以致秘結
沈香(一兩另為末)肉蓯蓉(二兩)為末用麻子仁汁打糊為
丸桐子大空心米湯下七十丸
潤腸丸治脾胃中伏火秘結及風結血結
桃仁麻仁當歸尾大黃羌活(各五錢)升麻
紅花郁李仁右除桃麻仁另研為泥外餘為末
煉蜜丸梧子大每三五十丸空心白湯下
一方加防風(三錢)皂角仁(燒存性兩半)無升麻以下三味
葳靈仙丸治年高氣衰津液枯燥秘結
黃耆枳殼葳靈仙(等分)
煉蜜丸梧子大每五七十丸薑湯熱水任下
陳黃湯治老人大便秘結
黃耆陳皮(各五錢為末)每服三錢用火麻仁一合研爛
以水投取汁一鍾濾去渣于銀石器中煎候有乳
花起即入白蜜一大匙再煎令滚調藥末空心服
獨棗湯治大便積日不通
大棗一枚劈開入輕粉五分依舊合起以麻線縛扎
慢火水煮熟嚼碎以棗汁送下
丹溪治虚熱大腸秘
白芍藥(一兩半)陳皮生地黃當歸身(各一兩)條芩
甘草(各二錢)右粥丸每七八十丸白湯下
潤麻丸治血燥大便不通(此丹溪秘方)
麻仁當歸桃仁生地黃枳殼(各一兩)
蜜丸梧子大每五十丸空心白湯下
導滯通幽湯治大便難幽門不通上冲吸門不開噎
塞不便燥秘氣不得下治在幽門以辛潤之當歸
身桃仁泥升麻(各一錢)生地熟地(各五分)炙甘草
紅花(各三錢)水煎食前調㯽榔末五錢或加麻仁泥一
錢若加大黃名當歸潤燥湯
潤燥湯
升麻生熟地黃(各二錢)當歸稍生甘草大黃(煨)
桃仁泥麻仁泥(各三錢)紅花(五分)
右除二仁另研作一服水煎數沸下二仁煎空心
熱服
活血潤燥丸治大便風秘血秘時常燥結
當歸稍(一錢)防風(三錢)大黃(紙裹煨)羌活(各一兩)桃仁麻
仁(各二兩研如泥)皂角(燒存性一兩三錢其性得濕則滑滑則燥濕自解)
右除二仁另研外餘為末蜜丸梧子大空心服五
十丸白湯送下三兩服後以蘇子麻仁粥每日早
晩食之大便不致燥結以磁器盛藥紙封
脾約麻仁丸(和劑方)治腸胃熱燥大便秘結
厚朴(去皮薑製)芍藥枳實(麩炒各八分)杏仁(去皮尖炒)麻仁(另研各五)
(錢)大黃(蒸焙一兩六錢)蜜丸梧子大每二十丸臨卧温水
下以通利為止
潤腸丸治大便秘澀連日不通
麻子仁(一盞半細研用水浸濾去皮取汁)芝蔴(半盞微炒研用水浸取汁)
桃仁(泡去皮尖炒黃研如泥)荆芥穗(為末各一兩)
右前藥入鹽(少許)同煎可以代茶飲之以利為度
三和散治七情之氣結於五臟不能流通以致脾胃
不和心腹痞悶大便秘澀
川芎(三兩)羌活(去蘆)紫蘇(去梗)沈香宣木瓜白术木
香㯽榔陳皮甘草(各七錢半)大腹皮(三錢)
每服五錢水煎服
木香三稜散治腹中有蟲面色痿黃一切積滯
黑丑(半生半炒君)大腹子(君)㯽榔木香三稜(煨透熟)雷
丸莪术(煨)錫灰(醋炒)大黃(已上各二兩)
右為末每服三錢空心蜜水調下或砂糖水亦可
須先燒肉一片口中嚼之久久吐出口中肉汁然
後服藥
大小便不通
烏桕湯治大便不通如神亦能通小便
烏桕木皮方一寸匕劈破以水煎取小半盞服之立
通不用多服其功神聖兼能取水或以此湯調下
五苓散二錢空心服
推車散治大小便秘經月欲死者
推車客(七枚)土狗(七枚)如男子病推車客用頭土
狗用身如女子病土狗用頭推車客用身
右新瓦上焙乾為末用虎目即虎杖樹皮向南者
濃煎汁調只一服經驗如神
皂筴散治大小便關格不通經三五日
不炷皂角燒灰米湯調下三錢即通
甘遂散治大小便不通
甘遂(二兩)用赤皮者為末煉蜜二合和勻每一兩重
分作四服蜜水下如未效第二服漸加之
蜜硝湯治大小便不通
好蜜一鍾入皮硝二錢用滚水一碗空心調下立通
導引法蜜(二匙)葱汁(二匙)猪膽汁(二匙)青黛(二分)皂
角末(五分)玄胡索(三分)右同和一處以猪小腸一節
將此藥灌入腸内一頭用竹筒一箇兩頭俱用線
扎定將竹管入肛門内徐徐擠藥進去肛門得藥
氣即通神效
兊法凡諸秘結不通或兼他症及老弱虚極不可
用下藥者蜜熬老入皂角末少許以葱作骨乘熱
&KR1053;作兊候冷硬用油塗肛門插入立通
猪膽汁導法大猪膽一枚瀉汁和醋少許入竹管灌
穀道中少刻即通
霹靂煎用鹽與蜜乘熱&KR1053;如蜜兊法上頭銳用寸許
納入穀道中少刻化開即通
一法用蜜兊不通者用鹽吹入肛門亦妙
提盆散治雜病非隂候者
草烏頭不拘多少為極細末每用葱一枝肥者削去
鬚圓頭上有汁濕蘸之納穀道中
海藏用鹽與蜜兊相合如用草烏頭末相合亦可蓋鹽
能軟堅潤燥草烏能化寒消結可隨症隂陽所宜用
之
宣積丸
巴豆乾薑韭子良薑硫黃白㯽榔甘
遂(各等分)為末研飯為丸圓眼大早朝先用椒湯洗手
麻油塗手掌口握藥一粒移時便瀉欲止以冷水
洗之
大小便不通
鹽燒紅填臍内切蒜一片蓋鹽上艾炷灸三五壯即
通
孫尚治趙令女忽吐逆大小便不通煩亂四肢漸冷無
脈凡一日半與大承氣湯一劑至夜半漸得大便通
脈漸和翌日乃安此關格之病極為難治垂死而活
者惟此一女耳
孫兆方治大小便不通
皂角燒存性為末粥飲調下三錢立通
外臺秘要方治脹滿大小便不通
獨蒜煨熟去皮紙包納入下部氣立通
止吐透格湯
藿香砂仁白蔲仁(各一錢)陳皮半夏(各二錢)茯苓
厚朴蒼术(各一錢半)水二鍾煎七分入薑汁三匙徐徐
頻服如火熱者去藿香蔲仁加黃連(姜汁炒)山梔竹茹
鬱結氣滯者加香附貝母㯽榔
通關導滯散
木香㯽榔枳殼當歸尾厚朴(各一錢半)大黃(三錢)
如小便不通加瞿麥木通滑石各一錢半或用八
正散水煎食前服
閉癃遺溺不禁辨
生生子曰閉者小便不出塞而不通也癃者罷弱而氣
不充淋淋瀝瀝點滴而出或澀而疼一日或數十次
或百次俗名淋病者是也閉則多是急病癃則是緩
病遺溺睡夢中溺出醒而方知是也不禁者日夜無
遍數頻頻而溺也今各分枝門詳載治法以見新久
虚實寒熱氣血各有所攸重也惟肝與督脈三焦膀
胱主之
經云肝主小便淋溲肝足厥隂之脈遶隂器所生病者
遺溺閉癃又云督脈者女子入繫廷孔其孔溺孔之
端也其男子循莖下至纂與女子等其生病癃痔遺
溺故遺溺閉癃皆取厥隂腧穴及督脈腧穴也又三
焦主之者經云三焦下脈在于足太陽之前少陽之
後出于膕中外廉名曰委陽足太陽絡也三焦者足
太陽少陽之所將太陽之别也上踝五寸别入貫腨
腸出于委陽並太陽之正入絡膀胱約下焦實則閉
癃虚則遺溺遺溺則補之閉癃則瀉之是也又膀胱
主之者經云膀胱不利為癃不約為遺溺然遺溺閉
癃不取膀胱腧穴者蓋膀胱但止藏溺其出溺皆三
焦及肝督脈也又經云三焦者決瀆之府水液出焉
膀胱者州都之官津液藏焉氣化則能出矣由是言
之膀胱藏水三焦出水治小便不利故刺灸法但取
三焦穴不取膀胱穴也
小便不通門
東垣謂小便不通有在氣在血之異夫小便者足太陽
膀胱所主長生于申申者西方金也金能生水金者
肺也肺中伏熱水不能生是絶小便之源也人法象
天地膀胱之源自頭項下至于足故曰陽中之隂如
渴而小便不通者肺不能降是也治法者用清燥金
之正化氣味薄之藥茯苓猪苓澤瀉琥珀燈心通草
車前子瞿麥萹蓄之類皆為淡渗之藥能瀉肺火而
清肺金滋水之化源也若不渴熱在下焦是絶其流
而溺不泄也須用氣味俱厚隂中之隂藥治之二者
之病一居上焦在氣分而必渴一居下焦在血分而
不渴血中有濕故不渴也二者之殊至易分別耳
綱目云氣鬱于下微者香以散之甚者吐以提之血鬱
于下微者輕劑行之甚者峻劑破之
丹溪云小便不通有氣虚血虚有實熱有痰氣閉塞皆
宜吐之以提其氣氣升則水自降蓋氣乘載其水也
先哲譬之如滴水之器必使上竅通而後下竅之水
出焉氣虚參术升麻先服後吐血虚四物湯先服後
吐痰氣閉塞者二陳加木通香附探吐實熱當分利
之或八正散大便動則小便自通老人氣短者四物
加參茋吞滋腎丸下焦血氣乾者死
統旨云氣虚而小便不通者經曰膀胱者津液藏焉氣
化則能出矣氣虚則不能化故不通也血虚而小便
不通者蓋血即津液之屬血虚即津液燥而溺道不
利故不通也與痰氣閉結於下者虚實之情不同今
丹溪皆用吐法乃急則治其標也雖然氣虚血虚以
虚為本虚則必補之而後可夫以參术四物調其真
氣而吐之誠可以通其溺而其本之虚也豈參茋四
物之類頃刻下咽遂能以補益之耶吾恐病根猶在
不久必復作故愚意以為若果氣虚血虚必用補氣
補血之藥使其氣盛而施化血生而津潤其便自可
以通不必探吐果宜吐者必須先吐俟其溺通繼服
補劑庶可平復非如痰氣閉結者但吐之而可已此
丹溪未盡之意予故表而出之
戴元禮云汗多而小便赤澀夏月多有此症盛暑所飲
既多小便反澀緣上停為飲外發于汗津道不通小
腸閉澀則水不運下五苓散然有虚勞汗多而反澀
者乃是五内枯燥滋腴既去不能生津當以温養潤
肺十全大補湯或養榮湯不可過用利小便藥蓋汗
者心液心主血養血則心得所養汗止金生不待通
溺而自清矣諸失精血及患癰毒人或有小便反澀
之症亦是枯竭不潤之故也宜六味八味以治之
羅太無曰小便不利有三不可槩論若津液偏滲於腸
胃大便泄瀉而小便澀少者一也宜利而已若熱搏
下焦津液則濕熱不能行者二也必滲泄則愈若脾
胃氣澀不能通調水道下輸膀胱而化者三也可順
氣令施化而出
丹溪云諸淋皆屬於熱余每用黃栢滋腎丸每百丸用
四物湯加甘草稍杜牛膝木通桃仁滑石木香煎湯
空心吞服兼灸三隂交如鼓應桴累試累效
保命集云淋閉者凉膈散加滑石四兩茯苓一兩
治熱在氣分之劑
東垣清肺散治渴而小便閉或黃澀邪熱在氣分
茯苓(二錢)猪苓澤瀉(各三錢)琥珀瞿麥桂(各五分)
通草燈心(各二分)木通萹蓄(各七分)車前子(炒一錢)
每服五錢水煎熱服五苓散八正散亦宜用
仲景猪苓湯治脈浮發熱渴而小便不利
猪苓茯苓阿膠滑石澤瀉(各一兩)
水四升煎二升去渣内膠煎溶温服一日三服
茯苓戎鹽湯
茯苓(半斤)白术(二兩)戎鹽(彈丸大一枚)
為末白湯調下
清肺飲治肺燥而小便不通
黃芩(一錢)山梔子(三枚)鹽豉(二十粒)長流水煎服
治熱在血分之劑
東垣滋腎丸下焦隂虚脚膝軟無力隂汗隂痿以及
足熱不能履地不渴而小便閉者邪熱在血分也
黃栢知母(俱酒洗焙各二兩)肉桂(二錢)
右滚水為丸梧子大每百丸加至二百丸煎百沸
湯空心服
潔古黃連丸治因服熱藥過小便不利諸藥莫能效
者或臍下痛不可忍
黃連(炒)黃栢(炒)甘草(各等分)水煎服
如再不通加知母此藥助氣使氣得化則通矣
羅太無白花散治小便不通膀胱有熱
朴硝為末每服二錢煎茴香湯調下
東垣導氣除燥湯小便不通乃血濕致氣不通而竅
澀知母(酒洗)澤瀉(各三分)黃栢(四錢)滑石(炒)茯苓(各二錢)水
煎不拘時服
小便不通腹下狀如覆椀痛悶難忍者乃腸胃乾涸膻
中氣不下則便不化啟玄子謂胞器若得氣海之氣
施化則溲便下氣海之氣不及則隱秘不通故不得
便利也先用木香沈香各三錢酒調下令氣通達便
自通利
又方煎陳皮茯苓湯調木香沈香末服之
上二方正綱目所謂氣鬱于下微者香以散之是
也
丹溪治氣鬱於下甚者以吐法提之
血鬱於下小便不利微者輕劑行之如蒲灰散滑石白
魚散茯苓戎鹽湯皆主之
仲景蒲灰散
蒲黃粉(七分)滑石(三分)為細末白湯調一日三服
滑石白魚散
滑石乳髮灰白魚(各二分乃衣魚也)
為末米飲服五分一日三服
羅太無髮灰散治臍下急滿小便不通
髮灰(二錢)米醋二合調服一法與葵子等分為末
米飲服二錢訖即炒黑豆葉蓋其上即通
右滑石能逐汚血蒲黃髮灰能消汚血丹溪謂髮
髲補隂之功甚捷
血鬱于下小便不利甚者峻劑破之
本事桃仁煎治婦人積血小便不通臍腹脹痛不可忍
衆醫欲作淋治如八正散之類數種皆治不效診之
乃知血瘕也非暝眩藥不可去予用此藥得愈桃
仁大黃朴硝(各一兩)䖟蟲(半兩炒黑)四味為末先以醇
醋二升半銀石器内慢火煎取一升五合下大黃
桃仁䖟蟲等不住手攪良久出丸如梧子大前一
日不晚食五更初温酒吞下五丸至日午腹六痛
不可忍卧少頃下血塊如拳者數枚小便如黑豆
汁或如雞肝蝦蟇衣狀其痛止此藥極峻氣虚血
弱者不可輕用凡用宜少服之漸加可也如見鮮
血即止藥續以補藥調理此方出千金方
倒換散治癃閉大小便不通小腹急痛肛門腫痛
大黃(小便不通減半)荆芥穗(大便不通減半)
為末每服二錢温水調下
朴硝牛膝湯治小便不通或血淋
杜牛膝(二兩)以雪水二碗煎至一碗調朴硝一兩空
心服立通
雜方
治小便閉用大田螺生去殼搗細封臍上即通
治傷寒後小便不通
生薑八九塊杵碎水十餘碗麻布五六尺同煎數沸
用桶盛候可通手以布頻熨小腹良久恰用紅豆末
(一錢)江茶(二錢)井花水調服神效小便如注
本事方治小便難小腹脹急不速治即死
葱白一斤細切炒令熱以帕子裹分作兩處更替熨
臍下即通
聖通方治小便難腹滿悶不急療即死
秦芁(一兩去蘆)以水一大碗煎七分食分二服服之瘥
濟世方治小便不通
杏仁(二十一枚)研碎水調分作二服效
千金方治婦人卒不得小便用紫苑末以井水調服
三撮便通如小便血五撮立止
灸小便淋澀法
炒鹽不拘多少熱填滿病人臍中是神闕穴也却用
筯頭大艾炷灸七壯良驗或灸三隂交穴
又法治小水秘澀
猪膽連汁籠套玉莖少刻汁入即通
婦人用藥末貯袋子安入玉戶中必通
玄珠經云隂陽關格前後不通利小水自行中有轉胞
之症諸藥不效無救則脹滿悶亂而死曾以甘遂末
水調敷臍上内以甘草節湯飲之藥汁至臍二藥相
反而胞自轉小水来如湧泉此救急良方
一法治小便不通諸藥無效或轉胞至死
用猪尿胞一箇底頭出箇小竅用翎筒通過放在竅
内根底細線繫定翎筒口子細杖子堵定上用黃蠟
封尿胞口頭吹滿氣七分繫定了再用手捻定翎筒
根頭放了黃蠟堵塞其翎筒放在小便頭放開翎筒根
頭手其氣透入裏自然小便下神效
瓜蔞散治腹脹小便不通
瓜蔞仁不拘多少為末每服三錢温酒調下如不
能食酒米飲下以通為度
葵子散治小便不通
黃蜀葵子赤茯苓(各三錢)水煎服
雞蘇散治小便不通
雞蘇(一握)生地通草(各四兩)滑石石葦(炒去毛各一兩)冬葵
子(一兩半)以水六碗煎至三碗分三服空心進一服約
人行五里路又進一服
一方加榆莢黃芩車前子
治小便不通垂死者
玄明粉(一兩)淡竹葉(三十片)燈心(五分)煎湯徐徐調下即通
治老人虚人小便不通亦治心痛
琥珀為末人參湯調下妙
王海藏云脬轉小便不通非膀胱小腸厥隂之氣也蓋
因強力房事或過忍小便以致此疾非可利之藥所
能利之法當治氣宜以沈香湯主之
沉香木香(各三錢)
為細末煎陳皮茯苓湯空心食前調服
癃門
生生子曰癃罷也下元罷憊而氣餒弱不能施化故小
便淋瀝點滴而下是又稱為淋也
陳無擇曰淋古謂之癃名稱不同也癃者罷也淋者滴
也古方皆云腎氣鬱致小腸膀胱不利復有冷淋濕
淋熱淋等屬外所因既言心腎氣鬱與驚思恐憂即
内所因况飲啖冷熱房失勞役及乘急忍溺多致此
病豈非不内外因也大率有五曰冷曰熱曰膏曰血
曰石五種不同皆以氣為本
嚴氏曰五淋氣石血膏勞是也氣淋為病小便澀常有
餘瀝石淋莖中痛尿不得卒出膏淋尿似膏出勞淋
勞倦即發痛引氣衝血淋遇熱即發甚則溺血候其
鼻頭色黃者小便難也大抵此症多由心腎不交積
藴熱毒或酒後房勞服食熱燥七情鬱結所致癃閉
淋閉為病皆一類也
張子和曰世人多為服金石燥熱之劑得之常見農家
有此症豈是服金石之人也大抵是膀胱蓄熱而成
此疾如湯瓶久在火中煮瓶底白碱而不能去沙石
淋之症與此理同劉宗厚曰此譬極當内經云小
腹熱溲出白液亦甚似之也
東垣曰凡小便癃閉閉是無隂而陽氣不化也凡利小
便之藥皆淡味滲泄為陽止是氣藥陽中之隂非北
方寒水隂中之隂所化者也此乃奉養太過膏粱積
熱損北方之隂腎水不足膀胱腎之室久而乾涸小
便不化火又逆上而為嘔噦非膈上所生也獨為關
非格病也潔古云熱在下焦填塞不便是治關格之
法因治王善夫病小便不通漸成中滿腹大堅硬如
石壅塞之極腿脚腫脹破裂出黃水雙睛突出晝夜
不得眠飲食不下苦痛不可名狀求予治之因問受
病之始知病不渴近苦嘔噦衆醫皆用治中滿利小
便滲淡之藥急難措手乃辭歸從夜至旦耿耿不寐
窮究其理記素問有云無陽則隂無以生無隂則陽
無以化此病小便癃閉是無隂則陽無以化也今病
者内關外格之症悉具死在旦夕但治下焦可愈隨
處以北方寒水所化大苦寒之氣味俱隂者黃栢知
母為君桂為引名曰滋腎丸沸湯下二百丸少頃前
隂如刀刺火焼之痛溺出如湧泉卧具皆濕床下成
流顧盼之間腫脹消散予驚喜曰大哉聖人之言豈
可不遍覽而執一者也其症小便閉塞而不渴時見
煩燥者是也凡諸病在下焦皆不渴也
千金方治小便淋痛以杜牛膝酒煮服
肘後方以杜牛膝根莖葉酒煮服治小便不利莖中
痛欲死及治婦人血結堅痛如神蓋牛膝治淋之聖
藥也但虚人當用補藥監治之耳
仲景云淋家不可發汗發汗則便血
寶鑑曰痺論云胞痺者小腹膀胱按之内痛若沃以湯
澀於小便上為清涕夫膀胱為州都之官津液藏焉
氣化則能出焉令風寒濕邪客於胞中則氣不能化
出故胞滿而水道不通其症小腹膀胱按之内痛若
沃以湯澀於小便以足太陽經其直行者上交額下
入絡腦氣下灌於鼻竅則為清涕也
劉宗厚曰按此則知淋閉有寒熱之殊大抵人之所禀
虚實受病不同宜參脈理分治
方古庵曰淋症其感不一或因勞房厚味醇酒忿怒所
致夫房勞者隂虚火動也忿怒者氣動生火也醇酒
厚味者釀成濕熱也積熱既久熱結下焦所以小便淋
瀝欲去不去不去又来而痛不可忍者初則熱淋血
淋久則煎熬水液稠濁如膏如沙如石也諸方中類
多散熱利小便而于開鬱行氣破血滋隂盖少焉若
夫散熱利小便只能治熱淋血淋而已其膏淋沙淋
石淋三者必須開鬱行氣破血滋隂方可也古方用
鬱金琥珀開鬱藥也用青皮木香行氣藥也用蒲黃
牛膝破血藥也用黃栢地黃滋隂藥也東垣用藥凡
例小腹痛用青皮黃栢夫青皮疎肝黃栢滋腎緣小
腹小便乃肝腎之部位也學者不可不知
治熱之劑
火府丹治心經熱小便澀及治五淋臍下滿痛
生地木通黃芩甘草
煉蜜杵丸梧子大每二十丸木通煎湯下
導赤散治心藴虚熱小便赤澀或成淋痛
生地甘草木通加竹葉水煎服
車前子散治諸淋小便痛不可忍
車前子(五錢)淡竹葉赤茯苓燈草荆芥穗(各二)
(錢)分二帖水煎服
地膚子湯治諸病後體虚觸熱熱結下焦小便赤澀
多起少出莖痛如刺或尿血
地膚子猪苓知母黃芩海藻通草瞿
麥枳實升麻葵子(各等分)姜三片水煎服
立效散治下焦結熱小便淋閉作痛有時尿血
甘草(炙三兩)瞿麥(兩)山梔仁(炒五錢)每一兩薑三片
葱白三根燈心三十根水煎服
通草湯治諸淋
通草葵子茅根蒲黃當歸王不留行
桃膠瞿麥滑石(各一兩)甘草(五錢)
每一兩薑五片水煎服
石葦散治膀胱有熱淋瀝不去臍腹急痛蓄作有時
勞役即發或尿如豆汁或出沙石並治
芍藥白术滑石葵子木通瞿麥(各二兩)當
歸甘草王不留行(各一兩)石葦(去毛二兩)
為末每服二錢空心小麥湯調下
五淋散腎氣不足膀胱有熱水道不通淋瀝不出或
如膏如沙如石如豆汁並治之
赤芍藥山梔仁(各十兩)當歸甘草(生各五兩)條芩(三兩)
赤茯苓(六兩)每服七八錢水煎
八正散治大人小兒心經藴熱臟腑閉結小便赤澀
癃閉不通熱淋血淋膏淋沙淋石淋並皆治之車
前子瞿麥萹蓄滑石甘草山梔大黃
(麵包煨)木通(各等分)每服五七錢入燈心十莖煎至六分
食前服
又方治諸淋
四苓散(二錢)益元散山梔子(各一錢)
燈心三十根水煎服
又方益元散加車前子末(一錢)或加阿膠(一錢)
石葦飲治小便不利莖中痛
石葦(去毛)冬葵子(各二兩)瞿麥(一兩)滑石(五兩)車前子(三兩)
為末每服二錢日三服熟水下
葵花湯治小便淋澀
葵花根洗淨搗碎水煎服
又方治沙淋
車前草搗汁半碗入蜜一兩懸井中五更取起温服
若是沙淋石淋則以煅寒水石為末調服如治白
淋用砂糖
治淋閉莖中作痛神效方
石葦滑石瞿麥萹蓄木通冬葵子王
不留行地膚草(各等分)為末每服三錢白湯調下
一方治淋及尿血立效
旱蓮草車前草同取汁每服半碗
一方治淋痛及尿血
側栢葉藕節車前子(等分)
取汁調益元散三錢神效
治石淋方
杜牛膝搗碎水五碗煎至一碗去渣入麝香少許
調服效
一方治沙淋
石首魚腦骨(五對火煅)滑石(五錢)為末分二服煎木通湯
調下連服數劑看沙盡止藥
海金沙散治膏淋
海金沙滑石末(各一兩)甘草(二錢半)
為末每二錢麥冬湯調服燈心湯亦可
一方加木通瞿麥穗通草杏仁
鹿角霜丸治同上
鹿角霜白茯苓秋石(各等分)
為末麵糊丸梧子大每五十丸米湯送下
大海金沙散治小便淋瀝及下焦濕熱氣不施化成
五種淋疾癃閉不通
海金砂(研)木通瞿麥穗滑石通草(各半兩)杏
仁(去皮尖一兩)每五錢入燈心二十根水煎服
牛膝膏治死血作淋
牛膝(四兩去蘆酒洗一宿)桃仁(一兩去皮尖炒)當歸尾(二兩酒洗)赤芍藥(一兩)
(半)生地(一兩半酒洗)川芎(五錢)
用水以炭火慢熬至二鍾入麝少許分作四服空
心服如夏月用凉水換此膏不壊
滋隂降火湯治火燥血少氣不得降而淋
當歸黃栢(鹽水炒各一錢半)知母牛膝生地(各一錢)白
芍(一錢二分)甘草稍木通(各八分)水煎食前服
靈苑透膈散治五種淋疾氣淋熱淋勞淋石淋及小
便不通至甚者硝石(一兩雪白者為末)每服二錢各依湯
使服如勞倦虚損小便不出小腹急痛葵子煎
湯下通後更須服補虚丸藥如血淋小便不出
時下血疼痛並用冷水調下如氣淋小腹滿急
尿後常有餘瀝木通煎湯下如石淋莖内痛尿
不能出内引小腹膨脹急痛尿下砂石令人悶絶
將藥末先入銚子内隔紙炒至紙焦為度再研令
細温水調下如小便不通小麥湯下卒患諸
淋並以冷水調下以上並空心先調藥消散如
水即服之更以湯使送下凡服藥未效者服此立
愈
靈苑方治卒患諸淋遺溺不止小便赤澀疼痛三
葉酸漿草取嫩者搗汁一合酒一合攪勻空心服之
立通酸漿草即布谷飯
一方治血石淋
楊樹蛀屑烏梅一大棗三水煎服
羅太無石燕丸治石淋多因憂鬱氣注下焦將所食
醎物結成砂石小便磣痛不可忍必俟砂石出而後
小便通石燕(燒赤水中淬三次研水飛過)滑石石葦(去毛)瞿麥
穗(各一兩)為末糊丸梧子大煎燈心瞿麥湯吞下十丸
一日三服
葛粉丸治男女淋病疼痛效速勿輕忽之
沙糖(本草云治心肺大腸熱)葛粉和丸梧子大井花水化開
一二丸
斗門方治五淋
苧麻根兩莖打碎水煎頓服大妙丹溪云苧根補
隂行滯血
治石淋方螻蛄(一枚)鹽(二兩)用於新瓦上鋪蓋焙乾
研末温酒調下一錢匕服下即愈
白薇散治熱淋血淋
白薇芍藥(等分)為末每服二錢温酒調下立效或
加㯽榔
一方治血淋諸熱淋
山茵陳淡竹葉木通山梔滑石甘草
猪苓瞿麥每服五七錢加燈心煎服大便秘
加大黃
二神散治諸淋急痛
海金沙(七錢半)滑石(五錢)為末每服二錢木通麥冬車
前草煎湯入蜜少許調下
治淋閉便濁神方
五爪龍藤連根(一兩)土茯苓杜牛膝根(各八兩)
共用酒三碗煎至一碗空心服三服全愈
又治下疳如神五帖後疳愈再不發他瘡毒
腎瀝湯治胞痺小便不利小腹急
麥冬木通桔梗桑白皮杜仲(炒)犀角屑
五加皮(各一錢)赤芍(五分)水二鍾加羊腎一枚切碎煎
至八分入竹瀝少許食前服
濟生木通散小便不通小腹痛不可忍
木通滑石(各一兩)黑丑(頭末五錢)
每服五錢燈心十莖葱白一莖水煎服
治氣開鬱之劑
芍藥㯽榔散治五淋
赤芍藥(一兩)㯽榔(一枚麵包煨)
為末每服一錢匕空心白湯調下
丹溪生氣藥
砂仁(三錢)海金沙紅麯檀香(各二錢)白荳仁木
香丁香(各一錢)分五帖研桃仁十四枚入生氣藥
治諸般沙石淋
琥珀(二錢)研細末空心用葱白頭煎濃湯調下無問
諸般淋疾一二服神效本草云琥珀消汚血極騐
通秘散治血淋痛不可忍
陳皮香附赤茯苓(等分)水煎服
沈香散治氣淋疼此多因五内鬱結氣不舒行隂滯
於陽而致壅滯小腹脹滿便溺不通
沈香石韋滑石當歸王不留行(各五錢)葵子
芍藥(各七錢半)甘草陳皮木香青皮(各二錢半)
右為末每服三錢煎大麥湯下
治卒淋急痛方
益元散(二錢)茴香(一錢微炒黃)木香㯽榔(各二分半)
右為末水調服
琥珀散治五淋沙石淋
滑石琥珀(各一兩)木通當歸木香鬱金萹
蓄(各五錢)為末每五錢以蘆葦葉煎湯調服
如無蘆葦葉以竹葉煎湯送下
一方治同上
石燕子(七枚搗如黍米大)新桑白皮(三兩剉同拌勻)
二味分作七帖用水煎一日三服
治肝經氣滯藴熱小便淋痛方
甘草稍子(五錢)青皮黃栢澤瀉(各一錢)
水煎服效
補氣血之劑
丹溪治朱郎小便淋痛脈大右濇此為勞傷經血勿作
淋治可補血行肝經滯血自愈
生地當歸赤芍(各一錢)川芎條芩甘草稍(各三)
(分)陳皮木通(各五分)黃栢(炒二分)紅花(一分)杜牛膝(一錢)
右以桃仁泥研滑石同煎待淋病退減桃仁滑石杜
牛膝木通入川牛膝代木通分兩倍之
氣虚者八物湯加杜牛膝黃芩煎服
老人氣虚亦能淋參术中加木通山梔
治勞苦傷血脈沉而大下焦藴結而淋
人參歸尾白芍香附(各五錢)條芩(三錢)木通(三錢)山
梔仁(炒三錢半)黃茋甘草梢(生各五分)
分四帖煎杜牛膝湯煎服
茯苓琥珀湯小便澀莖中痛不可忍相引脇下痛
川棟子(去核炒)甘草(生各一錢)人參(五分)茯苓(四分)琥珀當
歸梢澤瀉柴胡(各三分)玄胡索(七分)水煎服數服
效
六味地黃丸治久淋隂虚者
清心蓮子飲治上盛下虚心火炎上口舌咽乾煩渴
微熱小便赤澀或欲成淋並治之
黃茋(蜜炙)石蓮肉赤茯苓人參(各七錢半)甘草(炙)車
前子地骨皮麥門冬黃芩(各五分)
每服七八錢水煎温服發熱加薄荷柴胡
治氣虚脾虚消渴淋濁
人參滑石(各一錢)白术(一錢半)赤茯苓澤瀉(各七分)麥
門冬甘草(各五分)竹葉(三十片)
加燈心二十根水煎服
治寒之劑
千金茯苓丸治胞痺小便内痛
赤茯苓防風細辛白术澤瀉(各五錢)紫苑
天花粉牛膝黃茋芍藥甘草(炙各三錢)山藥
山茱萸肉獨活半夏(各一錢)附子(炮)官桂(各二錢)
煉蜜丸梧子大每服五六十丸空心温酒下
腎著湯治胞痺小便不通
赤茯苓白术(各四兩)甘草(炙三兩)乾薑(炮一兩)
每服五七錢水煎一日三服
巴戟丸治胞痺臍腹痛小便不利
巴戟(去心一兩半)桑螵蛸(麩炒)遠志(去心)生地黃山藥附子
(炮)肉蓯容(酒浸)續斷(各一兩)杜仲(炒)鹿茸(酥炙)石斛兔絲
子五味子山茱萸官桂龍骨(各三錢)煉蜜
丸梧子大空心温酒下三十丸
三因生附散治淋而脈沉微小便秘澀數起不通竅
中痛瞿麥木通半夏(各一兩半)滑石(五錢)附子(五錢)
每二錢生薑三片燈心二十莖蜜半匙水煎食前
服
淋閉餘論
生生子曰淋閉一證玉機微義闡述詳盡極當檢閱如
劉河澗之熱羅知悌之寒張潔古分在氣在血之異
嚴用和之五淋陳無擇之三因朱彦修之痰積死血
劉宗厚之腎虚火熾述素問靈樞脈經之要旨門分
類析甚便後學惟婦人治法尚略顧今時婦人患此
頗多鮮獲竒效緣由未得其真括也考之經曰肝主
小便淋溲媍人經未絶年皆厥隂肝經用事肝主謀
慮者也婦人之性多於偏鄙鬱而不決氣道因澀鬱
久成火凝滯濁液漸結成粒名曰砂石淋是也今之
治淋者動手輒用五苓八正之類皆淡滲利竅之劑
于病未嘗遠也而底績不樹何耶殊不知淡滲皆在
天之陽也但能利肺氣是氣降而水利矣非治有形
之隂病也腎乃肺之子也淡滲過劑腎氣奪矣隂血
日虧鬱火日熾經曰無陽則隂無以化無隂則陽無
以生淡滲皆泄氣而損血者血損則竅愈澀澀則病
劇治當開鬱火養隂血兼之以導氣之藥經曰壯者
氣行則愈隂血旺氣道滑病自瘳矣正如河涸舟粘
縱用力多未若決水之為易也學者其可忽諸
丹溪牛膝膏加鬱金以開鬱山梔以降火生地以補隂
琥珀以導氣利竅則愈矣
遺溺門
生生子曰按遺溺遺失也睡夢中遺失醒而後覺童稚
多有此大人少有也夫童稚陽氣尚微不甚約束好
動而魂遊故夜多遺失也古方多用煖藥乃温養陽
氣之意經謂虚則遺溺又曰不約為遺溺從可知矣
曾見數人二三十歲仍遺失不止後皆無子得非下
元虚寒所致與
東垣曰小便遺失者肺金虚也宜安卧養氣禁勞役以
黃茋人參之類補之不愈當責有熱加黃栢生地又
曰立夏前悮用白虎湯過多致遺溺者宜温藥升陽
以解之
甲乙經云肺脈不足以息卒遺失無度
原病式云遺尿不禁者是熱甚客于腎部干於足厥隂
之經廷孔鬱結極甚而氣不能宣通則痿痺而神無
所用故液滲入膀胱而旋溺遺失不能收禁也
丹溪嘗治一男子遺溺不覺脈洪大盛以黃栢知母杜
牛膝為君青皮甘草為臣木香為佐桂些小為反佐
服數帖大效此法與千金翼白薇散皆治熱甚廷孔
鬱結神無所用不能收禁之意也
生生子曰按劉河間丹溪千金翼方有認為熱者必以
脈症相參看治庶無偏熱偏寒之弊予前論寒者以
大槩而論也諸病皆有寒熱虚實多有始同終異故
治法不能執一而無權也
桑螵蛸散治遺溺
桑螵蛸酒炒為末薑湯調下二錢
雞内金散治溺床失禁
雞䏶胵一具即雞肫内黃皮并腸洗淨燒存性男用
雌女用雄研為末每二錢酒服妙
大人遺溺不知薔薇根細研酒下
雞腸草湯治小便不禁或睡中遺出不覺
雞腸草(一兩)牡蠣粉(三錢)龍骨麥冬白茯苓桑
螵蛸(各五錢)每服三錢棗一枚(去核)煎服
一方治同上
補骨脂炒為末黃栢煎湯調下
又方治同上
桂皮末雄雞肝等分搗丸如小豆大温水下
治小兒夢中遺尿
薏苡仁一合去心不去殼敲碎入鹽一小撮同炒黃
色水煎空心服之效
縮泉丸治小兒遺尿脬氣不足小便頻多
烏藥益智仁(去壳鹽水泡)等分為末酒煮山藥糊為
丸空心鹽湯下二錢
又方治同上
烏藥益智仁(各五錢)桑螵蛸(一兩)
為末空心鹽湯調下二錢效
治遺尿方
白茯苓牡蠣(醋煆)桑螵蛸(各五錢)龍骨桂(各三錢)
為末以雞腸一具燒存性為末和勻空心白湯調
下一錢
禁方治遺溺
阿膠(炒)牡蠣(煅)鹿茸(酒炙)桑螵蛸(酒炙)各等分為末
&KR2009;米為丸梧子大每五十丸空心酒下
治遺溺淋瀝
桑螵蛸(炙焦)龍骨(等分)為末每二錢空心鹽湯下
千金翼白薇散治尿出不知時
白薇白芍藥(等分)為末温酒下方寸匕日三服
濟世方神芎導水丸治遺尿有實熱者每百丸空心
白湯下若一服得大便利止後服
此謂淫氣遺溺痺聚在腎痺謂氣不宣通也
雞腸散腎與膀胱虚冷不能約制故遺尿失禁或睡
自出肉桂龍骨(各一錢半)白茯苓桑螵蛸牡蠣
粉(各三錢)雞腸(一具)
分二帖水煎薑三片棗二枚空心温服
小便不禁
生生子曰不禁謂無禁約小便多而頻不計遍數按經
云水泉不止者是膀胱不藏也有濕熱有下元虚憊
數而少為熱數而多為虚老人多有此蓋陽氣衰微
不能約束歴見數人卒皆不救由其不能攝養而神
氣耗散故也古人有謂不通為熱不禁為寒乃心腎
氣弱陽道衰冷而傳化失度法當温補温存以養其
神藥石以堅其腎神完腎固膀胱氣充自可約束然
必調治及早庶或十全三五
王節齋曰小便不禁或頻數古方多以為寒而用温澀
之藥殊不知屬熱者多蓋膀胱火邪妄動水不得寧
故不能禁而頻數来也故年老人多類此是膀胱血
少陽火偏旺也治法當補膀胱隂血瀉火邪為主而
佐以收澀之劑如牡蠣山茱萸五味子之類不可用
温藥也病本屬熱故宜瀉火因水不足故火動而致
小便多小便既多水益虚矣故宜補血瀉火治其本
也收之澀之治其標也
按此乃本之于原病式熱鬱廷孔之說也
生生子曰按節齋此論亦是以大槩言也老人下元虚
憊氣弱不能乘載其水膀胱停濕浸淫皮薄不能收
持故頻數不禁必如河間節齋所云然則癃閉已主
于熱矣而不禁又主于熱是無虚寒之症也何古方
有温補之法經有寒虚之文耶不若以小便頻而清
白長者為虚寒頻而少黃赤澀者為熱及脈洪數有
力無力或滑或濇參驗之始無差悮凡熱天小便少
寒月小便多寒熱之理亦易見爾
大便秘結而小便頻多屬脾約症以脾約丸治之
茯苓丸心腎俱虚神志不守小便淋瀝不禁
赤茯苓白茯苓等分為末新汲水挼洗澄去新
沫控乾别取熟地黃汁與好酒同于銀石器内熬
成膏為丸彈子大空心鹽酒嚼下一丸
二氣丹治内虚裏寒膀胱積冷陽氣漸微小便不禁
硫黃肉桂(各二錢半)乾薑(炮)硃砂(為衣各二錢)附子(一枚大者炮去)
(皮臍為末五錢)右糊丸梧子大每五十丸鹽湯下
薑附赤石脂丸小便數而不禁怔忡多忘夢魘不已
附子(生)乾薑(各五錢)赤石脂(一兩半飛)硃砂(伏火者一兩)酒糊
丸菉豆大每十五丸至三十丸
大便有病米飲下小便不禁茯苓湯下
王海藏云此方妙在硃砂伏火上(論載玉機微義甚詳)
御藥院秘元丹治内虚裏寒自汗時出小便不禁
白龍骨(三兩)訶子(十枚)砂仁靈砂(各一兩)
右稬米糊為丸梧子大每五十丸空心鹽湯下
兔絲子丸治小便多或致失禁
兔絲子肉蓯容(酒浸各二兩)牡蠣(煆)附子(炮)五味子
鹿茸(酒炙各一兩)雞䏶胵(炙乾)桑螵蛸(酒炙各五錢)
右酒糊丸梧子大每七十丸空心鹽湯温酒下
三因家韭子丸下元虚冷小便不禁或成白濁
家韭子(炒六兩)鹿茸(酒炙四兩)肉蓯容(酒浸)牛膝熟地黃
當歸(各二兩)巴戟(去心)兔絲子(酒浸各一兩半)杜仲石斛桂
心官薑(炮各一兩)酒糊丸梧子大每百丸空心鹽湯
酒任下
桑螵蛸散治小便頻數或如米泔稠濁
桑螵蛸(鹽水炙)遠志石菖蒲(鹽炙)龍骨人參茯
神當歸鱉甲(醋炙各等分)為末每二錢臨卧人參湯
調服一方用龜甲
五子丸治小便頻數時有白濁
兔絲子(酒蒸)家韭子(炒)益智茴香(炒)蛇床子(去皮炒各)
(等分)酒糊為丸梧子大每七十丸米飲鹽湯任下
丹溪鹿茸丸治久虚冷小便白濁滑數不禁
鹿茸川椒(去子取頭末)桂心附子牡蠣石斛
沉香補骨脂肉蓯容雞䏶胵(各一兩)桑螵蛸(三分)
右酒糊為丸梧子大食前酒下三十丸
又方治汚血淋瀝
鹿角屑炒黃為末温酒下二錢妙(本草云鹿角逐隂中邪氣惡血)
水芝丸治下焦真氣虚弱小便頻多日夜無度
蓮子(去皮)先以好酒浸一二宿用猪肚一具入蓮子
在内水煮熟取出蓮子切片晒乾為末醋糊丸如
雞頭子大每五十丸温酒送下
一方治禀賦虚弱小便頻數不禁
五味子(四兩)肉蓯容(半斤)熟地(六兩)兔絲子(酒煮炒乾二兩)
右酒煮山藥糊為丸梧子大每五七十丸空心鹽
湯或酒送下
萆薢丸治小便頻數
川萆薢不拘多少為末酒糊丸如梧子大每五十
丸空心鹽湯送下
一方治夜多小便老人虚人多有此症
白芷(一兩)稬米(五錢炒褐色)
右稬米糊丸梧子大饅頭煎湯空心下七十丸
玄兔丹治小便多
兔絲子(酒浸焙末十兩)五味子(酒浸研末七兩)白茯苓(三兩)蓮肉(三兩)
為末乾山藥末六兩將所浸酒餘者添酒煮糊為
丸搗千杵丸梧子大每五七十丸空心米飲下
小兔絲丸治腎氣虚損目眩耳鳴四肢倦怠夜夢遺精
石蓮子肉(二兩)兔絲子(酒浸研五兩)白茯苓(一兩五錢)山藥(二兩五錢)
打糊丸梧子大每五七十丸空心温酒或鹽湯送下
一方生山藥半斤刮去片先用酒熬沸入山藥不得
攪動待熟加鹽葱白更添酒空腹下二三盞妙
益智散治小便多
益智(三十四枚)為末水一碗煎八分入鹽五分臨卧温服
本事方衛真湯治丈夫婦人元氣衰憊榮衛怯弱真
隂不固三焦不和上盛下虚夜夢鬼交覺来盜汗面
色精彩唇口舌燥耳内蟬鳴腰痛背倦心氣虚乏精
神不寧驚悸健忘飲食無味日漸瘦瘁外腎濕痒夜
多小便腫重冷痛牽引小腹足膝緩弱行步艱難婦
人血海久冷經候不調或過期不至或一月兩来赤
白帶下漏分五色子宫感寒久不成孕並皆治之
此藥大能生氣血遇夜半子時腎水旺極之時補腎實臓
男子攝血化精諸病未萌之前皆能制治使不復為梗
川歸(酒浸一夜)丁香青皮(去白各一兩)熟地茯苓木香
肉菓山藥(各三兩)生地川牛膝(各二兩童便煮各半盞浸一夜)人
參(一兩半)石斛(五兩)為末每三大盞酒調下鹽湯亦得
空心食前服婦人諸病童便同酒調空心服
辰砂妙香散方在婦人門
溺赤
諸病水液渾濁皆屬于熱小便黃者少腹中有熱也
治小便黃無如黃栢知母效
脈經云足脛逆冷小便赤宜服附子四逆湯
綱目載小便黃有四
一屬肝熱經云肝熱病者小便先黃是也
二屬胃濕經云胃足陽明之脈氣盛則身已前皆熱其
有餘于胃則消穀善飢溺色黃者是也
三屬肺虚經云肺手太隂之脈氣虚則肩背痛寒少氣
不足以息溺色變故耳
四屬腎虚經云冬脈者腎脈也冬脈不及則令人𦕈清
脊痛小便變是也
脫肛門(附截腸病)
生生子曰脫肛之症多由腸内有積而清氣不升如痢
疾裏急後重而下脫也治當從滯下門先推去積滯
然後升補積滯去而清氣自升不復脫下其或因下
血及痢疾後脫而不收者為虚升補之藥看氣血孰
重脫久當以澀劑收之腸胃有風脫而下血者以風
藥舉之脫久亦有虚寒當温藥微洗内服大補之劑
丹溪曰有氣虚氣熱血虚血熱
氣熱者條芩六兩升麻一兩為末麵糊為丸服之
其症肛脫紅腫者是也
氣虚者參耆芎歸升麻或加白术訶子有熱加條芩
其症多于勞倦房慾而發者是也
血熱者四物湯加炒黃栢其症多于好酒及辛辣
之物而發及便血也
血虚者用四物湯加升麻荆芥其症下血過多面
色痿黃者是也
下痢脫肛(痢門參治)
截腸病其症大腸頭出痛苦乾又落落又出腸盡則
死初出寸餘時治之以芝麻油一盞以臀坐之飲火
麻子汁數升愈
脫肛之症前人以為肺氣虚寒蓋肺與大腸為表裏肺
臟藴熱則閉結虚寒則脫婦人有此疾者多由産育
用力過多小兒有此疾皆因久痢大腸虚冷所為也
有腸頭作痒者此係腸中有蟲
黃桂峰云親見一人裏急後重肛脫紅腫百藥皆試乃
有蟲在肛故也
濟世方治男女脫肛用五倍子小便濃煎洗之
聖惠方治脫肛不收蝸牛焼灰猪脂調敷之
砂仁湯治大腸虚脫肛挾熱紅腫者
砂仁黃連木賊(等分)為末每服二錢米飲下
文蛤散大腸虚寒肛門脫出不收或用力太過及小
兒呌呼久痢後重者
五倍子為末水煎汁浸洗更入白礬蛇床子尤佳後
用赤石脂為末少許摻在芭蕉葉上頻用托入或有
脫出尺許者亦用此湯温浸頻換藥水以縮為度
倍榆散治小兒脫肛
五倍子地榆(等分)為末每五分或一錢米飲調下
治老人脫肛
防風蘆蒼术黃栢五倍子煎湯薰洗内服
清涼大腸之藥而愈
治脫肛下血
韭菜一大握擂碎瓦礶煎熟再用生韭菜汁冲在湯
内將肛門坐在瓶口薰一二次神效
槐角丸五種腸風下血痔漏脫肛並治
槐角(三兩)地榆黃芩當歸防風枳殼(麩炒各二兩)
右酒糊丸梧子大每七十丸空心米飲下
凉血清腸散
生地當歸芍藥(各一錢二分)防風升麻荆芥(各一)
(錢)黃芩(炒)黃連香附(炒)川芎(各八分)甘草(五分)
水煎服
三因方香荆散大人小兒肛門脫出並治
香附荆芥穗(各等分)一方加砂仁
右為末每服三匙水一大碗煎數沸乘熱洗
秦芁湯腸胃濕熱及有風而脫肛不止
秦芁(去蘆酒洗)七錢水煎空心服服後安卧一時渣再煎
補中益氣湯治勞倦脫肛效
一方五倍子為末每用三錢入白礬一塊水煎洗或
以五倍末用紙襯之托上
一方木賊燒存性為末搽肛上按入即收
二靈散治久痢腸胃俱虚肛門脫下
龍骨(煅五錢)木賊(焼存性二錢半)為末搽上托之
治男女脫肛五倍子荆芥小便濃煎洗之
本事方腸風下血及脫肛不收
皂角三莖搗碎水一碗揉令皂角消盡用絹二層
濾取清汁將肛浸在汁中自收並不待手托如大腸
收了即用湯盪其肛門上下令皂角氣行則不再作
盪三次全愈
集驗方治脫肛歴年不愈
生鐵三斤水一斗煮取五升以汁浸洗
一方用刀漿水洗亦效
肘後方治腸頭脫肛出轉久不可收入
生瓜蔞汁浸之猪肉汁中洗隨以手按之令煖自收
濟世方治脫肛荆芥龍腦薄荷朴硝右煎
湯一日洗數次自入
本事方治腸風脫肛及有血
蛇床子炒為末貼肛上立收
蝟皮散治肛門或因洞泄或因用力脫出不收
蝟皮(一枚焼存性)礞石(煅五錢)桂心(五錢)此寒而脫肛也
右為末米飲服方寸匕忌持重及房室
肘後方治女人隂脫前方加鼈頭一枚焼存性研入
黑聖散治瀉多時脫肛疼痛
大蜘蛛一枚瓠葉重裹線札定合于内焼存性研入
黃丹少許同研凡有上件疾即先用白礬葱椒湯
洗拭乾後搽藥以手托上
千金方治脫肛歴年不愈
鼈頭一枚燒令烟盡為末敷上手按挼之
丹溪方治脫肛葫荽燒烟薰之立入
海上方諸般痔脫肛
死蛇一條如指大濕者掘地坑燒之以有孔板子蓋
之坐其上以肛受烟薰之烟盡為止大效
濟世方治肛出
皂角薰次用蜒蚰一條入蜜浸去蜒蚰將蜜調土硃
敷上即入
一女子脫肛用糯米一勺濃煎飲去米洗肛温柔先以
磚一片火燒通紅用醋沃濕以青布鋪磚上坐肛于
青布上如太熱加布令厚其肛煖自收入
又方蓮房殼荆芥枳殼槐花黃栢防風獨活煎湯洗
之或以木賊灰或又蛤末敷上立收
治肛門腫痛木鼈子去殼取油四五枚研如泥入水
盆中以滚湯泡之乘熱洗另用少許為末敷上
肛門腫痒杏仁搗膏敷上亦治穀道痛蝕
外臺秘要治下部蟲齧桃葉一斛蒸之令極熱納小
口器中以下部坐上受薰其蟲盡死
脈經云慝蝕隂脫其脈虚小者生緊急者死
一人脫肛裏急後重百方莫能收一僧教以取猪肚一
具刮下垢膩入花椒末拌勻塗肛上以青綿布袋兜
之(再以温湯入埕内坐其上薰之少頃肛□腸收袋上蟲不計其數從此再不復發)
前隂諸疾
前隂所過之脈有二一曰肝脈二曰督脈經云肝足厥
隂之脈入毛中遶隂器抵小腹是肝脈所過也又云
督脈者起于小腹以下骨中央女子入繫廷孔循隂
器男子循莖中至纂與女子等是督脈所過也
隂縮隂縱
隂縮謂前隂受寒縮入腹内也隂縱謂前隂受熱挺長
不收也經曰足厥隂之筋傷于寒則隂縮入傷熱縱
挺不收治在行水清隂氣是也
丹溪治鮑兄年二十玉莖挺長腫而痿皮塌常潤磨股
不能行兩脇氣上手足倦弱先以小柴胡加黃連大
劑行其濕熱略加黃栢降其逆上之氣其挺腫漸收
漸減及半但莖中有堅塊未消遂以青皮一味為君
佐以散風之劑末服外以絲瓜汁調五倍子末敷而
愈
平江王氏子年三十忽隂挺長腫而痛脈數而實用朴
硝荆芥湯浸洗又用三乙承氣湯大下之愈
内經曰隂縮而死者皆屬肝傷又云悲哀動中則傷魂
魂傷則狂妄不精不精則不正當隂縮而攣筋兩脇
骨不舉毛悴色夭死于秋又云厥隂終者喜溺舌卷
卵上縮是也
玉莖腫前隂腫是也其症不一有通身水氣㿗脛俱腫
者此屬水腫以治水之法治之其腎風抓搔成瘡以
致腫者以治瘡毒之法治之有妬精蝕瘡腫毒以乾
瘡之藥治之此緣妬精藴結毒氣未散而成腫痛也
有服金石秘澀之藥精氣壅遏不能宣揚或試緊爐
之方取一時之快熱毒内藴俱能為腫有血氣凝滯
㿗間竅道閉塞致使莖腫或由忍溺致氣結不行而
成腫凡此諸症並以燈心湯調五苓散服之以荆芥
木通煎湯淋洗(此條出鈎玄)
隂痿隂汗隂冷隂臭
隂痿皆耗散過度傷於肝筋所致經云足厥隂之經其
病傷于内則不起是也
東垣隂痿隂汗隂臭論一富者前隂間嘗聞臊臭又
因連日飲酒腹中不和求予治之予應之曰夫前隂
者足厥隂之脈絡隂器出其挺末臭者心之所主散
入於五方為臭入肝為臊臭此其一也當于肝中瀉
行間是治其本後于心經瀉少冲以治其標如惡針
當用藥除之治法當求其本連日飲酒夫酒者氣味
俱能生濕熱是風濕熱合于下焦為邪故經曰下焦
如瀆又云在下引而竭之酒者是濕熱之水亦宜决
前隂以去之是合下焦二法治之龍膽瀉肝湯是也
龍膽瀉肝湯治隂部時復濕痒有臊臭
柴胡梢澤瀉(各一錢)車前子木通(各五分)當歸尾
龍膽草生地黃(各三分)水煎空心飢時熱服便以美
膳壓之柴胡入肝為引用澤瀉木通車前子皆淡
滲之味利小便亦除臊臭是名在下者引而竭之
生地黃龍膽草之苦寒瀉酒濕熱更兼車前子之
類以徹肝中邪氣肝主血用當歸以滋肝中血不
足也
固真湯治兩丸冷前隂痿弱隂汗如水小便後有餘
瀝臊氣㞍臀并前隂冷惡寒而喜熱膝亦冷升麻
柴胡羌活(各一錢)甘草(炙)澤瀉(各一錢半)黃栢知母(炒)
龍膽草(炒各二錢)水煎空心服以美膳壓之
温腎湯面色痿黃身黃脚軟隂汗隂莖有夭色
麻黃(六分)防風根蒼术(各一錢半)白术猪苓白茯苓
升麻黃栢(酒炒各一錢)澤瀉(二錢)柴胡梢(六分)水煎食前
服之候一時辰許方食
補肝湯前隂如冰冷并冷汗兩脚痿弱無力黃芪
(七分)人參葛根(各三分)甘草(炙)蒼术(各五分)升麻猪苓
(各四分)知母柴胡羌活當歸身陳皮黃栢
(炒)防風白茯苓澤瀉神麯連翹(各二分)水煎
食前熱服忌酒麵
清震湯治溺黃臊臭淋瀝兩丸如冰隂汗浸兩股隂
頭亦冷正值十二月天寒凛冽寒之極矣澤瀉
升麻蒼术黃芩(各五分)柴胡當歸身甘草(炙各)
(二分)羌活黃栢(酒炒各一錢)防風麻黃根藁本猪
苓(各三分)紅花(一分)水煎服忌酒麵
柴胡勝濕湯兩外腎冷兩髀樞隂汗前隂痿弱隂囊
濕痒臊氣柴胡甘草(生各三錢)升麻羌活澤瀉
(各一錢半)當歸麻黃龍膽草漢防己(各一錢)黃栢(酒炒)
(二錢)五味子(二十粒)紅花(少許)白茯苓(一錢)水煎熱服忌酒
麵房事
仲景八味丸治隂痿不起今依前方夏減桂附一半
春秋減三之一病去全減桂附
椒粉散治前隂兩丸濕痒秋冬尤甚
麻黃(一錢)狗脊蛇床子(各五錢)斑猫(二枚)當歸梢猪
苓小椒(各三分)肉桂(二分)輕粉紅花(各少許)為細
末摻上避風寒濕冷處坐卧
又方治腎囊濕痒先用吳茱萸湯洗過後用吴茱
萸半兩寒水石三錢黃栢二錢半樟腦蛇床子各五
錢輕粉一錢白礬三錢硫黃二錢㯽榔三錢白芷三
錢為末摻之
千金方云有人隂冷漸漸冷氣入隂囊腫滿恐死日夜
痛悶不得眠取生椒擇之洗淨以布帛裹着丸囊令
厚半寸須臾熱氣大通日再易之取出瘥
本事云曾有人隂冷漸次冷氣入隂囊腫滿晝夜疼悶
不得眠煮大薊汁服立瘥
隂腫隂痛隂吹
婦人隂腫腎痛枳實(半斤)切碎炒熱布包熨之冷即易
交接勞復隂卵痛(是勞復隂陽易)
仲景云胃氣下泄隂吹而正喧此穀氣之實也膏髮煎
導之其方猪膏半斤亂髮如雞子大三枚以髮入膏
中煎至髮盡分再服病自從小便中出能治諸疸症
殊效
雄黃散隂腫大如斗核痛人所不能治者
雄黃(一兩)礬(二兩)甘草(生半兩)以水五升煎洗
荆芥散治腎腫荆芥穗(一兩)朴硝(二兩)蘿蔔葱同
煎湯洗
男子隂腫大如升睪痛甚搗馬鞭草塗之
和劑三白散治小兒膀胱藴熱風濕相乘隂囊腫脹
大小便不利白牽牛(一兩)桑白皮木通白术
橘紅(各五錢)為末薑湯調二錢
㿗風(俗名腎臟風)
㿗風之症起于下部虚熱或行路體倦及夏月久坐冷
地為風濕所襲乃發為疾其症囊濕皮厚生水泡瘡
疥作痒古方用蛇床子一味煎湯淋洗痒甚者以薑
汁入香油數滴攪勻塗上自愈
沐浴長春散治下元隂濕久冷隂囊夜痒抓之則喜
手住則痛成瘡流水為患甚苦及治婦人下部隂濕
子胞久冷並效
牡蠣蛇床子破故紙紫梢花官桂薄荷
葉各等分每用一兩半入葱白數莖水煎一小鍋
先薰後洗再用津調散搽之全安
津調散治妬精瘡膿汁淋漓臭爛
黃連欵冬花(等分)麝香(少許)
為末先洗過或以地骨皮蛇床子煎湯洗帛拭乾
津調敷忌生冷生湯洗(一方無麝)
又方治外腎及兩腿風濕瘡
全蝎㯽榔蛇床子硫黃(各一錢)
為末麻油調入手心擦熱吸三口用手抱囊一頃
次擦藥兩腿上
疝氣門
内經四氣刺逆從篇曰厥隂脈滑則病狐風疝少隂脈
滑則病肺風疝太隂脈滑則病脾風疝陽明脈滑則
病心風疝太陽脈滑則病腎風疝少陽脈滑則病肝
風疝又骨空篇曰任脈為病男子内結七疝女子帶
下瘕聚大竒論篇曰腎脈大急沈為腎疝肝脈大急
沈為肝疝心脈搏滑急為心疝肺脈沈搏為肺疝三
陽急為瘕三隂急為脾疝三隂脾脈也
脈經曰寸口脈弦而緊絃緊相搏則為寒疝
生生子曰内經以六經脈滑為風疝又以大急沉為五
藏疝按此六經五臓皆有疝也而以風字加之于六
經之疝者何也意者無乃以風字作氣字者看耶或
以巽為風則木之氣肝之所主也又成疝之地乃肝
部也夫滑脈主痰飲食積是言各經之痰飲食積流
傳于肝之部地乃成疝也因肝主風故以風字加之
也又夫急者緊急之謂也緊主病為寒沈亦為寒為
氣大亦為氣是亦言五臓寒氣流于下部發為疝也
蓋寒喜傷下腎肝俱在下而肝之絡環繞隂器故以
疝屬肝也據任脈起于胞門循腹裏與衝脈厥隂會
故男為七疝女為瘕聚也其痛極為難治而諸書所
言亦不一惟張戴人一主于肝蒐輯甚博且曰非靈
素銅人之論法皆不取要之欲窮其原耳故其歴舉
經義俞穴及七疝症圖殊為詳悉但用治諸方多是
渠生平所長之三法人或病其峻抑不知有是病用
是藥醫而不善用此是無術也則未免有過時失機
之悔顧其症積滯根固淵藪偏僻非峻劑曷能以逹
第不可孟浪亂投法所當用又何畏縮在設施者消
息經權務求其當可也劉守真言此症亦有熱者丹
溪亦主于肝且又言有濕熱死血及痰積因寒鬱而
發間亦有虚者此亦深鑒前人純擬于寒而一以剛
燥為劑也今以諸賢大意述列于後以便參治
劉守真曰㿗疝小腹控卵腫急絞痛也寒主拘縮故也
寒極而土化制之故腫滿也經言丈夫㿗疝謂隂器
連小腹急痛也故言婦人少腹腫皆厥隂肝之脈也
經注曰寒氣聚而為疝也又按經言五臟皆主疝但
脉急也注言脈急者寒之象也然寒則脈當短小而
遲今言急者非急數而洪也由緊脈主痛急為痛甚
病寒雖急亦短小也所以有痛而脈緊急者脈為心
之所養也凡六氣為痛則心神不寧而緊急不得舒
緩故脈亦從之而見也欲知何氣為其病者適其緊
急相兼之脈而可知也如緊急洪數則為熱痛之類
也又經言脾傳之腎名曰疝瘕小腹冤熱而痛出白
蠱注言小腹痛溲出白液也一作客熱内結銷鑠肌
肉如蠱之食故名白蠱也然經復言熱為疝瘕則亦
不可止言為寒當以脈症推之
丹溪曰疝主肝經與腎經絶無相干疝痛之甚者睪丸
連小腹急痛也或有形或無形或有聲或無聲自素
問以下皆以為寒蓋經絡得寒收引不行所以作痛
世有得寒而無疝者又必有說以通之可也予屢踢
冰徒涉不曾病此以予素無熱也因而思此病始于
濕熱在經鬱遏至久又感外寒濕熱收鬱而作痛若
只作寒論恐為未備或曰此症多客厥隂一經濕熱
之積何由而致予曰大勞則火起于筋醉飽則火起
于胃房勞則火起于腎大怒則火起于肝火鬱之久
濕氣便盛濁液凝聚并入血隧流于厥隂肝屬木性
速急火性暴為寒束宜其痛甚而暴也愚見古方以
烏頭梔子等分作湯用之其效亦速後因此方隨形
症加減無有不應又須分濕熱多寡而治之但腫多
為濕㿗是也却有水氣而腫又有挾虚而發者當以
參术為君而佐以疎導診其脈沈緊而豁大者是也
若不以補劑而行决裂之法禍不旋踵
許學士曰大抵此疾因虚得之不可以虚而驟補經曰
邪之所凑其氣必虚留而不去其病必實故必先滌
所蓄之熱然後補是以諸方多借巴豆氣者蓋謂此
也
張戴人曰疝本肝經宜通勿塞疝有七前人論者甚多
非靈樞素問銅人之論余皆不取非余好異也但要
窮其原耳七疝者何寒水筋血氣狐㿗是也俗工不
識目為膀胱又為腎冷又或為小腸氣小兒曰偏氣
立名既謬併喪其實何哉蓋醫者既斷為膀胱腎冷
小腸氣又曰虚寒所致其藥之用也不鹿茸巴戟則
杜仲蓯蓉不附子烏頭則乾薑官桂不練實茴香則
金鈴補骨脂朝吞暮餌曾無殊效三二十年牢不可
去間因微病稍似開通執此微茫浸成大錯標既不
除本必歸甚處處相傳曾無覺者豈知諸疝皆歸肝
經其奈庸流歸之小腸脬囊夫膀胱水府專司滲泄
小腸水道專主流通腎為少隂總統二水人之小溲
自胃入小腸滲入膀胱膀胱者脬囊也氣化則水出
莖端此常道也及其為疝乃是厥隂肝經蓋環隂器
而上入小腹者足厥隂肝經也夫腎肝皆屬于下衝
任督相附然靈樞經言足厥隂肝經病則有遺溺癃
閉狐疝主腎與小腸膀胱三經則不言疝是受疝之
處乃肝之部分也且内經男子宗筋為束骨之會也
而肝主筋睾者囊中之丸雖主外腎非厥隂環而引
之與玉莖無由伸縮在女子則為纂戶其内外為二
其一曰廷孔其二曰窈漏此足厥隂與衝任督之所
會也靈樞言足厥隂之經筋聚于隂器其病傷於寒
則隂縮入傷於熱則縱挺不收治在行卧清隂氣故
陽明與太隂厥隂之筋皆會於隂器惟厥隂主筋故
為疝者必本之厥隂靈樞又言足厥隂之别名曰蠡
溝去内踝五寸别走少陽循脛上睾結于莖其病氣
逆睾腫卒疝實則挺長虚則暴痒取之所别矣豈非
厥隂為受病之處耶靈樞又言邪在小腸連睾係屬
于腎貫肝絡肺系心氣盛厥逆上衝腸胃重肝散于
肓結于臍故取之肓原以散之刺太隂以平之取厥
隂以下之取巨虚下臁以去之按其所過之經以調
之此其初雖言邪在小腸至其治法必曰取厥隂以
下之乃知諸疝關于厥隂可以無疑以脈考之素問
云厥隂滑為狐風疝少隂滑為肺風疝太隂滑為脾
風疝(云云)凡此六疝雖見于他脈中皆言風疝者足
厥隂肝經之氣也靈樞亦曰心脈微滑為心疝肝脈
滑甚為㿉癃腎脈滑甚為癃㿉凡此三臟脈之疝亦
以滑為疝也素問又云脈大急皆為疝心脈滑傳為
心疝肺脈沈傳為肺疝三隂急為疝三陽急為瘕王
太僕云太陽受寒血凝為瘕太隂受寒氣聚為疝此
言太隂受寒傳之肝經也可以温藥逐之不可以温
藥補之若補之者是欲病去而強挽留之也歴考素
問三陽為病發寒熱其傳為㿗疝此亦言膀胱非受
病之處必傳于厥隂部分然後為疝也又言病在少
腹腹痛不得大小便病名曰疝得之寒言脈急者曰
疝瘕少腹痛凡言少腹者豈非厥隂之部分耶又言
脾氣傳胃名曰疝瘕此謂非肝木不能為風氣名曰
厥疝蓋脾土虚而不能制水又為肝木所凌也又言
督脈為衝疝蓋厥隂與衝任督俱會于前隂也豈不
明哉至于運氣中又言歲太陽在泉寒淫所勝民病
少腹控睾蓋寒客于小腸膀胱則肝木縮而不得伸
行母傳之子也陽明司天燥淫所勝丈夫㿗疝婦人
小腹痛此言肝氣不得上行為金所抑鬼賊故也又
言太隂在泉土勝則寒氣逆滿食飲不下甚則為疝
此亦言寒客太隂濕土土不能勝水水傳之肝經也
又嘗遍閱銅人俞穴亦相表裏如背上十三椎俞肝
經言寒疝腹部中行惟隂交一穴言寒疝任脈之所
發也關元一穴言暴疝小腸之幕足三隂任脈之會
也曲骨一穴言㿉疝任脈足厥隂之會也其腹部第
二行肓俞二穴言寒疝衝脈足少隂之會也四病上
穴言疝瘕衝任脈足少隂腎之會也其腹部第三行
大巨二穴言㿉疝足陽明脈氣之所發也氣衝二穴
言㿗疝莖中痛兩丸寒痛亦足陽明脈氣之所發也
其腹部四行府合二穴言疝痛足六隂厥隂隂維之
交會也亦太隂部三隂陽明支别也衝門二穴言隂
疝足太隂厥隂之會也其在側脇者五樞二穴言寒
疝隂邪上入少腹帶脈下三寸也其在足六經者足
厥隂穴十名言疝者七謂大敦行間大衝中封蠡溝
中都曲泉足少陽穴十四名言疝者一謂邱墟穴也
足太隂穴十一名言疝者一謂隂陵泉也足陽明穴
十五名言疝者一謂隂市穴也足少隂穴十五名言
疝者五謂然谷大谿照海交信築賓也足太陽穴十
八名言疝者二謂金門合陽也由是言之惟厥隂言
疝獨多為疝之主也其各經穴雖亦治疝終非受疝
之地但與足厥隂相連耳或在泉寒勝木氣攣縮禁
于此經或司天燥勝木氣抑鬱于此經或忿怒悲哀
憂鬱頓挫結于此經或藥淋外固閉尾縮精壅于此
經其病差别如此不知世間之藥多熱補從誰而受
其方也信其方則素問靈樞銅人皆非也信素問靈
樞銅人則俗方亦皆非也不知後之君子以孰為是
嗚呼余立于醫四十餘年使世俗之方人人可療余
莫之敢廢也諳練日久因經識病然後不惑且夫遺
溺閉癃隂痿胞痺精滑白淫皆男子之疝也不可妄
歸之腎冷血涸不日月罷腰膝上熱足躄嗌乾癃閉
少腹有塊或定或移前隂突出後隂痔核皆女子之
疝也但女子不謂之疝而謂之瘕若年少而得之不
計男子婦人皆無子故隱蔽委曲之事了不干脬腎
小腸之事乃足厥隂肝經之職也奈俗方只言脬腎
小腸殊不言肝木一句惑人甚矣且肝經乙木也木
屬東方為心火之母也凡疝者非肝木邪則肝木自
甚也不可便言虚而補之難經所謂東方實西方虚
瀉南方補北方此言瀉火木自平金自清水自旺矣
昔審言為蔡之參軍也因坐濕地疝痛不可堪諸藥
莫救余急以導水丸禹功散瀉三十餘行腫立消痛
立減又項關一男子病卒疝暴痛不任倒于街衢人
莫能動呼余救之余引經証之邪氣客于足厥隂之
絡令人卒疝故病隂丸痛也余急瀉大敦二穴大痛
立已夫大敦穴者乃是厥隂之二穴也殄寇鎮一夫
病㾬瘧發渴痛飲蜜漿劇傷冰水醫者莫知瀉去其
濕反雜進薑附濕為燥熱所壅三焦閉溢水道不行
隂道不興隂囊腫墜大于升斗余先以導水百餘丸
少頃以猪腎散投之是夜瀉青赤水一斗遂失痛之
所在近穎尾一夫病卒疝赤腫大痛數日不止諸藥
如水投石余以導水一百五十丸令三次咽之繼以
通經散三錢空腹淡酒調下五更下臓腑壅積之物
數行痛腫皆去不三日平復如舊内經曰木鬱則達
之達謂吐也令條達肝之積本當吐者然觀其病之
上下以順為貴仲景所謂上宜吐下宜瀉者此也敢
列七疝圖于左以示後之君子庶幾有所憑藉者焉
寒疝其狀囊冷結硬如石隂莖不舉或控睾丸而痛得
于坐卧濕地或寒月涉水或置雨雪或卧坐磚石或
風冷處使内過勞宜以温劑下之久而無子
水疝其狀腎囊腫痛隂汗時出或囊腫而狀如水晶或
囊痒而燥出黃水或少腹中按之作水聲得于飲水
酒醉使内過勞汗出而遇風寒濕之氣聚于囊中故
水多令人為卒疝宜以逐水之劑下之有漏針去水
者人多不得其法
筋疝其狀隂莖腫脹或潰或膿或痛而裏急筋縮或莖
中痛痛極則痒或挺縱不收或白如精隨溲而下得
于房失勞傷及邪術所使宜以降心之劑下之
血疝其狀如黃瓜在少腹兩傍横骨兩端約中俗云便
癰得于重感春夏大燠勞動使内氣血流溢滲入脬
囊留而不去結成癰腫膿少血多宜以和血之劑下
之
氣疝其狀上連腎區下及隂囊或因號哭忿怒則氣鬱
之而脹怒止號罷則氣散者是也有一治法以針出
氣而愈者然針有得失宜以散氣之藥下之或小兒
亦有此疾俗曰偏氣得于父年已老或少年多病隂
痿精怯強力入房因而有子胎中病也此疝不治惟
築賓一穴言之
狐疝其狀如瓦卧則入小腹行立則出小腹入囊中狐
則晝出穴而溺夜則入穴而不溺此疝出入上下往
来正與狐相類也亦與氣疝大同小異今人帶鈎鈴
是也宜以逐氣流經之藥下之
㿗疝其狀隂囊腫縋如升如斗不痒不痛者是也得之
地氣卑濕所生故江淮之間湫塘之處多感此疾宜
以去濕之藥下之女子隂戶突出雖亦此類乃熱
則不禁固也不可便謂虚寒而澀之燥之補之本名
曰瘕宜以苦下之以苦堅之王冰曰陽氣下墜隂氣
上爭上爭則寒多下墜則筋緩故睾垂縱緩因作㿗
疝也已上七疝下去其病之後可調則調可補則補
各量病勢勿拘俗法經所謂隂盛而腹脹不通者㿗
癃疝也不可不下
統旨曰或問疝氣古方有以為小腸氣者有以為膀胱
氣者惟戴人丹溪專主肝經其說不同何以辨之予
曰小腸氣小腸之病膀胱氣膀胱之病疝氣肝經之
病三者自是不一昔人以小腸膀胱氣為疝者誤也
殊不知足厥隂之經環隂器抵小腹人之病此者發
則睪丸脹痛而連及小腹則疝氣之係于肝經也可
知矣且小腸氣俗謂之横絃竪絃繞臍走注少腹攻
刺而膀胱氣則在毛際之上小腹之分作痛與疝氣
之有形如瓜有聲如蛙或上于腹或下于囊者不同
也但小腸膀胱因經絡並于厥隂之經所以受病連
及于肝則亦下控引睾丸為痛然只是二經之病不
可以為疝也學者惟考張朱二公之說則庶乎其不
惑矣
生生子曰按統旨此論只可以言狐疝不足以盡經義
然素問六經皆有疝故後之言疝者或名小腸氣或
名膀胱氣或名腎冷氣張戴人朱丹溪乃獨屬之肝
經要之各有所本而肝腎居多爾按靈樞經云邪在
小腸連睾系屬腎貫肝絡肺系心氣盛厥氣上衝也
大凡邪氣襲于人之經也隨各經而名之襲于腎為
腎氣襲于膀胱為膀胱氣襲于小腸為小腸氣腎與
膀胱相為表裏其氣通于外腎系于睾丸此三經與
厥隂互相聮絡而又俱在下部與衝任督諸脈會也
戴人亦曰腎之穴十而言疝者五丹溪乃言與腎絶
無相干絶之一字未細考爾實相須也凡久立過内
則傷腎勞力遠行則傷筋腎傷則膀胱虚筋傷則肝
氣弱一有所傷風寒濕邪乘虚而襲入于腎則脬囊
腫小腹痛而足冷舌本強此腎經受病之候入于肝
則先從隂器冷痛上抵胠脇唇青足厥甚則舌卷囊
縮此肝經受病之候也膀胱乃胞之室素問骨空論
篇曰任脈起于中極之下以上毛際循腹裏上關元
自胞上過帶脈貫臍而上故任脈為病男子内結七
疝或指膀胱氣者以此也又衝脈為病逆氣裏急督
脈起少腹以下骨中央女子入系廷孔其孔溺孔之
端也其絡繞隂器合纂間繞纂後别繞臀至少隂其
男子循莖下至纂與女子等其少腹直上者貫臍中
央上貫心此生病從少腹上衝心而痛不得前後為
衝疝注曰衝任督皆竒經一源而三岐都與腎肝會
也由是考之各有所本匪謬也惟肝腎居多腎不得
無相干肝不得獨主疝從可知矣揣戴人之意若獨
屬之肝則東方實為有餘有餘者瀉之庶可以行生
平所長之技也師者誠能體認不謬則通塞一適其
宜丹溪戴人不多讓矣
挾虚者當用參术為君佐以疎導之藥其脈豁大按之
無力者虚也又按之不定者亦屬虚必用桂枝山
梔(炒過)烏頭細切炒過為末以薑汁糊為丸每服三十
丸薑湯下大能劫痛食積與死血成痛者梔子桃
仁山查枳實吴茱萸並炒以生薑汁順流水煎湯調
服
一方加茴香附子
戴元禮曰木腎者心火下降則腎水不患乎不温真陽
下行則腎水不患乎不和安有所謂木強者哉夫惟
嗜慾内戕腎家虚憊故隂陽不相交水火不相濟而
沈寒痼冷凝滯脹大作痛頑痺結硬不可純用燥熱
當温散温利以逐其邪邪氣内消榮衛流轉盎如寒
谷春回蓋有不疾而速不行而至之妙矣
橘核散單止痛此蓋濕熱因寒鬱而發用梔子仁以
除濕熱用烏頭以散寒鬱况二藥皆下行之藥而烏
頭又為梔子所引其行尤速不使胃中停留也
橘核桃仁梔子川烏(炒)吴茱萸水煎服
又方劫痛烏頭(細切炒)梔子仁(炒等分)為末或加或減白
湯丸服亦可
積疝方山查(炒一兩)茴香(炒)柴胡(炒各三錢)牡丹皮(一錢)酒
糊丸如梧子大鹽湯下六十丸
又方治疝痛
山查(炒四兩)枳殼(炒)茴香(炒)山梔仁(炒各二兩)牡丹皮柴
胡桃仁(炒)大茴(炒各一兩)吳茱萸(五錢)
酒糊丸鹽酒吞下五十丸
又方治疝痛
蒼术(鹽炒)香附(鹽炒)黃栢(酒炒為君)青皮玄胡索益智
桃仁(為臣)茴香(為佐)大附子(鹽炒)甘草(為使)水煎服一
痛過更不再作矣
一人有疝腹内有塊每塊痛作疝痛止疝痛作塊痛止
三稜莪术(醋煮)神麯(炒)薑黃南星(各一兩)山查(二兩)木
香沈香香附(各三錢)黃連(吴茱萸同炒去茱萸用淨黃連五錢)桃仁
蘿葡子山梔仁枳核(炒各五錢)薑汁&KR1339;餅糊為丸
治小腸氣及木腎偏墜
黑丑一斤用猪尿胞裝滿以線縫口好酒米醋各一
碗于砂鍋内煮乾為度取出黑丑用青紅娘子各十
九枚于鐵鍋内炒燥去青紅娘子將黑丑研取頭末
四兩另入猪苓澤瀉細末各二兩醋糊為丸梧子大
每服三十丸空心鹽酒送下不可多服多服令人頭
眩如頭眩可服黑錫丹
元戎加味五苓散治疝氣卒痛小便澀
本方加川練子一分
局方三白散治膀胱藴熱濕熱乘隂囊腫痛大小便
不利方見前隂門
復元通氣散
舶上茴香川山甲蛤粉(炒各二兩)陳皮玄胡索
黑丑(炒末)甘草(炒各一兩)木香(一兩半)
為末每一大錢食前熱酒調服
寶鑑控引睾丸小腸病結上而不下痛引心臆
茴香(炒)川練子(炒)食茱萸陳皮馬閵花(醋炒各一兩)
芫花(醋炒五錢)醋糊為丸梧子大每十丸至二十丸空
心温酒下
三因大烏頭桂枝湯治風寒疝氣腹中刺痛手足不
仁身體拘急不得轉側或致隂縮
大烏頭(五枚去皮尖蜜煎過洗切)桂心白芍(各三錢)甘草(一錢)每
服四錢薑棗煎服
局方奪命丹遠年近日小腸疝氣偏墜搐痛臍下撮
痛悶亂外腎腫硬日漸滋長隂間濕痒搔成瘡吳
茱萸(淨一斤四兩用酒醋湯童便各浸一宿焙乾)澤瀉(二兩)酒糊為丸梧
子大每五十丸空心鹽湯下
葫蘆巴丸小腸氣蟠腸氣奔豚疝氣偏墜隂腫小腹
有形如卵上下来去痛不可忍或絞結繞臍攻刺嘔
吐者葫蘆巴(炒一斤)巴戟(炒六兩)川練子(炒一斤二兩)川烏
(炮去皮六兩)茴香(炒二十兩)吳茱萸(湯洗七次十兩)酒糊為丸梧子
大每二十丸空心酒下
戴人禹功散
黑丑(頭末四兩)茴香(炒一兩)為末以生薑自然汁調一二
錢臨睡服或加白术一兩
茴香練實丸治隂疝痛不可忍及小腸氣痛
川練子(炒)茴香(炒)青皮陳皮芫花(醋炒)山茱萸
食茱萸吴茱萸馬閵花(各等分)
醋糊丸梧子大温酒下三十丸
天台烏藥散治小腸疝氣牽引臍腹疼痛
烏藥木香茴香(炒)青皮良薑(炒各五錢)㯽榔(二枚)川
練子(十枚)巴豆(七十粒)
右先以巴豆微打破同川練麩皮炒黑去巴豆麩
皮不用外餘藥同為末每用一錢酒調下甚者薑
湯下亦可
濟生葵子湯膀胱實熱腹脹小便不通口舌乾燥
赤茯苓猪苓葵子枳實瞿麥車前子
木通黃芩滑石甘草(等分)
每五錢入薑煎空心服
局方蟠葱散治寒疝氣疝衝心疼痛
玄胡索蒼术甘草(各半斤)茯苓蓬术三稜
青皮(各六兩)丁皮砂仁㯽榔(各四兩)桂乾薑(各兩)
每服二錢入蓮鬚葱一莖水煎食前服
金櫃當歸生薑羊肉湯寒疝腹中痛及脇痛裏急
當歸(三兩)生薑(五兩)羊肉(一斤)
水八升煮三升温服七合日三服如寒多加生薑
嘔者加陳皮二兩白术一兩
蜘蛛散治隂狐疝氣偏有大小時時上下
蜘蛛(十四枚&KR1582;)肉桂(五錢一云五分)
為末取八分米飲調服或蜜丸服亦可
(王海藏凡用以黑大者去頭足研如膏入藥中乃效炒黑不妙)
東垣丁香練實丸男子七疝痛不可忍婦人瘕聚帶
下皆任脈所主隂經也乃腎肝受病故治法同當
歸附子(炮)川練子茴香(炒各二兩)
好酒三升同煮盡為度焙乾作細末每一兩入丁
香木香玄胡末各五錢全蝎十三枚後四味末入
在前藥末内和勻酒糊丸梧子大每三十丸加至
百丸空心温酒下
熨法鹽半斤炒極熱以舊綿包熨臍腹痛處
又方葱白研碎一握置臍中上用熨斗熨之或以艾
于上灸之尤妙
海藻潰堅丸治木腎如斗結硬如石
海藻昆布川練肉吴茱萸(湯泡各一兩)木香青
皮小茴荔枝核(炒)玄胡索(炒)肉桂(各五錢)海帶
橘核(炒)桃仁(麩炒去皮尖各一兩)木通(七錢)
酒糊為丸梧子大每六十丸空心鹽酒任下
㿗疝大如升斗者是也惟大不痛丹溪謂非痛斷房事
厚味不可用藥惟促其夀若蒼术神麯白芷半夏山
查枳實皆要藥人視其為淺鄙以啟慢心又不能斷
慾以愛護其根者非徒無益而又被其害者多矣且
其藥宜隨時令寒温更按君臣佐使加減大抵㿗属
濕多
蒼术神麯白芷(散水)山查川芎枳實南
星半夏神麯糊為丸有熱加山梔一兩堅硬加
朴硝五錢秋冬加吴茱萸二錢半
又方治㿗疝
南星山查蒼术(各二兩)白芷半夏枳核神
麯(各一兩)海藻昆布(各五錢)玄明粉吴茱萸(各二錢)
酒糊丸
治木腎不痛方南星半夏黃栢(酒洗)蒼术(鹽炒)枳實
山查白芷神麯(炒)滑石(炒)吴茱萸昆布酒
糊丸空心鹽湯下一方加枸杞子
治偏墜初生
穿山甲茴香為末酒送下乾物壓之
潔古海蛤丸治㿗疝從小便中利出惡物
海蛤(醋淬三次)海金沙膩粉硼砂川歸(各一錢)海藻
粉霜(各五分)水蛭(廿一條炒)青黛滑石乳香(各一錢)硃
砂(二錢)地龍(二十一條鹽水洗去泥)
右用鹽煮麵糊為丸小豆大硃砂為衣每十丸燈
心湯空心服之小便下冷膿惡物乃效却以黃連
紫河車板藍根各二錢煎湯潄口以固牙一方去
板藍根加貫衆
王海藏地黃膏子男子婦人臍下奔豚氣塊小腹疼
痛隂腫控睾而痛上衝心腹不可忍者
血竭沉香木香人參廣茂(炮)玄胡索蛤
蚧川歸川芎續斷白术川練子(炒)全蝎
茴香(炒)柴胡没藥吴茱萸
已上分兩隨症加減用之氣多者加青皮血多
者加肉桂為末地黃膏子為丸梧子大空心温
酒下二十丸日加一丸至三十丸
本事方念珠丸膀胱疝氣外腎腫痛不可忍昔有人
貨此藥治疝如神一日貨數千丸一國醫多與金而
得之用果良騐
乳香碙砂(飛各三錢為末)黃蠟(一兩)熔化分作一百單八
丸以線穿之露一宿次日用蛤粉為衣旋取用乳
香湯送下
丹溪治鄭子敬酒後飲水及水菓腎偏大時作蛙聲或
作痛炒枳實一兩鹽炒茴香炒梔子各三錢研煎湯
送下保和丸又一人膀胱氣下墜如蛙聲臭橘核
炒十枚桃仁二十枚蘿蔔汁下保和丸七十丸
一人年三十左腎核腫痛此飲食中濕墜下成熱以臭
橘核五枚桃仁七枚細研順流水一盞煎沸湯熱下
保和丸
丹溪治木腎以水晶蒲桃葉野紫蘇葉蒼耳葉濃
煎湯薰洗
一方治水㿗偏大上下不定疼痛不止
牡蠣不拘多少鹽泥固濟炭三斤煆令火盡冷取出
二兩加乾薑一兩焙為細末二味和勻以冷水調塗
病處小便大利而愈
又方玄胡索(鹽炒)全蝎為末每二錢温酒調下
雄礬散治隂腫大如斗核痛
雄黃(一兩)白礬(二兩)甘草(五錢)水煎先薰後洗效
治偏墜一人核腫痛甚二子不分大如升徧醫不效
以此治除根松江甚神此方
牡丹皮(二兩)蒼术(米泔浸三日鹽水拌炒六錢)荔枝核(炒一兩)山查(一兩)
(半)橘核(炒七錢)山梔仁(去皮以吴茱萸湯炒三兩)
神麯糊丸梧子大空心白湯下五十丸
解鉗丸治小腸氣及膀胱氣横絃䜿絃木腎偏墜下
部諸疝氣痛
木鱉子(二兩淨去油用木通二兩切碎同炒焦黑色去木通)茴香(二兩用班猫二十一枚去)
(頭翅足同炒香熟去班猫)黑丑(二兩用蘿蔔子二兩略研碎同炒香熟去蘿蔔子)半夏(二兩)
(用薜荔二兩向陽者剉碎同炒黃色去薜荔)補骨脂(二兩用猪苓二兩剉碎同炒去猪苓)酒
糊丸梧子大空心服三十丸炒薑鹽燈心酒下下
午後臨睡各一服
五妙丸治一切下部氣速效如神
黑丑補骨脂川練肉(各一兩用地龍一兩同三件炒去地龍)半夏
(一兩用猪苓一兩同炒去猪苓不用)茴香(一兩用班猫十四枚同炒去班猫不用)丁香(二分)
(用土狗十枚同炒去土狗)玄胡索(一兩炒)
酒糊丸梧子大每服十丸加至十五丸空心鹽酒
送下
乳薑湯治寒疝氣上衝中脘築痛
乳香末(二錢)生薑自然汁(二錢)水一大盞同煎三五沸通
口服一服效
香术九寒濕成疝腎腫疼痛
蒼术(半斤米泔水浸一宿晒乾用生薑半斤葱白四兩搗炒蒼术乾去葱薑不用)茴香(半斤)
(用生薑汁四兩浸一二宿後用塩炒乾)吳茱萸(湯泡炒四兩)
右為末搗葱白成膏為丸梧子大每五十丸空心
温酒或鹽湯下
又方治諸疝痛及心痛臨發時服
海石香附為末薑汁調下
一人患疝多服熱藥以致小便不通後用五苓散分三
帖每加連鬚葱一根麝香少許鹽五分煎服連進三
服其夜下黑汁二升臍下遂寬續用碙砂丸數日全
赤水元珠卷十五
