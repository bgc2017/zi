赤水元珠卷二十九
明孫一奎撰
外科門小引
生生子曰外科最重者莫如癰疽最急者莫如喉風疔腫
患之者生死立見其餘瘡癤皆可緩圖非若上三証急
若風火也䆒其受病之源經云營氣不從逆於肉理乃
生癰腫又曰膏粱之變足生大疔又曰六府不從留結
為癰又曰諸痛痒瘡瘍皆屬心火大抵皆氣血虚弱藴
鬱熱毒調養失宜之所致也予固非專門外科盖常咨
訪推䆒頗知治法大體茲採前人所論癰疽証治載列
卷首疔瘡腫瘍次之陶節庵癰疽經薛立齋外科精要二
書實外科權輿業是者不可不使之隨嚢檢視能熟此二
書鮮有敗事予固特舉歴試有功者揭出以告同志云
瘡科總論
夫癰疽瘡癤者皆由氣血不和喜怒不時飲食不節寒
暑不調使五臓六腑之氣怫鬱於内以致隂陽乖錯氣
血凝滯而發也亦有久服丹石燥熱之藥熱毒結深而
為癰疽也夫癰疽之疾多生於膏粱富貴之人以其平
昔所食肥膩炙&KR1020;安坐不勞嗜慾無節以致虚邪熱毒
内攻煎熬氣血而成也癰者壅也大而高起屬乎陽其
脉浮數疽者沮也平而内發屬乎隂其脉沉數瘡者總
名也癤者有頭小瘡也經云諸痛痒瘡皆屬心火蓋心
主血而行氣若氣血凝滯挟心火之熱而生癰疽之類
也然所感有淺深故所發有輕重大小之不同也六腑
積熱騰出於外肌肉之間其發暴甚皮腫光軟侵袤廣
大者癰也五臓風毒積熱攻注於肌骨其發猛惡初生
一頭如㾦㿔白色焦枯觸之而痛應心者疽也熱發於
皮膚之間浮腫根小不過二三寸者癤也夫癰發於六腑若
燎原之火外潰肌肉疽生於五臟沉澀難療若陶室之燧内
消骨髄癰則易療惟難將息而遲瘥疽則難療而易痊
夫諸瘡之中惟背疽疔瘡最為急症其次莫如腦疽腸
癰喉癰之類亦其急者也至若瘰癧懸癰痔漏諸瘡之
類其症可緩而治也又有疥癬㾾瘡風疳之類雖云俱
屬瘡類而其輕重緩急自有不同也夫癰疽之疾要須
察其是虚是實是冷是熱或重或輕對証用藥無失先
後次序凡人年四十以上頭項鬢頥背膂腰脅或筋骨
之上所視不見之處稍有瘡癤便不可輕易待之若視
之怠慢以為常疾每見至微至著喪命者多矣便宜速
急治之庶幾得救譬之救火初起則易救至於燎原之
勢不可撲滅矣其理亦由是也凡瘡未破毒攻臓腑一
毫熱藥斷不可用此是先後次第之妙訣也夫瘡有五
善七惡不可不辨若動息自寧飲食知味一善也便利
調勻二善也膿潰腫消色鮮不臭三善也神彩精明語
聲清亮四善也體氣和平五善也如煩躁時𠻳腹痛渴
甚泄利無度小便如淋一惡也膿血大泄焮痛尤甚臭
惡難近二惡也喘粗短氣恍惚嗜卧三惡也未潰先黑
久䧟面青唇黯便汚者四惡也肩項不便四肢沉重五
惡也不能下食服藥而嘔食不知味六惡也聲嘶色脫
唇鼻青黑面目四肢浮腫七惡也更有氣噫痞塞欬逆
身冷自汗無時目瞪耳聾恍惚驚悸語言頻錯皆惡証
也五善見三則差七惡見四必危若五善并至則吉而
安七惡全見必危而死矣已上所論大綱其諸証候治
法列論於後
五發癰疽論
夫五發癰疽者謂發背發腦發鬢發眉發頥是也人之
一身氣血周流而無間稍有壅聚莫不随所至而發焉
又豈特五者哉夫發背者乃五臓風熱六腑邪毒灌於
筋骨之間發於經絡之内榮衛虚損氣血衰殘所致也
其發初如粟米大最不可輕忽後必大發也若初起紅
腫高起者後必不為害故曰外形如粟中可容谷外貎
如錢裏可着拳如惡毒深滿膿血交粘用藥可痊若膿
臭穢無絲此血敗氣衰陽絶隂盛必難療理治初起或
隂塌不起便可用艾多灸或隔蒜灸之如痛灸至痒如
痒灸至痛此最妙法也若疽瘡已成亦可用火針烙開
瘡口則易治也若瘡高起為癰則易治平䧟為疽則難
治癰疽形症已具前總論中兹不復論至如發腦發眉
發髩發鬚發頥地位不同然皆由内臓伏陽結滯邪毒
上壅随其經絡地分而發也其諸發癰初起皆宜宣散
熱毒要須看人元氣虚實而治之庶不悞矣若元氣實
者亦可用大黃之劑泄去毒氣或用漏蘆五香連翹之
類皆可用内托十宣之類補之亦有隂瘡寒塌不起雖
云用灸然亦不可服寒凉之劑亦宜以煖藥温之全在
活法不可執一也其敷貼洗藥具方于下隨症用焉
外科精要曰癰疽既灸即服藥以護腑臓如護心𣪚凡
有疽疾早進數服使毒氣外出而無嘔吐之患否則咽
喉口舌生瘡或黑爛如菌若瘡發四五日之後宜間用
别藥治之
又曰護心散乃解金石發疽之藥若發熱焮腫作渴飲
冷而嘔者宜之若發熱焮腫作渴飲湯而嘔者不宜用
之盖脾虚停痰或寒邪内侵或痛傷脾胃宜用六君子
湯若喉舌生瘡或口乾作渴或小便頻數宜用六味丸
大凡諸瘡作嘔若飲冷便秘是熱毒也黃連消毒散觧
之飲冷便和是胃火也竹葉石膏湯清之懶食飲湯是
胃虚也補中益氣湯補之大便不實喜飲熱湯是脾胃
虚寒也六君子加炮薑以温之常見脾胃虚弱者用護
心𣪚反致胃寒嘔惡其喉舌生瘡乃腎水枯涸虚火炎
上其証甚惡急用加减八味丸多有得生者
又曰癰疽嘔逆是毒氣冲心非脾胃之冷當服内托𣪚
楊氏云鼻衂初愈不曾表汗毒在經絡則背大疽自肩
下連腰脇腫硬如石其色紫黑以凉藥投之終夜大嘔
連進托裏散嘔止瘡潰赤水淋漓四十日而愈又有患
癧者痛過輙嘔服托裏即止今有疽病不服此藥者故
引楊氏之言以觧世人之惑
華佗癰疽瘡腫論
夫癰疽瘡腫之作皆五臓六腑蓄毒不流非獨因榮衛
壅塞而發也其行也有處其止也有歸假令發於喉舌
者心之毒發於皮毛者肺之毒發於肌肉者脾之毒發
於骨髓者腎之毒發於下者隂中之毒發於上者陽中
之毒發於外者六腑之毒發於内者五臓之毒故内曰
壊外曰潰上曰從下曰逆發於上者得之速發於下者
得之緩感於六腑則易治感於五臓則難瘳又近骨者
多冷近膚者多熱近骨者久不愈則化成血蟲近膚者
久不愈則𫝊氣成漏成蟲則多痒少痛或先痒後痛成
漏則多痛少痒或不痛不痒内虚外實者多痛少痒血
不止則多死潰膿則多生或嘔逆無度飲食無時皆癰
疽使然症候多端要當詳治
薛立齋曰瘡瘍生蟲乃肝經風熱其成漏乃元氣虚弱
其出血乃脾虚有火其潰膿乃元氣充實至於嘔逆等
症屬脾胃虧損所致當調補元氣庶保無虞
背疽其源有五
一天行二瘦弱氣滯三怒氣四腎氣虚五飲冷酒食炙
&KR1020;服丹藥
治癰疽用藥大綱
一初患癰疽便服内托𣪚以免後來口舌生瘡仍用騎
竹馬或隔蒜灸
一服五香連翹湯如大便疎快即止仍量人虚實
一癰疽潰後宜服排膿内補散若嘔逆木香湯下
一癰疽初作便宜灼艾及麥飯石膏塗四圍中留口出
毒如瘡小通𫝊之既潰用神異膏貼之
一癰疽已潰日用猪蹄湯淋洗將愈之際三日一次
一癰疽將歛宜用神異膏如毒未盡不可遽用生肌之
劑
一癰疽將安宜用加味十全湯補其氣血庶肌肉易生
一背疽多先渴而後發或先疽而後渴不救者多矣若
服加减八味丸非特杜絶渴疾抑亦大滋氣血生長
肌肉
一癰疽嘔逆有二一因初發不服内托散伏熱在心一
因脾氣不正伏熱在心者則心煩身熱焮腫作痛宜
用内托𣪚三兩服之脾氣不正者則不煩熱或聞穢
氣作嘔宜用嘉禾𣪚如有寒熱用不換金正氣𣪚五
更初兼服山藥丸以補腎
癰疽用香藥調治論
伍氏曰氣血聞香則行聞臭則逆大抵瘡瘍多因營氣
不從逆於肉理鬱結為膿得香則氣血流行故服五
香連翹湯萬金𣪚金粉𣪚凡瘡本腥穢又聞臭觸則
愈甚若毒入胃則咳逆古人用之可謂有理且如飲
食調令香美以益脾土養其真元可保無虞矣
五發癰疽通治方
漏蘆湯治一切惡瘡毒腫丹瘤瘰癧疔腫魚臍五發
癰疽初覺一二日便如傷寒頭疼煩渴拘急惡寒肢
體疼痛四肢沉重恍惚悶亂坐卧不寕皮膚壯熱大
便閉□小便赤黃並皆服之姙婦勿服
漏蘆白歛黃芩麻黃(去節)枳實(去白炒)升麻芍
藥炙甘草朴硝(各一兩)大黃(二兩)
右每服三五錢看虚實用水煎空心熱服
五香連翹湯治諸瘡腫初覺一二日便厥喉咽塞發
寒熱
乳香木香木通大黃(各一錢半)連翹沉香獨
活桑寄生丁香射干升麻麝香(另研各一錢)
甘草(五分)
薑三片水煎不拘時服
托裏護心𣪚治諸疔腫發背曾經汗下毒氣攻心迷
悶嘔吐而痛可服二三服
乳香(一兩)菉豆粉(四兩)
和勻每服三錢甘草湯調服
神仙蠟礬丸此藥不問老幼皆可服之服至一兩已
上無不取效最止疼痛不動臓腑委是神效活人不
可勝數
白礬(明亮者一兩研)黃蠟(七錢鎔化提起待少冷入礬末不住手攪勻)
右衆手丸如梧桐子大倘蠟冷不能丸以滚湯頓
之便軟每服二十丸漸加至三四十丸白湯或酒
吞下如未破即内消已破即便合如服金石發
動致疾更用白礬末一兩匙頭温酒調下亦三五
服見效有人遍身生瘡狀如蛇頭服此亦效諸書
皆&KR0008;神奇但一日之中服近百粒則方有功此藥
能防毒氣内攻盖能護膜也切不可欺其淺近而
忽之始終服過半觔必能萬全瘡愈後服之尤佳
一方治蛇咬只鎔化白礬乘熱滴傷處痛即止毒氣即
赶出立見效驗要知白礬大能觧毒也
千金托裏𣪚治一切瘡腫發背疔毒若氣血虚而不
能作膿或潰後膿清痛仍不减最宜服此便能排膿
止痛
黃蓍(一兩半)厚朴防風桔梗(各二兩)連翹(二兩二錢)木香
沒藥(各三錢)乳香(二錢)當歸(五錢)川芎白芷芍藥官
桂人参甘草(各一兩)
右為細末每服三錢酒一大盞煎三二沸温服
十六味流氣飲治無名惡瘡癰疽等症
川芎當歸芍藥防風人参木香黃茋
官桂桔梗白芷梹榔厚朴烏藥紫蘇
枳殼甘草(各一錢)
右作一帖水煎食遠服
内托羌活湯治尻臀生癰堅硬腫痛大作
羌活黃栢(酒製各二錢)防風歸尾藁本連翹
蒼术陳皮炙甘草(各一錢)肉桂(三分)黃茋(一錢半)
水一鍾酒半鍾煎八分食前服
清心内固金粉𣪚一名金花散專治惡瘡熱盛焮
痛煩躁作渴此藥觧毒
辰砂(另研)白茯芩人参甘草(各三錢)菉豆粉(四兩)雄黃
(一錢)冰片白荳仁朴硝(各五錢)麝香(與冰片各一錢另研)
右以参苓荳䓻為末入研藥和勻每服一錢半蜜
湯調下
麥飯石膏方又名鹿角膏
白麥飯石(其石顔色黃白像麥飯團者研細末聽用)鹿角(要活者自觧者不用截作二三)
(寸長炭火内煨令烟盡為度研為細末)白歛(為細末)
右將麥飯石用炭火煅紅以好米醋淬之如此煆
淬十次研為極細末每用二兩白斂末二兩鹿角
灰末四兩同入乳鉢乳令無聲方有效驗若研不
細敷上作痛若研得極細如眼藥一般極能止痛
排膿收口量藥末多寡用經年好米醋入銀石器
内煎令魚眼沸却旋旋入前三味藥末在内用竹
篦子不住手攪熬一二時久令稀稠得所傾出磁
盆候冷以紙盖密勿惹塵灰每用時先用猪蹄湯
洗去癰瘡上膿血至净以故帛挹乾以鵝翎拂藥
膏塗敷四圍凡有赤處盡塗之但留中心一竅如
錢大以出毒氣膿血如瘡未潰能令内消如已潰
則排膿如湍水逐日見瘡口收歛如患瘡久肌肉
腐爛筋骨出露用舊布片塗藥以貼瘡上但肉膜
纔穿亦能取安洗瘡勿以手觸動嫩肉仍忌口氣
及有腋氣之人并月婦皆令忌之此方但得好
帶盖鹿角好麥飯石精虔修合勝用他藥多矣仍
可熬取好米醋一大碗候逐日用藥於瘡上俟乾
便以鵝毛蘸醋拂潤勿令緊也初用須一日一洗
換十日後兩日一換
排膿内補十宣𣪚(一名十竒散一名内補散)治癰疽瘡癤未成者
速散已成者速潰敗膿自出無用手擠惡肉自去不
用刀針服藥後其痛頓减效驗如神
人参當歸黃耆(各二兩)甘草川芎防風厚
朴(薑汁炒)苦梗白芷薄桂(各一兩)
右為末每服三錢酒調下日夜各數服以多為妙
服至瘡口潰更服為嘉不飲酒人濃煎木香湯調
下然終不若酒力之勝或飲酒不多能勉強以木
香湯兼酒調下亦可
乳香黃耆散治一切惡瘡癰疽發背疔瘡痛疼不可
忍者或未成者速散已成者速潰不假刀砭其惡自
下又打撲損傷筋骨疼痛並皆治之
黃耆當歸川芎麻黃(去根節)甘草人参芍
藥(各一兩)嬰粟殼(蜜炙)陳皮(各一兩)乳香沒藥(各五錢)
每服五六錢水煎服
黃耆湯治一切瘡腫癰疽並宜服之
黃耆川歸(酒洗各一兩)大黃芍藥陳皮炙甘草
(各五錢)
右加生薑三片水煎服
托裏内補散專治一切惡瘡潰爛出膿之後宜服之
人参川歸川芎白芍甘草白芷防風
白术茯苓官桂黃耆金銀花
各等分水煎服
護心散治毒氣冲心嘔吐(又名不二散)
炙甘草硃砂(飛各一錢)菉荳粉(炒二錢)
為細末作一帖白湯調下
當歸連翹散清熱觧毒通潤大小便
當歸連翹梔子仁芍藥金銀花(各一兩)黃芩
(五錢)
右每服五錢水二鍾煎七分空心温服如欲通大
便加大黃二錢待藥煎將熟入之再煎一二沸服
之
托裏散治一切惡瘡發背疔疽便毒始發脉洪絃實
數腫甚欲作膿者
當歸括蔞根(一錢半)大黃(三錢)皂角刺牡蠣朴硝
連翹(各一錢半)金銀花赤芍藥黃芩(各一錢)
水酒各一鍾煎服
乳香止痛散治一切瘡腫疼痛不止
乳香沒藥(各一錢)丁香(五分)粟殼白芷陳皮炙
甘草
水煎服
加味當歸飲子古云諸瘡皆屬心火火鬱則發之
當歸生地升麻(各五錢)防風(二錢半)荆芥穗何首
烏(各一錢)柴胡白芍藥川芎羌活黃耆(各三錢)
紅花蘇木甘草(各一錢)
每服五錢生薑三片煎或沐浴取微汗效速使血
氣通暢服藥應效
托裏温中湯治瘡為寒變而内䧟者膿出清觧皮膚
凉心下痞滿腸鳴切痛大便微溏食則嘔氣短促吃
逆不絶不得安卧時有昏憒
丁香沉香茴香陳皮益智仁(各一錢)木香(一錢)
(半)羌活良薑(炮三錢)黑附子(炮去皮臍四錢)炙甘草(二錢)
薑三片水煎服忌生冷
猪蹄湯治一切癰疽并諸腫毒消毒氣去惡肉凡瘡
有口便須用此湯洗
黃芩白芷赤芍藥川歸羌活生甘草
露蜂房(有蜂兒者各等分)
先將獖猪前蹄兩隻重一觔只用白水三升煮軟
將汁分作二次澄去面上油并下肉渣每次用藥
一兩投於汁中再用文武火煎十數沸去渣以故
帛蘸湯温温徐揩瘡上死肉惡血隨湯而下洗净
訖以帛拭乾仍避風忌人口氣吹之有狐臭人及
月婦猫犬並不宜入病人房中洗瘡切忌手觸洗
疽之方甚多惟此方極效其用露蜂房甚有理盖
以毒攻毒也
麥門冬湯癰疽潰後膿水不絶
麥門冬黃蓍五味子人参官桂當歸
遠志白苓芎藭(各一兩)炙甘草(三錢)
薑一片棗二枚水煎
四虎散治發疽腫硬厚如牛皮按之痛
天南星草烏頭半夏(生用)狼毒
各等分為細末醋蜜調敷留頭出氣
内托散諸腫毒惡瘡一服立愈便毒尤效
大黃牡蠣(各五錢)甘草(三錢)括蔞仁(二兩如無用山梔子亦可)
右分三帖水煎服
鐵井攔治無名腫毒背疽以此圍之留口出氣
芙蓉葉(重陽前收)蒼耳(端午前收燒存性)
為末以蜜水調上
五香湯諸瘡入腹托裏
丁香木香沉香乳香(各一兩)人参(一兩另加)麝香(三錢)
(嘔惡者去之加藿香)
右為細末每服三錢水一盞煎六分空心熱服
總錄聖惠千金外臺治諸瘡腫方中皆載此方大
同小異大抵專治毒氣入腹煩悶氣不通者其餘
熱結昏昧口燥咽乾大便硬小便澁者未可與服
止痛當歸湯治腦疽發背穿潰疼痛
當歸黃蓍人参官桂芍藥炙甘草生
地(各一兩)
每服五錢水煎服
金銀花散發背惡瘡托裏止痛排膿
金銀花(無花藤葉代之四兩)甘草(八錢)
分為三帖酒水各半煎服
拔毒散治熱毒丹腫遊走不定
寒水石(生用)石膏(生用各四兩)黃栢甘草(各一兩)
為細末新汲水調掃之或油調塗之或紙花上攤
貼以凉水潤之
寸金丹二名返魂丹三名再生丸四名追命丹六名
来甦丹七名知命丹八名得道丸非人勿示若有人
患毒身未爛者與三丸服之嚥下便活如口噤斡開
研化灌之下喉立生治發背腦疽癰腫遍身附骨腫
痛先覺時飲水口中煩渴發熱四肢沉重身體壯熱
射香(一分)乳香輕粉烏金石雄黃狗寳沒
藥(各一錢)蟾酥(二錢)粉霜黃蠟(各三錢)硇砂(五錢)鯉魚胆(乾用)
狗膽(各一枚)頭男胎乳一盞金頭蜈蚣(七條酥炙全用)
右俱為細末以黃蠟熬成膏子和勻為丸菉豆大
小兒丸如芥子大每服一丸病重者加三丸白丁
香七枚研爛新汲水調送下被盖出汗勿令透風
凡服藥後喫白粥瓜虀就睡大妙頭瘡腫痛不過
三服
定痛托裏散一切瘡腫疼痛不可忍如年少氣實先
用疎利後服此藥
川芎川歸乳香白芍藥沒藥(與乳香各一錢半)官
桂(一錢)御米殼(去筋膜炒二錢)
水煎服
柞木飲子發背癰疽已成未成並宜服之
乾柞木葉(四兩)乾荷葉心蒂萱草根甘草節地
榆(各一兩)
右為末每服五錢水煎服早晩各進一服
内托千金散癰疽發背腦疽乳癰諸瘡癤未成者自
散已成者即潰
人参川歸黃蓍川芎防風白芍官桂
桔梗白芷甘草括蔞金銀花
各等分痛甚者加當歸乳香沒藥芍藥每服七八
錢水煎臨服加好酒半盞温服日進二三服若瘡
口有黑血出及有汗出者此藥之功也
牛膠飲截癰疽惡瘡發險處服之使毒氣不𫝊於内
不𫝊惡症
牛皮膠(通明好者净洗乾秤四兩為則)
右用酒一碗入膠納重湯頓令膠攪勻傾出更浸
酒隨意飲盡若善飲者以醉為度亦用酒煎却浸
以白湯飲盡為佳此法活人甚多
國老膏一切癰疽俱發預期服之能消腫逐毒使毒
氣不内攻功效不具述
大甘草(有粉者二斤)
槌今碎河水浸一宿揉令漿汁濃去渣再用綿濾
過銀石器内慢火熬成膏以磁礶收之每服一二
匙無灰酒侵入或白湯亦可不拘時服曾服丹劑
燥藥亦觧之或微利無妨
遠志酒一切&KR1012;疽發背惡毒有死血隂毒在中則不
痛敷之則痛有憂怒等氣積而内攻則痛不可忍敷
之則不痛或熱藴在内熱逼人手不可近敷之即清
凉或氣虚血冷潰而不歛敷之即歛此乃韓大夫
宅用以救人極騐若七情内鬱不問虚實治之必騐
遠志(米泔浸洗去心苖)
右為細末酒一盞調藥末三錢遲頃澄清飲之以
渣敷病處
忍冬酒癰疽發背初起時便當服此不拘症發何處
及婦人乳癰服之皆有奇效外以麥飯石膏及神異
膏塗之其效若神忍冬藤生取一大握以葉入砂
盆内爛研入好酒或生酒尤佳調和稀稠得所塗敷
四圍中心留一大竅出氣仍用忍冬藤(五兩用木搥微搗不可碎)
甘草節(一兩)
右入砂瓶内水二碗文武火慢慢煎至一碗入無
灰好酒一大碗再煎十數沸去渣分為三次服一
日服盡如病勢重一日夜再進一劑服至大小腸
通利藥力乃到若無生者用乾者終不及生者
力大而效速其功勝於紅内消
神仙截法癰疽發背一切惡毒預服此藥毒氣不内
攻可保無虞
真麻油(一斤銀石器煎十數沸傾出冷用)
右以無灰酒兩碗侵入油重湯温稍熱通口急服
一日盡之為妙或疾發數日者亦宜急服之佳此
法乃吳侍御家云三代用之無不騐又聞獵者云
凡悮中藥箭急飲麻油則藥毒不行後於西山親
見一人被虎箭穿股呌號不忍急以此灌之良久
遂定又聞鄭學諭曾用之效
黃蓍丸治因用針砭傷其經絡白濃赤汁逗留不止
生黃蓍(八錢)川歸(三錢)木香沉香肉桂乳香(各一錢)
右諸香並不見火為細末用菉豆粉生薑汁煮糊
為丸梧桐子大温水吞四五十丸
忍冬丸療渴疾旣愈之後須預防發癰疽大宜服此
忍冬藤根莖花葉皆可用以無灰好酒浸以糠火煨
一宿取出晒乾入甘草少許研為細末以所浸酒打
麺糊為丸梧桐子大每服五十丸至百丸不拘時酒
飲任下此藥不特治癰疽大能止渴并治五痔諸
癭等疾
援生膏治諸般惡瘡及瘰癧鼠瘻纔起者點破即愈
血竭乳香沒藥(各一錢)蟾酥輕粉(各三錢)雄黃(五錢)
麝香(五分)
右用蕎麥稭灰或真炭灰一斗三升淋灰湯八九
碗用栗柴或桑柴文武火煎作三碗取一碗收留
二碗盛於好磁器内候温將前七味藥研為極細
末入灰湯内用鐵瓢或桑柳枝攪再以好風化石
灰一升入藥灰湯内攪勻取出候冷過宿盛於小
白磁礶内凡遇諸惡瘡點在當頭一日二次次日
又一次瘡頭食破約五分血水出為妙恐日久藥
乾將前收留灰湯入之
烏龍膏(一名烏金散)一切腫毒癰疽收赤暈
木鼈子(去壳)半夏(各二兩)小粉(四兩)草烏(五錢)
右於鐵銚内慢火炒令轉焦為細末出火毒再研
以水調稀稠得所敷毒四圍留頂出氣或以醋調
亦得
透膿散諸癰疽瘡及貼骨癰不破者不必刀針以此
點之不移時其膿自透累騐
蛾口繭子(出蛾有口者)
右燒存性以酒調服切記只用一枚不可多用如
用二三枚即有二三口也慎之此方絶騐勿忽
通門散一切瘡疽無頭腫痛
山梔子(三錢)大黃(二錢)牡蠣(炒五錢)地龍(去土三錢)炙甘草(五錢)
每服六七錢水煎服以利為度
乳香拔毒散一切瘡腫癰疽消毒
黃芩(各二兩)黃栢地骨皮乳香沒藥(各二錢)
為末凉水調攤貼腫處效
立效散發背諸癰癤瘰癧乳癰與前方間服神效
皂角刺(不用枯者剉而久炒)生粉草(二兩)乳香(五錢)沒藥(一兩)括蔞(五枚)
(取肉炒)
右為末每服二錢無灰酒調下
灸法癰疽初發小點一二日間急以大蒜頭横切如
錢貼其中心以小艾炷灸之五壯而止若形狀稍大
以黃稈紙蘸酒全貼看先乾處為筋脚於脚處灸之
或兩處先乾皆灸但五七壯而止又法屈指從四
圍尋按遇痛處是根就此處重按深入自覺輕快即
此灸之更於别處灸若腫大即搗蒜餅焙乾蘸法醋
灸熱更換頻罨或以熨斗火於蒜上熨之逐次更換
熱餅頻熨如覺患處走散以綿帛覆盖勿令氣泄俟
少間敷藥凡癰疽腫大如鱉之形湏看頭向上下先
灸其前兩脚次灸其尾或紅筋走緊而長從盡處灸
之須留頭并後兩脚勿灸設盡灸之不惟火氣壅聚
彼毒無所走散反攻入裏也倘辯認不明以白芷三
分漢椒桑白皮(各一錢)連根葱白十根
新水煎入酸醋半盞淋洗少頃其筋自見可以辯
認頭尾
萬病觧毒丸癰疽發背魚臍毒瘡藥毒草毒挑生蛇
毒獸毒諸惡瘡病
五倍子(五錢)山荳根山慈姑(一兩)全蝎(五錢)紅牙大戟(七錢)
麝香(一錢)續隨子(取仁去油取霜各半兩)硃砂雄黃(各二錢)
右件先以前五味入木臼搗羅為細末次研後四
味夾和糯米糊丸分作三十五丸端午七夕重陽
臘日净室修合每服一丸生薑蜜水磨下井水浸
研敷患處觧毒收瘡救病神妙硃砂雄黃乃瘍醫
五毒攻乃瘍中物也
加味八味丸降心火生腎水治諸渴疾癰疽未發前
已瘥□渴症通用
熟地黃(焙二兩)山藥(微炒)山茱萸(蒸取肉焙各一兩)辣桂(去粗皮五錢)
澤瀉(截作塊酒蘸磁器盛甑内蒸五次剉焙)牡丹皮(焙)白茯苓(各八錢)五
味子(慢火焙乾研兩半)
右為細末煉蜜候冷和丸如梧桐子大每服三十
丸空心鹽湯下
神仙太乙膏治癰疽及一切惡瘡軟癤不問年月深
淺已未成膿並宜治之蛇虎傷蜈□犬咬傷湯火刀
斧所傷皆可内服外貼如發背先以温水洗瘡净軟
綿拭乾却用緋帛攤膏藥貼瘡即用冷水下血氣不
通温酒送下赤白帶下當歸酒下咳𠻳及喉閉纏喉
風並用新綿裹膏藥置口中含化一切風赤眼用膏
捏作小餅貼太陽穴後服以山梔子湯送下打撲傷
損外貼内服橘皮湯腰膝痛者患處貼之内服鹽湯
送下唾血者桑白皮湯下諸痛先以鹽湯洗净諸血
量大小以紙攤貼每服一丸如櫻桃大蛤粉為衣其
膏可收十年不壊愈久愈烈一方久遠瘰癧同上瘻
瘡鹽湯洗净貼酒下一丸婦人血脉不通甘草湯下
一切瘡癤并腫痛及疥癩别煉油少許和膏塗之
玄参白芷當歸赤芍藥肉桂(去粗皮)大黃
生地黃(各一兩)
右剉碎用麻油二觔浸春五夏三秋七冬十火熬
黑色濾去渣入黃丹一觔青柳枝不住手攪候滴
水中成珠不粘手為度傾入磁器中以磚盖口掘
子窖埋隂樹下以土覆三日出火毒欲服丸如鷄
頭子大
神異膏治發背癰疽諸般惡瘡癤其效如神治疽疾
先以麥飯石膏塗敷俟其瘡根脚漸收放徑寸大脚
用神異膏貼之收口此藥隨其人病深淺取效合時
不可與婦人鷄犬猫厭穢物見之
玄参(半兩)杏仁(去皮尖切一兩)露蜂房(净炒一兩用有蜂兒者為妙)男子亂
髮(洗净焙乾五錢)綿黃蓍(三分)全蛇退(鹽水洗焙五錢)黃丹(飛細五兩)
右用真麻油一觔用髮入銀銚中文武火熬候髮
焦鎔盡以杏仁投入候變黑色用好綿濾去渣再
將所熬清油入銚内然後入玄参黃茋慢火熬一
二時取出銚子安冷爐上半時久火力稍息旋入
露蜂房蛇退二味將柳枝急攪却移銚放火上不
住手攪慢火熬至紫黃色用綿濾過復入清油在
銚内乘冷投黃丹急攪片時又移銚於火上以文
武火慢火熬不住手柳枝攪千餘轉候藥油變黑
色滴水中凝結成珠則是膏成就若珠子稀再熬
少時必候其得所然後磁器内收封待用或恐偶
然火熬太過稍硬難用却少將臘熬麻油在内以
磁器盛封盖於甑上蒸乘熱攪調收用膏藥熬成
了須連所盛磁器置净水中出火毒一晝夜歇三
日方可用日換二次夜換一次熬此膏藥極難於
火候須耐看火緊慢火猛則藥中火發不特失藥
性又傷人面目救助不及千萬謹戒膏藥方甚多
不下數十治疽之神無出此方千金不換杖瘡尤
妙
萬金膏治癰疽發背諸般瘡癤從高墜堕打撲傷損
脚膝生瘡遠年㾾瘡痔漏一切惡瘡又云專治發背
神妙不可具言或初覺若做瘡用牛皮膠令稀稠得
所如藥化攤在毛頭紙上於初覺處或有做瘡處貼
次用軟布帕子二條於釅米醋内煮令熱漉出互相
於膠紙上乘熱蒸熨不可令布帕冷布帕二條不可
都齊漉出常留一條於醋内煮候蒸熨得一條冷時
却取醋内煮者熨之俟冷却又於醋内取熱布蒸熨
庶幾常得熱布替換即易見效若瘡痒乃是藥攻其
病須忍痒不止直候膿出將盡即濃煎貫衆湯候温
洗去膠紙次日依前更洗若上有膿又如前法蒸熨
雖連數日蒸熨不妨但要瘡中膿盡瘡乾為度然後
用生肌紅玉散掺在瘡上即以萬金膏貼每日一上
或兩上每用再蒸熨並如前先鋪膠紙於瘡上了亦
如前用貫衆湯洗去膠紙
龍骨鱉甲玄参黃栢草烏黃連烏賊
魚骨黃芩白芨白蘝猪牙皂角木鼈子
當歸白芷川芎厚朴(去粗皮)槐枝柳枝(各四寸長)
(二十一條)乳香(另研)沒藥(另研各半兩)黃丹(水飛净炒過一斤八兩)清麻油
(四斤入前藥熬赤色去柤秤净油三斤)
右除乳沒丹外餘藥入油内慢火煎候白芷焦色
去粗入黃丹一半不住手攪令微黑色更入黃丹
仍攪待滴入水中成珠不粘手為度攪温下乳沒
末攪勻磁器盛用時量瘡大小攤紙貼之治諸惡
瘡加自然銅肉桂各一分一方無當歸
磨風膏治頭面五發瘡腫疥癬等疾及湯泡傷磨風
止痛滅瘢㾗
白附子白芍藥白茯芩零令香白芨白
蘞白芷白檀藿香升麻細辛黃耆
甘草杏仁(去皮尖各一兩)腦子括蔞根(一兩)大括蔞(二兩去皮)
黃臘芝麻油
右前十四味剉油内浸百日於臘日木火炭上銀
石器内煎至白芷微黃色離火入括蔞二味着内煮
百沸重綿濾去柤再慢火上煉油香下削净黃蠟鎔
開為度傾在磁器内收貯上掺腦子密封旋用磨風
塗之
金絲萬應膏治攧撲傷損手足肩背并寒濕脚氣疼
痛不可忍小兒脾疳瀉痢咳𠻳不肯服藥者
瀝清(二斤半)威靈仙(二兩)萆麻子(二百枚去皮殼)黃臘(二兩)木鼈子
(二十八枚去壳切片)沒藥乳香(各一兩)麻油(夏二兩春秋各四兩)
右先將瀝清同威靈仙下鍋熬化以槐柳枝攪候
焦黃色重綿濾過以瀝清入水盆候冷成塊取出
秤二觔净再下鍋鎔開下麻油黃臘萆麻子泥不
住手槐柳枝攪勻須慢火滴入水中不粘手扯拔
如金絲狀方可如硬旋再加油少許如軟加瀝清
試得如法却下乳香沒藥末起鍋在炭火上再用
槐柳枝攪數百次又以粗布漉下水盆内扯拔如
金絲頻換水却用小銚盛頓如落馬墜車被傷疼
痛處穴上灸熱貼透骨肉為驗連換熱水數次浴
之則熱血聚處自消小兒脾疳瀉痢貼肚上咳𠻳
貼背心上
洗藥神硝散專治癰疽潰爛臭穢
朴硝(一兩)蛇床子(二兩研破)
右二味和勻每用三錢水一碗煎三五沸通手洗
瘡上用後藥掺之
聖效散收歛瘡口
黃栢(一兩去粗皮炒赤色)穿山甲(一兩炒黃色)梹榔木香(各半兩炒黃色)
右為末每用少許候大膿出盡洗淨方可乾掺瘡
上
阿膠飲一切癰疽癤毒
牛膠(剉蛤粉炒成珠)粉草(各一兩)橘紅(五錢)
分三帖水煎服
家藏神騐血竭膏
當歸(酒洗)白芷大黃黃連黃栢木鼈子(去殼)皂
角杏仁露蜂房(各一兩)乳香沒藥血竭(各二兩)
血餘(一兩)飛丹(一斤)麻油(二斤)
右除乳沒血竭餘藥入油熬焦去渣熬至滴水成
珠下丹將柳樹棍不住手攪軟硬得中入乳香等
攪勻即成膏矣薛立齋云血竭取其以毒攻毒
也若惡瘀已去毒氣既消宜用神效當歸膏以其
生肌續筋也
李氏云癰疽不服内托散及失宣通内毒以致咽喉口
舌生瘡甚則生紅黑菌害人甚速當用琥珀犀角膏
治之向有患此症者諸法不效與此藥一日而安
琥珀犀角膏
真琥珀犀角辰砂(飛)茯苓(各二錢)冰片(二分半)人参
(三錢)酸棗(炒二錢)
右為末煉蜜丸彈子大每服一丸麥門冬湯化下
李氏云癰疽不服托裏之藥熱毒内攻喉舌生瘡甚至
黑爛當服犀角散以觧其毒
犀角屑玄参升麻黃蓍赤芍麥門冬(去心)
生粉草當歸(各一兩)大黃(微炒三兩)
右為粗末每服三錢水煎
薛氏云前方破血降火内疎之劑也若其脉沉寒大便
秘結發熱作渴喜飲冷者屬熱蓄於内方可用之若
其脉虚浮大便不結發熱作渴畏飲冷者乃屬血虚
於外可用當歸補血湯若尺脉洪數而無力發熱作
渴小便頻數者屬腎水不足虚火上炎宜用加减八
味丸盖此症多因腎水虧虚火上炎故也
内托黃耆丸治針砭所傷惡寒發熱膿水不止肌肉
不生瘡口不歛
黃耆(八兩)川歸(酒洗三兩)肉桂心木香沉香(各一兩)菉荳
末(四兩)乳香
右為末以薑汁打菉荳末糊為丸白湯吞
薛氏云若肌肉傷而瘡口不斂用六君子湯以補脾胃
若氣虚惡寒而瘡口不斂用補中益氣湯以補脾
肺若血虚發熱而瘡口不斂用四物参朮以滋肝
脾若膿多而瘡口不斂用八珍湯或十全大補湯
以養血氣經云脾主肌肉如前藥未應但用四君歸
蓍以補脾胃更不應乃下元陽虚急用八味丸以壯
火生土若脉數發渴者難治此真氣虚而邪氣實也
李氏云近有數人病背疽或先寒後熱先熱後寒或連
日或間日必嘔痰大汗而止皆用柴胡常山不應乃
脾氣不正復感寒邪痰盛而作遂先用不換金正氣
散次用排膿内補散木香湯三日而愈若外邪既
去而仍嘔不止宜用六君子湯以補脾胃大凡胃
氣虚而作嘔者必喜温熱毒内攻而作嘔者必喜冷
治當辯之
家𫝊不換金正氣散治感冐風寒或傷生冷或瘴&KR1211;
或疫癘
蒼术(米泔浸炒四兩)厚朴(薑汁拌炒四兩)炙粉草(二兩)橘紅(三兩)藿香葉
半夏(薑制二兩)木香(濕紙包煨)人参白茯苓(各一兩)
右每服五錢加薑棗水煎服
凢疽愈後忽發渴而不救者十有八九或先渴而患疽
者尤為難治急用加减八味丸可免前患如能久服
永不作渴亦無疽症且氣血皆壯真神劑也
薛氏云前症屬腎水枯涸虚火上炎口乾作渴飲水無
度或舌黃作裂小便頻數或痰氣上壅煩躁不寧或
二三年先作渴飲水或口舌生瘡兩足發熱多痰或
瘡愈三年而口乾作渴小便頻數急用前藥多有復
生者能逆知其因預服前丸可免此患若兼手足厥
冷真陽虚也宜服八味丸大凢瘡後審其腎水不足
用加减八味丸中氣虚弱用補中益氣湯氣血虚弱
用十全大補湯陽氣虚寒加薑桂如不應用八味丸
加减八味丸
熟地黃(八兩)乾山藥山茱萸(去核)五味子(炒各四兩)肉桂(一兩)
牡丹皮白茯苓(各三兩)澤瀉(切片蒸五次焙三兩)
右煉蜜為丸梧子大每服八十丸五更未言語前
白湯下
黃耆六一散
黃耆(六兩)粉草(半生半炙一兩)
右為末每服二錢空心日午白湯調下不應作大
劑水煎服
薛氏云忍冬丸觧熱毒消渴之藥也六一湯補氣虚作
渴之藥用之無有不騐
五味子湯腎水枯涸口燥舌乾
五味子麥門冬(各一兩)黃蓍(炒三兩)人参(二兩)炙甘草(五錢)
右每服五錢水煎服此方乃滋其化元之劑設
腎水既涸虚火上炎燥渴須佐以加减八味丸
李氏云疽疾將安每日當服十全大補湯以補氣血宜
與排膿内補十宣散相間服
薛氏云潰瘍屬氣血俱虚補之固當若患腫瘍而氣血
虚弱者尤宜預補否則潰而不歛凡大病之後氣血
未復多致再發若不調補必變為他症而危或悞以
為瘡毒復發反行攻伐速其斃也深可戒諸
神效托裏散治一切癰疽發背腸癰
黃耆(塩水炙)忍冬葉當歸(各五錢)粉草(二錢)
右酒煎服渣敷患處此乃托裏消毒之良劑也
神效瓜蔞散治乳癰瘰癧與立效散相間服
黃瓜蔞(一枚杵碎)當歸尾甘草節(五錢)沒藥(另研一錢)
右用酒三碗煎一碗分三次服未成即消已成即
潰
立效散治癰疽瘰癧
皂角刺(半斤炒赤)粉草(二兩)乳香沒藥(另末各一兩)黃瓜蔞(五個)
(連皮研碎)
右每服一兩好酒煎服
薛氏云二方治癰疽瘰癧觧毒止痛通用之良劑也若
瘰癧寒熱焮痛腫赤乃肝經氣病當清肝火以養肝
血若寒熱既止而核不消乃肝經之血亦病也當養
肝血以清肝火若初如豆粒着於筋肉色不變内熱
口乾精神倦怠久不消潰乃脾肝虧損當健脾土培
肝木外臺秘要云肝腎虚熱則生癧矣病機云瘰癧
不係膏粱丹毒因虚勞氣鬱所致補形氣調經脉其
瘡自消若悞下之必先犯病禁經禁矣
綠雲散治五發毒瘡於背腦或手足此方治金石
發疽果有神效
鳳尾草(形如鳳尾葉背有金星炙乾一兩)粉草(一錢)
用酒一碗煎三五沸入冷酒一碗飲之以醉為度
立效
清凉膏治一切瘡瘍膿去後用之
當歸(二兩)白芷白芨木鼈子(去殼)黃栢乳香
白蘞白膠(各五錢)黃丹(净五兩)麻油(十二兩)
右入油煎黑去柤入黃丹以槐柳枝不住手順攪
再煎成膏乃下乳香等藥
碧油膏止痛排膿灸後用此
桃枝柳枝桑枝槐枝乳香血竭(各五錢)黃
丹(净四兩)
右用麻油十兩照常法煎成膏入乳香等任貼
神效酒煎散治一切瘡瘍其效如神
人参沒藥當歸尾(各一兩)甘草括蔞(一枚半生半炒)
右以酒三碗煎二碗分四服柤焙乾加當歸末一
兩酒糊丸桐子大每服五十丸以酒下善消毒
活血
經騐方治金石發癰
黑鉛(一斤)甘草(三兩)
右用酒一斗置磁器内先以甘草置在一邊另將
鉛鎔投酒一邊取鉛再鎔仍投九度取酒飲醉寝
即愈
治癰疽用生甘草為末酒調二錢服連進數服自消
前方乃清熱消毒之劑若因膏粱積熱金石蓄毒血
氣壅滯者最宜如脾胃虚血氣痞滯者不宜概用恐
胃寒故也
升麻湯肺癰胸乳間作痛嘔吐膿血腥穢
升麻苦梗薏仁地榆黃芩赤芍丹皮
甘草
各等分水煎服
榖道前後生癰謂之懸癰粉草一兩截斷以澗水浸
潤炙令透内細剉無灰酒煎服有人患此已破服兩
劑瘡即愈
崔氏云治手足甲疽或因修甲傷肉或因損足成瘡潰
爛上脚用綠礬置鐵板上煅色赤如金者為真沸定
取出研末以鹽湯洗搽之
薛氏云前症即脫疽也此方固有良騐尤當調元氣為
善大抵此症先醇酒炙&KR1020;膏粱厚味傷脾或房勞虧
損腎水故有先渴而後患有先患而後渴者若色赤
作痛自潰可治黑色不潰不治色赤作痛者先用隔
蒜灸活命飲托裏散再用十全大補湯加减八味丸
色黯不痛者隔蒜灸桑枝灸亦用十全大補湯加减
八味丸則毒氣不致上侵元氣不致虧損庶可保生
亦有因修手足口咬等傷者若元氣怯弱或犯勞事
外塗寒凉内服尅伐損傷脾胃患處不潰色黯上延
亦多致死重者須觧去當以脚刀轉觧周&KR0008;輕拽使
筋隨骨出而毒得洩否則毒筋内斷仍上潰雖去無
益且偏僻之處氣血罕到藥難導逹况攻毒之劑先
傷脾胃反損元氣不若灸法為良重者湏觧毒為善
故孫真人云在肉則剜在指則截雖親之遺體不忍
毁傷然不如是則勢必至於夭歿非體親之心也况
患處已壊雖觧不痛又何憚而不為乎女子亦有此
患多因鬱怒虧損肝脾所致治法與前同
疔瘡(多生四肢發黃疱中或紫黑必先痒后痛先寒后熱也)
夫疔瘡者皆臓腑積受熱毒邪氣相摶於經絡之間以
致血凝滯注於毛孔手足頭面各隨五臓部分而發
也其形如粟米或疼或痒以致遍身麻木頭眩寒熱
時生嘔逆甚則四肢沉重心驚眼花盖疔腫初發時
突起如疔盖故謂之疔含蓄毒氣突出寸許痛痒異
常一二日間害人甚速是尤在癰疽之上也内經以
白疔發於右鼻赤疔發於舌根黃疔發於口唇黑疔
發於耳前青疔發於目下盖取五色之應五臓各有
所屬部位而已然或肩或腰或足發無定處如在手
足頭面及骨節間者最急其餘猶可緩也凡疔瘡皆
宜刺瘡中心至痛處又刺四邊十餘刺令惡血出乃
敷藥藥力方得入於針孔中則佳若不刺破藥力不
能入又看口中頰邊舌上有赤黑如珠子者是也諸
疔名目雖多其治法略同初起宜以針刺出毒血將
蟾酥丸或迴疔錠子之類從針孔絍入之上用膏藥
貼之仍服飛龍奪命丹發汗及五香連翹漏蘆湯之
類并清心之劑盖諸瘡皆屬心火心清則毒氣消散
而易愈矣
追毒丹取黃去疔頭追膿毒立效
蟾酥(用酒化)蜈蚣(酒炙)硇砂白丁香(各一錢無此味加巴豆)雄黃
(二錢)輕粉(一錢)硃砂(二錢為衣)巴豆(七粒去殼不去油)
右為末用酒打糊為丸麥子大兩頭尖入於針破
口内用水沉膏貼之後用膏藥及生肌藥追出膿
血毒物又有如黑䧟漏瘡者四圍死敗肉不去不
生肌者不可治也亦用此藥追毒去死肌敗肉生
新肉愈矣小者用一粒大者加用之病輕者不必
用針只以手指甲爬動於瘡頂上安此藥水沉膏
貼之其瘡即時紅腫為度去其敗肉為妙用之神
騐
水沉膏將白芨末放在盞内用水沉下去用紙貼之
如用膏不可用生肌藥凡用拈點之藥用此膏圍
貼則不傷好肉
追疔奪命丹能立取效騐使腫内消
羌活獨活青皮(君)防風(君)黃連赤芍細辛
甘草節蟬退殭蠶金線重樓澤蘭金銀
花(各等分)
有膿加何首烏白芷要通利加青木香大黃梔子
牽牛毒在下加木瓜(各等分)
右每服五錢先將一貼加澤蘭金銀花各一兩生
薑十片同藥擂爛好酒鏇之熱服不善酒者水煎
仍以酒水各一盞半生薑十片煎至熱服之汗出
為度病退再加大黃二錢煎熱取利一兩次去餘
毒為妙此方以藥味觀之甚若不切然效速如
神萬不失一百發百中如有别証再出宜隨加减
治之若心煩嘔吐加甘草節(一錢)菉荳粉(一錢)酸漿
水下嘔逆惡心加乳香荳粉甘草湯下
飛龍奪命丹治疔瘡發背腦疽乳癰附骨疽一切無
頭腫毒惡瘡服之便有頭不痛者服之便痛已成者
服之立愈此乃惡症藥中至寳病危者服之立安萬
無失一係神人之秘方不可輕忽
血竭(一錢)蟾酥(乾者二錢酒化)乳香沒藥銅录硃砂(為衣)
(各二錢)雄黃(三錢)輕粉(五分)膽礬寒水石(各一錢)麝香冰
片(各五分)海羊(二十一條即蝸牛)蜈蚣(一條酒炙去頭足)
右為末先將海羊連殼研如泥和前藥為丸菉豆
大或加酒打麺糊每服二丸先用葱白三寸爛嚼
吐於手心男左女右將藥包在葱内無灰酒三四
盞送下避風處被盖出汗約人行五里許再以熱
酒數杯催之以汗出為度
服前藥二丸即消如汗不出重者再服二丸汗出即效
三五日重者再進二丸即愈如疔走黃過心者難
治汗出冷者亦死如病人不能嚼葱擂碎裹藥以
熱酒吞下服此藥後忌服冷水冷物黃瓜茄子猪
魚鷄鵝羊濕麺一切發毒動風之物不可食之及月
婦狐臭人見之此藥活人萬萬誠外科匙鑰
拔黃藥用真取蟾酥飛羅麺為丸梧子大可將一丸
放在面前舌下即時黃出
百二散(又名護心散)治發疔煩躁手足不住發狂者急宜
服之(方在癰疽門)
蟾酥膏治疔新蟾酥以白麺黃丹搜作劑圓如麥
顆大用指甲爬動瘡上插入重者針破瘡頭用一粒
内之仍以水沉膏貼
回瘡錠子治疔瘡大妙
草烏頭(一兩)蟾酥巴豆(七箇去皮)麝香(一字)
右為細末麺糊和就捏作錠子如有惡瘡透疔不
痛無血者用針深刺至痛處有血出以此拰之上
用膏貼疔瘡四畔拰之其疔二三日自然拔出此
藥最宜緊用此証大抵與傷寒頗類其中亦有
可針鎌砭射出血者亦有久而敗爛出膿者其間
變異百端不可不慎也
内托連翹散疔瘡出時皮色不變不疼痛按搖不動
身發寒熱便是此瘡有水疔魚臍疔紫燕疔火疔諸
般疔瘡如瘡黃於黃上用針刺仍服内托散自然消
散
連翹生地白芷赤芍(各一兩)大黃山梔(去頂蒂)
薄荷(各七錢)朴硝(二兩)黃芩(五錢)甘草(一兩半)
每服一兩燈心竹葉各十莖水煎服其人喘加人
参少許大病只三四服愈如服下心煩嘔者以護
心散止之
護心散
甘草(五錢)菉荳粉(一兩)
為末分作二次酸虀水下
破棺丹治疔走黃不止
川歸赤芍藥山梔仁牽牛(各二兩半)連翹牡蠣
金銀花紫花地丁(各一兩半)京三稜甘草(各二兩)大黃
(三兩半)
右為末煉蜜丸彈子大每服一丸童便化開服忌
飲酒及生冷
治疔走了黃打滚將死者牡蠣大黃木通山
梔子金銀花連翹牛蒡子地骨皮乳香
沒藥括蔞皂角刺每服五錢壯實者加朴硝
用水一碗酒半碗煎服此乃救命仙方也
鐵粉散治冷疔瘡經久不效用此大妙
多年生鐵(炒過三錢)松脂(一錢)黃丹輕粉(各五分)麝香(一分)
右為細末清油調塗瘡口立效
走馬赴筵丹治疔瘡
沒藥乳香硼砂碙砂雄黃輕粉(各三錢)冰
片(一分)麝香(一分)
右為細末蟾酥汁和為丸黃米大每服一丸温酒
送下立效
金砂散取疔瘡
道人頭(微炒一兩即蒼耳子)碙砂(三錢半)雄黃(三錢)蟾酥(以多為妙)
右將瘡四圍刺破以少油調藥末置於瘡内緋帛
封之數日疔自出
蒼耳散治一切疔腫神效
蒼耳草根莖苖子但取一色便可用燒存性研細末
用好米醋米泔澄淀和如泥隨瘡大小塗上厚二分
乾即易之不過十度即拔根出須針破塗之加雄黃
尤妙
蒼耳與白梅研爛貼疔上拔去根毒氣入腹嘔吐者
搗蒼耳汁飲之立效
治疔最有效用蟬退殭蠶為末醋調塗四圍留瘡口俟
根出稍長然後拔去再用藥塗海藏方單用殭蠶
為末津調塗亦佳
治疔危篤者二服即愈輕者一服立效
土蜂房(一小窠全此物能利大小便)蛇蛻(一條全)
用瓦器盛塩泥固濟火煅存性研為細末每服一
錢空心好酒調下少頃腹中大痛痛止其瘡已化
黃水矣仍服后方
五聖散
大黃(一兩)生薑皂角刺金銀花(各二兩)瓜蔞(一枚)甘草
(一兩)
用好酒二升煎八分不拘時服
治疔瘡最驗蒼耳臭牡丹各一大握搗爛新汲
水調服瀉下黑水即愈單用蒼耳葉搗汁和童便
服一日三次立效
肘後方疔腫垂死者一服立效菊花葉(紫莖者)一握
搗取汁一升入口即活此神騐(根莖葉花皆可用)
蒼耳散治疔瘡累用神效
蒼耳根(三兩五錢)烏梅(五箇)帶鬚葱(三根)
用酒二鍾煎至一鍾熱服出汗後不散然後用勝
金散
勝金散取鐵銹炒為末每服四錢或三五六錢用&KR0034;
水滚過停冷調服不吐為佳
反花瘡(瘡有努肉凸出者是也)
聖惠方治諸瘡努肉如蛇頭出數寸者硫黃末敷之即
縮
肘後方治瘡有肉突出烏梅燒灰敷立消
又方白梅肉杵細入蜜捏成餅貼之妙
又方馬齒莧燒灰研末猪脂調敷
瘡突出寸許根如小荳或大如梅者用花脚蜘蛛絲纏
其根則漸乾而自脫落
又方
甘草(半生半炒)枯礬人中白密佗僧(各等分)
右為細末以童便半盞用無灰酒和熬竹篦攪成
膏塗瘡上日三五次
經騐方
胭脂丕貝母(各三錢)胡粉(二錢半)白硼砂沒藥(各二錢)
為末先用温漿水洗後服藥
雜瘡
諸惡瘡入心腹嘔逆藥食不下
菉豆粉(半兩)乾胭脂(三錢)定粉(二錢)
為細末新水調下效
天泡瘡通聖散及蚯蚓泥略炒蜜調敷妙若從肚皮起
者裏熱發外速服通聖散
天行斑瘡須臾遍身皆戴白漿此惡毒氣永徽四年此
瘡自西域東流於海内但煮葵菜葉以蒜虀啖之即
止
人面瘡昔有人左膊有瘡如面歴試諸方惟後以貝
母為末水調灌之數日乃結痂遂愈
足指内生鷄眼子用鷄胃中食揩之餘者以石壓之
立騐
天泡瘡小麥炒焦為末以生桐油調敷效若神速
治一切瘡疥神異膏
全蠍(去尾洗七枚)蛇床子(取末三錢)皂角(一錠)巴豆(去殼七粒)麻油(一兩)
黃﨟(半兩)雄黃(另研末三錢)輕粉(另研五分)
右先用全蝎皂角巴豆煎油黑色去柤入䗶化開
取出俟冷入雄黃輕粉蛇床子末攪勻成膏每用
少許搽瘡上湏先以苦参湯洗過絶妙
苦参湯
苦参蛇床子白礬荆芥
各等分煎湯温洗
治漏瘡不收口五倍子末血竭末填塞之效
治一切瘡葵花散
葵花梔子黃連黃栢(各等分)
為末冷水調貼痛處
百合散治頥頦瘡一名獨骨瘡
百合黃栢(各一兩)白芨(二錢半)萆麻子(五十粒)
為末朴硝水和餅貼日三五次
面上耳邊生浸滛瘡久不愈出黃水(名香瓣瘡)
羖羊鬚荆芥乾棗(去核各二錢)
俱燒存性研末入膩粉半錢每用少許清油調搽
先以温湯净洗拭乾塗藥二三次效亦治大人
小兒兩脗生瘡
附子散治冷瘡日夜發歇疼痛
附子(半兩炮去皮臍)川椒(去目)雄黃(研末各二錢半)枯礬(七錢半)
右為末麻油調敷瘡上日二次
白蒺藜散熱毒瘡瘙痒心神壅躁
白蘚皮白蒺藜(炒去刺)防風(去芦)川大黃(炒)赤芍藥
梔子麥冬條芩玄参桔梗前胡炙甘
草(各一兩)
為末每服二錢食後薄荷湯調服
七寶散熱汗浸漬成瘡痒痛不止
黃蓍川歸防風荆芥穗地骨皮木通(各二)
(兩)明礬(一兩)
每用一兩水煎五六沸去柤稍熱渫淋患處拭乾
避風東垣此方曾治推車客皮膚皺裂不任痛
兩手不能執轅足不能履地因製此藥與之即效
明日遂行自是屢用屢效
玉女英治瘡痒痛
滑石(五分)菉荳粉(微炒四兩)
右末之用綿包撲上妙一方加棗葉一兩
連翹飲治諸惡瘡紅赤痛痒心煩口乾及婦人血風
赤斑圓點開爛成瘡痒痛流黃水
連翹生地川歸括蔞根荆芥黃芩赤
芍麥冬瞿麥术通大力子(炒)防風山梔
川芎甘草(各等分)
每服五六錢水煎加燈心二十莖不拘時服
紫花地丁散諸惡毒瘡腫痛如神
川歸紫花地丁大黃赤芍藥金銀花黃
蓍(各半兩)甘草根(二錢)
每服一兩水酒各一碗煎服
水銀膏月蝕瘡多在兩耳及竅邊隨月盈虚
水銀(二錢半)黃連末胡粉松脂(各半兩)猪脂(四兩)
右先熬猪脂令沸入松脂諸藥及水銀攪令勻磁
器收先以鹽湯洗净塗上日三五度
治甲疽瘡录礬散
綠礬(燒赤五錢)盧薈(一錢半)麝香(二分半)
俱為末以絹袋盛包患指扎定以差為度
漆瘡生蠏取黃塗之效
又方湯浸茫硝冷洗之效明礬湯洗亦妙
又方生紫蘇擦之累效又人乳汁敷之好
又方乾荷葉一斤水一斗煮濃汁洗瘡上日三瘥
又方無名異末水調服
代指手指甲頭腫痛
烏梅肉并仁研爛醋調稀入指浸之愈
升麻和氣飲治瘡腫癤疥痒痛
升麻桔梗蒼术乾葛甘草大黃(煨各一錢)陳
皮(二錢)當歸半夏茯苓白芷乾薑枳殼(各五)
分白芍(一錢半)
右作一服水煎服
當歸飲子治瘡痒疥癬濕毒風燥
當歸川芎防風白芍生地蒺藜荆芥
(各一錢半)何首烏黃蓍甘草(各一錢)
右作一帖水煎食遠服為末亦可
除濕散大治一切風毒疥癬癩痒狀如癩風
苦参何首烏荆芥穗蔓荆子薄荷(各一兩)白
芷烏蛇(酒浸一宿焙乾)天麻川芎防風(各半兩)
右為末每服三錢酒調下日進三次六日一浴令
汗出血氣宣通一月膚澤如故
一掃散一切瘡疥但相對而生者便是不問乾濕痒
痛日近年深用之立效
藜蘆皮(二兩)雄黃(五錢)輕粉(十帖)蚌粉水粉(各一兩)
為末用大鯽魚一對入麻油煎熟去魚攤冷調藥
搽瘡若效遲加信末少許研杏仁十粒近隂處
勿加
消毒飲(丹溪云消毒散氣表藥也)
防風(一兩)甘草(二兩)荆芥穗(三兩)大力子(四兩)
每服五錢水煎服
治皮膚風熱遍身生[病-丙+(穩-禾)]疹大力子浮萍等分為末
薄荷湯調下二錢日再
東垣云每風瘡大風病相似好桑葉洗蒸一宿日乾
為末白湯調服二錢
殭蠶散治風遍身[病-丙+(穩-禾)]疹痛疼成瘡
白殭蠶(洗焙黃)
為末每服一錢酒調服一日三次立瘥
衍義方有人病遍身風熱細疹痒痛不可任連腦脛
臍腹及近隂處皆然涎痰多夜不得卧
苦参末一兩皂角二兩水一大升揉取汁銀石器熬
成膏和苦参為丸如梧桐子大每服二十丸温水吞
次日便愈
小兒面瘡通面爛無完膚膿水流漓百藥不效陳年臘
猪脂不入鹽者敷之若神
治諸般瘡疥加减法腫多加白芷開鬱痛多加白
芷方觧石痒多加枯礬隂囊瘡加吳茱萸濕多
香油調乾痒出血加大黃黃連猪脂調蟲多加
蕪荑錫灰梹榔藜蘆斑猫紅色加黃丹青色加
青黛在上加通聖散在下部多用濬川丸下之
脚腫多出血加血分濕熱藥
膿胞瘡治熱為主帶燥濕
黃芩黃連大黃(各三錢)蛇床子寒水石(二錢)黃丹
(五分)白礬(一錢)輕粉白芷無名異(各少許)木香(少許痛者加)
為細末麻油調搽
蟲瘡如癬狀退熱殺蟲為主乾疥瘡開鬱為主加吳
茱萸蕪荑黑狗脊(殺䖝)樟腦(一錢)松脂(頭上多加之)白礬
雄黃硫黃水銀(殺蟲)黃連方觧石(一分)蛇床子(定痒)
(殺)松皮灰(膿多及栢油謂搽濕多加之)
疥癩瘡春天發焦疥開鬱為主不宜&KR0946;破
枯礬吳茱萸(各二錢)樟腦(五分)輕粉(十帖)寒水石(二錢半)蛇
床子(二錢)黃栢大黃(各錢)硫黃(一錢)梹榔(一錢)
右為末猪脂調搽
治瘑疥濕瘡浸淫日久痒不可忍搔之黃水出瘥後復
發取羊蹄根去皮細切熬熟以米醋和先洗净傅上
一時再以冷水洗之日一傅瘥若為末傳尤妙
外臺秘要治疥取羊蹄根和猪脂塗上或着鹽少許即
結痂愈
千金翼治遍身風痒生瘡疥茵陳煎濃洗立效
衍義云有人患遍身生熱毒瘡痛而不痒手足尤甚至
頸而止粘着衣被曉夕不得睡痛不可忍以菖蒲三
斗剉日乾之為末布席上使恣卧其間仍以衣被覆
之既不粘衣被又復得睡不五七日其瘡如失應手
神騐
浸滛瘡痛不可忍者發寒熱大薊末水敷瘡上乾則易
之
外臺秘要治卒發疥秘騐方風化石灰和醋漿水
調塗隨手即减一法用石灰炒紅出火氣香油調
敷千金方淋石灰汁洗之
木香散一切惡瘡多時不歛此能生肌肉止痛
木香梹榔黃連(各半兩)白芷(三錢)
為末先洗每日一次乾掺有水出勿訝未效再掺
又方加地骨皮先於瘡上用温漿水洗濕拭乾
上藥妙不可言概治下疳瘡如神
洗諸瘡疥取冬瓜藤或皮煎湯洗妙
治風癩瘡黃水瘡此方神效
用新竹筒十箇内裝黑豆一層頭髮一層數層至滿
以稻糠皮火煨之於火盆内週圍同火煨竹筒内汁
滴出以盞接之鵝翎蘸掃於瘡上數日即愈
神仙活命飲治一切惡瘡癰疽腫毒
穿山甲(蛤粉炒黃色净六分)貝母(去心八分)甘草節(六分)防風(去皮蘆五分)
沒藥(六分)赤芍藥(六分)白芷(五分)當歸尾(一錢)乳香(一錢)天花粉
(八分)金銀花(一錢)陳皮(三錢)
右作一服用無灰酒一大碗慢火煎令出氣量上
下食前後服如患人能飲酒者服藥後隨意飲三
兩杯為妙詩曰
真人妙訣世間稀一切癰疽總可醫
消腫如同湯沃雪化膿立見肉生肌
消毒散治一切惡瘡赤腫疼痛掃之如神
黃連(五錢)地骨皮(一兩)朴硝(三兩)
右為末每用三五分水一盞煎至七分去渣停冷
用鷄翎掃之立效
婦人隂瘡
仲景云少隂脉滑而數者隂中即生瘡狼牙湯洗之狼
牙二兩濃煎以綿纏筯頭浸湯瀝洗隂中一日三度
治隂蝕瘡洗榻散
甘草(一兩)乾漆(一兩)黃芩地黃當歸芍藥(各二兩)龜
甲(五兩)
右細切以水七升煮取一半去渣以綿帛納湯中
用榻瘡處良久即易日二度每榻湯可作十里許
即挹乾捻取甘濕散薄敷瘡上使徧可經半日又
以湯榻榻訖如前敷藥有一婢此疾蝕處作兩
瘡深半寸用此湯并後甘濕散不經七日平復甚
效
甘濕散
蚺蛇胆青木香硫黃鐵精麝香(臨時加入緣麝辟蛇)
(毒若入早則蚺膽無力也)
右等分為末每取一錢井花水調日再服先令便
利了即以後方桃枝薰下部訖然後取藥如碁子
安竹管内入下部中日再度
桃枝薰法取東南桃枝五七枝將枝頭輕敲碎綿纏
之蘸硫黃末數轉令厚又截一竹筒先入下部中却
將桃枝藥燒着入筒内薰之
仲景云蛇床子散濕隂中之主藥
蛇床子仁為末以白粉少許和勻相得如棗大納入
戸中自然濕散
荳胚散隂蝕瘡
菉豆粉蝦蟆灰(各二錢半)胭脂胚(一錢二分)
右為細末乾掺
沐浴長春散男子下元隂濕久冷隂囊左右夜痒&KR0946;
之則喜住之則痛成瘡流水為害甚苦此方極效
及治婦人隂濕子宫久冷
牡蠣蛇床子破故紙紫梢花乾荷葉官
桂(各等分)
每用一兩半水一小鍋入葱白數莖煎八分先薰
後洗却用後津調散
津調散治妬精瘡婦人隂濕瘡膿汁淋漓臭爛
黃連欵冬花(各等分)麝香(少許)
為細末或先以地骨皮蛇床子煎湯洗軟帛拭乾
津調敷之忌生湯洗
妬精瘡
青黛欵冬花(等分)麝香(少許)
為末先以桑白皮地骨皮煎湯洗軟帛拭乾津唾
調末藥敷
婦人玉戶疳瘡及小兒走馬牙疳
活蜘蛛一枚以生薄荷葉或乾者包蜘蛛燒存性為
末酒調服之妙妙如小兒走馬牙疳以此搽之效
癬
丹溪云初起發熱者防風通聖散去硝黃加浮萍皂角
刺
羅太無何首烏散若脾肺風毒攻腫遍身癬變成[病-丙+(穩-禾)]
疹搔之成瘡或肩背拘急肌肉頑痺手足皴裂風氣
上攻頭面生瘡及治紫白癜風頑麻風症
荆芥穗蔓荆子葳靈仙何首烏炙甘草
防風車前子
各等分為末每服一錢食後温酒調下白湯亦可
癬在頸項間后延上至耳成濕癬他治不應以蘆薈一
兩甘草半兩和勻先用温漿水洗癬拭乾敷之效
一方
蘆薈大黃輕粉雄黃蛇床子川槿皮
梹榔
為末先刮破癬醋調塗之
乾癬積年生痂疕搔之黃水出每逢隂雨即痒用狼毒
末塗之
栢脂膏治乾癬
栢油(一斤)黃臘(半斤)杏仁(四十五粒)朴硝(一抄)
右件鐵器内用老生薑葱白三根一順攪五七次
煎沸濾過成膏搽之
又方山荳根末臘猪脂調塗之
祛濕散多年濕癬大有神功
蠶沙(四兩)薄荷(半兩)
為末掺之或用生油調搽
羌活膏治頑癬疥癩風瘡成片流黃水久不瘥
羌活獨活明礬白蘚皮硫黃狼毒(各一兩)
黃丹白附子蛇床子(各半兩)輕粉(二錢半)
為細末油調成膏搽之
八寶散治風癩松皮頑癬久不瘥神效
藿香檳榔破故紙大腹皮雄黃輕粉
硫黃枯礬
各等分為末油調搽日三五次痒即搽之
香疥藥治風疥癬瘡黃水瘡牛皮癬
輕粉水銀樟腦(各三錢)大風子(四十九枚)川椒(四十九粒)杏
仁(二十一粒)桕油(一對)
為細末疥用絹包於瘡上熨之黃水瘡乾掺神效
一抹散治乾癬不瘥
天南星草烏頭(各用生者一枚)
為末以羊蹄根搗取汁調塗不過三次妙絶
牛皮癬及久年頑癬神方
紅粉霜(五分)明礬(一錢)蜜陀僧(三錢)川槿皮(一錢)杏仁(去皮油一錢)
為末津唾調搽一日三次三日全愈
脚瘡皮厚如癬或流黃水黃水延處即爛浸滛年久不
愈者此方屢試屢騐瘡癬俱佳
紅棗二枚去核將皂礬一錢納棗中以苧蔴緊扎用
好酒二碗慢火煮成膏不要攪動膏成去棗不用以
膏塗患處二三度全愈若浸淫瘡初塗時略疼少
刻便止其瘡就結乾痂妙甚
臁瘡
夫臁瘡者皆由腎臓虚寒風邪毒氣外攻三里之傍灌
於隂交之側風熱毒氣流注兩脚生瘡腫爛疼痛臭
穢步履艱難此瘡生於臁骨為重以其骨上肉少皮
薄故難愈至有多年無已口開闊皮爛肉現臭穢可
畏治法當先取蟲然後敷藥如隔紙膏麝香輕粉散
之類須翹足端坐勿多行履庶可全愈矣
隔紙膏治内外臁瘡
當歸白芷黃連五倍子雄黃沒藥海
螵蛸血竭白芨白歛黃蘖厚朴(已上各五錢)
黃丹乳香(二錢半研)輕粉(一錢)
右為細末用清油紙貼藥敷瘡上絹帛縳定有膿
水觧開刮去不潔再貼藥如此數次即愈須先用
燒塩湯洗净片帛拭乾待片時水氣乾然後貼藥
又隔紙膏專治臁瘡如神務要用絹帛縳得着實貼
肉方好過兩日取抺净翻貼之
滴乳沒藥(各二錢)黃丹(炒紫色)降真香灰(各兩半)已上俱
另為細末真黃䗶(一兩)真蜂蜜(一茶盞)
右將黃丹入銅鏇内炒紫色次下降真香灰末攪
令勻却下蜜黃䗶另熬化傾入油蜜攪令極勻然
後下乳香沒藥輕粉片腦再用銅匙攪之又勻待
藥稀稠得所取出磁碗收盛勿令泄氣臨用看瘡
大小攤之油紙綿紙尤佳竹紙不耐藥在中紙在
外翻覆貼之
治臁瘡久不愈
龍骨(二錢半)乾猪糞(半兩燒存性)輕粉(少許)梹榔(半兩)乳香沒
藥(各一錢)
右為細末先以燒鹽湯洗瘡以軟絹帛拭乾清油
調敷瘡濕則掺之
秘𫝊隔紙膏治年月深久臁瘡不愈者
老松香樟腦谷丹(炒)水龍骨(即舊船石灰)輕粉久
不愈加白芷川芎海螵蛸
總為細末鎔化松香加少清油和之以油紙隨瘡
大小糊袋盛藥夾之用水洗净縳在瘡口上二日
定四日一換若單用白芷川芎螵蛸三味煎水洗
之立效
屢驗方
枯礬(三錢)墨煤(煉存性一兩)
研勻以生桐油做隔紙膏貼之先以五棓子川椒
葱三味煎湯洗拭乾貼藥一日一換七日全愈
又方治似臁非臁
蜂蜜(四兩)嫩松香(一錢二分)
先將蜜鎔滴水成珠次入松香末攪勻如上法做
貼洗亦同
又方
麻油(二兩)熬至滴水成珠又將蜂蜜四兩熬至滴水成
珠將油攙入又將伏龍肝四兩為末入内攪勻成膏
先將瘡洗淨以膏塗之一日一二次其效甚速
又方
冬青葉臘猪膽百草霜
二味和勻將冬青葉與本人嚼爛先將瘡用椒葱
湯洗净乃以膽霜敷後却敷冬青葉三四次便愈
粉麝散治内外臁臭爛數十年不愈者
生龜(一枚)去肉取殼醋一盌炙醋盡為度煅令白烟盡
存性以盌盖在地上出火毒為細末入輕粉麝香拌
勻臨用先以葱水洗乾敷藥妙絶妙絶
又方新起未久者甚好
玉簮花葉小便浸貼一日一換五日愈
諸凡癰毒惡瘡多年臭爛成坑不收口者此方極佳一
七成功
乳香沒藥(各五錢)天靈盖(煆一兩)
右為極細末掺之神靈鮑清溪之子患痘後腦癰
肉爛成坑骨露不收口百藥無功敷此立效
赤水元珠卷二十九
