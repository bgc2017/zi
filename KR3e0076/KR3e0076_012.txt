赤水元珠卷十二
明孫一奎撰
痺門
生生子曰按内經靈樞所云痺證有臟腑營衞筋脈肌
皮骨及俞合刺法論包甚廣而世之認痺症者絶少
丹溪擬名痛風編門論治是從内經寒氣多者為痛
痺論得其一也其有不痛及各臟腑俞合等証世皆
不詳載者意其以風寒濕三氣為病之本散寓於各
証之下隨各証而分治之如胞痺寓淋腸痺寓飱泄
心痺寓噫氣肺痺寓喘滿之類皆是然則痺之不名也
久矣宜乎其有認為痿認為風認為脚氣同治者此
不務研經旨而惟務求同俗也可慨夫予今列經旨
於篇首以全軒岐舊意以痛風復痛痺以昭中古諸
腎証治得痺之一俾合前後而考之庶可因名而循
其實也設不復之則痛者固可以為風而於不痛者
獨不可以為風乎抑凡見筋骨作痛而亦有血虚有
陰火有痰涎者又皆可以風名之乎在丹溪諸公必
自能融會體認其如因名迷實之弊流害已久名不
正則言不順予故不能無容言也後之明哲幸鑒予
心
黃帝問曰痺之安生岐伯對曰風寒濕三氣雜至合而
為痺也其風氣勝者為行痺(行痺者行而不定也今稱為走注疼痛及歷節)
(風之類是也)寒氣勝者為痛痺(痛痺者疼痛苦楚世稱為痛風及白虎飛尸之類是)
(也)濕氣勝者為著痺(著痺者著而不移世稱為麻木不仁必著而不移劉河間所謂)
(氣之道路著而麻者得矣或痛著一處始終不移者是也)啟玄子註曰(風則陽受之故為痺)
(行寒則陰受之濕則皮肉筋骨受之故為痺著而不去也故乃痺從風寒濕之所生也)
帝曰其有五者何也岐伯曰以冬遇此者為骨痺以春
遇此者為筋痺以夏遇此者為脈痺以至陰遇此者
為肌痺以秋遇此者為皮痺(此皆以所遇之時所客之處命名非行痺痛痺著痺)
(之外又别有此五痺也以時令配五臟所合而言也)
帝曰内舍五臟六腑何氣使然(啟玄子註曰言皮肉筋脈骨痺以四時之外遇)
(然内居腑臟何以致之)岐伯曰五臟皆有合病久而不去者内
舍於其合也故骨痺不已復感於邪内舍於腎筋痺
不已復感於邪内舍於脈脈痺不已復感於邪内舍
於心肌痺不已復感於邪内舍於脾皮痺不已復感
於邪内舍於肺所謂痺者各以其時重感於風寒濕
之氣也凡痺之客五臟者肺痺者煩滿喘而嘔心痺
者脈不通煩則心下鼓暴上氣而喘嗌亁善厥氣上
則恐肝痺者夜臥則驚多飲數小便上為引如懷孕
腎痺者善脹尻以代踵脊以代頭脾痺者四肢解堕發
欬嘔汁上為大塞腸痺者數飲而出不得中氣喘争
時飱泄胞痺者少腹膀胱按之内痛若沃以湯澁於
小便上為清涕陰氣者静則神藏躁則消亡飲食自
倍腸胃乃傷淫氣喘息痺聚在肺淫氣憂思痺聚在
心淫氣遺溺痺聚在腎淫氣乏竭痺聚在肝淫氣肌
絶痺聚在脾(王註淫氣謂氣之妄行者各随藏之所主而入為痺也)諸痺不已
亦益(内也)其風氣勝者其人易已也帝曰痺其時有死
者或疼久者或易已者其故何也岐伯曰其入臟者
死其留連筋骨間者疼久其留皮膚間者易已帝曰
其客於六腑者何也岐伯曰此亦其飲食居處為其
病本也六腑亦各有俞風寒濕氣中其俞而飲食應
之循俞而入各舍其腑也帝曰以鍼治之奈何岐伯
曰五臟有俞六腑有合循脈之分各有所發各随其
故則病瘳也(甲乙經以随為治)帝曰營衞之氣亦令人痺乎
岐伯曰營者水榖之精氣也和調於五臟洒陳於六
腑乃能入於脈也故循脈上下貫五臟絡六腑也衞
者水穀之悍氣也其氣慓疾滑利不能入於脈也故
循皮膚之中分肉之間熏於盲膜散於胷腹逆其氣
則病從其氣則愈不與風寒濕氣合故不為痺也帝
曰善痺或痛或不痛或不仁或寒或熱或燥或濕其
故何也岐伯曰痛者寒氣多也有寒故痛也其不痛
不仁者痛久入深營衛之行濇經絡時疎故不通(甲乙)
(經作痛)皮膚不營故為不仁其寒者陽氣少陰氣多與
病相益故寒也其熱者陽氣多陰氣少病氣勝陽遭
陰故為痺熱其多汗而濡者此其逢濕甚也陽氣少
陰氣盛兩氣相感故汗出而濡也帝曰夫痺之為病
不痛何也岐伯曰痺在於骨則重在於脈則血凝而
不流在於筋則屈不伸在於肉則不仁在皮則寒故
具此五者則不痛也凡痺之類逢寒則急逢熱則縱
帝曰善
刺痺穴法
冬感風寒濕者為骨痺久不已則内入於腎病腎脹足
攣尻以代踵身踡脊以代頭取太溪委中
春感風寒濕者為筋痺久不已則内入於肝病臥則驚
多飲數小便取太衝陽陵泉
夏感風寒濕者為脈痺久不已則内入於心病心下滿
暴喘嗌乾善噫恐懼取太陵少海
長夏感風寒濕者為肉痺久不已則内入於脾病解堕
發咳嘔汁取太白三里
秋感風寒濕者為皮痺久不已則内入於肺病煩滿喘
嘔取太淵合谷
靈樞黃帝問於岐伯曰周痺之在身也上下移徙隨脉其
上下左右相應間不容空願聞此痛在血脈之中邪
將在分肉之間乎何以致是其痛之移也間不及下
鍼其搐痛之時不及定治而痛已止矣何道使然願
聞其故岐伯答曰此衆痺也非周痺也黃帝曰願聞
衆痺岐伯曰此各在其處更發更止更居更起以右
應左以左應右非能周也更發更休也帝曰善此痛
安在何因而有名岐伯曰風寒濕氣客於外分肉之
間迫切而為沫沫得寒則聚聚則排分肉而分裂也
分裂則痛痛則神歸之神歸之則熱熱則痛解痛解
則厥厥則他痺發發則如是此内則不在臟而外未
發於皮獨居分肉之間真氣不能周故命曰衆痺
仲景金櫃要略論血痺乃尊榮人骨弱肌膚盛重困疲
癆汗出臥不時動搖加被微風遂得之但以脈自微
濇在寸口關上小緊宜鍼引陽氣令脈和緊去則愈
血痺陰陽俱微寸口關上微尺中小緊外証身體不
仁如風痺狀黃茋桂枝五物湯主之
嚴用和曰痺証因體虚腠理空疎受之而成逢寒則急
逢熱則縱随所受邪氣而生証也診其脈大而濇為
痺脈來急亦為痺脈濇而緊者亦為痺又有風血痺
陰邪入於血經故也
劉宗厚曰人之感三氣而為痺者以其形虚血虚耳但
有在肌皮血脈淺深之異故入藏者死緣痺之為証
有筋攣不伸肌肉不仁者與風証絶相似故世俗類
於風痿痺証通治此千古之弊也大抵固當分其所
因風則陽受之痺感風寒濕之氣則陰受之為病多
重痛沈著患者易得難去如錢仲陽為宋之一代明
醫自患周痺止能移於手足為之偏廢不能盡去可
見其為難治也况今世俗多類於風証通治宜乎不
能得其病情也
統旨曰風痺者遊行上下随其虚邪與血氣相搏聚於
關節筋脈弛縱而不收也宜防風湯
寒痺者四肢攣痛關節浮腫宜五積散
濕痺者留而不移汗多四肢緩弱皮膚不仁精神昏塞
者宜茯苓川芎湯
熱痺者臟腑移熱復遇外邪客搏經絡留而不行陽遭
其陰故㿏痺翕然而悶肌肉熱極體上如鼠走之狀
唇口反裂皮膚色變宜升麻湯
三氣合而為痺則皮膚頑厚或肌肉痠痛此為邪中周
身搏於血脈積年不已則成癮疹風瘡搔之不痛頭
髮脫落治宜疎風凉血
腸痺者數飲而小便不通中氣喘争時作飱泄宜五苓
散加桑白皮木通麥門冬或吳茱萸散木香丸
胞痺者少腹膀胱按之内痛若沃以湯濇於小便上為
清涕宜腎著湯腎瀝湯方見淋閉門
血痺者邪入於陰血之分其狀體常如被風所以骨弱
勞瘦汗出臥則不能搖動也宜當歸湯
周痺者在血脈之中上下遊行周身俱痛宜觸痺湯大
豆孽湯
支飲者手足麻痺臂痛不舉多睡眩冒忍尿不便膝冷
成痺也宜茯苓湯
東垣云身體沈重走注疼痛濕熱相搏而風熱鬱不得
伸附著於有形也宜蒼术黃栢之類
行痺治劑即走注疼痛
仲景桂枝芍藥知母湯治諸肢節疼痛身體尫羸脚
腫如脫頭眩短氣兀兀欲吐痛風神效
桂枝知母防風(各四兩)芍藥(三兩)甘草麻黃附
子(炮各二兩)生薑白术(各五兩)
水七升煮取二升温服一日三服
烏頭湯歷節風不可屈伸疼痛
麻黃芍藥黃茋(各三兩)甘草(炙)川烏(五枚㕮咀以蜜二升煎取)
(一升即去烏頭)
水三升煎一升去渣納蜜再煎七合不時盡服之
河間防風湯治行痺走注無定痛風神效
防風當歸赤茯苓杏仁(去皮尖炒各一錢)甘草桂
(各五分)黃芩秦芁葛根(各二分)麻黃(去節五分)
水酒各二盞棗三枚薑五片煎一盞去渣温服
本事方薏苡仁散治濕傷腎腎不能生肝肝自生風
遂成風濕流注四肢筋骨或入左肩顒肌肉疼痛漸
入左指
薏苡(一兩)當歸芎藭乾薑甘草官桂川烏
防風白术茵芋(即山藥)麻黃獨活(各五錢)
右末每服一錢空心臨臥酒調下一日三服
麝香丸治白虎歴節風疼痛遊走無定狀如蟲嚙晝
静夜劇及一切足疼痛
川烏(大者三箇生用)全蝎(二十一箇生用)黑豆(二十一箇生用)地龍(五錢)
右入麝香半字同研勻糯米糊為丸菉豆大每服
七丸甚者十丸夜臥令膈空温酒下微出冷汗一
身便瘥予得此方凡是歴節及不測痰痛一二服
便瘥在歙州日有一貴家婦人遍身走注疼痛至
夜則發如蟲嚙其肌多作鬼邪治予曰此正歴節
風病也三服愈
丹溪龍虎丹治走注疼痛或麻木不遂半身疼痛
蒼术草烏白芷(各一兩)
右末水拌待發熱過再入乳香二錢當歸牛膝各
半兩酒糊為丸彈子大酒化下
無擇附子八物湯治歴節風四肢疼痛如鎚鍛不可
忍
附子(炮去皮臍)乾薑(炮)芍藥茯苓半夏桂心(各三兩)
白术(四兩)人參(三兩)
每服五六錢水煎
加味二妙散痛風走注疼痛
黃栢(酒炒)蒼术(酒炒各二錢)
水煎調酒洗葳靈仙末羚羊角灰(臣)蒼术(佐)白芥
子(使)生薑一片入藥末一錢擂碎以前藥再温服
東垣和血散痛湯治兩手十指一指疼了一指疼疼
後又腫骨頭裏痛膝痛左膝痛了右膝痛發時多則
五日少則三日晝輕夜重痛時覺熱行則痛輕腫却
重註云先血後氣乃先痛後腫形傷氣也
羌活升麻麻黃(去節各一錢半)桃仁(十箇)柴胡防風
黃栢知母(酒炒各一錢)黃連(酒炒)防已(各六分)猪苓獨活
(各五分)當歸(一分)甘草(炙二分)紅花(一分)
分二服水煎食前熱服
羅太無治真定府張大素好嗜酒五月間病手指節腫
痛屈伸不利膝臏亦然心下痞滿身體沈重不欲飲
食食即欲吐面色痿黃精神減少至六月間求予治
之診其脈沉而緩緩者脾也内經云諸濕腫滿皆屬
脾土仲景云濕流關節肢體煩痛此之謂也宜以大
羌活湯主之
羌活升麻(各一錢)獨活(七分)蒼术防風甘草葳
靈仙茯苓當歸澤瀉(各五分)
分二帖水煎食前一服食後一服忌酒麪生冷硬
物
牛蒡子湯治風熱成歴節手指赤腫麻木甚則攻肩背
兩膝遇暑熱或大便閉
牛蒡子新豆䜴(炒)羌活(各三兩)生地(二兩半)黃茋(一兩半)
為末湯調二錢空心食前日三服此病胸膈生
痰久則赤腫附著肢節久久不退遂成厲風此孫
真人預戒也宜早治之
河間大荳孽散治周痺走注五臟留滯胃中結聚益
氣出毒潤澤皮毛補腎
大豆孽(一升炒香熟為末)
每服五分温酒調下空心服加至一錢日三服
本草云大荳消淤血破婦人惡血治熱痺筋攣膝
痛古人多用酒沃豆孽取汗蓋表藥也
犀角湯治熱毒流入四肢歴節腫痛
犀角(二兩)羚羊角(一兩)黃芩梔子射干大黃升
麻(各四兩)豉(一升)
每七八錢水二鍾煎服
張子和治一稅官風寒濕痺腰脚沈重浮腫夜則痛甚
兩足惡寒經五六月間猶綿纏靴足膝皮膚少有跣
露則冷氣襲之流入經絡其病轉劇走注上下往來
無定其痛極處便攣急而腫起肉色不變腠理如蟲
行每遇風冷病必轉增食減肌體瘦之起須人扶所
服者烏附薑桂種種燥熱燔針著灸莫知其數前後
三年不愈一日子脈之其兩手皆沉滑有力先以導
水丸通經散各一服是夜瀉三十餘行痛減半漸服
赤茯苓湯川芎湯防風湯此三方在宣明論中治痺
方是也日三服煎七八錢漐漐然汗出余欲作玲瓏
竈法薰蒸血熱必增極諸汗法古方中多有之惟以
吐法者世罕知之
丹溪控涎散治身及脇走痛痰挾死血加桃仁泥丸
治走注疼痛
葳靈仙梔子(炒)蒼术當歸(各一錢)川芎(七分)肉桂(一分)
桃仁(七箇)甘草(五分)生薑(五片)
水二盞煎半乾入童便半盞竹瀝半盞熱服忌肉
雞麪
定痛方治一切風濕痺痛
乳香沒藥地龍木鼈子肉金星石五靈
脂(等分)
蜜丸彈子大每一丸臨臥酒下
升麻湯治熱痺肌肉熱極體上如鼠走唇口反縱皮
毛黑兼治諸風
升麻(三兩)茯神人參防風犀角(鎊)羚羊角羌
活(各一兩)官桂(五錢)
每服五六錢生薑一塊搗碎竹瀝少許同煎至一
盞温服
八珍丸治痛風走注脚氣頭風
乳香没藥代赭石穿山甲(生川各三錢)羌活草
烏(生用各五錢)全蝎(二十一箇炒)川烏(生用不去皮尖一兩)
右末醋糊丸梧子大每服十一丸
四妙散治痛風走注
葳靈仙(酒浸五錢)白芥子(一錢)蒼耳子(一錢五分又云是蒼木)羊角灰
(三錢)
右末每服一錢薑一大片搗汁入湯調服二妙
散同調尤妙
濟生羌活湯治白虎歴節風毒攻注骨節疼痛發作
不定
羌活(二兩)附子(炮去皮臍)秦芁桂心甘草(炙)木香牛
膝(酒浸)桃仁骨碎補川芎當歸防風(各一兩)
薑五片每服五六錢水煎
痛痺(丹溪編為痛風門今改之以復葯從經旨也)
丹溪痛風論曰痛風者四肢骨節走痛也他方謂之白
虎歴節風夫氣行脈外血行脈内晝行陽二十五度
夜行陰二十五度此平人之造化也得寒則行遲而
不及得熱則行速而太過内傷於七情外傷於六氣
則氣之運或遲或速而疾作矣彼痛風者大率因血
受熱已自沸騰或再涉冷受濕取凉或坐臥當風熱
血得寒汚濁凝澁所以作痛夜痛甚者行於陰也治
當以辛熱之劑流散寒濕開發腠理則血行氣和而
愈然亦有數種治法不能無少異也因濕痰濁血流
注為病以其在下焦道路遠非烏附氣壯者不能行
故用為引經若以為主治非惟無益而有殺人之毒
此病必行氣流濕舒風導滯血㭪新血降陽升陰治
有先後須明腫與不腫可也不可食肉肉屬火大能
動火素有火盛者小水不能制若食肉厚味下有遺
溺不已上有痞悶之甚雖魚麪醬醋酒皆斷之先以
二陳湯加酒浸白芍藥少佐以黃連降心火看作何
應而為之區處
生生子曰按丹溪不以痺分門而以痛風分門謂血先
受熱而後受冷濕乃所以為痛夜痛甚行於陰也及
戒人不可徒以烏附為主斯言不惟補前人之餘藴
而猶有深意存焉者實懲時俗與脚氣痿証混治之
悞而另立痿門脚氣門分治之而又另分麻木為一
門者此尤有見也麻木固亦有濕有痰所致者而氣
血不足居多分而治之良有特識設一槩而作風寒
濕治則虚虚之禍無有窮已不獨麻木為然而行痛
著三痺其中未能無虚虚者或久作風寒濕治用疎
風剛燥之劑太過而氣血為之暗損或氣血先虚而
後受邪經曰邪之所凑其氣必虚此皆不可以不慎
也陳無擇謂有支飲作痺此均有補於經文者誠以
今之患痛痺者歷之每每如丹溪無擇所論治騐數
條猶其精工故畢錄之以為法
大法用蒼术南星川芎白芷當歸黃芩在上者加羌活
桂枝桔梗葳靈仙在下者加牛膝防已木通黃栢(治痛)
(風取薄桂者以其味淡獨此能横行手臂㑯南星蒼术等藥至痛處)
一方四物湯加桃仁牛膝陳皮茯苓甘草白芷龍膽草
在上屬風在下屬濕加藥同俱倍之桂等分無桔梗
氣虚者加蒼术龜板痰加南星血虚加芎歸佐以桃
仁紅花
因痰者二陳湯加酒炒黃芩羌活蒼术
因濕者蒼白术之類佐以竹瀝及行氣藥(或曰有濕鬱而周身走痛)
(者或關節間痛遇陰寒即發當作濕鬱治)
因於風者小續命湯極驗
因血虚者芎歸之類佐以桃仁紅花
肥人多是濕與痰飲流注經絡
瘦人多是血虚與熱
下部有濕腫痛防已龍膽草黃栢知母固是捷藥若肥
人病此宜蒼术白术南星滑石茯苓之類瘦人宜當
歸紅花桃仁牛膝㯽榔等同用
上中下痛風
黃栢(酒炒)蒼术(米泔浸一宿)南星(各二兩)神麴(炒)台芎(各一兩)龍
膽草(五分)白芷防已桃仁(各五錢)葳靈仙(酒洗)桂枝
羌活(各三錢)紅花(酒洗一錢五分)
右為末麴糊丸食前下百丸(葳靈仙治上體痛風虚弱勿用)
肢節腫痛痛屬火腫屬濕兼受風寒而發動於經絡之
中濕熱流注肢節之間而無已也用麻黃(去根節)赤芍
藥(各一錢)防風荆芥羌活獨活白芷蒼术葳靈仙片芩
枳實桔梗乾葛川芎(各五分)甘草歸尾升麻(各三分)下焦
加酒炒黃栢婦人加酒炒紅花腫多加㯽榔大腹皮
澤瀉更加没藥(一錢)定痛尤妙(一云脨濇數者有瘀血宜桃仁紅花芎歸及大)
(黃微利之)
氣血兩虚有痰濁陰火痛風
人參山藥海石南星(各一兩)白术熟地黃
栢(炒黑)龜板(酒炙各二兩)乾薑炭瑣陽(各五錢)
右為末酒糊丸
二妙散治筋骨疼痛因濕熱者有氣者加氣藥血虚
加血藥痛甚者加生薑汁熱辣服之
黃栢(炒)蒼术(米泔浸炒)
右為末沸湯入薑汁調服二物皆有雄壯之氣表
實者加酒少許佐之若痰帶熱者先以舟車丸
或導水丸神芎丸下伐後以趁痛散服之(一法二妙為君)
(加甘草羌活各二錢陳皮芍藥各一錢酒炒葳靈仙半錢服之佳)
趁痛散
乳香没藥桃仁紅花當歸羌活地龍
(酒炒)牛膝(酒洗)甘草五靈脂(酒炒)香附(童便浸)
右為末每服二錢酒調或加酒炒芩栢
潛行散
黃栢酒浸為末入湯藥調服
治酒濕痰痛風
黃栢(酒炒)葳靈仙(酒炒各五錢)蒼术羌活甘草(三錢)陳皮
芍藥(各一錢)
右為末每服一錢或二錢沸湯入薑汁調服
治氣實表實骨節痛方
滑石(飛六錢)甘草(一錢)香附片芩(各三錢)
右為末薑汁糊丸梧子大每服五七十丸白湯吞
下
治食積肩腿痛
龜板(酒浸炙一兩)酒栢葉香附(五錢)辣芥子凌霄花(一錢)
(半)
右末酒糊為丸桐子大煎四物湯加陳皮甘草湯
下
丹溪治一男子家貧多勞秋凉忽渾身發熱兩臂膊及
腕兩足并跨皆疼痛如煅晝輕夜劇醫與風藥則增
痛與血藥則不效惟待斃而已脈之兩手俱濇而數
右甚於左飲食則如平時形瘦削蓋大痛而瘦非病
也用蒼术酒黃栢各一錢生附子一片生甘草三分
麻黃五分研桃仁五箇作一帖煎入薑汁些少令辣
服至四帖後去附子加牛膝一錢至八帖後來告急
云氣上喘促不得睡痛似微減意其血虚因服麻黃
過劑陽虚被發動而上奔當與補血鎮墜及酸劑收
之遂以四物湯加川芎芍藥人參二錢五味子十二
粒與二帖服之喘随定是夜遂安三日脈之數減大
半澁脈如舊問其痛則曰不減然呻吟之聲却無察
其起居則疲弱無力病人却自謂不弱遂以四物湯加
牛膝白术人參桃仁陳皮甘草㯽榔入薑三片煎服
如此藥與五十帖而安一月後因負重擔復痛作飲
食亦減再與此藥加黃茋三分又二十帖全愈
一人年踰六十性急作勞患兩腿痛動作則痛甚視之
曰此兼虚証當補血則病自安遂與四物加桃仁陳
皮牛膝生甘草煎入薑研潛行散熱飲三四十帖而
安
何縣長年四十餘形瘦性急因作勞背痛臂疼骨節疼
足心發熱可與四物湯帶熱下大補丸保和丸共六
十粒食前服
一婦人脚疼怕冷夜劇日輕
生地白芍歸尾(各五錢)黃栢(炒)黃芩白术
右分四帖水煎帶熱服
鮑子年二十餘因患血痢用澁藥取效後患痛風喊叫
撼隣里予視之曰此惡血入經絡證血受濕熱久為
凝濁所下未盡留滯隧道所以作痛經久不治恐成
枯細遂與四物湯桃仁紅花牛膝黃芩陳皮甘草煎
生薑汁研潛行散入少酒飲之數十帖又與刺委中
出黑血近三合而安
朱閫内年三十味厚性急患痛風攣縮數月醫不應予
視之曰此挾痰與氣症當和血疎痰導氣病自安遂
以潛行散入生甘草牛膝枳殼通草陳皮桃仁薑汁
煎飲半年而安
陸郎左腿义骨舊痛小便赤澁此積憂痰涎所為
白术枳殼赤芍(一錢)條芩連翹通草甘草
稍(三分)
右剉水煎服
一婦脚义骨痛
蒼术白术陳皮芍藥(三分)木通(二錢)甘草(五分)
分二服送大補丸五十丸
右丹溪治痛風法主於血熱血虚血汚或挾痰皆
不離四物潛行牛膝甘草桃仁陳皮蒼术薑汁而
随症加減發前人之餘藴醫世俗之所不能醫其
有功於後人也大矣
凡痛在胃之脈絡者宜解食毒
許學士醫檢正患鼻額間痛或麻痺不仁如是數年
忽一日連口唇頰車髮際皆痛不開口言語飲食皆
妨在額與頰上常如糊手觸之則痛予作足陽明經
絡受風毒𫝊入經絡血凝滯而不行故有此症或者
以排風小續命透髄丹之類與之皆不效製此犀角
升麻湯贈之數日愈
犀角(十而一錢)升麻防風羌活(各三兩)川芎白附子
白芷黃芩(各五錢)甘草(一分)
右用四大錢水煎服食後臨臥各一服一日共服
四次夫足陽明胃也經云腸胃為市又云陽明多
血多氣胃之中腥羶五味無所不納如市㕓無所
不有也以其腐熟飲食之毒聚於胃此方以犀角
為主解飲食之毒也陽明經絡環唇挾舌起於鼻
合額中循頰車上耳前過客主人循髮際至額顱
今所患皆一經絡也故以升麻佐之餘藥皆滌降
風熱升麻黃芩專入胃經稍通者自能曉
海藏四物蒼术各半湯治肢腫不能舉動
四物湯蒼术各半兩各煎服效與活血丹相表裏
活血丹治遍身骨節疼痛如神(與蒼术四物各半湯相表裏)
熟地黃(三兩)當歸白术白芍續斷人參(各一兩)
右末酒糊丸如桐子大
東垣蒼术復煎散治寒濕相合腦戶痛惡寒項脊強
肩背胛卯痛膝臏痛無力行步能食身沈重其脈沈
緩洪上急
蒼术(四兩水二碗煎至二大盞去漁入下藥)羌活(一錢)升麻柴胡藁
本澤瀉白术(各五分)黃栢(三分)紅花(一分)
右用蒼术二盞煎至一大盞空心温服微汗為效
忌酒麪
緩筋湯治目如火腫痛兩足及伏菟骨筋痛膝少力
身重腰痛夜惡寒痰𠻳項頸筋骨背急痛目多眵淚
食不下
羌活獨活(各二錢)藁本麻黃草蔲黃栢黃
芩歸身生地柴胡(各三分)生甘草(二分)升麻(三分)炙
甘草熟地黃(各二分)蘇木(一分)蒼术(五分)
水二鍾煎一鍾熱服
羅太無活血應痛丸治風濕客於腎經血脈凝滯腰
背腫痛不能轉側皮膚不仁遍身麻木上攻頭目虚
腫耳目常鳴下注膝重痛少力行履艱難項背拘急
不得舒暢常服和血脈壯筋骨使氣脈宣通
金毛狗脊(去毛六兩)蒼术(米泔浸十兩)香附(炒十二兩)陳皮(九兩)没藥
(一兩二錢)草烏(炮二兩五錢)葳靈仙(三兩)
右末酒糊為丸桐子大每服十五丸不拘時温酒
或熱湯送下忌食桃李雀鴿諸血物
烏靈丸久患風寒痛風及麻木行步艱難
五靈脂(二兩)川烏(一兩炮去皮臍)
右末酒糊為丸桐子大每服十丸加至五十丸空
心温酒下忌冷物
史丞相遇仙方諸般痛風手足艱難筋骨疼痛口眼
喎斜言語蹇澁
附子(炮去皮臍)川烏(製同)當歸川芎肉蓯蓉(酒浸焙)杜仲
(薑汁炒)羌活黃茋人參白术白蒺藜牛膝
(酒浸)防風天麻白茯苓狗脊(炒去毛)萆薢續斷
獨活肉桂赤芍藥(各一兩)虎脛骨(酥炙二兩五錢)
右以生絹袋盛之用無灰酒浸密封瓶口春三日
夏二日秋七日冬十日取出晒焙乾為末酒糊丸
桐子大用浸藥酒一盞空心送下五十丸忌生冷
油膩荳腐麪食發風物
五加皮酒治風濕遍身疼痛俗名痛風或腫或癱或
脚氣不能履動者五加皮不拘多少入白麪内同
釀白酒飲之效
丹溪治環跳痛不已防生附骨疽方以蒼术佐黃栢之
辛行以青皮冬加桂枝夏加黃芩體虚加杜仲牛膝
以甘草為使大料煎入酒深者恐术栢桂枝十數帖
發不動以少黃連一二帖又不動者恐毒將成撅地
成坑以火煅紅沃以小便赤體坐其上以被席圍包
下體使熱蒸腠理開血氣暢而愈
仲景治婦人六十二種風及腹中血氣刺痛以紅藍花
酒主之紅花一味以酒一大碗煎減半頓服一半
頃之再服
虎骨丸治經絡凝滯骨節疼痛筋脈攣急遇陰寒愈
痛
乳香没藥(各另研)赤芍藥熟地當歸虎脛骨
(酥炙黃)血竭(五錢)
右末用木瓜一枚切破去核入乳香末在内以麻
線纏定勿令透氣好酒六升煮酒盡取木瓜去皮
研如泥更入熟蜜少許杵和為丸桐子大每服五
十丸看病上下服
麒麟散治寒濕𫝊於經絡疼痛不可忍
血竭乳香没藥白芍當歸(各六錢)水蛭(杵碎炒令)
(烟盡)麝香(各三錢)虎脛骨(酥炙黃五錢)
右為末和勻每服二三錢食前温酒調下
統旨云痛痺五積散佳四肢攣痛關節浮腫殊效
治白虎歷節風及腫痛者以釅醋五升熱煎三四沸切
葱白二三升煮一沸濾出布帛包裏患處熨之以瘥
為度
嚴氏蠲痺湯治身體煩疼四肢項背拘急或疼或痛
重舉動艱難手足冷痺腰腿沈重筋脈無力
當歸芍藥黃茋羌活片子薑黃(各一兩五錢)甘
草(炙五錢)
每服六七錢薑棗煎服
獨活寄生湯治肝腎虚弱感風濕致痺兩脛緩縱痺
弱不仁方出脚氣門
河間茯苓湯寒氣勝者為痛痺宜通氣温經尤治四
肢疼痛拘倦浮腫
赤茯苓桑白皮(各二兩)防風官桂川芎芍藥
麻黃(去節各一兩半)
每服六七錢棗一枚水煎服繼以薑粥投之汗出
愈
脚跟痛有血熱有痰血熱者四物加黃栢知母牛膝之
類痰用二陳加南星黃栢防已
肩背痛附臂痛
肩背痛不可回顧者此太陽氣鬱而不行或脊痛項強
腰似折項似拔者此足太陽經不通二者俱宜通氣
防風湯有因濕熱肩背沉重而痛者當歸拈痛湯有
因汗出小便數而欠者風熱乘脾脾氣鬱而肩背痛
也當瀉風熱則愈宜升麻柴胡湯有痰飲流注肩背
作痛宜星香散或導痰湯有腎氣不循故道氣逆挾
背而上致肩背作痛宜和氣飲加鹽炒小茴香少許
有勞力或看書著棋久坐而致脊背疼者補中益氣
湯或八物湯加黃茋背者胸之府肺主氣居胸中肺
氣滯則血脈泣肺氣虚則不能運行陽道肺中有痰
流注肩背皆能作脹疼
肩背痛乃肺分野之病經云西風生於秋病在肺俞在
肩背故秋氣者病在肩背大過為病在外則令人逆
氣背痛愠愠然也
臂痛臂為風寒濕所搏或痰流氣滯或因提挈重物
皆致臂痛有腫者有不腫者因於風寒宜五積散加
羌活因於濕蠲痺湯多加蒼术因於痰導痰湯因於
氣烏藥順氣散因提重傷筋用劫勞散或和氣飲加
薑黃蓋薑黃能入臂故也有人坐臥為風濕所襲但
遇外有寒邪所侵即痛者宜羌活散有飲酒太過濕
痰流注者用二陳加南星蒼术桔梗枳殼桂枝酒芩
有血不榮於筋者用四物加薑黃秦芁羌活有氣血
凝滯經絡不行所致者舒筋湯
控涎散治肩背臂痛如神方在行痺
控涎丹加去油木鼈子(一兩)桂(五錢)治臂痛
每服二十丸加至三十丸妙
丹溪治臂痛
南星半夏白术香附酒芩(各一錢)蒼术(二錢)陳
皮茯苓(各五分)葳靈仙(三分)甘草(少許)
花麴散治臂痛
紅花(炒)神麴(炒)
為末酒調下
薑黃散治臂痛非風非痰
薑黃甘草羌活(各一兩)白术(二兩)
腰已下痛者加海桐皮當歸芍藥
東垣治臂痛分六道經絡看痛在何經絡之間以行本
經藥通其氣血血氣通則愈矣若表上諸痛若便擬
下之則不可當詳細辨之
右東垣云認經絡用藥蓋以兩手伸直其臂貼身垂
下大指居前小指居後而定之則其臂臑之前廉痛
者屬陽明經以升麻白芷乾葛行之後廉痛者屬太
陽經以藁本羌活行之外廉痛者屬少陽以柴胡行
之内廉痛者屬厥陰以柴胡青皮行之内前廉痛者
屬太陰以升麻白芷葱白行之内後廉痛者屬少陰
以細辛獨活行之并用灸法視其何經而取之也
通氣防風湯肩背痛不可回顧者此太陽氣鬱而不
行以風藥散之脊痛項強腰似折項似拔者此足大
陽經不通也
羌活獨活(各一錢)藁本防風甘草(各五分)川芎
蔓荆子(各三分)
水煎服
當歸拈痛湯濕熱為病肢節煩痛肩背沉重胷膈不
利及遍身疼痛下注於足脛痛腫不可忍方在脚
氣門
加減當歸飲子治肩背忽痛
當歸防風柴胡生地大黃(各一兩半)芍藥黃
芩人參(各一兩)黃連(五錢)滑石(六兩)甘草(一兩三錢)
每服六七錢水煎
人參益肺散治肩背痛汗出小便數而少者風熱乘
肺肺氣鬱甚也當瀉風熱則愈
升麻柴胡黃茋(各一錢)防風羌活人參甘
草陳皮(各五分)藁本(三分)青皮黃芩白豆蔲(各三分)
水煎服如面色白脫色氣短者勿服
舒筋湯臂痛不能舉有人常左臂痛或以為飲以為
風以為濕諸藥悉試繼以針艾俱不效得此方服之
而愈蓋是氣血凝滯經絡不行所致非風非飲非濕
腰以下食前服腰以上食後服(又名通氣飲子)
片子薑黃(四兩如無用嫩莪术代也)甘草(炙)羌活(各一兩)赤芍藥
海桐皮(去外皮)白术當歸(各二兩)
每服五錢薑三片水煎臨服入磨沈香少許
治背痛
薑黃(四兩)甘草(炙)羌活白术(各一兩)
每服一兩水煎
防風飲子治項筋急痛諸藥不效者
黃茋附子甘草蒼术陳皮羌活防風
桔梗(等分)
每服五錢薑一片水煎
丹溪治一男子忽患背胛縫有一線痛起上肩跨至胷
前側脇而止其痛晝夜不歇不可忍脈弦而數重取
豁大左大於右夫背胛小腸經也此必思慮傷心心
臟未病而腑小腸先病故從背胛起及慮不能决又
歸之於膽故痛至胸脇而止乃小腸火乘膽木子來
乘母是為實邪詢之果因謀事不遂所致故用人參
四分木通二分煎湯吞龍膽丸數服而愈
著痺治劑(麻木同)
經謂濕氣勝者為著痺河間曰著者留著其處而不去
或四肢麻木拘攣也經又曰其不痛不仁者病久入
深營衞之行澁經絡時疎故不痛皮膚不榮故為不
仁夫所謂不仁者或周身或四肢淫淫然麻木不知
痛痒如繩札縳初解之狀古方名為麻痺者是也靈
樞曰衛氣不行則為麻木丹溪曰麻是氣虚木是濕
痰死血然則曰麻曰木者以不仁中分而為二也雖
然亦有氣血俱虚但麻而不木者亦有虚而感濕麻
木兼作者又有因虚而感風寒濕三氣乘之故周身
掣痛麻木併作者古方謂之周痺治法宜先汗而後
補也當以類而推治
丹溪云十指麻木乃胃中有濕痰死血宜二陳湯加蒼
术白术桃仁紅花附子
脈法脈沈而濡屬氣虚關前得之麻在上體關後得
之麻在下體也脈浮而緩者屬濕為麻痺脈緊而
緩屬寒為痛痺脈濇而芤屬死血為木不知痛痒
東垣神效黃茋湯治渾身麻木不仁或左或右半身
麻木或面或頭或手臂或脚腿麻木不仁並皆治之
又治兩目緊急縮小羞明畏日隱澁難開或視物
無力睛痛昏花手不得近或目少睛光或目熱如火
服五六帖神效
黃茋蔓荆子(各二兩)人參甘草(炙)白芍藥(各一兩)陳
皮(五錢)
每服五六錢如小便淋澁加澤瀉(五分)如有大熱
症加黃栢(三錢酒炒四次)如麻木不仁雖有熱不加黃栢
再加黃茋(一兩)如眼縮小去芍藥忌酒醋濕麪葱
韮蒜大料等物及淡滲生冷硬物麻木重甚者
加芍藥(一兩)木通(一兩)
芍藥補氣湯治皮膚間有麻木此肺氣不行也
黃茋橘紅甘草(炙各一兩)白芍藥(一兩半)澤瀉(五錢)
每服一兩水煎如肌肉麻必待瀉營氣而愈
如濕熱相合四肢沉痛當瀉濕熱(此㓗古立效神方)
東垣治杜彦逵患左手右腿麻木大指次指亦嘗麻木
至腕已三四年矣諸醫不效脈之曰麻者氣之虚也
真氣弱不能流通填塞經絡四肢俱虚故生麻木不
仁與一藥決三日效遂製人參益氣湯服二日便覺
手心熱手指中間如氣滿脹至三日後又覺兩手指
中間皮肉如不敢觸者似痒痛滿脹之意知其氣已
遍至乃於兩手指甲傍各以三稜針一刺之微見血
如黍粘許則痺自息矣又為處第二第三方服之全
安
人參益氣湯治五六月間兩手麻木四肢倦怠惰嗜
臥乃濕熱傷元氣也
黃茋(八錢)人參甘草(生各五錢)芍藥升麻(各三錢)柴胡(二錢)
(半)五味子(一百二十粒)甘草(炙二錢)
每六七錢水煎空心服服後令少睡於麻痺處按
摩屈伸少時午飯前一服日二
第二次藥煎服如前
黃茋(八錢)紅花(五分)陳皮(一錢)澤瀉(一錢)
第三次服藥
黃茋(六錢)黃栢(一錢三分)橘紅(三錢)白芍藥(五錢)升麻澤瀉(各二)
(錢)黃芩(八錢)五味子(百粒)甘草(炙一分生四分)
分四帖煎服如前(秋凉去五味子冬月去黃芩效)
除濕補氣湯治左腿麻木沈重
黃茋(八錢)甘草梢(六錢)升麻梢柴胡當歸澤瀉(各二)
(錢)五味子(百二十粒)紅花(二錢半)青皮(四錢)陳皮(一錢)
分四服水煎熱服
治趙節使年七旬病體熱麻股膝無力飲食有汗妄喜
笑善飢痰涎不利舌強難言聲啞不鳴身重如山診
得左脈洪大有力是邪客於經絡兩臂外有數瘢遂
問其故對以燃香所致予曰君之病皆此也夫人之
十二經灌溉周身終而復始蓋手之三陽從手至表
上行至頭加之以火邪并於陽勢甚熾焉故邪熱毒
行散於周身而熱麻經云胃中有熱則蟲動蟲動則
胃緩胃緩則廉泉開故涎下熱傷元氣而沈重無力
飲食入胃慓悍之氣不循常度故多汗心火盛則妄
喜笑脾胃熱則消穀善饑肺金衰則聲啞不鳴仲景
云微數之脈慎不可灸焦枯傷筋血難復也君奉飬
以膏粱之味無故加以火毒熱傷於經絡而為此病
明矣乃製清陽補氣湯服之不旬日而愈
清陽補氣湯
蒼术(四錢)藁本知母(酒浸)當歸甘草(生各二錢)柴胡黃
栢(酒浸)黃茋(各三錢)升麻(六錢)陳皮(二錢半)五味子(一錢半)
每七錢水煎空心服
治李正夫人病診得六脈中俱弦洪緩相合按之無力
弦在其上是風熱下陷入陰中陽道不行其症閉目
則渾身麻木晝減夜甚覺而目開則麻木漸退久則
絶止常開其目此病不作懼其麻木不敢合眼故不
得眠身體皆重時有痰𠻳覺胷中常是有痰而不利
時煩躁短促而喘肌膚充盛飲食大小便如常惟畏
麻木不敢合眼為最苦觀其色脈形病相應而不逆
内經曰陽盛瞑目而動輕陰病閉目而静重又云諸
脈皆屬於目靈樞曰開目則陽道行陽氣遍布周身
合目則陽道閉而不行如晝夜之分知其陽衰而陰
旺也且麻木為風雖三尺之童皆以為然細校之則
非如久坐而起亦有麻木假如繩縳繫之人釋之覺
麻木作而不敢動久則自己以此驗之非有風邪乃
氣不行也不須治風當補其肺中之氣則麻木自去
矣知其經絡隂火乘其陽分火動於中為麻木也當
兼去陰火則愈矣時痰𠻳者秋凉在外濕在上作也
當實其皮毛以温劑身重脈緩者濕氣伏匿而作也
時見躁作當升陽助氣益血微瀉陰火去濕通行經
脈調其陰陽則非五臟六腑之本有邪也補氣升陽
和中湯主之
補氣升陽和中湯
黃茋(五錢)人參白芍(各三錢)甘草(炙)佛耳草(各四錢)陳皮
白术歸身(各二錢)甘草(生去腎熱)黃栢(酒浸除濕瀉火)白茯苓
(除濕導火)澤瀉(同上)升麻(行陽明經)柴胡草豆蔲(益陽退寒各一錢)
每服三五錢水煎稍熱服八帖愈
温經除濕湯李夫人冬寒霜時病作四肢無力乃痿
厥濕熱在下焦也醋心者是濁氣不降欲滿也合眼
麻木者陽道不行也開眼不麻木者目開助陽道故
陰寒之氣少退也頭旋眩運者風氣下陷於血分不
伸越而作也
羌活(七分)獨活當歸麻黃(去節)黃栢(各三分)白芍(三錢)柴
胡黃連黃茋草豆蔲神麴木香(各二分)陳
皮蒼术(各二錢)人參甘草(炙)白术猪苓澤瀉
(各一錢)升麻(五分)
分二服水煎熱服治肢節沈重疼痛無力之聖
藥也
濕氣風症不退眩運麻木不已除風濕羌活湯主之
羌活防風(各一兩)柴胡獨活甘草(炙各五分)藁本
陳皮黃栢川芎(各三分)蒼术黃茋(各一錢)猪苓
澤瀉(各二分)茯苓(二錢)黃連(一分)升麻
每服五六錢水煎熱服量虚實用如不盡症候
依加減法用之
濟世茯苓湯治停飲支飲手足麻痺多睡眩冒
赤茯苓半夏陳皮(各一兩)枳實(炒)桔梗甘草(炙各)
(半兩)
每服五六錢薑三片水煎
宣明茯苓川芎湯治著痺濕地水氣甚重著而不去
多汗而濡者著痺留注不去四肢麻木拘攣浮腫
赤茯苓防風川芎麻黃芍藥桑白皮
甘草(炙)官桂當歸(各五分)
棗三枚水煎服如欲出汗以粥投之
五痺湯風寒濕之氣客留肌體手足緩弱麻頑不仁
片子薑黃(一兩)羌活白术防己(各二兩)甘草(炙五錢)
每五六錢薑三片水煎服
續斷丸(本事方)治風濕流注四肢浮腫肌肉麻痺
川續斷當歸萆薢天麻防風大附子(各一)
(兩)川芎(七錢半)乳香没藥(各五分)
煉蜜為丸梧子大每四十丸温酒米飲任下
又增減續斷丸治寒濕之氣痺滯關節麻木疼痛
人參防風鹿角膠白术(炒各七兩)黃茋續斷
苡仁山芋牡丹皮麥門冬地黃桂心
山茱萸白茯苓石斛(各二兩)
蜜丸桐子大每服六七十丸空心酒下
三痺湯治血氣澁滯手足拘攣風痺等疾
川續斷杜仲(薑汁炒)防風桂心人參當歸
白茯苓白芍藥甘草黃茋牛膝細辛(各一)
(兩)川獨活川芎秦芁生地(各五錢)
每服六七錢薑三片棗一枚水煎
濟生黃茋酒治風濕癢痛筋脈攣急身體頑麻
黃茋當歸白术虎骨萆薢雲母粉木
香防風官桂天麻石斛茵芋葉仙靈
脾川續斷白芍藥甘草(炙各一兩)
用絹袋盛以好酒一斗浸之春五夏三秋七冬十
日每服一盞温飲之常令酒氣相續為佳
宣明防風天麻散治風麻痺走注肢節疼痛中風偏
枯或暴瘖難語内外風熱壅塞
天麻甘草羌活防風白芷川芎歸尾
草烏頭白附子荆芥穗(各五錢)滑石(二兩)
右末熱酒化蜜少許調半錢加至一錢覺藥力運
行微麻為度煉蜜丸彈子大熱酒化下半丸或一
丸細嚼白湯下
衍義方治風冷氣血閉手足體疼痛冷麻
五靈脂(二兩)没藥(一兩)川烏頭(一兩半死去皮)乳香(五錢)
右末水丸彈子大每一丸生薑酒磨服
河間前胡散治榮虚衞實肌肉不仁致令㿏重名曰
肉苛
前胡白芷細辛官桂白术川芎(各三兩)附
子(炮)吳茱萸當歸川椒(去子并閉口者生用各二兩)
以茶酒三升拌勻同窨一宿以煉成猪脂膏五斤
入藥煎候白芷黃紫色濾其渣成膏病在處摩之
凢癥瘕瘡痍皆治併去諸風瘡痒痛傷折墜損凢
摩内皆可用之
吳茱萸散
吳茱萸肉豆䓻(麫裹煨)乾薑甘草(炙)神麴(炒)砂仁
(各一兩)白术厚朴(薑製)陳皮(各二錢)
為末每服二錢空心米飲調下
腎瀝湯
麥門冬五加皮犀角(各一錢半)杜仲桔梗赤芍
藥木通(各一錢)桑螵蛸(一箇)
水二鍾入羊腎少許煎至八分食前服
加味五痺湯治五臟痺症
人參茯苓當歸白芍川芎(各一錢肝心腎痺倍之)五
味子(十五粒)細辛(七分)白术(一錢脾痺倍之)甘草(五分)
薑一片水煎食遠服肝痺加酸棗仁柴胡心
痺加遠志茯神麥冬犀角脾痺加厚朴枳實砂
仁神麴肺痺加半夏紫苑杏仁麻黃腎痺加
獨活官桂杜仲牛膝黃茋萆薢
活絡丹治手足攣拳筋脈不舒皆風邪濕毒留滯經
絡渾身走注疼痛
南星川芎草鳥地龍(各六兩)乳香沒藥(各二兩)
為末酒糊丸桐子大每服五七十丸空心酒下
清凉潤燥湯治風熱血燥麻木
當歸生地(各一錢半)黃連黃芩芍藥川芎(各一錢)
天麻防風羌活荆芥(各八分)細辛(六分)甘草(五分)
水煎服麻甚者加川烏(炮過三分)以行經絡
止麻清痰飲治口舌麻木延及口角頭面者
黃連(一錢二分)貝母瓜蔞仁黃芩茯苓桔梗
枳殼橘紅南星(用白礬皂角生薑同煮透各一錢)天麻甘草
細辛(各五分)血虚加當歸(一錢)
水煎入薑汁一匙竹瀝三四匙食遠服
經驗三妙丸治濕熱下流兩脚麻木如火熱
蒼术(六兩)黃栢(四兩酒炒)川牛膝(酒浸二兩)
麪糊丸桐子大每服五七十丸空心淡鹽湯下
仲景治血痺桂枝五物湯血痺陰陽俱微外証身體
不仁如風痺狀
黃茋桂枝芍藥(各三兩)生薑(六兩)大棗(十二枚)
水六升煮取二升温服七合日三服
木香丸腸痺腹疞痛時發飡泄氣不消化小便秘澁
木香白术官桂蕪荑良薑訶子皮(各一兩)
附子(炮)厚朴肉蔲(各二兩)乾薑(三分)甘草(五錢半)
為末麴麪糊丸桐子大每服二十丸空心薑湯吞
下
鶴膝風
羅太無蛜&KR1417;丸
蛜&KR1417;(用頭尾全者一條)桃仁(生)白附子阿魏桂心安
息(桃仁同研)白芷(各一兩)乳香沒藥(已上童便酒浸炒熟各三分)北漏
蘆當歸白芍牛膝羌活地骨皮葳靈
仙(各一兩)
蜜為丸彈子大空心酒化下一丸昔人有病風痓
手足指節皆如桃李痛不可忍服之悉愈(宣明方安息用)
(胡龜穰仝研)
丹溪治一人年七十患膝腫痛此血虚而挾濕熱也
生地當歸頭白芍蒼术黃栢(炒各三錢)川芎
桂(二錢)木通(一錢半)
分四帖水煎熱服
又一人年近三十厚味多怒秋間髀樞左右一點發痛
延及膝晝静夜劇痛劇惡寒口或渴或不渴或痞或
不痞醫多用風藥兼用補血至次年春其膝漸腫痛
愈甚食愈減形瘦至春末膝腫大不可屈伸其脈左
弦大頗實寸濇甚大率皆數知其小便必數而短乃
作飲食痰積在太陽陽明治之炒栢一兩生甘草梢
犀角屑蒼术鹽炒各三錢川芎二錢陳皮牛膝木通
芍藥各五錢遇暄熱加條芩三錢為細末每三錢與
生薑汁同研多少以水盪起煎令沸帶熱食前飲之
一日夜四次至半月後數脈漸減痛漸輕去犀角加
牛膝龜板半兩當歸半兩如前服又半月腫漸減食
漸進不惡寒惟脚膝痠軟未能久立久行去蒼术黃
芩時當夏熱加炒黃栢至一兩半依本方内加牛膝
春夏用莖葉冬用根杵取汁用之效尤速須斷酒肉
濕麪胡椒當仲夏加生地半兩冬加茱萸桂枝
接骨丹治諸風及鶴膝風
防風牛膝當歸虎骨(酥炙各一兩)枸杞子(二兩半)羌
活獨活龜板秦芁萆薢松節二蠶沙
(各一兩)茄根(二兩)蒼术(四兩)
酒糊丸空心服
脚筋急痛淡酒煮木瓜令爛作粥樣用裹痛處冷則
易一宿三五度便瘥
攣
經云肝氣熱則筋膜乾筋膜乾則筋急而攣又曰濕熱
不攘大筋緛短小筋弛長緛短為拘弛為痿
丹溪曰大筋緛短者熱傷血也不能飬筋故為拘攣小
筋弛長者濕傷筋不能束骨故為痿弱攣皆屬於肝
肝主筋故也
丹溪治王秀濕熱大作脚痛後手筋拘攣足乏力
生地當歸川芎白术(各二錢)蒼术(一錢半)木通
甘草(炙三分)
煎湯下大補丸三十丸其大補丸炒煖用
薏苡仁散治筋脈拘攣久風濕痺
薏苡仁一斗搗散以水二升取末數匙作粥空腹食
之衍義云筋急拘攣有兩等内經大筋受熱則縮而
短故攣急不伸則可用薏苡仁若因寒筋急則不可
用也
有寒攣經曰寒多則筋攣骨痛
本事云張德操内子昔患筋攣脚不得伸屈逾年動則
令抱持求醫於泗水楊吉老曰此筋病下三方一年
而愈
治筋極飬血地黃丸(春夏服之)
熟地蔓荆(各一分)山茱萸(五錢)狗脊地膚子白术
乾漆蠐螬(炒)天雄車前子(各三錢)萆薢山芋
(即山藥)澤瀉牛膝(各一兩)
為末煉蜜丸桐子大每服七十丸酒下
治筋痺肢節束痛羚羊湯(秋服之)
羚羊角肉桂附子獨活(各一兩三錢半)白芍藥防
風芎藭(各一兩)
每服五七錢水煎薑三片一日三服
治寒冷濕痺留於筋脈縮不能轉側烏頭湯(冬用之)
大烏頭細辛川椒甘草秦芁附子官
桂白芍(各七分)乾薑防風當歸白茯苓(各一兩)
獨活(一兩三錢半)
每服三錢棗二枚水煎空心服
千金薏苡湯治筋攣不可屈伸
苡仁白斂芍藥桂心乾薑酸棗仁甘
草牛膝(各一兩)附子(三枚)
醇酒二斗漬一宿微火煎三沸每一升日三服扶
杖起行不耐酒服五合
活血通經湯董監軍臘雪初霽因事到真定忽覺風
氣暴作六脈俱弦甚按之洪實有力其症手攣急大
便閉澁面赤熱此風寒始加於身也四肢者脾也風
寒傷之則攣痺乃風淫未疾而寒在外也内經云寒
則筋攣正此謂也平素多酒實熱乘於腸胃之間内
則手足陽明受邪外則足太陰脾經受風寒之邪用
桂枝甘草以却其寒邪而緩其急搐用黃栢之苦寒
以瀉實熱而潤燥急救腎水用升麻葛根以升陽氣
行手足陽明之經不令遏絶更以桂枝辛熱入手陽
明之經為引用潤燥復以芍藥甘草專補脾氣使不
受風寒之邪而退木邪專益肺金也加人參以補元
氣為之輔佐加當歸身去裏急而和血潤燥名之曰
活血通經湯
升麻葛根當歸人參甘草(炙各一錢)桂枝黃
栢(酒炒各二錢)白芍藥(五分)
水煎熱服令煖房中近火摩搓其手乃愈
虚攣經所謂虚邪搏於筋則為筋攣又云脈弗榮則
筋急仲景云血虚則筋急此皆血脈弗榮於筋而
筋成攣故丹溪治攣用四物加減本事方治筋急極
用飬血地黃丸蓋本乎此也
丹溪治一村夫背傴僂而足攣已成廢人脈之兩手皆
沉弦而濇遂以戴人煨腎散與之上吐下瀉過月餘
久吐瀉交作如此凡三帖然後平復
煨腎散
甘遂末三錢獖猪腰子細批破鹽椒淹透摻藥末在
内荷葉包裹火内燒熟温酒嚼下
蒼耳湯治風濕痺四肢拘攣
蒼耳子(三兩)
搗末水一升半煎七合服木瓜粥裹筋痛處佳
方見鶴膝
一身盡痛
綱目云一身盡痛其病暴似傷寒屬濕痺並見傷寒太
陽症門其留連難已者於此求之寒而一身痛者甘
草附子湯熱而痛者當歸拈痛湯
甘草附子湯治風濕相搏骨節煩疼掣痛不能屈伸
近之則痛劇汗出短氣小便不利惡風不欲去衣或
身微腫者
甘草白术(各一兩)桂枝(二兩)附子(炮一枚)
分四帖水煎服活人書云身腫者加防風一兩
悸氣小便不利者加白茯苓一兩半
東垣當歸拈痛湯治濕熱相搏肩背沉重疼痛上熱
胷膈不利及遍身疼痛方見脚氣門
東垣麻黃桂枝升麻湯李夫人患渾身麻木睡覺則
少減開目久則全已閉目則麻木復至此症用藥已
全去又因家事不和心中煩惱遍身骨節疼身體沈
重飲食減少腹中氣不轉運
麻黃人參升麻黃茋(各五分)桂枝甘草(炙)白
术茯苓澤瀉(各三分)陳皮半夏草豆蔲厚
朴黃栢附子(各二分)木香生薑(各一分)
水煎熱服
本事方治遍身皆痛如勞者若傷寒身體痛者不可
服但少年虚損冷憊老人諸疾皆治之
人參黃茋附子(炮)甘草木香羌活知母
芍藥前胡川芎枳殼桔梗白术當
歸茯苓半夏(各五錢)柴胡鼈甲(醋炙各一兩)酸棗仁
桂心(各三分)杏仁(炒五分)
每服二錢薑(三片)烏梅(三箇)葱白(三寸)同煎空心服
産後身痛
薤白趁痛散産後氣弱血滯遍身疼痛身熱頭疼
當歸牛膝桂心白术黃茋獨活生薑
(各五錢)甘草薤白(各三錢五分)
每服五六錢水煎
五積散加酒煎治感寒頭疼身痛方見傷寒與四
物湯各半服之治一身痛甚穏加桃仁治腰痛逐敗
血去風濕
大全牛膝散産後遍身青腫疼痛及衆疾
牛膝大麥芽
為細末以新瓦壦子中填一層麥芽一層牛膝如
此填滿用鹽泥固濟火煅赤放冷研末但是産後
諸疾熱酒調下二錢
金棗丹治一切風熱等症
川烏(生用去皮臍)兩頭尖防風白芷獨活蔓荆
子荆芥(各四兩)白术羌活細辛(各五錢)全蝎殭
蠶天麻葳靈仙(各二兩)雄黃木香乳香(各一兩)
蒼术(八兩)川芎(五兩)何首烏(一兩八錢)沒藥草烏(各一兩半)藁本
(二兩半)當歸(三兩)
右末糯米糊丸棗樣大金箔為衣每服一錠傷風
流涕好酒化下中風不語生薑湯下左癱右
瘓好酒調下白虎歷節風遍身走痛生薑湯或
好酒下破傷風昏倒在地牙關緊急好酒調服
仍磨敷患處雷頭風并乾癬麻痺温酒調服洗
頭風酒服偏正頭風及夾腦風研末吹鼻中吐涎
再用生薑汁調藥塗兩太陽穴仍用茶清調服
風狗咬傷噙水洗淨敷之蜈蚣傷噙水洗過敷
之蛇傷入白礬少許敷患處就以津唾調搽亦
可蝎咬唾調搽痔漏口潄漿水洗過敷之
多年惡瘡口不合者口潄鹽水洗過敷之徐收
喘𠻳桑白皮湯調服紅絲魚眼褲脚腦疽發背
疔瘡裡外㾾瘡用自己小便洗過井水調敷薄紙
貼上再用裏外搽之丹瘤井花水調藥䳘毛掃
二三次不發炙瘡噙水洗過貼上二三次起發
方止
赤水元珠卷十二
