赤水元珠卷三
明孫一奎撰
頭痛
生生子曰頭為諸陽之首至清至高之處也苟外無風
寒霧露之觸内無痰火濕熱之薰必無痛也既有内
外之因當循内外之治
凢頭痛當分三隂三陽諸血虚頭痛當歸川芎主之
諸氣虛頭痛人參黃耆主之兼見何症以佐使之
藥濟之此立方之大法也血氣俱虚於調中益氣
湯加川芎蔓荆子細辛其效如神濕厥頭痛清空
膏主之諸厥逆頭痛羌活附子湯主之濕熱在
頭者以苦吐之世有真頭痛旦發夕死夕發旦死
原其受病乃氣血虛極以致風寒暑濕之氣得以犯
之名曰厥頭痛痛引腦巔䧟於泥丸宫中非藥所能
愈蓋其根本先絶也丹溪曰頭痛多主於痰痛甚
者火也有可吐者亦有可下者東垣曰經云東風
生於春病在肝俞在頸項故春氣者病在頭又諸陽
會於頭面如足太陽經之脈起於目内眥上額交巔
直入絡腦還出别下項病衝痛又足少陽之脈起於
目銳眥上抵頭角病則頭角額痛夫風從上受之風
寒傷上邪從外入客于經絡令人振寒頭痛身重惡
寒治在風池風府有調其隂陽不足則補有餘則瀉
汗之則愈此傷寒頭痛也如氣上不下頭痛巔疾
者下虛上實也過在足少隂巨陽甚則入腎寒濕頭
痛也有厥逆頭痛者所犯大寒内至骨髓髓以腦
為主腦逆故令頭痛齒亦痛有心煩頭痛者病在
膈中過在手巨陽少隂乃濕熱頭痛也凡頭痛皆
以風藥治之者搃其大體言之也高巔之上惟風可
到或味之薄者隂中之陽自地升天者也然亦有三
隂三陽之異太陽經頭痛惡風寒脈浮緊川芎獨
活之類主之少陽經頭痛脈弦細往來寒熱柴胡
黃芩主之陽明經頭痛自汗發熱不惡寒脈浮緩
長實者升麻葛根石膏白芷主之太隂經頭痛必
有痰體重或腹痛為痰癖脈沈緩者蒼术半夏南星
主之少隂經頭痛三隂三陽經不流行而足寒氣
逆為寒厥其脈沈細麻黃附子細辛湯主之厥隂
經頭疼項痛或吐痰沫冷厥其脈浮緩吳茱萸湯主
之
丹溪云勞役下虚之人似傷寒發熱汗出兩太陽作痛
宜補中益氣湯多加川歸川芎甚者加知母蔓荆子
又云自魚尾上攻而痛属血虛川芎川歸酒黃栢
諸經氣滯亦能作痛
王節齋曰久頭痛病略感風寒便發寒月須重綿厚帕
包裹者此属鬱熱本熱而標寒世人不識率用辛温
解散之藥暫時得效誤認為寒殊不知因其本有鬱
熱毛竅常疎故風寒易入外寒束其内熱閉逆而為
痛辛熱之藥雖能開通閉逆散其標之寒邪然以熱
濟熱病本益深惡寒愈甚矣唯當瀉火涼血為主而
佐以辛温散表之劑以從其標則病可愈而根可除
也
郭茂恂之婦産七日不食始言頭痛頭痛已又心痛作
既而目睛痛如割如刺更作更止相去無瞬息間每
頭痛甚欲取大石壓之良久漸定心痛作則以十指
抓壁血流滿掌痛定目復痛又以兩手自剜取之如
是十日不已衆醫無計進黑龍丹半粒疾少間中夜
再服之服即下瞑目寢如平昔至平旦下一行約三
升許如蝗䖝子三疾減半已刻又行如前則頓愈矣
頭重
東垣紅荳散治頭重極佳(方見雷頭風門)
秘方茶調散風熱上攻頭目昏痛及頭風熱痛不可
忍
片芩(二兩酒拌炒三次不可令焦)小川芎(一兩)細芽茶(三錢)白芷(五錢)
薄荷(三錢)荆芥穗(四錢)頭巔及腦痛加細辛藁本蔓荆
子(各三錢)
右為細末每服二三錢用茶清調下
頭風
丹溪云属痰者多有熱有風有血虛在左属風薄荷
荆芥血虚川芎當歸在右属痰蒼术半夏熱則酒
芩為主
冲和膏偏正頭風腫痛并眼痛者塗上立止如神
紫荆皮(炒五兩)獨活(去節炒三兩)赤芍(炒二兩)白芷(一兩)菖蒲(一兩)
右為末葱頭煎濃湯調塗藥到痛止
又方酒芩(一兩)蒼术羌活防風(各五錢)細辛(二錢)
蒼耳(三錢)右為末每服三錢生薑一大片同擂均茶
湯盪起服之
又方酒芩(五錢)蒼术(二錢半)羌活蒼耳川芎甘草(生)
酒黃連(各一錢半)半夏麯(三錢半炒)
右為末服法同前
頭痒風屑髮黃用大黃酒浸炒為末茶調服
川芎散偏頭痛頭風神效
甘菊石膏川芎(各三錢)
為末每服一錢茶清調下一方有白殭蠶六錢生用
經驗方頭風頭痛
藿香防風(各二兩)辰砂薄荷(各一兩)天麻
白术白附子白芷(各一兩五錢)
右為末糊丸梧子大每服三十丸白湯下
菊花茶調散諸風頭目昏重偏正頭風鼻塞
菊花川芎荆芥穗羌活甘草
白芷(各二兩)細辛(一兩)防風(一兩洗淨)蟬螁殭蠶
薄荷(各五錢)
右為末每服二錢食後用茶清調下
有一婦人患偏頭痛一邊鼻塞不聞香臭常流清涕或
作臭氣一陣服遍治頭痛藥如芎蝎皆不效人無識
此病者或曰腦癰偶有善醫云但服局方芎犀丸不
十數服忽作嚏涕突出一鋌稠膿其疾自愈(方見鼻淵)
秘方貼頭風熱痛大黃朴硝(各等分)
右為末井底坭和捏作餅貼兩太陽穴神效否則
防壊目
祛風清上丸風熱上攻眉稜骨痛
酒芩(二錢)白芷(一錢半)防風(一錢)柴胡(一錢)荆芥(八分)
川芎(一錢二分)羌活(一錢)甘草(五分)
水二鍾煎八分食後服
芎辛導痰湯痰厥頭痛
川芎細辛南星(各一錢半)半夏(二錢)陳皮
茯苓片芩(酒炒各一錢二分)枳實(一錢)甘草(五分)
如挾風熱甚者加石膏三錢菊花一錢
水二鍾薑三片煎至八分食後服
清空膏偏正頭痛年深及療風濕熱痛上壅損目及
腦痛年深不止
羌活防風(各一兩)柴胡(七錢)川芎(五錢)甘草(炙一兩半)
黃連(炒一兩)黃芩(三兩一半炒一半酒製)
右為細末每服二錢熱盞内入茶少許湯調如膏
抹在口内少用白湯送下臨卧服如苦頭痛每服
中加細辛二錢如太隂脈緩有痰名曰痰厥頭痛
加羌活防風川芎甘草又加半夏一兩半如偏正
頭痛服之不愈減羌活防風川芎一半加柴胡一
倍如發熱惡熱而渴正陽明頭痛只與白虎湯加
白芷
小清空膏諸般頭痛惟血虚頭痛不治用片芩細切
酒拌晒乾為末茶清調下酒亦可
補氣湯服前藥之後服此藥
黃耆(八兩)甘草(炙)當歸身(各二錢)柴胡升麻(各二分)
細辛(少許)麻黃(炒)苦丁香(各五分)水煎服
安神湯頭旋眼黑頭痛
羌活(一兩)防風(二錢半)柴胡(五錢)酒黃栢(一兩)酒知母
酒生地升麻(各五錢)黃耆(二兩)甘草(半生半熟四錢)
右咀㕮每服半兩水二大盞煎至一盞半加蔓荆
子五分川芎三分再煎至一盞臨卧時去渣熱服
右東垣丹溪治虛熱頭痛大率皆以酒芩酒連酒栢加
風劑也
川芎散頭風偏正頭風昏眩
川芎細辛羌活槐花甘草(炙)
石膏(炙各五錢)荆芥薄荷菊花防風
茵陳(各一兩)
右為細末每服二錢食後茶清調下日三服
石膏散頭痛不可忍
麻黃(去根節)石膏(各一兩)何首烏(五分)葛根(七錢半)
右為細末每服三錢生薑三片水煎稍熱服
又方亦名石膏散頭痛
川芎石膏白芷(各等分)
右為細末每服四錢熱茶清調下
荆芥散治頭風(王太醫方)荆芥石膏(煅各等分)
右為細末每服二錢薑三片葱白三寸連鬚使水
一盞煎七分食後服
玉真丸寒濕為多腎氣不足氣逆上行頭疼不可忍
謂之腎厥其脈舉之則弦按之則堅
硫黃(二兩)石膏半夏(湯洗)硝(研各二兩)
俱為細末研勻生薑糊為丸梧子大隂乾每服二
十丸薑湯或米飲下更炙關元百壯良方中黃丸
子亦佳虚寒甚者去石膏用鍾乳粉一兩
玉壺丸風濕頭痛亦作痰患
半夏南星天麻
為末白麵丸服二錢
殭蠶散偏正頭痛併夾腦風連兩太陽頭痛
白殭蠶為末用葱茶調服
乳香盞落散男子婦人偏正頭痛不可忍大有神效
此風盛疎散而痛宜酸以收之
御米殼(去蒂四兩)陳皮甘草(炙)桔梗(去蘆)柴胡(各一兩)
右為細末每服二錢水一鍾入燈心十莖長四指
同煎七分温服
治時氣頭痛不止用朴硝二兩為末生油調塗於頂
上
治頭内如䖝蛀響各天白蟻用茶子細末吹鼻中
如聖散眼目偏痛頭風
麻黃(燒灰半兩)盆硝(二錢半)麝香腦子(各少許)
右為細末搐之神效
治頭風餅子五倍子全蝎土狗(七介)
右為末醋糊作如錢大餅子發時再用醋潤透貼
太陽穴上炙熱貼之驗甚仍用帕子縛之啜濃茶
睡覺則愈
一竒散産後頭痛用當歸川芎為細末每服二錢
水一盞煎七分温服
治産後身熱頭痛肚痛
陳皮白术白芍(各二錢)黃芩(二錢半)川芎(一錢)
乾薑牡丹皮甘草(各一錢五分)荆芥(五分)
分四帖煎服
芎附散産後敗血作梗頭痛諸藥不效
大附子一枚釅醋一碗用火四畔炙透蘸醋令盡去
皮臍加川芎一兩並為細末每服一錢茶清調下
東垣曰濕熱在頭而頭痛者必以苦吐之若用上項搐
鼻藥而涎少者必兼吐法治之
邪在胃而頭痛者必下之其症必兼膈痞或動作則痛
甚或右手脈滑盛者是也
新沭中風為首風頭面多汗惡風當先風一日則病甚
至其風日則少愈大川芎丸主之
風氣循風府而上則為腦風項背怯寒腦戶極冷神聖
散主之
大川芎丸首風旋暈弦急外合陽氣風寒相摶胃膈
痰飲偏正頭疼身體拘倦
川芎(一兩)天麻(四兩)為末煉蜜丸每兩作十丸
每服一丸細嚼茶酒下食後服
神聖散腦風邪氣留飲不散項背怯寒頭痛不可忍
者
麻黃(去節)細辛(去苗)乾葛(生一半炒一半)藿香葉(各等分)
右為末每服二錢煮荆芥薄荷酒調下茶亦得併
治血風症
大全黑龍丹産後寒凝血滯或胞衣不下或汚血奔
心危急惡疾垂死者但灌藥入口便活妙通神聖
當歸五靈脂川芎良薑熟地(各三兩)
右研末入罐鹽泥固濟抿口炭十觔煅令通赤冷
定取開成黑糟色細研入後藥
百草霜(五錢)硫黃乳香(各一兩)花蕊石琥珀(各三錢)
右五味為末并前和勻丸如芡&KR2521;大每服一丸
雷頭風(俗名非古也)
張子和曰雷頭風者結核塊於頭上而作痛者是也可
用茶調散吐之次用神芎丸下之然後服烏荆丸及
愈風餅子之類消風散熱是其治也如涼膈散之類
又云雷頭風是頭上有赤腫結核或如酸棗狀可用排
針出血則愈矣
生生子曰所謂雷頭風者必是痰結核塊或先暗有於
頭上然後隨遇而發或勞役或酒色或食煿炙動風
發毒之物感而發之或紅或腫而痛作矣急則治其
標針而血出風散火滅痛因減去或有之也若先無
結塊痰核卒然發寒熱而腫痛者乃風毒也不可不
察
茶調散(又名二仙散)瓜蒂茶葉
為末每服二錢虀汁調服乃取吐藥也
神芎散實者下之是也能去膈上滯痰
大黃黃芩(各二兩)牽牛活石(各四兩)
為細末滴水為丸如小豆大温水下十五丸每服
加十丸以利為度日三服
愈風餅子
川烏川芎甘菊白芷薄荷
防風細辛天麻羌活荆芥
甘草(各等分)
為細末水浸蒸餅為劑捏作餅子每服三五餅細
嚼茶酒送下不拘時候
保命集云夫治雷頭風諸藥不效者為與症不相對也
蓋雷頭風者震卦主之震仰盂故予製藥内加荷葉
者象震之形其色又青乃述類象形當煎局方中升
麻湯主之治頭面疙瘩增寒拘急發熱狀如傷寒
升麻蒼术薄荷
為細末每服五錢水一鍾煎七分温服食後或燒
全荷葉一個研細調藥服之
生生子曰按二公方論俱以結核疙瘩而用風藥論治
且指震為雷為譬固美矣恐猶未盡善也夫此病未
有不因於痰火者蓋痰生熱熱生風故也核塊疙瘩
皆有形可徵痰火上升壅於氣道兼於風化則自然
有聲輕則或如蟬之鳴重則或如雷之響故以聲如
雷而為名也或以其發如雷之迅速也設如前論盡
作風熱治之恐認標而忘其本也予故附痰火一方
于後以俟明哲評之白殭蠶(五錢)粉草(二錢)半夏(牙皂薑汁)
(煮一兩)連翹(五錢)片芩(七錢酒炒)陳皮(去白鹽煮)桔梗(各五錢)大黃(酒蒸)
(九次二兩)薄荷葉(三錢)白芷(二錢)天麻(五錢酒浸)青礞石(二錢)
俱為細末水浸&KR1339;餅為丸如綠荳大食後臨卧茶
吞二錢以痰利為度然後用清痰降火煎藥調理
紅荳散頭重如山此濕氣在頭也
麻黃根(炒)苦丁香(各五分)紅豆(十粒)羌活(燒)連翹(各二錢)
右五味為細末鼻内搐之
頭風屑肝經風盛也大便實瀉青丸主之虚則消風散
主之
消風散諸風上攻頭目昏痛項背拘急肢體煩痛肌
肉蠕動目眩旋運耳簫蟬鳴眼澁好睡鼻塞多嚏皮
膚頑麻燥痒癮疹又治婦人血風頭皮腫痒眉骨疼
旋欲倒痰逆惡心
川芎羌活人參茯苓白殭蠶
藿香荆芥甘草蟬殼(去土各二兩)厚朴(薑製)
陳皮(去白各五錢)防風
右為細末每服二錢茶清調下如久病偏頭風每
日三服便覺輕減如脱著沐浴暴感風寒頭痛身
重寒熱倦疼用荆芥茶清調下半盞不拘服之小
兒虚風目澁昏倦及急慢驚風用乳香荆芥湯治
風屑極燥痒無時此乃氣虚風邪侵於皮表用藜
蘆不拘多少為末先于無風處洗頭候將乾時用
末摻之須用入髮至皮乃緊縛之一日夜次日即
不燥痒如尚有些少可再用一次立效
頭上白屑極多山荳根油浸塗或以乳汁調
又方白芷零零香(各等分)為末如前法用之候三五
五日篦去敷二三次終始不生
大頭病(頭痛腫大如斗是也大率多是天行時疫病)
泰和年東垣以監納濟源税時長夏多疫癘初覺增寒
體重次傳面目腫盛目不能開上喘咽喉不利舌乾
口燥俗云大頭天行親戚不相訪問如染之多不救
張縣丞亦得此症至五六日醫以承氣湯加板藍根
下之稍緩翼日其病如故下之又緩終莫能愈漸至
危篤或曰李明之存心於醫可以請治遂命診視具
說其由曰夫身半已上天之氣也身半已下地之氣
也此雖邪熱客於心肺之間上攻頭而為腫盛以承
氣下之瀉胃中之實熱是誅罰無過殊不知適其病
所為故遂處方用黃連黃芩味苦寒瀉心肺間熱以
為君橘紅玄參苦寒生甘草甘寒瀉火補氣以為臣
連翹鼠粘子薄荷葉苦辛平板藍根味甘寒馬屁勃
白殭蠶味苦平散腫消毒定喘以為佐新升麻柴胡
苦平行少陽陽明二經不得伸桔梗味辛温為舟楫
不令下行共為細末用湯調時時服之拌蜜為丸噙
化之服盡良愈因嘆曰往者不可追來者猶可及凡
他所有是病者皆書方以貼之全治甚衆
普濟消毒飲
黃芩黃連(各五錢)人參(三錢)橘紅玄參(各二錢)
連翹鼠粘子板藍根馬屁勃(各一錢)甘草(生)
柴胡桔梗(各二錢)白殭蠶(炒)升麻(各一錢)
為細末服如前法或加防風薄荷當歸身川芎每
服五錢水煎食後時時熱服如大便硬加酒煨大
黃一錢以利之腫熱甚者宜砭刺之
生生子曰觀消毒飲以普濟二字為命名之首書告四
方使人人得躋夀域者君子之存心也乃今時之醫
偶獲一未穩之方就括囊緘口自秘終身為徼利之
計視此普濟消毒飲寧不自愧於心乎
大頭病者雖在身半以上熱伏于經以感天地四時非
節瘟疫之氣所著以成至于潰裂膿出而又染他人
所以謂之疫癘也大扺足陽明甚則逆傳視其腫勢
在何部分隨其經而取之濕熱為腫火盛為痛此邪
發於首多在兩耳前後所先見出者為主為根治之
宜早藥不宜速恐過其病所謂上熱未除中寒已作
有傷人命矣此疾是自内而之外者是為血病況頭
部分受邪見於無形之處至高之分當先緩而後急
先緩者謂邪氣在上著無形之部分既著無形所傳
無定若用重劑大瀉之則其邪不去反過其病矣雖
用緩藥若又急服之或食前或頓服或失緩體則藥
不能除病矣當徐徐漬無形之邪或藥性氣味形體
擬象服餌皆須不離緩體及寒藥或酒炒浸之類是
也後急者謂前緩劑已經高分瀉邪氣入於中是到
隂部染於有形質之所若不速去反損隂也此却為
客邪當急去之是治客以急且治主當緩者謂陽邪
在上隂邪在下各為本家病也若急治之不惟不能
解其紛而反致其亂矣此所以治主當緩也治客當
急者謂陽分受陽邪隂分受隂邪主也隂分受陽邪
陽分受隂邪客也凡所謂客者當急去之此治客以
急也假令少陽陽明之為病少陽者諸邪出於耳前
後也陽明者首面大腫也先以黃芩黃連甘草通炒
過剉煎少少不住服呷之或服畢再用大黃或酒浸
或煨又以鼠粘子新瓦上炒香㕮咀煎去渣内芒硝
各等分亦細細呷之當食後用徐得微利又邪氣已
只服前藥如不已再服後藥依前次第用之取大便
利邪已則止如陽明渴者加石膏少陽渴者加瓜蔞
根陽明行經加升麻葛根芍藥之類太陽行經加羌
活防風荆芥之類選而加之並與上藥均合不可獨
用散也
黑白散大頭病如神
烏黑蛇(酒浸)白花蛇(去頭尾酒浸)雄黃(二兩)大黃(煨五錢)
為細末每服一二錢白湯調下
治疫毒頭重者甘桔湯加鼠粘子大黃芒硝
大頭天行病羌活酒芩酒蒸大黃
大頭風用井底泥調大黃芒硝塗之
又方治大頭疫如神貫衆(三錢)葛根(二錢)甘草(一錢半)
白殭蠶(炒一錢)水煎服極佳加黑荳三錢尤妙
面門
靈樞經曰面熱者足陽明病十二經脈三百六十五絡
其血氣皆上於面而走空竅其精陽氣上走於目而
為睛其别氣走於耳而為聽其宗氣上出鼻而為臭
其濁出於胃走唇舌而為味其氣之津液皆上薰於
面而皮又厚其肉堅故天熱甚寒不能勝之也
青紅黃白黑五色以應五臟是以外侯驗内症也
東垣曰飲食不節則胃病胃病則氣短精神少而生大
熱有時而火上獨燎其面
丹溪曰面熱因胃熱有鬱火面寒因胃虚
咳逆停息不得卧面熱如醉此為胃熱上冲薰其面以
茯苓桂枝甘草五味湯加大黃利之
羅氏治楊郎中之内五十一歲身體肥盛己酉春患頭
目昏悶面赤熱多服清上藥不效請治診其脈洪大
而有力内經云面熱者足陽明病脈經云陽明經氣
盛有餘則身已前皆熱況其人素膏粱積熱於胃陽
明經多血多氣本實則風熱上行諸陽皆會於頭目
故面熱之病生矣先以調胃承氣湯七錢加黃連三
錢犀角一錢疎下三兩行徹其本熱次以升麻加黃
連湯去經絡中風熱上行如此則標本之邪俱退矣
升麻加黃連湯
升麻葛根(各一錢)白芷(七分)甘草(炙)白芍(各五分)
酒黃連(四分)生犀角(末)川芎荆芥穗薄荷(各三分)
用水半盞先浸川芎荆芥穗薄荷外都作一服水
二盞煎一盞入先浸三味同煎至七分食後温服
數服愈忌酒麵五辛物
面寒尼長老六十歲體瘦弱十月間病頭面惡寒不敢
當風行諸治不效脈短細而微且年高向素食日惟
茶菓而已陽明之經本虚脈經云氣不足則身已前
皆寒慄又加看誦損氣由此胃氣虚經絡之氣亦虚
不能上榮頭面故惡風寒先以附子理中丸温其中
氣次以升麻湯加附子主之
升麻葛根白芷黃耆附子(炮各七分)
甘草(炙)人參草豈蔲(各五分)益智仁(三分)
水一鍾半連鬚葱頭二莖煎至一鍾温服數服良
愈
升麻湯辨或曰升麻加黃連湯治面熱升麻加附子
湯治面寒有何依據荅曰出自仲景雲岐子註傷寒
論中辨葛根湯云尺寸俱長者陽明受病也當二三
日發以其脈夾鼻絡於目故身熱目疼鼻乾不得眠
此陽明經受病也始於鼻交頞中從頭至足行身之
前為表之裏陽明經標熱本實從標脈浮而長從本
脈沈而實陽明為病蒸蒸而熱不惡寒身熱為標病
陽明本實者胃中燥鼻乾目痛為本病陽明為肌肉
之本禁不可發汗在本者不禁下發之則變黃症太
陽主表營衞是也營衞之下肌肉属陽明二陽并病
葛根湯主之衞者桂枝營者麻黃營衞之中桂枝麻
黃各半湯主之營衞之下肌肉之分者葛根湯主之
又名解肌湯故陽明為肌肉之本非專於發汗止汗
之治桂枝麻黃兩方互併為一方加葛根者便作葛
根湯故營衞肌肉之次也桂枝芍藥生薑甘草大棗
止汗有麻黃桂枝甘草發汗葛根味薄獨加一味者
非發汗止汗也從葛根以解肌故名葛根湯錢仲陽
制升麻湯治傷寒瘟疫風熱壯熱頭痛肢體痛瘡疹
已發未發用葛根為君升麻為佐甘草芍藥安其中
氣朱奉議作活人書將升麻列作陽明經解藥予胗
楊氏婦陽明經標本俱實先攻其裏後瀉經絡中風
熱故用升麻湯加黃連以寒治熱也尼長老陽明經
標本俱虚先實其裏次行經絡故用升麻湯加附子
以熱治寒也仲景乃羣方之祖信哉
面上有熱毒惡瘡治以栢連散
胡粉黃栢(炙)黃連(各等分)
右為末面脂調敷猪脂亦好
面上肺風瘡以無灰酒濃磨鹿角尖敷之
指爪爬破面皮
生薑自然汁調輕粉敷破處更無痕
玉容散面上黑䵟雀班
甘松三柰茅香(各五錢)白芷白薑蚕
白芨白蘝白附子天花粉(各一兩)防風
藁本零陵香(各三錢)肥皂(二个)菉豆粉(一兩)
為極細末每洗面用之
秘方面上雀班
櫻桃枝紫背浮萍白梅肉猪牙皂角
等分焙乾為末每洗面時用之七八日後其班皆沒
神效一方加鷹屎少許尤妙服藥在後
防風通聖散風熱上攻面熱
胃風湯虚風症能食麻木牙關急搐目瞤動胃中有
風熱攻面故面獨腫
白芷(一錢二分)升麻(一錢五分)葛根蒼术(各八分)甘草(三分)
柴胡藁本羌活黃栢(各五分)草荳蔲(五分)
蔓荆子(二分)麻黃(八分)白殭蠶(三分)川歸(一錢五分)
水二鍾煎八分食遠服
丹溪治一婦人面頰兩腮熱腫膈壅之病也
乾葛桔梗(一錢半)升麻(一錢)蘇葉(一錢半)薄荷(一錢)
甘草(炙七分)薑一片水煎食後服
一人登厠被臭氣薰觸隱忍良久明日滿面皆黑色月
餘不散相士斷云不出月外必死至期無恙拉孫召
先生治教以沈檀香各一兩剉碎安爐中燒薰帳内
以被蓋定令病者瞑目端坐候香盡方可出帳明日
引鑑照之面上黑色漸散矣
頰車病
平江陳氏因驚駭後常用手指甲搯住兩頰遂兩頰破
損心懊憹不安脈數而實諸藥不愈用活幼口義牛
黃清心涼膈丸數服如失
凢伸欠頰車蹉但開不能合以酒飲之令大醉睡中吹
皂角末搐其鼻嚏透即自止
東垣云咽痛頷腫脈洪大面赤者羌活勝濕湯加黃芩
桔梗甘草各五分如耳鳴目黃頰頷腫頭肩臑肘臂
外後廉痛面赤脈洪大者以羌活防風甘草藁本通
其經血加黃連黃芩消其腫以人參黃耆益其元氣
而瀉其火邪
丹溪治兩腮腫用細辛草烏等分為末入蚌粉以猪脂
調敷口含白梅置腮邊良久腫退出涎患立消矣消
時腫必先向下
濟世方治痄腮
車前草栢子仁竹葉
杵碎熱敷患處
腮腫用赤小豆醋調敷之
千金方卒中風頭面腫杵杏仁如膏敷之
又方痄腮如神
雞子清調赤荳末及喉下諸般腫痛用蝸牛飛麵研
勻貼腫處
目門
生生子曰治目有專門以其點藥精妙及動針手法慣
熟外此不過一理耳經曰目得血而能視是血不可
以不養也又曰目者神之主是神不可以不安也又
曰目者腎之竅是腎不可以不秘也又曰東方青色
入通於肝開竅於目藏精於肝肝和則目能辨五色
也又曰心合脈諸脈皆貫於目
東垣曰夫五臟六腑之脈皆禀受於脾土而上貫於目
脾者諸隂之首也目者血氣之宗也故脾虚則五臟
之精氣皆失所司不能歸明於目矣可見五臟之精
華皆輸於目而見於外足以驗夫臟腑之根於内者
標本之虚實矣
經云瞳子黑眼法於隂白眼赤脈法於陽故隂陽合傳
於精明此則眼具隂陽也又曰五臟六腑之精氣皆
上注於目而為之精精之窠為眼骨之精為瞳子筋
之精為黑眼血之精為絡其窠氣之精為白眼肌肉
之精為約東褁擷筋骨氣血之精而與脈并為系上
属於腦後出於項中此眼具五臟六腑也後世以内
外皆属心上下兩臉属脾白眼属肺黑眼属肝瞳人
属腎謂之五輪蓋本諸此也又有八廓之說無義無
據今不得刪入焉
陽主散陽虚則眼楞急而為倒睫拳毛隂主歛隂虚則
瞳子散大而為目昏眼花
保命集云在腑為表當除風散熱在臟為裏當養血安
神如暴失明昏澁翳膜眵淚班入眼皆表也風熱也
宜表散以去之如昏弱不欲視物内瞳見黑花瞳散
皆裏也血少神勞腎虚也宜養血補水安神以調之
除風散熱者瀉青丸主之養血安神者定志丸主之
婦人地黃丸主之或有體肥氣盛風熱上行目昏澁
者槐子散主之此由胸中濁氣上行也重則為痰厥
亦能損目若常使胸中氣清自無此病也又有因目
疾服涼藥多氣因損者久之眼漸昏弱乍明乍暗不
能視物此則失血驗也地黃丸消氣定志丸相須而
養之視物不明見黑花者腎氣弱也駐景丸主之或
有暴失明者謂眼居諸陽交之會也而隂反閉之此
風邪内滿當有不測之患也
目閉不開者足太陽之脈為目上綱足陽明之脈為目
下綱平則約束熱則筋縱故目不能為之開也
治風熱之劑
本事方睛痛難忍者
川歸防風細辛薄荷(各等分)
每服二錢麥門冬湯調下食後日午及夜各一服
菊花散肝腎風毒氣上衝眼疼
甘菊花芕莉大力子(炒各一兩)甘草(一兩五錢)
為細末每服二錢
槐子散體肥氣盛風熱上行目昏澁
槐子黃芩木賊蒼术(各等分)
為細末食後茶調下
川芎散風熱目眩熱腫胸中不利
川芎槐子(各一兩)
為末氣滯下利薑湯調目疾茶清調熱上攻水煎服
潔古方治赤暴發腫散熱飲子
防風羌活黃芩(各一兩)黃連(一兩)
每服五錢水二盞煎温服如大便秘加大黃一兩
如痛甚加川歸地黃煩躁不得卧加梔子一兩
洗肝散風毒上攻赤目腫痛難開癮澁眵淚
薄荷葉川歸防風羌活甘草(炙)
梔子大黃川芎(各等分)
為末每服二錢熱水調服
養血和血䟱風之劑
龍膽湯目暴赤雲翳疼痛不可忍者
四物湯(各五錢)羌活防風(各三錢)龍膽草防已(各二錢)
益氣聰明湯飲食不節勞傷形體脾胃不足内障耳
鳴或多年視物昏暗令目廣大久服無内障耳鳴耳
聾之患又令精神倍常飲食加倍身體輕徤耳目聰
明
黃耆(五錢)甘草(炙六錢)人參(五錢)葛根升麻(三錢)
白芍黃栢(酒洗四次炒各一兩)蔓荆子(一錢半)
每服五錢水煎卧時熱服五更再煎服之得睡更
妙如煩亂或有熱春月漸加黃栢夏月倍之如脾
胃弱去之熱減少用但有熱或麻木或上壅頭目
三兩服後其熱皆除又治老人腰以下沈重疼痛
此藥久服治人上身反有精神兩足輕浮不知高
下空心服之少加黃栢輕浮自減小兒減服多則
壅滿若治倒睫去黃栢芍藥忌烟火酸物
地黃丸眼小昏澁因發而久不能瘥
防風羌活當歸地黃人參
茯苓黃芩黃連(各等分)
每服五七錢水煎温服
東垣助陽和血補氣湯眼赤熱壅白睛紅眵淚不疼
痛惟隱澁難開此服寒藥太過而真氣不能通九竅
也故眼昏不明
防風(七分)黃耆(一錢)甘草(炙)蔓荆子(五分)歸身(五分)
白芷(二分)柴胡升麻(各七分)
水鍾半煎一鍾臨卧時服避風及忌食冷物
補氣血之劑
丹溪方治勞力後兩眼上星右眼獨昏此熱傷血也
白术當歸生地木通黃連(酒浸)
黃芩(酒浸炒)黃栢(炒各二兩)甘草(炙四錢)
分三帖水煎服大熱加白芍藥
倒睫拳毛其毛入眼中央是也
防風飲子
黃連(炒)甘草(炙)人參(各一錢)歸身(一錢五分)葛根
防風(各五分)細辛葉蔓荆子(各三分)
水煎臨卧温服
連翹飲子目中溜火惡日與火隱澁小角偏緊久視
昏花迎風有淚
蔓荆子甘草連翹人參紅葵花
生地當歸身(各三錢)酒芩防風羌活
黃耆(各五分)升麻(一錢)柴胡(二分)
水煎稍熱服前方治倒睫拳毛此方治眼楞緊急
縮小者即倒睫拳毛之漸也蓋陽虚則眼楞緊急
隂虚則瞳子散大故東垣治眼楞緊用參耆補氣
為君佐以辛味䟱散之而忌芍藥五味之酸收也
治瞳子散大用地黃補血為君佐以酸味收歛
之而忌茺蔚子青葙子之辛散一開一闔大有徑
庭矣
外障
經云目痛赤脈從上下者太陽病從下上者陽明病從
外走内者少陽病凢赤脈翳初從上而下者属太陽
以其主表其病必連眉稜骨痛或腦項痛或半邊頭
腫治法宜温之散之如簡要夏枯草散東垣選竒湯
之類
簡要夏枯草散目珠痛至夜則痛甚或用苦寒眼藥
點上反疼甚者神效蓋目珠者連目本目系属厥隂
經夜疼甚及苦寒點之反甚者夜與寒皆隂故也丹
溪謂夏枯草禀純陽之氣故治厥隂目疼如神又治
眉稜骨痛目翳從上下者累效治翳必與退雲丸相
兼服尤妙
夏枯草香附子(各二兩)甘草(四錢)
右為細末每服一錢五分茶清調下纔下咽即痛
減
東垣選竒湯眉稜骨痛目醫從上下者尤妙
防風羌活(各三分)甘草(三錢夏月生用)酒芩(一錢冬不用如能食及熱)
(痛加之)分作三服水煎食後稍熱服當徐徐服之
羊肝丸目翳從下上者從内眥出外者神效又補肝
氣虚弱羯羊肝(一具新瓦盆中煿了焙之肝若大只用一半)甘菊
羌活栢子仁細辛官桂白术
黃連(一兩半)五味子(五錢)
煉蜜為丸桐子大空心温湯下三十丸
東垣神仙退雲丸一切翳暈内外脹昏無睛者累效
又治翳從外眥入内此為少陽主於半表裏也宜和
解之此方神妙
川芎川歸(各一兩半)犀角(酒洗)枳實川楝子
蟬螁甘菊(各六錢)薄荷葉(不見火)瓜婁仁(生者各六錢)
蛇螁蜜蒙花荆芥穗(各二錢)此三味與甘草同
焙乾去甘草不用地骨皮白芕莉(炒去刺)羌活
生地(酒洗焙乾各一錢)木賊(一兩半去節童便浸一夜焙乾)
為細末煉蜜丸每一兩分作十丸米湯調服日進
二三丸食後服婦人當歸湯有氣者木香湯下在
人消息之
内障
内障者在睛裏昏暗與無患之人相似惟瞳人裏有隱
隱青白者無隱隱青白者亦有之
人卒然目無精光者此陽氣太虛也丹溪治一人目忽
不見物他無所苦起坐飲食如故此氣虚也急煎人
參膏與之服二日目方見他醫與青礞石藥予曰今
夜死矣已而果然又一人生平好飲熱酒忽目瞑
脈澁此因熱酒所傷胃氣汚濁之血死在其中而然
也遂以蘇木作湯調人參膏與之服二日鼻内及手
掌皆紫黑余曰此病退矣滯血已行乃與四物加蘇
木桃仁紅花陳皮煎調人參末服數日而愈又一
男子五十五歲九月間早起忽開目無光視物不見
急就睡片時却能見人竟不能辨其何人何物飲食
減半神息極倦脈之緩大四至之上重按則散而無
力余作受濕治詢之果因卧濕地上半箇月遂得此
症用白术為君黃耆茯苓陳皮為臣附子為佐十餘
帖而愈右三方治目不明皆為陽虚氣脱而用補
氣之藥追回者也經云上焦開發宣五穀味薰膚充
身澤毛若霧露之溉是謂氣又曰五氣入鼻藏於心
肺上使五色脩明聲音能彰今氣既脱宜乎目之不
明也
東垣人參補胃湯勞役飲食不節内障神效
黃耆人參(各一兩)甘草(炙八錢)蔓荆子(二錢)白芍(三錢)
黃栢(三錢酒㳯四次炒四次)
每服五錢水一大盞煎七分稍熱服三五服兩眼
廣大視物如常惟覺兩脚踏地不知高下火體升
發故也病減住服七日再服此藥宜春間服之
補隂血之劑
復明散治内障
黃耆(一錢半)川芎(五分)柴胡連翹甘草
生地(各一錢)歸身(二錢)蒼术(五分)陳皮(五分)黃栢
水二鍾煎至一鍾食後稍熱服忌濕麵及大辛熱
之物
熟地黃丸血弱氣虚不能養心致火旺於隂分瞳子
散大風熱上攻頭目遍頭腫悶視物昏花法當養血
涼血收歛散火而風熱自除矣
地黃(一兩)歸身(五錢)柴胡(八錢)天門冬地骨皮
五味子黃連(各三錢)生地(酒洗八錢)黃芩(五錢)枳殼(炒)
人參甘草(炙各二錢)
煉蜜丸如菉荳大每服百丸茶湯下食後服日服
二次大忌辛辣物而助火又忌寒涼物以損胃氣
則藥不上行也
瞳子散大亦有因食辛熱及煿炙助火之物積於胸中
火旺則精散則視物亦大矣
益隂腎氣丸此壯水之主以鎮陽光也
山茱萸(一兩)茯苓(二錢半)五味子(五錢)熟地(二兩)山藥(五錢)
澤瀉(二錢半)牡丹皮(五錢)生地(一兩酒洗)歸身(五錢)
為末蜜丸桐子大硃砂為衣每服五七十丸淡鹽
湯送下
寳鑑甘菊丸男子腎虚眼目昏暗或見黑花常服明
目暖水臟活血駐顔壯筋骨
甘菊花熟地(各二兩)枸杞(四兩)山藥(五錢)
煉蜜丸如梧桐子大每服三四十丸空心食後服
百點膏眼翳遮瞳人視物不明如覺雲氣障蔽
川歸(六分)黃連(二錢水一碗煎至半碗再入後藥)甘草稍(六分)
防風(八分)蕤仁(去皮尖三分)
右除蕤仁另研外同熬滴入水中不散去渣入好
蜜少許再煎少時為度極要病人心静點之至目
微痛為度一日五六次臨卧點之尤妙名百點膏
欲頻點之使藥力相續也
寳鑑還睛散努肉攀睛翳膜昏澁
川芎龍膽草草决明石决明枳實
野菊花野麻子白茯苓炙甘草蒺莉
川椒(炒去核)仙靈脾荆芥木賊茵陳(已上各一兩)
為末每服二錢食後茶清調下一日三服忌魚肉
及熱麵蕎麥等物一方有楮實子無仙靈枳實二
味
滋隂地黃丸瞳子散大黃睛視物無的或卒然見非
常之處
熟地(一兩)生地(一兩半)柴胡(八錢)天門冬甘草
枳殼(各三錢)人參地骨皮(各二錢)五味子黃連(各三錢)
黃芩歸身(各五錢)
蜜丸菉荳大每服百丸温茶清送下日進二次此
補左腎之藥也
駐景丸肝腎氣虚面目昏暗視物不明
車前子五味子枸杞子(各二兩)熟地當歸(各五兩)
楮實子川椒(炒各一兩)兔絲子(酒浸製半觔)
為末蜜丸如梧桐子大每服三十丸食前温酒下
菊睛丸肝腎不足眼目昏暗常見黑花多泪補右腎
不足
枸杞子(三兩)蓯蓉(酒浸炒)巴戟(各一兩)甘菊
蜜丸如桐子大每服五十丸食後酒鹽湯任下
煮肝散治雀目
青蛤粉夜明砂穀精草(各等分)
右細末每五七錢入猪肝内煮熟細嚼茶清送下
鼻門
東垣曰金匱真言論云西方白色入通於肺開竅於鼻
藏精於肺夫十二經脈三百六十五絡其氣血皆上
升於面而走空竅其宗氣出於鼻而為臭難經云肺
氣通於鼻肺和則鼻知香臭矣夫謂陽氣宗氣者皆
胃中生發之氣也其名雖異其理則一若因飢飽勞
役損傷脾胃生發之氣弱則營運之氣不能上升邪
塞孔竅故鼻不利而不聞香臭也宜養胃實營氣陽
氣宗氣上升鼻管則通矣又一說難經云心主五臭
肺主諸氣鼻者肺竅也反聞香臭者何也蓋以竅言
之肺也以用言之心也因衞氣失守寒邪客於頭面
鼻亦受之不能為用是不聞香臭矣經云五氣入鼻
藏於心肺心肺有病而鼻為之不利也潔古曰視聽
明而清涼香臭辨而温煖治法宜先散寒邪後補胃
氣使心肺之氣得以交通則鼻利而香聞矣
麗澤通氣散鼻不聞香臭
羌活獨活防風升麻葛根(各二錢)
麻黃(一錢不去節冬月加之)蒼术(三錢)川椒(一錢)白芷
黃耆(各四錢)炙甘草(二錢)
右每服一兩水二鍾生薑三片棗二枚葱白三寸
煎至一鍾稍熱服行坐之間宜避風寒
温肺湯鼻不聞香臭
升麻黃耆(各二錢)葛根羌活甘草
防風(各一錢)麻黃(不去節四錢)丁香(一分)
右作二服水二大鍾葱白三根煎至一鍾稍熱服
治鼻不聞香臭多年不愈者皆效
生葱分作三段早用葱白午用中段晩用葱末段塞
入鼻中令氣透方效(出本事方)
陳無澤通草散鼻塞不通不聞香臭并鼻塞肉
通草細辛附子(各等分)
為末蜜和綿褁少許納入鼻内
丹溪曰鼻為肺之竅因心肺上病而不利有寒有熱寒
傷皮毛熱壅清道氣為之不利寒則表之熱則芩連
又曰面皮紫黑面為陽中之陽鼻居面中一身之血
運至面鼻皆為至清至精之血多酒之人酒氣薰蒸
熱血得冷則凝汚而不行故血紫黑治宜化滯血生
新血四物湯加酒芩紅花酒拌又加茯苓陳皮甘草
生薑煎調五靈脂末服氣弱加黃耆酒浸酒齄鼻治
法亦然
陳無擇曰鼻頭白者亡血也赤者熱血也
粉黃散肺熱赤瘰俗曰酒齄鼻
硫黃入蘿蔔内糠火煨一宿取出加輕粉烏頭尖
各少許為末以酥油調不時敷
鼻瘜肉
濟世方云瘜肉因胃中有食積熱痰流注宜治其本消
痰積是也
蝴蝶礬(二錢)細辛(一錢)白芷(五分)
右為末以舊綿裹藥納鼻中頻頻換又方蝴蝶礬
三分虢丹一分細辛一錢照此法塞鼻三因方單
用枯礬末面脂用綿裹少許納鼻中數換瘜肉與
藥消落細辛白芷甘草加消痰積之藥服之為效
辛荑膏鼻生塞肉窒塞不通有時疼痛
辛荑葉(二兩)細辛木通木香白芷
杏仁(湯泡去皮尖各五錢)
右用羊髓猪脂二兩和藥於石器内慢火熬成膏
取赤黃色於冷水入龍腦射香各一錢為丸綿裹
入鼻中數日脱落良愈此方有理
羅太無輕黃散瘜肉
輕粉杏仁(去皮尖一錢)雄黃(五錢)麝香(少許)
右四味各為細末先用杏仁研如泥後入雄黃麝
香同研極細磁器收勿走氣不拘遠近夜卧用筯
頭點粳米大在鼻中瘜肉上隔一日夜一次半月
見效
又方瓜蒂細辛(各等分)
右為細末以綿包如荳許塞鼻中須臾即通有人
患瘜肉垂出鼻外用此藥則化為黃水點滴至盡
三四日愈聖惠方單用陳瓜蒂以羊脂和傅上日
三次效
濟世方久患鼻瘡膿極臭者用百草霜研末冷水調
服三錢
鼻鼽鼻淵
或問生生子曰汪石山醫案載鼻流濁涕症條云後見
數人亦皆不治今人尚有治之而愈者吾竊疑焉或
生或死其故何也意者猶治之未工耶抑猶有可生
者而石山之忽耶願吾子悉以曉我予曰石山先生
之學出於儒而述吾醫宗之大成者豈有此治而未
工耶原其意或謂病之深者言也若特由今之可治
而愈者石山又豈少略之耶或曰何如而深之不治
也予曰易云大哉乾元萬物資始至哉坤元萬物資
生夫謂坤元者人之胃氣是也經曰營者水榖之精
氣衞者水榖之悍氣皆藉胃氣以為養人之所以運
動升降不息不死者賴此營於中衞於外而胃氣以
為之樞也胃氣者榖氣也故經曰飲食入胃遊溢精
氣上輸於脾脾氣散精上輸於肺通調水道下輸膀
胱水精四布五經並行五臟隂陽揆度以為常也又
曰五味入口藏於腸胃以養五氣氣和而生津液相
成神乃自生即是而知人之不死者賴胃氣上升變
化氣血以養五臟之神然後精明察色聽聲辨味剖
臭而九竅有所用矣一出一入一升一降一呼一吸
略不少間今鼻流濁涕者必腎隂虛而不能納氣歸
元故火無所畏上迫肺金由是津液之氣不得降下
并於空竅轉濁為涕而為逆流矣由此腎肝愈虚則
有升而無降有陽而無隂也經曰出入廢則神機化
滅升降息則氣力孤危是時也仍不能杜謀慮絶作
巧塞視聽以無源之腎肝而日勞此三者又將何藉
而以濟其運用耶隂虚則病隂絶則死良以此夫或
曰誠如是又何治之而猶有愈者予曰此必治之早
者也戒怒以養陽絶慾以養隂斷煿炙遠酒麵以防
作熱然後假之以良醫保肺為君開鬱順氣為臣補
隂養血為佐俾火息金清降令胥行氣暢鬱分清竅
無壅陽開隂闔相依相附臟腑各司乃職升降不匱
是自慎以培其根藥餌以却其病間有可愈者苟或
驕恣不慎與夫委醫於隂絶源涸之後雖倉扁亦不
能使其生又何石山之致疑焉
腦漏散鼻流清濁涕積年不愈
川芎荆芥防風乾薑白芷
甘松(各一兩)羌活甘草(各半兩)
為末每服二錢食後茶清下
葱附丸肺寒腦冷鼻流清涕
川附子(去皮生用一枚)細辛(半兩)
葱汁打糊為丸如梧桐子大每服十四丸薑蘇湯下
川烏散治腦漏
防風細辛白附子茯苓川烏
菖蒲乾薑白芷川芎甘草節(各等分)
為末每服三錢嚼生葱白湯調下
芎犀丸偏正頭疼及一邊不聞香臭常流清涕或作
臭氣一陣及噴啑稠膿
川芎硃砂(研内一兩為衣)石膏(研)薄荷(各四兩)人參
茯苓甘草(炙)細辛(各二兩)犀角(生用鎊)梔子(各一兩)
阿膠(蛤粉炒一兩半)麥冬(去心三兩)
為末煉蜜丸如彈子大用硃砂為衣每服一丸或
二丸食後茶清任下
腦漏有老人腎經虚寒使然者用八味丸及煖腎之劑
而愈
黑附子(炮去皮)川芎細辛吳茱萸乾薑(各五錢)
桂心(一兩)皂角屑(五錢)
右將猪脂六兩煎油先一宿以醋浸前藥取入猪
脂内同煎以附子黃色為度用綿蘸藥塞鼻中瘥
耳門(耳聾耳鳴)
經曰耳者腎之竅也腎主藏精者也故精脱者則耳聾
以腎藏精而氣通于耳耳者宗脈之所聚也保命
集云以竅言之水也以聲言之金也以經言之手足
少陽俱會其中也有從内不能聽者主也有從外不
能入者經也腎和則能聞五音矣羅謙甫以精脱耳
聾之候為顴頰色黑也耳聾少氣嗌乾者肺虚也
東垣曰頭痛耳鳴九竅不利腸胃之所生也腸胃不
足故氣弱不充傷寒及大病之後多有此症以補中
益氣湯治之耳聾多恐者肝虚也經云肝虚則目昏>
昏>無所見耳無所聞善恐治法用四物湯加防風羌
活柴胡菖蒲茯神等分煎湯服二十餘帖然後却以
杜壬薑蝎散開之本草云肝虚則生薑補之是也
丹溪曰大病後耳聾須用補隂降火有隂虚火動而聾
者宜四物湯加黃栢之類
生生子曰大病後則氣血俱虚然必胗兩手之脈孰勝
而為之治斯無弊矣若脈大而無力或右手細小沈
弱者皆陽氣大虚也正宜甘溫之劑倣陽生隂長之
義少加血藥佐之可也若純視為隂虚而用滋隂降
火之劑則陽氣愈弱而犯東垣伐生生之戒非惟耳
聾不痊而反增惡心胸滿泄瀉之患矣若獨以隂虚
火動而用滋隂降火者此正治法也予又何敢言
氣逆耳聾有三肝與手太陽少陽也經云肝氣逆則頭
痛耳聾不聰頰腫又云太陽所謂浮為聾者皆在氣
也
羅謙甫云手太陽氣厥而耳聾者其候聾而耳内氣滿
也手少陽氣厥而耳聾者其候耳内渾渾焞焞此皆
氣逆而聾也治法宜四物湯吞龍會丸降火及復元
通氣散調氣散是也
丹溪治法痰火風熱者滚痰丸通聖散之類聾病必
用四物龍會養隂亦有濕熱痰者㯽榔神芎丸耳中
閧閧然亦是隂虚凡臟氣逆而為厥聾必有眩昏
之症風聾必有頭痛之症勞役傷其氣血淫慾耗其
精元昏昏瞶瞶是謂勞聾必有虚損之症其聲嘈嘈
眼見黑花此虚聾也
劉宗厚曰凢耳鳴症或如蟬噪之聲或如鐘鼓之響或
是閉塞此是痰火上升鬱於耳中而為鳴鬱甚則壅
閉矣治宜清痰降火又有因大怒而得宜順氣聰耳
湯有因於風而得其鳴如輪車閧然或氣掉眩宜袪
風芎芷散熱則加酒芩連喬有腎虚鳴者其鳴不甚
宜滋腎丸虎潛丸大補隂丸八物湯加黃栢知母肝
火動者當歸龍會丸飲酒人宜木香㯽榔丸
素問金匱真言論南方赤色入通于心開竅于耳藏精
于心此又耳為心之竅也
素問脈解篇曰陽氣萬物盛上而躍故耳鳴也
益氣聰耳湯飢飽勞役脾胃不足得耳聾之患
柴胡升麻蔓荆子葛根(各一錢半)人參
黃耆甘草(各二錢)黃栢芍藥
水二鍾煎八分食遠服
清神散頭目不清耳常重聽
甘菊花白殭蠶(各五錢)羌活荆芥穗木通
川芎(各四兩)木香防風(各三錢)石菖蒲(四錢)甘草(二錢)
為末每服三錢茶清調下
通氣散氣閉耳聾
木通木香枳殼菖蒲(各五錢)川芎
柴胡陳皮(各二錢)白芷羌活殭蠶(炒)
全蝎蟬螁(各二錢)甘草(錢半)穿山甲(炮三錢)
為末每服三錢酒調下
荆芥散風熱上壅耳閉或耳鳴及出膿
防風荆芥升麻甘菊木通
黃芩(炒)羌活甘草蔓荆子水煎服
寳鑑薑蝎散耳聾因腎虚所致十年内一服愈
乾蝎(四十九个去蠆洗焙去風熱)生薑(切片如蝎大四十九片開痰)
二味銀石器内炒至乾為末向晩勿食夜卧至二
更時以酒調服徐徐服盡盡量飲至五更時耳中
聞百攅笙响便自此有聞
一法五更濃煎葱白湯一盞服先三日服黑錫丹效又
蝎先用糯米半升同炒又用薑四十九片放蝎上同
炒去米薑不用只用蝎
寳鑑犀角湯風毒壅熱胸心痰滯兩耳虚聾頭重目
眩神效
犀角屑甘菊花前胡枳殼(炒)菖蒲
羌活澤瀉木通生地(各五錢)麥冬(二兩)
甘草(炙一錢)
右為末每服三錢水煎食後温服
茯神散上焦風熱耳或聾或鳴四肢滿急昏悶不利
茯神(一兩)羌活柴胡蔓荆子薏苡仁
防風菖蒲五味黃耆(各五錢)麥冬(一兩)
甘草(炙)薄荷(各三錢)
為末每服三錢入生薑三片煎至五分食後温服
地黃湯因瘡毒後腎經熱右耳聽事不真每心中拂
意則轉覺重虛鳴疼痛
生地(一兩半)枳殼羌活桑白皮(一兩)甘草
防風黃芩木通(各五錢)磁石(搗碎水淘二三十次去盡赤汁)
(為度二兩)
為粗末每服四錢用水煎去渣日三服不拘時候
寳鑑蠟彈丸耳虛聾
白茯苓(二兩)山藥(炒三兩)杏仁(炒一兩半去皮尖)
三味研末和勻用黃蠟十兩熔化為丸如彈子大
鹽湯嚼下有人止以黃蠟細嚼點好建茶送下亦
效山藥茯苓杏仁皆属于太陽山藥大補隂氣惟
杏仁利氣乃補中有通也少氣嗌乾者門冬五味
人參湯嚼下
多飲酒人耳鳴木香㯽榔丸加枳殼柴胡大黃甘草南
星桔梗青皮荆芥不愈四物湯
耳鳴必用當歸龍會丸氣實者神芎丸加㯽榔一兩下
之
耳濕腫痛涼隔散加酒炒大黃半兩酒浸黃芩防風荆
芥羌活外以桑螵蛸一個炙存性麝香二分枯凢胭
脂俱為末摻之
耳腫痛
丹溪治耳腫痛黃水出而臭
桔梗麻黃羌活大黃(酒炒三錢)木通
甘草茯苓(一錢半)分三帖熱服
寳鑑解熱飲子氣虚熱壅耳内聾閉徹痛膿血
赤芍白芍(各五錢)川歸甘草(炙)大黃(蒸)
木鼈子
每服四五錢水一盞煎七分食後卧時服詳此方
乃清涼飲子加木鼈子也
濟世方䁎耳膿不止
陳皮燈上燒灰為末麝香少許二味和勻每用少許
先用綿拭耳中膿淨却上藥
又方杏仁泥治耳中病及有水出杏仁炒令黑為末
葱涎搜和如棗核大綿包塞耳
復元通氣散諸氣澁耳聾腹癰便&KR1012;瘡疽無頭止痛
消腫
青皮陳皮(去白四兩)甘草(三寸半炙)連翹(一兩)
為末熱酒調下
治耳作痛不可忍者用磨刀鐵漿滴入耳中即愈屢用
屢驗
生生子曰治耳聾之症多不獲捷效者其故有三皆人
自不攝養也不禁慾不戒性不戒酒及煿炙厚味以
故服藥罔效也慾傷精精脱則耳聾怒則氣逆氣逆
則厥厥氣相摶故為氣聾酒性大熱助火消隂煿炙
厚味皆助火生痰者痰火上壅清竅閉塞鬱而為熱
熱久則潰而為膿亦有燥火旺不作膿而成乾膜盯
矃之類聀皆由于人之自索予故書于方末庶病者
知有所警焉
口門
生生子曰經云脾開竅於口藏精於脾脾和則口能知
五味矣此脾之所主於口也又曰胃足陽明之脈挾
口下交承漿又云手陽明大腸之脈挾口交人中此
二陽所挾於口也又曰有病口苦名曰膽痺蓋肝主
謀慮膽主决斷為清淨之府是以事事皆取决於膽
也膽或不决為之恚怒則氣上逆膽汁上溢故口苦
或熱甚而使然也
東垣曰内經云膀胱移熱於小腸膈腸不便上為口糜
好飲酒人多有此疾易老用五苓散導赤散相合服
之神效
劉河間曰肝熱則口酸心熱則口苦脾熱則口乾肺熱
則口辛腎熱則口醎胃熱則口淡或曰口臭者亦胃
熱為之
生生子曰口者五臟六腑所貫通也為脾之竅臟腑之
氣皆由此出入若戶門也難經謂唇為飛門齒為戶
門會厭為吸門義本諸此故臟腑有偏勝之疾則口
有偏勝之症也肝熱口酸者用小柴胡湯加黃連吳
茱萸青皮甚者當歸龍會丸心熱口苦或口舌生瘡
者黃連瀉心湯涼膈散脾熱口乾者三黃丸瀉黃丸
肺熱口辛者甘桔湯瀉白散加前胡山梔腎熱口醎
者滋腎丸大補隂丸滋隂降火湯胃熱口淡者清胃
散加石膏有謀慮不决肝移熱於膽而口苦者用益
膽湯加柴胡龍膽草或龍膽瀉肝湯有脾胃氣弱木
乘土位而口酸者用伐肝補脾湯有膀胱移熱於小
腸而口糜潰爛者用柴胡地骨散實者大黃朴硝以
利之或導赤五苓加黃連兼服大抵口舌生瘡初起
不可便用涼藥敷摻恐寒凝不消久而難愈必須先
用辛輕升散之劑而後清涼或視其所因而分治之
或有中氣不足致虚陽口瘡者又當從理中湯加附
子治之此又不可不知也
升麻散上膈熱壅口舌生瘡先用此升發
升麻(一兩半)赤芍藥人參桔梗葛根
薄荷防風(各一錢)甘草(五分)
薑一片水煎食後服
三黃丸三焦實熱
黃芩(春四兩夏秋六兩冬三兩)黃連(春四兩夏五兩秋三兩冬三兩)
大黃(春三兩夏一兩秋二兩冬五兩)
為末煉蜜丸梧桐子大每服百丸食遠白湯送下
加味龍膽瀉肝湯膽痺口苦
柴胡(一錢)黃芩(七分)生甘草人參黃連
天門冬膽草山梔(各五分)五味子(七粒)麥冬
知母(各五分)
水煎服忌辛熱物大效
移熱湯治口糜即五苓散合導赤散
胡黃連散口糜
胡黃連(五分)藿香(一錢)細辛(二錢)黃連(三錢)
為末每用五分乾摻口内漱而吐之
加味甘露飲男婦小兒胃經客熱口臭牙宣赤眼口
瘡一切疼痛及上焦消渴喉腥等症丹溪云此心肺
胃藥也
熟地生地天冬麥冬枇杷葉(去毛)
黃芩(各一兩)茵陳枳殼石斛甘草(各一兩)
犀角(三錢)
為粗末每服三五錢水煎食後臨卧温服此方
得自一品之家其間加犀角一味尤為有理百發
百中
香薷湯口臭
香薷一把煎濃湯稍稍含之
丹溪云香薷能治口臭
寳鑑瀉白散治肺熱喉腥一人膏粱而飲因勞心過
度肺氣有傷以致氣出腥臭涕唾調粘咽嗌不利口
苦乾燥以加減瀉白散治之良愈
桑白皮(三錢)地骨皮甘草(炙各一錢半)知母(七分)黃芩(五分)
五味子(三十粒)麥冬(五分)桔梗(二錢)
作一服水二大鍾煎一鍾食後服日進二次
張子和云一人年二十餘歲病口中氣出臭如登厠雖
親戚莫肯對語戴人曰肺金本主腥金為火所乘火
主臭應便如是久則成腐腐者腎也此亢極則反兼
水化病在上宜湧之以茶調散湧去其七夜以舟車
丸濬川丸五七行比旦而臭斷
黃連升麻湯口舌生瘡
升麻(一錢半)黃連(三錢)
為細末綿裹入口内含津液嚥下
衍義栢皮散
川栢(蜜炙為末一分)青黛(一分)
研勻入生龍腦一字研勻治心脾熱舌頰生瘡摻
上有涎即吐之
治口瘡砂仁(火煅存性)為末摻上即愈
又方㯽榔(火煅存性)為末入輕粉𫝊之
又方取桑樹汁先以髮拭口即以汁𫝊之
東垣化毒法凢口瘡無論新舊遇夜卧將自己兩腎丸
以手攊緊左右交手揉三五十度但遇夜睡覺行之
如此三五度良愈因酒而生者一夜愈久病諸口瘡
三二夜愈如鼻流清涕惡寒者攊二腎丸向上揉之
數夜可愈
益膽湯
黃芩甘草(炙)人參(各一錢)官桂苦參(酒炒)
茯苓(各五分)遠志(八分)水煎食遠服
伐肝補脾湯
黃連(一錢二分)芍藥柴胡(各一錢)青皮(八分)白术(一錢半)
人參(八分)白茯苓(一錢)甘草(炙五分)水煎食前服
柴胡地骨散
柴胡地骨皮(各五分)水煎食遠温服
赴筵散
細辛黃栢(炒各等分)為末摻患處吐涎乃愈
瀉白散滋腎丸滋陰降火湯(俱見火門)
大補陰丸(見虚損)清胃散(方見牙門)
治口瘡黃栢炙同細辛各二錢研極細傳之噙少時當
即滿口有涎吐之少刻又𫝊又噙如是五七次立愈
綠袍散大人小兒口瘡多不效者
黃栢(四兩)甘草(炙一兩)青黛(一兩)
右先取二味為末入青黛同研勻乾貼
五倍子治口瘡以末搽之便可飲食
治口瘡以膽礬一塊用百沸湯泡開含潄一夕可瘥八分
治口瘡以好墨研螻蛄極細傅之立效胡氏方螻蛄
走小腸膀胱其效甚捷因力峻氣猛隂虚氣上致瘡
者戒用惟體實有熱在上焦者用之
内府治口臭方
連翹為末糊丸食蒜韮之後茶吞二三錢口中濁氣
化為清氣妙絶
治少陽口瘡半夏散聲絶不出者是寒遏截陽氣不伸
半夏(製一兩)桂烏頭(各一字)同煎一盞分作二服
治太隂口瘡甘礬散以甘草二寸白礬栗子大含化咽
津
治赤口瘡乳香散以乳香沒藥各一錢白礬半錢銅綠
少許研為末摻之
治白口瘡沒藥散以乳香沒藥雄黃各一錢輕粉半錢
巴荳霜少許為末摻之
紅芍藥散心痛口瘡紫桔紅蒼三錢四兩五服
安康右件紫苑桔梗紅芍藥蒼术各等分為細末
羊肝四兩批開摻藥末三錢用麻扎定火内燒令
熟空心食之大效白湯送下
小兒口瘡遍白者及風疳瘡蝕透者以白殭蠶洗淨炒
令黃色為末用蜜和𫝊之立效
多效散治唇緊瘡及疹
訶子肉五倍子(各等分)為細末乾貼上效
唇上生瘡用白梅瓣貼之神效如開裂出血者即止
唇緊燥裂生瘡以青皮燒灰猪脂調塗
唇
六腑之華在唇經云脾胃大腸小腸三焦膀胱者倉廩
之本營之居也其華在唇四白肝脈督脈衝脈任脈
皆絡唇者也一有受邪則唇亦為之病風則動寒則
緊燥則乾裂氣鬱則生瘡血少則澁而無血色治法
内理脾胃外敷以藥無不愈矣又傷寒狐惑上唇生
瘡䖝食其臟下唇有瘡䖝食其肛皆當以類而推大
抵與口病相須而治也
唇瘡以甑上滴下汁傅之屢效
舌門
生生子曰經云舌乃心之苗蓋以心為根蒂也心為一
身之君主則又為一身之根蒂而舌又為一身之苗
也故傷寒一科每每倚舌為寳鑑以驗表裏臟腑虚
實生死敖氏之金鏡錄是也經曰心脈系舌本脾脈
絡舌旁繫舌下故舌病多二經之所致也心熱則生
瘡脾熱則強硬滑胎舌尖腫脹叠厚為重舌舌腫硬
而不柔和挺然脹滿或出口者為木舌乃二經之火
上壅急以針砭刺出毒血以殺其標然後以瀉心脾
之藥治其本可也然不獨心脾之經肝脈亦絡舌本
故傷寒邪熱傳至厥隂經則舌卷囊縮除此之外大
槩口舌之病皆相近治法亦不甚外當與口部相參
施治則盡其用矣
順氣豁痰湯舌痺或麻此因痰氣滯于心胞絡
半夏(用白礬生薑皂角煮過一錢半)茯苓橘紅瓜蔞(去油)
貝母黃連桔梗枳殼(各一錢)香附(童便浸七)
(分)甘草(四分)薑三片水煎服
玄參升麻湯心脾壅熱舌上生瘡木舌舌腫或連頰
項兩邊腫痛
玄參升麻生犀角(鎊為末)赤芍藥桔梗
貫衆黃芩(各一錢)甘草(七分)
水煎服大便秘結加大黃二錢
舌無故自痺者不可作風熱治由心血不足用理中湯
合四物湯治之
昔有人舌上生瘡久蝕成穴累服涼藥不效此亦下元
虛寒以致虚火不降投養正丹遂得愈
舌上血出不止名曰舌衂詳在血門
血虚舌麻者四物湯加黃連
舌出口數寸以冰片為末敷愈
舌脹滿口不能發聲者蒲黃敷愈
舌腫脹口不能開合以萆麻子綿紙取去油就將此紙
作撚燈上點著吹滅將烟薰之良久則消(已上三條皆出醫說)
齒門
生生子曰齒者骨之餘腎之標寄于齦養于氣血上齦
属足陽明胃下齦属手陽明大腸是知齒者骨也本
乎乾元以資始也齦者肉也本乎坤元以資生也譬
之木生于土就藉土以為養也若動搖脱落乃腎之
本虛以致標亦虚至于生䖝浮腫牙宣出血臭穢腐
爛者腸胃濕熱壅盛也虚者補之濕熱者瀉之清之
外以末藥擦之如風寒外束者解散之除腎氣虚衰
精元不固齒無所養浮豁不堅隱隱而痛外其餘腫
爛出血生䖝等症皆腸胃之疾甚而齗爛齒落者猶
土崩而木倒也其治在齗齗堅則齒自固矣
大補隂丸滋隂降火湯六味地黃九
皆治隂虛火動牙痛不堅牢而脱落者(方見虚損門)
清胃散胃熱及食辛熱之物致使上下牙痛牽引頭
腦面熱齒惡熱者
當歸生地黃連(各八分)升麻(三錢)牡丹皮(一錢五分)
水二鍾煎八分食後服(頭腦痛加川芎八分甚者加石膏白芷)
定痛羌活湯風熱攻注牙根腫痛
羌活防風川芎生地(各一錢)升麻(一錢二分)
細辛荆芥獨活薄荷(各六分)石膏(二錢)
甘草(五分)
水煎食後服惡熱飲者加龍膽草(酒洗一錢半)惡風作痛
加白豆蔲黃連(各五分)濕熱甚者加黃連(一錢)山梔(一錢)
安腎丸腎虚牙齒豁落隱痛久服固精補陽
青鹽(炒)補骨脂(鹽水炒)山藥石斛白茯苓
兔絲子(酒炒)巴戟(去心)杜仲(薑汁炒各一兩)肉蓯蓉(酒浸)
白蒺藜(炒各二兩)
右煉蜜丸梧桐子大每服七八十丸空心淡鹽湯下
經驗石膏湯胃有實熱牙痛或上牙腫痛
升麻知母(各一錢)石膏(一錢半)大黃(酒蒸二錢)山枝
薄荷茯苓連翹(各八分)朴硝(六分)甘草(五分)
水煎食遠服頻頻口嚥即愈
百效湯腸胃壅熱風熱牙齦腫痛頰車皆腫
升麻葛根白芷酒芩桔梗(各一錢)
防風薄荷(各五分)石膏(三錢)甘草(六分)天花粉(八分)
細辛(四分)
薑三片水煎食後頻頻少服之頭疼及項頸痛
者加羌活(一錢)發寒熱者加柴胡(一錢)屢效
擦牙定痛散一切牙痛風熱腫痛
薄荷葉天花粉樟腦(各等分)
右為細末擦患處效
止痛方牙疼并齦腫痛
將軍(一兩)川椒胡椒樟腦(各三錢)
右為末不時擦之吐去苦水為美
氣虚牙痛者脾胃不足或服寒涼藥過多抑遏陽氣於
脾土之中身反發熱者當以補中益氣湯或調中益
氣湯火鬱湯消息治之
牙痛方猪蹄甲入鹽填滿火煆焦為末擦上立愈
又方乾茄蒂為末搽上效
咽喉門
經云一陽一隂結謂之喉痺一隂乃手厥隂心包絡之
脈一陽乃手少陽三焦之脈二脈並絡于喉氣熱内
結故為喉痺喉主天氣咽主地氣地氣通于嗌嗌即
咽之低處也咽喉者水榖之道路也喉嚨者氣之所
以上下者也會厭者聲音之戶也懸癰者音聲之關
也張子和云咽與喉會厭與舌此四者同在一門
而其用各異喉以納氣故喉氣通于天咽以納食故
咽氣通于地會厭管乎其上以開闢掩其喉則其食
下不掩之其喉錯必舌抵上齶則會厭能閉其喉矣
四者交相為用闕一則飲食廢而死矣
生生子曰經云喉痺者謂喉中呼吸不通言語不出而
天氣閉塞也云咽痛者云嗌痛者謂咽喉不能納唾
與食而地氣閉也云喉痺咽嗌痛者謂咽喉諸病天
地之氣並閉塞也蓋病喉痺者必兼咽嗌痛病咽嗌
痛不能兼喉痺也今喉咽俱病方並入喉痺門中
實鑑荆芥湯咽喉腫痛語聲不出嚥之痛甚
荆芥(五錢)桔梗(二兩)甘草(一兩)
每服四五錢水煎食後温服按此即甘桔湯也
海藏云治咽痛以甘桔湯加大力子竹茹妙
本事方治中風急喉痺欲死者
白殭蠶為極細末生薑自然汁調下喉愈
寳鑑馬鞭散喉痺咽腫連頰吐氣數者
馬鞭草(本草云味辛涼破血主癥瘕血癖通月經)
搗自然汁嚥一合許即愈
孫召先生方治急喉閉
猪牙皂角白礬黃連(各等分)新瓦上焙乾為末每
用五分吹入喉中吐出膿血立愈
急喉痺其聲如鼾有如痰在喉中響者此為肺絶之候
速宜人參膏救之用竹瀝薑汁調下獨參湯亦可若
服之早者十全七八次則十全三四遲則十不救一
也
丹溪曰喉痛并瘡多属虚火遊行無制用人參黃栢蜜
炙荆芥氣虚人參竹瀝血虚四物竹瀝咽喉燥痛
四物湯加桔梗荆芥黃栢知母立止喉舌之疾皆属
火熱雖有數種之名輕重之異乃火之微甚故也微
而輕者可以緩治甚而重者惟用針砭刺血最為上
策
治喉痺用青艾汁灌下愈
喉痛必用荆芥隂火炎上必用玄參
又方茜草根一兩一服此所謂治血中之火也
咽中瘡腫萆麻子(一粒去皮淨)朴硝(一錢)同研新汲水作一
服連進二三服效
本事利膈湯虚損上壅脾肺有熱咽喉生瘡
雞蘇葉荆芥防風桔梗人參
甘草大力子(炒各一兩)
為細末每一錢沸湯點服
如咽痛口瘡甚者加殭蠶(一兩)
東垣桔梗湯咽腫微覺痛聲破(季冬用之)
麻黃(連節五分)桔梗甘草(各一錢)黃芩白殭蠶(各三錢)
馬屁勃(一兩)桂枝(少許)當歸身
水二鍾煎一鍾食後稍熱徐徐呷之
三因發聲散咽痛煩悶咽物即痛不宜寒涼藥過泄
之此煩悶乃虚熱也
瓜蔞(一枚)白殭蠶(微炒五分)桔梗(七錢半)甘草(炒三錢)
右用細末少許乾摻咽喉中若腫痛左右有紅或
止一邊紅紫長大水米難下用此一錢朴硝一錢
和勻摻喉中咽津如喉中生赤腫或有小白頭瘡
用前散一錢七白礬(細研五分)乾摻
三因蜜附子法感寒咽閉不能咽
大附子(一枚生去皮臍切作大片蜜塗炙令黃)口含嚥津甘味盡更以
附子片塗蜜炙用以效為度已上皆散寒之劑也
丹溪治咽痛諸藥不效者此非咽痛乃是鼻中生一條
紅線如髮懸一黑泡大如櫻珠垂掛到咽門而止口
中飲食不入維用探取土牛膝根獨條肥大者搗碎
入好醋三五滴同研細滴入鼻中二三點即絲斷珠
破吐出瘀血立安
愚按治喉疾藥皆大同小異不過䟱風清熱散毒破
血激痰而已明乎此則凡單蛾雙蛾之症皆可類推
也
丹溪噙化丸治痰結核在咽必用醎能軟堅之味
瓜蔞仁青黛杏仁海蛤粉桔梗連翹風化散硝
右為末薑蜜丸噙化
梅核氣
生生子曰梅核氣者喉中介介如梗狀又曰痰結塊在
喉間吐之不出嚥之不下者是也丹溪噙化丸正治
此等症也
仲景半夏厚朴湯治婦人咽中如有炙臠
半夏(一升)厚朴(三兩)茯苓生薑(各四兩)蘇葉(二兩)
右以水七升煮取四升分温四服日三夜一
三子調氣丸治梅核氣
蘇子白芥子蘿卜子半夏麯滑石(飛各一兩)
前胡(六錢)桂心(三錢)黃芩黃連(各五錢)生訶子(三錢)
桔梗(七錢)甘草(四錢)橘紅(明礬硼砂玄明粉各二錢煮乾二兩)
右為末生薑汁少許竹瀝一碗打糊為丸菉豆大
食後白湯下一錢日三服
清咽益元丸
益元散(一兩)牛黃(五分)百藥煎(三錢)
右以甘草桔梗煎濃汁為丸芡&KR2521;大隂乾每噙
化一丸妙
大匕氣湯治梅核氣極佳方現氣門
赤水元珠卷三
