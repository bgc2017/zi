赤水元珠卷九
明孫一奎撰
氣門
内經曰百病皆生于氣氣一也因所觸而為九怒喜悲
恐寒熱驚思勞也故怒則氣上喜則氣緩悲則氣消恐
則氣下寒則氣收炅則氣泄驚則氣亂思則氣結勞則
氣耗
九氣見症
怒氣所至為嘔血為飱泄為煎厥為薄厥為陽厥為胷
滿脇痛食則氣逆而不下為喘渴煩心為消瘅為肥氣
為目暴盲耳暴閉筋縱發于外為癰腫
喜氣所至為笑不休為毛革焦為肉病為陽氣所收甚
則為狂
悲氣所至為陰縮為筋攣為肌痺為脈痿男為數溲血
女為血崩為酸鼻辛頞為目昏為少氣不能報息為泣
則臂麻
恐氣所至為破㬷脫肉為骨痠痿厥為暴下綠水為面
熱膚急為陰痿為懼而脫頤
驚氣所至為潮涎為目睘為口呿為痴癎為不省人事
為僵仆久則為&KR0857;痺(&KR0857;音裙痺也)
勞氣所至為噎病為喘促為嗽血為腰痛骨痿為肺鳴
為高骨壞為陰痿為唾血為冥視為耳閉男為少精女
為不月
思氣所至為不眠為嗜卧為昏目為中痞三焦閉塞為
咽嗌不利為瘅疸嘔苦為筋痿為白淫為不嗜食
寒氣所至為上下所出水液澄徹清冷
炅氣所至為喘嘔吐酸暴注下迫
凡此九氣内經以五行相勝之理治之故悲可以治
怒以愴惻苦楚之言感之喜可以治悲以謔浪䙝狎
之言娛之恐可以治喜以遽迫死亡之言怖之怒可
以治思以汚辱欺罔之言觸之思可以治恐以慮彼
忘此之言奪之五者之外炅可以治寒寒可以治炅
逸可以治勞習可以治驚要在審証察脈而施治之
不可執一也
脈沈實者宜下絃急者宜温虚細微弱者宜補痛在上
者宜散痛在下者宜利氣虚者宜鎮墜氣結者宜疎
順
夫治氣之法惟在適中氣積于中固宜疎順疎導過劑
則又反耗元氣元氣走泄則下虚中滿之証生焉故
曰疎啓于中峻補于下中滿既除下虚斯實此之謂
也
治有餘之症脈沈實而中滿大便秘按之疼則宜下法
當用大黃然亦須入桂皮以辛温和其氣以苦寒泄
其實氣得泄越痛亦隨愈
凡用利藥其法有三駛利則用大黃芒硝温利則用硫
黃乳粉瀉積則用巴豆碙砂他如磨積化結聚則以
三稜蓬术為先導引閉塞則以木香㯽榔先使温散
凝滯則以薑桂為主疎順暴戾則以蘇橘為宜補虛
益氣則以人參白术為君墜下輔陽者以黑錫養正
為鎮
生生子曰治氣之劑東垣有法可凖如枳壳利肺氣多
服損胸中至高之氣青皮瀉肝氣多服損真氣木香
行中下焦氣香附快滯氣陳皮泄逆氣紫蘇散表氣
厚朴瀉胃氣㯽榔瀉至高之氣藿香馨香上行胃氣
沈香升降真氣腦麝散真氣若此之類氣實所宜設
認冷生氣而槩以燥熱投之是以火濟火病日益甚
丹溪曰氣有餘即是火乃戒好用温熱治氣者之悞
也
原病式曰氣為陽而主輕微諸所動亂勞傷乃為陽火
之化子和河間治喜怒悲恐思之証皆以平心火為
主至于勞者傷于動動便屬陽驚者駭于心心便屬
火故治皆以平心火為主深中病情又曰五志過極
皆為火也若用香辛散氣燥熱傷氣真氣耗散濁氣
上騰猶曰腎虚弗能攝氣歸原遂用降氣鎮墜之劑
不悟肺受火炎子氣亦弱降令不行火無所制丹溪
有曰上升之氣自肝而出中挾相火其熱為甚自覺
其冷非真冷也火氣似水積熱之甚陽亢陰微故有
此証認假作真似是之禍可勝言哉又曰氣無補法
俗論也痞悶壅塞似難于補不思正氣虚者由七情
勞傷所致脾土受傷轉輸失職胃雖受榖不能運化
故陽升陰降而成天地不交之否清濁相混若不補
養邪何由行
脈法
下手脈沈便知是氣極沈則伏濇弱難愈其或沈滑
氣兼痰飲滑者血多少氣濇者少血多氣大者氣血
俱多脈來大而堅者血氣俱實小者血氣俱少
七氣湯治七情之氣鬱結心腹絞痛
人參炙甘草肉桂(各一錢五分)半夏(一錢)
姜三片水煎服
指迷七氣湯治同上
香附(二錢)青皮陳皮桔梗蓬术官桂益
智仁藿香半夏甘草(炙)
各等分薑三片棗二枚水煎服
縮砂香附湯調中快氣治心腹刺痛
香附(炒十兩)烏藥(五兩)炙甘草(二兩)砂仁(二兩)
右為末每服一錢紫蘇葉三片鹽少許沸湯調下
大便秘陳皮湯下
一方去烏藥加沈香五錢
大七氣湯治喜怒不節致臟氣不平心腹脹滿
半夏茯苓(各四錢)原朴(三錢)紫蘇(二錢)
加薑水煎服
木香流氣飲諸氣痞塞不通胸膈膨脹面目虚浮四
肢腫滿
半夏厚朴青皮紫蘇香附甘草(各一錢)陳
皮(二錢)桂莪术丁皮大腹皮麥門冬㯽榔
木香草果(各六分)木通(八分)藿香白芷(四分)茯苓
白术木瓜人參石菖蒲
加薑棗水煎服
秘𫝊降氣湯上盛下衰氣不升降頭目昏眩痰實嘔
逆胸膈不快怒則氣上驚則氣亂尤宜
骨碎補訶子草果五加皮半夏(各五分)桔梗
(五分)桑白皮地骨皮枳壳陳皮甘草(各一錢)
水煎服
升陽順氣湯七情所傷及勞役飲食不節滿悶短氣
恐則氣下者尤宜
升麻柴胡陳皮(各一錢五分)半夏人參(各三錢)黃茋
(四錢)甘草黃栢(各五分)川歸(一錢)神曲(炒一錢五分)草荳仁(二錢)
每服五六錢薑三片水煎服
蘇子降氣湯治中脘不快心腹脹滿噎塞喘促咳嗽
痰涎宿食留飲脇下支結及脚氣沖心
方在痰飲門
分心氣飲憂思留滯致使心胸痞悶脇肋脹滿噫氣
吞酸頭目昏眩日漸瘦弱或大腸虚秘
紫蘇(莖葉四兩)羌活半夏肉桂青皮陳皮桑
白皮大腹皮木通芍藥炙甘草赤茯苓
(各一兩)
每服五六錢姜三片棗二枚燈心十根水煎
四磨湯治七情傷感上氣喘息妨悶不食
方在喘門
推氣丸治三焦痞塞大便澁小便赤黃
方在脹滿門
神保丸治諸氣刺痛流入背膂及脇下諸藥不效者
方在脹滿門
㯽榔木香丸疎導三焦破痰飲快氣消食
木香㯽榔枳壳杏仁(去皮麩炒)青皮(各一兩)半夏曲
皂角(去白酥炙)郁李仁(去皮各二兩)
各為末另以皂角四兩用漿水一碗搓揉成膏更
入熟蜜少許和丸如梧桐子大每服五十丸薑湯
下
九氣丸治九氣膈氣風氣寒氣熱氣憂氣喜氣驚氣
怒氣瘴氣積聚堅牢如杯心腹疼痛時作時止
姜黃甘草香附
為末每服一錢入鹽少許百沸湯點空心服立效
賺氣散治胸膈痞悶腹脇虚脹氣不宣通及傷寒兩
脇刺痛攻心
三稜蓬术(煨各五錢)白术(三錢)枳壳(一錢)木香(五分)
每服二錢加薑三片水一鍾半煎八分食前服用
砂糖少許壓下
分氣紫蘇飲治心下脹滿脇疼氣塞嘔逆不止
方在喘門
勻氣散胸膈脹滿宿冷不消心腹刺痛嘔吐
丁香檀香木香白豆仁(各一兩)藿香甘草(炙各)
(八兩)砂仁(四兩)
為末每服二錢入鹽一字沸湯調服
復元通氣散氣不宣通流利并閃挫腰脇氣痛
茴香(炒)穿山甲(蛤粉炒二兩)延胡索(炒)白丑(炒)陳皮甘
草(各一兩)木香(一兩五錢)
為末每服二錢熱酒調服(一方加乳香没藥)
清膈丸因濕熱氣滯
黃芩黃連(炒各五錢)香附(一兩半)蒼术(二兩)
為末取黃熟瓜蔞去皮搗爛和丸菉豆大每服三
五十丸
桔梗枳壳湯諸氣痞結滿悶
桔梗枳壳(各四錢)甘草(炙一錢二分)生薑五片水煎服
升降六一湯
香附(六兩炒)藿香(一兩)
為末每服二錢白湯下
二聖散諸氣痛
芫花(醋煮乾五錢)延胡索(炒一兩五錢)
二味為細末每服一錢男子元臟氣痛葱酒調下
婦人血氣痛川歸酒下諸氣痛薄荷湯下小腸氣
痛茴香湯下
勝金散治男婦一切冷氣
烏藥(酒浸微炒)茴香(炒)青皮(去白)良姜(等分)
右為末每服二錢空心温酒調下婦人用姜煎童
便調服
半夏湯治上氣嘔吐不能下食
半夏(三錢)陳皮白术甘草(炙)桂心(各五錢)人參(一兩)厚
朴(二兩)
每服五錢姜五片棗三枚水煎服
手拈散一切氣痛
草果延胡索乳香沒藥五靈脂(酒拌炒)
等分為末每服二錢好酒調下(一方加良姜)
一人病氣上沖口中出如烟霧耳内常鳴此衝脈逆上
與八物湯加炒黃連(二分)黃栢(三分)數劑而愈
蘇合香丸(和劑方)專能順氣化痰并治𫝊尸骨蒸癆瘵卒
暴心痛鬼魅瘴瘧赤白下利小兒驚搐等症
沈香麝香(研)丁香青木香訶梨勒(煨用皮)安息
香(另為末用無灰酒一升熬膏)香附子(炒去毛)蓽撥白术白檀
香硃砂(研飛)烏犀角(各二兩)薰陸香(另研)龍腦(研)蘇合油
(入安息香膏内)
右末研勻用安息膏并蜜丸梧子大空心温水化
下四丸酒亦可
諸見血症摠論
内經曰陽明厥逆喘咳身熱善驚衂吐血又曰大怒則
形氣絶而血菀于上又曰脾移熱于肝則為驚衂胞
移熱于膀胱則癃而尿血又曰結陰者便血一升再
結二升三結三升夫血者生化于脾總綂于心蔵受
于肝宣布于肺施泄于腎灌溉一身陰氣一傷變生
多病妄行于上則吐衂衰涸于中則虚勞忘反于下
則便紅移熱膀胱則癃閉溺血滲透腸間則為腸風
陰虚陽搏則為崩中濕蒸熱淤則為滯下熱極腐化
則為臟血火極似水血多紫黑熱勝于陰則為瘡瘍
濕滯于血則為痛痒隱疹皮膚則為冷痺畜之在上
則人喜忘畜之在下則人喜狂墮恐跌仆則淤血内
凝又細分之則咳血衂血出于肺嘔吐出于胃痰涎
血出于脾咯血唾血出于腎便血清者屬營虚有熱
濁者屬熱與濕色鮮者屬火黑者火極血與泄物並
下者屬有積或絡脈傷也尿血因房勞過度陰虚火
動以致營血妄行而或者又以此為得之虚寒當以
脈别有嘔吐紫凝血者原病式云此非冷凝由熱甚
銷鑠以為稠濁而熱甚則水化制之故赤兼黑而紫
也又有汗血者由夫大喜傷心喜則氣散血隨氣行
故也又下血先見血後見便為近血自大腸來先見
便後見血此遠血自小腸來腸胃中本無血良由氣
虚腸薄故血滲入而從下出也東垣曰除傷寒家衂
血外雜病見血多責其熱旨哉言乎大凡血上行為
逆其治難下行為順其治易若血上行或唾或嘔或
吐忽變而下行為惡痢者吉兆也丹溪曰口鼻出血
皆是陽盛陰衰有升無降血隨氣上越出上竅法當
補陰抑陽氣降則血歸經矣
素問曰有病胸脇支滿者妨於食病至則先聞腥臊臭
出清液先唾血四肢清目眩時時前後血病名為何
何以得之岐伯曰病名血枯此得之年少時有所大
脫血若醉入房中氣竭肝傷故月事衰少不來也帝
曰治之奈何復以何術岐伯曰以四烏鰂骨一藘茹
二物并合之丸以雀卵大如小荳以五丸為後飯飲
以鮑魚汁利腸中及傷肝也
王海藏云胸中聚集之殘火腹裏積久之太陰上下隔
絶脈絡部分陰陽不通用苦熱以定于中使辛熱以
行于分升以甘温降以辛潤化嚴肅為春温變凜冽
為和氣汗而愈也然餘毒土苴猶有存者周身陽和
尚未泰然胸中微躁而思涼飲因食冷物服涼劑陽
氣復消餘陰再作脈退而小絃細而遲激而為衂血
唾血者有之心肺受邪也下而為便血溺血者有之
腎肝受邪也三焦出血色紫不鮮此重沓寒濕化毒
凝泣水穀道路浸積而成若見血証不詳本源便用
涼折變乃生矣(陽証溢出鮮血隂証下如豚肝)
上而血者黃茋桂枝湯白芍當歸湯
中而血者當歸建中湯增損胃中湯
下而血者芎歸术附湯桂附六合湯
若三血証在行陽二十五度見黃茋四君子主
之
若三血証在行陰二十五度見當歸四逆加吳
茱萸主之
生生子曰按海藏此論雖為傷寒而發實戒用藥者要
認血來本原不可妄治以致變亂夫治血當明血出
何經時師多宗丹溪有曰吐血衂血多是火載血上
錯經妄行越出上竅此論固是猶有未盡乃所以啓
後人過用寒涼之惑也夫火者無形之氣也非水可
比安能稱載蓋血隨氣行氣和則血循經氣逆則血
亂氣有餘即是火也實由氣逆而血妄行兼于火化
因此為甚經曰怒則氣逆甚則嘔血暴癉内逆肝肺
相摶血溢鼻口是也又東垣曰血妄行上出于鼻口
者皆氣逆也況血得寒則凝得熱則行見黑則止迹
此觀之治血若不兼之調氣而純以寒涼是施則血
不歸經而且為寒涼所凝滯雖暫止而復來也且脾
統諸血寒涼傷脾脾虚尤不能約束諸血其變証可
勝言哉
素問示從容論曰夫傷肺者脾氣不守胃氣不清經氣
不為使真臟壞決經脈傍絶五臟漏泄不衂則嘔
綱目云傷肺即傷氣也當于氣虚不能攝血條參治
戴元禮云吐血者榮氣溢入濁道留聚膈間滿則吐血
名曰内衂宜蘇子降氣湯加人參阿膠飲酒太過
傷胃吐血用理中湯加青皮梔子乾葛川芎勞太
過吐血不止蘇子降氣湯加人參芍藥打損吐血
黑神散童便調服有時或吐血兩口隨即無事過
數日又發經年累月不愈者宜黑神散吐血發渴名
為血渴也或四物湯十全大補湯
統旨云吐血先哲皆以為熱其因于寒者理亦有之何
則寒邪屬陰人之榮血亦屬陰古人云風傷衛寒傷
榮各從其類人果身受寒邪口受寒物邪入血分血
得冷而凝則被寒矣在上則從口而出在下則從便
而出若此者實病機之所有焉得為盡無也但其血
色之黑與吐血因熱極而反兼水化者相似兹則宜
于脈証間求之脈微遲而身又清涼者寒也脈洪數
而身又煩熱者熱也寒則温之熱則清之治法大不
同矣
嘔吐血
生生子曰吐血成碗吐出者甚至有出而盈盆者丹溪
云多是陽盛陰虚故血不得下行因火炎上之勢而
上出脈必大而芤大者發熱芤者血滯與失血也
又曰有氣虚中寒陰陽不相守血乃妄行而吐出者經
所謂陽虚陰必走者是也當用四物理中湯加乾姜
甘草煎服中温則血自歸經矣切不可投苦寒之劑
丹溪云山梔子最能清胃脘之血先吐紅後見痰𠻳
多是陰虚火動痰不下降四物湯加痰藥火藥先
痰𠻳後見紅多是痰積熱降痰火為急痰𠻳涎帶
血出此是胃口清血熱蒸而出重者梔子輕者藍實
或暴吐紫血一碗者無事吐出為好此熱傷血死于
中用四物湯解毒湯之類吐血挾痰積吐一二碗
者亦只補陰降火四物湯加火劑之類挾痰若用
血藥則泥而不行只治火自止吐血乃火病也大
吐血不止以乾姜炮黑為末童便調從治㗋脘痰
血荆芥散妙又云嘔吐血出于胃也實者犀角地
黃湯主之虚者小建中湯加黃連主之
千金方云吐血有三種有内衂有肺疽有傷胃内衂
者出血如鼻衂不從鼻孔出是近在心肺間津液出
還流入胃中或如荳羹汁或如切&KR0008;血凝停胃中因
即滿悶便吐或出數斗至一石者是也得之于勞倦
飲食過常也(按韻書&KR0008;音勘凝血也)
肺疽者或飲酒後熱毒滿悶吐之時血從吐後出或
一合半合半升一升是也
傷胃者因飲食大飽之後胃中冷不能消化便煩悶
強嘔吐使所食之物與氣共上衝䠞因傷裂胃今吐
血色鮮正赤腹亦絞痛自汗出其脈緊而數者為難
治也
劉宗厚曰凡治血必血屬之藥欲求血屬之藥其四物
之謂乎河間謂隨証輔佐謂之六合湯者詳言之矣
余故陳其氣味專司之要不可不察夫川芎血中氣
藥也通肝經性味辛散能行血滯于氣也地黃血中
血藥也通腎經性味甘寒能補真陰之虚也當歸分
三治血中主藥也通肝經性辛温全用能活血各歸
其經也芍藥陰分藥也通脾經味酸寒能涼血治血
虚腹痛也若求陰藥之屬必于此而取則焉脾胃論
有云若善治者隨經損益摘其一二味之所宜為主
治可也此特論治血病而求血藥之屬者也若氣虚
血弱又當從仲景血虚以人參補之陽旺則生陰血
也若四物湯者獨能主血分受傷為氣不虚也輔佐
之屬若桃仁紅花蘇木血竭丹皮者血滯所宜蒲黃
阿膠地榆百草霜棕櫚灰者血崩所宜乳香没藥五
靈脂凌霄花者血痛所宜蓯蓉瑣陽牛膝枸杞子益
母草夏枯草敗龜板者血虚所宜乳酪血液之物血
燥所宜乾姜桂者血寒所宜生地苦參血熱所宜特
取其証治大略耳若能觸類而長可謂應無窮之變
矣
脈訣舉要曰諸症失血皆見芤脈隨其上下以騐所出
大凡失血脈貴沈細設見浮大後必難治
治火之劑
大薊散治辛熱傷肺嘔吐血或一碗或半升名曰肺
疽
大薊根犀角屑升麻桑白皮蒲黃杏仁
(去皮尖)桔梗(各二錢)甘草(炙五分)
右分作二服每服薑三片水煎服
四生丸治吐衂血熱妄行
生荷葉生艾葉側栢葉生地黃(各等分)
搗爛為丸如鷄子大每服一丸用水二鍾煎至一
鍾去渣服
犀角地黃湯治血積胸中吐血衂血
犀角(鎊)赤芍藥牡丹皮生地(各一錢)
水煎服(此方若有痰者及氣逆不降者服之皆不效予每用加枳壳桃仁滑石效)
茜根湯治吐血咯血嘔血等症
四物湯加童便浸香附(一錢五分)茜草根(二錢半忌鉄)
水煎服二三服立愈
治吐血
大黃末(一錢)生地黃汁(一合)
水半鍾煎四五沸服即愈
又方好墨(煨去膠氣)為細末每服二錢(以白湯化阿膠清調服)
治吐血暴甚昏暈不止
人參(一兩)為末用雞子清調如稀糊以匙挑服服盡效
五更服之尤妙
治吐血
生地黃(五斤搗汁)生蜜(二斤半)共以瓦器盛貯鍋内重湯桑
柴文武火熬三日夜取出入人參末(四兩)茯苓末(六兩)
攪勻不拘時服此即瓊玉膏也
又方加入青蒿汁熬膏再加㯽榔末一兩以降其氣
使下行也
竒方治飲酒過多藴熱胸膈以致吐血衂血
葛花(二兩)黃連(四兩)
右為末以大黃末熬膏為丸如梧桐子大每服百
丸温湯下或煎服亦可
辰膠散治大人小兒吐血
阿膠(炒)蛤粉(各一兩)辰砂(少許)
右為末藕節搗汁和蜜調下食後服
龍腦鷄蘇丸治膈熱咳𠻳或吐血衂血
方在火熱門
茯苓補心湯治心虚為邪氣所傷吐血
方在心痛門
藕節散治吐衂不止
藕汁生地黃汁生蜜(五匙)大薊汁(各三合)
右和勻每服一小鍾不拘時服
拔萃犀角地黃湯治熱甚而血積胸中
生地黃(二兩)黃芩黃連(各一兩)大黃(五錢)
每服一兩水二鍾煎一鍾食後服
雙荷散治卒暴吐血
藕節(七个)荷葉頂(七个)
搗碎入蜜用水二鍾煎八分去渣温服或研末蜜
調下
枇杷散治暑毒攻心嘔吐鮮血
方在暑門
龍肝膏治吐血不止
伏龍肝(一兩)生地汁麥冬汁小薊汁藕汁(各三合)
姜汁(一合)
入蜜半匙慢火熬成膏每服一匙
帶補之劑
竒方治肺損𠻳血吐血
生地(四兩取汁)鹿角膠(一兩炒為末)
右以地黃汁拌和每服三錢童便加姜汁少許調
下
側栢散治内損吐血下血或用酒太過勞傷于内其
血妄行出如湧泉口鼻皆流須臾不救則死
側栢葉(一兩半蒸焙)人參荆芥穗(燒灰存性各一兩)
為末每服二錢麪一錢新汲水調如糊啜服
麥冬飲子治吐血久不愈者
五味子(十粒)麥門冬黃茋(各一錢)當歸人參生
地黃(各五分)水煎服
白术散治飲食過度負重傷胃吐血
白术人參黃茋(炙)白茯苓(各二錢)炙甘草(一錢)山
藥百合柴胡前胡(各六錢)
分作三帖每服加姜棗水煎
又方治同上
理中湯加葛根
鷄蘇散治勞傷肺經吐紅咽喉不利
紫蘇葉白茅花黃茋生地阿膠(各二錢)麥門
冬桑白皮桔梗貝母蒲黃(炒)甘草加
姜棗煎服
天門冬湯治思慮傷心吐衂不止
天門冬白芍藥麥門冬生地黃遠志藕
節黃茋阿膠没藥當歸甘草(各一錢五分)
人參(一錢)
分作三服姜三片水煎服
蓮心散治同上
蓮子心糯米(各五十粒)為末空心温酒調服
歸脾湯治思慮傷脾心多徤忘其血妄行或吐或下
白术茯神黃茋(炙)人參酸棗仁(炒各二錢五分)木香
(一錢)炙甘草(五分)圓眼肉(五枚)
姜一片棗一枚水煎服
赤茯苓湯治大怒傷肝氣逆于胸吐血衂血
赤茯苓人參桔梗陳皮(各三錢)麥門冬芍藥
㯽榔(各一錢五分)分二服姜三片水煎
丹溪方治見血後脾胃弱精神少血不止者
人參(一錢)黃茋(二錢)五味子(十三粒)芍藥甘草當歸
麥門冬(各五分)加鬱金尤妙水煎服
又方治同上
人參白术茯苓陳皮(各一錢)甘草川芎半
夏曲(各五分)神曲青皮(各三分)
水煎服如胃不和加藿香渴者加葛根(五分)
痰結塊者加貝母(一錢)黃芩橘紅(各五分)小便赤加
黃栢(五分)大便燥結加當歸(七分)心煩加酒晒黃連(五分)
小便滑加牡蠣若見血多去半夏恐燥加生地
(一錢)牡丹皮(五分)桃仁(三分)若胃中不足飲食少進加炒
山梔(五分)若血溢入濁道留聚膈間滿則吐紅蘇子
降氣湯加人參阿膠(各五分)上膈熱壅吐血者以四
物湯加荆芥阿膠(各五分)更不止于本方中加大黃
滑石(各五分)胃傷吐血宜理中湯加川芎乾葛(各五分)
此是飲酒傷胃也吐血不止茜根為末用二錢
待冷食後服良
必勝散治男婦血妄流溢或吐或咳或衂
小薊人參蒲黃當歸熟地川芎烏梅
(去核各一兩)
每服六錢水煎服
大阿膠丸治肺虚客熱咳𠻳咽乾多唾涎沬或有鮮
血勞傷脾胃吐血嘔血並皆治之
方在後咳血門
止血之劑
白芨散治吐血
白芨末井花水調服每服二錢
地黃飲治衂血吐血
新生地搗煮日服數升三日愈
此方治經閉效甚
乾姜散治吐血不止
姜炭為末童便調服
治諸血上行用韮菜汁姜汁童便磨鬱金飲之其血自
清如無鬱金以山茶花代之
又方用血餘灰(三錢)
為末冷水調下
冶吐血咯血用藕節搗汁飲之
花蕊石散治勞証五内崩損湧噴血出成升斗者服
之立止
花蕊石(煆過)為末童便一鍾煎温調藥末三錢極甚者
五錢食遠服如男子病則和酒一半婦人病則和醋
一半與童便和調服之立止其瘀血化為黃水服此
藥後患人必疎解其體却服獨參湯補之
調氣止血之劑
芎附散治衂吐血不歸經
川芎(二兩)香附(四兩)為末每服二錢茶湯調下
綱目云治怒氣傷肝氣而嘔血以黃連香附青黛柴胡
甘草平其肝自愈宜服赤茯苓瀉心湯
大七氣湯入川芎煎調蘇合香丸
咳血(咳𠻳有聲而痰内有血者是也或咳出純是血痰)
丹溪云乃火升痰盛身熱多是血虚四物湯加減用
丹溪云痰帶血絲出童便竹&KR0377;止之經血逆行或血
腥吐血唾血韮汁服立效咯血用姜汁童便青黛
入血藥中如四物湯牛膝膏地黃膏之類
又方用韮汁童便二物加鬱金研細末合和服之其血
自消
脈大發熱喉中痛者是氣虚用參茋蜜炙黃栢荆芥地
黃當歸韮汁童便姜汁磨鬱金飲之其血自消(此補)
(兼解鬱也)
統旨云𠻳出痰内有血者名咳血又云𠻳血其因有二
熱壅于肺者易治不過涼之而已久𠻳損於肺者難
治此已成勞也熱𠻳有血宜金沸草散加阿膠痰盛
加瓜蔞仁貝母勞𠻳有血宜補肺湯加阿膠白芨𠻳
血而氣急者加杏仁痰中帶血絲者此是陰虚火動
勞傷肺臟宜滋陰保肺湯
入方
香附(童便浸)北杏仁(童便浸去皮尖炒)山梔仁(炒)青黛海粉
瓜蔞仁訶子馬兜鈴
為細末入白硼砂少許煉蜜少加姜汁為丸噙化
一丸白湯下
天一丸此壯水之主以鎮陽光劑也與前方相兼服治
陰虚火動咳血等症甚效
懷地黃牡丹皮黃栢(童便浸晒乾)知母(童便浸晒乾)枸杞
子五味子麥門冬牛膝白茯苓
為末煉蜜為丸梧子大空心白湯吞下八九十丸
天門冬丸潤肺止𠻳治咯血吐血咳血
方在咳𠻳門
丹溪鹿黃丸治酒色過度飢飽失時吐血咳血痰血
神效
枇杷葉款冬花北紫苑杏仁(去皮尖)木通鹿
茸(炙)桑白皮(各一兩)大黃(五錢)
為末煉蜜為丸臨睡含化
七傷散治血汚血鬱血熱勞𠻳吐血血痰(丹溪方)
黃藥子白藥子(各一兩)赤芍藥(七錢五分)玄胡索知母
(各五錢)鬱金(二錢半)當歸(五錢)山藥乳香沒藥血竭
(各二錢)為末每服二錢茶湯下
綱目云肺熱此方極有交本草云白藥子黃藥子治
肺熱大有功一方紅花當歸煎湯調下
海藏甘桔加阿膠紫苑湯治肺痿咳唾膿血
方見綱目傷寒咽痛門
羅太無大阿膠丸治血虚𠻳血吐血
阿膠(微炒)卷栢生地熟地大薊山藥鷄蘇
葉五味子(各一兩)栢子仁(另研)麥門冬茯苓百
部遠志人參防風(各五錢)
為末煉蜜丸如彈子大煎小麥麥門冬湯嚼下一
丸
綱目云保養精血純補劑也血虚有潮熱者宜之
劫勞散治肺痿痰𠻳痰中有紅線盜汗發熱過則冷
飲食減少
方在咳𠻳門
陳日華云有一女子及笄病症甚危百藥不效偶得
此只一料除根
羅太無五味黃茋散治𠻳咯血成勞眼痛四肢困倦
脚膝無力
麥門冬熟地黃黃茋桔梗(各五錢)白芍藥五
味子(各二分)人參(二錢)甘草(一分)
每服五錢水煎服一日三服
人參黃茋散治虚勞客熱肌肉消瘦四肢倦怠五心
煩熱咽乾頰赤心沖潮熱盜汗減食咳𠻳臟血
人參(一兩)秦芄茯苓(各二兩)知母(二錢五分)桔梗(一兩)桑白皮
(一兩五錢)紫苑柴胡(各二兩五錢)半夏(洗一兩五錢)黃茋(三兩五錢)鱉
甲(去裙酥炙二兩)每服五錢水煎服
人參蛤蚧散治二三年間肺氣上喘咳𠻳咯吐膿血
滿面生瘡遍身黃腫
蛤蚧(一對全者河水浸五宿逐日換水洗去腥氣酥炙黃色)杏仁(去皮尖炒五兩)甘草
(炙三兩)人參茯苓貝母知母(各三兩)桑白皮(二兩)
為細末每日如茶點服神效
海藏云蛤蚧補肺勞虚𠻳治久𠻳不愈肺間積虚熱久
則成瘡故𠻳出膿血曉夕不止喉中氣塞胸膈噎痛
用蛤蚧阿膠生犀角鹿角膠羚羊角各一兩除膠外
皆為屑次入膠分四服每服用河水三升於銀石器
内慢火煮至半升去渣臨卧微温細細呷之其渣侯
服盡再槌都作一服以水三升煎至半升如前服病
人久虚不喜水當減水(蛤蚧係補中有通久𠻳不愈者宜之)
麥門冬湯治傷寒後傷肺咳唾膿血胸脅脹滿上氣
羸瘦
麥門冬桑白皮生地黃(各一兩)紫苑竹茹半
夏(洗)桔梗(炒)麻黃(去根節各七錢五分)五味子甘草(各五錢)
為粗末每服五七錢加棗三枚去核姜三片水煎
服
羅太無續斷散治骨蒸勞熱𫝊屍瘦病潮熱煩躁喘
𠻳氣急身疼盜汗兼治咳𠻳吐膿血
續斷紫苑桔梗竹茹五味子(各三錢)生地
桑白皮(各五兩)甘草(炙二兩)赤小豆(半斤)
每服五七錢入小麥五十粒水煎日三服
海藏紫苑湯治咳𠻳吐血虚勞症肺痿變㿈
方在咳𠻳門
本事方云治勞瘵吐血損肺及血妄行神𫝊膏用剪草
一觔婺台州皆有惟婺州者可用狀如茜草又加細
辛每用一觔淨洗為末加入生蜜一觔和為膏以器
盛之不得犯鉄九蒸九晒日一蒸曝病人五更起面
東坐不得語用匙挑藥如粥服每服四匙良久用稀
粟米粥壓之藥冷服粥飲亦不可太熱或吐或下皆
不妨如久病肺損咯血只一服愈尋常咳𠻳血妄行
每服一匙可也神驗
治肺經嘔咳諸血及痰中有血初生用蘿蔔汁半盞入
鹽少許服之立效如無生蘿蔔用蘿蔔子一錢紫蘇
葉一錢同煎服次用鷄蘇散加阿膠治之(本草云蘿蔔大下氣)
(氣下則血亦下也)
經騐方治咳𠻳甚者或有吐血
鮮桑白皮(一觔米泔浸三宿淨刮去上黃皮)
右剉細入糯米四兩焙乾同搗為末每服一二錢
米飲調下
本事方治久𠻳咯血成肺痿及吐白涎胸膈滿悶不
食扁荳散
扁荳生姜(各五錢)枇杷葉(去毛)半夏人參白术(各一)
(分)白茅根(三分)
右水三升煎一升去渣加㯽榔末一錢和勻分作
四服不拘時候
千金方治上氣咳𠻳喘息㗋中有物唾血
生姜汁杏仁(各二升)糖蜜(各一升)猪膏(二合)
右五味先以猪膏煎杏仁色黃出之以紙拭令淨
搗如膏和姜汁蜜糖等合煎令可丸每服杏仁一
枚日夜服六七服
款花補肺湯
人參麥門冬(各一錢二分)五味子(十五粒)款冬花紫苑
桑白皮(炒各一錢)當歸(一錢五分)芍藥知母貝母茯苓
橘紅(各八分)甘草(五分)
水煎服
寧𠻳湯
五味子(十五粒)茯苓(一錢)桑白皮(一錢二分)陳皮(一錢)知母(一錢)馬
兜鈴(一錢五分)川芎(一錢)麥門冬(一錢二分)粉草(五分)
滋陰保肺湯
黃栢(鹽水炒)知母天門冬(一錢二分)當歸(一錢五分)芍藥生
地橘紅紫苑桑白皮(炒各八分)大粉草(五分)阿膠(一錢)
(二分蛤粉炒)五味子(十五粒)
水煎服
咯血唾血痰涎血
咯血者㗋中常有血腥一咯血即出或鮮或紫者是也
又如細屑者亦是也治法四物入姜汁童便青黛
之類有咯出痰帶血絲者同治但宜加痰火藥
唾血者鮮血隨唾而出者是也二者皆出于腎亦有瘀
血内積肺氣壅逼不能下降用天門冬知母貝母桔
梗黃栢熟地遠志或加炮姜
生生子曰唾血症曾見二人口中津唾皆是紫黑血水
如猪血之色晦而不鮮形瘦體熱盜汗為有怫鬱所
致如此者年餘治以清痰降火開鬱等藥或止或發
其一乃姪婦也後因注船大吐痰涎數椀其症再不
復萌由是觀之唾血亦有木鬱之症不可不知
痰涎血出于脾以葛根黃茋黃連芍藥當歸甘草沈香
之類主之
丹溪曰咯血痰帶血絲出者用姜汁青黛童便竹&KR0377;入
血藥中用如四物湯如地黃膏牛膝膏之類
滑伯仁曰寒涼之溢水乃瀉火也温熱之助火乃折水
也衂血手陽明循手經上行入清氣道中咯血乃入
于所合也所合肺也
又曰咯血為病最重且難治者以肺手太陰之經氣多
血少又肺者金象為清肅之臟今為火所制迫而上
行以為咯血逆之甚矣上氣見血下聞病音謂喘而
咯血且咳𠻳也
唾血責在下焦陽火煎迫而為之也腎主唾為足少陰
少血多氣故其証亦為難治
恩袍散治咯血吐血唾血及煩躁咳𠻳
生蒲黃乾荷葉茅根(各等分)
為末每服三錢濃煎桑白皮湯食後温服
丹溪方治咯血
桑白皮(一錢五分)半夏(炒)知母貝母茯苓(各一錢)生地
黃陳皮(各一錢)阿膠(炒)甘草杏仁(炒各五分)山梔子
桔梗(各七分)柳桂(二分入此以治上焦)
姜葱白水煎服
又方治咯血衂血
白芍藥(一兩)犀角(二錢五分)
各為末新汲水調服一錢血止為限
又方治咯血
荷葉(焙乾)
為末米湯調下二錢
又方治痰中血
白术(一錢五分)貝母芍藥桑白皮桃仁(各一錢)甘草
(三分)山梔(炒黑一錢二分)牡丹皮(一錢五分)
水煎服
又方治痰中血
橘紅(一錢五分)半夏茯苓貝母牡丹皮桃仁(各一)
(錢)黃連甘草大青(各五分)
姜三片水煎服
又方治痰中血
橘紅(二錢)半夏茯苓白术枳殼黃芩桑白
皮(各一錢)五味子(十五粒)甘草(三分)人參(五分)
或加青黛五分水煎服
地黃散治一切吐血咯血能解一切毒及諸熱煩躁
茜草根(四錢)大荳子黃藥子甘草(各二兩)
右為末每服二錢新汲水調下加人參二兩治痰
𠻳有血
又方治吐血熱渴
茅根一味絞汁飲之一日三服效
治虚勞久𠻳咯血
五棓子(炒)
為末每服一錢温茶調勻米飲送下
白芨散治咯血
白芨(一兩)藕節(五錢)
為細末每服一錢白湯調下神效或云白芨下
咽直至血竅竅為之填而血止也醫說云治肺
損咳血殊效
四血散治衂血吐血便血
益元散加當歸井泉石淋者加梔子莖中痛加蒲
黃水瀉加車前子米飲調下
元戎方治鼻血口血大小便血服時隨病上下食前
後服
丹參蒲黃紫蘇滑石(等分)
為末調服
鼻血
陳無擇曰衂者因傷風寒暑濕流𫝊經絡涌泄于清氣
道中而致者皆外所因積怒傷肝積憂傷肺煩思傷
脾失志傷腎暴喜傷心皆能動血隨氣上溢而致者
皆内所因飲酒過多啖炙煿辛熱或墜墮車馬傷損
而致者皆不内外因也
原病式曰衂者陽熱怫鬱干於陽明而上熱則血妄行
而鼻衂也
丹溪云衂與吐血同涼血行血為主犀角地黃湯加鬱
金
又曰衂血出于肺以犀角升麻梔子黃芩芍藥生地黃
紫苑丹參阿膠之類主之(愚謂言肺者以竅言也言陽明者以血海言也其治)
(亦多相須)
戴元禮曰鼻通於腦血上溢於腦所以從鼻而出治宜
茅花湯調止衂散服之有頭風自衂頭風纔發則
血不止治頭風兼止衂之劑有因虚致衂者此為
下虚上熱不宜過用涼劑宜四物湯加參茋沈香磨
服傷濕而衂腎著湯加川芎伏暑而衂茅花湯
調五苓散上膈極熱而衂犀角地黃湯加黃芩茅
花荆芥虚者茯苓補心湯飲酒過多而衂茅花湯
加川芎乾葛病衂愈後血因舊路一月或三四衂
又有洗面而衂日以為常四物湯加阿膠蒲黃仍佐
以蘇子降氣湯使血隨氣下
統旨謂風行水動氣行血流治衂者則知血藥以治衂
而不知氣降則血歸經古人所以血藥中必加氣藥
一二味如上所謂蘇子降氣湯之類是也前人謂身
熱則死寒則生亦是大槩言之耳豈無熱生而寒死
者乎必兼詳脈症而後可也
治風寒之劑
桂枝湯
方見傷寒
治熱之劑
犀角地黃湯
方見吐血門
茜根散治鼻衂不止
茜根阿膠(蛤粉炒)黃芩側栢葉生地(各一兩)甘草
(五錢)
加薑三片水煎服
黃芩芍藥湯治鼻血不止
黃芩芍藥甘草
水煎服
川芎三黃散(直指方)治實熱衂血
大黃(濕紙煨)川芎黃連黃芩(各等分)
右為末每服二錢井水調下食後服
黃連散(經騐方)治大人小兒盛熱乘于血血隨熱氣散溢
于鼻謂之鼻衂凡血得寒則凝澁結聚得熱則流散
妄行
黃連黃芩栢葉甘草(各等分)豆䜴(三十粒)
右每服一兩水煎服
治血衂血汗以人中白新瓦上焙乾為末入麝香少許
酒調下
生地黃湯治榮中有熱及肺壅鼻衂生瘡一切丹毒
等疾
生地赤芍當歸川芎(各等分)
水煎食後温服若鼻衂加蒲黃生瘡加黃芩丹
毒加防風
濟生麥冬飲治衂血不止
麥門冬生地黃(各等分)
每服一兩水煎服
一方治鼻衂及酒疸黃沙淋
萱草根搗汁一鍾生薑汁相和時時細呷
貫衆散治鼻衂
貫衆根為細末水調一錢立止
羅太無寸金散治鼻衂不止
黃藥子(五錢)土馬&KR0146;(五錢有足者)生甘草(一錢)
右為末每服二錢新水調下未止再服立差
本草云土馬&KR0146;即苔與垣衣之類垣衣生牆垣之側
土馬&KR0146;生牆垣之上背隂古牆上有
一方治衂血
蛀竹末米糊調下二錢效
茅花湯治衂
茅花一大握剉水煎飲之立止
清熱帶補之劑
生地黃散治咯血衂血吐血諸血証皆治之
枸杞子柴胡黃連地骨皮天門冬白芍
藥甘草黃芩生地黃熟地黃(各等分)
水煎服治便血加地榆
海藏龍腦鷄蘇丸治上焦熱除煩解勞去肺熱咳衂
血熱驚悸脾胃口疳吐血肝膽熱泣出口苦腎熱神
志不定上而酒毒膈熱消渴下而血滯五淋血崩等疾
薄荷(一觔)麥門冬(去心)阿膠(炒)黃茋蒲黃(炒)人參(已上俱淨)
(藥)木通銀柴胡(各二兩剉同木通浸一宿絞出汁)生地黃(六兩)甘草
(一兩五錢)黃連(一兩)
右為細末好蜜二觔先煎一二沸然後下生地黃
末不住手攪勻加木通柴胡汁浸熬成膏勿令火
緊焦了然後加前藥末和丸如豌豆大每服二十
丸白湯下虚勞虚煩梔子湯下肺熱黃芩湯
下心熱驚悸恍惚人參湯下咯唾吐衂麥門
冬湯下肝熱防風湯下腎熱黃栢湯下治
五淋及婦人漏下車前子湯下痰𠻳者生薑湯
吞下莖中痛蒲黃滑石水一鍾調下氣逆者
橘皮湯下室女虚勞寒熱潮作柴胡人參湯下
地黃飲治衂血往來久不愈者甚效
生地黃熟地黃枸杞子地骨皮(各等分)
右為末每服二錢蜜湯調下日三服
補虚之劑
止衂散
黃茋(六錢)赤茯苓白芍藥當歸生地阿膠(炒各)
(三錢)
為末以黃茋湯調下三錢
産後鼻衂
大全云産後口鼻黑氣起及鼻衂者名胃絶此証不可
治遇有此者急取緋線一條并産婦頂心髮兩條緊
繫中指節即止
治産後鼻衂中風以荆芥為末童便調下氣虚者不可
用
齒衂(又名牙宣)
統旨云血從齒縫中或齒根出者謂之齒衂有風壅有
腎虚風壅者消風散外以袪風擦牙散腎虚者以腎
主骨齒者骨之餘虚火上炎服涼藥而愈甚此屬腎
經下虚而上盛宜鹽湯下安腎丸間服黑錫丹仍用
青鹽炒香附黑色為末擦之亦有胃熱而牙齗出血
者宜清其熱清胃散主之
附方
肘後方治牙血不止
苦竹茹以醋浸一宿含之
千金方治同
礬石一兩滚湯三升煮取一升先拭齒乃含之
又方濃煎竹葉湯入鹽少許含之
衍義方治齒縫出血不止
用紙撚蘸蟾酥少許插入出血處立止
靈苑方治虚氣攻牙齒痛血出牙齦痒痛
骨碎補二兩細剉炒黑色為末擦之早晨潄久吐出
臨睡擦畢俟津液滿口嚥之
丹溪治陰虚牙齒出鮮血氣鬱
四物湯加香附牛膝生甘草側栢葉服
羅太無治牙痛腫痒動搖牙齗宣露出血口氣等疾
當歸藁本地骨皮防風白芷槐花川
芎甘草升麻北細辛(各等分)
為末擦痛處甚者取三錢水鍾半黑豆半合生薑
三片煎至一鍾乘熱潄之冷則吐出
本事方治一切牙疼風熱齗常出鮮血以至崩落口
臭不可近人者宜服之
大黃(米泔浸軟切片)生地黃(大者薄切)
右二味旋切各用一二片合定貼所患牙上一夜
即愈未全可再如前用忌說話恐引風毒津液漬
患處
舌衂
舌上或出血如簮孔者香薷汁服一升日三服
又方髮灰二錢米醋調敷舌上血出處
文蛤散治熱壅舌上出血如泉
五棓子(洗)白膠香牡蠣粉(各等分)
右為末每用少許摻患處或燒熱鉄熨孔上
槐花散治舌上無故出血如線
槐花(炒)
為末摻之仍用麥冬煎湯調下妙香散
妙香散
方在婦人門(第二卷夢與鬼交條下)
肌衂(一名血汗)
河間定命散治膽受熱熱血妄行鼻中衂衊并血汗
不止
硃砂寒水石麝香
為末每用五分新汲水調下不拘時候看老幼虚
實加減
肌衂者血從毛孔而出前人多主于肺熱
古方以男胎髮燒灰撲之
大全竹茹湯
方見便血條
黃茋建中湯辰砂妙香散
小便血(尿血不痛痛者乃血淋也當與淋門參治)
經云胞移熱于膀胱則癃溺血
仲景曰熱在下焦則尿血亦令淋閟不通
玄珠經云小便出血是心伏熱在于小腸宜鏡面竹自
然汁加生蜜一匙服之或以八正散加麥門冬葱煎
服如小便澁痛以海金沙細末調治之
綱目云胞絡絶則溲血故經曰悲哀太甚則胞絡絶胞
絡絶則陽氣内動發則心下崩數溲血也
凡咳而溲血脱形其脈小勁是逆也
凡淋不可發汗汗之必便血便血不止用柿一箇燒存
性為末米飲調下
統旨云屬熱屬血虚有因心腎氣結所致或憂勞房室
過度此得之虚寒不可專以血為熱而淖二者皆致
溺血熱用小薊湯四物湯煎服效虚用四物湯調牛
膝膏火動榮血妄行者再加黃栢知母虚寒者十全
大補湯加炒蒲黃
滑伯仁曰小便血足太陽隨經入膀胱也(與小腸血同)
附方
治房室勞傷小便出血
山藥(一兩)鹿角(五錢)髮灰(二錢)
為末苧根搗汁打糊為丸梧子大每服五十丸空
心食前白湯吞下
治大小便出血不止
劉寄奴為末茶清調服立止
治尿後有乾血
乾柿餅三枚燒灰陳米湯調服
羅太無髮灰散治小便尿血
髮灰(本草云髮灰能消瘀血通關格利水道破癰疽血衂丹溪云髮補陰甚捷)
右一味每用一二錢以米醋二合湯少許服井花
水調亦可
一法茅草根車前子煎湯調下尤妙兼治肺疽心衂内
崩吐血一兩口或舌上出血如針孔若鼻衂吹内立
已
葛氏方治小便出血
當歸(四兩)酒(三升)煎一升頓服
肘後方治尿血
苧麻根十根水五升煎取二升一服效
外臺秘要治尿血
車前草汁五合空心服茅草根汁亦妙或加酒
少許沖服
小薊飲子治下焦結熱尿血成淋
生地(四兩)小薊根滑石通草山梔仁當歸(酒洗)
淡竹葉藕節蒲黃(炒)甘草(各五錢)
右每服一兩水煎空心服
丹溪云尿血有實熱者可用當歸承氣湯後以四物湯
加山梔(當歸承氣湯即調胃承氣湯加當歸是也)
又方治溺血屬熱
山梔(炒)水煎服
或用小薊琥珀血虚者四物湯加牛膝膏
又方治血淋
木通甘草梢瞿麥山梔水煎服
濟生鹿角膠丸治房室勞傷小便尿血
鹿角膠(五錢)沒藥(另研)油頭髮灰(各三錢)
右為末用茅根湯打糊為丸如梧桐子大每五十
丸鹽湯送下
王屑膏治氣虚尿血并五淋砂石疼痛不可忍
黃茋人參(各等分)
為末用大蘿蔔切一指厚三四片蜜淹少時蘸蜜
炙乾復蘸復炙盡蜜二兩為度勿令焦至熟蘸黃
茋人參末吃不時仍以鹽湯送下
又方治老人小兒尿血不止
川升麻一兩半作一帖水煎服妙
又方治虚而尿血
阿膠三兩炙搗為末酒二升和温服
當歸散治婦人小便出血或時尿血
當歸羚羊角赤芍藥(各五錢)生地黃(一兩)大薊葉(七錢)
(半)
分作三帖水煎食前服
六味地黃丸治老人尿血及陰虚尿血
玄胡散治尿血作痛
玄胡索(一兩)朴硝(三分)
水煎服
五棓湯治尿血不止
五棓子煎湯露一宿次早取上面清者温服
龍骨散治尿血
龍骨末(一錢五分)
水調服日三服瘥(此二方皆收澁之劑)
治溺血血淋方
小薊根琥珀
二味為末水煎服蓋二味能治下焦熱結
琥珀散治五淋澁痛小便膿血
琥珀海金沙沒藥蒲黃(各一兩)
為極細末每服三錢食前煎萱草湯調下
治血淋及小便閉方
杜牛膝根(二兩)朴硝(一兩)
用雪水二碗煎牛膝至一碗去渣入朴硝攪勻空
心服
治小便出血莖痛不可忍
淡豆䜴(一撮)
煎湯温服之甚效
治血淋方
牛膝(一兩)黃栢知母澤瀉(各一兩)麥門冬天門冬
山梔仁(各一兩半)生地黃(二兩)
為末粥糊丸如梧桐子大每空心白湯吞下八九
十丸
又方治同上
人參白术川歸熟地川芎山查茯苓
(各八分)黃茋(七分)升麻(三分)
水煎服
又方治同上
牡丹皮當歸生地山梔子白芍甘草梢
滑石澤瀉白茯苓木通
各等分每服五七錢加生薑皮二分灯心一分水
煎食前服
下血
素問云結陰者便血一升再結二升三結三升駱龍吉
云結陰之病陰氣内結不得外行血無所稟滲入腸
間故便血也其脈虚澁因血結不行故下
本事方云如下清血色鮮者腸風也血濁而色黯者臟
毒也肛門射血如線者蟲痔也
仲景云下血先便後血者此遠血也黃土湯主之先血
後便者此近血也赤小豆當歸散主之
潔古云治血下防風為上使黃連為中使地榆為下
使若血瘀色紫者陳血也加熟地黃若血鮮色
紅者新血也加生地黃若寒熱者加柴胡若肌
熱者加地骨皮若脈洪實痛甚者加酒浸大黃
生生子曰便血有濕有熱有虚有寒有食積有酒積有
風入大腸治之之法切不可純以寒涼損壞脾胃脾
虚尤不能約束其血也故丹溪戒人凡用血藥不可
單行單止不可純用寒涼必于寒涼中加辛味為佐
久不愈者復用温藥必兼升舉藥中加酒炒酒煮涼
藥如酒煮黃連之類
丹溪曰腸風獨在胃與大腸出治用黃芩秦芁槐角升
麻青黛定腸風痛用蒼术滑石當歸生地黃芩甘
草下血屬虚者當温散之四物湯加乾薑升麻
便血過多者四物湯加蝟皮有熱者四物湯加山
梔升麻秦芁阿膠有兼風者蒼术秦芁芍藥香附
胃清血非藍實不除
玄珠經云大便下血曰腸風切勿止澁究其本末症狀
先清其表後攻其裏其血自止如脈洪大又當以四
物合解毒湯調理
熱則流通虚則下溜故便血屬熱屬虚亦有風傷肝而
下陷及濕盛而傷血者熱而下血或清或濁宜四
物湯加黃芩山梔炒槐花秦芁膠珠虚者四物加乾
薑升麻涼藥隨虚實加減風傷胃獨下清血者宜
四物湯加防風升麻荆芥柴胡升提之濕入腸胃
下如豆汁色者宜四物加蒼术白术黃連黃栢地榆
槐花陰虚下血無熱者十全大補湯加止血之劑
統旨云便血或清或濁或鮮或黑或在便前或在便後
或與泄物並下此由内外有所感傷凝停在胃隨氣
下通亦是妄行之意便血清者屬榮虚有熱濁屬熱
與濕色鮮者屬火黑者火極先血後糞為近先糞後
血為遠與泄物並下者屬有積在内或絡脈傷也並
宜分治又當别其色而分寒熱也色鮮多因腸胃藴
熱必是飲酒過多辛熱煿炙之故也宜連蒲散或黃
連阿膠湯色瘀或因寒邪凝滯血逐冷氣入客腸胃
宜理中湯加膠珠炒黑香附其應甚捷大抵下血後
必以胃藥收功胃氣回血自循其經絡矣
伏暑純下鮮血黃連香薷飲治之
方見傷暑門
風熱流入大腸經下血不止敗毒散治之
方見傷風門
風濕乘虚入於腸胃下清血或下瘀血
胃風湯治之
滑伯仁曰大便前後下血便前由手陽明隨經下行滲
入大腸𫝊于廣腸而下也便後由足陽明隨經入胃
淫溢而下者也古人謂近血遠血者是也又有所謂
腸風臟毒者腸風則足陽明積熱久而為風風以動
之也臟毒則足太陰積熱久而生濕從而下流也風
則陽受之濕則陰受之
和中去濕之劑
東垣升麻補胃湯治宿有腸血症因五月大熱吃杏
腸癖下血遠三四尺散漫如篩腰沈沈然腹中不痛
血色紫黑病名濕毒腸澼是陽明少陽經血症
升麻柴胡防風(各一錢半)羌活(一錢)當歸身葛根(各三)
(分)獨活白芍生地丹皮熟地甘草(炙各五分)
黃茋(一錢)肉桂(少許)
水煎食前服
和中益胃湯治太陰陽明腹痛大便常溏泄設不泄
即秘結在後𫝊為濕熱毒下鮮紅血腹中微痛脇下
急縮脈緩而洪弦中指下得之按之空虚
熟地(三錢)歸身(酒洗)甘草(炙)益智(各三分)升麻柴胡(各五分)
蘇木(一分)藁本(二分)
水煎食前服
升陽除濕和血湯治腸澼下血另作一派其血&KR2806;出
有力而遠射四散如篩下春二月中旬日下二行腹
中大作痛乃陽明氣沖熱毒所作也當升陽去濕熱
和血脈不兩服而愈
生地丹皮甘草(生炙各五分)白芍(一錢半)熟地黃茋
(各一錢)升麻(七分)歸身蒼术秦芁(各三分)肉桂陳皮
(各二分)
水煎食前服
當歸和血散治腸澼下血濕毒下血
槐花青皮荆芥熟地白术(各六分)當歸升
麻(各一錢)川芎(四分)
為末食前米飲調下
椿皮丸(本事方)
臭椿皮(十四兩)蒼术枳殼(各二兩)
為末醋糊丸梧子大空心食前米飲下三四十丸
玉屑丸治腸風瀉血久不止者
槐根白皮(去粗皮)苦楝根(去皮各三兩)椿根白皮(四兩三味于九月後)
(二月前採陰乾)天南星半夏(各五錢並生用)葳靈仙(一兩)寒食麵(三兩)
右末滴水丸梧子大每服三十丸以水一鍾煎沸
下丸子煮令浮以匙抄起温温送下不要嚼空心
食前服有人下血幾盈盆頓爾疲萎諸藥不效許
學士以此治之良愈
槐花飲治腸風有濕脹滿下血
蒼术厚朴陳皮當歸枳殼(各一兩)槐花(二兩)甘
草烏梅(各五錢)
每服一兩水煎空心服
治下血方
椿根白皮(去粗皮)枯白礬(一兩)甘草滑石(等分)血竭(五錢)人
參(三錢)黃連(二錢)
共為末米飲下
治寒之劑
烏荆丸治腸風
川烏頭(一兩泡去皮尖)荆芥穗(二兩)
為末醋丸桐子大每服二十丸酒送下白湯亦可
下病發時日進三服不發時日進一服
黃土湯治先便後血名遠血
粉草熟地白术附子(炮)阿膠黃芩(已上各三兩)
灶中土(半升)
右七味以水八升煮取三升分作三服
赤豆當歸散治先血後便名近血
赤小豆(五兩浸令芽出晒乾)當歸(一兩)
為末白湯調下二錢日三服梅師云治熱毒下
血或因食熱物發動以赤小豆杵末水調下方寸
七
又方治腸風
赤小豆(炒黑)
為末每服二錢米飲調下由此觀之赤小豆寒熱
皆能治也
益智和中湯治腸澼下血紅或深紫黑色腹中疼腹
皮惡寒右三部脈中指下得之俱弦按之無力關脈
甚緊肌表陽明分涼腹皮熱而喜熱物熨之内寒明
矣
升麻甘草(炙)歸身黃茋(各一錢)葛根益智半
夏丹皮柴胡白芍(錢半)桂枝肉桂乾薑(少許)
水煎食後服
羅太無治真定摠管因免強飲酸酒得腹痛次𫝊泄瀉
十餘日便後見血或紅或紫腸鳴腹痛醫以諸見血
皆熱治以芍藥栢皮湯之類前証如故仍不欲飲食
食則嘔酸形體愈瘦面青黃不澤心下痞惡冷物口
乾時有煩躁不得安卧請予治之診得脈弦細而微
遲手足稍冷内經曰結陰便血一升再結二升三結
三升又曰邪至五臟則陰脈不和陰脈不和則血留
之結陰者病陰氣内結不得外行血無所稟滲入腸
間故便血也以平胃地榆湯主之
蒼术(一錢)厚朴陳皮茯苓白术乾葛甘草
(炙各五分)乾薑當歸炒麯白芍人參益智仁
(各三分)地榆(七分)升麻黑附子(炮各一錢)
生薑三片棗二枚水煎食前温服
此藥温中散寒除濕和胃數服病減大半又灸中
脘二七壯引胃氣上升次灸氣海百壯生發元氣
以還少丹服之以長肌肉至春再灸三里三七壯
治脾壯胃生發元氣次服芳香之劑慎言語節飲
食而安
王海藏云治楊師醉醒發大渴飲水三大盞又飲冷茶
三碗後病便鮮血四次得一盆先與吳茱萸丸次日
又與平胃五苓各半散三大服血止後自利又與神
應丸四服自利乃止或問曰何不用黃連之類以解
毒予曰若用寒藥其疾大變難治寒飲内傷復用寒
藥非其治也況血為寒所凝入大腸間而便下血温
之乃所以得熱則自止
楊氏飲冷酒瀉血對金散止之亦是理中脘分别陰陽
安定血脈之意也唐生病因飲酪水及食生物下
利紫黑血十餘行脾胃受寒濕與六神平胃散半兩
加白术三錢以利腰臍間血一服愈
胃風湯治大人小兒風冷乘虚入客腸胃水穀不化
泄瀉注下及腸胃濕毒下如豆汁或下瘀血日夜無度
人參茯苓川芎官桂白术當歸芍藥
(各等分)每服五六錢加粟米百粒同煎稍熱服若加熟
地黃茋甘草(等分)名十全大補湯若虚勞𠻳加五味
子有痰加半夏發熱加柴胡有汗加牡蠣
虚寒加附子寒甚加乾薑皆依本方等分骨蒸
發熱飲食自若者用十補湯加柴胡一兩氣弱加
人參小便不利加茯苓脈弦澁加川芎惡風
加官桂脈澁加當歸腹痛加白芍胃熱濕盛
加白术
草豆蔲散治丈夫傷血婦人血崩漬入大腸出血
草豆蔲梹榔(各炒紫色)鶯粟殼(燒灰)
等分為末每服二錢米飲下
濟生剪紅丸治臟腑虚寒下血不止面色痿黃日久
羸瘦
側栢葉(炒黃)鹿茸(火去毛酥炙)附子(炮去皮臍)川續斷(酒浸)黃茋
阿膠(蛤粉炒)白礬(枯五錢)當歸(酒浸各一兩)
為末醋煮米糊為丸如桐子大每服七十丸空心
米飲下
羅太無結陰丹寒濕下血者為結隂治腸風下血臟
毒下血諸大血疾
枳壳(麩炒)葳靈仙黃茋橘紅椿根白皮何
首鳥荆芥穗(各五錢)
為末酒糊丸桐子大每服七十丸陳皮飲入醋少
許煎過少冷送下
血熱之劑
黃連湯治大便後下血腹中不疼謂之濕毒下血
黃連當歸(各五錢)甘草(炙錢五分)
水煎食前服
聚金丸治腸胃積熱或酒毒大便下血腹中熱痛煩
渴脈弦數
黃連(四兩四製生一兩酒炒一兩灰火煨一兩姜汁炒一兩)黃芩(一兩)防風(一兩)
右為末糊丸桐子大每服五十丸米泔浸枳壳水
下
保命集芍藥黃連湯治大便後下血腹中痛謂之熱
毒下血
芍藥黃連當歸(各五錢)淡桂(五分)甘草(炙二錢)大黃
右每服一兩水煎服如痛甚者加木香㯽榔末
各一錢調下
拔萃涼血地黃湯如飲食不節起居不時陰受之陰
受之則入五臟入五臟則填滿閉塞下為飱泄久為
腸澼水穀與血另作一派唧出也時令值夏濕熱太
盛正當客氣勝而主氣弱也故腸澼之証甚此湯主
之
熟地當歸青皮槐花(炒各五分)知母(炒)黃栢(炒各一錢)
水煎服如臍下悶小便澁或大便後重調木香
㯽榔末各五分稍熱空心服如裏急後重又不去
者宜下之如有𫝊變隨症加減治之
一方
槐花荆芥穗(各等分)
為末酒調下一錢半空心仍食猪血妙
連蒲散
黃連蒲黃(炒各一錢二分)黃芩當歸生地黃枳壳
(麩皮炒)槐角芍藥川芎(各一錢)甘草(五分)如酒毒加
青皮乾葛去枳壳濕毒加蒼术白术
水二鍾煎一鍾食前服
槐角丸治五種腸風下血痔漏脫肛
槐角(三兩)地榆黃芩當歸防風枳壳(麩炒各二兩)
右為末酒糊丸桐子大每服七十丸空心米飲下
大臟丸治腸風下血及痔疾神效
黃連(半觔去蘆為末入肥大腸臟頭一段内前後用線縳定蒸爛為度)
搗為丸桐子大每服百丸空心米飲下
秘方栢葉散治便血甚效
扁栢葉(晒乾為末)糯米(炒黃為末等分)
每服五錢空心白湯調下如未止再加炒黑木耳
末一錢
又方治臟毒不止
當歸枳殼側栢葉槐角百草霜芍藥(各一)
(兩)
右共一處炒令烟微起為度研末每服二錢空心
温酒調下日午米湯下甚妙
又方治積血便血
蒼术陳皮(各二錢五分)黃栢黃芩(各七錢五分)連翹(五分)
右為末以生地黃膏六兩為丸桐子大空心及食
前白湯下七八十丸
丹溪方治脈緩大口渴便血及婦人月水紫色勞挾
濕熱
白术(五錢)地黃黃栢(炒)白芍藥(各三錢)地榆香附(各二)
(錢)黃芩(一錢)
為末鉦餅為丸
又方治便血久久傷血并麻風症癬瘡見面者
龜板(二兩)升麻香附(各五錢)白芍(兩半)側栢葉(一兩)椿根皮
(七錢五分)
為末粥丸桐子大以四物湯加白术黃連甘草陳
皮煎湯下
槐花散治腸風臟毒
槐花(炒)側栢葉(焙)荆芥枳壳(炒等分俱為末)
每服二錢米飲下空心食前服
又方治下血
槐花(炒)枳壳(炒)地榆(蜜炒各三錢)
水煎露一宿頓温空心服
栢黃丸治腸風臟毒下血鮮紅
生地黃黃栢(炒各一觔)
為末煉蜜丸桐子大每空心食前米飲下八九十
丸
枳壳散治諸便血
枳壳(麩炒黃色十兩)甘草(炙三錢)
為末每服一錢空心米飲調下酒煮黃連丸
酒煮黃連丸
黃連(去蘆十二兩)好酒五升(煮黃連以酒乾為度焙乾)
為末麵糊丸桐子大每服三十丸空心服
加減四物湯治腸風下血
側栢葉生地川歸川芎(各八兩)枳壳槐花(炒)
荆芥甘草(炙各四分)地榆條芩(各六分)防風(六分)
加烏梅一個薑三片水煎服
參栢丸治腸風下血
苦參黃栢(等分)
為末酒打米糊丸空心酒吞百丸
補虚之劑
竹茹湯治婦人汗血吐血尿血下血
竹茹熟地(各二兩)人參白芍桔梗川芎當
歸甘草(炙)桂心(各一兩)
每服一兩水煎食遠服
參苓白术散治脾氣虚不能約束其血或為寒涼藥
傷以致飲食少進面色痿黃
補中益氣湯加阿膠蒲黃治清氣下陷中氣不足下
血不止
十全大補湯理中湯胃風湯
雜方
固榮散治吐血便血
白芷(五錢)蒲黃(炒)地榆(各一兩)甘草(一錢五分)
右為末每服二錢温酒調服氣壯者加石膏一兩
一方治糞後下血不止
艾葉汁生薑汁各三合和服
一方治中毒下血
刺蝟皮(炒成珠)
為末每服二錢水調下日三服
烏梅丸治便血下血
烏梅(三兩燒存性)
為末醋糊丸桐子大空心米飲下七十丸
一方治便血
白芷五棓子
為末粥丸桐子大每服五十丸米湯下
靈苑方治腸風下血久不止
茄蒂(煅存性為末)每服三錢食前米飲下(丹溪云茄蒂燒存性山梔炒等)
(分為末丸之米飲吞下百丸效)
本事方治腸風
絲瓜(燒存性)空心酒調下二錢
五槐丸治臟毒
五棓子槐花(陳者)百藥煎(好者各等分)
為末酒糊丸桐子大每服廿丸空心米飲下日三
服
又方治腸風臟毒酒痢下血
黃連生薑二味煎湯下二氣丸次服五槐丸
又方
金星草(五兩味苦寒大解丹石毒)陳乾薑
右為末空心新汲水調下一錢
蒜連丸治臟毒
黃連為末以大蒜煨熟去衣研和丸桐子大每服五
十丸陳米飲下(蒜能清血)
東垣烏梅丸治腸風下血
真僵蚕烏梅肉(各一兩焙乾)
為末糊丸鷄頭子大每服百丸白湯吞下日三服
一方治腸風下血
馬鞭草搗自然汁服良
一方治腸風下血及血崩(丹溪云亦治汚血)
五靈脂(炒去火為末)每服二錢
二麯散治酒積下血不止糞後見諸藥不效者
神麯(兩半)白酒藥(二丸)
俱為末清水調捏成餅子慢火上炙黃為末每服
二錢白湯下亦治泄瀉神效
丹溪方治腸澼
陳年棕櫚燒存性百藥煎為丸服
又方治臟毒便血
生藕節切片清晨蘸平胃散嚼下
治腸痔大便常血
葱白(三五觔煎湯)盆中坐浸之瘥
又灸法平直量骨脊與臍中處椎上灸七壯或年深
者更于椎骨兩傍各一寸灸七壯除根
治腸風下血
椿根皮(好酒濃煎服即愈)
治下血不止
木賊(二兩作二帖水煎空心服如人行五里再服)
九竅出血(耳目口鼻大小便皆出血者是也)
黃金散治九竅出血
牛黃鬱金(等分為末)
血餘散治血淋兼治内崩吐血舌血小便出血
亂髮(皂角水洗淨晒乾燒灰為末)每服二錢以茅草根車前草煎
湯下(本草謂髮灰消瘀血通關格利水道破癥瘕血衂有人生血瘤大如栗常被衣擦破則血出不)
(止血餘灰敷之愈一人刀傷血流不止用胎髮灰敷之立愈)
孫真人治九竅出血用黃荆葉搗汁酒和服之
丹溪治九竅出血以大薊一握搗汁以酒和服之如無
生者以乾者為末冷水調下三錢
一方龍骨末酒煎通口服
中蠱下血
綱目云唾水沈者心腹絞痛下血如爛肉者為蠱
千金方治中蠱下血如鷄肝出其餘四臟俱壞惟心
未毁或鼻破待死取馬藺根末水服方寸匕隨吐即
出極神此苗葛蔓綠紫生子似橘
梅師方治卒中蠱毒下血如鷄肝晝夜不絶臟腑敗
壞待死用白蘘荷葉密置病人卧席下勿令病人知
覺自呼蠱主姓名
百一選方治中蠱毒或吐血下血如爛肝者取蚯蚓
十四條以苦酒三升漬之蚓死但服其汁已將死者
皆可治
千金翼治蠱毒下血蝟毛燒末服方寸匕當吐蠱毒
肘後方治中蠱吐血下血皆如爛肝者
苦瓠一枚水二升煮取一升服之吐即愈
又方用苦酒一升煮苦瓠令消服之神效
金瘡出血
軍中方治金瘡出血不止
半夏生用為末摻之緊扎立止
又方風化石灰五月端陽日取苧葉搗汁拌勻做成
大餅子陰乾每用研極細末罨上立止
桃花散治金瘡出血及杖瘡
風化石灰(一觔)將軍末子(四兩)先將灰炒漸投將軍末子
候看灰如桃花色即止每用少許敷之血立止杖
瘡以調做膏藥貼之
一方胎髮傅之立止三七末罨上立止血竭末
末𫝊之立止
一子墮車血滯于中
大黃川歸(各等分)每服一兩水煎服或五錢
血鬱湯
桃仁香附撫芎紅花青黛(等分)
右糊丸桐子大每服白湯下四五十丸
赤水元珠卷九
