赤水元珠醫家類
提要
(臣)等謹案赤水元珠三十卷明孫一奎撰一
奎字文垣號東宿又號生生子休寧人是編
分門七十每門又各條分縷析如風門則有
傷風真中風類中風瘖痱之别寒門則有中
寒惡寒之殊大旨專以明証為主故于寒熱
虚實表裏氣血八者諄諄致意其辨古今病
証名稱相混之處尤為明析惟第十卷怯損
勞瘵門附方外還丹專講運氣補液之法殊
非岐黃正道盖一奎以醫術遊公卿間不免
以是投其所好遂為全書之大瑕是足惜耳
原本卷末附醫旨緒餘二卷醫案五卷今别
自為帙焦氏經籍志載孫一奎赤水元珠十
卷醫旨緒餘二卷而不及醫案或所見非全
本歟乾隆四十四年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
赤水元珠原序
盖謂三五之道非人不𫝊而非人之至者尤不得其傳
是故太上聖人知隂陽之機察寒暑之候辯愚民之冷
燠定卉物之温凉為之濟人者不勞而受沉痾者得效
矣嗟乎世道頼此人也久矣吾心思若人亦久矣時休
陽孫生探天地五行之奥採百家同異之龜觀易必尋
易之源講書必求書之要凢所以濟人利命者一以心
學為本誠所稱上古之胎醫中之伯者生平不妄交與
在家惟註方言有醫旨緒餘數百言率皆辨衆論以歸
於中眀先天太極之圖發前賢証候之秘又於先世所
未名之疾未有之方為之補其闕而增其所未盡其有
功於人夫豈負薪之勞壺飱之賜哉書成請題於余余
曰文以載道文而無道焉以宰之吾人所羞稱也今生
之所纂者率皆闡幽發微會通之中而得其觧昔黃帝求
道多方索之不得而象㒺得之於赤水若生所註信有
本矣名之曰赤水元珠不亦宜乎然則世之藝何捨鈞
天大樂而審笙敔薄大臠之味而嚼草根乎雖然語云
莫前弗開莫後弗𫝊而為生之廼胤廼孫者又當敬承
大志永保於無疆之休可也其若生之意否孫生叩首
曰善遂書之孫生休人名一奎字文垣東宿乃其號也
羅浮道人題
凢例
一是書專以明証為主蓋醫難於認証不難於用藥凢
証不拘大小輕重俱有寒熱虚實表裏氣血八箇字
苟能於此八箇字認得真切豈必無古方可循即於
十二經藥性中表裡寒熱温凉間摘出治之自然權
變合宜不失勝算故古謂審証猶審敵知己知彼百
戰百勝矣
一所引諸書名及諸家姓氏者欲人知所有自且一証
之中經書多有發之未盡者前賢或觸目感悟揭而
補之俾後學得以宗倣後之人不䆒前人盡心用意
處反謂某長於此而短於彼某善於補而不善於攻
廼以補其缺略者反指以為偏駁豈知本之學哉
且又不贄師訪友局守一家之說濫稱專門焉能
擴充愚故不揣管陋每於一症之間有經文可據
者即以經文為首引無經文者采取各家之言為
証是則宗之非則黜之間有誤後人惑來世者則
援摭格言輿論以折其衷庶見前人補缺之意匪偏
而後之取法者得以履其正也
一辨証原經文有单立篇目則原依其篇目有混稱未
析者或古今名稱不同如古經以風寒濕三氣雜至
而成痺立名丹溪廼改痺為痛風又如腸澼泄利腸
風臓毒混論而未析如此者甚多設不辨而正之何
所適從茲以各証經文混論者列之於前以為之綱
以今人嘗稱者析之於後而為之目目下各列治法
庶古今照貫攻治不紊緩急檢閱免致疑滯
一婦人臓腑經絡七情六氣感病與男子無以異治法
亦然所異惟胞門子戶月汛胎産隂挺崩漏赤白𢃄
内外吹爾茲特標婦人門五卷使知同異端緒大方
經略庶家技不得稱擅場局夫不得呼專秘隨俗為
變醫之能事斯無愧於扁鵲也與
一治小兒法惟臍風哯乳盤腸内弔驚疳痘疹為差别
餘皆與大方脉同但臓腑脆薄劑宜較小爾三歲内
者不形於診然虎口三關之紋亦難盡憑當於聲色
動静哭笑大小便參之四歲後便可以一指按於經
渠列缺之上診左右手脉孰大孰小孰浮孰沉以辨
内外二傷卒多應騐不可謂全不關於診也至如痘
疹尤小兒緊要方術及外科并列門後以統其治用
寓無可無不可之意云
一採用經史國典羣書諸雜家言統計二百六十五
種非徒騁博洽資口吻也以為不廣搜遠引不足發明
天人合一之旨與聖賢立功立命之意夫古之人有
不為良相愿為良醫也者此何以故子輿氏曰老吾
老以及人之老幼吾幼以及人之幼然則惠溥當時
澤流後世是惟相與醫廼克踐之矣
一醫家著輯汗牛充棟不能一一購置但取其書可宗
法萬世無弊者一部中採數條一門中採數法數方
以為嚆矢要之緣辭契意神而明之存乎其人而已
况登彼岸者航筏尚可棄乎
一醫寄生死之關非知性命者不足與有言也儒之窮
理盡性以至於命固當取以折衷而老氏性命兼修
釋氏眀心見性道理自可參觀故兼採二氏為翼夫
知三教之所以者于醫學思過半矣
一醫要先識人身内景臓腑形質手足經上下宗氣營
氣衛氣呼吸出納三焦終始及各經表裏隂陽金木
水火土部位配合命名之義上下不得錯綜一經不
得两配與河洛周易靈素洪範黃庭性理諸家合一
不背洞悉源委始能言標本而測病機若因内景不
眀羣書不究局局然守草根樹皮之末方左右牴牾
逢原謂何如命門三焦包絡相火及手足經配合自
難經已下紛紛不决者余不揣菲謭于醫旨緒餘中
僣為剖析似與靈素洪範太極百家照徹相貫敢以
俟之具法眼者
一醫道肇自炎帝之本草與黃帝之内經伊尹之湯液
而周禮登之天官冡宰誠重之也諸如上池金匱青
囊或神或僊不可枚舉其顯在六卿廊廟者齊則禇
澄唐則王珪李世勣陸宣公狄梁公劉禹錫李兵部
宋則文潞公蘇子瞻朱紫陽我明則劉誠意咸有著
述此皆上古良相之芳躅逸人之高致逮今風斯為
下厠之技流烏知醫之所自耶噫道無汙隆顧人力
行何如耳宣尼有言人能弘道非道弘人吾黨共勖
之哉
