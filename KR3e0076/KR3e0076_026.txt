赤水元珠卷二十六
明孫一奎撰
脫肛門
脫肛乃腸胃有積滯以致濕熱之氣下流藴於肛門而
然也法當推逐其積又或貪坐冷地熱為寒凝結為
内痔致每登厠肛即脫下此當從痔而治痔消而肛
自收也有泄利日久中氣虚而下陷者宜大補中氣
兼為升提從推從補從升皆當看症又有肛上生蟲
者予友黃桂峯丈治一人肛出百方不應乃以生猪
肚子一具刮下垢物用紗囊盛之罨於肛上一夜次
早細蟲不計其數盡叢於囊垢上肛即收入此亦濕
熱之所生也
致新湯治食積腸胃脫肛不時用此消而推之
木香(二分)㯽榔(五分)京三稜(醋煨)山查枳殼桃仁(各七分)
滑石(一錢五分)黃連(吴茱萸製三分)
右水煎食前服積甚者遇仙丹下之方見
丹石散治外痔脫肛如神
黃丹滑石(等分)
右為細末新汲水調塗日三五次愈
澁腸散治久痢大腸脫出不收
訶子肉(煨)赤石脂龍骨(各等分)
右為末用茶調肛上絹帛揉入若痢久不止米飲
調服
勝雪膏治翻花等痔熱痛不可忍或已成瘡
冰片鉛霜
右為末好酒研成膏塗上即愈
僧礬散
蜜陀僧(二錢)枯礬(一錢)冰片(少許)
右為末敷上先用苦參湯或防風荆芥湯洗
苦參湯治脫肛并痔
枳殼黃連大黃甘草荆芥苦參芍藥
黃芩(各等分)
右每五七錢加車前子茅草同煎董洗
凢腸頭作癢多是有蟲用生艾川棟根煎湯薰洗
赤石脂散治瀉痢後肛門不收
赤石脂伏龍肝(等分)
右為細末敷肛上
蒲黃散
蒲黃五錢熬猪脂一兩仝拌成膏塗肛上
五倍子湯
五倍子一兩煎湯入皮硝薰洗
補中益氣湯加防風桔梗水煎食前服
蜘蛛散
大蜘蛛(鹽泥包裹煅存性為末一錢)鐵銹末(三分)
右猪膽汁調敷肛妙
又方鱉頭燒灰敷上
哮喘門
哮喘辨
孫仲子泰來曰哮之與喘極須分别疑似之間虚實攸
繫非細務也夫哮以聲響名㗋中痰盛膠塞肺竅氣
道蹇滯呼吸不暢㗋中如水雞之聲故氣高而喘心
熱而煩擡其肩擷其項不能屈體而拾物貼席而伏
枕也原其痰火内鬱外被風寒束其皮腠肺氣為之
不利皆上壅胸㗋斯乃有餘之疾雖多日不食亦不
死治惟調氣豁痰解表盖痰出而聲自寢也顧喘以
氣息言㗋中無痰氣促不相接續有虚有實仲景云
汗出如油喘而不休者死故前人治法有補有瀉是
故不可與哮同日而語也
明治哮
哮發之原有三有因驚風之後而得者由治驚不調氣
故痰不盡徹去有感風寒而得者有食醎酸槍㗋而
得者然皆不外乎利肺調氣豁痰六字也
麻黃杏子草膏湯治傷寒發汗後不可更行桂枝湯
汗出而喘無大熱者及下後而喘
麻黃(二兩去節)杏仁(去皮尖二十五粒)石膏(四兩)甘草(二兩)
右每服三四錢水煎服
蘇合香丸治哮調氣豁痰極效治驚風後而得者尤
佳
大效雄硃化痰丸治因驚後哮喘逆觸心肺氣急口
張虚煩神困
雄黃硃砂蟬退全蝎(焙)殭蠶(炒)南星白附
子(炒各一錢)輕粉(五分)
右為末麵糊為丸麻子大每服二十丸薄荷茶清
任下
九寳湯治大人小兒素有喘急遇寒暄不常發則連
綿不已哮喘咳𠻳夜不得卧
桑白皮橘紅大腹皮紫蘇杏仁薄荷
甘草麻黃官桂(各五分)
右薑三片烏梅一枚水煎服
明治喘
喘之原有六有風寒傷肺而得者有厚味傷脾積痰上
迫於肺肺氣為之不利而得者有大病後被尅伐太
過傷其脾胃而中氣虚弱者有火逼肺金金為火侮
而氣不得下降者有水腫之疾水溢迫肺而喘者有
破體太早腎未完固而洩其真隂以致腎虚不能納
氣歸源者故治法有疎風解表有清火保肺有清中
化痰有利水滲濕有峻補腎元有单補中氣較之於
哮大不相侔兹特揭而明之俾認症循方不啻駕輕
車就熟徑即夜行亦無顛躓之慮也矣
九寳湯治風寒哮喘咳𠻳不能伏枕(方見哮)
黃芩半夏湯治寒包熱哮喘咳𠻳
半夏枳殼酒芩桔梗紫蘇麻黃杏仁
甘草
右薑棗水煎服天寒加桂枝
桑白皮湯治肺氣有餘火炎痰盛作喘
桑白皮半夏蘇子杏仁貝母山梔黃
芩黃連
右薑水煎服
定喘湯治諸喘久不愈
白菓(二十一枚去殼切炒)欵冬花桑白皮(蜜炒)麻黃法製半
夏(各三錢)蘇子(二錢)杏仁酒芩(各一錢半)
右水煎作二次服
生脉湯治肺氣大虚氣促上喘汗出而息不續命在
須臾
麥門冬(去心五錢)人參(三錢)五味子(三十粒)
右水煎服
星半瓜蔞丸清中化痰
南星半夏瓜蔞仁香附子橘紅蘿蔔子
(炒)杏仁皂角灰
右為末神麯糊丸梧子大每服二三十丸薑湯下
又方治食積痰喘壅滯不利
半夏(薑製)瓜蔞仁山查神麯海石蘿蔔子
青黛
右為末用瓜蔞穰搗為丸竹瀝生薑湯下每服三
十丸
參术調中湯補中清熱定喘除𠻳
人參白术(各五分)桑白皮(蜜炒)炙甘草(各三分)麥門冬
陳皮茯苓(各錢)青皮(三分)五味子(二十粒)
右水煎服
雙玉丸治胃火刑肺氣高而喘每至夏月必一發者
軟石膏寒水石(各煅薑汁淬)
右等分為細末用甘草煎濃膏為丸菉荳大每夜
白湯或淡薑湯送下一錢
神祕湯治水氣作喘
橘紅桔梗紫蘇(各五分)人參(三分)五味子(七粒)桑白皮
(一錢)半夏(七分)梹榔(五分)炙甘草(二分)
右薑三片水煎服
椒目散水泛於肺肺得水而浮故喘不得卧
川椒目沉水者略炒為末每一錢薑湯調下
葶藶大棗瀉肺湯治上氣喘急身與面目俱浮鼻塞
聲重不聞香臭胸膈脹滿將成肺癰
葶藶(炒研末彈子大一丸)大棗(十枚去核)
右水二盞先煎大棗至一盞去棗入葶藶煎八分
食後服先服仲景小青龍湯二帖再服此
八味丸治下元真氣不足腎虛不能納氣歸原而喘
懷熟地(四錢)山藥山茱萸肉(各二錢)茯苓澤瀉(各一錢五)
(分)大附子(童便製)桂心(各五分)
右蜜丸赤荳大每服二三十丸白湯下
加減八味丸治仝上即前方去大附子加五味子
人參胡桃湯治下元不足喘不得卧
人參(一錢五分)胡桃肉(三枚)
右薑一片水煎服
杏仁煎治喘𠻳
杏仁(去皮尖炒)胡桃肉(去皮)
右等分研為膏加煉蜜丸彈子大臨卧嚼下
一方胡桃肉三枚薑三片臨卧嚼吃飲湯三四口再
嚼再飲止𠻳化痰
千緡湯治痰飲喘急不能卧人扶而坐一服即安
半夏(泡七箇)炙甘草皂角(炙各一寸)
右生薑一片水煎服
治哮喘欲成龜胸龜背者
甜葶藶(四兩)五味子(一兩)紫蘇子(二兩)杏仁(一兩五錢)桑白皮(蜜炒)
(二兩)
右蜜丸黍米大每三五十丸淡豆豉湯下銅壁
山人加靈三分神效
咳𠻳門
有傷風𠻳有傷乳食𠻳有痰𠻳有火𠻳有虚𠻳風者鼻
塞或流清涕乳食者胸腹飽悶發熱日輕夜重痰者
一咳便有痰㗋中常有痰聲火者發熱面赤小水短
澁虛者呼吸力微大小便利體倦而面色青白
三拗湯治感冐風邪鼻寒聲重語音不出頭痛目眩
四肢拘倦咳𠻳多痰胸滿氣短
麻黃杏仁(不去皮尖)甘草
右薑葱白煎温服取汗有熱加前胡有痰加半夏
華盖散治肺感寒邪咳𠻳上氣胸膈煩悶項背拘急
聲重鼻塞頭目昏眩痰氣不利
麻黃(去節)蘇子(炒)桑白皮(蜜炒)杏仁茯苓陳皮(各五錢)
甘草(二錢)
右每服三五錢水煎服
金佛草散治傷風頭目昏痛往來寒熱肢疼煩悶痰
涎不利咳𠻳喘涕唾稠粘壮熱惡風
金佛草荆芥(各一兩半)前胡麻黃(去節各一兩)甘草(五錢)赤
芍藥半夏(各七錢)
右每三錢薑棗煎服𠻳甚加杏仁五味子
茯苓厚朴湯治傷乳食停痰咳𠻳或吐白沫氣喘
白茯苓半夏(各一錢半)厚朴(製五分)甘草(二分)
右薑三片煎服
白餅子治傷乳食停痰咳𠻳氣粗喘急及冷痰腹痛
滑石輕粉半夏南星(各一錢)巴豆(十四粒去殼水煮乾)
右研勻巴豆後入糯米飯搗為丸菉荳大捏作餅
子三歲已上三五餅已下一二餅煎葱湯下傷食
麥芽湯下
新傷乳食咳𠻳用二陳湯加蘿蔔子杏仁枳殼麥芽山
查厚朴之類服之食消而𠻳自止
瀉白散化痰止𠻳下氣進食瀉肺火
桑白皮(蜜炒)地骨皮(各一兩)甘草(二錢)
右每三錢加粳米煎服
雙玉丸治胃火食積痰火面赤氣粗喘𠻳(方見喘門)
清化丸治火刑肺金咳𠻳喘急
貝母知母(各一兩)巴荳(二十粒)
右仝炒去巴豆只用二母為末煉蜜為丸菉荳大
每服一二十丸白湯下
久𠻳脾肺之氣不足用前諸劑不效者以六君子湯加
苡仁桑白皮五味子服之即安
夏月咳𠻳多汗喘咳無力生脉湯佳
雄黃丸治癖積痰𠻳嘔吐
雄黃(五錢)半夏神麯白麵(各一兩)巴霜(四十九粒另研)
右末滴水為丸菉荳大用米糠拌炒赤色每服七
丸加至十丸嘔吐薑湯下痰𠻳虀菜汁下
咳久連聲不已口鼻出血者茅根湯主之
陳皮(去白)半夏麯茯苓甘草天門冬片芩
梔仁貝母知母石膏生地杏仁桔梗
瓜蔞根
右水煎臨服加茅根汁一小酒盞仝服
吐瀉門
小兒吐瀉不異大人當於大人門擇治故不再論兹採
數方以備不時之急但審諦寒熱體認傷積証明則
百投百效矣
凢吐乳直出而不停留者古謂之哯乳但以炒麥芽三
錢橘紅一錢丁香三分水煎服之立止
凢霍亂吐不止者用蘆稷米炒黃煎湯飲之立止
又方白扁荳嫩苗煎湯飲之立止如無嫩苗時月即
用白扁荳炒過煎湯與之亦安
二香散止吐如神
真藿香(一錢二分)丁香(一錢)白滑石(五錢)
右為末每服五七分米飲下
凢冷吐者乳不消化多吐而少出面白眼慢神昏額上
汗出急宜温中理中湯參香散若將傳慢脾者可用
全蝎觀音散
參香散治寒吐胃虚投諸劑不效者
人參沉香丁香藿香木香(各等分)
右為末每三五分米飲調下
全蝎觀音散治吐瀉截風定志庶免傳變慢驚
黃蓍(炙)人參(各二錢半)木香炙甘草蓮肉扁豆(炒)
茯苓白芷全蝎羌活防風天麻(各二錢)
右每服三五錢薑棗煎服
六神湯治脾胃虚吐瀉不進飲食
黃蓍扁豆人參白术茯苓炙甘草藿
香(各等分)
右每三四錢薑棗煎服
藿香散治冷吐瀉臟腑不調瀉下青黃黑白色或如
雞子清或腹疼微熱
橘紅藿香枳殼厚朴(製)炙甘草
右為末每服一錢米飲下治瀉棗湯下
凢熱吐者面赤氣粗唇紅吐出之勢射而遠乳已化色
黃小水短少二陳湯加薑汁炒黃連黃芩枇杷葉
濟生竹茹湯治熱吐口渴煩躁
橘紅乾葛甘草麥門冬竹茹生薑
右水煎服熱甚者加薑連
益元散治熱吐面赤氣粗小水短少傷暑作吐尤佳
滑石(六錢)甘草(一錢)
右為末薑汁調燈心湯下吐甚者井花水下
凢食傷而吐者吐出之物有餿酸氣眼胞浮面色黃足
冷肚熱日輕夜重麥芽枳實青皮梹榔厚朴陳皮之
類消而降之
治瀉之劑
凢冷瀉者面色青白小水清腸鳴漉漉腹中作疼口不
渴益黃散理中湯挾風邪者藿香正氣散挾暑氣者
六和湯
胃苓湯治冷瀉小水不利
蒼术厚朴(薑汁炒)陳皮炙甘草白术茯苓
猪苓澤瀉桂皮
右薑三片水煎服
凡熱瀉者面赤唇紅小水短少口乾六一散燈心湯調
下立止
清六益元湯治熱瀉小水短少口乾
白术(炒)滑石炙甘草黃連(酒炒)麥芽(炒)
右水煎服
四苓湯治熱瀉小水短少腹中作疼
白术(炒)赤茯苓澤瀉猪苓白芍藥(酒炒)酒苓
酒連
右水煎服
凡食傷而瀉者腹中或疼或脹噯氣如敗卵詳其所傷
以對症之劑消而磨之如傷乳食以麥芽糯米食以
酒麯肉以山查荳腐以蘿蔔子荳粉以杏仁諸菓子
以麝香肉桂傷魚以橄欖每於理脾中倍加所以之
藥為君則效也凡諸内傷初未下膈之時只宜吐之
如瓜蒂散或蘿蔔子擂滚水取汁多飲之即吐若食
已下膈入胃則不可吐以香橘餅之類消之若腹中
飽硬日數已久而痛在臍腹則宜備急丸等下之然
後調補瀉始止也若補之太早恐食積不消久而變
為痢疾或為脾洩或為痞滿皆由執衡者失先後次
第之宜盲對症之劑之所致也又投已上諸劑不止
者乃蟲瀉也當從疳治
瓜蒂散治食傷胸膈脹疼兀兀欲吐煩悶不安
瓜蒂(三枚)赤小荳(一錢)
右為末白湯調下五七分少刻用鵝翎於㗋中探
之即吐
香橘餅治食積瀉冷瀉腹中脹疼
丁香青皮陳皮(各二錢半)厚朴神麯(炒)麥芽(炒各五錢)
右為末煉蜜為餅紫蘇湯下米飲亦可
消積丸治吐瀉大便酸臭
丁香(九粒)砂仁(十二粒)巴豆(二粒)烏梅肉(二枚)
右為末麵糊為丸菉豆大温水送下一二丸
保安丸治傷食瀉
香附子(炒)砂仁(炒各一兩)白薑(煨)青皮(炒)陳皮京三稜
蓬术(俱醋煨)炙甘草(各五錢)
右為末麥芽麵糊為丸菉豆大每一二十丸薑湯
下
夏月作瀉或傷暑吐瀉以六和湯治之名六和者以其
能和六腑也
六和湯治吐瀉霍亂
砂仁半夏杏仁人參炙甘草(各一兩)赤茯苓
藿香扁豆(炒)木瓜(各二兩)
右每三五錢薑棗煎服
香橘膏治吐瀉
砂仁(二錢)白荳仁(一錢)蓮肉山藥木香青皮(炒各五錢)
陳皮厚朴(製各一兩)麥芽(炒)神麯(炒各二兩)
右為末蜜丸雞頭大每服一丸吐用紫蘇湯下瀉
荆芥湯下
保安四聖餅治吐瀉驚疳吐瀉日久恐傳慢驚
人參白术茯苓(各一兩)炙甘草南星(炮)白附子
(各五錢)代赭石(煅醋淬一兩)蛇含石(煅三錢)
右為末端陽日粽搗為餅計重一錢每服一餅吐
薑湯瀉米飲驚薄荷疳米泔水下
荳蔲散治腹痛腸胃虚冷滑洩不禁
肉荳蔲一枚剜一小孔入乳香一塊濕麵包裹煨熟
為末每服三五分米飲下
睡驚太乙丹治瀉後糞青鎮驚安神止夜啼
白术茯苓桔梗(炒一兩)藿香(五錢)川芎白芷(各三錢)
扁豆(炒五錢)白芍藥(酒炒五錢)
右為末煉蜜為丸櫻桃大辰砂麝香為衣每服半
丸薄荷湯或棗湯化下夜啼燈心鈎藤湯化下
癖門
癖者血膜包水癖於脇傍時時作痛也惟癖能發潮熱
能生寒熱故瘧家中脘多蓄黃水日久而後成癖此
盖小兒臟腑不和營衞不暢津液不得流通冷氣摶
之則結聚而成癖矣進食丸消食丸可選而用之甚
者白餅子下之治之不早恐成疳積羸瘦肚脹則難
治也
取癖丸治腹脇痞結氣滿不得宣通
甘遂(微炒)芫花(炒)黑丑(半炒半生研末)辣桂蓬术青皮
木香桃仁(去皮炒)五靈脂(各二錢)巴霜(一錢)
右為末飛麵糊為丸麻子大每服一二丸薑蜜煎
湯灌下泄後用冷粥補之
燒丹丸治乳癖食癖午後寒熱咳𠻳脇下結硬
玄精石(煅赤)輕粉(各一兩)粉霜硼砂(各五分)
右為末入寒食麵一錢水和成餅外再用濕麵包
裹慢火煨黃色取出去麵將藥再研為細末滴水
為丸米粒大一歲五丸二歲十丸夜卧白湯送下
至天明取下惡物如不下漸加丸數如妳癖未消
盡隔三兩日再一服以癖消盡為度
紫丸子治嬰兒乳食失節宿食不化胸腹痞滿嘔吐
惡心便利不調乳食減少不消内挾冷痰大便酸臭
或變蒸發熱多日不解因食成癎先寒後熱
代赭石(醋煆)赤石脂(煆各一兩)杏仁(去皮尖麩皮炒五十個)巴霜(炒一錢)
右為末&KR1339;餅丸如黍米大月外兒只服一丸米飲
下微利即瘥千金方云此方之妙無所不治雖
為下藥並不虚人
七聖丸能令黃瘦子頓作化生兒
三稜莪术芫花(各醋浸同炒)青皮橘紅川楝子
(去皮核)杏仁(去皮尖)
右為末醋糊為丸黍米大食遠白湯服日間所飡
之食物盡行消化永無積滯
消積丸消積聚寬腹脹退面腫進飲食化滯物
木香人參(各一錢半)黃連(炒)莪术(醋煨各三錢)橘紅青皮
(炒)㯽榔(二枚)
右為末麵糊為丸黍米大食後米飲下
萬金丸磨積塊去黃胖神效
平胃散加夜明沙(略炒)針砂(醋淬炒)皂礬(醋煮乾煆紅各等分)
右為末紅棗肉為丸菉荳大空心米飲下忌一切
血及蕎麥麵
靈仙丸消一切癖
葳靈仙為末煉蜜丸彈子大紅絹袋盛藥一丸用精
猪肉四兩煮極爛去藥聽喫其積化從大便而下以
知為度
撾癖散治癖立效
海蛤粉黃丹硫黃(各等分)
右初伏日修合為細末用好米醋調成膏於新烏
盆中晒乾為細末一歲兒服一分空心米飲調下
取下癖積如藍汁為驗
鱉甲猪肚丸治小兒痞積發熱
柴胡(一兩)黃連鱉甲(醋炙各七錢)枳實(炒)木香青皮(各五)
(錢)青蒿(七錢)
右為末入猪肚内蒸極爛同搗為丸梧子大每服
二十丸人參湯送下
赤茯苓(六錢)赤芍藥山梔子(各三錢)當歸甘草(各五錢)
右每五錢燈心煎服
導赤散治血淋
生乾地黃木通(各二錢)黃芩甘草(生各一錢)
右為末每服一錢井水入燈心煎湯服仍以米飲
調油髮灰空心灌下
車前子散治小便不利
茯苓猪苓香薷車前子人參(各等分)
右為末每服五錢燈心湯下
金砂益元散治小便淋瀝不通
鬱金海金砂滑石甘草(各等分)
右為末每服三錢木通燈心煎湯下或冬瓜仁湯
亦可
茯苓散治白尿
京三稜蓬术(各煨)砂仁赤茯苓(各半兩)青皮陳皮
滑石炙甘草
右為末每服一錢燈心煎湯調下
三稜散小兒尿白久而成疳此藥實脾土消食化積
三稜蓬术益智仁甘草神麯麥芽陳
皮(各五錢)
右水煎服痰𠻳加製半夏口腥氣加鹽調理諸痰
加棗子
淋門
淋淋瀝也尿竅澁滯小便點滴而出艱澁而疼頻而數
起也由熱結膀胱不能滲洩下焦之氣壅滯而然其
血淋者熱自小腸而來小腸與心為表裏心主血熱
則妄行滲於膀胱而致之也
小兒尿出少頃如米泔狀者由乳哺失節傷於脾胃
以致清白不分久則成疳而濁也尿初出時微赤良
久變白乃熱疳之邪初出黃白良久變米疳者乃冷
疳之候也冷者益黃散主之熱者牛黃丸冷而復挾
熱者大蘆薈丸純白濁者厚朴丸諸失津液欲成疳
而小便白濁者茯苓散
葵子散治小兒諸淋
葵子車前子木通桑白皮(蜜炒)瞿麥赤茯苓
山梔子炙甘草(各等分)
右水煎服
八正散治心經藴熱口燥咽乾五淋小便澁眼目赤
脉赤瘡
滑石瞿麥木通大黃扁荳車前子梔
子(各五錢)甘草稍(二錢半)
右每二三錢加燈心煎服
木通散治上焦熱小便閉煩躁生嗔及淋瀝諸瘡丹
毒
八正散加赤茯苓黃芩
五淋散治膀胱有熱水道不通或尿如荳汁或如沙
石或膏或血
血餘散治血淋
髮灰(二錢)生蒲黃生地黃赤茯苓甘草(各一錢)
右煎調髮灰空心服
分清飲通心氣補漏精小便餘瀝赤白濁
益智仁川萆薢石菖蒲烏藥
右燈心水煎服一方加白芍藥茯苓
君朴丸治諸疳小便白濁久則黃瘦不長肌肉
史君子肉(煨)厚朴(製)黃連(各一兩)木香(二錢同炒)
右為末麵糊丸赤荳大米飲下三十丸
胃苓丸治小便如米泔甚效分隂陽退潮熱消浮腫
退黃疸調脾胃此銅壁山人改湯為丸即胃苓湯加
草菓米糊丸米飲下嘔吐薑湯下泄瀉車前子湯
下浮腫長流水五加皮燈心湯下黃疸本方一
料加茵陳五錢燈心湯下白濁鹽湯下疝氣茴
香湯下
遺尿門(尿床附)
遺尿者謂小便日夜時出多而不禁尿床者謂夜入床
睡去乃小便出而不知也良由下元不足腎與膀胱
虚冷所致故古方多用温補下元之劑腎氣實則氣
固而溺有統攝則不致遺失也
劉守真又謂有熱客於腎部干於足厥隂之經乃廷孔
鬱結極甚而氣血不得宣通則痿痺而神無所用故
夜滲入膀胱而旋溺遺失不能收禁也此又不可不
知
孫仲子泰來曰夫謂不禁者乃小便出多不計其遍數
為下元大虚之症由陽氣虚&KR0629;不能收持此急症也
不急治則死矣非大温大升大補則莫能濟其虚而
固其原彼尿床者嬰孩童稚常有之盖男子十六而
精通腎氣固即不為治至其時亦自止若治之早者
則早止也亦有至老而不止者余目擊十數人矣余
族且三人皆乏嗣總由下元虚冷良可徵矣劉守真
謂有熱客腎部干於厥隂廷孔鬱結極甚不能宣通
故遺失不能收禁愚謂既鬱結極甚不能宣通則小
便所出者僅點滴而已所出必短澁疼痛色必黃赤
安能直遂長清不收不禁哉内經謂膀胱約而為癃
不約為遺溺不禁由是參之守真之論只可言淋乃
暫有之疾非遺失日久者可擬余不佞僭為辨
雞腸散治小兒尿床遺溺不自知覺
雞腸(燒)牡蠣(煆)白茯苓真桑螵蛸(炒各五錢)桂心龍
骨(各二錢半)
右每服三錢薑棗煎服
雞䏶脛散治遺尿
雞䏶脛(一具)雞腸(燒)猪胞(炙焦)
右為末男用雌女用雄每服一二錢酒調下
破故紙散治下元虚冷遺尿
破故紙炒為末一二錢白湯調服
益智仁散治仝上亦治白濁
益智仁白茯苓(等分)
右為末每服一錢空心米飲下
又方五倍子(一半生用一半燒存性)為末雪糕為丸白湯下
補原丸治下元虚&KR0629;小水不禁或如脂膏
桑螵蛸益智仁人參仙茅山茱萸肉兔
絲子乾山藥巴戟
右為末各照常製芡實粉為丸蓮肉湯送下七八
十丸
遺尿方破故紙益智仁烏藥(各三錢)白茯苓茯
神(各一錢)
右為末空心米飲下一錢
外腎光腫門
小兒隂腫多由甘肥不節濕熱下流或啼哭怒氣不順
或失坐冷地皆能致之
丹溪謂脫囊腫大墜下不收以紫蘇莖葉為末水調荷
葉包之又謂一人傳此方用野白紫蘇為末濕則乾
摻乾則香油調敷雖皮潰而核欲墜悉有神功
桃仁丸治怒氣不順啼哭鬱氣結於肝經發為隂腫
或為偏墜或水竇不通亦能發腫此方主之
桃仁(去皮微炒)桂心黑荳(微炒)白蒺藜(炒研去刺)牡丹皮大
黃(各等分)
右為末煉蜜丸麻子大每服五丸或七九丸青皮
木香葱白煎湯入鹽少許送下或煎大流氣飲研
青木香送下亦可丹溪用木通甘草黃連當歸
黃芩煎服
牡蠣散治小兒外腎腫大莖物光明
牡蠣(煅)為細末以津唾調塗腫處即消
又方加地龍末一分如外腎熱者以雞子清調敷
又方治小兒卵腫桃仁研如泥津唾調敷
青木香丸寬中快膈腹脇疼痛心下堅痞腸中水聲
隂腫偏墜
黑荳(炒一兩五錢)青木香補骨脂(炒)蓽澄茄梹榔(各四)
(兩)
先將梹榔用粟米包外再以濕紙裹煨令焦去飯
取梹榔仝前藥為末滴水丸菉荳大每服二十丸
白湯下
又方治偏墜
防風牡丹皮
右為末酒調服一二錢立效或白湯入鹽下
又方治偏墜
五苓散内加防風牡丹皮極效有熱者服三黃丸
三白散治膀胱藴熱風濕相承發為隂腫小便不利
白荳(炒二兩)桑白皮白术木通陳皮(各五錢)
右為末每二錢薑湯調服
蟬退散隂囊忽腫或坐地多時感受風濕或為蟲蟻
所吹
用蟬退五錢水一碗煎湯薰洗腫處腫消痛止須洗
二三次後服五苓散以燈心湯調服
又方葱地上蚯蚓糞為末煎甘草汁調敷腫上或薄
荷汁調亦妙
痢門
小兒痢疾外感少而内傷多故曰無積不成痢也但當
審諦新久虚實若新起而腹痛手不可近後重裏急
日夜頻迸小水短少稠粘之物若膿若血不計遍數
者急宜下之下後看輕重再為調補噤口者審其從
時令之氣而來體必發熱用人參敗毒散加陳倉米
有熱毒薰蒸胃口虚而不納榖或乾噦嘔惡者以辰
砂益元散用生薑汁調燈心湯送下若痢久而腸胃
虚弱者但當補養氣血盖虚回而痢自止也脾胃健
飲食進痢自旋止日數雖多而無誤於事也小便不
利者當利之清六丸佳
人參敗毒散治四時不正之氣發為寒熱瘧痢或遍
身作痛嘔噦惡心噤口方見丹毒赤遊加陳皮薑棗
香脯治小兒刮腸下痢噤口不食閉口合眼至重危
困
精猪肉(一兩批薄片)膩粉
將猪肉於炭火上慢炙旋鋪膩粉令勻成脯每以
少許與吃如未知吃且放鼻邊自然要吃此方治
胃口有毒食之神效
百一選方治噤口痢
蓮肉去殼留心碾為末每服半錢陳米飲調下此是
毒氣上衝心肺借此以通心氣便覺思食
山藥散治噤口痢
乾山藥一兩(半炒熟半生用)為末白湯調二錢服之嘔噦立
止
茅花湯治吐血下血鼻衂血痢黑痢
茅花一大把水煎服無花用根代之
枳殼寬腸散順氣治痢
甘草(炙六錢)枳殼(炒二兩四錢)
右為末每服一錢空心白湯調下
烏梅湯治下痢津液少臟腑虚燥煩渴引飲及諸病
後煩渴引飲無度
烏梅肉(微炒五錢)白茯苓木瓜(各一兩)
右每三錢薑一片水煎服
清六丸治血痢小水短少及洩瀉此方專清六腑
濕熱故名清六内用紅麯者以其能消食積而化淤
血也
桂府白滑石(飛過六兩)炙甘草(一兩)紅麯(炒五錢)
右滴水為丸燈心湯下二三十丸
芍藥湯治赤白膿血裏急後重腹中疼痛劉守真云
行血則便膿自愈調氣而後重自除此方是也
白芍藥(二錢)當歸(一錢)酒連酒芩(各八分)木香㯽榔(各五)
(分)肉桂(四分)甘草(二分)
右水煎服小水短少日夜後重者加枳殼升麻桃
仁各一錢滑石三錢若積滯重而熱盛者加大黃
一錢
保和丸治食積痢腹疼不知餓用此消之
山查神麯(各二兩)陳皮半夏(各一兩)蘿蔔子連翹
(炒各五錢)
右末仍以神麯糊為丸菉荳大每服一錢白湯下
小香連丸治裏急後重腹疼赤白痢
黃連(吴茱萸各一兩仝炒只用連)木香(二錢)訶子(煨去核五錢)
右為末麯糊為丸菉荳大每三十丸米飲下
地榆散治赤痢無糞鮮紅點滴而下
地榆(蜜炒)訶肉(煨)甘草(各等分)
右為末每服一錢米飲調下
地榆飲治熱痢腹痛赤白頻併
地榆(二錢)甘草白芍藥當歸(各一錢)枳殼(炒一錢半)黃連
(吴茱萸炒一錢)
右水煎服
茯苓白术散治寒痢所下清白如魚凍者脾弱不思
飲食
茯苓(三錢)白术人參木通枳殼甘草(炒各一錢)肉
果(煨)桂心(各一錢半)訶肉(二錢)陳皮(二錢)
右每三五錢燈心煎服
朴附丸治寒痢滑洩不禁
厚朴(製)大附子(炮)乾薑(炮)陳皮(各等分)
右為末粟米糊為丸每服五七分或一錢米飲下
又方木香(一錢)黃連(吴茱萸炒三錢)粟殼(去蒂萼蜜炒二錢)殭蠶(炒一錢)
甘草(三錢)
右剉以生薑三錢仝炒爆乾為末米飲調下赤
生地黃湯下白烏梅湯下如有熱小柴胡湯
解之
養臟湯治冷熱不調下痢赤白或如膿血魚腦裏急
後重腹臍㽲痛脫肛如臟腑滑洩夜起及日久虚寒
加大附子三片
粟殼(蜜炒三錢)人參當歸肉桂肉果(煨)白术訶
肉(煨)炙甘草(各一錢)木香芍藥(各一錢半)
右每三五錢水煎服忌酒麵生冷
胃風湯治風冷乘虚干於腸胃水榖不化泄瀉腹脇
虚滿腸鳴㽲痛下如荳汁或純瘀血
白术芍藥川芎人參當歸肉桂茯苓
(各等分)
右每服三錢入粟米一錢水煎服
芍藥栢皮丸治一切膿血惡痢窘痛
白芍藥黃栢(各一兩)當歸黃連枳殼(各五錢)
右為末滴水丸菉荳大白湯下
三黃熟艾湯治積熱下痢赤色及治傷寒四五日大
下熱痢諸藥不效者
黃連黃芩黃栢(各七錢)熟艾(半雞子大)
右每服三錢水煎服
噤口痢
人參黃連(各一錢)石蓮子(三分)
右為末擦牙關二三次即能食丹溪用人參川
黃連二味煎濃服之但得一呷入腹即愈此加石
蓮子亦有理
荳蔲散治嬰孩腸胃脆弱糟粕不聚瀉痢不止或赤
或白冷熱不調日夜頻併愈而又發神效但忌葷腥
生冷
肉荳蔲(煨一個)胡粉(炒二錢)龍骨(生一錢)枯礬(一錢)
右為末每服一錢米飲調下或以薄糊丸麻子大
每服五六十丸議曰胡粉即真鉛粉也出韶州
者名韶粉出定州者名定粉總名光粉其性殢故
用以殢其腸令不虚滑荳蔲温臟之藥安和腸胃
龍骨白礬澁腸止痢凡虚滑日夜無度者服之隨
時痊愈
神效雞青丸治嬰孩一切痢疾不拘冷熱皆效
木香(二錢)生黃連(五分)肉荳蔲(生一個大者)
右為粗末取雞子青搜和作餅慢火炙黃色變紅
者稍乾擘破碾為末白麵糊為丸麻子大每三五
十丸米飲下此方功在雞子青
大效至聖千金飲子治先吐後瀉後又變痢臍腹㽲
痛脇肋脹滿受濕虚鳴膿血五色相雜或如荳汁或
如瘀血日夜無度食少肌羸
黃茋(蜜炙)甘草陳皮粟殼(蜜炙)木香白芍藥地
榆(蜜炒)黑豆(炒)當歸枳殼(炒)烏梅淮棗白术
訶肉(煨)黃連(各等分)
右每三五錢水煎服
大艾煎丸治小兒虚痢大渴不止
艾葉(燒存性)乾葛粉胡粉(炒)海螵蛸龍齒(各等分)
右為末煉蜜為丸雞頭子大每服一丸至二丸米
飲下
术蔲麵治噤口痢一粒飯不食服此效
白术(五錢)肉果(炮二枚)木香(二錢)
右為末白麵一兩水搜作餅切作條子水煮熟用
葱白生薑鹽各少許和汁與吃看所入多少仍用
雞青丸調理
炒雞子治休息痢及疳瀉日久不愈
雞子一枚先用黃蠟如指大一塊銚内鎔化入雞子
拌炒熟空心食之大效
剪紅丸治痢鮮血
側栢葉槐花枳殼(各炒)荆芥穗(各等分)
右醋糊丸糯米湯下
瘧門
小兒瘧痢治同大人惟劑輕小耳當於大人科參治兹
但收集數方以備緩急不重論也緣其症不外於外
感内傷二者而已外感有六經之形症用和解六經
之劑治之内傷有胸腹飽滿晝輕夜重之標凖只以
二陳湯加健脾消導之劑治之盖無痰不作瘧也數
發之後乃為截之虚弱者補之然初發二三日之間
必須導痰運脾和解為主切不可遽投補截設汗不
週頭疼未徹則表邪未盡解也苟痰不清胸腹不暢
則内傷未盡鎔也補之截之是閑其邪而塞其去路
其變也曷勝言哉(和解六經之劑詳於大人科第八卷中)
清脾飲治癉瘧熱而不寒或熱多寒少膈滿不能食
口苦舌乾煩渴小便黃赤大便不利
青皮厚朴(製)白术草果(煨)柴胡茯苓半夏
黃芩甘草(各等分)
右生薑三片水煎服
養胃湯治外感風寒内傷生冷温中快膈山嵐瘴氣
寒瘧嘔逆
人參蒼术厚朴半夏藿香草果(煨去殼)茯
苓(各五分)陳皮(七分)甘草(二分)
右薑三片棗一枚烏梅一枚煎服
香葛飲治嬰孩夾食夾驚傷寒四時瘟疫瘧疾
香附子(炒)紫蘇葉(各一兩)橘紅青皮葛根(各五錢)炙
甘草(二錢五分)
右每三五錢薑葱白煎服
露星飲治久瘧成癆以此截之
秦芁柴胡白术茯苓㯽榔常山(酒炒一次醋炒)
(一次)黃芩甘草半夏麯官桂(各等分)
右用酒醋水各半碗煎七分露一宿臨發五更服之
鬼哭飲截瘧
常山(製)大腹皮白茯苓鱉甲(醋炙)甘草
右桃柳枝各七條水煎臨發空心五更服
南斗散治痰瘧
常山(製)白芷南星(生各等分)
右酒煎臨發五更服
白术截瘧飲治虚弱久瘧脾虚嘔吐不思飲食不拘
寒熱極效
白术(一半生用一半炒用四錢)橘紅麥芽(各二錢)烏梅(一枚)
右薑五片水煎臨發日五更服
何首烏丸治久瘧隂虚熱多寒少以此補而截之
何首烏為末鱉血為丸黃荳大辰砂為衣臨發五更
白湯送下二丸
截法不拘寒熱瘧端陽日製
桃葉尖(東南方者四十九片)半夏(四十九粒為末)搗桃葉尖為九雄黃
為衣晒乾貯瓶中封固臨用取一丸綿裹塞鼻中男
左女右
鱉甲飲子治瘧久不愈腹左有塊名曰瘧母
鱉甲(醋炙)白术黃芩草果㯽榔芎藭橘紅
甘草厚朴白芍藥(各等分)
右薑棗煎服
青黃散消瘧母如神
青黛(澄去灰上)雄黃(研細飛過)
右等分為極細末每一歲用一分空心及夜淡醋
湯調下塊消其八即止屢驗屢效
銅壁山人治瘧母用月蟾丸
木香人參黃茋當歸桔梗黃連三稜
(醋煨)莪术(仝上)鱉甲(醋炙)乾蟾(煅)史君子苦棟根皮訶
子肉夜明沙枳實綠礬(醋煅各等分)
右為末醋糊丸陳米飲下
又截法寒多熱少者俱以平胃散加常山草果截之
此内傷瘧熱多寒少者俱以白虎湯加常山草果截
之寒熱相半者俱以小柴胡湯加常山草果截之此
外感瘧
吃泥門
小兒吃泥乃胃中熱丹溪用石膏黃芩陳皮茯苓白术
煎服而愈徐氏用宣治一兒食泥土困睡洩瀉遍身
如疥此脾經内外疳也以六君子湯肥兒丸而愈
吃生米門
吃生米者此胃中有蟲亦宜健脾清熱肥兒丸佳盖吃
泥吃米皆疳之漸當於疳門尋治大蘆薈丸等方酌
而用之毋使臨期鞅掌也
蒼术丸治吃生米
蒼术米泔浸一日為末&KR1339;餅糊為丸梧子大每服五
十丸米飲下一日三服
耳門
生生子曰小兒耳疾多屬風熱上壅亦有因於沭浴水
入耳中水濕停久摶於氣血醖而為熱化為膿汁
湯氏云耳有五般常出黃膿者為停耳出紅膿者為膿
耳出白膿者為纏耳疳臭者為伍耳耳内虚鳴出青
膿者為震耳症雖五般病源一也皆由風水入耳而
因有積熱上壅而成若不早治久則成聾宜胭脂膏
治之仍服化痰退熱等劑即愈也
孫季子朋來曰此五者不可謂全無分别詳其名觀其
色其間必有說也愚僣剖之停耳者為水濕之氣久
停耳中與氣血摶擊醖為熱膿盖脾主濕又脾之色
黃以始為停濕所致故曰停耳膿耳者心主血脉血
熱化為紅膿心之色赤故曰膿耳纏耳者肺主氣肺
之色白肺氣不利纏壅上焦化為白膿故曰纏耳伍
耳者耳内疳臭盖耳為腎之外候小兒腎未充足偶
為氣忤逆於經隧心主臭心氣不得下降腎氣不得
上通故醖而為疳臭也震耳者易曰震為雷或為雷
聲震動故耳中虚鳴肝之色青故出青膿也此因五
臟有所感觸隨臟為名故有此五色之相應也既有
此五臟之因須推五臟之治庶為治本若謂症雖五
般病源一也則予未敢首肯
蔓荆子湯治内熱耳出膿汁
升麻木通麥門冬赤芍藥生地黃前胡
甘菊甘草桑白皮赤茯苓蔓荆子(各等分)
右薑棗煎食後服
清上散治上焦風熱耳出膿汁頭面瘡癤(方見風熱門)
當歸龍薈丸治肝膽風熱耳中鳴出青膿名曰震耳
大便秘小便黃常服宣通血氣調順隂陽
當歸龍膽草柴胡青黛(各五錢)梔子(一兩)膽星
麝香(五分)大黃蘆薈(各五錢)酒芩黃栢酒連(各一)
(兩)木香(二錢五分)
右煉蜜丸小荳大每二十丸薑湯送下
清黃散治耳出黃膿名曰停耳内有風熱外為水濕
所干醖久而成
防風滑石(飛各五錢)甘草(炙一錢)梔子(酒炒三錢)藿香(二錢)酒連
(二錢)
右為末白湯調二錢食後服
清心丹治耳出紅膿名曰膿耳及舌上生瘡如楊梅
状者
黃連(酒炒三錢)滑石(飛六錢)甘草辰砂(飛各一錢)薄荷(六分)犀角
屑(二錢)
右為末每用一錢五分蜜拌薄荷湯下夜再服
清白散治肺熱痰火上壅耳出白膿名曰纏耳兼治
咳𠻳
桑白皮(蜜炒)地骨皮(各三錢)甘草(一錢)貝母(二錢)寒水石(煅三錢)
天花粉酒芩天門冬(各一錢五分)
右為末以蜜水調食後服或白通草煎湯下尤妙
交感丹治耳中疳臭名曰伍耳或怒氣上逆上下不
得宣通遂成聾聵
香附子(童便浸透炒三錢)茯神黃連(各二錢)桂心(一錢)甘菊花
(一錢)
右為末每一錢五分燈心湯調下
禹粮丸治停耳出膿水
禹餘粮(煅醋淬七次)海螵蛸(去背上硬骨)百草霜伏龍肝(各二)
(錢五分)大附子(去皮臍生用一枚)
右為末以綿裹如員眼核大安耳内日再易之如
不瘥乃有蟲也
龍骨散治諸膿耳
枯礬龍骨胭脂丕(各一錢)麝香(少許)
右為細末先以棉裹杖子拭去耳中膿再吹一字
入耳中日再加海螵蛸一錢尤妙
羊角散治耳内膿汁不乾
山羊角燒存性為末每吹二三分入内一日二次三
日全瘳
滋隂地黃丸治耳虚鳴膿汁不乾腎隂不足
熟地黃(一兩)白茯苓(四錢)山茱萸(五錢)甘菊(四錢)牡丹皮(四錢)何
首烏(黑豆蒸三次)黃栢(各四錢)
右煉蜜丸梧子大每服三五十丸
龜胸龜背門
古方皆屬之於肺謂受邪喘久所致又乳母多食辛熱
胎毒於兒感之於肺由肺脹大而胸高滿如龜狀也
盖胸膈之上乃肺之分野又肺主皮毛若背受風邪
客於脊骨故背高而僂傴又或兒坐太早亦能致之
然此多成痼疾考之古法惟有百合丹枳殼防風丸
及灸肺俞膈俞二宂而已别無治法
百合丹治胸高脹滿其狀如龜
川大黃(煨)天門冬杏仁百合木通桑白皮
甜葶藶軟石膏
右為末煉蜜丸菉荳大每服五丸白湯臨睡服
枳殼防風丸治客風入背如龜高聳
枳殼防風獨活前胡麻黃當歸大黃
(煨各一錢)
右麵糊丸黍米大米飲下
松蕊丹治初生不暇護背為客風吹脊入於骨内或
坐早所致
松花枳殼防風獨活(各一兩)麻黃前胡川
大黃桂枝(各五錢)
右為末煉蜜丸黍米大每十丸米飲下
灸法肺俞宂第三椎下兩傍各一寸半膈俞宂第
七椎下兩傍各一寸半以小兒中指量中節為一
寸每灸艾炷如小麥粒大各灸三五壯
龜尿法點背腫高處節間
取烏龜置於新荷葉上用鏡照之其尿自出鍼點脊
俞中若龜尿不出用猪毛插入鼻中其尿即出
蟲門
小兒好食肥甘生冷傷於脾胃脾胃既傷則不能運化
精微而生濕熱濕熱久則生蟲也發則腹中疼痛上
下往來無有休止或亦攻心則合眼啼哭撲手仰身
神思悶亂嘔噦涎沫或吐清水四肢羸困面色青黃
飲食難進不生肌膚或寒或熱沉沉嘿嘿不的知其
病之所在不早療則腹中子母轉轉相生蟲長一尺
足能殺人觀周歲已前小兒鮮有此苦者良由飲乳
不食肥甘生冷蟲無從而生也即是觀之蟲之生於
濕熱肥甘也不亦明乎予故述此生蟲之源以為今
之為乳母者姑息之戒
化蟲丸治蟲咬心痛來去不定不思飲食
鶴虱梹榔胡粉苦楝根(取東行小枝各五錢)明礬(半枯半生)
(三錢五分)
右為末麵糊丸菉荳大三歲者服三十丸白湯入
香油二滴吞下食前服如有小蟲皆化為水大蟲
即從大便而下初服甚效
史君子丸治小兒五疳脾胃不和心腹脹時或㽲痛
不進飲食漸至羸瘦
厚朴陳皮史君子肉(湯浸去黑衣各一兩)甘草川芎(各二)
(錢五分)白芍藥(五錢)
右為末煉蜜丸皂子大三歲已上一丸米飲下
烏梅丸治蛔厥當吐今反靜而復煩此為臟寒蛔上
入其膈須臾復上得食而嘔又煩蛔聞食當自吐及
治久痢
烏梅(三十三個)乾薑(炮一兩二錢)黃連(二兩)川椒當歸(各四錢)細
辛人參大附子(炮去皮臍)桂枝黃栢(各七錢)
右為末用酒浸烏梅肉一宿蒸飯搗為丸麻子大每
十丸日二次忌生冷
㯽榔丸
㯽榔鶴虱貫衆乾漆(炒焦存性)蕪荑雷丸雄
黃(飛)史君子肉川楝子肉木香黃丹錫灰
輕粉(少許)巴霜(二個)
右為末酒煮麵糊為丸黍米大五更早用猪肉葱
油煎將肉細嚼勿吞下但只引蟲頭向上便將肉
汁調化蟲散或吞㯽榔丸至已時取下蟲方進飲
食
化蟲散先將猪肝油炙令兒聞其香味引蟲頭向上
則藥可行
雷丸鶴虱甘草大黃(生各一錢)史君子肉(十枚)
右末用猪肉煮汁調五更服
疳門
生生子曰小兒疳症最為重候顧疳字從甘明其嗜貪
甘肥成積生蟲損傷脾胃脾胃一虚百病蜂起古稱
五疳言五臟之疳也五疳之外其名甚多如曰疳氣
曰疳虚曰疳熱曰丁奚曰哺露曰腦疳曰脊疳曰無
辜之類不勝枚舉盖脾胃虚則停積積則生熱或瀉
或痢或風或瘧生疳生蟲二十已下其病為疳二十
已上其病為癆症雖多種源一而𣲖殊也而治總在
脾胃為重五臟皆受氣於脾胃賴坤元以資生也又
有乳母未斷乳時先躭身孕兒飲孕乳久為魃病以
其疳成肉消顱大髮穗腿枯形肖傀儡若魃然也又
有母體虚弱氣血不足乳汁不充強餵粥飯耗傷形
氣皆成疳兆楊錢二公治論極正採錄於左以為法
眼
楊氏倓子曰疳之受病皆虚使然熱者虚中之熱冷者
虚中之冷積者虚中之積治熱不可妄表過凉治冷
不可峻温驟補治積不可用霸峻取
錢氏仲陽曰小兒初病為肥熱疳熱則涼之久病為冷
瘦疳冷則温之小兒易虚易實過寒則生冷過温則
生熱峻取則重傷脾胃上醫處其消積和胃滋血調
氣隨順藥餌以扶持之病家調節乳食以禆養之使
營衞調和臟腑充實若或過焉君子未保其往也積
者疳之母由積而虚謂之疳極凡有積者無不壮熱
脚冷若積而虚甚則先扶胃使胃氣充實方與微利
急以和胃之藥扶虚救裏如白荳蔲蘿蔔子砂仁蓬
术消積等劑疎利之藥也脇腹癖痛亦虚中之積先
寒後熱飲水不食或飲水而致喘𠻳凢熱疳以胡黃
連丸冷疳以木香丸冷熱疳以通神丸主之疳在外
耳鼻生瘡者以蘭香散諸瘡白粉散主之
銅壁山人曰凡治疳不必細分五疳但虚則補之熱則
清之冷則温之吐則治吐利則治利積則治積蟲則
治蟲不出集聖丸一方加減用之屢試屢驗矧此方
收聚藥品極為工緻誠醫中之王道疳門之火棗也
業幼科者則亦當知其所自哉
生熟地黃丸治肝疳白膜遮睛合面而卧肉色青黃
髮穗筋青腦熱嬴瘦
生地黃熟地黃(各五錢)川芎赤茯苓黃連杏
仁半夏天麻甘草當歸枳殼(炒)地骨皮
(各二錢五分)
右每三五錢薑三片黑豆二十粒水煎服
地黃丸治腎疳極瘦遍身瘡疥發寒熱時頭熱脚冷
熟地黃(八錢)山藥山茱萸(各四錢)澤瀉牡丹皮白
茯苓(各三錢)
右為末蜜丸梧子大每服十五丸白湯下
又方治仝上
無山茱萸茯苓澤瀉加史君子川練子
茯苓丸
茯神蘆薈琥珀黃連赤茯苓(各三錢)釣藤鈎
遠志(薑煮)乾蟾(煅)麝香(少許)石菖蒲(各一錢)
右粟米糊丸麻子大每一二十丸薄荷湯下
神效換肌丸治脾疳肌瘦潮熱盗汗飲食易傷臟腑
糟粕飲食不化頭大腹急
黃連(炒)鱉甲(醋炙)肉果(煨)訶肉(煨二錢五分)麝香(一分五厘)麥芽
(炒)神麯史君子肉(煨各五錢)
右為末麵糊丸麻子大米飲下看大小服
靈脂丸治脾疳食疳
白荳䓻麥芽五靈脂砂仁蓬术(煨)青皮
陳皮史君子(各二錢)乾蟾(煅三錢)
右為末米糊丸麻子大米湯下
清肺湯治肺疳咳𠻳氣逆多啼壮熱惡寒
桑白皮(蜜炒五錢)紫蘇前胡黃芩當歸麥門冬
連翹防風桔梗茯苓生地甘草(各二錢五分)
右每五錢水煎服
黃連肥兒丸治一切疳及疳眼赤腫昏暗雀盲或經
月眼合不開
黃連(一兩)蕪荑麥芽神麯(各五錢)青皮史君子肉
(各二錢五分)
右各炒為末猪膽汁丸麻子大每十五丸米湯下
大蘆薈丸治疳殺蟲和胃止瀉
胡黃連黃連白蕪荑蘆薈木香青皮
雷丸(白者)鶴虱(炒各五錢)麝香(二錢)
右為末粟米飯丸菉荳大米飲下二三十丸
香蔲丸治疳瀉
黃連(薑汁炒三錢)肉果(煨)木香訶肉砂仁茯苓
右為末飯丸麻子大每二三十丸米飲下
加味肥兒丸治諸疳身黃肚急痞塊洩瀉瘦弱
胡黃連史君子肉三稜莪术(各煨)木香香附
青皮(炒)陳皮梹榔麥芽(炒)神麯(炒各一兩)川黃連
蘆薈(各五錢)
右為末神麯糊為丸菉荳大米飲空心下三五十
丸小兒無熱去胡黃連泄瀉加人參茯苓肉果
加味胡黃連丸治疳疾一切虚痢諸藥無功此方極
效
胡黃連蘆薈川黃連肉果桂心人參
辰砂史君子木香鈎藤龍齒茯苓(各等分)
麝香(少許)
右為末用獖猪膽汁二枚取汁和藥令勻却装入
膽袋内以繩扎之更入茛菪子二錢微炒黃丹一
錢二味研末入前藥和勻搗五百杵丸菉荳大米
飲吞下五七丸治一切十二種疳痢無辜疳亦佳
蚵蚾丸治無辜諸疳一服虚熱退二服渴止三服瀉
利住
蟾蜍一隻打死置桶中取糞䖝入桶一日一夜將䖝
取起以布袋盛安急流水中一宿取出瓦上焙為末
入麝香一字飯為丸麻子大每三五七丸米飲下此
方極驗
木香丸治疳痢冷熱不調五色雜下裏急後重
黃連(二錢)木香厚朴(製)砂仁夜明沙訶肉(各一錢)
右為末粳米飯丸麻子大每服二三十丸艾薑湯
下
十全丹治丁奚哺露
青皮陳皮莪术(煨)川芎五靈脂白荳仁
梹榔蘆薈(各五錢)木香史君子乾蟾灰(各二錢)
右為末猪膽汁浸糕糊丸麻子大每服二三十丸
米飲下有熱薄荷湯下
五疳良方治疳
黃連蕪荑神麯麥芽陳皮木香乾蟾
(煅存性各一兩)㯽榔(二枚)史君子(二枚)肉菓(二枚)麝香(一分)
右為末以猪膽汁二枚入好酒打糊為丸芥子大
米飲下二三十丸
天麻丸治肝疳風疳疳眼
青黛黃連天麻五靈脂川芎夜明沙(炒)
蘆薈(各二錢)龍膽草防風蟬退(各一錢五分去足嘴)全蝎(炙二)
(枚)麝香(少許)乾蟾頭(炙二錢)
右為末猪膽汁浸糕丸麻子大每二十丸薄荷湯
下
地黃清肺飲治肺熱疳&KR0630;蝕為穿孔臭或生瘜肉或
鼻生瘡
桑白皮(蜜炒五錢)紫蘇前胡防風赤茯苓片芩
當歸連翹桔梗天門冬生地甘草(各二錢)
右水煎食後服次服化&KR0630;丸
化&KR0630;丸
蕪荑蘆薈青黛川芎蝦蟆灰白芷胡
黃連(各等分)
右為末猪膽汁浸糕糊丸麻子大每服二三十丸
食後卧服以杏仁湯吞下其鼻常用熊膽泡湯小
筆蘸洗俟前藥各進數服却用青黛川歸赤小荳
瓜蒂地榆黃連蘆薈各等分雄黃少許為細末吹
入收功
下蟲丸治疳蛔諸蟲
木香桃仁(去皮尖)蕪荑(炒)梹榔(各一錢)鶴虱(炒一錢)輕粉
(五錢)乾蟾灰(三錢)史君子肉(五十枚煨)白苦楝根皮(酒浸焙)貫衆
(各二錢)
右為末麵糊丸麻子大每三十丸空心清肉汁下
治疳勞脊勞加川歸黃連各二錢五分
龍膽丸治腦疳熱餅瘡
龍膽草升麻苦楝根皮防風赤茯苓蘆
薈油髮灰(各二錢)青黛黃連(各三錢)
右為末猪膽汁浸糕丸麻子大每二十丸薄荷湯
下食後仍以蘆薈末吹入鼻中
鱉血煎治疳勞
蕪荑柴胡川芎(各一兩)人參(五錢)胡連川連(各二錢)
史君子(二十一枚)
右用鱉血一盞吳茱萸一兩拌二連淹一宿次早
炒乾去茱萸只用二連俱為末粟米糊丸麻子大
每二三十丸白湯下
鱉甲丸治無辜疳腹中毒起四肢瘦削
鱉甲(醋炙)黃連枳殼夜明沙(各炒五錢)訶肉(一枚一生一熟)麝
香(二分)蝎虎(炙一錢)
右為末蜜丸菉荳大每服五丸米湯下日三服
梅肉丸治諸疳煩渴飲水不休
定粉龍膽草烏梅肉黃連(炒各等分)
右煉蜜丸黍米大每二三十丸白湯下
五疳消食丸治五疳八痢殺腹臟蟲療疳勞及走馬
牙疳唇爛肚大青筋此藥大能健脾進食華顔色長
肌肉
麥芽史君子黃連蕪荑(各炒)陳皮龍膽草(各等)
(分)
右為末粟米糊丸如粟米大每服二三十丸空心
米飲下不拘時
蘭香散治小兒走馬疳牙齧潰爛以至崩破出血齒
落者
輕粉蘭香子(各一錢)蜜陀僧(炒醋淬五錢)
右為末傅齒及齦立效
傅齒立效散
鴨嘴膽礬(匙上煅紅一錢)麝香(少許)
右研極細末以少許傅牙齒齦上
又方用蟾酥一字加麝香傅之
地骨皮散治腎疳齦㬽牙齒肉腐臭鮮血常出
生乾地黃(五錢)真地骨皮北細辛(各二錢半)五倍子(炒焦二錢)
右為末每以少許傅之頻用效亦可服
大效史君㯽榔丸治嬰孩食肉太早損傷脾胃水榖
不分積滯不化傅為疳候
肉果㯽榔(生)宣連胡連陳皮青皮川楝
肉(炒)神麯蕪荑(炒去皮)麥芽(炒)木香夜明沙(炒)蘆
薈川芎(各一錢)麝香(一□)
右為末雄猪膽汁薄荷汁為丸麻子大每三五十
丸米飲下
肥肌丸治一切疳氣肌瘦體弱神困乏力常服殺蟲
消疳開胃進食
黃連香附(酒炒)陳皮(各二錢半)川楝子肉(炒)川芎(各五錢)木
香(二錢)
右為末紅麯糊為丸麻子大每服三五十丸米飲
下
通神丸治冷熱疳
胡連川連(各二錢)木香蕪荑(炒)丁香肉果(生)史
君子肉(煨各一錢)大蟾蜍(一隻剉水煮爛研膏)
右為末膏和丸麻子大每十五丸米飲下
取交妳一切疳毒
夜明沙五錢精猪肉三兩碎切仝入瓶水煮爛與兒
食之汁亦飲之取下腹中胎毒次用生薑四兩和皮
切炒黃色再用黃連一兩二味為細末煮麵糊為丸
黍米大米飲下三五十丸
布袋丸治諸疳面黃腹大飲食不潤肌膚此方予
平日用加阿魏五錢極效
夜明沙蕪荑史君子肉(各二兩)白术甘草(各炒)茯
苓人參蘆薈(各五錢)
右為末&KR1339;餅為丸彈子大每一丸以生絹袋盛用
精猪肉二兩仝入瓦&KR0008;煮極爛聽兒食肉飲汁其
藥取起懸於風處次日再用
如聖丸治冷熱疳瀉極神效
胡連川連蕪荑史君子肉(各一兩)麝香(五分)蟾蜍
(五隻酒煮成膏)
右為末以膏和為丸麻子大每服三十丸人參湯
下
肉棗散治肉疳而瘡侵入口鼻
棗肉二枚入青礬如核大火煆存性為末入麝香少
許香油調塗
煮肝散治疳眼翳膜羞明不見物
夜明沙蛤粉榖精草(各一兩)
右為末每服一錢五七歲二錢用雄猪肝如匙大
一塊批開摻藥在内攤勻麻扎定米泔水半碗煮
肝熟撈肝將汁傾在碗内將目薰之其肝分作三
次食之即將肝汁送下三次不拘時如大人雀目
空心食之至夜便能見物如患久不效再製服即
見效
黛連蘆薈丸小兒食甘甜飲食食則生蟲生疳以此
治之
胡連蘆薈川連(炒)史君子(各五錢)神麯(炒一兩)阿魏
青黛(各一錢)麝香(少許)
右為末糊丸黍米大米飲下
四味肥兒丸治嘔吐不食腹脹成疳作瀉不止或食
積脾疳目生雲翳口舌生瘡牙齦腐爛發熱瘦怯遍
身生瘡小便澄白腹大青筋一切疳候
川連蕪荑神麯麥芽(各等分)
右為末糊丸桐子大每二三十丸白湯下
銅壁山人黃公集聖丸治一切疳症附加減法於後
屢試屢驗
蘆薈五靈脂夜明沙(炒)砂仁橘紅木香
莪术(煨)史君子肉(各二錢)川連川芎乾蟾(炙各三錢)當
歸青皮(各一錢半)因於虚者加人參二錢白术三錢
去莪术青皮因於熱者加龍膽草三錢去砂仁莪术
因於吐瀉下痢者加白术二錢肉果煨訶肉各一錢
五分去青皮莪术因於積痛者加煨三稜川楝子肉
小茴香各二錢去當歸川芎因於瘧者加鱉甲醋炙
三錢因於蟲者加白蕪荑一錢五分川楝子肉二錢
去當歸川芎因於渴者加人參白术各二錢去莪术
砂仁
右為細末用雄猪膽汁二個和麵糊為丸看大小
服米飲送下予按此方乃十全丹去梹榔白荳
仁加黃連夜明沙砂仁尤為有理方名十全功收
十全也兹改集聖者集治疳之聖品也此方不熱
不寒補不致滯消不致耗至穩至妥故有屢試屢
驗之語云
又猪肝散治疳積痼而體羸弱不經下者用此補而
下之下後再以參苓白术散之類調理
雄猪肝不見水者四兩用竹刀批開將新荷葉晒乾
為末二錢摻入肝内重湯煮熟以肝與兒食之空心
服至已午時取下惡物從大便而出不動臟腑極佳
極佳
癎門
錢仲陽云凡治五癎皆隨臟治之每臟各有一獸之形
証並用五色丸治之此治小病者發而重者死病甚
者亦死若反折上竄其聲如犬症属肝也目瞪吐舌
其聲如羊症屬心也目直腹痛其聲如牛症屬脾也
驚跳反折手縱其聲如雞症屬肺也肢體如尸口吐
涎沫其聲如猪症屬腎也
生生子曰參前論雖以五獸配屬五臟亦是以意測之
耳觀其並用五色丸槩治之且謂發重者及病甚者
皆死再無别治法豈謂一五色丸悉能之耶抑謂此
病為不治之症殆無可奈何耶將為略之耶攷之上
古未有五獸之分惟朱丹溪乃曰癎症大率屬痰與
驚不必分五等尋火尋痰分多少而治無有不愈有
熱者以涼藥清其心有痰者可用吐法吐後以東垣
安神丸及平肝之藥青黛柴胡川芎之類丹溪此論
亦極當理
癎病與急慢多相似而實非癎發時驀然仆地作聲
作搐或目上視醒吐涎沫急慢症則不然也盖驚發
後即止癎發或一年一度或一季一度或一月一度
或三五日再發或受驚而再發或勞心勞力而再發
驚則無此之類也
癎有隂陽若病初作時先身熱開目瘈瘲驚啼叫喊
而後發脉浮者為陽癎仆地多仰内在六腑外在皮
膚故易治若病先身冷目半開不驚瘈不啼叫而作
脉沉者為隂癎驀然墜伏此内在五臟骨髓故難治
夫陽癎不因吐下由其内有痰熱客於心胸之間因
聞大驚而作若熱盛雖不聞驚亦自作也隂癎其始
也亦本於痰熱醫以寒涼藥攻下太過損傷脾胃乃
變而為隂非癎本有隂寒症也
戴原禮曰癎有五無非痰涎壅塞迷悶孔竅發則頭
旋顛倒手足搐搦口眼相引胸背僵直叫吼吐沫食
頃乃甦宜星香散加全蝎
孫季子朋來曰凡治驚風顛癎之症而辰砂雄黃金
箔水銀鉛粉等劑不可以久服也緣此皆治有餘之
症驚搐初發胃氣尚壮痰邪方盛非有慓悍疎利之
劑為之先鋒不可以祛去也稍久則不宜用盖小兒
臟腑脆弱易致虚耳前劑皆傷脾者丹溪云氣虚之
人有痰胃氣亦賴所養卒不可便攻攻盡反易生而
多惟健脾胃以全運化之職則新痰不生兼佐之以
消痰之劑則風自定故不專以鎮心攻痰為主且心
者一身之主神明出焉智慧之所由生也鎮心之劑
過多則神志奪而聪明窒塞内經曰主不明則十二
官危余往往見多服驚風鎮心之藥者驚定之後痴
呆愚鈍寡言寡笑靈覺寂無啾然可憫詎思前藥之
所誤哉幼幼之心當知所慎
又有食癎原從飲食過傷而得後復傷飲食則發其
外症噯吐酸氣或大便餿臭治法先當吐其食俟定
後宜以下積藥看輕重下之積去則不復發
五色丸又名五癎丸
硃砂(五錢)雄黃珍珠(各一兩)
右各為細末再以鉛二兩入銚鎔化投汞二錢五
分攪硬研末和勻煉蜜為丸麻子大每服三四丸
薄荷湯下
牛黃丸治風癎因汗出解脫風邪乘虚迷悶搐掣涎
潮屈指如筭數
膽星全蝎(焙)蟬退(各二錢半)防風白附子天麻
麝香殭蠶(炒各一錢五分)
右為末棗肉為丸水銀五分研細入藥丸如菉荳
大每服二丸荆芥生薑湯下
消風丸治風癎先宜用此
膽星羌活獨活防風天麻人參荆芥
川芎細辛(各一錢)
右為末蜜丸梧子大每二丸薄荷紫蘇湯化下
比金丸治驚癎先宜用此
人參琥珀茯苓遠志(去心薑汁炒)硃砂天麻
石菖蒲川芎南星青黛(各一錢)麝香
右為末蜜丸梧子大每二丸薄荷湯下
化風丹涼風化痰退熱定搐
膽星羌活獨活防風天麻人參川芎
荆芥粉草(各一錢)全蝎(一枚)
右為末蜜丸皂角子大每一丸薄荷湯化下
妙聖丸治食癎因驚而傷食吐乳發熱大便酸臭
代赭石(煆醋淬二錢半)巴霜(三錢)雄黃全蝎辰砂輕粉
麝香(各一錢)杏仁(炒二錢)
右為末棗肉為丸梧子大每一二丸木賊湯下
斷癎丹治癎瘥後復發症候多端連綿不止
黃茋(蜜炙)鈎藤細辛甘草(炙各五錢)蛇退(酒炙二寸)蟬退(四個)
牛黃(一錢)
右為末棗肉為丸麻子大人參湯下每服十數丸
看兒大小
茯神湯治膽氣虚寒頭疼目眩心神恐懼不能獨處
或是驚癎
茯神酸棗仁(炒)黃茋栢子仁白芍藥(炒)五味
子(各一兩)桂心熟地人參炙甘草(各五錢)
右每五錢水煎服
養心湯治心血虚怯驚癎或驚悸怔忡盗汗無寐發
熱煩躁
黃茋茯苓茯神半夏麯當歸川芎官
桂栢子仁酸棗仁五味子人參(各三錢)炙甘
草(一錢五分)
右薑棗煎服
妙香散治心氣不足驚癎或精神恍惚虚煩少寐盗
汗等症
辰砂(三錢)麝香(一錢)木香(煨二錢半)茯苓山藥茯神遠
志黃茋(炒各一兩)桔梗炙甘草人參(各五錢)
右為末每服一錢温酒或白湯下
五癎丸得效方
露蜂房(焙)石綠(各一兩)桂心遠志肉人參(各五錢)硃
砂(一錢)
右為末粥丸梧桐子大每二三十丸白湯下
參星湯治虚而癎久不愈者
人參(五錢)南星(炮一兩)
右為末每服一錢看大小薑棗湯下日二次
銅壁山人治諸癎發歇無時
乾地龍(焙五錢)虎睛(一對)人參天竺黃代赭石(煅醋淬)
辰砂鐵粉(各二錢半)輕粉(五分)雄黃(一錢五分)金銀箔(各三十片)牛
黃(一錢)琥珀(三錢)膽星遠志石菖蒲白附子(各三錢)
殭蠶(一錢)
右為末蒸餅糊為丸菉荳大菖蒲紫蘇湯下
赤水元珠卷二十六
