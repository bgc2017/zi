赤水元珠卷一
明孫一奎撰
風門
明風篇
生生子曰風春之令氣也木之所司肝為之主素問六
化篇云木之化風主於春春之為言蠢也陽氣蠢動
故風所以鼓舞萬物為天號令岐伯曰東方生風風
生木其臓為肝其志為怒故怒傷肝風傷肝肝為足
厥隂之經以六氣言之自十二月大寒節起至二月
春分節止是初之氣厥隂風木用事人有感其令氣
者為傷風其有不即發於令氣而四時亦有傷風之
症者時人謂之四時感冐感有淺深治有緩急令既
不同治亦有異故首述經文以明風之體有所據而
人天咸一之理實寓焉後别治法以見風之變症無
常非簡約可盡先賢有言曰風乃百病之長善行而
數變非易言也信夫
傷風
仲景傷寒論謂有汗惡風脉浮數為傷風外有六經之
形症太陽症頭項痛腰脊強以桂枝湯治之後若𫝊
經當究仲景節菴治法治之其餘不過感冐耳四時
皆有之以後法按治
九味羌活湯治四時傷寒傷風頭痛遍身盡痛腰脊
強發熱晝夜不散不思飲食
羌活防風川芎白芷細辛柴胡黃芩
生地甘草蒼术薑三片棗一枚水煎熱服
如惡心减黃芩如有汗加白术减蒼术如口
渴加知母石膏如一二帖不觧或天寒時月加
麻黃如鼻塞加紫蘇葱白
夫此方予每用加柴胡乃總治傷風各經之活套也今
人只知其治四時傷寒如神不知加柴胡總治各經
之妙盖羌活治太陽肢節痛大無不通小無不入乃
撥亂反正之主也防風治一身盡痛聽君將命令而
行隨所引而至柴胡治少陽頭疼在兩頭角及寒熱
脇痛耳聾白芷治陽明頭痛在額蒼术䧺壯能除足
太隂經濕氣使邪不得傳脾生地黃治手少隂心熱
在内黃芩治手太隂肺熱在胸細辛治足少隂腎經
苦頭痛不已川芎治足厥隂頭痛在腦此方乃易老
所製凢見表証悉宜服之不犯三陽禁忌實觧利之
神藥也然以一藥而類治各經之証苟用其方而不
知其所以立方之意則未免有執一之弊故述各藥
主治本旨使學者詳各經之症孰重以本經之藥為
君迭為賓主則所治無不响應
和觧散治傷風鼻塞咳𠻳胸脇吊痛發熱口渴
紫蘇杏仁陳皮半夏前胡薄荷葛根
甘草(炙)桔梗桑白皮
薑三片葱白三根棗子一枚風邪重(加防風)
桂枝湯治太陽頭項痛腰脊強自汗
桂枝赤芍甘草(炙)薑(三片)棗(二枚)煎服取微汗此冬
月即病宜服春分後忌之小便數及飲酒人皆不
宜服飲酒人不喜甘恐中滿而嘔也
参蘇飲治傷風鼻塞發熱惡心有痰胸膈不利
橘紅枳殼桔梗粉草(炙各一錢)木香(一分)蘇葉
半夏乾葛前胡人参茯苓(各八分)
薑三片棗一枚咳𠻳甚者去人参木香熱盛
喉疼除半夏加天花粉酒芩
熱傷風咳𠻳喉疼面熱此素有痰火欝熱在内熱極生
風或為風寒所束不得發越此熱為本寒為標治宜
清熱散寒經云火欝則發之又曰風寒外束者可發
二陳湯加桔梗天花粉玄参薄荷酒芩前胡
𠻳不轉加瓜蔞仁夜𠻳多加知母喉疼减半夏
痰盛加貝母枳殼肺熱氣壅輕則加桑白皮地骨
皮重則加石膏
肺氣虚發熱咳𠻳服前發散藥其𠻳愈甚或被發散太
過當用收歛之劑補之日間𠻳多吐白痰沫或惡
心者為氣虚六君子湯加五味子薏苡仁欵冬夜
𠻳多口渴痰不易出發熱為血虚四物湯加知母五
味子馬兜鈴麥門冬瓜蔞仁
肺氣實或素有痰為風寒所閉鼻塞咳𠻳氣壅不得倒
頭而卧
三拗湯
麻黃(連根節)甘草(生用)杏仁(不去皮尖)
薑三片棗二枚煎服取清痰乃止
火盛者瀉白散加石膏枳殼天花粉前胡
效遲加玄明粉一錢調下立應
中風
内經云風之傷人也或為寒中或為熱中有中血脉有
中腑有中臓
東垣云中血脉者口眼喎斜中腑者肢節廢面加五
色有表証拘急不仁中臓者唇緩失音鼻塞耳聾
眼瞀便閉性命危急此三者治各不同如中血脉外
有六經之形症則從小續命湯加减及疎風湯治之
如中腑内有便溺之阻隔宜三化湯局方中麻仁丸
通利之外無六經之證内無便溺之阻宜大羌活愈
風湯秦艽湯中臓痰涎昏冐宜至寳丹之類鎮墜
之
綱目云中風世俗之稱也其證卒然仆倒口眼喎斜半
身不遂或舌強不言唇吻不收是也然名各有不同
卒然仆倒者經稱為擊仆世又稱為卒中乃初中風
時其狀又如此也其口眼喎斜半身不遂者經稱為
偏枯世又稱為左癱右瘓及腲腿風乃中倒後之症
邪之淺者狀如此也其舌強不言唇吻不收者經稱
為痱病世又稱為風懿風氣亦中倒後症邪之深者
狀如此也東垣以中脉中腑邪淺而易治中臓為邪
深而難治者得之矣凢病偏枯必先仆倒故内經連
名稱為擊仆偏枯也後世迷失經意以偏枯為痱病
之旨一以中風名之遂指偏枯為枯細之枯而非左
癱右瘓之症習俗之弊至於如此也殊不知仲景云
骨傷則痿名曰枯盖痿緩不收則筋骨氣肉無氣以
生脉道不利手足不禀水糓之氣故曰枯非細之謂
也積日累月漸成細者間有之非可便指枯為細也
(此枯字即枯稿之枯)初中倒時隨即醒者宜治若不醒者宜搯
人中俾醒看痰涎壅盛宜吐之口噤亦吐之若口開
手撒遺尿者為陽暴絶速宜大料参茋補接之若眼
戴上者宜灸之
玄珠經云風病口開手撒眼合遺尿鼻聲如鼾者五
臓氣絶也(盖口開者心絶手撒者脾絶眼合者肝絶遺尿者腎絶聲如鼾者肺絶也若見一猶)
(可用工若面赤時黑主陽上散腎水反尅心火兼遺尿口開氣喘斷不救也)
按已上皆真中風症也由人元氣素虚腠理疎豁衞
弱失護一遇風邪莫之能禦經曰邪之所凑其氣必
虚救醒後多用驟補法丹溪獨参膏加竹&KR0377;薑汁之
類與類中風症不同法也
附方
小續命湯
麻黃(去節)人参黃芩芍藥防已川芎杏仁
甘草桂(各一兩)附子(五錢)防風(一兩五錢)
每服五七錢加生薑五片水煎食前熱服金匱
要略有石膏當歸無附子
大凢中風不審六經之加减雖治之不能去其邪也内
經云開則淅然寒閉則熱而悶知暴中風邪宜先以
加减續命湯隨症治之
中風無汗惡寒麻黃續命主之依本方麻黃防風杏仁
合各加一倍宜針至隂(足小指外側爪甲角針入二分出血)崑崙(足外踝後)
(跟骨)舉蹻取之
中風有汗惡風桂枝續命主之依本方芍藥桂枝杏仁
各加一倍宜針風府(項後入髮際一寸針七分禁灸)上二證皆太陽
經中風也
中風有汗身熱不惡寒白虎續命主之依本方甘草加
一倍外加石膏知母各二兩
中風有汗身熱不惡風葛根續命主之依本方桂枝黃
芩各加一倍外加乾葛二兩宜針陷谷(足大指次指間本節後陷)
(中針五分)去陽明之賊刺厲兊(在足大指次指去爪甲如韭葉)瀉陽明
之實上二證皆陽明經中風
中風無汗身凉附子續命主之依本方附子加一倍甘
草加三兩外加乾薑二兩宜刺隠白(足大指内側衣甲角)去太
隂之賊此太隂經中風也
中風有汗無熱桂枝續命主之依本方桂枝附子甘草
各加一倍宜針太谿(足内踝后根骨上䧟中動脉應手針過崑崙)此少隂
經中風也
中風六經混淆繋之於少陽厥隂或肢節攣痛或麻木
不仁宜羌活連翹續命主之小續命八兩外加羌活
四兩連翹用六兩
古之續命混淆無症之别今各分經治療又分經鍼刺法
厥隂之井大敦(足大指甲後一韭葉聚毛間)刺以通其經少陽之
經絶骨(外踝上三寸灸五壯)灸以引其熱是鍼灸同象法治之
大體
防風通聖散
防風川芎當歸芍藥大黃芒硝連翹
麻黃(去節)薄荷山梔白术荆芥(各五錢)石膏桔
梗黃芩(各一兩)滑石甘草(各二兩)
每服一兩加生薑水煎服
中風外無六經之形證内無便溺之阻隔知血弱不能
飬筋故手足不能運動舌強不能言語宜飬血而筋
自榮大秦艽湯主之
泰艽(三兩)甘草川芎當歸白芍石膏(各二兩)
細辛(五錢)羌活防風黃芩白芷白术生地
熟地白茯苓(各一兩)川獨活(二兩)
右十六味剉每服一兩水煎温服無時如遇天隂
加生薑如心下痞每兩加枳實一錢同煎
中風外有六經之形證先以加减續命湯隨症治之内
有便溺之阻隔復以三化湯主之
厚朴大黃枳實羌活(各等分)
右剉如麻豆大每服三兩水三升煎至一升半終
日服之以微利為度無時法曰四肢不禁俗曰癱
瘓故經所謂太過則令四肢不禁又曰土太過則
敦阜阜高也敦厚也既厚而又高則令除去此真
所謂膏粱之疾非肝腎經虚也何以明之經所謂
三陽三隂發病為偏枯痿易四肢不禁王注曰三
隂不足則發偏枯三陽有餘則痿易易為變易嘗
用而痿弱無力也其治則瀉令氣弱陽衰土平而
愈或三化湯調胃承氣湯選而用之若脾虚則不
用也經所謂土不及則卑䧟卑下也䧟坑也故脾
病四肢不用四肢皆稟氣於胃而不能至經必因
於脾乃得禀受也今脾不能與胃行其津液四肢
不得禀水穀氣氣以日衰脉道不行筋骨肌肉皆
無氣以生故不用焉其治可補十全散加减四物
去邪留正
愈風湯中風症内邪已除外邪已盡當服此藥以行導
諸經久服大風悉除縦有微邪只從此藥加减治之
然治病之法不可失其通塞或一氣之微汗或一旬
之通利如此為常治之法也久則清濁自分榮衞自
和如初覺風動服此不致倒仆
羌活甘草防風川芎細辛枳殼人参
麻黃甘菊薄荷當歸知母黃茋柴胡
前胡半夏厚朴(各二兩)生地(四兩)熟地防已茯
苓黃芩白芷蔓荆子枸杞地骨皮(各二兩)
石膏蒼术(各四兩)桂(一兩)芍藥(三兩)獨活杜仲(各二兩)
右剉每服一兩水二鍾煎至一鍾温服如遇天隂加
生薑空心一服臨卧再煎渣服俱要食遠空心一
服嚥下二丹丸為之重劑臨卧一服嚥下四白丹
為之輕劑是動以安神静以清肺假令一氣之微
汗用愈風湯三兩加麻黃一兩均作四服每服加
生薑五片空心以粥投之得微汗則佳如一旬之
通利用愈風三兩大黃一兩亦均作四服如前煎
臨卧服得利則妙常服之藥不可少四時之輔如
望春大寒後加半夏柴胡人参各二兩木通四兩
此迎而奪少陽之氣也望夏之月加石膏黃芩知
母各二兩此迎而奪陽明之氣也季夏之月加防
已白术茯苓各二兩勝脾土之濕也初秋大暑之
後加厚朴二兩藿香二兩桂一兩木通二兩此迎
而奪太隂之氣也霜降之後望冬加附子一兩桂一
兩當歸二兩勝少隂之氣也得春减冬所加藥四時
類此雖立法於四時之加減更宜臨病之際審病
之虚實寒熱土地之宜邪氣之多少此藥具七情
六慾四氣無使五臟偏勝不動於榮衛如風秘服
之則永不燥結如久瀉服之則能自調初覺風氣
便服此藥及新方中天麻丸各一料相為表裏
治未病之聖藥也及已病者更宜當服無問男
婦及小兒驚癎抽搐急慢驚風等病服之神效如
觧利四時傷風隨四時加减法又療脾腎虚筋弱
言語難精神昏憒及治内弱風濕内弱者乃風熱火
亢體重者乃風濕土餘内弱之為病或一臂肢體
偏枯或肥而半身不遂或恐而健忘喜以多思故
思忘之道皆情不足也是以心亂則百病生於心
静則萬病悉去故此藥能安心飬神調隂陽無偏
勝及不動榮衞
四白丹能清肺氣飬魄謂中風者多昏昧氣不清利
也白术茯苓人参砂仁防風川芎
(各五錢)白芷(一兩)知母細辛(各二錢)羌活獨活薄荷
(各二錢半)白&KR0008;(一錢半)甘草香附(炒各五錢)甜竹葉(三兩)麝(一字)龍
腦(五分)牛黃(五分)藿香(一錢半)
右藥二十味計八兩六錢三字為細末煉蜜為丸
每兩作十丸臨卧嚼一丸分五七次嚼之上清肺
氣下強骨髄
二丹丸治健忘飬神定志和血内安心神外華腠理
丹参(兩半)丹砂(五錢為衣)遠志(五錢)茯神(一兩)人参(五錢)菖蒲(五錢)
熟地(一兩半)天門冬(一兩半)麥冬(一兩)甘草(五錢)
右為細末煉蜜丸桐子大每服五十丸至百丸空
心食前常服安神定志一藥清肺一藥安神故清
中清者歸肺以助其真清中濁者堅強骨髄血中
之清榮飬於神血中之濁者華榮腠理如素有痰
久病中風津液湧溢在胸中氣所不利用獨聖散
吐之後用利氣瀉火之劑
瀉青丸治中風自汗昏冐發熱不惡寒不能安卧此
是風熱煩躁(方在火門)
天麻丸行榮衞壯筋骨
天麻(六兩酒浸三日)牛膝(六兩酒浸三日)杜仲(炒去絲)萆&KR1082;(六兩另研)玄參
(六兩)當歸(十兩)生地(一斤)羌活(十兩)附子(一兩)
右為末煉蜜丸桐子大常服五七十丸病大至百
丸空心食前温酒或白湯下平眀服藥至日高飢
則止藥大忌壅塞失於通利故服藥半月稍覺壅
微以七宣丸輕疎之使藥再為用也牛膝萆薢治
筋骨杜仲使筋骨相著天麻羌活和風之聖藥當
歸地黃飬血能和榮衛玄参主用附子佐之行經
藥也
抱拙子曰按中風之證卒然倒仆口眼喎斜半身不遂
或舌強不語唇吻不收是也然名各不同有曰風癔
以心悶閉不能言喉中噫噫作聲蓋肺氣入心則能
言邪中心肺痰涎潮塞故使然也有曰風痱者以風
涎散注於關節氣不能行故使四肢不遂也有曰舌
強不語者以風入心脾二經心之别脉系於舌本脾
之脉俠咽連舌本散舌下今風涎入其經絡故舌不
轉而不能言也有曰四肢拘攣者以風冷邪氣入於
肝臓使諸經攣急屈而不伸也有曰風柔者以風熱
邪氣入於肝臓使諸經弛張緩而不收也有曰風顫
者以風入肝經上氣不守正位故使頭招面搖手足
顫掉也有曰風瘖者以風冷之氣客於中滯而不能
發故使口禁不能言也與前涎塞心肺同候此以口
噤為異耳要略曰風之為病當半身不遂經絡空虚
賊邪不瀉或左或右邪氣反緩正氣則急正氣引邪
喎僻不遂邪在於絡肌膚不仁邪在於經即重不勝
邪入於府即不識人邪入於藏即難言口吐涎已上
所論皆言風從外入也劉守真曰風病多因熱甚俗
云風者言末而忘其本也所以中風有癱瘓者非謂
肝風實甚而卒中之也亦非外中於風良由將息失
宜而心火暴甚腎水虚衰不能制之則隂虚陽實而
熱氣拂欝心神昏冐筋骨不用而卒倒無知也張絜
古曰人之氣以天地之疾風名之故中風者非外來
風邪乃本氣自病也凢人年逾四旬氣衰者多有此
疾壯歲之時無有也若肥盛之人則間有之亦是形
盛氣衰故如此治法和臓腑通經絡便是治風李東
垣之說與絜古同朱彦脩曰西北氣寒為風所中者
誠有之東南氣温地濕有風病者非風也皆濕生痰
痰生熱熱生風也已上所論皆言風從内出也夫自
古論中風者悉主於外感而劉張諸子則主於内傷
今詳此病蓋因先傷於内而後感於外相兼成病者
也但有標本輕重不同耳假如百病皆有因有證因
則為本證則為標古人論中風者言其証也諸子論
中風者言其因也豈可以中風一證岐而為二哉故
古人所論外感風邪者未必不由本體虚弱榮衛失
調之所致諸子所論火盛氣虚濕痰者未必絶無風
邪外侵之所作若無風邪外侵則因火因氣因濕各
為他證豈有暴仆暴瘖口眼喎斜手足不遂舌廢不
用昏不識人之候乎治法外感重者宜先祛外邪而
後補中氣内傷重者宜先補正氣而後攻外邪或以
散風藥為君而補虚藥為佐使或以補虚藥為君而
散風藥為佐使全在活法量標輕重而治之
凢中風證内邪已除外邪已盡當服愈風湯以行導諸
經久服大風悉去縦有微邪只從此藥加减蓋能和
榮衛疎經絡有補氣飬血之功祛濕消痰之效疎而
不耗補而不治不燥不寒誠觀左右之輕重上下之
緩急酌而用之無不克濟
按中風五臓亦顯外證目瞀者中於肝舌不能言者中
於心唇緩便秘者中於脾鼻塞者中於肺耳聾者中
於腎此五者病深為難治但風中腑者多兼中臓如
左關脉浮弦面目青左脇偏痛筋脉拘急目瞤頭眩
手足不收坐踞不得此中膽兼中肝也用犀角散之
類如左寸脉浮洪面赤汗多惡風心神顛倒悚悸恍
惚言語蹇澁舌強口乾此中小腸兼中心也用麻黃
散之類如右關脉浮緩或浮大面唇黃汗多惡風口
喎語澁身重嗜卧肌肉不仁腹脹不食此中胃兼中
脾也用防風散之類如右寸脉浮澁而短面白鼻流
清涕多喘胸中冐悶短氣自汗聲嘶四肢痿弱此中
大腸兼中肺也用五味子湯之類如兩尺脉浮滑面
目黑黧腰脊痛引小腹不能俛仰兩耳鳴骨節痛足
痿善恐此中膀胱兼中腎也用獨活散之類此皆言
真中風也而有氣血之分焉氣虚而中者由元氣虚
而賊風襲之則右手足不仁用六君子加鈎藤薑汁
竹&KR0377;血虚而中者由隂血虚而賊風襲之則左手足
不仁用四物湯加鈎藤竹&KR0377;薑汁氣血俱虚而中者
則左右手足皆不仁矣用八珍湯加鈎藤竹&KR0377;薑汁
其與中風相類者則有中寒中暑中濕中火中氣食
厥勞傷房勞等證中於寒者謂冬月卒中寒氣昏昧
口噤肢攣惡寒脉浮緊用麻黃桂枝理中湯之類中
於暑者謂夏月卒冐炎暑昏冐痿厥吐瀉喘滿用十
味香茹飲之類中於濕者丹溪所謂東南之人多因
濕土生痰痰生熱熱生風也用清燥湯之類加竹&KR0377;
薑汁中於火者河間所謂非肝木之風内中六滛之
邪外侵良由五志過極火盛水衰熱氣拂欝昏冐而
卒仆也用六味丸四君子獨参湯之類内有恚怒傷肝
火動炎上者用柴胡湯之類中於氣者由七情過極
氣厥昏昧或牙關緊急用蘇合香丸之類誤作風治
者死食厥者過於飲食胃氣自傷不能運化故昏昧
也用六君子加木香勞傷者過於勞役元氣虚耗不
任風寒故昏冐也用補中益氣湯房勞者因腎虚精
耗氣不歸原故昏冐也用六味丸此皆類中風者也
邪之所凑其氣必虚故風之傷人雖云臓腑俱受而肺
肝二經居多蓋風邪之入先於皮毛之虚皮毛受邪
則内客於肺肺主氣肺邪既盛則氣必上逆所以有
痰涎壅塞昏暈倒仆之狀肝主筋属木與風其氣相
感以類相從故風邪乘虚肝經受之則筋緩不榮或
筋縮不舒所以有手足拘攣或四肢癱瘓之狀治風
之法初得病即當順氣及日久即當活血此萬古不
易之理蓋風病未免有痰治痰先治氣氣順則痰清
治風先活血血行風自滅順氣和血斯得病情若光
不順氣便用烏附又不養血徒用麻防未見有愈者也
内經治口眼喎斜多属足陽明筋病蓋足陽明筋結頰
上得寒則急得熱則弛左寒右熱則左頰筋急牽引
右之弛者而喎向左也右寒左熱則右頰筋急牽引
左之弛者而喎向左也故其治法以火灸且為之膏
油熨其急者以白酒調和桂末塗其弛者後人用酒
煮桂取汁以故布浸搨病上左喎斜搨右右喎斜搨
左即内經用酒桂塗法也
人之一身經絡貫串謂之脉脉者血之隧道也血随氣
行周流不停筋者周布四肢百節聫絡而束縛之此
属肝木得血以飬之則和柔而不拘急脉皆起於手
足指端故十二經皆以手足而名筋則無處無之皮
毛者属肺主外而易於感冐人身之血内行於脉絡
而外充於皮毛渗透肌肉滋飬筋骨故百體平和運
動無碍若氣滯則血滯氣逆則血逆得熱則瘀濁得
寒則凝泣衰耗則順行不周渗透不徧而外邪易侵
矣津液者血之餘行乎脉外流通一身如天之清露
若血濁氣滯則凝聚而為痰痰乃津液之變徧身上
下無處不到津液生於脾胃水糓所成濁則為痰故
痰中於脾土也是以古人論中風偏枯麻木等証以血虚
瘀血痰飲為言是論其致病之源至其得病則必有
所感觸或因風或因寒或因濕或因酒或因七情或
勞役房勞汗出因感風寒濕氣遂成此病此血病痰
病為本而外邪為標其邪中於皮毛肌肉則不知痛
痒麻木不仁如有物一重貼於其上或如䖝遊行或
洒洒寒慓遇熱則或痒遇隂雨則沉重酸痛其邪入
於血脉經絡則手足指掌肩背腰膝重硬不遂難於
屈伸舉動或走注疼痛此上諸症皆外自皮毛以至
筋骨之病凢脉所經所絡筋所會所結血氣津液所
行之處皆邪氣欝滯正氣不得流通而致然治者當
以飬血除風順氣化痰為主不必強度某病属某經
某臓而雜治之也
風病遺尿属氣虚参茋補之小便不利者勿用利藥既
得自汗則津液外亡小便自少若利之使榮衛枯竭
無以制火煩熱愈甚當候熱退汗止小便自行兼此
症乃陽明大忌利小便湏當識此
婦人産後中風口噤手足瘈瘲如角弓狀或血暈四肢
強直俱用荆芥略炒為末黑豆淋酒調下三錢極妙
或加當歸入酒少許水煎灌下即省
秦艽升麻湯
秦艽升麻乾葛芍藥人参甘草白芷
防風桂枝連鬚蔥白水煎
川芎石膏湯(此乃防風通聖散加减法也)
防風川芎當歸芍藥連翹石膏黃芩
桔梗薄荷人参荆芥大黃甘菊滑石
甘草山梔砂仁寒水石生薑水煎服
八味順氣散
白术青皮白芷烏藥人参陳皮甘草
白茯苓
烏藥順氣散
麻黃陳皮烏藥乾薑甘草殭蠶川芎
枳殼白芷桔梗生薑大棗水煎服
六合湯熟地當歸川芎芍藥秦艽
(一作防風)羌活水煎服
三生飲
南星(一兩生)川烏(去皮臍生)附子(去皮臍生各半兩)木香(二錢半)生薑
(十片)右每服五錢水煎
省風湯
南星(三錢生)防風(三錢生)半夏(湯泡生)甘草(生)黃芩(各一錢半)
右加生薑三片水煎温服
搐鼻通天散
藜蘆川芎白芷細辛防風薄荷(各一錢)猪
牙皂角(三箇刮去皮子)
右為末吹鼻中
開關散一名破棺散(治中風口噤)
南星(末五分)冰片(少許)右五月五日午時合以中指點
末揩齒左右其口自開
攝生飲
蒼术木香南星半夏細辛菖蒲甘草
(生)生薑痰盛加全蝎水煎服
稀涎散
白礬(一兩半生半枯)牙皂(四箇肥實不蛀者去皮弦炙黃)
右為末温水調下一二錢吐出痰涎便省
觧語湯(一方有石菖蒲遠志)
羌活防風天麻肉桂川芎南星陳皮
白芷當歸人参甘草酸棗仁羚羊角
水煎入竹瀝半盞再一滚服
清心散
青黛硼砂薄荷(各二錢)牛黃冰片(各三分)
右為末先以蜜水洗舌後以薑汁擦舌將藥末蜜
水調稀搽舌本上
加味轉舌膏
連翹遠志薄荷柿霜(各一兩)石菖蒲(六錢)梔子(炒)
防風桔梗黃芩(酒炒)玄明粉甘草酒大黃(各五)
(錢)犀角川芎(各三錢)
右為末煉蜜丸弹子大硃砂五錢為衣食後臨卧
薄荷湯嚼下一丸
訶子清音湯
桔梗(一兩半生半炒)訶子(四十九箇半生半炮)甘草(二錢半生半炙)
右為末每服七錢童便一大碗煎熱調服
大八風湯
當歸杏仁灸草桂心乾薑(炮)五味升麻
(六分)川烏(炮)黃芩(炒)芍藥(炒)獨活防風川芎麻
黃秦艽石斛人参茯神石膏黃茋
紫苑(三分)大豆(去皮炒九分)
虎脛骨酒
防風萆薢當歸松節龜板虎骨(酥炙各二兩)
晩蠶沙五加皮秦艽羌活(各二兩)白术(三兩)枸
杞子蒼耳子(各四兩)牛膝(一兩)鱉甲(一兩)乾茄根(八兩飯上蒸)
一方有石斛續斷杜仲巴戟(各一兩)
右剉碎絹袋盛之以無灰酒三斗浸壜内春秋七
日夏五日冬十日密固煮滚封七日開取時不可
面向壜口恐藥氣冲目每日早午晚間病人自取
酒一小杯服之不許多飲又不令藥力斷絶病痊
酒盡將渣晒乾再入乾浮萍一斤半木香一兩防
已木瓜各二兩麝少許研為末酒糊丸桐子大酒
下五十丸日用三服忌食動風之物
又曰凢中風者俱有先兆之症凡人如覺大拇指及次
指麻木不仁或手足不用或肌肉蠕動者三年内必
有中風之症經曰肌肉蠕動命曰微風宜先服八風
散愈風湯天麻丸各一料為愈夫大拇指次指皆手
足太隂陽明經中風多著此經也先服祛風滌熱之
劑辛凉之藥治内外之邪是以聖人治未病不治已
病又云善治者治皮毛是治萌芽也故初成者獲愈
固久者伐形是治未病之先也
丹溪云大率治風主血虚有痰治痰為先或挟火與濕
蓋濕生痰痰生熱而熱生風也
半身不遂者大率多痰在左属死血與無血宜四物湯
加桃仁紅花竹&KR0377;薑汁在右属氣虚属痰宜四君子
湯二陳湯加竹&KR0377;薑汁
氣虚卒倒参耆湯補之挟痰則濃煎人参湯加竹&KR0377;薑
汁血虚四物湯補之挟痰則四物皆用薑汁炒過加
竹&KR0377;薑汁能食者去竹&KR0377;加荆&KR0377;
竹&KR0377;荆&KR0377;乃開經絡行血氣故為必用之劑
肥人多濕少加烏頭附子行經
肥人中者以其氣盛於外而歉於内也肺為氣出入之
道肥人氣必急急則痰涎上壅邪盛可知所以治之
必先理氣為急中後氣未順痰未除調理之劑惟當
用藿香正氣散和星香散煎服此方非特可治中
風之症中氣中惡尤宜尋常嘔吐痰厥及胸膈飽悶
者皆可用之
治風之法初得之必先順氣及日久則當活血此萬古
不易之理有以四物吞活絡丹愈者正此意也設不
先順氣化痰遽用烏附又不活血徒用防風天麻羌
活輩吾未見其能治也
若飲食坐卧如常但失音不語只以小續命湯去附子
加石膏菖蒲一錢
開關之劑
稀涎散治中風不語牙關緊急单蛾雙蛾
江子仁(六粒每粒分作两半)牙皂(三錢切片)明礬(一两)
化開礬將二味投入攪勻待礬枯為末每用三分
吹入諸病皆愈痰涎壅盛者以五分燈心湯下喉
中之痰逆上者即吐膈間者即下
凢中風口噤不開用白鹽梅揩齒即能開乃可進藥
丹溪用藜蘆為末加麝香少許入鼻内吐之一吐不愈
再吐之(虚甚者不可吐)
救急通關散治中風中氣一應急病宜先以此開關
牙皂細辛二味為末吹入鼻内得嚏佳
蘇合香丸擦牙上牙關即開再以生薑自然汁并
三生飲俟其甦省然後次第進以順氣之劑或排風
續命之類
勝金丸治中風忽然仆倒如醉形體昏悶四肢不收
涎潮逆上隔氣不通命在湏臾
生薄荷(五錢)牙皂(二两搥碎水一升二味同浸取汁研成膏)瓜蒂(末一两)藜蘆
(末二两)硃砂(半两另研)
右將硃砂末二分和二味末子和勻用膏子為丸
龍眼大硃砂為衣温酒化下一丸甚者二丸以吐
為度得吐即醒不醒者不治
桑枝法桑枝一升炒香以水三大升煎取二升一日
服盡圖經云桑枝温平不凉不熱可以常服療體中
風痒乾燥脚氣風氣四肢拘攣上氣眼暈肺氣咳𠻳
消食利小便久服身輕聰明耳目令人光澤兼療口
乾仙經云一切仙藥不得桑煎不服出抱朴子政和
間何子常病两臂痛諸藥不效依此作數劑臂痛即
愈
凡治中風莫如續命之類然此可扶持初病若要收全
功火艾為良中風皆因脉道不利血氣閉塞也灸則
喚醒脉道而血氣得通故收全功
中風不語用龜尿少許點於舌神效
取龜尿法置龜新荷葉上用猪棕鼻内刺之即出
一方治半身不遂口眼喎斜頭目眩運痰火熾盛筋
骨時疼此乃原於血虚血熱挟痰挟火經絡肌表之
間先已有其病根後因感冐風寒或過嗜醇酒膏粱
而助痰火或惱怒而逆肝氣遂有此半身不遂之証
其在於經絡肌表筋骨之間尚未入臓腑並以此方
治之蓋此方有補血活血之功不致於滯有健脾燥
濕消痰之能不致於燥有清熱運動疎風開經絡通
腠理内固根本外散病邪王道劑也多服見功
白术(一錢半)川芎(一錢半)南星半夏芍藥茯苓
天麻(各一錢)川歸生地熟地牛膝酸棗(仁)
黃芩橘紅(各八分)羌活防風桂(各六分)紅花(炙)
甘草(各四分)黃柏(八分)水煎入竹&KR0377;薑汁侵晨服
瘖痱
素問太隂所謂入中為瘖者陽氣已衰故為瘖也内奪
而厥則為瘖痱此腎虚也少隂不至者厥也(脉觧篇王註云)
(痱廢也腎氣内奪則舌瘖足癈)
綱目云厥逆者温補之河間地黃飲子是也
河間地黃飲子治瘖痱不能言足廢不能用腎氣弱
其氣厥不至舌下
熟地肉蓯蓉(酒浸焙)巴戟石斛附子(炮)五味菖
蒲遠志官桂麥冬山茱萸白茯苓(各等分)
水盞半薑五片棗一枚薄荷同煎至八分不拘時服
麝香散卒中風瘖瘂倒地不省左右癱瘓口眼喎斜
諸藥未服者服之
真麝(二錢)真香油(二两)若遇此症將麝香研細入油攪
勻開口灌之其人自甦不獨治中風且全其言語不
蹇手足不癱服此後方服順氣疎風之劑蓋麝香通
關節可以行至病所也
疫門
凢衆人病一般者此天行時疫治有三法宜補宜散宜
䧏用大黃黃芩黃連人参桔梗蒼术防風滑石香附
人中黃為末神麯糊為丸每服五七十丸氣虚四君
子血虚四物痰多二陳湯作使送下熱甚者加童便
生生子曰夫温病有冬傷於寒不即發過時而為春温
者有冬不藏精者有感四時不正之氣者有君相二
火加臨而沿門闔境相似者有用和觧法者有用補
法者有用寒凉者有用漬法者各推其所因而施治
之母執熱之一途而槩用寒凉法也
大抵治時疫當按邪在何經及恭之時月故奏效甚捷
發熱發班以玄参升麻湯治之
頭痛先寒後熱以小柴胡湯渴加知母天花粉無汗加
葛根夏加石膏知母各三錢
先熱而後寒口渴無汗葛根升麻湯加柴胡熱甚及夏
月加石膏知母
但熱無寒口渴煩躁白虎湯加麥門冬
大渴大熱譫語腹滿脉洪大有力柴胡湯或凉膈散
發熱而大便瀉小便短柴苓湯
發熱口渴而小便不利五苓散
韓飛霞五瘟丹亦妙
張子和六神通觧散治時病從外而感者頭痛體疼
見風怕寒遇暖則喜不問日數皆當大汗
麻黃(一錢半)蒼术甘草黃芩(各一錢)石膏滑石(各二)
(錢)薑葱煎熱服
如譫語神思不寕熱邪在裏而汗不能盡觧又加人参
黃連二味即安此方用藥輕微人多不暁易而忽
之不知其中自有神妙如觧汗未通更加紫蘇葉葛
根白芷等助其威風得汗其病如掃
治瘟病活套
人中黃療時行熱毒為君蒼术香附散欝為臣黃芩
黃連䧏火人参補虚桔梗防風利氣行經為佐熱欝
結則内外氣液不通成燥大黃苦寒而能滌蕩燥熱
滑石性滑味淡將以利竅觧結通氣液以潤燥二者
一隂一陽用之為使
藿香正氣散治外感發熱頭痛内因痰飲凝結作熱
四時疫癘或中腕痞滿嘔逆惡心霍亂及傷寒頭疼
增寒壯熱
茯苓白芷紫蘇陳皮桔梗大腹皮甘
草白术厚朴半夏(各一两半)藿香(三两)前胡
右每服五錢薑三片棗一枚水煎熱服欲出汗以
被覆之如挟飲食加枳實山查腹疼加砂仁蒼术
减白术
敗毒散治四時疫癘傷風有汗風濕身腫體疼惡風
口乾日晡發熱茯苓甘草人参桔梗川
芎柴胡前胡枳殼羌活獨活(各等分)生薑
三片薄荷五片水煎服
六神散治大熱發強譫語(方在狂門)
漬法
五枝湯治時疫用表藥太多而肺金枯燥以致腠理
經密不能得汗而熱不觧
桑槐柳桃榆各四十九條煎湯浴之少頃膚潤而
汗出熱因退矣
辟疫丹䧺黃(末一錢)麝(半分)用黑棗肉搗為丸棗核大
硃砂為衣綿包塞入鼻中男左女右入病家則不染
疫氣
神仙百觧散
茵陳柴胡前胡人参羌活獨活蒼术
(米泔浸炒)甘草乾葛白芍升麻防風藁本
藿香半夏白术(各一两)立春以後不加减立夏已
後一料内加柴胡赤茯苓川歸(各五錢)立秋已後
减柴胡(一分)不用川歸赤茯苓只加乾葛肉桂(去粗)
(皮各一分)麻黃(去節五錢)立冬已後並無加减一方無川歸有
黃芩(五錢)
右為細末每服三錢水一鍾半薑三片棗二枚煎
一鍾熱服併進二服如要表藥加葱白三寸淡豆
豉三十粒同煎服以衣被蓋覆汗出而愈
頭面腫(俗名鸕鷀瘟蝦蟆瘟一車前草用水煎服極效大秘者加蜂密匙)
多是少陽陽明二經之火上壅熱極而生風也故腫每
在兩頰車及耳前後當用清䧏二法防風通聖散加
减治之感之輕者只清之亦自消散不必加硝黃恐
藥過於病也
予嘗治多加痰藥於清散之中取效甚速今列於左
白殭蠶天花粉酒芩酒連大力子甘草
柴胡(各三錢)貝母玄参桔梗枳殼(各八分)連翹
石膏(各三錢)升麻(一錢)
葱白三根薑三片淡竹葉二十片食後緩緩服之
大便秘結加酒煨大黃一錢
若被重劑瀉下太過損傷中氣脾弱泄瀉面與項腫不
退此所謂上熱未除中寒復生者也以小柴胡湯加
白术山藥升麻白芷一補一消庶幾保全
大頭病與此亦相湏而治
丹溪曰大頭天行病乃濕在高巔之上用羌活酒芩酒
煨大黃随病加减不可用䧏藥
東垣有法有方謂陽明邪熱大甚資實少陽相火而為
之視其腫熱在何部随經治之當緩勿令重劑過其
病所陽明之邪首大腫少陽之邪出於耳前後先以
酒炒黃芩黃連炙甘草煎頻頻少與呷之食後再煎
大黃大力子臨時加芒硝等分亦時時呷之俟邪氣
少殺只服前藥未已再如前次第服之取大便邪氣
已即止陽明渴加石膏少陽渴加括蔞根陽明行經
升麻芍藥葛根甘草太陽行經羌活荆芥防風並與
上藥相合服之或云頭痛酒芩口渴乾葛身疼
羌活桂枝防風芍藥
海藏神术湯治内傷冷飲外感寒邪無汗者
蒼术(製)防風(各二两)甘草(一两炒)
右㕮咀加葱生薑同煎服如太陽症發熱惡寒脉
浮而緊者加羌活二錢如太陽證脉浮緊中𢃄
弦數者是兼少陽也加柴胡二錢如太陽證脉浮
緊中𢃄洪者是兼陽明也加黃芩二錢婦人服者
加當歸或加藁本湯各二錢如治吹妳煎成調
六一散三五錢神效
又神术湯六氣加减例
太陽寒水司天加羌活桂枝餘歲非時變寒亦加冬
亦加陽明燥金司天加白芷升麻餘歲非時變
凉温亦加秋亦加少陽相火司天加黃芩地黃餘歲非
時變雨濕亦加夏亦加太隂濕土司天加白术
藁本餘歲非時變熱濕亦加夏末秋初亦加少隂
君火司天加細辛獨活餘歲非時變熱亦加春末
夏初亦加厥陰風木司天加川芎防風餘歲非時
變温和亦加春亦加
已上神术湯六氣加减法非止為司天之氣設也至
于歲之主氣與月建日時同前應見者皆當随所見
依例加减之按海藏此論與戴人云病不如是當年
氣看與何年運氣同便向此中求妙法方知皆在至
真中之歌相表裏實發前人之所未發也蓋海藏此
論所謂某氣司天加某藥者治常氣之法也所謂随
所應見加减者治變氣之法也戴人所謂看與何年
同氣求治法者亦治變氣之法也能將二公之法擴
充行之則内經運氣之本義燦然矣夫内經論運氣
有常氣有變氣常氣有定紀如某年属某氣司天當
寒某年属某氣司天當熱是也變氣者無定紀如某
年属某氣司天當寒反變熱當熱反變寒是也王氏注
文釋以經無定紀之變氣作有定紀之常氣使後學皆以年歲占運
氣而其應者十無一二是以人莫之信而其道湮晦久矣二公生於
數千百年之後復啟其端而續之功亦巨矣
火熱門(火之與熱微甚之間而已各標門戶近贅今歸之於一便尋治也)
明火篇(五運六化篇曰君火之化熱主春末夏初行暄淑之令而不行炎暑應君之德也)
生生子曰諸書言火不一於雜症中言者往往至言火
雜症而兼令氣者雖間有之而未暢也愚謂天有六
氣火居其二地有五行火居其一人之五臓德合五
行火之有二君相是已火之在易為離離者内隂外
陽主乎動者也動則生故曰天不能遠火以生物人
不能遠火以有生過動則變而反消爍於物也在禦
之何如爾按内經氣交變大論篇云南方生熱熱生火
其令熱其變消爍其災燔炳又運氣五行生死順逆
篇曰火主於南應夏火之為言化也言能化生萬物
也顧其為疾不獨待於君相凢五志之火皆致𤯝也
岐伯舉病機一十九條而属火者五此先聖論火者
大抵也後之言火者無論其他且以丹溪之特識乃
分君火為人火相火為天火而後之人翕然頌之愚
竊以為未然也夫火有天人不可以君相而分属天
人何也六六之氣以君火為二之氣經以熱稱之以
相火為三之氣經以暑稱之是君相皆可以火稱也
惟人之攝飬失宜則五臓之火随觸而見觸之於心
之經心之絡心之臓皆君火也固可以人火稱之若
觸之於包絡觸之於三焦此相火也亦可以人火稱
也而獨以天火稱之何哉又曰見於天者出於龍雷
則木之氣出於海則水之氣雖其取譬無非欲狀相
火之烈然但可以論五臓厥陽之火而非君相令氣
有定位有倫序者言也彼造化之所以生生無窮者
以其有不易之定體為之主然後四時行而萬物生
蓋天人之理一致若外内君相之火亦必先有定位
而後可以言變化惟善攝生者其五行五志之火有
以默禆其生生之功故人莫得而見其端及其過極
則酷烈之勢始見書謂寂然不動感而遂通是已愚
故曰治火熱之症必先察夫令氣之流行而恭治之
可也雖非火令司天之年然一歲中既有此君相二
節之氣治病者安得舍令氣而不加察之乎諸書义
妄以命門為相火而主方即以滋隂䧏火湯為專劑
以故今之治虚怯者未數月而多至殞促固司命者
隂柄其權或亦治火之源未徹而妄投藥劑有以致
之乎吾祁汪子良醫學質疑有外内君相篇言之頗
悉言外者有曰火邪自天氣血感之而為病也得非
令氣之天火歟言内者有曰乃人之調飬失宜正氣
自傷而為病也得非所觸五志之人火者歟外内之
因不同補瀉之治自别以外君相言之則有令氣之
序以内君相言之則少隂少陽厥隂自明五志之火
自見也况内外証治甚該瑩然可法似補前人所未
臻雖其所約諸方未必能一一中其肻綮推其意極
欲正其外内君相之名表其虚虚實實之治為後人
作梯階工之與緻不遑計也而亦不以君相分天人
也愚故錄之於左以俟明哲採焉
外内君相篇(祁邑汪子良著)
夫火者明曜燔灼者也其性升燥其氣鬱蒸其色為赤
其聲為鳴其味為苦其始為温其變為寒其為害也
十二經絡臓腑無所不至(諸書以心為君火以黃連瀉之右腎命門為相火以)
(黃柏制之以君相二火限於心腎非也)随其所寓而名之君火相火之
說始於運氣諸篇而近世諸書繼之曰實火虚火人火
龍火腎肝隂火五志之火之類其意雖各有所指而
天人外内之未瑩則亦猶有惑也夫外者火邪自天
氣血感之而為病也内者人之調飬失宜正氣自傷
而為病也外内之因不同補瀉之治自别以外君相
言之經有六節之序始於風木終於寒水自春分
至小滿為二氣君火其令熱自小滿至大暑為三氣
相火其令暑夫風火暑濕寒燥之六氣迭相盛衰以
應六六之節而君相當其二焉君相云者乃熱暑微
甚之分耳應則為平變則為病當其時則微非其時
則甚(如非時而有大熱則為瘟疫之病矣)如君火之化熱感之則手少
隂心太陽小腸臓腑主之相火之化暑人感之則手
厥隂膻中少陽三焦臓腑主之夫君少隂也而心又
主血血属隂為病主静相火少陽也而膻中又主氣
氣属陽為病主動故凢静者皆君火之症也如痛痒
瘡痬癰疽瘤氣結核紅腫鼻塞鼽嚏吐酸瞀欝血溢
血泄笑悲譫妄惡寒戰慄身熱轉筋腹脹有聲小便
渾濁淋秘暴注下廹(舊有霍亂吐下太隂之症今去之)之類皆君火
使之然也凢動者皆相火之症也如瞀瘛暴瘖冐昧
躁攘狂越詈罵驚駭嘔涌溢食氣逆上衝諸禁鼓慄
如喪神守喉痺耳鳴耳聾暴注&KR0008;瘛跗腫疼酸暴病
暴病之類皆相火使之然也夫君相之火俱主於熱
宜用寒凉正治但熱微甚之不同耳其在表者發之
在裏者瀉之利之下之半表半裏者和之如柴胡黃
芩瀉肝胆之火黃連瀉心火木通瀉小腸火芍藥瀉
脾火石膏瀉胃火黃芩瀉肺火與大腸火知母瀉腎
火黃栢瀉膀胱火此外君相之症治者也内之君相
者正氣自傷為病有似火邪所發而實非也如諸書
所謂實火可瀉虚火可補之類夫實者正氣之有餘
也虚者正氣之不足也蓋人之氣生發於胃聚於膻
中膻中者乃心前空虚之位名曰氣海又曰宗氣其
氣之餘由肺運於一身通調水道下輸膀胱水精四
布五經並行以為生生不息之運用若夫起居動静
調飬失宜過於勞倦房事醉飽耽食肥甘辛辣厚味
之属以致經絡臓腑因之受傷則夫膻中之氣随其
所寓欝滯而為病氣之有餘則為實火氣之不足則
為虚火故曰君火者猶人火也可以水滅可以正治
惟黃連之苦瀉之相火者猶龍火也不以水滅不以
正治順其性而折之惟黃栢之辛制之又曰實火可
瀉黃連觧毒之属虚火可補参术生甘草之属兼瀉
兼緩故内之君火者實火也猶人火也宜用寒凉之味
瀉之如肝臓素熱復加酒熱上行而為目赤腫痛者
治用柴胡黃芩龍胆草之属又有肝經素有濕熱又
復感滛穢以致肝經熱欝而為下疳者治用龍胆瀉
肝湯之属或為便毒者治用大消毒散之属或為楊
梅瘡者治用防風通聖散之属又有膽癉因於謀慮
不决故胆虚氣上溢而為口苦者治以胆募俞又如
小兒因聞異聲内激胆熱而為驚搐者治用瀉青丸
之味又如過食膏粱之属熱積於心而為癰疽者治
用黃連觧毒湯之属經曰膏粱之變足生大疔(足充足也)
又醉以入房或臨房忍精以致小腸膀胱熱欝不散
而為淋濁者治用黃栢知母木通梔子之属又如有
因勞動熱起於脾而為痰涎𢃄血者治用黃連芍藥
之属又如過食肥甘而為消中或為中滿等症治用
三補丸之属經曰肥者令人内熱甘者令人中滿又
曰消中熱中皆富貴人也又如醉以入房酒熱欝於
脾胃而為熱厥者治宜觧酒散熱間服滋隂之劑岐
伯言熱厥者此人必醉飽以入房酒聚於脾胃不得散酒
氣與穀氣相薄熱盛於中云云腎氣日衰陽氣獨盛故
手足為之熱也又有因於飽食熱積大腸而為痔漏下
血者治用黃連枳殼之属經曰因於飽食筋脉横解腸
癖為痔又如食滯腸胃鬱熱不散而為下痢赤白者治
用大承氣湯之属經曰通因通用者此也又如色慾不遂
腎熱内熾而為遺精者治用珍珠丸加椿根皮之属内之君
火之大意蓋如是内之相火者虚火也猶龍火也宜分氣
血而用甘温之味補之有因久視傷血以致肝熱上騰
而為目赤腫痛者治用四物湯加黃連黃芩柴胡之属
又有肝血内虚而為發熱者治用四物湯加黃栢知母之
属又有胆腑虚熱而為不寐者治用酸棗仁竹葉之属
又有少陽胆經血枯不足以配陽氣則氣鬱為熱而為
瘰&KR0659;者治用四物湯生地柴胡黃芩連翹玄參夏枯草
之属或為耳鳴者治用清氣化痰丸之属又有勞心過
度以致神不守舍而為驚悸不寐等症治用八物湯加
酸棗仁遠志間服硃砂安神丸之属又有因於失志心神
受傷而為癲風者治用四物湯間用硃砂安神丸之属
又有抑鬱傷心而為癰疽不起者治用人參黃芪白
术附子之属又有内傷心之元陽而為惡寒者治用人
參附子赤石脂之属王太僕云益火之原以消隂翳之
類是也又有小腸膀胱氣虛不能運化小便而為淋秘
者治用參茋术茯木通之属經曰膀胱者州都之官津
液藏焉氣化則能出矣又有勞倦傷脾而為大熱氣喘
虛煩者治用補中益氣湯之属經曰有所勞倦形氣衰
少穀氣不盛上焦不行下脘不通胃氣熱熱氣薰胷中故
内熱又有勞倦傷脾症現頭痛發熱悮食寒凉之藥過多
而增譫語鄭聲脉數不鼓者治用參茋白术當歸附子乾
薑之属又有勞傷脾胃陽氣不能上榮而為頭痛耳鳴鼻
塞口淡等症治用補中益氣湯加蔓荆子之属經曰頭痛
耳鳴九竅不利腸胃之所生也又有飲食失節與夫素
齋内傷脾胃而脉虛身熱咳𠻳腹脹泄瀉等症補中益
氣加減治之又有内傷胃腑胃氣太虚而為嘔吐者治用參茋
白术砂仁石菖蒲之屬或為消穀善飢者治用參茋甘草之屬
或為吐血者治用參术附子之屬或為左齒痛者治用參茋
术歸白芷升麻之屬或為腹脹者治用參茋白术砂仁木香
之屬經曰塞因塞用之類是也又有過慾腎虚火炎於肺而
為喘𠻳等症治用六味地黃丸加黃栢知母貝母麥
冬五味之属又有肺氣内虚不能運行而為喘𠻳憤
欝等症治用参茋术附麥冬五味欵冬花之属又有
大腸氣虚不能傳送而為裡急後重或為虚秘等症
治用補中益氣湯之属又有過慾傷腎隂火内熾而
為耳鳴者治用清上實下之劑或為口鼻血溢者治
用四物湯加苑根大小薊阿膠之属或為骨蒸者治
用當歸生地黃胡黃連知母地骨皮之属或為熱從
臍下起者或為熱從足上起者治用四物加黃栢知
母間服六味地黃丸之属或為午後發熱者治用當
歸地黃枸杞龜板之属王太僕云壯水之主以制陽
光之類是己内之相火之大意蓋如是此外猶有五
志之火亦属正氣自傷但因五志所發之不同耳經
曰人有五志以生喜怒悲思恐若夫五志過度則火
發於中而為病耳怒則氣上喜則氣緩悲則氣消思
則氣結恐則氣下之類夫五志過傷非藥可治乃以
所勝治之悲勝怒喜勝悲恐勝喜怒勝思思勝恐之
類是已夫悲可以勝怒以悽惻苦楚之言感之喜可
以勝悲以浪謔褻狎之言娱之恐可以勝喜以迫遽
死亡之言怖之怒可以勝思以汙辱之言觸之思可
以勝恐以慮彼亡此之言奪之之類是也夫五志所
傷未甚正氣未虚或可以藥治者有之如青皮以瀉
怒氣之逆参茋以補悲氣之消香附以開思氣之結
升柴以舉恐氣之䧏惟夫喜則氣和志逹雖病亦微
不治可也此五志之症治者也又有内外两傷之火
正氣自傷復加火邪外傷而為倦怠少氣自汗身熱
失於視聽脉虚等症治用清暑益氣湯之属經曰陽
氣者煩勞則張精絶澼積於夏使人煎厥目肓不可
以視耳瞶不可以聽之類是也又如元氣素虚遇夏
外熱傷氣而為倦怠無力頭疼口淡等症俗謂之注
夏治用参茋白术麥冬五味黃芩之類又如足之太
陽經氣不足感受暑氣而為惡寒發熱身重疼痛手
足厥冷小便已洒然毛聳小有勞身即熱口開前板
齒燥脉弦細芤遲仲景所謂中暍是也治用白虎加
人参湯之類又有勞倦復感暑氣而為身熱神昏溺
澁等証治用辰砂五苓散之類又如胃氣内虚因感
暑氣而為頭疼身熱泄瀉脉洪而實者治用柴苓散
之類又如遠行勞倦逢大熱而渴渴則熱舍於腎而
為足不任身骨痿者治用人参黃茋之類經曰骨痿
者生於大熱也又如腎虚隂火上炎而為勞熱咳𠻳
等症復感夏暑傷之其氣益甚治用滋隂䧏火之劑
經曰春夏劇秋冬瘥之類是也又如内有痰火外感
暑氣鼓激痰飲塞碍心竅而為卒倒手足不知動躡
者俗謂之暑風是也二陳湯加黃連香薷主之又如冬
月過於房勞精氣内竭至春則無發生之氣而為瘟
疫者治宜補中加以辛凉觧表之劑經曰冬不藏精
春必病瘟又如冬月傷寒寒邪未發至春復感熱氣
而為大熱頭疼口渴心躁脉浮緊者防風通聖散主
之經曰冬傷於寒春必病瘟此皆内外兩傷症治並
行而不悖焉者也是知君相二火以外言之有春熱
夏暑陽動隂静之分也以内言之有實瀉虚補五志
勝治藥治之分也以外内兩傷言之有表裏邪正補
瀉兼施之分也是故外内君相醫之廣用者也其為
道甚大其為說甚雜其為病甚多其為變也甚速其
為御也甚難非一方一法所可盡也能明乎此醫之
為道思過半矣
病機篇
内經曰諸病喘嘔吐酸暴注下迫轉筋小便渾濁腹脹
大鼓之如鼓癰疽痬疹瘤氣結核霍亂瞀悶欝腫鼻
塞鼽衂血溢血泄淋閉身熱惡寒戰慄驚惑悲笑譫
妄衂衊血汚此皆少隂君火之熱乃心小腸之氣所
為也又曰諸熱瞀瘈暴瘖冐昧躁擾狂越罵詈驚駭
胕腫酸痛氣逆衝上禁慄如喪神守嚏嘔瘡瘍喉痺
耳鳴及聾嘔飲溢食不下目迷不明暴注瞤瘈暴病
暴死此皆少陽相火包絡三焦之氣所為也
内經曰夫熱病者皆傷寒之類也陽勝則熱隂虚則内
熱陽勝則外熱内外皆熱則喘而渴故欲飲冷也
陽勝則身熱腠理閉喘粗為之俛仰汗不出而熱齒乾
以煩冤腹滿死能冬不能夏
有四肢熱逢風寒如炙於火者是人隂虚陽氣盛也人
身非常熱也為之熱而煩滿者隂氣少而陽氣勝故
熱而煩滿也
大熱病氣熱脉滿是謂重實尺寸脉俱虚是謂重虚粗
大者隂不足陽有餘為熱中也
脉經曰弦數多熱數為熱極脉數為虚為熱寸口脉浮
大而數者名曰陽中之陽病苦煩滿身熱頭疼腹中
熱寸口脉實熱在脾肺數為吐為熱在胃口關脉滑
數胃中有客熱緩而滑為熱中尺脉實為身熱心痛
數為臍下熱痛
又曰熱病脉小或細喘逆不得大小便腹大而脹汗出
而厥逆泄注脉大小不調皆難治熱病已得汗而脉
仍躁盛此陽脉之極也死熱病不得汗而脉躁盛者
此陽脉之極也死脉浮而濇濇而身有熱者死熱病
脉躁盛得汗而脉静身凉者生
論熱在血氣之分
東垣曰晝則發熱夜則安静是陽氣自旺於陽分也宜
柴胡飲子晝則安静夜則發熱煩躁是陽氣下䧟入
隂中也宜四順飲子名曰熱入血室晝發熱煩躁夜
亦發熱煩躁是重陽無隂也急瀉其陽峻補其隂
論五臓有邪身熱各異
以手捫摸有三法輕手捫之則熱重手捫之則不熱
是熱在皮毛血脉也重按之筋骨之分則熱蒸手極
甚輕手則不熱是邪在筋骨之間也輕手捫之不熱重
力按之亦不熱不輕不重按之而熱是在筋骨之上
皮毛血脉之下乃熱在肌肉也
肺熱者輕手乃得微按全無日西熱甚乃皮毛之熱其
証必見喘咳寒熱輕者瀉白散重者凉膈散地骨皮
散
心熱者微按至皮膚之下肌肉之上輕手乃得微按至
皮毛之下則熱少加力按之則全不熱是熱在血脉
也其症心煩心痛掌中熱而噦以黃連瀉心湯導赤
散硃砂安神丸
脾熱者輕手捫之不熱重按之筋骨又不熱不輕不重在
輕手重手之間熱在肌肉遇夜尤甚其証必怠惰嗜
卧四肢不收無氣以動瀉黃散
肝熱者重按之肌肉之下至骨之上乃肝之熱寅夘間
尤甚其脉弦四肢滿悶便難轉筋多怒多驚四肢困
熱筋病不能起於床瀉青丸柴胡飲子
腎熱者輕手重手俱不熱極重力按至骨分其熱蒸手
如火其人骨蘇蘇如䖝蝕其骨因熱不任亦不能起
於床滋腎丸主之
面熱者足陽明口中熱如膠足少隂口熱舌乾
足少隂耳鼽熱若寒手太陽掌中熱手厥隂少
隂太隂足下熱而痛足少隂足外熱足少陽
身熱膚痛手少隂身前熱足陽明洒淅寒熱手
太隂肩上熱肩似拔手太陽中熱而喘足少隂
肩背熱及足小指外膁脛踝後皆熱足太陽一身
盡熱狂而妄聞妄見妄言足陽明熱而筋縦緩不
收隂痿足陽明
論表裏熱
病機機要云有表而熱者謂之表熱無表而熱者謂之
裡熱有暴熱而為熱者乃久不宣通而致也有服温
藥而為熱者有惡寒戰慄熱者治法小熱之氣凉以
和之大熱之氣寒以取之甚熱之氣以汗發之發之
不盡則逆制之制不盡求其属以衰之苦者治臓臓
属隂而居内辛者治腑腑属陽而在外故内者下之
外者發之又宜飬血益隂其熱自愈
内經曰隂虚生内熱者因有所勞倦形氣衰少糓氣不
盛上焦不行下脘不通胃氣熱熱氣薰胸中故内熱
陽盛則外熱者因上焦不通利則皮膚緻密腠理閉
塞玄府不通衛氣不得泄故外熱
東垣曰發熱惡寒大渴不止煩躁肌熱不欲近衣其脉洪
大按之無力者或無目痛鼻乾者非白虎湯證也此
血虚發躁當歸補血湯主之
又曰仲景論内外不足發熱自汗之症大禁發汗若飲
食勞倦雜病發熱自汗表虚之症認作有餘便用麻
黃發之汗大出則表益虚也
内經曰人數醉若飽以入房氣聚於脾中不得散酒氣
與糓氣相薄熱盛於中遍於身内熱而溺赤也
飲食不節起居不時者隂受之入六腑則身熱不得卧
上為喘呼
王好古曰一身盡熱先太陽也從外而之内者先無形
也為外傷手足不和两脇俱熱如火先少陽也從内
而之外者先有形也為内傷
要略曰發熱身疼而身如薰橘者濕也一身盡痛發
熱日晡轉劇者名風濕汗出而身熱者風也身
熱脉弦數戰慄而不惡寒者瘅瘧也發熱惡寒脈浮
數者温病也身熱頭疼自汗多眠陽脉浮滑隂脉濡
弱者風濕也中脘有痰令人增寒惡熱自汗惡風
寸口脉浮胸痞滿有類傷寒但頭不痛項不強為異
耳虚煩與傷寒相似身熱脉不浮緊不惡寒但熱
而煩惟頭不痛四脉熱者火乘脾土脾主四肢故
熱也手心熱者心與包絡火盛也身體沉重走
注疼痛乃濕熱相搏風熱鬱而不得伸也
東垣云四脉發熱者或口乾舌乾咽乾蓋心生火小腸
主熱火熱来乘主位乃濕熱相合故煩躁悶亂也
王太僕曰熱来復去晝見夜伏夜發晝伏時節而動是
無火也
論雜病發熱惡寒與傷寒不同
許學士曰仲景云假令寸口脉微名曰陽不足隂氣上
入陽中則洒淅惡寒也尺脉弱名曰隂不足陽氣下
䧟入隂中則發熱也此謂元受病而然也又云陽微
則惡寒隂弱則發熱此醫發其汗使陽氣微又大下
之令隂氣弱此謂醫所病而然也大抵隂不足陽往
從之故陽内䧟則發熱陽不足隂往乘之故隂上入
陽中則惡寒隂陽不歸其分故寒熱交爭是以發熱
而惡寒也
原病式曰身熱惡寒熱在表也邪熱在表而淺邪畏其
正故病熱而反惡寒也或言惡寒為寒在表或言身
熱惡寒為熱在皮膚寒在骨髓者皆悞也仲景法曰
無陽病寒不可發汗又言身熱惡寒麻黃湯汗之汗
泄熱去身凉即安然則豈有寒者歟大法煩躁多渴
欲寒惡熱為病熱也亦有亢則害承乃制之則病熱
甚而反覺其冷者也雖覺其冷而病為熱實非冷也
其病熱欝甚而反惡寒得寒轉甚而得煖少愈者謂
煖則腠理疎通而陽氣得散怫熱稍退故少愈也其
寒則腠理固密陽氣怫欝而熱轉甚故病加𡭗上下
中外周身皆然俗因之妄謂寒病誤以熱藥投之為
害多矣
劉宗厚曰按此數論並言雜病隂陽相乘及火熱甚反
兼水化為病亢則害承乃制之例但河間所引傷寒
身熱寒熱與仲景及明理論義不相合詳趙嗣真明
理論云往来寒熱者邪正分爭也邪氣之入也正氣
不與之爭則但熱而無寒若邪正分爭於是寒熱作
矣蓋以寒邪為隂熱邪為陽裡分為隂表分為陽邪
之客於表也為寒邪與陽爭則為寒矣邪之入於裡
也為熱邪與隂爭則為熱矣若邪在半表半裡之間
外與陽争而為寒内與隂争而為熱表裏之不拘内
外之無定由是寒熱且往且來日有至於三五甚者
則數發也若以隂陽相勝陽不足則先寒後熱隂不
足則先熱後寒此特論雜病隂陽二氣自相乘勝然
也非可以語傷寒斯論為甚精切深合仲景之意蓋
不惟釋疑於活人書而已
又按河間言惡寒為寒在表或身熱惡寒為熱在皮膚寒
在骨髄皆悞也而活人書亦以此為表裏言之故趙氏曰詳分
皮膚骨髄而不曰表裏者蓋以皮脉肉筋骨五者素問以
為五臟之合主於外而充於身者也惟曰臟曰腑方可言
裏可見皮膚即骨髄之上外部浮淺之分骨髄則皮膚
之下外部深沉之分與經絡属表臟腑属裏之例不同
况仲景出此症於太陽篇首其為表症明矣是知虚弱
素寒之人感邪發熱熱邪浮淺不勝沉寒故外怯而欲
得近衣此所謂熱在皮膚寒在骨髄用辛温至於壮盛素
熱之或酒客輩感邪之初寒未變熱隂邪閉於伏熱隂凝
於外熱欝於内故内煩而不欲近衣此所謂寒在皮
膚熱在骨髄用辛凉必矣一發之餘表觧正和此仲
景不言之妙若以皮膚為表骨髄為裡則麻黃湯証
骨節疼痛其可名為有表復有裡之症耶然仲景傷
寒一書人但知為方家之祖而未觧作秦漢文字看
故於大經大法之意反有疑似而後世頼其餘澤者
往往類輯傷寒方論其間失其本義及穿鑿者亦有
之矧以雜病為論但引其例乎兹趙氏釋疑可謂得
其旨趣且黃帝針經有論皮寒熱肌寒熱骨寒熱等
例如此則仲景所論分邪在皮膚骨髄之殊雖欲以
盡症例之變蓋自有所本云
惡寒非寒惡熱非熱論
丹溪曰經云惡寒戰慄者皆属於熱又云禁慄如喪神
守皆属於火惡寒者雖當暑月若遇風霜重綿在身
自覺凛凛戰慄禁慄動搖之貌如喪神守惡寒之甚
原病式曰病熱甚而反覺其寒此為病熱實非寒也
或曰往往見有得熱藥而少愈者何也予曰病熱之
人其氣炎上欝為痰飲抑遏清道隂氣不升病熱尤
甚積痰得熱亦為暫退熱勢助邪其病益深或曰寒
勢如此誰敢以寒凉與之非殺而何予曰古人遇戰
慄之症有以大承氣湯下燥糞而愈者惡寒戰慄明
是熱症但有虚實之分耳經曰隂虚則發熱夫陽在
外為隂之衛隂在内為陽之守精神外馳嗜欲無節
隂氣耗散陽無所附遂致浮散於肌表之間而惡熱
也實非有熱當作隂虚治之而用補飬之法可也
瀉白散治肺熱
桑白皮地骨皮(各一两)甘草(五錢)為末水調服
清金丸瀉肺火
黃芩(炒)為末水丸沸湯下
黃連瀉心湯治心熱
黃連(炒)為末水調二三分量人大小與之
導赤散治小腸實熱
生地木通甘草各等分入竹葉煎服
調胃承氣湯治脾熱胃熱
大黃芒硝(各一两)甘草(五錢)水煎服
瀉黃散
藿香(七錢)山梔(一两)石膏(五錢)甘草(三两)防風(四两)
右為末用蜜酒拌略炒服
柴胡飲子治肝熱
柴胡人参黃芩甘草大黃川歸芍藥
各等分每服七錢薑三片水煎服
抑青丸瀉肝
黃連薑汁炒為末粥丸沸湯下
左金丸治肝火
黃連(六两)吳茱萸湯煮少時為末粥丸(陳皮白术湯吞下)
瀉青丸
川歸川芎山梔大黃羌活防風龍胆
草為末蜜丸
本方去川芎羌活防風加黃連黃栢黃芩蘆薈青黛
(各五錢)木香(一錢)麝香(五分)名當歸龍薈丸
滋腎丸治腎熱
黃栢(三錢)知母(三錢)桂(一錢半)為末蜜丸
凉膈散治積熱煩渴面熱唇焦咽燥舌腫喉閉目赤
鼻衂項結硬口舌生瘡譫妄燥澁便溺閉結
連翹(四两)朴硝大黃(各二两)薄荷黃芩枝子甘
草(炙各一两)為末每服三錢加竹葉五七片水煎
洗心散治心肺積熱頭目昏疼肩背拘急肢節煩痛
唇焦咽腫痰壅唾粘溺澁便秘
白术(一两半)麻黃川歸荆芥芍藥甘草大
黃(各六两)每服二錢入生薑薄荷少許同煎服
三黃丸通治三焦熱去大黃加黃栢(名三補丸)
黃連黃芩大黃(各等分)
為末煉蜜丸桐子大每服三十丸
四順清凉飲子治一切丹毒積熱壅滯咽痛
川芎甘草(炙)赤芍大黃每服七錢(水煎服)
黃連觧毒湯治大熱甚煩躁不得眠
黃連(七錢半)黃栢梔子(各五錢)黃芩(一两)
每服五錢水煎服加防風連翹為大金花丸治
風熱加柴胡治小兒潮熱與四物相合治婦
人潮熱
當歸承氣湯治熱發於上不利於下陽狂奔走詈罵
不避親疎
當歸大黃(各五錢)芒硝(四錢半)甘草(二錢半)
右分二帖薑二片棗二枚水煎服
人参散治身熱頭痛積熱在胸服此神妙
石膏甘草(各一两)滑石(四两)寒水石(三两)人参(五錢)
為末每服一錢或二錢温水調下早晩各一服
兼服金花丸妙
四製黃栢丸
黃栢(去粗皮净四斤一斤米泔水浸)(一斤以好酒侵一斤蜜糖水浸)
右俱用磁器浸三味俱要沒二指為度冬月浸七
日夏浸三日春秋五日濾出晒乾仍存餘汁待後
用再將黃栢一斤切作五寸長用真酥油半斤以
磁碗乘之先將銅銚將水熬滚再將酥油連碗入
水溶化將黃栢以微火炒熱用棕刷蘸酥徐徐刷
上且刷且炙各使透徹切忌焦黑炙畢放於冷地
上以磁碗覆之二日去火毒并前共為細末以前
存原汁和為丸如汁不敷再為蜜酒兊勻和之丸
如梧子大每空心及臨卧酒吞下五七十丸徐以
乾物壓之此藥滋腎䧏火化痰之聖藥也若吐
血遺精服半月即愈如相火周身疼痛减黃栢二
斤加犀角一两為末入前丸中
天門冬膏
以生天門冬不拘多少去皮心搗絞汁盛磁器内以
鍋熬滚水入門冬連磁器于中煮至滴水成珠以磁
礶收貯每服二三匙沸湯點服如無生者以乾者煮
汁熬膏亦可或以天門冬制為末每服二三錢亦
可
前胡散治胃氣實熱唇口乾裂中心熱躁大便秘結
非時煩渴睡中口内生涎
大黃(五錢)桔梗枳殼前胡杏仁(各一錢)葛根(二錢)
右為末每服二錢入生薑煎服
赤茯苓湯治膀胱實熱腹脹小便不通口苦舌乾咽
腫不利
猪苓葵子枳實瞿麥木通黃芩滑石
甘草赤芩車前子(各等分)
入薑水煎食前服
東垣瀉隂火升陽湯治肌熱煩熱面赤食少喘咳痰
盛脉右關緩弱或弦或浮數
羌活甘草(炙)黃茋蒼术(各一两)升麻(八錢)柴胡(一两半)
人参黃芩(各七錢)黃連(酒炒五錢)石膏(五錢秋深勿用)
右每服一两或五七錢水煎服
升麻散火湯治男子婦人四肢發熱肌熱筋脾熱骨
髓中熱發困熱如燎捫之烙手此多血虚而得之或
胃虚過食冷物抑遏陽氣於脾土之中火鬱則發之
升麻葛根羌活獨活(各五錢)防風(三分)柴胡(八分)
甘草(炙三分)白芍(五分)生甘草(二分)水煎稍熱服
千金麥門冬湯治諸疾後火熱乘肺咳𠻳有血胸脇
賬滿上氣羸瘦五心煩熱渴而煩悶
麥冬桑白皮生地(各一两)半夏紫苑
每服七錢水煎服
拔萃方地骨皮散治渾身壯熱脉長而滑陽毒火熾
發渴
地骨皮茯苓(各五錢)柴胡黃芩生地知母
(各一两)石膏(二两)羌活麻黃(各七錢半若有汗者减此二味)
右每服一两入薑煎服
麥門冬散治丈夫婦人藴積邪熱心胸煩悶咽乾口
燥睡卧不安或大小腸不利口舌生瘡
芒硝(一两)麥冬(三錢)小草黃連升麻犀角(屑)甘
草(炙)黃芩枳殼大青(各五錢)
每服三錢水煎服
真珠散治男婦五臓積熱毒氣上攻心胸煩悶口乾
舌燥精神恍惚悶亂坐卧不安
琥珀真珠粉天花粉鉄粉硃砂甘草
牙硝寒水石(煅)大黃(各等分)
為極細末每一錢竹葉湯下
紫雪治内外煩熱不觧口中生瘡狂易呌走觧諸熱
毒藥毒邪熱驚癎百病
黃金(百两)寒水石磁石石膏活石(各一斤研)
已上用水一石煮至四斗去查入下項
炙甘草(八两)羚羊角屑犀角屑青木香沉香(各五)
(两)丁香(一两)升麻玄参(並剉細各一斤)
已上再煮至一斗五升入下項
硝石(四斤芒亦得每斤得七两七錢五分)朴硝(十斤净)
已上入前汁中微火煎桺枝不住手攪候有七斤
投放木盆中半日欲凝入下項藥攪令勻入硃砂
三两
當門子(一两二錢五分)右藥成紫色霜雪每服二錢或一錢
冷水調下大人小兒消息虚實加减食後服
千金黑奴丸治火熱陽毒發班發狂煩躁大渴倍常
黃芩斧底煤芒硝灶突墨梁上塵麻黃
小麥奴大黃(各一两)
右為末煉蜜為丸彈子大新汲水化服不定再服
半丸飲水盡足當發寒寒已汗出乃差未汗再服
半丸渴不甚者勿與之
赤水元珠卷一
