赤水元珠卷十九
明孫一奎撰
藥誤傷人
凡應用小柴胡湯和解誤用承氣湯致身發黃者死中
暑作熱病誤用燥劑者死腎虛受寒内逼浮陽之火
泛上面赤煩躁身有微熱渴欲飲水不能下咽大便
閉或自利小水淡黃或嘔逆或氣短或鄭聲或咽痛
狀似陽證醫見面赤煩渴便閉認作陽證誤投寒凉
立死隂證身熱面赤足冷煩躁揭去衣被脈来數大
無力不急用加減五積散冷服誤用凉藥者死傷寒
汗多用利小便藥者死陽明病潮熱汗多小便因少
若利之加喘渴者死濕病若發其汗使人耳聾不知
痛處者死病人煩躁自覺甚熱他人以手按其肌膚
殊無大熱此為無根失守之火用凉藥者死
病人應死證
頭重視身此天柱骨倒元氣已敗死大便濁氣極臭者
死目精正圓者死卵縮入腹胍見離經者死瘥後小便
澁有血名曰内外瘡皆黑靨不出膿者死少隂下利止
頭眩時時自冐者死熱盛躁急不得汗出是陽脈極死
舌上黑胎生芒刺刮不去易生者死夏月可治鼻衂自
汗者死胃寒發呃丁茴香柿蒂良薑湯調服脈不出加
膽汁合生脈散其脈又不出或暴出者皆死
望色
昔肥今瘦主痰大肉脱去主不治平人消瘦主脾熱眼
眶黑主内有痰鼻色青主腹中痛苦冷者死鼻色微黑
者有水氣鼻色黃主小便難鼻色白者屬氣虛鼻色赤
者屬肺熱鼻色鮮明者有留飲鼻孔乾燥者必衂血鼻
色燥如烟煤者是陽毒熱極鼻孔冷滑色黑者是隂毒
冷極鼻流濁涕者屬風熱鼻流清涕者是肺寒鼻孔癖
脹者屬肺熱有風唇口焦紅者吉唇口焦黑者凶唇口
俱腫赤者是熱極唇口俱青黑者是寒熱唇口舌胎斷
紋者難治唇口燥裂者是脾熱唇青舌捲者死唇吻色
青者死環口黧黑者死口張氣直出者死齒燥無津液
者是陽明熱極前板齒燥兼脈虛者是中暑齒如熱者
難治耳色黑枯燥者是腎憊目赤唇焦舌黑者屬陽毒
目熏黃色暗者屬濕毒目黃兼小便利大便黑小腹滿
痛者屬畜血目瞑者將欲衂血目之白睛黃兼冷無熱
不渴脈沉細者屬隂黃兩眥黃者病欲愈凡開目見人
者屬陽閉目不欲見人者屬隂睛昏不識人目反上視
睛小瞪目直視目邪視目睛正圓戴眼反折眼&KR0008;陷下
此八者皆死證目睛微定暫時稍轉動者屬痰目中不
了了睛不和不明白者此因邪熱結實在内不了了者
謂見一半目不見一半目是也舌腫者難治舌出者死
面顴頰赤在午後此虛火上升不可作傷寒治面赤脈
數無力此伏隂病其證煩躁引飲虛陽上升面赤脈沉
細此少隂病外熱内寒隂盛格陽宜温誤用寒凉者死
面赤脈弦數此少陽病宜小柴胡和解緣面赤赤乃陽
氣怫欎在表汗不徹之故宜發汗面部通赤色此陽明
表證未解不可攻裏宜解肌面唇青是隂寒極面青兼
舌捲囊縮亦是隂寒面青兼小腹絞痛是夾隂傷寒面
目身黃兼小水短澁是濕熱面目身黃兼小腹滿硬痛
小便利是畜血傷寒面白為無神或汗多或脱血所致
面白人不宜大汗黑氣在魚尾相牽入太陽者死黑氣
自人中入口者死黑氣自入耳目鼻舌者死面黑人在
傷寒内涉虛不宜參术大補
聞聲
聲清聲濁病邪在表其聲清而響喨病邪入裏其聲
濁而不喨
聲輕聲重病在陽分其聲前輕後重病在隂分其聲
前重後輕
聲斷聲續病邪表淺併有餘陽證其聲續病邪入深
併内傷不足其聲斷
言壯言怯外感陽病有餘出言壯厲則寒熱交作内
傷隂證不足出言懶怯則寒熱間作
嘆嘆是心變動之聲
欠腎主欠隂氣積下陽氣未盡陽引而上隂引而下
隂陽相引故數欠也
噫噫是心變動之聲是胸中氣不交通寒氣客于胃
厥逆從上下復出于胃故為噫
嚏嚏是腎變動之聲有病發嚏是傷風或傷熱無病
發嚏是陽氣和滿於心
吞吞是脾變動之聲
呃其聲皆從胃中至胸嗌間而為呃有胃中實熱失
下者有胃中痰飲者有服寒凉藥過多者有胃中
虛冷者
咳咳是肺變動之聲俗呼為嗽肺為邪干氣逆不下
也有肺寒咳者有停食咳者有邪在半表半裏咳
者
唏隂氣實陽氣虛隂氣速陽氣遲隂氣盛陽氣絶故
為唏
怒怒是肝變動之聲
歌歌是脾變動之聲
哭哭是肺變動之聲
笑笑是心變動之聲
太息憂思則心系急急則氣約氣約則不利故太息
以伸屈之
錯語意錯言亂自知言錯邪氣尚輕自不知覺此熱
甚正氣衰
呢喃病邪入輕則睡中發此聲也
聲嘶肺有風熱
聲啞聲啞唇口見生瘡是狐惑病有風熱傷心肺而
聲啞者少隂病咽中生瘡者有痓病口禁者有
熱病三四日不得汗出者死
口禁口禁難言見手足攣搐是風痓口噤不言難治
陽明病渴欲飲水口噤舌乾白虎加人參湯咽
乾不可汗
舌哽舌短舌強病邪入深主難治
口噤咬牙是風痓
喉中有聲喉中&KR0008;&KR0008;有聲者是痰也
卒然無音寒氣客於厭會則厭不能發發不能下至
其開闔不便故無音
聲如鼻鼾聲如鼻鼾者難治
久病耳聾屬氣虛
咽喉不得息寸脈微浮或沉伏胷中痞鞭氣上衝此
胸中有寒宜吐之
鼻息如鼾睡屬風温
耳聾兼脇痛宜和解寒熱咽而口苦屬少陽
耳聾兼耳腫耳痛是少陽風熱
問因
口苦口甜口苦是膽熱口甜是肝熱
舌乾口燥是胃家熱極
心下滿因下早致滿為痞氣手按拍之有聲又耎此
停水手按則散此虛氣手按鞭痛此宿食
喜明喜暗喜明屬陽元氣實喜暗屬隂元氣虛
睡向壁向外向壁屬隂元氣虛向外屬陽元氣實
病起覺不舒快少情緒否有此證是夾氣傷寒
病起覺倦卧骨腿酸疼脇痛否有此證是勞力傷寒要
知病在肝經問婦人乳頭縮不縮
耳聾耳聾邪氣入深難治或兼虛證有少陽證不可
不知
切生死形狀六經六絶脈
雀啄連来三五啄屋漏半日一點落彈石鞭来尋即散
搭指散亂真解索魚翔似有亦似無鰕遊静中跳一躍
寄語醫家仔細看六脈一見休下藥一動一止兩日
死兩動一止四日通三動一止六日亡四動一止八日
事五動一止只十日十動一止一年去春草生時即死
期二十一動二年住清明節後始傾亡三十動一止三
年次立秋節後病則危四十動一止四年住小麥一熟
是死期五十一動一止五年試草枯水寒時死矣此為
太素脈玄秘
左右手脈俱急緊盛是夾食傷寒
右手脈来空虛左手脈来緊盛是勞力傷寒
左手脈来緊盛右手洪滑或寸脈沉身熱惡寒隠隠頭
痛喘咳煩悶胸脇體痛是夾痰傷寒
左手脈来緊濇右手脈沉數心胸脇下小腹有痛處是
血欝内傷外感
鬼脈得病之初便讝語或發狂六部無脈大指之下
寸口之上有脈動者是
反關脈如病人六部無脈便不可言其無要在掌後
切看脈来動者是
傷寒不可發汗
口燥舌乾者口苦咽乾者咽喉痛者吐血下血者淋血
者小便淋瀝者大便瀉利者内傷勞倦者尺脈微弱者
房勞隂虛者夢遺泄精者風濕者濕温者中暑者瘡漏
者
傷寒發汗不出燻法
用發表藥汗不出將蘇葉燒湯以器盛之至於被内兩
膝下燻之又法用薑柦綿裹周身擦之其汗自出此良
法也
傷寒汗出不住止法
將病人髮披在水盆中足冷于外用炒麩皮糯米粉龍
骨牡蠣煅為末和勻周身撲之其汗自止此良法也
傷寒可吐
胸中懊惱者喉中有痰聲者胸滿欝欝微煩者中風寒
痰涎擁塞者乾霍亂心腹刺痛欲死者傷寒三四日邪
在胸中者脈大胸滿多痰者下利日數行寸口脈滑者
寸口脈沉伏或浮滑有痰者
傷寒不可吐
病人元氣虚羸者房勞隂虛者勞倦内傷者胎産崩漏
者寸脈虛細弱無力者經水適斷適来者少陽胆病者
傷寒吐不出探法
用梔子豉湯大瓜蒂散不得吐隨用三山丸合解毒散
煎服再不吐將鵝羽在喉中探吐
傷寒吐不住止法
用炒糯米一撮生薑自然汁少許水煎服凡嘔吐不止者
亦用此二味入各藥中同煎服嘔吐自止如胃實嘔吐
不可用
傷寒不可下
六脈虛細者嘔吐者腹中時滿時減者不轉屎氣者少
陽膽病者腹如雷鳴者陽明面冷赤色者咽中閉塞者
血氣兩虛者内傷勞倦者隂虚勞倦者經水適斷適来
者胎前崩漏者小便清白者夾隂面赤者心下鞭者脈
雖大無力者
傷寒小便不通燻法
一切小便不利先將麝香半夏填患人臍中上用葱白
田螺各搗爛成餅封於臍上用布帶縳住良久下用皂
夾燒烟燻入隂中其水竇自通婦人亦用皂夾煎湯洗
玉戶立通
傷寒胸膈不寬熨法
一切寒結熱結水結食結痞結血結痰結支結大小結
胸痞氣結者俱用生薑搗爛如泥去汁取柦炒熱絹包
漸漸揉熨心胸脇下其滿痛豁然自愈如薑查冷再入
薑汁再炒再熨揉之以愈為效惟熱結用冷薑查揉之
不可炒熱醫當慎之又有傷寒衂血將解未盡或熱極
及吐血不盡醫不知其證遂用凉藥之劑止住其衂血
留結於心胸之分故滿痛而成血結胸也用加味犀角
地黃湯
姙娠傷寒護胎法
用井底泥青黛伏龍肝各為末調勻塗於孕婦臍中二
寸許如乾再塗上以保胎孕也
到傷寒家不染病法
凡入病家須避其邪氣不使染著為上以雄黃末塗鼻
孔行動從客位而入男子病穢氣出於口女子病穢氣
出于隂門其相對坐立之間必須識其向背
用藥寒温合宜論
如麻黃得桂枝則能發汗芍藥得桂枝則能止汗黃茋
得白术則止虛汗防風得羌活則治諸風蒼术得羌活
則止身痛柴胡得黃芩則寒附子得乾薑則熱羌活得
川芎則止頭疼川藭得天麻則止頭眩乾薑得天花粉
則止消渴石膏得知母則止渴香薷得扁荳則消暑黃
芩得連翹則消毒桑皮得蘇子則止喘杏仁得五味則
止嗽丁香得柿蒂乾薑則止呃乾薑得半夏則止嘔半
夏得薑汁則消痰貝母得瓜蔞則開結痰桔梗得升麻
開提血氣枳實得黃連則消心下痞枳殼得桔梗能使
胸中寬知母黃栢得山梔則降火豆豉得山梔治懊憹
辰砂得酸棗則安神白术得黃芩則安胎陳皮得白术
則補脾人參得五味麥門則生腎水蒼术得香附開欝
結厚樸得腹皮開膨脹草果得山查消肉積神麯得麥
牙能消食烏梅得乾葛則消酒砂仁得枳殼則寬中木
香得薑汁則散氣烏梅得香附則順氣芍藥得甘草治
腹痛吳茱萸得良薑亦止腹痛乳香得没藥大止諸痛
芥子得青皮治脇痛黃茋得大附子則補陽知母黃栢
得當歸則補隂當歸得生地則生血薑汁磨京墨則止
血紅花得當歸則活血歸尾得桃仁則破血大黃得芒
硝則潤下皂夾得麝香則通竅訶子得肉果則止瀉木
香得檳榔治後重澤瀉得猪苓則能利水澤瀉得白术
則能收濕此用藥相得之大端也
姙娠傷寒禁忌藥
蚖斑水蛭及蝱蟲烏頭附子配天雄
野葛水銀并巴荳牛膝薏苡與蜈蚣
三稜代赭芫花麝大戟蛇蜕黃雌雄
礞石芒硝牡丹桂槐花牽牛皂角同
半夏南星與通草瞿麥乾薑桃仁通
碙砂乾漆蟹甲爪地膽茅根都不中
蒸臍法
用麝香半夏皂莢末一字填患者臍中後用生薑薄
苛貼于臍上放大艾火于薑片上蒸二七壯灸關元
氣海二十壯熱氣通于内逼于外隂自退而陽自復
矣
熨臍法
用葱頭縳一把切去葉留白根切餅二寸許連縳四
五餅先將麝香硫黃二字填于臍中放葱餅于臍上
以熨斗盛火于餅上熨之餅爛再換餅再熨熱氣入
腹以通陽氣如大小便不利以利則止
中寒
中寒寒邪卒時直中隂經即病如中太隂脾經用藿香
正氣散合理中湯寒甚加附子如寒中少隂腎經用
五積散加茱萸寒熱足冷加附子四逆湯寒熱手足
甲唇皆青舌卷囊縮脈伏絶者用蒸臍法及大劑薑
附温之不然則死矣
傷寒合病
三陽若與三隂合病即是兩感所以三隂無併合例也
大抵傷寒二陽經合病必用二陽經藥合治三陽經
合病必用三陽經藥合治
隂毒傷寒
咽喉不利致毒氣攻心如傷寒時氣得病一二日便結
成隂毒或服藥後三四日或十餘日變成隂毒身重背
強腹中絞痛咽喉不利毒氣攻心心下脹滿硬如石短
氣不息嘔逆唇青面黑四體如冰身如被杖其脈沉細
而疾或伏絶用隂毒甘草湯先進一服如人行十里再
進一服取汗出乃愈蓋隂毒之氣隨汗而出也五六日
可治七日不可治如湯藥不受面唇指甲皆青黑色或
時鄭聲舌卷囊縮煩躁冷汗不止腰背眼痛此皆隂寒
毒氣入深急用蒸臍法如手足温煖即止知人事者生
灌入生薑汁照前用藥不可與凉劑悞服必死
夾隂傷寒
隂極發躁用四逆湯合生脈散入辰砂細茶白蜜冷服
隂利用四逆湯加人參茯苓肉桂肉果砂仁木通燈心
升麻少許服之虛陽伏隂用加減五積散冷服藥服下
嗌冷體既消熱性乃發熱因寒用也
寒疫
寒疫四時皆有之若初起病頭疼發熱增寒拘急或吐
逆惡心中脘痞滿或飲食停留不化或腹中作痛未發
熱者宜藿香正氣散加減治之若已發熱者十味藭蘇
散汗之若身體痛骨節疼發熱者羌活冲和湯加蘇葱
主之若有汗不得再發汗宜加減冲和湯主之若邪熱
不解𫝊入裏變證者宜從正傷寒條内治之
大頭傷寒
若先發於鼻額紅瘇以至兩目盛腫而不開并額上面
部皆赤而腫者此屬陽明也或壯熱氣喘口乾舌燥咽
喉腫痛不利脈来數大者用普濟消毒飲主之内實熱
盛者用通聖消毒飲若發於耳之上下前後并頭角紅
腫此屬少陽也或肌熱日晡熱潮熱往来寒熱口苦咽
乾目疼脇下滿宜小柴胡加天花粉羌活荆芥連翹芩
連主之若發於頭上并腦後項下及目後赤腫者此屬
太陽也宜荆芥敗毒散主之若三陽俱受邪併於頭面
耳目鼻者以普濟消毒散外用清凉救苦散敷之治法
當先緩後急則邪伏也先緩者宜退熱消毒虛人兼扶
元氣胃虛食少者宜助胃氣候其大便内熱甚以大黃
下之拔其毒根此緩之法蓋此毒先腫於鼻額次腫於
目又次腫於耳從耳至頭上絡後腦結塊則止不散必
膿也普濟消毒飲如無板藍根用大青或青黛虛人脈
弱加人參引至毒處加皂角刺胃弱食少加白术橘紅
如大便不通加酒浸大黃服後就卧使藥氣上行内熱
用荆芥則毒散加酒炒黃芩熱盛加酒炒黃連口渴加
天花粉凡頭面腫盛目不開鼻塞悶口乾舌燥内外有
熱或咽喉腫痛不利或内實大便秘結脈洪數煩渴宜
用通聖消毒散不消加牛蒡子玄參或生犀角水薑汁
服凡時毒頭面赤腫咽嗌堵塞水藥不受若臟腑素有
積熱發為腫毒疙瘩一切惡瘡紅腫並宜漏蘆湯大便
實加大黃芒硝凡雷頭風頭面疙瘩腫痛增寒壯熱四
肢拘急狀似傷寒用清震湯治咽喉腫病用綠雲散以
細竹管吹入喉中病處
食積
身不痛惡食噯氣作嘔欲吐不出惡心短氣痞滿腹脹
胃口痛按亦痛
中濕類傷寒
太陽病關節疼痛脈沉細者此名濕痺其人小便不利
大便反快但當利小便凡濕病頭汗出背強欲得被覆
向火胸滿小便不利舌上白胎者此丹田有熱胸中有
寒渴欲得水而不飲則口燥煩也若悞下則噦為難治
若下之額上汗出微喘小便利者死若下利不止者亦
死也
痰證類傷寒
如病人目睛微定暫時轉動目如炭煤昔肥今瘦喘嗽
轉側半難臂痛皆痰證也痰在上部寸口脈浮滑痰在
中部右關脈滑大痰在下部尺脈洪滑或痰飲發寒熱
胸滿氣粗語出無倫此夾痰如見祟用二陳湯加蘇子
枳實芩連瓜蔞貝母桔梗山梔前胡薑汁調辰砂温服
内傷瘀血證發熱狀類傷寒
或被踼打相撲閃肭一時不覺過至半日或一二三日
而發者有至十數日半月一月而發者胸脇小腹滿痛
手不可近者而發寒熱此有瘀血也或一時傷重就發
寒熱瘀血上冲則昏迷不醒如死之狀良久復甦輕則
當歸導滯湯重則桃仁承氣湯加蘇木紅花牛膝桔梗
薑汁量其元氣下其瘀血自愈
漱水不欲嚥
漱水不欲嚥者此屬陽明胃熱也欲飲不欲嚥是邪熱
循經裏無熱也陽明氣血俱多熱逐血妄行作衂但欲
嗽水不欲嚥口燥者用犀角地黃湯外無寒熱喜忘如
狂小便自利大便黑色口燥舌乾但嗽水不欲嚥者此
有瘀血結於下焦宜桃仁承氣湯下盡黑物則愈少隂
證脈沉細手足冷或時煩燥渴嗽水不欲嚥者宜四逆
湯下利厥逆無脈乾嘔煩渴嗽水不欲嚥下宜白通湯
加猪膽汁入人尿煮之厥隂蚘厥煩躁吐蚘口燥舌乾
但欲凉水浸舌并口唇時不可離不欲嚥下宜理中湯
加烏梅花椒主之大抵隂證發躁煩渴不能飲水或欲
勉強飲下良久誠復吐出或飲水而嘔噦者皆内寒也
宜四逆湯温之蓋無根失守之火遊於咽嗌之間假作
燥渴則不能飲水也
晝夜偏劇
凡病晝静夜劇者熱在血分宜四物湯加黃栢知母芩
連山梔丹皮耎柴胡主之若夜静晝劇此熱在氣分宜
小柴加山梔連母地骨主之
心下滿
傷寒心下滿者當心下高起滿硬者是也不經下後而
滿者則有吐下之分若下後心滿者有結胸痞氣之别
若發熱者以小柴胡加枳實薑炒黃連去黃芩治之若
按之拍拍有聲而軟者此停水五苓散主之若按之硬
痛者有宿食也輕則消導重則用承氣下之寒在胸中
心下滿而煩饑不能食宜瓜蒂散吐之陽明病心下滿
硬者不可下下之則利不止者死脈浮大有力心下硬
有燥渴讝語大便實者此屬臟病宜攻之此言屬臟者
宿屎在臟也故下之若食在胃口未入於胃未可下也
大抵腹中滿心下滿胸中滿俱不可用甘草糖棗甘甜
之物蓋甘能補氣填實故也外用薑擦法甚良
遺尿
遺尿者小便自出而不知也大抵熱盛神昏遺尿者可
治若隂證下寒逆冷遺尿脈沉者多難治宜四逆湯加
益智仁主之厥隂囊縮逆冷脈沉遺尿者宜四物加茱
萸湯陽不回者死傷寒汗下之後熱不解隂虛火動而
遺尿者用人參三白湯加黃栢知母麥冬五味歸地主
之
大便自利
下利微熱渴脈弱自愈下利脈數微熱汗出自愈
驚惕
傷寒八九日胸滿煩驚小便不利讝語一身盡通用柴
胡龍骨牡蠣湯主之大抵傷寒汗吐下之後虛極之人
或因事驚恐遂生驚惕宜養心血安神之劑
呃逆
橘皮半夏生薑湯加茯苓枳實陳皮桔梗凡其氣自臍
下直衝於胸嗌間呃忒者此隂證呃忒也其病不在胃
因下虛内有伏隂或悞服寒藥遂至冷極於下迫火上
衝發為呃忒而欲盡也又病人煩躁自覺甚熱他人以
手按其肌膚則冷此為無根失守之火散亂為熱非實
熱也乃水極似火隂證似陽若不識此誤用凉藥下咽
則死當用羌活附子湯加官桂人參木香陳皮半夏砂
仁急温其下真陽回隂火降呃忒止也隂證及因胃寒
呃忒不止者外用乳香硫黃散嗅法内用丁香柿蒂散
服之則止再灸期門中脘氣海關元此良法也但手足
温煖脈重者為有生矣灸期門穴法以婦人之乳頭向
下盡處骨間動脈是穴男女乳小者以手一指為率陷
中動脈是穴男左女右灸三五壯
讝語
諸讝語脈浮大者生沉小四逆者死也太陽本病邪結
膀胱其人如狂與五苓散利之加辰砂末虛甚錯語柴
胡三白湯加黃連麥冬五味主之
鄭聲
鄭聲者喉中鄭重而不接續如氣息不促手足頗温其
脈沉細者急以白虎湯加人參五味麥冬助其元氣或
濃煎獨參湯徐徐呷之其脈微細大小便自利手足冷
用白通湯
瘖瘂不言
瘖瘂不言者若少隂病咽中生瘡不能言語者以鷄子
苦酒湯若狐惑上唇青瘡聲嗄者在本條痓病口噤不
能言治在本條熱病瘖瘂不言三四日不得汗出者死
熱甚大腸肺金不能言者宜清肺降火則愈風熱擁盛
咳嗽聲瘂者以消風熱降痰火則愈又有失於發散風
邪伏於肺中者當以發散為主也
隂證似陽
又云面赤目赤引飲脈来七八至按之則散者此無根
之脈用人參四逆湯治之又夾隂中寒面色青脈沉厥
冷囊縮舌卷下利清榖裏寒外熱者身痛脈沉厥冷脈
微欲絶者並用四逆湯瀉多加肉果訶子粟殼炒陳壁
土熟艾木通燈心二十莖取土氣嘔吐不止加薑汁半
夏陳皮胃氣寒嘔不止加丁香咽喉痛不利加桔梗大
腹痛加肉桂乾薑小腹絞痛加茱萸青皮藿香腹痛甚
不止加木香乳香没藥砂仁熟艾玄胡口食寒物身受
寒氣加砂仁草果藿葉惡寒戰慄加麻黃桂枝骨體疼
痛甚加桂枝羌活蒼术胃寒發呃加丁香柿蒂茴香良
薑為末薑湯調服或入前湯調服立止口吐涎沫加鹽
炒茱萸名茱萸四逆有寒痰加半夏薑陳皮悞服寒凉
藥過多胸腹脹滿關格不通嘔逆不止湯藥不受欲死
者加丁沉木香蘇子檳榔枳實陳皮薑汁𫝊送去甘草
凡尼姑女冠寡婦室女與其有夫妻妾不同患隂寒證
者倍加附子不必疑乃隂多陽少故也
冷結
凡人手足厥冷脈沉細無結胸但小腹脹滿按之痛者
此冷結膀胱須灸關元穴也宜服茱萸當歸四逆湯磨
木香温服外用揉熨法
蚘厥
舌乾口燥常欲冷水不欲嚥蚘上煩躁昏亂欲死兩手
脈沉遲足冷至膝甚者連蚘并屎俱出大便不行此證
雖出多端可救治也加味理中安蚘湯主之又有胃中
空虛蟲無所安反食其真臟之血病人心胸脇下有痛
陣必撮眉呻吟或時下血如豚肝色或如濕毒膿狀或
鮮血下利急迫或昏沉不省人事者一切吐蚘雖身大
熱不可與凉劑服之必死俱用理中安蚘湯加減治之
待蚘定却以小柴胡退熱又有厥隂病消渴氣上冲心
饑不能食食即吐蚘既曰胃寒復有消渴之證蓋熱在
上焦而中下焦但寒而無熱若大便實用理中湯加大
黃主之吐蚘未止加黃連苦楝樹皮細辛治蚘不可用
甘草
欝冐不仁
四逆湯加人參歸桂枝藭蓍天麻主之凡頭目眩暈非
欝冐也蓋眩暈為輕欝冐為重
肉瞤筋愓
太陽病發汗出不解仍發汗頭身瞤動振振欲擗地用
真武湯合人參養榮湯倍用歸蓍若不因汗過多其人
筋脈跳動者此人禀素血少邪熱𫝊干六脈之中火動
愓也用加味人參養榮湯汗後虛煩不得眠筋惕肉瞤
内有熱以加味温膽湯
肉苛
肉苛者雖著衣絮猶尚苛也傷寒發汗過多亡其血者
乃變此證蓋榮虛而衞實則血氣不得和通肉失所養
故頑痺不仁痛痒不知也用羌活冲和湯加桂枝當歸
木香主之治肉苛肌肉不仁路龍吉升麻湯治榮虛衞
實肌肉不仁滿身痛痒用肉苛羌活湯
百合
若惡寒嘔者病在上焦二十三日愈若腹滿微喘大便
堅三四日一行微溏者病在中焦六十三日愈若小便
淋瀝難者病在下焦三十三日愈並宜百合湯主治百
合病也已經發汗後更發者用百合知母湯已經下後
更發者用百合代赭湯已經吐後更發者用百合鷄子
湯
瘈瘲
不因汗所生者當平肝木降心火佐以和血之劑用羌
防荆連柴芍歸地川芎天麻參類若兼痰者必加南星
半夏竹瀝薑汁如風邪急搐須兼全蝎姜蠶若曾經汗
下之後多日𫝊變得此證者為病劇虛極生風用小續
命湯加減凡傷寒汗出露風則汗不流通遂變筋脈攣
急手足搐搦用牛蒡根散主之若用小續命湯有汗去
麻黃無汗去黃芩須要通變治之
循衣摸牀
凡循衣摸牀直視讝語脈弦者生脈濇者死小便利者
可治不利者不可治謂津液枯竭也大抵隂陽二氣俱
絶則妄言撮空也若大便秘結撮空讝語燥渴者此為
實熱宜承氣湯下之
舌卷囊縮
有陽證有隂證其陽證囊縮者因熱極而縮急用大承
氣湯下之隂證囊縮者因寒極而縮急用四逆湯加吳
茱萸湯温之婦人無囊觀其乳頭縮者即是也凡治此
症先灸關元氣海丹田及蒸熨法甚效
瘥後發腫
傷寒方愈後浮腫者此水氣也用牡蠣澤瀉散主之胃
虛食少五苓散加蒼术陳皮木香砂仁胃不虛者以商
陸一味煮粥食之亦妙傷寒大病瘥後足腫者不妨但
節飲食戒酒色胃氣強腫自消
瘥後遺毒
傷寒汗下不徹餘邪結在耳後一寸二三分或兩耳下
俱硬腫者名曰遺毒宜速消散緩之必成膿以連翹敗
毒散治之項腫痛加威靈仙大便實加大黃川山甲發
腫有膿不消或已破未破者但用内托消毒散加皂莢
升麻金銀花甘草
瘥後發碗頭瘡
碗頭瘡者亦因汗下後餘毒不盡瘥後故發碗頭瘡也
只以黃連甘草歸尾紅花防風苦參荆芥連翹羌活白
芷煎服外用芒硝赤小荳青黛為末以鷄子清和猪膽
汁調敷瘡上最效勿動待其脱落傷寒瘥後小便澁有
血者名曰内外瘡皆有靨不出膿者死亦是餘熱毒也
用黃連解毒湯加生地歸翹木通滑石牛膝萹蓄琥珀
甘草梢
瘥後勞復
氣虚煩嘔竹葉石膏湯燥渴去半夏知母倍天花粉虛
熱不止者千金麥冬湯
瘥後女勞復
其候頭重不舉目中生花腰背痛小腹裏急絞痛或增
寒發熱或時隂火上衝頭面烘熱心胸煩悶者竹皮燒
裩散猳鼠屎有熱加柴胡調赤衣散人虛弱者用參胡
三白湯調赤衣散小腹急痛脈沉足冷用當歸四逆湯
加熟附茱萸送下赤衣散若見卵縮入腹脈見離經者
死
瘥後隂陽易
若傷腎經虛損真陽有寒無熱脈虛足冷者以人參四
逆湯調下燒裩散若傷肝經以當歸四逆湯加茱萸熟
附下燒裩散用分寒熱而治隂易熱氣上衝胸中煩悶
手足攣拳搐搦如風狀用瓜蔞竹茹湯婦人病未平復
有犯房事小腸急痛連腰膝痛四肢不仁無熱者當歸
白术散隂陽易不瘥大便不通心神昏亂驚惕不安用
妙香丸
瘥後虛弱
瘥後虛熱盗汗不止屬隂虛用當歸六黃湯陽虛自汗
無熱惡寒無力下虛用加味黃茋建中湯瘥後心神恍
惚不寧夜卧煩躁不安或亂夢虛驚不眠因汗下過多
心血虧少用硃砂安神丸加遠志酸棗仁茯神有痰加
橘紅
瘥後昏沉
若用知母麻黃取汗者但慮病後血氣兩虛豈可再大
汗之若人元氣壯實脈来有力者乃可行之脈虚人弱
者只用十味温膽湯有寒熱潮熱日晡發熱者柴胡温
膽湯加芩連主之
瘥後飲酒復劇
緣傷寒病熱未解而飲酒者則病增劇轉加熱盛脈弦
數者用小柴胡合解毒湯加烏梅乾葛砂仁脈洪者用
人參白虎湯合黃連解毒湯加乾葛烏梅砂仁主之
姙娠傷寒
若有表證宜汗者用羌活冲和湯加柴胡當歸芍藥蘇
葉葱白即四物冲和湯汗之有氣滿喘急加香附砂仁
去生地外用護胎法若裏實熱證大便不通燥渴者當
用大黃轉藥不必疑矣須酒制用有病則病當之設患
真寒脈伏厥冷用薑桂附子不必慮也附薑桂雖熱炒
制無害必加黃連甘草制之沉香墜之
産後傷寒
産後傷寒不可輕易汗下恐産時傷力其發熱有去血
過多有惡露不盡有三日蒸乳發熱或早起勞動或飲
食停滯俱有發熱惡寒狀類傷寒不可便用發表攻裏
之劑産後惡露不盡亦有發熱惡寒必脇肋脹滿連大
小腹有塊作痛産後飲食停滯發熱頭痛必有噫氣作
酸惡聞食臭胸膈飽悶右關脈緊用治中湯加山柦神
麯砂仁炒黃連川芎當歸佐之若産後蒸乳發熱惡寒
者必乳間脹硬疼痛令産婦揉乳汁通其熱自除不藥
而愈矣若果産後不謹虛中入風者當以四物湯加防
風荆芥白芷人參香附烏梅姜蠶乾薑産後不謹感冐
傷寒發熱惡寒頭疼骨疼脈浮緊表證宜汗者用四物
湯加羌活蒼术白术乾薑蘇葉梔子少佐用葱白頭水
煎取微汗自汗去蒼术蘇葉加白术熱甚加軟柴胡乾
薑少許黃芩佐之炒用熱邪𫝊裏口燥渴大便不通脈
沉實或熱甚讝語宜下之輕則蜜導法重則用四物加
柴胡炒黃芩枳殼熟大黃徹下就用四物湯加乾薑少
許參术大用以温補其血氣若熱邪𫝊至半表半裏證
寒熱嘔口苦脈洪數者四物湯合小柴胡主之
不可水
水停心下微微喘汗吐下而脾胃寒
腹滿結胸兼不食縱貪切勿與之餐
傷寒大吐下後外氣怫欝胃中寒也發汗後尤不可
水與之則噦嘔喘咳發熱惡寒濡弱相摶臟氣裏微
胸中苦煩非結也不可水漬青布冷貼胸中誤下後
寒氣相摶腸鳴得水令汗大出即成&KR0008;陽明病潮熱
誤下腹滿不能食或胃中虛冷不能食皆不可水下
利脈浮大不可水當温之傷寒結胸無熱證者宜平
和藥若與水益令熱不得出當汗而不汗則煩假令
汗出後腹中痛亦服和氣之藥
再三汗下熱不退
汗下再三熱弗休長沙公見應心憂
人參白虎加蒼术解毒湯和凉膈儔
經云三下而熱不退者即死後人有四五次下加至
十數次行而生者此乃偶誤中耳活者未一二死者
已千百觀是之言後之學者切不可以為法但當解
毒合凉膈多服調之使陽熱徐退隂脈漸生庶不失
事是知權變者矣傷寒下後自汗虛熱不已白虎湯
加人參蒼术一服如神汗出身凉此通仙之妙法也
汗下之後熱不退不問有汗無汗皆宜白虎加蒼术
湯解之又加人參亦妙仍服凉膈合解毒調之發汗
之後熱不解脈尚浮者白虎加蒼术湯傷寒表解𫝊
裏熱而不退或有汗而未愈調和隂陽湯病在半表
半裏熱不退小柴胡湯半表半裏大便微實小柴胡
湯加大黃半表半裏大便不通者除膈熱湯裏熱微
者宜除胃熱湯熱勢未退宜六一順氣湯兩除表裏
之熱病至六七日裏熱已甚表熱漸微脈雖浮數先
用大柴胡湯不退宜解裏熱湯病在半裏半表熱不
退脈尚浮洪者當微表小柴胡合白虎湯和之病在
半表半裏脈沉實當微利除膈熱湯輕下之汗吐下
三法之後别無異證但些微熱或無熱並小柴胡和
之口舌乾燥合解毒湯凉之汗吐下之後别無異證
大便硬結不通凉膈散病熱已去微熱者以益元散
和之無令再病熱不退發黃斑凉膈散加當歸下後
熱不退或證未全退雙解散雙和表裏大汗前後逆
氣熱勢不退雙解散瘥後遺熱不退雙解散再解之
次用小柴胡和之他人病氣汗毒𫝊染或食猪羊牛
馬酒毒再復發熱不退雙解散除膈熱湯風寒暑濕
饑飽勞逸憂愁思慮恚怒悲恐四時中外諸邪所傷
意覺身熱頭項拘倦強痛發熱惡寒惡風汗下後熱
不退並宜服雙解散有汗去麻黃無汗加葛根身微
熱不退表虛汗出不已或過發汗以致表虛脈不實
海藏黃蓍湯嗇嗇惡寒發熱不退其人大渴飲水者
其腹必滿小便不利而自汗出其病欲解此為肝乘
肺名曰縱當刺期門發熱不退腹滿讝語寸口脈浮
緊此為肝乘脾名曰横當刺期門男女下血發熱不
退讝語者此為熱入血室但額上汗出者當刺期門
婦人經水適来適斷者為熱入血室
四肢冷附四肢沉重四肢不收
下利肢疼屬厥隂欲眠嘿嘿風温尋
身如被杖施真武厥利脈沉四逆珍
四肢疼下利厥逆惡寒脈沉弱四逆湯回陽救急湯
少隂證四肢沉重疼痛嗽咯小便不利或自下利而
咳真武湯温經益元湯四肢沉重唇黑有瘡或如傷
寒四肢沉重忽忽喜眠見多眠條羌活蒼术湯風温
証四肢不收嘿嘿欲眠頭疼身熱自汗體重而喘萎
蕤湯羌活蒼术湯
結陽
四肢腫滿結陽名陽脈住停氣不行
八正五苓兼理胃消風退腫萬全靈
結陽者肢腫也諸陽脈不行隂府留結成熱為四肢
腫滿也萬全木通散五苓散八正散並加蘿蔔枯酒
曇根妙
結隂
血氣無宗滲入腸致成便血可驚惶
三黃補血誠為妙四物阿膠桂附湯
結隂者便血也隂氣内結不得通行血氣無宗滲入
腸則下血也四物阿膠湯三黃補血湯桂附六合湯
寒在皮膚熱在骨髓熱在皮膚寒在骨髓
病身大熱反欲衣寒在骨間熱在皮
寒在皮膚熱骨髓身寒反不用其衣
身熱惡寒而反欲得近衣者先服麻黃湯汗之次用
柴胡桂枝湯和之身寒惡熱而反不欲近衣者先用
防風通聖散人參羌活散表之次用白虎加人參湯
和之藴要云身熱欲衣桂麻各半湯身寒不欲衣白
虎加桂枝湯劉全備云身熱而常貪納被内虛寒而
邪熱淺浮藥辛温而取效宜不換金正氣散八解散
並加川芎白芷頭疼加細辛羌活葱白藿香正氣散
人參養胃湯五積散臨證擇用加減得宜最為良法
體寒而欲掀衣素壯熱而感寒欝閉飲辛凉而必痊
宜人參敗毒散防風通聖散升麻葛根湯柴葛解肌
湯參蘇飲等並加黃芩主之
太陽𫝊經用藥
傷寒𫝊病太陽始依次𫝊經陽明起
若越隂經不順𫝊各經引藥加減矣
太陽𫝊陽明而太陽證已罷陽明證已至曰𫝊經餘
倣此
太陽𫝊陽明名巡經𫝊葛根湯入於裏承氣凉膈下
之
太陽𫝊少陽名越經𫝊小柴胡加川芎
太陽𫝊少隂名表𫝊裏小承氣凉膈合小柴胡或更
合解毒天水
太陽𫝊太隂名誤下𫝊桂枝加芍藥湯桂枝加大黃
湯
太陽𫝊厥隂名巡經得度𫝊大承氣湯加川芎柴胡
六一順氣湯
太陽自入於本名𫝊本未入本為表麻黃湯自入本
為裏五苓散
内傷似外感始為熱中病
始為熱中氣難言頭痛四肢疰悶煎
鼻息不調聞食惡補中益氣正當先
頭痛大作四肢疰悶氣高而喘身熱而煩上氣鼻息
不調四肢困倦不收無氣以動無氣以言或煩躁悶
亂心煩不安或渴不止病久者邪氣在血脈中有濕
故不渴如病渴是心火炎上剋肺金故渴或表虛不
任風寒目不欲開口不知味右手氣口脈大大於左
手人迎三倍其氣口脈急大而數時一代而澁是脈
之本脈代者是無氣不相接乃脾胃不足之脈是洪
大而數乃心脈刑肺急是弦急乃肝脈挾心火剋肺
金也其右關脾脈比五脈獨大而數數中顯緩時一
代此不甚勞役是飲食不節寒温失所則右關胃脈
損弱隠而不見惟内顯脾脈如此也治用補中益氣
湯
内傷似外感末𫝊寒中病
末𫝊寒中胃心疼足弱肢寒嗌不通
脈大濇而腰脊痛神聖湯施豆蔲同
腹脹胃脘當心痛四肢兩脇膈咽不通或涎唾或清
涕或多溺足下痛不能任身履地骨乏無力喜睡兩
睪丸冷隂作痛或妄見鬼狀夢亡人腰背脾眼腰脊
皆痛不渴不瀉脈盛大以濇名曰寒中病用神聖復
氣湯白术附子湯草豆蔲丸
内傷似外感陽明中熱病
内傷中熱類陽明脾胃久虛因熱乘
清暑益氣加減用誤施白虎恐難禁
有天氣大熱時勞役得病或路途勞役或田野中勞
役或身體怯弱食少勞役或長齋久素胃氣久虛勞
役其病肌體壯熱躁熱悶亂大惡熱渴飲水漿與陽
明傷寒熱白虎湯證相似鼻口中氣短促上喘此乃
脾胃久虚元氣不足之證身亦疼痛至日西作必讝
語熱渴悶不止脈洪大空虛或微弱白虎湯證其脈
洪大有力與此内傷中熱不同治用清暑益氣湯
内傷似外感温熱病
温熱病生長夏間精神困倦涕垂澘
氣高而喘熱煩悶清暑湯施益氣還
長夏五六月温熱之時人困倦四肢不收精神短少
胸滿短氣肢節疼氣高而喘身熱而煩或大便泄利
或黃或白泔色或渴或不渴或不飲食或小便頻數
而黃治用清暑益氣湯
内傷似傷寒
内傷煩躁類傷寒伏熱蒸蒸總一般
昏倦不眠脈細數補中益氣倍參安
凡似傷寒煩躁不絶聲汗後復熱脈細數五七日不
睡補中益氣倍人參用竹葉同煎甚者加麥門冬五
味知母
似傷寒三戰後勞乏煩躁昏倦四君子加當歸黃茋
知母麥門冬五味子
似傷寒至五七日汗後煩躁喫水者補中益氣加附
子
有舌黑燥大便滑泄食在大腸煩躁夜不安宜防風
當歸飲子
内傷病退後燥渴不解者有餘熱在肺參芩甘草少
加薑汁冷服虛者用人參湯
房室傷風
房室傷風脈緊浮頭疼發熱汗如油
解肌羌活湯尤穏參术芎歸白术投
體氣虛弱犯房室而冐傷風頭疼發熱自汗惡風脈
浮緩宜羌活湯大白术湯並加當歸人參黃茋湯血
虛汗不止加桂枝白芍當歸參术芎歸湯
凡房室傷風挾内傷者補中益氣湯隨六經加減
頭疼惡寒羌活散身熱石膏湯腹痛合芍藥散寒熱
合柴胡散自汗加白术茯苓無汗蒼术防風氣虛合
四君子血虛合四物湯
房室傷寒
房勞因感冐寒憂無汗頭疼脈緊浮
羌活湯兼大白术人參敗毒總宜投
夫人體氣虛弱犯房室而感傷寒頭疼發熱無汗惡
寒脈浮緊宜羌活湯大白术當歸人參川芎湯加當
歸蒼术防風參术芎歸湯
頭疼發熱自汗惡風脈浮緊無汗惡寒脈浮緩黃蓍
湯合川芎湯汗止外證不解九味羌活湯加人參當
歸
頭疼身體痛發熱惡寒或惡風或胸痛或咳嗽或寒
熱人參敗毒散無汗加蒼术防風當歸自汗加白术
黃蓍當歸參术芎歸湯加減
血虛人四物湯頭疼惡風合羌活散腹痛合芍藥散
寒熱而嘔合柴胡散上證俱全合服體氣虛甚加人
參
頭疼惡風身熱自汗羌活散合石膏湯血虛者更合
四物湯
身熱自汗腹痛石膏湯合芍藥散血虛者更合四物
寒熱腹痛柴胡散合芍藥散血虛者更合四物湯
頭疼惡風身熱自汗腹中痛寒熱而嘔羌活散石膏
湯芍藥散柴胡散四藥合和血虛者更合四物湯
大抵羌活散治頭痛惡風石膏湯治身熱自汗芍藥
散治腹中痛柴胡散治寒熱而嘔四物湯治血虛四
君子治氣虛無汗加蒼术川芎防風自汗加白术黃
蓍茯苓有是諸證臨時選用合服不可執一而無權
也
瘡瘍發熱類傷寒
瘡瘍發熱要詳看初發防荆敗毒安
已潰還須托裏散忌投汗劑與凉寒
經曰諸脈浮數當發熱而灑淅惡寒若有痛處飲食
如常畜積有膿也又曰數脈不時則生惡瘡也所以
惡瘡初生必寒熱交作不可便以傷寒治之須視病
人頭面脊背有無瘡頭若有小紅白膿頭瘡須當仔
細辨之凡發背初作只起一小瘡也不過二三日則
大發也若疔瘡初作全與傷寒相似要當識之也若
一例而發汗或妄投寒凉之劑則誤之矣若識其瘡
毒須尋瘡科治之庶不誤也若毒氣走散則難救矣
初生在表瘡毒正發而未潰發熱惡寒宜防荆敗毒
散行凉敗毒散隨證加減服之若有凉血止痛草藥
可增入數味在内和服亦可取效速如小薊五爪龍
紫金皮金銀花之類皆可用
如瘡毒已潰宜托裏解毒湯隨證加減或有草藥乾
膿散血之劑亦可增入數味可也如小薊穿山蜈蚣
紫金皮之類是也
初生未成者速塗令消散宜拔毒散已潰爛者用鐵
箍散
赤膈傷寒
赤膈傷寒胸膈上疼痛赤腫號為名
防風敗毒宜加減裏實防風通聖靈
夫受傷於寒變故萬狀未易默悟也然胸膈赤腫疼
痛頭疼發熱惡寒身體痛此非正傷寒乃類傷寒也
名之赤膈傷寒宜防荆敗毒散加瓜蔞子黃連黃芩
紫金皮玄參赤芍升麻白芷
有表復有裏胸膈赤腫疼痛防風通聖散加瓜蔞子
黃連紫金皮
表證已退大便燥實胸膈腫痛凉膈解毒加瓜蔞子
枳殼桔梗紫金皮赤芍藥又宜稜鍼刺腫處出血
半表半裏胸膈腫痛柴胡枳桔湯加瓜蔞子紫金皮
赤芍藥
黃耳傷寒
黃耳傷寒耳痛詳要知風入腎經戕
不治卒變成危證續命防荆敗毒良
凡耳中策策痛者皆是風入於腎經也不治流入腎
則卒然變惡風發熱脊強背直如痓之狀曰黃耳傷
寒也此不可作正傷寒治乃類傷寒法也
治宜小續命去附子加白附子殭蠶天麻羌活獨活
蔓荆子細辛
次用防荆敗毒散加細辛蔓荆子白芷蟬蜕黃芩赤
芍紫金皮
又法用苦參磨冷水滴入耳中熱則去之再易
又虎耳草取汁滴入耳中
又猴薑根取汁滴入耳中
又苦薄苛土木香擂汁滴入耳中
解㑊類傷寒
解㑊傷寒出内經四肢骨節苦伶仃
寒如不寒熱不熱治法通舒血氣寧
解者肌肉解散㑊者筋不束骨解㑊之證似寒非寒
似熱非熱四體骨節解散懈惰倦怠煩疼飲食不美
食不知味俗呼為砂病内經名為解㑊原其因或傷
酒或中濕或感冐風寒或房事過多或婦人經水不
調血氣不和皆能為解㑊證與砂病相似實非真砂
病也治宜先用熱水蘸搭臂膊而以苧麻刮之甚者
更以鍼刺十宣及委中出血或以香油燈照視身背
有紅點處皆烙之皆能使腠理開通血氣舒暢而愈
又宜服蘇合香丸
砂病類傷寒
嶺南砂病類傷寒壯熱憎寒肢痛酸
鸂鶒鸀&KR0008;毛糞煅酒調灰服勝金丹
夫沙病者嶺南閩廣之地多有之矣乃溪毒砂虱水
弩射工蟈短狐鰕鬚之類俱能含砂射人被其毒者
則憎寒壯熱百體分解似傷寒初發之狀彼土人治
法以手捫摸痛處用角筒入肉以口吸出其砂外用
大蒜煨搗膏封貼瘡口即愈諸蟲惟鰕鬚最毒若不
早治十死八九其毒深入於骨若鰕鬚之狀其瘡類
平疔腫彼地有鸂鶒鸀&KR0008;等鳥專食已上諸蟲以此
鳥毛糞燒灰服之及籠此鳥於被毒病者身畔吸之
其砂聞氣自出而病愈也
搖頭
搖頭直視似烟熏真病心家已絶根
痓證反張并口噤頭中痛者戰而言
頭者諸陽之會陽脈有乖則頭為之搖動然有心絶
而搖動者有風盛而搖頭者形證皆不類焉隂根於
陽陽根於隂隂陽互根氣血所以周流而無間若心
絶則神去而隂竭陽獨無根不能自主是以頭搖經
所謂陽獨留形體如烟熏直視搖頭者此也至於太
陽發痓則風盛於上風主乎動是以頭搖經所謂獨
搖頭卒口噤而背反張者此也言搖頭中有痛也言
則甚痛又云裏動言則為虛不言為實均是搖頭析
而分之曰實邪曰虛邪曰真邪當明其臧否可灸百
會上星風府其搖即定
身痒
隂陽虛弱渾身痒未解桂枝各半靈
風盛防風通聖散血虛四物入浮萍
陽明反無汗皮中如蟲行以久虛也术附湯黃蓍建
中湯
風熱盛身痒發熱無汗口燥舌乾大小便秘澁防風
通聖散加羌活
風證身痒小續命去附子加白附子
血虛身痒四物湯加浮萍蒺䔧防風
未交接而作易病治
新痊瘥後未交接曾與言談起慾心
思慾切心因病復女勞易病共條尋
夫男子病新瘥未與婦人交接而男子感動其情思
其慾事心切而得病者治與女勞復同
人迎氣口脈
左手關前一分為人迎之位凡脈緊盛廼傷寒也右手
關前一分為氣口之位凡脈緊盛廼傷食也若人迎氣
口俱緊盛此為夾食傷寒又曰内傷夾外感也
衝陽脈
衝陽脈在足面去指縫陷谷三寸動脈中此陽明胃經
之脈動於此夫胃為水穀之本人之所主若胃氣已憊
水穀不進穀神以去其脈不動而死也故傷寒胗衝陽
者以察胃氣之有無也仲景又謂之跌陽脈
太谿脈
太谿脈在足内踝後陷中動脈是也此少隂腎經脈動
於此蓋腎者乃人身之命蒂真氣之所主然其脈動而
不息者真氣在也若真氣以憊腎氣以絶其脈不動而
死雖衝陽有脈而少能進食者亦主死也
結脈
結者間至而動緩而一止復来者曰結此隂盛之脈凡
傷寒脈結代心動悸者炙甘草湯若脈結足冷腹中痛
陽氣以微者大建中湯若雜病之脈結者主有老痰食
積死血在内為之可治若内無宿積其脈結者此為不
相應病發多難治也
促脈
促者間至而動數而一止復来曰促此陽盛之脈凡熱
極發班發喘等證皆脈促也雜病則多因怒氣傷肝與
夫畜血在於上焦者皆脈促也大抵促脈漸退則生漸
加則死矣
代脈
代者止也動而歇至不能自還曰代乃真氣以憊不可
治若結而代者可治非結而獨代者為不可治也
或問近世多用藿香正氣散傷寒可用否然此方宋時
所制治内傷脾胃外感寒邪增寒拘急頭痛嘔逆胸
中滿悶與夫傷食傷冷傷濕中暑霍亂山嵐瘴氣不
伏水土寒熱作瘧並宜增損用之乃良方也非正傷
寒之藥若病在太陽經頭疼發熱骨節疼痛者此方
全無相干如妄用之先虛正氣逆其經絡雖出汗亦
不解此乃無益而反有害往往誤用之遂至變逆危
殆而不救良可悲夫凡傷寒發熱脈沉與元氣虛人
并夾隂傷寒發熱者皆不可用切宜戒之
或問局方十神湯傷寒發散可用否然此湯用升麻葛
根能解利陽明經瘟疫時氣發散之藥也蓋非正傷
寒之藥若太陽經傷寒發熱用之則引邪入陽明經
𫝊變發斑不可勝言也易老云太陽病服葛根是引
賊破家也要當辨而用之
或問小柴胡湯近世治傷寒發熱不分隂陽而用之何
也然柴胡之苦平乃足少陽經傷寒發熱之藥解半
表半裏之熱除往来寒熱小有日晡潮熱也佐以黃
芩之苦寒以退熱半夏生薑之辛以散寒人參大棗
之甘温以助正氣解渴生津液則隂陽和而邪熱解
矣但太陽經之表熱陽明經之標熱皆不能解之也
如誤用不無害乎若夾隂傷寒面赤發熱脈沉足冷
者服之立至危殆可不慎哉及内虛有寒大便不實
脈息小弱及婦人新産發熱皆不可用之也
或問大青龍湯仲景治傷寒發熱惡寒煩躁者服之可
用否夫傷寒邪熱在表不得汗出其人則躁亂不安
身心無如奈何如脈浮緊或浮數者急用此湯發汗
則愈乃仲景之妙法也譬若亢熱已極一雨而凉其
理可見也若不曉此理見其躁熱投以寒凉之藥為
害豈勝言哉若脈不浮緊數無惡風惡寒身疼者亦
不可用之也如誤用其害亦不淺也所以脈證之不
明者多不敢用
或問隂證傷寒用附子湯冷服何也蓋隂極於下陽浮
在上之治法也余曾治一人傷寒十餘日脈息沉細
手温而足冷大便不通面赤嘔煩渴藥不能下惟喜
凉水二三口或西瓜一二塊食下良久而復吐出此
隂寒於内逼其浮陽失守之火聚於胸中上冲咽嗌
故為面赤嘔煩也遂用附子一箇以生薑自然汁和
白麵包裹煨熟去麫取附子去皮臍切作八片又以
人參三錢乾薑炮二錢水二鍾煎取一鍾浸於冷水
中待藥冷與之即愈此良法也
或問三陽知可解者何以辯之曰太陽知可解者頭不
痛項不強肢節不痛知表已解也陽明知可解者無
發熱無惡寒無口渴不便難知裏已解也少陽知可
解者寒熱移其時早移於晚氣移於血晚移於早血
移於氣是邪無可容之地知可解也如寒熱日作不
移其時是邪未退也
或問太陽禁忌不可犯者何也曰小便不利利之是犯
本犯本則邪熱入裏不能解此犯之輕也大便不利
不可利利之是動血動血是犯禁此犯之重也
或問治病必求標本治何標本耶曰假令太陽證傷寒
自外入標本有二說以主言之膀胱為本經絡為標
以客邪言之先得者為本後得者為標此標先受之
即是本也後入于膀胱本却為標也此乃客邪之標
本治當從客之標本如麻黃桂枝治其標羌活藳本
治其本也
或問陽明證禁忌不可犯者何也曰不當發汗不當利
小便犯之竭其津液則生蓄血證唯當益津液為上
以其火就燥也益津液者連鬚葱白是也
或問半表半裏有幾曰邪在榮衛之間謂之半表半裏
太陽陽明之間少陽居身之半表裏五苓散分隂陽
膀胱經之半表裏理中湯治吐瀉上下之半表裏
或問傷寒惡寒傷風惡風理之昭然不可易也緣麻黃
湯下止言惡風桂枝湯下反言惡寒者何也曰仲景
言傷寒惡寒傷風惡風言之常也桂枝治傷風麻黃
治傷寒一定理也今桂枝湯下反言惡寒麻黃湯下
止言惡風言之變也然惡寒者必惡風惡風者未必
不惡寒也
或問傷風汗自出桂枝湯以散其邪傷寒無汗麻黃湯
以發其汗又言表證未解者用桂枝湯理似相反耶
曰傷風汗出腠理自開傷寒已汗後腠理既開故並
用桂枝湯以解肌可謂宜矣
或問病有身重不能轉側者有身疼不能轉側者何也
曰身重不能轉側者下後血虛津液不榮於外也身
疼不能轉側者風濕相摶於經而裏無邪也經曰傷
寒八九日風濕相摶身體煩疼不能轉側不嘔不渴
脈浮虛而澁者桂枝附子湯主之又曰傷寒八九日
下之後胸滿煩驚小便不利讝語一身盡重不可轉
側者柴胡加龍骨牡蠣湯主之二者頗類皆係不能
轉側但有差殊耳
或問發熱惡寒發於陽無熱惡寒發於隂且如傷寒或
發熱或未發熱必惡寒體痛二說皆曰惡寒如何辯
之曰傷寒或發熱或未發熱必惡寒體痛嘔逆頭痛
項強脈浮緊此在陽可發汗若隂證則無頭疼無項
強但惡寒而倦脈沉細此在隂可温裏也
或問傷風自汗與中暍自汗皆相似傷寒無汗與冬温
無汗皆相類敢問如何不同曰傷風不渴中暍即渴
傷寒脈浮緊冬温脈不浮也
或問經言用藥有言可與某湯或言不可與又有言宜
某湯及某湯主之凡此數節旨意不同敢問曰傷寒
論中一字不苟觀是書片言隻字之間當求古人之
用意處輕重是非得其至理而後始可言醫矣所問
有言可與某湯或言不可與者此設法禦病也又言
宜某湯者此臨證審决也言某湯主之者乃對病施
藥也此三者即方法之條目也
或問時人言下不厭遲汗不厭早斯言若何曰凡汗證
固宜早仲景謂不避晨夜者此也夫下證須從宜定
奪當急則急當緩則緩安可一槩而論假如陽明病
已有可下之理但合面赤其在後之熱尤未斂又如
嘔多雖有陽明證謂熱在上焦未全入府皆言不可
攻凡此之類固宜遲也
或問傷寒論中有證同而藥異有藥同而證異皆非愚
陋之可知也且如小青龍與小柴胡證皆治嘔而發
熱表裏之病大槩彷彿何故二方用藥之不同誠為
可疑也曰治病之要當究病源夫傷寒表不解裏熱
未甚而渴欲飲水飲不能多不當與之以腹中熱尚
少而不解消水飲停蓄故作諸證然水寒作病非温
熱不能解故用小青龍湯發汗散水其水氣内漬則
所摶不一故有或為之病因隨證增損以解化之原
其理初無裏證自水寒以然也其小柴胡證係傷寒
發熱之邪傳裏在乎半裏間熱氣内盛故生或為諸
證緣二證雖曰表裏俱病其中寒熱不同故用藥有
薑桂柴芩之異苟能循理以推之其事之異同自然
明矣更復何疑
或問煩躁不得眠與虛不得眠皆汗下後之餘證夫煩
躁以理言則為熱也虛煩者既言虛字非實熱也何
故煩躁反與薑附湯虛煩仍用梔子䜴湯二藥天壤
之隔其理何如曰煩躁本為熱分晝夜則知陽虛虛
煩不得眠無間斷故為裏熱經曰下之後復發汗晝
日煩躁不得眠夜而安静不嘔不渴無表證脈沉微
身無大熱乾薑附子湯退隂復陽其虛煩不得眠若
劇者必反覆顛倒心中懊憹梔子䜴湯以吐胸中之
邪雖曰二證俱煩而不得眠却有寒熱之異故不同
然
或問經言脈浮而緊法當身痛宜用汗解之又曰發汗
後身疼痛脈沉遲新加湯主之夫身疼痛皆係表邪
不盡固宜汗解何故復加人參生薑芍藥以益血也
曰表邪盛則身疼血虛則身亦痛其脈浮緊者邪盛
也其脈沉遲者血虛也盛者宜損之則安虛者宜益
之則愈
或問經言服桂枝湯或下之仍頭項強翕翕發熱無汗
心下滿微痛小便不利者桂枝去桂加茯苓白术湯
主之夫頭項強痛為邪氣仍在表也雖經汗下而未
解猶宜解之何故去桂加茯苓白术是無意於解表
也曰此非桂枝證乃屬飲家也夫頭項強痛既經汗
下而不解心下滿而微痛小便不利此為水飲内蓄
邪不在表故云去桂枝加茯苓白术若得小便利水
消腹滿減而熱自除則頭項強痛悉愈矣
或問經言結胸證其脈浮大者不可下下之則死既不
可下復作何術以治之曰夫陽沉浮關沉乃結胸不
可下之脈浮大心下雖結其表邪尚多未全結也若
輙下之重虛其裏外邪復聚而必死矣仲景言此為
箴戒使無踵其弊也其脈既不可攻當以俟其變而
待其實假如小結胸證其脈浮滑按之則痛故知邪
非深結亦不敢下無過解除心下之熱耳
或問病方入胃何為不𫝊曰經言陽明居中土萬物所
歸無所復𫝊註曰胃為水榖之海主養四旁四旁有
病皆能𫝊之於胃入胃則更不復𫝊如太陽𫝊之入
胃則更不傳陽明陽明𫝊之入胃則更不𫝊少陽少
陽𫝊之入胃則更不𫝊三隂已上所言入胃不𫝊之
理乃聖賢之至論也
或問經言病人無表裏證發熱七八日雖脈浮數者可
下之緣攻下之法須外無表邪裏有下證庶幾可攻
今言無表裏證况脈更浮數何故言可下之然此證
此理非僕所知敢問曰此非外感乃内傷也若外不
惡寒裏無讝語七八日消爍津液乃陽盛隂虛之時
苟不攻之其熱不已而變生焉故云脈雖浮數可下
之言不待脈浮而數浮則傷胃數則動脾此非本病
特醫之所為也仲景之意不外是矣凡傷寒當下之
證皆從太陽陽明可下之邪而入於府也故下之今
不言陽明病而止云病人無表裏證此非自表之裏
而病也但為可下故編于陽明篇中此章之理非初
學所能備悉其意也
或問六經傷寒惟少隂與厥隂有不治之證以二經較
之少隂死證尤多未審其理何如曰少隂者腎也位
居子正而一陽生於其中是為復卦乃天地之根宰
輔之職周旋運用承上使下一動一静莫非腎之功
也病至其經已至危殆隂陽兩全雖危弗咎蓋無陽
而隂獨居故言其死然子中之陽氣微弱凡病則易
為消減其言死多於厥隂也
赤水元珠卷十九
