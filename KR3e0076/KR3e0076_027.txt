赤水元珠卷二十七上
明孫一奎撰
痘疹心印小引
生生子曰余考痘之為症上古軒岐秦越人淳于公輩
皆未之論烈也自東漢建武中南陽征虜染流中國
時謂之虜瘡醫者以蜜煎升麻數數拭之然則痘盖
肇於東漢也已顧柰何張仲景華元化王叔和皇甫
謐禇澄孫真人王冰許學士諸名公亦未之置喙至
宋錢仲陽而下陳文中李東垣王好古朱彦脩乃始
言之迨劉昉之幼幼新書王賓湖之幼科類萃徐用
宣之袖珍寇衡之全幼心鑑湯衡之嬰童寳鑑高武
痘疹正宗汪石山痘疹理辨魏直博愛心鑑李言聞
痘疹証治痘疹要訣聞人規胡大卿八十一論李實
痘疹淵源翁仲仁金鏡錄萬菊軒痘疹心要俞東臯
痘疹巵言皆特以痘疹為言者不下數十家各相發
明似無遺漏宜乎今之嬰童可無虞矣何邇年来痘
疹一臨殤輀相踵十不保五曷故哉屈數前書不為
不多吐心露膽不為不悉豈多岐而亡羊耶抑其術
猶有未臻者耶嗟嗟書不盡言言不盡意眀者當心
得之已古謂用藥如用兵岳武穆云陣而後戰兵法
之常運用之妙存乎一心書安能使人人必克勝哉
矧今之業專門者以痘為秘術為禁方固不道其道
心其心各師其見各顓其法而不思融洽衆理以契
所歸故乃宗張喙李是甲非乙殆𣲖紛而不會其源
曷能齊其治哉余燭斯弊每為痛心故節錄各家成
法參以鄙意會而同之名曰痘疹心印庶好生君子
得以窺其竅妙云爾
原痘
萬菊軒曰上古之時未聞瘡痘之&KR0146;素難之文鮮有及
者豈其人淳龐朴野積精全神虚邪苛毒莫之能害
歟或云自建武擊虜遂染其毒流布中國謂之虜瘡
或曰聖瘡言其變化莫測也或曰天瘡言為天行疫
癘也或曰百歲瘡言人自少至老必作一番也或曰
踠荳瘡言其形之相似也故患此者如蛇蛻皮如龍
蛻骨死生存於呼吸之間夫上古所無而季世有之
抑時世異耶抑人自失之耶余思其繇天地之氣春
夏生養之紀也其物熙熙秋冬殺戮之紀也其物黟
黟時逮末世已非泰和之景不可謂非時世之異然
人日習偽不知持滿御神之道七損八益之數務快
其心以散其真不可謂非人自失之也有論穢毒者
有論淫火者有論時行正病者靡有定論將謂穢毒
淫火耶則一歲之中大而郡縣小而村落病者相似
而死相繼未必人人若此之甚也將謂時行正病耶
何以自少至老但作一次厥後再無傳染也盖父母
於子一體而分精血之毒已畜於陽施隂化之始固
不待誕生之頃嚥其血而後有是毒也况男子惜其
氣以養其精女子調其氣以養其血苟失所養即貽
他日之患子之受於父母者雖殊其為毒則一也豈
有男子淫火起於氣為陽毒而易治女子淫火起於
血為隂毒而難治之理耶至於天行正病亦有其時
但觀夫年之所加及有四時不正之氣即知有是正
病也然則待時而發者胎毒也或速而危或徐而持
或暴而死者氣之微甚所使也發則其毒洩矣所以
終身但作一度後有其氣不復𫝊染焉
孫季子朋来曰淫火即胎毒也天行即疫癘致痘之由
端不外是二者蓋淫火肇於有生之初伏而不發必
俟天行煆煉一番然後洩之雖百歲不免焉殆亦有
生之後一劫也設非淫火胎毒安得一生只發一次
哉矧人之出疹出痘正如蠶之蛻殼一眠二眠三眠
也若謂純是胎毒不假天行何臨作之年郡縣村鎮
沿鄉接境莫不皆然即卵生如雞鴨胎生如猪犬且
皆不免又槩可見至於生者死者實由所感天行之
輕重非干所稟之厚薄也觀今之童稚體盛神壯宜
其稟氣之厚亦多死者形羸色瘁豈非所稟之薄且
多生者迹此驗之死生輕重乃臨時所感天行之輕
重也為父母者慎加保惜以膺天和不可純委於命
而尤天也特筆此以告
萬菊軒曰昔人謂在胞中饑則飡母之血渴則飲母之
血余獨謂其不然盖兒始受氣之時一月胚二月胎
不過一點精血凝結中涵生意也至三月以後其形
漸成在胞之中譬諸禽鳥之雛在卵殼中渾渾然薰
蒸滋養惟所受太和之氣漸自生長日月既足乃破
其胎卵而出矣何以能飲食耶必謂有所飲食則胚
胎之初形象未具何飲何食耶且血者渣滓之物有
入必有出十月之前所飲所食之血又從何道出耶
若生下口含惡血乃母臨蓐之時血穢流溢入兒口
中未必便是先在腹中所食之血也但云兒在胞中
滋養形體長育變化培植根蒂者則在母之血液也
或有問曰兒在胞中饑則食母之血渴則飲母之血萬
菊軒以為必無此事驗今之初産之孩口有穢血少
頃就有黑糞從便而下是其徵也安可遽謂必無之
耶孫季子朋来對曰以物理格之似無此事也兒之
胞胎在腹猶瓜菓然瓜菓賴藤樹滋灌汁從蒂入日
漸肥大成熟兒在胞胎混混沌沌懵然無知焉有饑
餓蓋藉母之湮從胞蔕而灌入臍中十月充足胞分
而出口中之穢間或有之實分娩時胞中之餘穢惡
露也大便黑糞如瓜菓中之汁水耳此必有之物殆
平時灌滲積於其中出懷之後各自立極陽升隂降
陽升者啼聲上出也隂降者大便下行也此必然之
勢亦必然之理也出懷之後始有出有入在腹胞中
安有出入之徑竇者乎格物者自能辯之毋致疑也
痘不宜毒物酵發
生生子曰痘本火毒尤因天行故發熱之初看其熱盛
便知毒重即宜解散使表裏疏通俾熱毒有門路出
也全在頭着工夫胡大卿曰小熱宜解毒大熱宜利
小便觀此可見前人慎重之意不輕易用大寒大毒
之劑動其大便恐傷冲和壞脾胃也緣痘全藉脾胃
尤賴冲和始能灌漿結靨所謂冲和者即胃中坤元
之氣人賴之以養臓府而灌溉周身者也近觀西吳
治痘罔用頭着工夫動輙便以鱖魚桑虫雞冠血虺
蛇等毒物謂之酵痘習俗為常不思痘本火毒毒固
宜發但當先門路未清小毒藴成大毒兹又以毒攻
毒不啻火熾添油則脾胃冲和若燎毛矣故毒發之
後痘粒粗大膿何得滿或潰而爛或噦而嘔或發癰
毒或成外剥或致泄瀉種種之禍變難悉舉豈知門路
疏通則痘縱不起發不過補助氣血而或以大成散
佐之自能行漿灌膿盖痘粒小則漿易滿亦無變症
是曲突徙薪之法也舍此不為而徼彼焦頭爛額之
功殆亦危矣戒之戒之
戒用天靈盖
生生子曰醫本仁術夫仁者無大無小無貴無賤無見
無隠無處不然故啓蟄不殺方長不折皆所以體天
地而愛物存仁也醫之治痘逆者不治險者宜治前
人方法林林種種何莫非藥何物非劑何適非宜顧
乃取人之骸骨而煅煉之嗟嗟其忍心亦劇矣乎不
思痘之無膿者由氣虚而血不充也補氣以氣補血
以味合取其氣味之純厚者以補之則得矣如人乳
紫河車鹿角膠之類皆氣純味厚者庶可以補氣血
而資精神彼遺久死骸迨氣血竭絶枯朽之物猶稿
木死灰已且不能延生而又能資他人乎此必無之
理也且痘古稱天花貴清潔而厭腥臭其不可用一
也膿少由於血虚喜潤而惡燥兹犯煅煉枯燥其不
可用二也况律有禁條以無可取效之物而戕人之
遺體犯律之禁傷天之和噫操殺術也焉得仁
或曰有用之而痘立發者何謂也生生子對曰余非
謂此物不能發特嘅其發之後燥毒交扇烈若燎原
正如燈巵油盡而又益之以燈心立見焦枯良可悼
夫
腎無痘辯
生生子曰諸書皆言四臓俱有痘獨腎無痘故發熱之
初單顯四臓之症驗耳之冷則知腎無痘也余謂此
皆臆度之言非見道之語也緣痘稟於有生之初父
母之淫火伏於子之命門為天行癘氣感觸而發觀
銅人圖命門宂在兩腎俞之中與臍相對秦越人謂
兩腎中間動氣者五臓六府之本十二經脉之根呼
吸之門三焦之原臓府從此而生故人之所以得不
死者賴此動氣以為生生不息之根有是動則生無
是動則呼吸絶而物化矣夫以耳之冷熱驗痘出之
輕重則可若以耳之冷而遽謂腎之無痘則不可腎
既曰無痘何前人又有變黑歸腎之說由其有出斯
有歸也詳古人用四牙散一方亦可見矣盖牙者骨
之餘腎之標是亦以腎補腎之意惟腎之元氣充足
則其痘始能盡出且又能制伏其火而使其氣血相
依故化膿結痂而愈也腎虚則不能化漿而使之盡
出結痂則色變黑馴至焦枯而告殂矣故曰歸腎者
猶言痘本出於腎而仍還於腎也是為辯
首尾不可汗下辯
萬菊軒曰今之治痘者悉云首尾不可汗下聽者和之
曰痘宜温補汗下不可也此亦喜補惡攻之遺弊殊
不知治痘之法莫要於觧毒或攻或補務使毒氣得
解而已如其氣血和暢營衛流通表裏無邪其出則
盡其發則透其收則時非但不可汗下雖温補亦
不可用也設使外感風寒約束皮膚腠理痘出不快
此當汗之令隂陽和營衛通而痘易出毒得解散可
也苟不汗之則毒無從得出留伏於内未免閉門留
寇之禍矣如大熱不退煩渴轉增譫妄昏沉便溺阻
塞此毒留於腸胃之間與穀氣併宜急下之使臓府
疏通陳莝滌去可也苟不下之則藏&KR0034;畜毒煎熬於
中寧無養虎遺患之悔乎故大要曰謹守病機各司
其屬有者求之無者求之必先五勝疏其血氣令其
條達而致和平此之謂也
審証
孫季子朋来曰治痘先須審証痘固胎毒必假天行令
氣或内傷飲食激而發也發熱之初預當明其輕重
盖熱輕毒輕熱重毒重也設熱既重便宜察其表裏
外感内傷内傷為裏夫痘全藉脾土以為依歸脾為
倉廩五臓皆仰給於脾外主肌肉行漿灌膿結痂皆
在肌肉脾既受傷則内熱藴悶或腹疼嘔惡急宜消
之重者下之使裏無壅遏則熱自退神自清也内傷
不急治六七日後痘既外出腹中虚矣内傷之物因
而瀉痢則不能灌膿而成内䧟外感風邪即宜清解
若頭項痛腰脊強便知為太陽經表症若鼻乾不得
眠口渴便知為陽明經太陽以防風羌活寒月麻黃
桂枝陽明升麻葛根之類古人云必使一晝一夜汗
出熱退為佳盖腠理疏通則痘易出易壯遲則熱燒
地盤腠理緻密熱無從出出必稠密或藴成癍由解
散不清縱然發出日後灌漿必咳𠻳聲啞嗆喉外剥
可不謹之於始哉觀乎古人呼為痘瘡以其形圓而
肖荳也荳喜土鬆滋潤則易出易成熟初出最嫌土
燥成熟尤怕濕淫燥則難出濕則潰爛故治痘亦如
之若熱盛毒重神昏足冷者即於前解散内消之中
大加解毒故曰六日以前解毒為主六日以後補託
為主過六日則大事已定救無及矣是以貴在審証
勿失時也右審症
緫驗部位
内經曰諸瘡皆屬心火心之華在面痘瘡之候但以面
之部位占之思過半矣痘本火毒火性上炎諸陽皆
上聚於面吉凶善惡尤易見也額屬心火如印堂以
上髮際以下横兩日月角部位先見紅點先作漿先
結痂者此惡候也盖心為君主毒發於心故先見於
其位君危則十二官皆危死殆速矣左臉屬肝木右
臉屬肺金如兩臉先見紅點磊落者吉如相聚作塊
其肉腫硬者死盖肝蔵魂肺蔵魄生意既絶魂魄相
離故不治也頦屬腎承漿横抵兩頥先見紅點先發
先痂者吉此位雖屬腎然三隂三陽之脉皆聚於此
隂陽和故無虞也鼻雖為肺竅而凖頭則屬脾土若
凖頭先出先痂者凶蓋四臓皆稟受於脾毒發於脾
則四臓皆失所資殆土敗則四臓皆相隨而敗故延
綿日久而後斃也腎之竅在耳又心之用亦在耳心
者少隂君火也而少陽相火之脉行乎耳之前後凡
在耳輪前後先見紅點者凶盖君相二火互發燔灼
之勢難以撲滅惟口唇四圍先出先起先痂者大吉
緣陽明之脉俠口環唇胃與大腸主之無物不受殆
猶海也乃多血多氣之經故曰大吉也
驗面
發熱之時面色明瑩者吉赤若塗胭脂者凶此邪氣拂
欎於陽明胃與大腸也陽明經上循於面熱盛故赤
也宜清凉解毒稍通利之面垢慘黯者凶面垢者少
陽候見也邪熱拂於少陽甚則面微壅宜表裏雙解
盖少陽從中治也
驗耳
腎通竅於耳故耳以候腎也腎臓屬北方天一所生之
水受氣之初先生兩腎如荳子離泥兩邊分開之瓣
也痘疹發熱耳獨凉者瘡疹屬火外邪不干於腎故
也如耳熱是邪干於腎毒不發越則反有歸腎之變
凡觀痘瘡先看耳後有紅縷者盖少陽三焦之脉從
膻中上出缺盆繋耳後直上出耳角紅者火色也此
瘡疹之火發從少陽故色先見於其經也凡痘自耳
先出未及成漿耳輪先靨者此漸萌歸腎之勢多凶
驗目
目者心之使也神所寓焉發熱之初觀其兩目神倦不
欲開者痘也目中汪汪若水者疹也諸瘡皆發於心
故候見於目也目赤者熱甚也心惡熱急解之經云
肝開竅於目瘡疹發熱目連劄者肝有風也風入於
目上下左右如風吹不輕不重兒不能任故目連劄
也目直視者肝有熱也熱入於目牽其筋脉兩眥俱
緊不能轉盼故目直也得心熱則搐者風火相搏也
痘疹發搐此其常候但瀉心肝二經之火搐止則吉
不止則凶五臓精華皆上注於目痘瘡之毒發於五
臓毒之甚者目必受之故前人註有護眼之法良有
深意凡兩眼常出淚者肝熱也此時眼中無痘宜服
瀉肝火之藥蓋眼中之毒常在收靨不齊之後方有
如痘入目成膚翳者切不可用點藥恐損睛破瞳成
廢人矣痘瘡收後目不開者肝熱則目澁不敢開明
暗皆然心熱見明則合見暗則開謂之羞明此有餘
熱在心肝也如瘡未成膿腫消目開者瘡已過期收
靨不齊目閉不開者瘡壞欲變目上竄者心絶也直
視不轉者腎絶也非泣而淚自出者肝絶也微瞑者
氣脫也血貫瞳子者火勝水竭皆死候也
驗鼻
鼻為肺之竅痘疹發熱之初噴嚏者火邪上干於肺外
應於鼻而痒則嚏鼻乾黑燥者火刑於金金體本燥
得火反甚急宜清金瀉火以解其毒鼻衂者血得熱
而妄行故衂出於鼻急以凉血瀉火以解其毒鼻流
清涕者疹也疹發於心心肺相連以火煉金熱極而
反化為水也痘出之後鼻塞不通者熱也痘已成漿
收靨之時鼻塞不得息者此鼻内有瘡膿涕粘結可
用金銀小簮子以通之如痘未成漿鼻端先乾者凶
内經云臓真高於肺以行營衛隂陽也邪火刑肺肺
敗不能輸精於皮毛故皮毛焦枯先見於鼻營衛不
行隂陽不續以漸遍身皆乾枯而死矣凡瘡變壞鼻
中血出者鼻孔開張喘急者肺絶之候皆死症也
驗唇口
脾之竅開於口其華在唇四白發熱之初口中和唇色
紅潤者吉如口燥唇裂其毒必甚急解之痘出稠密
唇口痘子相粘諸痘未發此處先已戴漿諸痘未收
此處先已焦黑者凶面痘腫灌唇上痘裂成塊乾濺
者重如痘出太密口中氣臭者臓府敗壞故臭出於
口也痘欲變壞唇上縮者脾絶也唇下自呷者魚口
也口中涎如膠粘者脾津竭也皆不可治
驗手足
四肢者諸陽之本痘出欲疎其發欲透其靨欲齊如應
出不出應發不發應收不收此脾胃氣虛不能旁達
四肢也發熱手尋衣領亂捻物者肝熱也手搯眉目
鼻口者肺熱也手足搐搦者心肝風火相搏也各隨
其臓而瀉之足凉者此常候也足冷手亦冷者脾臓
虛也四肢皆稟氣於胃而不得至經必因於脾乃能
至也脾虚不能為胃行其津液故冷耳宜温之痘已
出手足多水泡者此肝勝脾衰為鬼賊宜急治之不
久便生痒&KR1701;也如遍身皆發手足不透是空殼者此
脾胃虚弱津液耗竭營衛凝澁故其毒亦欎而不發
也不能食者死能食者必發癰疽痘勢太甚手足冷
者不治痘未成漿手足皮脱者必死痘已正靨惟足
不收者足為純隂無陽相濟所以收遲如痘始成漿
他處未收手足心先靨者其後必生怪疾也痘靨之
後手足關節腫痛者必發癰也痘痒手足搔亂者凶
夾斑
斑者血之餘有色點而無頭粒隨出隨没者也丹則成
片赤如雲頭而突皆血太過而氣不及營衛失護致
血任三焦浮遊之火散漫於皮膚之間耳宜以輕劑
散其火邪兼活血解毒之藥治之並用玄參升麻湯
加石膏黃芩荆芥芍藥芎歸或升麻湯加紫草蟬退
多磨犀角汁化下烏金丸又或結痂之後而發者餘
熱煎熬肉分其斑必爛宜解毒湯加歸芍黃芩石膏
甚則大連翹飲爛處以生肌散敷之無不瘳矣至若
青黑紫斑乃毒氣不能發泄之故死生一反掌間耳
急與四順清凉飲利之其斑既退即以四君子湯加
黃蓍薑棗煎服如不止再加肉果須要預煎候之俟
斑退血附即服庶可免其内䧟也大抵斑在發熱放
標起脹時多用表散在灌膿收靨時多用解利遍身
通紅者治同
發斑有二陽毒發斑者壯熱渴躁兩目如火脉洪有力
其色紅赤者胃熱也紫黑者胃爛也一則下之早故
熱乘虚入胃一則下之晩故胃熱不得泄皆内外挾
熱而發斑也當服玄參升麻白虎等湯隂症發斑者
身無大熱手足指甲俱青脉沉細而急其色微紅或
暗晦此無根失守之火聚於胃薰於肺𫝊於皮膚而
為斑也若妄投以凉劑則誤矣當與升麻鱉甲湯調
中温胃而斑自退
夾疹(疹即麻也)
痘毒出於隂疹毒出於陽隂主血故痘有形而灌膿結
痂陽主氣故疹有色而不膿痂此皆有生初之淫火
伏於命門之間本非尋常並發者惟痘出之時或天
行所激觸動其毒故並出耳此亦不順之症也故急
宜清散先服升麻葛根湯如不解則犀角地黃湯内
既清凉則疹亦隨之而解矣
錢氏云痘疹只出一樣者善凡痘已見形其間碎密若
瘡子者此夾疹也由火毒薰灼於中故使疹挾出於
外也急宜解毒使疹消散痘得單成可也宜荆防解
毒湯主之若服後而疹不退者凶之兆也夾斑治同
膚疹者熱毒之氣發越而然也暴出之時點如麻狀但
色鮮赤成片耳用敗毒散毒當隨散越數日而痘出
痘反稀疎
劉宗厚云癮疹多屬脾隠隠然在皮膚間而名之也發
則多痒或麻木不仁者是兼痰兼濕之殊也色紅者
兼火化也用解毒防風湯若内傷外感而發者用調
中湯
夾沙(亦麻類粒頭𤨏碎吳地呼為沙子其狀如夏月膚腠之疿子)
沙之形如粟一般尖員而硬中含清水夾痘而出者亦
熱毒之所發也用四苓散加防風黃芩分利隂陽而
&KR0008;自退矣
夾疥瘡
痘夾疥瘡而出則血氣為瘡所奪痘多不能起發成漿
須連服内托散庶無坐陷之患也
乾枯黑陷紫陷(朋来曰凡黑如烏羽者生以其熱雖熾而血尚活治以凉血解毒可)
(愈也黑如焦煤者死無生氣也故不治)
痘色初見深紅者必變紫紫必變黑紫黑必至於乾枯
皆血熱乾滯而氣不能運行一定之理固如此也治
須以凉血清熱為主看其微甚或利大便或利小便
或為解散頂雖平陷不可以氣虛而例用參茋補劑
蓋補氣則熱愈甚而血愈涸也宜以絲瓜化毒湯加
當歸紅花連翹牛蒡更以麻黃解毒湯發散其毒或
以紫草湯化下小靈丹或燈心湯化下大靈丹有黑
疔者針挑破去其毒血兼用扶脾實土之藥古方有
燒人屎者有用四聖散者有用人牙散獨聖散者有
用雞冠血酒漿灌之者有用胡荽酒塗其遍身并衣
服薰之者有用壁間蟢蛛如荳大者研爛入雄黃每
歲一釐同研勻酒調服者有用黃連犀角清心火者
已上皆可擇用如宣風散百祥丸牛李膏内有大戟
與牽牛峻利之藥元氣盛尚可虧損况痘後之兒尤
當慎之
黑陷二種因氣虚而毒不能盡出者酒炒黃蓍紫草人
參黑陷甚者亦用燒人屎
白陷灰陷(朋来曰察其乳食少進二便清利者為寒法從温補)
痘色白者必變為灰慘灰慘者必變為平伏倒塌此雖
氣虛而血不華色血亦虚也故當氣血兼補使血活
氣行則白色可變為紅庶或可救若單用補氣之藥
則氣燥血虚必致發痒抓破灰慘平伏倒塌為不治
之症矣治宜補中益氣湯合四物湯有内熱者加解
毒藥白䧟抓破皮薄乾燥而極痒者皆由失於補血
以致氣虚則燥然也
内潰
心鑑曰内潰者胃爛也盖因風寒所中腠理固密隂陽
二分壅塞不通其毒内攻而臓腑之間毒火炮熾則
潰而成膿口舌皆白是其驗也識者於痘未出之時
或有風寒阻隔氣粗熱甚身必戰動肚腹急痛謹防
此患以敗毒散或升麻葛根湯逐散寒邪開泄腠理
縱毒外出必無是症
痒塌
痘瘡痒塌今人總歸之氣血虛寒殊不知亦有氣盛血
熱而然者須從形色及他症辯之如痘色淡白精神
虚怯小便利大便頻至夜痒甚者此脾氣弱而氣血
均虚也參茋内托散及四君子湯加黃茋肉果官桂
白芷蝉退主之甚則陳氏木香散佐之如瘡色紅
紫煩躁大小便不利渴欲飲湯水甚至抓破血流者
此氣虛血熱毒盛血行氣分血味醎醃螫皮肉而痒
也四物湯加參蓍連翹蝉退白芷甘草及三味消毒
飲加紫草連翹主之血流者敗草散蕎麥麵炒黃土
摻之又遍身痒甚抓破者不問前後皆服蝉花散
外以乳香或敗荷葉茵陳燒煙薰之若穢氣衝觸
作痒抓破者宜服内托散外以辟穢散薰之然發痒
精神清爽自知其誤欲人拊摸者吉若悶亂不寧者
搖頭扭項手足舞亂言不聽禁不止者凶也
羣玉曰痘疹發痒如能食而大便堅結者此邪氣内實
正氣外虚也加味四聖解毒湯治之外用升麻蒼术
麻黃槐柳桑皮煎熱拭之如泄瀉者此正氣内虚
邪氣外實調元托裏治之外用山茵陳白艾二味為
末燃火薰之如用上二法而痒即止者吉痒不止而
反甚者凶也
心書曰痘瘡作痒者火邪𫝊於肌膚之間不能即出或
血方流行而為風寒外束故欎滯而作痒與傷寒汗
不出而作痒相同法以荆芥穗束之以紙而刺痒痘
之項以散欎邪其痒即止驗之如神内服消風火化
毒湯以解之以上痒症痘家之惡候兹錄各家治
法驗甚者以備緩急參用
目睛露白
人之一身必元氣固則精血為之凝聚而瞻視有常也
若元氣虛損則衛氣受虧是以督脉縮促致睛上弔
而露白也若謂之風則謬矣遇此候别無他証者可
以保元湯加陳黃米主之無魂失志不省人事者不
治雖無他証而或見於七日之前則毒尚未解而氣
血已離必不可治之症也
聲啞
心之氣舉擊於肺而為音肺清則音清肺熱則音啞此
必氣喉有痘熱毒閉塞肺竅而然也須分順逆為治
如七日之後失音者乃内痘先熟而先靨則咽喉漸
寬毒氣漸消聲音自亮為順症也若七日之前失音
者此毒氣薰蒸失於調解致肺竅不通閉塞管籥毒
無從洩内痘糜爛舌齦成坑咽門腐壞馴至呼吸俱
廢為不治之症矣或有内本無痘因食辛熱之物或
多服熱藥所致者急用甘桔湯射干牛蒡湯加玄參
連翹犀角治之或能言聲不清者此火乘於肺也瀉
白散加天花粉桔梗石膏片芩茯苓麥冬山梔治之
或感風寒閉塞而聲不清者參蘇飲加桑白皮杏仁
石膏主之如法治之而效者吉否則凶
水嗆
喉之竅若管籥然痘之初出細小不覺及肌表之痘成
漿則内痘亦成漿而其毒壅於會厭然是乃飲食所
進之處故飲湯水不易進納則溢入氣喉而發嗆也
若穀食有渣自能咽之從食喉而下非如水溢以犯
氣道矣七日後見者不藥而愈何也外痘靨而内自
痊矣若七日前見則為逆症由熱毒壅塞不能發於
肌表故耳治用甘桔湯合解毒湯加牛蒡玄参荆芥
麥冬若預以甘桔湯清其氣道安致有此患哉
驚搐(附癲癎)
心者神之舍也痘毒本熱熱氣擊動心神肝不能制故
神不安而發驚搐治宜瀉肝利小便盖瀉肝則風去
利小便則熱除風熱既退則痘出而驚自愈矣故痘
未出而見此症者則升麻湯合消毒飲主之或紫草
膏或蝉酥丸不可竟投凉劑蓋心一凉則氣血隨歛
毒無從出也痘既見而有此症由熱毒之未解耳四
苓散合消毒飲或柴苓湯或導赤散若風火相摶喉
中痰鳴目晴上視面赤引飲喜居冷處者柴苓湯或
抱龍丸若痘後胃弱飲食不化謂之食蒸發搐必面
黃潮熱大便酸臭秘泄不調或吐利腹痛宜紫霜丸
下之大便秘者四順飲痘後毒當盡解而又發驚則
心氣已絶神無所依必不可治發癲癎者粉紅丸
治之
痘後手足麻木無汗者參附湯若手足難動常出汗者
茋附湯卒然驚仆不省人事者用皂角為末吹入
鼻中即甦古謂先痘後驚者不治痘正發而有此症
能不為之可悼哉
又痘未出毒氣内逼目上竄驚呌如驚風者乃痘欲出
之候也若誤認為驚而治之則毒氣内蓄邪熱不洩
而反危矣
煩躁
心經有熱則煩躁蓋痘毒之熱擊動心火脾少津液不
能濟之此所以發為煩躁不寧悶亂狂言等症也治
當觀其虚實何如痰實壯熱者梔子仁湯或解毒湯
或辰砂益元散二便秘則通利之虚煩而渴者保元
湯加麥冬五味或麥門冬湯夏月暑甚煩渴而痘出
不快宜辰砂五苓散靨後發熱煩渴麥門冬飲子此
症似輕而重苟服藥而久不愈則心脾二經皆為熱
毒所傷矣煩則必渴渴則必瀉瀉則必咬牙寒戰而
痒塌之患立至也慎之慎之
秋𫝊曰痘瘡以安靜為貴但有煩躁者必毒氣壅併表
裏不寧宜審諦之如搔爬不停者痘痒也不寧者裏
熱也呻吟者痛也非折肱之妙手安能識其病而起
其症哉
發渴
渴者胃中熱也胃中津液為熱所耗故渴而飲水也始
終固有用白虎湯加天花粉乾葛甘草然有汗加人
參或辰砂六一散小水不利者四苓散氣虚保元湯
加麥冬五味至於隂虚火動而發渴者固為難治之
症理辯則謂六味地黃丸加桂心五味子乃治虚渴
之聖藥也不可不知
痘疹心書曰毒氣萃於陽明此時多發熱渴熱淫於内
而外不得宣通故發渴也宜神功散服後猶渴者宜
紅花子一味煎湯飲之如無子即用紅花湯加牛蒡
子服之此藥神妙能散胃口之瘀血故也切不可用
荔枝黑棗椒薑等湯以助陽經之熱
噯氣
熱毒欎於胃中欲發而不得發故噯氣治用半夏生薑
湯加陳皮黃芩或四苓散加陳皮竹茹以利之
不食
痘瘡始終以脾胃為主若飲食如常者此臓腑充實脾
胃完固不消服藥若不喜飲食者必須辯别而治之
如泄瀉痘色灰白而不食者此脾胃虚而元氣弱也
宜四君子湯或人參養胃湯七珍散治之如大便秘
瘡掀腫不食者此毒盛而血熱也宜四物湯加解毒
藥熱甚者加薑炒芩連便秘者下之萬氏云痘瘡不
怕稠密只要能食
汗多
汗乃心之液由熱氣内蒸腠理開泄故液隨氣而出也
自汗盗汗俱能虚人未漿之時恐不能灌既灌恐不
能靨既靨恐血脫陽虚變為他症最宜調理自汗宜
保元湯加桂枝白芍浮小麥以歛之有熱加酒芩盗
汗宜當歸六黃湯或當歸湯丹溪曰自汗不妨蓋濕
熱薰蒸而然也此特為汗少出者言耳若汗大出身
冷惡寒寧不早為之治乎此宜異功散救之寒不已
者死汗綴如珠者死汗而昏沉者死汗而煩
渴者死不可不察
諸失血
夫血熱則妄行蓋熱毒之氣淫佚無歸則血亦隨之而
走泄也始終用犀角地黃湯加芩連梔子白芍但血
之妄行或吐或下或從陽瘡痘毒而出者悉皆不治
何謂也吐便者有傷於内也瀉膿血如死肝荳汁者
胃爛也從瘡毒而出者肉分空虚而元氣為之走泄
也鼻衂者生盖血隨毒行𫝊注督脉斬關而出不犯
其内故耳至於女人失血不止尤當急治嘗有一男
子口鼻出血數碗以韭菜汁半碗頓服而愈
隂囊發腫
痘症隂囊腫痛如瓠瓜者乃膀胱熱甚毒氣流於小腸
而然也急宜清利退火滑石木通車前牛膝梔子瞿
麥燈心甘草水煎服或紫草飲子小便不利者加木
通外以石燕子醋磨濃汁敷之
痘後浮腫
痘靨之後失於調理或傷飲食或感風濕致傷脾土濕
勝而為腫也傷於食以徤脾加山查麥芽平胃之類
虚者加人參俱以淡滲之劑佐之傷風濕者平胃散
加防風羌活汗之水腫者以五皮飲消之一方用蘿
蔔子殼蒲蘆煎湯洗之立消又法桕樹葉桑樹葉煎
湯洗亦消
驗動靜
凡痘以靜為貴内有不和則動凡靜屬隂而動屬陽痘
之為症隂陽俱病但息欲其勻語欲其少寐欲其安
寤欲其寧觸其瘡則吟拂其欲則鳴飲食二便如時
此平人之候是謂靜而吉也如呻者身有苦也自語
者神不清也喘粗者内熱也腸鳴者泄也坐卧不寧
者心煩也啼叫不止者痛也搖頭者風也指欲搔者
痒也嚥物難者咽痛也咬牙者心肝熱也若悶亂躁
擾譫妄昏眩如見鬼狀搖頭扭項手舞足擲目晴上
視寒戰咬牙語音不出皆為死候如病向靜忽然擾
動者異也須細察之痘色變而無他候者戾氣觸之
也痘色不變又無他症此必有因但俟自定其有目
瞑息微四肢僵直口噤痘壞昏睡不省者此真氣將
脫魂魄欲離之兆又不可作靜看也
稀痘仙方
牛黃(一錢)蟾酥(三分)辰砂(七分)絲瓜蒂(近蒂取五寸燒存性五錢)為末
每一歲服一分沙糖湯調下
兔紅丸(服此可免出痘)
辰砂甘草六安茶各等分臘八日午時取生
兔子血為丸梧桐子大逢三六九與兒食之
鼠肉方
取雄鼠肥大者去皮毛腸穢用鹽醋爛煑與兒食之
痘出稀少切不可使兒聞見亦不可對他言知但只
可自設法取用不可用他人取討者恐防毒藥死的
慎之或只用砂仁白水煮不用椒葱蒜韮并油煎等
辛辣熱物若未食葷兒與食尤妙此屢試屢驗者
四脫丹
蟬退蛇退鳳凰退(即哺出雞子壳)神仙退(即父母爪甲)
右各等分焙為末每服一錢煉蜜為丸菉豆大每
年除夜服服三年永不出痘
玄兔丹
玄參(酒洗五兩)兔絲子(水淘淨酒煮研爛為末)
右二味俱不犯鉄器為末黑沙糖為丸弹子大每
日與兒服三丸沙糖湯下
葫蘆花湯
八月採葫蘆花不拘多少隂乾入除夜蒸籠湯浴兒
或不出痘縱出亦稀少
苦楝子湯
苦楝子不拘多少煎湯浴兒或痘瘡不出出亦稀少
三花丹(將出之時用之能稀少)
梅花桃花梨花取已開未開盛開者隂乾為
末等分取兔腦為丸雄黃為衣用赤小荳菉荳黑
大荳三荳湯下
六味稀痘飲(將發痘預服之)
山查紫草牛蒡子(各一錢)防風荆芥(各一錢二分)甘
草(五分)薑三片水煎服
輕斑散(治痘未見點時服之)
絲瓜(近蒂三寸連皮子燒存性為末)硃砂(五分)二味和勻沙糖調下
痘出必稀多者少少者無
稀痘如神散
絲瓜升麻芍藥(酒炒)甘草山查黑荳赤荳
犀角(磨用)各等分每服三錢水煎服不拘時看大
小加减
預服萬靈丹(初發熱一服即輕百發百中)
升麻(小者三錢)葛根(三錢)甘草(三分)紫草茸(一兩)蝉退殭蠶(洗)
連翹白附子(炒各三錢)山荳根(五錢)全蝎(去毒十枚)䧺黃(一錢半)
麝香(一錢)蟾酥(一錢好酒煮化)
右十二味和拌為丸皂角子大每服一丸紫草湯
下
發熱有數種
生生子曰凡痘疹發熱與傷寒傷風傷食驚風等相似
先當辨明傷寒之熱手足梢微冷無汗惡寒面色青
慘不舒左額有青紋傷風熱手足梢微濕自汗惡
風面赤而光二者皆太陽症俱頭項痛腰脊強傷
食熱目胞腫右額有青紋身熱而額腹最甚夜熱晝
凉面色黃或吐利腹痛驚風熱面色青紅額正中
有青紋手心有汗時發驚悸痘子之熱必顯四臓
之症耳&KR0864;冷中指冷尻冷面燥腮赤呵欠頓悶乍凉
乍熱多睡咳𠻳噴嚏驚悸吐利夫發熱者瘡疹常
候也但熱微毒微熱甚毒甚微者勿藥甚者必宜及
早清解原痘無逆險只在發熱之初調治之早觀其
熱重神昏即以清解之劑投之或發表或攻裏法在
不避必使一晝一夜表裏通和熱退為佳盖毒解則
熱始退熱退痘出自然稀疎明朗若不早為疎通表
裏則毒無出路雖小毒釀成大毒迨及出齊則順逆
險已定順者幸而無虞逆者無所措手矣古無順逆
險之名稱順逆險者自魏桂岩始也
初發熱三朝証治活法
凡發熱疑似之間宜投人參敗毒散一劑發之是與不
是一發便見萬菊軒曰大抵痘疹只宜發盡勿使留
伏於中
凡用發表之劑務察天時不可固執只宜平和之說極
為誤事設遇冬寒及春行冬令之候腠理緻密血氣
凝澁痘必出遲遲則藴熱熱不得汗毒莫能洩必多
壅遏之變急宜辛熱之劑發之桂枝葛根湯或五積
散去乾薑
如天時熱則腠理疎豁氣血淖澤防其發洩太急恐
罹潰爛之變必以辛凉之劑解之宜升麻葛根湯雙解
散之類如春秋天時温和不寒不熱只以人參敗
毒散最佳
保嬰丹熱甚者用之捷效或就於前解散藥化下一
丸能令重者輕輕者少以其極能解毒也
初發熱時飲食二便如常精神清爽痘必稀少不須藥
初發熱時渾身壯熱熇熇然不渴清便自調此邪欎在
肌膚之間宜輕揚之劑發之升麻葛根湯甚者羌活
湯
初發熱時其熱烙手目赤鼻乾唇燥小便赤大便秘煩
悶不安此表裏俱熱毒氣壅遏宜發表通裏雙解散
主之
初發熱時表不甚熱煩躁不安口渴小便赤澁熱在裏
用紫草膏保嬰丹辰砂六一散犀角山荳根之類清
解之甚者三黃丸微利之
初發熱時腹中痛者此痘毒與穀氣相併急以麥芽山
查紫蘇枳實砂仁陳皮温而消之若腹脹硬痛大便
秘者備急丸下之
初發熱時咳𠻳鼻流清涕參蘇飲主之
初發熱大便秘結急宜潤之恐熱毒内蓄宜紫草飲必
使大便通利為好
初發熱嘔吐者要明外感内傷外感者二陳加柴胡
藿香生薑枳殼和而解之内傷者二陳加藿香砂
仁麥芽山查枳實蘇梗白芷消之胃弱而吐者六
君子湯有毒氣上衝大吐不止者辰砂六一散甚者
加石膏蘆根湯亦佳
初發熱作瀉腹中不痛原無内傷者此痘内動與外邪
搏激所致不必治瀉但以輕揚之劑升發之痘出而
瀉自止
初發熱自汗自吐自瀉者乃毒從上中下而出皆為吉
兆但只在三日内裏不可多日恐元氣虚脫也
瀉有冷熱熱瀉者口渴小水少而身大熱四苓散加木
通若乾嘔加薑炒黃連或六一散冷瀉口不渴小
水清重者理中湯輕者參苓白术散久瀉者荳寇丸
初發熱二三日間有驚搐者導赤散羌活湯辰砂散
大便秘者三黃丸微利之小便赤澁者導赤散
渴甚者葛根解毒湯腹中痛者桂枝大黃湯腰
痛者人參敗毒散自利者黃芩湯吐利者黃芩
加半夏湯如脾胃素弱自利清白者理中湯丸或
四君子湯荳蔲丸合而服之
凡發熱及初見標時須問咽喉疼否但有微疼急清解
之甘桔湯加牛蒡子大抵痘要解咽喉為急務不
早防以致失聲乾嘔水穀不入搶喉噴吐治無及矣
管氏曰發熱之初痘之吉凶皆兆於此故急宜表汗使
臓腑胎毒及感不正之氣盡從汗散則痘出自然稀
少蓋熱甚毒甚熱微毒微不必治妄汗則表氣一虚
痘不能起發反為害也盛者汗之要在身熱盡退為
佳其有一切雜症皆由毒氣欲出不能故耳一表散
則毒氣盡洩諸症自退矣或有當解者解之當下者
下之切不可執一也胡氏曰表熱壅盛非微汗則表
不解裏熱壅盛非微利則裏不解正此之謂耳失此
不治則毒氣漸盛而逆症隨見世人多忽於此及見
逆症而後治之將何及哉
大抵治痘之訣妙在三法曰發表曰和中曰解毒知此
三者於發熱見標之際預為之地則多可少重可輕
自無以後變症故發表最先蓋痘疹只要發得毒盡
不使留伏於内凡發表必兼解毒非發表之外另行
解毒也痘既已出不渴不熱表裏無邪不須服藥如
痘多毒盛裏實能食可單用解毒如裏氣不和或吐
或利於和中法内略兼解毒若毒輕痘少惟裏不和
胃氣虚者只用和中則不必解毒也每發表須辛甘
清陽之劑羌活防風升麻白芷桂枝之類和中須甘
温之品如人參當歸甘草芍藥之儔盖中不足甘以
補之解毒須苦寒之輩如牛蒡連翹葛根芩連梔栢
紫草之類蓋毒者火也凡用苦寒之劑必要酒炒可
以活血達表且不犯胃氣切宜識之
痘宜依期施治治貴通變
翁仲仁曰夫痘由中以達外用藥因期而變通以其尚
未見標必發熱三日然後見標出齊三日而後起脹
蒸發三日而後灌膿漿滿三日而後收靨發熱之初
耳尻中指俱冷耳後起紅絲呵欠噴嚏眼目困倦兩
顴之間有花紋見者預知其為痘也發熱三日當托
裏解表使其易出亦有氣弱而不能出者當微補其
氣氣和則出快初不可用茋恐腠理密而難出也四
五六日以清凉解毒為主清凉則無血熱燥毒之患
解毒則無壅滯黑䧟之害七八九日以貫膿為主治
法當温補氣血氣血流行而成漿自易也十與十一
二日以收歛為主大和氣血補脾利水則自然結靨
此特語其常也盖常者可必而變者不可必當隨候
參詳安可執藥以應無窮之變哉言見紅點之時如
痘輕少不可過表在後恐成斑爛或乾紅紫色急宜
疏利不然在後必成黑陷四五日之内痘出至足心
為齊苟未盡出於解毒之中宜兼發散若專於寒凉
則痘遲滯不出七八日之間毒未盡解於温補之中
又兼解毒若偏於燥劑則毒盛不能化漿也十一二
日之間漿未滿足必大補氣血略兼解餘毒不然恐
有癰毒温疤之患此變通之妙要在隨時制宜也
人參敗毒散
羌活獨活前胡柴胡川芎枳殼桔梗
白茯苓人參(各等分)甘草(减半)生薑三片水煎服
一方加薄荷少許
參蘇飲
人參(三分)紫蘇葉桔梗乾葛前胡(各四分)陳皮
茯苓(各五分)枳殼(三分)半夏(二分)木香(一分半)生三片水
煎服
升麻葛根湯
葛根升麻白芍藥甘草(各等分)水煎服
雙解散即防風通聖散益元散二方也
防風川芎當歸白芍藥薄荷葉大黃
連翹(各五分)石膏桔梗黃芩(各八分)白术桂枝
荆芥穗(各二分)滑石(二錢半)甘草(一錢)生薑三片水煎服
桂枝葛根湯
葛根桂枝赤芍藥升麻防風甘草(各一錢)
生薑三片淡䜴一錢水煎服
保嬰丹
紫草茸(酒洗忌鉄四兩)纏荳藤(燒存性四兩)荆芥穗防風升
麻大力子(炒各二兩)天竺黃(一錢二分如无真者以雄黃一錢二分代之)牛
黃(一錢半)辰砂(用麻黃荔枝殼紫草煮過再飛)蟾酥(自取真正者一錢二分)赤小
荳菉荳黑荳(各四十粒炒香)甘草梢(去皮二兩)加紫草三兩
水熬成膏半碗沙糖半碗前藥俱製净末和為丸
圓眼核大辰砂飛過為衣未出之先濃煎甘草湯
每服一丸大兒加一丸凡遇發熱之時生薑葱白
湯化下厚蓋表汗乃解毒之神藥
心要羌活湯
羌活川芎防風山梔子龍膽草當歸(各等)
(分)甘草(减半)薄荷葉(三片)淡竹葉(五片)水煎服
紫草膏治紅紫黑陷熱毒
紫草茸白附子麻黃(去節)甘草(各五錢)全蝎(八枚炒)
右為細末用蜂蜜一兩酒半盞先入紫草煎熬成
膏旋入各藥丸如皂角子大每服一丸仍用紫草
湯化下如治驚搐用金銀箔為衣薄荷湯下
六一散
桂府滑石(飛淨六兩)大甘草(去皮一兩)每用一錢燈心薄荷
湯下内加制辰砂三錢名辰砂六一散治狂
言妄語驚搐用防風荆芥薄荷天麻煎湯候冷調
下本方加欎金名牛黃六一治痘後瘡癤癰毒
及天行瘟疫冷水調下多服大效
退火丹治痘初出標大熱不退或稠密成片者神效
六一散一料加雄黃(飛過三錢)纏荳藤燒存性一錢外用
紫草木通蝉退地骨皮紅花大力子羌活片芩燈
心煎湯候冷調下極能解毒稀痘
四苓散
白术赤茯苓澤瀉猪苓
右為細末每服一錢
三黃丸
黃芩(五錢)黃連大黃(各二錢半)為細末雪水搗丸菉荳
大辰砂為衣每服五七十丸燈心湯下
備急丸
木香(二錢半)大黃黑丑頭末(各五錢)為細末神麯糊
丸菉荳大每服五七丸山查湯下
甘桔湯
甘草(二錢)桔梗(一錢)水煎服
三荳湯
赤小荳黑荳菉荳(各一升)甘草(三兩)三荳用水淘
淨用水八升入甘草同煮荳熟為度逐日空心面
東任意食荳飲汁服七日永不出
代天宣化丸即韓氏五瘟丹也
甘草(甲巳年君土)黃芩(乙庚年君金)黃栢(丙辛年君水)山梔(丁壬年君木)
黃連(戊癸年君火)連翹(佐)山荳根(佐)牛蒡子(佐)
先視其年所屬者為君次四味為臣君藥加一倍
臣减半佐又减半共為末冬至日修合取雪水煮
升麻汁打麵糊為丸辰砂為衣竹葉湯下
五積散
白芷川芎(各三分)桔梗(一分半)芍藥茯苓炙甘草
當歸桂枝半夏(各二分)陳皮枳殼麻黃(各五)
(分)蒼术(一錢)厚朴(四分)
右除桂枳殼二味為粗末外十二味為末慢火炒
令轉色攤冷次入二味末令勻水一盞半生薑三
片煎一盞温服
辰砂散
辰砂(一錢)絲瓜近蒂三寸連子燒灰存性為末蜜水調
服多者可少少者全無絲瓜解痘最妙紫草甘
草湯調服尤佳
連翹湯總解諸毒散風清熱痘後一切發熱癰毒赤腫
連翹防風瞿麥荆芥穗木通車前子
當歸柴胡赤芍滑石蟬退黃芩山梔
子甘草(各五分)紫草(五分)水煎服
連翹升麻湯
連翹(一錢)升麻葛根桔梗甘草(各七分)木通(八分)牛
蒡子(一錢)白芍藥(五分)薄荷葉(少許)淡竹葉燈心水煎服
消毒飲治咽喉腫痛上膈熱盛一方加升麻
牛蒡子(炒二錢)荆芥(一錢)甘草防風(各五分)水煎服
翁仲仁十神解毒湯專治身發壯熱腮紅臉赤毛焦
色枯已出未出三日已前痘點煩紅燥渴欲飲睡卧
不寧小便赤澁此熱盛也並皆治之
歸尾生地紅花丹皮赤芍桔梗木通
大腹皮連翹川芎此方治血熱痘疹以凉
血活血為主佐以桔梗川芎有開提發散之功引
以大腹皮木通有疏利熱毒之效誠以連翹丹皮
有解毒之良用此以治血熱痘疹則能内外分消
熱毒雖盛庶幾解散表裏自然和平矣古人用黃
連解毒湯恐驟用寒凉不惟冰伏熱毒及出不快
抑且熱毒為其所抑則欎於臓腑或肚痛腹脹内
潰而死者有之豈若此方用之為穏當若不得已
而用黃連芩柏亦須酒炒一以製其寒凉之性二
以助其上行之勢借連栢以解毒耳
加减法
身熱壯盛加(葛根前胡)毒盛綿密加(荆芥鼠粘子)渴加(天花粉竹葉滑石)
小便血加(犀角山梔)大便黑加(犀角黃連或桃仁)吐血乾嘔加(黃連犀角)
發紅斑加(犀角黃芩黃栢山梔玄參)小便赤加(山梔)小便短澁加(猪苓澤瀉)
小便秘加(滑石瞿麥)大便秘加(枳殼前胡)嘔加(橘紅)泄瀉加(猪苓澤瀉防風)
大便秘喘加(枳殼前胡大黃)煩躁加(麥門冬天花粉)煩渴狂亂譫語加
(知母門冬石膏)嘔吐加(猪苓澤瀉黃連)咽喉痛加(甘草鼠粘荆芥)
以上並用燈心十四根水煎服
羌活散欎湯專治實熱擁盛欎遏不得達表氣粗喘
滿腹脹煩躁狂言譫語睡卧不寧大小便秘毛竪面
浮眼張若怒並有神效并為風寒外摶出不快者同
治
防風羌活白芷荆芥桔梗地骨皮川
芎連翹甘草紫草大腹皮鼠粘子
右為粗散水一鍾燈心十四根煎六分温服
身初發熱及見點之際毒氣壯盛外為風寒所抑或
肌肉粗厚腠理堅閉肌竅不通經絡阻塞使清氣不
得引毒達表循竅而出則熱毒擁遏於内為腹脹為
喘急為秘結為狂煩為驚搐為失血皮燥毛直面急
眼脹睡卧不寧驚啼多哭此熱毒擁遏之症辨認不
差急宜用發散開提之劑佐以和解透肌之法則熱
毒不擁而其出自易矣羌活白芷防風有升提發散
解毒之長桔梗有開提勻氣之能荆芥連翹鼠粘善
解欎熱地骨皮消擁熱於筋骨之間且能肅清臓腑
紫草滑肌通竅大腹皮引熱下行使内外有所分消
用此以治熱擁之症效大而功用極妙若驟用寒凉
如芩連升麻之類則熱為寒氣所抑不得伸越逗遛
經絡為疽為癤者有之冰伏硬閉者有之至於人參
黃茋白术茯苓温補之劑誤用則其擁盛禍不旋踵
他如丁桂木香薑附之類以熱攻熱殺人立至尤宜
戒慎故發熱之初至見點之後並宜以本方處治依
後法而加减之
加减法初發熱壯熱腮赤面赤毛焦皮燥咳𠻳喘急
加(升麻)煩渴加(天花粉乾葛)腹脹喘急鼻塞面赤若怒毛直
加(麻黃)便秘加(當歸枳殼)甚則加(大黃)嘔吐加(猪苓澤瀉陳皮)禁用(生姜)
(丁香半夏木香)洞瀉加(升麻)禁用(白术茯苓荳蔲龍骨等劑)喘𠻳惡風加(紫蘇)
(桑皮)失血加(犀角地黃黃連)搐加(青皮)發斑加(黃連黃芩山梔)鼻衂加(黃芩)
(犀角)小便赤澁加(滑石山梔地黃芍藥)驚悸加(木通山梔)不思食加(山查)
傷食加(神麯山查麥芽)煩紅赤色加(生地紅花丹皮白芷防風)
見標二三日間出不快利加(大力子山查蟬退名透肌散)
皮急肉緊身壯熱甚加(葛根前胡)
見標三日之内並依本方加减及三日後痘瘡出
齊血包已成而前症悉平不得復用此方恐發散
太過難於行漿另有方藥在後其禁用藥劑並從
血熱痘症法而裁治之
太乙保和湯(又名紫草透肌湯)專治血熱痘症服十神解毒
湯後熱症悉去内外和平見點三日之後不易長大
粗肥者用之則能保和元氣活血解毒助痘成漿易
痂易落也
桔梗紫草川芎山查木通人參紅花
生地甘草糯米(五十粒)
右用燈心七根薑一片水一鍾煎至六分温服
便澁腹脹加(大腹皮)繁紅不潤加(當歸蝉退)出不快者加(鼠粘)
(子)䧟塌加(黃茋)痛加(白芷)不勻加(防風)水泡加(白术芍藥)𠻳加(五味)
(子麥門冬)渴加(麥門冬)痒加(白术芍藥)
七八日後漿足身復壯熱便秘煩渴腹脹喘急前胡
枳殼湯漿足禁用此方另立湯飲在後
益元透肌散專治擁熱痘症服羌活散欎湯後擁症
悉開氣血和平見點三四日後不肥大者不成漿者
用之則能勻氣解毒透肌達表領出元陽助痘成漿
而易結膿窠也加减以保和湯同論漿足之後另有
保嬰百補湯在後按此即太乙保和湯去生地紅
花加蟬退鼠粘陳皮水一鍾加燈心十四根棗二枚
煎六分温服
血熱痘症禁忌
血熱痘症熱毒彌盛然毒氣無所分消只宜重用升提
發散使毒得以達表而從外解引以滲泄使熱得以
潤下而從内消佐以清凉消毒行血凉血之劑則痘
雖稠密亦能消散而易出易化漿也所謂輕其表而
凉其内十神解毒湯蓋得安表和中解毒三法盡善
誠痘科之神方也丹溪曰熱者清之實者平之其此
方之謂歟是故發熱至見點之後三日以前毒氣未
盡達表内外彌盛血熱之症悉具辯症不差並只以
本方處治之切不得用參茋白术茯苓補氣之藥於
熱症未漿之前如誤而用之是謂實其實腹脹氣喘
狂亂譫語咽喉腫痛口舌生瘡變症百出所謂邪得
補而愈盛也嘔吐泄瀉慎不得用半夏丁桂乾薑木
香藿香訶子肉果如誤而用之則是以熱助熱氣得
熱而愈亢也燥症必至咽疼狂亂失血便秘無所不
至矣至於龍骨枯礬澁滯之物且能使氣道阻塞是
欲其出而反閉其門也腹脹之患生而喘急之勢至
矣尤宜戒之及至血包已成氣血定位頭頂白光勢
將行漿又宜易方另行别議
三仁膏治痘疹大便堅實不宜下者服此潤通
火麻仁(炒去殼一兩)松子(去殼去皮七錢)桃仁(去皮炒五錢)
右研爛加芝麻一合微炒研細入蜜水研極爛以
帛濾去殼同前三仁蜜湯調下看大小用之
見標三日証治活法
發熱三日後退凉見標飲食二便如常形色淡紅疎朗
抺過碍手者上吉不須藥
發熱一日便出者凶乃表虚毒盛也急用羌活散加紫
草牛蒡蝉退煎調紫草膏或保嬰丹若治之早十救
二三若服後熱盛不退宜羌活散調退火丹(若無保嬰)
(丹用纏荳藤灰加辰砂看大小一歲三釐十歲三分逐歲增加代之矣)
報痘時煩躁不寧腰腹痛不止口氣大臭痘見紫色者
死
標色白皮薄而光根窠全無紅色或根帶一線紅三五
日即長如菉荳大此痘决不能灌漿久後成一包清
水擦破而死不可因其好看妄與下藥
標出全不起頂如湯泡燈火燒者一樣十日後痒&KR1701;而
死
標出時一片紅斑如錦紋者六日死遍身如蛇皮者死
黑斑如痣狀肌肉成塊黑者立時死
凡見標疎少則毒輕不必妄治密則毒盛但要磊落大
小分眀不相粘連成片可用前藥進之或托裏解毒
之劑快斑湯消毒飲主之使其易發易靨如出太
密粘連糢糊其毒尤甚托裏解毒之劑宜多飲之以
防痒&KR1701;黑䧟之變更察外症可治則治不可治則勿
治
凡痘子初出最要唇口潤澤其毒則輕如唇焦裂舌燥
有芒為毒火熾盛表裏欎遏急宜解之黃連解毒湯
加大力子標後身熱未退清地退火湯
凡見標先要頭面稀疎磊落頸項胸前稀少其毒則輕
如面上一片糢糊未發壅腫蒙頭纏項胸前布密此
毒盛也慎勿治之
凡頭面未見標而手足先出他處未起而手足先起他
處未收而手足先收者此陽火太旺宜早解毒抑陽
扶隂之劑四物湯合黃連解毒湯主之如他處俱
起而手足起遲他處俱收而手足不收者此脾胃虚
弱不能行其氣血達於手足宜補脾胃十全大補湯
桂枝芍藥湯
凡初見標之時磊磊落落似稀疎之狀其後漸加日多
一日此毒伏於裏裏氣虚弱不能使之即出須大補
而兼解毒庶可十救二三也十宣散加無價散
石谷程氏曰凡發熱見標密無毫縫空地稠若蠶種者
急用三元秘方救之每一歲兒用茜根芫荽子各三
錢荔枝四枚若不起加葡萄一錢半好酒一鍾煎至
五分候冷每用半盞攙熟水半盞時時慢慢喂之一
日服盡次日再用水煎如前慢慢喂之但服此藥之
後不可雜食他物以傷胃氣小者只許食乳大者只
吃粥若口渴即以此藥水飲之一以止渴又能清熱
解毒切忌油膩煎炒恐滯腸作瀉瀉則誤矣或十歲
二十歲藥從一歲加起依數增加作一劑服之如年
多劑大不能盡煎可分作二三礶煎之按前藥用
酒煎者活血也後用水者清熱也熱盛必作渴代茶
飲之足可解毒蓋前症不可補補則助毒又不得不
補不補則不起發宜當解毒解毒又作瀉不解毒又
攻内兹用三味代之既能解毒又可温脾活血誠為
千金良劑
凡痘發熱一二日便出或一齊擁出密如蠶種紅紫無
縫急宜服之此時切忌保元恐温補助毒以其血未
活而漿不能化故用此三元解之俟其色淡血活熱
勢已退然後進補庶為萬全
凡皮肉間纍纍然紅點稠密急用纏荳藤加製過辰砂
末連進二三服或薄荷湯調退火丹仍以牛蒡為末
敷顖門上以散熱毒非惟能使痘疎又且免使侵眼
又方生地黃牛蒡子搗成膏貼面頰額角能退痘
毒
一已出未出之時口鼻出血此血熱錯經妄行不可妄
投熱劑宜用生犀薄酒磨服如鼻血不止胎髮灰
吹入鼻中即止口鼻既血又大小便下血恐胃為
熱毒所傷腐壞而然不可不知
一出與地皮相平無興起之意乃是紅斑急用凉血解
毒羌活散加酒炒芍藥紅花紫草蝉退木通占米連
進二三劑退之夾疹同此治治之遲則紅變黑黑則
逆而難治
大凡用紫草必用占米以制其冷性俾不損胃無洩瀉
之患惟大熱大便燥者不必占米
大凡用當歸活血須以芍藥收之免辛散助熱
一標出他處未見獨出數粒於山根之上為毒盛氣虚
犯上或發三五粒一塊者皆不吉之兆也急宜凉血
解毒以防危急若腮頥地角之間疎疎朗朗淡紅潤
澤三四次出者為氣正道尊上吉症也
一出皮膚乾燥枯澁必難起壯用溪中白色石子數枚
燒紅以井水淬之使薰蒸痘上或置被下薰之頃刻
潤澤痘即起發又能解穢
一色淡不紅活者血虚也以四物湯加減服之但地黃
大能滯血不可輕用不得已須薑汁炒過
人乳補血甚捷加酒少許佐之且血非氣不行又加四
物於保元之中為陽生隂長之義
一痘正出好飲水者此乃脾胃虚弱津液枯涸故也如
恣飲則必傷脾洩瀉及發泡難靨之患保元湯加麥
冬五味子止之
一痘未起壯而頭面先腫者乃隂虚陽盛大下四物湯
加人乳好酒服之以補隂與陽齊然陽易補隂難補
宜急急勿遲否則誤事
一出即變黑者此為惡候如有起興急用託裏解毒之
劑少用保元大加紫草紅花服之外用四聖散點之
然早能凉血解毒必無此患亦多因脾胃虚弱血熱
所致凡紅變白白變黃者生紅變紫紫變黑者死
一痘全藉氣勻血活腠理疎通則出快而稀疎亦無餘
症倘遇寒凍及勞役瘦弱之人血凝氣滯出則不快
蓄於皮膚之間肌肉之上進退兩難日久變成黑紫
禍不旋踵凡有此候當按令急與和劑(如羌活散之類)以疎
利之其毒氣隨痘而出庶無變症保合太和之兆也
如頭面出不快此太陽經當用荆芥甘草羌活防
風天麻湯如胷腹出不快此少陽經當用升麻紫
草木通紫蘇羌活湯如四肢出不快當用芍藥紫
蘇葛根甘草葱白連鬚羌活湯各加生薑連進二服
痘即出快
賊痘
凡賊痘與好痘一般但攙先起壯皮嫩嬌軟内係淡膿
當用保元湯加占米煎服亦能回漿
一出其色掀赤抺過皮軟不碍指此係賊痘過三日變
成水泡甚至紫泡黑泡者危症也若未成紫黑宜少
進保元大加紫草蝉退紅花解之或燈草木通湯調
六一散利去心經藴熱而紅紫自退如已成水泡白
泡或灰白色則保元中大下四苓利之此千金妙法
也不然則遍身抓破黑爛而死
起壯三日証治活法
凡四五日来起壯活動一線紅暈而有根窠此為上吉
蓋有根窠方見氣勻血活血活則毒化成漿收功結
痂全藉此也若無根窠必是氣凝血滯按法速治
凡起壯肥滿乳食如常不必服藥
一四五日来起壯肥大中有一小孔自頂直下至脚不
黑不白與痘色相並此名蛀痘由表虚腠疎而然若
不早治大洩元氣不能起發灌膿急用保元湯大加
占米川芎肉桂提起内膿以實其孔庶為佳兆三二
劑後孔自塞滿若孔色黑乃疔也以疔法治之
一頂陷色白皮薄光洞者氣虚也(火照内外光明者是)大進保元
倍加酒炒黃茋肉桂川芎丁香人乳酒漿和服
一根窠淡枯澁不澤血虚也宜保元加酒炒紅花川芎
當歸芍藥加山查以消參茋之滯再加木香一二分
調氣氣調而血自活矣
四五日痘色不宜紅紫乃熱毒不化若血熱仍當凉血
解毒兼氣虚者保元加紫草木通紅花生地之類解
之
一地紅血散乃血不附氣保元加當歸大加白芍藥以
收歛之蓋芍藥味酸用之為君使血得以附氣且又
能活血化漿此最上一乘之法切記切記
一洩瀉按寒熱急治至此再不宜瀉
若起壯遲緩根脚不紅活者以無價散(一歲三釐)看大小用
之好酒調服或保元加人乳好酒丁香占米山查血
虚者加當歸鹿角膠
一黑陷及痘疔外用四聖散以油胭脂調點之内以凉
血解毒如紫草紅花木通茜根少加保元進之其疔
自退疔退看其虚實仍以保元補之
一煩躁者内必有熱可用木通以引其火下行或以六
一散燈心湯調俟冷服之譫語者加三製辰砂夏
月井泉水服
如飲食不進看痘色何如未可輕投藥劑蓋其間有毒
氣未盡者宜山查紅花子紫草等藥清而解之如
脾胃虚弱痘色淡白宜保元加山查扁荳神麯嘔
吐加霍香
一倒痘頭面上未出從足底出起逆而上之縱起壯灌
膿回至心窩下則毒攻入内大叫一聲昏迷而死雖
疎快亦不免死乃逆症也候其出齊至頭面遂早丢
去下身不治只將保元大加川芎以升提之漸漸使
其自上而下起壯灌膿自上而下收斂結痂如常痘
一般此鮮有知其妙者宜謹誌之此逆痘若治之
早以黃連解毒湯一帖以護其心可十全三五遲則
百無二三矣
翁仲仁曰三日四日痘當出齊點至足心勢方安定猶
有陸續不出之狀或隠隠於皮膚之内不見不起者
古名不快若非風寒欎遏之因必有氣虚不振之過
是以四日已前痘毒方出身表宜凉四日已後毒出
已定身宜温凉則氣血和平痘色必然潤澤温則腠
理開通其毒易以成漿故至此而身不微熱雖未必
至於冰伏而痘瘡斷乎不長四五日来血包已成候
當肥大而粗頂宜發光而白故根紅而頂白者已具
行漿之勢若還赤色過頭雖見嬌紅可愛延綿六日
依然到頭空殼虚花皮薄而光亮如燈内含是水頂
尖而根脚不紅行漿勿實是以毒熱盛而未解則為
紫為黑壅而不起則為陷為&KR1701;滯而不榮則為乾為
枯為青為灰怯而不振則為不快為停漿或有肉先
腫脹而痘反不起者漿則滯而不行面已虚浮而痘
反退伏者毒則遏而不進故身不熱而痘不起已成
冰硬之形赤色若還不變温之可興氣血弱而不振
遂成不快之狀紅潤依然如舊補之可生紫色乾枯
切忌温中帶補只宜活血鬆肌為壅為滯烈藥雖然
可發透肌尤是良方溏洩惟於温補瀉甚佐以升提
凡起壯時痘之根脚全然不起其頭面皮肉紅腫如瓜
之狀者死起壯時腰腹或疼或止遍身紫點如蚊
蚤咬全不起發者死起壯時痘伏陷不起腹中膨
脹不能飲食氣促神昏者死略能飲食用消膨藥治
之起壯時遍身黑陷悶亂不寧神昏氣潰者死
起壯時根窠紫色乾燥不活全然不起發者死
頂陷不起須看年夀上痘起則不必憂如年夀上不起
急與升天散一二服
痘半起忽然平陷而色白者急與内托散或補中益氣
湯
痘色紅鮮反乾燥而不充肥者此火盛而血不足也宜
退火凉血輕清之劑四物快斑湯主之
痘充肥而帶濕者此脾中有濕而氣不足也宜瀉濕補
氣兼風藥治之蓋風能勝濕也四君快斑湯主之
一痘不起發不拘五陷用獨聖散或胡荽酒若黑陷
腹脹用猪尾膏
一痘乾尅不起者外用水楊湯洗之内服補中益氣湯
一起脹時手足見而復隠起而復塌者死此根本已摧
枝葉先萎之象也
凡假壯之痘(其中有數粒起壯者是也)至十二三日决不能回漿結
靨内攻而死矣白痘者可急進保元加川芎丁香
生占米提氣灌膿而愈此内托法也(内托散即保元加川芎便是不)
(必千金内托散)正壯之時痘雖起發而皮膚不碍手按之水
漿就出内色不暗是也
灌膿三朝症治活法
灌膿時根窠紅潤肥滿如黃蠟色飲食二便如常者上
吉不須服藥
灌膿時皮白而薄純是清水與水泡相似者三四日後
遍身抓破而死
灌膿時吐利不止或二便下血乳食不化痘爛無膿者
死若二便不下血猶可用止瀉及消食之藥
灌膿時二便閉目合聲啞腹中脹滿肌肉黑者死
一頂陷無膿為逆(火照之内外光洞手按之軟陷者無膿也火照之内暗不光洞按之如鼓)
(者有膿也)急用保元加歸芍肉桂木香占米煎成入人乳
好酒温服
有一等肥白痘其色白不作膿俗名木痘以其人原有
痰也用二陳四物湯合而服之一消一補仍將小麥
粉作麵調與食之立時膿起紅活但不可妄投人參
占米而助胃中痰火恐防口疳
寒戰咬牙乃隂盛陽虚也大用保元加川芎肉桂丁香
主之甚者加鹿茸
痘灌膿痛不止者氣滯也少用保元加山查木香以行
滯氣如膿血已滿可大用四苓以利之而痛自止
凡灌膿三朝之内身凉痘灰白色或不進飲食寒氣逆
上嘔吐或腹脹或瀉清水手足厥冷無陽症也急用
二神加入保元連進數服温而補之
痒塌不止者血盛也少用保元大加何首烏牛蒡子蟬
退芍藥木香紅花若將靨時微痒者不必治有
氣血虚而痒者十全大補湯加何首烏虚甚者加鹿
角膠
一發白泡如弹子大者用棗針挑破去水以滑石末敷
之仍服保元加白术留皮茯苓以利皮膚之水如前
後發紫泡是毒盛溢於皮膚之上必死
夫膿者血之化也有血方有膿無血則無膿痘至灌膿
大勢已定故此時必以有膿為主有膿則生無膿則
死痘至七日若頂陷不能灌膿者必由先失調治故
也急看根窠血聚别無雜症速宜大補氣血以充其
頂頂滿膿足猶可回生若頂陷而色灰白此氣血俱
離無能為矣
一頂陷無膿服内托藥而暫起不久又陷者膿未充足
故也宜内托散倍加參茋當歸煎和人乳占米好酒
服若色灰白欲成倒塌皮薄易破者用淫羊補漿
湯保元湯加芎歸升麻人乳好酒
一痘色紅紫漿不滿足欲成乾枯黑陷者當歸活血散
合解毒湯加升麻石膏乾葛
一遍身灌膿忽然一日變白變紅變紫者不可不察白
者為虚宜内托散變紅紫為熱宜當歸活血散合
解毒湯
一痘起壯灌膿俱好至八日大便忽秘常欲去而不能
去急用歸尾枳殼芝蔴各三錢紫草生地黃芩各一
錢煎服即通若失治至靨時忽然發熱而死翁仲
仁三仁膏尤妙
一頂平脚闊漿不滿足十全大補湯加木香乾薑
一遍身無皮膿水流沾衣蓆不能轉動者用秘𫝊茶葉
方或敗草散内服内托散去桂加荆芥穗
一痘發痒滿面抓去而面上瘡痕隠然點點有起發之
勢此猶可治急以托裏發毒止痒之藥用内托散加
蝉退立驗
一痘抓破而出血者此陽瘡出血也宜當歸凉血湯主
之
一灰白慘黯皮薄擦破無膿血者不治
二便不通目閉聲啞腹中脹滿肌肉黎黑者不治
一瘡爛無膿吐利不止二便下血乳食不化者不治
一痘未起頂但脚漸闊至七八日乾枯瘡皮皺起誤認
結痂收靨者多不可救急與補血解毒之劑庶可回
生
一灌膿時眉心鼻凖耳輪唇口及兩頰先有焦枯黑靨
者此名倒陷不治
收靨三朝証治活法
凡收靨自上而下者順自下而上者逆
痘至收靨大勢已定亦有膿不滿足似靨而非真靨者
此時極宜明辯若七日之間面目腫雖覺退痘雖似
乾而痂薄如紙或有内症未除此痘極險時也失治
則凶變立至急以補血凉解之劑庶或轉移
一痘至十日血盡毒解其膿漸乾如蒼䗶色或如葡萄
色從口鼻兩傍或面部收起至胷腹而下然後頷上
與脚背一齊結靨逐漸剥落内症全無身漸輕快飲
食二便如常者吉或手足心或手指尖或隂上先收
者俱吉
一人中者任督二脉交會之衢也凡痘自初出至收靨
俱要在此部位先見者佳謂隂陽和暢也
一痘收靨自人中平分上下髮際以上陽中之陽也謂
之孤陽足膝以下隂中之隂也謂之孤隂孤陽寡隂
所以痘瘡之收至此二處每遲留而後靨也不必施
治
一鼻梁上痘先焦者任是凶逆亦不死
一痘當靨而流漿不已者因表散太過則斑爛流水或
飲水多則漂蕩流水俱服保元湯加防風白芷白术
或除濕湯外以敗草散敷之
一當靨不靨而膿充足服回漿散或象牙散
一痘有靨至頭或至腰而下身數日不靨者此乃熱毒
太盛不能收靨故也治當有熱則清之若小便不利
者四苓散加芩連滑石木通大便秘結者當歸解毒
湯利之
一痘當靨不靨忽然變動灰白頂陷吐瀉腹脹寒戰咬
牙者急與内助丹若痒塌氣促足冷者加附子有
水泡者大加白术行去惡水而膿自乾矣
一血盡漿足温潤不歛者内虚也保元加苓术以助收
歛結痂或六君子湯
一當靨不靨發熱譫語目閉口喘手足大亂小水不利
者此熱毒乘於肺經無隂氣以收之然也急用清金
導赤飲主之
一漿未稠濃頂未飽滿面腫忽退目閉忽開瘡脚散闊
色白皮皺乾燥似靨非靨此因津液枯竭血氣虚少
内証未除之故此症之極險者也急用四君子加麥
門冬牛蒡子荆芥連翹桔梗救之若誤認作結痂無
事致成危殆悲哉
一膿後不能結痂反成腐爛和皮脫去者此倒靨也係
中氣不足急用保元湯加當歸牛蒡連翹薄桂木香
治之其頭面瘡已破者復加腫灌手足遍身原無瘡
處又復出一層謂之補空若治之頭面不腫空處不
補不旋踵而告變矣
一收靨時忽泄膿血痂皮者此亦倒靨之症乃脾強腎
弱為順利盡自愈不必施治如利下水穀不分者此
腎強脾弱也急用陳氏木香散送下荳蔲丸
一痘因冬月嚴寒被寒氣欎遏而不能靨者以桂枝解
毒湯治之
一痘因夏月炎暑熱氣薰蒸而不能靨者甘露解毒湯
微利之
一遍身俱收惟頭與足不收者此隂陽不和故也以四
物湯去地黃加牛膝升麻牛蒡紅花荆芥之類
一多服熱藥以致熱毒猖狂痘爛不靨者小柴胡湯合
回漿散或天水散或猪尾膏外以黃連輕粉為末桕
油調敷或用猪胆汁研芒硝如膏塗之古人用猪
尾膏獲效神速者蓋以熱毒藴併於心經致熱毒内
外灌注而不結痂用此方者以血歸心引龍腦以凉
之而行營衛况營衛得香則行遇臭則止也
一收靨時有臭氣帶腥者佳全無氣息尚有餘毒未發
也若臭氣如爛肉不可近雖似結痂未可為真急以
清熱活血緩則無濟
一瘡欲收而唇口乾紫連結渣滓頰紅者將成肺癰也
宜解毒湯麥冬知母百合甚則大連翹飲
一凡痘係危症氣血本虚多服補劑而漸有膿色將收
靨雖有熱者只可於補劑中加凉藥可也若謂將靨
而去補劑竟與凉藥更加下利藥欲令速靨是速其
斃也蓋虛者復虚毒反内攻而死此必然之理又已
然之驗也
逆症不治痘當靨遍身未見青膿黃色之漿而口唇
上下痘先黃熟者毒氣内攻於脾也不治
一痘收靨時不喫飲食口唇常如食物而動不止者不
治
落痂症及靨後餘症
一痘瘡收後痂厚落遲離肉不粘者吉
一痂落疤帶紅色而不凹凸更無他症飲食二便如常
者吉
一自食痘痂者雖有他症不死
一痘已結痂而不焦落者餘熱為害也大連翹飲去紫
草加地骨皮
一痘痂至半月或一月不落或發痒者此因表發太過
致肌肉不密無力收歛故也宜人參固肌湯
一痂不落反見昏迷沉睡不省人事者此脾胃大虚也
宜人參清神湯
一痂雖乾好但半邊掀起半邊粘著不能脫落者此過
用辛熱之藥熱留肌表也宜升麻葛根湯加防風荆
芥蝉退連翹以去肌表之熱即落矣
一疤紅紫者乃血熱毒盛也當凉血解毒
一疤白者血不足也不治雖過四十日還死此因漿水
淡故疤白急用保元湯合四物湯加白术陳皮紅花
老米
一痂後身熱不退或寒熱往来用小柴胡湯虚則補中
益氣湯俱加黃芩
一痂後唇乾口渴熱甚不解者大連翹飲主之
一痂後虚煩不眠者竹葉石膏湯煩渴譫語者辰砂
益元散
一痂後口噤殭直腹痛遶臍冷汗如雨痛定汗止而脉
弦緊者因疤受風寒也宜散風養血用鈎藤湯加紅
花木香川芎芍藥當歸甘草白术青皮官桂生薑
一痂落肌肉尚嫩出見風早遂成瘢癬有膿汁出者燒
牛糞灰敷之痂不落撏掐抓搔致成痘風瘡者宜
消毒飲加苦參當歸外用金華散或乳香韶粉散
遺毒生瘡不已者活血當歸湯宜灸風池曲池三里
則永不發
一痂後遍身青紫瘈瘲口噤痰響者由氣血虚弱而受
不正之氣也用蝉退一錢薑汁薄荷汁入酒一盞調
服得汗即愈
一痂後手足忽然拘攣不能屈伸轉動者由血少不能
養筋或因風寒濕三氣使之然耳不可輕用發散反
耗其血只補脾養血則瘳當歸桂枝湯治之
一痂後赤火丹毒惡候也從頭上起者過心即死從足
下起者過心腎即死内服玄參化毒湯
一痂後牙齦生瘡時時出血謂之牙宣呼吸息謂之息
露此走馬疳也由熱在陽明急用蠶退散敷之如
唇腫面浮穿鼻破頰潰喉腐肉飲食不入者死
一痂後發癮者皮膚間隠隠起成疙瘩此由毒氣未得
發盡藏於皮膚或發痒搔之而成者或因受風風火
相持而成者此吉兆也欲發出無使停留以變他疾
如發太甚不已者内服防風葛根湯外用蜆子水洗
之如無用六一散拂拭之
一痂後兩目不開惡見明者謂之羞明惟向暗處敢開
也凉肝眀目散主之若暗中亦不敢開者此即防
目中有瘡以望月沙散治之
赤水元珠卷二十七上
赤水元珠卷二十七下
明孫一奎撰
原痘發五藏之故
痘分五藏以辨順險逆三候向未有明言其故者瑣言
論之而其理乃悉蓋痘為胎毒原於父母絪藴之氣藏
於命門遇感而發未有不自腎而出者苐父母之施受
有純駁則所藴之氣有清濁氣有清濁則發有緩暴緩
暴之間藏象見而順險逆呈焉矣緩者必其氣清氣清
則毒輕一任氣領血載徐徐而來觸發於藴藏之地漸
而升於脾絡自脾而行於肝次第而至於心肺上乘之
地乃始分布於外熱故得以和緩越三日而見標漸漸
而出先於頭面次及於身以至四體貫漿結痂亦自上
而下所以謂心肺之痘為上氣之濁者其毒湧盛遇有
感觸非若清者之從容緩布也一出本位燔熱燥渴經
於脾絡一及於肝毒其莫禦非領毒之氣受壅即載毒
之血被灼所以熱不三日而即見不暇論其形色各症
苐驗筋抽脉惕之象而証已非輕矣所以肝經之痘為
險有未及乎肝而於脾即發者勢尤猛烈一出本位毒
即猖狂氣血俱受其困凡通藏府無不見其凶象苐驗
其腹痛唇焦其餘症自惡矣此險中帶逆者也若濁之
極者一觸其竅熱如炮烈未及離乎本位毒即肆虐并
亦不容分布氣受其錮血受其瘀凡通腎藏之地無不
聽其攻擊即如腰如被杖屈不能伸卜其喪無日矣要
知五藏見症皆出於腎苐腎為稟受之地諸藏為分布
之所緩急關生死之界緩一步則毒輕一步緩而至於
心緩之至者肺則次之故心肺為順肝則界於緩急之
間故為險於脾則急矣腎則急而更急若迅雷之不及
掩耳故為逆然則腎痘之不救以人力之不及施也若
謂腎不受毒諸藏獨可以受毒乎更有變黑歸腎之說
謂黑為腎色然則赤當歸心青當歸肝黃白當歸脾肺
赤白黃痘固宜有之色青獨非所忌乎何獨慮腎而不
及肝耶總以血瘀則黑血為毒瘀其毒自不可解豈有
變黑歸腎之理有因虚而不起者必其兼毒盛者也毒
得其輕雖虚何害毒若猖狂氣血成何用哉
苕上陳氏家𫝊順逆二十四痘形
粗珠子痘
痘如巨明珠樣尖圓光潤根窠紅活順候也或痘雖
順四五日不易長大補中益氣湯治之六七日不易
成漿保元湯治之或以順而不以升發解毒痂後或害
目或癰毒或毒痢不可不慎也
細珠子痘
珠如小明珠樣尖圓光潤根窠紅活順候也不可見其
細小而妄以毒物發之以至真元外耗或致漿清癢塌
或潰爛難痂之患慎之慎之
水白痘
痘頂白色根無紅盤或淡紅盤(血附也)小綻有神屬肺經
獨無紅盤而妄斷為逆非也然有平塌灰白氣虚也
而無紅盤者根血不附血虚也凶症也
黑大痘
一名黑痘根紅而頂黑色尖綻有神順候也此痘萬中
有一人皆罕見然有渾身黑點而枯悴此乃氣弱不
畜血血亦有為之不榮故枯悴而黑不可不辨
赤小痘
根頂俱赤細小堅硬起脹而略見漿影即痂順候也初
見時宜以疎解散清之使肌表通暢無壅滯之患
(疎解散陳皮)(川芎牛蒡)(防風蘇梗)(甘草升麻)(蝉退生薑)
九焦痘
報點週時即痂復又報點如是九番故名九焦痘治法
同赤小痘
散茱萸痘
散稀也形如茱萸故俗名之非正論也四圍起而中心
陷落者是也乃元氣不足不能續其後来而然也血雖
有附氣之功氣弱而無制毒之力以致陷而不滿當以
保元湯助氣血為主氣充漿滿自然綻矣否則必有内
虚癢塌之患
石屑茱萸痘
郛郭顆粒硬小者是也此乃氣血足表裏實順也
大痘
高大而飽滿者是也雖光㓗有神氣恐兒小不能充其
漿足當以保元湯倍加參蓍治之若漿足難收當以芍
藥湯之然亦有過發以致闊大不可不知也
茱萸紋痘
頂上有紋路如茱萸樣是也經云茱萸紋起定空漿宜
保元湯主之若失治必有漿清痒塌之患
梅花痘
初報點時五六成叢或六七成叢百餘處者是也起根
發脹連成一個平塌有贈痘如珠光澤者吉贈痘平塌
枯滯者凶
薄殼茱萸痘
皮薄色嫩脚軟者是也宜大劑保元湯益之然皮薄者
必破損若破而堆聚成靨復脹灌者吉若破而乾黑反
加寒戰咬牙悶亂者凶也
瓦灰色茱萸痘
色如瓦灰此乃氣分虚弱以致毒乘陽位也若脚歛血
附者補中益氣湯治之可生脚塌血散者乃氣離血散
不治之症也
紫眼茱萸痘
陷中有一點黑滯是也此乃毒乘氣位宜保元湯加牛
蒡子之屬主之正氣盛而邪自退此症有吉有凶疎
者吉而密者凶也
夾癍痘
空處有雲頭紅色見者治法見夾斑痘論
夾疹痘
空處有細密頭粒者有吉有凶只將正痘斷之方見夾
疹痘論
晃痘
晃明也痘亦粗肥附血但嬌紅嫩艷必不能結實不可
因其好看而妄斷為吉以取人之怨也
板痘
亦名延日痘起脹而痘肉齊平雖有黃漿其色必紫滯
逆也臨証必觀兒之長大幼小以期之驗潘子十二歲
而種此痘三七而亡俞子二十三而患此痘痂俱盡脫
氣血漸竭五七而亡
水華痘
或問痘有水華之名何也曰因兒常往水邊受其水氣
乘於肌表值時行痘因而感發見點如水泡一二日間
泡破水去乃邪散表清而後報點乃正痘也治從痘例
蛀痘
頂有一小孔是也乃凑理不密之故宜保元湯倍加黃
蓍治之失治則正氣漸耗必有癢塌之患
白悶痘
悶者伏而不出也毒乘氣分故報點白頭如㾦以漸乾
枯内攻三四日而亡或有因風寒内壅閉腠理而致
毒伏不得外出不可不辨也
紫悶痘
毒乘血分報點如丹變紫黑而五六日死或有因内
傷而氣血滯故伏而不出宜消化可也或有因氣血
弱不能宣發伏而不出宜補中益氣湯加芍藥蝉蛻主
之應藥者生
緊悶痘
悶痘因毒火彌熾煎熬肺腑壅閉氣道銷爍榮分蓋毒
必血載而出外血受傷不能任載而出故悶也若毒
乘肺喘急而鼻中流血乘肝眼中流血入小腸小
便血入大腸大便来血入腎則腰疼而耳内流血
悶痘之惡二三日間而死古無治法皆因毒勢甚榮
衛秘塞毒伏在内禍不勝言
水痘
點如水晶珠者是也雖與正痘相以但其形歪斜亦灌
漿成痂亦有稠密而面麻者總不在正痘數此脾肺二
經受濕搏於肌表之間也初起芎蘇散主之行漿化毒
湯主之
(化毒湯)(防風加荆芥山連翹不牛蒡加甘草熱盛黃芩巵易斂芍藥)
瑣言十五種怪痘狀象治法
遊蠶是痘貫珠成條其形似蠶故名遊𧖟有稀密有
長短身上者輕頭面者重身上短而稀所見無
多者輕長而密更繁多者重重則必攻令鬆透
如一赤荳莢其毒方起
雁行雁行者狀似遊蠶但曲而甚長以其排行而若
雁字也單見者亦重不一者更重矣攻之鬆若
遊蠶而毒化矣
疊錢是痘圓圓攢簇絶不成點錢許之大故名之也
僅見一二者輕多見者重重則必攻以藥胭脂
膏封貼更和猪尾膏大桑蟲於劑内透之令毒
如蒸餅其勢方透
蟢窩蟢窩者較叠錢而更大也另别其名者其形大
其毒亦更重也即屈指無多毒已不淺攻之自
不容已佐以大桑蟲猪尾膏外亦以藥胭脂貼
之得鬆泛平擡方可成膿
鼠跡是痘或四五粒或六七點相簇如鼠跡故以此
名無多者輕見於周身者重重則必攻令相併
成泡其毒方鬆劑内調入化毒丹并猪尾膏
䕯沙䕯沙者其痘扁闊歪斜無頂無盤有細點如沙
攢簇於囊宛似䕯沙而名之也可以數紀者輕
徧及者重重則必攻務令高擡如芡實殼其毒
纔化而成漿
鳥跡鳥跡者連串三條頭簇脚開其痘若鳥之跡也
單見者輕五六處者重重者必攻亦如遊蠶鬆
透為凖
蟹爪蟹爪者貫珠連串粒細一粒尖稍有隠隠黑絲
如髮竟與蟹爪無異無幾者輕繁多者重重則
必攻其形統脹成條而毒盡洩矣
珠殼珠殼者其痘有頂而平四圍貼附一細圈宛如
珠殼無多者輕及於周身者重重者必攻務令
圓滿綻突其毒乃透
螺疔其毒頭大根尖頂黑形若螺肉深入肉裏有大
小有深淺按其四圍板硬治法見於餘毒若放
點時而即見者最惡先以挑鬆即將應服之藥
大人含於口中吮其數次隨用貼法
蛇皮叢簇成片散漫無拘形似蛇皮而名之也見此
不治或見點之初燈下照之隠隠簇簇細密無
倫將形未形之際即便攻之佐以猪尾膏破之
不使其成庶可有為
履底履底者形似蛇皮不若蛇皮散漫耳隨處皆凶
其形得小更得早圖庶可有為速以猪尾膏和
入攻毒劑内并大桑蟲透之急以藥胭脂膏封
貼令得膿水淋漓方能慶生
燕窩是痘攢簇纍纍象似燕窩而名者也單見尚重
見而不一者不治急攻之務令鬆擡如餅其毒
方化以油胭脂調入化毒丹用綿紙攤貼更佐
以猪尾膏大桑蟲
紫背癍之形似萍其色似萍之背紫而帶黯有大有
小目之有點手按無形無幾便重繁多者莫救
亟宜攻毒破瘀務令漸淡淡而退去方可回生
必須早圖
環珠是痘連串環遶故以是名有臂因鐲阻痘即如
鐲而遶者有項以圈繋痘即如圈而聚者於臂
稍輕於項則重因阻猶重無因更重不特頂臂
為然頭身亦有之凡見宜攻
痘不問疎密總以勻朗散布為佳其有連貫攢簇者皆
由梟毒衝突氣血不能駕馭而然頑而不鬆伏而不透
猶賊之有巨魁也此之不治諸痘皆為抗拒巨魁授首
前途自可倒戈其可習而不察或委絶棄絶乎狀其名
象詳其治法以為燮理者助
赤水元珠卷二十七下
