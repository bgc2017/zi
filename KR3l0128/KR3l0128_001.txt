續博物志卷一
宋李石撰
張華述地理自以禹所未志且天官所遺多矣經
所不載以天包地象緯之學亦華所甚惜也雖然
華倣山海經而作故略或曰武帝以華志繁俾芟
而略之余所志視華歲時綿歴其有取於天而首
以冠其篇次第倣華說一事續一事不苟於搜索
與世之𩔖書者小異而比華所志加詳
爾雅既曰釋天不得不略言其趣凡有六等一曰盖天
文見周髀如盖在上二曰渾天形如弹丸地在其中
天包其外猶如雞卵白之繞黃揚雄桓譚張衡蔡邕
陸績王肅鄭玄之徒並所依用三曰宣夜舊說云殷
代之制四曰昕天昕讀為軒言天北高南下若車之
軒吳時姚信所說五曰穹天云穹隆在上虞氏所說
六曰安天晉時虞喜所論鄭注考靈曜云天者純陽
清明無形聖人則之制璿璣玉衡以度其象如鄭此
言則天是太虚本無形體但指諸星運轉以為天耳
天圍圜三百六十五度四分度之一案考靈曜云一度
二千九百三十二里千四百六十一分里之三百四
十八周天百七萬一千里者是天圓周之里數也以
圍三徑一言之則直徑三十五萬七千里此為二十
八宿周迴直徑之數也然二十八宿之外上下東西
各有萬五千里是為四遊之極謂之四表四表之内
并星宿内總有三十八萬七千里然則天之中央上
下正半之處則一十九萬三千五百里地在於中是
地去天之數也
日有九道故考靈曜云萬世不失九道鄭注引河圖帝
覽嬉云黃道一青道二出黃道東赤道二出黃道南
白道二出黃道西黑道二出黃道北日春東從青道
夏南從赤道秋西從白道冬北從黑道
律歷志云角一十二度亢九氐十五房五心五尾十八
箕十一斗二十六牛八女十二虚十危十七營室十
六壁九奎十六婁十二胃十四昴十一畢十六觜二
參九井三十三鬼四柳十五星七張十八翼十八軫
十七此三百五度二十八宿之度也
丑為星紀初斗十二度終於婺女七度子為玄枵初婺
女八度終於危十五度亥為娵訾初危十六度終於
奎四度戌為降婁初奎五度終於胃六度酉為大梁
初胃七度終於畢十一度申為實沈初畢十二度終
於井十五度未為鶉首初井十六度終於柳八度午
為鶉火初柳九度終於張十七度已為鶉尾初張十
八度終於軫十一度辰為夀星初軫十二度終於氐
四度夘為大火初氐五度終於尾九度寅為析木初
尾十度終於斗十一度
漢律歷志以前歷上元泰初四千六百二十七歲至元
封七年復得閼逢攝提格之歲中冬孟康曰言復得
者上元泰初時亦是閼逢之歲歲在甲曰閼逢在寅
曰攝提格此謂甲寅之歲也然則乙夘曰旃蒙單閼
丙辰曰柔兆執徐丁巳曰強圉大荒落戊午曰著雍
敦牂己未曰屠維協洽庚申曰上章涒灘辛酉曰重
光作噩壬戌曰玄黓閹茂癸亥曰昭陽大淵獻甲子
曰閼逢困敦乙丑之歲曰旃蒙赤奮若
正月得甲則曰畢陬二月得乙則曰橘如三月得丙則
曰修寎四月得丁則曰圉余五月得戊則曰厲臯六
月得已則曰則且七月得庚則曰窒相八月得辛則
曰塞壯九月得壬則曰終玄十月得癸則曰極陽十
一月得甲則曰畢辜十二月得乙則曰橘涂
八分二十八宿為十二次晉灼曰太歲在四仲則歲行
三宿太歲在四孟四季則歲行二宿二八十六三四
十二而行二十八宿十二歲而周天是歲星年行一
次也
山海東荒經曰大荒之中有山名曰大言日月所出有
波谷山者有大人之國又云大荒之中有山名曰合
虚日月所出有中容之國河圖括地象云二儀氣分
伏者為天偃者為地
物理論云水土之氣升為天
廣雅云東方蒼天東南陽天南方炎天西南朱天西方
成天西北幽天北方玄天東北變天中央鈞天
五經通義云天神之大者曰昊天上帝其佐曰五帝淮
南子云日出暘谷浴於咸池拂于扶桑是謂晨明登
于扶桑是謂朏(音斐)明至于曲阿是謂朝明臨于曾泉
是謂早食次于桑野是謂晏食臻于衡陽是謂禺中
對于昆吾是謂正中靡于鳥次(西南山谷)是謂小遷至于
悲谷是謂晡時回于女紀是謂大遷經于泉隅是謂
高舂頓于連(音爛)石是謂下舂爰息六螭是謂懸車薄
於虞泉是謂黃昏淪于蒙谷是謂定昏日入崦嵫(落棠)
(山)經細柳入虞泉之地蒙谷之浦垂景在樹端謂之
桑榆
吕氏春秋曰白人之南建木之下日中無影盖天地之
中也
漢書云月立夏夏至行南方赤道曰南陸立秋秋分行
西方白道曰西陸立冬冬至行北方曰北陸分則同
道至則相過晦而見西方謂之脁朔而見東方謂之
朒亦謂之側匿脁健行朒縮遲
周官天星皆有分野角亢氐兖州房心豫州尾箕幽州
斗女揚州虚危青州室東壁并州奎婁胃徐州昴畢
冀州觜觿參益州東井輿鬼雍州柳星張三河翼軫
荆州
鄭司農云保章氏五雲之物二至二分觀雲色青蟲白
喪赤兵荒黑水黃豐東方朔别𫝊云凡占東畔當視
天有黃雲来如覆車五穀大熟青致兵白致盜烏黑
多水赤火
京房風雨占候曰黑雲如一疋皂二日中一日大雨二
疋三日雨三疋十日雨
易緯曰八節之風謂之八風吕氏春秋云東北曰猋風
亦曰融風東曰滔風東南曰薰風南曰巨風西曰颼
風西北曰厲風北方曰寒風
王充論衡曰圖畫之工圖雷之狀如連鼓形又圖一人
若力士謂之雷公使左手引連鼓右手椎之春秋震
夷伯之廟謂劈歴破之是也霹靂俗字也
梁太后信兄冀誅杜喬李固雷震憲陵寢屋
太平之時十日一雨一歲三十六雨
晉中興書曰甘露降耆老得敬則松柏受之尊賢容衆
則竹葦受之一曰天酒虹依雲隂而晝見於日衝無
雲不見大陰亦不見
炎帝赤精之君火官之臣火庭氏也
明皇在長安詔一行鑄渾儀及大衍歷先是漢洛下閎
云此歷後一千年差一日有聖人出而正之至是果
一千年因以一行為聖人僧一行本名璲俗姓張氏
後出家改名敬賢遷化詔起塔銅人原諡大惠禪師
并御製碑八分書
二十八宿為其有二十八星當度故立以為宿推測者
多變如畢有十七度半觜半度星既不當度自不當
用為宿星度皆以赤道為法黃道則有斜有直與赤
道不等
劉知幾曰兩曜日星麗於天象非如九州萬國廢置無
常故海田可變而景緯無易必欲刊之國史施於何
代不可也史記書有天官讀者竟忘其悞班固天文
志非漢事而隸入漢書已乖越矣且如熒惑退舍宋
公延齡中台告坼晉相速禍星集潁川而賢人聚月
犯少微而處士亡如斯之𩔖志之可也若乃體分濛
澒色著青蒼丹曦素魄之躔次黃道紫宫之分野既
不預於人事乃編之於策書又曰天文有志何不為
人形志乎
太歲在丑乞漿得酒太歲在已販妻鬻子藕生應月閏
月益一節芋以十二子為衛亦應月之數也
俗以五月雨為分龍雨一曰隔轍雨
雲五色為慶三色為矞或曰外赤内青為矞揚雄曰紫
蜺矞雲朋圍日君子小人並進也
郭璞曰蓬飛磑則天風春則天雨蓬蠓也傳曰雷不蓋
醬令人腹中雷鳴月上下弦之時觸醬輒壊里俗忌
之
自古帝王五運之次有二說鄒衍以五行相勝為義劉
向則以相生為義漢魏共遵劉說
關東西風則晴東風則雨關西西風則雨東風則晴陽
之專氣為雹陰之專氣為霰
中國有洞天三十六所皆謂之天第一王屋山洞天周
回萬里名小有清虚天其次委羽山洞天周回萬里
名大高空明天其次太玄總真天其次三玄極真天
其次寶仙九室天其次上玉清平天其次珠明耀眞
天其次金壇華陽天其次左神幽虚天其次成德𨼆
玄天皆仙人所居也
木與木相摩則然金與火相守則流隂陽錯行則天地
大亂於是乎有雷有霆水中有火乃焚大槐枝間往
往見細石形如小斧謂之霹靂斧或謂云霹靂楔案
玄中記云玉門之西有國山山上有廟國人歲歲出
礸數千名霹靂礸給霹靂用從春至秋乃罷禮記有
雜金鑚牛角鑚鑚與礸同音祖合切
京房易𫝊曰四方常有大雲五色具而不雨下有賢人
𨼆㹠將風則踴鼉欲雨則鳴
漢博士劉熙曰豫司兖冀以舌腹言之天顯也在上高
顯也青徐以舌頭言之天坦也坦然高而遠也
續博物志卷一
