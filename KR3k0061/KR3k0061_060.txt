格致鏡原卷六十大學士陳元龍撰
玩戲器物𩔖(二)
牙牌
諸事音考宋宣和二年有臣上疏設牙牌三十二扇共
記二百二十七點以按星辰布列之位譬天牌二扇二
十四點象天之二十四氣地牌二扇四點象地東西南
北人牌二扇十六點象人之仁義禮智𤼵而為惻𨼆羞
惡辭讓是非和牌二扇八點象太和元氣流行於八節
之間其他牌名𩔖皆合倫理庶物器用表上貯於御庫
疑繁未行至宋高宗時始詔如式頒行天下
葉子
咸定錄唐李郃為賀州刺史與妓人葉茂連江行因撰
骰子𨕖謂之葉子咸通以來天下尚之不知正應本朝
年祚正體書葉子乃二十世木子自武德至天祐恰二
十世歸田錄葉子格者自唐中世以後有之說者云
因人有姓葉號葉子青者撰此格因以為名此說非也
唐人藏書皆作卷軸其後有葉子其制似今策子凡文
字有備檢用者卷軸難數卷舒故以葉子寫之如吳彩
鸞唐韻李郃彩𨕖之𩔖是也骰子格本備檢用故亦以
葉子寫之因以為名爾唐世士人宴聚盛行葉子格五
代國初猶然後漸廢不傳今其格世或有之而無人知
者惟昔楊大年好之仲待制簡大年門下客也故亦能
之大年又取葉子彩名紅鶴皂鶴者別演為鶴格升
菴外集葉子如今之紙牌酒令鄭氏書目有南唐李後
主妃周氏徧金葉子格農田餘話今之葉子戲消夜
圖相𫝊始於宋太祖令後宫人習之以消夜潘之恒
葉子譜錢製圓而孔方取象於大反數於空故尊空没
文空者所以貯也當其無有貯之用屬波斯獻焉次稱
齾客齾者獸食之餘井上有李是也里人目為枝花枝
花者花未成果故自一至九咸呼為果本枝花而得名
而文錢為最初之義其數十一葉而極於九索以貫錢
百文為索極於一而尊於九九者數之盈十索則名貫
矣故去十為萬始焉葉凡九萬者索之累十而得名者
也極一而尊九不居其十以十者有所總也葉數亦如
索十舉成數一不必紀而二首焉以偶對百百而千千
而萬示極而不孤處尊而不汰數之成也葉得十一野
史贊曰履其成無㤀其空空以基之成以息之是四十
張之所由作也
藏鈎
辛氏三秦記漢昭帝母鈎弋夫人手拳而有國色先帝
寵之世人蔵鈎之戲法此也風土記義陽臘日飲祭
之後叟嫗兒童為藏鈎之戲分為二曹以效勝負若人
偶即敵對人竒即人為遊附或屬上曹或屬下曹名為
飛烏以齊二曹人數一鈎藏在數手中曹人當射知所
在一藏為一籌三籌為一都荆楚歲時記歲前為蔵
彄之戲注周處成公綏並作彄字藝經庾闡則作鈎字
其事同也酉陽雜俎舊言藏鈎起於鈎弋衆人分曹
手蔵物探取之又令蔵鈎剰一人則来往於兩朋謂之
誐鴟東臯雜錄孔常甫言唐人詩有云城頭椎鼓傳
花板席上搏拳握松子乃知酒席蔵&KR0848;為戲其来已久
意錢
後漢梁冀傳能為意錢之戲何承天纂文意錢者一
曰詭億一曰射意一曰射數一曰持掩即攤錢也李
濟翁資暇錄錢戲有每以四文為一列者即史傳所云
意錢是也俗謂之攤錢亦曰攤鋪其錢不使疊映欺惑
也疾道之故譌其音攤為𧖟齕反音鋪為蒲厥義此耳
今人書此錢戲率作摴蒱字何貶摴蒱之甚耶按摴蒱
起自老子今亦為呼盧者不宜雜其號於錢說攤鋪之
義皎然可見
投壺
物原殷臣薛侯製投壺禮記投壺之禮主人奉矢司
射奉中使人執壺主人請曰某有枉矢哨壺請以樂賓
註投壺者主人與賓燕飲講論才藝之禮也中者盛算
之器士鹿中大夫兕中刻如兕鹿而伏背上立圜圈以
盛算也禮記投壺為勝者立馬一馬從二馬三馬既
立請慶多馬注立馬者取算以為馬表其勝之數也謂
算為馬者馬為威武之用投壺習射皆以習武也禮
記疏投壺有三處日中則于室日晩則于堂大晩則于
庭中各隨光明故也矢有長短隨地廣狹室中狹矢長
五扶(四指曰扶五扶者二尺也)堂上稍廣矢長七扶(二尺八寸)中庭廣矢
長九扶(三尺六寸)矢有長短而司射度壺則皆使去賓主之
席各二矢半也禮記算長尺二寸壺頸脩七寸腹脩
五寸口徑二寸半容斗五升壺中實小豆焉為其矢之
躍而出也壺去席二矢半矢以柘若棘毋去其皮魏
邯鄲淳投壺賦植茲華壺鳬氏所鑄厥高二尺盤腹脩
頸飾以金銀文以雕鏤象物必具距筵七尺傑焉植駐
矢維二四或柘或棘豐本纖末調勁且直執笇奉中司
射是職傅玄賦序投壺者所以矯懈惰而正心司
馬温公投壺格序夫投壺細事遊戲之𩔖而聖人取之
以為禮何哉夫審度扵此取中於彼仁道存焉疑畏則
疎惰慢則失義方象焉左右前却過分則差中庸著焉
得一失二成功盡棄誠謹明焉仙傳拾遺東王公與
玉女投壺每投十枝百二十梟設有入不出者天帝為
之㗨嘘(梟一作嬌㗨嘘天笑開翕也)西京雜記武帝時郭舍人善
投壺以竹為矢不用棘也古之投壺取中而不求還故
實小豆惡其矢躍而出也郭舍人則激矢令還一矢百
餘反謂之為驍言如博之掔梟於掌中為驍傑也顔
氏家訓投壺之禮近世愈精古者實以小豆為其矢之
躍也今則唯欲其驍益多益喜乃有倚竿帶劍狼壺豹
尾龍首之名其尤妙者有蓮花驍汝南周瑰會稽賀徽
並能一箭四十餘驍賀又嘗為小障置壺其外隔障投
之無所失也聞見錄邵康節赴河南尹李君錫會投
壺君錫末箭中耳君錫曰偶爾中耳康節應聲曰幾乎
敗壺坐客以為的對
彈
吳越春秋陳音謂越王曰臣聞弩生於弓弓生於彈彈
起於古之孝子古者人民朴質饑食鳥獸渴飲霧露死
則裹以白茅投於中野孝子不忍見父母為禽獸所食
故作彈以守之絶鳥獸之害故歌曰斷竹續竹飛土逐
宍(同肉)後漢李尤彈銘音之造彈起意弦木以丸為矢
合竹為樸漆飾以霑不用筋角丸彈之利以弋鳬鶩
東方朔記朔對驃騎難曰以珠彈不如泥丸各有所用
也西京雜記韓嫣好彈常以金為丸一日所失者十
餘長安為之語曰苦饑寒逐彈丸京師兒童每聞嫣出
彈輒隨往望彈丸所落而拾之西京雜記長安五陵
人柘木為彈真珠為丸以彈烏鵲合璧事𩔖俠客以
蘇合木為彈南齊書垣榮祖最善彈彈鳥毛盡而鳥
不死海鵠羣翔榮祖登城樓彈之無不折翅南部烟
花記陳宫人喜於春林放柘彈北史李元忠性甚工
彈彈桐葉常出一孔擲棗栗而彈之十中七八放懷
集李少微子女頗多每退朝於庭𣗳撒槐膠彈子數百
枚令諸小兒争取之以為戲笑終日不倦戲已復收於
篋酉陽雜俎貞元末閬州僧靈鑒善彈常自為彈丸
其彈丸方用洞庭沙岸下土三斤炭末三兩瓷末一兩
榆皮半兩泔澱二勺紫礦二兩細沙三分藤紙五張渴
搨汁半合九味和擣三千杵齊手丸之隂乾吳越備史
錢鏐每夕彈金丸於牆樓之外使宿直者畢應史記
燕太子丹自喜得荆軻永無秦憂日與軻之東宫臨池
而觀軻拾塼投鼃太子令人奉金丸進之珍珠船有
術士於腕間出彈子二丸皆五色叱令變即化雙燕飛
騰名燕奴又令變即化二小劍交擊須臾復為丸入腕
中水經注瀘水旁瘴氣特惡氣中有物不見形其作
有聲中木則折中人則害名曰鬼彈
毬(附鞬子)
荆楚歲時記按劉向别錄曰寒食蹴踘黃帝所造以練
武士本兵勢也或云起於戰國案踘與毬同古人蹋蹴
以為戲也庶物異名疏風俗通云毛丸謂之鞠三蒼
解詁鞠毛丸耳蹋戲演繁露楊子曰梡革為鞠亦各
有法革皮也梡革為鞠即後世皮毬之斜作片瓣而縫
合之即今之氣毬也顔師古曰鞠以皮為之實之以毛
踏蹙而戲今世皮毬中不置毛而皆砌合皮革待其縫
砌已周則遂吹氣滿之氣既充滿鞠遂圓實所謂火中
燖了水中揉者欲其皮寬而能受氣也詳此意制當是
古時實之以毛後加巧而實之以氣也劉攽詩話鞠
之制晩唐已不同矣歸氏子弟嘲皮日休云八片尖皮
砌作毬火中燂了水中揉一包閑氣如常在惹踢招拳
卒未休今柳三復能之述曰背裝花屈膝白打大廉斯
進前行兩步蹺後立多時柳欲見晉公無由會公蹴毬
後園偶迸出柳挾取之因懷所業戴毬以見公出書再
拜者三每拜毬起復於背膂幞頭間公乃笑而竒之遂
延於門下詞林海錯韋莊詩内官初賜清明火上相
閑分白打錢王建詩寒食内人常白打庫中先散與金
錢白打即今之蹴踘戲也事物紺珠氣毬兩人對踢
為白打三人角踢為官場毬會曰員社無終嘉父制陳
力之事故附於兵法百官志中尚署寒食獻毬盧
氏雜記寒食賜侍臣帖繡綵毬繡草宣臺五侯鯖一
縫毬道士徐博能縫之太平清話踏踘始於軒后軍
中練武之劇又有袞弄飛弄之技不知始於何人國初
彭氏雲秀以女流清芬挾是技遊江海叩之謂有解一
十有六詹同文贈之以袞弄行酉陽雜俎有人熊葫
蘆云翻葫蘆易於翻鞠演繁露軍中打毬之戲則以
杖拂毬使之馳走而用快馬逐之尚存鞠域之法
鞬子事物原始今時小兒以鉛錫為錢裝以雞羽呼
為鞬子三四成羣走踢有裏外廉拖鎗聳膝突肚佛頂
珠剪刀拐之名色亦蹴踘之遺事也
鞦韆
荆楚歲時記鞦韆本北方山戎之戲以習輕趫者後中
國女子學之乃以綵繩懸木立架士女炫服坐立其上
推引之名曰鞦韆楚俗亦謂之施鈎涅槃經謂之罥索
古今藝術圖秋千本山戎之戲自齊桓公北伐山戎
此戲始𫝊中國張有復古編漢武後庭繩戲本曰千
秋祝壽詞語訛轉為秋千又為鞦韆天寳遺事天寳
宫中至寒食節競築鞦韆令宫嬪輩嬉笑以為樂帝常
呼為半仙之戲
紙鳶
稗史𩔖編紙鳶俗謂之風筝誠齋雜記韓信約陳豨
從中起乃作紙鳶放之以量未央宫遠近欲穿地入宫
中獨異志梁武太清三年侯景圍臺城遠不通問簡
文作紙鳶飛空告急於外侯景謀臣王偉謂景曰此紙
鳶所至即以事達外令左右善射者射之及墮皆化為
鳥飛入雲中不知所往事物原始紙鳶古𫝊韓信所
作按六帖云五代漢李業與𨼆帝為紙鳶於宫門外放
之今春時小兒紙鷂是也埤雅昔墨子作木鳶飛三
日不集今人乘風放紙鳶鳶輒引絲而上令小兒張口
望視以洩内熱史虚白釣磯立談韓熙載謂宋齊丘
曰今旦出郊見羣兒為飛鳶之戲夫飛鳶之初逝也其
絲𤼵於綸緩急在掌握之間或上或下唯羣兒所欲及
空迴風迅線尾端端直時或激昂動搖羣兒相語曰此
名索線也慎不可縱縦則斷線而去矣執線輪者心知
其如此而力不能加既縦之後怦怦如鼓危絃其聲琮
琮忽一得勢則大挽裂以往或盤珊太虚之上或投於
滄洲浩渺之外或罥於積莽翳薈之間羣兒躡斷緒窮
荒徑盡日力而不可得踵穿衣決而返
擊壤抛堶
周處風土記壤以木為之前廣後銳形似履長尺三寸
將戲先側一壤於地遙於三四步外以手中壤擊之中
者為勝庶物異名疏藝經擊壤古戲也釋名野老之
戲樂書云此制與堯時異吳盛彦擊壤賦有云因風托
勢罪一殺兩此又後來童少為之非老人戲也詞林
海錯宋世寒食有抛堶之戲兒童飛瓦石之戲也梅都
官禁烟詩窈窕踏歌相把袂輕浮賭勝各飛堶堶七禾
切或云起於堯民之擊壤
拔河拖鈎
景龍文館記四年清明中宗幸梨園命侍臣為拔河之
戲以大麻絙兩頭繫十餘小索每索數人執之以挽力
弱為輸時七宰相二駙馬為東朋三相五將為西朋僕
射韋巨源少師唐休璟以年老隨絙而踣久不能起帝
以為笑樂荆楚歲時記立春日為拖鈎之戲以綆作
篾纜相罥綿亘數里鳴鼔牽之按公輸自游楚為載舟
之戲退則鈎之進則強之名曰鈎強遂以鈎為戲起此
秦京雜記寒食節内僕司車與諸軍使為繩橛之戲
合車轍道兩頭打大橛張繩橛上高二尺許須緊榜定
駕車盤轉碾輪於繩上過不失者勝落輪繩下者輸皆
裝飭車牛賭物動以千計留青日札今小兒兩頭拽
索而對挽之力強者牽弱者而仆以為勝負笑樂此唐
清明節拔河之戲也當時君臣亦以此為樂不典甚矣
角觝
漢武故事未央庭中設角觝之戲六國所造也西京
賦注角觝兩兩相當角力技藝故名角觝
傀儡(附影戲)
梨軒曼衍按列子云周穆王時巧人名偃師所造倡者
能歌舞王與盛姬觀之舞罷則瞬目以招王之左右王
怒欲殺偃師偃師懼立剖散倡者皆革木膠漆之所為
此是傀儡之始樂府雜錄傀儡子起於漢祖平城之
圍其城一面即冒頓妻閼氏兵強於三面陳平訪知閼
氏妬忌造木偶婦人運機關舞埤間閼氏望見謂是生
人慮下城冒頓必納遂退軍後翻為戲其引歌舞者曰
郭郎髠髮善戲笑凡戲場必在排兒之首北齊書後
主雅好傀儡謂之郭公顔氏家訓或問俗名傀儡子
為郭秃有故實乎答曰風俗通云諸郭皆諱秃當是先
世有姓郭而病秃者滑稽調戲故後人為其像呼為郭
秃爾梁鍠傀儡吟刻木牽絲一老翁都城紀勝百
戲有弄懸絲傀儡杖頭傀儡水傀儡肉傀儡(以小兒後生輩為之)
凡傀儡敷演烟粉靈怪故事鐵騎公案之𩔖
影戲搜神記故老相承言影戲之原出於漢武帝李
夫人之亡齊人少翁言能致其魂上念夫人無已迺使
致之少翁夜為方帷張燈燭帝坐他帷自帷中望見之
彷彿夫人象也故今有影戲都城紀勝凡影戲乃京
師人初以素紙雕鏃後用彩色裝皮為之公忠者雕以
正貌姦邪者與之醜貌盖亦寓褒貶於市俗之戲也
假面
物原季咸造胡面子留青日札西京賦曰總會仙倡
戲豹舞熊白虎鼓瑟蒼龍吹箎注曰皆為假頭也假作
其形即今面鬼兒建康實錄孫興公嘗著假面戲為
儺至桓宣武家温覺其應對不凡推問之乃興公隋
唐嘉話高齊蘭陵王長恭貌𩔖美婦人乃着假面以對
敵今之人面是也北史隋柳彧上奏曰京邑爰及外
州每以正月朢夜充階塞陌鳴鼓聒天燎炬照地人帶
獸面男為女服竭資破産競此一時請並禁斷上可其
奏老學菴筆記政和中大儺下桂府進面具比進到
稱一副訝其少及見乃是八百枚為一副老少妍陋無
一相似者乃大驚至今桂府作此者皆致富
高竿繩戲
淮南子木熙者舉梧檟據勾柱授豐條舞扶疎龍從鳥
集搏援攫肆蔑蒙踊躍觀者莫不為之損心酸足彼乃
始徐行微笑披衣脩擢注木熙今之上高竿者山堂
肆考唐梯唐空也鹽鐵論言漢代百戲之目有曰上唐
梯即今之上高竿也明皇雜錄玄宗御勤政樓張樂
百伎羅列教坊女優王大娘善戴竿舞頭戴長竿施木
山狀如瀛州方丈命小兒持綘節立其上而舞中音節
朝野僉載豳州人劉交戴長竿高七十尺自擎上下
有女十二甚端正於竿置定跨盤獨立見者不忍女無
懼色西域傳作巴俞都盧之戲巴俞二州名都盧體
輕善緣高有跟挂腹旋之名演繁露唐人以緣橦者
為都盧緣按國語胥臣對晉文公曰侏儒扶盧韋氏謂
扶緣也盧矛戟之柲緣之以為戲淮南子鼓舞者非
柔縦木熙者非渺勁淹漬漸靡使之然也注鼓舞即今
盤鼓者言其環繞便娟擬神也事物紺珠槃鼓或石
臼或大缸各於手掌足底跳弄之張衡西京賦走索
上而相逢注索上長繩繫兩頭於梁舉其中央兩人各
從一頭上交相度所謂儛絙者也晉樂志後漢天子
受朝賀舍利從西来戲於殿前以兩大繩兩柱頭相去
數丈兩倡女對舞行於繩上相逢切肩而不傾通典
梁有高絙伎盖今之戲繩者也西京賦註衝狹者卷
簟席以矛插其中伎兒以身投從中過燕濯者以盤水
置前坐其後踊身張手跳前以足偶節踰水復却坐如
燕之浴也唐樂志睿宗時婆羅門國戲人倒行以足
舞仰植銛刀俯身就鋒歴臉下復值於背又伏伸其手
二人攝之周旋百轉事物原始通典曰梁有舞輪之
伎今之舞車輪者此戲自梁始也
高趫
列子宋有蘭子以技干宋元君召見以雙枝長倍其身
屬踁並馳弄七劍走而躍之後復有以鷰戲干元君者
升菴外集趫音敲緣木行戲即列子所謂雙枝屬踁
之戲也
格致鏡原卷六十
