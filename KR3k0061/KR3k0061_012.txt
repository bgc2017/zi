格致鏡原卷十二大學士陳元龍撰
身體𩔖(二)
頸項(附肩)
釋名項确也堅确受枕之處也頸俓也俓挺而長也
雲笈七籖項中神二人字上間頸外神二人玉女君也
南史梁簡文帝項毛左旋河圖黑帝修頸毛詩
領如蝤蠐注言白而長也晉書初攻江陵吳人知杜
預病癭憚其智計以瓠繫狗頸示之每樹似癭輙砍使
白題曰杜預頸及城平盡捕殺之張舜民畫墁錄郭
祖少時有道士善雕刺郭令刺之即於項右作雀左作
榖粟曰爾俟雀銜榖即亨顯之時也世號為郭雀兒秉
旄之後雀榖稍近登位之後雀遂銜榖
肩釋名肩堅也甲闔也與胷脇皆相會闔也趙崇
絢雞肋道家以兩肩為玉樓
胷(附乳腋)(腹脇)(臍腰)
釋名胷猶啌也啌氣所衝也臆猶抑也抑氣所塞也膺
壅也氣所壅塞也雲笈七籖胷中神二人虎賁神也
帝王世紀禹母吞神珠胸拆而生禹論語摘輔象
孔子胸應矩是謂儀古孔演圖孔子之胷文曰制作
定世符酉陽雜俎太極真仙中名在青琳者胷有偃
骨事林廣記貫胷國在盛國之東其人胷有竅尊者
去其衣令卑者以物貫其胷擡之
乳吳元滿總要乳音汝胷酥也雲笈七籖兩乳下
日月也日月中有太神各一人王父母也河圖蒼帝
并乳北史昭成皇帝什翼犍生而竒偉卧則乳垂至
席南史王敬則年長而兩腋下生乳各長數寸賢
奕編佛圖澄左乳下一孔圍七寸以絮窒之夜欲讀書
𤼵絮則光照一室時時水邊引腸胃滌之復納於内
神仙服食經仙藥有陽丹有隂丹隂丹婦人乳汁也婦
人十五已上下為月客有身月客絶上為乳汁雜事
秘辛梁商女胷乳菽𤼵楊妃𫝊楊妃出浴對鏡勻面
裙腰褪露一乳明皇捫弄曰軟温新剝雞頭肉安祿山
在旁對曰潤滑由来塞上酥物𩔖相感志母乳湩愛
惜子之至則出愛疎則出少唐贊善大夫吕旬有母張
氏八十餘旬不歸母念之忽乳汁自出南史女人國
入水則妊胸前無乳頂後生毛根白毛中有汁以乳子
漢書李元遺孫失恃蒼頭李善代哺孫乳為湩物
𩔖相感志則天朝孟景休有弟景褘在襁褓景休乳之
乳為之溢又畢搆為戶部尚書二妹俱在襁褓搆自乳
之乳為之出飲至長成唐國史補元魯山自乳兄子
數日兩乳湩流兄子能食其乳方止
腹書正義腹為五臓之總說文腹厚也逸雅腹
複也富也腸胃之屬以自裹盛復於外複之其中多品
似富者也黃庭經腹為玉池釋名自臍以下曰水
腹水汋所聚也又曰少腹少小也比於臍以上為小也
真誥腹有玄丘者仙相也北史冀州人語曰顯公
鐘宋公鼓道暉屐李洛姬肚謂之四大洛姬婦人也
通鑑安祿山腹垂過膝嘗自稱重三百斤
臍雲笈七籖臍者人之命也一名中極一名太淵一
名崑崙一名特樞一名五城釋名臍濟也腸端之所
限劑也方書子初生所繫包斷之為臍帶一名命蔕
胎在母腹臍連於胞胎息隨母胎出母腹臍帶剪斷真
氣屬之臍乾自落如瓜熟脫蔕以其當心腎之中前直
神闕後直命門故謂之臍也畫墁錄馮暉少無頼有
道士善雕刺因令刺之於臍上作瓮中作雁數隻戒曰
爾於臍自愛雁出瓮即亨顯之時也後秉旄雁自瓮中
累累而出
腋釋名腋繹也言可張翕尋繹也雲笈七籖兩腋
下神二人魂魄兆神也珍珠船魏淩風臺至高韋誕
書榜即日皓首榜有未正募整之有鈴下卒復登緣如
履平地詰之云無術但兩腋各有肉翅數寸
脅釋名脅挟也在兩旁臂所挟也肋勒也檢勒五臓
也左傳晉文公出亡至曹曹共公聞其駢脇欲觀其
裸浴薄而觀之注駢脇合幹也幹者脇肋骨也駢云者
脇骨之生兩兩相竝也雲笈七籖兩脇神名辟假馬
字道成形長四寸一分赤白色
腰逸雅要約也在體之中約結而小也馬廖疏楚
王好細腰宫中多餓死梁冀𫝊冀妻孫夀能作折腰
舞南史羊侃儛人張淨婉腰圍一尺六寸能掌上舞
又有孫荆玉能反腰帖地銜得席上玉簪
心(附肝脾)(膈胃)(膽腸)(肺腎)
白虎通心之為言任也任於恩也釋名心纖也所識
纖微無物不貫於心也春秋元命苞心者火之精成
於五故人心長五寸子華子心之精為火其氣為離
其色為赤其狀如覆蓮其神為朱鳥其竅上通於舌
白虎通心火之精也南方尊陽在上卑隂在下禮有尊
卑故心象火色赤而銳也人有道尊天本在上故心下
銳也子華子火宿於心炎上而排下其神燥而無凖
人之暴急以取禍者心使之也雲笈七籖心為絳宫
元陽府黃庭經靈臺鬱藹望横野注靈臺心也雲
笈七籖心神名為豪丘字陵陽子明又心神名煥陽昌
字道明形長九寸色赤黃帝書西方兵法心南方赤
其人姓為張氏字巨明衣赤衣黃庭内經心神丹元
字守靈珍珠船陶弘景欲使心正常以日出三丈錯
手兩肩上以日當心心中開暖則心正矣有姜伯真行
道採藥值仙人仙人使平倚日中其影偏仙人曰子篤
志學仙不知心不正之為失因教以此得道獨異志
周興嗣為散騎常侍武帝出千言無章句令嗣次之因
成千字文歸而兩目俱喪及死開視之心如掬燥泥
談苑羌人以心順為心白人以心逆為心黑人夷門
廣牘三蠻國其人不種田只食土死者埋之心肝肺不
朽百年復化為人一說與無䏿國民相𩔖
肝釋名肝幹也五行屬木故其體狀有枝幹也凡物
以木為幹也說文肝木藏也生於木魂所藏白虎
通肝之為言干也肝者木精木之為言牧也人怒無不
色青目脤張者是其效也樂動聲儀五藏肝仁肝所
以仁者何肝木之精也仁者好生東方者陽也萬物始
生故肝象木色青而有枝葉目為之候子華子肝之
精為木其氣為震其色青其狀如懸瓠其神為蒼龍其
竅上通於目子華子木宿於肝觸突干扺而銳其神
狷束而無當人之樸戇以取禍者肝使之也雲笈七
籖肝為清冷宮蘭臺府黃庭内經肝神龍烟字含明
黃帝書西方兵法肝東方青其人姓為婁氏字君明
衣青衣雲笈七籖肝神名開君童字道青形長六寸
色青黃又肝神名為方長宜字子元
膈釋名膈塞也塞上下使氣與榖不相亂也
膽黃庭經膽為中池雲笈七籖膽為紫微宫無極
府黃庭内經膽神龍曜字威明雲笈七籖膽神名
龍德拘字道放形長三寸六分色青黃綠世語姜維
死時見剖膽如斗大南史東陽人李瞻起兵為賊所
執破出肝腸其膽乃如升焉馬觀瀛涯勝覽王當賀
日以人膽汁沐浴將領獻人膽為禮賢奕編象膽按
四時在四足熊膽亦在四足魚膽春夏近上秋冬近下
蚺蛇膽隨擊而護
肺釋名肺㪍也言其氣㪍鬱也白虎通肺之為言
費也雲笈七籖肺為玉堂宫尚書府子華子金宿
於肺䃘訇而不屈罄而不能仰也其神闊疎而無法人
之訐決以取禍者肺使之也子華子肺之精為金其
氣為兊其色白其狀如懸罄其神為伏虎其竅上通於
鼻黃帝書西方兵法肺西方白其人姓為文氏字元
明衣白衣黃庭内經肺神皓華字虚成雲笈七籖
肺神名為青龍字□龍子方又肺神名素靈生字道平
形長八寸一分純白開元遺事太真妃宿酒初消吸
花露以潤肺
脾白虎通脾之為言辨也所以積精禀氣也釋名
脾裨也在胃下裨助胃氣主化穀也子華子脾之精
為土其氣為戊巳其色黃其狀如覆缶其神為鳳凰其
竅上通於口子華子土宿於脾磅礴而不盡其滲漉
也下注而不止其神好大而無功人之重遲瀝納以取
禍者脾使之也雲笈七籖脾為中黃宫太素府黃
帝書西方兵法脾為中央戊巳土其人姓為己氏字元
已衣黃衣雲笈七籖脾神名為黃庭字飛黃子又脾
神名寳元全字道騫形長七寸三分色正黃黃庭内
經脾神常在字魂停
胃釋名胃圍也圍受食物也雲笈七籖胃神名同
来育字道還形長七寸色黃
腸釋名腸暢也通暢胃氣去滓穢也雲笈七籖腸
中神名兆滕康字道還形長二寸四分黃赤色拾遺
記北有浣腸之國從口中引腸出而浣濯之更遞易其
五臓浣畢嘯傲而飛焉北史東魏彭樂驍勇善騎射
嘗因醉深入被刺腸出内之不盡截去復戰
腎白虎通腎之為言寫也以竅寫也腎色黑水隂故
腎雙竅為之候何竅能瀉水亦能流濡釋名腎引也
腎屬水主引水氣灌注諸脉也雲笈七籖腎為幽昌
宫太和府子華子腎之精為水其氣為坎其色黑其
狀如介石其神為玄龜其竅上通於耳子華子水宿
於腎瑟縮以湊險其神伏而不𤼵人之媕婀脂韋以取
禍者腎使之也黃庭内經腎神玄冥字育嬰雲笈
七籖腎神名為雙以字林子又左腎神名春元真字道
卿形長三寸七分數變白赤青五色無常右腎神名象
地無字道生形長三寸五分色白或黑黃帝書西方
兵法腎北方黑其人姓為玄氏字子真衣黑衣
背
逸雅背倍也在後稱也脊積也積續骨節終上下也
雲笈七籖肩背神二人少隂少陽之精也字女爵唐
史太宗覽明堂針炙圖見人五臓皆近背遂禁無得鞭
背白虎通周公背僂南史梁簡文連錢入背廣
博物志苻秦背有文隱起曰草付酉陽雜俎荆州街
子葛清勇不膚撓自頸以下遍刺白居易舍人詩成式
常令其自解背上能闇記反手指其去處至不是此花
偏愛菊則有一人持杯臨菊叢又黃夹纈林寒有葉則
指一樹樹上掛纈纈窠鏁勝絶細凡三十餘處體無完
膚酉陽雜俎段成式門下騶路神通背劄天王至朔
望日具乳糜焚香袒坐使妻兒供養其背而拜焉
手(附掌爪)(指臂)
三元真一經手者膽神之外援釋名手須也事業之
所須也掌言可以排掌也雲笈七籖兩手中神二人
太陽之精也字魂隂大戴禮布指知寸布手知尺舒
肘知尋孝經援神契舜手握褒宋均注握褒手中有
褒字通考后稷之孫生而有文在手曰鞠因以為氏
左傳唐叔生而有手文曰虞遂以為名又仲子魯惠
公夫人生有手文曰為魯夫人唐表周昭王少子生
而有文在手曰閻康王封於閻城元和姓譜周平王
少子生而有文在手曰武遂以為氏鮮于血脉譜子
他之子曰文生而有文在手左曰魚右曰羊及長封漁
陽姓鮮于氏為燕附庸論語摘輔象仲弓鈎文在手
是謂知宰我握戶是謂守道子游握文雅是謂繁土公
冶長手握輔是謂道子夏握五是謂受公伯周手握直
期是病惡偃曝談餘張良手紋如琴陳平手紋有兵
符十六國春秋彭神符生而有文在手曰神符虚
空藏經寳手菩薩手中出無量花香瓔珞拾遺記韓
房以丹砂畫左右手如日月盈缺之勢可照百餘步
北史隋盧大翼目盲以手摸書而知其字晉書王衍
每捉玉柄麈尾與手同色南史梁簡文帝手執玉如
意不相分辨酉陽雜俎翟天師名乾祐長六尺手大
尺餘每揖人手過胷
掌春秋元命苞掌圓法天以運動孝經鈎命決仲
尼虎掌是謂威射論語摘輔象澹臺滅明岐掌是謂
正直拾遺記趙飛燕身輕能掌上舞南康記傅咸
掌有卧龍紋南方異物志烏滸人以人掌蹠為珍重
以食長老真臘風土記國主跣足足下及手掌皆紅
藥染色出則手持劍百姓間惟婦女染手足掌男子不
敢也郭緣生述征記華山與首陽本一山河神巨靈
擘開以通河流故掌迹存焉長安記仙人掌大七圍
以銅為之
指春秋元命苞指五者法五行事物紺珠腡羅窩
二音手指文說文拇將指也孟子注巨擘大指也
左𫝊鄭人獻黿於鄭靈公子公之食指動謂子家曰
必嘗異味北史孝文少善射有膂力年十餘能以指
彈碎羊髆骨酉陽雜俎則天右手中指有黑毫左旋
如黑子引之長尺餘涅槃經阿闍王令醉象蹋佛佛
舒五指遂為五獅子醉象惶懼而退嘉話錄道宣持
律第一忽一旦霹靂遶戶外不絶宣乃視其十指有一黑
點如油麻者在右手小指上疑之乃出於隔子孔中一
震而失半指黑點是蛟龍之藏處也異域志長人國
人長三四丈國朝有使往遼陽舟被風至其國其人来
拿舟斬其一指大若人臂
爪逸雅爪紹也筋極為爪紹續指端也夷門廣牘
爪乃筋之餘勝天王經佛自說八十種好相爪如赤
銅葉法輪經老子指纖長爪有玉甲南康記傅咸
指甲上隱起花草如雕刻是以文章過人王遠傳麻
姑手爪似鳥蔡經見之心中念曰背大癢時此爪以爬
背當佳也偃曝談餘陳武章皇后手爪長五寸色竝
紅白每遇朞功之服則先折一爪粧臺記婦人染指
甲用紅按事物考楊貴妃生而手足爪甲紅謂白鷴精
也宫中效之此其始也物𩔖相感志人或爪甲上生
白瑕拂拂然謂之爪花得服飾之兆俗人為驗常無失
山堂肆考伎女以鹿角琢為爪以彈筝曰繫爪異
識資諧浙有士人一指忽隱痛不可忍其中指甲間生
一珊瑚高二寸血色氣縷成海市人士戰馬城郭戈矛
人已皆見其人嗜飲燒酒醫謂火所吐幻景服以大黃
稍減久服遂絶然火何得成此異哉明泳化𩔖編主
事戴春松江人言其鄉有衛舊公者手大指甲中見一
紅筋或曲直或蜿蜒而動或懼之曰此必承雨濯手龍
集指甲也衛因名其指曰赤龍甲一日與客泛湖酒闌
雷電繞船水波震蕩衛戲客曰今日吾家赤龍得無去
耶因出手船窗外龍果裂指而去
臂釋名臂裨也在旁曰裨也肘注也可隱注也腕宛
也言可宛屈也淮南子羿臂左長而善射論衡湯
臂再肘史記李廣猿臂段龜龍涼州記吕光左肘
生肉印及征南城印内隱起文字曰巨霸清異錄齊
趙人好以身為供養謂兩臂為肉燈臺頂心為肉香爐
晉書泰始九年帝多簡良家子女以充内職自擇其
美者以綘紗繫臂史諱錄明皇開元初被進者曰印
選以綢繆記印臂上曰風月常新印以桂紅膏則水洗
不退其色廣古今五行志長山趙宣母妊身臂上生
瘡兒從瘡中出孟熙霏雪錄山東民間婦人一臂有
物隱然膚中屈佶如蛟龍狀婦喜以臂浸盆水中一日
雷電交作婦自牖出臂果一龍擘雲而去彙苑詳註
甌越之民錯臂左袵謂丹青錯畫其臂地志儋耳國
東有一臂國人皆一臂
足(附股)(膝)
逸雅脛莖也直而長似物莖也足續也言續脛也趾止
也言行一進一止也足後曰跟在下旁著地一體任之
象木根也踵鍾也鍾聚也上體之所鍾聚也脚却也以
其坐時却在後也六書故今人以膝端為髁踵兩旁
圜骨為踝書叙指南脚脛曰胻(音衡)吳越春秋闔閭
傷將指注將指足大指言其將領諸指也賈誼𫝊病
非徒腫也又苦&KR0979;盭師古注&KR0979;古蹠字足下曰蹠今所
呼脚掌是也盭古戾字言足蹠反不可行也雲笈七
籖兩脛神二人金木神也字隨孔子兩足神二人太隂
之精也字柱天力士禮記堂上接武堂下布武注武
足跡也又行不舉足車輪曳踵又行不敢高其趾如車
輪循地行搖曳足跟也司馬法一舉足曰跬跬三尺
兩舉足曰步步六尺楊慎外集茄子根煎湯浴足能
治龜瘃足跟凍瘡也朝野僉載定州人崔務墜馬折
足醫令取銅末和酒服之遂痊平及亡後十餘年改葬
視其脛骨折處有銅末束之趙崇絢雞肋史記始皇
時有大人見臨洮脚跡六尺漢武帝求神仙公孫卿至
東莱言見大人長數丈跡甚大魏咸熙二年大人見襄
武縣跡長三尺二寸唐則天長安元年司刑寺囚偽作
大人跡五尺改元大足帝王世紀大禹右足文履己
子抱朴子老君足下有八卦法輪經老君足蹈二
卍玉堂閒話晉太常卿程遜足下有龜文招相者視
之相者告曰君終有沈溺之厄其後使於浙右竟葬於
海魚之腹李固𫝊曰固足履龜文而位至三公卒無水
害同事而異應也偃曝談餘黃巢足有黃巢二字
廣博物志交脛國在貫胷國東其為人交脛(言脚脛曲戾相交所)
(謂交趾者也)物𩔖相感志沅陵有武陵山山有美人每土
人聚即来入衆莫能辨惟脚指在後而踵在前若以刀
斧斫不死以杉木為刀擬之則去炎徼紀聞猺人古
八蠻之種兒時燒鐵石烙跟蹠以油蠟漬之重趼若鞹
事林廣記丁靈國在海内其人從膝下生毛馬蹄善
走自鞭其脚一日可行三百里
女人足代醉編古今事物考謂商妲己狐精也或曰
雉精猶未變足以帛褁之宫中效焉說文漢雜事秘
辛載保林吳姁奏言乘氏忠侯梁商女足長八寸踁跗
豐妍底平指歛約縑收束微如禁中漢尺小婦人纏足
始此其来古矣車若水脚氣集婦人纏脚不知起於
何時小兒未四五歲無罪無辜而使之受無限之苦纏
得小来不知何用後漢戴良嫁女練裳布裙竹笥木屐
是不干古人事或言自唐楊太真起亦不見出處張
邦基墨莊漫錄道山新聞云李後主宫嬪窅娘纖麗善
舞以帛繞足令纖小屈上如新月狀由是人皆效之以
此知札脚五代以来方有之如熙寧元豐前人猶為者
少近年則人人相效以不為者為恥也留青日札至
理宗朝宫妃束足纖直名快上馬則又不以屈上為貴
矣楊慎丹鉛總錄墨莊漫錄載婦人弓足始於五代
李後主非也予觀六朝樂府有雙行纏其辭云新羅繡
行纏足趺如春妍他人不言好獨我知可憐唐杜牧詩
云鈿尺裁量減四分碧琉璃滑裹春雲五陵年少欺他
醉笑把花前出畫裙段成式詩云醉袂幾侵魚子纈彯
纓長戞鳳凰釵知君欲作閑情賦應願將身作錦鞋花
間集詞云慢移弓㡳繡羅鞋則此飾不始於五代也或
謂起於妲已乃瞽史以欺閭巷者士夫或信以為真亦
可笑哉胡應麟筆叢婦人纏足謂唐以前無之余歴
考未得其說古人風俗流傳如墮馬愁眉等史傳尚不
絶書此獨不著太白至以素足咏女子信或起於唐末
至宋元而盛矣又古言婦人弓腰而不言弓鞋言纖指
而不言纖足則陶宗儀之說未為無見晉木蘭歌述婦
人改服但稱雲鬢花黃略不言足誠似可疑苐六朝前
婦人之履不知與男子竟有别否
股釋名股固也謂強固也髖緩也其腋皮厚而緩也
髀卑也在下稱也臀殿也高厚有殿遌也尻廖也尻所
在寥牢深也廣博物志玄股之國在黑齒國北(髀以下盡)
(黑故云)廣古今五行記宋孝武時荆州人楊歡妻於股
中生女張舜民畫墁錄太祖招軍格不全取長人要
琵琶腿車軸身取多力孫棨北里志崔垂休於金陵
妓王小潤髀上題記同年嘲之曰何事博陵崔四十金
陵腿上逞歐書
膝釋名膝伸也可屈伸也膝頭曰膞膞團也因形團
圜而名之也或曰蹁蹁扁也亦因形而名之也庶物
異名錄犢鼻穴在膝下見本草綱目注雲笈七籖兩
膝神字樞公水經注太公垂釣渭川兩膝遺跡猶存
清異錄温韜少無賴拳人幾死市魁將送官謝過魁
前拜逾數百魁釋之韜每念之以為恥既貴達拍金薄
為搭膝帶之曰聊酬此膝
骨(附髑髏)(筋)
逸雅骨滑也骨堅而滑也說文骨體之質也肉之核
也事林廣記人骨節中有涎所以轉動滑利中風則
涎上潮咽喉衮響以藥壓下俾歸骨節可也若吐其涎
時間快意枯人手足縦活亦為廢人矣主制羣徵首
骨自額連於腦其數八上額之骨十有二下則渾骨一
焉齒三十有二膂三十有四胷之上有刀骨分為三肋
之骨二十有四起於膂上十四環至胷前直接刀骨所
以護心肺也下十較短不合其前所以寬脾胃之居也
指之骨大指二餘各三手與足各二十有竒謂骨或縦
入如釘或斜迎如鋸或合筍如匵或環抱如攢總期體
之固動之順也靈樞經&KR1075;骭以下至天樞心岐骨也
長八寸人有有&KR1075;骭者有無&KR1075;骭者無&KR1075;骭者心高&KR1075;
骭小短舉者心下長者心下堅弱小以薄者心脆直下
不舉者心端正倚一方者偏傾物𩔖相感志朝廷之
人多立立多傷骨食榆則多睡睡多則骨稳物𩔖相
感志凡喪亂之人父母死亡暴骨無誌認者即齧指血
滴之於骨上若已親則血沁入不是則否陳湯𫝊掩
骼埋胔注應劭曰禽獸之骨曰骼骼大也鳥鼠之骨曰
胔胔可惡也臣瓚曰枯骨曰骼有肉曰胔師古曰瓚說
是也
古人骨廣博物志殷時有仙女名昌容隔窗見骨
尸子徐偃王有筋而無骨列異傳蔣子文漢末為秣
陵尉自謂骨青死當為神鄴侯外𫝊李泌每導引骨
節皆珊然有聲時人謂之鏁子骨宣室志商居士每
運支體瓏然若戛玉之音或曰居士之骨真鏁子骨也
鏁骨連絡如蔓故動搖之則有清越之聲卒後三日門
弟子焚居士於野及視其骨果鏁骨也支體連貫若紉
綴之狀風一拂則纖韻徐引於是里人競施金錢建一
塔以居士鏁骨瘞於塔中國語吳伐越墮會稽𫉬骨
節專車吳子使聘魯問孔子子曰禹致羣臣於會稽之
山防風後至禹殺而戮之其骨節專車此為大矣韋
絢劉賓客嘉話錄公嘗於貴人家見梁昭明太子脛骨
微紅而潤澤陸深知命錄予登華山觀希夷蛻骨作
黯淡黃色入手堅實而骨節頗長大唯顱骨頂有二竅
為異世云作粉紅色與異香咸無之
佛骨釋氏要覽注釋迦佛既化弟子阿難等焚其身
有骨子如五色珠光瑩堅固名曰舍利子因造塔以藏
之西域傳迦畢試國古王寺有佛頂骨一片廣二寸
餘色黃白髮孔分明酉陽雜俎那揭羅曷國城東塔
中有佛頂骨周二尺欲知善惡者以香塗骨其迹煥然
善惡相悉見梁高僧傳劉薩何師卒於肅州形骨小
細狀如葵子中皆有孔可以繩連廣異記則天時西
國獻毗婁博義天王下頷骨大如胡牀孔六帖咸通
十四年春詔迎佛骨鳳翔乃以金銀為刹珠玉為帳孔
鷸周飾之吳萊南海古跡記蘇文忠公古舍利塔在
東莞西資福寺羅漢閣狀若覆盂文理若芭蕉五色備
具盖古佛腦骨也續玄語錄延州有婦人甚有姿色
少年子弟悉與狎數歲而沒人葬之道左大歷中有胡
僧敬禮其墓曰斯即鎖骨菩薩慈悲喜捨順緣已盡衆
人開墓視其骨鈎結如鎻狀遂與起塔
髑髏說文髑髏頂也廣雅顙顱謂之髑髏南州
異物志烏滸人得髑髏破之以飲酒北史有以骨為
刀子把者五色斑斕徐之才曰此人瘤也問得處云於
古冢見髑髏骨長數寸試削視有文理故用之陳繼
儒筆記太宗白溝河大戰陣亡軍士積骸遍野上念之
命收其頭骨規成數珠分賜内官念佛冀其輪廻又有
腦骨深大者則以盛淨水供佛名天靈椀遼志有主
號廼呵一髑髏在穹廬中覆之以氈人不得見國有大
事則殺白馬灰牛以祭始變人形出視事已則入穹廬
復為髑髏後因國人竊視之失其所在物𩔖相感志
髑髏以蓬穿之則夜語矣凡百先徵無不響告初得唯
以巨大者為最以香水洗之然後以蓬穿始則呻吟然
後問之或以土實之以赤豆植之夜則言告吉凶相狀
焉
筋朝野僉載筋斷須續者取旋覆根絞取汁以筋相
對以汁塗而封之即相續如故蜀兒奴逃走多割筋以
此續之百不失一
血(附汗)(淚)(唾)
逸雅血濊也出於肉流而濊濊也膿醲也汁醲厚也
晉書政刑舒緩則有常燠赤祥之妖淖齒殺齊湣王日
天雨血霑衣以告也此之謂乎京房易傳曰佞人祿功
人戮天雨血莊子外物篇萇弘死於蜀藏其血三年
而化為碧陶侃傳相者師圭謂侃曰君左手中指有
竪理當為公若徹於上貴不可言侃以針決之見血灑
壁而為公字以紙裛手公字愈明晉書晉丞相府斬
督運令史淳于伯血逆流上柱二丈三尺此赤祥也遂
頻旱三年干寳以為冤氣之應台州志王貞婦為元
兵所刦至嵊縣清風嶺囓指出血書字山石投崖死血
漬石間天且隂即墳起如始書列子馬血為轉粦人
血為野火穆天子𫝊天子渴於沙衍求飲未至七萃
之士高奔戎刺其左驂之頸取其青血以飲天子
汗逸雅汗[泳-永+旱]也出在于表[泳-永+旱][泳-永+旱]然也古今注五藏
化液心為汗王仁裕天寳遺事貴妃每至夏月有汗
紅膩而多香或拭之於巾帕之上其色如桃紅也
淚李時珍本草淚者肝之液五藏六府津液皆上滲
於目凡悲哀笑欬則火激於中心系急而藏府皆搖搖
則宗脈感液道開津上溢故淚出猶烝甑上水滴之意
三水小牘鮑溶詩謂淚曰眼泉彙苑玉筯言婦人
啼泣淚如玉筯也郭憲别國洞冥記味勒國在日南
其人乘象入海㡳取寳宿於鮫人之宫得淚珠則鮫人
所泣之珠也亦曰泣珠陸翽鄴中記文帝納薛靈芸
靈芸别父母歔欷累日淚下沾衣至升車就路時以玉
唾壺承淚壺即紅色及至京師壺中淚凝如血天寳
遺事貴妃初承恩召與父母相别泣涕登車時天寒淚
結為紅冰麗情集灼灼錦城官妓也以軟綃多貯紅
淚密寄河東人金志女真親友死以刀割額血淚交
下謂之送血淚
唾事林廣記唾者溢為醴泉聚流為華池府散為津
液降為甘露溉臓潤身宣通百脉化養萬神肢節毛髮
堅固長春古今注五臓化液腎為唾脾為涎清異
錄仙家以津液為種夀泉養生經甘泉唾也釋名
津進也汁進出也莊子夫唾大者如珠小者如霧
玄覽雲中五原雁門之野唾出口而成冰述異記南
康雩都縣西沿江有石室名夢口穴嘗有船人遇一人
遍身黃衣擔兩籠黃紙求寄載行至崖下此人唾盤上
徑下崖直入石中船主初甚忿之見其入石始知神異
視盤上唾悉是黃金珍珠船劉綱唾盤成鯉其妻樊
夫人唾盤成獺食之飛燕外𫝊飛燕與其妹婕妤坐
誤唾其袖合德曰姊唾染人紺碧正似石上花劉玉
已瘧編都下妓柳青一時文人達士盡與之遊最厚者
常唾之唾絲白如雪香滑可愛目為唾花人爭以得唾
為榮
痣(附瘢)(瘤)
物𩔖相感志人身黑子一云痣謂小兒死墨黛胭脂塗
其肌體咒欲重生為己子即誌記防尋認也今往往有
之或題名字有兒生復如所誌然古善相者於此上取
其象以定吉凶若漢高祖唐高祖痣若龍鱗星斗之狀
或黑子大而尤潤者富貴長夀之相也法輪經老子
腹有白痣高紀左股有七十二黑子師古注今中國
通呼為壓子吳楚俗謂之誌誌者記也南史陶弘景
右膝有數十黑子作七星文南史梁武帝丁貴嬪生
而有赤痣在左臂療之不滅帝納之失痣所在
瘢楚國先賢𫝊孔休傷頬有瘢王莽賜玉屑白附子
香與之消瘢王羲之帖顱鷀糞白去䵟&KR0845;瘢黶令人
色態
癅莊子附贅縣肬注癅也晉書司馬師目有癅疾
使醫割之文鴦之来攻也驚而目出物𩔖相感志丁
貴嬪體多疣及武帝納之並失所在三國典略侯景
左足上有肉癅狀似龜戰應克捷癅則隱起分明如其
不勝癅則低下至石頭之役癅隱肉中物𩔖相感志
李光易額癅財耗散則癅減驗無失南史薛伯宗善
徙癰疽公孫泰患背伯宗為氣封之徙置齋前柳樹上
明旦癰消樹邊起一癅如拳大稍稍長二十餘日癅大
膿爛出黃赤斗餘其樹為之痿損徐鉉稽神錄浮梁
李生背突起如盂癢甚醫士李德立云此蝨癅也以藥
傅之一夕癅潰出蝨斗餘即日體輕續玄怪錄安康
伶人刁俊朝其妻巴嫗項癭者初微若雞卵漸巨如三
四升缾盎積五年大如數斛之鼎重不能行其中有琴
瑟笙磬塤篪之響細而聽之若合音律泠泠可樂積數
年癭外生小穴如針芒者不知幾億每天欲雨則穴中
吹白烟霏霏如絲縷漸高布散結為屯雲雨則立降其
家少長懼之妻曰君當為我決拆之看有何物俊朝磨
淬利刃揮挑將及妻前癭中軒然有聲遂四分披裂有
一大猱跳躍而去即以帛絮裹之雖癭疾頓愈而冥然
大漸矣物𩔖相感志人身血氣周身不知幾千息人
血行而壅則瘡癤於虚穴處則生核謂之舋瘍舋瘡所
生也瘡瘥核亦消
(附)像
李綽尚書故實佛像本胡夷朴陋人不生敬今之藻繪
雕刻自戴顒始也顒嘗刻一像自隱帳中聽人臧否隨
而改之如是者十年厥工方就尚書故實鄭廣文作
聖善寺報慈閣大像記云自頂至頤八十三尺額珠以
銀鑄成虚中盛八石張鷟朝野僉載周證聖元年薛
師名懷義造功德堂一千尺於眀堂北其中大佛像高
九百尺鼻如千斛船中容數十人並坐夾紵以漆之
蘇鶚杜陽雜編新羅國獻萬佛山雕沈檀珠玉以成之
其佛形大者或逾寸小者八九分其佛之首有如黍米
者有如菽者其眉目口耳螺髻毫相悉具而辮縷金玉
水精為幡盖流蘇菴羅薝蔔等樹搆百寳為樓閣臺殿
其狀雖微勢若飛動前有行道僧不啻千數下有紫金
鐘閣三寸以蒲牢銜之每擊鐘行道僧禮拜至地其中
隱隱謂之梵聲盖關捩在乎鐘也其山雖以萬佛為名
其數則不可勝計上置九光扇於巖巘間四月八日召
兩街僧徒入内道場禮萬佛山是時觀者歎非人工及
見有光出於殿中咸謂之佛光即九光扇也李肇國
史補南中有伍子胥廟者其像分其鬚謂之五髭鬚
金像國語越王金鑄范蠡霍去病𫝊破匈奴𫉬休
屠祭天金人注祭天以金人為主佛徒祠金人也師古
曰今之佛像是也南史晉劉敬宣八歲喪母四月八
日見衆人灌佛乃下頭上金鏡為母灌像洛陽伽藍
記北魏孝昌三年二月洛陽平等寺金身兩目垂淚遍
體俱濕時人稱為佛汗如此三日而明年爾朱榮入洛
誅戮百官殆盡宣室志初唐有神像用金而製傳云
周隋間有術士鎔範而成之可以占王者之在位幾何
年其法當厲聲而叱之苟年甚永則其像搖震亦久不
然一撼而止
銀像尚書故實聖善寺銀佛天寳為賊截將一耳後
少傅白公奉佛銀三鋌添補然不及舊
銅像後漢𫝊薊子訓與一老翁共摩挲銅狄人相謂
曰適見鑄此物而已近五百歲山堂肆考翁仲姓阮
身長一丈二尺秦始皇併天下使翁仲將兵守臨洮聲
振匈奴秦人以為瑞翁仲死遂鑄銅像置咸陽司馬門
外北史光州故吏聞崔挺凶問莫不悲感共鑄八尺
銅像於城東廣固寺赴八關齋追冥福事林廣記周
世宗廢佛寺二千三百八十曰佛法割截身體利物猶
為之况銅像耶詔毁天下銅佛鑄錢
鐵像薛用弱集異記隋開皇間釋子澄空於晉陽汾
西鑄鐵像高七十尺至唐開元初節度使李暠造重閣
以覆之謂之平等閣
錫像百官志太和三官詔佛像以鉛錫土木為之飾
帶以金銀䃋石烏油藍鐵唯鑑磬釘鐶鈕得用銅餘皆
禁之
玉像拾遺記周靈王時異方貢玉人機捩自能轉動
錦繡萬花谷蜀先主置甘后於白綃帳中望之如月
中聚雪時河南獻玉人長三尺夕則擁后而玩玉人
盧元明嵩山記嶽廟神像有玉人高五寸五色甚光潤
制作亦佳莫知早晚所造盖嶽神之像屢常失之或經
旬復見南史晉義熙初師子國獻玉像經十載乃至
像高四尺二寸玉色潔潤形制殊特殆非人工此像歷
晉宋在瓦官寺至齊東昏遂毁玉像前截臂次取身為
嬖妾潘貴妃作釵釧北史隋藍田令王曇於藍田山
得一玉人長三四寸著大領衣冠幘奏之詔問羣臣莫
有識者崔頥答曰謹按漢文帝已前未有冠幘即是文
帝已来之所製也臣見魏大司農盧元明撰嵩高山記
云有神人以玉為形像長數寸或出或隱出則令世延
長伏惟陛下應天順人定鼎嵩雒嶽神自見臣敢稱慶
陶宗儀輟耕錄丞相伯顔至于闐國鑿井得玉佛高
三四尺色如截肪照之皆見筋骨脉絡
牙像南史梁大通中丹丹國奉表送牙像及畫塔二
軀
珊瑚像南史梁天監中扶南遣使送珊瑚佛像
香像清異錄以龍腦為佛像者有矣未見著色者也
汴都龍興寺惠乘寳一龍腦小兒雕製巧妙彩繪可人
南史梁時扶南國送天竺旃檀瑞像清異錄海舶
来有一沉香翁剜鏤若鬼工高尺餘舶酋以上吳越王
王目為清門處士格古要論嘗有降真香節内及木
節中生成真武像此乃天地造化世之竒寳也
硃砂像格古論正統中貴州硃砂中有生成觀音像
又石中及蚌中生成觀音像
甆像廣異記盧贊善家有一甆新婦子經數載其妻
戲謂曰與君為妾盧因爾惘惘恒見一婦人卧於帳中
積久意是甆人為祟送往寺中供養有童人曉於殿中
掃地見一婦人問其由来云是盧贊善妾為大婦所妒
送来在此其後見盧家人至因言見妾事贊善窮覆本
末所見服色是瓷人遂命擊碎心頭有血大如雞子
木像列子周穆王時偃師所造倡者顉其頤則歌合
律捧其手則舞應節剖散之皆傅會革木膠漆白黑丹
青之所為廢其心則口不能言廢其肝則目不能視廢
其腎則足不能步韓非子桓赫曰刻削之道鼻莫如
大目莫如小鼻大可小小不可大也目小可大大不可
小也天寳遺事申王以龍檀木雕成童子綠袍束帶
執畫燭列立晏席之側目為燭奴又寧王於帳前木雕
矮婢飾以彩繪各執華燈達旦謂為燈婢
土偶邵氏錄古人畫塑一法楊惠之見吳道子畫筆
已工乃去學塑古今稱第一東京夢華錄七月七夕
京城内外瓦子街巷皆賣磨喝樂乃小塑土偶耳悉以
綵裝欄座紅碧紗籠飾以金珠牙翠有一對直數千者
本佛經云摩㬋羅俗云摩喝樂書蕉宋時鄜州田氏
作泥孩兒名天下態度無窮雖京師工效莫之能及陸
務觀家藏一對卧者有一小字云鄜畤田玘製虞學士
伯生亦有記言其精絶今古
蠟人同話錄西方之教結夏之時隨其身之輕重以
蠟為其人解夏之後以蠟人為驗輕重無差即為驗定
而無妄想其有妄想者氣血耗散必輕於蠟人矣羣
碎錄七夕俗以蠟作嬰兒形浮水中以為戲為婦人宜
子之祥謂之化生
格致鏡原卷十二
