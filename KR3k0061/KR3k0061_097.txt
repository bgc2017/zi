格致鏡原卷九十七大學士陳元龍撰
昆蟲𩔖(二)
蚊(附孑孒)(焦冥)(蠛蠓)(蚋)
說文齧人飛蟲以昏時出也秦晉謂之蜹楚謂之蚊
埤雅蚊有昏市蓋蠅成市於朝蚊成市於暮傳曰聚蟁
成雷謂其市之時也爾雅註鷆蚊母鳥也黃白雜文
鳴如鴿聲此鳥常吐蚊因名本草塞北有蚊母草葉
中有血蟲化爲蚊嶺南異物志嶺表有樹如冬青實
生枝間形如枇杷子每熟即拆裂蚊子羣飛唯皮殼而
已土人謂之蚊子樹金樓子白鳥蚊也齊桓卧柏寢
謂仲父曰白鳥營營是必饑耳因開翠紗厨進之梵
書蚊蚋小蟲之屬名曰諸趣古今注河内人呼蚊蚋
爲黍民内典比丘患草蟲佛聽作佛子注草蟲昏蟲
也又曰門下蟲東方朔傳郭舍人曰客從東方來歌
謠且行不從門入踰我牆垣游戲中庭上人殿堂擊之
桓桓死者攘攘格鬭而死主人被創是何物也朔曰長
喙細身晝亡夜存嗜肉惡燈爲掌指所捫臣朔愚戇名
之曰蚊舍人辭窮當復脫褌埤雅蚊性惡烟以艾熏
之則潰長喙如針善螫禽經蚊喙破於既秋燕山
錄煮羊以䶉煮鼈以蚊錄異記含毒者蚊蚋之屬江
嶺間有之郴連界尤甚爲客中者愼勿以手搔之但布
鹽於上以物封裹半日間毒則解矣若以手搔癢不可
止皮穿肉穴其毒彌甚湘衡北間有之其毒稍可彙
苑詳註湖州多蚊其中有豹脚者尤毒事物紺珠豹
脚黑花蚊金幼孜北征錄元故都處有蚊如蜻蜓
孑孒爾雅注蜎蠉井中小蛣蟩赤蟲一名孑孒淮
南子孑孒爲蟁注倒跂虫也蟁即蚊也爾雅翼孑孒
足如縷長一二分生洿水中好屈信水上見人泳去久
則蛻爲蚊五雜組孑孒今雨水中小蟲也其形短而
屈羣浮水面見人則沉其行一曲一直若無臂然故名
之孑無右臂也孒無左臂也一作孑孒(音吉厥)或作蛣蟩
稍久則浮水上而爲蚊矣
焦冥晏子東海有蟲巢于蟁睫再乳再飛而蟁不爲
驚東海漁者命曰焦冥列子江浦之間生麼蟲其名
曰焦螟羣飛而集於蚊睫弗相觸也棲宿去來蚊弗覺
也
蠛蠓神異經南方有蚊翼下有蜚蟲焉目明者見之
每生九卵復未嘗有毈(音段)復成九子蜚而俱去蚊遂不
知亦食人及百獸食者此蟲既細小因曰細蠛陳章對
齊桓公小蟲是也此蟲長春生以夏季藏於鹿耳中名
嬰媿亦細小也列子蠛蠓生於朽木之上埤雅小
蟲似蜹亂飛者也一名醯雞列子曰醯雞生乎酒又曰
食醯頥輅生乎食醯黃軌食醯頤輅即蠓是也郭璞曰
蠓飛磑則天風舂則天雨言蠛蠓將風則旋飛如磑一
上一下如舂則雨矣然其圖贊又曰風舂雨磑二說不
同山堂肆考醯鷄一名&KR0008;
蚋列子蜹因雨而生見陽而死埤雅蜹喜亂飛似
蚊而小望之如霧荀子所謂醯酸而蜹聚者也因雨而
生與蚊實異一名瞀芮元稹長慶集蚋之小而黑者
名蟆子微不可見與塵相浮上下者名浮塵子皆伏巴
蛇鱗中能透衣入人膚成瘡毒搗楸葉汁傅之瘥錄
異記峽江至蜀有蟆子色黑亦能咬人毒亦不甚視其
生處即麩鹽樹葉背上春間生之葉卷成窠大如桃李
名爲五倍子治一切瘡毒收者曬而殺之即不化去不
然者必竅穴而出飛爲蟆子矣黔南界道微塵色白甚
小視之不見能晝夜害人雖幃帳深密亦不可斷以麤
茶燒之烟如焚香狀即可斷之又如席鋪油帔隔之稍
可滅溪蠻叢笑蠻地有蟲極細拭目難覩黑點著身
抓搔不可耐名鷄末子
蝱
山堂肆考蝱有數種皆能啖牛馬血木蝱最大而綠色
今呼爲王蝱又呼爲舍命王蜚蝱狀如蜜蜂黑色又一
種小蝱名鹿蝱大如蠅或云木蝱無子一名魂常爾
雅翼大曰蝱小曰䗽集異志晉惠帝元康中洛陽南
山有蝱作聲曰韓尸尸長慶集巴蜀春秋間常雨五
六月至八九月道路多蝱羣飛齧人北征錄北鹵長
樂鎮草間有蝱大者如蜻蜓拂人面嘬噆酉陽雜俎
水蛆南中水溪澗中多此蟲長寸餘色黑夏深變爲蝱
螫人甚毒
蝨(附蚤)
總論說文蝨齧人蟲也蟣蝨子也李商隱蝨賦亦
氣而孕亦卵而成晨鷖朝鶴不知其生汝職惟齧而不
善齧回臭而多跖香而絶阮籍大人先生傳獨不見
羣蝨之處褌中逃乎深縫匿乎壊絮自以爲吉宅也行
不敢離縫際動不敢出褌襠自以爲得繩墨也問答
錄東坡閒居日與秦少游夜宴坡因捫得蝨乃曰此是
垢膩所生秦少游曰不然綿絮成耳相辨久而不决相
謂曰明日質疑佛印及酒散少游竟往扣門謂佛印曰
適與坡會因辨蝨之所由生吾師明日可荅生自綿絮
容勝後當作䬪(音不)飥(音托)會既去坡復至以前事言之令
荅以虱本生於垢膩許作冷淘明日果會佛印曰此易
曉耳乃垢膩爲身絮毛爲脚先喫冷淘後喫䬪飥二公
大笑具宴爲樂潛確𩔖書蝨一名丹鴻南楚新聞
唐司空李蠙始名虬赴舉之秋偶自題名於屋壁經宵
忽覩名上爲人添一畫乃成虱字矣蠙曰虱者蠙也遂
改名蠙明年果登第山堂肆考宋道君北狩至五國
城衣上見蝨呼爲琵琶蟲以其形𩔖琵琶也墨客揮
犀王荆公入朝虱緣鬚上上顧而笑朝退王禹玉戲曰
屢游相鬚曾經御覽談苑虱不南行隂𩔖也其性畏
火置之物上隨其所向以指南方俄即避之若有知也
酉陽雜俎取病者虱於牀前可以卜病將瘥虱行向
病者背則死邵氏錄吕晉伯云除虱法吸北方之氣
噴筆端書欽深淵默漆五字置之於牀帳之間即盡除
吕公正直非妄者五雜組治頭虱者以水銀揉髮中
其大要在掃灑沐浴而已久病者忽無蝨必死其氣冷
也千金方有人齧蝨在腹中生長爲癥能斃人用敗
篾敗梳各一半燒末一半煮汁調服蝨从下部出酉
陽雜俎舊說蝨蟲飲赤龍所浴水則愈蝨惡水銀人有
病蝨者雖香衣沐浴不能已惟水銀可去之道士崔白
言荆州秀才張告嘗捫得兩頭虱又有草生山足濕處
葉如百合對葉獨莖莖微赤高一二尺名虱建草能去
蟣虱蟫史蝨最忌水銀銀硃以二物熏之絶跡雞
肋編汝隂尉李仲舒漢臣山陽人平生戒殺置蝨於綿
絮骨筒中久亦饑死有人教放青葉草上經宿沾霧則
爲青蟲飛去視之信然皆拆背而化鄭棨傅信記無
畏三藏飲酒食肉言行麤易律師不說嘗令宿於戶外
律師中夜捫蝨投牀下無畏即呼曰撲殺佛子律師異
之清異志揚州蘇隱夜卧聞被下有數人齊念阿房
宫賦聲急而小急開被視之無他物惟得蝨十餘其大
如豆殺之即止列子紀昌學射於飛衛以氂懸虱於
牖南面而望之旬月之間浸大也三年之後如車輪焉
乃以燕角之弧朔蓬之簳射之貫蝨之心而懸不絶飛
衛曰汝得之矣韓子三虱在豕上相與語一虱曰奚
說一虱曰爭肥饒者又一虱荅曰肥豕不度臘相與聚
食其瘦者人乃不殺也
詳𩔖抱朴子頭蝨著身皆稍變而白身蝨處頭皆漸
化而黑莊子濡需者豕蝨是也擇疏鬛自以爲廣宫
大囿奎蹄曲隈乳間股脚自以爲安室利處不知屠者
之一旦鼓臂布草操烟火而已與豕俱焦也蟫史醫
家取水牛蝨發豌荳瘡又韓詩胡麻撮狗蝨蓋以胡麻
似狗蝨也雞蝨極細難見人呼爲雞翕蟲伏雌夏月多
有之五雜組閩有龍蝨者飛水田中與竈蟲分毫無
别泉南雜志龍虱如牛糞上蟲似黑而薄劈殼食之
小有風味五雜組壁虱閩中謂之木虱多杉木中所
生治者以麥藁燒灰水淋之江南壁虱多生木中惟延
綏生土中遍地皆是也入夜則緣牀入幕噆人遍體成
瘡雖徙至廣庭懸牀空中亦自空飛至南人至其地輙
宛轉呌號不可耐無計以除之也事物紺珠壁虱一
名壁駞扁小褐色殠而齧人山堂肆考身扁而臭不
能跳善齧人者名曰交蚤又名扁蝨錄異記壁虱者
土蟲之𩔖化生壁間暑月齧人其瘡雖愈每年及期必
發數年之後其毒方盡其狀與牛蝨無異北都廐中之
馬忽相次瘦劣致斃所損日甚莫知其疾之由掌廐𫉬
罪者已數人有一裨將幹敏多識俾其掌廐馬旬月之
後馬之瘦斃如故乃明燭以守之二鼓後馬皆立不食
黑者變白白者變黑秉燭以視諸馬之上有物拊之不
可勝數乃壁虱也五鼓後壁虱皆去一道如繩連亘不
絶翼日尋其去蹤於樓中得巨穴焉以湯灌之得壁虱
死者數十斛穴中大者數尺形如琵琶金色焚而殺之
築塞其處其患乃絶七修𩔖藁山西按察司去城不
遠城外有中官之莊成化間看莊者每黃昏昧爽之時
見一物如小輪囷狀暮飛入城司獄司中晨則飛過莊
山之後不知所向一日特蹤跡其處見山穴中壁虱盈
穴可三五石意虱不能飛也且殺之以試遂以沸湯灌
死晚則輪囷之物無矣始信其虱之飛入獄中以咀人
日則潛形山中也予嘗以北京多虱畏之者以牀置室
中央水舂戴其足虱不能至矣然猶羣聚於梁以下之
觀此則入獄之事有之矣况物衆有神是亦可以飛也
錄異記譚袁處吉等州有沙虱即毒蛇甲中蝨也細
不可見夏月蛇爲蝨所苦倒掛身于江灘急流水處刷
其虱或卧沙中碾蝨入沙行人中之所咬處如針孔粟
粒四面有五色文即其毒也得術士禁之乃剜其少許
肉因以生肌膏救治之即愈不爾兩三日内即死一名
&KR0008;䗠淮南萬畢術沙虱一名蓬活一名地肺本草
經沙虱一名石𧖟抱朴子沙虱雨後及晨暮踐沙必
著人如毛端初著人便入皮裏可以針挑取之色正赤
如丹如不挑便行入身中殺人行此蟲之地每還當以
火自灰令遍則蟲隨火去也水陸皆有之事物紺珠
竹虱初如粉塗竹葉上久乃能動百十爲曹蟫史竹
蝨如人蝨而白色多生桃紫竹上其屎成團如粟飰懸
竹籬間人取而洗烹而食之甚益人蟫史水蝨一名
魚蝨似人蝨而大長寸許生水中能化蜻蛉六書故
扁蟲著牛馬食其血産薦蓐間者差小噆人膚俗謂薦
螕亦曰茭蝨
蚤山堂肆考蚤齧人蟲也黑色善跳俗云蚤生積灰
亦有雌雄雄小雌大俗呼爲疙蚤或曰布谷鳥所吐如
蚊母之吐蚊也故三月蚤多至四五月漸衰格物總
論蚤出於塵土間或以爲蟻化五雜組治蚤者以桃
葉煎湯澆之蚤盡死聞見錄以芸香置蓆下即去蚤
草木子蚤虱至微也天地生之以食人
蠧
格物總論蠧食木蟲又一種曰蟫衣書中蠧蟲爾雅
疏衣書中蟲一名蟫一名白魚一名蛃魚本草謂之衣
魚是也酉陽雜俎壁魚補闕張周封言嘗見壁上白
瓜子化爲白魚因知列子言朽瓜爲魚之義北夢瑣
言唐張裼子少年聞說壁魚入道經函中因蠧食神仙
字身有五色人能取壁魚吞之以致神仙而上昇張子
惑之乃書神仙字碎剪入於缾中捉壁魚以投之冀其
蠧蝕亦欲吞之遂成心疾原化記建中末書生何諷
嘗買得黃紙古書一卷讀之卷中得髮捲規四寸如環
無端諷因絶之斷處兩頭滴水升餘燒之作髮氣諷嘗
言於道者道者曰據仙經云蠧魚三食神仙字則化爲
此物名曰脉望夜以規映當天中星使立降可求還丹
取此水和而服之即時換骨上昇因取古書閱之數處
蠧漏尋義讀之皆神仙字諷方嘆伏漢書文帝賜尉
佗書衣物佗因使者獻桂蠧一器注應劭曰桂樹中蝎
蟲也師古曰此蟲食桂故味辛而漬之以蜜食之也
大業拾遺錄桂蠧紫色香辛有味噉之去隂痰之疾
花木考桂蠧形如新生小鼠產于桂樹偷食蜂蜜人以
入口即化爲蜜甘香甚竒陸龜蒙蠧化橘之蠧大如
小指首負特角身蹙蹙然𩔖蝤蠐而青翳葉仰齧與饑
𧖟之速不相上下人或棖觸之輙奮角而怒山堂肆
考桑蠧去氣桃蠧辟鬼柘蠧糞破血桐蠧亦可入藥
本草蘆蠧蟲治小兒飲乳吐逆狀如小𧖟蓼蠧蟲生蓼
枝中黃身黑嘴作羊羶氣形似螟五雜組嶺南屋柱
多爲蟲蠧入夜則齧聲刮刮通昔攪人眠山堂肆考
蚌蠧人家屋中蠧也似螘而大正白色蠧食樑棟如鋸
開薄片層層可揭最畏土鼈及鴿鳥蓋其氣相制耳夏
日南風起時則悉脱殼生翅如螱飛出山堂肆考伊
洛間水底石下有蟲如𧖟亦解放絲連綴小石如繭春
夏羽化作小蛾水上飛名石蠧蟲一名石下新婦周
禮剪氏掌除蠧物以攻禜攻之以莽草熏之事林廣
記五月五日取萵苣頓厨篋中辟蟲蛀七月七日收角
蒿置羶褥書籍中可辟蛀九月九日收茱萸撤置厨篋
中亦可辟蛀青蒿子採置應切盛貯器物中極能辟蛀
樟腦燒燻衣篋簟席之𩔖可去壁虱蛀蟲
蛓
爾雅疏蜭一名毛蠧即蛓也說文云蛓毛蟲今俗呼爲
毛蛓有毒螫人雨航雜錄蛓者螫人蟲也身扁綠色
似𧖟而短無足有毛稗談蛓常在林間花葉背不知
者輙爲所刺故名林蛓王逸九思蛓緣兮我裳注伏
花葉背欲老則吐汁自裹久漸堅凝如巴豆大就其中
作蛹謂之蛅蟖房爾雅蟔蛅蟖注蛓屬也今青州人
呼爲蛅蟖本草蛅蟖房名雀兒飯甕雀好食其甕中
子蚝蟲作繭形如甕俗呼雀癰聲相近也生石榴樹者
名天漿子天漿乃甜橊名也生棘枝上者名棘剛子一
名躁舍
蠍
詩義疏蠆一名杜伯幽州謂之蠍常爲蝸牛所食以迹
規之不能去人以氣呵之亦不能動詩小雅卷髮如
蠆毛傳蠆尾末似婦人髮末曲上卷然本草蠍毒在
尾通俗文長尾爲蠆短尾爲蠍本草蠍緊小者名
蛜&KR1417;太平廣記潤州金壇縣大歷中有北人爲主簿
以竹筒齎蠍十餘枚置於廳事之樹後遂孳育至百餘
枚爲土氣所蒸而不能螫人南民不識呼爲主簿蟲
酉陽雜俎鼠負蟲巨者多化爲蠍蠍子多負于背嘗見
一蠍負十餘子子色猶白纔如稻粒又嘗見張希復言
陳州古倉有蠍形如錢螫人必死舊說人過滿百爲蠍
所螫蠍前謂之螫後謂之蠆五雜組蠍孕子在背長
則剖背出而母死此亦梟破獍之𩔖也搜神記安陽
城南有亭宿者輙死有書生入亭宿明掘得老蠍大如
琵琶毒長數尺亭遂安靜鄰幾雜志都下弄蠍尾有
五毒者三毒者云城西剥馬務蠍食馬血尤毒屢有螫
死者五雜組蠍雙尾者殺人余初捕得蠍輙斬其尾
縱之後以語人一客曰若斷尾復出即成雙尾害不淺
矣後乃殺之潛確𩔖書蜥蜴能食蠍故蜥蜴一名蠍
虎方書中蠍螫者以蝸涎塗之或以木椀合之痛立
止本草陶隱居曰蠍有雌雄雄者螫人痛止一處雌
者痛牽諸處雄用井泥傅之雌用瓦屋溝上泥傅之
五雜組京師多蠍近來不甚復見惟山東平隂陽榖等
處最多遇其蟄時𤼵巨石下動得數斗小民亦有取以
爲膳者相𫝊爲蠍螫者忍痛問人曰吾爲蠍螫奈何荅
曰尋愈矣便即豁然若呌號則愈痛一晝夜始止關中
有天茄可治蠍毒養疴漫筆耳暴聾者用全蠍去毒
爲末酒調滴耳中聞水聲即愈
蜈蚣
廣雅蝍蛆蜈蚣也埤雅蜈蚣性能制蛇卒見大蛇便
緣而啖其腦莊子曰蝍蛆甘帶是也今俗謂之百足舊
說蟾蜍食蝍蛆蝍蛆食蛇蛇食蟾蜍三物相値莫敢先
動是亦騎虎之義不得下也墨子百足之蟲三斷不
蹶物𩔖相感志蛇虺見蝍蛆而蟠伏蝍蛆當其前似
施禁法蛇即爲之開口蝍蛆入食其腸復穴其旁而出
抱朴子南人入山皆以竹管盛活蜈蚣蜈蚣知有蛇
之地便動作於管中如此則草中便有蛇也蜈蚣見蛇
能以氣禁之蛇即死三教珠英蜈蚣禁蛇盖土勝水
也酉陽雜俎綏縣多蜈蚣大者能以氣吸兔小者吸
蜥蜴相去三四尺骨肉自消通志蜈蚣制蛇而畏蚯
蚓每遇蚯蚓即不敢動蚯蚓以涎繞其足盡落本草
蜈蚣畏蛞蜍不敢過所行之路觸其身則蜈蚣死鐡
圍山叢談嶠嶺多蜈蚣動長二三尺螫人求死不得然
獨畏托胎蟲此蟲多延行井幹牆壁上蜈蚣雖大偶從
下過托胎蟲必自落於地蜈蚣爲拘縮不得行托胎蟲
乃徐徐圍繞周匝蜈蚣愈縮然後登其首陷腦而食之
以故人遭蜈蚣害者必取托胎蟲涎或生擣塗痛立止
南越志蜈蚣大者其皮可以鞔鼓取其肉曝爲脯美
于牛肉又云大者丈餘能啖牛里人或遇之則鳴鼓然
火炬以驅逐之葛洪賦蜈蚣大者長百步頭如車箱
屠裂取肉白如瓠嶺南異物志珠崖人每晴明見海
中遠山羅列如翠屛而東西不定悉蜈蚣也臨海異
物志晉安東南吳嶼山蜈蚣千萬積聚或云長丈餘者
以作脯味似大鰕紀聞唐杜暐使嶺南至康州見蜈
蚣大如筝天寳四載廣州因海潮浮一蜈蚣死割其爪
得肉一百二十觔續博物志李勉在汴州得異骨一
節可爲硯云是蜈蚣脊骨夷堅續志柳州種甘棠有
光夜出柱上蠧穴中滿堂如月太守知異物集吏卒碎
柱乃大蜈蚣長亘柱腦中得珠大如鵝卵圓瑩光彩
五雜組蜈蚣長一尺以上者則能飛龍畏之故嘗爲雷
擊一云龍欲取其珠也余親見人懸食器於空中者去
地七尺許一大蜈蚣盤旋窺伺無如之何良久於地下
作勢頭尾相就如彎弓狀一奮擲而上即入器中矣
蜮
洪範五行傳蜮射人者也生於南越地南方謂之短狐
者也詩義疏蜮一名射影江淮水濱皆有之人在岸
上影見水中投人影則殺之故曰射影也南方人將入
水先以瓦石投水中令水濁然後入或曰含細沙射人
入人肌其創如疥埤雅蜮似鼈三足含水射人一曰
含沙射人之影其瘡如疥一名射工一名溪毒有長角
横在口前如弩檐臨其角端曲如上弩以氣爲矢因水
勢以射人故俗呼水弩春秋曰秋有蜮即此是也然畏
鵝鵝能食之蜮之爲言惑也字說曰蜮不可得也故或
之今蛷螋溺人之影亦是𩔖爾錄異記水弩之蟲狀
如蜣蜋黑色八足鉗曳其尾長三四寸尾即弩也常自
四月一日上弩至八月卸之時彎其尾自背而上於頭
前以鉗執之見人影則射中影之處人身隨有遼瘇大
小與沙虱之毒同矣速須禁氣制之剜去毒肉固保其
命不爾一兩日死矣博物志江南山谿中有射人蟲
長一二寸口中有弩形氣射人影隨所著處發瘡不治
則死或曰以鷄腸草擣塗經日即愈說楛蜮一名射
工鴛鴦鸑鷲蟾蜍悉食之山堂肆考蜮一名水鏡
小史集雅蜮無目感應經南越夷狄男女同川而浴
淫以女爲主故多蜮蜮者淫女惑亂之氣所生竹書
紀年周惠王二年王子頹亂王出居鄭鄭人入王府多
取玉玉化爲蜮射人
蛭(附度古)
爾雅疏蛭水中蟲善入人肉者江東呼爲蟣本草謂之
水蛭一名馬蜞一名馬耆即王食寒葅得而吐之能去
結積者是也本草蛭一名蚑畏石灰生水中者名水
蛭亦名馬蟥生石中者名石蛭生草中及泥中者名草
蛭泥蛭竝能著人及牛馬身上齧咂其血甚者入肉中
産育爲害大者長尺餘人呼爲牛馬蟥人觸之縮如拳
頃之引伸而縱如蚯蚓也此物極難死火炙後經年得
水猶能活事物原始有四翼者名曰蜚蛭本草汴
人謂大者爲馬鼈腹黃者爲馬蟥物理小識馬蟥燒
成灰以碗覆之於地過一夜復生事物紺珠飛馬蟥
生蜀貴深山林木中大四五寸飛著人即穿衣絮入皮
中咂血人不知痛及知巳大如筯甚爲害惟觸青衣則
落地事物紺珠爛黃細而長入人肉摘之輙斷鄭
元祐遂昌雜錄馮士啓嘗言在八蕃時乘驛向某所夜
月微明睹一物如小屋大袞入江水腥風臭浪襲人三
更後至前驛驛吏出迎錯愕曰是何大膽敢越馬絆來
乎士啓問馬絆何物驛吏言乃馬黃精也過之者輙爲
其所㗖
度古酉陽雜俎度古似書帶色𩔖蚓長二尺許首如
鏟背上有黑黃襴稍觸則斷常趁蚓蚓不復動乃上蚓
掩之良久蚓化唯腹泥如涎有毒鷄食輙死俗呼土蠱
蝟
埤雅蝟可以治胃疾狀似鼠性極駑鈍物少犯近則毛
刺攢起如矢爾雅所謂彙毛刺者即此也見鵲則仰腹
受啄中其矢輙爛酉陽雜俎蝟見虎則跳入虎耳
潛確𩔖書蝟似鼠而毛刺大者如小㹠小者如瓜脚短
尾長寸餘蒼白色見人則藏面腹下員輥如栗房攢毛
外刺刺端分兩岐不可搏執語云蝟毛而起即此也能
治金瘡毒說海福清縣有訟金𧖟毒者縣官求治不
得蹤或獻謀取兩刺蝟入捕必𫉬矣蓋金𧖟畏蝟蝟入
其家金𧖟則不敢動雖匿榻下牆罅竟爲兩蝟擒出之
炙轂子刺端分兩岐者蝟如棘針者䖶物𩔖志蝟
毛順者雄逆者雌徐兢使高麗錄麗俗謂刺蝟毛爲
苦苫埤雅蝟皮能整紕纇染師用之刷紕物埤雅
蝟膽甘尚書故實京國頃歲街陌中有聚觀戲場者
詢之乃二刺蝟對打令既合節奏又中章程紀聞屈
突仲任性好殺所居弓箭羅網义彈滿屋焉殺害飛走
不可勝數目之所見無得全者乃至得刺蝟亦以泥裹
而燒之且熟除去其泥而蝟皮與刺皆隨泥而脱矣則
取肉而食之
蝗(附草蟲)(阜蟲)(螽斯)
說文蝗蟲也一名蝻一名蝝禮記孟夏行春令則蝗
蟲爲災洪範五行傳介蟲有甲能蜚揚之𩔖陽氣所
生於春秋爲螽今謂之蝗皆其𩔖也旱氣動象至矣
酉陽雜俎荆州有帛師號法通本安西人謂蝗蟲腹下
有梵字或自天下來者及叨利天梵天來西域驗其字
作本天壇法禳之今蝗蟲首有王字固是可曉或言魚
子變近之矣舊言蟲食穀者部吏所致侵漁百姓則蟲
食穀蟲身黑頭赤武官也頭黑身赤儒吏也埤雅蝗
即魚卵所化春魚遺子如粟埋於泥中明年水及故岸
則皆化而爲魚如遇乾旱水縮不及故岸則其子久閣
爲日所暴乃生飛蝗演繁露江南無蝗其有蝗者皆
是北地飛來也吾鄉徽州稻初成窠常苦蟲害其形如
𧖟而其色縹青既飡苗葉又能吐絲牽漫稻頂如𧖟在
簇然稻之花穗皆不得伸最爲農害俗呼横蟲記得紹
興庚申汪彦章典鄉郡有投牒訴此蟲名爲横彦章謂
曰日有旨令恤蟲災第言徽州蝻蟲爲害不呼爲横也
案唐韻蝗一音横(去聲)則俗呼爲横不爲無本也七修
𩔖藁爾雅以蝗有四種予所見者灰黃二色大率於苗
之心葉根節盡食之或者四種寓於二色不可知也纔
飛即交數日產子如麥門冬後數日中出如黑蟻子八
十一枚即鑽入地中其子入地來年禾秀時乃出旋生
翅羽其飛止跳躍所向羣往無一反逆者渡水則後銜
前翅由由然若繩索之狀一縣之地或食其半或食一
角有相鄰而不食者有踰山渡河以食者殆若眞有神
役也霏雪錄老農語曰蝗生子遺而入地經大雪則
入地愈深坡雪後書北臺壁云遺蝗入地應千尺又和
喜雪云螟螣無遺種是也東觀漢記馬援爲武陵太
守郡連有蝗援賑貧羸薄賦税蝗飛入海化爲魚蝦
晉書永嘉四年幽州并司冀秦雍等六州大蝗食草木
牛馬毛皆盡唐書貞觀間京畿旱蝗食稼太宗在苑
中掇蝗吞之曰寧食朕肺腸毋害百姓是歲蝗不爲患
詩傳姚崇遣使捕蝗夜中設火火邊穿坑且焚且瘞
玉堂閒話蝗之羽翼未成跳躍而行其名蝻晉天福
之末天下大蝗連歲不解行則蔽地起則蔽天禾稼草
木赤地無遺其蝻之盛也流引無數甚至浮河越嶺踰
池渡壍如履平地入人家舍莫能制禦穿戶入牖井溷
填咽腥穢牀帳損齧書衣積日連宵不勝其苦鄆城縣
有一農家豢豕十餘頭時於陂澤間値蝻大至羣豢豕
躍而㗖食之斯須腹飫不能運動其蝻又饑唼齧羣豕
有若堆積豕竟困頓不能禦之皆爲蝻所殺癸卯年其
蝗皆抱草木而枯死所爲天生殺也玉堂閒話己酉
年將軍許敬遷奉命東洲於陂野間見有蝻生十數里
纔欲打捕其蟲化爲白蛺蝶飛去左傳文三年秋雨
螽于宋注螽飛至宋墜地死如雨春秋佐助期螽之
爲蟲赤頭甲身而翼飛行隂中陽也螽之爲言衆暴衆
也春秋含孽蝗起於貪螽者飛而甲爲害故天雨螽
則刑法醜爾雅疏螽蝗子也陸璣云今人謂蝗子謂
螽子兗州人謂之螣許愼云蝗螽也蔡邕云螽蝗也是
一物爾雅蝝蝮蜪注蝗子未有翅者一作復陶春
秋傳螽始生爲蝝長大爲螽秋螽未息冬又生子災重
及民也禮記仲春行夏令則螽螟爲害埤雅食心
曰螟食葉曰□(音特)□即蝗食節曰賊食根曰蟊詩疏
螟似虸蚄而頭不赤螣蝗也賊桃李中蠧蟲赤頭身長
而細耳或說云蟊螻蛄食苗根爲人害許愼云吏冥人
犯法即生螟吏乞貸則生蟘吏抵冒取人財則生蟊舊
說云螟螣蟊賊一種蟲也如言寇賊奸宄内外言之耳
故犍爲文學曰此四種蟲皆蝗也實不同故分釋之
草蟲爾雅疏草蟲一名負蠜一名常羊詩疏草蟲
常羊也大小長短如蝗竒音青色好在茅草中
阜螽埤雅阜螽今謂之&KR2689;䗥亦跳亦飛飛不能遠青
色爾雅曰阜螽蠜草蟲負蠜蓋草蟲鳴阜螽躍而從之
故阜螽曰蠜草蟲謂之負蠜也&KR2689;䗥一名&KR0008;蜢&KR2689;䗥長
瘦善跳言窄而猛也物𩔖相感志阜螽如蝗蟲江東
人呼爲蚱蜢與蚯蚓雖異𩔖而爲雌雄蚯蚓鳴則阜螽
跳躍五月五日伺其偶合收而佩之令人相愛爾雅
疏土螽一名蠰谿今謂之土&KR0008;江南呼虴蛨又名&KR0008;蜢
似蝗細小善跳者是也拾遺記石蠏形如蚱蜢而小
身長兩股如蠏在草頭能飛螽之𩔖也與蚯蚓交
螽斯埤雅螽斯蟲之不妒忌一母百子者也故詩以
爲子孫衆多之况邢疏蜇蟲周南作螽斯七月作斯
螽惟字異文倒其實一也一名蜙蝑一名蜙䗥一名&KR0008;
&KR2114;陸機云幽州人謂之&KR0008;箕&KR0008;箕即&KR0008;黍蝗𩔖也長而
青長角長股股鳴者也或謂似蝗而小斑黑其股似瑇
瑁又五月中以兩股相切作聲聞數十步者是也蟿螽
一名螇蚚形似蜙䗥而細長飛翅作聲者是也
格致鏡原卷九十七
