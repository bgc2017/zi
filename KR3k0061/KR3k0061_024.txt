格致鏡原卷二十四大學士陳元龍撰
飲食𩔖(四)
肉
禮記濡肉齒決乾肉不齒決周禮大宗伯以脤膰之
禮親兄弟之國注脤膰社稷宗廟之肉疏云社稷之肉
曰脤宗廟之肉曰膰榖梁傳脤者俎寔祭肉也生曰
脤熟曰膰蓋社肉也周禮注生肉曰鱻乾肉曰薧
周易噬乾胏得金矢疏乾胏是臠肉之乾者一曰胏肉
之帶骨者禮内則擣珍取牛羊麋鹿麕之肉必脄注
脊側肉也詩傳臄豚口上肉也内則肉腥細者為
膾大者為軒說文肴雜肉也腌漬肉也&KR0871;切熟肉内
于血中和也釋文熟肉有骨曰殽大臠曰胾方言
朝鮮冽水之間凡暴肉及牛羊五臟謂之膊邢疏李
巡云肉去其骨曰脫漢書陸賈傳數擊鮮師古注鮮
謂新殺之肉也南史俗間以細剉肉揉以薑桂曰㔅
事物紺珠&KR1648;寒煑肉煎魚曰&KR1648;湆肉曰寒六書故
今人以慢火爛煑肉物為䥝演繁露今人食饌有雜
五味於肉中而熟之當為米缹而皆書為米脯尤無義
理也事物紺珠肉松熟猪腈肉焙乾澆酒醬揉成臘
肉經臘成者一名猪紅禮記熬捶之去其皽(音展)編雚
布牛肉焉屑桂與薑以灑諸上而鹽之乾而食之欲濡
肉則釋而煎之以醢欲乾肉則捶而食之宋玉招魂
肥牛之腱臑若芳些注肘之上肉熟而切之筋肉相間
成文吕氏春秋伊尹曰肉之美者腥腥之唇髦象之
約博物志龍肉以醢漬之則文章生謝琨傳晉元
帝鎮建業每得一豚以為珍膳項上一臠尤美輒以薦
帝羣下未嘗敢食時呼為禁臠肉唐語林肅宗為太
子嘗侍膳尚食置熟俎有羊臂臑上顧太子使割肅宗
既割餘汚漫刃以餅潔之上熟視不懌肅宗徐舉餅啖
之上大悅謂太子曰福當如是愛惜清異錄孟蜀尚
食堂食典一百卷有賜緋羊其法以紅麴煑肉緊卷石
鎮湥入酒骨淹透切如紙薄乃進注云酒骨糟也雲
仙散錄黃昇日食鹿肉二斤自晨煑至日影下西門則
曰火候足矣山海經狄山有視肉注聚肉形如牛肝
有兩目也食之無盡尋復更生如故臨海志有肉大
如小兒臂長五寸中有腹無口堪作炙食幽明錄司
馬休遣文武千餘人迎家人達南郡值風泊船上岸伐
薪見聚肉有數百斤乃割取還以鑊煑之湯欲熱皆變
成數千蝦蟆稽神錄有人破大木中有肉可五斤如
熟猪肉
脯(附腊)
總論周禮腊人注薄析曰脯逸雅脯搏也乾燥相
搏著也又曰脩脩縮也乾燥而縮也周禮天官膳夫
肉脩注疏加薑桂煅治者謂之脩不加薑桂以鹽乾之
謂之脯說文脯乾肉也脩脯也風俗通俗說膊大
脯也案太山博縣每歲十月祠太山脯闊一尺長五分
升菴外集脯薄切今之羓也膴無骨肉也胖之為言
片也析肉意也禮書析而乾之曰脯全而乾之曰腊
脯在籩腊在俎脯常先於醢腊常亞於魚禮記婦人
之贄脯脩大夫燕禮有脯無膾有膾無脯禮記以脯
脩置者左朐右䏞注屈中曰朐伸曰脡朐置左以燥為
陽也䏞在右便於食盧諶祭法春祠用脯夏用疈(憑逼)
(反)脯禮記祭宗廟之禮脯曰尹祭
名𩔖葛洪神仙傳王方平至蔡經家與麻姑共設肴
膳擗脯而行如巧㹮炙云是麒麟脯搜神記巴卭人
家有大橘如三四斗盎剖之中有二老叟相對象戲一
叟曰僕饑虚矣須龍根脯食之即於袖中抽出一草根
方圓徑寸形狀宛轉如龍因削食之隨削復滿食訖以
水噀之化為一龍乘之而去神異記西北荒中酒泉
之傍有脯味如麞鹿脯名曰追復食一片復生一片(片或)
(作斤)漢書谷永傳濁氏以胃脯而連騎注晉灼曰今太
官常以十月作沸湯燖羊胃以末椒薑坋蒲頓之暴使
燥是也彙苑詳註犓腴牛肉脯董謹續豫章記陳
蕃待客拌飯以鹿脯芼羹以牛脯未嘗别為異饌杜
陽編同昌公主上賜御饌有紅虬脯非虬也但貯於盤
中則健如虬也紅絲高一尺以筯抑之無三四分撒即
復故雞跖集武夷君食河袛脯注乾魚也清異錄
韋巨源上燒尾食有同心生結脯(先結後風乾)玉燭寶典
洛陽人家重陽日造迎凉脯清異錄赤明香世傳仇
士良家脯名也輕薄甘香殷紅浮脆後世莫及博物
志閩越江北山間蠻夷噉丘蝝脯陶氏書麝鹿非辰
屬八卦無主故道家聽許為脯神異經北方有曾冰
萬里厚百丈有鼷鼠在冰下食冰下草木肉重萬斤可
以作脯帝王世紀堯時廚中自生肉脯薄如翣搖則
風生使食物寒而不臭名曰翣脯(一作箑蒲)搜神記徐登
趙炳貴尚清儉禮神以東流水削桑皮以為脯神仙
傳葛玄每逢友輒坐樹下斫樹汁而飲之皆好酒取瓦
石草木為脯以下酒
腊易噬嗑三爻噬腊肉周禮腊人掌乾肉凡田獸
之脯腊注田獸所獲或獸或禽全體乾之疏云腊之言
夕也朝曝夕乃乾說楛腊肉謂之寒寒與韓通鹽鐵
論羊淹雞寒釋名韓羊韓雞是也曹植樂府寒鼈炙熊
蹯五臣乃竄寒鼈為炰鼈七啟寒芳蓮之巢龜竄為搴
芳蓮之巢龜盧諶祭法冬祀用雉腊兔腊資暇錄
以雞鵝鴨等肉醃乾曰腊彙苑詳註雞䐢雞腊鵝&KR0008;
鵝腊鴨膎鴨腊
膾(鱠同)
總論内則膾春用葱秋用芥肉腥細者為膾大者為
軒禮大傳牛與羊魚之腥聶而切之為膾麋鹿為菹
野豕為軒皆聶而不切麕為擗鷄兔為宛脾皆聶而切
之切葱若薤實之醯以柔之注聶之言䐑也先藿葉切
之復報切之則成膾吳越春秋子胥伐楚歸吳吳王
聞三師將至治魚為膾將到之日過時不至魚臭須臾
子胥至闔閭出膾而食不知其臭王復重為之其味如
故吳人作膾者自闔閭之造也春渚紀聞吳興溪魚
之美冠於他郡而郡人會集必以斫鱠為勤其操刀者
名之鱠匠大業拾遺作乾膾之法當五六月盛熱之
日于海取得鮸魚大者長四五尺鱗細而紫色無細骨
不腥者捕得之即於海船之上作鱠去其皮骨取其精
肉縷切隨成隨曬三四日須極乾以新白甆瓶未經水
者盛之密封泥勿令風入經五六十日不異新者取啖
之時開出乾鱠以布裹大甕盛水漬之三刻久出帶布
瀝却水則皦然散置盤上如新鱠無别細切香柔葉鋪
上筯撥令調勻進之海魚體性本腥然鱕鮸魚肉軟而
白色經乾又和以香葉晳然極可噉吳郡獻松江鱸魚
乾鱠六瓶瓶容一斗作鱠法一同鮸魚然作鱸魚鱠須
八九月霜降之時收鱸魚三尺以下者作乾鱠浸漬訖
布裹瀝水令盡散置盤内取香柔花葉相間細切和膾
撥令調勻霜後鱸魚肉白如雪不腥所謂金虀玉鱠東
南之佳味也紫花碧葉間以素鱠亦鮮潔可觀提要
錄法鯽須得鯽之大者腹間微開小竅以椒同馬芹實
其中每一斤用鹽二兩油半斤擦窨三日外以法酒漬
之入瓶石灰綿蓋封之一月真紅色可膾酉陽雜俎
鯉一尺鯽八寸去排泥之羽鯽圓天肉腮後鬐前用腹
腴拭刀亦用魚腦皆能令鱠縷不著刀隋唐嘉話進
士段碩常識南孝廉者善作鱠縠薄絲縷輕可吹起操
刀響捷若同節奏因會客衒技先起魚架之忽暴風雨
雷震聲膾悉化為蝴蝶飛去南驚懼遂折刀乃不復作
膾朝野僉載永徽中有崔爽者每食生魚三斗乃足
於後飢作膾未成爽忍飢不禁遂吐一物狀如蝦蟆自
此之後不復能食膾矣
名𩔖建康實錄吳介象字元則與吳王論膾何者最
美象曰海中鯔魚為上請於殿前作方坎汲水滿之象
垂綸於坎中食頃得鯔魚作膾楊畢膳夫錄膾莫先
於鯽魚鯿魴鯛鱸次之鱭魿黃竹五種為下其他皆強
為隋唐嘉話南人魚鱠以縷金橙拌之號金虀玉鱠
海物異名紀江南人喜作鱠名郎官鱠因張翰思鱠
得名杜詩鮮鯽銀絲鱠李德裕述夢詩荷淨蓬池
鱠注凡學士初上賜食悉是蓬池魚鱠金門歲節洛
陽人家七夕裝同心膾謝諷食經飛鸞膾咄嗟膾專
門膾天孫膾清異錄廣陵法曹宋龜造縷子膾其法
用鯽魚肉鯉魚子以碧筒或菊苗為胎骨錦繡萬花
谷黃山谷自號水晶鱠為醒酒冰事物紺珠水晶膾
猪皮去淨脂熬稠濾過凝成膾切食或鯉皮洗淨熬黏
濾滓入鰾少許再熬濾候凝縷切用菜絲芥醋澆食
隣幾雜志河朔人食油湯鱠以薦酸漿粟飯事物紺
珠蟹鱠剔肉同鱘鮓作酒浴孔六帖南詔鱠寸魚以
胡瓜椒藙和之號鵝闕
炙
易注黃帝始燔肉為炙禮記母嘬炙鄭注嘬謂一舉
盡臠近貪也逸雅脯炙以餳蜜䜴汁淹之脯脯然也
釡炙於釡汁中和熟之也䐄銜也銜炙細密肉和以薑
椒鹽䜴已乃以肉銜裹其表而炙之也貊炙全體炙之
各自以刀割出於胡貊之為也吕氏春秋肉之美者
貛貛之炙國語屈建曰祭典庶人有魚炙之薦金
樓子專諸欲弑吳王僚學炙魚香聞數里僚索魚炙乃
持刀置魚腹中歲時雜記涉江州郡皆重夏至殺鵝
為炙相遺蕭濟孝子傳王祥後母病欲黃雀炙乃有
黃雀數十飛入幕内因以供母世說王羲之年十二
周顗異之時重牛心炙座客來未噉先割啖羲之乃知
名酉陽雜俎將軍曲良翰能為驢[騣-凶+(鬯-匕)]駝峯炙傳芳
略記突承璀嗜蛤蜊炙酉陽雜俎飲食有杏炙鼃炙
杜陽雜編咸通中同昌公主饌有靈消炙一羊之肉
取之四兩雖經暑毒終不見敗清異錄睿宗聞金仙
玉真公主飲素日令以九龍食轝裝逍遙炙賜之又韋
巨源為尚書令其食帳有昇平炙又段成式馳獵飢甚
叩村家主人老姥出彘臛五味不具成式食之有踰五
鼎曰老姥初不加意而味殊美如此自後令庖人具此
品因呼為無心炙事物紺珠金鈴炙酥攪卵脂食
經交阯丸炙法丸如彈丸作臛乃下丸炙煑之
鮓
說文䱹藏魚也南方謂之䰼北方謂之䱹俗名鮓一名
魚鱐事物紺珠鮓鹽米釀魚吳夀夢作事林廣記
盛蜜瓶作鮓食之殺人拾遺記漢昭帝常遊渭水使
羣臣漁釣為樂時有大夫任緒釣得白蛟長三丈若大
蛇無鱗甲頭有一角長二尺牙出脣外帝曰此魚䱉之
𩔖非珍祥也乃命太官為鮓骨青肉紫味甚美晉書
陸機嘗餉張華鮓華發器便曰此龍肉也試以苦酒濯
之必有異既而五色光起機還問鮓主果云園中茅積
下得一白魚質狀殊常以作鮓過美故以相獻南史
武帝就虞悰求諸飲食方悰秘不出上醉後體不快悰
乃獻醒酒鯖鮓一方而已韻府蜀人呼魚鮓為苞蘆
升菴外集吳人製鱸魚鮓鰿子腊風味甚美所稱金
虀玉膾也鱸魚肉甚白雜以香葇花葉紫綠相間以回
回豆子一息泥香杏膩坋之實珍品也鰿子魚腊亦然
回回豆子細如榛子肉味甚美一息泥如地椒回回香
料也香杏膩一名八丹杏仁元人飲膳正要多用此料
地理志潤州土貢鱘魚鮓彙苑詳註江淮間以鰉
魚鱘魚為之名曰片醬又曰玉版鮓交州記百薄瀨
有魚眼徑尺似魶魚取以為䱹博物志西羌仲秋月
取赤頭鯉以為鮨(鮨鮓屬)草木記採珠人取珠柱肉作
䱹清異錄吳越有一種玲瓏牡丹鮓以魚葉鬭成牡
丹狀既熟出盎中微紅如初開牡丹武夷記武夷君
食沙虹鮓注沙虹蝦也曲洧舊聞趙霆在餘杭每鵝
掌鮓入國門不下千餘罐子又王黼庫中黃雀鮓自地
積至棟凡滿三楹提要錄黃雀鮓謂之披綿鮓以其
肥也清異錄吳淑冬日招客詩寒鮓疊金綿謂黃雀
脂膏神異南方有獸似鹿而豕首善依人食五穀
名無損之獸人割取其肉不病肉自復其肉可為鮓使
&KR0008;肥美而鮓肉不壞&KR0008;盡更添肉復作鮓如初愈美名
曰不盡鮓是也酉陽雜俎安禄山恩寵莫比其所賜
品目有野猪鮓叩頭錄房夀六月調羊酪造含風鮓
博物志閩越江北諸夷噉彌猴䱹蠻甌志白樂天
方齋劉禹錫饋蘆菔䱹草木記吳人蒲始生取以為
䱹武林舊事有三和鮓桃花鮓玉版鮓春子鮓&KR1173;鮓
雪團鮓骨鮓藕鮓笋鮓切鮓
羹(附湯)
總論說文羹五味和也釋名羹汪也汁汪郎也
廣雅羹謂之湇禮記羹之有菜者用梜無菜者不用
梜宋玉招魂露鷄&KR0796;蠵王逸註有菜曰羹無菜曰&KR0796;
左傳和如羹焉水火醯醢鹽梅以烹魚肉繆襲祭
儀夏祠和羹芼以葵秋祠和羹芼以葱冬祠和羹芼以
韭禮記内則羹食自諸侯以下至於庶人無等士不
貳羹胾曲禮無嚃羹(謂嫌疾也)無絮羹(謂調和也)客絮羹主人
辭不能烹
名𩔖周禮烹人職云祭祀共大羹鉶羹注大羹肉湇
鄭司農云大羹不致五味鉶羹加鹽菜矣禮記大羹
不和劉楨毛詩義問鉶羹有菜鹽䜴其中菜為形象
可食因以鉶為名裴榮期語林凡牛羊豕肉調以五
味盛於鉶曰鉶羹盛於豆曰豆羹史記堯之有天下
粢糲之食藜藿之羹應吉甫論芍藥之羹爽口之食
金門歲節洛陽人家端午煑术羹酉陽雜俎蓴羹
絶美江東人謂之蓴龜世說陸機詣王武子有數斛
羊酪指示陸曰卿江東無敵此曰有千里蓴羹但未下
鹽豉耳歲時記人日採七種菜作羹清異錄俗號
虀為百歲羹言至貧亦可具雖百歲可長享也蘇子
瞻詩自序過子忽出新意以山芋作玉糝羹色香味皆
奇絶都城紀勝市食有名存而實亡者如瓠羹是也
有名亡而實存者如甕羹今號虀麪是也禮記脯羹
雞羹折稌犬羹兔羹和糝不蓼楚辭彭鏗斟雉帝何
饗王逸注彭鏗彭祖也好和滋味善斟雉羹事帝堯
詞林海錯伊尹始仕烹鵠鳥之羹修飾玉鼎以事湯
郊祀志漢令郡國送裊五月五日為梟羹賜百官以惡
鳥故食之也劉向新序紂王天下熊羹不熟而殺庖
人戰國策中山君饗大夫羊羹不徧杜詩注陳思
王制駝蹄為羹一甌值千金洛陽記王肅初入國不
食羊肉及酪等嘗飯鯽魚羹述異記漢章帝元和元
年大雨有一青龍墮宫中帝命烹之賜羣臣龍羹各一
杯故李尤七命文曰味兼龍羹劉欣期交州記九真
太守陶璜築郡城於土穴中得一物白色形如𧖟蛹無
頭長數十丈大十餘圍蠕蠕動莫能名剖腹有肉如猪
肪遂以為臛羹甚香璜啖一杯三軍盡食五侯鯖明
皇取鹿和腸作羹謂熱洛河清異錄韋巨源上燒尾
食有冷蟾兒羹(冷蛤蜊)卯羹(純兔)事物紺珠玉筯羹鐵烙
㹀乳凝上為饌謝諷食經剪雲拆魚羹折筯羹香翠
鶉羹清異錄竇儼嘗病目幾喪明得良醫瘉之勸令
頻食羊眼儼遂終身食之其家名雙暈羹世人有呼為
學士羹者臨海異物志安家夷皆好噉猴頭羹諺言
人能負人千石之粟不願負人猴頭羹臛南楚新聞
百越人好食蝦蟆凡有筵會斯為上味先於釡中置水
次下小芋煎之候湯沸如魚眼即下其蛙乃一捧芋而
熟呼為抱芋羹溪蠻叢笑不乃羹用牛羊腸藏略擺
洗羹以饗客臭不可近食之既則大喜嶺表錄異曰交
趾重不乃羹先鼻引其汁不乃者反切擺也詞林海
錯王摩詰有露葵羹杜子美有錦帶羹陳思王製七寶
羹唐明皇雜錄李林甫子壻鄭平為戶部員外郎一
日林甫就院省女因邀之見其鬢髮斑白謂平曰上明
日當賜甘露羹鄭郎其食此羹縱華皓亦必鬒黑明日
果有中使至林甫第賜食因以羹與平食一夕鬢黑
雲仙散錄柳公權以隔風紗作龍城記及八朝名品號
錦樣書以進上方御月兒羹即命分賜公權清異錄
張手美家食肆中秋賣玩月羹仇池筆記羅浮穎老
取凡飲食雜烹之名曰谷董羹孟熙霏雪錄骨董乃
方言初無定字東坡嘗作骨董羹用此二字清異錄
十遠羹石耳石髮石線海紫菜鹿角脂菜天花蕈沙魚
海鰾白石決明蝦魁脂右用鷄羊鶉汁及決明蝦蕈浸
漬自然水澄清與三汁相和鹽酎莊嚴多汁為良十品
不足聽闕忌入别物恐倫𩔖雜則風韻去矣又江南仰
山善作道場羹脯麪蔬筍非一物虚谷閒鈔蜀中有
一道人賣自然羹人試買之明年時疫食羹人皆免
元氏掖庭記宫中以玉版筍及白兔胎作羹極佳名換
舌羹(玉版筍吉州土產)獨異志李德裕奢侈每食一杯羹其
費約錢三萬雜珠寶貝玉雄黃朱砂煎汁為之三煎即
棄其滓清異錄魏王繼岌每薦羹以羊兔猪臠而參
之詞林海錯羊兔雞猪肉和骨一釡煑之調以五味
為不錄羹五侯鯖不錄羔亦名先腦羔交人所重
湯南史何炯父卒號慟不絶聲藉地腰脚虚腫醫云
須服猪蹄湯炯以有肉味不肯服事物紺珠法乳湯
罌中粟所煎
醢
逸雅醢海也冥也封塗使密冥乃成也醢多汁者曰醯
醯瀋也宋魯人皆謂汁為瀋醢有骨者曰臡(如吮反)臡胒
也骨肉相摶胒無汁也周禮醢人掌四豆之實(與四籩同)
朝事之豆其事韭葅醓醢昌本麋臡菁葅鹿臡饋食之
豆其實葵葅蠃醢脾析蠯醢蜃蚳醢豚拍魚醢加豆之
實芹菹兔醢湥蒲醓醢箈菹鴈醢筍菹魚醢羞豆之實
酏食糝食唐百官志掌醢署令一人丞二人掌供醢
醯之物一曰鹿醢二曰兔醢三曰羊醢四曰魚醢
虀
逸雅虀濟也與諸味相濟成也事物紺珠虀綽菜入
米瀋或麪湯作少昊制四民月令八月收韭菁持作
虀楚詞吳酸蒿蔞不沾薄只注吳人善調醎酸爚蒿
蔞為虀其味甘美世說石崇每冬月得韭萍虀王愷
密問其帳下云是搗韭根雜以麥苗耳蠻甌志白樂
天方齋禹錫正病酒乃饋菊苗虀換取樂天六班茶
食貨志龐勛反自關東至海大旱冬蔬皆盡以槐葉為
虀事物紺珠翰林虀盧植在翰林擇時菜五六種細
破作虀將食入煉酥鹽花冬春加熟笋絲夏秋加生藕
絲味極清清異錄金陵士大夫家家事鼎鐺其虀可
照面
葅
聲𩔖葅藏菜也逸雅葅阻也生釀之遂使阻於寒温
之間不得爛也周禮醯人掌共五齊七葅荀氏春
秋孟冬祭用鹹葅内則桃諸梅諸注諸葅也桃梅皆
為葅藏之令乾左傳王使周公閱來聘饗有昌歜注
菖蒲葅也荆楚歲時記仲冬之月采擷霜蕪菁葵等
雜菜乾之竝為醎葅有得其和者竝作金釵色今南人
作醎葅以糯米熬搗為末併研胡麻汁和釀之石窄令
熟葅既甜脆汁亦酸美其莖為金釵股醒酒所宜也
益州記蒻之莖蜀人於冬月取以舂碎炙之水淋一宿
為葅
荳腐
謝綽拾遺荳腐之術三代前後未聞此物至漢淮南王
安始傳其術於世庶物異名疏菽乳荳腐也煑荳為
乳清異錄時戢為青陽丞潔己勤民肉味不給日市
荳腐數箇邑人呼荳腐為小宰羊
格致鏡原卷二十四
