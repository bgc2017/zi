格致鏡原卷三十三大學士陳元龍撰
珍寶𩔖(二)
寶石(附猫睛靺鞨)
楊慎外集按穆天子傳重&KR0008;氏之黑水有采石之山凡
好石之器於是乎出采石即彩石也采石山疑即今寶
山寶井今其地產寶石其品有紅刺紫刺軟紅硬紅酒
黃祖母綠其價有百倍黃金者亦妖物也輟耕錄回
回石頭種𩔖不一今問得其數種之名具記於後白水
剌(淡紅色嬌)避者達(深紅色石薄方嬌)昔剌泥(黑紅色)苦木蘭(紅黑黃不正之)
(色塊雖大石至低者)此紅石四種同出一坑助把避(上等暗深綠色)助木
剌(中等明綠色)撒卜泥(下等帶石淺綠色)此綠石三種同出一坑紅
亞姑(上有白水)馬思艮底(帶石無光二種同坑)青亞姑(上等深青色)你藍(中等)
(淺青色)屋樸你藍(下等如水樣帶石渾青色)黃亞姑白亞姑你捨卜的
(即回回甸子文理細)乞里馬泥(即河西甸子文理粗)荆川石(即襄陽甸子色變)瀛
涯勝覽紅馬肯的石暹羅國產次於紅鴉忽眀淨如石
榴子雜記回回石種𩔖不一其價亦不一大德間本
土巨商賣紅剌一塊扵官重一兩三錢估值中綂鈔一
十四萬錠用嵌帽頂上其後累朝皇帝相承寶重凡正
旦及天夀節大朝賀時則服用之呼曰剌亦方言也
雜記錫蘭中有高山參天山頂産有青美藍石黃鴉鶻
石青紅寶石每遇大雨衝流山下沙中拾取之博物
要覽錫蘭國有翠藍山山頂有盤古足跡甚巨産有五
色寶石云是盤古淚液結成故有奇光異彩所産紅寶
石夜有光可代燈燭元時遣官採買得大者一塊重一
兩零估值鈔十萬錠嵌于冠上每大朝會黑夜滿殿紅
光如曙名照殿紅又有色深紅而有白水嬌豔眀瑩出
平遙坑者中有兔毫紋最為上等又有深紅而帶嬌黃
者其極大者重二兩以外又產酒黃寶石石色嬌黃如
鵝雛色為上亦有深黃蠟色眀瑩光潔可愛亦有淡黃
如松花色者又産紫寶石名披耶西色深紫如葡萄晶
瑩光潤極大者重五六兩亦有深紫如西絨色但微暗
而欠明瑩其色帶黑者價賤又産青寶石色深青藍靛
明瑩光潔亦有嫩青如磁藍者土蕃國寶石穴産紅寶
石石色大紅而明瑩中有蟹爪小紋亦有色次黃而嬌
嫩如櫻桃色中無紋翳者又産酒黃寶石石色嫩黃如
秋葵色嬌倩明瑩可愛又産紫寶石有淡紫如茄花而
明瑩光潔者有深紫如茄皮而暗晦不明瑩者又産青
寶石石色淡青如天晴色事物紺珠鴉鶻石又名鴉
忽有五色出西洋珍玩考祖母綠寶石也出西南諸
郡色碧日耀則滿室掩映一說坐草女人握扵手中易
産博物要覽西洋默德那國產祖母綠寶石色深綠
如鸚鵡羽能助催生産母吞之男左女右自手中擒出
又能滅火試之之法扇熾炭一爐投寶石其中炭火即
滅者真物也此石夜有光如燭我眀内帑曾有數塊每
朝會時黎明將啓殿廷尚暗中使盛以金盤捧而導駕
則所至如曙矣又有色嫩綠如新草葱菁者回回國所
産祖母綠色淺綠微黃如新柳色中有兔毫紋真臘國
産白剌寶石色纖白明瑩如水晶天方國亦産白寶石
色白而淡紅如粉肉色明瑩光豔戒菴漫筆寶石有
金水泥淡黃色魚膽青碧綠或云灑普泥馬踠兒青者
色頗淺淡亦光透遍身多碾細紋如毛此非雲南所産
工不易為出自外國博物要覽雲南寶井産紅寶石
眀永樂中曾得一顆大者重三兩一錢深紅色明瑩嬌
豔非常估直銀三千兩自後從無此大者一種石色嫩
紅嬌倩如新開海榴花光彩奪目又一種淡紅明瑩者
名童子色最貴又有石色大紅而帶黃黑色名為油烟
紅最下所産酒黃寶石色嫩黃如金珀青寶石色嫩青
如翠藍亦有淡青如月下白者格古要論石榴子出
南蕃𩔖瑪瑙顏色紅而明瑩如石榴肉相似故名曰石
榴子可廂嵌用碧靛子出南蕃西蕃青綠色好者頗與
馬價珠相𩔖有黑綠色者低不甚直錢又謂之北靛子
宜廂嵌用鋪絨線石顏色純綠明瑩如鋪絨線相似多
廂嵌縧環等用不甚直錢金星石出金坑色青如豆靛
無金星不夾石者好有金星褐色者不中皆不甚直錢
博物要覽凡看寶石須扵日色下以銀淺小盤或白
綾方袱藉之將寶石離去銀盤五寸許承日影照看其
光下射盤如金星銀翅者真物也偽者則光結黑影不
散又試法以寶石噤扵口片時久而滿口生津不竭而
反生涼其石不熱者真物也寶石有偽者用料藥燒成
好者與真無異但紅色者歲久則淡中有冰裂紋故可
辨也解酲語至元間馬八兒國入貢麟睛石百枚
珍玩攷婆婆石生南海解一切毒其石綠色無班點有
金星磨之成乳汁者為上胡人尤珍貴之以金裝飾作
指彄帶之每欲食及食罷含吮數四以防毒令雞冠熱
血當化成水乃真也博物要覽海外有留韁寶石一
種最貴試之之法以此石置曠野草中躍馬向前馬至
此則不能超越故為總戎者購以嵌盔敵騎見我寶不
能至前故能却敵所以為寶談苑嘉州峨眉山有菩
薩石人多收之色瑩白如玉如上饒水晶之𩔖日射之
有五色如佛頂圓光一綂志答兒密古之丹眉流國
産鍮石稗史𩔖編鍮金屬也而附以石者為其不皆
天然自生亦用蘆甘石煮鍊而成者故兼舉二物而合
為之名毛傳琇瑩美石也天子玉瑱諸侯以石子
虚賦礝石武夫注張揖曰皆石之次玉者礝石白者如
冰半有赤色武夫赤地白采葱蘢白黑不分子虚賦
瑊玏玄厲注張揖曰瑊玏石之次玉者玄厲黑石可用
磨也楊慎外集燕山多嬰石郭云石似玉有符彩嬰
帶所謂燕石也庶物異名疏唐碧者石似玉堅鑽之
物也見淮南子
猫睛留青日札猫睛名猫兒眼一線中横四面活光
輪轉照人次者名走水石無光波斯志猫睛出南蕃
性堅黃如酒色睛活者中間有一道白横搭轉側分眀
與猫兒眼睛一般者為佳故云若眼睛散及死而不活
者或青黑色者皆不為奇大如指面者尤好小者價輕
宜廂嵌用稗史𩔖編南蕃白胡山出猫睛極多且佳
他處不及也古傳此山有胡人遍身俱白素無生業惟
畜一猫猫死埋於山中久之猫忽見夢曰我已得活矣
不信可掘觀之及掘猫身已化惟得二睛堅滑如珠中
間一道白横搭轉側分眀驗十二時無悞與生不異胡
人怪之夜又見夢云埋扵此山之隂可以變化無窮中
一顆赤色有光眀者吞之得仙胡掘得遂集山人置酒
食為别及吞即有一猫如獅子負之騰空而去至今此
山最多猫睛猫睛一名獅負仙女上玄宗獅負二枚即
此玄宗藏扵牡丹鈿合中以驗時
靺鞨丹鉛錄靺鞨國名古肅慎地産寶石大如巨栗
中國謂之靺鞨寶櫝記紅靺鞨大如栗赤爛若朱櫻
視之若不可觸而觸之甚堅不可破玄覽紫靺鞨可
以馮河廣異記靺鞨瑩徹若空而實堅重佩之者為
鬼神所護入水不溺入火不然異聞錄李章武與王
倡往來死後李經所居見王來同寢取一物紺碧似玉
而冷狀如槲葉贈曰西岳玉京夫人所遺靺鞨寶也
金剛寶
劉郁西使記金剛鑽出印毒國以肉投大澗底飛鳥食
其肉糞中得之格古論金剛砂出西蕃深山之高頂
人不可到乃作鷹架飣食在上同肉喫扵山中却在扵
野地上鷹糞中拾得看大小定價如辨真偽將砂扵炭
火中燒紅入釅醋中浸假者酥而易碎真者仍復硬而
可用如或失去和灰土掃在乳鉢内擂之響者是也以
其能鑽定器故名之曰金剛鑽齊東野語金剛鑽形
如鼠糞色青黑如鐵石産扵西域諸國往往得之河北
砂磧間鷙鳥東青所遺糞中以之鐫鏤無堅不破一云
金剛鑽狀如紫石英可以刻玉鎚之以鐵而不傷鐵乃
自損有南鑽北鑽之分南鑽堪用北者不堪決疑解
西域實有金剛寶最堅不可壞且能壞一切物
瑪瑙
廣雅瑪瑙石次玉拾遺記瑪瑙石𩔖也一說云瑪瑙
者是惡鬼之血凝成此物昔黃帝除蚩尤及四方羣凶
并諸妖魅填川滿谷積血成淵血凝如石又云丹丘千
年一燒丹丘之野多鬼血化為丹石則瑪瑙也魏文
帝馬瑙勒賦馬瑙玉屬也出自西域文理交錯有似馬
腦故其方人因以名之財貨源流碼碯非玉石自是
一𩔖或云碼碯珠也或云馬口中吐出恐胡人謬言以
貴之耳有紅白黑三種魏略大秦國多馬瑙廣志
瑪瑙出西南諸國玄中記瑪瑙出月氐國珍玩考
瑪瑙出日本國生玉石間種有三般紅黑而白佈紋如
纏絲者咸妙砑木不見熱者纔真(砑木熱非真也)土人得之碾
為玩器格古要論瑪瑙多出北地南蕃西蕃亦有非
石非玉堅而且脆快刀刮不動凡看碗琖器皿要樣範
好碾得薄不夾石者為佳其中有鳥獸人物形者最貴
有錦花者謂之錦紅瑪瑙有漆黑中一線白者謂之合
子瑪瑙有黑白相間者謂之截子瑪瑙有紅白雜色如
絲相間者謂之纏絲瑪瑙此幾種皆貴有淡水花者謂
之漿水瑪瑙有紫紅花者謂之醬斑瑪瑙有海蟄色鬼
面花者皆價低凡器物刀靶事件之𩔖看其好碾琢工
夫及紅多者為上古人云瑪瑙無紅一世窮又柏枝瑪
瑙漿水色内有花紋如柏枝者故謂之柏枝瑪瑙博
物要覽竹葉馬瑙産淮右色黃有紋如竹葉可作桌面
圍屏珍玩續考瑪瑙品𩔖多不同出産有南北其實
一石卵爾大者如斗其體質堅硬碾造費工若南瑪瑙
産大食等國色正紅而無瑕可作杯斝器具生西北者
色青黑謂之鬼面青亦須間以紅色如硃砂者為妙若
靈夏瓜沙羌地磧中間得之者尤奇合子瑪瑙可作數
珠夾胎瑪瑙正視之則瑩白光彩倒視之則若凝血蓋
一物而有兩色也出西羌沙磧中世不多見紫雲瑪瑙
今和州産大者可作屏障桌面等用實一石爾金陵雨
花臺下有小瑪瑙子但可充盆盎水石之玩事物紺
珠曲蟮瑪瑙紅花内有粉紅花潛確𩔖書瑪瑙出西
洋者名番瑪瑙紅色為佳内有柏枝及五色纏絲者勝
之白者最殿今雲南處處有之名土瑪瑙蓋玉之賤者
格古要論土瑪瑙出山東兗州府沂州花紋如瑪瑙
紅多而細潤不搭粗石者為佳胡桃花者最好亦有大
雲頭花者次之有紅白花麤者又次之大者五六尺性
堅用砂鋸板嵌臺桌面几床屏風之𩔖又曰錦屏瑪瑙
雲烟過眼錄瓊漿石漿水石瑪瑙也二寸許迺塊石
耳視之滴水在内搖之則上下流動越人董大千所蓄
紅瑪瑙一塊徑三寸許搖撼之其中有聲汩汩然蓋中
虚有聲在内故也拾遺記高辛氏有丹丘之國獻瑪
瑙甕以盛甘露又夜义駒䟦之鬼能以赤馬瑙為缾盂
及樂器皆精妙輕麗涼州記吕纂咸寧二年盜發張
駿陵得瑪瑙鍾榼南史梁天監中河南王遣使獻瑪
瑙鍾二口北史魏元韶有瑪瑙榼容三升玉縫之西
域鬼作也格古要論嘗有戒指内嵌瑪瑙一塊面上
碾成十二支生肖其紋細如髮似非人功故謂之鬼功
石又名鬼國石摭異記拂林國雕紫文馬瑙如小合
底寫國王名在上珍玩考武宗會昌元年渤海貢瑪
瑙櫃方三尺深茜色工巧無比揚州事迹李漢碎胡
瑪瑙盤盛送王莒曰安石榴莒食之乃覺鐵圍山叢
談政和初間治極之際地不愛寶汝海諸郡縣山石皆
變瑪瑙動千百塊而致諸輦下楓忩小牘政和四年
汝蔡有司上言連山巖石往往採擊多變瑪瑙乞下詔
封禁以供御用時遣中使出採粗者以共屏牖粧嵌而
晶瑩成形巧絶天工者蓋充滿内府矣博物要覽瑪
瑙得自然灰即軟可刻
珊瑚
格古要論珊瑚樹生大海中山陽處水底海人以鐵網
取之其色如銀硃鮮紅樹身高大枝柯多者為勝有髓
眼及淡紅色者價輕此物貴賤竝隨珍珠枝柯有斷者
用釘梢釘定熔紅蠟粘接宜仔細看之玄中記珊瑚
出大秦西海中水底石上初生白一年黃三年赤四年
蟲食敗洽聞記積石南有大海海中珊瑚生扵水底
大船載鐵網下海中初生時肌理軟膩似菌經一年挺
出網目間變作黃色見風則硬變紅色者為貴支條交
錯高者三尺次者尺餘三年色青似鐵鈔發其根扵舶
上為絞車舉鐵網而出之故名其所為珊瑚洲久而不
采却蠧爛述異記鬱林郡有珊瑚市海客市珊瑚處
也珊瑚碧色一株數十枝枝間無葉大者高五六尺小
者尺餘交人云海上有珊瑚宫雜記珊瑚生大海有
玉處其色紅潤可為珠間有孔者出波斯國李時珍
本草生海底五七株成林謂之珊瑚林居水中直而軟
見風則曲而堅變紅色亦有黑色碧色者碧色者亦良
財貨源流珊瑚似玉紅潤中多有孔亦有無孔者有
縱紋者有紅油色細縱紋者有如鉛丹色無縱紋者有
兩枝直上分十餘岐將至其末交合連理者海人欲取
之先作鐵網沈水底珊瑚貫中而生有枝無葉因絞網
出之或摧折在網中故難得完者大抵以樹高而枝柯
多者為勝山堂肆考珊瑚有赤黑二種生海中最深
處以絲繩繫五爪鐵猫兒黑鉛為墜擲海中取之出三
佛齊安南等國陳藏器本草珊瑚生石岩下刺刻之
汁流如血以金投之為丸名金漿以玉投之為玉髓久
服長生三輔黃圖漢積翠池中有珊瑚高一丈二尺
一本三柯上有四百六十三條云是南越王趙佗所獻
號烽火樹述異記光武時南海獻珊瑚婦人帝命植
扵殿前謂之女珊瑚一旦柯葉盛茂至靈帝時樹死
晉書王愷珊瑚樹高二尺許枝柯扶疎世所罕比以示
石崇崇便以鐵如意擊碎之愷既惋惜又以為嫉己之
寶聲色方厲崇曰不足多恨今還卿乃命左右悉取珊
瑚有高三四尺者六七株條幹絶俗光彩耀目南史
梁天監中扶南遣使送珊瑚佛像解酲語至元間馬
八兒國入貢大珊瑚百枝孝經援神契珊瑚鈎瑞寳
也神靈滋液百珍寶用則見
水晶
山海經堂庭之山多水玉郭璞注水玉即水精也庶
物異名疏水精出大秦國一名黎難見魏略廣雅謂之
石英格古論古云千年冰化為水晶性堅而脆刀刮
不動色白如&KR1413;清眀而瑩無纖毫瑕玷擊痕者為佳倭
國水晶第一南方水晶白北方水晶黑信州水晶濁
事物紺珠紫水晶出林邑國博物要覽黑晶要如淳
漆而眀潔作硯最能發墨又可作掠眼以其黑色養目
水晶性凉能消眦火也有紫者云用血玉草及真紫礦
等藥煮之水晶中有花色者可以藏拙色如葡萄光瑩
可愛歲久紫色漸退花紋班斕甚為可厭其青者色如
月下白光俏可愛又有深黃如金珀者光瑩奪目識者
謂即酒黃石之𩔖七修𩔖藁格古要論及劉貢父俱
云多年老冰為水晶然日本國有青水晶紅水晶寶貨
辨疑又載烏水晶則非冰也眀矣鐵圍山叢談載政和
間伊陽太和山崩出水晶以木匣貯進數百匣㩀此自
是石中所產稗史𩔖編鞠獄家取水晶十數種備用
人初不諭既出乃知案牘故闇者水晶承日照之乃見
博物要覽凡用水晶器物不可用熱湯滚水注之即
粉裂如擊破者邵氏聞見錄楚元輔家藏一水晶中
有杏一枝希世之寶也妮古錄蔡君謨水精枕中有
桃一枝宛如新折稗史𩔖編錢塘關子東博士家扵
秀州其孫出乃祖所藏水晶絛環表裏瑩徹中有生竹
葉一片魏略大食國以水晶為屋柱食器亦然庶
物異名疏劉貢父幕次與三衞相鄰諸帥玩一水晶盂
問何物而瑩潔若此貢父應聲曰此多年老冰也實以
譏諸帥三輔黃圖董偃以玉晶為盤貯冰扵膝前玉
晶與冰同潔侍者謂冰無盤必融濕席乃拂玉盤墜冰
玉俱碎玉晶千塗國所貢也武帝以此賜偃事物紺
珠峨眉精出峨眉山石中有絲黑毫如眉甚奇格古
要論假水晶用藥燒成者色暗青有氣眼或有黃青色
者亦有白者但不潔白眀瑩謂之硝子
琥珀(附蠟子)
博物志琥珀一名江珠庶物異名疏論衡曰頓牟掇
芥頓牟琥珀也博物志松脂淪入地千年化為茯苓
茯苓化為琥珀玄覽楓脂千歲為琥珀酉陽雜俎
龍血入地為琥珀南蠻記寧州沙中有蜂岸崩則蜂
出土人燒治以為琥珀稗史𩔖編神農本草云雞卵
可作琥珀其法雞卵取黃白渾雜者煮及尚軟隨意刻
作物以苦酒漬數宿既堅内著粉中佳者乃亂真矣此
世所恒用作無不成者廣志博平有琥珀生地中其
上及旁不生草深者八九尺大者如斛削去外皮中成
琥珀初如桃膠凝堅成也財貨源流琥珀多偽惟以
色如血於布上拭熱吸得芥子者真奇玩林琥珀出
南番西番其色黃而眀瑩潤澤其性若松香色紅而且
黃者謂之眀珀有香者謂之香珀鵝黃色者謂之蠟珀
此等價輕深紅色者謂之血珀此出高麗倭國其中有
蟻蜂松枝者甚可愛扵皮膚上揩熱用紙片些少離寸
許吸映之則自然飛起假者以羊角染色為之本草
琥珀十年者為瑿狀如玄玉黑如純漆大如車輪博
物要覽有淡黃而眀瑩者如黃水晶狀名曰金珀事
物紺珠靈珀中有一蜂形色如生可拾芥石珀如石色
黃而重花珀紋如馬尾松心文一道黃一道赤水珀色
淺黃皮粗皺紅松脂如琥珀而濁文横而脆洞冥記
武帝宫人麗娟以琥珀為佩置衣裾裏不使人知云骨
節自鳴相與為神怪拾遺記有韓房者自渠胥國來
獻琥珀鳳凰高六尺宋武帝本紀寧州嘗獻琥珀枕
光色甚麗價盈百金時將北伐以琥珀療金瘡武帝命
碎之分賜諸將南紀東昏侯所愛潘貴妃名玉兒服
御極選珍寶虎珀釧一隻直百七十萬
蠟子波斯志蠟子出南番西番性堅有紅蠟紫蠟亦
有酒色者俱眀瑩有大如指面亦有小者儘大儘貴古
云蠟重一錢價值十萬可用相嵌釧鐲椀琖戒指須自
然生成者好碾琢者不佳假造用藥燒成者内有氣眼
玻瓈
夷門廣牘玻黎出南蕃有酒色紫色白色者與水晶相
似器皿皆多碾雨點花兒者是真其用藥燒者入手輕
有氣眼與琉璃相似酉陽雜俎頗黎千歲冰所化
庶物異名疏頗黎生天竺大雪山中有寶山諸寶竝生
取可得唯頗黎寶生高峯難得玄中記謂大秦國有五
色頗黎紅色最貴頗黎即玻瓈梁四公記扶南大舶
從西天竺國來賣碧玻瓈鏡面廣一尺五寸重四十斤
内外皎潔置五色物扵其上向明視之不見其質鐵
圍山叢談奉宸庫有玻瓈母若今之鐵滓塊大小猶兒
拳或云柴世宗顯德間大食國所貢又云真廟朝物也
諸璫以意用火煆而模寫之但能作珂子狀青紅白黃
隨其色而不克自必也稗史𩔖編玻瓈與琉璃同𩔖
亦分五色比之琉璃其質頗厚亦石汁銷冶而成多出
西域諸番之國為最張見齋惠卿家有軟玻璃琖
琉璃
顏師古漢書注琉璃蓋自然之物采澤光潤異扵衆玉
其色不恒今俗所用皆消冶石汁加以衆藥灌而為之
尤虛脆不貞實非真物漢書武帝時使人入海市瑠
璃廣志琉璃出黃支斯調大秦日南諸國魏略大
秦國出赤白黑黃青綠紺縹紅紫十種琉璃事物原
始琉璃高麗出者性堅刀刮不動其色白厚半寸點燈
甚明勝扵角煎琉璃遠矣廣雅琉璃珠也南州異
物志琉璃本質是石欲作器以自然灰治之自然灰狀
如黃灰生南海濱亦可浣衣用之不須淋但投之中滑
如苔石不得此灰則不可釋北史太武時大月氐國
人商販京師自云能鑄石為五色琉璃于是採礦山中
扵京師鑄之既成光澤乃美扵西方來者乃詔為行殿
容百餘人光色映徹觀者見之莫不驚駭以為神明所
作自此中國琉璃遂賤人不復珍之北史隋時中國
久絶琉璃作匠人無敢措意何稠以綠瓷為之與真不
異演繁露中國所鑄琉璃有與西域異者鑄之中國
則色甚光鮮而質則輕脆沃以熱酒隨手破裂至其來
自海舶者製差樸鈍而色亦微暗其可異者雖百沸湯
注之與磁銀無異了不損動是名番琉璃也廣博物
志吠琉璃出須彌山帝青色一切寶皆不可破亦非火
熖所能鎔惟鬼神有道力者能破之或云是金鳷鳥殼
帝青者帝釋寶青色也宋書璧琉璃王者不隱過則
至西京雜記武帝以白光琉璃為鞍闇室照十餘丈
如晝吳歷黃武四年扶南諸外國來獻瑠璃諸葛恢
令致琉璃椀一世說武帝嘗降王武子供饌盤悉用
琉璃器五行志唐末俗尚以琉璃為釵釧蓋服妖也
故後有流離播遷之兆杜陽編同昌公主以紅琉璃
盤盛夜光珠立堂中光如晝鄴侯家乘代宗時嶺南
進琉璃盤面闊九寸元載家有一尺面者稗史𩔖編
琉璃今北方有者不多見惟大食高麗有之青白紫綠
皆塗以金翠輝㶷燦爛蔡京嘗以大食琉璃酒器獻淵
聖時在東宫却而不受蓋已盛扵宣政矣
車渠
廣雅車渠石次玉也集韻車渠是玉石𩔖西國重寶
形似蚌蛤有文理魏文帝車渠椀賦車渠玉屬也多
纖理縟文生于西國其俗寶之稗史𩔖編硨磲似大
蚌海人磨治其殼為諸玩物色白有紋理不甚貴玄
中記車渠出天竺國廣志車渠出大秦國西域記
西域重堂殿梁檐皆以七寶飾之注車渠其一也丹
鉛總錄俗傳車渠為杯注酒滿過一分不溢試之信然
犀角(附花羊角)
嶺表錄異犀牛大約似牛而豬頭脚似𧰼蹄有三甲首
有二角一在額上為兕犀一在鼻上校小為胡帽犀鼻
上者皆窘束而花點少多有奇文牯犀亦有二角皆為
毛犀俱粟文堪為腰帶千百犀中或偶有通者花點大
小奇異固無常定有偏花路通者有頂花大而根花小
者謂之倒插通此二種亦五色無常矣若通白黑分眀
花點奇差則價計巨萬乃希世之寶也異物志犀有
特神者角有光耀白日視之如角夜暗之中理皆粹然
光由中出望如火炬欲知此角神異置之草野飛鳥走
獸過皆驚夷門廣牘犀角出南蕃西蕃雲南亦有成
株肥大花兒者好及正透者價高成株瘦小分兩輕花
兒者不好但可入藥用其紋如魚子相似謂之粟紋每
粟紋中有眼謂之粟眼此謂之山犀凡器皿要滋潤粟
紋錠花兒者好其色黑如漆黃如栗上下相透雲頭雨
脚分眀者為佳有通天花紋犀備百物之形者最貴有
重透紋者黑中有黃花黃中有黑花黃中又有黃黑中
又有黑有正透紋者黑中有黃花古云通犀此二等亦
貴有倒透者黃中有黑花此等次之有花如椒豆斑者
色深者又次之有斑散而色淡者又次之有黑犀無花
而純黑者但可車𧰼棋不甚直錢凡犀帶有角地上貼
好犀作面而夾成一片者可驗底面花兒大小遠近更
扵側畔尋合縫處可見真偽又有原透花兒不齊整用
藥染黑者則無雲頭雨脚黃黑連處純黑而不明但有
粟紋不圓者必是原透花兒不居中用湯煮軟攢打端
正不是生犀宜一一驗之酉陽雜俎犀之通天者必
惡影常飲濁水當其溺時人趕不復移足角之理形似
百物或理不通者是其病然其理有倒插正插腰鼓倒
插者一半已下通正者一半已上通腰鼓者中斷不通
故波斯謂牙為白暗犀為黑暗段成式門下醫人吳士
臯常職扵南海郡見舶主說本國取犀先扵山路多植
木如狙杙云犀前脚直常倚木而息木欄折則不能起
犀角一名奴角有鴆處必有犀也犀三毛一孔劉孝標
言犀墮角埋之人以假角易之埤雅犀紋或如桑椹
或如狗鼻者上黔犀無紋螺犀紋旋牸犀紋細牯犀紋
大而勻續松漠紀聞犀有三種重透外黑有一暈白
中又黑世艱得之正透又曰通犀倒透亦曰花犀或斑
犀有遊魚形諸犀中水犀最貴秀州周通直家有正透
犀帶其中一點白以紙燈近之即時滅有濕氣疑是水
犀唐車服志諸親王朝賀宴會之服一品二品服玉
及通犀三品服花犀斑犀抱朴子犀真者得三寸以
上刻為魚銜之入水水開三尺本草山犀二角以額
上者勝暇日記通天犀以椎皂角一下即碎歸田
錄諸藥中犀最難搗必先鎊屑乃入衆藥中擣之衆藥
篩羅已盡而犀屑獨存余偶見一醫僧元達者解犀為
小塊子方一寸半許以極薄紙裹置扵懷中近肉以人
氣蒸之候氣薰蒸浹洽乘熱投臼中急擣應手如粉因
知人氣之能粉犀也然今醫工皆莫有知者廣志犀
角之好者稱雞昧白宋書雞駭犀王者賤難得之物
則出韓詩外傳太公使南宫适至義渠得駭雞犀
抱朴子通天犀有白理如線者以盛米置羣雞中有雞
欲往啄米至輙驚却故南人名為駭雞犀也淮南萬
畢術犀角駭狐段公路北戶錄通犀置大霧重露下
終不沾濡又堪辨毒藥攪藥酒生沫或中毒箭刺扵創
中立愈蓋犀食百毒棘刺故也抱朴子犀角遇毒藥
攪之則生白沫無毒物則無沫起也通天犀所以能殺
毒者為物食百草之毒及衆木棘歲一解角藏扵山中
人刻木如其角易之犀不覺後年輙復解本草通天
犀胎時見天上物過竝形扵角故曰通天抱朴子通
天犀赤理如綖自本徹末故曰通天名物通通天犀
白理如線中央色白紋通兩頭地黑花白或如日星或
如雲或如葩花或如山水或飛走或龍魚或成神仙或
成宫殿至有衣冠眉目杖屨羽毛鱗角完具若繪畫然
犀愛一物玩之則物形潛入角中也可破水駭雞自顧
其影則怖常飲濁水不欲照見其角也重霧厚露之夜
不濡其裏白星徹端世云犀望星而徹角也清暑筆
談犀角以粟紋粗細辨貴賤貴者為通天犀色理瑩徹
一種半黑白者為斑犀洞冥記元封中吠勒國貢文
犀四頭狀如水兕角表有光因名眀犀置暗中有光影
亦曰影犀織以為簟如錦綺之文嶺表錄異辟塵犀
為婦人簪梳塵埃不著髮述異記却塵犀海獸也其
角辟塵致之扵座塵埃不入開元遺事開元元年冬
至交趾國進犀角一株色如金使者請以金盤置扵殿
中温然煖氣襲人上問其故使者對曰此辟寒犀也
孔六帖文宗延學士扵内庭李訓講周易時方盛夏上
命取辟暑犀以賜物𩔖相感志響角犀絶域之寶人
語物鳴其角内則響應之唐文宗朝得吳元濟女伎進
白玉方響一架犀槌是也杜陽編敬宗寶歷元年南
昌國進夜明犀其狀𩔖通天夜則光明能照百步覆繒
十重終不能掩其輝煥上命解為腰帶每遊獵夜則不
施蠟炬有如晝日咸通中同昌公主有蠲忿犀圓如彈
丸入土不朽爛帶之令人蠲忿怒大中初女蠻國貢雙
龍犀有二龍鱗角爪鬛悉備北夢瑣言楊收女適裴
坦長子嫁資豐厚坦尚儉聞之不樂一日與夫人至新
婦院臺上視果楪乃臥魚犀遽拂袖出楓忩小牘藝
祖受命元年秋三佛齊來貢時尚不知皇宋受禪也貢
物有通天犀中有形如龍檠一蓋其龍形騰上而尾少
左向□其文即宋字也眞主受命豈偶然哉藝祖即以
此犀為帶每郊廟則繫之妮古錄吕東萊畜犀帶一
圍文理縝密中有一月影過望則見蓋犀牛望月之久
故感其影扵角續夷堅志凡犀角遇山川日月草木
鳥獸隨遇成形唯宋韓魏公犀帶中央一片乃鹿啣花
孝宗犀帶一片乃是南極老人星像春渚紀聞都下
犀玉工董進一日御藥郝隨出數犀示之董指一犀曰
此犀大異郝曰其中物狀為何先有一工供是正透牙
魚董曰以進觀之乃一翔龍所恨左角短耳解為帶如
所言唐書墮和國多美犀世謂墮和羅犀嶺表錄
異犀中最大者墮羅犀一株有重七八斤者云是牯犀
額角其花多作撒豆斑色深者堪為帶銙斑散而色淺
者即為盤楪器皿之𩔖格古要論骨篤犀出西番其
色如淡碧玉稍有黃其紋理似角扣之聲清如玉磨刮
齅之有香燒之不臭能消腫毒及能辨毒藥又謂之碧
犀此等最貴續松漠紀聞契丹重骨咄犀犀不大萬
株犀無一不勾作帶紋如𧰼牙帶黃色止是作刀靶已
為無價天祚以此作兔鶻(中國謂之腰條皮)插垂頭者雲烟
過眼錄骨咄犀廼蛇角也其性至毒而能解毒蓋以毒
攻毒也故又曰蠱毒犀然唐書有骨都國必其地所産
今人訛為骨咄耳葉森扵延祐庚申夏其子必明將骨
咄犀刀靶二來看即此也其花紋如今市中所賣糖糕
或有白點或有如嵌糖糕點以手摸之作岩桂香若更
摩之無香者為偽物也格古要論毛犀其色與花斑
皆𩔖山犀而無粟紋其紋理似竹謂之釐犀此非犀也
不為奇也故曰毛犀
花羊角稗史𩔖編花羊角多出北地黑色白花者高
白色黑花者低作刀靶染油不滑
𧰼牙(附江豬牙)
格古要論𧰼牙出南蕃西蕃及廣西交阯雲南皆有南
番者長大廣西安南者短小新鋸開粉紅色者最佳雲
南麓别出作梳子直者好横者易斷嶺表錄異廣之
屬郡潮循州多野𧰼牙小而紅最堪為笏異物志𧰼
牙長一尺餘脱其牙則深藏之人欲取當削木作假牙
潛往易之可得不爾窮其土不得也覺則不藏故處
物𩔖相感志𧰼牙其形易識每雷震必倉卒間似花暴
出逡巡隱沒仙方合丹忌雷震驚藥氣梁武帝令將巨
𧰼牙夾扵丹竈以得雷聲乃能發光也字說𧰼齒感
雷莫之為而文生埤雅𧰼牙生花必因雷聲故古者
以為器飾墨客揮犀南人謂𧰼牙為白暗犀為黑暗
華夷珍玩考唐天后時閬州莫徭將大牙載至洪州
有商胡求買累自加直至四十萬他胡見牙色動私白
主人許酬百萬又以一萬為主人紹介本胡往復交爭
遂相毆擊白扵府府詰其由胡云牙中有二龍相躩而
立可絶為簡本國重此者以為貨當值數十萬萬得之
為大商賈矣洪州乃以牙及牙主二胡竝進之天后命
剖牙果得龍簡格古要論常有𧰼牙圓毬兒一箇中
直通一竅内車二重皆可轉動謂之鬼功毬或云宋内
院中作者
江豬牙稗史𩔖編江豬牙出南番如棗色紋理分粗
細與𧰼牙相似世𫝊多年龍牙多作刀靶扇柄假者以
白𧰼牙用藥煮成
玳瑁(附蟕蠵龜筒)
諸蕃志瑇(同玳)瑁形似龜鼈首嘴如鸚鵡背負十二葉黑
白斑文間雜邊欄缺齧如鋸無足而有四鬛前長後短
以鬛掉水而行老者甲厚而黑白分明小者甲薄而花
字糢糊或曰取用必倒懸用滚醋潑之逐片應手而下
出廣南産扵海洋深處南州異物志瑇瑁生南方海
中大者如蘧蒢背上有鱗大如扇發取其鱗因見其文
欲以作器則煮之因以刀截任意所作冷乃以梟魚皮
錯治之後以枯條木葉瑩之乃有光耀本草圖經玳
瑁生嶺南山水間今人取以作器皿或云收得此物者
以鞭箠其殼使其血凝方有光彩本草玳瑁大如扇
似龜甲有文解毒兼辟邪唐嗣薛王鎮南海海夷廬亭
獻生玳瑁一枚王令揭取背甲小者二片帶扵左臂腕
以辟毒玳瑁亦甚苦楚復養扵使宅後池伺其揭處漸
生復遣廬亭送扵海畔竝無傷矣或云玳瑁若生帶之
有蠱毒其甲即自搖動死者則不能神寶苑玳瑁出
南蕃山海中白多黑少者價高但黑斑多者不為奇有
移斑者用龜筒夾玳瑁黑點兒宜仔細驗之格古要
論按字書瑇瑁是大龜背文有黃多黑少者有黃黑相
半者好者其黃如蜜其黑如漆其低者黑白不分或黃
黑散亂草木子物之牝牡一生不再交者虎也鴛鴦
也玳瑁也埤雅瑇瑁乳卵大如彈丸亦望卵而蔭一
如龜鼈呼為護卵劉郁西域記瑇瑁遺精蛟魚吞食
吐出年深結塊者為撒八兒價如金史記趙使扵春
申君欲誇楚為瑇瑁簪劍器悉飾以瑇瑁西京雜記
韓嫣以玳瑁為牀寶苑唐敬宗寶歷元年南昌國進
玳瑁盆可容十斛外以金玉飾之盛夏時上置殿内貯
水令滿遣嬪御持金銀杓酌水相沃終不竭焉西域
傳贊明珠文甲注如淳曰文甲即瑇瑁也水族加恩
簿班希(謂玳瑁也)裁簪制器不在金銀珠玉之下宜授點花
使者
蟕蠵龜筒漢書應劭註靈蠵雄曰玳瑁雌曰蟕蠵
嶺表錄異蟕蠵者俗謂之兹夷乃山龜之巨者人立其
背可負而行産潮循山中鄉人採之取殼以貨要全其
殼須以木楔出肉龜吼如牛聲響山谷廣州有巧匠取
其甲黃明無日脚者(甲上有散黑暈為日脚)煮而拍之陷黑玳瑁
花以為梳篦杯器之屬狀甚明媚事物紺珠龜筒似
玳瑁無斑文
貝
說文貝海介蟲也琕雅貝中肉如科斗而有首尾以
其背用故謂之貝宋書大貝王者不貪財寶則出
嚴助相貝經堯懸貝殼扵塢宫演繁露尚書大傳曰
散宜生輩之江淮之浦取大貝如車渠陳扵紂庭然則
車渠非大貝也特貝之大者可比車渠耳爾雅貝居
陸贆在水者蜬大者魧小者鰿玄貝貽貝餘貾黃白文
餘泉白黃文蚆博而頯蜠大而險&KR1853;小而橢邢昺疏貝
為介蟲也取其甲以飾器物古者貨貝周有泉貝至秦
廢貝行錢居陸者名贆在水者名蜬至大者名魧至小
者名鰿黑色之貝名貽貝黃為質白為文點者名餘貾
白為質黃為文點者名餘泉中央廣兩頭銳者名蚆大
而汚薄名蜠小而狹長者名&KR1853;相貝經貝至徑尺則
寶也狀如赤電黑雲謂之紫貝素質紅黑謂之朱貝青
地綠文謂之綬貝黑文黃畫謂之霞貝紫愈疾朱明目
綬消氣障霞伏蛆蟲黑白各半曰伏貝使人寡欲無以
近婦人黃脣點齒有赤駁曰濯貝使人善驚無以親童
子黑鼻無皮曰雖貝使人善瘧赤帶通脊曰皭貝使胎
消無以近孕婦赤幟肉殼赤絡曰彗貝使人健忘赤鼻
青唇曰醟貝使童子愚女人淫脊上有縷句脣曰碧貝
使童子盜赤中圓曰委貝使人志強埤雅南海貝如
珠礫白駮其性寒其味甘止水毒碧貝雨則重霽則輕
委貝雨則輕霽則重山海經陽山濁洛之水注於蕃
之澤中多文貝隂山漁水中多文貝刲山濛水多黃貝
蒼梧之野爰有文貝南越志潮陽南有小水注海濱
帶曾山其中多文貝可以解毒南州異物志交阯北
南海中有大文貝質白而文紫天資自然不假雕琢磨
瑩而光色煥爛鹽鐵論教與民改幣與世易夏后以
玄貝周人以紫石周書王會成王時羌人獻玄貝
徐衷南方記斑貝蠃大者圍之得六寸小者圍之得五
寸在於海邊捕魚時時有得之者大貝出巨延州土人
採賣之以易絳青交州記大貝出日南如酒杯小貝
貝齒也善治毒俱有紫色本草經貝子一名貝齒生
東海廣州志貝凡有八紫貝最其美者出交州毛
詩疏義貝鼊龜屬又有紫貝其白質如玉紫點為文皆
行列相當大者有徑一尺六寸今九真交阯以為杯盤
寶物也相貝經穆王得大紫貝懸其殼扵昭陽觀以
消惡霧漢書文帝賜南越王尉陀書及衣陀因使者
獻紫貝五百嶺表錄異紫貝即砑螺也儋振夷黎海
畔採以為貨漢食貨志大貝四寸八分以上二枚為
一朋直二百一十六文壯貝三寸六分以上二枚為一
朋直五十文么貝二寸四分以上二枚為一朋直三十
文小貝一寸二分以上二枚為一朋直二十文不成貝
不盈寸二分漏度不得為朋直錢三文是為貨貝五品
稗史𩔖編雲南用海貝小者以貿易以一為莊以四
為手二十則為索者其數至是可貫以一索樂書南
蠻國出梵貝吹以助樂音大可容數斗名義考爾雅
翼貝大者珂黃黑色其骨白通俗文勒飾曰珂以貝飾
馬勒謂之珂其骨白謂之白玉珂非真玉也
雲母
事物原始雲母出土石間作片成層可㭊開之明滑光
白為上江南生者多青黑色格古要論雲母石出兖
州江州石州青黃色揭薄片留火上燒香最佳事物
紺珠雲母石瑯琊廬山杭越俱有色有五白澤為貴
荆南志華容方臺山出雲母土人採之先候雲所出之
處於其下掘取無不大𫉬者往往有長五六尺可為屏
風當掘時忌有聲不則所得粗惡矣抱朴子雲母有
五種而人多不能分别法當舉以向日看其色詳占視
之乃可知耳正爾於隂地視之不見其雜色也五色竝
具而多青者名雲英宜以春服之五色竝具而多赤者
名雲珠宜以夏服之五色竝具而多白者名雲液宜以
秋服之五色竝具而多黑者名雲母宜以冬服之但有
青黃二色者名雲沙宜以季夏服之皛皛純白名磷石
可以四時長服之也五雲之法或以桂葱水玉化之以
為水或以露扵鐵器中以玄水熬之為水或以硝石合
於筒中埋之為水或以蜜搜酪或以秋露漬之百日韋
囊挻以為粉或以無巔草樗血合餌之服之一年則百
病愈三年老翁反成童子五年則役使鬼神入火不燒
入水不濡踐棘不傷雜記雲母有黯黯純黑有文斑
斑如鐵者名雲膽色雜黑而強肥者名地涿此二種竝
不可服許彦周詩話葛洪丹經用雲子碎雲母也今
蜀中有碎礫狀如米粒圓白雲子石也
空青
本草經空青生山谷久服輕身延年能化銅鉛作金生
益州范子計然空青出巴郡白青曾青出弘農豫章
白青出新淦青色者善本草綱目空青味甘酸氣寒
生益州深山産銅處銅精熏則生空青腹中空破之有
漿水大若雞卵畏兔絲治眼疾去暗回眀腹無漿者取
全殼埋地三五夜自然生汁漿可點眼殼可磨瞖又曾
青氣味似空青形若聯珠纍纍相綴真者除目痛止淚
又綠青有青白花文能吐風痰畫家用之又白青似魚
目青碧治目疾不入畫又扁青治折傷金瘡又綠膚青
味辛醎治諸惡毒久服令人瘻空青一名楊梅青空言
質青言色楊梅言似也曾青其青層層而生或云其生
從實至空從空至層也綠青生山之隂穴中色青白有
花文扁青以形名也即石青大青色青翠不變蘇恭合
扁青綠青為一物非白青即石青之屬亦名碧青色綠
者為石青淡者為碧青石藥爾雅空青一名青油羽
曾青一名赤龍翹杜綰雲林石譜石青惟滇中者佳
貨石青者有天青大青西夷回回青佛頭青而回回青
尤貴圖經白青出豫章山谷亦似空青圓如鐵珠色
白而腹不空亦謂之碧青以其研之色碧也亦謂之魚
目青以其形似魚目也無空青時亦可用今不復見之
淮南萬畢術白青得鐵即化為銅庶物異名疏空
綠銅之華大者即空綠以次空青也南部新書龍愛
空青
丹砂(附諸砂)
稗史𩔖編丹砂本草以辰砂為上宜砂次之今宜山人
云出砂處在湖北大牙山北為辰砂南為宜砂地脉不
殊無甚分别宜砂老者白色有牆壁如鏡生白石牀上
可入煉無讓辰砂本草圖經乃云宜砂出土石間非白
牀所生即是未識宜砂也别有一種色紅質嫩者名土
坑砂乃是出土石間者不甚耐火邕州亦有砂大者數
十百兩作塊黑闇少牆碎嚼之紫闇不堪入藥彼人惟
以燒取水銀圖經又云融州亦有砂今融元無砂邕融
聲相近蓋誤耳東坡詩註辰州蠻洞小龕中生白石
石狀如玉牀牀上生朱砂大如箭鏃小如芙蓉溪蠻
叢笑辰砂辰錦砂最良麻陽即古錦州舊隸辰郡砂自
折二至折十皆顆塊佳者為箭鏃結不實者為肺砂碎
則有趢趗末則有藥砂砂出萬山之崖為最犵狫以火
攻取雜記丹砂生符陵山谷今出辰州宜州階州而
辰州者最勝出深山石崖間土人採之穴地數十尺始
見其苗乃白石耳謂之朱砂牀砂生石上狀如芙蓉頭
箭鏃連牀者紫黯若鐵色而光眀瑩徹碎之嶄巖作牆
壁又似雲母片可析者真辰砂也無石者彌佳過此乃
淘土石中得之非生扵石牀者李德裕黃冶論光眀
砂者天地自然之寶在石室之間生雪牀之上如初生
芙蓉紅芭未拆細者環拱大者處中有辰居之𧰼有君
臣之位光眀外徹採之者尋石脈而求此造化之所鑄
也儻有至人道奥者用天地之精合隂陽之粹濟以神
術或能成之若以藥石鎔鑄術則疏矣太平清話中
茅山獨高處司命君埋西胡玉門丹砂六十斤深二丈
上有盤石鎮之其山左右泉流下皆小赤色潛居錄
八月朔取樹葉露和辰砂研之點身上消百病謂之天
醫節宋孝武殷妃取以點額謂之天粧漢書郊祀志
黃冶變化注晉灼曰道家言冶丹砂令變化可鑄作黃
金也珊瑚鈎詩話世傳丹砂鍊為黃金碎以染筆入
石不去名曰紅沫予侍先人官歷陽嘗覽李翔作白字
書霸王廟碑而其法不傳亦紅沫之𩔖歟許彦周詩
話李太白作草創大還詩云髣髴眀忩塵死灰同至寂
初不曉此語後得李氏鍊丹法至眀忩塵丹砂妙藥也
荀子注丹矸丹砂也王遠𫝊麻姑欲見蔡經母及
婦等時經弟婦新産數日姑見知之曰噫且立勿前即
求少許米來得米擲之墮地謂以米袪其穢也視其米
皆成丹砂清波雜志季才元大臨元祐間知汝州時
辰州貢丹砂道葉縣遺其二篋乃化為二雉鬭山谷間
耕者𫉬之
諸砂事物原始硼砂西戎出者塊大如拳河東陜西
出者雜碎如麻物理小識釬藥以硼砂合銅為之用
胡桐汁合銀堅如石今玉石刀柄之𩔖釬藥加銀一分
其中永不脱李時珍本草硼砂生西南番分黃白二
種白者似眀礬柔物去垢能殺金本草拾遺特蓬殺
出賀州山中似硇砂即大硼砂俗譌呼為特蓬殺也
圖經氣砂以其能透五金名透骨將軍今分氣硇番硇
二種氣硇出雲南得番硇亦可死汞硇色白者良性毒
人食之即化華夷珍玩考撒馬兒罕白山山中常火
烟出碙砂處採者著木底鞋皮底即焦下有穴生青泥
出穴外即為砂石土人取以治皮本草北庭産者曰
北庭砂
水銀
事物原始水銀出秦州商州土人採得砂石皆大塊如
升斗碎之乃可燒鍛故西來水銀極多廣雅謂之澒丹
竈家謂之汞飛煉即為輕粉范成大桂海虞衡志邕
州丹砂盛處椎鑿有水銀自然流出客販皆砂燒成者
稗史𩔖編水銀以邕州溪洞硃砂末入爐燒取極易
成以百兩為一銚制之以豬胞為骨外糊厚紙數重貯
之不漏溪蠻叢笑水銀出扵朱砂因火而就或謂砂
腹生水銀非也名粉紅水銀事物紺珠水銀其形流
動不止色白如銀偃曝談餘佛&KR0034;國使來朝備言其
域當日沒之處土地甚廣有七十二酋長地有水銀海
周回可四五十里國人取之之法先扵近海十里掘坑
井數十然後使健夫駿馬馳驟可逐飛鷹者人馬皆貼
以金薄迤邐行近海日照金光晃曜則水銀滚沸如潮
而來勢若粘裹其人即回馬疾馳水銀隨後趕至行稍
遲緩則人馬俱為水銀攔沒人馬既迴速於是水銀之
勢漸遠力漸微却復奔回遇坑井則水銀溜積其中然
後其國人漸取之用香草同煎皆化銀也三輔故事
秦始皇葬驪山起陵高五十丈以水銀為泉真誥漢
期門郎鄭偉妻通神變化煎水銀成銀偉欲從受方妻
謂骨相不應得之逼之不已妻乃尸解去
(附)諸寳
穆天子傳天子大朝於黃之山乃搜圖視典用觀天子
之珤器曰天子之珤玉果璿珠銀燭黃金之膏天子之
珤萬金闕珤百金士之珤五十金鹿人之珤十金詞
林海錯吳都賦致流離與珂珬珂珬寶名流離亦寶名
日南郡山老鵰入西海化為珬已裁割若馬勒者謂之
珂珬者珂之本璞也事物紺珠鶴頂紅出南番大海
中有魚魫紅如血名鶴魚可為帶出湖湘者低珍玩
續考太隂玄精生解州鹽澤大□中&KR0008;渠土内得大者
如杏葉小者如魚鱗悉皆尖角端正如龜甲其裙襴小
墮如前則不刻正如穿山甲相掩之處全是龜甲更無
異也色綠而瑩徹叩之則直理而析瑩眀如鑑析六角
如柳葉火燒過則悉解析薄如柳葉片片相離白如霜
雪平潔可愛此乃稟積隂之氣凝結故皆六角今天下
所用玄精乃絳州山中所出絳石耳非玄精也楚州鹽
城古鹽倉下土中又有一物六稜如馬牙消清瑩如水
晶潤澤可愛彼方亦名太隂玄精然喜暴潤如鹽鹻之
𩔖惟解州所出者為正西使記撒八兒出西海中蓋
瑇瑁之遺精蛟魚食之吐出年深結成價如金其假者
即犀牛糞為之也物𩔖相感志父婆律味辛白色亦
有赤者狀如石質内有金星文能制鉛錫出波斯國
隨手雜錄錢王有外國所獻頗眩伽寶其方尺餘其狀
如水精云可厭十里火殃乃置扵龍興寺佛髻中餘杭
數回禄而龍興不可近也珍玩考無名異出大食國
内(今廣州宜州亦有)生山谷石中大者如彈丸小者如櫧栗(又云)
(小者如墨石子)顏色黑褐嚼之餳甜雞血滴之即化為水海南
人云有石無名異絶難得有草無名異彼人不甚貴重
豈本經說者為石而今所有者為草乎無名異小黑石
子也桂林山中極多一包數百枚
格致鏡原卷三十三
