格致鏡原卷五十八大學士陳元龍撰
燕賞器物𩔖(二)
香爐(附隔火香匕)(香盒)
總論稗史𩔖編古以蕭艾達神明而不焚香故無今
所用香爐皆以古人宗廟祭器為之爵爐則古之爵狻
猊爐則古之瑀足豆香毬則古之鬵其等不一或有所
新鑄而象古為之者惟博山爐乃漢太子宫所用香爐
之制始於此
博山香爐西京雜記長安丁緩作九層博山香爐鏤
為竒禽怪獸窮諸靈異皆自然運動吕大臨考古圖
罏象海中博山下有盤貯湯使潤氣蒸香象海之回環
西京雜記合德遺飛燕五層金博山香爐晉東宫
舊事太子服用有銅博山香爐皇太子納妃有銀塗博
山香爐開元遺事都下大豪王元寳好賓客務華侈
嘗於寢帳牀前雕矮童二人捧七寳博山爐自暝焚香
徹曉其驕貴如此清異錄吳越孫總監承祐富傾霸
朝用千金市得石綠一塊天質嵯峨如山命匠治為博
山香爐峯尖上作一暗竅出烟聚而且直篆穗淩空實
美觀視親朋傚之呼不二山
卧褥香爐西京雜記長安巧工丁緩作卧褥香爐一
名被中香爐本出房風其法後絶至緩始更為之為機
環轉運四周而爐體常平可置之被褥故以為名庶
物異名疏美人賦金鉔薰香黼帳低垂緯略云李義山
詩鎖香金屈戍又金蟾囓鎖燒香入此皆香器其名鎖
者盖有鼻鈕施之於幃幬之中者也按丁緩作卧褥香
爐即今之香毬而金鉔鎖香亦其𩔖與畱青日札今
鍍金香毬如渾天儀然其中三層關棙輕重適均圓轉
不已置被中而火不覆滅其外花卉玲瓏篆烟四出
名義考銀囊帳中爐也滾毬被中爐也
鵲尾香爐王琰冥祥記費崇先少信佛法常以鵲尾
香爐置膝前事物原始東坡詩云夾道青烟鵲尾爐
即今之長柄香爐也
諸古香爐魏武上雜物疏御物三十種有純金香爐
一枚下盤自副皇太子有純銀香爐四枚西園貴人銅
香爐三十枚徐爰家儀婚迎車前用銅香爐二鄴
中記石季龍冬月為複帳四角安純金銀鑿鏤香爐
梁四公記帝有金爐重五十斤繫六絲以懸之香譜
香獸以塗金為狻猊麒麟鳬鴨之狀空中以然香使烟
自口出以為玩好演繁露談苑載鐐鑪曰鐐者白金
也意謂以白金飾爐也採蘭雜志沈約有香爐曰辟
塵珍玩考武林慈德院舊有辟塵爐非木非石扣之
錚然有聲纖塵不染朝野僉載洛州昭成佛寺有安
樂公主造百寳香爐高三尺開四門絳橋勾欄花草飛
禽走獸諸天妓樂麒麟鸞鳳白鶴飛仙絲来綫去鬼出
神入𨼆起鈒鏤窈窕便娟真珠瑪瑙琉璃琥珀頗梨珊
瑚車渠琬琰一切寳貝用錢三萬庫藏之物盡於是矣
清異錄汴州封禪寺有鐵香爐大容三石都人目之
曰香井玉堂閒話新浙縣有真陽觀者因修元齋忽
有一香爐自天而下其爐高三尺下有一盤盤内出蓮
花一枝花有十二葉葉間𨼆出一物即十二屬也爐頂
上有一仙人戴遠遊之冠著雲霞之衣相儀端妙左手
搘頥右手垂膝坐一小盤石石上有花竹流水松檜之
狀雕刊竒怪非人工所及也道俗目之為瑞爐比如金
色輕重不定尋常舉之只可重六七斤曾有一盜者竊
之雖數人亦不能舉至今猶在本觀而不能復蜚矣
稗史𩔖編或傳嵊縣僧舍治池得一磚上有永和二字
及掘得銅器即今之香爐有盖盖上有三足如小竹筒
空而透上筒端各有一飛鶴爐下三足另有銅盤承之
焦氏𩔖林李煜長秋周氏居柔儀殿有主香宫女其
焚香之器曰把子蓮三雲鳳折腰獅子小三神卍字金
鳳口嬰玉太古容華鼎凡數十種金玉為之雲烟過
眼錄兩耳彛爐下連方座四周皆作雙牛文藻並起朱
綠交錯按此制非名彛爐當是敦也香箋香爐官哥
定窑龍泉宣銅潘銅彛爐乳爐大如茶杯而式雅者為
上事物紺珠印篆盤焚香具
宣銅香爐博物要覽宣德銅器以爐鼎為首爐之製
有辨焉色有辨焉欵有辨焉取其製式之美者宜書室
登几案入賞鑒者如魚耳爐鰍耳爐(一名蜒蚰耳)乳爐百摺
彛爐戟耳爐天雞彛爐方員鼎石榴足爐橘囊爐香奩
爐高足押經爐已上諸欵皆上品賞鑒也角端爐象鼻
爐獸面爐象頭爐扁爐六稜四方直脚爐漏空桶爐竹
節爐分襠索耳爐馬槽爐臺几爐三元爐太極爐井口
爐已上品格卑俗雖屬宣鑄皆下等物也宣爐如魚耳
蜒耳押經等爐多有鑄耳者盖宣爐之式多倣宋磁爐
式中有身耳逼近施錯無餘地者乃別鑄耳磨治釘入
分寸始合也釘耳多偽宣爐鑄耳不稱者毁去更鑄十
不一存所如魚耳蜒耳等爐真宣銅者尤為難得故偽
造者但能作釘耳也(以上論製)宣爐之色不一倣宋燒斑色
者初年色尚沿永樂爐製蠟茶本色中年色盖宣德中
年爐色愈工謂燒斑色掩其銅質之精迺尚本色用番
磠砂擦薰浸洗為之也藏經色末年色比本色愈淡銅
質愈顯故後人評宣爐色五等謂栗色茄皮色棠梨色
褐色而以藏經紙色為最鎏金色者次本色為其掩銅
質也鎏腹以下曰湧祥雲鎏口以下曰覆祥雲雞皮紋
者覆首色火氣久而成也迹如雞皮拂之實無蹟本色
之厄有二嘉隆之間有燒斑厄時尚燒斑有取本色真
爐重加燒斑近有磨新厄過求銅質之露取本色爐磨
治一新至有一歲再磨者(以上論色)欵亦辨製辨色焉宣德
爐欵隂印陽文真書大明宣德製字完整地平潤與爐
色相等非經彫刻薰造者為佳宣爐真而好者有無欵
識者乃進呈樣爐也宣德當年監造者每種鑄成不敢
鑄欵呈上准用方依樣鑄欵其製質特精流傳至今謂
有欵易售取宣銅别器欵色配者鑿空嵌入其縫合在
欵隅邊際但從覆手審視覺有微痕(以上論欵)妮古錄宣
德時兩宫火蔵金流入銅中鎔而為爐故後世偽造者
不能及博物要覽宣銅蠟茶鏒金二色最佳䗶茶色
以水銀浸擦入肉薰洗為之鏒金以金鑠為泥數四塗
抹火炙成赤所費不貲豈民間可能彷彿宣爐惟色不
可偽為其真者色闇然竒光在裏望之如一柔物可挼
搯然迫視如膚肉内色藴火爇之彩爛善變偽者外光
奪目内質裏疏槁然矣傳宣德時内佛殿災金銀銅像
渾而液因用鑄爐非也宣廟欲鑄爐問鑄工銅何法煉
而佳工奏煉至六則現殊光寳色異恒銅矣上曰煉十
二煉十二已條之置鐵鋼篩格赤炭鎔之其銅之精萃
者先滴則以鑄爐存格上者乃銅之查滓以作他器
隔火香箋銀錢雲母片玉片砂片俱可以火浣布如
錢大者銀鑲周圍作隔火尤難得凡盖隔火則炭易滅
須於爐四圍用筯直搠數十眼以通火氣周轉方妙爐
中不可斷火即不焚香使其長温方有意趣且灰燥易
燃謂之靈灰其香盡餘塊用磁盒或古銅盒收起可投
入火盆中薰焙衣被
香盒香箋有宋剔梅花蔗段盒金銀為素用五色漆
胎刻法深淺隨粧露色如紅花綠葉黃心黑石之𩔖奪
目可觀有定窑饒窑者有倭盒三子五子者有倭撞可
攜遊必須子口緊密不泄香氣方妙
香匕清異錄焚香頼匙匕室既密爐既深非運匕治
灰則淺深峻緩將焉托哉匕之為功審矣命之曰盧州
大中正
薰籠(附火籠)
急就章注大衣篝一名答一名薰籠事物原始篝說
文云薰衣竹籠也一曰薰籠方言謂之焙籠事物紺
珠薰籠以薰衣秦制詞林海錯薰籠一名秦篝方
言篝秦楚宋衛謂之牆居注今薰籠記事珠光武后
隂麗華有金虬屈膝倒鳳銜花簫局簫局古薰籠也女
巫章丹陳珠以犀金雜花簫局自隨東宫舊事皇太
子納妃有漆畫手巾薰籠二大被薰籠三衣薰籠三
火籠西京雜記漢制天子以象牙為火籠籠上皆散
華文後宫則五色綾文南史齊卞彬以大瓠為火籠
花缾(附筯缾)
張謙德缾花譜凡插貯花先須擇缾春冬用銅夏秋用
磁因乎時也堂厦宜大書屋宜小因乎地也貴磁銅賤
金銀尚清雅也忌其環忌其對像神祠也口欲小而足
欲厚取其安穏而不泄氣也袁宏道缾史嘗見江南
人家所藏舊觚青翠入骨砂斑垤起可謂花之金屋其
次官哥象定等窑細媚滋潤皆花神之精舍也大抵齋
缾宜矮而小銅器如花觚銅觶尊罍方漢壺素温壺匾
壺窑器如紙槌鵝頸茄袋花尊花囊蓍草蒲槌皆須形
製短小者方入清供屠隆文房具箋古銅花缾入土
年久受土氣深以之養花花色鮮明或就缾結實陶玉
器亦然其式以膽缾小方缾為最若養蘭蕙須用觚牡
丹則用蒲槌缾方稱缾内須打錫套管收口作一小孔
以管束花枝不令斜倒又可注滾水插牡丹芙蓉等花
冬天貯水插花則不凍損缾質缾史冬花宜用錫管
北地天寒凍水能裂銅不獨磁也水中投硫黃數錢亦
得清異錄郭江州有巧思多創物見遺占景盤銅為
之花唇平底深四尺許底上出細筒殆數十每用時滿
添清水擇繁花插筒中可留十餘日不衰
筯缾屠隆香箋筯缾吳中近製短頸細孔者插筯下
重不仆古銅者亦佳官哥定窑者不宜日用
唾壺
事物原始西京雜記曰廣川王𤼵魏襄王塜得玉唾壺
盖此物在戰國時已有其制矣洞冥記武帝時有一
女人愛悦於帝名曰巨靈帝傍有青珉唾壺巨靈乍出
入其中魏武上雜物疏御用物有純金唾壺一枚漆
圓油唾壺四枚貴人有純銀參帶唾壺三十枚法顯
記月支國有佛唾壺白色似佛缽交州記太康四年
臨邑王范能獻紫水晶唾壺一口青白水晶唾壺各二
口南史天監中天竺國表獻琉璃唾壺賀循葬禮
藏物令用瓦唾壺一枚
如意
器物總論如意鐵為之或以玉以供指麾又可椎擊諸
物者屠隆文房具箋如意古人用以指畫向往或防
不測煉鐵為之長二尺有竒上有銀錯或𨼆或現近有
天生𣗳枝竹鞭磨弄如玉不事斧鑿者亦佳稗史𩔖
編釋蔵音義指歸云如意者古之爪杖也或用竹木削
作人手指爪柄可長三尺許或背脊有癢手不到用以
搔爬如人之意采蘭雜志昔有貧士多隂德而菽水
不贍忽遇一道士遺以一物謂之如意曰汝隂功感神
故以相與勿輕用也凡心有所欲一舉之頃即如意雖
冬雷夏雪起死延年皆可得之後人倣其制號如意云
胡綜别𫝊孫權時有掘地得銅匣長二尺七寸以琉
璃為盖雕鏤之布雲母於其上開之得一白玉如意所
執處皆刻龍虎及蟬形時莫能識其所由者權以綜多
悉往事使人問之綜云昔秦始皇東遊以金陵有天子
氣乃改縣名并掘鑿江湖平諸山阜處處埋寳物以當
王氣事見於秦記此盖是乎拾遺記吳王有琥珀如
意九國志孫和月下舞水晶如意誤傷鄧夫人頰
石崇本事崇有珊瑚如意長三尺二寸劉義慶啟事
恩旨賜臣犀鏤竹節如意目所未睹南史明僧紹𨼆
於攝山齊高帝以竹根如意賜之南史梁韋叡與魏
軍戰執白角如意以麾藝文𩔖聚梁簡文帝有謝勅
賚水犀如意啟陶家缾餘事虞世南以犀如意爬癢
久之歎曰妨吾聲律半工該聞記賀監每出遊則攜
白竹如意以供玩弄珍珠船上覺背癢羅公遠折竹
枝為玉如意以進金剛三蔵於袖中取七寳如意公遠
所進即化為竹珍珠船明皇用葉法善術上元夜自
上陽宫往西涼州觀燈以鐵如意質酒而還遣使者取
之不誣楊妃外傳玄宗夏月授楊妃却暑犀如意
杜陽雜編李訓講周易微義頗叶於上意時方盛夏遂
命取辟暑犀如意以賜訓曰與卿為談柄也清異錄
僧繼顒住五臺山手執香如意紫檀鏤成芬馨滿室繼
元時在潜邸以金易致每接僧則頂帽具三衣假比丘
秉此揮談名曰握君元氏掖庭記元妃静懿皇后旦
日(一作誕日)南朝宫人有𨕖入後庭者獻青芝雙虬如意
酉陽雜俎南人取鱟尾為小如意
數珠
陳懋仁庶物異名疏梵語缽塞此云數珠乃引接下根
牽果脩業之具也屠隆考槃餘事數珠有以檀香車
入菩提子中孔著眼引繩謂之灌香有金剛子小而花
細者有龍鼻骨磨成者為之龍充色黑嗅之微有腥香
有玉瑪瑙琥珀金珀水晶沉香紫檀烏木棕竹&KR2036;璖者
亦雅珊瑚俗甚記念有宋做玉降魔杵玉五供養有定
窑豆大葫蘆有天生一寸小葫蘆可作記總尚書故
實西州謝真人有玉念珠童子通神集房次律弟子
金圖年十二歲次律徵問葛洪仙籙中事以水玉數珠
手節之凡兩徧近二百事琅琅誦之不止清異錄漢
𨼆帝之禍手中猶持小摩尼數珠凡一百八枚盖合浦
珠也元豐九域志象州歲貢槵子念珠十串演繁
露佛家貫患子為數珠俗書患為槵
扇
總論器物總論扇箑也所以障日又所以引風古者
以紈素裁之今多用紙尤便崔豹古今注舜廣視聽
求賢人以自輔作五明扇商高宗有雊雉之祥故有雉
尾扇世本周武王始作翣(同箑)稗史𩔖編陸機扇賦
曰昔武王玄覽造扇於前然則今以招涼者周武王所
作云故傳有武王扇暍之事一曰夏禹也方言自關
而東謂之箑自關而西謂之扇或謂之翣漢張敞傳
自以便面拊馬師古注便面所以障面盖扇之𩔖也不
欲見人以此自障面則得其便故曰便面亦曰屏面今
之沙門所持竹扇上袤平而下圜即古之便面也銷
夏錄宋淳熙中上進太皇后白玉香珀扇柄四把解
酲語西僧楊璉真伽𤼵宋度宗陵得影魚黃瓊扇柄
書蕉司馬温公名苑云君遷子如馬嬭俗云牛嬭柿是
也今之造扇用此柿油野語有耿聽聲者兼能嗅衣
以知吉凶貴賤德壽聞其名取宫人扇百餘雜以上及
中宫所御令小黃門持叩之耿嗅至后扇云此聖人也
然有隂氣至上扇乃呼萬歲上竒之
羽扇拾遺記周昭王時塗脩國獻丹鵲雌雄各一孟
夏毛脱聚鵲翅為扇一名游飄一名條翮一名虧光一
名仄影謝子戊辰抄漢武時李夫人初至障鳳羽長
生扇裴啟語林諸葛亮持白羽扇指麾三軍傅元
羽扇賦序吳人取鳶鳥翼搖之滅吳之後翕然貴重
嵇含羽扇賦序吳楚之士多執鶴翼以為扇雖曰出自
南鄙而可以遏陽隔暑晉書舊為羽扇柄者刻木象
其骨形列羽扇用十取全數也王敦始改為長柄下出
可捉而減其羽用八南史張融弱冠有名道士陸脩
静以白鷺羽扇遺之曰此既異物以奉異人嶺表錄
異交趾人多養孔雀採金翠毛為扇南史婆利國出
孔雀扇嶺表錄異蚊母鳥形如青鷁嘴大而長於池
塘捕魚而食每呌一聲則蚊蚋飛出其口俗云採其翎
為扇可辟蚊子
紈扇西京雜記天子夏設羽扇冬設繒扇班婕妤
怨歌行新裂齊紈素皎潔如霜雪裁為合歡扇團團似
明月晉書義熙元年禁絹扇壽陽記明義樓南有
明義井夏有羅扇綾扇羽扇錦繡萬花谷張泳為御
史中丞以所著進上閱於龍圖閣未竟賜坐上曰今日
暑甚顧黃門於御几取常執紅綃金龍扇賜公且稱文
善
竹扇曹子建扇賦序昔吾先君侍奉漢桓帝時賜上
方竹扇不圓不方其中結成文名曰九華扇晉東宫
舊事皇太子初拜供漆要扇青竹扇各一太子納妃供
同心扇三十單竹扇二十廣博物志楊愔傳以方麯
障面盖竹織方扇也李肇翰林志翰林學士每歲内
端午賜青團鏤竹大扇一柄
蒲葵扇齊書晉謝安有盛名時多愛慕鄉人有罷中
宿縣詣安問歸資答曰唯有五萬蒲葵扇又以非時不
售安乃取其中者執之士庶競慕價數倍研北雜志
蒲葵扇唐韻椶字注云蒲葵也乃椶扇耳
諸扇搜神記魯少千山陽人漢文帝微服懷金欲問
其道少千執象牙扇出應門西京雜記長安巧工丁
緩作七輪扇連七輪大皆徑丈相連續一人運之滿堂
寒顫古今注漢成帝賜飛燕五明扇七華扇雲母扇
翟扇蟬翼扇西京雜記趙合德遺飛燕雲母扇孔雀
扇翠羽扇九華扇五明扇迴風扇山堂肆考班生製
百綺扇陸雲與兄書一日案行并視曹公器物如吳
扇要扇亦在書箱山堂肆考晉傅咸有狗脊扇賦
晉書中書令王珉與嫂婢私嫂撻婢甚苦婢素善歌而
珉好執白團扇故製白團扇歌云團扇復團扇手持自
障面憔悴無復理羞與郎相見鄴中記石季龍造象
牙桃枝扇或綠沉色或木蘭色或紫紺色或鬱金色又
作雲母五明金薄莫難扇(此一扇之名也)薄打純金如蟬翼二
面采漆畫列仙竒鳥異獸其五明分中辟方三寸或五
寸隨扇大小雲母帖其中細縷緣其際雖掩畫而彩色
明徹看之如謂可取故名莫難也季龍出以扇挾乘輿
感應經後魏信都芳自云造風扇候二十四氣每一
氣至其扇輒舉開元遺事王元寳家有一皮扇製作
甚質每暑月宴客置於座傍使水洒之颯然風至明皇
曾遣中使取之曰此龍皮扇也杜陽編上崇奉釋氏
暹羅國獻萬佛山上因置九光扇於巖巘間四月八日
召兩街僧入内道場禮萬佛山覩九色光於殿中咸謂
佛光即九光扇也清異錄孟昶夏月水調龍腦末塗
白扇上用以揮風一夜與花蕊夫人登樓望月悞墮其
扇為人所得外有效者名雪香扇曲洧舊聞哲宗御
講筵誦讀畢賜坐例賜扇潞公見帝手中獨用紙扇率
羣臣降階稱賀金門歲節洛陽人家端午贈遺辟瘟
扇夢華錄午日都人争造花花巧扇清異錄朱起
留意女妓寵寵逢青巾短袍者取一扇授起曰是坤靈
扇子凡訪寵以扇自蔽人皆不見
掌扇畱青日札掌扇扇如手掌偉而立張也亦曰障
扇可障日也漢名障翳崔豹古今注五明扇漢公卿
大夫皆用之魏晉非乘輿不得用雉尾扇周為王后夫
人車服輦車有翣即緝雉羽為扇以障翳風塵也漢乘
輿服之後以賜梁孝王魏晉以来以為常唯諸王皆得
用之周禮巾車掌王后之五輅重翟鍚面注重翟翟
雉之扇古今注障扇長柄扇也漢世多豪俠象雉尾
而製長扇續漢書梁冀作擁身扇宋朝會要朱團
扇本漢時長柄扇宋孝武時詔王侯障扇不得用雉尾
故王公以下有朱團扇儀衛志次小雉尾朱畫團扇
皆十二通雅駕頭之後有繡扇緋羅繡曲盖俱内臣
馬上執之謂之扇筤事物紺珠雙龍扇紅黃共二十
在殿内左右第一重花扇二十二在殿内左右第二重
素扇二十在殿内左右第三重
書畫扇晉書王羲之居蕺山見一老姥持六角扇賣
之羲之書其扇各為五字姥初歎惋因謂姥曰但言是
王右軍書以求百錢姥如其言人競買之後姥復持扇
來請書羲之笑而不答名畫記王獻之草隸繼父之
美妙於畫桓温嘗令畫扇誤落筆就成烏駮㹀牛極妙
絶又書駮牛賦於扇上此扇義熙中猶在唐會要太
宗五日謂長孫無忌楊師道曰五日舊俗必用服翫相
賀朕今各賀君飛白扇二枚庶動清風以增美德江
淹古詩綾扇如圓月出自機中素畫作秦王女乘鸞入
烟霧南史齊主頗好畫扇宋孝武賜何戢蟬雀扇善
畫者顧景秀所畫獻之齊主齊書竟陵王孫賁字文
奐善畫於扇上圖山水咫尺之内便覺萬里為遙楊
慎外傳李德裕畫桐花鳳扇賦序云成都夾岷江磯岸
多植紫桐每至春暮有靈禽五色小於玄鳥来集桐花
以飲朝露及花落則烟飛雨散不知其所往有名工繪
於素扇余戱作小賦書其上其略曰繢此鳥於珍箑動
涼風於羅薦𤼵長袂之清香掩短歌之孤囀愚按此則
川扇之始也今川扇一種以青紙為地畫人物花鳥於
上此其遺製乎
摺疊扇劉元卿賢奕編摺疊扇一名撒扇盖收則摺
疊用則撒開或寫作翣者非是翣即團扇可以遮面故
又謂之便面觀前人題咏及圖畫中可見矣聞撒扇始
於永樂中因朝鮮國進撒扇上喜其卷舒之便命工如
式為之南方女人皆用團扇惟妓女用撒扇近年良家
女婦亦有用撒扇者張東海集中國古無摺扇嘗見
王秋磵記元初東南夷使者持聚頭扇當時譏笑之我
朝永樂初始有特僕隸下人所持以便事人耳及倭國
充貢太宗徧賜羣臣内府又倣其制以供賜予天下迨
徧用之而團扇革矣春風堂隨筆今世所用摺疊扇
亦名聚頭扇吾鄉張東海先生以為貢於東夷永樂間
始盛行於中國予見南宋以来詩詞咏聚扇者頗多予
收得楊妹子所寫絹扇面摺痕尚存東坡謂高麗白松
扇展之廣尺餘合之止兩指許正今摺扇盖自北宋已
有之倭人亦製為泥金面烏竹骨充貢出自東夷果然
杖(附拐)
總論說文杖持也所以扶持而防傾跌者也周禮
秋官伊耆氏掌供王之齒杖注齒杖謂賜老者杖供其
杖圅蔵之既事受之稗史𩔖編山海經曰夸父棄杖
化為鄧林此已見杖矣盖起於此乎大戴禮武王有杖
銘莊子有神農嚗然放杖之文事物紺珠銕君東坡
名杖楊慎丹鉛總錄李屏山達磨贊所謂楖櫪者稱
杖也陳懋仁庶物異名疏翻譯名義集云刺竭節此
云杖頌云楖栗横擔不顧人直入千峰萬峰去一作楖
櫪
杖頭後漢書禮儀志仲秋按戶比民年七十者授之
玉杖杖端以鳩為飾鳩不噎之鳥欲老人不噎也應
劭風俗通俗說高祖與項羽戰敗於京索遁叢薄中羽
追求之時鳩正鳴其上追者以鳥在無人遂得脱及即
位異此鳥故作鳩杖以賜老者按少皞五鳩鳩者聚也
聚民也周禮羅氏獻鳩養老漢無羅氏故作鳩杖以扶
老博古圖鳩杖首鐓無銘是杖之端獨狀鳩形蹲伏
其上復回其喙以理左翼錯以金銀其管&KR0034;處又飾之
以山雲鷹隼鹿兔之狀僅若毫髮宛然畫筆其鐓則專
以銀飾花草雖精巧而韻古也鄭景璧劇談錄余少
好蔵三代秦漢間遺器偶得古銅鳩杖頭色如碧玉因
以天台藤杖為幹植之博古圖蟠龍杖頭為一龍蟠
屈而下銜其柄蜿蜒若飛動勢且以金鋈之非近世物
也又蟠螭杖頭與蟠龍杖頭略相似但以土花所蝕見
其彷彿龍而無角故以螭名之是則蟠螭當賜臣下之
物事物紺珠護生鈴杖杖頭置鈴或銅環山行以警
蟲鳥
木杖廣志九真國出靈壽杖漢孔光傳賜太師靈
壽杖注靈壽木名似竹有枝節長不過八九尺圍三四
寸自然有合杖制不須削治也譚藪後魏邢巒字山
賓嘗策山桃杖魏太武帝問此何杖答曰巨源杖按巨
源晉山濤字今太武諱燾故巒不敢言山桃借言巨源
云
竹杖史記張騫云臣前在大夏時見卭竹杖問安所
得此大夏人曰賈人往市於身毒國身毒在大夏之東
南數千里書蕉笻竹杖蜀中無之乃出徼外蠻峒蠻
人持至瀘敘間賣之一枚纔四五錢以堅潤細瘦九節
而直者為上品漢昌邑王傳王徵詣長安為昭帝嗣
到濟陽道買積竹杖文潁注合竹作杖也蜀都賦注
桃枝竹屬也出墊江縣可以為杖東坡跋桃竹杖引
後桃竹葉如椶身如竹密節而實中犀理瘦骨盖天成
拄杖也桂苑叢談潤州甘露寺有僧道行孤高李德
裕廉問以方竹杖一贈焉方竹出大宛國堅實而正方
節眼鬚牙四面對出及再鎮浙右其僧尚在問曰方兄
無恙否僧喜對曰已規圓而漆之矣公嗟惋彌日北
戶錄澄州産方竹體如削成勁挺堪為杖不讓張騫笻
竹杖也其隔州亦出大者數丈又海晏(地名)出蘆堪為拄
杖高潘州出千歲蕨拄杖之𩔖甚多更有疎節竹五六
尺一節僧道多以為杖又按王最云溱州通竹直上無
節空心也清異錄比丘海光住廬山石虎菴夜夢長
人清瘦而斑衣言捨身為菴中供養具俄窗外竹生一
笋花紫籜如夢者之衣既成竹六尺餘無節黃絲瑩淨
江州太守聞之意將奪取竹一夕自倒太守尋罪去光
乃用為柱杖目曰直兄光来都下予因見之光云夢者
自稱圓通居士予遂小篆此四字於杖之首令黑漆之
書蕉陸務觀云拄杖斑竹為上竹欲老瘦而堅勁斑
欲微赤而點疎賈長江詩云揀得林中最細枝結根石
上長身遲莫嫌滴瀝紅斑少恰是湘妃淚盡時善言拄
杖者也
藤杖筆叢淵明辭策扶老以流憩扶老藤名以為杖
也見蔡順傳注列仙傳王烈曾授赤城老人九節蒼
藤杖拄杖行地上雖馬奔不能及也韓愈赤藤杖歌
赤藤為杖世未窺臺郎始攜自滇池杜甫詩惟有紅
藤杖相隨錦里来避暑錄晁任道自天台来以石橋
藤杖為贈自言親取於懸崖間柔韌而輕堅如束筋余
往自許昌歸得天壇藤杖邵大受復遺淳安水竹杖節
密而内實有突起如鶴膝者非峭勁敵風霜不能爾也
格古要言花藤出廣西身細而斑黑堪作拄杖又藤
杖出兩廣至麄大節密者佳可為引道之用至小者亦
佳可作馬鞭靶
諸杖搜神記漢文帝微服過魯少千少千拄金杖出
應門三石遺事佛圖澄死所持金鈿杖内棺中後開
棺視之惟見金杖魏武帝與楊彪書今賜足下銀角
杖一枚以彰有德武當山記山有石室室中有銅杖
長七尺八寸法顯記那端國有大佛寺寺中有錫杖
長丈六七尺許以筒盛之百千人舉不能移正字通
梵言隙棄羅此云錫杖錫杖經名德杖又名智杖有金
環振之作錫錫聲以節步趨山堂肆考瞿曇持錫杖
曰此是波若眼事物紺珠錫杖又名金策華嶠後
漢書嘉平中袁逢為三老錫玉杖北史突厥都藍可
汗遣其母弟褥但特勒獻于闐玉杖陳繼儒太平清
話至元二十九年春上賜侍衛都指揮使王慶端西土
所貢雕玉杖一根北史洗夫人以扶南犀杖獻陳主
劉向別錄有麒麟角杖嶺表錄異海中有大鰕鬚
可為杖長丈餘出廣州劉根别傳孝武皇帝登少室
見一女子以九節杖仰視日閉左目開右目氣且絶久
乃甦息帝使人問之所行何等女子不答東方朔曰婦
人食日精者神仙傳王遙遇雨令弟子以九節杖擔
篋不濕南史齊武帝御物有甘草杖宫人寸斷用之
酉陽雜俎河雲院庫中有劉晏末曲杖是尋運路所
乘者皮日休五貺詩序天台杖色黯而力遒謂之華
頂杖
杖異山海經夸父逐日渴飲河渭不足北飲大澤未
至道渴而死棄其杖化為鄧林也無上秘要以錄形
靈丸合唾塗所持杖與之俱寢三日則杖化為巳形在
被中自徐遁去傍人皆不覺知神仙𫝊費長房欲求
道而顧家憂壺公乃斫一青竹杖與長房身等使懸之
舍後家人見以為縊死殯葬之長房立其旁人無見者
後長房歸家人不信長房乃𤼵往日所葬唯竹杖存焉
三輔黃圖劉向扵成帝之末校書天禄閣專精覃思
夜有老人著黃衣植青藜杖叩閣而進見向暗中獨坐
誦書老父乃吹杖端烟燃因以見向授五行洪範之文
拾遺記糜竺以賑生䘏死為務其家馬廏傍有古塜
夜聞泣聲尋之見一婦人訴云後漢末為赤眉所害扣
棺見剥乞弊衣自掩竺從其言復見婦云君應遭火厄
今以青蘆杖一枚長九尺報君之惠竺挾杖而歸後隣
人見竺家有一青氣如龍蛇之形旬日火從庫起燒其
珠玉十分之一火盛之時見青衣童子十數人來撲火
又見青氣如雲覆火上火即滅塔寺記謝尚嘗夢其
父告曰西南有氣至衝人必死惟建塔寺可禳若杖頭
刻塔形見有氣来可擬之尚如言置杖果有黑氣衝尚
家以杖指之氣即迴散闔家𫉬全氣所經處數里無孑
遺逸史玄宗翫月羅公遠曰陛下莫要至月中否取
拄杖擲之化為大橋色如銀行數十里精光奪目至大
城闕公遠曰此月宫也仙女數百素練寬衣舞於廣庭
遠曰此霓裳羽衣曲也帝密記其調遂回却顧其橋隨
步而滅開元遺事𨼆士郭休有一拄杖色如朱染叩
之則有聲每出處遇夜則此杖有光可照十步之内登
危涉險未嘗足失則杖之力焉酉陽雜俎徐鳳有一
杖直如筆管其後每年生一節二十年後每年縮一節
其四面青赤黑白處各開一花不知何異也清異錄
天師杜光庭驕龍杖紅如猩肉重如玉石似非藤竹所
為相傳自仙人留賜
拐山堂肆考拐仙姓李有足疾西王母點化昇仙封
東華教主授以鐵拐一根五代史契丹犯京師後漢
主遣牙將王峻奉表契丹耶律德光呼峻為兒賜一木
拐虜法貴木拐如中國几杖非優大臣不可得峻持歸
虜望見皆避道
眼鏡
稗史𩔖編少嘗聞貴人有眼鏡老年觀書小字看大出
西海中虜人得而製之以遺中國為世寳也霍都司有
眼鏡一枚質如白琉璃大可如錢用骨鑲成二片若圓
燈剪然可開合而折疊問其所来則曰舊任甘肅夷人
貢至而得者豐萬曰乃刮大車渠之珠囊制之常養露
中勿令乾死然後可照字方洲雜言嘗於指揮胡豅
寓所見其父宗伯公所得宣廟賜物如錢大者二其形
色絶似雲母石𩔖世之硝子而質甚薄以金相輪廓而
衍之為柄紐制其末合則為一岐則為二如市肆中等
子匣老人目昏不辨細字張此物於雙目字明大加倍
近者又於孫景章參政所再見一具試之復然景章云
以良馬易得於西域賈胡滿剌似聞其名為僾逮名
物通靉靆大如錢形質明而透色如雲母用作眼鏡取
名如輕雲之籠日月也庶物異名疏靉靆今俗謂之
眼鏡是也若壯歲目明者用之則反昏闇傷目殊不可
解粤之香山澚中有物如大珠置筒中可視百里外見
人鬚眉亦具諸賈胡藉以望海舶来且用防海而思問
初編載所謂異器能於六十里外視一尺之物如在目
前亦此之流亞歟正字通西洋國千里鏡磨玻瓈所
成者以長筒窺之見數十里復制小者於扇角近視者
能使之遠
鑷(附剃刀籖剜耳匙剔齒)
物原軒轅制鑷逸雅鑷攝也攝取髮也通俗文攝
減鬚髮謂之鑷洞林卷縣令施安置鑷令郭璞射之
璞曰非簮非釵常在領下髩髮飾物是有兩岐脩復
山陵故事梓宫中用鐵鏤鑷五枚沈約宋書彭城王
義康餉沈熙光銅鑷南康記王僧虔晩年惡白髮一
日對客左右進銅鑷僧虔曰却老先生至矣
剃刀物原剃刀軒轅制
剜耳清異錄杜岐公悰以剜耳匙子為鐵了事
剔齒籖陸雲與兄書近日復案行曹公器物取其剔
齒籖一箇稗史𩔖編陸雲以剔齒籖寄兄酉陽雜俎
曰仙人鄭思遠常騎虎故人許𨼆齒痛求治鄭拔虎鬚
及熱插於齒間即愈更拔幾莖與之所謂籖者當是此
𩔖若以金絲𩔖為之無足竒者何必寄
拂子(附帚)(蒲團)
釋蔵指歸鹿之大者曰麈羣鹿隨之皆看麈所往隨麈
尾所轉為準今講僧執麈尾拂子盖象彼有所指麾故
耳名苑麈尾辟塵古之談者揮焉晉書王衍每捉
玉柄麈尾與手同色詞林海錯晉王濛卒劉惔以犀
欛麈尾置棺中南史張孝秀𨼆匡山東林寺常冠榖
皮巾躡蒲履手執并閭皮麈尾服寒食散盛冬卧於石
上陳書後主宴東宫時造玉柄麈尾新成後主親執
之曰當今雖復多士如林至於堪捉此者獨張譏耳即
手授譏後主幸鍾山開善寺召從臣坐寺西南松林下
敕張譏竪義索麈尾未至敕取松枝手以授譏韻府
支郎法師每談經論執松枝以為談柄又曰青松柄
屠隆文房具箋麈尾古人以玉為柄用以對客清談者
近有天生竹鞭若靈芝如意形者有小萬歲藤傍枝玲
瓏透漏儼肖龍形者製為麈柄甚雅其拂以白尾為之
妙洞冥記漢武帝以麟鬚拂拂霜蛾赴燈者東宫
舊事皇太子納妃有白毦拂二枝南史婆利國出白
毦拂秦嘉婦與嘉書今奉旄牛尾拂一枚可拂塵垢
南史宋武帝紀帝所居隂室壁上挂麻繩拂錦繡
萬花谷李靖謁楊素一妓執紅拂侍側物𩔖相感志
元載龍髯拂紫色如爛椹長二尺刻水晶為柄紅玉為
環或風雨晦冥淋漓沾濕則光彩動搖奮然如怒置之
堂中夜則蚊蚋不敢近拂之為聲則雞犬驚逸垂之於
池則鱗介之屬悉俯伏而至引水於空中即成瀑布長
三五尺而不斷燒燕肉薰之則浡浡焉若生雲霧云得
之於洞庭道士張志和高士春秋方鋊𨼆天門山以
椶櫚葉拂書號曰無塵子傳燈錄僧問義中禪師曰
如何是西來意師曰龜毛拂子兔角拄杖大德將蔵在
什麽處僧曰龜毛兔角盖有是酉陽雜俎舊有獅子
尾拂夏月蠅蚋不敢集其上談苑仁宗暑月不揮扇
以拂子敺蚊蠅而已
帚古本夏少康作箕帚周禮夏官戎右贊牛耳桃
茢注桃鬼所畏也茢苕菷所以掃不祥諸侯盟則用之
漢高紀太公擁彗師古注彗者所以掃也墨莊漫
錄孔雀毛著龍腦則相綴禁中以翠尾作帚每幸諸閣
擲龍腦以辟穢過則以翠毛帚掃之皆聚無有遺者
西域𫝊縛喝國有佛掃帚用迦奢草長二尺餘圍可七
寸雜寳飾柄異苑晉義熙中東海徐氏婢忽患病而
拂拭異常共伺察之見掃帚從壁角来趨婢牀乃取而
焚之范至能詩注元夕取敝帚繫裙以卜名掃帚姑
蒲團屠隆起居器服箋有蒲團大徑三尺者席地快
甚吳中製者精妙可用棕團亦佳或以青氈為團中印
白梅一枝雅稱趺坐山椒玩月以雄黃熬蠟作蠟布團
坐之可遠濕辟蟲蟻
格致鏡原卷五十八
