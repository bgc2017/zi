格致鏡原卷六十四大學士陳元龍撰
木𩔖(一)
總
說文木冒也冒地而生東方之行也逸雅木冒也華
葉自覆冒也白虎通木觸也陽氣動躍觸地而出也
元命苞木者陽精生於隂故水者木之母也其字八
推十為木八者隂合十者陽數周易巽為木坎其於
木也為堅多心艮其於木也為堅多節離其於木也為
科上槁注堅多心謂剛中也山木堅直故多節也隂含
氣故曰科科空也為日所乾故上槁禹貢兗州厥木
惟條揚州厥木惟喬洪範木曰曲直曲直作酸禮
記孟春之月盛德在木禁止伐木周禮山虞仲冬斬
隂木仲夏斬陽木注陽木春夏生者隂木秋冬生者陽
木生山南隂木生山北毛詩集於灌木注灌木者叢
生之木也又南有樛木注木下曲曰樛爾雅瘣木苻
婁郭璞注謂木病尫傴癭腫無枝條又枹遒木魁瘣注
謂樹木叢生根枝節目盤結磈磊又小枝上繚爲喬注
謂細枝皆翹繚上句者名爲喬木又無枝爲檄注檄櫂
直上漢鄒陽𫝊蟠木根柢師古注蟠木屈曲之木也
詩經注枝曰條榦曰枚埤雅木臥死爲翳立死爲
椔列子吾處也若橜株駒注李熙曰橜竪也株駒樹
本也崔譔曰橜株駒斷樹也六書故木中曰朱木心
紅赤因爲朱赤之朱詞林海錯木細枝曰[菱-土+(鬯-匕)]雲仙
友議山中有玉者木傍枝下垂謂之寳苗瑞應圖王
者德化洽八方合爲一家則木連理孝經援神契德
至於草木則木連理京房易傳木同本異枝其君有
慶鄰邑來附者吉木生於君屋上及朝廷其君聖子木
王而有實其國有慶木生於城脅一圍以上長數丈此
謂城強其君大昌晉中興徵祥說連理者仁木也或
異枝還合或兩樹共合南齊書永明九年秣陵安明
寺有古樹伐以爲薪木理自然有法大德三字事物
紺珠唐代宗時平江木中有天下太平之主六字宋太
宗時瑞安民解木五片皆有天下太平字神宗時惠州
木有皇帝萬歲天下太平字徽宗時武義木有萬宋年
歲四字永州民析薪兩邊有天下太平字高宗時虔州
民毁欹屋折柱木理有天下太平時字文山集眞州
樵人破一樹樹中有生成三字曰天下趙其字青而深
春渚紀聞三衢毛氏庭中一木忽中裂而紋成衍字
如以濃墨書染者體作顔平原書會其子始生因以名
之後衍登第官至龍圖而終又晉江尤氏其鄰朱氏圃
中有柿木高出屋上一夕雷震中裂木身亦若以濃墨
書尤家二字連屬而上不知其數至於木枝細者破視
亦隨枝之大小成字尤氏乞得其木作數百段分遺好
事字體草勁健如王會稽書朱氏後以其圃歸尤氏云
畱青日札餘杭徐第之斫後園樹破之中有上天大
國四字𩔖顔眞卿書法皆木妖也亦文妖也珊瑚鈎
詩話客有獻李衛公以古木者云有異公命剖之作琵
琶槽自然有文成白鴿事物紺珠宋真宗時斷木文
如點漆貫徹上下體若梵書又木有文成字一有北斗
七星形一有佛手形一有蛇形又木有文如龍魚鳳鶴
狀又木有文如墨畫雲氣峯巒人物衣冠狀又崇仙觀
柱有文為道士形及北斗七星象格古要論癭木出
遼東山西有樺樹癭花細可愛少有大者栢樹癭花大
而粗凡癭蓋樹之生癅者也北有癭子木多是楊柳木
有紋而堅硬好作馬鞍鞽子五雜組木之有癭乃木
之病也而後人乃取其癭癅砢礧者截以為器蓋有癭
而後有旋文磨而光之亦自可觀但有南癭北癭之異
南癭多楓北癭多榆南癭蟠屈秀特北癭則取其巨而
多盛而已余在燕市中見癭杯有大如斗者後在一宗
室見以癭木為浴盆此以大為貴也南方磊塊百狀或
有自然耳可執小僅如雞子者此以小為貴也政如北
人賣大葫蘆種謂可以為舟而南人乃取如粟大者為
扇墜人之好尚不同如此按劉子云楩楠鬱蹙以成縟
錦之癅則癭木之見重自古然矣海槎餘錄黎山中
樹木產各種香黎人不解取必外人機警而在内行商
久慣者解取之嘗詢其法於此軰曰當七八月晴霽遍
山尋視見大小木千百皆凋悴其中必有香凝結乘夜
月揚輝探視之則香透林而起用草繫記取之大率林
木凋悴以香氣觸之故耳其香美惡種數甚多一由原
木質理粗細非香自爲種别也建康實錄陳后主禎
明二年初覆舟山及松栢林冬月出木醴后主以爲甘
露之瑞俗呼爲雀餳續博物志南方有木癡大如槩
𩔖鼻涕近人氣則閃閃動墮人衣𬒮震澤長語春秋
書木冰漢書謂之木介又云木稼王荆公詩木稼嘗聞
達官怕余在京師成化末親見之似烟非烟似雪非雪
行道茫茫尋丈不辨草樹玲瓏皆成幡幢寳蓋少壯鬚
髮盡成老翁父老云是爲木稼然其應不止達官而已
酉陽雜俎珠崖一州其地無泉民不作井皆仰樹汁
爲用玄中記南方有炎山四月火生十二月火滅正
二月火不燃山但出雲氣而草木生枝葉至四月火燃
草木葉落如中國寒時行人以春月過此山下取此木
爲薪燃之無盡時取其皮績之爲火浣布漢書晁錯
上書曰夫胡貉之地積隂之處也木皮三寸地寒故也
俞宗本種樹書凡木皆有雌雄雄者多不實可鑿作
方寸穴取雌木填之乃實雷公炮炙論以桂爲丁以
釘木中其木即死庶物異名疏說文曰栞(一作□讀若刊)槎
識也玉篇引書隨山□木一名木識謂隨所至林木斫
其枝以記識其道晉書王濬爲益州刺史伐吳造船
益州木柹蔽江而下五雜組宋時寢殿巨材謂之模
枋模枋者人立其兩旁不相見但以手摸之而已今之
皇木徑亦逾丈其最中爲棟者每莖價近萬金而舁拽
之費不與焉然川貴箐峝中亦不易得也左傳韓宣
子宴於季氏有嘉樹焉宣子譽之唐書太宗嘗玩禁
中木曰嘉木也遺史記聞錢鏐臨安人里中有大木
鏐幼時常戲其下後爲吳越國王宴父老山林皆覆錦
名其木衣錦將軍抱朴子山中樹能人語者非樹能
語也其精爲之名雲陽又山中午日稱仙人者老樹也
白澤圖老木之精狀如黑狗無尾名彭侯可烹食
尸子木之精氣爲畢方注火鳥玄中記百歲之樹其
汁赤如血千歲之樹精爲青羊萬歲之樹精爲青牛
漢武故事上起神屋前庭植玉樹以珊瑚爲枝碧玉爲
葉華子青赤以珠玉爲之空其中如小鈴鎗鎗有聲
漢五行志哀帝建平三年十月汝南西平遂陽鄉樹仆
地生枝如人形身青黃色面白頭有鬚髮稍長大凡長
六寸一分京房易傳云王德衰下人將起則有木生爲
人狀集異志晉劉曜時西明大内大樹風吹折經一
宿樹忽變爲人形髮長一尺鬚眉長三寸皆黃白色有
斂手之狀亦有兩脚著裙之形唯無目鼻每夜有聲十
日而生柯條遂成大樹枝葉甚茂顔真卿石柱記餘
不亭侯孔愉墓在城下古木數株堅如鐡石故老相傳
云愉卒後龜銜巢木植於此至今號龜銜樹瀟湘錄
隋末長安城禁苑内一大樹冬月雪中忽花葉茂盛及
凋落後結實其子光明燦然如火之照焉數日皆化爲
紅蛺蝶飛去
松
總論格物總論松樹礧砢多節皮極粗厚望之如龍
鱗盤根樛枝四時青青不改柯葉春二三月抽𬎼生花
結子曲洧舊聞東坡在海外因試潘道人墨取紙一
幅書曰松之有利於世者甚博松花脂茯苓皆長生其
節煮之以釀酒愈風痺強腰足其根皮食之膚革香久
則香聞下風數十步外其實食之滋血髓研爲膏入漓
酒中則醇釅可飲其明爲燭其烟爲墨其皮上蘚爲艾
納聚諸香烟其材産西北者至良名黃松堅靱冠百木
略數其用於世凡十有一不是閒居不能究物理之精
如此也抱朴子千歲松樹四邊枝起上杪不長望而
視之有如偃蓋其中有物或如青牛或如青羊或如青
犬或如青人皆夀千歲嵩山記嵩高山有大松樹或
百歲或千歲其精變爲青牛爲伏龜採食其實得長生
金陵記芳山有野人見一使者異服牽一白犬野人
問居何地曰居偃蓋山隨至古松下而没松形果如蓋
意使者乃松樹精犬乃茯苓耳酉陽雜俎南康有怪
松從前刺史每令畫工寫松必數株衰悴後因一客與
妓環飲其下經日松死曲洧舊聞中嶽頂上松榦如
插筆其間數株上巨下細枝柯如枯槎皮或剥落有半
榮者僧指云此是嶽神爲珪禪師夜移天將曉其鬼兵
懼遽倒植之而去其言雖難信而其樹亦可怪也吳
地記松陽縣南臨大溪有松樹大八十一圍中空可容
三十人坐取此以爲名王羲之遊四郡記永寧縣界
海中有松門西岸及嶼上皆生松故名松門述異記
千年之松香聞十里外一名十里香珍珠船蘇伯材
奉議云凡欲松偃蓋極不難栽時當去松中大根惟畱
四旁鬚根則無不偃蓋酉陽雜俎欲松不長以石抵
其直下根便不必千年方偃五雜組凡松髠其頂則
不復長旁幹四出久即偃地矣京師報國寺有松七八
株高不過丈許其頂甚平而枝幹旁出至十餘丈者數
百莖夭矯如游龍然寺僧恐其折每一幹以一木支之
加丹堊焉好事者擕酒上其頂盤踞羣坐此亦生平所
未嘗見也南史陶弘景特愛松風庭院皆植松每聞
其響欣然爲樂名山記松有兩鬛三鬛五鬛者言如
馬鬛形廬山記西嶺松如馬鬛又葉五粒者服之長
生羣芳譜松樹老皮名赤龍皮唐書李泌嘗取松
樛枝以隱背名曰飬和後得如龍形者因以獻帝廣
志松取枝燒其上下承取汁名松雔其松樹皮上綠衣
名艾納合衆香燒之其烟回聚清白可愛本草松脂
出隴西如膠者善一名松膏一名松肪味苦温久服輕
身延年松花名松黃羣芳譜松之津液一名松香一
名松膠一名瀝青以通明如薰陸香顆者爲勝老松皮
肉自然聚者爲第一勝鑿取及鍊成者根下有傷處不
見日月者爲隂脂尤佳抱朴子松𣗳三千歲其皮中
有聚脂狀如龍形名曰飛節芝淮南子千歲之松下
有茯苓上有兔絲十道記南嶽百里有福地松高一
千尺而蕊甘仙人可餌相傳服食鍊行之人採此松膏
而服不苦澁與諸處松别羣芳譜松節松之骨也質
堅氣勁筋骨間諸病宜之
稱號漢官儀秦始皇上泰山風雨暴至休於松下因
封其樹爲五大夫東齋記事秦始皇下泰山封其樹
爲五大夫初不言其爲何樹也後漢應劭作漢官儀始
言爲松蓋松栢在泰山之小天門至劭時猶存故知其
爲松也五大夫蓋秦爵之第九級如曹參賜爵七大夫
遷爲五大夫是也後人不解遂謂松之封大夫者五故
唐人松詩有不羡五株封之句蓋循襲不攷之過也
張勃吳錄丁固夢松生其腹上謂人曰松字十八公也
後十八年吾其爲公乎後果與夢符韻府晉法潛隱
剡山或問其勝友爲誰指松曰此蒼髯叟也清異錄
張薦明隱樂山林有古松十餘株謂人曰予人中之仙
此木中之仙也陶朱新錄伊陽深山中有黑松山平
高四十里其上皆大松有二株尤大一號大將軍一號
小將軍大者圍絹三疋小者圍一疋木客取材於此皆
祭之以絹政和間求明堂柱而邑官以無中程者聞既
而有人告發云大松不可出小松可取也乃命告者以
官而令佐皆謫已伐之亦不可出告者尋死今獨大將
軍尚在而小者委於山間惜哉杭州志於潛牧嶺上
有古松一本盤錯竒怪嘗見有兄弟䦧牆欲訟於有司
夜行憩其下遲明辨色相視乃伯仲也遂各悔咎息爭
而還因名松爲木長官硯北雜志鮮于伯機嘗於廢
圃中得怪松一株移置所居齋前呼爲支離叟朝夕撫
玩以爲適誠齋詩注筠州人號夾道松爲凉繖樹
名𩔖魯頌徂來之松山海經大荒之中有方山上
有青松名曰拒格之松日月所出入抱朴子天陵偃
蓋之松與天地長久周景式廬山記石門北巖即松
林也有數百樹松大皆連拱長近二十丈攢生絶崖上
南臨石門澗澗中仰視之離離如駢麈尾號麈尾松
山川紀異翊眞觀在南昌府城西南觀有二松相去五
尺合爲一榦號曰義松石湖詩注包山松多非種植
風吹松子自成謂之飛松南昌志建昌冷水觀夀松
一株盤屈竒古又名掛劍松相傳許遜故事獨異志
唐初有僧玄奘往西域取經一去十七年始去之日於
齊州靈嚴寺院有松一本立於庭奘以手摩其枝曰吾
西去求佛教汝可西長若歸即此枝東向使吾弟子知
之及去年年西指約長數丈一年忽東指弟子曰教主
歸矣乃西迎之奘果歸得佛經六百部至今謂之摩頂
松唐書僕骨東境其地東北一千里有康河松木入
水一二年乃化爲石其色青謂之康千石有松文癸
辛雜識凡松葉皆雙股故世以爲松釵獨括松每穗三
鬚而高麗所産每穗乃五鬛今所謂華山松是也李賀
有五粒小松歌酉陽雜俎松今言兩粒五粒粒當言
鬛予私第大堂前有五鬛松兩株大纔如椀甲子年結
實味與新羅南詔者不别五鬛松皮不鱗中使仇士良
水磑亭子在城東有兩鬛皮不鱗者又有十鬛者不知
自何而得俗謂孔雀松三鬛松也李德裕言三鬛松與
孔雀松别羣芳譜三針者爲栝子松七針者爲果松
又有赤松白松鹿尾松學圃餘疏栝子松俗名剔牙
松歲久亦生實李德裕金松賦序廣陵東南有顔太
師猶子舊宅其地則孔北海故臺余晩春遊眺忽睹竒
木枝似檉松葉如瞿麥廹而察之翠葉金實燦然有光
訪其名曰金松訊其所來曰得於天台乃求得一本列
於平泉晁氏墨經墨用松烟松有數品大槩松根生
茯苓穿山石而出者曰透脂松歲所得不過二三株品
惟上上根榦肥大脂出若珠者曰脂松品惟上中可揭
而起視之而明者曰揭明松品惟上下明不足而紫者
曰紫松品惟中上礦而挺直者曰籖松品惟中中明不
足而黃者曰黃明松品惟中下無膏油而漫若糖苴然
者曰糖松品惟下上無膏油而𩔖杏者曰杏松品惟下
中其出歴青之餘者曰脂片松品惟下下其降此外不
足品第酉陽雜俎洛中有魚甲松五雜組建州雲
谷道中有數松盤拏蹙縮形勢殊詭余嘗過之歎其生
於荒僻無能賞者又十數武石碣表於道周大書曰戰
龍松朱晦翁筆也遊茅山錄臥龍松根盤如龍枝如
覆屋海錄碎事平江學中有十題曰鼎足松其一也
或云蘇子美嘗掌學命名也五雜組楚中有萬年松
長二寸許葉似側栢藏篋笥中或夾冊子内經歲不枯
取置沙土中以水澆之俄頃復活不知其所從出或云
是老苔變成者然苔無莖無根而彼莖亦如松栢有根
鬚數條未必是否也事物紺珠五釵松幹圓銳上聳
望如浮圖一葉五釵膚理綜縝又塔松似杉而葉員細
不能高重重偃蹇如塔又石松生天台山石上如松高
一二尺南方草木狀水松葉如檜而細長出南海土
産衆香而此木不大香故彼人無被服者嶺北人極愛
之其香殊勝在南方時
柏
總論春秋運斗樞玉衡星散爲柏山海經白於之
山其上多柏埤雅柏一名椈柏性堅緻有脂而香故
古人破爲暢臼用以擣鬱羣芳譜柏樹聳皮薄肌膩
三月開細𤨏花結實成毬狀如小鈴多瓣九月熟霜後
瓣裂中有子大如麥芬香可愛柏隂木也木皆屬陽而
柏向隂指西蓋木之有貞德者故字從白白西方正色
也處處有之古以生泰山者爲良今陜州宜州密州皆
佳川柏亦細膩以爲几案光滑悦目圖經道家多作
柏葉湯常點益人古柏葉尤竒今益州諸葛孔明廟中
有大柏木相傳是蜀世所植故人多採收以作藥其味
甘香於常柏也集仙錄服柏便可絶粒若山谷難求
側柏只尋常柏葉但不近丘墓便可服之石上者尤好
曝乾者難將息旋採旋食尚有津潤易益人列仙傳
廣成子食柏實齒落更生崔實月令七月收柏實
范子計然柏脂出三輔上價升七十清異錄同光中
秦隴野人得柏樹解截爲版成器物置密室中時馨芳
之氣稍𩔖沉水初得而焚之亦不香蓋性不宜火此淺
色沉耳水經注魯郡孔子舊廟有柏二十四株歴漢
晉其大連抱土人崇敬之莫敢犯寰宇記眞源縣老
子堂前有雙柏樹左階之柏久枯煬帝大業十三年忽
從根生一枝聳幹三丈三尺枝葉青翠唐武宗二年更
生一枝直上五尺横枝兩層枝葉相覆異於常樹從
征記泰山廟中柏皆二十餘圍夾兩階赤眉嘗斫一樹
見血而止今斧瘡猶在齊書王宴爲員外即父普曜
齋前柏樹忽變成梧桐論者以爲梧桐雖有棲鳳之美
而失後凋之節宴後果不能善終墨客揮犀壺山有
柏木一株長數尺半化爲石半猶是堅木蔡君謨見而
異焉因運置私第余在莆陽日親見之漢書東方朔
傳柏者鬼廷也師古注鬼神尚幽闇故以松柏之樹爲
廷府風俗通墓上柏樹路頭石虎周禮方相氏入墟
毆魍像以其好食亡者肝腦不能當令方相立於墓側
而魍像畏虎與柏故樹柏立虎魏了翁經外雜鈔秦
始皇避雨封松爲五大夫而樊宗師絳守園亭記后山
柏詩皆以柏爲蒼官五雜組嵩山嵩陽觀有古柏一
株五人聯手抱之圍始合下一石刻曰漢武帝封大將
軍人但知秦皇之封松而不知漢武之封柏也河南
志嵩山天封觀有古柏三株唐武后封五品大夫蔭百
餘步俗云大小將軍
名𩔖拾遺記始皇起雲明臺得葱巒錦柏抱朴子
大谷倒生之柏與天齊其長地等其久也南齊書九
巖山後漢龍丘萇隱處也山多龍鬚柏望之五采本
草乾陵之柏異於他處其木未有無文理者而其文多
爲菩薩雲氣人物鳥獸狀極分明可觀有盗得一株徑
尺者可直萬錢關陜人家多以爲貴宜其子實最佳也
酉陽雜俎唐太常博士崔石云汝西有練溪多異柏
及暮秋葉歛俗呼合掌柏賈氏談錄李德裕平泉莊
有珠子柏實皆如珠子連生葉上香聞數十步崑山
縣志南宋時高麗進隂陽柏二株初僅二尺種之永懷
寺殿庭左右久之高與殿等每左花則右實右花則左
實老學庵筆記眞宗有龍柏花詩李文饒平泉草木
記有藍田龍柏宋子京又有眞珠龍柏詩予未嘗見也
或云出鄜坊間地理志華山生文柏廣志柏有續
柏有計柏山海經敏山有木焉其狀如荆白華而赤
實名曰葪(音計)柏服者不寒格物總論一種名側柏葉
大不相𩔖如鋪茸細細相比天中記龍女山多紫柏
華陽志云梁泉有紫柏坂海錄碎事負霜柏一作宜
霜柏方輿勝覧昭化驛有古柏土人呼桔柏李德
裕柳柏賦序此郡有柳柏風姿濯濯宛若荑楊而冒霜
停雪四時不改花木考竹柏生峨眉山中葉繁長而
澤似竹然其榦大抵𩔖柏而亭直桂海虞衡志石柏
生海中一榦極細上有一葉宛似側柏扶疎無小異根
所附著如烏藥大抵皆化爲石矣此與石梅皆竒物海
濱人常得之
柟(附石楠)
羣芳譜柟生南方故又作楠黔蜀諸山尤多其樹童童
若幢蓋枝葉森秀不相礙若相避然葉似豫章大如牛
耳一頭尖經歲不凋新陳相換花黃赤色實似丁香色
青不可食幹甚端偉高者十餘丈粗者數十圍氣甚芬
芳紋理細緻性堅耐居水中子赤者材堅子白者材脆
年深向陽者結成旋紋爲鬭柏楠(鬭一作骰)格古要論骰
柏楠出西蜀馬湖府紋理縱横不直中有山水人物等
花者價高四川亦難得香楠色黃而香故名宜刊牌扁
博物要覧楠木有三種一曰香楠一曰金絲楠出川
峝中水紋有金絲向明視之的皪可愛一曰水楠色青
而質甚鬆如水楊惟可作桌櫈之𩔖六書故黃貫楠
宜雕刻爲木偶者用之潯陽記黃金山有柟樹一年
東邊榮西邊枯一年西邊榮東邊枯年年如此張華所
云交讓樹者是也溪蠻叢笑蠻地多楠有極大者刳
以爲舟五雜組楠木生楚蜀者深山窮谷不知年歲
百丈之榦半埋沙土故截以爲棺謂之沙板佳者解之
中有文理堅如鐡石試之者以暑月作合盛生肉經數
宿啓之色不變也然一棺之直皆百金以上矣珍珠
船眞多市有楠木其竅若七星之狀李八百妹躡其竅
而上仙後立星楠觀
石楠格物總論石楠葉如枇杷有小刺淩冬不凋春
生白花秋結細紅實人多移植庭宇間隂翳可愛不透
日氣南方記石楠樹野生二月花色仍連著實實如
燕卵七八月熟人採之取核其皮中作肥魚羹和之尤
美出九眞丹鉛總錄李白詩風掃石楠花曲阜古城
顔回墓上有石楠二株大三四十圍土人云顔子手植
之木太真外傳上發馬嵬行至扶風道旁花畔見石
楠樹愛玩之因目爲端正樹蓋有所思也
樟
相如賦楩柟豫章師古注豫即枕木章即樟木二木生
七年乃可分别格物總論豫章大木也樹身數十圍
高十餘丈根盤枝錯榦聳枝樛皮厚而粗葉硬而滑香
烈味辛文理斕斑南方多有之木譜豫一名烏樟一
名枕本草陳藏器曰枕生南海山谷作&KR1299;船次於樟
李時珍曰釣樟即樟之小者莖葉置門上辟天行搜
神記吳先主時陸敬叔爲建安郡太守使人伐大樟樹
不數斧有血出樹斷有物人面狗身從樹中出敬叔曰
此名彭侯乃烹食之花木考夀樟在建昌縣治南宋
黃庭堅記項安世作夀樟亭初邑人李左司公懋仕於
朝高宗嘗問樟公安否奏以枝葉婆娑四時常青何萬
幾之暇眷眷乎遐方一樟哉明興雜記神木厰所苫
大木皆永樂中肇建宮殿之賸物也其最巨有樟扁頭
者圍二丈長臥四丈餘騎而過其下高可以隱近年覆
芘不時風雨震淋朽腐已侵半矣當時殿閣之用如扁
頭𩔖吾不知其幾注樟木其頭扁者蓋當時穿之以施
拖拽力也厰中惟此木最鉅守厰者特以樟扁頭呼之
故入者必觀焉荆州記山陽縣豫章木可伐作鼓&KR0034;
酉陽雜俎樟木江東人多取爲船船有與蛟龍鬭者
彙苑詳註按樟樹最大可鋸爲桌面及爲船熬其汁
可爲腦置水上火燃不熄結子可榨爲油俗取其木以
塑像江南多生之胡演升煉方樟腦用樟木新者切
片井水浸三日夜入鍋煎之柳木枝頻攪待汁減半柳
上有白霜即濾去滓傾汁入瓦盆内經宿自結成塊也
附庶物異名疏博物志云占斯解狼毒李當之云是
樟樹上寄生樹大銜枝在肌肉今以胡桃皮爲之非眞
也按桐君采藥錄生上洛是木皮狀如厚朴色似桂白
其理一縱一横李時珍曰占斯范方注謂之良無極劉
涓子鬼遺方謂之木占斯而别錄一名炭皮
桑
總論典術桑木者箕星之精神木也蟲食葉爲文章
人食之老翁爲小童周易繫於苞桑注苞桑言固也
禮月令季春命野虞無伐桑柘史記齊魯千畝桑
其人與千戶侯等格物總論桑樹大者數圍高一二
丈許皮粗枝榦修竦春正二月抽條發葉葉大者盈尺
有刻缺面深綠而光俞宗本種樹書浙間植桑斬其
葉而植之謂之稼桑却以螺殼覆其頂恐梅雨侵損其
皮故也二年即盛汜勝之書種桑五月取椹著水中
濯灑取子隂乾之肥田十畝荒久不耕者善好耕治之
黍椹子各三升三合和種之黍桑俱生鋤之令稀疏調
適黍熟穫之桑生正與黍高下平因以利䥥歴地刈之
曝令燥放火燒之桑至春生一畝食三箔𧖟種樹書
桑以構接則桑大根下薶龜甲則茂盛不蛀呂氏春
秋伊尹之母居伊水之上孕夢有神告之曰日出水東
走無顧明日視日出水告其鄰東走顧其邑盡爲水身
因化爲桑有莘氏採桑得嬰兒空桑之中獻之於君君
令乳之晉書永嘉二年冬項縣桑樹有聲如解材人
謂之桑樹哭見聞錄南唐末年溧水天興寺桑生木
人長六寸如僧狀右袒而左跪衣祴皆備其色如純漆
可鑑謂之須菩提縣掇置龕中以仁夀節日來獻烈祖
驚異迎置宫中奉事甚謹五代史會同二年契丹南
掠邢洺磁至於安陽河焚剽殆盡契丹見大桑木罵曰
吾知紫披襖出自汝身吾豈容汝活耶束薪於木而焚
之東都事略范純仁知襄城縣有惠愛課民種桑民
號其桑為著作林河圖括地象有民食桑二十七年
而化九年生翼本草桑根白皮出見地上名馬領勿
取毒殺人桑根旁行出土上者名伏蛇治心痛桑花一
名桑蘚一名桑錢生桑樹上白蘚非桑椹花也異苑
老桑木字曰子明
名𩔖王盤農書桑種甚多不可徧舉世所名者荆與
魯也荆桑多椹魯桑少椹葉薄而尖其邊有瓣者荆桑
也凡枝榦柔葉堅勁者皆荆之𩔖也葉圓厚而多津者
魯桑也凡枝榦條葉豐腴者皆魯之𩔖也荆之𩔖根固
而心實能久遠宜為樹魯之𩔖根不固心不實不能久
遠宜為地桑然荆之條葉不如魯葉之盛茂當以魯桑
條接之則能久遠而又盛茂也魯為地桑而有厭條之
法傳轉無窮是亦可以久遠也荆桑所飼𧖟其絲堅韌
中紗羅用禹貢稱厥篚檿絲注曰魯桑之𩔖宜飼大𧖟
荆桑宜飼小𧖟齊民要術曰收椹之黑者剪去兩頭惟
取中間一截蓋兩頭者其子差細種則成雞桑花桑中
間一截其子堅栗則枝條堅強而葉肥厚將種之時先
以柴灰掩揉次日水淘去輕秕不實者曬令水脉才乾
種乃易生本草李時珍曰桑有數種白桑葉大如掌
而厚雞桑葉細而薄子桑先椹而後葉山桑葉尖而長
以子種者不若壓條而分者黃省曾𧖟經有地桑出
於南潯有條桑出於杭之臨平爾雅邢昺疏女桑一
名桋桑今俗呼桑樹小而條長者爲女桑樹詩豳風七
月云猗彼女桑是也種樹書白桑得繭厚而堅絲每
倍常桑葉生黃衣而皺者號曰金桑非特𧖟不食而木
亦將槁矣拾遺記員嶠山有木名猗桑煎椹以爲蜜
山海經宣山有桑大五十尺其枝四衢赤理黃花青
葉名曰帝女之桑郭註四衢言交互四出婦人主𧖟故
以名桑廣異記南方赤帝女學道得仙居南陽崿山
桑樹上正月一日銜柴作巢至十五日成或作白鵲或
作女人赤帝見之悲慟誘之不得以火焚之女即昇天
因名帝女桑十洲記扶桑在碧海中上有天帝宫東
王所治樹長數千丈兩兩同根更相倚依故曰扶桑仙
人食其椹體作金色其樹雖大椹如中夏桑椹也稀而
赤色九千歲一生實味之絶香齊書扶桑國在大漢
國東二萬餘里土多扶桑葉似桐初生如笋國人食之
實如梨而赤績其皮爲布亦爲綿爲紙拾遺記窮桑
者西海之濱有孤桑之樹直上千尋葉紅椹紫萬歲一
實食之后天而老述異記空桑生大野山中爲琴瑟
之最者空桑也神異經東方有樹焉高八十丈敷張
自輔其葉長一丈廣六七尺名曰桑其上自有𧖟作繭
長三尺繰一繭得絲一斤有椹焉長三尺五寸圍如長
此是偃桑但樹長大耳爾雅檿桑山桑注似桑材中
作弓及車轅唐書南詔永昌之西野桑生石上其材
上屈南向而下植取以爲弓事物紺珠雲桑密縣山
野生樹枝葉皆𩔖桑但葉如雲頭花木欒細青黃色
附庶物異名疏本草云桑上寄生其實明目輕身通
神一名寄屑一名寓木一名宛童一名蔦陸璣云葉似
當盧子如覆盆子赤黑恬美圖經云寄生是烏鳥食物
落子枝節間感氣而生葉似橘而厚軟莖似槐皮而肥
脆三四月開花黃白色六七月結實黃色如小豆
柘
格物總論柘樹高大如桑枝條婀娜葉大如掌草木
狀柘宜山石𧖟書柘葉飼𧖟其絲作琴瑟弦清響勝
凡絲周禮冬官弓人辯六材柘爲上清異錄張曲
江里第之側有古柘嘗因狂風發其一根解爲器具花
紋甚竒人又以公之手筆冠世目之曰文章樹古今
注柘實曰隹(音錐)本草奴柘生江南山野似柘節有刺
冬不彫葉可飼𧖟
木棉(附草本木棉)
張勃吳錄交阯安定縣有木棉樹高丈餘實如酒杯皮
薄中有如絲棉者色正白破一實得數斤可作布羅
浮山記木棉正月則花大如芙蓉花落結子方生棉方
葉耳子内有棉甚白𧖟成則熟南人以爲緼絮丹鉛
總錄南中木棉樹大如抱花紅似山茶而蕊黃花片極
厚非江南所藝者瑯琊代醉編續博物志云閩中多
木棉植之數千株採其花可紡爲布李商隱詩木綿花
發鷓鴣飛王叡詩紙錢灰出木棉花舊云木棉即今之
班枝花也棉花種爲番使黃始所傳今廣中立祠祀之
沈黃門炤曰番中有青黃白三種今特傳其白者耳
張七澤梧潯雜佩木棉一名瓊枝其高數丈樹𩔖梧桐
葉𩔖桃而稍大花色深紅𩔖山茶春夏花開滿樹望之
爛然如綴錦花謝結子大如酒杯絮吐於口茸茸如細
毳舊云海南蠻人織爲布名曰吉貝今苐以充裀褥取
其軟而温未有治以爲布者潯梧間亦多有之但土人
未嘗採取隨風飄墜而已王世懋閩部疏木棉花者
高樹丹花若茶吐實蓬蓬吳中所謂攀桂花也楊用修
具載丹鉛以爲異曰雲南霑益州有之聞嶺廣尤多不
知惠安志已載此樹名爲攀桂花楊乃曰班枝花與吳
中攀枝花蓋三名實一物也花品不當綿花僅堪絮褥
耳
草本木綿羣芳譜木棉春月以子種稭似木葉綠似
牡丹而小花黃如秋葵而葉單榦不貴高長枝最喜繁
茂結實三稜青皮尖頂纍纍如桃北人呼爲花桃熟則
桃裂而絨現其絨如鵝毳較諸絲纊雖不無少遜然而
用以絮衣甚輕暖子如珠可以打油油之滓可以糞地
秸甚堅堪燒葉堪飼牛其爲利益甚溥南方煗一種可
活數歲中土須歲歲種之其𩔖甚多江花出楚絨二十
而得五性強緊北花出畿輔山東柔細中紡織絨二十
而得四浙花出餘姚中紡織絨二十而得七更有數種
曰黃蒂穰蒂有黃色如粟米大曰青核核青細於他種
曰黑核核純黑色曰大衣核白而穰浮此四種二十而
得九黃蒂稍強緊餘皆柔細中紡織又一種紫花浮細
而核大絨二十而得四時布製衣甚朴雅士紳多尚之
又有深青色者亦竒種其傳不廣擇種須用青核等爲
佳或曰恐土脉不宜不思木棉始出南海諸國今何以
遍中土也正字通通雅曰吉貝即&KR0008;貝木棉樹也古
無木棉種所謂絮皆繭絲唐有木棉花詩李琮詩腥味
魚中墨衣裁木上棉是也南史古貝即吉貝吉譌作古
梁武有木棉皂帳似草者名古終一種班枝花樹高大
花中綿軟白可爲緼絮及毛布俗呼攀枝花生中原者
小今嶺南木棉樹高數丈春開紅花即攀枝之𩔖也外
國紡爲布曰吉貝丘文莊鄧旴江皆謂元時入中國誤
陶九成曰松江烏泥涇種木棉黃道婆自崖州來教以
紡織此即今棉花實大如桃中有綿緜有白紫二色外
國志劉宋元嘉時伽毗黎獻吉貝等物占城亦出吉貝
又佛書謂之睒婆又曰迦婆羅&KR0008;貝也即木棉樹時珍
獨以爲古貝據&KR0008;貝當从吉貝爲近孟康言閩中呼棉
花爲吉貝史炤釋文木棉江南多有之以春二三月
下種既生須一月三薅至秋生黃花結實及熟時其皮
四裂其中綻出如綿土人以鐡鋌碾去其核取如棉者
以竹爲小弓長尺四五寸許牽弦以彈綿令其勻細卷
爲筒就車紡之自然抽緒如繰絲狀織以爲布松江
府志凡木棉多收利倍於粟其爲用擊花成絮紡之成
紗織之成布其查核榨之成油俱切民用其花以棉大
核細者爲佳經霜後開者謂之輭花不貴之矣花實方
結尚青者俗呼花鈴子其方蕊未花者曰花盤穰之晩
結無棉者曰僵囊閩部疏昔聞長者言廣人種棉花
高六七尺有四五年不易者余初未之信過泉州至同
安龍溪間扶搖道旁狀若榛荆廹而視之即棉花也時
方清和老榦已着瘦黃花矣梧潯雜佩吾松以棉布
衣被天下而棉花之來莫詳其始相傳謂種出西番元
時始入中國按通鑑梁武帝送木棉皂帳史炤釋文所
言即今之棉花無疑矣但今製彈綿之弓以木爲之長
六尺餘則與古稍異耳謂起自元時非也
格致鏡原卷六十四
