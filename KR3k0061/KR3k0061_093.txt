格致鏡原卷九十三大學士陳元龍撰
水族𩔖(四)
鯨
崔豹古今注鯨海魚也大者長千里小者數千步一生
數萬子常以五月六月就岸邊生子至七月八月引其
子入海中鼓浪成雷噴沫成雨水族驚畏之一皆逃匿
莫敢當者其雌曰鯢大者亦長千里木玄虛海賦魚
則横海之鯨突兀孤游巨鱗刺雲洪鬚插天頭顱成嶽
流膏爲淵魏武四時食制東海有大魚如山長五六
里謂之鯨鯢次有如屋者時死岸上膏流九頃其鬚長
一丈廣三尺厚六寸瞳子如三升椀唐書開元七年
大拂涅靺羯獻鯨鯢睛寰宇記有人往林邑於海嶼
上得鯨頭骨如數百斛囷頂上一孔大如甕俗以爲珠
穴述異記南海有明珠即鯨魚目瞳可以鑒俗謂之
夜光金樓子鯨鯢出穴則水溢爲潮鯨出入有節故
潮有期翻譯名義集摩竭或摩伽羅此云鯨魚華
夷志海中大魚口可容舟其名曰摩竭淮南子鯨魚
死而彗星出西京雜記漢武昆明池養魚往往飛去
後刻石爲鯨魚置水中魚乃不飛去每雷雨鯨常鳴吼
鬛尾皆動朝野僉載開元初石鯨吼歲大熟
鰌
爾雅翼鰌魚長數千里穴居海底入穴則海水爲潮出
穴則潮水退出入有節故潮水有期鳥獸續考海鰌
長者亘百餘里牡蠣聚族其背曠歲之積崇十許丈鰌
負以遊鰌背平水即牡礪峍屼水面如山矣舶猝遇之
如當其首輒震以銃砲鰌驚徐徐而没猶漩渦數里舶
頭顚久之乃定人始有更生之賀嶺表錄異每歲廣
州常發舶船過南安貨易北人有偶求此行往復一年
便成斑白云路經調黎(地名海心有山阻東海濤險而急亦黃河之三門也)深闊
處見十餘山或出或没初甚訝之篙工曰非山島鰌魚
背也果見雙目閃爍鬐鬛若簸朱旗危沮之際日中忽
雨霡霂舟子曰此鰌魚噴氣水散於空風勢吹來若雨
耳及近魚即鼓船而噪倏爾而没去(魚畏鼔物𩔖相伏耳)宋紀
宋趙鼎謫珠崖自雷州浮海而南顧見洪濤間紅旗靡
靡相逐而下疑爲海寇或外國兵甲呼問舟人舟人搖
手令勿語恐怖之色可掬急入舟披髮持刀出篷背立
割其舌出血滴水中戒使臣閉目坐船内凡經兩時頃
聞舟人呼曰更生更生乃言曰頃所見巨鰌也能吞舟
平生即舟人未嘗覩摭遺别錄王師中知登州一日
大風異常呼問父老曰海鰌將過此必先有大風次日
師中登蓬萊閣候之須臾魚至不見其首但其脊如山
出水上隱隱自北而南經一日始見其尾顧&KR1321;海槎
餘錄海鰌乃水族之極大而變異不測者梧川山界有
海灣上下五百里横截海面且極其深當二月之交海
鰌來此生育隱隱輕雲覆其上史虚白釣磯立談南
唐後主時潯陽潮退有一大鰌環體於洲上時時舉首
噞喁水自腦而出數日乃死瀕江之人饜食其肉世說
以爲海神鑿腦取珠因以致斃赤城志海鰌淳熙五
年八月出於寧海縣鐵場港乘潮而上形長十餘丈皮
黑如牛揚䰅鼓鬛噴水至半空皆成烟霧人疑其龍也
潮退閣泥中不能動但睛嗒嗒然視人兩日死識者呼
爲海鰌爭斧其肉煎爲油以其脊骨作臼自是海濱人
多患疫焉
鯤
莊子逍遙篇窮髮之北有溟海者天池也有魚焉其廣
數千里未有知其脩者其名爲鯤宋玉對楚王問鯤
魚朝發崑崙之墟暴鬐於碣石暮宿於孟諸
鱷
嶺表錄異潮州惡溪有鱷魚其大如船其形如鼉喙長
半身牙如鋸齒尾有三鉤極利秀水閒居錄鱷魚之
狀龍吻虎爪蟹目鼉鱗尾長數尺大如箕芒刺如鉤仍
有膠黏多於水中潛伏候人畜相近以尾鉤取蓋猶象
之任鼻也洽聞記扶南國出鰐魚大者二三丈四足
似守宮狀常生吞人扶南王令人捕此魚置於塹中以
罪人投之若合死鰐魚乃食之無罪者嗅而不食鰐魚
别號忽雷熊能制之握其觜至岸裂擘食之一名骨雷
秋化爲虎三爪出南海思雷二州臨海英潘村多有之
嶺表錄異鱷魚身土黃色四足脩尾舉止趫疾口森
鋸齒南中鹿多最懼此物鹿走崖岸之上羣鱷嘷叫其
下鹿必怖懼落崖多爲鱷魚所得亦物之相攝伏也
虞喜志林南方有鱷魚喙長八尺秋時最甚人在舟邊
者魚或出頭食之故人持戈於船側而禦之李淳風
感應經廣州人說鱷魚能陸追牛馬水中覆舟殺人值
網則不敢觸有如此畏愼其一孕生卵數百於陸地及
其成形則有蛇有龜有鼈有魚有鼉有爲蛟者凡十數
𩔖及其被人捕取宰殺之其靈能爲雷電風雨此殆神
物龍𩔖交州記鱷魚好出沙上卵大如鵝卵可食
感應經河有怪魚乃名爲鱷其身已朽其齒三作南
州志斬其首乾之去其齒旬日間更生如此者三乃死
各種魚
禽蟲述䱤魚凡諸魚欲産䱤輒以頭衝其腹䱤魚自欲
生者亦更相撞觸故世人謂衆魚之生母也臨海異
物志䱼魚如指長七八寸但有脊骨宜作羹滑美似餅
大者如竹曝作燭有光山海經晉水多鮆其狀如鯈
而赤鱗其音如叱食之不驕渭水多鰠魚其狀如鱣魚
動則其邑有大兵番條之山減水出焉其中多鱤魚食
之已嘔諸毘之水其中多滑魚其狀如鱓赤背其音如
梧食之已疣渠豬之水多豪魚狀如鮪赤喙尾赤羽可
以已白癬鬲水多薄魚其狀如鱣魚而一目其音如歐
見則天下大旱槖水多修辟之魚狀如黽而白喙其音
如鴟食之已白癬來需之水其中多鯩魚黑文其狀如
鮒食者不睡合水多鰧魚狀如鱖蒼文赤尾食者不癰
可以爲瘻䱱魚狀如盩蜼而長距足白而對食者無蠱
疾可以禦兵&KR3044;水多箴魚其狀如鯈其喙如箴食之無
疫疾說文鰅魚皮有文出樂浪東暆(音移)爾雅鱦小
魚註家語曰其小者鱦魚也今江東亦呼魚子未成者
爲鱦爾雅邢昺註鱀䱜屬也體似鱏尾似䱡魚大腹
喙小銳而長齒羅生上下相銜鼻在額上能作聲少肉
多膏胎生健啖細魚大者長丈餘江中多有之孔叢
子衛人釣於河得鰥其大盈車曰吾下一魴之餌鰥過
而不視又以豚之半則吞矣子思子曰噫鰥貪以餌死
士貪以禄死說文扱綸錯餌迎而吸之者陽橋其爲
魚薄而不美呂覽魚之美者東海之鮞地理志利
州土貢鯄魚異物志鯪魚吐舌蟻附之因吞之又開
鱗甲使蟻入其中乃奮近則䑛取之北戶錄鯪魚腹
背有刺如三角菱沈懷遠南越志鯪魚鯉也形如蛇
而四足腹圍五六寸頭似蜥蜴鱗如鎧甲異物志謂之
鱗鯉物𩔖相感志鱗鯉甲又名穿山甲圖經鮑魚
形𩔖鱅魚生溪中極臭額旁有骨名乙長尺許雨航
雜錄&KR2340;魚身柔如膏無骨鱗細口闊齒多一作䱠海上
人目人弱者曰&KR2340;彙苑詳註&KR2752;魚出蜀江背鱗黑而
膚理似玉蜀人以爲鱠味極美事物原始&KR0008;魚色赤
頭尖口小口在腹下大者二三百觔其尾尖長不滿尺
而圓其脂可熬油而燃燈力能敵潮故又名&KR0008;水端午
水熱而來立秋水冷藏於大海山堂肆考鮹魚似馬
交尾有兩岐如鞭鞘故名事物原始䱵魚似鯖魚蛇
首白目有肫而肥其脂在目至八月而流出即不見人
因八月蘆花澀水漲時歸海取之甚多潛確𩔖書蒲
魚或曰&KR2424;魚也今廣州曰蒲魚蒲魚尾如蛇口眼不相
營事物原始&KR0008;魚色白如銀體圓口闊味鮮長尺餘
骨肉俱耎若無鹽制之久則成水留骨而已南方異
物志高魚似鱒有雌無雄二三月與蜥蜴交水上其胎
毒人雨航雜錄雁山五珍有香魚鱗細不腥春初生
月長一寸至冬月長盈尺則赴潮際子生已輙稿惟雁
山溪澗有之他無有也一名記月魚事物原始寧魚
色黃頭大將寸者尾尖無鱗立冬方出至清明身骨俱
腐俗呼爛草索寧波府志短魚項縮而短爲鮝極美
色微紅彙苑詳註鬭魚大如指長二三寸身有花文
紅綠相間尾鮮紅有黃點善鬭兒童輩多盆養之每鬭
相持不舍久之勝負乃决負者躍而遊顔色衰謝勝者
洋洋自得顔色充如也俗呼爲花魚遊宦紀聞三山
溪中産小魚斑文赤黑相間里中兒豢之角勝負爲博
戲昔有鬭禽未見有鬭魚亦可觀也聞永嘉亦有之
五雜組吾閩莆中喜鬭魚其色斕斒喜鬭纏繞終日尾
盡齧斷不解此魚吾郡亦有之俗名錢爿魚蓄之盆中
諸魚無不爲所齧者故人皆惡之而莆人乃珍重如許
良可怪也事物紺珠公魚似鰷細鱗長不滿尺有子
美出大理山堂肆考梧州有大荒山山上泥中有婢
妾魚兩翼及臍下有三條如練帶長四尺許搖動有光
述異記和州歴陽淪爲湖湖中有明府魚奴魚婢魚
彙苑詳註魚舅味極佳惟嘉州有之嶺表錄異黃
臘魚即江湖之横魚頭嘴長鱗皆金色臠爲炙雖美而
毒或煎煿乾夜即有光如籠燭北人有寓海南者市此
魚食之棄其頭於糞筐中夜後忽有光明近視之益恐
懼以燭照之但魚頭耳去燭復明以爲不祥各啓食奩
窺其餘臠亦如螢光達明遍詢土人乃此魚之常也憂
疑頓釋山堂肆考魚有名黃顙者背皮及兩腮間皆
有刺名物攷俗傳獺祭魚將魚羅列於前取黃顙魚
一枚以爪按其頭作聲如人之有巫祝也故俗呼黃顙
魚爲魚師祭畢獺食諸魚而縱魚師於水事物原始
黃脊魚脊黃而腹白骨細而多&KR0008;無膽而味美事物
紺珠黃刺魚又名黃牙魚能變黃鶯酉陽雜俎負朱
魚每鱗有一點朱異物志緋魚海上有一種紅桃魚
全緋又一種新婦魚其色近緋北史赤土國扶南别
種在南海中煬帝使常駿至其國旣入海見綠魚羣飛
水上鳥獸考異魚塘在陽朔縣西一十五里中有魚
綠鱗而紅鬛彙苑詳註沙綠魚魚之細者生隈瀨中
狀若鰡大不五寸味甚美蜀人珍之紀聞逆鱗魚仙
經謂之肉芝宋志棘鬛魚其鬛剛如棘故呼棘鬛又
其鬃赤亦呼赤鬃此魚味豐在首首味豐在眼莆人多
蔥酒蒸之以爲珍味十月此魚得時正月以後則味拗
不可食郭延生述征記城陽縣南堯母廟前一池魚
頭間有印文謂之印頰魚非告祠者捕不得興化府
志方頭魚似棘鬛而頭方味美或曰方疑作芳言其頭
爲味芳香也歐陽修與梅聖俞書北州人有致達頭
魚者素未聞其名蓋海魚也其味可食五侯鯖疏齒
魚味如豬肉山堂肆考針口魚口似針頭有紅點腹
兩旁自頭至尾有白路如銀色身細尾歧長三四寸二
月間出海中養魚經針口魚首戴針芒身長五六寸
土人多取爲鱐正字通墨頭魚出四川嘉州狀如鯶
子頭黑如墨頭上有白子二枚又名北斗魚二三月出
漁人以火夜照取之物𩔖相感志海枯魚即今&KR0008;乾
魚也取骨刺樹木則枯若以犬膽灌魚刺處木還榮盛
今江海中有邵陽魚取骨刺日西時樹隂亦死彙苑
詳註鰕虎魚𩔖土附而腮紅若虎善食蝦俗謂之新婦
魚楊愼外集蘆䱐(音胞)之魚産蘆陵南俗以爲醬海氓
所甘事物紺珠鮊鮮魚一名康郎雲南人以爲瘴藥
山堂肆考青郎魚形𩔖海鯽而大一名槨磚硬鱗剛
骨齒如鐵鋸嚼螺蛤成粉味極佳海濱人取蚶苗養於
塘濼之間謂之蚶田惟忌青郎隨潮入田吞嚼殆盡
事物原始花浪魚背青而腹白骨健而性剛游則成羣
遇物則躍其味甚美五侯鯖化水魚生澄邁潭人取
烹之化爲水禱雨即應鳥獸續考抱石魚出於山溪
背偃而腹平其大如指常貼於石上土人取之爲腊出
建寧府酉陽雜俎僧行儒言建州有石斑魚好與蛇
交遯齋閒覽南方溪澗中有魚生石上號石斑魚作
鮓甚美至春有毒不可食以其與蜥蜴交也事物原
始石鮅魚生南海中長寸許背裏腹下皆赤南人取以
爲鮓爾雅鯦當魱註海魚也似鯿而大鱗肥美多鯁
今江東呼其最大長三尺者爲當魱魏武食制蕃蹋
魚大者尾如箕長數尺雨航雜錄闌胡如小鰍而短
大者如人指長三五寸頭有斑點如星潮退數千百跳
躑塗坭中土人施小鉤取之一名彈塗以盂覆活者數
百於地旦𤼵視之皆駢首拱北蓋亦朝斗之意玄修者
忌食事物原始彈塗如望潮而大其色黑間有蒼黃
點子無鱗長三四寸口闊而味肥甜稻花開後内有脂
膏一片霏雪錄安南國有一種魚銳首無鱗有骨若
插箭然味似河豚名戴帽魚雨航雜錄綬魚一名華
臍一名老婆其腹有帶如帔子生附其上如科斗大者
如盤無鱗冬初始出者俗重之至春則味降矣五雜
組閩有帶魚長丈餘無鱗而腥諸魚中最賤者獻客不
以登俎然中人之家用油沃煎亦甚馨潔海物異名
記海樹霜葉風飄浪飜腐若螢化厥質爲魚故名楓葉
魚出興化府鳥獸考竹魚其色如竹青翠可愛味亦
佳東流縣志麥魚其形銳小似麥可愛縣四十里上
溪潭出遡流至石人瀨下形漸大越此則化蜻蜓飛去
里人最珍之雲龍州志油魚穴在州南二十里中秋
則魚肥長僅二三寸十月望則絶華夷鳥獸考鉤魚
狀𩔖鰦身少匾其唇甚長垂下數寸味皆在此故俗有
喫著鉤魚唇不惜老婆裩之語臨海水土記鑷魚長
七寸頭如鑷演繁露王易燕北錄云牛魚嘴鱗硬頭
有脆骨重百觔即南方鱏魚也鱏鱘同本草既有鱘魚
又别有牛魚云生東海頭如牛則牛魚别自一種非鱘
也若鱏魚正如鮎鱯通身無鱗既有鱗而硬即非鱏也
通雅牛魚北方之鮪𩔖也契丹主達魯河釣牛魚以
其得否爲歲占演繁露契丹達魯河東與海接歲正
月方凍至四月而泮其釣牛魚也王與其母皆設次冰
上先使人於河上下十里間以毛網截魚令不得散逸
又從而驅之使集帳前其牀前預開冰竅四名爲冰眼
中眼透水旁三眼環之不透第斲減令薄而已薄者所
以候魚而透者將以施鉤也魚雖水中之物若久閉於
冰遇可出水處亦必伸首吐氣故透水一眼必可以致
魚而薄不透水者將以伺眎也魚之將至伺者以告王
遂於斲透眼中用繩鉤擲之無不中者既中遂縱繩令
去久魚倦即曳繩出之謂之得頭魚頭魚旣得遂相與
出冰帳於别帳作樂上壽一統志鼃魚出惠州海豐
縣大海中異物志鹿魚頭有兩角如鹿鳥獸續考
南蕃大海中有魚頂中魫紅如血名曰鶴魚故以爲帶
號曰鶴頂紅南越志烏鵲魚通身黑長二丈臨海
異物志南海有黃雀魚六月化爲黃雀十月入海爲魚
鳥獸考龍門江在嘉興州上飛湍聲聞百里舟過此
必舁上岸方可復行傍有穴多出鸚鵡魚色青綠口曲
而紅似鸚鵡嘴相傳此魚能化龍云寧波府志馬鮫
魚形似鱅其膚似鯧而黑斑最腥魚品之下一曰社交
魚以其交社而生事物原始馬鮫色白如錫俗名擺
錫鮫連頭尖骨耎味甜無鱗小滿至及夏至隱於海中
其小者名曰青箭鳥獸續考馬鮫魚切成手臂大塊
淡曬乾倉屋收貯各國亦販買他處賣之名曰溜魚
酉陽雜俎羊頭魚産四川雲陽縣巴鄉邨溪中頭似羊
多肉少骨美於他魚東海集鵝毛魚不用網罟夜二
人乘一艇張燈艇中魚見燈光輒上艇須臾而盈多則
減燈否則艇不能勝矣北戶錄恩州出鵝毛脡乃鹽
藏其味絶美其細如針郭義恭云小魚一觔千頭未之
過也廣志武陽小魚大如針號一觔千頭蜀以爲醬
酉陽雜俎傍海大魚脊上有石十二時一名籬頭溺
一名螃&KR3254;其溺甚毒正字通别有鬼頭魚鼠頭魚羊
肝魚横貫魚耳魚之𩔖
諸異魚
拾遺記鯀沈羽淵化爲玄魚後人修玄魚祠以祀之嘗
見其浮躍出水長百尺噴水激浪必降大雨南齊五
行志永明九年鹽官縣石浦有海魚乘潮來水退不得
去長三十餘丈黑色無鱗未死有聲如牛土人呼爲海
鷰取其肉食之南越志天牛魚方員三丈眼大如斗
口在脅中露齒無唇兩肉角如臂兩翼長六尺尾長五
尺農田餘話張氏有國時浙間一夕月明四五鼓之
間水皆騰湧池塘溪塹之内皆然松江上海邑中墜一
海魚長幾二丈名曰闊霸正字通二手二足魚名海
魔又斯得白長二十丈性良善能護人或漁者爲惡魚
所困爲解之又薄里波色能隨物而變附土如土色附
石如石色又落斯馬長四丈許足短居海底罕出水面
皮堅刺之不可入額二角似鉤寐時角掛石盡日不醒
又把勒亞長十數丈首有二大孔噴水上出遇舶昂首
注水舶中急取盛酒巨木罌投之吞數罌輒去又劍魚
觜長丈許鋙刻如鋸能與把勒亞魚戰而勝海槎餘
錄秋晩巡行昌化屬邑俄海洋煙水騰沸競往觀之有
二大魚遊戲水面各頭下尾上决起煙波中約長數丈
餘離而復合者數四每一跳躍聲震里許余怪而詢於
土人曰此番車魚也間歲一至此亦交感生育之意耳
今中州藥肆懸大魚骨如杵臼者乃其脊骨也湧幢
小品金山神魚每歲廟神誕日有魚名黑隘大者如山
羣引海族來朝率午方退拾遺記瀛州一名魂州亦
曰環州東有淵洞有魚長千丈色斑鼻端有角時鼓舞
羣遊遠望水間有五色雲就視乃此魚噴水爲雲如慶
雲之麗無以加也嶺南異物志南方嘗晴望海中二
山如黛海人云去岸兩山各六百里一旦暴風雷雨霧
露皆腥雜以泥涎七日方已屬有人從山來說云大魚
因鳴吼吹沫其一鰓挂山巔七日山爲之折不能去鳴
聲爲雷氣爲風沫爲霧玄中記東方之大者東海魚
焉行海者一日逢魚頭七日逢魚尾産三日則碧海爲
之變紅寓簡沈作喆嘗迎親海上至補陀山望見海
中數十里外有旌旗如軍行數萬騎者淘湧東下問其
人曰此大魚耳旌旗狀者蓋鱗鬛也須臾稍近山石爲
之震動秘閣閑談李崇矩見海上沙島有大魚剖其
腹得一艇船兼三死人衣服猶備見聞錄朱兹溪在
南京時江中得大魚其大如舟而魚腹中吞一虎以撐
腹致死事林廣記大食勿拔國每歲常有大魚死飄
近岸身長十餘丈高二丈餘國人不食但刳其膏爲油
多者至二三百觔肋骨作屋桁脊骨作門扇脊骨可爲
臼北史蔥嶺山有順天神祠前有一魚脊骨有孔中
通騎馬出入劇談錄李德裕有巨魚脇骨一條長二
丈五尺其上刻云會昌二年海州送到段成式集東
海大魚瞳子大如三斗盎五雜組宋高宗紹興間漳
浦海場有魚高數丈割其肉數百車至剜目乃覺轉鬛
而旁艦皆覆近時劉參戎炳文過海洋於亂礁上見一
巨魚横沙際數百人持斧移時僅開一肋肉不甚美肉
中刺骨亦長丈餘劉攜數根歸以示人想皆此𩔖耳
賢奕編泉海有魚乘潮入港潮退不得出土人呼聚百
衆持刀斧梯上魚背恣意砍取其肉數十百石魚猶恬
然如故潮至復乘之去封氏見聞記封演客海州見
人持一束黑物形如竹篾問其人乃海魚腮中毛擬用
作屏風貼問其所得云數十年前東海有大魚死於岸
上收得此竒文異色似水牛角小頭似豬&KR1058;大頭正方
長四五寸廣可一寸今人間大魚腮中翣毛長不盈寸
此乃長四五寸魚亦大矣神異錄北方荒中有石湖
湖中有横公魚長七八尺形如鯉而赤晝在水中夜化
爲人刺之不入煮之不死以烏梅二枚煮之則死食之
可止邪病玉照新志嘉祐末有人攜一巨魚入京師
能人言號曰海多摭遺張守信泊舟新開湖夜有漁
者舉網得魚近百觔自腰而下魚也腰上乃美婦人守
信酌酒飲之面益紅美或取湯一杓飲之急噴去似傷
乎熱也舟人曰殺之不祥復還之深水其魚合掌人言
曰劫火未壞人道魚身昔爲東魯太史今作泊水小君
投我以酒固以爲感沃我以湯斯亦不仁洽聞記隆
安中丹徒民陳性於江邊作魚簄潮去簄中得一女長
六尺有容色無衣裳水去不動臥沙中與語不應中一
人就奸之性夜夢云我江黃也昨失路落君簄中水人
辱我今當殺之性不敢歸待潮來自逐水而去奸者尋
病死古今注水君狀如人乘馬衆魚導從名魚伯大
水有之漢末有人於河際見之人馬皆有鱗甲如大鯉
魚但手足别耳目鼻與人不殊見人良久入水而没
華夷鳥獸考先朝有使海外者其國宴饗之際以朱盤
進炙魚甚巨人面魚身置諸席上使者舉筯徑取雙目
㗖之卽令撒去蓋此名人面魚其味在目其毒在身於
是國王再拜稱其贍博其物産之當識有如此者北
戶錄白髮魚戴髮形如婦人白肥無鱗出滇池中賢
奕編待制查道奉使高麗見沙中一婦人紅裳雙袖髻
鬟紛亂肘後微有紅鬛查命扶於水中拜手感戀而没
乃人魚也洽聞記海人魚東海有之大者長五六尺
狀如人眉目口鼻手爪頭皆爲美麗女子無不具足皮
肉白如玉無鱗有細毛五色輕軟長一二寸髮如馬尾
長五六尺隂形與丈夫女子無異臨海鰥寡多取得養
之於池沼交合之際與人無異亦不傷人嫏嬛記海
中所産多𩔖人身而人魚其全者也蚨青𩔖人首眉目
宛然玄羅𩔖人足戚車𩔖男隂文嚙𩔖女隂文嚙即淡
菜亦名東海夫人至於貴鈐𩔖鳳蕊鍾𩔖鹿鳩賊𩔖象
水藻𩔖鳧更竒山海經陽山留水南流注於河中多
䱤父之魚狀如鮒魚首彘身食之已嘔獄法之山瀤澤
之水其中多䲃魚其狀如鯉而雞足食之已疣吳山愚
水出焉中多蚌魚狀如龜而魚尾二足其音如羊&KR0554;&KR2739;
之山食水出焉其中多鱅鱅之魚其狀如犁牛其音如
彘鳴龍魚陵居狀如鯉(或曰龍魚一角)一曰鰕(音遐)卽有神聖乘
此以行九野(九域之野)一曰鱉魚(鱉音惡横也)柢山有魚焉其狀
如牛陵居蛇尾有翼其羽在魼下其音如留牛其名曰
鯥冬死而夏生食之無腫疾即翼之澤其中多赤鱬其
狀如魚而人面其音如鴛鴦食之不疥黑水有&KR2120;魚其
狀如鮒而彘毛見則天下大旱北嶽山諸懷之水西流
注於囂水中多鮨魚魚身犬首音如嬰兒食之已狂註
鮨音詣今海中虎鹿魚及海狶體皆如魚頭似虎鹿豬
此其𩔖也水經扶南象浦有鮮魚色黑身五丈頭如
馬首伺人入水便來爲害事物紺珠鹿角魚頭有兩
角如鹿腹下有脚如人足嶺表錄異鹿子魚頳色其
尾鬛皆有鹿斑赤黃色羅州圖經云州南海中有洲每
春夏此魚跳出洲化而爲鹿曾有人拾得一魚頭已化
鹿尾猶是魚南人云魚化爲鹿肉腥不堪食孫宗吾
五音拾遺鮥魚如鼉喙長三尺利齒卵如鴨虎渡河擊
之即斷夢溪筆談海洲漁人𫉬一物魚身而首如虎
亦作虎文有兩短足在肩指爪皆虎也長八九尺視人
輒淚下數日方死父老云昔曾見之謂之海蠻師華
夷鳥獸考博白縣南大荒山出怪魚名曰妾狀似人有
翼臍下有帶長三尺白如練顧動光彩焕爛人雖見而
取不得山海經涿光山囂水注於河其中多鰼鰼之
魚狀如鵲十翼可禦火鱗在翼端聲如鵲食之不癉漢
水多&KR1736;魮之魚狀如覆銚鳥首魚尾有翼音如磬石聲
生珠玉末塗之水其中多䖺䗤其狀如黃蛇魚翼出入
有光見則其邑大旱餘如之澤其中多䱻魚其狀如魚
而鳥翼出入有光其音如鴛鴦見則天下大旱蠃魚魚
身而鳥翼音如鴛鴦見則其邑大水泰器之山觀水出
焉是多文鰩魚狀如鯉魚身而鳥翼蒼文而白首赤喙
常行西海遊於東海以夜飛其音如鸞雞其味酸甘食
之已狂見則天下大穰爾雅翼文鰩魚出南海大者
長尺許有翅與尾齊一名飛魚羣飛水上海人候之當
有大風俗云文鰩夜飛而觸綸是也雨航雜錄海鰩
魚卽文鷂𩔖也形似鷂有肉翅能飛上石頭齒如石板
出主風又有白袋似牛而白自海入江則兆水澤諺曰
海鷂風伯使白袋雨師奴山海經勞水多飛魚狀如
鮒魚食之已痔騩山多飛魚其狀如豚而赤文服之不
畏雷拾遺記黃帝時仙人甯封食飛魚而死二百年
更生酉陽雜俎飛魚朗水山有之魚長一尺能飛卽
凌雲空息卽歸潭底臨海異物志鳶魚似鳶鷰魚似
鷰隂雨皆能飛高丈餘酉陽雜俎海魚千歲名劒魚
一名琵琶魚形似而善鳴異魚贊海魚無鱗形𩔖琵
琶一名樂魚臨海異物志海内有大魚長十餘丈背
負鋸船觸之皆斷山海經蒼體之水其中多鱃魚其
狀如鯉而大首食之不疣芘湖之水其中多鯈魚其狀
如雞而赤毛三尾六足四首其音如鵲食之可以巳憂
譙水多何羅之魚一首而十身其音如犬吠食之已癰
東始之山泚水多茈魚其狀如鮒一首而十身其臭如
蘪蕪食之不䊧(孚謂反止失氣也)事物紺珠八梢魚長四五
尺一首八身出朝鮮山海經决决之水多人魚其狀
如䱱魚四足其音如嬰兒食之無癡疾爾雅鯢大者
謂之鰕註今鯢魚似鮎四脚前似獼猴後似狗聲如小
兒啼大者長八九尺别名鰕水經鯢魚司馬遷謂之
人魚故史記曰始皇之葬也以人魚爲燭徐廣曰人魚
似鮎而四足即鯢魚也山堂肆考寇宗奭曰鯢魚腹
重墜如囊身微紫色嘗剖之中有三小蟹又有四五小
石塊雙槐歲抄鯢魚出峽中能上樹天旱輒含水上
山以葉覆身張口俟鳥來飲水因吸取之聲如小兒將
食先縛之樹鞭之出汗如白汚乃無毒范鎮東齋筆
錄蜀有魶魚善緣木有聲如啼兒孟子言緣木求魚是
亦未聞此也物𩔖相感志&KR0008;魚形如犬兒四足夜則
上岸覓食晝則深入溪水伏音如嬰兒啼多鱗北史
眞臘國有魚名建同四足無鱗鼻如象吸水上噴高五
六十尺山堂肆考常州頤山有潛虯泉中有異魚四
足能行率四歲一出出必有災廣輿記粤西桂林府
興安龍蟠山巖潭中有龍盤魚四足有角丹腹脩尾狀
似守宫能致風雨山海經深澤中有魚焉其狀如鯉
而六足鳥尾名曰鮯鮯之魚陵羊之澤是多冉遺之魚
魚身蛇首六足其目如馬耳食之使人不眯可以禦凶
北史眞臘國有浮胡魚形似䱉觜如鸚鵡有八足半
身出望之如山物𩔖相感志絳河去日南十萬里波
如絳色中生赤龍魚肥美可食若得食則壽長無算
談賓錄東海有魚虯尾似鴟鼔即降雨遂設像於屋脊
抱朴子天下諸水有名丹者如南陽丹水之屬是也
其中皆有丹魚常先夏至十日夜伺之丹魚於水側赤
光上照赫然如火也網而取之可得得之雖多勿盡取
也割其血塗足下則可步行水上長居淵中矣漢武
内傳王母曰仙人上藥有流淵瓊魚博物志金魚出
功婆塞江腦中有麩金述異記關中有金魚神云周
平王時十旬不雨祭此神俄生涌泉魚躍降雨異物
志南方鏡魚圓如鏡酉陽雜俎印魚長一尺三寸額
上四方如印有字諸大魚應死者先以印印之酉陽
雜俎井魚腦有穴每噏水輒於腦穴蹙出如飛泉散落
海中舟人競以空器貯之海水鹹苦經魚腦穴出反淡
如泉水焉採蘭雜志薛若社好讀書往往徹夜一日
遇比丘就水中捉一魚赤色與薛曰此謂知更魚夜中
每至一更則一躍薛畜盆中置書几至三更魚果三躍
薛始就寢更名曰代漏龍彙苑詳註淫魚頭與身相
半其長丈餘鼻正白身正黑口在額下狀似鬲有鬐而
無鱗出於江中其性喜音聞樂作則出頭水上聽之是
聽瑟獨淫魚爲然今談者胥謂瓠巴鼔瑟而游魚出聽
乃若槩指凡魚矣水經武陵佷縣長楊谷中有石穴
清泉噴流三十許步復入穴卽長楊之源也水中有神
魚大者二尺小者一尺居民釣魚先陳所須多少拜而
請之拜訖投釣餌得魚過數者水輒波涌暴風卒起樹
木摧折酉陽雜俎濟南郡東北有䱰坑傳云魏景明
中有人穿井得魚大如鏡其夜河水溢入此坑坑中居
人皆爲䱰魚焉南雍州記襄陽古魚井内一魚無肉
惟骨相連耳陶朱新錄河隂南廣武山漢高皇廟在
其麓殿前有八角井曰漢泉井中三魚一金鱗一黑一
如常一邊鱗肉與骨皆無獨其首全與二魚並游水中
但其游差緩不復有揚鬛撥剌之勢至今尚存俗傳漢
高皇食鱠庖人治魚及半而楚人至倉皇棄魚井中而
遁耳戒菴漫筆天台山竒跡甚多寺池中有無腸魚
相傳昔有僧治魚欲食人見者譏其釋家傷生僧輒放
之池中而活至今相生如此
格致鏡原卷九十三
