格致鏡原卷六十六大學士陳元龍撰
木𩔖(三)
女貞
格物總論冬青一名女貞木一名萬年枝樹身大合抱
皮粗葉茂盛經冬不凋能結子每枝一簇而皮青黑色
有瓤中心核飛禽食之典術女貞木者少隂之精冬
葉不落本草女貞木名亦作楨蘇頌曰女貞負霜葱
翠故貞女慕其名一名冬青晉宫閣名華林園有萬
年樹十四枝方勺泊宅編徽宗興畫學問試諸生以
萬年枝上太平雀爲題在試無能識其何木遂皆黜不
取或密以叩中貴中貴曰萬年枝冬青木也太平雀頻
伽鳥也羣芳譜人因女貞冬茂亦呼爲冬青不知女
貞葉長子黑冬青葉圓子紅枸骨與女貞亦相似女貞
即俗呼蠟樹者冬青即俗呼凍青樹者枸骨即俗呼猫
兒刺者蓋三樹也女貞一名貞木一名蠟樹以子種而
生最易長樹似冬青葉厚而柔長面青背淡長者四五
寸甚茂盛淩冬不凋人亦呼爲冬青五月開細花青白
色花甚繁九月實成似牛李子纍纍滿樹生青熟紫木
肌白膩立夏前後取蠟蟲種裹置枝上半月其蟲化出
延緣枝上造成白蠟民間大𫉬其利宋氏樹畜部水
冬青葉細利於飬蠟子
皂角
羣芳譜皂角一名皂莢一名烏犀一名懸刀所在有之
樹高大葉如槐葉瘦長而尖枝間多刺夏開細黃花結
實有三種一種小如豬牙一種長而肥厚多脂而粘一
種長而瘦薄枯燥不粘以多脂者爲佳急就篇注皂
莢樹一名雞棲稽神錄泉州文宣王廟庭宇嚴峻學
校之盛冠於藩府庭中有皂莢樹每州人將登第則生
一莢以爲常墨客揮犀唐七聖殿有皂莢一株合數
人抱相傳明皇洎貴妃共植於此每歲結實必有十數
莢合歡者神仙傳葛仙翁斬皂莢樹爲杯用以盛酒
酒味益妙南史齊蕭鸞嘗用皂莢訖授餘濼與左右
曰此猶堪明日用七修𩔖藁鹽酒蟹每一器十隻用
皂莢半挺置中則經歲不壞酉陽雜俎鬼皂莢生江
南地澤如皂莢高一二尺沐之長髮葉亦去衣垢波斯
皂莢出波斯國呼爲忽野簷默拂林呼爲阿梨去伐樹
長三四丈圍五六尺葉似枸緣而短小經寒不凋不花
而實其莢長二尺中有隔隔内各有一子大如指赤色
至堅硬中黑如墨甜如飴可噉亦宜藥用
㯶櫚
廣志㯶一名并閭葉似車輪乃在顚下有皮纏之附地
起二旬一採轉復上生格物總論㯶櫚一名栟櫚高
一二丈無枝榦葉長而大岐生枝頭皮相重裹一行一
皮各有節皮可爲索也丹鉛總錄㯶櫚一名鬛葵又
曰蒲葵羣芳譜棕櫚俗作棕䰕皮中毛縷如馬之[騣-凶+(鬯-匕)]
䰕故名出嶺南西川今江南亦有種之最難長初生葉
如白芨葉長高二三尺則木端數葉大如扇上聳四散
岐裂大者高一二丈葉有大如車輪者其莖三稜稜邊
如刺四時不凋幹正直無枝近葉莖處有皮裹之每長
一層即爲一節幹身赤黑皆筋絡可爲鐘杵亦可旋爲
器物其皮有絲毛錯綜如織剥取縷解可織衣帽褥椅
鍾盂之屬大爲時利每歲必兩三剥之否則樹死或不
長剥之多亦傷樹三月於木端莖中出數黃苞苞中有
細子成列乃花之孕也狀如魚腹孕子謂之㯶魚亦曰
㯶筍漸長出苞則成花穗黃白色結實纍纍大如豆生
黃熟黑甚堅實木有二種一種有皮絲可作繩一種小
而無絲惟葉可作帚以爲王篲者非高士傳方鎔隱
天門山以㯶櫚葉拂書號曰無塵子羣芳譜㯶皮作
繩入水千年不爛昔有人開塜得一索已生根坡詩
注㯶笋狀如魚子味如苦笋而加甘芳蜀人以饌佛僧
甚貴之而南方不知也筍生膚毳中蓋花之方孕者正
二月間可剥而取過此苦澁不可食矣取之無害於木
而宜於飲食法當蒸熟所施客與竹筍同蜜煮醋浸可
致千里外埤雅廣要蜀錦城之南有海棕焉幹猶龍
鱗枝猶鳳尾高百餘尺相傳繇李唐來閱千稔益部
方物略記海㯶大抵㯶𩔖然不皮而榦葉叢於杪至秋
乃實
桄榔
本草桄榔一名姑榔一名麵木一名董㯶一名鐡木
蜀志興古南漢縣有桄榔樹有麫大者至百斛廣志
桄榔樹大四五圍長五六丈洪直無枝條其顚生葉不
過數十似栟櫚其子作穗生木端其皮可作綆得水則
柔韌胡人以此聯木爲舟皮中有屑如麵赤黃色多者
至數斛蜜製可食與常麵無異嶺表錄異桄榔木枝
葉竝茂葉下有鬚如麤馬尾廣人采之以織巾子其鬚
尤宜鹽水浸漬即麤脹而韌以此縛舶不用釘線木性
如竹紫黑色有文理工人以制博奕局又其木剛作芟
鋤利如鐡中石更利惟中蕉柳致敗耳北戶錄桄榔
莖葉與波斯棗古散(古散堪爲拄杖)椰子檳榔小異其木如莎
樹皮釀木皮出麵可食洛陽伽藍記云昭儀寺有酒樹
麫木得非桄榔乎其心爲炙滋腴極美海槎餘錄桄
榔木𩔖紵&KR0008;樹樹杪挺出數枝每枝必贅青珠數條每
條不下百餘顆計一樹可得青珠百餘條團團懸掛若
傘蓋可愛也其木最重番舶用爲鎗以代鐡其鋒鋩侔
於鐡也色𩔖花梨而多綜紋
花櫚
本草櫚木出安南性堅紫紅色有花文者謂之花櫚可
作牀几扇骨爲枕令人頭痛性熱故也格古要論花
梨木出南番廣東色與降眞香相似亦有香其花有鬼
面者可愛花麤而色淡者低廣人多以作茶酒盞羣
芳譜櫚木色似紫檀有花紋者謂之花櫚俗作花梨者
非博物要覧花梨樹葉如梨而無花實肌理細膩可
作器具亦有花紋成山水人物花鳥形者名花梨影木
鐡力
格古要論鐡力木出廣東色紫黑性堅硬而沉重東莞
人多以作屋手鏡蠻地多山産美材鐡栗木居多有
力者任意取之故人家治屋咸以鐡栗等良材爲之方
堅且久若用雜木多生蛀蟲大如吳𧖟日夜囓梁柱中
磔磔有聲不五年間皆空中遂至傾倒其鐡栗有參天
徑丈餘者廣州人多來採製椅桌食隔等器鬻於吳浙
間可得善價
諸木
淮南王木譜模木生周公塜上其葉春青夏赤秋白冬
黑以色得其正也楷木生孔子塜上其餘枝疎而不屈
以質得其直也花木考楷木出曲阜孔林紋如貫錢
有直性無横性製爲杖可以戒暴王世懋東遊記子
貢楷大倍他植枯而不蝕眞古木也五雜組曲阜孔
林有楷木相傳子貢手植者其樹十餘圍今已枯死其
遺種延生甚蕃其芽香苦可烹以代茗亦可乾而茹之
其木可爲笏枕及棋枰云敲之聲甚響而不裂故宜棋
也枕之無惡夢故宜枕也此木聖賢之遺跡而守土之
官日逐採伐制器以充饋遺今其所存寥寥反不及商
丘之木以不材終天年不亦可恨之甚哉酉陽雜俎
蜀中有木𩔖柞衆木榮時如枯枿隆冬方萌芽布隂蜀
人呼爲楷木詩疏園有棘棘酸棗也爾雅栲山樗
注栲似樗色小白生山中因名云亦𩔖漆樹詩疏栲
葉似櫟木皮厚數寸可爲車輻或謂之栲櫟許愼正以
栲讀爲&KR0008;今人言栲失其聲耳爾雅杻檍注似棣細
葉葉新生可飼牛材中車輞關西呼杻子一名土橿
詩疏杻檍也葉似杏而尖白色皮正赤爲木多曲少直
枝葉茂好華如楝而細蕊正白蓋此樹今官園種之正
名曰萬歲既取名於億萬其葉又好故種之或謂之牛
筋或謂之檍材可爲弓弩幹也埤雅釋木云檖羅檖
一名羅其文細密如羅故曰羅也又有白者赤羅文棘
白羅文緩雖皆所謂文木然而赤羅爲上梀謂之綾杉
謂之紗檖謂之羅羅亦有華者俗謂之羅錦羅錦猶言
杉錦梀綾也羅錦明杉錦暗今虜人有梀綾器其文如
綾綺狀又下於杉錦矣詩疏枸樹山木其狀如櫨一
名枸骨高大如白楊所在山中皆有理白可爲函板枝
柯不直子著枝端大如指長數寸噉之甘美如飴八九
月熟江南特美今官園種之謂之木蜜古語云枳枸來
巢言其味甘故飛鳥慕而巢之本從南方來能令酒味
薄若以爲屋柱則一屋之酒皆薄物𩔖相感志枸樹
江南謂之白石樹詩所謂南山有枸是也廣志木蜜
樹號千歲根甚大伐之四五歲乃斷取不腐者爲香生
南方蜜可食詩疏楛其形似荆而赤莖似蓍上黨人
織以爲斗筥箱器又揉以爲釵故上黨人調問婦人欲
買赭否曰竈下自有黃土問買釵否曰山中自有楛
唐書萬歲登封元年春封嵩山御朝覲壇受朝賀登封
壇南有槲樹大赦日於其杪置金雞改名爲金雞樹
羣芳譜漆一名桼似榎而大樹高二三丈餘身如柿皮
白葉似椿花似槐子似牛李子木心黃生漢中山谷梁
益陜襄歙州皆有金州者最善廣州性急易燥格物
論漆樹汁可以髹物以竹筒釘入木中取之人多種於
山谷間花木考百濟西南海中有三島出黃漆樹似
小榎樹而大六月取汁漆器物若黃金其光奪目南
方草木狀棹樹幹葉俱似椿以其葉煮汁漬果呼爲棹
汁若以棹汁雜彘肉食者即時爲雷震死出高凉郡
紺珠棹汁唯可染絳花木考郴州之木櫧爲貴其爲
樹四時無改柯易葉質性堅於檜柏伐而材之雖百歲
雨淋日炙弗蠧弗腐作屋置以當風雨之衝棺在土與
石槨敵此櫧之所以爲貴也櫧樹歲結子其子小者小
於榛味如之大者大如榛而味苦土人取爲果實謂小
實者爲圓珠櫧大者苦珠櫧以此分二種其材固無異
也按山海經前山其木多&KR0034;(音諸)注謂其樹作子可食冬
夏恒青作柱難腐&KR0034;豈即此櫧耶羣芳譜楂橡栗之
屬生閩廣江右山谷間樹易成材亦堅韌實如橡斗無
刺子或一二或三四似栗而殼薄仁皮色如榧肉如栗
味苦多膏油杜工部詩石榞徧天下水陸兼浮沉注
榞木名石榞子如芎藭其皮可以禦饑時天下荒亂小
民轉溝壑水陸竝載石榞以充糧蜀記䔋木樹高十
餘丈闊四五圍樹顚生葉兩邊行列如飛鳥翼皮中有
白麫石許磨屑可作飯呼爲䔋麫輕滑勝桄榔麫吳
錄交阯有欀木其皮中有如白米屑者乾之水淋之似
麫可作餅(楊愼云欀即桄榔張爾公云欀即䔋木非桄榔也)山海經橐山多
&KR0008;木郭注今蜀中&KR0008;木七八月中吐穗穗成如鹽粉
廣志柯木生廣南山谷可爲船舫一名木孥南越志
威寧縣有穿州其上多綸木似榖皮可以爲綿嶺表
錄異抱木葉細如檜身堅𩔖柏唯根軟不勝刀鋸今潮
循人多用其根刳而爲履當木濕時刻削易如割瓜木
乾之後柔刀不可理也或油畫或漆其輕如通草暑月
著之隔卑濕地氣力如杉木今廣州諸郡牧守初到任
皆有油畫抱木履也酉陽雜俎武陵郡北有鹿木二
株馬伏波所種木多節九域志金城山上有韓木乃
文公所植不知其名士人觀其花之疎密以知登第之
多寡王會篇卜人以丹砂夷用&KR0146;木注木生水中黑
色而光堅若銕古今注毉木出交州色黑有文亦謂
之烏文木博物要覧烏木出海南南蕃雲南葉似棕
櫚性堅老者純黑色且脆間道者嫩今僞者多是檕(音記)
木染成作筯格古要論娑木出廣西四川色黃紋理
稍黑花紋細者可愛直理者多性最柔可圈束新者有
香甚濁事物紺珠蘇木出海南樹似菴蘿葉似榆抽
條長丈餘花黃子初青熟黑木赤可染絳博物要覧
蘇木樹𩔖槐出九真煎汁忌鐡器則色黯其木蠧之糞
名曰紫納亦可染絳容齋隨筆杬木今饒州處處有
之莖幹不純是木小人爭鬭者取葉挼擦皮膚輙赤腫
如被傷以誣人至和鹽擦卵則又染其外若赭色也
物𩔖相感志杬木出豫章煎其皮甚赤用以藏卵使不
壞爾雅謂杬魚毒是也硯北雜志峽川黃牛廟後鬱
木似冬青落葉似符篆不同格古要論欏木出湖廣
及江西南安萬羊山木色白紋理黃花紋麤亦可愛謂
之倭欏不花者多有一等稍堅理直而細謂之草欏俗
呼曰梌木事物紺珠欓木似椿莖間有刺子辛如椒
南人淹藏爲果花木考強木造船其上多飾珠玉以
爲遊戲強木不沉木也方一寸以百斤巨石縋之終不
沒名義考世傳木蘭舟不知木蘭是何物陶隱居云
似欄木皮甚薄而味辛香相如傳注如椒而香可作面
膏或云與桂同或云桂中之一種玉篇欃木蘭也穆
天子傳天子釣於河以觀姑繇之木注姑繇大木也
汲冡周書白州比閭其華若羽伐其木爲車終行不敗
南州異物志木有摩厨生于斯調國其汁肥潤其澤
如脂膏馨香馥郁可以煎熬食物香美如中國所用油
三輔黃圖漢有枍詣宮枍(音意)詣木名宜都山川記
佷山有異木人無見其朽者其名千歲葉似棗色似桑
冬夏青貞強少節目蜀都賦注交讓木名兩樹對生
一樹枯則一樹生如是歲更終不俱生俱枯也出岷山
在安都縣拾遺記晉人爲介之推起思烟臺種仁夀
木木似栢而枝長柔軟其花堪食呂覧云木之美者有
仁夀之華孔光傳賜太師靈夀杖云靈夀木名似竹
有節長不過八九尺圍三四寸自然有合杖制不湏削
治也詩疏椐樻節中腫以扶老今靈夀是也今人以
爲馬鞭及杖弘農共北山甚有之酉陽雜俎無患木
燒之極香辟惡氣一名噤婁一名桓昔有神巫曰瑤&KR0008;
能符劾百鬼擒魑魅以無患木擊殺之世人競取此木
爲器用却鬼因曰無患木纂異文無患木名也實可
以去垢核黑如㙠櫨無患木子僧家貫之爲念珠惟取
紫紅色小者佳博物要覧槵子木生山中樹甚高大
枝葉皆如椿其葉對生五六月開白花結實如彈丸生
青熟黃老則文皺黃時肥如油煠之形味辛氣䐈且硬
其蒂下有二小子相粘承之實中一核堅黑如珠其子
可作素珠碾碎可洗真珠酉陽雜俎通脱木如蜱麻
生山側花上粉主治惡瘡心空中有瓤輕白可愛女工
取以飾物寰宇記嶺南容州有勾芒木可以爲布里
人斫之新條更生取之績以爲布格古要論人面木
出鬱林州春花夏實秋熟兩邊似人面故以名之事
物紺珠接骨木高一二丈花葉似芹木輕虚無心斫枝
插土便生一名木葫藋彙苑枳柜即圖經所謂接骨
木也事物紺珠龍骨木根如桮棬幹如臂而扁皮青
翠花黃心紅瓣根身有刺斷之有汁可編籬又名火殃
樹烽火木格古要論虎斑木出海南其紋理似虎斑
故名鸂鶒木出西蕃其木一半紫褐色内有蟹爪紋一
半純黑如烏木有距者價高西蕃作駱駝鼻中紋子不
染肥膩嘗見有作刀靶者不見其大者酉陽雜俎臺
山有色綾木其理如綾紋人取以爲枕呼色綾枕松
漠記聞㮦柃木多有文縷可愛多用為椀羅浮山記
男青條蕊之屬莫不朱色尤易植立折插土中因便開
榮彙苑女青亦木名見道藏有女青鬼律湘烟錄
女青烏葛也見張揖廣雅一名雀翾生朱崖見本草
叙州府志黃葛木其形如衆藤連理合而爲一大者合
抱高數丈葉如橡葉喜緣崖壁生壅腫屈曲不爲材用
韻書云夀可千歲錦繡萬花谷忠州景德觀前有古
木大數十圍枝柯盤鬱如蓋山中人云此黃葛木千年
物也格古要論赤水木色赤紋理細性稍堅且脆極
滑淨事物紺珠臙脂木色如臙脂堅緻可鏇作艾子
木高竦花黃葉小子若萸糜之曰艾油花木考放杖
木生温括睦婺山中樹如木天蓼老人浸酒服之一月
放杖故以爲名也陸游入蜀記石端義者性殘忍每
捕官吏繫獄輙以石鹽木枷枷之石鹽木蓋木之至堅
重者每曰木名石鹽天生此爲我用也其後石坐罪竟
荷校云南越志廣州有樹可以禦火山北謂之愼火
或謂之戒火多種屋上以防火也但南中無霜雪故成
樹伏琛齊地記東武城東南有勝火木經野火燒炭
不滅故東方朔謂爲不灰之木太平寰宇記不灰木
俗多爲鋌子燒之成炭而不灰出膠州葉如蒲草束以
爲燎俗呼爲萬年火把開山圖徐無山出不灰之木
其木色黑似炭而無葉花木考圖經曰不灰木出上
黨今澤潞山中皆有之蓋石𩔖也其色青白如爛木燒
之不然以此得名或云滑石之根也出滑石處皆有亦
名無灰木採無時今處州山中出一種松石如松幹而
實石也或云松久化爲石人家多取以飾山亭及琢爲
枕雖不入藥然與不灰木相𩔖故附之輟耕錄回紇
野馬川有木曰鎻鎻燒之其火經年不滅且不作灰彼
處婦女取根置帽入火不焚如火鼠布云上林賦鮮
支黃礫師古注鮮支即今支子樹也花木考富家則
種椰子一千株或二三百株爲産業其椰子有十般取
用嫩者有漿甜可食又可釀酒老者肉打油做糖或做
飯外衣打索造船殼爲椀爲酒鍾又好燒酒灰打廂金
銀細巧生活樹好造屋葉堪蓋屋出柯枝國格古要
論椰子木出廣西梧州府鬱林州樹似檳榔實大如瓜
堪爲飲器文選曰檳榔無枝椰葉無隂檳榔亦出廣西
鬱林州樹如棕櫚高七八丈其實尖者爲貴與石灰同
食令人齒黑故有雕題黑齒之俗實能辟瘴氣故土人
日日早食客至傳以相待庶物異名疏魏王花木志
君遷樹細似甘蕉子如馬乳一曰子如瓠形即古度樹
也不花而實子從皮出大如安石橊正赤初時可煮食
司馬温公名苑云君遷子如馬嬭俗云牛嬭柿是今之
造扇用此北戶錄蝱母木即南越志所云古度樹一
呼䢷子南人號曰柁實從木皮中出如綴珠璫大如櫻
桃黃即可食過則實中化蛾飛出亦有爲蚊子者國
史𥙷嶺南有蚊樹似枇杷樹皮裂蚊紛然而出魏王
花木志都桷樹出九真交阯野生三四月開花赤色子
似木瓜八九月熟薛瑩荆揚異物志棎子樹南越丹
陽諸郡皆有之實如梨冬熟味酢畱子樹七八月熟核
堅味與棎子同事物紺珠椋子樹葉似柿兩葉相當
子圓細如牛李生青熟黑材中車輞交州記都句樹
似栟櫚木中出屑如麪可啖大業拾遺南海郡送都
念子樹一百株勅付西苑十六院内種此樹高一丈許
葉如楊枝柯長細花金色花葉正赤似蜀葵而大其子
小於柿子甘酸至美蜜漬爲粽益佳資暇錄豆有圓
而紅其首烏者舉世呼爲相思子即紅豆之異名也其
木斜斫之則有文可爲彈博局及琵琶槽其樹大株而
白枝葉似槐其花與皂莢花無殊其子若&KR0008;豆處於甲
中通身皆紅李善云其實赤如珊瑚是也格古要論
金剛子木出海南安南六楞遍身花紋深細可愛堅且
實故名金剛子作素珠冬月不冷手大者如榛子小者
如梧桐子亦有如圓眼大者大理府志念珠樹在城
北五十里每穗結實百八枚昔李賢者寓周城主人其
家婦産難賢者摘念珠一枚使吞之珠在兒手中擎出
棄珠之地叢生珠樹香譜丁香生東海及崑崙國二
三月花開七月方結實本草注丁香生廣州樹高丈
餘淩冬不凋葉似櫟而花圓細色黃子如丁長四五分
紫色中有粗大長寸許者俗呼爲母丁香擊之則順理
而折味辛主風毒諸腫能發諸香及止乾霍亂嘔吐驗
酉陽雜俎阿魏出伽闍那國即北天竺也伽闍那呼
爲形虞亦出波斯國波斯呼爲阿虞截樹長八九丈皮
青黃二月生葉葉似鼠耳無花實斷其枝汁出如飴久
乃堅凝拂林國僧彎所說同摩伽陁國僧提婆言取其
汁和米豆屑合成阿魏唐本草薰渠即阿魏别名
元飲膳正要阿魏根名穩展性臭能止臭和食料甚香
美一統志三佛齊出阿魏樹不甚高土人納竹筒於
樹梢脂滿其中冬月破筒取脂即阿魏也或曰其脂最
毒人不敢近每採時繫羊於樹下自遠射之脂著於羊
羊斃即爲阿魏五雜組俗云黃金無假阿魏無眞阿
魏生西域中一名合昔泥其樹有汁沾物即化人多牽
羊豕之𩔖繫樹下遙以物撼其樹汁落則羊豕皆成阿
魏矣樹上之汁終不可得故云無真也本草雷斆云
阿魏驗法有三第一以半銖置熟銅器中一宿至明沾
阿魏處白如銀汞無赤色第二以一銖置五㪷草自然
汁中至明如鮮血色第三以一銖置柚樹上樹立乾即
是真者研細熱酒器上裛過入藥玄覽枸把千歲爲
犬子事物紺珠枸把枝幹高三五尺葉如橊葉而薄
軟可食花木考三佛齊産没藥樹高大如松皮厚二
三寸採時掘樹下爲坎用斧伐其皮脂流於坎旬餘方
取之浡泥産片腦樹如杉檜取之者必齋沐而往其成
片似梅花者爲上其次有金脚速腦米腦蒼腦札聚腦
又一種如油名腦油花木考片腦産暹羅諸國惟佛
打泥者爲上其樹高者二三丈葉如槐而小皮理𩔖沙
柳腦則其皮間凝液也好生窮谷島夷以鋸付&KR0008;就谷
中尺斷而出剥而採之有大如指厚如二青錢者香味
清烈瑩潔可愛謂之梅花片鬻至中國擅翔價焉復有
數種亦堪入藥乃其次耳五雜組血竭一名麒麟竭
出南番中廣州亦有之樹高數丈葉似櫻桃而有三稜
脂液滴下如膠飴狀久而堅凝色如乾血又能破積血
止金瘡血故以血竭名也一云是紫鐂樹之脂驗者以
透指甲爲真事物紺珠杜仲高數丈葉如柘皮如厚
朴折之白絲相連厚朴高三四丈徑一二尺葉如柳不
凋紅花青實皮鱗皴而厚紫色一統志鄠南有淨土
樹三月開花如桃花八月結實如小栗殼中皆黃土相
傳鳩摩羅什覆屧於土中所生故名淨土西京雜記
上林苑有千年長生樹十株萬年長生樹十株洛陽
宮殿簿明光殿前長生二株含章殿前長生一株晉
宫閣名華林園長生六株萬年殿前長生二株鄴中
記金華殿後有皇后浴室種雙長生樹枝條交於棟上
團團車蓋形冬日不凋葉大如掌至八九月乃生華華
色白子赤大如橡子不中啖也世人謂之西王母長生
樹太平廣記楚國王仲先聞潘章之美因願爲友遂
同衾枕情踰伉儷未幾偕沒其家憫之合葬於羅浮山
忽生一樹柯條枝葉無不相抱時人號曰共枕樹晉
宫閣名華林園中有君子樹三株太平御覽君子樹
似檉松曹爽樹之於庭事物紺珠慈母樹高丈餘葉
如櫻桃而小五侯鯖羅漢樹有雌雄雄者開花雌者
結子子細腰似葫蘆硯北雜志杜子美舊居在秦州
東柯谷今爲寺山下有大木至今呼爲子美樹李紳
詩序新昌宅書堂前有藥樹一株今已盈拱前長慶中
於翰林院西軒藥樹下移得纔長一寸僕夫封一泥圓
以歸植今則長成名之曰天上樹潛確𩔖書肉樹端
溪豬肉子也大如杯炙而食之味如豬肉而美麪樹南
中桄榔也酒樹椰也華夷花木考弓樹在全羅道光
州南門外枝幹輪囷大數十圍高七十餘尺邑人以發
葉早晩占年之豐歉今枯爾雅樸&KR0554;心注樸&KR0554;一名
心樸&KR0554;斛&KR0554;也有心能濕江河間以作柱五侯鯖白
蕤棫樸也燒之其烟與他木異直上如線高五七丈不
絶南方草木狀文木樹高七八尺色黑如水牛角
彙苑詳註石帆海樹也紫黑色其根株着實其枝柯如
鐡綆相勾聯高一二尺許疑以其扁薄如帆故呼爲石
帆今人取置花盆中以爲玩事物紺珠紫珠樹似黃
荆葉小無椏子紫圓如小珠玄中記東海有樹名爲
白蒙其汁可爲脂色白味甘本草拾遺旁其烏藥也
李時珍云烏以色名其葉狀似鰟魮故俗呼爲鰟魮樹
旁其方音訛也陳藏器云樹生似茶高丈餘一葉三椏
葉青隂白狀似山芍藥及烏樟根色黑褐作車轂紋横
生直根者不堪用酉陽雜俎昔婁約居常山据禪座
有野嫗手持一樹植之於庭言此是蜻蜓樹歲久芬芳
鬱茂有一烏身尾長常止息其上五侯鯖蝴蝶樹高
三五尺葉皺而有稜春暮盛開山谷間有之爾雅魄
榽橀注魄大木細葉似檀今河東多有之齊人諺曰上
山斫檀榽橀先殫(榽一作挈)詩義疏檕迷一名挈橀唐
本草檕迷名莢蒾蘇恭云葉似木槿及榆作小樹子如
溲䟽兩兩相對而色赤味甘廣志檕迷樹子色如糯
粟可食花木考山野有一等樹名爲沙孤樹人將此
樹皮如中國葛根搗浸澄濾取粉作丸菉荳大曬乾而
賣名沙孤米可做飯食出蒲喇加國何氏天啓集永
明寺詩注云柴千樹名因土人所名亦不知何木也詩
云山樹柴與千南客曾不省云最難長大我見刹那頃
太平廣記俱那衛葉如竹三莖一層莖端分條如貞
桐花小𩔖木檞出桂州羅浮山記那衛外國樹英花
紅粉至可玩愛本草别錄溲疏生熊耳川谷一名楊
櫨一名牡荆一名空疏樹高丈許皮白中空時時有節
子似枸把子冬熟赤色味甘苦末代乃無識者此非籬
援之楊櫨也林邑記播栘樹柯葉發根下虚中森羅
望之似懸髮庶物異名疏陶隱居别錄云衛矛生霍
山吳普云葉如桃箭如羽蘇恭云莖長四五尺許其幹
有三羽狀如箭翎葉似山茶青色其木亦名狗骨釋名
云齊人曰衛所以導矢也此物幹有直羽如箭羽矛刃
自衛之狀故以爲名事物紺珠蕤核樹高五七尺莖
間有刺葉似枸把花白子紅紫似五味子物𩔖相感
志必栗香樹形如椿生商山殺蟲魚葉擣碎置上流魚
悉暴腮其木堪爲書軸白魚不敢犯之花木考做打
麻本是一等樹枝落膠汁土内掘出如松歴青樣火點
即著番人皆以此物作燈點照光番船造完則溶此物
塗抹於外水不能入彼人多採取賣内有明淨好者似
金珀一般若損都盧厮有番人做成帽珠而賣水珀即
此物也出蒲喇加國太平廣記阿驛波斯呼爲阿驛
拂林呼爲底檷樹長丈四五枝葉繁茂葉有五出似蜱
麻無花而實實赤色𩔖蜱子味似乾柿而一年一熟
事物紺珠無石子樹一名沒石子出波斯高六七丈圍
八九尺葉似桃而長白花心微紅子如彈丸初青熟黃
一年生無石子一年生䟦屢子殼大如指長三寸子如
栗可噉翻譯名義集南印建那𥙷羅國北不遠有多
羅樹成林三十餘里其葉長廣其色光潤諸國書寫莫
不採用天中記洛陽翊津橋通翻經道場其道場有
婆羅門僧及身毒僧新翻諸經其經本從外國來用貝
多樹葉書貝多葉長一尺五六寸闊五寸許葉形似琵
琶而厚大横作行書隨經多少縫其一邊帖帖然酉
陽雜俎貝多出摩伽陀國長六七尺經冬不凋此樹有
三種一者多羅婆力义貝多二者多梨婆力义貝多三者
部婆力义多羅多梨竝書其葉部闍一色取其皮書之
貝多是梵語漢翻爲葉貝多婆力义者漢言樹葉也西
域經書用此三種皮葉若能保護亦得五六百年嵩山
記稱貝多葉似枇杷竝謬交阯近出貝多枝林中第一
緬甸軍民志有樹𩔖㯶高五六丈結實大如掌土人
以麯納罐中而以索懸其罐於實下劃其實取汁流於
罐以爲酒名曰樹頭酒或不用麯唯取其汁熬爲白糖
其葉即貝葉寫緬書用之嵩山記嵩高寺中有思惟
樹即貝多也如來坐貝多下思惟因以名焉魏王花
木志思惟樹漢時有道人自西域持貝多子植於嵩之
西峯下後極高大有四樹樹一年三花酉陽雜俎菩
提樹出摩伽陁國在摩訶菩提樹寺蓋釋迦如來成道
時樹一名思惟樹莖幹黃白枝葉青翠經冬不凋至佛
入滅日變色凋落過已還生此日國王人民大小作佛
事收葉而歸以爲瑞也樹高四百尺下有銀塔周㢠廻遶
之彼國人四時常焚香散花遶樹下作禮此樹有梵名
二一曰賓撥梨娑力义二曰阿濕曷咃婆力义西域記
謂之畢鉢羅以佛於其下成道即以道爲稱故號菩提
婆力义漢翻爲道樹天台志山有菩提樹相傳西天
梵僧遊化遺此種樹如柿花亦大同未結蘂先乃别抽
一葉長指半許闊兩指色白而光潤乃結蘂於葉下日
則覆子以蔽穢夜則捧子以承露秋社後取子爲珠十
百中必有一二如羅漢者謂之佛頭他處所生則無之
若西天佛菩提樹智藥三歲移植於廣州光孝寺者其
樹不花不實經冬不凋葉之筋脉細緻如絹廣人每用
此爲燈爲花爲蟬蟲之翼則與此大不相𩔖酉陽雜
俎巴陵有寺僧房牀下忽生一木隨伐隨長外國僧見
曰此婆羅也元嘉初出一花如蓮遊名山記華山朝
元洞下院有老君殿其前婆羅樹數百年物視其子𩔖
栗道士云灰之服以酒可愈心痛益部名物記贊沙
羅樹花在蛾眉山難移樹葉似柟葉葉相讓樹皮如玉
蘭色葱白最潔鳥不棲蟲不生潛確𩔖書唐天寳初
安西道進娑羅樹狀云此木不庇凡草不止惡禽如得
托根長樂擢穎建章布葉垂隂比月中之丹桂連枝接
影對天上之白榆華夷花木考娑羅樹出西番海中
潯州官圃一株甚巨每枝生葉七片有花穗甚長而黃
如栗花秋後結實如栗可食正所謂七葉樹也今餘杭
南安寺前二株左右對植甚茂問之土人皆不知其名
一僧乃云相傳娑羅樹番僧所植者此不謬矣唐李邕
娑羅樹碑云惡禽不集凡草不庇東瘁則青郊苦而歲
不稔西茂則白藏泰而秋有成是也苐以段成式之博
雅而曰花開如蓮則大悖耳其樹詳於佛書維摩詰經
有菴羅樹唐會要云菩提樹一名波羅樹葉似白楊即
思惟樹一名成道樹西域記名畢鉢羅又雙樹名婆羅
樹其花名婆羅法今所稱婆羅法門也蓋婆娑音同故
互言之耳今月中樹影皆曰閻浮山娑婆樹影即此歐
陽永叔娑羅樹詩云伊洛多竒木娑羅舊得名常於佛
家見宜在月中生解酲語至元間馬八兒國入貢菴
羅樹十株花葉似棗實似李味佳一統志真臘國有
婆田羅樹花葉實俱略似棗又有歌畢陀樹花似林檎
葉似榆而厚大實似李花木考黎州通望縣有銷樟
院在縣西一百步内有天王堂前古柏樹下有大池池
南有娑羅錦樹三四人連手合抱方匝先生花而後生
葉其花盛夏方開謝時不背而墮宛轉至地其花蘂有
綿謂之娑羅綿善致鬱茂違時枯凋霏雪錄婆羅蜜
樹如荔枝樹差大皮厚葉團有横紋小枝附樹身而生
一枝含數實花落實出大如斗皮亦似荔枝有刺𩔖佛
首螺髻之狀肉若蜂房近子處可食與熟瓜無異而風
韻過之如肥皂核大亦可煼食味似豆春生秋熟交人
珍之海槎餘錄波羅蜜樹𩔖冬青而黑潤倍之幹至
斗大方結實多者十數少者五六顆皆生於根幹之上
狀似冬瓜外結厚皮若栗蓬多棘刺方熟時可重五六
斤去外殼内肉層疊如橘囊以其甘如蜜故云國憲
家猷南滇夷島産木有堅如石文横銀屑者夷名曰伽
陀羅余愛其堅又貴其異遂用作琴楊慎外集拘尼
陁樹花見月光即開無憂樹女人觸之花方開婆羅婆
樹其實如&KR0034;事物紺珠波羅奢華葉青色華有三色
日未出時則黑日正中則赤日沒則黃樹汁染皮㲲名
紫礦西京雜記上林苑有白銀樹黃銀樹扶老樹金
明樹搖風樹鳴風樹琉璃樹離婁樹華夷花木考紫
䤵樹出真臘國呼爲勒佉亦出波斯國樹長一丈枝條
鬱茂葉似橘經冬不凋三月開花白色不結子天大霧
露及雨霑濡其樹枝條即出紫䤵波斯國使烏海及沙
利深所說竝同真臘國使折衝都尉沙門陀沙尼拔陀
言蟻運土於樹端作窠蟻壤得雨露凝結而成紫䤵崑
崙國者善波斯國者次之李紳詩注琪樹垂條如弱
柳結子如碧珠三年子乃熟每歲生者相續一年者綠
二年者碧三年者紅綴條上璀錯相間(一統志作金松)王世
懋游匡廬山記寳樹在上大林寺去天池輿行可四里
而遙幾及山麓矣樹有二其一亭亭道旁扶疏四垂妙
好端正若浮屠所畫瓔珞琪樹者相傳一異僧自西土
移來近忽出一癭作人狀僧輩以爲大士像云其一生
澗旁枝葉覆廕根出石間泉㶁㶁流其上樹之美故讓
道旁者而所據勝不啻過之七修𩔖藁予友烏鎮王
天雨濟爲横州州判嘗云横之馴象衛指揮殷貫家有
盆樹一株高可三四尺幹葉皆紫黑色葉小𩔖石楠質
理細厚問於主人曰鐡樹也每遇丁卯年則花開四瓣
紫白色如瑞香較少圓耳一開累月不凋嗅之有草氣
予以諺以事難成者則曰須鐡樹開花然則果有此樹
耶華嚴經如雪山頂有藥王樹名無盡根酉陽雜
俎没樹出波斯國拂林國人呼爲阿縒(音矬)樹長丈餘皮
青白色葉似槐而長花似橘花而大子黑色如山茱萸
酸甜可食北史琉球國居海島多鬭鏤樹似橘而葉
密條纖如髮之下垂織鬭鏤皮弁雜毛以爲衣事物
紺珠纏花樹出天方國如中國大桑其花一年三發長
生不枯酉陽雜俎婆律國有婆律樹高八九丈大可
六七圍瘦者出龍腦香香在木心肥者出婆律膏膏在
木端齊暾樹出波斯國亦出拂林呼爲齊&KR3647;(湯兮反)樹長
二三丈皮青白花似柚極芳香子似楊桃六月熟西域
人壓爲油以煮餅果如中國之巨勝也阿勃參出拂林
國長一丈餘皮青白色葉細兩兩相對花似蔓菁正黃子
似胡椒赤色研其枝汁如油以塗疥癬無不瘥者其油
極貴價重於金槃砮穡波樹出波斯國亦出拂林國拂
林呼爲羣漢樹長三丈圍四五尺葉似細榕經寒不凋
花似橘白色子綠大如酸棗其味甜膩可食西域人壓
爲油以塗身可去風痒
格致鏡原卷六十六
