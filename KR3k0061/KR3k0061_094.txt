格致鏡原卷九十四大學士陳元龍撰
水族𩔖五
鼇
玄中記鼇巨龜也以背負山周廻千里韻會贔屓鼇
也一曰雌鼇爲贔列仙傳有巨靈之鼇背負蓬萊之
山而抃舞戲滄海之中列子東海有五山帝使巨鼇
十五舉首而戴之而龍伯之國有大人一釣而連六鼇
合負而歸灼其骨以數焉符子東海鼇冠蓬萊游滄
溟騰躍而上沈没而下垤蟻聞而悦之相要海畔觀鼇
羣蟻曰彼冠山何異我戴粒逍遙於封壤之巔伏乎窟
穴也西墅記譚于頔在海南日一夜方三更忽曉如
日初出移時復暗徧嶺南悉同時復有客言某日夜見
海中大鼇浮出目光照耀天地如白晝徐徐復没驗其
日正同
黿
爾雅翼黿似鼈而大南人亦捕食之闊或至一二丈介
蟲之元也鼈以爲雄故黿鳴而鼈應一曰黿亦卵生而
伏影卵大如雞鴨子一産一二百枚錄異記黿狀如
鼈腹下赤者爲黿白者爲鼈俗云黿之身有十二屬肉
漁人捕得之雖支分臠解隨其巨細未投湯鑊者皆能
跳走鼈與黿雖至大者如蚊蚋噆之一旦乃死博物
志屠黿解其肌肉唯腸連於頭而經日不死猶能齧物
鳥往食之則爲所得漁者或以張鳥雀禮記月令季
夏命漁師登龜取黿謂甲蟲至秋乃堅成九月方可取
之也山堂肆考黿頭有疙搭名曰癩頭潛確𩔖書
黿大於鼉朔朢隨月浮水月沈則没此屬隂也淮南
萬畢術黿脂得火可以然鐵燒黿致鼈格物總論黿
肉五色而白多老者能化爲魅其卵人亦掘取以鹽淹
可煮食之其白不凝五雜組殺黿割肉懸桁間見無
人便自垂至地聞人聲即縮廣陵沙岸上有水牛偃曝
一黿大如席闖出水際潛往牛所牛覺亟起環行出其
後奮角觝之黿即翻身仰臥不能復起爲江濱人擊殺
之古有相傳水牛殺蛟當不虚也宣州志宣城江中
黿出虎搏之黿齧虎二瘡虎怒拔黿之首而虎瘡甚亦
死芸窗聞見錄安陸陂澤中多巨林叢葦水涸則虎
處其中一日鄉人遙見一虎倒懸於樹聲震林木集衆
視之乃一巨黿曝日於樹虎不知以尾掉之爲黿所含
不能脫遂爲衆所得五雜組儀眞人有網得黿者繫
其足置豕圈中將烹之入夜有虎入圈以爲豕也搏之
爲黿所齧至死不放虎創甚而伏比明衆至格殺虎以
黿爲有功放之於江焉廣雅海黿大一畝重千鈞
搜神記千歲黿能與人語後漢五行志靈帝時江夏
黃氏之母浴而化爲黿入於深淵其後時時出見初浴
簪一銀釵及見猶在其首晉書吳孫皓時丹陽宣騫
母年八十因浴化爲黿古今注黿一名河伯使者
吉凶響應錄韋丹未第時於洛陽橋見漁者得一黿甚
大丹心異之贖投於河後有元長使名濬之來謁丹卽
此黿也水族加恩簿甘鼎(謂黿也)宜封醉舌公
鼉
草木疏鼉形似蜥蜴四足長丈餘小者六七尺首尾皆
有鱗甲如鎧今合藥鼉魚甲是也皮堅厚宜冐鼓續
博物志鼉一名土龍鱗甲黑色能横飛不能上騰說
文鼉具十二肖肉蛇肉最後在尾潛確𩔖書鼉小於
黿向日吐水日沈則没此屬陽也埤雅晉安海物記
曰鼉宵鳴如桴鼔今江淮之間謂鼉鳴爲鼉鼔亦或謂
鼉更更則以其聲逢逢然如鼓而又善夜鳴其數應更
故也今鼉𧰼龍形一名鱓夜鳴應更吳越謂之鱓更蓋
如初更輒一鳴而止二即再鳴也舊云鼉性嗜睡目睛
常閉一曰獨鳴早鼉鳴夜趙辟公雜說曰鼉聞鼓聲則
鳴本草鼉口内涎有毒長一丈者能吐氣成霧致雨
力至猛能攻陷江岸長者自齧其尾極難死沸湯沃口
入腹良久乃就剥老者多能變化爲邪魅物𩔖相感
志鼉狀若龍五色形長丈餘介胄備焉其𩔖長者能吐
霧致雨聲甚可畏入穴中掘之如百人掘之須百人取
之一人掘即一人牽取不然終不可出梁周興嗣嘗食
其肉後爲鼉噴成惡瘡此物靈不可食或能爲妖患害
於人也埤雅鼉枕瑩淨魚枕弗如格物總論鼉形
𩔖守宫陵鯉輩生卵大如鵝卵南人食其肉云色白如
雞錄異記道州營陵中鼉甲長八尺下自然有文字
前後四足各踏一龜行或踰山越水俗莫敢犯文𨕖
注郭璞睡時有人見其形變鼉云是鼉精酉陽雜俎
訶條國金遼山寺有石鼉衆僧飲食常盡向石鼉作禮
則飲食悉具
龜
總論春秋運斗樞瑤光星散爲龜易離爲龜大
戴禮甲之蟲三百六十而神龜爲之長春秋運斗樞
玉衡星得靈龜躍孝經援神契天子孝地龜出土
淮南子介潭生先龍先龍生玄黿玄黿生靈龜靈龜生
庶龜凡介者生於庶龜埤雅龜舊也外骨内肉腸屬
於首廣肩無雄與蛇爲匹故龜與蛇合謂之玄武𩔖從
云玄龜不咽粟蓋龜善藏久能行氣導引其背微傴韓
子謂之穹龜相法以爲強脊如龜有後之人也又龜背
微坼如皺剥龜經夫龜甲黃足赤眼白尾青腹黑者
蓋禀受乎五行之粹也然而性畏刀鐵之器聞其聲則
不能動矣雜阿含經有龜被野干所包藏六而不出
野干怒而捨去(龜首尾及四足凡六)化書牝牡之道龜龜相顧
神交也埤雅語曰龜思鼈望今龜鼈皆隔津望卵
史記南方老人用龜支牀足行二十餘歲老人死移牀
龜尚生不死龜能行氣導引也史記龜筴傳江南嘉
林龜在其中嘗巢於芳蓮之上左脅書文曰甲子重光
得我者匹夫爲人君有土正諸侯得者爲帝王靈鬼
志郄世了在會稽造墓其地多石後破大石得一龜長
尺二寸許在石中石了無孔也得非龜石俱生乎既破
出之龜行動如常龜無異石受龜如人刻安之史氏
龜經龜生百歲故居鵲尾之上搜神記千歲之龜能
與人語神仙傳葛玄指龜使舞格物考龜聽雷聲
口中所含以蟄者吐而昂首無蟲可食旣死血肉腐爛
滲入下甲此眞敗龜板也陽龜殼圓板白隂龜殼長板
黃隂人用陽陽人用隂曰神屋曰敗將曰漏天機皆敗
龜板别名南越志龜甲一名神屋出南海生池澤中
吳越謂之元佇孔六帖張儀築成都城依龜行路築
之李德裕鎮西川龜殼猶在後爲高崇文截作腰帶胯
南柯記淳于棼夢大獵于國西靈龜山及寤尋穴究
源一穴中有一腐龜殼積雨浸潤小草叢生即所獵靈
龜山也格古要論龜筒亦出南蕃海中其色似玳瑁
而無斑紋埤雅明堂位曰周以黃目黃目蓋以龜目
飾尊今龜目黃而許愼解字設罍亦曰龜目酒尊是也
公羊傳龜青純註純緣也謂甲髯千歲龜青髯明吉
凶也食貨志元龜岠冉長尺二寸孟康注冉龜甲緣
也岠至也度背兩邊緣尺二寸也禮青黑緣者天子
之寶龜方書鏡照雄龜即淫發失溺滴耳可治聾
岣嶁神書言龜溺磨瓷器能令軟研墨書石能入數分
周處風土記江南五月五日煮肥龜入鹽豉蒜蓼食
之名曰葅龜取隂内陽外之義
龜卜物原伏羲始造龜卜尚書禹曰官占惟先蔽
志昆命於元龜周禮龜人凡取龜用秋時攻龜用春
時各以其物入於龜室上春釁龜祭祀先卜若有祭祀
則奉龜以往逸禮天子龜尺二寸諸侯八寸大夫六
寸士民四寸龜者隂蟲之老也老者先知故君子舉事
必考之周禮春官菙氏掌供燋契以待卜事注燋灼
龜之木契開龜之鑿埤雅說文曰兆龜坼也龜灼之
而坼坼而後墨與色可知卜人先占坼史占墨次之大
夫占色又次之衆占備焉而後君占體以斷吉凶演
繁露古卜卜人令龜已遂預取吉兆墨畫其上然後灼
之灼文適順其畫是爲食墨者吉其兆不應墨則云不
食不食則龜不從也五代史龜互物也汚泥川澤不
勝數其死而貴於卜官者用適有宜爾而戴氏禮以其
在宮沼爲王者難致之瑞其失亦以多矣丹鉛總錄
唐李華謂龜卜之法當廢余竊是之蓋聖王以麟鳳龜
龍爲四靈而獨於龜刳之煮之何其慘也書曰魚鼈鳥
獸咸若龜卜之法盛行則自天子以至於庶人皆用之
一歲殺龜何啻數百萬是鼈亦咸若而龜獨不咸若耶
雨航雜錄道書龜爲地甲殺者奪壽活者延年宋仁
宗問長生術於鴈蕩木葉老人老人曰無他廣濟貧民
禁天下捕龜能斯二者乃可語道
别名古今注龜一名玄衣督郵抱扑子山中已日
稱時君者龜也清異錄武宗十玩圖謂龜爲靈壽子
水族加恩簿元介卿(謂龜也)卜灼之效吉凶了然所主
大矣宜授通幽博士宣室志張鋋見巴西侯飲酒洞
玄先生與坐天將曉鋋悸悟見身臥在石龕中一龜形
甚巨乃向所見洞玄先生也述異記孫權時永康縣
人入山遇大龜擔之未至家遇夜纜舟於岸見老桑呼
龜曰元緒汝當死矣龜呼桑樹曰子明無苦也盡南山
之樵不能潰我桑曰禍必及予明日獻之吳王煮三日
夜不死諸葛恪曰此龜須多年老桑爲薪煮之立爛遂
斫老桑爲薪既燃即爛故野人呼龜爲元緒庶物異
名疏孟郊詩再拜謝玄夫東坡詩獨見玄夫曝日時皆
謂龜也
詳𩔖周禮龜人掌六龜之屬天龜曰靈屬地龜曰繹
屬東龜曰果屬西龜曰靁屬南龜曰獵屬北龜曰若屬
各以其方之色與其體辨之鄭注屬言非一也色謂天
龜玄地龜黃東龜青西龜白南龜赤北龜黑俯者靈仰
者繹前弇果後弇獵左倪靁右倪若是其體也東龜南
龜長前後在陽𧰼經也西龜北龜長左右在隂𧰼緯也
天龜俯地龜仰東龜前南龜郤西龜左北龜右各從其
耦也爾雅龜俯者靈仰者謝前弇諸果後弇諸獵左
倪不𩔖右倪不若疏俯者靈謂行時頭低周禮天龜曰
靈屬是也仰者謝謂行時頭仰周禮地龜曰繹屬是也
前弇諸果者諸辭也謂甲前長弇覆者名果周禮東龜
曰果屬是也後弇諸獵者諸亦辭也謂甲後長弇覆者
名獵周禮南龜曰獵屬是也左倪不𩔖者倪庳也不發
聲也謂行時頭左邊庳下者名靁周禮西龜曰靁屬是也
右倪不若者不亦發聲也謂行時頭右邊庳下者名若
周禮北龜曰若屬是也爾雅一神龜二靈龜三攝龜
四寶龜五文龜六筮龜七山龜八澤龜九水龜十火龜
史記能得名龜者財物歸之家必大富至千萬一曰
北斗龜二曰南辰龜三曰五星龜四曰八風龜五曰二
十八㝛龜六曰日月龜七曰九州龜八曰玉龜凡八名
龜圖各有文在腹下云云者此某之龜也取此龜不必
滿尺二寸民人得長七八寸可寶矣柳隆龜經龜有
五色依時用之青靈之龜春宜用之西坐東向赤靈之
龜夏宜用之北坐南向禮統神龜之𧰼上圓法天下
方法地背上有盤法丘山玄文交錯以成列宿五色光
昭若玄錦文轉運𧰼四時長尺二寸明吉凶不言而信
述異記陶唐之世越裳國獻千歲神龜方三尺餘背
上有文皆科斗書記開闢以來帝命錄之謂之龜歷
洞冥記黃安坐一神龜廣二尺云昔伏羲始造網罟𫉬
此龜以授吾吾坐龜背已平矣此蟲畏日月之光二千
歲卽一出頭吾坐此龜已五見出頭矣行即負龜以趨
莊子宋元君夜夢有人被髮言曰予爲清江使河伯
漁者豫且得予元君覺召占夢者占之曰此神龜也明
日豫且網得白龜圓五尺獻乃殺以卜七十鑽而無遺
策仲尼聞之曰神能見夢於元君而不能避豫且之網
智能七十鑽而無遺策不能避刳剔之患拾遺記崑
崙山第五層有神龜長一尺九寸有四翼萬歲則升木
而居亦能言員嶠山西有星池千里池中有神龜八足
六眼背負七星日月八方之圖腹有五嶽四瀆之𧰼時
出石上望之煌煌如列星矣淮南子大蒙神龜出於
溝壑史記神龜出於廬江歲貢一尺二寸者上太官
太官以吉日剔取前足臑骨穿佩取龜致堂西北隅隔
懸之使人入深山大澤不迷惑也羅浮山記山有龜
淵淵有神龜龜鼻貫銅環若有人穢此淵龜便浮出即
㴻雨南越志神龜大如拳金色上甲兩邊如鋸齒爪
至利能緣木捕蟬至美可食不中於卜以其小故南
齊書永明中有獻青毛神龜一宋書神龜三百歲游
蕖葉之上三千歲游卷耳之上述異記龜一千年生
毛壽五千歲謂之神龜壽萬年曰靈龜雒書靈龜者
玄文五色神靈之精也能見存亡明於吉凶王者不偏
黨尊耆老則出說苑靈龜文五色似玉似金背隂向
陽上隆𧰼天下平法地槃衍𧰼山四趾轉運應四時文
著二十八宿蛇頭龍脰左睛𧰼日右睛𧰼月千歲之化
下氣上通能知存亡吉凶之變抱朴子千歲靈龜五
色具焉其雄額上兩骨起似角以末朱浴之乃剔取其
甲火炙擣服方寸匕日三盡一具壽千歲爾雅注涪
陵郡出大龜甲可以卜緣中文似瑇瑁俗呼爲靈龜即
今觜&KR1010;龜一名靈&KR1010;能鳴本草秦龜不入水爾雅所
謂山龜是也大者如碑趺食草根竹萌冬月藏土中至
春出遊山谷其甲如&KR1010;龜堪飾器物異魚圖贊嶺表
蟕&KR1010;是曰山龜巧匠琢之以爲梳篦本草蠵龜大者
名屓屭酉陽雜俎福州貞元末有人買一籠龜其數
十三徐仲以五鐶𫉬之村人云此聖龜不可殺徐置庭
中一龜藉四龜而行八龜爲導悉大六寸一夕而失
金華子徐太尉彥若赴廣南將渡小海從者於淺沙中
得一琉璃瓶中一龜長寸許旋轉不停而瓶項極細不
知何自而入取置舟中其夕忽覺舟偏重視之則衆龜
層疊就船而上其人懼而取瓶投之衆龜遂散旣而話
於海舶胡人曰此龜寶也尚書寧王遺我大寶龜
禹貢九江納錫大龜注尺二寸曰大龜龜不常用錫命
而納車熲秦書苻堅建元十二年高陵縣民穿井得
大龜三尺六寸背文負八卦古字堅如石作池養之
異苑元嘉初益州刺史遣三人入山伐樵路迷或見一
大龜如車輪四足各攝一小龜而行又有百餘黃龜從
其後三人叩頭請示出路龜乃伸頭若有意焉因共隨
逐即得出路一人無故取小龜割以爲臛食之須臾暴
死惟不噉肉者無恙寰宇記惠州海豐海中有巨龜
其大不知幾千里今渡海往往見巨龜在沙嶼間背上
生樹木如洲島昔有商者或依以採薪及作食龜既熱
便入海於是死者輒數十人然後知其龜也南史陳
武帝章皇后母蘇嘗遇道士以小龜遺已光彩五色曰
三年有徵及期后生紫光照室因失龜所在錄異記
明皇嘗有方士獻一小龜徑寸而金色可愛云神明而
不食置之枕笥中辟巨蛇之毒山堂肆考萬州城南
有道士養一龜狀如錢置合中時使出戲衣褶間家
語臧文仲家有守龜名曰蔡註龜出於蔡因以爲名
左傳成之昭兆注龜名左傳僂句不予欺也注僂句
之地出寶龜故名龜曰僂句南越志初寧縣里多鴛
龜殼薄狹而燥頭似鵝不與常龜同而能嚙犬山海
經憲翼之水其中多玄龜其狀如龜而鳥首虺尾其名
曰旋龜其音如判木佩之不聾洞冥記影娥池中有
鼊龜望其羣出岸上如連璧弄於沙岸也故語曰夜未
央待龜黃物𩔖相感志攝龜其龜小腹甲拆解能自
張閉好食蛇今江東人呼爲陵龜或捕蛇蛇無論巨細
見則奔走忙逼上樹蟠結不動龜伏而仰首鼻端吐氣
其上青烟射蛇則奮然而落則以甲腰夾之蛇則纏龜
龜乃得而食之墨子昔夏后氏使飛廉祈金於郴山
以鑄鼎於昆吾使翁難乙灼白若之龜拾遺記禹治
水時玄龜負青泥於後玄龜河精之使者也龜頷下有
印文皆古篆字作九州山川之字禹所穿鑿之處皆以
青泥封記其所使玄龜印其上尚書中候周公攝政
七年成王觀於洛沈璧禮畢有玄龜青純蒼光背甲刻
書上躋於壇赤文朱字周公寫之山堂肆考燕相子
之過魯津有赤龜銜璋以獻或云此即爾雅所謂火龜
是也生於火中而不畏火猶火鼠之𩔖西京雜記太
液池多紫龜法苑珠林梁釋法聰與晉安王臨白馬
泉内有白龜就聰手中取食謂王曰此是雄龍搜神
記毛寶見漁人釣得白龜贖而放之江中寶後將戰敗
投江如躡著物漸浮至岸視之乃所放龜蘄州志本
州西河井産綠毛龜大者重十錢小者重五錢甲上有
綠毛茸生出水則歛入水則披拂如海苔然鳥獸續
考綠毛龜壓置壁間數年不死能辟飛塵至冬多閟死
六帖龜百歲一尾千歲十尾二百歲爲一總龜千歲
曰五總龜千歲一聚問無不知膠葛龜千年者能至
蓬萊山下覓仙人洗丹鼎水服之輒生翅能飛變化不
測不但能巢蓮葉游卷耳也鼎錄梁天監二年安豐
得一角龜武帝遂作一鼎投得龜處山堂肆考宋徽
宗大觀中都水使者趙霆得兩首龜於黃河獻以爲瑞
蔡京曰此齊小白所謂𧰼罔見之而霸者也鄭居中言
首豈有二人皆駭異而京獨主之殆不可測帝命棄龜
於金明池南齊書建城縣昌城内𫉬四目龜腹下有
萬齊字義興記君山廟下有池中有三足六眼龜
宋志泰始二年八月丙寅六眼龜見東陽長山文如爻
卦太守劉勰以獻南齊書長山縣王惠𫉬六目龜一
頭腹下有萬歡字并有卦兆清異錄唐故宮池中有
一六目龜或出曝背人見其甲上有刻字微金髣髴如
曰平福公古老傳是武宗王美人所養福猶腹也借音
而已嶺南雜志六目龜出欽州只兩目餘四目乃金
黃花紋圓長中黑與眞目排比爾雅龜三足賁註山
海經大苦山多三足龜疏龜三足者名賁大明會典
暹羅國獻六足龜農田餘話華亭夏椿義士家嘗蓄
一龜尾有十三支云是一千年生一支每歲冬作一木
匣以穰草屑韞藏之凡若干年一歲將龜藏龜眼出淚
主寒歲遺火焚燎屋宅龜亦死洞冥記元封三年䣚
過國獻能言龜一頭長一尺二寸盛以青玉匣廣一尺
九寸匣上豁一孔以通氣東方朔曰唯承桂露以飲之
置於通風之臺上欲往卜命朔而問焉言無不中嶺
南異物贊係臂如龜生於海州欲先捕之必祭以求有
不信者風波覆舟異物志&KR1314;鼊龜屬也其形如笠四
足縵胡無指其甲有黑珠文采如瑇瑁可以飾物肉如
龜肉肥美可食
附見應劭漢官儀封禪壇南有玉盤盤中有玉龜
紀聞隋末廣州好事僧有三寶一曰神龜以銅爲之龜
腹受一升以水貯之龜則動四足行所在能去述異
記東北巖海畔有石龜俗云魯班所作夏則入海冬復
止於山上異苑餘姚縣倉封閉甚密而年年輒大損
耗是富陽縣桓王陵上雙石龜所食即斷毁龜口於是
無復虧減南部新書武德末文皇欲平内難苑池内
得白龜化爲石故登極後降制曰皇天眷祐錫以寶龜
事物紺珠唐時蔡州地裂大石龜出高五六尺廣袤
丈餘彙苑詳註南京紫金山即古之鍾山蔣山也高
皇陵寢在焉葬之時掘土數尺見一石龜頭頸長數寸
足尾口目儼然皆眞今藏太廟久晴而腹下有水則雨
久雨而腹下乾則晴其異如此事物紺珠宋仁宗時
潭州夕雷雨平地湧出木龜高二丈團一丈金志天
會四年汴都大康縣一夕大雷雨下冰龜亘數十里龜
大小不等首足卦文皆具雲烟過眼錄竹龜一迺以
老竹片製首尾四足皆他竹外來者竅小兩頭倍大可
轉動而不可知故用縱横之竹繞理顯然背上負三接
碑牌一面兩側有轉(缺二字)亦是外來之竹首大腰細不
知何法得入雖巧於製作亦罔測之或云鬼工也
鼈
總論周易離爲鼈說文鼈介蟲也周禮春獻鼈
養魚經魚滿三百六十則龍爲之長而引飛出水納
鼈則魚不復去爾雅翼鼈卵生形圓脊穹四周有帬
埤雅鼈以眼聽穹脊連脅甲蟲也水居陸生抱朴
子鼈無耳而善聽文子鼈無耳而不可蔽精於明也
野記鼈之所在其上必有沫水謂之鼈津捕者以此
得之物𩔖相感志人之多遺忘取鼈爪著衣帶中則
巳爾雅鼈珠在足禮記鼈去醜注醜竅也内則
不食雛鼈註鼈伏乳者埤雅鼈伏隨日謂隨日光所
轉朝首東鄉夕首西鄉也彙苑詳註鼈生卵於水濱
岸傍隔岸以目望日出入觀三七而成也埤雅段成
式云甲蟲影伏羽蟲體伏今鼈伏於淵而卵剖於陵此
思化也内典曰鶴影生鼈思生是則思生與影伏異矣
雨航雜錄鼈與蛇相爲牝牡相爲化生有人發沙穴
見鼈與蛇俱鼈暮出取食迹在沙上蛇輒出爲滅之鼈
遺子蛇嘘之輒成蛇久復爲鼈晉書鼈十四星在南
斗南鼈爲水蟲歸太隂有星守之白衣會主有水珍
珠船教舞鼈者燒地置鼈其上忽抵掌使其跳梁旣慣
習雖冷地聞拊掌亦跳梁教龜鶴舞亦用此術酉陽
雜俎鼈爲臛數食可長髮化書世人皆言莧葅可以
割鼈博物志青泥殺鼈得莧復生剉鼈令如棋擣赤
莧汁和合厚以茅苞五六月作投池澤中經旬臠臠成
鼈事林廣記鼈肉與莧菜同食生鼈疽與雞子肉同
食惡病死養生雜纂六甲日弗食鼈鼈有四目者獨
目者白目者赤足者三足者腹下有小王字者天字者
領下有軟骨如龜形者頭足不能縮者目凹陷者皆不
可食酉陽雜俎鼈腹下有三字者卜字者不可食
名𩔖古今注鼈名河伯從事一名河伯使者鳥獸
考鼈一名神守清異錄晉祠小池蓄老鼈大如食盤
不知何人題闌柱曰裙襴大夫烏衣開國何元美後失
鼈所在水族加恩簿甲拆翁(謂鼈也)挾彈於中巧也負
擔於外禮也介胄自防不間寒暑知也步武需緩不踰
規繩仁也故前以探甲尚書榮其迹顯其能宜授金丸
丞相九肋君事物原始按鼈一名甲魚隔津而望卵
王十朋賦云鼈稱跛足從事事物紺珠鼈甲名黑龍
衣淮南子朱鼈浮於波上必大雨物𩔖相感志朱
鼈生海山中大如錢腹赤如血在水中著人馬脚皆令
仆倒刀刅不能傷令人有媚西京雜記太液池中多
綠鼈朝野僉載嶺南羅州辯州界内水中多赤鼈其
大如匙而赫赤色無問禽獸水牛入水即被曳深潭吸
血死或云蛟龍使曳之不知所以然也溪蠻叢笑沙
鼈似馬蹄者佳食物本草無帬而頭足不縮者名納
鼈南越志海中多珠鼈狀如肺有四眼六脚而吐珠
易注鼈九肋者勝摭言沅江鼈甲九肋者稀白
澤圖一足鼈池精名髮頊束晳發蒙記鼈三足曰能
山海經從水中多三足鼈枝尾食之無蠱疫說寶
弘治間太倉州有百姓買三足鼈令婦炰之旣熟呼婦
共啗婦不欲食坐門外良久不聞其夫聲入視只存髮
與衣服在地上驚怖號哭里甲以婦謀夫訴官知州鞠
得其情信爲異物或然召漁者捕三足鼈得之卽於廳
上令婦烹治出重囚食食畢引入獄及門已化盡矣所
存衣髮皆與百姓同遂宥婦罪
鼈異晉書魏黃初中清河宋士宗母化爲鼈入水
湘潭記高郢夜課於豐亭忽見一鼈在案上視之乃石
也郢異其事取千題散置箱中祝令石鼈銜之以卜來
事旣而石鼈舉頭乃是沙洲獨鳥賦題果中其年首𨕖
野記臯橋開酒肆人張海買鼈數頭投於釜中湯已
三四沸海以爲麋爛啓釜視之鼈昂首視海長吁數聲
海大怪急擲於河中數鼈遊行蹣跚而去周書王會
良夷在子注在子鼈身人首脂其腹炙之以藿則鳴曰
在子
鱟
廣志鱟似便面山海經注鱟形如惠文冠青黑色十
二足長五六尺似蟹雌常負雄而行漁者取之必雙得
卽吳都賦所謂乘鱟者也廣志鱟相負雖風濤終不
解嶺表錄異鱟骨眼眼在背上口在腹下雌常負雄
而行若摘去雄者雌者卽自止背負之方行腹中有子
如菉豆南人取以爲醬尾中有珠如粟色黃南海志
鱟在水中揭尾而行如帆號鱟帆番禺雜記鱟背有
骨如扇乘風而行名鱟帆其㐺如牌筏亦名鱟牌爾
雅翼鱟牡小無目得牝始行故又號鱟媚酉陽雜俎
鱟南人列肆賣之雄者少肉舊說過海輒相負於背高
尺餘如帆乘風遊行今鱟殼上有物高七八寸如石珊
瑚俗呼鱟帆至今閩嶺重鱟醬其殼可爲冠次於白角
南人取其尾爲小如意埤雅鱟藏伏沙上亦輒飛躍
常遠行迹數步如兔擺蹤皮殼甚堅然性畏蚊蚊小螫
之輒斃又暴之日中往往無恙隙光射之即死嶺表
錄異鱟雄小雌大置之水中雄浮雌沈燒其脂可致鼠
雨航雜錄鱟形如覆釜大如車青褐色其血碧色口
足皆在覆釜之下足有十二長五六寸尾勁而尖長二
三尺有刺能觸傷人尾中有珠南人或帶其珠或磨飲
之云利市殼堅硬腰間横文一線軟可屈摺每一屈一
行牝牡相隨牝者背有目牡者則無牝去則牡死故海
上稱婦女健壯操家者號爲鱟五雜組唐皮日休以
鱟魚殼爲樽澀峰齾角内玄外黃謂之訶陵樽閩中鱟
魚殼山積土人以爲杓入沸湯中甚便閩部疏瀕海
諸郡以鱟皮代杓歲省銅千餘斤事林廣記鱟魚小
者謂之鬼鱟食之害人水族加恩簿長尾先生(謂鱟也)
惟吳越人謂用先生治醬華夏無敵宜授典醬大夫仙
衣使者
格致鏡原卷九十四
