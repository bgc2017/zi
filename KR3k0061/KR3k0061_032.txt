格致鏡原卷三十二大學士陳元龍撰
珍寶類(一)
珠(附琅玕木難)(瑟瑟火齊)
總論禹貢徐州厥貢蠙珠周易參同契流珠水之
母管子珠者陰之陽也故勝火爾雅西方之美者
有霍山之多珠玉焉注霍山今在平陽永安縣東北珠
如今雜珠而精好任子丹淵之珠藏於黃泥管子
珠起於赤野淮南子水圓折者有珠宋書王者不
以財為寶則生珠樊文淵七經義珠母者大珠在中
小珠環之孝經援神契神靈滋液百寶用則璣鏡出
宋均注大珠有光可為鏡地理志多珠璣銀銅之湊
師古注璣謂珠之不圓者山海經三珠𣗳生赤水上
其為樹如栢葉皆為珠水族加恩簿李藏珍(謂真珠也)照
乘走盤厥價不貲宜授圓輝處士任昉述異記越俗
以珠為上寶生女為珠娘生男為珠兒綠珠之字由此
而稱魏志東夷俗以瓔珠為財貨或以綴衣為飾或
以懸頸垂目不以金銀錦罽為珍南越志端溪俚人
岑班入山遇一寶珠徑五寸取還夜光明照燭俚人甚
懼以火燒之雖已損猶照一室南唐近事陳繼善拜
少傅致仕富於資産自荷一鋤以理小圃成畦以真珠
千餘顆若種蔬狀土壤之間記顆俯拾羣書考索宋
仁宗明道二年注輦國王尸囉茶印陁囉遣使蒲押陁
離等以泥金表進真珠衫帽及真珠一百五兩珍玩
續考熙寧中珠輦國使人入貢乞依本國俗撤殿詔從
之使人以金盤貯珠跪捧於殿檻之間以金蓮花酌御
座撒之謂之撒殿乃其國至敬之禮也朝退有司掃撤
得珠十餘兩分賜
名𩔖宋書明月珠王者不盡鱗介之物則出淮南
子明月之珠生於蠬蜄漢書校獵賦剖眀月之珠胎
師古注珠在蛤中若懷姙然故謂之胎也裴氏廣州
記鯨鯢目即明月珠故死不見有目精漢書武帝時
使人入海市明月大珠至圍二寸已下崔豹古今注
章帝元和元年明珠出館陶大如李有明耀三年明月
珠出豫章海昏大如雞子圍四寸八分神異經西北
荒中二金闕高百丈有明月珠徑三寸光照千里善
信經明月珠摩尼珠多在龍腦中北史南天竺出摩
尼珠法苑珠林長阿含經云鬱單國有自然釡鍑有
摩尼珠名曰熖光置於鍑下飯熟光滅不假樵火不勞
人功事物紺珠摩尼珠又名如意珠狀如芥粟能變
水色随人以何色物裹之水即如所裹物色山堂肆
考虚空藏菩薩身二十由旬頂上如意珠作紫金色無
涯際雜寶藏經佛言如意珠是摩竭大魚腦中出魚
身長二十八萬里此珠名曰金剛堅也常出一切寶物
衣服飲食隨意皆得得此珠者毒不能害火不能燒
北史倭有如意寶珠其色青大如雞卵夜則有光云魚
眼睛也杜陽編唐肅宗時李氏尼真如得天帝所授
八寶獻於天子一曰如意寶珠其形正圓大如雞卵寶
光瑩澈置之堂中明如滿月黃帝内傳玄女授帝九
明之珠小說孔子得九曲珠欲穿不得遇二女教以
塗脂於線使蟻通焉葛洪西京雜記高祖斬白蛇劍
上有七彩珠為飾捃拾菁華王武子以九芒珠穿為
紉索編華架用之每月洗以鯉魚涎五侯鯖七曜珠
漳州龍溪所貢珠圍三寸七分中有小珠七顆如七曜
次如七曜者甚多王子年拾遺記舜葬蒼梧之野有
鳥名憑霄雀銜青砂珠積成壟阜名曰珠丘其珠輕細
風吹如塵起名曰珠塵道籥西王母獻穆王以雲澤
之珠又名却病珠設有人病在心則東向含之肝北腎
西肺則俯身向地脾則南也無不應時愈拾遺記燕
昭王坐握日之臺時有黑鳥白頭集王之所銜洞光之
珠圓徑一尺色黑如漆懸照於室内百神不能隱其精
靈此珠出陰泉之底有黑蚌千歲一生珠珠漸輕細昭
王常懷此珠當隆暑之月體自輕涼號曰銷暑招涼之
珠也述異記漢武時水木之精獻洞穴珠生於赤蚌
其珠徑寸郭憲洞冥記太初三年起甘泉望風臺臺
上得白珠如花一枝帝以錦蓋覆之如照月矣因名照
月珠以賜董偃盛以琉璃之筐洞冥記東方朔西過
洞壑得靜海遊珠飛燕外傳真臘夷獻不夜珠光彩
若月照人無妍醜皆美豔帝以珠賜婕妤婕妤號為枕
前不夜珠為后夀集微五鹿充宗贈弘成子衍濟之
珠一名記時珠投之盤中滚滚不定至一時盡略定少
選成子讀書每以記時不差一遍廣異記則天時西
國獻青泥珠一枚珠𩔖拇指微青后不知貴以施西明
寺僧布金剛額中後有胡人云西國有青泥泊多珠珍
寶但苦泥深不可得若以此珠投泊中泥悉成水其寶
可得則天因寶持之至玄宗時猶在記聞唐大安國
寺睿宗嘗施一寶珠狀如片石赤色夜則微光光高數
寸有西域胡人見之曰此水珠也每軍行休時掘地二
尺埋珠其中水泉立出可給數千人以錢四千萬貫買
之去杜陽雜編開元初罽賓國貢上清珠光明潔白
可照一室視之則有仙人玉女雲鶴絳節之象動搖於
其中及代宗即位寶庫中往往有神光異氣開元遺
事開元中張說為相有人惠一珠紺色有光名記事珠
或有遺忘即玩此珠心神頓悟孔六帖大歷中林邑
國獻靈珠五色紅而光又名詰多珠同菖蒲煮食即大
如雞卵可數日不饑杜陽雜編順宗即位歲拘弭國
貢履水珠色黑類鐵大如雞卵其上鱗皺其中有竅云
持入江海中可行於洪波之上遂命善浮者以五色絲
貫之繫於左臂遣入龍池其人則步驟於波上若在平
地亦潛於水中良久復出而徧身略無沾濕上竒之至
長慶中嬪御試弄於海池遂化為黑龍入於池内俄而
雲烟暴起不復追討異聞志成武丁進上以沙摩掩
日之珠帝每集宫妃宴會則懸此珠於中庭一庭日色
寒於夜月歡飲久之恒忘白晝一小宫人愛眠當晝起
拭目曰如何夜半鳥啼如此喚人醒也帝聞之大笑
南越志士人宋述家有一珠大如雞卵微紺色瑩徹如
水手持之映空而觀則末底一點凝翠其上色漸淺若
回轉則翠處常在下不知何物或謂之滴翠珠致虚
雜俎郎玉嗜酒而家赤貧遇仙女於嵩山之中投以一
珠曰此醉龍珠也諸龍含之以代酒味踰若下宣室
志馮翊嚴生家於漢南遊峴山得一珠如彈丸黑色而
有光視之瑩徹如冰焉以示西國胡人曰此是清水珠
也即命注濁水於缶以珠投之俄而淡然清徹矣胡人
以三十萬貨之南墅閒居錄蘇子瞻嘗言其先祖光
禄云有一書生晝坐簷下見大蜂觸蛛網相螫久之蛛
墮地起視之已化為小石矣書生異而收之因置衣帶
中一日過市遇蠻賈數輩視書生愕眙揖曰願見神珠
書生戲以帶中石示之羣賈相顧喜曰此破霧珠蠻人
至海上採珠寶常以霧暗為苦有此珠霧即自開因以
寶貨易之值數千緡元史成宗時西域賈人有以押
忽大珠求售者曰含之可不渴熨面可使目有光戒
菴漫筆弘治年間欲分封諸王取珠於廣得一珠甚大
半黑如墨截然平分希世之寶也名天地分華嚴經
海底有四大寶珠性極猛熱能縮百川之水一曰日藏
二曰離潤三曰火𦦨光四曰盡無餘詞林海錯江歴
珠名即江驪也汲冡周書正西崑崙請以江歴龍角為
獻劉郁西使記西域報達國所產大珠曰太歲彈
郭義恭廣志有珠稱夜光大徑寸有至圓珠置於地終
日不停有石珠鑄石為之一名朝珠今尚方名以甲乙
為次第通雅古有辟寒珠辟塵珠夜光照乘大者徑
寸或出於龍魚異物腹中非獨出於蚌也陸佃埤雅
龍珠在頷蛟珠在皮蛇珠在口鼈珠在足魚珠在眼蚌
珠在腹梁四公記三珠其一是天帝如意珠之下者
其二是驪龍珠之中者七珠二是蟲珠五是海蚌珠人
間之上者雜珠是蚌蛤等珠不如火珠之貴如意珠上
者夜光照四十餘里中者十里下者一里光之所及無
風雨雷電水火刀兵諸毒厲驪珠九色上者夜光百步
中者十步下者一室光之所及無蛇虺蟲豸之毒蟲珠
七色而多赤其蟲六足二目目當其陷處有凹如銕鼻
蚌珠五色皆有夜光及數尺無瑕者為上其有瑕者為
下蚌珠生於蚌腹與月盈虧蛇珠所致隋侯噲參即其
事也述異記南海有珠即鯨目瞳夜可以鑒謂之夜
光凡珠有龍珠龍所吐也蛇珠蛇所吐也南海俗云蛇
珠千枚不及一玫瑰言蛇珠賤也越人俗云種千畝木
奴不如一龍珠吴越間俗說明珠一斛貴如王者合浦
有珠市莊子河上翁子得千金之珠其父曰此珠在
驪龍頷下汝得之必遭睡也幽明錄洛下有田穴婦
有殺夫推而下之得一穴所至告饑有長人指中庭栢
樹下有一羊令跪捋羊鬚三捋得三珠食焉復尋穴出
還洛問張華云羊為癡龍初一珠食之天地等夀次者
延年後者療饑而已博物志鮫人水底居出向人間
寄住積日賣綃臨去後主人索器泣而成珠滿盤以與
主人拾遺記瀛州有鳥如鳳身紺翼丹名藏珠每鳴
翔則吐新珠累斛仙人以飾仙裳輕而耀於日月也
搜神記有玄鶴為弋人所射窮而歸噲參參收養療治
瘡愈而放之後鶴夜到門外雌雄各銜明珠以報參焉
洞冥記赤松子以鳳葵草餌之三歲乘黃蛇入水得
黃珠一枚色如真金或言是黃蛇之卵故名蛇珠亦曰
銷疾珠語曰寧失千里駒不失黃蛇珠搜神記隋侯
行見大蛇被傷而治之後銜珠以報其珠徑寸純白夜
有光明如月之照一名隋侯珠一名明月珠一名靈蛇
珠洞冥記蛇珠出塗云國有青靈蛇産珠色光白如
瓊琰之𩔖稗史𩔖編柳州種甘堂頃年夜有光出柱
上蠧穴中滿堂如月太守知異物集吏卒持斧鋌刺之
有聲砉然破柱乃大蜈蚣長竟柱破腦得珠如鵝卵圓
瑩光彩無價寶也廣異記狐口中媚珠若能得之當
為天下所愛以繩縛狐四足以大籠罩其上用小缾口
窄者埋地中令口與地齊以兩胾豬肉炙於缾中狐愛
炙而不能得但以口屬缾候炙冷復下兩胾狐涎沫久
之炙與缾滿狐乃吐珠而死珠狀如棋子通圓而潔
北戶錄鱟珠南人或帶或磨飲之云利市李材解酲
語至元間馬八兒國入貢蝦囉百顆形如珠而成龍紋
大者過於彈丸國有蝦瀨隱沙中常抱珠戲於瀨上土
人俟其去取之博物志五月五日取青蛉頭正中門
埋皆成青珠拾遺記員丘穴洞中有細珠如流沙可
穿而結因用為佩西京雜記霍光妻遺淳于衍走珠
一琲珍玩考走珠置之於地能自走世謂之走珠
下帷短牒力珠如龍眼大含之多力可以挽象尾使之
倒行唐書婆利國出火珠大者如雞卵圜白照數尺
日中以艾藉珠輒火出珍玩續考辟珠大者如指頂
次如菩提子次如黍粟質理堅重如貝辟銅鐵者銅鐵
不能損辟竹木者竹木不能損犯以他物即毁矣常附
胎於椰子檳榔果穀之實之内通謂之聖銕島夷能辨
之故以為竒寶也五侯鯖江珠即琥珀千年茯苓所
化徐衷南方草物狀白蚌珠長三寸半在漲海中其
一寸五分有光色一旁小形似覆釜為第一其一寸三
分雖有光色形不圓正為第二列仙傳朱仲者會稽
販珠人也漢高后時募三寸珠仲詣闕上之珠好過度
賜五百金魯元公主私以七百金從仲市得四寸珠景
帝時復獻三寸珠數十枚漂粟手牘珠三寸者諦視
之有花影層層在内一里之内所種花木必現於中顔
色宛然變幻萬端第非時之木不見耳列仙傳鄭交
甫至漢臯臺下見二女佩兩珠大如荆雞卵二女解與
之既行反顧二女不見佩珠亦失魏略夫餘出珠大
如酸棗沈存中筆談嘉祐中揚州有一珠甚大初出
於天長縣陂澤中後轉入甓社湖後又入新開湖中九
十餘年常常見之珠大如拳爛然不可視十餘里間林
木皆有影如日初照沈懷遠南越志珠有九品大五
分以上至一寸八九分尢為入品有光彩一邊小平似
覆釜者名璫珠璫珠之次為走珠走珠之次為滑珠滑
珠之次為磥砢珠磥砢珠之次為官雨珠官雨珠之次
為税珠税珠之次為䓗苻珠事物紺珠白影珠出侯
道昌龜頭硯中患目煮珠水洗之即愈魚豢魏略大
秦國出明珠夜光珠真白珠南越志海中有大珠明
月珠水晶珠常璩華陽國志廣陽縣山出青珠永昌
郡博南縣有光珠穴出光珠有黃珠白珠青珠碧珠
莊子黃帝遊赤水之北登崑崙之丘遺其玄珠廣博
物志漢昭靈后名含始遊浴池有玉雞銜赤珠出刻曰
玉英吞此者王含始吞之生高祖北史室韋俗愛赤
珠為婦人飾穿掛於頸以多為貴女不得此乃至不嫁
物𩔖相感志帝青珠大秦以來為絶價至珍其光華
煒若將物就珠皆同珠色原色耀繞之也格古要論
青珠兒出西番諸國色青如翠者道地有指面大轉身
青者多做管兒用亦有當三折二錢大者顔色好者直
錢其價如馬故謂之馬價珠但夾石粉青有油烟及色
老者價低熊大古冀越集南珠色紅西洋珠色白北
海珠色微青隨方色也博物要覽北珠青色如暑末
秋初及晴雲綻處閃出青天帶白雲此青係真色第一
其青色只在頂上蓋者不披青至頂下乃嫩青色謂之
摩孩羅兒頂青上上者其青若至腰下及竅眼謂之轉
身青為第一腰上青者謂之披肩青為第二若珠頂上
只有一點青不能蓋頂者謂之鬼眼睛乃下等如上尖
下闊者謂之寶裝亦名無篤珠子如一頭大一頭小者
謂之鼓槌中間一穴兩頭圓者謂之横鑽皆不佳也凡
看南北西珠須要照看中無烏黑絲路青白一勻無斑
點如有黑紋者名為砂蛀珠心蛀空外雖無傷年久或
為重物所壓必至粉碎格古要論南珠出南蕃海蚌
中南蕃者好廣西者易黃要身分圓及色白而精光者
價高以大小粒數等分兩定價古云一粒圓十粒錢又
云一圓二白土番回鶻國珠兒顔色不甚好多似好靛
石或云凡遇灰塵迷眼以珠兒拂之則明也北珠出北
海亦論大小分兩定價看身分圓轉身青色披肩結頂
者價高如骨色粉白油黃渾色者價低博物要覽河
北沿山塘濼有數處産珠亦有圍及寸者色多微紅珠
母與廉州者不相𩔖但清水急流處其珠色光白濁水
及停水不流處其珠昏暗也
採珠養珠徐衷南方草物狀凡採珠常三月用五牲
祈禱若祠祭有失則風攪海水或有大魚在蚌左右
萬震南州異物志合浦民善游採珠兒年十餘便教入
水官禁民採珠巧盜者蹲水底剖蚌得好珠吞而出
嶺表錄異廉州邊海中有洲島島上有大池謂之珠池
每年刺史修貢自監珠戶入池采以充貢賦耆舊傳云
人皆采老蚌剖而取珠池在海上疑其底與海通又池
水極深莫測也珠如豌豆大或有如彈丸者亦時有得
徑寸照室之珠但有其說不可遇也又取小蚌肉貫之
以篾曝乾謂之珠母容桂率將脯燒之以薦酒肉中有
細珠如梁粟乃知珠池之蚌隨其大小悉胎中有珠矣
稗史𩔖編珠出合浦海中有珠池蜑人没水探蚌取
之歲有豐耗多得謂之珠熟相傳海底有處所如城郭
大蚌居其中有怪物守之不可得蚌之細碎蔓延於外
者始得而采山堂肆考廉州府城東南有珠母海海
中有平江懸梅青嬰三池池中出大蚌蚌中有珠每月
明之夜其光燭天即古合浦珠也人采珠者乘舟入池
以長繩繋腰攜竹籃入水拾蚌置籃内則振繩令舟人
汲取之不幸遇惡魚有一線之血浮水面則知人已葬
魚腹矣書蕉熊太古在廣時立珠子提舉司專掌蜑
人入海取珠得珠子樹數擔置憲司公廳衆人聚觀如
柳枝珠生於蚌蚌生於樹不可上下樹生於石蜑人鑿
石得樹樹上求蚌采珠最多蜑人不懼可為異也輟
耕錄廣海采珠之人名曰烏蜑戶稗史𩔖編珠池居
海中蜑人没而得蚌剖珠蓋蜑丁皆居海艇中采珠以
大舶環池以石懸大絙别以小繩擊諸蜑腰没水取珠
氣迫則撼繩繩動舶人覺乃絞取人緣大絙上前志所
載如此聞永樂初尚没水取人多葬沙魚腹或止繩繋
手足存耳因議以鐵為耙取之所得尚少最後得今法
木柱板口兩脚墜石用山麻繩絞傾兜如囊狀繋於船
兩旁惟乘風行舟兜重則蚌滿取法無踰此也陳襄
文昌雜錄禮部侍郎謝公言有一養珠法以今所作假
珠擇光瑩圓潤者取稍大蚌蛤以清水浸之伺其口開
急以珠投之頻換清水夜置月中蚌蛤采玩月華比經
兩秋即成真珠矣論衡隋侯以藥作珠精曜如真
抱朴子真珠徑一寸以上可服服之可以長久酪漿浸
之皆化如水銀亦可以浮石水蜂窠化之包彤蛇黃合
之可引長三四尺丸服之絶穀事林廣記真珠犯尸
氣青黑者以一敏草濃煮汁用絹袋子盛珠著麩炭拌
繋吐向一敏草内和汁揉之即白也
琅玕本草青琅玕一名石珠一名青珠出蜀郡平澤
山海經崑崙山有琅玕樹爾雅西北之美者有崑
崙之璆琳琅玕焉異魚圖琅玕青色生海底云海人
以網得之初出水紅色久而青黑枝柯似珊瑚而上有
孔竅如蟲蛀擊之有金石之聲杜陽編尼真如得天
帝所授八寶獻於肅宗其一曰琅玕珠其形如環四分
缺一徑可五六寸沈玢續仙傳謝玄卿遇神仙見丹
柯碧葉微風時叩五音相節云琅玕樹也
瑟瑟周祈名義考博雅云瑟瑟碧珠也益州城西每
雨過人多得瑟瑟唐書高仙芝襲石國掠得十餘斛
五代史吐蕃婦人辮髮帶瑟瑟珠珠之最好者一珠易
一良馬庶物異名疏瑟瑟珠也明皇雜錄帝幸華清
宫五家車騎皆從瑟瑟璣琲狼藉於道曹能始蜀中詩
話云杜石笋行雨中往往得瑟瑟按華陽記開明氏造
七寶樓以珍珠結成簾漢武帝時蜀郡火燒數千家樓
亦燼今人往往於沙土上𫉬真珠趙清獻蜀都故事石
笋在衙西門外二株雙存云真珠樓基昔胡人於此立
為大秦寺門樓十間皆以珍珠翠碧貫之為簾後摧毁
墜地至今基地每有大雨多拾珍珠瑟瑟金翠異物
唐書盧昂坐贜窮按得瑟瑟枕大如斗明皇雜錄虢
國夫人恩傾一時所居本韋嗣立宅創堂成以金盆貯
瑟瑟二斗以賞匠者通雅瑟瑟或以為寶石緯略以
為珠程泰之則曰世所傳瑟瑟皆燒石為之然瑟瑟有
三種寶石如珠真者透碧番燒者圓而明中國之水料
燒珠亦借名瑟瑟
木難南越志木難乃金翅鳥口結沫所成碧色珠也
大秦土人珍之廣志莫難珠其色黃生東夷又云木
難
火齊南史中天竺國出火齊珠狀如雲母色如紫金
列之則如蟬翼積之則如紗縠之重沓也子虚賦其
石則赤玉攻瑰注晉灼曰攻瑰火齊珠也師古曰火齊
珠今南方之出火珠稗史𩔖編予舊見有婦人耳環
色紫而光豔照映若紫玻璃其質甚薄不識是何物也
或稱為紫辣子蓋火齊也
玉
總論禮記聘義孔子曰昔者君子比德於玉焉溫潤
而澤仁也縝密以栗知也廉而不劌義也垂之如隊禮
也叩之其聲清越以長其終詘然樂也瑕不掩瑜瑜不
掩瑕忠也孚尹旁達信也氣如白虹天也精神見於山
川地也圭璋特達德也天下莫不貴者道也詩云言念
君子溫其如玉故君子貴之也管子夫玉之所為貴
者九德出焉溫潤以澤仁也粼以理者智也堅而不蹙
義也廉而不劌行也鱗而不垢潔也折而不撓勇也瑕
適皆見情也茂華光澤竝通而不相陵容也叩之其音
清專徹遠純而不殺辭也是以人主貴之藏以為寶剖
以為符瑞王逸正部論或問玉符曰赤如雞冠黃如
蒸栗白如脂肪黑如純漆玉之符也周禮玉府掌王
之金玉玩好兵器凡良貨賄之藏共王之服玉佩玉珠
玉王齊則共食玉大喪共含玉程大昌演繁露古禮
用玉甚多而玉不乏或疑古玉多於後世是則然矣然
而有說也說文玉部案禮天子用全純玉也上公用駹
四玉一石侯用瓚伯用將玉石相半也然則瓚將云者
其質半玉半石而駹者五分其質而四分為玉一分為
石也然則古之禮玉惟天子所用通體是玉若其間雜
之以石則不用也自上公以降則駹瓚將之質雖不免
雜之以石亦入用也則其禮用雖多凡半珉半玉亦入
用也爾雅玉十謂之區注雙玉曰㲄五㲄為區爾
雅璆美玉也逸論語瑳玉色鮮白也瑩玉色也瑛玉
光也璿瑾瑜美玉也璑三采玉也玲瑲琤&KR1456;瑝玉聲也
璬玉佩也璪玉飾以水藻也楊慎外集瑗好倍肉也
璧肉倍好也環肉好若一也又曰玉空邊等也瓏禱旱
瑞玉刻為龍文也琥𤼵兵瑞玉刻為虎文也珵楚玉也
理六寸光自照璠璵魯玉也㻒齊玉也&KR0008;晉玉也瓊赤
玉也瓐碧玉也瑎墨玉也瑿玄玉也玼紫玉也瑌玉半
白半赤也璊玉赩色也㻶青白玉琯也理玉膚也璞玉
未理也琢玉始理也琈玉采也璘㻞玉文也玲玉聲也
璄玉光也瑜玉中美也璪玉加瑑飾也玓瓅玉點也玷
玉缺瑕玉病也珙大璧也琡璋大八寸也瑄璧大六寸
也璋半圭判白也𤦺片玉也珏兩玉&KR1352;奉使玉盛之車
笭間者也璱玉華相帶如琴絃也字一作琗&KR1671;玉英羅
列秩秩也瑞舜所輯玉也琯舜所受西王母獻玉也琰
夏桀寵女名刻於玉也琬周王結好圭也靈以玉事神
也㻛祀天玉也璹玉器也瑁圭頭邪刻也&KR0722;玉飾弁也
瑁玉佩之長也瑬玉垂玉飾冕也珩佩玉節步也玦玉
佩不連也珕蜃飾佩刀瓛玉上大下小也璣珠不圓也
珽圭長三尺也玫火齊珠也瑛水晶珠也一名水玉瑫
玉在櫝也玩兒弄璋也珈以玉飾笄也瑱以玉充耳也
琫佩刀下飾也璏玉劍鼻也㺲印鼻也珖玉琯也珂以
玉飾馬銜也又曰馬腦車渠飾銜皆曰珂佛經云珂雪
言其白也珬老雕入海化為珂珬蚌屬即車渠也璫穿
耳附珠也琩蠻女充耳玉也瑑圭有凸鄂也珧江珧蚌
也珨音甲蜃器也瓖馬上飾玉所謂金鋄玉瓖也琇琇
瑩美石也珷玞珉石似玉也□以玉相贈遺也玖黑色
玉可作鏡也今永昌産管子玉者陰之陰也故勝水
管子玉起於禺氏山淮南子水方折者有玉山
海經黃帝取峚山之玉榮注玉榮玉華也孝經援神
契神靈滋液則有玉英英華也符瑞圖玉瑛仁寶不
斲自成光若白華山堂肆考西王母云昌城有玉蕊
夜山出火别寶經凡石蘊玉者取石映燈視之内有
赤光如日初出即知有玉也雲仙友議山中有玉者
木旁枝下垂謂之寶苖唐書西域傳于闐國有玉河
國人夜視月光盛處必得美玉平居誨使于闐行程
記于闐玉河其源出崑崙山西流一千三百里至于闐
界牛頭山乃疏三河一曰黃玉河在城東三十里二曰
綠玉河在城西二十里三曰烏玉河在綠玉河西十里
其源雖一玉則隨地而變故其色不同每歲五六月大
水暴漲則玉隨流而至玉之多寡由水之大小八月水
退乃可取彼人謂之撈玉其國之法官未採玉禁人輒
至河濱故其國中器用服飾往往用玉西域記于闐
國玉池每端午日自王公而下至庶人皆往取之每取
一圓玉以一圓石投之翾風傳石崇之婢翾風妙别
玉聲竝知其所出之地言西方北方玉聲沉重而性溫
潤佩服益人性靈東方南方玉聲清潔而性清凉佩服
者利人精神墨莊漫錄李淳風論辨真玉云其色溫
潤常如肥物所染敲之其聲清引若金磬之餘響絶而
復起殘聲遠沈徐徐方盡此真玉也今世真玉甚少雖
金鐵不可近須沙碾而後成者世以為真玉矣然猶未
也特珉之精者真玉須定州磁芒所不能傷者乃是
博物要覽今時玉材較古似多西域近出大塊劈爿玉
料謂之山材從山石中搥擊取用色白質乾内多綹裂
俗名江魚綹也恐此類不若水材為寶蓋玉有山産水
産二種中國之玉多在於山于闐之玉多在於水也
寓簡玉有氛祲玉之病也淺曰氛深曰祲今人不曉乃
謂殉葬尸氣所侵曰祲非也自有一種真為尸氣所侵
色澤昏闇者雖極古猶為不祥物也何貴焉漢書王
莽就國孔休守新都相謁見莽莽進其玉具寶劍曰見
君面有瘢美玉可以滅瘢即解其璏椎破之自裹以進
休(璏音衛)稗史𩔖編凡碾工描玉上用石橊皮汁則見
水不脱本草玉味甘生如白頭公服之延年抱朴
子玉可以烏米酒及地榆酒化之為水亦可以蔥漿消
之為&KR0961;亦可餌之為丸亦可燒之為粉得于闐國白玉
尤善其次有南陽徐善亭部界中玉及日南盧容水中
玉亦佳赤松子以玄蟲血漬玉為水服之故能乘烟上
下也抱朴子玉脂者生玉之山其膏流出萬年以上
則凝而成脂鮮明如水精以無心草木和之須臾成水
服之一升得千歲服玄真者其命不極注玄真玉别名
山海經峚山之上丹水出焉其中多玉膏其源沸湯
黃帝是食玉膏之所出五色乃清五味乃馨堅栗精密澤
而有光五色𤼵作以和柔剛天地鬼神是食是饗君子
服之以禦不祥河圖少室山有白玉膏服即成仙
十洲記瀛洲有玉膏如酒名曰玉酒飲數升輒醉令人
長生書蕉李預羨古人餐玉法乃採訪藍田得若環
璧雜器形者大小百餘皆光潤可玩預乃椎七十枚為
屑食之經年云有效驗及死體色不變異聞志白氏
國人白如玉國中無五穀惟種玉食之玉成椎為屑采
近地樹葉同食之玉得葉即柔軟味甘而肥若宴客則
以膏露浸玉屑少選便成美酒飲一升醉三年始醒人
有活千歲者搜神記羊公雍伯性篤孝居無終山高
八十里上無水公作義漿飲行者三年有一人就飲以
石子一升與之使種之數歲徐氏有名女公求之徐氏
戲云以白璧一雙當聽為婚公至所種石中得五雙白
璧以贄遂以女妻公名其處曰玉田尚書中候天乙
在亳諸鄰國襁負歸德東觀於洛黑烏化為黑玉勒曰
玄精搜神記孔子作春秋制孝經既成齋戒告天天
降赤虹化為黃玉長三尺上有文竹書紀年晉獻公
二年春周惠王居於鄭鄭人入王府取玉焉玉化為蜮
以射人玄中記玉精為白虎白澤圖玉之精名曰
委然狀如美女衣青衣見之以桃戈刺之而呼其名則
得之委然一作岱委夜行見女戴燭入石石中有玉也
錄異傳江巖常到吴採藥於富春縣清泉山之南見
一美女紫衣踞石而歌有碣石之音巖往從之未及數
十步女輒不見巖乃破石得一紫玉廣長一尺列異
傳邴浪於九田山見鳥狀如雞色赤鳴如吹笙射之中
即入穴浪遂鑿石得一赤玉如鳥形狀也
名𩔖王子年拾遺記神農時有石璘之玉號曰夜明
以闇投水浮而不滅尚書揚州厥貢瑤琨注瑤琨美
玉尚書大傳堯致舜天下贈以苕華之玉禹授啟以
延喜之玉竹書紀年桀伐岷山岷山女于桀二女曰
琬曰琰桀愛二女無子刻其名於苕華之玉苕是琬華
是琰爾雅東南之美者有醫無閭之珣玕琪焉注醫
無閭山名今在遼東珣玕琪玉屬尚書顧命弘璧琬
琰在西序大玉夷玉天球在東序左傳公賜公衍羔
裘使獻龍輔於齊侯注龍輔玉名逸論語璠璵魯之
寶也孔子曰美哉璠璵遠而望之煥若也近而視之瑟
若也一則理勝一則孚勝戰國策周有砥厄宋有結
綠梁有懸黎楚有和璞此四寶者天下名器獨不足以
厚國家乎張揖廣雅昭華白珩琔璜和璧璠璵垂棘
玉也上林賦鼂采琬琰和氏出焉師古注鼂采者美
玉每旦有白虹之氣光采上出故曰鼂采王會圖注
玉之有光者曰三目淮南注流黃出而朱草生流黃
玉也山海經稷翼之山及鹿臺山多白玉羭次之山
多嬰垣之玉泰冒之山洛水出焉其中多藻玉龍首之
山若水出焉其中多美玉放臯之山明水出焉其中多
蒼玉黃酸之水其中多璇玉平丘在三桑東爰有遺玉
淮南子鍾山之玉炊以鑪炭三日三夜而色澤不變
得天地之精也京兆記藍田出美玉如藍故曰藍田
西京雜記高祖斬蛇劍上有九華玉為飾魏略大
秦國出采玉五色玉也拾遺記岱輿山西有玉山其
石五色而輕或似履舄之狀光澤可愛有類人工其黑
色者為勝衆仙所用焉禮斗威儀君乘金而王則紫
玉見於深山竹書紀年夷王二年蜀人吕人來獻瓊
玉賓于河用介珪焦氏說楛世謂黑璊(音門)為赭玉按
璊赭色也廣志白玉美者可以照面出交州青玉出
倭國赤玉出扶餘國山玄玉水蒼玉皆佩用杜陽雜
編武宗會昌九年扶餘國貢火玉三斗色赤長半寸上
尖下圓光照數十步積之可以然鼎寘之室内不復挾
纊列仙傳赤松子神農時雨師服水玉演繁露李
太白詩多言采水碧碧玉𩔖也水中有此碧也字書曰
碧者玉之縹青者也水經於榖水源派載山海經之言
曰紵麻間其中多碧玉篇玉部引山海經亦云商山下
多青碧郭璞曰亦玉𩔖也此之謂碧即王褒謂為碧雞
之碧也古大夫佩水蒼玉其殆用此乎今信州水精其
品下而不瑩者多為縹青之色丹鉛總錄水碧水玉
也山海經耿山多水碧墨子大藥有水脂碧夷門廣
牘玉出西域于闐國有五色利刀刮不動溫潤而澤摸
之靈泉應手而生者尤佳白玉其色如酥者最貴但冷
色(即飯湯色)油色及有雪花者皆次之黃玉如栗者為貴謂
之甘黃玉焦黃色者次之碧玉其色青如藍靛者為貴
或有細墨星者色淡者皆次之蓋碧今深青色黑玉其
色黑如漆又謂之墨玉價低西蜀亦有之赤玉其色紅
如雞冠者好人間少見綠玉深綠色者為佳色淡者次
之其中有飯糝者最佳甘青玉其色淡青而帶黃菜玉
非青非綠如菜葉此玉色之最低者博物要覽儀州
産栗玉或云黃玉之𩔖實乃黃石之光瑩者非玉也玉
堅而有理火刃不可傷此則小刀便可雕刻與階州白
石同體而異色耳格古論沙子玉罕得比之白玉則
粉紅潤澤多作刀靶環子之𩔖少有大者雪白罐子玉
係北方用藥於罐子内燒成者若無氣眼者與真玉相
似但比真玉則微有蠅脚久遠不潤抑且脆甚梁四
公記扶桑國貢觀日玉大如鏡方圓尺餘明徹如琉璃
映日以觀日中宫殿皎然分明杜陽編咸通中同昌
公主有如意玉𩔖桃實上有七孔云通明之象也杜
陽編大中時日本國王子來朝善圍棋有楸玉棋局楸
玉狀𩔖楸木琢之為棋局光潔可鑑杜陽編元和中
西域有進美玉者二一圓一方徑各五寸光彩凝冷可
鑑毛髮時玄解方坐於上前熟視之曰此一龍玉一虎
玉上驚而問曰何謂龍玉虎玉耶玄解曰圓者龍也生
於水中為龍所寶若投之水必虹蜺出焉方者虎也生
於岩谷為虎所寶若以虎毛拂之即紫光迸逸而百獸
懾服
玉器物周禮以玉作六器以禮天地四方蒼璧禮天
黃琮禮地青珪禮東方赤璋禮南方白琥禮西方玄璜
禮北方爾雅珪大尺二寸謂之玠(詩曰錫爾介圭)璋大八寸
謂之琡(璋半珪也)璧大六寸謂之宣(漢書所云瑄玉是也)肉倍好謂之
璧(肉邊也好孔也)好倍肉謂之瑗(孔大於邊也)肉好若一謂之環(邊孔)
(適等)荀子聘人以珪問士以璧召人以瑗絶人以玦反
絶以環周禮典瑞王㬜大圭執鎮圭繅藉五采五就
公侯之圭璧皆繅雲烟過眼錄何道士所收古玉圭
云出自土中玉色𩔖珷玞長一尺三寸廣三寸五分厚
八分其上甚銳其所執處隆起二分其底有竅廣一寸
而墮或半寸許與他圭製絶異當攷白虎通璧者外
圓象天内方象地漢武内傳西王母上藥有赤河絳
璧左傳晉荀息請以垂棘之璧假道於虞以伐虢
鄒陽上梁王書白圭顯於中山人惡之於魏文侯文侯
賜以夜光之璧前燕錄慕容儁夀光二年常山寺大
樹根下得璧七十珪七十三光色精竒有異常玉儁以
為神岳之命以太牢祀之世本舜時西王母獻白環
及玦三禮圖凡玉佩上有雙衡衡長五寸博一寸下
有雙璜璜徑三寸衝牙蠙珠以納其間上下為衡半璧
為璜璜中横以衡牙以蒼珠為瑀左傳魯昭公賜子
家雙琥一環一璧湘烟錄頃在漢東得一玉琥美玉
而微紅酣酣如醉肌溫潤明潔或云即玫瑰也古人有
以為幣者春官白琥禮西方是也有以為貨者左傳加
以玉琥二是也有以為瑞節者山國用虎節是也孫
氏瑞應圖玉典者瑞器也王者仁慈則玉典見拾遺
記帝堯在位聖德光洽河洛之濱得玉版方尺圖天地
之形又𫉬金璧之瑞文字炳列記天地造化之始膠
葛舜漁於澤間水中有聲若雷見一玉牌浮出水面取
視之其文曰受而禪惟汝彦因名其澤曰雷尚書中
候吕尚于磻谿釣得玉璜刻曰姬受命吕佐檢穆天
子傳舂山之澤清水出泉溫和無風飛鳥百獸之所飲
食先王所謂縣圃天子於是得玉策枝斯之英玉笥
山錄漢武好仙於玉笥山頂上置降真壇大還丹竈道
士晝夜祈禱天感其誠乃降白玉笥置壇上武帝遣使
取之至其壇側飄風大震卷玉笥而去因此名為玉笥
山焉酉陽雜俎漢武登齊郡函山得玉函長五寸帝
下山玉函忽為白鳥飛去世傳山上有王母藥函常令
鳥守之杜陽編天寶中有尼真如於五色雲中得小
囊中有五寶其一曰玄黃天符形如笏長可八寸餘闊
三寸上圓下方近圓有孔黃玉也色比蒸栗澤若凝脂
辟人間兵疫邪厲其二曰玉雞毛文悉備白玉也王者
以孝理天下則見其三曰穀璧白玉也徑五六寸其文
粟粒自生無異雕鐫之狀王者得之則五穀豐稔其四
曰王母玉環二枚亦白玉也徑六寸好倍於肉王者得
之能令遠國歸服其玉色光彩溢𤼵特異於常十洲
記周穆王時西胡獻玉杯夕設庭中比明旦水滿於杯
甘而香美司馬彪續漢書桓帝時光禄吏舍壁下夜
有青氣視之得玉鈎玦鈎長七寸二分玦五寸四分各
一枚身中皆雕鏤拾遺記漢誅梁冀得一玉虎枕頭
云單池國所獻檢其頷下有篆書字云是帝辛之枕常
與妲己同枕之是殷時遺寶也周書武王馳射商師
大崩帝辛登廩臺取天知玉珥及庶玉衣身以自焚庶
玉則銷天知珥在火中不銷南史齊高帝身不御精
細之物主衣中有玉介導以長侈奢之源命打碎之
史記項羽紀以玉斗獻亞夫胡琮别傳吳時掘地得
白玉如意稗史𩔖編馬侍中嘗寶一玉精盎夏蠅不
近盛水經月不腐不耗或目痛含之立愈歐陽修歸
田錄余家有一玉罌形製甚古而精巧始得之梅聖俞
以為碧玉在潁州時嘗以示僚屬坐有兵馬鈐轄鄧保
吉者真宗朝老内臣也識之曰此寶器也謂之翡翠云
禁中寶物皆藏宜聖庫庫中有翡翠琖一隻所以識也
其後余偶以金環於罌腹信手磨之金屑紛紛而落如
硯中磨墨始知翡翠之能屑金也瑞應圖玉甕者聖
人之應也不汲自盈北堂書鈔漢明帝時於舜廟下
得玉琯一枚南史江右舊物有古玉律數枚齊後主
悉裁以鈿笛續漢書袁逢為三老賜玉杖涼州記
盜𤼵張駿陵得玉樽玉簫玉笛杜陽雜編代宗嘗幸
興慶宫於複壁間得寶匣匣中𫉬玉鞭鞭末有文曰輭
玉鞭即天寶中異國所獻光可鑑物節文端妍雖藍田
之美不能過也屈之則頭尾相就舒之則勁直如繩雖
以斧鑕鍜斫終不傷缺上歎為異物遂命聫蟬繡為囊
碧玉絲為鞘天寶遺事寧王有暖玉鞍雲烟過眼
錄褚雪巘所藏黃玉一片狀如匕首其色瑩潤褚以為
雷斧非雞跖集唐修行楊相公每朝常弄一小玉婆
羅門子高數寸瑩徹精巧可愛云是于闐王庫内之物
南史梁南兗州隊主陳文興於宣武城内鑿井得玉
鏤麒麟僧適之金壺記梁江夏王鋒字宣穎年五歲
學鳳尾書一學即工帝大悦以玉麒麟賜之曰麒麟償
鳳尾杜陽雜編肅宗賜李輔國香玉辟邪二各高一
尺五寸竒巧非人間所有其玉之香可聞於數百步雖
鏁之於金函石匱終不能掩其氣或以衣裙誤拂則芬
馥經年縱澣濯數四亦不消歇輔國常置於座側一日
方巾櫛而辟邪忽一大笑一悲號輔國驚愕失據而囅
然者不已悲號者更涕泗交下輔國惡其怪碎之如粉
以投厠中其後常聞冤痛之聲其輔國所居里巷酷烈
彌月猶在蓋舂之為粉而愈香故也拾遺記始皇二
年騫霄國畫工者名烈裔刻兩白玉虎其毛如生不點
兩目睛始皇使餘工夜往點之旦虎飛去明年南郡獻
白虎二視之乃玉虎也命去目精乃不能復去續博
物志李德裕好餌雄朱有道士李終南出一玉象狀如
拳曰此可求勾漏瑩徹者燃香致象鼻下勿令婦人雞
犬見之三五日象自服之即復吐出乃可服此火玉太
陽之精凝結已三萬年以相公好道因以奉借又出金
象云此是雌者貴其相伴不爾玉象飛去德裕服之有
異乃於都下採聘名姝至百數不止象砂不復吐後南
遷再遇道士索二象是夕風雨濤瀨并作玉象如團火
飛出船酉陽雜俎隋内庫有交臂玉猿二臂相貫如
連環瑞應圖玉馬者瑞器也王者清明篤賢則至
異苑晉東瀛公騰字元邁自并州遷鎮鄴行次真定時
大雪當其門前數十步獨液不積騰怪而掘之得玉馬
高尺許齒皆缺騰以為馬國姓上送之以為瑞宣室
志宋順帝昇明中荆州刺史沈攸之廏中羣馬輒躑躅
驚嘶如見物攸之令人伺之見一白駒以綠繩繋腹直
從外來忽然復去計其蹤跡直入内閣撿内人唯愛妾
馮月華臂上一玉馬以綠絲繩穿之至夜輒脱置枕邊
至夜有時失去曉時則還試取看之見蹄下有泥後攸
之敗不知所在聞竒錄沈𫝊師為宣武節度使堂前
忽馬嘶其聲甚近求之不得他日愈近似在堂下掘之
深丈餘遇小空洞其間得一玉馬高二三寸長四五寸
嘶則如壯馬之聲其前置碎硃砂貯以金槽糞如菉豆
而赤如金色沈公恒以硃砂餵之硯北雜志南安總
管趙伯昂仁舉有一玉馬云是太康古壙中用以駕車
者其車亦玉所造竒物不可名狀雲烟過眼錄玉馬
一高五寸有竒雕琢極精作嘶鳴狀如生玉色溫美古
玉色如此樣有十餘枚或大或小或有文或無文或青
或綠長不滿寸蓋人綰繩之物玉人高五六寸束髮於
頂餘髮被腦後横插一簪衣垂至地不見足色溫潤與
馬同人如顧愷之所畫列女圖中人物瑞應圖玉羊
瑞器也王者鍾律和調五聲當節則玉羊見幽明錄
餘杭人沈縱家素貧與父同入山得一玉豚從此所向
如意田桑竝收家遂大富南史齊後宫才人位登采
女者依舊例賜玉鳳凰宋書玉雞王者至孝則至
酉陽雜俎梁大同八年戍主楊光欣𫉬玉龍一枚長一
尺二寸高五寸雕鏤精妙不似人作腹中容斗餘頸空
曲置水中令水滿倒之水從口出聲如琴瑟水盡乃止
明皇雜錄帝為皇孫時天后竒之曰此兒當為太平
天子取玉龍子賜之玉龍長數寸精巧異常本太宗晉
陽時物帝甚寶惜後因旱祈雨必應雲烟過眼錄古
琱玉盤螭尢竒紅如血黑如漆白如酥五色俱備真神
品也開元遺事貴妃素有肉體至夏苦熱常有肺渴
每日含一玉魚於口中蓋藉其涼津沃肺也江鄰幾
雜志長安有寶貨行有購得名玉魚者亦名玉梁似今
所佩魚袋瑞應圖玉龜者師曠時出河東之涯為聖
圖出河負錄讖書應劭漢官儀封禪壇南有玉盤玉
盤中有玉龜稗史𩔖編姑蘇士人家有玉蟾蜍一枚
皤腹中空每焚香置爐邊烟盡歸腹中久之冉冉復自
蟾口噴出列子宋人有為其君以玉為楮葉者三年
而成亂之楮葉中不可别
格致鏡原卷三十二
