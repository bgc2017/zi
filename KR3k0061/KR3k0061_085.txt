格致鏡原卷八十五大學士陳元龍撰
獸類(四)
馬(下)
相馬法莊子吾相馬直者中繩曲者中鉤方者中矩
圓者中規是國馬也而未若天下馬也天下馬者若亡
若失若喪若一若是者超軼絶塵不知其所呂氏春
秋古之善相馬者寒風氏相口齒麻朝相頰子女厲相
目衞忌相髭許鄙相&KR2697;投伐褐相胸脇管青相脣吻陳
悲相股脚秦牙相前贊君相後伯樂相馬經馬頭爲
王欲得方目爲丞相欲得明脊爲將軍欲得強腹爲城
郭欲得張四下爲令欲得長眼欲得高匡眼睛欲得如
懸鈴紫艷光眼下懸𧖟懸鑿欲得成鼻孔欲得大鼻頭
欲得有王火字口中欲得赤膝骨欲圓而張耳欲相近
而竪小而厚伏龍骨欲得成頸欲得長雙趺欲得大而
突蹄欲得厚腹下欲得平有八字尾骨欲得高而垂
埤雅舊說相馬眼欲得有紫艷口欲得有紅光上脣欲
得緩下脣欲得急上齒欲鉤鉤則壽下齒欲鋸鋸則怒
耳欲如劈竹晴欲如懸鈴頭欲高如剝兔項欲起如飛
龍又曰人眼鳥目鹿背麟腹虎胸龜尾擎頭如鷹垂尾
如彗又曰望之大就之小筋馬也望之小就之大肉馬
也前視見目傍視見腹後視見足駿馬也毛束皮皮束
筋筋束肉肉束骨五者兼備天下之馬也又曰口中紅
白間色者壽鼻中紅色如米點書者壽眼中赤色如字
形者壽齊民要術相馬五藏法肝欲得小耳小則肝
小肝小識人意肺欲得大鼻大則肺大肺大則能奔心
欲得大目大則心大心大則猛利不驚目四滿則朝暮
徤腎欲得小腸欲得厚且長腸厚則腹下廣方而平脾
欲得小膁腹小則脾小脾小則易養致瘦欲得見其肉
(謂前肩守肉)致肥欲得見其骨(骨謂頭顱)馬龍顱突目平脊大腹
䏶重有肉此三事備者亦千里馬也水火欲得分(水火在鼻)
(兩孔間也)上脣欲急而方口中欲得紅而有光此馬千里頷
下欲深下脣欲緩牙欲去齒一寸則四百里牙劍鋒則
千里嗣骨欲廉如織杼而闊又欲長(頰下側八骨是)目欲滿而
澤眶欲小上欲弓曲下欲直素中欲廉而張(素鼻孔上)陰中
欲得平(股下)主人欲小(股裏上近前也)陽裏欲高則怒(股中上之主人)額
欲方而平八肉欲大而明(耳下)玄中欲深(耳下近牙)耳欲小而
銳如削筒相去欲促𩮰欲戴中骨高二寸(𩮰中骨也)易骨欲
直(眼下直下骨也)頰欲開赤長膺下欲廣一尺以上名曰挾(一作)
(扶)尺能久走鞅欲方(頰前)㗋欲曲而深胸欲直而出(髀間前向)
鳧間欲開望視之如雙鳧頸骨欲大肉次之髻欲桎而
厚且折季毛欲長多覆肝肺無病(髮後毛是)背欲短而方脊
欲大而抗脢筋欲大(夾脊筋也)飛鳧見者怒(胸欲筋也)三府欲齊
(兩骼及中骨也)尻欲頽而方尾欲減本欲大脇肋欲大而窪名
曰上渠能久走龍翅欲廣而長升肉欲大而明(髀外肉也)輔
肉欲大而明(前脚下肉)腸欲充腔小(腔膁)季肋欲張(短肋)懸薄欲
厚而緩(脚腔)虎口欲開(股肉)腹下欲平滿善走名曰下渠日
三百里陽肉欲上而高起(髀外近前)髀欲廣厚汙溝欲深明
直肉欲方能久走(髀後肉也)輸(一作翰)鼠欲方(直肉下也)朒肉欲急
(髀裏也)間筋欲急短而減善細走(輸鼠下筋)機骨欲舉上曲如
懸匡馬頭欲高距骨欲出前間骨欲出前後(外鳧臨蹄骨也)附
蟬欲大前後目(夜眼)股欲薄而博善能走(後髀前骨)臂欲長而
膝本欲起有力(前脚膝上向前)肘後欲開能走膝欲方而庳髀
骨欲短兩肩骨欲深名曰芙蕖怒蹄欲厚三寸硬如石
下欲深而明其後開如鷂翼能久走相馬經相馬之
法先除三羸與五駑乃相其餘大頭小頸一羸也弱脊
大腹二羸也小頸大蹄三羸也大頭緩耳一駑也長頸
不折二駑也短上長下三駑也大骼短脅四駑也淺髖
薄髀五駑也廻毛在目下名曰承淚不利人也口中有
墨曰烏銜馬短壽脊欲如伏龜兩邊有廻毛曰騰蛇殺
主國憲家猷口中色如日月光者行千里相馬經
馬生下墮地無毛行千里尿舉一脚行五百里蘭筋竪
者千里馬膝如團麴千里馬一歲上下齒二十四歲齒
黃三十四歲齒落不復出法苑珠林佛說馬有八態
一態者解羈韁時便掣車欲走二態者車駕跳梁欲囓
其人三態者便舉前兩脚掣車而走四態者便蹋車鈴
五態者便人立持軛摩身抄車却行六態者便傍行斜
走七態者便掣車馳走得値濁泥止住不行八態者懸
篼餧之熟視不食其主牽去欲駕之時遽含噏噬飲食
不得國憲家猷馬四年而兩齒五年而四齒六年而
六齒成矣七年而右一齒缺八年而上下兩邊各一齒
缺九年而上下盡缺十年而下兩齒齨十一年而下四
齒齨十二年盡齨十七年上四齒齨十八年盡齨十九
年上兩齒平二十年上四齒平年之長少惟馬齒最準
故人自謙曰犬馬之齒長矣(齨音舅齒如臼也)酉陽雜俎馬
體名有輸鼠外鳧烏頭龍翅虎口猪槽飼馬石灰泥槽
汗溝繫門三事落駒廻毛在頸白馬黑馬鞍下腋下廻
毛在脇白毛左右後足白白馬四足黑目下横毛黃馬
白喙旋毛在吻後汗溝上通尾本目赤睫亂及反睫白
馬黑目目白却視並不可騎夜眼名附蟬戶肝名縣峰
亦曰雞舌相馬經目成人者行千里注視童子中人
頭足皆見馬記柳子晉問曰晉國名馬堅骨闌筋注
一筋從玄中出謂之闌筋玄中謂目上痕如井字闌筋
竪者千里李燾長編兀祐中西域貢馬龍顱而鳳膺
虎脊而豹章振鬛長鳴萬馬皆瘖爾雅疏旋毛在腹
下如乳者千里馬也旋毛在肘後者名減陽幹脅也旋
毛在脅者名茀方旋毛在背者名闋廣全雅馬之駿
者溺皆射前足東觀漢記聞武帝歌天馬治赤汗今
親見其然血從前髆上小孔中出漢書烏秅國出小
步馬注孟康曰種小能步也師古曰小細也細步言其
能蹀足即今所謂百步千跡者也豈謂其小種乎集
異記寧王得二馬其一價一千緡一五百緡坐客觀之
不相上下莫測其價之懸殊寧王令驗之馳驅數四乃
顧千緡者曰此馬緩急百返蹄下不起纖塵復顧五百
緡者曰此馬往來十過足下頗生塵埃以此品其高下
焉淮南子日之行也不見其移也騏驥背日而馳草
木爲靡懸峰爲薄而日在其前矣注懸峰馬蹄下雞舌
也海客日談子過其父爲跨竈解者紛紛聞邊徼中
相馬者言馬前蹄之上有兩空處名曰竈門凡善走之
馬前蹄之痕印地則後蹄之痕反在前蹄之先故軍中
人謂之跨過竈門本草綱目馬夜眼在馬足膝間有
此眼能夜行故名凡卒死尸厥用白馬前膝夜目二枚
白馬尾十四莖合燒爲末以苦酒丸如豆粒湯灌下二
丸卽甦
產馬處山海經羆差之山多馬山海經夸父之山
北有林焉名曰桃林中多馬造父於此得驊驑騄耳之
乘獻周穆王寰宇記晉石樓有屈產泉相傳昔有白
馬母飲茲泉生得龍駒春秋曰晉屈產之乘蓋此地生
良馬也武帝紀元狩二年夏馬生余吾水中在朔方
北元鼎四年秋馬生渥洼水中注南陽新野有暴利長
當武帝時遭刑屯田敦煌數於此水傍見羣野馬中有
竒者與凡馬異來飲此水利長先作土人持勒絆於水
傍後馬旣玩習之遂持勒絆收得其馬獻之欲神異此
馬云從水中出述異記漢樂浪郡出果下馬高三尺
虞衡志德興產果下小駟以瀧水者爲最高不踰三
尺駿者有兩脊骨孔六帖磨鄰有千里馬傳爲龍種
洽聞記浴馬港疎水流也漢時有馬數百匹出其中
馬形皆小似巴滇馬遂名其孔爲馬穴初得此馬乘出
沔水上浴之遂名其處曰浴馬溉沔頓宿今名騎亭三
國時陸遜攻襄陽又値此穴中有馬十匹遜載還建業
杜陵集山東產徤馬下者日馳二百里所以兵常當
天下資暇錄成都府出小駟以其便於難路號爲蜀
馬今宣城郡亦有小馬時人皆呼爲宣州蜀馬語習不
悟良可笑焉有似中宗時時人呼姚丞相爲陜州吳兒
(同州桂麞亦然)羣書考索凡馬以生於黃河之中子河汶者
爲善種出環慶者次之秦渭馬雖骨格高大而蹄薄多
病文雅諸州爲下止給本處兵給充鋪馬契丹馬骨格
頗劣河北孳生者曰本羣馬因其水土服習而少疾又
泉福州及興化軍亦有州嶼馬皆低弱不堪披甲惟以
給本道廂軍及江浙諸處鋪馬用之馬記紹興七年
五月廣右進出格馬十匹上畱其一餘付殿前司上曰
馬之良者不必西北華陽國志滇池縣有澤水周廻
二百里所出深廣下流淺狹似如倒流故俗曰滇池長
老傳言池中有神馬與家馬交則生駿駒世稱滇池駒
日行五百里一統志瀧水縣出者爲最高不踰三尺
駿者有兩脊骨號雙脊馬健而能行海槎餘錄馬產
於海南者極小只可仵之驢騾而身稍長耳毛片不殊
于中州當少剪鬃時極駿可愛然騎駛則無長力上等
價可四兩尋常價不出二兩南蠻傳越睒之西多薦
草產善馬世稱越睒駿始生若羔歲中紐莎縻之飲以
米瀋七年可御日馳數百里一統志龍馬泉在西和
縣每春夜牝馬飲泉自然懷駒初無毛色以氈裹之經
數月生毛不三歲與大宛馬同崔鴻十六國春秋驍
騎將軍呂光封西域王上疏曰唯龜茲據三十六國之
中天驥龍驤騕褭丹髦萬計盈廐雖伯益更生衞賜復
出不能辨也隋書吐谷渾有青海周廻千餘里中有
小山其俗至冬輙放牝馬於其上言得龍種嘗得波斯
草馬放入海因生驄駒日行千里故時稱瀚海驄馬
回紇傳黠戛斯古堅昆國也畜馬至壯大以善鬭者爲
頭馬癸辛雜志西域有馬高丈餘人皆行於馬腹下
往來無碍太平廣記吐火羅國波訕山陽石壁上有
一孔恒有馬尿流出至七月平旦石崖間有石閣道便
不見至此日厭噠人取草馬置池邊與集生駒皆汗血
日行千里今名無數頗梨隨西域中浴須臾即回天
中記朝鮮有麒麟窟在平壤府浮碧樓下東明王養麒
麟馬處也世傳王乘麒麟馬入窟從地中出朝天石升
天至今石上有馬跡
養馬周禮馬質禁原𧖟注原再也天文辰爲馬𧖟書
𧖟爲龍精月直大火則浴其種是𧖟馬同氣物莫能兩
大禁再𧖟者爲傷馬歟禮月令季春合纍牛騰馬游
牝于牧註騰馬方春通淫乘匹故超騰使牡就牝欲孳
生蕃也禮月令仲夏游牝别羣則繫騰駒注季春妊
孕已遂故仲夏不使同羣拘繫騰躍之駒防踶齧也
顔氏家訓詩駉駉牡馬江南本皆作牝牡之牡河北悉
爲放牧之牧鄴下博士見難云駉頌既美僖公牧于坰
野之事何限騲騭乎余答云按毛詩駉駉良馬腹幹肥
張也若作放牧之意通於牝牡則不容限在良馬獨得
駉駉之稱良馬諸侯以充朝聘郊祀必無騲也今以詩
傳良馬通於牧騲恐失毛氏意漢書孝景時街巷阡
陌馬成羣乘牸牝者不得聚會孔氏雜說俗呼牝馬
爲課馬出唐六典凡牝四游五課羊則當年而課之課
爲歲課駒犢席上腐談北地馬羣每一牡將十餘牝
而行牝皆隨牡而不入他羣周禮夏官春祭馬祖執
駒夏祭先牧頒馬攻特秋祭馬社臧僕冬祭馬步獻馬
講馭夫注馬祖天駟星也先牧始教人牧馬者馬社廐
中土臧馬步神爲災害馬者講擇其良者以獻於王也
周禮趣馬掌贊正良馬巫馬掌養疾馬庾人掌十二
閑之政教以阜馬圉人掌芻牧以役圉師凡大祭祀朝
覲會同毛馬而頒之凡軍事物馬而頒之註毛馬齊其
色物馬齊其力禮書天子十二閑馬六種每馬一圉
每乘一師三乘馬十二匹三皂爲繫三十六匹六繫爲
廐二百一十六匹六廐成校校有左右則十二廐合三
千四百五十六匹種各一廐廐有左右則一種四百三
十二匹良馬五種則合二千一百六十匹又駑馬一種
三良馬一種之數則爲千二百九十六匹五良一駑凡
三千四百五十六匹邦國六閑四種家四閑二種蓋諸
侯及大夫廐無左右則良馬三居三廐合六百四十八
匹駑馬三良馬一種之數居三廐亦六百四十八匹凡
千二百九十六匹家四閑二種一良居一廐二百一十
六匹駑三之居三廐爲六百四十八凡八百六十四匹
諸侯六閑彼衞文公之騋牝三千齊景之馬千駟三千
則近於天子十二閑之數而千駟又過之是皆僭侈而
違禮者也周禮校人掌王馬之政辨六馬之屬種馬
一物戎馬一物齊馬一物道馬一物田馬一物駑馬一
物注種馬馬之善育者玉路駕種馬戎路駕戎馬金路
駕齊馬象路駕道馬田路駕田馬駑馬給宮中之役
禮月令季秋天子教于田獵命僕及七騶咸駕注僕戎
僕天子馬有六種各一騶主之并總主六騶者爲七騶
也皆以馬駕車漢百官表家馬令丞尉師古注家馬
者主供天子私用非大祀戎事軍國所須故謂之家馬
也孔六帖飛龍廐曰以八馬列宮門之外號南衙立
仗馬杜詩注唐令諸掌牧馬以小官字印左膊以年
辰印印右髀以監名依左右廂印印尾側至二歲起者
量其強弱漸以飛字印左廂髀膊細馬俱以龍形印印
項左官馬賜人者以賜字印配諸軍及符傳送驛者以
出字印並印右頰唐六典凡外牧進良馬印以三花
飛鳳之字而為誌焉尚乘奉御掌内外閑之馬辨其麤
良而率其習教六閑一曰飛黃二曰吉良三曰龍媒四
曰騊駼五曰駃騠六曰天苑左右凡十有二閑分爲二
廐一曰祥麟二曰鳳苑以繫飼馬名畫要錄開元天
寶間承平日久世尚輕肥多愛三花飾馬郭若虛家藏
貴戚閱馬圖中有三花馬蘇大參家有韓幹畫三花御
馬晏元獻家藏一畫虢國出行圖亦有三花馬三花者
剪綜爲之辮杜甫詩蕭蕭千里馬箇箇五花文註馬
鬛剪爲五花或三花𧰼天文王良星也羣書考索六
邊長吏擇牙吏入蕃招募良馬詣京師至則估馬司定
其直御馬有三等袛應馬引駕馬從馬其次給用又有
十五等一簡中馬二不得久使馬三添價馬四國信馬
五臣寮馬六諸班馬七御龍直馬八捧日龍衞馬九拱
聖馬十驍騎馬十一雲騎馬十二天武馬猛馬十三雜
配事馬十四雜使馬十五馬鋪馬羣書考索凡馬羣
之號十七字左騏驥院捧日馬内瓦倒印驍騎馬内中
溝横印龍猛馬外尾側正印干字左騏驥院龍猛馬内
溝正印雜使馬内溝横印遞馬内瓦倒印右騏驥院雜
使馬外瓦横印遞馬外尾側横印上字左騏驥院給諸
班直諸軍員馬臨時印無定所立字右騏驥院給諸班
直諸軍長行馬外人所印永字左騏驥院給諸班直諸
軍長行馬外人所印又諸監三歲馬亦永字印瓦骨官
字蕃戎所貢之馬及歲時所市之馬初用之牡印其項
牝印其頂諸監牧駒主歲亦如之凡馬骨相應圖法可
充御馬者以官字印其項令圉師調習之吉字兩院諸
馬自龍猛馬已上稍駔駿者印以備近臣中謝生辰所
賜及揀選支用又坊馬部至京選配他處亦以吉字印
汗溝天字國信馬及諸班拱聖驍騎馬舊用天字印
楊鉅翰林志學士初入院賜馬一匹謂之長借馬羣
書考索周之汧渭魯之坰野漢之樓煩唐之沙苑此西
北牧馬之地也六朝置區於閩越藏之内地錢氏置監
於婺女號爲馬海此東南牧馬之地也述異記東海
島龍川穆天子養馬處有龍芻草馬食之一日行千里
漢書衞綰奏馬齒未平不得出關酉陽雜俎瓜州
飼馬以薲草沙州以茨萁凉州以勃突渾蜀以稗草以
蘿蔔根飼馬馬肥安北飼馬以沙蓬狼針博物志馬
食榖則足重不能行國憲家猷秣馬之法必視其齒
歷勞逸而調息之潛確𩔖書元文宗時雲南行省言
亦乞不薜之地牧馬歲給鹽以每月上寅日噉之則馬
俱無病比因伯忽叛亂雲南鹽不到馬多病死詔命四
川行省以鹽給之續秘笈凡馬至秋高則甚肥此而
急馳驟之不三舍而馬斃矣以其臕未實也於是擇其
尤良者加以控馬之方每日步馬二三十里俟其微汗
則縶其前足不令之跳蹈躑躅也促其銜轡不令之飲
水齕草也每日午後控之至晩或晩控之至黎明始散
之牧場中至次日又復如是控之至三五日或八九日
則馬之脂膏皆凝聚於脊其腹小而堅其臀大而實向
之青草虛臕至此皆堅實凝聚卽盡力奔走而氣不喘
卽經陣七八日不足水草而力不竭獨異志東晉大
將軍趙固所乘馬暴卒令三十人悉持長竿東行三十
里遇丘陵社林即散擊俄頃擒一獸如猿持歸至馬前
獸以鼻吸馬馬起躍如舊今以獼猴置馬廐此其義也
南部新書劉三復能記三生事云曾爲馬馬常患渴
望驛而嘶傷其蹄則連心痛後三復乘馬過磽确之地
必爲緩轡有激石必去之珍珠船接伴使耶律永興
副姚跂回張向問北馬有割去肺者遂無病能行果否
云有之其法飲以醇酒於腋間破之抱朴子韓子治
嘗以地黃甘草啖五十歲老馬以生三駒又百三十歲
乃死史記楚莊王有愛馬衣以文繡置華屋下席以
露牀㗖以棗脯馬癖記王武子好馬非馬不行正旦
則柳葉金障泥上元則滿月韀清明則剪水鞭重午則
籠嬌鞁中秋則玉櫳總絡頭重陽則蟬兒鐙春秋社則
塗金鞁冬至則嘶風鐙除日則藥玉鞍每節則飼馬以
明紗豆薔薇草三國典略北齊高緯御馬皆藉以氈
罽被以金玉食物有十餘種號爲駁龍儀同其將合牝
牡則設青廬黼帳唐書王毛仲高麗人從帝東封取
牧馬數萬匹每色一隊相間如錦繡天子才之
舞馬山海經大樂之野夏后啓於此舞九代馬乘兩
龍曹植獻文帝馬表臣於先武皇帝世得大宛紫騂
馬一匹形法應圖善持頭尾教令習拜今輙已能又能
行與鼓節相應謹以奉獻宋書宋大明五年吐谷渾
拾寅遣使獻舞馬張裕傳梁武天監四年褉飲華光
殿其日河南國獻赤龍駒能拜伏善舞珊瑚鉤詩話
唐開元中教舞馬四百蹄衣以文繡飾以珠玉和鸞金
勒星粲霧駁俯仰赴節曲盡其妙每舞藉以巨榻樂
志玄宗嘗以馬百匹盛飾分左右施三重榻舞傾杯數
十曲壯士舉榻馬不動樂工少年姿秀者十數人衣黃
衫文玉帶立左右每千秋節舞於勤政樓下明皇雜
錄玄宗教舞馬分爲左右部有名稱曰某家驕其曲曰
傾杯樂數十馬皆衣以錦繡絡以金鐸每樂作奮首鼓
尾縱横應節祿山取數十匹歸范陽後爲田承嗣所得
不知其伎也一日大饗樂作馬聞樂而舞廐人以爲妖
擊之而斃焉演繁露唐中宗景龍文館記已有舞馬
非明皇剙教也杜氏通典鳳花廐有蹀馬俯仰騰躍
皆合節奏稗史𩔖編唐宴吐番蹀馬之戲皆五色彩
絲金具裝於鞍上加麟首鳳翅樂作馬皆隨音蹀足宛
轉中節
異馬孝經援神契王者德至山陵則澤出神馬漢
書音義騕褭者神馬也赤喙黑身瑞應圖乘黃王者
輿服有度則出飛兔者神馬之名也日行三萬里禹治
水勤勞歴年救民之害天應其德而至符瑞圖騰黃
者神馬也其色黃王者德御四方則至一名吉光此馬
無死時一名乘黃亦曰飛黃或作吉黃或曰翠黃一名
紫黃其狀如狐背上有兩角出白民之國乘之壽三千
歲黃帝乘之淮南子黃帝治天下飛黃服皂洞冥
記東方朔遊吉雲之地越扶桑之東得神馬高九尺股
裏有旋毛如日月狀如月者夜光如日者晝光毛色隨
四時之變帝問朔曰昔西王母乘靈光之輦以適東王
公之舍稅此馬於芝田而食芝草王公怒棄馬於清津
天岸臣至王公壇因騎而返繞日三匝此馬入漢關關
已半掩帝問其名曰步景文苑英華梁太清元年四
月神馬出五月丁酉朔詔以馬寶示羣臣漢書注大
宛國有高山其上有馬不可得因取五色母馬置其下
與集生駒皆汗血因號曰天馬子云華山志玉女祠
有馬一匹神靈異常夜聞嘶噉之聲頂上隱者常見之
郭子章馬記伏羲時龍馬負圖出河遂則其文以畫
八卦漢書注乘黃龍翼馬身黃帝乘之而仙尚書
中候堯時龍馬銜甲赤文綠色臨壇上甲似龜廣袤九
尺圓理平上五色文有列星之分斗政之度帝王錄紀
之瑞應圖龍馬者仁馬也河水之精高八尺五寸長
脛身有鱗甲骼上有翼旁有垂毛鳴聲不哀蹈水不没
有明王則見也太平清話許松臯云河圖龍馬旋毛
若初生小兒髮列子舜駕五龍馬行康衢洞冥記
脩彌國有馬如龍名曰藏空謂騰虛逐日藏形空中惟
聞聲也遯甲開山圖隴西神馬山有淵池龍馬所生
韻府續編青海之傍馬多龍種號龍孫西域傳箇
失密出龍種馬世傳地本龍池龍徙水竭故往居之
馬記金龍池在馬邑縣後魏時池有二龍化馬一驪一
黃遇天陰晦輙出民間牝馬遇之生駒神駿或有角如
鹿茸然又唐王昌遇落魄仙授以道術歸呼馬送之瞬
息至家馬化爲龍入瀘川澤中又峨眉縣昔有一馬馳
走如飛邨民攫捕傷足投之池中一夕雷雨大作劈山
而去唐書天寶中隴右節度皇甫惟明奏龍支縣人
厙狄孝義有馬生龍駒經九旬有九日身有鱗而不生
毛臣就檢視時有慶雲五色遙覆馬上久而不散請付
史官一統志貴州養龍坑有靈物藏其下當春初夷
人立柳坑畔擇牝馬繫之已而雲霧晦冥𩔖有物與接
其産必龍駒馬記明永樂庚子冬十月山東諸城縣
民崔友諒以龍馬來獻其色青蒼肉騣𨼆起背有奇文
交互錯綜若龍鱗然赤鬛肉尾麟臆鳳膺敖膄潤澤狀
甚奇異詢諸其民云所居之地有潭瀕海深不可測時
有神物蜿蜒雲霧之中隱見潭上家有牝馬恒牧於兹
忽一夕風雲驟作遂産此馬若有神異撝呵光彩照耀
上燭霄漢遠邇嗟異咸曰此龍馬也宜聞於朝以彰天
庥爲千萬世太平之光蜀志馬鳴溪昔土人鄭氏牧
溪上馬產龍駒四蹄利爪朱騣頳尾高七尺振鬛長鳴
躍於水故名瑞應圖玉馬者王者清明尊賢則至
瑞應圖玉澤馬者師曠時來爾雅野馬注如馬而小
出塞外說文䮩&KR0008;野馬出北海形似鹿天中記瑞
應經云佛生之日王家青衣復產一兒廐中白馬亦乳
白駒奴字車匿馬曰犍陟王常使隨太子本起經云其
駒毛色純白騣&KR0008;貫珠名爲蹇持奴曰闡持起世經
轉輪王有紺馬之寶名婆羅訶色青體尾毛悅澤頭黑
髮披有神通力騰空而行日初出時乘此馬寶周流大
地還至本宫乃始進食神異記西海有白馬朱髦河
伯使者乘之如飛所至之國雨水滂沱鳥獸續考山
馬形如鹿差黑二角眼下復有二眼日閉夜開以燭物
海語海馬色赤黃高者八九尺逸如飛龍山食而宅
海蓋龍種也東南島夷老於泛海者間一見云楊文
公談苑海馬骨水火俱不能毁惟漚以腐糟隨毁徐鉉
得海馬骨上脛可長三尺腦骨若斷柱積柴焚三日不
動以腐糟纔漚之遂爛焉華陽國志會無縣有元馬
祠家人牧山下或產駿駒元馬子也山海經一臂國
有黃馬虎文一目而一耳寰宇記電白海中出&KR0008;馬
似馬而牛尾禮斗威儀君乘火而王南海輸駮馬
山海經敦頭之山中多&KR1411;馬牛尾白身一角音如虎滑
水中多水馬如馬而文臂牛尾其音如呼周書王會
解俞人雖馬注俞東北夷雖馬嶲如馬一角周書義
渠茲白者白馬鋸齒食虎豹
馬異廣博物志周幽王生之歲有馬化爲狐史記
秦孝公二十一年有馬生人昭公二十年牡馬生子而
死搜神記漢文帝十二年吳地有馬生角在耳前上
向右角長三寸左角長二寸皆大二寸漢哀帝建平三
年定襄有牡馬生駒三足隨羣飲食五行志以爲馬國
之武用三足不任用之𧰼也晉大興二年丹陽郡吏濮
陽演馬生駒兩頭自項前生别生而死此政在私門二
頭之𧰼也其後王敦陵上普書武帝太熙元年遼東
有馬生角在兩耳下長三寸愍帝建興二年九月蒲子
縣馬生人南史陳太建四年西衡州獻馬生角搜
神記魏齊王嘉平初白馬河出妖馬夜過官牧邊鳴呼
衆馬皆應明日見其迹大如斛行數里還入河靈鬼
志陳安爲河間王顒給使甚壯徤常乘一馬駿快非常
後馬死雙赤蛇出其鼻唐五行志大和九年易定馬
飲水因吐珠一以獻北夢𤨏言路巖成都移渚宮所
乘馬忽作人語且曰蘆荻花此花開後路無家不久及
禍葛洪神仙傳章震號王子能以泥作馬日行千里
大唐竒事京洛富人王武者得一馬白色如一團美
玉其鬃尾赤如朱馳驟之駛非常馬得及武將以獻大
將軍薛公其馬忽於廐中大嘶一聲後化爲一泥塑之
馬立焉武大驚訝遂焚毁之南渡錄康王宋徽宗第
九子質於金間道奔竄倦息崔府君廟有馬在側王躍
馬南馳一日行七百里河旣渡而馬不前下視之乃泥
馬也存心錄宋高宗紹興二十六年成都郫縣地出
銅馬高三尺工制甚精中宵風雨忽聞嘶聲時以帝㤀
金人之仇而神怒也渚宮故事宋沈攸之爲荆州刺
史廐中有羣馬每夜輙騰擲驚嘶攸之令人於櫪邊伺
之見一白駒以繩縛腹超軼如飛掩之不及視廐猶闔
蹤入閣内問内人惟愛妾馮月華臂上玉馬以綠繩穿
之臥輙置枕下夜或失所在旦則如故視其蹄果有泥
迹攸之亡不知所往聞奇錄沈傳師爲宣武節度使
堂前忽馬嘶其聲甚近似在堂下掘之深丈餘得一玉
馬高三二寸長四五寸嘶則如壯馬之聲其前致碎硃
砂貯以金槽糞如菉豆而赤如金色沈公恒以硃砂餵
之
格致鏡原卷八十五
