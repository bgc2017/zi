格致鏡原卷六十三大學士陳元龍撰
蔬𩔖(二)
蕈(附木耳)(藦菇)
總論爾雅中馗菌郭注地蕈似盖今呼土菌可啖一
名馗廚孫炎曰地蕈子或名地雞亦名獐頭潜夫論
中堂生負苞注負苞朽木菌也說文蕈桑&KR4246;也謂菌
生木上也吕氏春秋和之美者越駱之菌北史魏
正始二年八月有物出於太極之西序崔光以為案其
形即莊子所謂蒸成菌者也又云朝菌不知晦朔雍門
周所稱磨蕭斧而伐朝菌指言蒸氣鬱長非有根種柔
脆之質彫殞速易不延旬月無擬蕭斧又多生墟落穢
濕之地罕起殿堂高華之所而兹菌歘構厥狀扶蘇誠
足異也酉陽雜俎宋州莆田縣破崗山唐武宗二年
巨石上生菌大如合簣莖及蓋黃白色其下淺紅盡為
過僧所食云美倍諸菌
詳𩔖陳仁玉菌譜合蕈出仙居韋羌山褐色肌理玉
潔薌味𤼵釡鬲聞百步外凡菌皆無香獨合蕈香與味
稱始名台蕈昔嘗上進標以台菌上遙見誤讀作合因
承誤云年來既充苞貢山獠得善價率曝乾以售罕𫉬
生致孟溪山中亦同時產惟蕈柄高無香氣土人以是
别於韋羌焉稠膏蕈出邑西北孟溪山秋中雨露浸釀
山膏木腴蓓為菌花戢戢多生山頂𣗳杪初圓瑩𩔖輕
酥滴乳淺黃白色味尤甘勝已乃傘張大幾掌味頓渝
矣春時亦間生稠膏得名謂稠木膏液所生也䰞法當
徐下鼎瀋伺涫沸漉起謹勿匕撓撓則涎腥性參和衆
味而特全於酒或欲致遠則復湯蒸熟貯之瓶罌栗殼
蕈寒氣至稠膏將盡則栗殼其續也松蕈生松隂採無
時竹蕈生竹根味極甘麥蕈多生溪邊沙壤鬆土中俗
名為麥丹味殊美絶𩔖北方摩姑玉蕈生山中初寒時
色潔晳如玉作羹微韌俗名寒蒲蕈黃蕈叢生山中梔
鬱黃色俗名黃纉蕈又有名黃㹠者殊峭硬有味紫蕈
赬紫色俗名紫富蕈品為下四季蕈生林木中味甘而
肌理麤峭不入品鵝膏蕈狀𩔖鵝子久乃繖開味殊甘
滑然易與杜蕈相亂潘之恒廣菌譜杉菌出宜州生
積年杉木上雷蕈出廣西横州雷過即生須疾採之稍
遲則腐或老天花蕈出五臺山形如松花而大於斗
酉陽雜俎江淮有竹肉味如白𣗳雞一名竹蓐荊溪
疏竹茹蕈也小如錢赤如丹砂風味極佳本草雚菌
李時珍曰當作雈乃蘆葦下所生菌也清異錄保太
中村民於爛木上得菌幾一擔狀如蓮花葉而色赤黃
因呼題頭菌正字通冬春之交斫楮楠木以米汁沃
之而生雨雪多則盛香者曰香蕈出閩粤北方有磨菰
羊肚俗曰地蕈稽神錄豫章人好食蕈有黃姑蕈者
尤為美味成都記綿州淨慧寺近地人多捕魚為業
僧惠寬與受戒且曰爾輩不當以此為給吾能令汝所
得不失於舊因指其池畔盡生菌蕈漁人採之省力得
利後人呼為和尚蕈也升菴外集雞菌菌如雞冠也
故雲南名佳菌曰雞堫鳥飛而斂足菌形似之故以雞
名有以也七脩𩔖藳雲南土産地蕈詩書本菌子也
而方言謂之雞宗以其同雞烹食至美之故予問之土
人云生處蟻聚叢之盖以味香甜也物𩔖相感志菸
蕈生西海曲中延蔓長百餘尺細葉而葩大如盂椀紫
赤色夜沈於水實如雞卵白色雲仙雜記齊文宣帝
凌虚宴取香菌以供品味有銅釘菌分綠菌
異菌内觀日疏謝幼貞嗜菌庭中忽生一菌狀若飛
鳥沈子玉曰此謂禽芝以處女中單覆之則活煮食之
可數百歲謝入取中單有鄰女乞火跨之翩然飛去謝
但嘆恨而已珍珠船李涼公鎮朔方有甿園𣗳下產
菌一本其大數尺上有樓臺中有二叟對博刻成三字
曰朝榮觀公令甿掘地數尺有巨蟒目光如鏡吐沫成
菌
毒菌菌譜杜菌生土中俗言毒蠚氣所成食之殺人
凡中其毒者必笑解之宜以苦茗雜白礬勺新水咽之
立愈避暑錄楓𣗳菌食之笑不止俗名笑菌清異
錄菌有一種食之令人乾笑者士人戲呼為笑矣乎
陳氏拾遺南夷懸尸於𣗳汁滴入地生菌子收之名菌
藥毒人至酷北夢瑣言江夏漢陽縣出毒菌號茹閭
非茅蒐也每歲供進縣司常令人於田野間候之苟有
此菌即立表示人不敢從下風而過避其氣也採之日
以竹竿芟倒遽捨竿於地毒氣入竹一時爆裂直候毒
歇仍以櫸柳皮蒙手以取用氊包之亦櫸柳皮重裹縣
宰封印而進其齎致役夫倍給其直為其道路多為毒
薰以致頭痛也張康隨侍其父宰漢陽備言之人有為
野菌所毒而笑者煎魚椹汁服之即愈僧光遠說也
五雜組凡菌為羹照人無影者不可食夷堅志載金溪
田僕食蕈嘔血死唯丘岑幸以痛飲而免盖酒能解毒
也
木耳說文䓴(音軟)木耳也本草木耳一名木檽一名
木菌一名𣗳雞一名木蛾亦曰木㙡齊民要術木耳
煮而細切之和以薑橘可為菹滑美紺珠木耳桑椿
榆柳槐木上六月多雨則生桑上生白耳名桑鵝又石
耳生廬山石上似木耳酉陽雜俎郭元振嘗山居中
夜有人面如盤瞚目出於燈下元振了無懼色徐染翰
題其頰曰久戌人偏老長征馬不肥元振之警句也題
畢吟之其物遂滅久之元振隨樵閒步見巨木上有白
耳大如數斗所題句在焉
藦菇高濂野䔩品採取曬乾生食作羹美不可言竹
菇更鮮美廣菌譜本小末大白色柔軟其中空虚俗
名雞足蔴菇
芋
總論援神契仲冬昴星中收芋本草一名土芝一
名蹲鴟前漢食貨志卓氏曰岷山之沃野有蹲鴟至
死不飢乃求遷於臨卭注芋魁狀若鴟蹲坐故名說
文芋齊人呼為莒廣雅青烏芋也詞林海錯康巢
縣呼芋頭為天河生東方朔𫝊關中土宜薑芋翟
方進𫝊王莽時汝南鴻隙陂童謠曰飯我豆食羹芋魁
澄懷錄李華燒三城絶品炭以龍腦裹芋魁煨之擊
爐曰芋魁遭遇矣影燈記洛陽人家上元各造芋郎
君食之宜男女東坡集子過出新意以山芋作玉糝
羹蔬譜吳郡所産大者謂之芋頭嘉定名之博羅旁
生小者謂之芋嬭夢溪筆談人有為蜂螫者挼芋梗
傅之則愈海錄閣皂山僧勤種植收芋甚多杵之如
泥造墼為墻後遇飢數十口俱活吕祖謙卧游錄本
草謂芋益氣充飢惠州富此物然人食之者不免瘴此
非芋之罪也芋當去皮濕紙包煨之火過熟乃熱噉之
則鬆而膩乃能益氣充飢今惠州人皆和皮水煮冷啖
堅頑少味其𤼵瘴固宜
詳𩔖廣志君子芋大如斗魁淡善芋大如瓶葉如盖
緗色紫莖又有百菓芋雞子芋車轂芋鉅子芋勞巨芋
青浥邊芋風土記博士芋蔓生根如鵝鴨卵益部
方物略記赤鸇芋形長而圓味最美蠻芋子繁衍搏果
芋品最下也物𩔖相感志野芋狀小於家芋博物志
野芋食之利人盖蘝也今江浙右生土芋狀磊磈自實
若天雷頻則多生若耕種欲取不得名之若呼芋字則
逡巡不見矣本草旱芋山地可種水芋水田蒔之
酉陽雜俎雀芋狀如雀頭置乾地反濕置濕地反乾飛
鳥觸之墮獸食之僵造酒家以其汁封甕頭曰奚頭其
酒易醉羣方譜香芋形如土豆而味甘美煮熟可下
茶後山詩話本草赭魁注黃獨肉白皮黃巴漢人蒸
食之江東謂之土芋江西謂之土卵𩔖芋魁云酉陽
雜俎天芋生終南山中葉如荷而厚
薯蕷
負暄雜錄山藥本名薯蕷唐代宗諱豫改名薯藥宋英
宗諱曙改名山藥孫真人千金方薯蕷生於山者名
山藥秦楚之間名玉延藝文𩔖聚吳氏曰薯蕷一名
諸薯異苑薯蕷入藥又復可食野人謂之土藷若欲
掘取嘿然而𫉬唱名者便不可得清異錄淇薯藥稱
最大者號天公掌次者號拙骨羊又蜀孟昶月旦必素
飡性喜薯藥左右因呼薯藥為月一盤侯寧藥譜山
藥曰銀條德星本草經薯蕷一名山芋益氣力長肌
肉除邪氣曲洧舊聞虎頭巖在真君觀西巖北有一
谷幽深而險道人沈天休言頃年採藥其中糧絶掘山
藥煮食見一藤引蔓甚遠而葉亦特大疑其非也乃共
掘之大如柱長數尺盖亦山藥也大莖可享半月戲目
為玉柱其後玉柱之名稍著鬻山藥者利其易售皆冒
玉柱之名然其實不知本末也物𩔖相感志薯蕷江
南人多植之手植則如手鉏鍬等物植之隨本物之形
狀硯北雜志俗傳種山藥時以足按之如人足
甘藷
南方草木狀甘藷薯蕷之𩔖葉如芋實如拳有大如甌
者蒸食味同薯蕷生朱厓海中人不業耕稼惟種甘藷
秋熟蒸曬切如米貯以充飢名藷糧外客至盛具牛豕
膾炙而末薦以甘藷若粳粟然海中之人壽百餘歲緣
食甘藷故耳廣志甘藷剝去皮肉肥白南方以當米
穀賓客亦設之出交阯徐玄扈甘藷疏閩廣藷有二
種一名山藷彼中故有之一名番藷有人自海外得此
種海外人亦禁不令出境此人取藷絞入汲水繩中因
得度海分種移植遂開閩廣之境兩種莖葉多相𩔖但
山藷植援附𣗳乃生番藷蔓地生山藷形魁壘番藷形
圓而長其味則番藷甚甘山藷稍劣清異錄嶺外多
藷間有𤼵深山邃谷而得之有數十斤者味極甘香人
多自食未嘗貨扵外本名玉枕藷又號三家藷蔬譜
甘藷一名朱藷一名番藷形圓而長本末皆銳質理膩
潤氣味甘平無毒補虚乏益氣力健脾胃強腎隂與薯
蕷同功久食益人氣香生時似桂花熟者似薔薇露撲
地傳生一莖蔓延至數十百莖節節生根一畝種數十
石勝種穀十二倍甘藷疏甘藷有十二勝收入多一
也色白味甘諸土種中特為夐絶二也益人與薯蕷同
功三也遍地得生剪莖作種今歲一莖次年便可種數
十畝四也枝葉附地隨節生根風雨不能侵損五也可
當米穀凶歲不能災六也可充籩實七也可釀酒八也
乾久收藏屑之旋作餅餌勝用餳蜜九也生熟皆可食
十也用地少易於灌溉十一也春夏下種初冬收入枝
葉極盛草穢不容但須壅土不用鋤耘不妨農工十二
也
百合
吳氏本草百合一名重邁一名中庭一名重匡生宛朐
及荆山清異錄天成中進士侯寧名百合為蒜腦藷
八閩志強瞿百合也俗呼倒仙又名玉手爐戒菴
漫筆百合有麝香珠子二種麝香者花甚香珠子者每
葉有一黑子分百合八月中與種蒜同時同法華夷
花木考都波不知耕稼土多百合取其根以為糧
茨菰
學圃雜疏茨菰古曰鳧茨種淺水中夏月開白花秋冬
取根食味亞於香芋物𩔖相感志葃實一名慈姑其
苗直而葉三角側銳若種之於水田一株十二實若年
歲之有閏則生十三子今人家池塘處處有之
荸薺
學圃雜疏荸薺即地栗種淺水吳中最盛遠貨京師為
珍品色紅嫩而甘者為上七脩𩔖稾荸薺淹銅過夜
即爛
壺盧
詩豳風八月斷壺注壺瓠也小雅幡幡瓠葉衛風齒如
瓠犀埤雅似匏而圓曰壺亦曰壺盧古今注壺盧
瓠之無柄者本草壺酒器盧飯器此物各象其形故
名俗作葫蘆捫蝨新話中流失船一壺千金壺盖瓠
𩔖也詩曰八月斷壺壺圓而善浮故腰之以渡水也
風俗通八月秋穰可以殺瓠取其色澤而堅爾雅瓠
棲瓣邢疏瓣瓠中瓣也一名瓠棲人之齒美者似之
彙苑瓢亦瓠也瓠其總瓢其别名也劉氏𩔖山青田
瓠大踰五斗剖之以水實中則成蜜世說陸士衡兄
弟初見劉道真道真初無言直問東吳有長柄葫蘆卿
得種来否南史徐文伯祖熙𨼆於秦望山有道士過
求飲留一瓠&KR1383;與之熙開之乃扁鵲鏡經一卷因精心
學之遂名震海内晉公遺語唐世風俗重葫蘆醬
盧氏雜說鄭餘慶清儉一日召客會食呼左右曰處方
廚家爛蒸去毛莫拗折項諸人相顧以為必蒸鵝鴨之
𩔖良久就餐每人前下蒸葫蘆一枚夢華錄京師八
月秋社人家婦女皆歸外家既歸即外甥姨舅皆以新
葫蘆兒為遺俗云宜良外甥五雜組市場中見葫蘆
多有方者又有突起成字為一首詩者盖生時板夾使
然不足異也清異錄瓠少味無韻葷素俱不相宜俗
呼淨街槌農書匏之為用甚廣大者可蜜煎作果可
削條作乾小者可作盒盞長柄者可作噴壺亞腰者可
盛藥餌瓠之為物纍然而生烹餁咸宜最為佳蔬種得
其法則其實碩大小之為壺杓大之為盆盎膚瓤可以
喂猪犀瓣可以灌燭舉無棄材濟世之功大矣埤雅
長而瘦上曰瓠短頸大腹曰匏匏苦瓠甘劉向九歎
瓟㼖囊於筐簏注瓟㼖匏瓢也學圃雜疏匏子瓜𩔖
也大而扁者可食小而長作細腰者可玩瓠子匏𩔖也
形稍長銳上豐下味似勝之物𩔖相感志匏瓠蔓生
若牛踏土則苦不可食馬踏土以瓠盛酒冬月即煖夏
月即冷今種瓠處得黍穰即烟死
瓜
總論易姤五爻以把包瓜詩豳風七月食瓜曲
禮為天子削瓜者副之巾以絺玉藻瓜祭上環註上
環謂横切之圓如環也大戴禮五月乃瓜乃瓜者治
瓜之辭也說文瓜象形也瓣瓜實也元命苞織女
星主瓜嵇含瓜賦甘瓜普植用薦神祗其名龍膽其
味亦竒是謂土芝爾雅瓞瓝其紹瓞郭注俗呼瓝瓜
為瓞紹者瓜蔓緒亦著子但小如瓝邢疏瓜之族𩔖本
有二種大者曰瓜小者曰瓞此則其種别也而瓜蔓近
本之瓜必小於先歲之大瓜以其小如瓝故謂之瓞瓞
是瓝之别名清異錄瓜子最繁故名瓜為百子瓮
龍魚河圖瓜有兩鼻者殺人埤雅瓜性惡香尤忌聞
麝至一蒂不收珍珠船唐鄭注赴河中姬妾百餘盡
騎香氣數里逆於人鼻是歲自京兆至河中所過瓜盡
死一蒂不𫉬清異錄嘗因會客食瓜言最惡麝香坐
有延祖曰是大不然吾家以麝香種瓜為鄉里冠但人
不知制伏之術耳因求麝二錢許懷去後旬日以藥末
攪麝見送每種瓜一窠根下用藥一捻既結破之麝氣
撲鼻次年種其子名之曰土麝香歲時記七月七日
設瓜於庭中以乞巧有喜子布網於瓜上則為得巧
留青日札七夕乞巧而陳瓜又刻鏤成花名曰花瓜
倦游雜錄山東鄉里好以醬漬瓜啗謂之瓜虀清異
錄瓜最盛者無踰齊趙車擔列市道路濃香故彼人云
未至舌交先以鼻𨕖南史宋時齊武帝與到撝同從
宋明帝射雉郊野渴倦撝得早青瓜與上對剖食之
列仙𫝊服閭者往來海邊諸祠中見三仙人博賭瓜顧
閭使擔黃白瓜數千頭教令瞑目及覺乃在方丈山
清異錄吳越稱霅上瓜錢氏子弟逃暑取一瓜各言子
之的數言定剖觀負者張宴謂之瓜戰唐書四月帝
憶瓜明崇儼索百錢須臾以瓜獻曰得之緱氏老人圃
中帝召老人問故曰埋一瓜失之土中得百錢云五
代史後周王羆嘗與客食瓜削皮侵肉頗厚羆意慊之
及瓜皮落引手就地取而食之莊子朽瓜化為魚物
之變也
詳𩔖月令孟夏王瓜生注王瓜色赤感火色而生
爾雅鉤藈姑郭注鉤&KR1365;也一名藈姑一名王瓜正赤味
苦蔓生葉似栝樓根似葛學圃雜疏王瓜出燕京者
最佳其地人種之火室中逼生花葉二月初即結小實
中官取以上供唐人詩云二月中旬已進瓜不足竒矣
又一種秋生者亦佳閩中二三月間食入夏枯矣草
木記絲瓜一名天羅絮又名布瓜學圃雜疏絲瓜北
種為佳以細長而嫩者為美三輔黃圖邵平為秦東
陵侯秦破為布衣種瓜青門外瓜美時人謂東陵瓜
述異記吳桓王時會稽生五色瓜今吳中有之格物
論甜瓜畦種之葉大數寸實亦徑尺許有稜白者斑斑
黃暈黃者斑斑青暈肉白光潔瓤黃色核如米糝而匾
七八月熟味甜香學圃雜疏甜瓜以香而小者為第
一作黃綠二色豈即邵平所種五色子母瓜耶今涼州
塞外作乾條遺遠人味極甘當是此種爾雅蔩菟瓜
邢疏菟瓜一名蔩苗及實似土瓜土瓜即王瓜爾雅
果臝之實栝樓邢疏括樓今齊人謂之天瓜格物論
一種名稍瓜形𩔖絲瓜色白味不及也一種名冬瓜大
三尺圍長四五尺有毛綠色生自然白粉學圃雜疏
瓜之不堪生噉而堪醬食者曰菜瓜以甜醬漬之為蔬
中佳味其結實大者無如冬瓜味雖不甚佳而性温可
食南瓜雖有竒狀殊色僅堪煮食酷無意味農桑通
訣浙中一種隂瓜宜隂地種之秋熟色黃如金疑即南
瓜也裴淵廣州記有瓜冬熟名金釵杜詩注蒲鴿
青謂瓜也清異錄洛南會昌中瓜圃結五六實長幾
尺而極大者𩔖蛾綠其上皺文酷似蟬形圃中人連蔓
移土檻貢上命之曰御蟬香挹腰綠陸機瓜賦夫其
種𩔖則有括蔞定桃黃㼐白搏金釵蜜筩小青大斑玄
骭素腕貍首虎蟠東陵出於秦谷桂髓起於巫山廣
志凡瓜之所出以遼東廬江燉煌之種為美有鳥瓜魚
瓜縑瓜狸頭瓜蜜筩瓜女臂瓜瓜州大瓜如斛御瓜也
青燈瓜一名魁瓜大如三斗桂枝瓜長二尺餘蜀地有
温良瓜秋泉瓜廣雅地芝瓜也其子謂之㼓(音廉)龍蹄
虎掌羊骹兔頭桂枝蜜筩&KR0008;&KR0008;貍頭白㼐無餘縑瓜屬
也物𩔖相感志石瓜出峨眉山巖壑中或云蔓生其
文斑然一若小菜瓜形取療脚氣用之足下乘碾得暖
則能已氣疾者也事物紺珠瓜肉曰瓤瓜子曰犀有
番瓜香瓜生瓜桑皮瓜本草經水芝是白瓜甘瓜
清異錄夷門瓜品中澱脚綃夾鶉其色香味可魁本𩔖
也格物論一種純青大者徑四五寸長八九寸許肉
亦帶微青色一種一握而青長亦四五寸名曰握青
異瓜黃庭經注大霍山下有洞臺司命君之府也中
有神盤靈瓜食之心通至玄漢武内傳西王母謂上
元夫人曰共過朱陵山食靈瓜憶此未久已七千歲矣
南岳夫人傳真人降設絳實靈瓜六帖積石山瓜
三年一熟又大食國有尋支瓜大者十人食之乃盡
洞冥記龍肝瓜長一尺花紅葉素生於冰谷所謂冰谷
素葉之瓜瓜上恒如霜雪刮嘗如蜜滓拾遺記漢明
帝時燉煌獻異瓜名穹隆長三尺而形屈曲味美如飴
本是崆峒靈瓜四劫一實西王母遺種於此清異錄
遼東一處有瓜若澆沃則以酒代水實成破為十&KR0146;若
&KR0146;中止有一子而長數寸食一顆可作十日糧國人珍
之名獨子青拾遺記崑崙第三層有瓜如桂(謂如桂𣗳也)
杜陽編滄洲產分蒂瓜長二尺色如柑一顆二蒂
續漢書漢安帝時有瓜異本同蒂共生一瓜時以為嘉
瓜舊唐書貞元四年夏右神策軍獻瑞瓜三蔓合為
一蒂而生三瓜白六帖李融為政有祥瓜生六子而
共一蒂
筍
總論詩大雅其䔩維何維筍及蒲周禮醢人加豆
之實筍菹魚醢爾雅筍竹萌也又䈚箭萌也邢疏即
筍也說文竹胎也唐詩注稚子即筍也筍譜筍
一名萌一名蒻竹一名䈚一名□一名竹胎一名竹牙
一名茁一名初篁一名竹子埤雅俗呼筍為妬母草
言筍旬有六日而齊母也筍譜俗呼筍為龍孫清
異錄余為筍效傅休奕作墓誌曰邊幼節陳景沂全
芳備祖穉龍籜龍玉版錦䙀兒皆筍名也仇池墨記
竹有雌䧺雌者多筍僧贊寧筍譜竹根曰鞭鞭頭為
筍俗謂之偽筍今吳會間八月鄉人往往掘土採鞭頭
為筍向市而鬻然終傷損春筍而且害竹母梁簡文
七勵雜金筍之甘菹廣博物志瑤筍十年生一芽
木玄虚四明山記雪竇山北巖有毛竹銀筍述異記
漢章帝三年子母筍生白虎殿前曲洧舊聞龍福寺
門外東偏有脩竹二畝餘有鼠喜食其筍寺僧於筍生
時置鼓晝夜鳴之謂之驚鼠鼓蜀都雜抄山水稱嘉
定其地每月生筍廣志魏時漢中太守王圖每冬獻
筍俗謂之□笴(□苦怪反)筍譜採筍之法可避露日出後
掘深土取之旋投密竹器中勿令見風以巾帉拭土不
宜見水含殼沸湯瀹之煮宜久採筍一日曰蔫二日曰
箊見風則觸本堅入水則浸肉硬脫殼煮則失味生著
刃則失柔採而停久非鮮也盛而苦風非藏也揀之脫
殼非治也淨之入水非洗也蒸煮不久非食也費元
禄清課山中竹筍清遠韻勝實蔬食竒品澄羹作脯皆
失真性惟煨剝最良筍譜或問筍有五色章采否對
曰江東黃筀閒居賦有青筍閩中賦有素筍赤筍錢塘
多紫桂筍自餘斑狸緗縹不可勝言大約不過青綠色
笑林漢人有適吳吳人設筍問是何物曰竹也歸煮
其牀簀而不熟乃謂其妻曰吳人轣轆欺我如此
詳𩔖吳都賦苞筍抽節劉淵林註苞筍冬筍也出合
浦其味美於春夏時筍畱青日札冬筍之已透風有
毛者曰猫兒頭陸璣詩疏筍皆四月生惟巴竹筍八
月九月生始出地時長數寸䰞以苦酒豉汁浸之可以
就酒及食南方草木狀思摩竹筍生節上筍既成竹
春而筍復生節焉戴凱之竹譜笆竹筍味落人鬚髮
般腸竹筍殊味浮竹筍未出時掘取以甜糟蔵之極甘
脆雞脛竹筍美青斑色綠齊民要術雞腔竹名也其
筍肥美贊寧筍譜郿竹筍長節深根冬夏皆生鄉人
掘土取筍箭筍十二月生如筯大長三四寸筩&KR2221;筍自
甌越以南七月生至八月盡燕筍其色紫苞當燕至時
生天目筍五月生盡六月筍色黃出天目山端午後方
採鬻竹王林筍密密冒土南地熱其筍多冬生孤竹筍
襄陽薤山下有孤竹三年方生一筍及筍成竹竹母已
死矣代謝如春秋焉旋味筍一名苦蒲筍出福州南春
生筍煮食甚苦而且澀及停久則味還故名&KR1217;竹筍生
海畔山有毛傷人則死泊船海嶼慎勿取毛筍食&KR2414;竹
筍長數丈漢竹筍一節可受二三斗味雖甘而澀䇘筍
七月生至十月出縉雲以南味苦而節疎採剝以灰汁
熟煮之都為金色然後苦味減而甘釣絲竹筍下廣上
銳味甘可食𤼵病出南越卭竹筍春生出蜀中羅浮山
亦有卭竹筍生又早中實食美慈母山筍圓緻三月生
可食&KR0034;筍皮青而肉晳白渭川筍四月方盛新婦筍出
武林山隂三月生篁筍八月生止十一月皮墨紫色其
心實人取細切鹽漬少頃以漿水漬再宿&KR0377;乾缾蔵泥
封謂之筍笴此亦古之筍菹也挲摩筍南人亦蔵之為
筍笴篻竹筍堅大可食自秋生至於冬末服傷筍四月
已後方出味甚美慈竹筍四月生江南人多以灰煮食
之玳瑁竹筍脱殼微有斑文匾竹筍出廬山出皆匾堪
食水竹筍出黔南管内或巖下潭水中生其筍隨水深
淺以成節若深一丈則筍出水面為一節蠻蜒採取以
為食又有&KR3252;筍簢筍白鳥筍雲丘帝筍毛竹筍神異
經南方荒中有涕竹筍甘美煮食之可以止創癘清
異錄海南島中一種筍極腴厚而甚短號平頭筍衡州
人家竹林中生五筍徹梢無節目觀者神之名通天筍
新羅論迦邏島有筍曰佛影蔬中國雖大無此一種
正字通杭州筍大如桶墜地即碎南岳筍黑而肥多汁
擣成餅乾食天目廬山拳筍小黃竹筍也紺珠椶筍
狀如魚一名木魚又潭筍鹿尾筍鷹嘴筍范旻邕管
記有鹿頭筍顧&KR1321;海槎錄酸筍出粤南大如臂沸湯
泡去苦汁投井水中二三日取出縷如絲醋煮可食
陳藏器本草諸筍皆𤼵冷血及氣不如苦筍不𤼵病
詞林海錯世傳涪翁喜苦筍嘗從斌老乞苦筍詩云南
園苦筍味勝肉坡翁嘗賦苦筍云苦而有味如忠諫之
可活國於是世以諫筍目之王象晉竹譜淡竹筍二
月食苦竹筍五月食丹鉛續錄扶竹之筍名曰合歡
格致鏡原卷六十三
