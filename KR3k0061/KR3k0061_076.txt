格致鏡原卷七十六大學士陳元龍撰
果類(三)
葡萄
總論博物志張騫使西域還得葡萄六帖李廣利
為貳師將軍破大宛得葡萄種歸漢異國志龜兹胡
人奢侈家有致千斛葡萄漢使取實來離宫别館旁盡
種之史記大宛以葡萄為酒數千歲不敗晉宫閣
名華林園葡萄一百七十八株洛陽伽藍記葡萄實
大於棗至熟時常取之以賜宫人南部新書太宗破
高昌收馬乳葡萄種於苑中并得酒法格物論葡萄
苗作藤蔓而極長大盛者一二本綿被山谷開花極細
黃白色其實紫白黑三種而形之圓銳亦二種本草
益氣強志令人肥健少飢延年輕身魏文帝詔葡萄
解酒宿酲掩露而食甘而不䬼脆而不酸冷而不寒味
長汁多除煩解䬼道之固已流涎咽唾况親食之耶他
果寧有匹之者酉陽雜俎俗言葡萄蔓好引於西南
庾信謂魏使尉瑾曰我在鄴遂大得葡萄竒有滋味陳
昭曰作何形狀徐君房曰有類軟棗信曰君殊不體物
何得不言似生茘枝談藪梁使徐君房與魏使陳昭
各言方物昭問君房葡萄味何如橘柚答曰津液竒勝
芬芳減之君房曰金衣素裏見包作貢向齒自消良應
不及河東備錄楊炎食葡萄曰汝若不澀當以太原
食尹相授國史補李直方第果品葡萄為五清異
錄溫庭筠曰葡萄是賜紫櫻桃視聽鈔今世呼葡字
為入聲樂天詩云酒餘送盞推蓮子燭淚堆盤壘葡萄
其音自唐然矣花木考葡萄宜種棗樹旁春間鑽棗
樹作一竅引葡萄枝從竅中過俟大滿竅斫去其根使
托棗生實大而甘美以米泔澆之
詳類漢書無雷國罽賓國皆有葡萄秦州記秦野
多葡萄王逸茘枝賦西旅獻崑山之葡萄唐書磨
鄰老勃薩歲獻貴人葡萄實大者如雞卵又西域有笯
赤建國多葡萄又焉耆國土宜葡萄清異錄河東葡
萄有極大者唯土人得啖之其至京師者百二子紫粉
頭而已酉陽雜俎貝丘之南有葡萄谷谷中葡萄可
就其所食之或有取歸者即失道世言王母葡萄也天
寶中沙門曇霄持還本寺植之遂活長高數仞蔭地十
丈仰觀若帷蓋房實磊落紫瑩如墜時人號為草龍珠
帳果譜水晶葡萄暈色帶白如著粉形大而長味甚
甜西番者更佳馬乳葡萄色紫形大而長味甘紫葡萄
黑色有大小二種酸甜二味綠葡萄出蜀中熟時色綠
若西番之綠葡萄名兔睛味勝糖蜜無核則異品也其
價甚貴瑣瑣葡萄出西番實如小胡椒云小兒常食可
免生痘又云痘不快食之即出今中國亦有種者一架
中間生一二穗雲南者大如棗味尤長葉向高四夷
考朵顔三衛産白葡萄高濓草花譜野葡萄生諸山
中子細如小豆色紫蓓蕾而生狀若葡萄
石橊
埤蒼石橊柰屬廣雅若橊石橊也通雅石橊古今
注名丹若陸機與弟書張騫為漢使外國十八年得
塗林安石橊種潘岳賦石橊者天下之竒樹九州之
名果千房同膜十子如一格物論石橊苞如杯赤色
黑斑中如蜂窠子如人齒光皎琥珀又有潔白如雪者
有甜酢二種熟時其苞自裂名果也洛陽伽藍記白
馬寺石橊甚甜得者不敢輒食轉遺親戚至歷數家京
師語曰白馬甜橊一石直牛宋書晉安帝時武陵臨
沅獻安石橊一蒂六實鄴中記石虎苑中有安石橊
子大如椀盞其味不酸扶南傳頓遜國有安石橊取
汁停杯中數日成美酒酉陽雜俎南詔石橊子大皮
薄如藤紙味絶於洛中又云甜者名天漿能已乳石毒
瑣碎錄河陰石橊名三十八者其中只有三十八粒
子段成式續集大食勿斯離國石橊重五六斤物
性志子白者名水晶石橊道家謂之三尸酒玄覽石橊
之實醉三尸廣記新羅多海石橊北史齊安德王
延宗納趙郡李祖收女為妃後帝幸李宅宴而妃母宋
氏薦二石橊於帝前收曰石橊房中多子王新婚妃母
欲子孫衆多帝大喜北戶錄代國公主以石橊作胭
脂輒棄其實野客叢書錢王諱鏐(音畱)以石橊為金櫻
避暑錄回道人醉於沈東老家取食餘石橊皮書詩
一絶即長揖出門越石橋而去志雅堂雜鈔凡碾工
描玉用石橊皮汁則見水不脫
林檎
述眞記林檎果實可佳比榲桲實微大其狀醜其味香
關輔有之江淮南少廣志林檎似赤柰子亦名黑檎
一名來禽言味甘熟來衆禽也北人呼為頻婆果劉
楨京口記南國多林檎洽聞記唐永徽中魏郡人王
方言種林檎實如小黃瓠色白如玉間以朱點味美非
常進於高宗種之苑中謂之朱柰又名五色林檎或謂
之聯珠果因賜方言文林郎故又名文林果劉孝威
謝賚林檎啟生於玉井之側出自金膏之地清異錄
馮長樂别墅來禽數種有旃檀紫粉分心軟帶諸名
李時珍本草其𩔖有金林檎紅林檎水林檎蜜林檎黑
林檎皆以色味得名紺珠俗名花紅大者名沙果又
天方來禽一枚重五斤學圃餘疏北土之頻婆果即
花紅一種之變也清異錄來禽百枚用蜂蜜浸十日
取出别入蜂蜜五斤細丹砂末二兩攪拌封泥一月出
之陰乾名冷金丹飯後酒時食一兩枚其功勝九轉丹
花木考句曲山房熟水法削沉香釘數箇插入林檎
中置缾内沃以沸湯密封缾口久之乃飲其妙莫甚
桂苑叢談隋時王德祖家有林檎樹生癭大如斗經三
年其癭朽爛德祖撤其皮遂見一孩兒抱胎而出因收
養之名曰梵志
橄欖(附餘甘)
嵇含草木狀橄欖樹身聳枝高數丈其子深秋方熟味
雖苦澀咀之芬馥勝含雞舌香吳時歲貢以賜近侍
嶺表錄異閩中尤重其味咀之香口核有稜内三竅有
仁能解酒毒置茶中尤佳有野生者子繁樹峻不可梯
緣但刻根下方寸許納鹽其中一夕子盡落彙苑橄
欖生嶺南今閩廣諸郡皆有之木似木槵而高且端直
可愛大如棗兩頭尖青二月花生至八月熟先生者向
下後生者漸高味苦酸而澀食久方回甘昔人名為諫
果人誤食鯸鮐肝至迷悶者飲其汁立差學齋佔畢
東坡咏橄欖詩云紛紛青子落紅鹽蓋凡果之生也必
青及熟也必變色如梅杏半傅黃朱果爛枝繁是也唯
有橄欖雖熟亦青故謂之青子不可他用也本草有
五種一丁香欖二故欖三蠻欖四新婦欖五絲欖范
成大曰又有烏欖方欖海槎餘錄青橄欖無仁烏橄
欖有仁外肉取來杵碎乾放則自有霜堆起如白鹽名
曰欖醬物𩔖相感志枝節間有脂并皮葉煎之如黑
餳謂之欖糖用泥海船著水如漆益堅緊也正字通
木枝狀如黑膠者土人採取爇之甚芬烈謂之欖香一
種波斯橄欖核三瓣蜜漬食廣志東向枝曰橄欖南
向枝曰木威又名南威圖經感擥俗作橄欖郝經
橄欖詩注南人謂之格覽
餘甘臨海異物志餘甘唯泉州有之其子梭形又如
梅實兩頭銳有刺始嚼味酸澀飲水乃甘餘甘橄欖同
一物異名耳以蜜藏之亦佳吳錄高凉安寧縣有餘
甘雲南記瀘水南岸有餘甘子色微黃味酸苦核有
五稜異物志餘甘如彈丸大視之理如定陶瓜片初
入口如苦忽咽中乃更甜美鹽而蒸之尤美可多食
本草菴摩勒餘甘子也山谷詩註餘甘一名味諫今
稱諫果
檳榔
周成雜字檳榔果也似螺可食廣志木實曰檳榔彼
方珍之以為口實亦出交阯吳普本草檳榔一名賓
門尖長有紫文者名檳圓而矮者為榔又名螺果仙
藥錄檳榔一名仁頻南方草木狀檳榔樹高十餘丈
皮似青桐節如桂竹下本不大上枝不小森秀無柯端
頂有葉似甘蕉條派開破仰望眇眇如插叢蕉於竹杪
風至獨動似舉羽扇而掃天葉下繫數房房綴數十實
實大如桃李天生棘重累其下所以禦衞其實也堅如
乾棗以扶畱藤古賁灰(即蠣蚌灰也)并食則滑美下氣消穀
出林邑土人以為貴款客必先進若邂逅不設用相嫌
恨異物志檳榔樹如笋竹生竿近上未五六尺間洪
腫起如瘣木焉因坼裂出若黍秀也無華而為實俞
益期與韓康伯牋檳榔信南越之竒觀子既非常木亦
特異葉聚樹端房棲葉下華秀房中子結房外其中空
其外勁調直亭亭千百若一步其林則寥朗庇其陰則
蕭條性不耐霜不得北植必當遐樹海南遼然萬里
鶴林玉露檳榔功有四醒能使醉每食則熏然頰赤若
飲酒醉能使醒酒後嚼之則寬氣餘酲頓解飢能使飽
飢而食之則充然氣盛飽能使飢食後食之則食消化
海槎餘錄檳榔産於海南每親朋會合互相擎送以
為禮至於議姻不用年帖只送檳榔而已南史宋劉
穆之家貧嘗乞食於妻兄江氏一日食畢求檳榔江氏
兄弟戲之曰檳榔消食君乃常飢何忽須此及穆之為
丹陽尹召妻兄弟以金柈貯檳榔一斛進之羅浮山
疏山檳榔一名蒳子幹似蔗葉似柞一藂十餘幹每幹
生十房房底數百子四月採
香櫞
廣州記一名枸櫞樹似橘實如柚大而倍長味竒酢
格物叢話人愛其香氣謂之香櫞今南劍州産此取以
供歲貢韓彦直橘錄香圓木似朱欒枝間有刺其長
如瓜有及一尺四五寸者清香襲人酒闌并刀破之蓋
不減新橙也嶺表錄枸櫞形如瓜皮似橙而金色故
人重之且愛其香氣南土女人競取其肉雕鏤花鳥浸
之蜂蜜點以胭脂亦不讓於鏤木瓜冬瓜也學圃雜
疏香櫞雖酸濺齒以為湯則大佳異物志味不美可
浣治葛苧若酸漿橘錄香欒大於朱欒形圓色紅芳
馨可翫朱欒其花絶香顆圓實皮粗瓣堅味酸不可食
摘置几案間久則其臭如蘭
木瓜
爾雅楙木瓜郭註實如小瓜酢可食詩衛風投我以木
瓜清異錄木瓜性益下部若脚膝筋骨有疾者必用
焉故號為鐵脚梨蜀本草木瓜樹如柰花作房生子
形似括樓火乾甚香水經注魚復縣地多木瓜樹子
大如甒白黃實甚苦香地理志鹽州貢鹽山木瓜杭
州潭州湖州貢木瓜全芳備祖宣州人種蒔木瓜滿
山谷實成則鏃紙薄其上夜露日曝漸而變紅本州以
充貢焉五行志太和三年成都李樹生木瓜空中不
實廣志木瓜子可藏枝為杖長一尺百二十節明
皇雜記唐元獻皇后思食酸味明皇以告張說因進經
袖出木瓜以獻語林崔涓守杭州湖上飲餞客獻木
瓜所未嘗有也有中使即袖歸欲進于上既去守懼得
罪官妓作酒糾者白守某度木瓜經宿必委中流也此
物芳脆易損必不能入獻會送者還云果漬爛弃之矣
三國典略木瓜灰毒魚魚皆死浮出
胡桃
本草出自羌胡張騫使西域還始得種植之秦中後漸
生東土改名核桃名物志名羌桃梵書名播師羅
格物總論胡桃生北土今陜洛間多有之大株厚葉
多隂實青皮有房瓤白味甘殼薄者為佳食之令人肥
健晉書鈕滔母答吳國書曰胡桃本生西羌外剛樸
内柔甘質似古賢欲以奉貢荀氏春秋祠制常設用
胡桃雲仙散錄開元中長安物價大減胡桃炙十金
一柈朝野僉載玄都觀葉法善取胡桃二升并殼食
之竝盡廣志陳倉胡桃薄皮多肌隂平胡桃大而皮
脆急捉則碎草木子胡桃仁曰蝦蟆酉陽雜俎蔓
胡桃出南詔大如扁螺兩隔味如胡桃嶺表錄異山
胡桃皮厚而堅底平如檳榔以斧椎之方破
金橘
韓彦直橘錄金橘生山逕間木高不及尺許結實繁多
取者多至數升肉瓣不可分止一核歐公歸田錄金
橘産于江西香清味美置之樽俎光彩的爍如金彈丸
誠珍果也溫成皇后好食之由是價重京師若欲久畱
著於綠荳中藏之可經時不變蓋橘性熱豆性凉故能
久也冷齋夜話劉淵材恨金橘太酸彙苑金橘小
如彈丸黃如金唯出營道者為天下魁出江浙者皮甘
肉酸不逮矣學圃雜疏金橘牛乳者易生而品下圓
者甘香涪翁雜志武陵有一種小橘名楱疑即今之
金橘果譜金豆一名山金柑一名山金橘
銀杏
格物論銀杏樹高大葉薄有刻缺實如枇杷大每一枝
百十顆八九月熟採之去其皮與肉取核為果瓤黃白
色去膜炒食之一名鴨脚因葉相似也瑣碎錄銀杏
有雌雄雄者三稜雌者兩稜須雌雄同種方結實或雌
樹臨水種照影亦結或將雌樹鑿一孔以雄木填之北
人稱為白果南人稱為靈眼宋初始入貢改名銀杏
彙苑銀杏二更開花三更結實又名公孫樹言其實久
而後生公種而孫方食取之者以竹篾篐其本擊篾自
落正字通一名平仲左思吳都賦平仲桾櫏註劉成
曰平仲之木實如銀陳藏器以為即銀杏也春渚紀
聞元豐間禁中有果名鴨脚子者四大樹皆合抱其三
在翠芳亭之北歲收實至數斛而得地隂翳無可臨玩
之所其一在太清樓之東得地顯曠可以就賞而未嘗
著一實裕陵嘗指而歎明年一木遂花而得實數斛裕
陵大悦命宴太清以賞仍分頒侍從歐公詩註京師
舊無鴨脚樹駙馬王和父自南方移植于其第華夷
花木考塗山頂有銀杏一株大可數百圍不知年矣
三元延壽書白果食滿千顆殺人
松子
彙苑松有二種唯五葉者結子格物總論松子二種
海松子生新羅如小栗三角其中仁香美東夷食之當
果雲南松子巴豆相似味不及也清異錄新羅使者
每來多鬻松子有數等玉角香重堂棗御家長龍牙子
惟玉角香最竒使者亦自珍之顧愔新羅國記松子
形如桃仁而稍小皮硬浸酒療風紺珠松子出遼東
實小殼褐色肉白香美嵩山記嵩高山有大松樹或
千歲或百歲採食其實得長生廣志千歲老松子色
黃白味似栗可食果譜松子以粗布袋盛挂當風處
則不膩神仙傳偓佺好食松實能飛行速如走馬以
松子遺堯堯不能服受服者皆三百歲
榛子
左傳女贄不過榛栗周禮饋食之籩其實榛鄭樵
通志榛子似栗而小陸璣草木疏榛栗屬其一種皮
葉皆如栗其子小形如杼子味亦如栗所謂樹之榛栗
者也其一種枝葉似木蓼生高丈餘作胡桃味遼東上
黨皆饒山有榛之榛枝葉似栗樹子似橡子味似栗枝
莖可以為燭彙苑生遼東山谷樹高丈許子如小栗
可茹軍行食之當粮中土亦有
榧子
本草榧實一名柀子一名玉山果廣信玉山縣者良
日用本草土人呼為赤果一曰玉榧紺珠樹大連抱
葉似杉實如橄欖殼紫褐色而脆中仁香可療百蟲
果譜榧有雌雄雄者花而雌者實實可生食煮收之可
久小而心實者佳
蓮子
爾雅荷芙蕖其實蓮其中的的中薏詩疏蓮青皮裏
白子為菂菂中有青長三分如鈎為薏味甚苦菂五月
中生生啖脆至秋表皮黑菂成實可磨以為飯如粟令
人強健又可為糜幽州揚豫取備飢年爾雅的薂郭
註即蓮實酉陽雜俎湖目蓮子也事物原始蓮肉
吳人呼為蓮蓬拾遺記昆流素蓮一房百子淩冬而
茂豫章志雩都縣有瑞蓮池池産異蓮其實曰覆鐘
金鋌三堂往事宅有釣魚池一種蓮子一歲再結實
每實子十雙内觀日疏六月廿四日謂之觀蓮節晁
采與其夫各以蓮子饋遺為歡五雜組今趙州寧晉
縣有石蓮子皆埋土中不知年代居民掘土往往得之
有數斛者其狀如鐵石而肉芳香不枯投水中即生蓮
葉食之令人輕身延年已瀉痢諸疾今醫家不察乃以
番蓮子代之豈能補益乎
藕
爾雅荷芙蕖其本蔤其根藕埤雅藕能移凡芙蕖行
藕如竹之行鞭節生一葉一花花葉相偶故謂之藕俗
云藕生應月月生一節閏輒益一今江左穿池取汲不
欲種藕以藕善耕泥壞池也物𩔖相感志以其孔必
雙數故謂之藕邢疏蜀人以藕為茄格物論藕荷
根乃莖下白蒻在泥中者中有七孔每節臂相似肉白
其間有絲味甘脆解暑渴本草衍義其根以白蓮者
為佳方書藕可以散血拾遺記周穆王時西王母
進千年碧藕續仙傳羅公遠謂中使曰主上列月華
之藕齊民要術師曠曰歲欲雨雨草先生謂藕也
詩疏幽州人謂之光旁為光如牛角清異錄北戎蓮
實狀長少味出藕頗佳然止三孔用漢語轉譯其名曰
省事三國史補蘇州進藕最上者曰傷荷藕欲長其
根故傷其葉方輿勝覽普州有天池藕陳希夷所種
清異錄崔遠家墅在長安城南就中褉池産巨藕貴
重一時相傳為褉寶又曰玉臂龍樹萱錄有碧衣女
子咏詩云藕𨼆玲瓏玉開元記終南山有旱藕狀𩔖
葛粉餌之延年談圃郴州多碧蓮根大如盎張嘗以
墨印于詩藳上以詫北人也
菱
爾雅蔆(同菱)蕨攗郭註今水中芰邢疏菱一名蕨攗楚人
名菱曰芰國語云屈到嗜芰俗云菱角是也埤雅其
葉似荇白華實有紫角刺人亦名薢茩說文云楚謂之
芰秦謂之薢茩周禮籩人加籩之實蔆芡武陵記
四角三角曰芰兩角曰菱通謂之水栗花紫晝合宵炕
隨月轉移或紫苞或青苞肉白生啖甘脆熟能飽人
酉陽雜俎蘇州折腰菱多兩角荆州郢城菱三角無刺
可以挼莎廣志鉅野之菱大于常菱淮漢以南凶年
以為蔬羅浮山記綏寧縣元龜淵中出菱甚為甘旨
爾雅翼餌菱實可斷穀武陵記菱米不知種所自
出植于旱山不假耒耜不事灌溉逮秋則自熟粒米粗
糲梁書魚弘為湘東王鎮西司馬述職西上道中乏
食緣路采菱作飯給所部洞冥記玄都觀翠水中有
菱碧色狀如雞飛名翔雞菱仙人鳬伯子常採之拾
遺記漢昭帝淋池中有倒生菱莖如亂絲一花十葉根
浮水上實沉泥裏泥如紫色謂之紫泥菱食之不老
洞冥記旦露池有浮根菱根出水上葉沈波下實細薄
皮甘香葉半青半黃霜降彌美因名青冰菱彙苑有
紺珠菱綠芰本草菱老則殼黑而硬謂之烏菱冬月
風乾為果
芡實
古今注芡一名雁頭本草經雞頭一名雁實生雷澤
爾雅翼芡實有觜若雞鴈頭然一名鴈喙内有米圓
白如珠久食宜人莊子名雞壅管子名卵蔆說文一
名鴻頭又名暖菱揚雄方言北燕謂之䓈青徐淮泗
之間謂之芡南楚江淮間謂之雞頭或謂之雁頭或謂
之烏頭孫公談圃芡甘滑可食名為水硫黃埤雅
芡葉似荷而大上有數十蹙衂如沸莍生而有芒刺其
中有米可以濟飢蓋其蓬蹲如雞首故曰雞頭仇池
筆記芡暖菱寒芡開花向日菱開花背日王直方詩
話京師會靈觀凝祥池芡最盛僕射陂在鄭州世亦稱
其貢芡學圃雜疏芡在京師産者形如刺蝟而有粳
糯糯而大者味勝杭産淮南子雞頭已瘻注瘻頸腫
疾雞頭治之七修𩔖藳雞頭煮者以防風水浸之經
月不壞生者每一斗用防風四兩換水浸之可以度年
西瓜
胡嶠陷虜記嶠隨蕭翰入虜中眞珠寨東行數十里入
平川始食西瓜云契丹破回紇得瓜種以牛糞覆棚而
種之大如中國冬瓜而味甘眞珠船西瓜爾雅本草
齊民要術及諸𩔖書竝不載知昔所無草木子云元世
祖征西域中國始有種余按五代時胡嶠陷虜始食西
瓜又文文山西瓜吟云拔出金佩刀切破蒼玉缾千點
紅櫻桃一團黃水晶知不始於元世祖劉元卿賢奕
編中國初無西瓜見洪忠宣皓松漠紀聞盖使北庭貶
遞陰山于陳王悟室得食之云種以牛糞結實大如斗
絶甘冷可蠲暑疾丹鉛餘錄引五代郃陽令胡嶠陷虜
記云于回紇得瓜名曰西瓜其言與忠宣同以為五代
入中國按忠宣使金乃稱創見則嶠嘗之于陷虜之日
而不能種之於中國也其在中土則自靖康而後其在
江南或忠宣移種歸耳果譜陽溪西瓜秋生冬熟形
略長扁而大瓤色如胭脂味最美可畱至次年子取仁
可薦茶瀛涯勝覽靺鞨國西瓜一枚二人舉之研
北雜志耶律楚材扈從西征所記云巴勒布城西瓜大者
重五十斤可以容狐
甘蔗
通雅甘蔗亦曰藷蔗曰都蔗曰諸蔗或作&KR2464;&KR0008;容齋
隨筆甘蔗只生於南方北人嗜之而不可得魏太武至
彭城遣人求蔗於武陵王郭汾陽在汾上代宗賜甘蔗
二十條子虛賦所云諸柘巴且諸柘者甘蔗也蓋相如
指言楚雲夢之物漢郊祀歌泰尊柘漿亦謂取甘蔗汁
以為飲格物叢話蔗叢生似竹而中實長六七尺及
末抽葉如蘆去皮食之野史神宗問吕惠卿曰何草
不庶生獨于蔗庶出何也對曰凡草種之則正生此嫡
出也甘蔗以斜生所謂庶出也通志赤者名崑崙蔗
白者名竹蔗亦曰蠟蔗小而燥者名荻蔗清異錄甘
蔗盛於吴中亦有精粗如崑崙蔗夾苗蔗青灰蔗皆可
煉糖桄榔蔗乃次品南中八郡志交阯有甘蔗圍數
寸長丈餘頗似竹斷而食之甚甘笮取汁曝數時成飴
入口消釋彼人謂之石蜜世說扶南蔗一丈三節見
日即消風吹即折神異經南方荒内&KR2464;&KR0008;林有蔗高
百丈圍三丈八尺促節多汁甜如蜜可以節蚘蟲清
異錄湖南馬氏有雞狗坊長能種子母蔗畱青日札
廣右甘蔗色白而甚細其堅如竹名曰石蜜舊言蔗庶
出者以節節側生也唐書南蠻婆賄伽盧國蔗大若
脛糖霜譜自古食蔗者始為柘漿宋玉招魂所云胹
鼈庖羔有柘漿是也其後為蔗餳如孫亮者是也後又
為石蜜八郡志所云是也後又為蔗酒唐赤土國用甘
蔗作酒雜以紫瓜根是也唐太宗遣使至摩竭陀國取
熬糖法即詔揚州上諸蔗榨瀋如其劑色味愈於西域
大歷中有鄒和尚者始來小溪之繖山教民黃氏以造
霜之法繖山前後為蔗田者十之四糖霜戶十之三蔗
有四曰紅蔗本草所謂崑崙蔗也止堪生啖曰艻蔗本
草所謂荻蔗也可為砂糖曰西蔗可作霜色淺不甚貴
曰杜蔗綠嫩味極厚專用作霜霜戶器用曰蔗削曰蔗
鎌曰蔗凳曰榨斗曰漆甕各有制度吳氏林下偶談
曹子建有都蔗詩張協有都蔗賦魏文帝典論奮威
將軍鄧展等共飲酒酣方食甘蔗展以為杖下殿數交
三中其臂世說顧長康每食蔗自尾至本或問之曰
漸入佳境清異錄丘鵬南出甘蔗啖朝友云黃金顙
諸果
說文查似梨神異經南方大荒有樹曰查作實長九
尺無核割之如凝蜜山海經箕山之東有甘樝洞庭
之上其木多樝甘樝列于崑崙西京雜記上林苑有
羌查蠻查猴查異苑北方有白桑椹長數寸食之甘
美藝文𩔖聚東方有八十丈桑上有椹長三尺五寸
圓與長等焦氏𩔖林王甲以北方桑椹比江東黃甘
謝公曰君何乃妄語甲不欲受妄語之名乃候熟時馳
取數十枚奉公公食之以為美語甲曰此味江東所無
君何近比黃柑南方草木狀椰實大如寒瓜外有粗
皮次有殼圓而且堅剖之有白膚厚半寸味似胡桃而
極肥美有漿飲之得醉俗謂之越王頭昔林邑王與越
王有怨遣人刺得其首懸之於樹化為椰子當刺時越
王大醉故其漿猶如酒云畱求子形如梔子稜瓣深而
兩頭尖中有肉白色甘如棗千歲子有藤蔓出土子在
根下鬚綠色交加如織其子一苞二百餘顆殼青黃色
殼中有肉如栗味亦如之乾者殼肉相離撼之有聲出
交阯五斂子大如木瓜有五稜如刻出南人呼稜為斂
故以為名以蜜漬之甘酢而美出南海海梧子如大栗
肥甘可食人面子如桃實無味其核如人面故以為名
以蜜漬之稍可食以其核可玩於席間飣餖禦客出南
海鬼目樹實小者如李大者如鴨子二月花七八月熟
色黃味酸以蜜煮之滋味甚佳交阯武平興古九眞有
之菴摩勒花黃實似李青黃色核圓作六七稜食之先
苦後甘術士以變白鬚髮有驗出九眞臨海異物志
關桃子味酸士翁子如漆熟時甜酸色青黑枸槽子如
指頭大正赤味甘雞橘子大如指味甘永寧界中有之
猴總子如小指頭大與柿相似其味不減於柿多南子
如指大色紫味甘與梅子相似出晉安王壇子如棗味
甘出侯官越王祭太乙壇邊有此果無知其名因生處
遂名王壇三廉大實不但三雖名三廉或有四五六枝
食之多汁味酸且甘藏之尤好與衆果相參楊桃似橄
欖味甜五月十月熟生晉安侯官縣實大三寸可蜜藏
之南州記州樹子如李子五月熟剝核滋味甜出武
平前樹子如手指長三寸五六月熟以湯滴之削去核
食以糟鹽藏之味辛可食出交阯石南子如鷰卵七八
月熟人採之取核乾其皮中作肥魚羹和之尤美出九
眞國樹子如鴈卵九月熟曝乾訖剝殼取食之味如栗
出交阯楮樹子似桃實七八月熟鹽藏之味辛出交阯
㯆樹子似桃實長寸餘五月熟色黃鹽藏味酸似白梅
出九眞廣州記歆似栗赤色子大如栗散有棘刺破
其外皮内白如脂肪著核不離味甜酢核似茘枝交
州記古度樹不花而實實從皮中出大如安石橊色赤
可食魏武食品蠡薺子如彈丸張揖上林賦注答
遝似李出蜀中廣志侯騷蔓生如雞卵既甘且冷輕
身消酒又名蕳子藤廣州記五子實如梨裏有五核
因名五子治霍亂金瘡大業拾遺南海郡送都念子
樹高丈餘葉如楊花如蜀葵子小於柿甘酸至美蜜漬
為糉益佳曲洧舊聞巴欖子如杏核色白褊而尖長
來自西番比年近畿人種之亦生樹似櫻桃枝小而極
低桂海虞衡志黎朦子如大梅復似小橘味極酸櫓
罟子大如半升椀諦視之數十房攢聚成毬每房有縫
冬生青至夏紅破其瓣食之微甘部諦子色黃如大石
橊羅晃子如橄欖其皮七重特乃子狀如榧而圓長端
正不納子似黃熟小梅絶易爛爛即破肉附核可為經
珠似菩提子塔骨子匾如大橘皮裏空虛廣州記緗
葉子似椒味如羅勒嶺北呼為木羅勒爾雅注劉杙
生山中實如梨酢甜核堅出交阯述異記江淮南人
至北見榲桲以為柤子蓋實異之耳菽園雜記陜西
有木實名榲桲肉色似桃而上下平正如柿其氣甚香
其味酸澀以蜜制之歲為進貢然終非佳味王敏鎮陜
西始奏罷之一統志安南出波羅蜜大如冬瓜皮有
軟刺五六月熟味最甜香核可煮食能飽人嘉林出者
尤佳物𩔖相感志刀味核生南荒中樹高五十丈實
如棗長五尺金刀剖之則甜苦竹刀剖之則飴木刀剖
之則酸蘆刀剖之則辛食之地仙不畏水庶物異名
疏映日果即廣中所謂優曇鉢及波斯所謂阿駔也韻
學集成云□&KR0008;之果其狀詰屈按本草樹徑尺葉似桑
柘子作房似珊瑚枝在其端即□&KR0008;也廣韻謂之曲枝
果俺拔如消梨稍長香冽去其皮可食出蘇門荅剌國
毗野嘉果也實如楮歌畢佗實如李俱産眞臘紺珠
布衲子似李而黃色菴羅果出西域果似梨而底鈎曲
彼土名為王城王城種之也俗名香蓋甘露子一名地
𧖟生土中如小𧖟如耳環醬食脆美鸚哥舌即紅鹽草
實始結即以紅鹽乾之果之珍者果譜天仙果樹高
八九尺葉似茘枝而小無花而實子如櫻桃纍纍綴枝
間六七月熟其味至甘
格致鏡原卷七十六
