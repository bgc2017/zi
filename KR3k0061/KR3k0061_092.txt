格致鏡原卷九十二大學士陳元龍撰
水族𩔖(三)
石首
初學記石首魚初出水能鳴夜視有光服其石能下石
淋魚鱗色甚黃如金和蓴菜作羹謂之金羹玉飯薧而
食之名為鮝炙食之主消瓜成水吳地記闔廬十年
東夷侵吳王入海逐之據沙洲上相守月餘屬時風濤
糧不得渡王焚香禱之言訖東風大震水上見金色逼
海而來遶吳王沙洲百匝所司撈漉得魚食之美三軍
踊躍夷人一魚不𫉬遂送降欵吳王將魚腹腸肚以鹹
水淹之送與夷人因號逐夷吳王歸思海中所食魚問
所餘所司云竝曝乾王索之其味美因書美下著魚是
為鯗字今從鮝非也魚出海中作金色不知其名吳王
見腦中有骨如白石號為石首魚物産志石首魚似
鮸而小尾鬛皆黃色一名黃魚張勃吳錄婁縣有石
首魚至秋化為冠鳧山堂肆考石首魚能鳴網師以
長竹筒插水以聽之聞其鳴則下網每𫉬至千餘以鹽
醃之曝乾名曰白鮝浙人呼為鮝魚華夷鳥獸考魚
首有魫堅如石故名冬月得之又緊皮者良三月八月
出者次之至四月五月海郡民𤼵巨艘入洋山競取有
潮汛往來謂之洋山魚爾雅翼石首魚一名鯼五
雜組韋昭春秋外傳注石首成&KR1910;&KR1910;鴨也今海濱石首
至今未聞有化鴨者博物志鮻魮即石首魚常以三
月八月出爾雅翼諸魚乾者皆為鮝美不及石首故
獨得白之名呼白鮝若露風色變紅則失味養魚經
石首魚閩謂之金鱗又謂之黃瓜事物原始石首魚
腹中之膘可以作膠吕向謂魚當無聲言有聲者悞不
知海中捕石首魚者以竹筒聽之其聲如雷魚來候也
上林賦云魚鱉讙聲可証倦游雜錄黃魚為鸚鵡
雨航雜錄鯼魚即石首魚也小者曰&KR0008;魚又名䠓魚最
小者名梅首又名梅童其次名春來土人以槐荳花卜
其多寡槐荳花繁則魚盛腦中有白石如碁子取其石
次以為器或飲食遇毒則暴裂腦漏者用其石燒灰吹
入鼻中即愈又下石淋炙食之主消瓜成水諸魚有血
石首獨無血僧人謂之菩薩魚至有齋食而啖者臨
海異物志又有石頭長七八寸與石首同嶺表錄異
石頭魚狀如鰌魚隨其大小腦中有二石子如喬麥瑩
白如玉有好竒者多市魚之小者貯於竹器任其壊爛
即淘之取其魚腦石子以植酒籌頗脱俗異物志石
首小者名䠓水即梅魚也似石首而小黃金色味頗佳
頭大於身人呼為梅大頭出四明梅山洋故名梅魚或
云梅熟魚來故名正字通梅似鯼而小一名黃花魚
福温多有之温海志名黃靈魚即小首魚首亦有石
圅史物性志䱟形似石首魚左右三牙如鐵鋸或曰石
首雄䱟雌也
鰣
雨航雜錄鰣魚首夏以時至而名寧波府志箭魚即
江湖鰣魚海出者最大甘肥異常腹下細骨如箭鏃俗
名箭魚山堂肆考鰣魚味美在皮鱗之交故食不去
鱗而出富陽者尤美此東坡有鰣魚多骨之恨也養
魚經鰣魚盛於四月鱗白如銀其味甘美多骨而速腐
廣州謂之三黧之魚閩志曰大者長數尺春末有之
楊慎外集時魚似魴厥味肥媺品高江東價百鱣鮪界
江而西謂之瘟魚棄而不餌袁逹禽蟲述鰣罥網不
動護其鱗也鱗用石灰水浸之暴乾可作女人花鈿
本草鰣魚補虛勞稍𤼵疳痼
鯊
六書故鯊魚海中所産以其皮如沙得名哆口無鱗胎
生其𩔖尤多大者伐之盈舟海語鯊有二種魚麗之
鯊蓋閩廣江漢之常産海鯊虎頭鯊體黑紋鱉足巨者
餘二百觔常以春晦陟於海山之麓旬日而化為虎惟
四足難化經月乃成矣或曰虎紋直而疎且長者鯊化
也炳炳成章者常虎也山堂肆考鯊魚中有犂頭鯊
頭似犂鑱而長尖銳刺人有香鯊體有香氣有熨斗鯊
頭如熨斗有丫髻鯊頭如丫髻有劍鯊長嘴如劍對排
牙棘人不敢近又有名狗鯊者狗頭魚身聲如狗吠形
𩔖彈塗而大大者長丈餘好伏泥塗中而吠見人則驚
入水寧波府志鯊魚有白蒲鯊黃頭鯊白眼鯊白蕩
鯊青頓鯊斑鯊牛皮鯊鹿文鯊鮧鯊&KR0008;鯊燕尾鯊刺鯊
鋸鯊鹿鯊其𩔖甚多爾雅翼大而長喙如鋸者曰胡
鯊性善肉美小而皮粗者曰白鯊肉強有小毒潛確
𩔖書蚊鯊似蚊而鼻長皮可飾劍湖鯊青色背上有沙
鬐鬛泡去外皮有絲作膾瑩若銀絲五雜組鯊魚重
數百斤其大專車鋸牙鉤齒其力如虎漁者投餌即中
徐而牽之怒則復縱如此數次俟至岸側少困共拽出
水即以利刃斷首少遲恐有掀騰之患故市肆者未嘗
見其首余在真州藥肆中見之猛獰猶怖人也蓋鯊魚
乃鱷𩔖耳本草李時珍曰鮫與鯊一𩔖而數種大者
尾長數尺能傷人皮皆有沙如珍珠斑其背有珠文如
鹿而堅強者曰鹿鯊亦曰白鯊云能變鹿背有斑文如
虎而堅強者曰虎鯊亦曰胡鯊云虎魚所化鼻前有骨
如斧能擊物壊舟曰鋸鯊又曰挺額魚曰鱕䱜謂鼻骨
如鐇斧也通雅鮫海鯊魚之最大者也交州記鮫
魚出合浦長三尺背上有甲珠文堅強可以飾刀口又
可以鑢物交州異物志鮫之為魚其子既育驚必歸
母還入其腹小則如之大則不復爾雅翼鮫出南海
形似鱉無脚有尾今謂鯊魚南人皆鹽為脯一名䱜
正字通左思吳都賦有鮫又有鱕䱜釋者以背上有珠
文為鮫横骨在鼻前如斤者為鱕䱜蓋鮫白鯊也鱕䱜
胡鯊也異物志鱕䱜魚所擊無不中斷臨海水土
記䱜魚鹿文青目臨海異物志虎䱜長五丈黃黑斑
耳目齒牙有似虎形唯無毛或曰變乃成虎又有蝦䱜
尾似蝦雨航雜錄䱜魚長二丈大數圍小者圓廣尺
餘背粗錯有文一名鮫魚一統志䱜魚大盈丈腹有
洞貯水以養其子酉陽雜俎章安縣出䱜魚頰赤如
金腹下正白魚子生後朝出索食暮入母腹出從口入
從臍腹中容四子甚徤網不能制俗呼為河伯徤兒
鱘鰉
養魚經江海之産有鱘鰉之魚其長丈餘鼻端有肉骨
四分身之一兩頰之肉謂之鹿頭可以為鮓京口錄云
是兩種鱘肉之色白鰉肉之色黃廣州謂之鱘龍之魚
云𩔖龍而無角山堂肆考鱏一作鱘似鱣鮪而大江
湖皆有之鼻長如鸛嘴故又名鸛嘴魚無鱗有青黑斑
文作鮓甚美口在頷下一名鱘鰉魚酉陽雜俎東海
漁人言近𫉬魚長五六尺腸胃成胡鹿刀槊之狀號秦
皇魚水族加恩簿食寵侯(謂鱘鰉也)宜授添厨大監
鱸
說文鱸魚巨口細鱗寧波志鱸魚身有黑點作鮓最
良續韻府天下之鱸皆兩腮惟松江鱸四腮談苑
松江鱸魚長橋南所出者四腮天生膾材也味美肉緊
切不終日色不變橋北近崑山大江入海所出者三腮
味帶醎肉稍慢迴不及松江所出大業拾遺錄六年
吳郡獻松江鱸魚乾膾鱸魚肉白如雪不腥所謂金韲
玉膾東南之嘉味也六書故海鱸大者四五尺其肉
毳者尤美金谷園記鱸魚秋仲由海而入江可以作
膾京口錄鱸有二種曰脆鱸曰爛鱸華夷鳥獸考
海中四腮鱸皮緊脆而肉厚呼曰脆鱸有江鱸差小而
兩腮味淡有塘鱸雖巨而不脆河圖挺佐輔黃帝至
於翠潙之川有大鱸魚折溜而至五色畢具魚汎白圖
蘭葉朱文以授黃帝名曰錄圖謝玄與兄書北固山
下大有鱸魚一出手釣得四十九枚水族加恩簿盧
清臣(謂鱸也)宜授橙韲錄事守招賢使者
鯔魚
異物志鯔魚形如鯢長七尺吳會稽臨海皆有之六
書故鰦今醎淡水中者長不踰尺搏身椎首而肥俗謂
之鰦海亦有之雨航雜錄鯔魚似鯉生淺海中專食
泥身圓口小骨軟肉細介象與吳王共論魚以鯔魚為
上取其益隂養魚經鯔魚松之人於潮泥地鑿池仲春
潮水中捕盈寸者養之秋而盈尺腹背皆腴為池魚之
最是食泥與百藥無忌京口錄云頭扁而骨軟閩志云
目赤而身圓口小而鱗黑其魚至冬能牽𩔖而自藏
物産志鯔魚性慧不入網罟海人以長網圍之俟潮退
取之肉厚味絶美凡海中魚多以大噬小惟鯔魚不食
其𩔖鯔一作&KR0008;一作鰦
䰵魚
王得臣麈史䰵魚閩中鮮食最珍者長七八寸闊二三
寸剖之子滿腹冬月正其佳時莆田迎仙鎮乃其出處
驛左有祠謂之通應侯祠有水曰通溪潮汐上下土人
以鹹淡水不相入處魚最美捫蝨新話泉州有通應
侯廟其下臨海出子魚甚美世呼通應子魚者記所出
也荆公詩遂誤用謂長魚俎上通三印東坡又以通印
子魚對披綿黃雀此皆是傳聞之誤遯齋閒覽莆陽
通應子魚名著天下今人必求其大者可容印謂之通
印子魚此傳聞之訛者
鮆
爾雅鮤鱴刀註今之鮆魚也亦呼為魛魚說文鮆魚
飲而不食養魚經鮆魚狹薄而首大長者盈尺其形
如刀俗呼刀鱭初春而出於湖寧波府志鮆魚子多
而肥夏初曝乾可以致遠郭璞江賦曰鯼鮆順時而往
還常以三月八月出故曰順時雨航雜錄鮆魚即刀
魚一名魮腹背似刀又名䱥魚文字集略䱥亦作鰶又
音制三輔决錄䱥魚肥炙甚美諺云寧去累世宅不
棄䱥魚額彙苑詳註䱥魚枝身多鯁長不五六寸味
極肥腴以糟浥之可作湯山堂肆考鮆一作鱭本草
鱭魚有鱗長尾扁身戒菴漫筆子鱭又有一種小而
無子者名省鱭不佳水族加恩簿惟爾白圭夫子(謂鱭)
(也)貌則清臞材極美俊宜授骨鯁卿本草鱭魚一名
鮆魚一名鮤魚一名望魚一名鰽魚魏武四時食制
望魚側如刀可以割草出豫章異物志鰽魚仲夏始
從海中泝流而上腹下如刀長尺餘項上細骨如毛在
肉中又有禽腎在腹中初立夏有白鳥似鷖羣飛謂之
鱠魚鳥至仲夏鳥藏而魚出變化所生
鰳
養魚經鰳魚腹下之骨如鋸可勒故名出與石首同時
海人以冰養之而鬻於諸郡謂之冰鮮潛確𩔖書肋
魚似鰣魚而小身薄骨細冬月出者名雪映魚味佳至
夏則味減矣率以夏至前後為期
鱣
詩義疏鱣出江海三月中從河上身形似龍銳頭口在
頷下背上腹下皆有甲縱廣四五尺今於盟津東石磧
上鉤取之大者千餘觔可蒸為&KR0796;又可為鮓魚子可為
醬魏武食制鱣大如五斗匳長一丈彙苑詳註鱣
䲋屬也長數丈而骨可啖似黃䱦而長埤雅鱣肉黃
似鱏口在頷下無鱗長鼻輭骨俗謂之玉板大者長二
三丈江東呼黃魚庶物異名疏玉板黃魚言肉色也
雜俎蜀中每煞黃魚天必隂雨爾雅翼大者曰王
鱣
鯧
寧波府志鯧鯸一名鱂魚身扁而銳狀若鏘刀身有兩
斜角尾如燕尾細鱗如粟骨軟肉白其味甘美春晩最
肥俗又呼為娼魚以其與諸魚羣故名山堂肆考鯧
魚一名昌侯魚縮項匾身似魴而短鱗細色白生海中
楊慎外集䱽魚只有一脊骨治之以薑葱缹之以粳
米其骨亦軟食之無餘俗號狗磕睡魚事物紺珠&KR0008;
魚兩肋下有大肉如炙臠形似鯿而腦上突起連背而
圓肉甚厚白如凝脂
魟
酉陽雜俎黃魟(音烘)魚色黃無鱗頭尖身似大槲葉口在
頷下眼後有耳竅通於腦尾長一尺末三刺甚毒六
書故魟海魚無鱗狀如蝙蝠大者如車輪興化府志
魟魚頭圓秃如燕其身圓𥚹如簸箕尾圓長如牛尼其
尾極毒能螫人有中之者連日夜號呼不止以其首似
燕故又名燕魟魚以其尾言故又名牛尾魚福州人食
味重此雨航雜錄魟魚形圓似扇無鱗色紫黑口在
腹下尾長於身如狸鼠其最大者鮫其次曰錦魟曰黃
魟曰斑魟曰牛魟曰虎魟魟字或作䱋文選所謂鱝魚
也大抵諸魚性熱而海魚尤熱不可常餐事物原始
魟魚尾稍有一骨長二三寸人若被其一刺者急煮魚
扈竹及海獺皮解之可救二刺者困甚中三刺者死其
脂熬油可燃燈山堂肆考䱋魚亦胎生其子出入母
腹形如覆笠有肉刺能刺人
章魚
稗談海上鱗族異者名章拒大者名石拒居石穴人取
之能以脚黏石拒人故名墰史章舉一名章魚一名
章拒一名章鋸以其足似鋸也形𩔖烏賊而小閩部
疏莆人於海味最重鱆魚形雖不雅而味美於烏賊
寧波府志章舉形如大算袋八足長二三尺足上戢戢
如釘每釘有竅陽江縣志章魚足數寸獨二足長尺
許而各密綴肉如臼臼吸物絶有力就淺水佯死鳥信
而啄之則舉其足以取螃蠏尤苦其毒遇海濤急以長
足臼碇石自固今之船碇效焉水族加恩簿章丘大
都督忠美侯滄浪頭(謂章拒也)𨼆浪色竒入甌稱最可靈淵
國上相嶺表錄異章舉之𩔖有小者兩足如帶曝乾
後似射踏子故南中呼為射踏子也
烏鰂
埤雅烏鰂八足絶短者集足在口縮喙在腹懷板含墨
志曰烏鰂懷墨而知禮舊說烏鰂有矴遇風則虯前一
鬚下矴一名纜魚風波稍急即以其鬚為纜蓋此魚每
遇大風遠岸則虯前一鬚為矴近岸則黏前一鬚為纜
炙轂子此魚每遇漁舟即吐墨染水令黑以混其身
漁人見水黑則知是網之大𫉬埤雅烏鰂肉白皮黑
無鱗有鬚蜀本草木圖經云&KR0008;即此是也義訓云寒烏
入水謂之烏鰂南越記烏賊魚常自浮水上烏見以
為死便啄之乃卷取烏故謂烏賊魚酉陽雜俎烏賊
舊說名河伯從事遇大魚輙放墨方數尺以混身江東
人或取其墨書契以脱人財物書迹如淡墨逾年字消
唯空紙耳海人言昔秦王東遊棄算袋於海化為此魚
形如算袋兩帶極長本草經烏賊魚骨治寒熱驚風
臨海異物志烏賊之骨其大如楯居者一枚作鮓滿
器受五升庶物異名疏鎻管似烏賊而小色紫興
化府志鎻管大如指其身圓直如鎻管其首有薄骨插
入管中如鎻鬚亦有墨有黃或結子如白飯煮熟其白
如玉笋其味甘脆或醃食之宜薦酒或謂之净瓶魚
&KR2821;
嶺表錄異水母廣州謂之水母閩謂之&KR2821;(癡駕反)其形乃
渾然凝結一物有淡紫色者有白色者大如覆帽小者
如盌腸下有物如懸絮俗謂之足而無口眼常有數十
蝦寄腹下咂食其涎浮泛水上捕者或遇之即歘然而
没乃是蝦有所見耳(越絶書云海鏡蟹為腹水母蝦為目)南中好食之云
性煖治河魚之疾然甚腥湏以草木灰點生油再三洗
之瑩淨如水精紫玉肉厚可二寸薄處亦寸餘先煮椒
桂或荳蔲生薑縷切而煠之或以五辣肉醋或以蝦醋
如鱠食之最宜蝦醋亦物𩔖相攝耳水母本隂海凝結
之物食而煖補其理未詳博物志東海有物狀如凝
血縱廣數尺正方圓名曰鮓魚無頭目無腹臟所處則
衆蝦附之隨其東西南北越人煮食之北戶錄水母
一名鮓一名石鏡廣韻水母名&KR1853;形如羊胃無目又
名海靼農田餘話今之水母俗稱海䲀或作涉聲
雨航雜錄&KR2821;魚俗所謂海蟄也雨水多則是物盛其形
如覆笠土人食之皆以為去積其實損脾庶物異名
疏水母俗名海舌濛濛如沬有知識無耳目本草一
名樗蒱魚生東海如血䘓大者如牀小者如斗山堂
肆考按水母生海中四五月初生如帶至六月漸大如
盤形似白綿絮而無耳目口鼻鱗骨一段赤色破碎者
謂之頭其肉如水晶以明礬醃之吳人呼為水母鮮久
則漸薄如紙俗呼為白皮紙水族加恩簿借眼公(謂水)
(母)受體不全兩相藉賴宜授同體合用功臣左右衛駕
海將軍
比目魚
爾雅東方有比目魚焉不比不行其名謂之鰈註狀如
牛脾鱗細紫黑色一眼兩片相合乃得行今水中所在
有之江東又呼為王餘魚臨海異物志比目魚似左
右分魚南越謂之板魚亦謂之箬葉魚嶺表錄異南
人謂之鞋屉魚淮江謂之拖沙魚正字通臨海志云
婢屣魚風土記云奴屩魚皆鰈之别名北戶錄比目
魚一名鰜亦曰生介介亦作魪唐韻魪比目魚也雨
航雜錄比目魚二魚相合乃行單則為王餘又竹夾魚
似比目而肉堅身圓尾尖青黑一名土鱧尚書中候
帝王將興比目魚出鄭註比目魚曰東繇
吹沙魚
詩疏鯋吹沙也似鯽魚狹而小體圓而有點一名重脣
常張口吹沙異物志吹沙長三寸許背上有刺螫人
埤雅釋魚云鯋鮀今吹沙小魚性善沈大如指狹圓
而長常沙中行亦於沙中乳子雨航雜錄鯋鮀春正
月輙至魚最先至者留青日札吹沙魚爾雅名鯋鮀
海濱人呼曰新婦臂以為珍品
河豚(附江豚)
養魚經河豚出於江海有大毒能殺人無頰無鱗與口
目能開闔能作聲是鱗中之毒品也凡烹調者腹之子
目之睛脊之血必盡棄之洎二皮肉肝之有斑眼之赤
肝之獨包鉗之一異俱不可食凡洗宜極淨煮宜極熟
治之不中度不熟則毒於人談苑河豚瞑目切齒其
狀可惡不中度多死棄其腸與子飛鳥不食誤食必死
登州瀕海人取其白肉為脯先以海水淨洗换海水浸
之暴於日中以重物壓其上湏候四日乃去所壓之物
傅之以鹽再暴乃成如不及四日則肉猶活也太守李
大夫嘗以三日去所壓之物俄頃肉自盆中躍出乃知
瀹之不熟真能殺人也雨航雜錄河豚腹無膽頭無
腮其肝最毒獨眼者尤甚海上人得之去其頭尾用橄
欖甘蔗煮之然初出時可食至後則其毒尤甚諺曰蘆
青長一尺不與河豚作主客予鄉亦盛食之春時延客
不得此為不敬然往往有食而死者或曰煮熟則無患
多食亦𤼵瘍厚生者所當戒彙苑河豚與荆芥等風
藥相反服風藥而食之者即死楓窗小牘東坡謂食
河魨值得一死余過平江姻家張諫院言南來無他快
事祗學得手煮河魨耳湏臾烹煮對余方且共食忽有
客見顧俱起延欵為猫翻盆犬復佐食頃之猫犬皆死
幸矣哉奪兩人於猫犬之口也乃汴中食店以假河魨
餉人以今念之亦足半死六一詩話梅聖俞嘗於范
希文席上賦河豚魚詩云春洲生荻芽春岸飛楊花河
豚當是時貴不數魚蝦河豚常出於春暮羣遊水上食
絮而肥南人多與荻芽為羹云最美故知詩者謂秪破
題兩句已道盡河豚好處風月堂詩話晁李一檢詩
常為予言歸田錄所記聖俞賦河豚云云則是食河豚
時正在二月而吾妻家毘陵人争新相問遺會賓客惟
恐後時價雖高無吝色多在臘月過上元則不復貴重
所食時節與歐公稱賞聖俞絶不相同豈聖俞賦詩之
地與毘陵異邪風氣所産隨地有早晩亦未可一槩論
也石林詩話歐陽公稱梅聖俞河豚詩謂河豚出於
暮春食柳絮而肥殆不然今浙人食河豚始於上元前
常州江隂最先得方出時一尾至直千錢然不多得非
富人大家預以金噉漁人未易致二月後日益多一尾
纔百錢耳柳絮時人已不食謂之斑子或言其腹中生
蟲故惡之而江西人始得食蓋河豚出於海初與潮俱
上至春深其𩔖稍流入於江公吉州人故所知者江西
事也蟫史吳人珍河豚品其腹腴為西施乳物理
小識河豚愛五色縷人因以取之張耒明道雜志河
豚魚水族之竒味也而世傳以為有毒能殺人中毒則
覺脹亟取不潔食乃可解不爾必死余時守丹陽及宣
城見土人戶食之其烹煮亦無法但用蔞蒿荻笋菘菜
三物云最相宜用菘以滲其膏耳而未嘗見死者或云
土人習之故不傷是大不然蘇子瞻是蜀人守揚州晁
無咎濟州人作倅河豚出時每日食之二人了無所覺
但愛其珍美而已南人言魚無頰無鱗與目能開闔及
作聲者有毒而河豚備此五者故人畏之而此魚自有
二種色淡黑有文點謂之斑子云能毒人而土人亦不
甚以捕也蘇子瞻在資善堂與數人談河豚之美諸人
極口譬喻稱贊子瞻但云噱其味真是消得一死人服
以為精要余在真州會上食假河豚是用江鮰作之味
極珍有一官伎謂余曰河豚肉味頗𩔖鮰而過之又鮰
無脂&KR0008;也脂&KR0008;河豚腹中白腴也土人謂之西施乳晁
無咎謂味似鰻鱺而肉差緊多食不令人逆此魚出時
必成羣一網取數十初出時雖其鄉亦甚貴在仲春間
吳人此時會客無此魚則非盛會其美尤宜再温吳人
多晨烹之羹成候客至率再温以進或云其子不可食
其子如一大粟而浸之經宿大如彈丸也或云中其毒
者亦不必食不潔水調炒槐花末及龍腦水皆可解余
見人有說中此毒急服至寳丹亦解橄欖最解魚毒其
羹中多用之而吳人悉不論此直云用不潔解河豚是
戲語耳惡烏頭附子之屬丁隲吳人因食河豚而死或
云丁自中風非因食魚五雜組河豚最毒能殺人閩
廣所産甚小然猫犬烏鳶之屬食之無不立死者而三
吳之人以珍品其脂名西施乳乃其肝尤美所忌血與
子耳其子亦有食者少以鹽漬之用臙脂染不紅者即
有毒紅者無毒可食一云烹時用傘遮蓋塵墜其中則
殺人中毒者橄欖汁及蔗漿解之然千百無一二也
酉陽雜俎䱌魚肝與子俱毒艾能已其毒(䱌即河豚)陶九
成輟耕錄中河豚毒者槐花微炒與乾臙脂等分同擣
粉水調灌之良毛勝水族加恩簿黃薦可(謂河豚也)爾澤
嫩可貴然失於經治敗傷厥毒故世以醇疵𨼆士為爾
之目特授三德尉兼春榮小供奉山海經少咸山敦
水東流注於雁門之水中多䰽䰽之魚食之殺人註音
(貝)本草綱目䰽䰽即河豚演繁露𩔖篇魚部引博
雅云鯸䱌(盈之反)魨也背青腹白觸物即怒其肝殺人正
今人名為河豚者也然則豚當為魨異物志鯸鮐魚
狀如科斗大者尺餘腹下白背上青黑有黃文性有毒
雖小獺及大魚不敢餤之蒸煮餤之肥美豫章人珍之
名義考鯸鮐河豚也寧波府志䲅或作鮭一名河
豚觸物輙嗔腹脹如鞠浮於水上一名嗔魚爾雅翼
䲅今之河豚每三頭相從號為一部諺云得一部典一
袴冬至日輙至應中孚十一月卦信及豚魚河豚也
通雅鯸䱌䲅鮐鮭皆今之河豚亦曰烏狼一曰探魚黃
者曰黃䲅本草一名吹肚魚又名氣包魚物𩔖志
胡夷魚即河豚臨海記䱦鯺即河豚之大者戒菴
漫筆河豚大者名青郎君小者名斑兒食物本草&KR0008;
魚形似河魨而小背青有斑文無鱗尾不岐腹白有刺
亦善嗔嗔之則腹脹大圓緊如鞠仰浮水面養魚經
斑魚似河豚而小食者雖無恙然亦是其種𩔖并絶之
可也(即&KR0008;魚)鳥獸考又一等名曰白河豚又名鮠魚其
狀相𩔖無毒楊慎外集鮰魚一名水底羊
江豚說文江豚一名&KR2120;䱐逢風則涌一名䱡魚一名
奔䱐史記正義江豚名䲕䱐魏武帝四時食制䱐
魳之魚出淮及五湖黃肥不可食大如百觔豬數枚相
隨沈浮自如酉陽雜俎奔䱐一名瀱非魚非蛟大如
船長二三丈若鮎冇兩乳在腹下雌雄隂陽𩔖人取其
子著岸上聲如嬰兒啼項上有孔通頭氣出嚇嚇作聲
必大風行者以為候相傳嬾婦所化殺一頭得膏三四
斛取之燒燈照讀書紡織輙暗照懽樂之處則明山
堂肆考江豚俗呼拜江豬狀似㹠鼻中有聲腦上有孔
噴水直上出入波浪中無鱗色黑本草江豚大如豬
數枚同行一浮一没謂之拜風郭璞賦海豨江豚是也
其子如蠡魚子隨母行人取其子繋水中其母自來就
而取之水族加恩簿屯江小尉(謂江豚也)授追風使
鰵
事物原始鰵魚色蒼而鱗細有膠無膽雨航雜錄鮸
樂清志所謂鰵魚是也一曰茅狂寧波府志鮸魚狀
似鱸而肉麤三腮曰鮸四腮曰茅鮸小者曰鮸姑田
九成遊覽志鮸魚每歲四月自海洋綿亘數里聲如雷
海人下網截流取之
格致鏡原卷九十二
