格致鏡原卷六十五大學士陳元龍撰
木𩔖(二)
桐
總論瑞應圖王者任用賢良則梧桐生於東廂禮
斗威儀君乘火而王其政平梧桐常生顔氏家訓有
諱桐者呼梧桐爲白鐡樹清異錄同州郃陽縣劉靖
家兄弟不異居西廊梧桐生穀枝鄉人號桐爲小義
酉陽雜俎歴城房家園齊博陵君豹之山池其中雜樹
森竦或有人折其桐枝者君曰何爲傷我鳳條自後人
不復敢折淮南子桐木成雲注取十石瓮滿以水置
桐其中蓋之三四日間氣如雲作柳宗元霹靂琴贊
序琴莫良於桐桐之良莫良於生石上丹鉛總錄東
坡云凡木本實而末虚惟桐反之試取其小枝削之皆
堅實如蠟而其本皆虚故世所以貴孫枝者貴其實也
桐譜桐體濕則愈重乾則愈輕生時以斧砟之甚易
乾乃軟而拒斧諺曰輕是桐重是桐難砟亦是桐伏
虔古今注昭帝元鳳三年馮翊人獻桐枝長六尺九枚
枚一葉也易緯桐枝濡毳而又空中難成易傷須成
氣而後華周書清明之日桐始華不華則歲有大寒
蔡邕月令桐木後華故曰始羣芳譜四月開花嫩
黃小如棗花墜下如醭五六月結子莢長三寸許五片
合成老則開裂如箕名曰櫜鄂子綴其上多者五六少
者二三大如黃豆雲南者更大皮皺淡黃色仁肥嫩可
生噉亦可炒食南方草木狀梧桐子似乳綴其櫜多
或五六少或二三故飛鳥喜巢其中昔人謂空門來風
桐乳致巢是也遁甲書梧桐可知月正閏歲生十二
葉一邊六葉從下數一葉爲一月有閏則十三葉視葉
小處則知閏何月立秋之日如某時立秋至期一葉先
墜鴻書世嘗言金井梧飄以葉上有黃圈文如井故
曰金井非井欄也異苑吳平州門外忽生一株青桐
上有歌謠聲平惡伐之平隨軍北虜三載死桐忽自還
立故根上聞空中似歌曰死樹今更青吳平尋當歸適
聞殺此樹已復有光輝吳尋歸
詳𩔖禹貢徐州貢嶧陽孤桐注特生也材中琴瑟
枚乘七發龍門之桐高百尺而無枝張景陽七命寒
山之桐出自太冥謝靈運遊名山志吹臺有高桐皆
百圍嶧陽孤桐方此爲劣埤雅梧一名櫬即梧桐也
今人以其皮青號曰青桐華淨妍雅極爲可愛故多近
齋閣種之詩義疏梓實桐皮曰椅今人曰梧桐也有
白桐有青桐有赤桐雲南牂牁人織以爲布廣志驃
國有白桐木其華有白毳取其毳淹漬緝織以爲布
華陽國志益州有梧桐木其華采如絲人績以爲布名
曰華布埤雅賈思勰曰白桐無子冬結似子者乃是
明年之華房爾雅曰榮桐木即此是也桐木華而不實
故曰榮桐木也今亦謂之華桐華則以其華而不實賈
思勰曰桐華華而不實者曰白桐實而皮青者曰梧桐
今炒其實噉之味似菱芡桐有三輩青白之外復有岡
桐即油桐也生於高岡今亦謂之岡梧西京雜記上
林苑桐三椅桐梧桐荆桐陳翥桐譜紫花者名紫桐
花如百合實堪糖煮嚼白花者名白桐𩔖榖花而不實
白者葉圓大尖長花先葉而開紫者理細性緊拔生不
及白花者之易一種油桐名膏桐實可壓油一種刺桐
文理細密性喜折裂花側旉如掌體有巨刺如欓樹實
如楓一種頳桐身青葉圓大而長高三四尺即有花花
色紅如火無實一種人家庭苑所植名梧桐皮白葉青
子可噉羣芳譜白桐一名華桐一名泡桐葉三&KR1166;大
徑尺最易生長皮色粗白木輕虚不生蟲蛀岡桐一名
荏桐一名罌子桐一名虎子桐樹小長亦遲早春先開
淡紅花實大而圓每實中二子或四子大如大楓子肉
白味甘食之令人吐人多種之取子作桐油入漆海桐
生南海及雷州近海州郡亦有之葉大如手作三花尖
長青不凋皮若梓白而堅靱可作繩入水不爛漢書
西域傳車師國多胡桐注孟康曰胡桐似桑而多曲師
古曰胡桐亦似桐不𩔖桑也蟲食其樹而沫出下流者
俗名爲胡桐淚言似眼淚也可以汗金銀工匠皆用之
事物紺珠楊桐葉細冬青臨水生者尤茂寒食採葉
染飯色青而有光可資陽
梓(附楸)
事物原始按梓似桐葉小花紫無子者爲楸楸之白色
而生子者謂之梓梓實桐皮曰椅大同而小異也埤
雅梓爲木王蓋木莫良於梓故書以梓材名篇禮以梓
人名匠也禮斗威儀君乘火而王其政和平梓爲長
生玄中記凡梓木爲楹居下則木鳴謂之爭位山
海經玉山碧山多梓木雞山美梓拾遺記始皇𧺫雲
明臺窮四方之珍木東得岏雲之梓北得隂坂文梓
搜神記宋康王以韓朋妻美而奪之使朋築青陵臺然
後殺之其妻請臨喪遂投身而死王令分埋臺左右期
年各生一梓樹及大枝條相交有二鳥哀鳴其上因號
之曰相思樹列異傳武都故道縣有怒特祠云神本
南山大梓也昔秦文公伐之樹瘡隨合乃遣人持斧斫
之猶不斷一人傷足不能去臥樹下聞鬼相與言曰秦
公必不休荅曰其如我何又曰赤灰䟦於子何如乃默
無言臥者以告令士皆赤衣隨所斫以灰䟦樹斷化爲
牛以騎擊之騎不勝或墮地髻解被髮牛畏之入水
楸齊民要術白色有角者名角楸又名子楸黃色無
子者爲柳楸世人見其木黃呼爲荆黃楸羣芳譜楸
生山谷間今處處有之與梓樹本同末異一種刺楸樹
高大皮色蒼白上有黃白斑點枝間多大刺葉薄埤
雅楸有行列莖榦喬聳淩雲華高可愛至秋垂條如線
俗謂之楸線陸璣詩疏楰楸屬其樹葉木理如楸山
楸之異者今人謂之苦楸濕時脆燥時堅今永昌又謂
鼠梓漢人謂之楰爾雅疏槄山楸也亦如下田楸耳
皮葉白色亦白材理好宜爲車板能濕宜陽共北山多
有之本草五加皮樹本是白楸其上有葉如蒲葉者
其葉三花是雄五葉花是雌一名犲漆一名犲節俗名
爲追風使爾雅注楸細葉者爲榎老而皮粗皵者爲
楸小而皮粗皵者爲榎埤雅榎檟也亦楸屬葉大而
早脱故謂之楸葉小而早秀故謂之榎爾雅翼九章
望長楸而太息室屋之間有此木則餘材皆不復震其
葉可以飼豕肥碩三倍述異記中山有楸戶掌楸木
者楸可爲什器熙朝樂事立秋之日男女咸戴楸葉
以應時序或以石楠紅葉剪刻花瓣撲插髩邊楊愼
外集汝州楸樹極多富鄭公知州時手植數百本於後
圃後人思其政建鄭公堂於楸林之下每立秋日太陽
未升時采其葉熬爲膏傅瘡瘍立愈謂之楸葉膏有人
患𤼵背腸胃可窺百方不差一醫生用楸葉膏傅其外
又用雲母作小丸服盡四兩止不累日雲母透出膚外
與楸葉膏相著瘡遂差
榆
總論運斗樞玉衡星散爲榆管子五沃之土其榆
條長雜五行書舍北種榆九株𧖟大得齊民要術
榆十五年後中爲車轂及蒲萄&KR0034;北史桓帝曾中蠱
嘔吐之地仍生榆參合陂土無榆時人異之清異錄
同州郃陽縣劉靖家兄弟不異居宅旁榆樹生桑鄉人
號榆爲義祖清異錄金鄉路上一老榆往來者就樹
下易草屨例以其舊懸而去行人指爲鞾鞋樹淮南
萬畢術八月榆檽令人不饑漢書天文志成帝河平
元年旱傷麥民食榆皮春秋元命苞三月榆莢落
崔氏月令榆錢可羹又可蒸糕餌收至冬可釀酒瀹過
曬乾搗羅爲末鹽水調勻日中曝曬可作醬即榆仁醬
也北史魏時河南人常笑河北人好食榆葉及元杲
反青州河北流人悉從之故齊人號之爲&KR1932;榆賊
名𩔖廣志有姑榆有郎榆郎榆無莢村人任車用至
善𧖟者出渤海東光以供官庶物異名疏周禮壺涿
氏云若欲殺其神則以牡橭午貫象齒而沈之牡橭榆
木也宋景濂謂許遜鑄鐡柱以鎮蛟穴即牡橭象齒之
遺意也爾雅無姑其實夷注無姑姑榆也生山中葉
圓而厚剥取皮合漬之其味辛香所謂蕪荑說文榆
有刺莢曰蕪荑又曰藲莖范子計然蕪荑出地赤心
者善埤雅枌白榆先敷葉後着莢榆性扇地所扇各
與木等博物志食枌榆則眠不欲覺羣芳譜榆一
名零有數十種今人不能别惟知莢榆白榆刺榆榔榆
數種而已莢榆白榆皆大榆也有赤白二種白者名枌
木甚高大未葉時枝上先生癅纍纍成串及開則爲榆
莢生青熟白形圓如小錢故又名榆錢甚薄中仁有殼
榆莢開後方生葉似山茱萸葉而長尖稍潤澤事物
紺珠朗榆如榆皮有滑汁秋生莢鄭樵通志櫸乃榆
𩔖其實亦如榆錢鄉人採其葉爲甜茶羣芳譜櫸一
名櫸柳一名鬼柳多生溪澗水側木大者高四五丈合
二三人抱葉似柳非柳似槐非槐材紅紫作箱案之𩔖
甚佳
楊柳
總論說文楊蒲柳也從木昜聲柳小楊也從木卯聲
種樹書順插爲柳倒插爲楊本草陳藏器曰江東
人通名楊柳北人都不言楊楊樹枝葉短柳樹枝葉長
李時珍曰楊枝硬而揚起故謂之楊柳枝弱而垂流故
謂之柳蓋一物二種也開河記煬帝開河成虞世基
請用垂柳栽於兩隄上栽畢帝御筆賜垂柳姓楊曰楊
柳也詞林海錯陸龜蒙詩手擕鞞&KR1919;佉若在中印國
鞞布頂反&KR1919;大各反唐言楊柳也荆楚歲時記今州
里風俗望日祭門先以楊柳枝插門邊楊柳枝所指仍
以酒脯飲食及豆粥插箸而祭之蜀都雜抄楊柳多
寄生狀𩔖冬青亦似紫藤經冬不凋春夏之交作紫花
散落滿地省衙前有數株冬月望之榮枯各異
楊周易枯楊生稊注稊者楊之秀也齊民要術楊
性勁直堪爲屋材寧折終不曲撓柳性懦軟久無不曲
比之白楊不如遠矣古今注白楊葉圓青楊葉長栘
楊圓葉弱蒂微風則大搖一名高飛一名獨搖又有赤
楊霜降則葉赤材理亦赤白楊處處有之北土尤多種
於墟墓間株大葉圓如梨皮白木似楊故名白楊羣
芳譜楊有二種一種白楊葉芽時有白毛裹之及盡展
似梨葉而稍厚大淡青色背有白茸毛蒂長兩兩相對
遇風則&KR0609;&KR0609;有聲清異錄劉靖家兄弟不異居墳中
白楊生檜鄉人號白楊爲義孫埤雅世重黃楊以其
無火或曰以水試之沉則無火取此木必於隂晦夜無
一星則伐之爲枕不裂爲梳不積垢彙苑詳註黃楊
木理堅而細其色黃俗說歲長三寸遇閏則退一寸東
坡詩云園中草木春無數惟有黃楊厄閏年酉陽雜
俎青楊木出峽中爲牀臥之無蚤羣芳譜青楊樹比
白楊樹較小亦有二種一種梧桐青楊身亦聳直高數
丈大者徑一二尺材可取用葉似杏葉而稍大色青綠
其一種身矮多岐枝不堪大用事物紺珠松楊高大
葉如梨又名凉木
柳埤雅柳柔脆易生之木與楊同𩔖雖縱横顚倒植
之皆生大戴禮正月柳荑注荑發葉也神農本草
經柳花一名柳絮草木狀柳宜下田齊民要術陶
朱公曰種柳千樹則足柴十年以後髠一樹得一載歲
髠二百樹五年一周中朝故事曲江池畔多柳亦號
柳衙唐書王維别墅在輞川有柳浪景龍文舘記
唐制上已祓禊賜侍臣細柳弮云帶之免蠆毒瘟疫
三峯集李固言未第前行古柳下聞有彈指聲固言問
之曰吾柳神九烈君也用柳汁染子衣矣科第無疑果
得藍袍當以棗糕祀我固言許之未久狀元及第宣
室志有人於古宅遇柳將軍者驗之乃一株枯柳爾
通志柳曰天棘把柳亦曰澤柳陸璣詩疏把柳生水
旁樹如柳葉粗而白色木理微赤故今人以爲車轂今
衛北淇水旁魯國泰山汶水邊純把也蒲柳有兩種皮
正青者曰小楊其一種皮紅正白者曰大楊其葉皆長
廣似柳葉皆可以爲箭幹故春秋傳曰董澤之蒲可勝
既乎古今注蒲柳生水邊葉似青楊俗所謂楊柳也
亦曰栘柳亦曰水楊支勁韌任大用花木考金絲柳
出鳳縣宋元豐間有旨下鳳州取金絲柳一百根植宮
中詩話漢苑中有柳狀如人號曰人柳一日三起三
倒南史齊劉悛之爲益州獻蜀柳數株枝條甚長狀
若絲縷武帝以植於太昌靈和殿前嘗賞玩咨嗟曰此
楊柳風流可愛似張緒當年羣芳譜其長條數尺或
丈餘嬝嬝下垂者名垂柳木理最細膩又一種榦小枝
弱皮赤葉細如絲縷婀娜可愛一年三次作花花穗長
二三寸色粉紅如蓼花名檉柳一名赤檉一名河柳一
名三眠柳一名觀音柳一名長夀仙人柳即今俗所稱
三春柳也爾雅翼檉葉細如絲天將雨檉先起氣應
之一名雨師或曰檉得水則垂如絲故曰雨絲譌爲雨
師山海經沃民之國有白柳漢地里志信都國扶
柳注其地有扶澤澤中多柳故曰扶柳五雜組閩中
有一種柳其葉如松而垂長數尺其榦亦與柳不𩔖俗
名爲御柳夫詩人之咏御柳不過禁御中柳耳此則别
是一種而強名之者也
槐
總論春秋說題辭槐木者虛星之精周禮燧人秋
取槐檀之火淮南子槐之生也入季春五日而兔目
十日而鼠耳更旬而始規二旬而葉成埤雅弱槐初
生不能自立即於槐下種麻脅槐令長既植移而蒔之
亭亭若一淮南子老槐生火天玄主物簿槐木生
丹不復凋殘也木身潤滑常有香氣本草槐生河南
可作神燭周禮三槐三公位焉注槐懷也言懷來人
也春秋元命苞樹槐聽訟其下注槐之言歸也情見
歸實也淮南子槐市學也樹以青槐中朝事迹朝
街兩畔植槐號爲槐街古今注漢顧成廟槐樹悉設
扶老鈎欄事物紺珠漢元帝末兖州刺史禁民私立
社山陽橐茅鄉社有大槐樹吏伐斷之其夜樹復自立
其故處摯虞連理槐頌東宮正德之内承華之外槐
樹二株連理而生二榦一心以蓄本根李公佐南柯
記淳于棼居廣陵郡所居宅南有大古槐一株貞元七
年棼夢槐安國王來邀爲駙馬領南柯郡既覺尋槐下
穴有蟻數斛中有大蟻處之是其王矣即槐安國都也
又窮一穴直上南枝亦有羣蟻即生所領南柯郡也
清異錄崔鳳蹉跎失志洛南天親觀頗幽雅常陪友生
夏月招凉於古槐下戲曰予不登九品此槐不得爲手
版想亦助不平也是後朋從呼槐爲不平生清異錄
懿宗時求老槐於城北筆頭谷李殊莊亦不下百年矣
樹腰刻小字一曰錦心氏一曰繡腹郎云殊之祖愛甚
故刻記之南部新書都堂南門道東有古槐垂隂至
廣或夜聞絲竹之音則省中有入相者俗謂音聲樹
彙苑詳註宋邇英閣雙槐如龍風動槐龍舞酉陽雜
俎西夏無槐惟夏州有一株或要槐葉移牒取羣芳
譜槐四五月開黃花未開時狀如米粒採取曝乾炒過
煎水染黃甚鮮其青槐花無色不堪用七八月結實作
莢如連珠中有黑子以子多者爲好抱朴子槐子服
之𥙷腦令人髮不白而長生顔氏家訓梁庾肩吾常
服槐實年九十餘目看細字髩髮皆黑盧氏雜志唐
裴晉公度在相位日有人寄槐癭一枚欲削爲枕時郎
中庾威世稱博物召請别之庾捧玩良久白曰此槐癭
是雌樹生者恐不堪用花木考華州三家店西北道
邊有槐甚大葱鬱周㢠廻可蔭數畝槐有癭形如二豬相
趁奔走其㢠廻顧口耳頭足一如塑者
名𩔖三輔黃圖甘泉谷北岸有槐樹今謂玉樹根榦
盤峙三二百年木也楊震關輔古語云耆老相傳咸以
謂此樹即揚䧺甘泉賦所謂玉樹青葱也國史纂異
雲陽縣界多漢離宮故地有樹似槐而葉細土人謂之
玉樹爾雅櫰槐大葉而黑注槐樹葉大色黑者名爲
櫰爾雅守宮槐葉晝聶宵炕注槐葉晝日聶合而夜
炕布者名爲守宮槐廣志葉細而青綠者謂之槐江
東有樹與此相反俗名合昏槐羣芳譜守宮槐一名
紫槐似槐榦弱花紫晝合夜開又白槐似柟而葉差小
槐有極高大者材實重可作器物有青黃白黑數色黑
者爲豬屎槐材不堪用曲洧舊聞大隈山即莊子所
謂具茨山也山有具茨寺其中產一種木身榦枝葉皆
如槐三二月開花色紅而細俗呼爲槐三香亦有種園
圃中者
楝
淮南子七月其樹楝楝實鳳凰所食也爾雅翼楝木
高丈餘葉密如槐而尖三四月開花紅紫色子可浣衣
故名楝子生青熟黃實如小鈴名金鈴子彙苑詳註
楝花開芬香滿庭其實可以練故名爾雅翼鳳皇獬
廌皆食楝而蛟龍特畏之其材宜板桔槹中尤宜雲
間郡志管子五位之土種楝又鳳凰非楝實不食二十
四番花信風至楝花而終其材輕且堅可爲犂轅及牛
牽
桕
羣芳譜烏桕一名鴉桕樹高數仞葉似小杏葉而微薄
淡綠色五月開細花色黃白實如雞頭初青熟黑分三
瓣八九月熟種之佳者有二曰葡萄桕穗聚子大而穰
厚曰鷹爪桕穗散而殼薄採桕子在中冬以熟爲候榨
取白油以製燭(詳見油𩔖)玄中記荆州有樹名烏臼其實
如胡麻子擣其汁可爲脂其味亦如豬脂
椿
莊子上古有大椿者以八千歲爲春以八千歲爲秋
羣芳譜椿一作櫄一作杶一作橁今俗名香椿長而有
夀南北皆有之木身大而實其榦端直紋理細膩肌色
赤皮有縱紋易起葉自發芽及嫩時皆香甘生熟鹽醃
皆可茹世皆尚之五雜組燕齊人採椿芽食之以當
蔬亦有點茶者其物茁時甚珍之既老則葅而蓄之南
人有食而吐者然椿有香臭二種臭者土人以湯瀹而
滷之亦可食也考之圖經疎而臭者乃樗耳蓋二木甚
相𩔖但以氣味别之今人不復識認槩呼爲椿也
樗
莊子吾有大樹人謂之樗其本擁腫不中繩墨小枝拳
曲不中規矩羣芳譜樗亦椿𩔖氣臭俗名臭椿一名
虎目樹一名大眼桐皮粗肌虚而白其葉臭惡陸璣
詩疏樗樹及皮皆似漆青色其葉臭本草椿木樗木
舊不載所出州土今處處有之二木形榦大抵相𩔖椿
木實而葉香可噉樗木疎而氣臭膳夫熬去其氣葉亦
可噉北人呼樗爲山椿江東人呼爲虎目葉脫處有痕
如樗蒲子又如眼目故得此名夏中生莢樗之有花者
無莢有莢者無花莢常生臭樗上未見椿上有莢者然
世俗不辨椿樗之異故俗名爲椿莢其實樗莢耳其無
花不實木大端直爲椿有花而莢木小榦多迃矮者爲
樗五行志漢成帝永始元年河南街郵樗樹生枝如
人頭眉目鬚皆具但無髮耳集異志後漢靈帝熹平
三年右校别作中有兩樗樹皆高四尺其一株宿夕暴
長長丈餘大一圍作胡人狀頭目髩鬚髮備具河洛
記洛陽北山謂之邙山其上無大樹都城之北嶺上有
古樗樹不知其來早晩婆娑周㢠廻四五畝在伊闕正南
相當越公等將建都城之日據此樹以爲南北定准嫌
樗木名惡號曰婆娑羅樹
櫟
周祈名義考爾雅櫟其實梂孫炎曰櫟實橡也有梂彙
自裹木雖堅而不堪充材今櫟炭木是陸璣詩疏苞
櫟秦人謂柞爲櫟河内人謂木蓼爲櫟椒榝之屬也其
子房生爲梂木蓼子亦房生又栩今柞櫟也徐州謂櫟
爲杼其子爲皂或言皂斗其殼爲汁可以染皂今京洛
及河内多言杼斗或云橡斗謂櫟爲杼五方通語也
本草櫟有二種一種不結實者其名曰棫其木心赤一
種結實者其名曰栩其實爲橡六書故櫟冬不凋其
實亦斗有黑心櫟白櫟綿櫟白櫟子尤細綿櫟以堅忍
得名郡國志五雲溪歐冶子鑄劍處下有孤潭深而
青有孤石聳出潭上有大櫟樹客兒與弟惠連作詩連
句刻於樹上
楓
山海經黃帝殺蚩尤於黎山棄其械化爲楓樹爾雅
楓欇欇注楓樹似白楊葉圓而岐有脂而香今之楓香
是說文楓木厚葉弱枝善搖一名欇欇三輔黃圖
漢宮殿中多植楓故曰楓宸至霜後葉丹可愛騷人多
稱詠之格物總論楓樹枝榦修聳葉分三角至秋杪
其葉皆赤簇簇如錦爛然可觀在在有之拾遺記頻
斯國有大楓樹成林高六七十里善算者以里計之雷
電常出樹之半其枝交蔭於上蔽不見日月之光其下
平淨掃灑雨霧不能入焉述異記南中有楓子鬼楓木
之老者爲人形亦呼爲靈楓蓋癭癅也至今越巫有得
之者以彫刻鬼神可致靈異南方草木狀五嶺之間
多楓木歲久則生癅癭一夕遇暴雷驟雨其樹贅暗長
三五尺謂之楓人越巫取之作術有通神之驗取之不
以法則能化去朝野僉載江東江西山中多有楓木
人於楓樹下生似人形長三四尺夜雷雨即長與樹齊
見人即縮依舊曾有人合笠於地明日看笠子挂在樹
頭上旱時欲雨以竹束其頭禊之即雨人取以爲式盤
極神驗楓天棗地是也宋齊丘化書老楓化爲羽人
一統志安福縣有楓木狀如神人面目歲旱以泥封
之則雨南方草木狀楓香樹子大如鴨卵二月花發
乃連著實八九月熟曝乾可燒惟九真郡有之爾雅
翼楓脂一名白膠香金樓子楓脂入地千歲爲琥珀
杉(煔檆同)
南方草木狀杉一名柀煔爾雅柀煔注煔似松生江
南可以爲船及棺材作柱埋之不腐格物論杉樹大
者數圍高十餘丈紋理條直皮粗厚葉尖附枝生若針
刺然青青不彫種蒔宜在山窠深處南方人造屋爲船
多用之出於東海中倭國者尤佳名曰倭木格古要
論杉木出四川廣西江西湖廣徽州等處俗呼曰叄木
又曰㯳木色白而其紋理黃稍紅有香甚清或云南蕃
腦子香生此木中有花紋細者如雉雞斑甚難得花紋
粗者亦可愛直理不花者多溪蠻叢笑野雞斑枋板
皆杉也木身爲枋枝稍爲板又分等則曰出等甲頭曰
長行曰刀斧皆枋也曰水路曰笏削曰中扛皆板也
地志七星杉在麻姑山殿後嶺上圍二三丈高切雲漢
横列七株故以星名遊名山志華子崗上紫杉千仞
被在崖側李時珍本草檆有赤白二種赤杉實而多
油白杉虛而乾燥事物紺珠赤油杉色赤而堅有油
又名紫㯳赤水樹鄧元錫函史出紫油者曰油杉
演繁露爾雅毛詩傳皆云樅木則松葉栢身栝木則栢
葉松身按栢葉松身乃今俗呼爲絲杉者也西京雜
記太液池西有一池名孤樹池中有洲洲上煔樹一株
六十餘圍望之童童如蓋故取爲名劉欣期交州記
合浦東百里有一杉樹漢安帝永初五年春葉落隨風
飄入洛陽城其葉大常杉數十倍術士盛廉曰合浦東
杉葉也此休徵當出王者帝遣千人伐樹役夫多死者
華夷花木考柀小而美者出於黟古稱柀出玉山世
以爲上饒而漢志歙有玉山未知孰是其木爲什器几
案則明潔而宜漆爾雅曰檆柀按二物葉甚相𩔖但檆
聳而柀垂柀又有佳實此爲不同耳
檀
陸璣詩疏檀木皮正青滑澤與檕迷相似又似駁馬駁
馬梓榆其樹皮青白駁犖遙視似馬故謂之駁馬故里
語曰斫檀不諦得檕迷檕迷尚可得駁馬羣芳譜檀
善木也有黃白二種江淮河朔山中皆有葉如槐皮青
而澤肌細而膩體重而堅狀與梓榆莢蒾相似格古
要論紫檀木出交阯廣西湖廣性堅新者色紅舊者色
紫有蟹爪紋新者以水濕浸之色能染物作冠子最妙
近以眞者揩粉壁上果紫餘木不然黃檀木最香今人
多以作帶唐書單單在振州東南木多白檀遁甲
開山圖河東有獨頭山多青檀可以爲良弓廣雅青
檀似奚橀語曰齊人斫檀奚橀先殫(奚橀一作挈橀)漢書注
攙檀檀别名便民圖纂一僧舍有大樹不知其名春
時如枯夏月方萌每歲待黃梅過方始舒葉葉既開則
水定極凖一境農人憑以卜水候後一山丁過見之云
此望水檀也
檜
格物總論檜皮光葉尖硬如芒刺檜柏相半者名檜柏
皆能結子柯葉青青四時不彫也羣芳譜曲阜孔廟
殿前檜一株相傳宣聖手植紋皆左紐上聳無枝而不
死每遇一代興或聖君出則發一枝五雜組孔廟中
檜歴周秦漢晉幾千年至懷帝永嘉三年而枯枯三百
有九年子孫守之不敢動至隋恭帝義寧元年復生生
五十一年至唐高宗乾封二年再枯枯三百七十四年
至宋仁宗康定元年復榮至金宣宗貞祐二年兵火摧
折無復孑遺後八十二年爲元世祖三十一年故根復
發於東廡頽址之間遂日茂盛翠色䓗然至太祖洪武
二年己巳凡九十六年其高三丈有竒圍四尺許至弘
治己未爲火所焚今雖無枝葉而直幹挺然不朽不摧
生意隱隱未嘗枯也太清記太清宮檜老子手植根
株枝榦皆左紐遊名山記茆山玉晨觀門列古檜十
四傳爲許長史手植大逾合抱紋皆左紐若出人力此
可以觀造化之巧近一株瘁仆人割其皮以去道士云
左紐檜不止是三清殿前凡六老君殿前凡二藏殿茅
君殿後皆有其一太平清話虞山至道觀有所謂七
星檜者相傳爲梁時物也今僅存其三餘則後人𥙷植
者而三株中又有雷震風擘者尤爲詭異眞竒觀也
平泉花木記雁翅檜葉婆娑似雁翅也老學庵筆記
海檜夭矯堅瘦皆天成又有刻削盤屈而成者名土檜
陳郁話腴眞廟朝寢殿側有古檜秀茂不羣名御愛
檜然横礙殿簷眞皇意欲去之一夕風雷轉摺其枝時
以爲瑞花木考宣和後四年萬歲峯改名夀岳旁有
兩檜一夭矯者名曰朝日升龍之檜一偃蹇者名曰臥
雲伏龍之檜皆玉牌填金字書之海錄碎事平江學
中有龍頭檜蘸水檜山堂肆考常州列帝廟有獨孤
檜潁州靈壇觀有再生檜老學庵筆記亳州太清宮
檜花開時蜂飛集其間作蜜極香謂之檜花蜜
荆
春秋運斗樞玉衡星散爲荆格物總論荆小木叢生
枝莖婆娑葉刻缺粗澁荒坂洲渚間多有之又有所謂
牡荆山荆杜荆等名不一而足藝文𩔖聚禮弓矢圖
楚燩以荆爲之然以灼正以荆者凡木心圓荆心方也
廣志楚荆也牡荆蔓荆也赤莖大實者名曰牡荆
漢郊祀志以牡荆畫幡如淳注牡荆荆之無子者本
草牡荆一名黃荆一名小荆南方草木狀寧浦有三
種荆金荆可作枕紫荆堪作牀白荆堪作履與他處牡
荆蔓荆全異又彼境有牡荆取節不相當者日暈時刻
之與病人身齊等置牀下雖危困亦愈登真隱訣注
梁天監三年上將合神仙飯奉勅論牡荆曰荆花白多
子子粗大歴歴疎生不過三兩莖多不能圓或褊或異
或多似竹節葉與餘荆不殊蜂多採牡荆牡荆汁冷而
甜餘荆被燒則烟火氣若牡荆體慢汁實烟火不入其
中主治心風第一於時遠近尋覓不得猶用荆葉今之
所有者云大業拾遺錄北景郡在林邑南有金荆生
於高山峻阜大者十圍盤屈癅蹙文如美錦色豔於眞
金中夏時有於海際得之工人數用甚精妙貴於沉檀
朝野僉載煬帝令朱寬征畱仇國還得金荆癅數十
片木色如眞金密緻而文彩盤蹙有如美錦甚香極細
可以爲枕及案面事物紺珠欒荆莖葉似石楠六月
開花紫白色葉有細黑點冬不凋孝子傳古有兄弟
忽欲分異出門見三荆同株接葉連隂歎曰木猶欣聚
况我而殊哉還爲雍和
椒
運斗樞玉衡星散爲椒詩疏椒樹似茱萸有針刺莖
葉堅而滑澤蜀人作茶吳人作茗皆合煮其葉以爲香
今成臯諸山間有椒謂之竹葉椒其樹亦如蜀椒少毒
熱不中合藥也可著飲食中又用蒸雞豚最佳東海諸
島上亦有椒樹枝葉皆相似子長而不圓甚香其味似
橘皮島上麞鹿食此椒葉其肉自然作椒橘香埤雅
椒似茱萸而小赤色内含黑子如點今謂椒目酉陽
雜俎椒可以求水銀燉煌新錄虜蘇割剌在荅魯之
右大澤中高百尋然無草木石皆赭色山産椒椒大如
彈丸然之香徹數十里每然椒則有鳥自雲際翩躚五
色名赭爾鳥蓋鳳凰種也昔漢武帝遣將軍趙破奴逐
匃奴得其椒不能解以問東方朔朔曰此天仙椒也塞
外千里有之能致鳳武帝植之太液池至元帝時椒生
果有異鳥翔集清異錄椒又名扁鵲銘蜀産者上葉
屬木故青皮本火故赤花應土故黃膜垂金故白子符
水故黑五行全足草中大丹服餌家重之通志椒曰
陸橃曰南椒生漢中者曰漢椒蜀中者曰蜀椒巴中曰
巴椒山海經琴鼓之山其木多椒景山多秦椒范
子計然蜀椒出武都赤色者善秦椒出天水隴西細者
善本草蜀椒味辛温逐骨節皮膚死肌堅齒髮調關
節耐寒暑久服頭不白輕身增年一名巴椒一名蓎藙
一名胡辛一名含丸使者樹如茱萸有刺秦椒久服輕
身好顔色耐老增年事物紺珠漢椒似胡椒而大黑
色竹葉椒如川椒而毒熱本草蔓椒味苦温無毒一
名豕椒一名豬椒一名彘椒一名狗椒酉陽雜俎胡
椒出摩伽陁國呼爲昧履支其苗蔓生莖極柔弱葉長
寸半有細條與葉齊條上結子兩兩相對其葉晨開暮
合合則裹其子於葉中子形似漢椒至芳辣六月採今
作胡盤肉食皆用之真臘風土記胡椒纏藤而生纍
纍若綠草子其生而青者尤辣本草胡椒大温無毒
味甚辛辣殺一切魚鱉蕈毒
榕
南方草木狀榕樹南海桂林多植之葉如木麻實如冬
青樹榦拳曲是不可以爲器也其本稜理而深是不可
以爲材也燒之無熖是不可以爲薪也以其不材故能
久而無傷其蔭十畝故人以爲息焉而又枝條既繁葉
又茂細軟條如藤垂下漸漸及地藤稍入地便生根節
或一大株有根四五處而横枝及鄰樹即連理南人以
爲常不謂之瑞木後山談叢蔡州壺公觀有大木世
莫能名也高數十尺其枝垂入地有根復出爲木枝復
下垂如是三四重圍環列如子孫然世傳漢費長房遇
仙者處木即縣壺者沈丘令張戣閩人嘗至蔡爲余言
乃榕木也嶺外多有之其四垂旁出無足怪者彙苑
詳註榕或作槦言材不中梓人用也有二種一種矮而
盤桓初生如葛藟緣木後乃成樹其鬚著地復生爲根
一種名赤榕最爲高大此二樹者爲蔭最濃泉南雜
志衛西榕樹榦大如一間屋枝上有纚纚垂下者謂是
根也其高參天枝葉蔭可三十餘丈相傳韓少卿國華
爲郡誕魏公日樹杪爲吐烟靄榕樹千年者其上生伽
南香閩部疏榕賤木也至福州始多故以名城然至
漳泉間更多而鉅扶疎旁出根如流蘇下垂著榦即抱
負爲一輪囷連拳好作怪狀其根盤地崚嶒蚪臥恒畝
許多根故易茂而難拔不才故寡伐而長夀五雜組
榕木惟閩廣有之而晉安城中最多故謂之榕城亦曰
榕海云其木最易長折枝倒埋之三年之外便可合抱
柯葉扶疎上參雲表大者蔽虧百畝老根盤拏如石焉
木理邪而不堅易於朽腐十圍以上其中多空此莊子
所謂以不才終天年者也閩人方言亦謂之松按松字
古作㮤則亦與榕通用矣
楮
漢郊祀志稷榖樹師古注穀樹楮樹也其子𩔖榖故曰
稷種詩疏榖幽州人謂之穀桑或曰楮桑荆揚交廣
謂之榖中州人謂之楮殷中宗時桑榖共生是也今江
南人績其皮以爲布又擣以爲紙謂之榖皮紙長數丈
潔白光輝其裏甚好其葉初生可以爲茹廣州記蠻
夷取榖皮熟搥以擬氈汁能寫金物𩔖相感志楮膠
可以團丹砂格物總論楮樹高丈餘大者數圍枝條
修聳葉刻缺而澁有毛取其實可以練絹又爲面藥以
米泔灑楮亦能生菌也埤雅皮斑者是楮皮白者是
穀有瓣者曰楮無瓣者曰構本草圖經楮有二一種
皮有斑花文謂之斑榖今人用爲冠一種皮無斑葉似
葡萄作瓣而有子者其實初夏生如彈丸青綠色六七
月漸深紅色乃熟抱朴子楮實赤者餌之一年老還
少羣芳譜斑榖三月開花成長穗如柳花狀不結實
又一種皮白無花葉有椏义似葡萄葉開碎花結實如
楊梅用時但取葉有椏义有子者爲佳八九月采實名
楮桃一名榖實
樺
上林賦華楓枰櫨師古注華即今之皮貼弓者也大
業拾遺二年汾州起汾陽宫宮南外平林率是大樺木
高百餘尺行從文武皆剝取皮覆菴舍格物總論樺
木似山桃皮上有紫黑花勻者用以裹鞍及弓鐙又可
以入藥用字亦作&KR0008;格古要論韃靼樺皮木出北地
色黃其斑如米大微紅色能收肥膩甚難得裹刀靶爲
最今人以樺皮飾弓名樺皮弓又以襯靴本草樺堪
爲燭取脂燒辟鬼五雜組樺木皮軟而中空若敗絮
焉故取以貼弓便於握也又可以代燭余在青州持官
炬者皆以鐵籠盛樺皮燒之易燃而無烟也博物要
覧樺皮畫家用以燒烟熏紙作僞古畫故亦名&KR0008;
格致鏡原卷六十五
