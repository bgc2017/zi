格致鏡原卷三大學士陳元龍撰
乾象𩔖(三)
風(附相風)
總論五經通義隂陽散為風風氣無根也物理論
風者隂陽亂氣激𤼵而起者也怒則飛沙揚礫𤼵屋拔
樹喜則搖枝動草順物布氣天地之性自然之體也
劉熙逸雅風兖豫司冀横口合唇言之風汜也其氣博
氾而動物也青徐言風踧口開脣推氣言之風放也氣
放散也抱朴子風高者道遠下者道近凡大風非常
三日三夜者天下盡風也二日二夜者天下半風也一
日一夜者千里風也乙巳占凡風動葉十里鳴條百
里搖枝二百里墮葉三百里折小枝四百里折大枝五
百里飛沙石千里拔大樹根五千里凡鳴條以上皆百
里風也莊子大塊噫氣其名為風是惟無作作則萬
竅怒號而獨不聞之翏翏乎山林之畏佳大木百圍之
竅穴似鼻似口似耳似枅似圈似臼似洼者似汙者激
者謞者叱者吸者呌者譹者宎者咬者前者唱于而隨
者唱禺冷風則小和飄風則大和厲風濟則衆竅為虚
遁甲開山圖大庭氏之王有天下五風異色天中
記吳俗以十月初五日為五風生日此日有風則每五
日風雨如期而至終歲皆然謂之五風信田家五行
凡風單日起單日止雙日起雙日止凡大風日出之時
必略静謂之風讓日諺云春風踏脚報言易轉方如人
傳報不停脚也一云吹一日南風必還一日北風猶報
答也七脩𩔖藁春之風自下而升上紙鳶因之以起
夏之風横行空中故樹杪多風聲秋之風自上而下木
葉因之以隕冬之風著土而行是以吼地而生寒也
應劭風俗通飛廉風伯也風師箕星也北齊書李騊
駼聘陳問陸士秀江南有孟婆是何神也士秀曰山海
經帝女遊於江中出入必以風雨自隨以帝女故曰孟
婆猶郊祀志以地神為泰媪也博異記封家十八姨
乃風神也道經風伯方道彰山海經大荒之中有
山曰鞠陵有神曰折丹處東極以出入風又南山東四
百里至於旄山之尾其南有谷曰育遺多怪鳥凱風自
是出又令丘之山無草木多火其南有谷焉曰中谷條
風自是出武陵記風門山有石門去地百餘丈將欲
風起此門隱隱有黑氣上須臾有黑風竟天劉欣期
交州記風山在九眞郡風門在山頂上常有風酈元
水經注屈縣有風山上有穴如輪風氣蕭瑟不止當其
衝所略無生草蓋衆風之門也邢子勵趙記龍山有
四麓各有一穴大如車輪春風出東秋風出西夏風出
南冬風出北盛弘之荆州記宜都佷山縣山有風穴
口大數尺名曰風井夏則風出冬則風入風出入之時
吹拂左右常淨暑月經之凛然有衣裘想仙傳拾遺
五臺山有風穴遊人稍或諠呼及投物擊觸即大風震
發揭屋拔木必為物害三水小牘汝南林汝縣南廣
城陂西有小山崆峒其巔穴如蓋將大風則白犬自穴
出人以為候山海經法岳之山有獸曰山&KR0968;其行如
風見則天下大風交州記風母出九德縣似猨見人
若慙打殺得風還活大寶積經復有風輪名為乾竭
劫水漂時能令彼水悉皆枯涸復有風輪名為徧霔劫
火燒時普於世界降霔大雨起世經難陀苑中自然
有三種風輪曰開曰淨曰吹開者有風來開苑諸門淨
者有風來掃除其地令皆清淨吹者有風來吹諸華樹
令花布散
名號淮南子諸稽攝提條風之所生也通視明庶風
之所生也赤奮若清明風之所生也共工景風之所生
也諸比涼風之所生也臯稽閶闔風之所生也隅強不
周風之所生也窮奇廣莫風之所生也呂氏春秋何
謂八風東北曰炎風(一曰融風)東方曰滔風東南曰薰風南
方曰巨風西南曰凄風西方曰飂風西北曰厲風北方
曰寒風爾雅南風謂之凱風東風謂之谷風北風謂
之涼風西風謂之泰風風與火為庉(庉庉熾盛之貌)廻風為飄
日出而風為暴風而雨土為霾隂而風為曀風俗通
猛風曰颲涼風曰飅微風曰飉小風曰颼小風從孔來
曰&KR0146;黃帝占風不及地和緩而來謂之祥風符瑞
圖祥風者瑞風也一名景風尸子其風春為𤼵生夏
為長嬴秋為方盛冬為安静四氣和為通正謂之永風
孝經援神契德至八方則祥風至初學記春晴日
出而風曰光風秋冬餘曰緒風俱見楚辭風吹萬物有
聲曰籟見莊子乙巳占𤼵屋折木者曰怒風揚沙轉
石者曰狂風四轉五復者曰亂風風卒起乍有乍無者
曰暴風獨鹿蓬勃者曰勃風扶搖羊角者曰飄風風來
清涼温和塵埃不起者曰和風爾雅焚輪謂之頽扶
搖謂之猋郭註暴風從上而下曰焚輪從下而上曰扶
搖名義考莊子搏扶搖羊角而上者九萬里扶搖暴
風相扶而動搖奔疾若犬走然即爾雅所謂猋也羊角
旋風望之插天如羊角即爾雅所謂頽也又轉旋如熖
焚輪之狀亦曰焚輪養生經修身之道春避青風夏
避赤風秋避白風冬避黑風楊愼外集二十四番花
信風梁元帝纂要鵝兒木蘭李花楊花榿花桐花金櫻
黃芀楝花荷花梹榔蔓羅菱花木槿桂花蘆花蘭花蓼
花桃花枇杷梅花水仙山茶瑞香其名具存蓋通一歲
言也荆楚歲時記小寒三信梅花山茶水仙大寒三信
瑞香蘭花山礬立春三信迎春櫻桃望春雨水三信菜
花杏花李花驚蟄三信桃花棣棠薔薇春分三信海棠
梨花木蘭清明三信桐花麥花柳花榖雨三信牡丹荼
䕷楝花此後立夏矣此小寒至立夏之候也大戴禮
正月時有俊風俊者大也大風南風也何大於南風也
曰合冰必於南風解冰必於南風生必於南風收必於
南風故大之也田家五行元宵前後必有料峭之風
謂之元宵風韻府河朔春時疾風數日一作三日乃
止曰吹花擘柳風月令廣義黃梅時西南風急名曰
哭雨風主雨立至易過風俗通五月有落梅風謂之
信風周處風土記南中六月則有東南長風俗號黃
雀風時海魚變為黃雀因名也庚溪詩話吳人每暑
月則東南風數日甚者至踰旬而止吳人名之曰舶趠
風云海外舶船禱於神而得之乘此風到江浙間也
嶺南錄嶺嶠秋夏雄風曰颶風𤼵自午至夜半乃止仆
屋僵樹甚者颺屋瓦若飛蝶累年一𤼵或歲再三南
越志熙安間多颶風颶者具四面之風也一曰懼風常
以六七月𤼵未至時三日雞犬為之不寧大者或至七
日小者一二日外國以為黑風嶺表錄異南海秋夏
聞或雲物慘然有暈如虹長六七尺此候則颶風必𤼵
故呼為颶母見忽有震雷則颶風不作矣舟人常以為
候預為備之番禺雜記颶風將𤼵有微風細雨先緩
後急謂之鍊風楊愼外集凡颶風之作先一二日片
雲漫空疾飛海人呼為颺潮風東廣泛海者曰犁頭雲
蘇過颶風賦云斷蜺飲江而北指赤雲夾日以南翔此
颶之漸也田家五行夏秋之交大風及有海沙雲起
謂之風潮古人名之曰颶風航海之人又名之為破帆
風李肇國史補江淮船泝流而上常待東北風謂之
信風七八月有上信三月有鳥信五月有麥信郭憲
洞冥記裂葉風八月風也蔡邕月令章句仲秋白露
節盲風至秦人謂蓼風為盲風提要錄鯉魚風乃九
月風也巢氏病源論冬至日有疾風從南來名曰虛
風能害人故曰賊風宋玉風賦大王之雄風庶人之
雌風風俗通清而不及地二三尺曰君子風北史
芒山之役有風從西來入營李興業曰小人風來當大
勝魏志管輅傳輅過清河倪太守時大旱輅言樹上
已有少女微風樹間又有隂鳥和鳴若少女反風羣鳥
飛翔雨應至矣果如其言王氏談錄管輅云天欲雨
樹上已有少女微風今俗多云急風翻葉見白者是
兵書風從震來名嬰兒風也陸機要覽列子御風嘗
以立春遊八荒立秋歸乎風穴是風至草木𤼵生去則
搖落謂之離合風漢鄭弘傳弘樵射的山得一遺箭
頃有人來覓還之其人問所欲弘曰常患若耶溪採薪
為難願旦南風暮北風故若耶溪風至今猶然人呼為
鄭公風又曰樵風江湖紀聞石氏女嫁為尤郎婦情
好甚篤尤為商遠行妻阻之不從尤出不歸妻憶之病
臨亡長嘆曰吾不能阻其行以至於此今凡有商旅遠
行吾當作大風為天下婦人阻之自後商旅𤼵船値打
頭逆風則曰此石尤風也遂止不行孔六帖前蜀王
衍咸康元年十月幸秦州至梓潼大風𤼵屋拔木太史
曰此貪狼風也當有敗軍殺將者王嘉拾遺記崑崙
山有四面風言東南西北一時俱起也又有祛塵風若
衣服塵汚者風至吹之衣則淨如浣濯如來三昧經
譬如隨藍風一起時諸樹名大樹而不能自制拾遺
記瀛洲時有香風泠然而起張袖受之則歴紀不歇著
肌膚必軟滑唐書西域大流沙多熱風觸人及六畜
皆迷仆圖經海道之險曰癡風曰黑風癡風之作連
日怒號不已四方莫辨黑風則天色晦冥不分晝夜
相風稗史彙編黃帝傳有相風烏疑黃帝作拾遺記
曰少昊母曰皇娥遊窮桑之浦有神童稱為帝子與皇
娥讌戲泛於海以桂枝為表結芳茅為族刻玉為鳩置
於表端言知四時之候今之相風烏亦其遺象古今注
曰相風為夏禹所作周遷輿服雜事曰相風周公所造
即鳴鳶之象禮曰前有塵埃則載鳴鳶後代改為烏沈
約輿服志曰相風秦制郭緣生述征記長安宫南靈
臺上有相風銅烏或云此烏遇千里風乃動炙轂子
舟船於檣上刻木作烏啣幡以候四方之風名五兩竿
軍行以鵝毛為之亦曰相風烏淮南子若綄之候風
也許愼注綄候風扇也楚人謂之五兩文選占五兩
之動静注以雞羽為之重五兩繫於檣尾以候風師
友談記蔣穎叔為江淮𤼵運常立占風旗於署前日候
之開元遺事五王宮中各立長竿挂五色旌於竿上
四垂綴以金鈴如鈴有聲即往視旌之所向可以知四
方風候名相風旌岐王宮中於竹林内懸碎玉片每夜
聞相觸之聲即知有風號占風鐸宋書明帝體肥憎
風夏月常拜左右二人為司風令每風起方面輙先啓
聞
雷(附電)
易繫辭動萬物者莫疾乎雷河圖帝通紀雷天之鼓
前漢五行志雷於天地為長子以其首萬物與之出
入也二月出地百八十日雷出則萬物出八月入地百
八十日雷入則萬物入入則除害出則興利人君之象
也京房易傳雷者天拒難折衝之臣也君承用節度
則雷以節暴人威福則雷殺人論衡雷者太陽之激
氣也正月陽動故正月始雷五月陽盛故五月雷迅秋
冬陽衰故秋冬雷潛盛夏之時太陽用事隂氣乘之隂
陽分争則相校軫校軫則激射激射為毒中人輙死中
木木折中屋屋壞雷者火也淮南子隂陽相薄為雷
逸雅雷硠也如轉物有所硠雷之聲也震戰也所擊
輙破若攻戰也又曰辟歴辟折也所歴皆破折也何
休公羊注雷疾甚者為震爾雅疾雷為霆注雷音急
激者為霹靂說文霆雷餘聲也鈴鈴所以挺出萬物
者震劈歴萬物者(徐鉉云劈歴别作霹靂非)春秋繁露王者言不
從則金不從革而秋多霹靂霹靂者金氣也其音商也
故應之以霹靂師曠占春雷初起其音恪恪霹靂者
所謂雄雷旱氣也其鳴依依音不大霹靂者謂之雌雷
水氣也法苑珠林依經雷亦多種或有雷車雷鼓鬼
神桴打手擊故俗稱為天鼓於中亦有罪惡多者霹靂
而死見受報也雞跖集河圖謂雷聲曰玉虎鳴酉
陽雜俎雷聲兜率天作歌誦音閫浮提作海潮音起
世經有三因緣更相觸故雷聚空中有音聲出一雲中
風界與地界相觸著故便有聲出二於雲中風界與彼
水界相觸著故即便聲出三於雲中風界與彼火界相
觸著故即便聲出所以者何譬如樹枝相揩即有火出
此亦如是禮月令仲春之月日夜分雷乃𤼵聲仲秋
之月雷乃收聲大戴禮雷震雉鳴雊鼓其翼也正月
必雷人不必聞唯雉聞之論衡千里不同風百里不
同雷師曠占初雷從金門起上田旱下田熟田家
五行東州人云一夜起雷三日雨言雷自夜起必連隂
珍珠船雷州隂晦之夕謂之雷耕曉眎田中必有開
墾之迹國史補雷州春夏多雷秋日則伏地中其狀
如彘人取食之李朝威柳毅傳毅遊涇陽遇婦人牧
羊道畔自言是洞庭龍小女毅問牧羊何所用女曰非
羊也雨工也何謂雨工曰雷霆之𩔖也數復視之則皆
矯顧怒步飲齕甚異而大小毛角則無别羊焉嶺表
錄異雷州之西雷公廟百姓每歲配連鼔雷車有以魚
彘肉同食者立為霆震皆敬而憚之每大雷雨後多於
野中得黳石謂之雷公墨叩之鎗然光瑩如漆又如霹
靂處或土木中得楔如斧者謂之霹靂楔小兒佩帶皆
辟驚邪孕婦磨服為催生藥必騐投荒雜錄凡訟者
投牒必以雷墨雜常墨書之為利田藝衡畱青日札
雷擊下入土二三尺必有物如豆青色石上圓而大下
細而尖如針曰雷斧可入藥兼能辟邪沈括筆談世
人有得雷斧雷楔者多於震雷下得之雷斧多以銅鐵
為之楔乃石似斧而無孔玄中記玉門之山有一國
國中有山上有祠廟國人歲歲出石䃡數千枚輸廟中
名為霹靂䃡給霹靂用從春雷出䃡日減至秋而盡
筆談内侍李舜舉家曾為暴雷所震其堂之西室雷火
自窗間出赫然出簷人以為堂屋已焚皆出避之及雷
止其舍宛然牆壁窗紙皆黔有一木格其中雜貯諸器
其漆器銀釦者銀悉鎔流在地漆器曾不燋灼有一寶
刀極堅剛就刀室中鎔為汁而室亦儼然人必謂火當
先焚草木然後流金石今乃金石皆爍而草木無一燬
者非人情所測神仙感遇傳雷兄弟五人雷二雷五
性剛燥張七澤曰白玉蟾謂隂陽之氣結而成雷有
神主之曰神霄眞王雷有五曰天雷水雷地雷神雷社
雷或曰風雷火雷雲雷蠻雷或又曰天雷地雷水雷神
雷妖雷天雷箕星掌之地雷房星掌之水雷奎星掌之
神雷鬼星掌之妖雷婁星掌之論衡圖畫之工圖雷
之狀如連鼓形又圖一人若力士謂之雷公左手引連
鼓右手椎之陸深願豐堂漫書凡圖畫雷形作人間
小鼓環而連之或畫其神狀如飛鳥而銳喙肉翄赤色
而人足按宋大觀間大滌山人胡眞隱居山間一日忽
聞有聲若鼉鼓數百黑雲靉靆間火毬相逐巳而迅雷
烈風移時乃止夫隂陽相搏擊則為雷非若七政可以
形象求也雷若有象則火毬近是霹靂斧先儒所謂星
隕而石之𩔖火能生土故也搜神記晉扶風楊道和
夏於田中値雷雨至桑樹下霹靂下擊之道和以鋤格
折其肱遂落地不得去唇如丹目如鏡毛角長三尺餘
狀如六畜頭似獼猴酉陽雜俎貞元四年宣州忽大
雷雨一物墮地豬首手足各兩指執一赤蛇嚙之俄頃
雲暗而失時皆圖而傳之投荒雜錄嘗有雷民因大
雷電空中有物豕首鱗身狀甚異民揮刀以斬其物踣
地血流道中而震雷益厲其夕凌空而去自後揮刀民
居屋頻為天火所災雷民圖雷公形以祀者皆豕首鱗
身也廣異記唐開元末雷州有雷公與鯨鬭鯨身出
水上雷公數十在空中上下或縱火或詬擊七日方罷
海邊居人往看不知二者何勝但見海水正赤道經
雷公江赫冲續搜神記義興人姓周永和中寄宿道
邊女子家一更中聞有小兒喚阿香云官喚汝推雷車
女子辭去忽驟雷雨明朝視宿處乃一新塜國史補
岳州玉眞觀為天火所焚唯畱一柱倒書謝仙火三字
字如刻畫有問何仙姑者曰此雷部中鬼也夫婦皆長
三尺色如玉掌行火後於道藏中檢之果然李濟翁
資暇錄符咒之𩔖末句急急如律令者人皆以為如飲
酒之律令速去不得滯也一說漢朝每行下文書皆云
如律令言非律非令之文書行下當亦如律令故符祝
之𩔖末句有如律令之言並非也案律令之令字宜平
聲讀為零律令是雷邊捷鬼此鬼善走與雷相疾速故
云如此鬼之疾走也玉樞經雷部鬼神晝勞夕役動
有捶楚大則考戮屑雲雕雷無有巳時檄龍命鴉以息
彼作山海經雷澤有雷神雷首人身鼓其腹則雷
河圖黃帝以雷精起論語說子路感雷精而生尚剛
好勇投荒雜錄牙門將陳義即雷之諸孫昔陳氏因
雷雨晝冥庭中得大卵覆之數月卵破有嬰兒出焉自
後日有雷扣擊戶庭入其室中就於兒所若乳哺者歲
餘兒能食乃不復至遂以為已子義即卵中兒也番
禺雜記邨民鑿山為穴多品供雷冀雷享之名雷藏民
家女或為神所依即呼為雷郎得子曰雷子
電五經通義電謂之雷光陸佃埤雅隂陽激耀與
雷同氣𤼵而為光者也雷从回電从申隂陽以回薄而
成雷以申洩而為電故也淮南子電激氣也以為鞭
策逸雅電殄也乍見則殄滅也禮月令二月始電
疏電陽光陽微則光不見此月陽氣漸盛以擊於隂其
光乃見西京雜記太平之世電不眴目宣示光輝而
已元命苞注䃱磹灼電之耀也司馬相如大人賦
貫列缺之倒景兮注服虔曰列缺天閃也張揖曰陵陽
子明經曰列缺氣去地二千四百里張衡曰列缺電也
田家五行夏秋之間夜晴而見遠電俗謂之熱閃南
閃主久晴北閃主即雨北閃俗謂之北辰閃神仙傳
天公與玉女投壺梟而脫誤不接天為之笑開口流光
所以為電道經電母秀文英起世經東方有電名
曰無厚南方有電名曰順流西方有電名曰墮光明北
方有電名曰百生樹無厚與墮光明相觸相對順流與
百生樹相觸相對故虚空雲聚之中出生大明名曰電
光南唐書睦昭符為常州刺史一日坐廳事雷雨暴
至電光如金蛇繞案昭符撫案叱之雷電遽散及舉案
惟得鐵索重百斤昭符命舉索納庫中
雲(附霞)(氣)
總論說文雲者山川之氣春秋說題辭雲之為言
運也觸石而起謂之雲含陽而起以精運也逸雅雲
猶云云衆盛意也又言運也運行也荀卿雲賦託地
而游㝢友風而子雨冬日作寒夏日作暑廣大精微請
歸之雲丘光庭兼明書雲也者譬之於炊或有水而
無火有火而無水皆不能生氣必須水火備而後氣生
由此而論雲必隂陽相將而出非一氣能生者也周
禮保章氏以五色雲物辨吉凶之祲象視日旁雲氣青
為蟲白為喪赤為兵荒黑為水黃為豐山堂肆考雲
山川氣也隂重則色深黑而風隂稍輕則色淺黑而雨
惟晴明則白雲遊颺乃雲之本相也日射之則紅而成
霞月射之則炫而為彩皆借日月之光華也左傳哀
公六年楚有雲如衆赤鳥夾日以飛三日感精符冬
至有雲迎送日者來歲美宋忠注雲迎日出雲送日沒
也宋永初山川記鄱陽長夀山形如馬白雲出於鞍
中崇朝而雨物𩔖相感志襄陽石梁山出雲應驗符
合鄉人候之若白雲起定雨黃雲起則風黑雲起則多
病京房易飛候凡候雨有黑雲如羣羊奔如飛鳥五
日必雨田家五行諺云雲行東雨無蹤車馬通雲行
西馬濺泥水没犁雲行南雨潺潺水漲潭雲行北雨便
足好晒榖雲陣起自西南來者雨必多起自東南者絶
無雨陶穀清異錄秦隴邨民稱雲為天公絮魏志
太和元年七月雲鬭聲如暴風急雨癸辛雜識宣和
中艮嶽初成山中多造油絹囊入水濕之曉張於絶巘
危巒之上既而雲盡入遂括囊題曰貢雲每車駕所臨
則盡縱之須臾滃然充塞如在千巖萬壑間又東坡一
日還山見雲氣如羣馬奔突自山中來遂以手掇開籠
合之及歸白雲盈籠放出遂作攓雲篇謝氏詩源更
嬴之妻能作鎻雲囊佩之陟高山有雲處自然有雲氣
入其中至家啓之白雲如綿自囊而出開山圖霍山
南嶽有雲師如𧖟長六寸廣雅雲師謂之豐隆
名號西京雜記瑞雲曰慶雲曰景雲慶雲或曰卿雲
雲外赤内青謂之矞雲史記若烟非烟若雲非雲郁
郁紛紛蕭索輪囷是謂慶雲慶雲見嘉氣也春秋運
斗樞天樞得則景雲出天子孝則景雲出游西京雜
記董仲舒曰雲則五色而為慶三色而為矞孫氏瑞
應圖梢雲瑞雲也人君德至則出若樹木梢梢然也
易通卦驗冬至初陽雲出箕如樹木之狀小寒合凍蒼
陽雲出氐大寒降雪黑陽雲出心立春青陽雲出房如
積水雨水黃陽雲出亢驚蟄赤陽雲出翼春分正陽雲
出軫如積白鵠清明白陽雲出奎榖雨太陽雲出張如
車蓋立夏常陽雲出觜如赤硃小滿上陽雲出七星芒
種長陽雲出斗維夏至少隂雲出參如水波莘莘小暑
雲五色出大暑隂雲出南赤北蒼立秋濁隂雲出如赤
繒處暑赤雲出白露黃隂雲出秋分白隂雲出寒露正
隂雲出井如冠纓霜降太隂雲出鬼上如羊下如磻石
立冬隂雲出而黑大雪降隂雲出而分冬至日謹候見
雲送迎從其鄉來歲美民和史記韓雲如布趙雲如
牛楚雲如日宋雲如車魯雲如馬衛雲如犬周雲如輪
秦雲如美人魏雲如鼠齊雲如絳衣越雲如龍蜀雲如
囷倉呂氏春秋山雲草莽水雲魚鱗旱雲烟火雨雲
水氣(淮南子作岑雲水波)無不比𩔖其所生以示人河圖始開
黃泉之埃上為黃雲青泉之埃上為青雲赤泉之埃上
為赤雲白泉之埃上為白雲玄泉之埃上為玄雲修
眞秘訣以立春日北望有紫綠白雲者為三素飛雲三
元君以是日上詣天帝黃庭經註紫青紅謂之三素
雲春秋孔演圖舜將興黃雲升於堂湯將興白雲入
於房洛書蒼帝起青雲扶日赤帝起黃雲扶日有白
雲出自蒼梧入於大梁京房易傳赤雲如兔蜀國當
富前漢天文志祥雲如狗赤色長尾三枚夾漢而行
宋史祥符元年封泰山天文院言紫雲如蓋黃雲如
龍鳳青雲如竹木名梢雲呂氏春秋雲狀若有象馬
以鬭名曰滑馬有若犬若馬若白鵠若衆車有其狀若
懸釜而赤其名曰雲旍楊愼外集雲如班駁形舟人
謂之風花見濟北集爾雅弇日為蔽雲注即暈氣五
彩覆日也初學記雨雲曰油雲雪雲曰同雲黃子
𤼵相雨書四方有濯魚雲疾者立雨遲者雨少難至江
漢雲疾者即日雨楚國先賢傳天旱有含水雲從西
方起則焚香祝之京房易傳青白赤黑雲在東西南
北名曰四塞雲見即有雨玉歷璇璣月始生有黑雲
貫月名繳雲不出三日暴雨京房易傳漢川有黑雲
大如席不出五日必雨名曰海雲張野廬山記廬山
天將雨則有白雲或冠峰巖或亘中嶺謂之山帶不出
三日必雨田家雜占天河中有黑雲生謂之河作堰
又謂之黑豬渡河黑雲對起一路相接亘天謂之女作
橋雨下闊又謂之合羅陣皆主大雨立至國史補暴
風之候有砲車雲五燈會元佛家九雲有寶蓮華雲
堅固香雲無邊色樓閣雲種種色妙衣雲無邊清淨栴
檀香雲妙莊嚴寶蓋雲燒香雲妙鬘雲清淨莊嚴貝雲
丹鉛總錄華嚴經有帳雲幡雲冠雲輪雲海潮雲瓔
珞雲寶燈雲寶𦦨雲又吹雲陳思王有吹雲贊言雲如
吹綸絮也妬羅雲雲如羅也妙鬘雲雲如美人髮樓閣
雲如其狀俱見華嚴經蕭雲見宋書符瑞志蘭雲見南
齊書日於蘭雲中薄半暈雕雲見符瑞志雕雲自成五
色儀鳳暗合八音亂鬊雲見漢天文志有雲如焱風亂
鬊鬊如亂髮也粉雲見蔣捷詞粉雲天末起鱗雲見山
谷詞練靄鱗雲涼雲見李賀詩雨過飛涼雲覆車雲見
京房易占黃雲如覆車為大豐矞雲見太玄矞雲紫蜺
旁圍日雲三色為矞蒼雲見春秋文曜鉤楚有蒼雲如
霓向軫七蟠中有荷斧之人向軫而蹲㿝雲見東方朔
占雨候含峰雲見唐太宗詩泄雲見蜀都賦窮岫泄雲
日月恒翳杜詩泄雲行清曉寶光雲見元好問詩兜羅
綿界寶光雲
霞拾遺記炎帝時有流雲灑液是謂霞漿服之得道
後天而老抱朴子碩曼卿修道山中自言至天上遊
紫府遇仙人與流霞一杯飲之輙不饑渴眞誥九眞
華妃曰日者霞之實霞者日之精人唯聞服日實之法
未見其知霞之精也夫飡霞之精甚秘致霞之道甚易
此謂體生玉光霞映上清之法也河圖崑崙山有五
色水赤水之氣上蒸為霞而赫然拾遺記崑崙山第
八層有五色霞十洲記朱霞九光田家五行暮霞
若有火𦦨形而乾紅者非但主晴必主久旱之兆朝霞
雨後乍有者必雨晴天忽有者乾紅色主晴間有褐色
主雨滿天者謂之霞得過主晴霞不過主雨
氣史記凡望雲氣仰而望之三四百里平望在桑榆
上餘二千里登高而望之下屬地者三千里雲氣有獸
居上者勝唐邵諤望氣經地以五雲騰氣晉氣之雲
白潤精明渤海碣岱之間雲氣正黑色華山河南氣色
下黑上赤濟水之雲如黑豬東齊之雲如青靛陣雲如
立垣杼雲𩔖杼軸杓雲如繩蜺雲𩔖闕旗勝兵雲氣如
織敗兵雲氣如枯陵陽子明經春食朝霞日始欲出
赤黃氣也夏食正陽南方日中氣也秋食淪隂日沒以
後赤黃氣也冬飲沆瀣北方夜半之氣也并天玄地黃
之氣是謂六氣月令廣義四時之氣春曰青煒青氣
光輝青陽之氣升上生物者夏赤煒長物秋白煒斂物
冬玄煒閉物也
格致鏡原卷三
