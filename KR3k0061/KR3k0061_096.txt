格致鏡原卷九十六大學士陳元龍撰
昆蟲𩔖(一)
總
爾雅有足謂之蟲無足謂之豸漢五行志蟲豸之𩔖
謂之孽漢成帝紀草木昆蟲咸得其所師古注昆衆
也昆蟲言衆蟲也又許愼云二蟲爲䖵讀與昆同謂蟲
之總名兩義竝通而鄭康成以昆蟲爲明蟲失之矣
說文風動蟲生故蟲八日而化小史集雅化生者眼
無竅周禮外骨内骨郤行仄行連行紆行以脰鳴者
以注鳴者以旁鳴者以翼鳴者以股鳴者以胷鳴者謂
之小蟲之屬以爲雕琢注脰鳴鼃黽屬注鳴精列屬旁
鳴蜩蜺屬翼鳴發皇屬股鳴蜙蝑屬胷鳴蠑螈屬莊
子喘耎之蟲肖翹之物莫不適其性酉陽雜俎食葉
者有絲食土者不息食而不飲者𧖟飲而不食者蟬不
飲不食者蜉蝣周禮秋官壺涿氏掌除水蟲注壺瓦
鼓涿擊也擊瓦鼓以驚水蟲也
𧖟(附金𧖟)
總論𧖟書𧖟爲龍精荀况𧖟賦此夫身女好而頭
馬首者與屢化而不夀者與善壯而拙老者與有父母
而無牝牡者與冬伏而夏游食桑而吐絲前亂而後治
夏生而惡暑喜濕而惡雨蛹以爲母蛾以爲父三俯三
起事乃大已夫是之謂𧖟東方朔别傳𧖟之狀喙呥
呥𩔖馬色斑斑𩔖虎皇圖要覽伏羲化𧖟爲絲黃帝
元妃西陵氏始養𧖟舊漢儀今𧖟神曰菀窳婦人寓
氏公主凡二人𧖟經菀窳婦人先𧖟者也蜀有𧖟女
馬頭娘歴代所祭不同今世俗謂𧖟爲女兒者是古之
遺言也搜神記太古氏有人遠征家有一女并馬一
匹女思父乃戲馬云能爲迎我父吾將嫁汝馬絶韁而
去至父所父乘之而還馬後見女輙怒而奮擊父怪之
密問女女以告父父屠馬曬皮於庭女至皮所以足䠞
之曰爾馬而欲人爲婦自取屠剝言未竟皮蹷然起卷
女而行父失女後於大桑樹枝間得女及皮盡化爲𧖟
績樹上蠒厚大異常鄰婦取養之其收數倍穆希文
蟫史世𫝊𧖟乃馬化故背負馬跡蛻殼時頭如馬今人
祭馬頭娘名馬面菩薩即其神也演繁露荀子𧖟賦
曰此夫身女好而頭馬首者歟今𧖟頭實不似馬而卿
乃云爾則𧖟爲馬𩔖古有其傳矣周禮禁原𧖟為妨馬
也今術家末僵𧖟塗博馬齒馬輙不能齕草則𧖟馬同
𩔖信矣淮南王𧖟經周禮忌原𧖟歲再登非不利也
然王者法禁之謂其殘桑也然則夏𧖟最不宜多育
月令季春后妃齋戒享先𧖟而躬桑以勸𧖟事注先𧖟
天駟星也后妃躬桑率先天下也禮祭儀三宫夫人
桑於公桑風戾以食之注𧖟畏濕惡水不欲見露氣風
戾之使燥也戾乾也博物志𧖟陽物也惡水濕黃
省曾𧖟經𧖟之性喜靜而惡喧故宜靜室喜煖而惡濕
故宜版室室靜可以避人聲之喧閙室密可以避南風
之吹襲室版可辟地氣之蒸鬱白六帖古者天子諸
侯必有公桑𧖟室近川而爲之築宫仞有三尺棘牆而
外閉之歲時記吳縣王成夜見一人立宅東南角謂
成曰此地是君𧖟室我即地之神明日月半君宜作白
粥泛膏於上以祭我必當令君𧖟百倍言訖失所在成
如其言年年得𧖟也雜五行書欲知𧖟善惡常以三
月三日天陰而無日不見雨𧖟大善淮南子𧖟食而
不飲二十七日而化𧖟書飼𧖟勿用雨露濕葉蓋𧖟
性惡濕埤雅今俗飼𧖟以葉灑之欲其勻厚𧖟書
柘桑飼𧖟其絲作琴瑟弦清鳴響亮勝於凡絲遠矣
淮南子人食礬石而死𧖟食而不饑博物志𧖟三化
先孕後交不交者亦産子子後者無眉目收采亦薄
豐寧傳𧖟退之後多爲乾腊貨之開元中春末兩京白
眼蜂如山市人以此卜絲帛之豐儉本草𧖟皮亦曰
蛻一名馬明退一名佛退又𧖟屎名𧖟沙𧖟眠所退殼
名𧖟褪又名𧖟退朝野僉載被𧖟齧者以甲蟲末傅
之歲時記今世人正月十五日作粥禱之加以肉覆
其上登屋食之呪曰登高糜挾鼠腦欲來不來待我三
𧖟老則是爲𧖟逐鼠矣清異錄齊魯燕趙之種𧖟收
繭訖主𧖟者簪通花銀碗謝祠廟村野指爲女及第
天中記蜀人二月望日鬻𧖟器於市因作樂縱觀謂之
𧖟市唐西域傳于闐初無𧖟丐鄰國不與其王乃求
婚女置𧖟帽絮中始有𧖟其女刻石約無殺𧖟俟蛾飛
盡乃治繭山海經歐絲之野在跂踵國東一女子跪
據樹歐絲郭註噉桑吐絲𧖟𩔖也傳燈錄富那夜奢
昔爲昆舍利國王其國有一𩔖人如馬倮露王運神力
分身爲𧖟彼乃得衣王後復生中印度馬人感戀悲鳴
因號馬鳴大士
名𩔖永嘉記郡有八𧖟一曰蚖珍𧖟三月績二曰柘
𧖟四月初績三曰蚖𧖟四月績四曰愛珍五月績五曰
愛𧖟六月末績六曰寒珍七月績七曰四出𧖟九月初
績八曰寒𧖟十月績凡𧖟再熟者皆曰珍珍子爲愛
癸辛雜志月直大火則浴其種今人以鹽水沃其種謂
之腌𧖟其𧖟爲上不浴者名火𧖟其𧖟次之事物紺
珠起娘頭眠𧖟又巧娘最先熟𧖟埤雅再𧖟謂之原
𧖟一名魏𧖟今以晩葉食之方言秦晉謂之魏𧖟郭
註魏細也今轉爲二𧖟癸辛雜志紅𧖟緣於枯桑其
繭不黃蓋𧖟足於葉三俯三起二十七而𧖟已老則紅
故謂之紅𧖟以繭自衣亦謂之室爾雅蟓桑繭(食桑葉作)
(繭者即今𧖟)雔由樗繭(食樗葉者)棘繭(食棘葉者)欒繭(食欒葉者)蚖蕭繭(食蕭)
(葉者皆𧖟𩔖)唐書南詔自曲靖州至滇池人水耕食𧖟以
柘𧖟生閱二旬而繭織錦縑精緻事物紺珠楓𧖟楓
葉始生有蟲食葉如𧖟赤黑色四月吐絲光明如琴絃
海濱人取作釣緡出横州吳錄南陽郡一歲𧖟八績
俞益期箋日南𧖟八熟繭軟而薄唐書南蠻莊蹻
之裔正月𧖟生二月熟拾遺記圓嶠山東海有冰𧖟
長七寸黑色有麟角以霜雪覆之作繭長一尺五色織
爲文錦入水不濡入火不燎梁四公記扶桑之𧖟長
七尺圍七寸色如金四時不死五月八日嘔黃絲布於
條枝而不爲蠒脆如綖燒扶桑木灰汁煮之其絲堅韌
四絲爲係足勝一鈞𧖟卵大如鷰雀卵産於扶桑下齎
卵至句麗國𧖟變小如中國𧖟耳酉陽雜俎旁㐌新
罷國人有弟甚富旁㐌因分居求𧖟種於其弟弟蒸而
與之㐌不知也後生一𧖟大如斗食葉數樹不足四方
百里𧖟飛入其家謂之𧖟王四鄰共繰之不供
𧖟繭事物原始𧖟自成曰獨繭二三以上曰同功
𧖟經長而瑩白者細絲之繭大而晦色青葱者粗絲之
繭皆撏去其蒙戎之衣其内潰而漬濕者謂之陰繭及
薄而雜者綿之繭可爲粗絲不可以經日經日則絲爛
而難抽不可以焚香焚香則蛆穴而難抽大者謂之磨
工其在簇也擇繭之尖細堅而腰小者雄也圓慢厚而
腰大者雌也相兼而收以簇中爲佳近上則絲薄近下
則子不生續漢書光武建武二年野𧖟成繭民收其
絮古今注元帝永元四年東萊郡東半山有野𧖟爲
繭繭生蛾蛾生卵卵著石收得萬餘石民以爲𧖟絮
說林𧖟最巧作繭往往遇物成形有寡女獨宿倚枕不
寐私于壁孔中視鄰家𧖟箔明日繭多𩔖之雖眉目不
甚悉而望去隱然似愁女蔡邕見之厚價市歸繅絲製
琴絃彈之有憂愁哀慟之聲問女琰琰曰此寡女絲也
事物紺珠宋太宗時封丘民家發𧖟簇有繭聯屬自
成被廣五尺長倍之眞宗時荆州人家𧖟簇上繭自成
被酸棗縣民家繭自成被色輕重密緻柔滑非人功可
及仁宗景祐四年靈河縣民家𧖟自成被長二丈五尺
闊四尺哲宗時北海縣𧖟自織如絹成領帶孔六帖
大軫國有靈泉池以五色石甃池採大柘桑飼𧖟于池
中池中有挺荷疾風不能動大者闊三四尺𧖟經十五
日即入荷中𧖟可五六寸爲繭形如斗自然五色人繅
之以織神錦神仙傳園客者濟陰人常種五色香草
積數十年服食其實忽有五色蛾集香草上客收而薦
之以布生華𧖟焉至𧖟時又一女自來助客養𧖟得繭
大如瓮每一繭繅六七日絲乃盡繅訖此女與園客俱
仙去夷堅志農民王友諒嫂秦氏性狠戾諒常乞𧖟
種于兄秦以火逼而遺之諒妻如常煖浴以俟其出過
期但得其一已而漸大幾重百斤秦氏伺諒夫妻作客
東村直入𧖟房𧖟卧牖畔喘息如牛食葉如風雨聲秦
鞭以巨挺每一擊輙吐絲數斤秦震怖急歸病心顫死
諒𧖟繭皤然如甕繰之正得絲百斤
金𧖟陸翽鄴中記永嘉末盜發齊桓公墓得金𧖟數
千薄稽神錄千牛兵曹王文秉丹陽人其祖常爲浙
西廉使裴璩采碑於積石之下得一自然圓石如毬形
式如礱斵乃重疊如殼相包斵之至盡其大如拳復破
之中有一𧖟如蠐螬蠕蠕能動或云人欲求富莫如得
石中金𧖟畜之則寳貨自致矣問其形狀則石中蠐螬
也魯應龍括異志金𧖟𧖟金色食以蜀錦取其遺糞
置飲食中毒人必死喜能致他財使人暴富遣之極難
雖水火兵刃不能害多以金銀藏篋置𧖟其中投之路
隅人或收之以去謂之嫁金𧖟鐡圍山叢談金𧖟毒
始蜀中近及湖廣閩粤多有之常見福清縣有訟遭金
𧖟毒者縣官治求不得蹤或獻謀取兩刺蝟入捕必𫉬
矣蓋金𧖟畏蝟蝟入其家金𧖟則不敢動雖匿榻下牆
罅果為兩蝟擒出之亦可駭也
蜂
總論化書蜂毒在尾垂穎如鋒故謂之蜂方言蜂
燕趙之間謂之蠓螉或謂之蚴蛻檀弓范則冠而蟬
有綏注范蜂也石藥爾雅蜂一名羅叉清異錄温
庭筠句云蜜官金翼使謂蠭也道經蜂交則黃退
近蜂聞略蜂採百花俱置翅間及股間惟蘭花則拱首
入房以獻于王物亦知蘭之貴如此陰陽變化錄採
花時一半守房一半分次撥發花少受罰埜花開時蝦
蟆所掠鼄蝥所粘者十去其三每一百蜂往往有七十
回房如采花盛時十去其一二爾博物志遠方諸山
蜜蠟處以木爲器開小孔以蜜蠟塗器内外令遍春月
蜂將生育時捕取得三兩頭著器中蜂飛去尋將伴來
經日漸益遂停器中玉壺清話唐太宗置蜂器中令
丁文果覆射文果曰蘤蘤華華山中採花雖無官職一
日兩衙山堂肆考蜜蜂朝夕排衙必羣聚喧閙朝衙
畢方出採花供課晚衙畢則入房埤雅蜂有兩衙應
潮其主之所在衆蜂爲之旋繞如衛誅罰徵令絶嚴有
君臣之義化書曰蜂有君臣禮也採取百芳釀蜜其房
如脾謂之蜜脾其王之所居疊積如臺語曰蜂臺蟻樓
言蜂居如臺蟻居如樓也一名蠟蜂蠟生於蜜而天下
之味莫甘於蜜莫淡於蠟蓋厚於此者必薄於彼理之
固然也舊說蜂之化蜜必取匽豬之水注之蜜房而後
蜜成故謂之蠟者蜜之蹠也王元之蜂記凡取其蜜
不可多多則蜂饑而不蕃又不可少少則蜂惰而不作
陳藏器本草諸飛蟲著蜘蛛之網皆不能脱惟蜂不
畏蜘蛛反擒而食之筆談有蜘蛛爲蜂所螫腹欲裂
徐入草齧芋梗微破以瘡就齧處磨之良久腹消如故
自後人有爲蜂螫者挼芋梗傅之則愈(蚯蚓糞亦可)洪範
五行志秦昭王三十八年上郡大饑蜂食田苗嶺表
錄異宣歙間人好食蜂兒狀如𧖟蛹而瑩白大蜂結房
於山林間大如巨鍾其中不知幾百層村人採時必以
草衣蔽身以捍毒螫復以烟火逼散蜂母然後攀援崖
樹斷其根一扇有蜂兒五斗或一石三分之一翅足具
矣即入鹽酪炒之曝乾貯之寄入京洛以爲方物抱
朴子軍行卒逢羣飛蜂及蝱蟲若蜜蜂尤多者備藏伏
之賊山海經平逢山有神如人二首名曰嬌蟲是長
螌蟲實惟蜜之廬郭璞注嬌爲螌蟲之長廬蜂所舍蜜
亦蜂名蜂記窠之始營必造一臺其大如栗俗謂之
王臺王居其上生子其中或三或五不常其數王之子
盡復爲王矣歲分其族而去山甿患蜂之分也以棘刺
關于王臺則王之子盡死而蜂不析矣博物志諸方
山郡僻處出蜜蠟蜜蠟所著皆絶巖石壁非攀援所及
唯於山頂以籃輿自懸下乃得之蜂遂去不還餘窠及
蠟著石者有鳥形小於雀羣飛千數來啄之比冬都盡
其處皆如磨洗至春蜂皆還洗處結窠如故年年如此
初無錯亂者人亦各占其平處謂之蠟塞酉陽雜俎
南中多隔蜂窠窠大如壺常羣螫人土人取石斑魚就
蜂側炙之標於竿上向日令魚影落其窠上須臾有鳥
大如燕數百互擊其窠窠碎落如葉蜂亦全盡本草
雷斆曰蠭房有四一革蠭窠在樹間内窠小隔六百二
十六箇其隔是葉蕊二石蠭窠在人家屋上色蒼黑三
獨蠭窠如鵝卵皮厚蒼黃色四草蠭窠入藥以草蠭窠
爲勝荆州圖經赤馬山有蜜房二百所羅綴相望因
名曰百房清異錄蜂窠曰一寸樓臺本草百穿蜂
房别名
名𩔖蜂記蜂王其色青蒼差大於常蜂無毒陰陽
變化錄蜂每歲三四月則生黑色蜂名曰將蜂又名相
蜂蜂王乃相蜂所生也相蜂不能採花但能釀蜜蓋無
此蜂不能成蜜至七八月間相蜂盡死相蜂如不死則
羣蜂饑俗謂相蜂過冬蜂族必空蜂王大如小指不螫
蜂無王而盡死有二王而即分分蜂之時多老王遜位
而出所分之蜂均擘其半未嘗多寡從王而出者未嘗
復回王之所在蜂不螫人飛止必環衛蜂王皆有隊伍
行列事物紺珠蜜母色黑正月旦爲蜜蜂周行諸山
求安處羣蜂隨之蜜母暮還入峰中格物總論蜜蜂
三種一種在林木上作房一種在人家作窠其蜂甚小
微黃蜜皆濃美一種黑色似䖟作房巖崖高峻之處非
人跡可到其蜜名石蜜又名崖蜜人以長竿刺出多者
至三四石味醶色綠比他蜜尤勝蜂穴居者最大一名
蛅蠆尾能螫人蟫史蜜蜂即人所養之蜂也山間亦
有之其子未化頭足如蛹服之令人好顔色埤雅方
言曰其大而有蜜謂之壺蜂即今黑蜂盖亦釀蜜楚辭
所謂赤蟻若象玄蜂若壺者也黃蜂亦其一種無蜜纖
長其窠仰綴於屋銜漆以固其蒂隂陽其尾喜合末端
有岐者牝銳者牡也正字通胡蠭黑色一名壺蠭一
名&KR2804;&KR1365;蠭一名玄瓠蠭皆因形命名大黃蠭色黃&KR2804;&KR1365;
蠭色黑五雜組山蜂螫人皆復引其芒去惟蜜蜂螫
人芒入人肉不可復出蜂亦尋死傳言尹吉甫後妻取
蜂去毒繫衣上以誘伯竒即此也余在楚長沙見蜜蜂
皆無刺玩之掌上不能螫人與蠅無異又可怪也爾
雅土蠭注今江東大蠭在地中作房者爲土蠭啖其子
即馬蠭正字通土蠭穴居作房赤黑色最大一名蜚
零荆巴間呼爲蟺蠭人中土蠭螫至死蟫史沙蜂似
土蜂而小黃蜂而大冬在人家屋上作房大者如甕小
者如斗如壺毒亞于土蜂爾雅木蠭注似土蠭而小
在樹上作房江東亦呼爲木蠭又食其子山堂肆考
郭璞云穿木蜂黑色在人家簷椽間穿穴如刀錐所鑽
能螫人又一種黑蜂穿竹作孔者名笛師(一作畱師)俗呼鑽
竹蜂蜂如小指有黃甲甲下有翅穴竹爲巢不螫人不
穿木有蜜如稠糖又有牛舌蜂酉陽雜俎蜀中有竹
蜜蜂好於野竹上結窠大如雞卵有帶長尺許窠與蜜
竝紺色可愛甘倍於常蜜又有蜂狀如蠟蜂稍大飛勁
疾好圓裁樹葉卷入木竅及壁罅中作窠叚成式嘗𤼵
壁尋之每葉卷中實以不潔或云將化爲蜜物𩔖相
感志赤翅蜂出嶺南形如土蜂翅赤頸黑穿土爲窠食
蜘蛛南蠻記寧州沙中有折腰蜂岸崩則蜂出土人
燒冶以為琥珀本草獨脚蜂黑色一足連樹根不得
去出嶺南五月採之治癰疽燒此蜂研末和油塗之良
又革蠭山中大黃蠭也五侯鯖火蜂其狀如螽物
𩔖相感志蠬蜂南土㳂海陽春郡生此蟲蟲附橄欖樹
雖有首足與木葉無異鳴則自呼土人取者先伐仆樹
候樹葉凋而取之又說此蟲形如樹葉色以帶紅無頭
足欲取之採盡其葉分堆而聽其鳴旋分堆若至數伺
其鳴方得之土人藏於篋笥中以鳴聲之清越則吉若
濫濁則凶卜一家之禍福或云有賫行遇蠱毒爲害必
鳴也正字通獨蠭俗名七里蠭毒最猛人馬被其螫
立亡格物論蛒蜂巢在褰鼻蛇穴下故毒螫倍諸蜂
蠆中手足輙斷落中心胸則圯裂方不能療須持禁制
之五雜組江南山谷中有黑蜂大如蜣螂能螫殺人
俗云七枚能殺一水牛庶物異名疏土宿大蜂駱各
小蜂見周處風士記嚙斷其翅使塘土以廣其室觀其
穴口聚土多知其處貧人掘其子煮而食之莊子庚
桑楚篇奔蜂不能化藿蠋注奔蜂小蜂也列子天瑞
篇純雌其名稚蜂
異蜂酉陽雜俎嶺南有毒菌夜明經雨而腐化爲巨
蜂黑色喙若鋸長三分餘夜入人耳鼻中斷人心繫
拾遺記周武王伐紂夜濟河有大蜂狀如丹鳥飛集王
舟酉陽雜俎龍門寺庭多古桐有異蜂大如鵲吟花
間僧異之網一枚置籠中翼日又一大蜂尋至籠邊曰
孔昇翁爲筮不祥頗記否又曰君已除死籍何懼又曰
予與青桐君奕勝𫉬琅玕紙君出爲我寫星子詞僧密
聽之乃放之杜陽雜編鸞蜂蜜貞元中吳明國所貢
云其蜂之聲有如鸞鳳而身被五彩大者可重十餘斤
爲窠於深巖峻嶺間大者占地二三畝國人採其蜜不
過三二合如過度則有風雷之異若悞螫人則生瘡以
石上菖蒲根傅之即愈其蜜色碧常貯之於白玉椀表
裏瑩徹如碧琉璃五侯鯖大蜂出崑崙一丈長其毒
殺𧰼
蝶
總論埤雅蛺蝶粉翅有鬚一名胡蝶續古今注蜂
蝶之𩔖無雌皆以鬚嗅鬚盖其鼻也太平清話蝴蝶
絡緯蟋蟀以鬚交道經蝶交則粉退廣博物志梁
山有漢武帝廟至今祭時有蝴蝶一二百降祠所饗其
食近之不驚徹饌然後羣去時謂武帝侍從捉之者病
山堂肆考俗傳大蝶必成雙乃梁山伯祝英臺之魂
又曰韓憑夫婦之魂酉陽雜俎蛺蝶尺蠖繭所化也
秀才顧非熊少時嘗見鬱棲中壊綠裙幅旋化爲蝶
搜神記木蠧生蟲羽化爲蝶莊子至樂篇陵舄得鬱
棲則爲鳥足鳥足之根爲蠐螬其葉爲蝴蝶陸龜蒙
甫里集橘之蠧大如小指首負特角身蹙蹙然𩔖蝤蠐
而青翳葉仰齧如饑𧖟之速人或振觸之輙奮角而怒
氣色桀驁一旦視之凝然弗食弗動明日復往則蛻爲
蝴蝶矣力力拘拘其翅未舒襜黑韝蒼分朱間黃腹瑱
而橢緌&KR0655;且長如醉方寤附枝不揚又明日往則倚薄
風露攀援草樹聳空翅輕瞥然而去或隱蕙隙或畱篁
端翩旋軒虚颺曳粉拂甚可愛也埤雅嘗見園蔬其
葉有爲蝶者三分二已蝶矣其一尚葉也酉陽雜俎
張周封言百合花合之泥其隙經宿化爲大蝴蝶合
璧事𩔖進士段碩常識南孝廉者善斫膾縠絲縷輕可
吹起操刀響捷若合節奏因會客衒技先起魚架之忽
暴風雨雷震一聲鱠悉化爲蝴蝶飛去南驚懼遂折刀
誓不復作天寶遺事明皇春時使妃嬪插花親放蝶
隨其止幸之誠齋詩話東京二月十二日曰花朝爲
撲蝶會事物紺珠宋雍熙中京師人破竹爲細縷以
五色紙爲蝴蝶綴其杪兩兩相對手撚之相飛觸曰鬭
蝴蝶後河朔頻歲用兵馮翌桂苑叢談咸通中進士
張綽有道術人或召飲合意則索紙剪蛺蝶三二十枚
以氣吹之成列而飛如此累刻以指收之俄皆在手
名𩔖莊子胡蝶胥也注蝶一名胥古今注蛺蝶一
名野蛾一名風蝶江東呼爲撻末(一作來)色白背青者是
也其大如蝙蝠者或黑色或青斑名曰鳳子一名鳳車
一名鬼車生江南柑橘園中酉陽雜俎劉魯封云見
滕王蝶圖有名江夏斑大海眼小海眼村裏來採花子
採蘭雜志蛺蝶一名春駒清異錄温庭筠句云花
賊玉腰奴謂蝶也寧波志吳中有花蝴蝶橘蠧所化
也婦孺以梁山伯祝英臺呼之今土人呼黑而有彩者
曰梁山伯純黃色者曰祝英臺丹鉛總錄蝴蝶或白
或黑或五彩皆具惟黃色一種至秋乃多盖感金氣也
北戶錄段公路南行歴懸藤峽維舟飲水覩岧側有
一木五彩初謂丹青之樹命僕採𫉬一枝尚綴軟蝶凡
二十餘箇有翠紺縷者金眼者丁香眼者紫斑眼者黑
花者黃白者緋脉者大如蝙蝠者小如榆莢者因登岸
視之乃知木葉化焉酉陽雜俎衛公得峽中蝴蝶翅
闊四寸餘深褐色每翅上有三箇金眼珍珠船黑蛺
蝶大如蝙蝠橘蠧所化北人或名玄武蟬鬼蛺蝶大如
扇四翅好飛茘枝上南方草木狀南海有鶴草上有
蟲老蛻爲蝶赤黃色女子藏之謂之媚蝶能致其夫憐
愛北戶錄常見盧肇說捉得一粉蝶如兩手大上有
散綠點丁香眼前翅頭兩畫臙脂色後翅爲燕尾分亦
蝶之異也羅浮山志山有蝴蝶洞在雲峯巖下古木
叢生四時出綵蝶世傳葛仙遺衣所化稽神祕苑劉
子卿居廬山有五綵雙蝶遊花上其大如燕後化二女
來合歡嶺南異物志嘗有人遊南海泊于孤岸有物
如蒲帆飛過海將到舟舟人競以物擊之如帆者盡破
碎墮地視之乃蛺蝶也海人去其翅足稱之得肉八十
斤噉之極肥美
蜻蜓
埤雅蜻蜓飲露六足四翼其翅輕薄如蟬晝取蚊蝱食
之遇雨即多好集水上欵飛尾端亭午則亭一名蜻蛤
說者以爲五月五日取其首正中門埋之皆成青珠故
𩔖從曰蜻蜓之首瘞而爲珠也本草會編蜻蜓乃水
蠆所化水蠆既化蜻蜓相交還於水上附物散卵出復
化爲水蠆水蠆復化焉七修𩔖藁蜻蜓貼水飛時以
尾醮水中杜詩所謂點水蜻蜓欵欵飛是也然不知點
水者乃生子也既遺水中青鮹魚食之腹脹孕蟲噬母
腹而出身似蟬而小名曰蝦鱉蟲及蛻始爲蜻蜓山
堂肆考蜻蜓或云稻田間青蟲所化一種最大者京師
呼爲馬大頭戊辰雜抄有大龍蛻於太湖之湄其鱗
甲中出蟲頃刻化爲蜻蜓朱色人取之者病瘧今人見
蜻蜓朱色者謂之龍甲又謂之龍孫不敢傷之爾雅
疏蜻蜓一名虰蛵一名負勞江東呼狐梨淮南人又呼
䗧&KR2212;字林云一名桑根陶注本草云一名蜻蜓是也
淮南子水蠆爲&KR2652;(矛)&KR0008;(務)注蜻蜓也高誘吕覽注蜻
蜓小蟲四翅細腰一名白宿方言蜻蜓謂之蝍蛉
古今注蜻蜓一曰青亭色青而大者是也小而黃者曰
胡離一名胡黎小而赤者曰赤卒一曰絳縐一名赤衣
使者(海錄作青弁)一名赤弁丈人紺蝶一名蜻蛉似蜻蛉而
色玄紺江東人呼為紺幡亦曰童幡亦曰天雞好以七
月羣飛暗天海邊夷貊食之謂海中青鰕化爲之也
陶隱居本草注蜻蜓一名諸乘有赤黑青黃不同爾
雅翼蜻蜓鄱陽人呼江鷄物𩔖志蜻蜓身綠色者雄
腰碧色者雌清異錄後唐宫人或網𫉬蜻蜓愛其翠
薄遂以描金筆塗翅作小折枝花子金線籠養之爾後
上元賣花者取𧰼爲之售於遊女
蠅(附蠅虎)
淮南子爛灰生蠅𩔖從蠅生於灰蠅值水溺死以置
灰中須臾即活方言蠅東晉謂之羊陳楚之間謂之
蠅埤雅蠅好交其前足有絞繩之𧰼亦好交其後足
搖翅自扇故爾雅曰蠅醜扇也酉陽雜爼其𩔖有蒼
者聲雄壯負金者聲清聒其聲在翼青者能敗物巨者
頭如火赤頭者號爲景跡埤雅青蠅善亂色蒼蠅善
亂聲青蠅首赤如火背若負金蒼蠅又其大者肌色正
蒼今俗謂之麻蠅酉陽雜俎大麻蠅茅根所化其色
正蒼山堂肆考蒼蠅多生于榆葉間卷葉作房久則
小蟲蜕爲蠅雜俎青蠅糞尤能敗物雖玉猶不免所
謂蠅糞點玉是也孔六帖段成式讀書有蠅隱字偶
拂殺一取視之翼甚似蜩冠甚似蜂山堂肆考山峽
中有一種小黃蠅生毒蛇鱗甲中出嚙人初不覺漸癢
搔即為瘡事物紺珠狗蠅赤色似蒼蠅而扁冬藏狗
耳齊東野語狗蠅能治痘瘡危症白六帖苻堅將
赦屏人作赦文有大蠅赤頭聲甚厲入室驅之復來俄
而人皆知有赦書於是詰其所得皆云有青衣童子呼
於街中堅曰是前青蠅也青陽記術士相郭代公若
青蠅拜賀方能及第公疑之及登科訖歸坐家庭有蠅
作人行立約數萬折躬者三良久乃去玄怪錄毗陵
滕庭俊之洛調選暮宿一道旁在家有老父自稱麻大
一時不見傍有大麻蠅而已酉陽雜俎太和七年忽
有蠅蔽天如蝗止三日河陽界經旬方散孔六帖唐
鄭注敗褚中藥化爲蠅數萬飛去
蠅虎中華古今注蠅虎蠅狐也形似蜘蛛而色灰白
善捕蠅一名蠅蝗一名蠅虎子山堂肆考蠅虎一名
蠅豹似䖦蟱而無網絡身黑色觜邊有雙肉爪攫蠅而
食兩目似虎烱然有光淮南萬畢術以五月五日取
蠅虎杵碎拌豆豆自踴躍可以擊蠅杜陽雜編倭國
人韓志和嘗於穆宗皇帝前懷中出一桐木合子方數
寸中有物名蠅虎子數不啻一二百焉其形皆赤云以
丹砂啗之故也乃分爲五隊令舞凉州上令召樂工以
舉其曲而虎子盤旋宛轉無不中節每遇致詞處則隱
隱如蠅聲及曲終纍纍而退若有尊卑等級志和臂虎
子於上前獵蠅於數百步之内如鷂捕雀罕有不𫉬者
蛾
說文蛾𧖟化飛蟲也博物志食桑者有緒而蛾凡蛾
𩔖皆先孕而後交蓋蛹者𧖟之所化蛾者蛹之所化也
蛾一名羅蛹一名螝鄭景璧劇談錄麥之爲蛾乃自
無知爲有知一夕變化紛然如飛塵廣志有𧖟蛾有
天蛾凡草木蟲以蛹化爲蛾甚衆古今注蛾似黃蝶
而小其眉勾曲如畫故詩言蛾眉拾遺記燕昭王取
綠桂之膏然以照夜忽有飛蛾銜火狀如丹雀來拂於
桂膏之上此蛾出於員丘之穴憑氣飲露飛不集下羣
仙殺此蛾合丹藥西王母與羣仙遊員丘之上聚神蛾
以瓊筐盛之使玉童負筐以遊四極來降燕庭出此蛾
以示昭王王曰今乞此蛾以合九轉神丹王母弗與
古今注飛蛾善拂燈一名火化一名慕光埤雅飛蛾
一名文蛾丹鉛總錄俗傳燈蛾螢火所化故慕光
事物紺珠飛蛾又名霜蛾俞成螢雪雜說落霞與孤
鶩齊飛落霞者乃飛蛾也非雲霞之霞土人呼爲霞蛾
鶩者野鴨也野鴨飛逐蛾蟲而欲食之所以齊飛若雲
霞則不能飛也見吳獬事始
螢
記月令季夏之月腐草爲螢格物總論螢是腐草及
爛竹根所化初猶未如蟲腹下已有光數日便變而能
飛生陰地池澤常在大暑前後飛出是得大火之氣而
化故如此明照也埤雅螢夜飛腹下有火秋陰數雨
螢火夜飛之時也今西北多螢大者如棗行而有光毛
詩傳曰熠燿燐也燐螢火也先儒以爲老槐生火久血
爲燐燐非螢火誤矣盖燐者火之微名故此兩者通謂
之燐爾雅螢火一名即炤吕氏本草螢火一名夜
照一名救火一名據火一名挾火古今注螢火一名
燿夜一名輝夜一名景天一名熠燿一名燐一名丹鳥
一名夜光一名霄燭一名丹良腐草爲之食蚊蚋錢
氏詩話詩熠燿宵行宵行蟲名熠燿其光也如後章倉
庚于飛熠燿其羽亦是此義不應指爲蟲名大戴禮
丹鳥羞白鳥注丹鳥者丹良也凡有翼者為鳥青箱
雜記夜遊女子螢火也此伏尸之精燒香辟之若入人
家其色青者吉紅者有禍殃崇有論螢無胃而育
淮南萬畢術螢火却馬注取螢火裹以羊皮置土中馬
見之鳴却不敢行北史煬帝於景華宫徵求螢火得
數斛夜出遊山而放之光徧岩谷拾遺記玉梁有螢
火大如蜂聲如雀八翅六足成應元事統車胤好學
常聚螢光讀書時値風雨胤嘆曰天不遣我成其志業
耶言訖有大螢傍書窗比常螢數倍讀書訖即去其來
如風雨至七修𩔖藁滁有魏生乘馬山行漸入於夜
隱隱見前途一物如金鏡燁燁有光殆迫馬首由由然
未去也意以爲祟舉鞭擊之應手墜地視之乃一大螢
耳
蝙蝠
方言自關而東謂之服翼或謂之飛鼠或謂老鼠或謂
之仙鼠自關而西秦隴之間謂蝙蝠北燕謂之蟙䘃
李氏本草蝙蝠一曰天鼠天中記仙經謂之肉芝
春秋運斗樞行失瑤光則伏翼兩頭竝翔廣江淮山瀆
之祠則瑤光明伏翼九足事物紺珠蝙蝠如鼠肉翅
晝伏夜動異物志鼉蝨魚因風入空木而化爲蝙蝠
變化自然論蝙蝠夜值庚申乃服神異祕經百歲
蝙蝠於人口上服人精氣以求長生至三百歲能化形
爲人飛遊諸天幽明錄宋初淮南郡有物髠人髮太
守朱誕令多置黐以塗壁夕有一蝙蝠大如鷄集其上
不得去殺之乃絶觀屋簷下已有數百人頭髻吳婁
縣志太湖東邊洞庭山有三穴中有大蝙蝠如鳥拂救
人火臨海記黃石山泄水東南五峴路口有鍾乳穴
中伏翼大如鵝鴨玄中記百歲伏翼色赤止則倒懸
千歲伏翼色白得而食之使人神仙抱朴子千歲蝙
蝠色如白雪集則倒懸腦重故也此物得而陰乾末服
之令人夀四萬歲李白集余聞荆州玉泉寺近清溪
諸山山洞往往有乳窟窟中多玉泉交流中有白蝙蝠
大如鵶蓋飲乳水而長生也仙蹤張果是混沌初分
時白蝙蝠精北戶錄紅蝙蝠出隴州皆深紅色惟翼
脉淺黑多雙伏紅蕉花間採者若𫉬其一則一不去南
人收爲媚藥今媚藥載軟金鳥辟寒金龍子布穀脚脛
骨鵲腦砂䅗莖草&KR2792;草左行草獨未見綠紅蝙蝠處豈
闕載乎拾遺記岱輿山有五色蝙蝠黃者無腸倒飛
腹向天白者腦重頭垂自挂黑者如鳥至千歲形小如
燕青者毛長二寸色翠赤者止於石穴事物原始伏
翼屎曰夜明砂
蟬
總論禮記仲夏之月蟬始鳴淮南子蟬無口而鳴
飲而不食三十日而蛻珍珠船余覩蟬兩脇下有孔
實能振迅作聲謂以翼鳴非也格物總論蟬皆乘昏
夜方出土中升高處皆殼拆而所以夜出者一似畏人
二畏日炙乾其殼而不能蛻也既登木而鳴但飲風露
亦不糞溺至時寒又復墜地王充論衡蠐螬化爲腹
育腹育轉爲蟬生兩翼不𩔖蠐螬酉陽雜俎蟬未脱
時名腹育相傳言蛣蜣所化秀才韋翾莊在杜曲嘗冬
中掘樹根見腹育附於朽處怪之村人言蟬固朽木所
化也翾因剖一視之腹中猶實爛木物𩔖相感志稽
聖賦芩根爲蟬注抱朴子曰有自然之蟬有荇菜莖芩
根土龍之屬皆化蟬今驗水澤巨樹處多水蟲登岸穴
有裂化出爲蟬也傅肱蟹譜近青龍鎮居民於江塗
中得蟹螯跪俱脫其形自若及熟烹去殼則將化爲蟬
矣今觀蟬之首腹頗與蟹相𩔖誠亦有是古今注牛
亨問董仲舒曰蟬爲齊女何也答曰昔齊王后怨王而
死尸變爲蟬登庭樹嘒唳而鳴故曰齊女陸雲寒蟬
賦蟬有五德頭上有緌則其文也含氣飲露則其清也
黍稷不享則其廉也處不巢居則其儉也應候守節則
其信也研北雜志舊說閠年少蟬試之信然荀子
耀蟬者務明其火振其木而已(南人照蟬食之曰耀火)歲時雜
記都人上元作宜男蟬如蛾而大放懷集杜甫每朋
友至引見妻子韋侍御見而退使其婦送夜飛蟬以助
粧飾清異錄唐世京城遊手夏日採蟬貨之唱曰只
賣青林樂婦妾小兒爭買以籠懸窗戶間亦有驗其聲
長短爲勝負者謂之仙蟲社搜神記淮南内史朱誕
給使妻有鬼病夫疑爲奸密闚見婦在機中織望桑樹
上笑見樹上有十四五小兒衣青布褶青縿頭乃射之
化爲鳴蟬其大如箕飛去本草蟬蛻一名金牛兒
詳𩔖爾雅螗蜩註俗呼爲胡蟬江南謂之螗蛦夏
小正蝘之興五日翕望乃伏注蝘螗蜩也不知其生不
知其死故曰興曰伏埤雅螗一名蝘其首方廣有冠
似蟬而小鳴聲清亮一名螗&KR2171;爾雅蜩蜋蜩注夏小
正傳曰蜋蜩者五彩具方言蟬謂之蜩宋衛之間謂
之螗蜩陳鄭之間謂之蜋蜩秦晉之間謂之蟬海岱之
間謂之䗁埤雅按詩云如蜩如螗則蜩與螗異實非
一物蓋蜩亦蟬之一種形大而黑昔人啖之禮有雀鷃
蜩范是也一名蟬謂其變蛻而襌故曰蟬亦其通名
七修𩔖藁蜩蟬之大而黑色者蜣螂脱殼而成雄者能
鳴雌者無聲今俗稱蜘蟟是也爾雅蝒馬蜩注蜩中
最大者爲馬蟬格物論馬蟬五月鳴爾雅&KR1914;茅蜩
注江東呼爲茅截似蟬而小青色方言蜩蟧謂之茅
蜩正字通茅蜩分青紅二種在茅菅中亦五月時鳴
物𩔖相感志茅蟬生嶺南茅根上如蟬兩兩相向翼
俱全頭有冠如燈花三四月採取腹内如濕粉有便爲
蟬取帶令夫妻相愛爾雅蚻蜻蜻注如蟬而小夏
小正鳴蚻一名虎懸方言其小者謂之麥札(音截)有文
者謂之蜻蜻其雌謂之疋大而黑者謂之䗃(音棧)正字
通蚻即螓也鄭注蚻(音札)蟬似蜻蜓鳴無韻但扎扎然
埤雅一種似蟬而小綠色北人謂之螓額廣且深即詩
所謂螓首蛾眉是也事物紺珠䗿(音寗)母似螓而細二
月鳴爾雅蜓蚞螇螰注即蝭蟧也一名蟪蛄方言
齊謂之螇螰楚謂之蟪蛄秦謂之蛥蚗自關而東謂之
虭蟧(音貂勞)或謂之蝭蟧或謂之蜓蚞格物論蟪蛄小
而紫色四五月鳴埤雅蟪蛄夏蟬也是故不知春秋
按離騷曰蟪蛄鳴兮啾啾歲暮兮不自聊則蟪蛄亦秋
蟬矣一曰春生者死於夏夏生者死於秋故曰不知春
秋也按風土記曰蟪蛄鳴於朝寒螿鳴於夕則寒螿蟪
蛄又爲兩物月令寒蟬鳴鄭注即寒螿爾雅蜺寒
蜩注寒螿也似蟬而小青色蔡邕月令鳴則天凉故
謂之寒蟬埤雅寒蜩一名蜺一名寒蟬其生拆裂母
背方言曰黑而赤者謂之蜺又曰&KR2258;謂之寒蜩寒蜩瘖
蜩也即今啞蟬啞蟬初瘖及得寒露冷風乃鳴故芻蕘
論云秋風至而寒蟬吟正謂此也然則方言原其始故
謂之瘖蟬今雌蟬亦啞陶隱居所謂啞蟬雌蟬也不能
鳴者然與寒蟬初瘖又異矣格物論寒螿黑而傴僂
九月十月鳴甚悽急七修𩔖藁鳴於秋者曰寒蜩即
楚辭所謂寒螿也今秋初夕陽之際小而綠色聲急疾
者俗稱都了是也留青日札芻蕘論云秋風至而寒
蟬吟俗作蜘蟟非也形小而青綠色聲接續而急疾多
爲水中黑殼蟲所化俗名蝦鼈蟲乃蜻蜓以尾點水生
子水草上而青鮹食之腹脹孕蟲噬破母腹而出身似
蟬而小及蛻乃爲蟬也蜀中方物記蟬花出蜀中其
蟬額上有一角如花冠狀謂之蟬花二川山林中皆有
之蟬不蛻者至秋則花其頭長一二寸黃碧色
格致鏡原卷九十六
