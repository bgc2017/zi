格致鏡原卷八十七大學士陳元龍撰
獸𩔖(六)
犬
總論說文犬狗之有懸蹄者也孔子曰視犬之字如
畫狗也狗叩也叩氣吠以守也春秋考異郵大斗精
所生七九六十三陽氣通故狗三月而生高三尺白
六帖犬者金精易艮為狗晉書狗二星在南斗魁
前主吠守埤雅卞子曰狗性險而出談苑偷能禁
犬使不吠唯牝犬不可禁也或云紋如虎斑亦難禁
好事集以胡麻麨啖犬則光黑而駿獵必大𫉬狐兔又
可十歲陰陽自然變化論狗不見雪埤雅犬喜雪
諺云雪落狗喜酉陽雜俎豺遇狗輙跪如拜狀狗為
豺舅也抱朴子山中戍日稱人姓字者犬也癸辛
雜志虎食犬則醉犬虎之酒也留青日札狗食木鱉
而死禮記凡祭宗廟之禮犬曰羹獻尹文子康衢
長者字犬曰善噬清異錄武宗十玩圖謂犬為守門
使古今注狗一名黃羊紺珠狗一名義畜一名家
獸尸子齊有貧者命其狗為富劉攽詩話今人呼
秃尾狗為厥尾衣之短後者亦曰厥五行書白犬虎
文南斗君畜可致萬石也黑犬白耳人犬王犬也畜之
令人富貴白犬黃頭家大吉黃犬白尾代有官黑犬前
兩足白者宜子孫黃犬白前兩足者利人犬生四子取
黃子養之犬生五子取青子養之六子取赤子養之七
子取黑子養之八子取白子養之白犬烏頭令人得財
白犬黑尾令人世世乘車白澤圖黑狗白頭耳長尾
卷龍也廣異魏元忠嘗呼蒼頭未應犬輙代呼之元
忠曰此孝順狗也乃能代我勞後亦無恙彙苑狺狺
犬開口争吠之聲楚辭猛犬狺狺而迎吠羣碎錄左
𫝊國狗之瘈無不噬也杜預注云瘈狂犬也今云猘犬
宋書云張收為猘犬所傷食蝦蟆膾而愈五雜組瘈
狗齧人令人腹中長狗雛而死急以藥治之狗從小便
中出即有齧衣服者亟捲衣置圊上經數宿必有狗雛
無數死其中又有一種狗不飲不食常望月而嘷者非
瘈也乃肚中有狗寳也寳如石大者如鵝卵小如雞子
專治噎食之疾留青日札凡狗有寳則羸瘦毛落不
勝其熱入水自濡其塊如栗同胞破之可千葉入藥治
毒瘡七修𩔖藁狗寳生於狗胞中其形質如鵝卵石
而色至白碎之内有文理數十層石藥爾雅白狗膽
一名瓠汁一名陰龍瓠汁白狗耳上血名曰龍柒
詳𩔖三才圖會犬有三種一名田犬二曰吠犬三曰
食犬食犬猶今之菜牛也爾雅犬生三猣二獅一玂
未成毫狗爾雅狗四尺為&KR0729;尸子五尺犬為豫
爾雅疏犬子未生㲦毛者名狗長喙者名獫短喙者名
猲獢壯大絶有力者名狣說文獫黑犬黃&KR0008;也厖犬
多毛也㺌犬吠不止也獒犬知人心可使也㹞健犬也
狄赤犬也狡少犬也匈奴地有狡犬巨口而黑身獿獀
南越名犬也周官士射豻侯注豻胡犬也似狐而小
黑喙善守呂忱字林獹韓良犬也㹱宋良犬也&KR0008;逐
虎犬也何承天纂文守犬為獖隴西以犬為猶㺜㲰
皆多毛犬也獟猘也㹦屈尾犬也格物總論狗家畜
以吠守種𩔖不一猈短脰者㺧黃色犬㹥黃身黑頭犬
㹿猛犬猘狂犬&KR0008;獟犬能逐虎㹪惡健犬庶物異名
疏□犬𩔖通典大秦國有□出西海有養者似狗多有
獷惡瑞應圖匈奴獻豹犬錐口赤身四足通典唐
武德中高昌王文泰獻狗雌雄各一高六寸長尺餘性
甚慧能曳馬銜燭云本出拂&KR0034;國中國有拂&KR0034;狗自此
始舊唐書波斯國多白馬駁犬或赤日行七百里者
駁犬今所謂波斯犬也崑崙奴傳一品宅有猛犬守
歌妓院門非常人不得輙入入必噬殺之其警如神其
猛如虎即曹州孟海之犬也古今詩話淳化中合州
貢羅江犬甚小而性慧常馴擾於御榻之側每坐朝犬
必掉尾先吠人乃肅然東軒筆錄慶歷中衛士有變
震驚宮掖臺官宋禧上言蜀有羅江狗赤而尾小其警
如神願養此狗於掖庭以警倉卒事物紺珠鬱林犬
出鬱林極高大垂耳拳毛庶物異名疏那(上聲)害虜中
名犬也見岷峨山人譯語一曰訥害兒狗曰厄冽訥害
母狗曰厄滅訥害見重譯事物紺珠矮&KR1057;狗有純黑
黃紫三色大如猫或長四五寸可藏馬鐙云馬鐙狗
海語海狗形如狗大如猫純黃色嘗海遊背風沙中遥
見船行則投海漁人以技𫉬之蓋利其腎也醫工以為
即膃肭臍云庶物異名疏本草膃肭一名骨肭獸似
狐而大長尾皮上有白黃毛三莖共一穴生西戎或曰
膃肭魚𩔖豕首兩足其臍紅紫色陳藏噐云骨肭胡人
呼為阿慈勃他其臍似麝香黃赤色臨海志膃肭若鹿
頭似狗長尾遇日出則浮在水面藥性論謂之海狗爾
雅蜼仰鼻而豎尾似狐而大尾長皮白毛黃三莖一穴
謂之海狗性孝一名膃肭諸說稍異錄以並攷熊大
古冀越集木狗出廣東左右江中形似黑狗能登木皮
為衣褥能運動脚氣元世祖足疾取其皮為袴人遂貴
重之
古名犬汲冡書湯四方獻令伊尹請正南以短狗為
獻孔氏注短狗狗之善者周書西旅獻&KR0729;周書王
會成王時渠搜國獻鼩(一作䶂)犬鼩犬者露犬也能飛食
虎豹穆天子𫝊狗名重工徹止雚猳來白龍狗天子
東征以行流沙天子之豪牛豪馬尨狗豪羊注尨尨茸
謂猛狗或曰尨亦狗名廣雅殷虞晉&KR0729;楚獷韓盧宋
鵲皆犬屬義訓良犬韓有盧宋有鵲盧黑色鵲黑白
色說苑荆王得茹黃之狗宛路之矰以畋雲夢西
京雜記楊萬年有獵狗名青骹直百金又茂陵少年李
亨好馳逐鷹犬皆有佳名狗則有修毫氂睫白望青曹
之號周處風土記犬則有青鸇白雀飛龍虎子猲獢
五魚狼牙鋸齒馴良捷警難狎易使御覽陶弘景云
裴眞君好養白犬名曰白靈學道之士或居山林此可
以辟邪搜神記孫權時李信純襄陽紀南人也家養
一犬字曰黑龍述異記陸機有犬曰黃耳機至洛中
久無家問因以筒盛書繫犬頸犬出南走逹家得答書
馳還後犬死葬機村南村人呼黃耳冡馮元城集華
亭黃耳寺以犬得名相獸經犬白身而黃耳者能知人
家吉凶事是犬為陸機傳信三千里亦異犬也幽明
錄晉泰興二年吳人華隆好弋獵畜一犬號曰的尾每
將自隨隆後至江邊被一大蛇圍身犬遂咋蛇死焉
廣古今五行記晉嘉興張林有狗名阿永事物紺珠
飛燕張平子犬南史張彪敗其將沈泰申進皆叛彪
唯常所養一犬名黃蒼在彪前後未曾捨離三國典
略齊高緯以波斯狗為赤虎儀同逍遥郡君飼以粱肉
食縣邑常於馬上設蹬褥以抱之五代史齊後主時
犬為開府儀同雌者有夫人郡國之號南部新書鄱
陽人張朝為猛獸所摶噬其家犬名小狸救之𫉬免
韓元吉桐陰舊話韋善俊唐武后朝京兆人長齋奉道
法嘗擕黑犬名烏龍世俗謂為藥王云續仙𫝊韋善
俊犬號烏龍後化為龍乘之飛昇而去搜神記會稽
勾章氏張然養一狗甚快名烏龍詞林海錯杜光庭
有犬名吠雲可行萬里博異記南陽張遵言塗次商
山山舘中夜晦黑東墻下一物凝白耀人視之乃一白
犬犬如猫鬚睫爪牙皆如玉色毛彩清潤悦澤可愛遵
言愛之目為捷飛清異錄耒陽廖習之家有一黃犬
識人喜怒頥指可使名曰黃奴習之常作歌云吾家黃
奴𩔖黃耳三水小牘僖宗朝宰相王鐸所愛卑脚犬
曰花鴨有刺客匿於梁上為犬所覺而免捧硯者裴至
德家僮也生一歲時有卑脚犬曰青花忽來齧兒陰食
之至德有良藥封之愈偃曝談餘趙澤民為山西廉
使時畜一犬名桃花善獵有客至即呼名嗾之語家人
先具酒果良久桃花必致一物如麞鹿雉兔之𩔖無虛
往泊宅編虞經臣策元祐時為給事中初入臺値都
城開渠忽有黑犬自渠中出直入其家家人軰愛之名
曰渠來但無事惟喜睡至或亂據簾幃窗牖之𩔖則經
臣必有遷改錫賚之慶合璧事𩔖蘇子瞻來儋耳得
吠狗名烏喙甚猛而馴過合浦邁泅而濟路人皆驚
異犬山海經天門山有赤犬曰天犬見則有兵乃天
狗星光飛流注而生行如風聲如雷光如電山海經
陰山有獸其狀如貍白首素牙名曰天狗楮記室至
治元年玉案山産小赤犬占曰天狗墮地為赤犬其下
有大軍覆境尸子地中有犬名曰地狼夏鼎志掘
地得犬名曰賈搜神記晉元康中吳郡婁縣懷瑶家
忽聞地中有犬子聲掘視之得犬子雌雄各一目猶未
開形大於常犬也哺之而食左右咸往觀焉長老或曰
此名犀犬得之者令家富昌晉五行志大興四年廬
江灊縣何旭家忽聞地中有犬子聲掘之得一母犬青
釐色狀甚羸瘦走入草中不知所在視其處有二犬一
雄一雌哺而養之雌死雄活及長為犬善噬野獸三
水小牘汝南臨汝縣南十八里廣城陂之西有小山崆
峒其顚洞穴如盎將有大風雨則白犬自穴出田夫以
為候東園客談唐伯剛云北方凡皂雕作巢所在官
司必令人窮巢探卵多寡若三枚必設罝以守之及其
出一乃狗也取而飼養之長則獻於朝廷與常狗無異
但耳上多羽毛耳田獵之際鵰則上飛狗則陸行所逐
同至名曰鷹背狗西使記皂鵰一産三卵内一卵生
犬灰色而毛短隨母影而走所逐禽無不𫉬者雷民
傳嘗有雷民畜畋犬其耳十二每將獵必笞犬以耳動
為𫉬數山海經蜪犬如犬青色食人從首始
犬異風俗通高辛氏有老婦居王宮得耳疾挑之乃
得物大如繭婦人盛瓠中覆之以盤俄頃化為犬其文
五色因名盤瓠玄中記昔高辛氏犬戎為亂帝曰有
討之者妻以美女封三百戶帝之狗名盤瓠亡三月而
殺犬戎以其首來帝以女妻之於會稽東南得海中土
三百里而封之生男為狗生女為美人封為狗氏五
代史北狗國人身狗首長毛不衣手搏猛獸語為犬嘷
其妻皆人能漢語生男為狗生女為人自相婚嫁穴居
食生而妻女人食熟嘗有中國人至其國其妻憐之使
逃歸與其筯十餘隻教其每走十餘里遺一筯狗失追
之見其家物必銜歸則不能追矣博物志徐君宮人
娠而産卵以為不祥棄於水邊獨孤母有犬名鵠倉
獵於水濱得所棄卵銜以來歸母以為異覆煖之遂成
小兒長而仁智襲君徐國後鵠倉臨死生角而九尾實
黃龍也偃王葬之徐梁界内山堂肆考朱孺子汲於
溪上見二花犬相趁因逐之入於枸把叢下掘之根形
如二犬烹而食之忽覺身輕飛於峰上雲氣擁之而去
搜神記文帝後元五年六月齊雍城門外有狗生角
京房易𫝊曰執政失下將害之厥妖狗生角漢五行
志成帝河平元年長安人石良見物如人狀在其室中
擊之為狗走去後有數人被甲持兵弩至良格擊或死
或傷皆為狗晉書公孫文懿家有犬冠幘絳衣上屋
此犬禍也郭頌世語武帝時幽州有狗鼻行地三百
餘步郡國志宋武帝伐南燕至吠狗山夜聞狗吠明
日視之見石狗述異記朱休之家犬歌曰言我不能
歌聽我歌梅花今年故復可明年當奈何家殺犬明年
並死北史周保定間有犬生子腰以後分為二身兩
尾六足
豕
總論易坎為豕春秋說題辭斗星時散精為彘
淮南子六九五十四四主時時主豕故豕四月而生
朝野僉載豕之性能水故牧豕之所在必水草之交此
所以瀦从豬蓋瀦豬所食息也埤雅豕喜雨故天將
雨則豕進涉水波卞子豬性卑而率頥生論豬無
筋羣碎錄桐花飼豬肥大三倍本草會編凡豬骨
細少筋多膏大者有重百餘斤食物至寡故人畜養之
甚易生息周禮辨腥臊膻香之不可食者豕盲眡而
交睫腥符子朔人獻燕昭王以大豕曰養奚若使曰
非大圊不居非人便不珍今年百二十矣人謂豕仙
正字通峽中家多事鬼養一猪非祭鬼不用故於猪羣
中呼鬼猪以别之後山談叢御厨不登彘肉太祖常
畜兩彘謂之神豬熙寧初罷之後有妖人登大慶殿據
鴟尾既𫉬索彘血不得始悟祖意使復蓄之蓋彘血解
術云史記留長孺以相彘立名孔六帖扶南人喜
鬭豬河東備錄申王謂豬既供飱不宜處於穢弊乃
以氈龕粟粥待之取其毛刷淨令巧工織壬癸席光而
且滑魏志挹婁在扶餘東地寒甚穴居九梯俗好養
豬食其肉衣其皮以豬脂塗身厚數分以禦冬夏則祼
袒而已養生要集白豕白蹄青爪不可食
别名曲禮豕曰剛鬛註豕肥則鬛剛曲禮豚曰腯
肥註腯者充滿貌魏都賦注大豬曰封豨古今注
豬一名長喙將軍一名參軍承平舊纂桂林風俗日
食蛙曰豈不勝於黑面即哉黑面即謂豬也一名魯津
伯朝野僉載拱州有人畜豬以致富因號豬為烏金
抱朴子山中亥日稱人君者豬也袁淑俳諧集使
使者豪豨命大蘭王清異錄偽唐陳喬食蒸肫曰此
糟糠氏面目殊乖而風味不淺也夏鼎志掘地而得
豚名曰邪
詳𩔖爾雅疏豬今亦曰彘江東呼豨皆通名也說文
云豬豕而三毛叢居者字林云豕後蹄廢謂之彘小爾
雅云彘豬也其子曰豚大者謂之豝䝐一名豶郭云俗
呼小豶豬為䝐子謂豶犍豬也幺幼者豕之最後生者
名也郭云最後生者俗呼為幺豚爾雅彘五尺為&KR1610;
註尸子曰大豕為&KR1610;五尺說文豰小豚也豯豚生三
月也豵豚生六月也或曰一歲曰豵豝牝豕豶&KR2904;也豜
三歲豕豭牡豕也上谷名豬曰豛豷豕息也豢以榖圈
養豕也方言豬北燕朝鮮之間謂之豭關東西或謂
之彘或謂之豕南楚謂之豨其子或謂之豚或謂之豯
吳揚之間謂之豬子何承天纂文梁州以豕為䝕河
南謂之彘吳楚謂豨漁陽以大豬為&KR1610;齊徐以小豬為
䝒&KR0008;白豕黑頭也豱豕奏毛也左𫝊註婁豬求子豬
也思通淫則狂走得牡則定本草綱目豕𩔖非一生
青兗徐淮者耳大生燕冀者皮厚生梁雍者足短生遼
東者頭白生豫州者喙短生江南者耳小生嶺南者白
而肥朱浮與彭寵書往時遼東有豕生子白頭異而
獻之行至河東見羣豕皆白慙而還淮南子野彘有
芃莦槎櫛堀虛連比以𧰼宮室陰以防雨景以蔽日亦
其智也事物原始在山曰野豬形𩔖家豬但腹小而
脚長色褐而肉赤三歲膽中有黃蟫史野豬一名獜
生山中似豕而大毛黃而疎皮堅而厚好踐食荳稼為
民患大者重二百斤能以頭觸人倒地以牙挑腸而食
之於叢鬱處含枯柴作窠藉以草茅正字通野豕狀
如豬通志名山豬郭璞云吳楚呼為鸞豬俗呼為&KR0008;豬
朝野僉載野豬中藥箭豗薺苨而食山海經豪豬
狀如豚而白毛毛大如笄而黑端郭璞注夾脾有麤毫
長數尺能以頸上毫射物也山海經圖剛鬛之族號
曰豪豨毛如攅錐中有激矢長楊賦拕豪豬師古注
豪豬名帶豲也自為牝牡者也豲音桓事物紺珠毫
彘厥體兼資自為牝牡而生子夾髀粗毫本白端黑長
七八寸怒則激去射物恃此為能人以出𩔖竒之故曰
豪彘倦遊雜錄泡魚大者如斗身有刺化為豪豬
五雜組豪豬似野豕而大能與虎鬭其毛如矢人取以
為簮云令髮不垢本草豪豬名蒿豬虞衡志嶺南
一種懶婦豬似山豬而小嘗噉田禾惟以機軸紡織之
具置田所則不復近南越志昔有懶婦睡機上姑怒
之遂走投水化為此獸一枚可得脂三四斛燃之照紡
績則暗照歌舞則明習懶之性不革也今安平七源等
州峒俱有之唐書北狄傳渤海俗所貴者曰鄚頡之
豕說文□(音異)修毫獸集韻作□河内豕山海經猫
豬大者肉重千斤丹鉛錄毛犀即彖也狀如犀角小
善知吉凶古人謂之貓豬廣人謂之豬神湧幢小品
彖豕𩔖也張腹而臧畢露者也
豕異水經蜻蛉縣有石豬圻長谷中有石豬子母數
千頭長老傳言夷昔牧此一朝化為石迄今夷人不敢
往牧搜神記永嘉中壽春城内有豕生人兩頭而不
活紀聞唐開元十八年京中菩提寺有長生豬體柔
肥碩在寺十餘年其歲豬死僧焚之火既燼灰中得舍
利百餘粒五行志元和八年長安西市有豕生子三
耳八足唐書咸通七年徐州蕭縣民家豕出圂舞
搜神記晉有一士人姓王在吳郡還至曲阿日暮引船
上當大埭見埭上有一女子年十七八便呼之留宿至
曉解金鈴繫其臂使人隨至家都無女人因逼豬闌中
見母豬臂有金鈴幽怪錄郭元振自晉之汾夜行入
一宅遇烏將軍取佩刀斫其腕而斷之將軍失聲而走
天明視其手乃豬蹄也尋血而行入大冡中見大豬無
前蹄走出而斃
猫
總論禮郊特牲迎貓為其食田鼠也玉屑中國無
貓種出於西方天竺國不受中國之氣貓死不埋在土
挂於𣗳上埤雅貓旦暮目睛皆圓及午即從歛如線
其鼻端常冷唯夏至一日暖蓋貓陰𩔖也故其應陰氣
如此世云薄荷醉猫死猫引竹事物原始貓眼旦暮
睛圓子午一線卯酉正圓辰戍丑未棗核尖寅申巳亥
銀杏樣山堂肆考貓口中三坎捉一季五坎捉二季
七坎捉三季九坎捉四季言口内有九坎者能四季捉
鼠也埤雅貓亦如虎畫地卜食今俗謂之卜鼠留
青日札貓食黃魚而癩日抄猫見寅人而食子爾
雅翼貓耳經捕鼠之後則有缺如鋸猶虎食人而鋸耳
也酉陽雜俎貓毛不容蚤蝨黑者暗中逆循其毛即
如火星俗云貓洗面過耳則客至鳥獸續考北人嘗
云貓不過楊子江言貓過金山則不復捕鼠厭者至金
山剪一紙貓投水中則不忌南部通書連山張大夫
摶好養貓衆色備有皆自製佳名每視事退至中門數
十頭曳尾延頸盤接入以綠紗為幃聚其内以為戲或
謂摶是貓精北史獨孤陀性好左道其外祖母高氏
先事貓鬼已殺其舅郭沙羅因轉入其家每以子日夜
犯之言子者鼠也其貓鬼每殺人者所死家財物潛移
於畜貓鬼家
名𩔖酉陽雜俎楚州謝陽出貓有褐花者靈武有紅
叱撥及青驄色者貓一名蒙貴一名烏圓爾雅注蒙
頌即蒙貴捕鼠勝貓廣東通志獴&KR0008;有黑白黃狸狀
𩔖猫而大亦高足而結尾捕鼠捷於貓也諸國皆産惟
暹羅者良舶估挾至常貓見而避之豪家每十金易一
云西使記香貓似土豹糞溺皆香如麝庶物異名
疏銜蟬貓名見拾遺記山谷詩買魚穿柳聘銜蟬清
異錄武宗十玩圖謂貓曰鼠將唐餘錄建州刺史家
月夜有七八白衣相語曰白老將至奈何白衣者鼠白
老者貓也山川紀異河南永寧天壇山中岩有仙貓
洞世傳燕眞人丹成雞犬俱昇仙猫獨不去人嘗見之
就洞呼仙哥則聞有應者採蘭雜志貓一名女奴
記事珠張摶好貓其一曰東守二曰白鳳三曰紫英四
曰怯憤五曰錦帶六曰雲圖七曰萬貫皆價値數金
清異錄余在輦轂至大街見揭小榜曰虞大博宅失去
貓兒色白小名白雪姑
貓異酉陽雜俎平陵城古譚國也城中有一猫常帶
金鏁有錢飛若蛺蝶土人往往見之稽神錄王建稱
尊於蜀其嬖臣唐道襲為樞密使夏日在家會大雨其
所畜猫戲水於簷溜下道襲視之稍稍而長俄而前足
及簷忽爾雷霆大至化為龍而去東陽夜怪錄成自
虛雪夜於東陽驛寺中遇苖介立吟詩曰為慙食肉主
恩深日晏蟠蜿卧錦衾次日視之乃一大駁猫兒也
七修𩔖藳杭州城東眞如寺弘治間有僧曰景福畜一
貓日久馴熟每出誦經則以鎖匙付之於猫及回時擊
門呼其猫猫乃銜匙出洞交主也或他人擊門無聲或
聲非其僧永不應之後山談叢廬州有坐化猫五
雜組天順間西域有貢猫者盛以金籠頓舘驛中嘗結
壇於城中高處置貓其中翌日視之鼠以萬計皆伏死
壇下曰此猫一作威則十里内鼠盡死蓋猫王也
猿(附狨獨)(果然)
說文猿&KR0034;屬或黃或黑春秋繁露猿似猴大黑色長
前臂淮南子五九四十五五主音音主猿猿故五月
而生周索氏孝子傳猿通胛輕巢善緣能於空輪轉
格物總論猿不踐土石超遙於萬木之間惟通臂輕
身故善緣能引氣故得壽天氣澄霽則長嘯霧雨昏暗
則無聲人每當其吟雌之時而捕𫉬之則亦不復生矣
珍珠船猿雄能嘯雌不能也猿性不耐著地著地輙
瀉以死埤雅猿性靜夜嘯常風月肅然宜都山川
記峽中猿鳴至清山谷𫝊其響泠泠不絶行者歌之曰
巴東三峽猿鳴悲猿鳴三聲淚沾衣郭仲産荆州記
巴東三峽猿長鳴至三聲聞者莫不垂淚謝靈運遊
名山記觀挂猿下飲百臂相連天寳遺事商山隠士
高太素所居曰清心亭每一時至則有猿啼於庭下謂
之報時猿抱朴子猿壽五百歲則變為玃千歲則變
為老人元康地記猿與獼猴不共山宿臨旦相呼
埤雅舊說猿鳴而獺候之故束晢𤼵蒙記曰獺以猿為
婦也白六帖蜀鄧艾見玄猿抱子在𣗳上引弩射之
中猿母其子為拔箭捲𣗳葉塞瘡梁四公記東南絶
徼之外有女國以猿為夫生男𩔖父而入山谷晝伏夜
遊生女則巢居穴處杜陽編同昌公主疾甚毉者云
紅密白猿脂食之可愈内庫得白猿脂數甕本南海所
獻天中記猿食果故其膽黑甜酉陽雜俎猿臂可
為笛吹之其聲圓如竹古今注猿一名參軍吳越
春秋越有處女出於南林之中道逢老人自稱袁公女
舉杖擊之飛上𣗳變為白猿異聞錄王績遊嵩少選
一散岩石堂績棲止焉月夜見一胡鬚眉白而瘦稱山
公與績談論往往有異績疑其怪取鏡光出而胡者走
失化為猿而殞因話錄李約多蓄古噐養一猿名山
公嘗以之隨逐月夜泛江登金山擊鐵鼓琴猿必嘯和
傾壺連旦不俟外賓約汧公子也王氏見聞王仁裕
嘗從事於漢中家於公署巴山有採捕者獻猿兒焉憐
其小而慧黠使人養之名曰野賓呼之則應經年充博
壯盛頗為患乃於頸上繫紅綃一縷題詩送之於孤雲
兩角山清異錄華山道士李道殷山棲谷飲有竒術
能攝伏鬼神畜一黑猿呼為臂童道殷於菴側古松上
以茅草枝營一巢為臂童寢息之所名峻青宅抱朴
子山中申日稱九卿者猿也廣異記巴西有巨猿自
稱巴西侯𣗳萱錄王縉嘗讀書嵩山有四叟擕榼來
相訪自稱木巢南林大節孫文蔚石媚虬高談劇飲既
醉俱化為猿升木而去桂海記猿有金絲者黃色玉
面者黑色及身面皆黑者或云黃者牡黑者牝牝能嘯
牡不能也山海經堂庭之山𤼵爽之山其上多白猨
北戸錄叚公路咸通十年往高凉程次青山鎮其山
多猿有黃緋者絶大毛彩殷鮮眞謂竒獸多羣行玄者
善啼啼數聲則衆猿呌嘯騰擲如相呼焉其音凄入肝
脾韻含宮徵因召獵者捕而養之名曰巴兒極馴不貪
食於𣗳杪間呼之則至後自潘州回路歴仙虛聞舊山
猿啼不食而卒乃積薪藏坎
狨癸辛雜志武平素産金線狨大者難馴小者其母
抱持不少置法當先以藥矢斃其母母既中矢度不能
自免則以乳汁遍灑林葉間以飲其子然後墮地死邑
人取其母皮痛鞭之其子亟悲鳴而下束手就𫉬蓋每
夕必寢其皮而後安不則不可育楊文公談苑狨蓋
猿狖之屬輕捷善緣木大小𩔖猿長尾尾作金色俗為
金線狨是也生川陜深山中人以藥箭射殺取其皮為
卧褥鞍被坐氈之用狨甚愛其尾既中毒即齧斷其尾
以擲之惡其為身患也或云狨毛以藉衣不皺陳貞
父寳雞錄嘗見鬻皮於市似猿猱而長尾尾色紅問之
曰狨也去來林間如飛猿猱之族千百為羣出采山核
狨至莫不俯首帖服不敢張目視狨歴視其肥腯者取
小石或落葉識其首噉且飽狨卧或它去猿猱散走其
首有識者惴惴待牙吻無動其黠者乘間竊取首所識
移之隣已得脱去而隣代之矣玉堂閒話狨者猿猱
之屬其雄毫長一尺尺五者常自愛護之如人披錦繡
之服也極嘉者毛如金色今之大官為暖座者是也生
於深山中羣隊動成千萬雄而小者謂之狨奴獵師採
取者多以桑弧檑矢射之其雄而有毫者聞人犬之聲
則捨羣而竄抛一𣗳枝接一𣗳枝去之如飛或於繁柯
穠葉之内藏隠其身自知茸好獵者必取之其雌與奴
則緩緩旋食而傅其𣗳殊不揮霍知人不取之則有擕
一子至一子者甚多其雄有中箭者則拔其矢齅之覺
有藥氣則折而擲之嚬眉愁沮攀枝蹲於𣗳巔於時藥
作抽掣手足俱散臨墮而却攬其枝如是者數十度前
後嘔噦呻吟之聲與人無别每口中涎出則悶絶手散
墮在半𣗳接得一細枝稍懸身移時力所不濟乃墮於
地則人犬齊到斷其命焉獵人求嘉者不𫉬則便射其
雌雌若中箭則其子擿去復來抱其母身去離不𫉬乃
母子俱斃
果然吳錄地理志九眞胥浦縣有獸名果然猨狖𩔖
也色青赤有文居𣗳上此郡及日南皆有之南方草
物狀果然獸生在山林上民人以弓毒射之剝取皮皮
文青赤白色縫相連作席南州異物志交州以南有
果然獸其鳴自呼身如猨犬面通身白毛其體不過三
尺而尾長四尺餘反尾度身過其頭視其鼻仍見兩孔
仰向天其毛長柔細滑澤色以白為質黑為文視如蒼
頭鴨脅邊斑文集十餘皮可得一褥繁文麗好細厚温
煖埤雅&KR1738;獸似猨青身黑頰有髯髯黑其手亦黑性
好理髯又愛其𩔖生相序死相赴殺一可以致百舊說
&KR1738;皮五色中為茵毯段氏遊蜀記戎人進果然褥皂
褐碧三色相間夷堅續志果然似猿而差大行則大
者前小者後有為射中者則生者拔死者箭自刺而死
可謂仁義之獸矣李肇國史𥙷揚州人取一果然而
數十果然可得蓋果然不忍傷其𩔖聚族而啼雖殺之
不去也此獸獸狀而人心薄俗有不如者果然大𩔖猩
猩天中記果然九眞土人號曰歌然
獨感應𩔖從譜獨一呌而猿散蓋獨猿𩔖也似猿而
大食猿俗謂之獨猿其一鳴猿皆騰木拔林振動悼慄
而避匿之矣
猴(附玃蜼)(豦)
總論埤雅猴候也此獸無脾以行消食蓋猿之德靜
以緩猴之德躁以囂野人閒語蜀中有楊千度者善
弄胡孫人問其術曰胡孫乃獸實不會人語先餌以靈
砂變其獸心然後可教耳珍珠船御馬監山猴十隻
日食白米一斗紅棗二觔八兩北夢𤨏言獼猴見僧
即必圍繞狀如供養戎瀘夷獠亦㗖此物但於野外石
上跏趺而坐以物蒙首有如坐禪則必相悦而來馴擾
之逡巡衆云唯留一個伴假僧偶坐僧以斧擊將歸充
食人以其害稼乃致酒糟盆盛措於野逕仍削木棒可
長一二尺者三五十條於側邊其猴㗖糟醉後拈棒相
擊脚手損折由此併𫉬龐元英談藪漁溪云曩在筠
州新昌縣嘗出遊歴將至五峰馬上遥見山中草木蠕
蠕動疑為地震馭者云滿山皆猴也數以千萬計行人
獨過常遭戲虐每羣呼跳浪而至扳緣頭目胷項手足
袞成毛毬雖有兵刃亦無所施往往致死韻府續編
瓜哇國山中多猴不畏人呼以霄霄之聲投以果則其
二大猴先至土人謂之猴王猴夫人俟其食畢羣猴始
食其餘鳥獸續考瓜哇國其港口有一洲林木深茂
有長尾猢猻萬數聚止於上有一黑色老雄猴為主脚
一老番婦人隨側其國中婦人無子嗣者備菓酒飯餅
之𩔖往禱於老猴喜則先食物餘令諸猴食爭奪食盡
其物即有雌雄二猴來前交感為驗此婦回家即便有
孕否則無孕也珍珠船道州有舜祠凡遇正月初吉
山狙羣聚到祠旁以千百數跳浪奮擲狂奔疾走如是
者五日而去次猿亦如之三日乃去土人謂之狙猿朝
廟抱朴子獼猴八百歲變為猿又五百歲變為玃又
一千歲變為蟾蜍後山談叢峽中有坐化胡孫抱
朴子滕永叔常有大獼猴鎻著牀間犬忽齧殺之永叔
便合鎻埋之後百許日有見鬼者往見獼猴走上永叔
承塵上不悟是鬼也驚指之曰獼猴何以被傷血流斷
足乎永叔曰始乃知猴死復有鬼也異物志南方人
以獼猴頭為鮓珍珠船漁人以猢猻毛置網四角則
多得魚云魚見之如人見錦繡也
名號廣雅猴一名狙一名王孫一名胡孫楊愼外
集狙一名葛牂格物總論猴猱也獼也楚人謂之沐
猴狀𩔖人毛色黃有尾清異錄武宗為王時畜禽獸
為十玩猴曰惺惺奴幕府燕閒錄唐昭宗播遷隨駕
有弄猴能隨班起居昭宗賜以緋袍號供奉又謂之猴
部頭羅隠詩何如學取孫供奉一笑君王便著緋是也
朱梁簒位取猴令殿下起居猴望見全忠徑趨而前跳
躍奮擊清異錄郭休隠居太山畜一胡孫謹恪不踰
規矩呼為尾君子古今詩話京師優人以雜物數十
種布地使人暗記物色然後遣沐猴認之每沐猴得之
優人即曰道著也馬留馬留蓋優人呼沭猴之名劉
玉已&KR1211;編丞相胡惟庸畜胡孫十數衣冠如人有客至
則令供茶行酒能拜跪揖譲吹竹笛聲尤佳又能執朱
戚舞蹈人稱之為孫慧即抱朴子山中申日稱人君
者猴也
詳𩔖詩義疏猱獼猴也老者為獑猢獑猢駿捷也其
鳴噭噭而悲寰宇記戎州夷地出獑猢似猿而四足
短一騰一百五十步迅如鳥飛名義考為母猴其為
禽好爪有作造之意故凡作造曰為崇安志武夷山
多獼猴其小者僅如拳山堂肆考萬州城南有道士
畜一胡孫小於蝦蟆以線繫几案間道士飯已即登几
食其餘天監起居注林邑王范績乞内附為臣獻白
猴一頭事物紺珠紅猴出百花國霏雪錄地猴形
極小人馴養之縱入黃鼠穴銜其喙曳而出之物𩔖
相感志海猴生海中候潮出没形如豬鼻吼聲腦上有
孔噴水直上數丈人先得其子繫在水中其母自來就
之因而取之其子常隨母也庶物異名疏前兒猴屬
周書王會穢人前兒前兒若獼猴立行聲似小兒穢韓
穢也東夷别種山堂肆考騰豻一名騰豺沐猴𩔖也
頭方正貌𩔖人髮長尺餘常覆面欲有所視輙搖頭以
兩手披之
貜爾雅註貑玃也似獼猴而大色蒼黑能攫持人好
顧盼本草貜純牡無牝攝人婦為偶生子故名玃父
搜神記蜀中西南高山之上有物與猴相𩔖長七尺
能作人行善走逐人名曰猳國一名馬化或曰玃伺道
行婦女年少者輙盗取將去人不得知若有行人經過
其旁皆以長繩相引猶故不免此物能别男女氣臭故
取女男不知也若取得人女則為家室其無子者終身
不得還十年之後形皆𩔖之意亦惑不復思歸其有子
者輙抱送還其家産子皆如人形有不養者其母輙死
故懼怕之無不敢養及長與人不異皆以楊為姓故今
蜀中西南多姓楊率皆是猳國馬化之子孫也
豦神異經西方獸名&KR0008;大如驢狀似猴善緣木純牝
無牡羣居要路執男子合之而孕十月生&KR0008;爾雅註
建平山中有豦大如狗似獼猴黃黑色多髯鬛好奮迅
其頭能舉石擿人貜𩔖也
蜼爾雅蜼卭鼻而長尾註蜼似獼猴而大黃黑色尾
長數尺似獺尾末有岐鼻露向上雨即自懸於𣗳以尾
塞鼻或以兩指江東人亦取養之為物捷健葆光錄
傅弘業宰天台縣有人獵得一獸形如豕仰鼻長尾有
岐人謂之怪傅識之曰蜼非怪也
格致鏡原卷八十七
