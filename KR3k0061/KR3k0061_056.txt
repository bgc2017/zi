格致鏡原卷五十六大學士陳元龍撰
香奩器物𩔖(二)
鏡(附鏡臺)(鏡奩)
總論逸雅鏡景也言有光景也韓子古之人目短
於自見故以鏡觀面稗史𩔖編玄中記曰尹壽堯臣
也作鏡黃帝内傳曰既與王母會於王屋乃鑄大鏡十
二面隨月用之則鏡盖肇於軒轅非尹氏始作也宣
和博古圖昔黃帝液金作神物為鑑凡十有五去古既
遠不能盡攷後世有得其一者其制度以四靈位四方
以八卦定八極十二辰環其外二十四氣布其中故與
日月合明鬼神通意周冶鑑之數十有三盖體閏月也
以十二投十二野其一則為鎮於中州漢以後形制各
異圜者規天方者法地六出象其物八方定其位左右
上下則有四靈錯綜經緯則有五星具一日之數則載
之以十二辰具一歲之數則載之以十二月周其天者
有二十八宿拱其位者有三神八衛或中虚而謂之夾
鑑或形蛻而名以浮水或龍蟠其上或鳳飾其後或為
花卉羽毛鱗甲之屬或為嘉禾合璧比目連理之狀或
象玉女之起舞或肖五嶽之真形(鑑鏡别名)淮南子明鏡
之始型朦然及粉之以玄錫劘之以白㫋則鬚眉鬢毛
可得而察王度古鏡記胡僧云古鏡以金膏塗之珠
粉拭之以照日必影徹墻壁又造金烟薰之玉水洗之
蔵之泥中亦不晦矣抱朴子或問知將来吉凶為有
道乎答曰用鏡九寸自照有所思存七日則知神仙千
里事也明鏡用一或二謂之日月或用四謂之四規鏡
搜神記王獻失鏡鏡在罌中罌纔數寸而鏡尺餘以
問郭璞曰此乃邪魅所為使燒車轄以擬鏡鏡即出焉
神異經昔有夫婦相別破鏡人各執半以為信其妻
與人通鏡化鵲飛至夫前夫乃知之後人因鑄鏡為鵲
安背上自此始也後山談叢驗鏡視其鼻鼻滑淨如
削者古今人謂之有高下今人鑄鐵鏡陷銅為面故明
谷泰博物要覽鏡有秦陀光背質厚無紋極有受用
次如銀背海獸蒲桃茘枝五嶽圖形十二生肖寳花雲
龍十二符四靈三瑞三神八衛六花浮水七乳四乳十
六花蟠螭龍鳳雉馬等俱妙須要清瑩如水面無打攪
輪轉周員形影不改為貴又有如錢小鏡光背花背滿
背嵌金嵌銀片子鏾花小鏡更可人意評者謂徑尺大
鏡及三寸以上及如錢小鏡為上格五六寸者次之菱
花八角又次之方鏡最下者也稗史𩔖編俗以鏡臍
懸玉籖但知為美觀至銅滑綠處兩強不能相下以致
千載𫝊世出土之物古色一旦磨盪壞之有餘正字
通鏡鏽鏡上綠也俗名楊妃垢清異錄有刁蕭者攜
一鏡色碧體瑩背有字曰碧金仙大中元年十二月銅
坊長老白九峯造余以俸粒五石換之置於文瑞堂呼
為銅此君物名要覽司空圖謂鏡為容成侯又曰壽
光先生名金烱清異錄會昌嘗引照戲令宫嬪離合
鏡字以光音王奏帝曰鏡子封王耶山堂肆考唐詩
花没梵輪前梵輪佛鏡也又曰仙輪曲洧舊聞王建
集有鏡聽詞謂懷鏡於通衢間聽往来之言以占休咎
近世人懷杓(今謂之打瓢)以聽亦猶是也
古鏡古鏡記隋汾隂侯生贈王度古鏡横徑八寸鼻
作麒麟蹲伏之象遶鼻列四方龜龍鳳虎依方陳布四
方外又設八卦卦外置十二辰位而具畜焉辰畜之外
又置二十四字周遶輪廓文體似隸點畫無缺而非字
書所有也侯生云二十四氣之象形承日照之則背上
文畫墨入影内纖毫無失舉而扣之清音徐引竟日方
絶侯生又云吾聞黃帝鑄十五鏡其第一横徑一尺五
寸法滿月之數也以其相差各校一寸此第八鏡也
鄭還古博異志唐天寳中陳仲躬於洛陽清化里假居
一宅宅有井鄰女來汲水忽墮井仲躬間乃窺於井上
見水影中一女子面歎曰斯乃溺人之由也忽一日清
旦有人扣門云敬元穎請謁命入乃井中所見者仲躬
訊之曰卿何以殺人元穎曰妾非殺人者此井有毒龍
自漢朝絳侯居於茲遂穿此井洛城内有五毒龍此其
一也龍好食人血自漢已来已殺三千七百人矣妾乃
國初方墮於井遂為龍所驅使為妖惑以誘人用供龍
所食非妾心所願昨夜子時龍已往朝太乙使者三數
日方回君子命匠淘之則妾𫉬脫難矣願與君子一生
奉養言訖便失所在仲躬乃命匠入井淘之至底得古
銅鏡一枚面闊七寸八分仲躬令洗淨安匣中一更後
忽見元穎自門而入直造燭前拜謝曰某本師曠所鑄
十二鏡之第七者貞觀中為許敬宗婢蘭苔所墮以此
井水深兼為毒龍氣所苦人入者輒悶絶而不可取遂
為毒龍所役幸遇君子乃𫉬重見人間其鏡皆蝌蚪書
上環書一字管天文一宿依方列之則左有日而右有
月龜龍虎雀並依方安焉於鼻中題曰夷則之鏡博
古圖漢有十二辰鑑四神鑑三神鑑神人鑑神像鑑神
人三獸鑑(以上有銘)百神鑑四神鑑四靈鑑四靈三瑞鑑三
神八衛鑑六花水浮鑑(以上無銘)册禮鑑尚方鑑長生鑑仙
人不老鑑青盖鑑服羌鑑豳頌周商鑑始青鑑清白鑑
清明鑑宜君公鑑宜官鑑尚方宜子孫鑑長宜子孫鑑
四宜鑑九子鑑宜侯王鑑十六花鑑(以上有銘)百乳鑑七乳
鑑四乳鑑素乳鑑(以上無銘)蟠螭鑑(有銘)龍鳳鑑龍鵲鑑(以上無銘)
鼉龍鑑(有銘)虎龍鑑雙鳳鑑鳳馬鑑雉馬鑑龍麟鑑六花
鑑(以上無銘)海獸鑑(有銘)海馬蒲萄鑑海貝方鑑海獸朱鳳鑑
海馬狻猊鑑純素鑑(以上無銘)潜確𩔖書舞鏡有柄李氏
錄曰漢武帝時舞人所執鏡也西京雜記宣帝被收
繫郡邸獄臂上猶帶史良娣合綵婉轉絲繩繫身毒國
寳鏡一枚大如八銖錢舊傳此鏡見妖魅得佩之者為
天神所福故宣帝從危𫉬濟及即大位每持此鏡感咽
移辰常以琥珀笥盛之魏書武帝有菱花鏡陸機
與弟雲書仁壽殿前有大方銅鏡鏡高五尺餘廣三尺
二寸暗立著庭中向之便寫人形體了了晉東宫舊
事皇太子納妃有著衣大鏡尺八寸銀華小鏡一尺二
寸並衣紐自副漆奩盛盖銀華金薄鏡三銀龍頭受福
蓮花鈕鏁自副鄴中記石季龍三臺及内宫中鏡有
二三尺者下有純金龍盤雕飾南史綦毋珍之有一
銅鏡背有三公字嘗語人曰徵祥如此何患三公不至
江總方鏡銘此鏡以照著衣鏡皆圖刻八卦二十八
宿仁壽殿前無以加斯雕麗也博古圖唐有十二辰
鑑五嶽真形鑑萬春鑑瑩寳鑑武德鑑長宜子孫鑑(以上)
(有銘)龍鑑雲龍鑑雲龍八花鑑雲龍花雀鑑鸞鳳鑑舞鳳
狻猊鑑蓮鳳鑑鳳銜花鑑鹿鳳蒲萄鑑象鑑饕餮鑑(以上)
(無銘)瑞圖鑑(有銘)寳花鑑海獸鑑海獸蒲萄鑑唐書高馮
為吏侍銓綜平允太宗賜金背鏡一面以表精鑒朝
野僉載中宗令揚州造方丈鏡鑄銅為桂𣗳金花銀葉
帝每騎馬自照人馬並在鏡中張舜民畫墁錄吾家
舊畜鏡傳為楊妃故物徑尺許厚七分背文精古有銘
其略曰粉壁交映珠簾對看潜窺聖淑麗則常端聖淑
字各少空有並后之象明皇八月五日生也始制誕節
名千秋籓鎮進鏡若紫絲承露囊此幾是耶酉陽雜
俎元和初海陵夏侯乙庭前生百合花大於常數倍異
之因𤼵其下得甕匣十三重各匣一鏡第七者光不蝕
照日光環一丈其餘規銅而已廖瑩中江行雜錄元
相國之鎮江夏也嘗秋夕登黃鶴樓遙望江濱有光若
殘星乃令親信至江所詢彼漁云適𫉬一鯉親信乃攜
鯉而来命庖人剖之腹中得古鏡二如古錢大以面相
合背則隱起雙龍雖小而鱗鬛髯爪悉具既磨瑩則常
有光耀公寳之置巾箱中及相國薨鏡亦亡去清異
錄開運既私寵馮夫人其事猶秘會高祖御器用有玉
平脫雙蒲萄鏡乃高祖所愛帝初即位舉以賜馮樵
牧閒談孟蜀時軍校張敵得一古鏡模闊尺餘鏡光照
寢處不施燈燭自得鏡後並無疾病珍珠船徐鉉得
一鏡照面只見一眼宋史泰寧縣耕夫得鏡厚三寸
徑尺有二寸照見水底與月争輝病熱者得之心骨生
寒故名生寒鏡太平清話范文正公家古鏡背具十
二時如博棋子每至此時則博棋中明如月循環不休
夢溪筆談世有透光鏡背有銘文二十字以鏡承日
光則銘文二十字皆透在屋壁上了了分明餘冬序
錄透光鏡日中映之鏡背上文字花樣盡存影中宋沈
括筆談載以為竒金麻知幾賦透光鏡詩見中州集皆
莫能明其理元吾子行云鏡對日射影於壁鏡背文藻
影中一一皆見磨之愈明盖是銅有清濁之故鏡背鑄
作盤龍亦於鏡面竅刻作龍如背所狀復以稍濁之銅
填補鑄入削平鏡面加鉛其上舉以向日影光相射隨
銅清濁分明暗也吾子行自謂親見人碎此鏡者如其
言云雲烟過眼錄趙德潤藏鏡杏葉樣背有大鐵環
迺掛鏡也上有銘云人有一口前牛無八角牛口走殊
不可曉下有一牛轉頭前有草一叢下篆辟祟驅邪兩
旁亦有字細考之乃丙午造三字其下牛與草必寓年
號耳白六帖有烏鵲鏡譚子化書小人常有四鏡
一名圭一名珠一名砥一名盂圭視者大珠視者小砥
視者正盂視者倒
異鏡西京雜記咸陽宫有方鏡廣四尺高五尺九寸
人直来照之影則倒見以手捫心見五臓歴然宫人有
邪心則膽張心動一名倒影鏡酉陽雜俎儛溪石岸
石窟有方鏡徑丈餘照人五臓秦皇世號為照骨寳在
無勞縣山境李濬松窗雜錄太尉李衛國公長慶中
在浙右有漁人於秦淮垂機網下深處覺有異物極力
舉之得一鏡照之歴歴見五臓六俯因驚懼失墜公聞
之萬計窮索於水底終不復得稗史𩔖編會稽鏡湖
崇寧間漁人夜引網罟覺甚重強加挽拽竟不能舉乃
召集同輩合力久而方升乃一大古鏡方五六尺厚五
寸形模竒怪持以鑑形于昏闇中腸胃肝膈皆洞見置
之舟内欲明日齎詣越府貨於市忽鏗然有聲光采炫
晃湖水如晝俄頃復躍於波心風激浪涌移時始定
梁四公記昔波羅尼斯國王有大福得𫉬二寳鏡鏡光
所照大者三十里小者十里至裔孫福盡天火燒宫大
鏡光明能禦災火不至焚爇小鏡光微為火所害雖光
彩昧暗尚能辟諸毒物陳邦禮寳鏡記莱州吕肚集
張氏築土垣掘得一鏡徑可二尺光明不蝕照之四方
各見百五十里市井人物歴歴具體衆争欲得之不覺
墮地而碎談苑吕文穆公蒙正為相有朝士蔵古鏡
能照二百里欲因弟獻以求知公曰吾面不過楪子大
安用照二百里聞者歎服以為賢於李衛公遠矣元
遺山集陽曲劉氏家大寳鏡能照天地四方前知休咎
抱朴子有道士以明鏡九寸懸於背老魅不敢近若
有鳥獸邪物照之其本形皆現鏡中寳鏡記陸安州
有湖介於無為之間漁者日以千計一日有漁父網得
鏡如盤照見衆漁大半牛馬異形或角或翼若虎若螭
其狀不一而足懼投於水鏡躍四五丈乃没更求之不
復可得識者云此三生鏡也事物紺珠六鼻鏡南唐
王氏物常生雲烟照之則左右前後事皆見南史梁
州有古墓名曰尖冡或云張騫墳欲有𤼵者輒間鼔角
與外相拒椎埋者懼而退蕭斆開之惟有銀鏤銅鏡方
尺龍城錄長安任仲宣家畜寳鏡謂之飛精識者謂
是三代物後有八字僅可曉仍篆籒云水銀隂精百鍊
成鏡詢所得云嵩山樵者石下得之後仲宣南騖洞庭
風濤洶涌因泊舟夢一道士赤衣乘龍詔仲宣言此鏡
乃水府至寳出世有期言當歸我矣因持鏡去仲宣睡
覺亟視篋中已失所在劉餗隋唐嘉話僕射蘇威有
鏡殊精好曾日蝕既鏡亦昏黑無所見威以為左右所
汙不以為意他日日蝕半缺其鏡亦半昏如之於是始
寳蔵之後櫃内有聲如磬尋之乃鏡聲無何而威子死
後更有聲無何而威敗王度古鏡記大業八年四月
一日太陽虧度時在臺直晝卧&KR0550;閣覺日漸昏諸吏告
度以日蝕甚整衣時引鏡出自覺鏡亦昏昧無復光色
度以寳鏡之作合於隂陽光景之妙怪歎未已俄而光
彩出日亦漸明比及日復鏡亦精朗如故河北人張龍
駒為度下小吏其家良賤數十口一時遇疾度憫之齎
此鏡入其家使龍駒持鏡夜照諸病者見鏡皆驚起云
見龍駒持一月來相照光隂所及如冰著體冷徹腑臓
即時熱定至曉並愈以為無害於鏡而所濟衆於是令
密持此鏡遍巡百姓其夜鏡如匣中泠然自鳴聲甚徹
遠良久乃止度心獨怪明早龍駒來謂度曰龍駒昨忽
夢一人龍頭蛇身朱冠紫服謂龍駒曰我即鏡精也名
曰紫珍嘗有德於君家故来相託為我謝王公百姓有
罪天與之疾柰何使我反天救物且病至後月當漸愈
無為我苦度感其靈怪因此誌之鏡龍記唐天寳三
載揚州進水心鏡一面縱横九寸青瑩耀日背有盤龍
勢如生動進鏡官李守泰曰鑄鏡時有老人自稱姓龍
名護有小童名玄冥謂鏡匠吕暉曰老人解造真龍鏡
遂令玄冥入爐所扃戶三日夜開戶失二人所在爐前
𫉬一素書云盤龍盤龍𨼆於鏡中分野有象變化無窮
興雲吐霧行雨生風吕暉遂移爐於揚子江心以五月
五日午時鑄之帝詔有司掌此鏡七載大旱召葉法善
祠鏡龍忽龍口有白氣須臾滿殿甘雨如㴻
寳鏡洞冥記望蟾閣上有青金鏡廣四尺元光中波
袛國獻此青金鏡照見魑魅百鬼不敢𨼆形梁四公
記扶桑國使使貢觀日玉如鏡方圓尺餘明徹如琉璃
映日以觀見日中宫殿皎然分明孝經援神契神靈
滋液百寳用則璣鏡出注大珠有光可為鏡者拾遺
記周穆王時渠胥國貢火齊鏡廣三尺六寸暗中視如
晝人向鏡中語則鏡中響應之四公記扶南大舶從
西天竺國來賣碧玻瓈鏡面廣一尺五寸内外皎潔置
五色物於其上向明視之不見其質陸廣微吳地記
通玄寺碑載則天皇后送珊瑚鏡一面宣賜供養
水火鏡古今注燧銅鏡也以銅為之形如鏡照物則
影倒向日則火生以艾承之則火出沈亞之上冡宰
書戎鏡包陽當日而矚之則能延燧興火韋端符衛
公故物記火鏡等凡十三物庶物異名疏高堂隆曰
陽燧一名陽符取火於日隂燧一名隂符取水於月並
以銅作之謂之水火之鏡考工記銅錫相半謂之鑑燧
之劑是火為燧水為鑑也搜神記曰金錫之性一也五
月丙午日午時鑄為陽燧十一月壬子日子時鑄為隂
燧禮秋官司烜氏掌以鑒取明水於月注鑒鏡屬取
水者也世謂之方諸
鐵鏡魏武上雜物疏御物有尺二寸金錯鐵鏡一枚
皇太子雜用物純銀錯七寸鐵鏡四枚貴人至公主九
寸鐵鏡四十枚西京雜記哀王冡中有鐵鏡數百枚
博古圖隋有十六符鐵鑑唐有二十八宿鐵鑑八卦
鐵鑑十二辰鐵鑑日月鐵鑑(以上有銘)鳳龜八卦鐵鑑四靈
八卦鐵鑑八卦方鐵鑑八角八卦鐵鑑(以上無銘)千秋萬歲
鐵鑑玉堂鐵鑑自明鐵鑑晉陽龍鐵鑑(以上有銘)戲水龍鐵
鑑鳳花鐵鑑雙鳳鐵鑑花雀鐵鑑寳花鐵鑑素圜鐵鑑
(以上無銘)天寳遺事葉法善有一鐵鏡鑑物如水人每有
疾病以鏡照之盡見臓腑中所滯之物然後以藥療之
酉陽雜俎苟諷有鐵鏡徑五寸餘鼻大如掌言於道
人傳受數人同照各自見其影不見他人也九國志
宗壽建之族子得一古鐵鏡下有篆文十二字忽照見
一青衣小兒坐酒樓上令人訪之青衣隨至曰此神物
也終當化去不若還我與之剖腹納鏡而去談苑京
師有畜鐵鏡者謂人曰此竒物也以照人手則指端見
白氣以氣之長短驗人之壽天好事者乃以厚價取之
既而詢之博物者曰此造作也盖磨鏡時只以往手無
以來手則照指自見其端有如氣者耳
石鏡拾遺記周靈王時異方貢石鏡色白如月照面
如雪謂之月鏡蜀王本紀武都丈夫化為女顔色美
好盖山精也蜀王娶以為夫人無幾物故蜀王於武都
擔土於成都葬之盖地三畝號曰武擔以石作鏡一枚
表其墓潯陽記石鏡在山東有一團石懸崖明淨照
人述異記日南國西南有石鏡光明瑩徹可鑒五臓
六腑亦名仙人鏡國中人若有疾輒照其形遂知病起
何藏府即采神藥餌之無不愈
鏡臺物原鏡臺始皇作魏武雜物疏鏡臺出魏宫
中有純銀參帶鏡臺一純銀七子貴人公主鏡臺四
晉東宫舊事皇太子納妃有瑇瑁細鏤鏡臺一世說
温嶠娶姑女下玉鏡臺一枚宋元嘉起居注韋朗為
廣州刺史作銅鏡臺一具御史中丞劉楨奏請以見事
免朗所居官皇覽胡太后使靈昭造七寳鏡臺合有
三十六室別有一婦人手各執鏁纔下一關三十六戶
一時自閉若抽此關諸門咸啓婦人各出戶前太平
廣記開元初東海馬待封為皇后造妝具中立鏡臺臺
下兩層皆有門戶后將櫛沐啓鏡奩後臺下開門有木
婦人手執巾櫛至后取已木人即還至於面脂妝粉眉
黛髻花應所用物皆木人執繼至取畢即還門戶復閉
如是供給皆木人后既妝罷諸門皆闔乃持去其妝臺
金銀彩畫木婦人衣服裝飾窮極精妙焉品物𩔖聚
張燕公有石綠鏡臺得自胡川道士玄宗聞其異取以
精炭十車燒之不變乃已
鏡奩李肇翰林志翰林學士給銅鏡漆奩清異錄
出行須物物輕便余取小薄鏡捨奩糊紙左右掩為鏡
室白牌題曰光明夾
格致鏡原卷五十六
