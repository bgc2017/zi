格致鏡原卷二十大學士陳元龍撰
宫室𩔖(二)
梁
名𩔖爾雅杗廇謂之梁疏梁即屋大梁也一名杗棟
屋檼也一名桴今屋脊也漢天文志流星下燕萬載
宫極東去注李奇曰極屋梁也三輔間名為極或曰極
棟也三輔間名棟為極事物紺珠駝梁大梁㯠鈎梁
木桁條屋横木乳梁枋上短梁卓氏藻林㰇櫨曲短
梁也邢昺爾雅疏楣即梁也召伯雍云門樞之横梁
也郭云門戶上横梁鄉射記云堂則物當楣是也逸
雅楣眉也近前若面之有眉也升菴外集懸楣横木
施扵前後兩楹之間下不裝構如偏橋棧道之勢今人
謂之挂楣
古梁風俗通夏禹廟中有梅梁忽一表生枝葉孟
熙霏雪錄禹廟梅梁乃大梅山所產梅樹也山在鄞縣
東南七十里蓋梅子真隱處石洞仙井丹竈藥罏猶在
山頂大梅樹其上則為會稽禹祠之梁其下則為他山
堰之梁禹祠之梁唐張僧繇圖龍其上夜大風雨嘗飛
入鏡湖與龍鬭人見梁上水淋漓濕萍藻滿焉始駭異
之乃以鐵索鎖于柱他山堰之梁長二丈許去岸數尺
歲久不朽大水不漂因刀墜悞傷之出血不止今禹廟
以他梅樹代之不斵不削存故事耳非舊物也玉笥
山錄漢武帝時玉笥山置一觀既搆殿缺中梁一條將
選奇材未𫉬忽一夜晴天降白玉梁一條因號為玉梁
觀至魏武帝時遣使取之雷電大震裂殿脊化為白龍
而去晉永嘉中有戴氏子入山見兩座青石搘一條白
玉梁于岩下上有赤書五行敲之聲如鐘鱗甲張起戴
氏驚走告人再尋之不復見三輔黃圖柏梁臺武帝
元鼎二年春起此臺在長安城中北闕内三輔舊事云
以香柏為梁也朝野僉載宗楚客造一宅新成皆是
文柏為梁金陵覽古晉孝武太元三年僕射謝安作
新宫太極殿欠一梁有海木流至石頭城下取用之畫
梅花扵梁上表瑞因名梁殿廣州記州廳梁上畫五
羊又作五穀囊隨羊懸之云昔高固為楚相五羊銜榖
萃扵楚庭故圖其𧰼為瑞六國時廣州屬楚
柱
名𩔖邢昺爾雅疏楹柱也其梁上短柱名梲禮器云
藻梲者謂畫梁上柱為藻文也一名侏儒柱以其短小
故也閞者柱上木名也又謂之槉又名欂亦名枅柱上
方木是也又曰㭼是一物五名也栭一名楶即櫨也皆
謂斗栱也禮器云管仲山節者謂刻柱頭為斗栱形如
山也禮記鄭注邊栭謂之節梁上楹謂之梲宫室之
飾士首本大夫達棱諸侯斷而礱之天子加密石焉無
畫山藻之禮也逸雅棳儒梁上短柱也棳儒猶侏儒
短故以名之也藻林栭梁上短柱也芝栭畫芝扵上
王莽傳為銅薄櫨注薄櫨柱上枅今所謂㭼也升
菴外集唐韻㭼音塔柱㭼頭也今俗名護朽事物紺
珠欒攣也其體上曲攣拳斗在欒兩頭負上員穩演
繁露春秋莊公丹桓宫楹非禮也在禮楹天子丹諸侯
黝堊大夫蒼士黈黈黃色也案此即自士以上屋楹方
許循等級用采色庶人則不許夫是以謂為白屋也後
世諸王皆朱其邸今世凡官寺皆施朱存古也
古柱大戴禮周時德澤和洽蒿茂大以為宫柱三
輔黃圖漢未央宫以文杏為柱甘泉宫南有昆眀池池
中有靈波殿皆以桂為柱風來自香拾遺記漢成帝
好微行于太液池傍起宵遊宫以漆為柱鋪黑綈之幕
魏略大秦國城中有五宫相去各五十里宫室皆以
水精為柱南史何胤扵波若寺内立明珠柱柱乃七
日七夜放光珍珠船王元寶以錦石為柱清異錄
廣府劉龑僭大號晚年亦事奢靡作南薰殿柱皆通透
刻鏤礎石各置爐燃香故有氣無形上謂左右隋帝論
車燒沈水却成粗疎爭似我二十四箇藏用仙人神
異經崑崙有銅柱焉其高入天所謂天柱也圍三千里
圓周如削漢武故事上起神屋鑄銅為柱黃金塗之
大五圍晉書太始二年七月營太廟致荆山之木采
華山之石鑄銅柱十二塗以黃金鏤以百物綴以眀珠
焦氏筆乘銅柱不止馬援吳黃武二年程暜關侯分
界鑄銅柱為誓在衡山縣又唐御史唐九徵立銅柱扵
點蒼之湍溪又五代晉與楚王馬希範立銅柱為界學
士李臯銘在辰州山堂肆考江西省城内宫前有井
水黑色其深莫測與江水相消長有鐵柱立其中相傳
晉許真君旌陽所鑄以息蛟害者博物志江陵有臺
甚大而惟有一柱衆梁皆共此柱渚宫故事宋臨川
王義慶鎮江陵于羅公洲立觀甚大而惟一柱山堂
肆考樟柱殿在臺城内陳高祖作太極殿少一柱忽有
樟木大十圍長四丈餘自流扵陶家渚遂取以造殿
酉陽雜俎齊建元二年夏廬陵長溪水衝擊山麓崩長
六七尺下得柱千餘根皆十圍長者一丈短者八九尺
頭題古文字不可識江淹以問王儉儉云江東不閑隸
書秦漢時柱也盛弘之荆州記巴東有一折柱孤直
高三丈大可十圍傳云是公孫述樓柱破之血出枯而
不朽古今注漢和帝時江夏民舍柱生兩枝其一長
尺五寸分為八枝一長尺六寸分為五枝白六帖朱
偓始家第堂柱生槐枝朞而茂既而偓秉政廣古今
五行記唐懷州凝眞觀東廊柱已九十餘年道士往往
聞柱中有蝦蟇聲不知的處後因柱朽壊易之廚人砍
以為薪柱中得一蝦蟇其柱先無孔也唐五行志如
意中濟源路敬淳家水碾柱壊易之為薪中有鮎魚長
尺餘猶生
柱礎事物考石礎古謂之質礎卓氏藻林玉舄即
玉礩也以承柱者見文選尚書大傳大夫有石材庶
人有石承注石材柱下質也石承當柱下而已不外出
以為飾也述異記吳王夫差射堂柱礎皆如伏龜
續高僧傳隋相州刺史内陽公薛胄所居堂礎忽變為
玉胄謂為善徵也設齋慶之釋靈裕云斯琉璃耳
椽
名𩔖爾雅桷謂之榱桷直而遂謂之閱直不受檐謂
之交疏桷屋椽也一名榱梠齊魯名桷周人名榱易曰
鴻漸扵木或得其桷左傳子産曰棟折榱崩僑將壓焉
是也屋椽長直而遂達五架屋際者名閱郭云謂五架
屋際椽正相當若其椽直不上扵檐者名交言相交扵
檼上也郭云謂五架屋際椽不直上檐交扵檼上逸
雅桷确也其形細而疎确也或謂之椽椽傳也相傳次
而布列也或謂之榱在檼旁下列衰衰然垂也說文
員者為榱方者為桷何宴景福殿賦承以陽馬接以
圓方注陽馬屋四角引出以承短椽者三輔黃圖孝
武營未央宫以木蘭為棼橑注棼橑棟椽也事物紺
珠禁楄(音駢)短方椽筕篖椽上竹又梠旅也又曰櫋綿也
榱頭使平上入曰爵頭賢奕編結屋枋凑合處必有
牝牡筍俗呼為公牡筍是也甘泉賦旋題玉英注題
頭也榱椽之頭以玉飾言其英華相燭也卓氏藻林
璫椽頭也以彩飾之曰文璫見文選
古椽國語莊公丹桓宫之楹而刻其桷宋玉招魂
仰觀刻桷畫龍蛇些漢武故事上起神屋以金為椽
刻玳瑁為禽獸以薄其上椽首皆作龍首銜鈴流蘇懸
之三輔黃圖武帝作通天臺元鳳間自毁椽桷皆化
為龍鳳從風雨飛去西京雜記趙昭儀所居昭陽殿
椽桷皆刻作龍蛇縈繞其間鱗甲分眀見者莫不兢慄
南史王晏未敗前見屋桷子悉是大蛇就視之猶木
也晏惡之方以紙裹桷子猶紙内搖動&KR0609;&KR0609;有聲伏
滔長笛賦序柯亭之觀以竹為椽廣志篃竹宜為屋
椽唐房千里竹室記環堵所棲率用竹以結其四角
植者為柱楣撑者為榱桷
藻井
西京賦蔕倒茄扵藻井披紅葩之狎獵注藻井當棟中
交木方為之如井幹也茄藕莖也以其莖倒植扵藻井
其花下向反披狎獵花葉參差貌風俗通殿堂𧰼東
井形刻為荷菱藻三者皆水物所以厭火灾埤雅說
者以為藻取其文蓋藻非特為取其文亦以禳火今屋
上覆橑謂之藻井取𧰼扵此亦曰綺井又謂之覆海亦
謂之罳項楊慎外集綺井謂之鬭八又曰藻井今俗
曰天花板也事物紺珠閙鬭八天花板上鬭八角井
口内畫藻曰藻井
承塵
逸雅承塵施扵上承塵土也事物紺珠承塵施扵上
俗名仰塵伊尹制楚辭經堂入奥朱塵筵些注塵承
塵也言升殿過堂入房至室奥處上則有朱畫承塵下
則有簟筵好席可以休息也支僧載外國事斯訶條
國有大富長者條三彌與佛作金箔承塵一佛作兩重
承塵
鴟吻
𩔖要東海有魚似鴟噴浪即降雨唐以來設其𧰼扵屋
脊蘇氏演義蚩海獸也漢武作柏梁殿以蚩尾水之
精能郤火災因置其𧰼扵上墨客揮犀漢以宫殿多
灾術者言天上有魚尾星宜為其𧰼冠于室以禳之今
自有唐以來寺觀舊殿宇尚有為飛魚形尾指上者不
知何時易名為鴟吻狀亦不𩔖魚尾名義考椒園雜
記螭&KR0008;形似獸立扵屋角上又云&KR0008;&KR0008;似龍鰲魚亦似
龍皆立扵屋上者今殿庭曰&KR0008;衙舍曰獸頭大抵皆蚩
也殿庭為龍形衙舍為獸形或為魚形以别扵宫殿皆
以意為之非其本則然也
門
總論皇圖要記軒轅造門戶說文門從二戶𧰼形
也釋名門捫也在外為人所捫摸也易說卦艮為
門闕禮月令仲春乃修闔扇注治門戶也木曰闔竹
葦曰扇或曰雙曰闔單曰扇白虎通秋祭門門以閉
藏自固也秋亦萬物成熟内備自守也白澤圖故門
之精名野狀如侏儒見人則拜呼之宜飲食
名𩔖𩔖雋禮云天子門曰臯門庫門雉門應門路門
又鄭玄云天子五門魯有庫雉路則諸侯三門又外傳
云自外及内第一臯門次庫門中雉門其四應門極内
即路門為五也周禮王行幸設車宫轅門帷宫旌門
無宫則供人門鄭注次車為藩則卬車轅以表門張帷
為宫則樹旌以表門陳列周衞則立長人以表門漢
武帝紀掖門注服虔曰正門之旁小門如人臂掖也
長安志宣政門内有宣政殿東有東上閣門西有西上
閣門故以掖稱儀禮注闈門如今東西掖門賈誼
書天子宫門曰司馬門漢書高后贊不出房闥注闥
宫中小門漢獻帝紀注禁門曰黃闥前五行志宫
正門曰端門漢書孝成皇帝元帝太子也初居桂宫
上嘗忽召太子出龍樓門張晏注門樓上有銅龍史
記金馬門者宦者署門也門傍有銅馬故謂之曰金馬
門漢書元后傳赤墀青瑣注孟康曰以青畫戶邊鏤
中天子制也如淳曰門楣格再重如人衣領再重裏者
青名曰青瑣天子門制也師古曰青瑣者刻為連瑣文
而青塗也水經注磁石門在阿房前悉以磁石為之
故專其目神異經南方有宫以赤石為牆赤銅為門
漢書陳平家負郭窮巷蓆以為門然門外多長者車
轍禮記儒有蓽門圭竇注圭竇者牆上鑿門上銳下
方如圭之狀詩義問横一木作門而上無屋謂之衡
門爾雅閍謂之門正門謂之應門宫中之門謂之闈
(謂相通小門也)其小者謂之閨小閨謂之閤衖門謂之閎闔謂
之扉說文閻里中門也闠市外門也閌閬高門也䦳
門響也閭里門也閽門竪也門昏也門常昏閉故曰閽
即守門隸也閈門也汝南平輿里門曰閈閶闔天門也
楚人名門皆曰閶闔名義考古者建大牙旗立扵帳
前謂之牙門公孫瓚傳拔其牙門是也後通謂官府為
衙門乃牙門之訛毛詩出其闉闍注闍城上重門也
闉城内重門也
門鋪演繁露風俗通義門戶鋪首昔公輸班見水中
蠡引門其戶終不可開遂𧰼之立扵門戶案今門上排
立而突起者公輸班所飾之蠡也義訓曰門飾金謂之
鋪鋪謂之鏂(音歐)今俗謂之浮漚釘也案此漚者水上浮
漚狀亦𩔖蠡也丹鉛總錄鋪字從金宫門銅環所謂
金鋪也其制不始扵漢三代以來有之或以葦索或以
螺蚌或以金銅各隨其所王之德今俗歲節以葦索懸
門亦此意佛經金摩竭魚裝飾門柱亦金鋪之𧰼甘
泉賦排玉戶而颺金鋪兮注李奇曰鋪門首也三輔
黃圖金鋪扉上有金華中作獸及龍蛇鋪首以銜環也
漢哀帝紀孝元廟殿門銅龜形蛇鋪首鳴注如淳曰
門鋪首作龜蛇之形師古曰門之鋪首門以銜環者也
留青日札楊烱青苔賦曰暗瓊鋪謂扉上有金玉龍
獸以銜環者我明公侯一二品門用獸面擺錫鐶三品
至五品惟擺錫環六品至九品用鐵環漢五行志童
謠曰木門倉琅根注師古曰門之鋪首及銅鍰也銅色
青故曰倉琅鋪首銜環故謂之根名義考京師人謂
門鐶曰曲須當是屈膝蓋門鐶雙曰金鋪單曰屈膝言
形如膝之屈也古烏栖曲作屈戍研北雜志李長吉
宫娃歌云屈膝金鋪鎖阿甄金鋪門飾也屈膝蓋鉸鍊
上二乘者為&KR1579;下三衡為鉞云留青日札屈戍一作
屈膝即今之蝴蝶扇鉸也可以屈申摺疊山堂肆考
今人家窗戶設鉸具或鐵或銅名曰環紐即古金鋪遺
意北方謂之屈戍其稱甚古
門樞漢五行志視門樞下注樞門扇所由開閉者也
爾雅疏樞者門扇開闔之所由也一名椳易曰樞機
之發是也其持樞之木或達北檼以為牢固者名落時
檼即棟也落時又名&KR2646;是持樞一木而有此二名也
丘光庭兼明書孔穎達曰樞戶臼明曰樞是門關非戶
臼也何以知之樞是門關關發即扉開則是門之開閉
由關不由臼也且臼非能動轉安得謂之發乎道書云
流水不腐戶樞不蠧蓋以門關來去故不蠧敗戶臼何
謂不蠧乎是知穎達之說謬也賈誼過秦論陳涉甕
牖繩樞之子注以繩係戶樞也
門限爾雅柣謂之閾邢昺疏柣者孫炎云門限也經
傳諸注皆以閾為門限謂門下横木為内外之限也俗
謂之地柣一名閾曲禮云不履閾是也名義考門限
之制有三有一定者今宫府及南人門多用之有起落
者有不設者蓋古者多乘車入門必脱限漢書趙后
傳切皆銅沓冒黃金塗注切門限也沓冒其頭也尚
書故實永公住吳興永欣寺人來覓書并請題額者如
市所居戶限為穿穴乃用鐵葉裹之謂為鐵門限明
興雜記南京國子監内號房皆無門限蓋太祖之意謂
士人當出用不宜限隔故門皆無限
棖闑邢昺爾雅疏棖者門兩傍長木一名楔李巡曰
棖謂梱上兩傍木禮記玉藻云君入門上介拂棖鄭箋
云棖門楔漢書馮唐傳闑以外將軍制之注門中橛
為闑爾雅所以止扉謂之閎注門辟旁長橛也長杙
即門橛也名義考棖門兩旁斜柱兩木中為容以受
限耑以便起落也橛門中所豎短木以礙扉此不設限
者也二者今驛舍城門及北人門多用之
門關顏氏家訓百里奚詞烹伏雌炊扊扅聲𩔖作扊
又作扂案蔡邕月令章句曰鍵關也所以止扉或謂之
剡移然則當時貧困并以門牡木作薪炊耳漢五行
志成帝元延元年長安章城門門牡自亡函谷關次門
牡亦自亡谷永曰城門關守國之固國將去故牡飛也
注牡所以下門者也名義考老子善閉者無關楗而
不可開按說文關以横木持門戶也廣雅楗拒門木是
知關即今門&KR1498;楗為關之入牝處總曰拒門木也談
苑以皂角木作門關者凶事物紺珠&KR1498;(音拴)閉門機
芝田錄門鑰必以魚者取其不瞑目守夜之義
門神荆楚歲時記繪二神貼戶左右左神荼右鬱壘
俗謂之門神楓窗小牘靖康已前汴中家戶門神多
番樣戴虎頭盔而王公之門至以渾金飾之說者謂虎
頭辟邪殆祖桃板之意而易制改觀也風俗通東海
度朔山有大桃樹蟠屈三千里其卑枝向東北曰鬼門
萬鬼出入也有二神一曰神荼一曰鬱壘主閱領衆鬼
之出入者執以飼虎扵是黃帝法而𧰼之因立桃板扵
門戶上畫神荼鬱壘以禦凶鬼此則桃板之制也蓋制
起自黃帝故今世畫神像扵板上猶扵其下書左神荼
右鬱壘白六帖元日造桃板著戶謂之仙木𧰼鬱壘
山桃百鬼所畏事物紺珠桃符門旁二板典術桃
者五木之精其精生鬼門制百鬼故今作桃人著門以
厭邪藝苑雌黃古人以正旦畫雞扵門七日貼人扵
帳天中記江淮間寒食家家折柳插門後漢禮儀
志五月五日用朱索連五色剛卯為門戶飾以止惡氣
歲時記荆楚人端午採艾結為人懸門戶上以禳毒
氣洛陽人家除夜以銅刀刻門
閥閱事物紺珠閥閱明其等曰閥在門左明其功曰
閱在門右册府元龜石晉天福二年閏七月壬申尚
書戶部奏李自倫義居七世準敕旌表門閭先有登州
義門王仲昭六代同居其旌表有廳事步欄前列屏樹
烏頭正門閥閱一丈二尺二柱相去一丈柱端安瓦桶
墨染號為烏頭染雙闕一丈在烏頭之南二丈七尺夾
街十有五步槐柳成列今舉此為例則令式不該宜從
令式只表門閭扵李自倫所居之前量地之宜高其外
門門安棹楔門外左右各建一臺高一丈二尺廣狹方
正稱臺之形圬以白泥四隅染赤其行列樹植隨其事
力其同籍課役一準令式
戶
逸雅戶護也所以謹護閉塞也文子聖人法蠡蚌而
閉戶說文半門曰戶白虎通春祭戶戶者人所出
入亦春萬物始觸戶而出也說文窬者穿木以為戶
也一曰鑿板為戶爾雅疏植謂戶之維持鎖者也植
木為之因名又名傳又名突大戴禮明堂四戶八牖
赤綴戶白綴牖列士傳吳王闔閭畏王僚之子慶忌
作石室銅戶以備之莊子原憲居魯蓬戶不全漢
冊魏公九錫文以君翼宣風化華夏充實是用錫君朱
戶赤戶以居宋玉招魂網戶朱綴刻方連些王逸注
網戶綺文鏤也横木關柱為連言門戶之楣皆刻鏤綺
文朱丹其緣雕鏤其木使方好也卓氏藻林網戶以
木為門刻為方目使如羅網之狀也
牆
物原舜作牆淮南子舜作室築牆茨屋令人皆知去
巖穴有家室說文垣蔽曰牆爾雅牆謂之墉逸
雅牆障也所以自障蔽也墉容也所以蔽隱形容也垣
援也人所依阻以為援衞者也尚書大傳天子賁墉
諸侯疏杼注賁大也言大牆正直也疏衰也杼亦牆也
言衰殺其上下不得正直劉向新序諸侯垣牆有&KR0627;
堊之色無丹青之彩古今注闤者市牆也清異錄
穆宗喜華麗所建殿閣以紙膏膠水調粉飾牆名雪花
泥又一等鰾清和丹砂末謂之長慶赤朱弁曲洧舊
聞河東見所在酒壚皆飾以紅牆詢之父老云相沿襲
如此不知其所始也南州異物志大秦國以瑠璃為
牆神異經西北裔外大夏山有宫以黃金為牆南方
裔外岡眀山有宫以赤石為牆西南裔外老壽山有宫
以黃銅為牆東南裔外闠清山有宫以青石為牆西方
裔外西眀山有宫以白石為牆海錄閣皂山僧勤種
植收芋甚多杵之如泥造塹為牆後遇饑數十口俱活
楊慎外集蔡衡仲一日舉温庭筠華清宫詩澁浪浮
瓊砌晴陽上綵斿之句問予曰澁浪何語也予曰子不
觀營造法式乎宫牆基自地上一丈餘疊石凹入如崖
隒狀謂之疊澁石多作水紋謂之澁浪事物原始幹
說文云築牆兩旁之木也用以制板以舂牆者今之舂
牆柱也柱下横木名曰地尺事物紺珠楨幹植木以
築牆俗謂之司頭
壁
物原周公作壁逸雅壁辟也辟禦風寒也洞冥記
元狩三年帝復起凌霞觀去地九十丈累白玉為壁以
八分篆寫羲皇以來訖周成王封禪之事所謂事登壁
文蓋帝王之本績也漢車千秋傳未央椒房師古注
椒房皇后所居以椒和泥塗壁取其温而芳也西京
雜記趙婕妤居昭陽殿中壁帶往往為黃金釭含藍田
璧明珠翠羽飾之漢書注服虔曰釭壁中之横帶也
晉灼曰以金環飾之也師古曰壁帶壁之横木露出如
帶者也扵帶之中以金為釭若車釭之形也釭音工俗
讀音江非後漢書琅琊王京都莒好修宫室窮極伎
巧殿館壁帶皆飾以金銀女紅志魏文帝宫人田尚
衣能歌舞多病文帝用硃砂塗四壁以辟邪謂之紅壁
陳書後主起臨春結綺望仙三閣壁帶縣楣皆以沈
檀為之世說石崇以椒為泥泥壁王君夫以赤石脂
泥壁圖書會粹羲之為會稽子敬出戲見北館新白
土壁白淨可愛子敬令取掃帚沾泥汁中以書壁為方
丈二字晻曖斐亹極有勢錦繡萬花谷唐宗楚客造
新第沉香紅粉以泥壁開門則香氣蓬勃南康記魚
朝恩有洞房四壁夾安琉璃板中貯江水及萍藻諸色
魚蝦號藻洞杜陽編元載造芸暉堂扵私地芸暉香
草也出于闐國其香潔白如玉入土不朽為屑以塗壁
故號芸暉焉蔡質漢官典職省中皆以胡粉塗壁紫
素界之畫古烈士也藻林楚辭砥室謂以砥石為壁
使其平而滑澤也王逸楚辭注紅壁沙板言堂上四
壁皆堊之令紅白又以丹沙畫飾軒板楊慎外集楊
惠之塑佛壁為天下第一郭熙見之又出新意遂令圬
者不泥掌(今云泥抹)止以手搶泥或凹或凸乾則以墨隨其
形迹暈成峯巒林谷加之樓閣人物宛然天成謂之影
壁今衙門屏牆亦曰影壁
窗
總論逸雅窗聰也扵内窺外為聰明也說文在牆
曰牖在屋曰窗周禮夏后氏世室四旁兩夾窗孝
經注眀堂之制八窗四達爾雅牖戶之間謂之扆郭
注窗東戶西也邢疏牖者戶西窗也禮記刮楹達鄉
注達通也鄉窗牖也每室四戶八窗窗戶相對故云達
鄉說文牖穿壁以木為交窗也徐鉉曰但穿眀則為
窗牖者更以木為交&KR0905;古者一室一戶一牖室暗故設
牖以通明也丹鉛總錄木經云爻者交疏之窗也其
字𧰼窗形今之𧰼眼窗也一窗之孔六十四六窗之孔
凡三百八十四也名義考魏都賦皎皎白間離離列
錢張說注白間窗也以白塗之畫以錢文猶綺疏青瑣
之𩔖青𤨏即今門之有亮隔者刻鏤為連瑣文本注是
白間即今菱花窗隔文如列錢自生虛白非以白塗為
錢文也丹鉛總錄左傳同官為寮文選注寮小窗也
宋王聖求號初寮高似孫號疎寮謝伋號靈石山藥寮
唐詩綺寮河漢在鍼樓皆指窗也古人謂同官為寮指
其齋署同窗為義今士子同業曰同窗官先事士先志
官之同寮亦士之同窗也升菴外集罘罳花蒂窗也
𧰼天上櫺星營造法式名杮蒂窗韻會廘廔綺窗也
朝野僉載陽滔為中書舍人時促命制敕令史持庫
鑰他適無舊本檢尋乃斵窗取得之時人號為斵窗舍
人
古人窗過秦論陳涉甕牖繩樞注瓦甕為窗也漢
武故事西王母降東方朔扵朱鳥牖中窺之漢武故
事帝起神屋有雲母窗珊瑚窗陸機洛陽地記宫中
有臨高凌雲宣曲廣望閬風萬世修齡總章聽訟凡九
觀皆高十六七丈以雲母著窗裏日曜之煒煒有光輝
西京雜記趙昭儀所居昭陽殿窗扉多是綠琉璃亦
皆達照毛髮不得藏焉世說滿奮畏風在武帝琉璃
窗内坐實密似疎奮有疑帝問之答曰臣猶吳牛見月
而喘鄴中記西臺高十六七丈上作銅鳳窗日之初
出流光照曜南部煙花記煬帝觀書處窗戶玲瓏相
望金鋪玉觀輝映溢目號為閃電窗鳳池編楊炎在
中書後閣糊窗用桃花紙塗以冰油取明也清異錄
韓熙載家過縱姬侍第側建横窗絡以絲繩為觀覘之
地初惟市物後或調戲贈與所欲如意時人目為自在
窗暇日記邵先生堯夫雍扵所居作便坐曰安樂窩
兩傍開窗曰日月牖偃曝談餘賽瑪爾堪古罽賓地
人多巧藝善治宫室門楹皆雕文刻鏤窗牖綴以瑟瑟
欄檻
漢袁盎傳百金之子不騎衡注如淳曰騎倚也衡樓殿
邊欄楯也史記建章宫後閣重櫟中有物狀似麋注
重櫟欄楯下有重欄處也演繁露欄檻之版為蘭子
虛賦云宛虹拖扵楯軒注云楯軒軒之蘭版也張平子
西都賦曰伏櫺檻而俯聽薛綜曰櫺臺上欄也為軒檻
可以限隔高下故名之為欄是皆闌干之闌也名義
考階際木勾欄曰欄杆亦作闌干蓋闌干以横斜為義
勾欄木縱横為之故曰闌干以木為之故字從木李
濟翁資暇錄今園庭中藥欄欄即藥藥即欄猶言圍援
非花藥之欄也有不悟者以為藤架蔬圃堪作切對是
不知其由乖之矣按漢宣帝詔曰池藥未御幸者假與
貧民蘇林注云以竹繩連綿為禁藥使人不得往來爾
漢書闌入宫禁字多作草下闌則藥欄作藥蘭尤分明
易悟也(按漢詔池籞非藥字濟翁此說大謬)吳志建昌侯孫慮扵堂前
作鬭鴨欄頗施小巧陸遜正色曰君侯勤覽經典用此
何為慮即毁之玉麈錄穆宗每宫中花香則以重頂
蒙蔽欄檻置惜春御史掌之號曰括香夢華錄京師
七月七夕城市悉以雕木綵裝欄坐或用紅碧紗籠或
飾以金珠牙翠有一對直數千者玉逸楚辭注檻楯
也縱曰檻横曰楯漢史丹傳天子自臨軒檻上師古
注軒檻闌版也漢朱雲傳雲攀殿檻師古注檻軒前
欄也班倢伃賦房櫳虚兮風泠泠注櫳疏檻也天
寶遺事楊國忠子弟每春至之時求名花異木植于檻
中以板為底以木為輪使人牽之自轉所至之處檻在
目前而便即歡賞目之為移春檻李義山詩注鏡檻
水檻也甘泉賦據軨軒而周流兮注軨軒謂前軒之
軨軨者軒間小木軨字與櫺同
簷(附廊)(霤)(鐵馬)
邢昺爾雅疏屋檐一名樀一名屋梠又名宇皆屋之四
垂也(檐同簷)方言屋梠謂之欞郭注雀梠即屋檐亦曰
連綿禮明堂位復廟重檐注復廟上下重屋也檐下
復有板檐免風兩壞壁子虚賦暴扵南榮注榮屋南
檐也事物紺珠榮屋翼梠兩頭起者西域記西域
重堂殿梁檐皆以七寶飾之
廊子虚賦步櫩周流注步櫩言其下可行步即今步
廊也漢張敞傳得之殿屋重轑中注蘇林曰轑椽也
重轑重棼中師古曰重棼即今之廊舍也一邊虚為兩
廈者也周書作雒五宫明堂咸有重廊演繁露李
試義訓曰屋垂謂之宇宇下謂之廡步檐謂之廊峻廊
謂之巖漢竇嬰傳陳廊廡下注廊堂下周屋也廡門
屋也古今事物考走馬廊自秦有之謂房外出簷一
楹可以乘馬而行
霤逸雅霤流也水從屋上流下也漢宣帝紀金芝
産扵函德殿銅池中顔師古注銅池承霤也以銅為之
席上腐談古之承霤以木為之用行水即今之承落
也
簷馬芸忩私志元帝時臨池觀竹既枯后每思其響
不能寢帝為作薄玉龍數十枚以縷線懸扵簷外夜中
因風相擊聽之與竹無異民間效之不敢用龍以什駿
代今之鐵馬是其遺制丹鉛總錄古人殿閣簷稜間
有風琴風筝皆因風動成音自諧宫商
階
墨子堯之土階三尺尚書舞干羽扵兩階周書夾
兩階戺升菴外集古者堂之前無階惟左右設兩階
右為賓階左為阼階天子之尊亦惟兩階書曰舞干羽
于兩階是也至秦時中為甬道亢然自尊今佛寺道觀
猶有古制摯虞决疑要注凡大殿乃有陛堂則有階
無陛也左墄右平者以文塼相亞次墄者為階級也九
錫之禮納陛以登謂受此陛以上漢官儀尚書奏事
扵明光殿省中以丹朱漆地故曰丹墀尚書伏其下奏
事漢書注丹墀上之階曰螭頭王仁裕入洛記含
元殿玉階三級其第一級可高二丈許每間引出一石
螭頭東西鱗次而排一一皆存猶不傾墊第二三級各
高五尺許蓮花石頂亦存階兩面龍尾道各上六七十
步方達第一級皆花磚微有虧損演繁露龍尾道夾
殿階旁上而玉階正在道中階凡三大層每層又自疏
為小級其下二大層兩旁雖皆設扶欄欄柱之上但刻
為蓮花形無壓頂横石其上一大層者每小級固皆有
欄欄柱頂更有横石通亘壓之而刻其端為螭首溢出
柱外漢武故事玉堂去地十二丈基階皆用玉也
藻林釦砌以玉飾階砌也見文選朝野僉載宗楚客
造一宅磨文石為階砌著吉莫鞾者行則仰仆楊儀
壟起雜事陽山產白墡膩滑精細張士誠取之作階面
之飾和以脂膠久而不變有水雲白雪浪花玉鱗墀等
各以形製名也
罘罳
古今注罘罳伏思也入朝行至内屏思惟故曰罘罳
中華古今注漢西京罘罳合板為之亦築土為之每門
闕殿舍皆有焉如今郡國廳前亦樹之也漢文帝紀
未央宫東闕罘罳災師古注罘罳謂連闕曲閣也以覆
重刻垣墉之處其形罘罳然一曰屏也禮疏屏天子
之廟飾也鄭注屏謂之樹今浮思也刻之為雲氣蟲獸
如今闕上之為矣演繁露漢人釋罘為復釋罳為思
義取臣朝君至罘罳下而復思至王莽劚去漢陵之罘
罳曰使人無復思漢也演繁露罘罳云者刻鏤物𧰼
著之板上取其疏通連綴之狀而罘罳然故曰浮思也
以此刻鏤施扵廟屏則其屏為疏屏施諸宫禁之門則
為某門罘罳而在屏則為某屏罘罳覆諸宫寢闕閣之
上則為某闕之罘罳非其别有一物元無附著而獨名
罘罳也至其不用合板鏤刻而結網代之以蒙冒戶牖
使蟲雀不得穿入則别名絲網蘇鶚演義罘罳字𧰼
形罘浮也罳絲也謂織絲之文輕疏浮虚之貌蓋宫殿
窗戶之間網也杜寶大業雜記乾陽殿南軒垂以朱
絲網絡下不至地七尺以防飛鳥周祈名義考罘罳
博雅謂之屏顏師古曰連闕曲閣也二說往嘗疑之求
之字義亦不合今宫殿檐栱之間有銅絲網以避飛鳥
初疑即此亦未是後見夏月以黃絲為網自檐及階張
之遇視朝則捲朝罷復設此即罘罳之遺制唐文宗甘
露之變出殿北門裂斷罘罳而去温庭筠補陳武帝書
罘罳晝捲此皆可證若屏與曲閣則字不當從网又豈
可裂斷可捲耶釋文請事復思之說為尤謬
梐枑
周禮天官掌舍設梐枑再重又王會同之舍設梐枑注
若今之御道設三木中聯之交互樹中路不令人妄入
也留青日札梐枑即官府門首拒馬叉子也東京
夢華錄官司扵御廊立黑桼杈子路心立朱桼杈子
演繁露晉魏以後官至貴品其門得施行馬行馬者一
木横中兩木互穿以成四角施之於門以為約禁也周
禮謂之梐枑今官府前叉子是也名義考今制朝門
及公府以衡木為斜好别以木交錯穿之樹于門外俗
謂鹿角叉即古之行馬也魏文帝拜楊彪光禄大夫令
門施行馬晉孝武置檢校御史知行馬外事漢成帝
紀從胡客大校獵師古注校謂以木自相貫穿為闌校
籬
爾雅樊藩也郭注藩籬也逸雅籬離也以柴竹作之
疏離離也青徐曰椐椐居也居扵中也名義考通俗
文柴垣曰杝木垣曰栖南土悉以竹為之斜織者謂之
巴飛杝杝本作籬魏志鄭渾為魏郡太守課百姓乏
材木乃課種榆為籬傅咸刻夏侯駿文令史張濟案
行城東見新立屋間筣笓障二十丈推問是少府夏侯
駿作請免駿官(筣與籬同)詞林海錯裴潛為尚書令妻子
貧乏織筣笓以自供司馬相如賦木擁槍櫐以為儲
胥注槍櫐作木槍相櫐為柵也范元實詩眼儲胥軍
中藩籬也
棚
荆楚歲時記東京富家七夕結綵錦為乞巧棚夢華
錄潘樓街南有大小勾蘭五十餘座有蓮花牡丹夜叉
等棚開元遺事唐時長安富人扵林亭内植畫柱結
綵為凉棚召名妓閒坐名曰避暑會
磚
古史考夏后氏時烏曹作磚(同甎)爾雅瓴甋謂之甓郭
注㼾甎也今江東呼瓴甓漢尹賞傳致令辟為郭師
古注令辟㼾甎也令音零辟避歴反名義考陶侃運
甓甓甎也詩中唐有甓謂廟中路甎也今繪圖者作抱
甕之狀誤矣貧士傳扈累字伯重嘉平中獨居道側
以㼾甎為障施一廚床食宿其中南史狼牙修國累
塼為城重門樓閣李肇翰林志内朝北廳前階有花
塼道冬中日及五塼為入直之候李程性懶好晚入恒
過八塼乃至衆呼為八塼學士後山談叢光禄李卿
先築宅于廬甃皆用塼歲夏大雨閘門及竇皆積水數
尺内外一洗而發去之永新志譚節婦趙氏被元兵
併其子殺之血漬禮殿間八磚上宛然一婦人抱嬰兒
狀或磨以沙石不滅又煆以火益顯括異志庚子歲
夏旱湖間可以通軌有魚舟夜艤水滸遙見有光燭人
意謂必窖藏遂于中夜掘之得一井磚片長六七寸兩
首各有方竅相入兩面皆有手掌紋極細宛然可見不
知此磚始扵何時竊意當時陶人手法為之耳兒童爭
鬻于市或取以為硯清潤細膩可愛余嘗得片磚為好
事取去格古要論琴卓面用郭公磚最佳嘗見郭公
磚灰白色中空面上有𧰼眼花紋相傳云出河南鄭州
泥水中者絶佳磚長五尺闊一尺有餘此磚駕琴撫之
有清聲泠泠可愛太平清話宋開封張堯夫墓銘以
其葬之速也不能刻石乃得金谷古甎以丹為隸書納
于壙中語錄南嶽懷讓禪師一日在馬祖菴前磨磚
祖問要作甚麽讓曰欲得成鏡祖云磨磚豈得成鏡讓
曰磨磚既不成鏡坐禪豈得作佛耶
瓦
古史考夏后時昆吾氏作瓦以代茅茨之始洞冥記
商王無道使兆人入地千丈求青堅之土以作瓦七
修𩔖藁淘瓦之泥曰坏細泥也禮儒行毁方而瓦合
注吕氏曰陶者為瓦必圓而割分之則瓦合之則圓而
不失其瓦之質事物紺珠瓦獸屋上獸頭六書故
瓴牝瓦仰蓋者仰瓦受覆瓦之流所謂瓦溝也漢書
武五子傳以屋版瓦覆注版瓦大瓦也漢武故事起
神屋以銅為瓦漆其外道山清話世傳銅爵瓦驗之
有三錫花雷斧鮮疵三者是也然皆風雨彫鐫不可得
而僞五色線鴛鴦瓦見魏志魏文帝夢兩瓦落地為
鴛鴦穀山筆麈唐時明堂制度其宇上圜覆以清陽
玉葉清陽色也玉葉亦瓦之𩔖今大享殿及圜丘闌干
皆用回青瓦亦清陽玉葉之𩔖明皇雜錄虢國夫人
恩傾一時奪韋嗣立宅以廣其居後復歸韋氏因大風
折木墜堂上不損視之瓦皆堅木也孟熙霏雪錄宋
朝以文德殿為正衙元以大明殿為正衙有延春閣俱
有琉璃瓦飾簷脊王禹偁竹樓記黃岡之地多竹竹
工破之刳去其節用代陶瓦王世懋閩部疏泉漳間
燒山土為瓦皆黃色郡人以海風能飛瓦奏請用筒瓦
民居皆儼似黃屋吳外國傳大秦國王宫殿水晶為
瓦王縉傳五臺山祠鑄銅為瓦金塗之孔六帖南
蠻婆賄伽盧國廚覆銀瓦夷事略三佛齊以椰葉為
瓦扶南以大箬葉為瓦拔悉彌以樺皮為瓦暹羅以茭
草為瓦孔六帖楊扵陵出為嶺南節度使教民陶瓦
易蒲屋以絶火患王曾筆錄竇侍郎儼善聽聲音世
宗常令陶人應二十四氣燒瓦二十四片各題識其節
氣遂隔簾敲響令辨之一無差謬春明退朝錄王侍
郎子融言天聖中青州盛冬濃霜屋瓦皆成百花之狀
以紙摹之其家尚餘數幅夢溪筆談宋元豐末秀州
人家瓦上冰成花每瓦一枝如折枝有大花似牡丹芍
藥者細花如海棠萱草者皆有枝葉以紙搨之無異石
刻酉陽雜俎術士王瓊取一瓦片畫作龜甲懷之少
頃出置地成真龜經數日成瓦南部新書西京夀安
縣有墨石山神祠頗靈祠前有兩瓦子過客投之以卜
丹鉛總錄宋世寒食有抛堶之戲兒童飛瓦石為戲
若今之打瓦也梅都官禁烟詩窈窕踏歌相把袂輕浮
賭勝各飛堶堶七和切或云起扵堯民之擊壤
附諸物
物原禹作土墼石甃漢書梅福傳涉赤墀之塗注以
丹淹泥塗殿上也事物原始扁署也署門戶之文曰
扁今時獎勸之扁即此東方朔十洲記東眀山有宫
左右闕建以五色門有銀牓以青碧鏤題事物原始
唐制王公以下不得施重栱藻井非常參之官不得用
抽心舍懸魚瓦獸乳梁重栱者即今之壘栱也藻井者
乃天花板井口内畫以水藻者也抽心舍者乃穿廊也
懸魚者博風板合尖下所垂之物也瓦獸者即瓦上獸
頭及轉角飛仙海馬之𩔖也乳梁者即壓槽方上之短
梁也戒菴漫筆今人大廳五間之前重置屋者俗名
五廳三泊暑謂可障蔽炎熱也夷堅志低撲水撲風板
又作屋翼剝風板老學菴筆記云蔡京賜第宏敞老疾
畏寒惟撲水少低乃作臥室或又作撲處謂廳上待客
童供待宜列扵此耳玉海堂下至門謂之庭漢書
注如淳曰商中商庭也師古曰商金也扵序在秋故謂
西方之庭為商庭漢書注舊亭傳扵四角面百步築
土四方上有屋屋上有柱出高丈餘有大板貫柱四出
名曰桓表縣所治夾兩邊各一桓陳宋之俗言桓聲如
和今猶謂之和表即華表也
格致鏡原卷二十
