格致鏡原卷六十八大學士陳元龍撰
草𩔖(一)
總
爾雅汪卉百草總名草謂之榮不榮而實者謂之秀秀
而不實者謂之英荄根也禹貢兗州厥草惟繇揚州
厥草惟夭禮記季春生氣方盛勾者畢出萌者盡逹
孟夏靡草死季夏大雨時行燒薙行水利以殺草大
戴禮孟春冰泮百草權輿淮南子神農始嘗百草一
日七十毒方言凡草生而初逹謂之䓲江淮陳之内
謂之蔑青齊兖冀之間謂之葼燕之北鄙朝鮮冽水之
間謂之茦淮南子根拔生程若程若生玄玉玄玉生
醴泉醴泉生皇辜皇辜生庶草凡根拔草者生於庶草
後漢書定昌羌俗無文字但候草榮落以紀歲時
玉篇舊草不芟新草復生曰艿(音仍)彙苑草稠曰薦深
曰莽
蓍
說原草植三百六十蓍為之長周易聖人幽贊於神
明而生蓍又蓍之德圓而神本草蓍如蒿叢生條直
秋後花生枝端紅紫如菊花結實如艾實七十年益一
莖生少室山及上蔡縣洪範五行蓍之為言耆也百
年一夲生百莖此草木之壽亦知吉凶者史記天下
和平蓍莖長一丈其聚生百莖共根今世取蓍八十莖
長八尺即難得矣得六十莖長六尺即可用淮南子
上有叢蓍下有伏龜龜策𫝊蓍滿百莖下有神龜守
之其上嘗有青雲覆之
芝(附肉芝)
紀瑞孝經援神契王者德至草木則芝草生白虎
通王者德至於山則芝實荗瑞應圖芝英王者親近
耆老養有道則生論衡芝生於土土氣和故芝草生
徐整長歷黃帝以五芝為房宫羅泌路史黃帝陞
鴻隄受神芝於黃蓋漢書武帝元封二年甘泉宮生
芝草九莖連葉乃作芝房之歌三輔黃圖甘泉宫芝
金色綠葉朱實夜有光漢書宣帝神爵元年金芝九
莖産於函德殿銅池中古今注章帝元和二年芝生
沛如人冠又生章武如人抱三子狀建初五年芝生潁
川以六月中生一葉五歲五重春青夏紫秋白冬黑十
月後黃氣出上尺五寸繆襲神芝贊魏文帝青龍元
年芝産於長平之習陽許昌農家其色丹紫其質光曜
上别為三幹分為九枝散為三十六莖委綏連屬有似
珊瑚之状唐春秋太宗貞觀十九年雍州李𣗳生芝
英赤蓋紫光色鮮麗肅宗上元二年皇后奏含暉院生
金芝唐書太宗寢室中産芝十四莖並為龍翔鳳翥
之形玄宗時有玉芝産於大同殿柱礎一本兩莖神光
照於殿雜俎天寳初臨川郡人李嘉胤所居柱上生
芝草形𩔖天尊太守張景佚截柱獻之杜陽編處士
伊祁玄觧於衣帶間出三年藥實為上種於殿前有雙
麟芝色褐一莖兩穗𨼆𨼆形似麟頭尾悉具中有子如
瑟瑟舊唐書肅宗延英殿御座梁上生玉芝一莖三
花法苑珠林唐大理司直河内司馬喬卿天性純謹
有志行永徽中為揚州司戸曹丁母憂居喪毁瘠骨立
刺血寫金剛般若經二卷未幾於廬側生芝草二莖九
日長尺有八寸綠莖朱蓋日瀝汁一升食之味甘如蜜
取而復生清異錄杜荀鶴舍前椿𣗳生芝草明年及
第以漆彩飾之安几硯間號科名草孝子𫝊宋易延
慶父喪廬墓産玉芝十八莖葩葉扶疎好事者繪為圖
湧幢小品嘉靖時御醫李果進玄岳鮮芝四十夲鄠
縣民聚芝百八十一本為山以進内有徑一尺八寸者
數本號曰仙應萬年芝山又御醫黃金進芝山四座計
三百六十夲
詳𩔖神農草木經青芝生太山赤芝生衡山黃芝生
嵩山白芝生華山黑芝生常山皆久食輕身延年不老
茅君内𫝊玉芝色白如玉抱朴子石象芝生於海
隅名山及島嶼之涯狀如象有頭尾四足附於大石赤
者如珊瑚白者如截肪黑者如漆澤青者如翠羽黃者
如紫金皆光明洞澈如堅冰晦夜去之三百步便望見
其光矣玉脂芝生於有玉之山常居懸危之處玉膏流
出萬年已上則凝而成芝有似鳥獸之形色無常采面
鮮明如水晶七明九光芝生臨水之高山石崖之間狀
如盤椀有莖蒂連綴之起三四寸有七孔者名七明九
孔者名九光光皆如星食之盡一觔令人身有光所居
暗地如月石蜜芝生少室石戸中石桂芝生名山石穴
中似桂𣗳而實石也高尺許有枝條石腦芝生滑石中
五色光明而自動石硫黃芝五嶽俱有而箕山為多許
由服此而長生(以上皆石芝也)松脂淪入地千歲化為茯苓萬
歲其上生小木狀似蓮花名曰威喜芝夜視有光持之
甚滑燒之不燃帶之可辟兵又松𣗳枝三千歲者其皮
中有聚脂狀如龍形名曰飛節芝大者重十觔菌芝生
深山中或大木之下或生泉側其狀或如宫室車馬龍
虎人形飛鳥五色無常樊桃芝其木如升龍其花葉如
丹羅其實如翠鳥高不過五尺生於名山之隂東流泉
水之上參成芝赤色有光扣其枝葉如金石之音折而
續之即復如故木渠芝寄生大木上如蓮花九莖一叢
建木芝生於都廣其皮如纓蛇其實如鸞鳥黃盧子尋
木華玄液華此三芝生於泰山要鄉及奉高(以上皆木芝也)獨
搖芝無風自動其莖大如指赤如丹素葉似莧其根有
大魁如斗有細者如鷄子十二枚周繞大根之四方相
去丈許皆有細根如白髮以相連生高山深谷所生處
左右無草人懷其大根即𨼆形欲見則左轉而出之牛
角芝生虎壽山及吳坂上状似蔥特生如牛角長三四
尺青色龍仙芝状如昇龍之相負以葉為鱗其根則如
蟠龍麻母芝似麻而莖赤色花紫色紫珠芝花黃葉赤
實如李而紫色二十四枚輙相連而垂如貫珠也白苻
芝高四五尺似梅常以大雪而花季冬而實朱草芝九
曲曲有三葉五德芝状如樓殿莖方其葉五色各具而
不雜上如偃蓋中有甘露紫氣起數尺龍御芝以仲春
對生三節十二枝下根如坐人(以上皆草芝也)凡服之者皆與
天地相畢漢武内𫝊西王母曰仙藥有太真紅芝草
拾遺記岱輿有七色芝生玉梁下其色青光輝耀謂
之蒼芝酉陽雜俎良常山有螢火芝其葉似草其實
如豆紫花夜視有光食一枚心中一孔明食至七心七
竅洞澈可夜書茅君内𫝊句曲山五芝求之者投金
環二雙於石間勿顧念必得矣第一芝名龍仙第二芝
名參成第三芝名燕胎第四芝名夜光洞草第五芝名
料玉真誥羅江大霍有洞臺中有五色𨼆芝華陽洞
亦有五種夜光芝其實墜地如七寸鏡包山中有白芝
真仙通鑑食四節𨼆芝者位真卿食金闕玉芝者位
司命食流明金英者位司禄食長曜雙飛者位真伯食
夜光洞草者左右御史廣博物志青雲芝生於名山
之隂青蓋三重上有雲氣覆之食之能乘雲通天月精
芝秋生山羊石上服之長生東坡尺牘文登島中出
一藥名白石芝状如石耳而有香味酉陽雜俎仙經
言穿地六尺以鐶實一枚種之灌以黃水五合以土堅
築之三年生苖如匏實如桃名鳳腦芝臞仙神𨼆芝
有二種紫白二色如菌而有莖長尺餘豫章西山最多
其靈芝生石上形如石可服博物志名山生神芝不
死之草上芝為車馬形中芝為人形下芝為六畜形
酉陽雜俎屋柱木無故生芝黑為賊黃為喜
别名爾雅邢疏芝草一年三花一名苬一名芝楚
辭采三秀於山間王逸注三秀芝草也格物論芝瑞
草一名菌蠢瑞應圖王者仁義行則生紫脫齊民
要術紫脫北方物即芝也江淹詩瑶草正翕赩李善
注瑶草玉芝也續古今注靈芝一名壽潛一名希夷
本草經赤芝一名丹芝黃芝一名金芝白芝一名玉
芝黑芝一名玄芝紫芝一名木芝
肉芝仙史武陽北平山有白蝦蟇謂之肉芝王喬食
以仙去抱朴子行山中見小人乘車馬長七八寸者
肉芝也捉取服之即仙矣神仙感遇𫝊蕭靜之掘地
得物𩔖人手肥潤而白烹食之踰月髮再生貌少力壮
遇道士曰所食者肉芝也壽等龜鶴矣
菖蒲
總論春秋運斗樞玉衡星散為菖蒲遠雅頌著倡優
則玉衡不明菖蒲冠環典術堯時天降精於庭為薤
感百隂為菖蒲焉吕覽月令冬至後五十七日菖始
生菖百草之先生者也於是始耕孝經援神契菖蒲
益聰吕氏春秋一名堯薤能烏髮說文菖蒲一名
昌歜左傳王使周公閱来聘饗有昌歜說苑文王
好食菖本葅演繁露文王嗜昌歜仲尼食之以取味
事見呂氏春秋淮南子昌羊去蚤虱而来蚙窮昌
羊菖蒲也蚙窮蝱蜒入耳之蟲也草木狀番禺東有
澗澗中生菖蒲皆一寸九節安期生採服仙去但留玉
舄焉抱朴子韓衆服菖蒲十三年身上生毛日視書
萬言冬袒不寒清異錄宜春太守虞杲郡齋植菖蒲
五檻次子夢髯翁自號昌九言願賜保養海墨徽言
僧普寂好菖蒲種成獅子鸞鳳仙人之状清異錄進
士侯寧號菖蒲為綠劍真人歲時記端午刻菖蒲為
小人子或為葫蘆形帶之辟邪卉譜四月十四菖蒲
生日修剪根葉無踰此時農圃六書種石菖蒲法春
遲出夏不惜秋水深冬藏密又云添水不換水見天不
見日宜剪不宜分浸根不浸葉
詳𩔖本草一名昌陽其根盤屈有節状如馬鞭一根
旁引三四根九節者佳遯齋閑覽楚詞所咏香草曰
蓀者即今人所謂石菖蒲也格物論今一種根苖纖
細石上所生人以瓦石器種之屡易水則茂水濁則萎
此名石菖蒲東坡石菖蒲贊序凡草木之生石上者
必湏微土以附其根如石韋石斛之𩔖雖不待土然去
其本處輙槁死唯石菖蒲并石取之濯去泥土漬以清
水置盆中可𢾗十年不枯雖不甚茂而節葉堅瘦根鬚
連絡蒼然於几案間久而益可喜也羣芳譜菖蒲有
數種生於池澤肥根者泥蒲也名白菖生於溪澗瘦根
者水蒲也名溪蓀生於水石間葉有劍脊瘦根密節愈
剪愈細葉茸如韭者石菖蒲也根長二三分葉長寸許
可置几案者錢蒲也石菖蒲種𩔖有虎鬚蒲見土則粗
見石則細燈前置一盆可收燈烟不薰眼龍錢蒲盤旋
可愛且變化無窮缺水亦活又有香苖劍脊金錢牛頂
臺蒲皆品之佳者羅浮山記山中菖蒲一寸二十節
堅芬之極
花風俗通菖蒲放花人食之延年梁書武帝母張
氏見菖蒲生花傍人皆不見吞之已而生帝物𩔖相
感志菖蒲紅者芳氣酷烈世言有花無人見見者必大
富貴趙𨼆之母傅氏於山澗中見花大如車輪有神人
守護誡之勿洩後享富貴年九十四忽向子孫說之得
疾而終後魏典略孝文帝南廵至新野臨潭水两見
菖蒲花遂為建两菖蒲寺以美之蘇集子由盆中石
菖蒲忽生九花
芭蕉
總論埤雅芭蕉不落葉一葉生則一葉焦故謂之蕉
格物論芭蕉叢生根出地面兩三莖成一簇本草
一名芭苴江南所在有之根葉與甘蕉同惟子不堪食
出廣閩者有花其實美可噉羣芳譜芭蕉外微青裏
白三年以上即著花生中土者花苞中積水如蜜名甘
露清晨取食甚香甘止渴延齡不結實生閩廣者結蕉
子蕉之小者以油簮横穿其根二眼則不長大可作盆
景高僧𫝊懷素種芭蕉數萬以代紙號其所曰綠天
菴清異錄南漢貴璫趙純節性喜芭蕉凡軒窗館宇
咸種之時稱純節為蕉迷清異錄廣主嘗與幸姬李
蟾妃微行至蘇氏園憩酌綠蕉林廣主命筆大書蕉葉
曰扇子仙蘇氏於其所起扇子亭
甘蕉本草甘蕉乃是有子者其卷心中抽幹作花初
生大萼如倒垂菡蓞紅者如火炬謂之紅蕉白者謂之
水蕉閩人以灰埋其皮令滑績以為布南方草木狀
甘蕉望之如𣗳林大者一圍餘葉長一丈或七八尺廣
二尺許花大如酒杯色如芙蓉莖末百餘子各為房相
連甜美亦可蜜藏實随花長每一花各有六子先後相
次子不俱生花不俱落一名芭蕉或曰芭苴此有三種
子大如拇指長而銳𩔖羊角者味最甘好一種子大如
鷄卵𩔖牛乳者味次之一種大如藕子長六七寸形正
方味最下也其莖解散如絲以灰練之可紡織如絺綌
謂之蕉葛然脆而黃不如葛也交廣俱有之廣志莖
如水山芋重皮相裹大如盂葉廣尺長丈許有角子長
六七寸兩兩相對若相抱剥其皮色黃白味似蒲萄而
脆亦飽人三輔黃圖扶荔宮植甘蕉十二本遊名
山志赤巖山水石之間有甘蕉林高者十餘丈
美人蕉楓窗小牘廣中美人蕉大都不能過霜節惟
鄭皇后宅中鮮茂倍常盆盎溢坐不獨過冬更能作花
留青日札廣西産美人蕉𣗳不甚高花瓣尖大紅色
甚美閩部疏余以盛冬入福州芭蕉葉無凋者廨中
美人蕉纈紅鮮甚比出過延平已入春而蕉葉始放乃
知二百里外蕉無冬葉矣然吳中蕉三月始抽萌視延
津尚遲兩月羣芳譜美人蕉産福建福州府者其花
四時皆開深紅照眼經月不謝中心一朵曉生甘露又
有一種葉與他蕉同中出紅葉一片者一種葉瘦𩔖蘆
箬花正紅如榴花日拆一兩葉其端一點鮮綠可愛者
俱亦有美人蕉之名益部方物略紀紅蕉於芭蕉蓋
自一種葉小其花鮮明可喜蜀人語染深紅者謂之蕉
紅蓋倣其殷麗云(按紅蕉即美人蕉)酉陽雜俎南中紅蕉花
時有紅蝙蝠集花中
各種蕉學圃雜疏芭蕉有一種名金蓮寳相不知所
從来葉尖小如美人蕉種之三四歲或七八歲始一花
花作黃紅色而瓣大於蓮故名海槎餘錄儋耳芭蕉
常年開花結實有二種一曰板蕉大而味淡一曰佛手
蕉小而甜俗呼為蕉子作常品不似吾江南茂而不花
花而不實也桂海虞衡志芭蕉極大者名牛子蕉又
雞蕉子小如牛蕉亦四季實又牙蕉子小如雞蕉尤香
嫩甘美秋初實羣芳譜膽瓶蕉根出土時肥飽状如
膽瓶又鳳尾蕉一名番蕉産於鐵山如少萎以鐵燒紅
穿之即活能辟火患出江西贑州
卷耳
爾雅注卷耳枲耳也亦名胡枲江東呼為常枲形如鼠
耳叢生如盤詩疏卷耳一名苓耳葉青白色似胡荽
白華細莖蔓生可煮為茹四月中生子如婦人耳璫今
或謂之耳璫草鄭康成謂是白葫荽幽州人謂之爵耳
荆楚記卷耳一名璫草亦曰蒼耳本草卷耳一名
葹一名鼠黏子俗謂道人頭博物志昔洛中有人驅
羊入蜀而胡枲子著於羊毛之中蜀人得其種植之名
曰羊負来即今之枲耳也東坡雜記蒼耳花葉根實
皆可食食久使人骨髄滿膚理如玉長生藥也
芣苢
詩疏芣苢一名馬舄一名車前一名當道喜在牛迹中
生故名幽州人謂之牛舌草可作茹大滑其子治婦人
産難爾雅芣苢馬舄車前邢昺疏别三名也郭璞云
即今車前草大葉長穗好生道邊江東呼為蝦蟆衣王
肅引周書王會云芣苢如李出於西戎王基駮之云王
會所記雜物皆四夷遠國各齎土地異物以為貢贄非
周南婦人所得采是芣苢為馬舄之草非西戎之木也
(木名桴苡)埤雅按本草云生平澤丘陵坂道中一名勝舄
亦謂之陵舄列子云生於陵屯為陵舄陵舄車前也韓
詩傳云直曰車前瞿曰芣苢蓋生於兩旁謂之瞿圖
經春初生苖布地如匙面累年者長及尺餘如鼠尾花
甚細青色微赤結實如葶&KR0995;赤黑色神仙服食經車
前一名地衣服之形化車前之實雷之精也善療孕婦
難産及令人有子本草芣苢一名牛遺藥譜一名
車輪菜産開州者良久服輕身明目
芄蘭
詩箋芄蘭嘗蔓於地有所依緣則起爾雅注芄蘭蔓
生斷之有白汁可啖通志芄蘭草一名蘿藦又曰苦
丸幽州人謂之雀瓢東人曰白環藤可作菜茹能𥙷精
益氣故諺云去家千里莫食蘿藦枸把
兔絲
爾雅唐蒙女蘿女蘿兔絲又蒙王女邢疏唐也蒙也女
蘿也兔絲也王女也一物而五名埤雅在木曰女蘿
在草曰菟絲舊說上有菟絲下必有伏菟之根無伏菟
在下則絲不得生乎上然其實不屬也淮南子云下有
伏苓上有菟絲又云莬絲無根而生别錄菟絲子色
黃而細者名赤網色淺而大者名兔虆本草夏生苖
初如細絲徧地不能自起附他草梗則纏繞而生根漸
絶於地如寄空中廣雅女蘿松蘿也草木疏女蘿
今兔絲蔓連草生黃赤如金非松蘿物性志兔絲實
非松蘿松蘿蔓生松上青長如帶與兔絲異庚辛玉
册火熖草即兔絲子陽草也初生有根及長延草物其
根自斷無葉有花結實甚細色黃藥譜一名兔縷一
名兔蘆一名兔丘一名野狐絲一名金線草彙苑女
蘿曰宛童又曰老秃鶖抱朴子兔絲初生之根其形
似兔掘取剖其血和丹服之立變化
藜藋
爾雅邢疏藜之科大為𣗳可以作掃彗一名葥一名王
彗一名王帚江東呼為落帚又商藋似藜而葉大一名
拜本草地膚即落帚子正字通地膚嫩苖可作蔬
一科數十枝團簇直上子最繁一名地麥因其子形似
也一名地蔡因其苖形似也一名益明因其子能明目
也俗名鴨舌草涎衣草子落老莖可為帚故又有落帚
獨帚王彗諸名留青日札藜可為杖禮記原憲杖藜
曲洧舊聞藜有二種紅心者俗呼為紅灰藋古人食
之多以為羹而今人少有食者其幹輕而堅以為杖尤
宜唐人猶有編為牀者仙方用之為秘藥取紅心者易
名為鶴頂草留青日札灰藋一名金鎻天時其白青
色者名曰忌女莖
蒺藜
易經困於石據於蒺藜爾雅疏茨一名蒺藜布地蔓
生細葉子有三角刺人師曠占術歲欲旱旱草先生
旱草蒺藜也本草蒺藜有二道旁布地開小黃花子
三角四刺實有仁者名杜蒺藜俗呼刺蒺藜生同州沙
苑牧馬處結荚長寸許子大如脂麻状似羊腎帶綠色
者名白蒺藜俗呼沙苑蒺藜藥譜蒺藜有旁通屈人
止行休羽諸名皆因其傷人也
蘆荻
總論爾雅蒹葭蘆葦也埤雅幼曰蒹葭長曰雈葦
雈小而葦大談苑江東蘆賤而荻貴退灘之地先一
年生者蘆也明年生者荻也
蘆埤雅葦即今之蘆一名葭葭者葦之未秀者也
漢書註葭蘆也莩其筒中白皮至薄者爾雅註江東
呼蘆筍為虇雈葦之𩔖其初生者皆名虇羣芳譜蘆
芽解河豚毒西京雜記葭蘆之未解葉者謂之紫籜
本草綱目蘆葉抱莖生無枝花白作穗似茅花根似
竹其節疎埤雅爾雅云葦醜䒒言其華皆有䒒秀經
風輙吹揚如雪其聚於地如絮也說文䒒葦花也
范至能詩注元夕吳中俗以葦莖分合為卜名葦姑
搜神記朽葦化蛬埤雅舊云蘆灰缺而月暈移說者
謂取蘆草灰随牖下月光中令圓畫缺其一面則月暈
亦缺於上清異錄好事君子號蘆為蕭寒郡假節侯
拾遺記蓬莱山有葭紅色可編為席温柔如罽毳
宣室志晉陽以北地寒而少竹故居人多種葦成林所
以代南方之竹也
荻埤雅雈即今之荻一名蒹蒹者雈之未秀者也
說文雈之初生一曰薍一曰鵻夏小正雈未秀為菼
爾雅菼薍也注似葦而小實中江東呼為鳥蓲爾
雅釋言菼鵻也郭注菼草色似鵻在青白之間詩疏
薍或謂之荻至秋堅成則謂之雈其初生三月中其心
挺出其下夲大如箸上銳而細揚州人謂之馬尾淮
南子蔐苖𩔖絮而不可為絮(蔐同荻)詩疏蒹水草也堅
實牛食之令牛肥強陸游入蜀記陽山磯岸傍荻花
如雪僧彦威少時曾用此絮装衣珣禪師見而嗔曰汝
少年輙求温暖如此豈學道者耶退而問堂中百人有
荻花衣者纔三四皆年七十餘矣威愧恐亟除去酉
陽雜俎仙藥有青津碧荻
茅
周易拔茅連茹註茅根名茹詩豳風晝爾於茅禹
貢荆州包匭菁茅禮郊特性縮酌用茅天官甸師
祭祀供蕭茅爾雅藾杜茅爾雅藗牡茅邢疏茅之
不實者埤雅茅體柔而理直又潔白故先王用之以
藉亦以縮酒毛詩注茅之始生曰荑柔而白也本
草白茅根名地筋一名土筋蘇頌曰春生芽布地如針
俗謂之茅針亦可噉格物論茅叢生根茹相連葉長
三四尺生荒野間野人刈以覆屋莖有毛刺者曰菁茅
史記封禪書管仲說桓公曰古之封禪江淮間一茅
三脊所以為藉也拾遺記背明之國有焦茅高五丈
燃之成灰以水灌之復成茅也謂之靈茅吳錄地理
志桂陽郴縣有青茅可染布零陵有香茅任土貢之
郊祀志注麻陽苞茅山茅生三脊孟康曰零茅揚雄曰
璚茅本草李時珍曰白茅俗呼絲茅其根甚長白軟
如筋而有節乾之夜視有光故腐則變為螢火黃茅似
菅古名黃菅南方草木狀芒茅枯時瘴疫大作交廣
皆爾土人呼曰黃茅瘴說文菅茅也埤雅野菅茅
屬也其華白故一名白華詩疏菅似茅而滑澤無毛
根下五寸中有白粉者柔韌宜為索漚及曝尤善也
爾雅疏草似茅者一名盂一名狼尾今人以之覆屋
蓬
爾雅齧彫蓬薦黍蓬邢疏說文云蓬蒿也草之不理者
也種𩔖非一故有齧彫蓬薦黍蓬月令云藜莠蓬蒿並
興是也家語蓬生麻中不扶自直埤雅其葉散生
末大於本故遇風輙拔而飛詩經注蓬華如柳絮聚
而飛如亂髮商子今夫飛蓬飄風而行千里乘風之
勢也淮南子見飛蓬轉而知為車博物志師曠曰
歲欲流流草先生流草謂蓬也西京雜記宮中正月
上辰出池邊盥濯食蓬餌以祓邪三輔錄張仲蔚所
居蓬蒿没人拾遺記條陽山出神蓬如蒿長十丈周
初國人獻之以為宮柱所謂蒿宮也
蒿
爾雅蘩之醜秋為蒿晏子蒿草之高者也爾雅蘩
皤蒿郭註即白蒿邢疏白蒿葉似艾粗於青蒿葉上有
白毛粗澀俗呼蓬蒿詩疏皤蒿一名游胡北海人謂
之旁勃神仙服食經旁勃白蒿也白兔食之夀八百
年爾雅蒿菣邢疏青蒿也荆楚間謂蒿為菣郭璞云
今人呼青蒿香中炙啖者為菣是也埤雅青蒿蒿背
之不白者陜西綏銀之間有青蒿在蒿叢中迥然青色
土人謂之香蒿至深秋餘蒿並黃此蒿猶青本草草
蒿一名方潰即青蒿一名&KR0008;蒿詩疏蕭荻今所謂荻
蒿者是也即牛尾蒿爾雅疏牛尾蒿似白蒿白葉莖
粗科生多者數十莖可作燭有香氣埤雅云即蕭也
爾雅蔚牡菣邢疏蔚即蒿之雄無子者故曰牡菣一名
馬新蒿本草馬新蒿一名馬先蒿一名馬矢蒿(先乃矢字)
(之訛馬新又馬先之訛也)食物本草牡蒿三四月生苖葉扁有秃
岐秋開細黃花結實内子微細不可見爾雅莪羅邢
疏莪一名蘿郭璞云今莪蒿也亦曰䕲蒿陸璣云一名
蘿蒿生澤田漸洳之處葉似邪蒿而細科生三月中莖
可生食又可蒸香美味頗似蔞蒿埤雅又名角蒿本
草角蒿似白蒿花如瞿麥紅赤可愛正字通斜蒿葉
紋皆斜故名似青蒿北史邢峙為博士授太子經廚
人進食有斜蒿峙命去之曰此菜有不正之名非殿下
所食詩疏蒌蒿葉似艾白色長數寸高丈餘好生水
邊及澤中正月根芽生旁莖正白生食之香而脆美其
葉又可蒸為茹本草黃花蒿一名臭蒿一名草蒿
桂海虞衡志大蒿容梧道中久無霜雪處年深滋長大
者可作屋柱小亦中肩輿之杠
艾
爾雅艾冰臺邢疏艾一名冰臺崔寔月令三月可採
艾彙苑艾可攻百病以蘄州者為佳蘄艾葉厚而綿
多本地所有者葉薄而綿少博物志師曠曰歲欲疫
病草先生病草艾也埤雅醫用艾灸一灼謂之一壯
者以壯人為法其言若干壯謂壮人當依此數老幼羸
弱量力減之博物志削冰令圓舉以向日以艾承其
影則得火積艾草三年後燒津液下流成鉛錫容齋
隨筆艾難著力入白茯苓三五片同碾即時可作細末
漢武内𫝊西王母曰神仙次藥有靈叢艾武當記
太和山中有千年艾葉長寸餘無尖椏香氣與艾同揉
之即碎不𩔖艾葉成茸也鼠璞艾葉療一切鬼氣
荆楚歲時記五月五日雞未鳴時採艾見似人處攬而
取之用灸有驗今人以艾為虎形或剪綵為小虎黏艾
葉以戴之
莞
說文莞草可以為席爾雅&KR2356;鼠莞郭註纖細似龍鬚
可以為席蜀中出好者南史齊王智深免官家貧嘗
掘莞根食之
蒲
爾雅莞苻離其上蒚郭註今西方人呼蒲為莞蒲蒚謂
其頭臺首也今江東謂之苻離西方亦名蒲中莖為蒚
用之為蓆說文蒲似藿可以為席埤雅蒲水草也
似莞而褊有脊生於水厓柔滑而温格物論蒲草叢
生人多種於田間莖長者可六七尺三脊無葉如薤二
三月生苖八九月收可為席大雅維筍及蒲箋蒲深
蒲也疏深蒲謂蒲蒻入水深醢人注云深蒲蒲始生水
中是也東方朔𫝊注莞夫離也今謂之蔥蒲本草
香草一名甘蒲夏抽莖叢生花抱莖端如武士杵俗呼
蒲槌亦曰蒲萼花中蕊屑若金粉開時取之曰蒲黃能
益氣力山海經孟于之山其上多蒲續述征記鳥
當沉湖中有九十臺皆生結蒲云秦始皇遊此臺結蒲
繫馬自此蒲生則結漢書路温舒牧羊取澤中蒲截
以為牒編用寫書秦記苻洪之先居武都家生蒲長
五丈狀如竹咸異之謂之蒲家因氏焉後改姓苻留
青日札契丹有蒲頻水叢生一莖葉如柳長不盈尋丈
用以作箭不矯揉而堅毛詩義疏傳曰董澤之蒲今
人以其雚為矢
苔
總論古今注苔或青或紫一名綠蘚一名圓蘚一名
綠錢述異記苔謂之澤葵又名重錢南人呼為垢草
廣博物志青膚苔也南粤志苔名品藻一名品菭
以菭形如品也
地苔本草綱目百蕊草是瓦松生地下者清異錄
苔一名地錢一名綠衣元寳王彦章葺園亭壘壇種花
急欲苔蘚少助野意而經年不生顧弟子曰叵耐這綠
拗兒格物論苔生於地之隂濕處初生其處漸青成
暈斑斑點點久則堆積漸厚又久則微有根葉又能傍
緣𣗳木階砌磚瓦柱礎而上空室無人行則生紫苔
石苔本草苔在石上曰石濡一名烏韭李時珍云烏
韭是瓦松生石上者耕桑偶記石崇砌上就苔蘚刻
百花餙以金玉曰壺中之景不過如是羣芳譜欲石
上生苔以茭泥馬糞和勻塗潤濕處不久即生遊名
山志石簣山緣崖而上高百許丈悉生青苔拾遺記
岱輿山北有玉梁千丈駕玄流之上紫苔覆漫味甘而
柔滑食者千歲不飢
樹苔香譜艾納松上莓苔也三峩山記山高多風
木不能長枝悉下垂古苔如亂髮鬖挂木上垂至地
水苔淮南子窮谷之汙生青苔莊子得水土之際
則為鼃蠙之衣注青苔也說文苔水衣也爾雅藫
石衣郭註水苔也一名石髮江東人食之風土記石
髮水苔也青綠色皆生於石庶物異名疏陟釐乃水
中粗苔可作紙青綠色李時珍曰陟釐生水中石上生
者蒙茸如髮有水汚在石而生者纏牽如絲綿之状俗
名水綿拾遺記晉武帝時祖梁國獻蔓金苔色如金
投於水中蔓延波瀾之上光出照日皆如火生水上也
宮人有幸者以金苔賜之置漆盤中照耀滿室名曰夜
明苔著衣襟則如火光
屋苔本草苔在屋上曰屋遊又曰瓦松崔融賦序
瓦松者産於屋霤之上俗以其形似松生必依瓦故曰
瓦松酉陽雜俎博邪在屋曰昔邪在牆曰垣衣廣志
謂之蘭香生於久屋之瓦魏明帝好之命長安西載其
瓦於洛陽以覆屋夢溪筆談段成式以昔邪為瓦松
不知昔邪乃是垣衣瓦松自名昨葉清異錄有門生
離合瓦松為四字曰一元木公
薊
通志薊曰虎薊曰刺薊曰山牛蒡爾雅蘻狗毒即薊也
又有一種小薊曰猫薊曰青刺薊北方曰千針草以其
莖葉多刺故也花如紅藍花而青紫色多生於燕地故
曰薊門正字通大薊高三四尺葉皺名虎薊俗名牛
溺刺一名牛鍼草小薊無刺高一尺葉不皺一名猫薊
爾雅註术一名山薊又馬薊似薊而肥又鉤芺似薊
莎
爾雅臺夫湏疏夫湏莎草也爾雅翼莎草可為衣以
禦雨今人謂之蓑衣名曰夫湏蓋匹夫所湏也廣雅
地毛莎䔺也本草莎一名薃一名侯莎一名水香稜
一名雀頭香生田野間其根如棗核者謂之香附子
晏殊庭莎記是草耐水旱樂蔓延雖拔心隕葉弗之絶
也春明退朝錄河中府有綠莎廳
藍
毛詩終朝采藍禮月令仲夏之月令民無刈藍以染
注藍色青青者赤之母刈之傷時氣說文藍染草也
漢官儀小藍曰葼通志藍有三種蓼藍染綠大藍
如芥染碧槐藍如槐染青三藍皆可為澱羣芳譜藍
有數種大藍葉如萵苣而肥厚微白小藍莖赤葉綠而
小槐藍葉如槐皆可作靛又有蓼靛花葉梗莖皆似蓼
别有芥藍一名擘藍葉色如藍芥屬也葉可擘食故北
方謂之擘藍葉大於菘根大於芥臺苗大於白芥子大
於蔓菁三月花四月實葉可作菹又可作靛染帛勝福
青爾雅疏葴一名馬藍今大葉冬藍為澱者是也
爾雅翼菘藍其汁抨為澱堪染青本草吳藍長莖如
蒿而花白吳人種之木藍長莖如决明與諸藍不同而
作澱則一别有甘藍可食崔寔月令榆莢落時可種
藍五月可刈藍六月可種冬藍大藍續漢書楊震植
藍以供食母趙岐藍賦序余道經陳畱土人皆以種
藍染紺為業藍田彌望黍稷不植
紅藍
通雅紅藍即紅花北方有焉支山山多紅藍北人采其
花染緋取英鮮者為胭脂羣芳譜紅藍一名黃藍花
色紅黃葉似藍有刺春生苖嫩時可食夏乃有花花下
作梂花出梂上梂中結實白顆如小豆其花可染真紅
及作胭脂為女人唇妝晩花色更鮮明耐久不黦勝春
種者其子搗碎煎汁入醋和蔬食極肥美又可為車脂
及燭博物志張騫得其種於西域留青日札李益
詩藍葉鬱重重藍花石榴色是藍花本紅也紅藍花中
國人謂之紅花本草番紅花一名洎夫藍出回回地
面
菉
爾雅菉王芻郭註菉蓐也今呼鴟脚莎本草註藎草
葉似竹細薄莖圓小生平澤溪澗側可以染黃洗瘡效
俗名菉蓐草
蒨
爾雅茅蒐茹藘邢疏今染絳蒨也一名茹藘一名茅蒐
草木疏蒨草一名地血齊人謂之茜徐州人謂之牛
蔓今圃人或作畦種蒔故貨殖傳云巵茜千石亦比千
乘之家卉譜一名血見愁一名過山龍一名風車草
十二月生苖蔓延數尺方莖中空有筋外有細刺數寸
一節每節五葉八月開花結實如小椒中有細子說
文茅蒐人血所生故字从草从鬼劉禹錫和州刺史
壁記歲貢茅蒐七千兩
麻
詩東門之池可以漚麻禮内則女子執麻枲學女事
以供衣服羣芳譜大麻一名火麻一名好麻一名漢
麻剝其皮績之可為布其稭白而有稜細者可為燭心
說文檾麻枲屬爾雅翼檾(音頃)高四五尺葉似苧而
薄或作䔛爾雅枲麻黂枲實注黂麻子也齊民要
術既放勃拔去雄者未放先拔則不成子勃謂麻花也
麻有雌雄雄者名枲雌者名苴北史鈕因性至孝周
武成中廬於父母墓側生麻一株高丈許圍之合拱枝
葉鬱茂冬夏恒青洞冥記石脉出晡東國細如絲可
縋萬斤生石裏破石而後得此脉縈緒如麻紵也名曰
石麻亦可為布
苧
說文苧草可為䋲詩疏苧亦麻也科生數十莖宿根
藏土中至春自生不歲種也荆揚之間一歲三刈剝取
皮以竹刮其表得裏韌如筋者煮之用緝布謂之徽紵
今南越紵布皆用此麻羣芳譜每歲可割三䥥諺曰
頭苧見秧二苧見糠三苧見霜頭苧粗勁堪為粗布二
苧稍柔細惟三苧甚佳堪為細布苧根忌見星月即變
野苧本草取苧根和米粉為餅可禦飢李時珍曰苧
家苧也又有山苧野苧也紫苧葉面紫白苧葉面青背
皆白根皆可刮洗煮食
葛
說文絺綌草也左𫝊葛藟猶能庇其夲根地官掌
葛註凡葛征不止為絺綌用埤雅葛性柔韌蔓生可
衣瓜葛皆蔓延相及故親屬之綿遠者取譬瓜葛清
異錄葛為世用花入藥根參果蓏筋備紉織土生而具
三材亦草中之白眉爾雅註龍葛似葛蔓生有節江
東呼龍尾亦名虎葛洞冥記紫鬚葛於地下生花入
地十丈乃得此葛其根倒出亦名金虎鬚草本草蘇
恭曰葛雖除毒根入土五六寸已上者名葛脰服之令
人吐以有微毒也葛榖即其實也正字通就葛亦葛
𩔖葉黃而圓故一名黃環其實名狼跋子爾雅翼食
葛非為絺綌者其花藤可醒酒一名鹿藿一名黃斤一
名雞齊
蘘
本草蘘荷葉似初生甘蕉根似薑芽性好隂在木下生
者尤美古今注蘘荷似葍苴而白葍苴色紫花生根
中花未敗時可食久置則爛正字通楊慎丹鉛錄泥
急就章注謂蘘荷即甘露甘露即芭蕉不知芭苴非即
蘘荷也荆楚歲時記仲冬鹽藏蘘荷用備冬儲搜
神記外姊夫蔣士先中蠱其家密以蘘荷置於席下忽
大笑曰蠱我者張小小也乃收小小已亡走自此解蠱
藥用之多驗
商陸
爾雅蓫薚馬尾也廣雅馬尾商陸也邢疏一名白
昌一名當陸本草綱目蓫&KR1733;音逐蕩言能逐蕩水氣
治十種水病說文&KR1733;草枝枝相值葉葉相當本草
别名薚江東為當陸一名夜呼
茵陳
方書茵陳一名蓍蒿廣雅一名因塵陳藏器本草
茵陳𩔖蒿經冬不死更因舊苖而生故名因陳羣芳
譜生泰山及丘陵坡岸上近道亦生不如泰山者佳吳
中所用乃石香葇也正字通或因本草稱茵陳蒿白
兔食之仙誤以白蒿當之今階州以白蒿為茵蔯蒿不
知茵陳似青蒿而背白雖有蒿名實非皤蒿也
莨菪
本草一名天仙子又名横唐行唐苗莖高二三尺葉似
地黃闊二三指四月開花紫色莖荚有白毛五月結實
殼如小石榴房中子細扁青白色如粟粒張仲景金
匱要略水莨菪葉圓而光有毒誤食令人狂亂甘草汁
觧之史記淳于意傳淄川王美人懷子不乳意飲以
莨𦿆藥一撮以酒飲旋乳本草服之令人狂浪放宕
故名莨菪
酸漿草
爾雅葴寒漿邢疏葴一名寒漿郭云即今酸漿草江東
呼曰苦葴本草酸漿一名醋漿一名燈籠草茹草
編酸漿草即蟠蜞青夢溪筆談苦耽即本草酸漿也
庶物異名疏河西番界中酸漿有盈丈者羣芳譜
酸漿草一名苦耽即今所稱紅姑娘也所在有之惟川
陕者最大苖如天茄子高三四尺葉嫩時可食四五月
開小白花結薄青殼熟則紅黃色殼中實大如龍眼生
青熟則深紅徐一䕫元故宫記棕毛殿前有野果名
紅姑娘外垂絳囊中含赤子如珠甜酸可食茹草編
敗醬草一名苦蘵正字通苦蘵即酸漿之小者亦呼
為小苦耽李時珍曰龍葵酸漿一𩔖二種酸漿苦蘵
一種二物大者為酸漿小者為苦蘵古今注苦蘵子
有裹形如皮弁始生青熟則赤裹有實圓如珠亦随裹
青赤長安兒童呼為洛神珠又曰王母珠又曰皮弁草
龍鬚草
本草龍鬚一名龍芻生山谷濕地狀如鳧茈苖直上無
枝葉莖端開小穗花結細實吳人栽蒔以為席一名龍
珠一名懸莞一名方賓一名王母簪一名草續斷即龍
鬚草也陶弘景謂龍芻似龍鬚但多節分為二物非是
古今注龍鬚草一名縉雲草山海經賈超之山多
龍修郭註龍鬚也似莞而細生石穴中莖倒垂可為席
格致鏡原卷六十八
