格致鏡原卷九大學士陳元龍撰
坤輿𩔖(五)
井
總論周書黃帝始穿井呂氏春秋伯益作井淮
南子伯益作井而龍登玄雲神棲崑崙註龍恐害故登
雲去棲其神於崑崙也白六帖神農造井井有九所
汲一井餘井悉動在鄧州河渠書武帝鑿井深四十
餘丈往往為井井下相通行水續漢書夏至日浚井
改水白虎通冬祭井井者水之生藏在地中冬亦水
王萬物伏藏易傳井通也物所通用也風俗通井
者法也節也言法制居人令節其飲食無窮極也初
學記久不渫滌為井泥不停汚曰井渫(音洩)滌井曰浚井
水清曰冽爾雅井一有水一無水為瀱汋註山海經
云天井夏有水冬無水即此𩔖也戴侗六書故眢眸
子枯陷也井枯無水亦謂之眢井左傳宣十二年楚莊
王圍蕭蕭還無社謂楚申叔展曰目於眢井而出之
演繁露鮑照井謎曰一八五八飛泉仰流飛泉仰流也
者垂綆取水而上之故曰仰流也一八者井字八角也
五八者析井字而四之則其字為十者四也四十即五
八也玉歷凡欲穿井處於夜氣清明時置水數盆於
其地看何盆星光最大而明定必有甘泉五雜俎凡
出師遇深山無泉之處掘井一二丈不得水者可束藴
火薰之而密覆其上火烟不得出必尋泉脉隙處潛通
即他山數里外泉皆能引而致之烟通則泉流矣煮
泉小品井味鹹色綠者其源通海舊云東風時鑿井則
通海脉理或然也陸樹聲清暑筆談晨起取井水新
汲者傅淨器中熟數沸徐啜徐潄以意下之謂之眞一
飲子蓋天一生水人夜氣生於子平旦糓氣未受胃臟
冲虚服之能蠲宿滯痰滲以滋化源潘自牧紀纂淵
海井上種桃花落井不祥葛洪方深井多有毒氣五
月五日以雞毛試投井中毛直下無毒若廻四邊不可
入楊愼外集余嘗侍先人知汝州見州治諸井皆以
夾錫錢鎮之每井率數十千問其故一老兵曰此邦饒
風沙沙入井中人飲之則成癭夾錫錢所以制沙土也
南史梁普通二年始平郡石鼓村地自開成井方六
尺六寸深三十二丈異苑謝晦宅南路上有古井以
元嘉二年汲者忽見三龍甚分明行道往觀莫不嗟異
有人入井始知是塼𨼆起作龍形吳均齊春秋齊荆
州城東天子井出錦於時士女取用與常錦不異經月
乃歇緝柳編少昊母皇娥宫側有井曰盤靈帝與皇
娥宴於宫帝子命江妃歌沖景旋歸之曲盤靈之神吹
簫以和之故至今號井神曰吹簫女子酉陽雜俎井
鬼名瓊白澤圖故井之精曰觀狀如美女以其名呼
之即去初學記井甃聚磚修井也顏師古漢書注
井幹者井上木欄也其形或四角或八角王鳳稑名
物通銀牀井欄也古詩後園鑿井銀作牀金缾素綆汲
寒漿水經注華林園中有古井悉以珉玉為之繢石
為口工作精密魚豢魏略明帝九龍殿前為玉井綺
欄伽藍記河間王琛置玉井金幹以五色縷為繩
唐書王鉷以寶鈿為井幹五代史補高郁用銀葉護
井其四方内外皆然謂之拓裏庶物異名疏梁元帝
文玉臯不汲而銀甕滿玉臯井上桔橰也說文轆轤
井上圓轉木收綆者也
諸井博物志火井一所縱廣五尺深二三丈在蜀郡
者時以竹板木投之以取火諸葛丞相往觀後而火轉
盛熱以盆著井上煮鹽得鹽後人以家燭火投井中即
滅息至今不復然也楊升菴集火井在蜀之臨卭今
嘉定地有之其泉皆油熱之則燃人取為燈燭郡國
志連渾府遥火山西有火井深不可見底炎氣上升常
若微電以草㸑之則烟騰火𤼵故名熒臺春秋潛潭
巴火從井出有賢士從人起水經注銅雀臺北曰冰
井臺高八丈上有冰室有數井深十五丈藏冰及石墨
焉元和志有一泉水名曰沙井綿歴古今沙填不滿
水極甘美嵩山記少室山有雲母井出雲母羊頭
山記月支有井色如酒因名酒井廣志臨卭有粉井
得水汰粉則益光漢書蜀多鹽井郭氏玄中記東
方有柴都焉在齊國之山山有井深不測至春夏時雹
從井中出出則敗五榖人常以柴塞之不塞則雹為患
故號柴都洞冥記長安東七萬里有雲山山頭有井
雲從中出若土德王則黃雲出火德王則赤雲出水德
王則黑雲出金德王則白雲出木德王則青雲出安
成記羅霄山有石井天旱祠之以木投井中即雨至井
溢木出雨乃止也荆州記宜都有風井夏則風出冬
則風入南康記雩都盤固山其峯有井大銅人常守
之五十年一涌水起數十丈銅人每以手掩之拾遺
記頻斯國有丹石井非人之所鑿下及漏泉水常沸涌
中有白蛙兩翅常去來井上後漢書東沃沮耆老說
海中女國有神井視之輙生子嶺表錄異綠珠井在
白州雙角山下昔梁氏女有容貌石季倫以珍珠三斛
買之傳云飲此水者誕女多美麗閭里謂美色無益以
巨石填之爾後生女雖端嚴形體不完採蘭雜志卓
文君庭内有井文君手汲則甘香他人汲之與常井等
至今尚存即文君井也廣州記鬱林郡有石井半甘
半淡潛通江波冬夏常盈名曰司命井異物志廬陵
城中有一井中有二色水半青半黃黃者灰汁取作糜
粥皆作金色土人名灰汁為金因名金井南史昇明
二年冬延陵縣季子廟之北忽聞金石聲疑其異鑿深
三尺得沸井奔湧若浪其地又響即復鑿之復得一井
涌沸亦然井中得一木簡長一尺廣二分上有𨼆起字
曰廬山道人張陵再拜詣闕起居簡文堅白字色乃黃
瑞應圖云浪井不鑿自成王者清静則仙人主之演
繁露陳後主入景陽井隋軍出之因號其井為辱井井
口石欄有鐫字曰辱井在斯可不戒哉其石理光瑩可
鑑仍有淡紅漫布其上略如朝霞建康圖經謂此之紅
者乃張孔二宫人脂澤所染也酉陽雜俎景公寺前
街中舊有巨井俗呼為八角井唐元和初有公主夏中
過見百姓方汲令從婢以銀稜碗就井承水誤墜碗經
月餘碗出於渭河元氏掖庭記有龍泉井瑪腦石為
井牀雨花臺石為井甃香檀為蓋離朱錦為索雲母石
為汲缾
橋
王應麟玉海古者辰角見而雨畢則除道天根見而水
涸則成梁者造舟為之未有橋之名也朱弁橋記造
舟為梁見於詩而杠榷徛彴雜出於子史若橋之為名
則始于商而獨著於周書逮秦漢乃各冠以地或因水
而稱三輔黃圖横橋以象牽牛說文橋水梁也榷
水上横木所以度也亦曰彴今謂之略彴東楚謂橋為
圯詩大雅造舟為梁注造至也謂從舟至舟相編為
橋即今浮橋廣志獨木橋曰榷爾雅疏隄一名梁
一云即橋也以木為之一云以石絶水石杠一名徛聚
石水中以為步渡彴也廣雅云徛步橋也或曰今之石
橋一石絶水者為梁名物攷說文云石矼石橋也俗
作杠從木十月成津梁則梁為在津之橋梁也今云輿
梁者蓋橋上横架之板若車輿者故謂之輿山堂肆
考繩橋以竹索為橋駕虚而渡名曰繩橋又曰笮橋
李膺笮橋贊複引一索飛縆杙閣其名曰笮人懸半空
渡彼絶壑詞林海錯太公六韜天浮鐵螂用以飛江
謂飛橋也段國沙州記吐谷渾於河上作橋謂之河
厲長一百五十步勾欄甚嚴飾事始橋上級謂之鴈
齒雜志橋柱下横木入沙中者謂之蹲鴟晉書成
都王穎屯河南阻清水為壘造浮橋以通河北以木函
盛石沈之以繫橋名曰石鼈漢文帝紀誹謗之木注
服虔曰堯作之橋梁交午柱頭也應劭曰橋梁邊板所
以書政治之愆失也啓蒙記注天台山去天不遠路
楢溪溪水險清冷前有石橋路徑不盈尺數千丈下臨
絶冥之澗唯忘其身然後能濟三齊要略秦皇於海
中作石橋非人功所建海神為之豎柱三輔舊事秦
造横橋漢承秦制廣六丈三百八十步置都水令以掌
之號為石柱橋三輔黃圖秦始皇造渭橋重不能勝
乃刻石作力士孟賁等像祭之乃可動夷堅續志趙
州石橋為魯班手造極為堅固意謂今古無第二橋矣
有張神乘驢過橋動欲傾魯班在下以兩手托定而堅
如初至今橋上有張神乘驢痕橋下有魯班兩手托迹
朝野僉載趙州石橋甚工磨礲密緻如削焉望之如
初日出雲長虹飲澗上有勾欄皆石也勾欄竝有石獅
子龍朔年中高麗諜者盗二獅子去後復募匠修之莫
能相𩔖者至天后大足年默啜破趙定州賊欲南過至
石橋馬跪地不進但見一青龍卧橋上奮迅而怒賊乃
遁去泉南雜志泉州萬安渡洛陽橋案址于淵釃水
為四十七道梁空以行其長三千六百尺廣丈有五尺
翼以扶欄如其長之數又盤光橋自洛陽橋東接鳳嶼
嶼在江中央上多腴田稠民居舊有石路潮落路出行
者病之宋寶祐中僧道詢募貲作石橋長四百餘丈廣
一丈六尺比蔡端明所造洛陽橋長多四百餘尺闊多
一尺世知洛陽而不知盤光者蓋以人重也因話錄
尚書省東南隅通衢有小橋相目為拗項橋言侍御史
及殿中久次者至此必拗項南望南宫也開元遺事
長安東㶚陵有橋來迎去送皆至此地為離别之地故
人呼之為銷魂橋也初學記注上方有鬼橋陜城有
鴨橋合璧事𩔖杜重威朔州人契丹寇鎮定重威用
三脚木為橋過河擊賊事物紺珠壕橋橋以壕為準
下施兩巨輪推入壕輪䧟則橋平可渡又摺疊橋壕闊
用之兩橋相接中施轉軸
城
羅泌路史史記言黃帝為五城軒轅本紀言黃帝築城
邑而汜勝之書記神農之教雖有石城湯池帶甲百萬
然而無粱則不能守也是炎黃已城池矣石城之制既
自神農則土城之作有不自伏羲乎初學記淮南子
鮌作城吳越春秋曰鮌築城以衛君造郭以守民此城
郭之始也博物志禹作城彊者攻弱者守敵者戰城郭
自禹始也月令孟秋之月補城郭仲秋之月築城郭
左𫝊三堵為雉長三丈高一尺公羊傳方丈而堵
又五板而堵五堵而雉百雉而城考工記城隅九雉
以為都城之制五經異義天子之城高九仞公侯七
仞伯五仞子男三仞公羊傳注天子之城千雉高七
雉公侯百雉高五雉子男五十雉高三雉春秋說文
天子周城諸侯軒城軒城者缺南面以受過也白虎
通天子曰崇城言崇高也諸侯曰干城言不敢自專禦
於天子也輿地提綱城為保民為之也城之制三堵
曰雉長三丈而高一丈也城上垣曰堞樓曰麗譙下門
曰譙門無覆屋曰櫓城外河曰池池無水曰隍城之小
者曰堡或曰鄣曰壘有軍屯處曰壁釋名城盛也盛
受國都也郭廓也廓落在城外也風俗通郭或謂之
郛郛者亦大也釋名方城上垣謂之睥睨言於孔中
睥睨非常也亦曰陴言裨助城之高也亦曰女牆言其
卑小比之於城若女子之於丈夫也唐書馬燧傳設
一門為譙櫓注櫓城上守禦樓三輔黃圖長安城南
為南斗形北為北斗形至今人呼漢舊京為斗城崔
豹古今注秦所築長城土色皆紫吳地記吳羅城作
亞字形南史梁武帝攻郢城夜郢城有數百毛人踰
堞且泣因投黃鵠磯蓋城之精也梁四公記扶桑王
宫内有水精城天未曉而明如晝城忽不見其月便蝕
大志經大意初入海中至白銀城次至黃金城次至
水精城次至琉璃城龍王各與明月珠
墓(附碑)(華表)
名義考古者墓而不墳墳土起也亦謂之封封土陪益
也檀弓若堂若防若覆夏屋若斧皆封之形也四周而
平曰堂長而如隄曰防如大俎而垂曰覆夏屋仄而上
銳曰斧亦曰馬鬛今亦多𩔖是白虎通天子墳高三
仞樹以松諸侯半之樹以栢大夫八尺樹以欒士四尺
樹以槐庶人無墳樹以楊柳公羊傳宰上之木拱矣
注宰冢也楊愼外集國語管仲曰定民之居成民之
事陵為之終是民之墓亦稱陵也周顯王三十四年趙
起夀陵秦惠文王以後始稱陵而民不得稱漢書注
夀藏謂冢墳也稱夀者取其久遠之意後漢中山王
傳墓門前開道建石柱為梁乃謂之神道西京雜記
羡門蓋冢中之門物原伊尹始造墓宫炙轂子秦
漢以來帝王陵前有石麟石象辟邪石馬之屬人臣墓
前石虎石羊石人石柱之𩔖皆以飾壠如生前之儀衛
五雜組自周以後始有堪輿之說然皆用之建都邑
耳如書所謂逹觀于新邑營卜瀍澗之東西詩所謂考
卜維王宅是鎬京者而葬之求吉地則自秦樗里始然
漢時尚不甚談至郭璞始以其術顯廣博物志墓銘
或謂晉以前無有顔延年始為其制按吳志淩統卒權
聞流涕使張承作銘誄則是三國時事也又漢西都時
南宫寢殿内有醇儒王史長銘漢杜子夏臨終作文命
刊石埋墳前廣博物志齊武帝欲為裴后立石誌墓
中王儉以為非古或以為宋元嘉中顔延之為王球作
墓誌有銘自宋始隋得王戎墓銘為自晉始亦非是今
世有崔子玉書張衡墓銘則墓有銘自東漢有之白
澤圖故廢墓之精名元狀如老役夫操杵好舂呼之使
人宜禾榖水經注六安縣故咎陶國也夏禹封其少
子奉其祀今縣都陂中有大冢民傳曰公琴者即臯陶
冢也楚人謂冢為琴述異記闔閭墓中石銘云吳王
之夜室也雜記夏侯嬰封滕公嘗至東都門馬悲鳴
踣地不前使人掘之得石槨一枚皆科斗書以今文寫
之曰佳城鬱鬱三千年見白日吁嗟滕公居此室舊
唐書天寶十一載六月閿鄉縣黃河中女媧墓因大雨
晦冥失所在至乾元二年六月瀕河人聞有風雷曉見
其墓湧出下有巨石上有䨇柳時號風陵堆春明退
朝錄唐内人墓謂之宫人斜四仲遣使者祭之唐書
姚勖自作夀藏於萬安山南原署兆曰寂居穴墳曰復
眞堂剟土為牀曰化臺而刻石告後世路史於藍田
得尊盧之埰於衡山得祝融之&KR0034;於長安得隂康之冢
於肺山得華胥之封於峨嵋得黃帝之&KR0833;於雍得帝鴻
之坋於雲陽得少昊之堬於城陽得慶都之䈀於陳倉
得娥眉之埭於商於得女英之壟
碑劉熙逸雅碑被也此本王莽時所設也施其轆轤
以繩被其上以引棺也臣子追述君父之功美以書其
上後人因焉故每建於道陌之頭顯見之處名其文就
謂之碑也歐陽修集古錄後漢以後始有碑文欲求
前漢時碑碣不可得是則冢墓碑自後漢以來始有也
物原晉武帝始置神道碑禮祭儀麗於碑註君牽
牲入廟門繫著中庭碑也李綽尚書故實古碑皆有
圓空(音孔)蓋碑者悲也本墟墓間物每一墓有四焉初葬
穿繩於空以下棺乃古懸窆之禮禮曰公室視豐碑三
家視桓楹人因就紀其德由是遂有碑表數十年前有
樹德政碑亦設圓空不知根夲甚矣後有悟之者遂改
焉宋祁筆記碑者施於墓則下棺施於廟則繫牲古
人因刻文其上今佛寺揭大石鏤文士大夫皆題曰碑
銘何也名義考今世所謂碑古無之七十二家封禪
言勒石穆天子傳言為名迹於弇兹石上可見者惟此
而已士昏禮入門當碑揖則廟内之碑用以麗牲者喪
大記天子用大木為碑謂之豐碑諸侯樹兩大木謂之
桓楹檀弓注天子六繂四碑諸侯四繂二碑士二繂無
碑則方上之碑用以下棺者臣子因於其上紀述功德
今廟堂墓隧及諸創建碑林立而不知非古也後漢
書方者為碑圓者為碣研北雜志北碑刻深謂之溝
道唐六典五品以上立碑螭首龜趺趺上高不過九
尺七品以上立碑圭首方趺趺上不過四尺若𨼆淪道
素孝義著聞雖不仕亦立碣金石例三品以上神道碑
五品以下不銘碑謂之墓碣明會典五品以上許用
碑六品以下許用碣庶人止用壙誌公侯及一品碑螭
首龜趺二品碑蓋用麒麟三品碑蓋用天禄辟邪竝龜
趺四品以下竝圓首方趺高低各有尺寸洛中紀異
絳州龍興宫有碧落碑碑文成而未刻有二道士來請
刻閉戸三日不聞人聲人怪而破戸有二白鴿飛去而
篆刻宛然珍珠船筝殿側有魏泉堂碑其石瑩徹宫
中號玻璃碑羣碎錄宋太宗立郡國戒碑爾俸爾禄
民膏民脂下民易虐上天難欺乃景煥野人閒語書中
語也又云摘蜀王孟㫤之文按歐陽集古錄戒碑起唐
明皇特不見其詞耳又云宋高宗頒是黃庭堅書魏
志繁昌縣授禪石碑中生金表送上羣臣盡賀王𨼆
晉書永嘉初陳國項縣賈逵石碑中生金人盜鑿取賣
賣已復生此江東之瑞也晉書戴逵總角時取鷄卵
汁溲白瓦屑作鄭玄碑復為文自鐫之詞麗器妙人皆
驚異李延夀北史秦王俊府僚佐請立碑帝曰欲求
名一卷史書足矣何用碑為若子孫不能保家徒與人
作鎮石耳
華表物原周公始為華表禮記公室視桓楹注桓
墓前表柱也說文桓亭郵表也徐鉉曰表雙立為桓
今郵亭立木交於其端或謂之華表集韻牴&KR0008;二獸
名秉心甚靈蓋忠直獸也今華表頂上者是丹鉛錄
華表漢書注作和表字林作桓表
格致鏡原卷九
