格致鏡原卷四十八大學士陳元龍撰
耕織器物類
耒耜
易繫辭庖羲氏没神農氏作剡木為耜揉木為耒耒耜
之利以教天下蓋取諸益白虎通人食禽獸肉神農
時人多禽獸不足神農乃因天時地利制耒耜教人農
作釋名耜齒也似齒之斷物也說文耜耒端木也
耒手耕曲木也垂作耒耜以振民增韻柄曲木曰耒
耒專刃曰耜考工記車人為耒庛(音刺)長尺有一寸中
直者三尺有三寸上句者二尺有二寸自其庛緣其外
以至於首以弦其内六尺有六寸與步相中也堅地欲
直庛柔地欲句庛直庛則利推句庛則利𤼵倨句磬折
謂之中地注庛耒下前曲接耜者韻學庛耒面考
工記注古者耜一金兩人併𤼵之今耜岐頭兩金象古
之耦管子小匡注榖芨小於耜一人執之以隨耒耜
之後重治其闕遺
犁(附鑱)
總論逸雅犁利也利則𤼵土絶草根也孔六帖室
韋剡木為犁人挽以耕稗史類編山海經曰稷降百
穀種之稷之弟曰台璽生叔均叔均代其父及稷播百
穀始作耕又曰后稷之孫曰叔均是始作耕注云用牛
犁也是則耕之用牛自叔均始矣齊民要術趙過始
為牛犁實勝耒耜之利崔實正論漢武帝使趙過為
搜粟都尉教民以牛植其法三犁共一牛以一人將之
下種挽樓皆取備焉
名類魏略皇甫隆為燉煌太守民不曉耕隆乃教民
作樓犁省力過半齊民要術耬車狀如三足犁中置
耬斗藏種以牛駕之一人執耬且行且搖種乃隨下
宋史淳化五年武允成獻踏犁一具不用牛以人力運
即趙過教以庸輓犁遺法也陳堯叟齎踏犁往宋州景
德二年内出式凡四五人力可比牛自尚方造樣陸
龜蒙耒耜經耒耜農書之言也民之習通謂之犁冶金
而為之者曰犁鑱曰犁壁斵木而為之者曰犁底曰壓
鑱曰策頟曰犁箭曰犁轅曰犁梢曰犁評(去聲)曰犁建曰
犁槃木與金凡十有一事耕之土曰墢(猶塊也)起其墢者
鑱也覆其墢者壁也故鑱引而居下壁偃而居上鑱之
次曰策頟言可以扞其壁也皆貤然相戴自策頟達於
犁底縱而貫之曰箭前如程而樛者曰轅後如柄而喬
者曰梢轅有越加箭可弛張焉轅之上又有如槽形亦
加箭焉刻為級前高而後庳所以進退曰評進之則箭
下入土也深退之則箭上入土也淺以其上下類激射
故曰箭以下淺深數可否故曰評評之上曲而衡之者
曰建建揵也所以抳其轅與評無是則二物躍而出箭
不能止横於轅之前末曰槃言可轉也左右繫以樫乎
軛轅之後末曰梢中在手所以執耕者也轅取車之胷
梢取舟之尾
長鑱庶物異名疏錰長鑱也鑱犁土具杜甫同谷
歌長鑱長鑱白木柄三才圖會比犁鑱頗狹制為長
柄謂之長鑱柄偃而曲上有横木如拐以兩手按之用
足踏其鑱柄後跟其鋒入土乃捩柄以起墢也古謂之
蹠鏵今謂之踏犁
耙(附耖耮)
總論物原叔均作耖耙逸雅杷播也所以播除物
也種蒔直說犁一耙六今人只知犁深為功不知耙
細為全功耙功不到則土粗不實後雖見苖立根根不
相著土不耐旱有懸死蟲咬乾死等病蓋耙徧數惟多
為熟
名類釋名齊魯謂四齒杷曰欋郭璞方言注無齒
為朳急就章注無齒為朳有齒為杷皆所以推引聚
禾穀也齊民要術耙謂之鐵齒&KR1564;&KR1810;方言杷宋魏
間謂之渠挐或謂之渠疏三才圖會耙之制直柄横
首柄長四尺首闊一尺五寸列鑿方竅以齒為節夫畦
畛之間鎪剔塊壤疏去瓦礫場圃之上耬聚麥禾擁積
稭穗皆頼杷之用也復有穀杷或謂透齒杷用攤曬穀
又耘杷以木為柄以鐵為齒用耘稻禾又竹杷場圃樵
野間用之農政全書耙制有方耙有人字耙如犁亦
用牛駕但横闊多齒犁後用之蓋犁以起土惟深為功
耙以破塊惟細為功耙之後又用耖用耮耖如耙其齒
更長所以耖土益細耮摩田器耒耜經耙而後有磟
碡焉有礰礋焉自耙至礰礋皆有齒磟碡觚稜而以木
為之堅而重者良
耖農桑通訣耖疏通田泥器也上有横柄下有齒以
兩手按之前用畜力輓行一耖用一人牛有作連耖二
人二牛特用於大田見功尤速耕耙而後用此泥壤始
熟
耮三才圖會勞(去聲同耮)無齒耙齊民要術春耕尋手
勞秋耕待白背勞注春多風不即勞則致地虛燥秋田
㙷濕速勞則恐致地硬農桑通訣今人呼勞曰蓋磨
鋤
事物紀原周書曰神農時天雨粟帝種之作鉏耨以墾
草莾然後五穀興則鋤蓋神農造也詩曰痔乃錢鎛注
鋤也世本曰倕作耨釋名曰鋤類然則鎛耨即鋤矣
逸雅鋤助也去穢助苗長也齊人謂其柄曰橿橿然正
直也頭曰鶴似鶴頭也六書故鋤墾土器有柄纂
文耨如鏟柄三尺刃廣二寸以刺地除草呂氏春秋
耨柄尺此其度也其耨六寸所以間稼也字詁耨頭
長六寸柄長六尺以芸田也考工記越無鎛夫人而
能為鎛也注越地塗泥多草穢而山出金錫鑄冶之業
田器尤多也詩周頌其鎛斯趙注鎛柄長尺其耨六
寸入苗間能去草爾雅疏斪斸一名定郭云鋤屬李
巡曰鋤别名也廣雅云定謂之耨世本云垂作耨方
言關東謂大鋤曰鹵斫釋名鎡基大鋤也庶物異
名疏周禮兹其孟子雖有鎡基賈逵云鎡基耜也吕覽
耜六寸所以間稼說文钃謂鎡基急就注鉏去草之具
一名鎡基爾雅疏斫一名鐯郭云钁也說文云钁大
鋤也事物紺珠鐇鑊廣刃鋤
鐵搭
農桑通訣鐵搭或四齒或六齒似杷非杷斸土如搭是
名鐵搭就帶圓銎以受直柄柄長四尺農家或乏牛犁
舉此斸地以代耕墾取其疏利仍就&KR1564;&KR1810;塊壤兼有杷
钁之效正字通鐵搭𤼵土具頭廣一尺功用勝於耜
使為廣尺之畝一人可勝若兩人併𤼵則廣二尺
鍤(附鏵)(杴)
逸雅鍤插也插地起土也或曰銷銷削也能有所穿削
也或曰鏵鏵刳也刳地為坎也其板曰葉象木葉也
爾雅疏方言云燕之東北朝鮮冽水之間謂之&KR3032;宋魏
之間謂之鏵或謂之鍏江淮南楚之間謂之臿趙魏之
間謂之喿是皆謂今鍬也事物紺珠鍤兩頭鐵銳刺
草束擔之淮南子禹之時天下大水禹執畚臿以為
民先
鏵集韻鏵耕具也釋名鏵鍤類起土也說文鏵
兩刃鍤也淮南子伊尹之興土功修脚者使之蹠鏵
三才圖會鏵與鑱頗異鑱狹而厚惟可正用鏵闊而
薄翻覆可使老農云開墾生地宜用鑱翻轉熟地宜用
鏵開天傳信記李齊物天寳初為陜州刺史開砥柱
之險堅石中得古鐵犁鏵有平陸字因改河北縣為平
陸縣
杴玉篇杴鍫屬正韻杴鍤屬事物原始杴或以
鐵或以木為之用以取沙土方言鐵者名跳杴木者名
杴部三才圖會煆鐵為首謂之鐵杴惟宜土工剡木
為首謂之木杴可㩍穀物又有鐵刃木杴裁割田間堘
埂又以竹為之者淮人謂之竹揚杴與江浙颺籃少異
鎌(附鍥)(鏺)
逸雅鎌廉也體廉薄也其所刈稍稍取之又似廉者也
事物原始說苑曰孔門吾丘子振鎌帶而哭然則三
代之田器也用以穫稻麥周禮薙氏掌殺草夏日至
而夷之鄭注鈎鎌廹地芟之也風俗通鎌刀自揆積
芻蕘之效農桑通訣鎌制不一有佩鎌有兩刃鎌有
袴鎌有鉤鎌有推鎌方言刈鈎自關而東謂之鎌或
謂之鍥(音結)說文銍穫禾短鎌也集韻釤長鎌也
鍥三才圖會鍥似刀而上彎如鎌而下直其背指厚
刃長尺許柄盈二握又謂之彎刀以刈草禾或斫柴篠
農家便之
鏺集韻鏺兩刃刈刀也太公農器篇春鏺草棘
水車(附戽斗)
莊子子貢過漢陰見一丈人為圃畦鑿隧而入井抱甕
而出灌用力甚多而見功寡子貢曰有械於此一日浸
百畦鑿木為機後重前輕挈水若抽數若沃湯其名桔
橰通俗文桔橰機汲水也說文桔結也所以固屬
橰臯也所以利轉魏略馬鈞巧宦絶世居京都有地
可以為園而無水以灌乃作翻車令兒童轉之而灌水
自覆更出更入巧百倍於常演繁露水車古無見莊
子所云桔橰之制意是就有水處立木其上交午如十
字一頭繫甕一頭虛垂人為制其低昂故其挈水若抽
數如沃湯也沃湯者湯之沸騰而湧起者也此其為械
比之抱甕則事半而功加倍矣然而自此時至漢皆未
有今世捲水之車也魏略所云馬鈞之飜車此方是今
之水車也稗史𩔖編今田家有水車天旱時引水以
溉田其制起自魏馬鈞而漢靈帝使畢嵐作翻車設機
束以引水灑南北郊路又自畢嵐所制矣王鳳稑名
物通江浙間目水車為龍骨車留青日札今水車中
蝦蟆練頭名曰龍骨蓋龍能行水亦取其形似脊骨也
王安石詩倒持龍骨挂屋敖又云龍骨長乾挂梁梠又
云翛翛兩龍骨豈得長挂壁蓋龍骨節節故可挂今遂
以為水車非也三才圖會翻車之制除壓欄木及列
檻樁外車身用杸作槽長可二丈闊則不等或四寸至
七寸高約一尺槽中架行道板一條隨槽闊狹比槽板
兩頭俱短一尺用置大小輪軸同行道板上下通週以
龍骨板葉其在上大軸兩端各𢃄柺木四莖置於岸上
木架之間人憑架上踏動柺木則龍骨板隨轉循環行
道板刮水上岸又水轉翻車其制與人踏翻車大同小
異視水勢隨宜用之日夜不止絶勝踏車又有牛轉翻
車比人踏功倍稗史𩔖編嚴州山中灌禾之法有水
輪其制約水面至岸高若干尺如其度為輪輪之輻以
軸大幹為之每軸出栒處繫一竹筒但微繫其腰使兩
頭活動可以俯仰置軸半岸貫輪其上岸上近輪處置
木槽以承水溪水散緩則以石約歸輪下使水急水急
則輪轉如飛每筒得水則底重口仰及轉至上則筒口
向下水瀉木槽分流田中不勞人力而水自足蓋利器
也夫桔橰隨處有之或運以手或運以足或運以牛機
器之巧無踰此矣山中深溪高岸桔橰之巧莫能施矣
於是乎有水輪之制焉
戽斗物原公劉作戽斗事物原始戽以木為小桶
桶旁繫以繩兩人用以取水名曰戽桶
耞
逸雅耞加也加杖於柄頭以撾穗而出其榖也或曰羅
耞三杖而用之也或曰了了杖轉於頭故以名之也
詞林海錯周公謹曰今農家打稻之連耞古之所謂拂
也王莽傳東巡載耒南巡載耨西載銍北載拂注音佛
以擊治禾狄武襄以鉘連耞破儂智高非特治禾也
方言僉所以打榖者宋魏間謂之攝殳或謂之度自關
而西謂之棓或謂之拂齊楚江淮間謂之柍或謂之桲
郭璞注僉今連耞餘冬序錄打稻具吳人謂之連耞
楚人謂之掉花農桑通訣連耞之制用木條四莖以
生革編之長可三尺闊可四寸又有以獨挺為之者皆
於長木柄頭造為擐軸舉而轉之以撲禾也
义
三才圖會义箝禾具也揉木為之通長五尺上作二股
長可二尺上一股微短皆形如彎角以箝取禾&KR0008;也又
有以木為榦以鐵為首二其股者利如戈戟唯用义取
禾束謂之鐵禾义農田餘話後至元丙子丞相伯顏
當國禁江南農家用鐵禾义(即义鎗)犯者杖一百七十以
防南人造反之意民間止用木义挑取禾稻說文&KR0008;
义可以劃麥河内用之
擔
釋名擔任也力所勝任也集韻樬尖頭擔也農桑
通訣擔者負禾具其長五尺五寸剡匾木為之者謂之
輭擔斫圓木為之者謂之樬擔匾者宜荷器與物圓者
宜荷薪與禾田家收穫之後堘埂之上禾積星散欲登
場圃荷此為便
𥫱
集韻𥫱盛榖器三才圖會𥫱或作囤北方以荆柳或
蒿卉制成圓樣南方判竹編草或用籧篨空洞作圍以
貯榖南北通呼曰𥫱說文篅判竹圓以盛榖淮南
子守其篅𥫱急就章注𥫱篅皆盛米穀器以竹簟席
為之若泥塗之則為𥫱𥫱之言屯也物所屯聚也織草
為之則曰篅
諸農器
齊民要術凡春種欲深宜曳重撻夏種欲淺直置自生
注春氣冷生遲不曳撻則根虛雖生輙死夏氣熱而生
速曳撻遇雨必致堅垎其春澤多者或亦不須撻必欲
撻者須待白背濕撻則令地堅硬故也農桑通訣撻
打田篲也用科木縛如埽篲復加匾闊上以土物壓之
古農法云耬種既過後用此撻使壠滿土實苗易生也
又用曳打場面極為平實三才圖會鋒田器其金比
犁鑱小而加銳其柄如耒首如刃鋒故名鋒取其銛利
也地若堅垎鋒而後耕牛乃省力古農法云鋒地宜深
鋒苗宜淺齊民要術速鋒之地恒潤澤而不硬注刈
榖之後即鋒茇下令突起則潤澤易耕齊民要術苗
生壠平鋒而不耩(公項切)農書無鐴而耕曰耩三才
圖會耩與鋒相類今耩多用岐頭說文耰摩田器也
晉灼曰耰椎塊椎也事始耰以木為之木下用釘
磨田以去草也庶物異名疏耰田器布種後以此器
摩之使土開𤼵處復合以覆種今北地下種後以柳編
薄人立其上而牛引之使平其土以覆種是耰之類歟
三才圖會田盪(他浪切)均泥田器也用丫木作柄長六
尺前貫横木五尺許田方耕耙尚未勻熟須用此器平
着其上盪之使水土相和凹凸各平則易為秧蒔三
才圖會平板平摩種秧泥田器也用滑田面板長廣相
稱上置兩耳繫索連軛駕牛或人拖之摩田須平方可
受種田家或有仰坐櫈代之者輥軸輥碾草禾之器也
其軸木徑可三四寸長約四五尺兩端俱作轉簨挽索
用牛曳之江淮之間凡漫種稻田其草禾齊生並出則
用此輥碾使草禾俱入泥内再宿之後禾乃復出草則
不起後漢書杜詩為南陽太守造作水排鑄為農器
用力少而見功多百姓便之注冶鑄者為排吹炭今激
水以鼓之也東坡秧馬歌序昔遊武昌見農夫皆騎
秧馬以榆棘為腹欲其滑以楸梧為首欲其輕腹如小
舟昂其首尾背如覆瓦以便兩髀雀躍於泥中繫束藳
其首以縛秧日行千畦較之傴僂而作者勞佚相絶矣
事物原始篠說文云耘田器也以竹為之苗盛之時
繫於頸以壓苗尖恐害眼也今吳人呼為苗义農器
圖譜今湖湘間收禾並用笐架懸之以竹木搆如屋狀
若麥若稻等稼穫而□(音繭)之悉倒其穗控於其上久雨
之際比於積垜不致鬱浥又喬扦亦挂禾具凡稻皆下
地沮濕或遇雨潦不無渰浸收穫之際雖有禾&KR0008;不能
卧置乃取細竹長短相等量水淺深每以三莖為數近
上用篾縛之义於田中上控禾把又有用長竹横作連
脊以挂禾者凡禾多則用笐架禾少則用喬扦又曬槃
曝榖竹器廣可五尺許邊緣微起深可二寸其中平闊
似圓而長下用澑竹二莖兩端俱出一握許以便扛移
趁日攤布榖實曝之又摜稻簟摜抖擻也簟承所遺稻
也農家禾有早晚次第收穫即欲隨手得糧故用廣簟
展布置木物或石於上各舉稻把摜之子粒隨落積於
簟上非惟免汚泥沙抑且不致耗失又可曬榖物或捲
作𥫱誠為多便南方農種之家率皆制此左傳樂喜
陳畚挶注畚簣籠庶物異名疏畚挶(音局)舁土之器也
治𧖟具(筐網)(簇搥)(箔甕架繭)
𧖟筐秦觀𧖟書種變方尺及乎將繭乃方尺四織雈
葦範以蒼筤竹長七尺廣五尺以為筐懸筐中間九寸
凡槌十懸以居食𧖟三才圖會𧖟筐圓而稍長淺而
有緣適可居蟻𧖟及分居時用之閣以竹架易於擡飼
𧖟簇𧖟箔農桑直說𧖟簇用蒿梢叢柴苫席等凡作
簇先作簇心用長椽五莖上撮一處繫定外以蘆箔繳
合是為簇心仍周圍勻竪蒿梢布𧖟簇訖復用箔圍及
苫繳簇頂如圓亭者此團簇也又有馬頭長簇兩頭植
柱中架横梁兩傍以細椽相搭為簇心餘如常法此横
簇皆北方𧖟簇法也嘗見南方𧖟簇止就屋内𧖟槃上
布短草簇之人既省力𧖟亦無損𧖟書簇箔以杉木
解枋長六尺闊三尺以箭竹作馬眼隔插茅疎密得中
復以無葉竹篠從横搭之簇背鋪以蘆箔而竹篾透背
面縛之即𧖟可駐足無跌墜之患黃省曾𧖟經簇以
稻草為之殺疏之必潔則不牽絲乃握而束之厚藉以
所殺疏之草殼可以禦地濕可以承墜𧖟勿用菜萁善
絆擾而薄繭農桑通訣𧖟箔承𧖟具也禮具曲植曲
即箔也北方養𧖟者多農家宅院後或園圃間多種雈
葦以為箔材秋後芟取皆能自織方可四尺以二椽棧
之懸於槌上至𧖟分擡去蓐時取其卷舒易用
𧖟架𧖟網三才圖會𧖟架閣𧖟筐具也以細枋四莖
竪之高可八九尺上下以竹通作横桄十層層每閣養
𧖟槃筐隨其大小蓋筐用小架槃用大架此南方槃筐
有架猶北方椽箔之有槌也𧖟網擡𧖟具也結繩為之
如魚網之制其長短廣狹視𧖟槃大小制之沃以漆油
則光緊難壊貫以網索則維持多便至𧖟可替時先布
網於上然後灑桑𧖟聞葉香皆穿網上食候𧖟上葉齊
手共提網移置别槃遺除拾去比之手替省力過倍南
𧖟多用此法北方𧖟小時亦宜用之
𧖟槌務本直言榖雨日竪槌立木四莖各過梁柱之
高槌隨屋每間竪之其立木外旁刻如鋸齒而深各每
莖挂桑皮圜繩四角按二長椽椽上平鋪葦箔稍下縋
之凡槌十懸中離九寸以居擡飼之間皆可移之上下
農桑直說每槌上中下閑鋪三箔上承塵埃下隔濕
潤中備分擡農桑通訣禮季春之月具曲植植即槌
也
繭甕𧖟書凡泥繭列埋大甕地上甕中先鋪竹簣次
以大桐葉覆之乃鋪繭一重以十斤為率摻鹽二兩上
又以桐葉平鋪如此重重隔之以至滿甕然後密蓋以
泥封之七日之後出而繰之頻頻換水欲絲明快蓋為
繭多不及繰故即以鹽藏之蛾乃不出農桑直說生
繭即繰為上如人手不及殺繭慢慢繰者其法有三一
曰日曬二曰鹽浥三曰籠蒸籠蒸最好人多不解日曬
損繭鹽浥甕藏者穩籠蒸者用龍三扇以軟草扎圈加
於釡口以籠兩扇坐於其上籠内勻鋪繭厚三指許頻
於繭上以手試之如手不禁熱可取去底扇却續添一
扇在上如此登倒上下故必用籠也
治絲具(釡架繰車車絡車車經緯紡)
釡秦觀𧖟書繰絲自鼎面引絲直錢眼繰絲必用鼎
也今農家𧰼其深大以盤甑農桑直說釡要大置於
竈上(如蒸竈法可繰粗絲單繳者雙繳者亦可)釡上大盤甑接口添水至甑
中八分滿可容二人對繰水須常熱宜旋旋下繭繰之
多則煮損凡繭多者宜用此釡以趨速效
繰車事物原始黃帝始命元妃西陵氏養𧖟制絲車
以繅絲秦觀𧖟書繰車之制錢眼為版長過鼎面廣
三寸厚九黍中其厚插大錢一出其端横之鼎耳後鎮
以石又為三蘆管長四寸樞以圓木建兩竹夾鼎耳縛
樞於竹中管之轉以車下直錢眼謂之繰星星應車動
以過添梯(農桑直說云竹筒子宜細鐵條子串筒兩捲子亦須鐵也)添梯車之左端
置環繩其前尺有五寸當牀左足之上建柄長寸有半
匼柄為鼔鼔生其寅以受環繩之應車運如環無端鼔
因以旋鼓上為魚魚半出鼓其出之中建柄半寸上承
添梯者二尺五寸片竹也其上揉竹為鈎以防絲竅左
端以應柄對鼓為耳方其穿以閉添梯故車運以牽環
繩繩簇鼓鼓以舞魚魚振添梯故絲不過偏制車如轆
轤必活兩輻以利脱絲(車今呼為軖軖必以牀以承軖軸)農桑直說
軖牀下鼎一尺軸長二尺中經四寸兩頭三寸用榆槐
木四角或六角輻通長三尺五寸六角不如四角軖小
則絲易解
絡車方言河濟之間絡謂之給郭璞注所以轉籰
農桑通訣以脱軖之絲張于柅上上作懸鈎引致緒端
逗於車上其車之制必以細軸穿籰措于車座兩柱之
間一柱獨高中為通槽以貫其籰軸之首一柱下而管
其籰軸之末人既繩牽軸動則籰隨軸轉絲乃上籰此
北方絡絲車也南人但習捙籰取絲不若絡車安且速
也
經架三才圖會經架牽絲具也先排絲籰於下上架
横竹列環以引衆緒總於架前經&KR1097;一人往來挽而歸
之紖軸然後授之機杼說文籰收絲具
繀車方言繀車趙魏之間謂之歴鹿車東齊海岱之
間謂之道軌
紡車六書故說文釋筳曰繀絲筦也筦筟也按筟車
紡車也著絲於筳著筳於車踏而轉之所謂紡也通
俗文織纖謂之繀受緯曰莩
治綿具
三才圖會撚綿軸制作小碢或木或石上插細軸長可
尺許先用义頭挂綿左手執义右手引綿上軸懸之撚
作綿絲就纏軸上即為柚縷閨婦室女用之可代績紡
之工綿矩以木框方可尺餘用張繭綿是名綿矩又有
揉竹而彎者南方多用之其綿外圖内空謂之豬肚綿
有用大竹筒謂之筒子綿北方大小用瓦然用木矩者
最為得法
治麻具
農桑通訣大紡車其制長餘二丈闊約五尺先造地柎
木框四角立柱各高五尺中穿横桄上架枋木其枋木
兩頭山口卧受捲纑長軖鐵軸次於前地柎上立長木
座座上列臼以承&KR2682;底鐵簨(&KR2682;用木車成筩子長一尺二寸圍一尺二寸計三十)
(二枚内受績纏)&KR2682;上俱用杖頭鐵環以拘&KR2682;軸又於額枋前排
置小鐵义分勒績條轉上長軖仍就左右别架車輪兩
座通絡皮弦下經列&KR2682;上拶轉軖旋鼓或人或畜轉動
左邊大輪弦隨輪轉衆機皆動上下相應緩急相宜遂
使績條成緊纏於軖上晝夜紡績百斤又有小紡車則
凡麻苧之鄉在在有之蟠車纏纑具也又謂之撥車南
人謂撥柎又曰車柎三才圖會紉車繟繩器也通俗
文曰單繟曰紉揉木作捲中貫軸柄長可尺餘以捲之
上角用繟麻皮右手執柄轉之左手續麻股既成緊則
纏於捲上或隨繩車用之以助糺絞䋔緊又旋椎掉麻
紴具也截木長可六寸頭徑三寸許兩間斫細樣如腰
鼓中作小竅插一鈎簨長可四寸用繫麻皮於下以左
手懸之右手撥旋麻既成緊就纏椎上餘麻挽於鈎内
復續之如前所成經緯可作粗布又纑刷疏布縷器也
束草根為之通柄長可尺許圍可尺餘其纑縷杼軸既
畢架以义木下用重物掣之纑縷已均布者以手執此
就加漿糊順下刷之即增光澤可授機織
治木棉具(攪車捲筳)(弓車紡)
攪車史炤釋文土人取木棉以鐵鋌碾去其核三
才圖會攪車用四木作框上立二小柱高約尺五上以
方木管之立柱各通一軸軸端俱作掉枴軸末柱竅不
透二人掉軸一人喂上棉花二軸相軋則子落於内綿
出於外
弓釋文以竹為小弓長尺四五寸許牽弦以彈綿令
其勻細卷為筩就車紡之升菴外集今之制棉花弓
長五六尺以羊腸為弦彈之聲如晴雷朱以真有弓弸
弸歌農桑通訣彈弓以竹為之長可四尺許上截頗
長而彎下截稍短而勁控以繩弦用彈棉花如彈氈毛
法務使結者開實者虛
捲筳三才圖會捲筳淮民用薥黍梢莖取其長而滑
今他處多用無節竹條代之其法先將棉毳條於几上
以此筳捲而扦之遂成綿筒隨手抽筳每筒牽紡易為
勻細
紡車三才圖會木棉紡車其制比麻苧紡車頗小輪
動弦轉莩繀隨之紡人左手握其綿筒牽引漸長無有
斷絶
機
稗史類編淮南子曰伯余之初作衣也絲麻素縷手經
指緯後世為之機杼體服以辦此機杼之始也注伯余
黃帝臣董巴輿服志黃帝始造機杼傅子舊機五
十綜者五十躡六十綜者六十躡有馬生者患其遺日
喪巧乃易以十二躡今紅女織繒惟用二躡又為簡要
庶物異名疏牽挺躡機也列子紀昌學射于飛衛飛
衞曰爾先學不瞬而後可言射矣昌歸偃卧其妻之機
下以目承牽挺二年之後雖錐末倒眥不瞬也字林云
康(音帝)機下所履即牽挺類也山堂肆考杼機之持緯
者柚機之受經者紺珠䇘子織器說文䇘所以收繩
也說文簆織具
梭
通俗文梭織具也所以行緯者唐百官志織染署七
月七日祭杼(即梭也)廣博物志梭一名踟蹰韻府鳳
梭金梭皆玉女梭也異苑陶侃常捕魚得一織梭還
掛於壁有頃雷雨梭變成赤龍從屋騰躍而去祕閣
閑話蔡州丁氏女精於女工每七夕禱以酒果忽見流
星墜筵中明日瓜上有金梭自是巧思益進
附漁獵具
網(禽網)(魚網)
周易庖犧氏之王天下也結繩而為網罟以佃以漁蓋
取諸離古史考伏羲氏觀蒙面而作網抱朴子太
昊師蜘蛛而結網世本庖羲臣勾芒作羅
禽網史殷紀湯出見野張網四面祝曰自天下四方
皆入吾網湯曰嘻盡之矣乃去其三面祝曰欲左左欲
右右不用命乃入吾網諸侯聞之曰湯德至矣及禽獸
周禮天官獸人掌罟田獸時田則守罟及弊田令禽
注於虞中禮月令季冬之月田獵置罘羅網畢翳餧
獸之藥毋出九門註生氣方盛故命司空凡捕鳥獸之
具皆不得出皐庫雉應路城郭郊關九者之門所以順
生氣也禮王制鳩化為鷹然後設罻羅注罻捕鳥網
月令注網小柄長謂之畢爾雅鳥罟謂之羅(謂羅絡之)
兔罟謂之罝(罝猶遮也)麋罟謂之罞(冒其頭也)彘罟謂之羉(羉幕也)
繴謂之罿罿罬也罬謂之罦罦覆車也(今之翻車也有兩轅中施罥以)
(捕鳥)名物考罟擭以扄羂禽獸今之扣網也張揖廣
雅罔謂之罟罽罟罽罾罔也說文&KR0034;網也以繯獸足
左思賦罠蹄連岡注罠麋網也蹄兔網也事物紺
珠遊絲繒又名䍐從上掩鳥網&KR0034;取鳥小網
魚網爾雅緵罟謂之九罭九罭魚網也注今之百囊
罟是亦謂之&KR2529;今江東謂之緵詞林海錯郭賦罾䍣
比船罾䍣皆網名爾雅罺謂之汕郭璞注罺今之柴
撩罟三才圖會網制不一隨所宜而用之有塘網有
注網有撒網有張絲網有綽網有攩網有趕網有扠網
有艌網惟注網施於急流中其制纖口而巨腹所得魚
極不貲庶物異名疏鴿㨟網也俗謂之㨟兜即今網
内掣魚之具也稍大亦可㨟鳥潘岳西征賦纖經連
白鳴桹厲響貫鰓&KR1615;尾掣三牽兩注纖經連白網也連
白以白羽連綴經上於水中二人對引之所以驚魚入
網也張衡西京賦設罜䍡注魚罟也文選解頳鯉
於黏徽注魚黏於網故曰黏徽南史王固聘魏宴昆
明池魏人以南人嗜魚大設罟網固以佛法呪之遂一
鱗不𫉬文昌雜錄漁家以猢猻毛置之網四角則多
得魚云魚見之如人之見錦繡也
罾
初學記罾者樹四木而張網於水車輓之上下漢書
陳勝𫝊置人所罾魚腹中師古注罾魚網也形如仰繖
蓋羅而舉之三才圖會罾亦網也有扳罾有坐罾有
提罾三制相似惟坐罾稍大謂之坐者以其定於一處
也
罩
說文罩捕魚器爾雅籗謂之罩疏李巡曰編細竹以
為罩無竹則以荆謂之楚籗庶物異名疏楚籗捕魚
籠無底者三才圖會罩者編竹為巨簏空其兩頭圍
水而漁淮南子罩者抑之罾者舉之為之有難易得
魚一也
釣竿
詩衛風籊籊竹竿以釣于淇詩傳絲緍釣綸也六
韜緍隆餌重則嘉魚食之緍條餌芳則庸魚食之淮
南子無鐖之鉤不可以得魚雞肋編鈎絲之半繫以
荻梗謂之浮子視其沒則知魚之中鈎韓退之釣魚詩
云羽沉知食駛則唐世蓋浮以羽也列子詹何以獨
繭絲為綸芒針為鈎荆篠為竿剖粒為餌引盈車之魚
闕子魯人好釣者以桂為餌鍜黃金之鈎錯以銀碧
垂翡翠之綸拾遺記漢武嘗以季秋泛靈鶂舟於淋
池以香金為鈎霜絲為綸丹鯉為餌釣得白蛟付太官
為鮓庶物異名疏郭賦筒灑連鋒筒灑皆釣名
笱
魯語水虞于是乎講罛罶取名魚登川禽爾雅[婺-矛+牙]婦
之笱謂之罶疏孫炎云罶曲梁其功易故謂之寡婦之
笱然則曲者箔也以箔為魚笱其功易號寡婦之笱耳
非寡婦所作也演繁露筌者魚笱也(出廣韻)笱者以竹
為器設逆鬚於其口魚可入不可出也
籪
三才圖會籪者斷也織竹如曲薄屈曲圍水中以斷魚
蟹之逸其名曰蟹籪不專取蟹也傅肱蟹譜今之採
捕者於大江浦間承峻流環緯簾而障之其名曰斷(音鍜)
於陂塘小溝港處則皆穴沮洳而居居人盤黑金作鈎
狀置之竿首自探之夜則燃火以照咸附明而至焉
陸龜蒙蟹志稻之登也蟹率執一穗以朝其魁然後任
其所之早夜曹沸指江而奔漁者緯蕭承其流而障之
名曰蟹斷庶物異名疏吳都記江濱漁者插竹繩編
之以取魚謂之扈業大魚䟦扈而出故名強梁曰䟦扈
詩云無然畔援鄭箋畔援猶䟦扈扈業亦槎頭蟹斷之
類耳
諸漁具
大唐新語漁具總曰笭箵尸子漁之為事也有釣網
罟筌罛罶罩梣笱□梁罨箅&KR2668;銛之類初學記罨網
鮆也□取蝦也(見廣雅)&KR2668;取蟹也銛取黿鼉也見何承天
纂文云銛鐵有距施竹頭以之擲黿鼉酉陽雜爼晉
時錢塘有人作篊年取魚億計號萬匠篊詞林海錯
陸魯望詩到頭江畔尋漁事織作中流萬尺篊篊取魚
具也丹鉛總錄石鼓文其魚維何維鱮及鯉何以槖
之維楊及柳槖包也今之漁者多以木楊或箬葉作包
覆魚入市易曰包有魚是也東坡石鼓歌其魚維魴貫
之柳蓋以槖為貫也貫魚包魚别是一義不可混而為
一爾雅槮謂之涔註今之作槮者聚積柴木於水中
魚得寒入其裏藏𨼆以薄圍捕取之詞林海錯栫說
文云以柴木壅水也江賦栫澱為涔夾衆羅筌皆取魚
之具蜀中有魚栫之名庶物異名疏襄陽耆舊傳曰
漢水中鯿魚甚美常禁人捕以槎斷水因謂之槎頭鯿
按以槎斷水即陸龜蒙志所謂緯蕭承其流而障之名
曰蟹斷之類是也山堂肆考池籞池中編竹籬以養
魚者三才圖會艋艘編細竹為簏其口織篾為蓋有
鬛從口漸約而至鬛使魚能入而不能出&KR0034;帚形似箕
水寒魚多伏用此以漁之
諸獵具
事物紺珠黐竿粘烏具弋磻射鳥箭庶物異名疏槎
桎檻獸之具蘇則從魏文帝行獵槎桎拔失鹿侯鯖
錄空喉取狗器也
(附)匠具
斧
古今事物類考神農作斤斧釋名斧甫始也凡將制
器始以斧伐木巳乃制之也事物原始斤者砟木斧
也名物考柯斧柄也周禮云柯長三尺博三寸物
類相感志妊娠人欲男將斧潛安牀下刃著下必生男
求驗之法但將斧刃向下於雌雞伏卵時試盡出雄雞
也酉陽雜爼李師古治山亭掘得一物類鐵斧頭時
李章武遊東平師古示之武驚曰此禁物也可飲血三
斗驗之而信
鋸
物原軒轅作鋸古史考孟莊子作鋸說文倉唐鋸
也正字通鋸解器也鐵葉為齟齬其齒一左一右以
片解木石也莊子天下好智而百姓求竭矣於是乎
釿鋸顓焉管子軍中必有一斧一鋸
鉋(附鏟)
事物紺珠推鉋平木器魯般作正字通鉋正木器鐵
刃狀如鏟銜木匡中不令轉動木匡有孔旁兩小柄以
手反復推之木片從孔出用捷於鏟紺珠鐁平木小
鉋
鏟古史考公輸般作鏟說文鏟平鐵也
鑽
物原般作鑽事物紺珠鑽所以穿通者六書故錐
穿器之銳者似鑽而小
鑿
事物紺珠鑿音作所以穿木軒轅制古史考孟莊子
作鑿甘泉賦般倕棄其剞劂兮注應邵曰剞曲刀也
劂曲鑿也伊川語錄枘鑿者榫卯也榫卯圓則圓榫
卯方則方
諸匠具
揚雄方言梁益之間裁木為器曰鈲通俗文規模曰
笵以土曰型以金曰鎔以木曰模以竹曰笵甘泉賦
王爾投其鉤繩注鈎曲尺也筆談審方面勢覆量高
深遠近算家謂之專術專文象形如繩木所用墨斗也
廣韻商君書赭繩束枉木古之匠人用赭繩即今墨
斗是也爾雅疏椹者斫木所用以藉者之木名也一
名榩孫炎云斵木質也詩商頌云方斵是虔六書故
錯以剛鐵交錯為深理磨厲金石者也淮南子鼓槖
吹埵以銷銅鐵注埵銅槖口鐵筩埵入火中吹火也
事物紺珠韝韋囊以吹火即古槖籥今曰皮排事物
原始鋏以鐵二股兩頭交錯用以持冶器以鎔鑄金鐵
之類即鉗也
(附)諸雜具
齊東野語用鐵數片長五寸許闊二寸五分如拍板樣
磨鏡匠手持作聲使閨閣知之名曰驚閨事物紺珠
驚繡如小鉦而厚手提擊事物原始鑷鉗也以鐵為
之用以拔鬚髮者今篦頭者手持之作聲名曰喚頭
事物紺珠報君知員銅片手提擊
格致鏡原卷四十八
