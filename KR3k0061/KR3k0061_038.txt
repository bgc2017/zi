格致鏡原卷三十八大學士陳元龍撰
文具𩔖(二)
硯
總論釋名硯者研也研墨使和濡也說文石滑謂
之硯硯字從石見高似孫硯箋漢張彭祖與上同硯
席薛宣筆硯皆為設方略前人謂硯字始見於此似孫
按太公金匱硯之書曰石墨相著而黑邪心讒言無得
汙白硯已見之於此物原仲由作硯衛夫人筆陣
圖硯取前涸新石潤澀相兼浮津耀墨者開元文字
硯者墨之器王羲之書筆陣圖後硯者城池也避
暑錄唐中世以前未盡以石為硯往往但以器貯墨汁
有以銅鐵為之者演繁露晉人最重書學然未嘗擇
硯故石林曰晉之善書者不自研墨使人研之成漿乃
以斗供唐以前多用瓦硯今天下通用石硯而猶槩言
硯瓦也蘇易簡文房譜四寳硯為首筆墨紙皆可隨
時收索可與終身俱者唯硯而已米芾硯史石理𤼵
墨為上色次之形製工拙又其次鳳翔退耕錄薛稷
為硯封九錫拜離石鄕侯鐵面尚書使持節即墨諸軍
事文嵩石虛中傳虚中字居默拜即墨侯清異錄
薛濤四友贊曰磨潤色先生之腹致虛閣雜俎硯神
曰㳯妃
古名硯伍輯之從征記孔子廟有石硯製甚檏古夫
子平生物也硯箋石夷庚家右軍古鳳池紫石硯心
凹又山陰老叟稱右軍後持一硯長尺色赤風字樣云
右軍所用又山陰人闢土得斷磚一硯于黃閍塼乃王
獻之保母墓誌云殉以曲水小硯硯大如掌池如曲水
黑而潤底刻晉獻之旁刻永和米史有人收得右軍
硯其製頭狹四寸許下闊六寸許頂兩純皆綽慢下不
勒成㾗外如内之製足狹長色紫中凹成臼又有智永
硯頭微圓又𩔖箕象中亦成臼矣清異錄周彬公一
硯四圍有少金紋如陷曰金稜玉海陳省躬得一硯腹
有四眼號為仙翁硯取道家四目老翁之說徐闡之硯
名小金城純紫而截腰有綠紋如城之女牆故名陸
放翁避暑漫鈔李後主買一硯山徑長纔逾尺前聳三
十六峰大猶手指左右引兩阜坡陀中鑿為硯及江南
國破硯為米芾所得米歸丹陽將卜宅蘇仲泰以甘露
寺下古基易之雲烟過眼錄御府有聚寳硯玉版太
乙船無眼而温潤皆寳硯也杜季陽端石蟾蜍硯篆玉
溪生山房李商𨼆硯也東坡雜說杜叔元藏許敬宗
硯後官杭漁人於浙江網一銅匣鑄許敬宗字硯兩足正方
匣有容足處即敬宗物叔元子遺孫莘老余從莘老求
得之端石也温潤如玉殺墨如風微窪真四百餘年物
開元錄李衛公畜硯甚富佳者名結隣言與硯結為
隣也玉堂清話柳公權所寳惟硯自扄鏁之山堂
肆考李白有酬殷十一栗岡硯詩硯箋丁謂宅光州
臨終以一箧寄郡題五十五年姓丁人来作通判分付
至是歲丁僑来即公之孫𤼵箧一匣貯大端硯上小竅
覆以棋子揭之水一泓流出揮麈錄晏元獻夫人王
超女元獻有古硯王氏舊物也號傳婿硯元獻婿富鄭
公鄭公婿馮文簡文簡孫婿朱聖子聖子婿滕子濟俱
為執政硯今蔵滕氏硯箋王鞏得其外祖張鄧公硯
求銘於東坡硯北雜志御府寶硯曰蒼龍横沼内有
龍形横硯池中世所謂巖花是也妮古錄宋松皮硯
朱太史象玄濟中物也硯有墨采偶失浣滌出之墨彩
如新聲清質細山堂肆考東坡以月石硯贈范子功
以涵星硯贈范純文却掃編蘇魏公守杭梁況之倅
鄞過蘇公一見異之遺以硯曰為異日玉堂用元祐六
年梁草蘇公拜右相麻所用乃蘇公硯硯箋蘇東坡
潁濱兄弟試制策各擕一端硯外孫文驥得其一過蔵
其一名賢良硯又唐彦猷得侯宗亮古硯刻廷和二字
形外方水池内圓不加鐫鑿青紫色又中興秘閣硯有
高宗御押鄭亨仲詩石渠東觀天尺五右文儲硯一百
九今所見者惟有七十五耳高常硯銘序天壇中路
獲硯石如馬蹏狀外稜孤聳内𤼵墨幽竒天然疑神仙
遺物寶而用之清異錄宣城裁衣肆有一石鎮色紫
而潤堪為硯材予買之琢為四環鼓硯綴以白玉環方
圓逾一尺又和魯公有白方硯通明無纖翳自題其硯
室曰雪方池余家世寶一硯形正圓腹作兩池底分三
魚口以承之紫潤可愛背陰有字曰璧友解酲語許
謙孫從宗言上方珍異庫有虎頭硯妮古錄文太史
得古端硯銳首豐下形如覆盆面鏤五星聚奎及蓬萊
三島左右蟠雙螭刳其背令虚鐫刻東坡製銘一龜橫
出作屭贔狀文縷精緻不知何時物也因命為五星硯
雲煙過眼錄趙子昂端石辟雍硯名曰大雅又子昂
有古濟硯刻神品朱字製極精然滑不受墨
諸石硯唐彦猷硯錄紅絲石紅黃相參不甚深理黃
者絲紅理紅者絲黃其紋勻徹石工蘇懷玉言州西四
十里山盤折而上五百餘步有洞狹容一人洞前大石
欹懸石生於洞之兩壁洞口絶壁上有鐫字唐中和年
採石所記蘇工得石四五寸旋加磨治文華緻聲清越
墨膏浮泛蒸濡如露異於他石一日洞門石摧遂絶
米史青州紅絲石大抵色白而紋紅者慢𤼵墨亦漬墨
不可洗必磨治之紋理斑石赤者不漬墨𤼵墨有光而
紋大不入看慢者經暍則色損凍則裂乾則不可磨墨
浸經日方可用一用又須滌非品之善歐譜紅絲硯
須飲水乃𤼵墨米史青州藴玉石理密聲清青黑色
白點如彈不著墨唐錄紫金石出臨胊色紫潤澤姿
殊下米帖晚唐競取紫金石芒潤清響國初已乏又
宋高祖賜建平王景素石硯唐錄茹孝標黃石硯色
不甚深墨光可鑑出新羅米史青州青石色𩔖歙理
皆不及𤼵墨不乏有瓦礫之象𩔖說後主青石硯墨
池中有黃石如彈丸水常滿既歸朝陶榖見而異之硯
大不可持乃取石彈丸去後主曰唯此硯能生水他硯
皆不可用索之良苦陶碎之有小魚跳出自是硯無復
潤澤高宗翰墨志虞龢論文房之用有吳興青石圓
硯質滑而停墨殊勝南方瓦石今苕霅間不聞有此石
硯豈昔以為珍今㦯不然㦯無好事者𤼵之抑端璞徽
硯既用則此石為世所略也硯箋唐林夫遺丹石硯
粲然如芙蓉出水殺墨宜筆後米元章以徐熙牡丹圖
易之米史蔡州白石硯理滑可為朱硯花蕊石亦可
作小朱硯蔡帖鵲金硯竒物東州褐色石可硯米
史蘇州褐黃石硯理麤𤼵墨不滲土人刻成硯以草一
束燒過為慢灰火煨之色遂變紫其用與不煨者同亦
不燥皮日休集浮蓋山仙壇洞有仙石硯米史高
麗硯堅密有聲𤼵墨色青間白有金星硯史淄州金
雀山有藴玉金星二石中硯歐譜金坑礦石堅而𤼵
墨硯箋北苑鳳凰山下石膚潤益墨王頥始為硯東
坡名之鳳咮欒城集鳳皇咮潭中石蒼黑堅緻如玉
與筆墨宜葉夢得詩話東坡作鳳咮石硯云出北苑
鳳皇山余至建州求之無有蓋南劍黯淡灘石也此石
有二種其一出西水去黯淡灘四十里細潤而不甚𤼵
墨黯淡灘石宜墨而膚理不逮唯兼二者真過龍尾也
米帖洮河綠石性輭不起墨不耐久磨紺珠洮州
綠石硯猿頭斑爪皮黃蚤子紋者佳米史西都會聖
宫硯石色紫理如虢石差硬𤼵墨不乏扣之無聲唐州
方城縣葛仙公巖石向日視之如玉瑩如鑑光而著墨
如澄泥不滑稍磨之墨已下而不熱生泡生泡者膠也
古墨無泡膠力盡也若石滑磨久墨下遲則兩剛生熱
故膠生泡也此石既不熱良久墨𤼵生光如漆如油有
豔不滲也色紫可愛亦有淡青白色如月如星而無暈
唐錄唐州紫石色澤可愛膩不𤼵墨佳者可與端石
亂真特以無眼辨之米帖宿州樂石硯潤膩𤼵墨無
石脉歐譜絳州角石色如白牛角有花浪頑滑不𤼵
墨𩔖苑淄州石門澗石青黑相錯如雜銅屑理極細
密范文正公居長白山以為硯𤼵墨𩔖歙石久則裂
唐錄青金石青黑相參點如銅屑細密不堅扣無聲登
州駞基島石色黑羅紋金星𤼵墨𩔖歙九域志寧州
歲貢硯十枚李白詩宣州石硯墨色光米帖明州
石硯石甚觕黃山谷有瀘石硯銘楊次公集辟雍
硯係淮石米帖萬州懸崖金星石黑潤有銅屑眼如
豆𤼵墨扣無聲萬有磁洞石米史䕫州黟石色黑理
乾間有黑點如墨玉𤼵墨黃山谷詩蠻溪大硯磨松
烟硯箋中正砦蠻溪之别也米史通遠軍漞石硯
石理澀可礪刃綠色如朝衣深者亦可愛又有水波紋
間有黑小點土人謂之湔墨點有緊甚竒妙而硬者與
墨鬭有慢甚者滲墨無光其中者甚佳在洮河綠石上
自朝廷開熙河始為中國有亦有赤紫石色斑為硯𤼵
墨過於綠者而不勻淨又有黑者戎人以礪刃而鐵色
光肥亦可作硯而堅不𤼵墨唐錄歸州大沲江之一
曲石色綠理少密緻硯箋歸石有風濤象滲墨無光
綠可愛柳宗元柳州山水記龍壁下多秀石可為硯
米史成州栗亭石色青有銅點大如指理漫𤼵墨
硯錄吉州永福石硯色近紫理觕不潤米史永福縣
紫石狀𩔖端之西坑𤼵墨過之鄭剛中集永嘉觀音
石硯比端溪尤良潤微不及永嘉記硯溪一源多石
硯硯箋單煒以沅石硯遺吳琚進重華宫色紫間有
金㾗滑不宜墨米史温州華嚴尼寺巖石磨墨不熱
無泡𤼵墨生光色赤而多有白沙點為硯則避之曹
昭古硯論湖廣辰沅州出一種石色深黑質麤燥㦯有
小眼端溪人取歸刻作端石樣稱為黑端辰沅二州人
自製者多作犀牛龜魚八角等樣澹巖居士集神龍
改元天竺僧示灘哥石硯王&KR0008;西人習知西州言灘哥
石黳黑在積石軍西劉貢父有黛院石硯詩米史
潭州谷山硯淡青色紋如亂絲叩之無聲得墨快有光
廬山青石硯與潭州谷山同皮日休序處士魏不琢
買龜頭山疊石硯高不及二寸其層數百謂太湖硯
東坡帖米元章得山硯於湖口石鐘山側甚竒東坡
詩注漢武帝時郅支進馬肝石可作硯有光以拭白髮
盡黑李濟翁資暇錄元和初叔祖宰虢山澗得一紫
石琢為硯名稠桑硯紺珠黎溪石硯外淡青内深紫
而帶紅久用則光如鏡㦯有金線及黃脉相間者名紫
袍金帶妮古錄子陵灘下有佳石可作硯材往三懷
講師没水中抱一石沈綠色也而更朴質余題云鎮之
以無名之璞
古瓦硯學齋佔畢唐人多只是以瓦為硯故昌黎毛
穎𫝊止稱為陶泓四譜魏銅雀臺遺址人多𤼵其古
瓦琢硯甚工貯水數日不燥世傳昔造此臺其瓦俾陶
人澄泥以絺綌濾過加胡桃油埏埴之故與他瓦異
道山清話世傳銅雀瓦騐之有三錫花雷斧鮮疵是也
皆風雨雕鐫不可偽蔡帖銅雀硯以古見貴色頗青
肉厚平瑩多工姓氏隸古米帖銅雀硯甚𤼵墨可使
容齋續筆先公在燕得瓦硯二大者長尺半闊八寸
中為瓢形背有𨼆起六隸字曰建安十五年造小者中
作小簇花團腹亦有六篆字曰大魏興和年造興和乃
東魏孝静帝紀年也偃曝談餘鄴城古瓦磚筒者有
花紋年號内員外方用承簷溜亦可以為硯鄴人有言
曰銅雀瓦硯體質細潤而堅如石不費筆而𤼵墨楊
慎外集銅雀硯曹操臺瓦已不可得宋人所收乃高歡
避暑宫冰井臺香姜閣瓦也余得一瓦上有香姜字
賈氏談錄鄴郡三臺舊瓦琢硯勝澄泥歐譜相州古
瓦誠佳然少真者蓋真瓦朽腐不可用世俗尚其名耳
今人乃以澄泥如古瓦狀埋土中久而琢以為硯不必
真古瓦自是凡瓦皆𤼵墨優於石爾米史相州土人
自製陶硯在銅雀上以熟絹二重淘泥澄之取極細者
燔為硯有色綠如春波者㦯以黑白填為水紋其理細
滑著墨不費筆但微滲容齋隨筆贛雩都灌嬰廟左
有池得瓦可為硯予守郡得刓闕兩角重二十斤瀋墨
如潑其色沛然正黃韓昌黎宜城驛記楚王廟磚可
為硯王褘硯記漢未央宫諸殿瓦其身如半筒而覆
簷際者則其頭有面外向其面徑五寸圍一尺六寸強
面至背厚一寸弱其背平可研墨唐宋以来人得之即
去其身以為硯故俗呼瓦頭硯王佐硯記宣德中江
西寧府新造漢未央宫瓦硯改作今布瓦樣中間刳其
四圍作小絛環樣極精緻研墨頗不渴水太平清話
孫漢陽以宋復古殿瓦為硯瓦色黃而帶白製頗古
歐譜虢州澄泥唐人品硯以為第一而今人罕用矣文
房四譜有造瓦硯法劉羲叟如譜法造之絶佳余得其
二一贈原甫一置中書閣中以為寶也通典虢州歲
貢十硯費氏談錄綘縣人縫囊盛泥置汾水中踰年
陶為硯水自不涸米史澤州有呂道人陶硯以别色
泥於其首純作呂字内外透後人效之有縫不透也其
理堅重與凡石等以歴青火油之堅響滲入三分許磨
墨不乏麈史郭惟濟得陶器體圓色白中虚徑六七
寸酌水於輪郭間隆起處磨墨甚良古硯也硯史陳
文惠家收一蜀王衍時陶硯連蓋蓋上有鳳坐一臺餘
雕雜花草涅之以金泥紅漆有字曰鳳皇臺硯箋蜀
老以藥煮破缸為硯石林避暑錄柳公權記石末硯
墨易冷㦯為冷石堅磨力兩剛相拒必熱而沫磨墨如
病兒貴其輕也歐譜青州濰州石末硯皆瓦硯也其
善𤼵墨也非石硯之比然稍麤者損筆鋒石末本用濰
水石故唐人惟稱濰州今二州所作皆佳而青州尤擅
名於世矣
歙石硯歐公試筆南唐李氏於歙州置硯務官歲為
官造硯有數其硯四方而平淺者南唐官硯也其石尤
精製作亦不𩔖今工之侈窳清異錄開元二年賜宰
相龍鱗月硯石紋似龍鱗形象月歙産也新安志龍
尾山在婺源東南開元中獵人葉氏逐獸至長城見疊
石瑩潔擕歸刊成硯温潤過端溪持獻令令訪匠琢為
硯南唐元宗時歙守獻硯薦工李少微擢硯官曹繼
善歙硯記龍尾山古坑無石他山皆龍尾支脉謂之龍
尾坑延蔓百餘里取不竭曹昭古硯論歙溪龍尾溪
舊坑赤卵石色淡青黑無紋而温潤如玉水濕之微紫
㦯𨼆𨼆有白紋成山水星月異像乾則否大者不過四
五寸多作月硯就其材也㦯有純黑者至貴不減端溪
下巖石舊坑南唐時方開至宋取盡矣新坑石色亦青
黑質麤燥有極大者盈二三尺歐譜龍尾溪石堅勁
𤼵墨金星為貴石理微麤手磨之索索有鋒鋩者尤佳
在端溪上端溪以北巖為上龍尾以深溪為上較其優
劣龍尾遠出端溪上歙硯說龍尾石産水中極温潤
性堅密聲清越宛若玉與他石不同色有蒼黑者青碧
者蔡記龍尾水心石綠紺如玉入用又云龍尾石得
墨遲久不燥唐錄江南故老云李後主所用龍尾石
為天下冠景祐中錢仙芝守歙得李氏取石處大溪水
深不可入改溪别道方可得人病其須復溪如初石中
絶仍改溪流遵故道所得盡佳石唐錄龍尾多種性
堅密叩之有聲蒼黑色淺深不一有石文圓轉徑三寸
餘當硯中謂之硯臺綠色而黑文横其文纖長如眉雜
以金星曰蛾眉石春渚紀聞曇秀龍尾石硯所謂澀
不畱筆滑不拒墨者製以拱璧闕月為池蔣公希舊物
蔡帖龍尾至精者可次端石春渚紀聞涵星龍尾
石風硯二足琢甚薄得之黃成伯久不漬墨如新(以上龍尾)
(石)歙硯譜羅紋山亦曰芙蓉溪十餘坑蔓延百里山
沿溪溪中殊無石好事者乃曰水中石舊坑在寨頭即
錢仙芝訪南唐採石故坑上坑色微重中坑色微淡下
坑泥漿石裏坑在羅紋山後金星坑在羅紋西北並李
氏𤼵眉子坑在羅紋山西從溪至坑十餘丈坑無土深
丈餘闊三四尺開元中𤼵碧裏坑在濟源色青瑩半里
有水步坑大雨點石十里外有裏山石青細有金紋花
暈狀不同水蕨坑在羅紋山西北景祐中𤼵石如浪今
不可得溪頭坑在金星坑北金星虚慢葉九坑在溪頭
西有眉石麤慢驢坑在縣西北景祐中令曹平取之守
王君玉又取之嘉祐中尉刁璆取之石青綠暈今不復
出靈巖山三洞相連璞少瑕多燥漫瑩者擬端溪麻石
中𨼆硯材數寸猶玉在璞在溪澗中冬涸可取硯箋
羅紋石一名細羅紋最温潤一名暗細羅紋青黑不露
一名古犀羅紋一名瓜子羅紋狹如瓜子一名石心羅
紋一名金星羅紋點如星細如眉一名金暈羅紋數重
如畫一名金花羅紋花如銷金一名絞絲羅紋一名刷
絲羅紋一名松紋羅紋一名卵石羅紋其麤羅紋又有
烏釘角浪算子諸名細羅紋如羅縠色青緊密堅重瑩
無瑕硯之竒也眉子石一名金花眉金花金暈一名金
星眉眉疎而金星間之一名對眉遍地成對一名短眉
短密而勻一名長眉長如眉差大一名簇眉一名闊眉
一名金眉一名雁湖眉心暈如池密如雁集一名錦蹙
眉撮如眉有金暈一名菉豆眉石黑斑内有短密眉一
名鱔肚眉眉疎而勻金暈金星硯說眉子色青㦯紫
短者簇者如卧𧖟犀紋長者闊者如彪紋松紋其雁攢
湖對眉最精絶蔡記羅紋石起墨過龍尾羅紋金星
蛾眉堅密温潤天將雨水脉自生斯可寶者古硯論
金星銀星石淡青黑色並麤燥有星處不堪磨墨多側
取為硯久用則退乏其小者如鏡面大者盈尺硯箋
麤羅紋稍細者易磨墨細羅紋稍堅者最𤼵墨㦯以易
磨為𤼵墨非也蔡君謨論筆在硯隨筆旋轉滌之泮然
此乃石堅潤能𤼵起不滯於硯耳避暑錄歙硯久無
良材羅紋眉子不復見龍尾石拒墨歐陽公推歙石在
端石上世不然之唐錄校理錢仙芝二硯一中有金
月下有雲翼之一有金斗星二雲左右之色頗青翰林
葉道卿硯色淡青如秋雨新霽遠望暮天表裏瑩潔無
紋理石之美者得於歙今不復有米史歙硯以細羅
紋無星為上曾見一硯於趙光㢸家色綠如公裳點如
紫金斑斑勻布無羅紋點中無竅又於周昌諤處見一
小圓硯青羅紋紫金如一星鵝眼錢此二硯最竒又嘗
見一金絲羅紋硯其紋半金半黑光彩與常異此外以
麤羅紋刷絲羅紋為次第唐錄殿丞崔珉硯金線環
匝池中有金魚心如金雲東坡雜說段君璵風硯刻
祥符己酉得於鉛山觀音院名僧令休手琢錢希白題
榜刻荒靈二字歙之美者余家歙硯識吳順義元年處
士汪少微銘松撡凝烟楮英鋪雪毫穎如飛人間五絶
所頌者三硯與少微為五耶(以上羅紋眉子石)歙硯譜刷絲
紋理分明無羅紋紺珠有金銀間刷絲網密如髮出
歙棗心坑范石湖曰龍尾刷絲秀潤玉質天下硯名
第一端石絶品猶不能大勝刷絲陸深歙硯志舊坑
絲石為上石心最緊處為浪慢處為絲愈慢處為羅紋
如木理然絲之品不一曰刷絲曰内裏絲曰叢絲曰馬
尾絲獨吐絲為竒正視之疎疎見黑點如洒墨側視之
刷絲粲然工人謂之硯寶蓋石之精云惟棗心坑㦯有
之他産則劣如三衢絲石黑而頑南路絲石暗而黝綿
潭絲石浮而滑夾路絲石紅而枯水池山絲石枯而燥
皆不甚宜筆墨(以上刷絲石)米史歙州石峒最多種而赤
紫石多瑕土人以線脉隔為三種病亦有赤紫色石無
文理少瑕光澤如棗木斵為硯與墨鬭而不相入經日
便滑不可研矣歙硯說石有十病一痕如蚓行迹一
雞脚如雞迹麻石黯色一烏肫有㾗如木葉若肉中脞
也一浪痕徧纏如布帛紋作淺深黑色一贅子如烏豆
隱起礙手開之多成大璺一搭線斜紋若斷裂者一黃
爛者土中石皮也一硬線高起隱手雖良工不能礪平
也一石上有微塵孔者石之膚也一斷紋兩不相著(以上)
(石病)
端石硯葉樾端硯譜斧柯山蘇易簡譜云即觀棋之
所在大江南去州東三十里與靈羊峽對山峻峙壁立
下際潮水江之湄山行三四里即硯巖先至者曰下巖
巖中水未嘗涸下巖之上曰中巖中巖之上曰上巖自
上巖轉山之背曰龍巖唐取硯處下巖得石既勝此遂
不復取自山之下分路稍東至半邊山諸巖西南沿溪
而上曰蚌坑凡石以下巖為上中巖龍巖半巖次之上
巖又次之蚌坑為下唐錄端巖鑿成深穴冬涸方探
穴中不可睹但捫取之日不過數石工在洞别其精麤
有累日不得一佳石者米元章帖斧柯茶園將軍山
同一溪唯斧柯所得不過三四指一呵津滴瀝絶難得
茶園次之將軍又次之魏泰東軒筆錄端溪有三種
曰岩山曰西坑曰後歴(或作後磨)石色深紫襯手而潤叩之
清遠有深綠圓小鸜鵒眼乃岩石也其次色赤呵之乃
潤鸜鵒眼色紫紋漫而大此西坑石也其下青紫色向
明側視有碎星光點如沙中雲母乾而少潤謂之後歴
西坑硯三當岩石之一後歴硯三當西坑之一其品可
知端州郡志其舊坑則有龍巖汲綆黃圃三石汲綆
全無眼其新坑則有後磨小湘唐竇黃坑蚌坑鐵坑六
處皆不及上三石蘇易簡硯譜端溪水中石色青山
半石色紫山頂石尤潤如豬肝色者佳其貯水處有白
赤黃點者謂之鸜鵒眼脉理黃者謂之金線文其山號
斧柯昔人採石以中牢祭之不爾則雷電失石所在
蘇養直集陳公密縝知端州部民蓄竒硯破其家得之
硯面熨斗焦如黑龍奮迅二鸜為目每晦則雲霧輙興
公密沒歸張仲謀政和間入禁中宋高宗翰墨志端
硯如一段紫玉瑩潤無瑕乃佳不必以眼為貴(以上總)
端硯譜下巖石乾則灰蒼色濕則青紫色岩兩口通為
一穴大穴取硯所自入小穴泉所自出號水口陳公密
所開也巖北壁水浸淺深莫測工不能採每於泉水石
屑中得之崇觀後已罕得泉生石中非石在泉中也泉
珠散落如飛雨不絶米史下巖穿洞皆水治平中貢
硯取水月餘方及石石細叩之清越眼圓碧暈多明瑩
嫩甚者如泥無聲不著墨清越者温潤著墨快無泡良
久微滲若油𤼵豔翰墨志端璞出下岩色紫如豬肝
密理堅緻瀦水𤼵墨呵之即澤研試則如磨玉無聲
硯北雜志李元暉蓄米元章端石硯其背刻元暉題字
云此硯色青紫而潤下岩石也古硯論下巖舊坑卵
石色黑如漆細潤如玉有眼中有暈㦯六七眼相連排
星斗象此岩宋慶歷間坑石已竭矣又有一種卵石去
標方得材色青黑細潤如玉有音花似筯頭大如碧玉
青瑩者㦯有白點如粟排星斗象水濕方見皆叩之無
聲磨墨亦無聲此二種石最貴下巖止有一坑出此漆
色青花二種石其色未嘗紫也别無新坑(以上下岩)米史
上巖三穴上曰土地巖兩穴通中曰梅𣗳巖亦兩穴通
石眼黃赤梅巖微黃赤帶灰蒼眼黃綠上巖在山上石
性乾紫色深理麤性硬眼黃差不圓而淡青其岩深處
間有潤者而眼終不如下巖也有著墨者拒墨者其著
墨者初用半月前甚快蓋細砂石所𤼵出理也半月後
則退生光撻墨又須以柔石𤼵之已而復然拒墨者雖
新成便拒墨古硯論上巖舊坑新坑石皆灰色紫而
麤燥眼如雄雞眼大扣之磨墨皆有聲久用光如鏡面
舊坑稍勝新坑(以上上岩)端硯譜中巖南壁石與梅巖同
而少勝北壁石則與下巖同而少劣古硯論中巖舊
坑赤卵石色紫如嫩肝細潤如玉有眼小如菉豆或有
綠縧紋㦯有白縧紋堅而圓者為眼橫而長者如絛紋
扣之無聲磨墨亦無聲外有黃臕包絡久用鋒芒不退
此坑宋時取亦竭矣中巖新坑石色淡紫眼如鴝鵒眼
中有暈嫩者扣之無甚聲磨墨微有聲久用鋒芒退乏
石有枯潤二者亦難得此石比下巖低三等矣(以上中岩)
端硯譜龍巖石深紫眼少𩔖中岩半邊山者半邊巖石
灰青色與下巖南壁中巖北壁石相𩔖但眼暈少耳
米史半邊巖石理如上巖色多青紫近黑多瑕而眼長
如卵有瞎眼者中是白點死眼者黑點而暈細翳眼者
㦯青㦯黑横亂其眼又多青不成眼圓點横長青間道
如松木紋其極粗者費筆而稍細者多乏(以上龍巖半邊石)
端硯譜蚌坑石深紫眼黃白微青不正無瞳而翳堅潤
不𤼵墨與半邊石相𩔖其石取於山下澗谷中皆波濤
所擊風日所曝雷雨所摧皆頑佷不才之物也但人能
到其處皆可拾取端人謂之野石蓋徧地是也甚易得
之而他處人不識往往反愛之正以大璞少瑕翳耳
米帖後歴石性軟滲色紫帶赤黃眼𩔖蚌坑堅潤不及
而𤼵墨勝之非油蠟不光潤(以上蚌坑後歴)端硯譜巖石有
黃臕胞絡鑿去方見硯材所謂子石也凡石巖中有底
石皆頑石極潤不𤼵墨又色汙雜不可為硯端人謂之
鴨屎石自底至頂中作三疊下疊最佳品也石必有眼
謂之脚石中疊次之眼或有㦯無謂之腰石上疊又次
之皆無眼謂之頂石頂石之上皆蓋石也亦頑麤不堪
用大抵三疊石皆有麤臕絡無非子石世人乃謂别一
種子石非也蘇譜若匠者識山之脈理鑿一窟自然
有圓石青紫色者琢而為硯可值千金謂之子石硯
歐譜端石本以子石為上生大石中精石也而流俗傳
訛遂以紫石為上君謨硯記崔生居端岩於後巖百
丈坑得紫龍卵造硯長尺廣減尺之四厚重粹潤若有
德君子眼暈六七重無纖瑕近手潤澤可劘墨來遺余
試以澄心堂紙李廷珪墨諸葛漸筆米史徧詢石工
云子石未嘗有其在巖中實於大石板上鑿豈有中包
一子者予嘗謂若溪流中多有卵石容差褊可嶄面磨
墨所謂石子世因訛為子石至有斵樣相似而為之者
於理必不於大石中心復生卵子也(以上子石)𩔖林丁寶
臣知端州製綠石硯送王介甫謂之玉堂新樣王荆公
報之以詩云玉堂新樣世争傳况以蠻溪綠石鐫妮
古錄綠端松磬硯長七八寸蓋硯板也其上刻松枝石
磬而以半磬為硯池細潤𤼵墨趙子昂銘其陰(以上綠端)
端硯譜有眼之石縝密温潤端人謂石嫩則多眼凡青
脈者必有眼故端人謂青脈為眼筋眼之别有鸜鵒眼
鸚哥眼了哥眼雀眼雞眼貓眼菉豆眼翠綠為上黃赤
為下唐錄端石眼之美者青綠黃三色相重多者自
外至心凡八九重色鮮多圓者為上其大者尤稀大如
彈丸精工以眼大小多少為重輕得石扣之而知其眼
之多少其生於墨池之外者謂之高眼生於内者謂之
低眼高眼尤所愛尚以其不為墨所漬也蘇譜圓暈
相重黃黑相間翳精在内晶瑩可愛謂之活眼四旁浸
漬不甚清明謂之淚眼形體略具内外皆白殊無光彩
謂之死眼活勝淚淚勝死死勝無歐譜下巖北壁石
眼圓青綠碧白黑暈數重有瞳子南壁石不及石貴潤
色貴青紫眼貴翠綠圓正有瞳子(以上石眼)端硯譜石之
病曰鐵線曰鑽(如蛀蟲眼)曰驚(鑿觸裂)曰火黯(色焦如火一名熨斗焦)曰
黃龍(灰黃色如龍蛇)唯火黯端人不以為病巖石有此他山無
之端州郡志有青紋者謂之青絛其短者謂之眼筯
下巖石亦有之色微斑謂之火黯者下巖無此又有曰
赤裂曰黃霞曰白鑽唐錄石有金線此正為病端人
所不取(以上石病)
諸硯西京雜記天子以玉為硯取其不冰蘇譜黃
帝治玉為墨海篆曰帝鴻氏之硯唐錄李元伯得玉
材琢硯𤼵墨可愛玉堂錄雍熙中以玉硯賜錢王俶
硯箋周世宗征淮南先鋒劉重進得吳楊溥玉硯以
獻李方叔帖玉硯於用墨處不出光便有芒蔡帖
黃玉硯如蒸栗米史成州栗玉硯理堅色如栗不甚
著墨蔡帖墨玉硯最為竒物攬轡錄乾道中范成
大使金伴使田臯好論器玩云宣和玉硯在張浩家已
葬硯譜許漢陽硯乃碧玉米史玉出光為硯著墨
不滲甚𤼵墨有光其云磨墨處不出光者非也余自製
成蒼玉硯雲烟過眼錄徐容齋所蔵玉硯長一尺廣
六寸厚二寸雖未甚白然瑩淨可愛獨受墨處不光可
以研磨葉森有紹興内府玉硯作壺樣下碾字云玉壺
長六寸廣四寸半厚二寸玉色白潤磨墨處光研墨亦
起唐錄丁恕有水晶硯大纔四寸許為風字樣用墨
處即不出光𤼵墨如歙石米硯史信州水晶硯以他
硯磨墨汁傾入用魏武雜物疏御物三十種有純銀
參帶圓硯大小各一枚三十國春秋上燕謂劉聰曰
卿贈朕銀硯憶否廣五行記東魏孝静帝芝生銅硯
李方叔帖米元章鑄生銅硯甚佳米史有人收古
銅硯一龜銜一硯如蓮葉兩足龜腹圓墨水不可出以
筆頭就之則出雲烟過眼錄銅持硯一枚𩔖箕樣硯
池旁作一倭人坐其上有一獸𩔖蜼以前兩足撫倭人
之身其地細花紋甚精米史丹陽人多於古塜得銅
硯三足蹄有蓋不鏤花中陷一片陶拾遺記張華博
物志成武帝賜青鐵硯于闐所貢歐陽脩硯譜青州
鐵硯製作頗精蘇譜青州以熟鐵為硯甚𤼵墨有柄
可執五代史桑維翰鑄鐵硯以示人硯箋洪崖先
生歸河内舍人劉守璋贈揚雄鐵硯東宫舊事皇太
子初拜給漆硯一枚異物志廣南以竹為硯詞林
海錯李司徒勉在汴州得異骨一節可為硯南海時得
於海商云是蜈蚣脊骨李之彦硯譜傅玄硯賦云木
貴其能軟知古亦有木硯異苑劉道友於水側得一
浮查取為硯其形象魚忽失之有人過湘君廟見魚硯
在二妃側南史齊安西長史袁彖欽庾易之風贈以
蜯硯
製硯蓄硯硯形製平底風字有脚風字垂裙風字古
樣風字琴足風字方日樣月樣圭樣璧樣斧樣笏樣磚
樣鼎樣𨫼樣寶瓶樣古錢樣琴樣琵琶樣腰鼔樣宣和
御樣房相樣舍人樣郎官樣尹氏樣阮樣呂樣玉堂樣
玉臺樣鳳池樣曲水樣天池樣辟雍樣蓬萊樣鸚鵡樣
馬蹄樣犀牛樣蟾樣水龜樣蟬樣科斗樣雙魚樣瓜樣
蓮花樣荷葉樣仙桃樣瓢樣方葫蘆樣靈芝樣箕樣筒
樣方相樣人面樣眉心樣四直樣又有雙錦合歡八稜
竹節外方内圓上員下方上銳下闊圓頭瘦身闊下柱
足諸樣米芾硯史晉硯見於晉顧愷之畫者有於天
生疊石上刊人面者有十蹄圓銅硯中如𨫼者余嘗以
紫石作之有上圓下方於圓純上刊兩竅置筆者有如
鳳字兩足者獨多所謂鳳皇池也俗呼為風字蓋不原
兩足之製謂之鳳足至今端州石工以兩眼相對於足
傍者謂之鳳足隋唐工稍巧頭圓身微瘦下闊而足或
圓為柱已不逮古至本朝變成穹高腰瘦刅闊如鉞斧
之狀仁宗賜史院官硯皆純薄上狭下闊峻直不出足
中坦夷猶有鳳池之像或有四邊刊花中為魚為龜者
嘉祐末硯樣心甚凸意求渾厚而氣象蓋不古純斗故
勒深滯墨難滌心凸故點筆不圓始自侍讀學士唐彦
猷作紅絲辟雍硯心高凸至作馬蹄樣亦心凸至磨墨
溜向身出觀墨色則凸高增浮泛之勢援毫則非便也
楊慎巵言蘇易簡作文房四譜云虢州歲貢鍾馗二
十枚慎按硯以鍾馗名即考工記終葵大圭之義蓋硯
形如大圭爾筆叢硯名鍾馗㦯如今硯上所刻魁斗
之形楊以硯形如圭當之亦大附會蘇譜緐欽硯贊
曰或薄㦯厚今製之薄者一夫捧持方琢之㦯内於稻
穀中出其半而理之其鏨如麤針有如表紙薄者歙
硯譜硯成塗蠟與石相益便於洗濯不惹墨漬初使塗
以薑汁硯即著墨今人多云以蠟滅璺非也又云攻琢
貴精治不盡工佳石亦如常硯每得石擊候乃攻治須
令人捧㦯納稻穀中欲其不實也蘇譜攻琢龍尾石
心貯水處圓轉如渦旋可愛貫休硯詩低心蒙潤久入
匣更身安古人硯心多渦也硯說右軍端樣外方内
峻坂墨下入水中不費研磨陸樹聲清暑筆談硯材
唯堅潤者良堅則緻密潤則瑩細而磨墨不滯易於𤼵
墨故曰堅潤為德𤼵墨為材㦯者指石理芒澀墨易磨
者為𤼵墨此材不勝德耳用之損筆米氏書史古人
晨興作墨汁滿斗終日不復磨故多用玉斗書畫筆皆
圓有助於器晉唐用鳳池硯中如瓦凹故曰硯瓦一援
筆因凹勢鋒已圓本朝硯心平如砥一援筆則褊故字
亦褊唐彦猷作𨫼心凸硯援筆即三角字安得圓哉余
復其樣稍革𨫼背硯箋硯有積墨乃見古舊張仲素
墨池賦曰苟變地而畫墨知功積而藝成又曰涅此黛
色涵乎碧虚形容積墨盡矣蔡帖硯受墨點之隨筆
走動而不著謂之𤼵墨東坡雜記褪墨硯數字一磨
如騎鈍馬數步一鞭瓦硯如騎驢也硯北雜志韓風
子名文錢塘人善補硯雖百碎者但不失原屑補之若
無損者李之彦硯譜石晉時關右有李處士能補碎
硯復舊如新琢成略無瑕𩔖硯說硯須日滌去其積
墨敗水則硯光瑩李陽冰曰硯用則貯水畢則乾之
久浸不乾不𤼵墨水宜取新護塵忌用煎煮之水岩
棲幽事雌黃銀硃皆能損剝硯石雌黃尤甚硯箋洗
硯不得用熱湯并毡片故紙但用蓮房或皂莢清水半
夏切片去滯墨開元遺事内庫有七寶硯罏冬寒硯
凍置爐上不勞置火硯冰自消
臣按自古書家多蓄佳硯蓋硯不精則筆墨皆不
適用無以𤼵精華而煥神采故昔人於硯論之詳
矣晶玉金銀銅鐵諸硯古製非今所尚晉唐名人
舊硯以及銅雀澄泥流傳絶少他如洮河磁洞絳
州寧州鵲金鳳咮諸山佳産已絶近世所貴惟歙
石端石二種而歙之龍尾羅紋世亦罕見藝林講
求僅端之下巖子石耳然即有佳者未知其能勝
於昔否也我
皇上得松花江之砥石山石賞識其佳創自
聖心命工創製為硯用佐
玉几揮毫間以
頒賜詞臣温潤如玉紺綠無瑕質堅而細色嫩而純滑
不拒墨澀不滯筆能使松煙浮豔毫穎增輝昔人
所稱硯之神妙無不兼備洵足超軼千古硯雖一
器而
上聖格物山嶽獻琛於此可騐(臣)用敢附記以示來茲
云
格致鏡原卷三十八
