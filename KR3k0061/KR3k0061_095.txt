格致鏡原卷九十五大學士陳元龍撰
水族𩔖六
蟹
總論𫝊肱蟹譜蟹水蟲也其字从虫亦曰魚屬故古
文從魚作&KR0034;以其外骨財曰介蟲取其横行目爲螃蟹
焉骨眼蜩腹䖱頭鱟足其爪𩔖拳丁其&KR1722;𩔖執鉞匡跪
又皆外刺性復多躁或編諸繩縷或投諸笭箵則引聲
噀沫必死方已𩔖皆䲊育生於濟鄆者其色紺紫出於
江浙者其色青白(此舉其所育多者爾凡有水之地不無此味)埤雅蟹八
跪而二螯水蟲殼堅而脆團臍者牝尖者牡也八月腹
内有芒眞稻芒也未被霜食之有毒外骨内肉旁行
檀弓蟹有匡注蟹背殼似匡蟹譜吳沈氏子食蟹得
背殼若鬼狀者眉目口鼻分布明白常寶翫之頤生
論蟹無腹山堂肆考蟹腹中虚實應月之盛衰其性
甚寒造化權輿蟹易螯埤雅螯蟹首二鉗如鉞者
蓋其兵也所以自衛捫蝨新話荀子曰蟹六跪而二
螯然蟹實八跪方知蔡謨不識蟛蜞未足多笑蟹譜
荀子謂蟹六跪而二螯今觀蟹行兩小足不著地以其
無所用略而不言太玄經蟹之郭索後蚓黃泉注言
雖有郭索多足之蟹不如無足之蚓以其用心之二也
陸龜蒙蟹志蟹始窟穴於沮洳中秋冬交必大出江
東人云稻之登也率執一穗以朝其魁然後從其所之
蚤夜觱沸指江而奔漁者緯蕭承其流而障之曰蟹斷
斷其江之道焉爾然後扳援越軼遯而去者十六七旣
入於江則形質寖大於舊自江復趨於海如江之上漁
者又斷而求之其越軼遯去者又加多焉旣入於海形
質益大海人亦異其稱謂矣蟹譜食療本草云蟹至
八月即㗖芒兩莖長寸許東嚮至海輸送蟹王之所陶
隱居亦云今開蟹腹中猶有海水乃是其證予謂即陸
魯望云執穗以朝其魁者也蟹譜震澤漁者陸氏子
舉網得蟹其大如斗以螯剪其網皆斷陸氏子怒欲烹
之其侶老於漁者曰不可吾嘗聞龜蟹之殊𩔖甚者必
江湖之使也烹之不祥乃從而釋之蟹至水面横行里
許方没蟹譜吳俗有蝦荒蟹兵之語蓋取其被堅執
銳歲或暴至則鄉人以爲兵證今人採捕者夜則燃火
以照咸附明而至焉墨客揮犀蒲陽壺公山有蟹泉
在嵌嵓之側一穴大可容臂其源常竭州縣遇旱暵即
遣吏齋沭置淨器於前以茅接之泉乃徐徐引出滿器
而止有一蟹大如錢色紅可愛緣茅入器中戲泳俄頃
乃去若遇蟹出雨必霑足廣博物志宋元嘉中章安
縣人至海口見一蟹大如笠脚長三尺取食之甚美夜
夢一少姬語云汝噉我肉我食汝心明日爲虎所食
蟹譜陶隱居云仙方投蟹於漆中化爲水飲之長生
集異志晉武帝太康四年會稽蟹化爲鼠甚衆復食稻
爲災時帝聽讒䛕寵任賈充楊駿之應筆談關中無
蟹秦人收得一乾蟹土人以爲怪有病瘧者取去懸門
戶遂瘥不但人不識鬼亦不識也大業拾遺吳郡獻
蜜蟹二千頭作如糖蟹法清異錄煬帝幸江都吳中
貢糟蟹糖蟹每進御則旋潔拭殼面以鏤金龍鳳花貼
上蟹譜北人以蟹生析之酤以鹽梅芼以椒橙盥手
畢即可食目爲洗手蟹凡糟蟹用茱萸一粒置厴中經
歲不沙升菴外集淮南糟蟹一器數十蟹入皂筴半
梃則經歲不沙又蟹以夜糟則不沙孟詵食療本草
以鹽漬蟹甚有佳味沃以苦酒通利支節去五臟煩悶
逸雅蟹胥取蟹藏之使骨肉解之胥胥然也蟹虀去
其匡虀熟搗之令如虀也雨航雜錄蟹以解結散血
得名惟霜後可食餘節食之多致疾孕婦尤忌酉陽
雜俎蟹八月腹内有稻芒輸與海神未輸芒不可食
蟹譜蟹之腹有風蟲狀如木鼈子而小色白大𤼵風毒
食者宜去之酉陽雜俎蟹腹下有毛殺人事林廣
記螃蟹與灰酒同食令人吐血蟹目相向者食之殺人
食療本草蟹雖消食治胃氣理經絡然腹中有毒中
之或致死急取大黃紫蘇冬瓜汁解之即瘥不可與柿
子同食發霍瀉聞見錄宋仁宗内宴十閣分各進饌
有新蟹一品二十八枚帝曰吾尚未嘗枚直幾錢左右
對直一千帝不悅曰數戒汝輩爲侈靡一下箸爲錢二
十八千吾不忍也置不食(後山談叢作蛤)
别名抱朴子山中辰日稱無腸公子者蟹也清異
錄僞德昌宮使劉承勲嗜蟹但取圓殼而已親友中有
言古重二螯承勲曰十萬白八敵一個黃大不得謂螯
有八足故云清異錄盧絳從弟純以蟹肉爲一品膏
嘗曰四方之味當許含黃伯爲第一後因食二螯筴傷
其舌血流盈襟絳自是戲純爲筴舌蟲水族加恩簿
以爾廿黃州甲仗大使解藴中(謂蟹也)足材腴妙螯德充
盈宜授曹丘嘗侍蟹譜出師下砦之際忽見蟹則呼
爲横行介士以權安衆
名𩔖廣雅蟹蛫也雄曰蜋螘雌曰博帶傅嘉佑海
論海商言海中&KR1314;鼊島之東一島多蟹種𩔖甚異有虎
頭者有翅能飛者有能捕魚者有殼大兼尺者山海
經女丑有大蟹郭註廣千里玄中記天下之大物有
北海之蟹焉舉一螯能加於山上身故在水中汲冡
書海陽巨蟹其殼專車玄池說林金陵極多蟹古傳
有巨蟹背圓五尺足長倍之深夜每出齧人異物志
昔有人行海得洲木甚茂乃維舟登岸爨於水傍半炊
而林没於水遽斷其纜乃得去詳視之大蟹也廣異
記近世有波斯乘舶泛海得諸寶甚多隨風挂帆而行
遙見峰上有赤物如蛇形久之漸大胡曰此山神惜寶
來逐我也俄見兩山從海中出高數百丈胡喜曰此兩
山者大蟹螯也其蟹常好與山神鬭神多不勝今其螯
出無憂矣大蛇尋至蟹與盤鬭良久蟹夾蛇頭死於水
上如連山船人因是得濟洞冥記漢武帝善苑國嘗
貢一蟹長九尺有百足四螯因名百足蟹煮其殼勝於
黃膠亦謂之螯膠勝於鳳喙之膠也樹萱錄海上有
蟹大如錢腹下又有十蟹名曰蟹奴武夷記武夷君
食石蚎&KR0008;注石蚎小蟹也酉陽雜俎平原郡貢糖蟹
採於河間界每年生貢斲冰火照懸老犬肉蟹覺犬肉
即浮因取之一枚直百錢以氈密束於驛馬上馳之至
京北戶錄儋州出紅蟹大小殼上多作十二點深臙
脂色其殼堪作疊子葉隆遼志渤海螃蟹紅色大如
碗螯巨而厚其脆如中國蟹螯嶺表錄異紅蟹殼殷
紅色巨者可以裝爲酒杯也虎蟹殼上有虎斑可裝爲
酒器與紅蟹皆産瓊崖海邊雖非珍竒亦不易採得也
建寧志建陽縣南興上里山谷中水極清冽嘗産白
蟹有直行之異遇歲旱鄉人入谷以盆貯之迎而歸即
雨蟹譜秀州華亭縣出於三泖者最佳生於通陂塘
者特大故鄉人呼爲泖蟹又亭林湖於天聖末忽生白
蟹瀕江之人以價倍常靡有孑遺止一年而種絶閩越
溪澗石穴中亦出小蟹其色赤而堅俗呼爲石蟹與生
伊洛者無異靨圓多腴而奪之&KR1722;臍長多足而與之蝦
其生於盛夏者無遺穗以自充俗呼爲蘆根蟹(謂其止食茭蘆)
(根)瘠小而味腥至八月則蛻形已蛻而形寖大秋冬之
交稻梁已足各腹芒走江俗呼爲藥蟹最號肥美由江
而納其芒於海中之魁遇冰雪則自伏淤澱不可得矣
寧波府志蠞俗呼爲蟹經霜則有赤膏俗呼母蟹亦
曰赤蟹無膏曰白蟹有子者曰子蟹本草以蟹性敗漆
燒之致鼠名物通石蟹生崖州榆林港内半里許土
極細膩最寒蟹入則不能運動片時成石矣相傳置於
几案能明目一統志臨川水在崖州東一百三十里
唐以此水名縣中產石蟹漁人採之初頗軟出水堅硬
如石本草綱目殼闊多黃者名䘂生南海中螯甚銳
斷物如芟刈也水族加恩簿多黃尉權行尺一令南
寵(謂䘂也)截然居海天付巨材宜授黃城監遠珍侯戒
菴漫筆千人捏似蟹大如錢殼甚堅壯夫極力掜之不
死俗言千人掜不死因以爲名松陵集注𤨏&KR1436;似蜯
有一小蟹在腹中爲𤨏&KR1436;出求食蟹或不至𤨏&KR1436;餒死
博物志南海有水蟲名蒯(述異記作筯)蛤之𩔖也其中有
小蟹大如榆莢蒯開甲食則蟹亦出食蒯合甲蟹亦還
入爲蒯取以歸始終死不相離嶺表錄異海鏡廣人
呼爲膏葉盤兩片合以成形殼圓中甚瑩滑白照如雲
母光内有少肉如蚌胎腹中有紅蟹子其小如黃豆而
螯足具海鏡饑則蟹出拾食蟹飽歸腹海鏡亦飽或迫
之以火則蟹子走出離腸腹立斃或生剖之有蟹子活
在腹中逡巡亦斃傅嘉祐蟹論呂亢守台州命工作
蟹圖凡十二種一曰蝤蛑二曰撥棹三曰擁劒四曰彭
螖五曰竭朴六曰沙狗七曰望潮八曰倚望九曰石蜠
十曰&KR1526;江十一曰蘆虎十二曰蟛蜞酉陽雜俎蝤蛑
大者長尺餘兩螯至彊八月能與虎鬭虎不如隨大潮
退殼一退一長蟹論蝤蛑乃蟹之巨者兩螯大而有
細毛如苔八足亦皆有微毛閩部疏蟹之别種曰蝤
蛑吾地名黃甲此名海蟳特多此種而蟹乃為異狀不
中食此又一種非眞蟹也水族加恩簿以爾專盤處
士甲藏用(謂蝤蛑也)素稱䘂副衆許蟹師宜授爽國公圓珍
巨美功臣五雜組閩中蝤蛑大者如斗俗名曰蟳其
螯至強能殺人捕之者伸手石罅中爲其所鉗牢不可
脫一遇潮至便致淹没即至小者亦鉗人出血其肉肥
大於蟹而味不及也雨航雜錄蟳乃蝤蛑之大者兩
螯無毛閩部疏海中蟳有冬春間生者蝤蛑𩔖也而
色瑪瑙斗殼作狰獰斑斕盡似虎頭土人名之曰虎蟳
五雜組虎蟳他方之人多取爲玩器而其味彌不及
矣蟹論撥棹子狀如蝤蛑螯足無毛後兩小足薄而
微闊然亦頗異其大如升南人皆呼爲蟹八月間盛出
人採之與人鬭其螯甚巨往往能害人庶物異名疏
嶺南以蟹爲撥棹子以後脚如棹也吳都賦注擁劍
蟹屬也從廣二尺許有爪其一螯偏大大者如人大指
長二寸餘常忌護之如珍寶其利如劍故曰擁劍其一
螯尤細主取食顔氏家訓異物志云擁劍狀如蟹何
遜詩云躍魚如擁劍是不分魚蟹也大業拾遺吳郡
獻蜜擁劍四甕埤雅擁劍一名桀步一螯極小以大
者鬭小者食格物論一螯大一螯小者名擁劍一名
執火以其螯赤故也古今注蟚蚎小蟹也生海塗中
食土爾雅螖蠌小者蟧註即蟚螖似蟹而小蟹譜
蟚蚎者二三月盛出於海塗吳俗尤所嗜尚歲或不至
則指爲禁烟謂非佳節也今之通泰其𩔖實繁蟹論
蟛螖螯微毛足無毛以鹽藏而貨於市北戶錄有毛
者曰蟛蜞無毛者爲蟛螖堪食俗呼蟛&KR1209;訛耳搜神
記蟛&KR1209;蟹也嘗通夢於人自稱長卿今臨海人多以長
卿呼之山堂肆考蟛螖一名彭越舊傳漢醢彭越賜
九江王布布不知而食俄覺而哇出於江中化爲蟹似
蟛蜞而小無毛穴居易取搜神記晉太康四年會稽
蟛螖化爲鼠食稻酉陽雜俎有一種名數丸狀似蟛
螖海上競取土作丸滿三百而潮已至矣故名數丸舟
人每以爲候一名沙丸正字通似蟛螖可食薄殼而
小曰螠臨海異物志竭朴大蟛螖也殼黑斑有文章
螯正赤常以大螯障目小螯取食嶺表錄異竭朴以
大螯捉食小螯分自食蟹論沙狗似蟛螖壤沙爲穴
見人則走屈折易道不可得雨航雜錄沙狗穴沙中
或曰沙鉤從沙中鉤取之也味甚美正字通南海小
蟹未出沙土者曰沙裏蟹俗呼爲沙狗蟹論望潮殼
白色居則背坎外向潮欲來皆出坎舉螯如望不失常
期庶物異名疏招潮子蟹之小者見海物異名記一
名望潮異魚贊蟹有招潮遡月而翹背向不失與潮
相招&KR0034;物有知云誰之教事物紺珠倚望大如蟛螖
居常東西顧睨行不四五步又舉兩螯以足起望惟入
穴乃止石碅(音窘)大於常蟹八足殼赤狀若鵝卵郭璞
江賦注&KR1526;(音流)江似蟹而小有十二脚蟹論&KR1526;江如蟹
兩螯足極小堅如石不可食蘆虎似蟛蜞正赤不可食
蟛蜞大於螖小於常蟹世說晉蔡謨初渡江見蟛蜞
曰蟹有八足加以二螯烹食之旣食吐下方知非蟹謝
尚曰卿讀爾雅不熟幾爲勸學誤註大戴禮勸學篇云
蟹二螯八足非蛇蟺之穴無所寄託者用心躁也蟹
譜有同蟛&KR1209;差大而毛好耕穴田畝中謂之蟛蜞毒不
可食多生於陂塘溝港穢雜之地每因雨則瀕海之家
列陣而上填砌緣屋驅之不去樹萱錄王吉夢一蟛
蜞在都亭作人語曰我翌日當舍此吉覺異之使人候
於都亭司馬長卿至吉曰此人文章横行一世天下因
呼蟛蜞爲長卿卓文君一生不食蟛蜞
鰕
總論山堂肆考鰕多鬚善游好躍其字从假蓋以水
母假之而動也正字通鰕溪澤江海皆有之磔須鉞
鼻背有斷節尾有硬鱗多足好躍腸屬腦子在腹外
嶺表錄異鰕多歲荒鰕一名沙虹小者如鼠婦大者如
螻蛄老學菴筆記吳人謂杜宇爲謝豹杜宇初嗁時
漁人得鰕亦曰謝豹水族加恩簿玉德公季遐(謂鰕魁)
純潔内含爽妙外濟可清綃内相頡羹郡王事物紺
珠鰕名長鬚公又虎頭公曲身小子清異錄韋巨源
上燒尾食有光明鰕炙生鰕則可用七脩𩔖藁予一
夕見地中有如燭煤者數十以火視之乃日間所食海
鰕殼也酉陽雜俎有士人泛海至一處問之曰長鬚
國也其王以公主妻之主亦有鬚士人賦詩曰花無葉
不姸女有鬚亦醜乃羣鰕所聚也
名𩔖金樓子舜攝天子有援耳貫胸之民來獻珠鰕
番禺記廣中邕容道常有鰕隨雨至謂之天鰕人取
&KR0146;之不取亦化蓋爲海風攝至者本草嶺南有天鰕
蟲大如蟻秋社後羣墮水中化爲鰕人以作鮓食鳥
獸續考神鰕天聖元年州漁人得之海中長三尺餘前
二鉗二寸許末有紅鬚尺餘首如數升器若繪畫狀雙
目十二足文如虎豹大率五彩皆具而狀魁梧尤異中
使吳仲華繪其𧰼以聞詔改名神鰕晏元獻公賦其事
閩部疏海味泉漳間最竒者有龍鰕置盤中猶蠕動
長可一尺許其鬚四繚長半其身目睛突出上隱起二
角負介昂藏體似小龍尾後吐紅子色奪橊花眞竒種
也泉南雜志鰕有長一二尺者名龍鰕肉實有味人
家掏空其殼如船燈挂佛前五雜組龍鰕大者重二
十餘斤鬚三尺餘可爲杖爾雅疏鰕大者出海中長
二三丈鬚長數尺今青州呼鰕魚爲鰝楊愼外集爾
雅以鰝爲大鰕游行則豎其鬐高於水面故其字從高
鬚長數尺可爲簾也海南雜志商舶見波中雙檣遙
漾高可十餘丈意其爲舟老長年曰非舟此海鰕乘霽
曝雙鬚也嶺表錄海鰕皮殼嫩紅色腦殼與前兩脚
有鉗者色如朱土人多製爲杯謂之鰕杯亦有以其鬚
爲簪杖者王隱晉書吳復置廣州以南陽滕修爲刺
史或語修鰕長一丈修不信其人後故至東海取鰕鬚
長四五尺封以示修修乃服嶺南錄異劉恂者曾登
海舶見二巨鰕殼頭尾鉗足具全各七八尺首占其一
分觜尖利如鋒刅觜上有鬚如紅筯各長二三尺雙脚
有鉗鉗麤如人大指長二尺餘上有芒刺如薔薇枝赤
而銛硬手不可觸腦殼烘透彎環尺餘何止於杯盂也
洞冥記有丹鰕長十丈鬚長八尺有兩翅其鼻如鋸
載紫桂之林以鬚纏身急流以爲栖息之處馬丹嘗折
鰕鬚爲杖後棄杖而飛鬚化爲丹亦在海傍北戶錄
紅鰕出潮州番州南巴縣大者長二尺土人多理爲杯
或釦以白金轉相餉遺正字通今閩中有五色鰕兩
兩乾之謂之對鰕一曰以雌雄爲對爾雅翼梅鰕梅
雨時有之蘆鰕青色相傳蘆葦所變白鰕青鰕各以其
色泥鰕相傳稻花變成多在田泥中一名苗鰕又海中
有鰕姑狀如蜈蚣云管鰕祝允明野記言公牒列海
味名有強鰕水精鰕&KR0008;白鰕紅芒鰕蝶肚鰕侯鯖錄
鰕狀如蜈蚣而擁楯者名鰕公小而緊身無肉者名鰕
狗南越志鰕䱜長五丈尾似鰕
螺(蠃蠡同)(附寄居)
總論易離爲蠃(剛在外也)風俗通公輸般見蠡出頭潛
以足畫之蠡引閉其戶終不可開因效之設於門戶欲
使閉藏當如此固密也楊愼外集螺色白磨之則紫
文生搜神記福州謝端釣於江上𫉬一巨螺大如斗
置之於家出歸則飲食盈案端潛伺之有一好女子具
饌於室執而問之曰吾螺女水神也天帝憫君孤孑遣
爲具食君已悉我當去乃畱空螺曰君有所求當取於
其中因出門不復見後端有乏探螺皆如意傳數世猶
在號江曰螺女江洲曰螺女洲廟曰螺女廟其地在虔
州西南原化記義興吳堪爲縣吏家臨荆溪忽得大
螺已而化女子號螺婦縣令聞而求之堪不從乃以事
虐堪曰今要蝦䗫毛鬼臂二物不𫉬致罪堪語螺婦即
致之
詳𩔖山堂肆考螺種最多有砑螺珠螺梭螺泥螺白
螺或生田澤或生海塗或生巖石上華夷鳥獸考殼
尖長者曰鑽螺有刺曰刺螺又有拳螺劍螺斑螺丁螺
爾雅郭註螺大者如斗出日南漲海中可以爲酒杯
疏其小者名蜬陸詩註南人目螺之有文者曰雲螺
用以酌酒南州異物志扶南海有大螺如甌從邊直
旁截破因成杯形或合而用之螺體蜿蜒委曲酒在内
自注傾覆終不盡以伺誤相罰爲樂嶺表錄異鸚鵡
螺旋尖處屈而咮如鸚鵡觜故以此名殼上青綠斑大
者可受二升殼内光瑩如雲母裝爲酒杯竒而可翫
南州異物志鸚鵡螺狀如覆杯頭如鳥頭向其腹視似
鸚鵡故以爲名肉離殼出食飽則還殼中若爲魚所食
殼乃浮出人所得質白而紫文如鳥形與觴無異故因
其𧰼鳥爲作兩目兩翼也異苑鸚鵡螺脱殼而遊朝
出則有蟲𩔖如蜘蛛入其殼中螺夕還則此蟲出庾闡
所謂鸚鵡内遊寄居負殼者也海槎餘錄鸚鵡杯即
海螺産於文昌海面頭淡青色身白色周遭間赤色數
稜好事者用金廂飾凡頭脛足翅俱備置之几案亦異
常耳異物志蒼鷹螺江東人以爲椀嶺表錄異紅
螺大小亦𩔖鸚鵡螺殼薄而紅亦堪爲酒器刳小螺爲
足綴以膠漆尤可佳尚也幽明錄武帝幸瓠子河聞
水底有絃歌之聲有老翁出獻帝一紫螺殼中有物狀
如牛脂拾遺記蓬萊山一名防丘亦名雲來有大螺
名躶步負其殼露行冷則復入其殼生卵著石上則軟
取之則堅彙苑詳註蓼螺味辛如蓼紫貝螺紫色有
斑文鈿螺光彩可飾鏡背事物紺珠甲香一名香螺
大者如甌面青黃殼岨有刺長四五寸合衆香更芳獨
燒則臭本草螺甲出雲南者如掌取靨燒灰合香者
多用之雲烟過眼錄長生螺數枚置之醋中則活
傅肱蟹譜海中有小螺以其味辛謂之辣螺可食至二
三月間多化爲蟛螖今人有得螯跪半成而尚畱殼中
者此其證也事物原始僧家用海螺以供法器亦日
南海中所産也山堂肆考田螺形圓底銳大者如梨
橘小者如梅李其性大寒秋冬多有水蛭入黶中須去
之方可食事物紺珠青螺如田螺而大磨去粗皮翠
色可琢器事物原始鬼螺全似蝸牛而黃小雨後好
緣桑上東坡云升高不知回竟作黏壁枯山堂肆考
海螄螺生海塗中有人見其羣變爲䖟飛去或云此螺
能高跳丈許蓋遷其處也水族加恩簿惟爾田青(謂螺)
(螄也)微藏淺味無所取材世或烹調以爲怪品今授具體
郎
寄居草木子寄居一名寄生殼如蝸而一頭小蟹一
頭螺蛤小蟹寄在螺殼間常候螺開出食螺欲合遽入
殼中酉陽雜俎寄居之蟲如螺而有脚形似蜘蛛本
無殼入空螺殼中載以行觸之縮定如螺閉戶也火炙
之乃走始知其寄居也閩部疏寄生最竒海上枯蠃
致存者寄生其中載之而行形味似鰕細視之有四足
兩螯又似蟹𩔖得之者不煩剔取曳之即出以肉不附
也炒食之味亦脆美
蚌(附珧蟶)
總論易離爲蚌埤雅蚌孚乳以秋蚌聞雷聲則&KR0146;
其孕珠若懷姙然故謂之珠胎與月盈朒淮南子所謂
日至而麋鹿角解月死而螺蚌膲者也一名蜃文心
雕龍蚌病成珠唐新語唐麟德中封禪用取明水李
敬眞曾八九月取蛤蚌一尺三寸者依法試之至半夜
得水四五升清波雜志江南徐知諤嘗得畫牛一軸
晝則嚙草欄外夜則歸臥欄中僧錄贊寧曰南倭海水
或減則灘磧微露倭人拾方諸蚌腊中有餘淚數滴得
之和色著物則晝隱而夜顯沃焦山時或風撓飄擊急
有石落海岸得之滴水摩色染物則晝顯而夜晦諸學
士皆以爲無稽寧曰見張騫海外異物記夷事略晏
陀蠻以蚌甲爲兵三國典略周天和元年夏齊冀州
人於蚌蛤中得瑤環一雙老學菴筆記處士李璞居
壽春一日登樓見淮灘雷雨中一龍騰起雨霽行灘上
得一蚌頗大偶拾視之其中有龍蟠之迹宛然鱗鬛爪
角悉具輿地紀勝湘水中有穴名太濩有兩蚌大如
車輪岳陽風土記洞庭湖中舊有巨蚌其大如片帆
夜深側立一殼乘風往來烟波間中吐巨珠與月相射
漁者取之終不可得近久不見五雜組吳陳湖傍有
巨潭中産老蚌其大如船一日張口灘畔有浣衣婦以
爲沉船也蹴之蚌閉口而没婦爲驚仆嘗有龍來取其
珠蚌與鬭三晝夜風濤大作龍爪蚌於空中高數丈復
墜竟無如之何景泰七年冬河冰盡合蚌自湖西南而
出冰皆摧破堆壅兩岸如積雪然以後遂不知所之矣
名𩔖爾雅蚌含漿註蚌即蜃也疏說文云蜃屬謂老
産珠者也一名蚌一名含漿徐充南方記珠蚌殼長
三寸在漲海中拾遺記燕昭王時有黑蚌飛翔去來
於五岳之上昔黃帝時霧成子遊寒山得黑蚌於高崖
故知黑蚌能飛矣此蚌千歲一生珠大業拾遺錄南
方林邑有大蚌盈車明珠至寸不以爲貴國人不採
東坡問荅錄佛印臨澗掬水怡然忘機坡詰之荅曰聞
此中有花紋小蚌可愛欲得數枚置之盆池間以供閒
玩天中記說文云鮚蚌也漢律會稽獻鮚醬二升漢
書註鄞有鮚埼亭師古曰鮚音結蚌也長一寸廣二分
有一小蟹在其腹中埼曲岸也其中多鮚故以名亭
爾雅疏蜌一名螷蚌屬也說文云脩爲螷圓爲&KR1748;郭云
今江東呼蚌長而狹者爲螷其肉可爲醢
珧爾雅蜃小者珧註珧玉珧即小蚌通志昆蟲略
玉珧可飾佩刀削詩傳云天子玉琫而珧珌是也山海
經激女水中多蜃珧今廣州東南道極多人取以摩作
棋子鬻之正字通珧蜃屬形似蚌殼中肉柱長寸許
俗謂之江珧柱本草一名玉珧一名海月又名馬頰馬
甲廣州謂之角帶子萬震海物異名記江瑤柱厥甲
美如瑤玉肉柱膚寸名江瑤柱紺珠江珧柱一名楊
妃舌隣幾雜誌四明海物江瑤柱第一青鰕次之介
甫云瑤字當作珧柱即如蛤蜊柱即韓文公所謂馬甲
柱也二物無海腥氣藝苑巵言奉化四月南風乍起
江瑤或日再上可得三四百枚或連歲不上如蚌而稍
大中肉腥而韌不中口僅四肉牙佳耳長可寸許員半
之白如珂雪以嫩雞汁熟過之一沸即起稍久則味盡
矣甘鮮脆美此所謂柱也水族加恩簿咨爾獨步王
江殊(謂江瑤也)鼎鼐仙姿瓊瑤紺體天賦巨美時稱絶佳宜
以流碧郡爲靈淵國追號玉柱仙君稱海珍元年
蟶正字通蟶小蚌生海泥中長二三寸大如指似&KR1173;
蜆閩粤人以田種之謂之蟶田呼其肉爲蟶腸山堂
肆考蟶穴居似馬刀而殼薄其性甚寒能消渴藝苑
巵言海味龜脚蟶次之
蜃
大戴禮十一月雉入淮爲蜃蜃蒲盧也周禮鬯人掌
四方山川用蜃器注器以蜃灰飾之令白者鄭謂之义
灰以义刺泥中搏取得蜃而名周禮地官掌蜃共堙
壙之蜃註未施槨前施蜃灰棺下禦濕也(以上蜃爲蛤𩔖)海
物異名記蜃布泥有疆界其蒸氣也爲樓埤雅蜃形
如蛇而大腰以下鱗盡逆一曰狀似螭龍有耳有角背
鬛作紅色嘘氣成樓臺望之丹碧隱然如在烟霧高鳥
倦飛就之以息喜且至氣輒吸之而下今俗謂之蜃樓
將雨即見史記曰海旁蜃氣成樓臺是也世云雉與蛇
交而生蜃得其脂和蠟爲燭香聞百步烟出其上皆成
樓閣之狀矣太平廣記歙州歙縣黃墩湖有蜃嘗爲
呂湖蜃所鬭湖之近村有程靈洗者好勇善射夢蜃告
之曰吾甚爲呂湖蜃所厄明日又來君能助吾必厚報
束白練者吾也明日與村少年鼓噪於湖邊須臾波濤
湧激聲似雷霆見二牛相馳其一甚困而腹肋皆白靈
洗彎弓助之正中後蜃歸呂湖未到而斃合璧事𩔖
蜃精化爲美少年以珍寶財貨數萬娶潭州刺史賈至
女眞君求見賈使君謂曰聞君有貴壻愼郎乃蛟蜃老
魅焉敢遁形蜃精復變本形爲吏所殺(以上蜃爲蛟𩔖)五雜
組爾雅曰蜃小者珧是以蜃爲蚌屬羅願曰蜃大蛤也
故海中車螯亦有謂之蜃者然古人蛟蜃同稱若蚌蛤
屬豈能變化爲人害據陸佃埤雅所云則蜃有二種而
海市蜃樓及許遜所誅愼郎者必非珧蛤明矣又雉入
大水爲蜃雉本蛇所化晉武庫中雉飛而得蛇蛻是也
則其入水爲蜃亦從其𩔖耳而羅氏以爲蛤屬俱誤也
(此以爲二物)七脩𩔖藁雉入大水爲蜃雉野雞鄭康成淮
南子高誘俱註蜃爲大蛤玉篇亦曰蜃大蛤也墨子又
曰蚌一名蜃蚌非蛤𩔖乎禮記之註曰蛟屬埤雅又以
蚌蜃各釋似非蛤𩔖然按本草車螯之條曰車螯是大
蛤一名蜃能吐氣成樓臺又嘗聞海中蜃氣成樓垣章
龜經曰蜃大者如車輪島嶼月間吐氣成樓與蛟龍同
也則知此爲蛤明矣况爾雅翼引周禮諸家辯蜃爲蛤
甚明禮記之註以謂雉由於蛇化之說故以雉子爲蜃
埤雅旣曰似蛇而大腰下盡逆鱗知之悉矣然復疑之
一曰狀似螭龍有耳有角則亦聞而識之不若本草章
龜經爲是即一物耳(此以爲一物)
蛤
總論禮月令仲秋月雀入大水爲蛤述異記淮水
中黃雀至秋化爲蛤至春復爲黃雀五百年化爲蜃蛤
南越志凡蛤之屬開口聞雷鳴不復閉口酉陽雜
俎蛤蜊候風雨能以殼爲翅飛博物志東海有蛤鳥
常啖之其肉消盡殼起浮出更薄在沙中岸邊潮水往
來碏薄蕩白如雪入藥最精勝採取自死者古今注
鳧鴈嘗在湖邊沙上食沙石悉皆銷爛惟食蛤不消隨
糞而出用以爲藥倍勝常者文昌雜錄少監孫莘老
莊居在高郵湖邊嘗一夕隂晦湖中珠見微有光彩俄
而光明如月隂霧中人面相覩忽見蚌蛤如蘆席大一
殼浮水上一殼如張帆狀其疾如風舟子航小艇競逐
之終不可及既遠乃没北史有人患脚跟腫痛諸醫
莫能識之徐之才曰蛤精疾也因乘船入海每垂脚水
中疾者曰實曾如此之才爲剖得蛤子二大如榆莢
酉陽雜俎隋帝嗜蛤所食必兼蛤味逾數千萬矣忽有
一蛤椎擊如舊帝異之安置几上乙夜有光及明肉自
脫中有一佛二菩薩像帝悲悔誓不食蛤天中記開
寶六年漢陽軍獻蛤有文隱起成龍長五寸許金色鱗
甲皎然杜陽雜編唐文宗好食蛤蜊一日左右方盈
盤而進中有擘之不裂者上疑其異乃㷊香祝之俄頃
自開中有二人形眉端秀體質悉備螺髻瓔珞足履菡
萏謂之菩薩上遂置之於金粟檀香合以玉屑覆之賜
興善寺令致敬禮續聞見近錄京師舊未嘗食蜆蛤
自錢司空始又以蛤蜊爲醬於是海錯悉鹽以走四方
清異錄韋巨源上燒尾食有冷蟾兒羹(冷蛤蜊)水族
加恩簿合州刺史仲扄(謂蛤蜊也)重負雙宅閉藏不發旣命
之爲含津令陞之爲慤誠君矣粉身功大償之實難宜
授紫暉將軍甘鬆左右丞試甘圓内史
詳𩔖漢武内傳西王母曰仙藥次有白水靈蛤飛
燕外傳眞臘夷獻萬年蛤光彩若月照人亡妍醜皆美
艷帝以蛤賜后后以蛤妝五成金霞帳帳中常若滿月
彙苑詳註番禺每大雷大蛤從空而下名天蛤說
文蛤有三皆生於海蛤蠣千歲鳥所化也海蛤百歲鷰
所化也魁蛤一名復累老服翼所化本草經文蛤表
有文又曰馬刀一曰名蛤小紫斑者曰文蛤兩頭尖者
曰齊蛤事物原始馬刀一名馬蛤生江海中長六七
寸肉似蚌今人多不識之似今之蝏䗒京師謂之&KR3042;岸
河中呼爲&KR1173;䗯大抵蛤蜊蜆皆相𩔖也又一種名游波
極𩔖海蛤其黃蛤殼色俱黃細小而長狀如小蚌人欲
覓之鋤於泥塗之中得之其味極美不能多得鄞慈二
縣無此不欵上賓雨航雜錄西施舌一名沙蛤大小
似車螯而殼自肉中突出長可二寸如舌是物海燕所
化久復爲燕其性熱閩部疏海錯出東四郡者以西
施舌爲第一蠣房次之西施舌本名車蛤以美見諡出
長樂澚中泉南雜志西施舌殼似蛤而長外色若水
蚌殼内色如孔翠肉白似乳形酷肖舌闊約大指長及
二寸味極鮮美無可與方舌本有數肉條如鬚然是其
飲處庶物異名疏方諸大蛤也一名隂燧淮南子方
諸見月則津而爲水摩拭令熱向皎月下則生數滴一
曰銅盤受之下數石海物異名記蜜丁魁蛤之子也
興化府志朗晃蛤蜊𩔖但形厚而脣黑耳此物食沙
故肉多沙本草拾遺擔羅蛤𩔖生新羅國臨海志
蘆雉似蛤蜊殼小薄耳雨航雜錄&KR1173;䗯似小蛤而長
匾殼有毛是物行有前無却本草海月南海水沫所
化煮時猶變爲水似半月因以名之海蛤𩔖也雨航
雜錄海月大如鏡白色正圓其柱如搔頭土人鱗次之
爲天窗
車螯
本草車螯是大蛤一名蜃正字通車螯海蛤也殼色
紫有斑點肉可食俗譌呼昌娥謝靈運答弟書前月
十二日至永嘉郡蠣不如鄞縣車螯亦不如北海水
族加恩簿杜口中郎將白中隱(謂車螯也)負乃厚德韜其雅
姿可含珍大元帥豐甘上柱國兼脆尹臨海水土記
似車螯而角不正者曰移角殼薄者曰姑勞小者曰羊
蹄出羅江
牡蠣
本草牡蠣一名蠣蛤一名牡蛤陶隱居云是百歲雕所
化此物附石而生磈礧相連如房故名蠣房一名蠔山
晉安人呼爲蠔莆初生海邊才如拳石四面漸長有一
二丈者嶄巖如山每一房内有蠔肉一塊肉之大小隨
房所生大房如馬蹄小者如人指面每潮來則諸房皆
開有小蟲入則合之以充腹海人取之皆鑿房以烈火
逼開之挑取其肉趁墟市以易醑南越志南山謂蠣
爲蠔甲爲牡蠣合澗洲圓蠣土人重之語曰得合澗一
蠔雖不足豪亦可以高雨航雜錄漁者於海淺處植
竹扈竹入水纍纍而生斫取之名曰竹蠣文𨕖玄蠣磈
磥而碨䃁注云長七尺形如馬蹄又謂梅花蠣是物除
熱𥙷傷澀精益血土人用以爲醬曰蠣黃醬樂清縣新
溪口有蠣嶼方圓數十畝四面皆蠣其味偏好閩部
疏蠣房雖介屬附石乃生得海潮而活凡海濱無石山
溪無潮處皆不生余過莆迎仙寨橋時潮方落兒童羣
下皆就石間剔取肉去殼連石不可動或畱之仍能生
其生半與石俱情在有無之間殆非蛤蚌比也酉陽
雜俎牡蠣言牡非謂雄也介蟲中惟牡蠣是鹹水結成
也庶物異名疏道家方以左顧爲雄故名牡蠣右顧
是牝蠣或以頭尖爲左顧陳藏器云天生萬物皆有牝
牡惟是鹹水結成塊然不動隂陽之道何從而生且如
牡丹豈有牝丹乎此物無目更無顧盼然南州志蠣房
贊曰海曲蠣房或名蠔山眉渠磊砢牝牡異斑肉曰蠣
黃醰味海蠻按此則誠有牝蠣以斑别矣清暑筆談
東坡在海南食蠔而美貽書叔黨曰無令中朝士大夫
知恐争謀南徙以分此味石藥爾雅牡蠣一名石雲
慈水族加恩簿房叔化(謂牡蠣也)粉厠湯丸裹護丹器可
授豪山太守異物志古賁灰牡蠣殼也五雜組蠣
不惟味佳亦有益於人其殼堪燒作粉殊勝石灰也
泉南雜志泉無石灰燒蠣房爲之堅白細膩經久不脫
鰒魚
三蒼郭璞註鰒狀似蛤偏著石後漢伏隆傳張步遣
使獻鰒魚後山談叢石决明登人謂之鰒魚明人謂
之九孔螺草木子石决明海中大螺也生南海崖石
上海人泅水取之乘其不知用手一撈則得當其覺知
雖斧鑿亦不得也山堂肆考鰒殼開合於海潮中其
殼光明可愛續博物志陶隱居云鰒魚甲大者如手
明耀五色内亦含珠郭璞石决明贊鰒似蛤無鱗有
殼一面附石細孔雜雜或七或八南史時淮北屬江
南無復鰒魚或有間關得至者一枚直錢數千五雜
組北地珍鰒魚每枚三錢漢王莽啗鰒魚憑几不復睡
後漢吳良爲郡吏不阿太守賜良鰒魚百枚則古人已
重之矣鰒音樸入聲今人讀作鮑非也韻譜云一名石
决明一殼如笠黏石上閩中亦有之但差小耳
蚶(附蜆)
爾雅魁陸註本草云魁狀如海蛤圓而厚外有理縱横
即今之蚶也疏按本草蟲魚部云魁蛤一名魁陸生東
海正圓兩頭空表有文陶隱居注云形似紡軖小狹長
外有縱横文理云是老蝙蝠化爲者是也又一名蚶
嶺表錄異瓦屋子蓋蚌蛤之𩔖也南中舊呼爲蚶子頃
因盧鈞尚書作鎮遂改爲瓦屋子以其殼上有稜如瓦
壠故以此名焉殼中有肉紫色而滿腹廣人尤重之多
燒以薦酒俗呼爲天臠炙食多即壅氣背膊煩疼未測
其性也五雜組蚶大者如斗可爲香爐蚌大者如箕
此皆海濱人習見不足爲異也郭璞江賦洪蚶專車
臨海異物志蚶之大者徑四寸肉味佳今浙東以近
海田種之謂之蚶田後山談叢蚶子益血蓋蛤屬惟
蚶有血藝苑巵言海味寧波酒蚶爲最泉南雜志
蚶大而肥鮮美特異雜俎云鼎俎之味有蚶醬
蜆本草蜆冷無毒小於蛤蜊生淡泊沙水中隋書
劉臻好啖蜆以父諱顯音同蜆呼蜆爲扁螺
諸介族
周書王會成王時封人獻䘏䘏若龜而喙長物𩔖相
感志蝞出南海而寄生龜殼中食之能益人顔色其蟲
出如蝦也水經注疎水中有物如三四歲小兒鱗甲
如鯪鯉射不可入好在磧上自曝膝頭似虎掌爪常没
入水中出膝頭小兒不知欲取弄戲便殺人人有生得
者摘其臯厭可以小使名爲水虎也湘烟錄孫汝徵
云臯厭者水虎之勢也可爲媚藥善使内也霏雪錄
海中有甲物如扇其文如瓦屋惟三月三日潮盡乃出
名海扇一名車渠作杯盛酒過滿不溢臨海水土物
志越王形似&KR1173;殼赤尾而有人爪興化府志空豸俗
呼空大又云泥星其殼極薄其肉極輕虚如水沫本
草介蟲部海燕出東海大一寸狀扁面員背青黑色腹
白脆似海螵蛸口在腹下有五足不知頭尾生時體耎
死即乾脆治隂雨𤼵損傷痛煮汁服取汗愈本草淡菜
一名殼菜似馬刀而厚生東海崖上肉如人牝故又名
海牝肉大者生珠肉中有毛肉有紅白二種性温能𥙷
五臟理腰脚益陽事一名東海夫人會稽志吐鐵歲
時銜以沙沙黑似鐵至桃花時鐵始盡吐泉南雜志
北方謂泥磚曰土坏晉江有介屬亦曰土坏綠殼白尾
其旁有毛山堂肆考海&KR3345;筐石决明之𩔖也但决明
堅而此物殼甚脆易碎背多&KR2334;瘰如蟾皮蒼黑色中有
肉兩頭軟出其肉兩頭穿小兒取其殼以爲戲其形圓
而稍扁如&KR3345;筐故名南越志石&KR0917;形如龜脚生海中
石上得春雨則生花花似草華一名石鮭通雅紫蜐
紫虈即今仙人掌丹鉛總錄荀子東海有紫結魚鹽
紫結即石&KR0917;也一名紫&KR2134;蚌蛤𩔖也春而𤼵華文𨕖所
謂石&KR0917;應節而揚葩是也王維送元中丞詩去問珠官
俗來經石&KR0917;春&KR2134;或作虈非海槎餘錄相思子生於
海中如螺之狀而中實若石焉大比荳粒好事者藏置
篋笥積歲不壞亦不轉動若置醋一盂試投其中遂移
動盤旋不已亦一竒物也閩部疏莆田青山海濱産
小白石狀似杏仁而擘兩瓣腹有文如蟲貯之醯碟中
兩石離立相對須臾能自動兩相迎合名之曰雌雄石
亦曰相思曾得四瓣試之果爾惟醯則易行他物則否
竟不解所以志所不載也
諸水族
臨海異物志土肉正黑如小兒臂長大五寸中有腸無
目有三十足如釵股大者一頭長尺餘本草土肉可
炙食李時珍曰此蟲魚之屬與土精名封同𩔖寧波
府志沙噀塊然一物如牛馬腸臟頭長可五六寸許胖
軟如水蟲無首無尾無目無皮骨但能蠕動觸之則縮
小如桃栗徐復擁腫土人以沙盆揉去其涎腥雜五辣
煮之脆美爲上味嶺表錄異沙筯生海岸沙中春時
吐苗其心苦骨白且勁可爲酒籌俗呼塗釵酉陽雜
俎南海有水族前左脚長前右脚短口在脇旁背上常
以左脚捉物置於右脚右脚中有齒嚙之方内於口大
三尺餘其聲术术南人呼爲海术庶物異名疏陽遂
足背青黑腹下黃白有五足長短大小皆等不知頭尾
所在生時體軟死即乾脆雨航雜錄石勃卒形短圓
三寸長四寸身赤腹泡急其形勃卒故名一名來魚或
曰石屑入水所化五侯鯖陵龍黃身四足形短尾長
有鱗無角南越佳羞見者競逐本草魚虎有毒背上
刺著人如蛇咬皮如蝟有刺頭如虎生南海亦有變爲
虎者
格致鏡原卷九十五
