格致鏡原卷九十一大學士陳元龍撰
水族𩔖(二)
魚總
淮南子介鱗生蛟龍蛟龍生鯤鯁鯤鯁生建邪建邪生
庶魚凡鱗者生於庶魚天文錄魚星主理隂陽而知
雲雨之期也故讚曰漢中魚星知雲雨也占曰魚星明
大河海水皆出又云魚星明大則隂陽和氣魚星忽不
明而在則魚多魚星亡則魚少晉書天潢南三星曰
咸池魚囿也永嘉記青田谿冬天水熱如湯衆魚歸
之名曰魚倉禮記立春後十日魚上冰曹植說醎
水之魚不遊於江淡水之魚不入於海田家雜占魚
躍離水面謂之秤水主水漲高多少增水多少本草
綱目鱗者𥻘也魚産於水故鱗似粼行則上水恐亂鱗
也五雜組凡魚之游皆逆水而上雖至細之鱗遇大
水亦搶而上盖逆則其鱗順順而反逆矣小史集雅
流水之魚背鱗白而味美止水之魚背鱗黑而味惡
說林魚懷珠而鱗紫天玄主物簿魚之懷珠至五十
年則無復鼓鰓腦上有汗其鬐鱗口眼皆異鬐當紫色
眼當紅色口當赤色頥生論魚無氣物𩔖相感志
魚始雷向下未驚蟄頭皆向上小史集雅魚目不瞑
隂陽自然變化論魚不見水小史集雅濕生者眼
無胞淮南子月者隂之宗是以月虧則魚腦減月盈
則魚腦盈古文竒字魯从魚从自凡物之息以鼻魚
鼻孔最小氣不能遽通以腮為呼吸正字通宋淳化
三年京師里巷婦女裝鏤魚腮中骨號魚媚子以飾面
或曰魚水族隂𩔖面為六陽之首隂侵陽將有災明年
秋冬積雨衢路水深數尺民被其害爾雅魚枕謂之
丁魚腸謂之乙魚尾謂之丙注枕在魚頭骨中形似篆
書丁字可作印乙丙皆似篆書字因以名焉席上腐
談禮記魚去乙鄭氏注云魚體中害人者東海鰫魚有
骨名乙在目傍狀如蒙篆乙字食之鯁人不可出周
書西海魚骨魚幹魚脇北海魚釰(魚兵如釰也)魚石(頭中石也)大
都&KR0008;魚魚刀咸會於中國錦繡萬花谷腹腴魚腹下
肥肉也禮記少儀云冬右腴夏右鰭注云冬氣在上腴
腹下也夏氣在下鰭脊也名物通玉腴魚脬也福州
人謂之佩羹本草綱目鱁鮧魚膘也即魚白膠南
史宋明帝以蜜漬鱁鮧一食數升齊民要術造鱁鮧
法取石首魦魚鯔魚三種腸合之食色紳言魚卵不
經鹽漬三年尚可再活魯語魚禁鯤鮞韋昭注魚未
成子在胎也爾雅疏凡魚之子總名鯤說文鮞魚
子也䲊魚子生者也鮞是子之在胎者䲊是子之散泊
在草者演繁露凡魚産子必竝木根草幹戛刮其腹
子乃得出出則黏根著莖之上離離如珠然後泥不能
掩浪不能漂其子乃得成魚也彙苑詳註凡魚嘯子
必沿水痕雖乾涸十年遇水即生其長甚易其嘯子也
以五月鯉魚以五月下惟銀魚鱠殘魚嘯子於冰冰解
三日乃生也唐書太宗觀魚於西宫見魚躍焉問其
故漁者曰此當乳也於是中網而止本草李時珍曰
凡魚皆冬孕子春末夏初則於湍水草際生子有牡魚
隨之灑白覆子數日即化出謂之魚苗北戶錄南海
諸郡人至八九月於池塘間采魚子著草上懸於竈烟
上至二月春雷𤼵時却收草浸於池塘間旬日間如蝦
䗫子狀鬻於市號魚種育池塘間一年内可供口腹也
通雅陸文裕深云今人家池中所蓄其種皆出九江
謂之魚秧每歲三月初旬挹取於水細如髮以水養之
舟中漸次成長九江設厰以課之洪武十四年欽差總
旗王道兒等至府編僉漁人謂之澇戶南海諸郡收魚
子出如科斗謂之䱊䲑黃省曾養魚經仲春取子於
江曰魚苗畜於小池稍長入&KR0034;塘曰&KR0034;&KR0008;可尺許徙之
廣池飼以草九月乃取有難長之秧曰艋艘其首黃色
曰螺師青以其食螺師也故名其口尖朞年而鼻竅始
通不得通則死長至尺許乃易大談苑小池中魚至
九月十月間宜取投大水中不爾冬間俱凍死養魚
經魚之行遊晝夜不息有洲島環轉則易長養魚經
魚食楊花則病留青日札魚食巴豆而浮說文池
魚滿三千六百蛟來為之長能率魚飛置笱水中即蛟
去談苑眉州有人家畜數百魚深池中以塼甃四圍
皆屋凡三十餘年一日天晴無雷池中忽𤼵大聲如風
雨皆躍起羊角而上不知所往舊說不以龜守則為蛟
龍所取余以謂蛟龍必因風雨疑此魚圈局三十餘年
日有騰拔之志精神不衰久而自逹物𩔖相感志守
魚取道中棄胞盆覆之埋池四角魚則永在池不敢出
也南史宋盧道𨼆居廬陵屋前有池養魚皆名呼之
次第來取食王制獺祭魚然後漁人入澤梁曲禮
水潦降不獻魚鱉注水涸易得不足貴也周禮䱷人
掌以時漁為梁注梁水以取漁後山談叢魚行隨陽
春夏浮而溯流秋冬沒而順流漁者隨其出沒上下而
取之酉陽雜俎興州有一處名雷穴水常半穴每雷
聲水塞穴流魚隨流而出百姓每候雷聲繞樹布網𫉬
魚無限非雷聲漁子聚鼓擊於穴口魚亦輙出所𫉬半
於雷時朝野僉載峰州有一道水從吐蕃中來夏冷
如冰雪有魚長一二寸來去有時竝水上如粥人取烹
之而食千萬家取不可盡不知所從來曲洧舊聞溱
洧其水清有魚數種土人不善施網罟冬積柴水中為
&KR0008;(音滲)以取之以搗澤蓼雜煮大麥撒深潭中魚食之輙
死浮水上可俯掇久之復活謂之醉魚云溪蠻叢笑
山猺無漁具上下斷其水揉蓼葉困魚魚以辣出名癆
魚珍珠船漁人以猢猻毛置網四角則多得魚云魚
見之如人見錦繡也管子涸川之精生蟡一頭兩身
其形若蛇其長八尺以其名呼之可以取魚鱉酉陽
雜俎魚有睫及目合腹中有連珠二目不同連鱗白鬐
腹下丹字竝殺人曲禮槀魚曰商祭鮮魚曰脡祭注
槀乾商度也度燥濕之宜脡直也魚鮮者不餒挺然直
也山堂肆考晉人以魚為鮭菜梁受家貧愧無鮭菜
以待君子庶物異名疏銀刀魚也杜詩出網銀刀亂
世說蠻名魚為娵隅清異錄楊虞卿家號魚為水
花羊避諱故也東坡志林僧家謂魚為水梭花譚
峭化書庚氏穴池搆竹為凭檻登之者其聲策策焉辛
氏穴池搆木為凭檻登之者其聲堂堂焉二氏俱牧魚
於池中每凭檻投餌魚必踴躍而出他日但聞策策堂
堂之聲不投餌亦踴躍而出則是庚氏之魚可名策策
辛氏之魚可名堂堂食之化也陳善捫蝨新話人有
於庭檻間鑿池以牧魚者每鼔琴於池上即投以餅餌
其後魚但聞琴聲丁丁然雖不投餅餌亦莫不跳躍而
出客不知其意在餅餌也以為瓠巴復生昔庚氏之魚
可名策策辛氏之魚可名堂堂則此庭下之魚可名丁
丁矣雲龍州志普河魚池在趙州東北五里池中多
魚人不敢捕云龍王兵也瓊州志魚爺井在瓊州府
文昌縣西相傳泉與海通中有大魚頭白俗呼為魚爺
有人呼之即出楊慎外集風道北來天乃大水泉蛇
乃化為魚是謂魚婦死即復蘇古今注江東謂青衣
魚為婢&KR0008;魚為童子文選魚婢小魚也亦曰妾魚
酉陽雜俎蜥蜴以魚為偶莊子朽瓜化為魚物之變
也三秦記江海集龍門下登者化龍不登者點額暴
腮記異錄地誌慈州文城縣搔口本夏禹鑿山通河
年年魚化之地也每春大魚竝河西上唐人嘗勅禁采
捕至仲春後有點額不化者傍岸求死終不過富平津
浮梁孟州歲以致貢酉陽雜俎江中小魚化為蝗而
食五穀者百歲為鼠報應錄唐豫章民有熊慎者其
父以販魚為業嘗載魚宿於江滸聞千百念佛經聲驚
而察之乃船中諸魚也遂歎異而悉取放之不復以漁
為業五雜組唐天寳間當塗民劉成李暉以巨舫載
魚有大魚呼阿彌陀佛俄而萬魚俱呼其聲動地晉
書魏嘉平四年五月有二魚集於武庫屋上此魚孽也
王肅曰魚生於水而升於屋介鱗之物失其所也邊將
其殆有棄甲之變乎白六帖光啟二年揚州雨魚
權衡庚申外史元順帝時天雨魚長尺許城中人家皆
取而食之朝野僉載杭州富陽縣韓珣莊掘井纔深
五六尺土中得魚數十頭土有微潤歙州圖經歙州
赤嶺下有大溪俗傳昔有人造横溪魚梁魚不得下半
夜飛從此嶺過其人遂於嶺上張網以捕之魚有越網
而過者有飛不過而變為石者西京雜記昆明池刻
玉石為魚每至雷雨魚常鳴吼鬐尾皆動漢世祭之以
祈雨往往有驗廣輿志重慶府涪州江心有雙魚刻
石上每一魚三十六鱗見則歲豐
金魚
山堂肆考金魚體如金一名火魚有通身赤者有半身
赤者有亂赤紋者有背赤文作卦形者有頭赤尾白者
有鱗赤身白者色象各各不同碧鷄山下洞内有金線
魚中都有玳瑁魚雪質而黑章的礫若漆儼然玳瑁文
采尤可觀也七脩𩔖藁杭自嘉靖戊申來生有一種
金鯽名曰火魚以色至赤故也人無有不好家無有不
畜競色射利交相争尚多者十餘&KR2265;金魚不載於諸書
鼠璞以為惟六和塔寺池有之故蘇子美六和塔詩云
沿橋待金鯽竟日獨遲留東坡亦曰我識南屏金鯽魚
南渡後則衆盛也據此始於宋生於杭今南北二京内
臣有畜者又異於杭其紅真如血色然味比之鮒鯽遠
不及杭又有金鯉亦佳二魚雖有種生或曰食市中汚
渠小紅蟲則鮒之黑者變為金色矣羣芳譜金魚有
鯉鯽鰍鱉數種鰍鱉尤難得獨金鯽耐久肉味短而韌
甘鹹平無毒自宋以來始有蓄者今在在養玩矣初出
黑色久乃變紅又或變白名銀魚有紅白黑班相間者
有金管者三尾者五尾者甚且有七尾者時頗尚之
養魚經嘗怪金魚之色相變幻遍考魚部即山海經異
物志亦不載讀子虚賦有曰網玳瑁紫貝及魚藻同置
五色文魚固知其色相自來本異而金魚特總名也惟
人好尚與時變遷初尚純紅純白繼尚金盔金鞍錦被
及印紅頭裹頭紅連鰓紅首尾紅鶴頂紅若八卦若骰
色繼尚黑眼雪眼珠眼紫眼瑪瑙眼琥珀眼四紅至十
二紅二六紅甚有所謂十二白及堆金砌玉落花流水
隔斷紅塵蓮臺八瓣種種不一總之隨意命名從無定
顔者也至花魚俗子目為癩不知神品都出自花魚將
來變幻可勝紀哉而紅頭種𩔖竟屬庸板矣第眼雖貴
於紅凸然必泥此無全魚矣乃紅忌黃白忌蠟又不可
不鑑如藍魚水晶魚自是陂塘中物知魚者所不道也
若三尾四尾品尾原係一種體材近滯而色都鮮豔可
當具品第金管銀管廣陵新都姑蘇競珍之珍珠船
南城金魚日食蒸餅白麫二十斤宋史錢塘江有五
色魚鯽首鯉身正字通金魚吉安有一身具五色者
名手巾魚建陽銅山古井五色魚長四寸似龍尾豎四
爪旱取以祈雨置于湖自歸井中
嘉魚
埤雅嘉魚鯉質鱒鱗肌肉甚美食乳泉出於丙穴任
豫益州記嘉魚細鱗似鱒魚蜀山謂之拙魚水經注
東南得丙水口水上承丙穴穴出嘉魚常以三月出十
月入穴穴口廣五六尺去平地七八尺泉懸注魚自穴
下透入水穴口向丙故曰丙穴下注褒水酉陽雜俎
丙穴魚食乳水食之甚温山堂肆考按一統志丙穴
在䕫州府逹縣東北通明𤼵縣井峽中凡十穴皆出嘉
魚春社前魚出穴秋社即歸其出也止於巴渠龍脊灘
首有黑點謂照星象相感而成長身細鱗肉白如玉味
鹹而美蓋食鹽泉也彙苑詳註嘉魚如小鰣魚多脂
煎不假油雲南記雅州諸水多有嘉魚或云黃河中
味魚亦此𩔖也
鯉
埤雅鯉今之赬鯉也一名鱣鯉脊中鱗一道每鱗上有
小黑點文大小皆三十六鱗魚之貴者養生雜纂鯉
至隂之物也本草鯉魚最為魚之主形既可愛又能
神變乃至飛越山河所以琴高乘之山上埤雅鯉魚
今人以盤水養之雖困鱗不反白蓋健魚也養魚經
水畜者魚也以六畝地為池池中有九洲求懷子鯉魚
長三尺者二十頭牡鯉魚長三尺四頭以二月上庚日
内池中令水無聲魚必生至來年二月得魚七萬枚每
頭生三千五百枚所以養鯉者鯉不相食易長又貴也
凡魚遠行則肥池中聚石作九島魚繞之日行千里
水經鱣鯉出鞏穴三月則上度龍門得度為龍矣否則
點額而還三秦記龍門之下每歲季春有黃鯉魚自
海及諸川争來赴之一歲中登龍門者不過十一初登
龍門即有雲雨隨之天火自後燒其尾乃化為龍矣(龍門)
(山在河東界)淮南子詹公能釣千歲之鯉河圖黃帝遊
於洛見鯉魚長三丈青身無鱗赤文成字大魏諸州
記小平津有洞穴鯉魚從穴中出入大者重千斤色青
皮如鮫魚皮清異錄鯉魚多是龍化額上有真書王
字者名王字鯉此尤通神列仙傳子英者舒鄉人也
善入水捕魚得赤鯉愛其色以米穀食之一年長丈餘
遂生角有翼符子務光自投盧川盧川之伯以赤鯉
送之陸游入蜀記貴池去城八十里在秀山下江之
一支别匯為池四隅皆因山石為岸産鯉魚金鱗朱尾
味極美中華古今注鯉魚之大者鱣魚即今之赤鯉
魚也兗州人謂赤鯉為赤驥謂青鯉為青馬謂黑鯉為
玄駒謂白鯉為白騏謂黃鯉為黃騅酉陽雜俎唐朝
律取得鯉魚即宜放之仍不得號赤鯶公賣者决六十
釣磯立談鯉一名穉龍水族加恩簿鯉本三十六
鱗大烹允尚宜授跨仙君子世美公(謂鯉也)水經注范
文日南人為奴時牧於澗中得兩鯉魚欲私食之郎知
詰文文詐云將礪石還非魚也郎至魚所果見兩石文
異之石有鐵文因入山中就石冶鐵作兩刀舉刀向石
鄣咒曰鯉魚變化治石成刀斫石鄣破者是有靈神文
當治此因斫石鄣如龍淵干將之斬蘆芻遂君其地
冀州圖經太和三年文明太后馮氏幸金河府摩磷宫
湯泉釣得鯉魚一雙皆長三尺以黃金鎻穿腮放於池
内後皆長五尺正光元年五月五日天清氣爽聞池内
鏘鏘聲水中驚沸其一浮天化五色雲而去一在池中
至孝昌元年六月行臺元淵北伐頓此决池取魚鱗甲
非常淵令殺之得金二斤八兩淵明年為葛榮所殺
大業拾遺錄梁郡清泠水南有横瀆東南至岩山縣西
入通濟渠忽有大魚似鯉而頭一角長尺餘鱗正赤從
清泠水出頭長三尺許入横瀆逆流西北十餘里不没
入通濟渠於時夾兩岸隨看者數百人皆謂赤龍大鯉
從淵而出此亦唐祚將興之兆
鮪
月令季春薦鮪于寢廟周禮漁人春薦王鮪夏小
正春祭鮪祭不必記而記鮪何也鮪者魚之先至者也
而其至有時爾雅鮥鮛鮪注鮪鱣屬也大者名王鮪
小者名鮛鮪今宜都郡自京門以上江中通出鱏鱣之
魚有一魚狀似鱣而小建平人呼鮥子即此魚也詩
義疏鮪魚形似鱣而青黑頭小而尖似鐵兜鍪口亦在
頷下其甲可以摩薑大者不過七八尺益州人謂之鱣
鮪一名鮥肉色白味不如鱣也今東萊遼東人謂之尉
魚或謂之仲明魚仲明者樂浪尉也溺死海中化為此
魚埤雅鮪魚青黑長鼻體無鱗甲大者長七八尺岫
居至春始出而浮陽埤雅季冬薦魚春獻鮪則鮪别
於魚其來尚矣故鮪仲春從河西上得過龍門便化為
龍否則點額而還博物志河隂岫穴出鮪魚焉東
京賦注王鮪魚名居山穴中其穴在河南小平山長老
言王鮪之魚由南方來出此穴中入河水見日目眩浮
水上流行七八十里釣人見之取以獻天子用祭宋
祁筆記莒公言河陽出王鮪即今黃魚也形如豕口與
目俱在腹下每春二月出於石穴逆河而上人乃取之
其腥不可近官以為鮓獻御其味甚美然有毒
魴
詩汝墳魴魚赬尾注魚勞則尾赤詩義疏魴魚廣而
薄肥恬而少力細鱗魚之美者遼東梁水魴特肥而厚
尤美於中國魴故其鄉語曰居就糧梁水魴是也述
異記洛鯉伊魴貴於牛羊埤雅魴一名魾今之青鯿
也郊居賦曰赤鯉青魴細鱗縮項闊腹魚之美者蓋弱
魚也其廣方其厚褊故一曰魴魚一曰鯿魚魴方也鯿
褊也五雜組魴即鯿也陽晝所謂若食若不食者也
然今之鯿魚最易取常空羣而𫉬之豈古用釣而今用
罟故有難易襄陽耆舊傳峴山下漢水中出鯿魚肥
美謂之槎頭鯿宋張敬兒為刺史齊高帝求此魚敬兒
作六艫船置魚而獻曰奉槎頭縮項鯿魚一千六百頭
養魚經鯿魚縮項穹脊而細鱗博腹其味腴其色青
白即魴魚也古稱漢水槎頭之鯿吳之太湖亦甚佳矣
水族加恩簿縮項仙人(謂鯿也)鬼腹星鱗道亨襄漢宜
授槎頭刺史
鯽
本草鯽魚小而耐寒埤雅鯽魚肉厚而美性不食釣
一名鮒魚形亦似鯉色黑而體促腹大而脊隆所在池
澤皆有之孟詵云鯽是稷米所化其腹上猶有米色少
牢饋食曰魚用鮒十有五而俎蓋魚水物也故取數於
月十有五日而盈淮南子曰月虚而魚腦減今此魚旅
行吹沬如星然則以相即也謂之鯽以相附也謂之鮒
山堂肆考諸魚皆屬火惟鯽魚屬土故能入陽明而
有調胃實腸之功熊氏謂之逆鱗俗語曰冬鯽夏鰋蓋
鯽至冬而肥味甚美也劉邵七華洞庭之鮒出於江
岷紅腴青顱朱尾碧鱗神異經東南方海中有祖洲
上有烜湖其内鯽魚出焉長八尺食之宜暑而避風寒
之氣此魚狀即與江湖小鯽相𩔖耳酉陽雜俎尋陽
有青林湖鯽魚大者二尺餘小者滿尺食肥美亦可止
寒熱也韻語陽秋臨安六和寺有金鯽池蘇子美有
詩自子美後四十年東坡始遊此寺嘗投餅餌待乃略
出不食復入東坡謂此魚難進易退而不妄食宜其夀
四十年如此法苑珠林梁釋法聰臨靈泉有五色鯽
魚就聰手食聰云是雌龍水族加恩簿鮮于羹斫膾
清妙見稱杜陵宜授輕薄使銀絲省饜德郎謂鯽也
楊畢膳夫錄膾莫先於鯽魚鯿魴鯛驢次之鱭魿黃竹
五種為下廣博物志臨川王宏好食鰿魚頭常日進
三百(鰿即鯽魚)范蠡種魚經以活鯽魚用竹刀破之入水
銀少許同水滓油菜碎之和拌入魚腹内再以菜裹之
懸空處四十九日用河水取腹内元子一二粒置於水
中以物蓋之頃之一粒即成一魚孟熙霏雪錄越州
馮裱褙家竭池取魚一巨鯽前有二足如鼠爪即鼠變
也太平廣記謝靈運守永嘉遊石門洞入沐鶴溪泊
舟溪旁見二女浣沙顔貌娟秀非塵俗態以詩嘲之曰
浣紗誰氏女香汗濕新雨對人默無言何事甘良苦俄
而二女微吟曰我是潭中鯽暫出溪頭食食罷自還潭
雲蹤何處覓吟罷不見爾雅鱊鮬鱖鯞註小魚也似
鮒子而黑俗呼為魚婢江東呼為妾魚玄覽鱖鯞三
相從而名妾事物紺珠鱖鯞(音决帚)似鯽而小黑色而
揚赤爾雅翼又名旁皮鯽名妾魚魚婢以其行以三
為率一前二後如妾婢釣磯立談江海有婢妾魚遊
必三一前二後
鱖
李廷飛延夀書鱖魚刺凡十二應十二月誤噉傷人橄
欖核磨水嚥之可解魚畏橄欖故也爾雅翼鱖魚巨
口而細鱗鬐鬛皆圓黃質黑章皮厚而肉緊特異常魚
夏月盛熱時好藏石罅中人即而取之其斑文尤鮮明
者雄也稍晦昧者雌也漁者以索貫一雄置之谿畔羣
雌來齧曳之不捨掣而取之常得十數尾凡魚無肚不
嚼鱖魚有肚能嚼養魚經鱖魚肉味鮮美本草云劉
仙人劉憑常食名桂魚今此魚鄉之人猶有桂之呼
水族加恩簿錦袍氏骨疎肉緊體具文章宜授蘇腸御
史仙盤遊奕謂鱖魚也潛確𩔖書白龍臛鱖肉也
白魚
論衡武王得白魚喉下文曰以予𤼵避暑錄太湖之
白魚冠天下梅後十有五日入時白魚最盛謂之時裏
白一統志白魚出雲南北勝州陳海狀如鯉而色白
中華古今注白魚赤尾曰魟一曰魧或曰魟雄又曰
魧魚子好羣浮水上者曰白萍
青魚
河南通志青魚在濟源形似鯉而背青色又頭中骨煮
拍之可以製器楊慎外集魚魫即青魚枕骨也可為
燈罩又作女冠雨航雜錄青鰶魚冬月肥美海錯之
佳者或以此敵松之鱸也寧波府志地青魚尾有刺
甚長逢物則撥之毒能中人色白者曰地白與魟相𩔖
又名邵陽魚鼠尾魚事物紺珠鰤青黃色腮下有横
骨如鋸
鱠殘魚
博物志吳王江行食膾有餘棄於江中流化而為魚今
江中有名吳王餘膾魚者長四寸大者如箸猶作膾形
高僧傳寳誌對梁帝食膾帝曰朕不知味二十餘年
師何必爾誌乃吐出小魚鱗尾依然今金陵膾殘魚是
也養魚經鱠殘之魚狀如銀魚而大冬月帶子者謂
之挨冰嘯
銀魚
養魚經銀魚其形纖細明瑩如銀太湖之人多鱐以鬻
焉長者不過三寸五雜組海豐産銀魚然湏冬月上
浮時為風吹成冰不能動然後土人琢冰取之春風至
則逸矣鳥獸考銀魚大者如指春生梅溪中杜子美
所謂天然二寸魚者是也山堂肆考銀魚身圓如筋
潔白無鱗目兩點黑寧波志形如麪條而純白色杜
詩註詩云天然二寸魚又名之曰白小當是今所謂麪
條魚者正字通銀魚形如鱠殘海中出者曰龍頭魚
福州一種曰水晶魚事物紺珠龍頭魚頭𩔖龍身似
鰍小而肉嫩
鰷
埤雅鰷魚形狹而長若條然故曰鰷也今江淮之間謂
&KR0008;魚性浮似鱨而白正字通鯈小白魚也俗稱䱗魚
亦曰參條魚小而長時浮水面性好游故名莊子觀
于濠梁鯈魚出游從容以為樂淮南子不得其道若
觀鯈魚望之可見即之不可得荀子鯈䱁者浮陽之
魚也胠於沙而思水則無逮矣註謂此魚好浮於水上
就陽也
鱨
埤雅鱨今黃鱨魚是也性浮而善飛躍故一名揚又名
黃揚舊說魚膽春夏近下秋冬近上詩疏鱨魚似燕
頭魚身形厚而長骨正黃魚之大而有力解飛者今江
東呼黃鱨魚一名黃頰魚尾微黃大者長尺七八寸許
錄異記鱨魚狀如鱧其文赤斑長者尺餘豫章界有
之多居汚泥池中或至數百能為&KR0146;(子故反)鬼幻惑妖怪
亦能魅人
鯶
養魚經鯶魚口闊而盆首似鯉而身圓謂之草魚食草
而易長爾雅注鯇魚即今鯶似鱒而大本草鯇生
江湖間膽至苦主喉閉談苑鯇魚惟食草人刈草以
飼之至八月則不食至三月復食如初嶺表錄異新
瀧等州山田揀荒平處以鋤鍬開為町疃伺春雨丘中
貯水即先買鯇魚子散於田内一二年後魚兒長大食
草根根竝盡既為熟田又收魚利及種稻且無稗草乃
齊民之上術也
鰋
彙苑詳註鰋似鮪而小埤雅鰋今偃額白魚也一名
鮎身圓性偃養魚經鮎魚者鮧魚也即鯷魚也大首
方口背青黑而無鱗多涎搜神記孔子厄於陳夜有
一人長九尺餘皂衣高冠咤聲動左右子路引出與戰
於庭俯之於地乃是大鯷魚也彙苑詳註鯷魚赤目
赤鬛者食之能殺人永嘉郡記樂城縣三原亭去郡
百二十里溪水清如鏡曩昔有得一死鮎者鬐大五六
圍一鬐輙得數十斛鮓周益公記宜興洞有四足鮎
宋乾道六年行都北關有鮎魚色黑腹下出人手於兩
旁各具五指此魚妖也彙苑詳註鱯魚似鮎而大色
白黎暹鼠鮎說海有魚曰鼠鮎善食鼠每揭尾沙際
以紿鼠鼠見之以為彼且失水矣䑛其尾將食之鮎倏
轉首厲齒撮鼠入水以去狼藉其肉羣蝦皆食之
鱒
陸璣詩疏鱒似鯤魚而鱗細於鯤也赤眼多細文孫
炎正義鱒好獨行制字从尊殆以此也徽州府志鱒
多獨或二三相從見網則遁爾雅翼鱒魚食螺蚌
鱮
詩疏鱮似魴厚而頭大魚之不美者故里語曰網魚得
鱮不如㗖茹其頭尤大而肥者徐州人謂之鰱或謂之
鱅幽州人謂之鴞鷗或謂之胡鱅埤雅鱮魚似魴而
弱鱗其色白北土皆呼白鱮西征賦曰華魴躍鱗素鱮
揚鬐性亦旅行故其制字从與亦或謂之鰱也傳曰連
行魚屬若此之𩔖是已失水即死弱魚也山堂肆考
青鰱曰鱅白鰱曰鱮
鱧
本草鱧是公礪蛇所化至難死雖斬頭身尚能動猶有
蛇性故或謂之鰹此魚胎生與諸魚卵生者不同一産
不下五百子皆隨母而行即唼食之十不留五本草
鱧魚一名鮦味甘無毒爾雅鰹大鮦小者鮵埤雅
鱧今玄鱧是也諸魚中唯此魚膽甘可食有舌鱗細有
花文一名文魚與蛇通氣其首戴星夜則北嚮爾雅
翼鱧魚圓長斑點有七夜則仰首向北斗而拱有自然
之鱧故从禮道家忌食之以其首戴斗也六書故鱧
魚之摯者鱗黑駁首左右各有竅如七星雌雄相隨將
子啖食衆魚養魚經黑魚者鱧魚也本草注道家
以鱧魚為水厭
土附
養魚經土附魚似黑鯉而短小附土而行不似他魚浮
水故名京口錄首大而身小謂之吐&KR3960;雨航雜錄
吐哺魚名土附以其附土而行也或曰食物嚼而吐之
故名山堂肆考杜父魚一名吐哺魚似吹沙而大黑
皮細鱗如粟無鬛俗呼主簿魚蓋杜父訛為主簿也
演繁露吳興人名土附魚為鱸鯉以其質圓而長與黑
蠡相似而其鱗斑駮又似鱸魚故兩喻而兼言之也
鰻
埤雅鰻無鱗甲白腹似鱔而大青色焚其烟氣辟蠧有
雄無雌以影漫於鱧魚而生子皆附鱧之鬐鬛而生故
謂之鰻鱺也一曰鮎亦産鰻蓋其乳子三分之二為鮎
其一鰻也本草鰻鱺能殺蟲焚其骨辟蚊彙苑詳
註鰻鱺味甘形似䱇能緣樹食藤花通雅桂林有石
鰻出洞穴性涼廣州海鰻最大者曰狗魚涎能殺蠱
一統志靈濟泉在奉化縣治西南其泉出石竇間深不
盈尺相傳中有九節鰻魚禱雨𫉬之即應稽神錄瓜
村有漁人妻得勞疾轉相染著死者數人即取病者生
釘棺中棄之中流有漁人引至岸開視猶活因取置漁
舍每多得鰻黧魚以食之久之病愈夷堅續志鰻背
有白點無鰓者不可食四目者殺人
鱔
山堂肆考鱔魚似鰌而長無鱗有涎黃色俗呼黃鱔生
溝瀆淺水中好穿穴田塍因以泄水為農夫患又鱔頭
昂起寸許者名昂頭鱔不可食鱔一作鱓一作䱇梁韋
琳以䱇為粽熬將軍又曰油蒸校尉又曰臛州刺史
淮南子鱓似蛇物𩔖相感志䱇魚陶弘景云芹根變
作又曰人髮所化作臛食之甚補益清異錄京洛白
鱔極佳烹治四方罕有得法者周朝寺人楊承禄造脱
骨獨為魁冠禁中時亦宣索承禄進之文其名曰軟釘
雪籠水族加恩簿單長福(謂鱓也)曲直靡常鮮載具美
宜授泥蟠掾
鰍
埤雅鰌今泥鰍也似鱓而短無鱗以涎自染難握與魚
為牝牡莊子所謂鰌與魚遊一名鰼孫炎爾雅正義曰
鰼尋也尋習其泥厭其清水舊說守魚以鼈養魚以鰌
蓋鰌性酋健善擾令魚利轉物𩔖相感志燈心煮鰍
味佳曲洧舊聞劉逵公逹奉使三韓道過餘杭時蔣
穎為太守取金色鰍一條與龜獻於逵以致今秋歸之
意
格致鏡原卷九十一
