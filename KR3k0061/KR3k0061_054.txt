格致鏡原卷五十四大學士陳元龍撰
居處器物類(二)
被
總論物原神農作被孔注寢衣今之被也詩國
風抱衾與裯身章撮要大被曰衾單被曰裯世人或
以錦繡或以布素或以楮皮為之取其暖自適也楚
辭翡翠珠被爛齊光些王逸注言牀上之被則飾以翡
翠之羽及與珠璣刻畫衆花其文爛然而同光明陳
繼儒羣碎錄緣池池者緣飾之名謂其形象水池耳今
被頭别施帛為緣呼為被池宋子京詩春寒到被池
田藝衡留青日札今之色被横其臥邊緣幅作異色曰
當頭當去聲即古被池之遺製
古人被公孫宏傳宏為三公臥布被飾詐以釣名
漢官典職漢尚書郎入直供青綾被或錦被西京雜
記趙飛燕為后女弟昭容上襚三十五條有鴛鴦被
東宮舊事太子納妃有七彩文綺被一絳羅四幅被四
繡羅五幅被一誠齋雜記孟宗少游學其母制十二
幅被以招賢士共臥庶得聞君子之言桓任别傳任
後母酷惡常憎任為作二幅箕踵之被南史陳大建
七年陳桃根上織成羅紋錦被各二詔於龍門外焚之
李肇翰林志興元元年勅翰林學士給青綺錦被
杜陽雜編同昌公主室中設神絲被繡三千鴛鴦間以
竒花異卉精巧華麗絶比其上綴以靈粟之珠珠如粟粒
五色輝映杜陽雜編唐元和八年大軫國貢神錦被
冰𧖟絲所織也方二丈厚一寸其上龍文鳳彩殆非人
工暑月覆之清涼透體清異錄莊宗滅梁平蜀志頗
自逸命蜀匠旋織十幅無縫錦為被材被成賜名六合
被輟耕錄孟蜀主一錦被其闊猶今之三幅帛而一
梭織成被頭作二穴若雲板樣蓋以叩于項下如盤領
狀兩側餘錦則擁覆於肩此之謂鴛衾也楊樞密公云
嘗於宋官庫見之山堂肆考宋陸務觀有謝待制朱
丈貺紙被詩元氏掖庭記帝為英英起采芳館設重
樓金線之衾重樓金線花名也出長白山花心抽絲如
金長至四五尺每尺寸縛結如樓形山中人取以織之
成幅庶物異名疏秃髮鮮卑稱被也夀闐之在孕母
胡掖氏因寢而産於被中遂以秃髮為姓楊慎滇載
記雲南段功妻梁王女阿&KR1513;主也王聽譖殺功主作愁
憤詩有悮我一生路裏彩之句路裏彩錦被名嶺表
錄南道之酋豪多選鵝之細毛夾以巾帛綿絮而為被
復縱横衲之其温柔不減於挾纊也俗云鵝毛柔暖而
性冷偏宜覆小兒能辟驚癎疾朱輔溪蠻叢笑茅花
被犵狫無綿揉茅花絮布被一被數幅聮貫以成山&KR0889;
皆臥板夜然以火犵狫視猺則為富矣事物紺珠洞
被出黎平苧布為質彩綫挑刺成
枕
總論逸雅枕檢也所以檢項也物原神農作枕
詩角枕粲兮彙苑詳註頭藉斗古者十斗曰枕首有
角今五斗曰枕
寳枕拾遺記漢誅梁冀得一玉虎頭枕云單池國所
獻其頷下有篆書字云帝辛之枕帝與妲己同枕之是
殷時遺寳也西京雜記合德遺飛燕琥珀枕龜文枕
洞冥記設元珉雕枕刻黑玉銅鏤為日月雲雷之狀
亦曰鏤雲枕洛神賦注黃初中東阿王入朝帝示甄
后玉鏤金帶枕宋武帝本紀寧州常獻虎珀枕光色
甚麗價盈百金時將北伐以虎魄療金創武帝大悦命
碎分賜諸將國史補唐盧昂主福建鹽鐵贓罪大𤼵
有瑟瑟枕大如斗㪷以金牀乘之憲宗估其值曰至寳
無價張瀆宣室志韋弇遇玉清之女持寳以贈出一
枕似玉微紅有紋如粟竒光炳然曰紅麩枕也韻府
七寳枕織女枕也嘗留贈郭翰明皇雜錄同昌公主
有鷓鴣枕以七寳合成為鷓鴣之形唐書御史劾盜
得浮屠辯機金寳神枕自言合浦公主所賜羣書考
索宋太祖建隆二年于闐國王遣使來貢玉枕以玉匣
盛之家世舊事程少師有綠玉枕解酲語西僧楊
璉真伽𤼵宋理宗陵得伏虎枕七寳合成伏虎之狀
邵氏聞見錄洛陽楚氏所寳水晶枕其間有半開杏花
一枝妮古錄蔡君謨水精枕中有桃一枝宛如新折
木枕劉向别錄有芳松枕吳書張紘見柟榴枕愛
其文為作賦蘇彥楠榴枕銘珍木之竒文鬱理鮮廉
稜方正密滑真堅酉陽雜俎臺山有色綾木理如綾
紋窠百姓取為枕呼色綾枕搜神記邛都縣四十里
一時俱陷為湖土人謂之為陷湖今水淺時彼土人没
水取得舊木堅貞光黑如漆好事人以為枕相贈楊
慎外集取黃楊木作枕必以陰晦無一星則伐之為枕
不裂
石枕異苑滕放夏枕文石枕臥忽暴雷震其枕四解
旁人莫不為之怖懾而放微覺有聲不怖也其所枕蓋
六安也酉陽雜爼汴州民趙懷正妻賀以一環易一
石枕趙枕之中如風雨聲毁視之中有金銀各一鋌如
模鑄者所函鋌處其模似預曾勘入無絲髮隙不知從
何而入也歐陽修詩序有贈予以端谿綠石枕者與
家所藏笛竹簟皆佳物也豐寧傳益眼者無如磁石
為枕可老而不昏寧皇宫中多用之
諸枕神仙傳漢武帝東巡見泰山老父鋤於道頭上
白光高數尺呼問之對曰有道士教臣作神枕枕有三
十二竅二十四竅應二十四氣八竅應八風臣行之轉
少齒生道籥李少君有透骨之金大如彈丸凡物近
之便成金色帝試以檀香屑共聚一處置李夫人枕傍
詰旦視之皆化為金屑銷之不更變視其枕亦微有金
光遂號為金光枕虎苑李廣與兄弟獵於宜山見臥
虎射之一矢即殪斷其頭為枕示服猛也今人作虎枕
自廣始北堂書鈔崔駰六安枕銘云枕有規矩恭一
其德承元寧躬終始不忒案六安枕言六面安也漢
官儀後漢尚書郎入直官給通中枕魏武上雜物疏
御物有漆畫韋枕二枚貴人公主有黑漆韋枕三十枚
魏略大秦國出五色枕晉東宫舊事皇太子納妃
有漆龍頭支髻枕一銀花鐶鈕自副黃魯直集支髮
枕庾公所作蓋今俗山枕焦氏類林洪崖先生欲歸
河内舍人劉守璋贈先生四皓鹿角枕南史有賀徽
者美色梁元帝徐妃要之於普賢尼寺書白角枕為詩
相贈答北史高昌出白鹽其形如玉高昌人取以為
枕魏時遣使獻鹽枕朝野僉載逆韋之妺馮太和之
妻號七姨信邪見為豹頭枕以辟邪白澤枕以去魅作
伏熊枕以為宜男太和死嗣虢王娶之韋之敗也虢王
斫七姨頭送朝堂則知辟邪之枕無效矣李肇翰林
志翰林學士給漆通中枕清異錄舒雅作青紗連二
枕滿貯酴醿木犀瑞香散蕊甚益鼻根清異錄盧文
紀有玉枕骨故凡枕之堅實者俱不可用親舊間作楊
花枕贈之遂𫉬安寢自是縫青繒充以柳絮一年一易
常新錄宣城妓史鳳待異客以神鷄枕吳越備史
武肅王錢鏐在軍中未嘗安寢用圓木作枕睡熟則欹
由是得寤名曰警枕范祖禹集司馬温公以圓木為
警枕少睡則枕轉而覺乃起讀書胡侍珍珠船警枕
不始於司馬温公蔡中郎有警枕銘禮記少儀弓茵席
枕几穎杖琴瑟戈註云穎警枕也謂之穎者穎然警悟
也歐公試筆介甫嘗云夏月晝睡方枕為佳問其何
理云睡久氣蒸枕熱則轉一方冷處山家清事秋采
山甘菊花貯以紅棋布囊作枕用能清頭目去邪穢
事物紺珠丹枕赤皮疊布貯兜羅綿及毛西域無木故
以此為之
異枕廣德神異錄有海外國貢重明枕長一尺二寸
高六寸潔白類於水精中有樓臺之形四面有十道士
持香執簡循環無已謂之行道真人其鏤木丹青真人
之首簪帔無不悉具仍通瑩焉如水睹物開元遺事
龜兹國進枕一其色若瑪瑙温潤如玉製作甚樸素枕
之而寐則十洲三島盡在夢中帝因號遊仙枕後賜楊
國忠開元遺事虢國夫人有夜明枕置於堂中紅光
照室不假燈燭李泌枕中記開元中道者呂翁經邯
鄲道上遇少年盧生自歎生世不諧是時主人蒸黃粱
為饌翁乃探囊中枕以授之曰子枕此當令子榮適如
志其枕瓷而竅其兩端生俯首就之寐中見其竅大而
明若可處舉身而入遂至其家娶妻仕宦三十餘年間
赫奕無比既寤黃粱尚未熟清異錄左宮枕青玉為
之體方平長可寢二人冬温夏涼醉者破醒夢者游仙
云是左宫王夫人枕左宫以授杜光庭光庭進之蜀主
與皇明帳為幈宮二寳物類相感志咸熙二年宫中
夜夜有白色異獸光潔遶宮帝使宮者伺之見白虎子
以戈投之中左目比往取之唯見血在地不復見虎搜
檢宮内外不見得物唯寳庫内得一玉虎頭枕左目傷
痕濕血存焉按此枕漢梁冀經用本是單池國所貢頷
下篆字存焉事物紺珠余尚書靖知桂州時有極深
林中每月盈夕聞笛聲甚清遠公令人迹之見其聲自
一大柏木中出乃伐為枕笛聲如期公甚寳之公季弟
欲窮其怪命工解視但見木之文理正如人月下吹笛
像雖良工莫及復膠合之不復有聲珍玩考偶武孟
吳之太倉人也嘗為武岡州幕官因鑿渠得一瓦枕枕
之聞其中鳴鼓起一更至五更次第更轉不差既聞鷄
鳴亦至三唱而曉扺暮復然武孟以為鬼物令碎之見
其中設機局以應夜氣識者以為諸葛武侯雞鳴枕也
席(附筵)(薦)
總論逸雅席釋也可卷可釋也物原神農作席薦
禮天子之席五重諸侯三重大夫再重士不重鹽
鐵論古者皮毛草蓐無茵席之加㫋蒻之美其後大夫
士複薦草緣蒲平單莞庶人即草蓐索經單藺□蒢而
已今富者繡茵翟柔蒲子露林中者&KR3197;皮代㫋闒坐平
莞唐書守宮署供蕃客帷帟則題歲月席壽三年
名類周禮司几筵掌五几五席之名物凡大朝覲設
莞筵紛純加繅席畫純加次席黼純諸侯祭祀席蒲筵
繢純加莞席紛純甸役設熊席喪事設葦席尚書蔑
席黼純筍席元純底席綴純豐席畫純注蔑桃枝竹也
筍弱竹也底蒻華也豐莞也純緣也並天子朝燕之席
禮記大路素而越席注越蒲屬祭天之車翦蒲為席
也禮記浴出杅履蒯席邢疏蓐一名兹兹者蓐席
也言草蓐之席也庶物異名疏荀子龍兹亦謂為席
謂龍鬚席也拾遺記軒皇使百辟羣臣列圭於蘭蒲
席上韓子夏禹為茵蔣席拾遺記周穆王時西王
母來獻碧蒲之席拾遺記燕昭王設鱗文席鱗文者
錯雜寳飾席為雲霧麟鳳者也漢舊儀祭天用六采
綺席祭地登紫壇用紺席祭嶽用白菅席漢書文帝
莞蒲為席神仙傳淮南王為八公設象牙席西京
雜記趙飛燕為皇后其女弟上椰葉席趙飛燕傳飛
燕為皇后其女弟上遺回風席西京雜記趙昭儀設
綠熊席席毛長二尺餘人眠而擁毛自蔽望之不能見
坐則没膝其中雜熏諸香一坐此席餘香百日不歇
漢史丹傳頓首伏青蒲上服虔曰青綠蒲席也孟康
曰以蒲青為席用蔽地也皇甫謐高士傳老萊子親
沒𨼆蒙山之陽蓍艾為席周斐汝南先賢傳鄭敬以
茅葭為席常隨把柳之陰晉東宮舊事太子有獨坐
龍鬚席赤皮席花席經席崔祖思政事疏宋武帝節
儉過人張妃房唯有三齊苮席劉宋起居注御史中
丞奏風聞廣州刺史韋朗於州部作蒐白席三百二十
領注即今番舶之地隔也有紅白雜色茅蒐染紅故曰
蒐白南史梁武時海中浮鵠山去餘姚岸可千餘里
上有女人年三百歲有女官道士四五百人年並出百
歲俱在山學道遣使獻紅席帝方捨身時其使適至云
此草常有紅鳥居下故以為名觀其圖狀則鸞鳥也
鄴中記石季龍作席以金褁五香雜以五采綫編蒲皮
緣之以錦賈氏說林謝仙女盛夏上元宗以生凉之
席杜陽編憲宗迎佛骨入内道場設龍麟之席孔
六帖穎王璬濟江舟中以綵席藉步命撤之曰此可寢
奈何踐之湘東備錄申王取猪毛刷淨令巧工織壬
癸席滑而且凉張鷟朝野僉載張易之母阿臧以汾
晉之龍鬚河中之鳳翮為席孔六帖張志和豹席
酉陽雜俎安禄山所賜品目有綠白平細背席杜陽
編處士伊祈玄解上召入宫設紫茭席色紫而類茭葉光
軟香淨冬温夏涼此本烏弋山離國獻清異錄顯德
中書堂設起紋秋水席色如葡萄紫而柔薄類綿疊之
可置研函中吏偶覆水水皆散去不能沾濡不識其何
物為之拾遺記蓬萊山有葭紅色可編為席温柔如
罽毳方丈山有草名濡姦葉色如紺莖色如漆細軟可
縈海人織以為席卷之不盈一手舒之則坐方國之賓
大魏諸州記鉅鹿廣阿澤多葦出細御席盧毓冀
州論冀州有雲母御席地理志鳳翔府土貢龍鬚席
相州土貢鳳翮席登州土貢水蔥席唐書南蠻環王
椰葉為席元氏掖庭記帝為英英起采芳館於瓊華
島内設唐人滿花之席唐人高麗島名產滿花草土人
以為席一統志朝鮮出滿花席草性柔折屈而不損
拾遺記&KR0034;乘草又名半月草其質温柔可以為席
事物紺珠蘇薰席深碧色出墊江
筵周禮注筵亦席也在上鋪陳曰筵在下蹈藉曰席
古人坐席三重再重各有差三禮圖士蒲筵長七尺
廣三尺三寸無純
薦說文蒻蒲子也可為薦拾遺記穆王時西王母
來敷黃莞之薦漢武故事帝齋於尋真臺設紫羅薦
簟
總論物原周公作簟詩經上筦下簟乃安斯寢
說文簟竹席也逸雅簟簟也布之簟簟然平正也
方言宋魏間謂之笙或謂之□䒼自關而西謂之簟其
粗者謂之□篨直文而粗自關而東周洛楚魏之間謂之
倚佯自關而西謂之筕篖清異錄宜春王從謙作夏
清侯傳侯姓干名秀賜姓名為平瑩字少覃封夏清侯
謂簟也
名類西京雜記會稽竹簟供御號流黃簟以其織文
黃色滑膩若流故曰流黃西京雜記武帝以象牙簟
賜李夫人洞冥記吠勒國貢文犀角亦曰影犀織以
為簟如錦綺之文東宮舊事太子納妃有烏韜赤花
雙文簟北堂書鈔左思吳都賦云桃笙象簟韜於筒
中案桃笙竹簟也與象牙簟皆藏於竹筒而致貢也
庾翼與燕王書今致丈二細桃枝簟十黃蔑雙丈簟二
王𨼆晉書車永為廣州刺史其子溢使多工作象牙
細簟土人患之南史王儉嘗使賓客隸事多者賞之
唯廬江何憲為勝乃賞以五花簟王摛後至操筆便成
文章既奧辭亦華麗乃命左右抽憲簟登車而去南
史齊永明九年林邑國獻金簟盧氏雜記侯君集破
高昌所得金簟甚精御府所無五行志武后時嬖臣
張易之為母為犀簟清異錄李文饒家藏會昌所賜
大同簟其體白竹也鬭磨平密了無罅隙但如一度膩
玉耳雲仙散錄房夀六月召客坐糠竹簟樂天詩
注蘄州出美竹製薤葉簟北戶錄紅藤簟瓊州所出
其色殷紅瑩而不垢地理志蘇州土貢白角簟解
酲語許謙孫從宗言上方珍異庫有金絲簟祝京兆
野記安南鄧上舍說其祖初入朝時貢象牙簟象簟者
凡象齒之中悉是逐條縱攢於内用法煮軟牙逐條抽
出之柔韌如線以織為席今横截牙心有花紋即是也
縱時可抽屠隆起居器服箋茭蔁出滿喇加國生於
海之洲渚岸邊葉性柔軟鄉人取之織為細簟冬月用
之愈覺温煖夏則蘄州之竹簟最佳
褥(附裀)(坐)
總論逸雅褥辱也人所坐䙝辱也事始褥者席下
襯也物原神農制褥唐百官志守宮署掌供蕃客
帷帟則題歲月褥夀七年不及期而壊有罰朝野雜
記舍人院每知制誥設紫褥於庭面北拜閣老立褥之
東北謂之壓角宰相壓角其禮相傳自唐山家清事
采蒲花如柳絮者熟鞭貯以方青囊作坐褥或臥褥甚
温燠雖木棉不可及也
名類黃帝内傳王母為帝列七寳登真之牀敷紫茸
淨光之褥拾遺記周靈王起昆昭之臺設紫羆文褥
西域所獻也人以指彈席而暄風入室東方朔傳以
百&KR0008;之毫織為褥(洞冥記作蛟毫)此毫柔而冷常以夏日舒之
因名柔毫水藻之褥舉手拭之恐水濕蓆定視乃光也
西京雜記趙昭儀上皇后襚三十五條有鴛鴦褥
魏武與楊彪書今贈足下青氈牀褥三具晉東宮舊
事皇太子拜有八尺褥一中褥一步輿褥一皇太子納
妃有承牀褥三獨坐褥二南史褚澄以錢一萬千就
招提寺贖高帝所賜褚淵白貂坐褥顔氏家訓坐棋
子方褥樂府雜錄康老子嘗得一舊錦褥有波斯見
之曰此冰𧖟繭絲所織暑月陳於坐滿室清凉朝野
僉載張易之母阿臧為鼲貂之褥杜陽編元載寵姬
薛瑶英處以却塵褥其褥出自句驪國云是却塵之獸
毛所為也其色殷鮮光軟無比後山談叢王荆公嫁
女蔡氏慈夀宫賜珠褥直數十萬諸山記武夷山神
號武夷君語村人曰汝等以八月十五日會於山頂見
㡢亭綵屋設寳座施紅雲紫霞褥令男女分坐作樂宴
飲神異經北方有冰萬里厚百丈鼷鼠在冰下土中
其毛長八尺可以為褥却風寒辟寒錄交州以南有
果然獸其毛長柔細滑澤色以白為質黑為文視如蒼
頭鴨脅邊斑文集十餘皮可得一褥繁文麗好細厚温
暖辟寒錄閩粤有福清縣瀕海人家於海中闌得一
物乃青毛坐褥人坐其上毛輙颯然竪起擁匝人腰温
柔不可名物類相感志南土酋豪𨕖輕茸細鵝毛夾
布被為褥
裀說文茵車重蓆也一作裀詩國風文茵暢轂注
文茵車中所坐虎皮褥也韓非子縵帛為茵天寳
遺事許慎選與親友結宴於花囿中未嘗設坐具使僮
僕聚落花鋪於坐下曰吾自有花裀何消坐具
坐五侯鯖張九齡坐七寳山座論辨風生石林燕
語狨坐不知始何時唐以前猶未施用太平興國中詔
工商庶人許乘烏漆素鞍不得用狨毛暖坐則當時蓋
通上下用之矣天禧元年始定兩省五品宗室將軍以
上許乘狨毛暖坐餘悉禁遂為定制令文臣自中書舍
人以上武臣節度使以上方許用而宗室將軍之制亦
不行矣升菴外集宋學士王珪召對蕊珠殿設紫花
墩命坐
氈毯(附絨毯)(地衣)
席上腐談氈之異名曰毛席毯之異名曰毛褥說文
氍毹毾㲪皆氈緂之屬物原堯作毯唐百官志氈
夀五年事物原始毯毛席織五采唐白樂天紅錦毯
歌揀絲練綫紅藍染織作披香殿上毯酉陽雜俎安
禄山恩寵莫比其所賜有繡鴟毛氈聲類氍㲣織毛
為席也廣志氍&KR0008;白疊毛織近出南海吳時外國
傳天竺國出細靡氍㲣異物志大秦國野繭織成氍
&KR0008;以羣獸五色毛雜之為鳥獸人物草木雲氣千竒萬
怪上有鸚鵡遠望軒軒若飛其文赤白黑綠紅絳金縹
碧黃十種色風俗通織毛褥曰氍毹潛確類書氍
㲣亦曰氍毹毛席也即今之氈毯三輔黃圖温室規
地以罽賓毹南史高昌國獻蒲桃氍毹杜陽雜編
大歷中新羅國出五彩氍毹製度巧麗冠絶一時每方
寸之内即有歌舞伎樂列國山川之象忽微風入室其
上復有蜂蝶動搖鷰雀飛舞俯而視之莫辨真假服
虔通俗文氍㲣細者謂之毾㲪㲩&KR1674;施大牀之前小榻
之上所以登而上牀也東觀漢記景丹率衆至廣阿
光武出城外馬坐鞍置氈毾㲪上設酒肉班固與弟
超書月支毾㲪大小相雜但細好而已後漢西南夷
傳能作青頓&KR0034;毲註青頓今名絲頓頓音墪&KR0034;毲今紫
毾也魏略大秦國以羊毛木皮野絲作之其屬有五
色九色毾㲪海東諸國所作也南史中天竺國出毾
㲪異苑沙門有法存者住廣州善醫術遂富有八尺
毾㲪作百種形象
絨毯松江志剪絨花毯以木棉綫為經采色毛綫結
緯而翦之花樣異巧應手而出能為廣數丈者格古
要論西洋剪絨單出西蕃絨布織者其紅綠色年遠日
晒永不退色緊而且細織大小蕃犬形方而不長又謂
之同盆單亦難得
地衣蘇鶚杜陽雜編唐宣宗時畫八百疋官絁作魚
龍波浪文以為地衣每一舞而珠翠滿地頤豐堂漫
書宋秦檜格天閣成鄭仲為蜀宣撫遺錦地衣一鋪檜
命鋪閣上廣袤無尺寸差筆麈楚王希範地衣用角
簟者剖竹為細篾織之即今之蘄簟也庶物異名疏
今京師人剖穤稭精削隨地統織之甚雅緻又有於冬
月大廳堂中織隨地毛毯堂柱礎處則分而不聮置之
乃合收舉非多人不可五色相鮮可謂侈極矣
竹夫人
合璧事類竹夫人竹几也東坡送竹几與謝秀才詩贈
君無語竹夫人黃魯直詩序趙子充示竹夫人詩予
謂憩臂休膝似非夫人之職而冬夏青青竹之所長予
為更名曰青奴山堂肆考楊鐵崖有抱節君傳抱節
君謂竹夫人也
湯婆
器物叢談湯婆煖足瓶又名脚婆山谷詩千金買脚
婆夜夜睡天明事物原始錫奴温足瓶也俗名湯婆
子
衣架
禮内則不敢縣於夫之楎椸注架衣之具横者曰椸直
者曰楎以竿為之邢疏凡以竿為衣架者名箷曲禮
曰男女不同椸枷謂此也古樂府還視桁上無懸衣
注桁衣架
巾箱
南史齊時人𤼵桓温女塜得金巾箱織金篾為嚴器
南史范岫為長城令時有梓材巾箱至數十年經貴遂
不改易南史宋褚炫在選部時出行左右嘗捧一黃
紙帽箱風吹紙剝殆盡三餘帖陳宣華有沉香履箱
金屈膝
囊(附被囊)(袋)(荷包)
孫奕示兒編說文曰無底曰囊有底曰槖董氏曰無底
曰槖有底曰囊唐韻曰槖無底囊周禮男鞶革女鞶
絲鄭注鞶小囊盛&KR0868;巾者男用韋女用繒晉書鞶古
制漢世著鞶囊者側在腰間或謂之傍囊或謂之綬囊
然則以紫囊盛綬也或盛或散各有其時漢武内傳
帝見西王母巾器中有一卷小書盛以紫錦之囊詞
林海錯幐囊可帶者漢書製為幐囊漢外戚傳中黃
門持詔記盛綠綈方底注方底盛書囊形如今之算幐
曹瞞傳操佻易自佩小鞶囊盛手巾細物晉中經
簿盛書用皂縹囊布裏書函中皆有香囊東宮舊事
太子納妃有絳石綺絹裏被囊一丹羅長命綺絹裏椀
囊一紫綦文綺絳絹裏椀囊二晉書八座尚書荷紫
以生紫為袷囊綴之服外加於左肩昔周公負成王制
此服衣至今以為朝服梁書周捨問劉杳尚書官著
紫荷槖相傳云挈囊竟何所出答曰張安世傳曰持槖
簪筆事孝武皇帝數十年韋昭張晏注並云槖囊也近
臣簪筆以待顧問錦繡萬花谷梁中丞給威儀十人
其八人武冠絳幘執青儀囊在前劉義慶啟承賜金
縷琥珀茱萸囊七寳樹裝絹裏副之酉陽雜俎北朝
婦人夏至日進扇及粉脂囊續齊諧記弘農鄧紹八
月朝入華山見一童子以五色綵囊盛取柏葉下露云
赤松先生取以明目今八月朝作眼明囊象此也梁
簡文帝眼明囊賦序俗之婦人八月旦多以錦翠珠寳
為眼明囊因競淩晨取露以拭目盧公家範凡八月
旦取承露盤赤松子柏上露為囊以膏面皮續齊諧
記汝南桓景隨費長房遊學累年長房謂曰九月九日
汝家中當有災宜急去令家人各作絳囊盛茱萸以繫
臂登高飲菊花酒此禍可除景如言舉家登山夕還見
雞犬牛羊一時暴死長房聞之曰此可代也今世人九
日登高飲酒婦人帶茱萸囊蓋始於此隋唐嘉話千
秋節士庶結承露絲囊相遺姚汝能安禄山事迹天
長節禄山進玉石功德等優詔褒美賜承露囊清異
錄唐季王侯競作方便囊重錦為之形如今之照袋每
出行雜置衣巾篦鑑香藥詞册頗為簡快李賀傳賀
每旦日騎弱馬從小奚奴背古錦囊遇所得書投囊中
博物志鴻毛為囊可以渡江不漏謝氏詩源更嬴
之妻能作鎻雲囊佩之陟高山有雲處不必開囊而自
然有雲氣入其中歸至家啟視皆有雲氣白如綿自囊
而出囊大如𧖟繭而可以開合庶物異名疏晉以後
士大夫尚清談喜宴逸始作𨼆囊其制今不可見按顔
氏家訓云梁朝全盛之時貴遊子弟駕長簷車憑班絲
𨼆囊急就注云&KR0008;韋囊在車中人所憑伏也今謂之隱
囊
被囊晉書惠帝及成都王穎單車走洛陽服御分散
倉卒上下無齎侍中黃門被囊中齎私錢三千詔貸用
資暇錄被囊非古製不知孰起也比者遠遊行則用
太和九年以十家之累者邐迤竄謫人人皆不自期常
虞倉卒之遣每出私第咸備四時服用舊以紐𢃄為腰
囊置於殿乘至是服用既繁乃以被易之成俗於今大
中已來吳人亦結絲為之徒翫而不用也
袋書叙指南趙后算袋曰算幐郭思畫論唐高宗
朝一品以下文官帶手巾算袋刀子礪石睿宗朝制武
官五品以上帶佩刀刀子磨石契苾真噦厥針筒火石
袋炙轂子魚袋古之算袋取合魚符之義盧公家
範凡臘日上藻豆袋春明退朝錄官誥院敕郡夫人
使金花羅紙七張錦縹袋珍珠船王太保每天氣和
暖必乘小駟從三四蒼頭攜照袋貯筆硯韻略刀子牋
紙并小樂器之類照袋以烏皮為之四方有蓋并襻五
代士人多用之酉陽雜爼元和末有淮西軍將使於
汴州止驛中夜久眠將熟忽覺一物壓已軍將素健驚
起與之角力其物遂退因奪得手中革囊鬼闇中哀祈
甚苦軍將謂曰汝語我物名我當相還鬼良久曰此蓄
氣袋耳軍將乃舉甓擊之語遂絶其囊可盛數升絳色
如藕絲攜於日中無影
荷包名義考晉輿服志文武皆有囊綴綬八座尚書
則荷紫乃負荷之荷非荷蕖也今謂囊曰荷包本此
桐薪沈約宋書禮志載尚書令僕射尚書朝服肩上有
生紫袷囊綴之朝服外俗呼曰紫荷或云漢代以盛奏
事負荷而行未詳也據此則今俗男女雜佩流蘇尚有
荷包之稱其沿古朝服製乎名雖不典義有所承事
物紺珠荷包或金銀或纈繡又壓口捺子荷包上用
櫃
稗史類編國語曰夏之衰也褒之神化為二龍夏后布
幣而策告之卜藏其漦吉龍亡而漦在櫝韋昭曰櫝匱
也書武王有疾周公作冊納之金縢之匱中蓋櫝匱一
器也夏后謂之櫝周始謂之匱然則三代之制也韓
子楚人賣珠於鄭為木蘭之櫃薰以桂椒綴以珠玉飾
以瑰玉緝以翡翠鄭人買其櫃還其珠可謂善賣櫃不
可謂善鬻珠也杜陽雜編唐武宗會昌初渤海貢馬
腦櫃方三尺深色如茜所製工巧無比用貯神仙之書
置之帳側
簏(附笥)(籠)
吳語大荒洊饑市無赤米而囷鹿空虛註先儒以圓曰
囷方曰鹿囷聚也亦散也鹿善聚善散故囷謂之鹿俗
作簏東宮舊事太子納妃有漆文金裝衣簏周顗
傳王敦籍顗家收得數枚素簏盛故絮而已其清約如
此同話錄雲水人以小竹揉之下為方逯上為方蓋
逯之中置衣衾之屬蓋之下藏藥物之屬負之於背以
行名曰避秦此二字班馬書皆載於四皓事處器物因
是以名其源流有如此者
笥事物原始笥鄭康成曰竹器也用以盛飲食者方
曰笥即今之方食箱也吳越春秋越以文笥七枚獻
於吳王庶物異名疏莊子芻狗之未陳也盛以篋衍
篋衍笥也風俗通靈帝建寧中京師皆以方葦笥為
粧具
籠方言籠南楚江沔之間謂之篣或謂之笯郭注亦
呼為籃溪蠻叢笑負物不以肩用木為半枷之狀箝
其項以布帶或皮繫之額上名背籠
奩匣
博古圖鳳奩獸奩皆有蓋無銘許慎以為鑑觀古人貯
物之器多以奩稱不獨為鑑而設昔丁度以為香器意
其有得於是考其形方若檻蓋如屋栱一飾以鳳一飾
以獸所飾雖異制度相若又四神奩有蓋無銘蓋起三
羊回頸相向頂間以四神為飾純間為方斜雷紋三足
作熊狀又蟠虬擕奩有蓋無銘是器狀若截筩蓋頂飾
以蟠虬上下純素三足為熊形而耳作獸狀連環龍首
以為提梁魏武上雜物疏御雜物用有純銀澡豆奩
純銀括鏤奩又有銀鏤漆匣四枚杜陽雜編咸通中
同昌公主有翡翠匣積毛羽飾之吳鈞詩玉檢茱萸
匣西京雜記漢時帝及侯王送葬者皆珠襦玉匣匣
上鏤以蛟龍
格致鏡原卷五十四
