格致鏡原卷七十五大學士陳元龍撰
果𩔖(二)
柑
總論周處風土記柑甘也滋味甜美特異者也莖葉
無異於橘但無刺耳上林賦黃甘橙楱註郭璞曰甘
橘屬而味精國史補李直方嘗第果品如貢士者以
甘子為四襄陽記李衡于武陵龍陽洲上種柑千樹
名曰木奴清異錄天寶中内中柑樹結實帝日與貴
妃賞御呼為瑞聖奴又李甘家號甘子為金輪藏以避
諱故也蘇軾黃甘傳黃甘拜温尹平陽侯更封甘子
為穰侯神異經東方裔外有建春山其上多柑韓
彦直橘錄凡圃之所植柑比之橘纔十之一二大抵柑
之植立甚難灌溉鋤治少失時或歲寒霜雪頻作柑之
枝頭殆無生意橘則猶故也宋書彭城王義康四方
獻饋皆以上品獻柑大三寸隋書文帝好食柑蜀中
摘黃柑以蠟封其蒂獻之香氣不散唐拾遺益州每
年進柑子皆以紙裹之後易以布太眞外傳帝示宰
臣曰朕近於蓬萊宫内種柑子數株今結實一百五十
顆乃與江南及蜀道所進不異坡詩註唐故事賜近
臣黃柑以黃羅包之人各二枚上元夜以黃柑遺近臣
謂之傳柑宴世說王丞相儉帳下柑果盈溢涉春壞
爛聞見後錄安定郡王以黃柑釀酒名曰洞庭春色
春渚紀聞東坡惠州白鶴峯上梁文云自笑先生今
白髮道傍親種兩株柑時先生六十二歲意謂不十年
不著子恐不能待也章申公父俞年七十集賓親為慶
會有餉柑者味甘而實極瑰大既食之即令收核種之
後圃坐人竊笑後公食柑十年而終南方草木狀交
阯人以席囊貯蟻鬻柑于市其窠如薄絮囊皆連枝葉
蟻在其中并窠而賣蟻赤黃色大于常蟻南方柑樹若
無此蟻則其實皆為羣蠧所傷無一完者矣
詳𩔖風土記有黃者有頳者頳者謂之壺柑即乳柑
古今注柑實形如石橊者名壺柑廣志有黃柑一
核有成都平蒂柑大如升色蒼黃犍為南安縣出黃柑
荆州記宜都郡舊江北柑園名宜都柑新州出變柑
有苞大於升者且皮薄如洞庭之橘餘柑之所不及移
植數百里形味俱變因以為名舊唐書羅浮柑子開
元中始有種于南樓寺其後常資進獻幸蜀幸奉天之
歲皆不結實陳藏器本草柑𩔖有石柑沙柑韓彦
直譜眞柑在品𩔖中最貴結實顆皆圓正膚理如澤蠟
始霜之旦園丁採以獻風味照座擘之則香霧噀人一
名乳柑謂其味之似乳酪温人謂乳柑為眞柑意謂他
種皆若假設者而獨眞柑為柑耳温四邑皆種柑推泥
山為最泥山所産柑其大不七寸圍皮薄而味珍脈不
黏瓣食不畱滓一顆之核纔一二間有全無者生枝柑
似眞柑色青而膚麤形不圓味似石橊微酸古今注所
云壺柑疑此𩔖是鄉人以其耐久畱之枝間俟其味變
甘帶葉而折堆之盤俎新美可愛海紅柑顆極大有及
尺以上圍者皮厚而色紅藏之久而味愈甘木高二三
尺有生數十顆者枝重委地亦可愛是柑可以致遠初
因近海故以海紅得名洞庭柑皮細而味美比之他柑
韻稍不及熟最早藏之至來歲之春其色如丹其種自
洞庭山來故名朱柑𩔖洞庭而大過之色絶嫣紅味多
酸以刀破之漬以鹽始可食他柑必接唯朱柑不用接
而成金柑比他柑特小其大者如錢小者如龍目色似
金肌理細瑩圓丹可翫噉者不削去金衣若用以漬蜜
尤佳木柑𩔖洞庭而膚理堅頑瓣大而乏膏液外彊中
乾故名以木甜柑𩔖洞庭高大過之每顆必八瓣不待
霜而黃比他柑加甜柑林未熟之日是柑最先摘置之
席間青黃照人全芳備祖韓彦直但知乳橘出于泥
山獨不知出于天台之黃巖者尤天下之竒也彙苑
柑品不同而温台之柑最良歲充上貢焉柑之大者擘
破氣如霜霧紺珠饅頭柑近蒂起饅頭尖味甘銅鈴
柑形如鈴頗酸山柑生岩谷間小如豆蜜煎食花柑霜
後弄色紅黃夾道美觀不可食雨航雜錄溫州乳柑
陳將軍曾以饋予自溫至錫閱數千里不變問何以然
曰採時不去其枝葉則氣不泄盛時以綠豆為末劑其
温性則氣不蒸故久而不變橘錄凡柑圃之近塗泥
者實大而繁味尤珍耐久不損名曰塗柑販而遠適者
遇塗柑則爭售正字通蜜羅柑皮皺事物原始近
有佛手柑形如佛手其皮點茶甚香藝海泂酌飛穰
一名佛手柑劉氏𩔖山北勝州有柑狀如獅頭大如
碗
柑異述異記南康郡南東望山有人入山山頂柑子
正熟三人共食致飽懷二枚欲示人聞空中語云催放
雙柑乃聽汝去異聞錄南中柑正熟上謂董元素曰
卿能致否元素安一盒於御榻前呼柑來數刻微風入
簾啟盒甘滿奏曰此江陵甘也異苑河内司馬元胤
元嘉中為新釜令月旦設祭柑化而為鳶開元遺事
明皇得合歡柑與宰臣分食之又令工畫為圖開元
遺事明皇食柑千餘枚皆缺一瓣問進柑使者云途中
有道士嗅之蓋羅公遠也
橘
總論春秋運斗樞璇樞星散為橘書禹貢揚州厥
苞橘柚錫貢孔安國疏小曰橘大曰柚不耐寒故包致
考工記橘踰淮而化為枳此地氣使然也淮南子
橘樹之江北化而為橙山海經洞庭之山其木多橘
吕氏春秋果之美者江浦之橘神異經東方裔外
有建春山其上多橘史記江陵千樹橘與千戶侯等
屈原橘頌綠葉素榮紛其可喜兮曾枝剡棘圓果摶
兮青黃雜糅文章爛兮杜預七規糅以丹橘洪舜
俞老圃賦沐醯青橘之絲草木狀橘白華赤實皮香
有美味自漢武帝交阯有橘官長一人秩二百石主貢
御橘述異記越多橘柚園歲出橘稅有稅戶名橘籍
吳闞澤表云請除臣橘籍吳志吳王餽魏文帝大橘
帝詔羣臣曰南方有橘酢正裂人牙時有甜耳李德
裕橘賦序清霜始降上命中使賜宰臣等朱橘各三枚
蓋靈囿之所植也寰宇記橘洲在長沙縣江中大水
諸洲皆没此洲獨存白玉蟾橘隱記瀟湘有橘鄉洞
庭有橘里彭澤有橘市獨異志李衡江陵種橘千樹
歲收其利謂其子曰吾有木奴千頭可為汝業當終身
衣食也清異錄莊宗小酌進新橘命諸侯咏之唐朝
美詩先成有金香大丞相云云後山詩話韋蘇州詩
云憐君卧病思新橘試摘纔酸亦未黃書後欲題三百
顆洞庭須待滿林霜比見右軍一帖云奉橘三百枚霜
未降未可多得蘇州蓋取諸此曲洧舊聞菓中易生
者莫如桃而結實遲者莫如橘諺曰頭有二毛好種桃
立不踰膝好種橘蓋言桃可待橘不可待郭槖駞種
樹書南方柑橘雖多然亦畏霜不甚收唯洞庭霜雖多
無所損橘最佳歲收不耗以死鼠埋橘樹根下次年必
盛涅槃經云如橘得鼠其果子多感應𩔖從志橘見
屍而實繁研北雜志洞庭以種橘為業者其利與農
畝等宋政和元年冬大寒積雪尺餘河水盡冰凡橘皆
凍死明年伐而為薪取給焉葉少蘊作橘薪以志其異
橘錄鄉人有用糖&KR1582;橘者謂之藥橘橘皮最有益於
藥去盡脈則為橘紅青橘則為青皮
詳𩔖韓彦直橘錄黃橘狀比之柑差褊小而香霧多
于柑雨暘以時則肌充而味甘其圍四寸色方青黃時
風味尤勝過是則香氣少減塌橘狀大而褊其南枝之
向陽者外綠而心甚紅經春味極甘美瓣大而多液包
橘取其纍纍然若包聚之義是橘外薄内盈隔皮脈瓣
可數有一枝而生五六顆者懸之極可愛綿橘微小極
軟美可愛故名結子甚稀沙橘取細而甘美之稱或曰
種之沙洲之上地虚而宜于橘故其味特珍然邦人稱
物之小而甘美者必曰沙(如沙瓜沙蜜沙糖之𩔖)特方言耳茘枝
橘膚理皺密𩔖茘子故名軟條穿橘結實頗大皮色光
澤其心虚有瓣如蓮子穿其中其體性弱不可犯霜不
可以耐久又名為女兒橘油橘皮似以油飾之中堅而
外黑綠橘比他橘微小色紺碧可愛不待霜食之味已
珍畱之枝間色不盡變隆冬採之生意如新乳橘狀似
乳柑極甘芳又名漳橘自然橘以橘子下種待其長歷
十年始作花結實味甚美由其本性自然不雜人為故
其味全早黃橘著花結子比其𩔖獨早秋始半其心已
丹千頭方酸而早黃橘之微甘已回齒頰矣凍橘其顆
如常橘之半八月作花既而橘林已盡乃始傲然冰雪
中著子甚繁春二三月始採之陳藏器補本草橘𩔖
有朱橘乳橘黃淡子紺珠山橘血橘湘橘獅橘狗橘
蛻花橘述異記漢章帝時上虞縣獻玉色橘廣州
記羅浮山橘夏熟實大如柿南夷志甘橘大釐城有
之其味甚酸有橘大如覆杯張勃吳錄建安郡有橘
九月結實正赤冬月樹上覆裹之至明年春夏色變青
黑味尤絶美上林賦盧橘夏熟注盧黑色蓋即是乎
韓彦直橘錄序橘出蘇州台州西出荆州南出閩廣皆
木橘耳不敢與温橘齒江淮異人錄陳允升好道撫
州危全諷嘗夜坐謂之曰豐城橘美頗思之允升曰方
有一船泊豐城港今為取之港去城十五里少頃便還
攜一布囊得橘數百
異橘黃帝外傳王母遺帝以崑山交枝萬年之橘
列仙傳穆天子會王母於瑶池食白橘拾遺記條陽
山中有白橘花色翠而實白大如瓜香聞數里草木
狀吳黃武中交阯太守士燮獻橘十七實同一蒂以為
瑞異續世說平西將軍庾亮送橘十二實共一蒂為
瑞異藝文𩔖聚梁時王僧辨家有橘三十子一蒂以
獻太眞外傳明皇種橘于蓬萊宫結一合歡橘實上
與妃子持玩曰此果似知人意柳毅傳洞庭之陰有
大橘樹焉鄉人謂之社橘向樹三擊有武夫出于波間
揭水指路幽怪錄巴卭人家橘園有大橘如三斗盎
剖開有二叟對奕一叟曰橘中之樂不減商山恨不能
深根固蒂為愚人摘下耳太平廣記李崇眞在蜀庭
中有一橘大而晚熟有小孔如針賓僚驚異及剖則有
赤斑蛇蟠其中
橙子
埤雅橙亦橘屬若柚而香物𩔖相感志葉有兩刻缺
者是也生實香美可食韓彦直橘錄橙子木有刺似
朱欒而小經霜早黃膚澤可愛香氣馥馥可以熏袖可
以芼鮮可以漬蜜眞嘉實也風俗通橙皮可為醬韲
彙苑橙實大者如杯苞黃皮厚蹙衂如沸皮可漬蜜
今人取橙皮合湯香味殊美橘不得比焉劉孝標啟
南中橙柑青鳥所食始霜之旦採之風味照座擘之香
霧噀人脈不黏膚食不畱汁魏王花木志蜀中有給
客橙冬夏花實相繼通歲食之亦名盧橘戒菴漫筆
橙香在皮而瓤則酸古云在南稱柑在北稱橙非也
柚子
爾雅柚條郭注似橙實酢生江南埤雅柚似橙而大
於橘故曰執錫分銀操橙証柚一名條秦風所謂有條
者即此本草云柚皮味甘誤也柚皮極苦不可向口皮
甘者乃橙耳列子吳楚之國有大木其名曰櫾(同柚)碧
樹而冬生實丹而味酸食其皮汁已憤厥之疾吕氏
春秋果之美者雲夢之柚廣州記廣州别有雷柚
廣志成都有柚大如斗原始今江南産大橘名曰柚
俗呼蜜團桂海虞衡志廣南臭柚皮甚厚染墨打碑
可代氊刷且不損紙五雜組今閩廣有一種如瓜者
方言謂之抛蓋其蒂最牢任風抛擲而不墜也其色味
彌劣矣
杮
總論說文柿赤實果也爾雅翼柿於經罕見惟内
則所加庶羞三十一物中有之酉陽雜俎柿有七絶
其一繁實晉宫闕名華林園柿六十七株范汪祠
制孟冬祭用柿歐陽修歸田錄今唐鄧間多大柿其
初生澀堅實如石凡百十柿以一榠櫨置其中(榲桲亦可)則
紅熟爛如泥而可食土人謂之烘柿者非用火乃用此
耳酉陽雜俎木中根固柿為最俗謂之柿盤韓昌
黎詩金烏下啄頳虬卵註謂柿也方書杮有紋稜者
治癰效果譜杮餅大柿去皮捻扁日曬夜露至乾納
甕中待生白霜取出一名白柿又名杮花杮霜即柿餅
所出霜也乃柿中精液正字通又有醂(音覽)柿謂鹽漬
之也
詳𩔖格物論柿朱果也大者如楪圓八稜稍扁次者
如拳又有如牛心者有如雞鴨卵者又有名鹿心者至
小者名猴柿皆以少核者為佳八九月後方熟南劒尤
溪柿處州松陽柿最為竒品述異記番禺有酸柿
戒菴漫筆柿𩔖大小形狀極多有火盆柿大而匾方柿
四稜六稜乾瓤無核甚佳火珠柿多核不美綠柿品下
潛確𩔖書黃柿可和米粉作糗朱柿皮薄更甘珍椑
柿色青性冷可生啖不堪乾能壓丹石毒火乾者為烏
柿日乾者為白柿果譜塔柿大於諸柿去皮掛木上
風日乾之佳著蓋柿蒂下别有一層蒸餅柿狀如市賣
炊餅學圃餘疏海門杮罐杮無核皆甘冷可食紺
珠水杮脆而多漿菴吉杮出瓜哇國狀如橊皮厚潤如
橘囊内白肉四塊甘酸地理志梁侯園有烏椑八稜
柿許州土貢柿西京雜記上林苑之椑三青椑赤葉
椑烏椑正字通椑杮同𩔖柿赤而椑烏綠故謂烏椑
本草椑柿柿之小而卑者他柿熟則黃赤唯此雖熟
亦青黑色張爾公曰椑即綠杮别名搗汁染罾扇曰
柿漆蘇頌圖經一種小柿謂之軟棗俗呼牛嬭柿李
時珍曰小員如指頭大者名丁香杮
茘枝(附錦茘枝)
總論蜀都賦側生茘枝扶南記木以茘枝為名者
以其結實時枝弱而蒂牢不可摘取以刀斧劙取其枝
故以為名耳西京雜記尉佗獻高祖鮫魚茘枝高祖
報以蒲桃錦四疋三輔黃圖漢武帝破南越得龍眼
茘枝菖蒲植上林苑中因起扶茘宫茘枝自交阯移植
百株于庭無一生者連年猶移植不息後數歲偶一株
稍茂終無華實一旦萎死遂不復蒔其實則歲貢焉
謝承後漢書和帝時交阯七郡貢生茘枝十里一置五
里一堠晝夜奔騰有毒蛇猛獸之害臨武長唐羌上書
言狀罷之晉書咸寧二年六月癸丑薦茘枝于太廟
唐書楊妃生於蜀好茘枝南海茘枝勝蜀故每歲飛
馳以進然方暑而熟經宿輒敗曾鞏貢茘枝狀生茘
枝畱五七日輒壞故雖歲貢皆乾而致之茘枝成實在
六七月間雖乾而致之然新者於其甘滋猶未盡失至
於經歲則所存者特其滓苴而已南方草木狀茘枝
樹高五六丈餘如桂樹綠葉蓬蓬冬夏榮茂青華朱實
實大如雞子核黃黑似熟蓮實白如肪甘而多汁似安
石橊有甜酢者至日將中翕然俱赤則可食也一樹下
子百斛張九齡茘枝賦序南海郡出茘枝焉每至季
夏其實乃熟狀甚瓌詭味特甘滋百果之中無一可比
白樂天茘枝圖序生巴峽間形狀如帷蓋葉如桂冬
青花如橘春榮實如丹夏熟朵如蒲桃核如枇杷殼如
紅繒膜如紫綃瓤肉潔白如冰雪漿液甘如醴酪若離
本枝一日而色變二日而香變三日而味變四五日外
色香味盡去矣李肇國史補李直方嘗第果實名如
貢士者或薦茘枝曰當舉之首清異錄閩士謂我土
茘枝眞壓枝天子釘坐眞人天下安有竝駕者果譜
茘枝以林檎為兄石橊為弟龍眼為奴蔡襄茘枝譜
茘枝食之有益於人列仙傳稱有食其華實為茘枝仙
人本草亦列其功葛洪云蠲渴補髓或以其性熱有人
日噉千顆未嘗作疾即少熱以蜜漿解之開元遺事
明皇命方士以藥傅茘枝根得核小宫人呼為丁香子
影燈記玄宗正月十九夜於長春殿漫撒閩中紅錦
茘枝令宫人爭拾之清異錄嶺南茘枝固不逮閩蜀
劉鋹每年設紅雲宴正紅茘枝熟時蔡譜茘枝唯閩
粤南粤巴蜀有之漢初南粤王尉佗以之備方物始通
中國相如賦上林云荅&KR2776;離支(即茘枝)蓋夸之也今廣南
州郡與夔梓之間所出大率早熟肌肉薄而味甘酸其
精好者僅比東閩之下等閩中唯四郡有之福州最多
興化軍最為竒特泉漳時亦知名其於果品卓然第一
吳錄蒼梧多茘枝生山中人家亦種之南中八郡
志犍為僰道縣出茘枝水經注巴州治有官茘枝園
夏至則熟二千石嘗設廚膳命士大夫共會樹下食之
容齋隨筆莆田茘枝名品皆出天成雖以其核種之
終與其本不相𩔖宋香之後無宋香所存者孫枝耳陳
紫之後無陳紫過牆則為小陳紫矣里人謂此果形狀
變態百出或似龍牙或𩔖鳳爪釵頭紅之可簪綠珠子
之旁綴是豈人力所能加哉蔡譜有閒歲生者謂之
歇枝有仍歲生者半生半歇也最忌麝香或遇之花實
盡落其熟未經採摘蟲鳥皆不敢近或已取之蝙蝠蜂
蟻爭來蠧食園家每破竹五七尺摇之答答然以逼蝙
蝠之屬吳船錄六月辛巳招送客燕于眉州時茘子
已過郡中猶餘一株皆如渥丹盡擷以見餉偶有兩柈
畱館中經宿取視綠葉紅實粲然乃知尋常用籃絡盛
貯徒欲透風不知為雨露沾灑風日炙薄經宿色香都
變試取數百顆貯以大合密封之走介入成都以遺高
宋二使者亦兩夕到二君回書云風露之氣如新記之
以告好事者徐&KR0958;茘枝譜當盛夏時乘曉入林中帶
露摘下浸以冷泉則殼脆肉寒色香味俱不變嚼之可
至數百顆或畏其飽點鹽少許噉之即消又鄉人常選
鮮紅者於竹林中擇巨竹鑿開一竅置茘節中仍以竹
籜裹泥封固其隙藉竹生氣滋潤可藏至冬春色香不
變若紅鹽火焙曬煎者俱失眞味竟成二物矣黃庭
堅答王補之書某所作茘枝湯擘生茘枝肉别貯其自
然汁以水解白沙蜜漸入和合令味相得即并茘枝肉
上火煮減半以甆合貯之計客數人一勺又令入湯小
半盞煎沸用紗囊盛龍腦先撲熱盞乃注湯蔡譜紅
鹽者民間以鹽梅滷浸佛桑花為紅漿投茘枝漬之曝
乾色紅而甘酸可三四年不蛀白曬者正爾烈日乾之
以核堅為止畜之甕中密封百日謂之出汗去汗耐久
不然踰歲壞矣蜜煎者剥生茘枝笮去其漿然後蜜煮
之予前知福州用曬及半乾者為煎色黃白而味美可
愛農書茘枝成朵曬乾者名為茘錦山堂肆考叙
州府土人善為茘枝煎可以致遠徐譜劉誠意謂乾
茘枝變者先於殼上刺十許孔用蜜水浸之以銀盂盛
於湯罐頭上蒸透即肉滿可食
詳𩔖圖經茘枝其品閩中第一蜀川次之嶺南為下
茘枝有名狀元紅惟楓亭為多吳船錄川廣茘枝生
時固有厚味多液者乾之肉皆瘠閩産則否蔡譜興
化軍最重陳紫其樹晚熟其實廣上圓下大可徑寸有
五分香氣清遠色澤鮮紫殼薄而平瓤厚而瑩膜如桃
花紅核如丁香母剥之凝如水晶食之消如絳雪凡茘
枝以甘為味若過甘與淡失味之中唯陳紫之於色香
味自拔其𩔖陳氏欲採摘必先閉戶隔牆入錢度錢與
之得者自以為幸不敢較其直之多少也江家綠大較
𩔖陳紫而差大獨香薄而味少淡方家紅可徑二寸色
味俱美言茘枝之大者皆莫敢擬游家紫出名十年種
自陳紫實大過之小陳紫比陳紫差小又時有&KR2510;核者
因而得名宋公茘枝樹極高大實如陳紫而小甘美無
異或云陳紫種出宋氏世傳其樹已三百歲舊屬王氏
黃巢兵過欲斧薪之王氏媼抱樹號泣求與樹皆死賊
憐之不伐藍家紅泉州為第一周家紅獨立興化軍三
十年後生益竒聲名乃損然亦不失為上等何家紅出
漳州法石白出泉州法石院色青白綠核頗𩔖江綠色
丹而小茘枝皆紫核此以綠見異出福州圓丁香丁香
茘枝皆傍蒂大而下銳此種體圓與味俱勝虎皮者紅
色絶大繞腹有青紋正𩔖虎斑牛心者以狀言之長二
寸餘皮厚肉澀玳瑁紅茘枝上有黑點疎密如玳瑁斑
硫黃顔色正黃而刺微紅亦小茘枝以色名之也朱柿
色如柿紅而扁大亦云朴杮出福州蒲桃茘枝穗生一
朵至一二百將熟多破裂凡茘枝每顆一梗長三五寸
附於枝此等附枝而生樂天所謂朵如蒲桃者正謂是
也其品殊下蚶殼者殼為深渠如瓦屋焉龍牙者茘枝
之變怪者其殼紅可長三四寸彎曲如爪牙而無瓤核
全樹忽變非常有也水茘枝漿多而淡食之蠲渴茘枝
宜依山或平陸有近水田者清泉流溉其味遂爾出興
化軍蜜茘枝純甘如蜜是謂過甘失味之中丁香茘枝
核如小丁香樹病或有之亦謂之&KR2510;核皆小實也大丁
香出福州厚殼紫色瓤多而味微澀雙髻小茘枝每朵
數十皆竝蒂雙頭因以目之眞珠剖之純瓤圓白如珠
茘枝之小者止於此十八娘色深紅而細長時人以少
女比之俚傳閩王王氏有女第十八好噉此品因而得
名其塜旁猶有此樹云將軍茘枝有為此官者種之出
福州釵頭顆紅而小可間婦人簪翹之側故特貴之粉
紅者茘枝多深紅而色淺者為異謂如傅朱粉之飾故
曰粉紅中元紅茘枝將絶纔熟以晚重於時火山本出
廣南四月熟味甘酸而肉薄穗生梗如枇杷閩中近亦
有之徐譜福州品有駞蹄長大甘柔金㯶上銳下方
色深黃栗玉似金㯶而圓味差勝洞中紅出宿猿洞因
名星毬紅色紅而不絳扁者如橘圓者如雞子核皆如
丁香亦有無核者食之甘脆有韻蓋神品也饅頭皮粗
厚味甘大如饅頭故名磨盤皮粗厚味甘大如雞子近
蒂處甚平七月熟金線實圓刺尖有金線界其中鳳池
超實圓味甘中冠亦呼中觀體圓核小皮光味清成熟
時香聞數里惟鳳岡環水内者肉裹其核過半他處肉
薄核露風味頓減桂林皮粗厚大如雞子味甘金鐘形
如鐘皮略麤厚色如硃砂味甘𩔖桂林勝畫皮厚刺尖
味甘肉豐七月熟出長樂縣六都者佳鑛玉皮麤厚味
甘濃綠珠一名結綠俗呼綠茘枝實如山榛無核味最
清至熟時實與葉無辨惟鳳岡有之此異品也紅繡鞋
實小而尖形如角黍核如丁香味極甘美傳即十八娘
種雞引子一朵數十枚大小錯出其大者核小小者無
核七月熟山中冠實大而圓餘茘將盡此茘始熟味微
酸澀馬先白其熟最早味不甚甘山金鐘實大微長茘
之中等者中秋綠色綠味微酸熟最後故名松柏蕾皮
厚而粗味澀大如松子故名勝江萍以味甘得名皮光
山枝中之最佳者或呼為勝江陳淨江瓶俱此種滿林
香皮微黃味甘其香倍於衆品鵝卵皮光無刺色紅蜜
丸味甘肉厚俗呼肉丸鵲卵皮薄實圓斑如鵲卵味微
酸山枝中之佳者七月熟白蜜皮粉紅甘如蜜醋甕色
微黃味酸品最下雞肝實扁味甘色紅無核牛膽顆極
大一握僅三四枚山枝品之異者興化品有星垂皮紅
實如鴨卵茘枝之最大者俗呼秤錘出莆田吳塘村樹
大七八圍腹空可容五六人盤根如山霞墩茘枝出霞
墩故名蔡宅紅出蔡君謨故居因名黃石紅即蔡譜中
宋公茘枝又皺玉郎官紅游丁香紫璚百步蘭西紫黃
香瑞堂紅松紅麝囊紅黃玉玉堂紅白蜜青甜松蕾水
澑綠羅袍(一名綠紗)泉州品有七夕紅早紅張官人馬家綠
百步香火烟鼈卵皮紅大如鼈卵核如米粒綠衣郎皮
綠如瓜皮實如鴨卵味甘澀椰鐘顆極大𩔖興化秤錘
進貢子其熟最先實如黑葉黑葉皮紅比狀元紅稍大
麻餅味甘酸漳州品有中半虎皮斑冰團大綠小綠余
家綠老學菴筆記余深罷相居福州第中有茘枝絶
大而美名曰亮功紅亮功者深家御書閣名曾子固
茘枝狀一品紅言於茘枝為極品也出福州陳翰臣
瀟瀟齋筆談宋家香見刳於黃巢樹幹既穿茘核遂隙
剝之一一可驗此理之不可曉者延壽紅乃宋狀元徐
鐸所植迄今亭亭獨茂果實豐美樹下有井暑月就噉
樹下汲井渫浸茘實風味倍增蔡氏宗祠中綠紗一株
歲不多生而色香味殊絶半或無核足稱珍品閩部
疏楓亭茘枝名以狀元香為最然實不如長樂勝畫肉
厚而味甘當為種中第一第乾之不能如狀元香風味
廣志南廣茘枝熟時百鳥肥其名曰焦核小次曰春
花次曰胡偈此三種為美有似鼈卵者大而酸以為醢
和率生稻畦間嶺表錄異茘枝焦核者性熱液甘食
之過度即蜜漿制之又有蠟茘枝黃色味稍劣於紅者
雞肋編海南有無核茘枝談苑茘枝再接遂無核
海槎餘錄茘枝産於瓊山者曰進奉子核小而肉厚
味甚嘉土人摘食必以淡鹽湯浸一宿則脂不黏手
梧潯雜佩潯州亦有茘枝獨平南所出最佳皮色綠而
雜以紅點斑駁可愛名曰綠葉香味亦不下鬱林又自
邑至郡疾行半日可達故鮮美尤勝桂海虞衡志龍
茘狀如小茘枝而肉味似龍眼但可蒸食不可生噉
錦茘枝高濓草花譜錦茘枝草本藤蔓種盆結縛成
蓋生果若茘枝少大色金紅肉甜可食
龍眼
蜀都賦旁挺龍目魏文帝詔南方果之珍異者有龍
眼茘枝令歲貢焉吳氏本草龍眼一名比目廣雅
益智龍眼也果譜一名繡水團川彈子彙苑一種
最大者曰虎眼肉厚味甘食之益人南方草木狀龍
眼樹如茘枝但枝葉稍小殼青黃色形圓如彈丸核如
木梡子而不堅肉白而帶漿其甘如蜜一朵五六十顆
作穗如蒲萄然茘枝過即龍眼熟故謂之茘枝奴言常
隨其後也清異錄賈人自嶺外還得一枝龍眼已鹽
乾凡四十團共千枚至荆南獻高保勉因作小琅玕檻
子立置之名之曰海珠叢錦繡萬花谷廣州别有龍
眼似茘枝而小又坡云廉州龍眼質味殊絶可敵茘枝
東坡集閩越人高茘子而下龍眼吾為評之茘子如
食蝤蛑大蟹斫雪流膏一噉可飽龍眼如食彭越石蟹
嚼嚙久之了無所得然酒闌口爽饜飽之餘則咂啄之
味石蟹有時勝蝤蛑也顧大典清音閣集龍眼熟稍
後而枝頭灼灼如黃金彈丸其味雖不及茘枝甘醲而
清潤似過之鄙之為奴則過矣其殆伯仲之間乎閩
部記山果中有枝葉略似鳳尾焦者曰山龍眼結實纍
纍似龍眼小而味酸山僧取以供佛
楊梅
臨海異物志楊梅大如彈丸正赤五月中熟熟時似梅
其味甜酸格物論有紅白紫三種紅者味勝於白紫
者又勝於紅顆大而核細尤天下之竒也南越行紀
羅浮山頂有湖楊梅山桃繞其際海人時登採拾止得
於上飽噉不得持下林邑記林邑山楊梅其大如杯
椀青時極酸既紅味如崖蜜以醞酒號梅香酎非貴人
重客不得飲之劍南詩注項里鄉俗謂楊梅止曰梅
謂選擇楊梅曰作梅吳興記故章縣北有石郭山上
生楊梅常以貢御南越志熙安縣多楊梅彙苑楊
梅塢内金嫗家楊梅甚盛俗所謂金婆楊梅是也至今
其地楊梅之美異於他處産者果譜會稽産者為天
下冠吳中楊梅名大葉者最早熟味甚佳次則卞山本
出苕溪移植光福山中尤勝又次為青蒂白蒂及大小
松子金樓子楊氏子九歲孔君平指楊梅示之曰此
君家果東坡詩註揚州人呼白楊梅為聖僧北戶
錄播州有白色者甜而絶大湘潭記陸展郎中見楊
梅歎曰此果恐是日精然若無蜂兒採香誰勝難和之
味即以竹絲籃貯千枚并茶花蜜送衡山道士劍南
詩註太白詩玉盤楊梅為君設吳鹽如花皎白雪不知
楊梅酸者乃薦以鹽佳品未嘗用也姑臧記趙綸妻
死遺雪竹搔頭階下不數日化為楊梅花朵如撒時人
異之揮麈錄楊梅仁可療脚氣疾
枇杷
上林賦枇杷橪柿註張楫曰枇杷似槲樹而長葉子如
杏格物論樹高丈餘枝肥葉大有毛冬華夏實大者
如雞子小者如梅味甜酢黃熟方可食孔平仲談苑
枇杷須接乃為佳果一接核小如丁香果譜枇杷秋
萌冬花春實夏熟備四時之氣田家五行枇杷五月
間結主水西京雜記上林苑枇杷十株晉宫閣名
華林園枇杷四株范汪祠制孟夏祭用枇杷唐史
建中初詔江南枇杷歲貢一次以供廟饗荆州土地
記宜都出枇杷雞肋編廣州有無核枇杷清異錄
建業野人種梨者詫其味曰蜜父種枇杷者恃其色曰
蠟兄廣志枇杷無核者曰焦子彙苑今廣東呼枇
杷為盧橘其葉名無憂扇餘冬錄相如作賦不知盧
橘為枇杷視聽鈔今世呼枇字為入聲樂天詩云深
山老去惜年華況對東溪野枇杷其音自唐然矣
櫻桃(附山櫻桃)
禮月令仲夏之月天子羞以含桃先薦寢廟廣雅含
桃櫻桃也爾雅楔荆桃郭註今櫻桃也埤雅櫻桃
為木多蔭其果先熟許慎曰鶯之所含食故曰含桃又
謂之鶯桃則亦以鶯所含食故曰鶯桃也其顆大者或
如彈丸小者如珠璣南人謂小者為櫻珠本草衍義
以其形肖桃故曰櫻桃博物志櫻桃或如手指春秋
冬夏華實竟歲蜀都賦朱櫻春熟楊膳夫錄大而
殷者曰吳櫻桃黃而白者曰蠟珠小而赤者曰水櫻桃
食之皆不如蠟珠吳氏本草一名牛桃一名麥英一
名朱茱主調中益脾氣令人好顔色美志氣廣志櫻
桃大者有長八分者有白色多肌者凡三種酉陽雜
俎衛公言滑州櫻桃十二枚及一尺清異錄櫻桃素
盛睢陽地名掌扇岡尤繁妙有一樹收子至三石者
西京雜記上林苑楔四株洛陽宫殿簿顯陽殿前櫻
桃六株徽音殿乾元殿前竝二株晉宫闕名華林園
櫻桃二百七十株獨異志漢惠帝時叔孫通諷上曰
古者春有獻今櫻桃熟願陛下取之獻果皆自此始
東觀漢記漢明帝時太官進櫻桃以赤瑛為盤賜羣臣
月下視之盤與桃同色如空盤景龍文館記帝命侍
臣樹下摘櫻桃恣其食大陳宴席奏宫樂至暝人賜朱
櫻二籠王保定摭言新進士尤重櫻桃宴時櫻桃初
出和以糖酪人享蠻畫一小盎不啻數升國史補李
直方第果品櫻桃為三金城記黎舉欲以棖(同橙)子臣
櫻桃但恨時不同耳酉陽雜俎養櫻桃至五月中皮
皺如紅柿不落其味數倍山家清供櫻桃經雨則蟲
自内生人莫之見用水浸良久蟲皆出乃可食爾雅
注今櫻桃最大而甘者謂之崖蜜戴氏鼠璞鬼谷子
云崖蜜櫻桃也他無經見予讀南海志崖蜜子小而黃
殼薄味甘增城惠陽山間有之雖不知與櫻桃為一物
與否要其類也
山櫻桃本草山櫻桃一名朱桃一名麥櫻一名英豆
一名李桃樹如朱櫻子小而尖
格致鏡原卷七十五
