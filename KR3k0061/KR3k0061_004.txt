格致鏡原卷四大學士陳元龍撰
乾象𩔖(四)
雨
總論釋名雨水從雲下也雨者輔也言輔時生養也
春秋潛潭巴陽制於隂故為雨兼明書王弼云雨
者隂在於上而陽薄之而不得通則蒸而為雨此說非
也夫隂陽二氣生於黃泉氤氲交結出地為雲二氣力
均則能為雨或隂氣少而陽氣多或隂氣多而陽氣少
皆不能為雨也小畜不雨者隂氣少也小過不雨者陽
氣少也小畜上九既雨既處者陽極則隂也董仲舒
傳雨乘空而墜風多則合速故雨大而疎風少則合遲
故雨細而密春秋說題辭一歲三十六雨天地之氣
宣京房易飛候太平之時五日一風十日一雨歲凡
三十六雨此休徵時若之應西京雜記董仲舒云太
平之世雨不破塊津莖潤葉而已海錄碎事張士伯
禱雨於嶧山聞空中語曰大雨由天小雨由山廣雅
雨師謂之屏翳山海經屏翳在海東人謂之雨師
顔師古漢書注屏翳一曰萍號天問萍號起雨何以興
之道經雨師陳華夫
名號淮南子神農之理天下欲雨則雨五日為行雨
旬日為榖雨一旬五日為時雨萬物咸利故曰神雨神
農之治天下甘雨時降五榖繁植瑞應圖靈雨者瑞
雨也降而應物謂之靈雨爾雅小雨謂之霡霂久雨
謂之淫淫謂之霖註雨自三日已上謂霖逸雅霡霂
小雨也言裁霡歴霑漬如人沐頭惟及其上枝而根不
濡也說文&KR0034;小雨也□微雨也&KR0034;雨聲也溟小雨也
澍時雨也湒雨下也明堂月令&KR3434;雨小雨也纂要
疾雨曰驟雨徐雨曰零雨雨久曰苦雨亦曰愁霖雨晴
曰霽雨而晝晴曰啓雨水曰潦左傳秋無苦雨杜預
注苦雨為人所患苦也揚子法言震風陵雨然後知
厦屋之帡幪注陵雨暴雨也侯鯖錄同州謂沾足為
爛雨法華經諸饑渴衆生以法雨充滿酉陽雜俎
徐州一士人暴卒復生言初吏召云天使行雨雨有兩
種一缾貯水作人間雨一如銷石末名乾雨分别功
德論天及龍皆能降雨何以取别天雨細霧下者是龍
雨麤雷下者是又阿脩羅共天鬭時亦能降雨雨有二
種有喜雨有瞋雨若雨和調者是歡喜雨若興雷電霹
靂者是瞋恚雨金樓子月旦日雨為月額雨月令
廣義上旬過月雨謂之翔日雨田家五行二月八日
俗謂張大帝生日前後必有風雨號為請客風送客雨
正日謂之洗街雨初十謂之洗廚雨提要錄社公社
母不食舊水故社日有雨謂之社翁雨汜勝之書三
月榆莢雨高地疆土可種秫提要錄杏花開時正値
清明後必有雨也謂之杏花雨退齋雅聞河朔人謂
清明雨為潑火雨立夏雨為隔轍雨風土記夏至前
雨為黃梅雨沾衣服皆敗黦埤雅江湘兩浙四五月
間梅欲黃落則水潤土溽礎壁皆汗鬱蒸成雨謂之梅
雨今人衣服四五月間為濕氣所敗謂之上梅名義
考說文物中久雨青黑曰黴楚辭顔黴黎以沮敗則梅
雨上梅皆當作黴因雨當梅熟遂譌為梅雨至有迎梅
送梅之說又因梅雨譌為上梅益謬矣陸機要覽昔
羽山有神人焉逍遥於中岳與左元放共遊薊子訓所
坐欲起子訓應欲畱之二日之中三雨今呼五月三雨
亦為畱客雨月令廣義五月二十六日雨為分龍雨
閩俗以夏至後為分龍雨爾雅暴雨謂之涷註今江
東呼夏月暴雨為涷雨離騷云令飄風兮先驅使涷雨
兮灑塵是也陸機要覽夏雨名綿雨風土記六月
有大雨名濯枝雨歲時記六月必有三時雨農家以
為甘澤邑里相賀曰喜雨七月六日雨曰洗車雨七日
雨曰洒淚雨月令廣義八月初三至二十三為詹天
雨荆楚歲時記八月雨謂之豆花雨提要錄九月
雨為黃雀雨歲時記小春月内三雨則百蟲蟄藏曰
藥雨李時珍本草立冬後十月為入液至小雪為出
液得雨謂之液雨
占雨詩小雅月離于畢俾滂沱矣註月離于畢將雨
之驗家語天將大雨商羊鼓舞埤雅語曰天將雨
鳩逐婦田家五行日暈則雨師曠占八月一日二
日三日月色青黃者其月少雨月色青者其月多雨
占鏡雨杼臼饑鬴□穰京房易飛候凡候雨以晦朔
弦望雲漢四塞者皆當雨東風曰雷雨暴有黑雲氣如
船覆於日下當雨有黑雲氣如斗牛彘當雨暴有異雲
如水牛不三日大雨黑雲如羣羊奔如飛烏五日必雨
雲如浮船皆雨北斗獨有雲不五日大雨四望見青白
雲名曰天寒之雲雨徵蒼黑雲細如杼軸蔽日月五日
必雨雲如兩人提鼓持桴皆為暴雨淮南子朱鼈浮
於波上必大雨東觀漢記蟻封穴戸大雨將至樂
動聲儀焦明至為雨備焦明水鳥也𤨏碎錄月初生
而仰則月中多雨晝雨夜見星則明日復雨朝野僉
載俚諺云春雨甲子赤地千里夏雨甲子乘船入市秋
雨甲子禾頭生耳冬雨甲子牛羊涷死田家五行甲
子遇雙日是雌甲子雖雨不妨田家五行春壬子雨
人無食夏壬子雨牛無食秋壬子雨魚無食冬壬子雨
鳥無食一云壬子雨更須看甲寅日若晴謂之拗得過
則不妨一說壬子雨丁丑晴則隂晴相半二日俱晴六
十日内少雨二日俱雨六十日内多雨楊愼外集雨
而晝見日曰啓雨而夜見星曰夝晵借作啓陸粲曰今
吳中呼雨而晝止曰晵其音如挽牽之牽以去聲呼之
諺曰晝晵不如晚晴滇中雨而午見日曰天笑必再雨
祈雨淮南子土龍致雨註湯遭旱作土龍以象雲從
龍也神農求雨書甲乙日不雨命為青龍東方小童
子舞之丙丁不雨命為赤龍南方壯者舞之戊巳不雨
命為黃龍中央壯者舞之庚辛不雨命為白龍西方老
人舞之壬癸不雨命為黑龍北方老人舞之如此不雨
闔南門置水其外開北門取人骨埋之五代史周李
元懿為青州北海縣令泥龍求雨無應李令笞龍責之
即日雨足宋朝事實擇潭洞或湫濼林木深䆳之所
以庚辛壬癸日先齋戒以酒脯告社令築方壇二級高
一尺闊一丈三尺壇外二十步介白繩壇上植竹枝張
畫龍其圖以縑素畫黑魚左顧環以天黿十星中為白
龍吐雲黑色其下畫水波有龜亦左顧吐黑氣如線和
金銀朱丹飾龍形又設皂旛刎鵝頸取血致盤中楊枝
洒水龍上羣官再至祝雨足取龍投水中又雩祀五龍
祈雨法以甲乙日擇東地作壇取土造青龍土器之大
小龍之脩短餘方皆如之凡旱建壇取五行生成之數
長吏齋三日詣龍所汲流水設香茗果日再至祝酹不
用樂巫覡雨足送龍水中五雜組嶺南人有善致雨
者幕少女於空中驅龍使起龍見女即迴翔欲合其人
復以法禁使不得近少焉雨已霑足矣
雨異任昉述異記夏禹時天雨金尚書中候殷紂
時十日雨土於亳竹書紀年惠成王七年天雨碧於
鄭崔豹古今注漢昭帝元鳳三年天雨黃土晝夜昏
霾干寶搜神記漢元帝時雨草而葉相樛結如彈丸
成帝時雨魚伏虔古今注漢永和年長安雨綿皆白
葛洪神仙傳欒巴蜀人徵尚書郎大朝得酒不飲向
西方噀之召問巴巴曰臣本縣成都大火臣以酒為雨
而救之帝驛問咸云雨從北來有酒氣述異記魏武
帝末年鄴中雨五色石陳書梁大同中嘗驟雨殿前
往往有雜色寶珠虞寄因上瑞雨頌隋書梁同泰中
雨灰色黃集異志咸通八年七月泗州下邳雨湯殺
鳥雀唐五行志中和三年浙西天鳴聲如轉磨無雲
而雨占曰無雲而雨是謂天泣楊愼滇載記至治元
年時雨鐵民舍山石皆穿人物値之多斃謠俗號曰鐵
雨物𩔖相感志骨結國天每雨鐵以之鑄刀劒甚銛
利也京房易傳前樂後憂厥妖天雨羽邪人進賢人
逃天雨毛春秋孔演圖八政不中則天雨刀
露
五經通義和氣津液凝為露露從地出月令章句露
者隂液也釋為露結為霜詩小雅英英白雲露彼菅
茅毛傳雲亦有露孔穎逹正義有雲則無露無雲則有
露毛言雲亦有露者露雲氣微不映日月不得如雨之
雲非無雲也若濃露霧合則清旦為昏是亦露之雲也
大戴禮陽氣隂勝則散為雨露所以千載鶴警露而
鳴禮斗威儀君治政則軒轅之精散為甘露晉中
興書甘露降耆老得敬則松柏受之尊賢容衆則竹葦
受之宋符瑞志元嘉中甘露頻降狀如細雪瑞應
圖甘露者美露也神靈之精仁瑞之澤其凝如脂其甘
如飴一名膏露一名天酒或名神漿鶡冠子聖人之
德上及太清下及太寧中及萬靈則膏露下春秋繁
露露結珠而成甘結潤而成膏春秋緯武露布文露
沈注甘露降其國布散者人尚武沈重者人尚文拾
遺記崑崙山有甘露濛濛似霧著草木則滴瀝如珠亦
有朱露望之色如丹著木石赭然如朱雪灑焉以瑶器
承之如飴洞冥記畢勒國人常飲丹露為漿丹露者
日初出有露汁如珠也洞冥記東方朔曰王公貽以
丹霞漿食之太飽悶幾死乃飲玄天黃露半合即醒又
東方朔遊吉雲之地云其國俗以雲氣占吉凶若樂事
則滿室雲起五色照人著於草樹皆成五色露珠甚甘
帝曰吉雲露可得乎朔乃東走至夕而返得玄露青露
盛青琉璃各受五合跪以獻帝遍賜羣臣羣臣得嘗者
老者皆少疾者皆愈呂氏春秋伊尹說湯曰水之美
者有三危之露和之美者有揭雩之露其色紫注三危
西極國名湘潭記庶潭露能染紅北山錄徐陵浴
佛以蓮葉露拾遺記帝嚳時有丹丘國獻瑪瑙甕以
盛甘露堯時猶存甘露在其中盈而不竭謂之寶露以
頒賜羣臣漢郊祀志作承露仙人掌註蘇林曰仙人
以手掌擎盤承甘露師古曰建章宮承露盤高二十丈
七圍以銅為之上有仙人掌承露和玉屑飲之述征
記八月一日作五明囊盛取百草頭露洗眼眼明也
霜
大戴禮霜隂陽之氣也隂氣勝則凝為霜五經通義
寒氣凝以為霜從地升也廣韻霜凝露也天氣下降
為露風薄之成霜伊川語錄霜與露不同霜金氣星
月之氣露亦星月之氣看感得恁氣為霜恁氣為露如
言露結為霜非也逸雅霜喪也其氣慘毒物皆喪也
春秋考異郵霜者隂精冬令也四時代謝以霜收殺
淮南子至秋三月青女乃出以降霜雪高誘註青女
天神青腰玉女主霜雪也清異錄博學記謂霜為威
屑朝野僉載春雷始鳴記其日數滿一百八十日霜
必降鴈從北來記其日後十八日霜必降古今詩話
北雁秋深乃來來則霜降謂之霜信京房易傳興兵
妄誅兹謂亡法厥災霜夏殺五榖冬殺麥誅不原情兹
謂不仁其霜夏先大雷風冬先雨乃隕霜多有芒角
田家雜占每年初下只一朝謂之孤霜主來年歉連得
兩朝以上主熟上有鎗芒者吉平者凶春多主旱莊
助雞肋編江南人謂社日有霜必雨丙辰年社日繁霜
覆瓦次日果大雨田家五行冬天近晚忽有老鯉斑
雲起漸合成濃隂者必無雨名曰護霜天宋次道春
明退朝錄天聖中青州盛冬時濃霜著瓦屋皆成百花
之狀拾遺記嵰州霜甘拾遺記廣延國有霜色紺
碧漢武内傳西王母云仙藥中有玄霜常奉眞湘
潭記鵝管山霜可染紫為天下冠恨無人知者
雪(附霰)
逸雅雪綏也水下遇寒氣而凝綏綏然也韓詩外傳
凡草木花多五出雪花獨六出雪花曰霙朱子語錄
地六水之成數雪者水結為花故六出拾遺記穆王
東至大騎之谷西王母來進嵰州甜雪嵰州去玉門三
千里地寒多雪著草木皆融而甘可以為果拾遺記
廣延國去燕七萬里其地常雨青雪晉朝雜事太康
七年十二月己亥河隂雨赤雪二頃唐五行志貞元
二十一年正月甲戍京師赤雪幽怪錄晉州蕭志忠
畋遊見一老麋哀請黃冠者黃冠曰若令滕六降雪巽
二起風即蕭君不復獵矣清異錄高太素銘春雪云
消除疫癘名潤骨丹清異錄比丘清傳與一客同入
湖南客曰凡雪仙人亦重之號天公玉戲汜勝之書
取雪汁以漬原𧖟矢漬之五六日待釋因摩和榖種之
能禦旱故謂雪五榖之精也月令廣義凡雪日間不
積謂之羞明霽而不消謂之等伴東齋記事契丹牛
馬有熟時如南方養𧖟也有雪而露草寸許則牛馬大
熟若無雪或雪没草則不熟廣異記有積雪久不消
掘地得金羊玉馬高三尺許華夷珍玩考大理點蒼
山即出屏風石處其山隂崖中積雪尤多每歲五六月
土人入夜上山取雪五更下山賣市中人争買以為佳
致蓋盛暑嚙雪誠不俗也江隣幾雜志峨眉雪蛆大
治内熱江表志耿先生嘗大雪時取雪投於熾炭中
灰埃芒起徐以炭周覆之過食頃取出赫然若銅置之
於地及冷爛然為鋌銀及視其下若垂酥滴乳之狀
霰詩小雅如彼雨雪先集維霰鄭箋將大雨雪始必
微温雪自上下遇温氣而摶謂之霰大戴禮陽之專
氣為霰劉向洪範五行傳盛隂雨雪凝滯而冰寒陽
氣薄之不相入則散而為霰霰者陽脅隂也說文霰
稷雪也詩補傳霰米雪又曰粒雪爾雅雨䨘為&KR0034;
雪註詩曰如彼雨雪先集維䨘䨘冰雪雜下者謂之&KR0034;
雪丹鉛總錄&KR0034;字从䏌音屑說文雨䨘為&KR0034;徐鉉注
訂說文誤以䏌為肖遂為臆說云霄雪著物則消此說
可笑雪豈有著物不消者乎霰雪與片雪同一性也䨘
即霰也陸佃云今名濇雪與&KR0034;音相近也雪初作未成
花圓如稷粒撒而下杜子美詩所云帶雨不成花俗諺
云夾雨夾雪也宋書符瑞志霰為花雪大明五年正
月元旦花雪降殿庭公卿并作花雪詩埤雅霰閩俗
謂之米雪今名濇雪亦曰濕雪然臘雪握之輙聚立春
以後不復可摶略如&KR0034;雪亦以微溫之故也
雹
說文雹雨冰也從雨包聲月令章句雨凝曰雹逸
雅雹砲也其所中物皆摧折如人所盛砲也清異錄
雹曰冰子大戴禮隂之專氣為雹春秋考異郵隂
氣之專精凝合生雹雹之為言合也洪範五行傳盛
陽雨水温暖而湯熱隂氣脅之不相入則摶而為雹雹
者隂脅陽也埤雅雹形似半珠其粒三出蓋雪六出
而成華雹三出而成實此隂陽之辨也竹書紀年夷
王七年冬雨雹大如礪春秋昭四年大雨雹漢五
行志文帝後元年雨雹如桃李武帝元封二年雨雹大
如馬頭宣帝地節四年五月山陽濟隂雨雹如雞子深
二尺五寸成帝河平二年四月楚國雨雹大如斧蜚鳥
死編年熙寧中河州雨雹大者如雞卵小者如蓮芡
或如人頭口鼻耳目皆具無異鐫刻稽神錄楊汀自
言天祐初在彭城避暑於佛寺雨雹方甚忽聞大聲震
地走視門外乃下一大雹於街中其高廣與寺樓等入
地可丈餘頃之雨止則炎風赫日經月雹乃消盡軒
渠錄紹興十七年五月初臨安大雨雹太學屋瓦皆碎
學官申朝廷修不可言雹稱為硬雨有一邨人多為不
善者夜中行人聞神過曰付硬雨施行次日雨雹大損
禾稼元史後至元中雨雹大如拳其狀似小兒環玦
獅象龜卵之屬夷堅志劉居中至嵩山頂有大蜥蜴
數百皆長三四尺人以食食之撫摩其身滋膩如脂一
日聚繞水盆邊各就取水纔入口即吐雹已圓潔如彈
丸積之於側俄頃纍纍滿地忽震雷一聲彈丸皆失去
明日人來言昨午雨雹大作乃知蜥蜴所為齊地志
安丘城南三十里有雹都泉雹或出或否不為災郭
氏玄中記東方有柴都焉在齊國有山山有泉水如井
狀深不測至春夏時雹從井中出常敗五榖人常以柴
塞之不柴塞則出也故號為柴都
虹蜺
春秋運斗樞樞星散為虹蜺尸子虹霓為析翳文
子天二氣即成虹漢天文志虹蜺者隂陽之精也
史記虹者陽氣之動莊子陽炙隂為虹朱子詩註
虹者日與雨交倏然成質似有血氣之屬蓋天地之淫
氣也方雨而虹見則其雨立止俗謂虹能截雨爾雅
邢昺疏音義云虹雙出色鮮盛者為雄雄曰虹闇者為
雌雌曰霓虹是隂陽交會之氣純隂純陽則虹不見若
雲薄漏日日照雨滴則虹生說文霓屈虹青赤或白
色隂氣也春秋孔演圖霓者斗之亂精尚書考靈
曜日傍氣白者為虹日傍青赤者為霓爾雅螮蝀謂
之雩螮蝀虹也註俗名為美人虹江東呼雩爾雅蜺
為挈貳註蜺雌虹也見離騷挈貳其别名月令章句
虹螮蝀也隂陽交接之氣著於形色者也蜺常依隂雲
而晝見於日衝無雲不見大隂亦不見率以日西見於
東方故詩云螮蝀在東蜺常在於旁四時常有之唯雄
見藏有月周禮十煇九曰隮注虹也逸雅虹攻也
純陽攻隂氣也又曰蝃蝀其見每於日在西而見於東
掇飲東方之水氣也見於西方曰升朝日始升而出見
也又曰美人隂陽不和婚姻錯亂淫風流行男美於女
女美於男恒相奔隨之時則此氣盛故以其盛時名之
也霓齧也其體繼絶見於非時此災氣也傷害於物如
有所食齧也楊愼外集水虹屈霓也主雨風虹月暈
也主風水虹滇人呼為水樁虹霓之短者沈約所云雌
蜺漢書所謂屈虹也不主晴而反雨侯鯖錄先儒以
為雲薄漏日日照雨滴則虹生今以水噀日自側視之
則暈為虹蜺然則虹雖天地淫氣不暈于日不成也
丹鉛總錄諺云日出雨落公姥相撲謂隂陽不和也蔡
邕曰隂陽不和則氣為虹虹見有青赤之色輙與日相
互朝陽射之則在西夕陽射之則在東蓋雲心漏日日
脚射雲則虹特明曜異常或能吸水或能吸酒人家有
此或為妖或為祥朱子云既能吸水亦必有形質詩謂
之蝃蝀其字从蟲俗謂之鱟其字从魚俗又謂之旱龍
依其形質而名之也農桑要覽虹俗名鱟東鱟晴西
鱟雨白虎通天弓虹也又謂之帝弓明者為虹暗者
為霓清異錄虹曰氣母異苑古者有夫妻二人荒
年菜食而死俱化成青絳故俗呼美人虹月令季春
之月虹始見孟冬之月虹藏不見黃帝出軍訣攻城
有虹從南方入飲城中者從虹攻之勝白虹遶城不匝
從虹所在擊之勝謹守其缺賊乃從其地破走搜神
記孔子作春秋制孝經既成齋戒告天天降赤虹化為
黃玉長三尺上有文漢燕王旦傳天雨虹下屬宮中
飲井水張璠漢記靈帝和光元年虹晝見御座殿庭
前色青赤上引蔡邕問之對曰虹霓小女子之祥後
漢五行志光和元年有黑色墮北宫温明殿東庭中黑
如車蓋起奮迅身五色有頭體長十餘丈形貌似龍上
問蔡邕對曰所謂天投虹者也不見足尾不得稱龍
異苑晉陵薛願義熙初有虹飲其釜須臾噏響便竭願
輦酒灌之隨投隨吸便吐金滿器於是災弊日袪而豐
富歲臻晉安帝紀義熙二年七月夜彩虹出西方蔽
月前涼錄張駿六年有彩虹五重隆隆如鐘鼔之聲
述異記張重華遣樂輯拒石虎將王擢次于金城將
决戰乃有黑虹下於營中獨異志劉義慶在廣陵卧
病食粥忽有白虹入室就食其粥義慶擲器於階虹遂
作風雨聲響撼庭戸良久不見異苑太原温湛婢見
一姬向婢流涕無孔竅從鼻眼出淚婢駭怖湛抽刀逐
之成紫虹長舒上没霄漢東甌後記故越王無諸舊
宮上有杉樹空中可坐十餘人越人夏世隆見斷虹飲
於宮池漸漸縮小化為男子著黃赤紫之間衣而入樹
八朝窮怪錄後魏明帝正光二年夏六月首陽山中
有晚虹下飲於溪泉樵人陽萬於嶺下見之良久化為
女子年十六七異之乃告浦津戍將宇文顯取之以聞
明帝召入宮見其容貌姝美問云我天女也暫降人間
帝欲逼幸而色甚難復令左右擁抱聲如鐘磬化為虹
而上天成都記韋臯鎮蜀與客宴郡西亭暴風雨俄
而霽忽虹霓自空而下直入庭垂首於筵吸其飲食且
盡五色如霞首似驢四視左右久而方去埤雅嘗有
見夕虹下澗中飲者虹兩頭皆垂澗中使人過澗隔虹
對立相去數丈之間如隔綃縠自西望東則見立澗之
東西望則為日光所爍
霧
莊子積水上溢則為霧曾子隂陽之氣亂則為霧
五行志霧者百邪之氣為隂冒陽本於地而行於天
逸雅霧冐也氣蒙亂覆冐物也蒙日光不明蒙蒙然也
爾雅天氣下地不應曰雺地氣𤼵天不應謂之霧霧
謂之晦月令廣義江淮間以立春連三日看湖中霧
氣高尺寸則水亦至其處如無霧必旱望氣經六月
三日有霧歲熟十月癸巳霧赤為兵青為殃抱朴子
白霧四面圍城不出百日太兵必至天中記霧者金
石之盈氣女眞張微子服霧得仙唐包賀詩霧是山
巾子清異錄博學記謂霧曰迷空步障丹鉛總錄
集韻淞凍&KR0982;也三蒼解詁液雨也其字音送俗曰霧淞
曾南豐集云齊地寒甚夜霧凝於水上日出飄滿庭階
尤為可愛遂作詩云園林初日淨無風霧淞花開樹樹
同記得集英深殿裏舞人齊插玉瓏鬆齊地以為豐年
之兆諺云霜淞如霧淞窮漢備飯瓮帝王世紀凡重
霧三日必大雨雨未降其霧不可冐行也博物志王
肅張衡馬均俱冒重霧行一人無恙一人病一人死問
其故無恙者曰我飲酒病者飽食死者空腹尚書中
候桀無道地吐黃霧晉書愍帝建興二年正月己巳
朔黑霧著人如墨連夜五日乃止安帝元興元年十月
丙申朔黃霧昏濁不雨宋符瑞志元嘉二十七年四
月豫章南昌午時天氣晴明有彩霧映覆郡邑南史
齊永明六年冬丙戍土霧竟天如烟入人眼鼻二日乃
止湘州記曲江縣有銀山山常多素霧天中記蓬
萊山東有鬱夷國時有金霧謝承後漢書河南張楷
字公超好道術居華隂能作五里霧時關西人裴優亦
能作三里霧
格致鏡原卷四
