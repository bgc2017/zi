格致鏡原卷十一大學士陳元龍撰
身體𩔖(一)
總
管子人水也男女精氣合而水流形三月如咀咀者何
曰五味酸主脾醎主肺辛主腎苦主肝甘主心五臓已
具而後生肉脾生膈肺生骨腎生腦肝生革心生肉五
肉已具而後發為九竅脾發為鼻肝發為目腎發為耳
肺發為竅五月而成十月而生說原人順生草木倒
生禽獸横生故草木無知禽獸知而不全人則無不知
也劉熙釋名體第也骨肉毛血表裏大小相次第也
軀區也是衆名之大總若區域也形有形象之異也身
伸也可屈伸也毛貌也冒也在表所以别形貌且以自
覆冒也皮被也被覆體也膚布也布在表也說文肌
肉也人身四支附骨者皆曰肌釋名肉柔也筋力也
肉中之力氣之元也靳固於身形也意林人有三百
六十節當天之數形體有骨肉如地之厚有孔竅血脉
如川谷也多食甘者有益於肉而骨不利多食苦者有
益於骨而筋不利多食辛者有益於筋而氣不利黃
帝書知五藏神名與天地適等晨暮常呼之與言語有
痛處自令其神治之即差也不與相知不與言語則死
矣廣博物志膽為雲肺為氣脾為風腎為雨肝為雷
人與天地相𩔖而心為之主雲笈七籖皮膚神名通
衆仲字道連形長一寸五分色黃南史王敬則母為
女巫嘗謂人云敬則胞衣紫色應得鳴鼓角十住論
佛身七處滿謂兩手兩肩兩足及頸山海經刑天與
帝爭神帝斬其首葬之常羊之山乃以乳為月以臍為
日操干戚以舞晉書愍帝建興四年新蔡縣吏任僑
妻産二女腹與心相合自胸已上臍已下各分此盖天
下未有之妖也時内史呂會上言按瑞應圖異根同體
謂之連理異𤱔同穎謂之嘉禾草木之異猶以為瑞今
二人同心易稱二人同心其利斷金盖四海同心之瑞
也時皆哂之朝野僉載景龍中瀛洲進一婦人身上
隱起浮圖塔廟諸佛形像誠齋雜記真臘王身嵌聖
鐵縦使利刃斫之不能為害酉陽雜俎李章武有人
腊長三寸許百骸皆具是僬僥國人
頭(附腦)
黃帝素問頭者精眀之主也說文首頭也顝碩顒頒
&KR0008;大頭也顆小頭也釋名頭獨也處體高而獨尊也
首始也元命苞頭者神所居上圓象天氣之府也歲
必十二月故人頭長尺二寸洞神經頭為三台君
雲笈七籖頭上神三人東王父也黃庭内經太一流
珠安崑崙注頭為崑崙周祈名義考中州人謂頭為
腦帶方書頂中央旋毛中為百會百會前一寸半為
前頂百會前三寸即䪿門䪿會前一寸為上星䪿會前
二寸直鼻上入髮際五分為神庭禮斗威儀君乘火
而王其民銳頭君乘水而王其民大頭彙苑頭方者
命薄帝系譜神農牛首晏子湯長頭而寡髮嚴
尤二將叙武安君小頭而面銳後漢書問事不休賈
長頭(賈逵也)南史進止威儀當問范長頭(謂范岫也)魏書
古弼頭尖世祖嘗名之曰筆頭時人呼為筆公晉書
吳戍將鄧喜殺豬祠神治畢懸之忽見一人頭往食肉
喜引弓射中之咋咋作聲繞屋三日近赤祥也酉陽
雜俎吳大帝孫權伐闍婆獻一美姬每梳洗則不令人
見大帝伺其臨妝密遣人窺見姬置頭於膝上用手梳
髮因驚詢之即以頭屬頸如故自言飛頭國人也搜
神記南方有落民吳時將軍朱桓一婢每夜臥後頭輙
飛去或從狗竇或從天窗中出以耳為翼將曉復還傍
人怪之夜照視惟有身無頭其體微冷乃蒙之以被至
曉頭還礙被不得安再三墮地而其體氣急疾若將死
者乃去被頭復起附得安復瞑如常人酉陽雜俎嶺
南溪洞中往往有飛頭者故有飛頭獠子之號頭飛一
日前頸有痕匝項如紅縷妻子看守之其人及夜狀如
病頭忽離身而去乃於岸泥尋蠏蚓之𩔖食之將曉飛
還如夢覺其腹實矣星槎勝覽占城國尸頭蠻本是
婦人但無瞳人為異婦與家人同寢夜深飛頭去食人
穢物飛回復合體活如舊若知而封固其頭或移體别
處則死此婦亦罕有民間有而不報官者罪及一家
宋趙葵行營雜錄監左帑張宣義嘗言有親戚宦遊西
蜀道經襄漢晚投店見一人無首以為鬼也主人曰人
也往来患瘰癧頭忽墜脫竟不死每有所需則以手指
畫日以粥湯灌之故至今存耳魏志辰韓國兒生以
石壓其頭欲其扁今辰韓人皆扁頭
腦雲笈七籖腦神名覺元子字道都形長一寸一分
色正白又腦戸神三人泥丸君也續明道雜志衛朴
嘗令人聽其腦中有聲嘗若滴水云聞竒錄唐金州
水陸院僧文淨因夏屋漏滴於腦遂作小瘡經年若一
大桃来歲五月後因雷雨霆震穴其贅文淨睡中不覺
寤後唯贅痛遣人視之如刀割有物隱處乃蟠龍之狀
也張舜民畫墁錄嘉祐初仁宗寢疾藥未驗間召草
澤始用鍼自腦後刺入鍼方出開眼曰好惺惺翌日聖
體良已自爾以其穴目為惺惺穴鍼經初無此名或曰
即風府也
髮
劉熙逸雅髮拔也拔擢而出也其上連髮曰髩髩濱也
濱崖也為面額之崖岸也鬢曲頭曰距距拒也言其曲
似拒也三元真一經髮者明堂之林精禮斗威儀
君乘木而王為人美髮黃庭内經髮神蒼華字大元
雲笈七籖頭髮神七人七星精也神字禄之又髮神
名玄文華字道衡形長一寸一分色玄又髮神名夀長
庶物異名疏黃庭經雲儀玉華俠耳門雲儀玉華髩
髮之號素問腎之華在髮王冰注腎主髓腦者髓之
海髮者腦之華夷門廣牘髮乃血之餘真誥九華
真妃云髮者腦之華腦減則髮素妾有還白之法淮
南萬畢術用麻子中人桐葉米汁煮之沐二十日髮長
彙苑漢時郅支國貢馬肝石以之拭髮白者皆黑
明皇雜錄上賜李林甫甘露羹能烏髮禮内則剪髮
為鬌男角女羈注角者夾囟兩旁當角處留髮不剪羈
者髮留頂上一直一横相交通達故曰夾囟為角午達
為羈内則拂髦總角注收髮結之趙后傳頟上有
壯髮𩔖元帝師古注壯髮當頟前侵下而生今俗呼為
圭頭者是也輟耕錄婦人頭髮有時為膏澤所黏必
沐乃解者謂之䐈按考工記弓人注云䐈亦黏也則髮
䐈之䐈正當用此字又人年壯而髮斑白者曰算髮一
曰蒜髮又黑白相雜曰宣髮易說卦巽為寡髮陸德明
曰寡本作宣法苑珠林閻浮提人衣服莊飾種種不
同或有長髮分為兩髻或有剃落髮鬚或有頂留一髻
餘髮皆除名周羅髮或有拔除髮或有剪髮或有編髮
或有被髮或有剪前被後令圓南海異事南海男子
女人皆縝髮每沐以灰投海水中就水以沐以彘膏滋
其髮至五六月稻未熟民盡髠鬻於市既髠復取彘膏
塗来歲五六月又可鬻也彙苑回鶻黠戛斯人皆赤
髮以黑髮為不祥東夷𫝊馬韓人大率魁頭露紒注
魁頭猶科頭也謂以髮縈繞成科結也南史高昌面
貌𩔖高麗辮髮垂於背其女子辮髮而不垂彙苑南
詔望苴蠻婦人以蘇澤髮北史百濟婦人不加粉黛
女辮髮垂後已出嫁則分為兩道盤於頭上王子年
拾遺記蒼頡之處有丹石井下及漏泉泉常沸湧其國
人髮長常縷堅韌如觔伸之幾長一丈置之自縮如蠡
續髮為繩以汲丹井之水歸藏啟筮共工人面蛇身
朱髮帝王世紀老聃初生而髮白故號老子十住
論佛髮色如墨蜂中有德字大集經佛不以惡事加
衆生故得髮色金精相南史扶南有佛髮長一丈二
尺詔遣沙門釋雲寳隨使往迎之髮青紺色衆僧以手
伸之隨手長短放之則旋屈為蠡形昨夢錄塔中安
佛髮長及二丈有竒拳為巨螺其大如容數升物之器
髮之色非赤非青非綠人間無此色也髮根大於人指
自根至杪漸殺焉使兩人對牽之人自其中来往無礙
大中遺事軒轅先生居羅浮山宣帝召入禁中問道
術又能散髮箕踞用氣攻其髮條條如鐵線直酉陽
雜俎魏時有句驪客善用針取寸髮斬為十餘段以針
貫取之言髮中虚也其妙如此拾遺記孫權趙夫人
能扸髮以神膠續之織為羅縠裁為幔内外視之飄飄
如烟氣輕動而房内自涼左𫝊昔有仍氏女生鬒黑
(美髮為鬒)而甚美光可以鑑名曰玄妻南史張貴妃髮長
七尺鬒黑如雲其光可鑑異聞錄柳毅見龍女風鬟
霧髩談藪宋明帝宫人患腰疼牽心發即氣絶衆醫
以為肉癥徐文伯曰此髮瘕也以油灌之則吐物如髮
稍稍引之長三尺頭已成蛇能動懸柱上水滴盡一髮
而已病即愈秘丹彙函有人誤吞髮便得病但欲咽
豬脂張口時見喉中有一頭出受膏乃取小鈎為餌而
引得一物長三尺餘其形似蛇而悉是豬脂懸於屋間
旬日融盡惟髮在焉異苑瑯琊費縣民家常患失物
謂是偷者常周行宅内後見籬下穿穴可容人臂滑澤
有蹤乃作繩彄放穴内夜中忽聞有擺撲聲往掩得一
髮長可三尺許從此無復所失物𩔖相感志生人髮
結挂果樹上鳥雀不敢食其實
髻(附鬢)(髲)
禮内則子事父母櫛縰笄總註縰以黑繒為之韜髮作
髻訖即横插笄固髻總亦用繒以束髮之本垂餘於髻
後以為飾也事物紺珠蒲桃髻小兒髮初生為小髻
十數父母祝曰蒲桃髻十穗勝五穗陸賈𫝊尉佗魋
結服虔注魋音椎今兵士椎頭髻也師古注結讀曰髻
椎結者一撮之髻其形如椎藝苑巵言王憲作解散
髻周弘文少時著錦絞髻山堂肆考世尊於肉髻中
出百寳光肉髻如青螺故曰螺髻
女人髻國憲家猷婦人束髮為髻自燧人氏始實無
物繫縳至女媧氏以羊毛為繩子向後繫之以荆梭及
竹為笄用貫其髻髮物原嫫母作特髻古今注周
文王制平頭髻昭王制小鬚雙裙髻粧臺記周文王
於髻上加珠翠翹花傅之鉛粉其髻高名曰鳳髻始皇
宫中悉好神仙之術乃梳神仙髻皆紅粧翠眉漢宫尚
之後有迎春髻垂雲髻時亦相尚古今注始皇詔后
梳淩雲髻三妃梳望仙九鬟髻九嬪梳參鸞髻至漢高
祖又令宫人梳奉聖髻武帝又令梳十二鬟髻又梳墮
馬髻靈帝又令梳瑶臺髻炙轂子漢武帝時王母降
諸仙髻皆異人間帝令宫中效之號飛仙髻東觀漢
記明德后美髮為四起大髻但以髮成尚有餘繞髻三
匝事物原始孫夀為墮馬髻疑即今名懶梳粧又趙
合德入宫為卷髮號新興髻孟光為椎髻古今注長
安婦女好為盤桓髻到於今其法不絶墮馬髻今無復
作者惟倭墮髻一云墮馬之餘形也國憲家猷漢明
帝令宫人梳百合分髾髻同心髻魏武帝令宫人梳反
綰髻古今注魏文帝令宫人梳百花髻芙蓉歸雲髻
採蘭雜志甄后既入魏宫宫庭有一綠蛇口中恒有
赤珠若梧子大每日后梳粧則盤結一髻形於后前后
異之因效而為髻故后髻每日不同號為靈蛇髻古
今注魏宫人好畫長眉令作蛾眉驚鶴髻段成式髻
鬟品魏明帝宫有涵烟髻粧臺記晉惠帝令宫人梳
芙蓉髻晉書王夫人助𧖟服制太平髻七䥖蔽髻黑
玳瑁又加簪珥九嬪公主夫人五䥖世婦三䥖粧臺
記晉永嘉問婦人束髮其緩彌甚紒之堅不能自立髮
被於額自出而已吳婦盛粧者急束其髮而劘角過於
耳晉書太元中公主婦女必緩鬢傾髻以為盛飾用
髲既多不可恒戴乃先於木及籠上裝之名曰假髻或
名假頭至貧家不能自辦自號無頭就人借頭遂布天
下宋五行志文帝元嘉六年民間婦人結髮者三分
髮抽其鬟直上謂之飛天紒南史東昏宫裏作散叛
髮反髻根向後百姓爭學之藝苑巵言梁宫有羅光
髻古今注梁武帝詔宫人梳廽心髻歸真髻忽鬱髻
國憲家猷陳宫中梳隨雲髻即暈粧隋文帝宫中梳
九真髻紅粧謂之桃花面插翠翹桃蘇搔頭帖五色花
子煬帝令宫人梳迎唐八鬟髻作日粧又令梳坐愁髻
作紅粧中華古今注隋有凌虚髻祥雲髻大業中令
宫人梳朝雲近香髻歸秦髻奉仙髻丹鉛錄北齊後
宫之服制女官八品偏&KR2877;(當作髾音梢)髻注云&KR2877;髮覆目也
盖夷中少女之飾其四垂短髮僅覆眉目而頂心長髮
繞為臥髻宋人詞所謂鬢軃偏荷葉也今世猶有之
粧臺記唐武德中宫中梳半翻髻又梳反綰髻樂遊髻
即水精殿名也開元中梳雙鬟望仙髻及廻鶻髻貴妃
作愁来髻貞元中梳歸順髻帖五色花子唐五行志
貴妃以假鬢為首飾曰義髻僖宗内人束髮甚急為囚
髻唐末婦人梳髮以兩鬢抱面為抛家髻陸勲集異
志婦人皆剪剔以著假髻而危邪之狀如飛鳥至於南
面則髻心正西始自宫内為之被於四遠三夢記唐
末宫中髻號閙掃粧形如焱風散鬊盖盤鴉墮馬之𩔖
粧臺記蜀孟㫤末年婦女治髮為高髻號朝天髻
謝氏詩源輕雲鬢髮甚長每梳頭立於榻上猶拂地已
綰結左右餘髮各粗一指結束作同心帶垂於兩肩以
珠翠飾之謂之流蘇髻於是富家女子多以青絲效其
制粧臺記宋理宗朝宫妃梳高髻於頂曰不走落
南史滑國女人頭上刻木為角以金銀飾之杜陽編
女蠻國人危髻金冠瓔珞被體故謂之菩薩蠻
髩古今注魏文帝宫人莫瓊樹始製為蟬鬢望之縹
緲如蟬翼然楓窗小牘汴京閨閣粧抹凡數變崇寕
間少嘗記憶作大鬢方額政宣之際又尚急把垂肩宣
和已後多梳雲尖巧額鬢撑金鳳小家至為剪紙襯髮
留青日札梁簡文詩同安鬟裏撥異作額間黃撥者
捩開也四十年前婦女理鬟尚用撥以木為之形如棗
核兩頭尖尖可二寸長以漆光澤用以鬆鬢名曰鬢棗
今亦不復用之競作薄薄妥鬢如古之蟬翼鬢也
髲逸雅編編髮為之次第髮也髢髮被也髮少者得
以被助其髮也事物原始婦人寡髮假人之髮以為
己髮名曰假髮詩云鬒髮如雲不屑髢也朱子注云鬒
黑也如雲言多而美也屑潔也髢者髮髢也人少髮則
以髢益之髮自美則不必假人之髮而為髢也然則三
代時已有之晉太和中陶侃母截髮得雙髲易饌以延
客後世愈多今婦女悉戴之
面(附額)(頥)
說文面顔前也顔眉目之間也頱面不正也頢短面也
頷面黃也&KR0008;面瘦淺&KR0008;&KR0008;也赧面慙赤也黃庭經尺
宅寸田可治生注尺宅面也寸田兩眉間為上丹田心
為絳宫田臍下三寸為下丹田黃庭經天中篇靈宅
既清玉帝遊梁丘子注面為靈宅一名大宅以眉目口
之所居故為宅大洞經面為赤宅程大昌演繁露
文選載枚乘七發說太子以遊獵之可樂而太子陽氣
見於眉宇之間侵淫而上滿於大宅也既曰陽氣自眉
宇而上滿於大宅即必在眉兩間矣五臣注劉良曰大
宅面也黃帝素問人面獨能(音耐)寒何也曰頭者諸陽
脉之會也諸隂脉皆至頸項還不上獨諸陽一脉上頭
故面能寒耳靈樞經諸陽之會皆在於面十二經脉
三百六十五絡其血氣皆上於面而走空竅其精陽氣
上走於目而為睛其别氣走於耳而為聽其宗氣上出
於鼻而為臭其濁氣出於胃走唇舌而為味其氣之津
液皆上燻於面而皮又厚其肉堅故天氣甚寒不能勝
之也真誥九華真妃云面者神之庭心悲則面焦所
以精元内喪丹精横竭妾有童面之經草木子脉勇
怒則面青骨勇怒則面白血勇怒則面赤飲酒者肝氣
微則面青心氣微則面赤河圖蒼帝方面赤帝圓面
白帝廣面黑帝深面山海經大荒之山日月所入有
人焉三面是顓頊之子三面一臂(無左臂也)三面之人不死
(言人頭三邊各有面也)荀子仲尼之狀面如蒙倛閎夭之狀面
無見膚伊尹之狀面無須麋注倛方相也其首蒙茸故
曰蒙倛須麋與鬚眉同修道經佛面光如金花異
苑賈弼夢易其頭遂能半面笑半面啼北史崔㥄字
長儒面如刻畫異苑陳郡謝石字石奴少患面瘡中
宵有物来䑛其瘡隨䑛隨除既不見形意謂是龍而䑛
處悉白故世呼為謝白面五代史補梁武帝刑法志
刦身皆斬妻子補兵遇赦降死者黥面為刦字劉仁恭
據盧龍悉取男子十五以上為兵涅其面曰定覇都士
人涅其臂曰一心事主盧龍閭里為空得衆計二十萬
軍人刺面自仁恭始健兒文面自梁太祖始西京雜
記卓文君臉際若芙蓉歸田錄昭君村生女皆炙其
面焦氏𩔖林漢張芒女名麗英面有竒光不照鏡但
對白紈扇如鑑焉嫏嬛記夜来初入魏宫一夕文帝
在燈下詠以水晶七尺屏風障之夜来至不覺面觸屏
上傷處如曉霞將散自是宫人俱用胭脂倣畫曉霞粧
酉陽雜俎吳孫和寵鄧夫人嘗醉舞如意誤傷鄧頰
血流嬌惋彌苦命太醫合藥言得白獺髓合玉與虎魄
屑當滅此痕和以百金購得白獺乃合膏虎魄太多及
差痕不滅左頰有赤點如痣南史梁徐妃以元帝目
眇每知帝將至必為半面粧以俟帝見則大怒而出
王仁裕天寳遺事宫中嬪妃輩施素粉於兩頰相號為
淚粧識者以為不祥後有禄山之亂粧臺記美人粧
面既傅粉復以胭脂調勻掌中施之兩頰濃者為酒暈
粧淺者為桃花粧薄薄施朱以粉罩之為飛霞粧梁簡
文詩云分粧間淺靨繞臉傅斜紅則斜紅繞臉即古粧
也劉熙釋名以丹注面曰的的灼也此本天子諸侯
羣妾當以次進御其有月事者止不御重以口說故注
此於面灼然為識女史見之則不書其名於第錄也
酉陽雜俎今婦人面飾用花子起自昭容上官氏所製
以掩黥迹大歷已前士大夫妻多妒悍者婢妾小不如
意輙印面故有月黥錢丹鉛錄說文靨頰輔也洛神
賦明眸善睐靨輔承權自吳宫有獺髓𥙷痕之事唐韋
固妻少時為盗刃所刺以翠掩之女粧遂有靨飾酉
陽雜俎婦人粧如月形名黃星靨陶榖清異錄江南
晚季建陽進茶油花子大小形製各别極可愛宫嬪鏤
金於面皆以淡粧以此花餅施於額上時號北苑粧
談苑契丹鴨渌水牛魚鰾製為魚形婦人以綴面花
炎徼紀聞猺人古八蠻之種婦人黥面為花卉蝴蝶狀
額劉熙逸雅額鄂也有垠鄂也故幽州人則謂之鄂
也毛詩螓首注額廣而方正魏了翁古今考經𫝊
有顙有角未有稱顔者曰額曰顔亦後世之稱管子
子産日角晏平仲月角尾生犀角柳下惠史魚反角注
日言滿月言闕犀直骨隱起犀角在中也反謂拗骨也
論語譔考䜟顔回有角額似月形論語摘輔象顔
回山庭日角曾子珠衡犀角香案牘司馬承禎額上
小日如錢耀射一席南史文身國人體有文如獸其
額上有三文文直者貴小文者賤史記越世家注雕
題謂刻其頞涅以丹青也庶物異名疏粉題婦人額
也見太玄經異苑晉安帝義熙中魏興李宣妻樊氏
懷妊過期不孕而額上有瘡兒穿之以出
頥劉熙釋名頥飬也動於下止於上上下咀物以飬
人也揚雄𫝊顉頥折頞師古注顉曲頥也音欽逸
雅輔車其骨強所以輔持口也或曰牙車牙所載也或
曰頷頷含也口含物之車也或曰頬車亦所以載物也
或曰鼸車鼸鼠之食積於頬人食似之故取名也凡繫
於車皆取在下載上物也河圖帝嚳方頥黃帝兌頥
庶物異名疏輔上頷也易曰咸其輔頬舌雲笈七
籖頥下神三人太隂神也物𩔖相感志人或下頥無
故搔癢不可止當食異物不然有饋珍鮮
眉
劉熙逸雅眉媚也有嫵媚也春秋元命苞天有攝提
人有兩眉為人表候陽立於二故眉長二寸注攝提兩
星頗曲人眉似之也𩔖雋人年老必有毫眉秀出者
故謂毫眉三元真一經眉者日元之華盖雲笈七
籖眉間神三人南極老人元光天靈君也王莽𫝊盱
衡厲色孟康注眉上曰衡盱衡舉眉揚目也勝天王
經佛自說八十種好相眉高而長形如初月紺琉璃色
瓔珞經佛眉象珠火陳繼儒太平清話如来眉間
有白毫相猶如珂雪長一丈五尺毫有八楞周圍五寸
其毫中空右旋宛轉如琉璃洞
古人眉抱朴子有古強者自云已四千歲云見堯舜
禹湯說之了了世云堯眉八彩不然也直兩眉頭甚豎
似八字耳帝王世紀文王虎眉秘笈吕望芝眉
世家孔子眉十二彩法輪經老子眉有北斗其色翠
綠其間紫毛長五寸餘吳越春秋伍子胥眉間廣一
尺列士傳莫耶子赤鼻眉間一尺又干將子赤鼻眉
廣三寸東觀漢記天鳳五年樊崇起兵於莒皆朱其
眉由是號曰赤眉襄陽耆舊𫝊馬氏五常白眉最良
馬良眉中有白毛故以稱之晉載記劉曜生而眉白
南史簡文帝雙眉翠色金臺錄朱泚眉分九聚相
者告以大貴信之天中記毛若虚眉毛覆於眼性殘
忍天寳末為武功丞唐書李賀字長吉為人纖瘦通
眉
女人眉事物紺珠紅粧翠眉始始皇時粧臺記漢
武帝令宫人掃八字眉葛洪西京雜記卓文君姣好
眉色如望遠山東觀漢記明德皇后眉不施黛獨左
眉小缺補之以縹崔豹古今注梁冀婦改鴛翠眉為
愁眉愁眉者細而曲折粧臺記魏武帝令宮人掃青
黛眉連頭眉一畫連心細長謂之仙娥粧齊梁間多效
之孔氏雜說周宣帝禁天下婦人不得施粉黛自非
宫人皆黃眉墨粧所謂鉛黃以此歟留青日札後周
靜帝令宫人黃眉墨粧庾信詩眉心濃黛直點額角輕
黃細安盧照鄰詩纖纖初月上鴉黃又云鴉黃粉白車
中出司馬槱詩梅粉粧成半額黃盖眉黃起於漢宫也
霏雪錄唐時婦女畫眉尚闊故老杜北征云狼籍畫
眉闊或云言女幼不能畫眉狼籍而闊耳余記張司業
倡女詞有輕髩叢梳闊掃眉之句盖當時所尚如此諺
曰宫中好廣眉四方且半額楊慎外集唐眀皇令畫
工畫十眉圖一曰鴛鴦眉又名八字眉二曰小山眉又
名遠山眉三曰五岳眉四曰三峯眉五曰垂珠眉六曰
月稜眉又名卻月眉七曰分稍眉八曰涵烟眉九曰拂
雲眉又名横烟眉十曰倒暈眉粧臺記五代宫中畫
眉一曰開元御愛眉清異錄范陽鳳池院尼童子年
未二十穠豔眀俊頗通賓游創作新眉輕纖不𩔖時俗
人以其佛弟子謂之淺文殊眉清異錄瑩姐平康妓
也玉淨花眀尤善梳掠畫眉日作一樣唐斯立戲之曰
西蜀有十眉圖汝眉癖若是可作百眉圖更假以歲年
當率同志為修眉史矣有細宅(一作它)眷而不喜瑩者謗
之為膠煤變相自昭哀来不用青黛掃拂皆以善墨火
煨染指號薰墨變相
目
易說卦離為目劉熙逸雅目默也默而内識也眼限
也童子限限而出也睫插接也插於眼眶而相接也瞳
子瞳重也膚幕相裹重也子小稱也主謂其精明者也
或曰眸子眸冒也相裹冒也越世家目見毫毛而不
見其睫袁盎𫝊不交睫師古注睫目旁毛也韓非
子目見百步之外而不能見其眥漢書報睚眦怨注
睚舉眼也眦即眥字謂目眶也言舉目相忤者即報之
也庶物異名疏闌干眼眶也白樂天歌曰玉容寂寞
淚闌干甘泉賦玉女無所眺其清矑兮注清矑目瞳
子也趙崇絢雞肋道家以目為銀河雲笈七籖人
之目左為司徒公右為司空公黃庭經眼神明上字
英玄雲笈七籖兩目神六人日月精也左目字英明
右目字玄光又目神名朱映又目神名虚監生字道童
形長三寸六分衣五色靈樞經岐伯曰五藏六府之
精氣皆上注於目而為之精精之窠為眼骨之精為瞳
子筋之精為黑眼血之精為絡其窠氣之精為白眼目
者榮衛魂魄之所常營也神氣之所生也是故目者心
使也心者神之舍也抱朴子或問明目之道抱朴子
曰能引三焦之昇景召大火於南離熨之以陽光及燒
丙丁洞視符以酒和洗之古人曾以夜書也或苦酒煮
蕪菁子令熟暴乾末服方寸匕日三盡一斗能夜視有
見矣或以犬膽煎青羊斑鳩石决明充蔚百花散或以
雞舌香黃連乳汁煎注之諸有百疾之在目者皆愈而
更加精明倍常也白虎通肝象木色青而有枝葉目
為之候何目為出淚而不能内物木亦能出枝葉而不
能有所内也真誥九華真妃云眼者身之鏡視多則
鏡昏妾有磨鏡之石新書物之始形也先分而為目
目成也形乃從是以在人者莫精於目目清而潤澤若
濡無毳穢雜焉故能見也青箱雜記人之心相外見
於目睛色雜而光浮淺者心不定無信人也睛色光彩
溢出者聰明人也睛色紫黑而光彩端諦者好隱遁人
也睛色黃瞻視端直者慕道術人也睛多光而不溢不
散徹而視瞻端正者亦慕道人也睛急眨者若不嫉妒
則虚妄人也北史魏御史賈子儒曰人身七尺之形
不如一尺之面一尺之面不如一寸之眼述仙記八
月一日作五明囊盛百草露以洗眼珍珠船常以雞
鳴時念目中各有一人成三寸黑衣而立名念眼令人
見萬里外事真誥名在瓊簡者目有綠筋名在星書
者眼有四規物𩔖相感志人或將鳥目研注目中夜
則見鬼物又鴞鳥目吞之令人夜中見物信天鳥實靈
禽號唯怪鳥注眼生吞之必驗涅槃經有盲人詣良
醫醫者即以金鎞刮其眼膜使復明晉書景王嬰孩
時有目疾宣王令華佗治之出眼瞳割去疾而納之傅
藥倦游雜錄凡視五色皆損目惟黑色無損李氏有
江南日中書皆用皂羅糊屏風所以飬目也物𩔖相
感志人或目瞤有吉凶不常若他人思已則動或彼咒
詛動占法時别珍珠船箋云睡是眼之食七日不眠
眼則枯
古人目孝經援神契伏羲大目春秋孔演圖蒼頡
四目是謂並明大舜重瞳子是謂重明孫卿子堯舜
三眸子史記項羽亦重瞳子劉子顔回重瞳王
莽𫝊莽重瞳子北史隋魚俱羅相表異人目有重瞳
涼州記吕光身長八尺四寸目重瞳子梁書沈約
左目重瞳子南唐書李後主煜重瞳子五代史梁
康王友孜目重瞳子五代史漢高祖目多白睛凛如
也南史褚彦回眼睛白多所謂白虹貫日亡宋者終
此人也新唐書張公素允伸性暴厲眸子多白燕人
號白眼相公五代史李克用少驍勇軍中號曰李鵶
兒一目眇及其貴也又號獨眼龍五國故事王延禀
審知之飬子眇一目人亦謂之獨眼龍漢書東方朔
目若懸珠神仙𫝊涉正字玄真漢末從二十弟子入
吳莫有見其開目者開目之時有音如霹靂而光如電
照已復還閉目晉書王戎視日不眩裴楷曰戎眼爛
爛如岩下電名義考晉書阮籍能為青白眼母死嵇
喜来弔籍作白眼弟康齎酒挾琴造焉籍大悅乃見青
眼故後人有青盼垂青之語人平視睛圓則青上視睛
藏則白上視怒目而視也晉書桓温𫝊劉惔常稱之
曰温眼如紫石稜葛洪神仙𫝊李根兩目瞳子皆方
仙經云八百歲則瞳子方南史仙書云眼方者夀千
歲陶弘景末年一眼有時而方𩔖雋武攸緒晚年瞳
有紫光晝能見星南史徐陵目有青睛時人以為聰
慧之相也又馬樞目精洞黃能視闇中物杜陽雜編
羅浮先生軒轅集年過數百而顔色不老坐於暗室則
目光可長數丈南史宋廢帝挑取劉義恭眼睛以蜜
漬之為鬼目粽吳越備史唐立武選以擊毬較其能
否置鐵鈎於毬仗以相擊周寳嘗與此選為鐵鈎所摘
一目睛失寳取睛吞之復擊毬𫉬頭籌遂授涇原勅賜
木睛以代之一日晨起潄木睛墜水棄之注木睛不知
何木置目中無所礙視之如真睛矣太平御覽唐崔
嘏失一目以珠代之施肩吾嘲之曰二十九人及第五
十七眼看花彙苑詳註陶榖夢人以二丸藥換雙眼
後相者曰貴人骨氣奈二隻鬼眼以此不至大位
附小史集雅胎生者眼胞自上而瞑山海經一臂
國為人一目中其面而居偃曝談餘&KR0008;狐烏瞳人其
狀赤色故夜見晝不見人目中瞳人黑色故晝見夜不
見犬馬瞳人黃色故晝夜俱見諸魚目中瞳人眵淚所
覆故水見陸不見人目中瞳水泡所成故陸見水不見
龜鼈蝦蟇水蛭瞳人骨之所成故水陸俱見也皇極
經世走之𩔖上睫接下飛之𩔖下睫接上𩔖使之然也
注走地𩔖隂有餘也飛天𩔖陽有餘也
耳
易坎為耳春秋元命苞耳者心之候逸雅耳耏也
耳有一體屬著兩邊耏耏然也真誥嬌女耳神名
黃庭經耳神空閑字幽田真誥九華真妃曰耳者身
之牖聽衆則牖閉妾有決牖之術白虎通心象火色
赤而銳也人有道尊天本在上故心下銳也耳為之候
何耳能遍内外别音語火照有似於禮上下分明夷
門廣牘耳乃腎之餘抱朴子或問聰耳之道枹朴子
曰能龍導虎引熊經龜咽燕飛蛇屈鳥伸天俛地仰令
赤黃之景不去洞房猿據兔驚千二百至則聰不損其
既聾者以玄龜薰之或以棘頭羊糞桂毛雀桂成裹塞
之或以狼毒冶葛或以附子蔥涕合内耳中或以蒸鯉
魚腦灌之皆愈物𩔖相感志人或夜臥夏坐多為百
蟲入耳為患用兩刀耳邊以刃相擊築聲其蟲必出又
人耳急鳴似擊銅器之韻者同歲人死俗占尤為徵驗
登真隱訣人覺耳鳴者外使入也赤子帝君命兩耳
神女雲儀鐘磬以聞九宫使知外人未入令警備也鐘
磬者即今耳鳴之聲音也或有魔邪惡氣欲入者守十
二神先鳴鈴以聞帝君乃命耳神響告九宫今人耳鳴
者便掩耳以兩手掩而拍之面熱乃佳候也物𩔖相
感志俗間云耳璫熱他人罵我也不然談己之美則應
於聽門也樊氏相法人耳囷長寸三夀百三十歲一
寸夀百歲如豆生即死耳門前有仙人杖四理一百歲
三理八十二理六十耳門不容麥百歲長沙耆舊傳
太尉劉夀少遇相師曰耳為天柱今君耳有城郭必典
家邦淮南子禹耳三漏是謂大通抱朴子老君耳
長七寸瀨鄉記老子耳有三門列仙𫝊務光夏時
人耳長七寸陽都女耳細而長衆皆言此天人也蜀
志先主顧自見其耳五代史蜀後主王衍方頥顧自
見耳仇池筆錄歐陽公耳白於面名滿天下拾遺
記沐胥國人左耳中出青龍右耳中出白虎龍虎初出
之時如繩緣頬手持面如龍虎皆飛去地十餘丈而雲
氣繞龍風吹虎俄而以手一揮龍虎皆還入其耳拾
遺記秦始皇好神仙有羽人乘蠡舟而至方耳出於項
間漢武紀應劭注儋耳者大耳種也其渠率耳垂肩
三寸山海經有大耳國其人寢常以一耳為席一耳
為衾博物志南方有飛頭民其頭能飛以耳為翼
太平廣記兖州張審通嘗為泰山府君所召令為詞判
錄申天曹天曹允之府君悅問曰子何願曰特更欲聰
眀耳乃命取一耳安其額上既寤覺頗痒踊出一耳尤
更聰時人曰天有九頭鳥地有三耳秀才亦呼為雞冠
秀才幽怪錄薛君曹見二青衣駕赤犢出耳二童子
曰兜玄國在吾耳中一童子傾耳示君曹乃别有天地
花卉因捫耳投之至一都會城池樓堞窮極瑰麗因作
思歸賦自童子耳中落見聞錄永樂中吳城有一老
父偶治耳於其中得五榖金銀衣服器皿等諸物凡得
一箕後更治之無所得視其中已潔淨唯其正中有一
小木校椅製精妙椅上坐一人長數分亦甚有精氣其
後亦無别異祝枝山志怪錄葑門一嫗年逾五十令
人剔其耳耳中得少絹帛屑以為偶遺落其中已而每
治耳必得少物絲花榖粟稻穗之屬為品甚多始大駭
怪久亦任之且每收貯至年七十有八而卒算其所得
耳物幾一斛焉
鼻(附人中)
養生經鼻者心之門白虎通鼻者肺之使逸雅鼻
嘒也出氣嘒嘒也黃庭經鼻神玉壟字靈堅亦曰玉
廬四命鼻神名冲靈玉字道微酉陽雜俎鼻神一
名勇盧見龍魚河圖文穎高紀注凖鼻也真誥鼻
中隔之際名曰山源山源者一名鬼井一名神池一名
邪根一名魂臺也三元真一經鼻者三元之丘山
黃庭經天中之岳謂鼻也一名天臺周祈名義考方
言梁益謂鼻為祖獸之初生其鼻先見故謂鼻為祖
鴻書人懷胎鼻先受形真誥鼻如玄山仙相也物
𩔖相感志鼻者肺之門通華盖之氣人或閉口候鼻之
息一緩一急若直而急則陽時也若緩而散則隂時也
候之法以子為陽以丑為隂寅陽卯隂依此例以率之
則候正也白虎通肺象金色白也鼻為之候何鼻出
入氣高而有竅山亦有金石累積亦有孔穴出雲布雨
以潤天下雨則雲消鼻能出入氣也論衡鼻不知臰
為&KR1604;
古人鼻法輪經老子鼻有雙柱形如截筒孝經援
神契伏羲山凖禹虎鼻史記始皇蜂目長凖史記
高祖為人隆凖而龍顔三輔故事衛太子嶽鼻天
中記謝安本能為洛下書生詠有鼻疾故其音濁北
史王氏世皻鼻江東謂之皻王王慧龍鼻漸大崔浩曰
真貴種長沙耆舊𫝊太尉夀少遇相師謂曰凡鼻為
氣戶君鼻大貴之象也孫光憲北夢瑣言王庭湊酒
困寢於路隅駱山人過熟視之曰貴當裂土君鼻中之
氣左如龍而右如虎龍虎氣交王在今秋是年果為留
後賢奕編元載不飲人以針挑鼻尖出一小蟲謂之
酒麽即日飲一斗異物志狼㬻之民夜為市以鼻齅
金之好惡溪蠻叢笑犵狫飲不以口而以鼻名曰鼻
飲𩔖雋南蠻有穿鼻種以金環徑尺貫其鼻下垂過
頥君長以絲繫環人牽乃行其次以二花頭金釘貫鼻
下出
人中劉熙逸雅鼻下曰立人取立於鼻下狭而長似
人立也七修𩔖藁人中人居天地之中天氣通於鼻
地氣通於口天食人以五氣鼻受之地食人以五味口
受之此穴居中故云若曰人有九竅自人中而上皆雙
自人中而下皆單故云此則可名為竅中矣
口(附唇)(齒)(舌)(喉)
說文口人之所以言食也列子口者言之門易說
卦兌為口尹公内解口為華池黃庭經口為天關
精神機鬼谷子口者機關也所以開閉情意也三
元真一經口者絳宫之朱源釋名口下曰承漿漿水
也雲笈七籖口旁神二人厨宰守神也口中神一人
太一君也字丹朱白虎通脾象土色黃也口為之候
何口能啖嘗舌能知味亦能出音聲吐滋液名義考
臄說文口上阿也通俗文云口上曰噱口下曰函校獵
賦注口中之上下曰臄齶廣韻口中齗齶梵書作&KR0008;謂
齒内上下肉也是臄者通指口中之上下分之則上為
臄下為函齗通指齒根之内外分之則内為齶養生
經軍營之中有甘泉軍營口也甘泉唾也相書雜要
口大容手赤如朱丹貴而且夀欲知人多言舌當視其
口如鳥喙言語皆聚此多舌人也
古人口孝經援神契孔子海口論語摘輔相子貢
斗繞口大智論佛口色如珊瑚瀨鄉記老子方口
史記韓非口吃不能道說而善著書漢書司馬相
如口吃而善著書漢書周昌為人吃漢揚雄𫝊雄
口吃不能劇談而好深湛之思魏志鄧艾以口吃不
得作幹佐為稻田守叢草吏後周鄭偉𫝊偉口吃嘗
逐鹿於野失之遇牧豎而問焉牧豎答之其言亦吃偉
怒謂其效已遂射殺之玉泉子唐丁稜口吃及第引
見致詞本言稜等登科乃曰稜等登稜等登竟不能發
其後語而罷友人戲之曰君善筝耶倦游錄王汾口
吃劉攽嘲曰恐是昌家又疑非𩔖不見雄名唯聞艾氣
以周昌韓非揚雄鄧艾皆吃也吳越春秋越王勾踐
嘗吳王溲惡後遂病口臭范蠡令左右食岑草以亂其
氣漢官儀桓帝時侍中刁存年耆口臭上出雞舌香
使含之唐書則天謂崔融曰非不知宋之問有竒才
但恨有口過耳口過謂口臭也
唇春秋元命苞唇者齒之垣列子唇者舌之藩
釋名唇緣也口之緣也吻免也入之則碎出則免也又
取拔也潄涶所出恒加抆拭因以為名也勝天王經
佛自說八十種好相唇色潤澤如頻婆果晉書魏詠
之字長道生而兔缺摭言方干為人唇缺遇醫補唇
年已老矣人號曰補唇先生瑣言杜紫微唇厚不稱
才名仇池筆錄歐陽公唇不著齒無事得謗五行
志元和末婦人不施朱粉惟以烏膏注唇狀似悲啼者
粧臺記僖昭時都下競事粧脣婦人以此分妍否其
點注之工名字差繁其略有燕脂暈品石榴嬌大紅春
小紅春嫩吳香半邊嬌萬金紅聖檀心露珠兒内家圓
天宫巧洛兒殷淡紅心猩猩暈小朱龍格雙唐媚花奴
樣子
齒釋名齒始也少長之别始乎此也以齒食多者長
食少者幼也牙摣牙也隨形言之也楊泉物理論夫
齒者年也身之寳也藏之斧鑿所以調諧五味以安性
氣者也說文齓毁齒也男八月生齒八歲而齓女七
月生齒七歲而齓三元真一經齒者胃宫之威力
夷門廣牘齒乃骨之餘曲禮笑不至矧注齒本曰矧
海錄碎事齒本曰哂大笑開口則見故哂謂之笑也
雲笈七籖齒神名丹朱有患呼之九過惡自却黃
庭内經牙神皓華字虚成齒神齶鋒字羅千抱朴子
或問堅齒之道抱朴子曰養以華池浸以醴液清晨建
齒三百過者永不搖動次則含地黃煎或含玄膽湯及
蛇脂丸&KR0552;石丸九棘散則已動者更牢有蟲者即愈服
靈飛散可令脫者更生河圖帝嚳駢齒元命苞武
王駢齒太平清話俗傳伍子胥美齒牙避楚至護牙
山恐為人所識以石擊毁其牙山神為震因名護牙山
晉書杜皇后少有姿色然長猶無齒求婚者輙中止
及帝納采之日一夜齒盡生梁冀𫝊孫夀能為齲齒
笑北史齊武成帝生齻牙問諸醫以實對武成撻之
徐之才拜賀曰此是智牙生智牙者聰明長夀武成賞
之唐書張廵每戰大呼嚼齒皆碎及尹子竒視之其
齒存者不過三四法輪經老子齒如編貝其堅如銀
數有六八上下均平止戈集孔戣好術藝延接方士
多所𫝊授能口中現五色齒綵色光絢一瞬即改孔
六帖明皇謂高力士曰吾聞飲堇無苦者竒士也時天
寒因取以飲張果三進頽然曰非佳酒也乃寢頃視齒
燋縮顧左右取鐵如意擊堕之藏帶中更出藥傅其齗
良久齒已生粲然駢潔帝益神之安宇僧伽羅刹經
如来齒上有千輻輪相西域記梵衍那國度大雪山
東寺有佛齒及刦初獨覺齒長五寸廣四寸又有金輪
王齒長三寸廣二寸五代史趙鳳𫝊唐明宗時有西
域僧得佛牙以獻明宗以示大臣鳳言世傳佛牙水火
不能傷因以斧斫之應手而碎是時宫中施舍已及數
千因鳳碎之乃止聞見近錄咸平縣有僧藏佛牙一
株其大兩指許淡金色余嘗請而供之須臾舍利自牙
中出初如露廵行牙上或遠數十步求者輙得余請至
四十八粒欲求為四十九粒經夕不可得明日發箧則
已足其數留青日札西湖法相寺中藏一異齒其大
如拳正碧綠色透明山僧云是佛牙其狀如盤牙想是
西域異獸口中者且云此佛丈六金身如有此牙則須
十六丈長乃可容此頭也古人所載郍衍國有金輪王
齒長三寸豈是物耶太平清話陸五臺官南司寇時
有僧携佛牙至公命以金絲籠紫檀龕装供天戒寺中
余曾見之闊寸餘長二寸許僧見有光發瓦礫中掘得
之留青日札黑齒東夷漆齒西夷戰國策黑齒雕題
大吳之國也吳都賦黑齒之酋注云西屠以草染齒染
白作黑今芒市長官司多以酸石榴皮以藥染成黑齒
人但知雲南有金齒不知又有銀齒見唐書又嵇康養
生論齒居晉而黃天中記醫說云晉地多棗人常置
之懷袖中若粤人之噉檳榔味甘傷脾故齒黃也
舌養性經舌者和之候也逸雅舌泄也舒泄所當
言也舌卷也可以卷制食物使不落也元命苞舌之
為言達也陽立於三故舌在口中者長三寸象斗玉衡
隂合有四故舌淪入嗌内者長四寸三元真一經舌
者元英之龍轅雲笈七籖舌神名始梁峙字道岐形
長七寸正赤色黃庭内經舌神通命字正倫相書
雜要吐舌及鼻三公之位舌如綘赤者賢人也孝經
鈎命訣仲尼舌理七重偃曝談餘梁武舌文八字
宋書南都王義宣生而舌短言澁神異錄䕫州道士
王法朗舌長呼字不正乃日誦道德經忽夢老君剪其
舌既覺語遂正法輪經老子舌長且廣形如錦丈玉
泉充溢其味甘香大智論佛舌相色如珊瑚佛經
諸佛出廣長舌能覆於面能遍覆三千大千世界廣
異記則天時西國獻辟支佛舌青色大如牛舌廣博
物志岐舌國在不死國東(其人舌皆岐或云支舌也)拾遺記太始
二年西方有因霄之國人皆善嘯丈夫嘯聞百里婦人
嘯聞五十里如笙竽之音秋冬則聲清亮春夏則聲沉
下舌尖倒向喉内亦曰兩舌重沓以爪徐刮之則嘯聲
愈遠吕覽云反舌殊鄉之國即此搜神記永嘉中有
天竺胡僧能斷舌先吐舌示賓客然後刀截血流覆地
乃取置器中傳示人取舌還含有頃如故山堂肆考
唐金舌和尚趙人睿宗開成間三召不至乃截其舌以
進上即命焚之乃為金舌夜哦經如故遂以金舌名之
太平清話石斗山法華寺寺碑載樵者掘地得石函
藏一童子舌不壊上生蓮花一枝
喉庶物異名疏孫子批亢擣虚亢喉嚨也黃庭經重
堂煥煥揚八威梁丘子云重堂喉嚨名一曰重樓亦名
重環喉嚨在心上故曰重堂釋名咽咽物也䑍在頥
纓理之中也青徐謂之脰物投其中受而下之也又謂
之嗌氣所流通阨要之處也雲笈七籖喉神名百流
放字道通形長八寸八分九色衣三昧經佛咽喉如
琉璃筒酉陽雜俎許州有一老僧自四十歲後每寢
熟即喉聲如鼓簧若成均節許州伶人伺其寢即譜其
聲按之絲竹皆合古奏僧覺亦不自知二十餘年如此
朝野僉載洛州有士人患應病語即喉中應之以問
善醫張文仲經夜思之乃得一法即取本草令讀之皆
應至其所畏者即不言仲乃錄取藥合和為丸服之應
時而愈
鬚
釋名口上曰髭髭姿也為姿容之美也頥下曰鬚鬚秀
也物成乃秀人成而鬚生也亦取須體幹長而後生也
在頰耳旁曰髯隨口動搖髯髯然也七修𩔖藁人之
鬚髮血之餘也各有所屬髮乃太陽之毛也太陽屬心
火火炎上故上生眉乃少陽之毛少陽屬肝木木多旁
枝故側生鬚乃陽明之毛陽明屬腎水水流下故下生
少年而黑者血色黑中則變白者白氣色也老盡白者
血耗而氣存之時矣酉陽雜俎鱉為臛數食可長鬚
南史梁何敬容嘗以膠清刷鬚孔六帖嘉興釋子
希遁深於繕生之術能用日辰可代藥石為韋敷鑷白
請鑷其半及生色若黳矣座客有祈鑷者僧言取時稍
差拔後髭色果帶綠晉書張華多姿制好帛繩纏鬚
南史崔文仲嘗獻齊高帝纏鬚繩一枚唐書李勣
病驗方鬚灰可以療之太宗乃自剪鬚為其和藥毛
詩其人美且偲注偲多鬚之貌名義考左傳于思于
思棄甲復来注于思多鬚貌按廣韻䯱䰄多鬚也作不
思于當是不之訛典略黑山黃巾諸帥自相號字饒
鬚者則自稱于羝根寰宇志多髯者謂之羖公
古人鬚帝王世紀庖羲鬚垂委地孔叢子舜身修
八尺有竒而頷無毛左𫝊靈王生而有頿羣碎錄
孔子無鬚孔叢子子思告齊君先君生無鬚眉天下侯
王不以此損其敬今像多鬚誤晉史劉琰稱桓温鬚
作蝟毛磔金罍子晉王彪之年二十鬚髩皓白時人
謂之王白鬚後卒年七十三酉陽雜俎太宗虬鬚嘗
戲張弓掛矢異識資諧關雲長美髭髯内一鬚尤長
二尺餘色如漆索而勁常自震動必有大征戰公在襄
時夜夢一青衣神辭曰我烏龍也久附君身以壯威武
今君事去矣我將先往語畢化為烏龍駕雲而去公寤
而怪之至夜公走麥城與吳兵對天曙捋鬚失其長者
始悟前夢至晉太始元年樊城大旱祈雨無驗有司夢
黑衣神自稱鬚龍能為我立廟當致雨以救民有司虔
請至午果雨淡雲中烏龍現身遂為創祠掘址得一長
鬚意即龍也遂以塑於龍神頸中題其廟曰鬚龍廟
隋唐嘉話晉謝靈運鬚美臨刑施為南海秪恒寺維摩
詰鬚寺人寳惜初不虧損中宗朝安樂公主鬭百草欲
廣其物色令馳驛取之又恐為他人所得因剪棄其餘
遂絶北史王頒𤼵陳武帝陵見其鬚皆不落本皆出
自骨中
女人鬚趙崇絢雞肋唐李光弼母有鬚數十長五寸
許封韓國太夫人宋史豐樂樓酒保朱氏子之妻年
四十餘忽生髭長六七寸疏秀而美宛然一男子特詔
度為女道士偃曝談餘鄭陽一婦人美色生鬚三繚
約數十莖長可有數寸許人目為鬚娘云
格致鏡原卷十一
