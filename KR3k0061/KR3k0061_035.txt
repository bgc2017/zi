格致鏡原卷三十五大學士陳元龍撰
珍寶𩔖(四)
錢(附楮鈔)
總論魯褒錢神論昔黃帝堯舜教民農桑以幣帛為
本上智先學變通之乃掘銅山俯視仰觀鑄而為錢内
方𧰼地外圓𧰼天文獻通考自太昊以來則有錢矣
太昊氏高陽氏謂之金有熊氏高辛氏謂之貨陶唐氏
謂之泉商周謂之布齊莒謂之刀管子禹九年水湯
七年旱人無糧有賣子者湯以莊山之金鑄幣以贖之
禹以歷山之金鑄幣以救人之困魏了翁古今考詩
所謂錢蓋農器也上聲以泉幣為錢不知自何時始小
學書亦無此字史記平準書載虞夏之幣三品管子論
禹湯以金鑄幣未有錢之號也至管子國語吕氏春秋
史記漢則周齊秦晉楚趙之幣皆名錢矣漢食貨志
利於刀流於泉注如淳曰名錢為刀者以其利於民也
泉者流行如泉也鄭玄周禮注錢泉也其藏曰泉其
行曰布取名流行無不徧也物原軒轅造錢而無文
周景王改鑄大錢始為有文周禮注泉之始蓋一品
周景王鑄大泉而有二品王莽改貨多至十品名義
考夾漈鄭氏云古錢其形如篆□文一變而為刀器再
變而為圜法錢文載年號自宋武帝始稱元寶自唐高
祖始稱重寶自唐肅宗始稱通寶自宋人誤讀開通錢
文始改元更鑄自宋太宗始今制錢輕重大小倣唐開
通而文則襲宋人之誤讀也學齋佔畢馮鑑事始載
後魏孝莊時用錢稍薄高道穆曰論今復古宜改鑄大
錢文載年號以記其始鑑遂以錢載年號始於此余按
杜佑通典歷叙古今錢幣之制載宋武帝孝建初鑄四
銖錢文曰孝建一邊文曰四銖則是錢載年號實始於
宋武孝建也孝建元年甲午距後魏孝莊永安二年己
酉鑄永安五銖錢之歲凡七十有六年紀載昭昭豈可
謂始扵永安高之奏乃謂改鑄大錢年分之始非事始
也羣書考索自秦漢以來錢幣不知其幾變如晉之
比輪陳之六銖漢之八銖梁之兩柱後周之曰五行曰
大布曰永通萬國唐之乾元及第五琦之重輪乾元此
皆失之太重者也漢之榆莢後魏之曰水浮曰風飄曰
鵝眼宋之曰綖環曰莱子曰荇葉曰吳之沈郎錢此皆
又失之太輕者也惟漢之五銖與唐之開元最為折衷
漢書賈捐之𫝊以少府禁錢續之師古注少府錢主
供天子故曰禁錢桓範世論漢靈帝置西園之邸賣
爵號曰禮錢焦氏𩔖林鍾離意上書薦劉平等有詔
徵之特賜辦裝錢通鑑安祿山生日上賜甚厚後三
日召入禁中貴妃以三日洗禄山兒上往視之喜賜妃
洗兒金銀錢承平舊纂進士不第者諸親知供酒肉
之費號買春錢庶物異名疏倓錢蠻夷贖罪貨也華
陽國志秦王復夷人頃田不税十妻不算傷人者論殺
人顧死倓錢山堂肆考漢京房卜易卦以錢擲以甲
子起卦天中記益州嚴貞觀有通仙井與廣漢綿竹
君平宅井相通有人淘井得銅錢三徑可二寸因恍惚
不安復投井中立愈或云此君平卜卦錢也羣碎錄
今之卜者以錢蓋唐時已用之賈公彦儀禮注云以三
少為重錢重錢九也三多為交錢交錢六也兩多一少
為單錢單錢七也兩少一多為拆錢拆錢八也梁冀
傳意錢之戲注即今攤錢也天寶遺事内庭嬪妃每
至春時各扵禁中結伴三人至五人擲金錢為戲避
暑漫鈔宋光獻曹后在父母家時與羣女共為撚錢之
戲而后一錢輙獨旋轉盤中凡三日方止妝樓記長
安有妓樂者三月三日結錢為龍作錢龍宴地鏡圖
錢銅之氣望之如青雲晉書北落西北有十星曰天
錢漢食貨志臧繦千萬孟康注繦錢貫鄒長倩與
公孫弘書撲滿者以土為器以蓄錢具有入竅而無出
竅滿則撲之土麤物也錢重貨也入而不出積而不散
故撲之錢神論親愛如兄字曰孔方南部新書唐
王元寶家富厚人以錢文有元寶字因呼錢為王老
酉陽雜俎元和初洛陽村百姓王清傭力得錢五鐶因
買田畔一枯栗樹將為薪以求利經宿為隣人盜斫創
及腹忽有黑蛇舉首如臂語人曰我王清本也汝勿斫
其人驚懼失斤而走及眀王清率子孫薪之復掘其根
下得大甕二散錢實之王清因是𫉬利而歸十餘年巨
富遂甃錢成龍形號王清本
歷代錢法漢食貨志周武王時太公為周立九府圜
法錢圜函方輕重以銖國語周景王患錢輕將鑄大
錢單穆公曰不可古者天災降戾於是乎量資幣權輕
重以振救民民患輕則為之作重幣以行之於是乎有
母權子而行民皆得焉若不堪重則多作輕以行之亦
不廢重於是乎子權母而小大利之今王廢輕而作重民
失其資能無匱乎王勿聽卒鑄大錢注母重也其倍大
故為母子輕也其輕少半故為子民患幣之輕而物貴
則為重幣以平之權時而行以廢其輕故曰母權子民
皆得者本末有無皆得其利也民患幣重則多作輕錢
而行之亦不廢去重者故曰子權母言以重者貿其貴
以輕者貿其賤如此則錢有大小而民皆得以為利也
漢書周景王鑄大錢文曰寶貨肉好皆有周郭注肉
錢形也好錢孔也研北雜志先秦貨布篆文奇古多
鑄地名余在京師得數十品曰屯(音純)留曰安邑全貨曰
平陽曰高陽曰安陽者甚多其文有不可盡識者以漢
書地理志考之屯留在上黨高陽在涿郡安陽在汝南
安邑平陽並在河東漢食貨志秦兼天下銅錢質如
周錢文曰半兩重如其文平準書漢興患秦錢重難
用更令民鑄莢錢(言如榆莢之薄)至孝文五年莢錢益多而輕
乃更鑄四銖錢其文為半兩令民縱得自鑄山堂肆
考莢錢患其太輕故高后二年行八銖錢八銖本秦錢
所謂質如周錢文曰半兩者也六年行五分錢即所謂
莢錢也漢書武帝時有司言今半兩錢法重四銖而
姦或盜磨錢質而取鋊錢益輕薄而物貴乃令縣官銷
十兩錢更鑄三銖錢封演錢譜三銖又有别種穿下
有三竪文恐以此三畫為銖之别錢重三銖文曰半兩
今有折二小錢共六樣皆篆文漢書元狩五年更鑄
五銖錢周郭其質令不可得摩取鋊注周匝為郭文漫
皆有也鋊銅屑也摩錢漫面取其屑更以鑄錢漢書
元鼎二年京師鑄官赤仄一當五非赤仄錢不得行後
赤仄錢賤又禁郡國無鑄錢專令上林三官鑄錢天下
非三官錢不得行諸郡國錢皆廢銷之注赤仄錢所謂
子紺錢也以赤銅為其郭西京雜記文帝時鄧通得
賜蜀銅山聽得鑄錢文字肉好皆與天子錢同故富侔
人主時吳王亦有銅山鑄錢故有吳錢微重文字肉好
與漢錢不異漢食貨志王莽居攝變漢制更造大錢
徑寸二分重十二銖文曰大錢五十又造契刀錯刀契
刀其環如大錢身形如刀長二寸文曰契刀五百錯刀
以黃金錯其文曰一刀直五千與五銖錢凡四品並行
後以劉字有金刀乃罷錯刀契刀及五銖錢而更作金
銀龜貝錢布之品名曰寶貨錢徑六分重一銖文曰小
錢直一次七分三銖曰么錢一十次八分五銖曰幼錢
二十次九分七銖曰中錢三十次一寸九銖曰壯錢四
十并前大錢五十是為錢貨六品直各如其文文質周
郭倣漢五銖錢天鳳元年罷大小錢改作貨布長二寸
五分廣一寸首長八分有奇廣八分其圜好徑二分半
足枝長八分間廣二分其文右曰貨左曰布重二十五
銖直貨泉二十五貨泉徑一寸重五銖文右曰貨左曰
泉枚直一與貨布二品並行漢官儀王莽篡位罷五
銖更作小錢其文曰白水真人此則世祖中興之兆也
華陽國志公孫述廢銅錢置鐵錢百姓貨賣不行(鐵錢)
(自此始)東觀漢記建武十六年馬援上書曰富國之本
在扵食貨宜如舊鑄五銖錢帝從之於是復鑄五銖錢
獻帝春秋靈帝作角錢錢猶五銖錢而有四道連扵
邊輪識者以為妖徵竊言錢有四道京師將破壞此錢
四出散於四方乎遂如其言後漢書董卓壞五銖錢
更鑄小錢悉取洛陽及長安銅人鐘虡飛廉銅馬之屬
以充鑄焉故貨賤物貴穀石數萬又錢無輪郭文章不
便人用高謙之表魏文帝罷五銖錢至眀帝復立
蜀志劉先主初拔成都軍不足用劉巴曰但鑄直百錢
平諸物價備從之封演錢譜傳形五銖劉備所鑄文
字輕重大小與五銖無别但以五字在左銖字在右謂
之傳形羣書考索吳大帝嘉禾五年鑄大錢一當五
百文曰大泉五百徑一寸三分重十二銖赤烏元年鑄
一當千大錢徑一寸四分重十六銖晉食貨志元帝
過江用孫氏舊錢輕重雜行大者謂之比輪中者謂之
四文吳興沈充又鑄小錢謂之沈郎錢稗史𩔖編天
福鎮寶晉氏日史以為趙石勒所鑄宋書文帝元嘉
七年立錢署鑄四銖錢元嘉二十四年以貨貴制大錢
一當兩通典宋孝武帝孝建初鑄四銖文曰孝建一
邊為四銖其後稍去四銖專為孝建廢帝即位鑄二銖
錢文曰景和形式轉細官錢每出人間即模效之而大
小厚薄皆不及也無輪郭不磨剪鑿者謂之莱子錢薄
者謂之荇葉永光元年沈慶之啟通私鑄由是錢貨亂
改一千錢長不盈三寸大小稱之謂之鵝眼錢劣於此
者謂之綖環錢入水不沈隨手破碎市中不復斷數十
萬錢不盈一掬斗米一萬商貨不行尋復禁斷唯用古
錢齊書曹武為右衞將軍晚節在雍州致見錢七千
萬皆厚輪大郭通典梁武帝鑄錢肉好周郭文曰五
銖重四銖三參二黍又别鑄除其肉郭謂之公式女錢
徑一寸文曰五銖重如新鑄五銖二品並行百姓或私
以古錢交易者其五銖徑一寸一分重八銖文曰五銖
三吳屬縣行之女錢徑一寸重五銖無輪郭郡縣皆通
用太平百錢二種並徑一寸重四銖源流本一但文字
古今之殊耳文並曰太平百錢定平一百五銖徑六分
重一銖半文曰定平一稚錢五銖徑一分半重四銖文
曰五銖源出於五銖但狹小東境謂之稚錢五銖錢徑
七分半重三銖半文曰五朱源出稚錢但稍遷異以銖
為朱耳三吳行之差少扵餘錢又有對文錢其源未聞
豐貨錢徑一寸重四銖代謂之富錢藏之令人富也布
泉錢一寸重四銖半代謂之男錢云婦人佩之即生男
也此等輕重不一天子頻下詔書非新鑄二種之錢並
不許用而趨利之徒私用轉甚至普通中乃議盡罷銅
錢更鑄鐵錢人以鐵賤易得並皆私鑄董遹錢譜錢
徑一寸重四銖懸針書者自梁武帝以來有之文曰布
泉世謂之男錢南史梁敬帝太平二年鑄四柱錢一
當二十又改四柱錢一當十未幾復用細錢隋食貨
志陳初承梁喪亂之後鐵錢不行始梁末又有兩柱錢
及鵝眼錢於時人雜用其價同但兩柱重而鵝眼輕私
家多鎔鑄又間以錫錢至文帝天嘉五年改鑄五銖初
出一當鵝眼之十宣帝時又鑄大貨六銖以一當五銖
之十與五銖並行後復當一人皆不從乃相與謠言六
銖錢有不利縣官之𧰼董遹錢譜五銖又有川上一
星五字上下各一星南朝梁宋名兩柱錢鏝面旁一星
至三星者五字之内上下各一星上或有小星字或有
五字穿上横文穿下横文外四角缺文有郭無郭闊緣
不可窮盡疑皆當時工人之意非有别於年代魏書
孝文帝始詔天下用錢冶鑄粗備文曰太和五銖宣武
帝永平三年冬又鑄五銖錢通典後魏孝莊帝初私
鑄者益更薄小乃至風飄水浮北史東魏王則為洛
州刺史性貪在州不法舊京諸像毁以鑄錢於時號河
陽錢皆出其家稗史𩔖編永安五銖後魏敬宗永安
年鑄徑九分重五銖北齊神武皇帝亦鑄永安五銖
事林廣記陳文帝後魏宣帝西魏文帝又有雞目五銖
隋書北齊神武霸政之初承魏猶用永安五銖遷鄴
已後百姓私鑄體制漸别後遂各以為名有雍州青赤
梁州生厚緊錢古錢河陽生澀天柱赤牽之稱文宣受
禪除永安之錢改鑄常平五銖重如其文其錢甚貴且
制造甚精至乾明皇建之間往往私鑄鄴中用錢有赤
郭青熟細眉赤生之異河南所用有青薄鉛錫之别
北史周武帝保定元年更鑄錢文曰布泉以一當五與
五銖並行稗史𩔖編布泉有玉箸篆者有柳葉篆者
又有重郭者後周武帝紀建德三年六月更鑄五行
大布錢以一當十與布泉錢並行四年七月禁五行大
布錢不得出入關錢譜張合曰小者重徑八分舊錢
之文上五下行又有上大下布者皆古篆文後周書
宣帝大𧰼元年鑄永通萬國錢以一當千與五行大布
並行隋食貨志高祖受周禪以天下錢貨輕重不等
乃更鑄新錢背面肉好皆有周郭文曰五銖而重如其
文至大業後王綱㢮紊巨姦大猾遂多私鑄錢轉薄惡
初每千猶重二斤後漸輕至一斤或剪鐵鍱裁皮糊紙
以為錢相雜用之貨賤物貴以至於亡唐食貨志高
祖入長安民間行綫環錢其製輕小凡八九萬纔滿半
斛武德四年鑄開元通寶得輕重大小之中張舜民
畫墁錄唐高祖武德初鑄開通錢仰篆隸八分體十攵
重一兩為開通元寶亦曰開元通寶皆有眉乃文德竇
后指甲㾗也進樣時誤以甲承之其銅劑後人皆不能
法今獨隸體錢行於世八分與篆體錢皆不復見矣開
元之䜟已見武德年孔氏雜說隋末錢幣濫薄至裁
皮糊紙為之民間不勝其敝至唐武德方行開元通寶
錢六典謂之開通元寶徑八分重二銖四黍凡積十錢
重一兩輕重大小最為折衷遠近便之命給事中歐陽
詢撰其文書回環可讀世俗不知遂以為開元錢眀皇
所鑄也稗史𩔖編唐志武德四年鑄開通元寶錢積
十錢重一兩計一千重六斤四兩蘇冕曰今錢為古秤
七銖以上比古五銖錢則加重二銖以上通謂一大兩
為七十二銖即一錢為七銖畸十分銖之二則所謂三
兩為一大兩者可無疑矣鄭虔會粹云詢初進蠟樣日
文德皇后搯一甲迹故錢上有搯文熙寧中劉斧撰青
瑣集則謂事由明皇楊貴妃而天下謂之曰兒錢謬矣
彼徒見錢文有開元字便謂明皇開元事爾亦不攷實
之過也唐會要高宗祀昊天上帝於泰山改元乾封
以是年鑄錢故名乾封泉寶徑一寸重二銖六分以一
當十唐食貨志玄宗開元時詔出銅所在置監鑄開
元通寶錢盜鑄益起江淮偏鑪錢數十種雜以鐵錫輕
漫無復錢形公鑪者號官鑪錢一以當偏鑪錢七八
稗史𩔖編有左挑開元錢雙挑開元錢篆文開元錢
研北雜志唐開元錢燒之有水銀出可治小兒急驚
唐書史思明僭號鑄順天得一錢事物紺珠得一元
寶錢徑一寸四分當開元錢之百後改為順天元寶史
思眀據東都時鑄字體俱精好唐食貨志肅宗乾元
元年第五琦鑄乾元重寶錢徑寸每緡重十斤與開元
通寶參用以一當十亦號乾元十當錢復鑄重輪乾元
錢徑一寸二分背之外郭為重輪又謂之重稜每緡十
二斤以一當五十法既屢易物貨騰涌米斗錢至七千
餓死者滿道上元元年減重輪錢以一當三十開元舊
錢與乾元錢皆以一當十代宗即位乾元錢以一當二
重輪錢以一當三凡三日而大小錢皆以一當一封
演錢譜武宗會昌五年鑄開元錢時廢天下佛寺宰相
李德裕請以廢寺銅鐘佛像及僧尼缾碗等物命所在
鑄錢揚州節度使李紳乃以所廢寺名鑄錢背加昌字
以表年號又有敕令鑄錢所各加本郡州號名為背文
京(京兆)洛(河南)秦(鳳翔)梁(汴州)荆(江陵)桂(廣西)潭(河南)廣(廣東)福(福建)越(浙東)洪
(江西)潤(鎮江)蜀(成都)鄂(湖廣)兗(兖州)梓(東川)襄(襄州)丹(河北)益(四川)宣(宣州)平(燕山)
揚(揚州)藍(藍田共二十三監)稗史𩔖編太興平寶錢之鏝有丁
字疑五代僭偽錢也大德重寶偽殷王延政所鑄錢之
鏝有殷字五代史閩王延義改元永隆鑄大鐵錢以
一當十會要偽蜀廣政中始鑄鐵錢每鐵錢一千兼
以銅錢四百凡銀一兩直錢千七百絹一疋直錢千二
百而鐵工精好殆與銅相亂既平蜀沈倫等悉取銅錢
上供及增鑄鐵錢易民銅錢益買金銀裝發頗失裁制
物價增長尋又禁銅錢入川界鐵錢十乃直銅錢二
孔六帖劉建鋒拜湖南留後教馬殷鑄鉛鐵錢十當銅
錢一通考晉天福三年詔令三京諸道州府無問公
私有銅者並許鑄錢仍以天福元寶為文左環讀之每
一錢重二銖四黍大定錄顯德五年七月江南李氏
亦鑄永通泉貨孔六帖韓熙載鑄鐵錢以一當二
山堂肆考宋張齊賢初除轉運使太宗謂曰江南多出
銅即為朕密經營之齊賢乃訪得江南承旨丁釗歷指
饒信處州山谷產銅鉛錫之所又求前代鑄法惟饒州
永平監用唐開元錢料堅實可久於是定取其法歲鑄
三十萬貫凡用銅八十五萬斤鉛三十六萬斤錫十六
萬斤齊賢詣闕面陳其事帝可之侯鯖錄前世錢文
並無草書者淳化中太宗皇帝始以宸翰為之既成以
賜近臣通略宋初錢文曰宋元通寶太平興國後又
鑄太平通寶淳化九年太宗親書淳化元寶其文作草
真行三體自後每改元必更鑄以年號元寶為文研
北雜志魏文靖云咸平錢十文重一兩(眞宗年號)會要景
德元寶大鐵錢依福州鐵錢每貫用鐵三十斤取二十
五斤八兩成直銅錢一小鐵錢十相兼行用甚便(景德眞宗)
(年號)合璧事𩔖川陜舊皆行鐵錢祖宗時益利䕫三州
皆有鐵冶故即山鑄錢卭州舊鑄歲十萬緡燕翼詒
謀錄江南李唐舊用鐵錢蓋因韓熙載建議以鐵錢六
權銅錢四然銅錢之價相去甚遠不可強也江南末年
鐵錢十僅直銅錢一江南平民間不肯行用轉運使樊
若水請廢之太平興國二年二月詔官收民間鐵錢鑄
為農器以給江北流民之歸附者於是江南鐵錢盡矣
然川蜀陜西用之如故川蜀每鐵錢一貫重二十五斤
銅錢一當十三小民鎔為器用賣錢二千於是官錢皆
為小民盜銷不可禁止大中祥符七年知益州淩榮請
改鑄每貫重十二斤銅錢一當十民間無鉟銷之利不
復為矣慶歷初知商州皮仲容議采洛南紅崖虢州青
水銅置阜民朱陽二監鑄大錢一可當小錢三以之當
十民間趨利盜鑄不已至八年張方平宋祁議以為當
更乃詔改銅錢當十先是慶歷元年十一月詔江饒池
三州鑄鐵錢一百萬貫助陜西經費所積尤多錢重民
苦之至是併罷鐵鑄錢其患方息(慶歷仁宗年號)歸田錄國
家開寶中所鑄錢文曰宋通元寶至寶元中則曰皇宋
通寶近世錢文皆著年號惟此二錢不然者以年號有
寶字文不可重故也(開寶太祖年號寶元仁宗年號)長編嘉祐四年
以陜西民間多盜鑄大錢於是以見行當三大錢折小
銅錢二謂之折二錢(嘉祐仁宗年號)長編徽宗大觀元年詔
河北昨鑄夾錫當五錢其樣製大小𩔖當十銅錢若或
行用姦民趨利染為銅色私作當十難於驗察宜改鑄
當二自今可令計備物料廣鑄當二以足一路之費
合璧事𩔖淮上舊鑄銅錢兵火後舒州不復鑄錢但行
饒建等錢而已乾道初林樞密安宅為右諫議大夫議
以銅錢多入北境請禁之而即蜀中取鐵錢行之淮上
(乾道孝宗年號)稗史𩔖編阜昌重寶高宗建炎四年偽齊劉
豫僭號改元阜昌時鑄大定元寶金世宗鑄鏝有申酉
字續文獻通考遼景宗始鑄乾亨新錢聖宗鑄太平
錢道宗之世錢有四等曰咸雍曰太康曰大安曰壽隆
皆因改元易名天祚之世更鑄乾統天慶二等新錢金
初用遼宋錢海陵正隆三年始置錢監鑄錢文曰正隆
通寶輕重如宋小平錢而肉好字文峻整過之稗史
𩔖編元世皇嘗以錢幣問太保劉文貞公秉忠公曰錢
用於陽楮用於陰華夏陽眀之區沙漠幽陰之域今陛
下龍興朔漠君臨中夏宜用楮幣俾子孫世守之若用
錢四海且將不靖遂絶不用錢迨武宗頗用之不久輙
罷元史武宗至大三年初行錢法立資國院泉貨監
以領之其錢曰至大通寶者一文準銀鈔一釐曰大元
通寶者一文準至大通寶錢十文與歷代銅錢通用其
當五當三折二並以舊數用之草木子元朝只行鈔
法而不鑄錢獨至大官裏行至大二等錢當五以蒙古
字書小錢以楷書鄭紀疏通錢法疏洪武之錢最小
而重一錢永樂之錢稍大而重八分輕重大小殊無定
制今鑄錢若以一錢六分為則比之永樂之錢再大一
圓每鑄料一百斤止該錢一萬文仍要鑄匠刮磨光潔
陸深燕閒錄予少時見民間所用皆宋錢雜以金元
錢謂之好錢唐錢間有開通元寶偶忽不用新鑄者謂
之低錢每以二文當好錢一文人亦兩用之弘治末京
師好錢復不行而惟行新錢謂之倒好正德中則有倒
三倒四而盜鑄者蜂起矣嘉靖以來有五六至九十者
而裁鉛剪紙之濫極矣
錢數漢武帝紀初算緡錢注李斐曰緍絲也以貫錢
一貫千錢出算二十也稗史𩔖編南部新書載京兆
戶曹曰俸一百八索蓋謂錢之貫於索者一百有八耳
今北方以千錢為一弔百錢為一串曰弔曰串亦是索
之義也自古用錢貫皆以千陌皆以足錢以八十為陌
自梁朝始隋書梁大同以後自破嶺以東八十為百
名曰東錢江郢以上七十為百名曰西錢京師以九十
為百名曰長錢大通十一年天子乃詔通用足陌詔下
而人不從錢陌益少至於末年遂以三十五為百稗
史𩔖編憲宗朝吳元濟王承宗拒命經費盡竭皇甫鎛
建議内外用錢每緍墊二十民間墊陌至七十穆宗即
位米鹽每陌錢墊七八所在用錢墊不一詔從風俗所
宜則蹺墊之起自唐皇甫鎛也今俗謂眀除者為蹺暗
者為墊會要唐昭宗天佑二年四月敕準向來事例
每貫抽除外以八百五十文為貫每陌八十五文聞坊
市之中多以八十為陌更不除折今後委河南府指揮
市肆交易並須以八十五文為陌不得更有改移沈
括筆談今之錢數百錢謂之陌借陌字用之其實只是
百字如什與伍耳唐自皇甫鎛為墊錢法至昭宗末乃
定八十為陌漢隱帝時三司使王章每出官錢又減三
文以七十七為陌輸官仍用八十歸田錄用錢之法
自五代以來以七十七為百謂之省陌今市井交易又
尅其五謂之依除會要太宗詔聞江南民多用新小
錢自今所用銅錢每貫七百七十陌須及四斤半以上
方得行用通略天祐中兵亂窘乏始令以八十五錢
為百後唐天成中又減五錢漢乾祐初復減三錢國初
因漢制其輸官亦用八十或八十五然諸州私用猶各
隨俗至有以四十八為百者丁酉詔所在悉用七十七
為百每千錢必及四斤半以上禁江南新小錢民先有
畜藏者悉令送官官據銅給其直續通考金世宗時
民間以八十為陌謂之短錢官用足陌謂之長錢
古雜錢封演錢譜漢有厭勝錢藕心錢狀如干盾長
且方不圓蓋古刀布之變也與近世花蕊夫人封綬及
穿鑰錢相似博古圖厭勝錢五一重六兩有半四皆
重三兩有半漢武造銀錫白金為三品一曰其文龍二
曰其文馬三曰其文龜而小橢之謂其圜而長也今此
錢一體之間龍馬並著形長而方意有𩔖於此然下體
蟠屈隱起粟紋似非漢武之制者又李孝美圖譜有永
安五男錢體勢雖圜輪郭皆著粟文與此少𩔖然孝美
號之曰厭勝錢則是錢殆亦用之為厭勝者耶藕心錢
四一重二兩一錢一重一兩三錢一重一兩二錢一重
二錢有半四者大小雖殊皆若破藕狀按李孝美錢譜
稱世有藕心錢不著出扵何時及觀其畫像與此雖異
然其說以謂上下通缺若藕挺中破狀與此正相合但
未知何世物耳繼古叢編金錯刀名一而義二錢一
也刀一也齊武帝本紀帝幼時得異錢文為北斗星
雙刀雙貝及有人形帶劍焉又於盆城掘塹得一大錢
文曰太平百歲妮古錄項氏藏一古錢甚綠楷書趙
將廉頗四字其陰一馬秦漢皆篆隸不應有楷故是後
世鎮魅之物洪遵泉志舊譜曰徑寸重六銖肉好背
面皆周郭其形五出穿亦隨之文曰長命守富貴背面
皆為五出文若角錢狀景龍中中宗出降睿宗女荆山
公主特鑄此錢用以撒帳敕近臣及修文館學士拾錢
其銀錢則散貯絹中金錢每十文即繫一彩絛董遹
錢譜有所謂異錢雖不見於𫝊紀然制之近古者今錄
之如李唐鑄撒帳錢其文有曰長命富貴金玉滿堂又
有忠孝傳家五男二女天下太平封侯拜相之𩔖稗
史𩔖編博戲中私鑄錢有合門清吉秦將散騎(鏝有騎馬將軍)
稱心遂意(鏝有琢)龍鳳文錢出入通寶(鏝有馬鞍)長生不老(鏝有)
(雲日草團圓二字)八卦錢(面有八卦爻文)命錢(面有十二生肖)姚氏殘語今
世有一樣古錢其文曰半兩無輪郭醫方中用以為藥
者此也
外國錢漢書西域傳罽賓國以金銀為錢文為騎馬
幕為人面(張晏曰錢文面作騎馬形漫面作人面目也幕音漫)烏弋山離國錢貨
與罽賓國同獨文為人頭幕為騎馬安息國以銀為錢
文為王面幕為夫人面王死輙更鑄拾遺記因墀國
在西域之北晉武帝時獻玉錢千緡其形如環環重十
兩上有天壽永吉四字孔六帖驃國以金銀為錢形
如半月瀛涯勝覽榜葛剌國市用銀錢曰儻伽重三
錢徑寸二分面有文古里國市用六成金錢曰吧南重
二分文二面小銀錢曰搭兒重三釐阿丹國有赤金錢
曰哺嚕黎重一錢面有文紅銅錢曰哺嚕厮市易用之
柯枝國用金錢九成色曰法南計一分一釐銀錢僅如
螺靨曰答兒計四釐每十五當金錢之一蘇門答喇國
用金錫錢金錢曰那底兒重五分偃曝談餘拂林國
鑄金銀錢無穿孔面鑿彌勒佛稗史𩔖編三韓重寶
(楷書一樣)東國通寶(楷書篆二樣)東國重寶海東通寶海東重寶
朝鮮通寶(真書)已上是海東番錢共六樣董遹錢譜重
䭾國錢徑七分厚薄内外不異中夏字文若梵書凡十
樣
錢異述異記周成王時咸陽雨錢終日不絶漢世潁
川民家雨金五銖錢洞冥記漢武升望月臺有三青
鴨羣飛俄而止於帝臺化為三小童各握鮫文大錢五
枚置帝几前身止而影動因名曰輕影錢搜神記南
方有蟲名&KR1874;&KR1599;一名&KR0008;蠋又名青蚨形似蟬而稍大取
其子母即飛來以母血塗錢八十一文以子血塗錢八
十一文每市物或先用母錢或先用子錢皆復飛歸輪
轉無已故淮南子述之以還錢名曰青蚨山堂肆考
葛玄以數十錢使人投井中以一器於井上呼錢出於
是錢一一從井中飛出幽冥錄海陵黃尋家先貧困
忽大風雨散飛錢至其家觸籬園誤落無數隨處皆拾
得後富至數千萬擅名江北文獻通考宋寧宗慶元
二年吳縣金鵝鄉銅錢百萬自飛南史梁元帝幸玄
洲苑見大蛇盤屈於前羣小蛇遶之皆黑色帝惡之宫
人曰此非怪恐是錢龍以錢千萬鎮其處稗史𩔖編
湖州城外十八里曰大錢村乾道十年春農民朱七為
人傭耕一日天氣隂晦見一青物自東北乘風飛過狀
若蘧蒢墜下散錢如兩俯拾之得七百餘枚俗所謂錢
龍者疑此是也朝野僉載隋絳州夏縣樹提家新造
宅欲移之忽有蛇無數從室中流出門外其稠如箔上
𧖟蓋地皆遍時有行客云解符鎮取桃枝四枝書符繞
宅四面釘之蛇漸退符亦移就之蛇入堂中心有一孔
大如盆口蛇入並盡令煎湯一百斛灌之經宿以鍫掘
之深尺得古銅錢二十萬貫因陳破鑄新錢遂巨富蛇
乃是古銅之精鄭還古博異志岑文本山亭避暑忽
有人叩門云上清童子元寶參奉冠青圓角冠衣淺青
衣岑因問其冠帔答曰僕外服圓而心方正此是上清
五銖服也又天衣六銖尤細五銖也言訖送出門行數
步至牆下忽不見文本使人掘之乃一古墓其中唯得
一古錢文本方悟上清童子者謂青銅也名元寶者錢
之文也外圓心方正錢之狀也青衣者銅衣也五銖者
亦錢文也此乃漢朝所鑄也文本自是錢帛日盛至中
書令忽失古錢岑遂亡矣大中遺事軒轅先生居羅
浮山宣宗召入禁中能以桐竹葉滿手挼之悉成錢
張端義貴耳集錢穆父尹開封有店主告有道人獨賃
一房每日以新錢三千置之座側沽酒市肉迄暮而返
乃擕炭一小籃入房中人語小定則擁爐鑄錢未半夜
三千成矣不敢不告穆父遣人追之至庭下詰之道人
曰貧道鑄者泥錢不曾用銅似不礙法令但得半乾半
濕泥一塊以兩錢脱就便可成貫之呈穆父大怒擲於
案傍激而有聲迸散在地道人忽不見取其錢重穿之
每錢背二口字知其洞賓也今以鐵化銅為錢亦近於
用泥矣
楮鈔稗史𩔖編軒轅臣伯陵始以布帛為楮幣漢武
帝改制皮幣唐憲宗始置關子時呼為飛錢宋孝宗改
制會子元世祖始造交鈔唐食貨志憲宗以錢少復
禁用銅器時商賈至京師委錢諸道進奏院及諸軍諸
使富家以輕裝趨四方合劵乃取之號飛錢羣書考
索飛錢即楮所由起也寶訓真宗朝張詠鎮蜀患蜀
人鐵錢之重不可貿易於是設質劑之法一交一緡以
三年為一界而換之始祥符之辛亥至熙寧之丙辰六
十五年三十二界雖至巧有不能易長編仁宗天聖
元年初蜀民以鐵錢重私為劵謂之交子以便貿易富
民十六戶主之羣書考索紹興三十年錢端禮知臨
安府建言楮幣以行累月合支官錢造會子流𫝊輸官
亦許用之續文獻通考宋時會子壅滯物價踊甚賈
似道請改造關子以一準十八界會子三出奉宸庫珍
貨收敝會於官廢七界會子不用其關子之制上一黑
印如西字中三紅印相連如目字下兩傍各一小長黑
印宛然一賈字也宋史紹興二十四年女真以銅少
循宋交子法造鈔引一貫二貫三貫五貫十貫五等謂
之大鈔一百二百三百五百七百五等謂之小鈔與錢
並用以七年為限納舊易新諸路置交鈔庫官受之每
貫取工墨錢十五文公私便焉稗史𩔖編鈔之名始
見宋史鈔之制外為闌作花紋具横貫例外書禁條闌
下備書經由行換之法及其印章花押一貫至五十貫
名大鈔一百文至七百文名小鈔以七年兩限新舊易
跡元史記鈔之文云以十記者四曰一十文二十文三
十文五十文以一百記者三曰一百文二百文五百文
以貫記者二曰一貫文二貫文然皆不詳其尺寸之制
今之鈔蓋始於金而元承其制本朝沿襲之聞洪熙宣
德間猶有百文鈔今但有貫文者每貫值銀三釐錢二
文非復國初之直矣今鈔之制以桑楮皮為之竪長一
官尺横八寸額上横作楷書云大明通行寶鈔中作楷
書一貫二字字下圖一貫錢形左右作疊篆各四字云
大眀寶鈔天下通行其下楷書鈔法禁例上下鈐戶部
印四圍花文闌洪慶善杜詩辨誣齊廢帝東昏好鬼
神翦紙為錢五代周本紀後序寒食野祭而焚紙錢
則禮樂刑政幾何其不壞矣虞集就日錄焚紙錢之
說唐王璵傳曰漢以來葬者皆有瘞錢後世里俗稍以
紙寓錢為鬼事至是璵乃用為禳祓則是喪葬之焚紙
錢起於漢世之瘞錢也其禱神而用寓錢則是王璵始
矣合璧事𩔖邵康節春秋祭祀約古今禮行之燔楮
錢程伊川怪問之則曰明器之𩔖也
格致鏡原卷三十五
