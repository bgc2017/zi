格致鏡原卷七大學士陳元龍撰
坤輿𩔖(三)
石下
象形諸石羅浮山記有大小石樓相去五里皆孤高
峻秀邈出雲表重簷四柱宛如樓閣霞灼雲掩人迹罕
到又有石如鞍橋在石樓之間望之高五十餘步謂之
鐵橋水經注地理志曰大碣石山在右北平驪城縣
西南武帝嘗登之以望巨海而勒其石於此今枕海有
石如甬道數十里當山頂有大石如柱形往往而見立
於巨海之中潮水大至及潮波退不動不没不知深淺
世名之天橋柱也韋昭亦指此以為碣石也荆州記
武陵舞陽縣有石帆若數百幅帆然鄱陽記錢倉石
在饒州石形如倉囷昔漁人夜宿石上忽見石開窺其
中有錢取之盈艇因名臨川記石廪其中可容千斛
廩口開則歲儉閉則年豐也續齊諧記吳興故鄣縣
東三十里有梅溪山山根直竪一石可高百餘丈至青
而團如兩間屋大四面斗絶仰之於雲外無登陟之理
其上復有盤石正員如車蓋恒轉如磨聲若風雨土人
號為石磨轉駛則年豐遲則歲儉候之無差焉東陽
記崑崙山頂有一孤石可高三十丈其形似甑人謂之
石甑集仙錄華山玉女祠前有五石臼號曰玉女洗
頭盆其中水色碧綠澄澈雨不加溢旱不減耗湘烟
錄石魚嵓下有天絲石其形如甕以貯飛泉故上以石
甕為寺名酉陽雜俎夷道縣有釜瀨其石大者如釡
小者如斗形色亂眞惟實中耳孔靈符名山記會稽
宛委山其上有石俗呼石簣壁立干雲有懸度之險禹
躋此山𤼵石簣得金簡玉書因之治水宣室志犍為
郡東十餘里有道觀在深巖中觀殿有石函長三尺餘
其上鏨出鳥獸花卉文理纖妙鄰於鬼工而緘鏁極固
泯然無毫縷之隙里人相傳云是尹希石函零陵志
石屏出零陵白鶴山屈處静上昇之所紹興間有宗子
一日&KR0712;舟山下於水中得一石光彩絢異紋若峯巒聳
秀渾然天成自是石工鑿取益衆其煙雲雪月之景波
瀾龍鳳之象𨼆然可觀雖巧畫者莫臻其妙南康記
郡西南有通天穴四壁石色如畫下有石牀晉五行
志洛陽宮西里石生地中高三尺如香爐槃薄不可掘
蜀王本紀蜀王為妃作塜蓋地數𤱔號曰武擔以石
作鏡一枚表其墓其石今名為石笋荆州記興安縣
水邊有平石其上有石櫛石履各一具俗云越王渡溪
脱履墮櫛於此博物志桃林在弘農湖城縣休牛之
山有石焉名曰帝臺之棋五色而文狀如鶉卵珍玩
考峻靈山側有石如棋子每取之即以紙錢抛神山之
下所取不得揀選取畢視之黑白相均北史魏時山
崩得石角二藏在武庫華山記山頂有石鼓嘗有聞
其鳴者清異志玄鍼子得石斧銘曰天雷斧速文步
南康記處州石人山在泥水口近有三石形甚似人
居中者為君左曰夫人右曰女郎水經注鄗南千秋
亭壇廟之東枕道有兩石翁仲南北相對臨川記靈
谷東英巨山嵓内有石人坐盤石上體生塵垢則生風
温潤則致雨晴日便舉體鮮明玉淨朗然酉陽雜俎
荆州永豐縣東鄉里有卧石長九尺六寸其形似人而
舉體青黃隱起狀若雕刻境若旱使祭而舉之小舉小
雨大舉大雨相傳此石忽見如此本長九尺今加六寸
矣洞微志汴都之南百里有周公墓前一石人能作
怪人或遇之稱魯校書石押衙戒菴漫筆圌山向江
一半舟行過者遠望石形紫裙烏髮儼然一老嫗人呼
石婆婆秘閣閒話熊山野好訪異物有石龜石桃石
棗之𩔖嘗夢人自云姓石相依附後得一石人長尺餘
眉目皆具漢書武帝作昆明池置二石人相對以象
牽牛織女又刻石為鯨魚每雷雨魚常吼鬐尾皆動
物原周宣王始置石鼓石人猊虎羊馬劉馮事始漢
霍去病門前始置石人馬及石獅等集異志魏明帝
青龍元年張掖柳谷口水溢涌寶石負圖狀象龜立於
川西有石馬七及鳳麟牛白虎犧璜玦八卦列宿孛彗
之象又有文曰大討曹此晉之符命而於魏為妖湘
州記汝城縣有烏龍白馬山有黑石如龍白石如馬
一統志臨封縣西二十里石龍巖中有石如龍歲旱洗
之即雨事物紺珠石蛇出南海盤曲似蛇但無頭尾
内空紅紫色研北雜志南陽宗資墓旁石獸膊上有
刻字曰天禄辟邪鮮于伯機少時曾至其地親見西門
北門各有二獸但北門外者去資墓不遠故附會之大
軍圍襄陽時士卒多病瘧模天禄二字焚而吞之即愈
人以為異然辟邪已壞矣西京雜記青梧觀前有三
梧桐樹樹下有石麒麟二枚刊其脇為文字是秦始皇
驪山墓上物也頭高一丈三尺東邊者前左脚折折處
有赤如血父老謂其有神皆含血屬筋焉集異志至
德二年昭陵石馬汗出昔周武帝克晉州有石象汗流
濕地此其𩔖也異域志西南夷國山上有石駱駝腹
下出水飲之令人身白淨蜀記秦李冰為蜀太守立
石犀五頭以厭水精後轉為牛一在石牛門一在淵中
廣州記鬱林郡山東南有池池有石牛歲旱百姓殺
牛祈雨以牛血和泥泥石牛背祠畢天雨洗牛背泥盡
即晴晉書石季龍末洛陽城西北九重石牛在青石
趺上忽鳴聲聞四十里季龍遣人打落兩耳及尾鐵釘
釘四脚尋而季龍死謝翺觀羊石記金華洞為黃初
平叱石處石故在山之巔變怪牴牾宛然如羊形多為
樵牧及好事者取去道士拾其餘蓄觀中卧者伏者抵
者蹶者履險而跋者倚而齕跪而乳者復有拱而人立
者潯陽記廬山頂上有池中有三石鴈霜降則飛
湘中記零陵有石燕得風雨則飛翔如眞燕風雨止還
為石倦遊錄謝鴻云向見高巖石上有如燕狀者石
為烈日所暴忽有驟雨過往往墜地蓋寒熱相激而落
非能飛也廬陵異物志開寶四年黔南上言江心有
石魚見上有古記云廣德元年二月大江水退石魚見
部民相傳豐稔之兆山川紀異浯州鑑湖上流有石
刻雙魚皆三十六鱗一銜萱草一銜蓮花魚見則年豐
酉陽雜俎衡陽湘鄉縣有石魚山山石黑色理若生
雌黃開𤼵一重輙有魚形鱗鬐首尾有若畫焉長數寸
燒之作魚腥陸深金臺紀聞郿縣河灘上有亂石隨
手碎之中有石魚長可二三寸天然鱗鬛或雙或隻不
等云藏衣笥中能辟蠧魚述異記海畔有大石龜俗
云魯班所作夏則入海冬則復止于山上陸機詩云石
龜常懷海我寧忘故鄉酉陽雜俎臨邑縣北有燕公
墓碑碑尋失唯趺龜存焉石趙世此龜夜常負碑入水
至曉方出其上常有萍藻有伺之者果見龜將入水因
呌呼龜乃走墜折碑焉集仙錄明星玉女者居華山
服玉漿白日昇天山頂石龜其廣數𤱔高三仞七修
𩔖藁南京紫金山即古之鍾山蔣山也太祖陵寢在焉
葬之時掘土數尺見一石龜頸長數寸首足口目皆具
今藏於太廟久晴而腹下有水則雨久雨而腹下乾則
晴其異如此方洲雜言家藏石蟹一枚具體如生以
水磨之腥氣如蟹病目者稍塗兩眥頗能定痛張又
新水記峽州扇子峽石中突而洩水獨清冷石狀如蝦
䗫頭俗謂蝦䗫石事物紺珠石𧖟生海岸石旁洽
聞記永昌年中台州司馬孟詵奏臨海水下馮義得石
連理樹三株皆白石華夷珍玩考石梅生海中一叢
數枝横斜瘦硬形色眞枯梅也雖巧工造作所不能及
根所附著如覆菌或云本質為海水所化如石蟹石蝦
之𩔖又石柏生海中一幹極細上有一葉宛是側柏扶
疎無小異根所附著如烏藥錦繡萬花谷華陽風俗
記云蜀有石筍天地植之以鎮海眼動則江濤大溢又
杜詩註云成都記石笋及林亭池石之地雨過必有小
珠或青黃如粟者亦有細孔可以貫絲又云石筍在衙
西門外僅百五十步二株雙蹲一南一北北笋長一丈
六尺圍極於九尺五寸南筍長一丈三尺圍極於一丈
二尺南筍蓋公孫述時折故長不逮北筍
異石拾遺記周靈王時異方貢石鏡此石色白如月
照人面如雪謂之月鏡又方丈山西有照石去石十里
視人物之影如鏡焉碎石片片皆能照人而質方一丈
則重一兩昭王舂此石為泥泥通霞之臺洞冥記元
鼎五年郅支國貢馬肝石百斤常以水銀養之内玉櫃
中金泥封其上色半青半白如今之馬肝舂碎以和九
轉之丹服之彌年不饑渴也以之拂髮白者皆黑帝坐
羣臣於甘泉殿有髮白者以石拂之應手皆黑是時公
卿語曰不用作方伯惟須馬肝石此石酷烈不和丹砂
不可近髮拾遺記李夫人死武帝常思夢欲一見之
李少君言能致其神啓帝曰黑海北對都之野出潛英
之石其色青輕如毛羽寒盛則石温暑盛則石冷刻為
人像神語不異眞人乃求得之命工刻作夫人形置之
幕裏宛若生時帝大悦欲近之少君曰此石毒可望不
可廹也西京雜記五鹿充宗受學於弘成子成子少
時嘗有人過已授以文石大如鷰卵成子吞之遂大明
悟為天下通儒成子後病吐出此石以授充宗充宗又
為碩學也西京雜記元后在家嘗有白鷰銜白石大
如指墜后績筐中后取之石自剖為二其中有文曰母
天地后乃合之遂復還合乃寶錄焉後為皇后常并置
璽笥中謂為天璽也梁四公記天目山人全文猛於
新豐後湖觀音寺西岸𫉬一五色石大如斗文彩盤蹙
如有夜光文猛以為神異抱獻之梁武命置於太極殿
側將年餘石忽光照廊廡有聲如雷帝以為不祥召杰
公示之對曰此上界化生龍之石也非人間物若以洛
水赤螭石和酒合藥煮之百餘沸柔軟可食琢以為飲
食之器令人延夀有聲者龍欲取之帝令馳取赤石如
其法琢之以為甌各容五斗之半以盛御饍香美殊常
以其餘屑置舊處忽有赤龍揚鬚鼓鬛掉尾入殿擁石
騰躍而去帝遣推驗乃是普通二年始平郡石鼓村鬭
龍所競之石其甌遭侯景之亂不知所之廣豔異編
唐時有魏生者於虔州界砂磧中得石片如手掌大狀
如甕片紋𩔖如石半青半赤有賈胡以千萬易之曰此
寶母也但每月望設壇海岸祭之以此致壇上一夕明
珠寶貝等皆自聚故名寶母北忩炙輠有人曾畜一
石胡人以十萬購之其人與之而詰其異胡人令取盆
水置石其中視中有一馬現石中狀如飛動其人問其
所用曰此龍駒石也以水浸之飲馬馬輙生龍駒無價
寶也稽神錄右千牛兵曹王文秉之祖嘗采碑於積
石下得一自然員石如毬形式如礱斵乃重疊如殼相
包斵之至盡其大如拳復破之中有一𧖟如蠐螬蠕蠕
能動人不能識因棄之後與鄉人夜會語及青蚨還錢
事或云人欲求富莫如得石中金𧖟畜之則寶貨自致
矣問其形狀則石中蠐螬也異苑永康王曠井上有
一洗澣石時見赤氣後有胡人寄宿忽求買之未及度
錢子婦孫氏覩二黃鳥鬭於石工疾往掩取變成黃金
胡人不知索市愈急既得撞破石内正空二鳥處夷
堅續志宋宫有靈鵲石石中有鵲每天將曉聞其噪聲
宋南渡得之晉州又分寧陳甫山莊有搥藁石陳夜步
月忽聞雞鳴於石上即而視之不見移石於數步外至
次宿鳴如故復移石以歸置之月下雞必鳴其子剖視
之中有雌雄二雞文采可觀酉陽雜俎常侍崔元亮
在洛中嘗閒步涉岸得一石子大如雞卵黑潤可愛玩
之行一里劃然而破有鳥大如巧婦飛去影燈記上
元夜蕭餘於宣陽里酒盤下得一物如人眼睛其體𩔖
美石光影射人每置掌中遊闇處輙光明三尺許後因
雨遂飛去錦繡萬花谷卞山在湖州山下有老母拾
得一文石光彩可玩偶墜火中異香聞於遠近收而寶
之每投火中異香如初魯應龍括異志有人得青石
大如磚背有鼻穿鐵索長數丈循環無相斷處海商見
之以數十千易之云此協金石投於海中經夕引出上
必有金拾遺記員嶠山西有星池出爛石常浮於水
色紅質虚似肺燒之香聞數百里烟氣升天則成香雲
雲徧則成香雨物𩔖相感志消石出鳥場國能消金
石為水服之悉得長生其石出處氣極穢惡飛鳥不能
過其上人或單服從過身上諸蟲悉化為水而得長生
矣形若鵝毛管者佳仙方云北帝玄珠也錄異記新
北市是景雲觀舊基有一巨石大如柱礎人或坐之蹋
之逡廵如火燒應心煩熱因便成疾往往致死或云若
聚火燒此石吼卽瞿塘山吼而大沸水經注崦嵫山
有石赤白色以兩石相打則水潤打之不已潤盡則火
出山石皆然炎起數丈逕日不滅有大黑風自流沙出
奄之乃滅其石如初彙苑詳註日林國西南有怪石
方數百里光明澄澈可鑒人五臟六腑謂之仙人鏡其
國人有疾輙照之遂知其形珍珠船明月山在醴陵
縣上有白石狀如明月照農夜耕後有勅鑿下見在本
州明月池上
化石淮南子禹治洪水經轘轅嶺化為熊謂塗山氏
曰欲餉聞鼓聲乃來禹跳石誤中其鼓塗山氏來見禹
方作熊慚之而去至嵩高下化為石禹曰歸我子石破
而生啓蜀記梓潼縣有五婦山昔秦遺蜀五美人蜀
遣五丁迎之至此五丁踏地大呼五女皆化為石郡
國志儋州湖化昌明山山有二石如人形云有兄弟二
人向海捕魚因化為石號曰兄弟石人周地圖記昔
有夫妻二人將兒入山獵其父落崖妻子將下救之竝
變為三石因以為人石東坡集南中有人採石石陷
壓閉石罅中幸不死餓甚只取石膏食之不知幾年後
他人復採石見此人引之出漸覺身硬纔見風便化為
石又武昌山有婦望夫不歸身化為石述異記秦二
世元年宫中雨金頃刻皆化為石搜神記張顥為梁
相有鳥如山鵲飛翔入市市人擲之墮地化為圓石顥
椎破之得金印文曰忠孝侯印廣博物志仙人琴高
聞仙公得道自東海跨雙鯉來訪仙公與之酣飲既醉
高卧白雲間酒醒雙鯉化為石矣仙公乃以雙鶴贈之
跨之而還石至今存述異記范文本日南奴也為奴
時牧羊於澗中得兩鯉魚欲私食之郎知詰文詐云將
礪石還非魚也郎至魚所果見兩石文異之石有鐵文
因入山中就冶作兩刀因舉刀向鄣鄣即蕃中山地名
也呪曰斫石鄣破者文當治此國遂斫破之衆遂推為
君拾遺記崑崙山有螭潭潭左側有五色石云是白
螭之腸化為石悦生隨抄嘗見龍頸骨中髓皆是白
石虎目光落地亦成白石星光氣也落則成石松亦成
石蛇蠏𧖟皆成石倦游雜錄通遠軍古得州地有水
蟲𩔖魚鳴作&KR0034;&KR0034;聲見者以挺刃擊之或化為石可以
為礪石名曰覓石長尺餘兵刃經其磨者刃光而不鏉
亦奇物也唐書僕骨東北一千里有康于河投松木
入水一二年乃化為石其色青謂之康于石有松文
錄異記婺州永康縣山亭中有枮松樹因斷之悮墮水
中化為石取未化者試於水中隨亦化焉其所化者枝
幹及皮與松無異且堅勁有未化者數叚相兼留之以
旌異物遊名山記新安之王喬洞在縣西二十里洞
之石皆土所成取而破之木葉之形交錯其間文理具
在若雕刻者不特一石為然衆石皆然洞之上二木亦
皆化石而一木復產枝葉偃曝談餘天寶中李應物
開砥柱石中得古鐵犂鏵有平陸字因改為平陸縣見
天寶傳信錄夏侯孜開貞陵於堅石中得金釵半股其
長如掌餘尚銜石中見唐史闕又東觀餘論潯陽役兵
鑿一石石中又有小石若碑版視之乃王逸少書頭眩
方可異也黃長睿謂埋没既久土或變石故是刻入於
石中了不足怪正如琥珀内蟻蟲水晶内桃花片耳
郡邑志黔中郡南石崖屹立傍有石洞數丈相傳諸葛
亮征九溪蠻嘗過此畱宿洞中設一牀懸粟一握以秣
馬後遂化為石牀石粟至今猶存大士傳其飼虎之
餘飯棄擲林間化而為石青白錯雜可作數珠謂之飯
石至今長存
石異左傳僖十六年春隕石於宋五述異記魏武
帝末年鄴中雨五色石北史隋開皇時隕石於武安
滏陽間十餘里法苑珠林唐貞觀十八年十月文水
縣天大雷震雲中落一石下大如碓觜脊高腹平縣丞
張孝静奏時有西域摩伽陁菩提寺長年師到西京頗
持博識勅問之是龍食二龍相爭故落下耳朝野僉
載寶歷元年資州資陽縣清弓村山有大石可三間屋
大忽然吼踴下山越澗却上坡可百步其石走時有鋤
禾人見之各手把鋤趁至所止其石高二丈稽神錄
婺源縣有大黃石自山墜於谿側瑩徹可愛羣犬見而
競吠之數日村人不堪其喧乃相與推致水中犬又俯
水而吠愈急取而碎之犬乃不吠曲洧舊聞秘魔巖
靈跡甚多嘗有飛石入厠度其石之尺寸則大於戶不
知從何而入也僧有不被袈裟而登巖者則必有石落
中路或飛石過耳如箭聲人皆恐怖廣博物志舜時
十有一月廵狩北嶽詣大茂山谷値大雪不能進而遥
祭之忽廟之右飛一石冉冉而墜帝前名曰安王石又
五載廵狩其石飛於曲陽建廟祀之左傳昭八年石
言於晉魏榆平公問師曠曰石何故言對曰石不能言
或馮焉不然民聽濫也臣聞作事不時怨讟動於民則
有非言之物而言今宮室崇侈怨讟並作石言不亦宜
乎晉書石言於陜若言勿東也趙州志光武夜至
趙州南迷路聞人語問之勿應見二人立傍怒拔劍斬
之其一急走熟視之乃石也鄴中記貴溪許先之得
一石高闊三尺宛如酒家壁上所畫仙醉後奮袖坐舞
之狀行宿者常遇一偉丈夫舞躍不已燭火追視即此
石也五雜組明弘治間慶陽天雨石子大如鵝卵小
如雞頭皆作人言事物紺珠唐玄宗時龍池聖德頌
石鳴其音清遠如鐘磬穆宗時華岳碑有聲聞數里浹
旬乃止南史梁大同元年春曲阿縣建陵隧口石辟
邪起舞大業拾遺大業七年二月初造釣臺之時運
石者將船至江東岸山下取石累構為釣臺之基忽有
大石牛十餘自山頂飛下直入船内如人安置船無傷
損神仙傳黃初平年十五家使牧羊四十餘年不歸
其兄初起索初平相見語畢問羊何在曰在山東兄往
視但見白石不見羊初平曰羊在耳兄自不見初平乃
往叱羊起於是白石皆起成羊數萬頭幽明錄陽羡
小吏吳龕乘掘頭船過溪𫉬五色浮石取之乃變為女
自稱是河伯女隋志開皇末高祖於宫中埋二小石
於地以誌置牀之所未幾變為玉唐會要太和四年
雲蔚代三州山谷間石化為麵人取食之酉陽雜俎
臨江有一寺寺前漁釣所聚有漁子下網舉之覺重壞
網視之有石如拳因乞寺僧置於佛殿中石遂長不已
經年重四十斤錄異記天復中洪州霣石於越王山
下昭仙觀前長七八尺圍三丈餘青碧如玉節度使劉
威命舁入觀内設齋祈謝七日之内稍小長三尺數日
石長尺餘今只有七八寸畱在觀内崔鴻後趙錄途
中有大石二丈許自立石勒命斷之有魚羊之文於是
字玄羊唐書貞觀十七年涼州鴻池谷有五石青質
白文成字凡八十八字事物紺珠宋太宗時夾江有
二石皆&KR0627;質赤文隱起成字一曰君王萬歲一曰趙二
十一帝徽宗時晉州一綠石方三尺餘當中有堯天正
瑞字宋史建炎三年鼎州巨石隨大水流下有字曰
無為大道天知人情無為冥窈神見人形心言意語鬼
聞人聲犯禁滿盈地收人魂
格致鏡原卷七
