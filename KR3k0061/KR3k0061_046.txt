格致鏡原卷四十六大學士陳元龍撰
樂器𩔖(二)
琴(附琴卓)
總論琴操伏羲作琴以修身理性返其天真也世
本神農作琴桓譚新論神農氏王天下始削桐為琴
繩絲為絃以通神明之德合天人之和白虎通琴者
禁也禁止於邪以正人心也禮記絲聲哀哀以立廉
廉以立志新論八音之中唯絲為最而琴為之首
吳儀琴堂序太古之琴七尺有二寸而一絃後世聖人
裁為八尺六寸而虞舜益之以五絃至周武王復增以
變宫變徵而為七其巨絃寓名黃鐘而推當於宫次太
蔟商次姑洗角次蕤賓變徵次林鐘正徵次南呂羽而
最後為應鐘變宫三分其絃之長以𥙷上中下三十六
律之聲總而計之得二百五十二聲皆率是七聲以為
法而不可雜依於一律以為聲而不可亂今之為琴一
切異古長及尋仞短𨼆肘袂而無定數驟易二絃使叶
中吕而為高角去其變宫變徵而增少宫少商或一操
而徧用衆律或一引而涉歷數徽其度曲之無制流聲
之不依永徒煩手搖音播美聽而已志林嵇中散琴
賦云間遼故音庳絃長故徽鳴所謂庳者如今俗云㪇
(音鮮)聲也兩絃之間遠則有㪇聲故曰間遼徽鳴云者今
之所謂泛聲也絃虛而不接乃可按故云絃長而徽鳴
也學林東坡以庳為㪇聲琴之有㪇聲以琴面不平
或焦尾與岳高低不相應則其聲㪇此琴之病聲也盖
琴操弄中自有庳下聲非病聲志林知琴者謂前一
指後一指為妙王晉叔所蓄前幾不容指而後劣容指
然終無雜聲可謂妙矣舒元輿斵琴志越客沈虬子
斲琴絃素絲七條其上備指一弄五聲叢鳴鳴中有靈
峰横空烏泉出雲鳳龍騰淩鶴哀烏啼松吟風悲宛
委餘編斲琴名手自伯喈外隋則趙師利唐則雷霄雷
盛雷珏雷文雷迅郭亮沈鐐張鉞金儒僧三慧宋則蔡
睿朱仁霽衛忠正趙仁濟馬希仁馬希先金淵金公路
陳亨道馬大夫梅四龔老林杲元則嚴古淸施溪雲施
谷雲施牧州格古要論古琴冷而無音者用布囊砂
罨候冷易之數次而又作長甑候有風日以甑蒸琴令
汗溜取出吹乾其聲仍舊凡琴無新舊常宜置之牀上
近人氣被中尤佳琴書訣凡彈琴輪指曰蟹行側轉
指曰鸞鳴若全用甲則聲乾而多悲全用肉則聲重濁
而不勻資暇錄今彈琴或削竹為甲謂之琴甲以助
食指之聲紺珠吟猱彈琴手法摟&KR1290;擽捋彈琴指法
列子瓠巴鼓琴而鳥舞魚躍荀子伯牙鼓琴六馬
仰秣瑞應圖師曠鼓琴通於神明而白鵠翔劉向
别錄宣帝時勃海人趙定善鼓琴時閒燕為散操多為
之涕泣者東觀漢記桓譚善鼓琴喜鄭聲世說會
稽有防風鬼常䟦雷門上脚垂至地晉横陽令賀韜善
鼓琴防風鬼聞琴聲在賀中庭舞金徽變化篇段由
夫攜琴就松風間響之嘗曰三者皆自然之聲正合𩔖
聚辨音集李龜年至岐王宅聞琴曰此秦聲良久曰
此楚聲入問之則前彈者隴西沈妍後彈者揚州薛滿
金徽變化篇嵇康抱琴訪山濤濤醉欲割琴康曰吾
賣東陽舊業以得琴乞尚書令河輪佩玉藏為徽貨所
衣玉簾中單買縮絲為袋論之其價與武庫争先如欲
割之吾即死矣紺珠李建勲稱琴為嶧陽友金徽
變化篇白傅支琴用胡松節酉陽雜俎琴有氣曾識
一道者相琴知吉凶
琴製劉氏𩔖山伏羲作琴面圓法天底平𧰼地龍池
八寸通八風鳳池四寸𧰼四氣風俗通琴者樂之統
與八音並行君臣以相御也長四尺五寸者法四時五
行七絃以法七星爾雅大琴謂之離郭註或曰琴大
者二十七絃未詳長短廣雅曰琴長三尺六寸六分五
絃邢疏常用之琴長三尺六寸六分𧰼三百六十六日
廣六寸𧰼六合也五絃𧰼五行大絃為君小絃為臣文
王武王加二絃以合君臣之恩也又云五絃為宫商角
徵羽文武二絃為少宫少商上曰池言其平下曰濱言
其服前廣後狹𧰼尊卑也上圓下方法天地也成公
綏琴賦臨岳則齊州之丹材顔黃門注琴首更絃者名
臨岳琴必以堅木藉絃欲其不刻入也事物紺珠龍
池鳳池軫池(亦曰軫柸)鳬掌(有二以護軫)鳳額鳳足臨岳人肩鳳
翅焦尾龍唇女腰龍齦龍口(受絃處)諸名皆琴體琴譜
月琴晉師曠作中為月形圖寫山水師襄琴衛師襄作
肩項直而深端有亂紋如絲綴鳳嗉琴衛師曹作頂上
綴兩圓蟬掩容琴閔子作龍首琴姬剛所作於兩額間
出尖勢廣二寸半龍腰琴魯涓子作腰間作半月形三
絃如七絃之音龍額琴魯賀雲作頂肩斜生一寸二分
五絃雙月琴榮啓期作腰間為二小月形覆杯琴魏師
經作于兩肩作廣翅横十二寸五絃鳳勢琴魏揚英作
于兩肩腰間為飛尖勢廣二寸有霹靂聲鳳舌琴衛秦
珏作鳳舌斜飛三寸下有峻形習徵調神暉琴秦陳章
作于腰下覆四月相向妙作羽音雷音琴漢師中作于
項綴盤環綴二績形峻有大絃小聲蟬翼琴漢宋朦之
作尾間綴尖蟬雲泉琴晉劉安世作項旁為半月形連
珠琴隋逸士李疑作于玉女腰旁為連珠彩絃音操清
亮俗呼連珠先生格古要論唐時有雷文張越二家
製琴得名其龍池鳳沼間有舷餘處悉窪令關聲而不
散宋時置官局製琴其琴俱有定式長短大小如一故
曰官琴但有不如式者俱是野斲宜子細辯之古琴惟
有孔子列子二樣琴合古製若太平古琴以一段木為
之近有雲和樣者其樣不一皆非古製也嘗見一琴是
列子樣者其面闊一寸許桐木條以漆膠成斷紋尤多
彈之聲如常亦無節病
琴材格古要論古琴歷年既久漆色盡退其色如烏
木此最竒古也筆談琴雖用桐然須多年木性都盡
聲始𤼵越予曾見唐初路氏琴木皆枯朽殆不勝指而
其聲愈清絶又見陶道真蓄一越琴云是古塜中敗棺
杉木也聲極勁挺大抵琴材欲輕鬆脆滑謂之四善謂
堅如石亦所未諭洞天清錄古琴有隂陽二材桐木
面陽日照者為陽不面日為隂以新桐木驗之陽必浮
隂必沈陽材琴旦濁而暮清晴濁而雨清隂材琴旦清
而暮濁晴清而雨濁格古要論底面俱用桐木謂之
純陽琴古無此製近世為之取其暮夜隂雨彈之聲不
沈然必不能達遠聲亦不實也格古要論古琴以斷
紋為證不歷數百年其紋不斷然斷紋有數等有蛇腹
斷其紋横截琴面相去或寸許或寸半有細紋斷如髮
千百條或有背面皆斷者又有梅花斷者其紋如梅花
頭此為最古琴雖古而有斷紋者不精實脆透及有病
者亦不為竒也或用琴於冬日内曬或以猛火烘琴極
熱以雪罨激裂之然漆色還新又有入雞子白灰内漆
後以甑蒸之懸於燥處自有斷紋此皆偽者
琴絃通禮纂堯使無句作琴五絃禮記舜作五絃
之琴以歌南風之詩而天下治邢昺爾雅疏文王武
王加二絃崔豹古今注蔡邕益琴為九絃筆談宋
太宗令待詔蔡裔增琴為九絃有待詔朱文濟以為不
可太宗曰古琴五絃而文武增之今有何不可遂增琴
絃拾遺記師延者殷之樂人也拊一絃琴則地祗皆
升吹玉律則天神俱降更奏迷魂淫魄之曲以歡修夜
之娛馬明生别𫝊明生隨神女禹章入石室彈琴有
一絃五音並奏晉書孫登彈一絃琴韋俊卿羣書
考索柳惲造一絃琴十二柱如琵琶形擊之以竹曰擊
琴白六帖陶潜不解琴畜素琴一張絃徽不具曰但
識琴中趣何勞絃上聲格古要論琴絃久而不鳴者
綳定一處以桑葉捋之鳴亮如初大凡蓄琴之士不論
寒暑不可放置風露中及日色中止可於無風露隂煖
處置之升菴外集琴絃用生天門冬碎之同煮色如
白玉庶物異名疏夏本紀其篚酓絲酓桑𧖟絲中為
琴瑟弦賈子說林有寡女獨宿不寐傍壁孔中視隣
家𧖟離箔明日繭都𩔖之𨼆然如愁女蔡邕見之厚價
市歸繅絲製絃彈之有憂愁哀怨之聲問琰琰曰此寡
女絲也安樂集獅子筋為琴絃其聲一奏一切餘絃
悉斷女紅志女丸以黎洞寳香為琴以崑崙碧玉為
絃故曰碧絃琴
琴徽尚書故實蜀中雷氏斲琴常自品第上者以玉
徽次者以瑟瑟徽又次者以金徽螺蚌徽歐陽修歸
田錄夜彈琴唯石暉(音徽)為佳蓋金蚌瑟瑟之𩔖皆有光
色燈燭照之則炫燿非老翁夜視所宜白石照之無光
唯目昏者為便陳暘樂書琴十三徽𧰼十二月餘一
𧰼閏升菴外集徽琴的也琴絃七而徽十三徽緯也
絃以為經徽以為緯也又暉也如星之暉也談苑崔
遵度深於琴嘗著琴箋以天地自然有十三聲徽非月
數也
古琴名山海經帝俊生晏龍始為琴有良琴六一曰
菌首二曰義輔三曰蓬明四曰白民五曰簡開六曰垂
膝古琴錄祝融取榣山之櫬作琴彈之有異聲能致
五色鳥琴之至寳者一曰凰來二曰鸞來三曰鳳來
琴苑鄒屠氏帝嚳之妃也以碧瑤之梓為琴飾以㻬琈
寳玉遂名㻬琈琴伏羲四琴名丹維祖牀委文衡華
梁元帝纂要黃帝琴名清角述異記羿伐桐作琴名
曰條谷琴苑國阿商伊陟琴名周禮大司樂雲和
之琴圜丘奏之空桑之琴方丘奏之龍門之琴宗廟奏
之梁元帝纂要古琴名有鳴廉脩況籃脅自鳴空中
號鐘(齊桓公琴)統梁(楚莊王琴)琴苑周宣王琴名嚮風背銘曰
牆有耳伏寇在是顔之推家訓桓公琴名白博有五
皓之稱琴苑宣和閑邪(皆秦惠文琴名)青翻(楚王子無虧琴名)超屏
(秦王琴)龍腮(李斯琴作狡兔操)太古(祝牧入山得異木為琴曰太古)左𫝊穆姜
擇美檟自為頌琴杜預注琴名也猶言雅琴西京雜
記高祖入咸陽宫有琴長六尺十三絃二十六徽皆用
七寳飾之銘曰璠璵之樂古琴疏梁王賜司馬相如
綠綺琴銘曰桐梓合精西京雜記趙后有寳琴曰鳳
凰皆以金玉𨼆起為龍鳳螭鸞古賢列女之𧰼亦善為
歸風送遠之操琴苑建武中盖國女主獻五絃琴上
有鵠頭書唯伊王二字可識故名伊王琴又常清(韋玄成琴)
(名)清英(揚雄琴名庾信琴亦名清英)卧冰(崔駰琴名)叢竹流風(桓驎琴名)搜
神記吳人有燒桐以爨者蔡邕聞其爆聲曰此良桐也
因請之削以為琴而燒不盡因名焦尾琴琴苑玉樹
臨風(曹子建琴名)抱寢(潘正叔琴名)永寳(傅毅琴名)黑鵠(戴逵琴名)躍魴(戴仲)
(若琴名逵之子)應谷(戴勃琴名勃仲若之兄)谷風(宣城王鸞琴名)霜空雁響(何仲弘偃)
(琴名)西省晨風(王韶之琴名)貧士(徐脩仁勉琴名舊𫝊即五柳先生無絃琴)玉琴(梁武)
(帝賜張士簡者首嵌灌木春鶯四字)琴譜正合(南宋文帝之琴言與天地正和之氣合也)怡
神(謝莊琴名)庾信小園賦琴號珠柱琴苑柳惲與父世
隆善彈琴世號柳公雙璅有琴名春風孔六帖李汧
公勉善鼓琴有所自製天下寳之樂家𫝊響泉韻磬乃
勉所愛者常斫桐又取漆角為之多至數百張又常出
絲桐之精者雜綴為之謂之百衲琴用蝸角為徽澠
水燕談秀州祥符院僧智和蓄一古琴瑟瑟徽碧文細
石為軫製作精巧音韻清越中刻李陽冰篆三十九字
其略云南溟夷島産木名伽陀羅文横如銀屑其堅如
石遂用作此朱長文琴譜著此琴即唐李勉所製響泉
也南部新書裴說在韋臯幕取靈開山桐為琴名靈
開渠東坡集有藏琴其銘云開元十年造雅州靈開
材其下池銘曰雷家記八日合蓋聲出兩池其背微隆
使之隘而聲徘徊也柳子厚集霹靂琴零陵湘水西
震餘枯桐之為也超道人取以為三琴賈氏說林雷
威斲琴無為山中以指候之五音未得躊躇間忽一老
人指示曰上短一分頭豐腰殺巳日施漆戊日設絃則
庶可鼓矣忽不見自後如法斲之無不佳絶世稱雷公
琴程史錢塘沈振蓄一琴名冰清此琴有二一為大
歷中雷氏斲一為開成中郭亮製國史𥙷錢塘沈振
蓄一琴名曰冰清腹有晉陵子銘云云書大歷三年三
月三日上底蜀郡雷氏斲奉詔書貞元十一年七月八
日再修士雄記或謂晉陵子杜牧道號篆法𩔖李義山
不知士雄何人也琴苑嘯魚恒夀(皆趙師琴名師字耶利貞觀時人)
秋籟(廉湍甫琴名唐三慧大師斲)萬壑松(郭伯山收唐琴名白玉軫足)九霄瑜珮
(吳琚節使所畜雷氏古琴名)玉澗鳴泉(廉運使廷臣琴名咸通中西蜀雷迅斲)松雪(雷威)
(所作琴名其最愛重者)靡玉(宋太祖琴名)琴苑宣和殿百琴堂有琴
名黃鵠秋又有琴名混沌材上寳之寥玉(一作寒玉)江南沈
鐐作秋嘯内府之物又霧中山(趙彦安琴名斷紋真蛇蚹也)雪夜冰
(趙碧瀾古琴名)古渡春濤玄猿嘯月(陳益祥二古琴名)震陵孤桐香林
八節號鐘玉磬松風古媧簧南風歸鶴秋風漁桹九州
璜天球(蘇長公十二琴名)秋梧疎雨白鵠(張子野二琴名背有子野二字)張越
琴樓則琴雷氏琴(歐陽文忠三琴)視聽抄北方名琴有春雷
玉振流泉玉鶴玉薦(皆宣和御府琴)玉壺冰(趙玉溪琴)存古(張受益琴)秋
澗泉(楊守齋琴)玉玲瓏(楊伯脩琴)古琴錄沈玩琴曰霜霄鐵馬
洞天清錄吳越有洗几清絶二琴折氏百衲琴嫏
嬛記郭撫鑿池於空棺中得錢琴音響非常琴譜張
弘静有古琴漆光盡退色如墨石銘曰落花流水一夕
聞鼠聲甚急命婢以火燭之見有斷絃繫得一鼠弘静
異之改名鼠畏真率筆記陳郡莊氏女好弄琴有琴
名駐電每弄梅花曲聞有暗香人遂稱女曰莊暗香女
更以暗香名琴墨莊漫錄錢塘僧淨暉琴有古篆霜
鏞二字以馬價珠為徽解酲語元楊璉真伽𤼵宋理
宗陵有穿雲琴金貓睛為徽龍肝石為軫研北雜志
張伯雨少學琴蓄一琴名風林嘗從趙公子昂論琴以
為琴之五音各有改絃法其法不𫝊世之所謂琴者皆
不審五音之主徒呶呶耳殆不若秦筝之按宫徵也
陳眉公太平清話鮮于伯幾以震餘琴送趙文敏是許
旌陽手植桐所斵琴苑林石橋云近世琴有名者如
趙都丞之大雅子昂節齋之浮磬樊澤卜氏之奔雷皆
法物也黏合文卿云宣和多古琴今見存者唯春雷
洞冥記恒山雙白鶴化為二神女撫落霞之琴法苑
珠林大樹緊那羅王以已所彈琉璃琴在如來前善自
調琴一切凡聖聞是琴聲各不自安從座起舞南蠻
傳西舍利王雍羌獻其國樂至成都有大匏琴二覆以
半匏皆彩畫之上加銅甌以竹為琴作虺文横其上長
三尺餘頭曲如拱長二寸以絛繫腹穿甌及匏本可受
二升大絃應太蔟次絃應姑洗又有獨絃匏琴以斑竹
為之不加飾刻木為虺首張絃無軫以絃繫頂有四柱
如龜茲琵琶絃應太蔟又有小匏琴二形如大匏琴長
二尺大絃應南吕次應應鐘
異琴古琴錄帝俊有琴名電母夏月電光一照則絃
自鳴琴苑始皇於石窟中得一銅琴照見人五臟有
疾則以藥治名照骨寳金徽變化篇孫登琴遇雨必
有響如刃物聲竟因雨破作數截有黑蛟踊出而去
琴苑荀淑有琴曰龍唇大風雨變作黑龍飛入李膺堂
中膺即送還恐後復飛去嵌金於背曰劉累以厭之改
名曰飛龍嫏嬛記孫鳳有一琴名吐綬彈之不甚佳
獨有人唱曲則琴絃自相屬和因改名曰自鳴琴背有
一孔若蛀者中有一綠色蟲名鞠通為一乞食道人取
去自後唱曲琴絃不復鳴矣琴苑吳脩字叔治家有
桐樹有人以五百金買之製為二琴一曰隂姬一曰陽
娃其文有仙女弄琴之狀凉天月下不鼓自鳴七修
𩔖藁四川黃陵廟有一琴殆如朽木匣於神前傳以為
魯般所造人以一指扶之輒能自行
琴曲風俗通凡琴曲和樂作者命之曰暢言其道暢
美也憂愁作者命之曰操言困阨而不失其操也琴
操古琴曲有詩歌五曲一曰鹿鳴二曰伐檀三曰騶虞
四曰鵲巢五曰白駒又有十二操一曰將歸操孔子之
趙聞殺竇鳴犢而作此曲二曰猗蘭操孔子傷不逢時
而作三曰龜山操季桓子受女樂孔子欲諫不得退而
望魯龜山作此曲四曰越裳操周公所作五曰拘幽操
文王拘於羑里作此曲六曰岐山操周人為文王作七
曰履霜操尹吉甫子伯竒無罪見逐自傷而作此曲八
曰朝飛操牧犢子七十無妻見雉朝飛感而作此曲九
曰别鶴操商陵牧子娶妻五年無子父母欲為改娶其
妻聞之中夜悲嘯牧子感之作此曲十曰殘形操曾子
夢一狸不見其首而作此曲十一曰水仙操伯牙所作
十二曰懷陵操伯牙所作又有九引一曰烈女引楚樊
妃作二曰伯妃引魯伯妃作三曰貞女引魯次室女所
作四曰思歸引衛女所作五曰霹靂引楚商梁出遊九
臯之澤遇風雷霹靂畏懼而歸作此曲六曰走馬引樗
里牧恭為父報冤殺人而亡藏於山林之下有天馬引
之感而作此引七曰箜篌引霍里子高所作即公無渡
河曲八曰琴引秦時屠門高作九曰楚引楚龍丘子高
所作又有河間雜歌二十一章琴歷琴曲有蔡氏五
弄雙鳳離鸞歸風送遠幽蘭白雪長清短清長側短側
清調大遊小遊明君胡笳廣陵散白魚歎楚妃歎風入
松烏夜啼楚明光石上流泉臨汝侯子安之流漸涸雙
燕離陽春弄悅人弄連珠弄中揮清暢志清蟹行清看
客清便僻清婉轉清陳𤾉樂書堯之神人暢為和樂
而作也舜之思親操為孝思而作也襄陽會稽之𩔖夏
后氏之操也訓佃之𩔖商人之操也離憂之𩔖周人之
操也謂之引若魯有關睢引衛有思歸引之𩔖也謂之
吟若箕子吟夷齊吟之𩔖也謂之弄若廣陵弄之𩔖也
謂之調若子晉調之𩔖也自黃帝之清角以至玉牀響
泉韻磬清英怡神之𩔖名號之别也吟木沈散抑抹剔
操擽擘倫齪綽璅之𩔖聲音之法也暢則和暢操則立
操引者引說其事吟則吟咏其事弄則習弄之調則調
理之其為聲之法十有三先儒之說詳矣西京雜記
慶安世十五為成帝侍中善鼓琴為雙鳳離鸞之曲又
齊人劉道強善彈琴能作單鵠寡鳬之弄琴纂蔡邕
嘗入清溪訪鬼谷先生所居山有五曲每一曲制一弄
曰遊春曰渌水曰幽居曰坐愁曰秋思三年曲成出示
馬融皆異之白六帖陽春白雪綠水悲風幽蘭别鶴
烏夜啼並琴曲名北史魏鄭述祖能鼓琴自造龍吟
十弄云嘗夢人彈琴寤而寫得當時以為絶妙冷齋
夜話世傳琴曲十小調一不換金二不換玉三峽泛吟
四越溪吟五越江吟六孤猿吟七清夜吟八葉下聞蟬
九三清十亡其名皆隋賀若弼所製琴家但名賀若而
已宋太宗尤愛之改不換金曰楚澤涵秋不換玉曰塞
門積雪東坡詩註賀若琴操名唐宣宗時待詔賀若
所製因人得名
附琴卓格古要論琴卓須用維摩樣高二尺八寸(此樣)
(一有可入漆于卓下)可容三琴長過琴一尺許卓面用郭公磚最
佳碼碯石南陽石永石尤佳如用木卓須用堅木厚一
寸許則好再三加灰漆以黑光為妙嘗見郭公磚灰白
色中空面上有𧰼眼花紋相傳云出河南鄭州泥水中
者絶佳多有偽作者要當辯之磚長僅五尺闊一尺有
餘此磚駕琴撫之有清聲泠泠可愛
瑟
總論世本庖犧氏作五十絃瑟瑟者潔也使人精潔
於心淳一於行也漢書黃帝使素女鼓瑟哀不自勝
乃破五十絃為二十五絃史記伏羲氏絙桑為三十
六絃之瑟以修身理性馬融笛賦神農造瑟吕氏
春秋昔朱襄氏之治天下也多風而陽氣畜積萬物散
解果實不成故士達作為五絃之瑟以采隂氣以定羣
臣山海經帝俊生晏龍晏龍是始為瑟白虎通瑟
者嗇也所以懲忿窒欲正人之德也釋名瑟施絃張
之瑟瑟然也爾雅徒鼓瑟謂之步慎子公輸子巧
用材也不能以檀為瑟荀子瓠巴鼓瑟遊魚出聽
名𩔖爾雅大瑟謂之灑郭注長八尺一寸廣一尺八
寸二十七絃邢疏瑟登歌所用之樂孫叔然云灑者音
多變布如灑出也三禮圖雅瑟長八尺一寸廣一尺
八寸二十三絃其常用者十九絃其餘四絃謂之番番
贏也頌瑟長七尺二寸廣尺八寸二十五絃盡用之
樂記清廟之瑟朱絃而疏越鄭註朱絃練朱絃也不練
則體勁而聲清練則絲熟而聲濁也越瑟底孔也疏通
也使兩頭孔相連而通也孔小則聲急孔大則聲遲
周禮大司樂雲和之瑟祀天空桑之瑟祀地龍門之瑟
祀宗廟周禮樂器圖飾以寳玉曰寳瑟繪紋如錦曰
錦瑟拾遺記員山有大林雖疾風震地而林木不動
以其木為瑟故曰静瑟南部新書盧邁有寳瑟四各
直數十萬有寒玉石磬響泉和志之號致虚閣雜俎
瑟曰文鵠
琵琶
總論釋名琵琶本出於胡中馬上所鼓也推手前曰
琵引手却曰琶𧰼其鼓時因以為名(釋名本刻作枇杷)風俗
通謹按琵琶近出樂家所作不知誰作也長三尺五寸
法天地人與五行也四絃𧰼四時也傅玄琵琶賦序
代本不載作者故老云漢送烏孫公主念其行道思慕
使知音者於馬上作之觀其器中虚外實天地𧰼也盤
員柄直隂陽叙也以方語目之故云琵琶杜摯以為興
之秦末盖苦長城役百姓絃鞉而鼓之二者各有所據
以意斷之烏孫近焉古今樂錄琵琶出於絃鞉蔡
琰十八拍琵琶本自出胡中緣琴翻出音律同語林
謝鎮西著紫羅襦據胡牀在大市佛圖門樓上彈琵琶
作大道曲世說桓大司馬曰謝仁祖企脚在北牖下
彈琵琶故自有天際真人想竹林七賢論阮咸善彈
琵琶世說范曄善彈琵琶能為新聲南史褚淵善
彈琵琶齊武帝在東宫宴集賜以金鏤柄銀柱琵琶
朝野僉載唐太宗時西國進一胡善彈琵琶絃撥倍粗
太宗不欲番人勝中國乃使羅黑黑隔帷聽之一遍而
得帝謂番曰此曲吾宫人能之遂取大琵琶令黑黑帷
下彈之不遺一字因驚歎辭去西國降者數十國隋
唐嘉話貞觀中彈琵琶裴洛兒始廢撥用手今俗謂搊
琵琶是也唐語林讓皇帝子瑀聞康崑崙奏琵琶曰
琵聲多琶聲少是未可彈五十四絲大絃也樂家以自
下逆鼓曰琵自上順鼓曰琶高齋詩話琵琶錄云元
和中曹保有子善才善才有子綱皆能琵琶又有裴興
奴與曹同時樂府雜錄云曹綱善運撥興奴長攏撚時
人謂綱有右手興奴有左手集異記唐岐王令王維
鮮服齎琵琶同詣公主第奏新曲曰鬱輪袍蔡寬夫
詩話樂譜琵琶曲有轉關六么取其聲調閒婉又有護
索梁州謂其音節繁促朝野僉載王沂者平生不解
絃管忽旦睡至夜乃寤索琵琶彈之成數曲一名雀啅
蛇一名胡王調一名胡瓜苑曲洧舊聞東坡云今琵
琶有獨彈不合胡部諸調曰某宫多不可曉樂志又云
凉州者本西凉所獻也其聲本宫調有大遍小遍貞元
初樂工康崑崙寓其聲於琵琶奏於玉宸殿因號玉宸
宫調予嘗聞琵琶中作轢弦薄媚者乃云是玉宸宫調
也筆談十二律各七均乃成八十四調唐元稹詩云
琵琶宫調八十一人多不喻及見賀懷智琵琶譜序云
八十四調内黃鐘太蔟林鐘宫聲絃中須管色定絃其
餘八十一調皆以此為准更不用管色也始悟異苑
南屏國岳在姑孰有鬼附之每占吉凶輒先索琵琶隨
彈而言事有騐或云是老鼠所作名曰靈侯李濟翁
資暇錄紅豆其木有文可為琵琶槽張表臣珊瑚鈎
詩話客有獻李衛公以古木者云有異公命剖之作琵
琶槽自然其文成白鴿樂志高麗伎琵琶以蛇皮為
槽厚寸餘有鱗甲楸木為面𧰼牙為捍撥畫國王形
明皇雜錄天寳中中官白秀正自蜀使回得琵琶以獻
其槽邏以沙檀為之温潤如玉光曜可鑒有金縷紅文
蹙成雙鳳貴妃每抱琵琶奏之音韻凄清飄出雲外諸
貴主洎虢國夫人皆師貴妃為琵琶弟子每授曲畢廣
有獻遺貴妃别𫝊貴妃琵琶以龍香板為撥開元
遺事賀懷智琵琶以石為槽以鵾雞筋作絃用鐵撥彈
之酉陽雜俎古琵琶絃用鵾雞筋開元中段師能彈
琵琶用皮絃程大昌演繁露葉少藴謂琵琶以放撥
重為精絲絃不禁即斷故精者以皮為之歐公時士人
杜彬能之故公詩曰杜彬琵琶皮彈絃自從彬死世莫
傳玉練繅聲入黃泉陳後山嘗疑無用皮者然元稹琵
琶歌傾聲少得似雷吼纏絃不敢作羊皮又曰鵾絃鐵
撥響如雷房千里大唐雜錄載春州土人彈小琵琶以
狗腸為絃聲甚凄楚合三物觀之以皮造絃不為無證
若詳求元語恐是羊皮為質而練絲纏裹其上資皮為
勁而其聲還出於絲故歐公亦曰玉練繅聲也紺珠
琵琶有六絃者唐史盛作八絃者北齊李德忱作十三
絃者唐鄭喜作
名𩔖武夷山記吕真人鍾離先生會武夷山吕阿香
戞圓腹注圓腹琵琶也女紅志孔貴嬪琵琶名懷風
樂志隋有琵琶圓體修頸而小號曰秦漢子盖絃鼗
之遺制出於胡中𫝊為秦漢所作柳氏舊聞羯胡犯
京上(唐明皇)欲遷幸復登華萼樓置酒乃命進玉環玉環
者睿宗所御琵琶也異時上長樂宫中常置别榻以帕
覆之不以雜他樂器而未嘗持用至是命樂工賀懷智
取調之又命禪定僧段師(名善本)彈之合璧事𩔖唐文
宗朝内庫有二琵琶號大忽雷小忽雷時有内人名鄭
中丞善彈之(按琴苑琴亦有大小忽雷)珍珠船馮道之子能彈琵
琶以皮為絃世宗令彈深善之因號琵琶為遶殿雷
南蠻𫝊西舍利獻其國樂至成都韋臯以其樂器異常
乃圖畫以獻有龍首琵琶一如龜茲製而項長二尺六
寸餘腹廣六寸二龍相向為首有軫柱各三絃隨其數
兩軫在項一在頸其覆形如獅子有雲頭琵琶一形如
前面飾虺皮四面有牙釘以雲為首軫有花𧰼品字三
絃覆手皆飾虺皮刻捍撥為舞崑崙狀而彩飾之席
上腐談琵琶又名鼙婆唐詩琵字皆作入聲音弼王昭
君琵琶壊使胡人重造而其形小昭君笑曰渾不似今
訛為胡撥四正字通元志天樂一部有火不思制似
琵琶直頭有小槽圓腹如半瓶以皮為面四絃皮絣同
一孤柱今山陜中州彈琥珀詞其制似之盖火不思之
轉語也
阮咸
國史纂異有人破古塜得銅器似琵琶身正圓人莫能
辨元行冲曰此阮咸所作器也命易以木而絃之其聲
亮雅樂家謂之阮咸事物原始以其形似月聲合琴
故又名月琴合璧事𩔖阮琴本阮咸所製備五音可
彈琴操蜀人蒯朗於古墓中得此器以銅為之後依其
製以木為之因名阮咸又名月琴近世方格小為雙韻
亦名阮其有依琵琶樣制者名曰要琵琶升菴外集
今有圓槽而十三柱者世號為阮亦號阮咸
筝
釋名筝施絃高急筝筝然也風俗通筝秦聲也或曰
蒙恬所造五絃筑身今并涼二州筝形如瑟不知誰改
也同話錄黃帝破古瑟五十絃為二十五絃秦人鼓
瑟兄弟争之又破為兩筝之名自此始令之制十三絃
而舊制亦有十二絃者謂之&KR0793;筝世俗有樂器小而用
七絃名軋筝今乃謂之&KR0793;或云蒙恬分瑟為兩則恐無
争之義集韻秦俗薄惡有父子争瑟者各入其半遂
名為筝傅玄筝賦上圓𧰼天下平𧰼地中空准六合
絃柱擬十二月設之則四𧰼在鼓之則五音𤼵斯乃仁
智之器也阮瑀筝賦筝長六尺以應律數絃有十二
𧰼四時柱高三寸𧰼三才急就篇註筝瑟𩔖本十二
絃今則十三唐禮樂志五曰絲為琴為瑟為頌瑟頌
瑟筝也道籥筝一名東宛𩔖山長離筝名武夷山
謝英妃撫長離劉禹錫與柳子厚書間𤼵書得筝以
為其工獨得於天姿使木聲絲聲均其所自出抑折愉
繹學者無能如樂志西京伎有彈筝搊筝各一藝
文𩔖聚傅子曰郝素善彈筝雖伯牙妙手吳姬竒聲無
以加之南史何承天善彈筝文帝賜以銀裝筝𩔖
林梁羊侃性喜音律有彈筝人陸太喜著鹿角爪長七
寸音樂旨歸彈筝者用骨爪長寸餘以代指藝林
伐山妓女以鹿角琢為爪以彈筝曰繫爪梁簡文筝詩
停絃時繫爪又曰義甲唐劉言史詩送却玻瓈義甲聲
又杜詩銀甲彈筝用李義山詩十二學彈筝銀甲不曾
卸劉氏云銀為指甲取其有聲升菴外集&KR0793;筝多撮
琵琶多拶南蠻𫝊西舍利獻其國樂至成都有筝二
其一形如鼉長四尺有四足虛腹以鼉皮飾背面及仰
肩如琴廣七寸腹闊八寸尾長尺餘卷上虚中施關以
張九絃左右一十八柱其一面飾彩花傅以虺皮為别
薛用弱集異記元和中都尉韋宥舟行見新絲筝絃
周纏蘆心宥即拔蘆伸絃其長倍尋則試縱之應手復
結宥以付筝妓將安之惟短二三寸耳食頃則已蜿蜒
舒展選蠕搖動雙眸瞭然矣駭而投於江風浪交作俄
有白龍長百丈挐攫昇天
筑
釋名筑以竹鼓之也如筝細項續𥙷北堂書抄筑形
如琴十三絃項細肩圓鼓法以左手扼之右手以竹尺
擊之隨調應律唐代編入雅樂按此制身長四尺二寸
項長三寸圓四寸五分頭七寸五分闊七寸五分下闊
六寸五分史記高漸離擊筑荆軻和而歌西京雜
記戚夫人善擊筑
箜篌
釋名箜篌師延所作靡靡之樂後出於桑間濮上之地
盖空國之侯所好也風俗通箜篌一名坎侯武帝祀
太山太一后土令樂人侯調(一作侯暉)依琴作坎侯言其坎
坎應節也侯以姓冠章也初學記或曰空侯取其空
中曾益昌谷集註三才圖會器用圖箜篌似瑟而小
首尾翹上首刻如猴狀虛其中下以兩架承之用兩手
撥彈即臥箜篌也豈箜篌又空猴之誤歟升菴外集
空侯今加竹贅矣其器絲木二物與竹了無相干也大
樂部空侯二十三絃在樂器中最大且高凡琴瑟&KR0793;筝
琵琶阮咸之屬皆絲木相去僅未寸許惟空侯絲與木
相去遠聲自空出沈約宋書控&KR0008;宫引第一商引第二
以空侯為控&KR0008;足知其說矣琴操箜篌引者朝鮮津
卒霍里子高所作也有一征夫披髮提壺涉河而渡其
妻追止之不及墮河而死妻乃號天嘘唏鼓箜篌而歌
曰公無渡河公竟渡河墮河而死公當奈何曲終亦投
河死子高援琴作其歌故曰箜篌引續漢書靈帝好
胡服作胡箜篌酉陽雜俎魏高陽王雍美人徐月華
能彈卧箜篌為明妃出塞之聲隋音樂志立箜篌出
自西域非中國舊器也羣書考索竪箜篌胡樂也體
曲而長二十二絃竪抱於懷兩手齊奏俗謂之擘箜篌
樂志天竺伎有鳳首箜篌一搜神記晉永嘉中有
神見兖州自號樊道基有嫗號成夫人夫人好音樂能
彈箜篌聞人絃歌輒起舞海空智藏經譬如箜篌隨
風出聲何絃有音何絃無音許彦周詩話箜篌狀如
張箕探手摘絃出聲杜氏通典箜篌古施郊廟雅樂
近代專用於楚聲或謂師延靡靡樂非也
格致鏡原卷四十六
