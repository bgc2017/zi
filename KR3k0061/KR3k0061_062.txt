格致鏡原卷六十二大學士陳元龍撰
蔬𩔖(一)
總
爾雅菜謂之蔬亦曰䔩不熟曰饉禮記仲秋之月命
有司趨民務蓄菜註菜以助穀之不及故收之為備
詩大雅其䔩維何註䔩菜也郭璞曰䔩菜茹總名周
禮聚斂疏材鄭注疏材百草根實可食者枚乘七𤼵
秋黃之蘇白露之茹金樓子秦始皇遣徐福入海求
金菜玉蔬梁書武帝大官常膳唯以菜蔬李綽秦
中歲時記二月二日曲江拾菜士民遊極盛夢華錄
立春日食生菜取迎新之意漢書西域傳罽賓地温
和冬食生菜魏志倭國地温和冬夏食生菜清異
錄馬希範病酒厭膏膩袁居道曰大王今日使得貧家
纏齒羊詢其故則謂蔬茹也豫章記宋宇種蔬三十
品時雨之後按行園圃曰天茁此徒助予鼎俎杜蘭
香别傳香降張碩齎七子樏樏多菜而無他味亦有世
間常菜輒有三種色或丹或紫并有非時菜碩云食之
亦不甘然一食七八日不飢清異錄有神曰紫相公
主一方蔬菜之屬所隸有天使主豐有辣判官主儉
葵
總論說原蔬植三百六十葵為之長豳風七月亨
葵及菽說文葵菜也周禮醢人饋食之豆其實葵
菹繆襲祭儀夏祀和羹芼以葵王禎農書葵陽草
也本草古人採葵必待露解故名露葵今人呼滑菜
潘岳閒居賦菜則綠葵含露崔寔月令六月六日
可種葵中伏後可種冬葵九月作葵菹乾葵齊民要
術種葵三十畝勝十頃穀今世葵有紫莖白莖二種春
必畦種水澆而冬種者有雪勿令從風飛去每雪輒一
勞之勞雪令地保澤葉又不蟲搯必待露解收必待霜
降傷晩則黃爛傷早則黑澀也農桑通訣葵為百菜
之主傋四時之饌本豐而耐旱味甘而無毒供食之餘
可為葅腊枯枿之遺可為榜簇咸無棄材誠蔬茹之上
品也蔬譜葵甚易生地不論肥瘠宜於不堪作田之
地多種以防荒年採瀹曬乾收貯博物志陳葵子微
炒令爆吒散著熟地中遍踏之朝種暮生物𩔖相感
志犬死取葵根塞鼻良久乃活也
詳𩔖爾雅齧苦堇註今堇葵也葉似柳子如米汋食
之滑爾雅莃菟葵註莃一名菟葵似葵而小葉狀如
藜有毛汋啖之滑本草唐注菟葵苗如石龍芮葉小
光澤花白似梅莖紫煮汁極滑堪噉所在平澤皆有之
廣雅蘬丘葵也楚辭紫莖屏風文緣波些註屏風
水葵也生於池其莖紫色本草圖經冬葵苗葉作菜
茹更甘美食醫心鏡龍葵作羹粥食之並得圖經
龍葵惟北方有之北人謂之苦葵本草唐注龍葵即
關河間謂之苦菜者葉圓花白但堪煮食不任生噉
格物論菜葵為百菜主味甘性滑夏種秋採者為秋葵
秋種冬採者為冬葵正月復種者為春葵最小者名鴨
脚葵
菘
通雅菘亦菜之總名周顒曰秋末晩菘晩菘即今之白
菜陸佃埤雅菘性凌冬不彫四時長見有松之操本
草以為久耐霜雪也格物論菘有二種有春菘有秋
菘性和利以菘種北地即化為蕪菁以蕪菁種南地即
化為菘清異錄江右多菘菜鬻筍者惡之罵曰筍奴
菌妾菜譜菜中有菘最為常食其子可作油傅頭長
髮塗刀劒不鏥段成式食品有蒲葉菘
楊誠齊名白菜為水晶菜本草最肥大者名牛肚菘
正字通今南京京口之菘為上曰箭竿白又四月梵
即油菜開花黃如金摘心為菜茹其旁心結子可榨油
又䓠即今蹋菜歲暮生皆蹋地不起蔬譜北京人取
入窖壅培不見風日長出苗葉皆嫩黃色脆美無滓謂
之黃芽菜戒菴漫筆杭州俗呼黃矮菜為花交菜謂
近諸菜多變成異種民間嘗以此詈人如魚中之鯧也
事物原始菾(音甜)菜似升麻蒸食之本草菾一名莙
達菜
芥
禮内則魚膾芥醬又膾秋用芥字說芥者界也發汗
散氣界我者也農書芥氣味辛烈菜中之介然者
吳氏本草芥菹一名水蘇一名勞祖蔬譜青芥葉大
子粗葉似菘有毛味辣可生食紫芥莖葉純紫作虀最
美白芥一名胡芥一名蜀芥高二三尺葉青白色為茹
甚美莖易起而中空性脆畏狂風大雪他如南芥刺芥
旋芥馬芥花芥石芥芸薹芥之𩔖皆菜之美者又大芥
名皺葉芥大葉皺文色綠味辛冬食者俗呼臘芥春食
者春芥四月食者夏芥芥心嫩薹謂之芥藍物𩔖相
感志收芥菜子宜隔年者則辣學圃雜疏芥多種以
春不老為第一劉恂嶺南異物志南土芥高五六尺
子大如雞子花木考廣州人以巨芥為醎菹埋地中
三十年貴尚親賓以相遺餉酉陽雜俎末多國有掌
中芥(互見草𩔖)
蔥
總論曲禮凡進食之禮蔥㳿處末内則膾春用蔥
又脂用蔥又切蔥若薤實之醯以柔之清異錄蔥能
和調衆味名和事草本草綱目蔥一名菜伯埤雅
桂得蔥而軟蔥葷菜也五葷鍊形蔥其一也齊民要
術種蔥良地三翦薄地再翦八月止不止則蔥無袍而
損白盖蔥肉曰白其青謂之袍崔寔月令三月别小
蔥六月别大蔥夏蔥曰小冬蔥曰大晉令居洛陽内
園菜其引長流灌紫蔥丁各三畝地鏡蔥下有銀光
𨼆𨼆白山有蔥石下有銅若金銀也西河舊事蔥嶺
在燉煌西其山生蔥
詳𩔖爾雅茖山蔥郭註細莖大葉本草入藥用山
蔥胡蔥食用凍蔥漢蔥能消榖蔬譜初生曰蔥針葉
曰蔥青一種凍蔥即冬蔥夏衰冬盛莖葉氣味俱軟美
分莖栽蒔而無子人稱慈蔥又稱大官蔥謂宜上供也
一種漢蔥春末成叢冬即枯一種胡蔥狀似大蒜而小
又名蒜蔥又名回回蔥生沙地者名沙蔥又有一種樓
蔥人呼為龍角蔥每莖上葉出岐如八角故名清異
錄盤盞蔥趙魏間有之幾如拄杖麤但盈尺耳唐書
西域泥婆羅貞觀中遣使入獻渾提蔥事物原始吉
州有水晶蔥漢武内傳西王母曰仙人上藥有玄都
綺蔥吳均餅說河東長若之蔥
紀異物𩔖相感志浣川有孤山山有蔥如人所種人
時往取拔輒斷絶請神而求不拔自出搜神記新野
趙貞家園中種蔥忽一日盡縮入地後歲餘貞之兄弟
相次分散升菴外集晉時長安僧寺蔥化為茝
蒜
說文蒜葷菜也夏小正十二月納卵蒜古今注蒜
卵蒜也俗謂之小蒜胡國有蒜十許子共一顆蘀裹之
名胡蒜辛於小蒜俗因呼為大蒜孫愐唐韻漢張騫
使西域始得大蒜種歸中國蔬譜小蒜一名澤蒜又
有石蒜爾雅蒚山蒜邢疏蒜生山中者名蒚升菴
外集&KR0034;菜名生水邊温州有之名沙蒜事物原始葍
俗名老鴉蒜清異錄五代宫中呼蒜為麝香草農
書潤州京口有蒜山多出蒜魏志華佗見一人病咽
塞嗜食而不得下語之曰向見賣餅家蒜韲大酢從取
三升飲之病自當去即如佗言立吐蛇一枚物𩔖相
感志孫炎云帝登蒚山遭蕕茅草毒將死得蒜乃齧之
解毒乃收藏植能利豚魚之毒懾諸腥羶矣本草陳
蔵器曰昔有患痃癖者取大蒜合皮截去兩頭吞之名
曰内灸果𫉬效志雅堂雜抄金花定椀用大蒜汁調
金描畫然後再入窑燒永不復脫
韭
吕氏春秋堯時天降精為韭詩豳風獻羔祭韭禮
記韭曰豐本周禮醢人朝事之豆其實韭菹爾雅
翼韭者嬾人菜以其不須歲種也本草韭是草鍾乳
莖名韭白根名韭黃花名韭菁薤之美在白韭之美在
黃黃乃未出土者埤雅韭性内生根喜上跳故種與
葵同法而畦欲極深齊民要術韭高三寸便翦一歲
之中不過五翦凡翦不宜日中戒菴漫筆韭菜最忌
零陵香輒消死爾雅蒮(音肓)山韭邢疏韭生山中者名
蒮彙苑山韭生大伾山石罅中可療心疾或曰唐徐
勣遺種也北戶錄水韭生池塘中葉似韭有二三尺
者五六月堪食不葷而脆字林簽水中野韭也本
草諸葛韭諸葛亮所植韭更長孝文韭生塞北山谷中
狀如韭魏孝文帝所植四民月令八月收韭菁擣作
虀郭璞爾雅注俗呼韭根為荄劉基菜窩說植韭
以為之君韭者久也所以久吾生也真誥務光服煎
韭以入清泠之淵郭林宗别傳林宗有友人夜冒雨
至剪韭作炊餅今洛人效之晉書石崇每冬月得韭
䓑虀是擣韭根雜以麥苗耳南史文惠太子問周顒
菜食何味最勝顒曰春初早韭南史庾杲之清貧食
惟有韭菹瀹韭生韮雜菜任昉嘗戲之曰誰謂庾郎貧
食鮭嘗有二十七種雞跖集李崇為尚書令食嘗無
肉止有韭茹韭菹李元祐謂人曰李令公一食十八種
人問故元祐曰二韮十八清異錄杜頤食不可無韭
人或候其僕市還潜取棄之頤怒罵曰安得去此一束
金也齊諧記江夏安陸縣郭坦有兒忽病後日食斛
餘米五年遂至罄貧乃令自覓食飢不可忍後門有三
畦韭一畦蒜因噉兩畦便大悶極卧地大吐吐一物似
龍漸大撮飯著所吐物上即消成水病遂差水經注
佷縣東亭村北山甚高峻上合下空傍生野韭人往乞
者神許則風吹别分隨偃而輸不得過越漢武内傳
西王母曰仙之次藥有八阮赤韭
薤
禮少儀為君子擇蔥薤則絶其本末註為有須乾者絶
之内則膏用薤爾雅䪥(同薤)鴻薈郭註即薤菜邢疏
本草謂之菜芝是也本草薤江南呼為藠子别名莜
酉陽雜俎蔬薤白華一名守宅一名家芝爾雅葝
山薤邢疏葉似韭農書野薤俗名天薤生麥原中葉
似薤而小味益辛亦可供食洞冥記烏哀國有龍爪
薤長九尺色如玉和紫桂為丸服之不飢語曰薤和膏
身生毛列仙傳昔人有𨼆華山服亢䪥之葉以成亢
䪥之精久而服之乃為羽化无上秘要五光七白靈
蔬者薤菜也法當種薤菜使五月五日不掘拔者唯就
鋤壅護治之經涉五年中乃取任藥名為五光七白靈
蔬酉陽雜俎仙藥有八天赤薤列仙傳務光服蒲
薤根埤雅䪥宜白輭良地種法一本率七八支諺曰
蔥三䪥四言種蔥者三枝一科䪥即四之也支多者科
輒圓大故以七八為率本草衍義薤葉狹而光古人
言薤露以其光滑露易墜也農書薤生則氣辛熟則
甘美種之不蠧食之有益晉書庾亮噉薤畱白云可
以種酉陽雜俎山上有薤者下有金
薑
春秋運斗樞璇星散而為薑禮諸侯燕食所加三十
一物終薑桂檀弓曾子曰喪有疾飲酒食肉必有草
木之滋焉以為薑桂之謂也史貨殖傳千畦薑與千
戶侯等說文薑禦濕菜也王安石字說䕬(同薑)彊我
者也於毒邪臭腥寒熱皆足以禦之清異錄生薑名
百辣雲彙苑詳注薑一名番韭方言薑之小者謂
之穰葇朱晦菴咏子薑詩注本草載薑久食去臭氣
通神明或云傷心氣不可多食者非正字通因其新
芽曰子薑或因其初生如列指狀尖色微紫曰紫薑宿
根復種為母薑格物論薑葉似竹箭葉而長兩兩相
對苗青根黃無花實吕氏春秋和之美者陽濮之薑
洪舜俞老圃賦酣糟紫薑之芽異物志廉薑生沙
石中南人以為虀鄭樵曰似山薑而根大志林唐人
煎茶用薑清異錄釋鑒興天台山居頌糟雲上筯謂
糟薑也
荽
韻略荽香菜也蔬譜根軟而白多鬚綏綏然故謂之
荽博物志張騫使西域得胡荽俗呼蒝荽鄴中記
石勒改胡荽為香荽今呼為鹽荽格物論胡荽根苗
莖葉皆細可作羹冬蔬也一種石胡荽止堪入藥非此
江南野錄俗傳種胡荽口誦猥語則茂皇祐館閣中
或談論則曰宜撒胡荽一巡
薺
詩豳風其甘如薺本草薺生濟濟故謂之薺釋家取
其莖作挑燈杖可辟蚊蛾謂之護生草爾雅菥蓂大
薺注薺葉細俗呼之曰老薺又蒫薺實食物本草小
者為薺大者為菥蓂又名蔑菥又名大蕺邢昺爾雅
疏薺味甘人取其葉作菹及羹亦佳師曠古術歲欲
豐甘草先生謂薺也通志薺甚小自生園圃郭湜
高力士外傳力士流巫州見薺菜土人不解喫賦詩云
兩京稱斤買五溪無人采夷夏雖有殊氣味應不改使
拾之為羹甚美東坡與徐十三書今日食薺甚美天
然之珍不甘於五味而有味外之美陳達叟疏食譜
東坡有食薺法且曰天生此物為幽人山居之福野
菜譜江薺臘月生又有倒灌薺碎米薺蒿柴薺掃帚薺
正字通正二月開花名蝸螺薺俗呼地英菜
莧
易夬五爻莧陸夬夬宋衷注莧菜柔脆之物程子易𫝊
陸馬齒莧也爾雅蕢赤莧郭註赤莧一名蕢今莧菜
之赤莖者也張揖廣雅□(音豚)耳馬莧也學齋佔畢
董遇注易曰莧人莧也余意世有稱馬齒莧者故以人
字别之及見本草云莧實一名馬莧行義曰苗又謂之
人莧紅色者謂之紅人莧後又别載馬齒莧然後詳人
莧馬莧之别高濂野蓛品野莧夏采熟食拌料炒食
俱可比家莧更美蔬譜赤莧一名花莧又紫莧色白
而大者名白莧又野莧謂之細莧一名胡莧北方呼為
糠莧又黑汁者名墨莧又馬齒莧苗與家莧别一名五
方(紺珠方作行)草一名長命縷一名九頭獅子草又俗呼青
箱苗為雞冠莧亦可食竒書馬齒莧一名醬瓣草
紺珠鼠齒莧灰莧字說莧除瞖孟貫藥性論序紅
莧為跛鼈之還丹方書青泥殺鼈得莧復生故食鼈
忌食莧博物志五六月取生鼈剉如棋子搗赤莧汁
合和以茅包之投地中經旬臠成鼈
茄
芝田錄隋煬帝改名茄子為崑崙紫瓜方家治瘧方謂
之草鼈甲格物論茄凡三色青紫白一名落蘇五代
貽子錄作酪酥清異錄落蘇名崑味酉陽雜俎茄
子熟者食之厚腸胃動氣𤼵疾根能理竈瘃(足根凍瘡也)嶺
南茄子宿根成𣗳高五六尺有新羅種者色稍白形如
雞卵花木考大食國茄𣗳高丈餘經三四年不瘁子
大如西瓜重十餘觔以梯摘之物𩔖相感志茄𣗳開
花時取葉布路旁以灰圍之則結子纍纍謂之嫁茄
山谷集茄之老者如穀名穀子茄又有謝送銀茄詩
滇南雜記緬茄出緬甸大而色紫蒂圓整蠟色者佳今
會城絶不可得多以小者於蒂上刻人物鳥獸之形過
滇中者多市之而滇人亦以此贈遠蔬譜白者名渤
海茄大如甌又一種白而扁謂之番茄一種水茄形稍
長甘而多津南史梁蔡樽在吳興齋前自種白莧紫
茄以為常餌農書茄視他菜最耐久供膳之餘糟鹽
䜴醋無所不宜須廣種之
苦菜
禮月令孟夏苦菜秀爾雅荼苦菜疏味苦可食之菜
也一名荼草一名𨕖一名游冬陸璣詩疏苦菜生山
田及澤中得霜甜脆而美所謂堇荼如飴内則云濡豚
包苦用苦菜是也易緯苦菜生於寒秋經冬歴春乃
成顏氏家訓荼葉似苦苣而細斷之有白汁唐本
草注吳葵即關河間謂之苦菜者升菴外集俗作鵝
兒菜又名野苦蕒
蓴
詩魯頌言采其茆陸疏江東或謂之水葵朱註茆鳧葵
也江南人謂之蓴菜埤雅蓴逐水性滑故謂之淳菜
顔氏家訓蔡朗父諱純遂呼蓴菜為露葵庶物異
名疏&KR1910;蹗韻藻謂即蓴菜又名水戾蔬譜一名錦帶
一名馬蹄草齊民要術蓴性易生種以深淺為候水
深則莖肥葉少水淺則葉多莖瘦格物論蓴生水中
葉似鳧葵一名懸葵春生莖而未生葉名雉尾蓴細長
肥滑三月至八月葉舒長細如釵股名絲蓴九月至十
一月名猪蓴一名龜蓴又有石蓴絲最繁偃曝談餘
春蓴如亂髮不足異秋蓴長丈許凝脂甚滑季鷹秋風
正饞此也墨莊漫錄杜子美祭房相國九月用蓴鯽
之羹蓴生於春至秋則不可食不知何謂而張翰亦以
秋風動而思蓴鱸鱸固秋物而蓴不可曉也長箋入
秋為油蓴雞跖集蓴入七八月不中食有蝸蟲故也
至十月冰凍蟲死雖老猶可食酉陽雜俎蓴菜之根
絶美江東謂之蓴龜野客叢談陸機曰千里蓴羹千
里地名在建康境上其地所產蓴菜甚佳
菰
周禮食醫魚宜苽(同菰)說文蔣菰也廣雅蔣菰其米
曰彫胡西京雜記太液池雕胡紫籜綠節菰之有首
者謂之綠節彙苑蔣又名茭白葉如蒲葦中心生白
薹如小兒臂為菰米臺中有黑者為烏鬱下澤處曰菰
葑苗莖硬者曰菰蔣秋實即彫胡米也留青日札烏
鬱俗名灰茭自有一種米茭其不能結實者茭白也
學圃雜疏茭白以秋生吳中一種春生曰吕公茭以非
時為美初出時煮食甜軟據爾雅翼云苽即菰蔣之𩔖
曰菰首者即今之茭白也然菰實有米而今茭白未聞
有之或者野茭乃生米也廣志菰可以為席温於蒲
升菴外集管子謂之雁膳以雁食之也
芹
爾雅芹楚葵郭注今水中芹菜詩經言采其芹周
禮醢人加豆之實芹菹兔醢吕氏春秋菜之美者雲
夢之芹本草注荻芹取其根白色赤芹取其莖葉堪
作菹又有馬芹俗謂胡芹其子可調飲食蔬譜旱芹
生平地紫芹生隂崖陂池近水石邊本草水芹一名
水英陶注二月三月作英時可作菹及瀹食之又有渣
芹可為生菜亦可生噉爾雅翼白芹舒蘄多有之土
人呼為白芷龍城錄魏徵好嗜醋芹
蕨
詩召南言采其蕨爾雅蕨虌疏蕨一名虌初生無葉
可食陸璣草木疏蕨山菜也周秦曰蕨齊魯曰虌初
生似蒜莖紫黑色埤雅蕨狀如大雀拳足又如足之
蹷故謂之蕨俗云初生者亦𩔖鼈脚故亦名鼈也廣
雅茈藄蕨也本草紫藄似蕨有花而味苦謂之迷蕨
三蒼謂之紫蕨格物論蕨根如紫草莖亦青紫色末
如小兒拳二三月山中人採作茹食之曲洧舊聞具
茨山亦産蕨採藥者曰其根即黑狗脊也具茨人雖採
蕨為蔬茹然不知其名但呼為小兒拳搜神記郗鑒
出獵有甲士折一莖蕨食之成疾吐出一小蛇懸屋前
漸乾成蕨乃知此物不可生食窮幽記猿啼之地多
蕨每一聲遽出萬莖
薇
史伯夷傳登彼西山兮采其薇矣儀禮公食大夫禮
鉶芼豕以薇爾雅薇垂水邢昺疏草生於水濱而枝
葉垂於水者曰薇也草木疏薇山菜莖葉似小豆蔓
生味如小豆藿可羹亦可生食今官園種之以供宗廟
祭祀本草薇有二種生原谷似柳葉者白薇也生水
傍葉似萍者薇也朱子詩傳薇似蕨而差大有芒而
味苦山間人食之謂之迷蕨月令廣義薇即今灰條
菜紅者佳白曰蛇灰有毒演繁露說文薇似藿藿豆
也豆葉本圓而末尖皮微皺澀薇葉正與之肖山中極
多吾鄉俗呼苦遮味苦以芼火肉最相諧宜其苗春則
盛𤼵至秋老硬然不萎死雖雪中亦可采也采薇之詩
曰薇亦作止謂春而苗茁也薇亦柔止謂及夏而夭脆
也薇亦剛止謂霜露降而苗葉堅勁也拾遺記咸寧
中立芳蔬園於金墉城東多異菜有菜曰雲薇有實如
珠五色色紫為上蔬味辛色黃為中蔬味甘色青為下
蔬味醎宫人採帶其莖香氣不歇
苜蓿
史記大宛國馬嗜苜蓿漢使得之種於離宫西京雜
記苜蓿一名懷風一名光風風在其間嘗蕭蕭然茂陵
人謂之連枝草庶物異名疏苜蓿胡中菜張騫得之
西戎予過臨濟間見其花紫而長初枝可作羹和麪花
已則刈送驢前矣時乾熯諸禾悉槁惟此獨茂何大復
詩沙寒苜蓿短以其惡水也詞林海錯苜蓿爾雅注
作&KR0034;蓿漢志作目宿正字通苜蓿二月生苗一科數
十莖一枝三葉葉似決明小如指頂可茹秋後結實黑
房米如穄俗呼木粟本草苜蓿北人甚重江南人不
甚食以其無味也陸深蜀都雜抄古稱黎杖黎即苜
蓿養之歴霜雪經一二歲其本修直生鬼面可杖取其
輕而堅
蘆菔
爾雅葖蘆萉郭注萉宜作菔邢疏紫花菘也俗呼温菘
葉似蕪菁大根一名葖俗呼雹葖一名蘆菔今謂之蘿
蔔孫愐唐韻魯人名菈&KR0034;秦人名蘿蔔農書北人
一種四名春曰破地錐夏曰夏生秋曰蘿蔔冬曰土酥
埤雅蘆菔一名萊菔又名來服言来麰之所服也
學圃雜疏蘿蔔須長而白如雪甜而消如梨者乃稱絶
品後漢劉盆子傳掘庭中蘆菔根食之澄懷錄劉
禹錫餽白樂天蘆菔鮓換取六斑茶東坡雜記偏頭
疼方用生蘿蔔汁一蜆殼注鼻中即愈清異錄王奭
不許子弟仕宦止令種火田玉乳蘿蔔壺城馬面菘每
年可致十緍金幼孜北征錄交河北有沙蘿蔔根長
二尺許蔬譜水蘿蔔淡脆可生食竒書胡蘿蔔元
時始自胡地来蔬譜生沙壤者脆而甘生瘠地者堅
而辣可生可熟可菹可虀可醬可䜴可醋可糖可腊蔬
之最有益者洞微志齊州有人病狂云夢中見紅裳
少女引入宫殿中其小姑令歌遂歌云五靈樓閣曉玲
瓏天府由来是此中惆悵悶懷說不盡一丸蘿蔔火吾
宫一道士解之云少女心神小姑脾神火毁也醫經言
蘿蔔制麪毒故曰火吾宫此犯大麥毒也以藥並蘿蔔
治果愈
蔓菁
詩國風采葑采菲註葑蔓菁也蔬譜蔓菁一名蕪菁
吕氏春秋菜之美者具區之菁草木疏蔓菁幽州
人或謂之芥埤雅今俗謂之臺菜劉禹錫嘉話錄
諸葛武侯行軍所止必令兵士皆種蔓菁云有六利纔
出甲可生啖一也葉舒可煮二也久居則隨以滋長三
也棄不令惜四也回即易尋而采之五也冬有根可劚
食六也故蜀人呼蔓菁為諸葛菜蔬譜人久食蔬菜
無穀氣即有菜色食蔓菁者獨否蔓菁四時皆有四時
皆可食春食苗初夏食心亦謂之薹秋食莖冬食根數
口之家能蒔數百本亦可終歲足蔬子可打油然燈甚
明每畝根葉可得五十石每三石可當米一石是一畝
可得米十五六石則三人卒歲之需也本草李時珍
曰别錄以蔓菁蘆菔同條致諸說猜度或以二物為一
種或謂在南為萊菔在北為蔓菁今按二物根葉花子
俱别非一𩔖也蔓菁是芥屬蘆菔是菘屬酉陽雜俎
婺州僧清簡園中蔓菁變為蓮爾雅翼蔓菁園中無
蜘蛛是其所畏也
萵苣
清異錄萵苣名千金菜咼國使者来隋人求得菜種酬
之甚厚故名格物論萵苣菜有白苣葉有白毛有紫
苣有苦苣即野苣也味苦又名褊苣今人家常食者白
苣江外嶺南無白苣嘗植野苣以供厨饌蔬譜萵苣
四月抽薹高三四尺剝皮生食味清脆糟食甚佳江東
人謂之苣筍學圃雜疏萵苣絶盛於京口醎食脆美
即旋摘烹之亦佳本草萵苣有毒百蟲不敢近蛇虺
觸之則目瞑不見物人中其毒薑汁解之𩔖山胡扇
即苦苣菜
菠薐
本草菠薐一名波菜一名波斯菜一名赤根菜唐會
要貞觀中泥婆羅國獻菠薐酢菜嘉話錄菠薐本自
西域中来韋絢曰豈非出頗稜國而語訛為菠薐耶
清異錄鍾謨嗜菠薐菜文其名曰雨花菜又以蔞蒿萊
菔菠薐為三無比格物論菠薐莖微紫葉圓而長綠
色性冷利五臓通腸胃蔬譜菠菜味甘美四月起薹
尺許開碎白花有雌雄䧺者結實種𣗳書菠薐過月
朔乃生今月初一二間種與二十七八間種者皆過来
月初一乃生
諸菜
陸璣詩疏莫莖大如箸赤節節一葉似柳葉厚而長有
毛刺味酢而滑始生可為羹又可生食五方通謂之酸
迷冀州人謂之乾絳河汾之間謂之莫邢昺爾雅疏
菲一名蒠菜郭云生下濕地似蕪菁華紫赤色可食
爾雅蒡𨼆荵郭璞注似蘇有毛藏以為菹亦可瀹食
爾雅&KR0034;蒘竊衣疏&KR0034;蒘一名竊衣似芹可食實如麥兩
兩相合有毛著人衣俗名鬼麥齊民要術蔊菜味辛
荶菜似蒜生水中菹菜紫色有藤&KR0034;菜葉似竹生水旁
䕭菜似䓠蓶菜似烏韭而黃䓠菜生水中大葉吕氏
春秋菜之美者雲夢之䔇廣雅䔇似蕨生水中南方
草木狀綽菜夏月生池沼間葉𩔖茨菰根如藕食之思
睡呼為瞑菜又蕹菜葉如落葵而小性冷味甘南方之
竒蔬也冶葛有大毒以蕹汁滴其苗即萎死世傳魏武
噉冶葛至一尺云先食此菜漢武内傳西王母曰仙
之上藥有碧芝琅菜吕氏春秋餘瞀之南有菜名嘉
𣗳其色若碧異苑晉安平有越王餘蒜菜長尺許白
者似骨黑者如角古云越王曾於舟中作籌算有餘者
棄之水而生焉唐書貞觀中健達王獻佛土菜一莖
五葉赤葉紫鬚酉陽雜俎江淮有孟娘菜並益肉食
盧氏雜記番禺有菜四葉相對晝開夜合名合歡菜
雲南志蓮花菜出大理府洱河東上滄湖相傳大士
化箭鏃所成松漠紀聞女真國採白勺藥之芽為菜
以麵煎食之其味脆美峩&KR1453;山志龍顛菜似椿𣗳頭
有刺似白芥菜廣州記雞侯菜似艾二月生宜雞羹
故名天中記安南有羞菜蔓生水上甘美可食人指
之曰汝羞否即時憔悴人去青如初華夷花木考龍
鬚菜出萊州繁生海中石上莖如繪色始青取之沃以
水乃白一名繒菜又高河菜點蒼山高河泉所出高河
乃龍湫若高聲採之則雲霧風雨廣州記冬風菜陸
生宜配肉作羹海錄碎事醍醐菜葉似道人頭根如
水芹味甘香本草醍醐菜似牛皮蔓生指之有乳汁
出香甜入頂又有蕺菜茅膏菜金針菜劉𨼆菜遁甲
開山圖遼東有襄平山多饒鬼目之菜生而有神虎龍
蛇大魚守之雲氣覆之食之令人不死晉書吳天紀
三年建鄴有鬼目菜于工黃狗家生依緣棗𣗳長丈餘
莖廣四寸厚二分又有蕒菜生工吳平家高四尺如枇
杷形上圓徑一尺八寸莖廣五寸兩邊生葉綠色草
木狀合浦有菜名優殿以荳醬茹食之甚香美彙苑
羅漢菜出蘄州三角山又石花菜一名瓊枝即越中鹿
角菜之𩔖庶物異名疏謝華啓秀云燕蓐蔬嶺南名
燕窩菜海燕拾海上無毒香蔬結巢燕去巢後人取而
煮食之其味芳香脆美在百蔬之上按此别是一種非
今之燕窩也王世懋閩部疏燕窩菜竟不辨是何物
漳海邊有之盖海燕所築銜之飛渡海中翮力倦則擲
置海面浮之若杯身坐其中久之復銜以飛多為海風
吹泊山澳海人得之以貨遯齋閒覽甕菜来自
東夷古倫國以甕盛之譯不通但言甕菜事物
原始金線菜即今之金線白頭菜也東坡詩序
菜之美有吾鄉之巢故人元脩嗜之因謂之元脩
菜放翁詩序巢菜乃蜀蔬大巢豌豆之不實
者小巢生稻畦中所謂元脩菜是也吳中名漂搖草一
名野𧖟豆坡詩注豐湖有臙脂藤菜滑美大𩔖蓴
彙苑石髮吳越有之然以新羅者為上彼國呼為金毛
菜益部方物略記真珠菜戎瀘等州有之生水中石
上翠縷纖蔓首貫珠蜀人以蜜熬食之或以醯煮可致
數千里不壞紺珠海絲菜出遼東藤菜出豐湖紫菜
生海中石上野菜譜四明有菜名雪裏蕻雪深諸菜
凍損此菜獨青又有破破衲&KR0946;&KR0946;兒絲蕎蕎板蕎蕎猪
殃殃油灼灼看麥娘燕子不來香燈蛾兒天藕兒狗脚
迹猫耳朵鴈腸子老鸛筋諸菜名
格致鏡原卷六十二
