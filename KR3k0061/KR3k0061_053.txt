格致鏡原卷五十三大學士陳元龍撰
居處器物類(一)
几
總論稗史𩔖編漢李尤几銘敘曰黃帝軒轅仁智恐
事有闕作輿几之法則几創始自黃帝也曲禮大夫
七十致仕則必賜之几杖器物叢談几案屬長五尺
高尺二寸廣一尺兩端赤中央黑古者坐必設几所以
依凭之具然非尊者不之設所以示優寵也其來古矣
然人几在左神几在右不可以不辨演繁露几者坐
具也曲木附身以自捧抱故釋名曰几&KR0869;也所以庋物
者也其音軌其義則閣也鄴中記曰石虎所坐几則几
者所以坐也非案類也語林曰孫馮翊往見任元褒門
吏憑几見之孫請任推此吏吏曰得罰體痛以横木扶
持非憑几也孫曰直木横施植其兩足便為憑几何必
狐蹯鵠膝曲木抱腰用此推之則几之形象可想大率
如今之胡牀頂施曲木而俗以抱身交牀名之是其象
矣第古無繩牀既為坐具必是施板竹林七賢論曰阮
籍在袁孝尼家扶醉起書几板為文王逸少見門生家
棐几滑淨因書真草其父刮去是皆有板可書也鄒
陽几賦廼成斯几離竒彷彿似龍盤馬廻鳳去鸞歸
事物紺珠燕几有六列等惟三俱廣一尺七寸五分高
二尺八寸其長者二各以廣之數而四之積而為長七
尺其中者二各以廣之數而三之積而為長五尺二寸
五分其小者二各以廣之數而兩之則長三尺五寸以
廣倍長而几制或縱横離合隨人所用又謂骰子卓蓋
擬其六也
名類周禮春官司几筵掌五几大朝覲大饗射封國
命諸侯王位設左右玉几諸侯祭祀右彫几酢席左彤
几甸役熊席右漆几喪事葦席右素几書顧命華玉
仍几雕玉仍几文貝仍几漆仍几注華玉文貝雕刻鏤
皆以飾憑几仍因也周禮天官大宰大朝覲會同贊
玉几西京雜記漢制天子玉几冬則加綈錦其上謂
之綈几公侯皆以竹木為几冬則以細罽為槖以憑之
不得加綈錦漢舊儀祭天用白玉几漢武内𫝊帝
受西王母五嶽真形經&KR1297;以黃金之几拾遺記瀛州
南有金鑾之觀中有寳几覆以雲紈之素鄴中記石
虎所坐几悉漆雕畫皆為五色花藝文𩔖聚齊謝眺
有咏烏皮𨼆几詩雲仙散錄房夀六月召客凭狐文
几山家清事采松樛枝作曲几以靠背古名養和
皮日休五貺詩序有桐廬養和怪形拳跼坐若變去謂
之烏龍養和以寄於魏君事物紺珠天然几木堅而
細體長而闊厚製質明潤無凖卯架而為几今時極尚
几異神仙傳葛仙翁憑桐木几於女几山凡學道數
十年白日登仙几化為白鹿三足時出於山上獨異
志上虞蘭室山葛玄所𨼆之處有𨼆几化為鹿鹿鳴即
縣令有罪元觀手抄謝霜回有七寳靈檀之几几上
有文字隨意所及文字輙形隸篆真草亦如人意讀書
偶忘一句一字無不現出霜回寳之故道經云世有靈
檀則百事可圖
案
說文案几屬也方言陳楚之間謂案為&KR0008;物原夏
禹作案周禮天官掌次王大旅上帝則張氈案設皇
邸注祭天於圓丘張氈案以氈為案於幄中以皇羽覆
上邸後板也染羽象鳳凰羽色為之張平子詩美人
贈我錦繡段何以報之青玉案異苑百丈山上有石
房内有石案置石書二卷魏武上雜物疏御物有純
銀鏤帶漆畫書案一枚三國志曺操作欹案卧視書
籍東宮舊事皇太子納妃初拜有漆金鍍足奏案一
枚鄴中記石虎以宫人為女官門下通事以玉案行
文書杜陽編同昌公主琢百寳為圓案宋祁筆記
予昔領門下省會天子排正仗吏供洞案者設於前殿
兩螭首間案上設燎香爐脩注官夾案立予詰吏何名
洞案吏辭不知予思之通朱漆為案故名曰洞耳丞相
公序謂然唐人鄭谷嘗用之摭言舉人多以白紙糊
案子面鄭昌圖詩曰新糊案子白如銀
椅桌(附杌)(凳)
周祈名義考天子諸侯席有黼黻純飾凭則設几今俗
言椅以代席也言槕以代几也椅槕本無此字俗書也
楊億談苑咸平景德中主家造檀香倚卓格古要
論敘州府何史訓送卓面是滿面蒲萄尤妙其紋脉無
間處云是老樹千年根也物原召公作椅漢武帝始
效北蕃作交椅稗史類編搜神記曰胡牀戎狄之器
也風俗通曰武靈王好胡服作胡牀此蓋其始也今交
椅是演繁露今之交牀制本自虜來始名胡牀桓伊
下馬據胡牀取笛三弄是也隋以䜟有胡改名交牀唐
穆宗長慶二年十二月見羣臣於紫宸殿御大繩牀則
又名繩牀矣學林繩牀以繩穿為坐器即俗謂之交
椅也同話錄交倚謂之繩牀乃外國所制歐公不御
之李濟翁資暇錄近者繩牀皆短其倚衡曰折背樣
言高不及背之半倚必將仰脊不遑縱亦由中貴人剏
意也蓋防至尊賜坐雖居私第不敢傲逸其體常習恭
敬之儀士人家不窮其意往往取樣而製不亦乖乎(繩牀)
(當作承字言輕齎可隨人來去)留青日札今之高士椅即所謂折背
樣者是也本以習近君致恭之容今以為燕居便體之
具張端義貴耳集今之校椅古之胡牀也自來只有
栲栳樣宰執侍從皆用之秦相因太師垣在國忌所偃
仰片時墜巾京尹吳淵奉承時相出意撰製荷葉託首
四十柄再赴國忌所遣匠者頃刻添上凡宰執侍從皆
有之遂號曰太師樣今諸郡守倅必坐銀校椅此藩鎮
所用之物今改為太師樣非古製也雞肋編桯史載
荷葉交椅丁謂談錄竇儀於堂前雕起花椅子二隻
以祗備右丞洎太夫人同坐清異錄胡牀施轉關以
交足穿便絛以容坐轉縮須臾重不數斤相傳明皇行
幸頻多從臣或待詔野頓扈駕登山不能跋立欲息則
無以寄身遂創意如此當時稱逍遥座事物紺珠逍
遥座以遠行擕坐如今摺疊椅屠隆起居器服箋嘗
見吳破瓢所製採天台藤為之靠背用大理石坐身則
百衲者精巧瑩滑無比事物紺珠連椅螺鈿椅犀毘
椅飛來椅斑竹椅靠背椅曲洧舊聞薛嗣昌善交中
貴每有餽獻常備四副如錦椅背坐子之𩔖必以四十
副為率
杌事物紺珠杌小坐器錢世昭錢氏私誌賢穆有
荆雍大長公主金撮角紅藤下馬杌子聞國初貴主乘
馬故有之留青日札今大家用三脚木牀以坐歌伎
蓋曰鼎杌也
凳正韻凳几屬事物紺珠凳長跳坐器有春凳靠
凳螺鈿凳
牀
總論物原神農作牀少昊作簀釋名人所坐卧曰
牀牀裝也所以自裝載也說文牀身之安也簀牀輚
也第牀簀也杠牀前木也服虔通俗文板獨坐曰枰
八尺曰牀揚雄方言齊魯之間謂之□陳楚之間或
謂之第其杠北燕朝鮮之間謂之樹自關而西秦晉之
間謂之杠南楚謂之趙東齊海岱之間謂之樺其上板衛
之北郊趙魏之間謂之牒爾雅疏簀牀版也一名第
檀弓曰華而皖大夫之簀與左傳曰牀第之言不踰閾
易剝卦剝牀以辨孔安國疏辨謂牀身之下牀足之
上足與牀身分辨之處也廣雅棲謂之牀浴牀謂之
招(音韶)正字通北地煗牀曰炕同話錄崔大雅在翰
苑夜值玉堂忽有内降撰文字秉燭視之乃撰祭牀婆
子文恍然不知格式又無舊案可據甚以為窘忽思周
丞相為翰長來早有朝見使人邀過院中請問云亦有
故事但如常式皇帝遣某人致祭於牀婆子之神曰汝
典司牀簀云然
寳牀黃帝内𫝊帝有七寳登真之牀西京雜記武
帝為七寳牀設於桂宫支僧載外國事佛涅槃時自
然有七寳牀從地中出後魏書郢州刺史韓務獻七
寳牀李白集序明皇下詔召就金馬降輦步迎以七
寳牀賜食解酲語至元間馬八兒國貢五香七寳牀
戰國策孟嘗君出行五國至楚獻象牙牀魏略大
秦國有五色牀孔六帖訶陵以象牙為牀漢武内
𫝊帝以珊瑚為牀洞冥記漢武起招仙閣設火齊牀
西京雜記韓嫣以瑇瑁為牀開元遺事開寳間西
域波斯遣使獻瑪瑙牀孔六帖同昌公主製水精牀
搘以金龜銀螯事物紺珠琉璃牀嘉靖窯燒造
香牀合璧事類隋煬帝觀文殿前兩廂為堂各十二
間堂中每間十二寳廚前設五方香牀綴貼金玉珠翠
每駕至則宫中擎香爐在輦前行異苑沙門支法存
有八尺沉香版牀酉陽雜俎安禄山所賜品目有帖
花檀香牀
金玉牀涅槃經如來闍維訖收舍利罌置金牀上天
人散花奏樂繞城步步燃燈十二里南史滑國王坐
金牀隨太歲轉與妻並坐北史吐谷渾夸呂椎髻毦
珠皂帽坐金師子牀唐書驃國王出入舁以金繩牀
學圃藼蘇唐穆宗時倭國人韓志和雕踏牀高數尺
其上飾之以金銀綵繪謂之見龍牀置之則不見龍形
踏之則鱗鬛爪牙俱出始進上以足履之而龍夭矯若
得雲雨神仙𫝊衛叔卿入華山上有紫雲鬱鬱白玉
為牀南嶽記衡山有仙人石室中有白玉牀榻鄴
中記石虎於正殿安牀方三丈其餘皆局脚長六尺後
宫别房中有小形玉牀又有轉關牀射鳥獸
石牀荆州記湘州南寺賈誼所穿井井傍有局脚石
牀可容一人坐其形制甚古相傳即誼所坐牀也拾
遺記漢武帝時董偃有寵常臥延清之室以畫石為牀
文如錦也石體甚輕出郅支國洞冥記末多國人長
四寸以文石為牀宋書高祖常患體熱有獻石牀者
乃碎之惡勞人也
諸牀高士𫝊老萊子親沒𨼆蒙山之陽把木為牀
高士𫝊管寧自越海歸常自坐一藜牀積五十餘年牀
上當膝處皆穿為學不倦晉東宫舊事皇太子納妃
有素柏局脚牀八版牀漆牀南史宋臺建有司奏東
西堂施局脚牀金塗釘武帝不許使用直脚牀釘用鐵
燕書公孫鳳𨼆於昌黎九城寢土牀南史陳留阮
孝緒博學𨼆居不交當世恒居一鹿牀環植竹木寢處
其中南史魚弘有眠牀一張皆是蹙柏四面周匝無
一有異通用銀鏤金花夀福兩重為脚南史賀革有
六尺方牀思義未達則横卧其上酉陽雜俎青楊木
為牀臥之無蚤
踞牀異物志麡狼形似鹿而角觸前向入林則挂角
故恒在平淺草中逐入林則得之角正四據南人因以
作踞牀
欹牀沈括忘懷錄欹牀如今倚牀但兩向施檔齊高
令曲尺上平若臂倚左檔則右檔可几臂倚右檔則左
可几臂左右互倚令人不倦仍可左右蟠足蟠膝或枕
檔角欹眠無不便適其度座方二尺足高一尺八寸檔
高一尺五寸木製藤綳或竹為之又云尺寸隨人所便
增損
醉牀稗史類編醉牀之製牀七尺廣三尺高一尺八
寸自半以上别為子面嵌大牀中間子面廣二尺五寸
長三尺皆木製韋綜之韋下虛二寸牀底以板鋪之勿
令通風子面嵌下與大牀平一頭施轉軸子面底設一
拐撐分為五刻子面首挂一枕若欲兀坐即撐起令子
面直上便可靠背以枕承腦欲稍偃則退一刻即與大
牀平矣凡飲酒飯後不宜便臥當倚牀而坐稍倦則稍
偃之困即放平而臥使一童移撐高下如意不須移身
可以盡四體之適大牀兩椽有二尺餘前後鑿二竅孔
為直几二其下為筍欲倚手則嵌几於竅孔中
榻
服虔通俗文牀三尺五曰榻逸雅長狹而卑曰榻言
其鵪榻然近地也小者曰獨坐主人無二獨所坐也
物原呂望作榻謝承漢書羊茂字季實為東海郡守
夏處單板榻事物紺珠夢友李建勲湘竹榻名起
居器服箋榻高九寸方圓四尺六寸三面靠背後背少
高如傍置之佛堂書齋閑處可以坐禪習静共僧道談
元甚便斜倚又曰彌勒榻列仙傳修羊公在華陰山
石室中有懸石榻臥其上石盡穿陷
屏風
總論器物叢談屏風所以障風亦所以隔形者也古
者扆之遺象又牀屏施之於牀枕屏施之於枕物原
夏禹作屏三禮圖屏風之名出於漢世故班固之書
多言其物然其原起於周也禮記天子外屏諸侯内
屏周禮掌次設皇邸鄭元注邸後板也其屏風邸染
羽像鳳凰以為飾禮記天子設斧依於戶牖之間左
右几鄭注依如今綈素屏風也有繡斧文所以示威也
漢嚴助𫝊負黼依師古注白與黑畫為斧文謂之黼
也依讀曰扆扆形如屏風而曲之畫以黼文張於牖間
鄭元注蕭之言肅也牆謂屏也君臣相見之禮至屛
而加肅敬焉是以謂之蕭牆古今注罘罳屏也漢文
帝紀又作伏思君朝行至内屏思惟故曰罘罳顔延
年詩踟躕清防密注清防屏風也禮記注容如牀頭
小曲屏風用以自防蔽司馬法其軍容不入國國容不
入軍
古屏風史記注荆軻左把秦王右揕其胸姬人鼓琴
曰羅縠單衣可裂而絶八尺屏風可超而越鹿盧之劍
可負而拔王奮袖而去西京雜記武帝為厠寳屏風
設於桂宮漢武故事上起神屋扇屏悉以白琉璃作
之光照洞徹郭子横洞冥記上起神明臺雜玉為龜
甲屏風拾遺記漢董偃常臥延清之室設火齊屏風
西京雜記趙合德遺飛燕雲母屏風琉璃屏風合德
所居昭陽殿中設木畫屏風文如蜘蛛絲縷謝承後
漢書鄭宏為太尉時舉第五倫為司空班次在下每正
朔朝見宏曲躬自卑上問知其故遂聽置雲母屏風分
隔其間由此為故事三輔決錄何敞為汝南太守章
帝南巡過郡有雕鏤屏風為帝設之命侍中黃香銘之
曰古典務農雕鏤傷民忠在竭節義在修身魏志太
祖平柳城頒所𫉬器物有素屏風持以賜毛玠曰君有
古人之風故賜君古人之服記事珠吳主亮命工人
潘芳作金螭屏風古今注作琉璃屛風鏤祥物一百三
十種種種有生氣一日與夫人戱觸屏墜其一鳳頃之
飛去陸龜蒙小名錄吳主孫亮有四姬為作綠琉璃
屏風甚薄而徹每月下清夜舒之使四姬坐屏風内而
外望之如無隔晉東宮舊事皇太子納妃有牀上屏
風十二牒銀鉤鈕梳頭屏風二十四牒地屏風十四牒
銅環鈕晉書吳𨼆之為度支尚書以竹蓬為屏風坐
無氈席宋元嘉起居注十六年御史中丞劉楨奏風
聞前廣州刺史韋朗於廣州所作銀塗漆屏風二十三
牀又綠沉屛風一牀請以見事追朗前所居官南史
齊文惠太子鎮雍州時有盜𤼵楚王冡𫉬玉屛風吳
均齊春秋宜都王鏗年十歲與吉景曜商略先言往行
左右誤排柟瘤屏風倒壓背色貌不異言談不輟徐
堅初學記梁簡文帝謝啟云奉宣勅旨垂賚碧慮棋子
屏風二十牒事物紺珠鑑屏隋煬帝鑄方鏡作酉
陽雜俎安禄山恩寵莫比錫賚無數其所賜品目有八
角花鳥屏風杜陽編元載嘗造芸暉堂戶牖内設懸
黎屏風本楊國忠之寳也屏上刻前代美人妓樂之形
外以玳瑁水犀為押絡以真珠瑟瑟其為精妙殆非人
工所及清異錄王元寳起高樓以銀鏤三稜屏風代
籬落密置香槽香自花鏤中出號含薰閣清異錄成
德節度王鎔求長生不死日延異人方士坐邃宇映水
精金脉屏風焚香謂飛昇可致清異錄京城北醫者
孫氏有木頰小石屏石色赤綠上有正白如蒙頭坐僧
頗類真京人相沿號玉羅漢屏倦游錄凡視五色皆
損目唯黑色無損李氏有江南日中書皆用皂羅糊屏
風所以養目也元氏掖庭記帝為英英起采芳館於
瓊華島内設六角雕羽之屏妮古錄高昌正臣博古
好雅其處之室凡可以供清玩者莫不畢具石屏其一
也石方廣僅尺其文如董北苑僧巨然破墨用筆命曰
江山晩思柯九思記書其背而刻之此屏石色澄碧今
在雨花庵中事物原始零陽白鶴山有石屏其紋有
雲月波瀾龍鳳之狀七修類藁古有硬屏風而無軟
屏風今圍屏也弘治間倭國入貢來使送浙鎮守杭人
遂能之
書畫屏風王琰宋春秋明帝性多忌諱亦惡白字屏
風書古來名文有白字輙易元黃朱紫隨宜代焉唐
書房元齡集古今家誡書於屏風唐書憲宗著書十
四篇號前代君臣事迹書於六曲屏風三禮圖扆縱
廣八尺畫斧文而無柄設而不用今之屏風皆有畫飾
其遺象也劉向七略别錄臣向與黃門侍郎歆所校
烈女傳種類相從為七篇以著禍福榮辱之效是非得
失之分畫之於屏風四堵鄴中記石季龍作金鈕屈
膝屏風衣以白縑畫義士仙人禽獸之象高施則八尺
下施則四尺或施六尺隨意所欲也唐書高祖皇后
竇氏父毅在周為上柱國尚武帝姊長公主嘗謂主曰
此女有竒相何可妄與人因畫二孔雀屏間請婚者射
中目則許之高祖最後射各中一目遂歸高祖本草
唐世多畫貘作屏丹鉛總錄唐人好畫蕃馬於屏風
間詞云細草平沙蕃馬小屏風是也清異錄幈宮孟
蜀高祖晩年作以畫屏七十張關百紐而鬭之用為寢
所春明退朝錄太常寺舊在興國坊今三班院是也
景祐初燕侍郎肅判寺廳事畫寒林屏風時稱絶筆
錦繡萬花谷玉堂兩壁有巨然畫山董羽畫水宋宣獻
公為學士時燕穆之復為六幅山水屏寄之乃置於中
門山堂肆考邵康節過友人家晝卧見其枕屏畫小
兒題詩其上云遂令高臥人欹枕看兒戲
屏異楊太真傳有一屏風名虹霓雕刻前代美人之
形可長三寸許其間執玩之器與衣服皆用衆寳雜厠
而成乃隋文帝所造賜義成公主墮在北胡貞觀初滅
胡與蕭后同歸中國上因而賜妃歸衛公楊國忠家安
於高樓上國忠日午嘗偃息其下纔就枕而屏風諸女
悉皆下牀前各通所號云裂繒人也定陶人也穹廬人
也當壚人也亡吴人也步蓮人也桃源人也斑竹人也
奉五官人也温肌人也曹氏投波人也吳宫無雙返香
人也拾翠人也竊香人也金屋人也解佩人也為雲人
也董雙成也為烟人也畫眉人也吹簫人也笑躄人也
垓中人也許飛瓊也趙飛燕也金谷人也小鬢人也光
髮人也薛夜來也結綺閣人也扶風女也國忠雖閉目
歴觀見之而身體不能動口不能𤼵聲諸女各以物列
坐遞呈本藝訖一一復歸屏上國忠方醒惶懼遽走下
樓貴妃知之亦不欲見焉禄山亂後其物猶存在元載
家後不知所在酉陽雜俎元和中有士人因醉臥廳
中及醒見古屏上婦人等踏歌曰長安兒女踏春陽無
處春陽不斷腸舞袖弓腰渾忘却蛾眉空帶九秋霜其
中雙鬟者問如何是弓腰歌者乃反首髻及地勢如規
焉士人驚懼因叱之忽然上屏
簾(附簾押)
總論物原周公作簾風俗通戶帷為簾揚雄方
言宋魏陳楚江淮之間箔謂之筁或謂之麴自關而西
謂之箔南楚謂之篷箔廣雅㡙&KR0008;㡘也器物叢談
簾之為言廉也自障蔽為廉恥也一名筁一名箔稗
史類編莊子曰有張毅者高門懸箔無不走也而談藪
有戶下懸簾明知是箔則懸箔即簾矣荀子有局室蘆
簾之文由此推之疑三代物禮曰天子外屏諸侯内屏
大夫以簾士以幃書敘指南帝母垂簾曰雲簾晉
東宮舊事簾箔皆以青布緣純南史梁夏侯亶為九
列家貧而好置樂妓無衣裝飾客至即令隔簾奏曲時
人以簾為夏侯妓衣山堂肆考席箕草可為簾見王
建邊塞詩
古人簾拾遺記越王有美女二人一名夷光一名修
明以貢於吳吳王處以椒華之房貫細珠為簾幌朝下
以蔽景夕捲以待月漢武故事上起神屋以白珠為
簾箔玳瑁壓之象牙為篾洞冥記漢武帝元鼎元年
起招&KR0726;閣於甘泉宫西編翠羽麟毫為簾西京雜記
漢諸陵寢皆以竹為簾簾皆為水紋及龍鳳之像又昭
陽殿織珠為簾風至則鳴如珩珮之聲三秦記明光
宫以金玉珠璣為簾箔謝綽宋拾遺戴明寳歷朝寵
倖家累千金大兒驕淫為五色珠簾明寳不能禁隋
遺錄煬帝時蒲澤國進蔽日簾以負山蛟睫紉蓮根絲
貫小珠間睫編成雖曉日激射而光不能透採蘭雜
志張說於元宵召諸姬共宴苦於無月夫人以雞林夜
明簾懸之炳於白日夜半月出惟說宅無光簾奪之也
清異錄人家畜一簾紫赤色人自簾間自外望之繞
身有光云得於天寳之亂蓋宫禁物也後歸於渾咸家
有貴臣識之曰此瑞英簾耳杜陽雜編同昌公主有
却寒簾類玳瑁斑有紫色云却寒鳥骨所成也設之辟
寒
簾押元經世大典親王納妃公主下降皆有銀蒜簾
押幾百雙丹鉛總錄蔣捷白紵詞早是東風作惡旋
安排一雙銀蒜鎮羅幕銀蒜鑄銀為蒜形以押簾也
帷帳(附流蘇幄幔)(帳鈎幕帳竿帟幌)(幬障帷步)(幨)
總論物原軒轅作帷帳逸雅帳張也張施於牀上
也小帳曰斗帳形如覆斗也史記漢孝文帝所幸慎
夫人帷帳不得文繡以示敦朴王忱魏書魏太祖雅
性節儉帷帳壊則補衲風俗通俗說帷帳不可作衣
令人病癘原始撒帳始於漢武帝非始於翼奉也李
夫人初至帝迎入帳中共坐歡飲之後預戒宫人遥撤
五色同心花果帝與夫人以衣裾盛之云得多得子多
也
古人帳黃帝内傳王母為帝設九真十絶妙帳田
俅子堯時有獬豸緝其毛為帝帳逸周書王會解成
周之會墠上張赤奕陰羽注陰鶴也以鶴羽飾帳也奕
帳也瀨鄉記注老君碧複帳孔子青複帳漢武故
事上以流璃珠玉明月夜光雜錯天下珍寳為甲帳次
為乙帳甲以居神乙以自居拾遺記董偃常臥延清
之室以畫石為牀上設紫琉璃帳飛燕外傳有五成
金霞帳九霞帳又趙后報婕妤以雲錦五色帳婕妤泣
謂帝曰非姊賜我死不知此器又帝為趙后開遠條館
賜紫茸雲氣帳漢官儀尚書郎入直中官供錦帳青
縑帳漢書馬融常坐高堂施絳紗帳前授生徒後列
女樂弟子以次相傳鮮有入其室者漢書注韋昭曰
竹皮筠也今南夷取竹幼時績以為帳魏略大秦國
出金織成帳外國傳斯條國王作白珠交結帳晉
書謝尚為江夏相都督始到官郡府以布四十疋為尚
造烏布帳尚壊之以為軍士襦袴鄴中記石虎冬月
用明光錦以白縑為裏名複帳帳之四角安純金銀鑿
鏤香爐爇以百和香帳頂安金蓮花中縣金箔織成錦
囊春秋施錦帳表以五色絲為裌帷夏用丹紗羅或綦
文丹羅或縠文羅為單帳採蘭雜志謝靈運有帳曰
辟塵南史宋庾仲文就劉道錫索嫁女具得細葛斗
帳等物南史齊高帝於内殿施黃紗帳南史東昏
侯所愛潘貴妃名玉兒帝為起玉夀殿中作飛仙帳四
面綺繡窗間盡畫神仙南史梁武帝衣布衣木綿皂
帳朝野僉載隋煬帝巡狩北邊作大行殿七寳帳容
數百人飾以珍寳光輝洞徹引匈奴啟民可汗宴會其
中可汗恍然疑非人世之有隋遺錄煬帝迷樓設四
寳帳一曰散春愁二曰醉忘歸三曰夜酣香四曰延秋
月皆寳所成也北山移文蕙帳空兮夜鶴怨孔六
帖則天皇后常御紫宸殿施慘紫帳唐書武后起望
仙臺設玳瑁帳知命錄李嶠當則天朝拜相帝幸宅
見臥青絁帳賜御用繡羅帳嶠臥不安席明日奏少時
相者謂不當華欲用舊帳五行志武后時嬖臣張易
之為母阿臧作七寳帳有魚龍鸞鳳之形明皇雜錄
帝友愛至厚殿中設五幄與諸王處號五王帳陳鴻
長恨𫝊褰九華帳唐書楊國忠當國引酷吏吉温拜
京畿關内採訪使安禄山敇吏設白紬帳于傳以俟命
唐明皇雜錄楊國忠鏁子帳希世之寳時人莫能計
其直史諱錄穆宗宫中花開以重頂帳蒙蔽欄檻
孔六帖同昌公主堂中設連珠之帳續真珠為之也
唐書元載寵姬薛瑶英載為設金絲帳處之杜陽編
元載紫綃帳得於南海溪洞之帥首即鮫綃類也輕疎
而薄如無所礙雖當時凝寒風不能入盛夏則清凉自
至其色𨼆𨼆或不知其帳也謂載臥内有紫氣演繁
露唐人昏禮多用百子帳特貴其名與昏宜而其制度
則非有子孫衆多之義盖其制本出戎虜特穹廬拂廬
之具體而微者耳棬柳為圈以相連鎻可張可闔為其
圈之多也故以百子總之亦非真有百圈也其施張既
成大扺如今尖頂圓亭子而用青氈通冒四隅上下便
於移置耳楓窗小牘禁中大婚用百子帳以錦繡織
成百小兒嬉戱狀清異錄顯德中創行尊重纈淡墨
體花深黃工部郎陳昌達好緣飾家貧貨琴劍作纈帳
一具虎苑饒王徐知諤嘗遊秫山除地為廣場編虎
皮為大帷率僚屬會其下號曰虎帳孔六帖閩王鏻
命錦工作九龍帳清異錄蜀主孟知祥有皇明帳不
知所自深淺紅恐是鮫綃之類於皺紋中有十洲三島
象施之大小牀皆稱此為怪耳夜則粲錯如金箔狀㫤
敗失所在吳越備史錢鏐武肅王夫人嘗以王寢帳
隳裂造青練帳將易之王曰作法於儉猶恐為奢卒不
用事物原始范文正公夜讀書於帳中帳頂如墨色
後以示子孫謂之墨色帳南游記舊王介甫以天下
樂錦為帳嫁女仁宗聞之遂捨為佛帳元氏掖庭記
帝為英英設浮香細鱗之帳
㫋帳漢書注穹廬氈帳也其形穹隆故曰穹廬唐
書吐蕃處於大氈帳中名曰拂廬高宗永徽五年吐蕃
獻之高五丈廣袤二十七步其後豪貴稍以青絹布為
之顔氏家訓江南不謂有千人氈帳及來河北不謂
有二萬斛船演繁露白樂天有青氈帳詩
紙帳起居器服箋紙帳用藤皮繭紙纏於木上以索
纏緊勒作皺紋不用糊以綫折縫縫之頂不用紙以稀
布為頂取其透氣或畫以梅花或畫以蝴蝶自是分外
清致
流蘇摰虞决疑要注天子帳以流蘇為飾左思吳
都賦張組帳設流蘇注組繡色也流蘇者五色羽飾帷
而垂之也鄴中記石虎冬月施蜀錦流蘇斗帳四角
安純金龍頭銜五色流蘇倦游錄流蘇者乃盤綫繪
繡之毬五彩錯為之同心而下垂者也丹鉛總錄倦
游錄述流蘇之制但云五綵同心而下垂者莫能言其
始黃公紹書林亦止引晉書割流蘇為馬帴皆後世幃
帳間所懸耳古者流蘇蓋樂器之飾前漢書禮樂志薛
瓚注作流遡周禮金鐲節鼓鄭元注云後世合宮懸用
之而有流蘇之飾樂器而用以為幃帳之懸則自晉以
後始也
帳鉤藻林楚辭云曲瓊帳上玉鈎也六朝云桂鉤亦
帳鉤也陳王金被馬秦女桂為鉤西京雜記廣川王
𤼵魏哀王冡得石牀方七尺有銅帳鉤一具或在牀上
或在地下似是帳糜朽而銅鉤墮落隋史蘇威參掌
朝政見宮中以銀為幔鉤因盛陳節儉之美以諭上上
為改容
帳竿南史宋蒼梧王在東宮五六歲能緣漆帳竿去
地丈餘
幬說文帳張也一曰幬楚辭翡帷翠幬飾高堂些
南史宋武節儉過人張妃房唯碧綃蚊幬
帷事物紺珠帷圍也以自障圍也軒轅制說文在
旁曰帷三禮圖四旁及上曰帷韻略帷單帳也
禮天官幕人注組綬所以繫帷史記孔子見衛夫人
夫人在絺帷中而拜王子年拾遺記吳王孫權趙夫
人善畫巧妙無雙權展紫綃之帷夫人曰此不足貴妾
欲窮思慮能使下綃帷而清風自入視外無有蔽礙列
侍飄然自凉若御風而行晉書有司奏太極殿廣室
施絳帳帝曰漢文集上書皂囊為帷遂令冬施青布夏
施青練帷帳晉書穆帝永和元年正月皇太后設白
紗帷於太極殿抱帝臨軒晉東宮舊事太子納妃用
青布碧裏梁下幃各一紺絹青布窗戶幃各一書敘
指南御帷曰緹帷緹丹黃色山堂肆考許旌陽學道
於丹陽黃堂嘗以五色錦帷飛還故宅
幨逸雅牀前帷曰幨言幨幨而垂也東宫舊事皇
太子納妃有綠絹綺牀幨二
幄小爾雅覆帳謂之幄三禮圖上下四旁悉周曰
幄幄大帷也周禮注四合象宮室曰幄王所居之帳
也釋名幄屋也以帛衣板施之形如屋也左𫝊衛
侯為虎幄於藉圃注於藉田之圃新造幄幕皆以虎獸
為飾漢舊儀祭天有紺幄帳漢書禮樂志照紫幄
注紫幄饗神之幄也帳上四下而覆曰幄唐輦下歲
時記長安士女游春野步遇名花則設席藉草以紅裙
逓相插掛以為宴幄其奢逸如此
幔事物紺珠幔漫也漫相連綴也周制器物叢談
幔帷之屬止一面山堂肆考幔圍似城故曰幔城
裴景仁前秦記苻堅時韋逞母宋氏傳其父業得周官
音義於是就宋立講室書堂生徒百二十人隔綘幔而
授業焉拜宋爵號宣文君賜侍婢十人酉陽雜俎北
方婚禮用青布幔為屋謂之青廬於此交拜行禮
帟釋名小幕曰帟張在上帟帟然也三禮圖坐上
承塵曰帟藻林帟平帳也
幕說文在上曰幕藻林幕帳裙也周禮幕人掌
帷幕幄帟綬之事歸藏啟室昔者女媧氏張雲幕
拾遺記漢武帝好微行於池傍遊宫以漆為柱鋪元綈
之幕器服乘輿皆尚黑色李陵書韋㡚毳幕以禦風
雨洞冥記末多國織鳳毛錦以為帷幕沈約宋書
居青油幕下韻府碧油幢軍中幕帳北史魏賜阿
那環黃芇幕六張天寳遺事長安貴家子弟每至春
時游宴供帳於園圃中隨行載以油幕或遇陰雨以幕
覆之盡歡而歸杜陽雜編咸通中同昌公主有瑟瑟
幕謂其幕色如瑟瑟闊三丈長一百尺輕明虛薄無以
為比向空張之則疎朗之紋如碧絲之貫真珠雖大雨
暴降不能濕溺云以鮫人瑞香膏傅也事物紺珠黎
幕黎人拆中國綿絲間木綿桃織成幅聮為幕
幌北堂書鈔晉惠帝起居注有雲母幌又華延雋云
洛陽城十八觀皆籠雲母幌鄴中記石虎太武殿西
有崑華殿閣上輙開大窗皆絳紗幌
步障晉東宮舊事皇太子納妃有絲布裹步障三十
里晉書石崇與王愷奢靡相尚愷作紫絲步障四十
里崇作錦步障五十里敵之列女傳謝道韞為王凝
之妻凝之弟獻之嘗與賓客談論詞理將屈道韞遣婢
白獻之欲為小郎解圍乃施青綾步障自蔽申獻之前
議客不能屈南史齊東昏侯在位置射雉場二百九
十六處翳中帷帳及步障皆袷以綠紅錦南史波羅
婆步障梁天監中于闐所獻李德裕次柳氏舊聞天
寳中安禄山每來朝上特異待之為置坐於殿偏而張
金雞幛其來輙賜坐
格致鏡原卷五十三
