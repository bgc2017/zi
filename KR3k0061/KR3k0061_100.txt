格致鏡原卷一百大學士陳元龍撰
昆蟲𩔖(五)
蝸(附蜒蝣)
爾雅疏蚹蠃一名螔蝓郭云即蝸牛也按本草蝸牛陶
注云生山中及人家頭形似蛞蝓但背負殼爾山海
經注僕纍蝸牛也古今注蝸牛陵螺也形如螔蝓殼
如小螺白色生池澤草木間頭有兩角行則觸警則縮
首尾俱能藏入殼中盛夏日則自懸樹葉下以其有兩
角故名牛一名土蝸一名附蠃野人謂圓舍如蝸牛故
曰蝸舍亦曰蝸牛之子舍蝸殼婉轉有文章絞縳為結
似螺殼文故曰螺縛童子結髮亦曰螺髻亦謂其形似
螺殼也莊子注李云蝸蟲有兩角俗謂之蝸牛三蒼
云小牛螺也俗名黃犢埤雅蝸肉中醢内則曰蝸醢
是也蝸涎規蝎每為蝸牛所食先以涎畫地規之蝎不
復去南方積雨蝸涎書畫屋壁悉成銀迹酉陽雜俎
睿宗為冀王時寢壁間蝸迹成天字掃之數日如初及
即位雕玉鑄金為蝸形置道釋像前
蜒蝣山堂肆考蛞蝓俗呼涎牛又名蜒蝣身有涎好
游下濕處頭有二角如蝸牛而無殼格物總論有二
角身止一段肉而無殼者謂之蛞蝓本草蛞蝓一名
陵蠡一名附蝸一名蠡牛亦曰瓜牛事物原始蛞蝓
二角蝸牛四角兼背有殼肉負而行則蛞蝓蝸牛是二
物矣
蠐螬
通志蠐螬糞土中大白蟲也本草一名蟦蠐一名蜰
齊一名勃齊埤雅蟦蠐在糞草中外黃内黑亦或謂
之蠐螬也大者如足大指以背行乃駛於脚造化權輿
云蛇豸腹竄蠐螬背行今俗謂之蠀螬方言曰蠀螬謂
之蟦本草蜰蠐一曰乳齊一曰應條又名地蠶狀似
蠶而大身短足長有毛以背滚行捷於足皆濕熱氣薰
烝所化宋齊丘言燥濕相育不母而生久則羽化去
三教珠英蒿成蠐螬庶物異名疏蠐螬莊子云烏足
根所化淮南云黍成論衡云蠐螬化為復育復育轉而
為蟬方書蠐螬烝熟食眀目擣生汁滴入目中去瞖
障宣室志蠐螬嘗化一白衣美丈夫自言齊人曹氏
子
蝤蠐
埤雅蝎一名蝤蠐一名蛣&KR1298;佶屈曲貌以形舉也爾
雅疏蝎之在木中者方言云關東謂之蝤蠐梁益之間
謂之蝎上文蝎蛣&KR1298;郭云木中蠧下文蝎桑蠧郭云即
蛣&KR1298;然則蝤蠐也蛣&KR1298;也桑蠧也蝎也一也以其白而
長故詩人以比婦人之頸碩人云領如蝤蠐是也埤
雅蝤蠐生於木中内外潔白符子所謂石生金木生蝎
是也本草蝤蠐食木心穿如錐刀身長足短口黑無
毛節至春羽化為天牛
螳蜋
禮記仲夏之月螳蜋生鄭注螳蜋螵蛸母也爾雅疏
不過一名蟷蠰一名蟷蜋方言譚魯以南謂之蟷蠰
三河之域謂之螳螂燕趙謂之蝕肬齊把以東謂之馬
穀說文螳蜋一名蚚父呂覽高誘注螳蜋世謂之
天馬以其驤首奮臂頸長而身輕其行如飛有馬之象
埤雅螳蜋有斧蟲也兗人謂之拒斧其臂如斧奮之
當轍不避捕蟬而食執木葉以自蔽蟬將去而未飛為
之一前一却莊子曰螳蜋執翳而搏之見得而㤀其形
蓋謂是也世云螳蜋所執之翳可以蔽形正字通螳
蜋羽蟲之摯者搖肩搜食他蟲翼下紅翅如裙裳俗謂
織絹娘腹中有二蟲如黑線江東呼石蜋又名齕肱
𩔖從螳蜋之氣含之生火韓詩外傳齊莊公出獵有
螳蜋舉足將搏其輪問其御曰此何蟲對曰此螳螂也
為蟲知進而不知退不量力而輕就敵公曰此為天下
勇蟲矣廻車避之勇士歸焉七修𩔖藁螳蜋草蟲也
飲風食露感一隂之氣而生能捕蟬而食故又名殺蟲
曰天馬言其飛捷如馬也曰斧蟲以前二足如斧也尚
名不一各隨其地而稱之深秋生子於林木間一殼百
子至此時則破殼而出藥中桑螵蛸是也鄰幾雜志
吴春卿云往年學中置一桑螵蛸於筆格上一旦撲緣
者無數檢月令視之乃螳蜋生月日也孫炎爾雅正
義螳蜋深秋乳子至夏之初乃生是也亦生百子如螽
斯云爾雅疏螳蜋子一名蜱蛸一名䗚蟭一名螵蛸
蜣蜋
古今注蜣蜋能以土苞屎轉而成丸團正無邪角一名
蛣蜣一名轉丸一名弄丸莊子蛣蜣之智在於轉丸
抱朴子玄蟬潔饑不羡蜣蜋穢飽關尹子蜣蜋轉
丸丸成而精思之而有蝡白者存丸中俄去殼而蟬彼
蜣不思彼蝡奚白埤雅衝波𫝊曰蛣蜣無鼻而聞香
黑甲翅在甲下五六月之間經營穢場之下車走糞丸
一前挽之一後推之若僕人轉車久之輙羽化如尸解
仙去也格物論蜣蜋蛣蜣也黑甲蟲噉糞一種大者
名胡蜣蜋身黑而光腹翼下有小黃子附母而飛行晝
不出而夜出至人家庭戶中見燈光則飛来一種小者
身黑而暗晝出而夜不出生長沙池澤中狐遇之必盡
食之醫家以鼻頭扁者為良或又以鼻高目深者為良
即所謂胡蜣蜋也庶物異名疏天柱蜣蜋也見說文
本草蜣蜋一名推車客鐵甲將軍一名黑牛兒俗呼
矢甲方書蜣蜋治瘈瘲癲&KR0858;狂陽驚癎凡箭鏃入骨
用巴豆微炒同蜣蜋搗塗𤼵癢癢極拔鏃愈
諸蟲(附無名蟲)
埤雅蠋大蟲如指似蠶一名厄爾雅翼蠶百萬為族
蠋則獨行故詩以比獨宿者管子夫龍欲小則化為
蠶蠋廣志藿蠋有五采者香槐蠋五采有角者甚臭
山堂肆考蚿一名蛆渠一名馬蚰一名馬蛦一名蛝
一名緯骨蟲一名百節蟲一名刀環蟲一名商距一名
馬軸一名馬陸身如槎節節有細蹙文盖百足蟲也莊
子曰䕫憐蚿蚿憐蛇言䕫以少而羡多蚿以有而羡無
盖蛇無足䕫一足蚿百足博物志馬陸萬足蟲蚿之
大者又名馬軸中斷成兩段頭尾各行而去事物紺
珠飛蚿長五六寸夏月登樹鳴冬則蟄說文雖蟲名
似蜥蜴而大淮南子蝔知雨至世謂之猥狗知天雨
則預於草木及橋下乾處藏其身矣物𩔖相感志䘅
(乃代反)淮南子曰兔齧為䘅許慎云兔所齧沬著者為䘅
如蝱而斑色能齧人墨客揮犀&KR0008;蟲狀似蟬形小而
扁隱屋壁及書冊中前有兩長足似蟹螯觸後則旁行
觸前則却行有鄭房秀才因揭策見之指撥之為所螫
遇良醫治之曰此名惡颯不治殺人通雅&KR0008;音最即
蝁蠚之名物𩔖相感志蛘其狀𩔖蜥蜴在水中能吞
人吞人之後浮出水上若昏醉之狀土人知其食人必
醉伺以殺之續明道雜志黃州雨後泥中有蟲如細
蚓長尺餘土人謂之蠱言或人踐之至其所踐處皆坼
裂五嶽游草一種令人胃中生土一塊土内生稻芒
針刺心而死名稻田蠱北邊亦有之事物紺珠十二
時蠱出南海似大蜥蜴一日一夜随十二時變其色乍
赤乍黃傷人立死墨客揮犀凡夜食必以燭余一夕
大醉渴甚取水將飲聞水中有聲急呼燭觀之得一蟲
如蚯蚓細而長問左右曰水蠱蟲也入腹中食人腸胃
楊慎外集隋書志云江南之地多蠱以五月五日聚
百種蟲大者至蛇小者至蝨合置器中令自相啖因食
入人腹内食其五臟死則其産移蠱主之家若盈月不
殺人則畜者自踵其害累世相𫝊不絶自侯景之亂殺
戮殆盡蠱家多絶既無主人故飛游道路中之則殞焉
今此俗移於滇中每遇亥夜則蟲飛出飲水其光如星
鮑照詩所謂吹蠱痛行暉也予親見之范石湖集蠱
毒在上則服升麻吐之在腹則服鬱金下之或合升麻
鬱金服之不吐則下李巽巖侍郎燾為雷州推官鞠獄
得此方活人甚多搜神記曇游道人清苦沙門也剡
縣有一家事蠱人噉其食飲無不吐血死游嘗詣之主
人下食游依常呪願一雙蜈蚣長尺餘便於盤中跳走
游便飽食而歸安然無他風俗通恙毒蟲也喜傷人
古人草居露宿相勞問曰無恙廣韻恙噬蟲善食人
心也史通春秋莊公二十九年有蜰劉歆以為蜰負
蠜也劉向以為非中國所有南越盛暑男女同川澤淫
風所生是時莊取齊淫女為夫人既入淫於兩叔故蜰
至山堂肆考蜰能飛本生於草八九月知寒多入人
家屋中逃避好以清旦入田中吸稻花日出則散去
爾雅疏蜚一名蠦蜰有云蜚蠦一名蜰者非也此蟲一
名負盤有以為即負蠜者因草蟲負蠜相涉而誤也
韓非子蟲有蚘者一身兩口爭相齕也遂相食因自殺
巢元方病源伏蟲長四寸羣蟲之主蚘蟲長五六寸
至一尺發則心腹作痛白蟲長一寸色白頭小令人腰
疼肉蟲狀似爛杏令人煩悶肺蟲狀如蠶令人咳嗽胃
蟲狀如蟇令人嘔逆弱蟲亦名膈蟲狀如瓜瓣令人多
唾赤蟲狀如生肉動作腹鳴蟯蟲至微形如菜蟲居腸
中令人生癰疽疥&KR0630;諸蟲皆依腸胃間氣實則不為害
虚則變生諸疾也草木子疥有蟲使眀者針而取之
其大不以半粟也膚革完全乃因人氣血不和而化生
者續博物志有小蟲至微而響甚尋之卒不可見號
竊蟲大如半胡麻有兩角白色振其頭則有聲孟康朝
作賦比之鬼魅物𩔖相感志嚮蟲人行山慮迷取一
枚握手中行路不迷庶物異名疏泥無骨蟲也在水
則活失水則醉如泥然故少陵詩先拚一飲醉如泥
蟫史泥一名沙噀正字通豉蟲大如豆光黑浮游水
面葛洪肘後方治射工毒成瘡口不能語用豉母蟲一
枚口中含之即瘥本草會編蠟蟲食冬青樹汁久而
化為白脂粉敷樹枝人謂蟲屎著樹而然至秋刮取以
水煮溶濾置冷水則凝結成塊炙文理如石膏而瑩徹
可和油作燭羣芳譜蠟蟲微時白色大如雞虱作蠟
及老則赤黑色乃結苞於樹枝初若黍米大入春漸長
大如雞頭子紫赤色纍纍抱枝宛若樹之結實盖蟲將
遺卵作房正如雀壅螵蛸之𩔖俗呼為蠟種亦曰蠟子
子内皆白卵如細蟻一包數百凡寄子皆於夏前三日
内從樹上連枝剪下去餘枝獨留寸許令抱木或三四
顆乃至十餘顆作一簇或單顆亦連枝剪之剪訖用稻
穀浸水半日許漉取水剝下蟲顆浸水中一刻許取起
用竹箬虚包之大者三四顆小者六七顆作一包紉草
束之置潔淨甕中若隂雨頓甕中可數日天熱其子多
併出宜速寄之寄法取箬包剪去角作孔如小荳大仍
用草繫之樹枝間其子多少視枝小大斟酌之枝大如
指者可寄枝太細幹太粗者勿寄寄後數日間鳥来啄
箬包攫取子勤驅之天漸暖蟲漸出包先緣樹上下行
若樹根有草即附草不復上又防蟻食蟲故樹下須芟
刈極淨次行至葉㡳棲止更數日復下至枝條齧皮入
咂食其脂液因作花狀如凝霜白獺髓廣中韶陽屬
邑鄉中有乳蟲一名土蛹其法掘地成窖以粳米粉鋪
入窖中覆以草壅以糞候雨過氣烝則發開粉化成蛹
如蠐螬狀取蛹作汁和粳粉烝成乳食味甚甘五侯
鯖絲蟲生南寕横州食楓葉能作絲光眀如琴絃淮
南萬畢術竹蟲飲人自言其誠高誘注以竹蟲三枚竹
黃十枚和勻每用一大豆許燒入酒中令人飲之勿至
大醉叩問其事必得其誠也正字通樟蟲入醋死引
其腹中筋長丈餘閩人用以緣蒲葵扇名曰蠶絲廣
博物志肅慎氏之國有蟲獸首蛇身名曰琴蟲洪武
正韻強米中蟲爾雅疏米穀中蠧小黑蟲江東謂之
[加虫]建平人呼䖹五雜組余行部至安丘一門人家取
草蟲有子者煠黃色入饌余詫之歸語從吏云此中珍
品也名蚰子縉紳中尤雅嗜之祝允明野記公牒列
海味名有毛蛵竹蛵演繁露方言曰蠀&KR2104;謂之尺蠖
郭璞釋之曰步屈也步屈云者一步一屈也多在桑上
其體質似蠶色灰褐而身瘦長其腹下兩頭有足足亦
如蠶每欲進步先聚屈其體前後幾相連著而脊背橋
起直如笄釵兩頭環曲之處也此其所以為屈也已屈
而聚聚已而舒則遂寸寸前進是其所以為伸也吾鄉
俗呼度(音鐸)蟲度者蠖音之訛也埤雅尺蠖一名蝍&KR2104;
似蠶而絶小行則促其腰乃能進步食葉老亦吐絲作
室舊說尺蠖之繭化而為蝶亦猶蛹之變蛾也亢桑
子夫俗隨國政之方圓猶尺蠖之於葉也食黃則身黃
食蒼則身蒼搜神記南方有蟲名&KR1874;&KR1599;一名&KR0008;蠋又
名青蚨形如蟬而稍大味辛美可食生子必依草葉大
如蠶子取其子母即飛来不以遠近雖潛取其子母必
知處以母血塗錢八十一文以子血塗錢八十一文一
云母塗錢子塗貫每市物或先用母錢或先用子錢皆
復飛歸輪轉無已故淮南萬畢術以可還錢名曰青蚨
爾雅蜉蝣渠略郭璞注似蛣蜣身狭而長有角黃黑色
叢生糞土中朝生暮死豬好食之邢昺疏南陽以東曰
蜉蝣梁宋之間曰渠略淮南子蜉蝣不食不飲二日
而死詩疏蜉蝣方土語也通謂之渠略似甲蟲有角
大如指長三四寸甲下有翅能飛夏月隂雨時地中出
今人燒炙噉之美如蟬也樊光曰是糞中蝎蟲隨雨而
出朝生而夕死埤雅蜉蝣似天牛而小翕然生覆水
上尋死隨流朝生暮殞有浮游之義故曰蜉蝣也本
草衍義蛜蝛濕生蟲也多足色如蚓背有横文蹙起大
者長三四分磚甃及下濕處多有之埤雅伊威甕器
㡳蟲形似白魚而大爾雅曰伊威委黍一名鼠婦食之
令人善淫術曰鼠婦淫婦是也亦曰鼠負一名鼠姑或
謂之鼠粘鼠婦猶鼠姑也鼠粘猶鼠負也因濕化生今
俗謂之濕生鄭箋蛜蝛家無人則生本草蛷螋似
小蜈蚣青黑色長足能溺人影一名蠼螋或曰蛷螋長
一寸身有毛長五六分脚多而甚細居屋壁間遇人影
輙糞之糞著即生瘡如短狐之溺影也爾雅螾&KR2602;入
耳注蚰蜒象蜈蚣黃色而細長案方言云蚰&KR2259;自關而
東謂之螾&KR2259;或謂之入耳或謂之䗅&KR2785;趙魏之間或謂
之蚨虶北燕謂之&KR0008;蚭江東人呼蛩皆今蚰蜒喜入耳
者也雨航雜錄淮南子云昌陽去蚤蝨而来蛉窮去
&KR0675;小而来患大蛉窮即蚰蜒也聞人髮脂油香則入人
耳及諸竅中昌陽香酷能召是物故淮南子以為喻是
物好濡雨升高則焦死故曰蛉窮一曰陵窮乘陵則窮
也五雜組蛉窮者入耳之蟲也說者以為蚰蜒郭氏
曰蚰蜒大者如釵股色正黃其足無數如蜈蚣然則今
之蠼螋也蠼螋能以溺射人成瘡亦不聞有入耳者吳
人又以蝸牛之無角者為蜒蚰非蚰蜒也邢疏蟥蛢
又名蛂甲蟲也大如蠅虎豆綠色事物紺珠蜛蠩又
名螗蠩一頭數尾長二三尺左右有脚如蠶可食柳
州集蝜蝂者善負小蟲也行遇物輙持取卬其首負之
背愈重其背甚澀物積因不散卒躓仆不能起人或憐
之為去其負苟能行又持取如故好上高極其力不已
至墜地死齊民要術榖蟲曰虸蚄譚子化書&KR0008;虰
盗人蟲生&KR0008;虰者腸中之蟲也儒門事親鐵生蟲鐵
器久置則起泡中生蟲如粟黑身黃首&KR0858;足草木子
一民家鐵鍋㡳下起一鐵泡搥破有一紅嘴蟲其走如
飛其嘴至硬是金鐵中亦有蟲也酉陽雜俎木僕尾
若龜長數寸居木上食人李石續博物志南方水癡
似鼻涕聞人氣閃閃而動就人體成瘡以硃砂麝香塗
之愈楊慎外集石尤江中水蟲名此蟲出必有惡風
舟人目打頭風曰石尤風猶嶺南人云颶風黃河人曰
孟婆也陳藏器本草砂俘一名砂挼子有毒能殺飛
禽走獸生砂石中形如大豆背有刺能倒行旋乾土為
孔常睡不動一名睡蟲生取之置枕中令夫妻相悅
北夢𤨏言砂俘又名倒行狗子蜀人號曰俘鬱愚始游
成都與賣草藥李山人相熟見蜀城少年往往欣然而
訪李生仍以善價酬因詰之曰媚藥徵其所用乃砂俘
與陳氏所說同李生亦秘其所傳之法人不可得也武
陵山川媚草無賴者以銀換之有因其術而男女發狂
罹禍非細也物𩔖相感志土蟯今山石井坎間生焉
其狀𩔖鰻黃灰色翻躍之際日曜則微有金色有兩耳
聳立於腦後能偷水雖高山絶頂亦能引之江東人呼
為馬土蟯或云凡𤼵洩洪水皆其興妖天將雨或時見
吐雲氣一名雉龍酉陽雜俎雷蜞大如蚓以物觸之
乃䠞縮圓轉若鞠良久引首鞠形漸小後如蚓焉或云
齧人毒甚遁甲開山圖霍山南岳有雲師雨虎注雲
師如蠶長五六寸有毛似兔雨虎長八九寸似蛭雲雨
之時出在石上肉甘可食江鄰幾雜志曹方湖為御
史嘗刷卷四川言彼處萬山深雪中出雪蛆官府遣軍
士四山高處懸望雪中蠕蠕而動者則往取之渾如小
豬無口足眼鼻儼然蛆形也其身全脂切片而食不易
得也草木子雪蠶生隂山北及蛾眉山北二山積雪
不消生蛆大如瓠俗呼雪蛆味甘美可食癸辛雜志
西域雪山中有蟲如蠶其味甘如蜜其冷如冰名曰冰
蛆能治積熱癸辛雜志凡海舟必用大板護其外不
然則船身必為海蛆所蝕蟫史海蛆極細蟲也能蝕
海船久則船壊舟人以火爇船底垂涎如鼻涕蛆死矣
酉陽雜俎象浦川渚有水蟲攢木食船數十日船壞
蟲甚細微蟫史水蛆俗呼蚩蟲生積水中屈伸反覆
于水長二三分大如針夏月浮水面化為蚊蟫史蛆
蠅所育也埤雅曰蠅懷蛆縈利盖蛆初生如粟禾頃之
長大善腐内多生糞溷中及肉豉内皆有之事物紺
珠水蠆似鰕無鬚六足身扁黑色能化蜻蝏本草水
黽亦名水馬長寸許羣行水上水涸即飛去食之令人
不渴但有小毒五雜組水馬逆流水而躍水日奔流
而步不移寸尺兒童捕之輙四散奔迸唯嗜蠅以髮繫
蠅餌之則擒抱不脫釣至案几而不知也陳藏器本
草溪狗生南方溪澗狀似蝦蟇尾長三四寸治溪毒遊
蠱燒末水服效事物紺珠山蛩烏斑色長二三寸生
林間如百足而大取其一節燒灰服之令人惡聞酒氣
酉陽雜俎天牛黑甲蟲也長安夏中此蟲或出於籬
壁間必雨墨客揮犀嶺南有異蟲如蚯蚓長尺餘嘴
利如錐多夜出半身著地半指空而行或有誤觸之者
直入人心腹食人至死乃出土人目之為夜虎甚畏避
之酉陽雜俎虢州有蟲名謝豹常在深土中小𩔖蝦
蟇而圓如毬見人以前兩脚交覆首如羞状能穴地如
&KR0008;鼠頃刻深數尺或出地聽謝豹鳥聲則腦裂而死俗
因名之或曰謝豹人也抱恥死其魄為蟲潛行地中羞
見人掘出之猶以足覆面作忍恥状投荒雜錄有水
蟲名諾龍状如蜥蜴微有龍狀俗云此蟲飲食即出水
據石上凡水族游泳過者至所據之石即跳躍自置其
前因取食之有得者必雙雄者既死雌者即至雌者死
亦然俗𫝊以雌雄俱置竹中以節間之少頃竹節自通
里人貨其殭者以蜂俱用為婦人惑男子術莊子蟲
生竈下其狀若脫名為鴝掇十日化為鳥彙苑詳註
青牛花葉上青蟲也有兩角如蝸牛然正字通斑貓
亦名螌蝥吳氏本草斑猫一名斑蚝一名龍蚝一名
斑龍茵一名勝髮一名晏清本草經一名龍尾山
堂肆考陶氏曰斑貓一蟲五變二三月在芫花上名芫
青四五月在王不留行上名王不留行六七月在葛花
上即名葛上亭長八月在荳花上即名斑貓九十月欲
還地蟄即名地膽本草注地膽出幽州芫青出寧州亭
長出雍州斑猫所在有之陶氏又曰亭長身黑而頭赤
如人之玄衣赤幘故云亭長本草經地膽黑頭赤尾
真者出梁山状如大馬蟻有小翼子偽者即是斑猫所
化状如大豆雷公炮製芫蜻形𩔖斑猫但芫蜻嘴尖
而背上有黃痕一畫斑猫背上黃黑各一嘴尖之上一
點小赤好食荳葉亭長色黃黑食蔓汁而赤頭額上有
大紅一點其身亦黑北戶錄金龜甲蟲也五六月生
於草蔓上大於榆莢細視真帖金龜子行則成雙其蟲
死金色隨滅如螢光也南人收以飬粉云與飬粉相宜
鳥獸續考金龜子俗呼紅娘亦有具五色者外方作
下氣強隂之用嶺表錄異金龜子大如小指甲飛時
即不類南人採之隂乾装以金翠為首飾之物亦𩔖黔
中所産青蟲子也宋祁益部記利州金蟲體如&KR1123;綠
色光若泥金竺法真羅浮疏山有金花蟲文采如金
形似龜事物紺珠蝦鱉蟲蜻蜓點水生子草上青鮹
魚食之腹脹孕蟲噬破母腹出身似蟬黑色及蛻乃為
蟬虎薈土鱉俗呼蚌虎蚌者屋蠧也此物氣能禁蠧
令蠧盡死故曰蚌虎又名簸箕蟲埤雅土鱉一名䗪
一名地鱉一名過街言逢申日則過街殆與鶝鵋忌庚
申燕避戊巳無異也賈子說林孫鳳有一琴人唱曲
則琴弦自相屬和琴背有一孔若蛀者一日有一道人
乞食見之曰此中有蛀不除之則皆速朽因袖中出一
小竹筒倒黑藥少許孔側有一綠色蟲出背上隱隱有
金線文道人納蟲竹筒中竟去自是彈唱琴弦不復鳴
矣有博物君子說及此事嘆曰此異寳也謂之鞠通有
耳聾人置耳邊少時即愈喜食枯桐尤愛古墨鳳始悟
道人竹筒中藥盖古墨屑也白澤圖千歲木中有蟲
名曰賈詘状如豚食之如狗肉味感應經陽遂蟲其
背青黑腹下白有五足長短大小皆等不知首尾所在
生時體軟死則乾脆庶物異名疏魯仲連引古語馮
功之蟲三斷不僵馮功蟲名嶺表錄異龐降生嶺南
橄㰖樹上形如蜩蟬腹青而薄其名自呼但聞其聲鮮
能得之人求之為媚藥莊子乾魚骨之沫為斯彌注
斯彌蟲名也莊子羊奚比乎不箰久竹生青寧注青
寧蟲名續博物志唐武德四年官市郎巾有疑為狼
筋者有老僧云貧道昔曾以一千於賈胡市得三枚狀
如巨蛹兩頭光帶黃色涇帥段祐宅失銀器十餘集奴
婢環庭炙之蟲慓動有一女奴臉脣瞤動乃竊器者
丹鉛總錄說文鼂匽鼂也揚雄訓纂說匽鼂為蟲名按
臨海水土志鼂似&KR1314;一名匽鼂又名鼂鼊一枚有三斛
膏字林䎼聽蟲名似蜥蜴出魏興郡居樹上下齧人
輙上樹垂頭聽哭聲乃去本草丹戬一名飛龍生蜀
都如鼠負青股蜚頭赤七月七日採主心腹積血又益
符一名無舌可療閉&KR0858;又扁前主鼠瘻癃利水道生山
陵如牛䖟翼赤山堂肆考佗負蟲似促織而白色雙
鬚甚長無翼不能鳴傴背長股善跳好居下濕地雌雄
未嘗相離正字通吉丁蟲背綠翅在甲下出嶺南
淮南子注朝菌朝生暮死之蟲也生水上状如蠶蛾一
名孳母南海謂之蟲邪本草别錄天社蟲狀如犬大
腰食草木葉主絶孕益氣酉陽雜俎抱槍水蟲也形
如蛣蜣稍大腹下有刺以槍如棘鍼螫人有毒碎車蟲
狀如唧聊蒼色好棲高樹上其聲如人吟嘯終南有之
其大而黑者聲亦呼唧聊俗呼没鹽蟲庶物異名疏
益州有蟲曰壓油者形似水鳬每自春時從水出自呼
其名人因而採取以重物壓之油即津津油罄皮存投
水復生盖亦一種業報内典所謂壓油殃者是也酉
陽雜俎食膠蟲夏月食松膠前脚傅之後脚聶之内之
尻中宣室志吳郡陸顒幼嗜麵有胡曰君好食麵腹
有蟲耳因出藥令顒餌之頃吐出一蟲長二寸許色青
狀如蛙胡曰此名銷麥蟲實竒寳也以麫斗餘食之立
盡胡扄之金函以金玉繒帛數萬為獻乃捧函而去歲
餘胡拉顒至海上投前蟲於油中煉之七日有一人瑶
冠霞衣齎一珠至徑五寸許竒光泛空光照數百步胡
喜而受之絶燎收蟲蟲跳躍如初於是齎珠入海緊隨
珠光所及水皆豁開廼入龍宮鮫室恣取珍異而出更
厚贈陸爾雅蠰齧桑注似天牛長角體有白點喜齧
桑樹作孔入其中江東呼為齧髮爾雅疏蠸輿父一
名守瓜黃甲小蟲喜食瓜葉因名守瓜古今注結草
蟲一名結葦好於草末折屈草葉以為巢窟處處有之
採蘭雜志結草蟲一名水螺一名簔衣丈人異苑
有小蟲形色如大豆呪令叩頭又呪令吐血皆從所教
如欲請放稽顙輙七十而有聲故俗呼為叩頭蟲山
海經&KR0008;翼之山有蝮蟲色如綬文鼻上有針名反鼻蟲
大者重百餘斤事物紺珠鼻涕蟲泥壁未乾揮涕其
上化蟲如蚓本草青腰蟲如蟻大赤色腰中青黑尾
尖有短翅能飛春夏有之性太毒著皮肉腫起物𩔖
相感志獨足蟲形如小蜂黑色連樹不能去人取帶之
令人媚夫妻相愛五六月采而得之此蟲多出南中
山堂肆考應聲蟲生人腹中若有言小蟲者輙應之惟
讀本草至藍則默然以藍汁飲之則吐出肉塊長二寸
餘人形悉具服雷丸數粒即愈事物紺珠寫字蟲如
大黑豆施行水面酉陽雜俎南中有蟲名避役一名
十二辰蟲狀似蛇醫脚長色青赤肉鬛暑月時見之籬
壁間俗云見者多稱意事其首倏忽更變為十二辰狀
酉陽雜俎負子水蟲也有子多負之詩豳風註宵
行蟲名似蠶夜行喉下有光如螢東方朔别𫝊漢武
帝幸甘泉坂馳道有蟲蟠而覆地赤如生肝頭目口鼻
耳齒盡具東方朔曰此蟲名怪哉秦始皇拘係無罪幽
殺無辜衆庶愁怨咸仰首嘆曰怪哉怪哉憤氣之所生
也此地必秦之故獄處也詔按地圖果秦獄也上曰當
何以去之朔曰凡積憂者得酒而解以酒灌之當消於
是取酒取蟲置酒中須臾糜爛上賜朔帛百疋後屬車
上載酒為此也玄山記元載以鼻聞酒氣便醉人以
為可治即取針挑載鼻尖出一小蟲曰此酒魔也聞酒
即畏之是日載徑飲至二斗五日倍是事物紺珠溪
鬼蟲似蛣蜣大如雞子一角長寸餘角四岐黑甲下有
翅能飛佩其角辟水毒爾雅蜆縊女注小黑蟲赤頭
喜自經死故曰縊女異苑縊女長寸許頭赤身黑恒
吐絲自懸昔齊東郭姜既亂崔杼之室慶封殺其二子
姜亦自縊俗𫝊此婦骸化為蟲故以縊女名蟲也異
物志郎君子生南海有雌雄青碧色狀若兩擘杏仁欲
騐真假先含口内令熱然後放醋中雌雄相趁逡廵便
合即下其卵如粟粒狀乃真也婦人臨産手執之便生
子事物紺珠豆娘子如蜻蝏極小堅翅紅娘子似莎
雞頭翅赤東坡志林雍丘令米芾有書言縣有蟲食
麥葉不食實既食其葉則實自病為害甚於蝗有小甲
蟲見輙斷其腰而去俗謂之旁不肯五雜組山東草
間有小蟲大僅如沙礫噆人痒痛覓之即不可得俗名
拿不住吾閩中亦有之俗名没子盖烏有之意也視山
東名為佳矣
無名蟲南史王敬則少時於草中射獵有蟲如烏豆
集其身摘去乃脫其處皆流血敬則惡之詣道士卜道
士曰此封侯瑞也酉陽雜俎温會在江州與賓客看
打魚漁子一人忽上岸狂走温問之但反手指背不能
語漁者色黑細視之有物如黃葉大尺餘眼遍其上齧
不可取温令燒之方落每對一眼㡳有嘴如釘漁子出
血數升而死莫有識者酉陽雜俎河南少尹韋絢少
時嘗於䕫州江岸見一異蟲初疑一棘刺從者驚曰此
蟲有靈不可犯犯之或致風雨韋試令踏地驚之蟲飛
伏地如滅細視地上若石&KR0890;焉良久漸起如舊每刺上
有一爪忽入草&KR0858;走如箭竟不知何物博物志蒼梧
人卒便有飛蟲大如麥有甲或石餘或三五斗米食之
如風雨之至斯須而盡人以為患不可除唯畏梓木自
後以梓木為棺更不復来廣古今五行志隋大業末
洛陽有染𫝊尸病者其兄氣未絶其弟見一物自死人
口中出躍入其口即病歲餘卒臨終戒妻子破喉腦視
之如其言於腦中得一物形如魚有兩頭相並遍體有
肉鱗置鉢中跳躍不止投以諸味及毒藥皆成水偶以
小靛投之此物即惶遽奔擲頃刻銷化酉陽雜俎唐
嘗有士人客游十餘年歸莊莊在登封縣夜久士人睡
未著忽有火星發於牆階下初為螢稍稍芒起大如彈
丸飛燭四隅漸低輪轉来往去士人面纔尺餘細視光
中有一女子貫釵紅衫碧裙搖首擺尾具體可愛士人
因張手掩𫉬燭之乃鼠糞也大如雞棲子破視有蟲赤
首青身殺之嶺南異物志五嶺春夏率皆霪水晴日
既少涉秋入冬方止凡物皆易蠧敗萌膠氈罽無逾年
者嘗買芥菜置壁下忘食數日皆生四足蟲有首尾能
行走大如螳螂但腰身細長耳
格致鏡原卷一百
