格致鏡原卷六十七大學士陳元龍撰
木𩔖(四)
異木
山海經泂野之山有樹青葉赤華名若木生崑崙山附
西極其花光下照地神人之丘有木焉其狀如牛引之
有皮若纓黃蛇其葉如羅其實如欒其木若蓲其名曰
建木日中無影百仞無枝上有九欘(音竹枝回曲也)下有九枸
(根盤錯也)其實如麻(似麻子也)其葉如芒(芒木似棠梨)大皥爰過(言庖犧于)
(此經過)黃帝所爲(言治護之也)淮南子建木在都廣衆帝所
自上下日中無影呼而無響蓋天地之中也(都廣南方山名也衆)
(帝從此山上天還下故曰上下日中時日直人無有晷故曰天地之中)扶木在揚州日之
所曊(照也音沸)拾遺記祈淪國有夀木之林一樹千尋日
月爲之隱蔽若經憩此木下皆不死不病瀛州有影木
日中視之則一葉百影花有光夜如列星萬年一實其
大如瓜山海經密山上多丹木圓葉而赤莖黃花實
如飴食之不饑玉膏灌丹木丹木五歲五色乃清五味
乃馨神異經東南荒中有椰木焉其枝喬直上二百
歲葉落而生花花影如甘瓜復二百歲一落盡而生萼
下生子三歲而成熟成熟之後不長不減子形如寒瓜
此實不取萬世如故若取下子而畱萼萼復生子如初
瓤甘美如蜜食之令人身澤不可過三升令人冥醉半
日乃醒一名無葉一名倚驕一名綺縞拾遺記燧明
之國不識晝夜土有燧木後世聖人游於日月之外以
食救物至於南垂觀此燧木有鳥𩔖鶚啄其枝則火出
取以鑽火號燧人氏在庖犧氏之前蓋火山國也吳
越春秋越王得神木一雙大二十圍長五十尋陽爲文
梓隂爲楩柟巧工施校制以規繩雕治圓轉刻削磨礱
分以丹青錯畫文業婪以白璧鏤以黃金狀𩔖龍蛇文
彩生光乃使大夫種獻之於吳王物𩔖相感志射木
根如生人長七尺刻之有血以其血塗足下可以步行
水上不沒以塗鼻上入水則水爲之開可以止住泉底
塗身則隱形欲見則拭去之洞冥記武帝常見彗星
東方朔折指星木授帝帝以木指彗星則沒物𩔖相
感志青榠木出外國漢武得之其木有膏如淳漆削置
器中以蠟和之塗布然照數里之光洞冥記東方朔
從西那汗國歸得風聲木十枝獻帝長九尺大如指此
木臨因桓之水禹貢所謂因桓是也其源出甜波樹上
有紫燕黃鵠集其間實如油麻風吹枝如玉聲因以爲
名有武事則如金革之響有文事則如琴瑟之響上以
枝遍賜羣臣臣有凶者枝則汗出臣有死者枝則折昔
老聃在周世七百年枝未汗偓佺生於堯時三千歲枝
未折帝乃以枝問朔朔曰臣已見枝三過枯死而復生
豈汗折而已哉里語曰年未半枝未汗此木五千年一
汗萬歲不枯縉雲之世生於阿閣間也杜陽編李輔
國有鳳首木高一尺雕刻鸞鳳之狀形枯槁毛羽脱落
不甚盡雖凝寒之時置諸高堂大厦之中而和煦之氣
如二三月故别名爲常春木縱烈火焚之終不燋黑焉
酉陽雜俎倒生木依山生根在上有人觸則葉翕人
去則葉舒出東海洞冥記明天發日香生香池寒國
地有發日樹言日從雲出雲來掩日風吹樹枝拂雲開
日光也亦名開日樹括地圖龍池之山四方高中央
有池方七百里羣龍居之多五花樹羣龍食之酉陽
雜俎乾陁國頭河岸有繫白象樹花葉似棗柔冬方熟
相傳此樹滅佛法亦滅釋典帝釋殿前員生樹梵語
波利質多樹高一百繇旬枝葉覆五百繇旬寳花開時
天界自然嚴飾妙好能逆風香諸每天子夏月於樹下
宴息法華經謂之天樹王洪容齋隨筆行行相植莖
莖相望枝枝相准葉葉相向華華相順實實相當此無
量夀經所言天宮寳樹非塵世所有也博物志三珠
樹生赤水上其樹如柏葉皆爲珠彙苑詳註海商下
嶴者言有珠子樹其珠生於蚌中蚌生於樹上綴著不
解樹乃生於石石在海底蜑戶鮫人泅於水中鑿石得
樹其樹如楊柳枝良可愛淮南子禹以息土填洪水
以爲名山掘崑崙虚以爲下地(一作池)中有增城九重上
有木禾珠樹玉樹璇樹不死樹在其西沙棠琅玕在其
東絳樹在其南瑤樹在其北北門開以納不周之風
述異記影娥池北作鳴禽之苑有生金樹破之皮間有
屑如金而色青亦名青金樹洞冥記元光元年起夀
福靈壇闊百步四周起銅梁銀堤水上列種垂龍之木
木似青梧有朱露色如丹汁灑其葉落地皆成珠其枝
似龍體倒垂亦曰傾紅樹亦曰珠枝樹西京雜記積
草池中有珊瑚樹高一丈二尺一本三柯上有四百六
十二條是南越王趙佗所獻號爲烽火樹至夜光景常
欲然彙苑詳註光武時南海獻婦人珊瑚樹帝命植
於殿前謂之女珊瑚一旦柯葉甚茂至靈帝時樹死
續仙傳謝玄卿遇神仙見丹柯碧葉微風時叩五音相
節云瑯玕樹也莊子逸篇鳳凰所居積石千里河水
出下天爲生食其樹名瓊枝高百仞以琳琅爲實天又
爲生離珠一人三頭逓卧迭起以伺琅玕莊子楚之
南有冥靈者以五百歲爲春五百歲爲秋神異經南
方大荒有樹名如何三百歲作花三百歲作實有核如
棗子長五寸金刀割則飴竹刀割則苦木刀割則酸蘆
刀割則辛食之則得仙湖廣通志施州慢水寨有木
名普舍樹普舍華言風流也昔覃氏祖於東門關伐一
異木隨流至地名那車復生根而活四時開百種花覃
氏子孫歌舞其下花乃自落取而簪之他姓人往歌花
不復落尤爲異也物𩔖相感志尸利沙樹生西域其
果難生若昴星時果則生真誥仙道有絳樹青實服
之身化爲金有赤樹白子服之身化爲玉西京雜記
終南山多合離樹葉似江離而紅綠相雜莖皆紫色氣
如羅勒其樹直上百尺無枝上結藂條狀如車蓋一青
一丹斑駁如錦繡長安謂之丹青樹亦云華蓋樹述
異記辰州嵩溪有丹青樹上有五色葉圓如華蓋俗謂
之五采樹山海經開明北有文玉樹一樹有五彩太
極之山有采華樹服之則通萬國之言杜詩註額(額同)
常樹無皮出肅愼氏之國聖人在位則木生皮可爲衣
其國朝貢中國成王時一生之(其俗無衣聖帝代立則此木皮可衣也)
物𩔖相感志水仙樹腹中仙漿有飲者七日醉但令人
翻轉過七日免爛即得夀五百歲南史頓遜國有酒
樹似安石橊採花汁停瓮中數日即成酒十州記聚
窟洲海中申未地上有大樹與楓木相似而花葉香聞
數百里名爲返魂樹於玉釜中煮取汁如黑飴名之爲
返生香香氣聞數百里死屍在地聞氣仍活述異記
返魂樹伐其根心於玉釜中煮取汁又熬之令可丸名
曰驚精香或曰震靈丸或名返生香或名卻死香博
物志員丘山有不死樹食之乃夀洞冥記影娥池有
女香樹細枝葉婦人帶之香終身不歇物𩔖相感志
阿叔迦樹生西域若女人摩觸花爲之出不然則否
採蘭雜志頓遜國有淫樹花如牡丹而香種有雌雄必
二種竝種乃生花去根尺餘有男女隂形以别雌雄種
必相去不遠二形晝開夜合故又以夜合爲名又謂之
有情樹若各自種則無花也廣博物志海中有銀山
生樹名女樹天明時皆生嬰兒日出能行至食時皆成
少年日中成壯年日晩老年日沒死日出復然文獻
通考大食國海中石上有樹枝赤葉青上生小兒長六
七寸見人則笑摘入手中即乾而黑名嫛彌樹庶物
異名疏白虎通曰賢不肖位不相踰則平路生於庭平
路樹名也官位得其人則生失其人則死瑞應圖曰平
路如蓋生於庭似四方之政王者不私人以官則四方
之政平若東方政不平則西低北方政不平則南低西
方政不平則東低南方政不平則北低四方政不平其
根若絲一曰兩平拾遺記燕昭王種長春樹葉如蓮
花樹身似桂其花隨四時之色春生碧花春盡則落夏
生紅花夏末則凋秋生白花秋殘則萎冬生紫花遇雪
則謝宋書孫皓天璽中臨海郡吏伍曜在海水際得
石樹高三尺餘枝葉紫色詰曲靡麗有光彩洽聞記
唐永昌中台州司馬孟詵奏臨海水下馮義得石連理
樹三株皆白石天成山海經放臯之山有木焉其葉
如槐黃華而赤實其名曰蒙木食之不惑大室之中山
有木焉其狀如楊而赤理其名曰栯服之不妒東始之
山有木焉其狀如楊而赤理其汁如血不實其名曰芑
可以服馬以汁塗之則馬調良浮戲之山有木焉葉狀
如樗而赤實名曰亢木食之不蠱物𩔖相感志東南
荒中有邪木高二三十丈葉如甘瓜子如寒瓜蔓覆其
頂子味甘如蜜食之令人身有澤不可過三升令人冥
醉半日乃醒唯多羅之民善緣能得之山海經招搖
之山有木焉其狀如榖而黑理其花四照其名迷榖佩
之不迷少室之山有木焉其名曰帝休狀如楊其枝五
衢黃華黑實服者不怒(五衢言其枝交錯五出如衢路也)符禺之山其
上有木名曰文莖其實如棗可以已聾侖者之山有木
焉其狀如榖而赤理其汁如漆其味如飴食者不饑可
以釋勞其名曰白䓘(音高)可以血玉(血謂可用染玉作光彩白䓘一名臯蘇)
講山有木焉名曰帝屋葉如椒反傷赤實可以禦凶(反傷)
(刺下勾也)隂山多雕棠葉如榆葉而方實如赤菽食之已聾
有木焉名曰天楄方莖而葵狀服者不㖶(食不噎也)拾遺
記周靈王起昆昭之臺聚天下異木得崿谷隂生之木
其枝千尋文理盤錯有龍蛇鳥獸之形酉陽雜俎頓
丘南有應足山山上有一樹高十丈餘皮青滑似流碧
枝幹上聳子若五綵囊葉如亡子鏡世名之仙人獨梪
樹庶物異名疏賓連闊達祥樹也白虎通曰繼嗣分
明則賓連生於房戶連累相承故在於房戶象繼嗣也
瑞應圖曰王者嫡庶有序男女有别則賓連闊達生於
房
(附)竹
總論說文竹冬生艸也象形禮月令日短至則伐
木取竹箭注隂盛則材成故伐而取之大曰竹小曰箭
爾雅東南之美者有會稽之竹箭焉注竹箭篠也
周禮孤竹之管孫竹之管隂竹之管注孤竹竹特生者
孫竹枝根之未生者隂竹生山北者家語南山之竹
不揉自直史記渭川千畝竹其人與千戶侯等竹
譜竹得風其體大屈謂之竹笑天寳遺事太液池岸
有竹數十叢牙筍未嘗相離密密如栽也帝呼爲竹義
青𤨏高議寇萊公貶死於雷州詔還葬道過公安民
皆迎祭斬竹插地以挂紙錢而焚之尋復生筍成林邦
人神之號曰相公竹莊子羊奚比乎不箰注不箰久
竹言其不能復生箰也五雜組竹名妒母後箰之生
必高前筍竹初出土時極難長累旬不盈尺逮至五六
尺時潛記其處一夜輙尺許矣說文楚謂竹皮曰箬
字書籜竹皮也禮器如竹箭之有筠注筠竹青皮
也竹無心其堅彊在膚𤨏碎錄峽州玉泉鬼谷子洞
前有叢竹竹葉有文成符葉葉不同佩之可以辟患
羅浮山記羅浮山東有溪曰羅陽永泰中暑雨漲有竹
葉若芭蕉葉隨水流出本草竹葉名升斤竹花名草
華莊子鵷鶵非練實不食注練實竹實也取其潔白
李畋該聞集舊稱竹實爲鸞鳳所食今近道竹間時
見花開如棗結實如麥江淮號爲竹米以爲荒年之兆
其竹即死竹譜根幹枯朽花&KR1597;乃懸陸龜蒙詩青&KR1597;未
成孤鳳餓唐詩老屋茅生菌饑年竹有花信非鸞鳳之
食也近有餘干人來言彼有竹實大如雞子竹葉層層
包裹味甘勝蜜食之令人心肺清凉生深竹林茂密處
頃因得之雖日久枯乾而味尚存乃知鸞鳳所食必非
常物也五侯鯖&KR1597;(音復)竹結子每六年一結花不爲妖
晉書惠帝元康二年春巴西郡界竹生花紫色結實
如麥外皮青中赤白味甘彙苑詳註明正德末饒州
山中羣竹不問大小俱開花結實人采烹之但味澁而
不可多食多則腹脹俞宗本種樹書竹有花輙槁死
結實如稗一竿如此久之則滿林皆然其治法於初米
時擇一竿稍大者截去近根三尺許通其節以糞之則
止朝野僉載人家竹花枯死者家長當之酉陽雜
俎江淮有竹肉生節上如彈丸味如白樹雞丹鉛總
錄竹亦有香人罕知之杜詩風吹細細香李賀詩竹香
滿幽寂粉節塗生翠世說王徽之嘗借居空宅中便
令栽竹或問之徽之但嘯咏指竹曰何可一日無此君
耶郡國志儋州滔㳂井與淪水通有人以竹置井口
淪水得之人呼竹爲滔㳂因以爲名酉陽雜俎李衛
公守北都唯童子寺有竹一窠纔長數尺相傳其寺每
日報竹平安襄陽耆舊傳辛仲宣截竹爲罌以酌酒
曰吾性愛竹及酒欲令二物相竝耳東陽記崑山去
蕪城山十里山嶺高峻常秀雲表父老傳云嶺上有員
池池邊有竹極大風至垂屈掃地恒潔淨如人掃然
荆州記天門山角上各生一竹倒垂拂拭謂之天帚
永泰記小江緣岸有仙石壇有竹嬋娟青翠風來枝動
掃石壇壇上無塵也湘州記邵陵高平縣有文竹山
上有石牀四面綠竹扶疎常隨風委拂此牀華陽國
志有竹王者興於遯水始有一女浣於水濱有三節大
竹流入女足間推之不去聞有兒聲持歸破竹得男長
飬有武才遂自立爲夜郎王以竹爲姓所破竹於野成
林今王祠竹林是也海錄或問鬼所惡荅曰最惡金
姑聲閩人謂破竹聲爲金姑聲
種竹法志林竹有雌雄雌者多筍故種竹常擇雌者
凡欲識雌雄當自根上第一枝觀之有雙枝者爲雌即
出筍若獨枝者是雄竹仇池墨記種竹自根而上至
生稍一節發者爲雄二節發者爲雌四民月令五月
十三日謂之竹醉又謂竹迷是日栽竹多盛岳州風
土記五月十三日謂之龍生日栽竹多茂盛山家清
事風土記文心雕龍皆以五月十三日爲竹生日齊民
要術則以八月八日爲醉日比得之老園丁曰種竹無
時認取南枝又曰莫教樹知先鉏地令鬆且闊沃以渠
泥及馬糞急移竹多帶宿土種之勿蹈以足若換葉姑
聽之勿遽拔去又有二秘法迎陽氣則取季冬順土氣
則取雨時若慮風則去梢而縛架連數根種則易生筍
過此别無他法埤雅竹物之有筋節者也今人穿沐
叢竹芟其繁亂不使分其勢然後枝幹茂擢俗謂之洗
洗竹苐如洗華例非用水也竹之初生其色綠長則綠
轉而青矣舊說竹率六十年根輙一易即華實而枯死
實落於土復生六年成疃種樹書凡種竹正二月劚
取西南根於東北角種其鞭自行西南蓋竹性向西南
行也諺云東家種竹西家種地草木狀竹宜高平之
地種樹書種竹處當積土令稍高於傍地二三尺則
雨潦不侵損錢唐人謂之竹脚
名𩔖易說卦傳震爲蒼筤竹尚書揚州厥貢篠簜
荆州厥貢惟箘簵注篠箭竹簜大竹箘簵美竹也字
林䉑(音模)竹黑皮竹有文&KR0034;(音感)竹有毛&KR2454;(力印反)竹實中
廣志㰚竹細而多刺也&KR1217;竹堪作笛海錄碎事紫雲
蓋慈竹也赤玉脂桃竹也青蛇枝苦竹也紅鵲尾青竹
也詞林海錯竹一名林箊即袁公與越女試劍竹也
曰防露蜀中竹也曰金猫其節有金色南方草木狀
思摩竹如竹大而筍生其節筍即成竹春而筍復生節
焉交廣所在有之又石林竹似桂竹勁而利削爲刀割
象皮如切芋出九真交趾(廣州記作石麻竹)戴凱之竹譜篁
竹堅而促節體圓而質堅皮白如霜粉大者宜行船細
者爲笛竺法真羅浮山疏嶺南道無䈥竹惟此山有
之其大尺圍細者色如黃金堅貞疎節永嘉記陽嶼
有仙石山頂上有平石方十餘丈名仙壇壇陬有䈥竹
葳𬎼青翠風來動音自成宮商石上淨潔初無粗籜
異苑東陽畱道德家中䈥竹林忽生連理酉陽雜俎
筋竹南方以爲矛筍未成竹時堪爲弩絃續博物志
&KR2312;竹青皮内白如雪輭韌可爲索通志竹之良者有
䈽竹其自死筍謂之仙人杖竹譜笻竹高節實中狀
若人刻俗謂之扶老竹張騫云出身毒國廣志云出南
廣卭縣張孟陽云出興古盤江縣山海經注交趾有
篥竹實中勁強有毒銳以刺虎中之則死天中記新
州石城陜隘宋紹興中州守黃濟植竻竹圍繞之竹有
刺芒棘森然羔豚不能入廣志篃竹宜爲屋椽竹
譜篃竹楚謂之竿䉈一枝數葉葉大如履可以作篷冬
夏生筍事物紺珠箖竹出卧龍山長百丈只稍上有
葉異物志篔簹竹生水邊長數丈圍一尺五六寸一
節相去六七尺或去一丈廬陵界有之異苑建安有
篔簹竹節中有人長尺許頭足皆具竹譜䈄&KR0034;竹又
名合肚大如脚指長丈餘堅厚修直腹中白幕闌隔如
濕麪生衣六月生筍將成竹而筍皮未落輙有細蟲嚙
之隕籜後嚙處往往成竒文如繡畫可愛酉陽雜俎
䈄&KR0034;百葉爲一枝竹譜箛&KR2426;竹生於漢陽内實外澤
時獻以爲輅馬策見南郡賦南方草木狀&KR1217;簩竹皮
薄而空多大者徑不過二寸皮粗澁以鎊犀象利勝於
鐡出大秦異物志&KR1217;簩竹出思牢國可礪指甲新州
有此種製成琴樣爲礪甲之具用久微滑以酸棗漬之
過宿快利如初亦可作箭李商隱所謂&KR1217;簩弩箭磨青
石是也詞林海錯澀勒竹名竹膚有芒可以剉瓜
竹譜廬山出竹莖大如指竹杪細葉密翠如帚彼人採
爲方物贈人謂之掃雲帚花木考雪竹出廣西斑極
大色紅而有暈羣芳譜月竹每月抽筍狀輕短叢生
如箭筍不堪食産嘉定州暘谷漫錄張堂云同邑安
福西鄉周俊叔家嘗得十二時竹一根植之家庭歴十
有餘年筍而竹者纔三竹繞節凸生子丑寅卯辰巳午
未申酉戌亥十二字點畫可數事物紺珠水竹出黔
南管内或巖下澤水中其筍隨水深淺以成節若深一
丈則筍出水面爲一節南方草木狀越王竹根生石
上若細荻高尺餘南海有之南人愛其青色用爲酒籌
云越王棄餘算而生竹松江府志王莽竹種最大而
節間促二十餘節後方生枝葉近根有一錢痕俗傳王
莽藏銅瓦其中以爲䜟云雨航雜錄雁山五珍有觀
音竹形小葉長翠潤奪目植巖石上經冬不凋瀛涯
勝覽占城國産觀音竹如藤長丈八尺許色如黑鐡每
寸約二三節清異錄秦維言雙竹自是一種有成林
者因出三拄杖皆兩岐後問浙人云此是天親竹有時
出一番雙筍故例皆分岐亦非年年有之華陽國志
哀牢夷有竹其節相去一丈名僕竹格古要論鈸兒
竹孩兒竹出西蜀下有尺許如豬大腸會稽縣志公
孫竹高不盈尺可爲几案之玩述異記詩義云南中
生子母竹今慈竹是也漢章帝三年子母竹筍生白虎
殿前時謂之孝竹羣臣作孝竹頌酉陽雜俎慈竹夏
月經雨滴汁下地生蓐似鹿角色白食之已痢花木
考慈竹秋笋高數丈尾甚柔細如釣絲又名釣絲竹歴
冬及春始開葉其葉左右竝列如鳥翎狀初歲極嫩土
人破爲篾裂以成麻可爲屨號竹麻屨出叙州府潛
確𩔖書釣絲竹生廣右兩江安南大槩一如簜竹深秋
出筍隔年成竹笋過母時梢極細弱彎曲垂下宛如釣
絲山海經所謂嚚水之北多釣端竹者疑即此是五
侯鯖垂絲竹出雲南枝柔軟下垂羣芳譜人面竹出
剡山竹徑幾寸近本逮二尺節極促四面參差竹皮如
魚鱗面凸頗𩔖人面五雜組人面竹其節紋一覆一
仰如畫人面然山海經龜山多扶竹丹鉛總錄武
林山西舊有雙竹院中所産修篁嫩篠皆對抽竝發王
子敬竹譜所謂扶竹譬猶海上之桑兩兩相比謂之扶
桑也扶竹之筍名曰合歡五侯鯖合歡竹出九嶷山
筍長獨莖及生枝葉分爲兩梢故名丹鉛錄蜀涪州
有相思崖昔有童子丱女相悦交贈今竹有桃釵之形
筍亦有柔麗之異崖名相思崖竹曰相思竹永嘉郡
記張廌家有苦竹數十頃屋其中居之齊民要術安
思縣多苦竹竹之醜𩔖也有四有青苦者白苦者紫苦
者黃苦者南越志羅浮山第三十一嶺半是巨竹皆
七八圍長一二丈有三十九節葉若芭蕉謂之龍鍾竹
常有鸞鳳棲宿其上(羅浮山記作龍公竹)東齋記事辰州有一
種小竹曰龍孫竹生山谷間高不滿尺細僅如針凡所
以爲竹無不具前輩詩有小竹如針能具體即此也
五侯鯖龍牙竹出永嘉人取之必有雷電下山即止
羣芳譜龜文竹崇陽縣寳陀巖産僅一本製扇甚竒聞
今亦絶種矣事物紺珠雞脛竹似篁纖細大不過指
疎葉黃皮無用惟筍美無錫縣志護居竹一名哺雞
言其筍如雞卵之多清異錄江湖間有一種野竹其
葉紏結如蟲狀山民曰此蚱蜢竹也臨海異物志狗
竹毛在節間事物紺珠猫竹又名猫頭竹其根𩔖猫
頭又名潭竹大莖細葉羣芳譜猫竹一作茅竹又作
毛竹幹大而厚異於衆竹人取以爲舟四明洞天記毛
竹叢生澗邊又金庭山洞天皆有方輿勝覽毛竹洞
在西溪上流去武夷山百餘里徧生毛竹每節出一幹
其巨細與根等格古要論湖廣黃州府蘄州有竹名
蘄竹爲竹簟其節平人睡則凉而不生痕今謂之蘄簟
蘄笛自唐得名羣芳譜蘄竹以色瑩者爲簟節疎者
爲笛帶鬚者爲杖虞初志柯亭竹生雲夢之南以七
月望前生明年七月望前伐過期伐則音滯未期伐則
音浮雲窗私志凝波竹出區吳山紫枝綠葉堅滑如
玉風吹有聲如環佩成帝種於臨池觀更名曰環佩竹
花如海橊實如蓮子而小服之肌滑體輕趙飛燕舞於
手掌上服此實也拾遺記蓬山有浮筠之簳葉青莖
紫子如大珠有青鸞集其上下有砂礰細如粉暴風至
竹條翻起拂細砂如雪霰仙者來觀戲焉風吹竹折聲
如鍾磬之音又岑華山在西海之西有蔓竹爲簫管吹
之若羣鳳之鳴丹陽記江寧縣南二十里慈母山積
石臨江生簫管竹王褒洞簫賦所稱即此也其竹圓緻
異於餘處自伶倫採竹嶰谷其後唯此簳見珍故歴代
常給樂府而俗呼曰鼓吹山荆州記臨賀冬山中有
大竹數十圍高亦數十丈有小竹生其旁皆四五圍下
有盤石徑四五丈極方正青如彈棋局兩竹曲垂拂埽
石上初無塵穢未數十里間風吹此竹如簫管之音
羣芳譜弓竹長百尋却曲如藤得木乃倚出東方質有
文章須膏塗火灼乃見竹譜箭竹節間三尺堅勁中
爲矢潛確𩔖書射筒竹細小通長丈餘亦無節可以
爲箭筒清異錄荆南判官劉彧棄官遊秦隴閩粤篋
中收大竹拾餘顙每有客則斫取少許煎飲其辛香如
雞舌湯人堅叩其名曰謂之丁香竹非中國所産也
華陽國志錦江心磻石上産桃竹可爲杖竹性中虛此
竹獨實𩔖木竹譜桃枝竹皮滑而黃可以爲席山
海經嶓冡之山嚚水之上多桃枝竹魏志倭國有桃
枝竹廣州記廣州有桃枝竹物𩔖相感志㯶櫚竹
出南海葉似㯶身斑可愛嶺表人用作杖心堅實亦名
陶枝蜀中亦生復似科藤之屬也格古要論㯶竹出
西蜀廣西葉如棕櫚其身似竹堅且實又名桃竹羣
芳譜棕竹有三種上曰筯頭梗短葉垂堪置書几次曰
短棲可列庭階次曰撲竹節稀葉硬全欠温雅但可作
扇骨料耳事物紺珠木竹出韶州一莖如萬歲藤一
節長四尺無花而實如草豆䓻土人鹽之爲果寰宇
記竹林堂宋臨川王義慶所作梁元帝因而修之堂前
有竹名桂竹出始興桂陽縣來風防露上合下疎每日
出羅紈金翠春光秋月隔林而望若花開也其西有篠
箭冬月抽笋似桂而辛隆暑赫曦但有凉氣入其下者
咸以御風山經注始興郡桂陽縣出筀竹大者圍二
尺長四丈鄧元錫圅史筀竹可絲以制器又可刺船
江楚常用之事物紺珠筀竹又名倭竹種自倭國
南越志宋昌縣有棘竹長十尋大如甕其間短者輙六
七丈也里人取以爲弓爲竹叢薄葉下有鈎刺或在條
末如芒針也酉陽雜俎棘竹一名笆竹節皆有刺數
十莖爲叢南夷種以爲城猝不可攻或自崩根出大如
酒甕縱横相承狀如繰車食之下人髮海槎餘錄茨
竹大如指長逾二丈節節生枝文采人家用植於居之
周遭以代垣牆雖雞犬不能逾越隂森柔嫩綠潤如沃
可愛也續竹譜紅竹出峽州宜都縣飛魚口大者不
過寸許鮮明可愛事物紺珠丹竹出道州每節可一
丈徑不大裊裊搖空粉節上有丹色心空肉薄人劈爲
百丈繂暌車志𥙷陀落伽山觀音坐後旃檀林紫竹
幹葉如丹花木考紫竹小而色紫宜傘柄簫笛用
羣芳譜丹青竹葉黃碧丹相間出熊耳山趙潛飬疴
漫筆成都古今記云對青竹竹黃而溝青故每節若間
出云此竹今浙中亦有之惟會稽頗多彼人呼爲黃金
間碧玉華陽國志成都有竹名對青半青半紫二色
相映可愛五雜組黃金間碧玉竹其節一黃一碧正
直如界然遊南城記中伯圃中有對金竹其狀與對
青相似松江府志黃菰竹節目疎聳皮黃力韌爲篾
器之良博物志洞庭之山帝之二女啼以涕揮竹竹
盡斑今下雋有斑皮竹事物紺珠斑竹有點暈筍極
美又名淚竹又名湘妃竹地理志雷州土貢電斑竹
事物紺珠毛斑竹出蘄州初伐無斑灰汁洗之則斑
見格古要論湘竹出廣西斑細而色淡有暈中一點
紫與蘆葉上斑相似作簫管最貴東齋記事武陵桃
源山有方竹四面平整如削堅勁可以爲杖畱青日
札唐書高宗遣宦者采怪竹江南將蒔上苑今江南方
竹即此𩔖也寧波志云葛仙翁煉丹於定海靈峰植竹
筯化爲竹而方桂苑談叢方竹出大宛國堅實而正
方節眼鬚牙四面對出實衛公之所寳也北戶錄澄
州産方竹其隔州亦出大者數丈格古要論方竹出
西蜀浙江杭州府西湖飛來峰山上亦有之其竹節上
有刺蜀人謂之刺竹妮古錄高皇帝燕處武樓中詹
同在左右偶理竹事帝曰竹之𩔖其亦多乎同對曰其
實晉戴凱之譜五十餘種或根如盤輪或節若束針或
細則勝箭或鉅可爲舟有未能歴舉者大槩其色皆青
其體皆圓也惟吳越山中有名方竹者最爲佹異四稜
直上弗偏弗頗若有廉隅不可犯之色以故士大夫愛
之往往采而爲笻既退𫉬一枝以獻帝摩挲觀之親灑
翰墨草方竹記一通雲南記雲南有實心竹文采斑
駁殊好可爲器物其土以爲槍幹交牀物𩔖相感志
疎節竹出南方水中筍萌時隨水高低成節也又秦大
國有竹一節可長九尺北戶錄高潘州有疎節竹五
六尺一節僧道多以爲杖又溱州通竹直上無節空心
也事物紺珠古散竹節似馬鞭葉似桐而小皮似棕
柔軟北戶錄古散堪爲拄杖山海經衛丘山南帝
俊竹林在焉大可爲舟註俊音舜舜林中竹一節則可
以爲船南方草木狀雲母竹一節爲船出扶南神
異經篩竹一名太極長百餘丈南方以爲船神異經
南方荒中有涕竹長數百丈圍三丈五六尺厚八九寸
可以爲船其筍甘美煮食之可以止創癘玉篇&KR2414;竹
甚可爲舟南征八郡志嶺南有大竹數圍實中任屋
梁柱覆用之則當瓦南方草木狀由梧竹吏民家種
之長三四丈圍一尺八九寸作屋柱出交趾異物志
有竹曰䈏其大數圍節間相去局促中實滿堅強以爲
屋榱斷截便以爲棟梁不復加斤斧也桂海虞衡志
&KR0889;人以大竹爲釜物熟而竹不灼孝經河圖少室之
山大竹堪爲釜甑玉堂漫筆衡山後生竹最大名曰
南竹土人截取其筒以爲甑節處可置盥盆然在深山
中人跡不到之處廣志永昌有漢竹圍三尺餘大者
一節受一斛小者數升爲椑榼華陽國志南垂界有
百葉竹一枝百葉故名又名篣竹有毒夷人以刺虎豹
中即斃事物紺珠千年竹出水簾洞石上葉稍似竹
高者二寸許天中記三稜竹若棕櫚葉莖柄三脊川
中人家竹林中忽有此吉兆也通雅沈存中云本草
南燭草乃木也名南天燭今人植庭側葉似楝秋實赤
如丹按此俗所謂天竹也事物紺珠單竹大者如腓
虚細長爽嶺南取其筍未及成竹者灰煮績爲布
格致鏡原卷六十七
