格致鏡原卷八十三大學士陳元龍撰
獸𩔖(二)
熊(附羆)(能)
總論說文熊似豕山居冬蟄春出詩義疏熊能攀
緣上高樹見人則顚倒投地而下述異記熊獸藏於
山穴穴裏不得見穢及傷殘見則合穴自死墨客揮
犀熊以山中行數十里悉有跧伏之所必在石嵓枯木
中山民謂之熊館唯虎出百里外則迷所出道路𤨏
碎錄熊食少許鹽即宛轉而死抱朴子熊壽五百歲
則能化爲狐狸寶雞錄熊得人輙搔人喉若腋令笑
人仆舌䑛面血以為快人屏氣陽死乃棄去還視之再
三人蘇欲起逃去追而扼之山民習其狀能脫於死
埤雅熊好舉木而引氣謂之熊經莊子所謂熊經鳥伸
是也冬蟄不食饑則自䑛其掌故其美在掌左傳楚
成王見圍請食熊蹯而死注蹯掌也熊蹯難熟冀有外
救本草會編熊掌古最重之得酒醋水三件煮熟則
䐜大如皮毬酉陽雜爼熊膽春在首夏在腹秋在左
足冬在右足劉跂暇日記熊膽竒藥家有小兒者不
可無此佳者通明如米粒用草莛點入水轉如飛惟性
急者良淮南子熊當心有白脂如玉味甚美俗呼熊
白本草經熊白味甘微溫無毒止風痺埤雅熊羆
富脂至春臕癢即登高木自墜謂之撲臕今人畜熊以
挺撻之更致壯長蓋倣於此周禮穴氏掌攻蟄獸各
以其物火之註謂熊羆之屬冬藏者燒其所食之物於
穴外誘出之異苑熊居大樹孔中東土呼熊爲子路
以物擊樹云子路可起於是便下不呼則不動廣異
記巴西有巨熊稱六雄將軍左傳昔堯殛鯀於羽山
其神化爲黃熊以入於羽淵武帝紀注禹治水通轘
轅山化爲熊謂塗山氏曰欲餉必聞鼓聲乃來禹排石
誤中鼓塗山氏往見禹方作熊慙而去
詳𩔖援神契神靈滋液百珍寳用則赤熊見赤熊見
則奸宄自遠六韜周文王拘於羑里散宜生得黃熊
獻紂免西伯之難周書成王時不屠國進青熊西
京雜記趙飛燕女弟居昭陽殿玉牀白象牙簟綠熊席
席毛長二尺餘人眠而擁毛自蔽望之不能見坐則没
膝其中雜熏諸香一坐此席餘香百日不歇宋書元
嘉二十年白熊見新安歙縣太守到元度以獻魏志
大秦國出玄熊唐書貞觀三年南蠻酋元深入朝冠
烏熊皮山海經倫山之熊如麋其川在尾上郭璞注
川竅也爾雅翼有豬熊馬熊人熊人熊卽魋爾雅
魋如小熊竊(古淺字)毛而黃郭注狀如熊而小毛淺赤黃
色俗呼赤熊爲魋也五雜組新安樵者得小熊大如
猫蹣跚庭中犬至猛者見之亦溺下酉陽雜俎唐高
宗時伽毘葉國獻天鐵熊大如狗蒼色能擒獅象虎狼
羆爾雅羆如熊黃白文註似熊而長頭高脚猛憨多
力能拔樹木關西呼曰貑羆埤雅羆似熊而大從目
能緣能立遇人則擘而攫之俗云熊羆眼直惡人横目
其白生於心之下肓之上亦如熊白而麤秋冬則有春
夏則亡一說羆有黃赤二種披髮人立絶有力者爾
雅翼獵者云熊是其雄羆則熊之雌者羆力尤猛詩
義疏羆有黃羆有赤羆大於熊其脂如熊白而不如熊
白美也
能說文能熊屬足似鹿獸之堅中而彊壯者故謂人
強幹曰能述異記陸居曰熊水居曰能
猩猩
爾雅猩猩小而好啼註山海經曰人面豕身能言語今
交趾封谿縣出猩猩狀如貛㹠聲似小兒啼禮記猩
猩能言不離禽獸萬畢術猩猩知往文選注猩猩
獸名熊之𩔖也性好酒醉則不能行乃啼爲人所擒俗
云猩猩啼而就擒獨異志漢黃覇爲封谿令部人陳
廉擕酒并猩猩以獻霸問曰何物人未及應嚢中語曰
斗酒并僕耳霸以其物有靈開囊放之猩猩悲啼而去
呂氏春秋肉之美者猩猩之脣水經注武平封溪
縣有獸曰猩猩猿形人而顔容端正善與人言音聲妙
麗如婦人對語聞之無不酸楚其肉食之窮年無厭可
以辟榖格物總論猩猩毛翠色能知人姓名及人先
世名字與人家往事在山谷間數百爲羣取其血染毛
罽色鮮不黯國史𥙷猩猩好酒與屐人欲取者置二
物以誘之猩猩始見必大詈云誘我也乃絶走而去之
去而復至稍稍相勸頃盡醉其足皆絆朝野僉載猩
猩如美人解人語知往事以嗜酒故以屐得之檻百數
同牢欲食之衆自推肥者相送流涕而别蟫史猩猩
嗜酒著屐見酒相與連臂號泣同就醉躡屐舞而仆每
捕𫉬必箠之使自言血幾何猩猩惜其血必少應益痛
撻之乃增多至必不肯言則殺之所得血如所許之數
雲嶠𩔖要談苑云宋太祖平嶺南求得猩猩如雄鴨
而大取其血染色如渥丹與傳記所載不同
狒狒
爾雅狒狒如人被髮迅走食人註梟羊也山海經曰其
狀如人面長脣黑身有毛反踵見人則笑交廣及南康
郡山中亦有此物大者長丈許俗呼之曰山都一名曰
贑郭璞狒狒讚狒狒怪獸被髮操竹𫉬人則笑脣掩
其目終亦號跳反爲我戮酉陽雜俎狒狒飲其血可
以見鬼力負千斤笑輙上吻掩額狀如獮猴作人言如
鳥聲能知生死血可染緋髮可爲髲舊說反踵獵者言
無膝睡常倚物周書王會周成王時州靡國獻&KR0859;&KR0859;
人身反踵自笑笑則上唇翕其目食人北方謂之吐嘍
庶物異名疏&KR0859;&KR0859;梟羊也吳都賦&KR0859;&KR0859;笑而被格狀
如人披髮迅走見人則執手而笑乃食之人因以竹筒
致臂而與之則執筒而笑笑則脣上掩其目人抽臂以
鑿綴其脣於額而殺之羽獵賦作嘄陽鄧德明南康
記山都形如崑崙奴通身生毛見人輙閉目張口如笑
好在深澗中翻石覓蠏噉之異物志廬陵大山之間
有山都似人躶身見人便走自有男女長四五尺
狼(附豺)
說文狼似犬銳頭而白頰高前廣後草木子狼善視
詩疏狼牡名貛牝名狼其子名獥有力者名迅其鳴
能小能大善爲小兒啼聲以誘人去數十步止其猛捷
者人不能制雖善用兵者亦不能免也其膏可煎和其
皮可爲裘埤雅里語狼卜食狼將遠逐食必先倒立
以卜所向故今獵師遇狼輙喜蓋狼之所嚮獸之所在
也其靈智如此故古之造式者木用槐癭棗癅而以狼
牙爲柱取其靈智也詩豳風狼跋其胡載㚄其尾註
狼老者項有懸肉草木子狼尾一孔三毛周禮獸
人冬獻狼注狼膏溫故冬獻之酉陽雜俎狼大如狗
蒼色作聲諸竅皆沸䏶中筋大如鴨卵有犯盜者燒此
筋以烟熏之當令手攣縮或言狼筋如織絡小囊蟲所
作也全雅狼腸直故作聲諸竅皆沸埤雅古之烽
火用狼糞取其烟直而驟雖風吹之不斜物𩔖相感
志狼貪殘之獸也取皮掛羊棧羊不出門名物攷案
狼之喻最多言其恣食則曰狼餐言其恣取則曰狼貪
言其威顧則曰狼顧言其亂走則曰狼竄言其陸梁則
曰狼扈言其專愎則曰狼狠言其不恤則曰狼戾言其
不檢則曰狼籍言其乖謬則曰狼狽蟫史狼起臥游
戲多藉其草而草皆穢亂故里語云狼藉又曰狼扈
酉陽雜俎狼狽是兩物狽前足絶短每行常駕兩狼失
狼則不能動故世言事乖者稱狼狽抱朴子狼壽三
百歲則解暫變化為人形白澤圖百歲狼化爲女人
名曰知女狀如人坐道傍告丈夫曰我無父母兄弟丈
夫娶爲妻三年而食人以其名呼之則逃去述異記
周幽王時羊化爲狼洛南有避狼城云幽王時羣羊爲
狼食人故築城避之今洛中有狼村是其處也北史
突厥之先爲鄰國所破有一小兒棄草澤中有牝狼以
肉飼之及長與狼交合遂有孕焉迯於高昌國北山洞
穴遂生十男長大外託妻孕其後各爲一姓阿史那即
其一也北史突厥旗纛之上施金狼頭侍衞之士皆
爲附離夏言亦狼也張瀆宣室志張鋋遇巴侯置酒
邀滄浪君至一人衣蒼其質魁岸天將曉鋋悸寤見一
狼臥於前蓋所謂滄浪君也抱朴子山中寅日稱當
路君者狼也瑞應圖白狼金精也上有仁德明哲則
見田俅子商湯爲天子都於亳有神手牽白狼口銜
金鉤而入湯庭郡國志紹慶府山出野狼眼在背上
能食諸獸吳都賦注麡狼大如麋角向前有枝下出
反向上長者四五尺常居平地不得入山林異物志
麡狼形似鹿兩角觸前向入林則挂角恒在平淺草中
逐入林則得之皮可作履襪角正四據南人因以作踞
牀
豺禮月令季秋豺乃祭獸戮禽註祭獸者祭之於天
戮禽者殺之以食也埤雅豺狗足似狗而長尾白頰
高前廣後其色黃季秋取獸四面陳之以祀其先世
埤雅瘦如豺豺柴也豺體細瘦故謂之豺棘人骨立謂
之豺毁義取諸此山堂肆考俗云羣豺噬虎言其徤
猛且衆可以窘虎也史云豺見虎睡則遶而溺之虎不
能起遂噬之又云豺舌似棘
鹿(附麋麈麂麞麝)
總論春秋運斗樞瑤光散而爲鹿江淮不祠則瑤光
不明彘生鹿家語四九三十六六主律律主鹿鹿故
六月而生熊氏曰鹿孕子於仲秋而生於春古今
注鹿有角而不能觸爾雅疏鹿解角獸也羣萃善走
者也埤雅鹿性警防分背而食以備人物之害蓋鹿
萃善走者分背而食食則相呼羣居則環其角外向以
防物之害己𤨏碎錄鹿夜臨宿下鹿角寨大者角向
外四圍小者在中團圍如寨今人以木倣作鹿角寨
蟫史鹿牡有角無齒牝有齒而無角無齒謂上齦無齒
有齒謂上齦有齒若下齦則牝牡俱有齒也戒菴漫
筆鹿初生鼻邊有缺者是雄天玄主物簿鹿者仙獸
常自能樂性從其雲泉至六十年必懷瓊於角下角有
斑㾗紫色如點行或有涎出於口不復能急走矣抱
朴子鹿壽千歲滿五百歲則色白劉向列仙傳鹿一
千歲爲蒼鹿又百年化爲白鹿又五百年化爲玄鹿
埤雅麋鹿亦喜紅南人取之則衣綘服而舞麋鹿輙注
視不動因以利刀刺之天中記鹿性嗜醎灑鹽於地
以誘鹿射之遼穆宗時䑛醎鹿於玉山黃山谷帖胡
居士嘗言鹿性驚烈多别良草恒食九物餘則不嘗羣
處必依山岡產歸下澤享神用其肉者以其性烈清淨
故也凡餌藥者勿食鹿肉服藥必不得力以鹿嘗啖解
毒之草是故能制毒散諸藥也九草者葛葉及花鹿蔥
鹿藥白蒿水芹甘草齊頭蒿山耳薺苨虎薈山中人
言凡鹿羣出則十數老雄當先衆雌從中行又十數雄
殿之其行止一視在前之雄豎尾所向一遇虎則當先
者皆挺其角當之以俟衆雌逸去然後去虎亦瞪視無
如之何夜臥則一鼻抵一谷道環而臥或云鹿接臥其
氣貫通不絶故其壽極久吕溫由鹿賦序野人縶鹿
問之答曰此爲由鹿由此鹿以誘致羣鹿也此鹿每有
所至輙鳴嘷不食者累日宋祁筆記唐吕溫作由鹿
賦曰由此鹿以致他鹿故曰由鹿子案說文曰率烏者
繫生烏以來之名㘥㘥音由呂得其意而不知說文有
此㘥字也北夢𤨏言江陵松滋枝江村射鹿者率以
淘河烏脛骨爲管以鹿心上脂膜作簧吹作鹿聲有大
號小號呦呦之異或作麀鹿聲則麚鹿畢集蓋爲牝聲
所誘人得彀矢而注之南中多鹿每一牡管百頭至春
羸瘦蓋遊牝多也及夏則唯食菖蒲一味却肥當角解
之時其茸甚痛獵人逢之其鹿不敢逸走伏而不動獵
者以繩繫其茸截而取之先以其血來噉然後斃鹿
孔六帖陸紹弟爲盧氏縣尉常觀獵忽遇鹿五六頭臨
澗見人不驚毛斑如畫獵者言此仙鹿也射之不能傷
且復不利酉陽雜爼胡珦爲虢州時獵人殺得鹿重
一百八十斤蹄下貫銅環上有篆字博物者不能識
月令仲夏鹿角解仲冬麋角解方氏注鹿好羣而相比
陽𩔖也故夏至感陰氣而角解麋多慾而善迷陰𩔖也
故冬至感陽氣而角解蟫史麑一年角如釘二年角
二臺三年三臺至四臺每年解而復生若四歲之鹿一
解角之後一生便有四臺角也衝波傳鹿生三年其
角自墮古今錄驗人患妖魅鬼病不肯言者以鹿角
屑擣散水服之蟫史凡物骨肉之易長者莫速于鹿
故鹿角能𥙷氣血爲諸藥之最凡鹿白臆者不可食
續松漠紀聞麋角與鹿角不同麋角如駝骨通身可車
郤無紋生枝不比鹿小鹿頂骨有紋上下無之亦可熏
成紋酉陽雜爼木耳夷舊牢西以鹿角爲器續松
漠紀聞鹿頂合燕以北者方可車須是未解角之前才
解角血脈通冬至方解頂之上爲合正須亦作合好者
有人字不好者成八字有髓眼不實北人謂角爲鹿角
合頂爲鹿頂合(南中止冇鹿角合)南鹿不實定有髓眼不可車
北地角未老不至秋時不中埤雅麋茸利𥙷陽鹿茸
利𥙷陰凡茸無樂太嫩世謂之茄子茸但珍其難得耳
其實少力堅者又太老惟長數寸破之肌如朽木茸端
如馬腦紅玉者最善藥議按月令冬至麋角解夏至
鹿角解陰陽相反如此今人用麋鹿茸作一種殆疎也
又用刺麋鹿血以代茸者云茸亦血爾此大誤也地
記首陽山在蒲州南四十五里上有二賢祠二賢像宋
元祐中所塑其前塑一白鹿土人曰二賢食薇兼飲鹿
乳故塑之南史扶南國有鹿車國人畜鹿如中國畜
牛取乳爲酪說文麗旅行也鹿之性見食急則必旅
行禮麗皮納聘蓋鹿皮也史記古者皮幣諸侯以聘
享漢武帝乃以白鹿皮方尺緣以藻繢爲幣直四十萬
王侯朝覲享聘必以爲薦盧氏雜記唐明皇命射生
官射鹿取血煎鹿腸食之謂之熱洛河孔六帖虢國
夫人就屋梁懸鹿腸於半空筵宴使人於梁上注酒於
腸中結其端欲飲則解開流於盞中號洞天聖酒將軍
酉陽雜俎梁劉孝儀食鯖鮓魏使崔劼李騫在坐孝
儀曰鄴中鹿尾乃酒餚之最劼曰生魚熊掌孟子所稱
雞跖猩唇呂氏所尚鹿尾乃有竒味竟不載書籍每用
爲恨孝儀曰寔是如此或古今好尚不同梁賀季曰青
州蟹黃乃爲鄭氏所記此物不書未解所以騫曰鄭亦
稱益州鹿&KR1430;但未是尾耳祥驗集唐寶歷二年春范
陽節度使朱克融獵鹿鹿膽中得珠如彈丸黑色初軟
後硬如石光明談苑吳長文使虜虜人打圍無所𫉬
忽得一鹿請南使觀之須臾剝剔了已昏夜矣數兵煮
其骨食之皆嘔血吳左丞畱雙腎於銀器中云此最𥙷
煖旦欲薦之翌日銀器内皆黑色乃毒矢所斃爾不敢
洩埋之而去投荒雜錄雷郡有鹿腥無味不可食俗
云海魚所化郡人嘗見魚首而身爲鹿者三元參贊
五月勿食鹿肉傷神豹文者殺人鹿茸不可嗅鹿肉痿
人陰清異錄道家流書言麞鹿麂是玉署三牲神仙
所享故奉道者不忌道書陶隠居云麞鹿非辰屬又
八卦無主卽生死無由故道家許聽爲脯玄覽鹿食
龜麂食蛇山川記蚺蛇吞鹿至角乃止
詳𩔖說文牡鹿曰麚牝鹿曰麀又作&KR0034;鹿迹曰&KR0034;麟
大牝鹿也&KR0034;鹿&KR0034;也麛鹿子也&KR0034;鹿之絶有力者也
格物論麃鹿之大者說文鹿子又曰麑一歲曰麂二
歲曰&KR2856;三歲曰麈禮書鹿之爲物善接其𩔖而麛尤
出於天性故先王取焉瑞應圖夫鹿者純善之獸也
道術得則白鹿見王者明惠及下則見晉徵祥說白
鹿仁獸也色若霜雪不與他鹿爲羣瑞應圖黃帝時
西王母使乘白鹿獻白環崔玄山李母碑老子乘白
鹿下託於李母仙鑑老子騎青鹿上昇述異記漢
成時中山人得玄鹿烹之骨皆黑色仙者說玄鹿爲脯
食之壽二千歲孔六帖黠戛斯有鹿黑尾寰宇記
張掖南山出赤鹿足短而形大如牛肉千斤金樓子
夏禹之時神鹿行於河水廣博物志黃列子者嘗遊
獵九江射中五色神鹿逐跡尋穴遇神芝服而得仙
珍玩續考神鹿大如巨豬高三尺許前半截甚黑後半
截白花毛純可愛嘴如豬嘴不平四蹄如豬蹄脚有三
跲止食草木不食腥出舊港國爾雅翼古稱馬似鹿
者直百金今荆楚之地鹿似馬當解角時望之與馬無
異土人呼爲馬鹿埤雅北方戎狄中有駝鹿極大而
色蒼尻黃而無斑亦鹿之𩔖角大而有文堅瑩如玉其
茸亦可用隣幾雜志駝鹿重三百斤效其聲致之茸
如茄者切食之彙苑詳註福鹿身如騾樣白面眉心
細細青條花起滿身至四蹄條間通如畫穆天子傳
天子賜曹奴之人黃金之鹿孔六帖北狄渤海俗所
貴者曰扶餘之鹿事物紺珠蠟蟲鹿出西域取其肉
汁釀數日成酒醉人
别名鄭嵎津陽門詩長生鹿瘦銅牌垂注上嘗於芙
蓉園𫉬白鹿惟王昊山人識之曰晉時鹿也上異之令
左右周視之乃於角際雪毛中得銅牌子刻之曰宜春
苑中白鹿上由是愈愛之移於北山字之曰山客翻
譯名義集佛書謂鹿爲伊尼抱朴子山中卯日稱西
王母者鹿也知其物名則不能爲害海錄碎事鉅鹿
侯鹿也清異錄武宗十玩圖謂鹿爲茸客清異錄
華清宮一鹿千年精俊不衰人呼曰角仙本草鹿一
名斑龍鹿與游龍戲必生異角鹿得稱龍以此
異鹿博物志雲南郡出茶首其音爲蔡茂是兩頭鹿
名也獸似鹿兩頭其腹中胎常以四月中取可以治蛇
虺毒永昌亦有之魏宏南中志雲南郡有熊倉山上
有神鹿一身兩頭而角衆列能食毒草名食毒鹿古
今注明帝永平中三角鹿出江陵孝和帝永元中豫章
徐汗得白鹿高丈九寸偃曝談餘按秘閣有李贊華
畫千角鹿崇寧四年秘閣收畫以入使者疑其狀且求
古有是𩔖者當得其名以備顧問董逌謂邪希有鹿兩
頭而角且千道書有五頭鹿其角且千皆古之異鹿也
物𩔖相感志科藤䴥鹿出合浦康頭山其額上戴科
藤一株四條直上各高一丈許其生長若植在上也
偃曝談餘永徽四年來州有異獸高丈餘一角鹿形馬
蹄牛尾五色有翅乃知獸有似鹿而非鹿種者甚多
鹿異洽聞記常州江陰縣東北石筏山者梁時有伐
材人入此山見有麀鹿産仍聞小兒啼聲往視見産一
女子因收取養之及長乃令出家爲道士時人謂之鹿
娘五行記有一士人姓車是淮南人天雨舍中獨坐
忽有二年少女來就之著紫纈襦立其牀前共語笑車
疑之天雨如此女人從外來而衣服何不沾濕必是異
物其壁上先挂一銅鏡徑數寸回顧鏡中有二鹿在牀
前因將刀砍之而悉成鹿一走去𫉬一枚以爲脯食之
述異記漢成帝末年宮中雨一蒼鹿殺食之味甚美
九色鹿經昔有一菩薩身為九色鹿毛色九種角白
如雪常在恒水邊飲食水草與一烏爲知識獨異志
上虞蘭室山葛玄所隱之處有隱几化爲鹿鹿鳴卽縣
令有罪
麋爾雅疏麋總名也其牡者名麔其牝者名麎詩吉
日云其麎孔有是也其所生之子名䴠其脚跡所踐之
處名躔其絶異壯大有力者名狄也白虎通麋水獸
也青黑色肉蹄一牡能乘十牝鹿屬也埤雅麋善迷
而害稼熊氏曰麋孕子於仲春而生於秋埤雅麋
四目其二夜目也𩔖從所謂麋目下有竅夜卽能視是
也故淮南子曰孕婦見麋而子四目周禮獸人夏獻
麋注麋膏涼故夏獻之埤雅凡含血之物肉最易長
其次角難長最後骨難長故人自胚胎至成人二十年
骨髓方堅唯麋角自生至堅無兩月之久大者乃重二
十餘斤其堅如石計一夜須生數兩凡骨之頓成生長
神速無甚於此雖草木至易生者亦無能及之此骨血
之至強者所以能𥙷骨血堅陽道強精髓也招北客
文巨麋如牛脩角如劒博物志麋掘澤草而食其場
成泥名曰麋畯民隨此畯種稻其收百倍魏略文帝
將受禪有白麋見抱朴子山中卯日稱東王父者麋
也本草陳藏器云蔡苴機兩頭麋也一名蔡余義
麈祖庭事苑鹿之大者曰麈羣鹿隨之唯其所往麈
尾旋轉爲凖於文從鹿主古之談者揮焉取諸此也
華陽國志郪縣宣君山出麈尾一名荒鹿埤雅麈獸
似鹿而大其尾辟塵以置蒨帛中能令歲久紅色不黦
又以拂氈令氈不蠧
麂格物總論麂小於獐但口兩邊有長牙好鬭則用
其牙皮爲第一無出其右者然多牙傷痕四方皆有山
深處則多其聲如擊破鈸本草李時珍曰麂似麞而
小牡者有短角黑色豹脚脚矮力勁善跳越皮細膩
宋書銀麂刑罰得中民不爲非則至符瑞志色白者
曰銀麂施州一種色丹者曰紅麂六書故麠(音京)麂同
𩔖似鹿而角不岐毛不斑麠大麂小麠毛差黑而麤
地理志山多麈麖師古注麈似鹿而大麖似鹿而小
麞春秋運斗樞樞星散爲麞爾雅疏麕麞也麕其
總名也牡名麌牝名麜其子名麆其迹名解絶有力者
名豜六書故麞似麂而脂黃亦謂黃羊本草李時
珍曰麞似鹿而小無角雄者有牙出口外古今注麞
有牙而不能噬麞臍下亦有香但不全耳埤雅麕鹿
皆徤駭而麕性膽尤怯飲水見影輙奔道書曰麞鹿無
魂又曰麞鹿白膽善怖爲是故也抱朴子山中未日
稱赤吏者麞也符瑞志白色者曰銀麞說文白麞
王者刑罰理則至晉起居注咸寧中白麞見魏郡後
諸州各送白麞本草麞無香有香者麝也俗呼土麝
爲香麞
麝字林麝小鹿有香其足似麞故曰麕足嵇康養
生論麝食栢而香趙辟公雜說西北之麝噬虺而食
柏故其香結東南山谿有松而無柏故麝不結也埤
雅麝絶愛其香每爲人所廹逐勢且急卽自投高巖舉
爪剔出其香就縶且死猶拱四足保其臍香譜唐本
草云麝生中臺川谷及雍州益州皆有之陶隱居云形
似麞常噉蛇或於五月得者往往有蛇皮骨主辟邪殺
鬼精中惡風毒療傷多以一子眞香分糅作三四子刮
取血膜雜以餘物大都亦有精麤破皮毛共在裹中者
爲勝或有夏食蛇蟲多至寒香滿入春臍内患急痛自
以脚剔出置屎溺中覆之人有得之者此香絶勝帶麝
非但香辟惡以香眞者一子著腦間枕之辟惡夢及尸
疰鬼氣埤雅麝㗖蛇今以蛇蛻裹麝彌香本草蘇
頌曰麝香有三等第一生香名遺香乃麝自剔出者次
臍香乃捕得殺取之其三心結香乃麝見大獸捕逐驚
畏失心墜死人得之破心見血作乾血塊者不入藥
香譜唐天寳中漁人𫉬水麝臍香皆麝每取以針刺之
流出如水瀝一滴入斗水中用灑衣物香不歇倍於肉
麝
駝
山堂肆考槖駝一名駱駝子虛賦騊駼槖駝師古注
槖駝者言其可負槖囊而駝物故以名云格物總論
槖駝大於水牯紫色耳垂山堂肆考駝背有兩峰如
馬鞍名曰駝峰駝足三節長頸色蒼褐凡負物屈足受
之載未盡量終不起山海經陽光之山其獸多槖駝
善行流沙中日行三百里負千斤博物志燉煌西渡
流沙往外國千里餘中無水時有伏流處人不能知槖
駝知水脈過其處輙停不行以足踏地人於所踏處掘
之則得水後周書異域傳鄯善古樓蘭國也西北有
流沙數百里夏日亦有熱風爲行旅之患風欲至唯老
駝知之卽鳴而驟立埋其口鼻於沙中人每以爲候亦
卽將氈擁蔽鼻口其風迅駛須臾過盡若不然者必至
危斃義訓駝之聲曰&KR1387;𤨏碎錄駝峰倒者齒老矣
少徤者峰直酉陽雜俎駝毛縟溫厚煖於狐貉遇夏
常退毛至盡乃能避熱故古者冬取皮於狐𩔖而裘成
夏取毛於駝𩔖而褐成也天中記駱駝糞煙直上如
狼烟東觀漢記單于於龍祠鬭槖駝爲樂夷事略
回紇以駱駝耕格物總論古者典厩駝日給藁一圍
鹽三合易馴養也諧噱錄趙崇佯不識駱駝呼爲山
驢王三水小牘劉秉仁爲江州刺史自京將槖駝至
郡放之山下野人見而大驚共射之乃以狀白州曰𫉬
廬山精於某處劉命致之乃所放駝耳漢書大月氏
國出一封槖駝注脊上有一封封高也若封土然北
史迷密國正平元年遣使獻一峰黑槖駝明皇雜錄
哥舒翰常鎮於青海路旣遥遠遣使常乘白駱駝以奏
事日馳五百里唐食貨志貞元初關輔宿兵以飛龍
駝負永豐倉米給禁軍孔六帖吐蕃贊普其獸獨峰
駝日行千里南蠻傳室利佛逝國有槖駝豹文而犀
角以乘且耕名駝牛豹酉陽雜俎駝臥屈足腹不著
地而漏明者最能行遠天寶遺事楊貴妃私發明駝
使遺安祿山龍腦香明駝者眼下有毛夜明日行五百
里洽聞記于闐國有小鹿角細而長與駞交生子曰
風脚駝日行七百里其疾如吹南史滑國有兩脚駝
時而人立拾遺記有韓房者自渠胥國來獻玉駝高
五丈洛中記有銅駝二枚在宫之南四會道頭高九
尺頭似羊頸身似馬有肉鞍兩箇相對異苑西域苟
夷國山上有石駱駝腹下出水以金鐵及手承取卽便
對過唯葫蘆盛者則得飲之令人身體香淨其國神秘
不可數過
驢
何承天纂文驢一曰漢驪其子曰&KR1042;其鳴欭㰳驢似馬
而長耳低小不甚駿故稱蹇驢一名爲衞猶龜之名蔡
也率以午及五更初而鳴資暇錄代呼驢爲衞於文
字未見今衞地出驢義在斯乎或說以其有䩜有槽譬
如諸衞士有胄曹也自目爲衞山堂肆考驢性能旋
磨及䭾負龐褐色其子一名&KR0008;潛確𩔖書驢馬駒月
初生者先母行生月中者並母行生月終者後母行
物𩔖相感志凡驢狗初生來墮地口中有一物如肉名
媚如婦人帶之亦有媚漢書靈帝於西園弄狗駕四
驢親操轡京師相效驢價與馬齊柳宗元文黔之驢
一鳴虎大駭以爲且噬已稍近益狎蕩倚衝冒驢不勝
怒蹄之虎喜曰技止此耳斷其喉盡肉去王元禎湖
海搜奇陜西民家畜一驢其壻借乘入市踰時往返百
里如飛壻心切愛之翁問歸何太早壻詭曰驢劣行十
里卽臥不肯起因牽之歸耳乃誤我一日翁憎其驢壻
去殺而烹之壻聞亟止曰我戲耳然驢已皮矣惋恨間
取其腹視腰有六腎蓋千里驢也翁怒絶其壻下帷
短牒王粲好驢家畜數頭其價有至百金者其一曰落
釵其二曰遠遊其三曰鷙翼其四曰白鳳其五曰臨江
其六曰上雲其七曰奔濤其八曰飛星袁淑俳諧集
封驢爲廬山公清異錄武宗十玩圖謂驢爲長耳公
廣博物志釋道安常乘赤驢往來荆襄間一日而徧
陳繼儒筆記洪崖跨白驢曰雪精今樹上至今有雪
精遺跡虎苑國朝劉馬太監從西番得一黑驢進上
能一日千里又善鬭虎上取虎城牝虎與鬭一蹄而斃
又鬭牡虎三蹄而斃後取鬭獅獅折其脊劉大慟蓋龍
類也洞冥記修彌國多神馬騾驢十丈毛色皎然能
行水上有兩翼或飛於海上常與牧馬合則生神驢
南史滑國出野驢有角潛確𩔖書海驢形似驢常於
秋月登島產乳皮制雨具雨不能潤海語海驢多出
東海狀如驢舶估有得其皮者毛長二寸許晴則毿毿
下垂陰則㲠綵整整也或以製臥裀善人御之竟夕安
寢不善人枕籍魂乃數驚矣島夷詫其靈不敢蓄也
庶物異名疏閭山驢也周書北唐以閭亦見鄉射禮山
海經有閭麋郭璞云閭卽羭也似驢而岐蹄角如麢羊
一名山驢贊曰閭善躍嶮酉陽雜俎晉僧朗住金榆
山及卒所乘驢上山失之有人見者乃金驢矣樵者往
往聽其鳴響土人言金驢一鳴天下太平明皇雜錄
張果常乘一白驢日行數萬里休則重疊之其厚如紙
置於巾箱中乘則以水噀之還成驢矣
騾
古今注驢爲牡馬爲牝則生驘(同騾)玉篇馲&KR2466;驢父牛
母說文駃騠馬父驢母也爾雅翼蜀中縣有馬與
牛合而生者皆牛爲牡馬爲牝故今川廣皆產騾生於
廣者蹄輕產於蜀者蹄重以大武之遺體也馬力在前
髆驢力在髀驘力在腰騎乘者隨其力而進退之驘股
有鎻骨故不能生其狀大骨若臼而口小小骨若杵而
頭大小口啣大頭故不可出此驘之所以不滋息焉
蟫史騾不生育性剛善走視馬則小視驢則大北方人
多取以駕車力耐遠行而不困潛確𩔖書驘似驢健
於馬舊非中國所產故漢書以爲匈奴竒畜五雜組
驘之爲畜不見於三代至漢時始有之匈奴北地馬驢
游牝自相交合而生今北方以爲常畜其價反倍於馬
矣俗言驘骨無髓故不能交合生子呂氏春秋趙簡
子臣陽城渠胥有疾醫云得白騾肝則生不得則死簡
子殺所愛白騾取肝與之鄭棨傳信記上將登封泰
山益州進白騾至潔朗豐潤權奇偉異上遂親乘之柔
習安便不知登降之倦告成禮畢復乘而下纔下山㘭
休息未久而有司言白騾無疾而殪上歎異之謚曰白
騾將軍命有司具槥櫝疊石爲墓在封禪壇北一里餘
於今存焉舊唐書吳少誠據蔡州地既少馬而廣畜
騾乘之教戰謂之騾子軍尤稱勇悍而甲仗皆畫爲雷
公星文以爲厭勝洞冥記修彌國獻駮騾高十尺毛
色赤斑皆有日月之𧰼帝以金埏爲鏁絆以寶器盛芻
以飼之後變爲赤龍入雲去揮麈錄徽宗御駮騾名
鵓鴿青
格致鏡原卷八十三
