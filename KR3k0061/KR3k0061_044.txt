格致鏡原卷四十四大學士陳元龍撰
禮器𩔖(二)
瓚
詩䟽正義瓚者器名以圭為柄圭以玉為之指其體謂
之玉瓚據成器謂之圭瓚考工記祼圭尺有二寸有
瓚詩傳祭祀之禮王祼以圭瓚諸臣助之亞祼以璋
瓚典瑞注瓚槃大五升口徑八寸下有槃口徑一尺
羣書考索周禮玉人曰天子用全上公用龍侯用瓚
伯用將龍鼻也將柄也然則鼻四玉一石瓚三玉二石
柄玉石相將舊圖瓚為勺形又鼻為龍稍大而鄭氏云
圭瓚酌鬱於獻尸皆非是盖瓚非酌鬯凡祼酌鬯用爵
灌之在瓚爵以灌鬯瓚以受灌而謂瓚酌鬯非矣瓚深
二寸其柄用圭有流前注流謂鼻也圭柄金勺既異其
牝牡相合處各可長三寸厚一寸博二寸半流道空可
徑五分周禮玉人之事大璋中璋九寸邊璋七寸射
四寸厚寸黃金勺青金外朱中鼻寸衡四寸有繅注射
剡出者也嚮上謂之出謂剡四寸半以上其半以下加
文飾焉鼻勺流也凡流皆為龍口衡勺徑也羣書考
索後鄭云大璋加文飾中璋殺文飾邊璋半文飾但解
三璋得名大中邊之義不言文飾之物易曰雲從龍璋
瓚既以勺鼻為龍頭其二璋半已下宜皆瑑雲氣以飾
三璋之勺形制並同圭瓚但瓚勺各短小耳三璋之下
雖不言槃有之可知其制亦同瓚槃口徑皆六寸
尊彛
羣書考索尊之為言尊也彛之為言常也尊用以獻上
及於天地彛用以祼施於宗廟而已故尊於祭器獨名
尊彛於常器均名彛周禮冪人以䟽布冪八樽畫巾
冪六彛注䟽布者天地之神尚質畫巾者宗廟可以尚
文畫者畫為雲氣唐六典凡樽彛之制十有四祭祀
則陳之一曰太樽二曰著樽三曰犧樽四曰象樽五曰
壺樽六曰山罍七曰概樽八曰散樽九曰山樽十曰蠯
樽十一曰雞彛十二曰鳥彛十三曰斝彛十四曰黃彛
有事於神祇則用太樽至於山罍有事於宗廟則春夏
用雞鳥之彛秋冬用黃斝之彛星之外官用概樽岳鎮
山林川澤用蠯樽衆星丘陵以下用散樽
尊周禮六尊犠尊象尊著尊壺尊太尊山尊以待祭
祀賓客之禮注犧尊沙牛飾尊也象尊三足象其鼻形
也著尊著地無足也壺尊以壺為尊也太尊瓦尊也山
尊為山雲形也壺以壺太以瓦餘皆木也三禮圖犧
象二樽全刻牛象之形鑿其背以為樽禮記泰有虞
氏之樽也山罍夏后氏之樽著殷樽犧象周樽禮記
廟堂之上罍樽在阼犧樽在西羣書考索獻尊獻讀
為犧尊飾以翡翠春祠夏禴用之司尊彛云春祠夏禴
其朝踐用兩獻尊一盛玄酒一盛醴齊鄭讀獻字與婆
娑之娑義同謂刻鳳皇之象其形婆娑然毛詩傳曰犧
尊者沙飾也言沙牛飾尊而先儒謂有沙羽飾畫為鳳
皇之形誤矣(以上犧尊)按周禮六尊制圖云春祠夏禴其再
獻用兩象尊一盛玄酒一盛盎齊以象骨飾尊鄭司徒
云象尊一象鳳皇本朝陸佃云舊傳象尊或為象載或
以其齒飾之亦或空其腹以為尊盖古者制尊樣制不
一要之曰不失為象尊頃見参知政事章惇得古銅象
尊一制作極精緻三足象其鼻形望而視之真象也(以上)
(象尊)爾雅曰著尊略尊也禮樂論曰秋獻用之者麗於下
而將以歸根也秋冬者隂也氣象静物尊亦用静物受
五斗漆赤中著地無足口圓徑一尺二寸底徑八寸上
下空徑一尺五分與獻尊象尊形制容受並同但無足
及飾耳司尊彛秋嘗冬蒸朝獻用兩著樽一盛玄酒一
盛醴齊(以上著尊)壺尊受五斗漆赤中以壺為之口圓徑八
寸脰高三寸中徑六寸半脰下横徑八寸腹中横徑一
尺一寸底徑八寸腹上下空徑一尺二寸足高二寸下
横徑九寸司尊彛秋嘗冬蒸饋獻用兩壺尊一盛玄酒
一盛盎齊按眀堂位曰壺者以壺為尊春秋傳曰尊似
魯壺(以上壺尊)太尊太古之瓦尊也受五斗口圓徑一尺脰
高三寸中横徑九寸脰下大横徑一尺二寸底徑八寸
腹上下空徑一尺五分厚半寸底平厚寸按周禮六尊
制圖追享朝享朝踐用兩太尊一盛玄酒一盛醴齊太
古之瓦尊也與甒形制容受同(以上太尊)山尊受五斗口圓
徑九寸脰高三寸空徑一尺五分足高二寸下徑九寸
司尊彛云追享朝享再獻用兩山尊一盛玄酒一盛盎
齊注云山尊山罍也(以上山尊)鬯人云凡山川四方用蜃後
鄭云卣蜃概散皆漆尊蜃畫為蜃形口徑一尺二寸底
徑八寸足高二寸下徑九寸底至口上中下徑一尺五
分容五斗鬯人云凡祼事用概後鄭云概漆尊以朱帶
者賈義云概尊朱帶玄纁相對既是黑漆為尊以朱飾
腹故名概尊取對概之義也形制容受一如蜃尊鬯人
云凡疈事用散後鄭云散漆尊無飾曰散賈義云對概
蜃獻象四尊各有異物為飾言此散尊惟漆而已别無
物飾故曰散南史劉之遴獻古器四種於東宫其第
二種金銀錯鏤古尊二枚有篆銘云秦客成侯適椘之
歲造雲烟過眼錄召公尊其盖細花欵文極精妙尊
腹五指稱文中有疑數十字真三代之竒物也俗名搯
捏尊博古圖從尊銘三字祖丁尊銘五字其質渾厚
文鏤純簡兄丁尊有盖盖器銘共八字持刀父已尊銘
七字諫尊銘七字龍鳳方尊無銘製造純古其上為龍
首四稜為鳳形周以雲雷祖戊尊銘五字純質未鑿渾
厚端雅辛尊銘三字父乙尊銘五字父丁尊銘二字純
足皆素當中為從理即兩端分寫䕫龍形色幾渥赭綠
花萍綴立戈癸尊銘四字文飾甚簡而腹間有雲雷之
狀(以上商尊)月星尊銘四字召公尊有盖盖器銘共七十二
字高克尊兩耳連環銘五十八字師艅尊銘三十二字
乙舉尊銘二字犧尊二皆有盖以口為流四足無銘並
全牛像之形而鑿背為尊象尊有盖四足有提梁無銘
全作象形開背為尊鳧尊有流有鋬闕盖無銘瓠尊上
有兩鼻無銘以口為流置之則可立旁設兩鼻所以安
提梁亦可挈之以行也飾以雲雷之文䕫龍尊無銘足
與腹及頸間皆作䕫龍狀間雷紋於兩旁又飾連珠周
之脰足對峙有方竅饕餮大尊無銘純緣皆素腹足飾
以饕餮間之雷紋是尊特大其質則銅饕餮壺尊無銘
尊作壺形脰著饕餮腹著風雲三獸饕餮尊無銘脰上
有鼻作饕餮狀周身悉被饕餮之飾與雷紋相間錯土
花漬染銅色蒼翠如瑟瑟紋鏤華好饕餮尊無銘純緣
與足皆無紋飾特三面狀以饕餮著尊二皆無銘脰間
皆作䕫龍蟠屈之勢腹著雲雷回旋之狀而底著地無
足壺尊二皆無銘二器肩腹並設雲雷之飾(以上周尊)南
史劉杳博綜羣書嘗於沈約坐語及宗廟犧樽約云鄭
玄答張逸謂為畫鳳皇尾婆娑然今無復此器則不依
古杳曰此言未必可安古者樽彛皆刻木為鳥獸鑿項
及背以出内酒魏時魯郡地中得齊大夫子尾送女器
有犧樽作犧牛形晉永嘉中賊曹嶷於青州發齊景公
冡又得二樽形亦為牛象二處皆古之遺器知非虛也
約大以為然
彛爾雅䟽彛者法也與諸尊為法王莽𫝊官司彛
器注師古曰彛器常用之器也一曰祭宗廟酒器也周
禮有六彛法也言器有所法象之貌耳周禮司樽彛
掌六樽六彛之位詔其酌辨其用與其實春祀夏礿祼
用雞彛鳥彛皆有舟(鄭云舟樽下臺若今時承盤子)秋嘗冬蒸祼用斝
彛黃彛皆有舟(斝讀為稼畫禾稼也黃彛黃目樽)凡四時之間祀追享
朝享用虎彛蜼彛(畫之為飾也蜼讀為虺)皆有舟羣書考索雞
彛受三斗宗廟器盛眀水鳥彛盛鬱鬯後鄭云二彛刻
而畫之為雞鳳皇之形著於尊上口圓徑九寸底徑七
寸其腹上下空徑高一尺足高二寸下徑八寸斝彛盛
眀水先鄭讀斝為稼謂畫禾稼於尊因為尊名然則
宜畫嘉禾以為飾其彛與舟并漆赤中其局足内亦漆
畫禾稼為飾黃彛盛鬱鬯黃目也以黃金為目彛並以
金眀堂位曰夏后氏以雞彛殷以斝周以黃目鄭玄謂黃
目以黃金為飾郊特牲曰黃目鬱氣之上尊也黃者中
也目者氣之清眀者也言酌於中而清眀於外陸佃云
舊圖黃目尊畫人目而黃之人目不黃而黃之理無有
也許謹說罍云龜目酒尊龜目黃亦其氣之清眀未有
知之者也然則黃目宜畫龜目如謹說且龜亦因以為
戒虎彛畫虎於尊盛眀水其尊與舟皆漆赤中其局足
内亦漆及畫虎為飾蜼彛酌鬱鬯彛與舟皆漆赤中其
局足内亦漆畫蜼以為飾博古圖甗彛兩耳有珥銘
五字純緣圈足皆飾以䕫龍已舉彛兩耳銘二字腹間
作乳乳百四十有一子孫父辛彛兩耳有珥銘七字純
緣間及圜足皆作䕫形相環若循走之狀腹間純素子
孫彛銘二字父丁彛兩耳有珥銘七字立戈父甲彛兩
耳有珥銘三字純緣與足以上並作雷篆於兩旁以螭
首為耳致飾精工虎耳彛兩耳有珥銘三字(以上商彛)己酉
方彛銘三十七字此器方而通體為盤䕫雷紋四隅并
腹間峻拔作觚稜之狀單彛圜足銘三字召父彛兩耳
有珥耳作螭狀下為方座雲雷之紋與䕫龍間錯銘七
字叔彛兩耳有珥銘六字耳為水獸下有方座周身為
饕餮狀純緣下與足上有行螭之飾雲雷寳彛兩耳有
珥銘三字飾以雲雷雷紋寳彛兩耳有珥銘三字純緣
之下與足皆作雷紋蹙成饕餮狀以鹿首為耳伯映彛
兩耳有珥銘一十字耳作獸形純緣與足飾以䕫龍間
之雷紋百乳彛兩耳有珥無銘周身皆乳凡二百一十
有六四耳今存二耳足皆飾䕫龍内外有二牛首腹間
周以直紋乳彛圜足無銘純緣之下分為四獸首兼著
饕餮形䕫龍乳彛兩耳有珥無銘純緣之外作䕫龍狀
間以雷紋腹間有乳環之足下作饕餮以虎首為耳䕫
龍彛兩耳無銘腹間純素足與純緣之外䕫龍雷紋交
錯足間兩竅可以貫繩赤綠相間略無銅色高足彛二
皆無銘一純緣之下及足之上雷紋與䕫龍相蹂蹙周
以連珠一三面作饕餮周體飾以雲雷其足有竅可以
貫純蟬紋雷彛無銘腹間著以蟬紋腹上與足飾以雷
紋純與腹下皆無紋饕餮彛無銘純緣之下以饕餮為
飾間以細雷紋腹足純素不加琢鏤蟠䕫彛兩耳有珥
無銘兩旁蟠以四䕫以雷紋間之足間飾以飛鳳耳狀
螭首蟠䕫直紋彛兩耳有珥無銘純緣下飾以蟠䕫腹
間密布直紋如疎櫺(以上周彛)雲烟過眼錄古伯彛正如
一青瓜色碧可愛湯仲謀云余至順壬申見南(闕)總管
趙伯昂所收古伯彛盖色光瑩如漆内有文曰古伯彛
不審焦氏嘗有盖否葉森幼年見焦公此彛正如前見
同當時即無此盖
卣
爾雅䟽卣者中尊也孫炎云尊彛為上罍為下卣居中
郭云不大不小者是在罍彛之間即周禮犧象壺著太
山等六尊是也博古圖持刀祖乙卣有盖兩耳有提
梁盖與器銘共十四字執戈父癸卣有盖兩耳有提梁
盖與器銘共六字言卣有盖兩耳有提梁盖與器銘共
六字制作純厚而不雕巧田卣有盖兩耳盖與器銘共
一字飾以雲雷䕫龍之形紋鏤華巧耳間連環以為提
梁世母辛卣有盖兩耳有提梁盖與器銘共五字卦象
卣有盖兩耳有提梁盖與器銘共二字祖辛卣兩耳闕
盖有提梁銘七字立戈卣有盖兩耳有提梁銘作立戈
形通體兩面狀饕餮間以雷紋提梁為虎首兕卣有盖
兩耳有提梁盖與器銘共二字提梁之兩端象兕首通
體作饕餮狀執爵父丁卣兩耳闕盖有提梁銘三字寳
卣二皆兩耳一闕盖有提梁銘四字一有盖闕提梁盖
與器銘共八字二卣製作渾厚而飾以牛瞿祖丁卣有
盖兩耳闕提梁盖與器銘共十二字兄癸卣有盖兩耳
有提梁盖與器銘共五十字册卣有盖兩耳有提梁盖
與器銘共二字頂中作爵柱以為舉持之具又以綯紐
為提梁而其足與盖皆著飛鳳相嚮之狀盖旁又作山
形間以蟬紋純緣外以獸首為鼻飾以䕫龍左右環之
父丙卣有盖兩耳有提梁盖與器銘共一十二字父已
卣兩耳闕盖有提梁銘三字父辛卣有盖兩耳有提梁
盖與器銘共八字執匕父丁卣有盖兩耳有提梁盖與
器銘共六字持竿父癸卣闕盖有提梁婦庚卣兩耳闕
盖有提梁銘七字父舉卣有盖兩耳有提梁銘三字史
卣兩耳闕提梁銘一字狀饕餮而環以連珠持戈父已
卣有盖兩耳有提梁盖與器銘共一十四字母乙卣有
盖兩耳有提梁盖與器銘共二十二字冀父辛卣有盖
兩耳有提梁盖與器銘共一十四字祖庚卣有盖銘三
字䕫龍卣三皆兩耳無銘前二器有盖有提梁有稜若
觚後一器闕盖闕提梁形如觚(以上商卣)淮父卣有盖兩耳
有提梁盖與器銘共八十二字單癸卣有盖兩耳闕提
梁盖與器銘共五十八字樂司徒卣銘二十有二字是
器比他卣復有鼻著地無足當是旅卣伯寳卣三皆有
盖兩耳有提梁盖與器銘共一十字前一器盖與脰腹
於雷紋地𨼆起䕫狀盖之蒂復著一䕫腹之兩面介其
中為獸首足飾黃目提梁為綯紐耳作兩象首後二器
腹皆純素惟盖器之純緣與足作䕫狀間以雷紋提梁
無文采而耳作獸首與前一器稍異父乙卣有盖兩耳
有提梁盖與器銘共四字盖與器足之上各為八蟠䕫
周以連珠雷紋間之盖上又飾以兩獸以䕫首為提梁
有連鼻州卣有盖兩耳有提梁盖與器銘共一十二字
以四鳳飾於盖與器之上孫卣有盖兩耳有提梁銘一
字刻作人形大中卣兩耳闕盖有提梁銘六字尹卣盖
銘六十四字兩面狀饕餮作四觚稜如山形而屹起純
緣之上飾以八虺雷紋間之䕫龍卣兩耳闕盖有提梁
無銘純緣兩面并足間皆飾以四䕫龍以雷紋間之提
梁作綯紐狀蟠䕫卣三皆作蟠䕫前一器純緣與盖紋
以八䕫素其腹足提梁又為䕫首次一器器與盖與前
相𩔖但盖頂偽為一龜置於上後一器腹足純緣間皆
䕫狀與雷紋間錯比前二器加華惟闕其盖饕餮卣有
盖兩耳有提梁無銘飾饕餮之狀垂花卣有盖兩耳有
提梁無銘提梁作綯紐狀盖之上設一爵柱柱之下環
以蟠螭螭之外飾以垂花至於純緣圜足則以連珠周
之而間以雷紋其下兩面各作饕餮起稜為介製作雖
繁中藏簡古雷紋卣有盖兩耳有提梁無銘盖與器皆
作方斜雷紋以連珠環之提梁作綯紐狀且圜其足土
花碧暈如藍田玉色方紋卣有盖兩耳有提梁無銘頂
上設爵柱柱下作方紋周以連珠而純緣之下亦以方
紋為飾兩面各設獸首兩耳作圜環與提梁相連腹間
與圜足皆純素魚紋方卣有盖兩耳有提梁無銘腹盖
四旁皆作魚紋四足卣二皆有盖兩耳有提梁無銘形
模若一而其足皆四盖之兩端為獸首旁附以翼雖歛
而有展意提梁作綯紐後一器小異而蛟眉特隆蹙頂
柱稍銳(以上周卣)四足卣有盖兩耳四足有提梁無銘下著
龜魚腹與盖相合為獸形紋鏤竒巧宛若刻瑑(以上漢卣)
罍
爾雅䟽罍者尊之大者也韓詩說金罍大夫器也天子
以玉諸侯大夫皆以金士以梓毛詩說金罍酒器也諸
臣之所酢人君以黃金飾尊大一碩金飾龜目盖刻為
雲雷之象周禮春官鬯人掌共秬鬯而飾之祭祀社
壝用大罍注社祭土用瓦罍以大罍出於土也爾雅
彛卣罍器也小罍謂之坎注罍形似壺大者受一斛
羣書考索郭璞云罍大者受一斛今時罍既在中尊之
列受五斗可知也名義考說文罍龜目酒尊似壺容
一斛刻作雲雷象施不窮也按雲古文作□雷古文作
回罍刻□□之文象施不窮也古器存者文尚可見謂
罍作阿香狀連鼓形者盖俗說也今器邊肉處有迴環
文猶是□□之遺意而知者鮮矣羣書考索罍厠在
六尊之間以盛三酒比於六尊設之稍遠爾雅注云卣
中尊也此欲見彛為上尊罍為下尊也然則六彛為上
受三斗六尊為中受五斗六罍為下受一斛是其差也
詩周南曰我姑酌彼金罍孔䟽指此諸臣所酢之罍而
受一石者也又鄭注司樽罍云罍刻而畫之為山雲之
形既言刻畫則用木矣又引韓詩說士用梓無飾則士
已上同用梓而加飾耳天子則以黃金為飾口徑九寸
五分脰高三寸中徑七寸五分脰下横徑九寸腹中横
徑一尺四寸上下中徑一尺六寸足高二寸下徑一尺
畫山雲之形博古圖犧首罍四皆一鼻兩耳連環無
銘四器皆以犧首為耳為鼻而製作又復相𩔖其不同
者特高下致飾色澤環耳之𩔖夐非一手之製前三器
腹作饕餮下作垂花蟲鏤𨼆起間錯雲雷後一器色赤
無紋有盖素犧罍兩耳連環無銘耳鼻皆以犧為飾狀
若牛首象首罍無銘肩脰間作兩象首貫以連環腹飾
圜花足之上又為一象首麟鳳百乳罍無銘致飾不一
通體與足作方斜雷紋中著以乳其稜四起而上立四
鳳中間又為四獸各頂一角屹然而起疑其為麟其麟
鳳之間復以䕫龍相間器大精工無如此者饕餮罍無
銘
爵
說文爵鳥名象其形為酌酒器取其能飛而不溺於酒
因以寓儆戒事物原始爵古者刻木為之後世以銅
今以金銀其形似爵故名爵受一升埤雅周蒙續崔
豹古今注曰九月雀入水不則多淫泆酒善使人淫泆
故一升曰爵爵所以戒也亦取其鳴節足所以戒荒淫
之飲舟以戒沈湎爵以戒淫泆其義一也先儒圖禮以
為爵漆赤中其下刻為雀形盖雀之制其上如斛下如
爵形故漢律歷志稱斛以為其狀如爵以縻爵禄也按
說文解爵曰禮器也象爵之形中有鬯酒又持之也則
爵為雀形眀矣博古圖招父丁爵三足有流有鋬銘
九字父乙爵七皆兩柱三足有流有鋬一銘三字餘皆
銘二字所同者咸以牛首為鋬以雲紋為柱小異者或
有雷紋雲氣饕餮蟠䕫之飾祖乙爵兩柱三足有流有
鋬銘二字純古略不加飾祖丙爵兩柱三足有流有鋬
銘上作矢形父戊爵兩柱三足有流有鋬銘三字純厖
之質樸而不雕祖已爵兩柱三足有流有鋬銘二字守
父丁爵飲父丁爵皆兩柱三足有流有鋬銘三字斧爵
兩柱三足有流有鋬銘一字子孫已爵兩柱三足有流
有鋬銘三字子爵二皆兩柱三足有流有鋬一銘五字
一銘三字已舉爵兩柱三足有流有鋬銘二字車爵兩
柱三足有流有鋬銘一字以牛首為鋬柱上加雲紋流
尾與足並皆純素兩面作饕餮而雷紋間之秉仲爵兩
柱三足有流有鋬銘三字流尾與足純素無紋兩邊作
饕餮狀間以雲雷父壬爵兩柱三足有流有鋬銘二字
庚爵兩柱三足有流有鋬銘二字父癸爵兩柱三足有
流有鋬銘二字中爵兩柱三足有流有鋬銘一字尊癸
爵兩柱三足有流有鋬銘二字兩面作饕餮而間以雲
雷上為山形以牛首為鋬三足純素柱上復作雲紋雷
篆爵兩柱三足有流有鋬銘一字文鏤回旋若古文雷
字素爵二皆兩柱三足有流有鋬一銘一字一無銘二
器純古無紋質樸渾厚繶爵兩柱三足有流有鋬無銘
篆飾皆䕫龍之象雲雷爵四皆兩柱三足有流有鋬無
銘制樣蟲鏤若出一體腹有雲雷為飾升菴外集商
器有丁青爵周器有大田爵篆帶爵周禮凡賓客獻
瑶爵皆贊羣書考索太宰職云享先王贊玉爵後鄭
云宗廟獻用玉爵受一升口徑四寸底徑二寸上下徑
二寸三分圓足古人觀象制器義非一揆故假名全畫
其物或取𩔖半刻其形則鷄鳥以下六彛褘褕素青二
質是全畫其物著於服器者也觚爵柄畫之𩔖龍勺蒲
勺之倫是半刻其形飾于器皿以取𩔖取呼者也按陸
佃禮象圖載石銅爵云有首有尾有柱有足有柄祭統
曰尸授夫人夫人執柄是也夫人授尸執足是也先儒
謂柄為尾盖不見此制今文彦博李公麟家有之中有
篆文殆商器也又陸佃禮圖云舊圖匏爵用匏片為爵
據此乃杓也詩曰酌之用匏爵當如此制耳若爵宜截
其鼻以盛酒不應破匏為之魏文典論劉表跨有南
土子弟驕貴並好酒為三爵大曰伯雅受七升次曰仲
雅受六升次曰季雅受五升仙𫝊拾遺司命君贈元
瓌一飲器如玉非玉不言其名一日有胡商詣元瓌宅
見飲器捧而頓首曰此天帝流華寳爵致於日中則白
氣連天承以玉盤則紅光照室即與元瓌就日試之白
氣如雲鬱勃徑上與天相連此寳太上西北庫中鎮中
華二十四寳也頃年已旋降今此第二十二寳亦不久
留人間即當飛去得此寳者受福七世敬之哉元瓌以
玉盤承之夜視紅光滿室
觚
考工記梓人為飲器觚三升韓詩外𫝊三升曰觚觚
寡也飲常寡少說文觚鄉飲酒之爵也博古圖合
孫祖丁觚銘四字當中屹起四稜飾以䕫又加以饕餮
子乙觚銘四字女乙觚銘四字製作相𩔖脰間刻四山
紋足作散雲布為饕餮面目雲梢蟠細縷宛轉相間父
乙觚銘三字脰間純素不作四稜腹足設以雲雷水觚
銘一字立戈觚銘二字腹無四稜欵識高古奕車觚銘
二字雷紋𨼆起飾以饕餮父庚觚銘二字父舟觚銘二
字腹足為饕餮䕫虺之狀龍觚銘一字作龍形腹足兩
面作饕餮狀間以雲雷亞形觚銘作亞形内外二字如
畫孫觚銘一字腹足兩面作重饕餮象鼻尾間為四稜
腹上作虺腹下作䕫其上作山周以雷紋蟲鏤四象觚
飾以山雷饕餮蟠虺之狀腹下復作四象形䕫龍觚二
皆著䕫龍布以雲雷上下相間形制甚古四山饕餮觚
無銘純緣之外拱以四山兩面為饕餮間以雷紋中又
為四䕫山紋觚無銘腹足遍以雷紋饕餮間飾脰設四
山復錯雷篆山雷觚無銘純之外作四山中分其體各
為雷篆間以饕餮其稜四出蟠䕫觚無銘腹間飾以兩
面饕餮足間作相顧蟠䕫狀饕餮觚無銘純緣不著文
飾腹兩面有鼻作饕餮狀四虺觚無銘四面皆飾虺形
以雷紋間錯蟬紋觚無銘通腹與足兩面為饕餮狀細
錯雷紋足之上紋以四蟬純之外飾以四山雷紋四山
觚無銘腹足之上作雙䕫狀而雷紋間錯純之外飾以
山形而下鏤以雷雲雷觚無銘雷紋觚七皆以雷紋饕
餮為飾惟第三器腹足間作四䕫腹之上作四山周以
雷紋第五器腹足𨼆起饕餮純外有四山下為虺形小
圜觚二形制似觚而四隅無稜腹著饕餮後一器設飾
少異素觚無銘純緣而下通體皆純素足兩旁又有竅
略相通貫莫知所用
舟
周禮鄭注舟尊下臺若今時承槃羣書考索司尊彛
云鷄彛鳥彛皆有舟其舟外漆朱中槃口圓徑尺四寸
其舟高厚各半寸槃下刻刹二等而漸大圓局足與槃
通高一尺足下空徑横大二寸六彛下舟形制皆同其
舟足各隨尊刻畫其𩔖以飾之博古圖敦足舟兩耳
無銘上圜下方耳作螭首垂花舟兩耳無銘以牛首為
耳腹間飾以虺紋其下垂花
洗
三禮圖洗高三尺口徑尺五寸天子黃金飾周禮祭
器圖洗形如罍受一斛博古圖七星洗三足無銘𨼆
起七星兩兩三三參差相比負龜洗無銘洗中環以三
魚而中作一大龜負一小龜于上龜魚洗有足無銘中
飾一龜而三魚環之足間復有三竅可為繚絡之地(以上)
(周洗)陽嘉洗兩耳銘六字蟠䕫洗兩耳無銘以蟠䕫為耳
雷紋相錯雙魚洗無銘中飾二魚筆畫不繁縟而簡古
(以上漢洗)
勺
周禮梓人為飲器勺一升注勺尊升也明堂位夏后
氏以龍勺注為龍頭狀柄長尺二寸口縱徑四寸半中
央横徑四寸兩頭横縱各三寸稗史𩔖編禮明堂位
曰勺夏后以龍勺商以疏勺周以蒲勺盖龍疏蒲勺飾
也後王加文耳然則勺之具當有虞始制之故無飾也
至夏后加以飾杓即勺也祭祀曰勺民用曰杓其實一
也或以勺之所容不過升而杓則加廣其所受皆取酌
焉遂異其名制也卓氏藻林龍勺刻畫為龍頭也疏
勺刻鏤疏通也蒲勺如蒲草之形本合而末開也三者
皆言勺之柄頭也
盉(附盦)
丹鉛總錄盉盛五味之器也從禾者盖取和之義耳言
其器則凵其口以盛物者皆皿也中而不盈則為盅夃
而多得則為盈合而口斂則為盒臼水以澡則為盥
博古圖盉說文以謂從皿從禾為調味之器王安石以
謂和如禾則從禾者盖取和順之意耳今考其器或三
足而竒或四足而耦或腹圜而匾或自足而上分體如
股膊有鋬以提有盖以覆有流以注博古圖阜父丁
盉三足有流有鋬盖與器銘共六字執戈父癸盉闕盖
有流有鋬銘三字兩面作饕餮周以連珠流有銘(以上商盉)
單從盉有盖四足有流有鋬盖與器銘共九字嘉仲盉
三足闕盖有流闕鋬銘一十九字腹匾而圜龍首盉三
足闕盖有流有鋬無銘三面作饕餮間以雷紋純緣之
外又狀䕫龍而流作龍首方他器具三足而但逸其盖
耳雲雷盉四足有流有鋬無銘形製與匾壺相𩔖流與
腹間盡作雲雷製作頗古三螭盉三足有流有提梁無
銘有盖立三螭以戲于旁凡盉流提間多著此象蛟螭
盉有盖三足有流有提梁無銘純緣腹足飾以蛟螭盖
平純素不加文鏤以螭為流提梁亦為螭首連環繫于
提梁製作精巧實周物也麟盉有盖三足有流有提梁
無銘形制圜匾流飾以麟蟠虬盉有盖三足有流有提
梁無銘盖飾以虺純緣外著蟠虬下為綯紋以麟為流
周以螭形連環繫于其上三足純素不增文鏤盖調羹
之器也粟紋盉有盖三足有流有提梁無銘通體雷紋
纏糾間以粟紋以麟為流以虎為提梁獸蹄為足細紋
熊足盉有盖三足有流有提梁無銘三熊為足以虎為
提梁以鳳咮為流(以上周盉)鳳盉有盖三足有流有提梁無
銘腹圜而匾流作以鳳螭首虬紋盉有盖三足有流有
提梁無銘以螭首虬紋為飾(以上漢盉)
盦博古圖交虬盦闕盖無銘純緣外著以交虬兩耳
作連環以便提攜以圜為足純素略無文彩
欹器
物原周公作欹器家語孔子觀於魯威公之廟有欹
器焉夫子問于守廟者曰此謂何器對曰此盖為宥坐
之器孔子曰吾聞宥坐之器虚則欹中則正滿則覆明
君以為至誡故常置之於坐側羣書考索周廟欹器
至漢東京猶在御座漢末喪亂形遂絶杜預創意成而
上之北史周文帝造二欹器其一為二仙人共持一
鉢同處一盤鉢盖有山山有香氣又一仙人持一金缾
以臨器上傾水灌山則出於缾而注乎器烟氣通𤼵山
中謂之仙人欹器一為二荷同處一盤相去盈尺中有
蓮下垂器上以水注荷則出於蓮而盈乎器又為鳬雁
蟾蜍以飾之謂之水芝欹器二盤各處一牀鉢圓而牀
方中有人三才之象也皆置清徽殿前形似觥而方滿
則平溢則傾孔六帖宗室臯嘗自創意為欹器以髤
木上出五觚下銳圓為盂形所容二豆少則水弱多則
彊中則水氣力均雖動搖乃不覆云羣書考索仁宗
皇祐四年二月戊辰御邇英閣内出欹器一陳御前喻
丁度曰朕思古欹器之法試令工人制之以示卿等帝
令以水注之中則正滿則覆
諸器
禮注疏敦牟黍稷器也博古圖周時劉公鋪高五寸
五分深一寸六分口徑七寸六分容二升三合形制雖
承槃小異于豆然下為圜足宜豆𩔖也銘云劉公作杜
嬬尊鋪永寳用稗史𩔖編古器有天君養鋪形亦如
簠但簠方而鋪圓耳漢門有鋪首正象其形周禮守
祧既祭則藏其隋與其服鄭司農注隋謂神前所沃灌
器名韋縚傳賓客崔沔議曰大凡祭器視物所宜故
大羹古饌也盛以㽅㽅古器也和羹時饌也盛以鉶鉶
時器也有古饌而用時器者則毛血於盤交酒於尊未
有進時饌用古器者古質而今文有所不稱也
格致鏡原卷四十四
