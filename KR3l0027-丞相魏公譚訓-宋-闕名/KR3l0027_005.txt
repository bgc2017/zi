丞相魏公譚訓卷第五
前言政事
孔道輔為御史中丞勘馮士元事盡法不阿仁宗
称之有意大用時大臣與士元通奸私者程參預琳
道輔既得其情矣而退傳張鄧公不喜道輔張曰公
所以致此者誰之力也非程公不致此道輔悵然愧
而德之不數日上殿遂力救觧上大怒貶程亦黜道
輔道輔既為張所賣感憤得疾死中路祖父常為東
坡言載之志林
韓大參忠獻之第八子司門郎中(諱)嘉祐中知穎州
時京西大疫流殍甚衆公賑濟有方郡人頼以全活
者多乃揭榜鄰境諭以救䘏之意使来就食鄰郡之
民襁負而至来者旣衆糓食不足又聚衆稍多無寬
廣之居㦯感疫癘飢病相仍死者頗衆韓公亦感疾
而亡其秋鄰郡士人梦召至隂府將使治韓司門賑
濟獄士人乞假治後事及覺得疾旬日卒祖父言賑
濟雖為政之急務當量力為之不必廣其聲廣其聲
而寔不至則至者反罹遷徙飢疫之患是速其死所
以有隂禍
杜正獻為相蔡君謨孫之翰為諫官屡乞出仁宗
云卿等審欲(缺一字)郡當具所欲奏来於是蔡除福州孫
除安州正献云諫官無故出終非美事乞且依舊上
可之退書聖語陳恭公為參政不肯書曰吾初不聞
正献惧焚之由此遂罷相議者謂正献當俟明日覆
奏不當遽㷊其書正献云始在西府時上每訪以中
書事及為相雖中書事不以訪公因言君臣之間能
全始終者為難也祖父常以語東坡載之志林
曾祖丁憂居江寕朝廷除知江寕縣江寕六朝建國
又李氏故都戶口繁夥民俗嚚訴號為難治祖父未
至徧訪老扵為吏者如曾伯祖判官與祖姑之夫楊
殿臣皆曰抑強扶弱興滯舉敝民之豪縱者不可恕
柔謹者必深與之僧道牙儈胥吏有罪皆不可赦祖
父初佩服其言久之惟念強弱無状何從知之頋理
如何何扶抑之有豪縱者㦯有理何可不受柔謹者
犯令何可不治且不可以貌取僧道偶涉扵事當以
曲折為斷至於牙儈胥吏與豪縱之說雖同其言未
可為盡也當思理之所在而已詞状日千紙祖父謂
邑民曰令一耳目不採人言若察多未能遽察吾聞
汝&KR1200;每投状州縣即泊扵店肆主人利於汝數至久
泊必巧言留汝汝今投牒宜即歸休勿留俟吾審覈
可否可行即命耆保召汝不可即懸榜於門告汝汝
以爲不然即之府㦯監司訴可也唯鬪毆傷犯者先
治之百姓乃去積一月詞状幾萬餘紙乃以暇日(缺三字)
十事可行者無一二廼分置之昏田者置扵甲争辨
者置於乙分財者置於丙丐公㩀文移者置於丁於
是出引使耆保約日呼两詞皆来爲之區斷(缺一字)不十
日而畢其不可行者皆榜喻之自尔積滯詞訴皆盡
日惟詞牒數十而已民大驩悦楊告爲守老於爲吏
以循能称大歎服焉每開晏會客即曰江寕無事可
從讌集也
祖父在江寕有出役老胥喜訴州縣借詞撓法上下
畏之祖父始至請給告捕塩賞未與恃醉而悖祖父
曰此頑民不可不治也榜之數十日節其飲食困而
後痛笞之胥再拜曰某知畏矣自尔不入公門矣出
曰我為吏數十年出役亦十年前後犯法被杖數十
無如今曰遭此少年縣宰吾知過矣自是改節為善
不入公門家至鉅萬卒為良民每為人言吾晚得端
居温飽蘇宰之賜也
祖父自江寕有訴民田者縣以為不直笞之乃詣州
暨憲&KR1193;每笞焉祖父初至復下縣理之祖父即為剖
析其不可者之理詳喻之其人大驚曰聞如是之言
方知前非矣
陳龍閣世称循吏知虔州遭歲荒有劫禾者千餘人
龍閣平反奏讞悉從末减歲大稔流民歸業公有詩
曰春来活得千人命秋後還收數倍禾莫道使君無
善政從教吹作竹枝歌乃州人美公之詞
祖父知杭州執政曰本朝不以從官守杭者惟張乖
崖今公亦以秘監往雖寵命未優而借重可見况乖
崖之日歲荒民飢正與今同治荒之政諉公非不厚
矣祖父既至平易不優唯民所利悉因之所以賑濟
拊䘏之偹至民遂安堵至今言及蘇公即以手加額
其後奏對神宗語及杭事上曰錢唐之政民至今
歌詠
祖父知亳州有豪民婦被罪當杖以病未科决每旬
檢校未愈鄧元孚爲譙縣簿謂大人曰尊公高明平
昔以政事称今豈可爲一豪婦人所紿公爲賢子不
可不白但諭醫者如法檢校彼自不誣矣大人白之
祖父曰萬事付公議何容心焉若言語輕重則人有
觀望㦯可有悔既而婦死元孚大慙服曰某&KR1200;狭小
豈可測公之用心也
祖父為南京推官歐陽文忠公留守府事悉以見委
祖父每辭避之公不以為然告杜祁公曰蘇推不肯
任府事似同形迹祁公曰不然蘇識致高遠為幕官
上有倅簽若專府事將有議者尔文忠公益嘆重
祖父尹開封頗嚴鞭扑以謂京師浩穣湏弹壓當以
柱後惠文治之非亳穎卧治之比方試進士有博於
肆楼者廵捕擒以来祖父問擲彩何為曰選官尔何
許曰房中祖父曰舉人房中賭彩選市巡何預痛杖
之内外&KR0794;惬
祖父為南都幕歐公為留守日每監司至吏抱案求
署者祖父曰吾豈與尔同尔豈湏監司至後来署欺
監司者乎平時稽留文牘豈得監司来然後求署得
監司懲艾戒之甚善每監司至出城五里迓之事事
有定式及歐公守亳祖父為淮南轉運使廵按至郡
公遠出迎迓礼意隆重其相待如南都待監司者祖
父以門生礼致恭公揖譲甚久乃連轡而行觀者如
堵至郡益加礼曰修老病廢事官吏慢法恐妨按劾
得公懲戒之幸也切勿形迹祖父曰一如南都時惟
公案有不得公署字者公為絶倒
祖父知婺州前此未有登第者祖父視州學庳陋形
模湫隘乃徙之爽塏地建立宏麗是歲錢得循發觧
登第自尔登科者不絶
祖父常說張去華侍郎状元及第文章學問為一時
之賢而孝飬之行遠追古人&KR0870;不逹政事自翰林尹
開封事多留滯倒錯遂罷常有一人犯夜邏者執之
以来公問何為夜行對曰以母病求醫問頗有見証
否人皆笑之
趙清獻平生留意釋氏常參圓照所至以寬慈為治
晚歲自鄊里宫祠起知杭州杭人以其鄰邦大老又
素長者頗喜其来父老出數百里迓之既至治以嚴
肅不可忤犯鞭扑無所容貸官吏不少假借杭人大
失望不知公意如何㦯曰亦如王肅三返
祖父尹京軍廵按陳世儒家群婢殺其所生陳不以
聞并其妻李氏皆在大辟李乃吕氏甥親党甚多
神宗疑府中寬獄事時&KR0605;舅化光為中都官有所聞
以簡諭大人令白祖父奏對之際宜領上旨明日上
殿上果首及此事云此乃人倫大惡而党附甚衆卿
長者恐為衆言所移宜諭所司盡情推鞠祖父對曰
此天下所惡但虚寔未明臣每諭勘官但盡鞫寔不
可出入人罪而已其後人言祖父與吕晦叔善疑吕
常請求及置對御史卒無一事掛吏議者
