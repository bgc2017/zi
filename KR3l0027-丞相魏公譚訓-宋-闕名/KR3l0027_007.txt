丞相魏公譚訓卷第七
善言鍳裁
游從薦舉
吴丞相與祖父相知特深祖父為開封尹舉孫莘老
自代辟劉莘老為府推官後見吴吴曰舉二莘老甚
善
祖父使虜過北都潞公為尹禮意隆異窮冬盛寒必
達旦每至夜分即呼工伎逼廳奏樂初疑其喧憒不
喜所以久之乃悟近廳多籸燭可以附炎欲加䘏而
不欲為例特設故也乃知前軰事事有智
祖父常云人生在勤勤則不匱戸樞不蠧流水不腐
此其理也
祖父常言平生未嘗處妻家雖偶然不可為常每常
戒子孫勿遠親庭而淹泊妻室也
杜和叔(沂)祁公之子公惟一子以公致政除南都倅
使侍親側
祖父為留守推官杜荐改官以溢格不用仁宗時
選人引見上親視其閥閱一士人舉官二十員上駭
訪之乃執政之甥止與循資曰若不沮止寒士何由
進故改官而荐章多者皆自削其名其後祖父為右
丞相杜以正卿致仕以中散大夫歸元符三年象先
調廬簽過宋杜年八十聪明不衰說曩時事亹亹不
已親至河亭相訪時已四月猶致山藥數秤俾供甘
旨手書作簡如少年茟跡
范堯夫宰㐮邑興修公宇宏麗壮觀如大郡府不免
科買材木瓦甓膠漆之類用民財力為多䋲之以法
殆以祖父為府界提點同寮與府官多窺伺之祖父
力為保全極口借譽荐之扵朝范感激不已後每有
書皆親札前幅書年月称門人
祖父既為孫趙二公及諸内相所荐文継先世上問
誰人子執政具以對時方患舘職員冗如梅堯臣宋
敏修皆同時被舉試入䓁止得出身㦯陞任&KR0870;祖父
奏章上仁宗即令與舘職曾祖常謂祖父二百口
之長也迨祖父居潤聚族建第不啻二百口盛文肅
来謁曾祖見祖父與叔祖皆幼稚拊其首曰人丁強
壮初高祖既令曾祖裁啟見盛公時盛知揚州曾祖
丁劉夫人憂未常出不得已謁見公大喜相與如平
交遂留居於維揚闢衙東門仗舍俾居奉几筵其屋
至今存焉
盛文肅公善藻鍳知人之貴賤壽夭盖左氏所書之
遺法也在揚州有鄭州推官夏有章来謁才雋可爱
又善為詩公待之甚厚留連燕飲累日夏感公頋遇
臨别獻書以謝而題其封曰圃田從事公一見即擲
還不復見夏不知所謂惶駭不能進退懇郡寮覘公
意公曰此人必終于圃田從事矣某忝前軰今簡傲
如此志已盈滿其能久乎未幾夏舉舘職㦯言其無
行報罷竟以奉寕幕直國子講以卒此與左氏視高
步遠志不在盟受玉高卑可樂而哀以卜人之死生
存亡利害禍福者何以異也
曾祖亦得盛公藻鍳人物之理初見富公未許台輔
一日早朝天驟雨持盖者不至衣已沾&KR0668;久之乃来
公不問色亦不變曾祖謂祖公曰人言彦國必為公
輔今日觀之非妄也
曾祖為太常博士韓康公方年少同祀祭致齋太廟
一見許以公輔後康公見祖父曰某受知先公最在
衆人之前也
祖父少時從舅陳孟陽善相謂祖父曰吾甥神采秀
拔風骨瓌竒當為台輔然眉重壓神中年後有喜必
有憂眉為之灾也陳亦有詩名高士也老牓有官有
集行于世
祖父亦得文肅藻鍳之法治平中見范堯夫以謂必
有名位范罷帥而蹇馬羸僕處之怡然期范必作宰
輔元祐八年祖父罷相范再入復拜相
宋元獻自安州赴開封試良玉不琢賦重疊用名字
既悟遷南薰門外將治歸装胥偃内翰為舘職主文
柄挟卷厠上改藴精二字以第一處之及榜將出使
其僕入偵誰為觧元者僕奔告曰秀才為觧元宋不
知所以久乃知之胥既改謄錄卷而真卷送武成廟
乃使刁景純往改之時天大雨刁著水屐混渾扵羣
胥中得卷改之宋遂無虞既殿試景文為第一以其
弟也又方州貢士遂以開封觧元為状元景文降十
名元獻不十年位致公輔
祖父常云蘇子瞻有盛名而退無自矜之色此為過
人
祖父常云凌夫人早世貴公大族争𣣔繼室祖父悉
謝之向傳範為南都留守祖父在幕中請妻尤迫及
納幣辛氏辛外祖為駕部員外郎略無聲援士論甚
美
祖父云吾不好飲酒特嗜茶故吏惟孟安序朝奉分
寕人歲以雙井一斤為餉知吾無苞苴之饋也又為
陸農師作誌銘每歲以日注一斤為濡潤不亦清乎
