翰苑新書續集卷二十八
贄見類
見丞相(代人)王臞軒
齒塵埃之下吏夙感大恩拜雲漢之上台輒裁小牘戴
德有丘山之重修辭無月露之工斐然搖豪滂若流汗
伏念某妄庸晚進艱苦早孤念昔先人固嘗拜龍虎之
榜不腆後嗣何敢吐蝸蚓之科然徒用外家之恩幸得
塵下士之列頂踵實歸於陶鑄肺肝嘗切於鏤銘甘辭
曹掾之優聊適步兵之隱經禮三百亦嘗偕計吏之行
進士五千獨未中太常之第猶蒙藏疾獲遂養痾侵尋
二考之書濩落再命之計然念長伯樂之廐苟不自鳴
縱或抱和氏之珍誰其見賞敢伸九頓首之請併祈一
轉手之仁恭惟某官直大以方清和而任時則有若伊
陟實繼阿衡之覺先公其惟時成周足邁伯禽之拜後
積十六載更弦之化收七十城憑軾之功營東豳西煩
整頓乾坤之手燕南越北知扶持宗社之心方將恢萬
世之基益廣開衆正之路有如門下桃李之數或堪籠
中參术之儲是能容之非敢望也尚念某難留冰幕盍
返糟丘一氣之轉洪鈞倘拜成終之賜萬間之庇寒士
敢忘報國之心
上任中書楊誠齋
披雲漢之天章夙見舍人之樣勒山林之俗駕來瞻學
士之真極知大匠之門難飭小夫之牘顧無藉手輒用
引吭竊聞師儒並世之難類有今古殊時之歎韓昌黎
之於太白漫夜夢以晝思陳後山之於大蘇恨江空而
歲晚今有文章之伯實在邦域之中公求士甚士之求
公既聞命矣後視今猶今之視昔盍往拜之伏念某氣
懦弗張骨凡難換一科十年之不補愧在無聞半通五
兩之甚甘止於為養曾幾何日竟失所天陷眥腐膺僅
能逃死磨肌戛骨奚暇送窮祥琴翕忽以成聲塵甑睢
盱而望賜心口相語但欲從小宰之銓面目可憎未敢
作大鈞之問惟是忍見賢之渴所當修覿德之恭或聞
庸下之姓名已辱暗中之摸索逢人必項斯之說幾於
神比而天同伴直難浩然之呼特以職親而地禁仰高
山之景行感流水之賞音樂莫樂兮相知安有又傲翰
林之理見所見而後去姑慰不願封侯之心恭惟某官
學冠儒纓道航聖瀆家故雄於四蜀誰敢齒於諸任騎
鯨暫駐於九龍振鬛遂喑於萬馬周情孔思心傳先聖
之不傳宋豔班香文到古人之未到久於詳試昨乃遄
歸士則快於覩先帝已嗟於見晚能典朕禮咨伯直清
肯從吾兒煩君調護玉堂草罷又吟紅藥之翻金匱紬
餘還對紫薇之伴彼智效一官而不足此身兼數器而
有餘人望一條之冰其容已肅公傍九霄之月所樂不
存豈非為天子之私人實持公議行且作清廟之近弼
尤佩遠憂今外敵訌阻之時正中國圖回之日天地亦
大矣保邦當在於未危人物方眇然求才不嫌於太廣
與其待倉猝而市三年之艾不若及閒暇而滋九畹之
蘭時來為之天下幸甚某藐無可贄輒誦所聞幽桂遺
榛管底敢累犯嚴之口江梅托桃李但欲薰自潔之香
上傅侍郎劉後村
卜江左之興衰久關衆望數襄陽之耆舊今有幾人公
方與造物者游我欲順下風而請切以士苟有志皆知
名節之可尊生不同時每恨先賢之已遠覽范滂之傳
至太息以興思聞杜喬之風想生氣之猶在至若嗣正
始諸公之絶唱主過江多士之齊盟蓋凛然尚有於典
刑乃前此未承於謦欬良以服膺之切非為炙手而來
恭惟某官一代宗師三朝夀雋精忠諒節可居周堪劉
向之間讜論危言不在陸贄陽城之下頓簪諫筆垂秉
事樞而乃預憂十常侍之弄權歴指七貴人之盗寵一
壑徑歸之甚勇六丁力挽而不回政坐名高未許卷而
避世假令耄及猶當杖以造朝况才之壯而意之新年
彌高而德彌邵聖上攽綠綈之詔國人佇赤舄之還既
彷徨懷宗周之憂尚終始抱東山之志舉世之人皆濁
惟我獨清天下之父來歸其子焉往願趣蒲輪之入徑
躋鼎席之榮伏念某實類癯儒名為胄子讀書萬卷頗
馳騁於古人泣血三年盡變移其故質憂哀憤恚之所
侵蝕疾疢思慮之所耗昏何辜於天亟奪其父素琴絃
絶誰憐中散之孤鄰笛聲哀忍誦山陽之賦敢意高賢
之雞絮尚臨委巷之雀羅得非憫泉下之人昔嘗忝座
上之客危衷易感悲涕無從頃瞻紫氣之來念快景星
之覩維先生長者實晚學之指歸矧大父老人有鄉來
之雅素倘或予互鄉之潔必少慰若敖之䰟進之於琴
瑟書冊之前誨之以洒掃應對之事縱未窺於閫奥終
不畔於門墻誓墓之餘非敢望山公之啟事摳衣而進
所冀聞夫子之文章
上魏運使(了翁)李梅亭
聞宇宙之大名如瞻喬嶽抱江湖之渴夢今在下風乏
紹介以為容修辭誠而求見某聞士之任重固不止獨
善其身儒者道高先當知有貴於己若靡然斷趾以適
屨必至於䑛痔以求車操行既卑國家何頼雖有卷舒
之際不為燥濕所移如蘇文忠之違熙豐亦不苟同於
元祐若劉忠肅之惡章蔡然非強附於伊川是名蜀珍
可重趙鼎觀公氣象視古等倫兹故賦明月烏鵲之詩
亟欲快景星鳳皇之覩恭惟某官眼高四海胸着千年
漢相有真宜居蕭曹丙吉之冠鄭公所願蓋在稷契臯
陶之良當炙手可熱之時凛掉頭不住之節長卿甫還
於巴路元濟已叛於蔡城神山可巢固自薄蓬萊而不
即欃槍未落必欲借荆楚以同功雖卒成孺子之名然
已立懦夫之志一麾而出十暑于兹回視獨對三千字
之人誰肯甘頓十九年之刃萬牛不能回丘山之重四
牡又復勤原隰之馳要路在前聊養韓忠獻之器榮進
素定何必王文正之門然海内所以屬望於公蓋天下
尚有可為之事幸昌其志以濟斯民惟功名當久遠之
看則富貴乃緒餘之事如某者居貧甚肆從仕難任失
汗漫九垓之期分甘控地遂侏儒一囊之俸豈必鑽天
乃遠隨黃鵠之梯蓋願事碧雞之使雖神索於大巫之
側當氣蘇於君子之前嗟遠道胡為來哉幸將在此居
是邦事其賢者倘或許之
上楊誠齋楊茨野
生于泗水尚未得夫子之門仰若泰山久欲造韓公之
室苐自顧學焉而未竟雖願拜長者而無從念一代之
數人今惟此老紛四方之多慕况在是邦敬三沐以來
前恨半生之已後恭惟某官惟古之好以道而鳴𫝊紫
巖之法衣源源誠學振廬陵之遺響續續文盟頃居于
朝獨行其志剛直自許蓋舜云禹云而皆然公正無私
縱洛黨川黨而不入屢逼雲霄而遽下徑尋泉石以歸
休故名滿八區而人愈尊才高一世而衆不忌泛觀近
事有感前修出處固殊孰能忘東山之興去就稍易未
免汙西風之塵誰歟掛冠若此完璧但使金章玉句之
妙膾炙古今自探乾端坤倪之微緜絡天地是豈容兒
輩之覺姑且遂老子之閒然而寳閣寵加鋒車促召繄
造物之不捨顧吾道之何如為我強起無或憚勤竟力
辭於明詔惟有早退可以全節已久誓於此心豈葵藿
不傾於大陽抑黃花自香於秋晚拂扶桑而折若木共
看日景之舒長薄蓬萊而羞崑崙聊作地仙之蕭散伏
念某頭顱如許心志可知雖四下二中亦欲修後山瓣
香之供而寸長尺短何由備東坡鋪席之裝有勞夢寐
於十年未吐胸懷之半語兹叨末第實竊餘波當修贄
謝鄉先生之初輒執屨從門弟子之役自憐小草之遠
志曷試洪鍾之微撞儻幸從容謂有如子之愛我何敢
覬望或甚於士之求公拳拳所陳亹亹莫既
見趙茶馬(彦綰)(全篇用茶馬事)李梅亭
訪火井於臨卭偶逃水厄望星槎於仙漢行拜月題慰
江湖渴夢之深瞻原隰華鑣之沃伏念某地寒而根淺
年運而骨高斟酌胸中固欠可人之風味局促轅下粗
知範我之馳驅與其包裹供權倖之鑽不若蹭蹬任風
塵之老况乏揮毫之百斛固應病顙之十年懶問蓬萊
羣仙之司遂叱卭徠九折之馭其甘如薺豈必衆嘗言
刈其蔞願為君御恭惟某官雲龍氣局天驥風標架屋
桃源三椀澆五千之卷乘軺僰道一雄將十萬之雌却
笑前丁後蔡之籠加安得超范軒欒之繳繞加臭味而
厚賓客漫令策兔褐之功畫骨相而遺毛皮諒必察驪
黃之外如某者不持圭璧未洗袴袍特窘城南晏食之
謀遂入冀北暮取之數味已輸於第一價敢望於倍三
草茶無賴空有名敢妄希於湔祓塞馬未必不為福或
可備於走趨
謁楊誠齋黃竹坡
紀天下之逹尊今孰先於耆舊備鄰封之小吏將求望
於聲光引舟小次於郊圻載贄庸趨於賓榻或者片言
之寵慰此半生之勤恭惟某官道主齊盟文𫝊正印舞
兩驂而遠駕欲揭商以厲周褊餘子而不為可蠛唐而
蠓漢儼清班而玉立載華問以川流有如德業之尊不
數踐揚之盛議論所到孰為君子孰為小人表裏無瑕
不負天子不負所學凛然進退之節光于熙洽之朝避
富貴於急流續明哲之餘響昔東坡慕香山之老終莫
遂於初心歐公歸潁水之濱動每懷於故國未有壯年
辭名位之寵獨以盛德耀鄉閭之間寄花竹之迷藏卷
波瀾於篇什天相名德諸福畢來人無間言百年幾見
雖國中萬鍾之賦禄初無欲富之心然天上二老之須
人諒有思賢之詔某門閭晚出蓬藋卑飛結髮讀書愚
而信甚折腰為米貧則謀疎將祗服於觕官迺經從於
仙隱仰泰山北斗之譽方求登吏部之門賦雪車冰柱
之詩敢望出玉川之右
翰苑新書續集卷二十八
