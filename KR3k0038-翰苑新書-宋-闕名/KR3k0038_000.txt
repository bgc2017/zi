翰苑新書類書類
提要
(臣)等謹案翰苑新書前集七十卷後集上二
十六卷後集下六卷别集十二卷續集四十
二卷原本不著撰人名氏據明陳文燭序亦
但穪為宋人今别有刊本題宋謝枋得撰者
坊賈所贋托也文燭序稱是書舊無𫝊本分
宜袁煒為大學士時始從内閣錄出而日久
佚其首卷後得華亭徐階所錄本乃足成之
其書分前後别續四集疑未必出一人之手
前集皆為書啓之用自一卷至六十卷皆以
職官分目下至鹽官酒官之類亦皆備載六
十一卷至七十卷則以家世閥閱座生門生
之類分目每門之中皆冠以歷代事實次以
宋朝事實次以自叙次以旁引次以羣書精
語次以前賢詩詞次以四六警語後集上備
表牋之用一卷至十九卷以大典禮分目而
附以謝恩陳乞二十卷至二十六卷則錄宋
代表箋之文後集下一卷至五卷為類姓六
卷則惟列發舉詞科入學諸目蓋補前集之
遺别集皆錄宋人劄狀致語朱表表文青詞
疏語冊文祝文祭文之屬其劄子以五提頭
七提頭九提頭分目盖當時之式其朱表則
青詞類也續集錄宋人書啓一卷至二十三
卷以官分目二十四卷至四十二卷以事分
目又以廣别集未備之體耳其書本為應酬
而作惟取便檢用不免傷于煩複而于宋代
典故事實最為賅備披沙㨂金往往見寳較
孔𫝊續六帖之類反為有資考證也乾隆四
十四年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
