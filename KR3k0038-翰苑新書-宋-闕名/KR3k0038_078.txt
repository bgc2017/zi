翰苑新書後集上卷八
郊祀(南郊合祭)(北郊)
歴代事實蒼璧(禮大宗伯以蒼璧禮天)紫壇(玄宗即位未郊見張九齡言敬天命報所)
(受也願以迎日之至升紫壇陳采席定天位列聖典無遺矣)紺幄(隋音樂志紫壇雲靉紺幄霞褰)采
席(見紫壇注)執圭璧(漢明帝紀詔曰朕執圭璧共祀天地)用陶匏(郊特牲兆於南郊就陽位)
(也掃地而祭於其質也器用陶匏以象天地之性也)用騂(記郊特牲郊之祭也牲用騂尚赤也用犢誠也)
啓蟄(左桓五年凢祀啟蟄而郊)事帝(書立政亦越文王武王事上帝)合神(荀禮論郊者合百神)
(而祭祀也)用辛(郊特牲郊之用辛也周之始郊日以至注郊天之月而日至魯禮也三王之郊一用夏正)
(魯以無冬至祭天於圜丘之事爰以建子之月郊天示先有事也用辛日者人君當齊戒自新耳)主日
(郊特牲郊之祭也迎長日之至也大報天而主日也)圜丘(見上用辛日注)吉土(因吉土以享帝于郊)
(享帝于郊風雨節寒暑時同上)明天道(郊特牲郊所以明天道也)報地功(張平子東京賦及將)
(祀天郊報地功祈福于上元思所以為虔肅之儀盡穆穆之禮然後以獻精誠奉禋祀曰允矣天子也)敬
天命(見紫壇注)禮皇神(見後精氣感注)拜貺(景帝紀詔曰巡祭后土以祈豐年望見太一脩)
(天文壇辛卯夜若景光十有二明朕甚念年歲未登飭躬齋戒丁酉拜貺于郊)蒙嘉(前郊祀志宣帝十二)
(年下詔曰蓋聞天子親祀天地古今通禮也間者上帝祠闕而不親朕親飭躬齋戒親奉祀為百姓蒙嘉氣明)
(年正月上始幸甘泉郊見泰畤數有美祥)見黃龍(漢文帝紀十五年春黃龍見成紀上乃下詔議郊祀)
(公孫臣明服色新垣平設五廟夏四月上幸雍始郊見五帝赦天下)獲白麟(漢武帝太始二年詔有司)
(議曰往者朕郊見上帝西登隴首獲白麟以饋宗廟)神光集(永始四年行幸甘泉郊泰畤神光降集紫)
(殿)精氣感(晉樂志天郊享神歌整泰壇禮皇神精氣感百靈賓束緼火燎芳薪紫煙遊冠青雲)則
天數(郊特牲王被衮以象天戴冕璪十有二旒則天數也)祈農事(左襄十七年夏四月卜郊不從)
(乃免牲孟獻子曰吾乃今而後知有卜筮夫郊祀后稷以祈農事也是故啓而郊郊而後耕今既耕而卜郊宜)
(其不從也)貴誠尚質(郊祀志其牲用犢其席藁稭其器陶匏貴誠尚質不敢脩其文也)報本
反始(晉明帝紀郊祀者明王之盛事所以報本反始也)金軒(晉郭璞南郊賦升金軒撫天僕揚六)
(鑾齊八騄)玉器(史將相名臣年表本事記禇先生云神爵二年上郊雍五畤祋祤出寶璧玉器)特牲
(記釋篇郊者祭天之名用一牛故曰特牲)羣鶴(前武帝紀後元元年詔朕郊見上帝巡于北邊見羣鶴留)
(止獻薦於泰畤光景並見)舞雲門(禮大司樂舞雲門以祀天舞咸池以祭地)設皇邸(天官掌次)
(王大旅上帝則張氊按設皇邸注祭天於圜丘)六鑾(見金軒注)萬騎(見後玉帛載升注)見五
畤(漢武帝紀帝即位明年初至雍郊見五畤後常三歲一郊)賓八鄉(前禮樂志郊祀歌尊桂酒賓八)
(鄉)帝王重事(晉武帝紀郊祀天地帝王重事)神祗大功(前志匡衡以為神祗功德至大)
(雖備庶物不足以報大功至誠為可其紫壇女樂文飾鸞駱騂駒龍馬石壇之屬宜勿脩)祝嘏(記禮運故)
(天子祭天地祝嘏莫敢易其常古者祭帝於郊所以定天位也禮行於郊而百神受職焉)報功(選張平子)
(賦祀天郊報地功祈福乎)配天(孝經聖治章昔者周公郊祀后稷以配天)象日(郊特牲郊之祭也迎)
(長日之至也注郊天象日月以示人)隂陽順(上文注五帝主五行五行之氣和而庶徵得其序也木為)
(雨土為風疏隂陽順序風雨應節)風雨節(見吉土注)工歌(唐禮樂志貞元中太常禮院脩撰五)
(經考次歴代郊廟沿革之制及其工歌祝號而圖其壇屋陟降之序為郊祀錄十卷)物備(見神祗大功注)
籩豆有數(唐志祀昊天上帝於圜丘尊罍玉幣籩豆簠簋有數)玉帛載升(隋樂志玉帛載)
(升棫樸斯燎旌回外壝蹕靜郊門千乘按轡萬騎雲屯藉茅無咎掃地惟尊)尺二寸圭(禮春官典)
(瑞四圭尺有二寸以祀天)旂十二旒(郊特牲乘素車貴其質也旂十有二旒龍章而設日月以象天)
(也)見天人之交(柳迎長日賦惟享帝以祀天必推策而迎日寅方肇建俟啓蟄以展儀卯位將)
(初爰用牲而叶吉故可以知上下之際見天人之交薦徽光於俎豆發微照於包茅)尊祖考之義
(郊特牲卜郊受命于祖廟作龜于禰宫尊祖親考之義)
南郊
歴代事實迎夏(後祭祀志立夏之日迎夏於南郊祭赤帝祝融車旗服飾皆赤注南郊去邑七)
(里因火數也)祭天(唐睿宗即位祭天於南郊祭地於北郊)就陽(記郊特牲兆於南郊就陽位也)
(掃地而祭於其質也)拜日(禮司儀注天子夏帥諸侯拜日則為壇於國南)正火德(後光武紀建武)
(二年立郊兆於城南始正火德)司陽事(柳迎長日賦是知迎長日之儀實王心之所共兆南郊之位乃)
(司陽之所事)設丘(周書設丘兆于南郊以祀上帝配以后稷)定位(前郊祀志兆於南郊所以定天)
(位也)配天(梁簡文帝南郊頌配天道尊近陽義重)正陽(漢成帝右將軍王商等以為長安聖王之)
(居皇天所觀視宜徙就正陽太隂之處於是桓譚奏曰宜於長安定南北郊為萬世基天子從之)歲一
郊(隋禮儀志北齊其南郊則歲一郊)國七里(隋禮儀志後周圜丘在國南七里)
北郊
歴代事實后土(後光武紀中元元年初立北郊祀后土)神州(禮牧人疏祭地於北郊就)
(隂位則是神州之神在北郊而稱隂也)隂位(見上注)方丘(隋禮志後周高祖命章彦之議定祀)
(典為方丘宫城之制十四里祭皇地祗於其上)雨師(禮小宗伯注兆雨師於北郊)地靈(地靈開復)
(道營星發紫宫)六里郊(隋禮志方丘在國隂六里之郊)八變樂(春官大司樂凢樂奏八變則地)
(祗皆可得而禮矣)歌太簇(前郊祀志歌太簇舞咸池以祀地祗)舞咸池(見上注)三垓
(隋音樂志三垓上列四陛旁升)四陛(上注)圭有邸(春官典瑞兩圭有邸以祀地注祀北郊神州)
土為壇(通典其壇於北郊築土為壇名曰太祈)用黝牲(禮地官牧人凢隂祀用黝牲祭之注)
(祭地北郊及社稷也)飾黑服(後祭祀志立冬之日迎冬於北郊祭黑玄冥車旗服飾皆黑注北郊去邑)
(六里因水數也)萬方和氣(見後詩詞)十刻神光(五鳳二年詔曰朕齋戒祠后土神光見或)
(興于谷燭燿齋宫十餘刻)
合祭
歴代事實璧琮(禮春官大宗伯以玉作六器以蒼璧禮天以黃琮禮地)玉帛(天官肆師)
(大祀用玉帛牲牷注大祀天地)主王者(前郊祀志天地以王者為主故聖王制祭天地之禮必于國郊)
(長安聖王之居皇天所觀視也)令祠官(漢高帝紀二年六月漢王還洛陽令祠官祭天地)親享
(則天萬歲元年親享南郊始合祭天地)合祀(通典禮篇天子合祀于南郊)繭栗(記王制天地之)
(牛角繭栗)藁稭(見郊祀貴誠尚質注)定禮(睿宗將有事於南郊諫議大夫賈曾議曰云云睿宗將祭)
(地於北郊故曾之議寢玄宗已而定開元禮元寳元年遂合祭天地於南郊)成命(詩昊天有成命注郊)
(祀天地也)
皇朝新事法祖儉約(聖政孝宗隆興三年詔曰太祖皇帝乾德元年郊祀詔書有云務從)
(省約毋至勞煩仰見祀天之誠養民之心朕遵皇祖之典崇儉德而戒勞民除事神賞軍外其乘輿服御及中)
(外支賞並從省約)為民祈福(類苑太平興國二年太宗謂近臣曰朕將郊祀如聞行事官不盡嚴)
(潔當令致齊日即潔洗衣服為民祈福)屏去葷茹(長編拾遺祥符二年上曰太祖太宗每奉郊禮)
(皆屏去葷茹朕三祀圜丘並遵行之顧外廷不知耳)不侈郊禮(紹興十三年進呈郊禮宿齊法如望)
(祭青城幕次事上曰止是一宿不必枉費人力所有宿齊處望祭殿只隨宜絞縳用蘆席青布之類不得侈大)
夜月澄爽(元祐七年十一月一日冬至合祭天地于圜丘是日五鼓輦詣壇外壝百官准詔不回班)
(自小次歴午陛外壇不設茵縟稽首跪奠致誠極恭夜月澄爽雲物晏温比還御按肆赦終日和燠翌日時雪)
(如期云云)日麗星明(紹興十六年十一月初上致齊而雪作及朝獻則杲日麗空至郊夕則微隂登)
(壇即霽而台星明見)進禮圖閱故事(長編藝祖乾德元年范質張昭劉温叟進禮圖相與討閱)
(故事來上上甚嘉之其後遵用此制十一月甲子日南至合祭天地于圜丘)
名賢詩詞星斗垂光(吴幵郊祀詩星斗垂光燭紫壇)霜露凝感(謝莊詩霜露凝)
(宸感肅曖動夭引)萬方和氣(錢勰郊祀詩列聖公規脩盛典萬方和氣助升煙)四海懽
心(吳幵詩欲識懽心從四海鈞天一曲引回鑾)龍常玉軔(謝莊詩舞風泛龍常輪霞浮玉軔)
龍駕鳳笙(陳弘詩五岳移龍駕十州迴鳳笙)淑氣光風(梁傅昭詩淑氣符首節光風臨)
(上年)黃麾朱節(盧思道詩黃麾引朱節靈鼓應華鍾)委貺紛綸(吳幵詩紛綸委貺知旁達)
(滲漉流恩亦下蟠)神光相燭(盧思道詩神歌已相續神光復相燭)翔紫煙(同上風中翔紫)
(煙壇上埋蒼玉)敬明祀(王褒詩惟皇敬明祀)肅虎賁(同上森沈羽林騎肅穆虎賁弓)躬奉
嚴蠲(梁傅昭詩端職恭瘞祀飭躬奉嚴蠲)
事對(紫壇蒼璧)(用辛日事上帝)(明天道報地功)(帝王重事神祗大功)
(貴誠尚質報本反始)南郊(火德陽位)(迎夏祭天)北郊(祀后土兆兩師)
(歌太簇舞咸池)(就隂位為方丘)
起聮(至景臨奎動黃鐘之一氣和聲發簴秩紫畤之三神)
(六飛鳴蹕肅清衛於勾陳八陛欽柴薦明禋於泰畤)
(垂旒丹扆一新協帝之恭奠璧紫壇載舉配天之澤)
(候届黃鐘合百神而受職禮成紫畤欽五福以錫民)
(就陽蕆事舉三歲之縟儀尊祖配天表九重之達孝)
(清蹕就陽得卜郊之剛日泰壇拜貺敬類帝之明禋)
(麟筆書雲始迓一陽之復龍輿在御乃躬三歲之祠)
(七政已齊乃肆類于上帝五福既斂用敷錫厥庶民)
警聮(穹示委貺宗社蒙休)(籩豆靖嘉璧琮華潤)
(類上帝而禋六宗並受其福惠京師而綏四國咸與維新)
(降年有永等皇祐明堂之詩迎日之長推有熊寶鼎之筴)
(我其夙夜每懷昭事之心通於神明獨全錫類之孝)
(日華絢爛光凝拜日之宫雲祲扶輿祥動書雲之筆)
(四圭有邸穆然祇肅之容八陛為壇潔爾靖嘉之薦)
(天為蓋而地為輿爰講合祛之禮祖有功而宗有德聿遵並侑之文)
(祓紫壇而肆祀奠蒼璧以陳儀)
(曰雨而雨曰𤾉而𤾉與四時而協序因天事天因地事地歴三載而親祠)
(既神靈之底豫宜華夏之同懽)
結聯(執周廟之豆籩莫陪顯相分漢廷之符竹願竭承宣)
(舉相如三十人作歌無庸馬走若兒寬千萬歲上夀有羨鵷行)
(馨香而感神明第廣敷於聖德奔走而執籩豆阻近綴於臣工)
(陪周士奉璋之列既阻駿奔體堯民擊壤之心惟深鼓舞)(違顔滋久庀職云初)
(幸觀熙事逖守潛藩)(漢壇八陛莫陪清佩之趨舜樂九成徒夢鈞天之奏)
翰苑新書後集上卷八
