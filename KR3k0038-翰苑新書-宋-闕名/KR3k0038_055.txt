翰苑新書前集卷五十五
教授
教授(漢郡國有文學文翁治蜀起學成都市招下縣子弟以為學官弟子武帝時天下郡國皆立學校官)
(自文翁為之始云漢書魏晉已下郡國並有文學即博士助教之任唐六典隋潘徽為州博士唐府郡置經學)
(士開元二十六年敇州縣每鄉之内各置一學仍擇師資令其教授國初有四書院廬山白鹿洞嵩陽書院至)
(道二年賜額嶽麓書院應天府書院祥符二年新建書院詔以曹誠為助教國初有戚同文者高尚不仕聚徒)
(教授同文卒後無能繼其業者至是始有是命并賜院額此四書院之外又有茅山書院未建州學也乾興元)
(年兖州守臣孫奭私建學舍聚生徒乞請太學助教楊光輔充本州講書從之景祐四年詔藩鎮始立學寳元)
(元年潁州守臣蔡齊請立學時大郡始有學而小郡猶未置也慶歷四年詔諸路州軍監各令立學學者二百)
(人以上許更置縣學於是州郡不置學者鮮矣又置教授以三年為一任以經術行義訓導諸生掌其課試之)
(事而糾正不如規者當時雖置教授或用兼官或舉士人委於漕司而未隸朝廷也熙寧六年詔諸路學官並)
(委中書門下選差至是教授始命於朝廷矣見國朝會要元豐元年州府學官共五十三員諸路唯大郡有之)
(軍監蓋未盡有也元祐元年詔齊廬宿常等州各置教授一員自是以後列郡多有教官建炎三年教授並罷)
(紹興三年復置四十二州十二年詔無教授官州軍令吏部申尚書省選差十三年詔諸州軍並各置教授其)
(禮部長貳正係所隸合依崇寧大觀格法許按劾體量及歲舉改官從司業高閱之請也二十六年詔並不許)
(兼他職令提舉司常切遵守從知郢州路採之請也若試教官則始於元豐添差教授則始於政和政和三年)
(詔八行添差諸州教授見續會要)
歴代事實教學之官(周禮正義諸侯以下立教學之官為師氏)學問可為文
學(光武謂武臣曰卿自度爵禄何所至鄧禹曰臣少嘗學問可為郡文學)經學師經師
州博士(並見官制)經明少雙(匡衡補平原文學學者多衡經明當世無雙)鄉校
(左傳鄭人游鄉校以議執政之善否)
皇朝事實端榘矱肅衣冠(晦菴集陸九齡字子壽教授興國先生端榘矱肅衣冠如)
(臨大衆勸綏引翼士方興於學而先生以家難去官矣)正已率人(紹興十三年宗子師問訟臨安)
(教授鮑同上曰為教授者須先正己然後可以率人云云)正身律物(淵源錄胡文定公安國除荆南)
(教授正身律物凡所訓說務明忠孝之大端罷官僚舊餞行于渚宫呼樂戲以候而交代龜山楊公時且朝饍)
(留公云云鮭菜蕭然引觴徐酌置語孟案間清坐談論不覺日晷云暮也)不交嬖倖(言行錄陳公輔)
(初筮仕職教吳中朱勔方嬖倖當官者奴事之公不與之交勔滋不悦託權要以其壻周審言代而移公會稽)
治化本源(紹興十八年江西漕賈直清奏立縣學上曰選官教導乃治化本源將來三場科場亦有)
(人材以備采擇)不撰書啓(政和五年臣寮言見任教授不得為人撰書啓簡牘樂語之類庶日力得)
(餘辦舉業事以副陛下貴任師儒之意)不撰樂語(四朝國史鄒浩字至金調揚州潁昌府教授吕)
(公著范純仁為守獨加禮重純仁嘗令撰樂語辭不為純仁曰翰林學士亦作此浩曰翰林學士則可祭酒司)
(業則不可純仁謝)不兼他職(紹興二十六年詔諸州教授並不許差兼他職)諸生有所
矜式(欒城除陳烈制其起視學校使諸生有所矜式)四方聞風而至(楊龜山撰曾肇行狀)
(中第邵安簡公亢守鄭薦其賢請為州學教授四方之士蓋有聞風而至者踵門授經無虚席時上方嚮儒近)
(臣言公經行宜居首善之地有旨延和殿賜對除校書兼國子直講)所至學者從之(國史孔武)
(仲字常甫為揚州教授又為信州推官兼教授所至學者從之)訓督有法度(涑水記聞晏丞相留)
(守南京請范公文正公為掌府學公常宿學中訓督學者皆有法度由是四方從學者輻輳其後宋人以文學)
(有聲名於場屋朝廷者多其所教也)著文諭其子弟(言行錄節孝徐先生積時為楚州教授先)
(生嘗患鄉飲之禮世久不見率郡守舉行其儀閭里鄉老皆使與飲又著文勸諭其子弟室家是日士民在泮)
(者蓋千人矣)升堂訓諸生(言行錄節孝徐先生為楚州教授一日升堂訓諸生曰諸生欲為君)
(子而使勞己之力費己之財如此而不為猶云可也不勞己之力不費己之財何不為君子鄉人賤之父母患)
(之如此而不為猶云可也父母欲之鄉人榮之何不為君子)經義齋治事齋(言行錄安定胡)
(先生瑗教授蘇湖間二十餘年弟子以數千計時尚詞賦獨湖學以經義及時務學中故有經義齋治事齋經)
(義齋者擇䟽通有器局者居之治事齋者人各治一事又兼一事如邊防水利之類故天下謂湖學多秀彦其)
(出而筮仕往往取高第及為政多適於世用若老於吏事者由講習有素也歐陽公詩曰吳興先生富道德詵)
(詵弟子皆賢才王荆公詩先取先生作梁棟以次收拾桷與欀)作新學碑(四朝國史任諒字子諒為)
(懷州教授徽宗見其所作新學碑曰文士也擢提舉䕫路學事)上封事言當世務(鄭克撰吕)
(尚書祉行狀靖康初詔求直言公自鄧州教授丨丨丨丨丨丨之丨據經引古以救時弊)晏殊薦堯
臣(見召為國子直講注)曾鞏薦師道(東都事略陳師道字無己少刻苦問學以文謁曾鞏鞏見)
(竒之元祐中薦於朝為徐州教授)召為國子直講(東都事略王堯臣字伯庸晏殊留守南京)
(薦其才為府學教授丨丨丨丨監丨丨)賜對除校書(見四方聞風而至注)賜對契上
意(趙鞏撰施大資師點行狀公任臨安府學教授孝宗皇帝寤寐英賢陳文恭公當國列公姓名以進旋丨)
(丨深丨丨丨)京官位僉判上(崇寧四年令教授承務郎以上在本州僉判上選人在職官之)
(上)
自敘官獨冷寒無氊(並見詩詞)何以教人為(韓退之進學解)冗不
見治(同上三年博士丨丨丨丨)好為人師(孟)
旁引杏壇(莊子漁父篇孔子游於緇帷之林休坐乎丨丨之上弟子讀書孔子絃歌鼓琴)槐市
(藝文類要列丨樹數百行為隊無墻屋諸生朔望會此丨雍雍揖遜議論槐下)芹泮(詩泮水思樂泮水言)
(采其芹言采其藻)頖宫(詩注丨丨頖之言班所以班政教也)多士廣德心(詩泮水云)師
嚴道尊(禮記學記丨丨然後丨丨)待問撞鐘(學記注鄭曰丨丨如丨丨之成聲也叩之以小)
(則小鳴叩之以大則大鳴)變鄒魯之風(前漢文翁為蜀郡守及諸郡縣小吏起學宫設官使弟子)
(校業遂丨丨丨丨丨)道所存師所存(韓文師說丨之丨丨丨之丨丨也)
羣書精語率厲化服使躬問學蹈榘矱(朱文公漳州教授廳壁記教授)
(之為職其可謂難矣惟自任重而不苟者知之其以為易而無難者則苟道也何也教授者以天子之命教其)
(邦人凡邦之士皆惟教授者是師其必有以丨丨丨丨之丨丨丨丨丨丨丨出入不悖所聞然後為稱)使
知所以明善脩身之方齊家及國之本(朱文公蘄州教授廳記予友李)
(君宗思為蘄州學官日至於學進諸生而教誨之蓋使之潜思乎論語孟氏之書以求理義之要又考諸編年)
(資治之史以議夫事變之得失日力有程不躐不惰探策而問勸督以時先以丨之丨丨丨丨丨丨丨丨丨丨)
(丨丨丨丨丨而於詞藝之習則後焉而不之急也既又禮其士之賢有德者而與之居凡學之教詔悉使聽焉)
(由是蘄之為士者始知所以為士之事而用其力)進諸生告以聖賢斆學之意
(朱文公福州州學經史閣記今教授常君濬孫始至既日丨丨丨而丨之丨古昔丨丨丨丨丨丨又為之飭厨)
(饌葺齋館以寧其居然後謹其出入之防嚴其課試之法朝夕其間訓誘不倦於是學者競勸始知常君之為)
(吾師而常君之視諸生亦閔閔焉唯恐其不自勉進於學)
前賢詩詞廣文先生官獨冷(杜甫醉時歌諸公衮衮登臺省丨丨丨丨丨丨丨甲)
(第紛紛厭粱肉廣文先生飯不足)吳興先生富道德先取先生作梁
棟(並見事實)宛丘先生長如丘(東坡戲陳州教授子由詩丨丨丨丨丨丨丨宛丘學舍小)
(如舟常時低頭誦經史忽然欠伸屋打頭斜風吹帷雨注席先生不愧旁人羞)頭雖長低氣不
屈(同上勸農冠蓋閙如雲送老虀鹽甘似蜜門前萬事不掛眼丨丨丨丨丨丨丨)冷官無事屋
廬深(東坡詩短日送簷砧杵急丨丨丨丨丨丨丨)泮宫先生非俗儒(東坡詩云)先
生堂前雪月苦(東坡夜過舒堯夫戲作注名煥時為教授丨丨丨丨丨丨丨弟子讀書喧兩廡)
(推門入室書縱横蠟紙燈籠幌雲母)廣文直舍官槐隂(山谷詩北門塵土滿衣襟丨丨丨丨)
(丨丨丨)兩官不辦一丘費(簡齋詩注陳後山兩為學官自以俸薄有八月十闕詩丨丨丨)
(丨丨丨丨正集作山費)床頭雜說為爬梳(東坡送蔣䕫赴代州學官詩代北諸生漸狂簡)
(丨丨丨丨丨丨丨)先生依舊廣文貧(東坡次韻趙明叔云丨丨丨丨丨丨丨)小儒
不嘆廣文寒(益公詩但願斯民均暖律丨丨丨丨丨丨丨)回顧廣文寒(益公詩丨)
(丨丨丨丨莫忘雞黍約)端居廣文舍(山谷詩丨丨丨丨丨)君勿嘲廣文(山谷)坐
客寒無氊(杜甫戲簡鄭廣文廣文到官舍繫馬堂階下醉即騎馬歸頗遭官長罵才名三十年丨丨)
(丨丨丨近有蘇司業時時與酒錢)講道出新貫(東坡賡蝢教授見寄側聞頓夫子丨丨丨丨丨)
不日經筵重坐席(楊誠齋送金元度教授丨丨丨丨丨丨丨暫時黌舍冷無氊)
四六警語(經師師氏)(冷官郡博)(州博士郡文學)(文學掾生廣文先)
起聯(顯奉塗芝榮司采藻)(頒綍宸廷横經侯泮)
(仰如泰山久屬饜於名德思樂泮水行親炙於誨言)
(邑人言子虚之賦久敬掄魁諸侯有師氏之官獲聯王事)
(結束書囊賦廣文之歸去摩挲講席待博士之來游)
警聯(蓋致主澤民之軌範以傳道授業為胚胎)(且莫頌屋荒蒼苔之賦便當哦階翻紅藥之詩)
(朋來游夏共推夫子之循循道出羲黃詎羡諸公之衮衮)
(遂使河汾之教盡出名卿當如貞觀之初皆其高弟)
(佩衿晨入青青亂和璵之雲燈火夜陳耿耿映棲樓之月)
(衮衮臺閣之上即展經綸班班方册之間好看名節)
(聲摩殿前皆三誦阿房之賦禮羅幕下願載歌泮水之詩)
(人非生知之其必由學教亦多術矣先致其知)(堂上不嫌於繫馬海中即佇於掣鯨)
(規姚姒逮莊騷未展國子先生之學出羲黃過屈宋顧淹廣文獨冷之官)
(君子所樂三在得英才而教育天下達道五正須師席之琢磨)
(肘後良方不惟授諸生速化之術心中有印抑將續正學未墜之傳)
(雙湖池近接辟雍之海流泮水教成招諸生而晨入)
結聯(坐客無氊豈久繫階下之馬天子有詔行趣判禁中之花)
(先生居廣文館姑為人師上帝有羣玉山專待公等)
(士有所式先生何恨於氊寒道之將行夫子豈容於席暖)
(社稷人民正欲觀於為學文章政事勿自限於殊途)
(於同年亦有情乎願追騏驥恐先生自此升矣不顧蟾蜍)
翰苑新書前集卷五十五
