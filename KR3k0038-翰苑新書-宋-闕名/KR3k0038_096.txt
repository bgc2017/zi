翰苑新書後集上卷二十六
賀牋
皇太子
賀東宮劉後村
國嚴常祀載循重屋之規帝享純誠爰輯儲闈之慶(中)
(賀)恭惟皇太子殿下望隆貳極儀亞至尊事天不以文
旣成熙典受祉施於子宜介鴻休臣幸際昌辰適縻外
服陪奉璋之彦莫簉邇聯瞻主鬯之賢第祈景貺
元旦
賀正旦(江西漕)施飬浩
鳳歷頒春餞餘寒於北陸龍樓催曉介異祉於東宮恭
惟殿下盛德淵冲懿文日就禮嚴定省時甫畢於冬溫
學自緝熙功又申於春誦肇更歲律茂對天庥少海波
澄恊祥風之解凍洊雷地奮催好雨之知時臣將漕西
江馳神甲觀門森雞戟方新桃板之題酒酌獸樽莫儗
椒花之頌
賀正旦劉後村
春陽萌動肇紀王正儲極邃嚴是膺帝祉歡騰㝢縣慶
屬宗祧恭惟殿下廸德溫文挺姿英晤雞鳴問寢仁孝
之譽日隆鶴禁談經學問之功時敏茲臨華歲茂介繁
禧臣分閫攸拘造庭伊阻丹墀設仗莫觀元日之儀青
地稱觴隃睇前星之曜
賀元正(丙子代衞參政)李梅亭
堯年起丙載新鳳歷之頒夏正建寅仰恊龍杓之指萬
邦以正百禄是遒恭惟皇太子殿下賢智夙成溫文天
禀春回嶰谷剛潛蒼震之亨日出隅夷柔麗黃離之吉
履端於始長發其祥臣舊忝儲寮今叨蕃牧後天下而
樂濫假寵於虎闈布正月之和遠馳神於象魏
賀元正應松湖
太簇宣和騐飛葭之應律少陽拱極粲若木以交輝山
河回一氣之春歷數衍萬年之慶殿下乾九四之潛德
震一索之長男問寢雞鳴紫禁耐煙花之繞賓賢鴻翼
皓眉峙柏雪之堅光生青輅之旂歡溢蒼龍之闕臣濫
分竹使逖蔭叢霄初日紀乎星躔遥認前星之照仁風
翔乎海表孰非少海之波
至節
賀冬至李梅亭
黃鐘恊律七日驗於復來青輅發祥萬物由乎震出式
裒蕃祉茂對新陽恭惟皇太子殿下海潤星輝金聲玉
裕行一物而得三善儲德克岐奏六佾而建九旗禮容
有奕履此應長之候昭哉滋至之休臣假守熊湘阻趨
鶴禁合八能於漢殿阻陪北闕之趨襲九辯於楚詞請
祝東皇之壽
賀冬至劉後村
緹室吹灰迎長伊始青宮主鬯受祉維新和溢殿闈歡
騰㝢縣殿下性根仁孝學造高明入侍嚴宸常謹雞鳴
之問出親端士遹觀鴻翼之成對陽德之方亨慶天休
之滋至臣隃瞻鶴禁屬綰麟符賡輝潤之歌雖慙詞藻
賦岡陵之什願祝壽祺
生日
董侍郎賀東宮李梅亭
十四月而生堯實開昌運八百國之歌啓允屬休期慶
衍宗祊驩騰寰海恭惟皇太子殿下聰明時憲聖敬日
躋震一索而亨是為天地之長子離重明而照孰窺日
月之容光茲臨載育之辰益衍永膺之福臣濫分閫寄
莫旅庭趨敬與六十州之民仰瞻銀闕共祝八千歲之
壽永紹瑶圖
謝牋
皇太子
除官謝
何尚書除刑侍李梅亭
刑曹劇部貳職非輕法從真除參聯甚寵况加盛服仍
束精鏐拜使便蕃拊躬震疊伏念臣力綿材薄歲暮日
斜舊陪碧落之班屢玷清華之選一笑微生於偃月十
年甘老於臥雲豈意餘齡復還舊綴狐裘破碎囊持紫
以謂何鶴骨支離腰圍黃而不稱請循僥冒亶有寅緣
茲蓋伏遇殿下粹德玉温凝姿海潤賢孝仁聖聞天下
未始自驕左右前後皆正人尤勤博采故令蒲質得傅
楓宸臣敢不祗服寵光對揚休命論思獻納期殫入告
之忠惻怛哀矜仰體好生之德
轉官謝東宮
謝轉大中大夫劉後村
謭材分閫未補一毫優詔遷官驟登四品命俶頒於丹
陛恩密戴於青宮伏念臣奮跡单寒逢辰休顯入持紫
槖何補論思出建碧油更慙風望屬會吏銓之課猥升
法從之階茲蓋伏遇皇太子殿下廸性溫文挺姿明睿
承顔廣内恪修問寢之恭聽事嚴宸密贊求才之治肆
令疎逖亦簉高華跡遠甘泉空綴嚴吾之列心依少海
莫陪園綺之游
郊祀轉官謝
衞參政轉官謝李梅亭
圜壇八陛錫福庶民方岳諸侯進官一列併爰田而增
衍遡少海以知歸伏念臣一去賓階六周歲籥高飛鴻
鵠寕資羽翼之功行中鸞和莫效箴謀之助况南浮於
湘水徒東望於瑶山恭聞肆類之休遥想百神之享敢
圖賚予若是駢蕃此蓋伏遇皇太子殿下相祀紫壇䟽
恩赤縣悟南陽之牘夙亶聰明記東海之名弗遺故舊
昭茲異數施及孤蹤臣敢不祗服恩言益圖美報賈誼
自傷其無狀旣見受釐吳芮勢疎而最忠尚希著令
明堂加恩謝
吳縣開國伯加食邑謝劉後村
職居藩屛阻侍親祠恩錫土田例沾餘餕省躬負愧稽
首拜嘉臣載考熙朝尤隆宗祀凡在合宮之列宜均宣
室之釐而臣方奉藩條亦叨祭澤爵每陞而漸峻禄已
厚而彌增茲蓋伏遇皇太子殿下學進多聞政由參决
深宮主鬯恪恭膳寢之儀重屋貳觴密侑馨香之薦故
朌惠術俾衍真租臣敢不勉竭微勞少酬洪賜班超護
塞方當固圉之時張翰思吳未有歸田之日
講經轉官謝
講春秋轉官謝施飬浩
釋麟經之奥旨甫及終篇錄馬走之微勞例加華秩拜
恩甚腆撫已若驚伏念臣性本顓愚學慚固陋昨簉元
僚之屬獲紬比事之書日繫之文念措辭而安敢月將
之學自逢原而有餘徒殫誦說之云何有涓埃之補况
更歲久甫幸徹章旣易司存亦叨懋賞所謂因人成事
何止貪天之功伏遇殿下性本生知教由早諭研筆削
之旨自得於心備講讀之官不忘於學凡自經帷之啓
及今賞典之行悉本贊成祗慙忝冒臣敢不益鞭其後
思稱所蒙旣學而師不勞但欽異禀善賞而人多勸誓
竭孤忠
謫降謝
降直學士謝劉後村
䟽陳往咎自請抵辜詔黜隆名尚令任責雲天施大淵
谷愧深伏念臣早荷國恩晚分閫寄我固守睦鄰之信
彼屢興犯塞之師勢旣蔓延法當牽制師行危道雖將
帥之非才責在元戎顧偏裨之何罪亟披誠款自列諐
尤恐不免於嚴誅乃僅裁於華職茲蓋伏遇皇太子殿
下力裨聖斷密輔陽剛謂邦有常刑豈容屈法然時方
多事不忍廢才示以薄懲俾之内訟臣敢不深思旣往
預戒未然尋香火之緣方伸前請收桑榆之效恐負初
心
叙復謝
復寳謨閣學士謝劉後村
扣閽自疏僅黜隆名扞塞何功忽還舊觀凌兢拜命跼
蹐懷慙伏念臣昨緣邊將之疎力引中權之咎尚寬萬
死止裁筆槖之班自奮一行果奪旃裘之氣始蜂屯而
不去俄獸散而遂空亭障解嚴耕桑安業旣竭節徇國
家之事始抗章陳母子之情所冀歸休乃令牽復茲蓋
伏遇皇太子殿下謹修儲德參决政機謂治世賞刑不
容偏廢然兵家利鈍非可逆知棄已往之瑕疵錄後來
之勞效臣敢不益思振勵期稱寵榮讀誓殽之書未忘
前過陳出師之表永愧先賢
賀皇后箋
聖節賀皇后方烏山
華渚呈祥適際太平之運椒塗衍慶丕昭坤順之符喜
動六宮和熏萬宇(中賀)恭惟皇后殿下瑞鍾夢月功嫓
補天以儆戒相成功靡渝於九變以勤儉為德治果格
於三登光輔聖躬永膺帝祉臣攝承斗壘阻造星聯頌
億萬年王休莫罄南山之祝想二十七世婦徒瞻西内
之儀
册后
賀皇后受冊李梅亭
楓宸發冊渙號揚庭椒殿升賢坤儀正位喜溢六宮之
表歡騰四海之濱恭惟皇后殿下配德河洲發祥沙麓
赤城秀氣大邦夙表於俔天白雪詠高厚德寔宜於配
地慶長秋之定序均圅夏以蒙休臣聳聞三瞿之升喜
極六鼇之抃施于中谷萋萋諒感於葛覃陟彼高岡采
采敢布於卷耳
上尊號
賀壽成皇后趙南塘
聖皇發冊帝后同升鉅典告成家邦具慶(中賀)臣聞天
胙光德世有哲王必得乎親廼立厥配旣作之合宜正
其名恭惟皇太后殿下椒德温芳蘭猷茂悦肇霛沙麓
瑞已應於造舟䴡美河洲祥仍開於考室隂化久裨於
海潤柔儀允恊於閫慈屬舜志之承堯闡文謨而命武
乾父坤母旣登太極之尊日君月妃遂繼重離之照國
風有本孝治維新臣為郡罔功逢辰竊幸想禮容之祲
盛鳳亦來儀誦詩雅之齊徽麟其出應
玉璽
賀皇后趙南塘
戎方獻寳大陳元會之儀祖廟納珍永錫萬年之胙祥
開㝢縣慶溢宮闈(中賀)恭惟皇后殿下道順而體方德
隆而志降黼黻不亂執瓉儼其思齊宮商相宣珮珩中
乎肆夏日月之光璧合乾坤之貺鼎來赤舄覲王庭燎
無晏朝之失玄圭授帝塗山有内助之功臣欣託宗盟
幸逢盛旦雖鋪閎休鏤玉牒老將至云然陟高岡懷金
罍遐不謂矣
誕皇子
賀皇后陳篔窗
坤元底順昭格三靈之休震索發祥上關九廟之慶照
臨攸曁抃蹈丕同殿下外惠宗正内隆隂教神罔時怨
有開熊夢之占天惟顯思於赫龜圖之福久肇元良之
望寔覃岐嶷之資邦永孚於休民亦職有利臣職雖在
外喜則由衷稽首漢殿之觴雖莫參於鵷綴傾耳堯門
之瑞實深激於葵心
賀皇后周山房
前星見象燦騰乾璧之輝吉夢維熊恊應坤闈之慶澤
流寰海喜溢彤庭(中賀)臣聞世胙之長允藉本支之茂
然誕彌於甲觀渡江多在於初潛若震夙於内朝自昔
幾成於闊典昊穹錫命河嶽炳靈有開繼序之皇肇啓
元良之粹皇后配天作合克嗣於徽音飛日入懷果鍾
於正嫡神祗底豫廟社奠安臣邈戍偏州阻陪近綴輙
傾葵向仰瀆椒塗率九嬪以祀高媒已格衆多之兆生
三月而見外寢遹觀岐嶷之成
賀皇后趙南塘
後宮告慶昭坤載之含宏甲觀書祥壮皇基之赫奕羣
生幸甚咸曰休哉(中賀)恭惟皇后殿下齊休軒圖嗣音
京室寬柔以教貫魚之寵惟均福禄遂成鳦鳥之祠旋
應帝心式慰母道益隆臣服在廪人攝承臬事聽諸輿
誦振振尚報於賡歌各以職言僕僕何嫌於亟拜
賀皇后趙南塘
藩邸承休獻熊羆之吉兆宮闈受祉應麟鳳之昌期凡
在載持皆惟抃蹈(中賀)恭惟皇后殿下坤裳襲美雅瑟
流徽而色而康人隂蒙其惠澤以似以續天顯報之福
祥秀發孫枝慶鍾慈極倬靈潢之衍派綿寳胙於隆基
臣幸對亨嘉屬官遠外卜日以告元祀雖莫陪宗祝之
儀采詩而誦多男猶得效使臣之職
賀皇后趙南塘
王假有家薰太和而保合帝降之福衍多祚於綿洪凡
具識知敷同抃蹈(中賀)恭惟皇后殿下流謙而節施順
比以類從大呂贊陽之功百嘉均鬯小星逮下之德六
寢具孚故當肆通交泰之期而獲迓續延光之報神靈
孚豫符應闓明臣遠省民風側聆國慶望雞冠之列衞
莫簉清班賦螽羽之卒章徒傾善頌
冬至
代賀皇后方烏山
聖人御極方開九變之符太史授時新騐一陽之氣暖
回葭室喜溢椒塗(中賀)恭惟皇后殿下德齊姜任名儷
賈馬以臣道奉宸極未天明而脱簮以女功儀後庭候
日長而添線履茲復反至矣坤承臣假守南州阻趨西
内時和不害方占五物之書剛長自今恭致多男之祝
翰苑新書後集上卷二十六
