翰苑新書續集卷三十八
遷轉類
和糴轉朝議大夫謝丞相鄭雪巖
給饋餉鎮關中權尊上相以轉輸守河内勞念微臣雖
賞典舉彝典而行然特恩非泛恩之比靖惟超躐莫遂
控辭歴觀立國以來每重備邊之計昔也入中芻粟之
辦爵以募民今則露外倉廪之儲責之分牧雖下之正
義者不謀其利而上之施恩者示勸於人盡出陶鎔其
何稱塞如某者無他材智但守樸愚濫因任於吳松仍
護漕於淮浙黔驢五技既竭何有意新駑馬十駕不前
詎堪載重縱有乃積乃倉之備僅知大何大譴之逃儻
進二階曷當異數兹蓋恭遇某官兼三王施四事詔八
柄馭羣臣王丞相問米價之平真識大體文正公知民
力之竭足見仁心謂能斗量之持平不籍鞭笞之辦事
示新褒勸勉舊驅馳某敢不謹守成規仰酬大造老夫
無能為役志千里而乏千里之才使臣敢不拜嘉留一
日則盡一日之職控忱以謝誓報所知
平海寇轉秩謝政府真西山
銅竹分符實任九重之託管符撤警幸臻千里之安逭
責已優叨榮為懼伏念某材非敏健志切撫摩田里熙
熙粗喜鼓桴之息波濤洶洶忽聞舟楫之驚念非逆折
其萌芽將恐難圖於滋蔓協兵民而進討頼將士之宣
勤怙衆陸梁始猶出柙之兕望風披靡卒為遊釜之魚
迄憑藉於國威遂肅清於海服慚非循吏敢期漢璽之
褒名在大夫俾陟唐階之峻退循非據莫獲終辭兹蓋
恭遇某官偉業濟時宏模復古可以予可以無予姑從
勵世之權簡厥脩簡或不脩密贊馭臣之柄雖云駑怯
敢昧激昂爵及罔功愧貽譏於鵜翼心期報上誓輕死
於鴻毛
明堂加恩代謝丞相劉後村
熙事告成方懋享天之德价藩承乏誤叨加地之恩盡
出洪私敢云舊典竊以禋祭之事國家所嚴討論於博
士議郎典領于厖臣碩輔獻金於廟環列通侯執玉在
庭森聯羣后於以侈天子親祠之禮助辟公顯相之勞
此在邦彝盍推祭澤如某者心存闕北迹滯周南昔雖
扈蹕於禁嚴今阻奉璋於左右上千萬歲之夀莫稱都
護之觴取三百㕓之禾空起詩人之刺敢期餕惠申錫
綸言超加田賦之多躐取公侯之亞兹蓋恭遇某官功
存寅亮道妙燮調類上帝禋六宗粲若禮文之備統百
官均四海巍乎相業之高致此優恩施於外服某敢不
退循忝竊圖報知憐清塞上之塵方憑妙筭動吳中之
興冀察歸心
代董侍郎轉官謝三府李梅亭
守關山之戍愧乏殊勲序歲月之勞偎升華秩無功報
上有愧積中伏念某一出西陲六逢朔易惟是窮日之
力粗守封疆不敢貪天之功輒僥爵賞兹蒙恩紀俯錄
年勞揆厥所元豈無其自恭惟某官翼扶萬化器使羣
工天地為爐每曲成於萬物山澤藏垢豈求備於一夫
致此孤縱亦叨異數誓殫駑力仰荅鴻休
改官類
謝彭黃堂舉改官戴象麓
鴉翻春墨方誤蒙褒衮之華鶚送秋章又預拜諾金之
賜化治斡旋之力重師門成就之功深百拜周章萬分
榮感竊以薦&KR0993;一路固欲拔於人才得失兩岐亦有關
於造化垂成遽壊幾嗟薦福之碑已失復全或反相如
之璧信於中自有消長乘除之理而在上實司轉移闔
闢之權苟或得之大非偶爾如某者槃跚不武拙納無
文百不逮人一惟安分欲動叔向之聽既乏蠟言要求
子公之書又無蟻援甘聽此身於造物敢萌榮望於窮
途惟老天下棄於孤寒故今日欣逢於特達方自下車
之始洊蒙推轂之仁薦以序陞俾之出幽谷而遷喬木
還之京剡甚矣障百川而回狂瀾雖云終定由天然果
孰為之地兹蓋伏遇某官斯文元氣前輩盛心品類曲
成不使一物失所羣才並舉惟恐片長或遺知某之愚
無他腸念某之拙無謬巧許之一紙重若千鈞定力底
柱而不搖公論持衡而平决兩全所欲衆歎其公某敢
不稽首恩門服膺師訓行脩何有期以經明民服未能
勉之政理仍佩撫摩之誨以為續效之圖益勵初心庶
蒙終惠吹嘘借便雙鳬欲近於雲程消息指期一鴈佇
傳於秋信其為感詠罔既編摩
改官謝丞相劉後村
從戎勞淺自請食祠宰物恩深尚容脱選將服勤於墨
綬敬叙感於黃扉伏念某出自羇單進非科第衆諳時
務獨膠古誼以不通世實重才乃抱空言而求售頃為
閫屬偶在兵間未嘗有臧宫馬武之心不過任陳琳阮
瑀之事方邊頭之告警草檄居多及江上之解嚴拂衣
徑去力求南嶽歸養北堂每云臣罪之當誅敢諉吾謀
之不用既草遂初之賦甘事退藏未脩光範之書先蒙
軫記起問散而參油幕拔卑冗而通金閨返屈原憔悴
之魂免史談留滯之歎名為銓法實出化鈞兹蓋恭遇
某官新美治功秉持憲度更化而後始知本朝之尊過
江以來未有今日之懿其心平故待人恕其量廣故容
物多雖已汰歸竟叨拈出某敢不益鞭退惰少蓋拙疎
講學讀書懼大邑大官之謗恤民奉法報吾君吾相之
恩
謝制置李尚書舉改官劉後村
邊事方殷莫禆末議身謀甚巧先取薦書施重如山報
輕乎羽方今河洛有遊魂假息之慮邊境有被甲執兵
之人太常伯出將明威大行臺盡護諸將雲合四路之
才雋響赴一時之事功或開塹甃城或募兵買馬或躬
履矢石行陣之下或轍環亭障堡戍之間或采粟實邊
或部糧出塞惟有薦揚之一路以為奔走之微權但嘗
為我宣勞皆難使之觖望曾謂朝廷之公舉乃先幕府
之私人伏念某年事未深舉力尤淺少妄作功名之想
勇於敢為間亦有草茅之言高而不切與人落落而難
合持此倀倀而安歸追隨弓旌出入帷幄大不能贊謀
議之决細不能親几案之勞半載而強一籌不畫羣心
久鬱思奮獨耿耿以隱憂他人不已於行乃燕燕而居
息方主臣之不暇荷國士之見知銀筆之詞歉焉弗稱
金閨之籍藉此可通坐妨孤寒大費提挈此蓋伏遇某
官典刑重德開濟老臣比管仲樂毅輩人有是大志去
孔明公瑾千載得其盛心欲盡取一代之才相與建萬世
之策至如狂簡亦忝作成某敢不努力斯文盡忠所事
公如山海雖無補於高深士至歲寒方可觀其操守苟
無變節是不辱知
謝胡總領舉改官劉後村
醉翁之門固非一士長公之客不過數人蓋出於品題
之公豈專以疇昔之故事驚薄俗誼激丹心嘗謂魯國
之男子不生開元之老監難作憐才之舉曠古所無一
號文人則曰無足觀不幸年少則曰未更事毁賈誼為
新學目朱游為狂生故狷介難合之人多老朽不遇於
世其或博收寒畯絶出拘攣卓然有真是非主之以大
力量在弟子之列固所甘心死執事之門亦將無悔伏
念某生雖欠識前輩才亦可逮今人其如命乖所向事
左少時辛苦獻賦無成末路凄凉吟詩有味欲退守城
南之先墓且力耕汾曲之薄田愛嵇康絶交之書念少
游平生之語荷明公之懷舊慮先業之失傳鞾袴從軍
自是麤官之分弓旌聘士誤居辟客之中竟孤大恩永
愧清議居常抱此耿耿獨頼察其區區范叔之袍未忘
穆生之醴常設褒以華衮拔之選坑文淺思卑謂清華
其何敢才綿力薄恐贔屭之難勝恩重丘山命輕絲髮
此蓋伏遇某官力行古道大芘斯文凡挾貴挾力而求
皆避三舍視舉讐舉子之事如出一人言念孤生稍為
舊物昔居門下其迹甚親今棄路傍於情不忍非有金
張許史之助俾居郊島湜籍之間某敢不感激盛心講
求墜學以國士之故遇我誓可保於歲寒號門生而不
知恩是自期於天日心之所藴言不能敷
謝鞏漕破白舉改官方壺山
士元之部數千里獨奉教於目前平原之客十九人晚
露錐於門下燁然褒語賁此濡蹤公舉何以謝為深感
則其言納竊以議論以久自定品題之始實難薦希文
而用之昉於元獻援老蘇者衆矣倡則歐陽求名世以
闓其端凡屬吏誰無是望有人於此為品則凡居樂厩
中其實下乘執𣆀門役又未逾年公車剡牘之遽騰當
路聞風而致語既非徒私其客亦足以觀斯人或有出
地塹之時端賴破天荒之手伏念某賦材不類涉世未
深為舉子時苦論薦員之弊從大夫後習聞寒畯之難
重為時憂然非身歴憶昨冷宦辱知羣公問先容則咸
無焉意小削或應如是始自山出朅來江遊計相高明
運新致於流馬幕賓參錯賢後來之雙鳬辰入之勞甚
微歲舉所係者大率爾銜袖笑而點頭誰信直鈎之魚
已蜚薦表之鶚感古道猶行於今世愧陋躬難載於華
言曰融粹豈拙之異名語通明非癡於了事所習書生
之文耳奚足量長但見鄉善者好之何敢掠美竊窺公
意最愛屬僚亦知多譽之過情姑借先聲而行世觀元
瑾所以問柳子所以答曰穎客唱其行崔公唱其文須
兩人提掇而互彰今一舉發揮於諸善予之太厚受者
何安伏遇某官愛君忠誠論事慷慨咨諏民瘼按周原
而載驅收拾人才備漢使之還報雖眼高而所入者少
然道合則其知也深紬尋十六字之好詞結裹二三年
之薦目譬當空垂鏡妍媸凡閱幾人及寫照傳神精采
在後一點榮亦甚矣僕實當之謂受知之後尤難有微
玷則衆所指某不孤特逹深自好脩更假學問磨礲之
功增益師誨要令名節芬芳之士大書門人言之若迂
久而乃驗
翰苑新書續集卷三十八
