翰苑新書續集卷四
給舍類
上鄭給事王臞軒
諾仕京畿為碧油幢之下吏主盟寒畯有青瑣闥之正
人昔薦墨之未乾今師門之孔邇倉皇告至俯伏投誠
竊以貴賤之分固殊氣分之投亦寡君乘車我戴笠命
實不猶子鼓瑟王好竽物難苟合悠悠古道汩汩頽波
或已隔面於紫陌之春誰肯動心於綈袍之舊焉有如
夕郎之貴顯尚猶記暮子之姓名同心皆四海之人獨
私眷顧十年無一枝之信不責疎狂吹噓已送於上天
植立且期於異日歲云莫矣訝瓜戍之来遲予日望之
見鄉人而輙問俯念梁園之後至曲為材館之先容如
許殷勤實難勝荷伏念某晚竊一第繼罹百憂頭顱如
許而心自憐髀肉已消而名未立豈不汲汲於仕胡為
遲遲其行盖回思捧檄之時哺烏望絶況未有應門之
嗣䑛犢情鍾加之聚糧之難重以負薪之疾何其久也
止或尼之駑馬頗困於修程今方稅駕去燕來尋於舊
壘好為捲簾兹蓋伏遇某官古大臣之盛心新天子之
舊學黃扉丹地凜杜公封駁之詞廣厦細旃負范相温
純之氣結知密勿跬步登庸乃力遜於軒墀真大耐於
官職久負儒者給事中之望行展魁然真宰輔之才尊
主庇民以存心用關宗社薦賢報國必有後慶衍子孫
某是以不願出於他門惟亟投於大造一力成就三生
遭逢桃李無言所望先華而後實松筠有節誓當老壯
以窮堅
賀董給事中正除鄭雪巖
恭審誕敷宸札真拜夕郎善計天下察紀綱莫切銀臺
之清要以強本朝進英雋首召金城之老成化新於王
春開泰之初道復於世運亨屯之日善類相慶斯文愈
尊恭惟侍講修史給事矩堂先生肅括而昭融剛方而
正直士皆明經術寧無徇飾吏之虚文公深探道原獨
恃為立心之實地投之繁劇而不擾處之危險而不辭
志伊尹之志知無不為樂顔子之樂静有自得身兼全
於數器口不絶於四書外裔聞令公之名京師迎司馬
之至上良厭脂韋之習官莫難喉舌之司張文定之封
還詔書何待制之繳回勑旨去古未遠此風不多漁竭
澤誰實使之狐依城末如何已俗流垢翫殆非一日風
裁糾正可無若人助八柄之馭羣臣陳三德而建皇極
元祐范忠宣之入輔乾道梁文靖之登庸皆由此官罔
俾專美忠思貫日豈以名位而多人論足回天所冀福
威之惟辟學力所獨到者國脈其庶幾乎某假守近畿
欣逢盛事此時塗勅不避共推真宰相之風累世積弊
欲言將趣天章閣之對得諸公論非曰私祈
賀許給事洪平齋
恭審疇績辰猷躋榮夕拜葳蕤豹尾方看翠駕之常從
突兀龍頭又喜黃扉之身到名昭於日歡動如雷恭惟
某官北斗星樞西州雲錦追兩都之作見相如司馬遷
之善鳴負三代之英與閎夭散宜生而争列論事則義
形於色臨機則膽大如身遠近為之革心華夏得以增
氣自宜補天子之衮胡為著侍臣之冠揭精鑑以題材
重細氊而勸學言無不售道匪虚行進居管轄之司坐
振紀綱之治若李藩之批還制勅與魏相之白去副封
能大其官未幾而相此事寂寞之久矣我公慷慨以當
之聊屈畫黃重門下駁違之寄便應進紫屬中書造命
之權某搶頭爐鞴之中刮眥絲綸之下圖南無路自甘
從控地之飛窮北欲春當大費回天之力既深闓澤尤
切歸投
賀陳給事周平園
疏恩西掖進位東臺由天子諫諍之臣居門下封駁之
任昔補闕拾遺之義世所講聞今揚敕還詔之風士方
聳聽言責無替師虞允諧竊以肇自聖朝作新官制黃
門首冠後省事專出納之司青瑣故號夕郎職典樞密
之地煥身章之賁飾昭從槖之輝光詔令施行許稽參
其利病人才進退可抗論其正邪議論或異則宰輔不
敢專旨意所否則制命得以格此裕陵董正之深意為
神孫經遠之貽謀非待真儒不在盛選雖任重而職大
亦爵高而憂深恭惟某官秉德温恭執心夷粹學精純
而閎肆吮六藝之芳腴文雅健而雄深接兩都之步武
蚤膺眷簡備歴清華嫵媚若魏元成得七人之大意博
贍如韋處厚振五學之流風惟志合而道同故諫行而
言聽民生蒙膏澤之潤國本賴元氣之強徊翔侍從之
班涵養公台之器況張公之論事易以回天而山甫之
永懷妙於補衮行頒制綍趣秉政機亟爰立而處中副
具瞻於端右某少而多病衰不待年意氣已頽學問幾
落念五年之去國方萬里以入夷感太行之雲飛長途
將母悸西山之日薄回首驚心伏惟一面特達之知豈
無今日夤緣之望倘借吹噓之力俾逃瘴癘之鄉庶因
錫類之恩少解知年之懼願稍從於内徙曾何覬於裏
言顧平生為君子之儒豈以窮通而易此使流俗知國
士之報更觀夷險之何如
賀侍講劉給事洪平齋
恭審妙簡彤宸峻躋青瑣李藩有宰相器獨推論駁之
公留侯為帝者師更罄緝熙之益出命惟允賀聲相高
恭惟某官端重而疏明温純而閎裕文以氣勝滔滔乎
長江大河道與時行昭昭然青天白日負海宇之碩望
立朝廷之要津諫則必行剛亦不吐盡洗頃時仗下馬
之習復見前輩殿上虎之風進殫禁路之論思坐管選
曹之綜覈方搴華於飛翠已借重於畫黃經濟之才有
所試矣塗歸之任何以假為爰專給省之司仍勸經筵
之讀中書造令而門下審覆以振起於朝綱崇政進說
而邇英討論以開明於聖學吾君立於無過之地今日
有此太平之基搖玉珮之珩璜入批敕尾被衮衣之黼
黻趣立班頭某關決無庸知憐最久緬想辰猷之告聳
聞夕拜之真晝日承恩己喜枌榆之改觀春風轉律自
期桃李之成隂贊抃惟深栞摩罔既
賀鄒中書黃雲溪
申頒鳳詔趣占鼇頭西掖掄材榮哉一佛之出世東朝
輔德賢於四人之從游虚負以須近比所罕竊惟中書
造命之地與夫元良諭道之官必深厚訓辭足以助風
雷之鼓舞端方行誼足以正朝廷之起居非簡厥修曷
兼兹選今得當世揮翰之妙手曾是曩時執經之舊人
肆疏疊組之榮大愜垂紳之論某官名推寡二識造函
三操履無瑕如大玉夷玉之粹文章有體若黃鍾應鍾
之和識者嘆其有前輩之風望而知其為遠到之器蚤
游蓬館徧歴筍班不於羣枉以少卑乃向急流而勇退
竹符斂惠聊為八境之遊英蕩觀風旋佩六條之寄稽
其所至昭哉可書公心雖無中外之殊輿議則有淹翔
之恨屬庶政更張之日正羣髦列布之時匪伊璇魁尚
淹玉節綠綈方底四輩載馳紫微青宫一朝並命上聖
虚心於當宁羣公企足於脩門將大任斯在此行矣名
垂青史要流千載之清芬身到黃扉復見一時之竒偉
某頃以客見頗蒙心期嘉其銜袖之文真知音者報以
褒衮之寵若敵已然觀古人待士之勤盖今日如公者
少粤去師門之遠可堪客路之艱舉世悠悠若為道合
壯懷烱烱端向誰開歘聆命召以來歸殆且喜深而欲
舞敢馳尺牘試問大鈞進蘧伯玉而退子瑕已聆盛事
舍皇甫湜而取居易敢有妄心但徯南衙之正朝願留
東閣以觀士惓惓有禱縷縷奚殫
賀中書曾禮侍洪平齋
恭審晉貳春官仍躋内史紫荷挈處光搖萬玉之班紅
藥翻時風動五花之判有國所重斯文之榮恭惟某官
晁董聲名伊臯事業得三光五嶽未分之氣務養其源
讀八索九丘以來之書莫窮所學自出入東北之萬里
即周旋左右之兩藩澹若無營安於平進天子期以壯
行之未艾國人恨其大用之猶遲方聞批敕尾之風又
見還詞頭之舉新人文之制作妙儲德之調成況紫微
閣下之黃昏正瑞柳庭前之春色命自天而三錫材與
地以雙清詔下山東人自投兵而太息禮行長樂士無
擊柱以紛挐少重禁途即登沙路某夙依霄蔭聳揖冰
銜身到鳳凰池喜動十年之詠志在麒麟閣願扶萬世
之功
賀莊少卿除中書李梅亭
優詔上卿正班内史北門視草謂當進學士之班西掖
拜真聊復示舍人之樣斯文增氣有識傾心某官蓄學
醇明掞材鉅麗沈浸醲郁盖下逮於莊騷雅健雄深無
足多之崔蔡盡兼兩制已四三年號令鼓舞風雷亦云
多矣獻納司存雨露莫若專之濃薰班馬之香高振綺
園之翼有偉用儒之效會當秉國之鈞某假守魚鳬阻
陪燕雀碧梧幕府幸稍安雪外之城紅藥主人倘或念
天涯之客
賀黃秘監除中書舍人楊誠齋
中宸渙號内史升賢三神在海上之山久勤攝領一佛
出人間之世遂見真除綸綍有光紳緌胥慶某官材猷
膚碩學術醇深探周情孔思之微淵源千載發宋艷班
香之祕膾炙四方親結龍扆之知聿新鳳閣之樣辭達
而已矣要必見聖人之情才難不其然盖欲極天下之
選得君為重緯國以文好對紫微草尺書而招贊普却
登黃閣提一筆以福蒼生某聳聽除音阻陪賀厦千門
柳色誰憐芻狗之陳人萬里草堂遥想槐龍之新影
賀聶舍人子述真西山
恭審龍墀疏渥螭陛陞華記乘輿言動之微有嚴載筆
察臺省事幾之要兼賴舉綱成命一頒懽聲四浹伏惟
某官崑鳳上瑞洼驥名流學探古今百聖之𫝊智料天
地萬物之變粤登宰旅久贊王明善化翕然更張威令
為之振肅果被凝旒之眷晉膺汗簡之司君舉必書風
采冞增於柱下朕志先定姓名已覆於甌中某聳聽除
音幾欲舞手屬阻將輸之寄莫與鳬趨敬修固陋之辭
用伸燕賀
賀余大卿除中書兼右司除戸侍尹京
李梅亭
帝重詞臣公遷閣老裁縫雲霧便應拜學士之真鼓舞
雷風更盡展舍人之樣紫微炳煥黃道開明某官忠肅
而惠和博習而修潔清姿秀骨下獨鶴於人間厚德長
材載六鼇於海上心醉六經之釀郁目營四海之溺飢
文人多不護文細行易虧於大德宰士固習為宰遠圖
或奪於近功惟公超然過人遠矣彌綸兩省標表九卿
久兼内史之贊書兹正中書之三字惟天子之義範曰
制以聖人之情見乎辭扶山東之癃戀漢恩而忍死回
河朔之悍存唐祚於幾亡一札可復於隗囂尺書足招
於贊普不但取九制一揮之敏亦非專四駢六儷之工
俾萬姓咸曰大哉則一字不容易也衣冠盛事夙尊八
葉之科翰墨大勲詎止五花之判既敷華而緯國行迪
哲以爽邦文章於道未為尊風斯在下矣富貴乃吾所
自有時來則為之某頃侍同朝且依鄰壁韓非老子又
嘗共𫝊公叔大夫詎望同升范叔一寒哀之命也不哀
之命也杜陵十暑可以言歟未可以言歟聞恥納溝亦
嘗推轂上界足官府斷不希雞犬之仙散人拜江湖願
徑入魚鰕之侣
翰苑類
賀樓内翰陳篔窗
孚號龍庭躋榮鼇禁天子不見賈誼久勞宣室之思内
相今得敬輿再觀興元之詔儒宗吐氣士類伸眉某官
道𣲖羲皇學源周孔筆端精爽噓元氣以翕三光胷次
沖融渾大虚而涵萬象昔居銓部已邇政途惟不辱於
權臣以敗吾圉乃笑扶於夀母早出都門心同野水之
清閒聲撼半天之霹靂盖狐狸腥臊之際始傷去鳳之
孤鶱惟鷹鸇刀俎之餘始識冥鴻之高蹈十年一坐萬
事皆還吾何辱以何榮彼自成而自毁爰惟舊德首畀
新除七寳林中不覺踵謫僊之榮遇八塼道上豈徒揜
學士之前聞要令天下悉誦於堯言且使山東皆泣於
漢制矧惟今日不似往年惟流民凋俗之荒涼正期勞
來惟走卒征夫之憔悴亦合拊存上以宣前旒總攬之
公下以示左祍懷柔之政悉資翰墨以發光榮坐收汗
竹之竒勛立迓登槐之偉業某服膺兹久引脰冞深空
歎半世之讀書未許片時之覿德兹聆命綍倍躍心旌
賢哲攀龍已集周家之大老治平有象倚觀漢室之中
興
賀高内翰黃竹坡
簡自上心榮陞内相張皇我武偃泰一之靈旗崇大訓
詞逼翰林之華盖籖郵所暨慶抃惟均恭惟某官神韻
孤高道襟沖邃極禮樂文章之選真言語侍從之臣彌
綸特盛於三朝制作獨高於一世踐敡之盛事特緒餘
車馬所陳士歆稽古宜龍光之煥寵屬鼇禁以摛詞要
令海㝢之氓傾聽山東之詔雖日取制誥方深思王某
之文然用作鹽梅想已兆傅巖之夢躋登賢業穏上亨
衢某伏讀邸書敬伸頌語恨坐拘於符竹阻面慶於門
牆歌大業而頌浯溪擅當今之文學草尺書而招贊普
繼前輩以風流
賀程内翰方秋崖
中朝孚號内相得賢天秩有經上星辰之峻絶人文作
誥宣雲漢之昭回置郵星馳寰宇風動洪惟翰長正自
元豐不兼他官獨秉鴻筆爰有坡公之大手即逢哲廟
之初元俟對東門拜太皇之嘉勞讀文清夜稱先帝之
遺恩然由學士而文昌者見謂平遷唯自文昌而學士
者必膺大用言念久虚之擢以待非常之才必爾雅足
以追三代之風正大足以竦羣方之聽有公輔器為帝
王師仰惟某官産龍溪作牧之邦得野處代言之體淵
源有自探易道之精微典重其辭泝國初而該洽召從
膚使選至侍臣盖寧皇留遺於聖明故宗伯又司於貢
舉而況尊親長樂發策天安欲修縟儀端藉英藻以成
繼志述事以兆經體贊元肆因累年内外之命書俾處
今日深嚴之正座如劉瑑承擇一今日之旨如叚公詫
不離内庭之榮用包荒未遽遐遺寧采菲不嫌下體乾
旋坤轉幸陶一氣之周流風震雨淩長託萬間之廣大
賀黃尚書除内翰洪平齋
冠班憲部演誥鑾坡丹筆參平舊識珮聲之鳴玉朱衣
引對新催燭影之搖金綸綍一𫝊簮紳胥抃恭惟某官
名高晁董器重臯䕫文章為一代所宗獨全三光五岳
之氣學問自六經而出不數諸子百家之書蚤儀持槖
之班妙簡凝旒之眷深得己重物輕之理坐觀彼消此
長之機謂國命紛紛豈不欲纓冠而救而世情落落曾
未若善刃而藏忽逢天日之明復見岫雲之出訪書禹
穴弭節蓬莱雖士夫望季子之來歸而父老愛魯侯之
燕喜趣正爽鳩之位仍趨金馬之廬花暖步磚柳迷歸
院妙寫坦明之制還追渾噩之風得禁中頗牧於方來
置柱後惠文於不用遡紫霄而直上方枕斗魁指黃閣
以夷登即成霖雨某久迷鵝眼遠睇鼇頭扶杖往觀相
與聽後元之詔令如茅斯拔願言作慶歷之歌詩
賀洪内翰兼吏書周平園
進儀内相仍長中臺夕對金蓮結絲絇而承聖問晨趨
玉笋曳革履而領從官自非兼孔氏之四科安得被賀
公之兩命切以翰林迫華盖素號禁嚴文昌映紫微是
司喉舌自昔法天而分職于今弄印以掄材繄國名儒
膺時遴選既兼官之俱稱宜上象之交輝某官學富家
傳材優天授徧觀流略豈徒窮九丘八索之淵源洞察
幾微固已熟五狄六戎之利害早振平臺之響即符宣
室之思譽滿朝端譬之鳳凰芝草以為美瑞才周世用
非如儒生學士之有偏長三入修門九遷華貫帝王之
制坦然明白浸揚聞於西垣道德之威成乎安強亦宣
勞於右府式疇久次宜畀殊遷自丞郎而入北門考院
規而無儤由佐貳而升太宰即選部以有光一時𫝊陸
贄之詔書多士賴山公之啓事矧如先正久暴大忠半
世龍庭猶握尚書之節浹旬鸞禁莫真學士之除幸天
定者亦能勝人故善積者必有餘慶是開賢胄来踐世
官繼處内廷踵贊皇之盛事並經常伯掩謝氏之前聞
行由供奉之班入簉疑丞之列某雖登門之日晚辱解
榻之意濃齎閥求官方愧旅進於馬牛之走扼姦伸滯
遽聞便列於雁鶩之行曾未敘於感悰會來陪於賀客
道古今而譽盛德非以為䛕褁章服而揖上官是云藉
手
賀林直院王臞軒
楓陛疏榮槐廳進直絲綸獨掌更無他學士之除簮紱
一新咸賀老先生之遇繼有是詔居然即真切以詞命
之出於禁林輕重實關於國體矧當多事屢驚夜響之
鈴縧豈比平時卧看日移於塼影慰撫河北則大手筆
可同於德裕調發關西則凡號令宜付之遜能起詔草
若湧泉惟陸相始當於機務發德音如時雨必韋公乃
福於生人求如在昔之前修庶可當上之遴選舉世所
望非公其誰恭惟某官學力與天相融聲名無地可著
筆有活法珠走於盤而不出於盤派接古文冰生於水
而尤寒於水凡名山大川之偉觀與浮屠老子之靚居
皆藻飾以雄詞盡膾炙於衆口帝謂琳琅散落至煩雷
電之取將孰如琬琰編摩要與日星而争耀乃攽天旨
寵畀冰銜吏部二百年之文已歸中禁瀛洲十八士之
選皆避一頭比者演西鄙之恩言下中原之捷布脱略
駢儷表裏詩書孤鳳凰倏爾一鳴頓驚衆聽飛龍馬為
之增氣矧在班行佇看正閣老之名旋即陟台司之位
某李蹊晚出蓮幕遠遊自聞渙號之攽實倍等倫之喜
乘槎無便遥瞻仙嶺之浮鼇賀厦有心願附玉堂之喜
鵲
賀直院陳兵侍洪平齋
恭審雍畤歸班鑾坡陟序壯猷經武定堂下之孫吳妙
略緯文得禁中之頗牧榮哉稽古展也逢時恭惟某官
德靜而莊學醇以博縱横經庫甲乙丙丁四部之書馳
驟詞垣天地風雷八方之陣諸儒為之折北斯世得其
指南捷上蓬莱徑排閶闔寧違時而徇義不屈道以伸
身一薛莫留百參奚益玉鎖掣而麒麟出亦既許年瓊
簫奏而鳳凰来正在此日疇民庸於海嶠趣王覲於京
華密勿論思雍容儤直佩荷囊之新渥尋蓮炬之舊遊
以精神驅五兵之材以號令鼓萬物之氣莫測韜鈐之
深祕但聞盤詰之嚴明白玉堂前梅報春風之信紫宸
殿裏槐移晝日之隂某塵壒埋頭冰條照眼喜際戢櫜
之盛復窺灝噩之遺藜杖相呼共聽山東之詔琇瑩在
望第賡淇澳之詩悉意歸依無辭敷敘
賀顔中書除直院林克齋
瞻華盖紫垣之象森若麗天誦玉堂青瑣之文昭然揭
日此豈無心於門宇固嘗驤首於閭閻迷途分隔於青
冥枯枿自偏於和氣帝城遼絶不敢寄魚鴻之書詔墨
便蕃無由伸燕雀之賀兹僣馳於尺牘輙首贄於寸誠
某官名聲重於朝廷言語妙于天下摘髭異級冠億萬
之生徒振翮亨衢際半千之休運璧水聽晨招之誨青
藜觀夜照之書共期鳳沼於十年俄息天池於六月趣
上江圻之節來陪宣室之釐錦窠復擅於望郎玉鏤尤
高於少列惟禁林之寓直異時多屬於邇聯而詞掖之
陞華故事類由於承攝有若蜚英而騰茂是宜超授以
直除綰黃麻紫誥之榮俱優兩制紬金匱石室之藴襲
作一經舉天下能事乃獨兼而施之凡在廷諸公莫有
出其右者衆心所屬大用可期天路肇開接武賢關之
相地靈夙著增光盛事之圖某藐是駑庸偶同臭味以
初心之向慕方拭目於清明短翅棲遲知鷃鵬之有量
神丹點化倘雞犬之同升
史掖類
賀黃左史洪平齋
恭審騎省疇庸螭坳振武立雷霆之下屢聞劘礪以責
難司雨露之邊更許直前而論事維新厥命不失其言
恭惟某官瑞應魁衡聲摩奎壁得三光五嶽未分之氣
務養其源讀八索九丘有用之書莫窮所學夙著六君
子之望坐追三諫臣之風黑白既分丹青自炳聖朝舉
無缺事可少緩於箴規人主蔑有戲言正欲明於記注
進躋左墄密侍前旒移疇昔皂囊剴切之誠示此日青
史簡嚴之筆夾玉皇之香案共欽稽古之榮築宰相之
沙堤佇究濟時之業某久依霄蔭聳揖冰銜白髮相欺
南國自嗟於留滯青雲可附河東有待於吹噓
賀聶左史李梅亭
中宸渙號左侍升賢夾立螭頭均為清切進攜龍角愈
近凝嚴彰清朝選用之公示君子登庸之漸某官材全
而業鉅學廣而聞多秀出班行固已芒寒而色正凜然
氣節不為義疚而利回五年省闥之彌綸萬里戶庭之
清晏賴舍人之解事為天子而記言績用孔殷序遷惟
允楚左史之能讀八索盖儲倚相之材唐中禁之用第
一流亦為議政之地佳傳相期於千載修名剰跨於數
公某遠落魚鳬阻陪燕雀甚愧丈人厚頃嘗聞所聞而
來屢為丞相言是有得不得之命灔澦既令其膽破岷
峨亦使之眼高望五雲多處之星早登魁輔倩萬里橋
邊之水聊送客心
賀聶左史楊誠齋
南衙渙號東史升賢雖君舉必書均號司存之切而王
置諸左益知位置之親正人登崇善類鼓舞某官負材
有用蓄學不貲健步豐材連六鼇於海上清標秀質下
獨鶴於雲間五年密贊於宰司庶績自凝於道揆螭頭
坳處久稱解事之舍人龍尾道中遂進讀書之倚相柱
下之光可繼甌中之姓有人某最辱挈提尤深距躍歸
心羽翼已久懷石澗之泉餘論齒牙更幸及玉關之老
賀黃左史王臞軒
擢自諫坡升于史掖嬰龍鱗而論事方仰高風立螭首
以記言要煩直筆官由人重國以儒榮某官學洞本根
文刊枝葉心齋穏坐澹無辱以無榮道閾獨躋歘有張
而有弛早逢聖問幾冠賢科人皆健其不凡公獨以為
細事然古人之得時遇主亦惟其節義之素高賢者之
憂國愛君夫豈以聲名而為悦試觀十七年之宦業不
出五千卷之本心早上青蒲已光白簡然與其叩墀折
檻以雪一時之憤又不若操觚秉牘以留萬古之芳爰
渙德音俾顓書法地漸近則國之關係甚重官更高則
人之徯望必深亟恢廣濟之圖上副簡求之意某念年
一第連月冷曹恍惚征魂不到鱣堂之精邃支離病骨
徒諳螢案之凄涼所欣知已之顯庸或可對人而誦說
上聖主賢臣之頌已知相得之歡占小往大來之爻亦
有彙征之望
賀徐左史陳篔窗
烏府疇庸螭蚴正位南司五院方嚴執法於殿中東極
一星復擅典書於柱下俯仰盡吾皇之睠後先皆儒者
之榮越在觀瞻孰非抃舞某官聲傾左淛文起東甌心
正意誠之功夙講明於韋布任重道遠之器獨簡記於
冕旒頃由别院之聲名徑主一臺之風憲盖孝廟掄材
之意至此復明而熙朝更化之規於斯為盛道洽政治
言聽諫行坐令衆正之伸眉具俾羣姦之禠魄念排擊
之效有如此者則經綸之望人其舍諸云胡出綸暫使
載筆永惟四海理亂之本實係九重言動之間若弩有
牙如車斯輹雖堯舜居上無明争顯諫之勞然佚狐在
前有隂警潜規之助鋪陳久大繪畫升平要令熒煌垂
汗簡之華然後卓犖紀面槐之業某丹丘下士泮水陳
人永言今時抗走之身曾是往日奔趨之數始容附鳳
何殊孔氏之鑄顔終媿卧龍有負徐公之舉葛窮通有
分出沒何言但因君子之得輿切想古人之推轂一拜
一起雖阻陪門闌賓客之遊三沐三熏猶及效道路歌
謠之獻
賀林殿院除左史洪平齋
恭審臺端疇績左墄躋榮紅雲之近玉皇獨聳螭頭之
望黃道之開閶闔仍催豹尾之班帝寵便蕃儒流歆艷
恭惟某官韶鳴鳳躍春暖鯨游西湖處士之風姿夐出
塵埃之外東坡先生之學問妙傳翰墨之間瓊裾不俟
於疾趨玉斧自全於巧斵政絃初改釐席遽前峩峩黑
豸之威稜凛凛皂鵰之風采彼謂之窮竒檮杌既掃殄
而不留此有若閎天散生故登庸之未艾峻躋記注妙
絶版曹扈甘泉之蹕則入内以告猷對紫宸之仗則直
前而奏事雖斂鋒而抨擊尤抗節於論思無往而不得
其言有懷而悉見於用一星之曰柱史姑紬石室之藏
六符之驗泰階即上沙堤之路某技殫圜府志繫仞牆
甫聞振武於持荷已信垂光於汗竹草河東之賦方傾
心吹送之恩襲春秋之經更拭目謹嚴之筆
賀留右史洪平齋
恭審席前渙渥柱下升班承明之有直廬方步八磚之
日紫宸之夾香案更依一朵之雲國典增華儒紳動色
恭惟某官氣涵江漢名壓華崧自八索九丘以来書皆
有用視五誥三盤而上文可同風況於運堂上之竒兵
莫不出胷中之武庫陟鼇坡而視草遊鶴禁以談經以
天下非常之才當朝廷甚重之選酌之不竭沛然有餘
甫看五鳳之齊飛又見雙螭之屹立濡珥彤之筆而書
九重之言動續汗青之簡以垂四方之輝光但知人與
地以俱清誰識天生賢而間出舍人收封事開函爰近
於御筵明公獨妙年扈聖即登於黃閣某凋心斗壘決
眥冰銜烏鵲南飛自喜卜巢之有託馬牛下走何當捧
硯以相從
賀李右史方秋崖
渙發龍綸晉登螭陛堯言布於天下宜載典謨遷史藏
之名山無慙筆削兹實帝王之盛豈惟儒學之榮某官
如樂九韶如鼎萬斛韜涵雅訓盖平生無未見之書刊
落塵言有古人所不到之妙嘗讀梅亭之藁喧𫝊薇省
之詩所謂洗萬馬而空之直欲障百川而東耳乃夾侍
玉皇之香案俾共紬金匱之祕文陳洪範九疇密贊吾
皇之聖作春秋一蓺襲為有宋之經偉哉真儒成此信
史某瞻斗以北與江俱東雖莫陪鴛鷺班肅上賓榮之
賀儻得與牛馬走願窺帝典之暉
賀真右史陳篔窗
楓宸渙號柱史升華峻直北扉矯矯麻頭之健筆摛毫
右陛英英簡上之清風疊組孔嘉垂紳丕聳竊以唐虞
雖遠都俞具載於典謨班馬不生筆削允資於記注折
旋螭首咫尺龍顔必有襲六為七之功足載登三咸五
之治某官名喧宇宙氣壓岱嵩玉質金相允矣文章之
正印冰懸雪跨凜然節義之大閑以布韋寡二之姿擅
科目疊雙之選闊步亨軌横飛雋躔不俛首以隨時每
抗顔而白事賈生通達氣少和平仲舒淵源言多迂闊
惟我公之謦欬中有國之膏肓以此猷為移而筆削必
能發揮神聖有公是公非之權判白奸回無乍賢乍佞
之惑直聲九鼎正氣千尋上而國家宗社之榮下而海
㝢生靈之慶某懷人萬里在天一方僣評當今文物之
豪實為近世班行之冠雖云持槖豈能酬逐日之威名
必也秉鈞庶及見摩雲之功業
賀魏右史危巽齋
恩渙席前班高柱下祕書不是監昔有是言右史用名
流實聯法從除音誕布歡頌沸騰某官北斗天樞西川
石筍等五誥三盤而上文可同規自八索九丘以來書
皆有用不隨時而俱靡自與道以偕行幾年嗟蜀道之
難一旦覺長安之近龍墀入覲蔚為華國之儒雞舌含
香快吐濟時之略惟斯文之未墜知上眷之益隆禮樂
司存冠九卿之妙選蓬莱身到總三館之清流才與地
以雙清命自天而三錫屈司記注以闡才猷振乃家聲
厥有故實論事闓切遹追唐相之遺風致主厲精佇見
漢臣之治行某自慚末學無補明時每聞閎議之軒昂
但覺懦衷之警策適觀峻擢益倍歡悰玉立雙螭已喜
端人之得路符分半虎更祈厚德之包荒
賀張右史林克齋
出綍中宸記言右陛久專譔錄映太乙之青藜晉直邃
嚴侍玉皇之香案班儀益峻邦典增華竊惟簡冊之所
𫝊實兆起居之有注設官之始昔分掌於動言纂事則
同間常歸之著作載筆今聯於侍從問津多出於承明
某官學際天人文追盤誥金門射策收漢殿之甲科石
室紬書徧唐家之四部有若熙明之盛典尤多翰墨之
雋功果擢侍於丹墀益纉功於青簡立螭頭號二史是
惟天子之近臣起柱下位三公自有君家之故事某遠
聆吉語倍切懽情人於同年亦有情夙荷眷知之舊士
别三日當刮眼更祈眄睞之新
賀曾右史兼修史楊茨野
天錫寵榮地分清切班聯兩省清光密侍於螭坳才擅
三長麗藻仍修於麟史正人進用斯道有光某官筆補
乾坤名揭日月指世陳政真賈誼陸䞇之復生射策決
科於仲舒孫弘乎何有自遊蘭臺芸閣之地即紬金匱
石室之書忽請一麾而遽行不與羣飛而競逐旋陟郎
闈之清顯復司省闥之彌綸騫翔已逼於雲霄獻納兹
承於雨露事直前而無隠備殫忠赤之懷經垂後而不
窮兼任汗青之責職因人重眷示上優觀極東一星之
明既符斯選則魁下三台之象可必其占某乘𫝊滯留
聽郵鼓舞緬想紆紫拖朱之盛莫厠賀賓空陳抽黃對
白之辭恭陳慶牘有懷忻頌莫既敷陳
翰苑新書續集卷四
