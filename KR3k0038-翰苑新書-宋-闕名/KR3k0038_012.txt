翰苑新書前集卷十二
諫院
(官制見各官下)
歴代事實箴尹(吕氏春秋注曰楚之官亦諫臣也)保氏(見後羣書精語下注)用皂
囊(漢官儀曰凡章表皆啟封其言密事用皂囊也)伏青蒲(史丹)白馬復諫(光武臨朝或有)
(惰容張湛輒諫其失常乘白馬帝每見湛輒言白馬生復諫矣)迴天之力(張玄素諫太宗修洛陽宫)
(魏徵歎曰張公論事遂有迴天之力可謂仁人之言其利溥哉)側門論事(代宗實錄大歷十二年詔)
(曰諫官所獻封事不限早晚任進狀來所由門司不得輒有停滯如須側門論事亦隨狀面奏即便令引對)
每事十論(憲宗元和二年謂幸臣曰朕見文皇行事少有過差諫臣論諍往復數見况朕之寡昧今)
(後事或未當卿等每事十論不可一二而止)五七諫臣(唐太詔令今三品官言事詔朕日有所念)
(直辭讜議時或罕聞五七諫臣其人安在眷懷于此耿歎良深)舉過者三十人(齊桓公有坐友)
(三人諫臣五人舉過者三十人劉軻上崔相書)燕遊王魏必在(唐太宗時王珪魏徵為諫官文)
(皇雖燕遊寢食之間王魏必在其所猶以為視聽之未廣也因命三品以上入議軍國大事必遣諫官一人隨)
(入以參驗之)騶哄相望(崔儼為諫議大夫其羣從數人自熙寧里謁大明宫冠蓋騶哄相望每歲)
(時宴于家以一榻置笏猶重積其上)額叩龍墀(唐敬宗時游略曰臣以諫為官使陛下負天下之譏)
(請碎首以謝遂額叩龍墀血流被面)隨三品官入閤(唐王珪傳帝曰朕雖不明幸諸公數相諫)
(王珪曰古者天子有爭臣七人諫不用則相繼以死今陛下開聖德收采芻言臣願竭狂瞽佐萬分一帝乃詔)
(諫官隨中書門下及三品官入閤)鳳鳴朝陽(唐高宗自韓瑗褚遂良之死内外以言為諱高宗造)
(奉天宫李善感始上書極言之時人喜之謂之鳳鳴朝陽)立仗馬(唐李林甫居相蔽欺天子耳目諫官)
(皆持禄養資无敢正言者補闕璡再上書斥為下邽令因以語其餘曰君獨不見立仗馬乎終日無聲而食三)
(品芻豆一鳴則黜之矣雖欲不鳴得乎由是諫諍路絶矣本傳)十事去五六(唐憲宗問李絳曰比)
(諫官多朋黨論奏不實皆陷謗訕欲黜其尤若何絳曰人臣進言豈易哉如欲陳十事俄而去五六及時以聞)
(而削其半故上達者纔一二今乃欲譴訶之使直言箝口非社稷利也本傳)朝夕論思(虞翻傳諒)
(直朝夕論思日月獻納出入諷諫)日月獻納(見上注)
皇朝事實四諫(慶歷中厭天下久蔽而選用歐陽脩余靖蔡襄王素為諫官號為四諫)七
諍(胡文恭行錢彦遠制云進增七諍之重)殿上虎(言行錄劉元城安世字器之遍歴言路正色立)
(朝知無不言言無不盡每以辨是非邪正為先進君子退小人為急其面折廷爭至雷霆之怒赫然則執簡却)
(立伺天威少霽復前極論一時奏對且前且却者或至四五殿廷觀者皆汗縮竦聽退則咨嗟歎服至以俚語)
(目之曰殿上虎)建儲十九疏(言行錄范忠文公鎮字景仁仁宗未有繼嗣嘉祐初得疾中外危恐)
(公獨奮曰天下事尚有大於此者乎即上疏凡章十九上鬢髮為白)言天下大計(言行錄吳文肅)
(公奎字長文初仁宗春秋高而皇嗣未立公自為諫官即為上言天下大計願早有所繫後因奏事上留語曰)
(將有所置以維大本公再拜賀因復進勸已而皇子遂定)論君子小人(言行錄范忠宣公純仁為)
(諫官前後屢上言以休兵省事節用富民進君子退小人愛人材申公論為急崇聚斂事苛刻親讒佞任偏聽)
(為戒其于君子小人之際尤反復激切無所諱避)論權倖内降(言行錄包孝肅公拯字希仁知)
(諫院數論斥大臣權倖請罷去内降曲恩又列上唐魏鄭公三疏請置座右以為龜鑑别條七事多見采納)
上禦戎十策(涑水記聞王禹偁為諫官上禦戎十策)議論存大體(言行錄陳忠肅)
(公瓘字瑩中公在言路知無不言然議論持平務存大體彈擊不以細故未嘗及人私過)大事廷爭
小事論奏(會要神宗正史職官志左右諫議大夫各一人從四品左右司諫各一人正七品左右正)
(言各一人從七品同掌規諫諷諭凡朝延有闕失大事則廷爭小事則論奏)焚奏草示不賣
直(東都事略田錫字表聖嘗曰吾立朝以來封章五十二奏皆諫臣任職之常事也豈可藏副示後謗時賣)
(直悉取焚之)以太常丞被選(言行錄歐陽文忠公脩慶歷增諫員取敢言士公首被選以太)
(常丞知諫院賜五品服)綴兩省班(職官分紀熙寧八年同知諫院范百禄言今修起居注直舍人)
(院則綴小兩省班同知諫院則絀而不與非明職分勤官守之意詔令綴小兩省班)近侍引避(同上)
(治平元年同知諫院吕誨奏先帝朝諫官奏對即左右近侍皆引避故從容論議無泄於外)為朋黨
論(言行錄初范公貶饒州朋黨之論起歐公為朋黨論以進改右正言知制誥仍知諫院)日蝕請
罷宴(言行錄富公弼知諫院康定元年正旦日蝕公請罷宴執政不可後使狄還者云狄中罷燕仁宗深)
(悔之)言兵民財(東都事略范鎮知諫院言中書主民樞密主兵三司主財各不相知故財已匱而樞)
(密益兵無窮民已困而三司取財不已請使中書樞密通知兵民財利大計與三司同制國用)蔡君謨
詩(蔡君謨喜歐陽脩三人除諫官詩云御筆親除三諫官諠然朝野盡相歡昔時流落丹心在自古忠賢得)
(路難好竭謀猷居帝右直須風采動朝端世間萬事皆塵土留取功名久遠看三人以其詩薦除為諫官)
自叙安用如此諫官(慶歷中余靖歐陽脩王素蔡襄為諫官力引石介時范仲淹曰石介)
(剛正天下所聞然性亦好異使為諫官必以難行之事責人君以必行少拂其意則引裾折檻叩頭流血無所)
(不為主上雖富有春秋然無失德朝廷政事亦自脩舉安用如此諫官也)出補郡吏(蕭望之出為平)
(原太守上疏曰悉出諫官以補郡吏所謂憂其末而忘其本朝無諫官則不知過)以為迂闊(王吉)
(宣帝時為諫議大夫論任子之令上以其言為迂闊不甚寵異也)
諫議大夫(歴代諫大夫秦置掌論議多至數十人漢武帝元狩中更置後漢增為諫議大夫後漢書)
(曰來歙父仲哀帝時為諫議大夫誤矣隋亦曰諫議大夫置七人屬門下省煬帝廢唐武德中復置龍朔三年)
(改為正諫大夫後又置諫議大夫開元以來廢正諫大夫復諫議大夫貞元四年分為左右左隸門下右隸中)
(書元和元年勅左諫議大夫宜去左字其右諫議大夫四員並停續通典國朝承五代之弊官失其守官職差)
(遣纔以定俸入而不親職諫議大夫司諫正言皆須别降勅許赴諫院供職者方為諫官王彦輔塵史亦有領)
(它職而不與諫諍其由它官領者帶知諫院以兩省官充掌供奉諫諍凡朝廷闕失大則廷議小則上封兩朝)
(志真宗天禧元年詔兩省置諫官六員不兼職務三年以李虛己為諫議大夫充職其後員闕不補天聖初上)
(封者以為言詔以孔延魯劉隨並為右正言而諫大夫兼他職猶故也長編明道元年陳執中為諫官屢請置)
(院於是以門下省為諫院徙舊省於左掖之西置諫院自此始塵史慶歷四年詔自今除諫官毋得用見任輔)
(臣所薦之人元豐正名左右諫議大夫為諫垣之長專言責焉職略左隸門下右隸中書同掌規諫諷諭凡朝)
(政闕失大臣至百官任非其人三省至百司事有失當皆得諫正四朝志靖康元年詔臺諫天子耳目之官宰)
(執不當薦舉當出親擢立為定制續會要中興之初因舊制設左右諫議大夫司諫正言屬門下中書後省建)
(炎三年詔諫議大夫不隸兩省别置局于後省之側許與兩省官相見議事以登聞檢鼓院專隸焉中興會要)
(紹興元年詔中書門下兩省併為中書省二年詔中書門下後省諫院官吏並依舊赴三省内元置局處供職)
(同上)
歴代事實首諫(白集鄭覃制擢居首諫益厲謇諤)諫紙(唐肅宗制兩省十日一上封白)
(居易與元稹書僕為諫官月請諫紙詩云月慚諫紙二百張)朝廷宿望(崔元亮字晦叔為諫議大)
(夫朝廷宿望也)名儒宿德(初學記漢武帝因秦置諫大夫皆名儒宿德為之)好學明經
(前漢兩龔皆楚人勝字君賓舍字君倩二人相友並著名節故世云楚兩龔少皆好學明經何武薦勝徵為諫大)
(夫引見勝薦龔舍及寗壽侯嘉有詔皆徵勝曰切見國家徵毉巫尚為駕徵賢者宜駕上曰大夫乘私車來邪)
(勝曰唯有詔為駕龔舍侯嘉至皆為諫大夫)有佚才(前王褒字子淵益州刺史王襄奏褒有佚才乃)
(徵褒既至詔褒為聖主得賢臣頌擢為諫議大夫)鯁亮有學術(褚遂良為諫議大夫太宗曰遂)
(良鯁亮有學術竭誠親于朕)勁正有風節(唐武儒衡字廷碩以戸部侍郎知諫議大夫事論議)
(勁正有風節)公直蹇正(後漢韋彪字孟達上議曰諫議之職應用公直之士通才蹇正有補益於)
(朝者)清謹高亮(續漢書周舉𫝊樂商曰周舉清謹高亮可任諫議大夫)真諫議(蕭鈞永徽中為)
(諫議大夫爭盜庫財死罪曰囚罪誠死恐天下聞謂陛下重貨輕法任喜怒殺人帝曰真諫議也)真諫
官(李景伯景隆中為諫議大夫中宗宴侍臣酒酣各命為回波詞或以諂言媚上或要丏謬寵至景伯獨為)
(箴規語以諷帝不悦中書令蕭至忠曰真諫官也)有諫臣體(唐孔戣元和初改諫議大夫侃然忠)
(讜有諫臣體上疏論時政四條帝意嘉納焉)有諍臣風(唐文宗嘗于便殿召柳公權論事切直忤)
(旨周墀為之惴慄公權詞氣益堅上徐謂之曰朕知舍人不合却作諫議以卿論事有諍臣之風今擢卿諫議)
(大夫)入閤(職林王珪為諫議大夫嘗進曰古者天子有爭臣七人諫不用則相繼以死今陛下開聖聽收)
(采芻言臣願竭狂瞽佐萬分一帝可乃詔諫官隨中書門下及三品入閣珪推誠納善每存規益帝益任之)
知匭(唐武后垂拱二年置匭四區列朝堂東方青匭銘曰延恩南方丹匭銘曰招諫西方素匭銘曰申冤)
(北方玄匭銘曰通玄以諫大夫補闕拾遺等一人充使知匭事每日所有投書至暮則進)閣中抗論
(唐鄭覃為諫議大夫穆宗不恤政事喜遊宴覃與同職廷奏諫之帝初不悦顧宰相蕭俛曰此輩何人俛對曰)
(諫官帝意稍解乃曰朕之過矣臣下盡規忠也謂覃曰閣中奏事殊不從容今後有事面陳朕與卿延英相見)
(時久无閣中奏事覃等抗論人皆相賀)仗下與言(唐宋璟神龍初為吏部侍郎中宗嘉其直令兼)
(諫議大夫内供奉仗下與言得失)負氣敢言(高適字達夫明皇在蜀為諫議大夫負氣敢言權臣)
(側目)數陳讜言(傅翻遷諫大夫數陳讜言上嘉之)數有忠言(王良字仲子拜諫大夫數)
(有忠言以禮進止朝廷敬之)讜言直氣(唐吕元膺字景大遷諫議大夫規駁諫議大舉其職出為)
(同州刺吏及中謝上問時政得失元膺論奏詞氣激切上嘉之翌日謂宰相曰吕景大有讜言直氣宜留在左)
(右使言得失尋兼太子侍讀)剴切當帝心(唐職林魏鄭公徵字元成太宗時拜諫議大夫日益)
(親或引至卧内訪天下事公亦自以不世遇乃盡展底藴无所隠凡三百餘奏无不剴切當帝心者)切至
當聖心(辛慶忌上書曰劉公前以縣令見今為諫大夫此其言必有卓絶切至當聖心者)盡底
藴三百餘奏(見剴切當帝心注)論得失八十四通(殷侑為諫議大夫論朝廷)
(得失前後凡八十四通以語切出桂管觀察使)凡諫有五(六典云諫議大夫掌侍從贊相規諫諷諭)
(凡諫有五一曰諷諫二曰順諫三曰規諫四曰致諫五曰直諫職林)論延齡不可相(陽城字元)
(城元宗初隠中條山德宗召拜諫議大夫初城未起縉紳想其風采既興草茅處諫官士以為且死職天下益)
(憚之及受命它諫官論事苛細紛紛帝厭苦而城聞得失且熟猶未肯諫居位八年人不能窺其際及裴延齡)
(誣陸贄等帝怒甚城始守延英閣上疏極論慷慨引義申直贄等累日不止聞者危懼城愈勵然帝意不已欲)
(遂相延齡城顯語曰延齡為相吾當取白麻壊之哭於庭不相延齡城之力也)諫婕妤立為后
(前漢劉輔擢諫大夫諫成帝婕妤立為皇后)上書言制度(龔勝為諫議大夫數上書言百姓貧)
(吏不良風俗薄制度太奢刑太深賦斂太重宜以儉約為先)上疏言宦官(袁山松漢書劉陶拜諫)
(大夫靈帝時上疏言宦官云臣恨不列稷契伊周之徒而與比干龍逢為儔)諫漆器之作(褚遂)
(良為諫議大夫太宗問舜作漆器禹彫其俎當時諫舜十有餘人食器之間苦諫何也遂良曰諍臣必諫其漸)
(及其滿盈无所復諫矣上然之)論披香雕麗(唐蘇世長為諫大夫侍宴論披香殿以雕麗太過帝)
(咨重其言)諫涇陽校獵(同上世長從幸涇陽校獵大獲禽獸高祖謂朝臣曰今日樂乎世長進曰)
(陛下游獵薄廢萬機不滿十旬未為大樂高祖曰狂態發邪世長曰臣私計則狂為陛下國計則忠矣)問
時政得失(見前讜言直氣注)虚己問政事(貢禹字少翁元帝召為諫議大夫虛己問)
(以政事)喜諫議得君(後漢張普惠為諫議大夫任城王登謂普惠曰不喜君得諫議惟喜諫議)
(得君)賀朝廷有直臣(見羣書精語内)縉紳想其風采(見論延齡不可相注)羣
情灑然稱允(費直言穆宗召為諫議大夫羣情灑然稱允)守平原(宣帝時選博士諫大)
(夫通政事者補郡國守相以蕭望之為平原守望之雅意在本朝乃上疏云云朝无諍臣則不知過)龍逢
為儔(劉陶遷諫議疏臣恨不列稷契伊周之徒而與比干龍逢為儔)烏集戟架(柳仲郢為諫議)
(大夫後每遷必烏集升平第庭木戟架皆滿五日乃散)
皇朝事實諫長(丁未錄吳奎奏)上坡(李氏談錄云先公嘗言故左省崔坡頌事于宗諤因)
(問坡義答曰唐諫議大夫雖在給舍之上時諫議歲滿方遷給事自給事遷舍人時有自郎署拜諫議者驟立)
(在給舍上朝中謂曰饒君斗上坡亦須斗下坡來蓋言其却為給舍序班在下也後遂為故事)諫官之
首(景祐四年姚仲孫言諫議大夫居諫官之首)耳目之官(景德三年詔曰左右諫議大夫司諫)
(正言咸預軒墀之列是為耳目之官)納誨(鄭氏綺談云諫議曰納誨云云)職獻替(南豐擬制俾職)
(獻替僉曰汝宜)日赴内朝(會要慶歷三年田况言諫諍之臣不得日奉朝請臣在諫院每聞一事皆)
(諸處采問比及論列或至後時今若令諫官日奉朝請則可以日聞朝廷之事矣詔每日赴内朝)朕之
汲黯(國朝田錫天資骨鯁宋白舉直言極諫公對事奏經史中治體之要三十篇真宗手詔褒奬拜御史)
(知雜事遷諫議大夫真宗見之色必莊嚴常自謂曰此朕之汲黯也)拊門鐶論廢后(言行錄孔)
(道輔字原魯為右諫議大夫上廢郭后道輔與范仲淹帥諸臺詣閣門請對閤門不為奏道輔等欲自宣祜門)
(入監官宦者闔扉拒之孔手拊門銅鐶大呼曰皇后被廢奈何不與我曹入諫)率同列論后服
(東都事略云云梁燾字况之遷右諫議大夫有請宣仁后御文德殿服衮冕受冊者燾率同列諫引薛奎諫章)
(論明肅皇后不當以王服見太廟事宣仁欣納)交攻蔡確(又同上云云梁况之復為左諫議大夫前)
(宰相蔡確作詩怨謗燾與劉安世等交攻蔡確竄新州)糾正姦邪(言行錄蕭正肅公燧字照鄰遷)
(右諫議入謝孝宗曰卿論議鯁切不求名譽糾正姦邪不恤仇怨故制詞謂善不近名仁必有勇道上意也)
不歴郎中而為(春明退朝錄近世鄭文肅劉丞相張尚書方平王宣徽拱辰滕侍讀甫吕給事)
(惠卿鄧中丞潤又皆不歴郎中員外而便為諫議大夫)輟市燈(言行錄陳良翰除諫議秀守遣吏輟)
(市燈人聞之皆懼而畏)
自叙下坡(見上坡注)帶墜(筆談諫議班在知制誥上若帶待制則在知制誥下從職也戲語曰)
(帶墜)
司諫(唐武后垂拱中置左右補闕左右拾遺二官以掌供奉諷諫開元以來尤為清選左屬門下右屬中)
(書通典國朝端拱元年改左右補闕為左右司諫左右拾遺為左右正言是時太宗欲令諫官修職故詔改其)
(官詔曰補闕拾遺位居諫省榮踐清華之列是為獻納之司朝廷之得失須論刑政之煩苛必舉宜更舊號特)
(立新名後亦有兼它官不供諫職者真宗天禧元年詔兩省置諫官不兼職用劉燁魯宗道為左右正言三年)
(劉兼判三司勾院蓋執政人所畏忌故優與職任而罷之天聖中上封者以為言于是用孔延魯劉隨並為左)
(正言長編元豐肇新官制左右司諫各一人正七品左右正言各一人從七品同掌規諫諷諭凡朝廷有闕失)
(大事則廷諍小事則論奏續會要分隸兩省中興之初詔不隸兩省紹興二年復中興會要淳熙十五年兵部)
(侍郎林栗奏言諫諍之官尚有闕員居其位者往往分行御史之職至于箴規闕失寂无聞焉願依唐制置拾)
(遺補闕左右各一員不任糾彈之職孝宗從之以謝深甫薛象先充其職班著在監察御史之上光宗立復省)
(朝野雜記)
歴代事實直臣(通典鄭餘慶子澣為右補闕獻疏切直餘慶入朝憲宗謂曰卿之令子朕之直)
(臣可更相賀遂遷舍人)鐵補闕(唐乾寧中楊貽德號鐵補闕)獻疏切直(見上注)挺
議鯁固(獨孤郁遷司諫吐突承璀討王宗郁執不可挺議鯁固號稱職)諫疏激&KR0704;(唐文)
(宗以魏謩遷司諫嘗言於宰相曰太宗得徵參禆闕失弼成聖政我今得謩於疑似之間必能極諫庶幾處於)
(无過之地命于狀内備述諫疏激切詔中書為之辭也)豈避雷霆(韋温為司諫時宋申錫被誣温)
(昌言曰丞相操履有所不宜斥乃奸人陷之吾等諫官豈避一時之雷霆而致聖君賢相蒙蔽惡之名邪因率)
(同列伏闕切爭之)數移大事(韋顗字周仁歴補闕與李正辭李約更進諷諫數移大事)德輿
為助(韓愈為權德輿載之墓碑云貞元中為左司諫章奏不絶詆排奸倖與陽城為助)率同列
伏闕(見豈避雷霆注)歸登寄名(國史司諫陽城上疏言裴延齡德宗赫怒熊執易為正言上疏)
(極諫切示僚友歸登愕然曰願寄名雷霆之下恐足下不足以獨當)諫斜封官(唐辛替否遷司諫諫)
(復斜封官上嘉其切直)中外推其靖密(韋處厚遷左司諫李絳請間言帝王以納諫為聖拒)
(諫為昏今不聞進規納忠何以知天下事帝曰韋處厚路隋數上疏其言忠切顧卿未知爾由是中外推其靖)
(密)三人足矣(牛叢字表令遷司諫數言事會宰相請廣諫員宣宗曰諫臣惟能舉職為可奚用衆)
(耶今張符趙璘牛叢使朕聞所未聞三人足矣)同輩注目(唐韋渠牟遷右司諫内供奉僚列初輕之)
(上在延英既對宰相多使中貴人召渠牟于官次同輩始注目矣)酬獻納之勞(職官分紀唐獨)
(孤郁李正辭嚴休復自正言遷司諫參謝之際宰相裴垍廷語之曰獨孤與李補闕皆孜孜獻納今之遷職可)
(謂酬勞无愧矣嚴補闕官業或異於斯時者進擬不无疑緩休復悚恚而退)
皇朝事實諫曹(晏公類要左右諫曹所宜迭處)朝野稱得人(東都事略江公望除)
(遷左司諫公望諫諍有體朝野稱為得人)不負所職(言行錄韓魏公言王沂公見公論事切直有本)
(末喜謂公曰比年臺諫官多畏避為自安計不則激發近名如君固不負所職諫官宜如此)耳目不
可輕付(言行錄江公望字民表公居司諫言君臣一體人君元首也左右大臣股肱也諫官御史耳目)
(也股肱不力則百事隳耳目不明則四方塞一體病則元首為之不康是職也曷可輕付哉)疏朝廷
大體(東都事略田錫字表聖既得諫官即上疏獻軍國要機者一朝廷大體者四)論知人安
民(同上王覿字明叟擢右司諫首陳知人安民之術)所言四十事(中興繫年錄趙鼎除殿中)
(范宗尹言于上曰故事无自司諫除殿中者乃進侍御史上謂宗尹曰鼎在言路極舉職所言四十事已施行)
(三十六蓋祖宗初除言官即置簿載其所言事考其多少當否已行者即朱銷其下外廷不知也)存藳
七十餘(言行錄韓魏國忠獻王琦為諫官三年所存諫藳欲斂而焚之以效古人謹密之義然恐無以)
(見人主從諫之美乃集七十餘章曰諫垣存藳自序于其首大略曰諫主于理勝而以至誠將之)法筵
第一義(同上崇政殿說書吕希哲除右司諫辭未獲命禮書蘇軾在邇英戲希哲曰法筵龍象當觀第)
(一義希哲笑而不言退謂祖禹曰若辭不獲當以楊畏為首時畏在言路而頗險為子瞻所厚故希哲及之)
射人先射馬(陳忠肅公瓘為司諫先是因會朝見蔡京視日久而不瞬語人曰京之精神如此他)
(日必貴然矜其稟賦敢敵太陽吾恐此人必无君自肆尋居諫省遂攻其惡京聞因所親以自解瓘答之曰杜)
(詩所謂射人先射馬擒賊須擒王不得自已也遂攻之愈力)論執政凡八章(王巖叟元祐元)
(年遷左司諫一日並命執政其間有不協士望者公方權給事中即繳奏并以諫職上疏既而命下遂不由門)
(下省以出公復上疏云命令斜出尤損紀綱凡八上章命竟寢)論外臺不職二人(蕭正肅公)
(燧拜左司諫首言辨邪正然後可為治上以外臺耳目多不稱職公疏二人乃大璫甘昇都承旨王抃所主上)
(即罷之並同上)劾親王造錦衣(長編豐稷為左司諫楊王灝荆王頵令成都承受宦者造錦衣)
(稷即奏劾監察御史趙機同時進對退謂稷曰聞使君言使機汗流浹背給事中趙君錫曰諫官如此天下必)
(太平)出宸選(明道中執政除其親舊二人為正言司諫上謂曰祖宗法制臺諫官須出自宸選若大臣)
(自除則大臣過失無敢言者執政皇恐)寘右省(曲阜行吳安詩右司諫制寘爾右省職在諷議)稱
職不次進擢(會要元祐六年三月中書舍人鄭雍言左司諫楊康國除吏部員外郎按故事臺諫)
(官言事稱職者不次進擢其次亦叙遷美職或繆妄不職則明示降黜今康國除員外郎謂以稱職而遷則員)
(外在司諫之下以妄言而黜則未見降黜之因詔改郎中)不受上旨言事(言行錄傅堯俞為司)
(諫嘗論諫上不從因曰卿何不言蔡襄公對曰若襄有罪陛下何不自朝廷明正典刑安用臣等言上曰欲使)
(臺諫言其罪以公議出之公曰若付公議臣不見其罪臣身為諫官使臣受旨言事臣不敢)不因諫
取美官(韓忠獻為右司諫朝廷欲以知制誥寵其盡言公曰諫行足矣因取美官非本意也)
自叙連車載(通典云補闕連車載拾遺平斗量)忤旨下遷(唐李渤遷右補闕以諫忤)
(旨下遷諮議參軍)貶江陵令(唐裴璘屢遷左補闕諫憲宗治丹劑帝怒貶江陵令)
正言(官制見司諫門)
歴代事實才望標格(吏部銓注拾遺評事赤尉皆以才望清官標格孤秀者署之俗號為)
(三緊官)精神昂然(唐右拾遺張方回每朝政有失便抗疏論精神昂然進不懼死明皇嘗曰張方)
(回忠言人也)聲振一時(唐栢耆志健而望高急於立名謁裴度願以一節掉舌下王承宗以左拾)
(遺往承宗獻德隸二州以二子入質真擢拾遺由是聲振一時)號稱六絶(唐李邕傳邕義烈英邁正)
(直詞辨文章書翰號六絶)公議歸重(王徽號昭文為右拾遺書二十餘上言無回忌公議浩然歸重)
詞高行直(李邕少知名長安内史李嶠等薦邕詞高行直堪為諫諍之官召拜右拾遺)疏詞
典美(陳子昂為右拾遺上疏陳事詞旨皆典美)目為柳篋(唐柳粲傳粲遷左拾遺公卿朝野託)
(為牋奏時譽以其博奥目為柳篋)立陛大言(唐宋璟劾張昌宗等反狀武后不應李邕為拾遺立)
(殿下大言曰璟所陳社稷大計陛下當聽后乃可璟奏)叩墀苦諫(唐劉栖楚為拾遺敬宗畋遊坐)
(朝晚栖楚出班以額叩龍墀苦諫云云)見事風生(續通典元和元年元稹為左拾遺稹性鋒銳見)
(事風生既居諫垣不欲碌碌自滯事無不言上疏論諫職曰凡今之人以上封進見為妄動拾遺補闕為冗員)
(以此稱供奉官與王珪魏徵為等列臣雖至愚能不自愧)寄名雷霆(唐歸登拜右拾遺時欲相裴延)
(齡陽城熊執易等以危言忤旨初執易草疏成示登登愕然曰願寄名雷霆之下安忍足下獨當自是同列切)
(諫登每聯署其奏无所迴避人稱重之)有聞即奏(薛延老字商叟寶歷中為右拾遺曰臣等以諫)
(為職有聞即應論奏)言天下利病(唐白居易上疏蒙恩授臣左拾遺謹按六典其選甚重其秩甚)
(卑云云所以卑秩者使位未足惜身未足愛也所以重選者使下不忍負心上不忍負恩夫位未足惜身未足)
(愛然後能有闕必規有違必諫朝廷得失无不察天下利病无不言此國朝置拾遺之本意也)與輔相
爭得失(鄭有融位宰相右拾遺鄭言者故在幕府有融以諫臣與輔相爭得失不論則廢職奏徙它官)
(云)諫迎軒轅先生(職官分紀唐宣宗大中十一年右補闕桑嘏左拾遺王譜右拾遺薛廷傑)
(上疏諫遣中使往羅浮山迎軒轅先生詔云云閱示來章深納誠意)諫營興泰宫(職官分紀唐盧)
(藏用為左拾遺則天將營興泰宫藏用諫曰云云今陛下崇臺邃宇離宫别館亦已多矣更窮人之力以事土)
(木臣恐議者以陛下為不愛人務奉己者云云)不數年出入將相(蕭嵩為左拾遺表薦張鎬)
(曰如鎬者用之則為王者師不用則幽谷一叟爾元宗擢鎬拾遺不數年出入將相)立緊(西京雜記拾遺)
(立緊以其行立在北省之次獻可替否也評事出緊云云赤尉坐緊云云入仕之路歴是三官者時輩共以為)
(榮也)把麻(唐通事舍人宣語多不知書至宣讀輒失句讀故用拾遺團句低聲以助之謂之把麻)
皇朝事實號戇章(東都事略任伯禹傳伯禹字德翁性剛鯁持論勁正為諫官僅半載所上)
(一百八疏皆係天下治體號戇章云)題魯直(言行錄魯宗道為右正言事有違誤風聞彈疏真宗稍厭)
(之一日自訟於上前願得罷去上悦其忠慰勉以遣他日追念其言御筆題曰魯直)升殿言事(長編)
(天禧二年左正言劉燁請今言事許升殿面對從之)許面論事(仁宗實錄天禧元年始詔兩省置諫)
(官六員不兼他職考所言以為殿最首擢魯宗道與劉燁為右正言先是諫官章須繇閤門進又罕得到者宗)
(道請面論事而上奏進司遂為故事)遇事輒言(見親筆姓名注)言天下治亂(丁未錄任)
(伯禹除左正言所上一百八疏皆係天下治亂關宗廟宫禁細故不論也)言政事宜出聖斷
(言行錄韓獻肅公絳除右正言時大臣佐佑時政務循故事公一日奏言政事宜出聖斷上曰屢有人言朕少)
(斷臺諫官見有未便但言來不憚追改也)論堯佐差遣不當(涑水記聞慶歷四年以脩媛父)
(張堯佐提點開封府縣鎮公事右正言余靖上言堯佐不當得此差遣上曰朕不以女謁用人若物議不允當)
(與一郡)增置諫員(東都事略孫甫傳甫字之翰仁宗方銳意更用二三大臣乃極一時知名士增)
(置諫員以甫為右正言)首與選擢(東都事略劉燁傳燁字耀卿天禧初詔置諫官御史十二員燁)
(與魯宗道首與其選擢為右正言)親筆姓名(言行錄余襄公靖字安道慶歷三年上增置諫官以)
(開廣言路親筆公姓名除右正言公感激奮勵遇事輒言无所迴避)稱其學行(東都事略晁迥傳迥)
(字明遠真宗在東宫諭德稱其學行及即位宰相李沆又薦之擢右正言)作賦知名(東都事略夏侯)
(嘉正傳嘗使巴陵作洞庭賦太宗知其名召為右正言)獻歌稱旨(至道元年和㠓遷右正言獻歌)
(詩稱旨上謂近臣曰宰相子有文彩能負荷堂構如㠓者不可得也)奉使契丹(涑水記聞余襄公靖)
(為右正言奉使契丹入辭書所奏事于笏各用一字為目上指其字一一問之盡而後已)玉山主人
對客問(四朝國史魯挺與右正言鄒浩友善孟后之廢也挺三寄浩書勸力諫復后浩不報及浩以諫)
(立劉后南遷挺著玉山主人對客問譏之識者比韓愈諫臣論)
自叙平斗量(通典云補闕連車載拾遺平斗量)其秩甚卑(見言天下利病注)三
諫不聽去(職官分紀徐仁紀拜左拾遺三上書論得失不納謂人曰三諫不聽可去矣遂託病歸鄉)
(里)以為冗員(續通典元稹為左拾遺上疏論諫職曰凡今之人以上封進見為妄動以拾遺補闕)
(為冗員以此稱言官與王珪魏徵為等列臣雖至愚心實恥之)
羣書精語保氏以諫諍為職(晉武帝詔曰古者百官箴王缺然保氏特以諫諍為)
(職今之侍中實處此位擇其能正色弼違正救不逮者兼此選)引綱維以正言(魏志杜恕每政)
(有得失常引綱維以正言)有言責者盡其忠(谷永曰事君之義有言責者盡其忠有官守者)
(修其職)朝無諍臣則不知過(前漢蕭望之疏云云)置諫諍之官(前刑法志)
(聖王置諫諍之官非以崇德防逸豫之生也)動寤萬乘轉移大謀(前王商贊云云)論
諫本仁義(唐陸贄贊)含忠履潔(石徂徠慶歷聖德詩惟脩惟靖立朝讞讞素相之後含忠)
(履潔並為諫官正色在列)抗志勵義直道是陳(柳宗元為陽城遺愛碣曰惟茲陽公履道)
(葆醇爰初隠聲覆簣基仁德充而形乃作諫臣抗志勵義直道是陳)分左右以備箴諫(孔六)
(帖鄭朗大夫制予欲左右前後皆得正人朝夕交戒儆予之闕分左右以備箴諫思見大德骨鯁正直耆艾議)
(論通古今喟然動上心所以增其秩而厚其禄也)其秩峻其任重(孔六帖贊皇一品制諫議)
(大夫大臣之任故其秩峻其任重則君敬其言而用其道况蹇諤之地宜有老成之人秩不優崇則難用耆德)
(其諫議大夫望依隋氏舊制昇為從四品分為左右以備兩省四品之闕後與丞郎出入迭用以重其器)問
其官則曰諫議(韓愈諫臣論忽焉不加喜戚於其心問其官則曰諫議)諫議能如
此言事(韓文陽城附傳德宗信裴延齡讒貶陸贄城曰吾諫官也即率拾遺王仲舒守延英閣上疏金)
(吾將軍張萬福賀曰諫議能如此言事天下安得不太平已而連呼太平萬歲)不形直以奸名
(唐柳宗元為相國柳渾惟深行狀云授右補闕不隠惡以固位不形直以奸名)神明其耳目(元稹)
(楊汝士授右補闕勅朕聞衮職有闕仲山甫補之蓋所以節宣天子之嗜欲而彌縫其不至也我國設司諫署)
(以神明其耳目凡在兹選實難其人)立殿陛之下與天子爭是非(歐陽上范司諫)
(書立殿陛之下與天子爭是非天子曰是諫官曰非)朝夕耳目天子行事(荆公上田正言)
(書今聯諫官朝夕耳目天子行事即一切是非無不可言者)為天下昌言以寤主上
(同上願不矜寵利不憚誅責一為天下昌言以寤主上起民之病治國之疵蹇蹇一心如對策時)
前賢詩詞諫紙賜牋藤(唐元稹詩榮班聯錦繡諫紙賜牋藤)補衮諫官能
(黃山谷詩補衮諫官能用儒吾道益)不知何語可回天(鄭谷諫垣轉對吾君英睿相君賢其)
(那寰區未晏然明日翠華春殿下不知何語可回天)直須風采動朝端(慶歷初永叔安道王)
(素俱除諫官君謨以詩賀曰御筆新除三諫官喧然朝野競相歡當年流落丹心在自古忠良得路難必有謀)
(猷禆帝右直須風采動朝端世間萬事俱塵土留取功名久後看三人以其詩薦于上尋亦除諫官)烏府
先生鐵作肝(東坡詩烏府先生鐵作肝霜風卷地不知寒)諫省新登正直臣
(劉禹錫寄李賈二大諫拜命詩諫省新登正直臣萬方驚喜捧絲綸則知天子明如日肯放淮南高卧人)獻
納開東觀(杜贈陳二補闕獻納開東觀君王問長卿皂鵰寒始急天馬老能行)駟馬歸城
闕(韓退之送李補闕駟馬歸城闕雙鳬去海門還從清切禁再沐聖朝恩禮樂中朝貴文章大雅存江湖多)
(放逸獻替欲誰論)曉隨天仗入(岑參寄左省杜拾遺聯步趨丹陛分曹限紫微曉隨天仗入暮)
(惹御香歸云云聖朝無闕事自覺諫書稀)初升諫署是真仙(鄭谷賀韋拾遺初升諫署是真)
(仙浪透桃花恰伍年)
四六警語(騎省諫垣)(諫省言坡)(大坡首坡)(諫長小坡)(拾遺立緊)
發端(帝眷上坡詔升左省)(簡自中宸擢居正諫)(疇庸横榻正位上坡)(渙恩宸扆晉長諫曹)
(渙寵龍墀升華騎省)(渙頒宸綍晉陟諫垣)(擢自栢臺進登蒲院)(擢自麟臺躋之騎省)
起聯(聖朝無闕事抗論不休天子有爭臣舍公誰可)
(白簡含香稔著埋輪之望青蒲映日峻躋入閤之班)
(天子開心而見誠謀猷並進忠賢明目而張膽風采一新)
(行行且止已高五院之班蹇蹇匪躬進長七人之列)
(孤忠自許久結於明主之知獨斷不移徑處以爭臣之職)
(豸立峩冠端自九重之親擢鶚飛諫紙行親四目之言揚)
警聯(上堅國論下定人心)(方資逆耳毋惜批鱗)(少立坡頭即顓朝面)(言不可已道之將行)
(亟抗伏蒲之直訖成補衮之忠)(唐代二人本朝四諫)(允矣所謂長德用之必為諫官)
(持天下之正格君心之非)(以為鷹鸇不若鸞凰寧舍豺狼而問狐狸)
(考司諫七品官之階雖云序進然大人一正君之事正屬司存)
(矧方當明主可忠言之時必欲納吾君於無過之地)
(天子有諍臣方切和顔而聽聖朝無闕事豈忘逆耳之忠)
(奏囊入而九重為之改容彈文讀而羣邢至於禠魄)
(魏謩補闕遠追文正之遺風吉甫劾奸喜見贊皇之賢嗣)
(千百年之芳名所願加意第一義之偉論豈不動人)
(諫官言宰相行諒登庸之非晚天下誦史冊記必論建之甚高)
(反覆盡言田錫為朕汲黯匪伊爰立傅說乃予阿衡)
(風生白簡振朝綱於更化之餘日奏皂囊納君德於無過之地)
(魏徵之奏剴切而當帝心李渤之言優游而中時病)
(見明目達聰之日已知天地之開想犯顔逆耳之風深覺雲雷之壯)
(森嚴白簡之陳風銷羣枉剴切青蒲之奏日照孤忠)
(國家之事惟宰相可行諫官可言紀綱之司乃君子所持小人所畏)
(言聽諫行進何須於及霤予違汝弼論方倚於回天)
(言行而道已行固可占諫官之操己正而物自正又欲觀大臣之風)
(固將以鋤奸去佞之忠移而為陳善閉邪之敬)
(風采聳聞不俟陽城七年之久仁義既效豈若魏公百奏之陳)
(冠峩豸角隂見晛而聿消手批龍鱗木從繩而自直)
(對龍旒而敷鯁論益裨疇昔之孤忠繇騎省而贊鴻樞行踵近時之故事)
(鉗口結舌之態小人以為智而不以為欺犯顔逆耳之風君子謂之忠而不謂之激)
(君子有所恃小人有所忌蔚為百辟之儀諫官可盡言宰相可盡行即兼二者之美)
結聯(空能激烈重賡聖德之詩安敢狂愚尚著諫臣之論)
(聞鳴鳳於朝陽豈為私賀寄雙魚於尺素宜激抃悰)
(企仰膺門頓作子美驩顔之想摩娑湘石欲刻徂徠聖德之詩)
(由斗坡而登樞極近北可稽升鼎席而踐台衡遠猷立展)
(鳳皇鳴朝陽已想羣心之交慶燕雀賀大厦終期孤蹟之有依)
(有爭臣七人端為明時而喜呼太平萬歲倚斯盛事而觀)
(國家閒暇方極論於政刑朝夕從容尚成言於幽側)
(想宣公之奏本仁義以為言誦唐人之詩捧絲綸而切喜)
(家聲故在必能繼嘉祐遺直之風言路久開何待獻昌黎諫臣之論)
(一言寤主佇觀膏澤之施大厦如天知自帡幪之託)
(快九遷三接之榮方自此始託大厦萬間之庇稍可偷安)
(為國家畫治安之策正賴深言留功名存久遠之看敢伸善頌)
(玉魏善諫姑入獻於箴規姚宋同歸佇進聯於左右)
(裨帝右之謀猷方幸新除於永叔言生民之利害敢祈勿遜於希文)
翰苑新書前集卷十二
