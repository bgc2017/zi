翰苑新書前集卷十三
御史臺
御史臺(御史之名周官有之戰國亦有御史秦趙澠池之會各命書其事則皆記事之職至秦漢為糾)
(察之任所居之署漢謂之御史臺亦謂之蘭臺寺漢以尚書為中臺御史為憲臺謁者為外臺謂之三臺梁及)
(後魏北齊或謂之南臺後周曰司憲龍朔改憲臺武后時改為肅政臺龍朔後去肅政之名但為左右御史臺)
(本朝沿唐之制設御史臺大夫無正員止為兼官中丞除正員外或帶他官者尚書則曰某官兼御史中丞丞)
(郎則曰御史中丞兼某官給事中諫議則曰某官權御史中丞事次有知雜御史一員副中丞判臺事其屬有)
(三院一曰臺院侍御史隸焉二曰殿院殿中侍御史隸焉三曰察院監察御史隸焉舊制三院多出外任風憲)
(之職用他官領之唐制御史不專言職至天禧中始置言事御史唐朝有御史裏行至景祐中始置以處御史)
(之官卑者唐儀臺案有六監司元豐三年李定請復六察於是以御史專領六察元豐三年御史臺言請以吏)
(部及審官東西院三班院隸吏察戸部三司及司農寺隸戸察刑部大理寺審刑院隸刑察兵部武學隸兵察)
(禮部太常寺隸禮察少府將作等隸工察從之其後大正官名不除大夫檢校官帶憲銜者亦除去自國初至)
(元豐中檢校官多帶憲銜有檢校御史大夫者至是亦罷以中丞為長知雜御史為侍御史言事官為殿中侍)
(御史六察官為監察御史舊以中丞兼檢理事殿中侍御史兼左右巡使左右巡使不如法者文官違失右巡)
(主之武官違失左巡主之監察御史兼監察使至是使名悉罷見會要續會要四朝志)
歴代事實烏府(職官分紀漢御史府列柏樹有野烏數千棲其上)烏臺(同上成帝時御)
(史臺有烏集故謂之烏臺)栢臺(見烏府注)蘭臺(見前官制)南臺(見官制因革又陳子昂為陳舍)
(人讓官表云執憲南臺)南司(北魏崔暹為御史中尉尚書移牒索御史監選不與及暹為僕射還索御)
(史宋游道判云崔僕射昔在憲司籠架北省今居禮閣控制南司遂不與)霜稜(林逋詩憲臺老特減霜稜)
肅政臺(見前官制)霜簡(崔篆箴云云)鐵冠(漢官儀云侍御史周官也為柱下史冠法冠一)
(名柱後以鐵為柱言其審固不撓常清峻也)白簡(任昉為中丞奏彈曰臣謹奉白簡以聞注簡略狀也)
繡衣(繡衣御史武帝置後漢齊武王縯傳注曰衣繡者尊寵之也)豸冠(肅宗乾道二年制御史臺)
(欲彈事不須進狀仍服豸冠)鷺車(舊制御史以鷺羽飾車以白鷺見泉中魚象御史察隠微之罪)法
冠(一名獬豸冠漢書云法冠御史冠也本楚王冠秦滅楚以其君冠賜御史也)八印(唐臺儀云臺印)
(隨從印左巡印右巡印監倉印監庫印監察印出使印)耳目官(韋思謙進御史大夫性蹇諤顔色莊)
(重不可犯見王公未嘗屈禮或以為譏答曰耳目官固當特立鵰鶚鷹鸇豈衆禽之偶奈何屈以狎之)凖
繩司(唐高宗問羣臣舉御史僉舉萬年尉楊子帝曰斯人嘗䙝服居公堂視事其可以為凖繩司乎)風
霜之任(通典御史為風霜之任彈糾不法百寮震恐官之雄峻莫之比焉)紀綱之地(會要)
(大中三年中丞魏謩兼判戸部謩奏曰御史臺紀綱之地不宜與泉貨吏雜處乞罷綜戸部事從之)朝廷
紀綱(唐文宗謂中丞狄兼謩曰御史臺朝廷紀綱紀綱正則朝廷理朝廷理則天下治)維持紀
綱(元微之行裴注制云奏漢以降御史府莫不用剛果勁正之士以維持紀綱季代而還埋輪破柱之徒絶)
(不復出)職司天憲(五代會要御史臺事總朝綱職司天憲)執簡南憲(李回制執簡南)
(憲是惟邦直)總察羣司(元微之行高允恭制御史府不以一職名官蓋總察羣司典司衆政耳)
分糾百司(唐太和七年赦文云御史臺所置六察分糾百司)臨制百司(唐會要大中元)
(年御史臺奏狀以御史臺臨制百司糾繩不法若事簡則風憲自肅事煩則紀綱轉輕)指佞觸邪
(唐太和勅憲官之職在指佞觸邪)糾慝繩違(文選奏彈王源云云)摧剛直枉(韓臯為中)
(丞常有所請未嘗詣延英曰摧剛直枉惟在外廷公共言之奈何請詣便殿避人私語)舉直錯枉
(選奏彈王源百官與供奉人交通制御史之職邦憲是司先正其身始可行事當須舉直錯枉不避親讎糾慝)
(繩違務從公正如聞愆過隂自鼓動不即彈射自樹恩私曾無忌憚仍有所托將何以寄之鷹隼用屏豺狼)
察糾彈劾(北齊御史臺掌察糾彈劾)天下持平(見摧剛直枉注)風聞訪知(唐舊)
(制不受詞訟有通辭狀者立於臺門候御史御史竟往門外收採如可彈者略其姓名皆云風聞訪知)天
下肅然(通典注北齊王高澄用崔暹為御史中尉宋游道為尚書左丞謂之曰卿一人處南臺一人處)
(北省固當使天下肅然)貴戚泥樓(李景讓為御史大夫内臣貴戚有看街樓閣皆泥之畏其彈劾)
顯秩(白集制曰御史府自中執憲暨察視之官皆顯秩也)雄要(通典貞觀初以法繩天下尤重憲官)
(故御史是為雄要)官之雄峻(見風霜之任注)熒精之象(黃石公隂謀祕法曰熒惑火之)
(精御史之象主禁令刑罰收捕糾正)授以立秋(杜牧制漢家授署御史多以立秋蓋以風霜始嚴鷹)
(隼初擊)臺門北開(鄴都故事云御史臺在宮闕西南其門北開取冬殺之義)立五花磚
(唐國史補御史故事大朝會則監察押班常參則殿中知班入閤則侍御監奏含元殿最遠用八品宣政殿其)
(次用七品紫宸殿最近用六品殿中得立五花磚綠衣用紫案褥之類號為七貴)出入天禁(李嶠)
(上疏曰御史得出入天禁)避路儀(唐制大夫中丞午後三刻出迴避宰相如午前出宰相迴避大中大)
(夫)號七貴(見立五花磚注)歴五院者二人(自唐初來歴五院者唯二人李商隠張延)
(賞五院謂監察殿中侍御史中丞大夫也出南部新書)臺中無長官(御史大夫李承嘉嘗召諸)
(御史責曰近日御史言事不諮大夫禮乎衆不敢對監察御史蕭至忠曰故事臺中無長官御史人君耳目比)
(肩事主得自彈事不相關白若先白大夫而許則彈大夫不知又白誰也)臺閣生風(晉傅玄天性峻)
(急每有奏劾或值日暮捧白簡不寐待旦於是貴遊懾伏臺閣生風)南臺一御史(南臺新書貞元)
(中仕進道塞奏請難行南臺惟一御史)
皇朝事實風節聞於天下(言行錄傅獻簡公堯俞為御史諫官四年所上百六十餘)
(章多觸忌諱詆權倖名重朝廷而風節凜然聞於天下)真御史(同上王敏懿公素字仲儀既升臺憲)
(風力愈勁嘗與同列奏事上前事有不合衆皆引去公方論列是非俟得旨乃退帝歎曰真御史也議者目公)
(為獨擊鶻焉)通世務明治體(國朝會要皇祐三年仁宗宣諭宰臣曰諫官御史必用忠厚純)
(直通世務明治體之人以革浮薄之習自是詔舉御史必載帝語降勅)臺簡(丁未錄王陶彈韓琦不押)
(班琦乞出詔琦起視事曰覽臺簡之忽陳規邦彝之浸略)
自叙截角(晉書劉暾字長升為侍御史武庫火尚書郭彰率百人自衞而不救火暾正色詰之彰怒)
(曰我能截君角也暾勃然曰天子法冠而欲截角乎君何敢恃寵作威福求紙筆奏之彰伏不敢言)拗項
(言尚書省東南隅有小橋相承曰拗項橋言侍御史中丞及殿中久次者至此必拗項而望南宫也)進呈
訖了(言行錄治平中執政恃權以沮言者凡臺諫官入言輒以進呈訖寢之時謂之訖了臺吏亦為之沮)
(赧每白御史言某事又訖了也)論濮王事(言行錄治平元年正月臺官論濮王事甚急呂晦等疏已)
(七八上不聽遂皆納勅誥求去而執政方密啟禁中自定乃尊濮王為皇)絶市無臺官(英宗新即)
(位任事者益專凡臺諫官言事一切不聽或盡逐臺官不留一人京師為之語曰絶市無臺官)
御史中丞(周官小宰之職掌建邦之宫刑凡宫之糾禁即御史中丞之任也周禮注曰小宰若今御)
(史中丞漢御史大夫有兩丞一曰御史丞一曰中丞亦謂中丞為中執法以其居殿中故曰中丞居殿中察舉)
(非法哀帝更中丞為御史長史光武復改中丞與尚書令司隸校尉朝會皆專席而坐京師號三獨坐言其尊)
(也通典晉宋以下不置大夫以中丞為臺主自齊梁皆謂之南司後魏為御史中尉後周有司憲中大夫唐制)
(大夫掌糾正百官之罪惡中丞為之貳本朝沿唐之制見御史臺門自中丞以下掌糾繩内外百官奸慝肅朝)
(廷綱紀大事則廷辯小事則奏彈兩朝志元豐七年詔中丞雜壓在六曹侍郎之上)
歴代事實憲長(唐會昌元年中書門下奏大夫秩崇官不常置中丞常為憲臺之長)端長
(類要文苑舒元輿御史記云端長又侍御史劉孺之作直廳記云云)石室(環濟要略曰中丞有石室藏祕)
(書圖䜟之屬)蘭臺(前漢百官表御史太夫秦官有兩丞一曰中丞在殿中蘭臺掌圖籍祕書)蒼佩
(通典宋中丞銅印墨綬進賢兩梁冠佩水蒼玉介幘絳朝服)烏衣(南史王僧虔為御史中丞甲族由來)
(多不居憲臺僧虔為此官乃曰此是烏衣郎坐處)絳騶(宋顔延之為中丞何尚之與延之書曰絳騶清)
(路白簡深刻見通典注)白簡(見上注)青儀囊(梁中丞給威儀十人其八人武冠絳鞲執青儀)
(囊在前)銅印青綬(後漢中丞兩梁冠銅印青綬)直宰相(武元衡遷中丞延英對罷德宗)
(目送之曰真宰相持平無私綱條悉舉)猶汲黯(後魏李彪為中丞遠近畏之豪右屏迹高祖謂羣臣)
(曰吾之有李生猶漢之有汲黯也)果毅有才(新書山公啟事中丞周浚果毅有才孔顯有才能果)
(勁不撓可御史中丞事)忠亮至勁(晉書熊遠遷御史中丞上每歎其公忠謂遠曰卿在朝正色不)
(茹柔吐剛忠亮至勁真可謂王臣)風望峻整(高元裕字景圭開成年改中丞風望峻整上言曰御)
(史府綱紀之地官屬選用宜得實才其不稱者臣請出之)立朝正色(宋荀伯子為中丞立朝正色内)
(外憚之)氣貌孤峻(崔從氣貌孤峻正色立朝彈奏不避裴度為中丞用從自代)不吐剛
不茹柔(見忠亮至勁注又漢谷永上疏切見薛宣前為中丞不吐剛不茹柔云云)寬不縱威
不刻(臧榮緒晉書云侯史光字孝明為中丞光在職寬而不縱奏太保王祥等又庾峻為中丞威而不刻)
鯁直無所顧望(梁陸杲為御史中丞性鯁直無所顧望時山隂令虞眉在任贓汙杲奏收劾之)
(中書舍人黃睦之以眉事托杲杲不答武帝聞之以問杲杲曰有之帝曰識睦之否答曰不識其人時睦之在)
(御側上指示曰此人是也杲謂曰君小人何敢以罪人屬南司睦之失色)秉義盡忠(新書晉明帝制)
(曰史光有居正秉義之心可中丞又武帝詔曰馮紞有盡忠之心以為中丞)一時髦彦(通典江左)
(中丞雖一時髦彦然膏粱名士猶不樂)近世獨步(梁江淹字文通為中丞明帝曰今君為南司足)
(以震肅百寮也淹乃彈中書令謝朓等内外肅然帝曰自宋以來無嚴明中丞君今日可謂近世獨步)節
高天下(李華為崔沔集序沔升御史中丞節高天下)執憲中司(通典注漢中丞故二千石)
(為之或選侍御高第執憲中司)執法殿中(西漢薛宣為御史中丞執法殿中外總部刺史)執憲
轂下(見不吐剛不茹柔注)執法中司(傅賢拜中丞執法中司百寮敬服)紀綱之地
(見御史臺門)風憲之地(後蜀范仁恕拜中丞以為郡王冊使仁恕謂中丞居風憲之地不宜持節)
(藩邸時人韙之)督司百寮(通典梁中丞一人掌督司百寮)總領州郡(漢書陳咸為中丞總)
(領州郡奏事課第諸刺史執法殿中公卿已下皆敬憚之)課第刺史(見上注)監國得失
(王充論衡蘭臺之官監國得失漢官典職云中丞掌蘭臺)執憲奉法(後漢陳謙拜中丞執憲奉法多)
(所糾正)明法直繩(晉崔鴻為中丞明法直繩無所阿避號為老虎蕭惠開為中丞詔曰奉法直繩)
(不阿權戚又傅宣明法直繩内外震肅)明憲直繩(魏鄭鮮之遷中丞明憲直繩得直司之體)正
繩直筆(晉周處為中丞奏石崇王彤等正繩直筆權豪為之震肅)提糾繆綱(白集行牛僧孺)
(制)奏劾尚書令(宋孔琳之為御史中丞明憲執法無所屈撓奏劾尚書令徐羨之云云于是百)
(寮震肅莫敢犯禁)彈奏安成王(職官分紀徐陵為御史中丞時安成王頊為司空以帝弟之尊)
(權傾朝野直兵鮑僧獻假王威風抑塞詞訟陵乃奏彈之自是朝廷肅然)察舉無所回避(東觀)
(漢記馬嚴字威卿拜中丞嚴舉劾按章申明舊典奉法察舉無所迴避百寮憚之)彈奏無所屈
撓(同上晉江績為中丞彈奏無所屈撓)秉直不憚彊禦(臧榮緒晉書李憙字季和遷中丞當)
(官秉直不憚彊禦)彈奏不畏強禦(晉中興書鄧隗為中丞彈奏不畏強禦)平直無
所阿枉(南唐高文蔚持憲平直無所阿枉)朝士畏其筆端(職官分紀劉瑀恃性使氣)
(尚人為御史中丞甚得意彈蕭惠開云非才非望非勲非德朝士莫不畏其筆端)大事廷辯小
事奏彈(見前官制注)鸞鳳與鷹隼異(文宗實錄上曰牛僧孺可為大夫鄭覃曰頃為)
(中丞未嘗搏擊恐無風望上曰鸞鳳與鷹隼事異)肅清朝廷(見前官制注)權豪震肅
(見正繩直筆注)内外肅然(見近世獨步注)中外不繩而肅(孔緯為中丞器志方雅嫉)
(惡如讎既總憲綱中外不繩而肅)命為宰相(元微之行裴注制云去歲已來比命御史丞為宰相)
(蓋欲慰薦人之不敢為也)三世其官(盧奕拜御史中丞自懷謹奐及奕三世其官清節似之時傳其)
(美)四葉此職(職官分紀王凖之為御史中丞為百寮所憚凖之乃父納之並為中丞自彪之至凖)
(之四葉居此職)世為官族(魏略許允字士宗世為官族出為郡守入為御史中丞)兄弟並
騶(分紀唐三國典略梁張綰字孝卿為中丞兄績為僕射元日朝會及百司就列兄弟並道騶兩塗時人莫)
(不榮之)青箱四世(南史王準之自曾祖彪之博聞多識練悉朝儀其家世相傳並譜江左舊事緘)
(之青箱世謂之王氏青箱命御史中丞為百寮所憚自彪之至準之四世此職焉)籠街喝道(舒元)
(褒上疏曰元和長慶中中丞呵止不過半坊今乃至兩坊謂之籠街喝道但以崇高自大)千步清道
(後魏御史中丞其出入千步清道與皇太子分道王公遜避)百官避路(江左拜中丞不得復入尚)
(書省中丞鹵簿至百官避路)太微四星(天官書太微南四星為端星左右星為掖門又太微南四)
(星為執法星)自辟三院(憲府故事三院御史由大夫中丞自辟獨孤朗為中丞時崔沔鄭居中不)
(由憲長而除授朗拒不納)簪裾輻湊號龍門之遊(任昉為中丞簮裾輻湊預其讌者殷)
(芸劉溉劉孺顯劉孝綽陸倕而已號曰龍門之遊雖貴公子孫不得預也)内外肅清(唐牛僧孺遷中)
(丞按治不法内外肅清)權威縮氣(魏謩遷中丞發杜中立奸賍權威縮氣)圖形臺省
(張緬為中丞號為勁直梁武帝遣圖其形於臺省以厲當官)歴五院者三人(唐尚書故事云)
(臺儀自大夫以下至監察通謂之五院御史國朝踐五院者三人李商隠張延賞温造)中執法(漢高)
(帝紀注御史中執法御史中丞也)
皇朝事實臺丞(帝學慶歷二年召御史中丞賈昌朝侍講延英閣故事臺丞無在經筵者仁宗)
(以昌朝長於講說特召之)中司(傅賢拜中丞執法中司百寮敬服)入都憲席(胡文恭行張方)
(平制曰卿自禁林入都憲席)專席憲府(曲阜行李常制)清直(神宗實錄張昇諡康節仁宗諭)
(執政曰張昇清直可任風憲乃以為御史中丞時富弼為相歐陽脩為翰林學士論者以為三得人也仁宗以)
(昇指切時事無所避曰卿孤特乃能如是昇曰臣朴學愚忠仰託睿聖是為不孤今陛下之臣持禄養交者多)
(而赤心報國者少似陛下孤立也仁宗亦為之感動)直聲(言行錄唐質肅公介字子方召為御史中丞英)
(宗面諭曰卿在先朝有直聲今出自朕選非由左右言也)風采(孔道輔為中丞論廢郭后事天下想聞其)
(風采)雅正(國朝王疇文章雅正代趙槩為中丞)得風憲體(王舉正皇祐中會張堯佐一日領四)
(使留百官班廷議不可又狄青為樞密使力爭不能奪因請改言職上稱其得風憲之體遂除觀文殿學士)
不辱吾筆(長編程文簡公琳權御史中丞宰相張知白文節曰是不辱吾筆矣)紀綱之首
(仁宗中丞紀綱之首須選老成者為之朕弄印久矣無如吾同姓命趙槩為中丞)三告官(筆談國朝)
(在禁中唯三官得告宰相告于中書翰林學士告于本院御史告于朝堂皆用朱衣吏謂之三告官)法自
貴者始(言行錄韓康肅公絳權御史中丞孫沔吕溱等守藩犯法從官聯章請貰其罪公曰法自貴者)
(始更相救援則公道廢矣遂并劾之)不以恩假人(杜衍為中丞自宰相而下畏之曰是不肯以恩)
(意假人者也)薦不識面臺官(東軒筆錄孫參抃為御史中丞薦唐介吳中復為御史人或問)
(曰君未嘗與二人相識而遽薦之何也答曰昔人恥呈身御史今豈求識面臺官也後二人皆以風力稱于天)
(下)章疏一出天下韙之(胡澹菴集辛簡肅公次膺除御史中丞力辭詔今後行事陪伍)
(立班從駕非涉朝謁並與糾彈不為苛察聞者知懼章疏一出天下韙之上方勵精政事眷遇隆厚呼其官而)
(不名)御史有言不須先白(歸田錄御史臺故事三院御史言事必先白中丞自劉子儀為)
(中丞始榜臺中今後御史有言不須先白中丞至今如此)傳寫彈文為之紙貴(徐騎省集)
(江文蔚常為御史中丞國朝自王儀之後曠數百年憲署之舉咸無廢職然未有如此危言激論者故權右振)
(竦朝野喧騰傳寫彈文為之紙貴)賜金龍扇(張詠為御史中丞時真宗令進所著述且稱文善取)
(常執綃金龍扇賜之曰美今日獻文事)上呼而不名(見上章疏一出注)閽吏横梃
(東軒筆錄御史有閽吏隸臺中四十年聲喏之時以所執之梃待中丞賢否賢則横其梃不賢則直其梃凡為)
(中丞惟恐其直時范諷為中丞一日視其梃范問曰爾梃忽直豈我之失耶梃吏曰昨日中丞召客諭庖人造)
(食指揮者數四去又教戒之數四大凡役人者授以法觀其成何俟喋喋之繁若使宰天下如此不亦勞乎某)
(心却之不知梃之直也范大笑慚明日視之挺復横矣)遷翰林不就(繫年錄吕頥浩專恣中丞)
(趙鼎論之遷鼎翰林學士鼎引司馬光故事以不習駢儷不就遷吏書復辭章十數上頥浩罷即出視中丞事)
論元豐調停(言行錄蘇轍為御史中丞時元豐舊黨分布中外多起邪讒以搖撼在朝吕微仲劉)
(莘老遂欲引用其黨以平舊怨謂之調停轍於延和面論其非退以劄子奏入宣仁后命宰執於簾前讀之仍)
(諭之曰蘇轍疑吾君臣兼用邪正言極中理自此參用邪正之說衰矣)讀仇士良傳(九朝通略)
(豐稷為中丞宦官寖盛稷懷唐書上殿為上讀仇士良傳數行上曰已諭稷偽不聞讀畢)崇節儉屏
聲色之論(東都事略薛奎傳仁宗朝拜御史中丞上疏論崇節儉屏聲色之論)輔盛德平
庶政之請(言行錄傅獻簡公除御史中丞哲宗登極上疏言陛下使臣拾遺補闕以輔盛德明善正)
(失以平庶政舉直錯枉以正大臣臣當極其力以死繼之)内外知無不言(張方平為中丞内外)
(知無不言)端本正志之言(胡宗愈傳元祐中為中丞進六事曰端本正志知難加意守法畏天)
(且言陛下從吉之初若留神於此六者則治道成矣)彈新參(言行錄吕獻可任御史中丞將入對而翰)
(學司馬温公侍講邇英亦將趨資善堂以俟宣召於路温公密問曰今日請對欲言何事獻可舉手曰袖中彈)
(文乃新參也温公愕然曰奈何論之獻可曰此乃心腹之疾顧可緩耶未幾介甫變法百姓騷然温公退居洛)
(陽每曰吕獻可之先見予所不及)攻夏竦(長編仁宗以樞密使授夏竦臺諫交奏上未省遽起中丞)
(王拱辰懿恪引上裾前後合十八疏乃罷)
侍御史(周御史掌萬民之治令以贊冢宰凡治者受法柱令焉以其在殿柱之間亦謂之柱下史老耼為)
(下史秦改為侍御史張蒼自秦時為御史主柱下文書即其任也漢因秦制置侍御史十五員六典後漢亦有)
(掌察舉非法受公卿羣吏奏事有違失舉劾之漢所掌凡五曹令曹印曹供曹馬曹乘曹置八人當大會殿中)
(御史簮白筆側陛而坐隋唐又置内供奉掌糾舉百寮侍御史號臺端它人稱之曰端公其知雜事者謂之南)
(牀殿中監察不得坐凡侍御史之例不出累月遷登南省故號為南牀百日察其行止出入揖讓去就殿中以)
(下皆稟而隨之通典建中元年彈自是雜端之任輕矣唐職林)(侍御史分掌公廨推朝官制見前御史臺)
(門大夫掌肅正朝廷綱紀及以儀法糾治百官之罪失而中丞侍御史為之貳)
歴代事實柱史(應劭漢官儀侍御史周官也為柱下史冠法冠一名曰柱後以鐵為之言其審)
(固不撓也或說古有獬豸獸主觸不直故執憲者以其角形為冠爾又漢張蒼為柱下史明習天下圖書又見)
(前官制)朝長(續通典注唐臺中故事三院退朝入臺一人為之朝長故大中中侍御史馮緘與三院退)
(朝入臺路遇集賢校理楊牧不為之却緘為朝長拉牧僕者臺中搭之)清要之官(唐李素立高祖)
(令授七品清要官所司擬雍州司戶參軍上曰此官要而不清擬以祕書郎上曰此官清而不要遂授侍御史)
察視之官(後漢鄭璩字平卿建武三年為侍御史上疏曰斗筲小吏擢在察視之官分當刺邪矯枉)
糾彈之司(見劾京尹注)摶擊之任(中丞桓彦範舉楊嶠為御史嶠不樂摶擊之任)耳
目之官(見鵰鶚豈偶衆禽注)南臺(杜牧制南臺持斧)柱裏(唐職林每出入行步侍御史在)
(柱裏殿察兩院在柱外)朱衣(六典大事則冠法冠衣朱衣纁裳白紗單以彈之小事常服而已)白
筆(見官制)懸豹尾(後漢輿服志大駕屬車八十一乘皆尚書御史所載最後一車懸豹尾薛綜注)
(曰侍御史載之)服豸冠(獬豸冠按禮圖曰法冠也一曰柱後惠文如淳注獬豸冠秦制也法官服之按)
(董巴注云獬豸神羊也蔡邕云如淳應劭曰此獸主觸不直故執法者象之秦滅楚以其君冠賜御史)鐵
冠(見羣書精語)繡衣(見前賢詩詞)青囊(宋齊己來此職甚輕天監初始重其選車前依尚書)
(二丞給三騶執盛印青囊見南史何思澄為治書侍御史)風采特立(崔咸字重易為侍御史處正特)
(立風采動一時)用心厲正(傅暢晉書劉毅字子皦亦遵其家業用心厲正為侍御史)正色之
士(見百寮敬憚注)有宰相才(後漢楊秉字叔節拜侍御史京師咸稱其有宰相之才)名望
素高(吳楊廷式強正忠直名望素高及為憲臺人皆屬望)高自摽顯(薛逢字陶臣為侍御史持)
(論鯁切以謀略高自標顯)名高價重(見羣書精語内)所主者四(通典推彈公廨雜事凡四)
(臺内之事悉主之)其職有六(六典侍御之職有六一曰奏彈二曰三司三曰西推四曰東推五曰)
(賍贖六曰理匭)握雄權(大夫李承嘉謂諸御史奏事須稟承監察蕭至忠曰御史人君耳目俱握雄權)
(豈有奏事先咨大夫)朝廷雄職(唐王義方曰陛下拜臣御史濫朝廷雄職)越登司官(楊荆)
(州誄越登司官肅我朝命注司官為理書侍御史)碎首玉階(王義方劾李義府曰碎首玉階庶明)
(臣節)頭軔乘輿(東觀漢記申屠剛字巨卿建武拜侍御史遷尚書令蹇蹇多直無所屈撓隴蜀未平)
(上嘗欲近出剛止不聽剛以頭軔乘車輿使馬不得前)糾劾百僚(見羣書精語)磨切貴
近(杜牧高元裕制始以御史諫官在長慶之際匡拂時病磨切貴近)劾梁冀(職官分紀漢陳翔拜)
(侍御史元日朝賀大將軍梁冀威儀不整翔奏請收冀理罪時人竒之)奏義府(見自叙)詰郭
彰(見上同)劾京尹(開元初楊瑒為侍御史與御史大夫李傑將劾京兆尹崔日知反為所構楊廷)
(奏曰糾彈之司若遭恐脅以成奸臣之謀御史臺固可廢)决長安獄(王隠晉書庾峻為祕書丞遍觀)
(古今見聞益廣長安大獄久不決轉為侍御史斷之朝野稱慶)避驄馬(後漢桓典為侍御史執政無所)
(避常乘驄馬京都畏之為之語曰行行且止避驄馬御史)畏皂鵰(見鵰鶚之視燕雀注)朝廷敬
憚(漢嚴延年遷侍御史劾霍光專廢立乏人臣禮奏雖寢然朝廷敬憚)鳳鳴朝陽(唐韓瑗傳自瑗)
(與遂良相繼死内外以言為諱將二十年時造奉天宫御史李善感上疏極言時人喜之謂之鳳鳴朝陽)百
僚敬憚(隋柳彧為侍御史當朝正色百僚敬憚上嘉之曰柳彧正色之士國之龜寶)京尹避
路(唐故事尹遇侍御諸衢當避)威烈莫犯(通典後漢侍御史威烈赫奕莫之敢犯)節度
膽落(唐敬宗朝夏州節度使李祐入朝違詔進奉侍御温造彈之祐趍出待罪股戰流汗謂人曰吾夜踰)
(蔡州城擒吳元濟未嘗心動今日膽落温御史)無呈身(唐韋澳方靜寡欲不肯見高元裕云恐無呈身)
(御史)授七品(見清要之官注)與好官(職林唐宣宗欲與韋宙好官拜侍御史)遠近相
賀(徐有功為侍御史遠近聞之皆忻然相賀)朝野稱慶(見決長安獄注)累月遷登(見官)
(制)十月一轉(續通典王播奏侍御史舊例在任十月一轉)持節使幽州(後漢李恂)
(拜侍御史持節使幽州宣布恩澤慰撫北狄所過皆圖寫山川屯田聚落百餘卷悉封奏上肅宗嘉之)持
節行天下(譙立為繡衣使者持節分行天下觀覽風俗所至專行誅賞)使還言遼東
事(唐賈言忠為侍御史時有事遼東言忠奉使往支軍糧及還高宗問以軍事言忠盡具山川地勢且陳遼)
(東可平之狀高宗大悦)埋輪當道(後漢張綱為侍御史安帝時遣八使按行風俗綱獨埋其車輪)
(於洛陽都亭曰豺狼當道安問狐狸遂奏大將軍梁冀兄弟)動搖山嶽(乾封二年韋仁約除御史)
(與公卿相見未嘗行拜禮或勉之仁約曰鵰鶚鷹鸇豈衆禽之偶奈何設拜以狎之且耳目之官故當特立乃)
(曰御史銜命出使不能動搖山嶽震攝州縣誠曠職耳)和蕃判官(分紀唐竇羣隠居毗陵以節概)
(聞召為左拾遺遷侍御史入蕃使判官羣因入對奏曰陛下即位二十年始自草澤擢臣為拾遺是難其進也)
(今陛下以二十年難進之臣用為和蕃判官一何易也德宗異其言留之復為侍御史)舉鞭(通典舊御)
(史遭長官於塗皆免帽降乘長官戢轡辭而止焉乾封中王本立為侍御史意氣頗高塗逢長官端揖而已自)
(是諸人或降而立或一足至地或側鞍弛鐙輕重無常開元以來但舉鞭聳揖而已)横榻(見官制)豺
狼安問狐狸(見埋輪當道注)鵰鶚豈偶衆禽(見動搖山嶽注)鵰鶚之視
燕雀(唐王志愔為左臺侍御史執法剛正百寮畏憚時人呼為皂鵰言其顧瞻人吏皆如鵰鶚之視燕雀)
(也)國之龜寶(見百寮敬憚注)佳味(賈言忠撰監察本草云裏行及試員外為合口椒殿中曰)
(生薑侍御為脆梨漸入佳味)
皇朝事實方正謹厚(通略賈黯除中丞新除侍御史吕誨嘗彈黯過失遷延引避黯言嘗)
(薦誨為御史知其方正謹厚一時公言非有嫌忌願得終與其事誨乃就職)忠義誠信(言行錄劉)
(忠肅公摯擢侍御史公自熙寧以言去位踰十六年乃復任言責奸佞刻薄之吏事狀顯著公皆正色彈劾多)
(所貶黜中外肅然時人以比包希仁吕獻可上察其忠義誠信可屬重任未幾大用焉)得兼諫職
(會要天禧置言事御史後久不除慶歷五年復置今御史臺中丞廳之南有諫官御史廳蓋御史得兼諫職也)
言事有體(國朝何郯言事不尚沽激有大體朝廷重之)請攬威柄(東都事略趙瞻傳瞻)
(字大觀為侍御史上疏請攬威柄明功罪廣聰明更積弊英宗嘉納)爭議濮典(言行錄范忠宣公純)
(仁為侍御史時方議濮安懿王典禮大臣與從官異論公請如從官議公在臺數言人所難言及爭濮王事引)
(誼據經語斥大臣尤切繇是名震天下)招諸將論兵(中興繋年錄侍御史張浚好謀有大志數)
(招諸將至臺講論用兵籌策)伸諫省氣誦丞相賢(樓攻媿集林正惠公大中除侍御史)
(鄧司諫驛以忤旨移將作監公請曲加優容許復舊職丞相留公丏去公率同寮奏乞宣諭使安相位遂不果)
(去身居言職而伸諫省之氣誦丞相之賢他人不敢為也)論守忠恃帷幄之寵(言行錄彭)
(思永字季長召為侍御史極論内降官賞之弊以謂斜封非公朝之事仁宗深然之皇祐祀明堂時張堯佐以)
(妃族進王守忠以親帷幄之寵參知政事闕員堯佐朝暮待命守忠亦求為節度使公獨抗疏極言仁宗震怒)
(中丞郭勸諫官吳奎皆為上言其忠不宜加罪仁宗怒解而堯佐守忠之望遂格公猶罷臺職)劾彦博
燈籠之媚(言行錄唐質肅公介為御史張堯佐再除宣徽使介爭之仁宗諭曰除擬初出中書介遂)
(極言宰相文彦博知益州日以燈籠錦媚貴妃致位宰相請逐彦博仁宗怒貶介英州别駕)免判理
寺(國朝知雜呂誨言風憲糾繩百司刑名出入當舉劾若令判大理寺於體有妨許之)畫象置便
殿(言行錄眺以道云仁宗貶唐介嶺南遣中使賜介金又畫其象置之便殿)彈劾章蔡(言行錄劉)
(忠肅公摯為侍御史彈劾蔡確其罪有十又論章惇凶悍輕銳無大臣體皆罷)還告勅(事略范忠宣與)
(吕誨等論奏濮王典禮不聽于是還所授告勅家居待罪)叩榻(石介慶歷聖德詩惟修惟靖立朝讞讞言)
(論醜訶忠誠特達素相之後含忠履潔昔為御史幾叩予榻)
自叙白兔御史(唐酷吏王弘義傳弘義遷侍御史賤時求傍舍瓜不與乃騰文言其園有白兔)
(縣集衆捕逐園瓜無遺人譏之曰昔聞蒼鷹獄吏今見白兔御史)柳條通體弱(職官分紀柳調)
(為御史僕射楊素嘗於朝堂見調因戲之曰柳條通體弱獨搖不須風調正色曰調信無可取公不當以為侍)
(御史調信有可取不應發此言素甚竒之)不能去姦邪於雙闕之前(分紀唐王義方)
(奏李義府犯狀帝怒出義方為蔡州司戸義府云王御史妄相彈奏得無愧乎義方對云仲尼為魯司寇七日)
(誅少正卯於兩觀之下義方旬有六日不能去姦邪於雙闕之前實以為媿)
殿中侍御史(魏蘭臺遣御史三人居殿中伺察姦非殿中侍御史晉至北齊皆有隋改為殿内侍)
(御史煬帝省唐武德置殿中侍御史四員貞觀增二人通典掌殿廷供奉之儀京畿諸州兵皆隸焉彈舉違失)
(號為副端正班列於閣門之外有離立失列言囂而不肅則糾罰之其正冬大會則戴黑豸乘馬加飾通典唐)
(職林文明元年又置殿中裏行唐會要本朝殿中侍御史二人掌言事分糾大朝會及朔朢六參官班序四朝)
(志元豐八年詔殿中侍御史兼察事監察御史兼言事續會要)
歴代事實副端(見官制)柱外(唐侍御史在柱裏殿察兩院在柱外)墀下(見下注)
簉鴛鷺羽(上官儀位宰相時以雍州司士韋絢為殿中侍御史或疑非遷儀曰此野人語耳御史供)
(奉赤墀下接武夔龍簉羽鴛鷺豈雍州判佐比乎)出觀象門(唐會要監察御史職知朝堂正門無)
(籍非因奏事不得入至殿廷在棲鳳闕南望殿中侍御史以上從出觀象門若從天降)立五花甎
(見前御史臺門)簪白筆(魏志置二員居殿中伺察非法簮白筆側陛而坐)戴黑豸(唐百官志)
(朝會則乘馬具服戴黑豸升殿)廊廟才(唐張行成傳少師事劉炫炫曰張子體局方正廊廟才也補殿)
(中侍御史糾劾不避威權太宗謂房玄齡曰觀古今用人必因媒介若行成者朕自舉之無先容也)清廟
器(唐李旺字待價宰相韋處厚曰清廟之器豈摶擊才比除禮部員外郎)糾察與侍御同
(孫樵記室新書云按職源令掌駕出於鹵簿内糾察與侍御同惟不判事)職事與侍御均(唐職)
(林唐法殿中侍御史遷拜及職事與侍御史均)大政與議(張行成字德立為殿中侍御史糾察嚴正)
(嘗侍宴太宗語山東及關中人意有同異行成曰天子四海為家不容以東西為限是示人以隘矣帝稱善自)
(是有大政事令與議焉)治獄仁恕(唐崔仁師貞觀初改殿中侍御史青州有男子謀逆有司捕支)
(黨纍填係獄詔仁師按覆止坐魁惡十餘人他悉原縱大理少卿孫伏伽謂曰原雪者衆誰肯讓死就决而事)
(變奈何仁師曰治獄主仁恕豈有知枉不申為身謀哉及勅使覆訊諸囚皆叩頭曰崔公仁恕必無枉者舉無)
(異辭由是知名)糾劾不避威權(見廊廟才注)巡察時以為能(白集裴廙制貞)
(觀初張行成為殿中侍御史糾劾巡察時以為能)糾劾嚴正(見大政與議注)責楚客離
班(王無競傳殿中侍御史舊例每日更直於殿有三班時宰相宗楚客楊再思常離班偶語無競前曰朝禮)
(至敬公等大臣不宜輕易以慢常典)左雍以能擢(初學記曹氏傳曰左雍起於倅吏武帝以為能)
(擢殿中侍御史)孫綝習事補(初學記山公啟事曰中書屬通事令史孫綝久習内事才宜殿中侍)
(御史須亟補之不審可否制曰可)起家即真(通典武后時殿中御史官或有起家為之而即真者)
朕自舉之(見廊廟才注)十三月轉(續通典元和五年王播奏殿中侍御史舊例在任十)
(三月轉)綴供奉班(五代會要唐天成二年御史臺奏每遇入閣日欲依常朝例差殿中侍御史二)
(員押鐘鼓樓位各綴供奉官班出入所冀共為糾察從之)見惡能討(南史宋游道為殿中侍御史臺)
(中語曰見惡能討宋游道)
皇朝事實執法殿中(曲阜除陳師錫制執法殿中俾專議論)分糾大朝(神宗)
(正史職官志殿中侍御史二人正七品掌言事分糾大朝會及朔朢六參官班序)天子御史(言行)
(錄龐籍莊敏入為殿中侍御史中丞孔道輔謂人曰今之御史多承望要人風旨隂為之用獨龐公天子御史)
(耳)鐵面御史(蘇東坡集趙清獻公抃召為殿中侍御史彈劾不避權倖京師號為鐵面御史)骨
鯁之臣(中興繋年錄杜莘老為御史極言無隠取衆所指如王繼先張去偽輩悉擊去之及罷去朝士)
(祖道都門以詩文稱述者百餘人都人至今以為美談雖宿衞武夫府寺賤隸誦說前朝骨鯁敢言之臣必曰)
(杜殿院云)獻謹始五事(東都事略蔣之竒傳之竒字穎叔英宗立為殿中侍御史獻謹始五事一)
(曰進忠賢二曰退姦邪三曰納諫諍四曰遠近習五曰閑女謁)請太后還政(言行錄傅獻簡公堯)
(俞英宗即位遷殿中侍御史皇太后同聽政上疾平公上疏請太后還政未聽頗聞内侍任守忠有惎語公)
(又上疏太后遂還政而逐守忠等)言事御史(會要慶歷五年殿中侍御史梅摯監察御史李京並)
(為言事御史唐制御史不專言職故天禧中始置言事御史六員其後久不除至是始除之今御史中丞廳之)
(南有諫官御史廳蓋御史得兼諫職也)乞留歐陽脩輩以安正人(言行錄趙清獻)
(公抃字閱道除殿中侍御史先是吕溱出守徐蔡襄守泉吳奎守壽韓絳守河陽歐陽乞蔡賈黯乞荆南公即)
(上言近日正人賢如脩輩無幾今皆欲請郡者以不能諂事權要傷之者衆矣脩等由此不去一時名臣賴之)
(以安)乞用張忠獻以繫人心(楊誠齋集陳正獻公俊卿任殿中侍御史時金人謀入寇)
(舊臣惟張忠獻在謫居湖湘中外翕然歸之上心益疑公上疏願除一近郡以繫人心上大悟宦官張去為隂)
(沮戰議且請避狄公請斬之上愕然曰卿仁者之勇明日除兵部侍郎後數月竟用張公守建康)薦不
識面臺官(皇祐中詔中丞孫抃舉御史抃舉吳中復或曰公平生不識中復何由知之抃曰昔人恥)
(為呈身御史今我豈求識面臺官遂除殿中侍御史)論執中不協人望(東都事略何郯字聖)
(從為監察御史遷殿中擢御史知雜上疏論宰相陳執中寡學術參知政事丁度輕脱夏竦回佞皆不協人望)
(親從官謀為不軌竊發寢殿而連日賊未得内臣楊懷敏倚夏竦冀免失職之過郯劾其罪章累上懷敏遂斥)
(去)劾夏竦之召天變(言行錄汪徹字明遠為殿中侍御史上言昔慶歷初京師一日無雲)
(而震仁宗以天變如此由夏竦姦邪亟命黜之前日無雲而雷人情駭異其變蓋在大臣)劾宰使凡
十八章(東都事略吕誨傳誨字獻可端之孫也召為殿中侍御史彈劾無所避公主夜扣禁門劾奏公)
(主閤宦者竄逐之彈樞密使宋庠不稱具瞻之望陳升之為樞密副使誨與唐介趙抃論升之交結中人不可)
(大用章十八上卒與升之俱罷)劾監司二十三人(中興繫年錄殿中侍御史常同為御史不)
(數月劾罷監司之不才者二十有三人中外聳然)内出姓名(實錄治平二年以范純仁為殿中侍)
(御史吕大防為監察御史裏行近制御史有闕則命翰林學士御史中丞迭舉二人而上自擇取一人為之至)
(是闕兩員舉者未上内出純仁大防姓名而命之)潞公何任用不可(言行錄河東闕漕使)
(章郇公言聞文彦博者有稱吕許公曰可召來面詢之召至堂上許公不交一談但睥睨不已郇公因言河東)
(事曰彦博鄉里無所不知文退許公歎曰此大有福人何所任用不可遂自殿中侍御史差委不出十年出將)
(入相)不畏強禦(紹興三十一年杜莘老為殿中侍御史入見上曰知卿不畏強禦故有此授自是用)
(卿矣)極言無隠(見骨鯁之臣注)
自叙備位眊筆(魏大會殿中侍御史簮白筆側陛而坐上問此為何官辛毗曰此謂御史舊時)
(簮筆以奏不法豈如今者直備位但眊筆耳)
監察御史(東晉置檢校御史知行馬外事宋齊梁陳並置後魏北齊復置十二人隋改檢校御史為)
(監察御史唐又置監察御史裏行以馬周為之六典國初御史多出外任風憲之職以他官領之太平興國三)
(年詔本司自薦屬官俾正名舉職天禧元年詔别置御史六員不兼他職日須一員奏事有急務聽非時入對)
(以殿中丞劉平為監察御史用新詔也百官表嘉祐四年中丞韓絳請置裏行從之熙寧三年除秀州軍士推)
(官李定權監察御史裏行用選人為御史自定始也職官分紀五年詔祕書殿中内侍省不隸六察如有慢委)
(言事御史彈奏七年大正官名以言事官為殿中侍御史六察官為監察御史掌吏戸禮兵刑工之事在京百)
(司而察其謬誤八年詔監察御史兼言事殿中侍御史兼察事徽宗時如辟雍大成府筭學太官局翰林儀鸞)
(司東西上閣門客省引進四方館皆不隸臺察崇寧間大臣欲其便已而南臺御史亦有不言事者自大觀臣)
(僚申請而殿中六尚辟雍大成府筭學太官局翰林儀鸞司皆隸六察自余應求有言而東西上閣門客省引)
(進四方館復隸御史自胡舜陟申請而本臺始增入御史言事之文續會要乾道二年詔自今非曾經兩任縣)
(令不得除監察御史著為條令八年宰執進呈御史臺事分隸六察虞允文奏曰祖宗時監察御史却許言事)
(上曰今既分隸六察可許隨事彈奏自此臺綱肅清)
歴代事實分察(五代會要御史臺六員監察謂之分察使)六察(唐百官志云監察御史其)
(一察官人善惡其二察戸口流散帳籍隠没賦役不均其三察農桑不勤倉廩耗減其四察妖猾盜賊不事生)
(業為私蠧害其五察德行孝悌茂才異等藏器晦迹應時用者其六察黠吏豪宗兼并縱暴貧弱冤苦不能自)
(申者)松廳(因話錄會昌初監察御史鄭路所葺禮察廳謂之松廳南有古松)蘭臺(晉孝武置檢校)
(御史掌行馬外事亦蘭臺之職見通典)柱外(見前殿中御史門)西臺(見金砂鸂鶒注)朝簿
廳(因話錄察院諸廳各有他名禮察謂之松廳廳南有古松也吏察主朝官名籍謂之簿廳)朱衣豸
冠(見彈京尹於紫微殿注)風采(因話錄察院風采尤峻)剛正(見劾楚客之恣注)耳目
官(唐職林韓琬曰御史乃耳目官知而不言尚何賴)明目張膽(韋思謙云大丈夫當正色之地)
(必明目張膽以報國恩終不能為碌碌之臣保妻子耳)隨仗入閣(見殿中御史門出觀象門注)
察德行孝弟察茂才異等(並見六察注)諫奉天造宫(分紀唐李善感)
(為監察御史裏行永淳初造奉天宫於嵩陽縣又於藍田造萬全宫善感諫曰云云時人以此稱之)諫頻
出盤遊(分紀唐穆宗即位監察御史楊虞卿以帝頻遊上疏切諫帝令宣付宰臣云虞卿所上疏切諫)
(可覽後宰臣令孤楚等因以納諫賀)諫犯法不至死(同上唐李素立武德初為監察御史時有)
(犯法不至死高祖特令殺之素立諫曰三尺之法與天下共之一法動搖則無所措手足臣忝法司不敢奉旨)
(帝乃從之)昌言當世得失(唐韓思彦字英遠為監察御史昌言當世得失高宗夜召加二階)
風聞(唐百官志御史有三院三曰察院監察御史隸焉注故事御史臺不受訟可聞者略其姓名許以風)
(聞)糾繩百司(唐會要六察糾繩百司)彈劾違犯(姚崇用齊澣為監察御史彈劾違犯)
(先風教當時以為稱職)劾楚客之恣(蕭至忠劾蘇味道崔毓劾宗楚客之恣時人服其在職剛)
(正)彈京尹於紫微殿(續通典德宗即位之初時御史朱敖請復舊制置朱衣豸冠於内廊)
(有犯者御史則以彈舉上許之建中元年監察御史張著冠豸冠彈京兆尹兼御史中丞嚴郢于紫微殿削郢)
(御史中丞而著特賜緋魚袋自是日懸衣冠于宣政之左廊)劾勲臣而朝廷尊(李勉拜監)
(察御史屬朝廷右武勲臣恃寵多不知禮大將管崇嗣於行在朝堂背闕而坐勉劾之肅宗歎曰吾有李勉始)
(知朝廷尊矣)決洛陽獄(唐德宗實錄顔真卿字清臣為監察御史五原有冤獄久不決真卿至辯)
(之天方旱獄決乃雨郡人呼為御史雨)金砂鸂鶒(劇談河南伊闕縣前每僚佐有入臺者即水中)
(灘出石爍金砂清徹可愛牛僧孺為尉一日報灘出縣僚共觀之有老吏曰此必分司御史若是西臺常有一)
(雙鸂鶒僧孺因舉杯祝曰既成有灘何惜鸂鶒言訖一雙鸂鶒飛下灘中不旬日僧孺拜察院)上林棲
烏(李大亮劉洎薦李義府召見試令詠棲烏立成詩曰日裏颺朝彩琴中伴夜啼上林多少樹不借一枝棲)
(太宗深賞之曰我將全樹借汝豈惟一枝拜監察御史)二十五月轉(續通典王播奏舊例監察)
(御史在任二十五月轉)兄弟並居憲府(唐楊假楊收並遺直之子假自浙西觀察判官入為)
(監察御史收亦自西川入為監察御史兄弟並居憲府特為新例)决獄乃雨(見决洛陽獄注)舟
濟風息(唐陸元方為監察御史則天使安輯嶺外將涉風濤甚狂舟人不敢舉帆元方曰我受命無私)
(神豈害我遽命濟而風息)石御史(唐劉思立在高宗時為石御史)時號四其(郭弘霸自陳討)
(徐敬業臣誓抽其筋食其肉飲其血絶其髓武后大悦授監察御史時號四其御史)開口椒(賈言忠監)
(察本草監察為開口椒毒微歇裏行及試員外為合口椒)
皇朝事實朝廷聞名(國朝天聖中以太常丞桑慥為監察御史慥有志行朝廷聞其名而)
(面命之)得御史體(劉立之程明道先生序述先生為御史時為裏行神宗召對問所以為御史對)
(曰使臣拾遺補闕禆贊朝廷則可使臣掇拾臣下短長以沽直名則不能神宗歎賞以為得御史體)真御
史(國史張錫為御史言丁謂不當徙内地昭應災不當以罪人京師之人皆曰張御史貌柔和而心剛正真)
(御史也)拾遺補闕禆贊朝廷(見得御史體注)正心窒欲求賢育才
(伊川撰明道程先生顥行狀公權監察御史裏行前後進說甚多要以正心窒欲求賢育才為先嘗言人主當)
(防未萌之欲神宗俯身拱手曰當為卿戒之)陳古道引大體(東都事略張戩召為監察御史)
(裏行每進對必陳古道引大體不舉苛細論王安石變法非是乞罷條例司及追還常平使者)陳時弊
屏羣邪(同上王巖叟字彦霖召為監察御史上疏極陳時事之弊以謂不絶害源百姓無由樂生不屏)
(羣邪太平終是難致)言紀綱賞罰(同上吕大防傳大防字微仲除監察御史裏行首言紀綱賞罰)
(之際未厭四方之望者有五)陳得失利病(言行錄彭汝礪字器資權監察御史裏行公在言職)
(非唐虞三代不論初對上十事陳得失利病多人所難言者)爭新法章數十上(淵源錄張)
(戩字天祺除監察御史爭新法章數十上最後言今大惡未去横斂未除不正之司尚存無名之使方擾又詣)
(中書爭之王安石以扇掩面而笑戩曰戩之狂直宜為參政所笑天下之人笑參政亦不少矣)小事舉
正大事糾劾(神宗正史職官志監察御史從七品掌以吏戸禮兵刑工之事分察百司而察其謬)
(誤凡察事小事則舉正大事則糾劾各籍記其多寡當否歲終條具殿最以詔黜陟)未及陛對首
疏論事(劉元城集劉忠肅公摯除監察御史欣然就職語家人曰趣裝無為安居計未及陛對首上疏)
(論事)乞治穎士僭盜名器(言行錄傅獻簡公堯俞為監察御史裏行朱晦子穎士以内降)
(監汳口鎮而都水監復薦之公言密院既不治穎士求内降罪而都水又安知其可任而舉之上下相結迭相)
(阿徇其盜名器將不但一汳口而已乃罷穎士權倖憚焉)若相惟演當裂制麻(國史鞠詠)
(為監察御史言錢惟演與丁謂交結不赴亳州圖入相謂人曰若相惟演當取制麻裂之)言法行當
自貴近始(東都事略劉庠傳庠字希道除監察御史裏行奉宸庫失盜庠劾奏近侍領皇城司者初)
(禁銷金李珣犯令庠言法行當自貴近始英宗曰朕豈私一李珣邪珣乃仁宗外家若行之天下謂何)隨
事彈奏臺綱肅清(會要乾道八年二月宰執進呈御史臺事分隷六察虞允文奏曰祖宗時)
(監察御史却許言事上曰今既分隸六院可許隨事彈奏自此臺綱肅清)孫抃舉薦(見殿中侍御史)
(門薦不識面臺官注)期以大用(程伊川文先生權監察御史裏行神宗素知先生從容咨訪比二三)
(見遂期以大用每將退必曰頻求對來欲常相見爾)冠惠文(曲阜除傅楫制俾冠惠文往專刺督)
自叙臺僚(唐柳渾字夷曠為監察御史臺僚以儀矩相繩而渾放曠不樂)詠叢竹寄意
(唐吕太一拜監察御史裏行自負才華而不即真因詠院中叢竹以寄意焉曰濯濯當軒竹青青耐歲寒心貞)
(徒見賞籜小未成竿)棲烏詩(見上林棲烏注)事長如事端(唐職林監察院長與同院禮隔)
(語曰事長如事端)不工文(唐有監察御史不工文而好作每作輒為宋務先書以光臺月俸幾盡其)
(妻謂曰此必臺中玩公折俸助厨耳自後不復出光臺錢或問之以妻言對諸御史相謂曰彼有人焉未可玩)
(也)人鬼之號(唐監察御史李全交專以酷虐為業臺中號為鬼面夜义殿中王旭為人頭羅刹)
御史臺主簿(西漢張忠為御史大夫署孫寶為主簿隋大業三年始置御史臺主簿二員唐省一)
(員掌付事勾稽省署抄目監印給紙筆其俸禄與殿中御史同貞觀中自張弘濟為此官之後遂為美職六典)
(通典本朝於幕職之官選彊明公幹者二人充臺主簿掌推勘公事後止置一員長編掌簿書錢榖之事紹興)
(二年詔御史臺前闕長貳檢法主簿特令殿中侍御曾綂奏辟中興會要)
歴代事實美職(見官制)正秩(五代會要後唐天成四年敕諸道賓從即隨府罷臺主簿)
(既為正秩况入選門顯自勅恩須終考限朱穎宜仍舊官)北塌(唐職林因話錄唐憲臺之禮雜端在南塌)
(主簿在北塌)經明質直(西漢孫寶傳張忠署寶為主簿寶徙入舍祭竈請比鄰忠怪之使所親問)
(曰今兩府高士俗不為主簿子既為之徙舍甚悦何也寶曰高士不為主簿而大夫君以寶為可一府莫言非)
(士安得獨自高道不可詘身詘何傷且不遭者可無不為况主簿乎忠聞之甚慙上書薦寶經明質直宜備近)
(臣)管轄臺務(通典唐主簿管轄臺中雜務)執黃卷書譴罰(通典每食主簿執黃)
(卷書其譴罰)選官屬(唐高元裕進御史中丞建言紀綱地官屬須選其不稱職者請罷之)
皇朝事實鉤考簿書(神宗正史職官志御史臺其屬有檢法官檢詳法律主簿鉤考簿書)
(各一人從八品)分治職事(會要元豐六年九月中丞黃履言本臺有主簿兼檢法官二員乞復置分)
(治職事詔置主簿并檢法官一員)
御史臺檢法(本朝熙寧十年改主簿作檢法官各一員係長貳同舉京官充元豐四年罷見宣和)
(二年御史臺申請六年復置各一員元祐三年改檢法官為主簿紹聖三年因董敦逸奏請復置掌檢詳法律)
(續會要四朝志又熊氏職略云國初沿唐制御史臺有推直官元豐官制行始罷推直而置檢法按四朝志推)
(直罷於改官制之時而檢法之置乃在熙寧十年當考)
皇朝事實分治職事(元豐六年因中丞黃履奏復置各一員令分治職事)檢詳法
律(見官制)參豫定刑(中丞黃履奏本臺主簿檢法官係分掌班籍參豫定刑所領職事與他司)
(不同見會要)典法憲臺(紹興除陳良翰判)選以官屬(見臺簿門注)
羣書精語中朝執憲之司(五代會要中朝執憲之司四海繩違之地凡居中外皆俟)
(整齊)簡上霜凝筆端風起(崔篆御史箴簡上霜凝筆端風起)蒼玉鳴佩繡
衣登車(元希聲詩稜稜直指烈烈方書蒼玉鳴佩繡衣登車)望威憲府名重法冠
(孫樵記室新書望威憲府名重法冠)植風聲於天下(柳子厚諸使兼御史中丞壁記云總憲度)
(於朝端植風聲于天下其所以異于君正于人者尤可以知矣)彰善癉惡激濁揚清(唐大)
(詔令景雲二年令御史錄奏内外官職事詔彰善癉惡激濁揚清御史之職也)
御史臺栢寺圖書之府(晏公類要栢寺圖書之府蘭臺章奏之庭踰鮑宣之再入類胡)
(廣之三登薛宣之明習文法周處之震肅權豪)内榮獨坐外總百僚(孫樵記室新書云云)
烏臺峻秩蒼佩崇班(類要唐制云烏臺峻秩望總鐵冠蒼佩崇班威高石室)辟車
要秩專席雄班(中宗授楊再思制辟車要秩非德靡升專席雄班惟賢是屬)鷹揚虎
視肅清違慢(傅咸作中丞箴曰煌煌天文衆星是環爰立執法其輝有煥執憲之綱秉國之憲鷹)
(揚虎視肅清違慢云云憂責有在繩亦必直良農耘穢勿使能植無禮是逐安惜羽翼)提紀綱肅
内外(白集薛存誠制中執憲凖繩之司所以提振紀綱端肅内外)無私者可以閑邪
(白集柳公綽制有守者可以執憲無私者可以閑邪)增石室之榮(唐大詔令遣王涯宣慰詔俾增)
(石室之榮時涯兼中丞)中丞簪白筆而繩違(北齊司馬子端為中丞選御史云周興鐵)
(柱漢制繡衣簮白筆而繩違馭驄馬而明目故能出則督察萬里入則糾劾百僚揚㩁而言惟賢是寄必須名)
(高河朔價重漢南諤諤清風翩翩妙技心焉匪石直也如絃)始逢鵲喜終見烏來(御史)
(臺侍御廳前有兩株栢總章中李元同張仁禕為侍御史所植也杜易簡為之贊云爰有貞柏徙植清臺麝條)
(霜勁蠶葉風開始逢鵲喜終見烏來也)榮服繡衣寵簮白筆(孫樵記室新書云云)辯
淑慝振紀綱(白集王申伯侍御史制云御史吾耳目官也非清明勁正不泥不撓者安可使辨淑)
(慝振紀綱廣吾之聰明焉)峩峩鐵冠皛皛銀印(元微之行崔既兼侍御史制云)臺閣
生風(陳子昂集移府君碑受憲臺監察御史繡衣始拜珥筆升朝臺閣以之生風豪貴由是斂手)察
院(闕)
前賢詩詞盛府題青槖(蘇味道贈侍御史入臺詩云盛府題青槖殊章動繡衣)迴
迹清憲臺(選贈元貺詩迴迹清憲臺)烏府先生鐵作肝(劉顗言事貶蘇軾以詩遺)
(之云烏府先生鐵作肝霜風卷地不知寒)清簡肅權豪(晉江總贈孔中丞詩曰我行五嶺表辭鄉)
(二十年聞鸎欲動詠披霧即依然疇昔同寮寀今隨年代改借問藏書處唯君故人在故人名宦高清簡肅權)
(豪誰知懷九歎徒然泣二毛)法星懸火旻(劉禹錫早秋送臺院楊侍御歸朝詩鷙鳥得秋氣法)
(星懸火旻)元日謁明光(岑參贈裴侍御羨他驄馬郎元日謁明光立處聞天語朝回惹御香)風
霜隨馬去(岑參送韋侍御聞欲朝龍闕應須拂豸冠風霜隨馬去炎暑為君寒)來簪御史
筆(杜甫酬寇十侍御來簮御史筆)御史霜降威(黃山谷詩御史霜降威行私不容粟)天家
御史非凡格(楊億詩際曉乘驄入九逵内朝簮筆坐前墀天家御史非凡格曾向崑崙服紫芝)
鐵冠白筆横秋霜(李白贈錢侍御繡衣柱史何昂藏鐵冠白筆横秋霜三軍論事多引納階)
(前虎士羅干將)曉趨天闕烏紗薄(饒易贈侍御史詩曉趨天闕烏紗薄内直空臺古栢寒)
班心突兀見長身(東坡次韻張舜民詩云班心突兀見長身時張自御史出作倅注云臺史)
(謂御史立處為班心)詔取名郎入憲臺(王荆公送叔康侍御詔取名郎入憲臺此時方急濟)
(川材云云白筆豈知權可畏皂囊還請上親開)高名千古重如山(叢話御史唐介貶英州别)
(駕中朝士大夫以詩送行者頗衆獨李師中一篇為人傳誦曰孤忠自許衆不與特立敢言人所難去國一身)
(輕似葉高名千古重如山並游英俊顔何厚未死姦諛骨已寒天為吾皇扶社稷肯教夫子不生還)借問
持斧翁(杜子美贈吳十侍御借問持斧翁幾年長沙客)直指戒冰心(蘇味道有懷臺中友)
(詩薄游忝霜署直指戒冰心)分行參瑞獸(柳宗元詩憲府初收迹丹墀共拜嘉分行參瑞獸傳)
(點亂宫鴉)内直空臺古栢寒(見曉趨天闕烏紗薄注)峩豸忝備列(韓退之答)
(張徹詩峩豸忝備列)鷙鳥得秋氣(劉禹錫詩云云)清冰出萬壑(杜竇侍御驥之子鳳)
(之雛年未三十忠義俱骨鯁絶代無炯如一段清冰出萬壑置在迎風寒露之玉壺)
四六警語(霜臺憲府)(栢寺松廳)(南臺西掖)(南牀横榻)(臺端獨坐)
發端(祇奉親除峻升獨坐)(演綸鳳闕總憲烏臺)(令播楓宸位尊栢寺)(顯膺清擢峻陟中司)
(嚴宸渙寵横榻升華)(榻前拜敕柱裏升班)(出綸西掖秉憲南牀)(詔班北闕位正南牀)
(渙號正朝升華横榻)
(光膺宸幄榮陟臺端)(顯膺宸綍榮副臺端)(擢從烏府置在赤墀)
(誕頒芝檢分糾柏臺)(光奉丹綸晉持白簡)察院
起聯(幾年弄印上曰無以易堯一角峩冠仕者皆嚴憚黯)
(絳騶清道一時欣覿於曠儀白簡生風多士共觀於勁節)
(鳳閣龍庭昔肯徇把麻之習麝條蠶葉今再新植柏之風)
(殿中執法夙高三院之聲名柱裏立班遂總一臺之綱紀)
(執法殿中威稜惟舊升班柱裏寵渥方新)
(諤諤以昌方見逆耳犯顔之操行行且止更觀明目張膽之風)
(日侍金華雅新承於睿眷風生鐵面遂盡歴於緊官)
(天下有公是非昔既得其言矣朝廷凡大政事今又進而議之)
(宣正殿之衣冠夙重抨彈之寄觀象門之步武益尊糾察之權)
(鳳千仞而覽德適逢可言之秋豸一角而觸邪特立正色之地)
(言路置六察官實司公道之脈聖朝用一正士可卜太平之基)
(赫奕班聯久仰朝陽之鳳嚴凝威望茲乘禁路之騶)察院
警聯(爰促席前之對進峩柱後之冠)(温敬輿之彈擊元振威望自持牛思黯之束縛有才按治皆服)
(少倚風霜實階霖雨)(欲究榻前之奏論更司柱下之方書)
(匪但明目張膽以振南司之望又將沃心造膝以繙西幄之經)(直聲揭天正氣如日)
(以前時嬰鱗蹇諤之忠為此日明目抨彈之地)(諸公斂袵久已傾心一角峩冠毅然正色)
(露劾滋多霜威增重)(素負烈丈夫敢言之氣適逢明天子求治之辰)
(盡洗頃時仗下馬之習復見前輩殿上虎之風)(朝有諤士人無異辭)(聳聞破頭真足落膽)
(風霜凌厲山嶽動搖)(此真御史矣豈憂匈奴哉)
(風采素高足以辨官僚之邪正威稜遠振足以助國勢之安強)
(伊西漢御史之位允號三公至近朝執法之官猶稱獨坐)
(護君子如護元氣而不使動搖去小人如去惡草而惟恐滋蔓)
(鐵面御史之氣象今復見之魚頭參政之勲名斯在下矣)
(戴黑豸以揚威聊重副端之望鳴絳騶而執憲即躋獨步之榮)
(羣鵷指點久見謂人中之龍一豸嵯峩端可繼殿上之虎)
(虚位揖第一人具瞻獨坐籠街過三百步孰敢並行)
(慨嗟流弊馬立仗而不行今得正人虎在山而不採)
(犀角豐盈深荷九重之眷顧豸冠峩聳具為百辟之觀瞻)
(兩無結宰相結人主之私全付為諫官為御史之事)
(梁公之後自有家法豈復常人盧奕與兄並為此官俱高清節)
(人中屈軼稟直氣以無前柱後惠文屹孤山而獨坐)
(虎在山而莫採藜霍立朝允賴於孤忠豺當道而焉問狐狸報國宜攻於巨蠧)
(峻籠街之力隆專席之威)
結聯(萬里秋風方快鷹鸇之擊一枝夜月尚安烏鵲之棲)
(木牛流馬之庸果哉難矣法龍筵象之義行且觀焉)
(鵰鶚之在秋天倘或寬於西擊烏鵲之繞夜月願姑聽其南飛)
(觸邪一角問寧及於狐狸棲迹萬間賀尤深於燕雀)
(行行避驄馬顧豈無北望之心跕跕下江鳶願少假南飛之翼)
(燕知賀厦熏心馳竿牘之恭虎既在山拜手為宗社之慶)
(鵰鶚之在秋天喜有順風之便燕雀之賀厦屋知無凌雨之虞)
(横空鷹隼正觀耳目之清明接武䕫龍佇副股肱之委倚)
(倚風霜以肅物固知大化之有秋作霖雨以濟時行慰吾民之望崴)
翰苑新書前集卷十三
