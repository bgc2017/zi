翰苑新書後集上卷二十一
賀表
太上皇帝
賀太上皇天申節孫養晦
道妙先天參元功於太極祥開繞電蟠喜氣於大廷合
有衆之歡心贊無疆之盛福(中賀)恭惟陛下躬持慈寳
默運化樞巍乎其成復大業於艱難之始為而不有授
丕圖於揖遜之間神明默相其夀康品彙莫名其造化
天休昭受既開與九之齡月吉誕彌咸致呼三之祝臣
身縻持節心切望雲萬夀稱觴莫綴班聫之近八荒開
域願同仁夀之躋
賀太上皇天申節周山房
虹渚夕流駟星朝見三宫萃聚重開鳳紀之編九牧葵
傾幸見河清之會(中賀)恭惟太上皇帝倦勤授禹允哲
如堯裕後承先已畢聖人之事凝神御氣方從造物者
遊春秋當與於天齊甲子豈容於數計臣州麾出守廷
賀無因望綵仗於雲霄遐想龍樓之盛誦岡陵於天保
莫伸虎拜之誠
賀太上皇天申節周山房
星流虹渚彌月不遲寢問龍樓與天齊夀瑶圖增羡函
夏均懽(中賀)恭惟太上皇帝非心黃屋如脫屣而去之
置之未央今為父乃貴爾屬鳳紀誕彌之節乃麟書大
有之年魚鑰纔通擁三宫之瑶佩露囊來獻映雙掌之
金莖如日之升自今以始臣分符乘障率舞無階望日
下之鵷鸞莫陪柏宴指雲間之箕翼願祝椿齡
重明節賀太上皇王格齋
心一臣三千願紀嘉名於盛際我百爾九十盖申景命
於前規時哉索震之辰展也繼離之義陛下循堯立極
蹈舜倦勤綏眉夀而及皇天克昌厥後貽孫謀而燕翼
子無疆惟休迨聿崇虹渚之符兹益見龍樓之慶臣與
聞盛典邈在外康錄千秋於九齡之書曾未有金鑑之
作呼萬歲於兩儀之宴會當見頡利之擒
慶壽
賀太上皇壽七十孫養晦
皇圖授聖綿寳歷於萬年帝夢與齡開夀編於七袠侈
熙朝之盛事溢萬宇之歡聲臣聞有永降年自天祈命
大德必夀從古而然千二百歲而不衰盖修身之有道
百二十刻以為度徒增漏以爲期於皇上聖之臨度越
前王之懿授神器於雍熙之日心懷脫屣之高備至養
於康強之時年及縱心之適非祈禱而徑躋於上夀不
導引而自籍於長生亘古未聞於今創見恭惟陛下誠
參化育道妙希夷為天下得人盡付謳歌之啓與造物
為有將猶陶鑄於堯在天心眷顧以方隆致睿算增崇
而未已演二首六身之數仰符基命之辰會三統九章
之元將衍後天之算恩綸新至孝治有光臣持節南州
馳神北闕稱觴漢殿身雖遠於鵷行祝夀堯封心敢忘
於虎拜
賀太上皇壽七十胡銓
人生七十符古來稀有之年威儀三千舉曠世絶無之
典神天薦祉家國均休恭惟太上皇帝妙契放勲道齊
穹昊行仁以德盖一本於性成偃武修文更兩全於經
緯嚮用五福敷錫庶民臣叨禄殊庭希蹤文陛一人有
慶遥瞻北闕之尊萬夀無疆願效南山之祝
上尊號
賀太上皇德壽宫尊號孫逢吉
皇圖天覆體妙道於法宫聖孝日嚴播徽稱於顯册慶
緜宗社榮被縉紳臣聞乾坤覆育之仁盡萬物而莫報
帝王傳授之懿曠百世而乃逢仰惟嗣聖之隆方申達
孝之養為天子父乃知貴禮越常尊使聖人夀而曰辭
義當懇請盡潤色討論之美極鋪張揚厲之休舉此曠
儀肇於今日恭惟太上皇帝陛下道心精一德祚靈長
觀萬化於混元之宫措一世於華胥之國大器有託增
隆丕圖成功不居斯享上夀屬欽崇於大報用虔紀於
鴻名曰放勲曰重華視若稽而與並于濮鉛于祝栗極
惟冒以丕單典禮載崇休符有赫臣叨分魚契切仰龍
墀頌唐宗二聖之歡揄揚美報接漢家千歲之統鼓舞
升平
誕皇孫
賀太上皇帝周山房
尊歸於父超居太極之先子又生孫燕及後昆之裕華
夷闓澤宗社奠安(中賀)臣聞統正者系必隆德盛者流
斯遠繇施澤及民之已久故儲休錫美之無窮尊號皇
帝在宥六朞脫屣大寳貽謀之永無愧於豐芑受祉之
多隂施於條枚既濬茂於慶源遂緜延於繼緒臣假守
一障受恩三朝逖聞馹騎之吉音遐想龍樓之喜氣商
孫其麗願歌萬億之詩堯夀獨高更上八千之祝
賀太上皇帝王格齋
聖人退藏於密决焉與子之謀上帝申命用休胙以抱
孫之喜人胥相慶情不自勝陛下文顯丕謨湯垂後裕
巍巍蕩蕩自晦則天之功名穆穆皇皇誕啓宜君之孫
子篤生岐嶷之質益固延洪之基永孚邦休顯有祖烈
臣官縻荷橐職在祝釐無疆惟休豈但為熙朝之賀丕
顯亦世又以假後裔之靈
賀太上皇帝趙南塘
皇穹錫祚帝子生孫涓日告祥溥天賴慶(中賀)臣聞半
圭朱芾夢占最吉者男甲觀畫堂眷愛莫隆乎祖非廸
休而純佑曷施祉於延洪恭惟皇帝陛下澤及胎麛仁
漸苞體薰太和以消羣慝昭懋德而裕後昆盤石建宗
九廟之靈既格椒條蕃實重闈之喜可知臣託附公微
遭逢熙盛雖原隰四驪之駕何敢遐心廼本支百世之
𫝊惟深善頌
賀太上皇后太皇后皇太后表式
皇帝登極
賀太皇后王格齋
堯父舜子增光虞典之書文德武功推本思齊之聖允
極敷天之養式彰文母之尊歡聲所覃薄海如一皇太
后仰承宸極俯盡坤儀寳老氏之儉慈率先九御流關
雎之風化追配二南當上聖之倦勤挈洪圖而與子地
無私載顧豈以九州四海而自居天有常親將俾之萬
有千歲而未艾此舉之懿古人所無臣屬守郡符與聞
盛事亦老吾老以陶錫類之風匪今斯今長致後天之
祝
賀皇太后趙南塘
乾旋坤轉大策定於禁中山高日昇重明照乎天下萬
邦改觀百辟承風(中賀)恭惟皇太后陛下德為聖人功
施冲子再拜壓紐隂獨察其休符五色補天衆莫窺其
妙用决幾於眇緜之頃運化於坱圠之間神器不搖景
命有僕臣叨官舊服幸際新朝制房闥而晏然已仰政
權之重載旌旗而祗見方觀孝治之隆
賀皇太后陳篔牎
母儀四海共瞻坤極之崇躬御九重兼領乾剛之斷陛
闈增重宗社延休惟我朝履位之盛時有慈扆垂簾之
故事章獻在禧聖之際德望懿純宣仁居豐祐之間治
稱超絶惟百年之久曠今一日以重光恭惟皇太后陛
下儷美中興宅心内治如天之運定拊御於六龍挾日
以升並照臨於萬象兹被徽名之赫實持大化之元豈
惟侈千秋椒掖之榮抑以緜萬世蘿圖之盛臣神京假
守聖世親逢嗣大姒之音已見周邦之喜稱長樂之制
更觀漢室之隆
皇帝臨御
賀皇太后方秋崖
天子當陽奮揚剛德聖人在宥丕顯慈謨若時東朝擁
佑之休篤棐南面尊臨之大恭惟皇太后睿文而聰智
淵靜而含宏御于家邦獨一審求之治施于孫子於昭
傳國之功繼序其皇有室大競臣叨分郡寄企想朝儀
庭燎因以箴之敢忘美報思齊所以聖也惟嗣徽音
冊寳號
賀壽明皇太后方秋崖
斷鰲而立四極於皇擁佑之勲乘龍而御萬邦誕輯歸
尊之册文所以聖民無能名(中賀)臣聞洛書闡於龜疇
九五福而曰壽河圖著於犧畫重兩離而繼明獨兼二
者之華徽有僕萬年之熙洽恭惟皇太后濬猷淵靖秉
喆懿恭挈神器而置諸安為天下母洗道心而藏於密
與造物遊編之詩書施于孫子臣親逢盛際久頌康衢
巍乎成功既補媧皇之石昭哉嗣服永娱長樂之鐘
夀成尊號
賀太皇后應松湖
流徽彤管盈汗青女史之書紀號雕珉冠大紫仙都之
籍尊母儀而無上宣孝治以有光殿下嫓德娥英密著
虞嬪之懿傳芳任姒克媚周姜之思鍊五色以補天毓
重明而夢日載篤曾孫之慶深隆祖后之尊顯册穹巍
祲儀舄奕上夀中夀不夀為三夀萃多祉以日增大書
特書屢書不一書侈彌文之歲講
賀太皇后應松湖
重闈介壽聳瞻瑶極之紫仙顯號推崇上冠玉清之丹
籍祲容焜耀茀祉駢蕃殿下離麗重明坤載萬物德諧
烈祖早釐降以嬪虞慶篤文孫終貽謀而與啓歷數衍
仍雲之系蓬萊宴日月之長熒煌彤管之書赫奕洪徽
之盛慈顔不老孝治有光誦思齊思媚之詩遠繼周太
任之躅紀長樂長信之制俯卑漢太后之宫
聽政
賀皇太后同聽政赦書真西山
坤元正位方知長樂之尊夬號揚庭廣肆端門之赦華
夷均被宇宙一新恭惟皇太后陛下懿質配天徽音麗
極婦儀克謹久嬪虞帝之明母后獨高宜有文王之盛
俶憂勤而共政首曠蕩以施恩臣濫分銅虎之符獲拜
金鷄之詔屬車豹尾莫陪漢殿之班卷耳關雎但誦周
南之化
册妃
賀皇太后陳篔窗
儀圖淑哲助掖聖明命出庭闈慶緜宗社恭惟皇太后
陛下夙高内治丕著母儀聫太極以尊居雖藏於密稽
四星之下照宜參厥華爰廸柬於庶嬪以躋榮於亞后
六宫環忭四海交欣臣屬忝近支聳聞大册敢輯頌聲
於廣厦以綿慶祉於東朝
誕皇子
賀皇太后陳篔窗
穹昊儲祥元良毓秀慶新南面喜洽東朝恭惟皇太后
陛下履德静專頥神冲澹授基圖於聖子巳安視膳之
榮啓兆眹扵文孫遂廸含飴之愛既前星之發耀宜慈
極之增崇臣久荷洪休欣逢盛事敬祝母子萬年之夀
永觀本支百世之強
賀太上皇后王格齋
月無私照方助成與子之謀星有重暉乃不負弄孫之
願慶關七廟福萃重親殿下應地無疆後天不老周姜
思媚馴致武王之生有娀方將是開相土之烈親見神
孫之岐嶷郅隆寳祚之熾昌臣墮在山林踐修香火不
但起華封之意請祝聖人又將歌周頌之篇亦右文母
改元
賀皇太后陳篔窗
位嚴太極有開纂紹之春秋命播初元數載君臨之日
月星流一札風動四方恭惟皇太后陛下道盛虞嬪德
隆文母萬幾同總丕崇正始之規七政均齊茂建更新
之化聿新嗣歲重定紀年洪惟開寳之初施及慶元之
際雖間取扵一義未兼著於兩端兹按先猷實為後法
臣濫塵京紱拱讀宸綸始陳擁右之功已備形於推美
終述輔成之善當益謹於布宣
冬至
賀皇太后陳篔窗
環三年而紀閏天序肇開冠正月以書元人和始暢福
流海宇慶輯庭闈恭惟皇太后陛下道合希夷神函虚
静仁心似日久扶旰食之憂勤和氣如春甫廸含飴之
嘉慶屬三百六旬交會之際正七十二候權輿之初共
隨玉陛之尊永介瑶池之壽臣退循蒙穉夙拱坤寧仰
文昌殿之崇深陳儀有俶想長樂宫之縹緲受福無疆
翰苑新書後集上卷二十一
