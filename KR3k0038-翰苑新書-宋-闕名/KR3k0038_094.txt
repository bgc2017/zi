翰苑新書後集上卷二十四
謝表
内除
謝宣召眞西山
來從南服未宣民政之勞召寘北扉猥被宸綸之寵光
生里巷榮動簮紳竊觀列聖之用人惟待詞臣而加禮
盖於言語文章之外責其論思獻納之忠或雖忤旨而
暫閑終必棄瑕而復用修除翰苑在環滁出守之餘軾
侍禁廷亦赤壁歸來之後豈非加歲月則其文老涉變
患則其慮長乃登邃嚴以備顧問如臣者才華弗競戅
拙自將掌先皇内制者六年每慙越俎迨陛下初元之
再命竟許循牆以驅馳州縣之頻且放廢山林之久見
聞寖少藝業益荒結茅屋於雲邊已甘終老瞻玉堂於
天上若隔前生敢云白首之重來誤辱清衷之親簡獲
玷久虚之選幾成三入之榮兹盖恭遇皇帝陛下肆筆
成文解絃更化志孚羣聽欲下山東之書念在邊陲或
訪河西之事必有端良之彦以充供奉之班奚取臣愚
俾承人乏臣敢不益堅晚節思答隆知賜宫錦而嘉草
詔之能雖非敢望即金鏡而摘任賢之要知所自期
謝除學士劉後村
視相如之草既趨侍於鰲扉讀倚相之書復進陪於虎
觀寵光特異慙懼交深伏念臣猥以鯫生奮於下土少
而掌制曾莫施潤色之功老矣談經冀有補緝熙之學
人或譏其迂闊上獨察其樸忠迹似牧之方一麾於江
海才非應氏乃三入於承明當九重新政化之初而兩
制極文章之選鴻筆固資於摛掞鯁言尤賴於論思歴
攷名臣具存故實陸贄扵詔書之外每上奏篇歐修雖
帖子之微不忘規諫臣何為者心竊慕之兹盖伏遇皇
帝陛下湯德又新堯文有煥震雷劃地蟄蟲各動於真
機杲日中天螢爝奚施於末照顧容孤士濫長禁林臣
敢不圖報隆知勉殫薄技念官為學士豈無時政之可
言倘號曰私人則匪微臣之素志
謝除内翰兼侍讀真西山
天子重儒臣方恢文治翰林逼華盖遽冒恩光兼陪勸
講之聫曷副選掄之意(中謝)睠唐室之崇内相至號私
人惟聖朝之得臣脩名真學士豈獨文章掃五季之陋
抑亦論諫有四賢之稱凡厥封囊具陳時病至於舉筆
猶寓忠規懷哉若人允矣名世伏念臣愛君有素典誥
非常曩自中秘書久攝承明之直晚繇太常伯躐升供
奉之班伏觀内史錫命之詞專舉至和得賢之美顧改
元更始雖歲月之略同而為官擇人則材能之夐異一
字之褒大寵千鈞之重難勝兹盖恭遇皇帝陛下寅畏
克對於天心恭儉一如於仁祖砥平諸夏式圖大競之
勲畦種羣賢將侈無窮之用故雖庸瑣亦汗凝嚴臣敢
不刻意斯文勉肩所職變飾章繪句之習豈薄技之能
堪以救時行道為賢尚前猷之可仰
謝除禮書兼學士周必大
宗伯綴文昌之座已高曳履之班翰林依華盖之星向
玷演綸之直當聖王謹持於公器獨遇臣常愧於私人
臣竊考自古豪英之才旋觀當今文學之士或抑厭草
茅之下或陸沉州縣之中瞻城南尺五之天致身無路
想玉階方寸之地通籍幾人况乎出入禁嚴周旋侍從
論思獻納日邇清光衣被服乘歲叨徽數向匪負一時
之望安能符衆論之公如臣者學不足以知方才不足
以應務家壁四立丼為窮陋之民君門九重敢起躋攀
之念而臣親逢聖作首奉詔除簡知特厚於儒臣奬擢
徧更於華貫官益崇而效寡祿愈富而報微左降固宜
右遷何有恐拜便蕃之命叠加優異之恩帥屬春官光
貳卿之舊次摛文禁苑添四命之新榮煥寳帶以章身
飾繡韉而華駿正使實兼數品尚虞稱塞之難矧伊初
乏寸長何意超踰之甚周章就列俯仰懷慙此盖伏遇
皇帝陛下道協舜華志恢禹迹明明在上雖洞照於羣
情浩浩其天每包涵於萬類寧稍捐於爵秩恐或棄於
菲葑遂致凡才亦塵顯仕臣敢不悉其思慮稱是寵褒
號令文章期助漢家之制討論潤色勉晞鄭國之賢苟
逭素餐豈醻玄造
權戸書謝眞西山
十連竊寵愧藩閫之罔功一札遄歸叨地官之晉長班
躐陪於踐斗懼深重於履冰伏念臣素守樸忠濫膺迪
簡曩被初元之召首躋邇服之榮自退屏於山林浸逖
違於軒陛憂時之髮益白恨去國之十年戀闕之心如
丹敢㤀君於一飯間蒙起廢再玷承流皂盖分符氊復
還於舊物青冥授鉞繡行忝扵故鄉曾坐席之未温忽
賜環之已及方躬攬宏開於公道而彙征畢萃於羣賢
敢圖孤迹之漂流亦辱清朝之記錄且民部周司徒之
任豈惟稽戶口之版圖顧尚書古納言之官盖實專喉
舌之樞要誤拜演綸之渥冒陞曳履之華退省駑疲曷
勝蚊負兹盖恭遇皇帝陛下乾剛天徤畜德日新親庶
政以勵精大明黜陟臨百官而昭德洞别忠邪念臣嘗
參紫槖之聫知臣粗勵素絲之節趣還近綴俾侍清光
臣敢不期稱隆私勉堅初志生財有道雖慚源流本末
之知事君非欺願竭獻納論思之效
除刑部尚書謝方秋崖
祈父王之爪牙久負臨邊之寄尚書國之喉舌遽塵司
憲之班懇避無從叨踰已甚臣竊以班固志刑法兼存
兵甲之繕修臯陶作士師曰惟寇賊之姦宄盖二者相
為於表裏而四夷正賴於鞭笞乃咨分梱之臣與聞司
臬之事繄此責則重矣非其人而謂何伏念臣受國厚
恩遭時多事當其南牧既不能折遐衝以寢敵謀戒爾
西征復不能殱羣醜以敵王愾維蛇豕之宵遁尚狐兔
之晝嘷奚有微勞肆兹懋渥此盖恭遇皇帝以并包立
皇極以懲勸興人心謂賞僣及淫固難私於八柄然功
疑惟重顧何愛於一官遂令孤外之蹤亦玷文昌之選
臣敢不相為嘗膽獨有捐軀屈突通不習文已莫辭於
憲部馬伏波雖已老誓當死於邊城
除兵書謝楊茨野
地當太白莫宣帥閫之勞官冒文昌仍忝宫僚之選戴
洪私之優渥揚小已以徊徨揣分踰涯懷慙非據竊以
六卿分職屬嚴兵政之條明萬國本元湏賴賢才之輔
翼其責甚重匪人則輕伏念臣蹟起孤生家餘樸學早
由州縣而平進甘處常流繼蒙朝廷之誤知遂塵法從
旋拜恩於天陛俾承乏於坤維鎮安人心焉有方平之
智略裁制事變復無張詠之威名苐思自竭於一時敢
憚遐征於萬里神馳北闕長同江水之朝身在西州莫
致雪山之重頃荷宸旒之異眷峻陞寳閣之崇資虚辱
褒嘉曾微稱塞六年去國弗遑夢寐之寧百念嬰懷頓
覺形容之改兹趨嚴召得遂生還文石再登遽躐五兵
之掌承華重到切同三令之班兼三任以奚堪凛寸心
而殊悸况力不待年而衰减而心因慮以耗傷縱勉強
以難勝惟凌兢而退避甫徹愚衷之懇款重勤睿旨之
丁寧渙汗莫回震驚無措兹盖恭遇皇帝陛下燭照四
海器使羣工知臣艱險之備嘗賜之收擢憫臣蹤跡之
久外假以寵光但虞謭薄之小材曷受便蕃之異數臣
敢不誓堅晚節愈勵壯心儲被悉諳雖愧姚崇之強記
衣冠有偉敢陪綺里之清遊
除禮侍謝真西山
龍飛九五幸逢真主之興驛召再三俾造邇臣之列職
親地邃恩鉅人微臣竊惟國勢之重輕率視人材之聚
散王多吉士則若鳴鳳之集梧桐朝有直臣則若猛獸
之衡藜藿和聲聞而妖聲自息正氣勝而邪氣罔干是
以元祐首年盡起諸老隆興初政畢萃羣賢正途既開
治象可卜於赫盛旦遹追先猷宜得白首耆艾之英以
重清時獻納之選伏念臣學雖志道材弗渝人忝一第
於慶元臨軒之初綴三館於嘉定改絃之始鰲扉久直
曾微華國之文螭陛屢前徒抱愛君之志越從予節洊
易守藩尚期宣室之席前忽痛鼎湖之弓墮羲輪東出
方薄海之仰瞻漢札西來先時髦而收召身未登於詞
掖班已躐於儀曹金華玉堂假儒臣之榮寵蘭臺石室
窺太史之秘藏自惟何人叨此殊奬兹盖恭遇皇帝陛
下德全純懿學務緝熙念皇天后土之鑒臨居懷兢畏
察君子小人之消長實兆興衰謂臣雖無適用之材知
臣粗有勿欺之節擢躋邇服許貢微忠臣敢不戒在苟
容期於美報惟禮可以為國願廣晏嬰之言非道不敢
陳前竊效孟軻之敬
除吏侍兼給事中謝眞西山
貳卿之職尤重於天官兩省之班特高於夕拜榮甚九
重之擢揚渝數器之陳伏念臣早忤貴權晚逢親政每
謂永嘉之末無復微言不圖貞觀之初樂聞直諫旋繇
烏府擢拜鳳池雖弗居擊摶之官猶欲舉封還之職然
而精神未能感悟議論無所建明車轔轔馬蕭蕭苦口
莫回於輕舉印纍纍綬若若病軀徒愧於久留屢闔戸
以抗章亦扣墀而還笏未拜玉音之俞允反蒙御筆之
超除銓部文書猶章程之可守銀臺封駁豈風力之克
堪而况翰苑詞林經筵史觀名臣森列柰何越俎而代
庖高位疾顛實恐負乘而致寇上無以稱答蕩蕩乾坤
之造下無以慰塞悠悠風塵之談祗服寵榮倍深憂畏
兹盖伏遇皇帝陛下舜風旁達堯哲周知蠱壊一新更
膠柱不調之化福威自出收太阿倒授之權察臣無黨
援之私冀臣有論思之助臣敢不深維簡在益自勉旃不改丹
心常若端平之初節勿汙青史庶為元祐之全人
謝兼侍講真西山
執法南臺冒司雄劇侍經西學猥玷清華深慙問辨之
卑無補緝熙之盛拜恩寵甚拊已缺然惟聖朝經遠立
國之模得先王董正治官之意謂臺綱雖止於法律而
治原實本於藝文盖排擊是非僅救正於已行之後而
研精經籍將圖回於未發之先故令言事之臣俾預經
筵之列立法如此擇人可知伏念臣性本顓蒙學有疎
略窺陳編而浩歎莫涉津涯讀聖人之遺書僅存糟粕
敢奉清閑之燕以陪誦說之班茲盖恭遇皇帝陛下取
法兩儀潜心三聖謂易無思不動曲盡彌綸惟學厥修
乃來敢㤀鑚仰肆令宏博之彦共究精微之書如臣何
人亦冒兹選臣敢不仰祗聖訓俯究師承庶通三畫之
靈盡屏九師之異觀天文察地理豈惟形象之占内君
子外小人益廣忠邪之辨
勸講轉
東宫講春秋謝轉官孫養浩
虎闈勸講曩叨入侍之華麟史徹章猥預賞勞之典拜
恩優渥撫已凌兢竊惟四繫之書昭著一王之法筆削
之旨經聖作而乃公疑信之傳迨世遠而益甚洪惟昭
代興起斯文當諸禁之清閑萃儒先而講繹如臣不敏
濫職其間褒貶之嚴豈易發明扵千載誦說之舛安能
俾益於多聞矧惟元良夙禀岐嶷得師自已陳五傳以
奚疑求益於人愧一辭之莫措豈伊誤寵遂及罔功恭
惟陛下聰明憲天法度稽古建立國本因圖萬世之安
遴選官僚分繹一經之趣迨今累月甫奏終篇靡拘官
守之移例沐恩章之錫臣敢不勉思自竭期稱所蒙職
在祥刑雖司存之已異心知許國誓忠報之不移
知貢舉謝
謝御札戒諭知舉以下眞西山
禮闈程士慙無冰鑑之明宸扆崇儒煥有奎章之賜丁
寧備至震越靡皇惟本朝設科以來視前代得材為盛
自頃人心之銷蝕浸令文氣之澆浮號明經者涉獵而
莫探其原稱能賦者雕鐫而或昧於聖不圖今日復返
古風恭惟皇帝陛下躬攬權綱思皇多士菁莪在沼已
彰樂育之能采芑于田益昭新美之意爰顯敬於詔旨
俾精攷於賢書要觀器識之宏匪徇詞章之縟龍翔鳳
翥昭回飾物之光魚躍鳶飛鼓舞作人之賜臣等祗承
明訓恪謹守司崇雅黜浮期復唐文之盛論秀升俊庶
幾周道之公
謝御札戒諭知舉以下方秋崖
思皇多士俾呈甲乙之科遐不作人誕布丁寧之訓昭
回雲漢飛躍天淵臣等洪惟國家有道之長進士得人
為盛崇雅正黜浮誕悉繇鑒裁之精先器識後藝文豈
但度程之合故以忠厚之論則有若臣軾以混成之賦
則有若臣曾盖主司既擇於名儒宜貢部不孤於隆旨
豈伊臣等可稱上心此盖恭遇皇帝思格丕平敷求哲
乂方政化更而賢路闢遹觀厥成既俊良登而治具張
無競維烈用勤肆筆申飭持衡臣敢不仰揆宸衷旁搜
衆彦鑿鑿乎如糓粟之用斯謂實才炳炳焉若日星之
垂敢㤀明詔
謝撫諭詔書表劉後村
敵渝信誓爰興細柳之屯帝有恩言申念采薇之戍命
傳急驛散動連營(中謝)竊以邊馬南侵謂齊盟之可棄
王師北伐乃大誼之當然由聖朝每示於包荒故敵國
敢從而干紀一自天申之震果令賊膽之寒始欲肆於
鯨吞俄已聞於星散伏念臣誤當閫寄實董戎軺所惜
者可為之事機所憤者不雪之讐耻𫝊檄而英豪丕應
調兵而將吏無譁義士出竒䤋首渠而獻捷遺黎效順
舉城邑以願歸國勢既尊人心咸奮我疆我理方期舊
境之復還靡室靡家尚恐征夫之况瘁植驕陽之藴暑
拜温詔以如春兹盖恭遇皇帝陛下剛與時行勇由天
錫謂戎車四牡久暴露於邊頭故細札十行示激昂於
士氣蕩然發號聞者屬心臣敢不肅奉睿謨徧孚羣聽
拊循意切豈惟感動於武夫渗漉恩深尚有願觀之癃
老
翰苑新書後集上卷二十四
