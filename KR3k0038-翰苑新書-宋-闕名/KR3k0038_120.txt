翰苑新書續集卷六
六部類
賀汪尚書兼太子詹事戴象麓
渙被明綸晉陞華職冡卿聞望權衡北斗之司宮尹風
猷羽翼東朝之重增榮兩地交慶一天竊以尚書端右
之清班詹事承華之極選詮量晉品僅山公其人翊輔
漢儲一綘侯而已矧惟兼職必屬全才某官直道儀朝
忠規華國胷中全三光五岳之英氣筆下驅千兵萬馬
之雄文陳論披肝久結知於日月經綸貯腹未餘試於
風雷緒餘僅見於大司空節目略施於春宗伯非大敡
歷曷罄謀猷亟入銓衡曳履星辰之上佇參機柄秉鈞
霖雨之中某辱知最先聞命增抃恨戴星於下邑阻披
霧於上京一紙忱辭大厦成而燕雀賀微躬私戀靈丹
就而雞犬空
賀章尚書楊誠齋
申命秩宗正班宰伯春官六十立之長以維專曲禮三
千待其人而後舉有隆圖任兹遂真除恭惟某官重德
鎮浮清規厲俗中流砥柱百壬夙避其鋒野水孤舟六
丁莫措其手偉雲山之舒卷關天下之重輕迨兹改絃
復此持槖堅車大艎安徐而後進光風霽月逾久而益
明粤從貳卿實典三禮振自古寅清之職還斯民子諒
之心不惟和上下而治神人盖將經國家而定社稷兹
引星辰而上益高日月之依武德間有讜言忠無不報
貞觀初踐台斗理有固然某阻作鳬趨但深鼇抃小草
有遠志懷哉並世之醫和大厦無棄材盍以與聞於匠
石
賀鄒尚書朱湛盧
十行屢詔一節始趨居禮樂之司對揚休命論唐虞之
際克廣德心尚有典刑以定社稷恭惟某官集殿倫魁
之舊正元朝士之英技斷斷猗無他心怦怦兮諒直迺
者訪落之始嘗從招隠之求為王留行深惜鳳鸞之去
與波俱出遽尋鷗鷺之閒雖蘭槳以逍遥亦桂山而憭
慄變而更化羣髦士以響臻問諸在朝獨侍臣之零落
猶以一譽而一毁至煩三沐以三熏奏篇盡長太息之
忱前席興久不見之嘆喜其未老惠然寔来明堂九筵
方嚴恭而自度秩宗三禮貫幽顯以相通竊原降福之
由多自尚賢之佑今則朋比消長議論嘐聲干戈未解
於淮襄軺𫝊難憑於沙漠衆所屬望莫若耆英夙夜惟
寅是為燮理之本春秋具對豈徒灾異之陳某舊托門
闌今乘邊障城吹畫角已厭聽於少陵人老玉關諒興
憐於定遠
賀任尚書兼給事李梅亭
晉長冬官復兼夕闥國有六典孰如事典之優閒命出
一人實頼舍人之駁正況躋中庶尤簡上知某官胷湛
秋霜筆翻春潦獻納日月仁義陳於王前鼓舞風雷言
語妙於天下久典三禮既諧兆民疇若予工併任塗歸
之責乃在吾禁就兼翼贊之華忠既結於兩官名益高
於九牧投珠委地必有清平尚書之言批勅回天更觀
儒者給事之效既劑高馮之藥石即羹傅說之鹽梅某
聳聞除音喜至滿面君子得輿民所載也豈但收稽古
之功衮職有闕我儀圖之知必稱納言之任若方朔之
餓欲死與杜陵之凍且僵不知命而且鳴且號亦無恥
矣其潔己之與進與退惟所命之
賀史尚書黃雲溪
肆頒顯寵疊拜異恩上帝簡知既峻秩宗之任前星肇
正式兼端尹之榮典禮文述作之司妙道德輔導之選
總此二職煥乎一時若昔師垣逮事高廟擢登禁甬有
加獻納之勞晉掌儲闈允開揖遜之美位繼登於鈞軸
勲用勒於鼎彛事掩前聞慶垂後裔天欲畀今日以紹
興淳熙之治時則以元子兼槖座宫宷之崇開于宗祧
若合符節某官道尊而德備器博而量宏雅望具孚隠
然故國之喬木大疑立決信若格人之元龜比繇貳卿
獨贊秘策振主勢以去君側之惡立國本以安天下之
心使憸人壊植而散羣召故老謀事而補闕丕哉此舉
誰歟之功爰率屬於南宫仍簡僚於東邸今周雅雖備
而邦儀未肅秦府既闢而賓筵尚虚是以軍法威嚴之
不行正人左右之或缺在干羽有解圍之理而莊嶽戒
傅說之咻言之若迂理不可緩矧惟先正綽有成規其
在擇利行之勿謂姑徐云爾必有成績要將大書於旂
常從此登庸可但親𫝊於衣鉢某受姿呰窳涉世闊疎
辛勤半生乃玷奉常之第荏苒十載甫脫步兵之厨揚
雄方借於吹噓綘侯獨肆其讒毁退省羈單之跡已頽
榮進之心會明時杜羣枉之門而執事成萬間之厦倘
舍此而不告將持是以安歸願於論思調護之時賜以
提撕振拔之力如其不採何傷幽谷之芝蘭孰有無言
能作恩門之桃李
賀許侍郎除權書洪平齋
恭審真除錫寵容典搴華禮樂之對丹墀夙著鼇頭之
望閶闔之開黃道直趨豹尾之班儒紳絶稽古之榮制
綍侈得人之慶恭惟某官氣陵華嶽學導岷江對太乙
之青藜牙籖盡讀夾玉皇之香案彤筆屢書抗旃修聘
以遐征駢屋聚觀而太息勇行以義膽大於身張中國
之威以折其謀沮強敵之圖以奪其氣復尋玉帛盡洗
甲兵丹書藻飾於人文金玉修明於王度方隆製作不
替論思謂中書之務未清毋以簿書期會而為急而天
下之弊自若何止錢榖決獄之可憂必揆守之兼明庶
紀綱之一振言關國體籌合上心使命冢宰而統百官
無以易此況作秩宗而典三禮何以假為益新緜蕞之
儀亟應引麻之䜟某凋心塵鞅刮目冰銜記臭味於蘭
同付襟期於栢悅五銖赤仄誰能點鐵以成金九轉丹
砂尚冀奪胎而換骨
賀李吏書方秋崖
恭審光奉贊書峻登文部思皇多士聿生綜核之朝無
競維人式董銓衡之選國有公是人能誦言恭惟蔚然
臯䕫之謨洋乎鼂董之對金華勸講非堯舜之道則不
陳玉匱緘辭編詩書之冊而無愧茂昭帝簡備極儒榮
乃顓四選之權獨處六曹之長咸造在庭而褎為首已
推名世之賢仰惟前代而訓厥官遄正冢司之拜某欣
傳郵置敢後牋函諒藻鏡之餘閒流電巖之迅矚嗣聞
除目庸快夙心
賀吏部劉尚書林克齋
簡在宸衷擢司銓部文昌之為八座均列職於中臺天
官之首六卿實晉班於太宰搢紳相慶流品可清某官
人物一代之英論議諸老之右淵源正學則以孔孟為
折衷慷慨大節則非堯舜不陳前粤從策步於雲霄久
已垂名於宇宙驅車而西度卬阪意自許昔為孝子今
為忠臣奉詔而東過洛都人皆謂不作諫官必作御史
果登霜臺之六察遄長天子之七臣申儆官邪茂明國
是復勸露門之講合峻甘泉之班咨若予工作帝之喉
舌兼司祈父為王之爪牙繙經依咫尺之天積望在彌
縫之地維今四選實昔三銓仕版莫盛於此時孰當任
責治人何有於弊法亡以易公抑賢業歷試而益張豈
上意驟用之不可觀泰階之接武無非啓事之山公佇
揆路之持衡復見佐時之伊尹某切聆除目倍喜常情
猥將指於閩中莫賀成於宇下望尚書之履於星辰之
上煜煜其光仰吏部之門如山斗之高惓惓有請
賀洪内相兼吏部周平園
進儀内相仍長中臺夕對金蓮結絲絇而承聖問晨趨
玉笋曳華履而領從官自非兼孔氏之四科安得被賀
公之兩命竊以翰林迫華盖素號禁嚴文昌映紫微是
司喉舌自昔法天而分職于今弄印以掄才繄國名儒
膺時遴選既兼官之俱稱宜上象之交輝恭惟某官學
富家傳材優天授徧觀流略豈徒窮九丘八索之淵源
洞察幾微固已熟五狄六戎之利害早振平臺之響即
符宣室之思譽滿朝端譬之鳳皇芝草以為美瑞才周
世用非如儒生文士之有偏長三入修門九遷華貫帝
王之制坦然明白寖揚聞於西垣道德之威成乎安強
亦宣勞於右府式疇久次宜畀殊遷自丞郎而入北門
考院規而無儤由佐貳而陞太宰即選部以有光一時
傳陸贄之詔書多士賴山公之啓事矧如先正久暴大
忠半世龍庭猶握尚書之節浹旬鼇禁莫真學士之除
幸天定者亦能勝人故善積者必有餘慶是開賢胄來
踐世官繼處内庭踵贊皇之盛事並經常伯掩謝氏之
前聞行由供奉之班入簉疑丞之列某雖登門之日晚
辱解榻之意濃賫閥求官方愧旅進於馬牛之走扼姦
伸滯遽聞便列於雁鶩之行曾未敘於感悰會來陪於
賀客道古今而譽盛德非以為䛕褁章服而揖上官是
云藉手
代賀戶部趙尚書方巨山
恭審進長地官增重天府六卿紫槖民部雖繁三輔黃
圖神京愈肅有偉綸函之播於昭黼座之知恭惟奕矣
銀潢粹然玉璞言語妙天下魯諸儒何以尚之智略輳
上前漢廷臣無出右者誕緝九畿之政密聯八座之暉
欲還春意於地輿豈析秋毫於戶版尚書為國喉舌允
釐帝輦之浩繁執政猶吾股肱遄仰台垣之峻極某想
聞晝接傾徯辰猷聿瞻聽履之班竊有彈冠之喜敢忘
傳鯉如對匿犀
賀兵部張尚書黃竹坡
恭審祇奉贊書峻陞常伯官儀如舊詰修禹迹之兵風
采聿新傾聽漢庭之履郵傳所暨慶抃惟均恭惟某官
識判眇綿氣涵剛大藴三代廊廟之具負兩朝開濟之
資行夏乘商而放鄭聲得為邦之禮樂降周迄孔而成
王道具今日之經綸自登名躔休有華問持甘泉扈從
之槖非舜不陳立延英諫諍之班如尊廼勇果膺眷命
首畀彛章爪牙居祈父之司喉舌總漢官之重峻文昌
之八座聊少偃於靈旗占泰階之六符即進參於鬷假
某逖聞成命竊借容光傾聽壯猷讀諸葛出師之表亟
符善頌歌武公入相之詩
代賀兵部許尚書方秋崖
恭審渙&KR0993;周誥晉陟夏卿祈父王之爪牙盍釐九法尚
書帝之喉舌式綜五兵國有人焉民胥悅矣恭惟筆掃
單于之萬騎胷吞禹貢之九河挹翰林主人儼入花甎
之直列文昌司馬聿高荷槖之班遭時多艱屬望尤切
若曰用真儒而天下無敵其惟進有德而朝廷自尊得
頗牧於禁中今何憂乎蛇豕玩羌氐於掌上將自靖夫
鯨鯢言觀偉績之無前咸曰褒綸之已後某得之傳誦
私以忻愉式遄孤鳳之暉敢贄雙魚之素有言粗淺莫
既精微
賀刑部李尚書楊誠齋
懋對庭揚典司邦臬識鄭公之履帝欣大雅之重來畫
虞氏之冠人謂古今之間出班行雖舊命數孔新咸曰
一召之光華可卜三登之氣象某官人間鍾吕天上塤
箎衍奥閎深邁表裏軻雄之作光明俊偉挾規摹周召
之才蚤騰上於要華已發舒於諒直為王喉舌近帝股
肱方將飊騰乎紫樞黃閣之聫乃獨馳逐乎皂盖朱幡
之寄自是三州之疲瘵合舞春風誰知六合之寬閒少
稽霖雨肆嘉遠業還寘近班深惟國憲之重輕允係生
民之休戚上方欽恤下每滋章徒有詔以掛牆竟無路
以空圄吾必正本根於朝廷之近洗去煩苛庶幾奠條
枚於郡邑之遥噓成樂易此聖天子焦心之際在大司
寇轉掌之間佇沈貫索之妖穏輔結繩之治發揮忠藎
補塞休明某昨以飄蓬久依蔭樾十稔塵埃之撲面一
朝驚喜之裝懷夫豈偶然若有相者自知衰落已甘搨
翼於坐隅倘未沈埋尚願託身於門下
代賀刑部曾尚書陳篔窗
渙寵宸庭升華憲部十行題雁誰能領袖於論思一日
爽鳩自可噓呵於愁嘆揚庭有喜通國謂然竊以舜命
九官莫重明刑而弼教穆存三后必先降典以折民盖
陽舒隂慘之微差則春殺秋生之迥判慨俗吏煩苛之
政出羽鑚皮聞真儒忠厚之風信眉吐氣恭惟庶子尚
書文穿月脇名埒斗魁以賈生通達之才夙負無雙之
譽誦董子高明之語早收第一之科亟開雲路之岧嶤
徧歴冰銜之清切盖稽古之力人共驚嗟而濟時之心
公獨祇畏惟上有蓼蕭及海之意而下無茂草鞠扉之
風何擇非人惟明克允肆特疏於天寵俾進總於秋卿
匪徒刊漢室之九章抑欲副堯心之三宥自古有德有
才之士每以無時無命為憂或棲遲老死而志不少伸
或淟涊晚成而業弗大振洪惟間氣亶曰罕儔佇恢光
明俊偉之圖以迓博遠靈長之慶某身縻小壘神遡崇
墉命忽聆於褒遷情倍深於抃躍效劉氏蒲鞭之政誠
自愧於疎材體周家肺石之仁庶弘宣於德意
賀工部劉尚書黃竹坡
恩綸拜寵起部陞華帝曰疇若垂哉擢典汝工之職漢
庭誰如卿者遂陞常伯之班朝登偉人士載嘉頌恭惟
某官天球不琢玉井無波學有淵源倒彭蠡三江之勢
事無盤錯倚豐城雙劒之鋒蚤登名躔休有華問處憲
府抨彈之地得勉益尊立延英諫諍之班如尊乃勇懋
展經綸之業見謂通明之材信湖山之炳靈有槐鼎之
相繼爰膺眷命申畀彛章出納居喉舌之司技巧陋
元成之世聖人作百工之事政少藉於研思文昌峻八
座之躔行即參於鬷假某落南寢久竊芘居多兹聞君
子之得輿輙效小夫之貢牘蟠木為萬乘之器必資根
柢之容祥金躍大冶之爐敢作鏌鎁之想
賀工部戴尚書陳篔窗
渙寵宸庭升華起部望崇九㝢信可若於予工位近三
台行進熙於帝戴吾黨徯詩書之潤斯民見仁義之勲
某官文起東嘉名尊大戴君子教若時雨旁洽焦枯學
者仰如太山坐鎮浮薄退而𫝊道授業進則尊主庇民
身有去來心無得喪晚際聖神之遇備揚清切之班寘
彼周行左右爪牙之助納于儲寀熒煌羽翼之勲天相
斯文公為元氣肆密頒於晝接俾特進於冬卿盖聖主
以下濟為亨而賢者以中行為吉往時講習固非空言
今日發揮尤觀實用既不為阨窮之孔孟當慨慕烜赫
之臯䕫側聽殊恩以酬偉績某羈於百拙釀此一寒絶
嗟塵思之填膺長憶清言之在耳忽聆播告不覺驩呼
但使有生盡入霖雨甄陶之内庶幾後死亦歸春風鼓
舞之中矢心而陳蹻足以望
賀工部劉尚書楊誠齋
渙號凝旒晉班曳履嵳峩天塹久勞一面之蕃宣密勿
冬官遂長重瞳之獻納正人居内公道增崇竊以六職
之有百工官本沿於姬室八座之次二府權莫重於本
朝厥選不輕視人為重豈惟制取創物發和弓垂矢之
規摹抑欲道在致君增周鼎商盤之氣象除目一下舉
手交忻某官天壤蜚英山川炳瑞敬王如孟子非仁義
不陳於前告后若君陳有謀猷乃順于外當神聖改弦
之旦正英雄入彀之初直上清華丕宣久大方拜夕有
光於左闥而班春洊屈於鉅邦鬚髮早皤知為民庸之
故膽肝尚武益堅帝簡之新肆趣覲於燕間遂首躋於
雞槖非特賴二老歸周之力又欲觀四皓事漢之風矧
今君臣遇合之隆讙若兄弟惓連之盛功名富貴已知
前定於往年氣節勲猷益識後凋於此日某凄凉旅瑣
蹭蹬儒酸嘗猥蒙國士之知敢浪作塗人之頌百畆樹
蕙已甘獨了於啼號四海調梅所願大恢於發育
賀宇文大卿除權戶侍洪平齋
恭審渙渥詞垣陞華版部出范蠡計然之半策用之不
窮數鄴侯劉晏之諸公作者可及亨衢相照禁路何榮
恭惟某官業鉅而材周器閎而學邃有是父有是子名
殆滿於四夷難為兄難為弟望俱隆於一世以忠義為
𫝊家之學於謀猷見憂國之心權衡三尺之平培埴九
農之扈卿月方升於霄漢使星已照於穹廬旄節生風
旃裘禠氣相與嘆名臣之有後寧容謂中國之無人歸
對龍顔進聯豹尾方錢榖出入之問或躊躇於廟堂而
簿書期會之文且旁午於郡縣既無貫朽紅腐之積詎
免黃放白催之風痛嗟眼下之瘡忍縮袖間之手利權
允當心計惟明盖將甦民瘼於膏肓之餘是必計國用
於源流之地上皇祐計會之錄聊假筭鞭作慶歷聖德
之詩徑煩補衮某搶頭爐鞴掣肘文移聳聞君子之得
輿深喜蒼生之蒙福一枝烏鵲尚容借林樾之隂中駕
駑駘更冀寬轡銜之力
賀何禮侍黃竹坡
恭審誕播明綸榮躋法從惟王使掌邦禮方新周典之
修咨伯汝作秩宗遂正虞廷之命籖郵所暨慶抃惟均
恭惟某官一代竒才三光異稟真秦漢以來絶無而僅
有以臯䕫之業獨負而力行議論不羣飄若駟馬輕車
之路清明可敬烱如凝風寒露之冰踐敭中外之途懋
著聲猷之遠駕錦車於甸服結葱佩於朝行使符軺傳
之交馳卿月郎星之俱煥果膺異顧申畀徽章俾贊貳
於容臺仍討論於冊府少須制作陳泰階之六符即慶
登庸聯文昌之三相某為州無狀竊芘居多兹聞綸綍
之行深有帡幪之託想甚都之車騎阻造賓筵馳不腆
之書詞仰承記室
賀趙制置除兵侍李梅亭
顯冊宗藩升卿武部司馬掌九伐之法外益重於中權
元戎先十乘之行遠式遄於近列𫝊聞四海忻懌一詞
某官迪德碩膚負材瓌特獻宗英之禮樂卓爾不羣謀
元帥於詩書飄然無敵文武作萬邦之憲精神折千里
之衝三百㕓兮竊笑無功之禄利十八年矣備嘗在外
之艱難自殄鯨鯢之妖滋奪沙塵之氣兹膺天寵迄拜
夏卿奬三軍以定中原聿觀偉績間兩社而輔公室佇
接前芳某治任方歸聞報失喜知有功則必悅見無德
之不酬錦城雖樂不如早還益增西望繡裳無所於汝
信處更佇東歸
賀王舍人除工侍洪平齋
恭審召自外臺躋之起部香案螭頭之側曾珥筆以直
前屬車豹尾之間還結絇而徑上有賢如此為國庶幾
恭惟某官鯁亮不回堅剛有守作辨奸之論以王衍盧
杞合為一人陳聖德之詩與歐陽余靖號稱三諫蜚英
聲而磨斗厲直氣以生風皂囊屢上於清明更化之初
赤幟獨立於頽靡成俗之地不合則去有待而行起家
以二千石之真沿江如百萬師之重方易皇華之節又
封紫詔之泥身有行藏道無信詘上恨用君之不早公
言舍我以其誰進參玄武之司適應遒人之徇要令藝
事亦效工箴輪人得以議堂上之書膳宰至於舉席間
之觶自相先於獻可奚僅止於精能數其上之三人久
負公卿之望處乎内有一相亟應宰輔之求某夙附青
雲尚淪白水弔沙洲之影辱憐夜月之孤鴻賀厦屋之
成願入春風之雙燕彈冠自喜濡墨奚殫
賀戴詹事除工侍洪平齋
恭審龍光渙渥雉正躋榮北斗之戴文昌特重五材之
飭前星之拱太極迄終三善之成吾國庶幾斯文幸甚
恭惟某官四海模楷三朝典刑取之逢其原發明中庸
大學之藴粹然一於正塗改清廟生民之詩惟溥博淵
泉之出以時故仕止久速之當其可罄論思於紫禁專
彈肅於青宫洋洋春誦而夏弦進進月將而日就儲君
可謂得其師矣天子又欲親而友之峻升元武之班益
聳宫端之望傅之德義猶冶鳬㮚段之攻金教以詩書
亦梓匠輪輿之就木於曳履輸忠之暇開養蒙作聖之
功舜既咨堯商其命說某團欒故步踴躍新觀在冶在
鈞幸不為化工之棄物為榱為桷願終歸匠石之掄材
燕賀惟深魚緘莫寫
賀江陵趙制置除工侍楊誠齋
優詔元戎升卿起部司空用以寵舊荆之牧未曰殊恩
貴人不待入長安之城亶為異數中權增壯上眷彌深
某官氣直而温材弘以毅稟衡山扶輿之積人知鍾駿
嶽之神師葵軒正大之𫝊天使夀熊湘之學聞善若决
疾惡如風粤從使指之膚出領制垣之重姦貪膽落洗
空當道之豺狼邊圉心寒驚遁繞枝之烏鵲寬九重顧
既四三年江左見導無憂固將大用北門非準不可未
免小留惟無敵知儒者之真況有功見賢人之久徒得
君重使若予工豹尾雞翹獻納上司於雨露熊旂犀節
嘽啍外震於雷霆營壘旗幟初無所更朝野人士皆為
之慶洞庭彭蠡可但為分北之區廣漢江沱盖亦繋二
南之化況占雲祲當護風寒竊窺往年根本宜固之言
及讀近日事業無窮之奏萬國玉帛豈甘安王業之偏
百年丘墟亦貴度時賢之力願謹郊圻之申畫姑思牖
戶之綢繆中興當用實材更訪英豪於物外上策莫如
自治合商得失於禇中與民守之吾庸多矣朝廷已深
知治行豈但儀簮槖之班牙纛不足為公榮要當勉旂
常之績某雖無學術知有忠賢頃捧辟書輙干賓謁不
緣介紹蒙稱人品之高尋困憂恫又為地主之累今者
尋磨驢之步爰兹修賀燕之恭登樓而憶仲宣豈但感
凋零之迹下堂而執鬷蔑或許傾結約之心
賀工部朱侍郎戴象麓
擢大司農登少常伯考亭垂世人知斯道之尊起部掄
材天眷先儒之後善類有喜僉言均懽恭惟某官稟三
陽之純受六學之正魯庭聞禮皆桑麻榖粟之言廬阜
分符承禮樂詩書之澤物格理至言𫝊天通逢聖代之
表章首諸家而擢用兩攽侯度洊領使華以曩時農扈
之周旋兆今日共工之副介亦有伊水之裔葵軒之孫
麗澤芝蘭象山柯葉皆被鈞天之寵數獨推禁路之論
思仰惟累朝雅重先正雖不試太平之事業已首陳大
學之條章施之父子君臣森然本末先後播千萬代有
十餘書遭際重明闡家藏而告后權輿大任扶國是以
興邦某無所取材暫焉陟閫不唯鄉黨之故賸喜絲綸
之攽時方務殷警切外治責難之恭陳善之敬亮密勿
於冕旒臨事而懼好謀而成願恪恭於師旅
賀曾侍郎戴象麓
榮拜制綸真除從槖紫薇兼直煥號令於風雷白鶴分
聯增潤輝於星海得賢為慶稽古有榮切以銓曹為天
下之權衡卿貳尤朝中之綱轄矧東儲親密古號三公
同班而西掖清華時謂一佛出世能兼是職亦幾何人
某官山斗英標圭璋粹望非但文學人物當今之第一
抑將勲猷事業為世之少雙自發沖天驚人之聲名已
著謀王斷國之方略記言螭陛諭德虎闈隨所踐&KR0993;為
之焜燿宜益隆於殊眷亟鼎拜於峻除斗中之貴為文
昌已亞尚書之座魁下之星曰台宿佇班宰相之聫某
久沐眷知越深忻喜恨縻下邑阻拜後塵依芘鵲枝末
路效戀軒之馬馳緘燕厦後時慚失旦之雞
代賀魏侍郎方秋崖
伏審渙&KR0993;書贊進貳憲曹民自得於湖山久奏吳門之
最帝慨思於人物趣歸漢殿之班豈得詳刑斯皇殊綍
某不勝燕賀敢後魚𫝊致治幾成康坐想措刑之盛使
君為堯舜諒懷濟世之忠無斁頌言切惟監在
代賀趙侍郎方秋崖
伏審光奉紫泥之詔入踐白雲之司天地之德曰生庶
幾刑措祖宗以仁相授謹簡郎潛乃睠麟宗咨平犴獄
恭惟玉瓚黃流之釀郁冰壺朱絃之勁清繇浙以西有
羨間平之經術維斗之北於皇齊魯之福星正兹大厦
之賀成遄以小秋而召去民曰奪吾父矣帝其得賢臣
焉獨提丹筆之春已傳吕命徑荷紫囊之槖聿矢臯謨
某蚤所傾心喜而舞手贈以芍藥敢不書子張之紳報
之瓊瑶久欲聽鄭崇之履輕芹塵瀆别楮昈陳
賀陳尚書除吏部仍兼内翰李梅亭
峻長六卿增崇八座惟王有成績紀于日月之常命汝
作納言引此星辰之履仍專鼇禁增重雞翹某官學嚌
道真器函天粹絶識洗空於凡馬全才立解於千牛積
江漢經營之勞有河山帶礪之烈允文允武立德立功
還頗牧於禁中悍卒回心於讀詔講唐虞於氊上頑民
聽命於舞干兹膺典選之升始是奮庸之漸文昌垂象
實為上將上相之躔武帳前龜行有為保為師之命暫
煩長文制九品之任行見曲逆遂萬物之宜某未解漕
冰正馳驛務聞尚書之踐台斗或垂念於孤槎聽散人
之拜江湖早歸身於三徑
賀侍左趙郎中黃竹坡
出綍楓宸褰裳蘭省恩章狎至旁聯列宿之光風采聿
新進典三銓之重本支擢秀輿頌交歡惟一時屬籍之
英負四代禮樂之器植立見於議論風流播於簡編早
膺清切之除見謂通明之器琱戈錫盾聊分畿節之榮
簟茀錯衡爰促介圭之覲亟紆宸眷分典銓曹少儀粉
省之班正即甘泉之從倚觀賢業高揜前聞某託芘云
初修詞敢後讀元和三十七之疏猥玷同升贊虞庭一
二日之機第覩掀舉容趨賓榻以既賀悰
賀錢郎中洪平齋
恭審疏恩清禁陟序粉闈衣綉春歸留甘棠之蔽芾給
綾夜直對嘉木之婆娑吏道以懲士論惟允恭惟某官
學關百聖名塞兩間長江大河之行地中無若筆頭之
潤金城湯池之在天下盡歸胷次之竒每恨蜀諸葛之
不復生而謂楚三閭之為可吊遊觀所至感慨良多方
聞華節之平反又趣介圭之入覲龍顔喜動雞舌香浮
首懲武功爵級之過多坐使司馬材官之各當拜赤管
隃麋之賜未足為榮草紫泥玉璽之封即應有命某舊
聯朝袂今墮吏塵風飄水浮夢舞江頭之逆旅天高星
遠心降省眼之英游
代賀馬郎中方秋崖
伏審進班郎省敷訓藩房以六經淑天揖之親以九式
均地官之賦初𫝊除目允穆師言恭惟五常白眉一時
巨擘言議如周而有草茅之氣功名如援而無薏苡之
疑乃珥筆於華軒乃為模於朱邸簡知之渥寵數斯皇
彌綸豈久於郎潛獻納遄躋於禁從某同僚厚甚聞命
躍如敢忘芹美之羞庸致厦成之賀
賀馮架閣黃雲溪
疏恩九陛列屬六官宦路收聲早結玉宸之眷朝行接
武暫司金匱之藏佇嗣拜於芝綸即峻躋於蘭省某欽
聆成命倍激驩悰亟擘柔牋姑馳誠於記室繼修漫刺
庸展慶於賓閎誦詠之私敷陳罔既
代賀吳架閣楊誠齋
起自珍祠入司故府人登龍斷孰知静退之風公不蠅
營宜有登崇之命恭惟某官器資莊裕德履淑均讀數
萬言信一第之直溷子閱三十載猶屢薦而不入官兹
回香火之功名來主文書之几閣假途數月發軔九衢
某有幸協恭先勤遣記匪我言耄實慚堂下之斵輪及
爾同寮知免䄂間之縮手
代回黃架閣李梅亭
渙奉新綸晉司故府俎豆軍旅之事允藉通材文學禮
義之官亶為妙選恭惟某官蟠書拄腹取第摘髭祭竈
一同有珞珞琭琭之氣隨軺萬里無乖乖剌剌之情流
聲實於朝廷主文書於几閣更培風力會决雲衢某何
與推賢過勤委翰投我木李莫輸論報之情期君蟠桃
姑寫願忠之意
代回薛架閣劉後村
渙奉新綸晉司故籍文書盈於几愛莫助之牒訴裝其
懷今知免矣恭惟某官河東鸑鷟冀北麒麟自中雋於
文闈即舒翹於侯泮鴟梟未集豺虎已多車轔轔馬蕭
蕭君誰與守印纍纍綬若若吾不徒行宜哉薦揚有此
除寵佇憲章之明習即臺閣之飛騰某甚愧濫巾猥勤
銜䄂居州在宋真足為王所之賢夫子却齊願更觀儒
者之效
翰苑新書續集卷六
