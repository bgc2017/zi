翰苑新書前集卷四十二
京尹
京尹(秦分天下為三十六郡京師為内史漢因之景帝分左右内史武帝置京兆尹右扶風左馮翊為三)
(輔後漢都洛為河南尹魏晉因之歴代所都皆尹江左為丹陽尹北齊為清都尹後周及隋復為京兆尹唐初)
(置牧開元復為尹五代都汴為開封尹國朝牧尹不常置太宗眞宗皆嘗尹正後親王無繼者惟權知府一人)
(以待制以上充掌尹正畿甸之事中都之獄訟皆受而聽焉小事則專决大事則稟奏若承旨已斷者刑部御)
(史臺無敢糾察建隆以來為要劇之任崇寧三年蔡京乞罷知府置牧尹各一員牧以皇子領尹以文臣充四)
(朝志尹以親王為之號判南衙凡命知府必帶權字以翰林為之翰林學士及雜學士若待制則權發遣而已)
(所選皆人望盖四方取則之地也聖朝職略中興駐蹕杭州建炎三年改杭州為臨安府守臣帶浙西安撫多)
(卿監從臣兼紹興三年詔臨安府有奏稟事許不隔班上殿乾道七年皇太子領臨安府尹廢臨安府通判簽)
(判職官置少尹判官推官少尹依淳化判官例差侍從以上判官依天聖命用郎官以上餘曹依舊府官庭參)
(仍拜小事少尹裁决徒流以上具業判凖表奏則繫皇太子銜申中書以下文移則少尹簽書九年皇太子辭)
(免臨安府尹其知通簽判推判官並復四朝會要孝宗會要)
歴代事實京尹(韓賀雨表職司云云)明府(漢矦文謂孫保曰明府素著威名)玉麟
(職官分紀樊子盖檢校河南内史屢有理績隋文帝謂曰今為公别造玉麟符以代銅虎)銅虎(見上)銀
章(前表尹服銀章青綬佩水蒼玉)幢盖鼓吹(李燮别傳燮拜京兆尹加幢盖鼔吹燮履潔白之節)
(秉執忠良吏民愛敬作歌曰我府君道教舉恩如春威如虎愛如母訓如父)清粹忠正(職略晉詔)
(曰河南京畿大郡四方表則庾純清粹忠正才經治亂其以純為河南尹)公正方嚴(唐韋澳為京兆)
(尹公正方嚴吏不敢欺)忠亮篤誠(見明於治化注)聲重朝廷(前漢始元年有男子自謂)
(衛太子京兆尹雋不疑叱吏收縛曰晉蒯聵違命出奔輒距而不納春秋是之衛太子得罪先帝亡不即死今)
(來自詣此罪人也遂送詔獄由是聲重於朝廷在位者皆自以為不及)名重朝廷(袁安為河南尹)
(政號嚴明在職十年京師肅然名重朝廷)若斯赫赫(見兄弟繼注)不為灼灼(顧少連字)
(夷仲政尚寬簡不為灼灼之名)河南二尹(梁邵陵王辭丹陽尹表京兆五守西漢難追河南二尹東)
(平罕繼)趙張三王(職官分紀漢自孝武置左馮翊右扶風京兆尹而吏民為之語曰前有趙張後)
(有三王謂趙廣漢張敞王章王駿)邊延二君(後漢延篤為京兆尹其政用寬仁愛恤民黎郡中歡)
(愛三輔咨嗟先是陳□邊鳳為京兆尹亦有能名郡人為之語曰前有趙張三王後有邊延二君)京兆
三王(見上三王謂王尊王章王駿也)前賈後張(唐中宗以張仁亶為洛州長史初賈敦頤為長)
(史頗有政績故時為之語曰洛州有前賈後張也)清都輦(唐大詔令相王永川牧制宜紆朝紱用清)
(都輦)司輦轂(唐孟容為京兆尹奏憲宗曰臣職司輦轂尚為陞下抑豪強)四方表則(見清)
(粹忠正注)百郡之首(見明於治化注)岳牧之首(白集張正甫制馮翊吾左輔也故其選任)
(冠四方岳牧之首)為輦轂師表(唐憲宗時京兆尹柳公綽口奏云京兆為輦轂師表)管神
州赤縣(韓文答友人書云京兆郡國之首所管神州赤縣)尚寬簡(見不為灼灼注)大體
不苛(劉晏子士安為京兆尹總大體不苛號稱職)視如子(延篤字叔堅為京兆尹視民如赤子)
(正身率下民不忍欺其聽訟理冤發姦摘伏明出自然)愛如母(見幢盖鼔吹注)冬日之愛
(晉元帝丹陽傳序曰尹者正也廣漢和顔接下子高自輔經術孫寳行嚴霜之誅袁安□冬日之愛)如春
之恩(見幢蓋鼔吹注)延壽恩信(前韓延壽傳延壽閉閣思過恩信周二十四縣庭無訟者吏不)
(忍欺)乾曜寬簡(唐源乾曜為京兆尹政存寬簡)條教可觀(晏公類要廣漢聰明下不能欺)
(延壽厲善所居移風翁歸抱公潔已為近世表張敞綠儒雅刑罰必行條教可觀)明於治化(晉武)
(帝咸寧詔河南百郡之首其風教宜為邇遐所模以導齊之奉車都尉王恂忠亮篶誠才兼内外明於治化其)
(以恂為河南尹)抑豪右(唐劉栖楚改京兆尹權抑豪右甚有鉤距人多比之趙廣漢)諏姦惡
(孫寳召為京兆尹以立秋日署矦日文東部督郵入見勅曰今日鷹隼始擊當順天氣以成嚴霜之誅掾部詎)
(有其人乎文即曰無其人不敢輕受職寳曰誰也文曰霸陵杜穉季寳曰其次文曰豺狼横道不宜復問狐狸)
(寳默然竟無所譴)發摘姦伏(前趙廣漢行京兆尹自漢興以來治京兆者莫能及其發摘姦伏如)
(神廉明威制豪強小民得職百姓追思歌之至今)弹擊豪強(唐許孟容為京兆尹神策軍吏李昱)
(假富民錢不償孟容械繫之上宣諭令付本宴孟容執奏曰臣職司輦轂民錢未盡輸昱不可得上以其守正)
(許之自此豪右歛迹威望大振)剪治強宗(北堂書抄漢華松剪治強宗)彈壓輦下(柳仲)
(郢先為京兆尹故號嚴明後為河南尹以寬惠為政言事者以為不類京師時仲郢曰輦轂之下彈壓為先郡)
(邑之治惠飬為本)檢御貴戚(李郃别傳尹當整頓京師檢御貴戚)政號嚴明(袁安為河)
(南尹政號嚴明然未嘗以□罪鞠人在職十年名重朝廷)政令甚明(前翟方進為京兆尹搏擊豪強)
(京師畏之胡常與方進書曰竊聞政令甚明為京兆能則恐有所不宜方進心知所謂少弛威嚴)嚴肅
為治(黎幹為京兆尹嚴肅為政人頗便之)决斷無差(唐德宗時吳凑為京兆尹凑孜孜以勤儉)
(為務人樂其政掾吏凡有疑獄難决之事多候凑將出時呈冀免摘瑕病凑雖倉卒必指其姦倖之處下筆决)
(斷無毫釐之差吏非大過不行笞責吏尤惕厲庶務咸舉)嚴而不殘(前雋不疑為京兆尹吏民敬其)
(威信每行縣錄囚徒還其母輙問有所平反幾何人不疑曰有其母即喜笑為飲食言語異於他時或無所出)
(母怒為不飲食故不疑為吏嚴而不殘)簡而不犯(北堂書抄晉傅瑕持法簡而不犯)豪右
大震(楊於陵字達夫為京兆尹京師豪右大震)豪右歛迹(見彈擊豪強注)聽訟理冤
(見視如子注)摘瑕指姦(見决斷無差注)聞鵶挽鈴(温彰遷京兆尹一日聞挽鈴聲視之)
(乃鵶也尹曰必是訴其人採子命吏視之果得採雛者)吏民稱趙(前趙廣漢云云遷行京兆尹滿)
(年為其以和顔接下京兆政清吏民稱之不容口長老相𫝊以為自漢興治京兆者莫能及)百姓謠
李(唐李峴傳峴遷將作監改京兆尹所在皆著聲績以雨灾歸咎京尹出為長沙郡太守時京師米麥踊貴)
(百姓謠曰欲米賤追李峴其為得人心如此)百姓歌趙(見發摘姦伏注)三輔課最(前漢)
(書尹翁歸為右扶風京師畏其威嚴扶風大治盗賊課常為三輔最)京師肅然(東觀漢紀張酺遷河)
(南尹京師肅然)枹鼓稀鳴(前張敞為京兆尹長安市偷尤多一日捕數百人枹鼓稀鳴市無偷其治)
(略循趙廣漢之迹而以經術自輔其政)赭衣盡獲(記室新書名存内史之榮寵貴京兆之號赭衣)
(盡獲枹鼔稀鳴)民安盗息(魏志鄭渾字文公為京兆尹以百姓新集為制移居之法使兼複者與卑)
(輕者相伍温信與孤老為比勤稼穡明禁令以發奸由是民安於農而盗賊息)表賢顯善(前張敞治)
(京兆一一依廣漢之迹方略耳目發伏禁奸不如廣漢然敞以經述自輔其政頗雜儒雅往往表賢顯善不純用誅)
(罰以此能自全)接士推功(前趙廣漢遷京兆尹和顔接士推功歸於吏曰其掾所為非二千石所及吏見)
(之皆自寫心腹無所隱匿)納言出任(魏志劉靖為河南尹應干與書曰入作納言出任京尹富民之術日)
(引月長)少府出為(前王駿為少府成帝欲大用之出為京尹試以政事)高第入守(京兆尹京)
(師長安中浩穰於三輔尤為劇國郡國二千石高第入守京兆不過二三年近者數月一年輙危失名以罪過罷為)
(趙廣漢張敞為久任也)治行入守(前黃覇云云以治行第一入守京兆)袁安十年(見政號嚴)
(明注)張敞久任(見高第入守注)少游四為(唐太宗實錄魏少游以吏幹知名四為京尹有規檢)
(久任無赫赫之名而廉謹有足稱也)父子為(唐柳仲郢父子更九鎮五為京兆再遷河東)兄弟
繼(唐李仲通天寳末為京兆尹弟叔明繼之長安歌曰前尹赫赫具瞻允若後尹熙熙具瞻允斯)
皇朝事實京部(淇水除蔡延慶制召典京部云云)天府(楊億代表牧民總京邑之浩穰)
都府(胡文恭行錢明逸制委都府之治)尹政(同上)士大夫交稱其能(東都事略)
(沈遘知開封府為人明正通達世務其治開封每晨起視事日中則廷無□人出與親友往來從容談笑以示有)
(餘士大夫交稱其能)閭里亦知其名(包拯召知開封府立朝剛嚴聞者皆憚之至於閭里大小)
(男女亦知其名宦官為之斂手舊制凢訟訴不得徑造府吏坐門收訟牒謂之牒司拯即大開牙門人徑至庭)
(下自道曲直吏民不敢欺)治有能名(見破奸發隱注)聲聞赫然(見豪右斂手注)為政
一以誠信(言行錄陳文惠公堯佐字希元開封府治京師公以謂治煩之術任威以擊強盡察以防)
(姦譬於激水而欲其澄也故公為政一以誠信每歲正月夜放燈則悉籍惡少年禁錮之公召諭曰尹以惡人)
(待汝汝安得為善吾以善人待汝汝忍為惡邪因盡縱之凢五夜無一人犯法者)至公不敢干
(言行錄杜正獻公衍開封治京常撓於權要公至公能使權要不敢有所干)剛嚴不可干(言行)
(錄包孝肅公知開封府為人剛嚴不可干以私京師為之語曰關節不到有閻羅包老吏民畏服遠近稱之)
聽斷如神(國史杜衍知開封府聽斷如神權要之家不敢干以私)吏民以為神(東坡)
(集張文定公方平知開封府府事繁為尹者皆書板以記事公獨不用默記數百以次决遣毫髮不遺吏民大)
(驚以為神不敢復欺)文書躬决(晦菴集季椿字壽翁臨安擇守公在議中執政或謂公待人無委曲)
(上曰正欲得如此人遂兼府事既視事親閱文書躬自予决要人請囑一無所聽在府三月竟以權倖不便亟)
(解去而人至今稱之)為政精敏(東都事略吕溱傳溱字濟叔知開封府為政精敏京師翕然稱之)
民不敢欺(言行錄王恭簡公巖叟知開封府曹讀以物産貿易萬緡市儈稽違逾年止輸其半一日)
(聞戶外有錢聲償錢皆足讀怪之詢其由乃曰王公今日知府矣公治開封不為精神智力如在無事小郡而)
(老姦民自然畏慄至不敢欺)摘發吏姦(東都事略鄭戩字天林知開封府府吏馮士人素奉權貴)
(戩發其姦利事流之於海島)列内侍罪(塵史范文正公尹京時有内侍怙姦作威傾動中外公抗)
(疏列其罪)鞭朴以治(蘇氏談訓祖父諱頌字子容尹開封頗事鞭朴以謂京師浩穰湏彈壓當以柱)
(後惠文治之非濠潁臥治之比)破姦發隱(言行錄蔡端明襄字君謨開封世稱難治公居之有能名)
(其治京師談笑無□事破姦發隱吏不能欺)寵貴必寘於法(言行錄歐陽文忠公尹京不事)
(風采至寵貴雖詔命有所不免犯禁令又求苟從必寘於法)豪猾歛手(言行錄吳文肅公奎明於)
(從政及領京師富人孫氏京師大豪負其息者至評取物産及其婦女發其宿罪徙之遠方而豪猾歛手聲聞)
(赫然)豪右屏迹(李穆知開封府豪右屏迹權幸不敢干以私上益知其材)輦轂肅清(言行)
(錄韓維字持國知開封府始置八廂分决輕刑輦轂肅清神宗曰韓維以文學及任繁劇號稱職可謂得人)
都人相賀(晦菴集吳康肅公芾知臨安府命下之日都人相賀而吏屬屏氣入謝庭中内侍省為人)
(求薦及他鄙事為屬者公曰吾薦章不可以求而得若某事則詣府自言吾得以法决之自是人莫敢干以私)
(大□家童歐傷酒保公捕論如法以徇於市宗戚貴人私營佛屋錯雜民廛藏匿奸盗吏不敢捕公奏請盡撤)
(之由是權豪側目而執政亦不悦)遼使歎息(哲宗實錄王安禮知開封府事至輒斷庭無□訟久)
(繫待辨者一切論决未三月而獄内皆空揭諸府門遼使過見嘆息以為異事上曰安禮能駭動外夷於古無)
(媿矣)京師興謠(談苑范仲淹知開封府决事如神京師謠曰朝廷無憂有范君京師無事有希文)
詔書褒美(歐陽六一集程文簡公琳知開封府前為府者苦治劇或滿歲罷不然被謗或以事去獨)
(公居數歲久而治益精明盗訟稀少獄屢空詔書數下褒美)擢為宰相(劉沆天聖中所至有治劇)
(之聲自開封府擢為宰相)三世尹京(四朝國史梁子美傳子美權開封府尹入謝言曾祖顥祖適皆)
(常領府事今臣復攝尹懼弗克負荷徽宗曰卿三世尹京縉紳盛事也)圄空不自言(范百禄知)
(開封府圄空僚屬欲百禄言於朝百禄曰千耶里之圻而無一人之獄此上德所格豈伊功)治益閑暇
(言行錄范仲淹知開封府號難治公治益閒暇日取古今治亂安危為上開陳)以嚴肅擢參政
(太平興國六年以李穆參知政事上曰卿居京府尤號嚴肅故加奬擢也)
自叙自譽京邑(晉袁甫曰人各有能有不能黃霸馳名於州郡而自譽於京邑)
羣書精語布宣天子威德(韓愈上李實大尹書曰閣下赤心事上條理鎮服布宣天)
(子威德忠於君孝於親)法式自京尹始(元相京尹制誠以海内法式自京尹始輦轂之下盗)
(賊為先假之恩威用讋豪右)非有德不可為(杜牧曰尹坐堂上階下拜二赤縣令屬官將百)
(人悉可笞辱非有德不可為豈止取吏事邪)
前賢詩詞雲霄今已逼(杜甫贈鮮于京兆詩異才應間出爽氣必殊倫雲霄今已逼台)
(衮更誰親)詞場繼國風(杜甫寄河南韋尹詩有客傳河尹逢人問孔融云云鼎食為門戶詞場繼)
(國風)謁帝朝承明(梁元帝尹荆州詩驂駕乘駟馬謁帝朝承明)赫赫蕭京兆(杜甫)
(贈蕭京尹詩府中羅舊尹沙道尚依然赫赫蕭京兆云云)京河亞尹是優賢(鄭谷詩郎署轉)
(曹雖久次京河亞尹是優賢)政聲長與江聲在(杜牧寄京兆韋尹詩一謝岑陽舊使君郡)
(人矯首望青雲政聲長與江聲在自到津頭日夜聞)
四六警語(都府京部)(京轂神率)(京邑尹政)(京兆京華)
發端(羽儀卿寺彈擊帝城)(光奉贊書允釐神甸)(首躋郡牧坐鎮神臯)(被命席前宣風輦下)
(寵疏漢禮尹正周畿)
起聯(人望翕然知京尹之有趙上心簡在果弄印以授堯)
(飭五雉之功趁新班於紫橐扈六飛之蹕還舊硯於黃圖)
(張京兆以經自輔儒雅素稱趙廣漢摘伏如神見聞皆振)
警聯(得大地而雖可回旋去近天而尤難展布)
(簫鼓行春騎迓碧油之元帥鈞衡虛位佇看綠鬢之中書)
(問牛知馬何勞鉤距之私視鵶得雛察見挽鈴之異)
(眷王畿之千里畀帥閫之十連)(缿筩不設桴鼓弗鳴)
(皇皇千里之畿可令奠枕翼翼四方之則何用置筩)
(踏紅輦路莫修燕賀之儀望碧油幢姑致魚封之慶)
(彈壓為先暫屈月卿之重威名大震益增天府之崇)
(輦轂之下必先彈壓與列郡殊錢穀之問不至廟堂有他官在)
(邦泉似海而剖決川流吏牘如山而剸裁風駛)
(夷吾在江左今復奚憂蕭何鎮關中終觀能用)
(楚令尹之三仕莫窺喜愠之心魏少游之四來更紀神明之政)
(攝鴻鴈之玩而以威繩狐鼠之奸而以法)
(廣漢之稱神明未足伸於遠業蕭何之善鎮撫庶丕紹於前聞)
(鋤數年之姦吏盡去根株慰三輔之居民自安井市)
(劉沆在天聖初自尹而入為相張敞為京兆最繼後者難其人)
(惟冕旒獨厚於眷知故輦轂特顓於委寄)
結聯(約束方新愈切凛冰之懼帡幪所逮終祈全璧之歸)
(效韓愈謹奉大尹之書非為文也慕劉向獨序馮翊之傳尚有志焉)
(䞇賀削以溷中涓雖例隨於百吏策懦軀而行來路幸獨有於二天)
都廂(國朝大中祥符元年置京新城外八廂眞宗以都門之外居民頗多特置廂吏命京府統之熙寧三)
(年京朝官曾歴通判知縣者四人分治四廂凢民有鬭訟輕者得以决遣紹興中臨安府先依開封府例於城)
(外南北廂置主管公事近又於城内左右廂添置官兩員分減在城詞訟後臣僚言將在城左右廂廢置在廂)
(官兩員移往城外南北廂)
皇朝事實除監察御史(邵伯温撰蔡確傳確字特正韓維知開封府奏為管勾右廂公)
(事後知府劉庠責確廷參確謂藩鎮辟除掾屬乃有此今輦轂下比肩事主雖故事不可用庠不能屈神宗聞)
(而嘉之後因臺官有闕執政奏乞除官神宗曰只用不肯階墀見劉庠者遂除監察御史)
翰苑新書前集卷四十二
