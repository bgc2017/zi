翰苑新書續集卷九
寺監類
賀吕宗卿方秋崖
恭審擢從烏府董正麟宗上帝鑒觀四方獨系隆於我
宋文王本支百世思篤叙於吾儒乃咨蹇蹇之王臣糾
合振振之公姓是皆法從有偉名卿非熊非羆非虎非
貙公望久矣如圭如璧如金如錫人快覩之式顒詔草
之頻增我社枌之重某喜於賀厦出則無車猶未免鄉
人豈惟可太息者六恥獨為君子所賴有達尊之三敢
不彈冠佇兹聽履
賀王祕監除宗卿洪平齋
恭審東觀策勲西垣振武金枝光裏寖高九棘之班紅
藥香中獨妙五花之判朝廷盛選儒者至榮恭惟某官
學根六經文起八代富貴儻來之物於我浮雲神明對
越之心有如皦日萬事水流而不競孤標山立以難移
天不虚生世寧多見方領羣仙於天上忽出一佛於人
間對薇閣之黃昏挹銀河之清泚言足以動武夫感泣
之志行足以率公子信厚之風一舉軒昂諸公辟易度
玉墀而升金掌人謂回翔首龍榜而到鳳池上方鄉用
亟躋近輔丕建太平某辱軫心期忻傳手筆驚人好句
曾聞御柳之飛花滿地清隂尚想掖梧之依蔭
賀岳總領除大卿李梅亭
四牡奏最九扈升班王人不微夙序諸侯之上臣卿雖
少有光八使之間邊面歡然帝心簡在某官天材敏劭
地望穹華滿腹精神解千牛之肯綮撑腸文字空萬馬
之躊躇豈惟建武功臣之家亦習開元供奉之曲久將
餉指仍領价藩盍歸乎來遂登龍尾見知則悦聊進豹
袪卿不同乎暫掌九功之貳侯誰在矣亟庸一札之招
某共飲玻璃未覿珪玠視諸故府龍豬竊幸於同宫于
彼新田燕雀敢稽於賀厦
賀趙左司兼農卿楊誠齋
宰延旌掾農扈為卿隣筆槖之高華屬車待選相鈞陶
之亭育左轄懋功增鼎味之燮調益稼疇之豐美絲言
駿發綿㝢懽騰恭惟某官以篤行遺風守元臣懿範肅
雍義聚藹然禮樂詩書博厚才全恢若器能政理有淵
涵之大受無表襮之自矜審訂儀文勾稽委積疊正雉
官之規矩兩參麟譜之圖書密勿本兵從容柱史以至
位穡臣之長莫非陪廟造之功既圓西行之機仍婉東
曺之畫洪惟黃閣自是青氊常時耳目見聞無非國體
今日謀謨左右小試家傳萬務正則天地四時得其平
一言仁則華夏羣生被其澤此時參決前日講論明習
古今之典章深涵宰相之器度善類惜慶元之去國譖
者斐兮老黎喜忠定之有人幸哉如此佇從九列平貳
六官纔聽履以上星復濟舟而作雨某渺然葑菲玷此
節符曾無邊瑣之勞猥冒匠丞之渥一來古戍四閱春
暉豈利涉能於大川由裏言重於鎮鼎深虞玩愒益謹
馳驅山納藪藏竊有包荒之賴雨凌風震當無翛尾之
吟甫控賀言輒伸私悃
賀黃帥除大理少卿李梅亭
晉卿叢棘升帥前茅乘八月之槎既瞻相於斗柄回二
星之部仍典領於參旗四履歡然重臨幸甚恭惟某官
負材明允蓄德碩膚奫沄澄深得龍津炳靈之秀扶輿
鬱積繼龜山正學之傳久留金馬之坊妙斡木牛之運
中兼閫制外憺戎昭遠略折衝南人不復反矣從臣虚
位東征以公歸兮然河内競借於寇恂宜關中復留於
蕭相峻升金掌併總玉鈐公去公來信有關於輕重時
行時止俱不失其光明共羡班景倩登仙之除咸有樂
正子為卿之喜佇盡護於諸將遂進長於六官某凄其
一寒去此十暑未問五馬二毛之無用最覺孤鴻獨影
之可憐矧熬波之素封今掃地而赤立水旱重蓼蟲之
苦風景增蓴鱠之悲所幸潁川黃霸之復來或察夜郎
李白之可念老牛䑛犢誰敢論瓜葛之連孤鳳求凰或
亦備蘋蘩之薦
代賀黃少卿方秋崖
伏審升華䆳閣臨鎮雄藩無愧六一翁方過閭而式干
木乃聞二三子至守闕而留陽城是何偉哉有餘榮矣
獨念某聿親講部遽遠師資老耼出函谷關悵莫瞻於
紫氣馬融上廣成頌徒結戀於絳帷無斁傾馳庶幾在
鑒
賀曹常卿方秋崖
某伏讀贊書諗躋宗伯文章宿老寧久法冠禮樂清卿
有華儒几蓋所謂景星鳳凰之瑞夫豈樂秋天鵰鶚之
威乃咨秩宗新我頌典當使文物聲明之盛無慙太平
經制之書上意則然吾道幸甚某出無僮馬作隔顱犀
招諸生齊魯之間則俎豆聞之矣致吾君堯舜之上豈
玉帛云乎哉嗣有綸音奚為綿蕝
代賀袁太監方秋崖
恭審渙發綸函晉陞繕監帝曰兹維師匠入紬金匱之
書時則有若儒宗無負玉墀之對夫以海内寡二之學
蚤收天下第一之科十年而到鳳池竊以為晚五工之
居雉正其謂斯何獨喜端人之登可為清朝而賀恭惟
緒守潔齋之訓親得慈湖之傳吾之心即周孔之心曾
何求於紙上所謂道非堯舜之道不以陳於王前方其
發諸詞章初無意於科目九萬里而風在下奚計脩程
三千字而日未斜特其餘事出用於世欲行所言苐觀
使指之詳明夫豈儒效之迂闊乘軺而講荒政溺由己
溺飢由已飢駐車而談聖經仁者謂仁知者謂知洪惟
箕翼之魁宿端是青齊之福星蓋其所懷之春或者不
言而化人皆憚汲黯此聲在江之東上不見賈生有詔
自天而下若曰咸五登三欲帝萬世卿其襲六為七作
宋一經不然營繕之勞曷盡彌綸之藴某不量其戇敢
誦所聞竊惟古之共工皆有關於世變如制度之先樸
將風俗之再淳作大匠箴而獻諸朝尚何容喙讀梓人
傳而知為相所願留情
賀范秘監朱湛盧
奉上温詔貳中祕書蓬萊道山自是神仙之宅金匱石
室肆發天地之藏仍陪經幄之游益信儒紳之貴有光
吾道久愜僉言某官制行粹精秉心諒直崇論宏議率
不詭於聖人殫見洽聞皆習傳於前輩廼於風日不到
之處更閱平生未讀之書頥其高明培所植立弼就緝
熙之學對揚啟沃之休在昔伊川常以尊嚴師道自重
其侍哲廟惟以涵養氣質為先方今聖君盡選賢德既
出御於早朝之退且獨親於晚講之專人百已千莫先
郛於衆說甲可乙否間潛鼓於邇言戰和雜進於王韓
朋比漸分於牛李國勢若此大非尋常無事之時君子
居之必有正大格非之實可使端平之美不還元祐之
醇某柏悅真情蘭同切喜弱水不到苐遥望於得天小
山久留知漫勞於招隠
賀趙祕書洪平齋
恭審妙簡上心晉躋中秘典勾龍之嗣既開茅土之尊
對太乙之光爰上木天之峻諸儒相詫公族增強恭惟
某官神采珠星丰姿玉雪輯羣書而奏七略文恢恢而
有餘獻雅樂而對三雍論灑灑而不倦蔚為朝望期大
家傳昔焉天知姬旦之為忠今則人喜臧孫之有後通
郊丘之典禮占社稷之靈長身到西崑手摩東壁在漢
則數典校之劉向至唐亦推寓直之李邕時乃見之道
將行矣聊問津於藏室即布武於甘泉某交訊雖勤望
塵猶阻少府水衡之積官事徒癡蓬萊方丈之遊仙風
可想
賀葉祕書方秋崖
竊諗宣室興思道山入直獨提麟筆兼史氏之三長寖
近鰲扉異玄都之再至每歎南省第一人之選胡為東
藩半刺史之淹盍歸乎來公論則爾恨見之晚上意可
知兹特起於借塗會立登於要路某辱居榜下每在談
間石渠天祿之得人為斯文喜巖暝林霏之留我有老
圃存敢竊問於行期容重陳於别悃
代賀高祕書方秋崖
伏審綸綍起家旌旄載道帝讀蓬萊集歎其久去於紫
薇天開會稽圖何至獨私於綠野妙有春風之句雅宜
煙雨之樓恭惟學該玉府之森藏筆捲銀河而倒瀉舒
翹揚英轇轕宇宙二十八宿之羅胸疏條緝緯貫穿古
今千數百年之在目上帝自留而論譔太乙下觀其校
讐襲六為七作一經無紙上已陳之語自甲至丁凢四
庫皆腹中有本之書方片雲游物外之心俄半夜動席
前之問徑乘剡雪坐嘯栝山此所謂行秘書耶昔公安
在如欲用真學士者舍我其誰某髮種種以驚秋意寥
寥其厄閏雖乏蓋公清淨之助當驅兒童立馬以迎郊
如聞王褒中和之章喜與父老買牛而耕墅
賀王校書楊誠齋
西垣出命東觀升華太學博士之關久勞領袖道家羣
玉之府式藉校讐綸綍竦傳簪纓胥慶某官星芒色正
雪調聲希縱横三千字而日未斜早已魁於多士扶搖
九萬里而風在下奚獨後於諸公退然垂紳之中肯發
積薪之歎迨紬書之虚席翕輿議之歸公肆蠲給札之
科峻擢登瀛之列載惟冊府夙號清流日給大官地居
廣内無錢榖米鹽之靡密絶簿書期會之煩勞他人得
之詡作仕途之速化大賢處此諒明職守之當然稽流
略之浩繁殫向雄之博洽會聞盛舉爰踵前脩青藜下
臨當有來於太乙黃扉身得定無待於十年某欽聆置
郵幾欲折屐蓬萊弱水雖可望而不可親草茅書生敢
以規而不以頌
賀胡校書周平園
擢秀西州分光東壁英髦在列館閣增輝竊觀漢朝初
顯蜀士蓋山川鍾英傑之氣故郡國産俊明之材惜文
華之有餘而道義之或缺王褒待詔止第頌於離宫何
武習歌空罷歸於宣室諭意僰中者文斥邊之過校書
天祿者貽投閣之羞既何補於國家亦見輕於鄉里慨
前規之無取嘉盛世之有人恭惟某官質厚而氣清學
醇而文麗簫&KR1055;應雅鏗爾咸韶之音圭璋璧琮温其郊
廟之器比遠祈於馹召苦小試於閎才因古三流喻今
一體極論憂勤之要兼明利害之原謂守相皆得其人
則兵民兩獲其利願天子以清閒之燕俾羣臣言成敗
之機豈徒寧輯於坤維自可規恢於宇縣奏篇甫上茂
渥遄頒聊假道於校讐即問津於華要某幸叨發策喜
際登瀛辱墜貺於長篇實銘藏於厚意屬緣移疾致緩
馳箋尚惟高明有以原恕
賀安太使男除將作監丞王格齋
伏審東閣新除監丞光奉宸恩擢承戎監采衣贊畫夙
肩帶礪之盟紫渙疏榮入簉鵷鴻之列蓋否運值將終
之會方朝廷為必勝之謀凢而脩車馬偹器械之防畀
諸扶日月整乾坤之胄恭惟某官道關百聖忠貫三辰
方介胄易我衣裳孰殱逆黨幸芝蘭生我庭砌同決大
謀迄茂建於國功遂挽回於人極雖榮躋於京秩殊未
滿於輿評逮乘半刺之車蔚為千里之福既已無施而
不可豈應待次而後升此岳牧所以極口而薦揚談士
所以扼腕而歎息公論累年而後白除書一旦而乃來
西平有子我有臣姑陞華於武監周公拜前魯拜後行
俱幹於正機某託在所臨忻聞是舉焉依庇廕久哦少
陵廣厦之篇願假須臾更賦鄭武緇衣之什抃蹈云極
宣陳莫殫
賀韓寺丞方秋崖
伏審出綸中禁提舶外臺聞廟堂選士大夫之廉惟君
侯可念郡國奪慈父母之愛如吾民何故其依戀者私
情所以慶快者公道獨喜紫陽之大振必為黃(闕)而小
留某三徑已荒二天猶在想鄉人卧轍共思煙簔雨笠
之春然舉世貪泉敢為浪舶風舧之賀
代賀劉寺丞劉後村
伏審夙戒麾符儼臨戟衛呈琅玕呌閶闔正聯星宿之
班羞崑崙薄蓬萊自求山水之郡此名此德甚盛甚休
恭惟玉簨黃鍾之函和瑶瑟朱弦之挺直雖不為表襮
於議論之際要自有公是非顧未嘗標置於名氏之間
此所謂真道學早策勲於翰墨乃課最於簿書州縣之
職徒勞人洊出郎官之宰賢能之舉不待次尚參計相
之賓凢晉權萬貨之經與鈞會百工之給皆未究其所
藴何厥聞之甚都龍左角為天田肆升華於九扈驂右
騑者刺史訖自託於一麾上若曰古君子之儒時則入
漢循吏之傳以去帝城不遠耳冀潤九里而及京師然
豈君相之意哉乃先一州而後天下聞有迅召願無疾
驅某自守其迂見謂之拙思昔中牟之化今已在七不
堪之中正復陽城之生亦付之六太息而已過不自料
勇為此來一用其策之平平兩書其考之下下有人民
有社稷久矣厚顔為保障為繭絲凜乎掣肘公既至止
吾知免夫披雲霧而觀青天敢忘賀厦為草木而到君
地或可逢春
代賀余寺丞方秋崖
伏審捷音西上除目東來雪夜馳至蔡城不專美於李
愬風聲走入淝水今復見於謝安否則孤城其殆哉吾
有此客亦重矣蓋自敵已近邊而凌中夏所謂嫠不恤
緯而憂宗周孰攖其鋒徒得賣降之健將愈肆其毒久
輕效死之無人既殘浮光而逞焉若曰安豐特易耳氣
吞堅壁夜合重圍不量氊裘銳入之謀直有靴尖蹴破
之意懼亡無日卻敵者誰自非某官以國之藎臣為今
之儒帥共話對床之風雨屢吐壯懷誓清並塞之煙塵
輒張怒髮則何以脱生靈於噤口挫強敵之雄心上嘉
乃勲休有成命某作為凱樂顒徯班師寧失智高雖頭
顱之可辨盡遜郤克何肝膽之相知式對絲綸勉旃竹
帛
賀劉正字周平園
光膺宸檢進列英躔除音甫頒士類胥悦竊以詞章既
敏初何待於考觀氣業已成尚奚資於涵養然聖世重
典常之守抑仕途榮館閣之登故先小試於禁林然後
横翔於冊府恭惟某官譽高全蜀文中甲科有用之才
所居可紀無窮之聞隨日以升昨萬里以賜環指三雍
而振翼朝推俊乂人嘆博聞始颿弱水之風即扈甘泉
之駕况審官進秩已漸於亨衢而慶賚及親又符於孝
治薦紳改觀家國同休某猥預榮觀過勤遜謝給相如
之札欲為力以何施美崔氏之莊在貪功而豈敢
代賀陳常博方秋崖
伏審擢從學省峻立頌臺八索九丘之書既重講席五
禮六樂之教其佐秩宗均為極儒者之榮所謂妙天下
之選某屬聞誨範欣覩除綸夙夜寅清尚借藩房之重
日月獻納有開禁槖之華於穆緒言庶幾紆監
學官類
賀楊國錄林克齋
晝承三接晨誨諸生帝問嚴安恨見之晚士仰李渤快
覩之先斯文有光吾黨增氣欽惟昭代截若彛章至於
拔擢茂異之倫則必度越尋常之外然而由選曹而登
文石此事罕傳拔外官而議璧流近今間見天其或者
道將行歟朝暮取一人焉而羣遂空東北歸二老者而
子焉往亶惟盛事卓掩前聞某官負三十年之文聲振
一二邦之教鐸數虞庠之人物疇若老成盡漢廷之公
卿皆出薦口建白果登於華貫明揚立至於要津某逖
奉除音喜逾常等陪細雨簷花之酌豈能忘情記瑣窗
紅藥之詞今近乎䜟
代回李國錄李梅亭
知賢不早聊剡需章委質相先足鳴謙德不知所報藏
弆為榮恭惟某官殖學精深摛文鉅麗早飛英於學省
即中雋於儒科固知几閣之文書難屈朝廷之翰墨為
數旬客已光文學掌故之聯無幾何時果見國子先生
之入比者公車之牘豈其私室之恩過辱臨存更勤巽
謝某無能報國惟有薦賢憑豐隆愬飛廉雖寄聲之已
晚登閬風歴閶闔猶刮目以相期
回李國正方秋崖
簡知帝扆糾正賢關日有五色而臚句傳蓋幾年於此
矣珍潛九淵而驪珠在乃一日而收之聿來結綬之期
更覺出綸之晚恭惟某官楚東傑特斗北雄魁手抉雲
漢而分天章士皆辟易腹披琅玕而呌閶闔帝亦驚嗟
故雖居季孟之間要不在王盧之後所謂榮進之素定
夫何流落之數竒竊意鳳池不十年而身到乃今烏幕
凢幾過而羣空惟其恬然自樂而無决起蓬藋之心是
以或者相知而有扶搖滄溟之勢遹觀前席峻極除書
某起從田間序進館下曩以筆墨為祟久遭丞相之嗔
今亦詩書不靈頗貽弟子之笑每思潔己何幸同寅似
是故人恍記車中之半面不幾失子曾聞堂下之一言
願疾爾驅慰兹久間
代回曾國正楊誠齋
晉司樂正益重儒官盈几閣之文書久勤作主申庠序
之孝弟兹遂得師恭惟某官賦敵凌雲文成翻水排空
直上合盛之白玉之堂取勢斜飛亦宜在青藜之館兹
以文學之掌故入為國子之先生竚德成而教尊必言
揚而事舉某過勤投璧愧乏報瓊化民成俗由學乎儀
圖莫助傳道授業解惑也竊幸自強
院轄類
代回龔告院李梅亭
疇庸外轄服采中朝乃積乃倉乃糧久勤回謁如絲如
綸如綍盍賴主張恭惟某官學本家傳美由世濟京邑
翼翼恬於風月之分江漢浮浮裕此丘山之積進掌四
司之告出專一札之文諒不俟駕而行必有勿藥之喜
某凄其骯髒久此蹣跚已騰二宜去之章足以行矣猶
及再相别而去顧不幸哉
代回万俟檢院李梅亭
涣奉明綸晉司理匭導人使諫聖上實千載之逢命汝
納言堂下無萬里之隔恭惟某官世濟其美德浮於言
練詳臺閤之儀服襲廟堂之學積勞於外益閎其中果
騰列剡之章入掌四方之牘告嘉謨於后應無不得其
言下膏澤於民亦有無窮之聞某未遑燕賀先辱魚箋
驅飛廉而寄聲恍已迷於昨夢排閶闔而披腹猶有望
於朝陽
代回史文思李梅亭
率其屬以僝功慙於尸位簡乃僚而剡奏幸甚得賢公
義宜然私謝何也恭惟某官早收名第晚步選階鶺鴒
在原固不私詔王之爵祿鴻㕍於野寧當廢治世之羽
儀兹聮事之偶同難見善而不舉惟是四六之惠則貽
方寸之慙某非曰納交聊復借重子若無言幾失子幸
暮取之拔尤君家所有更贈君無歲寒而易葉
代回趙文思李梅亭
率屬共工已愧薦賢之不武陳篇奏記更勤博我之以
文恭惟某官天𣲖甚清人門具慶轅駒奏步自是千里
之竒方鳩僝功未脱七階之選察其實歴當以名聞某
不勝匹雛濫長五雉同官為僚之義固已盡心為善最
樂之功更期勉力
翰苑新書續集卷九
