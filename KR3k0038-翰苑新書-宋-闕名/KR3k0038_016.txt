翰苑新書前集卷十六
戶部
戶部尚書(漢置尚書郎四人其一人主財帛委輸至魏文帝置度支尚書寺專掌軍國支計吴有戶)
(部而晉有度支皆主筭也宋齊度支尚書領度支金部倉部起部四曹度支綂度支倉部左戶右戶金部庫部)
(六曹後周置大司徒卿一人如周禮之制隋初有度支尚書則并後周民部之職開皇三年改度支為民部)
(唐修隋志謂之戶部永徽初改民部為戶部廟諱故也顯慶元年改戶部為度支龍朔二年改度支尚書為司)
(元太常伯咸亨元年復為戶部尚書初戸部居禮部之後武后改置天地四時之官以戶部為地官自是遂居)
(禮部前神龍元年復置地官為戶部總判戶部度支金部倉部事通典本朝戶部判事一人以兩制以上充凡)
(戶口田産金穀食貨之政令皆歸於三司三司謂鹽鐵戸部度支也本曹但受天下之土貢元會陳於庭而已)
(續會要元豐改官制罷三司歸戶部左右曹而三司之名始泯矣四朝志初除安燾為戶部尚書續會要戶部)
(掌天下人民錢穀之政令貢賦征役之事以版籍考戶口之登耗以稅賦待軍國之歲計以土貢辨郡縣之物)
(宜以征搉抑兼并而佐調度以孝義婚姻繼嗣之道和人心以田務劵責之理直民訟凡此歸於左曹以常平)
(之法平豐凶時歛散以免役之法聯比閭察盜賊以義倉賑濟之法救飢饉恤難阨以農田水利之政治荒廢)
(務稼穡以坊場河渡之課酬勤勞省科率凡此歸之右曹其屬有三曰度支上供奉賜及邦國經度會計之事)
(隸焉曰金部貨賄出納之制及權衡度量領禁之令隸焉曰倉部凡國之倉廩儲積及其給受之事隸焉尚書)
(掌軍國用度財賦出納州縣廢置升降凡四司所治之事侍郎員外闕領之獨左曹事那豫專隸所掌侍郎)
(若事屬本曹闕奉爼飲福徹不能直則受其訟焉大享祀薦饌則尚書之朝會則奉貢物闕則侍)
(郎攝行舊三司使即今尚書舊三司副使即今侍郎其權發遣副使即今權侍郎舊三司判官推官及判子司)
(官即今郎中員外郎之任也續會要神宗正史職官志元祐元年門下侍郎司馬光欲令戶部尚書兼領左右)
(曹而舊三司財用事有在五曹寺監者並歸戶部則利權歸一詔尚書省立法左右曹錢穀尚書兼總使周知)
(其數量入為出而制國用焉職略)
歴代事實地卿(六典云戶部尚書周之地官卿也唐大詔令崔鉉制亦總地卿嘗會計而經國)
(紀綱式叙征賦益饒)版使(韋澳辭判戶部歸謂甥姪曰已讓版使矣)清白自修(梁書到溉為左)
(民尚書溉美風儀善容止所至以清白自修性又率儉不好聲色)清儉不改(晉吴隠之為度支尚)
(書以竹篷為屏風坐無氊席後遷中領軍清儉不改每月所得禄纔留身糧餘悉分賑親族)正身奉
法(分紀唐鄭善果檢校大理卿兼民部尚書正身奉法甚有善績制與裴寂等十人每奏事及侍立並令升)
(殿與從兄元璹在其數時以為榮)立朝有風望(崔從字子文為戶部尚書為人嚴偉立朝稜稜)
(有風望)王佐之才(職類張華王佐之才)幹時通才(見羣書精語類)杜武庫(晉杜)
(預為度攴尚書號杜武庫無所不有)展千里足(景雲中盧從愿為吏部侍郎杜暹註鄭縣尉後為戶)
(部尚書盧自益州長史入朝杜立於下乃曰選人定何如盧曰亦由僕藻鑑遂使明公展千里之足)號内
宰相(王琚佐明皇平内難為戶部尚書帝於琚眷委特異豫大政事號内宰相)備物置用(杜預)
(為度支尚書内以利人外以救邊備物置用濟當時之益者五十餘條)理財制輕重(崔羣制地)
(官理財能制於輕重)内以利人外以救邊(見備物置用註)土地人民(唐志戶部)
(尚書掌天下土地人民錢穀之政貢賦之差其屬有四戶部度支金部倉部)徭賦職貢(六典戶部)
(尚書掌天下戶口井田之政令凡徭賦職貢之方經費賙給之算)儲粟義倉(隋書長孫平開皇三)
(年為度支尚書平見天下州縣多罹水旱百姓不給奏令民間每秋家出粟麥一石以下貧富為差等儲之閭)
(里以備凶年名曰義倉)高宗自擇(唐高宗以竇德玄舊臣自殿中少監為御史大夫歲中遷司元)
(太常伯又注十餘人皆帝自擇)司馬孚為(朱鳳晉書文帝立度支尚書年糧計較一由之以司馬孚)
(為之)得二人何憂(晉書初魏文帝置度支尚書專掌軍國支計朝議以征討未息動須節量及明)
(帝嗣位欲用安平王孚問左右曰有兄風否答曰似兄帝曰吾得司馬懿二人復何憂轉度支尚書)
皇朝事實民曹上卿(南豐擬制云)周司徒之職(同上戶部之於中臺為周)
(司徒之職)文士掌邦計(長編李常字公擇號山房為戶部尚書常文士少吏幹或疑不勝任以問)
(司馬光光曰使此人掌邦計則天下知朝廷非急於征利貪吏望風掊克之患庶幾少息)作元祐會
稽錄(國史李常傳常作元祐會稽錄三十卷)裁冗廢置局(韓忠彦傳忠彦字師朴諡文定)
(召為戶部尚書時元祐會稽錄初成入狹而用廣忠彦憂之因言歛節財用遂裁省冗費置局於戶部)
羣書旁引掌土地之圖(周禮大司徒之職掌建邦土地之圖與其人民之數以佐王安)
(擾邦國以天下土地之圖周知九州之地域廣輪之數而辨其邦國都鄙之數制其畿疆而溝封之)施十
有二教(同上以土會之法辨五地之物生因此五物者民之常而施十有二教焉)阜人民任
土事(同上以土宜之法辨十有二土之名物以相民宅而知其利害以阜人民以蕃鳥獸以毓草木以任)
(土事)制地征斂財賦(同上以土均之法辨五物九等制以天下之地征以作民職以令地貢)
(斂財賦以均齊天下之政)萬民觀教象(同上正月之吉始和布教於邦國都鄙乃縣教象之法於)
(象魏使萬民觀教象挾日而斂之)教中教和(同上以五禮防萬民之偽而教之中以六樂防萬民)
(之情而教之和)有獄訟者聽斷(同上凡萬民之不服教而有獄訟者與有地治者聽而斷之其)
(附於刑者歸於士)移民通財(同上大荒大亂則令邦國移民通財舍禁弛力薄征緩刑)
羣書精語制民曹之地征(常集制掌司徒之邦教制民曹之地征綜事帥屬居其要)
(會幹時通才始可典領)翼翼版圖英英會府(常集翼翼版圖以辨九州之地英英會府)
(實總萬事之機)疆埸綺分井田鱗次(張鷟云虞書五教實委司徒之班周禮六卿爰開地)
(官之位莫不織成都邑編緝黎氓設九土之綱維成四方之管轄班固申犬牙之制疆埸綺分應璩論馬齒之)
(規井田鱗次云西都賦曰疆埸綺分又云原隰龍鱗之次應璩詩曰九州相錯雜相次如馬齒)委棼絲
而必理(白居易行裴垍制及領地官且司邦賦會計事劇出納孔殷投利刃以皆虚委棼絲而必理)
四六警語(民部版曹)(民曹版部)(地官計省)(司元版使)
發端(疇庸版部正位文昌)(欲裕邦儲就升計省)(渙汗王庭晉長民部)(榮奉贊書擢升計省)
起聯(生財有道久資少常伯之權惟帝念功就畀大司徒之職)
(乃立地官以佐王卓然稱職不有君子其能國僉曰得人)
(摠九職以主財坐㡳南風之阜運四方而賦政益知北斗之尊)
(官儀如舊尚聯常伯之班帝命維新今揔大農之政)
警聯(正常司於九扈空每戒於二東)(寧析秋毫之小利不為畫餅之空談)
(式瞻天子之光爰率地官之屬)(要將制國用而通三十年豈止濟軍儲而增二百萬)
(生財有大道豈心計之徒勞足國在富民無頭會之横取)
(本末源流深達理財之義金刀泉布佇收富國之功)
(鞭筭笏畫豈管晏之功復許乎貫朽粟陳匪晉楚之富可及也)
(雖孟子七篇首排言利乃賢哲之本心然周官一書半為理財亦國家之先務)
結聯(考均土之周官既符令典拜富民之漢相即慶成功)
(陳晉公真鹽鐵之名罔專全美郭汾陽中書令之考行冠羣僚)
戶部侍郎(隋煬帝始置民部侍郎唐因之後改為戶部龍朔二年改為司元少常伯咸亨元年復為)
(戶部侍郎通典本朝戶部之職皆歸三司元豐官制行戶部始揔邦計置侍郎二員左曹五案戶口案稅賦案)
(農田案檢法案知雜案右曹五案常平案免役案坊場案檢法案知雜案左曹除陳安石右曹除李定職略餘)
(詳見前戸部尚書官制因革紹興四年七月詔戶部侍郎二員通治左右曹職事以權吏部侍郎劉岑有請故)
(有是命中興會要)
歴代事實周小司徒(常集授戸部侍郎二員通治專判度支制周有地官小司徒佐敷五)
(教魏置度支尚書以濟軍國之用政有餘地然後兼之)地官之貳(唐大詔令李絳制地官之貳爰)
(委典司理財先示於簡稽利物每懲其聚歛)左戶(唐戶部侍郎有二員判使按者别一署謂之左戶元)
(和後選尤重宰相多由此進崔羣既相孟簡代之)不結私恩(李絳為戶部侍郎憲宗問曰戶部比)
(有進獻至卿獨無何也絳曰將戸部錢入進内蔵是用官物以求結私恩上嘉其直)不受賂取相
(唐牛僧孺拜戶部侍郎初韓弘入朝父子俱卒諸孤幼小穆宗命中使閱其宅簿以付家老而簿上具納賂之)
(所唯於僧孺官側朱書曰某月日送牛侍郎物若干不受穆宗接簿甚悅居無何議命相帝首可僧孺之名)
國之材臣(白居易張平叔戶部侍郎制張平叔國之材臣也計能析秋毫吏畏如夏日司會逾月綱)
(條甚張况師旅未息調食方急倚成取濟非爾而誰)莫匪正人(見羣書精語注)濟軍國之
用(常集授戶部侍郎專判度支制周有地官小司徒佐敷五教魏置度支尚書以濟軍國之用政有餘地然)
(後兼之)奏時議得失(唐李元紘歴工兵吏三侍郎上令宰相及公卿以下精擇堪為戶部者多)
(有薦元紘者乃拜戶部侍郎元紘因條奏人間利害及時議得失以奏之上大悅因賜衣一副)議戶版
利病(楊瑒帝召大臣議戶版瑒言利病甚詳帝咨賞)叙歴代戶口(唐太宗問盧承慶歴代戶)
(口多少之數承慶叙夏已後迄周隋皆有依據)選國華以從人望(韓退之除崔羣制地官之)
(職邦教是先必選國華以從人望)自監察為(韋表微為中書舍人俄拜戶部侍郎職如故時自長)
(慶寳歴國家比多變凡故在翰林例無滿歲由是表微自監察六七年間秩正貳卿備承恩渥盛于一時)宰
相由此進(見左戶注)多登大任(見羣書精語類)
皇朝事實版部(初寮除李木制俾參版部之繁)副民部(又曰往副民部孰如汝宜)地
官之貳(南豐擬制下制民産上經國用地官之貳實參摠焉)罷開河减水之議(通略)
(元祐五年主議者執開河减水之策戶部侍郎蘇轍上疏諫曰臣為戶部右曹云云戶部休戚計在此河若復)
(緘默誰當言者惟斷在聖心盡罷其議)例外宣索執奏(周益公集柳約字元禮權戶部侍郎)
(感激奮厲悉力盡言凡例外宣索皆執奏以進)
自叙伏獵侍郎(蕭炅不知書嘗與嚴挺之言稱伏臘為伏獵挺之曰省中豈容有伏獵侍郎乎)
(乃出之)
羣書精語善其職者多登大任中兹選者莫匪正人(白集)
(元和以還日益寵重善其職者多登大任中兹選者莫匪正人)授以耗登之書(元稹崔稜授戶)
(部侍郎制授以耗登之書俾陳生聚之術)
前賢詩詞國人先錄衮衣詩(劉禹錫奉送李戶部侍郎自河南尹再除本官詩云)
(昔年内署振雄辭今日東都結去思官女猶傳洞簫賦國人先錄衮衣詩華星却復文昌位别鶴重歸太液池)
(想到金門待通籍一時驚喜見風儀)
四六警語(對揚帝命進貳民曹)(一札宸庭貳卿計省)(渙渥詞垣陞華版部)
起聯(出范蠡計然之半策用之不窮數鄼侯劉晏之諸公作者可及)
警句(惟侍從論思獻納言極忠嘉於貨財本末源流知為詳密)
(方錢穀出入之問或躊躇於廟堂而簿書期會之文且旁午於郡縣)
(弼五服而至五千職嚴民部亞六官而屬六十權重邦卿)(佇籌活國之勲亟正富民之拜)
(盖將甦民瘼於膏肓之餘是必計國用於源流之地)(漢常尊於計相唐尤重於度支)
結句(荷方佩紫已觀君臣同德之歡粟倚腐紅寧復上下交征之患)
(鄭武公為周司徒前彝具在李適之號唐賢相舊事可期)
戶部郎中(漢尚書郎一人主戶口墾田吴張温為戶曹郎魏有左民郎曹晉兼置右民郎曹東晉而)
(下有民部曹梁陳為左右曹郎後魏為左戶曹郎北齊有左右民郎曹隋初置侍郎二人煬帝改曰民部郎唐)
(為郎中高宗改為戶部龍朔為司元大夫後復故掌戶口土田賦役貢獻蠲免優復婣婚繼嗣之事以男女之)
(黃小中丁老為帳籍以永業口分園宅均其土田以租庸調歛其物以九等定天下之戶以為尚書侍郎之貳)
(其後以諸行郎官判錢穀而戶部度支郎官失其職矣本朝官制見尚書下)
歴代事實嚴部(魏晉儀注魏有嚴部郎中)地官(杜牧韋退之制云地官為郎)考堂
(唐張博濟為戶部郎中部有考堂天下歲會計處博濟廢為員外郎中廳事别取都水監地為戶部考堂)
方雅特立(劉禹錫為王質字華卿神道碑云為戶部郎中以方雅特立除諫議大夫)氣岸高
雅(武儒衡遷戸部郎時皇甫鏄以宰相領度支剥下益上儒衡上疏論列儒衡氣岸高雅論事有風采)有
風采(上注)詩名(唐盧綸為戶部郎中有詩名於貞元中與李端司空曙之徒名為十才子形於圖畫)
(以美其名)十才子(見上注)二妙(韋維字文紀為戶部郎中善裁剖時員外郎宋之問善詩故稱)
(戶部二妙)佐掌邦計(元微之行高允恭制云復以民曹郎佐掌邦計)皆為清秩(杜牧韓賓)
(制郎官皆為清秩)詞理愜當(隋書高構轉民部郎中時有叔姪争嫡尚書省不能斷朝臣之議不)
(决構斷而合理上以為能勞之曰我聞尚書郎中上應列宿觀卿才識方知古人之言信矣嫡庶者禮教之所)
(重我讀卿判數遍詞理愜當意所不能及也賜米百石由是知名)世號郎官家(韋維傳維為郎)
(乃蒔柳于庭及虚心兄弟居郎省對之輒斂容自叙謙後至郎中者數人世號郎官家)應列宿(見詞)
(理愜當注)
皇朝事實參地官之屬(類要云參我地官之屬首於時俊之科)書樓(淳化中戶)
(部郎中張郁父正仕至戶部侍郎世尚儒學號書樓張家)
自叙土山頭果毅(唐諸郎中不自員外郎遷者謂之土山頭果毅言遽拜崇品有似長征兵)
(回便授邊遠果毅景雲中趙謙光自大理正便遷戶部郎中而員外郎賀涉遂戲詠曰員外由來美郎中望不)
(優寧知粉署裏翻作土山頭)
員外郎二妙(見前注)聞其理行(裴向為渭南縣令奏課第一朝廷聞其理行擢為戶)
(部員外郎)涖事有聲(狄仁傑薦子光嗣為員外郎涖事有聲)奏課第一(裴向累為擽陽)
(渭南令奏課皆第一擢戶部員外郎)賞其清俊(唐戶部與吏部鄰司時吏部移牒令戶部列棘以備)
(交通呂太一為戶部員外郎荅曰眷彼吏部銓摠之司當須簡要清通何必設籬樹棘省中賞其清俊)
前賢詩詞上到青雲穩着鞭(白居易送白敏中新授戶部員外郎西歸云千里歸)
(程三伏天官新身健馬翩翩行衝赤日加餐飯上到青雲穩着鞭)
四六警語(彤墀拜命畫省趨班)(帝廷錫命郎省司均)(擢位郎潜典司邦計)
起聯(覆錦光中綽著潜郎之望筭鞭影裏仰參計相之權)
警聯(地官之屬首居時俊之科人曹之郎實佐邦財之掌)(邦財出入事必豫聞版籍耗登職司參考)
(職列地官之屬利均天府之蔵)(財用實參於均節歲時專在於度支)
(錢穀出入之數廣漢乃無員貨財輕重之議精唐宜妙選)
(佇看貫朽紅腐之積詎有黃放白催之風)(利權允當心計惟明)
(籠萬貨而謹國儲得古人之心計結四方而掌邦禁贊天下之化源)
結句(上皇祐計會之錄聊假筭鞭作慶歴聖德之詩徑煩補衮)
(趙謙光之優望文應列星宋之問之能詩時稱二妙)
(輕重貨錢此日上議郎之對幾何糓粟他時辭宰相之知)
度支郎中(漢有度支侍郎即郎中之任也歴魏晉宋齊後魏北齊並有度支郎中梁隋陳為侍郎煬)
(帝但曰郎開皇三年改度支尚書為民部尚書始民部領之唐因焉武德三年加中字龍朔二年改為司度大)
(夫咸亨元年復故六典掌支度國用租稅多少之數物産豐約之宜每歲計其所出而攴其所用六典本朝度)
(支判司事一人列六案度支案發運案支供案賞賜案掌法案知雜案以無職事朝官充凡調度支政皆歸三)
(司本司無所掌元豐官制行郎中員外郎始實行本司事續會要初除陳向職略參掌計度天下之經費以貢)
(賦租稅之入而為之出小事則擬畫大事則諮其長神宗正史職官志餘見戶部尚書)
歴代事實司度(見官制)副知(蘇弁授度支郎中副知度支事仍命立於正郎之首有副)
(知之名自蘇弁始也)參計(唐張鷟云尹某入參計會職綰度支)判入判出(唐故事度支案郎中)
(判入員外郎判出侍郎總統押案而已)奏數千言(崔仁師為度支郎中嘗奏度支財物奏數千言)
(手不執本太宗怪之令杜正倫齎本與仁師對唱一無差殊太宗大竒之)宰相分領(唐制宰相分領)
(度支)天下利害(梁公以度支而司天下利害部常闕人求之未得乃自職之唐職林)
皇朝事實司度之曹(南豐除陳向制財用多寡之數物生豐約之宜司度之曹典貳為重)
支度要部(胡文恭行盧成制云云)參掌計度(見小事則擬大事則諮注)素有心
計(中興繫年錄徐宗說在度支會右曹金部皆闕官因令兼領三曹金糓纖悉之地而宗說素有心計於天)
(下經費出入盈縮之數莫不通知老吏為之斂手)小事則擬大事則諮(神宗正史職官)
(志參掌計度天下之經費以貢賦租稅之入而為之出小事則擬畫大事則諮其長)
羣公精語鳴鶴升朝含鷄伏省(見下注)年支國賦歲計軍
儲(唐張鷟云鳴鶴登朝含鷄伏省轉筯之敏未見稱竒聚米之能無聞播美張蒼之善筭國用詎肯留情馮)
(勤之巧計軍儲曾何介意年支國賦為政之嘉猷歲計軍儲邦家之要務註西京雜記曰曹元理善筭回筯知)
(二困之粟不差升斗也)
金部郎中(漢置尚書郎四人其一人主財帛委輸盖金部郎曹之任也歴魏晉宋齊後魏北齊並有)
(金部郎梁陳隋為侍郎煬帝但曰郎唐因之武德三年加中字六典龍朔中為司珍大夫唐職林咸亨復天寳)
(改司金郎中至德初復舊六典本朝金部判司事一人以無職事朝官充凡庫蔵出納之節金寶財貨之用皆)
(歸於三司而權衡度量之制主於太府寺本司無所掌元豐官制行郎中員外郎始實行本司事續會要初除)
(晁端彦焉職略參掌給納天下之泉幣計其歲所輸數歸於應受之府蔵以待國之用而鉤考平准市舶𣙜易)
(商稅香茶鹽礬之數以周知其登耗凡造升斗尺秤皆以法頒其禁令若事應諮决擬畫者視度支分案七左)
(蔵右蔵錢帛𣙜易請給掌法知雜餘見前戶部尚書)
歴代事實蔵錢之府(張鷟云大寳曰位夏禹陳納貢之書聚人曰財漢世有蔵錢之府莫)
(不取之以道用之以時不役物以俸身不遣人以供國自鹿臺重賦東夏為墟鴻都賣官西園成市)號能
職(元季方為金膳二郎中號能職)用盧子均無愧幽明(隋盧昌衡為僕射祖孝徵所薦)
(遷金部郎孝徵曰吾用盧子均為尚書郎自謂無愧幽明矣)
皇朝事實司金(曲阜除孫弁制司金劇部命汝典之)司珍(曲阜除陳紘制郎吏文昌之高)
(選司珍民部之劇曹)調掌(建中初罷鹽鐵等天下錢糓委金部倉部中書門下揀兩司郎言准格式調掌)
典金幣之政(曲阜除陳紘制云云)金糓出納之政(南豐除晁端彦制財用金糓有)
(出納之政權衡度量有制作之法司珍之任實典治焉)職金之任(初寮除張輔之制)給納
天下之泉幣(見官制)奏對及治道之具(朱晦庵集王師愈字與正召除金部)
(郎官數召對言事上孝宗賜書曰比聞奏對頗及治道之具而未詳也尚有可禆政體而宜於今者亟復條奏)
(其眷待之渥一時在廷之臣莫得望焉戶部尚書楊倓取諸郡積逋緡錢七百萬付金部使督之公曰此錢徒)
(有名耳督之未必有得而文移一下所擾者不知幾何人且中外一體若邦計未裕不若歸誠君父以幸寬免)
(豈宜舉此虚籍以罔上而病民耶持其事不下)虚籍病民之論(上注)
員外郎諒直(唐職林蕭穎士字茂挺終於揚州功曹子風存字伯誠為金部員外郎諒直有功曹之)
倉部郎中(周廪人倉人之職也魏晉而下皆有倉部郎中梁陳為侍郎宋齊以度支尚書領之後魏)
(有太倉尚書後周有司倉下大夫隋初制倉部侍郎煬帝止曰倉部郎唐武德三年加中字龍朔二年改司庾)
(大夫咸亨復天寳中為司儲郎中至德復本朝倉部判司事一人以無職事官充凡倉庾受納租稅出給禄廪)
(之事皆歸三司而别置提點倉場官以督察本司别無所掌元豐官制行郎中員外郎始實行本司事續會要)
(初除韓正彦焉職略參掌國之倉場儲積及其給受之事神宗正史職官志列案六倉場上供納給糶糴掌法)
(知雜建炎三年詔罷司農寺本寺諸倉場事務隸倉部紹興三年復舊中興會要)
歴代事實司庾司儲(並見官制)中立正色(長慶中孟簡為倉部員外郎王)
(叔文為戶部侍郎簡為其屬中立正色挺然不羣)如處美官(唐職林畢諴為倉部郎中故事要家)
(勢人以倉駕二曹為辱諴沛然如處美官宰相知之遷職方郎中兼御史知雜)
旁引掌九糓之數(周禮廪人掌九糓之數以待國之匪頒賙賜稍食以歲之上下數邦用以)
(知足否以詔糓用以治年之凶豐)
羣書精語惟一惟公惟平惟實(元微之行范季睦倉部員外郎制云出納必恡)
(有司之常貳上下之價則茫昧者受弊雜楛良之貨則豪右者受贏惟一惟公乃罔不同惟平惟實乃罔不吉)
廪曹(類要云云)廪人之職(曲阜除王宗望制國朝歲漕東南粟六百萬石以實中都兹用命汝)
(以廪人之職惟當於會計則無曠爾官)庾廪之政(南豐除韓正彦制倉庾賦入之政禄廪賙助之)
(法臺郎典領列於右曹)辨九穀之物以待邦用(同上)
翰苑新書前集卷十六
