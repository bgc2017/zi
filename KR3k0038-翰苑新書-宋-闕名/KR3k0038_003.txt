翰苑新書前集卷三
左右丞相(下)
皇朝事實不殖資産(長編上因講求輔弼謂左右曰范質居第之外不殖資産真宰相也)
(太宗亦素重質嘗對近臣稱累朝宰相以為循規矩重名器持廉節無范質右)不徼寵澤(言行錄吕)
(文穆公蒙正為相國三入中書惟公與趙韓王爾未嘗以親戚邀寵澤)苞苴不到門(慶歷中杜)
(衍相苞苴貨賄不敢到其門時號清白宰相)陋巷無門(言行錄李文靖所居陋巷廳事無重門)
以儉約率子弟(王旦務以儉約率子弟使在富貴不為驕侈兄子睦欲舉進士旦曰吾常以太)
(盛為懼其可與寒士爭)沉毅果斷(言行錄趙普初以吏道寡聞學術太祖嘗勸以讀書晚年手不)
(釋卷其為宰相以天下為己任沉毅果斷當世無比)靜重明敏(言行錄陳康伯傳太上宣諭曰自卿)
(除用朝野翕然無間言卿靜重明敏一言不妄發真宰相也)大雅大忠(范文正集昔王文正公居)
(宰府僅二十年未嘗見愛惡之迹天下謂之大雅寇萊公當國真宗有澶淵之幸而能左右天子不動如山却)
(戎狄保宗社天下謂之大忠)用論語一半(趙韓王普傳太宗時普曰臣用論語一半佐太祖定)
(天下一半佐陛下致太平)行論語兩句(長編李沆嘗喜論語或問之沆曰為丞相如論語中節用)
(而愛人使民以時兩句尚未能行聖人之言終身誦之可也)名重天下(長編王曾姿質端厚人莫)
(敢干以私其名重天下前後輔政十年其所進退士人莫有知者范仲淹嘗以問曾曾曰夫執政者恩欲歸己)
(怨使誰當仲淹伏其言)名聞夷狄(同上富弼早有公輔之望天下皆稱曰富公名聞夷狄遼使每)
(至必問其出處安否)狄問起居(長編司馬光為政踰年而病居其半既没其家得遺奏八紙上之皆)
(手札論當世急務御篆表其墓道曰忠清粹德之碑光居相位遼人遣使入朝與吾使至遼中者遼必問光起)
(居而遼人敇其邊吏曰中國相司馬矣切毋生事開邊隙)走卒知誦(言行錄施點字聖與誠齋楊先)
(生以書遺公曰若盛德大業丕纘宏謨兒童走卒皆知公而誦之至於斟酌元氣調和胾羹休然有所兼容慨)
(然無所顧慕用力勞而收效博者某知之天知之非兒童走卒所與知也)副天下望(至和二年龐籍)
(改知并州過京師入對上新相文彦博富弼意甚自得謂籍曰朕用二相何如籍曰二臣皆朝廷高選陛下拔)
(之甚副天下望上曰誠如卿言文彦博猶多私至於富弼萬口一詞皆曰賢相也)甚慰人望(長編)
(蘇頌自至和中入館居京師閭巷之人皆聞頌名至是登用朝野相慶明日上語執政曰蘇頌甚慰人望)朝
野無間言(見靜重明敏註)用相賢於夢卜(同上文彦博富弼並命是日宣制上遣小)
(黃門覘於庭士大夫相慶得人後數日歐陽修奏事上以語修且曰古云求相者或得於夢卜今朕用二相人)
(情如此豈不賢於夢卜哉)制出中外鼓舞(言行錄陳康伯時北兵甫犯淮甸人情大駭望公復)
(用上親札遣中使郎家居召公復拜尚書左僕射制出中外鼓舞)赴闕都民遮留(言行錄司)
(馬公赴闕庭衛士見公入皆以手加額曰此司馬相公也都民遮道呼曰公母歸洛留相天子活百姓所在數)
(千人聚觀之)身佩安危(事略王曾毅然大節身佩安危)稱為賢相(同上王旦傳旦在相)
(位久外無夷狄之虞兵革不困海内富實羣公百司各得其職故天下稱為賢相)得宰相之體
(見上利害一切不行注)真宰相之言(見惜東南民力注)兼領錢穀(長編嘉祐七年)
(司馬光上䟽食貨天下之急務今窮乏如是宰相不以為憂意者以為非己之職故也臣願復置總計之官使)
(宰相領之議者以宰相不當領錢穀是皆不知治體之言)兼制國用(見置局務財用注)兼判
院事(長編慶歷二年上曰軍國之務當悉歸中書樞密非古官然未欲遽改故止令中書同議樞密院事)
(及張方平請廢樞密院上乃命平章事吕夷簡兼判院事而章得象兼使)分領三館(同上乾德三年)
(趙普監脩國史國朝因唐及五代故事命相分領三館首相為昭文大學士其次為監脩國史其次為集賢院)
(大學士)中書總文武大政(同上景德元年上每得邊奏必先送中書謂畢士安寇準曰軍)
(旅之事雖屬樞密院然中書總文武大政卿等當詳閱邊奏共參利害勿以事干樞密院而有所隠也)燮
正辰階(除陳執中制)燮調鼎味(除陳堯佐制云擢正階符燮調鼎味)彗星不見
(見賜商霖字注)論兵議政(楊億表論兵帷幄議政巖廊)細務進孰狀(長編治平三年)
(上謂宰臣曰朕日與卿等相見每欲從容講論治道但患進呈文字頗多不暇及中書常務有可付有司者悉)
(以付之自是中書細務止進孰狀及事有定制者歸有司中書降敇而已)善處大事(同上大中祥符)
(九年上謂左右曰王旦善處大事真宰相也)能斷大事(同上元祐元年司馬光言臣切見文彦博)
(沉毅有謀略知國家治體能斷大事功效顯著此天下所共知也)置局稽財用(言行錄韓絳之)
(入相奏古者冢宰制國用今天下財出入宰相乃不預聞使置局中書稽天下財用之數量入以為出)陳
軍國大事(長編至道三年宰相吕端加右僕射上御崇政殿訪端等以軍國大事端陳當世急務皆)
(有條理上甚嘉納)事必經詳酌(言行錄吕端為相持重識大體每奏對同列多異議公罕所建)
(明一日内出手札戒曰今中書事必經吕端詳酌乃得入奏)細務闊略(中興會要紹興二年吕頥)
(浩曰昔唐太宗諭房杜聞公聽受詞訟日不暇給安能助朕求賢乎卿自今凡事係大體者裁决其餘細務闊)
(略可也)利國知無不為(言行錄韓魏公琦為相十年當仁宗之末英宗之初朝廷多故公臨)
(大節處危疑苟利國家知無不為故能光輔三后大濟艱難坐置天下於大寧公之力也)焚利害文
字(同上趙普傳國初普為相於廳事坐屏後置二大甕凡有投利害文字皆置中滿即焚於道衢)成功
寂似無(韓魏公為相作喜雨詩曰須臾慰滿三農望却斂成功寂似無)上利害一切不
行(言行錄元城先生論本朝名相最得大臣體者為李沆每謂人曰沆在政府無以補報國家但諸處有人)
(上利害一切不行耳)惜東南民力(東齋記事薛簡肅公天禧中為江淮發運使辭王文正公公無)
(他語但云東南民力竭矣薛退而謂人曰真宰相之言也)阜安宇内為先(言行錄熙寧初富弼)
(再相神宗有問邊事公曰臣愚以為首當推恩惠布德澤二十年未嘗道著用兵二字上問所當先如何公曰)
(阜安宇内為先)戒𣙜利(同上張士遜出為江西轉運使辭王文正公於政事堂且求教公從容曰朝廷)
(𣙜利至矣士遜後遂迭更是職未嘗求錐刀之利)戒道用兵二字(上注)封還内降
(長編寶元四年吏部侍郎杜衍依前官平章事兼樞密使衍務裁僥倖每内降恩率寢格不行積詔旨至十數)
(輙納上前諫官歐陽脩見上曰外人知杜衍封還内降耶凡有求干朕每以衍不可告之而止者多於所封還)
(也)内降奏格不行(言行錄趙忠簡公鼎遷左僕射平章事公以政事之先後及人才之所當)
(召用者密條置座右一一奏稟行之凡内降恩澤多奏格不行號為賢相)補綴奏紙(周上韓王趙普)
(嘗欲用某人為某官不合太祖意不用明日普復奏之又不用明日又奏之太祖怒取其奏壊裂投地普徐拾)
(歸補綴明日復進之上乃悟其後果稱其職)戒貪進(同上王文正公曰可惜張師德向文簡曰何謂)
(公曰累於上前說師德名家子有志行不意兩及吾門狀元及第榮進素定若復奔競使無階而進者當如何)
(向公稱適者第望公弗遺公曰苐緩之使師德知聊以戒貪進激薄俗也)折求請(長編宋琪在相府每)
(百執事謁見有所求請皆面折之以是人咸怨焉)守格法(言行錄富弼傳公之為相守格法行故事)
(而附以公議無心於其間故百官稱職)却例簿(景德三年寇準在中書喜用寒雋舉錯多自任同列)
(忌之嘗除官司列屢月吏持例簿以進準曰丞相所以器百官若用例非所謂進賢退不肖也却而不視)夾
袋冊(同上吕蒙正嘗問諸子曰我為相外議如何諸子云大人為相天下無事善甚但人言無能為事權)
(多為同列所爭公曰我但有一能善用人耳此真丞相事也公夾袋中有冊子每四方人替罷謁見必問其有)
(何人才隨即䟽之朝廷求賢取之囊中故公為相文武百官各稱職者以此)籍記名(王文正公為相)
(賓客滿坐無敢以利干之者公察其可與言者召與語詢問四方利病觀其才之所長密籍記其名)設十
科舉士(長編司馬光言臣備位丞相謹選百官乃其職業而智識淺短見聞褊狹莫若使在位達官人)
(舉所知然後克協至公野無遺賢矣欲乞朝廷設十科舉士)權衡人材(同上神宗嘗謂執政曰吕)
(公著之於人才其言不欺如權衡之稱物)不用浮薄(言行錄李沆傳真宗初即位沆為相帝嘗問治)
(道所宜先沆曰不用浮薄新進喜事之人此最為先帝問其人曰如梅詢曾致堯是也帝深然之故終帝世數)
(人皆不進用)乞旌恬退(同上文潞公為相因進對言嘗聞德音以搢紳奔競非裁抑之無以厚風)
(俗莫若稍旌恬退之人則躁競者知愧乃薦王安石韓維張瓌皆擢用焉)姪夷簡宰相材(言行)
(錄吕文穆致仕真宗幸其宅問曰卿諸子孰可用公對曰臣諸子皆豚犬不足用有姪夷簡任潁州推官宰相)
(材也遂至大用)不市私恩(同上李沆為相有求差遣見其材可取必正色拒之已而擢用或不足收)
(用必和顔温語以待之子弟問其故公曰用賢人主之事我若受其請是市私恩也故峻絶之若其不用者既)
(失所望又無善辭此取怒之道也)未嘗市恩(言行錄范忠宣公純仁在相位所薦士未嘗知出於)
(公公亦未嘗市恩意於人或謂公曰身為宰相豈可不牢籠天下士使知出於門下公曰但願朝廷進用不失)
(正人何必須使知出我門下也耶)所薦人未嘗知(同上王文正公所薦人未嘗知寇凖私公)
(求為使相公驚曰將相之任豈可求耶已而制出除凖武勝軍節度使同中書門下平章事凖入見泣曰非陛)
(下知臣何以至此真宗具道公所以薦凖者凖始愧歎)戚里不拜台席(李沆為相石保吉求)
(為相使仁宗以問公公曰保吉因緣戚里無攻戰之勞台席之拜恐騰物論遂寢其事)宦者不除
節度(王文正公旦為相宦者劉承規求為節度使真宗以語公公執以為不可曰他日將有求為樞密使)
(者奈何至今内臣不過留後)事不密啟(真宗問李沆曰人皆有密啟卿何獨無沆曰臣待罪宰相)
(公事則公言之何用密啟人臣有密啟非䜛即妄臣常惡之)諫諍大臣之任(奏議至和元年)
(馬遵上言自古諫諍乃大臣之任不獲已而後至以言責之人若大臣不能正之於前而使小臣救之於己然)
(之後其難易不侔也)論人君畏天(事略富弼傳神宗朝有於上前言災異皆天數非人事得失所)
(至者弼曰人君所畏惟天若不畏天何事不可為者去亂亡無幾矣即上書明其决不然者)奏水旱
盗賊(言行錄真宗初即位李沆為相王旦為參知政事沆曰取四方水旱盗賊奏之旦以為細事不足煩)
(上聽沆曰人主少年當使知四方艱難不然血氣方剛不留意聲色狗馬則甲兵禱祠之事作矣)請决
策親征(同上澶淵之役寇公首乞親征時陳堯叟請幸蜀王欽若乞幸江南上召公問之公曰誰為此)
(謀者臣欲得獻策之人斬以釁鼓然後北伐上悟遂决澶淵之行公在澶淵每夕與楊億飲博謳歌諧謔喧呼)
(達旦或就寢則鼻息如雷上使人視之喜曰得渠如此吾復何憂時人比之謝安)戒勿面從(見趙)
(吕並命注)賜攘夷詩(言行錄趙鼎為相上御書車攻詩宣示宰執鼎入謝上曰車攻宣王中興之詩)
(今當與卿等夙夜勉勵以修政事攘夷狄)不賀蝗死(同上李沆為相時天下大蝗真宗使人於野得)
(死蝗以示大臣明日他宰相請率百官賀公獨以為不可後數日方奏事飛蝗蔽天)用讀書人(國朝)
(會要太祖云作宰相須用儒者又云宰相須用讀書人)趙吕並命(端拱元年參知政事吕蒙正為)
(中書侍郎兼戶部尚書平章事上諭趙普曰卿勿以位高多縱勿以權勢自驕但能謹賞罰舉賢良弭愛憎何)
(憂軍國之不治朕若有過卿勿面從古人恥其君不堯舜卿其念哉蒙正質厚寬簡自重不結黨與遇事敢言)
(上嘉其無隠故與普俱命)文富並命(見用相賢於夢卜注)用宦官不知名者(仁宗)
(問王素孰可命以相事者素曰臣何敢言上曰姑言之素曰惟宦官宫妾不知名者可充其選仁宗曰如此則)
(富弼可素曰陛下得人矣)屬意相吕(吕正惠公參知政事多獨召便殿語必移晷時吕蒙正為相會)
(曲宴後苑上作釣魚詩斷章云欲餌金鈎深未逹磻溪須問釣魚人意以屬端後數日罷蒙正而相端)宣
撫就拜(言行錄韓獻肅公絳熙寧二年為陜西宣撫使詔兼河東宣撫就拜同中書門下平章事)柄
用十八年(國史王旦登柄用凡十八年為首相當國僅一紀)未四十拜相(朝野雜記)
(本朝未四十拜相者范覺民三十一吳元中何文縝皆三十張魏公三十九)出入三十年(長編)
(端拱元年五月普常戒其子弟曰吾受寵踰分固當以身許國私家之事吾無與焉爾等各宜勉勵勿重吾過)
(故自宥命升宰相出入三十餘年未始為其親屬求恩澤者)前後輔政十年(見名重天下注)
兩入中書(見致仕安輿賜名注)三入中書(言行錄國朝三入中書惟吕文穆趙韓王)三
居相位(事略國朝以來三居相位惟趙普與吕蒙正)外郎三遷而至(宋琪興國八年)
(正月以兵部員外郎為右諫議大夫同判三司參知政事十一月拜平章事)曰問集賢(言行錄韓)
(魏公琦為相曾公為亞相趙康靖歐陽公為參政凡事該政令則曰問集賢該典故則曰問東廳該文學則曰)
(問西廳至於大事則自决之人以為得宰相體)爭事不失和氣(魏公别錄韓魏公言慶歷中與)
(范希文富彦國同在西府上前爭事各别下殿各不失和氣如未嘗爭也當時正如推車子其心主於行而已)
推車主行(見上注)不稱相名(孝宗聖政淳熙七年上宣諭曰每日常朝可同後殿之儀)
(不必稱丞相名趙雄奏君前臣名禮也臣豈敢當陛下欲少更相儀須俟他日有碩德在位施行未晚不可自)
(微臣始)元老不呼名(真宗初即位對宰相皆不呼名吕端等再拜懇請上曰公等顧命元老朕)
(何敢比先帝乎)吾社稷臣(長編開寶九年雷德驤言趙普強市人第宅聚斂財貨上怒叱之曰鼎鐺)
(尚有耳汝不聞趙普吾之社稷臣乎)剪鬚之賜(吕夷簡以疾辭仁宗剪鬚賜之)命坐賜茶
(長編乾德二年先是宰相見天子必命坐賜茶有大政事則面議之其餘號令刑賞但入熟狀猶有坐而論道)
(之遺意焉范質等自以前朝舊臣稍存形迹每事輙具劄子進呈退即批所得聖旨而同列書字以志之後遂)
(為定式蓋自質等始也)賜商霖字(國史張文忠公商英傳時久旱不雨彗出天心商英拜相之夕)
(大雨如注彗星不見上喜親書商霖一尺字賜之)致仕以安輿召(言行錄李文正以司空致)
(仕於家燈夕上御樓以安輿就其宅召至賜坐上親酌御樽飲之選餚核之精者賜焉曰卿兩入中書未嘗傷)
(人害物宜今日獨享此賜)百官班迎(長編至和二年詔凡宰相召自外者令百官班迎之自内拜者)
(聽行上事儀)父子祖孫兄弟(朝野雜記國朝父子宰相二家吕許公申公韓魏公儀公祖孫)
(宰相一家曾魯公欽道兄弟宰相一家韓康公莊敏)三世宰相(同上三世宰相一家吕文穆從子文)
(靖從孫正獻又近時史越王子衛王彌遠孫嵩之三世為相)大耐官職(言行錄向文簡除右僕射)
(上謂李昌武曰朕即位以來未嘗除僕射敏中應甚喜賀客必多即往觀之明日却對昌武往見丞相方謝客)
(門無一人昌武入見之賀曰今日聞降麻士大夫莫不歡慰公但唯唯又曰自上即位未嘗除端揆自非眷倚)
(殊絶何以至此公復唯唯又歴陳前世為僕射者勲業之盛禮命之重公亦唯唯使人至厨中問有飲宴者亦)
(寂無一人明日再對乃具以所見對上笑曰向敏中大耐官職)寇準比謝安(見請决策親征注)
公亮方安世(長編元豐元年神宗嘗謂輔臣曰曾公亮謹審周密内外無間受遺輔政有始有卒)
(可方漢張安世)韓琦過周公(言行錄韓公既解相印王丞相遺公書謂過周勃霍光姚崇宋璟又)
(曰為萬人所未嘗任大臣所不敢天下以為名言歐陽周公亦云進退之際從容有餘德業兩全讒謗自止賢于)
(公遠矣)
自叙儒素(漢紀宰輔皆以儒素)癡相(楊再思為丞相時水沴閉坊門以禳再思入朝有車陷於)
(濘叱牛不前怒曰癡宰相不能和隂陽而閉坊門使我難於行再思遣吏謂曰爾牛自弱不得獨責宰相)伴
食(唐盧懷愼自以才能不及姚崇政事皆推而不專時譏為伴食宰相)持禄保位(見醖藉注)妄
一男子(西漢田千秋無他材能又無閥閱功勞時以一言悟意旬月取丞相封侯單于曰漢置丞相非)
(用賢也妄一男子上書即得之矣)應務俗材(唐閻立本既輔政但以應務俗材無丞相器美恪以)
(戰功擢左相時人有左相宣威沙漠右相馳譽丹青之嘲)非濟世才(言行錄宋元憲鄭國公庠雍雍)
(然有德君子也後既登庸天下承平日久尤務清靜無所作為有為者病之公嘗自謂時賢多以不才誚我因)
(自詠詩曰我本無心士終非濟世才虛舟人莫怒疑虎石當開蚊負愁山重葵傾喜日來欲將嘲強解真意轉)
(悠哉)一日台司(唐王徽為相只一日中書五年二月除昭義節度使徽上表乞免詞曰六年内署雖)
(叨捧日之榮一日台司未展致君之懇見南部新書)名損治郡(前漢黃覇材長於治民及為相號令)
(風采不及丙魏功名損於治郡時)劉鄴霖雨(唐劉鄴罷相出帥淮南殿内自撰十餘句語霖雨無)
(功深媿代天之用雲霄失路未知歸骨之期僖宗惻然)宣威沙漠(見應務俗材注)摸稜手
(蘇味道為相嘗曰决事不欲明白摸稜持兩端可也時人號為蘇摸稜)景佺秋花(武后嘗季秋以)
(梨花示丞相以為祥衆賀汪景佺曰隂陽不相奪倫凟即為災今草木黃落而木復花凟隂陽也恐陛下布德)
(施令有所虧損臣位丞相助天治物而不和臣之咎也頓首請罪武后曰此真丞相也)味道春雪
(武后時三月大雨雪蘇味道以為瑞率羣臣入賀王求禮曰丞相調燮隂陽而季春雨雪乃災也果以為瑞則)
(冬月雷渠為瑞雷耶)老鳳蹲池(東軒筆錄曾魯公公亮自嘉祐秉政至熙寧中尚在雖年甚高而精)
(力不衰故臺諫無非之者唯李復圭以為不可作詩云老鳳池邊蹲不去饑烏臺上噤無聲未幾曾公亦去)
蜣蜋之取(五代史韋詵豆盧革罷相任圜與安重誨鄭珏孔循議擇相誰當者圜意屬李琪而珏循)
(以為崔協可相重誨然之他日明宗問誰可相者重誨即以協對圜前爭之重誨等退圜謂重誨曰李琪才藝)
(可兼時輩百人而䜛夫巧沮忌害其能若捨琪而相協如棄蘇合之丸而取蜣蜋之轉也重誨笑而止)壞
麻(鄭注求丞相李甘倡曰注何人哉白麻出我必壞之)
羣書精語平邦國而和天下(楊盈川集理百官而察萬民平邦國而和天下)輔
贊彌縫藏諸用(唐房杜贊丞相所以代天者也輔贊彌縫而藏諸用使斯人由而不知非明哲)
(曷臻是歟)梓人傳(柳梓人傳彼佐天子相天下指而使焉調其綱紀而盈縮焉齊其法制而整頓焉猶)
(梓人之有規矩䋲墨以定制也擇天下之士使稱其職居天下之人使安其業視都知野視野知國視國知天)
(下其遠近細大可以據其圖而究之焉猶梓人畫宫於堵而績於成也能者進而用之使無所德而不能者退)
(而休之亦莫敢愠不衒能不矜名不親小勞不侵庶官日與天下之英材論其大經猶梓人之善運衆工而不)
(伐藝也夫然後相道得而萬國理矣相道既得萬國既理天下舉首而望曰相之功也後之人循蹟而慕曰彼)
(相之材也大哉相乎通是道者所謂相而已矣)作家之譬(諸葛亮自較簿書楊顒諫曰請為公以作)
(家譬之今有人使奴執耕婢典炊㸑雞主司晨犬主吠盗私業無曠所求皆足雍容高枕飲食而已忽一旦盡)
(欲以身親其役形疲神困終無所成豈其智不如奴婢雞狗哉失為主之道也)登明選公校短
量長(韓進學解登明選公雜進巧拙紆餘為妍卓犖為傑校短量長惟器是適者丞相之方也)典領
百僚陶融景化(唐太宗大歷二年詔曰當左輔右弼之寄總代天典物之名典領百僚陶融景)
(化)緝熙九功寅亮五品(唐李絳制九功不叙咨爾緝熙五品不時咨爾寅亮必廣大其)
(志無皦察為公常其道以秉彛裕其體以臨下)謹繩墨以正天下(李吉甫入相制審涇渭以)
(序人倫謹䋲墨以正天下)不獨有其德亦皆務其勤(王元之待漏院記古之善相天)
(子者自臯䕫至於房杜可數也是亦不獨有其德亦皆務其勤耳朝廷設待漏院于丹鳳門之右示勤政也至)
(若北闕向曙東方未明相君啟行煌煌火城相君至止噦噦鸞聲金門未闢玉漏猶滴撤蓋下車於焉以息待)
(漏之際相君得不思乎)不動聲色措天下於泰山之安(歐陽永叔作晝錦堂)
(記韓魏公事曰臨大節决大事垂紳正笏不動聲色而措天下於泰山之安可謂社稷之臣矣天下傳之以為)
(知言)位愈高而士愈戴禄愈厚而人愈懷(唐元稹加階制)納誨三
篇陳戒六事(李德裕命杜元預制既納誨於三篇復陳戒於六事)推忠導善弘往
納來(杜佑碑從容鼎位光贊大猷玄冕赤舄在帝左右又云推忠導善達四方之志弘往納來成天下之)
(務)棟才斯全鼎味以適(吕蒙正集武明七德文洽九歌棟才斯全鼎味以適)澄其
源而清其流統於一而應於萬(韓文宰相者上熙陛下覆幬之恩下遂羣生性)
(命之理以正百度以和四時澄其源而清其流統於一而應於萬)登槐贊元(同上河南同官記云)
啟黃扉而爕五緯躡青帷而調四序(齊孔稚圭為王敬則讓司空表云云)
(豈可加以正台之席登以論道之寄啟黃扉而爕五緯躡青帷而調四序)八柱承天四時成
歲(明皇雜說張說撰姚崇神道碑曰八柱承天高明之位列四時成歲亭毒之功成)天方賚予
人具瞻爾(張弘靖制)金鉉重名(劉禹錫集金鉉重名銀章貴服)
前賢詩詞絳灌歸衡宰(後漢酈炎詩)皇佐揚天惠(曹子建詩皇佐揚天)
(惠四時無交兵)伊吕翼商周(南史王儉少有宰物之志賦詩云稷契光虞夏伊吕翼商周)大
厦須異材(選雜體詩大厦須異材廊廟庸偉器)榮公鼎軸老(韓文公詩榮公鼎軸老烹)
(翰力健倔)一氣轉洪鈞(杜上章左相詩)貴相山瞻峻(韓文公詩貴相山瞻峻清文玉)
(絶瑕)曾約相車遊(白樂天詩林館經春瑞氣浮當時曾約相車遊)清風億萬古(唐皮)
(日休詩吾愛房與杜魁然真宰輔黃閣三十年清風億萬古)印將金鎻鎻(北窗𤨏言唐韋相國)
(罷右司員外郎寄方荆州作詩云印將金鎻鎻簾用玉鈎鈎即京兆大拜氣槩詩中已見之矣)願補舜
衣裳(杜牧詩平生五色線願補舜衣裳)金印朝天客(楊收王鐸皆逢同年也收作相逢作)
(詩曰須知金印朝天客同是沙堤壁路人威鳳偶時皆瑞聖應龍無水謾通神收大銜之王拜相逢又作詩曰)
(昨日鴻毛萬鈞重今朝山嶽一毫輕鐸又怒之)帝用補山龍(王建上張相詩曰早歲天教作霖雨)
(明時帝用補山龍)持筆福蒼生(劉夢得送令狐相公詩終當持一筆再入福蒼生)今年
得舊儒(杜甫詩左轄頻虛位今年得舊儒相門韋氏在經術漢臣須)調和鼎鼐新(杜詩)
(霖雨思賢佐丹青憶老臣應圖逢駿馬驚代得麒麟沙汰江河濁調和鼎鼐新)有官居鼎鼐(魏野)
(上寇萊公詩有官居鼎鼐無地起樓臺)金鼎佐無為(王人格上傅相國詩一戰文場拔趙旗便)
(調金鼎佐無為)玉鼎昇黃閣(任希古詩玉鼎昇黃閣金章謁紫宸)一䕫一契(慶歷聖德)
(詩惟仲淹弼一䕫一契)朝升玉署調天紀(王勃詩)獨垂重印押千官
(李賀沙路曲柳隂半眠丞相樹珮馬玎玲蹋沙路帝前簪笏稱南山獨垂重印押千官金科篆字紅屈盤沙路)
(歸來聞好語早火不光天下雨)十年紫殿掌洪鈞(唐本事詩李德裕詩曰十年紫殿掌洪鈞)
(出入三朝一品身文帝寵深陪雉尾武皇恩厚宴龍津)今朝靜聽丹禁漏尚疑身
在玉堂中(歐詩)但令端委坐廟堂北狄西戎談笑了(坡詩)清
如冰玉重如山(岑參上僕相公詩清如冰玉重如山百辟嚴趨禮絶班強虜外聞應破膽平人)
(長見自開顔)真須待見為堯舜(吕氏家塾廣記富公既爰立士夫皆相慶王逢元有詩云)
(真須待見為堯舜未敢輕浮作頌聲)朝廷有道青春好(本朝詩朝廷有道青春好門館無私)
(白日長)雨餘春圃桔橰閒(荆公詩風定曉園蝴蝶閙雨餘春圃桔橰閒)公在中
書四十秋(職官分紀真宗時王旦拜平章事外撫四夷内和百姓官吏得職天下富庶祥符之間頌)
(聲洋溢旦之力也兩府凡有公事真宗曰曾與王旦議否旦以為可即可其委任如此陜郊處士魏野以詩寄)
(旦曰聖朝丞相年年出公在中書四十秋西祀東封俱已畢好來相伴赤松遊旦感悟遂求退)須臾慰
滿三農望(韓魏公雪詩須臾慰滿三農望却歛成功寂似無)且看寒花晚節香
(同上重陽詩不羞老圃秋容淡且看寒花晚節香)
四六警語(鈞衡台司元台巖弼)(揆席鈞宰)(宰廷台席)(首鉉鼎席)(元台上台)(鼎位鉉台)
發端(誕播宸綸進登首鉉)(揚于大號宅乃首台)(巽命中宸晉登上位)(帝咨碩德位峻上台)
(渙揚大號晉陟中台)(大庭渙號亞輔升華)(登庸舊學揆序中台)(晉秉國鈞聯華宰鈜)
(御紫宸朝登黃閣老)(渙號楓宸奮庸槐位)(妙秉元勲進持魁柄)(誕揚明綍寵拜元台)
(妙簡前旒榮躋上衮)(出命九重登庸二府)(播告大庭褒崇盛典)(起躋上衮倂領元樞)
起聫(索長安之米擬就辟書伏光範之門尚干賓謁)
(齒塵埃之下吏夙感大恩拜雲漢之上台輙裁小牘)
(觸五嶺之熱叨李掾以終更企六符之光趨槐庭而執贄)
(家事雖勤詎可辭於國事身容既肅爰兼整於軍容)
(立天官冢宰以佑王秩崇舊袞錫土田附庸而為輔慶衍新畬)
(刺經作制勒成顥噩之書胙土分茅奄有龜蒙之景)
(親援編書而為帝師素孚人望不出都門而登相位復振家聲)
(能自得師謹厥終而唯始爰立作相置諸右以輔台)
(雖黃麻同日猶分左輔右弼之名然青簡幾年及見前作後述之盛)
(人主師宜為丞相因尊𫝊道之功政事本實在中書允頼佐王之學)
(惟圖任舊人共政允符爰立之期克左右厥辟宅師丕聳具瞻之望)
(士勱相我國家豈輕其選王置諸其左右今得其人)
警聯(從容而調萬化談笑而制四夷)(夜刻博山之印朝宣文德之麻)
(温乎得聖人之和毅然任天下之重)(風震雨凌而帡幪自若火炎水潤而隂陽各調)
(衆忻汗竹之新獨恨登槐之晚)(詎如格天格帝之勲卓乎是父是子之懿)
(有周公之封豈惟奄魯得裴度之佐宜永相唐)
(進賢去佞幾如慶歷之誦詩剔蠧濯汚快裁元符之條貫)
(如房玄齡登軸於開元之際若趙韓王復位於建隆之間)
(大耐官職門庭賀客之寂如貴極人臣山澤臞儒之自若)
(以無所不統之官復居其長凡不能盡行之事皆得以專)
(苞苴賄賂獨不入沂公之門鼎鼐樓臺抑未聞寇相之第)
(自任以重隐然負海之六鰲獨立不移屹若擎天之一柱)
(登進厥民在王庭俾聞播告永弼乃后于彛憲勿替欽承)
(明允篤誠世濟舒敳之美謀謨果斷才兼房杜之長)
(有嘉謀而告于内尚周臣良顯之風持衆美以效之君得唐相彌縫之用)
(甘盤舊學何心霖雨之期南陽故人親際風雲之會)
(見伊吕而失蕭曹則知管晏之卑矣濟英衛而遜王魏此豈房杜之細耶)
(任天下之重幸瞻赤舄之來為帝者之師佇復青氊之舊)
(聖朝之相頻頻已過中書二十四之考閟宫之詩奕奕方開異姓五百年之封)
(所謂同德惟一伊尹乃格于天豈無他人雖百曹參何補於漢)
(惟武丁得傅說命朝夕啟乃心使太宗無玄齡如左右失其手)
(鴻鈞轉一氣乾坤日就於清寧庶績撫五辰星宿亦為之明潤)
(我聞在昔有伊尹伊陟之相望民到於今稱召虎召公之是侣)
(江左有夷吾端可致神州之復中國相司馬久已折黠驁之心)
(國今相司馬矣頓使氊裘之驚吾其為東周乎會看版圖之復)
(方其在未輜之時已繫蒼生之望迨此右臯陶之選自嘆白麻之遲)
(承以大夫師長有加漢光禄之尊錫之土田附庸未稱我周公之貴)
(時則有若伊陟實維阿衡之覺先公其惟時成周是述伯禽之拜後)
(天下無如召公久當相成王之左生民未有夫子今乃得伊尹之時)
(致君於堯舜之上鄭公固所優為行政若管晏之卑孟子豈其或比)
(文丕顯武丕承啟佑益彰於有典周拜前魯拜後登躋即踵於維垣)
結聯(徹申伯之田欽聆異渥入平津之閣莫綴賀賓)
(調說命之三篇敢以為致君之賀續車攻之一雅又將頌却狄之勲)
(鴻鈞之轉一氣本正大以無私廣厦之庇萬間願恢洪於大造)
(讀真漢相之史喜追紹於祖風續夢良弼之書慚莫陪於史筆)
翰苑新書前集卷三
