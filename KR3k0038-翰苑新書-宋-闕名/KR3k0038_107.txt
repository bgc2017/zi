翰苑新書别集卷五
劄子
謝張參政方秋崖
某伏以金&KR1195;秩序玉宇旉凉共惟某官衮繡聯輝鈞樞
對掌聖神睠倚穹垕給符鈞候&KR0978;止萬福某熏香端拜
寅控忱悰仰祈鍳詧
某切謂千齡慶會一德交孚保合太和緝熙景福寳躬
勺令有喙焉容某謹屏息
某恭以某官以正學結睿知以清猷儀善類間兩社而
為輔持衆美以效君輿望具孚天允穆諒九筵之莫玉
領百辟以奉璋遂正元台溥綏緜宇某加與旄倪拭目
以登平某煙雨扶犂凄其七稔小夫竿牘何從塵滓黃
閤之邃迺若泰階華暉被于品彙傾翹寸臆宵寐以之
某夢冷鈞天拙甘農畝叨恩偏壘偶縮戍期抗請丐祠
趨行有命噓枯知自挈累遄征謹護本根冀殚駑鈍唯
是狷姿寡合弱植易搖尚倚燾容庶幾尺寸某勉思稱
塞誓有捐縻
某犇奏征埃以八月四日恪祗賤役隃詹光範摧謝何
繇謹緝儷辭輙鳴悃愊辱賜粲擲億秭為榮
某仰止紫府邃崇霞裾縹緲仙凡夐隔詗問匪恭恐有
骫驅拱聽劄下
謝丁樞密前人
某伏以金顥平分碧虛如拭共惟某官彌綸天縡施轉
斗樞明睿睠憑穹示恊右鈞候動止曼福某薰薌端笏
寅控悰忱仰蘄委鍳
某切謂明良千載慶會一堂玉燭四時笙鏞庶彙頥珍
葆粹無待贅云某謹屏息
某恭以某官以粹亮結主知以和平主國論粤儀兩社
密贊九宸歲闓寳稲之祥邊獻紅旗之捷風俗新媺綱
紀赫張竚陟鈞衡賢於夢卜某雖筆陋墨凡尚能賡一
䕫一卨之頌
某牛背夕陽凄其七稔分嚴禮絶之地何從以咫墨塵
滓廼若泰階六符輝燭動植某傾翹寸臆宵寐以之
某夢冷鈞天拙甘農畝叨恩偏壘偶縮戍期抗請丐祠
趨行有命噓枯知自挈累于征謹護本根覬殚駑鈍惟
是狷姿鮮合弱植易搖尚倚帡容庶迯曠戾某勉旃稱
塞誓有捐縻
某犇奏征埃以八月四日恪祗賤役隃詹光範摧謝何
繇謹緝儷辭輙鳴悃愊辱賜電粲億秭其榮
某仰止紫府邃崇霞裾縹緲仙凡夐隔詗問匪恭恐有
骫驅拱聽札下
謝林中書方秋崖
某伏以序正金&KR1195;凉浮碧宇共惟某官禁疊綬從槖彯
林纓神聖睠憑穹示棐侑台候動止曼福某寅只墨申
控寸忱仰蘄丙鍳
某切謂彌綸詞掖運動化權隂凝陽龢孰出吾囿寳躬
勺令請祗為繁某屏息
某仰惟某官鴻筆䴡藻陶鎔帝皇舒翹揚英金玉王度
盖肩歐蘇而輩韓范者厥今穆卜吉辛合宫展采峩峩
奉璋顯相熙事將繇内相正位東垣黃麻告庭巖詹丕
聳某尚切遲之
某牛背夕陽凄其七稔小夫竿櫝不敢入帝城匪嫚也
廼若泰偕六符輝被庶彙某夙宵詹遡瓣香勤卷
某夢冷觚稜分甘農畝叨恩偏疊偶縮戍期丐祠弗俞
趨行有旨噓枯知自挈累于征第揣狷迂若為稱塞尚
祈容燾庶詭豪分某臨楮及兹負芒&KR0719;甚
某犇走征埃甫祗賤役摧謝之愊躬叙何繇僣緝儷辭
唐突兢惕辱賜粲電億秭其榮
某敬以蘂珠縹緲瓊佩繽紛仙凡夐殊詗申則躐恐有
驅冊拱聽曉攽
謝邵給事方秋崖
某伏以金顥秩平碧虛澄爽共惟某官望尊執簡寵壘
批綸神聖睠憑穹示給衛台候&KR0978;止曼福某寅蠲只墨
申羾寸忱仰蘄委鍳
某切謂地峻螭頭班聮鳳沼清光罙近冲氣為和勺令
玉躬无俟於祝某謹屏息
某仰惟某官以粹舉結主知以魁望儀朝序頃躋緊路
偹罄黨言遄陟清塗就顓論駁才足以制國事經綸之
本識足以灼人才消長之機秩祀吉辛肅雝顯相䟽恩
旁午只天中樞羽翼瑶圖芬芳汗簡某枚舉盛事
某分席鷗沙七其稔矣隻字不敢入帝城分也非嫚也
廼若柱史一星光連台斗某與樵牧旦旦詹依
某夢冷觚稜分甘置散叨恩偏壘偶縮戍期丐祠弗俞
趨行有命噓枯知自挈累于征正愳狷庸若為稱塞尚
祈容幬庶詭豪分某臨禇及兹負芒𢥠甚
某犇走征埃甫祗賤役權謝悃愊躬叙何繇僣緝儷辭
唐突兢栗辱賜流電億秭其榮
某敬以蘂珠縹緲葱珮晶熒仙凡夐殊詗申則躐恐有
驅冊拱聽曉攽
謝章直院前人
某宓以金天雲澹古桂龡香共惟某官雉監躋華鼇䨾
壘紱清寧拱侑台候&KR0978;止萬福某謹齋明盛服羾忱于
典記者某謂羽儀禁路只尺天光噓呵奉龢何迪匪吉
閑珍葆粹有喙奚容某謹屏息
某洪惟紫皇聿新治化號令風雷所以鼓天下之動玉
堂揮翰手匪魁壘博碩誰宜為某官雅望瑞時懿文華
國横經資善懋績繕工簡在淵衷筆宣帝澤合宫殿壁
法駕執縘内相躋榮槐廳增重某尚切遲之
某牛背七稔絶意人間隻字不敢入帝城分也匪嫚也
迺若穹躔䴡天輝燭品彙實與樵夫蕘子同一詹遡
某狷介不耦分合投閒恩予偏州偶然縮戍亟申祠請
叨旨趨行馳驅服勞噓揚知自第虞疎拙靡稱循良王
所有賢海内蒙福某知免矣
某枯莎寒蛩詎應輙溷韺韶之奏然舍是無以立誠流
電賜燭億秭其榮
某仰止慶霄縹緲仙珮繽紛敢贊而弗敢問属有骫
拱俟曉攽
謝朱殿院方秋崖
某伏以顥金秩序鴈背風高共惟某官肅立副端兼榮
邃幄九宸眷倚三極拱扶台候&KR0978;止曼福某寅蠲咫牘
庸控寸忱仰蘄關徹
某切謂豸冠穹峻鷺羽高華清明在躬寒暑受令頥珍
葆粹無竢誦言某謹弗敢瀆
某恭以聖天子厲精責實以新内修外攘之政迺得冠
偉光明之彦躋登龍墀以植紀綱某官以至公汲善類
以直氣糾官邪開張時雍堅凝國綸吉辛相祀奠玉熙
成獨步班心徑顓朝面某尚切遲之
某牛背夕陽凄其七稔帝城書問何敢昌馳迺若英躔
䴡天有目共覩某與樵牧旦旦傾翹
某夢冷觚稜分甘農畝叨恩偏壘偶縮戍期抗請丐祠
趨行有命噓枯知自挈累于征正懼狷庸莫能稱塞尚
祈帡燾儻獲璧還某搦管及兹負芒𢥠甚
某塵土裝懷已祗賤役摧謝之悃躬叙無繇僣緝纚辭
唐突粲電辱賜覧擲億秭斯榮
某敬以九霄縹緲羣玉晶瑩仙凡夐殊申詗為躐恐有驅
策拱聽曉攽
謝謝右司方秋崖
某伏以金&KR1195;秩序風露旉凉共惟某官綜理都曹彌縫
化軸紛其吉衛台候&KR0978;止曼福某謹熏香雪穎羾忱于
典記者某謂晉躋台佐客近天光補衮亮工助鼎和味
實躬循彛贄矣某奚敢瀆
某恭誦紹興英主睿訓曰都司學為宰相者也某官喬
木之家猗蘭斯馥登庸衣鉢厥有親傳學之素矣廼今
理内御外綱領中書開忱布公權衡宰路帝嘉乃績法
從資賢佇踐世官以輝先烈某尚切遲之
某猶記泰階六符委照三十二蓮峯之地玉川茅屋家
被華輝雖疎逖已來隻字不敢入帝城而日與樵牧詠
歌棠愛今如昨也仰丐矜體
某狷不通方泉石七稔一麾縮戍亟箋祠廩上未忍棄
有旨趨行絜累于征祗役云俶行所幸玉季舊游善化
有可取不矧慶雲英露輝覆而潤澤之乎某知免矣
某寒落凄蛩不當以紊韶濩然舍是无以立誠流電垂
灼億秭其幸
某仰止瓊樓玉宇雲氣高寒詗問為躐属壘骫役惟命
之共
謝大帥制使陳留守戴象麓
某伏以矩令平分金天爽豁共惟某官帥垣山立宫鑰
穹嚴華夷具瞻天人森衞台候動止萬福某三熏九頓
東向百拜㓗蠲泓穎裁書申謝于星鬭之下鍳在為榮
某初筮惟謹副墨嗣申仰惟天以一世宗勱相我國家
道義養浩精神折衝福禄無窮與國匹休嵩高烝民之
詩某卷卷瓣香虔祀
某門墻舊吏里社寒生兹者恭承使閫驛遣郵筒於此
月十二日夜戍時逓奏牘一通舉某堪充陞陟到任使
某盥手剪蠟焚香啟緘亟拜亟受銘心感佩當已謹具
公狀申聞伏乞台照
某嘗謂薦舉良法古者以為陞擢人才之階後世反為
私徇人情之地取士不觀其實績隨勢轉移薦人不攷
於平時取決左右從古如此非今而然恭以某官詩書
元帥人物宗師布公道開誠心不存形迹舉賢才赦小
過旡棄疎微收拾時髦於袋篋之中攷核實能於履紱
之際有所譽者得於己試心乎愛矣不以為遐悉出精
神心術之感通不容文字言語之干請所以至微且賤
如某者亦蒙甄陶曲賜收錄希曠之遇今古所旡感極
肺肝恩生骨肉某无任忻愉激厲之至
某九年學製五技告窮寸步躋攀遷喬敢望末涂難阻
息肩旡繇賴有此天特為之地秋風萬里既首騰一鶚
之飛春日載陽又詐信尺蠖之屈何修得此欲報若何
自此愈當永肩一心一以報國家一以報知遇雖糜捐
不避二天在上幸鍳臨之
某素知先生以公道薦賢不容私謝某心以直道事上
亦不敢效尤苐稱謝有禮不可虛短啟贄誠蕪拙拘不
腆宗匠一賜覧擲榮幸萬斯
某揆分崇嚴不敢僣申崇鬭珠星列緯之恭庀職微𦕈
又不敢請約束驅冊之目惟有勉修職業以期无負師
門夙夜匪懈伏乞台炤
交事謝江提舉牟存齋
某伏以桐奏徽薰梅收餘潤共惟某官使葉望重郎署
班高九重傒來三靈助順台候起居億福某寓忱觚牘
申敬籖曹淟涊弗莊嬰坫是懼
某詗省之彛前列攸謹属薰絃之初奏諒鈴索之多閒
願冲毖於泰和用叨服於休寵式推家學以顯儒庸
某欽以某官以古人心為今世眼抉開宇宙千年之秘
天相鷺洲拈出江山一叚之竒人欽鴻筆端係人才之
氣脉實為政化之精神英蕩輔函周爰咨度蘭香盈掾
趣奏明光如聞黼座之深知又在玉堂之儤直少需出
綍式想縉紳某遠游謾賦近戍已瀕衣裳主晉國之盟
常遵壇令璧乘假虞人之道已視篆文雖拘涓選之辰
尤切凌兢之懼幸憐來紱蹉跎之跡太展錦衾覆露之
私告至之初抒忱以既某以賤事貴豈敢簡彛因文見
情具嚴副墨謹以下俚巴滛之曲奏之中天韶濩之前
批筆之間汗顔可掬倘蒙矜貸實所懇祈
某敬問尊公某官共惟幕府高華繡綵輝映雲霞縹緲
之集風雨怡愢之間偹福所覃真樂有味
某伏恐道涂或有委使力所得勉敢不敬承
翰苑新書别集卷五
