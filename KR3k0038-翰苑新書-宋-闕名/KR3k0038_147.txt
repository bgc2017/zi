翰苑新書續集卷三十三
通交代類
通交代吉府教鄭雪巖
流泮池采茆之仁餘波猶及詠庾嶺折梅之句一笑相
逢方裁書憑鴈足之傳忽命使拜魚緘之寵聞音有喜
矢德弗諼恭惟某官以天覺而先斯民由鄉秀而升太
學富董子潛心之業同志皆遜一頭獻賈生太息之書
有識莫不三嘆方翺遊庠序之内已軒轟宇宙之間既
先千佛題合上羣仙府乃分横浦之師席將尋濓溪之
道源適有佩犢之風良難集鴞之化一麾而萊夷却片
語而鎮州平乃知忠信之言蠻貊可行孰謂俎豆則聞
軍旅未學以重誨而立館下自足感人使正色而在朝
端何難折侮先生自此升矣吾道將行也歟伏念某自
昔受知于今承乏綠漪亭下固常繼領袖之光青衿座
隅又復循範模之正親莫親於故人之繾綣樂莫樂於
異鄉之合并以舊告新有恃無恐對君樽酒行足慰江
東之雲遺我寒氊寧有吠粤南之雪片心所嚮短韻難
宣
通交代王府教(日新)方烏山
鱣集告祥少駐木天之軌鯉烹得信言脂樵水之車安
能有式於大夫國人獨喜受教於先生長者敬裁短述
往贄崇嚴恭惟某官羲獻家風畸郊世譜舉幡而閉空
舍主士子之齊盟搢笏而誦阿房為詞人之獨步意其
傑出必也怒飛曾謂廣寒之仙不嫌獨冷之職以采藻
采芹之樂地寓刈蔞刈楚之盛心閱歴眼高友其邦士
之仁者作成意闊得夫英材而育之弦誦之最冠於甌
閩衿佩之盛侔於鄒魯厥今上崇文治相用耆儒凡一
時清望之官多六館知名之士况後學仰之如北斗宜
諸公推之于青雲滴露研朱暫了燈忩之課凌青遡紫
穩為渠觀之遊添成美談突過近此某少孤多難未老
先衰方為學子時通國吠宗元之雪及對大廷後夫人
笑劉蕡之風自合為收聲息影之圖乃輒居召閙取謗
之地姑禄仕耳如教法何念童年及從諸老游而執事
乃我丈人行何止踵芳規之遺後尚將徼大惠以居中
冒然以前恃此無恐慕金莖之高趣奈驅於貧聞輔嗣
之微言儻醫我俗其為依嚮莫究掞裁
通知縣交代周山房
疏榮帝寵出宰王封俯慙瘝曠之餘行藉交承之庇顧
平昔慕用之已久又子孫託契之云初盍修鄙辭致敬
下隸某官奕世鍾美受才絶人頌美中興駭羣公而驚
嘆詩追古始擅作者之風流追觀祖宗登用人物之時
盍居臺館儲蓄英材之地安用一律以待長材蓋君子
仕不辭卑姑假此小邦以自試抑下邑民弊已久天其
使賢尹之來臨某之不才謬兹代匱嘗以為百里之地
是乃古人之欲得豈有於三年之内常憂已志之不伸
非事之本末不同則人之才力有待伏惟鑒拙者之已
久思志行之孔艱泥古則疎必有可通之律度徇今已
陋又將小出其規模庶幾當世不以作邑為難豈特小
人獨被善後之賜
通交代曹上杭方壺山
選人學製或有弔其失身公子在前吾何嫌於交臂託
契兹始持書以聞某官粹根天資挺有風烈昔者兩社
之寄弘濟多艱宜哉三世之昌亶食舊德初領戶口之
籍嘗探嶺頭之梅熾甚聲名畀之民社種桃娛母對竹
讀書謂邑介於蹊徑之多而民如其山川之峭撫摩之
不必以健顯感泣者相率而挽留似聞上台頗念世交
之舊宏開翹館久需縣最之來赴闕歲除為杭佳話某
自憐百拙可笑一官苦弗求人亦莫肯顧屢嘗佐邑豈
不知難誰驅之而冒為規講若以具在迅速朝裝之去
幸又隨曹扶持男璧而來預知全趙靳或未告請則必
言
通交代王運管林克齋
膠庠游息悵鴻燕之去來計幕交承託金蘭於出處雖
未接顔辭之末已相忘道術之中揚粃愧前贄緘敢後
某官望高六館聲滿中州學自名家接河汾之流𣲖文
無餒氣窺海若之波瀾走馬舍選方竊遲之摘髭科第
直差易爾固將為於木鐸思樂采芹便合貯之玉堂最
宜視草胡然廉取猶此斜飛姑寄徑於紅蓮綠水之遊
遂增重於東海西山之勝入幕乃有此士豈專辰入酉
退之勤搢紳莫不知名倚觀朝奏暮召之寵某皇皇半
世矻矻一科逐步隨行缺然贊畫玩時愒日久矣妨賢
兹不遠於及瓜冀匪徐於行李同門同志敢忘朋友之
先賢孰主孰賓期結子孫之永好
與交代江司理劉後村
鄰境注官方嗟失馬邊州除吏誤使續貂煩出命之逶
迤欲通名而縮瑟某官品流英邁胄緒高華世有聞人
遠矣衣冠之盛家𫝊儉德凛然冰蘗之清謂宜玉立於
班行何乃泥蟠於州縣可片言以折洞知獄吏之欺活
千人者封行見門閭之大聞當詣闕别慶登畿某甘向
閩中忽移塞上青袍行路誰憐杜老之貧白浪沉舟幾
殉彭咸之死甚矣窮途之可歎坐於榮路以有妨法令
為師方未知淑後之計藥石愛我必無靳告新之言
代董侍郎(居誼)回聶制置(子述)李梅亭
聮鑣北闕不得同父母之邦分閫西垂兹又託子孫之
契頓足欲舞盥手修辭恭惟某官節凛松筠識高蓍蔡
有謀猷則順于外孰窺省闥之功非仁義不陳於前親
結冕旒之眷兹峻登瀛之步載馳諭蜀之車騎火照山
紅奏功易邇雪嶺界天白借重方深佇展壯猷進膺顯
册某久於蚊負甚矣鼠窮糠粃在前安得有告新之政
山藪藏疾尚或希議故之恩
翰苑新書續集卷三十三
