翰苑新書續集卷十一
經略類
賀廣西胡經略除待制真西山
新朝涣號次對升華千載風雲榮事權於桂管九天雨
露進班序於松階紀先皇方面之臣儀光廟圖書之府
鉞幢增重嶺海均懽恭惟某官百年砥柱之家三相棟
梁之産周流事物曾無錯節盤根並濟恩威自是輕裘
緩帶隂清棠部愛滿桃源歛江湖之激濁揚清為水鏡
之旌妍别醜流連鍾阜饋餉金城上卿之調度舂容邊
鎖之風寒嚴密畀二十四州之廣袤襟制百蠻極數千
萬里之茫洋琛航九貢鎮以無事熙然不驚尋丹洞之
勝遊燕黃庭之内景兹者龍飛南面鯤化北溟風行誕
布於十行山立遥登於兩禁偉先朝之忠簡立大節於
艱難宗廟社稷默焉有扶天地神明臨之在上遐邇動
色阜陵念功報之未見其涯留以克昌厥後仲兮馹召
聽履上星伯也閫分簪筆持槖常棣相映汗青有光思
魏徵則用魏謩寧論今古竒韓愈當先韓會豈但文章
况元祐已新初年則長公宜大宗伯何妨夾輔矧曰同
朝某被服典刑傾馳歲月惟吏鞅牽聮於疆埸而塵襟
汩没於節麾責萃其躬事多於髮汔無涓溜可掩駑疲
顧因牡駕之頻年廼許雉工之涉筆雲垂覆露波及品
題身託萬間奚止詠歡顔於風雨心期一節誓將凌晏
歲之冰霜
通唐經略劉後村
奄四封而賜履咸仰威稜踰五嶺以乘軺適依節制輒
干六纛冐贄一牋某官識極精微氣涵剛大太阿出匣
孰敢擬其鋒鋩老柏參天略無傍於枝榦靡繇援手自
簡上心頃峩豸角之初屢聽鳳鳴之舉言及乘輿事關
廊廟安知疏入而跡危心存魏闕身在江湖不以名高
而色喜甫建臺於江介俄開閫於嶠南龍戸馬人競來
衙謁蚌胎翠羽暫免搜求一時之饕吏革心千古之貪
泉刷恥昔者廣平之入尋踐台司迨夫君嚴之歸亦登
左轄佇觀新涣夐掩舊聞某久矣荷鋤偶然易節居里
每勤於存問起家亦自於吹噓屬兹滌籀之初竊有摳
衣之喜譬蠅附驥雖莫企於騰驤若驂從輿庶粗知於
向背
通唐經略王臞軒
誦諸葛出師之表久起敬於油幢為毛義捧檄之遊行
備員於鹺局士莫重乎始進天固使之有依三薰竿牘
之恭百拜旌麾之下某官出處之節皦如日忠孝之心
通乎天筆下無一點塵埃富大蘇之文采胸中有百萬
兵甲負小范之經綸惟中原久淪汚於腥膻而殘敵尚
陸梁於疆埸士狃於東南之懦習皆諱戰而喜和公熟
於西北之事情謂有進而無退止楚囚之泣而作其氣
焚石勒之幣而挫其鋒仗大節以臨邊馳一封而詣闕
忠誠憤發可質列聖在天之靈大計堅凝將有兩河拓
地之喜未逾旬而來四方之豪傑不終日而易萬人之
衣裝捷凱載塗羣雄禠氣其如功高而人見忌名大而
世莫容方弘愬協謀俱受晉公之節制及魚程反間遽
收郭令之兵權浩然袖手以來歸識者撫膺而太息然
公論常如日月一食何傷而雅志已在煙霞欲留莫可
帝思南嶠之最遠詔以元戎而啓行幡然以轟雷閃電
之威歛而為陽春膏雨之惠坐閱黃灣之落木足助吟
哦笑飲石門之貪泉不移清介鯨波恬靜龍戸驩呼兼
理民將略之長皆平生學力之驗人望之在執事萬口
同辭天意如欲中興十行亟召遠則宋廣平之登輔相
近則蔣穎叔之任樞機留衣鉢以相傳紀旂常而可待
伏念某聞道最晚賦才甚凉弓冶承家期復青氊於再
世草茅對策濫收黃甲之乙科教忠方勉於過庭遭難
何堪於陟岵意造物乘除之有數使世緣涉歴以稍深
謀養斗升七稔寒飢之既苦失身筦庫一官猥屑而亦
甘不圖初筮之遭逢乃得大賢而師事惟是𫝊癖書癡
之素習拙於笏畫鞭算之良籌誓當自拔於濁流不敢
取尤於清議服鹽車垂兩耳姑強顔陪屬吏於此時鐫
浯石紀萬年願執筆從先生於異日
回廣西李經略李梅亭
荷囊輟直桂管分符靴刀列郡之迎古稱大府襦袴萬
家之喜今在細侯仁氣南驅善聲東迤某官通材治劇
厚德鎮浮財貨本末源流早振地官之職侍從論思獻
納晚深天扆之知遽厭承明之廬歸拜散人之號時方
多事公未可閒謀帥須賢起家甚寵若衛公之鎮撫九
十六郡與襲志之都督二十八年能安越人莫非李姓
宜其苖裔復此蕃宣顧恐青羅白玉之江山難駐黃閣
紫樞之步武某龍鍾已久燕賀無由䕫府竹枝之歌既
成昨夢漢節梅花之句願寄故人
安撫類
賀趙安撫鄭雪巖
伏以鳴武城之絃歌昔棲燕厦被皇華之禮樂今傍麟
符密借吹噓再諧際遇十連作帥一道登車相望帝畿
實同王事賢者在上引其類協恭和衷使臣受命周于
詢以小比大雖由熟路實丐餘波恭惟某官聖代吏師
宗盟元老春生秋肅藏神武於不殺之中乾轉坤旋杜
禍患於未形之始缿筩不設而情得鈎距無施而姦銷
權衡百物之低昂準則九農之賦歛人謂多多而益辦
帝嘉休休而有容歴數京兆尹以來誰能並美只恐太
常伯之任未足酬勞某久辱眷知洊蒙汲引逢人說項
顧何取於師門為國舉張曾不移於薦藁方常平之弄
印合僉論以廷敡思不復見夀昌公私多病謂莫如召
杜杞咨度非難顧有沗於甄收偶不期而符合雖大造
弗私於小物亦先生垂意於舊僚念激濁揚清固京畿
之甚急然移風易俗豈庸儒之所能幸召公之憩棠尚
存而潘令之種花未遠得所依矣廣而充之有光於原
隰間備宣上意流化自京師始敬拜下風輒貢謝書莫
酬賀語
賀杜安撫方秋崖
伏審涣發綸函晉登藩岳勲業聿高於淝水聲威誕播
於淮壖恭惟國之藎臣今之儒帥崇詩書說禮樂窺聖
域之妙而探其心安邊境立功名關武夫之口而奪之
氣此所謂有用之學賴以濟多囏之時故雖鼪鼯之夜
嘷頓驚風鶴而宵遁肆頒一札增重十連帝曰俞哉有
夷吾而何患功亦偉矣召季布而可知某聞命云初溯
風以喜兩淮猶左右手正資運掉之勞九重披輿地圖
更竚經綸之略敢因慶幅以贊壯猷
賀任樞密帥福建李梅亭
元老得閑价藩出牧道古今而譽盛德既將相之兼資
至將相而歸故鄉在古今而有幾遹觀全德足立懦夫
某官輔世真儒爽邦良弼春風沂水夙卑游夏之淵源
界雪岷山更陋卿雲之河漢早克勤於小物晚服在於
大僚非仁義莫陳於前有謀猷乃順於外雖風霆不顯
流形之迹然天地能知體國之心用兵數年拓地萬里
疇若予采方當顓面以正槐民具爾瞻何遽剖符而分
竹拂衣勇甚懷綬忻然問之往來皆云昔疾而今愈
決於去就足窺衆醉而獨醒為之兆兆足行奠而發發
必中全閩鄉部祕殿政塗尋某丘童子之釣遊聽去時
兒女之笳鼓所貴於天下士者動靜不失其光明豈不
誠大丈夫哉進退一歸於禮義不負所學是在我公林
下有人少伴越地禽魚之樂橘中未老尚見商山鴻鵠
之飛某夙累公知敬為國賀江空而歲月晚載歌百年
幾見之詩水煩而鱗介勞更致列城一陶之請
賀黃侍郎帥福建黃雲溪
力辭禁門出殿帥閫十乘自天而下實輟言語侍從之
臣七閩在國之南今得詩書禮樂之帥爰進松階之直
用光竹使之符麾幟遥臨旄倪咸喜某官學博而道大
行厲而氣清淵識過人稟蓍龜之先見孤標映世儼松
柏之後彫險夷遍歴於兩途濕燥靡渝於一致頃當飛
龍之始早登冠豸之司屬元惡之專朝排之心苦提孤
身而去國聞者膽寒迨聖化之改絃副宸衷之側席召
登九列旋置六聮政使少留穿延和之隊仗胡為勇去
分長樂之左符睠八州之提封視諸道為樂土肆升次
對益表優賢鎮撫餘閒未妨挹三山而覓句便蕃異數
會看趁兩地之催班某早以受㕓阻於賀厦慚無好語
敢賡岳牧用詢人之詩庶幾異時願作聖主得賢臣之
頌
賀陳待制帥江西戴象麓
光奉王綸大開帥閫整頓吾閩之天地方笳鼓之歸來
洗清江右之風塵又旌麾之暫出踴躍吏民之喜歡呼
父母之來恭惟某官横水孤舟擎天一柱事業皆自六
經出得北山先生家學之源流人物若以三國言真南
陽老子王佐之才略筆下不私一毫賞罰胸中莫知幾
萬甲兵未暇以小小設施者言之請舉其彰彰勲績之
大者歲在己丑盗起潢池聞諸父老之言自有此汀邵
未嘗有此寇或者顛危之際若無我招捕則亦無我民
福星一路之歌謠生佛萬家之香火然能以身任朝廷
責誓不以賊為君父憂有是駿功盍登鴻輔帝念江西
數郡凢幾罹兵旱之災卿實斗南一人姑往任軍民之
寄一札朝下單車夕馳界上有此我杜公非汝杜公之
爭軍中謂今小范老非大范老之比方其壓境首誅八
九渠兇譬諸奕棋此最第一高著典刑既正風采可知
它盜自束手以願降汚吏亦革心而退聽蛇虎之害既
去鴻鴈之居自安不勞指麾悉就條理民何幸甚天實
憐之星分翼軫地接衡廬幸早了一方之規畫川用舟
楫旱作霖雨即大施四海之經綸某渺然書生冒此邑
寄每嘆孤寒之無援惟知職業之自脩幾番心火之憂
焦頭驚半白三嘆人生之遇合眼孰回青兹幸遭臨照
之天是真獲依棲之地苐當大帥涓吉開藩之際適值
小吏謁告還舍之時既不能負弩以先驅且併與慶函
而後至兹方還戍懼莫逃愆江湖之聽鳬雁去來仰祈
涵肓天淵各遂鳶魚飛躍尤賴作成
賀陳招捕除提刑兼安撫王臞軒
龍門高峻屢容寒畯之攀麟序荒涼復受使華之察豈
造物憐其困躓使末路有此遭逢敬飭墨卿晉干籖帥
恭惟某官清融冰柱峻拔斗杓古堂夫子之雲孫學問
有本北山先生之嫡嗣名節傳家方當杲日未東之時
已有伊吾以北之志披肝許國掉舌籌邊雪衣貂裘慷
慨辦太原之檄風聲鶴唳笑談却淮甸之兵草木知其
威名邊裔問其年貌屬當鼪鼯之為梗羣然鴻㕍之離
居嗟懦俗之脂韋仗元戎之斧鉞毅然以身任朝廷責
誓不以賊為君父憂卯受命辰即行有崇文之勇決申
上奏寅報可從充國之便宜南州嚴保障之雄西師習
號令之素如毉王之治廢疾半劑而蘇如國手之救危
枰一著即活凱奏紛紜而載路夀祠突兀以連雲上甚
念功就畀以繡衣之命時方謀帥復假之牙纛之權兵
刑之脈絡相通臺府之風稜益壯所以寬宵衣之顧慮
豈徒誇晝錦之熒煌如聞邊頭交馳露布知取勝而莫
知持勝易納降而未易處降安保今日飢鷹之來歸不
如向者猛獸之反噬舊讐將殄新敵方張當趣公入覲
之時要佐宋中興之烈濟時方略已優南渡之諸賢蓋
世功名便了北方之大事伏念某老之將至銳者已磨
一罹語穽以來三閱歲筩之久士不得志宜追誓墓之
風貧能驅人至草問鈞之賦無力可因於熱屬抗顔甘
就於冷官若何免蜀雪之嘲所恃有蘇天之庇腐儒無
用宜束高閣以待太平來事可為將磨石崖而頌大業
賀江西李安撫戴象麓
榮遷外府寵寄元戎内閣陞華光射斗魁之次南昌申
命春生帝子之都瓌望愈隆輿情胥慶某官人物琳琅
於昭代家聲儀表於端朝老成重厚如倚泰山而坐平
原洞達疏通若駕輕車而就熟路自躋膴仕屢展壯猷
惟好儒之君以未能得天下英才為朝廷羞惟憂國之
士以不獲行聖人實學為終身恨獨我公者真其人哉
入接武於䕫龍分宵旰九重之寄出齊驅於申虎控兵
民一路之權恩威已遍於西江冠冕直通於南極何封
疆之不改俾牙纛之重新惟草木素熟於威名故江山
不勞於指顧科條洊布畏愛愈孚位列九卿復參華於
朝著職嚴内直益增重於帥連恐未究於蕃宣已浸隆
於委寄朱簾畫棟喜聞圖任於舊人衮衣繡裳行見揚
休於天子某久叨屬吏又出師門覩帥垣疊拜於璽書
恨滕閣莫陪於珠履一邑如斗再依大邦節制之雄尺
素有書少效小夫竿牘之敬其為稱賀難盡編摩
賀給事鄒帥王&KR0751;軒
綠底藉綸紅牙易閫煩公護太子久焉思羽翼之功借
君重淮陽示以歸禁闥之漸湘靈起舞嶽后前驅恭惟
某官道傳亞聖大賢之心文續先秦古書之脈虎榜首
登鳳池身到固地位之宜然鰲頭寵重鶴髮恩深尤人
生之鮮儷付科名於餘事守節誼之大閑方鼠穴權門
趨者成市而螭㘭直筆屹然如山及調更化之絃時方
多事獨衛出疆之璧義不辭難入還班行進掌封駁誰
不批𠡠鮮有如何郯之力爭因此結知故每見殷浩而
輒喜居中未久丐外即行國事日新比貞觀初年而何
若君子一去覺開元朝士之無多心戀闕以常丹髮憂
邊而漸白惟有甘棠之蔽芾遠到海頭最宜叢桂之婆
娑久留春脚驩聲無地可著最課為天簡知太史夜占
喜長沙之星見行人朝發趣衡岳之雲開寳閣陞大學
士之班輜重奉太夫人之養衆皆爭先而稱賀僕知大
用之有階蓋當盛衰消長之交未决和戰依違之策春
秋復讐之義大乃素學之欲行英俊在朝則本強正善
類之所屬有以中書何無寇公為問者當以吾國即相
司馬而答之初立本竒更好黃花之晚節倘來不計直
垂汗竹之芳名伏念某讀書不多合世更寡比奉槐楓
之對空臆盡言不知草茅之疎轉喉觸諱甘輸三籌而
不悔僅沗一命以進身冬已及於瓜期夏方趨於蓮幕
始仕曰筮或者即初而覘終事長必忠安敢以順而為
正竦聞元帥來鎮此方幸以鄰壤之諸生得為油幢之
末吏雖素於左右本無介紹然見之方策不昧平生况
進士題名既接鳳雛之武而小人有母敢希燕喜之榮
倘推老吾老幼吾幼之心當無中不中才不才之間曲
憐臭味俾托帡幪待我不以衆人倘少垂於英盼因主
可以信客竊自激於懦衷
賀左史林侍郎出帥戴象麓
光奉恩綸重開幕府圖書晉秩躋西清次對之星班牙
纛益光增南浦朝來之雲氣封圻仍舊號令轉新某官
身負兩儀量包九㝢聲名獨立斗魁第一曰天樞福慧
雙巖佛中八九分地位所養者得孔孟聖賢之定力故
發而皆臯夔翊輔之宏模粤從更化以來暨於嗣服之
始孤忠貫日一手補天上屢形宣室之恩公未薄淮陽
之治再三吐握陳使君之舊榻無塵十萬歌謠常觀察
之愛碑重揭方擬衣歸周之衮奈苦攀借寇之轅歌轉
上聞詔由中出乃睠畫棟珠簾之舊跡載煩金華玉筍
之儒英星分翼軫地接衡廬頓增氣象旱作霖雨川用
舟楫行會雲龍某昔沗門生出冶鑄陶成之下兹叨屬
吏在車塵馬足之間况生乎吾鄉父母之邦又幸甚年
家子姪之列并四者美為一身榮機會鼎來精神益倍
禮因燕賀情露烏棲瞻東壁之星恨未際仙槎之便激
西江之水願少蘇涸轍之枯
上福建王帥劉後村
叔子名高小煩裘帶淵明食少聊復絃歌隃瞻棨戟之
嚴冐贄箋題之敬某官三朝耆俊萬古人豪行世雄文
若鯨魚之掣海立朝正色猶猛虎之在山當慶元則不
合於慶元至嘉定則弗容於嘉定中年勇退有君實晦
叔之風晚節後凋負元城了翁之望客傳詩句史載諫
書開白傅之草堂追遠公之蓮社生天成佛亦惟寓意
於彼宗臨水登山真若忘情於斯世肆我寧考粤今嗣
皇畀畿郡之麾符錫全閩之鈇鉞以君子長者之道待
其士以大慈平等之法視其民海波不驚年榖告熟然
而梁棟撓矣憂大厦之將顛風濤渺然横孤舟而未渡
上觀天意下酌民言翊炎運於方興捨明公其誰望某
曲卷擁腫潦倒麄疎少慕功名蓋嘗中夜起舞晚更憂
患恨不十年讀書退然羨妄校之封侯已矣為農夫而
没世追記兒童之日早蒙國士之知豈謂白頭始紆墨
綬道傍易楮若為稱過客之情廷下裹鹽未免行賈人
之事而又巍巍大府凜凜諸臺常訶責於符移之中不
寬假於繩墨之外自投湯火甘守門牆倘眷衰陳稍篤
綈袍之念尚殫勤拙不為美錦之傷
上福建楊帥(長孺)劉後村
謀帥大藩仰止十連之重效官小邑𦕈然一尉之卑問
戍役以凌兢望威風而震慴俯羞短贄仰闖高牙某官
學貫天人名垂宇宙秉心諒直凜乎若朱絲繩制行方
嚴截然如玉界尺生六一居士之故里荷誠齋先生之
嫡傳翰墨風流單行於世間文章政事並有乎家法入
登朝路未嘗辭金谷之塵出守輔藩決不飲苕溪之水
旋繇章貢易鎮番禺布陽和於溪峒創殘之餘扇清風
於嶺海炎熱之地凢所至郡千鍾之厚祿迨其歸山一
葉之扁舟郎署促還共嘆馮唐之皓首詔書數下莫回
巢父之掉頭屬者全閩難於作牧既欲寬明主宵旰之
慮未免回執事山林之心遂乘單車來建六纛通都大
邑無奸伏得容其間百姓三軍有父師之臨其上仁如
時雨之澤物威若霜風之摧枯尊名教以厚民彛唱文
風以起士氣施之郡國既令渤海之民安置之朝廷可
使淮南之謀寢會看召節入秉事樞某齒幼名微才庸
識暗先人大父有未復之青氊志士仁人頗興哀於葛
帔自嘆類景升之子誰曾聞蔡充之兒既莫紹於箕裘
又何辭於箠楚然而高堂垂白環堵屢空非敢為此身
干祿之謀庶幾效昔人負米之義隃瞻旌纛預畏簡書
裹章服而拜上官行披符采受約束而詣大府一聽指呼
通楊安撫危巽齋
疏榮中禁移鎮上流曉行湘水之春想難攀於舊轍日
賞峴山之景喜已近於來音拜履未皇馳箋徑達恭惟
某官千齡異稟四海芳名得於忠孝之傳加以淵源之
學政方流於花縣聲已達於楓宸屬多壘之為憂至奪
情而強起虎符竹使甫臨鎮於近邊鶴唳風聲已飛傳
於遠帥過師枕席之上折衝樽俎之間底定武功升華
戎監忽遠長安之日去開衡岳之雲平李悝之糴以備
凶荒明臯陶之刑以肅姦宄紅旗破賊既飛捷於九天
黃麻似經知告廷之即日適以封疆之慮尚勤斧鉞之
臨惟是襄州甲於京介最風寒之要處實天險之奥區
屬時傷創之甫寧如人尫羸之方起氣脈正資於護養
精神未暇於飾脩比問甲兵既非晉人之犀利旋觀營壘
亦非諸葛之規模望公之車以日為歲得李牧而為守
匈奴豈足憂哉有充國以屯邊羌人不敢動矣上既寬
於北顧公即慶於東歸鎮撫有餘經綸何限某適官期
之甫及服吏役以維新白鹿陂頭猥贊碧油之寄青
牛關外忽𫝊紫氣之臨遥瞻行李之光深切望梅之
意有河陽之幕以致温造雖愧非材勒淮西之碑以頌
晉公已思濡筆
通待制辛帥林克齋
疇庸北固易鎮南昌棠舍隂濃不改江山之舊松階望
峻載觀戟纛之新先聲鼎來闔郡欲舞顧趨承於末屬
尤感發於私衷蓋謂自三光五岳之氣分歎英豪其有
幾更四聖百年之治定慨功業之良難早聆季子之來
歸衆喜夷吾之復見使表餌得行其策則規恢豈俟於
今方期父老之椎牛開關持勞豈謂兒童之竹馬夾道
候迎抑九重深軫於此方乃三錫重勤於老手某官蓄
雄剛之至德負超卓之竒才九卿高惟月之班四國徧
于蕃之績惟是胸中之湖海飄然與造物者游發為筆
下之波瀾殆非食煙火人語脫略軒裳之迹逍遥巖壑
之姿然而當世望其有為吾君引以自近旋由次對薦
畀輔藩居中則可寢謀於淮南捍外則尚何憂於江左維
咽喉之内地實襟帶於上流眷顧周行見大夫無可使
者儀圖宿望一敵國豈不隠然不妨玉節之重臨佇聽
金甌之有命某低徊一第連蹇半生素亡踰人矧未更
事猥玷公朝之薦口重慚計幕之素餐今逢十乘之啓
行欣託二天之覆露豈若秦之視越瘠曾不動心倘如
晉之用楚材或堪為役
通湖南葉帥王&KR0751;軒
輟文昌之座以帥藩稍緩召歸之命著從事之衫而入
幕得為末至之賓以明公一日之去留卜賤子終身之
遇否仕莫重乎始進天固使之有依某官氣大而養以
剛道高而立於獨渠渠孝行每興感於蓼莪皦皦科名
曾收功於藥市守命義之大節為出處之宏圖鳬舄横
飛鴛行增重考容臺三千禮司蕝甚嚴為冊府第一官
采芸有詠方在開禧嘉定之際是為君子小人之交一
賢峩豸以當前衆正得輿而交賀直聲大振雷轟電擊
於奸未去之先元氣不傷風恬雨霽於事已定之後紬
秘書於金匱石室導正學於廣厦細旃履聲上迫於雲
霄斧繡下臨於閩閫利源竭矣誰能寬之一分仁人恥
之不待去於三宿此舉盈廷之色動未曾前席之恩深
爰屈台斗之光俯照沙星之分潭府甚淳古分少陵岳
麓之清客堂喜空涼和吏部湘州之句政成而棠隂密
訟簡而缿筩稀然當遠郊營壘之相望豈容明堂梁棟
之小用占諸道之奏最隠若長城左一席之久虚行膺
顯册伏念某晚未見道窮坐為儒百戰蟻酣敢望錐囊
之先露一朝臚唱濫叨鐺脚之後塵父氊尚青而復還
母髮已白而待養若以苟祿仕則僅可漫不知幕辦者
謂何幸以部封下之舊民而為油幢底之新吏始仕曰
筮或者即初而覘終事長必忠焉敢以順而為正惟矜
其臭味之似而許以帡幪之歸庶逭官箴可諧親養烏
公鈇鉞之下倘見禮於温生和相衣鉢之傳竊有心於
范質凟尊冐昧拊已凌兢
通建康帥張尚書(定叟)周山房
隆堂執訊甚慚妄冐以求知外學策名更懼庸虚而受
察竊以十國連帥之重下視九品文學之卑敢以平生
半面之私而後竿牘小夫之敬某官勲勞奕世文獻在
躬凢紹興討伐之規圖與衡嶽講論之宗旨公既得之
於親授志在肯堂天復大之以全才刃游餘地而又遜
却乎三事之位而惟恐身早貴周旋乎二紀之餘而能
以事鍊心春秋未高而望已隆是非紛起而人不忌竊
觀地位殆為時生今百年之否運將衰而四世之國讐
未雪忍使中原之父老遺恨故國之世臣昔景略之孫
尚存異代猶迎於灞上迨渭南之星已殞返旗足退於
魏人佇觀帥鉞之策勛即自石頭而受冊某未能卒業
已迫為親方齒髮尚壯之時不知有已特科舉非工之
習何以教人自知非敢為人師所恃亦有執事在聞諸
道路屢辱齒牙方今名能半出題品豈伊拱把亦誤軒
衡涸轍枯魚聊借斗升之水託根小草敢登桃李之場
通王安撫真西山
錫之旄鉞寄以藩垣天子惠顧全閩肆輟西清近臣之
貴元戎肇開幕府聿新南郊遠服之瞻麾幟精明鼓角
讙亮某官清明莊栗博大魁閎接河汾夫子之傳未殊
源派攷會稽先賢之傳可嗣風流早以材大夫而為真
御史晁生有志欲復井田之遺孟子陳言首明經界之
略恩被璽書之一札澤流寳婺之萬年孔門惟有冉求
可使治賦唐世獨稱行儉名曰知人亦既兼擅其能謂
當亟付以政三山非它鎮比繫國重輕九重俾我公行
問民疴癢觀臨遣光華之特盛蓋尋常牧守之所無淑
旂綏章式重韓侯之錫精金古器庸賁竒章之賢倚頒
一日之寬條立召八州之和氣赤子潢池之盜方幸晏
寧黃頭輯濯之師久稽整飭狐兔雖定於狡穴鯨鯢時
掉於驚波要當無事之時豫戒不虞之備澄清一道皆
猶枕席上之安張皇六師更賴帷幄中之畫某頽然暮
景來此舊邦屬政苛猛虎之餘有澤竭無魚之嘆吏稱
其職民安其業自愧未能實告於府情信於州方將有
待仰帥牙之俶建與兒齒以均歡公其肯效越人安視
秦人之瘠我亦自同晉國願分楚國之波
通福建安撫李尚書(人同)方壺山
筍班聽履嘗親槖座之光枌部搴帷密倚帥垣之重行
驅車而于役謹削牘以通名恭惟某官四海耆英兩朝
魁彦中年突起兀北面之老蒼晚節後彫炯西邊之太
白自更化瑟徑上言坡衆騖成羣立萬年而不動羣喑
已痼聳一鳳之孤鳴考其為諫官為御史以來略無結
宰相結人主之意晦叔雖介甫所厚安可囑以私淳夫
受温公之知豈不言其過柏操凜然而不改荷囊捨我
以安歸人方期文靖之登庸朝已憚忠定之嚴整竟由
邇綴出牧价藩俄勤宣室之思亟促曺裝之入顧輩流
已少寧復著筆硯其間况風景漸殊不忍見山河之異
蕭然凂視於黃閣歸哉聊擁於碧幢睠言閩都古號會
府弓刀鞾袴有華屬郡之儀鐘鼓園林常沾清時之樂
撫兹雅俗展也元戎仰惟今皇最倚黃髮典刑之訓有
如執事所謂白首魁壘之臣道行孰能止之時來恐不
免耳靡須席煖即聽衮歸某無夢鵷行已盟鷗社某丘
某水某樹樂方適於山中我任我輦我車命忽來於天
上循牆不獲叱馭敢稽念荃蕙不芳向自植者猶淺而
薜茘蒙恥今一出之何輕幸逢開府之新倘念承歡之
舊周原六轡遣以禮負愧皇華衛公八秩相於朝請賦
綠竹中丹所藴副墨難殫
通招捕安撫陳待制(子華)鄭雪巗
十連開府載倚真儒半水脩文聿新舊俗九霄綸綍一
道儀刑威德遠加精采特異竊謂有大識見則有大力
量有大議論則有大功名先零之服預決於金城上圖
之時淮蔡之清不在於雪夜銜枚之際先定其勝如照
燭辨白黑不蹶其趨如輕車駕平夷信馳騖搶攘非時
賢所能而弘濟艱難乃哲人之事天開聖化嶽生鉅公
雖當太平極治之時不無外夷小盜之警得一鄭公而
遼戎無慮有一文正而元昊何虞平益亂而整暇有餘
縛吳寇而聲色不動干將莫犯盤砥愈堅是為客邪消
弭之方無損夀祿延長之脈此全才&KR1509;出於斯世而百
年可數者幾人肯使前修獨專盛美恭惟某官關天地
之運為廊廟之竒北山家學首傳性命文章之理一貫
東嘉水心高弟德行政事之科兩優總角結交無非老
蒼同時並遊不敢儕伍識者已期武侯於高卧見者咸
喜夷吾而無憂始居烏幕以前籌動無遺策退處周行
而入告進有嘉謀祇見諤諤盡言豈覬容容後福縱逍
遥空谷之往亦眷戀丹闕之深移孝為忠鞠躬盡力節
履險而後見機識時而可投敬觀前後表出師所陳何止
治安策太息而已非剴切回天之甚力將舒徐救溺以
徒勞帝為增屯公能作氣效收掌上敵在目中空其穴
巢矢之京觀方三路警聞於司寇俱未忘宵旰之思惟
七閩功書於太常宜特被褒嘉之詔事豫則立言無不
酬展也大成卓乎遠見憤兹餘蠢偃然逋誅又移建水
之旌麾來領洪都之斧鉞通班紫槖聊重建壇到眼珠
簾不妨緩帶戢止殘暴殄戮兇邪決非小小規模自是
挺挺風烈先聲丕赫逆酋請降征西比行璽書隨下居
東非久衮舄還歸要令四海之永清奚但十州之嘉靖
某幼而孤苦壯也辛勤恨不得諸老先生之宗空形夢
見幸竊聽宿儒名師之誨稍悟指歸頃嘗一得於公闈
蒙錄片長於優等心銘深感口誦弗違半生仰慕於龍
門昔無階而披霧三載訖辭於氊席今有路以依雲顧
荆棘險阻之備嘗而俎豆戰陣之兼問鶚正飛而誤送
鳥已倦而知還欲和荒屋蒼苔之詩寧起映水紅蕖之
想徘徊需代進退懷疑如不可辭尚托刺史二天之庇
或從其便即趨夫子數仞之牆立義精專陳詞膚淺
翰苑新書續集卷十一
