翰苑新書前集卷八
中書舍人
中書舍人(歴代漢尚書郎直宿建禮門奏事明光殿下筆為詔誥出語為誥令中書舍人也通典注)
(魏置中書通事舍人東晉省以中書侍郎一人直西省即侍郎兼其職而掌其詔命宋初復置通事舍人齊永)
(平初中書通事舍人四員各住一省時謂之四戶權傾天下與給事中為一流梁除通事字直曰中書舍人自)
(是詔誥之任舍人專之魏晉以來詔誥皆中書令及中書侍郎掌隋改為内書舍人唐武德三年改中書舍人)
(置六員永淳以來天下文章道德臺閤髦彦無不以文章達故中書舍人為文士之極任朝廷之盛選諸官莫)
(比焉通典龍朔改西臺舍人光宅改鳳閣舍人開元改紫微舍人又曰紫微省唐會要本朝國初中書舍人為)
(所遷官實不任職復置知制誥及直舍人院故事入西閣皆中書召試制誥三篇惟梁周翰不召試而授焉其)
(後薛映梁鼎楊億陳堯佐歐陽脩亦如此例按長編薛映梁鼎皆召試翌日與億並命會要誤也元豐五年曾)
(鞏陸佃並試中書舍人自是始正官名續會要遂以中書舍人判後省之事分案五曰上案掌冊禮及朝會所)
(行事曰下案掌受付文書曰制誥案掌書記制詞及試吏校其功過曰諫官案掌受諸司關報文書曰記注案)
(掌錄記注其雜務則隨所分案掌之元祐以蘇軾直舍人院有司言自官制行舍人院廢今為中書後省於是)
(改為權中書舍人遂為故事後詔舍人各簽諸房文字其命詞則輪日分草續會要中興置中書後省以中書)
(舍人為長官六員常除二員一員領吏房及兵工房一員領吏房右選及禮刑房中興會要嘉泰四年李季章)
(壁以宗正少卿權中書舍人而中字犯祖諱季章辭有旨權以直舍人院繋銜乃受命不知舍人院廢已久矣)
(盖大臣失於討論也朝野雜記)
歴代事實禁職(白集崔羣制自列内朝兼司誥命事煩而益密職久而彌精寵以正名式光禁)
(職)閤老(唐楊綰為中書舍人故事舍人年久者閤老其公廨雜料獨取五之四至綰悉均給之)
清平官(南越志南詔謂詞臣曰清平官)綸閤之職(白集除裴度制度以茂學懿文潤色訓誥)
(體要典麗甚得其宜施之四方朕命惟允况中立不倚道直氣平介然風規有光近侍臺官滿歲班列當遷綸)
(閣之職所宜共授)鳳閣舍人(見官制)薇省(見上同)綸閣(李吉甫制擢於綸閣列在)
(禁闈)西垣西省鳳池絲綸閣下(並見詩詞)紅藥(見上同)瑞
柳(中書省有柳樹中枯死興元車駕還京其樹再生人謂之瑞柳)不納私財(職官分紀唐敬宗初)
(登極路隋拜中書舍人翰林學士乃賜金有金帛謝除制者叱而却之曰吾以公事接私財耶終無所納)有
古人風(南齊傅昭為中書通事舍人居此職者皆權傾天下獨昭廉静無所干預器服率陋明帝聞之)
(賜漆合燭盤勑曰卿有古人之風故賜以古人之物)以忠謹稱(晉劉超遷中書舍人時臺省創建内)
(外多事超出納書命以忠謹稱)宰相器(後周范質漢初加中書舍人戸部侍郎周祖征三叛每朝廷遣)
(使齎詔處分軍事皆合機宜周祖問誰為此辭使者以質對周祖歎曰宰相器也)舍人樣(徐堅字元)
(固聖歷中楊再思王方慶為東都留守引堅為判官表奏專委之方慶嘗稱曰掌綸誥之選也再思曰此鳳閣)
(舍人樣)佳舍人(文襄嘗曰裴仕禮佳舍人樣)四俊(張嘉貞為中書令薦中舍苗延嗣吕太工)
(等四人皆位清要日與議政事時號令君四俊云)三才(唐魏牧兼中舍與温子升邢子才齊譽世稱三)
(才)大手筆(職林唐李嶠朝廷每有大手筆令嶠為之)蘇賈(賈曾開元初拜中舍與蘇晉同掌制)
(誥皆以文辭稱)常楊(楊炎為中書舍人與常衮並掌綸誥衮長於除書炎善於德音自開元來詔誥之美)
(時稱常楊)韓徐(職官分紀季昇開國徐鉉以秘書郎直門下省書命精當頗得典禮韓熙載亦同掌誥命)
(與鉉齊名江東謂之韓徐)譽重一時(常衮文采贍蔚長於應猝譽重一時)為代言最(唐孫)
(逖典詔誥為代言最而逖尤精密張九齡視其草欲易一字卒不能也)綸省推高(文士記除中書)
(舍人李文為學士云綸省推高)同舍服能(陸扆拜中書舍人扆文思敏速初無思慮揮翰如飛文理)
(俱愜同舍服其能)同僚共推(鄭畋薦中書舍人咸通十年討徐方書詔旁午畋灑翰泉湧動無滯)
(思同僚閣筆推之)海内共推(隋虞世南拜内使舍人柳碩慱學罕所推許至是與世南相見歎曰)
(海内當共推此一人)文陣雄師(唐蘇頲傳張九齡嘗覧頲文卷謂同列曰蘇生之俊贍無敵真文陣)
(之雄師也)文場元帥(唐張九齡號詞人之冠又號文場元帥)文章宿老(唐李嶠字巨山)
(為鳳閣舍人文冊大號令多主為之嶠富才思然其仕前與王勃楊盈川接中與崔融蘇味道齊名晚諸人没)
(而為文章宿老一時學者取法焉)冊奏之工(顔師古遷中書專掌機密於時軍國多務凡有制誥)
(皆成其手冊奏之工時無及者)詞人之冠(見文場元帥注)一代詞宗(職官分紀唐吏部郎)
(中張九齡一代詞宗為中書令引韋陟為中書與梁涉對文誥時人以為美談)揮翰如飛(見同舍服)
(能注)執筆分占(王勃長壽中為鳳閣舍人壽春等五王出閣有司具儀忘載冊文勃召五吏執筆分)
(占其辭粲然)分占口授(職林岑文本號善職而敏速或策令叢遽勑吏六七人執筆分占口授咸)
(無遺意)誥命之敏(前蜀庾樸進中書舍人時署百司誥命填委皆有典則人服其敏分紀)文
成於心(梁裴子野掌詔誥或問其為文速者子野答曰人皆成於手我獨成於心)一人辦事
(孫處約為中書舍人累年中令杜正倫奏請更授一舍人與處約同知制誥高宗曰處約一人足辦我事何湏)
(多也)得中和氣(唐許景先為中書舍人以文翰見稱中書令張說嘗稱曰許舍人之文雖無峻峯激)
(流斬絶之勢然屬氣詞豐美得中和之)有元和風(九國志南唐韓熙載為和州司馬久之召為中)
(書舍人乃始親職制誥典雅有元和之風)文有古風(韓文王仲舒穆宗立每言仲舒之文可喜最宜)
(為誥有古風召為舍人既至視同列率新進少年居不樂曰豈可復治筆硯於其問哉)煥成文章
(白集除馮宿制云吾聞武德及開元中有顔侍陳叔達蘇頲大手筆掌書王命故一朝言語煥成文章)文
思温雅(職官分紀唐王仲舒自職方郎中知制誥文思温雅制誥所出人皆傳寫)著三足記
(職林唐盧景亮嘗謂人君足食足兵而又得士天下可為也乃自軒轅以來至唐剟治道之要著書號三足記)
撰五經訓(徐邈在西省撰正五經音訓學者宗之)上清暑賦(唐職林崔仁師太宗時幸)
(翠微宮上清暑賦以諷帝賜帛五十段)洛出寶圖頌(崔融為文華婉當時未有輩者朝廷大手)
(筆多勑委之其洛出寶圖頌尤工)承天子誥命(權德與字載之為起居舍人歲中兼知制誥進)
(中書舍人獨直兩省數日一還舍乃上言左右掖垣承天子誥命奉行詳覆各有攸司舊制分曹十員以相防)
(檢大扺事有所壅則吏得為非四方聞者或以朝廷為乏士要重之司不宜久廢帝曰非不知卿之勞但擇如)
(卿者未得其人耳)掌兩宮文翰(職官分紀唐徐浩肅宗時拜中書舍人時天下事殷詔令多出)
(於浩浩屬詞贍給又工楷隷肅宗悦其能加兼尚書右丞元宗傳位誥冊皆浩為之參掌兩宮文翰寵遇莫比)
封還詞頭(續通典長慶元年中書舍人白居易奏獨孤郎岳州刺史温造郎州刺史李肇澧州刺史)
(王鎰郢州刺史令臣撰詞四人出官詞頭臣以封訖未敢撰進㐲待勑旨)掌書王命(見煥成文章注)
丹地代言(陸扆制爰自高才赴召丹地代言)文士極任(通典云自永淳以來天下文章)
(道德臺閣髦彦無不以文章達故中書舍人為文士之極任朝廷之盛選諸官莫比焉)大事必咨
(齊澣字洗心開元初姚崇為相用為給事中中書舍人論駁及誥詔皆援凖古誼朝廷大政必咨之時號解事)
(舍人又分紀云以古義謨誥為凖的)問古今事(崔琳明政事開元中與高仲舒同為中書舍人侍中)
(宋璟親禮之每所訪逮嘗曰古事問仲舒今事問琳)政事堂門(續通典故事政事堂有門蓋宰相時)
(適中書舍人院咨訪政事以自廣也及常衮相塞絶其門以示尊大不相往來)五花判事(通鑑唐故)
(事中書有軍國政事則中書舍人各執所見雜署其名謂之五花判事中選一人明練事者知機密謂之解事)
(舍人)六押分司(李泌曰給舍分司押事故舍人謂之六押)上五事(孔氏六帖唐高馮列上五)
(事)發十難(唐韋處厚穆宗時為中書舍人時張平叔以便佞進欲糶鹽處厚發十難以誥之帝乃)
(知害民平叔始疎斥)屢獻讜言(蘇晉先天中為中舍屢獻讜言天子嘉允)進賢納諫(唐柳)
(公權為中書舍人充翰林書詔學士文宗便殿語及漢文恭儉帝舉袂曰此澣濯者三矣公權曰人主當進賢)
(退不肖納諫諍明賞罰衣澣濯之衣乃小節爾云云翌日降制以為諫議大夫知制誥學士如故)人物
精鍳(裴垍為中舍李吉甫執政以情謁垍曰比日人物吾懵不及知君精鑒為我言之垍即䟽三十許人)
(吉甫薦於朝)三世居職(孫簡知制誥進中書舍人初逖掌誥至代宗時族祖宿又居職建簡凡三)
(世)三世掌制誥(職林唐李德林李百藥李安期三世掌制誥)三世掌書命(唐張)
(嘉貞武后時進中書舍人崔湜輕之後與議事正出其上湜驚曰此中共坐後十年而為中書令子延賞子弘)
(靖三世掌書命)三世為中書(集賢記注唐徐堅祖孝德父齊聃及堅三世為中書舍人皇朝衣冠)
(無以為比又徐嶠父子自祖及孫三世為中書舍人)父子同在禁筦(蘇廷碩為中書舍人時父)
(瓌同中書門下三品父子同在禁筦朝廷榮之玄宗平内難書詔填委獨廷碩在太極後閣口所占授功狀百)
(緒輕重無差書吏白曰丐公徐之不然手腕脱矣李嶠曰舍人思若湧泉)盛典出父子之手
(職林唐賈至天寶末為中書舍人肅宗即位於靈武上皇遣至為傳位冊文上皇覧之歎曰昔先帝遜位於朕)
(冊文則卿之先父所為今朕以神器大寶付儲君卿又當演誥累朝盛典出卿父子之手可謂繼美矣)書
命成一家言(白集楊嗣復制貞元中汝父為中書舍人甚稱厥職今使汝繼書吾命成一家言堂)
(構國華在於此舉)叔姪對掌(封氏自太和世居兩制舜卿從子德昭時為翰林舜卿時為中舍叔)
(姪對掌誥命當時以為榮)兄弟對掌(九國志南漢趙光裔以膳部郎中知制誥時兄光逢為翰林學)
(士兄弟對掌内外制時論榮之)兄弟相代(韋思謙二子承慶嗣立承慶解鳳閣舍人武后謂嗣立曰)
(爾父嘗稱二子忠孝今使卿兄弟自相代即拜鳳閣舍人)鳳閣王氏(王徽字昭文曾祖擇從昆弟四)
(人至鳳閣舍人者三人故號鳳閣王氏)居西掖八年(職官分紀唐權德輿四歲能為詩後為中)
(書舍人居西掖八年間獨掌者數歲)為中書九年(職林高郢公為中書舍人九年家無制草或問)
(曰前輩皆有制集公獨焚之何也答曰王言不可存於私室)以諫議知制誥(分紀柳公權為)
(中書舍人文宗謂之曰極知舍人不合作諫議以卿言事有争臣風采也翌日降制以諫議大夫知制誥)不
十年正綸闈之任(職官分紀南唐近事張洎計階之歲為潤帥燕王冀所薦首謁韓熙載一)
(見待之如故舊謂洎曰子好一中書舍人頃之韓主文柄洎亦擢第不十年間果正綸闈之任)納言賜
錦(高鉞為中書舍人入見帝因勸躬覽以示憂勤帝納其言賜錦綵)草詔賜宮錦(職官分紀)
(封敖為學士拜中書舍人文思敏速武宗深重之嘗草陣傷邊將詔警句云傷居爾體庸在朕躬帝覽而善之)
(賜之宮錦)進言報藥石(唐太宗時中舍高季輔上封事特賜鍾乳一劑曰卿進藥石之言故以藥)
(石報之)進諫賜金魚(續通典吐突承瓘於軍中立聖政碑李絳以為不可許憲宗初甚怒絳語)
(不已上卒大開悟故除絳中書舍人翌日又面賜絳紫衣金魚上親為絳擇良笏勉之曰爾時無易此心)
皇朝事實外制(東坡外制深嚴西垣清要)小兩制(見除簽書注)宰相判官
(曾肇為中書舍人王巖叟言肇凡材何以稱職呂陶亦言中書舍人前世權重為宰相判官豈可序遷)右
垣(岐公云右垣裁訓)西臺(曲阜除蘇轍位處西臺實與政事)西閣(長編真宗祥符九年知制誥樂)
(黃目知開封初黃目召試上以黃目久任外官止試制誥二篇入西閣不一月遂罷)紫微閣(仁宗實錄)
(寶元元年七月新作舍人閣上親篆其榜曰紫微閣又四朝國史劉攽𫝊攽字貢父元祐中拜中書舍人請復)
(古制建紫微閣於西省)梁楝之材(見父子繼任注)文學天下所知(言行錄陳文惠)
(公堯佐天聖初知制誥故事知制誥者先試其文辭天子以公文學天下所知不復命試自國朝以來不試知)
(制誥者唯楊億及公二人而已)文章當今獨步(言行錄王禹偁能屬文太宗方奬拔文士召拜)
(右拾遺禹偁上端拱箴以為誡尋知制誥上嘗稱之曰王禹偁文章當今天下獨步)熙寧三舍人
(四朝國史吕大臨𫝊李定除御史宋敏求蘇頌相繼封還詞命次至大臨亦還之世稱為熙寧三舍人)時
輩推許(四朝國史呂溱𫝊溱開敏善議論一時名輩推許然喜自貴重見賓客不及數言時號曰七字)
(舍人云)楊陳之稱(東都事略陳從易字簡夫知制誥與楊大雅同在西掖時謂之楊陳)常楊
不逮(東都事略鄭戩字天休知制誥訓詞深雅時謂常楊不逮也)立馬一揮(神宗實錄劉敞)
(字原父在西掖時一日追封皇子公主九人敞將下直為之立馬却坐一揮九制數千言已就)經宿進
碑(國朝初王祐拜中舍史館受詔撰普昭王碑經宿上進中外驚其神速)占紙肆書(言行錄曾)
(鞏擢中書舍人屬新官制遂掌書命於是更置百官舊舍人無在者已試即入院方除目填委占紙肆書初若)
(不經意午漏盡授草院吏上馬去凡除郎御史數十人所以本法意原職守而為之訓勑者人人不同咸有新)
(趣而衍裕雅重自成一家)辭義有三代風(言行錄曾鞏擢中書舍人不俟入謝諭使就職時自)
(三省至百執事選授一新除吏日至數十人舉其職事以戒辭約義盡論者謂有三代之風上亦數稱其典雅)
制誥有西漢風(東都事略王珪知制誥其文典麗有西漢風嘉祐初為翰林學士)詞命
有古風(言行錄彭汝礪元祐中拜中書舍人賜服金紫詞命雅正人以為有古風)有常楊風
(鄭戩因文定公李廸薦有才累為知制誥訓詞雅有常楊風)有元白風(謝絳字希深權知制誥文)
(章典雅有元白風)訓誥有程範(宋敏求知制誥訓辭誥命皆有程範)詔詞聞者感泣
(朱晦庵集劉珙諡忠肅兼中書舍人會金人渝盟天子悉師北向以雪讎耻復疆土一時詔檄多出公手詞氣)
(激烈聞者感至泣下)獻皇極箴(職官分紀治平元年知制誥祖無擇獻皇極箴賜詔奬之)參典
王命(曲阜除制參典王命之官於今號為清選)專誥命之文(職略除賈安宅西臺本政事之)
(地内史專誥命之文)典郡王奏(曾鞏元豐為中舍時哲宗為延安郡王命鞏典王府牋奏故事翰林)
(掌之上特命鞏)分日命詞(元豐詔中舍分領六房隨所領命詞後復分日)翰苑下兼(盤州)
(老人小𫝊洪适為翰林學士仍兼中書舍人輔臣奏自來無翰苑下兼西掖者上曰洪某在後省甚振職且要)
(其整頓綱紀故事給舍繳駁施行者皆封付三省秦塤提舉太平宫某奏秦檜欺天盗權戕害忠直當錮其子)
(孫即時御筆依奏乃封付某明日召對上曰所論甚當異日有繳奏只批勑進來不湏聯章)繳詞頭
自鄭公始(龍川志富鄭公知制誥制下復遂國之封鄭公繳還詞頭封命遂寢唐制唯給事中得封還詔)
(書中書舍人繳詞頭盖自鄭公始)繳吕惠公求去詞頭(舊制執政除罷皆宣麻吕惠公弼因)
(争新法求去王安石隂沮之乃使舍人院命詞蔡齊掌外制繳詞頭舉典故論之安石勸上内批今後樞密罷)
(更不宣麻)𤨏闥連名繳奏(樓攻媿集林大中遷中書舍人風裁如臺中時侂胄來見公接之無他語)
(使人通問因願内交又笑却之彭龜年抗論侂胄甚切有旨龜年除職與郡公在西掖樓鑰在𤨏闥連名上䟽)
(又同繳奏)不草黜韓維制(言行錄曾文昭公肇元祐初遷中書舍人門下侍郎韓維面奏范百䘵所)
(為不正黜維知鄧州公不草制兩上章論之)封還易邊帥詞頭(言行錄王巖叟除中書舍人滕)
(元發自太原易許昌公封還詞頭言今以走馬承受一言便易邊帥此風寖長非委任安邊之福命遂寢)不
草宦者除制(言行錄劉敞知制誥宦者召金彬正除觀察使公封還詞頭不草制其命遂止)
中人進官不肯奉詔(楊誠齋集胡銓兼中書舍人有旨以中人李綽等嘗典發軍書無誤)
(各進官一列公不肯奉詔綽等泣訴上曰胡銓不肯)内侍升職執奏再三(樓攻媿集陳傅)
(良字君舉除中書舍人封還詞頭遇事輒發張子仁建節陳源除内侍省押班率逢原升都統源供職自如而)
(詞命不行終不得俸逢原先被宣劄已自書押公執奏再三終不奉詔此二事無敢嬰其鋒者公神色不動來)
(則繳奏旁觀者為之寒心)言事契聖心(周益公集洪适除中書舍人内直如故方羽檄交馳書詔)
(填委或夜召或細札咨訪公獨當内外制時時奉詔言事如乞防虞海道降詔親征多契聖心大用之意已定)
内使未行而議(除蘇轍政令之出公卿為朕行之臺諫為朕言之方其未行内史舍人得聞其)
(議與其既行而後言孰若未行而議之哉)未三十知制誥(朝野雜記本朝末三十知制誥者蘇)
(太簡二十六吳元仲二十七晏元獻宋宣獻王懿格張安國皆二十八王文正夏文莊皆三十)不試而
命(歐陽公歸田錄國朝之制必先試而後命有國以來不試而命者纔二人陳堯佐及脩忝與其一爾)楊
錢免試(會要元豐七年十月詔起居郎楊景略左司郎中錢勰並為中書舍人免試二人奉使高䴡方)
(還在道並擢之)蘇劉免試(會要元祐元年起居舍人蘇軾擢為中書舍人十二月直龍圖閣劉攽為)
(中書舍人並免試)召試之制(石林燕語職事官差除皆除目先下惟中書舍人宰相得言朝退遣)
(直省官召詣都堂面傳旨召試被命者致辭丞相謝之直省官徑引入中書省前期侍郎廳設幕次几案於中)
(就坐少頃本省吏房主首持丞相封題目來即就試中書具食罷侍郎致茶果是日宰相住省俟納卷始上馬)
(翌日進呈除目方下盖召試之制也有思遲不即就者往往過期或為留内門然已不稱職矣嘉祐間有試而)
(不除改天章閣待制者)父子繼任(職官分紀王旦拜右正言知制誥父祐以清名久掌書命不十)
(年旦繼其任時論美之錢若水有人倫鑒與之也同列每曰王君凌霄聳壑梁棟之材非吾所及)父子掌
誥(春明退朝錄父子掌誥國初至熙寧元年凡九家李文正昌武王兵部文正王思獻安簡趙文元文莊錢)
(希白脩懿梁翰林莊肅吕文靖中裕宋宣獻公敏求蘇儀甫子容)除簽樞(朝野雜記直舍人院祖宗)
(時有之嘉泰四年李季章壁以宗正少卿權中書舍人而中書故事小兩制未有除執政者乾道二年蔣子禮)
(芾始自中書舍人除簽書樞密院事)出領外藩(四朝會要雍熙四年以右補闕知制誥范景為工部)
(郎中知京兆府知制誥出領外藩自是始也)賜雙燭歸院(丁未錄夕時上神宗召知制誥鄭毅夫獬)
(對内東門小殿命草吳奎知青州張方平參知政事制賜雙燭送歸舍人院二府無知者明早且進草遂付中)
(書出誥)召赴曲宴(職官分紀太宗皇帝留心儒術旌賞文翰時綸閣之臣始召赴曲宴或令和詩舍人)
(從遊宴自此始也)犀帶佩魚(四朝國史霍端友傳徽宗時為中書舍人服金紫故事唯服黑角帶帝顧)
(見之曰給事舍人等耳而服飾相絶如是始命犀帶佩魚)一佛出世(國朝太宗云朝廷每除一舍人六親)
(相賀諺云一佛出世)夢窗下草詔(分紀孫抃夜中夢明窗下草制詔其後第三人及第知制誥如夢云)
自叙斵窗(職林楊滔為中舍時催作制勑令吏將鑰匙出無本可檢乃斵窗取得本時號斵窗舍人)
閣筆(見同僚共推注)閉戶(至道中和㠓知制誥㠓之直中書每草詔必閉戶精思編討羣籍而後成)
(沙洲表求經藏碑詔㠓撰以賜之㠓遣厮借佛書數千卷人𫝊以為笑)雞棲樹(初學記魏晉世語曰)
(劉放孫賀共典樞要夏侯獻曹肇心内不平殿中有雞棲樹二人相謂此亦久矣其能復幾時謂中書監劉放)
(中書令孫賀)鳳凰池(晉荀勖自書監為尚書令人賀之乃發恚曰奪我鳳凰池何賀之有)失却
君房(湘山集真廟時日本國入貢求本國神光寺記舍人辭不工令學士張君房代之張退食多潜飲市)
(樓掖垣求之不得大窘時种放以司諫歸華山楊大年為閒忙令云世上何人最號閒司諫拂衣歸華山世上)
(何人最號忙紫微失却張君房)繆承曲寵(宋書謝莊辭中書令表曰臣聞壁門天邃鳳沼神深絲綸)
(王言出納帝命自非望允當時譽宣庠塾未有繆承曲寵空席兹榮)
羣書精語專裁寬大之詔(楊億云三殿内朝日趨翔於文陛六飛法從時陪扈於屬)
(車常曕咫尺之光專裁寬大之詔)書制而專右席(白集庾敬休知制誥書勑以辭藻可使制)
(誥命而專右席)引而為綸綍垂而為訓誥(白集元稹除中書舍人制而能芟繁詞剗)
(弊句使吾文章言語與三代同風引之而為綸綍垂之而為訓誥秉筆者莫敢争能)司言鳳綍揮
翰龍池(陳拾遺集為陳舍人遜官表云)紫機務重青紙任隆(同上)鳳池清
切雞木深嚴(張鷟奏注晉荀勖為中書曰奪我鳳凰池魏孫賀劉放為中書指雞棲木曰人同此)
(木也魏知古寓直鳳閣云鵷池滿不溢雞木久為滋)芝泥發彩蘭檢浮香(張鷟奏云自可)
(曳裾紫禁伏奏青規助朝廷之光輝贊明時之喉舌芝泥發彩宣鳳藻而騰文蘭檢浮香潤龍縑而動色注内)
(禁地以青規畫故曰青規漢儀天子制誥以紫芝為泥以封又蘭英為檢紫芝為泥黃縑為制勑也)發帝
之令簡古而蔚(韓文王仲舒碑)廻翔青𤨏典掌紫泥(白氏六帖)鼓三
變之文潤色王度(李吉甫制詞云云)鋪訓詞以潤王度(宋申錫制藴冲)
(用以究國經鋪訓詞以潤王度)
名賢詩詞揮翰紫宸裏(申伯王中書郎詩躍鱗龍鳳池揮翰紫宸裏)紅藥當
階飜(選謝元暉直中書省詩紫殿肅隂隂&KR0686;庭赫弘敞風動萬年枝日華承露掌玲瓏結綺綫深沉映朱)
(網紅藥當階飜蒼苔依砌上兹言翔鳳池鳴佩多清響)上君白玉堂(杜甫贈相國張九齡云云)
(注謂中舍)彩筆代堯言(古詩賀李舍拜命大西垣偏承聖主恩黃扉陪漢相彩筆代堯言)西
省鳳池頭(白中書連直詩云今年寒食夜西省鳳池頭)巢君碧梧樹(徐彦伯贈舍人)
(古意詩云巢君碧梧樹舞君青𤨏闈或言鳳池環禁林仙閣露沉沉璇題激流日珠綴綿清隂郁穆帝言重熒)
(煌台坐深鳳張丹咫翮月弄紫庭音)清切丹禁静(上官儀酬薛舍人詩清切丹禁静浩蕩文河注)
西園翰墨林(張說詩東壁圖書府西園翰墨林)天意皆從彩毫出(王建詩綠)
(松窗對鳳池開履迹衣香遍上台天意皆從彩毫出宸心盡向紫烟來非時玉案呈宣旨每日金階謝賜回)
紫微西省掌泥書(古詩上李舍人西掖深沉大帝居紫微西省掌泥書天閽啓鑰趨朝後侍)
(史焚香起草初)彩筆閒批五色詔(古詩和宗人見賀分班曉入翔鸞閣直閣旁連浴鳳池彩)
(筆閒批五色詔好風時動萬年枝)直廬深在九重天(古詩柬同舍詩太微西掖鳳池邊西)
(閣凌空為起煙彩筆時批尺一詔直廬深在九重天)紅藥翻階晝影清(古詩紫泥初熟詔書)
(成紅藥翻階晝影清屋瓦生烟宮漏永時聞幽鳥自呼名)聯飛仙掖舊心明(古詩與梁大東)
(聯飛仙掖舊心明)絲綸閣下文書静(白居易詩云絲綸閣下文書静鍾鼓樓中刻漏長獨)
(坐黃昏誰是伴紫薇花對紫薇郎)三殿花香入紫薇(岑參西省即事詩云西掖重雲關禁)
(署北山疎雨點朝衣千門柳色連青𤨏三殿花香入紫薇)日麗九門青𤨏闥(温庭筠西掖謁)
(所知赤墀高閣自從容玉女忩扉報曙鐘日麗九門青𤨏闥雨晴雙闕翠微峰毫端蕙露滋仙草琴上薰風入)
(禁松荀令鳳池春晼晚好將餘潤變魚龍)獨有鳳凰池上客(岑參和中書賈舍人獨有鳳凰)
(池上客陽春一曲和皆難)夜開金鑰詔詞臣(王荆公題中書壁夜開金鑰詔詞臣對御抽毫)
(草帝綸湏信朝家重儒術一時同榜用三人)鳳池近曰長先暖(韓退之寄馮二閣老牆下)
(春渠入禁溝渠冰初破滿溝浮鳳池近日長先暖流到池時更不流)學問文章老更醇(王荆)
(公上西垣舍人詩絲綸潤色今為美學問文章老更醇)池上於今有鳳毛(杜甫和賈至舍)
(人朝罷香煙携滿䄂詩成珠玉在揮毫欲知世掌絲綸美池上於今有鳳毛)一官早要稱三
字(陳后山詩一官早要稱三字註三字謂知制誥王禹偁詩摛毫終要居三字出郡終湏借一麾)
四六警語(鳳閣龍池)(薇垣藥省)(綸省詞垣)(薇省右省)(紫薇閣下紅藥階前)
發端(優詔上卿正班内史)(申頒鳳詔趣占鼇頭)(中宸渙號内史升賢)(命播朝昕恩隆接晝)
(䟽恩禁幄正位綸闈)(光膺書贊就正詞垣)(簡自宸旒擢居禁掖)(楓宸錫命藥省代言)
(黃閣登賢紫薇寓直)(寵被龍綸擢升鳳掖)
起聯(參法從於甘泉豈特妙儒臣之選敷聖謨於寰海又將為王度之華)
(紅藥翻階昔既勞於久假紫薇伴直今果慶於為真)
(紅藥蒼苔重詠鳳池之鳴佩青香紫綬共觀寰海之俊人)
(三神在海上之山久勤攝領一佛出人間之世遂見真除)
(蓬壺清秘早冠羣仙之遊星掖高華旋觀一佛之出)
(五花判事既久兼寓直之榮六押分司宜寵錫真除之命)
(北門視草謂當進學士之班西掖拜真聊復示舍人之樣)
警聯(玉藻瓊敷少紓舍人之思風行雷動灼知王者之心)
(紫荷絜處光搖萬玉之班紅藥飜時風動五花之判)
(一札成文雅思未嘗淹晷五花判事英躔真若聚星)
(擅討論潤色之工有光詞命由言語侍從之列即拜鈞衡)
(皇墳帝典極磅礴於胷中孔思周情妙發揮於筆下)
(辭達而已矣要必見聖人之情才難不其然盖欲極天下之選)
(德宇温如升玉階而啓瑞筆端秀發勒金薤以垂芒)
(號令鼓舞風雷亦云多矣献納司存雨露莫若專之)
(萬里羽翰壓金馬玉堂之彦九天綸綍擅黃麻紫誥之文)
(盛世典章已得常楊之體中興輔佐即馳丙魏之聲)
(山東聽詔使扶杖有感奮之心淮南寢謀無發豪相姍笑之語)
(竊惟西臺内史之官實象北極紫薇之次)
(伏觀制草顧舍人今樣之何如晉揖庭槐信宰相有真之可繼)
(况紫薇閣下之黃昏正瑞柳庭前之春色)(親結龍扆之知聿新鳳閣之樣)
(命自天而三錫才與地以雙清)(斯文推服於班楊太平共稱於燕許)
(彩筆時批尺一詔九天峻晚閣之班青雲散入五候家一夜起春城之句)
(一札可服於隗囂尺書可招於贊普)(映星斗文章之麗鼓風雷號令之𫝊)
(渙邦號於風雷沛天恩於雨露)(窗對綠松階翻紅藥)
(高文大冊非復騷人墨客感遇之詞崇論宏言盡得宗廟朝廷嚴重之體)
結聯(黃麻似六經願即燮鹽梅於九鼎洪鈞陶萬類庶許充桃李之一根)
(碧梧幕府幸稍安雲外之城紅藥主人倘或念天涯之客)
(鳳鸞高舉式觀君子之逢辰雞犬俱仙更冀賢人而引類)
(千門柳色誰憐芻狗之陳人萬里草堂遥想槐龍之清影)
(虞夏之書渾渾爾可以齊驅夷望之業凜凜乎行將爰立)
(寵踰華衮已叨一字之褒綸氣轉洪鈞必念八荒之棄物)
(切喜文章復見兩都之作尚忻輔相盡還三代之風)
(裁五色之詔分曹一直於紫微序兩省之班聯步亟趨於丹陛)
(出如綸出如綍益隆潤色之勲用作楫用作霖亟正贊襄之位)
(奉玉音而書底小攄黼藻之工顓金鼎以調元行䆒經綸之業)
(近玉皇之香案已著侍臣之冠築宰相之沙堤亟拜上公之冊)
(動心駭目茲觀大手筆之𫝊削牘濡毫當慶真學士之拜)
翰苑新書前集卷八
