翰苑新書後集上卷二十五
謝表
謝外除
除樞使兼知政事督視軍馬方巨山
假鉞而督諸軍曾微威望進班而聯二府有靦恩徽制
書不許於辭難任事凛如於履薄(中謝)臣聞自昔艱難
之會聿求經濟之材使盡護於戎昭用借籌於廟勝故
能出入將相注意安危内外修攘文武兼資學力則有
若臣浚之剛大智名則有若臣鼎之高明必維斯人殆
稱主意如臣者器不足以堪時用才不足以燭事機仲
淹胷中之百萬兵何能為役富弼河朔之十三策多見
謂愚徒以父教之忠仰頼聖治之誤遂躋兩地倏粤再
朞適軍符飛羽之秋敢安駑劣顧幕府重師之任曷稱
鷹揚茲蓋恭遇皇帝施轉乾坤輯寕海宇非賢罔乂謹
一日萬幾之微無競維人幹三軍五兵之運肆令愚陋
張我皇威臣敢不遵奉明謨布昭聖武惟當鞠躬而後
已其責在臣若夫成功則不知惟天祚宋
樞使督視兼知建康府方巨山
峻班宥府出董戎旃宅牧陪都併司宮鑰遡炎蒸而于
邁覬憂顧之少寬遄次軍門具宣廟算臣聞應事變者
不遑寕處視師征者焉有定居碩長江合上下之流風
寒非一惟鍾阜據東南之會形勝猶存俾於此以建牙
殆猶身之使臂仰切明謨之指授孰堪多事之驅馳有
若臣愚寕逃淵鑒意者乃聖乃神之英主方折箠而撻
四夷雖以不文不武之具臣可授鉞而護諸將肅將帝
命已視師干茲蓋恭遇皇帝獨斷睿謀兼收羣策謂明
威可畏詎容蛇豕之妖今厄運當銷自應佛狸之䜟顧
如臣等足辦邊防臣敢不夙夜靡遑東西于役縱無遠
見料軍容萬里之情豈乏孤忠運帷幄一籌之勝
鄒給事除潭帥李梅亭
撫桂筦之封了無善狀謀荊潭之帥又玷恩除晉邃直
於奎文蒙趣行之璽命循墻靡獲問路疾驅俶見士民
虔宣德意伏念臣賦材不腆取數已多青𤨏追隨日何
禆於三接朱轓旋轉星坐閱於一周未滿戍於池陽尋
改轅於嶺表徒守無華之悃愊曾微可紀之功名願將
母以投閑幸蒙恩而受代詎意升班於文閤復令分閫
於武安惟長沙千里之平寄隆岳牧而洞庭九州之大
責重藩垣前此委兩社之間否則取六官之長詎容謭
薄猥偹使令茲蓋伏遇皇帝任官惟賢試臣以職大懷
小畏封疆已復於東秦近悦遠來保障仍先於南楚俾
承嘉惠往撫疲甿臣敢不祗遹教條明將惠澤材全而
能鉅難希開鎮之楊憑功少而勢疎願效稱忠之吳苪
郭帥謝到任周山房
銜命睦鄰慨神臯之未復叨恩分閫愧將略之非長屬
立表之有期恐循墻而莫避輙趍營塢謹視印符伏念
臣五世逢辰三朝綴仕始由涓贊誤簡淵衷列衞諸才
竟負阜陵之殊遇属櫜入侍旋陪文陛之信臣既中外
之屢更亦偏禆之洊歴竊掛弓而圖報尚横草之末酬
每思鳳翔勲伐之旌猶藏盟府及讀馬革死邊之傳恐
墜祖風數戰閱以無多詭州麾而自試方候戌葵之次
敢圖細柳之行惟秋浦之上流控長淮之一面地形峻
峙前瞻廬壽之戰區天塹横陳中節荆吳之聲援邊烽
久息家累日增非深識兵勢之人孰當警急欲少賈敵
場之氣尚費拊循藐下臣而無聞冒中權而有懼陛下
博收戎佐靡間位名既分宿望以責成猶欲後來之輩
出知臣雖乏汾陽之貴氣謂臣久聞隴右之家聲因其
能忠謹以自將遂假以事權而躐授臣敢不勉思跗注
載緝犀渠志在死綏雖未得犯難忘生之所師如挾纊
當使有捐軀徇國之心倘尺寸之幸成庶涓埃之少答
潼川路安撫到任方鶴山
王三錫命誤新渥於松階國十為連忝舊封於梓部莫
俞巽牘敢後寅車伏念臣才不適時學惟事道際遇兩
朝之久踐揚三紀之間為詩遺王名曰鴟鴞夲期救亂
取彼譛人投畀豺虎遑恤憂䜛尚憑高廟之神靈更頼
天王之明聖返湘纍之初服釋楚縶之南冠訖俾生還
誓言死報矧又授鉞於赤甲白鹽之下予麾於玉堂金
壁之間猶未厭於宸心復洊頒於閫寄地連巴益分四
千石虎竹之符江接䍧渝理十六載龜琴之夢維時多
故歴變方新民夷有侏儒獶雜之難齊郡國有赤子龍
蛇之未定而民力張弓之莫弛邊氛煽燎之方揚豈惟
鵜在梁之羞抑亦蚊負山之懼厥惟冒忝實出會逢茲
蓋恭遇皇帝陛下德歌九功明見萬里暢皇威於海岱
允矣東漸汙廟算於岷嶓睠焉西顧謂南維之絶徼寔
北定之良圖念及微忠復加隆委臣敢不修其可願欽
乃攸司銷帶牛佩犢之風導之務本堅使馬如羊之誓
廉以安邊
江東漕到任謝真西山
兩螭夾峙久點近班四牡載馳叨分劇部假中秘隆儒
之寵為外臺將指之光望過所期感深以惕伏念臣材
非適用幸有逢辰属漢庭更化之初首唐室登瀛之選
金鑾夜直承密命者六朞玉陛晨趨對清光於再稔凡
吮墨濡毫之任皆振纓峩弁其間吏責旣稀願優繇於
近列生恩未報應眷戀於本朝其如親闈喜懼之年當
謹人子溫清之職輙援公輔辭翰林之請庶幾潘岳奉
版輿之歡分太守之符曰需成命出少府之節遽冒殊
恩懷章而過軍門閱宿而臨封部敬卜中和之節重宣
寬大之書軺𫝊初馳旄倪爭覩謂朝廷所以輟柱下之
史蓋聖主將以惠江左之民因博採於風謠頗究知其
疾苦以垂罄之家而困追需之目以屢豐之歲而多流
徙之人官無足證之簿書里有難平之徭役文移星火
不勝胥史之誅求牒訴丘山半為租賦之煩重興言及
此勿救可乎輙殫朝夕之諮諏兼可公私之緩急賦難
遽省盍漸捐賦外之征民未易蘇當先去民間之蠧切
自量其緜薄恐終負於選掄茲蓋伏遇皇帝洪造曲成
大明博照念臣志存將母俾獲便於旨甘念臣學本愛
人欲稍觀其政事肆加邃職仍畀重權臣敢不以阜俗
為阜財之方以悦民為悦親之本灌輸所仰媿無鞭算
之能樽節是先敬佩玉音之訓
成都漕到任李梅亭
守蟇頥之江鄉㒺功攸御用龍節於澤國受命將輸忱
辭方切於循墻便旨必令其叱馭驅馳非據踧踖知慚
臣切惟大學生財義利是辨小雅遣使忠信為先顧在
衍魚鳬實為狼狽粟非天雨古難轉粟以上天錢不鬼
輸今豈有錢而使鬼必盡諏謀咨度之智斯知疾舒衆
寡之源伏念臣實不中聲學未聞道去國十暑久違閶
闔之風起家一寒再戍蓬婆之雪誤連四千石之重初
乏萬分一之功豈圖由列雉之城就令濡四牡之轡輕
車熟路敢言周道之逶遲數罟洿池適值益州之疲弊
外欲給貔貅之任内當閔鴻雁之飢此豈駑材堪任驪
駕茲蓋伏遇皇帝明見萬里聰冠群倫凱未北旋軫岷
峨之悽愴眷深西顧急江漢之經營肆令芻狗之陳叶
濟天人之運臣敢不謹身率吏節用使民穿窬無羞惡
之心當奉六條之察登攬有澄清之志庶幾一路之安
湖北憲到任王格齋
剖符起廢已媿僥踰持節觀風又叨臨遣星言于邁夙
次所臨伏念臣草芥人微斗筲器小紳笏二十載何有
寸功風波千萬端止欠一死曩丞棘寺出守山城䜛言
驟興政坐過客厨傳之故公論旣定復見中天日月之
明方拜命於州麾忽䟽榮於使指惟是重湖之外實連
三楚之區民雜蠻徭地控邊鎻渺焉蒲澤之深阻甚者
潢池之繹騷自非酌寬猛之宜是必負澄清之寄有如
抗拙曷稱使令茲蓋恭遇皇帝陛下蹈舜好生傳湯祝
網欲妙按臨之選以將欽恤之仁謂使過賢於使功將
觀後效而聽訟不如無訟何必能聲臣敢不循行郊原
延見父老道上德意俾各懷自愛之心問民戚休勿使
有多暴之俗
湖南倉到任劉後村
郡紱久紆拙勤無補使華就遣簡記有加引避弗俞冒
榮滋愧臣瞻言湖外越在楚南綿地廣故民瘼難知去
天遠故吏奸易肆必藉搴帷之詢訪庶寬負扆之顧憂
如臣者起自寠儒見稱樸學方其盛壯久沉常調之中
及此暮衰始踵英躔之後甫離鵷序旋守鴈峯芻牧之
心惓惓至切繭絲之計斷斷不為閱下考之再書廹偏
親之大耋方謀詞廪猥建廋臺惟熙寕創置之嚴况嘉
定選除之遴旣慙材薄復恐望輕卿典偏州尚拊循之
可勉今廉一道豈罷軟之克堪茲蓋伏遇皇帝陛下加
惠黎元勵精政治博求忠信俾咨原隰之間一視遐荒
若處畿甸之内顧容駑鈍亦忝馳驅臣敢不宣布詔條
推原德意雖無風采令山岳之動搖尚竭心思訪閭閻
之疾苦
林奎部謝除浙西倉陳篔窗
飛龍天上正籌膚使之良駕牡日邊猥及漫郎之陋足
馳驅而易徧力負荷以難勝敬禀廟謨恪趨臺治伏念
臣江湖墜緒庠校下陳早歲激昂亦有癯儒之志中年
淟泪幾為俗吏之歸惟先皇加惠於草萊雖一令亦塵
於葑菲自貳以守繇丞而郎洎停風木之悲復玷握蘭
之寵光靈過矣報稱缺然正思返實於丘園詎意升華
於原隰睠言右浙寔號内畿煮海蕭疎徒作鯨波之宅
圍田紛錯幾為魚鱉之鄰徇民之便則上令不行倚法
以行則下情易駭必也兩全之濟庶乎百謫之寬方聖
君臨御之初且哲輔蒐揚之始盍陳范轡以重漢軺胡
為四軰之除寔在一人之數皇帝陛下鼎新庶政器使
百工載嚴更出迭入之規尤遴激濁揚清之選謂臣嘗
分侯服粗諳州縣之事宜知臣洊厠周行熟識朝廷之
志慮不深尤於駑鈍故驟假於鴻私臣敢不祗奉六條
力蠲百蠧念御極宅尊之日尤觀風問俗之時正已正
人豈一用芟鋤之力足民足國庶永為休養之圖
淮東倉到任劉後村
偏郡剖符蔑著守邊之績公朝出節就叨司庫之除問
官吏以兢心讀訓辭而感涕伏念臣單平一介坎壈數
竒承先世清白之傳慕古人忠孝之節務為軟熟旣恐
負於初心稍自激昂乃見非於流俗積有風波之搖蕩
每蒙天日之照知甘屏伏於一丘偶推遷於三郡雖書
生乘障無可喜之功名然聖世和戎亦粗嚴於疆埸俟
竟金湯之役即尋香火之緣忽拜誤恩驟將隆指維淮
左熬波之利軍國所資自海陵竭澤以來公私皆病姑
仍舊貫則無奮起之漸少有新意則涉更張之嫌凌雜
米鹽尚恐秋毫之難析馳驅原隰更虞風力之弗強深
哉簡拔之恩凛若曠瘝之懼伏遇皇帝陛下鼎新百度
甄别羣工察臣當官而行不知強禦之可畏謂臣在外
之久庶幾險阻之備嘗頃焉服奔走之勞或者究阜通
之策遂由支壘俾涖外臺臣敢不祗對龍光勉殫駑鈍
雖素無心計可洞識於源流惟不為身謀庶少禆於涓
露
泉州守到任謝真西山
蕩節九州觀風何有桐城千里假寵過優俶見吏民敬
宣詔旨伏念臣性資戅拙學術迂疎入侍禁林徒守勿
欺之節出使乘傳曾微可錄之勞每慚虚負於明恩敢
謂更叨於劇寄泉雖名鎮古號樂郊其奈近歲以來浸
非昔日之比征㩁大苛而蠻琛罕至澇傷相繼而農畝
寡收宗支之廪倍增郡帑之儲赤立銀溢於山者亡有
歲為旁郡而代輸粟生於地者幾何日伺鄰邦之轉餉
嗸嗸乎鞭扑之苦盻盻焉帆檣之來凡茲數端尤為深
病顧雖一旦不可寕居切自揣於庸虛凛莫知其稱塞
茲蓋幸遇皇帝陛下燭臨萬國器使百工念臣篤於事
親期欲便旨甘之奉知臣嚴於律已或能銷貪鄙之風
進邃職以奬行錫溫綸而加勉臣敢不欽承異渥誓答
隆知廉平而吏民敬焉雖莫望漢人之政忠信則蠻貊
行也願恪遵孔聖之言
再任泉州守謝真西山
奉柌居里每勤北極之瞻進職守藩復忝南州之寄甫
臨舊服恪布寬條臣聞天道至仁風霆無竟日之怒聖
君大度山林鮮終棄之材韓安國起於徒中柳宗元用
於貶所皆為長吏蓋值明時微臣乏漢唐二子之能陛
下守祖宗萬年之法昨者金華之入侍温然玉色之下
詢曷嘗因諫以罪人自媿格君之無術方抨彈交上獨
亮狄山之愚迨需宥一頒盡洗元成之玷何嗇於議罸
而樂於用恩庸見九重之夲心不忍一眚而棄物旣班
次對又秩殊庭沒齒飯蔬夫亦何憾建牙作屏則非所
期敢圖朱轓皂蓋之華仍涖紫帽清源之境念昔先帝
付臣此州玩愒三年不聞善最侵尋半世復見遺民属
當公私凋敝之餘不勝上下煎熬之急七邑而二為煨
燼十室而九乏蓋藏禁旅雲屯軍餉每難於宿飽宗藩
日茂俸緡半出於鑿空自省迂疎難為經理茲蓋恭遇
皇帝陛下道心淵靜德性昭融不以䛕說為愛君故略
臣攖鱗之譴不以聚歛為體國故取臣求牧之長畀以
舊封責其來效臣昔猶將母今獨擕孥禄弗逮於養親
志惟顓於報上拊摩瘡痏冀邦人生意之復還培漑夲
根為聖朝元氣之一助
廣東倉到任謝劉後村
起廢察州從天而下便私易地遵海而南具布漢條初
行粤俗臣切稽使指備載聖經君之遣臣也有光華臣
之報君也以忠信今百端之供億殆徧國中餘一髮之
本根獨惟嶺外方且糴舟之發銜尾差鈔之取及膚空
熙豐以來之儲增紹淳未盡之額使賈生而及見哀痛
若何雖劉晏之復生變通安出乃如臣者豈其任哉嘗
試弦歌本宓賤言游之緒論迨分符竹追陽城元結之
遺風久閒退而里居尤闊疎於時務疚心徒切着手實
難惟有清修革彼篚苞之類詎意謬巧取諸荷箬之間
民生或不自聊臣死奚足塞責矧郡邑之三風猶熾與
閭門之五瘴未蘇曾是人微欲其身率茲蓋伏遇皇帝
陛下記功忘過舍短錄長謂一男子妄上書本緣愛主
屬見大夫無可使遂取充員庶令荒遠之情悉逹靖淵
之聽臣敢不褰帷而訪草奏以聞惟無瑕者戮人必先
已責以不貪者為寳可戢吏饕
知袁州到任謝劉後村
遭嘖言而去國自屏空山奉明詔以典州且叨善治已
臨封域具布詔條臣本起鯫生最為拙宦偶逢總攬遂
忝旁招猥塵公府之僚嘗奉便朝之對莫施螢爝裨日
月之清明雖批龍鱗覺雷霆之開霽惟小臣之孤立恃
明主以少安及速抨彈尚蒙涵貸支離賦粟方此養瘉
象罔得珠俄而起廢唯袁為郡舊名安靜之區與盗比
鄰今亦孤危之地城空無補兵少且孱以妄庸謬分千
里之憂恐倉卒難待一朝之變而况别慈顔於膝下魂
夢屢驚旅隻影於天涯宦游奚樂徒有君親之一念若
為忠孝之兩全茲蓋伏遇皇帝陛下奮發主威作新吏
治謂多壘艱難之際務求民安凡錄屏臨遣之人率由聖
擇乃如臣等亦在數中臣敢不厚培本根申畫圻守長
江之險與我共願為強敵之防四境不治如之何此則
微臣之罪
知榮州到任謝李梅亭
佐黔巫之東鄙將及戌瓜守巴僰之南安濫叨符竹出
幕十年之未久循墻三命之唯恭冒象馬以牽江跨犍
䍧而入境皆知聖主清衷之一視故令愚臣白首以重
來伏念臣殖學拙疎賦材褊淺耗精神於場屋得弗償
勞疲筋力於塵埃衰不待老頃繇故府入糾成均韓愈
補苴奚益茫茫之墜鄭虔轗軻難培衮衮之登久去國
以奉祠辱起家而貳郡敢意三刀之夢蜀復令五月而
渡瀘維今榮隱之邦實昔夜郎之壤貳耕火種矛浙劔
炊歲計經營之租無六千斛郡仰斥鹵之羡已五百年
此因刻木之花銷致辱前茒之根括熏鼠不嫌於穹窒
奪牛反甚於蹊田凡昔留州悉令送使無復斗升水之
貸存活介鱗縱得二千䂖之良終成狼狽豈其庸謬堪
此奉承茲蓋伏遇皇帝陛下政在飬民仁不異遠雖蓬
婆雪外之戌萬里軫憂與長安日邊之州同時並命殆
念和義孤墉之陋未正紹熙潜邸之名三年弄印而印
刓四輩代庖而庖竭破凡削例不待張詠薦李畋之來
拔滯振淹蓋法藝祖任王明之意臣敢不謹身率下節
用愛人臣飲冰食蘗以自將勿為義疚儻求牧與芻而
不得甘俟罪歸
知邵武軍到任謝方秋崖
以柳易播尚誤寬恩自浙入閩已祗遠戍感歎聖朝之
仁厚矜容臣子之戅愚伏念臣守剛而乏沉潜學朴而
少涵飬事人以直道豈今世之能容得封如曲鈎亦生
平之不取惟知公是未覺昨非粤從督議之參商出守
廬山之僻小可以悔矣鄭商人之環何必爭抑有疑焉
楚齊侯之地不相及夫奚湖廣之饟所具析江東之守
臣不能忍於一慙已自甘於三黜為臣懼者皆曰南陽
帝親惟天知之乃謂東朝公事第與更其符竹亦不俟
於瓜時茲蓋伏遇皇帝陛下徧覆無私容光必照天下
事惟其是而已何間賤微我之心亦有曲者乎一惟端
直故雖肺腑之請曾靡毫釐之差肆令危蹤無失故步
臣敢不仰憑公溥益勵直方毋虐焭獨而畏高明安用
前車之鑒與致平理而銷愁嘆勉為後效之圖
知均州到任謝應松湖
承乏貳車僅觧洪都之組分憂一障猥臨紫塞之衝戴
星厪百舍之馳就日仰九重之邃置身地僻引睇天高
伏念臣遲鈍無堪朴忠自許束書璧水恩深樂育之莪
射策玉墀濫折清香之桂蹤跡雖沉於州縣精誠敢外
於闕廷慈皇龍御之初論事偶陞於一秩禁從鶚書之
薦不才洊沗於十科夫何坎壈於數竒動輙﨑嶇於寸
進出禆會府甫及戍瓜入扣脩門遽叨剖竹小壘拜朱
轓之命大明簉丹扆之期從容錫對之溫抃蹈觀光之
喜雲天尺五退慙臨遣之榮道里數千恍記馳驅之舊
俶憩駿奔之郵傳敬宣鴻博之詔條藐是陋區介於絶
徼兵屯單弱萃瓦合之貔貅井邑蕭疎雜山居之&KR0874;鹿
塗艱通賈帑乏宿儲三年四易於守臣百計一無於巧
畫誰言孱𤨏亦玷選掄皇帝陛下繼照文明折衝神武
守衞中國謹采薇外治之防朝會諸侯飭車攻内修之
政役要荒於臂指嚴控扼於咽喉精柬老成誤膺委寄
臣敢不鞭駑策鈍整蠧綏殘頼上威靈震讋氊裘之境
道王德意拊安鳩聚之甿
知楚州到任謝應松湖
十年宿衞愧無横草之勞千里藩宣誤玷分符之寵戴
星比馭諏日眡龜覽觀雄勁之山川屹立崔嵬之雉堞
萋迷煙水慨清河之戰場惨澹風雲想淮隂之大將自
昔形格而勢禁於今民悴以兵驕非藉通明奚為經理
伏念臣馳驅行伍扞禦封陲福艾竒龐初乏燕頷封侯
之相慷慨奮厲空懷馬革褁屍之心敢期瑣瑣之鶡冠
上簡煌煌之龍衮擢繇偏校入侍周廬玉陛九重扈宸
居之蠖濩冰河萬里使絶域之氍毹夷險一誠䯈髒孤
立惟睿算肅清於荒徼俾近臣鎮撫於遠甿誰謂孱虛
亦膺委寄皇帝陛下羈縻四裔襟帶八荒丹青之信甚
明靡使敵情之叵測赤白之囊未警首嚴邊瑣之科條
信臣早戍封陲必嫻外禦念臣久陪環列能體上心寵
頒尺一之書俾紆丈二之組臣敢不輯綏瘵瘠彈壓躁
囂執弓矢而屬犍櫜敢輕言於行陣明烽燧而嚴斥堠
惟謹固於封圻
轉官除職謝
謝轉大中大夫
分閫罔功虞典尚寬於幽黜拜官甚寵漢恩特示於超
遷䟽渥雖優循涯有靦臣竊考本朝之定制尤嚴四品
之文階秩視諫大夫亶為高選官非真法從不可序升
政須耆舊之人始稱褒崇之數如臣者素無事業誤簡
眷知入扈蹕於九宸出總戎於四路際風雲之會曾微
横草之功累日月之勞徒起取禾之誚通班浸峻論報
滋難茲蓋恭遇皇帝陛下德極照臨政先綜覈三載考
績尚存隆古之遺八柄馭臣庸作羣工之勸遂令冗跡
亦玷邇聫臣敢不祗若綸言誓殫綿力身居外服雖莫
陪禁近之游力守孤忠庶無忝論思之職
捕獲海宼謝轉官真西山
銅竹分符實任九重之託菅蒲徹警幸臻千里之安逭
責已憂叨榮寔懼伏念臣材非敏捷志切撫摩田里熙
熙粗喜桴鼓之息波濤洶洶忽聞舟楫之驚念非逆折
其萌芽將恐難圖於滋蔓恊兵民而進討頼將士之宣
勤怙衆陸梁始猶出柙之兕望風披靡卒為遊釜之魚
訖憑藉於天威遂肅清於海服效非循吏敢期漢璽之
褒名在大夫俾晉唐階之峻退循非據莫獲終辭茲蓋
恭遇皇帝陛下明照無私功疑惟重可以與可以無與
姑從勵世之權簡厥修簡或不修庸示馭臣之柄顧雖
駑怯敢昧激昂受賞無名愧貽譏於鵜翼報恩有地誓
輕死於鴻毛
轉寳章閣學士方秋崖
邊城分閫曾莫畫於一籌邃閣進班乃併躋於二秩幾
措躬之無地靡容力以回天臣歴觀古者封疆之臣皆
有隱若藩垣之勢鄧訓校尉耳而鮮卑不南牧舒翰將
佐耳而朝廷無西憂彼何人斯有為若是而臣見謂碌
碌徒抱區區咨愬裕由乃父功竊愧西平之子惟邊鄙
為中國患每勤北顧之思慨氛祲之奈何易星霜其屢
矣雖褁革之言猶在然枕戈之志未酬奚有壯猷驟叨
誤渥茲蓋恭遇皇帝兼收羣策共濟多艱采薇歌以遣
之每興懷於戍役菁莪能樂育也諒拊脾於人材故恩
寕失之過優詔弗俞於終遜若為稱塞無負遭逢臣敢
不竭禦侮之謀佩折衝之訓執千而衞社稷思見乾坤
之清夷挽河而洗甲兵允頼君王之神武
除華文閤直學士謝方秋崖
守塞何禆驟班媯閤循墻莫避祗服堯言欲更陳一得
之愚懼有凟四聰之聽臣觀近歲旄頭之彗痛諸邊兵
氣之纏尺箠以笞共憤強夷之猾夏寸隂可惜盍收羣
策以防秋乃今疆埸之間夐隔朝廷之遠脉絡不實精
神自疲嘆内詛而外訌維其棘矣雖朝奏而暮報尚竊
遲之胡為書檄之交馳竟令歲月之虛老興言及此誤
事謂何若然則寓直於西清亦奚以解憂於北顧矧若
臣者本無能為毛錐子安用哉久有從戎之悔黔驢技
止此耳曾微分閫之勞故四年東征而無以宣皇明羣
醜南牧而無以遏亂略正慙公議乃玷殊褒茲蓋恭遇
皇帝以神武馭英豪以忠厚用刑賞慨事會之無極慮
莫先於儆風寒念人才之實艱愛之甚於護元氣肆頒
渙汗靡徇巽章臣昨已丐骸苐深刻骨未先狗馬填溝
壑敢忘報國之忠其友麀鹿侶漁樵恐誤臨遣之寄
江西漕除直秘閣謝施飬浩
掌計外臺念救菑之何益陞華延閣驚渙寵之非常恩
出自天感深跼地伏念臣資深學淺致遠才疎早際會
於昌期遂叨陳於煩使問錢穀之入禆稼政以奚勞圖
田里之安剖竹符而罔效方切曠官之懼洊分澄按之
權藐是火維之區適此未饑之變腰鎌所刈登無樂歲
之三胠篋相仍窘出平時之倍一心黽勉數月支持上
惟廣於聖恩下率先於僚属天心助順既五風十雨之
不愆穡事有秋豈千倉萬箱之足計疇昔劍刀之佩祗
今襦袴之謠皆明君矜䘏之功何小臣奉行之力而乃
叨膺異數進陟崇班以荒政十二而聚民愧酬庸之焉
有乃取禾三百而不稼徒冒賞以為慚伏遇皇帝德本
好生道存兼濟焦勞黃屋以百姓之心為心拯恤黔黎
後天下之樂而樂廼眷此邦之旱尤深當宁之思推厥
本原吏之責爾形於綸綍已若使然迨茲安集之期懋
爾綏懷之賞有如駑鈍亦被龍光臣敢不體上憂勤與
民休息災流行而代有敢恃常豐備先具而積多當圖
後效
除端明殿學士淮東制置大使謝方秋崖
青冥授鉞適遵廟筭之長紫殿通班驟峻使名之大曾
未寬於憂顧乃誕示於榮懷久矣循墻惴如臨谷臣惟
端殿所以待儒學大閫所以重威權顧自愧於諛聞莫
遠稽於前載言觀帝綍謂復家氊寕知不肖之孤所謂
無能為役蓋以先臣繇科第出臣則不過司勲之賞官
先臣以物望聞臣則不過守邊之庸吏况五年於外役
殆四鄙之皆驚其如瞑目而有知何所施顔而下見世
選勞予不掩善允謂誤恩考作室子弗肯堂久孤先訓
今者臣父建大閫於十年無塵之後而臣非久任臣父
榮端殿於九原莫起之餘而臣則身親勤勞不及者遭
際過之學問無聞者清華已甚此蓋伏遇皇帝以天保
采薇治内外以洪範皇極克剛柔惟干戈省厥躬久切
焦心之慮遣將率衞中國每勤拊髀之思迄使微臣越
膺異數臣謹無忘嘗膽永矢捐軀朝廷有自治之期其
偷安之為戒黎庶具道隆之望知隠願之非虚對越明
謨有如皦日
除寳謨閣學士知泉州(何尚書)李梅亭
老臣納禄勤大造之曲成邃閣升華分雄藩而出守帶
宜褫而或錫衣旣敝而改為有渥一麾恪共三命伏念
臣去天雖近來日無多洊干不得謝之恩力控致為臣
之請鴻鴈高舉已絶望於稻梁牛羊下來難更求於芻
牧敢意冕旒之邃曲怜簪履之遺溫洛寳儲增賁嚴凝
之直清源巨鎮俾需更戍之期仍分在笥之裳益耀還
鄉之綬於臣侈矣何日忘之所慙大耋之侵恐負細書
之賜茲蓋恭遇皇帝陛下仁不遺舊恩欲成終郡守選
用賢良顧資已老之龔遂學士足為光寵反加告去之
知章雖非為官而擇人殆於飬廉而勵俗臣敢不磨礲
晚節佩服宸恩桑隂幾何誓不忘於傾日瓜期而往願
卒聽其引年
除閣學知潭州(鄒給事)李梅亭
解組外藩屢控陳情之請晉班内閣仍叨改秩之恩冒
伸傴僂之再三難咈顔威之咫尺綸言已布綿力奚堪
伏念臣材弱弗張資凡不穎歲縻月費已成四十九之
非君寵母恩未有萬分一之報徒以南陔之相戒難乎
西廣之久留力於匄祠志在出嶺敢意躐躋於美職復
令假守於名邦湖廣之壤三千夙稱清絶之地瀛洲之
士十八上通碧落之天矧超階級之崇殆非堵墻之冗
豈繄疎拙可稱選掄茲蓋伏遇皇帝陛下眷厚近臣恩
隆遠服念臣一麾之出守洊歴歲華察臣四國之于蕃
粗諳民事特峻西清之秩更圖南土之居俾諧便飬之
私兼課承流之效臣敢不思酬簡注勉策疲庸超遷而
至大中賈誼何辭於湘水光寵而兼學士知章終願於
鑑湖
加職謝
謝加龍制因任王格齋
分閫㒺功恐坐黜幽之典出綸有命忽叨進律之除是
何宜斥而反遷藉甚以榮而為懼牢辭不獲重拜靡皇
伏念臣早竊儒科晚塵禁從民曹經幄殊深非據之慙
松徑菊籬屢起歸休之夢偶值龜城之謀帥俾承芝詔
以充員屬干戈甫定之餘而杼軸已空之久雖勤拙相
補里閭稍稍安之然衰病交侵精力駸駸&KR0629;矣方上祝
釐之請敢圖錫命之榮誤恩俄被於龍光寵秩載騰於
鳳檢榦方錦里已寬庭特之誅候對松階更冠寳儲之
首陛下天臨廣宇子視遠民察知几案之小材寔維簪
履之舊物雖政拙自注下考僅輸撫字之勞而賞疑所
以廣恩式彰忠厚之意但臣駑材素下鼠技已窮深虞
末路之艱併使前功之廢臣敢不益鞭其末圖謹厥終
抖擻精神勿蹈虧功之戒逍遥田里終期從欲之仁
謝加直學士再任王格齋
遐陬分閫踐更久過於瓜期邃閣陞班申命復煩於芝
檢山川如舊寵渥維新循墻力控於陳辭出綍莫廻於
成渙伏讀溫詔益震危衷伏念臣結約無竒侵尋已老
入持禁槖論思莫效於嘉猷出帥藩方撫字第勤於拙
政方凋瘵瘡痍之未服嗟勞徠安集之良難雖几案麄
材或謂頗堪於煩使而蒲柳弱質其如已廹於凋年曩
嘗力控於封章止願退安於閑散乃俾解裝而承乏且
蒙進律以䟽榮日往月來倏已復周於歲籥心勦形瘵
惟憂浸蹈於官箴投誠方切於丐歸有識咸譏其已晚
敢謂峻除於寳扆居然就撫於油幢深虞併廢於前功
無以仰承於睿渥陛下天臨百辟器使羣工欲使蠶叢
魚鳬之區如在豐鎬鄠杜之側肆綏遠服重簡淵衷謂
道州之考何長姑令撫字而許丞之聾不去可免送迎
亶時頽墮之蹤假此斯須之寵臣敢不恭承明命罄竭
謭材老馬力疲末路分甘於伏櫪窮猿意廹歸心苐切
於投林
明堂加邑謝
袁安撫加食邑謝陳篔牎
&KR2041;事紫壇甫洽駿奔之喜䟽恩黃屋驟膺龍命之華分
地云初戴天敢後伏念臣一叨内甸再遇總章時當龍
位之方升新忝雞翹之末綴雖陪薦玉莫相鳴鑾敢圖
五等之封與被十行之詔皇帝合秩禮重並侑誠深宗
祀明堂不獨言邦家之典受釐宣室亦欲均臣庶之歡
燕及守京亦霑胙土言功無有拜賜已多秩䂖二千旣
合率先於侯度取㕓三百尚思補報於君恩
降職祠謝
謝降直學士劉後村
愚臣引咎甘寘嚴科聖主隆寬稍裁華職危蹤甫定感
涕横流伏念臣以疎庸之才當董統之寄奉玉音之臨
遣專欲息民凡綿力之經營第惟固圉一從索敵再入
浮光勢旣披猖事誠危急念全軀保妻子之計夫誰不
能然以賊遺君父之憂於臣何忍况制閫有便宜之旨
而兵家有牽制之謀指授之初預戒其貪功而倖勝文
移所至每令見可而知難邊頭皆奏於膚功京口獨違
於節度及師潰肆城之下以身當淮左之鋒寢息不遑
鬚髮皆白席藁私室抗章公朝謂馬謖敗於祁山亮先
貶等任福敗於好水琦亦奪官彼元老以猶然臣何人
而自恕矧欲謝三軍之衆靡容恤一已之私懼方凛於
冰淵戮宜加於蕭斧訖從寬典亶出異恩茲蓋恭遇皇
帝率作事功丕昭賞罸憤神州之責盍歸王衍之諸人
誓殽陵之師不棄孟明之一眚故加薄譴庸示至公臣
敢不堅守孤忠痛思往咎佩大易匪躬之訓固莫辭難
味先民陳力之言終當知止
趙龍圖落宮觀謝方秋崖
囊封自劾分投荒裔之居綸音載頒僅削直庭之秩感
寬恩之天大隕孤涕以雨如臣本乏脩能誤叨重寄有
死耳不可屈每思馬革而褁之今老矣無能為豈知鼯
技之窮已粤臨峴首遄警旄頭俾環城餘靺鞨之腥痛
列郡化䕫&KR0008;之宅禍一至於此極身百戰以何裨頼國
之威彼酋其遁而臣材不足以禦衆智不足以察姦羝
羊觸藩尚駭塞垣之未靖虎兕出柙詎圖家賊之難防
變忽起於蕭墻勢竟隳於屏翰擢髮以數噬臍莫追思
昔先臣久茲分閫析薪㒺克負荷孰云泉壤之無知稽
田旣勤敷菑切歎金湯之安在謂且賜屬鏤而肆市不
然禦魑魅於九夷敢意清朝曲從輕典此蓋恭遇皇帝
仁深在宥德洽好生意若曰美及子孫盍稽八議幸天
以賊遺君父姑緩五刑訖回物論以并包用貸微軀於
顯戮臣敢不省厥諐於羇旅終其老於累囚念死有餘
辜莫寢逆雛之梗化倘生無以報當為厲鬼以滅讐
叙復
叙復元官真西山
瞽言觸憲宜坐錮於終身慶澤流徽廼悉還於舊物幸
逾始望恩出更生伏念臣昔綴周行嘗洿内直花甎晝
日久承寕考之恩蒼梧暮雲忽洒茂陵之血屬際飛龍
之運首叨馳驛之招念非忘身何以報國欲勉圖初政
之助庶無辱先皇之知而臣學泥古陳識乖時變無袁
盎之慷慨有汲黯之戅愚聖君非不受言臣自疎於開
導國人皆稱有罪上獨示於矜容弗貶潮陽之八千僅
奪駢邑之三百出晝如孟子豈懷悻悻之私在畝若劉
生徒抱拳拳之意雖欲磨鉛而自效終虞復玷於孔艱
遽頒紫詔之新盡澡丹書之舊秩仍元士班視邇臣閒
館珍臺愧更偷於廪禄鈞天廣樂恍如侍於威顔人皆
謂榮臣獨知懼茲蓋恭遇皇帝陛下聰明天縱聖敬日
躋方東朝丕衍於脩齡而南面躬臨於曠典導民以教
旣洽四海之歡與物為春忍視一隅之泣釋羈魂於幽
穸返逐客於囚山爰及顓蒙亦皆牽復臣敢不淬磨宿
志湔滌曩愆犬馬之飬無他惟篤愛君之義江湖之身
雖遠敢忘在闕之心
復元官職宮觀謝方鶴山
七年流落幸全投裔之軀三命便蕃併賦祝釐之廪望
不及此得之若驚臣賦資顓蒙聞道狷淺自玷言語侍
從之列期效論思獻納之忠而識闇不足以周事情才
疎不足以濟時用况卧疴之旣久宜公論之不容白簡
霜嚴已甘大僇皇圖天廣特沛寬恩僅從三褫之科姑
寘五谿之表雖江連楚蜀無瘴鳶跕跕之憂然地控蠻
猺猶有暴虎兢兢之慮忽自天而有命俾便道以過家
盡復元階實踰始望况申榮於書殿又假寵於祠宮事
光流聞時謂剙見茲蓋恭遇皇帝陛下德侔覆載智燭
幽深憫臣斷斷無他昔有負薪之憂察臣悾悾自守嘗
輸曲突之忠粤從祭澤之洊頒已動聖心之遐軫上東
朝之壽&KR1356;下春日之寬書肆命元臣式商大賚臣誓堅
晚節益勵後圖今為牛羊求牧芻已荷更生之造未先
狗馬填溝壑疇非報德之期
謝復寳謨閣學士劉後村
罪當貶等奉以周旋恩不踰時復其玷缺拊躬感涕讀
詔汗顔臣昨者憤敵憑陵出師牽撓偶邊將有僨軍之
咎在兵家存責帥之文急自列以伏辜終不忘於敵愾
賈率連營之吏士糾齊諸寨之民丁分道邀遮阻山鏖
擊我方乘勝旣獻䤋之屢聞賊恥無功尚遊魂而不去
臣親提突騎往撫顔行將背水以夾攻使踦輪之勿返
黠酋先遁僇免鯨鯢殘黨繼奔散如鳥獸然後患方長
而未竟顧薄材已試而可知衆口難調親年篤老憂國
之心如灼論兵之鬢已霜方陳累疏以丐閑乃用微勞
而牽復茲蓋伏遇皇帝陛下操持威柄綜覈治功謂事
有至難寕保用兵之利鈍念臣無他技粗嘗在外之險
艱還其筆槖之班責以桑榆之效臣敢不深思大計益
謹後圖觀過知仁允蹈聖人之明訓鞠躬盡力仰希前
哲之盛心
翰苑新書後集上卷二十五
