翰苑新書後集上卷九
明堂
歴代事實合宫(唐陳子昂傳勸武后興明堂疏黃帝合宫堯衢室舜總章夏世室皆所以調元)
(氣和隂陽)太室(蔡邕明堂論取其宗祀之貌則曰清廟取室其正室之貌則曰太廟取其尊崇則曰太)
(取其堂則曰明堂取其四門之學則曰太學取其四面之周圓水如璧則曰辟雍異名而同事其實一也)蒿
宫(呂氏春秋禮篇或以為明堂者文王廟周德澤和冾結蒿萬丈以為宫柱名曰蒿宫)茅屋(王隆漢宫)
(篇胡廣曰古文清廟以茅蓋屋示儉也今之明堂茅蓋之乃加瓦其上不忘古也又三輔黃圖大戴禮云明堂)
(九室一室有四戶八牖凢三十六戸七十二牖以茅蓋屋上圓下方)玄堂(記月令孟春天子居青陽左个)
(仲春居青陽太廟季春居青陽右个孟夏居明堂左个仲夏居明堂太廟季夏居明堂右个中央居太廟太室)
(孟秋居總章左个孟冬居玄堂左个仲冬居元堂太廟季冬居玄堂右个)重屋(商人重屋注王宫若大寢)
(也)通神靈(隋牛弘傳議曰明堂者通神靈感天地出教化崇有德黃帝合宫堯曰五府舜曰總章布)
(政興治其來尚矣)調元氣(見合宫注)尊祖(晉紀瞻策周制明堂所以尊列祖配上帝恭敬明祀)
(永光孝道也)朝侯(記明堂也者明諸侯之尊卑也成王幼周公六年朝諸侯于明堂制禮作樂頒制度)
(而天下服)揚緝熙(班固東都賦覲明堂揚緝熙宣皇風)頒制度(見朝侯注)五室(北封軌傳)
(議曰三代明堂其制一也五室之義得天數矣鄭玄曰五室者象五行也九階者法九土四戸者達四時八方)
(者通八風誠不易之大範有國之常式若其上圜下方以則天地通水環宫以節觀者茅蓋白盛為之質飾赤)
(綴白綴為之戸牗皆典所載制度之明義也)九筵(周人明堂度九尺之筵注明堂者明政教之堂)調
八風(劉允濟萬象明堂賦穆穆四門以納四氣明明八窗均調八風)祀五帝(前郊祀志武帝欲治)
(明堂未曉其制度濟南人公玉帶上黃帝明堂圖天子從之是歲脩封禪祠太乙五帝於明堂拜明堂如郊禮)
象天地(三輔黃圖明堂九室一室有四戸八牖凢三十六戸七十二牖上圜下方九室者取象陽數也)
(八牗者隂數也上圜象天下方法地四達象四時也)法隂陽(後光武紀注明堂法隂陽之數)出教
化(前平帝紀注應劭曰明堂所以正四時興教化)正四時(上注)崇禮(見尊祖注)行政(馬融)
(云告朔行政謂之明堂)聽朔(穎容春秋釋例告朔行政謂之明堂徐乾郊廟明堂議明堂天子每月於)
(此聽朔布政)配天(宇文慎傳晉裴頠曰尊祖配天其義明著)交神(唐禮樂志推其本旨要於布政)
(交神示王者尊嚴之居而已其制作何心與古同然為之者至無所據依乃引天地四時風氣乾坤五行象類)
(以為倣像)嚮明而治(蔡邕明堂論東曰青陽南曰明堂西曰總章北曰玄堂中曰太室離也者南方)
(之卦也聖人南面而聽天下嚮明而治人君之位莫正於此焉故雖有五名而主以明堂也其正中焉皆曰太)
(廟謹承天隨時之令昭令德宗祀之禮明前功百辟之勞起尊老敬長之義顯教幼誨性之學朝諸侯選士於)
(其中譬如北辰居其所而衆星拱之萬象翼之故言明堂事之大義之深也)備物以薦(晉禮志明)
(堂之祭備物以薦三牲兼陳籩豆成列禮同人理故配以近考郊堂兆位居然異體牲牢品物質文殊趣)行
王政(孟梁惠王下齊宣王問曰云云夫明堂王者之堂也王欲行王政則勿毁之矣)明天道(劉允)
(濟萬象明堂賦睿哲惟唐受天之明思致美於總章咸以為明堂者明乎天道者也所以明有功褒有德崇大)
(教發大政登假嚴禋欽崇宗祀安可已乎粤正月庚午始創明堂之制焉考經緯之長策應黃鐘之璇宫靡玉)
(匪磨靡石匪礲却隋侯之夜光明素質以為工)為民極(後律歷志頒諸月令以為民極莫大于明堂)
和天人(班固東都賦建章甘泉館御列仙靈臺明堂統乎天人)汶上(後肅宗紀元和二年宗祀)
(五帝於汶上明堂)學南(南宋孝武帝大明五年起明堂於國學之南丙巳之地)陽館(舊唐禮樂)
(志殷曰陽館周曰明堂)南鄉(記明堂位昔者周公朝諸侯於明堂天子負黼扆南鄉而立)興太
平(禮樂志武帝即位進用英雋議立明堂以興太平)宣皇風(見緝熙注)威儀盛美(前禮)
(樂志光武乃營立明堂辟雍顯宗行其禮宗祀光武於明堂威儀盛美矣)嚴禋宗祀(見明天道注)
儀天矩地(虞通之明堂頌肅肅明堂惟國之光儀天矩地崇姬潤黃)不綵不質(李白明堂)
(賦不綵不質)輝皇儀(同上展國容輝皇儀)欽肸蠁(同上欽若肸蠁維清緝熙崇牙樹羽熒煌)
(葳蕤納六服之貢受萬邦之籍)脩粢盛(同上乃絜俎醢脩粢盛奠三犠薦三牲享于神靈太祝上辭庶)
(官精誠鼓太武之隠轔張鈞天之鏗訇孤竹合奏空桑和鳴盡六變齊九成羣臣來兮降明庭蓋聖主之所以)
(孝治天下而享祀窅冥也)絜俎醢(上注)
皇朝事實太宗周之文王(長編錢公輔議郊之祭以始封之祖有聖人之德者配焉)
(明堂之祭以創業繼統之祖有聖人之德者配焉太祖則周之后稷配祭於郊者也太宗則周之文王配祭)
(于明堂者也此二配祭萬世不遷)遵經升配(長編治平間司馬光吕誨叔議祀無豐于昵孝經曰)
(嚴父莫大於配天以周公有聖人之德而文王適其父也近世祀明堂皆以父配于五帝此乃誤識孝經之意)
(宜遵舊禮以真宗配)
名賢詩詞劔佩相摩(唐韓詩大開明堂受朝賀諸侯劔佩鳴相摩)貂冕交輝
(梁孝元詩貂冕交輝映珩珮自相喧)鬱金酒(香浮鬱金酒煙裊鳳凰樽)蒼玉(四圭邸蒼玉六變舞)
(雲門並同上)孔陽(班固詩於昭明堂明堂孔陽)多福(同上猗歟緝熙允懷多福)
事對(大享宗禋)(尊祖配天)(合宮重室)(五室九筵)(聽朔調元)(揚緝熙班制度)
起聯(大饗總章慶合祛于天地傳臚象魏鼔丕號于風雷)
(我將我享恭臨王者之堂事帝事親克篤聖人之孝)
(農扈屢豐協氣周流于綿宇合宫大享曠儀遂舉于中天)
(合祛祀大聿嚴王者之堂陟配禮隆式表聖人之孝)(驛置星馳嵩呼雷動)
警聯(禮經莫重於祭尤謹合祛天子必有所尊敢忘陟配)
(精意潛孚相百神而受職湛恩下逮斂五福以錫民)
(明德以薦馨香聿嚴嘉享斂福而用敷錫遂及綿區)
(心惟明德初靡事于繁文福徧黎元曾何心于專鄉)
(酌宗祀於經篇於昭聖孝采我將於詩頌祇懼天威)(秩羣祀以告虔肅百工而顯相)
結聯(官縻遐徼心繫明廷)(心休尋壑身阻陪祠)
(夢想鈞天莫預奔趨之列心馳魏闕徒勤抃蹈之私)
(丕顯丕承阻預駿奔之列我將我享請賡伊嘏之詩)
(千官星拱迹阻拜于丹墀萬國駿奔心徒馳于魏闕)
(草漢家汾上之圖嗟莫陪于潤色繼周頌我將之作尚自力於形容)
翰苑新書後集上卷九
