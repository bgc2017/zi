翰苑新書别集卷十一
冊文
朝享太廟聖祖天尊大帝(明堂大禮前一日)劉後村
伏以物本乎天人本乎祖維帝之盛有光羲農垂裳之
化合宫之制千載而下猶想其風慶源既衍施及冲𦕈
兹卜季秋蕆事國陽啟佑後人迓續休命
祖宗帝后劉後村
伏以猗歟我家以聖繼聖帝德之盛若古勛華后範之
懿曰女堯舜遺此艱大集于菲凉属修宗祀前期以告
洋洋如在神之格思亦既受祉施于孫子
昊天上帝劉後村
伏以帝監四方眷宋不釋惟德是輔詎天我私農扈有
積邊烽息警篤匪人力真宰之功仰觀星象俯練時日
曷謂大饗亦惟小心其億萬年對越景命
皇地祗
伏以莫厚於坤故能載物王者母事自古則然生齒雖
蕃地道亦敏都人足食歲事垂成后土之功與天同大
兹卜素商肇修宗祈廼薦黃琮以徼終惠
太祖皇帝劉後村
伏以天厭五季真人勃興黃鉞一麾僣壘電掃實開有
宋无窮之基創造孔艱揖遜不有帝庸眷顧詒萬子孫
作憲累朝蕆事重屋曷敢不恭威靈在天
太宗皇帝劉後村
伏以聖矣熙陵舜受堯禅六合一家偃伯崇儒以武戡
亂以仁立國軼漢跨唐與周比隆曾孫纂承懼德弗類
属嚴大報敢薦微忱詒謀既遠流慶未艾
寧宗皇帝劉後村
伏以於皇聖考侔德舜文宵衣之勒澣服之儉天輔有
德民懷有仁𦕈予冲子羔墻如見付託之重大懼弗當
属修宗祀嚴父配帝赫赫濯濯實照臨之
祝文
明堂大禮修整雅飾太廟大殿并四祖殿合用
吉時奏告神御還殿(十七首共一詞)劉後村
伏以練日精禋前期藻飾迨兹竣事將以妥靈維列聖
之顧歆鍳冲人之寅奉
正奉安(十七首共一詞)劉後村
伏以有司飾設奕奕孔新列聖威靈洋洋如在剛辰允
協神御廼安佑我後人成兹熙事
仲秋潮旺祭告南瀆大江昭靈孚應威德博濟
王一首劉後村
伏以一馬渡江六龍駐浙惟天設險拱護行闕川后波
臣受職于朝璧靡沉河弩不射潮兹卜季秋聿修大報
徼福爾神前期以告
從祀五廟一首忠武英烈靈衞顯聖王靈濟顯
佑威烈昭順王英烈王忠應協貺聖佑公善應
安濟孚佑顯衛侯劉後村
伏以六飛省方百神受職濤江無波如行枕席農畝有
秋相安耕織維彼小民謁焉必獲矧國大祀敢不以白
捍我金隄相我寳穡既成熙事亦永血食
滿散五嶽四瀆二首(共一詞)劉後村
伏以國家大饗預㳙剛辰川嶽靈祇首列祀典属將蕆
事敢不告虔相我縟儀冀神隂賜
明堂大禮分詣祭告九宫貴神劉後村
伏以國之大祀卜用剛日天之貴神祭有常儀即壇而
享以徼靈貺既相熙事且祈豐年
分祭太社太稷二首(共一詞)劉後村
伏以自古建國莫重於社(太稷改云以稷配社)著在祀典有屋而
壇雨𤾉必謁况乎禋類敬奉牲幣且謝且祈
分祭后土勾龍氏后稷氏劉後村
伏以三歲大報咸秩百神惟勾龍氏(后稷改云惟后稷氏)有功萬
世乃飭祀典寅奉㓗粢願相歲事溥歌華黍
明堂大禮前二日朝獻景靈宫分詣祖宗帝后
一首劉後村
伏以㳙剛毖祀先事告期將禮有嚴方奉周京之籩豆
孝思尤切仰瞻漢廟之衣冠尚啟後人迄成熙典
明堂禮畢祭謝嶽瀆一首劉後村
伏以比選吉辛肇修宗祀寅畏嚴恭之念可質幽明濛
鴻嶫峨之神若通肸蠁逮兹成禮敢不薦忱
明堂大禮畢告謝五嶽四瀆劉後村
伏以属者大饗徧于羣神爰及熙成莫非隲相竭精忱
而摧謝冀肹蠁之顧歆(已上並係内制祀文)
督視府拜學方秋崖
某待罪二府不能宣皇威遏寇虐以上勤天子之憂顧
乃發大號俾出視師任重力綿夙夜懼弗克勝任惟古
受成于學獻馘于泮兵固非司馬法也聖門大訓具在
六經昔者嘗竊聞之某不敢諉曰軍旅之事未之學
謁學(建陽宰)劉後村
昔者聖門弟子莫不以治邑為難况今之邑尤難於夫
子之時某之才不足進於弟子之列特以格法來領民
社其何以慰塞是邦父兄耆舊之心哉抑權力雖輕法
令雖密若夫離於理而背於訓者某不忍為也况夫子
巍然臨之乎
帥幕謁學方秋崖
某祗惟先聖之言曰軍旅之事未之學也而某何人敢
贊籌幄其敬率聖訓勉哉維忠
除漕謁學劉後村
戍久而士不飽糴多而民艱食今日上下之通患也上
既妙選常平使者專任糴事復使某就補漕臣之乏憂
深責重上何以裕國下何以寬民哉昔者聞諸夫子曰
百姓不足君孰與足某力之所及不敢不勉
謁文公劉後村
嗚虖巍巍文公宋之夫子翼翼考亭建之闕里竹林肅
肅下有精廬於此授徒於此著書後千百年過者必式
拜俯洒掃邑令之職昔祀于寢今遷于堂配以高弟皦
如兹觴
謁韓文公劉後村
嗚虖先生立身之名節垂世之文章史臣比之山斗不
可學也至於出牧潮袁二州之人皆奉嘗之至今則某
願師
謁濂溪祠劉後村
本朝至熙寧間事始多而法稍密矣先生於是時奉使
嶺外能使遺民奉嘗之至今此後學之所當師法也詩
不云乎誰謂華高企其齊而
祝文清公游默齋楊大雷
惟公伊川之後何其棼棼乎吾視蔡悲之幸其有御史
焉南軒之後何其泯泯乎吾視韓傷之幸其有先生焉
故先生之道脉最的師傳最正其高明而密察者簡而
文也其剛勁而脩㓗者聖之清也一默所詣與曾參之
唯同科一誠之會與顔氏之勉同夢學宫翼如遺像儼
如籩豆秩如典刑炳如某謹率諸生以共灌獻肅如也
謁諸廟方秋崖
某蒙恩假守盖與爾明神分職于是邦使曲如鈎濁如
泥而貪如狼某則罪矣爾明神其殛去之時雨暘平寒
暑使物不疵癘而年榖豐熟則將誰責而可某亦不敢
不以告
謁諸廟劉後村
國家秩祀百神選任羣吏凢以為民也吏無愧於民斯
無愧於神矣神有德於民斯有德於吏矣某與神皆當
勉之敢告
諸廟祈雨劉後村
某于兹守土荷神之休四封之内良苖滿野涉旬不雨
已覺亢乾一稔之望在民甚切常𤾉之咎在吏甚恐瓣
香稽首神其格斯油然沛然以相歲事
諸廟祈雨方秋崖
中夏大雩月令也相彼南畆維其龜矣有芃者苗亦既
萎矣吁嗟雩兮雨其時也
城隍祈雨戴象麓
吏以三年濫宰斯邑神以累世血食此邦歲之豐凶吏
與神均任其責矧今早田既穗一雨頓愆雖吏之過亦
神之羞敢以誠告于神亟請于帝大霈甘霖相我豐年
則吏之與神其責塞矣
諸廟再禱劉後村
某屬以庚子禱於祠下爰及癸夘天瓢翻瀉一溉之餘
旱苗小蘇俄復開霽焦卷如初連朝雨意風吹雲閣咎
孰執哉由吏德薄不腆牲幣既格且祈願續前功神亦有依
諸廟謝雨劉後村
某垂去禱雨人哂其迂神獨願歆如鼓應枹甘霔逹旦
焦卷者甦膴膴原田今飴昔荼乍使愁歎轉為歌呼神
功昭昭汝忘之乎巵酒不腆神必我孚
諸廟祈晴劉後村
嗚呼昔者雨禱而止田倍熟民大喜曾幾日雨不休民
皇皇喜者憂民無辜咎在吏神其忍虧一簣决雲霧舒
陽光民歌舞神樂康
庵山祈晴(建陽)劉後村
嗚虖榖自布種下秧以至於秀實其成之艱矣農自于
耜舉趾以至於刈穫其致之勞矣忽雨不止坐妨收藏
嗚虖成之艱致之勞者豈不甚可惜乎天乎神乎忍為
之乎某憫農夫之勤苦悼小民之怨咨耳簷溜如聞啼
號目嘉糓如割心髄奔走羣望未臻嘉應惟神受百年
血食之奉主一方雨𤾉之權用敢躬謁祠下稽首祈哀
神其驅掃隂霧軒露霽華既全歲功亦活民命
諸廟謝晴劉後村
嗚虖秋冬之交兼旬隂霾坐憂嘉榖化為荒萊惟神之
仁謂民孔哀歛雲歸岫杲日昭回場圃之間歡聲如雷
晴本愆期雨不為災神於吾民真有恩哉廼挹澗泉注
此一杯
盖竹廟謝晴劉後村
九月庚辰至於乙未霪雨不止幾敗歲事某恐懼齋祓
乞靈於神升車而簷溜止出郭而宇氣清趨廟而午霧
開返舍而暮霞出如是旬浹霽畢被野田里相慶場圃
畢功嗚虖神所以廟食吾邑歴數百年如一日者豈偶
然哉不腆巵酒敬答靈貺
焚黃祝文
寳慶乙酉(通奉大夫)劉後村
先君之沒十有三年不肖孤克莊皇皇恤恤行路萬里
始忝朝籍而贈先君三品嗚虖所以顯揚其親者如此
可謂微矣雖然國恩也君命也先君之教也不敢不告
紹定戊子(正奉大夫)劉後村
今上初郊詔加先君一品惟中年不肖孤克莊試邑秩
滿始奉綸命歸白松楸夫君恩未易報先訓未易承也
敢不懼哉
紹定辛卯(宣奉大夫)劉後村
去秋天子有事於明堂加惠溥率無間幽隠克莊雖觸
罪奉祠猶得以追榮先君嗚虖罔極之恩不可報己往
之過不可追方來之善猶可勉也惟忠惟孝可答君父
敢奉新命以告
紹定癸巳(銀青)劉後村
廼者明禋禮成祭澤優渥小大之臣皆得以榮其親於
是先君復進兩秩夫官至二品其儀與物亦稍異矣豈
非聖王之隆恩先君之盛德乎克莊等敬奉所謂暈錦
網袋者白之松楸
嘉熙丁酉(特進)劉後村
去秋禋祀先君以三子陞朝進秩二等明年冬克莊免
官還里克遜懷詔過家克剛方忝邑寄命埜恭奉制書
白于墓下自官制行而特進為丞相官寵光之萃戸門
極其厚矣忠孝以報君父可不勉乎
嘉熙己亥(少保)劉後村
亞保古之三孤今之一品仕而致身于此者幾何人哉
沒而絫官至此者又幾何人哉拜朝廷之優恩與門戸
之積慶敬奉綸言白之松楸
淳祐癸卯(少師)劉後村
國家於祭澤無所靳於贈典有所止師臣極品不可以
復加矣然音容之隔一世矣宰上之木參天矣諸孤或
仕或止燎黃者七始拜今命寵光之隆異歲月之久長
雖榮也抑所以為懼也惟忠惟孝盍各勉旃
淳祐己酉(齊國夫人)劉後村
去秋禋霈吾母自魏封齊綸言及門已不及見嗚虖若
子若孫謂迎錦誥拜於膝下安知乃奉密章燎於原頭
即逝者有知必歆君命嗚呼痛哉
端平乙未(安人)劉後村
粤者國有慶典中外命婦序進有差而君蚤夭獨不見
及兹以祭澤始霑再命夫死生契闊人世之至痛也存
沒哀榮朝廷之異恩也日吉時良燎黃于阡君其敬以
答休寵
淳祐癸卯(宜人)劉後村
屬者禋祀上有異恩加惠羣臣及其妻息憶甫沗初補
宜人加三命於是西樓宰木已拱嗚虖白日長夜之訣
余固己沉恨於一生矣照天漏泉之澤君得無少慰於
九原
淳祐己酉(恭人)劉後村
頃侍旃厦祀禮徹章竊奉綸言進秩元士雖不旋踵去
國然祭澤之行无間中外明府登膴仕恭人加封爵嗚
虖父子夫婦蒙被國恩如此將何以為報哉敢告
翰苑新書别集卷十一
