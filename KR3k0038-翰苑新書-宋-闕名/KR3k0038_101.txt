翰苑新書後集下卷五
類姓
耿
姓纂(殷時侯國為晉所滅因氏焉尚書祖乙圯於耿是也)
事實累葉功名(後漢耿弇字伯昭扶風茂陵人凡平郡四十六屠城三百未嘗挫折累葉以功)
(名自終)有將帥才(耿恭字伯宗慷慨多大略有將帥才與匈奴戰據疏勒城城中穿井十五丈不)
(得水乃整衣服向井再拜有頃水泉奔出)試治一郡(耿純字伯山鉅鹿人光武時願試治一郡盡力)
(自效迺拜東郡太守盜賊靖寧封東光侯)
沈
姓纂(周文王第十子聃季食采於沈因氏焉今汝南平輿沈亭即沈子國也秦有沈郢徵丞相不就)
事實折節好學(沈演之字臺真沈氏家世為將而演之折節好學在宋舉秀才為嘉令有能名)
(為右衛將軍加侍中文帝曰侍中領衛望實優顯此蓋宰相便坐卿其勉之)政聲大著(沈憲字彦)
(璋少有幹局為駕部郎在宋補烏程令甚著政績齊高帝以憲帶山隂令政聲大著孔珪曰沈令料事特有天)
(才)風采稜岸(沈文季字仲達慶之次子風采稜岸善於進止)博物洽聞(沈約字休文博)
(通羣籍善屬文才智縱横可謂明識梁武帝累遷為尚書令博物洽聞當世取則立宅東田矚望郊阜嘗為郊)
(居賦以序其事)有良史才(唐沈既濟蘇州人經學該明楊炎雅善之薦既濟有良史才召拜左拾遺)
(史館修撰)
范
姓纂(帝堯劉累之後在周為唐杜氏周宣王滅杜杜伯之子隰叔奔晉為士師曾孫士會食采於范遂為)
(范氏魏有范座項羽謀臣范曾居巢人)
事實綈袍故人(史記范雎字叔魏昭王後拜相須賈使秦雎聞之敝衣微行之邸見賈賈驚曰)
(范叔固無恙乎留與坐飲食乃取一綈袍賜之雎歸取大車駟馬為賈御入秦相府賈待門下良久問門下曰)
(范叔不出何也門下曰乃吾相君也賈大驚自知見賣乃肉袒膝行因門下人謝罪曰不意君能自致青雲之)
(上雎曰汝所以得無死者以綈袍戀戀有故人之意故釋公)稱陶朱公(貨殖傳范蠡師事計然蠡)
(用於越既雪會稽之恥乃乘扁舟浮於江湖變名易姓適齊為鴟夷子皮之陶為朱公乃治産積居與時逐十)
(九年之中三致千金再分散與貧交疏昆弟故稱富者皆稱陶朱公)攬轡澄清(黨錮范滂字孟博汝)
(南人少厲清節為州里所服冀州饑荒以滂為清詔使按察之登車攬轡慨然有澄清天下之志及至州境守)
(令自知臧汙望風解印綬去)廉泉讓水(范栢年初見宋明帝言次及廣州貪泉因問卿州復有此)
(水不答曰梁州惟有文川武鄉廉泉讓水又問卿宅在何處曰臣所居廉讓之間帝嗟其善答因見知歴位内)
(外終梁州刺史)發摘若神(范雲字彥龍善屬文下筆輒成官曹文墨發摘若神)文武全材
(范仲淹字希文唐相履冰之後其先邠州人也仲淹與韓琦俱有威名軍中為之語曰軍中有一韓西賊聞之)
(心骨寒軍中有一范西賊聞之驚破膽仲淹復本姓謝啓曰志在投秦入境遂稱於張禄名非霸越乘舟乃效)
(於陶朱以范雎范蠡皆改姓也少作金在鎔賦云如令區别妍媸願為軒鑑若使削平禍亂請就干將則自負)
(將相器業文武全材槩可見矣子純佑純仁純禮純粹)西賊破膽(見上)
宋
姓纂(子姓殷王帝乙長子微子啓周武王封之於宋傳國三十六代至君偃為楚所滅子孫以國為氏楚)
(有宋玉宋義宋昌)
事實其人如玉(晉宋纖字令文隠居酒泉南山太守馬岌造焉纖高樓重閣拒而不見岌歎曰)
(名可聞而身不可見德可仰而形不可觀今而後知先生人中之龍也銘詩于石壁曰其人如玉維國之琛)
王佐才(宋弁字義和與李冲言論移日冲曰此人一日千里王佐才也為尚書殿中郎中孝文因朝次)
(歴訪政道弁年少官微自下而對聲姿清亮進止可觀帝稱善者久之遷中書侍郎)吏無敢犯(宋璟)
(邢州人神龍初為吏部郎中中宗嘉其直遷黃門侍郎武三思怙寵數有請璟厲聲答曰王宜以侯就第安得)
(尚干朝政歴杭相二州政清毅吏民無敢犯者風度凝遠人莫測其量為宰相務清政刑使官人皆任職)詩
奪錦袍(宋之問字延清汾州人偉儀貌雄於辨甫冠武后召與楊炯分直習藝館武后游終南門詔從)
(臣賦詩左史東方虬詩先成后賜錦袍之問俄頃獻后覽之嗟賞更奪袍以賜江左詩律屢變至沈約及之問)
(號為沈宋語曰蘇李居前沈宋比肩)謙恭下士(皇朝宋偓河南洛陽人也孝章皇后貴戚之盛鮮有)
(其比然謙恭下士亦以此稱之始名延渥後易為偓云)名將不能過(宋祁字子京非特文章有)
(見於世其守邊議兵雖古名將不能過也)
魏
姓纂(周文王第十五子畢公高受封於畢裔孫萬仕晉封於魏至犨絳舒代為晉卿後分晉為諸侯稱王)
(至假為秦所滅子孫以國為氏)
事實恭儉孝悌(成十八年晉悼公即位使魏頡為卿使訓卿之子弟恭儉孝悌)結草之
報(宣十五年魏顆敗秦師於輔氏獲杜回初武子有嬖妾無子武子疾命顆曰必嫁是疾病則曰必以為殉)
(及卒顆嫁之及輔氏之役顆見老人結草以抗杜回回躓而顛)豪強畏服(前漢魏相字弱翁濟隂定)
(陶人少學易舉賢良對策高第為茂陵令遷河南太守禁止奸邪豪強畏服)人之領袖(晉書魏舒)
(字陽元文帝深器重之曰魏舒堂堂人之領袖遷宜陽滎陽二郡太守甚有聲稱)詞藻清華(魏長)
(賢祖釗字顯義有當世才知名梁楚淮泗之間長賢博涉經史詞藻清華舉秀才後轉著作佐郎)折節
讀書(北史魏收字伯起收少機警不持細行後折節讀書以文華顯初除太學博士後兼散騎常侍聘梁)
(收辭藻富逸梁主羣臣咸加敬異)為政清靜(循吏魏德深遷貴鄉長為政清靜不嚴而肅轉館陶)
(長既至父老如見父母二縣父老爭請留之郡不能決會使者至乃斷從貴鄉館陶衆庶因從而居者數百家)
有祖風烈(魏謩字申之為宰相議事天子前惟謩讜切無所回畏宣宗嘗曰謩名臣孫挺挺有祖風)
(烈朕心憚之)耐久朋(魏元同字和初定州人擢進士第遷吏部侍郎與裴炎締交能保終始故號耐)
(久朋)真宰相(魏元忠宋州人始名真宰以太學諸生見高宗高宗慰遣不知謝即出儀舉自安帝目送)
(謂薛元超曰名不虚謂真宰相也)
傅
姓纂(殷相說之後築於𫝊巖因以為姓北地人漢末傅氏居南陽)
事實臺閣生風(晉書傅玄字休奕為御史中丞每有奏劾或值日暮捧白簡整簪帶竦踊不寐)
(坐而待旦於是貴游懾伏臺閣生風)下馬露布(北史傅永字脩期拜安遠將軍魏帝每歎曰上馬能)
(擊賊下馬作露布唯傅脩期耳)
顧
姓纂(顧伯夏殷侯國也子孫以國氏焉顧氏譜云越王句踐七代孫閩君搖漢封東歐搖別封其子為顧)
(余侯因氏焉漢初居會稽)
事實吾家騏驎(顧和字君孝總角便有清操族叔榮雅重之曰此吾家騏驎興吾宗者必此子)
(也)晝日垂簾(顧覬之字偉仁為山隂令山隂劇邑覬之御繁以約縣用無事晝日垂簾門階閒寂)
笏擊奸臣(唐顧少連字遺仲蘇人歴吏部侍郎裴延齡方横無敢忤者嘗與田鎬少連會酒酣少連)
(曰段秀實笏擊賊臣今吾笏將擊奸臣奮且前元友直在坐勸解之)
衛
姓纂(周文王第八子康叔受封於衛國四十餘代秦末國滅子孫以國為氏)
事實居官如家(後漢循吏衛颯字子産遷桂陽太守下車修庠序之教設婚姻之禮朞年間邦)
(俗從化理卹民事居官如家)一臺二妙(晉書衛瓘字伯玉拜尚書令與尚書郎索靖俱善草書號)
(一臺二妙)珠玉在側(衛玠字叔寶總角乘羊車入市見者皆以為玉人玠舅王濟見之輒歎曰珠玉)
(在側覺我形穢又曰冏若明珠之在側朗然照人王澄每聞玠言輒歎息絶倒語曰衛玠談道平子絶倒)冰
清玉潤(同上妻父樂廣有重名議者以為婦公冰清女壻玉潤終身不見喜愠之容中興名士唯玠為)
(當時第一)
蔡
姓纂(周文王第十四子蔡叔度生仲胡受封於蔡子孫以國為氏晉蔡墨秦相蔡澤漢功臣肥如侯蔡演)
事實金印紫綬(史記蔡澤燕人干諸侯不遇問相於唐舉舉曰先生曷鼻巨肩魋顔蹙齃膝攣)
(吾聞聖人不相殆先生乎澤知舉戲之乃曰富貴吾所自有所不知者壽也舉曰從今以往四十三歲澤笑謝)
(而去謂其御者曰吾持梁躍馬食肉懷金印結紫綬富貴四十三年足矣曷一作仰巨肩謂頂低而肩堅魋)
(謂兒魋回蹙齃謂鼻蹙近眉并膝攣曲也持梁作飯也)為人主師(前漢蔡義河内人以明經給事)
(大將軍幕府久之詔求能為韓詩者召見說詩甚悦之擢光禄大夫數載代楊敞為丞相封平陽侯霍光曰義)
(為人主師當為宰相)學通五經(儒林蔡玄字叔陵學通五經門徒常千人順帝徵拜議郎講論五經)
(異同甚合帝意)望風畏憚(晉蔡克字子尼素有格量及居選官苟進之徒望風畏憚山簡曰蔡子尼)
(今之正人)平世三公(南史蔡廓字子度宋武帝以其剛直補御史多所糾奏武帝常云蔡廓可平世)
(三公)萬世竹帛(蔡肇字天啓丹陽人也召試中書舍人故事宰相未上馬前限三篇成天啓揮毫立)
(就文不加點擬拜節度使制云於戲千里繆之毫釐朕不從中御也萬世垂之竹帛卿其以身任之天覺讀之)
(擊節稱美)
戴
姓纂(宋戴公之後以諡為姓宋大夫戴惡)
事實大戴小戴(前漢戴德延君戴聖次君皆受禮於后蒼德號大戴為信都大傅聖號小戴以)
(博士論石渠由是禮有大戴小戴之學)解經不窮(後漢儒林戴憑字次仲習京氏易年十六郡舉)
(明經拜郎中正旦朝賀百僚畢集帝令能說經者相難語義有不通輒奪其席以益通者憑遂坐五十餘席京)
(師語曰解經不窮戴侍中)獨步天下(後漢逸民戴良字叔鸞良才既高達議論尚奇云我獨步天下)
(誰與為偶舉孝廉不就逃入江夏山中優游不仕)清直其人(唐戴胄相州人秦王拔武牢引為府)
(士曹參軍大理少卿缺太宗曰大理人命所繫胄清直其人即日命之)
段
姓纂(鄭武公子共叔段之後以王父字為氏戰國韓相段規三輔決錄云段氏李老之自出段干木之後)
(干木之子隠如入關去干字)
事實抗節虜廷(段正磾鮮卑人不忘忠孝本自遐方而係心朝廷盡忠國難抗節虜廷)真
將軍(唐段志玄齊州人為秦王所識高祖興從下霍邑絳郡攻永豐倉摧鋒最文德皇后之葬與宗文士)
(及勒兵衛章武門太宗夜遣使至二將軍所士及披戶納使志玄拒曰軍門不夜開使者示手詔志玄曰夜不)
(能辨不納比曙帝歎曰真將軍周亞夫何以加)以笏擊賊(段秀實字成公汧陽人以笏擊朱泚帝聞)
(垂涕嘗言禁兵寡弱不足備非常及涇卒亂召神策六軍無一人至世多其謀後鄭覃曰自古殺身利社稷未)
(有如秀實者帝惻然為罷朝)
晏
姓纂(左傳晏桓子名弱齊公族也生嬰字平仲晏父戎晏父釐並其族也漢有族隸校尉晏稱南燕有晏)
(漢)
事實行為恭敏(家語子曰夫晏子於君為忠臣而行為恭敏吾以兄事之)貴如寒士
(皇朝晏殊字同叔撫州臨川人也提舉萬壽觀卒諡元獻殊性剛峻遇人以誠雖處富貴奉養如寒士罇酒相)
(對歡如也當世賢士大夫如范仲淹孔道輔歐陽修等皆出其門)
邵
姓纂(邵公奭周同姓受封於燕傳國四十餘代其支庶為周卿士邵穆公士邵武公邵伯邵廖邵昭公並)
(其後也秦有邵不疑)
事實博覽經史(晉邵續字嗣祖朴素有志烈博覽經史妙解天文除泌水令為平原樂安太守)
真國之器(皇朝邵亢字興宗潤州丹陽人也英宗召對羣玉殿謂曰學士真國之器也)孝悌
忠信(邵雍字堯夫衛州人也刻勵為學夜不枕席者數年有王豫者以師自居聞雍學易召而欲教之雍)
(往見豫與論三日蹶然起拜雍嘗適吳楚過秦魯客梁晉而歸徒居于洛士人道洛者必過其廬與人言必依)
(於孝悌忠信樂道人之善不及其惡故賢不肖無不親之)
謝
姓纂(姜姓炎帝之胤申伯以周宣王舅受封於謝今汝南謝城是也後失爵以國為氏焉魯有謝息)
事實社稷元龜(方術謝夷吾字堯卿舉孝廉為壽張令遷鉅鹿太守所在愛育人物有善績第)
(五倫令班固為文薦之云才兼四科行包九德誠社稷之元龜大漢之棟甍)涖政清肅(晉謝鯤字)
(幼與好老易善鼓琴為豫章太守涖政清肅百姓愛之)一坐顔回(謝尚字仁祖八歲神悟夙成父)
(鯤嘗攜之送客或曰此兒一坐之顔回也)公輔之望(謝安字安石少有重名放情丘壑自然有公輔)
(之望高卧東山諸人每言安石不肯出將如蒼生何苻堅百萬次于淮肥為征討大都督方圍棋賭別墅夜還)
(指授將帥各當其任及謝玄破賊驛書至安對客圍棋了無喜色及罷還過戶限心甚喜不覺屐齒之折)芝
蘭玉樹(謝玄字幼度叔父安嘗約子姪曰子弟亦何豫人事而正欲使其佳玄曰譬如芝蘭玉樹欲使)
(其生於庭階耳其使才雖履屐間亦得其任以精銳八千破符堅百萬於淮肥聞風聲鶴唳以為王師至)封
胡竭末(謝萬字萬石早有時譽領淮南太守王羲之曰萬才流經通處廊廟參諷議故是後來一器今)
(屈其邁往之氣以俯順荒餘近是違才易務矣謝氏尤秀彦者稱封胡竭末)神情散朗(王凝之妻)
(謝氏字道韞叔父安嘗内集雪下安曰何所似也安兄子朗曰散鹽空中差可擬韞曰未若柳絮因風起神情)
(散朗有林下風氣)江左第一(謝混風華為江左第一嘗與謝晦俱在武帝前帝目之曰一時頓有)
(兩玉人耳)不屈小郡(謝孺子多藝能尤善聲律出為廬江郡辭宋武帝曰謝孺子不屈為小郡乃以)
(為司徒主簿)文章清麗(謝眺字玄暉少好學有美名文章清麗善草隸長五言詩沈約常云二百)
(年來無此詩也遷尚書吏部郎好奬人才孔闓粗有才筆未為時知孔珪嘗令草讓表以示眺眺嗟吟良久手)
(自折簡寫之謂珪曰是子聲名未立應共奬成無惜齒牙餘論嘗直中書省賦詩有蒼苔依砌上紅藥當階飜)
(之句)池塘春草(謝惠連十歲能屬文靈運嘉賞之云每有篇章對惠連輒得佳語嘗於永嘉西堂思)
(詩不就忽夢見惠連即得池塘生春草大以為工嘗為雪賦以高麗見奇)超宗鳳毛(謝超宗有文辭)
(盛得名譽武帝曰超宗殊有鳳毛齊高帝以為義興太守坐公事免詣東府門自通其日風寒高帝謂四坐曰)
(此客至使人不衣自暖矣)藍田生玉(謝莊字希逸宋文帝異之謂劉湛曰藍田生玉豈虚也哉袁淑)
(為鸚鵡賦文冠當時及見莊賦歎曰江東無我卿當獨秀又為月賦)芳蘭竟體(謝覽字景滌梁武帝)
(嘗目送之曰覺此生芳蘭竟體後拜吏部尚書出為吳興太守郡境多劫覽下車肅然)李詩謝賦
(唐謝偃衛州人貞觀初對策高第嘗為塵影賦二篇帝美其文召見欲偃作賦先為序一篇頗言天下乂安功)
(德茂盛意授偃使賦偃緣帝指名篇曰述聖其意蓋規帝成功而自處至難云又撰玉牒真紀以勸封禪時李)
(百藥工詩而偃善賦時人稱李詩謝賦)
華
姓纂(宋戴公子考父說食采於華因氏焉華督華元華宣華亥並為宋卿)
事實精於養性(後漢華陀字元化通數經曉養性之術精於方藥)為政清靜(魏志)
(華歆字子魚為豫章太守為政清靜不煩吏民畏而愛之魏初為御史大夫素清貧禄賜以振施親戚故人家)
(無擔石之儲)清貞履素(晉華表字偉容遷太常清貞履素有老成之美)江表歡心(華軼)
(字彦夏少有才氣聞於當時汎愛博納士論美之歴江州刺史甚有威惠得江表之歡心流亡之士赴之如歸)
孝子鄉(北史孝行華秋事母以孝聞母喪廬墓負土成墳詔表其門閭後盜起往來廬之左右咸相誡)
(曰勿犯孝子鄉)
鄧
姓纂(曼姓殷時侯國也春秋時鄧侯吾離朝魯後為楚文王所滅子孫以國為氏)
事實垂名竹帛(鄧禹字仲華南陽新野人十三能誦詩杖策見光武曰願明公威德加四海禹)
(得效尺寸垂功名於竹帛沈深有大度授以西討之略拜前將軍謀謨帷幄決勝千里禹封高密侯)鄧侯
不留(良吏鄧攸字伯道以孝致稱清和平簡貞正寡欲授吳郡太守載米之郡俸禄無所受惟飲吳水而)
(已郡中大饑表振貸未報輒開倉救之刑政清明百姓歡悦為中興良守後去郡百姓數千人留牽攸船不得)
(進吳人歌曰紞如打五鼓雞鳴天欲曙鄧侯挽不留謝令推不去)
鄭
姓纂(周厲王少子友受封於鄭是為桓公在畿内今華州鄭縣是也生武公與晉文侯夾輔平王東遷于)
(洛徙溱洧之間謂之新鄭傳封十三代至幽公為韓所滅子孫播于陳宋以國為氏)
事實名震京師(楊子谷曰鄭子貞不屈其志而耕乎巖石之下名震于京師)常推轂
士(史記鄭當時字莊陳人也以任俠自喜聲聞梁楚之間為太子舍人常置驛馬謝請賓客其知友皆天下)
(有名之士誡門下客至無貴賤無留門者執賓主之禮以其貴下人常推轂士)尚書履聲(鄭崇字子)
(游哀帝時為尚書僕射每見曳革履上笑曰我識鄭尚書履聲臣門如市臣心如水也)置雲母屏
(後漢鄭弘字巨君會稽山隂人太守第五倫奇之召署督郵舉孝廉拜騶令政有仁惠民稱蘇息後為太尉五)
(倫為司空班次在下每朝見弘曲躬自卑帝知其故遂聽置雲母屏風分隔其間)吾道東矣(鄭玄)
(字康成北海高密人從馬融質疑義問畢辭歸融曰鄭生今去吾道東矣孔融深敬之告高密縣為玄特立一)
(鄉曰鄭公鄉門閭更號通德門夢孔子告之曰起起今年歲在辰來年歲在己既寤以䜟合之知命當終其年)
(卒經傳洽熟稱為純儒)清白遺子孫(鄭述祖字恭文有風檢為先達所稱譽仕齊遷兖州刺史)
(其父亦嘗為此州百姓歌曰大鄭公小鄭公相去五十載風教尚有同及病曰一生富貴足矣以清白之名遺)
(子孫死無所恨)自許功名(鄭偉字子直倜儻有大志每以功名自許後為華州刺史前後涖職皆以)
(威猛為政吏人莫敢犯禁盜賊亦為之休止)不交世俗(隠逸鄭脩少隠於岐南凡谷中不交世俗)
(雅好經史專志玄門)號清吏(唐鄭善果鄭州人累轉魯郡太守母崔氏賢明曉政治嘗坐閤内聽處決)
(當理則悦有不可引至牀下責愧之故善果所至有績號清吏)稱直臣(鄭澣本名涵第進士遷右補闕)
(敢言無所諱憲宗嘗謂餘慶曰涵卿令子而朕直臣也可更相賀)貌温氣勁(鄭從讜字正求貌温)
(而氣勁多謀而善斷將士欲為惡者輒先覺誅之由是軍中遂安)經術該深(鄭覃經術該深淳篤)
(守正帝尤重之帝坐延英論詩工否覃曰孔子所刪三百篇其非雅正者烏足為天子道哉)七松處
士(鄭薰字子溥擢進士第累吏部侍郎時數大赦階正議光禄大夫者得蔭一子門施戟薰却之不肯敘端)
(勁再知禮部舉引寒畯士類多之既老號所居為隠巖蒔松于庭號七松處士)人瑞(鄭仁表豪爽有文嘗)
(以門閥文章自高曰天瑞有五色雲人瑞有鄭仁表)鄭虔三絶(鄭虔鄭州人善圖山水好書嘗苦無)
(紙貯柿葉數屋歲久殆遍嘗自寫其詩并畫以獻帝大書其尾曰鄭虔三絶杜甫嘗贈以詩曰才名四十年坐)
(客寒無氊云云)俊邁不羣(皇朝鄭獬字毅夫安州安陸人也為人俊邁不羣舉進士第一授將作監)
(丞通判陳州召試直集賢院修起居注遂以右司諫知制誥)
孟
姓纂(魯桓公子慶父之後號曰孟孫因以為氏又衛襄公長子孟縶之後亦曰孟氏齊有孟軻字子輿又)
(秦有孟說)
事實濟河焚舟(文公二年秦伯用孟明視增修國政重施於民三年秦伯伐晉濟河焚舟晉人)
(不出遂自茅津濟封殽尸而還遂伯西戎用孟明也)去珠復還(孟嘗字伯周會稽人為合浦太守海)
(出珠寶先宰守貪汙採求不知紀極珠津徙於交趾界嘗到官革易前弊未踰歲去珠復還)無書不
覽(蜀志孟光字孝裕博物識古無書不覽讀書當務其要者)雙珠之美(孟顗字彦重衛將軍昶之)
(弟昶顗並美風姿時人謂之雙珠)馬頭太守(北史孟表字武達歸魏除兖州刺史領馬頭太守)
寬惠著名(循吏孟業字敬業遷都郡太守以寬惠著名麥一莖五穗嘉禾一莖九穗咸以為政化所)
(感)
寇
姓纂(周有蘇忿生為司寇子孫以官氏又衛康叔為周司寇支孫以官氏秦滅衛角家于上谷八代孫恂)
事實願借一年(後漢寇恂字子翼拜汝南太守盜賊清靜郡守無事恂素好學乃修鄉校教生)
(徒光武南征恂從至潁川百姓年遮道曰願從陛下復借寇君一)有宰相器(同上經明行修名重朝廷)
(所得秩俸厚施朋友故人時人歸其長者以為有宰相器)野水孤舟(皇朝寇準字平仲華州下邽人)
(也少力學有器識舉進士為巴東令巴東有秋風亭準析韋應物一言為二句云野水無人渡孤舟盡日横識)
(者知其必大用)真宰相才(同上太宗歎曰真宰相才也又嘗語左右曰朕得寇準猶唐太宗之得魏)
(鄭公也)
富
姓纂(左傳周大夫富辰之後又魯大夫富父終生之後亦單姓富鄭大夫有富子漢先賢傳有陳留太守)
(富允文)
事實北京三傑(唐富嘉謨武功人舉進士轉晉陽尉與吳少微魏谷倚者並負文辭時稱北京)
(三傑天下文章浮俚不競獨少微嘉謨本經術雅厚雄邁人爭慕之號吳體)王佐才(皇朝富弼字彦)
(國河南人也幼篤學有大度范仲淹見而識之曰此王佐才也)
竇
姓纂(姒姓少康之後帝相遭有窮氏之難妃后緍方娠逃出自竇而生少康支孫以竇為氏周世為大夫)
事實如左右手(後漢竇融字周公扶風人行河西五郡大將軍事光武授為凉州牧封安豐侯)
(光武賜融璽書又賜外屬圖又詔報曰吾與將軍如左右手耳)一空朔庭(竇憲字伯度拜車騎將軍)
(躡冒頓之區落焚老上之龍庭一舉而空朔庭至乃追奔稽落之表飲馬北鞮之曲銘石負鼎薦告宗廟憲登)
(燕然山去塞三千餘里刻石勒功紀漢威德班固作銘云云封冠軍侯贊曰聽笳龍庭鏤石燕然)鏤燕
然石(見上)政稱清白(循吏竇瑗字世珍除廣州太守政有清白之稱終始全潔)竇氏五
龍(皇朝竇儀字可象薊州漁陽人也父禹鈞在周為諫議大夫五子曰儀儼侃偁僖相繼登科時人謂之竇)
(氏五龍)
廖
姓纂(風俗通古有廖叔安左傳作&KR0008;蓋其後也)
事實北郭先生(後漢方術廖扶字文起汝南平輿人習詩書教授嘗數百人尤明天文䜟緯風)
(角推步之術號為北郭先生)楚之良才(魏志廖立字公淵年未三十擢長沙太守諸葛亮曰廖立)
(楚之良才當贊興世業)
陸
姓纂(齊宣王田氏之後宣王封少子達於平原陸鄉因氏焉漢有太中大夫陸賈子孫過江吳郡吳縣陸)
(賈裔孫吳丞相遜生丞相抗生晏景機雲眈)
事實名聲籍甚(史記陸賈楚人也名為有口辯士常使諸侯名聲籍甚)為國忘身
(陸遜字伯言江東大族忠誠懇至為國忘身)海隅肅清(陸胤字敬宗守交州流民歸附海隅肅清)
文章冠世(晉陸機字士衡抗之子少有異才文章冠世戰敗河陽及受害歎曰華亭鶴唳豈可復聞)
(乎天才秀逸更患其多君由見其文輒欲燒筆硯葛洪稱其文猶玄圃之積玉)龍駒鳳雛(陸雲字士)
(龍六歲能屬文少與兄機齊名號二陸閔鴻見而奇之曰此兒若非龍駒當是鳳雛)體道清純(陸玩)
(字士瑤弱冠有美名清允平當後轉尚書令詔曰玩體道清純雄量弘遠宜居台司以允衆望)歲寒松
栢(陸象先蘇州人宰相崔湜曰象先人望宜幹樞近恬靜寡欲議論高簡為時推向又曰陸公加於人一等)
(主為言之並知政事公主謀逆坐為主所進將同誅玄宗召免之曰歲寒然後知松栢之後彫也)景倩
真清(陸景倩為扶溝丞河南按察使畢構覆州縣殿最欲必得實有吏言狀曰某強清某詐清惟景倩曰)
(真清終監察御史)為忘年交(陸贄字敬輿蘇州人十八第進士中博學宏詞調鄭尉張鎰有重名)
(贄往見語三日奇之請為忘年交既行餽錢百萬曰請為母夫人一日費贄不納止受茶一串)不負所
學(同上及輔政不敢自顧重事有可否必言之懇到深切或規其太過對曰吾上不負天子下不負所學遑)
(他卹乎)
祝
姓纂(黃帝之後周武王封黃帝之胤于祝因氏焉鄭有祝𥅆衛有祝鮀或謂祝史後以官為姓)
事實英才傑出(唐祝欽明字文思京兆人擢明經永淳天授間中英才傑出業奥六經等科中)
(宗在東宫欽明兼侍讀授太子經又能八風舞五經掃地也)
卓
姓纂(史記蜀郡卓氏以鐵冶致富即鐵山鼔鑄至僮千人田池射獵之樂擬於人君)
事實稱為通儒(後漢卓茂字子康南陽人父祖皆至郡守習詩禮及歷算稱為通儒為密令吏)
(人親愛不忍欺之道不拾遺蝗不入界光武即位先訪求茂以為太傅封褒德侯)
畢
姓纂(周文王第十五子畢公高之後以國為氏)
事實有國士風(北史畢衆敬仕宋位泰山太守仕魏為兖州刺史篤於姻類深有國士之風)
燃薪讀書(唐畢誠字存之夜燃薪讀書母卹其疲奪火使寐不肯息遂通經史工辭章性端慤不忘)
(故交舉進士書判拔萃連中)
葛
姓纂(風俗通葛天氏之胤子孫氏焉夏時葛伯嬴姓國也亦為葛氏河南官氏志賀葛氏改為葛氏)
事實慷慨過人(後漢文苑葛龔字元甫和帝時以善文記知名慷慨壯烈勇力過人)博聞
深洽(晉葛洪字稚川以儒學知名究覽典籍尤好神仙導養之法從祖玄學道得仙號曰葛仙公洪聞交)
(趾出丹求為勾漏令博聞深洽江左絶倫自號抱朴子因以名書後尸解得仙而去)
郭
姓纂(周文王季弟虢叔受封於虢或曰郭公因以為氏公羊傳云虢謂之郭聲之轉也左傳齊有郭最燕)
(有郭隗)
事實先從隗始(郭隗燕昭王築宫而師事之致士先從隗始)服章有德(後漢郭賀)
(字喬卿拜荆州刺史百姓歌曰厥德仁明郭喬卿忠正朝廷上下平顯宗賜以三公之服黼黻冕旒勅行部去)
(襜帷使百姓見其容服以章有德)高車出關(郭丹字少卿買符入函谷車關慨然歎曰丹不乘使者)
(終不出關至京師常為都講諸儒咸敬重之更始徵為諫議大夫持節使歸南陽果乘高車出關)京師
蒙福(郭伋字細侯後拜潁川太守帝勞曰賢能太守去帝城不遠河潤九里冀京師并蒙福也行部到西)
(河童兒數百騎竹馬迎拜於道次)名震京師(郭泰字林宗母使給事縣庭曰大丈夫焉能處斗筲)
(之役乎與李膺友善名震京師)博學高才(郭璞字景純博學高才詞賦為中興之冠)量才稱
職(北史郭祚字季佑為吏部尚書重惜官位至於銓授假令得人必徘徊久之然後下筆所拔用者皆量才)
(稱職)推誠撫御(郭孝恪許州人貞觀十六年改安西都護孝恪推誠撫御盡得其歡心)不質
名氏(郭震字元振魏州人少有大志十六為太學生家嘗送資錢四十萬會有縗服者叩門自言五世未)
(葬願假以治喪元振舉與之無少吝一不質名氏薛稷等歎駭)社稷之臣(郭子儀字子儀華州人嘗)
(上奏於帝帝得奏謂左右曰子儀固社稷臣也朕西決矣乃賜鐵券圖形凌煙閣)中書二十四
考(同上歲入官俸無慮二十四萬緡前後賜良田美器名園甲館不可勝紀代宗不名呼為大臣以身為天)
(下安危者二十年校中書令考二十四八子女壻皆貴顯富貴壽考哀榮終始人臣之道無缺焉)猨臂
虎口(郭知運字逢時瓜州人猨臂虎口以格鬭功累補秦州三度府果毅從郭虔瓘破突厥有功)賦
詩東郊(郭震字希聲成都人也博學能詩才識過人淳化中嘗出東郊忽賦詩曰今日出東郊東郊好)
(春色青青原上草莫放征馬食遂走京師上書言蜀將亂不報已而李順起於卭僰間自是括囊不言隠身漁)
(釣)
石
姓纂(衛大夫石碏之後又石鮐仲衛大夫生石祁子見左傳禮記)
事實石碏純臣(左傳隠元年石碏曰臣聞愛子教之以義方弗納於邪君子曰碏純臣也)號
萬石君(萬石君名奮趙人姓石氏長子建次甲次乙次慶皆以純行孝謹官皆至二千石號奮為萬石)
(君)閨門雍睦(北史節義石文德五世同居閨門雍睦詔標門閭)冬裘夏葛(唐石洪字)
(濬川先姓烏石蘭後獨以石為氏韓昌黎送石洪赴河陽參謨序云先生居嵩卭瀍穀之間冬一裘夏一葛朝)
(夕飯一盂蔬一品問之仕則不應坐一室左右圖書與之語道理辯古今事當否論人高下事後當成敗若河)
(決下流而東注若駟馬駕輕車就熟路而王良造父為之先後也若燭照數計而龜卜也)中目成功
(石雄徐州人初雄討滇水次見白鷺謂衆曰使吾射中其目當成功一發如言)面賜金帶(石普其先)
(幽州人也有膽略親冒矢石太宗嘗令善工製金帶普帶御器械輒面求賜太宗解以賜之後雖謫廢當太宗)
(忌日必舉族詣佛寺齋薦歲以為常)
狄
姓纂(周成封少子於狄城因氏魯大夫有狄虎彌古賢人有狄儀仲尼弟子有狄黑衛人漢有博士狄山)
事實滄海遺珠(唐狄仁傑字懷英并州人舉明經調汴州參軍為吏誣訴閻立本召訊異其才)
(謝曰仲尼稱觀過知仁君可謂滄海遺珠矣)斗南一人(同上同府參軍鄭崇質母老疾當使絶域)
(仁傑詣長史藺仁基請代行仁基咨美其誼每曰狄公之賢北斗以南一人而已)望之如神(皇朝)
(狄青字漢臣汾州西河人也後隸拱聖軍選為散直元昊叛擇衛士徙邊以青為延州指使青勇於臨敵常為)
(先鋒前後二十五戰中流矢者八每戰飾以銅面具敵人望之如神以功遷秦州刺史涇原路總管)
薛
姓纂(黃帝二十五子一為任姓裔孫奚仲居薛至仲虺為湯左相代為侯伯歴三代凡六十四葉周末為)
(楚所滅公子登仕楚懷王賜沛邑為大夫遂以國為氏)
事實居州善士(孟子謂薛居州善士也使之居於王所在王所者長幼卑尊皆薛居州王誰與)
(為不善)謀王斷國(薛宣字贛君東海郯州人為陳留太守盜賊禁止吏民敬其威信思省吏職求)
(其便安下至財用筆研皆為設方略其法律任廷尉有餘經術文雅足以謀王體斷國論身兼數器也)習
詩著名(後漢薛漢字公子習韓詩父子以章句著名建武初為博士當世言詩者推漢為長)國士
第一(薛瑩字道言累遷為選曹尚書太子太傅涉學既博文章尤妙同寮之中瑩為冠首經學記述之才)
(如瑩者少遂召為左國史或問陸喜薛瑩最是國士之第一者乎曰在乎四五之間)風度峻整(薛琡)
(字曇珍宣武曰卿風度峻整姿貌秀異後當升進何以處官答曰宗廟之禮不敢不敬朝廷之事不敢不忠)
心膂為寄(薛聰字延智前言往行多所究悉起家為著作佐郎遷侍御史凡所彈劾不避強禦貴戚)
(斂手為孝文所知外以德器遇之内以心膂為寄除齊州刺史卒吏人追思留其所坐榻以存遺愛)真人
父母(薛慎字伯護仕周為湖州刺史殷勤勸誡蠻夷翕然從化曰今日始知刺史真人父母也)秋毫
無犯(薛世雄字世英仕隋累遷車騎將軍性廉慎行軍破敵之處秋毫無犯)明珠兼乘(薛收)
(字伯褒蒲州人上書諫王止畋獵王曰覽所諫知成我者卿也明珠兼乘未若一言)河東三鳳(薛元)
(敬與收及族兄德音齊名世稱河東三鳳收為長離德音為鸑鷟元敬年少為鵷雛)喜得虓將(薛仁)
(貴絳州人王師攻安市城高麗率兵拒戰太宗命諸將分擊仁貴時驍悍欲立奇功乃著白衣自摽顯持戟呼)
(而馳所向披靡大軍乘之賊潰帝曰朕不喜得遼東喜得虓將)三箭天山(同上九姓衆十餘萬令驍)
(騎數十來接戰仁貴發矢輒殺三人於是虜氣皆懾軍中歌曰將軍三箭定天山壯士長歌入漢關)
葉
姓纂(風俗通楚沈尹戍生諸梁字子高食采於葉因氏焉吳志有都尉葉雄)
事實文華清麗(皇朝葉夢得字少藴蘇州人入翰林為學士時年方壯文華清麗後致仕居霅)
(溪卞山之下開山為徑玲瓏秀發自號石林居士詩酒以娛其老)清德愈光(葉顒字子昂仙遊人)
(公知上虞縣賀公薦召除將作監簿公往謝曰自建水以糾曹趨役别去二十年咫書之敬不一通記府豈謂)
(乃賜薦敡賀公笑曰惟二十年不通書今日所以相薦孝宗初為給事中除吏部除參知政事兼同知樞密繼)
(提舉洞霄宫召對上問勞加禮且曰卿之清德自是愈光矣拜左僕射同平章事薨贈特進林光朝以詩哭之)
(傳家惟舊德無地著樓臺)
司馬
姓纂(重黎之後唐虞夏商代掌天地周宣王時裔孫程趙伯休父為司馬堯平徐方錫以官族為司馬氏在)
(者曰凱以傳劒論知名蒯聵其後也在秦者司馬錯孫靳孫昌生無澤生喜生談太史公生遷漢中書令)
事實奏賦凌雲(司馬相如字長卿蜀郡成都人奏大人賦天子大悦飄飄有凌雲氣遊天地之)
(間意)有良史材(司馬遷字子長父談為太史公遷南遊江淮上會稽探禹穴窺九疑浮沅湘北涉汶)
(泗講業齊魯之郡為太史令紬史記石室金鐀之書網羅天下放失舊聞為太史公書序略有良史之材)抑
強扶弱(魏志司馬芝字子華歴甘陵沛陽太守所在有績入為河南尹抑強扶弱私請不行在公卿間)
(直道而行)折節待士(司馬楚之字德秀少有英氣能折節待士仕魏為朔州刺史在邊二十餘年以)
(清儉著聞)忠信孝友(司馬光字君實公薨贈太師温國公諡文正光忠信孝友恭儉正直出於天性)
(自少及老語未嘗妄其好學如饑之嗜食於財利紛華如惡惡臭誠心自然天下信之)
宇文
姓纂(本出遼東南單于之後裔有普迴因獵得玉璽以為天授鮮卑謂天為宇因號宇文或云以遠系炎)
(帝有嘗草之功北俗呼草為俟汾音轉為宇文)
事實以信御人(北史宇文福世為雍部大人祖活撥入魏為第一客少驍果有膂力後為瀛州)
(刺史性忠清在公嚴毅以信御人甚得聲譽)有將帥才(宇文貴字永貴少受學嘗輟書歎曰男兒)
(當提劒汗馬以取公侯何能為博士業善騎射有將帥才)繼立忠節(皇朝宇文虚中字叔通建炎二)
(年以資政殿大學士左太中大夫充國信使使虜繼立忠節事大略具三朝北盟集今樞密公紹節即公之孫)
(師授之子也)
歐陽
姓纂(越王句踐之後支孫封烏程歐陽亭因氏焉)
事實歐陽氏學(前漢歐陽生字和伯千乘人事伏生受尚書子世傳至曾孫高為博士高孫地)
(餘亦為博士論石渠由是尚書世有歐陽氏學)稱龍虎牓(歐陽詹字行周泉州人其先為本州州佐)
(縣令閩越地肥衍有山泉雖能通文書史事不肯北官及常衮為觀察使始擇鄉秀民能文辭者與為賓主鈞)
(禮里人矜耀故相勸仕舉進士與韓愈等聮第時稱龍虎牓閩人第進士自詹始與愈友善)名冠天
下(皇朝歐陽修字永叔吉州廬陽人也與梅堯臣遊為歌詩相倡和遂以文章名冠天下)自號醉
翁(同上自號醉翁作亭琅邪山以醉翁名之晚年又自號六一居士曰吾集古錄一千卷藏書一萬卷有琴)
(一張有棋一局而嘗置酒一壺吾老於其間是為六一自為傳刻石居潁一年而卒諡文忠)道德文
章(同上公以道德文章為三朝所知天下學士大夫皆師尊之而斐亦能以文學世其家)博貫經
史(唐歐陽詢字信本潭州人博貫經史初倣王羲之書後遒勁過之尺牘所傳人以為法高麗求之)
諸葛
姓纂(本葛氏夏殷侯國葛伯之後英賢傳云舊居瑯琊諸縣後徙陽都先有葛時人謂之諸葛氏因以為)
(氏焉風俗通云葛嬰為陳涉將軍有功非罪而誅漢文追封其孫為諸縣侯因以為氏代本云有熊氏之後為)
(詹葛氏齊人語訛以詹葛為諸葛)
事實特立剛直(前漢諸葛豐字少季琅邪人以明經為郡文學特立剛直擢司隸校尉刺舉無)
(所避京師為之語曰間何闊逢諸葛上嘉其節加勅光禄大夫)天下奇才(蜀志諸葛亮字孔明躬耕)
(隴畝好為梁父吟徐庶目為卧龍先主曰孤之有孔明猶魚之有水不求聞達先主三顧於草廬之中率軍攻)
(祁山關中響震以木牛流馬運糧屯田渭濱天下奇才)藍田生玉(吳志諸葛瑾字子瑜事繼母恭)
(謹為人有容貌思度于時服其弘雅以德度規檢見器當世子恪名盛當世瑾常嫌之謂非保家之子恪字元)
(遜少有才名孫權見而奇之曰藍田生玉真不虚也)政績第一(晉諸葛悅字道明轉臨沂令為政平)
(和王導嘗曰明府當為黑頭公為會稽太守政績第一)揚清厲俗(隠逸諸葛璩字幼攻安貧守道)
(悅禮敦詩如其簡退可揚清厲俗舉秀才不就)
皇甫
姓纂(子姓宋戴公之子充石字皇父子孫以王父字為氏漢興改父為甫後漢安定都尉皇甫攜生稜始)
(居安定稜子彪有八子號八祖皇甫氏為著姓)
事實規為名將(後漢皇甫規字威明舉賢良為中郎將討諸羌諸羌慕其威信相勸降者十餘)
(萬黨事起天下名賢多見染逮規雖為名將素譽不高自以西川豪傑恥不得預時人以規為賢)博綜
典籍(晉皇甫謐字士安博綜典籍百家之言自號玄晏先生時人謂之書淫竟不仕)深沈雅量
(北史皇甫和字長諧深沈有雅量尤明禮儀為濟隂太守子聿道以幹局知名位廣平令)不羈之才
(皇甫湜字持正睦州人擢進士第裴度辟為判官度修福先寺將立碑求文於白居易湜怒曰近捨湜而遠取)
(居易請從此辭度謝之湜請斗酒飲酣援筆立就度贈以車馬繒綵甚厚湜大怒曰自吾為顧况集序未嘗許)
(人今碑字三千三縑一字何遇我薄耶度笑曰不羈之才也從而酬之)
上官
姓纂(楚王子蘭為上官邑大夫因氏焉)
事實接武夔龍(唐上官儀字游韶陜州人工文詞涉貫墳典貞觀初擢進士第遷祕書郎太宗)
(每屬文追儀視藁高宗即位進西臺侍郎時以雍州司士參軍韋絢為殿中侍御史或疑非遷儀曰此野人語)
(耳御史供奉赤墀下接武夔龍簉羽鵷鷺豈雍州判佐比乎時以為清言)
翰苑新書後集下卷五
