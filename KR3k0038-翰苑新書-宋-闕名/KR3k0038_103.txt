翰苑新書別集卷一
劄子
上安撫陳待制戴象麓
某伏以中冬殷月愛日開明恭惟某官俶開帥垣鼎新
教令一路忻躍三辰翊扶台候動止萬福某謹三薰沐
申慶函于籖府仰祈垂鑒
某頓首齋壇敢再上燕頥之儔竊惟昭代正人為天地
立心為國家壽元氣觀復之靜視履之祥存我者蓋所
以厚蒼生也卷卷劼毖茵憑之請某一飯必祝
某邇者恭審出綍大庭開藩會府軍民恃以存活上寬
西顧之隱憂道化得於源流僉謂北山之有子凡叨覆
照舞蹈不知矧屬鞭驅懽忻何若某距踊三百
某恭以某官鴻名重望鉅業閎休日月衆目雷霆衆聽
雖兒童走卒皆知戴詠初不待乎才俊滿前道古今而
譽盛德者況某下吏方事鞭策之初惟知以直道事上
安敢飾為謏辭佞語以自詒斥譴用是不敢惟先生鑒
其愚直而略之
某互鄉小子伏自違侍道德之尊動閱八載為養逐禄
於塵埃捶楚中自揆庸鄙無他惟知罄竭寸赤期以不
獲罪於細民而已向者筮尉信豐誤蒙麾使令辟試兹
邑又值瘡殘之際民物煎熬五載爬梳技已窮矣健令
莫措書生柰何淑後之圖未知攸濟天開竒遇棲身照
臨寬以一分則何啻拜萬分之賜矣某無任戰灼忱禱
之至
某不辟犯嚴僣躐申懇向者恭遇授鉞開藩之始禮合
負弩先驅適值告謁東歸無繇俯伏道左拱聽新令贄
函通名之敬亦併臯緩罪當萬坐然事上禮也駢儷俚
文不敢以後期廢冐昧瀆倘沐原貸而覽擲之某榮甚
幸甚
某揆分有嚴不敢僣申層霄列仙之恭庀職微𦕈又不
敢冐祈崇臺約束之日惟先庚教條三肅請命
上李安撫戴象麓
某伏以維辰良月肇序穡寳登豐恭惟某官麟符肅重
帝倚長城乾端坤倪繽紛薦祉台候動止萬福某謹東
向百拜薰祓泓穎控忱于籖府仰祈鑒省
某仰惟一道保釐之寄九重眷倚之深雉堞百城宅命
師帥一飯必祝神共聽之衣袵之節鼎几之彝百龢自
孚某謹不敢贅
某稽首道德重望如泰符麗天其去幾千萬級況江右
為州十一而斗邑又邈在梅邊英躔愈穹可望而不可
邇向者恭審高牙建府禮合申羾箋函約束有嚴遲回
不敢心旌搖曳徒劇尊詹
某恭以某官道契前脩望壓流俗一襟和氣如春風熙
霽而廉頑立懦則與烈日争嚴千古在前萬世在後北
斗以南公實一人而已周旋中外所至傾心汲直在朝
淮南謀寢潁川奏最次公遄歸九重傾注履聲久矣十
連建牧暫勞于南綸音沓來跬步樞輔則霖雨之賜不
特西山南浦一方之私也某謹泚筆以嗣慶牘
某迂疎有素伉直无竒燈火半生僅叨末第急於禄養
冐注尉曹尸素二朞邈無寸績誤叨臺檄攝邑南康承
乏未幾遽蒙申辟朝命未下忽罹家艱解職方歸又準
臺命力奏起復懇辭弗獲忍死奉命惟是才薄不堪負
乘甫逾浹旬鄰寇復作邑遭再燬民復流離所在為墟
瓦礫彌望加以贑城一變皇皇愈不自安某自揆無他
惟一身與民相倚為命苟一毫有補公家有利百姓惟
力是視幸而廨宇粗爾剙立民居粗爾妥安靖循其繇
皆鎮撫一路之賜也某何有焉敢謂至仁在上與天無
私化鈞一陶遐不忍棄不求識面不待先容獨以微勞
申剡于上一語重千鈞之力兩員收金璧之珍顧某何
人特辱兹選出於公舉真為千載竒逢誓以終身留作
一段佳話所恨職縻下邑無繇躬控謝忱姑寫寸丹敬
憑尺墨某下情不勝感激歸依之至仰乞台照
某蟣蝨小官塵坌姓氏事尊之初詎可無以自贄牽課
儷語披露摧謝萬一之忱倘沐台慈霽威鑒誠榮佩千
億
某揆分崇嚴不敢躐申台閎福履之恭庀職微𦕈又不
容僣請大府約束之日進退皇惕伏乞矜原
上判府聶貳卿戴象麓
某伏以中和紀節農扈觀春恭惟某官紫禁名流黃堂
靜治彤宸垂眷蒼旻薦加台候動止萬福某吉蠲泓穎
瞻望鈴齋冐昧申忱乞垂省錄
某仰惟戟衛䆳嚴幕府簡重天相耆德台斗森羅矧巖
望與鬱孤而比崇恩波共贑水以長衍祝頌謏語某不
敢贅塵
某恭惟某官章天奎璧鎮地嵩衡凜凜千丈松不見節
目森森五兵庫亦納錐芒暫違禁闥之嚴出鎮藩方之
重以蒙泉而滲漉千里以泰道而振拔羣才如天運一
元雷動六合不惟蠖伸蟄奮各遂生生之樂而蟲鳴螽
躍亦興毣毣之思歌轉上聞詔由中出奮庸而熙帝載
爕理而亮天功此中外之所屬望也非某私徯
某一介小官犇走車塵馬足之下跪達牙纛儵更歲籥
自揆墮身塵埃箠楚中以下邑而視大府如平地之望
霄漢邈無津梯可假以詣泰階盈尺之地稟命令而受
約束惟切翹首台躔常若道德之光實照臨之某不勝
榮幸
某迂愚無用自知甚明以半世蒲竹之勤衫色方青以
雙親桑榆之景鬢華盡白備員一尉閱月將朞横道無
先容之資出谷罕求聲之援邈在僚底寸進之階無繇
所入俸微三釡之計弗給分之安也誰其念之某官大
度包荒至仁兼愛霈層霄之膏澤雖墝埆而亦霑運大
匠之神斤雖侏儒而不弃凡當世之士經品題被容接
者莫不收名定價於龍門況某辱在屬吏一人之數哉
洗手奉公飲冰厲行決不敢以負所學冒躐陳情某不
勝戰慄跼蹐之至
某行識卑迂文詞簡斐既不能為昌黎三書之獻又不
能致鬷蔑一言之知擎拳寸心駢儷寸幅倘蒙錫之電
覽沐以春温其為忻榮永矢銘篆
某載惟一介庇賤分守有截不敢百拜僣申藕花庭院
冰雪方壺列仙羣玉之門伏恐屬邑合有約束事件仰
乞下
干黃提刑求合尖戴象麓
某竊以夏律將中暑氣漸烈恭惟某官玉節倚天威惠
綽著天迪民詠台候動止萬福某謹蠲潔雪番九頓首
奏記籖府以寓南埜小吏瓣香之敬干溷邃嚴伏深兢
灼仰冀鑒在
某竊謂大賢君子一身與和氣周流則起居動作皆百
順之所形見于以咨詢于以澄按何往而非錫福庶民
之極者下吏不勝至願惟劼毖功名之身式如玉如金
以遄鸞坡鳳掖之召
某恭以某官天付斯文之宗主身任當世之安危自綰
銅章紆墨綬之時己屹然為禹門一砥柱矣潢池之波
不得而動搖綠林之霧不得而昏塞則坐之廟堂聲色
不動而精神折衝談笑不勞而尊俎決勝江右偏壤豈
容久留十一州五十四縣之民則霈澤矣而四海未霖
雨也西樞東府虚位以須某尚能歌有功見知之雅
某竊伏惟念當此英雄豪傑辰星落落之秋而一代之
偉人有如某官皆人所願執鞭望履者而或以勢分隔
或以微賤羞終莫獲仰瞻使星之末光於霄漢之上則
其目極皇華心遶翠節當如何其敬企耶維北斗昕夕
仰止容光尚新必照
某無能不才十手所措惟有朱愚白朴盡其責于民朝
夕惴惴然惟恐一毫獲戾不容不益加畏焉幸甚瓜代
近在六月誤蒙台慈不以小吏之愚且拙而聽民乞留
之請特與諸司列銜剡上先生所以成就之意弘矣然
行止非人代者已瞠乎其後所不獲終事先生天也日
夕心口交誓倘此身未填溝壑無非圖報稱效奔走之
日伏惟亮之
某三山儒素寡援少與格之以世道之風波則一番薦
墨念不到此有幸自天前繡使葉先生奏辟今任與免
職司常員一紙今歲之春又蒙本軍剡薦一章比者躬
詣憲臺面稟城築之役初非有乞漿之意而詰朝春風
之章恍從天下事出望外實天畀之也第禰生之鶚尚
欠其一石建之馬書五乃成九仞為山恐虧一簣聚沙
成塔全在合尖仰祈台慈垂憐孤寒特與成就則銜荷
恩紀寧有詣極某拳拳不勝頂踵歸依之至
上江提舉牟存齋
某伏以木令維新芳意於牣恭惟某官燕香侯度龍節
使華玉笥有歌璇霄委貺台候動止萬福某已雪吏腕
修敬賢士大之禮更不敢以分畫件具為恭先乞台照
某家三山之隂凝睇吳天名勝如林僑札罕遇往歲別
太白東游九畹芷蘭有香滿國蓋嘗歛袵起敬而佇立
祗伏以拜下風幾若造物者之靳靳山見泰華水見黃
河而猶以為未見君子不幾曠半生乎
某欽以某官一代偉流海内寡二問學如總龜騶牙浩
博且富文章如美玉之脫乎璞質大圭之登乎藻藉夐
然不羣而盛心古道行止有常進退有度又不啻奏絲
桐於筍笛之表屹罍洗於盆盎之中而高出流俗也靴
霜待漏步武駸駸迫霄漢乃翻然為巨廬賦歸柳見羞
崑蓬有如此者士風不競久矣所以砥柱頽波轉移世
道者一世之望有攸屬而江西以來風流衣被文學之
照映氣類之欣合又藹然與嶽麓相頡頏其規橅氣象
蓋有在於咨度蕃宣之外也旂常鐘鼎何足為公道哉
某﨑嶇歴落舉世一人且衣冠中最晚後叨第癸未今
二十春時事驅之流落至此誦少陵天吳紫鳳之句蓋
不勝其憔悴也汗青悠緬別乘叨蹤揆其人恰相埒而
諸公輒舉手相賀不賀其半刺而賀其得師也夫以平
生願執鞭靮之心乃今昕夕丈席幸可量哉僑寄北峯
屏息以俟時不敢躁代者諗以瓜熟進之退之所當俟
命於大府推是其觸事面牆實無一可以事君子公庇
而私識之切有望於今日
某已拂策諏龜膏車秣馬圖展望塵之拜侍覿且有日
矣不腆彝敬之外輒先勒此以布腹心干瀆威尊伏紙
兢惕餘祈百鍊莊倪七襄鄭粲晉歸碧落之班某隸也
不敢躐申潭府列仙之問恐浙西有驅策事某敢稟承
翰苑新書別集卷一
