翰苑新書續集卷二十一
縣寮類(縣丞縣尉)(主簿)
縣丞
通寧鄉陳縣丞李梅亭
武功之丞簡靖久矣沐芳臨邑之簿卑棲兹焉假蔭敢
以尺書之敬進於再拜之先恭惟某官遠抱甚都壯猷
孔碩清明志氣胸中風月之無邊沈浸文章筆下源泉
之不竭盍徑要津之立顧淹贊邑之留鳳凰自下而升
高聊復爾耳㕍鶩鉗左而摘右端使然哉雙陸之勢無
休九萬之程斯下某﨑嶇副墨漫浪勾朱士安得自高
妄欲比鄰之託余方有公事願聞掃溉之吟
與李縣丞(夢槖)方烏山
贊府望高聊對藍田之竹閒廳食少坐荒茅屋之苔行
矣熟瓜斐然削櫝恭惟某官筆精墨妙學廣問多生於
西山之鄉淵源甚遠苦矣南宫之戰精銳不衰竟脱白
袍遂紆黃綬睠焉樵水邇甚枌鄉日哦兩松之間地僅
一嶺之隔官箴霜凜丞政不聾判筆風生識誰得噤然
以博習寬通之素加之淹翔練歴之深鶚表交飛當路
爭先於勝彦鵷行平入中朝况用於老成宜有裏言俾
儀表著某少豪自喜長拙無竒詩得浪仙之名非其好
也策遭風漢之目泰然安之偶不失於家氊詎敢當於
教席以嫌不可否丞之設端使然哉相與問襟期今而
後吾知免矣心之依倚辭不究宣
回寧海陳縣丞(惠孫攜陳司業書來)鄭雪巖
素結魚緘榮生駒谷得陽公司業寄字良慰交情知藍
田文丞其人皆吾臭味予方問菊君乃哦松幸受一㕓
有光三徑恭惟某官清源望地潁川德星不墜家世典
刑綽然已試斷無世俗崖岸郁乎可觀正當旱暵之餘
有望廉平之政爭鉗紙尾坐照機心遡流必會其源克
念厥紹下車先求其類取友必端以若所為可覘遠到
某歸田已晩入林頗深濫巾招隠之山回轍爭名之府
誰能備問定是不凢賦歸去之詞亦何暇巾車之命賡
來遲之句恨不居竹馬之先聊謝先施自愧不敏
回諸縣丞方秋崖
久卧秋崖何心剖竹忽臨春水屬耳哦松翩其藻翰之
來胡不藥言之告有如粹秀當在清華予不負丞丞負
予尚題崔壁我匪即人人即我諒溢禰章某生而草茅
老矣荆棘忽有同寅之喜庶無己亥之訛以頌不規則
非所望
回張縣丞方秋崖
野叟何人忽臨繡水大夫賢者適在錦鄉天所以惠幸
其無能君於是盤旋而未出伏惟某官粹矣趙玉宛其
國珍本文章家自有乃翁之科目為神仙吏已先諸子
之計偕梅隠高哉瓜期近只某寂無世念忽奉恩除老
子從牛背上來未知為政素書自魚腹中至曾靡贈言
以頌不規則非所望
回趙縣丞方秋崖
漢竹分符屬吏紛之旁午楚䓑涉筆欣宗彦之同寅蜚
櫝粲如驅車至只迺睠瑞麟之秀盍儀玉鷺之班予不
負丞丞何負予姑吟松署主固擇客客亦擇主諒溢薦
書某志護本根味均草木我愧元英子矣幸山水之相
知君非聊復翁耶儻箴規之樂告薄言占復竊幸丙融
回趙縣丞劉後村
藍田千竹喜入吟邊楊子一㕓適在宇下雖若燕鴻之
避雅聞笙鶴之音恭惟某官胸有層巒身爲磐石提筆
秋風之戰鵰已疊雙袖笏樵溪之遊鴻方漸陸脫或肯
排雲而嘂閶闔安知不跨海而望蓬萊資歴拘之歎息
久矣世豈舍我姑徐徐六月之飛丞不負予寧鬱鬱千
山之底式遄薦墨不次除綸某久卧秋崖偶塵璧水
開緘見諫議之面三印斜封論文獻開府之詩一樽何
日有懷注仰無斁戢藏
回趙縣丞方壺山
誕書政最休有頌聲辱在滕㕓衰絰詎容於旅賀不圖
禰刺華裾乃肯於臨存既莫迎玉矩之先其敢拜冰條
之直輙上還於記府當别簉於賓閎
回李縣丞方壺山
夙戒曺装言歸鄭里哦松近只徯崔壁之新題折柳黯
然有滕㕓之遺愛某未終素鞞徒悵錦帆惟諸大夫共
集於離筵俾不肖孤難參於卧轍我之懷兮願餐金鼎
之和王曰歸哉遄簉玉班之峻
回何縣丞王臞軒
出綸楓陛涉筆槐廳頃仕帝京早識三何之風味兹游
佛國重陪二令之吟哦展賀辠遲先施倒置某官人温
如玉名重於山鍾淑氣於七公五相之門蜚大聲於千
英萬俊之藪策勲場屋遜封胡羣弟之先登對策殿廬
皆晁董諸賢之忠告倒蔗漸逢佳境寒花剰有晩香露
政事之一班發文章之三昧金灘鸂鶒之舞方爾呈祥
藍田㕍鶩之行又還寄徑况今棣萼正位栢臺諸公推
挽之亨途薦墨紛綸乎盈篋已不即人人即已爭願賞
音余不負丞丞負余行將召擢如某迂闊與時背馳贊
畫京畿自掇中都官之怒談經宗校莫逃貴公子之嘲
所幸知己之來必有相規之益既見君子則喜敬在下
風不與執事同心有如皦日
回丁縣丞王臞軒
命錫芝函權分榖璧㕍鶩以行進方驚貳令之威鯉魚
從遠來忽拜尺書之寵先施倒置函謝反遲某官續昌
黎似經之文生江淹夢筆之地負鄉先生之望私淑者
多奏子大夫之篇成功則一倒蔗既逢於佳境寒花賸
有於晩香俯為涉筆之游來贊鳴絃之化哦藍田之松
而有味紉楚澤之蘭以自馨余不負丞丞負余能使花
封之重己不即人人即己趣歸柳院之班如某其人何
庸於世少徒有志文場親被於百瘡壯不如人宦海纔
航於一葦朅來蓮幕密邇槐亭不徒降識君子之心且
有見似鄉人之喜州縣徒勞耳俱未免俯仰於人富貴
何有哉要相期遠大之業
回建陽黃縣丞劉後村
俶戒行裝榮趨華次理紅藥碧苔之詠宜屬雅才為老
槐鉅竹而來足知高致方將聫事敢後脩詞恭惟某官
爽氣横秋貴名揭日文盟素定布韋敢不心降賦草一
傳場屋為之紙貴既擢太常之第盍為文館之遊然猶
作吏一行為丞再轉在君子所養者可謂厚矣任人物
之責者能無愧乎給札而賦上林會有關於薦口草書
而招贊普行入掌於詞頭某猥以散才領此劇處方有
曠官之懼忻聞贊府之來闕政必規君之惠非所敢望
也署名惟謹丞之設豈端使然哉
回錢塘趙縣丞李梅亭
余方有公事鼎來赤縣之官曺我未免鄉人益愧白頭
之幕府有勤執訊敢闕報章恭惟某官卓爾不羣飄然
無敵尋玉清洞中之字己書會計之功展錢塘江上之
圖更動吟哦之興手版暫煩於畫地觚稜何遠於去天
某轍鮒孤蹤磨牛陳迹喜似人於千里况辱託於枌榆
雖異事而同僚尚不遺於葑菲
回富陽趙縣丞李梅亭
倚使者之車笑癡兒之未了題丞哉之壁聞公子之鼎
來未果脩詞先勤執訊恭惟某官五潢龍種千里駒材
早宣采棒之威坐獲綠林之賞㕍鶩箝行而平立端使然
哉鳳凰自下而升高恐不免耳某強名入幕正愧面牆
赤縣官曺喜依仁之有幸黃塵衣帽或分蔭之自今
代回宣仁張縣丞李梅亭
升陟一章何能借重謙勤尺牘又復拜嘉其文固是粲
然此禮略之可也恭惟某官清餘家法敏有吏材翠竹
深林久已觀於停峙老槐古縣兹良費於吟哦無俟書
來亦當剡入未見分毫之補又勤四六之貽某辭璧未
能報瓊又乏樓臺近水奈何秋月之闌干桃李成蹊佇
見春風之披拂
主簿
通劉主簿戴象麓
學製罔功粗喜及瓜之近同寅有幸暫煩棲枳之勞未
貢柔緘先蒙珍染恭惟某官螺川作者蟾苑仙才生六
一公之鄉邦見推翹楚擅二萬人之場屋允謂英竒經
國之文色正而芒寒名家之學源深而流遠既喜得親
傳之衣鉢必能大旌表之門閭雖已久於聞風顧何遲
於披霧然自奮身於蘭省便當策足於蓬山姑少淹記
注之才大其器識不憚領勾稽之職撫此凋殘願推平
生學道之心共致百里字民之政某戴星無補積日徒
勞邑遭再燬之餘民覺無聊之甚惟繭絲保障粗達其
宜故獄訟貨財難裁以法曾撫摩之敢憚幸疲瘵之少
蘇其如末路之尤難政賴同寮之相勉天開幸會果諧
訪戴之盟日借祥光行有依劉之便其為占謝莫罄願
言
通寧鄉蔡主簿(交代)李梅亭
望俊躔於淮海知敬儒先問邅道於洞庭偶從誤後貂
不足而狗續鴻高舉而燕來及未治任可無執訊恭惟
某官負材鴻碩蓄學駿厖中郎典刑晩亦宜於東觀客
卿富貴久盍見於西秦吾道非耶公等安在跨揚州之
鶴安得自高麾湘水之蛟能令公喜方今漢廷之老用
矣敢問吴會之意何如某志大心勞材疏意拙一科不
補欲釣鰲而未能五技易窮覺屠龍之無用所賴鸞鳳
之先戒棲枳何如無謂牛羊之下來求芻而止尚託子
孫之契欲窮師友之源向來一瓣曾南豐苦難並世安
知四海習鑿齒不勝讀書
與馮主簿(咢)方烏山
士得自高何妨矮屋官名獨冷惟有泮宫昉此内交斐
然通贄恭惟某官天賦甚厚地望素高西京循禮之家
豈其苖裔本朝倫魁之彦遠矣源流靡須十上之勞竟
取一科之寵雖曰卑棲於枳棘且忻密接於枌榆長欣
季賀之盛名爭為署剡士聞鑿齒之緒論勝似讀書然
而官未稱人位不踰德四十為主簿未足為淹三人至
宰司曾有是比聊爾勾朱而入墨行方遡紫以凌青某
習於箕裘腐矣鉛槧少鳴場屋恥為舉子之文晩對殿
廷嘗入狂生之目薄言采藻乃幸識荆反教人為惟夫
子今而後免能令公喜微執事吾誰與歸依倚方深敷
陳罔竟
回新趙主簿(崇法)戴象麓
光奉綸言榮司簿正古號章江劇邑政資佐理之長材
公乃仙潢英游幸借勾稽之敏手天畀寅恭之會日深
跂望之懷敬飭慶忱仰酬光辱恭惟某官帝苑一角麟
之瑞士林九苞鳳之竒學問得源流太乙吹夜藜之燭
文章妙機軸天孫織雲錦之裳繇素藴於茂猷宜亟躋
於膴仕合直上校讐之府何尚煩管轄之司大材蓋無
施而不宜遠到亦自近而後至暫兹棲棘少淹仇覽之
鸞行矣蜚英即快禰衡之鶚某儒生不武邑寄奚堪鼠
技嗟己五窮駑才豈宜再駕以小己之自揣舍大賢其
疇依忻幸此來預喜蘭金之託扶持厥後全資藥石之
規占謝雖勤編摩罔既
回諸縣主簿方秋崖
顔厚如甲聿來遠江衷和同寅乃有羽簿幸肯依於藻
翰胡猶靳於藥言有如雋聲當在華貫高人屈居此得
無矮屋之打頭諸公爭致之必有雄墨之落手某宛其
老矣何以教之豈乏仁人之言頻攻謬守之闕不規而
頌匪僕攸聞
回王主簿劉後村
與逸少友恍昨夢於樵川共阿戎談諗樂遊於䓑水有
來顓翰深仞睠懷敬惟清霜紫電之竒盍遡紺霧紅塵
而上胡然矮屋屈此高標交二㕁之間喜而不寐愛小
王之帖藏以為榮亟此占詶切祈丙詧
回趙主簿王臞軒
麟黌分夜雪之燈未寒草夢魚素遞春風之訊適近枳
棲跂重論疇昔之心喜不隔同年之面恭惟某官聲光
如斗氣韻欲仙小奚佩古錦囊吟盡風檣之騷句太乙
然青藜杖讀殘寳苑之秘書久已騰淡墨之暉何至試
勾朱之最雲深曉殿盍隨鵷鷺之行花動春城式快鸞
鳳之翥竚頒瑶札儀我銀潢某拙則未除資亦不改弓
韜一尉樗櫟之材何堪硯老半生虀鹽之味故在抵掌
豈甘於俗吏折腰猶迕於世情群然厖吠之狺中以蜂
蠆之毒官事未易了此無已太康吾道其果非耶奚為
敢愠延覬金蘭之好惠垂玉薤之規野梅吹江路之香
尚須佳話山雨話爐亭之舊重挹清芬
回李主簿方秋崖
青山擁縣有嘉棲枳之鸞綠水護田誰記去家之鶴幸
來瑶字如見玉人恭惟某官輩行則魯靈光器韻則禹
神鼎蓋謫仙人之苖裔無敵於詩何飛將軍之聲名不
侯如故安有學者之北斗屈於進士之南廊帝曰嗟哉
公等何見晚也仕其漫耳高人亦主簿耶苐聞鄉曲之
誦言少紓田里之愁歎幸無忘於鐵硯許重對於金鑾
立登政塗厥有故事某起從襏襫幾化兜鍪多病每思
故廬曾莫逐畢方之祟此曺宜束高閣何當低太白之
芒乃思耀金之書仍贊玉垣之畫其誰歸我所欠識公
萬戸韓荆州今之眡昔一詣習鑿齒秋以為期斷金則
同報瓊焉有
回沈主簿方秋崖
夙戒曺裝遄趨儉幕猥辱驅車於委巷謂當祖道於郵
亭屬有負薪之憂徒切望塵之嘆願遵暑律佳御涼彛
倚須五月之報成驩傳四輩之召入
回連主簿王實齋
某聞衣冠化強暴政在吾儕議論無瑕疵甚慙公牘豈
有朝廷之令甲不行田里之萌丁如公譸張當寘王化
之外耳使民梗戾何以官府之設為嗟繆守其可欺挾
危言而相恐君且休矣聽回載雪之舟義以正之願謹
搖山之筆
回吳主簿(璠)鄭雪巖
聞貴公子名已知一日千里攝部刺史職相遇二難同
時薄效薦言何勤選謝某官宗廟瑚璉階庭玉芝樊川
賦詩嘉其秀異城南就學勉以勤渠斷非矮屋棲遲會
見亨塗奮迅某幸可員備何待子言平時禮樂之觀不
勞歴騁異日治平之最可想光昭所期力行聊寓諄復
回余主簿鄭雪巖
有來鸞鳳之音聞于空谷不靳鯉魚之惠貽及幽人渴
方望雲勝於得雨施先及我何以酬君伏惟某官璧水
名流柯山相種覽德輝於千仞翔而集之訪仙隠於三
賢今猶古也勿以簿書勾稽之末實主絃歌啟發之機
羞作彈箏肯羨秋風之一曲緬懷搖鐸未忘寒燈之五
更肯尋同盟是真臭味某雖未識面已先知心沗受㕓
而為氓非公事不造邑揚雄之居甚僻問字有誰習公
之來可依讀書勝我願見君子罔有遐心
回沈主簿(部吏)劉後村
僕為陋邑敢謂種花君自脩門肯來棲枳乃脩短贄以
候先驅恭惟某官性行淑均文理密察周旋公府無刀
筆之刻深馳騁蓺林有燈窗之勤苦遠遊閩嶠深厭京
塵如暫主於簿書即入還於省闥某服勞未久聫事方
新若俗吏之所為非所望也過長官而議事倘有意乎
回林主簿危巽齋
太守自謂濫叨分竹之榮主簿何如遠致維桑之敬欽
哉高誼報以何辭伏惟某官鍾圓山漳水之竒似芸嶠
蓬壺之彦豈應短簿而滯長身日對康廬把酒趁勾稽
之暇暫遊星堰坐曺推贊畫之良莫歎低徊即觀識擢
某皤然一老愧此雙旌既有幸以依仁頃復諧於識面
驪龍塘畔曾為倚馬之留鸚鵡洲前徒結棲鸞之想拳
拳頌禱㗲㗲奚殫
回趙主簿黃竹坡
仰唐室之宗英有如賀白拜子雲之筆札下視應劉鼎
來先施之謙行接同寅之好某官金莖孕秀玉葉傳芳
再戰而搴旗氣已無於前敵一命而佐邑賢不辭於小
官甘從卑飛無愧高士然下邑之佐皆為幕府賓客之
須明公此來何必簿書期會之應少望此府即華其歸
某寖負束書冐承巖邑非假左右提攜之助必有進退
溪谷之憂百畝之田五畝之桑愧夙無於善政七年之
病三年之艾端有藉於忠規
回建陽葉主簿陳篔窗
判神京之袂猛憶笑談分德里之符獨慳晤對未辨棲
鸞之問遽貽烹鯉之書敬用銘心不能去手某官鄧林
老幹崑嶠素珍入耳聲名邁唐室何蕃之傳到頭梯級
遲漢廷董子之科惟大器之晚成雖不容其何病毋謂
一官之躑躅實階萬里之扶搖勉事勾稽薄占經濟某
遠攜陋學游食此邦半月客程喜乍休於行役十年郡
俗疑頓改於見聞渴想警規以寬曠戾欲詣習主簿奈
何蹤跡之差池回念鄭廣文勿替襟期之傾倒
回武岡黃主簿李梅亭
深叢見孤羆曾聽阿房之讀遠方遺雙鯉來司臨邑之
曹可謂聞音而跫然抑訝何見之晚也恭惟某官源委
深厚波瀾老成潁川第一之功固起甚廉之簿江夏無
雙之學蓋觀未見之書暫須矮屋以擡頭即快要津之
策足某罔功教胄承乏佐州聾丞尚可送迎倘或免督
郵之逐短簿能令喜怒何幸同君子之僚
代回廬陵嚴主簿李梅亭
老夫耄矣不堪再鼓之衰主簿何如猶致一牋之賀恐
孤厚意聊且報章恭惟某官派分釣瀨之清文似漆園
之壯驊騮開道會即秣天山之禾鸞鳳冲霄姑少棲人
間之枳交章載路增秩匪朝贈我明月珠可見多時之
簸弄乞君飛霞珮會看萬里之頡頏某高卧北窗却遮
西日軟紅可厭敢長戀屬車之塵堅白爭鳴惟欲據槁
梧而瞑謀歸決矣因謝及之
代回吴主簿李梅亭
昭誣辨謗方欲賀君比事屬辭何為至我恭惟某官居
官能大遇事直前象有齒以焚身古今如此鼠無牙而
速訟事理固然幸疑似之既明將功名之自致暫蹶霜
蹄未為失何必尤人勿諱泥抗乃良規願觀進德
縣尉
通寧鄉李仙尉李梅亭
一行作吏祭竈鬼以媚飢同官為僚禱尉仙而徼福可
無牋記先布姓名恭惟某官機量浚明風猷膚敏千里
之馬騏驥顧服鹽車九罭之魚鱒魴合登廟鼎鬱鬱赤
墀之志匆匆采棒之行茅舍之聽雞聲孰非王事花村
之無犬吠即是民庸人憐横水之孤舟誰識倚天之長
劔乘除必爾翹跂俟之某不自力田輒謀耕祿家貧親
老誠有待於斗升官小職輕亦欲伸其尺寸然平生之
短朱墨須寮友之助丹青儻念卑棲難倚掣鰲之釣猶
能拍浪請陪射鴨之弓
與朱仙尉(抑)方烏山
踐梅子真之職雖吏實仙哦鄭廣文之詩何官太冷及
瓜之戍削櫝通名恭惟某官峻閥摩穹清規照世名卿
顯相赫奕代之旂裳阿大中郎萃滿門之麾節自見麒
麟之墮地共期駒驥之越都胡以錦衣紆於黃綬太守
加禮固此聡明尉耶一郡皆驚謂真斷決手也然而故
國必有喬木思人而况甘棠聞諸廟朝方褒錄世家之
後如此人物寧淹留吏隠之間信鸂鶒之呈祥亟鴛鸞
之就列某為儒而腐以才則疎黃卷對聖賢本不作科
名之想丹墀陳禮樂嘗極言權律之非雖今觸諱於轉
喉敢嘆射眉而中目既與世忤反教人為維桑梓必恭
今乃獲瞻於玉樹譬草木同味或來共聽於簷花依倚
方深掞裁靡竟
回泰寧張仙尉方烏山
瓜戍告期花城司警南宫日上恩榮紙上之鴉北部一
行喜動灘頭之鶒亟裁柔訥往候剛辰恭惟某官器度
端凝淵源深遠千古武夷山之麓鍾此英靈間年横渠
老之門蓋其苖裔早上甘泉之計晚棲苦貢之場以老
將軍視前進士朱買臣之富貴維其時哉孟東野之酸
寒此何官也薄遊雷地行上雲天某貿然來思無可師
者不意寒氊之舊及觀采棒之新為君子僚方締金蘭
之好我丈人行儻聞藥石之言依倚方深掞裁靡竟
回諸縣仙尉方秋崖
聿來竹使老已頽然有美梅曺訊其翩只得為僚而甚
幸何以頌而不規有如高凝當在華近尉仙吏也小煩
射鴨之弓吾何人哉亦抉怒猊之石某苦無高論政賴
仁言還觀五雲之飛曾微片語之及豈不屑教則予所
慙
回趙仙尉王臞軒
野叟何人忽臨繡水大夫賢者適在錦鄉天所以惠幸
其無能君於是盤旋而未出伏惟某官粹然趙玉宛其
國珍本文章家自有乃翁之科目為神仙吏已先諸子
之計偕梅隠甚高瓜期近只某寂無世念忽奉恩除老
子從牛背上來未知為政素書自魚腹中至曾靡贈言
以誦不規則非所望
回朱仙尉王實齋
傳吴市之隠梅讙然傍午倚魯宫而采藻幸甚同寅辱
魚腹之遞緘喜馬蹄之壓境占辭已晚有靦謂何恭惟
某官筆下波瀾之老成胸中丘壑之灑落將軍百戰胡
為看市人之先封兄弟二難頗亦怪大夫之後殿黃絹
吐辭之絶妙青衫入手而未甘謂當綴天上星辰之班
乃復墮人間神仙之吏鼠輩相目此其聪明尉耶鵷序
有言且為清望官矣某泥古之學背時而馳讀賢於十
從事之書知同臭味賦不願萬戸侯之句快覩光塵
回趙仙尉方秋崖
趣舍人裝隠神仙吏一琴一鶴故有家風八友八龍雅
聞譽處胡鬱刺䲔之手小煩射鴨之弓恭惟某官冰雪
照人風煙滿抱衢故太末也盡攬爛柯之竒尉其真仙
乎式瞻喬木之古雖溧水欠孟郊之句顧吴門有梅福
之書奚事弓刀少迂塗轍高眠田里北部今無狐貍重
酹江山西臺當有鸂鶒某拙於涉世放以還山杞未棘
而菊未莎吾耕勞只荷為衣兮蘭為佩公望久之得毋
脩容則降既見
回王仙尉方秋崖
飄飄仙吏寧隠窮山冉冉老農有來妙墨彼美雙溪之
秀可忘三逕之荒恭惟某官詩書典刑家世文獻問訊
淳熙之相印歲月幾何起分寳婺之天章江山故在何
意解牛之刅小迂射鴨之弓蓋鵾鵬九萬之程始從足
下想鸂鶒一雙之瑞已在目中某且然得州決矣學圃
爾杞爾菊繼今無吠月之驚某水某丘誰與共耕雲之
樂尚駈徤犢伏覩匿犀
回胡仙尉戴象麓
以鄉曲英作神仙吏日華五色亦何負摩空之賦聲春
渌一篙且不隔揚瀾之水鏡瓜時近只梅屋跫然共惟
某官根柢詞林鏗鏘文響點頭無據豈其黃卷之誤人
燒尾不殊共是青衫之入手倘盟鐵硯重對金鑾某百
事不如一科亡補駕言出守倘遂賦廬山之高及爾同
寮何幸際吴門之隠
回南東鄧仙尉鄭雪巖
再尋仙隠到江水之發源忽墜雲箋光泮池之分席聞
鶯鳴之有侣覺㕍影以非孤恭惟某官抱經尋遺博傳
匪僻一第何足溷者如穎處囊諸公亦大竒之若珍在
席更加所養將大厥成宜平步於雲霄尚卻行於雷土
儒者之效已試南昌曾見於蜚聲君子所存者神西賊
必為之破膽少俟鸂灘之瑞即膺鳳閣之除某久困虀
鹽薄采芹茆梅花再見莫寄故人瓜戍前聞喜逢新友
不嫌獨冷已有相輝勲業方來諒不笑人之寂寂襟期
與共會須對酒於沈沈覿面匪遥定盟可待
回莆田方仙尉鄭雪巖
少而好賦曾聞莆水之名家禮以為羅今傍崆峒之仙
隠本吾臭味先此惠音陳義藹然勞謙過矣伏惟某官
文有機軸學紹源流視子雲相如之同工既正而則比
屈原宋玉之變雅終和且平藹然孤峯卓乎遠器自應
摶扶搖而上也猶且覽德輝而下之不妨賡樓頭八境
之篇姑且藏胸中一鋒之用由是通金閨之籍誰能淹
綵棒之威某久向梅門忽求蓮幕嚶嚶求友之助丁丁
伐木之聲雖有同寅曷如共志風裁糾彈之暇頻訪吾
廬日旰籌畫之餘亟迎子駕盡損世俗之好是為道義
之真
回何仙尉鄭雪巖
夜光之璧暗投初非具眼秋風之鞭先著允合僉言敢
襲品題以為己力人方自諱公定不凢恭惟某官圓機
鈎深脩綆汲古深造畫前之妙形為紙上之竒滴露研
朱莫非窮理草玄飛白默有知音蓋將得趣以忘筌豈
但明經而拾芥同場俱北讙言有司之得人此易既東
果見斯文之遇主唱先羣士氣張吾軍固嘗日誦項斯
恨未面逄杜甫有來飛騎曾不鄙於警曺方欲訪鴻辱
先施於記府勞謙過矣陳義藹然某甫離寒氊却從油
幕簡編卷舒之樂無復故吾獄訟禆贊之難其誰玉汝
兹有足恃將何以規臭味既同宜必罄腹心之告真情
相與願盡捐笑貌之恭雖未卜於親承其敢忘於永好
回沈仙尉戴象麓
疏恩芝檢司警梅關喜瓜戍之方新依輝伊始矧枌盟
之維舊增抃尤深方奏記之是圖遽飛箋之首及一謙
過矣三復欣然恭惟某官間世鉅才濟時偉器傳名門
之衣鉢為清廟之璠璵歛三光五岳之氣於胸中散六
蓻百家之書於筆下籍甚雷霆谹隠之譽粹然風月光
霽之標處富貴而不矜猶玉加藻遇事物而無滯如矢
發機宜首沐於異恩遂亟躋於膴仕便合待金門之詔
尚須宣采棒之威蓋抉隠摧奸小試神仙之手而安民
定國終須剛正之才暫焉游刅之何勞行矣賜環之在
道某濫兹學製愧甚亡竒鼠技嗟已五窮駑才豈堪更
駕方深圖於善後幸欣際於同寅多事嬰心全賴蘭金
之託一緘拜手仰來藥石之規占謝雖勤編摩罔既
回包仙尉(志崇)劉後村
題名杏苑昔沗年家問戍花村今聫王事方締無窮之
好敢修不腆之辭恭惟某官胄緒清華品流高勝螢窗
雪几有寒士之素風麈尾唾壺無貴游之豪態惟今人
物莫盛永嘉有宗工巨儒唱天下之文章有故家遺俗
接中朝之聞見况如吾子克肖乃翁宜掇髭而拾青氊
尚頫首而紆黃綬萑蒲迹掃桑梓隂成田里無虞宛若
太平之官府雲霄有路寧為下界之神仙某以蕞爾材
當壯哉邑明所以燭情偽頗覺瞀昏敏所以集事功顧
慙迂緩不待服勤於官守預知傳笑於吏民側聞少府
之賢矧有通家之契君子不黨寧翕翕以徇人同官為
寮尚諄諄而告我
回趙仙尉劉後村
俶戒行裝榮趨華次風流公子肯為隠吏而來老鈍長
官喜得賢僚之助敢馳短贄以候前驅某官世德深長
天才竒逸生麟趾之世信厚藹然讀鴻寳之書見聞洽
甚顧貴名之方起何常調之小淹然而邑素浩繁路居
衝要桴鼓之聲雖息帶刀之俗自如必藉精明始能填
壓灞陵呵獵諒難凂於英才清廟圭璋行入儀於華貫
某方憐寡助竊喜同寅念時事方殷未遂淵明之歸去
儻公餘多暇願從東野之裴回
回劉仙尉王臞軒
蓮池水綠方為異鄉異客之游梅市風清喜有同年同
官之好未辦赫蹏而展慶遽蒙綠綺之貽音某官天分
本高月評增重世有甘棠之笏家法典刑人如濯柳之
標風流醖藉自摘髭而登上第合策足而踐華途胡以
格拘來為吏隠五色棒定優於巡徼一縣花必預於栽
培早晩好音喜報鸂鶒灘流之瑞權輿大用頓增雲龍
閥閱之光伏念某讀書不多諧世更寡忤時對策方輸
黃甲之三籌竊祿養親何補碧油之一畫既素無巧宦
之譜又不為時樣之粧正賴同盟時賜忠告州縣徒勞
耳俱未免俯仰於人富貴何有哉要相期遠大之業
回善化黃仙尉李梅亭
習委吏之會計正爾卑棲聞飛仙之遨遊超然高隠方
圖執訊先辱飛牋恭惟某官文獻名流典刑勝士為公
室輔家夙近於魁三有伯父風學諒求於己百顧紆塗
轍小試弓刀河西之尉凄涼不常厥邑湖南之地清絶
幸疾其驅行即交章亟&KR0574;剡辟某冥心祭竈迫命代厨
短主簿髯參軍總無關於喜怒餐落英飲墜露願同廣
於離騷
回僊居石仙尉陳篔窗
霜雪欺頭詎堪兵事煙雲到眼恍覿仙標荷高誼之相
先媿短函之獨後某官性天清昶門第高華挺秀虞庠
共偉青錢之萬選揚英漢殿少遲丹桂之一枝契闊晩
成低徊小試遂以稽山之雋異屈於安洲之凄涼疊組
方新固若得魚而取掌揚纓維舊雅應附鳳以攀鱗會
見甄升以酬藴蓄某蹉跎書劔蹭蹬功名惟安分以無
華亦強顔而有靦渴想儒冠之矩度以為武弁之聲光
丁獲識於字書毋貽姗笑寅獲同於王事共結綢繆
翰苑新書續集卷二十一
