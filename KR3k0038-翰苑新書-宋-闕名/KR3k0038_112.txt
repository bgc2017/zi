翰苑新書别集卷十
䟽語
天基聖節道觀啟建方秋崖
聦明而作元后有開繞電之祥富夀以祝聖人肅奏望
雲之請春融蘂笈天贊蘿圖皇帝伏願道邁崆峒世緜
郟鄏洛書五十六字休符丕赫於龜文天皇萬八千年
歷數莫窮於鳳紀
天基聖節僧寺啟建方秋崖
法王真子為世界主天開夢日之符大地衆生禮毗耶
身人致望雲之祝弘敷玉偈丕贊金輪皇帝伏願如不
動尊獲無量夀南閻浮提北鬱單越盡被堯仁大周沙
界細入微塵難窮舜歴
天基聖節啟建劉後村
秦臘俶臨將及春回之候夏正甫建有開震出之祥敢
傾葵藿之心仰祝春松之筭伏願皇帝陛下夀齊箕翼
福等岡陵崑丘王母之桃靡煩來獻海上安期之棗不
必遠求
皇太后聖節啟建戴象麓
日占南陸千齡開夢月之祥星拱東朝百拜祝齊天之
夀蕆儀㭝典贊慶昌時夀明皇太后陛下伏願齊光北
辰悟妙西竺千百佛裏比侔無量夀如來億萬年中擁
佑當今新天子
天基聖節道觀滿散方秋崖
王者大一統肇新紀鳳之元中國有至仁誕啟流虹之
旦懽騰羽玉頌浹雲璈恭願如日之升與天無極九五
福曰夀曰富遹符華祝之三八千歲為春為秋長燕嵩
呼之萬
天基聖節滿散劉後村
春王正月方欣木德之回天子萬年式慶蘿圖之永罄
輿情之懽抃祝睿筭之延洪伏願皇帝如日之升體乾
之健豳人為酒告農扈之屢豐都護奉觴喜邊𤇺之早
息
天基聖節僧寺滿散方秋崖
現在佛作人天師遹新寳歴長夀王等虛無界光啟瑶
樞香深圓玉之春雲麗側金之瑞恭願盡未來世居無
上尊圜天為盖而方地輿悉歸禹會大海運墨而須彌筆
莫紀堯年
進功德䟽劉後村
昊蒼眷命聿開王者之興臣子愛君均願聖人之夀輙
憑善頌仰贊脩齡恭惟皇帝陛下保大定功無為恭己
大德者名位必得光紹鴻圖善治則福禄日來駢臻景貺
夀慶滿散方秋崖
風薰慈極天開必夀之期雲麗殊庭人獻無疆之祝鏘
瓊璈而上立遡珠蘂以嵩呼皇太后恭願道邁希夷心
游清净芝翻玉圃莫窮物外之春秋桃熟瑶池不息人
間之雨露
天基聖節放生方秋崖
惟我宋其仁如天魚躍鳶飛俱入華胥之國鳳儀獸舞
嘉娛長樂之朝於萬斯年自今以始
祈雪䟽語戴象麓
某神竊惟冬序常暘雪不時若凶咎之證盖在來年民
有疫癘之憂農有旱蝗之慮二者皆令之責也惟神血
食兹土寧不均任此責乎願從三臘之時早見六花之
瑞則令之與神庶無愧矣
就靈巖祈雨䟽吳雨巖
種不入土比常時之旱不同心切望雲合一鎮之辭致
禱惟我佛不違於本誓念此方皈敬者幾年隂雨膏之
要必滿盈而後可大命近止不容感應之更遲
祈雨䟽戴象麓
六月不雨最切農憂三日為霖全資天澤痛惟彫弊之
邑屢當劫燬之餘今雖奠居猶多艱食惟望今歲之小
稔以救餘生之倒垂况兹近郭之田亦多早熟之稻谷
垂頭而將實民枵腹以待餐忽旱暵之彌旬恐秋成之
失望民苟弗食吏將疇依爰瀝控於丹誠乞垂憐於赤
子錫以霡霖蘇其焦枯俾早穗之既堅仍晚苖之俱茂
窮閻委巷苟或免於啼號下吏小官庶少逃於憂責
就羅巖祈雨䟽游時齋
旱不苦禱而雨恩屢拜於二天魃為虐惔如焚憂復深
於七月哀籲稽望霓之首諄勤拳叩地之誠伏念某等
列井受㕓聚廬托處生計頃殘於紅首年饑復困於黑
膚兩遭時變正不聊生三遇天災豈能堪命自入夏拆
龜疇之兆至開秋息垤鸛之鳴石且泉枯日如火烈早
稻所取空於無粒晚禾之命危亦懸絲觸目啣酸痛心
若割况鄰里均蒙於時注獨此邦未沐於天恩胡寧瘨
我於至斯所恃皈投之有所更三日不雨可知嗣歲之
饑是八月飛霜尤慘前秋之禍仰瞻靈岳夙眷敝鄉合
庶信之精虔遣二生而躬禱伏願金華駕鶴玉洞呼龍
飛雲駕掣風軿速流雨澤鞭雷車搖電幟盡瀉天河閔
予瘠土之民轉作豐年之象
謝雨䟽方秋崖
五月而種不入正愆梅潦之黃一雨而苖則興己喜稼
雲之綠靈饗斯答嘉澤惟均曰雨曰𤾉曰燠曰寒曰風
曰時願調玉燭既種既戒既方既皂既堅既好迄至金
穣
祈晴䟽吳雨巖
歲本不稔粒食可憂雨復妨收人情益恐青空者既已
絶腰鎌之望黃熟者又未有登場之期垂成若更害成
小歉必至大歉率籲衆慼敬叩佛慈急掃隂雲大開天
日及時刈穫俾無禾耳之災傷庶表神靈大副農心之
懇欵
祈晴䟽十月收禾次還願併祈晴
戴象麓
十月穫稻一年之計所關久雨妨農八口之家奚望况
艱歉不堪於去歲而收成全仰於今冬柰積潦之連綿
阻及時之收刈禾浸淫而生耳農憔悴以焦心嘗贄瓣
香恪陳净願雖荷皇天之感格日脚方晴奈何宿靄之
隂沉雲頭復雨彷徨无措老弱奚歸兹衆賽於無因庸
再伸於前懇伏望神心垂憫佛眼回光岩谷隂消開一
天之霽色倉箱日入騰萬戸之驩聲
祈晴䟽方秋崖
六月之雨則書雖云志喜三日為霖以往寧不懷憂於
以見造化之難其何厭民情之瀆伏願隂雲觧駁陽光
開晴過則為災未害金烏之赫休其時若遄歸石燕之
飛
謝晴䟽方秋崖
自春徂夏每虞隂沴之淫維麥有秋式對陽光之赫敢
忘歸貺肅以薦嘉蠶事畢而田事興己慶年豐之喜割
者晴而耕者雨尚邀時若之休
代祈男子䟽戴象麓
竊以天上麒麟數載未符於吉夢人間龍鳳何時方見
於喜祥孟軻興不孝之辭伯道起無兒之嘆切效尼山
之禱冀儲崧嶽之靈云云昴宿遺精誕蕭何而安漢長
庚入夢生李白以扶唐佇看照室之祥即獲弄璋之慶
英姿同伏湛稟容貌以堂堂餘慶若徐卿生公侯而衮
衮
許佛願賽還䟽戴象麓
伏以人圓顱而方趾生長皆天日飽食以煖衣依歸有
地雖大造未嘗責報然凢情豈不知恩伏念某形骸寓
宇宙之間頂踵皆乾坤之賜苐人愚若不自覺而日用
豈能無非纔投謝過之誠果獲降康之祐一年安靖八
口齊全心銘篆以難磨身粉虀而莫報敬㳙吉日薄賽
前因庶憑圓滿之功終沐保全之惠伏願人人有慶目
前之老穉團欒日日無虞意外之災屯觧釋其為感幸
罔罄敷宣
尉司弓級就本尉廟許佛願乞保捕寇還願
戴象麓
正直為神肯許隂邪之肆侮慈悲惟佛豈容殺戮之張
威纔控懇祈即蒙矜閔於軍陣恐怖之中而能施無畏
使草木恍惚之狀而皆化為兵羣兇飇除百姓堵按隂
功所獲如此人心敢昧依歸爰㳙吉辰敬賽前願伏願
豺狼屏迹自今永無烽火之虞鴻鴈安居至老不見兵
革之事現前人口等咸乞保全以上父母官更祈庇祐
翰苑新書别集卷十
