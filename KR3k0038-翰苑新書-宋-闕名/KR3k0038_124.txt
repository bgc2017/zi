翰苑新書續集卷十
督相類
賀史督相方秋崖
伏審參持國柄董護戎昭江左有夷吾而復何憂正資
妙略中國相司馬而毋生事坐折遐衝天啟聖心睠維
王佐恭惟濟時以治安之策致主以太平之書南鄭相
北鄭相而譜世家豈特衣冠之盛大馮君小馮君而難
兄弟並關社稷之休薦紳竊仰其經綸旒冕渴聞其論
議夜下庚牌之召席前丙枕之安廟謨獨斷於一言國
勢重增於九鼎予惟克邁乃訓己罄嘉猷天將降任是
人遂陪政路肆颺大冊兼綜全師蓋宰相外撫四夷允
賴精神之運惟天子明見萬里迄成道德之威遄徯公
歸丕承帝賚某猥縻梱寄莫簉庭班瞻彼熊旂徒有執
干戈之志已窮鼯技願賡洗兵甲之詩是開休顯之期
式慶明良之會
通史督相王臞軒
牙纛行邊已近臨淮之壘櫜鞬請事遄趨相國之門於
穆巖瞻有如江水恭惟某官忠貫金石勲勒鼎彛世推
八行之儒豈但資兼於文武家傳三相之印皆能身佩
於安危慨兹不道之外戎敢爾荐為於蛇豕玁狁孔熾
我是用急吾君正切於顧憂匈奴不滅何以家為諸將
盡煩於指授乃約束江神而東下將鎮安淮甸以北征
讙傳豹尾之車增我龍蟠之氣以牙璋開大幕府想父
老之聚觀俾金陵為小朝廷聞敵人之聳動在此一舉
聿寧八荒某曩緣迥隔於邊頭今幸相望於江面輔贊
彌縫藏諸用惟恐衮衣之歸發蹤指示著其功願決籌
帷之勝敢忘軍禮恪禀廟謨
回史督相方秋崖
伏以邊城分梱曾微赤羽之勞書殿通班忽峻紫宸之
寵無因至此何德以堪豈有方辭太常伯之除而廼驟
躋真學士之冠已控陳於免牘滋愧負於賀言伏念某
本乏脩能誤膺重寄敵已近邊而凌中夏端繇護塞之
非人嫠不䘏緯而憂宗周竊憤臨淮之多壘使宸扆莫
安於丙枕趣兵符亟下於庚牌如有老熊當道之威安
得佛貍窺江之事興言及是厥咎安歸顧雖遄走於虎
貔抑己大驚於鴻㕍慨煙火萬里之氣象幾不聊生撫
山河兩戒之輿圖可為痛哭思欲自拘於司敗孰云荐
被於贊書躐登麟趾之華愈重狐冰之懼兹蓋某官潤
澤以霖雨之手包涵於雲夢之胸以其介圭入覲於王
自任天下之重得諸傅巖爰立作相每嘆人材之難微
如腹背之毛亦玷齒牙之論然端殿所以昭異數而大
梱所以重中權顧惟何人敢當兹選某抗章之懇得請
為期人欲天必從之諒無勤於再命波及君之餘也覬
乃贊於一詞是謂玉成敢忘環報
制帥類
賀京湖賈制使除端明兩淮大使知揚州
鄭雪巖
運應黃旂班陞紫綬江漢之滸上嘉召公南國之功淮
海維揚今命謝傅北城之鎮威聲所至號令增明恭惟
某官詩書儒家忠勲名閥虎生三日有食牛之氣天分
素高鵾化重溟摶運鵬之風地步特異真一世之雄也
有四海之志焉量涵湖海屑與詩人文士共遊名重丘
山不恃王公大人為貴廣羊叔子十年之備足蕭酇侯
千里之糧送目風寒不過數處倒指氣節曾幾何人如
公聞命未嘗辭難自上獨斷又煩出鎮少駐衮衣之遄
召晉加政府之隆名願觀整暇之規大展修攘之志俾
長淮盡歸於經略凢宿將皆受於指呼王室尊安邊氛
掃蕩賈文元除為大學士上意可覘吕忠穆遷自經置
司中書徑入式觀盛事大慰僉祈某梓里陳人竹符假
守歸田未獲正虞五技之窮賀厦知依喜有萬間之托
無能執鞭助甚有慙晉鄙之鄰尚備秉筆書恐可效浯
溪之紀其惟贊詠罔既編摩
賀劉制置方秋崖
伏審疏寵帝廷護師天塹秦大夫掌北門之管豈惟增
重於麟符漢高皇無西顧之憂正欲信威於虎落偉哉
綸綍播在縉紳恭惟氣涵湖湘手抉河漢崇詩書而謀
帥肯同儒生迂闊之談脩政事以中興屢當邊鄙艱難
之會繄爟烽之孔熾肆蛇豕之無厭蠢不自量直欲投
鞭而渡耳嘅其歎兮誰當折箠而笞之乃睠時賢誕分
梱制坐想旌旗之改觀訖令草木之知名江左有夷吾
今無患矣中國相司馬不在兹乎某投分之深聞風以
喜隔一帶之水尚憐予范叔之綈袍下十行之書恐歸
爾周公之衮繡
賀杜制置方秋崖
伏審進班司府分梱藩垣謝玄成淝水之勲彼酋其遯
裴度任淮西之寄我武維揚諒草木之皆兵徯關河之
入貢恭惟以少陵之詩名而自比於稷契以阿房之賦
手而高論於唐虞精神之折遐衝不愆於素謀慮之憺
勍敵克壯其猷故能全孤城於百戰之餘於此見真儒
為萬人之傑既勒銘於丹地乃授鉞於青冥顧惟風塵
澒洞之秋要有意氣激昂之暇平居推赤心而置人腹
其孰不懷緩急蹈白刅則得士情何戰弗克矧天意之
滅敵適歲星之照吴國豈賴盟兵無撤警惟事事備乃
其無患願修軍旅之定規言人人殊則罔成功更極賓
僚之高選聿觀偉業丕對殊褒某密邇鄰光讙傳帝賚
闑以内闑以外喜盡寄於爪牙陜以東陜以西願相依
於唇齒
賀李制帥方秋崖
恭惟誕開制梱居守留臺南浦雲飛虎節占使星之動
北門天近麟符分卿月之暉於皇玉壘之威增重金陵
之勢帝意若曰時分顧憂盜亦吾民何至帶牛而圜起
邊有勍敵幾欲牧馬而内窺使長江得人如孤羆之據
深叢則絶漠之域寧匪兕而率曠野繼我宗彦維時人
英恭惟風神肖老耼之仙文物孕長庚之秀維弼畫河
朔十三策每慨然於俎豆雍容之時而敢為小范有胸
中百萬兵雖投之於羽檄交馳之地而不亂粤從鵷陛
出擁蜺旌遂令落霞飛鶩之墟蔑有明月吠厖之警乃
睠陪京之重通司留鑰之嚴俾盡護於列營諒聳聞於
遐裔蠢彼小醜耳當折箠而笞之如吾中原何且傳檄
而定矣用底碧幢之績遄觀赤舄之華江左有夷吾而
復何憂久歸朝望中國相司馬而無生事已折敵謀皇
矣吾儒偉哉此舉某屬聞綸綍如拜麾旄人一天我獨
二天覬重啖安期之棗行百里半九十里適將熟楚戍
之瓜寧少俟於須臾幸無忘於疇昔
賀尚書李制置劉後村
昕廷出命天塹宣威九十年王氣鬱葱莫重居留之守
數千里風寒衝要盡提表裏之封疏恩冠學士之班涓
吉建元戎之纛名聞強敵勢在本朝竊以寇萊公之鎮
北門契丹服其望重范文正之理西夏元昊懼而膽寒
使方面隠然有人則吾圉坐以無事在昔建業實今陪
京清宫以待翠華督軍而假黃鉞綠沈金鎖帳環百萬
之精兵帕首腰刀庭列諸屯之大將近者之事異乎所
聞削階級之常儀講苞苴之私覿屈主帥節旄之重接
偏禆杯酒之歡避廉頗而引車嘻其甚矣驕灌夫而罵
坐誰之過歟是必清德足以服其貪惏之心威名足以
折其桀驁之氣使元和愬武郊迎裴度之來若南渡張
韓羅下魏公之拜庶紀律嚴而名分正號令一而賞罰
行此雖書生之大言可禆幕府之末議况江左一隅之
生聚恃淮南兩路之蔽遮今也久虚曠土而不耕多築
空城而難守逃亡竊發或保光豐之間覘諜不明莫知
泗夀之事遣聘屢通於邊境閉關不納於流民凢此數
端言之短氣肆天子奮英明而推轂而我公亦慷慨以
登壇方恢宗祏之遠圖非講門闌之私賀某官名滿九
牧氣塞兩間文武有威風縉紳無出其右緩急屬大事
社稷所恃以安勲名著於納刀討賊之時讜論見於正
色立朝之日畫江絶棧狹小孫劉之規模富國強兵鄙
夷管晏之功利言言大義凜凜精忠人方獻餌敵之謀
公獨抗出師之表皮幣犬馬珠玉何異借寇兵而資盗
糧篳路籃縷山林方將儆國人而討軍實朝廷重於九
鼎君相倚如泰山寳帶萬釘已峻真文昌之拜牙旗十
丈有光大元帥之行奉夀母之潘輿攜諸郎於謝墅覧
前古六朝之形勢陋過江諸人之經營何止問冶城而
訪新亭不必築濡須而守渦口龍蟠鍾阜行將扈蹕以
東征馬飲長江永絶投鞭而南下少試平戎之策遂成
闢國之勲兵事節度付公允藉中權之整天下安危注
意方當左轄之虚環召繼來衮歸不遠某早依儉府久
出膺門上光範之書初無夢想誦子虚之賦屢薦姓名
力啟化鈞使霑祿米書思方切誰復憐莊舄之吟豪氣
雖衰未忍作楚囚之泣公方紀旂常之成績僕亦思竹
帛之附名非敢為栖栖乞食之容庶少施颯颯草檄之
手斬名王而釁鼓縱莫隨瀚海之師鐫大字以磨崖請
繼作浯溪之頌
賀沿海趙制置(善湘)楊誠齋
恭審宸廷作命制闑澄威公衣錦以居鄉四輩趣朝於
魏闕士持戟而失伍一言靖患於蕭牆海水無波天顔
有喜恭惟某官高明而傑特沈厚而疏通睨天下之英
才孰出其右運胸中之武庫所向無前江淮十年旗鼓
百戰指畫斷匈奴之臂談笑取郅支之頭大勲赫奕於
旂常靜樂婆娑於泉石時方多事吾豈久閒蜀國何茫
然超一琴於清獻鄉鄰有鬭者驚三箭於將軍方按轡
以拊循亟投戈而羅拜匪洛社公台有賴疑潢池兵弄
未休吏皆趨廷帝且避席灔堆如象焉用泛東吴之艘
渭水非熊亟入運西樞之柄息烽煙於邊鄙壯磐石於
邦家某江國晚生天街末士登龍門而未遂運驪駕以
何堪連讀綠綈聳瞻紫氣晉公之貌孰似庶諧道右之
迎大農之榖幾何庸上關中之計其於慶倚莫既編摩
賀聶侍郎除制置李梅亭
躋班禹閤宅牧蜀都輟言語從侍之臣盡護諸將藉文
武威風之帥式遏四夷涣號風行坤垠雷動恭惟某官
氣噓海岱胸湛冰霜善刀遊肯綮之間全牛立解意匠
淡經營之表凢馬坐空惟其日千里而有餘是以歲九
遷而無歉鸞臺鳳閣積彌縫輔贊之功螭陛雞翹弘獻
納論思之益上矜遠服中遣近臣弄印無以易堯爰峻
西清之職披圖指以示禹俾圖北伐之功惟真學士象
十二月之班而大府帥總六十州之重玁狁匪茹須方
叔之壯猷皇帝曰嘻命崇文而奉詔不但洗岷峨之愴
又將蕩秦隴之妖玉壘既安金甌必啟某五年承乏百
技已窮賴公為父老而來許我託子孫之契田間索栗
看即騰新尹之誇門外種瓜便可遂故侯之隠
賀張魏公除宣撫楊誠齋
召升亞傅命撫征師太上皇非不知耆德之深留遺嗣
聖新天子欲盡復中原之舊首擢我公於皇彼天將降
是任必有所試使大其成彰之於大夫破斧之時凜其
不折啟之於族庖更刀之後用則無前厥惟相之夫豈
人只恭惟某官道德之温如玉忠義之明於霜扶炎祚
而置諸安皆本其力遭讒邪之壅於上益增其光一飯
不忘於君尊四海惟愁於公老今而復起時正可為仰
涵養之素優諒規模之先定辯幕孰智齋壇孰才形勢
於何而居強敵情若為而得實民之奠安將有日國之
恢復必有期得一韓以在軍中倚而須慶歴之捷捲三
秦而取天下當不使漢高之淹然後布大冊之焜煌冠
維師之崇極歸相興運納民隆平某于役載奔置郵以
告喜不能語豈特以知己之進庸義動於心端復為本
朝而欣賀
賀宇文宣撫除閣學黃雲溪
宣閫疇庸昕廷疏寵伸威方面久煩太常伯之尊進律
穹班庸躋真學士之職絲綸誕布紳紱均歡某官望隆
本朝譽滿當世周旋班署已聞革履之聲鎮撫淮襄果
破氊裘之膽洪勲偉甚輿論翕然粤從簡眷於嚴宸峻
若官稱於名閤雖論功莫及未殫褒報之儀然竣事來
歸即正登庸之位某剽聆成命喜激懦衷飛燕翩翩正
馳情於厦屋繡韉隠隠佇緩步於沙隄
賀董制使除金陵鄭雪巖
召環西掖甫登豹尾之班護鑰北門復鎮龍蟠之地令
公天予周道日明命布朝廷威振華夏恭惟某官步步
踏實存存閑邪日所為夜可焚香初無暗事戰則勝祭
必受福常有敬心當粤人之交攻受陪都之重寄蓋謂
同舟而共濟何患推車之不行入罄孤忠已得公道集
衆長之意載加深慮又恐草野生敵國之憂知非艱行
惟艱防有患故無患為國家有道中庸九經行以誠攘
外侮無他采薇三詩先自治此則真儒事業足為長治
規模蔡謨謂混六合濟蒼生非時賢之敢望王吉請為
萬世建長策豈俗吏之能為舍我誰哉屬之子矣所繋
甚大尚望力行某良厭官癡粗知師說一麾出守已攀
夫子之牆四牡兼華尚在太公之履耳聞踴躍心喜依
歸倘有腹心之言何敢自默自令指臂之運尤當敬承
炯炯欲陳拳拳未竟
回荆湖趙制置劉後村
西清寓職幸聮中禁之班南紀宣威密倚上游之重昔
嘗沗同寅之事契今共分一面之顧憂江漢相望正如
唇齒邊陲是急未布腹心辱貽翰之相先愧脩詞之不
敏某官康時志大經世才周歴塊過都掃清冀野之北
離羣絶類獨步衡湘以南自結九重之知不階尺寸之
援褰帷出使一道澄清緩帶臨邊累年靖謐屬者敵來
犯塞公不顧身陳宣王復古之詩讀諸葛出師之表英
概凜凜寧退保一隅之偏義旗堂堂有北向中原之意
戎馬既退漢波隨清由渚宫而趨樊城已張先勢經磧
鹵而絶大漠行紀雋功某久綴槖班冒當閫寄自抵司
存之始即聞警報之來枝梧至艱罅漏方闊每念風寒
之宜護詎容脈絡之不通有來好音協濟兹事瞻羊公
於峴首阻趨鈴閣之嚴依劉表於荆州竊有寳鄰之幸
到任上趙制置朱湛盧
西道回車易乘一障東藩制閫廣庇萬間荒殘之餘風
寒尤甚適我乃願得其所依皇皇者華嘗望洛陵之氣
離離彼黍因過汴京之宫得再拜於膝前取一言於堂
下太史公牛馬走不能從焉北平王龍虎人未嘗忘也
乃小壘三家之市瞻元戎五丈之旗托茂蔭以棲遲憑
英聲而激烈今知幸矣天實畀之恭惟某官憺國威名
傳家節概平生勁氣干雲漢以上征一片壯心勒燕然
而後已粤從南渡隔絶中原惟宗大尹欲速渡河與張
魏公敢屢抗敵前汪黃之見沮後秦史之力排睠焉興
懷為之太息旦夕偏安之運天意應旋累朝正統之𫝊
人所共屬比成師之順動本大義之當然諸葛七擒非
逆知於利鈍孟明一眚終足霸於懼思若其披攘荆榛
汛掃陵廟𢷬空狐兔之穴毆去蚊蟁之羣能令遺黎尚
皇靈之有望不使後代謂本朝之無人此其不言之功
必有能辯之者今則朔風猶勁太白益高莫予荓蜂先
除淮海之螫非我族類更静青徐之氛庶丕集於殊勛
用光傳於不朽某已疲行役力請叢祠未嘗有材莫赦
搜林之斧靡遑寧處仍叨並塞之麾固催科拙政之宜
先尤備禦大經之當請况在宇下得咸與以維新若内
溝中願恭承於嘉惠
代上李制使方秋崖
䑛鼎餘五色之丹曾附淮南之雞犬棄車下千金之骨
不遺冀北之駑駘敢陳眉目之畫更借齒牙之論蓋待
以國士則雖至於再且至於三而何嫌亦豈無他人謂
特知其一未知其二而奚取莫若參苓之舊又觀桃李
之新竊仰睠慈寧以瀆告伏念某苦無竒氣亦有壯心
舉眼視八荒綠髮已霜蓬之短折腰為五斗青衫半荷
葉之枯然雖碌碌州縣之間未肯瑣瑣簿書而止思昔
蘭亭之禊遄熏藥籠之芬予不負丞丞亦不負予惟倚
春風之信鳥能擇木木豈能擇鳥久棲明月之枝公為
此來時已自慶竊以為兩地之相望皆適在二天之所
臨意其造物之與謀或者功名之見逼安用不鳴之雁
覬摶已化之鯤恭惟轉洪鈞而萬象春持清議而一諾
重方出而將入而相其紀之旂常而勒之鼎彛雖耕者
農戰者兵皆歌於田野而賀於軍旅凢百奔走願一品
題乃若生識韓荆州曾到花邊之洞安得近舍皇甫湜
他尋李下之蹊亟以此懷布之明聽予取予求而不厭
詎曰前日之是今日之非自棄自暴而弗陳則恐不失
之瀆而失之悔請推盛德儻賜真知
通安制使洪平齋
伏以乘傳西征窺卧龍之事業摳衣北面請流馬之規
模遥引睇於戎垣預徹忱於籖府恭惟某官望高熊耳
氣壓峨嵋觀聖人之道自孟軻闢楊墨仁義而不作任
天下之重如伊尹集夷惠清和而大成節可寄命而託
孤志惟忘身而徇國屬蜀有漢之變於漢無蜀之形人
皆波流公獨壁立定羣疑於履虎決大計於投龜慷慨
北軍左袒之呼笑談匈奴右臂之斷一清井絡重立坤
維寖高方面之功增重股肱之寄其收拾人材則號稱
小朝廷之盛其鎮撫蠻徼則知有天可汗之尊邊閑萬
騎之秋風野足一犁之春雨屹然玉壘倚若金城功昭
日月之旌常名固山河之帶礪官雖兩大德則一謙陜
以西召公主之小屈碧幢之駐斗以南仁傑而已即看
黃閣之登某晚景侵尋宦途勃窣方折腰就再麾之役
又蠒足為萬里之遊喜密拱於使天幸曲成於恩地泝
灔澦之三峽未足驚魂棲鄧林之一枝庶安孤影
通安大使王格齋
身無功狀難久汚鵷鷺之班帝有恩言俾往牧魚鳬之
國出國門而東騖歴吉日以遐征惟遥瞻大幕府之宣
威竊自比小諸侯之述職蒙塵庶其免矣馳敬其敢後
乎恭叩和門具陳忱悃伏念某學不適用材亡踰人身
類蠧魚生死不離於文字心如斥鷃飛搶在止於枋榆
不圖宦牒之推移浸被朝端之任使謀猷何有誤寘屬
車豹尾之間志願無他已作閒館珍臺之夢偶值坤維
之謀帥專承巽命以充員靖言差擇之所由非有勞能
之可錄意其温恭有恪必能寅奉於教條察其悃愊無
華或可惠綏於田里肆加臨遣俾備馳驅自知不稱於
所蒙其若牢辭之弗獲某官受天間氣為國重臣手剪
逆儔帶礪遂盟於偉績身當強敵金湯不在於長城相
時社稷之大勲式簡冕旒之隆眷徒得君重託西陲半
壁之天行以公歸扶黃道重輪之日尚憐孤拙曲借優
容隂雨之膏黍苗深切沾濡之望廣厦之庇寒士不勝
歸倚之私
通吴制置楊誠齋
拔處士於洛北豈徒苟尺寸而遠來遇先生於石丘可
冀布腹心而後别惜也孤蹤之萍梗居然良晤之參辰
獨惟執訊之恭可效願忠之悃某官學窮百聖望冠諸
儒超然壯猷擊南溟三千水而直上恢乎曠度吞雲夢
八九澤而有餘儻非事變之繁興孰信真儒之可用方
北敵長驅之日微公幾至於寒心迨西陲甫定之初所
涖急還於奠枕惟己之所蓄者厚故措諸事業而無難
惟人之所信者深故不動聲色而自服兹顯庸之茂著
承温詔以趣還切聆裏言將有巨用某庸虚一介坎壈
百罹雕蟲篆刻乃壯夫之不為既已無遭於場屋豫章
橘柚非老人所宜種又將絶望於榮途顧嘗參諸老之
後塵未忍為鄉人以没世書寧稀價頗欲為後世之傳
句不驚人殆有甚市朝之辱自斷此生之永已不期當
世之誤知纔賦支離十束之薪旋辟阮瞻三語之掾求
芻飲水平生無温飽之心毁瓦畫墁何策塞曠瘝之責
身雖縻於籠檻夢已墮於枌榆所望我公盡究賢人之
遠業庶容僕輩歸作昇平之幸民繋戀惟深名言莫既
通董制置李梅亭
十乘啓行既孤剡牘三年過隙又玷招羅曾微曉暢之
才可答頻煩之顧疾驅行李往役前茅伏念某學餒而
材蕪氣凋而力腐少年妄意頗懷竹帛之功名半世拙
謀未了布韋之事業強為祿仕直坐飢驅諸公貴人間
欲出其門下古來此物自當棄之道傍獨銜國士之知
積愧丈人之厚因同邑而薦嚴助自古有之未下車而
辟慈明此恩莫甚窮人命薄中道憂歸勞心慱慱鑽火
頓驚於三蟄達官衮衮刺天難附於羣飛止或尼之會
且歸矣駭置郵之有命仍尊選以見招惟兩喜多溢美
之言故再鼓回愈淡之聽奏函朝徹俞音夕頒荀文若
之不進不休今寧愧古閔仲叔之且喜且懼寵實若驚
兹蓋伏遇某官以社稷臣為詩書帥留泰階台符之步
撫坤垠井絡之民去來關雪山之重輕出入係蜀道之
難易公鎮踰歲月共期裴相之來歸小隊出郊坰復喜
嚴公之再駐羣彦固多於集幕匹夫猶恥於納溝龜放
長江使認重來之路燕尋故壘復窺新捲之簾豈但顯
不遺故舊之仁亦足覘雜進巧拙之量其敢不循其頂
踵銘在肺肝謹無負有志斯世之言仍每守圖利大夫
之戒忽騎將軍馬難希處士之壯懷直釣錦江魚敢學
拾遺之懶性
通淮東趙大使吴荆溪
撫劒悲歌誰信古心之激烈驅車遠邁幸逢人傑以歸
依庾臺之畫諾雖卑連帥之統臨奚間既叨所部不是
宜曹某官氣蓋諸公名喧八極忠肝義膽挈日月以懸
冰霜妙略沈幾役鬼神而簸風雨粤自先正卓為宗臣
保三邊奠枕之安壯萬里長城之勢肆令有子亶號象
賢當兇渠搶擾之秋正内地危疑之日衆人却顧不勝
繞指之柔一馬直前獨奮捐軀之勇迄鯨鯢之就戮舉
鴻雁以安居禁直從班未大酬於偉烈侯藩制閫猶曲
倚於深籌養銳以須乘機而動縱未復關河之境土猶
應洗淮蔡之腥羶使大勲著於旂常而盛名光乎竹帛
豈惟我公之素願固亦寰海所共期乃知爵位之穹隆
要是英雄之緒末某塵容易老凢骨難仙空讀古書尚
真詮之未悟浪談世事豈腐力以能任濫陪膚使之末
僚偶出公朝之誤奬念疆埸之多事欲閭閻之少蘇非
洞明歛散之權恐坐失凶荒之備自慚庸魯何補咨諏
惟仰藉於庇休庶粗逃於瘝曠通融民食倘無流離溝
壑之憂保護人和即是捍蔽封疆之本
通李制置朱湛盧
分楚服以殿藩冒膺寵數控吳都而制閫近接聲光星
聮軫埜以在天水會江流而宗海志同氣合牋往神馳
某官伊吕佐王之才班馬傳家之學淮壖八議篇篇玉
鑑之秋帝學一書字字金莖之露曩遊碧落密侍清光
抉雲漢分天章將上規於典制呈琅玕呌閶闔請下採
於芻言身歸岷峨名滿宇宙除以外庸之績總此要衝
之權昔天下曺劉走馬跳兵之地廼禁中頗牧輕裘緩
帶其間根本内強風寒外護若周公瑾之方略與陶士
行之經營使人慨興千載之思惟公豈在二人之下江
山如舊斷無烏鵲之南飛宛洛可依尚使熊羆之北走
將益恢於上策以共濟於中興某舊辱深知今慚並命
在珠側而我穢幸鄰照之見分其波及者君餘愧上游之
不逮
翰苑新書續集卷十
