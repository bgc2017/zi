翰苑新書前集卷十一
經筵
侍讀(唐開元三年上謂宰相曰朕每讀書有所疑滯無從質問可選儒學之士使入内侍讀乃以馬懷素)
(與褚無量更日侍讀通鑒開元十三年改麗正修書院為集賢殿書院選耆儒日一人以質史籍疑義置集賢)
(院侍講學士侍讀直學士唐百官志本朝太宗始用著作佐郎吕文仲為侍讀真宗咸平二年以楊徽之夏侯)
(嶠並為翰林侍讀學士會要先是侍讀名秩未崇真宗首置此職擇耆儒舊學以充其選班秩次翰林學士禄)
(賜如之設直廬於秘閣侍讀更直侍講長上日給尚珍膳夜則迭宿多召對訪問或至中夕會要天禧舊制凡)
(侍臣皆賜坐講者别設本于前侍讀初無所職但侍立而已自宋綬夏竦為侍讀始令讀唐書一傳會要元豐)
(官制廢翰林侍讀侍講學士不置但以為兼官然必侍從以上乃得兼之其秩卑資淺則為說書歲春二月至)
(端午日秋八月至長至日遇隻日入侍邇英閣輪官講讀元祐七年復增學士之號元符元年省去續會要建)
(炎元年詔可特差侍從四員充講讀官遇萬機之暇令三省取旨就内殿侍讀)
歴代事實師臣(唐職林馬懷素玄宗時與褚無量同為侍讀更日番入既叩閽肩輿以進或行)
(在遠廳乘馬宫中每宴見帝自送迎以師臣禮或作以申師資之禮)在朝清介(唐宋申錫字慶臣寶)
(歷二年轉禮部員外郎尋充侍讀學士申錫在朝清謹介潔不趨黨與當長慶寳歷之間時風囂薄朋比大扇)
(及申錫初用時論以為改觀)讀書守操(開元中王志愔表薦白履忠隱居讀書貞苦守操堪代褚)
(無量馬懷素以為侍讀)好學謹守(唐徐岱字處仁少而好學多所探究侍讀兩宫而謹守過人)
稡擷經史(唐鄭澣文宗時為侍讀學士帝使稡擷經史為要錄愛其博而精舉諸條擿問之隨即酬)
(析無留)分講詩書(韋處厚路隨為侍讀穆宗召入太液亭命分講毛詩關雎尚書洪範等篇訪以)
(理體處厚等演經義以廣規諷之道)演經義規諷(見上注)兄弟迭處(高少逸代元裕)
(為侍讀學士兄弟迭處禁密時人榮之)
皇朝事實論經筵三事(言行錄伊川召對上奏論經筵三事一上富春秋輔養為急二)
(左右内侍宮人皆選老成重厚三請令講官坐)純謹清約(國朝皇祐中翰林侍讀學士給事中郭勸)
(表乞致仕帝以勸履行純謹立身清約特降詔不允示優恩也)忠厚純茂(國朝仁宗皇帝盛年嗣服)
(用李維晏殊為侍讀孫奭為侍講劉摯上疏哲宗願選忠厚孝悌純茂老成之人以充勸講進讀之任以廣睿)
(智仰副求治之志)老成端士(四朝國史趙彦若𫝊元祐初將啓講筵宣仁后諭執政云陸佃蔡卞)
(皆少年宜用老成端士乃以彦若兼侍讀)記問博學(國史仁宗詔翰林侍讀學士張錫講書禁中敷)
(暢經旨議論該洽上嗟賞之錫鬢髮皓然上曰卿老矣記問不衰乃以飛白書博學字錫之因訪以治道錫曰)
(節慾者治身之本也謹刑賞者治國之本也時貴妃被幸故以此諷之上改容曰卿言甚嘉朕恨用卿晚矣)
議論該洽(見上注)讀唐書一傳(會要天禧舊制凡侍臣皆賜坐講者别設本於前侍)
(讀初無所職但侍立而已耳自宋綬夏竦為侍讀始令日讀唐書一𫝊參釋義理)講左氏春秋
(東都事略邢昺𫝊昺字叔明真宗始置翰林侍讀學士首以命昺即於便坐令講左氏春秋嘗講孝經禮記論)
(語書易詩據傳疏敷引之多及時事真宗甚嘉奬之)誦說古今(曲阜行傅堯俞制虎觀清閒之燕誦)
(說古今以廣見聞)進唐事二條(言行錄蘇頌字子容公兼侍讀奏言國朝典章大抵沿襲唐舊)
(乞詔史官學士采錄新唐書中臣主所行日進數事以備聖覽遂詔經筵官遇非講讀日進唐故事二條公每)
(有所進可為規戒有補時事者必述以己意反復言之)著聖覽十卷(見以治亂為蓍龜注)進
司馬五規(言行錄鄭丙字少融淳熙中兼侍讀取陸贄奏議切時者反覆開陳進司馬光五規范祖)
(禹帝學資乙覽)錄太宗帝範(東都事略宋綬傳綬字公垂為翰林學士兼侍讀遂錄唐謝偃惟皇)
(戒德賦孝經論語節要唐太宗所撰帝範開元臣僚所獻政典君臣正理論上之)戒利口覆邦
家(言行錄司馬温國文正公遷侍講學士進讀通鑑至蘇秦約六國從事光曰秦儀為從横之術多華少實)
(無益於治此謂利口之覆邦家者也)治亂之際反覆開道(言行錄蘇軾侍讀至治亂盛衰)
(邪正得失之際未嘗不反覆開道)以治亂為蓍龜(東都事略丁度傳度字公雅兼侍讀在經)
(筵仁宗呼為學士而不名嘗問以蓍龜占應事對曰不若以古之治亂為蓍龜也仁宗出欹器以示之曰朕欲)
(臨天下以中正對曰臣亦願以中正事陛下著邇英聖覽十卷龜鑒精義十三卷慶歷兵錄五卷編年總錄八)
(卷)召對訪問(會要先是侍讀其名未崇真宗首置此職擇耆儒舊學以充其選班次翰林祿賜如)
(之設直廬於秘閣侍讀更直侍講長日上給尚食珍膳夜則迭宿多召對訪問或至中夕)諮訪政事
(會要孝宗隆興元年十一月命經筵官逓宿學士院朝夕宣召商確古今諮訪政事)問以經書(編年)
(備要太平興國六年上聽政之暇日閱經史始用著作佐郎吕文仲為侍讀常出經史命文仲讀之文仲與侍)
(書王著更宿而書學葛端亦直禁中每暇日多召問文仲以經書著以筆法端以字學)以備顧問
(仁宗實錄至和二年詔龍圖閣直學士兼侍讀張昇諡康節年高免進讀止令侍經筵以備顧問)歴言
時事(言行錄蘇軾除侍讀每進讀至治亂盛衰邪正得失之際反覆開導上恭默不言聞所論說輒首肯)
(嘗侍讀三朝寶訓因及時事公歴言今賞罰不明善惡無所勸沮又黃河方西流而強之使東夏人寇鎮戎殺)
(掠萬餘人帥臣不以聞朝廷亦不問恐成衰亂之漸當軸者恨之)條上十議(哲宗即位以吕公著)
(為邇英侍讀始至上言曰人君即位當正始以治天下修德以安百姓修德之要莫先於學學有緝熙于光明)
(臣待罪講讀謹條上十議以裨聰明曰畏天愛民修身講學任賢納諫薄斂省刑去奢無逸)論黃帝
無為(言行錄史衞國公浩字直翁淳熙中除醴泉觀使兼侍讀浩嘗讀正心篇論黃帝無為天下治上曰)
(所謂無為者豈燕安無所事事之謂乎)論外戚不預政(誠齋集陳正獻公俊卿兼侍讀會錢)
(端禮起戚里秉政駸駸入相館閣之士相與上疏斥之皆為所逐公進讀寶訓適及外戚事公極言本朝家法)
(外戚不預政最有深意上首肯久之端禮卒不相)論日食本惡念(中興繫年錄張九成在經)
(筵一日論日食曰日食之變本於惡氣之萌惡氣之萌本於惡念之起上聳然曰誠在朕念慮間當為卿誡之)
(他日上謂近臣曰朕於張九成所得甚多)薦十五人(樓攻媿集史浩除少保大觀文醴泉觀使兼侍)
(讀進讀三朝寶訓及真宗正說事關治體及當法祖宗者必委曲援引開廣上心引陳襄故事薦石斗文等五)
(人皆召赴闕再兼侍讀又薦薛叔似等十五人叔似召用餘以次收擢)薦當世士(言行錄樞密直)
(學士陳襄在經筵日嘗論薦當世之士自司馬温公而下三十三人最後言鄭俠小臣愚直敢言如此是亦發)
(於忠義非陛下矜憐其志而使得生還誰復為俠言者)知徐州(神宗實錄吕溱字洧叔以侍讀學士)
(知徐州仁宗特賜燕資善堂遣使諭曰此會特為卿設可盡醉也仍詔自今由經筵出者為例)知天雄
軍(會要天禧三年以張知白為刑部侍郎充翰林學士知天雄軍府侍讀學士外使自此始也)推不
殺之仁(言行錄邇英讀三朝寶訓至真宗祀汾隂日見一羊自擲道左怪問之曰今日尚食殺其羔真)
(宗不樂自是不殺羊羔資政殿學士韓維讀畢因奏言此特真宗小善耳推其心以及天下則仁不可勝用也)
(真宗自澶淵之後十九年不言兵天下富庶其源蓋出於此)問宫中避蟻(言行錄程伊川頤云)
(嘗聞上在宫中起行潄水必避螻蟻因請之曰有是乎上曰然誠恐傷之爾先生曰願陛下推此心以及四海)
(則天下幸甚)邇英(東齋記事崇政殿西有延義閣南向迎陽門之北有延英閣東向皆講讀之所仁宗)
(初御延義每初講論或講讀終篇則宣二府大臣同聽賜飛白書或賜宴其後專御邇英也)入閤(南豐)
(擬制儒學之臣入閤侍讀所以考質疑義其列於分職始自開元而朕尤尚之云云)
名賢詩詞遥知丹地開黃卷(陳后山寄侍讀蘇尚書遥知丹地開黃卷)
侍講(唐開元十三年置集賢侍講學士詳見侍讀門本朝真宗咸平二年國子祭酒邢昺為侍講學士其)
(後又有馬宗元為侍講不加名但供職而已會要景德四年以翰林侍講學士邢昺知曹州侍講學士外使自)
(昺始焉續會要元豐以後官制通見侍讀門故事自兩省臺端以上並兼侍講元祐中司馬公休以著作佐郎)
(兼侍講時朝議以文正公之賢故特有是命朝野雜記紹興五年范元長以宗卿朱子發以秘少並兼蓋殊命)
(也乾道六年張敬夫始復以吏部員外郎兼蓋中興後庶官兼侍講者惟此二人若紹興二十五年張扶以祭)
(酒隆興二年王宣子佐以檢正乾道七年林景度以宗卿入經筵亦兼侍講者盖扶本以言路兼說書寵陞其)
(秩宣子時攝版曹景度嘗為右史且有敬夫舊例故稍擾之皆有以也朝野雜記)
歴代事實稽古守正(唐文宗朝鄭覃充翰林侍講學士覃於經學稽古守正帝尤重之及)
(李宗閔輔政以與李德裕善罷侍讀學士文宗好經義心頗思之復召為侍講學士)學有師法(職官)
(分紀韋處厚通五經博覽史籍而文思贍逸為戶部郎中知制誥穆宗以其學有師法召入翰林為侍講學士)
(授諫議大夫改中書舍人)勸講禁中(馬懷素勸講禁中天子尊禮)侍經内殿(路隨制祇)
(事穆宗侍經内殿敷堯舜之大典暢周孔之遺風雅言玉瑩奥義冰釋)救正之辭(後漢張酺傳顯)
(宗時數講于御前每侍講有救正之辭)六經法言(唐職林韋處厚以穆宗冲怠不向學即與路隋)
(合六經掇其粹要題為六經法言二十篇冀助省覽帝稱善)諸經纂要(職官分紀唐崔郾為侍講)
(學士與同列高重抄撮六經嘉言要道區分事類凡十卷名曰諸經纂要冀人主易於省覽上嘉之賜錦二百)
(疋)疑事口宣(唐王起文宗時為翰林學士起侍講時或僻字疑事令中使口宣即以榜子寫對故)
(起著口宣十卷分紀)三侍學士(文宗召王起許康佐為侍講學士柳公權為侍書學士上每有疑義)
(即召學士入便殿顧問討論率以為常謂之三侍學士恩寵異等)華光殿(後楊賜靈帝詔選通尚書)
(有重名者舉賜乃侍講於華光殿中)太液亭(唐韋處厚路隋為侍講穆宗召入太液亭命分講毛詩關)
(雎尚書洪範等篇訪以理體處厚等演經義以廣規諷之道)
皇朝事實西學侍臣(東坡謝表西學上賢玷侍臣之高選)露門勸講(慶歷賈昌)
(朝拜相制云)金華經幄(曲阜行周常制金華經幄併以命爾)延英之席(丁未錄治平四)
(年諭司馬光詔曰今將開延英之席)色温氣和(程氏遺書伊川先生曰昨在講筵曾說與温公云更)
(得范淳夫在筵中尤好温公問何故頤曰自度少温潤之氣淳夫色温而氣和尤可以開陳是非導人主之意)
(遂除侍講)閎深博約(言行錄范成大字至能乾道中兼侍講直前謝上曰卿閎深博約故有此除)
真侍講(楊龜山語錄文潞公嘗與吕范諸公入侍經筵聞先生講說退相與歎曰真侍講也一時文士)
(歸其門者甚盛而先生亦以天下自任論議褒貶無所顧避)講師三昧(言行錄東坡先生嘗謂李)
(廌曰范淳夫講說為今經筵講官第一言簡而當無一冗字無一長語義理明白而成文燦然乃得講師三昧)
(也)講春秋左氏(歸田錄仁宗退朝常命侍臣講讀於邇英閣賈侍中昌朝時為侍講講春秋左)
(氏𫝊每至諸侯淫亂事則略而不說上曰六經載此以為後王監戒何必諱)專講春秋(胡文定公)
(安國行狀公字康侯紹興初除公兼侍講專講春秋時講官四人援例各專一經上曰他人通經豈胡某比不)
(許)孟子醇正(司馬康為講官言於英宗曰孟子為書最醇正王道尤明白所宜觀覽也)三經
要語(范祖禹家傳公兼侍講講論語畢賜宴東宫上遣賜御書唐人詩公表謝又賦詩以獻退而節略尚)
(書論語孝經要切之語訓戒之言得二百一十九事名曰三經要語進之)語約義明(吕公著於講讀)
(尤精衆謂語約而義明可以為當世之冠)簡而不煩(仁宗嘗命侍臣講毛詩而諫官余靖疏曰天子)
(之學與臣下不同惟當撮前經之樞要復先王之軌範簡而不煩為得其術並分紀)錄勸講箴(言行)
(錄李文簡公燾字仁甫乾道中兼侍講以經筵少閒錄趙師民勸講箴以諷并及仇士良不欲人主讀書近儒)
(生之說)寫無逸圖(言行錄趙鼎字元鎮先是侍講范冲乞依仁宗邇英閣故事寫書無逸孝經天)
(子四章為圖設於講殿之壁上親御宸翰寫成二圖上以語宰執於是鼎贊上從善汲汲之意)上金華
箴(馮元明道五年為翰林侍講學士上金華箴詔書寵之本𫝊)陳正心說(言行錄范忠宣公純)
(仁字堯夫元豐中除兼侍講公語人曰國之本在君君之本在心人君之學當正心誠意以仁為體使邪僻浮)
(薄之說無自而入豈務章通句解以資口舌之辯哉及在經筵進講必反覆開陳其說)有該教化
(余靖上疏曰天子之學簡而不煩上曰靖所言誠知治體命侍臣講讀有該教化者周悉講論)奏專勤
四字(言行錄王巖叟字彦霖因侍講筵奏曰陛下退朝何以消日應曰看文字對曰陛下以讀書為樂天)
(下幸甚大抵聖賢之學須在積累積累之要在專與勤四字是積學之要願留聖意)陳治亂以戒
(吕申國正獻公家𫝊公既侍經筵時仁宗春秋高公於經𫝊同異訓詁得失皆陳其略至於治亂安危之要聞)
(之足以戒者乃為上反覆深陳之)參近代為戒(李廌師友談記太史公范祖禹詰朝當講即前)
(一夕正衣冠儼然如在上前及當講開列古義仍參之時事及近代本朝典故以為戒勸)侍講十年
(曾公亮自集賢校理至翰林學士侍講十餘年)臺丞在經筵(見前官制注)出知蔡州
(四朝國史錢象先字資元自講筵出知蔡州故事講讀官分日迭進象先已得蔡州帝猶諭之曰大夫行有日)
(矣宜講徹一篇於是同列罷進者浹日)帶職補外(東齋記事故事侍講學士無帶出外者張知白)
(罷參知政事授此職知大名府然非歴二府而出者不得與寶元中梅詢始帶知鄭州改許州自後兩制遂為)
(例也)坐講(吕氏家塾廣記舊制坐而講讀别置書冊於御前仁宗富於春秋令儒臣立就御案便於指示)
(遂為故事神宗朝王安石侍讀以為道之所存禮亦加重請復賜坐乃乞下禮官韓維以下三人以為當坐劉)
(攽以下七人以為不當坐乃不行元祐初程頤為侍講復請坐不從)勸講箴(趙元昊反罷進講侍講趙)
(師民上書陳十五事八曰延講誦因獻勸講箴至是上命講讀經史)雙日講讀(仁宗嘗語近臣以方)
(親庶政聽斷之暇欲召名儒講習經典宰臣馮拯等曰今春降詔每於雙日講讀以當奉行前詔故也云云)
不講日進故事(吕塾廣記元祐間蘇頌為侍講請如慶歷故事詔講讀官遇不講日各進漢故)
(寔二事頌於逐事後略論得失大旨)在經筵二十七年(嘉祐間楊安國在經筵二十七年上)
(稱其仁義淳質以比先朝崔遵度)賜章服(慶歷七年上御邇英閣講孝經賜曾公亮三品章服曰此)
(賜異於他日)賜宴東宫(元祐元年賜宰執經筵官宴于東宫上親書唐人詩分賜之以講論語終)
(篇也)燕于祕書(紹興二十二年燕于祕書省以講尚書徹章自是以為例)
羣書旁引侍言帝幕(後漢張酺傳贊云孟侯經博侍言帝幕)勸講帷幄(後漢)
(楊秉字叔節桓帝即位以明尚書入勸講拜太中大夫以病乞退黃瓊上言秉勸講帷幄不宜外遷留拜光祿)
(大夫)侍講華光殿(後漢劉寬字文饒靈帝召拜太中大夫侍講華光殿賜衣一襲)入講白
虎觀(後漢賈逵與班固並校秘書肅宗好古文尚書左氏傳入講白虎觀南宫雲臺帝善逵說)殿中
無雙(類要肅宗詔丁鴻與廣平王及諸儒論定五經同異於北宫白虎觀帝親稱制臨决鴻以才高論難)
(最明諸儒稱之帝數嗟美焉時人嘆曰殿中無雙丁孝公東觀記曰上歎其才號之曰殿中無雙丁孝公)屢
有諫正(後漢肅宗常言張酺入侍講屢有諫正可謂有史魚之風矣)帝備弟子儀(後張)
(酺肅宗即位出為東郡太守元和二年巡狩幸東都引酺及門生并郡縣掾吏並會庭中帝先備弟子之儀使)
(酺講尚書一篇然後修君臣之禮賞賜殊特莫不沾洽)
羣書精語奉天子五學之遊(蘇東坡謝除表)望西清之帷幄(同上)
(望西清之帷幄久立彷徨聽長樂之鼓鐘恍如夢寐)西學之舊臣(同上)典墳富於泉
海(馬懷素侍講制詞賦成於鼓吹典墳富於泉海)
名賢詩詞坐閱諸公半廊廟(蘇東坡侍立邇英述懷曈曈日脚曉猶清細細槐花)
(暖欲零坐閱諸公半廊廟時看黃色起天庭自注僕射吕公門下韓公左丞劉公皆自講席大用)上尊
初破早朝寒(東坡詩上尊初破早朝寒茗椀仍沾講舌乾陛楯諸公空雨立故應慚悔不儒冠)
日高黃繖下西清(東坡邇英講論語謝賜書詩繡裳畫衮雲垂地不作成王剪桐戲日高黃)
(繖下西清風動槐龍舞交翠)却結絇絲侍禁庭(東坡詩江沙踏破青鞋底却結絇絲侍禁)
(庭)隆儒殿閣對横經(黃山谷和東坡入侍詩隆儒殿閣對横經咫尺清都雨露零見說文)
(星環北極人間無路仰天庭)鴟閣行看迎太宰(周益公寄胡邦衡詩鴟閣行看迎太宰象)
(篦應記講庖人注公在講筵講周禮至庖人而請去)
崇政殿說書(本朝仁宗景祐元年正月命賈昌朝趙希古為崇政殿說書初侍講學士孫奭年老)
(乞外因薦昌朝等至是特置此職以命之續會要慶歷二年以趙師民預講官復為崇政殿說書職官分紀蓋)
(秩卑資淺則為說書不兼侍講元祐間范淳夫初以著作佐郎兼侍講司馬公休又嘗以著作佐郎兼侍讀前)
(此未有也吕原明家塾記崇寧中初除說書三人皆以隱逸起蔡崈與吕瓘仍遂其性詔以士服隨班朝謁入)
(侍渡江後尹彦明初以秘書兼之中間王龜齡范至能皆以郎官兼亦殊命也)
皇朝事實真侍講(朱文公伊川年譜程頤召充崇政殿說書一日講罷未退上忽起憑檻戲)
(折柳枝先生進曰方春發生不可無故摧折注或云無此經筵承受張茂則嘗招講官啜茶觀畫先生曰吾平)
(生不啜茶亦不識畫竟不往文潞公嘗與吕范諸公入侍經筵聞先生講說退相與歎曰真侍講也)修身
正心(言行錄吕希哲字原明為說書凡二年日夕勸導人主以修身為本修身以正心誠意為主心正意)
(誠天下自化不假他術身不能脩雖左右之人且不能諭况天下乎)納誨輔德(伊川先生文集先生)
(既召對充崇政殿說書四月例以暑熱罷講先生奏言輔導少主不宜疎略如此乞令講官以六參日上殿問)
(起居因得從容納誨以輔上德)以師道自居(言行錄哲宗幼冲召程正叔為崇政殿說書正叔以)
(師道自居每侍上講色甚莊繼以諷諫上畏之正叔曰吾以布衣為上師傅其敢不自重)進邇英記
注(東都事略賈昌朝傳景祐元年初置崇政殿說書以授昌朝而天章閣待制亦自昌朝始在經筵善稱說)
(仁宗多所質問昌朝皆記錄刪潤以進賜名邇英延議二閣記注錄)奏經筵三事(實錄哲宗嗣位)
(召程頥將以為崇政殿說書上奏論經筵三事其一以上富春秋宜選賢德以輔講官因使陪侍宿直講說道)
(義所以涵飬氣質薰陶德性其二請上左右内侍宫人皆選老成重厚之人不使侈靡之物淺俗之言接於耳)
(目仍置經筵祗應内臣十人使上在宫中動息以語講官其三請令講官坐講以飬人主崇德重道之心既而)
(命下以通直郎充崇政殿說書)講說明白(景祐元年以賈昌朝為崇政殿說書昌朝說講明白上喜)
(之多所質問昌朝請悉記錄歲終以付史館)經術世家(熙寧四年以王雱為崇政殿說書雱宰相)
(安石之子上聞其經術能世其家故召對而擢用)崇儒重道(周益公集近制兼職雖宰相領國史)
(實錄院勑令所玉牒所降敕而已惟講讀官下至說書皆命詞給告可見崇儒重道之意也)日輪二
員(景祐元年命賈昌朝趙希言王宗道楊安國並為崇政殿說書日輪二員祗候)遷他官侍經
筵如故(賈昌朝初為崇政殿說書後為天章閣侍講歴知制誥開封府權御史中丞而侍經筵如故)
成就君德(程頤為說書上奏論經筵三事三曰天下治亂係宰相成就君德在經筵)進講必
宿齋(伊川先生在經筵當進講必宿齋豫戒潛思存誠冀以感動上意尹焞每當講前夕必齋戒沐浴曰)
(欲感悟人君安得不敬)庶官曰說書(周益公集近事侍從以上兼經筵則曰侍講庶官則曰崇)
(政殿說書故左史兼亦曰侍講如程敦厚趙衡是也)
羣書旁引說書金華殿(漢成帝鄉學鄭寬中張禹朝夕說尚書於金華殿中詔班伯受)
(焉數年金華之業絶出與王許子弟為羣金華在未央)
臺諫兼經筵(國朝慶歴二年召御史中丞賈昌朝侍講邇英閣故事臺丞無在經筵者上以昌朝)
(長於講說特召之仁宗實錄神宗用吕正獻亦止命時赴講筵去學士職中興後王尚書賓為御史中丞建請)
(復開經筵遂命兼侍講自後十五年間繼之者惟王唐公徐師川二人皆上意也紹興十二年春万俟中丞卨)
(羅諫議檝並兼講讀蓋秦楚材梓是時已兼說書便於傅導自後伯陽繼之每除言路必與經筵矣檜死遂罷)
(兼自二十五年十月至三十二年臺丞諫長兼經筵止三人慶元後臺丞諫長暨副端正言司諫已上無不預)
(經筵者正言兼說書自巫端明伋始副端兼說書自余堯弼始察官兼說書自陳少卿䕫始紹興二十五年春)
(董殿院德元王正言珉並兼侍講非臺丞諫長而以侍講為稱又自此始其後猶或兼說書臺官自尹穡隆興)
(二年五月諫官自詹元宗乾道九年十二月後並以侍講為稱不復兼說書矣朝野雜記)
修注兼經筵(自朱子發後修注官多得兼侍講嘉泰二年八月林伯玉自殿中侍御史兼侍講除)
(起居郎其年閏十二月鄧伯允自右正言兼侍講除起居舍人伯玉改兼權刑侍伯允改兼史編實討非故典)
(也開禧元年八月婁彦開自言路徙奉常兼權中書舍人亦以史院易經筵遂為定例三年十月朱仲文自司)
(諫改奉常兼講如故意者以其兼權史侍故也十一月王簡卿知諫院為左史仍兼崇政殿說書言者猶以為)
(不可罷之嘉定元年黃伯庸自右正言兼侍講除起居舍人兼如舊今故典矣自渡江後惟王樞密綸以右史)
(兼說書其他無此比)
宫觀兼經筵(國朝元豐八年五月資政殿大學士吕公著兼侍講提舉中太乙宫兼集禧觀公事)
(七月韓維兼侍讀提舉中太乙宮元祐元年端明殿學士范鎮致仕提舉中太乙宫兼集禧觀公事兼侍讀不)
(赴六年馮京兼侍讀充太乙宫使未幾乞致仕不允仍免經筵進讀續會要中興以來如王大資朱丞相勝非)
(張大資浚謝資政克家趙觀文鼎万俟資政卨並以萬夀觀使兼侍讀隆興元年張大資燾以萬夀湯大觀思)
(退以醴泉並兼侍讀乾道五年劉敷制章以佑神兼侍讀係以中興會要修入七年寶文閣待制胡銓除提舉)
(佑神觀兼侍講是日以宰執進呈虞允文奏曰胡銓蚤歲一節甚高謂當闊略錄其氣節不宜令遽去朝廷上)
(曰銓固非他人比且除在京宫觀留侍經筵故有是命中興會要)
四六警語(虎門氊厦)(金華翠幄)(經幃帝幄)
發端(天闕疏恩露門勸講)(講明經訓開廣帝心)(恩渙綸闈道尊經幄)(疏恩玉陛進讀金華)
(出綸天闕執帙露門)(疏恩龍墀進侍虎觀)(渙班制綍進侍經帷)
起聯(禁從回翔素仰人中之傑經帷登進允為帝者之師)
(聖德日新方懋緝熙之學經筵地闢首嚴講說之司)
(天官之冠六卿已著選掄之效左史之陳五典尤資啓沃之衷)
(奥義微言資飬成於聖德細氊廣厦加禮重於師臣)
(立殿陛之上而爭是非益新風采輔緝熙之學而顯德行將廣見聞)
(紫宸優暇加聖德於就將翠幄雍容極儒紳於榮擢)
(王者之德意志慮久煩潤色之工帝學之緝熙光明尤賴見聞之益)
(峻學士之班升華邃閣極儒臣之選進讀邇英)
警聯(有謀告后獨高騎省之風以媺詔王益重虎門之望)
(發揮奥義究六藝之本原密邇清光聳一朝之風采)
(六經載籍之傳歴陳治世之法廣厦細氊之上更盡近臣之規)
(王人求多聞益懋緝熙之學賢者告善道居多啟沃之忠)
(視玉堂之草遠追三盤五誥之遺說金華之書盡洗諸子百家之陋)
(陞班月殿極平生儒者之榮勸講金華如古者師臣之重)
(經道之簡嚴易直式資講貫之工帝學之緝熙光明尤賴見聞之益)
(儼若上界官府之班燁然層霄慶雲之瑞)
(如高宗之命一相有時敏修來之言若成王之進羣臣得日就緝熙之戒)
(倘非高明廣大之資莫贊緝熙光明之學)
(文武之政布在方册宜從講席以啟聞堯舜之道陳於王前當見治功之益偉)
(黜覇尊王之學通今博古之才)
(令五日一至朝堂實外倚潞公之重任欲大遼毋開邊隙恐再勞司馬之居中)
(承金華之舊學親玉色於燕朝)
(堯舜汲汲仲尼皇皇所貴為王者之事虞夏渾渾商書灝灝直期續聖人之傳)
(黼扆之所延登經帷之所憑藉)(密侍金華之邃親承玉色之光)
(於從容暇豫之時有諮訪討論之益)(六經載籍之討論廣厦細氊之密勿)
結聯(視君如腹心勉就月將之學相王為左右佇觀辰告之猷)
(讀倚相典墳之訓正賴真儒運子房帷幄之籌佇躋近輔)
(具小夫之牘輒修敬於中涓為王者之師嗣馳神於光範)
(稽古之榮不羨陳庭之車馬不寐而喜亟憑奏記於麟鴻)
(博考經籍而約文伸義允資紬繹之功置諸左右而納誨輔台即慶登庸之拜)
翰苑新書前集卷十一
