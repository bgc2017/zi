翰苑新書後集上卷十九
賜宴飲
歴代事實鹿鳴(詩鹿嗚宴羣臣嘉賓)魚藻(詩魚藻王在在鎬豈樂飲酒注武王在鎬京之)
(内優游無事飲酒自樂也)殽烝(左宣十六年晉侯使士會平王室定王享之原襄公相禮殽烝武子私問)
(其故王曰王享有體薦宴有折俎公當享卿當宴王室之禮也)昌歜(僖公三十年王使周公閱來聘享有)
(昌歜白黑形䀋辭曰國君文足昭也武足畏也則有備物之享以象其德)折俎(見殽烝注)加籩(昭公)
(六年季孫宿如晉晉侯享之有加籩武子固請徹晉人以為知禮也)花萼樓(唐鑑玄宗以生日宴百官)
(於花萼樓)武成殿(唐李元結傳五月五日宴武成殿賜羣臣襲衣)詔飲太學(韓愈上已宴太)
(學詩序天子念致理之艱難樂居安之閒暇肇置三令節詔公卿羣有司至於其日率厥官屬飲酒以樂所以)
(同其休宣其和感其心成其文也)賜宴曲江(唐張建封傳元已賜宴曲江與宰相同)式燕
以樂(詩南有嘉魚樂與賢也太平之君子至誠樂與賢者共之也又君子有酒嘉賓式燕以樂注則待之)
(以嘉賓接之以燕飲而歡然相樂焉云云)不醉無歸(詩湛露天子宴諸侯也又厭厭夜飲不醉無歸)
(注非既醉則不歸臣侍君宴不卜其夜然恩情濃則禮法略)
皇朝新事聞喜曲江(治迹統類唐時禮部放榜之後醵飲于曲江號聞喜宴五代於名園)
(佛舍中周顯德中以官主之上命中使典領供帳甚盛)賜宴瓊林(同上太平興國八年上御講武)
(殿覆試並賜及第餘同出身賜宴始就瓊林苑後遂為定)侍鈞天玉皇(談苑李昉文正公太宗遇)
(之甚厚年老罷相每賜宴必先赴座嘗獻詩曰微臣自愧頭如雪也向鈞天侍玉皇)賜御席金器
(蘇易簡在翰林太宗一日召對賜酒甚懽上曰君臣千載遇易簡應聲曰忠孝一生心太宗大說以所御席金)
(器盡賜之)和詩釣魚(古今詩話吕正惠端太宗朝為參知政事多獨對便殿語必移刻因宴後苑上)
(作釣魚詩斷句云欲餌金鈎殊未達蟠溪湏問釣魚人公和云愚臣餌釣難堪用宜用濠梁結網人不數日拜)
(平章事)及第賜宴(太宗好文進士及第賜聞喜宴常作詩贈之景祐因為故事)
前賢詩詞天宴碧霞漿(丁謂詩帝奬甘露醴天宴碧霞漿)絲管侍重瞳
(楊允不預曲宴詩聞說宫花滿鬢紅上林絲管侍重瞳蓬萊咫尺無由到始信仙風迥不同)戴了宫
花賦了詩(李宗諤詩進赴御宴戴了宫花賦了詩不容重睹赭黃衣無憀獨出金門去恰似當年下)
(第歸)
警聫(揭大訓以麗天方切羹墻之感賁殊恩於湛露遂加柱石之徽)
進徽宗實錄賜宴謝(史述信書招揭先猷之盛恩沾邇列式均嘉燕之私)
同上(有頒其首既膺魚藻之懽惟既厥心少竭鹽梅之報)
賜生餼
歴代事實致禮孔戣(唐孔戣致仕歲致羊酒遣之如漢徵士禮)賜養長孺(前韋)
(賢字長孺上賜牛一上尊酒十碩)賜牽(禮天官宰夫以牢禮之法掌其膳獻賓賜之飱牽注牲牢可牽)
(以行者)必畜(語十君賜牲必畜之)宰夫(見賜牽注)司儀(禮秋官司儀致饔餼如將幣儀)加
士鞅(左昭二十一年晉士鞅來聘魯人加四儀焉為十一儀)賜匡衡(匡衡傳賜上尊酒養牛)
羊酒(元鳳元年詔修孝悌以教鄉里令郡縣常以正月賜羊酒)
旁引事舜牛羊(萬章下堯之於舜也使其子九男事之二女女焉百官牛羊倉廩備以養舜於)
(畎畆之中)畜伋犬馬(孟繆公之於子思也亟問亟饋鼎肉子思曰今而後知君之犬馬畜伋盖自是)
(臺無餽也悅賢不能舉又不能養也可謂悅賢乎)鼎象大烹(鼎卦彖曰鼎象也以木巽火烹飪也)
(聖人烹以享上帝而大烹以養聖賢)晉馬蕃錫(晉卦康侯用錫馬蕃庶)嘉魚與賢(詩南)
(有嘉魚樂與賢者)鹿鳴將意(詩鹿鳴燕羣臣嘉賓也既飲食之又實幣帛筐篚以將其厚意)
警聯(既醉既飽敢忘推食之誠恩斯勤斯誓有捐軀之報)
(肉食寡謀豈稱醴牢之厚素餐無補或貽麯稻之羞)
(醪酒旨清又將蒙既醉之福餼牽豐碩盖將識自養之榮)
(醖醴餼牽聖主待賢而錫寵來牟嘉穀良農供上以樂輸)
(好善言忘旨酒恩靡廢於投醪將厚意宴嘉賓誠不忘於推食)(有靦餼牢之頒以榮犬馬之畜)
賜禮物
歴代事實玉五㲄(左昭公十八年王享醴命之宥賜玉五㲄)璧一雙(虞卿史本傳游)
(說趙王王一見之賜白璧一雙黃金百鎰)章有德(郭賀傳賀為荆州刺史有殊政顯宗賜以三公之服)
(黼黻冕旒使百姓見其容服以章有德通鑑)著善政(唐王琳傳武后詔賜瑞錦新帛以著善政)几
杖車馬(漢卓茂傳詔曰夫名冠天下當受天下重賞令以茂為太傅封褒德侯賜几杖車馬)黼黻
冕旒(章有德注)幣帛將意(鹿鳴詩既飲食之又實幣帛筐篚以將其厚意)車服以庸
(舜典明試以功車服以庸注明試其言以要其功功成則賜車服以表顯其能用)賞金(驃騎大將軍出擊)
(胡賞賜五十萬金軍馬死者十餘萬匹)分玉(書旅&KR0729;分寳玉于伯叔之國時庸展親)拜衣(記玉)
(藻君賜車馬乘以拜賜衣服服以拜)賜履(左僖公四年管仲曰昔召康公命我先君太公曰五侯九伯汝)
(實征之以夾輔周室賜我先君履)文被(司馬承貞傳賜寳琴覆文被)瑞錦(馮定傳召升殿賜禁)
(中瑞錦)金鈎(東觀漢記曰楊錫以病罷居無何拜太常詔賜御府衣一襲自所服冠幘綬玉壼革金錯)
(鈎佩)珠劒(太宗為徐州刺史昭太后賜以火珠鹿盧劒)紫艾綬(漢書馮魴為侍中稍遷衛尉能)
(取悅當時為安帝所寵帝幸其府留飲十日賜魴犀玉具絲珮及紫艾綬玉玦)青羔裘(西京雜記成帝)
(好蹴鞠羣臣以蹴鞠勞體非尊所宜帝曰朕好之可擇佀而不勞者奏之家君作彈棋以獻帝大悅賜青羔裘)
(紫絲復服以朝覲)
皇朝新事論事無避(治跡統類慶歴中賜諫院王素三品服余靖蔡襄歐陽修五品服而)
(諭之曰卿等皆朕所自擇數論事無所避故有是賜)有節可嘉(同上仁宗天聖二年五月己亥賜杭)
(州林逋粟帛兩浙運使言逋有節行可嘉二十年未嘗入城也)特賜賢勞(言行錄范成大孝宗朝帥)
(江東兼行宫留守奏事畢陛辭詔明日辭選德殿近例賜宰執酒止𫝊觴至是特設几開宴酒三行命内侍捧)
(縑素來上有石湖二大字御墨尚濕公拜賜上勞公曰卿南至桂廣北使幽燕西入巴蜀東薄鄞海可謂賢勞)
加寵勲舊(高宗朝上曰宜加寵劉光世功臣朕未嘗忘聞其病中無聊昨日以玩好物數種賜之光)
(世見之大喜秉燭夜觀幾至四更朕於宫中凡玩好之物未嘗經目止要賜勲舊賢勞耳)送歸金蓮
(治跡統類皇祐中蘇軾為翰林學士太皇太后謂之曰神宗皇帝當飲食時每看卿文字輒停箸稱賞曰竒才)
(竒才未及用學士而上已仙遊軾哭失聲太皇太后與上左右皆泣已而賜茶曰内翰直湏盡心事官家以報)
(先帝知遇軾拜而出撤金蓮送歸院)召賜銀器(淳化中召見隠者种放入於崇政殿賜緋衣象笏等)
(物及御製五言詩又賜昭慶坊第一區加帳什物銀器五百兩錢三十萬以寵之)
警聫(使車專命賜篚生春)(寵私罔極蕃錫有加)(豈伊極陋之姿堪此殊常之寵)
(膚使馳軺璽賜耀綸章之渥精鏐製器寳香兼貢茗之珍)
(厚其幣帛將盡鹿鳴之誠如彼高岡敢忘天保之報)(光塞門闌歡傾里社)
(永謂非常之賜真為不朽之榮)(得黃金百初微季布之名復白圭三不慮南容之玷)
賜湯藥
歴代事實剪鬚(唐李勣傳勣嘗暴病醫者曰湏用鬚灰可治太宗乃自剪鬚以和藥)苦口
(前張良傳良藥苦口利於病忠言逆耳利於行)攻病(唐張臯傳憲宗誅柳泌後惑方士張臯上疏曰神慮)
(清則血氣和嗜慾勝則疾瘳作藥以攻病無病不用藥也)痊痾(韓愈蓮詩冷比雪霜甘比蜜一片入口沉)
(痾痊)賜鍾乳(高季輔傳太宗賜鍾乳一劑曰卿進藥石之言朕以藥石相報云云)進狶苓(韓進)
(學解訾醫師以昌陽引年欲進其狶苓也)丹砂(同上玉札丹砂赤箭青芝)烏喙(紫陽文集如烏喙之)
(殺人曰必不可食則可而曰不必食則又不可也)藥石(左襄二十二年臧孫曰季孫之愛我美疢也孟)
(孫之惡我藥石也)芎藭(春秋注麯藭可療河魚之疾又可避濕本草注麯藭只芎藭也又見東坡詩注)
拜受(語十康子饋藥拜而受之)有喜(易无妄之疾勿藥有喜)親和(唐李大亮傳俄寢疾帝親)
(和藥驛賜之)詔醫(馬周傳每詔上醫使親護躬為調藥)
皇朝新事遣醫灼艾(言行錄范成大號石湖先生孝宗朝召起治福州引疾固辭詔令奏)
(事又辭上先遣醫官張廣卿傳旨灼艾既勞公曰卿南至桂廣北使幽燕西入巴蜀東薄鄞海可謂賢勞宜其)
(多疾)出關賜藥(上又親袖丹砂以賜公既出關復賜藥甚厚至家又遣使賜御書蘇轍詩二首)袖
賜丹砂(同上)
前賢詩詞絳雪(青箱仙人贈我一丸藥吞入肺肝疑絳雪)玄霜(裴航飲盡瓊漿百感生玄)
(霜搗就見雲英藍橋便是神仙客何必區區上玉京)青精好顔(杜詩豈無青精飯使我顔色好)黃
獨為命(杜詩長鑱長鑱白木柄我生託子以為命黃獨無苖山雪盛)
警聯(時臨三伏莫禦炎威札賜十行鼎來珍劑)
(念長沙之濕河魚之疾奈何飲上游之清廐駒之病起矣)
(布宣上旨冀同挾纊之恩輔養天和寧畏折綿之凛)
(侯服剖符敢憚熏心之暑綸恩分寳載頒苦口之良)
(細書賜郡正臨大蜡之辰上藥頒庭就賁中金之器)(瞑眩用瘳欎陶有忸)
(加惠舊臣寵華遠服)(賜金所以褒循吏愧治狀之蔑如和藥所以活功臣慙勞能之無有)
賜第宅
歴代事實更諸爽塏(左昭三年景公欲更晏子之宅曰子之宅湫隘囂塵請更諸爽塏者)
賜以壯麗(王孝恭本傳河間王孝恭平江南賜第一區所居頗壯麗)為求勝地(唐馬周傳)
(帝求勝地為周創第周為御史時遣人以圖求宅衆皆竊笑他日白有佳宅直三百萬周遽以聞詔有司給直)
(并奴婢什物由是人乃悟)詔受大第(前高祖紀受列侯食邑者受大第室三千石者徙之長安受小)
(第室注甲乙次第故謂之第)請更晏子(見更諸爽塏注)詔賜霍光(霍光傳宣帝詔賜甲)
(第一區韋賢亦然)
皇朝新事賞勸天下(种放隱林谷以講習為業學者多從之淳化五年太宗詔种放張齊)
(賢復條上放探請加旌賞以勸天下戊申放以幅巾入見崇政殿上與語詢以民政邊事放曰明王之治愛民)
(而已賜緋衣象笏等物及御製五言詩及賜昭慶坊第一區加帳什物銀器以光寵之)賜勵風俗
(同上康定間高懌自號安業處士能屬文通經史百家之書與張憲許勃號南山三友寇凖聞其名薦之辭不)
(起景祐初范雍建京兆府學召懌講授諸生席間嘗數百人至是杜衍乞賜以處士號從之詔州縣當時禮遇)
(給良田五百畆後文彦博言懌經術該通有高世之行可勵風俗賜第一區)感動義士(紹聖中葉)
(祖洽言於朝廷故相蔡確蒙朝廷牽復官職然所得恩數與平時輔相無異伏望聖慈加隆寵數使忠義之士)
(聞之感動詔特賜確宅一區)推賞將臣(仁宗朝狄青為將破儂智高奏捷詔賜狄青敦教坊第一)
(區四月青還朝置酒垂拱殿庚寅上御崇政殿令蕃落兵布陣如破賊之勢觀其馳逐擊刺以等第推賞之)
前賢詩詞無地起樓臺(寇菜公詩有官居鼎鼐無地起樓臺)大芘賢士皆
懽顔(杜詩安得廣厦千萬間大芘賢士皆懽顔)潭潭府中居(韓詩一為公與相潭潭府中居)
長安城中央(杜牧示姪阿宜詩舊第開朱門長安城中央)
警聫(豈惟拜命之帡幪因且隆基於久大)(乃寢乃興遂偃仰棲遲之樂既怡既懌無囂塵湫隘之虞)
(廣厦千間已免震凌之苦土階三尺尚存簡素之風)
(奉藩王室將從外邸之安築第神京遽拜大君之貺)
(夏屋渠渠每念滿盈之戒小心翼翼誓堅忠孝之誠)(豈期十札之頒遽奉一區之賜)
詔奬
歴代事實優詔褒美(本𫝊杜佑為通典奏之優詔褒美)熟知起居(唐李靖本)
(𫝊五代孫彦若為鳳翔司錄家故藏高祖太宗賜靖詔書數函上之一曰兵事節度皆付公吾不從中治也一)
(曰有晝夜視公疾太老嫗遣来吾欲熟知起居狀皆太宗手墨也大略如此文宗愛之不廢手權德輿嘗讀太)
(宗手詔至流涕曰君臣之際如是耶)有臣如此(唐大亮傳太宗報書曰有臣如此朕亦何憂)厥
功茂焉(漢元帝詔蕭望之曰望之侍朕八年厥功茂焉)辭皆切直(李德裕傳上丹扆六箴辭)
(皆切直帝敕韋處厚諄諄作詔厚謝)帝深嘉美(竇融傳帝深嘉美之乃賜以外屬國詔報云云又詔)
(曰吾與將軍如左右手矣)任官不名(李吉甫傳憲宗詔李吉甫秉政入對延英殿凡五刻罷帝尊任)
(之官而不名)拜傅甚寵(後鄧禹傳拜禹為太傅進見東向甚見尊寵)尺詔拜球(後本)
(傳楊球為衛尉敇尚書令召拜不得稍留尺一之詔)數函賜靖(見熟知起居注)加恩誠宜
(晉王濬傳桓温表曰崇德賞功政之所先建元勲於當年著嘉慶於身後加恩誠宜纂錫茅土)治行尤
異(前宣帝紀詔黃霸治行尤異秩中二千石)褒德(前武帝紀褒德錄賢五帝三王之所由昌也)錄
能(前東方朔傳褒有德錄賢能)
皇朝新事顯忠尚德(治跡統類元祐間詔賜冨弼神道碑以顯忠尚德為額以其子紹廷)
(請故也)貴老優賢(同上元祐二年八月詔賜文彦博吕公著今後入朝凡有拜禮並宜特免卿宜)
(專有為之報略無益之儀翰林蘇軾奏彦博公著免拜指揮自是朝廷貴老優賢越古今無可議者)勉留
方正之士(同上元豐間司馬光以劄子乞辭免又乞外任陳州并請更張新法於是太皇太后遣中)
(使梁惟簡賜手詔勉留令供職曰嗣君年德未高吾當同處萬務所賴方正之士贊佐邦國切要與卿商量政)
(事卿又何辭)嘉嘆忠義之臣(同上元祐元年三月太皇太后遣勾當内東門司梁惟簡賜文)
(彦博手詔曰予宫中閱故書得卿神宗時所尚親書章奏見卿議論切於治要至誠憂國忠義可見深用嘉嘆)
稱賞竒才(同上神宗每當飲食或停箸看文字内人曰此蘇軾文字也神宗忽忽時稱賞曰竒才竒)
(才)賜予異恩(元祐中詔賜御筵於吕公著第遣中使賜酒及禁中果實寳綬金花瓌竒珍異十倍)
(常人以御飲器勸在席飲苦甚惟於吕公著頗寬予以異恩)
警聯(選熊羆之士補異時三衛之靈錄犬馬之勞為遠地羣工之勸)
(温言來自於九重明見殆周於萬里)
(人所助者信也實由文德之誕敷臣何力之有焉徒愧恩言之重渥)
(况當未訖事之間而有不逾時之賞)(叨紆郡組未聞襦袴之謠就遣使軺俯賁絲綸之寵)
(楚地之竒才劒客雖曰冠軍漢兵之尺籍伍符僅能中率)
(報乏朞年之政宜即譴訶賜均一札之書猥叨勞勉)(寵浮於私悸不自定)
(忽拜雲章之渥曲形天語之褒)(身遠跡疎曲加存撫祠叢旨密昭示眷懷)
翰苑新書後集上卷十九
