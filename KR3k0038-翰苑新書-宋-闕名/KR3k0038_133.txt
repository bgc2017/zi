翰苑新書續集卷十九
教官類
賀台州高教授陳篔窗
顯奉塗芝榮司采藻越王山上仰文星炳爛之光劉郎
洞邊有教雨沈濃之潤雖闒茸未諧於鳳覩而掀昂已
想於鳶飛敬以寸忱陳之尺剡某官精神灝噩咳唾春
秋疇昔飛鳴在賈誼見稱之歲是何濡滯倍釋之不調
之年雖久屈而伸者斯道之常然以退為進者君子之
學有孤風特操故能歲寒而柏後彫有隆寬大和故若
水流而心不競迨險阻艱難之歴盡乃功名富貴之鼎
來勿謂冷官猶勝俗吏矧此邦號學者之冀北而得師
乃儒流之指南唤起惰偷挽回醇雅佩衿晨入青青亂
和璵之雲燈火夜陳耿耿映棲樓之月斯文有立吾道
自尊只虞促召於老成不使久安於恬適某已疲文織
頗悟道耕鞭志螢窗甚欲尾前脩之故縱程鵬海則已
為餘子所先命壓頭其奈何笑視舌而徒在幸昔日黃
堂之奬予乃累年絳帳之顧知拔之布韋畀以領袖雖
公論尚蒙於見錄而私懷祗極於自憐幸有宗工為之
真鏡韓魏公之知永叔或比以昌黎而無疑陳後山之
德南豐雖更遇東坡而莫奪永言祈嚮不既編摩
上贑川黃教授戴象麓
枌杜聮隂曾拜魯山之眉宇花封叨警復依闕里之肩
牆喜將趨丈席之隅烏敢緩尺牋之敬恭惟某官士林
冠冕名閥珪璋胸中三光五嶽之渾全筆下千兵萬馬
之馳騁冲和丰度籍甚山谷先生之清標典雅詞章宛
然白石夫子之叢稿早遊校庠序之地優居俊選造之
流謂宜闊步於蓬萊尚爾回翔於芹泮睠惟章貢之地
素號文物之邦非鄭老之道出羲皇曷居氊席必董生
之學探游夏始下經帷暫煩絳帳之臨以慰青衿之願
巍然養望不妨賦簷花夜雨之詩展也逢時當即播階
藥春風之詠某竹蒲素習桑梓晩生濫叨一第之微僅
慰雙親之望不恥折腰而作尉惟知俯首以事賢千里
微蹤幸邇鄭鄉之仁庇一分餘潤仰祈魯泮之恩波依
嚮有餘揄揚不足
通交代王教授(日新)方烏山
鱣集告祥少駐木天之軌鯉烹得信言脂樵水之車安
能有式於大夫國人獨善受教於先生長者敬裁短訥
往贄崇嚴恭惟某官羲獻家風畤郊世譜舉幡而閉空
舍主士者之齊盟搢笏而誦阿房為詞人之獨步意其
傑出必也怒飛曾謂廣寒之仙不嫌獨冷之職以采藻
采芹之樂地寓刈蔞刈楚之盛心閱歴眼高友其邦士
之仁者作成意闊得夫英才而育之絃歌之最冠於甌
閩衿佩之盛侔於鄒魯厥今上崇文治相用耆儒凢一時
清望之官多六館知名之士况後學仰之如北斗宜諸
公推之於青雲滴露研朱暫了燈窗之課凌青遡紫穏
為渠觀之遊添成美談突過近比某少孤多難未老先
衰方為舉子時通國吠宗元之雪及對大廷後夫人笑
劉蕡之風自合為收聲息影之圖乃輒居召閙取謗之
地姑禄仕耳如教法何念童年及從諸老遊而執事乃
我丈人行何止踵芳規之遺後尚將徼大惠以居中冐
然以前恃此無恐慕金莖之高趣奈驅於貧聞輔嗣之
微言倘醫吾俗其為依嚮莫究掞裁
通興化許教授(文岳)方烏山
錫命楓宸横經莆泮曾到廣寒之高處桂籍猶香不嫌
獨冷而此來芹宫何幸文章增氣衿佩屬心恭惟某官
胸著千年眼空九有山川氣王是生殊尤傑特之人師
友功深恥為揣摩迎合之學速化若淹於驥足奮飛行
奪於龍頭人亦有言將放京官通判之例公則求志僅
注方國博士以歸觀其不卑小官所以養成大器甫錦
旋於行李俄檄報於縮瓜非天之欲相道歟是邦也信
得師矣維莆介福泉之郡乃古稱鄒魯之鄉其如此年
寖失舊觀羣數十士而飯爭怒若讐列十三齋以居荒
涼如驛屈衣冠而儕厮隸之伍化弦誦而粘牆壁之文
學職祇以媚貴權月課反以便販鬻遂令佳士各懷鄙
夷學校之心至使儒宫殆成斵喪人材之地嘆采藻之
風安在視鞠蔬之世幾希雖輪奐之更新奈汙染之滋
甚不圖海嶠暫屈天仙固嘗改絃易轍為之何特角詞
習藝而已喻於利必使喻於義化其習莫若化其心使昌
黎之笑無從而孝先之嘲不作相接仁義少生氊坐之
光素定功名必驗鳳池之夢某謭材陋識單見淺聞學
造小成非不閑家庭之訓年幾而立依然習場屋之文
何期沈利欲之波乃及識師儒之樣黃飯白袍亦識可
恥縞衣綦巾豈不自娱融之徒有數百人豈敢儕於高
第點之撰異二三子倘時聽於雅言狂簡詞窮皈依心
切
代通興化陳教授(如晦)方烏山
恭審迂軌蓬山横經莆泮人士數百輩久欽重席之聲
才名三十年尚作無氊之客在先生可謂屈矣而斯文
抑何幸耶不能借客卿以鳴胡取在弟子之列恭惟某
官士林威鳳學海老龍觀其不詭於聖人類是師友孔
孟使之可行於天下定是妾婦儀秦粤從身躋膴仕以
來不知世有速化之事後來舉子固多分竹以乘軺向
日門生久已持荷而簪筆嗟諸公之衮衮任此士之冥
冥特立獨行固其官之拓落難進易退然此道則光明
雖陋邦介在福泉而多士號稱鄒魯孰羞吾黨頓失舊
規杯飯臠肉之微爭如讐敵季課月程之際謗甚丘山
庸庸者流滔滔皆是豈無佳士類有鄙夷學校之心遂
使文宫反為斵喪人材之地歎采藻之風安在視鞠蔬
之世幾希不圖溺利欲之波乃及識師儒之樣是必講
明經術而文風古整頓規矩而士習淳淵源醖藉足以
儀型議論風旨可以淑艾使孝先之嘲不作而昌黎之
笑無從居廣文館為人師何妨獨冷有羣玉山待公等
即上太清某筆硯腐儒箕裘末裔勉勉小成之學徒有
此心駸駸而立之年竟成何事幸逢哲匠得齒諸生豈
敢較課試之得失而計廩稍之有無實喜觀道德於前
後而聽議論於左右黃飯白袍之留滯自亦恥之縞衣
綦巾之逶迤可與進否其為狂簡不盡依歸
通李教授(以稱)方壺山
隨羣上苑偶同鴈序之登學製窮山幸廣鴞林之蔭儻
扳援之肯許毋清濁之太分某官地占四明門聮三秀
父如龍兄如虎伯吹塤仲吹箎舍選積優臚傳高唱斯
皆造物之至靳多取世間之美名深夜辯經至徹聲於
四外同時載道各分教於一方公所辱臨汀為稍僻其
質淳告以善道其體陋鼓之雄詞相望三州就最士風
之懿行聚兩學不逃家論之公某本是北人生於西外
逢場不勇宜墮冗流請邑無名自憐左計渾成俗吏慙
見師儒令尹仁矣乎未敢子文之信前言戲之耳願求
夫子之褒先羾尺牋行趨丈席
通武岡陳教授(震)李梅亭
造託湘流疑已就碧油之幕延緣巫水乃聞還絳帳之
紗愧執訊之已稽盍通名而告至恭惟某官學探千載
文擅一家聲摩殿前曾三誦阿房之賦禮羅幕下顧載
歌泮水之詩兹聞交章行即陛覲紫星好學正爾恢天
網之收黃閣收賢會亟勸露門之講州縣徒勞人耳將相
寧有種乎某垂老無聞甚愚不肖向者誨諸生於館下
要是牛溲兹焉試别駕之治中亦非驥足不曰丞哉之
余負亦惟善者之吾師倘諧半面之期亦勝交臂之失
監州無蠏恐非直杯水之官廣文有氊幸或作數旬之
客
通權教蔡僉判方秋崖
挹芝眉於鶴府曾論師學之同揚木舌於鱣堂式借賓
僚之重得君為代告我以情蓋將綢繆朋友之交其必
脱略世俗之外云胡不喜久已相知恭惟某官得中郎
之異書摛君謨之妙墨嘗袖周官而獨往豈惟識河汾
王氏之傳欲起漢儒而與言當盡得洙泗聖門之藴方
其披琅玕以呌閶闔謂宜跨元圃而登崑崙奚為環滁
山水之間肯尋歐陽文字之樂依芙蓉於儉幕漫穿從
事之衫采芹藻於魯宫每重博士之席於以見斯文之
寄其或捨吾曺而誰遄有璽函置之渠觀某粤從雨别
坐想風期思昔老先生幾眼空於四海每評諸弟子僅
齒及於數人顧惟見收於犇北之餘亦曾未快其圖南
之適推一夔於别省雞失旦而始鳴儕八愷於甲科鴻
遇風而猶却孰為幸會辱在交承有嘉益友之分深敢
歎廣文之官冷山行六七里想未寒鷗鷺之鳴雲飛九
萬程恐莫企鵾鵬之化願聞一語謹已三薰
回蔡教授鄭雪巖
起家與郡方虞保障之難在泮得人却喜寅恭之共有
來飛翰良佩高情伏惟某官以文發身有志行道平生
問學將發揮事業之間到手功名却肯駐塵沙之地豪
芒少試遠大可覘寧患荆舒之莫懲自見萊人之坐却
一賢而制外侮夫復何憂千里而遇故人若為之喜某
自量老鈍已分退閒方懷江東日暮之思忽共塞北風
寒之護班荆而論時事方切於懷擊楫而清中原諒同
此志率爾具報莫既欲言
回方教授方秋崖
得乎天子為諸侯胡然易播豈無他人我同姓幸甚識
荆方抱遺經更容通譜恭惟眼空四海胸著千年佩明
月冠切雲幼余好此竒服排閬風倚閶闔蹇誰留兮中
洲豈其碧玉之環自可青藜之杖何詎焚硯差間讀書
二三子以我為隠乎言觀芹泮九萬里則風在下矣徑
上蓬巒某及爾為僚所願則學何與韓同姓為近而况
宗盟顔子禹易地皆然敢忘經訓
回程教授方秋崖
某頑不可鐫愚而自用視人之溺真若同舟之遇風謂
我何求寧知隣國之為壑遽見劾於賈傅頗無負於廬
君雖失一老兵得一老兵意廟堂不以為罪矣然違吾
崔子又吾崔子舍田園亦將安歸乎有來賀言無斁感
著
回本軍吳教授戴象麓
伏審疏榮芝檢典教芹宫學道愛人雖嘗佩聖門之教
以經飾吏今幸覩師匠之模帝遣公來天為僕設恭惟
某官治聲第一經術少雙以心傳曾子之心所學得顔
氏之學題千佛經而早馳雋軌作三語掾而蔚有休稱
方種德以欽刑又助君而明教蓋張南浦之風猷如在
而周濓溪之衣鉢尚存暫借文衡上續道脈小子皆有
造樂依鑪錘之功先生自此升大作棟梁之用不待煖
席佇見予環某朴矣無庸冐焉學製從事俎豆而困於
軍旅勞心保障而加之蠒絲嗟哉鼠技之已窮幸甚鱣
堂之伊邇全資甄就庶獲璧全一卷之書必立師願安
承教十室之邑使為宰或可圖終頌祝之私編摩罔既
回白教授李梅亭
下車聞庠序之教亟欲引賢積閱限銓選之文甫能剡
奏是亦公舉何費屬辭恭惟某官行無疵瑕學有源委
繋堂下之馬安能鬱鬱以久居釣海上之鰲行即飄飄
而高舉聊助鼓旗之譟何勤珠璧之投某愛莫助之顔
之厚矣引鼎不程其力聊復露章推轂有味其言更祈
強學
回王教授李梅亭
八公同辰推薦賢之轂一第溷子寒坐客之氊輒用名
聞何勤私謝恭惟某官粉省佳士詞場雋人何蕃貌不
任其心而名焯焯仲舒言有用於世其對洋洋鴞既集
於泮林鳳當巢於阿閣平昌足矣况有李翺之言翁歸
不私何害山陽之託吾徒得君重耳子亦來見我乎某過
辱臨存更勤賁况扈甘泉之八十一乘殊愧所蒙登凌
煙者二十四人更期自勉
回陳教授危巽齋
一馬二童方謀趨郡雙魚尺素遽辱貽緘下問燁然高
情厚甚伏惟某官虞庠雋選漢殿英游懷明月佩連城
久翔文價朝天津夕西極合在周行顧迂芸閣之賢再
職芹宫之教惟今閩粤之地若古洙泗之郊有來學校
之英率是山川之秀詠歸沂水共推夫子之循循騰上
雲衢行繼諸公之衮衮某屏藩所寄政教是兼倘田里
有愁嘆之聲敢忘己責使城闕無佻達之習則賴陶成
回泉州陳教授真西山
泉山缺守猥及陳人頖水有師夙稱名士所遭幸矣何
喜如之某曩自乘軺來叨分竹僅守孔門節愛之訓曾
微漢吏牧養之材二千石之分憂昔已慚於理效十六
年而申命今復被於恩光當民生憔悴之餘與郡計殫
殘之後刅恢恢而餘地猶費支吾技斷斷以亡他若何
經理倘非賴僚友多門之益未易副聖明使過之求伏
惟某官直諒之資通明之識必有講畫以助設施社稷
人民正欲觀於為學文章政事勿自限於殊途
回沈教授劉後村
牛駕出關久慕周柱史之去鱣堂開卷不知漢博士之
來曾執贄之未遑辱顧廬之甚寵恭惟某官今之巨擘
古之譽髦心鄙雕蟲之文世守感麟之筆仲尼既殁昭
垂衮斧於策書介甫何為詆曰斷爛之朝報絶學傳東
周之耆哲微言接西洛之大儒誕啓孫枝相輝奕葉惟
三傳束閣上之久深探遺經當諸生立館下之初願聞
精論避席而請堵牆以觀必有以新啖陸訓詁之陳言
掃舒弘科舉之陋習豈惟逢掖共尊明復之書將見細
旃亦讀康侯之傳某少纔涉獵晚益惰荒禁漏宫蓮往
事類優場之散長鋤短笠暮年為老圃之歸屬逄開絳
帳之時恨不在青衿之列朋遠來學時習良愜素心我
不往子嗣音寧忘私淑
與卜京教王臞軒
正坐横經公方見士於芹泮低頭入幕僕來依人之蓮
池宦游清濁之雖殊官期先後之不遠敬裁鯉素往白
鱣堂恭惟某官早以文鳴紛其内美胸次貯冰壺之瑶
璧筆端垂金薤之琳琅學易通神三畫曾吞於天上著
書擬聖六丁屢下於人間舍選芬芳科名岌嶪直上宜
薇階之侍斜飛亦藜閣之遊惟神京學校之崇在天子
辟雍之側天下攀鱗附翼之士多游其間年來凌青遡
紫之班皆由此選必得哲匠以主斯文肘後良方不惟
授諸生速化之術心中有印抑將續正學未墜之傳多
士填然附之先生自此升矣夾袋之紀人物簡注方新
臺閣之繼諸公經綸可展某辛苦一第間關十年讀相
牛之經分甘襏襫圓得鹿之夢誤綴簪裳平生耿耿者
猶存與時落落乎難合初筮經行於湘水正欲娱親至
今悵望於衡雲不堪回首京幕戍期之已迫書生宦譜
之未閑若何免司敗誅所恃有師儒在短才有限豈堪
飄風草檄之忙暇日游從共和細雨簷花之句
與潭州施教授王臞軒
正坐横經公方有味於芹泮低頭入幕僕來依人之蓮
池與其諧㕍鷺於簿書之塵孰若從魚鳶於名教之樂
固知清濁不等所喜臭味則同某官早以文鳴紛其内
美詞壇馳騁見稱一釣之連鰲舍選芬芳端是三年之
走馬亦既振鐸於信水便合闊步於道山相君摻袂以
願留執事掉頭而不住復挈絳帳來幸青衿登鄴侯之
堂而訪遺書沈酣今古酌醽醁之酒而發孤唱彈壓山
川風斤一運而成棄材丹砂九轉而蘇廢疾誰不願薦
居然青剡之鼎來人亦有言貯以玉堂而後快如某者
弱惟殖學貧亦賣文詞場曾被於百瘡僅收末效宦海
方航於一第未識前津雖平生之書癖難醫恐從此為
吏氛所蝕有師儒可以親炙庶么麽得所依歸想從容
教戒之餘皆畫諾笑談之助書生習懶豈堪飄風草檄
之忙暇日從遊共和細雨簷花之句
與真州陳教授劉後村
詰禁圜扉愧浮沈於俗吏横經泮水喜親炙於勝流行
矣摳衣斐然通贄某官褆身肅括造理精微讀九丘八
索之書學尤博古黜諸子百家之說意在尊經早頡頏
多士之邦復遭值右文之世借使玉堂之小卻亦當金
馬之斜飛曾謂冷官尚淹先達政惟俎豆乃軍旅之宜
聞設有甲兵以仁義而可撻諒講明之不輟致鄙暴之
自銷稍變鞠蔬復令采藻士有所式先生何恨於氊寒
道之將行夫子豈容於席煖某承家不競涉世至迂耕
汾上之田可支饘粥遮長安之日誤棄釣竿妻孥當豐
歲而啼飢士友問何官而觸熱預薰心於丹筆徒矯首
於絳帷賦王粲之從軍雖無才思過子雲而問字幸有
師資
翰苑新書續集卷十九
