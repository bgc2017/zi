翰苑新書前集卷七
給事中
給事中(秦加官漢因之所加或大夫博士議郎掌左右顧問應對位次中常侍侍中黃門諸給事中日)
(上朝謁畢尚書奏事分為左右曹以有事殿中故曰給事中多名儒國親為之東漢省魏復置後周天官之屬)
(有給事中士六十人掌理六經給事左右隋初無開皇六年始於吏部置給事郎煬帝移為門下之職位次黃)
(門置員四人以省讀奏案唐改給事郎為給事中前代雖有給事中之名非今任也今之給事中盖因秦之名)
(用隋之職通典龍朔改門下省曰東臺東臺舍人垂拱改曰鸞臺開元曰黃門省凡百司奏抄侍中既審則駁)
(正違失詔勑不便者塗竄而奏還謂之塗歸六典季終奏駁正之目凡大事復奏小事署而頒之唐百官志三)
(司詳决失中則給事中裁其輕重發驛遣使則與侍郎審其事宜六品以下奏擬則校功狀殿最行藝非其人)
(則白侍郎而更焉與御史中書舍人聽天下冤滯而申理之分紀本朝淳化四年以右諫議大夫魏庠知制誥)
(柴成務同知給事中事凡制勑有所不便宜凖故事封駁九年詔停廢知給事封駁公事自是始以封駁司隷)
(銀臺會要向敏中張詠並以樞密直學士領之時并代都部署張永德笞小校至死詔按其罪張詠封還詔書)
(不從李燾長編嘉祐五年改新知荆南府唐介復知諫院時知門下封駁事何剡言介為諫官有補朝廷不當)
(出外以勑封還之故也會要元豐五年四月知諫院舒亶試給事中自是給事始正條為職事官續會要凡四)
(人分治六房掌讀内外出納之事若政令有失當則論奏而駁正之通進司進奏院諫焉神宗正史職官志故)
(事中書進熟進草惟執政書押官制行給事中獨書畫黃而不得書草舒亶疑之神宗云造令行令職宜分别)
(詔給事中許書畫黃不書草著為令元豐七年四月給事中韓忠彦言今月十八日門下省得旨舉駁事依中)
(書舍人封還詞頭例二十一日中書奉旨給事中駁正事赴執政稟議如有異同即具狀繳奏臣詳指揮乃是)
(不許依舍人封還例况朝廷已施行事給事中或有管見即是已與執政異同自當求决於上豈可更稟可否)
(於執政乞依十八日詔所貴兩省官輕重體均獲申獻納之分從之元祐元年門下中書言後省修成所有省)
(曹寺監條貫合冠以門下中書後省為名從之紹聖四年葉祖洽言兩省置給舍廟堂設施得以更相驗今使)
(舍人兼封駁則給事職廢詔特旨書讀不廻避餘令互書元符三年曾肇言門下駁正中書違失近給事封駁)
(中書錄黃令舍人書讀隳壊官制重和元年張叔夜言命令之出中書宣奉門下審讀尚書頒行而密院被旨)
(亦錄付門下省神宗制也今急速文字不經三省諸房以空黃先次書讀則審讀殆成虚設乞立法禁從之續)
(會要建炎間因舊制置門下後省以給事中為長官四員為額中興會要紹興二年韓世忠賞功文字給事中)
(賈安宅除工部侍郎門下後省闕官乃詔檢正李與權書讀比事亦前所未有朝野雜記)
歴代事實左省(杜牧之行崔璪制云左省駿議不畏強禦)東闥(白集除劉伯芻制給事東)
(闥實掌駁議)黃闥(輿服志禁門曰黃闥内人主之)黃門(唐德宗以王緯為給事中稱黃門要地)
青𤨏(後漢百官志給事黃門侍郎掌侍從左右關通中黃門外及諸王朝見於殿引王就門漢舊儀曰黃門屬)
(令日暮入對青𤨏門拜名曰夕郎宮閣簿青𤨏門在南宮衞瓘註吳都賦曰青𤨏戶邊青縷也又顔師古曰刻)
(為連𤨏文而青塗也)左掖(桓玄云左掖管轄之司)畫堂(漢官儀曰黃門有畫堂之署)夕郎
(見青𤨏註又柳子厚朝日說曰漢儀夕則兩郎向𤨏闥拜謂之夕郎)小門下(鷄距通典謂給事中小門)
(下齊世呼侍中為門下給事黃門為小門下)駁正之任(唐大詔令孫偓制守駁正之任道不依違)
立德(晉書任熙立德邈然)俊才(荀綽記袁准有俊才)忠篤履素(晉起居注武帝詔曰郎中)
(張逵忠篤履素為江表士大夫所稱宜在中朝以逵為給事中)清正廉潔(晉武帝詔燕王陳劭清正)
(廉潔博通六籍宜在左右以敦儒訓可給事中)名儒(胡伯始曰給事常侍從或名儒或國親東方朔中郎)
(為給事中劉向諫議大夫為給事中)良臣(見執詞頭謁宰相註)宰相器(見批勑註)以明經
拜(後漢鄭衆傳衆以明經拜給事中)有直氣為(呂元膺有直氣讜言拜為給事中)八年
遷(前漢元帝詔曰蕭望之傅朕八年可賜爵關内侯給事中)侍左右(見夕郎註)備顧問(白居)
(易制俾并𤨏闈以備顧問)傳詔旨(齊映為人白晳長大言音鳴爽故帝令侍左右或馬前臚傳詔旨)
批勑(李蕃字叔翰遷給事中制勑有不可遂於黃勑後批之吏曰宜别連白紙蕃曰别以白紙是文狀豈)
(曰批勑耶裴垍言於帝以為有宰相器遂拜相故史臣曰批勑有夕郎之風)草制(按類要云德宗實錄)
(貞元上命盧杞為饒州刺史給事郎袁高宿直當草制遂執以謁宰相宰相不悦遂改命舍人草制按此則給)
(事宿直亦草制耶當考)塗歸(隋百官志給事中掌侍左右分判省事凡百司奏抄侍中既審則駁正違)
(失詔勑不便者塗竄而奏還謂之塗歸又見六典)駁奏無私(盧鈞字子和有大詔令必反復省審)
(駁奏無私)封奏駁正(白集除鄭覃制給事中之職凡制勑不便於時者得封奏之刑獄有未合於理)
(者得駁正之天下冤滯無告者得為御史紏理之有司選補不當者得與侍中裁退之率是而行號為稱職固)
(不專於掌侍奉讃詔令而已類要)封還詔書(狄兼謨擢給事中左藏吏盗度支縑帛文宗以經赦)
(詔勿治兼謨封還詔書帝曰朕已赦其長官吏亦宜宥既而曰後或事有不可勿以還詔為憚)論駁凖
古誼(韓幹開元初論凖皆援凖古誼)執二勑不下(薛存誠為給事中瓊林庫廣籍工徒文神)
(策軍與咸陽尉袁儋不平誣奏之儋被罰二勑皆執不下憲宗悦遣使勞之)執詞頭謁宰相
(分紀袁高為給事中德宗復用盧杞為刺史命高草詔高執詞頭謁宰相曰杞作相矯詐若更授之大郡恐失)
(天下望宰相不悦命舍人草之詔出高執之不下乃奏論之又張獻恭見帝稱高乃陛下良臣)犯宰相
之怒(唐于敖為給事中昭愍即位李逢吉用事與翰林李伸不叶誣伸以罪逐嶺外伸職知制誥龐嚴蔣)
(防坐伸黨左遷敖封還詔書時人以為與嚴相善訴其非罪皆曰于給事犯宰相之怒伸龐嚴蔣防屈及駁奏)
(出乃是論嚴貶黜太輕中外無不大噱)承嘏奉職(郭承嘏轉給事中出為刺史給事中盧載封還)
(詔書曰承嘏自居此職繼有封駁能奉其職宜在𤨏闥文宗謂宰臣曰承嘏久在黃扉欲優其俸禄而諫列拜)
(章惜其稱職乃復為給事中)崔植舉職(崔植為給事中時稱舉職時皇甫鎛請减官俸禄植封還)
(勑書鎛復奏諸州鹽稅𣙜酒等加估植䟽論奏)不擇時對(李遜為給事中以舊制隻日視事對)
(羣臣遜奏曰陳誠啓沃不必擇辰今羣臣敷奏乃候隻日是畢歲臣下覩天顔獻可替否能幾何憲宗嘉之乃)
(許不擇時奏對)有廻天力(張元素遷給事中太宗詔發卒修洛陽宮元素上書諫之魏徵歎曰張公)
(論事有廻天之力可謂仁人之言其利溥哉)有任事稱(李澄為給事中有任事稱職林)不畏
強禦(見左省註)四方想見風采(職林許孟容數論駁四方知天子開納多士浩然想見其)
(風采)世人尚其悻直(職林李渤拜給事中渤孤特自持不苟合於世人謂之沽激屢以言斥而)
(悻直不少變守節者尚之)得失盡言(穆質性強梗為給事政事得失未嘗不盡言)數以忠
進(孔穎達太宗新即位數以忠進)慷慨論正(孔戣為給事中江西觀察使李少和坐貶獄寢不下)
(崔易簡殺從父兄戣乃慷慨論正貶少和殺易簡)陳當世得失(薛元超高宗時為給事中數上)
(言陳當世得失)復為(見承嘏奉職註)再除(見下註)鸞渚如舊(晏公類要唐薛存誠再除)
(給事中仍是本廳鸞渚几榻杖屨如舊)
皇朝事實東臺(職林初僚除毛友制惟東臺論駁之司乃萬事出納之地)𤨏闈(曲阜除葉)
(儔制還寘𤨏闈)紫垣仙掖東掖黃閣(並晏公類要)黃門(曲阜除龔)
(原制給事黃門職在出納)閱讀之任(曲阜除葉儔制朕付基命於中書付審駁於門下有事殿中之)
(官實專閱讀之任其還東臺出納惟允)論駁之司(見東臺註)詳詔勑(續通鑑應有詔勑並)
(令直學士向敏中張詠詳酌可否然後行下盖向張二公為給事中故也)駁命令(南豐擬制有事殿内)
(之臣職在於平奏述詳論命令駁其違者而正之覈其善者而行之至於决獄官人發驛遣使申冤滯察苛撓)
(莫不緫焉)讀中外出納之事(神宗正史職官志給事中四人正四品分治大房掌讀中外出)
(納之事若政令有失當則論奏而駁正之通進司進奏院隷焉)論事感激(言行錄陳戩字冲休高宗)
(朝為給事中益感激論事知無不言除授失當多所論駁士論浩然歸重)抗論無阿避(胡澹庵集)
(程瑀字伯寓拜給事中居𤨏闥以平奏自任抗論無阿避會除權邦彦簽書公論邦彦五罪凡三䟽遂委以次)
(官書讀公乃乞罷除兵侍不拜遂除制知信州侍御江躋司諫方孟卿上䟽留公復除給事中上曰給事之設)
(政要駁異豈在雷同朕深不欲卿去既出特賜象笏示隆眷也)議論引大體(元祐黃廉議論引大)
(體)諫官不當出外(四朝會要嘉祐五年七月改新知荆南府唐介復知諫院時知門下封駁)
(事何剡言介為諫官有補朝廷不當出外以勑封還之)内侍不當干軍政(編年備要德壽)
(宮提舉陳源兼浙西副緫管給事中趙汝愚論駁謂内侍不當干軍政詔自今内侍不得兼兵職樞密院遵守)
(永為定制)駁事不禀執政(會要元豐七年給事中韓忠彦言今月十八日門下省得旨舉駁事)
(依中書舍人封還詞頭例二十一日中書奉旨給事中駁正事赴執政禀議如有異同即具狀繳奏臣詳旨揮)
(乃是不許依舍人封還例况朝廷以施行事給事中或有管見即是已與執政異同自當求决於上豈可更稟)
(於執政乞依十八日詔所貴兩省官輕重體均獲申獻納之分從之)奏駁姦惡(事略趙君錫權給事)
(中蔡確復觀文學士章惇復資政學士君錫奏駮論其姦惡命遂格)思類相如(太宗賜楊億詩云𤨏)
(闥昔年司制誥共嘉藻思類相如)封駮皆國體(范純禮遷給事中凡所封駮正名分立紀綱皆)
(國體之大者起居舍人張來在病告中書省錄黃不候參假令供職純禮批勑謂無此例壊禮亂法所不當為)
(一時為之聳動)乞正官法(治平三年知封駮事韓維言呂誨等降黜勑命不出門下封駮司直送本)
(家乞追還以正官法)全朝廷典(元祐九年劉摯言徐安燾知樞密院因給事兩次封駮遂特旨直下)
(吏部施行伏望追還誥命全朝廷典法)
名賢詩詞東曹拜𤨏闈(沈佺期詩南省推丹地東曹拜𤨏闈惠移雙管筆恩降五時衣)
(又案櫝遺常禮朋儕隔等威旭日千門啓初春八舍歸贈蘭聞宿昔談樹隱芳菲)籍向𤨏闈通
(沈佺期詩言從温室秘籍向𤨏闈通分曹八舍斷解袂五時空)飄飄青𤨏郎(杜甫奉同郭給事湯)
(東靈偢作飄飄青𤨏郎文采珊瑚鉤)禁闈偏近日(薛存誠再除給事中詩云再入青𤨏闈忝官誠)
(自非拂塵驚物在開戶似僧歸積草漸無徑殘花尤灑衣禁闈偏近日行坐是恩暉)夕奉天書拜
𤨏闈(王維詩禁裏疎鐘官舍曉省中啼鳥吏闈人稀晨搖玉佩登金殿夕奉天書拜𤨏)夕郎夜直
吟仙掖(姚合和盧給事鴛鷺簮裾上龍尾蓬萊宮殿壓鰲頭夕郎夜直吟仙掖天樂和聲下禁樓)平
生批勑手(東坡詩平生批勑手淡墨寫黃紙)儒者給事中(黃山谷次韻儒者給事中)
(顧公甚魁偉)
四六警語(銀臺𤨏闥)(黃扉紫垣)(鸞臺東省)(夕郎青𤨏)(嚴宸䟽渥𤨏闥陞華)
發端(疇繢辰猷躋荣夕拜)(妙束彤宸峻躋青𤨏)(拜恩玉陛平奏銀臺)(䟽恩西掖進位東臺)
起聯(青𤨏謂之夕郎黃門冠乎後省)(職為廟堂之貳權居臺諫之先)
(騫騰夕拜之遷傾倒辰猷之告)(專銀臺封駮之任進𤨏闥追趨之班)
(名參黃散之班任極清華之選)(疇咨碩望封駮𤨏闈)
(持紫橐以朝昕望高侍列入青𤨏而拜夕寵煥為真)
(論事激昂百辟仰回天之力摛文掞麗四方𫝊擲地之聲)
(拜恩玉陛名參黃散之班平奏銀臺位極清華之選)
(惟時傑出之才方資卓識越處塗歸之任特示殊遷)
(孚號宸廷崇奬忠嘉之節陞華𤨏闥密司封駮之權)
警聯(為法從論思之表持朝廷廢置之公)(議論少異則宰輔不敢專旨意可否則制詔隨以格)
(轉□有道坐知天意之回反汗無嫌更覺王言之大)
(葳蕤豹尾方看翠駕之躬陪突兀龍頭又喜黃扉之身到)
(詔令施行許稽參其利病人才進退可抗論其正邪)
(元素廻天魏鄭歎仁人之力李藩批勑裴公推宰相之風)
(朝游青𤨏之闈時批紫詔夕對金鑾之殿徐草黃麻)
(搖玉佩之珩璜入批勑尾被衮衣之黼黻起立班頭)
(黃扉要近哭李傒之白麻青𤨏䆳嚴批叔翰之黃勑)
(廟堂之所已議聽自轉移臺諫之所未言許令彈擊)(萬機之闕頼以彌縫百官之邪得而糾正)
(盡洗頃時仗下馬之習復見前輩殿上虎之風)(極近臣稽古之榮彰治世隆儒之盛)
(封詞頭而不下舊傳解事舍人之名批勑尾以復歸共覩儒者給事之效)
結聯(批勑見宰相之器行看身到於鳳池吹律生寒谷之春敢論同登於虎榜)
(聊屈畫黃重門下駮違之寄便應進熟顓中書造命之權)
(覩萬間之居願同燕雀之賀慶䑛一丸之藥尚祈鷄犬之得仙)
(引睇亨衢喜見鳳池之接俯憐末路獲聞燕賀之成)
(文華飭國典行觀批勑之風論議當帝心佇聽回天之力)
翰苑新書前集卷七
