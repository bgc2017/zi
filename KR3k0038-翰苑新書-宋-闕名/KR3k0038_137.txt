翰苑新書續集卷二十三
武臣類
賀郭殿帥知揚州應松湖
奏最殿巖總戎邊閫煌煌金節方拱扶斗極於紫霄黃
道之間獵獵神旗忽鎮壓江淮於絳節碧幢之下稟奉
九天之睿筭憺宣萬里之皇靈驩動轅門和薰比屋竊
以羽林握天軍之要齋壇肅大將之威入則陛戟周廬
壯七萃八屯之衛出則雕戈錫盾顓五侯九伯之征周
條侯以太尉而將三十六軍遂平七國霍驃姚以司馬
而領十四萬騎果克匈奴於戲聖朝遐參漢制皇祐之
平交廣狄武襄宣撫於荆湖元豐之拓熙河郭宣徽總
制於涇陜率繇禁列出殿帥垣而况山西之將家無出
汾陽之華裔中書二十四考獨盛前朝南渡七八十年
罙隆奕葉列第交施于棨戟豐功踵刻於鼎彛赫然芝
檢之新藐是棠隂之舊一門將相未數北平之祖孫三
世威名可繼慶州之父子某官虎視龍驤之勇鸞翔鵠
峙之姿聮勾陳而扈太微懋便蕃於睠渥封姑胥而臨
瀚海素慷慨於功名方敵運之衰殘軫廟謨之經畫念
雖坐籌玉帳可折遐衝不如馳至金城親上方略屬兹
謀帥無以易公輟還尹而作元戎上意蓋深於北顧總
勁兵而蒞大府先聲倍讋於朔陲鳴劔抵掌以睨關河
犁庭𢷬穴以墟沙漠勒燕然之石垂之萬年挈輿地之
圖還之九廟與國無極視祖有光某骯髒書生蕭疎冷
職銅花欲蝕凜秋水之劔芒鐵硯未穿淬毛錐之筆陣
逖瞻幕府願曳賓裾摧越河之鋒方聳聽劉琨勸進之
表獻平淮之雅愧莫賡唐人皇武之詩
賀張總管真西山
伏審護細柳之屯屈司亞旅告及瓜之戍愧辱先施載
戢高情可稽報櫝恭惟某官深雄而有立整暇而善謀
横槊賦詩雅閑儒術輕裘緩帶克紹家聲鏘鳴賓闥之
聯清肅臚傳之句自違九陛數總五符顧我連營已改
旌旗之色抑君雋武會看旄節之傳某甚幸同寅巳欣
快覩典型猶在仍尋射圃之盟氣槩相親預寄烹魚之
素
與薛都總王臞軒
為紅蓮幕之遊陪諸從事望細柳營之䆳有真將軍文
武雖曰殊途彼此皆為王事行將之戍敢不通名某官
聲名燭於冰天忠義貫於霜日家傳韜略不求紙上之
孫吴神授智謀自有胸中之方虎八面才何施不可萬
人敵所向無前中外洊更勞庸茂著董衛兵之戍長車
駈蜀道以不辭剖宣化之符清節比鄂湖而相應便合
齋壇而大拜乃煩專鉞於遐陬方今邊正飛塵敵猶假
息三箭而天山定行揚家世之風一舉而朔庭空會見
國讐之雪茂宣皇略徑陟殿巖如某其人見謂不武雖
有清中原之志其奈才疎不圖為宦海之游獲交人傑
帳下願預聞於露布坐間幸無厭於綠衣氣概苟同形
迹可略聞雞聲而起舞又焉用腐儒為銘麟閣而贊功
庶幾從執事後
通周太尉洪平齋
伏以近長安之日記陪天上之遊對江東之雲健想軍
中之樂無從抵掌祇有傾心恭惟某官氣稟西山聲搖
赤壁號萬人之敵名在伏波翰墨之場當八面之鋒勇
過晏子樽俎之略中國襟喉之既固外蕃心膽之自寒
况以真將軍堅壁之餘風而奉太夫人安輿之一笑忠
孝兩盡若是艱哉文武兼資特其細爾功既高於敵愾
賞未稱於酬勞擁中權於天塹之陽懷遠算於祁連之
北雖講止戈之武不忘擊楫之心江漢草木之知名坐
底三邊之靜山河帶礪之申誓亟膺兩鎮之榮某榆莢
生涯菊花歸夢月明鵲繞每思賡横槊之詩秋高馬肥
敢後寄加餐之字
回繆路鈐方秋崖
護戎虎帳遡太微上將之光分教鱣堂笑廣文先生之
冷抑何幸甚相與驩然恭惟某官妙入尉繚子之書浩
投定遠侯之筆一丸泥封函谷雖有其志而無時半段
槍擊單于當奪之氣而挫銳蓋今鄰徼幾欲亂華乃者
長驅漢水之濱直𢷬樊城之險非峴首之屹爾則江面
其殆哉伊邇秋風已無暇日不留賊以遺君父亟運帷
籌誓安邊而立功名誕分齋鉞某璞如鄭鼠技止黔驢
推别省之一夔偶見收於犇北儕甲科之八愷曾未快
其圖南何知經席之重獨喜戎旃之近燈寒夜雨共談
儒者之兵字老春苔更訪醉翁之墨行瞻立玉式契斷
金
回蘇路鈐黃竹坡
上有恩言孰可堪於將相公由人望遂出總於兵鈐英
聲四馳士氣百倍敢馳片削敬候前驅某官忠義自將
勲名未艾稟山西之勁氣用則無前讀濟北之遺書言
皆可績宜大攄於英略尚屈總於外營風閃朱旗坐弭
龍編之警雨抛金鎖少安虎帳之閑苐兩河屬望之深
恨九廟掃清之晩登賢有日成效可期西取關山四十
州當快唐人之誦益封將軍五千戸即聆漢詔之頒某
猥以非才試兹劇邑將及瓜期之戍喜聞行李之來大
劒長槍自笑毛錐之陋短衣疋馬願從羽獵之遊
回列路分洪平齋
客子懷歸已作吴山之清夢將軍出戍忽傳楚水之先
聲幸甚逢迎居然慰滿恭惟某官元戎戚畹紹聖將家
班超投筆之功名欲酬壯志馬援據鞍之意氣自負長
材獨恃沈深之謀共謂老成之器屈臨一道坐護諸戎
春風散入於柳營夜月盡空於蒲澤小煩騏&KR0919;聊馳櫝軸
之間佇看貂蟬遂出兜鍪之上某便期滿去還喜鼎來
絳帳倦遊敢起無氊之嘆碧幢多暇尚陪横槊之吟
回譚都巡(習春秋曾進列國𫝊因申解賭博軍人咆哮事為之從公書擬蒙帥斷治)
(號令譚以啟謝)王臞軒
制軍者司馬之法不恭自有常刑禁暴者連帥之威為
屬惟知從長初無絲粟之力忽辱瓊瑰之投竊謂博奕
無所用心戲謔反以為虐刁逵坐赤族於馬柳慕容卜
大事於蒲神博銀鎗之營中未幾召釁反鍾離之盧子
寧有幾人於王法在所不容彼狂卒胡為冐犯牧豬奴
戲耳况敢當公庭而咆哮執鼠輩尸之蓋斷自元戎之
霹靂為有公在何謝我為某官東國大夫之故家延康
學士之遺直序春秋於吳寇始平之際奏凱九重讀左
傳於延安方戰之時才當八面乃淹警邏未展經綸行
膺宸綍之頒即據殿巖之任兹小人狃積習之弊故一
旦啟玩侮之謀已正典刑立伸威令權實由於大府恩
敢受於私家遇悍卒於微行莫損裴晉公之遠到抱遺
經以請質何當玉川子之辱臨
回李巡轄劉後村
斥堠之司古以為重絃歌之寄今之所輕輒修告至之
辭以叙同寅之雅恭惟某官沈雄天稟慷慨自期慕廉
頗李牧之風為孫武吳起之學十里一置五里一堠姑
煩巡徼之勞萬人曰俊千人曰英會展規恢之略某偶
叨民社實接官曺將軍乃肯臨臣非敢望也夫子明以
告我方有賴焉
回武官方秋崖
某伏奉劄翰良仞盛心官無卑高職業則一勉旃寅協
式副所期略此占酬等幾紆監
謝戴將使李梅亭
邂逅適願已幸識荆悾愡裝懷未遑訪戴既感輕身先
匹夫之意復有一紙賢十部之榮某官天分軼羣人門
濟美翼扶九萬里決應海運於南溟腹笥五千家暫隠
天樞之北落勇早聞於六館陣獨掃於千軍會當定一
霸於蝥弧何難連八科之麟角衮明日月更看黃榜之
新履上星辰始是青氊之舊某舊交羣從今識清標聞元
方季方之齊名亦既見止從延君少君而受禮更幸進
之
翰苑新書續集卷二十三
