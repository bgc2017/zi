翰苑新書續集卷二十六
賀正類
賀嗣秀王(師揆)正李梅亭
斗攜龍角又頒羲仲之春雪滿兔園請賦梁王之夀恭
惟某官宗藩明德政路崇班慶襲璿源默應璿璣之運
寳分玉帶益調玉燭之和宜從桃葦之辰丕介椿松之
祉某愧無善頌可賀履端曳鄒陽之裾方規旅進授司
馬之簡更佩謙光
賀史丞相正李梅亭
鳳紀更端復對戊寅之歷龍躔回次又新甲乙之司時
維元勲坐膺純嘏恭惟某官勲高王室忠簡帝心以道
德而位三公應千載明良之運理隂陽而遂萬物成十
年生聚之功宜誕受於春祺用永扶於皇極某一違鈞
範五見歲華身在西陲阻效椒觴之祝神馳東閣輒輸
竹簡之誠
賀周丞相正黃竹坡
玉燭調元和式歸於燕谷銅儀觀象序爰正於夏時有
如耆英茂介繁祉恭惟某官三朝元老百世宗師收歛
化工如四時之成歲照臨鄉國先一氣以回春惟賢業
之對時宜天休之滋至某濫紆尺組託芘萬間行伸再
拜之私先上一牋之敬受天之福惟日不足敢伸善頌
之詞履新之慶與卿等同傾覩上公之禮
賀丞相正方烏山
鳳歷瑞頒鴻鈞氣轉皥皇用事換新歲之韶光魁宰調
元迎太平之嘉會三陽鬱勃萬宇光輝恭惟某官伊吕
門風禹臯地位同氣慶一堂之聚光輔乾龍包荒來四
海之英助成泰象剛辰茂對純嘏駢臻某叨備承流恍
驚改歲煌煌衮繡莫陪班見之儀楚楚旌麾重拜陶成
之造欲仰禆於燮理尚勉布於中和
賀鄭參政曾樞密正李梅亭
三陽交泰驗正月之始和五福照臨瞻輔星而有耀宜
介簡穰之慶用彰弼亮之功恭惟某官德協春温氣排
冬凛參贊陶鈞之化(曾云樞機之柄)允釐百工沈潛帷幄之謀
折衝千里宜對青規之旦亟登黃閣之榮某一自西來
五逢朔易吳蜀萬里末由稱夀於椒觴蕭曹同心所願
垂光於竹帛
代魏邸賀政府陳篔牎
麟筆書元繄萬化循環之本羲爻畫泰屬三陽彙進之
初時維兩地之崇翕受層霄之祉某官望隆碩輔道備
真儒行夏之時翊九重於密勿班春之令扇八表於冲
融屬三百六旬交會之初正二十四考權輿之始倚登
玉鉉永輔璪旒某忝綴近宗幸依閎覆頌椒有喜阻陪
賀斝之争先削牘無文惟祝化爐之不老
代皇弟賀西府陳篔窗
元日為三朔肇迎更始之辰閏月定四時俶正歸餘之
候裒是履端之殊祉夀于宥密之耆英某官格帝道尊
亮天業楙風生帷幄朋來借箸之籌霧霽邊陲一定止
戈之略屬臨穀旦共紀椿齡謂久居四輔之間宜高致
六符之上首扶乾健永迓泰亨某夙玷近藩切依洪化
栢椒惟舊雖阻陪獻歲之儀桃李方新尚慨望逢春之
渥
賀史侍郎真西山
六琯吹葭肇和氣於嚴凝之旦一麾分竹正雅歌於閒
暇之時與造化以同流致休祥之具介恭惟某官蟬聯
望閥豹尾高班蓋世聲名已見昭垂於日月濟時勲業
尚須整頓於乾坤宜繼襲於家氊猶屈臨於侯服袴襦
流詠稔聞奏最之良鼎鼐登庸端藉調元之妙某受㕓
治境竊禄真祠亞歲薦祥莫預霞觴之捧公堂稱夀第
憑霜繭之修頌詠惟深染濡罔既
賀程内翰真西山
地稱潛府最雄南服之山川天惠仁侯來布東皇之德
澤和聲交播茀祉自臻恭惟某官以道德人為文章牧
政先愛養霈然膏雨之蘇枯令肅貪殘迅若震霆之起
蟄即宣化承流之施設見調元宰物之規模願協泰交
亟歸鼎輔坐使蒸菌之槁亦蒙吹律之春某適以扄門
莫繇賀厦飲屠酥而醉已同農畝之人稱兕觥而躋莫
上公堂之夀
賀制置安撫李梅亭
太歲在辛令豫孚於三甲吉日維戊春先撫於五辰相
維玉帳之籌對越璇璣之運恭惟某官川流敦化山立
揚休仁行而春為青規而圜萬物剛養其氣轉洪鈞以
夀八荒聊賦顧兔追龍蛇之詩更均蠶叢及魚鳬之福
問訊梅邊之味亟催花底之朝某辱芘陳人尚棲故壘
千林有喜固忻捲賀燕之簾三徑就荒已願返屠羊之
肆
賀諸司正李梅亭
庚寅孟陬六十齡之復見甲子朔旦四五紀之罕逢其
在皇皇之華宜膺簡簡之福恭惟某官德潛天粹政播
民和圓萬物以青規之仁厥臨孔惠轉八荒於洪鈞之
氣其泰大來盤既頌於椒花戶益蟠於桃實某得州斗
絶觸緒冰寒多且旨旨且多不敢貢茆柴之釀熾而昌
昌而熾但知祝椿栢之祺頌徯惟深敷陳罔既
賀監司正王臞軒
日月初躔星紀復回於赤奮地天交泰雲墟益播於青
陽時惟六轡之華茂輯百嘉之慶恭惟某官德潛剛克
道配陽休繡斧旍旂暫勸楚鄉之農事瑤車玉[車犬]還逢
湘水之孟陬仁風轉蕙以汎蘭善類拔茅而連茹某三
年黔佐萬斛緇塵破崖岸而為文丞詎復敢喧於櫪馬
瞻原隰之有華使尚祈出送於土牛
賀趙運使正(彦覃)鄭雪巖
寳歷授時當五年之再閏皇華將命宜一歲以九遷天
地屬開泰之辰賢哲集非常之慶恭惟某官博厚寬大
明允篤誠仲尼元氣顔子春生親得西山之丰韻廣平
陽和成季愛日散為南浦之嘉祥不待原隰之驅馳盡
達閭閻之幽隱雷震林而啓羣蟄雨田毛而樂寬征一
轉洪鈞增華翠節瑞書太史光騰使者一星詔下紫微
召對文昌八座某薄言采茆莫效持椒已幸魯東家數
仞之依敢效曾南豐瓣香之敬簷花夜雨未憂獨冷之
氊沂水春風願鼓詠歸之瑟望雲矯首伏楮馳神
賀曾提刑年戴象麓
伏以紀協歲月日星元氣四時之更始刑布邦國都鄙
福躔一路之增光肅對昌期恪陳善頌恭惟某官精神
月霽節操冰清翦惡鋤奸蕩滌五陰而剥盡緩囚恤獄
宣導三陽之泰和人人熙鬱孤之臺物物秀崆峒之野
不特蘇爾民於凋瘵抑將夀吾國於靈長百雉風行無
愧漢六條之舉一門鼎盛亟登周四輔之聯某久戴二
天欣逢元日迹雖縻於霄壤心實係於星霜種李栽桃
自幸日棲於鴻庇頌椒銘栢願言天賜於龜齡頌詠之
私編摩罔既
賀彭提刑年戴象麓
伏以歷象日月星辰元氣四時之肇始刑布邦國都鄙
福躔一路之增光恪對初元肅陳善頌恭惟某官精神
月霽節操冰清寬澤滂流潢浦久霑於雨露先聲轟隱
曲江新播於雷霆暫移天上之台符來秉人間之使節
民喜伸眉之有日吏皆重足於寒冰繡斧風馳行試丹
書之筆絲綸日近即趨紫槖之聯某久戴二天欣逢元
日迹雖縻於霄壤心實係於霜臺種李栽桃幸忝一株
之舊物頌椒銘栢賸祈千歲之修齡頌詠罙深編摩罔
既
賀提刑年戴象麓
伏以龍躔肇歲鳳歷頒春皇帝甲午改元重見淳熙盛
時之事君子衆陽交泰載歌慶歷聖德之詩維時間生
與國同慶恭惟某官氣鍾五岳德備四時素深天扆之
知暫屈星軺之寄雷風新令掃除溪峒之窮陰雨露至
仁轉作江山之和氣兹順臨於華籥宜懋輯於蕃禧一
雪兆豐年已慶來牟之瑞九天揚渙號佇觀茅茹之征
某方依夏屋之新倏見春規之轉夀斝莫伸於椒頌慶
函輒贊於蕪辭遵守新條烏敢怠農桑之勸課歸依大
冶所願同桃李之栽培頌詠維新敷宣罔既
賀王知府年戴象麓
歲更鳳琯一年時令之從頭春到魚城千里陽和之有
脚鴻禧懋輯燕賀維勤恭惟某官胸襟叔度淵陂標表
濓溪霽月昂昂令聞山斗具瞻隱隱先聲雷霆衆聽㕓
氓相慶傾心膏雨之霑刻吏竦聞重足淵冰之立踴躍
道塗之喜懽呼父母之來矧穀旦之肇新宜藩釐之茂
介開藩指日雖歡迎朱旆之臨出綍自天恐又下紫泥
之召某行依夏屋倏覩春規末繇申栢頌之忱姑僣飭
楮生之敬牛鞭將動願承課教於農桑鴻芘焉依尤望
栽培於桃李其為頌詠罔既敷宣
賀葉都鈐年戴象麓
歲更鳳琯一年時令之從頭春滿虎城千里陽和之有
脚鴻禧懋輯燕賀維勤恭惟某官吾道宗師斯民命脉
充聖賢涵養之定力布帝王惠恤之寬條日課農耕麥
秀崆峒之野風和兵壘柳環章貢之城矧當麟經謹始
之初宜叶龜畫大來之吉分符剖竹暫煩撫字之勞簪
筆持荷行簉論思之列某方依夏屋倏轉春規無階栢
頌以稱觴敬飭楮生而贄禮牛鞭將動有年喜驗於農
祥鴻庇焉依指日願歸於化冶其為頌詠罔既敷陳
賀通判年戴象麓
歷日頒元忻際三陽之泰屏星增重楙膺百福之升式
對昌辰恪陳善頌恭惟某官炳炳文章之鳳振振信厚
之麟聞望顒卬胸襟冲粹共仰泰山北斗平分霽月光
風屬鳳紀之更新宜龍光之鼎至歌騰康海想驥足之
難淹詔下自天佇鵬程之直上某幸依夏屋倏轉春規
無階修敬於夀觴謹用披誠於慶牘春生别駕薰陶分
屬邑之輝日奉瓣香耆艾頌閟宫之詠
賀檢法年戴象麓
正月一日為元鳳歷謹聖人之始下乾上坤曰泰龜爻
占君子之亨宜對剛辰茂膺新祉恭惟某官氣鍾温厚
性備中和青天共指其至明綠水尚煩於共泛德隨日
進事與春新茅茹相連增吾道之光於初長椒觴再舉
夀斯文之脉於無窮某誠係崇墉身縻小邑履端舉正
賀忱方阻於面陳搦管裁牋善頌徒勤於心拜其餘皈
嚮罔既編摩
通州府年書方秋崖
閶闔開黃道聿新鳳歷之元燕寢凝清香誕輯虎符之
瑞春融蔟管頌浹椒盤某官氣函玉燭之和識造璣衡
之妙昔無襦而今袴汗青遄紀於竹書言如絲而出綸
泥紫已塗於芝字地天之泰朝野所需某三見娵訾一
歸坱圠雲深戟衛諒鳴璆蟻泛之春日轉觚稜覬鏘珮
雞人之曉中和之詠熙皥惟鈞
通判方秋崖
春皇撫宇宙聿新鳳歷之元霽色滿乾坤誕輯熊轓之
瑞雲酣蔟管香沁椒盤某官氣涵玉燭之和識造璣衡
之妙治中半刺史喜光風霽月之平分新安古富州覺
練水屏山之增麗於皇渙渥式對泰亨某三見娵訾一
歸坱圠暖融泥軾諒鳴璆蟻泛之春晴轉觚稜覬鏘佩
雞人之曉康沂之詠屬邑惟鈞
教授方秋崖
春皇撫㝢宙聿新五鳳之元霽色滿乾坤誕輯三鱣之
瑞雲酣蔟管香沁椒盤某官發括山煙雨之竒浥石門
洞天之秀捕龍蛇搏虎豹駭觀昌黎竒怪之文騎麒麟
翳鳳凰雅有周公太平之略猗歟紫綍美彼青規某遙
遡匿犀敢忘傳鯉先生自此升矣春浮栢葉之觴館下
立而誨之雲麗槐隂之市衷丹所屬楮素奚殫
幕職方秋崖
經謂一為元瑶歷更新於蔟管陽内三為泰瓊琚盛集
於蓮池時若青規誕敡紫綍某官識造璣衡之妙氣函
玉燭之和幕府粹精不妨尋練水屏山之勝江城寥泬
豈久稽粉闈瑣闥之遊肆及正陽煥流春澤某陸沉僚
底三易歲端浮蟻沁栢葉之香莫塵燕厦朝馬踏梅花
之月遄覲鵷墀其若衷丹難窮楮素
回景獻邸賀正方秋崖
歲紀旃蒙丕對一元之始晨趨閶闔有開萬象之春於
穆青陽介時朱邸恭惟制行信厚秉心塞淵識參羲易
之占履而後泰學謹麟經之法正次於王與宗國以同
休交地天而錫羡某嘗陪講席敢後慶函闕矣晤言恍
三山之如舊尚其問學與六籍以維新
回吳總侍年書方秋崖
風轉青旂肇布王春之令天開紫槖誕敷帝皥之仁遹
有蕃釐介兹茂德某官星避南斗筆回東風才名當世
之少雙上虚佇之久矣江山天下之第一民歌舞者再
焉及此端辰聿來異數盍簪而喧櫪馬想忻奉於潘輿
飛墨而落詔鵶竚趣歸於漢殿某又逢糓旦載頌椒盤
北固樓臺正隔濤江之雪東皇宇宙幸連淮海之雲願
言節宣昭受渙渥惟精調於鼎食斯亟慰於巖瞻
回王知軍年書方秋崖
青旗催曉遹新鳳歷之端皂蓋班春誕輯虎符之瑞某
官慶流戟衛恩浹邊城式遄尺一之需懋對内三之泰
某濫塵烏幕肅奉魚書遙瞻竹使之華已後椒花之頌
荅程府教賀正方秋崖
歲在作噩天開用九之乾正于孟陬春洽内三之泰聿
來墨沼起我筆峯恭惟有祕畫前無虚名下騎長鯨而
訪白將薄遊芹水之宫駕飛鳳以凌清當徑上芸香之
閣横經何日用易一元某雲卧草亭風傳椒頌千金裘
五花馬莫酬尊酒之細論尺素書雙鯉魚但愧美人之
遠意
回潘宰方秋崖
閶闔天高蒼籙開而一元始河陽地暖洪鈞轉而萬象
春維時履端既多受祉某官大蔟之動孟陬之和妙彈
單父之琴遄歸鳬舄徑造承明之殿親發獸樽某自放
還山久不蓄幘夀之栢酒無手版之倒持寫以竹書有
背芒之若負
回學職士人賀正李梅亭
杓㰎龍角魁枕參維氣轉洪鈞歲躔益部其在藻芹之
秀聿觀茅茹之連恭惟某人文豔春葩香浮秋桂百步
楊葉不難雕鶚之穿三月桃花即看鵾鵬之化不負旦
評之望即先天老之題某方欲修辭先勤委贄習鄉上
齒何幸陪庠序之申重席說經尚幾見賢能之獻
賀瑞守游寺丞正胡提幹
當天地交泰之日嶰竹回春廣雨露滲漉之天盤椒沸
頌均弘十萬戶之樂贊咏二千石之良某官山立揚休
川流敦化幕院有勿剪之木增光喬木之故家劒池多
可製之荷行復紫荷之盛事裒碧落堂之瑞以及物推
皇極主之福以錫民接咏驩謠深農畝春耕之耒來年
此日帶帝庭夕燎之香某囿迹洪濛賀稽盤辟拜丹井
清泠之賜有味山谷之言歌黃髮燕喜之詩但祝魯公
之夀
賀瑞守游寺丞正王監税
青規俶序占歲事之從頭紫陌朝天慶陽春之有脚蒸
出雙眉之喜薰為一氣之和某官資禀粹冲德全温厚
農桑千里屢馳白鹿之車綸綍十行催扈蒼龍之駕行
膺舉接茂對泰交月寺歸班光動錄屏之姓字春旗簇
仗榮躋持槖之清華某幸際履端深懷旅宅望五雲於
黃道莫由銘栢以頌椒轉一氣於洪鈞更覬拔茅而連
茹
回瑞守游寺丞正厲制使
采勝攽春喜併椒柈之賀朱轓閱歲豐培棠舍之陰順
履昌期茂迎新渥某官資涵玉粹智協規圓燕寢凝清
香兵衛久森於畫戟閶闔開黃道衣冠行拜於紫宸某
未飭慶緘先勤寄驛愧無妙語和調觴賜栢之詩行簉
穹班侍羅帕𫝊柑之宴
翰苑新書續集卷二十六
