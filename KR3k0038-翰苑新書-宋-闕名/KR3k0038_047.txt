翰苑新書前集卷四十七
轉運使(運管帳幹)(運幹)
轉運使(唐先天二年李傑充水陸轉運使盖使名之起開元二十一年裴耀卿以侍中充江南淮南轉)
(運使而崔希逸蕭旻為副使始此天寳以韋堅充勾當轉運使第五琦充諸色轉運使劉晏充諸道轉運使其)
(後韓滉杜悰杜讓能崔昭緯皆以宰相充使而諸道分置廵院皆統於此五代罷廵院始置轉運使唐會要職)
(官分紀本朝藝祖懲五季藩臣擅有財賦不歸王府自乾德以後僣偽略平始置諸道轉運使以總利權開寳)
(六年廣南平除徐擇為判官盖轉運判官始此其轉運使之名國初但曰勾當某路水陸計度轉運使官高者)
(則曰某路計度轉運使太平興國初皆曰使兩省以上則為都轉運使又置副使與諸路判官焉又置同勾當)
(轉運事俄罷諸路副使真宗每用兵或令都部署兼轉運使王師征討則有隨軍轉運使事畢即停至道中詔)
(曰天下物宜民間利病推轉運使得以周知更互赴闕延見詢問焉慶歷中皆帶按察之任六年罷之先是判)
(官與轉運争權而罷至嘉祐中復置職略熙寧二年詔轉運使用本資序人即充資序下一等為權二等為權)
(發遣會要掌經度一路之財賦以充外計檢察儲積稽攷籍帳則隸轉運使歲察所部廉能而保任之若疲軟)
(或冒法則隨其職事劾奏職官志中興以來除授不常唯使副判官常置舊制轉運司除授皆命詞給告渡江)
(已後例給勑命後稍復舊轉運使副命詞運判則否六年諸路運判亦命詞給告紹熙後使副運判不雙除)
歴代事實漕引(唐大詔令元和勑陜洛漕引悉歸中都)焦心苦形(劉晏與元載書)
(曰見一水不通思荷插而先往見一粒不運願負米而先趣焦心苦形期報明主晏以轉運為任如是)剖
析如流(唐王播字明敭充諸路轉運使雖案牘鞅掌剖析如流黠吏詆欺無不彰敗)任賢能
(劉晏唐舊史曰歴代操利病為國計者莫不損下益上危人自安變法以弄權歛怨以構禍皆有之矣如劉晏)
(通擁滯任才能冨其國而不勞於民儉其家而歸利於衆第伍琦促辦應卒民不加賦而國豐饒亦庶幾矣)
察治否(唐潘孟陽傳孟陽加鹽鐡轉運副使并察諸侯治否孟陽氣豪倨所至會賓客留連倡樂)馳
傳給軍(後寇恂傳光武拜恂河内太守謂曰河内全富吾將因是而起昔高祖留蕭何鎮關中吾今委)
(公以河内堅守轉運給足軍糧光武於是北征恂收租四百萬斛轉以給軍時軍食乏恂以輦車驪馬轉輸前)
(後不絶)開渠通漕(唐韋堅傳玄宗擢堅為陜郡太守水陸運使漢有運渠起關門西抵長安引山)
(東祖賦堅乃占咸陽壅渭為堰絶㶚滻而束注永豐倉下復與渭合初滻水之左有望春樓堅於下濬為潭以)
(通漕帝為升樓詔羣臣臨觀詔曰關輔之間尤資殷贍比來轉輸未免艱辛故置此潭以通漕運萬代之利一)
(朝而成)置倉省運(唐傳裴耀卿同門下平章事充轉運使於是置河隂集津三門倉引天下租繇)
(盟津泝河而西三年積七百萬石省運費三十萬緡或說耀卿請進所省脚錢以明功利耀卿曰此盖公家盈)
(縮之利爾不可以求寵乃奏充所司和糴等錢明年遷侍中)韋堅裨國(唐韋堅善探候主意見宇)
(文融等以力剥財物争行進奉而致恩顧堅乃以轉運江淮租賦所在置吏督察以禆國之倉廪)彦昭
治財(唐僖宗時崔彦昭長於治財賦召為吏部侍郎充諸道鹽鐡轉運使)鄧訓省費(後鄧訓傳)
(永平中理滹沱石臼河從都慮至羊腸倉欲令通漕太原吏人苦役連年無成轉運所經三百八十加隘前後)
(沒溺死者不可勝筭鄧訓知大功難立上言遂罷其役更用驢輦歲省費億萬計全活徒士數千人)歲致
四十萬(唐劉晏傳代宗立晏領東都河南江淮轉運常平使乃移書於宰相元載以為大抵運漕之利)
(與害各有四載得書盡以漕事委晏故晏得盡其才歲輸始至天子大悅馳使勞曰卿朕鄼侯也凢歲致四十)
(萬斛自是關中雖水旱物不翔貴矣)粟行三百里(管任法篇粟行三百里則國無一年之積粟行)
(四百里無三年之憂行五百里則衆有憂色)漕榖給京師(前食貨志昭帝五鳳中耿壽昌奏言)
(故事歲漕關中穀四百萬斛以給京師用卒六萬人宜糴三輔弘農河東上黨太原郡穀足供京師可以省關)
(中漕卒過半)運米濟關中(分紀劉晏以轉運為己任凢所經歴必究利病運米數千萬石以濟)
(關中)三十鍾致一石(前漢書秦欲攻匈奴使天下飛芻輓粟起於黃陲瑯琊至負海之郡轉輸)
(河北率三十鍾而致一石)漕粟給中都(同上高帝時漕山東之粟以給中都之官不過數十萬石)
(孝武通西南夷道作者數萬人千里負擔餽糧率十餘鍾致一石職官分紀)虛郡廪賑饑(前漢)
(山東水災民饑天子遣使虛郡國倉廩以賑猶不足使者分部護冠盖相望費以億計)下巴粟賑
民(前漢山東河災民饑使者冠盖相屬於道護之下巴粟以賑焉)
皇朝事實都漕(四朝國史顧臨傳臨以給事中使河隍梁燾言都漕之職在外豈無其人)外
計(長編咸平五年命度支使梁鼎與河北轉運使耿望計度積邊芻糧先是三司移文貢成外計未嘗有所)
(規畫故以此專命之)錦袍(景祐間河北河東陜西三路漕臣賜方勝練鵲錦袍)緋衣(國朝矦陟除淮)
(南轉運使賜緋衣袋帶)心計(見運米百餘萬石注)秋毫不取(言行錄楊誠齋萬里謚文節漕)
(運江東凢行部常禮一切不納至於折爼交饋秋毫弗以自入悉歸之官為錢一千六百萬)才器高
爽(李絢字公素景祐中及第授大理評事通判汾州召試授太子中允直集賢院未幾除京西轉運使時吕)
(文靖執政好擢用奇材謂曰朝廷之制未嘗有釋褐朝再任為轉運使者以學士才器高爽故有以授宜副)
(廷之意絢到任有澄清之志)方嚴清肅(陳堯佐六為運使方嚴清肅臨下使人知畏而重犯法)
賢士(東都事略薛映傳映字景陽太宗召對顧謂左右曰薛映賢士也除江西轉運使)最識大
體(言行錄張士遜出為江西轉運使辭王文正公於政事堂公從容曰朝廷權利至矣士遜起謝後迭更是)
(職思公之言未嘗求錐刀之利識者曰此運使最識大體)可為模範(長編司馬光語人曰今復以子)
(駿為轉運誠恐非宜然欲救東土之弊非子駿不可此一路福星也可以為諸路轉運使模範矣)刺篤
之任(曲阜行張商英河北轉運使制往總一方刺篤之任)刺舉之官(胡文恭行趙良規制遠採)
(漢典設刺舉之官近參唐制考將漕之最)使權甚重(咸平元年上謂輔臣曰諸路轉運使按察官吏)
(使權甚重必湏平允之吏寬猛適中卿等其慎擇)歲察廉能(會要歲察所部廉能而保任之若疲)
(軟或冒法則隨其職事劾奏)專務舉官(言行錄楊宣懿公察公為江東轉運使在部專以舉官為)
(急務人或譏之察曰此按察職也苟掎拾羡餘則俗吏能之何必我哉)舉廉勤之士(咸平三年)
(祕書監查道言朝廷命轉運使副請令得替先批書一任曾舉若干廉勤才識之士曾奏若干貪殘猥濫之人)
(朝廷量其臧否以行賞罰從之)訪三等能否(國朝開寶九年詔諸道知州通判及臨事務官吏宜)
(令諸路轉運司廉訪其能否第為三等歲終以聞以臨事簡慢所涖無状者為下恪居官次職務粗治者為中)
(尤異有殊績者為上當行大誅賞焉)察官吏為三等(長編景祐元年令諸路轉運使副察所部)
(官吏能否辨為三等公勤廉幹文武可取利益於國及於民者為上幹事而無治聲者為次畏懦而貪慢公不)
(治贓状未露濫聲頗彰者為下並列状以聞)有澄清之志(見才器高爽注)未嘗按吏
(言行錄陳文惠公六為轉運使常以方嚴肅下使人知畏而重犯法至於過失則多保佑之未嘗按黜一吏)
不納毁譽(言行錄孫甫字之翰為轉運使所至州縣視其職事脩廢察其民樂否以此陞黜官吏而)
(不納毁譽遇下雖嚴而不害)以法繩州郡(言行錄孫甫為兩浙轉運使范文正公守杭州以大)
(臣或便宜行事公曰范公貴臣也吾屈於此則不得伸於彼矣由是一切䋲以法而嘗以監司自處范公遇之)
(無倦色及退而不能無恨公遇范公不少下然退而未嘗不稱其賢也)官吏望風而肅(職官)
(分紀國朝何郯為河北都漕郡縣官吏望風而肅)貪吏投劾而去(言行錄王懿敏公素公為)
(淮南都轉運使兼按察使時初置按察諸路以苛公獨不苛然貪吏有自投劾而去者)擿姦伏一
路悚栗(東都事略楊察傳察字隱父修起居注出為江東轉運使部吏頗易其年少及擿姦伏一路悚)
(栗召為右正言)奏殘暴八州知勸(言行錄彭思永字季長為荆湖北路轉運使至部奏黜守)
(令之殘暴疲懦者各一人而八州知勸)吏不得為姦(慶歷中王鼎遷尚書刑部郎中天章閣待)
(制河北都轉運使科率稅賦事皆躬親吏不得為姦)家莫敢為非(國朝王素為淮南都運所布耳)
(目甚廣人人苦素坐視其家莫敢為非)福星(四朝國史哲宗立念東國困于役竄吳居厚復以鮮于侁)
(為京東轉運使司馬光曰以侁之賢不宜使居外顧齊魯之區彫敝已甚湏侁為福星救之耳比行曰福星往)
(矣安得如侁百輩布列天下乎士民聞其重臨如見慈父毋)慈父(見上注)訪民疾苦(劉後)
(溪撰趙忠定墓誌公諱汝愚將漕江西每輕車携主案吏二候兵一馳原隰訪民疾苦自帥閫而下悉嚴憚之)
(不敢肆)濟民饑(見有數年之積注)減丁口稅(神宗實錄蔡襄為福建路轉運使復古塘)
(以溉民田人利之為生祠於塘側乂奏乞減闉人五代時丁口稅之半)減冶課便民(言行錄陳)
(文惠公堯佐為河東轉運使河東地寒而民貧奏除石炭稅減官冶鐵課歲數十萬以便民曰轉運征利之官)
(也利有本末下有餘則上足吾豈為俗吏哉)代輸四郡稅(言行錄程大昌字泰之徙江西路運)
(副公曰可以興利除害行吾志矣歲儉出錢十餘萬緡代輸四郡五等夏稅折帛遏饑民為盗之原)編財
賦科約(言行錄李文簡公燾字仁甫號㢲齋先生除潼川路轉運判官州縣多横歛公選官置局括一)
(道財賦列其名色使有無相補酌三年中數而為帳編示官吏名為科約至今不廢)置財賦都簿
(同上文簡公副運江西置一路財賦都簿未幾召還乞令本路毋廢此書上曰卿不為高論務在便民甚善)
賦歛寬平(言行錄王待制質遷荆湖北路轉運使當用兵西方急於財用之時獨不進羡餘其賦歛)
(近寬平治以常法他路不勝其弊而荆湖之人自若)上生財飬民十二事(東都事略吕大)
(忠傳字進伯元豐初除河北路轉運判官大忠言古之理財視天下猶一家朝廷者家也外計者兄弟之家居)
(雖異而財無不同未有餘資而不與者也乃上生財飬民十二事)營田贍邊(歐陽脩出使河東開)
(營田以瞻邊儲至今賴之初執政委脩以河北之漕亦幸其不職而汙嫚其才脩至頗稱其職)芻糧饋
邊(見外計注)精意糧儲(言行錄范忠宣公純仁自陜西轉運使副召還神宗問曰卿在陜西久)
(主漕輓必精意邊事城郭甲兵糧儲如何公對曰城郭粗安甲兵粗修糧儲粗僃)邊粟支二年
(東都事略蒋之竒傳之竒為陜西轉運副使之竒在陜西經賦所入以給用度公私用足比其去庫緡八十餘)
(萬邊粟皆支二年)供調百萬億(職官分紀李士衡為河北漕真宗幸澶州東封西祀供調百萬)
(億士衡有力焉)運米百萬餘石(本朝范旻為淮南轉運使太借祖遣曰卿家素貧凡所湏並)
(用官錢悉以便宜從事不必一一中覆也每歲運米百萬餘石以給京師時論許其有心計)有數年
之積(職官分紀李士衡為河北都轉運使既至調發得策列郡有數年之積其餘以濟饑民)經度
一路之財(神宗正史職官志經度一路之財賦通財移用以充外計檢察儲積稽攷帳籍則隸轉運)
(使)興水利(東都事略蒋之竒傳之竒遷淮東路轉運副使歲饑募民興水利以食流冗溉田九千餘)
(頃如揚之天長三十六陂與宿之臨渙横斜三溝此其大者也)面諭言事(東都事略歐陽修傳修出)
(為河北都轉運使陛辭上面諭曰無為久居計有事言來)乘驛奏事(國朝太宗時魏廷式任陜西益)
(州轉運使因入奏帝謂曰有事具白中書廷式曰臣三千里外乘驛而來以機事上聞願斷自宸衷非為宰相)
(而來也)召為正言(見擿姦伏一路悚慄注)除直史館(東都事略劉彛字執中為兩浙)
(轉運判官奏課稱最除直史館)賜羊酒使過家(東都事略王隨傳隨直史館出為京西轉運使時)
(隨父母在洛中京西乃其所部也真宗賜詩寵其行復以羊酒賜使過家時人榮之)小冊記兵(李廸)
(真宗問陜西兵數對曰臣為轉運使時以方寸小冊記兵及糧以僃調發今猶置佩囊中真宗令擇取之因給)
(紙令上數以進曰不意頗牧在吾禁中矣)蠲賦用饒(吕公弼為河北轉運使在部四年蠲冗賦及民)
(負債不能償者數百萬而官用自饒)上言其可畏(曾致堯為兩浙轉運諫議大夫魏庠知蘇州介)
(舊思以進致堯劾其罪太宗曰是敢治魏庠可畏也)去貪不利止一家(富弼薦王紘為江東)
(轉運紘常言不法之人如使肆貪於一郡一邑害良民千萬家不若去之不利止一家)河東十一
年(宋摶轉運河東以幹治稱難其代凢十一年不徙)代納欠錢(紹興三十年福建漕王時升言)
(到官纔一考見樁上供庫錢三十萬緡欲代納本路拖欠鹽錢上從宰執奏合旌賞)擢待制(呂公弼為)
(河北轉運使仁宗知其能擢天章閣待制)召為侍御(言行錄王隨徙淮南轉運使召還為侍御史)
清節擢樞副(初沈義倫隨軍轉運使入成都偽蜀有以珍寳為獻者皆却之東歸篋中所有纔圖)
(書數卷上聞其清節擢樞密副使)
自叙期報明主(見焦心苦形注)讀碑廢務(孫何為京浙轉運使頗苛察吏患之乃求)
(古碑字磨滅者揭之館中何至則讀其碑辨識文字以爪搔髮往往至暮不復省錄文案)
羣書旁引給饋餉不絶(楚漢相距滎陽蕭何轉漕關中給食不乏高祖曰鎮國家撫百)
(姓給饋餉不絶糧道吾不如蕭何)輦車驪駕(光武謂寇恂曰委公河内堅守轉運給足軍糧防遏)
(它兵時軍食急乏恂以輦車驪駕轉輸前後不絶)木牛流馬(諸葛亮長於巧思木牛流馬皆出其)
(意)飛芻輓粟(見建置㳂革)計戶給軍(前漢蕭何傳何守關中計戶轉漕給軍)負
擔餽糧(見建置因革)
羣書精語富其國而不勞於民(劉晏唐書史曰歴代操利柄為國計者莫不損)
(下益上危人自安變法以弄權歛怨以構禍皆有之矣如劉晏通擁滯任才能富其國而不勞於民儉其家而)
(歸利於衆第五琦促辦應卒民不加賦而國豐饒亦庶幾矣)賦輿衍增分輸錯出(胡文)
(恭行趙良規制賦輿衍增分輸錯出)督餫(曲阜行唐義問河北轉運副使制云督餫朔部)將漕(南豐)
(除蔡煇制分部使指之雄首於諸部而使雖將漕為名其實在於摠庶務之予奪察羣吏之能否)畿漕
(初寮除趙濛制邦畿之大環以輔藩)
前賢詩詞斯人乃福星(蘇東坡謝二鮮于君我懷元祐初珪璋滿清班維時南隆老秦)
(使獨未還迂叟向我言青齊歲方艱斯人乃福星遣出虛危間)西風持漢節(山谷送劉士彦赴福)
(建運判詩西風持漢節騎從儼弓刀維閩七聚落惸孤困吏饕士敝禾黍惡水煩鮮介勞南驅將仁氣百城共)
(一陶察人極涇渭問俗及豚羔)出關稱使者(楊誠齋送傅安道郎中將漕七閩一代風騷將百年)
(忠義家出關稱使者踏雪度梅花)却分金節佐均輸(王荆公送王詹叔利路運判王孫舊)
(讀五車書手把山陽太守符未駕朱轓辭輦轂却分金節佐均輸)使星下照翼軫旁(楊誠)
(齋餞雷都運入覲朱轓玉節徧南紀錦帳綾衾推望郎使星下照翼軫旁西山南浦回風光)又持使
節過家山(楊誠齋送林子方將漕閩部纔趁鋒車入帝闕又持使節過家山)喜入千屯
看木牛(楊誠齋送周元吉將漕湖北職親六閣仍金馬喜入千屯看木牛繡斧光華誰不羡一賢去國)
(欠人留)最慰章濱父老心(王荆公送程公闢轉運江西江西一節鑄黃金最慰章濱父老)
(心長孺重來眞強予次公今不異重臨餘風尚有讙謠在陳迹非無勝事尋豫想新詩能寄我十年華省故情)
(深)十郡山河關職掌(魏野贈漕運夏寺丞詩威權自與轉輸同僕從衙庭事事雄十郡山)
(河關職掌一門忠孝是家風)因為甘露蘇黔首(王禹偁獻張禮部詩二十登庸冠列仙當)
(時便合掌王言因為甘露蘇黔首未放祥雲入紫垣)
四六警語(漕臺計使)(冰漕計臺)(黃華翠節)(福星餉臺)
發端(陞華奎閣持節冰壼)(妙東儒英榮司計節)(頒綸象魏督饋蠙淮)(光奉制函榮持漕節)
(擇使邇聯觀風劇部)(輟材卿月倚芘使星)(欽奉宸綸榮持使節)(陞華延閣總計外臺)
(祗奉制函榮陞計相)
起聯(漕平冰觧傒原隰之載馳財阜風薰與軺軒而偕至)
(紫樞運掌上之兵遂裨睿筭紅腐督關中之餽妙幹邊儲)
(雖皇華為原隰之馳已同列郡然繡衣當霄漢而立猶在長安)
(承天子詔暫辭覆錦之清班駕使者車來董飛芻之重寄)
(無政事則不足於財用湏公此行送禮樂而遠有於光華為今盛舉)
(占星出綍争聞竹馬之迎諏日登車有賴木牛之助)
警聯(便當霈傅巖之雨以沐浴江山詎止為益部之星而熒煌原隰)
(武陵日暖遙曕六轡之濡衡岳雲開獨得二天之覆)
(時適轉輸之遣使重其權乃重其人上知歛散之有方易其節不易其地)
(仰止靈槎迂入斗牛之分翩然衣繡立當霄漢之衝)
(摠列郡以餉屯如身心之運臂指建一臺而率屬若子弟之從父兄)
(奉承輦轂應千廬萬徼之需表裏江湖總七郡八州之廣)
(一萬艘連檣之運處之公而有餘三十鍾致粟之難驗於今而安在)
(出緡於帑代輸十萬戶之租峙粟於倉永遺千百年之利)
(流馬畫謀盡蠲一石三十鍾之費摶鵬怒翼曾何六月九萬里之難)
(帝睠南顧誰為一路之福星公從西來人看九天之郎宿)
(千艘銜尾民力已疲萬竈連營軍需倚辦)(允資心計共幹利源)
(豈徒榮練鵲之袍察二千石盖將倚木牛之運出五丈原)
(鐡馬暫閑猶未欵天驕於渭上木牛交騖雅宜置人傑於關中)
(僉願借寇恂之一年無階而可又安得元結之數軰吐氣者多)
(上於鹽鐵之論有感方欲變通公於王覇之辨素嚴必知取予)
(木牛思巧故孔明奏捷於祁山驪馬功優故子翼堅守於河内)
(疇第一功雖無百曹參而何損吐氣萬物安得數元結以無憂)
(問俗及豚羔山谷之詩云爾羡君超鸞鶴坡仙所詠非耶)
(知命不求惟有仲尼一人立於東門耳當朝興嘆安得鮮于百軰布在天下乎)
(轡一攬而清濁自分鞭不筭而公私兼裕)
(皮之不存毛安傅在仁人必體於負芻源之深者流必長繄今日豈容於竭澤)
(正應躡漢家金馬之庭乃復效諸葛木牛之運)
結聯(十條立漕法少寬取予之宜九式節邦財行究經綸之妙)
(繇專城而察列城眞為異寵自計相而登上相倚聽遄歸)
(十萬石以給中都何足勞其飛輓三十年而制國用即歸展於經綸)
(觀風問俗修明此日之皇華足國裕民講貫他時之相業)
(當劉晏領度支之日雖慙無裴腆之能遇蕭何任轉漕之時亦恐有鮑生之見)
運管(熙寧三年詔川廣等七路轉運司依京東等路各舉官一員充管勾文字職官分紀元豐元年十二)
(月詔轉運司管勾文字不得隨本司出廵政和四年詔依舊法如别官司陳請差委雖奉特旨亦不許委出續)
(會要建炎初避高宗諱改管勾為主管職源)
皇朝事實風力強敏(國史唐義問傳義問字士宣熙寧中辟京西轉運司管勾文字神宗)
(覽本道章奏知義問所為以其言訪於輔臣因黃好謙領使事諭之曰唐義問風力強敏行且用矣可面語之)
(尋以為司農管勾公事)
運幹(國朝熙寧三年七月詔諸路轉運司奏舉京朝官知縣資序二人充本司勾當其京東西淮南兩浙)
(各許舉一員職官分紀元祐中除三路外竝罷後復置焉建炎初避高宗諱改勾當為幹辦職源)
皇朝事實設施必告(周益公集何耕字道夫類試第一移成都路運司幹辦公事官長查)
(籥負才易公公遇其設施未安必反復告之籥大敬愛)
帳幹(國朝熙寧詔諸路漕司始置屬官元祐詔運司管勾文字除三路外並罷其職掌帳司兼管後復故)
四六警語(臺佐榮佐)
發端(光奉贊書來參計幕)
起聯(粟漕事殷誰憐老子蓮花品勝及見可人)
(歌韓奕之詩夙仰椒房之英胄識荆州之面獲陪蓮沼之清流)
警聯(惠然肯來恊贊皇皇之轡出其所學行豐暴暴之財)
(入幕能辯有石處士之風居朝推賢維舄小君之美)
(方將持大體於言議風旨之間何至親細務於米鹽錢穀之末)
(何至役精神於簿書要當壓紛難於樽爼)
(風儀如許雅宜綴玉筍於班頭榮進湛然顧乃搴芙蓉於本末)(君遣使之皇皇筵得賓而秩秩)
(鎮東掾號百六頓增臺府之華城南象近魁三佇布雲霄之武)(少贊木牛之運即榮金馬之游)
(飛輓之無虛日畫婉婉者居多書檄之如飄風才恢恢而益辦)(顧屈清廟之器來贊皇華之光)
結聯(吾何適莫俱為座上之賓事有是非毌惜幕中之辯)
(如燕之巢於幕寧久居乎猶鳳之儀於庭自此升矣)
(畫諾笑談暫此分木牛之寄功名廹逐歸與待金馬之班)
(入幕乃有此士豈專辰入酉出之勤搢紳莫不知名倚觀朝奏暮召之寵)
翰苑新書前集卷四十七
