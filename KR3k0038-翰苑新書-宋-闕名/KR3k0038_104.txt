翰苑新書別集卷二
劄
賀新江西帥衛參政方鐵庵
某中冬謹月飛霜凝曉恭惟某官望尊承弼命錫保釐
列雉向風百神交職台候動止萬福某齋宿而后裁書
東向行府又百拜而後敢進仰乞台鑒
某載羾鈞用屬辰之請敬陳邦人來莫之謠望紫氣亘
天則曰是有福星來照臨此土也聞好風東來則相告
語曰是又吾東君也牙纛所向江靈候迎紗籠之身在
在次舍某愛助小忠更為百萬生靈恭致輔養黃庭之
禱
某兹審詔予重臣判大督府種棠蔽芾舊俗熙然騎竹
驩迎吾父至矣惟洪都為中興重地輔弼偃馬者固有
之其勲名赫奕相望先後則李忠定趙忠簡皆一至故
老所聞也大參政相公實再鎮故老所見也某一小吏
亦幸以其身親焉採一世之公論與一道之頌聲以自
及其一身之師慕與其際遇緝為儷語塵涴威尊犯分
有誅乞賜矜赦
某仰惟某官聲名在華夷功烈在彝鼎其規模宏闊精
神運用則在百世之上雖當世士能言之然念淳熙親
策儲宰相以輔聖後固欲其朝夕王所也十年鳳池自
有故實羣虎守關孤舟横渡一出則十年斬馬事定善
刀亟藏久十年則十年不啻也午橋野服幾若忘世退
思巖中寧能忘君以時推之則當為蒼生起矣未坐之
廟堂以收垂紳縉笏之功乃授之棨戟以訪佩玉鳴鑾
之舊腹心之謀與一臂孰急天欲平治巖瞻其舍諸
某家世于莆居最僻生最晚自兒童時則知有司馬公
矣嘗與四方人物共遊于鈞播中又常與七聚編氓受
㕓于賜履中顧泰階尺地猶天之不可階升也逐禄章
江于水則見西江于山則見洪崖意其猶有雄渾傑特
于此而未之滿于人則見真右史今又得見大參相公
真所謂洪河泰山不可以斗斛尋文計子由年雖少亦
既見歐陽公矣及見韓公而後謂之盡天下之大觀引
領公衮以日為年
某一妄庸人至不足數徹名初贄賤請具陳年二十年
乙丑奏賦劔津冷泮以冗見稱居閑歲久有書不讀識
見短淺暗於時事隨羣計屬甫逾一年雙親諄飭毋苟
祿養疲精案牘僅守故常飛輓大計一籌不畫學之不
講面牆固宜願得大儒端拜而事公相分閫實天錫逢
位貌穹崇縮不敢進然本朝諸老嘗接後進矣大參政
相公先生尤以斯世人才為念某不足道而世之沈伏
下僚者多矣欲望鈞慈憐其不可砭之愚察其不欲苟
之志豐殖而振德之此某與善類所望大庇寒士也嬰
突控瀝退聽戰悸
某謹畏冠屨之分不敢扺冒僣申鈞閎雲階月地福祿
之恭百吏仰首以聽油幢之號令某請預牛馬走之數
賀新江西帥曾參政方鐵庵
某王春端月淑氣扶輿恭惟某官戒嚴大纛榮御華軒
四履歡迎百靈奔湊鈞候靜作萬福某謹注薰曳繭羾
賀大籖府嬰觸威重悸不自寧
某歲元日望斗牛間有紫氣燁燁然兹為何祥既而魁
台臨焉年貌孰若起居何如之問四海所同而西民獨
以為誇某語之曰斯鼎也將為天下調斯衮也將為公
歸考
某恭審起之東山命之南國鼎來十乘襟帶增雄雷動
三軍旗旌改色咸曰重臣實來防春無慮矣某觀昔之
勲業最著者趙忠簡以副樞至李忠定揆也相繼經理
整茲城池團結軍匠而閫之規撫始立增重上流造舟
教戰而江之門戸始壯不寧惟是蘄黃可撽事關鄰路
則請可行蓋守雖在江必節制行於江之外而后可守
今畫江而已又有柄分文恬武熙習以為常真右史昔
嘗有言於斯謂九帥皆可以治兵為先而帥江右者尤
當以治兵為急欲增團結之數推行之諸道練兵求將
或曰多事未一年沿江震恐其言果驗則辛已歲也前
此蘄黃日報平安自二城再葺之後不復報矣彼之血
脈不屬吾之措置日緩公一代碩輔君相倚重惟所經
畫真屹然長城也某拙於儷詞僅能以紹興帥洪之事
獻為一道言耳若夫為一世謀則又推而為慶歷嘉祐
焉辱巖電之一照覆醬瓿以亦甘
某洪惟仁祖臨御六年始策士于庭猶主上之慶元也
太史奏五色雲現韓忠獻當之今某官則上之忠獻有
大學識有大力量有大氣節皆與之同茲鎮江右又與
出使陜右同以今揆前事則差難七百里江面少費經
畫顧脈絡關係則事有大於一面者靜觀天下安危之
勢熟察人心向背之機釐正中國外夷之體平持君子
小人之衡具有成式歴歴素定非嘗試用人之國者天
若胙宋垂紳縉笏措安泰山何遜乎韓魏公乃邦國之
光非閭里之耀雖然吾儕小人私切相語以為閩鄉榮
某居莆晚出歲乙亥秋調闕修門親擊登庸銜袖謁樞
府其既進而退也若屬之目得一眄於疑似猶使人不
忘況真蒙頋遇耶今使于此靡不奔走玉帳下而某去
有日獨其烱烱皈嚮為蒼生望太平則不在朝夕見者
後
某學迂而識不具得官十九年海上之羝猶乳獨青衫
自如出泮佐臺無補漕畫凜凜土偶推去何之入畿歟
無平戎之策可獻還山歟無負郭之田可耕營營親養
迤邐選坑所望於世者甚狹但願公相行道四方霖雨
某亦一物也倘兼收並蓄豈竹頭木屑之不如惟先生
念之
某揆分有則不敢躐等申潭府鈞眷興居之問且挑擔
欲行不敢具文請封部要束之目
賀江西帥真右史方鐵庵
某冬謹孟月和泄小春恭惟某官雲來十乘風動百城
定省燕喜神示駿奔台候動止萬福某差辰治書隃詹
行府仰闔賀床乞賜紓檻
某竊望紫氣間有光屬天父老舉首曰福星至矣牙纛
所向江靈候迎然人一身負荷天地而茵憑致禱特出
於一道之私祝潘輿之行樂誦魯詩之熾昌者煜如也
某敢隨萬喙之後而貢愛助之忠
某恭審出綸紫宸授鉞洪都論撰獨穹於祕殿保釐增
重於潜藩非君相後天下以為心亦岳牧用詞人之故
事春酣闔郡電走先聲某耳聽除音慮在斯世但既為
江右一屬吏當為江右十一城生靈慶不腆儷語例申
賀忱意所激發狂不擇言嬰突有誅退而拱竢
某仰惟某官有司馬公碩望敵畏其名如陸宣公奏議
家有其書雖當世能言之士不能贊一語況某乎切嘗
妄謂自紹聖後士大夫出入兆國家安危矣南渡涵養
每激必裂今日之事未至於激者殆天意也先生正色
立朝言中幾微始則羣而驚中則側而伺久則翕而服
然君側無人子思不安淮南寢謀汲黯亦出江之東泉
之南外庸彰灼羣心無異論豈猶以為未足而求多於
方面耶今一方肅清百度脩舉先生之意可自得於湖
山三邊未靖殘敵猶鬭先王之道實未行於朝廷疇昔
奏對之語歴歴蓍龜靡一不驗倘有以寇公不在中書
為問者似未知所答天欲平治舍我其誰蓋國人日望
之
某莆川一士姓字湮晦去秋之杪因道温陵僣掣齋鈴
宣慈不鄙與其進賜之坐寵以饋而十五年前劒溪幕
府匆匆之一謁尚辱軫記始驚嘆大人君子所以收拾
人物者雖細不遺而某非其人也且感且奮稟違餘歲
小夫竿櫝縮不敢前而覘出處以為國之輕重者不在
有識者後烱烱歸嚮
某山林鄙野輟耕漫仕無趍時合變之長有固陋不通
之癖乙丑塵忝今十五年僅嘗冷宦於鐔津餘盡食貧
之歲月居閑廢學自棄誰尤天分最嗇吏事尤甚計臺
列屬奚欠一寒良月三日甫交賤守以辨則訥以畫則
疎惕然四顧適有幸會洪儒開閫獲隸走趨父師在前
隨事書紳平生竒遇唯此時為甚仰冀熏慈弘造就之
恩以為晚學之依推錫類之仁以遂雙親之養頂踵蒙
賜權輿自今不負門牆當見他日伏丐矜體
某揆分有嚴不敢躐越申問行軒萱闈蓬島壽祺純嘏
之問百吏仰首以聽先庚之約束某願執厠役之下陳
賀陳安撫戴象麓
某伏以六月維夏一雨先秋恭惟某官荷槖新榮藻旒
深眷制垣增重神衛愈嚴台候動止萬福某薰香滌穎
百拜申慶茸纛之下伏祈鑒省
某仰惟天欲惠顧于一路為百城宅生之寄必有一代
宗工出應時望福星所次在在皆春頌德歌功融為百
順詎容小夫贅禱仰乞冰照
某恭審錫命巖宸即真法從輿情胥悅瑰望愈隆某辱
在陶鎔尤深鼓舞伏惟慶愜某下情無任雀躍之至
某恭惟某官斯民元氣前輩盛心自任以當世之事功
悉本諸聖門之學力所養者皆諸老先生之未到所施
者真仁人君子之未能冰鑑無心清徹牛斗陽春有脚
遍滿江閩暨出領於洪都益見知於丹扆適巨寇久為
於民患而數年未即於天誅帝曰尚勞朕憂僉曰莫如
公可久詔自天而甫下單車即日以載馳果見擒賊於
不一月之間未有收功如今日之捷宜頒異渥即正貳
卿然上方寤寐真儒剋復舊物以成中興第一之舉匪
伊一札起護諸將又非南浦西山所能留者某敢以天
下之所期望者輙因慶福而私布之
某區區申慶無以自見僣課儷語唐突匠師倘辱霽威
一展而擲之萬斯榮幸
某翹首紫府翠蓬大婘邈在霄漢不敢僣申即日福履
何如之敬欽想休祥融液中外攸同
某伏恐下邑合有頒下教條謹百拜三肅以請
賀鄭建漕寳謨閣陞運使方烏山
某伏以仲夏之月薰風微涼恭惟某官使節更新列城
改觀九重眷倚兩儀薦休台候動止萬福某薰祓函牘
贄名賀庥伏俟裁幸
某欽惟膚使鉅人事權山重新綸初播川嶽動搖乾陽
坤隂效職順事尚何書生惠序之請為某敢略
某茲者恭審陞華寓直增重使名天上星躔喜部封之
不改人間風采凜條教之一新凡在照臨同茲抃蹈恭
惟歡慶某恭以某官仁義道德為時儒宗器能政理為
今吏師其所閱歴所踐敡皆表表焉自植立非必以家
世為重者廣受並拜安玄内舉衆論歸向久矣慊焉不
居視麾節如鈞鼎履原隰如廟朝聖天子嘉惠遠人俯
徇雅志崇階顯秩即地授之其為七閩計甚厚顧如中
外之望何吕氏有夷簡韓氏有忠彥此我朝故事也衮
且歸矣惟日俟之某匪佞
某每念瀕海一寒托身坱圠中異顧深知似有宿昔所
幸言守縻&KR0919;不獲時時自進於琴瑟書冊之前後嘗坐
明道春風之和日竊子酸福星之照其為蒙芘徼福固
非八州泛泛僚屬比也傾心牆仞何嘗一夕不哦維北
斗之詩
某官冷如冰自春風披拂一番便覺枯荄朽枿頓有生
意長無鄭虔之罵友無孝先之嘲自非當世鉅公重人
顧遇主盟於其上鮮不免矣今使指益重巨蔭如天某
聿備桃李數中不必壯士自然顔色惟有益自脩飭庶
幾萬一他日不為品題之累某之所以報稱知己者在
此詞語狂狷惟先生實憐而撫之
某辱在門館下陳禮合稟求臺檄躬詣階墀謁賀分不
可越謹課儷語一通仰干丞史是亦惓惓之義耳倘經
電矚擲去萬幸
某自揆么微不敢僣申相閎隨軒鈞輯之問共想由中
及外新祉鼎來樵水委令某雖無能役敬當端笏稟聽
賀蕭宫講著郎自倉除憲使方鐵庵
某冬行成歲雪喜先春恭惟某官條令聿新光華益遠
帝眷神依台候動止萬福某有齋乃心薰祓慶牘以請
于典籖仰祈省鑒
某已肅龜列申調燕羞吉星後先唯予直指是瞻平反
足以娛壽毋隂德足以種子孫則身之福祉可知列鼎
重裀不待為門人愛助之禱
某恭審司庾策勲祥刑易節提封不改眷意實深方江
民有菜色特詔持節循行郡國為之發倉廩蠲租賦寬
和糴元氣漸復又慮十一郡揚抑之間豈無含茹授以
綉斧其併為疏剔之民不饑矣不冤矣使事有指勞還
之日將朝而問一歲錢榖幾何問一歲決獄幾何相業
於是乎出此上意也天下公言也
某仰惟某官學問有用而體則具議論甚高而實可行
其經綸當世規橅宏偉要使一民一物咸與並生非固
嫉惡太甚者然其立朝也適當消長之機其握節也若
與薰蕕者對易為君子謀夬之剛決可也泰之包荒亦
可也獨至於比之匪人或疑乎傷其當謹審也如此先
生其必有以處之某短啓馳賀亦三致意焉蒙電鑒幸
甚
某稟違英簜之下閱日滋久小夫竿牘闕焉不嗣望列
宿之躔與使星之次芒寒色正凜凜在目
某不材佐幕絲粟無補竊雲天之巨芘倖滿已多蒙陶
鑄之大恩受知未報尚欠浮屠之穎恐為沉陸之蹤衛
大參雖有宿諾未之敢必來歲治歸躬造臺下控露謝
悃敢乞併照
某雖為門下士師閎崇嚴望之如天人不敢躐等申問
某尚為部内吏霜臺肇建合有新約束敢不恪聽行下
賀瑞州游知府湯息庵
某伏以瑞霙餞臘粉荔迎年恭惟某官衛戟凝香歌𥜗
溢喜穹垠棐扈台候動止萬福某寅飾緘魚晉尾賀燕
首蘄省覽
某載惟循良迪化品彙宅生瑞日祥雲緝為純嘏葆龢
毓粹無俟於祈某敢略
某恭審塗芝錫睠剖竹咨賢畫鹿夾轓甫涖江西之道
院銀龜開籕聿新天上之恩光伏惟慶愜欽以某官清
猷濟美粹學傳家以見聞殫洽簡當宁之知以道德風
流藹在廷之譽入儀朝序出懋民庸粤攝貳於扈卿盍
踐修於世職胡然高舉彌軫睠懷姑憑熊軾以起家佇
渙鳳綸而趣覲某何幸拭目
某宓從暌逖婁閱羲舒奏記無繇仰高唯切詎期天幸
茲竊鄰輝引脰雙旌忭弗自制
某出山成誤分壘奚堪補苴爬梳凛殫伎倆洊申詞請竟
閟俞音玩愒包羞凄其歸夢尚幾河潤倘以璧全某因
慶及斯憑楮增愧
某講信交鄰捧賀有䞇輒紉儷櫝欽寘首箋斐拙弗工
垂粲斯荷
某皇恐端拜申詗台閎寳輯伏想啿祺茂介與歲俱新
秀江喻令丐勿剪棄
賀瑞州游太守陳寺丞
某伏以青陽中御好雨催耕恭惟某官銅虎疏榮衮龍
倚眷民懷神僎台候動止萬福某露薌雪手奏記籖丞
虔祈丙在
某仰惟聖天子屬意牧守俾之名儒惠此高安非庸選
也晨香夕燈祝公福壽者十萬戸不欠某矣祈鼎茵焉
用贅
某恭審森陛塗芝專城剖竹古稱道院以事簡而民醇
今得賢侯宜政平而訟理雙旌絢采五袴興謠欽以某
官經國宏材康時碩彦家學紫陽之流派吏事潁川之
聲名式觀侯度之修行見真儒之效公卿表選於此權
輿豹尾鷄翹故家舊物遹觀偉績光紹前猷佇來黃紙
之好音端為青氊而出色某何幸親見
某猶記曩昔閩中曾侍先翁從槖之談笑從是晉謁潭
居又得一再參覲第未識麒麟之瑞抱此一欠有年矣
詎圖明公來鎮斗郡三隸氓編天實相之維梓必恭但
拳拳誦周人之什
某投閑自分與世相忘泉石結盟似覺成癖託身地主
竊稍祠宫真蝗粟也去秋浪遊赤璧徐訪雪堂想坡老
之風流慨周郎之英發俯仰宇宙感慨古今興盡言歸
復尋枌社一㕓受芘知有蘇天之可依某深竊自賀抑
以為邦民賀某修贄以文禮也紉緝駢儷焚玉蕤以進
之蕪纇不工唐突是嬰
某皇恐頓首端拜申問黃堂仙輯寅想尊尊幼幼簡簡
穰穰淮頭豈無委令願奉鞭影
賀瑞州游知府陳寺正
某伏以四月維夏梅雨留蒸恭惟某官攽治方新民歌
來暮御屏簡記神物護持台候動止萬福某蠲吉裁書
以贅徹賀厦之私仰祈采矚
某聞賢候履封之初叶氣歡聲融液百瑞歛則為一身
之福散而為千里之和申頌彝恭有言則瀆然區區愛
助未能自已更乞順乘朱煒精練黃庭前膺尺一催班
之寵
某恭諗疏榮天陛移鎮星江春脚肆臨下情胥懌恭惟
某官本家學以治民用儒術而飾吏半生&KR0993;歴四塞聲
猷既躋二令以為榮盍簉六卿而分列頃游試關決之
手上素知牧養之材爰命剖符重煩易地兩州之民爭
迎於境上我州如斗獨得而私之第虞未黔突之餘即
有不俟駕之召某憶記癸夘之歲學製劒水適在使星
照臨之下蒙芘實多邇後萍蓬宦海無從一拜下風以
控謝忱豈期千騎頒春慨臨山郡某辱在受㕓日與老
穉同戴二天覆燾之賜喜倍等倫屬縻偏壘莫充望塵
展敬躬致開閫之賀仰止麗譙形留神往
某謭材試郡了無善狀甫書初考善後尤難倘蒙不賜
鄙夷推所以治民之方而教之俾逃于戾曷勝厚幸某
夢遶家山何日賦歸去來首圖伏謁賓墀以展維桑之
恭某憑楮拳切
某贄敬之始非文無以見意紉緝數語少露依向辱一
眄而置之覆瓿焉未為不遇
某仰止燕寢凝香之緝神仙其居福祉之來河漢無極
盱江雖陋豈無堪攽驅策拱聆行下
賀游太守新鄂州辛料院(應鑑)
某伏以春先侵臘歲事將圓恭惟某官雙旌有輝千里
望澤三神具依台候動止萬福某吉蠲毫楮申候籖曹
仰祈鑒在
某載惟漢制選朝士補郡國守相選刺史入為三公其
任至不輕也節宣之請固小夫之庸敬然集一身之福
推之以福生民福軍國福君親皆自此基焉敢告二御
倍萬加意某幸甚歲在庚子豫章鎖闈獲拜立玉之標
聆霏屑之誨蒙軫念先君子嘉定間湖右摳趨先太師
之契至不薄也惟是猪龍有異迥隔升沉匆匆違拜倒
指十有五稔矣台斗益高徒厪山仰
某恭審飛綸中禁起牧名城望實素孚耄倪交慶仰惟
歡忭欽以某官德履之粹然學問之淵然才識政事之
卓然方今人物不落第二矧陟敡滋久風采著聞外而
牧養之勲内而羽儀之望青天白日奴隸皆知為清且
明矣瑞民何幸得此賢侯不待酌樽中之綠問山川之
靈駕輕就熟課最朞年二十五星之郎位八十一乘之
屬車於皇召綸必命公矣又焉用佞
某社櫟才樗閏楊命薄五到蘭闈一官牢落備歴辛勤
披身荆邑之間丞郡桐鄉之地誤蒙化地軫記俾分料
武昌祗戍之期近在春仲羽檄交馳之秋轉餉為急鉛
鈍無庸豈堪一割辱念國事之重脈絡本司特有以教
警之不勝至幸僣越有言臨楮兢惕
某斂袵翰墨宗工已非一日蕪辭俚語詎容妄進然維
桑之敬捨是無以自見短啓不文辱賜電徹榮耀過於
褒衮某緬想蓬山閬苑玉佩霞裾瑞靄繽紛慶事演迤
洪州或有委戒毋敢不恭
賀瑞州游知府王吉守(侑)
某竊以洪鈞一轉萬象皆春恭惟某官風泊兩轓塗歌
五袴神薦新釐台候動止萬福某敬飭繭番闖侯燕寢
惟司籖者優容之
某載惟盡性以贊化育致中和以位天地皆吾儒實身
之心學講明工深力到黃庭衛生之請非聖哲書不敢
以䙝
某伏審疏恩宸陛歛惠瑞陽條教誕敷棠隂已蔽某阻
遠未由於面賀緘辭敬拜於手書具體而微惟錄其意
某恭以某官冰壺水鏡之胸次孤峰峭壁之詞華所操
己見於立朝出守始所以行志自詩書仁義中流出膏
澤以福高安之民曾日月之幾何已恩波之不盡鼎來
銀信催度玉墀政恐江西道院未能久留朝天步武也
某耳温譽諝如斗杓芒寒可仰而不可即追念往歲獲
侍同朝獨以未披宿霧徒勞我思突兀高牙又一驤首
某才非適用樣弗入時得州於公私掇拾之餘百孔千
瘡隨補隨罅未能寡過凜凜曠瘝幸邇隣輝可親柯則
況有滕事齊之便願沾楚及晉之波鄉風皈依布露髣
髴
某企遡游焉息焉之仙輯邈在霏煙縹緲間福英禄華
積中發外預有凡委式克欽承
賀瑞守游寺丞江西趙憲(崇媺)
某伏以青陽開動生意無邊恭惟某官煜然旌麾煖被
襦袴台候動止萬福某雪手杼賀併酢恭先竊幸流盻
某聞諸山谷之賦有曰製菡萏以為裳釀清泠以為酌
蓋為高安二千石設也五馬專城茲在茲地不敢外是
以贊二御
某伏審皂蓋偃藩錦砂濡印宣化有淑觀風預榮有如
某官師友之源仕宦之譜惟祖惟父蓋家傳而守之共
理惟良復以幸康廬者幸錦水安得如結輩者十數參
錯天下為邦伯哉選表公卿舍是何適
某強顔駕牡九閱月蓂兵刑事重正賴肘掖之助丹砂
九轉鑄鐵成金俾句吳之墟無有私鬭而教訟者蒙成
不其侈歟儷語寂寥始以寫意匪投也
某臨楮皇恐拜問黃堂珠璧之眷計想自天錫羨罄無
不宜或恐司存有委唯所以命
翰苑新書別集卷二
