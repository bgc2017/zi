翰苑新書續集卷三十七
宣賜類
賀史丞相賜玉帶王臞軒
御手錫鞶公躬環玉立大勲辭上賞無官可酬分聖佩畀元
臣䟽寵尤厚寳英旁燭鼎鉉交光恭惟某官經理乾坤
計安宗社麗正於黃道萬世之功告成大賚於玄圭千
古之勛永合稽累朝之典故優元老之恩榮産自闐河
之間琢成崑崗之片光浮九陛貴稱十圍萃川精虹氣
之祥非山黑水蒼之比彼裴相眎師淮蔡僅賜通天唯
越王佐命阜陵用酬補衮推萬釘之寳璐映再世之貂
蟬眷出非常賜由親解相太廟之饗則密輝瓉鬯贊天
安之册則相焜瑤編目擊而道已存心小而容有悸垂
如隊垂如厲日朝朱履之旁俾爾夀俾爾昌身邁黃河
之永某方嚴備禦莫賦頌歌不同典瑞之班儀分采繅
更想立朝之束朋賀泰階
賀黃制置(伯固)賜金帶李梅亭
分閫疇庸錫鞶䟽寵三品百鍊焜煌内府之朌萬釘九
環褒表中權之勁不勤使請彌覺道存恭惟某官追琢
其相柔惠以直言忠信行篤敬學素得於書紳極高明
道中庸強何虞於袵革上嘉羊祜輕裘之緩欲厲田單
仗鍤之横肆分紫磨之真昭示黃河之信為兵餽之何
不受從革作辛匪伊垂之則有餘在師中吉向來衆口
之鑠曾不累月而銷賜爾通天略吐胷中之十萬用汝
作礪便看腰下之兩重某聳聽夬揚阻陪旅賀寬營平
先零之漕倘免裹屍賜贊皇于闐之珍尚祈拭目
賀魏侍郎(了翁)賜金帶
賜璽褒賢横金增秩書盈於閣進思緯國之文華帶錫
之鞶昭示立朝之賓客登庸有漸寵錫非常恭惟某官
根柢六經光芒五緯忠信篤敬學素得於書紳高明中
庸強何關於袵革一笑微生於偃月十年良恥於倚冰
上應念徙薪之言人望還采薇之帥姑朌芝檢仍進松
班申錫九鐶誰曰有常而循故庚金百鍊式彰從革之
作辛垂則有餘服之無斁褭蹏麟趾不由郿塢之貯儲
鳳閣鸞臺端屬趙家之世界無勤使請更覺道存横平
安之金不難破狄解武侯之帶寧久渡瀘衮以公歸礪
資汝作某聳聞郵報竊賀厦成兩赤重黃自異佩芄蘭
之葉千紅萬紫寧能對松栢之柯頌詠惟深敷宣罔既
代回嗣秀王(師揆)謝賜玉帶
揚庭渙號分寳展親追琢其章璀璨簪紳之長浸潤而
澤彰施衮繡之光恭惟某官德懋璿源望儲琳館合宫
薦瑞恪遵圭邸之恭御府闡珍寧假玉人之琢萬釘錯
落六服焜煌某未能造朝猶稽走賀揚休屹立更勤珠
璧之投病骨難堪莫辦瓊瑤之報
被召類
賀胡經略被召王臞軒
抵乘漢驛趣覲堯天八桂攀轅難駐松階之彦九重側
席倚輸荷槖之忠旌二十四郡之外庸去十有三年而
再駕想慕風采流傳恩光於赫聖皇勵精初政任用舊
德典刑新朝冰天炎海之蜿蜒仰勤夢寐宣室未央之
縹緲倚重論思恭惟某官百年故家四世耆德雖至公
大義澤淵深以流長然真才實能器魁礨而用博福州
部以各再儀省曹之至三儼逢多事之秋久裕名卿之
饟談笑勵士從容實邊上方圖寇恂之功公自詭鄭權
之牧棠初合蔭棣亦隣輝徭長蠻君歲謹梯航之貢圉
人太僕日傳駔駿之來波濤肅静以無塵雨露便蕃而
候對邦之司直王曰還歸雖穎濱之位偶先於文忠而
翰苑之賢實自於元憲席前半夜綸矢大昕睹笏思人
喜魏謩之有風烈釐圭錫祉歌召穆之敏戎公同是似
之褒嘉占爰立之兆眹某竊懷先契敬順下風有如葑
菲之姿早冒節麾之選訖無五技持報萬分既丞匠以
叨升漕之榮復旋踵而被為郎之渥僥逾已甚吹借有
階忻朝奕奕之韓預赫巖巖之尹鵾鵬直上無叢霄峻
絶之疑燕雀卑棲有大厦帡幪之託
賀交代制置吳侍郎赴召(獵)王恪齋
光膺詔紱寵賜召環託坤維半壁之天久矣宣勞於外
服申巽命三庚之日趣令歸覲於中宸故民雖切於去
思寰海實期於均福某官德尊一代望蓋羣公問學得
其真𫝊殆南軒晦庵之未死文章特其餘事亦廬陵南
豐之復生歴觀所到之踐揚皆本平時之講習酬酢萬
變誠敬一心頃西陲俶擾之餘正南面顧憂之際凛凛
栗栗若覆墜潛消反側之情娟娟哇哇期棄捐復返團
欒之樂其效有如此者非公誰實任之既焯著於顯庸
宜晉膺於巨用爰俾介圭而入覲竚聞上席之屢前衮
衣歸我公兮咸喜正人之得路中國相司馬矣抑令強
敵之革心揚於大庭在於不日某猥辱朝廷之臨遣俾
相先後以踐更峩然纓冠而來雖為國人而贊喜瞠若
絶塵之後獨詹雋軌以懷慚炯炯乃衷呫呫莫究
賀趙總卿被召危巽齋
名從總餉晉貳司戎陽氣潛回方應地中之律詔書適
至徑歸天上之班是為君子之泰亨亦信丈人而師吉
恭惟某官神儲崧嶽𣲖别天潢蚤閑臺閣之儀自致功
名之會心無求而廉潔與水争清智不用而高明如玉
自照率兹以往轉而上聞首進掌於匭函至榮司於圜
府要路已聯於卿月遐方乃望於福星暫屈王人出將
使指足食足兵而民已信再馳再驅而謀以詢宜四牡
榮使臣之來而前席有君王之問爰下紫泥之檢且頒
黃紙之除折柳武昌門知己動朝天之意議槐尚書省
又將𫝊入相之聲某辱在末僚適當遠戍方幸棲身於
幕下忽聞振翼於雲間豈燕鴻來往之不齊實鵬鷃小
大之各異我公自東山歸矣可想夷塗學者以北斗仰
之尚希回照
賀丁侍郎被召入國門黃竹坡
恭審某官光奉恩綸榮肦召節朱轓熊軾暫煩漢竹之
分玄衮鏤金爰錫梁山之覲惟崇論宏議久孚於羣聽
故隆恩異數獨冠于諸公甘泉虚持槖之班宣室聳受
釐之問遂徑躋於宥密益克壯於謀猷某幸出門闌喜
朌綸告敢載馳於小牘庸敬候於前茅天上正須人穩
接䕫龍之武眼前見此屋第深燕雀之依亟露賀悰仰
蘄台察
賀宇文尚書被召黃雲溪
宣閫策勲宸廷趣覲長城萬里久寬西顧之憂細札十
行肆發東歸之詔𫝊聞邇逖聳動觀瞻某官厚德鎮浮
閎材經遠傳家服忠義之懿立朝殫獻納之規比晉位
於文昌往撫師於方面虜見汾陽而下拜賊聞魏國而
寒心兹緣事以疇庸果䟽恩而賜召望君如歲已足慰
於國人用汝作霖佇爰立於王左某剽聆成命倍激歡
悰子墨惟勤聊馳誠於記室前旌不遠尚迎謁於脩門
守赴召謝五府洪平齋
假守何功敢作鈞天之夢公朝有命還尋丹地之游惟
大鈞曾無棄物之心故微枿亦有逢時之幸捫襟知愧
拜手感恩伏念某鉛槧一官萍蓬半世渭水秋風之况
味隨處皆諧蠻煙瘴雨之形容至今未洗頃媻姍於畫
省慵褦襶於炎門遂至嗾獒竟成退鷁適際屏四凶之
惡朅來訪一范之遺移河内之民居僅安於鴻鴈攻蒲
澤之盗戮幸肆於鯨鯢初無善狀之可書惟有樸忠之
自許忽霈叢霄之澤趣還列宿之躔雖欲循墻不容俟
駕自憐燭武已成老去之頭顱誰謂馮唐又得本來之
面目靖惟忝冒盡出生成兹蓋恭遇某官功滿旂常望
尊柱石憂治世而佐明主德自見於格天進君子而退
小人賢不聞於遺野念此周南之滯迹錄其江左之微
勞遂俾斗筲亦歸槖籥某敢不勉循素履圖稱隆知丹
筆參平無使銜冤於讞獄青綾入直不忘盡瘁於公家
銘德惟深吐辭莫究
翰苑新書續集卷三十七
