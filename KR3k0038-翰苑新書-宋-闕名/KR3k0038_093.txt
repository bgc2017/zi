翰苑新書後集上卷二十三
謝表新式
登極赦
謝今上皇帝登極肆赦表陳篔窗
具位臣某月某日准逓到某月某日皇帝陛下登寳位
赦書某謹率僚屬望闕遥謝奉行訖者乾旋坤轉正龍
御於治朝雷厲風飛侈鴻恩於薄海為民更始與國同
休臣某誠惶誠懼頓首頓首恭惟皇帝陛下紹廣文聲
繼隆禹緒謂孝者百行之首方力倡於九重而仁為四
端之先宜丕宣於六合矧羲馭中天之始正寰區就日
之初要使有生咸歸不殺爰大敷於曠蕩以盡削於滋
章臣濫守周畿俶瞻魏闕金雞初植已共傳寬大之書
銅虎久分當誕布哀矜之詔臣無任瞻天望聖激切屏
營之至謹奉表陳謝以聞
明堂赦
謝明堂肆赦李梅亭
至治馨香備成熙事湛恩汪濊敷錫庶民沛解澤以旁
流徧坤垠而純被(中謝)恭惟皇帝陛下靈承景命薰叶
嘉生重屋九筵蕆文武配天之禮十行一札布禹湯罪
已之言盪垢滌瑕漸仁摩義臣濫分銅獸阻聽金雞呼
萬歲者三莫克仰觀於萐莆襲六藝而七但知載詠於
蓼蕭
謝明堂肆赦李梅亭
重屋精禋降百祥於作善端門肆赦斂五福以錫民行
葦恩深蓼蕭澤廣(中謝)恭惟皇帝陛下側身修行至誠
感神伐崇崇降無復昆夷之難侵蔡蔡潰皆知王祭之
供迄用熙成靡懷專嚮爰作雷雨之解用脫桎梏之蒙
臣濫綴將輸敢稽宣布五刑有赦知無嘉石之囚萬國
驩心願謹總章之訪
謝明堂肆赦劉後村
重屋肇禋迄成熙典端闈肆𤯝誕布寬書大號一傳驩
聲四起(中謝)恭惟皇帝陛下正位凝命畏天愛民謂三
歲親祠既示精虔之意而萬方何罪爰推曠蕩之恩禁
網悉清幅員胥抃臣肅聆詔旨寅奉藩條佩玉麟之符
雖慙共理霈金鷄之澤庸廣至仁
玉寳赦
謝玉寳赦趙南塘
大寳藏珍禮儀既備端門設蹕慶賜遂行弗圖獻歲之
元乃獲自天之祐(中謝)恭惟皇帝陛下統承先烈運會
中興營丘以東舉城而來附窮髮之北款塞而乞盟戎
衣不試於一兵廟器坐還於萬里螭文壓紐增永鎮扵
山川虹氣薄霄重泰和於雨露爰朌渥澤用叶嘉祥湯
德解其網羅下皆翔舞虞恩動乎筦籥孰不鼓歌臣幸
甚鯫生陶於聖化何敢贊汾隂之寳躐厠大夫所願覩
山東之癃懽迎司隸
頒朔
謝宣賜歷日李梅亭
乾統天而用九敬授人時巽申命扵先三以前民用成
書誕布率土均驩(中謝)恭惟皇帝有孚惠心無疆大歷
纂堯之緒肇新景子之元數舜之功甫底撫辰之績昭
兹鳳紀賚及侯藩臣承乏鎮南蒙恩頒朔萬斯年佑萬
斯年佐未能揚厲於歌詩五百里甸五百里侯所願宣
明扵聲教
謝宣賜歷日李梅亭
改元以順天道昭然祖武之䋲命歷以授人時謹乃侯
邦之度清臺朌課黔鄙知榮恭惟皇帝陛下禹數在躬
周年協卜修金木水火土穀九叙惟歌證雨𤾉寒燠風
時五年而定和欲均於玉燭賜爰廣扵璽書臣涉筆負
丞挈瓶假守覲四岳羣牧雖知無預於會朝通九夷八
蠻亦冀悉沾於正朔
謝宣賜歷日劉後村
閠定四時方謹歲華之始王大一統尤嚴歷法之頒聲
教所加觀瞻丕改恭惟皇帝陛下握符御極正事承天
有甘石以步占星躔交燦命羲和而出納日馭順行肆
令同宇之間皆覩清臺之制臣敢不竊推疏密式廣布
宣正月始和匪特觀於象魏三時不害冀兼足於扈農
謝宣賜歷日陳篔窗
承堯之運正玉衡稽騐之初行夏之時又寳歷布宣之
始聿前民用共體君仁竊以先天後天之文首陳羲易
出日納日之制肇載龜書盖聖帝明王奉若之原非淫
巫瞽史步占之具恭惟皇帝陛下道嚴居正治本探端
謂析因夷隩之宜莫難齊者民事而弦望晦朔之度莫
易失者時幾肆令課密之書庸表更新之治臣承流輦
轂拜賜闕庭一之日以攽行已先外服萬斯年而統御
長拱中宸
謝宣賜歷日趙南塘
欽崇天道有嚴占步之司敬授人時爰啟析因之序不
忘遠外均被榮懷恭惟皇帝陛下侔德上圖儲精太始
誠心感格按星土以辨方和氣薰蒸調雨暘而應度叶
用五辰之紀聿觀庶績之凝臣敢不廣布主恩益共乃
職察藏蓄而預備用阜民生省耕斂而不違俾知帝力
謝宣賜歷日趙南塘
堯歷誕頒式重授民之制夏時謹始咸均正朔之加拜
賜為榮撫躬知愧恭惟皇帝陛下妙參元化道育羣生
閏月定四時靡差纏度三農生九穀庶保豐穰爰錫成
書以開嗣歲臣敢不恪共乃職廣布上恩夷隩析因勿
奪人為之序作訛成易罔知帝力之深
謝賜歷日應松湖
課密清臺孰測調元之妙詔頒紫禁舉知作事之經恪
侯度以遵彜聳神工之更始陛下甄陶神化橐籥太和
歲會攷成惟日月時無易天心克享烈風雷雨弗迷布
令明堂賜書方國臣叨承眷渥欽奉寬條議貸和春豈
但遂草木羣生之樂授衣流火惟思謹農桑七月之詩
御書
謝賜御書張九齡千秋金鑑錄故事
真西山
節值千秋輙獻芻蕘之論恩攽一札獲瞻奎璧之光俯
拜難勝襲藏有耀伏念臣慚無寸技幸際兩朝昔瑞慶
方臨嘗豫陳永命之戒今天基甫届敬復攄曼夀之言
盖謂絲囊效貢之徒勤不若丹扆獻箴之有補經幃入
侍天語垂褒觀惓惓進說之辭知&KR0548;&KR0548;愛君之意既下
軒墀之拜甫還蓬藋之居賜雲章一人幾類邇英之故
事上金鏡五卷有取開元之争臣不圖螻蟻之微驟覩
龍鸞之妙兹盖恭遇皇帝陛下性全淵懿學懋緝熙博
攷舊聞審萬古忠邪之判緬懷遺直係一時治亂之分
爰洒宸毫以勵臣節臣猥繇愚拙誤沐褒嘉百禄是宜
敢苐述商頌降生之瑞三宗可法願益遵周書無逸之
規
謝賜御書常武詩方秋崖
於赫王師整我修戎之政倬彼雲漢有嘉立武之章昭
聖訓之丁寧寓神毫而申飭(中謝)臣曩欲驅馳於斯世
盖嘗復熟於是詩竊以為天生五材雖治不能㤀戰武
有七德於文則為止戈其曰因以戒然亦殆有所謂矣
味匪紹匪遊之旨繹不畱不處之辭知王者不嘉兵維
陳行而省徐土惟藎臣能弭患遄執訊以鋪淮濆故六
師曾不淹時而三事為之就緒必有程伯休父之輩克
成周室中興之功臣實何人敢當此賜兹盖恭遇皇帝
以昭回之光飾萬物以温柔之教行三軍修政事以攘
夷伊欲皇威之振遣戍役以守國用勤奎畫之垂仰止
鸞翔苐從駑劣臣敢不寳為大訓誓報殊恩匈奴不滅
何以家為敢憚東征之役王事多難維其棘矣覬寬北
顧之憂思不負於先王苐無忘於召穆永言忠激臨發
涕零
謝賜御書太學崇化堂武學立武堂牌(方秋崖)
文武未墜於地久恢兩學之規雲漢於昭于天肇啟千
齡之遇寳軸下宸奎之四榮光勤宵雅之三(中謝)竊以
國家叠矩重規左庠右序寫諸琬琰覃睿思於孔聖之
經炳若丹青御神毫於樂毅之論皆極一時之崇奬未
如今日之表章踵堂者八千餘仰東壁日星之照圜門
盖億萬計拱北辰翰墨之輝諸生如近於帝尊百世難
名於道化此盖恭遇皇帝神文經緯聖學緝熙崇化而
風四方親接素王之統立武而有七德聿思大老之歸
乃肆筆以成書粲在天之垂象振古未有惟帝為能臣
等適列虞庠恭承羲畫昭回之光下飭誕揚為鐸之聲
咫尺之威不違更繹止戈之義
御賜
謝賜衣𢃄方秋崖
恩言狎至聿高鳴玉之班命服斯皇更佩環金之飾有
華枯朽難稱榮光(中謝)伏念臣家本綈袍起從韋帶半
生貧苦誰憐身世之寒一念囏虞久覺腰圍之减分歸
尋於短褐何堪繫於精鏐敢意微軀荐叨誤渥此盖恭
遇皇帝陛下仁足以衣被四海智足以約束羣才文帝
親御弋綈盛德蔑加於恭儉光皇自解佩綬茂恩不替
於賢能乃錫身章於昭眷賚臣敢不書紳圖報束衽懷
慙又改為兮不嘆無衣之七亦足敬也庶逃終禠之三
謝賜衣帶黃竹坡
官嚴三服寵分在笥之珍金列九環增賁垂紳之飾恩
榮下逮愚陋難勝伏念臣韋布諸生冠裳末緒衣既敝
而予改徒望前賢帶不下而道存苐遵往訓敢意身章
之飾鼎來官服之間受再命以疏榮俾知安吉圍萬釘
而在列稍異觀瞻臣敢不飭已惟厪禔身加謹解而衣
我敢忘報上之誠束以立朝益勵匪躬之節
謝賜冬衣黃竹坡
日月麗天肅氣潛回於豳律衣裳在笥匪頒爰及於周
行身輕一毫恩重九鼎(中謝)恭惟皇帝陛下裁成二氣
覆冒羣工車服所彰不稱詎容於赤芾賢能是好改為
寧吝於緇衣深虞無褐以禦冬勿使索裘於已晚幣頒
内府寵及外庭臣等敢不佩服光華緘藏恩惠當令軍
士共懷挾纊之恩亦使將臣同勵解衣之賜
謝賜玉帶(代嗣秀王)應松湖
璿源衍慶猥超裂地之封瑶陛分珍濫沐通天之渥焜
煌下照傴僂難勝竊以寳玉之展于親允嚴國典鞶厲
之昭其數莫重身章緬攷青編無如蒼籙麟經紀傳夏
璜特畀於魯公馬史垂芳衞寳併貽於康叔雖侈瑰竒
之賜未聞佩服之華疇若熙朝誕加殊寵如臣者瑣才
如綫鑛質多瑕翠琰颺徽綴洪支於綿帙黃金襲印奠
檇李以苴茅外洽温如之仁内積悸兮之警切磋無玷
愧洪奧之文章被服有儀謝河間之儒雅敢萌異數誤
逮微蹤攽一札於中宸璽書璀璨出萬釘於内府瑶彩
陸離鼎来圭璧之輝賁及碔砆之陋恩光有爛絢寧王
紅玉之明屬籍本疎邁衞公于闐之賜締觀虹璞深靦
鵜梁陛下縝栗篤親粹温睦族宗英追琢俱粲然其可
觀磐石藩維豈垂之而如隊種西崑之羣玉表東平之
十圍晶熒盭綬之傳照映翠緌之飾獨羞駑鈍上玷龍
光臣敢不磨勵一心戰兢三褫韞而藏諸匵亶逾褒衮
之榮束以立於朝敢替書紳之戒
謝賜衣帶鞍馬黃竹坡
惟笥分珍爰飾精鏐之煥在坰輟馭更朌沃轡之華恩
寵荐加孱愚曷稱伏念臣學裘無補晞驥未能州縣徒
勞苐戒繭絲之刻功名寖晚敢貽韁𤨏之譏頃沐聖知
荐汚朝著豈謂眞除於近列更蒙例賜於瑰竒安且吉
兮表致身於官服非敢後也使策足於榮途眇然庸虚
冒錫寵渥恭遇皇帝垂裳御統市駿求才好賢如錙衣
深念敝予之意臨民若朽索洞明馭下之方丕赫寵靈
有華衰晚臣敢不掃除温飽之志鞭策駑鈍之資束以
立朝要使可言於賓客縱而之道或能有補於驅馳
謝賜衣帶鞍馬劉後村
蕪辭奚取掌中禁之絲綸殊渥有加輟尚方之服御寵
綏攸逮捧戴曷勝(中謝)伏念臣繿縷寒蹤虺隤暮齒向
也錫之鞶帶竟招三褫之尤政惟範我馳驅未有一禽
之獲敢圖朽質復玷恩光兹盖伏遇皇帝藩飾治功攬
收威柄解衣以待士尤感於招徕持策而臨材一歸於
駕馭不然衰悴曷致輕肥臣綿力雖疲丹心猶在願言
補衮輔時政之闕遺未忍執鞭求此生之富貴
謝賜衣帶鞍馬方秋崖
襲衣寳帶有靦梁鵜鞗革鏤錫更分廐駟扵粲服乘之
賚何知俯僂之蒙(中謝)伏念臣寒故戀於綈袍駑不堪
於羈勒矍鑠哉是翁也老矣奚為逢掖者儒服與退然
何有每念牛衣之泣臥居慙馬革之褁歸敢意寵光榮
兹衰朽此盖恭遇皇帝藩飾百度鞭笞四夷武王之一
戎衣將輯寧於華夏文帝之千里馬必駕馭於英雄顧
惟何人亦攽異數臣敢不曳婁圖報犇走服勞要之襋
之好人服之苐乏彌縫之用瘏矣痡矣云何吁矣恐貽
負乘之譏
謝賜衣帶鞍馬真西山
翰苑詞林方對渙恩之渥尚方天廐至驚晉錫之蕃際
遇何功服乘有耀(中謝)伏念臣少無緣飾老益虺隤衣
敝緼袍冀無慙於季路御款段馬竊自慕於少游豈圖
承乏於鑾坡猥獲分珍於玉陛鵰錦之文煥爛申以七
環龍媒之骨權竒華之六轡兹盖恭遇皇帝陛下服惟
命德爵以馭臣念其跨清切之班故俾冒輕肥之寵舜
裳五色慚微禆補之長燕駿千金願廣招徕之意
御劄戒飭不許進兵謝賜金器方秋崖
奐宸奎於瑶札備極丁寧出御府之珍奩更加申錫于
以軫憂邊鎖于以增重帥藩祇誦堯言曷勝周賚(中謝)
伏念臣賴先臣之忠教敢際上聖之殊知適當亡寇之
初凛有鄰韃之懼比連衡於襄梱欲進扼於潼關一臂
不隨班征苖之師而憾無及衆口可鑠錄追戎之罪而
死有餘惟炳然丹許國之衷歎老矣白憂時之髮秋防
又逼夜寐靡遑用勤雲漢之章儆備風寒之處天子明
見萬里訓辭切中於事機有道守在四夷經理實關於
世運夫何遭遇重以匪頒此盖恭遇皇帝以造化為心
以天下為度糾糾雄斷丕昭對璽之恩洋洋聖謨密授
釘金之略永惟出綍寧勿書紳臣謹當奉以周旋務為
持重不謂進無敢進尚思固圉之謀置諸安則為安毋
忘賜器之日
謝賜銀合夏藥(代江西衞帥)李梅亭
矦服剖符敢憚熏心之暑恩綸分寳載攽苦口之良瞑
眩用瘳鬱陶有忸(中謝)伏念臣初無善状洊守雄藩去
湖即江漸近蓴鱸之境玩歲愒月甚慚竹馬之童氣方
溽於伏庚恩忽疏於令甲鼎丹分餌鋈白作奩南土爾
居自乏雙金之貢西山無極猥瞻五色之光兹盖伏遇
皇帝陛下動惟厥時予馭其幸涼生殿閣每思雲漢之
側身地接衡廬更虞山藪之藏疾速置郵而傳命隆體
貌以勵廉臣敢不謹視一人之仁各思尺寸之愛
謝賜夏藥劉後村
閫寄無功載履炎衡之序驛馳有詔肆頒尚藥之珍稽
首拜嘉拊心知愧(中謝)伏念臣初無遠略誤總中樞臥
護壺頭敢發墮鳶之嘆躬馳塞上粗親汗馬之勞曲荷
淵衷俯稽暑令奩實節宣之劑璽封披拂之言兹盖伏
遇皇帝陛下丕赫軍容密延國脉謂連營暴露久分邊
面之憂雖廣内高寒尚軫人間之熱故加錫予用示眷
憐臣敢不祗服寵榮力扶衰懦上推德意同戰士之苦
甘下廣仁風問蒼生之蘇息
謝賜銀合臘藥(代湖南衞帥)李梅亭
細書賜郡正臨大蜡之辰上藥攽庭就賁中金之器拜
承恩旨頓失寒顔(中謝)伏念臣假守蠻荆馳心象魏賜
金所以褒循吏愧治狀之蔑如和藥所以活功臣慙勞
能之無有歲怱怱而遒盡皇剡剡以揚靈珍劑芬馨似
出蓬萊之采鐐奩焜燿有光蘭菊之華兹盖伏遇皇帝
陛下加惠舊臣寵華遠服念長沙之濕河魚之疾柰何
飲上池之清廐駒之病起矣臣仰體好生之德誓殫盡
瘁之年
謝賜臘藥劉後村
歲華紀臘愧顓閫之素餐詔語如春錫尚方之珍劑寵
綏攸逮捧戴難勝(中謝)伏念臣薄技易窮孤忠自信邊
城傳柝僅能護於風寒戰士荷戈恨莫同其甘苦屬當
凝凛上軫眷兹函封一札之文奩貯萬金之藥兹盖伏
遇皇帝陛下博求利病勤拊瘡痍念王事之獨勞不遑
寧處慨君子之于役如何勿思肆頒服餌之良俾竭馳
驅之力臣敢不堅凝晚節銜荷天恩君賜必嘗既切康
寧之福民勞小愒盍思蘇息之期
翰苑新書後集上卷二十三
