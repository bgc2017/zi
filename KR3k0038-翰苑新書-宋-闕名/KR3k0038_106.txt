翰苑新書別集卷四
劄
代與曾參政方秋崖
某伏以天地兌說稻雨欲涼恭惟某官訏謨帝庭妙參
元化巋然舊德格于皇天海宇阜康六氣以序鈞候動
止萬福
某竊惟一德元老端笏嵓廊恢張時邕天同神比風雲
之會與國匹休隂凝陽和要不出爕理之囿惟聖天子
儀圖黃髮方以二典三謨之盛仰之宗工敢願公相愛
不貲之身如金如錫如圭如璧以畢能事云某仰惟皇
上奮發英武旋乾轉坤隂霾劃開洗光日月爰立舊弼
盡出獨斷於惟公相優游綠野復出而與二三大臣緝
熙元功八荒一雲物一蘇醒聲氣之感天地開除内前
宣麻縉紳舉笏相慶
某身在遠外遡魁衮以自快蓋上以為朝廷之賀而下
以為吾父母國之賀
某筆凡墨陋安能藻繪文字贊頌對天之休竊謂公相
自韋布時抱吾夫子仁義之澤禮樂之具對延英鋪繹
之臚句初傳太史奏日中五色蓋以極天下選矣黑頭
秉政霖雨滲漉而乃卷岱宗之澤御風騎氣與造物者
游聖化一心中外日夜徯大老來歸為國蓍蔡中台焜
燿太平之期可跂矣某庶幾見之
某畎畝愛居以謂皇上養聰晦明於不作不知藴積渾
融更十寒暑一旦動盪振拂駕風鞭霆有不及掩耳者
皇乎休哉非漢宣帝唐太宗所能跂己方今收召衆雋
拔茅彙征大陽朝升羣慝自伏然小人為國病猶癰疽
之為身患羸豕蹢躅金柅係之小人之勢孤矣而童牛
之牿欲剪於始萌否則安知其不狙伺於吾旁乎狐既
獲矣隼既射矣若遽然不虞則伏戎於莽升其高陵彼
將伺間而乘也伏惟公相堅持之以至天下之泰
某嘗謂國家講恢復之說餘百年於此蠢兹讎敵天怒
神怨亦既腦余吾髓沙慕矣敵何為者狐鼠晝嘷意者
不能不少勤丙夜憂顧某嘗攷北戎自唐僖宗時隨朱
耶赤心討叛勛蓋咸通之九年十年也厥後李鵶兒又
以北兵復京師則其鷙悍殘忍見於中國亦且三百四
五十年事會之來無有終極百餘載間滅遼滅金而今
茲又將滅韃某雖不敏尚能磨浯溪之石作大唐中興
頌以歌聖君賢相事業
某至不肖方公相以天地為爐人人物物盡歸槖籥往
者望赤舄於翹材之館六符燁然不圖分絶百僚而所
以慰藉之者甚寵九鼎一言自雲霄飛下某庸有以藉
手于經略監丞調護此來丕載陶鎔之賜有懷感激浩
蕩如江
某分邑萬山間井落數家聚耳氣象葦然無以大異於
嶺雲關雪之外初見父老未知何以撫摩凋瘵上恃鎔
冶端有化工大鈞無垠萬象春氣某區區歸倚之心雲
天在上某仰止鈞庭迥在峻極豈敢冐昧自干不韙之
誅惟當恪恭官箴以無負驅筴
代與喬樞密方秋崖
某伏以天地委和玉霙凝瑞恭惟某官訏謨基宥開張
時邕道叶乾心永綏宗社鈞候動止萬福
某竊惟隂陽密移於八極之表其機緘斡旋實在上宰
道化之妙一身自有天地方將采明堂月令使天下不
出爕理之囿於消息何有某窺見洪造如此
某嘗謂君臣會逢之際蓋有天人交感於其間精神一
堂無疆惟休是為天下之泰豈偶然哉相公一德元老
格於皇天典册揚庭正位樞極都俞吁咈與參天下大
政伏想綸言誕告公門省戸縉紳喁喁舉笏相賀吾道
幸甚某嘗歎士局於用至不知兵必有文武之兼迺能
自任以重吾夫子粹然禮樂之宗主而夾谷之會聲光
燁如此固儒者能事也然則疊兩命以踵拜中外知有
為之秋矣金鑾草麻亟正魁軸某尚切遲之
某恭以文明之世禮樂之用粲然實維一二真儒緝熙
大典倚歟休兹六氣以序三光以齊亦既繩金而縷玉
矣永惟經濟之略具見於洋洋大對之初蓋上不負天
子下不負所學吾宋之陸宣公也某竊有比擬僣不容
誅
某窮居讀書嘗竊有歎以為四譯無百年之運國家有
十世之讐事會方來天怒神怨旌麾所指噍類靡遺則
既報我祖宗在天之靈綏我中原遺黎之望矣此皆相
公密勿天造執神之機運動天樞洗此氛翳迺知真宰
彌縫密妙決非蒼生所能測識甚盛甚休
某翦翦謏聞知誦相公之書餘三十年蓋大父尚書辱
出相公榜下士方仗憑慈恩之舊沐浴華暉獨某坱圠
之中不翅草芥執贄而望赤舄如隔雲霄六符之光照
耀參井某惟有屏息
某仰惟大鈞之播無間洪纖一氣所春芽甲自遂某是
以得不棄於化造之外然以蟣蝨微賤坐通名氏于光
範門時謂之僣交代受迓於紫垣而為之大者不能修
鴟閤之敬時謂之慢僣與慢皆罪也而與其慢也寧僣
某俯伏惟謹
某惟分絶峻極豈當冐昧不韙寅想天樞崇邃維石巖
巖與國同休式燕禔福
某牛馬走之力不足以奉骩今誓當靖共無負器使
代與史督相方秋崖
某伏以韶光之半春老丹荑恭惟某官入覲于王都俞
清燕筆參政秉盡護師千鈞候動止萬福某遡江而東
敢以顯册揚庭為天下賀
某嘗讀唐宰相世系其間銘彝鏤鼎蓋有不再傳者惟
元勲巨德有大勲勞於王家則名卿材大夫往往萃於
其門殆天意也天固生之必固相之此某所以不敢請
節宣于茵憑之有司者
某惟聖天子厲精圖治蓋將六五帝而四三王臨御於
今其朝於伊訓夕於臯謨者郁如也乃睠西顧則有袖
周公大平之書而越在外服者邊鄙於何而寧謐廟社
於何而尊安必如龜卜燭照而一二數矣馳四輩而驛
召之至則對中秘之庭漏下十數刻君臣之遇於斯為
盛蜀先主之與諸葛武侯其劣諸
某聞古者文武無二事孔子也而有夾谷之會周公也
而有東山之詩其巍巍煌煌至今光於簡册者真儒之
效如此皇上作文侯之命付相公以天下大政而使之
盡護諸將意固有在也蓋唐之討淮蔡四年矣帝有恩
言相度來宣則開明堂以坐治之耳鋒蝟斧螳實非盛
德事伏惟詩書之所滲漉仁義之所漸磨要皆吾聖人
六經之用也甚盛甚休
某五年于淮鼯鼠之技窮矣時當多事使吾君北顧而
隱憂則繄誰之罪也雖不以賊遺君父凜凜此心而折
箠以笞羌夷挽河以洗兵甲其將且奈何哉日夜冀投
之兵樊以毋敗乃公事
某自制下之日嘗東望拜手而言曰維天維祖宗克相
有宋世祚名輔愚不肖似如某者何幸親見盛舉謹件
副墨如左蓋上以為宗社之幸而下以幸吾私也
某於德門尊大人之婘抑子姓耳敢不敬問起居狀而
請其所以條約者
代與史參政方秋崖
某伏以春之莫矣雨逗花寒恭惟某官從容基宥之庭
參決鈞衡之務神天闓懌華夏底寧鈞候動止萬福某
謹遡泰階六符端笏以謝典史氏
某惟天以宋克肖其德誕開熙明篤生英儒與世立極
將使以太平六典禮樂皇家覃及龍荒沐浴帝澤是為
有宋迓續億萬年無彊之休命咨爾司鼎為國棐共
某恭以皇上英武睿明慨然南面而歎志未嘗不在中
原也旄頭塵彗羽檄騷騷夜披輿地圖問天下何時定
久矣乃睠西顧驛召一賢發册臨軒晉參國秉士大夫
動色相賀以為越衛兩王前日未既之功名端待今日
舉明主於三代開壽域於八荒在此舉矣某蓋嘗操觚
為國家賀
某愚且不學所不敢忘者先公教忠之訓耳遭時艱棘
鼯鼠之技易窮顓閫者誰乃使君大夫其旴食也受詔
西援幸解重圍然退省其私且不足以謝過而奚功之
云忽奉綸函顧以大司寇印綬褒借而寵光之恭惟皇
上風厲之恩相公薦進之造際天蟠地不可殫紀抑某
非其人也惟有惴恐
某昨陳免牘且述君臣大誼猶子事父孰有以幹蠱為
勞績能家邀功賞者乎天一從之期得請而後已夫是
以不敢攄其感刻之萬分一從門下吏以謝不圖五雲
之朵春韶與俱雖淮山介在邊寒頓有生意某也則惟
顙之泚
某惟二三執政大臣也典章文物夐絶百僚駢儷四六
之文殷勤五七之體不宜謙遜於邊外之一邊吏謂當
重綈十襲悉上送於中涓而某懼其瀆也永寳之以為
子孫藏某仰止鈞門何啻隔弱水三萬里九霞飛佩同
燕春祺若曰啓居何如某奚僣之敢
代與史大參方秋崖
某伏以惟暮之春霽景韶秀恭惟某官妙參基宥道叶
乾心謨明弼諧與宋立極鈞候動止萬福某謹件畫以
謝翹材之掌書記惟六符委光焉
某恭以表采隂陽佐天子以洪範九疇者二三大臣道
化之運也若曰列鼎自重云者滋贅然越王衛王之所
授受荆人楚人之所戴慕要皆以無前之偉績仰成真
儒相公宜愛不貲之軀以畢能事
某迺者聞皇上夜坐宣室慨然有久不見賈生之思驛
飛庚牌外數千里召公於黃鶴入對中秘相得甚懽一
都一俞而天下事定矣其將作臯謨說命為萬世開大
平覃及窮荒同我文軌蓋伊尹自任之重如此地天之
泰在兹一舉甚盛甚休
某惟姬公作周六典實鳬鷖既醉極盛之時也文中子
窺見其精微以為治家治國治天下具是書矣如有用
我者朞月而可今幾百年纔遇公相坐于廊廟出冢宰
之緒餘以與吾君上下其議論一轉移間而乾清坤夷
已見治象粲然復興惜不令王仲淹見之有嘅其歎
某邊吏耳無故而進班承明綸綍之頒大驚羣聽此雖
聖主激昂之微意明公薦進之盛心顧惟書殿隆名所
以極儒生稽古之榮酬大臣久次之勞而某也何人乃
在兹選一命而傴再命而僂三命而俯循牆而走其奚
冐昧之敢某退自揆度既無以仰當恩除對揚天子之
休命則不得輒羾其名氏以聲區區感謝之萬分一禮
也敢圖相公略位貌於不有灑翰墨以相先榮光燁然
如自天落某謹重綈十襲而識之曰世世子孫其永保
之
某遡詹中台惟有屏息敬願老先生眉壽無有害與國
匹休燕及翠蓬同一禔福
代與李參政方秋崖
某伏以天地兌悅平秩西成恭惟某官祗召自東入參
大政百揆時序鈞候動止萬福某敢三肅為天下賀
某惟公相表采隂陽妙贊元化蓋將以齊三光序六氣
而工宰所繇出也若曰爕調鼎鼐云者不當徹聞政事
堂之右聖天子眷求舊德垂拱仰成以茂建無窮之丕
基敢願與國匹休畢此能事
某聞聖人以天下為度同此一仁彼其悍然執兵以與
我從事於邊鄙則猶四體百骸膚革之不仁者也雖其
痛切於身且不忍斷而殊之天生裔夷為中國限即有
侵凌薰染蟠際然亦天民之同具智靈者耳其於父母
之懷蓋憐之而不忍怒公相啓吾君以聖人之度密契
天心從容機庭都俞吁咈久矣鋒車輒覲圖任舊人孚
告未終縉紳相慶曰社稷無彊之福其在兹乎願少須
臾觀兩階干羽之舞
某試嘗論君臣會遇蓋有天人交感於其間張留成侯
䄂黃石公書論他人輒不領而漢高皇帝獨會以心此
豈非神授者耶公相起蜀西南上見謂晚意若曰自三
蘇公不作西州英傑之氣扶輿鬱積餘百年前日未既
之功名端待今日八荒霖雨望平治於期月之間内前
宣麻正位台鼎眷思久已定矣甚盛甚休
某落邊州者越數年望天上羣公於觚稜之雲表何啻
隔弱水三萬里讀公相除拜之册輒與士大夫相賀然
猶不得執贄以望赤舄而借席間函丈之地條其所以
守邊者惟有飛夢不間泬寥
某每思維揚枕江揵淮為古都會中興百餘載帥藩者
凡幾人而戎馬騷騷民之瘡痍未瘳也濠流如綫深厲
淺揭雖屹然故壘蓋亦未易恃以無恐朝思夕慮凡力
之所及者惟日不足今既十七八備矣亦惟廟堂切切
根本之計當以次第條上
某恭以對敡休命之始機孔殷邊瑣瑣一有司不宜用
小夫竿牘以瀆門下舍人然有德進而朝廷尊中外無
不喜悅輒拾輿人之誦如此惟造化翕受之
代與趙大參方秋崖
某伏以天地既春草木欣豫恭惟某官緝釐閫制玉帳
靖嚴有偉麟符兵民夷懌鈞候動止萬福
某維天維祖宗克相有宋篤生元勲咨爾嶽靈夙夜受
職其將冀宣帝澤與國同休某敢問所以調鼎護茵者
某恭審顯膺月制誕告多方峻躋秘殿之班增重留都
之勢若稽彝典式對宗儒實維富文忠之綏北庭范文
正之撫西徼有此異數加以大稱自非勲德與侔不在
茲選制除之日乾清坤夷某敬願公相肅稟廟謨益殫
忠藎
某仰惟國家以深仁厚澤滲漉函夏如天覆燾以養以
容而維彼不譓負恃搖毒參旗井鉞肆戮鯨鯢江淮不
波安樂含哺者繄誰之功深惟鄆讙之所以來歸蠻荆
之所以自服蓋用儒之效如此所謂德在生民功在宗
社勒之彝鼎書之旗常者不勝載也某思與天下頌之
某每讀漢史見所謂山河帶礪之盟未嘗不喟然歎曰
嗟乎已薄矣絳灌武夫鳴劒其習氣耳使胷中有古今
何至是張留候人傑也退然一山澤癯意者圮上老人
之書未可遽謂黃石兵法子房之與韓彭英盧異者如
此伏惟公相沉潜乎義理奮發乎功名詩書所傳了然
在目某僣誦漢事以布其愛助之區區
某一賤有司在坱圠中不啻肖翹之細退自惟念公相
雖禮均宰揆夐絶百僚然大無不包惟所翕受者大臣
之能事也某用是以斐墨黯鈞造
某仰止九霞飛佩屏息以之其若奔走趨承之心有如
皦日
代與度侍郎方秋崖
某伏以秋雲之澹桂壑香寒恭惟某官禮樂熙朝黼藻
王度忠加啓沃有相藎臣台候動止萬福某遡風泰階
之符飛越轇轕
某聞君子用易之泰消息一身隂凝陽和不出吾囿惟
繩金鏤玉方鳴國家無疆之丕休其鏘九龍簨以聲之
適當今日猶覬金玉體府丹青太平
某惟皇上張漢天聲復周土宇北窮碣石西盡流沙乾
清坤夷一統無外方將挽天河以洗兵甲包虎皮而藏
之誕開文明緝熙容典中禮和樂以節以序上下蟠際
春融雨濡喙息跂行沐浴膏澤猗歟休兹時則我秩宗
制作之妙已其咨爾伯維帝之休
某嘗謂三蘇公不作西州英靈之氣扶輿磅礴鬱積餘
百年蜿蜿蜒蜒萃為瓌粹筆精墨妙掞國之華翳鳳騎
麟儀我萬玉惟藻旒凝邃左臯右䕫簮槖荷囊去兩地
僅一武每大除拜之册薦紳聳聞鴟閤巋然夙莫延竚
某摧頽甚矣亦惟依依一日之知恃以自壯仙凡夢斷
如誤入武林源一望九霞飛珮終墮塵土回首閬風三
萬里矣汗漫之游未知不舉手以謝盧敖否
某領邑叢山之底數家聚耳顧風作浪湧於海同波極
目茫然孰我維檝敢寅緣先契緝其蕪陋之辭端笏以
告下執事
某敢想蓬仙玉輯怡燕佳涼琳琅瓊琚中表夷懌若有
可備馬牛走者共恪以之
與王吏部方秋崖
某伏以作噩之春乾元用九恭惟某官於皇戟衛以先
啓行山川駿奔台候動止萬福某敢拜稽首敬為里父
老迎候於前驅者
某惟君諸侯以天子明命宅牧作藩麾符在行神百受
職某不勝大願願用易之泰康濟吾身以及於吾民
某聞之昌黎公歙大州也刺史尊官也地望之重於今
餘三百年矣戲下駕蓬萊之雲氣薄太微之星宿而辱
臨之制下之日所謂至清之冰大好之山相與動色自
得意若曰繼自今田里其無愁嘆之聲乎某於是不以
賀執事之得州而賀州之得執事也
某亦既以賀矣氓有進而言者曰吾州久凋瘵非復唐
舊今兹歲比不入微君侯其誰撫摩之而天球河圖宜
在東序恐君侯不吾州之屑也貝宫胎寒弄明月天綱
下罩一日收某猶願少徐之
某往年綴末班幸甚得望匿犀於萬玉之表曾幾何日
夐隔仙凡舉手而謝盧敖第聞笙鶴之音隱隱在青冥
間耳某氓也奚其攀附之敢
某一生狷介與世少諧乃從軍諮丐祠猥亦予壘荷鋤
耕舍夫須襏襫固無恙也潁川得黃霸氓將賣劒買牛
我有二天實同此幸
某日與耘夫蕘子處無能為言新使君之來筆荒硯蕪
書所以後若其諗大婘則僭越啓凡役則妄庸某謹略
代與范祭酒前人
某伏以維莫之春綠氣深窈恭惟某官道尊師氏流化
三雍帝所睠加台候動止萬福某敢肅拜以為斯道賀
某聞天之生賢也不數則其備有九德爕和隂陽一身
之間自有所謂造化者在某不復敢為尋常竿牘之問
塵滓聽思永惟聖天子所以設簴之意甚寵敬願金玉
體府式對穆清
某惟漢唐以來老師宿儒以訓故專門者百數十家其
尤大彰明者不過毛鄭孔賈二三子而章句之鑿去道
逾遠蓋至本朝濂洛之學取洙泗之日月而洗濯之於
是孟軻氏以後之傳始有所統逮今又百幾何年矣聖
上一旦以大司成趣公於虞庠詎曰月書季攷羣多士
以角侮聖言之時文哉開人心於九法欲斁之餘續斯
道於六隂既剥之後意吾君之望國子先生者如此某
輒誦所聞
某身落邊頭望羣公騎麒麟翳鳳凰於碧落之外蓋不
啻隔蓬萊三萬里也屬時艱難赤白囊馳道上者羽相
及敵負戎馬定躁我長淮夜籌軍書率午漏下十刻比
曉則策馬箠馳四郊矣以故管記無庇賤名氏士不幸
當邊鄙之風寒又不幸遭時事之荆棘掎筆三歎
某技止此耳岌岌然自危之以為財竭而府庫空兵寡
而營壘空民流而田野空向使賈太傅生此時不知幾
流涕幾慟哭也朝奏而暮報可竊以為遲而脈絡不貫
通手足不運掉為邊臣者且奈何哉執事與二三大臣
彌縫密勿亦得無寒心於此否某願與聞
某四年于淮憂時之髮已班班然雪矣追數其過司敗
所不貸也而上恩誤及進直西清章七八辭不得已而
後拜寵褒之渥與天無極然所以禦寇者不在是某才
輕責重夙夜惟艱
某寅想九霞飛佩之仙郁穆於閬風者裕如也某不敢
以請而敬問其所以條委者
代與丁察院方秋崖
某伏以天地之肅蓐收司聲恭惟某官鶚立朝端霜凝
臺簡讜言鯁論炳炳如丹台候動止萬福某遡風烏府
敢條其所以為朝廷賀者
某聞國有蓍蔡山川空藏隂凝陽和上下蟠際將使蹇
蹇諤諤為紀為綱以壽我宋億萬年無疆之休胹鼎芼
羹願少加之意天下幸甚
某竊惟皇上養聰晦明一瞬十載淵嘿高拱無聲無臭
殆如春霆久蟄發則奮厲震迅不及掩耳隂雲解駁大
明劃開乾清坤夷纖埃不翳於是曩時城狐社鼠仗馬
轅駒一洗而空之蓋歐陽余蔡之在言路也宗社靈長
繄此盛學
某伏惟剛大之氣充塞天地不吐不茹雷厲風飛汲直
在庭奸膽驚落皂囊數十疏剴切上當帝心意若曰有
李勉而朝廷尊是知天下不可一日無儒者之論正色
山立内陽外隂此吾宋之一泰也顧惟經濟底藴堯薰
舜釀謨明弼諧有政路在
某退自惟念上厲精如漢宣帝欲㝢内無一愁嘆之聲
偃室宓堂維卓維魯祈雖斗辟縣意必在海涵春育中
某何如人敢辱銅墨若曰安問狐狸庶其免矣栢臺在
望毛立骨寒
某往年望瑤玉之光如五雲絢爛非煙非霧流景浮空
泥蟠天飛惟有屏息區區依憑一日之雅矜以為榮染
翰操觚晉干臺制
某賤有司耳其於九霞飛珮夐隔仙凡惟當祇畏簡書
奔走先後
代與袁大監前人
某伏以天地既春草木欣豫恭惟某官使華焜燿對敡
帝休臺制靖深台候動止萬福某敢不端笏為吾道賀
某觀頥之象竊謂起居以養形消息以養氣操存以養
德贊育以養人則所謂金玉體府為國保綏此吾黨至
願惟少加之意
某望紫垣奎璧之間榮光燁然占者曰是謂魁躔將有
以鴻筆麗藻陶鎔帝皇舒翹揚英玉我王度者出未幾
而皇帝御集英殿親擢公為第一在廷薦紳舉笏相賀
曰今之董仲舒也蓋幾何年於此矣某惟有虔敬
某恭審茂服帝俞緝釐匠事併載董狐之筆入刊司馬
之書伏惟歡忭某竊觀祖宗盛時凡上所親擢者時謂
儲相不十數年間告庭大拜不自意公今日而以繕監
召也然則所喜者端人登朝衆正其彙征乎某豈勝延
跂
某以世禄得官一俗吏耳然逮事先尚書見其訓誨諸
父得聞慈湖絜齋兩先生之學即其書而讀之者有年
矣某官以慈湖之的傳嗣絜齋之道響其以吾道自任
當世不一二數某安得執御以騐吾心之本靈本明者
某奔走節下於今兩考而餘幸而大父於先正有同朝
之喜季父於執事有同年之盟抑人有言長於伯樂之
廐生於匠石之囿而不見取則信為不材下乘矣惟先
生拊之使薦紳大夫目之曰是嘗登蒙齋之門某倚以
為重
某屬吏也不敢上仙輯之問條教所及某願趨承
代與蔡總帥方秋崖
某伏以秋聲未涼稻花晚秀恭惟某官於皇玉節風聳
江淮臺制靖嚴清寧翊亮台候動止萬福某盥瀹神識
九頓首而致稟函於節下
某竊惟天生鴻碩體備四時噓吸卷舒蓋與造物者相
為周流隂凝陽和罔有不若某屬吏也其敢贅以請於
鼎䄄之司存者
某聞之諸老往年紫垣奎璧之間榮光燁然占者曰是
謂魁躔將有以鴻筆麗藻舒翹揚英者出未幾而尚書
乃為南省第一太未羣盜所謂必蔡司直來我輩洗兵
歸田廬者蓋文昌的傳也某之生晚不逮事文昌何其
遭逄猶辱在乎崇臺牛馬走之下列遡詹符采惟有屏
息
某竊謂國家深仁厚澤滲漉函夏如天覆燾以養以容
而孽芽其間負恃搖毒我師北指亦惟腦沙幕髓余吾
矣今兹強敵新與為隣不能不上勤丙夜憂顧輟名德
以總饟意固有在然天下不以是望公也小之則紫霄
玉清筆宣皇澤大之則太微天柱神會帝謨惟天子之
休命
某碌碌不武亦嘗操觚弄翰相與逐鹿場屋間而藐然
一青衫不能以文墨取歸而眡吾詞林之衣鉢顔其甲
矣一官落南化碧之腥猶在不圖班引得瞻天日之光
分邑窮山凜若淵谷維我獻簡公之訓忠肅公之節為
子若孫者不敢忘伏惟撫存之盛心嘉前人之忠而丕
覆之某其何幸
某贄名之初謹件副墨如左敬至而無文語莊而不綺
肅使者而祝之曰庶其徹於電巖乎蓋其恭且敬如此
某仰止蓬翠如隔雲霄寅想瓊玉因依芝蘭郁穆下邑凡
役覬稟成模
代與何總卿方秋崖
某伏以南風之薰水花娟碧恭惟某官妙幹吾國如漢
蕭何有斐冀宣台候動止萬福某謹三肅復命於典史
氏
某惟王人握數路財賦盈虚之柄蓋國之命脈繫焉山
君海王時節啓處調胹鼎鼐作宋寳臣則區區善頌云
者庸何贅
某疇昔之日有薦紳大夫峩然纓其冠而前賀者曰朝
廷驛召何少卿為西總矣少卿負一世之望蚤游邊城
知軍戎萬里情而才又非劉晏輩所敢望當今貔貅野
宿日增竈未已也士飽而歌馬騰于槽以相我皇上麾
荆南之幡而滅此敵者其不在少卿乎某得之師言敢
不以告
某東梱也公西總也壤地之相去固有間矣脈絡所在
則痒痾疾痛舉切吾身遭時多艱事會無極所謂同舟
風波胡越相救猶左右手之日也敬願節下毋彼毋我
以克成共濟之勲俾某得自附旗常竹帛之間抑何幸
甚
某所自慶幸者然耳獨聞之道路則謂一代偉人當從
容萬玉之班吾君上下其議論四輩其在行矣蓋期其
入者曰式遄其歸而覬其留者曰毋以我公歸兮此二
說也而一說也繇後之說則某之私
某四年于淮憂時之髮幾雪矣敵負戎馬足信然有飲
江之心此何如時而使不武若某者以身當之賴天之
靈宗社之福往往不得志於我靡夙靡夜磨礪以須亦
惟忠於國家者之所教誨
某輯輿人之誦如左而告於門下舍人曰蓬壺其惟襲
慶乎蕪城其無委役乎謹拜手以請
與李國正方秋崖
某伏以湖山春老花雨未晴恭惟某官對揚殊綸辦嚴
入覲吾道增重台候動止萬福某敢不敬與諸儒同一
引領
某惟君子以吾心為太極以吾身為乾坤其動靜闔闢
蓋有妙造化而難知者則凡所以存爕理寄經綸於一
寢飯間某焉用禱
某聞國家以科目取士其上三人者多不十年取卿相
文章事業磊磊掀天地而執事者獨䄂晁董之策三入
幕而未休豈冲天驚人固在不蜚不鳴之後耶某實與
薦紳大夫歛祍焉
某比讀除綸竊審妙簡魁彦入為師儒辟雍斤斤如熙
春臺而風舞雩也聞之道路上方拊髀而歎以為公等
安在何相見之晚必將貯之雞翹豹尾取以自近意者
其金華朝夕說書乎某恐非二三子所能留也
某記望匿犀之年當是紹定元二間與全監抵掌談兵
處也老我未脫場屋而台座之禮樂三千字亦尚留竒
胷於今幾何年適相值於太學人生會合之難如此留
落不偶姑置之
某往年佐淮東軍以口語觸前宰相之怒三年牛下蓋
已謂休此生矣乃春弓旌四出亦與招徠不學無文倚
席負負惟下執之所以教某其書紳
某賤且卑不圖金薤琳琅駢四儷六而賜之書捲錦鯨
還之則所不敢乃盥薇露焚瓊蕤而告之曰前驅將以
何日次脩門乎某將望塵以拜
與葉秘書方秋崖
某伏以春臯雨足澤澤農蓑恭惟某官夙戒屏星克佐
藩輔台候動止萬福某敢不敬為父兄子弟賀
某伏想題輿戾止練水皆春仁聲洋洋山意翔舞其所
以調娛鼎烹者惟謹某用不以黯侍巾櫛者
某惟歙雖偏小然古稱大好山水州也騷人墨客其寄
竒寓逸猶在晴嵐㬉翠之間執事以東璧一星辱臨之
此邦其何幸
某聞禮部第一人自當不出帝城取卿相豈有翺翔羣
玉之府校讎太微之庭而猶以半刺史分風月乎名在
御屏會且召矣
某自别行在所無何以憂歸去冬外除亦嘗一望翹材
館矣枯枿難春亟返吾故鉏煙耕雨我有二天則亦未
為不遇
某拜手敬想年家尊大之輯流慶演迤彧彧蓁蓁
某亦恐麥坡桑隴之外諏爰民瘼惟所以命
代與江西陳漕方秋崖
某伏以春野雨深俶載東作恭惟某官肆殫忠藎玉節
於皇元穹冀宣台候動止萬福某謹遡江而西興敬於
侍御者
某寅想西山南浦之春雲暖而乍寒雨新而驟霽所以
調胹饔膳者眡時益加謹伏惟將明隆指之暇少垂意
焉以幸僉矚
某竊惟聖天子奮發英武獨運黼謨乾端坤倪軒豁呈
露其敷玉蕤於丹扆鏘瑤佩於文墀皆端士也薦紳相
目以為搴華崑圃冰碧藻曜如先生者不二三數飛驛
自東奉尺一詔而歸有日矣故不敢道蕭何關中故事
以請於節下
某睇詹璇極仰斗宿之光寒拜手稽首而起敬者蹙踖
如也蓋自昨歲贄詗于筦記者今復見春風矣眡吾篋
衍有琅畫在時一薰爐而讀之如侍函丈
某不武書滿者餘半年至今迓代者三蓋其初為墮甑
再為棄帷而今所與交承者又在嶺之南曰曲江三千
里而遙雖其疾驅而至恐入夏秋之交末路煎熬虚老
歲月惟先生幸教
某敢問師門蓬仙之眷恭惟燕喜洪郁蘭玉翹秀某門
弟子也非僣
某伏恐巖邑有可備驅策者某奔走先後
代與高漕方秋崖
某伏以霖雨霈如稻畦蘇醒恭惟某官使華焜燿風聳
江壖臺綱靖深天所開右台候動止萬福某謹端笏為
朝廷賀
某聞之曰通天下一氣耳爛為慶雲粲為景星流為醴
泉瀼為甘露而其在人者是為盛德君子蓋天地之至
和也某願節下葆此至和以幸一道
某竊惟國家如天覆燾丕臣萬方彼強者敵乃自甘於
範囿之外願天悔禍亦既犂其庭掃其穴而寢處其地
矣然新敵挾方張之毒侵我邊鄰中原憂未歇也貔貅
野宿萬竈雲屯使吾儒胷次有甲兵則鞭笞之易耳夫
是以屈六轡而東之某用不敢薦聞鄼候關中故事
某思蜀士惟無出出則器能政理卓然如諸葛武候躬
耕南陽而天下事固已龜卜燭照於草廬中矣方節下
以西州第一人入對延英漏下十刻蓋上見謂晚也願
及大有為之時建立磊磊掀天地事業磨浯溪之石椽
筆大書以傳無窮某與拭目焉
某嘗攷彼部自唐僖宗時從朱耶赤心討叛勛蓋咸通
之九年十年也朱耶赤心即五代唐莊宗之祖曰李國
昌其後李鵶兒又以彼兵復京師則其鷙悍殘忍於今
三百四五十年矣事會之來無有終極百餘載間滅遼
滅金而今兹又將滅彼伏惟飛輓之暇所以討論其故
者詳某輒贅言之以禆幕府末議
某不肖似盖自去年之八月巳及戌瓜代者每參差一
至于此今所與代者又在嶺以南迓人之往幾何時計
當壓境矣某雖旦夕去客其詎容簡於祝
某載以崇臺岌案某視九霞飛珮天人也惟有屢息教
條所及某猶覬趨承
代與方提刑方秋崖
某伏以梧風既秋以暑滋武恭惟某官皇皇麾節民以
清嘉丹筆流春高厚申錫台候動止萬福某敢齋宿奏
記瞻遡使垣以冐聞于典史氏
某竊惟天地扶輿之氣鍾稟人英負隂抱陽和粹流浹
顧惟斯人愛助之意猶覬冀宣天緈金玉鼎饔一道幸
甚
某恭讀國史見寬大之書為民而下者十八九未嘗不
嘆曰我朝以仁立國期於無刑非惟萬宇皆春沐浴帝
澤而際天所覆罔有一夫之向隅者吾君之心其天之
心乎夫是以揭節平反屈六轡而東之堯有臯陶好生
之德洽民薰為泰平布在謨典甚盛甚休
某聞蓬萊隔弱水三萬里風引孤帆而去莫近翠雲此
某所以未能簸弄明月之珠頡頏飛霞之珮也然嘗從
薦紳大夫後知其琳琅翰墨搴秀瑤林使鞭鳳笞鸞羽
儀萬玉謂當朝元圃而夕崑崙矣綠綈夜下尚切遲之
某聞惟兵與刑自相表裏寇賊奸宄蓋作士者事也班
孟堅志刑而不志兵亦竊取之矣玉山藩輔一卒囂讙
禽獮而獸薙之無難者皇帝若曰公有甘棠在焉移鎮
燕凝將紛然騎竹馬而迎於境何以弄潢池之兵為恭
惟廟謨天運神化
某以世禄得官一俗吏耳然雪窗燈火之夢未寒也身
墮嶺雲之外衣屨瘴腥朝家憐其艱辛賜以班改自謀
不審分邑萬山間地瘠而民貧未易摩撫二天丕覆敢
不件副墨以修告至之恭
某仰止翠瀛如在璇極屬邑令有屏息而已若以職事
奔走洗手敬承
代與王提舉方秋崖
某伏以金穉而柔涼宇未肅恭惟某官香凝清燕玉節
於皇庾臺靖嚴百爾宣冀台候動止萬福某端拜為斯
民賀
某聞盛德君子者天地合氣隂陽委和其神淵澄其德
至簡其猶覬凝情滌慮混和天倪使國有宗儒黼黻河
漢豈惟善類之幸
某竊惟聖天子膏澤㝢内如歲之春迺者下寬恤之書
所以愛養元元者至纖悉也根蟊節蠧疏剔剗除當宁
慨然猶以常平使者為重意若曰俗吏富國既而國富
而民貧國貧而民亦貧矣其能均齊斂散以壽我宋千
億年無疆之命脈者其惟吾儒乎夫是以屈六轡而東
之甚盛甚休
某望紫垣奎璧之間榮光燁然占者曰是謂文明將有
以鴻筆麗藻陶鎔帝皇舒翹揚英金玉王度者出未幾
而皇帝御集英殿親擢多士公時雖在第五而廷紳之
相賀者曰杜牧之乃為第五人何為不廷魁也蓋幾年
於此矣某惟有虔仰
某以世禄仕藐然一俗吏耳顧雪屋之燈書味固無恙
而諸父詞林之衣鉢其牙籖之插架者猶足以玉我為
也迺碌碌不武落其家聲斷梗漂流墮在梅花關月之
外僅以自脫法當班改而為縣忝冐來此則氣象葦然
無以大冀於嶺南聚落心之憂矣臍噬謂何
某聞之薦紳大夫以為天下無可為之邑正使陽城復
出亦付之六太息而已滌龜伊昉敢於告至之書而道
其所然者伏惟節下加我獻簡公之勤勞王家憫我忠
肅公之殺身不辱而施及其後人則幸矣某猶桑梓也
輒私布之
某埃壒賤微望蓬萊隔弱水三萬里此非塵凡名氏所
敢瀆惟條教之及某也趨承
代與趙判宗方秋崖
某伏以霽景融春俶載農事恭惟某官殊庭怡逸願天
之情皇明受釐台候動止萬福某齋宿奏記惟高凝幸
鑒其衷
某切惟天地合氣隂陽委和其神淵澄其德玉潤猶覬
凝情滌慮混和天倪使國有老臣廉貪立懦則豈惟善
類之幸
某辱在子姪事尊有彝謂當晨省鼎烹昏定茵寢於此
心猶以為慢顧惟爵一德一齒一兼天下達尊之三而
某也卑且賤其敢以書疏之數為禮
某聞士大夫養恬其館逸想自閑門下之士則必稱道
裴晉公綠野之遊與謝太傳為蒼生而起故事以致其
歸慕之萬分一若某則以為出處無愧進退裕如使天
下聞伯夷之風一洗貪競其有補於世教孰多某竊深歎仰
某試此巖邑不自意兩考而餘鼠技既窮百短呈露強
弩之末如魯縞何安得老先生一言為我鍼砭朝夕以
冀某其書諸紳
某幸甚辱與贊府公同寅亦既假寵矣天啟佳晤乃今
又得以秕糠之政累吾明府公雅好愛重夫豈人只鯉
庭詩禮某實與聞之以口語心庶幾自幸得以一拜靈
壽之杖
某䞇詗翠蓬之輯具嚴令判縣稟函中矣某奚瀆之敢
苟有以教之唯所以命
與南康游太守許子良
某伏以明庶風來生意開動恭惟某官千騎春随惠氣
劘拂百神給扶台候動止萬福某三薰三沐裁贄牘修
屬邑下吏之敬凜懼不敏
某竊聆朱轓皂蓋之東江頭騎竹兒童懽于而聲喜于
而色莫不曰仁賢刺史之來天之所以福此郡也五世
人浮嵐煗翠間亦且開顔一笑相迎温乎其和可知矣
某焉用贅
某恭惟聖天子丙夜不安枕惟元元本根宅生是究是
圖謂康廬壤地雖偪小實朱夫子道化之邦數十百年
間遺風餘韻要有以繼續是用分命我公移輪涖止千
里之民幸矣敢再拜賀欽以某官當今文獻家宇内之
士翹首想望不翅泰山北斗之尊朝夕論思日月獻納
皆上所注意以道得民小試儒效政平訟理不占以孚
匪伊選所表為公卿丕展先正經綸之藴使天下知有
喬木世臣顧不韙歟敬重拜賀
某無能為役早得從文肅公徐先生賢父子游迨今在
門人弟子列每聆議論人物未嘗不推名門為斯世冠
冕某所願觀賢人光耀聞一言以自壯者有時矣低頭
吏鞅幾負初心乃今何幸遂獲備太史公牛馬走引領
下風此生不虚矣
某為吏非才辱知諸老先生望外脫選亦謂得百里地
或可少行其學道愛人之志前年冬到官適承弊壊垢
玩之餘逋賦糾役嚚訟謾不可訾省而促中小性又不
習為耐眶劬躬單力為之爬梳徒有好盡之累竟亦何
益縣官分罷去久矣臺郡廉其無他既寬儆之又從而
褒揚之用未滿讁敢謂際逢又得事道德宗工奉令承
教非造物惠碩而何語心自夸距躍三百
某俶貢賤氏名非文莫之輸寫何敢以庸謬廢袚滌簿
書之塵課儷語一通百拜持獻擊轅鼓缶於黃鍾大吕
之側惟唐突是懼
某仰首雲霄珠聯璧合祥光炳炳然知為德宇之符不
敢僣躐申問敬奔奏後先屬令賤也約束頒下無敢不
恭
與南康守游寺丞余總領
某竊以巧雲障秋明河炯夜伏惟某官易地分符初令
已熟神百其相台候動止萬福
某惟建邦選侯眡印朌教在江山清絶之境擁堪輿滋
至之休不暇贊祈居然泰定世俗贅請宜用略之
某泝流而西徒積揚瀾左里之思真可望而不可到也
自朝至昃恨肉乂
某欽以某官鴛班才彦龍扆眷知上雍馮狨合在司馬
吾丘之列半銅佩虎何止信臣杜詩之儔微發凝香畫
戟之吟健賞擘開青峽之景席不待煖綸已隨朌甚盛
甚盛
某東淮餉領虚老周朞北闕敷綸濫陞漢省辭不獲命
懼浮於榮無非餘映之可依更虞善後之當力尚期厦
廣以迄玉成拜叩拜禱
某已辦謝襞遽枉華牋粲然横陳虹燭元傺焚香虔受
莊報有彝又負潦鹵之慊耳等惟體鑒
某伏恐京口使令惟命是恭
與繆路鈐方秋崖
某伏以韶風已暄丹荑成綠恭惟某官肅將戎旅於穆
和旌休有冀宣台候動止萬福某謹歛袵以贄名氏
某雅聞姓略為國虎臣調胹鼎饔必有踴躍後先者誦
黃庭二景之章稽洪範五福之疇某何庸贅
某與東加士友潄瀹芳潤者有年獨執事䄂司馬穰苴
之書小遊塞上雖聲光如斗欠此一識每談當世雋傑
某豈勝馳敬
某聞之薦紳大夫以為瑤林騫秀妙墨琳琅圯上老人
乃以一篇相授受於夜半囊兜戟纛長我魏師此固在
旦夕間抑靈砂圭刀換骨仙去又將泛八月之槎間訊
廣寒之玉蜍也某敬竚
某家新安萬山之底退然一腐儒耳雖魁漕闈冠别省
擢甲科而此區區者何益於世異時請學士賦詩脈退
此賊政恐不滿高明之一笑某尚其勉之
某遡風醉亭飛無六翮大梱不知其無似留畫帷籌毛
錐子安用哉實深感歎今幸得請其相從於林霏巖瞑
之外有日矣惟玉帳嚴靖俾二三子得安意於學宫即
某受賜
某向者辱灑翰先之開闔一再謹件其感且謝者如左
九霞飛珮寅想郁穆翠蓬此有刊委敢請
與李司戶方秋崖
某伏以蘋花風老寒入雁聲恭惟某官式對皇明元穹
委貺台候動止萬福某謹三肅以復筦記者
某觀頥之象切以為吾身自有天地所謂五鼎芍藥兩
箱氍毺者抑外也敬略
某聞執事聲在楚東久矣春風輦路天幸辱分氊題之
暉墨妙琳琅落我襟袖假其歎矣有懷玉人
某惟士方窮時望一第意其跨元圃登崑崙也而事有
大謬不然乃今知耳如執事孤鏘文響手拾漢科今幾
年何始為窮邊戶曹掾則某輩齪齪者其寘之勿復道
某謂今三連越在邊鄙抑聖朝舊服也休明之世猶使
蠻貊衣冠而忍置吾赤子之塗炭乎然則屈之民版願
無鄙夷
某癯然一書生於幕府無能為役借籌帥屏安用毛錐
子為塞草秋黃邊事孔棘如吾徒者要當束之高閣請
竢太平何以教之某敢不紳佩
某伏想年家尊大之婘郁穆翠蓬如有骩役于蕪城唯
所以命
代與浦城鹿宰方秋崖
某伏以秋雲逗雨桂壑香寒恭惟某官仁洽雉郊琴意
閣暇元穹錫羨台候動止萬福某敢不為里父老賀
某觀頥之象曰山下有雷以山之生物而雷蟄之則根
荄芽甲怒長而拔起君子蓋不獨以自養焉養其身以
養人某猶願少加之意
某比讀除目切覩遄飛鳬舄臨吾父母之邦和氣先驅
山亦翔舞漢制郎官上應列宿出宰百里其委寄至不
輕也聞之東西行者宓賤之堂晝簾閴靜而耕雨之蓑
荷月之鋤皆自得於歌謠之外某旣稔政聲矣
某自兒時聞密令為三公故事此固近世無有然延英
曉殿鵷鷺雝雝琅珮瓊裾在帝左右如公輩蓋已簡注
凝旒矣孰謂玉瓉黃流之醲郁冰壺朱絃之勁清迺猶
未在鍾吕間耶式遄其歸儀我班著
某往年官越幸甚辱在寅恭代庖秋曹又忝交承之契
一間何闊蓋自前之歲贄訊以來今兹幾缺然雪溪之
舟蘭亭之褉未嘗不墮清夢也某倚筆飛趨
某謬庸無似試邑窮山之間民貧歲饑百短呈露亦惟
疇昔教訓無斁無忘今幸已書滿代者來暮去心已馳
然猶未知下里門之日也田彼南山吾實受㕓焉豈無
他人莫如我契舊某竊以為請
某寅想仙蓬之聚蘭玉因依燕此佳涼多祺蓁彧未行
有骩顒覬刊垂
代與姚判簿方秋崖
某伏以麥之秋矣風日清微恭惟某官輿衛在行啓處
嘉靖台候動止萬福某敢不為前驅賀
某切惟吾身在造化之囿不息則悠久自強則精明此
子素學也惟跋履勞勩某猶覬於鼎飪留情
某聞之孫子嚴其言曰高士不為主簿而大夫君以寳
為可士安得獨自高某意此公棲身枳棘間而胷次之
蕭蕭者超然塵埃之外矣伏惟執事以劒津之光寒乃
惠然辱臨之繼自今英材館增九鼎重矣某謹拜手延
竚
某嘗與有識共談天下士歎科目之陋以為重厚典刑
如執事者其落筆為文章猶能掞國之華迺獨屈之南
廊試耶或者天將大其聲名如董體仁故事則黃閣紫
樞無不可者某蓋已誦言於甲櫝矣
某思昔夜窗之誨如信宿耳栩栩清夢笑談琅琳曾不
自知其幾何年矣試邑青山之縣瓜熟而不得去意者
天之所以惠佳晤也前輩老成人必有苦語以相鍼砭
某肅襟竢之
某為邑長於斯今始五日京兆耳不圖謙下儷翰相先
謹條其所以感且愧如書然不能詶執訊者萬分一某
其知罪
某寅想九霞玉輯郁穆惟嘉百爾委條式顒刊曉
與趙仙尉方秋崖
某伏以一雨勒寒花事未競恭惟某官仁聲先路民舞
以歌台候動止萬福某敢不引領
某維柯臺山水妙天下真仙所故家凝英育竒多為趙
玉所幾為鼎茵少留意
某讀國史見先正趙清獻公正色立朝至號為鐵面御史
未嘗不歛袵三肅思見其人而不得思見其子孫喬木
蔚然惟有瞻敬
某惟台座黃鍾大吕之函和清廟朱絃之勁直酸寒溧
尉小屈矣意者雲入古廳攻欠孟東野詩耳鸂鶒飛下
君寧肯留
某田家作勞晚事科舉抑區區者適為祟牛衣猶温嘖
有煩言歸尋月鉏舍者爭席如使村無犬吠某與受其
賜
某見蘇長公道清獻公居有溪石松竹之勝東南高士
多從之遊意甚慕之不識他日輟耕許從容梅屋聽話
故家遺俗否某用敢以其名聞
某竊想羣仙天飛環珮冰玉某氓也敢僣興居
翰苑新書别集卷四
