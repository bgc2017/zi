翰苑新書續集卷五
臺諫類
賀大諫真西山
帝眷上坡詔升左省侍講華光殿禆聖學之緝熙拜疏
延英門罄忠規之剴切班聯益峻風采一新竊以國有
直臣淮南之謀自寢朝無姦黨河北之盜易平盖邊虞
雖警不足憂而骨骾乏人為可懼載仰仁皇之世方興
西夏之師謀議前陳孰匪急禦戎之務聰明遠覽獨首
增論事之官由其紀綱立而百度修所以根本強而四
夷服維今盛學與昔匹休恭惟某官道出羲皇學根洙
泗筆補造化豈東京才子之可倫策陳天人為西都大
廷之首冠朱弦比直玉鑑侔清冊府累年不改安恬之
操諫垣期歲獨高謇諤之風志存家門而不近名誠竭
朝廷而無遺慮屬方多事尤賴告猷拾禁闥之遺己無
慚於長孺補衮職之闕顧誰越於仲山眷倚不移觀瞻
增重方將紓長策以康國步矢良謩而沃帝心扶公道
之脈於將微建太平之基於弗墜翕然衆望屬在我公
要當遺萬世之安豈特撤四郊之警某方疲遠役側聽
除音有諍臣七人端為明時而喜呼太平萬歲倚新盛
事之觀
賀黃大諫真西山
簡自中宸擢居正諫接龍簉鷺已高御史之班翳鳳騎
麟更聳争臣之望公朝鼎重佞俗冰消恭惟某官德器
端凝學力閎遠能定能應而涵養熟不矯不激而剛正
存吕大防擢副端由上所舉范祖禹居講席為論甚明
輔導既多褒遷豈後明陟冠七人之首勸講沃九重之
心反覆盡言田錫為朕汲黯匪伊爰立𫝊說乃予阿衡
某聳聽除音幾欲舞手(云云)
賀大諫李寳學楊誠齋
丕&KR0993;褒詔峻陟隆名昔抗論諫垣綽有古諍臣之烈今
陞華奎閣亟聯真學士之班帝思孤節之無朋人羡精
忠之有報竊以當國論是非之未定見人才邪正之不
同君子志在憂時豈憚盡言之觸禍小人心乎趨利第
思阿意以徼榮孰知天理之好還殆匪人情之可料導
諛者未必獲福咎徒塞於兩儀守正者未必罹殃名自
流於百世若昔可攷于今益明方孽臣盜據於朝權欲
私室久顓於國柄罔知勝筭運籌策於幄中輕出躁謀
動干戈於邦内顧衆口同然而和附豈本心若是之顛
冥秖緣富貴之念深遑恤生靈之禍慘惟公遠慮為上
極陳雖懷魏徵之忠戒征遼水竟坐汲生之戅絀守淮
陽越既漏師浸成誤國恢謀馬邑莫逃首事之誅鯀殛
羽山旋正朋姦之典凡曩出矢言之争皆令蒙徽數之
加睠一佞而一忠果孰得而孰失載睹綸恩之布咸新
公道之亨恭惟某官秉姿松篁為世蓍蔡立朝二紀幾
嘗閱於嶮夷報國一心曾弗移於燥濕衆方駒促公獨
鳳鳴惟知效獻替於當時何意被寵榮於後日迨此忠
謀之既驗凜乎節槩之逾光恩命狎臨輿情知勸某竦
瞻殊渥深激懦衷喜聖朝有賞諫之風不慚於古庶天
下增敢言之氣其自于今
賀鄭大諫陳篔窗
疇庸横榻正位上坡白簡含霜稔著埋輪之望青蒲映
日峻躋入閣之班播告揚庭歌謠盈路竊以國家之事
惟宰相可行諫官可言紀綱之司乃君子所恃小人所
畏世道雲翳人情日偷靡聞諤諤之昌競取容容之福
以依阿淟涊為圓熟以慷慨激發為迂狂不思名稱之
謂何乃忍波流而至是誰一舉手惟三折肱某官學洞
索丘量涵海嶽移治外之功以治内粲然經國之猷推
正心之學以正君卓爾尊朝之望横飛直上特立獨行
峥嶸五院之名聲密勿九重之意睠惟激濁揚清之際
與獻可替否之間有重有輕孰先孰後爰綴材於排擊
俾一意於論思深惟古人謇諤之風不若後世煩苛之
甚韓愈之譏陽子首陳時政之瘠肥盧仝之歌孟公獨
問民生之蘇息盖事以大原為急而言以切中為竒詎
尚支離以滋惶惑雖大雅自有成畫在宵人姑以效愚
某觀古多賢疑今罕遇何意讀開元之報恍如歌慶歷
之詩喜在胷中溢于言外見明目達聰之日己知天地
之重開想犯顔逆耳之風罙覺雲雷之加壯嗣聞褒制
别貢慶牋
賀謝司諫劉後村
龍墀渙號騎省升賢司諫七品官未足為范君之賀法
筵第一義皆聳聽滎陽之言當宁虚襟在廷舉笏竊以
君子之論常見微而知著天下之理有必至而固然與
其蕩沃於已焦爛之餘孰若芟夷於未滋蔓之始既寢
了翁之諫疏孰敢嬰老蔡之鋒使行獻可之彈文世豈
受金陵之禍瞻言前哲復見令公恭惟某官稟岷峨之
精英傳關洛之本統頃居言責尤著直聲屬時督閫外
之臣切慕下石頭之舉向微安石皆倒持手板之人賴
有陽城倡裂壊白麻之語雖忤觸貴權之怒矣然保全
名節而去之及此更張幡然號召於惟列聖每親除耳
目之官厥後柄臣始私用腹心之客雲漢之章朝擢風
霜之語夕𫝊昔未嘗望車拜金谷之塵今果能露布破
銅山之賊然而質肅論燈籠錦或譏後遂無聞道鄉諫
瑶華宫乃云事不止此寧一發之為快當百鍊而愈剛
公卿幸得遭時其可孤於明主諫官如此言事寧不賀
於太平遂自大坡進持魁柄某素無實用浪得虚聲陶
寫性情時宰疑麥葵之謗將明倫紀臺端有粟布之彈
粤從尹氏之秉均莫曉纍臣之得辠不圖衰朽復備使
令良由端人得君之初興念寒士失職之久尚能奮發
賡徂徠聖德之詩無復狂愚作韓子諫臣之論
賀董司諫李梅亭
進司補闕仍侍邇英責重寄隆益可告嘉猷于后謀從
言聽轉當下膏澤於民朝野喧然宗社幸甚恭惟某官
所養剛大而道中庸人方此重而彼輕公獨以退而為
進廷臣無出右者天子居然器之拔自州麾徧儀朝著
亟拜拾遺之命仍陪勸誦之聯緝日月之光良多啓沃
犯雷霆之怒大有激揚不賣直以取名惟格王而正事
簡在中扆遂升左垣考司諫七品官之階雖云序進然
大人一正君之事正屬司存今目前無必至之憂而天
下有未形之患戎心外狡民力中乾天文變怪而難諶
人才卑少而不競民保於信而信屢爽位守以仁而仁
不流吏惰且貪兵虚仍脆無非事者請先大者之圖彼
何人斯尤願辦之之早自古建久安之勢成長治之業
莫若杜羣枉之路開衆正之門國人曰賢左右皆曰賢
無使滯淹之久君心以正遠近一以正切防浸潤之行
閫内閫外不容二心宫中府中當為一體舍豺問貍則
民不服如鷹逐雀則君自尊察嫠婦之私憂回倉公於
驚走庶淮南知憚於汲黯而昌黎無惑於陽城名節皎
然芬芳多矣富貴乃吾所有何足計哉忠良得路之難
切宜念此某當獻嘉頌顧進苦辭盖有感平日之知不
敢作細人之愛諸公不喜生語柔則茹之善人能受盡
言遐不謂矣尚欲作石守道紀德之頌幸勿還李師中
落韻之詩
賀湯司諫劉後村
孚號于廷名官以諫聖朝無闕事不待批於龍鱗天子
有争臣尤急聞於骨骾識者相慶翕然同辭恭惟國朝
參考唐制莫要於御史府莫清於供奉官誦岑參杜甫
之詩日趨東省拜陽城仲舒之疏時守延英向非一代
之名流曷副九重之妙選恭惟某官淵乎似道浩然至
剛棲遲樂衡泌之間徵起遇風雲之會公每抗論幸
明主可為誨言衆亦望風意山人不樂名利援禮以杜
家臣之僣奮筆以誅世卿之萌謂君然後有反坫塞門
謂盜豈容竊大弓寳玉鄭公所上百奏莫不切心陸生
每著一篇必蒙稱善後宫敬憚於質肅貴璫欲避於淳
夫乃冠伏蒲之清班以旌折檻之直氣有若仲山甫之
補衮方嘉賴之欲如种明逸之拂衣胡可得已行陟大
坡之峻徑躋兩地之尊某側聽出綸不知折屐幸有要
津為吾輩之盟主敢以晚節累平生之故人獻徂徠聖
德之詩尚能勉強作韓子諫臣之論無復激昂
賀鄭正言除司諫王格齋
就陟諫垣頓增國重皂囊奏疏尚參兩省之聯黃紙除
書遂正七階之品人徯仁言之博士知元氣之還贊書
一傳輿言具穆某官修名盖代厚德鎮浮黃鍾大鏞殆
非近世之人物光風霽月綽有前輩之風流孤忠上簡
於龍光清貫亟躋於鷺序冠峩豸角隂見晛而已消手
批龍鱗木從繩而自直屬時睿哲渴想忠規乃眷廷紳
孰任盡言之責肆揚詔綍延登已試之英即疇底績之
庸行正告廷之命某猥分閫寄遥聽除音聞鳴鳳於朝
陽豈為私賀寄雙魚於尺素宜激忭悰
賀鄭正言洪平齋
恭審錫命龍墀升華騎省風生白筆已振朝綱於更化
之餘日抗皂囊更納君德於無過之地扶持衆正引翼
太平恭惟某官清廟朱絃紫壇蒼壁昌黎之薰釀涵浸
大放厥辭敬輿之懇切剴深不負所學寄政事於破竹
自解之勢綴功名於取果既熟之時方觀春雉之馴即
快秋鴻之漸捷登要路力挽頽波惟辨君子小人之分
以為天下後世之鑒然而抨彈於出言如綍之後孰若
彌縫於納君自牖之初爰取冠豸之威徑上批鱗之奏
能使心正而筆自正是謂言行而道亦行疏列屏風復
見鄭公之論諫功成衮職即看山甫之登庸某委命窮
坑歸心渠厦晉適逢於晝接泰還喜於陽來禆帝右之
謀猷方幸新除於永叔言民生之利害敢祈勿遜於希
文
賀葛正言楊誠齋
孚號大廷拾遺諫省古者所以責難於丕后非舜不陳
今代豈無敢言之正人如尊乃勇聞者興起躍如驩欣
恭惟某官議論通乎古今名實孚于上下以星翻漢回
之光采作新斯文以山高水深之風流照映當世諏儒
先於三館俾廷争於四聰方聖天子從諫如流之秋曷
嘗罪夫言者惟諫大夫憂國若渴之志可曰無其時哉
扶皇極於將微護善類於既弱倘元氣無不實之處則
外敵亦何強之云即冠上坡用懌寰海某少而自好晚
乃早衰誦鵝經雞檄之言十年于此想龍章鳳姿之偉
一覿何從
賀董秘丞除正言王格齋
光奉制綸擢居諫省道山委竹帛已盡紬四庫之書閶
闔呈琅玕乃進立七臣之列帝虚心而垂聽人側耳以
聳聞渙號一傳師虞具穆某官高文作古奥學造微著
玉杯繁露之書淵源遠甚繙金匱石室之作譽處翕然
肆疇冊府之英無出儒宗之右鵬搏羊角雖莫量邁往
之程鳳鳴朝陽要先展格心之業諒悉攄於賢韞以入
告於辰猷坐令州縣之民如在祖宗之世君子有所恃
小人有所忌蔚為百辟之儀諫官可盡言宰相可盡行
即兼二者之美揚庭之寵指日以須某雅辱舊游喜聞
佳語賀厦欲同於燕雀莫造下風寄書遠託於鱗鴻未
殫抃悃
賀蔣諫議方秋崖
簡自中宸擢居正諫粤躋横榻得李勉而朝廷始尊陡
上大坡用仲淹而士夫相賀盖以久持天下之正其必
能格君心之非永惟治亂之端在小人與君子此其消
長之道非宰相則諫官肆吾祖宗立國以來洗盡秦漢
諱言之習聽納之盛載籍所無是知累朝熙洽之休正
賴諸老箴規之力兹實主上用公之至意豈但先生執
政之緊頭恭惟某官質堅百鍊而愈精節貫四時而不
改仕者皆嚴憚黯已消落膽之姦帝曰無以易堯當有
沃心之論切窺聖德時憲天聰雖艱難有甚於絲棼而
恭儉本無於衮闕惟是外則桀驁不臣之國久矣鴟張
内則嘂讙不靖之兵敢於狙詐事孰大於此者時其條
而上之非仁義不陳於前可使主憂而臣辱有謀猷入
告于后所願乾清而坤夷某越在邊城莫瞻朝著稱慶
歷者曰四諫尚能賡徂徠之詩今陽城號為一賢何待
作昌黎之論敢無動色傾聽嘉言
賀(闕)侍御洪平齋
榻前承渥柱裏升班物情大旱之餘適蘇霖雨天象太
微之次首應法星九重侈知人之明四海享任賢之福
竊以兩儀具清明廣大之體萬物鍾扶輿磅礴之靈得
其中和者為景星為鳳皇全其剛正者為屈軼為獬豸
況千古之間氣生一朝之偉人如伯夷聖之清如孟軻
勇於義用能任天子耳目之寄于以夀皇家氣脈之傳
恭惟某官步趨聖賢冠冕道德旁蹊捷徑不求少室之
山絶岸孤峯坐閱瞿唐之浪顧環轍之久矣終覽輝而
下之簮筆烏臺伏蒲騎省上不為危言而駭聽下不為
矯節以沽名惟致辨於君子小人之間而防微於宦官
女子之際外邪不入元氣自充以培社稷無疆之休以
兆國家中興之象深締邃嚴之眷進顓雄劇之權堂堂
不撓為儒宗謀猷惟舊行行且止避御史風采又新然
而一論列關吾道之盛衰一建明繫斯民之休戚時雖
無闕事或可言士夫懷寡廉鮮恥之風將帥乏趨事赴
功之志戰守之規模靡定賞罰之綱紀未張斜封尚費
於調停横歛更多於朘削惟正人用則國勢重於黃鍾
九鼎惟公道行則人心安於泰山四維此皆前日之己
言抑亦于今之最急願伸谹議迄濟丕平當令文靖之
警君復聞於世毋使清獻之論事專美於前狂斐一鳴
隕越萬坐
賀柴侍御汪龍溪
妙簡宸衷寵司邦憲獨坐之長御史久虚不除横榻之
亞中司此選甚茂朝有正士人無異言恭惟某官德齒
朝之達尊忠亮國之司直分南臺之糾察威望日隆贊
東閣之辨章彌綸歲久金百鍊而不渝其操玉三獻而
所售者真磅礴名途盡閱炎涼之變安恬世味不希富
貴之榮惟精忠素簡於上心故除目雅孚於羣議以詳
練之老而糾彈於萬務以清明之德而表率於百寮羣
隂見晛而消百度從繩則正猛獸之衛藜藿有以知朝
廷之尊和羹之作鹽梅殆將斡鈞衡之造某濫紆兩組
來長五溪忽聞播告之修私喜仁賢之用羣情無壅幸
非陽朔諱言之朝盛事可歌當繼慶歷得賢之頌
賀黃侍御楊誠齋
皇咨上坡位專横榻屬者進格君非之論九重亦為之
回天移而為糾官邪之司羣枉自然而見晛此非平日
之素焉得崇朝之孚恭惟某官以海内寡二之辭章收
天下第一之科目彼於權門炙手可熱之日竭蹷而趨
及聞高賢掉臂不顧之風其顙有泚逮公道之既白知
寸心之獨丹廷争未幾臺端益峻士有攸挟恨無所施
静而觀流涕太息之書孰不以古人而自許起而當君
子小人之會其無負夙志者幾希今聖主既求惟木之
繩在執事必為作金之礪即疇孤立之操遂登獨座之
崇某自分摧隤何辭漂泊瞻烏柏府晚乃依茂蔭之餘
振鷺柳溝夢不到末行之舊
賀鄭侍御劉後村
渙號廣庭晉班横榻古所云法家拂士莫如争臣今不
置大夫中丞遂長御史贊書初下輿論交歸夷攷昔賢
有居是職峩冠叱李義府仗下皆驚草奏劾博陸侯廷
中咸肅久矣二公之不作去之千載而若存恭惟某官
有孟氏養氣之剛有曾子守約之勇不繇一介之助自
結九重之知屬者國有世卿朝多私黨士登光範但知
章蔡之恩公立上坡首抗鄒陳之疏曰厚俗以教慈孝
曰命相以杜覬覦然後君臣之分嚴然後父子之倫敘
然後九鼎之勢重然後太阿之柄還饜鮑魚於臭腐之
餘在諸人易搏猛虎於咆哮之際為執事難兹拜雜端
以旌忠直必有以消弭異時反覆之患必有以堅凝前
日挽回之功既三院之徧更風稜尤峻由中司而大用
典故則然益進昌言永扶興運某屬叨乘𫝊聳聽置郵
在古靈藁中幸早陪於末坐拜延英門外獨阻賀於太
平
賀林侍御方秋崖
出綸西掖執憲南床天子明明用臯陶而不仁者遠矣
王臣蹇蹇如行父見無禮者誅之兹得一賢重增九鼎
恭惟某官二典三謨之學問五音六律之辭章觀經世
之宏規雖伊管未能遠過讀責難之確論非仁義不敢
前陳適當不諱之朝久立得言之地接武䕫龍簉羽鵷
鷺綴赤墀供奉之班當道豺狼安問狐狸凜白筆抨彈
之志使顔跖忠邪之莫辨雖堯舜聰明而奈何矧今士
習之媮未明國是之定倖門如鼠穴而不可塞弊事如
蝟毛而不可為外之則強敵之鴟張内之則驕兵之狙
詐勿用小人必亂邦也誰當共濟於艱難不有君子其
能國乎時則渴聞於忠讜願言密勿悉意敷云庶幾回
事變於危急之秋或可觀德化於須臾之頃某逖居邊
瑣欣誦宸綸有争臣者七人遄底臯謨之績舉明主於
三代願聞說命之篇敢不濡毫以需染牘
賀彭侍御方壺山
恭審疏綸北闕司憲南床王無親臣久倚孤忠之助汝
長御史亶由獨斷之明朝廷肅然夷夏幸甚恭惟某官
英英器度凜凜風猷正學正言蔚有前輩流之樣古心
古貌肯為今世俗之粧徧儀清切之班自結睿明之眷
果登緊地乃侍邃帷聖上嚴之如賓師海内恃以為王
傅側聞論奏皆大建明判正邪之狀於陛前截然界限
策和戰之情於塞外瞭若蔡蓍嘻陣脚之屢搖嘖局面
之幾換有若烏府抨彈之任最係觀瞻非得鯁直魁壘
之臣誰能鎮壓權益尊而望益聳位益峻而言益高身
名之重若山宗社之安如鼎佇由横榻即對顓朝某濫
此觀風恍然披霧既與善夫而相慶又欣小己之有依
木牛流馬之庸果哉難矣法龍筵象之義行且觀焉抃
蹈罙深染濡靡竟
賀徐殿院朱湛盧
親筆九天峻班三院日就于學素密啓於堯心時然後
言肆增明於舜目朝有諤士人無異辭欽惟某官有得
於聖人之書博通乎當世之務權門烈火不隨炙手之
羣廣厦細旃實贊勵精之治雖守今而据古亦指事以
陳情比及三年曾改絃之未久獨觀萬化仍膠柱之難
調朝行夕移甲可乙否張旃遣餌囊赤白以加多履畆
賦緡幣重輕而莫捄僉議新政更思舊人昔曾擊而去
之常預憂於鵬入今何來而集此尚與進於蠅營兹臺
諫之一更意紀綱之漸變出任斯責可謂當仁調停之
初范相詎知有是理亂之決蜀公豈欺我哉側聞課月
之章深戒履霜之漸惟強有力克成厥終勉思元祐之
難可令再誤允保端平之美相與俱榮某維梓真情拔
茅溢喜正言曲學敢請擇於攸宜多病不才尚小煩於
并案
賀徐殿院洪平齋
恭審顯膺宸綍榮副臺端宣政殿之衣冠夙重抨彈之
寄觀象門之步武益尊糾察之權朝廷以清天下之慶
恭惟某官南州碩望東魯鉅儒一倡音遺豁如黃鍾大
吕之奏萬仞壁立聳然孤峯絶岸之風國人同辭而曰
賢天子一見而恨晚方振纓於列邸即珥筆於要津護
君子如護元氣而不使動搖去小人若去惡草而惟恐
滋蔓開泰長否消之運收乾清坤夷之功然議論必欲
萬世之可書而紀綱不容一日之或弛既堂堂峩豸於
烏府爰進進簉鵷於赤墀露劾滋多霜威增凜鐵面御
史之氣象今復見焉魚頭參政之勲名斯在下矣某寄
身憲節拭目恩綸鵰鶚之在秋天喜有順風之便燕雀
之賀厦屋知無凌雨之虞
賀謝殿院劉後村
出綍楓宸提綱栢府古者國有拂士莫如諫争之臣故
事臺無長官尤重雜端之任贊書初下輿望翕歸自昔
明目達聰之朝必用犯顔敢諫之士有希文永叔實開
天聖慶歷之太平無元城了翁誰為元祐建中之命脈
偉矣執事今日之拜凜然羣公先正之風恭惟某官養
孟氏之至剛聞曾子之大勇頃峩豸角親捋虎鬚舉扇
障元規之塵安能凂我裂麻沮延齡之相不亦壯哉自
拂䄂觚稜之邊徑誅茅廬峯之下屬者負扆收倒持之
柄臨朝思曲突之言趣歸邇英俄擢補闕論蔡新州於
題車盖亭之後孰不力攻彈王金陵於入政事堂之初
尤其先見丹心不改素論愈堅貴璫咸憚於淳夫掖庭
知有於質肅皆謂霜稜之勁宜居風憲之雄觀三院之
壁題姓名可考由中司而棅任典故則然益進昌言永
扶皇極某屬叨乘𫝊聳聽置郵在古靈藁中何幸獲陪
於下客賀延英門外自嗟不及於武人
賀鄭察院洪平齋
恭審丹禁疏恩烏臺振武隂邪盡屏天日為之開明風
采一新山嶽至於搖動聖朝以重善類焉依恭惟某官
玉尺端方金莖澄爽學窮根柢早𫝊書𢃄草之勞詞吐
英華屢應筆頭花之夢曷鳴弦而奏最即飛舄以摩空
人皆為闐然競進之圖已則有澹若無營之志靖待功
名之自至坐膺寵數以尤殊拔諸復逆之班置在糾繩
之地久無此舉今見其人消朋黨於未萌奚難去河北
之賊補缺遺於無跡斯足寢淮南之謀盖當正人當路
之時自有猛虎在山之勢始獨持於白簡即對引於朱
衣某聳聽除音亦興懦志觸邪一角問寧及於狐狸棲
迹萬間賀尤深於燕雀
賀劉察院劉後村
渙號楓宸升賢柏府昔飢烏久噤虚峩獬豸之冠今鳴
鳳一聞盡革蜩螗之響福流宗祏喜動搢紳竊以人臣
不可受恩於私門君子必蚤有譽於天下永叔責高司
諫猶在館中了翁忤章雷州方為博士寧遠作夷陵之
役不肯登紹聖之舟故一朝擢拜於争臣而萬代仰瞻
其名節不圖今日復見若人恭惟某官充直剛大之浩
然兼知仁勇之三者頃陪英俊進列師儒委質為臣疇
昔非冰山之客拂衣去國始終為全璧之人處之外服
而甚安餌以美官而不顧自執事為冥鴻之舉而諸賢
效仗馬之瘖聖斷赫然既親攬太阿之柄公言驗矣悔
不行曲突之謀遂除緊官俾究前論衆競遭時而建策
獨思拔本以塞源況龍象之共觀何狐狸之足問去惡
如去草勢惟恐其蔓延擒賊先擒王公有如於摧陷翕
然伏第一義之竒偉繼此有數百篇之開陳舊史謂諫
如丹青是必本原於仁義前輩云事皆塵土特留久遠
之功名不惟霜簡之凝行見辰猷之告某羇孤一介閑
廢半生方寳紹間竒禍胚胎於詩案在端嘉際深文掎
摭其奏篇及一相之顓朝又五年而在野不圖衰暮復
忝驅馳良由端人得君之初興念寒畯失職之久忝子
駿福星之選愧無補於明時賡徂徠聖德之詩或可陳
於薄技
賀江察院劉後村
出綸中禁執簡内臺昔虎豹守九關無怪盈庭之嘿今
鳳凰翔千仞聳聞瑞世之明堂陛益尊搢紳相慶恭惟
國家𫝊十四聖親擢臺諫多第一流慶歷之去夏公首
登歐蔡建中之變子厚亦用鄒陳當時誦其言語為蓍
龜後世仰其名節如山岳繼先賢而挺出捨執事其誰
歸恭惟某官擅九牧之名為諸儒之倡出新義於繫辭
十翼之外研極幾深追古文於先秦兩漢之間芟夷陳
腐頃在端嘉之際早陪賢雋之游使其雅意於本朝久
矣先居於此座幾年流落不肯登紹聖之舟同志凋零
獨屹立南都之壁屬者朝更大化上記孤忠甫對龍顔
徑峩豸角謂金陵雖去奈其徒之護法實繁況老蔡尚
存恐所仆之黨碑復立觀奏篇予奪抑揚之際繋世道
理亂安危之分必不容八元四凶之同朝必不與六卿
三家而共國必真有昔人存趙之策必深思前輩祚宋
之言奉白簡以聞即提綱於三院宣黃麻而拜行絶席
於百僚焜燿一時芬芳千載某曩接䕫龍之武頗蒙管
鮑之知契闊十期顛連百謫豈料窮途之不死獲觀賢
路之復亨訪凝之於匡廬山中悵莫從於名勝賀陽城
於延英門下曾不若於武人第如冰蹟之危幸托霜稜
之峻固知范老不嫌守道之狂言孰謂鄒公猶待承君
之開說
賀盛察院真西山
誕攽芝檢分糾柏臺言路置六察官實司公道之脈聖
朝用一正士可立太平之基漢詔風馳周行霜凜伏惟
某官英姿挺特素節高嚴卓爾不羣行庶幾乎大雅
睟然見面望而知為吉人自豋百辟之聯浸結九宸之
婘容臺禮樂甫參議論之官憲府紀綱亟任抨彈之寄
方將龜鏡國家之治亂涇渭天下之是非為正論之指南
斥憸朋於有北坐令海内如慶歷嘉祐之隆平肯使吳
中獨敬輿希文之專美某曩陪駿武夙仰賢猷切聽鳳
鳴深為清時而喜敢同燕賀獨司大厦之成
賀金察院楊誠齋
光被宸恩擢司風憲雷行鳳檢方進登天下之正人霜
肅烏臺俾盡吐胷中之素藴雖俯從於人望實斷自於
天衷郵傳歡動於四方國重頓增於九鼎某官高文作
古雅望鎮浮庖丁之刀十九年綽有餘地孔明之栢二
千尺誰識苦心政所去而見思材無施而不可頃自流
錢之府往儀振鷺之羣子衿青青士有文武兼資之略
王臣蹇蹇帝思風節不撓之英遂承渥於楓宸俾察廉
於栢寺邪朋屏迹雪見晛而自消善類寧居虎在山而
不採顧念雖資於彈劾亦難久屈於徊翔風采凜然今
已杜羣枉之門而開衆正之路鈞衡近止行當建萬世
之策而舉三代之隆某猥以諸生伏讀明詔身雖老矣
恐無芝菌蒸出之祥心則欣然猶有雞犬俱仙之望
賀王寺丞除察院李梅亭
峻擢容臺進司糾院明天子厲精之日争覩親除真御
史遴選其人迄符衆望風雲感會山岳動搖恭惟某官
心斡九秋文燄萬丈摘髭名第不應州縣之徒勞策足
要津共擬公侯之必復堅車大艦每難於進光風霽月
既久則明上欲求忠臣之尊念無易太常之肅嚴霜烈
日如令鑄九鼎以察姦縫霧裁雲行即登三堂而草制
某久違楓陛聞進藎臣行行且止而避驄莫陪旅賀皇
皇者華之維絡願以汰歸
賀洪郎中除察院李梅亭
親擢郎潛進司臺察十年去國安泉石之膏肓一札起
家任朝廷之耳目公無欣戚邦有榮懷恭惟某官行守
宫庭道深壼奥養以剛大獨扛百斛之龍文出其緒餘
連中八科之麟角惟其守專而退勇是以任重而進難
社下之肉既均尋拜護軍之曲逆治中之足未展顧令
乘障於隂平儀粉省以歸班封皂囊而論事回天有力
方將批徑尺之鱗偃月生疑已不容立仗之馬曾令考
功一出息之頃遂見拾遺九鑚火之明星既坼於中台
席遂前於半夜甫登表著徑拜裏行獬豸觸邪難置豺
狼而不問鷹隼始擊尤關龍象之共觀聳聞破頭已足
落膽刊九山滌九川陂九澤通地氣以上騰闢四門明
四目達四聰發天光而下濟此真御史矣豈憂匈奴哉
鑄金鼎以圖姦不難調鼎察玉衡而齊政然後保衡某
一寒漕冰六暑戍雪將返閭閻而曝日喜聞臺閣之生
風鵰鶚之在秋天倘或寬於西擊烏鵲之繞夜月願姑
聽其南飛
代通丁察院方秋崖
伏以地接蒲田之近雅識行秘書天開栢府之嚴凜有
真御史方時仗馬辱我臺烏偉哉朝陽之鳴破此晝冥
之晦恭惟某官藴蓍蔡先見之明而發之勇挺松柏後
凋之操而守之堅粤自易東共推斗北接武䕫龍簉羽
鵷鷺有嘉坤六二之直方當道豺狼安問狐狸聿逢乾
九五之剛健謂顔跖忠邪之莫辨雖堯舜聰明而奈何
幸隂霾之劃開赫陽光於晦蝕試嘗讀宥府編摩之兩
疏已條上皇家綱紀之一端矧乘驄當不諱之朝而冠
豸立敢言之地想驚𫝊為殿上虎羣小人歛迹避之彼
局促如轅下駒有識者寒心久矣地天之泰堂陛自孚
然魏鄭公為良臣不願忠臣何煩彈擊抑魯仲連非國
士迺天下士遄奉都俞某遭逢熙明傳誦謇諤學錦製
於琴瑟更張之後詎曰斗辟縣而不為如繭絲於杼軸
空荒之餘夫豈肅政臺之所許清議之畏赤立奚憂每
自賦先生鐵作肝之詩其敢為此翁身是膽之事儻取
縉紳之公論不廢綈袍之故情雖筆陋墨凡尚能作石
徂徠聖德之頌使山搖岳動亦將著韓昌黎諫臣之書
翹想風猷慄如霜凛
翰苑新書續集卷五
