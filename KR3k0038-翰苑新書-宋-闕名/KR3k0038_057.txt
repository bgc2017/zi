翰苑新書前集卷五十七
曹官(錄事參軍司戶參軍)(司理參軍司法參軍)
錄事參軍(後漢有郡主簿官在漢魏間及江左為督郵主簿皆太守自辟除後魏洎隋皆有錄事參)
(軍及罷郡以州統縣皆吏部選除煬帝置郡有東西曹掾及主簿唐武德復為錄事參軍掌正違失蒞符印後)
(唐應順間州置錄事參軍國朝沿唐制州有錄事參軍然不盡置也諸府為司錄諸州為錄事乾興元年丁)
(度申請諸州始各置錄事參軍熙寧三年詔繁難去處錄事參軍並差職官知縣及奏舉縣令人充會要政和)
(三年尚書省言參軍之稱起於行軍之際恐不當襲欲改為司錄奉聖旨參軍改為掾職略建炎初復舊名錄)
(事掌州院庶務糾諸曹稽違乾道中汪大猷申請依司理例不兼他職從之孝宗會要)
歴代事實郡督郵(白氏六帖州主簿丨丨丨並今錄事參軍)州主簿(見官制)紀
綱掾(白氏六帖)紀綱一州(見紹業劾刺史注)紀綱一郡(續通典太和七年中書門)
(下奏錄事參軍糾察屬縣課責下寮丨丨丨丨藉其提舉焉)紀綱大府(常集云云)總錄衆
曹(平寳司徒儀云錄事參軍之職掌丨丨丨丨管其文案自上佐以意違失者彈正以法掌凡諸司察之事)
舉善彈非(劉洪教云錄事參軍務丨丨丨丨令史亦各隨事脩習也云云事見北堂書抄)糾愆
謬(閻用之初為彭州參軍嘗攝錄事一日丨丨丨不法數十事太守以為材)舉綱目(舊史顔杲卿為)
(魏州錄參振丨丨丨政稱第一)景佺折司馬(杜丨丨性嚴正為益州錄參逆丨房丨丨之不視事)
(吏歌之曰錄事意與天通州丨丨折威風由是寖知名職林)紹業劾刺史(職林喬琳歴果綿遂)
(懷四州刺史嘗謂錄事參軍任丨丨曰子紀綱一州能丨丨丨乎紹業出條所失示之驚曰能知吾失御史材)
(也)司錄舉公過(韓文韓紳卿墓誌為揚州錄事參軍事故相崔圓久狎愛州民丁某至顧省其)
(家後大衙會日丨丨君趨以前曰請丨丨丨公與小民狎至其家害於政圓驚謝曰錄事言是圓實過乃自罰)
與一府政(韓愈誌董溪府君墓云公為京兆府司錄參軍丨丨丨丨)事以幹治(韓愈銘張)
(署墓曰君為京兆司錄諸曹白事不敢平面視揖起趨去無敢間語縣令丞尉如嚴京兆丨丨丨丨)異禮
尊任(通典實九制縣令判司與錄事丨丨丨其丨也)置在賓席(裴澥為陜府錄參李勉除觀察)
(召澥曰素聞公名朝中親友話公美事請丨丨丨丨)郡之極位(漢官儀督郵丨丨丨丨)以殿
最升降(職源齊映劉滋執政戴叔倫勸以天下尤切者縣令錄事參軍此三者宜出中書門下無計資)
(序限遠近高卑一一丨丨丨丨丨則人人知勸映等重其言)拜監察御史(南部新書道州錄事)
(參軍王沼與楊炎有微恩及炎入相舉沼丨為丨丨丨丨始講公議)
皇朝事實上曹(續會要政和尚書省言錄參充近丨丨官)糾曹(公是行左惟温制云遷亦)
(丨丨)州綱(胡文恭行張日嚴制云馴致丨丨)綱掾(胡文恭行閻仲宣制督郵丨丨之峻)州簿
(胡文恭行節唐制)士論稱美(言行錄傅忠肅公察李擢少負英才時為青州司錄公緣職事往來)
(淄青相與琢磨丨丨丨丨)詩人(東坡集乖厓公在蜀有錄事參軍老病廢事公責之曰胡不歸明日參軍)
(求去且以詩留别曰秋光都似宦情薄山色不如歸興濃公驚謝之曰吾過矣同寮有丨丨而吾不知因留而)
(慰薦之)活民賜錢(東都事略邵曄字日華為連州錄事參軍州將楊全誣部民為劫盜欲置之死)
(曄察其枉不肯書牘白令核實再按騐得實民由是獲免曄代還引對太宗曰爾能丨君平丨深可嘉也丨丨五)
(萬)獄冤獲伸(樓攻媿集黃裳字文叔為興元府錄參能以情求獄脫冤死伸無告甚衆終任不訊)
(一囚)理獄有能績(東都事略陳堯佐傳堯佐字希元諡文惠知開封府錄事參軍因丨丨丨丨丨)
(遷府推官)訴者請屬葉掾(楊誠齋集葉顒諡正簡調建州錄事參軍建俗很而喜訟或積年官)
(不能决部使者賀允中多以屬公原情諏律必得平亭旁郡民聞之有丨於漕臺丨輒丨以丨丨丨用薦者改)
(宣教郎)與宰相争事(東都事略陳希亮字公弼為開封府司錄青州男子趙字上書言元昊反)
(宰相以為狂言徙建州而元昊果反字至京師自訟宰相怒下字開封獄希亮奏乞以字所上封事付所司具)
(驗不當加責丨丨丨丨不已字由此得釋)問以邊策(仁宗實錄胡則字正調憲州錄事參軍時靈夏)
(用兵轉運使索湘遣則入奏太宗因丨丨丨丨對稱旨帝顧左右曰州縣豈乏人遂令記姓名中書)陳當
世之務(杜祁公知永興軍辟孫甫之翰司錄猥事一以委之公歎曰待我以此可以去矣祁公為謝公)
(乃從容丨丨丨丨丨祁公喜得益友)擇通才(見精語類)舉明謹端恕(元符中成都漕陳察)
(乞監司歲丨丨丨丨丨善治獄者充錄事詔今吏部立選法聞奏)召為崇文校勘(東都事略)
(李垂字舜工自湖州錄事參軍丨丨丨丨丨丨)
自敘拂衣而遊天下(職源王勃年未及冠以重名調補虢州參軍才大官小丨丨丨丨丨)
(丨)
羣書精語名列府竂職參軍事(白氏六帖云)為樞為相何莫
由斯(權集云)提綱未幾羣轄載孚(陳子昂集王府君墓誌君轉隴州錄事參軍時)
(劉仁軌以宰相之貴持節此州坐帷中主諾責下君丨丨丨丨丨丨丨丨劉公坐嘯以為能也)向事圭
符實司綱紀(徐騎省行制云)糾察屬縣課責下寮(見紀綱一郡注)
前賢詩詞喜見朱絲直(杜甫送韋諷閬州錄參韋生富春秋洞徹有清識操持紀綱地)
(丨丨丨丨丨行往樹佳政慰我深相憶)與語才業立(杜甫送知錄程侯晚相遇丨丨丨丨丨薰)
(然耳目開頗覺聰明入意鍾老柏青義動脩蛇蟄)糾郡南海湄(韋應物詩丨丨丨丨丨)郡
内政無雙(岑參送楊錄事充使夫子方寸裏清秋澄霽江關西望第一丨丨丨丨丨)英掾柳
家郎(岑參送柳錄事赴梁州丨丨丨丨丨離亭酒甕香)犴獄寄廉平(陳后山送澶州錄曹)
(宋參軍能吏於今少春風及此行英雄餘戰伐丨丨丨丨丨)為吏專文法(陳后山别叔公錄曹)
(詩丨丨丨丨丨)二溪寒色助清威(方干送語錄八詠遺風資逸興丨丨丨丨丨丨丨曙星没)
(盡提綱去暝角吹殘鎖印歸)
四六警語(都曹糾掾)(郡糾州綱)(糾曹州糾)(紀綱掾)(光膺宸命榮糾郡曹)
(揚庭敷號糾郡得賢)(紀綱上郡表率諸曹)(以廊廟材為紀綱掾)
(抱冤之民恃獄而直行法之地得人則平)
(纚纚清談乘興登南樓之夜飄飄爽氣拄笏對西山之朝)
(京兆錄囚之問活者幾何曹相趣裝之言戒在勿擾)
(所謂馬曹難久稽於足下豈無狗監能力薦於上前)
(京兆浩穰小大之獄難察參軍俊逸輕重諸罰有權)
(操持綱紀自來喜見於朱絲明習憲章詎得久淹於丹筆)
司理參軍(五代以來諸州皆有馬步獄以牙校充馬步都虞候掌刑法謂之馬步院太祖慮其任私)
(高下其手開寳六年始置諸州司寇參軍以進士及選人為之後改為司理掌獄訟勘鞫之事不兼他職)
皇朝事實有氣節(楊龜山集錢忠定公即授安州司理參軍吏有誣服自盜抵死邑具獄上)
(於郡公明其冤狀守將謂曰劾縣獄當得賞答曰治獄得情乃其職擠人以論功非吾志也聞者歎服章敏滕)
(公甫力薦之稱丨丨丨)明敏有材(東都事略孫沔字元規補趙州司理參軍為人丨丨果敢丨丨)
(稍遷監察御史裏行)折獄之司(宋廣平集賜福州司理勅)與太守争是非(言行錄范)
(文正公仲淹為廣德軍司理日抱具獄丨丨丨丨丨丨守盛怒臨之公不為屈歸必記往復辯論之說於屏上)
(比去至字無所容貧止一馬鬻馬徒步而歸)與轉運争决囚(淵源錄濂溪先生為南安軍司)
(理獄有囚法不當死轉運使王逵欲深治之先生與之辯不聽則置手板歸取告身委而去之曰如此尚可仕)
(乎殺人以媚人吾不為也逵悟囚得不死且賢先生薦之)與州將辯疑獄(揮麈錄仁宗朝侍御)
(史王平字保衡章聖初為許州司理里中女乘驢單行盜殺諸田間褫其衣而去驢逸田旁家收繫之吏捕得)
(驢指為殺女子者司理保衡意疑甚州將趣具獄保衡持益堅數日河南逃移至許劾之乃實殺女子者州將)
(謝曰微司理幾誤殺平人)察盜獄冤(李公彦撰陳待制戩行狀戩為懷州司理用法平允屬縣得盜)
(上之州獄公案其冤而尉挾姻黨之貴私請於公公正色曰殺無罪以希賞安乎遂釋之人益知其賢)治
獄稱職(東都事略柳開字仲塗為宋州司寇丨丨丨丨遷錄事參軍)上書論天下事
(東都事略張唐英為歸州理掾數丨丨丨丨丨丨)選明敏(國朝别置以專鞫獄事劇者置二人太平)
(興國九年詔曰司理參軍專於推鞫研覈情實尤在得人宜令本州於見任簿尉判司内丨丨丨有官業者充)
(秩滿當與升資罷軟不任其職可以選官代)選強明(天聖七年以司理參軍並丨丨丨兩任以上判)
(司簿尉充並分紀)上自選擇(聖朝職略自端拱淳化以來諸州司理參軍皆丨躬丨丨丨仍詔掠)
(囚皆依律令)不得預帑藏(雍熙三年曰司理司法丨丨丨丨丨之事)不得兼他職
(五年詔)王韶受知(丁未錄丨丨諡襄敏為建昌司理時蔡挺提刑江西丨丨於挺)持正獲
薦(蔡確傳確字持正為邠州司理丞相韓絳宣撫陜西喜確所造樂語薦其才)鮮于遜能(四朝)
(國史鮮于侁字子駿為江陵右司理參軍慶歴旱求言侁推災異所由興及條當世之失有四其語切直唐介)
(在鄉曲稱其名於上官交章乞薦侁盛言左參軍李景陽之美乞移與之介益以為賢)召為太博
(東都事略黃葆光傳葆光字元暉調齊州司理參軍近臣薦其材丨丨丨學丨士)誤入人者批
歴(祥符五年陜西轉運使薛顔言諸州司理參軍朝廷謂其刑獄重難與免選限或任非其人多致枉濫請)
(自今丨丨丨徒已上罪丨令丨丨依例守選冀有所懲)不勝任者兩易(雍熙二年詔曰王者)
(任人各有攸處苟適其用則無曠官近以新及第人為司理參軍恐其初到官尚未通刑法令州郡長吏視其)
(丨丨丨丨於判司簿尉中丨丨之)鬻馬徒步而歸(見與太守争是非注)
前賢詩詞曉然烏兔輪(鄭俠送吕景山赴虔州理掾詩江西古浩穰昭信雄江濱州獄)
(千里平舒慘繫誾嚚景山之胷中丨丨丨丨丨敢為虔人賀何以致龍神)枉直情必通(范仲淹為)
(廣德司理與太守争罪孫覺莘老以詩紀其事云維持狴牢下丨丨丨丨丨太守異趣舍挺然不曲從事争救)
(之力粉屏記其終官小俸禄薄家居率窮空賣馬以自給徒步氣彌充)
四六警句(理掾决曹)(疏榮宸扆司讞侯藩)(惟良折獄何擇非人恤功於民不聞亦式)
(吕刑一卷書行展平生之素志長沙十萬戶將蒙隂德之平反)
(但持方寸地之平寧計幾何人之活)(惟慈故臨囚而惻惟剛故抱案以争)
(公既多治獄之寬天豈靳活人之報)(惟恕則可以及物惟公則可以服人)
(哀矜勿喜豈俗吏之可為小大以情乃吾儒之能事)
(種咎繇之德厥惟欽哉高于公之閭必有興者)
(圜扉讞議留為他日之甘棠瑣闥論思行取君家之舊笏)
(一念平反哀矜於所喜三章清簡洗濯於不冤)
(可片言以折洞知獄吏之欺活千人者封行見門閭之大)
(李景陽為左參軍已騰盛美雋不疑為京兆尹行聽除音)
(大夫羅而置之幕中尚迂步武諸公争欲出我門下亟送吹噓)
司戶參軍(漢魏以下有戶曹掾主民戶隋文帝唐開元復為戶曹參軍國朝沿唐制諸州置司戶參)
(軍掌戶籍賦稅倉庫受納見通典分紀聖朝職略並四朝志乾道六年汪大猷乞令司戶專主倉庫中興會要)
歴代事實祠曹(白集行李玘京兆府戶曹制丨丨賦籍之要司)戶曹(韋昭釋名曹羣也丨)
(丨民所聚也)槐笏(見作措大官注)清吏(張元素仕隋為景城縣戶曹竇建德陷景城執將殺之邑)
(人千餘號令請代曰此丨丨殺之則無天也)要官(李素高祖令授七品清丨丨所司授雍州司戶上曰)
(此官要而不清)三絶(唐徐彦伯改蒲州司兵時司戶韋嵩善判司士李亘工於翰札而彦伯以文詞推美)
(時人謂之河東三絶)三語(白集行李玘制以丨丨自試)霹靂手(唐崔琰之為同州司戶年少刺)
(史李崇義輕之州中積年舊案數百道崇義促琰之判琰之命書吏數人連紙筆須臾剖斷並畢崇義大驚曰)
(公何忍藏鋒以成鄙夫之過由是大知名謂之丨丨丨)南山判(李元紘遷雍州司戶時太平公主與)
(僧争碾磑公主方承恩用事百司皆希其旨意元紘遂判還僧寺長史竇懷貞大懼勢促令元紘改判元紘大)
(署判後曰丨丨可移此丨終無搖動)素有仁政(裴守真父謹隋大業中為淮安郡司戶屬郡人楊琳)
(田瓉據郡作亂盡殺官吏以謹丨丨丨丨相誠不許驚害仍令人護送謹及妻子還鄉)不行鞭罰
(韓思復改汴州司戶仁恕丨丨丨丨)詔為御史(韓思彦建州司戶上召問不見卿久今何官思彦始)
(道所以然上謂宰相曰此亦大屈丨丨丨丨)官至司空(後漢陸績李郃皆仕郡為戶曹史郃丨丨)
(丨丨)罵賊(邕州司戶宗旦常白知郡陳珙言儂智高必叛珙不聽及城陷宗旦嫚丨丨被殺)念珠
曹(南部新書云京兆戶曹月俸一百八索人號為丨丨丨)七品官(袁州司戶廳壁記唐代職任煩)
(重目為丨丨要丨)
皇朝事實商確古今(洪文惠公守徽州時范石湖為戶參洪公博洽精明公由此究心吏)
(事洪公喜日與公丨丨丨丨常曰吾視君齒必至兩地君其自愛)共稱文章(言行錄曾鞏初為大)
(平州司戶守張伯玉前輩人也歐陽公王荆公丨丨子固文章伯玉殊不顧問語子固吾方為六經閣其為之)
(記子固凡謄藁六七終不當伯玉之意則謂子固曰吾自為之則曰六經閣者諸子百家之書皆在焉不書尊)
(經也云云于固始大畏服益自勵於學矣)挺之受知(言行錄李之材字丨丨任孟州司戶挺之坦率)
(不事儀矩時太守范忠獻公以此頗不悅挺之自若也後忠獻建節移鎮郡竂送至境外挺之但别於近郊未)
(幾忠獻謫守安陸過洛故吏無一往者獨挺之沿檄往省之忠獻始稱歎遂丨丨焉)召試為校理
(東都事略晁補之字無咎王安國一見而竒之為澶州司戶參軍丨丨丨祕閣丨丨)除太學正(東都)
(事略蔡肇字天祐長於歌詩為明州戶椽丨丨丨丨)
自敘作歡喜詩(職官分紀杜審言為吉州司戶武后召見將加擢用問曰卿歡喜否審言蹈舞)
(謝恩因丨丨丨丨甚見稱賞)作措大官(九國志蜀王宗銖責授雍州司戶參軍問吏曰參軍何官)
(衣何服吏曰下州判司綠衫槐笏而已宗銖大笑絶倒曰若頭便斬去吾何能丨丨丨丨耶)
前賢詩詞曾屈詩人杜審言(山谷詩吉州司戶官雖小丨丨丨丨丨丨丨今日宣)
(城讀書客還趨手板傍轅門)清風古氣滿眼前(山谷詩夏氣涼生土囊臼周鼎湯盤見科)
(斗丨丨丨丨丨丨丨乃是戶曹報章還只今書生無此語已在貞元元和間)桂林戶掾舊能
文(誠齋詩云云)才華汝尚為丞掾(王荆聞和甫補池掾注調池州司戶參軍丨丨丨丨)
(丨丨丨)木天須此士(楊誠齋送彭元忠司戶詩入江西社心傳肘後方丨丨丨丨丨丹筆校官)
(黃)吏能官政有祖風(楊誠齋送趙英仲司戶只今曾孫戶掾公丨丨丨丨丨丨丨南山可)
(搖判難奪東海不冤隂有功吾州上了本曹印謁帝明光當得覲秋風正緊送搏扶九萬程塗人莫問)
四六警語(珠曹民曹)(板曹清官)
(編郭丹之事於黃堂庶為永式薦竇章之名於東觀即有新除)
(用計然之半策已足豪雄試琰之之一官會觀霹靂)
(南山之判不搖未容勢奪北闕之詔促下佇慶階升)
司法參軍(兩漢有決曹賊曹掾主刑法歴代皆有或謂之賊法曹墨通典隋唐因革與司戶同唐掌)
(律令定罪盜賊贜贖之事國朝沿唐制諸州置司法參軍掌議法斷刑品同司戶紹興三年權行減罷後復舊)
(職源)
歴代事實奏讞掾(張湯以倪寬為丨丨丨以古義决疑獄湯甚重之)斷獄平恕
(職官分紀韋仁壽大業末為蜀郡司法書佐丨丨丨丨其有得罪者曰韋君所斷死而無恨)用法平
正(後漢郭洪為潁州郡法曹掾治獄四十年丨丨丨丨郡内比之東海于公)蒞事明濟(顔杲卿字)
(昕為遂州司法參軍性剛正丨丨丨丨嘗為刺史詰讓正色别白不為屈)吏感恩信(徐有功累轉為)
(蒲州司法為政寬仁不行杖罰吏人感其恩信遞相約曰若犯司法徐參軍杖者必斥罰之由是人争用命終)
(於代滿為政寬仁)民歌佛子(尹正義為澤州都督府法曹百姓歌之曰得前理尹佛子)與太
尹争是非(韓愈誌董溪墓公為京兆法曹日伏階下丨丨丨丨丨丨太尹屢黜已見)對刺史
問疑獄(杜佑嘗謁潤州刺史韋元甫元甫未之知他日元甫有疑獄不能決佑時在傍元甫詢於佑口)
(對皆得其要元甫竒之奏為司法)號狄斗南(狄仁傑字懷英為并州法曹親在河陽仁傑登太行)
(山反顧見白雲孤飛謂左右曰吾親舍其下藺仁基曰狄公之賢北斗以南一人而已)比於東海
(見用法平正注)入為大理丞(裴遵度志氣深厚敏機鑒達以門廕累授潞府司法時年已老亦為)
(人所知授大理寺丞剖判州獄理行始著)代使絶域(狄仁傑為并州都督府法曹鄭崇質母老當使)
(絶域仁傑謂曰太夫人有危病而公遠使豈可貽親萬里之憂乃請代崇)
皇朝事實不售舶貨(哲宗實錄杜純字孝錫終兵部侍郎為泉州司法舶商歲再至異貨)
(山積吏私與市幸不誰何舉郡吏争與市惟純不售一毫人亦莫知後事發逮獄而純不與)竒才(東都)
(事略晁詠之字之道補之從弟也為揚州司法參軍未上蘇軾知揚州補之以詠之詩文獻軾軾曰有才如此)
(獨不識一面耶久之詠之具參軍禮入謁軾下堂挽而上之顧謂坐客曰此丨丨也)名聞天下(東都)
(事略曾鞏游太學歐陽見而竒之自是丨丨丨丨調太平州司法參軍召入脩史館書籍)參法律曹
(胡文恭行朱逵制云)司三尺律(胡文恭行陳元良制往丨丨丨之丨初有半通之綸)議獄合
情(四朝國史賈易字明叔調常州司法參軍自以書生不閑法令每丨丨唯求丨於人丨曰人情所在法亦)
(在焉訖其去郡中稱平)議事守正(淵源錄楊龜山先生授處州司法燭理精明曉習法令有疑獄)
(衆所不决者皆立斷與郡將丨丨丨丨不傾)遇事不屈(周益公集蕭之敏辟襄陽司法府捕強盜)
(陳大漢十三人不獲鄉民羣行適符其數巡尉執送官不堪笞掠皆誣伏公約法疑之白帥移獄已而獲真盜)
(闔府嗟異禮侍陳桶來守公丨丨争辯丨丨桶嘗曰司法突兀長身他日真御史也)毅然守法(哲宗)
(實錄李承之字奉世為明州司法郡守任情縱法人莫敢辯承之獨毅然不從守怒曰郡掾敢如是耶承之曰)
(事在公自斷可也若在有司當循三尺法守憚其言)奉公不苟(言行錄傅忠肅公察字公晦公任青)
(州司法參軍徐處仁余深繼守青州徐長於治民屢試以事知其丨丨丨丨)從游伊川(淵源錄馬)
(伸字時中初元祐學有禁伊川之門雖宿從游者以趨利叛去公求為西京法曹銳然為親依之計先生初以)
(非其時恐貽公累公執贄凡十反愈恭先生歎曰此真有志者引而進之自爾出入凡三年公暇雖風雨必日)
(一造焉)見知東坡(本事曲東坡守錢塘毛滂澤民為法曹公以衆人遇之秩滿辭去是夕宴客有)
(妓歌别詞云今夜亂山深處夢魂分付潮回去公問曰此何人所作答云毛法曹製公語坐客曰郡僚有詞人)
(而不及知軾之罪也翌日折簡追還留連彌月澤民因此得名)
自敘鄙鈍不通世事(韓愈為江陵府法曹上書李侍郎云性喜文學究窮經傳史記百家)
(之說沉潜乎義訓反覆乎句讀磨礱乎事業而發揮乎文章惟是丨丨丨丨曉丨丨學成而道益窮年老而智)
(益困)
羣書精語往司三尺之律(見皇朝事實)官决平之司無舞文
之過(杜牧行楊元汶充京兆府法曹掾)通世事(見皇朝注)
前賢詩詞掾曹乘逸興(杜詩陳九法曹石門宴集云丨丨丨丨丨鞍馬去相尋注云漢)
(制以曹官為掾如屋之椽言有所負荷)棲棲法曹掾(韓赴江陵寄三翰林詩云此府雄且大騰)
(凌盡戈矛丨丨丨丨丨何處事卑陬)詩句多夏景(山谷詩遥知謝法曹丨丨丨丨丨)東閣
觀梅動詩興(杜詩丨丨丨丨丨丨丨還如何遜在揚州注云何遜梁時人作揚州法曹廨舍有梅)
(花盛開遜吟詠其下後居洛思梅花再請其任從之抵州梅花方盛遜對花彷徨終日見東坡次韻王定國倅)
(揚州詩注)法曹貧賤衆所易(退之集鄭羣贈簟詩丨丨丨丨丨丨丨腰腹空大何能為)日
暮歸來印幾窠(山谷詩袁州司法多兼局云云)幕下風流法曹掾(楊誠齋詩)
四六警語(梅閣讞掾)(决曹法掾)(疏榮宸陛議讞侯藩)(疏恩帝闕列層民曹)
(仰貴公子之名未諧良覿分决曹掾之寄遂得同寅)(必能援經以斷可以使民無冤)
(原情筆下之單辭束手案傍之老吏)(况取壁隂之隙盡繙玉律之書)
(該書不肯輕過精别條章用字必有從來皆當律令)
(素熟丹書好下平反之綵筆行膺剡牘要須潤色於青氊)
(解牛之技捷出於發硎之餘磔鼠之辭練習於為兒之日)
(佐一命者皆知及物素宦可知持三尺者尤易活人隂功所繫)
(狄梁公之於并門韓昌黎之在荆渚)
(約法既明豈止為賢太守之助持心近厚又將洗法家者之苛)
(謂故縱曲入之姦至於今而太甚凡竒請它比之例謀於中而素明)
州都監(以大小使臣充掌本城兵甲訓練之事兼在城巡檢資淺者為監押或用文臣後止用武臣)
皇朝事實護戎(咸平六年長樂郡大夫高氏為其弟處約求亳州兵馬監押真宗曰丨丨之任)
(實司軍旅)職分戎旅(宋廣平集賜延州監押勅)外領屯衆(公是行駐泊都監陳欽明制)
護州藩之兵(胡文恭行全克懃制)食無膏粱衣靡文采(言行錄濟陽曹武惠)
(王彬充晉州兵馬都監劉鈞盜據并汾晉為敵境王晝則訓練夜則警巡丨丨丨丨丨丨丨丨嘗一日與主帥)
(環坐於野適有單介馳書詣王潜問人曰誰為曹公有指王以示之者使人笑曰豈有國戚近臣肯衣弋綈袍)
(坐木素胡床者乎審視之方信其簡儉如此)深沉有智略(東都事略劉滬字子濬頗知書傳丨)
(丨寡言丨丨丨少為左右侍禁韓琦范仲淹薦其材勇擢閤門祇候為瓦亭砦都監押)擊敗儂賊
(東都事略賈陸傳儂智高反狄青薦為泉州駐泊都監師戰於歸仁鋪陸為先鋒受命擊賊大敗之)
巡檢(巡檢司有沿邊溪洞都巡檢或蕃漢都巡檢或數州數縣管界或一州一縣巡檢掌訓練甲兵巡邏)
(州邑擒捕盜賊事又有刀漁船戰棹巡檢江河淮海置捉賊巡檢及巡馬遞舖巡河巡捉私茶鹽等各視其名)
(分修舉職業皆掌巡邏譏察之事四朝志)
皇朝事實警巡(宋廣平集賜同巡檢勅云同預丨丨)邏四封之警(胡文恭行鄭從)
(政制云選當一道之衝俾丨丨丨丨丨)職司警邏(胡文恭行林友制云材著幹勤丨丨丨丨能發)
(摘於隂伏多翦除於寇&KR1327;)蜀中之傑(東都事略曹光實傳光實為黎雅都巡檢安集勞來民夷懷之)
(召還太祖喜曰此丨丨丨復丨也)神射(東都事略何灌字仲源由武舉為府州黃河東岸巡檢賈胡疃)
(有水泉子敵嘗越境南汲灌慮異日為邊患盡折絶之敵忿聚兵於山馳薄官軍灌迎高射之發輒中或著崖)
(石皆沒鏃後敵官蕭太師者會灌於雄州言水泉子之戰歎何巡檢丨丨灌曰灌是也)數戰有功
(東都事略高保興傳保興為銀夏綏府都巡檢常巡案罨子砦並黑水河趣谷中戎人數千騎邀戰保興伏兵)
(於河滸俟其半渡急擊之其後丨與戎人丨丨丨)進築西鄙(東都事略姚兕傳兕字武之熙寧中)
(丨丨丨丨兕為巡檢以功稍多遷左藏庫副使)以五百人破三萬騎(東都事略燕違字逢)
(辰為延州巡檢戍懷寧砦羌人以三萬騎薄城達以所部五百人破之)復河州為諸軍先
(東都事略姚麟字君瑞王韶取熙河知麟材可用為熙河管界巡檢丨丨丨丨丨丨丨以功遷内殿承制)羣
盜聞桑殿直皆遁(東都事略桑懌為永安巡檢丨丨丨丨丨丨來丨丨去)誘降請
賞以官(太祖時郭進為西山巡檢有告其隂通河道劉繼元將有異志太祖怒以其誣害忠臣命傳其)
(人予進進得而不殺謂曰爾能為我取繼元一城一寨不止贖爾死罪當請賞爾一官歲餘其人誘其一城來)
(降進丨丨丨丨太祖曰賞不可濫得也進曰使臣失信則不能用人矣太祖於是賞丨一丨)
四六警語(徼巡驛送)(光膺上旨榮總戎行)(執萑蒲之盜稱職云乎梟藁街之胡封侯必矣)
(梅溪有梅試哦止渴之句柳營穿柳合立射敵之勲)
(十室相依何敢惠文以治四郊無警少資威武之功)
巡轄馬遞舖事實捉驛(唐劉晏傳初州取富人主郵遞謂之丨丨)驛遞(續通典云)
主郵傳(續通典大歴十一年華原尉侯莫陳應以丨丨丨優改長安尉)
四六警語(董司郵傳)(十里一置五里一堠姑煩巡徼之勞萬人曰俊千人曰英會展規為之略)
翰苑新書前集卷五十七
