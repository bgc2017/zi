翰苑新書前集卷二十二
宗正寺
宗正卿(周小宗伯掌三族之别以辨親疎秦置宗正漢因之以叙九族平帝更名宗伯後漢名宗正卿)
(兩漢皆以皇族為之晉兼以庶姓宋齊不置梁為春卿後周有宗師中大夫唐武德置宗師龍朔改曰司宗光)
(宅為司屬後復故本朝宗正寺判寺事二人以宗姓兩制以上充闕則以朝官已上知丞事嘗奉宗廟諸陵薦)
(享之事司皇族之籍元豐改制所掌與舊略同續會要掌修纂書牒圖籍之事凡編年以紀帝系而載其歷數)
(及朝廷政令之因革者為玉牒序同姓之親而第其五服之戚疎者為屬籍具其官爵功罪生死及宗婦族姓)
(與男若女者為譜推其所自出至於子孫而列其名位者為宗藩慶系錄考定世次支分𣲖别而歸於本統者)
(為仙源積慶圖一歲圖三年牒譜籍十歲皆修纂以進凡宗子生應授官者撰名以上司封國朝置太宗正司)
(以統皇族故寺長貳不專以國姓神宗正史職官志分案二屬籍知雜設吏六崇寧三年詔宗正寺長貳提舉)
(諸宫學四朝志建炎三年詔太常少卿兼宗正少卿丞簿並罷紹興三年復置少卿一員中興會要)
歴代事實秩宗(鄭氏綺談曰宗正曰秩宗)忠直(劉向字子政蕭望之薦劉向宗室忠直經)
(明有行拜為宗正)仁孝(東觀漢紀劉平字公子以仁孝著聞拜宗正)才行(六典注簿從七品注)
(梁天監七年置自卿以下並於宗室中擇才行者補授)器貌瓌雅(後漢世祖謂司徒崔浩曰天下)
(諸老何處最高欲取一人以為宗正浩曰中書博士杜銓今為諸杜之最即命詔之及見器貌瓌雅世祖謂浩)
(曰此真吾所欲也以為宗正)忠厚篤重(晉山公啓事羊祜忠厚篤重然不長理劇宗正卿秩不知)
(可轉作否)友弟聰敏(宗室璆天寳初拜宗正卿性友弟聰敏宗子有一善無不薦延)忠懿清
和(後魏職令宗正卿請用忠懿清和識參教典先用皇宗無則用庶姓)經明有行(見忠直注)竭
忠盡節(劉般字伯興在朝竭忠盡節夙夜不怠拜宗正)世掌(後漢劉軫孝王之孫為宗正卒官遂)
(世掌焉)實司屬籍(續通典開元二十五年勅宗正設官實司屬籍)主宗之盟(元集李拭)
(授宗正卿制)先用皇宗(見忠懿清和注)以耆舊擢(宗室思訓棄官中宗履位以耆舊擢)
(宗正卿)擇才補授(見才行注)宗正星(唐職官分紀星經有宗正星在帝座之東南)
皇朝事實屬籍堂(會要大中祥符八年九月賜宗正寺殿曰玉牒殿臺曰屬籍堂)重修
屬籍(真宗實錄趙安仁諡文定兼宗正卿以安仁舊德大僚特令知寺已下列狀取其裁决自是多所規)
(創重修玉牒屬籍又為仙源積慶圖)為仙源積慶圖(見上注)典司宗籍(晏元獻公)
(類要云云)
羣書精語禮有攸訓屬有攸籍(揚雄宗正箴巍巍帝堯欽親九族經哲宗伯禮)
(有攸訓屬有攸籍各有育子世以不錯伯臣司宗敢告執正)大則提舉群吏次則整
訓屬族(孔六帖杜牧李文舉制取自遠藩擢為宗正大則提舉羣吏次則整訓屬族次第昭穆)摠
治大小學之政令(政和學制宗正卿摠治宗子大小學之政令而掌之少卿貳卿之職事)
第其賢能次序昭穆(元微之行李從易制云昔劉氏子孫在屬籍者十餘萬唐有天下二)
(百年伯仲叔季幼子童孫可勝道哉第其賢能以次序昭穆皆吾宗正之職也)載司宗伯以睦
周親(陳子昂集為李卿讓宫表)擇親賢以光名器(唐大詔令孫逖行濮陽郡王澈宗正)
(卿宗卿設位邦族是司必擇親賢以光名器)受寄本枝遷榮列棘(同上宜受寄於本枝)
(更遷榮於列棘)卿長以才行聞(元稹行李途制云憲宗法堯睦族深惟本枝乃詔執事曰伯父)
(叔季幼子童孫在屬籍者必命卿長以才行聞)掌屬籍以别穆(唐百官志宗正卿掌九族六親)
(之屬籍以别昭穆之叙)地嚴秩清儒者之職(曲阜行王柄制云宗正地嚴秩清儒者之)
(職也)
前賢詩詞丈人領宗卿(杜甫别李義山詩云丈人領宗卿)
宗正少卿(後魏太和中初置宗正少卿北齊亦然隋唐皆有國朝祥符中以給舍以下兼少卿元豐始)
(正名焉中興罷寺監詔太常少卿兼宗正少卿紹興三年復置少卿六典職略中興會要)
歴代事實屬辭雄蔚(李漢為少卿通古學屬辭雄蔚)典兵衛(唐淮南王神通)乃
立貳卿(晏類要常集以親九族乃立貳卿宜叙文昭之宗用毗劉德之任)遷少宗正(韓文)
(李道古墓誌云遷少宗正)
宗正丞(秦時宗正掌親屬有丞漢用皇族歴代皆有隋有二人唐一人掌判寺事本朝元豐五年正名)
(初除趙君錫明年以楊畏為宗正丞詔宗正寺除長貳外自今後不專差國姓建炎三年罷紹興五年復置中)
(興會要)
歴代事實千里駒(漢劉德召見甘泉宫武帝謂之千里駒昭帝時為宗正丞後為宗卿)
皇朝事實參領屬籍(四朝志宗正卿掌宗室紀屬籍以别昭穆以定親疎少卿為之貳丞)
(參領之)董正譜錄(曲阜崔公度除宗正寺丞制司屬命卿往為之貳董正譜錄以詔戚疎)玉
牒二年一進(九朝通略王鞏字定國為宗正丞乞别立法修玉牒二年一進從之)修纂屬
籍(會要紹興五年詔復置宗正寺丞一員仍除偉以偉收得宗枝事跡諳曉編類修纂屬籍次第)編纂
圖書(詳見宗簿門注)上治道十五事(仁宗實錄趙師民字周翰終龍圖學士遷宗正丞屬)
(陜西用兵上治道十五事)同知宗正(東都事略趙師民𫝊師民為宗正丞上治道十五事改天章閣)
(待制同知宗正寺事)
宗正簿(梁天監七年置於宗室中擇才行者補授國初天禧改元以衛尉丞趙鼎兼宗正簿元豐正名)
(初除楊完建炎三年罷紹興十年復隆興初從王大寳等議詔宗正寺併省簿一員二年詔宗正丞簿依舊制)
(孝宗會要)
皇朝事實簿正屬籍(慶元制云云)通管寺事(會要元祐元年宗正寺言既許)
(主簿通管寺事切恐亦合依太常寺國子監例正通管雜務其編纂圖書乞依舊例丞專修從之)言宦
寺盤結(曾覿以使相領京祠王抃知閣兼都丞旨甘昇為内押班三人相與盤結士大夫無恥者争附)
(之袁樞字機仲為宗正簿因轉對數為上言之)
自叙冷卿(東坡詩注宗正為冷卿謂其管玉牒所)
四六警語(司宗司屬)(秩宗)
發端(渙奉宸思進司宗事)(鳳掖演綸麟宗率屬)(簡由當宁擢貳司宗)(晉裁瑶譜參叙磐宗)
起聯(伯臣司宗班既高於九寺舊人圖任望益重於一朝)
警聯(換九列之清班階六聯之華選)(叙百世之本支掌九宗之秩序)
(秩序諸王之長幼參稽九族之親疎)(螽羽宜多於文子犬牙益固於漢宗)
(固磐石之宗演雲河之𣲖)(孫子繩繩而蟄蟄君王穆穆以皇皇)
(屬籍爰資於職掌宗盟實賴於主持)(幼子童孫之繁衍必第其賢能六親九族之衆多必稽其才行)
(邦族攸司實賴親賢之重宗盟是主充資耆舊之尊)
(諸王之列藩輔長幼周知九族之庇本根親疎具錄)
(文昭武穆暫司屬籍之繁周誥商盤行掌訓辭之美)
(磐石犬牙暫典宗藩之籍甘泉豹尾佇歸禁從之班)
結聯(鏤白玉之牒已涉清塗對青瑣之窗即躋紫禁)
(振振公族既資糾命之規兩兩合符佇見光芒之照)
大理寺
大理卿(舜命皋陶作士正五刑孔安國曰理官也周官為司寇晉文公使李離為理韓詩外傳曰謂察)
(理刑獄也秦置廷尉掌刑辟有正左右監漢景帝更名大理武帝復為廷尉宣帝置左右廷尉平哀帝復為大)
(理後漢復為廷尉晉宋為廷尉梁為秋卿隋為大理寺唐因之龍朔改為詳刑寺咸亨復光宅改為司刑神龍)
(復國朝大理寺以朝官一員或二員判寺事一員兼少卿事熙寧九年神宗謂國初廢大理獄非是於是下詔)
(以京師官寺凢有獄皆係開封府司錄司及左右軍廵三院囚逮猥多難於隔訊稽參故事宜屬理官可復置)
(大理獄官制行左斷刑右治獄各五案左廳斷刑曰詳刑詳讞宣黃分簿奏表右廳治獄曰左推右推寺案知)
(雜案檢法案元祐間廢大理獄職略後復卿掌折獄詳刑鞫獄之事凡職務分左右天下奏劾命官將校及大)
(比囚以下以疑請讞者隸左斷刑則司直評事詳斷丞議而正審之若在京百司事當推治或特旨委勘及係)
(官之物應追究者隸右治獄則丞專推鞫蓋少卿分領其事而卿總焉四朝志建炎三年併省寺監而大理如)
(故省卿而斷刑治獄少卿各一員中興會要)
歴代事實北寺(見評事門)法卿(白集劉元鼎制)理臣(見精語)丹筆(見天下稱)
(盛吉注)直繩(齊游肇為廷尉卿直繩所舉莫非傷風敗俗持法以平詳見卿門)持平(前漢張釋)
(之為廷尉周亞夫見釋之持議平乃結為親友由此天下稱之)天下之平(前漢張釋之傳釋之為廷)
(尉文帝出有人從渭橋下走乘輿馬驚釋之奏其犯蹕當罰金上怒釋之曰廷尉天下之平也今一顧則天下)
(用法皆為之輕重人安所措其手足乎後又有盗高廟玉環者帝欲族之釋之奏當棄市上怒釋之曰法如是)
(也今盗宗廟器而族之假令取長陵一坏土何以加其法乎)人賴其平(陳寵為廷尉性仁矜為理)
(官嘗親自為奏每附輕典務從寬恕帝從之濟活者甚衆本傳贊曰陳郭主刑人賴其平)清正有識
(臧榮緒晉書咸寧詔劉頌貞固清正有鑒識其以頌守廷尉卿)務在寬恕(王殷為大理務在寬恕與)
(鍾繇以治獄見稱)守法之司(續通典太和四年大理少卿崔杞奏大理寺即陛下守法之司一定)
(之制不可搖動若朝示而暮改同罪而異刑即人何所措其手足哉)奉法持正(鄭善果為卿奉法持)
(正風績顯公卿)不發私書(後漢董初遷廷尉卿持法清正閉門不發私書)手筆作議(陳寵)
(傳寵為廷尉有疑獄輒手筆作議所活甚多)不以喜怒毁法(魏志高柔為廷尉時獵法甚峻)
(宜陽典農劉龜於禁内射兔其功曹張京言之帝以龜付獄柔曰廷尉天下平也安得以至尊喜怒而毁法乎)
不為武宣曲筆(見直繩注)面决曲直(會稽後賢傳孔坦遷廷尉坦躬執辭狀口辨曲)
(直大小以情不加楚撻每臺司錄獄無所顧問皆面决當時之事)一朝决竟(司馬岐為陳留相梁)
(郡有囚數年不决請移獄於岐囚至詰之皆莫敢詐匿一朝决竟遂超為廷尉)法理有張釋之
之風(謝承後漢書張禹為北曹吏斷法執平為京師所稱明帝以其達法理有張釋之之風超拜廷尉)
釋之以来復見斯事(晉中興書王彪之遷廷尉時揚州刺史殷浩劾太守謝毅付廷尉彪)
(之執法不受浩遂發詔彪之又上疏執據時人云張釋之以来復見斯事)比漢于張(唐徐有功曰今)
(身為大理人命所懸不能順旨詭辭以求苟安時人比漢于張)執法比戴胄(張文瓘為卿至官旬)
(日决遣疑事四百餘條人無怨言文瓘有疾繫囚相與齊禱願其視事當時咸稱其執法平恕比戴胄焉)天
下稱盛吉(盛吉拜廷尉卿性多哀矜每冬月罪囚當斷夜省刑狀其妻執燭吉手持丹筆夫妻相對)
(垂泣視事十二年天下稱其有恩)孔子善子羔(家語季羔為衛士師刖人之足俄而衛亂季羔)
(逃刖者守門謂羔曰彼有竇有室乃入焉既罷羔問曰吾親刖子之足而子逃我何也刖者曰曩者君理人以)
(法令先君後臣欲臣之免臣知之臨當論刑君愀然不樂見於色臣又知之君豈私臣哉孔子聞之曰善哉為)
(吏其用法一思仁恕則樹德加嚴則樹怨公以行之其子羔乎)民不冤定國(于定國字曼倩少學)
(於父及為廷尉其决疑平法務在哀矜鰥寡加審謹之心朝廷稱之曰張釋之為廷尉天下無冤民于定國為)
(廷尉民自以為不冤)天下無虐刑(職官分紀文字曰臯陶為九理天下無虐刑)郭氏七
人(後漢郭躬傳為廷尉躬家世掌法决獄斷刑多依矜恕乃條諸重文可從輕者四十一事奏之事皆施行)
(著于令躬奏讞法科多所生全又云郭氏自弘後子孫至廷尉者七人)吳家三世(河南吳雄字季)
(高順帝時為廷尉以明律斷獄平子訢孫恭三世為廷尉以法名家)于公高門(始定國父于公其門)
(閭壊父老方與共治于公曰可高大其門令容駟馬車高蓋我治獄多隂德子孫必有興者至定國為丞相于)
(公為郡曹决獄稱平)以倪寬為讞掾(倪寬以儒生見稱不習事會廷尉有疑奏掾吏莫知所為)
(寬為言其意掾吏因使寬為奏成讀之皆服以白廷尉張湯大驚及上寬奏即時得可湯由是以倪寬奏為讞)
(掾以古法議决疑獄)太守召為(前漢賈誼傳河間守吳公治為天下第一乃召為廷尉)五聽
三慮(六典以五聽察其情一曰氣聽二曰色聽三曰視聽四曰聲聽五曰詞聽以三慮盡其情一曰明慎)
(以讞獄二曰哀矜以雪冤三曰公平以鞠庶獄)視表見裏(北史宋世軌為廷尉少卿蘇軫之為正寺)
(中語曰决定嫌疑蘇軫之視表見裏宋世軌人以為二絶分紀)一無遺誤(隋楊汪守大理卿帝將親)
(省囚徒其時計囚二百餘人汪通宵究審朝而奏曲盡事情一無遺誤帝甚嘉之)文瓘决事無
怨言(見執法比戴冑注)唐卿所斷非冤濫(唐唐臨為卿高宗親錄死囚前卿所斷者)
(悉號叫稱冤臨所入者獨無言帝怪問狀囚曰唐卿所斷既非冤濫所以絶意爾)心如鐡石(漢文)
(帝歎曰為獄者當如是乃自石述其考曰形如死灰心如鐡)言若湧泉(戴胄為大理卿犯顔據正參處)
(法意隨類指摘言若湧泉)
皇朝事實大棘(鄭氏談綺云大理曰大棘)棘司(晏公類要云云)剛正(見无易季浩注)
沈毅方正(見以仁恕稱注)分賜贓錢不受(國史向敏中諡文簡判大理寺時沒入祖)
(吉贓錢分賜法吏敏中引鍾離意委珠事獨不受)以仁恕稱(國初劇可久拜大理卿性沈毅方正)
(在廷尉四十年用法平允以仁恕稱)重定刑統(太祖實錄竇儀判大理寺奉詔重定刑統援引律䟽)
(敕格參酌重輕增為三十卷尤為詳備太祖嘉之)無所觀望(職略苗晉卿為元豐大理兼鞫獄獨)
(持平覈實無所觀望人以不冤神宗知其才)不為宰相曲筆(國朝至道張泌判大理寺會鞫)
(陳廷山謀叛獄具李潤之大理正斷廷山謀叛當絞刑房吏李文方用事潤之附會之泌上疏言其事上大怒)
(召宰相吕蒙正責讓蒙正稱文方所定為允泌因言曰臣祗能盡心於陛下不能苟徇於宰相以曲筆爾)無
易李浩(言行錄李浩大理奏結獄上忽顧輔臣曰棘寺官當得剛正如李浩者為之已而卿闕上曰旡)
(易李某遂除大理卿故事寺獄空上表賀公獨不奏)在廷尉四十年(見以仁恕稱注)
自叙不樂法家(元澹六帖元澹遷大理卿不樂法家因謝所居官)保所長棄所
短(唐貞觀八年上謂大理卿竇誕曰法官卿為之長也朕以至公臨天下法之所行無舍親昵卿當保所長)
(棄所短無阿朕意以虧憲典)不循三尺法(杜周為廷尉其治大抵倣張湯善伺候上所欲客有)
(讓周曰君為天下决平不循三尺法)舞文巧詆(張湯為廷尉為人多詐舞文巧詆)十失一
存(宣帝時路溫舒為廷尉史上言秦有十失其一尚存治獄之吏是也)門設雀羅(前下邽翟公為)
(廷尉賓客填門及廢門可設雀羅後復為廷尉客欲往翟公大署其門曰一死一生乃知交情一貧一富乃知)
(交態一貴一賤交情乃見)墻面充位(風俗通須廷尉率皆墻面苟充兹位)
羣書旁引罪疑惟輕(書臯陶曰宥過無大刑故無小罪疑惟輕功疑惟重與其殺不辜寧)
(失不經好生之德洽于民心兹用不犯於有司)惟明克允(書帝曰臯陶蠻夷猾夏寇賊奸宄汝作士)
(五刑有服五服三就五流有宅五宅三居惟明克允)明刑弼教(書帝曰臯陶惟兹臣庶罔或干予正)
(明于五刑以弼五教期于予治刑期于無刑民協于中時乃功懋哉)聽之棘木之下(記王制凡)
(聽五刑之訟成獄辭史以獄成告於正正聽之正以獄成告於大司寇大司寇聽之棘木之下注正周卿師之)
(屬)
羣公精語人到于今稱之(白集許季同制國朝以来有劉德威張文瓘唐臨為大理)
(卿設官之重得賢之盛人到于今稱之)思與劉張為徒(同上)國家生人之司
命(元微之行袁重光制云大理寺專獄犴視刑書我國家生人之司命也)榮加天寵職察
雲司(陳子昂集為司刑袁卿讓官表云榮加天寵職察雲司必能利用文明哀矜庶獄)平星執
法正于綱紀(天文錄平星主建平平天下之獄事若今廷尉之象故星讃曰平星執法正于綱紀)
如石之平如淵之清(後漢崔德正箴邈矣臯陶翊唐作士設為犴狴九則允理如石之平)
(如淵之清三槐九棘以質以聽理臣司律敢告執獄)不回不僻(揚雄廷尉箴天降五刑惟夏之績亂)
(兹平人不回不僻)
前賢詩詞上卿才大名不朽(高適宴大理李卿上卿才大名不朽早朝至尊暮求)
(友)知君决獄有隂功(蘇東坡送蔡冠卿憐君獨守廷尉法知君决獄有隂功)
四六警語(棘司李寺)(棘廷讞寺)
發端(疏榮楓陛晉長棘廷)(位尊棘寺職列月卿)(榮升棘署進掌竹刑)(昕陛疏恩秋官隸職)
起聯(有嘉猷之告方膺旒冕之知贊臬事之平式拜絲綸之渙)
(雉監繕修方賴掌百工之事象刑審克更資弼五教之敷)
(策勲於三寸之舌方觀專對之能盡心於一成之刑正藉持平之手)
警聯(官尊九寺任重三章)(大理人命所係廷尉天下之平)(從知察小大之情必不容上下其手)
(平反一念之仁全活萬人之命)(明清畫一之刑簡易約三之法)
(三接之顔益隆眷倚一成之法多所平反)(職榮踐於九卿憲實司於三尺)
(法滅一傾之弊獄勤參聽之明)(平三尺之法王國以長活千人者侯于門其大)
(何敬非刑式重吕侯之命得情勿喜允符曾子之言)
(刑焉盡君子之心哀矜備至獄者係民生之命全活居多)
(舜命臯陶臣庶罔干于正漢資定國天下自以不冤)
(决定嫌疑有若蘇珍之鑒務從寬恕允同陳寵之賢)
結聯(為廷尉正暫詳讞於丹書從屬車塵行通班於紫槖)
(圜扉鞫草暫煩折獄之片言詞掖判花即聽躋榮於兩禁)
大理少卿(後魏置北齊及隋因之唐置二人六典國朝以朝官一員兼少卿事神宗置大理獄少卿)
(二員以蹇周輔楊汲為之分左斷刑右治獄四朝志建炎中興省大理卿而少卿二員如故中興會要)
歴代事實犯顔執法(唐戴胄遷大理少卿時吏部尚書長孫無忌不解佩刀入東上閤門)
(封德彛議以監門校尉不覺罪當死無忌罰銅二百斤胄駁曰若論其誤則為情一也而生死頓殊敢以同請)
(上嘉之竟免校尉死胄犯顔執法者甚多)望感天心(隋趙綽為少卿時上禁惡錢有二人在市以惡)
(錢易者上令斬之綽曰此人當杖上曰撼大木不動者當退對曰臣望感天心何論動木上乃止)不能
順旨(見大理卿類)執法不惜死(隋趙綽為少卿時刑侍辛亶嘗衣緋裩上以為厭蟲將斬)
(之綽曰據罪不當死上怒將斬之對曰執法一心不可惜死上入良久乃釋之勞之賜物三百段)既付
有司義歸常典(源師煬帝時為大理少卿帝出顯仁宫敕衛士不得輙離所守有一主師令衛)
(士出外帝付大理師據律當徒帝令斬之師奏曰若陛下初便殺之自可不關文墨既付有司義歸常典脱宿)
(衛近侍者更有此犯將何以加之帝乃止)論獄言如湧泉(唐戴胄所論刑獄事皆無冤濫随方)
(指摘言如湧泉)定律請崇寬簡(職林韓瑗武德初為大理少卿受詔掌定律令瑗言於高祖曰)
(官吏至公自當奉法苟若徇已豈顧刑名請崇寬簡以充惟新之望高祖然之於是採定開皇律行之)諫
數出馳射(孫伏伽為少卿帝數出馳射伏伽諫之)妙選正人(唐新語太宗謂侍臣曰大)
(理之職人命所懸當妙選正人用心存法無過戴胄者乃以為大理少卿)採訪使入為(倪若水字)
(子泉開元初班景倩自揚州採訪使入為少卿過州若水餞于郊顧左右曰班公是行若登仙吾恨不得為騶)
(未幾入為戸部)方于定國(通鑑徐有功為少卿時周興来俊臣等羅織天下衣冠近族者數千百家)
(有功司刑平反者不可勝紀時人方于定國)
皇朝事實參典之官(南豐擬制)貳正之選(南豐除韓晉卿制云云)多稱
長者(見議刑近厚注)議刑近厚(言行錄少卿王表多稱長者上謂宰執曰表以淳樸治獄既要)
(盡情又不可慘刻張守曰表雖法科議刑頗近厚)持法明恕(見奏政和新書增損注)明習
法令(國史仁宗時陳太素權大理少卿又判大理寺號為明習法令)持平覈實(長編元豐間大)
(理承内降公事上下皆曰是詔獄也意必傳置少卿韓晉卿獨持平覈實無所觀望上知其才凡獄難明及事)
(繫權貴悉以委之)論政和新書增損(言行錄吕忠穆公頥浩為相上謂宰執曰昨日大理)
(少卿元衮面奏朕戒以持法明恕頥浩曰惟明克允乃用刑所先也時衮奏昨論政和新曾未數歲而論議紛)
(紛衝改幾半願降睿旨若於新書有所增損乞更加參訂可否勿使輕紊成憲乃詔令後臣僚所請若祖宗法)
(意并新書有所增損令刑部參酌申省)周輔首選(職略蹇周輔傳周輔字蟠翁元豐初循唐制歸)
(百司獄于大理首選為少卿)
大理寺正(禮記王制成獄辭史以告于正正聽之秦置廷尉正一人漢廷尉正監及平謂之廷尉三)
(官唐龍朔改為詳刑大夫光宅中為司刑正後復故凡丞斷罪有不當者則以法正之本朝神宗復置大理獄)
(後置寺正元豐五年刑部奏乞分評事司直與正為斷司丞與長貳為議司凡斷案先上正看詳當否論難改)
(正然後過議司覆議會要建炎併省斷刑治獄寺正各置一員中興會要)
歴代事實南土秀望(晉顧榮字彦先以南土秀望累遷廷尉正)持法平(前漢宣帝)
(聞黃霸持法平召為正數决獄廷中稱平)濟活千數(職官分紀漢何比干與張湯同時湯持法深而)
(何比干務仁恕數與湯争所濟活者千數又何氏家傳云比干夢貴客車騎滿門覺以語妻語未已有老姥謂)
(比干曰公有隂德今天錫君策因出懷中符策狀如簡凡九百九十枚以授比干子孫佩印綬者當如此自汝)
(隂徙平陵代為名族)隂德之報(見上注)明律令(陳琳橋玄奏琳明律令召拜廷尉正)宥
所疑(魏志司馬芝遷大理正有盜官絹置都厠上者吏疑女工收以付獄芝曰今贓物先得而後訊其辭)
(若不勝掠必致誣服誣服之情不可以折獄令宥所疑以隆易從之義不亦可乎太祖從其議)參議刑
獄(見官制)視南臺持書(通典以為晉制)上應正論(職林唐王志愔為大理正奏言)
(切見大理官員多不奉法以縱罪為寬恕以守文為苛刻遂上應正論以見志分紀)寺異臺按(北史)
(蘇瓊為廷尉正時畢義為御史中丞以猛暴任職理官忌憚莫敢有違瓊推察務在得情雪者甚衆寺異臺按)
(始自於瓊也)
皇朝事實正於理官(南豐除林純制正於理官參贊為重)參聯棘之言(晏公)
(類要吕許公集除制鷞鳩作士參聯棘之言)持法平允(太宗實錄范旻質之子也判大理正事持)
(法平允)議獄平允(太宗實錄孔承恭遷大理正議獄平允權判大理少卿事)
旁引獄成告於司寇(記王制成獄辭史以獄成告于正正聽之正以獄成告于大司寇注)
(史司寇吏也正於周卿師之屬令漢有正平秦所置)
四六警語(拜命楓宸升華棘正)(刑期無刑丞非予負正率不正帝曰汝諧)
(好生如舜方惟刑之恤哉選衆舉臯則不仁者遠矣)(偏儀棘寺之華幾致草扉之鞫)
(一自廷中之有正頓令天下之無冤)
大理寺丞(晉武帝咸寧中因曹志上書請廷尉置丞隋改為勾檢官唐置丞六人掌分判寺事本朝)
(神宗復置大理獄丞四員命少卿舉官元豐五年命莫君陳等九人為大理寺丞始自朝廷差官也續會要舊)
(制斷刑寺丞六員建炎三年减三員治獄寺丞减二員紹興二十六年上曰理寺宜參用士於是何涇楊邦弼)
(除理丞)
歴代事實察獄評刑(白集薛元賞制云前為廷尉丞察獄評刑頗聞敬謹)遇徐杜
必生(杜景佺徐有功為司刑丞與来俊臣侯思正同理獄人稱之曰遇徐杜必生遇来侯必死)斷獄
無冤訴(唐狄仁傑字懷英為丞周歲斷滯獄一萬七千人各無冤訴)寬平無冤濫(職林)
(李日知天授中遷司刑丞時用法嚴急日知獨寬平無冤濫者)時稱平恕(唐狄仁傑傳遷大理丞歲)
(中斷久獄一萬七千人時稱平恕)
皇朝事實上十策言西夏(天聖中大理寺丞石延年上書陳十策乞選練兵級言西)
(夏必叛朝廷不以為然及元昊反上思其言召見乞奉使河東籍兵回稱旨上曰知卿才久矣)
羣書精語往治竹刑之讞(胡文恭行王尹制用除棘路之丞往治竹刑之讞)參
司刑讞之典(胡文恭行毛維藩制擢任法卿之丞參司刑讞之典)
四六警語(法局讞丞)(咨爾法卿進承讞局)(拜命朝廷司刑贊府)(久參棘屬進貳李官)
(丞不負丞益懋平反之績辟以止辟助成欽恤之仁)
(辟以止辟九重之念在兹丞不負丞三尺之平必矣)
(士制百姓于其中所資詳讞刑者一成不可變罔泥深文)
(自此蒙成不負嘉師之托逃於司敗亦惟餘潤之依)
大理司直(後魏永安三年高穆奏置司直十人位在正一監上不署曹事惟覆理御史檢劾事六典)
(注分紀唐置六人掌承制出使推覆若寺有疑獄則參議之本朝熙寧中置大理獄至元豐五年始命程嗣先)
(四人為之司直建炎三年詔斷刑司直兼治獄司直其治獄司直罷)
皇朝事實請魚書(六典司直凡承制而出先請魚書)馳傳决獄(唐王祚為司直)
(馳傳决獄所至仁平)斷獄連署(六典司直凡大理斷獄皆連署)
大理評事(漢宣帝初於廷尉置左右平後漢光武省右平惟有左平掌平决詔獄魏晉直謂之廷尉)
(國評隋置大理評事唐置評事十員掌出使推覆後加為十二員本朝熙寧置大理獄至元豐五年始命張仲)
(穎等十二人為評事孝宗隆興二年詔大理評事以六員為額)
歴代事實評刑北寺(陳子昂集為陳舍人讓官表云評刑北寺鷞鳩之政無聞)行能
高潔(前漢馬宫行能高潔遷廷尉平)參評詔獄(陳子昂集為陳舍人讓官表云豫參評於詔獄)
獄無冤民(三輔决錄荗陵何比干漢武帝時丞相公孫弘舉為廷尉右平獄無冤民號曰何公)賴
濟者衆(晉中興書顧榮遷廷尉平時趙王倫欲誅淮南王元允官屬下廷尉議罪榮言不宜廣濫倫意)
(解賴榮濟者甚衆)反覆詰對(唐新語敬昭道為大理評事時沂州有反者詿誤坐者四百餘人昭)
(道援赦文判而免之執政怒而責之昭道反覆詰對執政無以奪詿誤者悉免)其務平之(見宣帝選)
(于注)上便宜十事(臧榮緒晉書何攀字惠興上便宜十事除廷尉評諸葛冲見攀不悦及其斷疑)
(獄冲乃服焉)宣帝選于(宣帝詔曰吏用法巧文寢深其為置廷平其務平之宣帝選于定國黃霸)
(等以為廷尉平)丞相舉何(見獄無冤民注)入臺雅例(姚正操云自余以評事入臺後相繼)
(不絶韓琬以為不然自則天好法刑曹望居九寺之首以此評事多入臺迄今為雅例非正操所能升降也)
緊官(西京雜記云拾遺立緊評事出緊赤尉坐緊出緊者以其御恩按覆彈時不法也入仕之路歴是三)
(官者時輩共以為榮也)
羣公精語升屬列卿平亭疑法(胡文恭行陳可叔制)用進丞於棘
路往治讞於竹刑(同上)特寵法卿之屬俾參詔獄之評(同上)
刑評(胡文恭行崔公孺制)才望清官標格孤秀(大理刑獄之司自卿以下每以明詳)
(法理者為之吏部銓注拾遺評事赤尉皆以才望清官標格孤秀者署之俗號為三緊官)
前賢詩詞高浪駕天輸不盡(韓退之贈崔立之評事崔侯文章若捷敏高浪駕天)
(輸不盡朝為百賦猶鬱怒暮作千詩轉遒緊勿嫌法官未登朝猶勝赤尉長趨尹)豈負青雲姿
(岑參送顔評事佇聞明主用豈負青雲姿)
大理寺簿(晉初置廷尉主簿六典後齊九寺各有主簿隋百官志唐置二人掌印省署抄目勾檢稽)
(失唐百官志元豐正名初除二員建炎三年省職源云乾隆四年詔大理寺復置主簿一孝宗會要)
皇朝事實原情引經(樓攻媿集陳希點字子予為太學博士遷大理寺簿人為之憤然公)
(忻然就職素不讀律而原情引經法家自以為不及)出使淮西(吕東萊集薛季宣字士龍公為大理)
(寺主簿是歲江湖大軍流民往往北渡江邊吏復奏淮民多詣塞者遣公行淮西收以實邊公持節勞来耄稚)
(滿車下公使事有緒詔進官二等除大理正)凡目見於簿書(初寮制廷尉聽獄弊凡目見於)
(簿書)
翰苑新書前集卷二十二
