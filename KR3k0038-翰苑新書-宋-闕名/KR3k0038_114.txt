翰苑新書别集卷十二
祭文
祭晦庵朱文公墓文趙庸齋
唐石九峯兮矯如龍游峰下寒泉兮玉脂浮浮中有盖
世翁兮一丘翁不見兮焉求陳四書兮翁在此亦既見兮九
峯山水竭吾力兮不能忘金風吹松兮琅琅溪並峯兮
石嚙足角巾露衣兮來薦秋菊窮源兮大林谷古木千
章兮珮鳴鏘鏘仙人來兮紫陽視世擾擾兮聖哲皇皇
昔可詣兮雲一壑來日大難兮九原又不可依歸云讀
吾書兮猶自可樂尚饗
祭杜丞相(代太學)方秋崖
嗚呼天下不見司馬文正之忠清粹德兮於今百六十
有二年世道之升降凡幾人材之消長凢幾盖有不勝
其然者矣而公方起從海濱共更化絃一時之兒童走
卒亦皆論名氏兮而都人士之攀緣相登争覩其儀形
者亦皆咨嗟太息以為甚矣其似文正也是何退然山
澤之儒臞如列仙上方舉國以聽焉而四方顒顒延頸
跂踵以望太平之期兮奈何乎心勦神疲於應物其胷
中之所欲為者曾微江河之一㳙雖移疾者屢然猶國
有蓍龜士有砥柱若不見其運動兮而君子恃之以無
恐小人讋焉而莫前今夬矣而未遇復矣而未泰兮政
升降消長之一機也而公乃騎箕尾而舍旃將恐上心
漠然於此矣而元衮亦無與相彌縫兮凢吾黨之所扼
腕者固匪人之所垂涎天下之勢方如駕漏舟於風濤
浩渺之衝兮忽檝摧而維絶則旁觀之損神亦不自覺
其失聲而呼天試嘗評之公之與文正其清介同其公
忠同其夙夜盡瘁以遺其身者無不同兮獨秉國不及
於踰年而青苗助役之來前然而青山流水居無五畝
之園以獨樂花木之秀野而藝風煙兮則公之貧又似
乎差賢意公之心使朝廷清明常如今日不至於變怪
雜出舞鰌鱔而號狐狸兮羌瞑目於九泉古所謂死而
後己者其公之謂兮吾為天下悲而已矣不自知其涕
漣
祭鄭丞相文劉後村
曩遭詩禍幾置臺獄公在𤨏闥力觧當軸端平爰立擢
太尉掾思堂密詢翹館燕見嗟我於公合非勢利相賞
文字相勉道義丙申之斥流落稍久書來慰藉期我無
垢丙午之斥冐雪祖道自方田畫期我鄒浩再相五年
我臥空谷初辭弓旌繼罹風木晚迫而起公愈貴重豈
無愈筦猶冀採用我欲白事公罕揖客光範之門累月
掃迹乞骸掛冠疏至八九匪曰㓗身實懼濡首他人受
知一身而止我銜公恩昆弟父子百口託公隻手卵翼
一日無公羣臂弹弋衆方廹切訶罵佛祖我獨迂緩援
引馬吕勸容直言勸收善類為鼓邪說為懷私意及條
故事及進密䟽為徼後福為沽虛譽或云范公稍怪守
道亦曰涑水欲逐坡老匪公厭倦實我窮薄白簡誅心
青雲失脚尚意汾陽考二十四且謂潞國夀九十二萬
一他日訪公於鄮午橋酒邊半山驢後憶初出晝飛槧
惜别寧料此行遂與公訣舊學之尊上宰之貴黼扆輟
朝玉鉞卓地而况諸生視公猶父山川脩阻不克奔赴
公來現身公去振臂公無生滅我有榮悴舉世攻詆獨
公嗟惜嚴光狂態劉蕡風疾邪說私意則己順受虛譽
安在後福奚有惟今之人尤工論議先以為合後即為
貳嗚呼剖胷出心刮眥見血公昔當國容有未察舍之
則藏死而後己公今在天其知之矣
祭游丞相文劉後村
於惟聖宋名相比肩萊公英偉或惜其學之未至涑水
純粹或疑其才之稍偏堂堂克齋庶幾於全其師旨後
溪之密付其家訓忠公之嫡傳其論諫古人之遺直其
文章天下之至言其温如春其重如山其虛如谷其静
如淵寳紹之初己抱負䕫卨之望端嘉而後遂伯仲韓
富之間方爰立皆伏其德量既退處猶問其貌年倘斯
世之欲治盍再秉乎化權意歸衮之有日忽騎箕而登
天凄善類之相弔致遺恨於逝川惜當國之尤淺竟齎
志於重泉使久居於弼諧且傍無與撓牽其立政與造
事必揜後而光前嗚呼此謂之愛公可也要未為知公
者焉祁國梁溪僅三數月上印而去不失為賢苟為不
然雖久且專潞公晚節出涕於落旄鉞槐相遺命祝髮
以易貂蟬孰如我公得閑於亡恙之日辭寵於未厭之
先於心無一毫之餒矣是氣塞兩間而浩然宜乎生荷
重名歿錫美謚勒之鍾鼎垂之簡言念昔者甲午初元
麟寺樞府兩相周旋每嘉史草亦奬奏篇公既登庸我
復招延十年久斥一日驟遷舉典故之稀闊越尺度之
拘攣雖薄材慙於韓陸然昭代炳乎淳乾在廷斷斷獨
公惓惓曾不旋踵局面覆翻公去廊廟我歸田園去夏
浪出宿痾沉綿作書訣公尚灑答牋我猶偷生公為飛
仙士懷一飯矧出陶甄道之云遠阻哭墓阡些誄卑薾
蓴鯽酸寒追記丙午攝乏掖垣偶偕竹湖訪公畱連合
詞勸公時事實難方欲為國立太平之基豈可使身無
一日之安公拱手曰某有去爾子各勉旃其詞之嚴色
之毅吾二人者退而歎曰此其所以為果山歟嗚虖公
與竹湖莫起九原我著斯言以俟史官
祭蔡參政文吕雨巖
天運難測天意難明朱夫子卒於庚申而公薨於己未
甲子甫一周哲人之萎者二天運竟何如耶翁季師友
之並自季公至公子孫父子也而處其道不為不行而
亦未得以盡行其道天意竟何如耶惟公德業人主知
之士大夫知之兒童走卒知之而某早辱公知亦自謂
知公之萬一者盖衆寳皆有光惟大圭拱璧之光瑩而
不為熒熒之光衆樂皆有聲惟金鐘大鏞之聲和而不
為嘒嘒之聲故公之才不矜小能而可以尊主庇民開
物成務是為有德之才公之言不騁遊辭而可以悟主
覺民詔今傳後是為有德之言平時如不勝衣而其勇
可以嬰逆鱗唾虎怒天下之勇莫能加焉是為有德之
勇三學儒士稱為宗師四海善類目為宗主而未嘗沽
之以取名戀闕之心如丹去國之身似葉而未嘗矯之
以為節荷蕢未必知孔夫子之心尹氏尤不知孟子之
志心之可知者有限而公之不可知者無窮渾然盖公
之學以誠久為造道之極致以知行為進道之兩輪其
成德若此故某嘗謂東坡言君實如麟如鳳朱子言明
道如祥雲如丼雨公之謂也山川幾年之鍾萃國家幾
年之涵養而又家學幾年之流傳師友幾年之磨琢而
後至斯而遽止於斯耶嗚呼痛哉學傳諸老而若虛位
至執政而若無公亦何憾於死盖自今年孟春之槧以
至未薨十日之書自若其死者屢矣曳杖之歌奠楹之
夢夫子獨與賜言而他人不得聞嗚呼痛哉某辱公門
牆深自植立梁木其壊榱桷何為而今而後可以推琴
而絶絃矣公之言何日而忘予之悲何時而已三年心
喪莫報知已
祭蔡大參文李畏齋(伯玉)
導河之源積石崑崙始汪洋而大肆益廣遠而奫沄
惟公家世西山之孫文簡考亭之門既克積者累世乃
發揮乎久軒行誼足以為縉紳之望道德足以動冕旒
之尊作於其政則炎天之風旱歲之雨見乎其容則秋
月之皎春陽之温正色朝端則姦邪為之屏息祥刑外
服則民自以為不冤故其進也善類皆從而拔茹其退
也多士皆從而舉幡公雖遠避乎權勢肥遯於丘園而
今有識之属望謂當贊化而調元夫胡山頹而梁壊而
典刑之莫存某辱公心腹之知感公道義之言絮酒不
得致千里之奠緘辭莫能挽三閭之魂嗟九原兮不作
孰綱紀於斯文
祭蔡大參文葉西澗(夢鼎)
山頽木壊哲人其萎此非人事之細故端有關世道之
盛衰文公既沒學出多岐高者馳幻誕之說拘者泥文
義之疑矯者竊形似以盖空中之質怪者飾艱深以文
淺近之辭不有耆英孰挈綱維惟公以西山九峯為祖
為父節齋覺軒為師合全體與大用於實踐救善類之
脉於瀕危一語弗酬接淅而馳故道合則黃扉紫闥重
金而疊組不合則廬峯雲谷幅帽而深衣何蒼生之無
福而天不愸一老之遺某依公通德閱歲將朞昔賦明
月而慨千里之隔今望數舍而無一會之期痛死生之
永訣庸殄瘁以興悲芻酹薦忱匪哭吾私
祭蔡大參文湯東澗
嗚呼我登公門近甫踰月樽爼笑言歡猶未滅曷為轉
頭遽成死别駭訃書之倏來為慟哭而摧裂哀哉一見
之頃乃為千古之别嗚呼惟公襟懷陽春志操玉雪身
處窮時國慮深切引裾廷争中嘗激烈拂衣遠逝晚更
勇决而笑傲東山之野猶壁立南都之鐡天胡不相於
斯文遽殞此堂堂之襟舄嘗誦王會稽之語曰人物方
𦕈然而蔡公遂如此令人氣短而心折頃徒視為常言
今乃知其愁絶嗟人生克終之甚難必盖棺而公論始
别公雖不盡究其壯猷天已竟全其大節持此見西山
與考亭庶有藉手而無愧色雖公高明獨憐戅拙念久
敬之情深撫近别而悲徹自聞公薨一飯再噎強書苦
懷馳溯心折老淚如傾何暇筆舌
祭魏參政文(代趙相公)方秋崖
嗚呼蜀自三蘇公不作於今幾何年兮予嘗意其水恧
而山羞天地之秘寳韜光剷彩鬱屈而不平兮故其發
也勃焉而有斐君子特立於西州學探邃古之奥文洗
時俗之陋而浩然於胷中者自一宇宙兮盖蹴訓故之
囿而姬孔之與游以其精微者治身以其粗淺者治世
是心固將堯舜吾君民兮而不知一葦杭之何以障百
川於横流彼誰其秉國之鈞如重隂且霾日月為之晦
冥兮而矯然獨鶴之嘹唳乃欲空百鳥之喧啾抱遺經
於荒遐之裔樂斯道於寂寞之濱者與歲月而相忘兮
亦既築山房於白鶴之麓而眠雲卧雪吟風醉月侃侃
乎其無物外之憂但遨嬉於翰墨之林而秦篆漢籀流
落人間者太山一毫芒兮至其妙於心則伏羲以前之
大易而筆扵書則獲麟以後之春秋忽雲翳之劃開豁
中天之大夜下尺一趣諸老以來歸兮人固以為適當
太平之期願觀德化之成而衆君子之聚在本朝者殆
將人稷契而身伊周歷覽比歲諸賢之志各欲出其力
以救斯世之淪胥兮而彼蒼者天豈其不欲平治耶胡
駕言中道而摧輈西山其頽而天目之老晉陵之魁亦
相繼而凋落兮獨吾白鶴山人在而且猶旁睨如棋之
局孤閑横水之舟然庶幾其可以繫中外之望以待天
人之定兮而復乘雲氣騎箕尾渺松江以上征而不為
蒼生其少留疇昔之夜謁公南徐曰衆讙之不可息而
予亦信以為然兮及今見之則慨歎其為李西平之子
而嘉奬其為異於臧宫馬武之儔人生傾意氣耳故令
聞公之喪晝喟而夜吁兮而况朝失元老士失宗儒其
將付斯世於悠悠乃作白鶴之些曰白鶴飛兮山之幽
梳雪羽兮風颼颼時不與兮吾誰尤白鶴兮河之洲蘇
臺杳兮雲正愁唳華表兮天知否
路哭祭真西山文劉後村
嗚呼先生屬疾聞者齎咨上對近臣玉色不怡丞相移
書千里迎毉下至閭巷婦女童兒皆曰哲人必介夀祺
云何一夕去而騎箕在昔范公方古卨䕫晚登政府不
至冢司學者至今致恨於斯然其謨畫略已設施先生
視彼則尤可悲平生修方未試刀圭謂天無意斯文在
兹謂天有意一老不遺太平之望竟復何時禮樂之興
百年待誰嗚呼昔者之來大帶深衣都人聚觀公歸何
遲今者之還丹旐素帷都人相弔公去安之矧二三子
久從吾師要絰執紼於禮則宜屬畏簡書僅至江湄覆
此一觴慟置以辭嗚呼哀哉
祭虚齋趙端明文劉後村
才非果難難於全媺勝流高虚下調麤鄙公則異體庶
物兼該以理揆事以德勝才磜寇破樵郡邑無主公握
兩拳禦萬豺虎鄞卒反側公往建牙宥脅梟畔肅然無
譁公甚柔懦公不嚴酷惟廉惟恕羣狡讋服入繫金狨
出佩玉麟王曰遄歸余無親臣延和己見緝熙故事箕
哆民怨木妖國敝發明節卦規切斜封公每造膝天為改
容流傳萬口照映千載謂余不信有諫草在凢今公卿
貴則捐書公老愈勤甚於癯儒易通一書開闢未有不
知公者曰公洛叟既徹乙覧默契宸衷比於伊川未嘗
不同造物所靳非權與位至於學識獨不輕畀公所造
詣通玄入神非惟人媢亦恐天嗔昨賀蒲輪勸堅鐡壁
必不獲已迫而再出當世要務不宜三緘兒女恩怨姑
寘勿談答書繫節君真愛我傳聞開歲稍親藥裹心謂
微恙不為深灾方作箋諗廼以訃來嗚呼幹方之略元
凱叔子尋微之功康成輔嗣或者期公主眷時名今其
往矣議論必平嗚呼少小相與晚尤繾綣人亦有言聃
非同傳屬纊遺墨何共諄諄宰上之題累吾故人我已
七袠公小二歲白首哭公寧非倒置我才雖竭尚可作
碑呼公不起孰知我悲
祭游勉之侍郎文劉後村
於惟游氏遠矣淵源御史授業河南之門爰及默齋學
於南軒公稍後出以篪和塤兄之賢季師之嫡孫匪曰
菁華先植本根嘉定之末端平之元犯雷霆威進藥石
言麟莫羈係鳳肯啄吞或勸少貶腐鼠嚇鵷法從非責
方面非尊絫詔上雍頻䟽扣閽身不敢私君不可諼本
懷止足矧迫耄惛力請得謝冥冥高鶱一區之宅五畝
之園徙倚茂密掬弄潺湲名臣欲盡一老僅存品其清
操徐穉陳蕃訂其細行管寧邴原昔仕鳴珂公不其(闕)
每奉談塵亦同酒樽公晚東歸我適南轅坎壈百謫入
伏丘樊攣痺偏枯併闕寒温耳聞山頽淚如河翻殄瘁
情深哀誄詞繁空賦離騷安能招魂嗚呼哀哉
祭杜尚書文方秋崖
鳳城岧嶤湖山春只月戸雲房愜幽人只有癯者仙編
綸巾只左吾詩書右菰蓴只藐予過之孰主賓只偕一
道士鄭子真只詩以吾盟不吾嗔只月窮星回幾何是
只槖兜戟纛來宣旬只銘常勒鼎粲經綸只文昌太微
履星辰只天飛泥蟠邈無垠只駕朱兩轓適予閩只公
既乘雲騎麒麟只聿其祥琴迅羲輪只敢拜稽首誄憑
茵只植象環金儼綏紳只斝綠彝黃薦吾醇只列星在
天杳音塵只詩情不磨黯湖漘只
祭李秘監文劉後村
龜山於京文定於檜初敬終朞倏我進退督之未相以
誦自盖薦三十士往往名輩公當是時固嘗峩豸居中
幾何旋踵斥外爾欲為者我不傅會我自立者爾焉能
浼憶與鐡庵博覧奏對於故紙中馳騁千載不著名氏
獨現光怪此必洞齋衆伏且駭奈何斯人留落嶺海彰
施藻火被之嵓瀨戛擊金石散為竽籟挑抉蟲魚形諸
箋觧家有論著國無華采士為時惜年不公待嗚呼疾
病則亂魏傁昏憒歲晚語謬謝傅殂背公將易簀遺偈
痛快譬之虛空豈有成壊我嘗評公精博英邁詩學卜
衞文律崔蔡自昔黨議為縉紳害知我罪我以俟萬代
嗟同門生凋零誰在執别魂銷聞訃驚瞶老語諄譫聊
寫悲慨
祭林武博文劉後村
我嘗三入勸講代言君無一字及於脩門又嘗三黜貴
權嗔怒人畏𫝊染君愈親附念我暮齒諒我心忠饋藥
起疾貽書擊蒙衆方排我荆舒楊墨君顧以為卿雲甫
白世故險巇人心塹坑晚欲託君患難死生昨枉緘題
怪非自札酸風吹訃白日永訣西山之門存者幾人又
弱一个莫贖百身嗚呼學可謀斷僅教胄子才可匡時困
衡疊至得禄幾何閑輙數朞寄巢蕭寺火輙随之彼隕
穫者烜赫其閭分劑於君獨嗇祝釐不飽營(闕)
矣家尤蕭然始翁誦殁負骨歸窆後師夢奠
守死(闕)背徇義勇不可當今誰䘏孤誰求赴喪卜
用何山葬以何日禮有匍匐老無筋力誄不盡哀哭不
成聲英爽如生豈隔幽明
祭鄭常博文劉後村
嗚呼自漢以來士以藝取童而習者不出科舉抄誦帖
括絺繪雕蟲芻徇既陳印之空空君則異是網羅貫穿
手不釋卷亦不退轉衆作萎爾君獨老蒼它人衰竭君
愈激昂早列西山文字之籙中之秀岩筆削之局使之
騰上鼓舞雷風炎紹汪綦乾淳周洪挾負竒崛寡諧多
迂暫牧揭陽俄讁潢浦談滯周南甫客瀼西帝曰巫陽
女下招之豈無汾陽力援太白九虎守關一鴻避弋葺
履道宅繙善和書葦間孤榜花外小車君房言語李邕
碑板彼昏不見世有具眼在昔老師高第詵詵歲月電
往存不數人前誄洞齋未平幽憤奈何又傳苔泉凶問
辛亥之役我扶羸軀心頗羡君紅頰白髮棄我而先理
不可詰竒字誰問疑義誰質扁舟來訪翰墨尚鮮束芻
往弔筋力已愆天實孤我殱同學者退老西河僅一商
也平生苦心為書滿家傳之福郊或付侯芭我迫頽齡
涕不濡目故交欲盡如何勿哭
祭徐知郡文方秋崖
始予栖遲如桐未絲璞未規也㸑者(闕)之有則其(闕)
竒也公顧曰嘻非熊非羆非虎貔(闕)
獨已知也風櫺暑池高論災義夜(闕)
龍驪走蛟螭也予起鋤犂歸袖(闕)
謂非羣兒我蓍龜也曾幾何(闕)
參差而我心期鐡與磁也歲(闕)其物換
星(闕)簮盍勿遲于宦之岐或並馳也昔我來
思有傳者誰公之萎也我心則疑天實生猗竟何為也
風鬛霧鬐長鳴之逵孰與羈也煩劇之治如理棼絲愈
劂劑也老筆聽辭如水之澌潮之滋也落落松姿秀目
疎眉(闕)宜也立之入墀則麟儀儀鳳師師也奈何乎
噫濂溪(闕)終(闕)翩者旗回鴈之陲古驛悲也
時方偲偲(闕)也歲則一朞凶問我貽涕
漣而也曰阡有碑小作名(闕)勿辭也朋友道隳絮酒
則醨誰其驪也長夜渺瀰晤言如箎今已而也下亭之
祠有扈江籬尚薦詞也
祭岳武穆(代徐宰)方秋崖
神京鱗介腥衣裳三精霧塞天無光鼪啼鼯嘯紛披猖
中分宇宙何肺腸誰其與者淪綱常受計於敵扼我吭
王心凜凜天蒼蒼以次束縛歸朝堂自南自北語已償
焉用與寇為斧斨為讎報仇胡不臧至今淮塹為河湟
每觀王傳心摧傷怒髮為立膽為張皇畀予邑於祈閶
聞王有像西山岡欲往從之㓗予觴簡書之嚴不我遑
今且去此何敢忘牲肥酒香差日良金戈鐡馬山茫茫
祭致政徐君文方烏山
某敬以生芻之奠祭于近故致政徐君之墓而言曰嗚
呼甲辰之歲余觸禍機歸扣君門麻鞋布衣君笑且迎
握手勞苦通夕縱談具我雞黍别去五載中心藏之遠
聞君訃弔&KR0608;不時嗚呼古人感激一飯昔者聖師脱驂
舊館余獨何為恝然死生恃有此心可通幽冥拙思之
文敢銘君墓不傳於今或俟於後持此報君於古庶幾
君可起乎來歆一巵
祭雪村處士文方烏山
宋淳祐壬子二月甲戌雪村處士杜君清友卒于寢越
三日庚戌友人莆田方某以生芻之奠哭之曰予來幾
一年始識君與君會亦不過一再君死閱三日始知之
而不自知其哀之深慟之久者也君為詩人不臞而腴
常期君以貴君為世家不富而貧常期君以遠今也身
不得一命年不滿五十哀人生之無㩀慟神理之既絶
是何淺薄抑至斯極昔者期君嘗序君詩今者哭君遂
撰墓碑浮宫之梅君手所移梅存人亡如之何其勿悲
尚享
祭鄭伯舉文戴象麓
嗚呼蕉隍鹿得喪真反覆白牛犢禍福苦倚伏賓王纔
貴肩已鳶賈傅未幾舍先鵩傷哉好物不堅牢造化小
兒一何酷吁嗟今之人名韁苦羈束到底竟成空羊亡
两臧榖惟兄獨超然笑傲升斗禄本期徜徉乎此生夫
何白駒之隙一箭速吁嗟今之人利錐太犇逐所競皆
毫芒蝸戰幾蠻觸惟兄獨恬然稍閑便濯足本期偃仰
乎此身夫何黃梁之炊一夢熟吁嗟今之人心機空勞
碌捭闔相戈矛狙詐百鬼谷惟兄獨坦然略不事邊幅
本期寬閑乎此心夫河海漚之滅一瞬倏以兄之子職
恭親恩篤扇枕古黃香輟羹老潁叔自宜斑爾衣餟爾
菽以盡百年之歡睦夫何慈闈八十正春風子舍俄驚
日月促天理苦顛寘塞馬不為福嗚呼悲矣乎髮星星
淚簌簌前年失子正傷弓豈堪此來又埋玉黃昏寂寞
倚門時人聞哭聲誰不哭婦惸惸中途苦脱輻千古斷
弦哀鸞膠竟莫續弟悽悽誰共舂此粟首尾救急難鴒
原弔影獨子哀哀廢篇感莪蓼依木苦無枝烏號上空
屋嗚呼悲則悲矣某年以葭莩之親盟亦桑梓之鄉曲
痛一别之不回嗟百身之何贖追往事於一時尚宛然
而在目敞南樓宴朋族漉黃花之烏巾燒海棠之銀燭
持蟹螯舞鴝鵒耳熱拊缶而呼嗚嗚慇懃勸我杯中醁
已矣乎今無孔北海欲舉此酒將誰属風月閑主人欵
客呼童僕設榻向窗紗一片紋楸三百六一子五千萬
布鴉三點兩點又落鵠忽然西南風(闕)拍手大笑驚
起邊韶腹已矣乎今無謝東山欲對此碁將誰属野渡
横舟落霞孤鶩有時得句動詩毫滿紙風雲(闕)黑(闕)
驪龍珠縱横草顛旭半天(闕)韻落人間壓倒池塘春
草綠已矣乎今無孟東野欲和此詩將誰属伯舉兄休
休(闕)旅亭人生一旅宿自古本無千歲翁(闕)
年登鬼錄榮與辱碁一局浮與沉酒一斛古今興亡(闕)
來(闕)生涯此外形骸皆槁木生何足喜死
何足哀區區涕泗皆流俗
翰苑新書别集卷十二
