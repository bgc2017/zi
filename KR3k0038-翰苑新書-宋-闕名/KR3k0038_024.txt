翰苑新書前集卷二十四
袐書省
袐書監(周外史掌四方之志三皇五帝之書漢圖籍所在有石渠石室延閣廣内貯之於内府又有御)
(史中丞居殿中掌蘭臺袐省及麒麟天禄二閤藏之於内禁後漢圖書在東觀秬帝始置袐書監一人掌典圖)
(書古今文字考合同異屬太常以其掌圖書袐記故曰袐書晉武帝以袐書併入中書省惠帝復别置袐書監)
(自是袐書之府始居於外隋袐書省領著作太史二曹後又改監為令唐武德初改為監龍朔二年改袐書省)
(為蘭臺改監為太史天授初改袐書省為麟閤神龍初復舊掌經籍圖書領著作太史二局其後國史太史分)
(為别曹而袐書省但主書寫校勘通典國朝太平興國二年始建崇文館昭文館及端拱初建袐閤擇三館書)
(籍真本并内出古畫墨迹等藏之亦在崇文院中袐閤次三館袐書省仍隸京百司會要時袐書皆以為寄祿)
(官常𢃄出入即官至袐書監有特令供職者有以他官兼領者有以判袐閤官兼判者凡邦國經籍圖書悉歸)
(袐閤而秘書所掌常祭祀祝版而已兩朝國史志元豐正名以崇文院為袐書省既罷館職盡以三館職事歸)
(袐書省置秘書省職事官自置少至正字不領它局却掃編麟閤故事監掌書籍國史天文歷數之事少監為)
(之貳而丞參領之關修時政紀起居注修纂日歴祭祀祝辭則著作佐郎主之刊寫經籍圖書則袐書郎主之)
(編緝校正定其脱誤則校書郎正字主之各以其職隸於長貳惟日歷非編修官不預歲於仲夏曝書則給酒)
(食費諫官御史及待制以上官畢赴遇庚伏則前期遣中使諭旨聽以早歸大典禮則長貳預集議神宗寧宗)
(正史職官志元祐中復置館職已而隨官資除授或領内外職任不必專在館中紹聖初罷之却掃編宣和初)
(攷元豐之制增定為十八員以傚唐登瀛之數職略建炎三年罷紹興元年復置又詔所轄太史局測驗渾儀)
(刻漏所文德殿鐘鼔院長貳丞郎輪季諸點檢十四年剏新省于天井巷之左中興會要隆興二年詔令后館)
(職並依祖宗舊法更不立額會要乾道元年詔更迭補外會要)
歴代事實蘭臺(魚豢典略曰蘭臺袐書署耳)芸局蓬觀(見羣書精語)麟
閣(見官制)麟臺(初漢御史中丞在殿中掌蘭臺袐書圖籍至唐以秘書省為蘭臺漢西京未央宮中)
(有麒麟閤以藏袐書即揚雄校書之處也至唐改袐書為麟臺)延閤(見官制)華省(宋廣平集韓國)
(華制云睠彼蘭臺古稱華省)御府(袐書外府也韓愈送鄭校理序)仙省(白氏六帖)袐府(漢書)
(曰天下文籍悉在廣内袐府之室謂之袐書)内閣(見官制)策府(見羣書精語)東觀(見官)
(制)東壁(石氏星經曰束壁之星主文籍)石室(後漢儒林序有辟雍東觀蘭臺石室宣明鴻都之藏)
羣玉山(見精語類)蓬萊殿(唐藏書之地有昭文崇文之館有集賢書院有修文弘文司文以至)
(蓬萊書殿曰乾元修書院曰袐書内外省曰内庫曰三館曰袐書袐府曰蘭臺麟室)司典(白氏六帖)修
書學士(開元中詔袐書官並號修書學士)假直袐書(李邕見特進李嶠自言讀書未徧願)
(一見袐書假直祕書未幾辭去嶠驚試問奥萹隠帙了辨如響)職為近密(王肅表曰袐書職於三室)
(為近密)考核古今(晉惠帝永平詔曰袐書考核古今)儀依御史(王肅表曰武帝初置)
(袐書儀依御史臺)御史為鄰(通典漢初御史中丞掌蘭臺袐書圖籍之事至魏晉其制猶存故歴)
(代營都邑置府寺必以袐書省及御史臺為鄰)五絶(職林袐書省内有落星石薛少保畫鶴賀監草書郎)
(餘令畫鳳相𫝊號為四絶元和中韓公武為袐書郎挾彈中鶴一眼時謂之五絶)瑞石(兩京新記曰西)
(京袐書省廳事前有隕星石隋自咸陽移置於此少監王邵作瑞石頌以贊美之)佩水蒼玉(六典)
(袐書監一人注威帝始置袐書監屬太常掌禁中圖書袐記故曰袐書魏文帝以王象領袐書監撰皇覽晉永)
(平元年紹袐書典綜經籍考校古今宜别置袐書寺掌中外三閤圖書晉令云品第五絳朝服銅印墨綬進賢)
(兩梁冠佩水蒼玉梁改為省為五省)冠進賢冠(見上注)師古詳敏(唐太宗以顔師古體)
(業淹和器用詳敏學該流略詞兼典麗命為袐書監)荀崧通博(晉温嶠舉荀崧為袐書監曰國史之)
(興將以明得失之迹謂之實錄使一代之典煥然可觀散騎常侍崧文質彬彬思義通博歴任先朝涖事以穆)
(宜掌袐奥宣明史籍)貴同文學(白樂天集許貴同制以文學博雅長圖籍)多文士(後魏世祖)
(欲用伊馥為尚書馥辭曰中袐二省多諸文士請參其次遂拜中護軍袐書監)疑義取衷(崔沔為袐)
(書監每朝廷疑義取衷)撰皇覽(魏王象領袐書監撰皇覽)次竹書(晉荀勖領袐書監汲郡冢)
(中得竹書勖自撰次)撰定官書(晉張華嘗徙居載書三十乘袐書監摰虞撰定官書皆資華本以取)
(正)讎校四部(梁任昉為袐書監自齊永元以來袐閤四部篇卷紛雜昉手自讎校)校定袐
籍(唐魏晉遷袐書監奏引學者校定四部書自是袐府圖籍燦然畢備)宣明史籍(見荀崧通博注)
讚述符命(庾峻自司空長史轉袐書監讚述符命天文地理因有述焉)整治書籍(荀勉)
(與張華依劉向别錄整治書籍亂者以為中經)刊奇正字(唐顔師古為袐書監專典刊正所有奇書)
(難字衆所共惑者隨疑判析曲盡其源)著三國陽秋(晉孫盛為袐書監著三國陽秋)參預
朝政(唐魏徵為袐書監參預朝政)規諷得失(虞世南為袐書監太宗引之談論及古先帝王)
(每政得失必存規諷)商略古今(同上太宗謂侍臣曰朕因暇日每與世南商略古今朕有一言之善)
(世南未嘗不悦有一言之失未嘗不恨悵朕常識作豔詩世南便進曰聖作雖工體制非雅上之所好下必隨)
(之此文一行恐致風靡不敢奉詔其懇誠如此)論議持正(同上為袐書監外若不勝衣而中抗烈論)
(議持正)諫作豔詩(見商略古今注)三入東觀(華嶠集詔曰尚書嶠體素弘簡文雅該通)
(歴覽古今博聞多識著書寶錄有良史之志轉為袐書監其加散騎常侍班同中書寺為内臺使中書散騎著)
(作及治亂音律天文數術南省文章門下撰集皆典領之嶠表伏見詔書以臣為袐書監加位常伯昔劉向父)
(子世典史籍馬融通博三入東觀非臣膚淺所敢比迹云云)世典史籍(同上)
皇朝事實木天(筆談内諸司舍屋唯袐閣最宏壯閣下穹隆高敞相傳謂之木天)蓬島
(楊億代表蓬島獲窺於國史)袐府(見羣書精語類)羣玉峯(見羣書精語注)大蓬(鄭氏談綺)
(云袐書監曰大蓬)藏書之府(淳化元年李至言袐書省王者藏書之府)倣唐瀛洲(容齋)
(五筆建炎南渡稍置館職紹興初始定制除監少丞外以著作佐郎袐書郎校書正字通十二員為額倣唐)
(瀛洲十八學士之數)才氣秀異(東都事略張舜民傳舜民字芸叟元祐初司馬光舉舜民才氣秀異)
(剛直敢言召試袐書校理)一見偉然(東都事略梅詢字昌言咸平三年與考進士於崇政殿真宗過)
(殿廬中一見詢偉然以為奇召試中書直集賢院)介然不動(言行錄王待制質字子野充職館殿)
(二十餘年同舍皆顯官公介然不動惟求外補當國者非戚必舊公未嘗折顔色屈語論以合其意)文士
(東都事略李建中傳蘇易簡與太宗論文士因及建中太宗亦素知之命直昭文館)文名冠天下
(東都事略歐陽修以文章名冠天下景祐初召試為館閤校勘)召試免試(周益公集紹興己夘諫官)
(何溥請館職學官皆試而後除人以為憚久之王十朋始以大魁直除袐書郎不試未幾闕員寖多復召予與)
(程大昌試止除正字其後無不試者至乾道元年黃石輪對稱旨擢袐書郎仍特免試自廷魁之外不試者惟)
(石而已)徑躋清要(容齋五筆其遷出它司非郎官即御史自乾道以後有旨須曾任知縣始得除)
(臺察曾任郡守始得為郎三館之士固無有歴此者於是朝廷欲越次擢用者乃以為將作軍器少監既班在)
(郎上則無所不可為欲徑躋清要者則由著廷袐郎而拜左右二史不然不過兼權省郎年歲間求一郎而去)
(而御史之除皆歸六院矣)更迭補外(孝宗會要乾道元年正月詔館職朕所以招延天下之英俊苟)
(不親吏事知民情則將來何以備公卿之任可今後更迭補外)父子同在館閤(東都事略宋綬)
(字公垂年十五召試中書真宗奇其文聽於袐閤讀書久之召試學士院為集賢校理與父臯同在館閤世以)
(為榮)賜御書(太宗飛白袐閤二字賜李至高宗賜御書石文殿牌仍詔將作監米犮仁書道山堂牌)
圖書養性(國史真宗實錄以楊徽之兼袐書監占謝便殿命坐屏左右上勞問久之且曰圖書之府)
(清靜無事可以養性也)雅有文學(吕氏家塾記元豐初除王益柔為袐書監時寄禄官已正議大)
(夫蓋裕陵欲重此選又勝之雅有文學故也又按會要初除王益柔係太中大夫龍圖閤直學士非正議自判)
(將作監除)賜紫章服(淳熙五年孝宗幸袐書省御製詩一首賜宰臣史浩以下袐書監陳騤少監鄭)
(丙賜紫章服)
自叙病坊(類要唐以望雖清雅而實非要劇權貴子弟及好利誇侈者率不好此職以監為宰相病)
(坊丞及著作郎為尚書郎病坊袐書郎及著作佐郎為監察御史病坊)門可設羅(類要西京雜記)
(省内本統經史及太史歷象之職後並為别曹惟主寫書校勘而已自是門可設羅)枝頭乾(石林燕語)
(元祐初用治平故事命大臣薦士試館閤多一時名士在館率論資考次遷未有越次進用者皆有滯留之歎)
(張文潛晁無咎俱在其間一日二人閱朝報見蘇子由自中書舍人除戶部侍郎無咎意以為平緩曰子由此)
(除不離核為如果之粘核者文潛遽曰豈不勝汝枝頭乾乎聞者皆大笑東北有果如李每熟不得摘輒便槁)
(土人因取藏之故謂之枝頭乾)四明狂客(賀知章授袐書監自號四明狂客及袐書外監)白頭
老監(東都事略張齊賢政袐書監致仕嘗出謁其子曰昔賀袐監以道士服東歸會稽大人盍衣羽服以)
(優游何必更事請謁齊賢曰吾作白頭老監枕書而眠何必學賀老作流沙之服時以為名言)筮易遇
乾之畜(唐崔羣筮易遇乾大畜果除袐書監)
旁引十八學士登瀛洲(初太宗為秦王時銳意經籍於宫城之西門建文學館以待四)
(方之士於是杜如晦房玄齡等並以本官兼弘文館學士圖其形狀上命褚亮為贊藏之書府故號十八學士時)
(人謂之登瀛洲)芸局見天下之圖(陳子昂集封君遺愛碑云芸局覩奥見天下之圖)道
家蓬萊山(華嶠後漢書曰學者稱東觀為老氏藏室道家蓬萊山王融曲水詩序曰記言事於蓬觀)
(仙室謂藏室也)羣玉所謂策府(穆天子傳穆天子西登崑崙見王母又曰癸巳至于羣玉之山)
(先生所謂策府也)中禁非外司之比(淳化詔曰朕肇開袐府典掌羣書處中禁以宏開非)
(外司之為比)漢典校皆在禁中(唐六典漢書府在外則有太常太史博士掌之内則有延)
(閤廣内石渠之藏劉向揚雄典校皆在禁中謂之中書猶今言内庫書也後漢則藏之東觀亦禁中也)登
瀛抱槧(通略紹興三年時士大夫以登臺閤陞禁從為顯官不以官之遲速為榮滯為之語曰寧登瀛)
(不為卿寧抱槧不為監)
羣書精語錄藏圖典分判書林(胡文恭行王從禮制云朕大合天下之書宏峙)
(禁中之署當太微帝宇之左擬道家蓬萊之山收集英豪錄藏圖典精選儒匠分判書林)得賢之盛
人到于今稱之(白集許貴同制國朝以來有魏徵虞世南顔籕為袐書監設官之重得賢之盛)
(人到于今稱之)自重其官自遠其道(同上制自重其官自遠其道思與虞顔為比)秘
書不是監(因話錄先公談舊話太常不是卿秘書不是監以其卿清重不與它卿比也)以文
學博雅掌圖籍(胡文恭制云云)蓬島獲窺於國史(楊億代表云云)芸香
之職(楊億謝表云又云自草紫泥之詔遂違羣玉之峯)
前賢詩集綠編方委閣(沈約和竟陵王抄書時綠編方委閣素簡日盈軒)袐書
何寂寂(李白贈韋袐書詩袐書何寂寂無乃羈英豪)先生去上芸香閣(朱晦庵寄)
(籍溪胡文定及劉恭父先生去上芸香閣耆舊新峩豸角冠留取幽人卧空谷一川風月要人看)只為
蒼生未敢休(朱晦庵送胡文定赴館供職祖餞衣冠滿道周此行誰與話端由心知不作功名計)
(只為蒼生未敢休)
袐書少監(隋煬帝置一人後又改為令唐龍朔中改為侍郎神龍初復太極元年增少監為二員通)
(省判事通典國初為寄禄官元豐正名始實有職事初除葉均繼除孫覺皆一時選也職略掌貳書籍國史天)
(文歷數之事四朝志餘見袐書沿革)
歴代事實醇儒(贈故少監蘇源明學蔚醇儒)儒素(王紹宗袐書少監仍侍皇大子讀書)
(紹宗性澹雅以儒素見稱當時朝廷之士咸仰慕之)才德兼茂(蕭德言以年老請致仕太宗不許詔)
(曰頃年以來天下無事方欲建禮作樂偃武修文卿年齒已衰教將何恃所冀才德兼茂卧振高風使濟南伏)
(生復在於兹日關西孔子故顯於當今拜袐書少監内宫禮賜甚厚)刊正奇書(顔師古拜袐書少監)
(專典刊正所有奇書難字隨疑剖析曲盡其源)刊是圖籍(韋繩天寶初入為袐書少監玄宗尚文視)
(其職如尚書丞郎繩刊是圖籍以善職稱)父子並命(趙崇儒拜翰林學士時父驊遷袐書少監德宗)
(欲寵其門一日並命)兄弟繼職(王珣為少監數年而弟瑨繼職)
皇朝事實貳書省(曲阜除上官均還貳省制豈惟典領圖籍為搢紳之榮庶以收集賢材)
(增朝廷之重)說臺閣典章(中興繫年錄直袐閣曾幾諡文清入對上大悦以為祕書少監幾承)
(平時已為是職每與同舍會說前輩言行臺閣典章從容竟日)修五朝大典(樓攻媿集汪大猷字)
(仲嘉除祕書少監職當修神宗以來會要大猷率屬分纂上聞之為置局命宰臣提舉書奏五朝之大典始備)
具疏引古誼(樓攻媿集孫逢吉上念公久外嘗問孫某好士人召為袐書少監上朝謁重華宫不)
(以時公數具疏引古誼深言又率同館論奏)
前賢詩詞少監巖壑姿(黃山谷和答孫萃老詩道山鄰日月清樾深牖戶同舍多望郎)
(閒官無窘步少監巖壑姿宿正廊廟具行趍補衮職黼黻我王度)儒林數耆舊(同上和孫莘老)
(詩上帝羣玉府道家蓬萊山延閣排霄起圖書擅榮觀官槐綠葱葱岑絶非世間王度日修飭文章麗朝班國)
(器攻杞梓珍羣揜孔鸞中臺省符移僚屬禮數寬品藻開英鑒賞音發清彈儒林數耆舊少監髮新斑)
袐書丞(魏武帝置袐書令及丞一人典尚書奏事文帝黃初中欲以何禎為袐書丞其後遂有左右二)
(丞後置齊梁尤重後周柳虯為袐書丞唐龍朔二年改為蘭臺大夫咸亨復舊掌府事勾稽省署抄目通典本)
(朝淳化六年詔袐書監丞仍舊惟無定員及不專職分涖中外之任分紀元豐正名始定為職掌官事參領書)
(籍國史天文歷數之事四朝志餘見袐書沿革)
歴代事實清官(梁張率近袐書丞武帝曰袐書丞天下清官東南胄緒未有為之者今以相處)
第一官(梁劉孝綽除袐書丞武帝曰第一官當與第一人)蘭臺大夫(見官制)鹿車
(王肅表論袐書丞郎乘鹿車)學行當今無比(隋姚察入為袐書丞文帝指為朝臣曰聞姚察)
(學行當今無比我平陳惟得此一人)野鶴在雞羣(晉山濤啓嵇紹起家為袐書丞紹始入洛或謂)
(王戎曰昨於稠人中見紹昂昂若野鶴之在雞羣)雅有文才(晉嵇紹雅有文才山濤啓武帝可袐)
(書郎帝曰紹如此便可為丞)博學有才(見天水薛宣聲注)宜得才人(魏文帝用何禎)
(為袐書丞敕云此職宜得才人)遍觀古今(王隠晉書庾峻字山甫少好學有才思轉袐書丞遍觀古)
(今聞見益廣)上許都賦(文士傳何禎為許都賦封上帝異之下公車特徵到用為尚書郎詔用為)
(袐書丞主者謬以為郎後月餘禎關事上問曰吾本用禎為丞何故為郎案主者罪遂為丞)奏文賦
(魏略嚴苞黃初中以高才入為秘書丞數奏文賦帝異之)撰七志(見求校墳典注)編年叙錄
(見分領著撰注)桓嗣知名(晉中興書桓嗣少知名初拜袐書丞遷中書郎)天水薛宣聲
(魏志薛夏字宣聲天水人也博學有才文帝嘉其才黃初中為袐書丞征東將軍曹休來朝時帝方與夏有所)
(咨論而休到帝引入坐定帝引夏出謂休曰袐書丞天水薛宣聲也其見遇如此)司文天閣
(選王仲寶撰褚淵碑文云俄遷祕書丞司文天閣)職近日月(魏王肅論袐書表云青龍中議袐書)
(丞郎與博士議郎同職近日月宜在三臺上袐書丞郎宜比尚書丞郎)分領著撰(後漢李彪遷袐)
(書丞分領著撰事自元成帝以來至於太和崔浩高允著述因書編年叙錄為春秋之體創為紀傳表志之目)
(焉)求校墳典(齊書王儉字仲實為袐書丞上表求校墳典依七略撰七志四十卷獻之)出為
别駕(魏王基字伯興黃初中察孝廉除郎中時青土初定刺史王凌特表請基為别駕後召為袐書郎凌)
(復請還頃之司徒王朗辟基凌不遣朗書劾州曰凡家臣之良則升于公輔公臣之良則入于王職是故古者)
(侯伯有貢士之禮今州取宿衞之臣留袐閣之吏所希聞也)
皇朝事實無定員不專職參領書籍(並詳官制)
羣書精語丞于袐丘(胡文恭行鄒夢臣制)進丞袐局(同上范微之制)職任
清華(初僚除姚宰制袐府丞屬職任清華)丞清聮於本省(胡文恭行陳藻制云丞清聯於)
(本省)
袐書郎(後漢馬融為袐書郎詣東觀典校書魏以劉邵為之出乘鹿車晉掌中外三閤經書校閱脱誤)
(亦謂之郎中武帝分袐書圖籍為甲乙丙丁四部使袐書郎中四人各掌其一宋齊尤為美職皆為甲族起家)
(之選居職例十日便遷齊梁末多以貴遊子弟為之無其才實惟分判校寫功程龍朔中改為蘭臺郎咸亨復)
(舊通典天授初曰麟臺郎神龍初復舊初學記唐袐書郎三人掌四部圖籍國初為寄禄官元豐正名始有職)
(掌刊寫分貯集賢院史館昭文館袐閣經籍圖書則袐書郎主之四朝志元祐四年袐書郎並除陞朝知縣以)
(上賢序人任滿除集賢校理分紀紹聖初罷校理餘見袐監沿革)
歴代事實蘭臺郎(見官制)麟臺郎(見官制)圖籍之府(白樂天袐書郎)
(制圖籍之府命汝為部)鹿車(見官制又見袐書丞)車服簡素(沈約宋書蕭惠開家雖貴戚而)
(車服簡素初為袐書郎袐書著作並名家年少惠開意趣與之多不同比肩或三年不共語)澹於榮
利(蜀郄正遷袐書郎性澹於榮利尤耽文章及當代美書)不調十年(竇威授袐書郎不肯調者)
(十年故其學益博)因求不遷(晉張纘字伯緒為袐書郎因求不遷欲徧觀閣内圖籍)五歲
見奇(魏鍾會字士季少敏惠夙成中護軍蔣濟著論謂觀其眸子足以知人五歲濟濟見者奇之正始中)
(以為袐書郎)十五對策(王承字安期七歲通易補國子監生十五對策高帝除袐書郎中)博
通經籍(後漢馬融傳有俊才為袐書郎中詣東觀典校袐書是時俗儒世士以為文德可興武功宜廢)
(遂寢蒐狩之禮戰陣之法融上廣成頌以諷諫忤旨滯於東觀十年不得調後重在東觀著述馬融才高博洽)
(為世通儒)專精學問(虞預晉書司馬彪少篤學不倦不交人事專精學問泰始中為袐書郎又轉為)
(丞)闔門誦書(任敬為袐書郎每休沐闔門誦書)為通儒(見博通經籍注)有美譽
(晉中興書王謐弱冠有美譽與王綏齊名除袐書郎)奏三元頌(岑文本除袐書郎元日奏籍田用三)
(元頌文致華贍)製千字詩(宋袁動學好屬文在陳釋褐為袐書郎嘗製千字詩當時以為盛作陳後)
(主聞召入禁中使為月賦袁染翰立成後主曰觀謝希逸不能獨美於前矣又使為芝草嘉蓮二頌深見賞重)
屬文視草(上官儀遷袐書郎太宗每屬文遣儀視草工詩人謂為上官體)著魏中經(晉鄭)
(默為袐書郎刪省舊文除其浮穢著魏中經時中書令虞松曰而今後朱紫别矣)掌四部(六典袐書)
(郎掌四部之圖籍分庫以藏之以甲乙丙丁為之部目甲部為經其類十有一乙部為史其類十有三丙部為)
(子其類十有四丁部為集其類有三)登三閣(陸機謝表云身登三閣袐書郎掌中外三閣袐書也)司
文天閣(文選褚淵碑云云)專典袐閣(後魏高謐字安平有文武才度天安中以功臣子召)
(入禁中除袐書郎專典袐閣謐以墳典殘闕奏廣訪郡邑大加繕寫由是圖籍稍以審正)審正圖籍
(見上注)石渠司籍(唐大詔令陳希烈制云云)
皇朝事實延寘冊府(初寮除孫近制)職清秩美(南豐擬制)率同館論
奏(樓攻媿集彭忠肅公龜年號止堂除袐書郎時傅召姜特立公白丞相留公恐非虚𫝊既而果然留公引)
(李絳事求退公率同館論奏且勉樞廷爭之遂寢)不附秦相(中興繫年錄袐書張闡忠肅公時秦)
(檜用事每除臺諫必以其耳目知闡久次喜論事一日微諷闡謂當入臺闡曰丞相苟見知老死袐書足矣檜)
(默然由是罷去)
自叙清而不要(李素漢武德初以親喪解官起授七品清要有司擬雍州司戶參軍帝曰要而)
(不清復擬袐書郎帝曰清而不要乃授侍御史)所見不博(王隠晉書曰左思專思三都賦自以所見)
(不博求為袐書郎)有限故有競(宋王敬弘子恢之為袐書郎敬弘求為奉朝請與恢之書曰袐)
(書有限故有競朝請無限故無競吾欲處汝無競之地於是文帝遂許之)
羣書精語持三寸筆入芸香之閣(陳子昂集高府君墓誌祖欽仁檢校袐書)
(郎持三寸筆終入芸香之閣)解巾以司讎校決科而登館殿(權德輿袐書郎)
(壁記滎陽鄭君諸父諸兄或解巾以司讎校或決科而登館殿含章筮仕多至于斯猶桓公武公之代為卿士)
(蓋善於其職而宜之之義也)發袐府覽書林(揚雄劇秦美新論云云)
前賢詩詞上君白玉堂(杜甫贈故相國張九齡詩上君白玉堂注曾為袐書郎也)飛
騰知有策(杜甫寄李十五袐書詩飛騰知有策意度不無神)
校書郎(漢之蘭臺及後漢東觀皆藏書之室當時文學之士使讎校於其中故有校書之職初漢成帝)
(已命光禄大夫劉向於天禄閣校經𫝊諸子詩賦步兵校尉任宏校兵書太史令尹咸校數術太醫監李柱國)
(校方伎後以諸人代揚雄等亦典校於其中後於蘭臺改令史屬御史中丞又選他官入東觀皆令典校袐書)
(或撰述傳記蓋有校書之任而未為官也故以郎居其任則謂之校書郎明帝召班固詣校書除蘭臺令史後)
(遷為郎典校袐書又劉珍與校書郎劉騊駼馬融校定東觀五經傳記百家藝術整齊脱誤定正文字又楊終)
(徵詣蘭臺拜校書郎竇章為東觀校書郎以郎中居其任則謂之校書郎中後漢蔡邕拜郎校書東觀又馬融)
(為校書郎中詣東觀典校袐書當時重其職故學者稱郎東觀為老氏藏室道家蓬萊山至魏始置袐書郎校書)
(唐掌讎校典籍為文士起家之良選其弘文崇文館著作司經局並有校書之官皆為美職而袐書為最通典)
(本朝初為寄禄元豐正名始實有職掌編緝校正定其脱誤則校書郎主之四朝志建炎罷紹興復置又參酌)
(舊制必召試學士院而後命之中興會要)
歴代事實神清韻遠(孔季翊初擢制科授袐書郎陳子昂稱其神清韻遠可比衛公)敏
晦絶人(白居易敏悟絶人擢進士拔萃皆中補校書郎)幼敏屬文(楊炯幼聰敏博學善屬文)
(神童舉拜校書郎為崇文館學士)幼敏博學(見上同)學無不通(徐岱於學無所不通)
(辯論明銳座人常屈大歷中劉晏表為校書郎觀察使李栖筠欽其覽著所居為復禮鄉名達于朝)研精
苦學(段成式字柯古以蔭官入為校書郎研精苦學祕閣書籍校閱皆遏)上廣成頌(馬融方安)
(帝時拜校書郎中在東觀十年窮覽典籍上廣成頌)作神雀頌(賈逵自童兒常在太學諸儒為之語)
(曰問事不休賈長頭顯宗時有神雀集宫殿官府帝敕蘭臺給筆札使作神雀頌拜為郎與班固並校書應對)
(左右)典校蓬山(白集行李景讓制)典校延閣(杜牧之行趙良規制)白虎論考
(楊終顯宗時拜校書郎上言宣帝博徵羣儒論定五經於石渠閣今宜如故事於是詔諸儒白虎觀論考異同)
校閱書籍(見研精苦學注)校理袐文(選西都賦云云)整齊脱誤(見官制)正
定六經(後漢蔡邕拜郎中校書東觀邕以經籍去聖悠遠文字多謬乃求正定六經文字乃自書於碑)
(始立摹寫者車乘日千騎兩)詔書像勸學者(高彪校書東觀後遷内黃令帝敕同僚臨祖送)
(於上東門詔東觀書彪像以勸學者)
皇朝事實無所附麗(言行錄陳公輔字國佐除校書郎公初入館閣時蔡京王黼當國無)
(所附麗未嘗一至其門)非公事不詣執政(楊誠齋集陳正獻公俊卿以秘書省校書郎召)
(非公事未嘗詣政府)益讀未見書(樓攻媿集王文定公淮為校書郎既入館屏去人事益讀未見)
(書休暇亦入抵暮始歸)無求數遷(周益公集汪莊敏公澈遷校書郎安分無求視同舍郎數遷殊)
(不介意)論禁衛單寡(周益公集張忠簡公闡字大猷為校書郎時大將將恃功邀爵賞又論禁)
(衞單公上疏極寡之厥後稍進退諸將召諸道兵補三衙闕額往往符公言)賞其盡言(國朝鄭鑑)
(字自明召試職職上問今合除何官龔茂良對曰前此學官召試往往止除正字上曰可除校書郎賞其盡言)
(因曰策中所言或是或非大率剴切不易)擢監察御史(周益公集汪莊敏公澈輪對論立國二道)
(曰文與武高宗嘉納即詔内外薦舉武臣而擢公監察御史)
自叙詠詩騎驢(雍洛靈異錄云開元中校書正字俸禄微少孤寒英傑者居之或有不辦正馬)
(乘驢入省而太祝奉禮每月請明衣絹布及胙肉俸禄又倍多乃公卿子弟居之衣馬比校正頗為輕肥時有)
(語曰正字校書詠詩騎驢奉禮太祝輕裘食肉)起居何如(家訓云梁朝全盛時貴游子弟多無學術)
(諺云上車不落即著作起居何如即校書)挑脱校書郎(武后時官濫謠曰把推侍御史挑脱校書)
(郎)
旁引名學碩儒(吳志東觀儒林之府當講校文藝處定疑難漢時皆名學碩儒乃任其職)碩
學達官(宋書志碩學達官往往典校書如歆向故事或兼撰漢紀也)文雅顯於朝廷
(傅毅字武仲肅宗以毅為蘭臺令史拜郎中與班固賈逵共典校書毅追美孝明帝功德最盛而廟頌未立乃)
(依清廟作顯宗頌十篇奏之由是文雅顯於朝廷)國器聳壑昂霄(房玄齡校讎秘書省高孝)
(基名知人謂裴矩曰僕觀人多矣未有如此郎者當為國器但恨不見其聳壑昂霄)詔領校中袐
(前漢劉向字子政遷光禄大夫而上方精於詩書觀古文詔向領校中袐書)賜以袐書之副
(班游與劉向校袐書每奏事游以選受詔進讀羣書上器其能賜以袐書之副)藜杖下觀(拾遺記曰)
(劉向校書天禄閣夜有老人着黃衣植藜杖杖端出火用以照向向問姓名荅曰我是太一之精天帝聞卯金)
(之姓有博學者下而觀焉)父兄讎校(見決科而登殿館注)父子領校(劉歆字子駿通詩書)
(能屬文河平中受詔與父向領校袐書講六藝諸傳記無所不究)轉侍中(後漢盧植在東觀校中袐)
(書帝以非急務轉為侍中)
羣書精語臺有蘭閣有芸(白樂天泛渭賦序天予為校書郎云云名遂官閒一身得)
(其所賦云臺有蘭兮閣有芸)披緗帙定鉛黃(開運二年史館進唐書奏云頻分温媪之疑仍)
(懼魯魚之謬久披緗帙粗定鉛黃)地惟蘭省職在芸閣(白氏六帖云地惟蘭省職在芸)
(閣)官惟司典職在校文(白氏六帖云官惟司典職在校文)冊府校之官
(曲阜除孔武仲制冊府校讎之官以待儒學之士)典校書林(曲阜行王暫制)
前賢詩詞並入紅蘭省(元集酬樂天百韻並入紅蘭省偏親白玉規蓋為校書郎)十
九授校書(杜甫送李校書詩李舟名父子清峻流輩伯人間好妙年不必須白晳十五富文史十八)
(足賓客十九授校書二十聲輝赫)磨丹註前經(韓文答張徹詩漬墨竄舊史磨丹註前經義苑)
(手袐寶文堂耳驚霆)校讎天禄閣(韓退之送鄭校理詩才子富文華校讎天禄閣)竒字校
偏旁(王荆公詩擁書天禄閣竒字校偏旁)袍笏光參差(韓退之寄崔立之詩豈論校書郎袍)
(笏先參差童稚見稱說祝身得如斯老翁不量分累月笞其兒注立之登第後除校書郎)清絶校書
郎(東坡詩云云)超邁有古風(黃山谷寄李子先詩我觀李校書超邁有古風談道屢入微閉)
(門長蒿蓬)校書著作頻召除(黃山谷詩校書著作頻召除猶能止車問何如)
正字(後漢桓帝初置袐書監掌圖書古今文字考合同異其後監令掌圖籍之紀監述作之事不復專文)
(字之任矣今之正字蓋令監之遺職校書之通制齊集書省有正書袐書省有正字隋唐因之掌刊正文字貞)
(元八年屬集賢殿通典國初為寄禄官元豐正名始實有職事編集校定正其脱誤則正字主之四朝志建炎)
(間罷紹興中復又參酌舊制必召試學士院而後罷之中興會要)
歴代事實名播天下(蕭穎士天寳中為袐書正字于時裴耀卿席豫張均宋遥韋述皆先)
(進器其才與鈞禮由是名播天下)海内文宗(陳子昂字伯玉初舉進士上書武后召見金華殿子)
(昂貌柔野少威儀而占對慷慨擢蘭臺正字唐興文章承徐庾餘風天下祖尚子昂始變雅正初為感遇詩三)
(十八章王適曰是必為海内文宗)文彩綺麗(唐吳通玄父道瓘為諸王太子授經而通玄兄弟出)
(入禁掖常侍大子遊通玄與兄通微俱博學善屬文文采綺麗通玄幼應神童舉釋褐袐書正字)耀卿
弱冠(唐裴耀卿少聰敏數歲解屬文應童子舉弱冠拜袐書正字)通元童舉(見文彩綺麗注)
劉晏神童(見朋字未正注)感遇詩(見海内文宗注)上封事(儀鳳中吐蕃數盜邊魏元)
(忠上封事洛陽宫高宗善之授袐書省正字中書省仗内供奉)召入樓中(見朋字未正注)供奉
仗内(見上封事)朋字未正(唐明皇雜錄劉晏以神童為袐書省正字方年十歲形狀獰劣而慧)
(晤過人上召入樓中簾下貴妃置於膝上為施粉黛與之巾櫛上問晏曰汝為正字正得幾字晏對曰餘字皆)
(正唯朋字未正又見詩話)魯魚為弊(見羣書精語類)
皇朝事實守道安恬(周益公集洪文公遵除正字閣下多前輩皆以畏友待公明年春文)
(惠公繼來搢紳榮之秦熺為袐郎勢熖赫赫公守道安恬留滯不遷)安恬靜默(東都事略范祖禹字)
(淳父司馬光辟同編修資治通鑑書成上章稱薦曰臣誠不及也由臣頑固纂次淹久致其沉淪而祖禹安恬)
(靜默若將終身者除袐書省正字)不附荆公(言行錄范祖禹除正字供職袐省時王荆公當國人)
(皆奔競公未嘗往謁王安國與公友善嘗諭荆公意以公獨不親附故未進用公竟不往見)奏篇見
稱(李壁撰周益公行狀召試館職奏篇上高宗稱其文諭丞相云他日可令掌制除正字)對策見
奇(東都事略廖正一字明略元祐中蘇軾在翰苑試館職之士得正一對策奇之除袐書省正字)詩賦
文采(司馬温公日錄晏元獻公殊年十三真宗面試詩賦疑其宿搆明日再試文采愈美上大竒之即除)
(袐書省正字令於龍圖閣讀書)詩賦立成(東都事略楊億字大年以童子召對試詩賦五篇下筆立)
(成太宗歎異以為袐書省正字制曰汝方在髫齡不煩師訓精爽神助文字生知越景絶塵一日千里予有望)
(於汝也)文字生知(見上注)正文字之官(南豐擬制是正文字之官實為學儒之選)
遊藏室觀袐文(初寮除李質等制往遊藏室縱觀袐文)
自叙不辦正馬(事見校書郎門)
羣書精語亥之與豕涇渭難分魯之與魚淄澠莫辨(張鷟)
(云亥之與豕涇渭難分魯之與魚淄澠莫辨注云有人讀史云三豕渡河子夏曰己亥渡河校之果然又簡牘)
(磨滅以陶為陰以魚為魯)辨門閏之非察陶陰之謬(同上辨門閏之非察陶陰之謬)
(注左傳杜預據長歷此年無閏月當為門五日後人五玉為合閏遂以意定之)刊魯魚於往籍
(唐大詔令牛僧孺制云云)亥豕有差魯魚為弊(續通典長興三年校經籍敕)頻分
温媪之疑(事見校書門注)國器無等雙(黃山谷詩城南晁正字國器無等雙)扶老
趨嚴詔(陳后山除袐書省正字詩扶老趨嚴詔徐行及聖時端能幾字正敢恨十年遲益畏金根謬寧)
(辭温媪譏向來憂畏斷不盡鹿門期)詔謂正字當居中(楊誠齋送提舉蔡正字詩云云)聲
高重門側(李白酬閻正字閻公漢庭舊沉鬱富才力價童銅龍樓聲高重門側)
著作郎(漢東京圖書悉在東觀故使名儒碩學入直東觀撰述國史謂之著作東觀皆以他官領焉蓋)
(有著作之任而未為官員也魏明帝太和中始置著作郎官隸中書省專掌國史後又置佐著作郎亦屬中書)
(晉袐書監自調補之宋齊以來遷佐於下謂之著作佐郎唐為著作局亦屬袐書省自宋以後國史悉屬袐書)
(龍朔改著作郎為司文郎中咸亨復舊初著作郎掌修國史及製碑頌之屬撰史之名而實無其任其任盡在)
(史館其屬官有校書郎正字通典國初以為寄禄官元豐正名始實有職掌修纂日歷祭祀祝辭則著作郎佐)
(之四朝志初除林希為大著豐稷為小著皆一時選也職略餘見袐監沿革)
歴代事實司文郎(見官制)東觀(杜牧行蕭遜制云東觀著述)西觀(東晉元康)
(四年除著作佐郎著作西觀撰晉書)承明(見羣書精語類)史閣(北齊著作隸袐書謂之史閣亦謂之)
(史館邢子才作詩酬魏牧冬夜直史館是也)殫見洽聞(見羣書精語類)有史才(謝沉為祠)
(部郎何充庾冰以沉有史才沉遷大著郎)文士為冠(晉書孫綽為廷尉卿領著作綽少以文才稱于)
(時文士綽為其冠)顯宗之才(北史韓顯宗除著作郎高祖曾謂顯宗之才朕自委悉中省之品卿)
(等所聞若欲取古人班馬之徒固若遼闊倘欲求之當代之能卿等必推崔孝伯)上明堂賦(唐劉)
(允濟奏上明堂賦以諷則天甚嘉嘆之拜著作郎)作應難篇(王隠晉書張瞻字仲應作應難篇司)
(空張華晚見稱善命為佐作郎)作耆舊傳(陳封作益部耆舊傳武帝善之命為著作郎)撰名
臣傳(著作佐郎始到職必撰名臣傳一人宋初廢其制)造乘輿箴(潘尼轉著作郎造乘輿箴)
作劍閣銘(張載作劍閣銘世以為能除著作郎)李充四部(臧榮緒晉書李充為大著作于)
(時典籍混亂充刪除煩重以類相從分作四部)束晢十志(文士傳束晢元康四年晚應司空府辟八)
(月餘亦除著作西觀造晉書草創三帝紀及十志)裒次經史(蕭德言歴著作郎太宗欲知前代得)
(失詔魏徵虞世南褚亮及德言裒次經史百代帝王所以興衰者帝愛其書博而要曰使我稽古臨事不惑者)
(公等力也賚賜甚渥)料四部書(續晉陽秋孝武帝好覽文藝敕著作郎徐廣料袐閤四部見書凡三)
(萬六千卷)撰後魏史(見直筆東觀注)執簡東觀(後漢補志序)直筆東觀(北齊)
(太保二年詔中書令兼著作郎魏收撰後魏史初帝令羣臣各言志收曰臣願得直筆東觀早出魏書故帝使)
(收專其任)五葉著作(晉應亨集讓著作表曰自司隸校尉奉至臣五葉著作不絶鄉族以為美談崔)
(駰三世相繼其後無聞若乃談遷接武彪固踵跡亦各一世之良)三世談遷接武彪
固踵跡(並見上注)
皇朝事實顧義自守(見文汪洋澹泊注)老儒有士望(吳敏手錄楊龜山公)
(在著庭吳敏之薦李綱也并以公姓名納上前曰時亦老儒有士望可令閤門候對班尋召對論當世急務上)
(喜遂擢用之)文汪洋澹泊(東都事略張耒字文潛從蘇轍學轍見其文愛之蘇軾亦深知之稱)
(其文為汪洋澹泊有一倡三嘆之聲云元祐初為著作佐郎改著作郎在館八年頋義自守泊如也)皆一
時選(見官制)非蘇軾不可(王鞏聞見錄云神宗與宰執議更官制至著作郎則曰非蘇軾)
(不可)
自叙上車不落(見校書郎門)
旁引博習舊聞(後漢楊彪字文先少𫝊家學熹平中以博習舊聞召拜議郎每馬日磾盧植蔡)
(邕等著作東觀)定漢家禮儀(後漢張衡傳謁者僕射劉珍校書郎劉騊駼等因定著作東觀撰集)
(漢書因定漢家禮儀上言請衡參定)以蘭臺令史兼(續漢書稱班固傅毅以蘭臺令史陳崇以)
(洛陽令尹敏以長陵令孟冀以司隸校尉並著作東觀然見他官兼其名而未立其官)
羣書精語有承明金馬著作之庭(班固西都賦云又有承明金馬著作之庭)
(大雅宏達於兹為羣元元本本殫見洽聞啟發篇章校理秘文)預刊冰河之業(梁沈約謝著作)
(奏云臣藝不𫝊古學謝專家乏懷鉛之念慚夢腸之術謬勒斷蛇之符預刊冰河之業珥筆史觀記言文府)
珥筆史觀記言文府(見上注)掌東觀陽秋之重(唐大詔令蕭遘制云)
(云)記言事於仙室(文選言長曲水詩序書笏珥彤記言事於仙室)地居華省職
在修文(白氏六帖云地居華省職在修文)以授東觀會而成書(欒城除黃庭堅)
(制左右史記言動之詳宰臣記時政之要以授東觀會而成書)論撰之地才史是居(劉賓)
(客集代杜佑謝男師損授官表云著作乃論撰之地才史是居)仕宦不為著作無以成
門戸(許敬宗貞觀中除著作郎兼修國史喜謂所親曰仕宦不為著作無以成門戸)鳳凰將九
子(何承天除著作郎撰國史承天時已老而請諸佐郎名家年少荀伯子嘲之常呼為妳母承天曰卿當云)
(鳳凰將九子何言妳母)領著作於袐丘(胡文恭行王璪制)專蘭臺之譔述
(初寮除馮躬厚制東觀蘭臺實專譔述)著譔之局(胡文恭行李恂制云)入著秘局(胡文)
(恭行周約制云)
著作佐郎官制見著作郎
歴代事實學行清修(晉華譚傳云晉陵朱鳳吳郡吳盧並學行清修白首衡門老而未調)
(譚為監知有史才薦之為著作佐郎並稱其職)聲姿清亮(後魏宋弁字義和為佐郎後魏高祖孝文)
(帝曾因朝會歴訪治道弁年少官微自下而對聲姿清亮進止可觀高祖稱善者久之由是大被知遇賜名為)
(弁意取弁和獻玉楚王不知寶之理)為文華婉(崔融授著作佐郎為文華婉)文學清選
(唐王義方曰臣去歲冬初雲陽下縣丞耳今春及夏陛下授臣著作佐郎極文學之清選)作南郊賦
(郭璞作南郊賦獻帝嘉其才拜著作佐郎)撰西觀書(晉束晢字廣微博學多聞晚應司空辟月餘除)
(佐郎西觀撰晉書草創三帝紀十志遷博士著作如故)賦懽喜詩(唐杜審言武后召之賦懽喜詩)
(即授佐郎)作濛氾賦(晉張載字孟陽作濛氾賦傅玄見而嗟嘆以車迎之言談盡日為之延譽遂知)
(名起家著作佐郎)延譽知名(見上注)朕自委悉(事見著作郎門)大被知遇
(見聲姿清亮注)尹丞轉為(張華授河南尹丞不拜便轉佐郎)下縣丞授(見文學清選)
皇朝事實為歐陽文忠所知(言行錄王存忠正仲公少有立志雖為小官修潔自)
(重為歐陽文忠所知趙康靖公薦召擢祕書省著作佐郎館閣校勘校集賢院書籍)除國子司
業(孝宗會要乾道三年七月梁克家奏曰著作佐郎劉焞久在館閣以拘資格除郎不行乞稍遷擢遂除國)
(子司業)
羣書精語蘭臺佐譔(王禹玉制)袐丘撰佐(胡文恭行宋迪制遷袐丘之撰佐)
領佐史筵(胡文恭行高師說制)佐修書之筵(胡文恭行張子方制)佐著東觀
(公是行李謹修制)佐著有局(胡文恭行范道卿等制佐著有局本隸修書)作名臣傳
(胡文恭行宋敏修制云著局有佐隸修書之任故事到職作名臣之傳)
四六警語(蓬山芸館)(芸臺蓬省)(道山冊府)(東觀中袐)(麟臺麟閣)
發端(奉上温詔貳中袐書)(妙揀上心晉躋中袐)(西垣出命東觀升華)(疏渥宸廷提綱册府)
(渙頒龍渥晉長麟臺)(聮班内府宅職中臺)(召還帝所除武道山)(給札玉堂校文天祿)
起聮(登羣玉之府位實冠於方蓬下太一之光士共傾於符采)(已擅行袐書之號此為真學士之儲)
(蓬萊道山自是神仙之宅金匱石室肆發天地之藏)
(帝眷愈隆亞六聮之妙選官儀益重總三館之清流)
(曲臺清選雖禮儀待人而行册府英游實公輔儲材之地)
(照夜青藜暫養資於東觀翻階紅藥即平步於西垣)
(飽萬卷之書姑借塗於清貫登羣玉之府即平步於禁途)
(華嶽天晶宜作清明之選蓬萊雲氣果生步武之間)
(三丞為天下之清官袐府尤稱於第一四庫備人間之典籍英遊獨秉於少雙)
警聮(光騰東璧之二星喜洽金閨之諸彦)(淳化裁儀中袐嘗煩於舊弼元豐更制大蓬特畀於從臣)
(近而鼇坡由是階而升深而鳳沼自此塗而出)(太乙下遊想遇青藜之照中書入直定觀紅藥之翻)
(天未墜於斯文上眷求於舊德)(矧是三途之選今皆六察之基)(由是力途何止一賀)
(天將大任道可前知)(蘭臺麟閣益增儒者之至榮花掖鼇扉況有清時之近比)
(閱河圖寳訓人間希有之珍窺金匱石室歴代不傳之袐)
(在漢則數典校之劉向至唐亦推寓直之李邕)(迺於風日不到之處更閱平生未讀之書)
(亞六聮之妙選總三館之清流)(飽萬卷之書登羣玉之府)
(左太沖之賦三都雅堪此職岑文本之奏二頌允稱是官)
(鴻儒碩生洽太官之珍膳縹囊緗帙映東璧之奎躔)
(鏘韶鈞而蔚虎鳳邁漢九流充棟宇而汗馬牛過唐四庫)
(東觀石渠儲異時之公輔掖垣翰苑當奕世之絲綸)
(千卷撑腸詎有異書之未見十行一目即資長者之洽聞)
(弱水不到第遥望於昇天小山久留知謾勞於招隠)
翰苑新書前集卷二十四
