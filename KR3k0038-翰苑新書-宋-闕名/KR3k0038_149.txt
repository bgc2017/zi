翰苑新書續集卷三十五
外任
代謝除端明殿學士淮東制置大使
方秋崖
伏以赤囊旁午兵氛未靖於窮邊紫殿陞華軍紀聿嚴
於大梱此固廟謨之宏遠其如物望之卑凡既莫遂於
悃辭不得已而昭受敢告吾相恐負已知蓋聞祖宗之
盛時已分文武而異轍儲書禁殿所以優崇篤學之儒
授鉞元戎所以假借馭軍之柄豈有俗吏而班之中祕
豈有庸材而被以大名顧天下安天下危兩注之意然
闑以内闑以外一惟其人藐是微蹤疇當重寄伏念某
頭顱欲老肝鬲未伸對越一心雖誓不以賊而遺君父
驅馳五載乃未能安邊而立功名間者援師之西捷報
倒戈之北是殆因人而成事其敢貪天以為功夫何異
數之便蕃抑重微躬之惕厲思昔先考遇知寧皇凛有
威名猶加大於十稔無塵之地奮繇科第僅遺榮於九
原莫起之餘豈伊不肖之孤克邁前人之睠此蓋伏遇
某官愛人材如護元氣興治化如播大鈞非道不陳於
前惟天保采薇之次第有謀入告於后皆車攻杕杜之
規模蓋嘗欲釐百工而庶績熙豈但曰整六師而四夷
服顧瞻東鄙幸禦北風故寧就錄焦頭之勞毋或久勤
拊髀之歎致兹庸𤨏亦誤褒綸某敢不永矢捐軀無忘
嘗膽惟上策莫如於自治疇非借箸之時彼遠人何有
於常強但勵枕戈之志忠憤所激臨鑒在兹
代李制置謝丞相劉後村
禦戎弗績上孤東閣之知抗䟽自言稍絀西清之職恩
歸造化愧溢心顔伏念某猥以薄材當兹重任知主上
兼愛南北寧忍開邊知廟堂不問甲兵專謀保境我雖
守信敵自敗盟首挫其淮右之鋒復斷彼山東之臂期
歲于此疆陲粗安豺狼無厭未飽其所欲蜂蠆有毒已
驅而復來睥睨六關虔劉兩郡蓋神人之共憤豈臣子
之敢安事許便宜固有已頒之隆指法當牽制詎容不
出於偏師文移但戒以淺攻吏士輒從而深入泗城敗
撓淮東繹騷决千里之籌既無勝筭責三軍之帥厥有
常刑徒以敵尚在邊身方扞塞念辭難之未可姑引咎
以自歸上援街亭次稽好水使伏歐刀之戮亦所甘心
止裁簪槖之班寧非輕典信矣公朝之寬大深哉吾相
之保全兹蓋伏遇某官新美治功秉持憲度謂賞罰軍
國之紀必合至公然勝負兵家之常無庸深咎况以自
歸於司敗特為少屈於刑章僅抑隆名尚叨舊寄某敢
不堅凝初志懲艾往愆建大將之鼓旗敢妨賢路奉祠
宫之香火終託化鈞
代李制置復學士謝丞相劉後村
邊防盡瘁久無可紀之功廟論憫勞驟復已鑴之職銜
恩至矣圖報缺然伏念某昨為牽撓之師庶伐跳梁之
計徼功深入雖由偏將之輕指蹤不明亦是中權之失
既席藁引曠官之罪尚奮拳勵討賊之心勉吏士以功
名作民兵之勇氣始因城而陳金湯據險以莫窺及仰
塞而攻矢石乘高而並擊寇猶在境身自督軍但知竭
許國之丹心不敢顧倚門之白髮我師氣奮將四面以
窮追彼衆諜知乃一宵而潛遁蓋却敵乃廟堂之筭而
平淮皆將士之勞某材不足以分北顧之憂功不足以
救東隅之失親年晼晚每於色養以多違衆口紛紜動
以空言而責備屢請祝釐於閒散汔煩當軸之保全還
學士之真班出上公之洪造某官訏謨閎大德量崇深
謂天下之才實難察閫外之事匪易崇文平蜀由黃裳
力援於中充國擊羌賴魏相獨是其說若國論不為之
宗主則人情何自而奮強假復玷之新榮圖折衝之來
效某敢不益殫薄技少塞厚恩方丞相憂邊安敢惜馳
驅之力然小人有母冀終憐甘旨之情
除判潭州謝史太師周平園
鍾陵起鎮畏貝錦以辭行楚甸分麾還青氊而假寵上
恩山嶽孤跡淵冰竊念某久矣貪榮幾於患失積妨賢
於政地紛召怨於周行向非仰恃者天且有隂為之地
自應竄斥敢望全存何期頻歲之間疊拜除書之下湘
波浩蕩許以承流奎殿穹窿容其通籍固出聖神之眷
寧無培植之功兹蓋伏遇某官致主勲高經邦道廣雖
榮歸於故里每軫記於陳人諒因入覲以噓枯遂借裏
言而起廢然某年齡已暮政術未知備孟子達尊者三
尚復為臣之致况孔戣宜去者二敢當自助之留姑少
副於宸衷即勉追於賢躅庶無負平日高山之仰亦不
辜異時流水之知
代謝除華文閣直學士方秋崖
分閫邊城蔑聞治狀進班䆳閣忽玷除書蓋悃切而牢
辭者凡六章其趑趄而未遑者餘半載終莫回於成渙
亦竊慮於凟蒙雖李廣數竒正不羡侯於校尉然汲黯
妄發或疑敢薄於淮陽蚤夜以思進退維谷正恐酬恩
之無所復虞留令之有誅宜貶乃褒以榮為懼伏念某
馬齒加長鼯技已窮匈奴不滅何以家為報國之心猶
鐵王事多難維其棘矣憂時之髮欲銀旋觀兵氣之纏
可駭羽書之急孰謂司馬之息夏六月于征盍來羣策
以防秋寸隂是惜今乃脉絡之不貫安得精神之自強
内阻外訌事已至此朝奏暮報人尚遲之胡為書檄之
交馳竟令歲月之虚老思慮所及夢寐亦驚若然則進
直於西清亦奚以少寬於北顧言觀綸綍有靦縉紳兹
蓋伏遇某官妙造化之權公刑賞之柄陳十事以堅帝
意首及人材有一德以享天心力扶世運進言之暇勸
上勿遺使非意之僥踰迄不容於控避某已上丐骸之
請難忘刻骨之銘一夫向隅為主憂豈敢懷於畎畝四
郊多壘則臣辱慨徒死於封疆
代潭州鄒帥(應龍)謝丞相李梅亭
守藩灕水莫奏膚公分閫湘流又承嘉惠仍進壁奎之
直益華翼軫之旁知勤洪造之甄陶敢廢小夫之竿牘
恭惟某官乾坤間氣社稷世臣一日萬幾殫輔贊彌縫
之力九州四海知親附鎮撫之心故齊人章章有侵疆
之歸而魏地紏紏方樂郊之適非用儒無敵於天下何
不戰可屈於人兵惟公克成厥終永息四夷之警俾予
從欲以治允為萬世之功况方半二十四考之書詎容
專五三六經之美某久違東閣幸宅南交徒以奉萱草
之親難於戀梅花之外所祈便養徑歸綿上之田亦欲
投閒稍養漳濱之疾豈意大鈞之坱圠復容小袖之回
旋爵禄兩崇敢但襲荆潭之唱和中和並布庶無傷衡
嶽之扶輿
除隆興帥謝丞相真西山
治郡無功遽躐分於帥閫進班有命仍峻直於殿廬以
儒紳被遇之榮繇公衮見知之素伏念某曩緣薄技獲
玷周行職在禁嚴思事君之無隱官非諫諍乃論事以
不休意雖本於納忠迹或鄰於出位明良在上獨知魏
綰之亡他寵數相仍絶異賈生之不遇入則侍楓宸而
參内命出則持簜節而守專城積有僥逾漫亡稱塞兹
由平海改鎮洪都其地則三江五湖襟帶之區其位則
方伯連率鈇鉞之寄在昔所重于今尤難吉水崆峒有
未馴之獷俗富池湓浦有當阨之要衝兹皆必至之憂
宜謹將然之備而人情阻於僥倖軍政弛於因循尺籍
伍符之師或供他役百疊千屯之長類處凡材雖幸存
督府之名未始修元戎之職盍疇耆哲稍畀事權訓卒
治兵若曹王臯之在唐室繕城修備若李相綱之佐中
興豈惟固一道之扞防抑亦壯兩淮之聲援退循駑怯
曷稱使令恭惟某官論道廟堂折衝枕席威伸萬里外
夷既憚於有人慮及四方内地亦嚴於置帥孰云妙簡
猥及迂儒某敢不志慕古人心存王室鳴鸞佩玉敢窮
歌舞之娛運甓投樗益勵恭勤之節
江東賑濟無罪可待謝丞相真西山
巧語上聞方抗章而自列隆恩下逮况赦過以不誅捧
詔凌兢拊躬感惕某本慚通敏徒抱闊疎入侍軒墀每
見玉色憂民之切出乘使簿復觀璽書恤下之頻誓竭
駑材祗承德意屬江左並罹於旱暵而桐川尤慘於彫
殘蒙賑贍之特優懼奉行之弗稱夙宵一念民飢奚啻
於己飢經畫百為王事殆同於家事所冀推仁恩而均
被靡遑顧文法以自營須當原隰驅馳之時備觀田野
焦熬之實欲糴則人苦青蚨之寡欲濟則官無紅粟之
儲抑立視其死歟既有負求芻之托苟利專之可也又
難逃矯制之刑與其失職以偷安寧若殞身而任責勉
效便宜之舉亟蒙問可之音顧小臣敢越於拘攣見盛
世素行於寬大是乃彰朝廷之美何至干堂陛之嚴以
王命而賙民囏本其所職貪天功而為己力焉有此心
豈虞止棘之讒乃出剖符之守情狀深藏而叵測有愧
先知語言妄發以不倫本無足辨荷天日照臨之赫免
風波淪陷之危兹蓋伏遇某官以至公而秉化鈞以深
仁而培邦本謂羣臣之善亦王之善齊人嘗有格言而
衆職之功乃相之功柳子誠為確論凡悉力以禆荒政
乃盡忠以報公朝肯令譖愬之得行馴致是非之易位
特加全護俾逭譴訶某敢不仰佩洪私益堅素守
除福建漕謝喬平章方壺山
去國食祠甫滿鏡湖之考起家予節俾榮壺嶠之行銘
心知密啓之功揣分有踰涯之懼敬裁副墨少叙中丹
伏念某本無技能何足位置值清時之更瑟紛髦士之
彈冠幸從羇旅以登朝惟有靖共之在位吕端拙鈍朝
士皆目以糊塗鄒浩寬平朋儕或疑其隱默何圖誤渥
驟被親除念不為宰相則為諫官亦平居之所欲苟上
畏天刑下畏人禍將得罪於此心不揆狂愚稍殫底藴
亦頗增損時賢之論非有忖量明主之心上方從諫以
如流已實積誠之未至所期寤意乃類轉喉豈無嬰龍
頷之疑又拜立螭頭之寵辭受之間不自決裂進退之
義殊欠分明低回久之愧負多矣每瀝懇忱而祈去輒
蒙造化之苦留感時事以自驚果人言之弗恕其在漢
法合坐非宜言之誅使遇唐宗猶得不可赦之罪尚寬
斧鑕俾食斗升佩吾君吾相之生成尋某水某丘而藏
伏未湔舊戾忽冒新榮將枌部之轉輸峻木天之論撰
負弩而除道路平生素陋於相如埋輪而止驛亭今日
妄希於孟博徒慚小已莫報大恩兹蓋伏遇某官柄國
親臣經邦魁宰友尚父阿衡於千載夀皆過於百年合
晉公郭令而一人功永垂於萬古捐身當社稷之治亂
動足係世道之重輕未能釋風雲之勞特將寬宵旰之
慮閱朝家局面之屢變獨人才氣脉之僅存方將扶植
於己窮忍使孤危而不保起之流落假以光華第某不
能深藏大是浪出無健力何以任澄清之寄無巧筭何
以優餽餉之功虚煩陶成必誤器使維騏維驪維駱維
駒知難勝使者之華非熊非羆非虎非彲願亟正師臣
之拜
謝李丞相(宗勉)方壺山
拜鏡湖之號甫滿食祠榮繡社之行誤叨予節自憐小
器倍費大鈞敬牋草野之危衷上凟翹材之穹聽伏念
某品流最俗位置素卑蚤歲受知不過言語文字之習
中朝借譽亦惟米鹽金穀之長凡妄意於彈冠一歸功
於推轂稍加顯拔積愧僥踰退之只宜著於儒黌子雲
分當老於天禄不圖誤聽驟被親除力不勝衣假以抨
彈之任語難出口責其繩糾之忠將何尺寸之能少效
萬分之報獨少也講文於師友謂此非閒慢之官曹方
思敬王而與言豈敢量出而後入積誠未入寤意轉難
狂若仲淹真負晏公之薦戇如蘇軾幾貽安道之危賴
深知其無他非大過則不棄兩年玩愒一力保全竟冒
非宜言之誅當得不可赦之罪猶援之於虀粉欲謀爾
以稻粱隱吏山中幾於響絶故人山上屢以書來據槁
得眠者甚安飯䟽没齒其何憾未湔舊戾忽被新榮將
輸假枌部之光論撰峻木天之直無子駿所長之一技
與君謨相望於百年寵踰晉吏之起家華甚漢人之上
冡可仕可止亦了了以奚疑不進不休乃卷卷而至此
兹蓋伏遇某官擎天柱石醫國參苓防佞幸杜私門深
絶魚仇之禍抑詭怪暢皇極潛銷牛李之萌興念孤危
久淪冗散逆鱗大罪金鷄已賜於赦除駕牡麤官木牛
誠資其轉餉所以寓衮職之補豈徒曰布衣之私第某
三凟是虞一出太驟上䙝干於名器下愧負於簡書有
刺史之名無刺史之難敢發郢州之歎知丈人之真愧
丈人之厚空哦清渭之詩
除成都漕就任謝史丞相李梅亭
再命典州愧偏城之玩愒六條遣使玷本道之轉輸不
由推轂之功全出轉鈞之賜恩隆頂踵感激肺肝竊以
益部夙繫使星星詎知其隕石成都舊稱陸海海烏料
其揚塵蓋自利路之荒殘尋至潼川之剽掠督責惟深
於西道劬勞良慘於北山巧婦尸之尚難責無麫之餅
老農惰甚若為取不稼之禾伏念某多病下材至愚極
陋少年躁妄夏蟲語冰而不知中歲險艱吳牛見月以
猶喘進既乏犬雞之效退已孤鷗鷺之盟天宇浮眉尚
青眼逢迎之舊雪山到面驚白頭彼此之新比聞驪駕
之虚大有鶚書之薦蜀人題柱頗榮弩矢之前驅吳客
思蓴恐負樵蘇之後㸑駭采葑於下體孰蟠木之先容
人則擇官官則擇人上恩異甚用者不才才者不用外
議謂何此蓋伏遇某官柱石九筵權衡六幕熙帝載使
宅百揆燮和歴三紀之間立太傅兹惟三公辭遜閱十
年之久蓋欲復文武之境然後受周畢之封帝王出萬
全率由先正舊典之式春秋大一統迄還寧人有指之
疆率土莫非王民皇天既付中國始由孤棘出正顓槐
窺於我如浮雲之心豈貪富貴有迨天未隂雨之責尚
克綢繆眷言黑水之惟梁正窘青天之轉粟飛芻既急
刻楮尤艱知其熟魚鳬之游念其無蚍蜉之援特加識
察俾效馳驅某敢不思廣咨諏力圖任負三十鍾致一
石無敢辭難百畝分食九人亦當加念惟知黽勉皇恤
駑庸流馬木牛倘可息民而休士豢龜籠鶴終希置散
以投閒
廣東漕謝二相劉後村
俾司斂散績效未臻就領轉輸事權加重極寒畯光華
之選出元台啓擬之恩竊以聖門有取治賦之才俗吏
烏知理財之義我朝擢用必更西北之漕臣先正丁寧
深歎東南之民力矧今極壊視昔倍難上欲圖寸效以
禆公家下欲寬一分以蘇遐嶠自顧己陳之芻狗豈能
重試於木牛伏念某膠守舊聞愧無新智辱翹材之汲
引銜使命以驅馳冰蘗持身米鹽滌慮毁家以紓楚難
景行有慚汎舟而救晉飢秋毫無助一遷甚寵内省若
驚蓋周子之舊遊與芮公之遺愛海山寂寞幾經冠蓋
之往來田里窮空曾是軺車之循歴何以佐湟中之糴
何以供江上之屯荷賢宰相之生成懼賤有司之敗缺
兹蓋伏遇某官並收髦俊弘濟艱難謂百費繁興餽輓
方資於主計意諸生苦節錙銖可補於大農終恐薄材
上孤煩使某敢不恪共官守仰答已知范公一筆之勾
儻未捐於大造后山瓣香之敬誓永畢於此生
江東憲謝鄭太保劉後村
故里逃讒猶賜散人之號公朝起廢復乘使者之車被
黃紙之新榮出緇衣之初意伏念某拙於諧俗病在信
書作太玄如鼠坻猶然苦思奏子虚由狗監非所樂聞
未嘗掉鞅而先時輩之鞭豈願立的以來天下之射頃
值真儒之當國獲陪髦士之在廷朝猶誦杜甫於百僚
夕有墜宗元于千仞虞人之旌每至輒有物以尼之烏
獲之綆莫施判此生之休矣不圖暮景重際明時周大
老盍亦歸乎魯諸生無未行者雖已荷鋤而在畝例叨
出節以起家羣嘲衆罵之身不無懲創再衰三竭之氣
未易激昂雖勉奉直指而行深恐為翹材之累恭惟某
官有安陽叟之大有涑水翁之誠上苦留公詎容舍上
而歸士或負己終無厭士之意興懷舊掾久伏空山昔
位置入宫未免召蛾眉之妒今驅馳于隰苐令服馬足
之勞特假皇華以安孤蹟某敢不恫瘝求瘼平恕讞疑
遇事風生非復少年之材健養親日短終祈造命之哀
憐
除江東憲謝丞相劉後村
置之閒散避飛語之中傷送以光華出翹材之啓擬衆
咸羡孤生之晚遇誰知費元化之曲成伏念某洊忝弓
旌輒投罟擭怡然膝下戲披萊子之綵衣久矣夢中奪
去江生之色筆力耕以給公上閉關而絶交游世皆云
東野詩寒誤身至此客或謂君房語妙搖手止之有一
丘可以老焉雖萬戶不與易也敢謂朝報登庸之麻制
夕頒抆拭之除書見車馬以驚猜着衣裳而顛倒厥今
聖君賢相亦既拔茅而彙征自昔志士仁人豈若繫匏
而不食頓忘駑劣遂策驅馳然奏讞繁而耳目不能周
封圻廣而足跡多未至田里有呻吟顦顇之態郡邑少
忠厚豈弟之風每隱於心為之顰眉欲繩以法多所掣
肘固知當國擇子駿而遣行終恐不才煩希文之勾去
兹蓋伏遇某官有伊訓說命之學兼房謀杜斷之長手
玉尺以量材躬衮衣而下士已起歸周之大老尚招在
魯之諸生念其昔忝班行與䕫龍之武接察其粗經原
隰意農馬之智專特畀皇華以榮晚節某敢不感公朝
之起廢體列聖之好生刺史奉問俗之六條顧激揚之
安出冡宰操詔王之八柄儻黜免之小寬
除祕撰閩憲謝丞相劉後村
白髮奉親安於緜隱皇華遣使榮甚繡行向非大臣之
育材誰念小人之有母赧顔承乏稽首歸恩伏念某屬
者重來出於屢薦由任子錫科第若隆興寵務觀之時
不旬日掌贊書用元祐待坡翁之事僕無他繆巧以速
化公有大力量以曲成方舉國勇於去凶而當宁聽其
謝事詞臣援綦叔厚請暴揚老檜之姦言者疑曾子開
而忿嫉新州之意孤明主殊常之遇累師臣平昔之知
一自退藏數為啟擬靈均去國至煩上帝之下招禹錫
得州難強大人而俱往遂進隆名於中秘就陳臬事於
外臺庭闈喜而加餐鄉井詫其創見叱馭為忠臣回車
為孝子慨兩全之實難按事者刺史飲酒者故人要並
行而不悖服勞伊始辱命是憂兹蓋伏遇某官赤舄之
歸方新緇衣之好逾篤温公除吏莫榮子駿京東之行
文正憐才不奪大年陽翟之志恩侔卵翼報蔑毫釐某
敢不采問風謠平反幽枉諭指蜀道素鄙相如之誇回
首渭濱不無杜老之戀
廣東提舉謝李丞相劉後村
祝釐西華久從隱者之遊易節南州忽忝使乎之選光
生原隰恩出廟堂踰嶠以南去天尤遠先朝將指居多
館學之名流近歲擢材稍用米鹽之能吏未覩研桑之
新智先隳冰蘗之素風向非遇儒相之登庸何以拔書
生而臨遣伏念某粗諳吏事亦畏官箴建上吏民猶記
綰縣章之日江西父老皆知解郡印之時頃遭柱後之
彈文追咎榻前之對語荷睿明之洞照幸腰領之獲全
三載退藏貧賤返緼袍之舊一朝抆拭姓名出夾袋之
中深惟卵翼之恩難酬欲以毫髮之勞自見既抵司存
之始乃知責任之難贑客横行增筴之符方急嶺民貴
糴泛舟之役未休操守則失人心謬愆則誤國事鴻私
所被蚉負莫勝兹蓋伏遇某官德享天心功熙帝載内
統百官而拱極外嚴十使之觀風謂昔者熙寧嘗處濓
溪之老及後乎元祐必使子駿其人意其聞師說之緒
餘或可希前修之萬一某敢不疚心求瘼洗手奉公使
臣遠有光華既誤蒙於推擇丞相毋拘文法或願效於
驅馳
代改除淮東倉謝丞相劉後村
乘塞三年初無治狀觀風一路忽忝除書戴洪造之生
成拊丹衷而感慨伏念某起家孤立涉世寡諧恥干流
俗之虚名竊慕古人之大節豈不有激昂之志勇於敢
為惟其欠嫵媚之姿動而得謗已灰心於紱冕甘屏迹
於山林會公朝記奔走之勞而聖世開孤寒之路一分
半刺三剖左符治郡功名既乏龔黃之最守邊威望又
慙羊陸之風屬謹備於邊陲粗宣勤於城堡皆臣子當
為之事何足自言受君相非常之恩未容引去忽繇支
壘躐建外臺側聞鼎鉉之間屬意牢盆之事法方有弊
莫調琴瑟之膠絃時豈無材少出箜篌之妙指夫何臨
遣及此疎庸以理財則未識於源流以按部則弗強於
風采選掄既逮若為醻東閣之知綜覈方嚴恐莫逭西
曹之責荷丘山之施重圖涓露之報難兹蓋伏遇某官
翕受羣才博開公道内修法度統成周之百官外採風
謠擇開元之十使顧如朽質尤費大鈞察其斷斷之無
他憐其落落之難合假之以長養成就之力取之於排
斥擯棄之餘遂使孤蹤驟將隆指某敢不稍尋積弊仰
答至公方科𤨏憂邊斷無期會之不報以便宜從事尚
祈文法之稍寬
代湖南提舉就任謝丞相劉後村
久臨支郡汰免為宜就建外臺超踰已甚孤子乏他人
之助始終出吾相之恩伏念某奮自羇單號稱迂緩素
拘牽於繩墨頗練習於米鹽辰不再來蚤失投機之會
老之將至始逢解瑟之辰然誤蒙拔擢以來曾未有建
明而去自收朝蹟愈累化工甫須臨汝之瓜遽剖衡陽
之竹撫摩生聚粗竭區區玩愒歲時終無赫赫又况庭
闈耄矣鄉井邈然方深懷土之思乃冒觀風之寄由屬
郡徑分於小節蓋微生每託於大陶謂嘗宣牧守之勞
庶幾知奉使之體静言湖外夐隔日邊民方困歲歉而
苦飢吏或謂天高而肆虐既尸庾事盍為斂散之儲况
擁皇華敢廢咨諏之誼沐寵光之特異凛責任之難堪
伏遇某官開國功高格天業鉅區分諸道用開元賢相
之規選擇職司猶慶歷名臣之意夫何鄙樸亦奉使令
某敢不退省所蒙恪共乃職固無竒節用酬當軸之知
竊慕先賢妄有登車之志
再任制幹入蜀謝丞相李梅亭
遮日而走長安幾穿破履登天而攀蜀道忽得舊氊知
坱圠之無垠難趑趄而不進輒修贄見併吐謝衷伏念
某骯髒亡竒睢盱有志一科不補墮身溝瀆之尋常萬
物皆塵亡意簡編之尺寸繇頃年之從辟抵中道而遭
艱跨海涉湖痛尤未定捫參歴井夢不敢尋故因祥除
甘就部闕適於西清之衆論許為東閣而一言遂令索
米之人或動乞漿之興乞璞而售乾璞誰適為容翹材
以待大材汝非所及猶賴益州之元德尚思吳下之阿
蒙羅而致之兆足行矣幾葬魚腹固嘗回孝子之車又
過羊腸益合叱忠臣之馭竊聞殿西之顧頗及雲南之
師要是四壘之可憂殆非一端而遽止雖託重固在詩
書之帥然拔尤宜得文武之才置諸鄒枚之間蓋有禕
允之任豈應庸下可在選中伏遇某官身佩安危功存
開濟獨揮九日再為天地以立心八荒一雲復令山澤
之通氣行政如彼其久樂不存焉當今捨我其誰聖之
任也粤從更化專務調元三階既平元首有股肱之喜
五湖方擾中國無疥癬之憂然欲折千里之衝是必開
衆正之路得人朝廷得人幕下寧有重輕誠死城郭誠
死封疆要加儲養如有所試俾勉此行某敢不體認一
陶攀緣九折堪其事者謂之力藉莫酬相國之知遠而
使之觀其忠詎敢作衆人之報
除將作監簿兼福建參議謝丞相劉後村
趣裝就道方移君命之嚴有籍于朝兼領軍諮之任恩
歸廊廟喜動庭闈伏念某忝出故家常從薄宦少日妄
希於節士中年遠避於弋人于處幽篁分此生之永棄
焉得諼草聊暇日以忘憂雖絶望於華涂猶守死於善
道屬者冰山摧而杲日出沙堤築而台星明交璧帛於
道塗委弓旌於巖穴有盍歸之二老無難致之兩生病
客夢回初聽鈞天之奏纍臣魂斷忽有修門之招未呈
身於政事之堂已策名於表著之地而况福莆接壤參
佐禄優禹錫母子可以俱行尚平婚嫁可以漸畢惟昔
脱烏臺之禍盡出生成矧今辱黃閣之知不由紹介受
恩罔極取數過多兹蓋伏遇某官獨秉國鈞載調化瑟
樂克得政善人咸願其有為楊綰當朝天下云何而不
喜已並致臺萊之彦猶不遺菅蒯之材某稽首鈞陶委
身坱圠成書無日空嗟太史之滯留懷贄有年終望周
公之吐握
除淮西總領謝丞相鄭雪巖
江淮財賦正勤帝顧之憂學校虀鹽匪稱王官之選天
朝建遣星夜趣行始未至金城之時莫能踰度今已涉
太行之地斯識路難敢吐胸臆言之此謂膏肓病也粤
觀四所浸歴百年蜀墟虧陷既不復知淮甸流離大為
可慮昔則糴塞上之糓以給塞下之食今則運江南之
米以供江南之屯泛舟巢湖以餽合淝直道真河而越
滿浦鯨波幾轉殆猶十步九折而上青天蠧費百端何
止千里十鍾而得一石况綱解因於諸州之逋負兼牢
盆窘於今日之變更兩軍蔑有於經常一麫全資於科
降按圖而駿可索事猶庶幾守株而兔不來計將安出
盧扁之醫望且走矣衛霍之將政自紛然坐虚數而責
實逋截後綱而補前欠但知增竈之為喜不念竭澤之
可憂百夫食千夫名正坐昔人之戒生劵添熟劵在可
堪他日之需更加新楮之全支益重近憂之太甚倉敖
築底僅存兩月之積儲符匣愆期動是半年之往返通
國皆難為之患如霖非可任之才沙洲之鴈已飛風寒
何補鹽車之驥久困日旬徒勞甫辭增秩以罔功忽拜
出綸而易節使華將指加榮白面之書生郎署係銜如
在粉墻之省戶寵至渥也責亦重焉雖繼於廉明不擾
之餘成規足守然既是支吾不行之所綿力尤難既到
手以莫辭須盡心而加勉為今之策近譬諸身必脉絡
之流通強形易立若首尾之扞格神力難施劉士安可
以利者興而害者除趙營平得以寅日奏而申日報上
下相應主張有人殆如形聲與影響之相隨嘗若昏暮
求水火之必得庶能展布獲報眷知兹蓋恭惟某官精
神折衝度量容物扶持天步於陽九之會把握局面於
隂六之交主北事則以富公該東廳則問康靖斂名務
實不聞宰相之有權廣益集思但欲清朝之無過念西
北之戍未徹慮東南之力已窮析利𣙜鹽盡掃弘羊之
刻備邊足食惟循陸贄之謀知某乃夾袋之姓名錄某
以書生之氣習遂從拔擢俾效驅馳某敢不克盡小廉
誓酬大造總領稱上意未敢萌徼福之私出納謂有司
當先革習欺之弊言如皦日福芘矞雲
除福帥謝丞相真西山
公道天開適登庸於上相全閩地大俾承乏於元戎責
重負山懼深臨谷伏念某衡茅孤學泓穎小材兩朝三
紀之遭逢久塵華近一節四麾之敭歴洊試劇煩秋毫
未報於上恩霜鬢已催於暮景重臨作屏甫幸及期郡
計殫於囊括席卷之餘苦為支柱民力困於澤竭林焚
之後曲費拊循頃蒙祠牒之歲頒粗給宗藩之月廪遂
力蠲於苛斂斯少裕於罷甿雖生意之浸還曾初心之
未究敢謂浮雲蔽日之久忽聞迅霆奮地之鳴羣枉杜
衆正開内既新於黜陟長官平太守好外亦妙於選掄
迺於斯時有此殊渥青衫幕府猶憶舊遊白面書生安
知戎事顧屬部創夷之未復考比年俶擾之所繇政苟
安和寧有駭輿之馬吏無侵枉誰為游釡之魚雖幸勝
之所傷多矣非疢疾已瘳之可賀而根元尚憊之宜憂
身為列郡之凖程天作斯民之保障職雖當勉力恐難
勝兹蓋恭遇某官以厚重鎮國家以公忠安社稷力裨
二聖英明之斷盡洗積年貪濁之風元凱舉而去凶人
奚慚於古裴韋相而無債帥其始自今興懷遐遠之邦
欲均休息之澤而某以鄉閭為之牧當子弟視其人素
志苟行詎有禁闥淮陽之間遺風可仰願惟穎川渤海
之師皎然丹衷如此白日
除憲謝宰相劉後村
五嶺南歸分竊黃冠之號大江東去驟叨繡斧之華爰
正周原具宣漢詔山川風物實惟慶元丞相之鄉父老
童兒能會嘉祐使臣之政僥榮甚矣圖報缺然伏念某
累誤弓旌尚貪升斗怡然膝下戲披萊子之綵衣久矣
夢中奪去江生之色筆帳無鶴怨野有雀羅借子公力
入帝城念不到此門君房語妙天下手屢止之有一丘
可以老焉雖萬戶不與易也忽頒臺𫝊俾察江濡聞車
馬以驚猜着衣裳而顛倒獨念聖君賢相更萬化而一
新所謂孝子忠臣難二義之兩得不量遲緩仰奉使令
登車覺意氣之衰析律懼聰明之淺自念繇諸生而
推擇所宜知庶獄之哀矜平反則有以白其大人式敬則
可以長我王國雖慙漢史以清令而為師竊慕番君俾
江湖之相悦澄清何有坱圠焉依兹蓋伏遇某官以公
道秉國鈞以定力調化瑟内之議論既盡革弘陽之風
外而循行宜妙選范張之輩興言下士乃識上公鵷鷺
之羣挽之雖不能寸駑馬之智老矣尚堪一行既不改
於寸心姑俾奏於直指第憐白首有負緇衣某敢不欽
恤祥刑共承明德盡心以究民瘼謹身而恤吏奸雖有
百歐脩豈足望韓公之後安得數子駿其敢忘温國之
言少答殊私即還舊服
除守謝史丞相劉後村
叢祠丐滿懶暮乞於鏡湖單𫝊疏榮俾晝行於錦里光
生閭巷恩出廟堂伏念某羇旅登朝迂疎去國雜端論
罪欲加斧鑕之誅一相隆寬尚俾斗升之食江湖迹晦
朝市志荒此退士之有盟已散人之無勅忽聞予節莫
遂循墻高卧已便着衣裳而顛倒好閒成癖聞車馬以
驚猜雖木天論撰之職優而枌部將輸之寄重昔在慶
歷君謨有氣節聲粤至淳熙子方以廉介選皆鄉人之
善者豈俗吏之云乎曾謂么微亦叨臨遣兹蓋伏遇某
官鹽梅家學喬木世臣陜而東是任周公茂著旂常之
績河以南旋為晉土式遄衮繡之歸方將翕受敷施而
來羣才忍以小過微文而棄一士收之流俗假以光華
某敢不宣布教條講求民瘼責功能之來效贖狂瞽之
往愆相國知予當若何而報稱王事靡盬其敢憚於驅
馳過此以還罔知攸措
外除
除潮倅謝丞相劉後村
服勞試邑甫從南畝之歸需次佐州俾便北堂之養頂
踵悉蒙恩於吾相絲毫不假力於他人恭惟元台大布
公道雖治邊防治水利並收一世之才然為孝子為忠
臣各遂匹夫之志輒陳詞而力請荷宰物之曲成復念
某海嶠寒生江淮薄官興公建議深疑大舉之非徐庶
念親不勝方寸之亂因退食祝融之禄尋起從桂管之
招遂離選條忝有民社適居孔道寧免游士過客謗傷
之談每見老農具言聖君賢相安静之意屬者滿葵丘
之戍法當掃光範之門顧内無萊妻中歲抱斷絃之痛
矧上有陶母暮年須扇枕之人自憐暮命之屯隃發大
陶之問空函朝達除目夕頒非大臣有哀窮悼屈之心
則孤士無超資越格之理山川清淑想韓木之猶存驛
路坦夷覺潘輿之可往族戚喜官期之近交游夸廪入
之優始慮楚人之亡弓俄報塞翁之得馬丘山施重草
芥命輕兹蓋恭遇某官夾日元臣擎天老手處伊尹周
公未嘗處之事力量有餘為趙普韓琦不能為之功聲
色弗動廣搜羅於夾袋尤軫念於綈袍謂先人忝更化
之都司而賤息亦翹材之末至因其悃請寵以便安某
再世銜知三生圖報一藝者庸小善者錄豈不希大造
之甄陶終養日短盡節日長尚可備異時之驅策
除吉倅謝丞相劉後村
送窮無路遂至籲天起廢佐州且為擇地光生里巷恩
出廟堂竊以薄命者書生之常樂育者大臣之責當杜
韓兩公之相實曠古之罕逢然蘇尹二子之冤皆終身
而莫雪若夫舊愆未掩新奬已加納之於春育海涵之
中收之於霜降水涸之後我公此舉前哲所難伏念某
少也不才長而無述侍察父悊兄之側非不漸濡慕善
人君子之名亦思矯揉終以操脩未至毁譽莫調身久
落於江湖謗常宣於朝市賢者不與品量為浮薄之歸
文人相輕掎摭及語言之末凡此皆童蒙之過失積而
為老大之悔尤屏窮巷者五期食叢祠者再考獨念吾
君吾相未嘗求備於一夫某水某丘詎忍忘懷於斯世
望翹材而稽首憑筦記以陳情負郭無田所仰給者代
耕之禄小人有母宜見憐於孝治之朝然上公之機務
至繁且下走之姓名難記敢圖英晤曲軫沉淪噓谷底
之寒荄回筆端之春意昔投閒置散已行白簡之言今
悔過知非復畀青氊之舊寵以治中之近次處之江右
之名邦捧除目以兢榮拊孤蹤而感涕兹蓋伏遇某官
勛藏盟府澤被生民持國論如權衡之平愛人材無菅
蒯之棄並收髦俊皆有猷有守之倫尚恐逸遺開使過
使愚之路終慙玷缺倍費陶鎔某敢不永戴洪私益堅
素守仕澹菴誠齋之里所願服膺誦清渭南山之詩未
忘回首
除武岡通判謝丞相李梅亭
散人細滿干續食於本朝宰物曲成特轉丞於支郡詎
能希展足之驥頼未廢病顙之駒愧溢情顔感踰分願
伏念某平沉庸俗全抱拙疎骨相既屯乏雲雷經綸之
學丘園自賁非河漢黼黻之文猥蒙養士之仁濫綴教
胄之屬經笥之嘲未發謗篋之惡已盈先生學雖勤言
雖多譽難酬毁相國禮之過知之至罪止從疑俾奉叢
祠實為寬典掘雲而破嵽嵲獨尋黃獨之苗乘月而弄
潺湲飽飲紅泉之水倏三周於歲籥冒一問於化甄兹
蒙天恩俾貳斗壘都梁樂土巫水舊嶓崇寧拔縣而升
軍僅百餘歲嘉定揠僉而置倅方一二員及瓜之戌雖
遙種漆之謀有待無為龍蛇思為赤子當贊郡條小不
虺蜮太不鯨鯢仰憑國力恭惟某官得聖之任為帝者
師父子繼世三公邁史丹仕漢朝之績明良慶會六字
紹越王輔孝廟之勲鹽梅水火鼎實惟和粉米繡絺衮
章亦别存竹頭於舸艦拾桐尾而宫商念椎鈍之無他
嘆陸沉之已久日月出矣時雨降矣將令萬物之得宜
江漢濯之秋陽暴之寧忍匹夫之不獲因其素出於門
下始之姑試於治中某敢不滌濯其心靖共爾位思稱
屏星之重圖為杯水之消魚尾既赬詎敢急斗升於東
海烏頭可白倘或憐三匝於南枝
代衛太社新除袁州倅謝丞相李梅亭
徼恩改秩誼難社下之留乞闕養親許待治中之次川
藪密藏其汙疾帡幪曲免其震凌終始生成後先超躐
全出大鈞坱圠之造請陳小子狂簡之章伏念某天巧
素慳地寒寡狹父書是讀願載續於世科門蔭可羞空
屢偕於計吏﨑嶇三仕踸踔七階獨蒙公相之憫憐不
翅子姪之覆育燕巢于幕方欣得近於樓臺魚潛在淵
敢望上浮於池沼乃辱綴太常之屬亟令脱小宰之銓
計校平生擢髮固難於數罪躋攀分寸吹毛宜速於求
疵牽牛自分於奪牛失馬敢期於得馬適嚴君之引疾
從神圉而祝釐懷眷戀庭闈之情欲甘啜菽願出宰山
水之縣少徯及瓜忽蒙一陶之仁超陞半刺之任宜春
多勝蓋具見韓昌黎之詩爾袁得賢亦足考李泰伯之
記詎應伐輻猥玷題輿拔之沸湯烈火之中分以清風
明月之寄子來幾日我有二天伏遇某官心契禹臯道
侔伊吕書汾陽二十四考事方半於古人取河朔一百
餘州功已高於今日璇璣密運而屢躋豐稔寳玉來歸
而重見泰平時惟萬世永賴之功尚恥一夫不被其澤
老老幼幼皆重費於保全子子孫孫將若為而報稱某
敢不銘恩鏤膂圖報誓心肉骨之卵翼之可坐須於泥
軾吹嘘是披拂是尚終托於化爐
翰苑新書續集卷三十五
