翰苑新書前集卷六
宰屬(檢正司左右)
檢正(國朝熙寧三年詔中書五房各置檢正二員在堂後官之上都檢正一員在五房提點之上皆以士)
(人為之石林燕語元豐五年官制行罷檢正職務分歸中書舍人給事中左右司郎官續會要建炎三年都省)
(書軍興以来天下多事欲差官兩員充中書門下省檢正諸房公事一員檢正吏禮兵房一員檢正戶刑工房)
(位序左右司上於都堂置直舍從之四年罷紹興二年詔復置一員紹興三年孝宗已即位未改元詔尚書省)
(吏房兵房三省樞密機速房尚書省刑房戶房工房三省樞密院看詳賞功房尚書省禮房令左右司分房書)
(擬其中書門下諸房令檢正書擬中興會要乾道八年詔都承檢正左右司檢詳編修每日通輪宿直孝宗會)
(要)
皇朝事實宰士(淇水除范鏜制爾為宰士考校詳當所補滋多)宰旅宰椽(並職略)
博覽古今(東都事略沈括字在中博覽於書無所不通熙寧間除太子中允為檢正中書刑房公事)
進文嘉覽(國史鄧潤甫字温伯為檢正中書戶房公事詔取所進文上覽而嘉之遷集賢檢理直舍)
(人院)執筆記聖語(九朝通略神宗開天章閣對輔臣呈官制除目詔中書檢正官聞王震江陵吳)
(雍執筆入記聖語面授震左司員外郎使自書時論榮之)以士人為(見官制)得第一等
才(實錄初議中書置屬神宗以為必不能得第一等人才王安石曰中書屬官湏精擇可以備臺誎侍從者)
除御史(言行錄劉忠肅公䞇字華老王荆公初秉政搜擇人才任以不次元公絳數以公為言荆公一)
(見遂器重焉擢為中書檢正居月餘默默非所好會除御史欣然就職)通知省政(龍溪除𫝊崧卿)
(制宰士止於中臺之屬不與聞命令之原故又置檢正以通知三省之政汝其摘過差以禆國論程期會以檢)
(吏姦云云)糾正員務(四朝志檢正官五房各一人掌糾正員務)政事所出(紹興除陳䕫檢)
(正制檢正之制自我神祖二省政事所出)中書備對(續會要大觀中李䕫奏元豐間神宗命檢正官)
(畢仲衍纂集内外事物綱目為中書備對以知官吏流品戶口錢榖之數以知禮法文物軍兵名額之數以知)
(刑罰赦宥之事夫役之數小大精粗無乎不備)功過簿(孝宗會要載臣寮䟽熙寧中剙置檢正五房公)
(事官一員每房各置檢正官二員書功過簿以核羣吏之失其程督之嚴如此)
左右司(隋尚書都司置左右司郎中各一人掌都省之職通典唐武德省貞觀復置掌副左右丞所管)
(諸司事二十四曺呼左右司為都公國史補龍朔改為左右承務咸亨中復為左右司郎中武后又增員外郎)
(各一人永昌二年置神龍初省後復置國朝以為階官元豐正名始實有職掌左右司郎中各一人左右司員)
(外郎各一人中興題名記號為都司亦曰左右曺焉職略隆興二年詔左司書擬吏戶禮機速房右司書兵刑)
(工賞功房文字會要後以右司掌刑房事任為劇乃置二員中興題名記元豐六年諸司置御史房主行弹劾)
(御史案察失職七年御史房置簿以書御史六曺官糾劾之多寡當否為殿最紹聖初詔都司以歲終點檢六)
(曺稽違太多者具姓名取旨二年詔御史臺察六曺稽緩違失者送左司記定)
歷代事實台佐(褚球字仲寳為司徒右長史加貂台佐加貂始自球)文辭(白敏中字用晦)
(為左司員外郎武宗雅聞白居易名欲召用之是時識居易病足宰相李德裕薦敏中敏中類其兄而有器)
名節(奚陟字殷卿為左司郎中陟少自砥礪著名節)勵志獨立(隋滑儀為右司郎中于時政漸)
(濁亂貨賂公行士夫變節而儀勵志守常介然獨立)精簡得人(劉洎上䟽曰尚書萬機乃為政本比)
(者綱維不舉並為勲親在位品非其任功勢相傾將救茲弊且宜精簡四員左右丞左右司郎中如並得人自)
(然綱維一舉)詳整任職(武元衡字伯蒼為左司郎中以詳整任職)掄選有序(九國志吳)
(王潛為左司郎中典選事時喪亂之後官失其守舊簿湮沒雍容款接坐客常滿隨才而接人人自以為得徐)
(知誥相吳掄選有序潛之力也)詳整稱重(武元衡遷左司郎中時以詳整稱重焉)彌綸省
闥(奚陟字殷卿歴右司郎中彌綸省闥)毘佐三台(虞邵漢官制大尉司徒司空長史秩比千)
(石號為毘佐三台助和鼎味)為丞之貳(六典左右司掌付諸司之務舉稽違署符自知宿直為丞)
(之貳)副左丞轄諸司(唐職官志左司郎中副左丞轄諸司署錄自勘稽失知省内宿直之事)
正邦理宣邦教(六典左右司郎中員外郎各一掌付十有二司之事以舉正稽違凢都省掌舉)
(諸司之綱紀與百寮之程式以正邦理以宣邦教)總繁司承要務(張鷺劾左司郎中許鑑云)
(位膺列宿爵綰通班總八座之繁司承萬機之要務)掌機衡握樞奥(張鷺集劾左司郎中云鏘)
(鏘會府掌北斗之機衡肅肅禮閭握南宫之樞奥)喉舌(崔寔政論三公天子之股肱掾屬則三公之喉)
(舌)
皇朝事實臺轄(許公集左司員外郎授司門制云宜罷臺轄更司門戶)宰屬(淳熙制國)
(家即位以来百司紀綱日失其序詔令稽壅吏媮不虔思得時髦之英任吾臺轄之職)都曹(續通鑑寳)
(歷二年左司宇文鼎奏判度支胡征曰臣謬跡都曺職當綜覈)受付六曹(四朝志左右司掌受付六)
(曹之事而舉正文書之稽失)左治右治(會要左司郎中右司郎中各一人正六品左司員外郎右)
(司員外郎從六品掌受付六曹諸司出納之事而舉正其稽失分治省事左司治吏戸禮奏鈔班簿房右司治)
(兵刑工案鈔房而開拆制置御史催驅封樁知雜印房則通治之)較六曹功過(續會要宣和二)
(年臣寮䟽神考肇建中臺分六官而設之屬以御史糾其稽違復令都司較其功過又令左右司歲考六曺郎)
(官治状以功過對折分等惟三而上下等又有優劣次年春申省)事無不預(四朝志宣和六年左)
(司王蕃奏都司以彌縫省司為職事無不預今宰相入省諸房文字填委次第具呈其勢不暇一一檢閱細故)
(而省吏徑稟宰丞請筆以草檢令丞從官齎赴郎官廳落日押字請依元豐崇寧舊法諸房各具簽帖先都事)
(以點檢次郎官押訖赴宰丞請筆行下於是詔自今違法事其左右司官勿書具事舉劾情重者竄責)學
為宰相(會要紹興十三年三省進擬右司郎中上謂輔臣曰神宗聖訓司官便是學為宰相豈可不謹)
(擇)數曾布之過(丁未錄陳瓘為右司員外郎以書獻曾布曰尊私吏而凌宗廟緣邊費而壊先)
(政皆閣下之過也布讀之大怒辨論移時瓘指事叙言辭色不撓堂吏比肩竦觀又以日錄下國用湏知繳申)
(三省遂出知秦州)言頤浩不平(繋年錄紹興三年時方審量濫賞以左右司領之吕頤浩當國)
(時有縱舍右司員外郎王岡輒持不可曰公秉國鈞於天下具瞻之地不平謂何怨始有所歸矣頤浩矍然)
責宰相不當用說(楊誠齋集張栻字敬夫除右司員外郎知閤門事張說除簽書栻夜草手)
(䟽極言其不可且詣宰相質責之宰相慙憤不堪而上獨不以為忤親批䟽尾付宰相使諭旨栻復奏上意感)
(悟命得中寢時兼侍講得入經筵)與執政共決可否(四朝國史劉贄𫝊遷右司郎中初宰)
(屬每於執政分廳時請間白事多持兩端伺意旨贄始請以公禮聚見共决可否)自書除目(哲宗)
(實錄王震字子發元豐四年開天章閣初用官制大除拜詔震與吳雍從輔臣執筆入記聖語面授左司員外)
(郎直使自書除目時論榮之)除吏部侍郎(楊誠齋集葉顒除右司時孝宗初即位欲清中書之)
(務增宰士之員公膺首選遷左司一日帝召諫官曰葉顒在都司二年甚宣力然與宰相為朋黨諫官對曰臣)
(不識葉顒聞之公論不然因具陳公求外補意帝默然良久曰非卿則朕无以知此人越翌日除吏部侍郎兼)
(權給事中)出使河北(會要元豐六年七月左司郎中范雍直龍圖閣河北轉運使都司出使除職自)
(此始元祐元年范子竒范純粹自左右司出為使京東轉運皆用雍例直龍圖閣)
羣書精語左曹(曲阜除楊安國制曰參訂左曹范純禮制曰董正左曹)綱紀之地
(南豐擬制尚書政本左右司綱紀之地故郎選異於諸曺)中臺都事(曲阜除張康國等制曰中臺都)
(事主以郎吏非獨付受書奏亦以助正紀綱)右曹(曲阜除裴倫制曰參訂右曹)分治六官
事(欒城除孫覺制都司分治六官事無巨細畢陳于前若網在綱振之則舉弛之則廢)習知故事
(曲阜行范純禮左司郎中制董正左曹宜莫如汝又云都司紀綱之地非習知臺閣故事不在兹選)
四六警語(宰士宰掾)(宰旅省掾)檢正(都曹都司)(臺轄都司)左右司
發端(䟽寵嚴宸躋榮北省)(簡在宸衷序遷宰屬)(欽承上命董正左曹)(錫命九重陞華二省)
檢正(被命中宸分司都省)(寵冠郎曹職參揆路)(妙簡儒宗進升宰椽)
(顯膺宸綍進陟都司)左右司
起聫(鈞陶在相必左右之惟人董正㳓官宜分申之有命)
(西清禁密將榮禁路之登北省幾微寔預化原之出)
(六卿分職之司久勞協助一相調元之地更賴深裨)
(懷瑾握瑜久重聖心之眷調元助鼎首膺宰屬之除)
(職陪右轄嘗裨妙筭之權序進左司益表朝行之峻)
(經綸萬務方參倚於輔臣紀綱六曹乃延登於宰士)
警聫(一日萬機正賴叶毗之力百司庶府尤資考覈之權)
(相臣之位元台時嚴率屬郎官之應列宿職重分司)
(督期會而檢吏姦糾愆遺而禆國是)(特䟽龍檢之恩首列鳳池之屬)
(審政機之攸出稽治式之已成)(舉正都臺之程式參稽列部之紀綱)
(覆中臺之綱紀禆上衮之經綸)(熙寧創制之新丞相簡僚之重)
(國事咸資於整飭相權實賴於彌縫)(職居宰掾之尊位冠郎闈之首)
(矧久重於左曹每序升於亞旅)(三公在朝必藉彌縫之益六卿分職尤資糾劾之嚴)
(謂部公分聽皆六聫治職之已成而宰士通知實二省政機之攸出)
(智識高遠則帝謨有助於恢張議論宏深則國論尤資於審訂)
(文昌叢委得以糾於稽違禁闥嚴凝式許參於議論)
(冡宰掌邦而率屬左右惟人賢能引類以聚朝分申有命)
(武元衡之詳正旋總憲臺白敏中之文詞徑躋翰苑)
結聫(紛萬務之幾微暫煩董正增六符之炳煥行拜寵光)
(間郵𫝊命喜切抃於六鰲助鼎調胹嘗願分於一臠)
(自右而左暫煩黃閣之贊謀躡級以登即聽紫樞之布武)
(簡在上心允謂陳平之可助學為宰相佇膺文子之同升)
樞屬(都副承旨編修官)檢詳
都副承旨(五代有承旨副承旨以諸衛將軍充國朝太平興國中以楊守一充都承旨都承旨自守)
(一始也是時都承旨副承旨多用士人真宗後稍遂用吏人歐陽脩建言請復舊制不克行熙寧三年始以東)
(上閣門使李評為樞密都承旨李綬為之副不用院吏而更用士人自評始也續會要初評受命文潞公為樞)
(使以舊制見不為禮評訴於上命檢故事不獲乃詔都承旨副承旨見樞密使副並如閤門使禮熙寧五年以)
(尚書比部員外郎曾孝寬充史館修撰兼都承旨文館兼領自孝寬始也元豐三年用張誠一為客省使都承)
(旨自是都承旨復用武臣續會要元祐中復以文臣帶待制充都承旨哲宗職官志至崇寧以後則專用武臣)
(矣四朝志紹興二年權禮部侍郎趙子□充徽猷閣待制密院都承旨自改官制後除大臣自子畫始中興繫)
(年錄建炎四年高宗在會稽以武臣辛道宗為都承旨頗用事紹興元年十二月辛道宗既免乃詔依元祐職)
(制置都承旨一員並差兩制為之中興會要然但聞一二人而已淳熙中王抃久用事孝宗惡焉遂復用士人)
歷代事實口占兵數(五代史魏仁溥為樞密副承旨周祖問屯兵之數及將校名氏令取)
(簿參視之仁溥曰臣悉能記之遂口占而䟽舉籍以校一無差誤)
皇朝事實領院務(四朝志都承旨副都承旨掌承宣密命通領院務若便殿侍立閱試禁衛)
(兵校則隨事敷奏承所得旨以授有司)左右參總(淇水除張誠一制右府管天下機務而承旨左)
(右參總焉)侍立受讀(會要每崇政殿臨决庶務則承旨侍立殿前侍衛司奏事則承旨受而讀之)
檢察功過(神宗正史職官志都承旨從五品副承旨正六品通領院務及承百司之事檢察主事以)
(下功過而陞黜之凢御崇政延和殿則陞以侍立若禁衛兵校試技藝及蕃國入見則隨事敷奏所得旨以受)
(有司)言邊防民隠(周益公集洪文安遵兼權樞密院都承旨公既以近臣兼承密旨言邊防民隠)
(每為上言三衙春夏牧馬夏菰城仰給蘇湖秀三州適積水冒田有司預請倍輸夏麥以補芻粟北寇索劉孝)
(恭等二百家公皆執不可軍器玩弊命公料簡公區别良窳衆謂熟於軍旅者不能也上以是有大用意)檄
義問勿儌功(言行錄王巖叟字彥林為樞密都承旨湖北諸蠻互出擾邊公請專以疆事委荆南)
(唐義問遂以草檄文喻義問以朝廷方敦尚恩信勿為儌倖功賞之意其後終底綏寧)言羣臣誠
偽(蕭正肅燧列知閤官兼承旨或怙寵招權孝宗思復用儒臣淳熙九年正月命公以龍圖閣待制為之公)
(言僨帥餘風未殄羣臣進言非迎合獻諛則強辨遨譽當察誠偽虚實上稱善)始用士人文館
兼領(並見官制)正人宜留朝廷(言行錄劉安世作都承旨待制范相純仁之出由安世章)
(䟽已而復拜吕相大防遂擬安世真宗宣仁難之吕云劉安世曾言范純仁今既復用宜少避之宣仁曰今既)
(不作言事官自不相妨其後樞密院奏事宣仁申前語韓師朴忠彦如吕之對宣仁曰如此正人宜且留朝廷)
(遂輟)
羣書精語宣密命(曲阜除范純禮制宣納密命)親承密旨(曲阜除曹誘制樞機)
(之地親承密旨雖在副介亦須得人)贊訏謨(曲阜除范純禮制云贊右府訏謨之微)陪帷幄
(曲阜除劉奉臣制陪輔帷幄以承密旨)
檢詳(熙寧四年詔以編修經武要略官四人王存陳侗陳奉世蘇液檢詳樞密院諸房文字禮遇視中書)
(檢正官元豐三年詔定置三員及改官制檢詳官尋罷續會要建炎三年樞密院請依祖宗朝置檢詳諸房文)
(字兩員叙位在左右司之下紹興二年詔樞密院已置都承旨一員檢詳减一員樞密請置二員從之中興會)
(要三十二年詔樞密院諸房令檢詳書擬從左右司請也乾道二年詔樞密院檢詳係掌朝廷機要文字不許)
(出謁及接見賓客亦令遵兩省官施行孝宗會要)
皇朝事實樞掾(實錄熙寧五年詔檢詳文字劉安世自擢置樞掾奉職不苟可除集賢校理)
右府覈事(淇水除范育制右府典領樞機而設屬于其下以覈其事)簉屬幄籌(慶元制)
撰書詔榜檄(洪文敏公邁紹興三十一年完顔亮叛盟時任樞密院檢詳宰相傳旨令撰書詔榜)
(檄)作文書劄榜(見密謀縳范瓊注)掌朝廷機要(見官制)密謀縛范
瓊(晦庵集劉子羽樞密院檢詳文字張魏公同知樞密范瓊来赴行在張公奏瓊大逆不道獨與子羽密謀)
(夜召子羽及選密院謹飭吏數人作文書劄榜皆閉鎖吏于府中翌早公赴都堂召瓊議事瓊從兵隘塗巷意)
(象自若坐定子羽亟取寫敕黃紙詣前揖瓊下曰有敕將軍宜詣大理置對命縳瓊送大理寺子羽已張榜于)
(省門親以旨勞瓊衆頓刃應諾瓊論死兵分隸神武軍)條義勇利害(東都事略闕)
(樞密院吏兵房文字令條義勇利害大忠言養兵猥衆國用日屈漢之屯田唐之府兵善法也弓箭手近于屯)
(田義勇近于府兵擇用一焉兵屯可省矣)右選歸心(樓攻媿集陳居仁自安行居屬闕員方以著廷)
(名進擬上曰陳居仁今為何官對曰為郎上曰豈有人材如居仁而可久為郎者乎即除樞密檢詳文字貳樞)
(不受私謁差遣恩例悉令投牒送檢詳所公為之考令申酌故實可否立决右選翕然歸心)
編修(慶歷四年史館王洙承旨單士寧編修例冊編修之名自此始分紀熙寧三年以館職王存顧臨等)
(同編經武要略兼刪定諸房例冊元祐四年詔密院條例久未編修又自官制後舊事隸他司所存者亦未刪)
(正命承旨司取索編修以奉議郎蔡駰宣德郎衛規充編修官續會要舊以四員為額紹興兵興裁省其半三)
(年樞密請置檢詳二員編修止存一員後復中興會要)
皇朝事實編削之才(龍溪除張顥制爾以編削之才遊樞機之府)名震天下
(周平園集胡忠簡公銓紹興兩宫未歸母后春秋已高故與大臣决策從權獨樞密院編修官胡公銓上書數)
(百言王倫秦檜孫近願竿三人頭羈留北使興問罪之師當是時一胡編修名震天下勇者服怯者奮下至武)
(夫悍卒遐方裔土莫不𫝊誦其書樂道其姓字争願識面雖北人亦因是知中國之不可輕扶世立教非聖朝)
(之伯夷耶)與聞朝論(隆興間臺諫言黃丈昌疏云編修官雖專以編錄本院時政記為職然既樞密)
(院官屬亦得與都承檢詳到宰執閣子與聞朝論)刪潤條法(中興會要紹興三年樞密院言本院)
(雖有編修官四員止是刪潤條法又裁省其半)刪潤時政(孝宗會要編修官張淵言樞密院時政紀)
(係本院諸房應降聖旨按月作時政記編修官刪潤近蒙朝廷止作錄送付下乞今後時政記止據憑錄送到)
(文字依舊按月修進從之)經武要略(會要熙寧二年樞密院乞將祖宗以来法制所宜施行於久遠)
(者並與刪取大旨著為畫一及聖政釐革條章檢尋本院文書以次釐錄其事目曰兵制凢招揀屯戍訓練之)
(類皆附焉曰馬政曰邊防曰夷狄曰屬國曰守城曰器械曰捕盗曰選材曰責效各以其事類相從一如兵制)
(候編成策仍于逐門各留空紙以備書載將来處置事&KR2018;從之詔以經武要略為名)編錄條例(國朝)
(熙寧九年宣徽北院使王拱辰言本院前後降宣劄條例文字及遂旋聖旨指揮不可遺墜乞行編錄所貴朝)
(廷故事永久可備檢用從之六月拱辰辟著作郎何詢直充編修官就本院置局十年八月編成條例并目二)
(十五策上之十二月罷局詢直减二年磨勘)刪定例冊(會要熙寧三年命著作佐郎館閣校勘王)
(存陳侗大理寺丞館閣校勘顧臨並差編修樞密院經武要略刪定諸房例冊以樞密院副承旨李綬管勾至)
(九年秋修畢上之)擇能臣次序(臨川除周莘制樞密之府自祖宗以来釋患持危應變之大計)
(與夫將相議論之臣密謀要策皆具在此而文書貿亂肴雜而無紀綱故擇能臣使次序之)纂集兵
書(中興繫年錄王銍權樞密院編修纂集祖宗兵制書成上覽之稱善命改京官賜名樞庭備檢)兵學
條上十事(國史顧臨傳臨編修樞密院經武要略神宗召問以兵學臨對兵以仁義為本仁者愛人)
(義者循理動静之機安危所繫也條上十事)本院官兼者不入銜(四朝志編修官隨事)
(置无定員以本院官兼者不入銜)
四六警語發端(䟽恩宸極導旨機廷)(西清出綍宥府贊謀)(承恩中扆列屬西樞)
(宸陛演綸機廷東屬)(贊屬機廷密參基命)(䟽恩丹扆晉掾紫樞)
起聫(通班延閣護雲漢昭回之章列職機廷承夙夜宥密之命)
(演綸宸極英賢持重於選倫列職機廷夙夜進參於宥密)
警聫(鴻樞遵旨既陟於近班鰲禁代言佇膺於新渥)
(職典編摩為朝家之高選地居周密亦機事之預聞)
(佐樞庭甲兵之問總宣頭綱要之繁)(增重本兵之地行躋持槖之班)
(佑廟堂甲兵之間承夙夜宥密之命)(以右府重承於基命自裕陵特選於瑰才)
(贊帝命於籌帷夙夜出納亞官儀於從槖朝夕論思)
結聫(從容計畫少禆廟筭之長密勿論思佇接禁途之武)
(贊紫樞之畫精神固可以折衝陟赤墀之塗獻納即膺於持槖)
翰苑新書前集卷六
