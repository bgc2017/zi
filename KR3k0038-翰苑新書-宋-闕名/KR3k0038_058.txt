翰苑新書前集卷五十八
知縣
知縣(周官有縣正各掌其縣之政令而賞罰之春秋時縣大而郡小故左傳云上大夫受縣下大夫受郡)
(又周書作雒篇曰千里百縣縣有四郡縣邑之長曰宰曰尹曰公曰大夫其職一也戰國郡大而縣小甘茂謂)
(秦武王曰宜陽縣大名曰縣其實郡也漢縣令長皆秦官掌治其縣萬戶以上為令秩千石至六百石減萬戶)
(為長秩五百石至三百石侯國為相唐制縣有六等之差赤畿望緊上中下京都所治為赤縣旁邑為畿縣其)
(餘則以戶口多少地美惡為差導揚風化撫字黎氓敦四民之業崇五土之利養鰥寡恤孤窮審察冤屈躬親)
(獄訟通典分紀五代任官凡齷齪無能者始注為縣令本朝建隆元年應天下諸縣除赤畿外有望緊上中下)
(四千戶為望三千戶以上為緊二千戶以上為上千戶以上為中不滿千戶為中下五百戶以下為下掌總治)
(民政勸課農桑凡戶口賦役錢穀脤濟給納之事皆掌之有孝悌行義於鄉閭者申州激勸以勵風俗有戍兵)
(則兼兵馬都監或監押三年始以朝臣為知縣其間復參用京官或幕職為之朝臣知縣自大理正奚璵等始)
(政和二年詔縣令以十二事勸課農桑宜各遵行上副朝廷一曰敦本業二曰興地利三曰戒游手四曰謹時)
(候五曰武苟簡六曰厚蓄積七曰備水旱八曰戒宰牛九曰置農器十曰廣栽植十一曰恤佃戶十二曰無妄)
(訟自宋以來太平盛時人皆重内輕外士大夫皆輕縣令之選吏部兩選不注者甚多然後議所以增重激勸)
(之法靖康初詔改官必為縣七月詔凡初改官未曾實歴知縣者不許别除差遣續會要紹興七年詔將寺監)
(丞簿等任滿已改官人未歴民事者各與堂除知縣一次乾道元年詔京官知縣以二年為任雖屢有更革卒)
(以三年為任二年御筆今後非兩任縣令不除監察御史)
歴代事實邑長(記檀弓子羔曰以吾為丨丨於斯也)令尹(見三仕三已注)官長(慎子)
(立國君以為國也非立國以為君也立丨丨以為官也非立官以為長也)百里(漢明帝紀館陶分主為子)
(求郎不許而賜錢千萬謂羣臣曰郎官上應列宿出宰丨丨)上大夫(左傳云丨丨丨受縣)縣大
夫(左傳又續通典云)墨綬(左雄曰今之丨丨猶古諸侯注墨綬謂令長即古子男之國也)軒綏
(太平御覽漢官儀曰明帝臨觀見洛陽令車騎意河南尹及至而非尤其太盛敕去丨丨)鳬舄(王喬傳喬)
(顯宗時為縣令有神術每月朔望朝帝怪其來數不見車騎密令太史伺望之言其臨至有雙丨從南飛來於)
(是舉羅張之但得雙丨焉詔尚方視則所賜尚書屬履也)朱輪華轂(前蒯通傳通說武信君曰今范)
(陽令乘丨丨丨丨)銅印墨綬(前百官表縣令長皆秦官掌治其縣萬戶以上為令皆銀印青綬秩)
(比六百石以上皆丨丨丨丨)清白(梁樂法才為建康令不受俸秩比去將至百金縣曹啓翰臺庫武帝)
(嘉其謂丨曰居職若斯可百城表矣)清潔(孔奮守姑臧令長力行丨丨後被徵單車就路)疎直
清廉(沈瓉之為丹徒令性丨丨在縣丨丨)毋撓其清(蔣欽緒傳欽緒子沇乾元中歴陸渾盩厔)
(咸陽高陵四令美政流行長老紀焉郭子儀軍出縣敕麾下曰蔣令賢令也供億當有素士得蔬飯足矣丨丨)
(丨丨)咸歸其清(高玩字伯珍除曲陽令朝野丨丨丨丨)不潤脂膏(孔奮為姑臧令不以)
(脂膏自潤)令作齋馬(唐馮元淑傳元淑歴浚儀始平二縣車騎赴職未嘗以妻子之官所乘馬不與)
(芻豆丨丨丨丨)萊蕪生魚(范丹字史雲桓帝時為丨丨長歌之曰甑中生塵范史雲釡中丨丨范萊)
(蕪)壽春留犢(魏時苗壽春令生一犢留淮南)不受遺果(閩賈郁遷仙遊縣有邑客遺果)
(辭曰某家新果人衆未知郁曰君有弟子否曰昆仲三人豚犬數輩郁曰古人畏四知今君兄知弟知子攜來)
(者知是倍於古人也客大慙而退)天才(宋沈憲傳為山隂令政聲大著孔珪謂人曰沈令料事特有丨)
(丨當時稱為良吏)吏能(孔琇之為吳令有丨丨縣中震肅)神君(喬智明為隆慮令縣民愛之號)
(為丨丨又黃浮號為神君)良令(韓子晉公問趙武曰中牟三國之股肱邯鄲之肩髀也寡人欲其丨丨也)
(誰可爾趙武曰邢伯可)健令(後蜀李匡遠同光中為鹽亭令歴通泉時洪等令時兩川連衡賊盜尤甚)
(匡遠所在擒捕當時號為丨丨)神明君(崔氏家傳崔瑗為汲令開溝溉稻民賴其利長老歌之曰天降)
(丨丨丨作我慈仁父臨民布德澤决渠作甘雨)文武大才(或謂孫秀曰李含有丨丨丨丨無以資入)
(秀以為東陽令)文武才幹(李大亮少有丨丨丨丨為土門令躬捕盜賊太宗聞而嗟美下書勞之)
廉儉有用(稽隂大邑久無良宰禇玠丨丨丨丨用乃除山隂令)社稷之器(蜀蔣琬傳琬遷)
(廣都長衆事不理時時沉醉先主怒將加罪諸葛亮請曰琬丨丨丨丨非百里之才後錄尚書事)元魯
山(元德秀字紫芝為魯山令誠信化人士夫高其行謂之丨丨丨)陳太丘(袁紹問陳元方曰卿家君)
(在太丘遠近稱之何所履行元方曰強者綏之以德弱者橅之以仁又杜詩姚公美政誰與儔不減昔時丨丨)
(丨)布政宣風(六帖一同丨丨百里丨丨)承流宣化(前董策縣令所使丨丨丨丨也)導
以德化(杜軫除建寧令丨丨丨丨風化盛化夷夏悅服)餘杭化行(范甯為餘杭令興學校養)
(生徒志行之士莫不宗之朞年之後教化大行中興以來崇化敦教未有如甯者也)建康政清(顧憲)
(之為丨丨令性清儉強力為丨丨且美也)魯恭德化(見三異注)仇覽教化(後仇覽傳覽為)
(蒲亭長勸人生業農畢乃令子弟羣居就學輕恣者役以田桑朞年稱大化覽初到有陳元與母居母告元不)
(孝覽曰吾近觀元井落整頓耕耘以時此非惡人是德化未至耳乃親到元家與母子飲因陳人倫孝行元卒)
(成孝子鄉邑諺曰父母何在在我庭化我鳴梟哺所生)劉矩禮遜(丨丨傳矩遷雍丘令以丨丨化)
(之無孝義者皆感化自革)投綸(子賤為單父楊晝送之曰治民之術唯有釣道二焉夫落餌丨丨逐而吸)
(之者鱎也其魚肉薄而不美若存若亡若食若不食者魴也其魚肉博而厚味子賤曰善於味未至單父冠蓋)
(迎之者交接於道子賤曰驅之夫楊晝所謂陽鱎者至矣至單父請其耆老尊賢者而與之共治)牛刀
(語陽貨子之武城聞絃歌之聲夫子莞爾而笑曰割雞焉用牛刀子游對曰昔者偃也聞諸夫子曰君子學道)
(則愛人小人學道則易使也子曰二三子偃之言是也前言戲之耳)烹鮮(白集行韋同憲制云宰大邑如)
(丨小丨人擾則疲魚擾則飥)獲禽(見下注)製錦(鄭子皮使尹何為邑子産曰今吾子愛人則以)
(政猶未能操刀而使割也其傷實多子有美錦不使人學製焉大官大邑身之所庇也而使學者製焉譬如田)
(獵御射貫則獲禽若未嘗登車射御則敗績厭覆是懼何暇思獲)鳴琴(吕氏春秋宓子賤治單父彈丨)
(丨身不下堂而單父治巫馬期戴星出戴星入日夜不居以身親之而單父亦治巫馬期問其故宓子曰我之)
(謂任人子之謂任力任力者故勞任人者故逸)聞弦(見三善注)植花(潘岳傳岳為河陽令丨桃李丨)
(人號曰河陽一縣花)種柳(晉陶潜傳潜為彭澤令門丨五丨郡遣督郵至縣吏白應束帶見之潜歎曰吾)
(不能為五斗米折腰事鄉里小兒乃解印賦歸去來辭)鞭罰不行(裴子野出為諸暨令在縣不行)
(鞭罰民有争者示之以理)寬猛得宜(王渙傳渙除温陵遷洛陽令以平正居身得寬猛之宜)垂
簾晝日(宋史顧凱之為山隂令邑三萬戶覬之御繁以約丨丨丨丨門階閑寂自宋世為山隂務簡而)
(事理莫能尚也)伏臘放囚(虞延洛陽令每至歲時伏臘輒休遣徒囚還家並感恩德如期而還)新
歲放囚(臧榮緒晉書曹攄除臨淄令有重囚陷大辟歲暮攄行獄問有何親戚答曰有父母乃慨然曰)
(新歲人情所重豈不願暫見家當如期還獄否衆泣曰若得暫歸死且無恨攄於是開獄出之至期相率而還)
置水投書(魯國先賢傳孔翊為洛陽令置水庭前得囑託書皆投水中一無所發)鐵船渡
海(九國志閩賈郁性峭直不容人吏文過為仙遊縣令及受代有一吏酣醉郁怒曰吾當再典此邑以懲此)
(輩吏揚言公欲再作縣令猶造丨丨丨丨也郁聞之不言後復典舊邑時醉吏為庫吏盜官錢數萬下獄具狀)
(郁批榜尾曰竊銅鏹以潤家非因鼔鑄造鐵船而渡海不假罏鎚因决杖徒之未幾移治福清召為御史中丞)
豪右斂手(徐弘字聖通為汝隂令縣大姓兼并弘到官誅鉏姦桀丨丨丨丨商旅露宿道不拾遺童)
(歌之曰徐聖通政無雙平刑罰姦宄空)豪右挫氣(鍾岏良吏傳司馬雋補洛陽令丨丨丨丨京師)
(號曰臥虎)貴戚歛手(楚國先賢傳祝良為洛陽令丨丨丨丨桴鼓稀鳴)豪右側目(見惠)
(如春風三月大化注)鬼神破膽(孔氏六帖李杲為洛陽令嚴毅公正吏民畏之有劉兼者過其境夜)
(聞戶外語聲曰古今正人李令是也見其行事令人破膽我輩可以他縣血食兼開戶視之無物乃鬼神也)
豪猾改行(張巡調真源令土多丨丨大吏華南金恣肆邑中語曰南金口明府手巡下車以法誅之)
(莫不丨丨)吏無招權(柳宗元為相國柳渾行狀云云守永豊令公於是用重典以威姦暴而鋪太和)
(以惠鰥婺驅除物害消去人隠丨丨丨丨乾沒之患政無犯令尨茸之蠧宰制聽斷漸於訟息耕夫復於封疆)
(商旅變於關市既庶而富廉恥具焉既富而教庠序列焉里閭大變克有能稱遂表為洪州豐城令到職如永)
(豐而加仁厚焉)搏擊豪強(董宣為洛陽令丨丨丨丨莫不震慄京師號臥虎龍)李葱發摘
(王隠晉書丨丨成都令丨姦丨伏所在如神)尹賞治劇(丨丨舉茂才為栗邑令能丨丨遷滎陽令)
虞詡利器(丨丨字升卿為朝歌長曰不遇盤根錯節何以别丨丨乎)西門投巫(鄴令丨丨)
(豹河伯娶婦豹丨丨嫗於河)三善(子路治蒲三年孔子入其境曰善哉恭敬以信入其邑曰忠信以寬)
(矣至其庭曰明察以斷矣)三異(後魯恭傳恭為中牟令專以德化為理郡國螟傷稼不入中牟河南尹袁)
(安聞之使仁恕掾肥親往廉之恭隨行阡陌俱在桑中有雉過旁有兒童親曰何不捕之兒言雉方雛親矍然)
(起與恭訣曰所以來者察君之政迹爾今蟲不犯境一異也化及鳥獸二異也童子有仁心丨丨也還以白安)
(安因上書言帝異之)政無雙(吳錄王覃字世容為武城令宿惡奔逸人歌曰王世容丨丨丨省徭役盜)
(賊空)治第一(魏張暨除新豐令丨為三輔丨丨)市無二價(家語孔子為中都宰男女别途)
(丨丨丨丨又晉陸雲為浚儀令民肅然不敢貳價)道不拾遺(前何並傳為長陵令丨丨丨丨又滕)
(撫為蜀令在事七年道不拾遺又鄭弘為騶令又張允濟為武陽令)臥不閉門(華陽國志王渙為河)
(陽令道不拾遺丨丨丨丨民歌之曰王雅子世未有平徭役百姓喜)桴鼓不鳴(堇宣為洛陽令搏擊)
(豪強丨丨丨丨號為臥虎)獄囚無繫(孫謙為錢塘令御繁以簡獄無繫囚)三年無囚(何易)
(于為益昌令獄丨丨丨丨)繁陽異政(陳球為丨丨令督郵曰魏郡十五城獨繁陽有丨丨)山隂
政績(丘仲孚傳為丨丨令甚有聲稱百姓謠曰二傅沈劉不如一丘前世傅琰父子沈憲劉玄明相繼宰)
(山隂竝有丨丨言仲孚皆過之)新都政平(第五訪傳五訪補丨丨令丨丨化行三年之間鄰縣歸之)
(戶口十倍遷太守)為三河表(胡紹為河懷令政教清平丨丨丨丨)為三輔最(隋書房恭)
(懿授新豐令政丨丨丨之丨上聞而嘉之賜物四百段)為二川最(韋嗣立累調雙流今政丨丨丨)
(丨)為天下一(劉玄明為山隂令政丨丨丨第丨傅翽為代玄明曰作縣令唯日飯一升莫飲酒此)
(第一策)為諸城首(蜀志吕義為綿竹令乃心隠恤百姓稱之丨一州丨丨之丨)劉昆反
風(丨丨傳昆除江陵令時縣連年火灾昆向火叩頭多能降雨止風詔問昆曰在江陵丨丨行何德政而致)
(是事昆對曰偶然耳帝曰此乃長者之言也)祝良注雨(丨丨為洛陽令時旱暴身階前甘雨滂注)
風不鳴條(博物志曰太公望為灌壇令朞年丨丨丨丨)鸞集學宫(王阜為香泉令吏民)
(向化丨鳥丨於丨丨)鸞降庭木(楊仲昌為孝義令丨丨丨丨)虎皆出境(袁珍為六合令)
(丨豹鷹鸇丨丨丨)蝗不入境(楊球為茂陵令寬和多惠此縣連年蝗灾不入茂陵又晉謝夷吾為)
(夀張令時蝗發泰山至夀張界飛逝不集又後鄭毅為騶令勤行德化郡人得遺寳縣於道求主還之春大旱)
(騶獨致雨永平十五年蝗起泰山獨騶界不集又卓茂為密令蝗不入密縣界)鳳集其境(荀氏家傳)
(藐字公然除太原榆次令為政以德而民懷之時有丨凰丨丨丨晉武帝下詔褒美云就之如日月敬之如神)
(明愛之如父母樂之如時雨)猛獸渡江(庾黔婁為編令治有異績先時縣多丨丨皆丨丨臨沮當)
(時以為德化所致)獸皆南渡(劉平為全椒長五日一聽事吏卒各就田業先時多獸每為人害平)
(視事三日丨丨丨丨)尊賢共治(見投綸注)任人故逸(見鳴琴注)賢者五人(家語)
(孔子謂宓子賤曰子治單父衆悅何施而得之也對曰不齊之治也父恤其子其子恤諸孤而哀喪紀子曰小)
(節也小民附矣尤未足也曰不齊所父事者五人所友事者十一人子曰中節也中人附矣尤未足也曰此地)
(之民丨於不齊丨丨丨不齊事之而禀度焉皆教不齊之道孔子曰其大者乃於此乎矣惜乎不齊之所以治)
(者小也)武城得人(子游為丨丨宰子曰女丨丨焉爾乎曰有澹臺滅明者行不由徑非公事未嘗)
(至於偃之室也)著諭蒙篇(馮元授醴泉令縣民多猾為丨丨丨十四丨大略指明忠孝仁義勸學務)
(農每鄉給一卷俾其傳習)授孝經義(唐韋景駿傳駿為貴鄉令有母子相訟者景駿曰令少不天常)
(自痛爾幸有親而忘孝耶教之不孚令之罪也嗚咽流涕付丨丨丨使習大丨於是子母感悟請自新遂為孝)
(子)以孝友教(北史辛昂字進君為成都令與諸生祭文翁於學堂教以忠信孝友父老曰辛君戒)
(教如此不可違也)令子弟就學(見仇覽教化注)勸民墾田(唐李大亮丨丨丨丨歲大)
(熟)勸民耕桑(韋維字文紀為内江令丨丨丨丨)決漳水生稻(前溝洫志魏文侯時)
(西門豹為鄴令有令名至文侯曾孫襄王與羣臣飲謂羣臣曰令吾臣皆如豹之為人臣也史起進曰魏氏之)
(行田以百畝鄴獨二百畝是田惡也漳水在旁豹不知用是不智也知而不興是不仁也仁智豹未之盡何足)
(法也於是以起為鄴令引漳水灌鄴以富魏之河内民歌曰鄴有賢令兮為史公丨丨丨兮灌鄴旁終古寫鹵)
(兮丨丨粱)引河溉田(西門豹發民鑿十二渠丨丨水丨民丨至今得水利)厚四民業(唐百)
(官志縣令導揚風化撫字黎氓丨丨丨之丨崇五土之利養鰥寡察冤獄)教民種桑(沈瑀為建德令)
(丨丨一丁丨丨十五株株四株及梨栗女丁半之頃之成林矣)戶口十倍(新都令第五訪三年之間)
(丨丨丨丨不其令童恢牢獄連年無囚流人二萬餘戶呪虎伏罪)課入踰常(劉超為句容令丨丨)
(丨丨年)視人如子(見為太傅注又前召信臣傳信臣遷上蔡長其治丨丨丨丨所居見稱述又鍾)
(離意為堂邑令視百姓如視赤子)為民父母(前王尊傳尊為安定守到官教告屬縣曰令長丞尉)
(奉法守城丨丨丨丨抑強扶弱宣恩廣澤甚勞苦矣守以今日至府願諸君勉力正身率下)晉陽保
鄣(通鑑晉趙簡子使尹鐸為丨丨將行請曰為繭絲乎為丨丨乎簡子曰保鄣哉)益昌閣詔(唐何)
(易于傳鹽鐵官𣙜取茶利詔下所在毋敢隠易于曰丨丨人不征茶且不可活矧厚賦毒之乎命吏丨丨吏曰)
(天子詔何敢拒吏坐死公得免竄耶對曰吾敢愛一身移暴於民乎亦不使罪爾曹即自焚之觀察使素賢之)
(不劾)武原開倉(後蘇章安帝時為丨丨令歲饑輒丨丨廩活三百戶)矜恤孤羸(漢周澤為)
(澠池令奉公克己丨丨丨丨)懷附流亡(唐崔衍為清源令勸民力田丨丨丨丨)惠養黎
元(通鑑元帝紀玄宗開元元年引見京畿縣令戒以歲饑丨丨丨丨之意)代輸租賦(何易于督)
(賦役不忍廹下戶或以俸代輸租)代民挽繂(唐何易于傳易于為益昌令縣距州四十里刺史崔)
(朴嘗乘春與賓屬泛舟出益昌旁索民挽繂易于身引舟朴驚問狀易于曰方春百姓耕且蠶惟令不事可任)
(其勞朴愧與賓客疾驅去)撫弱以仁(見陳太丘注)求人之瘼(陳宣公除十縣令詔致理)
(之本在於親人親人之任莫切於令長導王者之澤以被於下丨庶丨丨丨以聞於朝)人稱賈父
(後漢賈彪禁人殺其子丨丨丨丨)民號番君(前漢吳芮傳秦時為番陽令甚得江湖間丨心丨曰)
(丨丨)愛如父母(崔鴻十二國春秋北京錄張潭為和寧令百姓丨之丨丨丨號曰慈君)敬如
神明(見前鳳集其璄注)育男以字(三國志鄭渾字文公禁人殺子民皆舉丨丨女皆丨鄭為)
(丨)生子以姓(韓退之為陽山令有愛在民丨丨多丨其丨字之)立碑頌德(唐房彦謙)
(為長葛令甚有惠化百姓號為慈父超授郜州司馬百姓思之丨丨丨丨)刻石紀惠(劉晏為温令有)
(惠利可紀民皆刻石以傳)安陽立祠(晉荀勖字公曾為丨丨令遺愛在人人為丨生丨又狄仁傑字)
(懷英為彭澤令人為立生祠又李綰除柏人令有仁政縣為立祠)浚儀配社(陸雲補丨丨令百姓)
(圖畫形像丨食縣丨)李錫去思(李白為虞城令丨丨元勲丨丨碑云公為虞城令三月政成鄰境取)
(則官宅舊井水清而味苦公下車而嘗之筦爾而笑曰既苦且清足以符吾志也遂汲不改變為甘泉蠡丘館)
(東有三柳焉公往來憩之飲水則去行路勿翦比於甘棠)劉君見思(劉陶字子竒除順陽長覆案姦)
(軌所發若神吏民歌之曰悒然不樂思我劉君何時復來安此下民)民不忍欺(滑稽傳子産治鄭民)
(不能欺子賤治單父丨丨丨丨西門豹為鄴令民不敢欺三子之才孰能最賢哉)鄰縣襁負而
至(見職滿百姓乞留注)郎官出宰(見百里注)卜式試治民(丨丨為郎牧羊上林中上)
(喜之式曰治民亦猶是矣以時起居惡者輒去毋令敗羣上竒其言丨其丨丨拜緱氏令)單騎赴職
(馮元常歴浚儀始平二縣皆丨丨丨丨)單步之官(魏志崔琳為鄢陵令丨丨丨丨)單車就
路(後孔奮清潔為姑臧長及還無資丨丨丨丨)職滿百姓乞留(韓纂為廣昌令鄰縣襁負)
(至者五千餘家丨丨當代丨丨詣府丨丨詔嘉纂勤績)攀車充路(劉寬除平陵令訓人以禮滿去)
(百姓丨丨拒輪丨塞道丨)烏鵲擁行(李元紘開元初為好畤令大有政聲遷閏州司馬發離百里士)
(民號泣遮路丨丨之類飛丨丨車有詔褒美之見開元遺事)考滿量留(職官分紀夀張令張瘠丨)
(丨之外丨丨二年以飛蝗避境故也)增秩詔留(京房傳焦延夀補小黃令以候伺先知奸邪盜不得)
(發愛養吏民化行郡中舉最當遷三老官屬上書延夀詔增秩留)延英召對(唐貞元間上召京兆)
(府諸縣令對於延英殿訪以人之疾苦且慰諭之各賜衣一襲)宣政試策(通鑑或言於玄宗曰今歲)
(選舉太濫縣令非才及入悉召縣令於丨丨殿庭丨以理人之丨惟鄄城令韋濟詞理擢為第一開元中詔郎)
(官缺擇嘗任縣令者)榻前訪理人之術(隋蘇威薦房恭懿授新豐令政為三輔之最上呼至)
(丨丨丨以丨丨丨丨)璽書褒厲(楊元琰補平棘令課第一御史府表其政丨丨丨丨)朝堂錫
宴(玄宗時採訪使回以陸渾及諸道二十六縣孝祥等政常循良帝皆降璽書奬飭明年縣令數十辭赴職)
(帝自制令長新誡以諭之仍於丨丨丨丨以遣之見晏公類要云)賜緋褒稱(職林王正雅為萬年)
(令抑強扶弱政甚有聲會柳公綽上前褒稱穆宗命以緋衣銀章就縣賜之)東觀畫像(高彪字義)
(方遷内黃令帝飭同僚祖於上東門詔丨丨丨彪丨以勸學者)除中書(侯湛為野王令以䘏隠為急而)
(緩於公調政清務閒優游多暇居邑累年朝多歎其屈丨丨丨侍郎)為太傅(卓茂為密令視人如子人)
(不忍欺教化盛行道不拾遺蝗不入界光武即位先訪求茂丨丨丨封褒德侯)為三公(後趙申錄為廣)
(昌令白鳥巢其庭樹甘露降其廳事後丨丨丨)拜為司隸(蕭育字次君為茂陵令會考課育第六而)
(漆令鄭舜殿見責問育為之請扶風怒曰君課第六裁自脫何暇為左右言令詣曹育曰蕭育杜陵男子詣曹)
(何也遂去官明日丨丨丨丨校勘)為中大夫(前汲黯傳武帝時黯遷滎陽令黯恥為令故稱疾歸)
(田里上聞之召黯丨丨丨丨)錄尚書事(見社稷之器注)任縣為郎(見宣政問策注)拜
畿大郡(梁何達自武昌太守除名後起為武康令正身勵節高祖聞其能擢為盧城太守自縣令丨為)
(丨丨丨近代未有之)遷二千石(循吏序梁武帝每選良吏務簡廉平皆召見於前親勉政道著令小)
(縣有能遷為大縣令大縣有能丨為丨丨丨為吏者往往承風斯亦近代奬勸之方也)三年遷太
守(見新都政平注)山隂父子(齊傅僧綽子琰並為山丨令丨丨並著竒績世云諸傅有治縣譜子)
(孫相傳不以示人)江東兄弟(岑羲字伯華為金壇令弟仲翔為長洲令仲休為溧水令皆有治績)
(宰相宗楚客語本道巡察御史毋遺江東三岑)歌于蒍子(玄宗在東都酺五鳳樓下命三百里内縣)
(令刺史各以聲樂集魯山令元德秀惟樂工十人聯袂丨丨丨丨此德秀所為歌也帝異之曰賢人之言哉)
皇朝事實佩縣銅墨(胡文恭行陳亢制云云)結縣同之綬(胡文恭行王昭)
(制云云)竒才(言行錄陳述古知河陽縣會富公移鎮河陽一見公即厚遇之燕遊必與之偕吟詠樽俎)
(更和迭倡富嘗曰陳著作丨丨人也)讀五車書(見自敘類)日賦五題(見召直史館注)賦
横舟之句(東都事略寇準為巴東令巴東有秋風亭準析韋應物一言為二句云野水無人渡孤舟)
(盡日横識者知其必用在巴東五年又宰成安賦役期會書鄉里姓名揭之召無違者遷殿中丞)諭民
五十篇(東都事略戚綸𫝊綸字仲言知太和縣太和民悍好訟為丨丨丨丨丨言近而易曉老幼多𫝊)
(之)書名曰法範(同上劉彝移朐山令治簿書䘏孤寡平賦歛抑豪猾凡所以惠民無不至也類)
(其事以為一丨丨丨丨丨)告以孝悌忠信(程伊川撰明道先生顥行狀公知潭州晉城縣民以)
(事至邑者必丨丨丨丨丨丨度鄉村遠近為保伍使之力役相助患難相䘏姦偽無所容俗不知為學先生擇)
(子弟之秀聚而教之邑幾萬室三年之間無強盜及鬭死者先時民憚差役及則互相糾訴鄉邦為仇先生盡)
(知民産厚薄第其先後按籍而命之無有辭者)使知養老事上之義(張横渠先生為雲巖)
(令以厚俗為先每以月吉具酒食召鄉人高年會於庭親為勸酬丨人丨丨丨丨丨丨丨問民疾苦)清水
明鏡(朱晦菴撰陳獻肅公良翰行狀公知温州瑞安縣俗號強梗吏治尚嚴公獨撫之寬以租賦揭示名)
(物人競樂輸聽訟率得其情或問何術公曰丨丨丨丨不可逃形心澄亦猶是矣)清如水平如
衡(四朝國史葉康直知光化縣豊稷為穀城令人歌之曰葉光化豊穀城丨丨丨丨丨丨)以為神
明(言行錄蘇頌知江寧縣承南唐後版籍賦役皆無法度公至每因治訴旁問丁産多寡悉得其詳一日召)
(鄉老更定戶籍民有自占不實者必曰汝家尚有某丁何不自言相顧而驚無敢隠者一縣丨丨丨丨)察
告殺牛之姦(同上包孝肅知天長縣有訴盜割牛舌者公使歸屠其牛鬻之既而有告私殺牛者)
(公曰何為割某家牛舌而又告之盜者驚伏)為政簡嚴(言行錄吳育丨丨丨丨所至民樂其不擾)
(去久愈思知㐮城宗室宦官往來過其縣者不敢以鷹犬犯民田)寇公恩信(仁宗實錄寇準知歸)
(州巴東縣其治一以恩信每期會賦役未嘗出符移惟具鄉里姓名揭縣門而百姓争赴之無稽違者)晞
顔美政(言行錄范延貴為殿直押兵過金陵張忠定為守因問曰天使沿路來還曾見好官員否延貴)
(曰昨過袁州見萍鄉邑宰張晞顔者雖不識之知其好官員也公曰何以言之延貴曰自入縣境驛𫝊橋道皆)
(完葺田萊墾闢野無惰農及至邑則鄽肆無賭博市易不敢喧争夜宿邸中閭更鼓分明以是知其必丨丨也)
(公大笑曰晞顔固美矣天使亦好官員也即日同薦於朝晞顔後為發運使延貴亦為閤門祇候皆號能吏)
削木為牘(續治鑑燕肅知臨卭縣民苦吏追擾丨丨丨丨民訟有連逮者書其姓名使召之如期而)
(至真宗天禧五年)片紙榜門(言行錄种世衡嘗知武功縣用刑嚴峻人亦服其威信或有追呼不)
(使人執帖入鄉但以丨丨丨縣丨追某人期某日詣縣皆如期而至)期會惟揭縣門(見寇公恩)
(信注)勒巫為農(東都事略陳希亮知長沙縣浮圖有海印國師者出入章獻明肅皇后家恃勢據民)
(地捕寘諸法一縣大聳去為雩都巫覡斂民財祭鬼謂之春禳否則有火灾民訛言有緋衣老人行火希亮禁)
(之火亦不作毁滛祠數百區丨丨丨丨者七十餘家)片言斷獄(楊龜山撰周尚書憲之墓誌公知浙)
(川縣事前政公事不決公到迎刃而解決遣無留凡丨丨丨丨得其情偽人人心服老胥猾吏屏息聽命邑以)
(大治士民稱頌)富平治行(長編仁宗朝張龜年再知丨丨仍以其丨丨風告天下)河清十
竒(嘉祐中王允觀知丨丨縣軍民歌詠有丨丨)邑庭如水(言行錄李文簡公燾號巽岩知雙流)
(縣日坐廳事訟至立決仕族張氏子競家資公曰汝忍墜先訓盍歸思果悔過自新大姓李雱市丘成之産公)
(以成之不白所生母追正之豪右斂跡丨丨丨丨)民化至於無訟(明道集彭思永字季長歴)
(知南海分寧縣南海分寧素號難治丨丨公之誠相戒以毋犯法丨丨丨丨)政事為十縣最
(吕氏家傳申公知蔡州蔡所統十縣汝陽丨丨修公首為之號丨丨丨丨)新學校(言行錄范純仁知襄)
(邑縣字學校倉廩皆一新之又營學田擇鄉之賢者以教其人聽政之暇時一至學親加勸誘之)興學
教生徒(長編張逸知青神縣丨丨校丨丨丨後邑人陳希亮楊異相繼登科逸改其居曰桂林里縣東)
(南有松柏灘夏秋暴漲多覆舟逸禱江神不踰月灘為徙五里矣)諭遣子弟就學(言行錄陳)
(襄字述古號古靈知仙居縣公於正歲因耆老來賀作勸學一篇且丨之曰爾丨丨丨丨丨於是從之翕然邑)
(人自是有所矜式學者興起及公去也老幼攀車遮道幾不得出境)築堤衞田(同上范仲淹通泰海)
(州皆濱海舊日潮水皆至城下土田斥鹵不可稼穡公時監西溪倉建白於朝請丨捍海丨於三州之境以丨)
(丨朝廷從之以公為興化令專掌役事既成民至今享其利興化之民往往以范為姓)導海為利
(東海事略真宗朝魯宗道為海鹽令疏治東南舊港口丨丨水至邑下人以丨丨號魯公浦)築六堰
(東都事略趙瞻自大觀知永昌縣丨丨丨均灌溉以絶水訟民以比召杜)疏斗門泄湖水(言行)
(錄曾宣靖公公亮字明仲知會稽縣縣有鑑湖溉民田湖溢則反為田病公為丨丨丨丨丨丨入江田以不病)
(民至今賴之)課民種桑(同上范忠宣公純仁知襄城縣有惠愛丨丨丨丨民號其桑為著作林)
拔茶植桑(東都事略張詠令崇陽民以茶為業公曰茶利厚官將𣙜之命丨丨而丨丨民以為苦其)
(後𣙜茶他縣皆失業而崇陽之桑皆已成其利)除無名租(同上杜把傳把字偉長知建陽縣丨丨丨)
(丨萬計閩人有老而生子者父兄以其分貲多不養之把上書立保伍以相伺察由是稍絶其弊)萊公
柏(言行錄寇忠愍公準知巴東縣手植雙柏於縣庭民以比甘棠謂之丨丨丨)著作林(見課民種)
(桑注)魯公浦(見導海為利注)以范為姓(見築堤衞田注)視民如子(明道先生文序)
(先生内直外方不為空文與道行止主於忠信不崇虚名為政丨丨丨丨嘗言縣之政事達於天下一邑者天)
(下之式也)相告語勿違教命(濂溪周先生茂叔行狀先生初任洪州分寧簿縣有獄久不決)
(先生一訊立辯後知洪州南昌縣民見先生來喜曰是能辯分寧獄者吾屬得所訴矣於是更丨丨丨丨丨丨)
(丨蓋不惟以得罪先生為羞實以汚善政為恥也)遮道聽還(東都事略張士遜傳士遜字順之諡)
(文懿為射洪令歲旱禱白崖神即雨士遜立須雨足乃去蜀人異之轉運使檄士遜治鄴射洪民丨丨馬不得)
(去乃丨丨)金堂去思(同上張戩傳知丨丨縣誠心愛人既丨而人丨之)頃城民乞留
(國朝淳化二年姚益恭知丨丨縣鞭朴不用境内大治丨數千人道遮轉運使丨丨州以聞賜璽書賞以粟帛)
(秩滿以著作佐郎知洪州南昌縣賜衣服銀帶絹五十疋)杖衞士暴民田(東都事略范純仁字)
(堯夫諡忠宣知襄邑縣有牧地衞士倚以暴民田純仁取一人杖之牧地初不隸縣有詔劾純仁純仁言養兵)
(當先䘏農朝廷是之釋不問且聽牧地隸縣)教義勇為精兵(程伊川撰明道先生行狀先生)
(在晉城先時民憚差役及則互相糾訴鄉鄰為仇先生盡知民産厚薄第其先後按籍而命之無有辭者河東)
(義勇農隙則教以武事然應文備數而已先生至晉城之民遂為精兵)諭止叛卒(東都事略孫覽)
(字𫝊師知尉氏縣將官御下苛酷士卒謀就大閱殺將以叛覽諭之曰將官暴虐誠有罪也然汝曹衣食縣官)
(縣官顧負汝耶衆皆感悟聽命遂帖服神宗嘉之以為司農寺主簿)察四善三最(九朝通略哲宗)
(朝吏部言縣令罷任委知州通判考察課績以德義有聞清謹明著公平可稱恪勤匪懈為四善以獄訟無冤)
(催科不擾賦役均平為治事之最屏除奸盜賑恤窮困為撫養之最分三等級六事為上五事為中餘為下)
為司農簿(見諭止叛卒注)召試充館閣(東都事略尹洙傳洙字師魯知伊陽縣王晦叔)
(薦其才丨丨丨丨丨校勘)召直史館(真宗實錄王禹偁字元之知蘇州長洲縣日賦五題人多傳誦)
(太宗聞其名丨試相府授丨丨丨賜五品服擇犀帶以寵之)遷殿中丞(見賦横舟之句注)擢
提刑(事略章楶知陳留縣以最丨丨舉湖北路丨獄)江寧為諸縣法(蘇頌知江寧縣剗革)
(蠧弊數脩政事簡而易行諸縣取以為法)益都為天下法(慶歴四年張掞知益都縣罷里正弗)
(用而租以時石介獻息民論請以丨丨丨丨丨丨)
自敘非百里才(龐統字士元守耒陽令在縣不治魯肅遺先主書曰龐士元丨丨丨丨使之處)
(治中别駕方可展其驥足)願寬轡策(虞詡為朝歌長太守馬稜勉之曰夫儒者當謀謨廟堂乃有朝)
(歌耶詡曰丨丨假丨丨勿令有所拘閡而已)毋使掣肘(宓子賤)後曹對責(胡廣漢注)
(曰秋冬歲盡各計縣詣郡課授負多尤為殿者於丨丨丨丨以糾怠惰也)絆驥足(荅東阿王書今處此)
(而求大功猶丨良丨之丨而責以千里之任)春雉未馴(元長策秀才文丨丨丨丨秋螟未散)髮
白飄零(吳靖為長沙令一日自歎曰讀五車書辛苦十年不得綴鴛鷺班丨丨蹤跡丨丨尚為百里陶)
(元亮復何人耶)未能操刀而使割(見製錦注)賦歸去來(見種柳注)縣為難
治(皇甫持正某廬陵縣廳壁記縣當刺史治所其難為與支縣相百)被裏放衙(坡詩注世傳太)
(祖謂一縣令曰切勿於黃紬丨丨丨丨文潞公為榆次縣令嘗題縣鼓樓曰置向譙樓一任撾撾多撾少不知)
(他如今幸有黃紬被拏出頭來放早衙)
羣公精語用重典以威姦暴鋪大和以惠鰥婺(見吏無招權注)
惠如春風三月大化(李白為武昌宰韓仲卿去思碑云未下車人懼之既下車人悅之丨)
(丨丨丨丨丨丨丨)乃冰其清乃玉其白(晉江韋襄邑令傅渾頌曰明明君侯臨下有赫)
(克隆有光惠我咫尺丨丨丨丨丨丨丨丨風抗其高雲垂其澤君有遺愛民有遺思)荆玉不及喻
其温南金不能方其利(晉孫卓孔松陽象贊曰君德器純固基宇嵩邃丨丨丨丨丨丨)
(丨丨丨丨丨丨丨丨潔齊冬冰澤侔春露)三惠如何勿思(藝文類聚晉孫楚梁令孫侯頌曰於)
(穆君侯英才宣朗聲之所震其應如響明斷决疑易於反掌野有寇盜惟侯屏之我有田疇惟侯闢之古人謹)
(獄惟侯平之凡此丨丨丨丨丨丨)三柳比於甘棠(見李錫去思注)於吏有君臣
之道於人有父母之道(白集行韋同憲制云今之邑令古之男也丨丨丨丨丨丨丨丨)
(丨丨丨丨丨丨)宰大邑如烹小鮮(見烹鮮注)導王者之澤以被於下
求庶人之瘼以聞於朝(見求人之瘼注)勸民之善而除其惡興
民之利而除其害(朱文公徽州休寧縣廳新安道院記夫以玉汝之始至坐於堂皇之上則)
(左簿書右法律日夜苦心勞力而不得休其或少暇則又不免衝風寒冒烈日以出入乎阡陌之中而不敢怠)
(凡所以丨丨丨丨丨丨丨丨丨丨丨丨丨丨丨丨者非有道以行之則何以致今日之無事哉)
前賢詩詞宛然陶令風(李白贈崔秋浦吾愛崔秋浦丨丨丨丨丨門前五株柳井上二)
(梧桐山鳥下聽事夜蟾落酒中懷君未盡去惆悵意無窮)為官不愛錢(同上抱琴時弄月取意任)
(無絃見客但傾酒丨丨丨丨丨)秋浦玉為人(同上河陽花作縣丨丨丨丨丨地逐名賢好風隨惠)
(化新)日覺冰壺清(李白贈范金鄒宰范宰不買名絃歌對前楹為邦默自化丨丨丨丨丨百里雞)
(犬静千家機杅鳴)剪棘樹蘭芳(李白贈江陽宰陸調聞宰江陽邑丨丨丨丨丨城門何肅穆五)
(月飛清霜)高義薄層雲(杜甫彭衙行故人有孫宰丨丨丨丨丨)詞場繼國風(杜甫)
(寄河南韋尹鼎食為門戶丨丨丨丨丨)河陽實少年(杜甫詩翟表郎官瑞鳬看令宰仙單父長)
(多暇丨丨丨丨丨)山雉移舟楫(杜甫送趙明府之縣詩連城為寳重茂宰得才新丨丨丨丨丨)
(江花報邑人)綠槐夾門植(文選懷縣作詩白水過庭激丨丨丨丨丨)朗然清秋月
(李白詩天子思茂宰天枝得英才丨丨丨丨丨獨出映吾臺落筆生綺繡操刀振風雷蠖屈雖百里鵬鶱望三)
(台退食無外事琴堂向山開綠水寂以閒白雲有時來)春風滿城花(山谷詩桃李雖無言丨丨)
(丨丨丨陵波青青麥煙雨潤桑麻白頭晏未起襁褓聲嘔啞)今日潘懷縣(杜甫詩丨丨丨丨丨)
(同時陸浚儀)六月冷如冰(裴銑詩三年清似水丨丨丨丨丨)見客似無官(魏野)
(詩憂民如有病丨丨丨丨丨)出宰山水縣(韓愈詩丨丨丨丨丨讀書松竹林蕭條捐末事邂逅)
(得初心)摩手撫鰥寡(山谷詩丨丨丨丨丨藁砧磔強良)三年理尚寬(陳古靈詩)
(我愛仙居好丨丨丨丨丨名雖離網罟政未息風瀾憫物刑多省勞心席少安秖慙無惠術求配古人難)詩
書坐滿箱(同上我愛仙居好公餘日在房憂民極反覆責己未周詳法律行隨手丨丨丨丨丨老來)
(須向學多病喜平康)德政是吾師(同上贈剡縣過祕丞詩賢哉過縣尹丨丨丨丨丨萬事無鋒穎)
(一心惟孝慈家貧因客冗髮白為民饑誰刻山前石令人去後思)官清馬骨高(韓駒父詩縣古)
(槐根老丨丨丨丨丨)犬眠花影地(李拱詩丨丨丨丨丨牛牧雨聲坡)如今縣令亦
風流(劉禹錫答長陽令于興宗涵碧亭詩東陽本是佳山水何况曾經沈隠侯化得邦人解吟咏丨丨丨)
(丨丨丨丨)看君宜著王喬履(杜甫題終明府水樓詩丨丨丨丨丨丨丨真賜還疑出尚方)
為政風流今在兹(同上宓子彈琴宰邑日終軍棄襦英妙時承家節操尚不泯丨丨丨丨丨)
(丨丨)桑下雛嬌稚子仁(晏元獻詩籬邊菊秀先生醉丨丨丨丨丨丨丨)古廳無訟
醉何妨(熊皎詩廢土有人耕不畏丨丨丨丨丨丨丨)牛斗星邊貫索空(周啓明詩)
(鴟夷江上畬田稔丨丨丨丨丨丨丨)疎簾衙退卷花軸(杜甫詩丨丨丨丨丨丨丨曲檻客來)
(聽竹風)雨濕莎庭放吏衙(廖凝詩風清竹閣留僧宿丨丨丨丨丨丨丨)硯匣留
塵盡日封(林逋詩印文生綠經旬合丨丨丨丨丨丨丨)壺觴調笑民平訟(山谷)
(詩丨丨丨丨丨丨丨賓客風流醉舞腰)月明無犬吠花村(古詩雨後有人耕綠野丨丨丨)
(丨丨丨丨)玉壺寒冰不受汚(山谷詩民言令尹清且明丨丨丨丨丨丨丨)案上文
書略米鹽(東坡詩邑中丞掾隂桃李丨丨丨丨丨丨丨)半世功名初墨綬(山谷)
(時云)聊紓墨綬奉安輿(周益公詩未結絇絲侍玉除丨丨丨丨丨丨丨諸君相尚恥為令明)
(府何妨大所居)拏出頭來放早衙(見前自敘門被裏放衙注)惠與清漳流(李白)
(贈清漳明府姪我李百萬葉柯條布中州小邑且割雞大刀佇烹牛雷聲動四境丨丨丨丨丨)賢人宰
吾土(同上牛羊散阡陌夜寢不扁戶問此何以然丨丨丨丨丨舉邑樹桃李垂隂亦多芬繰絲鳴機杼百)
(里聲相聞)白玉壺冰水(同上琴清月當戶人寂風入室長嘯無一言陶然上皇逸丨丨丨丨丨壺)
(中見底清清光洞毫髮皎潔照羣情趙北美佳政燕南播高名過客覽行謠因之頌德聲)長流玉琴
聲(李白獻當塗宰李陽冰秀句滿江國高才掞天庭宰邑艱難時浮雲空古城惠澤及飛走農夫盡歸耕廣)
(漢水萬里丨丨丨丨丨雅頌播吳越還如泰階平)銅章美少年(賈島送南康姚明府丨丨丨丨)
(丨小邑在南天)縣幽公事稀(鄭谷潯陽姚宰廳作丨丨丨丨丨庭草是山薇足得招棋侣何妨著)
(道衣)縣花迎墨綬(岑參送宇文舍人出宰元城丨丨丨丨丨關柳拂銅章别後能為政相思淇水)
(長)先知虙子賢(温庭筠送淮隂孫令之官故老清葭岸丨丨丨丨丨)身去青雲一
步間(方干贈嘉興許明府腰懸墨綬三年外丨丨丨丨丨丨丨)種秫作酒不種秔(東坡)
(答喬太博陶潜一縣令獨飲仍獨醒猶將公田二頃五十畝丨丨丨丨丨丨丨)
四六警語(百里一同)(花城花縣)(製錦綰銅)(墨綬琴堂)(賢尹健令)(男邦巖邑)
(雷封偃室)(絃歌桃李)(鳧舄鸞庭)
發端(榮離霧隠出宰雷封)(芝泥錫命花縣承流)(疏恩芝檢屈宰花封)(九重出命萬里得賢)
(詔黃疏寵綬墨臨民)(鳳誥拜官鳧飛試邑)
起聯(聞三鳳之聲未皇識面聽雙鳧之舄良喜足音)(宰山水之縣知在近郊聞絃歌之聲未瞻遠器)
(地擁羣山止欠河陽之春色天連一水己聞卓茂之風聲)
(瞻五潢之派知敬清流懷百里之章將迎新尹)
(山川增爽共迎鳬舄之臨風俗還淳暫屈牛刀之試)(元魯山見己晚矣黃叔度來何暮焉)
警聯(故以王葉縣飛鳬之蹤來尋丁令威化鶴之處)(讀書松桂林良多暇日種花桃李縣已滿清隂)
(亟為製錦之謀可見鳴絃之志)(乃肯宰山水之縣殆欲聞絃歌之聲)
(雙鳬之舄翩然五鳳之酺近止)(姑安種秫之期以俟及瓜之代)
(栽培而桑棗成隂彈壓而鼓桴無警)(桃李之種何如蓬萊之頂可躡)
(錦愈濯而愈新琴一彈而一詠)(政異遂雉雛之樂官清任馬骨之高)
(為思君子愛人之言欲行儒者美俗之化)(不立赫赫之名見思所去惟聽鼕鼕之鼓有挽無推)
(鳬未來京花已開於滿縣蝗不入境麥自熟於兩岐)
(爾衆得游庠序又見賢君天使亦好官員恐成故事)
(晉陽保鄣之政諒所究心武城絃歌之聲遂將盈耳)
(取衣冠而褚之遑恤國人之謗議聞絃歌而莞爾想漸經學之淵源)
(出十竒以震耀詎我初心躬三善以摩挲知公全事)
(蓋大馮君宜春之遺愛今猶思之而魯仲康中牟之政聲雅亦稱是)
(不惟自見撥煩治劇之才正可力行學道愛人之志)
(理縣著譜即闚傅令之新編褒德疏封行踵卓侯之故事)
(通邑大都過客必談於佳政深山窮谷逢人亦詫於長官)
(鳬舄雙飛有青雲萬里之望牛刀劃奏無盤根錯節之難)
(遷驥足於蟻封正觀絶藝試牛刀於雞肋尚屈宏才)
(覽湖山於几案之間風流可想務教化於簿書之外惠愛必多)
(雉化中牟方觀異政鳬飛葉懸即踐中臺)
(君子學道則愛人是為素藴縣令承流而宣化聊試長才)(錦素製於材優瑟甫鳴而化洽)
結聯(未容青史獨書馴雉之祥將有綠綈來趣飛鳬之入)
(朞年報政之優作諸邑樣一札自天而下據要路津)
(府邑甚淳古必有三異之可書朝廷半老成非久一同之借重)
(五柳長榮更覺公來之重九芝亟下行看帝渥之新)
(之武城而聽偃歌昔聞此語由密令而禮卓傅今見其人)
(非公事不至室則有前聞居是邦而事賢乃所素願)
(州縣之職徒勞人暫煩綏撫賢能之舉不待次行遂敷求)
(王喬吏隠兹暫憩於雙鳬公琰名高詎久淹於百里)
(南國之棠十尋己竊依於美蔭河陽之桃千樹更許接於芳塵)
翰苑新書前集卷五十八
