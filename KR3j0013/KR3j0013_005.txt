劉子卷五北齊劉晝撰
通塞第二十三
命有否泰遇有屈伸否與泰相翻屈與伸殊致邀泰遇
伸不盡叡智遭否會屈不專膚蔽何者否泰由命屈伸
在遇也命至於屈才通理壅遇及於伸才壅跡通通之
來也非其力所招壅之至也非其智所迴勢苟就壅則
口目雙掩遇必屬通則聲眺俱明故處穴犬呼聲鬱數
仞順風長呌響通百里入井望天不過圓盖登峰眺日
極於煙際向在井穴之時聲非卒嗄目非暴昧而聞見
局者其勢壅也及其乘風蹈峰聲非孟賁目非離婁而
響徹眺遠者其勢通也買臣忍饑而行歌王章苦寒而
坐泣蘇秦握錐而憤懣班超執筆而慷慨當彼四子勢
屈之時容色黧黑神情沮忸言為瓦礫行成狂狷髮露
心憂影銷貌悴引歎而雷轉噴氣則雲湧如騏驥之伏
於鹽車玄猿之束於籠圈非無千里之駃萬仞之捷然
而不異羸鈍者無所肆其巧也何異處穴而望聲徹入
井而欲睇博哉及其勢伸志得或佩錦而還鄉(朱買臣)或
聲玉於廊廟(王章)或合縱於六國之内(蘇秦)或懸旌於崑崙
之外(班超)當斯之時也容彩光液神氣開發言成金玉行
為世則乘肥衣輕怡然自得漂若輕鴟之汎長風沛若
吞舟之颺大壑何異順風而縱聲登峰而長眺人猶是
也而昔如彼今如此者非謂昔愚而今賢故醜而新美
壅之與通也水之性清動壅以堤則波縮而氣腐決之
使通循勢而行從澗而轉雖有朽骸爛卉不能汚也非
水之性異通之與壅也人之通猶水之通也出如流泉
假有沙塵弗能汚也以是觀之通塞之路與榮悴之容
相去遠矣
遇不遇第二十四
賢有常質遇有常分賢不賢性也遇不遇命也性見於
人故賢愚可定命在於天則否泰難期命運應遇危不
必禍遇不必窮命運不遇安不必福賢不必達故患齊
而死生殊德同而榮辱異者遇不遇也春日麗天而隱
者不照秋霜被地而蔽者不傷遇不遇也昔韓昭侯醉
卧而寒典冠加之衣覺而問之知典冠有愛於己也以
越職之故而加誅焉衛之驂乘見御者之非從後呼車
有救危之意不蒙其罪加之以衣恐主之寒呼車憂君
之危忠愛之情是同越職之愆亦等典冠獲罪呼車見
德遇不遇也鴟墮腐鼠非虞氏之慢缾水沃地非射姑
之穢事出慮外固非其罪而俠客大怒虞氏見滅邾君
大怒而射姑獲免遇不遇也齊之華士栖志丘壑而太
公誅之魏之干木遁代幽居而文侯敬之太公之賢非
有減於文侯干木之德非有逾於華士而或榮或戮者
遇不遇也董仲舒智德冠代位僅過士田千秋無他殊
操以一言取相同遇明主而貴賤懸隔者遇不遇也莊
姜適衛美而無寵宿瘤適齊醜而蒙幸遇不遇命也賢
不賢性也怨不肖者不通性也傷不遇者不知命也如
能臨難而不懾貧賤而不憂可謂達命者矣
命相第二十五
命者生之本也相者助命而成者也命則有命不形於
形相則有相而形於形有命必有相有相必有命同稟
於天相須而成也人之命相賢愚貴賤修短吉凶制氣
結胎受生之時其真妙者或感五帝三光或應龍跡竒
夢降及凡庶亦稟天命皆屬星辰其值吉宿則吉值凶
宿則凶受氣之始相命既定即鬼神不能移改而聖智
不能迴也華胥履大人之跡而生伏羲女蝸感瑶光貫
日而生顓頊慶都與赤龍合而生唐堯握登見大虹而
生虞舜修紀見洞流星而生夏禹扶都見白氣貫月而
生殷湯太姙夢見長人而生文王顔徵感黑帝而生孔子劉
媪感赤龍而生漢祖薄姬感蒼龍而生文帝微子感牽牛星
顔淵感中台星張良感弧星樊噲感狼星老子感火星
若此之類皆聖賢受天瑞相而生者也相者或見肌骨
或見聲色賢愚貴賤修短吉凶皆有表診故五岳崔嵬
有峻極之勢四瀆皎潔有川流之形五色鬱然有雲霞
之觀五聲鏗然有鐘磬之音善觀察者猶風胡之别刃
孫陽之相馬覽其機妙不亦難乎伏羲日角黃帝龍顔
帝嚳鳶肩顓頊骿骭堯眉八采舜目重瞳禹耳三漏湯
肩二肘文王四乳武王&KR0008;齒孔子返宇顔回重瞳臯繇
烏喙若此之類皆聖賢受天殊相而生者也舜目重瞳
是至明之相而項羽王莽亦目重瞳子越王勾踐長頸
烏喙非善終之象而夏禹亦長頸烏喙王莽之重瞳譬
駑馬有驥之一毛而不可謂之驥也勾踐長頸烏喙猶
蛇有龍之一鱗而不可謂之龍也爰及衆庶皆有診相
故榖子豐下叔興知其有後衛青方顙黥徒明其富貴
亞夫縱理許負見其餓死羊鮒聲豺叔姬鑒其滅族命
相吉凶懸之於天命當貧賤雖富貴猶有禍患命當富
貴雖欲殺之猶不能害夏孔甲畋於箕山大風晦暝入
於人家主人方乳或占之曰后來而産是子不勝終必
有殃孔甲取之曰苟以為余子誰敢殃之子長折薪斧
斬其左足遂為大閽孔甲曰嗚呼有天命矣夫漢文以
夢而寵鄧通相者占通當貧餓死帝曰能富在我何謂
貧乎與之銅山專得冶鑄後假衣食寄死人家子文之
生妘子弃之虎乃乳之遂收養焉卒為楚相襃離國王
侍婢有娠王欲殺之婢曰氣從天來故我有娠及子之
産捐猪圈中猪以氣噓之弃馬櫪中馬復噓之故得不
死卒為夫餘之王故善惡之命若從天墮若從地出不
得以理數推非可以智力要今人不知命之有限而妄
覬於非分命在於貧賤而穿鑿求富貴命在於短折而
臨危求長壽皆惑之甚者也
妄瑕第二十六
大道混然無形寂然無聲視之不見聽之不聞非可以
影響求不得以毁譽稱也降此以往則事不雙美名不竝
盛矣雖天地之大三光之明聖賢之智猶未免乎訾也
故天有拆之象地有裂之形日月有謫蝕之變五星有
孛彗之妖堯有不慈之誹舜有囚父之謗湯有放君之
稱武有殺主之譏齊桓有貪淫之目晉文有不臣之聲
伊尹有誣君之迹管仲有僭上之名以夫二儀七耀之
聖不能無虧沴堯舜湯武之聖不能免於嫌謗桓文伊
管之賢不能無纖瑕之過由此觀之宇宙庸流能自免
於怨謗而無悔恡耶是以荆岫之玉必含纖瑕驪龍之
珠亦有微纇然馳光於千里飛價於侯王者以小惡不
足以傷其大美也今忌人之細短忘人之所長以此招
賢是畫空而尋跡披水而見路不可得也定國之臣亦
有細短人主所以不弃之者不以小妨大也以小掩大
非求士之謂也伊尹夏之庖厨傅說殷之胥靡百里奚
虞之亡虜段干木魏之大駔此四子者非不賢也而其
迹不免汚也名不兩盛事不俱美昔魏文侯問於李克
曰吳起何如人也克對曰起貪而好色然其善用兵司
馬穰苴不能過也乃以為將拔秦五城北滅燕趙蓋起
之力也魏無知薦陳平於漢王或人讒之曰平雖美丈
夫如冠玉耳其中未必有可用也且聞盜嫂而受金王
乃疎平讓無知無知曰臣進策謀之士誠足以利國耳
且其小過豈妨公家之大務哉乃擢為護軍得施其策
故范增疽發死而楚國亡閼氏開陣而漢軍全者平之
謀也高祖弃陳平之小諐(音愆)採六奇之大謀文侯捨吴
起之小失而取五城之功向使二主以其小過弃彼良
材則魏國之存亡不可知漢楚之雄雌未可決也而吴
起必埋名於貪好陳平陷身於賄盜矣俗之觀士者見
其威儀屑屑好行細潔乃謂英彦士有大趣不脩容儀
不惜小檢而謂之弃人是見朱橘一子蠧因剪樹而棄
之覩縟錦一寸點乃全匹而燔之齊桓深知寗戚將任
之以政羣臣争讒之曰寗戚衛人去齊不遠君可使人
問之若果真賢用之未晚也公曰不然患其有小惡者
民人知小惡忘其大美此世所以失天下之士也乃夜
舉火而爵之以為卿相九合諸侯一匡天下桓公可謂
善求士矣故仲尼見人一善而忘其百非鮑叔聞人一
過而終身不忘夫子如斯之弘鮑叔如斯之隘也以是
觀之聖哲之量相去遠矣牛躅之洼不生魴鱮巢幕之
窠不容鵠卵崇山廓澤不辭汚穢佐世良材不拘細行
何者量小不足以包大形器大無分小瑕也人之情性
皆有細短若其大略是也雖有小過不足以為累若其大略
非也雖有衡門小操未足與論大謀樊噲屠販之豎蕭
曹斗筲之吏英布刑墨之隸周勃俳優之任其行皆中
律其質則將才也張景陽郢中之大奸也而威諸侯顔
濁鄒梁父之大盜也而為齊勲臣此皆有所短然而功
名不朽者大略得也爰旌目鮑焦立節抗行不食非義
之食乃餓而死不能立功拯溺者小節不申而大節屈
也伯夷叔齊冰清玉潔義不為孤竹之嗣不食周粟餓
死首陽楊朱全身養性去脛之一毛以利天下則不為
也若此二子德非不茂行非不高亦能安治理紊蹈白
刃而達功名乎此可以為百代之庸軌不可居伊管之
任也
適才第二十七
物有美惡施用有宜美不常珍惡不終弃紫貂白狐製
以為裘鬱若慶雲皎如荆玉此毳衣之美也壓菅蒼蒯
編以蓑芒葉微疎絫黯若朽穰此卉服之惡也裘蓑雖
異被服實同美惡雖殊適用則均今處繡戸洞房則蓑
不如裘被雪沐雨則裘不及蓑以此觀之適才所施隨
時成務各有宜也伏臘合歡必歌採菱牽石拖舟則歌
噓&KR2317;非無激楚之音然而弃不用者方引重抽力不如
嘘&KR2317;之宜也卞莊子之昇殷庭也鳴佩趨蹌温色怡聲
及其搏虎必攘袂鼓肘瞋目震嘑非不知温顔下氣之
美然而不能及者方格猛獸不如攘袂之宜也安陵神
童通國之麗也八音繁會使以噭吹囋聲而人悦之則
不及瞽師侏儒之美蛇銜之珠百代之傳寳以之彈鵄
則不如泥丸之勁也棠谿之劔天下之銛也用之穫穗
曾不如鈎鎌之功也此四者美不常珍惡不終廢用各
有宜也昔野人弃子貢之辯而悦馬圉之辭越王退吹
籟之音而好鄙野之聲非子貢不及馬圉吹籟不若野
聲然而美不必合惡而見珍者物各有用也水火金木
土榖六府異物而皆有施規矩權衡準繩六法殊形而
各有任故伊尹之興土功也長脛者使之跖钁強脊者
使之負土眇目者使之準繩傴僂者使之塗地因事施
用仍便效才各盡其分而立功焉商歌之士鷄鳴之客
才各有施不可弃也若使寗子結客於孟嘗則未免追
軍之至囚繫之辱也若使鷄鳴託於齊桓必不能光輔
於霸道九合諸侯也時湏過關莫若雞鳴欲隆霸主莫
若商歌商歌之雅而雞鳴之鄙雖美惡有殊至於適理
排難其揆一也楚之市偷天下之大盜而能却齊軍雖
使孫吳用兵彼必與之拒戰未肯有望風而退也晉之
叔魚一國之佞邪也而能歸季孫雖使甘蘇聘說彼必
與之較辯不至恐懾而逃還也大盜讒佞民之殘害無
用之人也苟有士術猶能為國興利除害矧乃明智鍊
才其為大益豈可弃耶關雎興於鳥而為風之首美其
摯而有别也鹿鳴興於獸而為雅之端嘉其得食而相
呼也以夫鳥獸之醜苟有一善詩人歌詠以為美談奚
况人之有善而可弃乎夫檉栢之斷也大者為之棟梁
小者為之椽桁直者中繩曲者中鈎隨材所施未有可
弃者是以君子善能拔士故無弃人良匠善能運斤故
無弃材是以人物交泰各盡其分而立功焉詩云雖有
絲麻無弃菅蒯雖有姜姬無忘憔悴此之謂也
劉子卷五
