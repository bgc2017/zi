全芳備祖前集卷十九宋陳景沂撰
花部
木蘭花
事實祖
碎錄
木蘭葉氣味辛香不及桂(本草)
紀要
孝哀帝元嘉元年芝生後庭木蘭樹上(古今注)北海于君
病癩見市有賣藥姓公孫帛因問之公曰明日木蘭樹
下當授卿明日往授素書二卷以消灾救病無不愈者
(神仙傳)
雜著
玄冥授節猛寒嚴烈峩峩堅冰霏霏白雪木應霜而枯
零草隨風而催折蓊青翠之茂葉繁旖旎之弱條諒撫
節而矯時獨兹茂而不彫(成公綏賦)張摶為蘇州刺史植木
蘭花於堂前嘗盛開燕客命即席賦之陸龜蒙後至張
連酌浮之徑醉強索筆題兩句云洞庭波浪渺無津日
日征帆送遠人頽然醉倒客讀之皆莫詳其意既而龜
蒙稍醒續曰幾度木蘭船上望不知原是此花身遂為
絶唱(嵐齋錄)
賦咏祖
七言散句
木蘭花下可憐條遠道音書轉寂寥(徐殷)
五言古詩
二月二十三木蘭開拆初初當新病酒復以久離居愁
絶更傾國驚新聞遠書紫絲何日障油壁幾時車弄粉
如傷重調紅或有餘波痕空映襪烟態不勝裾桂嶺含
芳遠蓮塘属意疏瑶姬與神女長短定何如(李義山)
五言律詩散聫
未識春風面先聞樂府名洗粧濃出塞進艇客登瀛(鄭毅)
(夫)
七言古詩
曉来隨手抹新粧半額蛾眉宫樣黃銖衣洗盡薔薇露
觸處聞香不炷香君不見同時素馨與茉莉究竟帶些脂
粉氣又不見錢塘欲語嬌荷花粗枝大葉忒鉛華何如
个樣隠君子色香不俗真有味根苗在處傲炎凉敢與
松栢争雪霜椒桂薰蕕君襍處小窗相對毋相忘(劉招山)
七言絶句
紫房日照胭脂拆素豔風吹膩粉開悟得獨饒脂粉態
木蘭曾作女郎来(樂天二首)
膩如玉指塗朱粉光似金刀剪紫霞從此時時春夢裏
應添一樹女郎花
石上紅花低照水山頭綠篠細含烟天生一本徐熙畫
只欠鷓鴣相對眠(張芸叟)
辛夷花
事實祖
碎錄
正二月開花既落無子夏秋再著花即離騷所謂辛夷
者(本草)一名候桃人家園庭多種本高數丈葉似柿而長
初出如筆故北人呼為木筆花其子如相思子(本草注)
雜著
剪密葉而對嘉樹(注辛夷也樓李衛公懷松記)
賦咏祖
七言散句
谷口春殘黃鳥稀辛夷花發杏花飛(錢起)
辛夷始花亦已落况我與子非壮年(杜甫)
五言古詩
昔年將出谷幾日對辛夷倚樹憐芳意扳條惜歲滋清
隂須暫憩秀色正堪思只待揮金日殷勤泛羽巵(李衛公)
辛夷吐高花衛公曾手植根株今已非不改舊時色平
泉幾易主况乃刺史宅(韓忠獻)
五言絶句
綠隄春草合王孫自流玩况有辛夷花色與芙蓉亂(裴迪)
七言古詩
問君辛夷花君言已斑駁不是辛夷不爛開顧我筋骸
官束縳縳遣推囚名刺史狼籍囚徒滿田地明日不推
緣國忌依前不得花前醉韓員外家好辛夷開時乞取
三兩枝折枝為贈君莫惜縱君不折風亦吹(元微之)
七言絶句
紫粉筆含尖火焰紅胭脂染小蓮花芳情香思知多少
惱得山僧悔出家(白樂天)
桐花(附頳桐刺桐)
事實祖
碎錄
季春之月桐始華(月令)
紀要
頳桐花嶺南處處有之自夏初生至秋盖草也葉如桐
其花連枝萼皆深紅俗呼為頳桐花(南方草木状)刺桐花温
陵城留從效重加版築植刺桐環繞其樹高大而枝葉
蔚茂初夏開花極鮮紅如葉先萌芽而其花後發主明
年五穀豐熟(郡志)
賦咏祖
七言散句
木綿花發刺桐開(東坡)
喚起十年閩嶺夢頳桐花畔見紅蕉(蘇子美)
誰與深春共憔悴隔江一樹紫桐花(徐抱獨)
梅葉隂隂桃李盡春光已到白桐花(鼎臠集)
城角日高人寂寂小庭行徧拾桐花(劉原父)
五言古詩
隴月上山館紫桐垂好隂可憐黯淡色無人知此心舜
没蒼梧野鳳歸丹穴吟遺落在人世光華那復深年年
怨春意不競桃李林惟占清明後牡丹還復侵况此空
館閉云誰恣幽尋徒煩鳥噪集不語山嶔岑滿院青苔
地一樹蓮花簮自開還自落暗芳終暗沈爾生不得所
我願裁為琴(元微之)
春令有常候清明桐始發何此巴蜀中桐花開十月(香山)
一株青玉立千葉綠雲委亭亭五丈餘高意猶未已山
僧年九十清净老不死自云手種時一顆青桐子(劉原父)
五言古詩散聫
春隨井氣生白花飛濛濛晚枝滴甘露味落寒泉中
得時花葉鮮照影清香助當軒蔽赤日對卧醒百慮(南豐)
五言絶句
雨濯猩冠茜晴烘鶴頂丹因人顔色好護惜著朱欄(歲寒)
(集)
七言絶句
聞道鄊人說刺桐花如後發始年豐我今到此憂民切
只愛青青不愛紅(丁晉公)
猗猗小豔夹通衢暗日熏風送越姝只是紅芳移不得
刺桐屏障滿中都(陳陶)
春色来時物喜初春光歸日興闌餘更無人餞春行色
猶有桐花管領渠(誠齋二首)
老去能逢幾個春今年春事不關人紅阡紫陌何曾夢
壓尾桐花也俗塵
萬年枝花(一名冬青)
賦咏祖
七言散句
好風吹動萬年枝
七言絶句
百子池邊種最竒無人識是萬年枝細花密葉青青子
嘗得披香雨露滋(楊龍圖)
禁路風清飛早鴉官卑難趁紫宸衙了無公事鈎簾坐
閒看冬青落細花(任參政)
楝花
事實祖
碎錄
苦楝鵷雛食其實亦名金鈴子凡二十四番花信
風始梅花終楝花(歲時記)
紀要
建武元年長沙人歐回見屈原曰苦蛟龍竊筒米可以
楝葉塞以綵絲縳之二物蛟龍所畏(齊諧記)
賦咏祖
五言散句
密葉已成蔭高花初著枝(陳後山)
橘花
賦咏祖
五言八句
花静何須豔林深不隔香初開何處覓小摘莫令長春
落秋仍發梅兼雪未強縹姿汲寒甃淺浸一枝凉(誠齋二首)
不夜非關月無風也自香著花能許細落子不多長玉
糝開猶半金鬚探更強得秋何恨晚映暑却生凉
七言八句
一種靈根有異芬初開猶勝結丹蕡白于簷蔔林中見
清似旃檀國裏聞淡月珠胎明璀璨微風玉屑撼繽紛
平生荀令薰香癖露坐花間至夜分(劉後村)
柚花
賦咏祖
五言八句
春融百卉茂素榮敷綠枝淑郁麗芳遠悠揚風日遲南
國富佳樹騷人留恨辭空齋對日夕愁絶鬢成絲(朱文公)
含笑花
事實祖
碎錄
含笑花出海南有紫白二種(本草)
賦咏祖
五言散句
未嘗逢露齒只恐欲傾城(劉濤)
七言散句
不語向人如欲笑(白氏集)
涓涓滴露紫含笑(東坡)
花非識面嘗含笑
草解忘憂憂底事花名含笑笑何人(丁謂)
如今只有花含笑笑道秦王欲學仙(東坡)
試問嫣然如可買會須一笑與千金(白氏集)
深情厚意知多少盡在嫣然一笑中
五言絶句
瓜香濃欲爛蓮莟碧初勻含笑知何處低頭似媿人(徐溪)
(月)
薄薄沈薰骨英英玉煉顔惱人風味别斗帳夢中間(歲寒)
(集)
五言律詩散聫
自有嫣然態風前欲笑人涓涓朝泣露盎盎夜生春(鄧温)
(伯)
七言絶句
秋来二笑再芬芳紫笑何如白笑強只有此花偷不得
無人知處忽然香(誠齋二首)
薰風破曉碧蓮含香意猶低白玉顔一粲不曾容易發
清香何自向人間
春風滿面喜津津縱有痴拳不忍嗔尚恐意觀安註脚
笑他何事與何人(劉後村)
肥樣雕成玉色仙碧瑶幢裏粲婵娟道渠解笑何曾笑
只合更名小白蓮(蕭文仙)
獻笑佳人絶可憐姿姿靨輔巧承顴一枝不用千金買
雨洗風吹却粲然(許仲啟)
七言八句
菖蒲節序芰荷時翠羽衣裳白玉肌暗折花房須日莫
遥將香氣報人知半開微吐長懷寳欲說還休竟俛眉
樹脆枝柔惟葉健不消更話只消詩(誠齋)
一點瓜香破醉眠悮他詩客枉流涎如何滴露牛心李
化作垂頭玉井蓮初喜曉光將莞爾竟羞午影不嫣然
忽看吐下金櫻核䔩䔩聲乾暮葉邊(許仲啟)
樂府祖
楊柳枝
綠䗶芳英雪一包綻瓊梢清香却暑賞堂㘭晚風飄
笑靨含羞藏碧葉為隨嬌長隨茉莉展輕綃伴良宵
山茶花
事實祖
碎錄
有紅白二種又有千葉者名品頗多不能盡錄(草木記)南
山茶葩萼大倍中州者色微淡葉柔薄有毛結實如梨
大如拳中有數子如肥皂子大别自有一種葉厚硬花
深紅如中州所出者(虞衡志)
賦咏祖
五言散句
葉硬經霜綠花肥映雪紅(張芸叟)
栽培奪天巧接綴假人功
七言散句
蒼然老樹昔誰種照耀萬朵紅相圍(南豐)
惟有山茶殊奈久獨能探月占春風(曾裘甫)
性晚每經寒始拆色深却愛日微紅(劉後村)
道人贈我歲寒種不是尋常兒女花
新枝綠嫩籠和日繁豔紅深奪晚霞(桂水集)
五言古詩散聫
誰憐兒女花散入冰雪中堂中調丹砂染此鶴頂紅(東坡)
南國有嘉樹花若赤玉杯曾無冬春改嘗冐霰雪開(聖俞)
山茶又晚出舊不聞圖經花深嫌少態曾入蘇公評邇
来亦變&KR0988;紛然著名稱黃香開最早與菊為輩朋紛紅
更妖豔玉環帶春醒偉哉紅百葉花重枝不勝猶愛並
山茶開花一尺盈日丹又其亞不减紅帶鞓吐絲心抽
鬚鋸齒葉剪稜白茶亦數品玉磬尤精明桃葉何從来
𣲖别疑武陵愈出愈竒怪一見一欲驚(徐淡月)
七言古詩散聫
蒼然老樹昔誰種照耀萬朵紅相圍蜂藏鳥伏不得見
東風用力先吹嘘追思前者葉蓋地萬木瘦損徒空枝
(南豐)
七言絶句
淺為玉茗深都勝大曰山茶小海紅名譽漫多朋援少
年年身在雪霜中(陶弼二首)
江南池館厭深紅零落空山烟雨中却是北人偏愛惜
數枝和雪上屏風
遊蜂掠掠粉絲黃荷葉猶收密露香待得春風幾枝在
年来殺菽有飛霜
山茶相對本誰栽細雨無人我獨来說似與君君不見
爛紅如火雪中開
花近東溪居士家好攜樽酒欵攜茶玉皇收拾還天上
便恐筠陽無此花(俞國寳)
玉潔冰寒自一家地偏驚此對山花歸来不負西遊眼
曾識人間未見花
七言律詩
長明燈下石闌干長共松杉鬭歲寒葉厚有稜犀角健
花深少態鶴頭丹久陪方丈曼陀雨羞對先生苜蓿盤
雪裏盛開知有意明年歸後更誰看(東坡)
樹子團團映碧岑初看喚作木犀林誰將金粟銀絲膾
簇頂朱紅莱碗心春早横招桃李妬歲寒不受雪霜侵
題詩畢竞輸坡老葉厚有稜花色深(誠齋)
青女行霜下曉空山茶獨殿衆花叢不知戸外千林縞
且看盆中一本紅性晚每經寒始拆色深却愛日微烘
人言此樹猶難養暮溉晨澆自課童(劉克莊)
七言律詩散聫
鶯聲老矣移難曉鶴頂丹時看始嘉兩葉鱗鱗成上蓋
春枝豔豔首羣花(王梅溪)
山丹花
賦咏祖
五言散句
堂前横山丹錯落瑪瑙盤(東坡)
五言古詩
昔游嶺海間幾見巒卉拆素英漙夕露朱葩爛晴日歸
来今幾年晤對祗寒碧因君賦山丹悅復見顔色(朱文公)
七言古詩散聫
山丹吹出青藜火金蝶窺叢何婀娜朱槿更作猩袍紅
誇道凡人嘗印可茉莉從傍粲然笑掩却諸香誰似我
素馨蕭然山澤臞至香不數脂粉腴(陳山有)
七言絶句
亭下佳人錦繡衣滿身瓔珞綴明璣晚来銷歇無尋處
花已飄零露已稀(東坡二首)
烟黃露綠曉風香燕舞鶯啼春日長誰道使君貧且老
繡屏錦帳咽笙簧
人間花木眼曾經未識斯花状與名丹却青山莫春色
續他紅樹墜時英
軒窗一日粲三英盡室無塵眼倍明閩粤固嘗矜絶美
風騷猶未及知名(陳止齋)
團欒蜂蕊簇枝間鉛鼎成丹七返還乞與幽人伴幽壑
不妨相對兩朱顔(鄭松窗)
七言八句
春去無芳可得尋山丹最晚出幽林柹紅一色明羅袖
金粉羣虫集寳簮花似鹿蔥還耐久葉如芍藥不多深
香沈瓦斛移山麓聊著書窗伴小吟(誠齋)
偶然避雨過民舍一本山丹恰盛開種久樹身樛似蓋
澆頻花面大如杯&KR0988;疑朱草非時出驚問紅雲甚處来
可惜書生無事力千金移入畫闌栽(劉後村)
全芳備祖前集卷十九
