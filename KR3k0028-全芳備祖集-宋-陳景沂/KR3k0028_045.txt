全芳備祖後集卷十八宋陳景沂撰
木部
楓
事實祖
碎錄
楓香樹似白楊葉圓而岐分有脂而香其子大如鴨卵
二月花發著實九月熟曝乾可燒(稽含錄)楓欇欇(爾雅)楓本
一名欇欇(疏)漢宫殿中多植之至霜後葉丹可愛故騷
人多稱之(漢故事)老楓化為羽人(齊丘化書)
紀要
黃帝殺蚩尤于黎山之邱擲其械于宋山之上化為楓
木之林(廣軒轅記)後周武帝梁州上書言鳳集于楓上羣鳥
列侍以萬數(本史)楓槐被宸(何晏)
賦詠祖
五言散句
楓落吳江冷(崔信明)曉霜楓葉丹(謝靈運)
青楓滿瀟湘(李白)
湛湛長江水上有楓樹林(阮籍)
春岸桃花水秋江楓樹林(杜甫)
輟棹青楓浦雙楓舊已摧
回首過津口而多楓樹林
七言散句
背日丹楓萬木稠(少陵)
玉露彫傷楓樹林
楓葉荻花秋瑟瑟(香山)
香靄深谷攢青楓(文公)
赤葉楓林百舌呼黃谿野岸天雞舞(杜甫)
旅雁上雲歸紫塞家人鑽火用青楓
江頭赤葉楓愁客籬外黃花菊對誰(嚴武)
楓葉千枝復萬枝江橋掩映暮帆遲(魚玄機)
青楓綠草將愁去遠入吳雲暝不還(李羣玉)
月落烏啼霜滿天江楓漁火對愁眠(張繼)
遥看一樹凌霜葉好似衰顔醉裏紅(朱行中)
含雨數峰分水墨著霜千樹半丹青(湛道山)
水落纔餘半篙綠霜高初染一林丹(翁元廣)
五言古詩
楓葉不耐冷露下胭脂紅無復戀本枝槭槭隨驚風向
来樹頭蟬去盡不見蹤日落秋水寒哀哀呌征鴻(劉仙倫)
萎綠映葭青疏紅分浪白落葉灑行舟仍持送遠客(簡文)
(帝)
五言絶句
輦路江楓暗宫城野草春傷心庾開府老作北朝臣(司空)
(文明)
一夕起霜風千林墜曉紅無端逐流水流向武陵東(名賢)
(集)
猿鶴驚呼時樓鍾動翠微楓林墜明月疎影亂人衣(參寥)
一塢藏深林楓葉翻蜀錦寄語别家人路遥霜霰凛(郭功)
(父)
七言古詩
雙楓一松相復前可憐老翁依少年少年翡翠新衫子
老翁得衣青布被更有秋風清露時少年再換輕紅衣
莫教一夜霜雪落少年赤立無衣著老翁深衣却不惡
(誠齋)
鳳山高兮上有楓青女染葉猩血紅莫辭老紅嫁西風
一夜憔悴成秃翁(朱湛虚)
七言絶句
遠上寒山石徑斜白雲深處有人家停車坐愛楓林晚
霜葉紅于二月花(杜牧)
千里楓林烟樹深無朝無暮有猿吟停橈靜聽曲中意
好是雲山韶濩音(元次山)
赤葉楓林落酒旂白沙洲渚夕陽微數聲柔櫓蒼茫外
何處江村人夜歸(參寥)
山寒江冷丹楓落爭渡行人簇晚沙菰米蘋花飛白鳥
一張紅錦夕陽斜(山谷)
黃紅紫綠巖巒上遠近高低松竹間山色未應秋後老
靈楓方為駐童顔(趙成德)
七言八句
少立危亭獨倚欄此心便與白鷗閒水波不動魚龍蟄
風月無邊天地寬幾處風蒲連碧浪數重烟樹出青山
垂虹再卜清遊日楓落吳江波正寒(史雲麓)
榕
事實祖
碎錄
榕葉如冬青其葉不彫(嶺表錄)榕樹一株可蔭數畝泉福
間多産此木樹上懸鬚著地即便生根俗喭云榕樹倒
生根(郡志)樹拳曲不可為材燒無焰不可為薪故能久而
大(稽氏錄)
賦詠祖
五言散句
忽此榕林中跨空飛拱折(東坡)
七言散句
拔地高標如鐵色拂天老樹作寒聲(劉后村)
五言古詩
寒溪澹容與老木枝相樛其誰合二美名此景物幽大
師昔南来於焉曾少休想當下榻時清與耳目謀品題
得要領亦有翰墨留我来訪遺地密竹鳴鈎輈稍令舊
觀復還與佳客遊樹影散香篆水光泛金甌市聲不到
耳永日風颼颼所忻簿書隙有此足夷猶平生邱壑願
如痼不可瘳雖知等喧寂終覺靜理優更思濯滄浪榕
根浮小舟(張栻)
七言絶句
宦情羈思共凄凄春半如秋意轉迷山城過雨百花落
榕葉滿庭鶯亂啼(柳子厚)
晩暑無涼可得尋小風一點慰人心斜陽碎入高榕葉
翻作青天覆作金(誠齋)
榕聲竹影一溪風遊客曾来繫短篷我與竹君俱晚出
兩榕曾為識涪翁(后村)
楸
事實祖
碎錄
河濟之間千樹楸與千戶侯等(漢書)紋楸可以為棋局(雜志)
雜著
走馬長楸之間(陳思王)望青楸之離霜(江淹)
賦詠祖
七言散句
高花曾吐驛庭春老榦空纏薜荔鱗(王右丞)
勾稽嚴密不通賓因見楸花憶去春(芸叟)
五言古詩
庭樹止五株共生十步間各有藤繞之上各相鈎聯下
葉各垂地樹巔各雲連朝日出其東我常坐西偏夕日
在其西我常坐東邊當晝日在上我在中央閒仰視何
青青上不見纖穿朝暮無日時我且八九旋濯濯晨露
香明珠何珊珊夜月来照之蒨蒨自生烟我已自頑惰
重遭五楸牽客来尚不見肯到權門前權門衆所趨有
客動百千九牛亡一毛未在多少間往既無可顧不往
自可憐(韓退之)
楸英獨嫵媚淡月相參差大葉與勁榦簇萼密自宜(聖俞)
涼風天際来拂我階前樹稍驚枝上禽復滴葉間露(劉原)
(父)
七言絶句
中庭長楸百尺餘翠藹揜葉當四隅晨露夕日自相翳
並坐可以千人居(原父)
楸樹馨香倚釣磯斬新花蕊未應飛不如醉裏春風盡
可忍醒時雨打稀(子美)
幾歲生成為大樹一朝纏繞困長藤誰人與脱青羅帕
看吐高花萬萬層(退之三首)
幸自枝條能樹立何須蘿蔓作交加旁人不解尋根本
却道新花勝舊花
青幢紫盖立童童細雨浮烟作綠籠不待畫師来貌取
定知難見一生中
榆
事實祖
碎錄
榆者白枌也榆有刺荚為無夷(說文)無姑其實夷也(注云)姑
榆也生山中葉員厚剥取皮合漬之味辛苦所謂無夷
是也(爾雅注)春取榆柳之火(周禮)三月榆英落(元命苞)槿荁枌
榆免薨滫瀡以滑之(禮記)襄國鄴路千里之中夾道種榆盛
暑之下人行之(鄴中記)鵲上高城之危而巢于高榆之顛
城壊巢傾凌風而起故君子之居世也得時則義行失
時則鵲起(莊子)
紀要
楚莊王將伐晉敢諫者死叔敖進諫曰臣園中有榆柳
上有蟬方奮翼悲鳴飲清露不知螳螂之在其後也(韓詩)
(外傳)高祖禱枌榆社在東豐北十五里(漢郊祀志)成帝時旱灾
民食榆皮(天文志)龔遂為渤海太守勸民農桑種榆一口
一樹(循史傳)鄭渾為魏郡太守課百姓種榆為籬(魏志)
賦詠祖
五言散句
春榆初改火(古詩)錢穿短貫榆(香山)
天上何所有歴歴種白榆(古樂府)
可惜凌雲條化作樵夫束(東坡)
農家榆荚雨江國鯉魚風(余襄公)
七言散句
榆荚抛錢柳展眉(香山)
隔牆榆荚撒青錢
榆荚相催不知數(李賀)
柳絮榆錢不當春(東坡)
榆錢可穿柳帶柔(山谷)
楊花榆荚無才思也解漫天作雪飛(退之)
此日郊亭心乍喜敗榆芳景似還家(薛能)
寂寞春風花落盡滿庭榆荚似秋天(陶雍)
榆荚翻風驚社節梨花帶雨近清明(王坦軒)
五言古詩
我行汴隄上厭見柳隄綠千株不盈畝斬伐同一束及
居幽囚中亦復見此木蠧皮滿秋雨病葉埋墻曲誰言
霜雪苦生意殊未足坐待秋風至飛英覆空屋(東坡)
修柯幛天日老枿干雲霓嗟爾擁腫材大匠何見遺(張右)
(史)
桐(梓附)
事實祖
碎錄
縈桐本梧桐也櫬梧也(爾雅)椅桐梓漆爰伐琴瑟(注)梓實
桐皮曰椅即梧桐也(詩定之方中)鳳凰鳴矣于彼高岡梧桐
生矣于彼朝陽(卷阿)鵷鶵非梧桐不棲(莊子)徐州嶧陽孤桐
(禹貢)梓㮴鼠梓也(爾雅)維桑與梓必恭敬止(小弁)拱把之桐梓
(孟子)
紀要
成王剪桐葉為圭以與唐叔曰吾以此封若史臣因請
擇日成王曰我以此戲之史臣曰天子無戲言遂封于
唐(史記)吳人有燒桐以炊者邕聞火裂之聲因請裁以為
琹頗有美音時人號為焦尾琴(蔡邕傳)晉武帝時吳郡臨
平岸出一石打之無聲以問張華華曰取蜀中桐材刻
魚形扣之則鳴矣于是如其言音聞數里(異苑)何力為司
稼少卿梁脩仁新作大眀宫植白楊于庭示力曰此木
易成隂力不荅但誦白楊多悲風蕭蕭愁殺人之句脩
仁悟更植以桐(世說)歴城房家園齊博陵君豹之山池其
中雜樹森疎或有人折其桐枝者曰何為傷我鳳條自
是人不復折其枝(雜爼)吳平門外忽生一株桐上有歌謠
之聲平惡而伐之平隨軍北地三載忽空中似歌曰死
樹今更青吳平尋當歸平尋歸(異苑)王義方初拜御史置
宅酧直訖數日忽對賓朋指庭中青桐一雙曰此忘酧
直召宅主付錢四千(北夢瑣言)德宗在奉天召李泌赴行在
時李懷光叛歲又旱蝗議者欲赦懷光帝博問羣臣泌
破一桐葉附使以進曰陛下與懷光君臣之分不可復
合有如此葉由是不赦(唐史)顧況於御溝流水上得一桐
葉有詩云一入深宫裏年年不見春聊題一片葉寄與
有情人況亦題葉于流泛之後數日況又得一詩似荅
況者(縉紳脞說)蜀侯繼圖倚大慈寺樓飄一大桐葉上有詩
云拭翠斂蛾眉為鬱心中事搦管下庭除書作相思字
此字不書名此字不書紙書向秋葉上願逐秋風起天
下有心人盡解相思死後數年繼圖卜任氏為婚焉(本傳)
商子云南山之陽有木名喬北山之隂有木名梓二子
盍往觀焉二子往觀見喬木高而仰梓木實而俯反以
告商子曰喬者父道也梓者子道也(尚書大傳)子胥將死告
其舍人曰必樹我墓上以梓令可以為器而抉吾眼懸
吳之東門以觀越兵之入吳也(史記)斬泗濱之梓以為箏
(文選)後漢樊宏父常欲作器物先種梓漆時人嗤之積以
歲月皆得其用向之笑者咸求假焉貲至巨萬
雜著
龍門之桐高百尺而無枝中鬱結而輪囷(枚乘)含黃鐘以
吐榦據蒼岑以孤生(張協)納谷風以疎葉含春雨以濯莖
(張湛)吕洞賓題汴都峨嵋院云眀月斜秋風冷今夜故人
来不来教人立盡梧桐影(曾慥集仙傳)
賦詠祖
五言散句
桐林帶晨霞(靈運)寒井落梧桐(文選)
霜風侵梧桐(退之)井梧栖靈鳳(古詩)
秋色老梧桐(杜甫)樹暗惜桐孫
有谷杉漆桐庭梧自黃隕(后山)
風梧有先聲露葉秋高梧(東坡)
桐葉滿東齊
曉葉藏栖鳳朝華拂曙烏(梁簡文帝)
方同散木爨清響竟誰知(王符)
分根蔭玉池欲待高鸞集(沈約)
一株青玉立千葉綠雲垂(香山)
梧桐落金井一葉飛銀牀(太白)
四面無附枝中心有道理
葉生既婀娜葉落亦扶蘇
今兹大火落秋葉黃梧桐(杜牧)
秋日坐梧桐轉隂如轉轂(荆公)
寒聲落鴻雁秋意著梧桐(林竹軒)
林梧自黃隕風過成夜語(后山)
七言散句
碧梧栖老鳳皇枝(少陵)
清秋幕府井梧寒
秋雨梧桐葉落時(香山)
秋桐不識春風面(貢父)
滿階桐葉候蟲鳴(東坡)
槭槭井梧疎更殞(韓愈)
夢斷南窗啼曉烏新霜昨夜下庭梧(羅鄴)
枉教紫鳳無栖處斷作秋琴歌廣陵(義山)
百葉盆榴照眼眀桐隂初密暑猶清(明道)
風高露井無桐葉雨急村烟有雁聲(劉貢父)
不緣桃李鬭顔色似為琴瑟養肌膚(劉元父)
井梧搖落先霜盡衣杵凄涼帶月聞(洪适)
畫堂蟋蟀怨清夜金井梧桐辭故枝(放翁)
纔破繁華海棠日又驚搖落井梧時(翁元廣)
雨滴梧桐秋夜長愁心和雨到昭陽(劉媛)
睡起秋聲無覓處滿階梧葉月眀中(劉小山)
五言古詩
苕苕梧桐樹寄生于南嶽上凌青雲霄下臨千仞谷處
身孤且危於何托余足昔也植朝陽傾枝似鸞鷟今者
絶世用倥傯見廹束班匠不我顧牙曠不我錄焉得琴
瑟成何由楊妙曲(司馬彪)
山木多欎蓊梧桐獨亭亭葉重碧雲片花簇紫霞英是
時三月天春暖山雨晴無人解愛賞有客還屏營生憐
不得所死欲揚其聲裁為天子琴薦之于穆清誠是君
子心恐非山木情老龜被刳腸不如無神靈雄雞自斷
尾不願為犧牲況此好顔色花紫葉青青寧遂天地性
忽加刀斧刑吾思五丁力拔入九重城當君正殿栽花
葉生光晶上對月中桂下覆階前蓂泛沸香爐烟隐映
繪藻屏為君布綠隂當暑蔭軒楹為君發清馥風来如
扣瓊愛君陽和德不特含芽榮戒君無戲言剪葉封弟
兄受君歲月功不獨資生成為君長高枝鳳凰頭上鳴
一鳴君萬歲夀如山不傾再鳴萬人泰泰階為之平如
何有此用幽滯在巖扃待余有勢力移爾獻彤廷(香山)
猗猗井上桐華葉何毸毸下蔭百尺泉上聳凌雲材翠
色洗朝露清隂當午階日出花炤曜飛香動浮埃今朝
一雨過狼籍粘青苔(永叔)
朝陽升東隅照此庭下桐菶菶復萋萋密葉翠羽蒙午
景凝餘清夕照留殘紅雨響甍棟外風生戶牖中主人
政多暇步賞幸從容(君實)
庭梧驚秋風葉葉彫萎紅行人何不歸委魂逐孤鴻去
日良已賖客身轉飄蓬千里各一涯關山月明中兩臂
恨不羽飛逐君西東(顔員嶠)
孤桐生空井枝葉自相加通泉溉其根玄雨潤其柯(魏明)
(帝)
未霜葉已肅不風條自吟不願覓雕琢為君堂上琴(鮑照)
孤桐北窗外高高百尺餘枝生既嫋娜葉落更扶蘇(謝眺)
秋還遽已落春曉猶未荑綠葉雖可賤一剪或成珪(沈約)
霜風侵梧桐衆葉著樹乾空階一片下錚若摧琅玕(退之)
高梧一葉下空齋歸思多參差剪綠綺瀟洒覆瓊柯(韋左)
(司)
高岡得梧桐裁為綠綺琴有絃絙朱絲有徽範黃金引
子試拂拭琅然發清音(吳竹坡)
往往遊西崦時時憩午隂鳳来人不見飛入碧梧深
五言八句
晚来狂索酒量大酒無功窗豁能容月樓高易得風碎
聲聞蟋蟀疎影舞梧桐夜半成清夢江湖垂釣翁(趙節齋)
七言古詩
去日桐樹半桐葉别来桐樹老桐孫城中過盡無窮事
白髮滿頭歸故園(元微之)
君家井泉深百尺正有高梧十尋碧鳳鳥不至獨可憂
蛟龍深潛莫能識(劉原父)
七言絶句
老桐休斵為琴瑟胡部新翻格調清試聽琵琶採蓮曲
一般絃上數般聲(陶弼)
仰看陽光只見空不知影裏著梧桐莫言日脚無形跡
偷轉零分破寸中(誠齋)
金井梧桐秋葉黃珠簾不捲夜来霜薰籠玉枕無顔色
卧聽南宫清漏長(王昌齡)
葉底秋聲急雨催人言滿樹是愁媒九迴百折渠何預
自是愁人做得来(僧北磵)
夢回歴歴雨聲中窗影分明曉色紅出戶方知是黃葉
更無一片在梧桐(陳茸芷)
七言八句
灝氣行秋萬宇涼玄姑新勅辦衣裳林為機杼織無跡
月當膏油緝易長謂爾索裘雖有日到頭無褐可禁霜
工夫只有琵琶索又在梧桐夜雨旁(徐介軒)
開盡羣花欲折桐春歸何事太匆匆枝頭嫩綠偏宜雨
葉底殘紅不奈風燕帶香泥歸院落蜂粘飛絮入簾櫳
小窗獨坐無餘事盡日青山在眼中(謝盈齋)
樂府祖
憶秦娥
臨高閣亂山平野烟光薄烟光薄棲鴉歸後暮天聞角
斷香殘酒情懷惡催他一葉梧桐落梧桐落又驚秋
色又還寂寞(李易安)
卜算子
缺月挂疎桐漏斷人初靜時見幽人獨往来縹緲孤鴻
影驚起却回頭有恨誰能省揀盡寒枝不肯栖寂寞
沙洲冷
訴衷情
征衣薄薄不禁風長日雨絲中又是一年春事花信到
梧桐雲漠漠水溶溶去匆匆客懷今夜家在江西身
在江東(劉昭山)
全芳備祖後集卷十八
