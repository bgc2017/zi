全芳備祖後集卷二十七宋陳景沂撰
蔬部
蕪菁(萊菔附)
事實祖
碎錄
一名蔓菁(爾雅)蕪菁乃上之葉也萊菔乃下之根也今俗
呼為蘆蔔是也(本草)萊菔下氣消穀解麫毒(註)研爛如泥
制作餺飥佳
紀要
諸葛亮所止必令軍士種蔓菁者取其纔出甲生啖一
也葉舒可煮食二也久居隨以滋長三也棄去不惜四
也回則易尋而採之五也冬有根可斸食六也比諸蔬
其利不更溥乎三蜀之人呼蔓菁為諸葛菜(劉夢得)
賦詠祖
五言散句
蕪菁苗欲茁(文潛)
中有蘆菔根尚含曉露清(東坡)
甕虀氏諸葛籠炊字元修(洪玉齋)
七言散句
蕪菁脆肥薑菹辣(文潛)
金城土酥净如練(山谷蔔土酥即蘆也)
從教蘆菔專車大早覺蔓菁撲鼻香(誠齋)
蔓菁宿根已生葉韭芽戴土拳如蕨(東坡)
安得脆瓊蘆菔子蘋洲南畔種殘雲(僧北澗)
五言古詩
黃黃蕪菁花桃李事已退狂風簸枯榆狼籍九衢内春
序一如此汝顔安足賴誰能駕飛車相從觀海外(韓文公)
我昔在田間寒庖有珍烹常支折脚鼎自煮花蔓菁中
年失此味想像如隔生誰知南岳老解作東坡羹中有
蘆菔根尚含曉露清勿語貴公子從渠嗜羶腥(東坡)
五言古詩散聯
冬菁飰之半牛力晩来新深耕種數畝未甚後四鄰(少陵)
五言絶句
紛敷剪翠叢津潤擢玉本寂寞病文園吟餘得深齦(文公)
密壤深根蒂風霜亦飽經如何純白質近蒂染微青(劉屏)
(山)
七言古詩散聯
雪白蘆菔非蘆菔喫来自是辣底玉花葉蔓菁非蔓菁
喫来自是甜底冰(誠齋)
七言絶句
秋来霜落滿東園蘆菔生兒芥有孫我與何曾同一飽
不知何苦食雞豚(東坡)
往日蕪菁不到吳如今幽圃手親鉏憑誰為白曹瞞道
徹底無能合種蔬(放翁)
萵苣
事實祖
碎錄
萵苣即野苣也可以供厨饌人種為菜生食之(本草)
紀要
既雨已秋堂下小畦植萵苣向二旬矣而苣不甲拆傷
時君子或晩得微祿轗軻不進云園官送菜把本數
日闕矧苦苣馬齒掩乎嘉蔬傷小人害君子菜不足道
也比而作詩(杜詩本序)
五言古詩(此係摘全詩之下半首中又刪去四句)
苣兮蔬之常隨事藝其子破塊數席間荷鉏功易止兩
旬不甲拆空惜埋泥滓野莧迷汝来宗生實于此此輩
豈無秋亦蒙寒露委翻然出地速滋蔓戸庭毁因知邪
干正掩抑至没齒中園陷蕭艾老圃永為恥登于白玉
盤藉以如霞綺莧也無所施胡顔入筐篚(杜工部)
清晨蒙菜把常荷地主恩守者愆實數略有其名存苦
苣刺如針馬齒葉亦繁青青嘉蔬色埋没在中園園吏
未足怪世事固堪論嗚呼戰伐久荆棘暗長原乃知苦
苣輩傾奪蕙草根小人塞道路為態何喧喧又如馬齒
盛氣擁葵荏昏點染不易虞絲麻雜羅紈一經器物内
永挂粗刺痕志士採紫芝放歌避戎軒畦丁負籠至感
動百慮端(杜甫)
芥
事實祖
碎錄
芥多種有青芥黃芥紫芥白芥白芥似菘而有毛味辣
好作菹芒快且辣(本草)
賦詠祖
五言散句
芥藍如菌蕈脆美牙頬響(東坡)
甘菹和蕈耳辛膳御薑芥(山谷)
七言散句
澹金生色染宫黃只作坡羹亦擅場(北磵)
五言古詩散聯
蔚然蒼石底有此紫玉釵本無塵土侵寧畏霜霰埋(朱灊)
(山)
五言絶句
葉實挹芳草氣烈消煩滯登爼效微勞乍食驚頻嚏(屏山)
菘
事實祖
碎錄
有春菘有晩菘(菜譜)
紀要
周顒晚菘(見韭門)
賦詠祖
五言散句
奴肥為種菘(杜甫)
白菘類羔豚冒土出熊蹯(東坡)
七言散句
歲盛春菘甘勝蕨(山谷)
久抛菘蕨猶細事苦笋江豚那忍說(東坡)
五言古詩
幽居無一事隙地自栽蔬秋雨忽中折青青千萬餘江
鄕盛菘芥烹吐亦甘腴(文潜)
五言絶句
周郎愛晩菘對客蒙稱賞今晨喜薦新小嚼冰霜響(屏山)
七言絶句
雨送寒聲滿背蓬如今真是荷鋤翁可憐遇事常遲鈍
九月區區種晩菘(放翁)
撥雪挑来塌地菘味如蜜藕更肥醲朱門肉食無風味
只作尋常菜把供(石湖)
菠薐
事實祖
碎錄
本西域中自頗陵國將其子来語訛爾(劉禹錫嘉話錄)
賦詠祖
五言絶句
金鏃因形製臨軒發永歎時危思擷佩楚客莫紉蘭(屏山)
七言古詩散聯
北方苦寒今未已雪底菠薐如鐡甲豈知吾蜀當冬蔬
霜葉露芽寒更茁(東坡)
莧
事實祖
碎錄
野莧馬齒莧也(杜詩注)不可以莧菜與肉同食食則生鼈
症試以鼈甲如豆片大者以莧菜封裹之置于土坑内
上以土蓋之一宿盡變成鼈也(圖注本草)
賦詠祖
五言散句
馬齒葉亦繁(少陵)
三年國子師腸肚集藜莧(韓愈)
莧也無所施胡顔入筐篚(杜甫)
七言散句
十年讀書厭藜莧(山谷)
七言八句
琉璃蒸乳壓肫膏未抵齋厨格調高脫粟飯香供野莧
荷鋤人&KR0008;撚霜毛斷無文伯可指累比似何曾毋太豪
見說能醫射工毒人間此物正騷騷(方秋崕羹莧)
芹
事實祖
碎錄
芹水菜也(詩注)芹亦作靳生水中(本草)芹有兩種荻芹取根
白色赤芹取莖葉可作菹(本草)
紀要
宋國有田夫謂妻曰負日之暄人莫知者以獻吾君將
有重賞里人告之曰昔有美芹者取而獻之螫于口慘
于腹其人大慚子之類也(列子)
雜著
有快意炙背與美芹者欲薦獻至尊雖有區區之意亦
已疎矣(嵇康絶交書)
賦詠祖
五言散句
香芹碧澗羹(杜甫)芹泥隨燕觜
飯稻茹芹英(香山)
獻芹則小小薦藻明區區(杜甫)
尚有獻芹心無因見明主(高適)
食芹雖云美獻御固已癡(昌黎)
七言散句
飯煮青泥坊底芹
炙背可以獻天子美芹由来知野人(杜甫)
艾心芹葉初生小祗鬭時新不鬭花(王建)
五言古詩
晩食休論肉知君甘薄榮瓊田何日種玉本一時生白
鶴今休誤青泥舊得名收芹還炙背北闕儻關情(朱文公)
七言古詩散聯
幽人不無食肉願岸草溪毛躬自薦並隄有芹秀晩春
采掇歸来待朝膳(朱待制)
七言八句
茈薑馨辣最佳蔬孫芥芳辛不遜渠蟹眼嫩湯微熟了
鵝兒新酒未醒初根香酸釅作三友露葉霜芽知幾鉏
自笑枯腸成破甕一生只解貯寒菹(誠齋前此首已見虀門)
樂府祖
生查子
野香春吐芽泥濕隨飛燕碧澗一杯羹夜韭無人剪
玉釵和露香鵝管隨香軟野意重殷勤持以君王獻(高竹)
(屋)
蓴菜
事實祖
碎錄
蓴生水中葉似鳬葵春夏細長肥滑三月至八月為絲
蓴九月至十一月為豬蓴又曰龜蓴又有石蓴絲繁者
(本草)諸菜之中蓴為第一四月蓴生莖而朱葉名雉蓴第
一肥美葉舒長名絲蓴(齊民要術)
紀要
晉張翰吳人為大司馬東曹掾見秋風起乃思吳中菰
菜蓴羹鱸魚曰人生貴適志何能羈官數千里以要名
爵乎遂命駕而歸(本傳)晉王武子食前有羊酪問陸雲曰
吳中何以敵此雲答曰千里蓴羹未下鹽豉(世說)
雜著
蓴羹不糝鱸魚内香(盧贊元中和紀)
賦詠祖
五言散句
羹煮秋蓴滑絲繁煮細蓴(杜甫)
枯豉蓴絲熟(香山)煮羹秋蓴弱
還鄉念蓴羹(劉長卿)君恩千里蓴
豉化蓴絲熟刀鳴鱠縷飛(杜甫)
強飯蓴絲滑端居茗續煎(杜甫)
七言散句
未可將鹽下蓴菜
一官久已輕蓴鱸(東坡)
思歸不復為蓴菜(穎濱)
蓴羹鮮滑煮龍涎(盧贊元)
時望青旂沽綠酒醉煮白魚羹紫蓴(山谷)
七言絶句
我夢扁舟震澤風蓴羹晩煮落盤空那知嶺表炎蒸地
也有青絲滿碧籠(于湖)
千里蓴絲未下鹽北遊誰復話江南可憐一筯秋風味
錯被旁人苦未參(徐竹隱)
七言八句
鮫人直下白龍潭割得龍公滑碧髯曉起相傳蕊珠闕
夜来失却水晶簾一杯淡煮宜醒酒千里何須下豉鹽
可是士衡殺風景却將羶膩比清纖(誠齋)
堆盤縷縷又秋風客爼虀鹽一洗空羹鱠疑居柁樓底
杯螯如墮酒船中蓴羹本是詩人事樽爼那容俗子同
不日挽君来快問請分一筯供涪翁(徐竹隱)
蒿
事實祖
碎錄
一名蔞蒿一名同蒿一名邪蒿(本草)
紀要
北齊邢峙為博士授太子經厨進食有菜曰邪蒿峙命
去之曰菜有不正之名非殿下所宜食顯祖嘉之(通鑑)
賦詠祖
五言散句
澗蔬煮蒿節(東坡)
七言散句
蔞蒿數節玉簮橫
蔞蒿芽甜草頭辣(山谷)
七言古詩散聯
爛蒸香薺白魚肥碎點青蒿凉餅滑宿雨初消春睡起
細履幽畦掇芳辣(東坡)
七言絶句
竹外桃花三兩枝春江水暖鴨先知蔞蒿滿地蘆芽短
正是河豚欲上時(東坡)
野蔬山芋慣寒酸羹綠虀黃頓頓餐直到新年立春日
却無生菜上春盤(周吟軒)
荇
事實祖
碎錄
荇接余也白莖葉紫赤色正圓徑寸餘浮在水上根在
水底(詩注)參差荇菜左右流之(詩)
賦詠祖
五言絶句
黃龍記昔遊園客有佳遺不為洛生吟輟飡時擁鼻(屏山)
茭白
事實祖
碎錄
菰謂之茭白歲久中心出白臺如小兒臂謂之菰手其
臺中有黑者謂之茭蔚至後結實乃雕胡米也(杜詩注)
賦詠祖
五言絶句
寒茭翳秋塘風葉自長短刳心一飽餘并得牀敷軟(屏山)
秋風吹折碧削玉茹芳根應傍鵝池發中懷灑墨痕
蘆笋
事實祖
碎錄
苞蘆蘆笋也(杜詩注)
賦詠祖
五言散句
渚秀蘆芽短(杜少陵)蘆笋初生竹(東坡)
春洲生荻芽(歐陽永叔)
泥筍苞初荻沙茸出小蒲(杜甫)
碧鮮春照箸香飯兼苞蘆
七言散句
蔞蒿滿地蘆芽短(東坡)
七言絶句
溶溶晴港漾清暉蘆笋生時柳絮飛還憶江南風物否
桃花流水鮆魚肥
豆腐
事實祖
紀要
世傳豆腐本淮南王術(朱文公詩注)
賦詠祖
五言絶句
種豆五苗稀力竭心已腐早知淮南術安坐獲泉布(朱文)
(公)
全芳備祖後集卷二十七
