全芳備祖後集卷二十一宋陳景沂撰
農桑部
米(粟附)
事實祖
碎錄
米之精者曰粲(說文)烝民乃粒(注)米食曰粒(益稷)樂歲粒米
狼戾多取之而不為虐(孟子)粟嘉榖實也粟之為言續也
(說文)雖有粟吾得而食諸(論語)
紀要
子路見於孔子曰昔者由也事二親之時常食藜藿之
食為親負米百里之外親没之後南遊於楚從車百乘
積粟萬鍾欲食藜藿為親負米不可得也(家語)淵明為彭
澤令郡遣督郵至軍吏白應束帶見之潜嘆曰我不能
為五斗米折腰向鄊里小兒即日解印綬賦歸去来以
遂其志(本傳)蘇秦謂楚王曰楚國之食貴于玉薪貴于桂
又云食玉炊桂(戰國策)東方朔言臣若無用宜棄捐無令
索長安米(本傳)魯肅以振窮士為務甚得他人歡心(三國志)
周瑜為居巢長將數百人路過候肅併求資粮肅家有
囷米各三千斛乃指一囷與瑜瑜益知其竒也遂相親
結僑札之分(本傳)吴全琮父柔為桂陽守使琮齎米數千
斛至吴交易琮皆振給士大夫空船而還柔竒之(本傳)王
修齡貧乏陶胡奴為烏程令送米一船答曰王修齡饑
自就謝仁祖索食不須陶胡奴送米(世說)齊劉懷惠為齊
郡守人有餉新米一斛者懷惠出所食麥飯示之曰食
有餘幸不煩此(同上)梁張率為新安太守遣家僮載米三
千石還宅及至遂耗其半率問其故答曰鼠雀耗率笑
曰壯哉鼠雀不問(梁書)梁庾詵嘗乘舟從山舍還載米百
五十石有人寄載三十石至宅寄載者曰君三十石我
百五十石詵默然不辨恣其取足(世說)沈約少貧干宗黨
得米數百斛為宗人所侮覆米而去及貴不以為憾(梁書)
唐太宗貞觀初戶不及三百萬絹一疋易粟一斗至四
年斗米三四錢人行數千里不齎糧(本紀)顔魯公乞米於
李大夫帖云拙於生事舉家食粥而已實用憂煎(法帖)陽
城嘗絶粮遣奴求米奴以米易酒醉卧于路城與弟迎
之奴未醒乃負以歸及覺痛咎謝城曰寒而飲何害焉
(本傳)粟武王發鉅橋之粟(武成)武王平商天下宗周伯夷叔
齊恥之義不食周粟隠於首陽山采薇而食(史記)鄭饑而
未及麥民病子皮以子展之命餼國人粟戶八鍾(左傳)晉
薦饑乞糴于秦秦輸粟于晉自雍及絳命之曰汎舟之
役(左傳)鄒穆公有令食鳬雁者必以秕無敢以粟鳬雁無
食而以一石粟易一石秕其費甚矣請以粟食之公曰
非爾所知也夫百姓餉牛而耕曝背而耘勤而不敢惰
者豈為鳥獸食哉粟米人之上食也奈何其以養鳥汝
知小計而不知大害(韓非子)子華使於齊冉子為其母請
粟原思為之宰與之粟九百辭子曰母以與爾鄰里鄊
黨乎(論語)季桓子以粟十鍾餼夫子受而頒諸門人之無
者子貢曰季孫以夫子之貧也而致粟今而施矣乃厥
意乎子曰吾受而不辭為季孫之惠受而惠非一人不
亦宜乎(家語)子思居貧其友有饋之粟者受二車焉或獻
以樽酒束修子思曰為費而不當也或曰子取人粟而
辭酒是辭少而受多于義無名于分則不全行之何也
子思曰然伋不幸而貧至於困乏懼絶先人之祀夫所
以受粟焉周之也酒脯所以飲燕也方為食而飲燕非
義也度義而行之可也(家語)北郭騷見管子託以養母管子
分食粟府金以遺之騷辭金受粟(管子)莊周往貸米于監
河侯曰諾吾以金貸子周忿然作色曰若乃言不如索
我於枯魚之肆矣(莊子)高平王遣使者從魏文侯貸粟文
侯曰須吾租粟至乃可也使者曰如魚張口待水止呼
吸間若待決淮河之水必求吾於枯魚之肆矣(說苑)田釐
子乞為齊大夫收賦税於民以小斗受之其粟予民以
大斗行隂德于民由此得齊衆心田乞卒子常立復修
釐子之政以大斗出貸以小斗收齊人歌之(惠子)有任氏
為倉吏秦敗豪傑争取金玉任獨窖倉粟楚漢相距滎
陽民不得耕其米湧貴是時豪傑金玉已盡任氏以粟
起富(史記)酈食其說高祖曰敖倉天下輸轉久矣可急據
敖倉之粟(本傳)炎漢之興七十餘年太倉之粟陳陳相因
充溢露積於外至腐敗而不可食(食貨志)淮南王死民歌
曰一斗粟尚可舂兄弟二人不相容(本傳)晁錯建策令民
入粟塞下拜爵(漢書)晁錯說文帝曰方今之務莫若使民
務農欲民務農在于貴粟貴粟之道在于以粟為賞罰
令天下入粟縣官得以拜爵除罪(本紀)武帝末年悔征伐
之事下詔以趙過為搜粟都尉(本紀)武帝建元四年天雨
粟宣帝地節三年長安雨黑粟又南陽山都縣天雨粟
色青黑味苦大者如小豆小者如麻子(古今注)河内失火
上使汲黯視之還報曰河内水旱或父子相食臣謹發
河内倉粟以賑貧乏(本傳)東方朔曰侏儒長三尺餘俸一
囊粟錢三百四十臣朔長九尺餘亦一囊粟錢三百四
十侏儒飽欲死臣朔饑欲死也(漢書)諸葛亮聞孫恪代位
以書與陸遜曰家兄年老而性疎今使典糧榖糧榖者
軍之最要也僕在遠切用不安(江表傳)
雜著
杜子美稻畦詩秋菰成黑米精鑿儲白餐精鑿出左傳
粢食不鑿謂治米使白也(詩話)杜詩云玉粒足晨炊紅鮮
任霞散紅鮮言飯紅潤之色又收稻詩云紅鮮終日有
玉粒未吾慳今有一種紅米即此謂也(詩話)
賦咏祖
五言散句
故人供飯米瘦地飜宜粟(杜甫)
乞米助鐼鎦(荆公)
七言散句
鳥鵲苦肥舂粟菽(少陵)
五言古詩
舉家鳴鵝雁突冷無晨炊大貧丐小貧安能不相嗤幸
存顔氏帖况有陶公詩乞米與乞食皆是前人為(梅堯臣貸)
(米于如晦)
七言古詩
臘中儲蓄百事利第一先舂年計米羣呼步碓滿門庭
運杵成風雷動地篩勻箕健無粞糠百斛只費三日忙
齊頭圓潔箭子長隔籬耀日雪生光土釡瓦龕分蓋藏
不蠧不腐常清香去年薄收飯不足今年頑頑炊白玉
春耕有種夏有糧接到明年秋刈熟鄰叟来觀還嘆嗟
貧人一飽不可賖官租私債紛如麻有米冬舂能幾家
(范石湖冬春行)
有虞有宋雙重華兩聖一心民一家綠秧刺水農事起
重華愁旱從此始黃雲登場萬寳秋重華對天失却愁
二十八年臨玉座大半光隂愁裏過天顔有喜丞相知
常平使者陳便宜倡為社倉首建溪旴江吴(闕)承君師
伯霜仲雪發爾私支竒虐魃手莫施活幾振子幾凉黎
詒子又孫孫又子个是重華聖人意無論十世千百世
(誠齊題社倉)
七言古詩散聫
先生結髮憎俗徒閉門不出動一紀至今鄰僧乞米送
僕沗縣令能不恥(韓文公贈盧同)
七言絶句
盧同不出憎流俗我卜郊居避俗憎同有鄰僧来乞米
我今送米乞鄰僧(介甫)
麥
事實祖
碎錄
麥小麥也牟大麥也(廣雅)麥有大麥小麥穬麥蕎麥四種
大麥久食令人肥白滑肌膚為麫勝小麥無燥熱(本草)於
皇来牟將受厥明明昭上帝迄用康年(頌臣工)我行其野
芃芃其麥(載馳)麻麥幪幪(雅)禾麻菽麥(詩七月)稙穉菽麥(閟宫)
季春天子乃為麥祈實(月令)孟夏麥秋至(月令)孟夏之月農
乃登麥天子乃以彘嘗麥先薦寝廟(月令)今夫麰麥播種
而耰之(孟子)北人當新麥初熟取以炒乾磨為粗麫而乾
食之禮部韵作麨(齒治反)注糗也今大内當麥熟時以黃
羅帕封賜百官其外題曰麫或云以蜜漬食尤佳(坡詩注)
紀要
思文后稷克配彼天貽我来牟帝命率育(周頌)箕子朝周
過故殷墟見而傷之作麥秀之詩以歌咏之曰麥秀漸
漸兮苗黍油油(史記)夏四月鄭祭足帥師取温之麥(左傳)晉
侯夢大厲公覺召桑田巫曰不食新麥矣六月晉侯欲
麥使甸人獻麥饋入為之召桑田巫示而殺之將食張
如厠陷而卒(同上)莊八年冬大無麥禾(春秋)春秋他榖不書
至于麥禾不成則書之以此見聖人于五榖最重麥與
禾也(前食貨志)宓子賤為單父宰百姓化之齊人攻魯道由
單父單父父老請曰麥已熟矣今齊寇至人人自收不
及請放民皆使出穫可以益粮且不資寇宓子賤不從
曰今兹無麥明年可植若使不耕者得穫是使民樂有
役也季孫聞之赧(家語)光武自薊東南馳至南宫遇大風
雨帝引車入官舍馮異進麥飯(史)張堪為漁陽太守勸
民耕種以致殷富百姓歌曰桑無附枝麥秀兩岐張公
為政樂不可支(後漢書)漢成帝時童謠云小麥青青大麥
枯誰當穫者婦與姑丈夫何在西擊胡(同上)高鳳勤學妻
嘗之田曝麥于庭以竿授鳳令護雞受竿誦讀如故天
忽雷雨麥漂去不知(東觀漢記)孔文舉為北海相有遭父喪
哭泣墓側色無憔悴文舉殺之又有母病思食新麥家
無乃盜鄰熟麥而進之文舉聞之特賞曰不必来謝但
勿盜也盜而不罪者以為動于母哭父而見殺者以其
形悲而實否也(秦子)曹操經行麥中令士卒無敗麥犯者
死士皆下馬扶麥以行時曹操馬騰入麥中勑主簿議
罪主簿對以春秋之義罰不加于至尊曹操曰制法而
自犯之何以率下遂拔劍割髮以置地(魏志)孫權嘗饗蜀
使費偉偉停食餅索筆作麥賦恪亦請筆作磨賦咸稱
善(吴志)人有中麥毒夢紅裳娘子悲歌有一丸蘆菔火吾
宫之句(小說)
雜著
久旱傷麥秋種未下朕甚憂之(光武詔)
賦咏祖
五言散句
麥天晨氣潤(文選)暖風抽細麥
麥壠多秀色(王僧逹)細麥落輕花(杜甫)
青熒陵陂麥野多青青麥
山田麥無壠麥黃韵鸝鶊(文椊)
棗下麥青青黃花入麥稀(文粹)
崆峒小麥熟且願休王師(杜甫)
梅殘數點雪麥漲一溪雲(介甫)
小輿穿麥去狭徑碍桑田
不憂無餅餌已幸有襦裙(子由)
細築場無隙輕推磨有音
弄田鈎盾裏躬稼麥秋餘(劉原父)
但見古河東蕎麥如鋪雪
漫漫喬麥花如雪覆平野(放翁)
七言散句
麥芒如篲黍如烟(李賀)
麥芒漲天搖青波(柳州)
寒食離家麥熟還(王建)
雪花漫漫麥將熟(放翁)
割盡黃雲稻正青(介甫)
似法隂爻呈六穗或符陽數效三岐(夏英公)
期君正似種宿麥忍饑待食明年麫(子瞻)
使麥長熟人不饑敢告吾君不須赦(石守道)
穿鞋帶笠随麥壠早日炎炎烟燎顔(晁无咎)
蕎花著雨相争秀棗頬迎陽一半丹(孔毅父)
夜来更下西風雪蕎麥稍頭萬玉塵(誠齋)
旅程一見錯歡喜彷彿吾鄉茉莉花(鄭松窗養麥)
吴波亭下繫扁舟輕雨輕寒又麥秋(吴履齋)
麥秋天氣朝朝變蠺月人家處處忙(盧贊元)
五言古詩散聫
春寒風雨湮蠶麥止半熟耕桑未嘗親有穫敢求足(子由)
青青已滿壠芃芃在伐柯農功欣嗣歲節物嗟騰波(劉原)
(父)
五言律詩散聫
天行九五健歲取十千求洪洞開金仗連蜷按玉虬塵
清屬車豹搶密羽林騶(宋景文)
七言古詩
大麥乾枯小麥黃婦女行泣夫走藏東至集壁西梁洋
問誰腰鎌胡與羌豈無蜀兵三千人部領辛苦江山長
安得如鳥有羽翅托身白雲還故鄉(杜甫大麥)
霜林老鴉閑無用畦東拾麥畦西種畦西種得青猗猗
畦東已作牛尾稀明年麥熟芒攅槊農夫未食鴉先啄
徐行俛仰若自矜鼓翅跳踉上牛角憶昔舜耕歷山鳥
為耘如今老鴉種麥更辛勤農夫羅拜鴉飛起勸農使
者来行水(東坡鴉種麥)
去年麥不熟挟弹規我肉今年麥上場處處有殘粟豐
年無象何處尋聽取林間快活吟(東坡五禽言)
打麥打麥彭彭魄魄聲在山南應山北五月太陽出東
北才離海嶠麥尚青轉到天心麥已熟鶡旦催人夜不
眠竹雞喚雨雲如墨大婦腰鎌出小婦具箱逐上壠先
捋青下壠已成束田家以苦乃為樂敢惮頭枯面焦黑
貴人薦廟已嘗新酒醴雍容會所親曲終厭飫勞僮僕
豈信田家不入唇盡將精好輸公賦次把升斗求市人
麥秋正急又秧禾豐歲自少凶年多辛苦可奈何將此
打麥詞兼作插禾歌(張芸叟)
梅花開時我種麥桃李花飛麥叢碧多病經旬不出門
東坡已作黃雲色腰鎌刈熟趁晴歸明朝雨来麥沾泥
犁田待雨插晚稻朝出移秧夜食麨(范石湖)
城南城北如鋪雪原頭家家種蕎麥霜時收歛少在家
餅餌今冬不憂窄胡麻壓油油更香油新餅美争先嘗
獵歸熾火燎雉兔相呼置酒喜欲狂陌上行歌忘惡歲
小婦紅粧穗簮髻詔書寬大與天通逐熟淮南幾誤計
(陸放翁刈蕎麥)
苦寒勿怨天雨雪雪来遺我明年麥三月翠浪舞東風
四月黃雲蒔南陌坐看比屋騰歡聲已覺有司寬吏責
腰鎌丁壮傾閭里拾穗兒童動千百玉塵出磨飛屋梁
銀絲入釡須寬湯寒醅發劑炊䴵製新麻壓油寒且香
大婦下機廢農織小姑佐庖忘晚粧老翁飽食笑捫腹
林下擊壤歌時康(陸放翁田家樂)
大麥半枯自浮沈小麥刺水鋪綠針山邊老農望麥熟
出門見水放聲哭去年冷泠七月雨秋苗不收一粒榖
只今米價貴如玉并日舉家纔食粥小兒索飯門前啼
大兒雖瘦把鋤犁晴時種麥耕荒壠正好下秧無稻種
(張于湖)
新榖未升陳榖罄窶人托麥以為命今年種麥如去年
去年滿屋今空田吁嗟皇天毋乃戾去年浙右當死歲
湘中死寇淮死兵留得東州僅旒綴只今艱食遽如斯
豈是造物有乘除我無一語活四海對之泣下徒沾裾
催租官吏如束濕里正打門急復急安得君眼如日長
灼破田翁蓑與笠(陳篔窗)
七言古詩散聫
少年食稻不食麥老居潁川稻不足人言小麥勝西川
雪花出磨煮成玉冷淘槐葉冰上齒湯餅羊羹火入腹
(子由)
場頭雨乾場地白老翁相呼打新麥半歸倉廩半輸公
免教縣吏相催廹(張文潜)
七言絶句
舍西柔桑葉可拈江邊細麥復纖纖人生幾何春已夏
不放香醪如蜜甜(少陵)
麥風翻隴潑濃綠花露滴枝粘老紅小立樓頭檢春事
一絲暖日墜青蟲(危逢吉)
無邊綠錦織雲機全幅青羅作地衣个是農家真富貴
雪花銷盡麥苗肥(誠齋麥田)
黃金割露幾肩歸紫玉炊香一飽肥却喜麥田成晚稻
未教水牯卧斜暉(放翁)
七言八句
貽牟夙昔但聲歌今見郊園樂事多且喜甌窶符善禱
未須蘆菔顰(去聲)妖娥霞觴政自誇真一香缽何須問畢
羅我欲買牛来學稼不知還許受㕓麽(朱文公)
田家望麥在須臾何啻中流濟一壺黑雨漫天殊未巳
黃雲委地不堪扶禽聲快活真成誤鳩婦流離空自呼
亦笑此翁長負腹又尋杞菊誑齋盂(方秋崖)
樂府祖
滿庭芳
麥隴如雲清風吹破夜来疎雨纔晴滿川烟草殘照落
微明縹緲危欄曲檻遥天盡日脚初平青林外參差暝
靄縈帶遠山横孤城春已過綠隂是處時有鶯聲問
落絮游絲畢竟何成信步蒼苔繞徧真堪付閑客閑行
微吟罷重回皓首江漢渺遺情(葉少藴)
全芳備祖後集卷二十一
