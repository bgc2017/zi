全芳備祖前集卷六宋陳景沂撰
花部
玉蘂花
事實祖
紀要
長安安業坊唐昌觀(唐昌公主明皇女也)舊有玉蘂花每發
若瓊林瑤樹元和中春物方姸車馬尋玩者相繼
忽一日有女子年可十七八衣繡綠衣乘馬峩髻雙鬟
無簮珥之飾容色婉麗迥出于衆從以二女冠二小僕
僕者皆緋頭黃衫端麗無比既下馬以白角扇障面直
造花所異香芬馥聞于數十步之外觀者以為出自宫
掖莫敢逼視竚立良久令小僕取花數枝而出將乘馬
回謂黃冠者曰曩有玉峯之約自此可以行矣時觀者
如堵咸覺烟霏鶴唳景物輝煥舉轡百餘步有輕風擁
塵隨之而去須臾滅望之已在半天矣方悟神仙之遊
餘香不散者經月時嚴給事休復相國劉賓客白醉吟
俱有聞玉蘂院真人降詩云(康駢劇談錄)
雜著
李衛公玉蘂天中樹金閨昔共窺注以為禁林有此本
吳人不識自文饒品題始得名然此為潤州招隠山作
也碑今裂為四段在通州廳中而招隠無霞有此花詢
之土人皆莫知為何物或云即今揚州后土祠瓊花乃
自王元之始易其名而晏元獻殊集則亦有翰林盛
諫議后土廟玉蘂詩序云此花因王元之更名瓊花至
蘇文忠公軾長短句云后土祠中玉蘂蓋指舊名也又
按晏元獻常以李善文選注質瓊花之說曰瓊乃赤玉
與此花不類而東坡亦云瓊赤玉也其意益欲辯証其
訛而許氏說文亦以瓊為赤玉云(蔡寬夫詩註)
沈傳師奉酬浙西尚書九丈招隠山觀玉蘂戲書即事
見懷之作丹造今書其後云招隠玉蘂花以二公詩著
名累經兵燬花偶有而刻久失好事尋訪多不滿意住
持置弗問者幾人矣普師來主法席求用治刻本礲石
重鐫游客玩花諸詩頓還三百年舊觀良足嘉美自晉
宋招隠名甲京口古松修竹清泉幽洞播在談咏誇詡
勝絶邇者採伐童赭實不副名覺師培植掃剔立志勿
倦加以年序蒼翠環合景物增邃師與此寺此詩同永
其傳尚勉之哉(漁隠叢話)
唐人題唐昌觀玉蘂花詩以為瑒花即玉蘂也廬陵段
謙叔有楊汝士與白二十二帖云唐昌玉蘂以少故見
貴耳自來江南山山有之土人取以染衣不甚惜也則
知瑒花為玉蘂斷無疑矣傅子容見此帖作絶句云比
瑒更礬總未佳要須博物似張華因觀異代前賢帖知
是唐人玉蘂花(曾慥端伯高齋詩話)
物以希見為珍不必異種也長安唐昌觀玉蘃乃今瑒
花又名米囊黃魯直以山礬者在江東彌山亘野殆與
榛莽同而唐昌所産至于神女下游折花而去以踐玉
峯之期是不特世俗罕見雖神仙亦不識也(容齋隨筆)
唐人甚重玉蘂故唐昌觀有之集賢院有之翰林院亦
有之皆非凡境也予往因親舊自鎮江招隠來遠致一
本條蔓如荼䕷種之軒楹冬凋春茂柘葉紫莖再歲始
著花不久當成樹玉蘂花苞初甚微經月漸大暮春方
八出鬚如冰紛上綴金粟花心復有碧筒狀類膽瓶其
中别抽一英出衆鬚上散為千餘蘂猶刻玉然花名玉
蘂乃在於此羣芳所未有也宋子京劉原父宋次道博
洽無比不知何故疑為瓊花王元之知揚州但言未詳
何木俗呼為瓊花子京何故以誣元之蔡君又引晏同
叔之言以為証甚無謂也劉夢得雪蘂瓊絲之句最為
中的何必拘李善赤玉為之注耶&KR1634;音陣南史劉香傳
所謂&KR1634;酒者予嘗得醖法芳冽異常山谷似不以香
傳為拘徇俗訛語作鄭而江南鄉音又呼鄭為瑒復疑
未妥於是創山礬之名然二詩并序初未嘗及玉蘂止
因好事者偽作唐人帖故曾端伯洪景盧皆信之其實
諸公猶未見此花所謂信耳而不信目也(周必大)
以玉蘂為瑒起于曾端伯予與段謙叔之子元愷同里
巷往還至熟其父初無楊汝士帖小說難信類此尚有
楊巨源絶句今作冠篇至于孫句晁詞差訛如前說不
必再論姑附卷末(子充)
戴顒字仲若捨宅為招隠寺寺在京口放鶴門外與鶴
林古竹院相望數里孤處于萬山荒凉之顛所由山徑
石卵纍纍不絶如綫是名招隠寺有米元章隸碑以紀
仲若之出處方丈有閣號招華梁昭明選文于閣之左
有亭名虎跑鹿跑其泉清汛閣之右有亭名玉蘂巍扁
其上亭之下有玉蘂二株對峙一架其枝條彷彿乎葡萄
而非葡萄之所可比輪囷磊塊如古君子氣象焉其葉
類柘葉之圓尖梅葉之厚薄其花類梅而萼瓣縮小厥
心微黃類小淨瓶暮春初夏盛開葉獨後凋其白玉色
其香殊異而其高丈餘也是名玉蘂士人僉言此花自
唐迄今自天下與此寺只二株亦猶瓊花之于維揚千
餘年間凡幾遭兵燬幸存今唐長安曰玉蘂觀及御史
所居閣前往往不可稽考而僅餘此寺雖然李德裕沈
傳師劉後村詩句如新自可以究其終始欲天下皆知
此花非山礬非瓊花其夐出鮮儔而自成一家也故詳紀
其本末云(愚一子親歴其寺審書)
賦詠祖
七言散句
正是清澄秋雨夜空傳玉蘂發春晴(清臣)
五言古詩
蒼崖何蟠回嘗為隠君宅(宋戴顒善琴隠居於此)孰謂人琴亡松
風正蕭索花間雪英舞鹿去山泉冽(山有鹿跑泉)經聲草堂
迥天香終夜發月落山氣深清猿嘯亦絶如何人外跡
輕與世網别(山谷二首)
玉蘂生禁林地崇姿亦貴散漫溪谷中蓬茨復何異清
芬信幽遠素彩非妖麗蒼烟蔽山日瓊瑶為之晦氣久
自扶疎巖深愈凝邃請觀唐相吟俗眼無輕視(以上係咏潤州)
(招隠寺玉蘂花)
五言絶句
唐昌樹已荒天意眷文昌曉日微風起春時雪滿牆(鄭谷)
五言六句
唐昌觀中樹曾降幾天人鸞駕久何許雪英如日春豈
無遺佩者來效捧心顰(宋祁觀並係咏唐昌玉蘂花)
五言八句
玉蘂天中樹金閨昔共窺落英閒舞雪密葉乍低帷舊
賞烟霄遠前歡歲月移今來想顔色還似憶瓊枝(李德裕)
(此係李德裕咏招隠寺玉蘂花詩寄江西沈大夫閣老云此樹吳人不識因予賞玩乃得名又自注云翰林内)
(署沈大夫所居閣前有此樹每花落空中回旋久之方集庭砌大夫嘗邀予同玩)
曾對金鑾直同依玉樹隂雪英飛舞近烟樹動搖深素
萼年年密衰容日日侵勞君想華髮僅欲不勝簮(沈傳師)
竹院過僧話山門掃地迎英雄猶有迹般若太無情玉
蘂春隂密琅玕晩署清半生來往屢也合送人行(劉後村)
七言古詩
維揚后土廟瓊花安業唐昌宫玉蘂判然二物本不同
喚作一般良未是瓊花雪白輕壓枝大率形模八仙耳
山谿野路多見之樵夫摧殘如獮薙比之玉蘂似實非
金粟冰絲那有此花鬚中有碧膽瓶别出瓏璁高半指
清馨静夜衝九天招隠瑶臺女仙子乘風躍馬汗漫遊
偷折繁香分月姊紫莖柘葉荼䕷條少到尋常人眼底
翰林内苑集賢閣雨露承天近尺咫後生不識天上花
又把山礬輕比擬葉酸而澁供染黃不著霜縑偏入紙
江鄉老少知此名鄭&KR1634;瑒音無正字方言土諺隨舌訛
烏馬成焉固應爾(鄭松忩)
七言古詩散聯
楊花可與名玉妃楚花可與名玉女天上瑶臺是本居
人在月宫合同處(徐孝節)
新就明河洗面來更佩明珠踏瑶席不用朱鸞與紫霞
玉麒麟駕白雲幦
團酥刻玉淨無瑕雅静居然不塵汚須信掇之天上竒
細吐冰絲說心愫我不是戴處士築居玩賞慳詩句又
不是宋尚書剛記瓊花易名誤(楊誠齋)
七言絶句
晴望素艷照霞新香灑天風不到塵持贈昔聞將白雪
蘂珠宫上玉花春(楊巨源)
味道齊心禱玉宸魂消眼冷未逢真不如滿樹瓊瑶蘂
笑對藏花洞裏人(嚴休復二首)
羽車潜下玉龜山塵界何由覩玉顔惟有無情枝上雪
好風吹綴綠雲鬟
千枝花裏玉塵飛阿母宫中見亦稀應共諸仙鬭百草
獨來偷折一枝歸
九色雲中紫鳳車尋仙來到洞仙家飛輪回處無蹤跡
惟有斑斑滿地花
玉女來看玉樹花異香先引七香車攀枝弄雪時回首
驚怪人間日易斜(劉禹錫二首)
雪蘂瓊絲滿院春羽衣輕步不生塵君平簾下徒相問
長伴吹簫别有人
嬴女偷乘鳳下時洞中潜歇弄瓊枝不緣啼鳥春饒舌
青瑣仙郎可得知(白居易)
弄玉潜過玉樹時不教青鳥出花枝的應未有諸人覺
只是嚴郎可得知(元稹)
琪樹年年玉蘂新洞宫長閉綵霞春日暮落英鋪地雪
獻花無復九天人(武元衡)
一樹瓏鬆玉刻成飄廊點地色輕輕女冠夜夜香來處
唯有階前碎月明(王建)
芳意將闌風又吹白雲離葉雪辭枝集賢讐校無閒日
落盡瑶華君不知(白居易)
七言八句
鳳池西畔圖書府玉樹玲瓏景物閒長聽餘風送天樂
時登高閣望人寰青山雲繞闌干外紫殿香來步武間
曾是先賢翔集地每看壁記一慙顔(劉禹錫)
路入平山萬木清松蘿薈蔚接烟甍鹿跑泉眼涵秋影
㕍𢃄雲容度晩晴花徑有時傳相國蘚碑無字紀昭明
六朝金粉今何處嬴得十年蕙帳名(岳東凡)
纔入平園便有聲唐昌觀裏久知名已堆玉琖分金粟
更飾銀花小翠罌蘿蔓春風滕薛長山礬香氣晉齊盟
世間百卉應無限不遇王公枉一生(楊東山)
七言律詩散聯
江南春晩經行地賸有唐昌玉蘂花露綺烟絺無限態
冰清玉潤自成葩(劉元叔)
樂府祖
下水船
百紫千紅翠惟有瓊花特異便是當年唐昌觀中玉蘂
尚記得月裏仙人來賞明日喧都市甚時又分與揚
州本一朵冰姿難比曾向無䨇亭邊半酣獨倚似夢覺
曉出瑶臺十里猶憶飛瓊標致(晁補之)
全芳備祖前集卷六
