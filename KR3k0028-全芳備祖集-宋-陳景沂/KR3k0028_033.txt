全芳備祖後集卷六宋陳景沂撰
果部
梨
事實祖
碎錄
梨曰快果(本草)梨山橘(爾雅)真定郡梨大如拳甘若蜜脆若
菱可以解煩結(魏文詔)上林苑有紫梨青梨大谷梨縹梨
(西京雜記)淮北滎陽河濟之間千株梨其人與千戸侯等(食貨)
(志)柤梨薑桂(内則)譬猶柤梨橘柚其味相反而皆可于口
(莊子)
紀要
老子西遊與王母共食紫梨(尹喜内傳)漢武帝園一名樊川
一名御宿有大梨如五升落地則碎取者布囊盛之名
消梨(三秦記)孔融與諸兄食梨輒取小者人問其故曰小
兒當取小者(後漢)李昇本徐氏湖州安吉人其家有梨結
一實大如升其父異之將獻于郡守有謂其父曰此果
非常年所有即上獻來年見索安知復有此物不如勿
獻因止之會鄰里將共餐即席剖之有赤蛇在中衆大
驚異俄而蛇走于母榻之下了無所見未幾其母孕知
誥(吳越史)張公大谷之梨(注)洛陽北郊張公夏梨海内惟
一株(潘岳)桓南郡每見人不快輒嗔曰君得哀家梨當復
不蒸食否舊語林秣陵有哀仲家梨甚美大如升入口
即消釋言愚人不知味得好梨乃蒸食之也(世說)崔遠文
才清麗風神峻整時人目為飣坐梨言席上之珍也(唐書)
李建勲罷相江南出鎮豫章一日遊西山田間茅舍老
叟教授村童公觴于其廬連食數梨賓僚有曰梨號五
臓刀斧不宜多食叟笑曰鶡冠子云五臓刀斧乃離别
之離非梨也盖離别戕伐胸懷有若刀斧遂就架取小
冊以呈丞相乃鶡冠子(東軒)唐肅宗嘗夜坐召穎王三弟
同坐地上時李泌方絶粒上自燒二梨以賜之穎王等
曰臣等請聯句以為他時美談穎王曰先生年幾許顔
色如童兒信王曰夜抱九仙骨朝披一品衣不食千鍾
粟惟餐兩顆梨上曰天生此間氣助我化無為(鄴侯傳)王
夫人謂許長史曰交梨火棗是飛騰之藥要使生于胸
中今君胸中荆棘掃除未盡是以梨棗不生也(神仙傳)張
敷小名查父郃小名梨帝戲謂之曰查何如梨對曰梨
為萬果之宗查何敢比(宋書)
雜著
紫花開處擅美春林綠帶垂時回光秋浦離離玉潤落
落珠圓(李道進梨表)沃瘠異壤舒慘以時惟氣在春具物含
滋嘉木之生于彼之基開榮布彩不離塵緇(宋孝武贊)睢陽
東苑子圍三尺新豐箭谷枝垂六斤未有生因松水産
自桐丘影連鄧橘林交苑柿來薦中厨爰頒下室事同
靈棗有願還年恐似仙桃無因留核(庾肩吾啟)味出靈關之
隂旨潤玉津之澨豈徒真定歸美大谷滋慙將恐帝臺
妙棠安期靈棗不得孤擅玉盤獨甘仙席雖秦君得器
漢后推食望古可傳于今難再(謝眺啟)紫梨津潤(蜀都賦)
賦詠祖
五言散句
紫實已含津(梁宣帝)山梨結小紅(少陵)
色好勝梨顔(少陵)山盤薦霜梨(太白)
剖破玉壺漿(聖俞)紅梨迥得霜(少陵)
張梨不外求(少陵)柤梨且緻碧
酸甜如梨柤(東坡)呼兒具梨栗(少陵)
但見成蹊處幾得正冠人(江總)
梨傳真定間其甘如白蜜(韓忠獻)
常期橘梨實穰穰落吾手(南豐)
遺之解朝酲亦以蠲煩疾
老嫌冰熨齒渴愛蜜通喉(聖俞)
色鮮因曉日聲脆得秋霜(陶弼)
七言散句
自得佳名過冰蜜(韓忠獻)
山梨顆重包還落(趙西山)
真定為霜寒葉薄樊山初曉露枝低(劉筠)
紫花青蒂壓枝頭秋實離離出畫樓(錢惟演)
嗟予久苦相如渴却𨼆冰梨熨齒寒(歐陽修)
嘉名舊出新豐谷美實今鄰御宿園(晏元獻)
蒙名知重惠瓊實薄起金刀釘玉深(辛寅遊)
嚼處春冰獻齒冷嚥時雪夜沃心寒
九秋青女霜添味五夜方諸月漾津(楊文公)
常滋沆瀣充肌脆不假胭脂上臉紅(韓忠獻)
五言古詩
張果出李園有實大如斗擬須青女熟不奈飛廉吼
料因秋草間磊砢驪珠走磨刀垂饞涎佇立待一剖
(楊道山)
遠意來佳惠秋筠啓翠籃清香殊未散竒品至相參
鳳卵辭丹穴龍珠出古潭剖輕刀七快嚼易齒牙甘
(程金紫)
霜降紅梨熟柔柯已不勝未嘗蠲夏渴惟見助冬冰(東坡)
甘棠詩所歌自足誇衆果愛其凌秋霜萬玉垂磊砢園
夫賸采摘市賈爭包裹(王安石)
初嘗蜜經齒久嚼泉垂口蠲煩慰諸親解渴誇衆友肯
論故畦瓜寧齒洗泥藕(南豐)
七言古詩
願君莫愛金花梨願君須愛紅消梨金花紅消兩般味
一般顔色如胭脂紅消食之甘如飴金花食之顰雙眉
似此悞人多少事未審之前宜辨之(邵康節)
白沙張陵最宜果萬梨壓樹當高秋去年花開往獨晚
不見瓊葩腸欲斷(晁无咎)
七言絶句
玄圃雲腴滋絳質上林風御獵清香潄芳尚憶瓊為樹
蠲渴應知玉有漿(丁謂)
莘渭當年已誤来商山遺老更堪哀人生若要常無事
兩顆梨須手自煨(放翁)
七言八句
尚想飛花暎綺疏離離秋實點塵蕪丹腮曉露香猶薄
玉齒寒冰嚼欲無舊有佳名傳大谷誰分雪種下仙都
柘漿不用傳金椀猶得相如病少蘇(劉屏山)
珍實渾疑露結成香葩況是雪儲精乍驚磊落堆槃出
旋剥輕盈照骨眀盧橘謾勞誇夏熟柘漿未許析朝酲
啖餘更檢桐君錄快果知非浪得名(朱文公)
掛冠大谷肯干時飣坐風流特地奇骨裡馨香衣不隔
胸中冰雪齒先知賣漿碎搗瓊為汁解甲方隣玉作肌
老子醉来渾謝客見渠倒屣只嫌疑(楊誠齋)
想像含消與接枝英華集裡脆香詩外飛羣羽中懷玉
嚼出清泉滿上池益齒應餐多正好堆盤儘飣老相宜
炎蒸時節還能洗不是梨侯更有誰(楊東山)
石榴
事實祖
碎錄
若榴石榴也(廣雅)安石榴有甜酢二種(廣志)一名丹若(雜俎)須
遜國有安石榴取汁盛杯中數日成美酒(扶南傳)
紀要
張騫為漢使外國十八年得塗林安石榴種(博物志)晉安
帝時武陵臨沅獻安石榴一蒂六實帝問魏收荅曰石
榴房多子王新婚祈子孫衆多也帝大喜(北史)崔元微常
遇數美人其一曰石醋醋即石榴也(小說)李漢碎胡瑪碯
送王莒曰安石榴奉送莒見之不疑食之乃知
雜著
石榴者天下之奇樹九州之名果也千房同膜十子如
一御飢療疴解酲止渴(潘岳)紫房獨熟頳膚自拆剖之則
珠散含之則冰釋(張載)若榴競裂(蜀都賦)
賦詠祖
五言散句
庭榴剖朱實(江總)味美蔗為漿(退之)
潛苞絳實拆清林紫榴拆(永叔)
紅榴罅玉房(山谷)
試剖紫金椀滿堆紅玉珠(鄭獬)
滿房蜂釀蜜一腹蚌含珠(古詩)
不豔灼灼花只效離離實(宋景文)
七言散句
海榴紅綻錦窠新(元稹)
淚痕裛損燕脂臉剪刀裁破紅綃巾(香山)
烟滋黛葉千條困露裂星房百子均(宋景文)
人拾為銜真可惜皮開子落不論錢(張芸叟)
盡日攜樽芳樹下何須佳醖得途林(石延年)
五言絶句
開從百花後占斷羣芳色更作琹軫房輕盈瑣窗側(晏元)
(獻)
安榴若拳石中藴丹砂粒剖之珠滿盤不待鮫人泣(聖俞)
五言古詩
榴枝苦多雨過熟拆已半秋當石罌破曉日丹砂爛任
從雕俎薦豈待霜刀判張騫西使時蒟醬同歸漢(聖俞)
五言律詩
高枝重欲折霜老折丹硃試剖紫金椀滿堆紅玉珠根
雖傳大夏種必近仙都題作江南信人應賤橘奴(鄭獬)
春去花垂盡紅榴暖欲然後時何所恨處獨不祈憐
葉葉自相偶重重久更鮮流珠沾暑雨故色淡朝煙
著子專寒酒移根擅化權愧非無價子刻畫竟難傳
(陳后山)
七言古詩
蟬噪秋枝槐葉黃石榴香老愁寒霜流霞已染紫甖粟
黃蠟紙裹紅瓠房玉刻冰臺含露濕斕斑似帶湘娥泣
蕭娘初嫁嗜甘酸嚼破水晶千萬粒(皮日休)
玳瑁殼被枝婀娜馬牙硝骨綿敷裹霜風擊破錦香囊
鸚鵡啄殘紅豆顆美人擎在金盤腹錯認海螺斑碌碌
滿口嘗含瓊液甘一堂齒冷敲寒玉
七言絶句
庭榴結實墊芳叢一夜飛霜染茜容萬子同包無異質
金房玉隔謾重重(劉屏山)
七言八句
深著紅藍染暑裳琢成鮫玳敵秋霜半含笑裏清冰齒
忽綻吟邊古錦囊霧縠作房珠作骨水晶為醴玉為漿
劉郎才為文園渴何若星槎遠取將(誠齋)
樂府祖
梁州令
翠樹芳條颭的的裙腰初染佳人攜手弄芳菲綠隂紅
散共展雙紋簟插花照影窺鸞鑑只恐芳容減不堪零
落春晚青苔雨後深紅點一去門關掩重來却尋朱
檻離離秋實弄輕霜嬌紅脈脈似是燕支臉人非事往
眉空斂誰把佳期賺芳心只顧長依舊春風更放眀年
豔
楊梅
事實祖
碎錄
楊梅其子如彈丸正赤五月中熟味酸甜(異物志)杭州人
呼白楊梅為聖僧又按杭州圖經楊梅塢在南山近瑞
峯有紅白二種(坡注)會溪楊梅為天下之奇顆大核細其
色紫建安亦有之(郡志)
紀要
楊德祖年九歲孔君平詣其父設果有楊梅孔指示兒
曰此是君家果兒應口對曰未聞孔雀是夫子家禽
雜著
鏡日繡壑照霞綺巒(江淹頌)
賦詠祖
五言散句
散火楊梅林(東坡)
姑射團肌雪祝融留眼睛(張芸叟)
正愁春酒盡且喜火丹成(張浮休)
七言散句
玉盤楊梅為君設吳鹽如花皎白雪(太白)
落落出羣非柜柳青青不朽豈楊梅(子美)
羅浮山下四時春盧橘楊梅次第新(東坡)
味方河朔葡萄重色比瀘南茘子深(正平)
年年梅裏是諸楊火齊堆盤更有香(曾文凊)
雪融火齊驪珠冷粟起丹砂鶴頂殷(方秋崕)
五言絶句
顆顆龍睛濕深深映石門自憐非茘子不得薦堯閽(郭功)
(父)
紅實綴青枝爛漫照前塢不及杏繁時林間有仙虎
止渴還相似和羹諒亦同不思五和裏調濟荷元功(陳景)
(沂)
七言絶句
嶺北土寒無茘子人言形味似楊梅翠條丹實休相學
不願紅塵一騎來(陶弼)
火齊無光茘實員未嘗先說齒流涎喚回天竺三年夢
參透披雲一味禪(徐竹𨼆)
南村諸楊北村盧白花青葉冬不枯垂紅綴紫烟雨裡
特與茘子為先驅(東坡)
七言律詩
梅出嵇山世少雙情知風味勝池楊玉肌半醉生紅粟
日暈微深染紫囊火齊堆盤珠徑寸醴泉繞齒柘為漿
故人遠寄吾家果味變蓬萊閣下香(誠齋)
越絶諸楊盛一時與儂瓜葛不曾知一夫自笑吾衰矣
此客何從夢見之也解過江尋德祖政緣作尹是丘遲
憐渠不是南村派未免先驅事茘枝
綠隂翳翳連山市丹實纍纍照路隅未愛滿盤堆火齊
先驚探頷得驪珠斜簪寶髻看遊舫細織筠籠入上都
醉裏自吟豪氣在欲乘風露摘千株(放翁)
五月梅晴暑正拌楊家亦有果堪攀雪融火齊驪珠冷
粟起丹砂鶴頂殷併與文園消午渴不禁趙女蹙春山
略如茘子仍同姓直恐前身是阿環(方秋崕)
樂府祖
南柯子
德祖家誇熟錢塘五月中碧梧桐盖翠筠籠傾向水晶
盤内鬭嘗空絳粟成團小清甜笑蜜濃微酸猶解慘
人容再是玉纖撚處染輕紅(陸放翁)
浪淘沙
素手水晶盤疊起仙丸紅綃碾碎却成團安得密排金
粟徧何似雞冠味勝玉漿寒只被宜酸莫將茘子一
般看色淡香消僝僽後纔到長安(王冠卿)
枇杷
事實祖
碎錄
枇杷冬花夏實大如雞子實小者如杏味甜酢(廣志)一名
盧橘
紀要
建安元年詔山南之枇杷江南之甘橘歲為次第貢者
取一次以供廟享
雜著
盧橘夏熟(上林賦)東坡詩云盧橘楊梅尚帶酸張嘉甫問
曰盧橘是何果曰枇杷是也(冷齋夜詁)今人主不思甘露醴
泉而患枇杷茘枝之腐亦鄙矣(仲長統昌言)枇杷寒暑無變
負雪舒葩予植之庭圃遂賦之云名同音器質異貞松
四序一采素華冬榮(周祇)
賦詠祖
五言散句
枇杷樹樹香(少陵)攢金盧橘圃(東坡)
似梅嫌足核如蜜少加酸(張浮休)
有果産西蜀作花凌早寒樹繁碧玉葉柯疊黃金丸上
都不可寄味咀獨長嘆
七言散句
夢繞吳山歸月廊楊梅盧橘覺猶香(東坡)
客来茶罷空無有盧橘楊梅尚帶酸
五言絶句
五月枇杷實青青味尚酸獼猴定撩亂欲待熟時難(聖俞)
五言律詩
綠暗初迎夏紅殘不及春魏花非老伴盧橘是鄉人井
落依山盡巖崕發興新歲寒君記取松雪有蒼鱗(東坡)
大葉聳長耳一梢堪滿盤茘枝多與核金橘却無酸雨
葉低枝重漿流沁齒寒長卿今在否莫遣作園官(誠齋)
七言古詩
昭陽睡起人如玉妝臺對罷雙蛾綠琉璃葉底黃金簇
纖手拈來嗅清馥可人風味少人知把盡春光夏乍熟
笑渠梅杏空自忙生被三郎鼓聲促上林此物今安在
望斷長安動悲哭飛猿過鳥競捶啄槎牙祗餘枯樹腹
(周必大)
七言絶句
五月枇杷黃似橘誰思茘枝同此時嘉名已著上林賦
却恨紅梅未有詩(聖俞)
萬顆金丸綴木稠遺根漢苑識風流也知不作王家瑞
朽腐聊關聖主憂(劉屏山)
七言八句
擊碎珊瑚小作珠鑄成金彈密相扶羅襦襟解春葱手
風露氣涼冰玉膚並世身名楊氏子舊家門戶北村盧
知音未必能知味曾遣青衫淚濕無(方秋崕)
全芳備祖後集卷六
