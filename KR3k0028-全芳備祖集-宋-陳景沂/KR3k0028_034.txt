全芳備祖後集卷七宋陳景沂撰
果部
柿
事實祖
碎錄
柿朱實(說文)俗謂柿有七絶一夀二多隂三無鳥巢四無
蟲五霜葉可玩六佳實七落葉肥大(雜爼)梁侯園有烏椑
八稜(地理志)
紀要
鄭虔好書苦乏紙慈恩寺貯柿葉數屋日取隸書久殆
徧(小說)
雜著
鴻柿若瓜(七欵)梁侯烏椑之柿(潘岳賦)椑柿被實于長浦(謝靈)
(運)韓退之青龍寺詩終萹言赤色莫曉其故嘗見小說
鄭虔寓青龍寺乏紙取柿葉書之九月柿葉赤色退之
詩乃謂此也(東坡集)
賦詠祖
五言散句
霜天熟柿栗(韓文公)柿葉綠隂合(白香山)
垂實華林園柿滋味殊絶(劉恭義)
五言八句
紅葉曾題字烏椑首擅場凍乾千顆蜜尚帶一林霜核
有多無底吾衰喜細嘗慙無瓊玖句報意不相當
七言古詩
秋月初吹灰笛管日出夘南暉景短友生招我佛寺行
正值芳林紅葉滿光華閃壁見神鬼赫赫炎宫張火傘
燃雲燒樹大實駢金烏下啄頳虬卵魂翻眼暈忘處所
赤氣冲融無間斷有如流傳上古時九輪照耀乾坤旱
二三道士席其間美液屢進玻瓈盌(退之)
七言絶句
秋林黃葉晚霜嚴熟蒂甘香味獨兼火傘頳虬浪褒拂
風標却似色中黔(屏山)
樂府祖
西江月
味遇華林芳蒂色兼陽井沈朱輕勻絳蠟裹團酥不比
人間甘露神鼎十分火棗龍盤三寸紅珠清含冰蜜
洗雲腴只恐身輕飛去(仲殊)
棗
事實祖
碎錄
樲酸棗(孟子注)江東棗大而銳上者呼為壺棗(注)猶瓠也
細腰者今鹿盧棗(爾雅)棗有狗牙雞心牛尾羊角獮猴細
腰等名(廣雅)又有赤心之名(鄴中記)八月剝棗(詩七月)饋食之
籩其實棗(周禮)婦人之贄椇榛脯脩棗栗(禮記)安邑千樹棗
其人與千戶侯等(貨殖傳)信都出御棗(文選註)
紀要
曾晳嗜羊棗而曾子不忍食羊棗(注)實小而員紫黑色
俗呼羊矢棗(孟子)李少君以却老方見上少君曰臣嘗游
海上見安期生食棗大如瓜(漢郊祀志)七月七日西王母見
帝設玉門之棗(内傳)尹喜共老子西游王母食以玉文之
棗大如瓶(尹傳)景公曰東海中有棗華而不實何也晏子
曰昔秦繆公乘舟理天下黃布裹蒸棗至海而㭬其布
破墜蒸棗故華而不實公曰吾佯問對曰嬰聞佯問者
亦當佯對(晏子春秋)秦饑應侠謂王曰五苑之棗栗請發與
之(史記)漢武帝時上林獻棗上以杖擊未央殿前楹呼朔
曰上林之棗四十九枚上曰汝何以知之對曰呼朔者
上也以杖擊楹者兩木林也曰朔来朔来者棗也叱叱
者四十九也上大笑賜帛十疋(外傳)王吉少時居長安其
東家有棗樹垂吉庭中吉婦取棗以啖吉吉知之以去
婦東家聞而欲伐其樹鄰里止之因請吉令還婦(本傳)魏
文帝忌任城王驍壯因在卞太后所共棋並啖棗帝密
以毒著諸棗中太后呼水救之不及(本紀)王敦尚武帝舞
陽公主如厠見漆箱中盛棗本以塞鼻敦謂厠上下果
遂啖之羣婢皆笑之(本傳)蕭琛預御筵醉後梁武帝以棗
投琛琛取栗擲上正中面御史中丞在坐帝動色曰此
中有人不得如此豈有說耶琛荅曰陛下投臣以赤心
臣敢不報以戰栗上笑之(本傳)鄧太師先居永樂有無核
棗人不可得永樂道士侯華竊食之(神仙傳)河中永樂縣
得無核棗有蘇氏女自少獲而食之不食五穀年五十
顔如處子自亂離後莫知所之(同上)石晉朝趙令公瑩家
庭有檽棗婆娑異常四遠俱見望氣者話其鄰里云此
家今有登宰輔者否其後令公由太原大拜(北夢𤨏言)
雜著
周文弱枝之棗(潘安仁)信都之棗(魏都)脆若離雪甘如含蜜
(傳元)因林制義赤心鯁直藹藹卿士亮此袞職(郭璞讚)棗膏
昏鈍(范蔚宗)棗下纂纂朱實離離宛其死矣化為枯枝人
生不能行樂何以虚諡為
賦詠祖
五言散句
饑食野棗實(傅玄)紅皺曬簷瓦(韓退之)
棗圃落青璣(韓退之)
棗熟從人打葵荒欲自鋤(杜少陵)
垂花臨碧澗結翠依丹巗(李賀)
七言散句
堂前撲棗任西鄰(杜少陵)
出籬大棗垂紅淺(李賀)
䔩䔩衣中落棗花(山谷)
久聞牛尾何曾識竊比雞頭意未安(潁濱)
庭前八月梨棗熟一日上樹能千回(杜少陵)
秋来紅棗壓枝繁堆向君家白玉盤(永叔)
日顆曝乾紅玉輭風枝臺動練羅鮮(黃山谷)
五言古詩
種桃昔所傳種棗予所欲在實為美果在材為良木餘
甘入鄰家尚得饞婦逐況予秋盤中快啖取饜足風苞
墜朱繒日顆皺紅玉贄饗古已然豳詩自宜錄緬懷青
徐間萬樹蔭平陸誰云食之昏慮智乃成俗廣庭觴聖
夀以此奉肴䔩願比赤心投皇眀倘予燭(荆公)
浮華齊水麗垂采鄭都竒白粉英靡靡紫色縹離離風
搖羊角樹日映雞心枝穀城踰石蜜蓬岳表仙儀已開
安邑美永茂玉門垂(梁簡文帝)
棗下何攢攢榮華各有時棗欲初黑時人從四邊来棗
適今朝賜誰能仰視之(李善)
黃葉離高柯丹棗坐自零不惜棗自零念我少弟兄(傅玄)
北園有一樹布葉垂重隂外雖多棘刺内實有赤心(後秦)
(趙整)
皮皺似龜手葉小如鼠耳君若作大車輪軸材須此(白香)
(山)
五言排律
彼美祇園果珍同玉井船後期千歲熟今日萬珠圓地
闊仍依信欄深自帶煙結花雖最晚藏核莫如堅大食
移根遠番禺托蒂連舊名稽藥錄新實著詩萹甜出諸
餳上香居百果前黑腰虚羨爾紅皺豈為然邂逅為公
夀婆娑與世延暮鐘催酒散嘶馬引旗旋今作中州瑞
原從異國傳何當廣栽植欲以慰饑年(郭功父)
七言古詩
樹頭陽鳥雞啄来破紅徧地青蠅老青蠅雨濕驚不飛
殘棗入泥人不掃西風落盡鳥未歸晉家齒寒空懊惱
(聖俞)
謾說山東第二州棗林桑泊負春游城西亦有紅千葉
人老簮花却自羞(東坡)
胡桃(松子附)
事實祖
碎錄
陳倉胡桃皮薄多肌隂平胡桃大而肥脆(廣志)山胡桃皮
厚而堅以斧捶方破(嶺表錄)松子樹與中國松樹同但結
實大如小栗三角肥甘香美出林邑名曰海松子(嵇氏錄)
紀要
張騫使西域還得胡桃(博物志)漢末大亂宫人小黃門上
墓樹上避兵食松柏實遂不復饑舉體生毛亂既平曹
操聞而始收養之還食穀米齒落髮白(異苑)
雜著
三桃表櫻胡之别(潘岳)胡桃本生西域外剛内柔甘實似
右腎欲以奉貢(晉劉滔)
賦詠祖
七言律詩
三韓萬里百株松方丈蓬莱西復東珠玉鏁成千歲實
冰霜吹落九秋風酒邊腷膊牙車響座上須臾漆&KR2721;空
新果新嘗正新暑繡衣使者念山翁(誠齋)
七言絶句
皺殼傾来紫麥新中藏漿水不勝春如桃松實何曾喫
却嚼秋風柏子仁(誠齋)
栗
事實祖
碎錄
隰有栗(山樞)樹之榛栗(詩)饋食之籩其實栗(周禮)女贄不過
榛栗棗脩(左傳)燕秦千樹栗其人與千戶侯等(漢書)中山好栗
(何晏)諸暨産如拳之栗(地理志)有人脚弱啖栗數升遂能行
(本草)
紀要
古者獸多人少皆巢居以避之晝食橡栗夜棲樹上故
稱有巢氏(莊子)哀公問社於宰我宰我對曰夏后氏以松
殷人以柏周人以栗曰使民戰栗(魯論)宋有狙公者養狙
成羣曰與若茅栗也朝三而暮四足乎衆狙皆怒曰朝
四而暮三足乎衆狙皆喜(列子)宋劉秀之為丹陽尹先是
秀之從叔穆之為尹與子弟宴廳事上廳柱有一穴穆
之謂曰汝等試以栗遥擲柱入穴者必得此郡秀之入
焉後果騐(世說)王泰之幼敏悟數歲時祖母散栗於牀羣
兒競逐之泰之獨不取人問其故荅曰不取當自得賜
人皆異之(世說)殷七七名文祥能造須臾酒(一名逡巡酒)開
頃刻花嘗於一官僚處飲酒取栗散于官妓皆聞異香
惟笑七七者綴栗于鼻不可脱但聞臭氣且狂舞粉黛
狼籍人為陳過栗方墜(小說)
雜著
人有折蔡氏祠前栗者故蔡邕作賦云何根莖之豐美
嗟大折以摧傷(蔡邕)樼栗罅發(蜀都賦)
賦詠祖
五言散句
採栗女猿窟(韋大司)穰多栗過拳(杜少陵)
山家蒸栗煖(杜少陵)夜火爆山栗(歐陽永叔)
霜天熟柿栗收拾不妨遲(韓退之)
山栗多瑣碎羅生雜橡栗(杜少陵)
七言散句
園收芋栗未全貧(杜少陵)
歲收橡栗隨狙公(杜少陵)
山栗似拳應自飽(潁濱)
五言古詩
金莖氣已勁霜實繁林梢尺素走下隸一奩来遠郊中
黃比玉質外刺同芡苞(聖俞)
天師攜此種至自上饒遠當時千七樹高榦寄孤巘蒼
蓬蒺䔧大紫殼梹榔輭蜀都名果中推之為上選(文與可)
七言絶句
老去自添腰脚病山翁服栗舊傳方客来為說朝和晚
三咽徐收白玉漿(潁濱)
遊困歸来訪栗園栗園老樹再生孫莫驚頭上見髮白
拾栗兒童長幾番(石守道)
榾柮無烟雪夜長地爐煨酒熱如湯莫嗔老婦無盤飣
笑指灰中芋栗香(范石湖)
七言八句
樹雜椅桐繼國風莫教林下長蒿蓬共期秋實充腸飽
不羨春花轉眼空病起數升傳藥錄晨興三咽學仙翁
櫻桃浪得銀絲薦一笑纔堪發面紅(朱文公)
銀杏
事實祖
碎錄
一名鴨脚(草木志)
紀要
京師無鴨脚樹駙馬王和父自南方移植于其第(歐詩注)
賦詠祖
五言散句
何人栽銀杏青條數尺間(張芸叟)
七言散句
宣城此物嘗充貢(晁无咎)
五言古詩
鵝毛贈千里所重以其人鴨脚雖百个得之誠可珍予
問得之誰詩老遠且貧霜野橘林實京師寄時新封包
雖甚微採掇皆躬親物貴以人貴人賢而棄淪開緘重
嗟惜詩以報殷勤(永叔)
鴨脚生江南名實未相浮絳囊因入貢銀杏貴中州致
遠有餘力好竒自賢侯因令江上根結實夷門秋始摘
纔三四金奩獻凝旒公卿不及識天子百金酬歲久子
漸落索索枝上稠主人雅好客贈我比珠投博望昔所
徙葡萄安石榴想其初来時厥價與此侔今也徧中國
籬邊及牆頭物性久雖在人情逐世流惟當記其始後
世知来由是亦史官法豈徒續君謳(永叔)
北人見鴨脚南人見胡桃識内不識外疑若橡栗苞鴨
脚類綠李其名因葉高吾鄉宣城郡多以此為勞種樹
三十年結子防山猱剥核手無膚持置官省曹今喜生
都下薦酒厭葡萄初聞帝苑夸又復主第褒纍纍誰採
掇玉椀上金鰲金鰲文章宗分贈我已叨豈無異鄉感
感此微物遭一世走塵土鬢邊得霜毛(聖俞)
五言古詩散聯
百歲蟠根地雙隂淨梵居凌雲枝已密似樸葉非疎(聖俞)
魏帝昧遠圖於吳求鴨脚乃為吳人料重玩志已惬江
南有佳木修聳入天插葉如欄邊跡子剝杏中甲持之
奉漢宫百果不相壓(劉原父)
七言古詩散聯
鴨脚半熟色猶青紗囊馳寄江陵城城中朱門翰林宅
清風六月吹簾旌玉纖雪腕白相照爛銀殼破玻璃眀
(張無盡)
七言絶句
深灰殘火略相遭小苦微甘韻最高未必雞頭如鴨脚
不妨銀杏伴金桃(誠齋)
榧
事實祖
碎錄
産信州玉山縣以懷玉得名(東坡詩話)榧子味甘無毒治痔
去三蟲(本草)博士獨能名玉榧(晁无咎)
五言古詩
彼美玉山果餐為金盤實瘴霧脱蠻溪青尊奉佳客客
行何以贈一語當加璧祝君如此果德膏以自澤驅禳
三彭仇已我心腹疾願君如此木凜凛傲霜雪斵為君
倚几淨滑不煩削物微興不淺此贈毋輕擲(東坡)
榧樹移皆活風霜不變青冢壇雖閴寂向客每丁寧(聖俞)
七言古詩
老坡文中吼闞聲凛凛當如對英峙琅然諷詠興凌雲
膛若追攀顙流泚玉山妙唱反寂寥可與言詩有我子
裁牋遠餉風露新坐我千尺黃山底初挼玄殼出冰霜
小嚼清香泛窗几已輕魏帝昵蒲菊肯許唐賢魁綠李
極知入口無正味苦淡甘酸各矜美不經真識為品題
此物初焉幾不齒青青有用拔蒿莱白粲無瑖腐糠粃
士懷環瑞勿自神邂逅飛沈同一理子才超然會煜然
外澤中貞期是似味果固已驅煩邪味道更須論骨髓
(屏山)
平林常常談俚蠻玉山之産升金盤其中一樹斷崖立
石乳蔭根多歲寒(楊東山)
全芳備祖後集卷七
