全芳備祖後集卷十三宋陳景沂撰
草部
芭蕉
事實祖
碎錄
一名芭荳江南所在有之根葉與甘蕉無異惟子不堪
飡出廣閩中者有花其實美可噉甘蕉乃是有子者其
卷心中抽榦作花初生大萼如倒垂菡萏紅者如火炬
謂之紅蕉白者謂之水蕉閩人以灰埋其皮令滑績以
為布(本草)莖如水山芋重皮相裹大如盂葉廣尺長丈許
有角子長六七寸四五寸二三寸兩兩相對若相抱剥
其皮色黃白味似蒲萄而脆亦飽人(廣志)甘蕉望之如樹
林大者一圍餘葉長一丈或七八尺廣二尺許花大如
酒杯色如芙蓉莖末百餘子各為房相連甜美亦可密
藏實隨花每花一各有六子先後相次子不俱生花不
俱落一名芭蕉或曰芭苴剥其子上皮色黃白味似蒲
萄甘而脆亦可療饑此有三種子大如按指長而銳有
類羊角者味最甘好一種子大如雞卵有類牛乳者味
次之一種大如藕子長六七寸形正方味最下也其莖
解散如絲以灰練之可紡織如絺綌謂之蕉葛然脆而
黃不如葛也交廣俱有之(南方草木狀)
紀要
僧懷素貧無紙可書嘗于故里種芭蕉以供揮灑(本傳)
雜著
扶蘇似樹質則非木
賦詠祖
五言散句
芭蕉開綠扇(李義山)蕉絲暑服輕(白香山)
亂戰三更雨頻敲午夜風(白氏集)
翠旍舒晚日綠錦障西風(張文潜)
雨葉上驚夢春心巧卷愁(致一)
七言散句
芭蕉一枕西風雨(荆公)
更展芭蕉夏學書(山谷)
一緘書札藏何事先被東風暗折開(白氏集)
生涯自笑惟書在旋種芭蕉聽雨聲(張愈)
綠章封事緘初啓青鳳求凰尾四開(錢希白)
自是秋懷易寥寂強將離緒怨芭蕉(北磵)
不追松柏凌霜操却聽芭蕉送雨聲
從教心向愁邊碎移去芭蕉葉上聽(曹竹塘)
芭蕉自作抽書樣不與行人寄短愁(趙野)
五言古詩
紅英值窮節綠潤含珠光以兹正陽色窈窕凌清霜遠
物世所重放心人獨傷回暉眺林際槭槭無遺芳(柳子厚)
植蕉低簷前雙叢對含雨葉間求丹心一日視百庭胸
中數寸赤不惜為君吐心盡腹亦空況復霜雪苦非無
後彫意柔脆不足禦(狄元規)
芭蕉我所愛眀潔而中虚禪房當靈根頗似人清臞(林雪)
(樵)
以此葉隂涼代彼青琅玕但恐本質脆不堪期歲寒(曾文)
(清)
五言絶句
一種靈苗異天然體性虚葉如斜界紙心似倒抽書
夢斷添惆悵更長轉寂寥如何今夜雨只是滴芭蕉(吕居)
(仁)
芭蕉植秋檻勿云憔悴姿與君障夏日羽扇寧復持(朱文)
(公)
弱質不自持芳根為誰好雖微九秋榦丹心中自保(紅蕉)
五言八句
幸有青絲用寧將衆草同心虚含夕露葉大怯秋風細
響安禪後濃隂坐夏中由来何所喻持以問支公(錢起)
不枝唯葉茂無榦信中空所以免摧折為依君子風(宋景)
(文)
雨彫翠盖側風偃綵旗開脆經繒乍裂斜規扇欲裁
空山夜雨至滴滴復瀟瀟涼葉泛朝露苦心展夕飄(張右)
(史)
七言古詩
巴蕉得雨便欣然終夜作聲清更妍細聲巧作蠅觸紙
大聲鏘若山落泉三點五點却可聽萬籟不生秋夕靜
芭蕉自喜人自愁西風收過雨即休(楊誠齋)
七言絶句
水痕天影淡相宜露坐秋涼乍快時桐葉芭蕉最多事
曉昏風雨報人知(畢公叔)
花外憐伊品物低殷勤移向小窗西無端風雨瀟瀟夜
却共梧桐開响齊(名賢集)
瀟瀟洒洒復亭亭一半風流一半清不為暑留添午蔭
却来愁枕作秋聲(誠齋)
骨相玲瓏倚入窗花頭倒插紫荷香繞身無數青羅扇
風不来時也不涼
世情易變如雲葉官事無窮類海潮退食北窗凉意滿
卧聽急雨打芭蕉(張南軒)
秋風鳴玉雨疎疎嫩綠臨窗半卷舒似是相知慰牢落
朝来看寄一緘書(湘山居士)
攪碎芳眠挟雨聲碧叢宜看不宜聽而今一任瀟瀟滴
華髮鰥翁一夜醒(劉後村)
自是愁人愁不消非干雨裏聽芭蕉芭蕉易去愁難去
移向梧桐轉寂寥(方秋崖)
炎蒸誰解喚清涼扇影搖搖上竹窗凖擬小軒添睡美
夢成風雨夜翻江(曾雲莊)
數葉芭蕉數葉秋燈長雨久不眠愁靈溪寺裏夜曾聽
又聽靈溪溪水流(方菊田)
七言散聯
畢竟空心何所有欹傾大葉不勝肥蕭騷暮雨鳴山樂
狼籍秋霜脱敝衣堂上幽人觀幻久逢人知是此身非
樂府祖
添字醜奴兒
窗前誰種芭蕉樹隂滿中庭隂滿中庭葉葉心心舒卷
有餘青傷心枕上三更雨點滴霖霖點滴霖霖愁損
北人不慣起来聽(李易安)
玉樓春
飛香漠漠簾帷暖一線水沈煙未斷紅樓西畔小闌干
盡日倚闌人已遠黃梅雨又芭蕉晚風尾翠搖雙葉
短舊年顔色舊年心留到如今春不管(仲殊)
菩薩蠻
風流不把花為主多情管定煙和雨瀟洒綠衣長滿身
如許涼文箋舒卷處似索題新句莫倚小闌干月眀
生夜寒(張約齋)
木棉
事實祖
碎錄
閩嶺江南多木棉樹實如桐子口有棉如蠶之綿可以
作布(地理)
賦詠祖
七言散句
江東賈客木棉裘(東坡)
記取城南上巳日木棉花落刺桐開(東坡)
幾樹半開紅似染居人云是木棉花(后村)
七言古詩
粗花染春日晒紅細綿披夏雪輥風赤皇世界嶺皆熟
勑時徵綿底痴絶(蕭文山)
薜荔
事實祖
雜著
薜荔柏兮蕙綢(注)薜荔香草也柏博壁也綢縛束也
披薜荔兮帶女蘿(並楚辭)
賦詠祖
五言散句
紅浸珊瑚短青垂薜荔長(杜甫)
春色生烽燧幽人泣薜蘿
七言散句
山鬼水怪著薜荔(黃亞夫)
五言古詩
薜荔垂枯萌何年負幽石驕陽或侵凌土薄失潤澤天
風吹汝身枯葉久無色前年直外省薜荔不盈尺江梅
凡幾時歸来忽滿壁我齒密且疎我髮玄且白此後何
足怪對之空嘆息(汪内翰)
藤蘿
事實祖
碎錄
藟藤也(廣雅)江東呼藟為藤藤似葛粗大也(爾雅)南有樛木
葛藟纍之(詩)女蘿松藤也兔絲也詩云蔦與女蘿施于
松上(廣雅)在草曰兔絲在木曰松蘿(詩注)紫藤葉細長莖如
竹根極堅實重重有皮花白子黑置酒中久不腐敗其
莖截置煙炎中經時成紫者可以降神榼藤依樹蔓
生如通草藤其子紫黑色一名象豆三年方熟其殼貯
藥不壊解諸藥毒生南海(南方草木狀)廣州山中生膏藤津
潤滑輭代以為船著地牽之如流(本州記)種藤附樹作根
樹即纏死且有惡汁尤令速朽藤盛成樹大者數圍又
云藤圍數寸可以為杖篾以縳船及為席勝于竹也(異物)
(志)剡溪古藤甚多為紙工斬伐以造唐舒元輿作悲剡
藤文(本集)
賦詠祖
五言散句
藤枝刺眼新(杜甫)藤蔓曲藏蛇
倒松賴藤纏高蘿垂飲猿
高蘿成幄帷對門藤盖瓦
庭中藤刺簷通林帶女蘿
丘壑蔓寒藤蔓衍傍松枝(王融)
綠蘿結高林蒙籠盖一山(文選)
女蘿亦有托蔓葛亦有尋(陸士衡)
與君為新昏兔絲附女蘿(文選)
托根軒墀下如處松竹林
高木八九枝有藤縷絡之(韓愈)
七言散句
幾歲生成為大木一朝纏死困長藤(白氏集)
五言古詩
藤花紫蒙茸藤葉青扶蘇誰謂好顔色而為害有餘下
如蛇屈盤上如繩縈紆可憐中間木束縳成枯株柔蔓
不自勝嫋嫋挂空虚豈知纏木身千夫力不如先柔後
為害有似諛佞徒附著君權勢君迷不肯誅又如妖婦
人綢繆蠱其夫毫末不早辨滋蔓宜難圖願以藤為鑒
銘之於座隅(白香山)
故鄉春欲盡一歲芳難再岩樹已青葱吾廬日堪愛幽
溪人未去芳草行應碍遥憶紫藤垂繁英照潭黛(李衛公)
纖條寄喬木弱影掣風斜標春抽曉翠出霧露懸花(梁簡)
(文帝)
引蔓出雲樹垂綸獲巢鶴幽人對酒時苔上閒花落(錢起)
紫藤挂雲木花蔓宜陽春密葉隠歌鳥香風留美人(李)
虺蔓相結盤虬梢護舊曲紛若未契繩繁如已綸綍(宋景)
(文)
寒松偃澗濱弱蔓垂纓綠波縈翠帶長水濺低花馥(聖俞)
五言八句
遥聞碧潭上春晚翠藤開水似晨霞抺林疑彩鳳来清
香凝島嶼繁艷映莓苔金谷如相並應將錦帳圍(李衛公)
綠蘿縈數匝本在草堂間秋色寄高樹晝隂籠遠山移
花疎處種斸藥困時攀日暮微風起難尋舊徑還(許暉)
葉繞千年盖條依百尺枝屬與松風動時將薜影垂學
帶非難結為衣或易披山河若近遠獨自楚人知
七言古詩
魯人酒薄邯鄲圍西河渡橋南越悲歲調紅藤百萬計
此苦一作無窮時去年採藤藤已乏今年採藤藤轉竭
入山十日脱身歸新藤出土拳如蕨(唐子西)
翠盖隂森高隠鶴脩條屈曲暗藏蛇閒来兀坐莓苔石
時見山禽撲落花(僧船窗)
藍
事實祖
碎錄
藍染草也(說文)仲夏之月令民毋刈藍以染(禮記)終朝采藍
不盈一襜(詩)青出於藍(荀子)
紀要
楊震植藍以供母諸生嘗有助種者輙拔更種以拒其
後(續漢書)趙岐云予就醫偃師道經陳留北人皆以種藍
染紺為業藍田彌望黍稷不植慨其棄本逐末遂作此
賦曰同丘中之有麻似麥秀之漸漸
雜著
當如園圃之藍不異衆草染而後朗然不如棠棣之花
灼灼自顯
賦詠祖
五言八句
物有無窮好藍青又出青朱研方比德白受始成形袍
襲宜從政衾垂可問經當時不採擷佳色幾飄零(吕温)
茅
事實祖
碎錄
菅草也(說文)藗牡茅(爾雅)一名藗一名牡茅(疏)藉用白茅(易經)
禹貢荆州包匭菁茅(尚書)匭匣也菁以為葅茅以藉酒(注)
王者建諸侯受之以土苴以白茅(左傳)王者建封諸侯三
脊之茅以為藉杜預云江淮之間一茅三脊乃靈物也
(左傳)甸師祭祝供蕭茅(周禮)白華菅兮白茅束兮白茅包
之晝爾于茅宵爾索綯(並詩)
紀要
堯為天子土階三尺茅茨不剪(尹文子)殷湯救旱素車白
馬身嬰白茅以為犧牲(史記)武王伐殷微子啓肉袒面縳
牽羊握茅膝行而前(典錄)吕尚坐茅而漁(六韜)管仲說桓公
曰古之封禪江淮間一茅三脊所以為藉也(史記)僖公四
年齊侯以諸侯之師伐楚管仲曰爾貢包茅不入王祭
不供無以縮酒寡人是徵昭王南征而不復寡人是問
(左傳)
雜著
蘭芷變而不芳兮荃蕙化而為茅(楚詞)
賦詠祖
五言散句
荒郊蔓草茅(杜甫)茅堂石笋西
何時一茅屋送老白雲邊
七言散句
石田茅屋荒蒼苔(少陵)
五言古詩
鶗鴂芳不歇霜繁綠更滋擢本同三脊流芳有四時麄
根縮酒易結解舞蠶遲終當入楚貢豈羨詠陳詩(梁定襄侯)
銅律與幽琴俱稱類君子豈惟江淮間發葉超衆美珍
同自牧歸茅因彙征起豈獨邁秦蘅方知蔑沅沚(梁簡文帝)
蓬
事實祖
碎錄
彼茁者蓬首如飛蓬(詩)蓬生麻中不扶自直白沙在
泥與之俱黑(家語)斥鷃翺翔乎蓬蒿之間(莊子)有百歲髑髏
搴蓬而指之(列子)桑弧蓬矢(禮記)今夫飛蓬飄風而行千里
乘風之勢也(商君書)見飛蓬轉而知飛車(淮南子)
紀要
魯哀公失國走齊公問焉曰子之年甚少道至于此乎
吾少之時多愛我者吾體不親人多諫我者吾忘不能
用是内無弼外無輔輔弼無人諂諛甚衆譬之猶秋蓬
也孤其根本密其枝葉(國語)子貢作壊室編蓬戶彈琴瑟
其中以歌先王之風(大傳)張仲蔚平陵人也與同郡魏景
卿俱隠不仕所居蓬蒿至于沒人(三絀錄)
雜著
蓬艾親人銜子茅兮(楚詞)䔩䔩風威孤蓬自振
賦詠祖
五言散句
孤蓬轉霜根(杜甫)轉蓬憂悄悄
轉蓬行地遠
處處鄰家雨飄飄客子蓬
有喜留攀桂無勞問轉蓬
五言古詩
轉蓬離本根飄飄隨長風何意回颷舉吹我入雲中高
高上無極入路安可窮類此流宕子捐軀遠從戎毛褐
不掩形薇藿恒不充去去莫復道沈憂令人老(曹子建)
百草應節生含氣有深淺秋蓬復何辜飄飄隨風轉(晉司)
(馬彪)
遇坎聊知止逢風或未歸孤根何處斷輕葉強能飛(王元)
(功)
莎
事實祖
碎錄
莎一名蒿一名侯莎一名香附子一名雀兒頭香生田
野間其根如棗核者謂之香附子(本草)
賦詠祖
五言散句
綠滿巖扉外綿綿芳草英(种明逸)
七言散句
老樹雨隂渾脱葉綠莎霜後半堆尖(秦敏)
最憐官塜臨官道細細煙莎徧燒痕(張商英)
流水涓涓落砌莎(白氏集)
五言八句
何事牽憂思空庭對野莎青青衝埜步落日拄笻過色
與莓苔近隂藏蟋蟀多閑思舊山下蕭颯徧煙蘿(李白)
七言絶句
桃蹊李徑有塵埃初放青莎秀滿階想見芊綿古城角
有人嗟我未歸来(宋景文)
全芳備祖後集卷十三
