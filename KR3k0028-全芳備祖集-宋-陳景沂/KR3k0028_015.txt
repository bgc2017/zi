全芳備祖前集卷十五宋陳景沂撰
花部
酴醿
事實祖
碎錄
酴醿本作稌縻後加酉(海錄)
紀要
唐寒食宴宰相用酴醿酒酴醿本酒名世以所開花
顔色似之故取為名(歲時記)唐召侍臣學士食櫻桃飲酴
醿並以琉璃盤和以香酪(景龍文館記)
賦咏祖
五言散句
畫屏風自展(香山)
簇簇霜葩密層層玉葉同(聖俞)
臨風難自持為舞白霓裳(張文潜)
無葉真國色有韻自天香(宋景文)
光凝直照夜枝軟或牽衣(穎濱)
國豔寧施粉天香自染衣(曾文昭)
側葉光豔薄餘芳香氣微(蔡君微)
青春逐流水素質獨輕微(張芸叟)
玉女雕瓊萼仙禽借菊衣(晏元獻)
七言散句
風動翠條腰嫋娜(白香山)
不問春歸自放花(趙信菴)
酴醿縳籬金沙牆(葉水心)
少府無妻春寂莫花開將爾當夫人(香山)
殘春鈴閣無公事来就酴醿當晩衙(蘆溪)
媚條無力倚風長架作圓隂覆坐凉(宋景文)
姑射真人玉骨香淡月微風惜良夜(盧元贊)
風霜老枯蹙龍蛇中有青春白玉葩(張文潜)
金沙豐腴合德豔酴醿輕盈飛燕身
高堂神女蘭供澤姑射仙人雪縈肌(楊元素)
傾家釀酒經年醉不使春風負玉壺(劉原父)
強挽春風留一醉露香還可析朝酲
綠葉黃花相映深水邊臺畔結浮隂
曉風尚自知人意時去時来管送香(張芸叟)
不作殘春日日飲定知無奈此香何
曉来風入萬花動零落滿頭飛下時(劉巨濟)
祭畢崇壇冷玉球月斜星淡思悠悠(晏元獻)
誰遣虬枝上高架稍覺行雲覆行路(王梅溪)
園林綠樹成隂後庭院青春欲老時
走上松梢繞却好為他滿插一頭花(楊廷秀)
借令落盡仍香雪且道開時是底花
快晴似為酴醿計急雨還妨燕子飛(范石湖)
玉立春深雪不如生香透骨雪應無
還將盧舍全身面換却何郎粉骨姿(劉溪翁)
青蛟煖晝拏雲上白雪深春壓架香(徐溪月)
催䟎荼醿交夏景安排芍藥送春光(易寓言)
可堪收拾歸屏枕頗欲浮沈赴酒杯
疎籬半掩荼醿面小立黃昏等燕歸(徐桃渚)
不料忽成惆悵事片時飛盡白薔薇(周汾陽)
五言古詩
倡女卷春袂迎風戲玉除近叢看影密隔樹望花稀横
枝斜綰袖嫩葉下牽裾牆高攀不及花新摘未舒莫疑
插鬢少分人猶有餘(梁元帝)
新花臨曲池佳麗復相隨鮮紅同映水輕香共逐吹繞
架尋多處窺叢見好枝今朝猶少恨將放復嫌萎釵邊
爛漫插無處不相宜(劉瓊)
荼縻不争春寂寞開最晚青蛟走玉骨羽盖蒙朱&KR0955;不
粧豔已絶無風香自遠凄凉吳宫闕紅粉埋故苑餘香
此入花千載尚悽惋(東坡)
五言古詩散聫
下騰赤蛟身上抽碧龍頭千枝蟠一盖一盖簮萬毬花
要帶月看香要和露收一點落衣袂經月氣未休一點
入釀甕經歲味尚留(謝克仁)
五言絶句
故作酴醿架金沙秪謾栽似矜顔色好飛度雪前開(王荆)
(公)
来自蠺叢國香傳弱水神析酲疑破鼻併豔欲留春(宋景)
(文)
清香透水檻榮蔭在天家翠輦宸游後珠欄晝影斜(吴充)
風枝張羽盖露臉汙何郎收拾歸醽醁芳姿韻更香(王梅)
(溪)
又
叢葉扶重蕊微風動弱枝北人言語巧喚作菊酴醿(徐致)
(中)
五言排律
梅殘紅葉遲此物共春輝名字因壺酒風流付枕幃墜
鈿香徑草飄珥净垣衣玉氣晴虹發沈材鋸屑霏直知
多可厭何忍摘令稀當恨金沙學顰時正可揮(山谷)
五言八句
雨過無桃李惟餘雪覆牆青天映妙質白日照繁香影
動春微透花零韵更長風流到樽酒獨足助詩狂(陳簡齋)
五言律詩散聫
穠因天與色麗共日争光剪碧排千萼研朱粲萬房(香山)
烟條塗石綠粉蕊撲鵝黃根動彤雲湧枝搖赤羽翔
乍見疑回面遥觀誤斷腸風朝舞飛燕雨夜泣蕭娘桃
李慚無語芝蘭遜不芳山榴何細碎石竹苦尋常蕙惨
隈欄避蓮羞映浦藏怯教蕉葉顫妬得柳花狂豈可輕
嘲咏應須痛比方(香山)
生成從火令顔色占中央綠葉排圓翠青苞蓄異香叢
隂周曲榦纖刺比鋒芒(种明逸)
七言古詩
裊裊長數尋青青不作林一莖獨秀當庭心數枝分作
滿庭隂春日遲遲欲將半庭隂毿毿正堪玩枝上嬌鶯
不畏人葉底蛾飛自相亂秦家女兒愛芳菲畫眉相喚
採葳蕤高處紅鬚欲就手低邊綠刺已牽衣蒲萄架上
朝光滿楊柳園中瞑鳥飛連袂踏歌從北去風吹香氣
逐人歸(儲光羲)
花飛十不啻五六青子團枝朱紫簇江南桃李總成隂
不論少城與韋曲酴醿&KR0903;重不浪開晚堆綠雲點水玉
體薰山麝非一臍水洗銀河費千斛滴成小蓓密于&KR0008;
亂走長條柔可束醉眸有及月下来破鼻試從風裏觸
先生未必被花惱偶與門人暮春浴為憐壓架千萬枝
小立旁邊須新馥剰拚好語寵瓊蕤更掇青英付&KR0812;醁
先生何得便杜門霜鬢猶須玉堂宿(誠齋)
西湖野僧夸蔵冰半年化作真水精南湖詩人笑渠拙
不知儂家解乾雪藏冰窨于山之幽纔聽九地山鬼愁
儂家藏雪有妙手分明晒在翡翠樓向来㢲二拉滕六
玉妃夜投玉川屋剪水作花吹朔風揉雲為粉散寒空
醉插兩袖拂銀漢稍得萬斛冷不融瓊田挈月拾翠羽
砌成重樓天半許盤作青蛟吐綠霧亂飄六出重沈炷
人間雪脆那可藏天上雪落何曾香三月盡頭四月首
南湖香雪今誰有分似誠齋老詩叟碎挼玉花泛春酒
一飲一石更五斗(誠齋)
七言古詩散聫
京師三月荼䕷開高架交垂自為洞素蕊層層紫蕊香
釀歸光祿春生甕東陌西阡走鈿車芳林廣囿飛朱鞚
(聖俞)
已憐正發香晻曖猶愛將開花的礫半垂野水弱如墜
直上長松勇無敵風中娜娜應數枝月下煌煌真一色
(穎濱)
不傅人間玉奩粉别有天上金爐烟獨清合作諸蘭佩
深白未數楊花綿春風爛漫倚牆角一月不復燒龍涎
(石敏若)
庭前積水過不流落葉千片水上浮憐花不忍見彫謝
風力顛猛摧嬌柔(張無盡)
七言絶句
鑿斷千家作一池不栽桃李種酴醿莫教葉落秋風後
荆棘滿庭君始知(賈島)
平生為愛此香濃仰面長迎落絮風每至花殘有遺恨
典刑猶在酒杯中(韓維)
漢宫嬌額半塗黃肌骨濃熏班馬香日色漸遲風力細
倚闌偷舞白霓裳(山谷三首)
沈水衣籠白玉苗不蒙湔拂若無聊煩君斫取西莊柳
扶起春風萬萬條
荼䕷一架最先来夹竹金沙次第栽濃綠扶疎雲對起
醉紅撩亂雪先開
長憶故山寒食夜荼䕷野發暗香来分無素手簮羅髻
且折霜蕤浸玉醅(東坡)
後圃荼䕷手自栽清于芍藥釅于梅舊来酒客今無幾
三嗅馨香懶舉杯(穎濱)
冰肌雪豔映殘春燠日薰風入四鄰任是主人能愛惜
也拚一半與遊人(張芸叟)
明紅暗紫競芬菲送盡東風不自知占得餘香慰愁眼
百芳無得似荼䕷(劉原父)
東皇收拾春歸去獨遣荼䕷殿後塵憐我寒窗賦愁寂
時看玉面送殘春(王蘆溪)
名園雨盖謾重重不似青蛇出甕中好事主人仍好定
旋移韻友乞山翁(王梅溪)
仰架遥看時見些登樓下瞰脫然佳荼䕷蝴蝶渾無辨
飛去方知不是花(誠齋二首)
雪顆雲條一架春酒中風度夢中聞東風不是無顔色
過了梅花便到君
香雪支離半墜風柔條無奈不成叢阿蠻如許風流骨
打困秋千細雨中(謝幼謙)
東風滿架索春饒三月梁園雪未消賸馥餘姿抵蘭麝
柔條無力帶瓊瑶(戴石屏)
紛紛紅紫落莓苔帶月和烟特地開疑是玉妃新浴出
翠雲梯上舞風臺(徐竹隠)
雨後溪流半没沙粉牆賣酒是誰家客中不覺春深淺
開了荼䕷一架花(湛道山二首)
一春多雨少晴光眼底青春去意忙已恨點衣紅作陣
纔憐滿架雪生香
穠華先占早春芳色别先容五樣粧步屧東邨風力軟
吹来只自一般香(百花新咏)
梅釀蘭氲芍藥清旃檀婆律萃天馨試開秦趙當年宴
何藉珠簾翡翠屏
布葉敷條翠作圍自生芒刺護裳衣莫嫌埜興難拘束
只伴春風亦見幾(陳三嶼)
一年春事到荼䕷香雪紛紛又撲衣儘把檀心好看取
與留春住莫教歸
茶䕷架倒無人架全似老夫狂醉時昨夜一番溪雨横
又添苔蘚到花枝(周方泉)
七言八句
肌膚冰雪薰沈水百草千花莫比方露濕何郎試湯餅
日烘荀令炷爐香風流徹骨成春酒夢寐宜人入枕囊
輸與能詩王主簿瑶臺影裏據胡牀(山谷)
榮華休羨黑頭公且對芳辰賞麗叢十萬青條寒挂雨
三千粉面笑臨風莫將擬雪才情賦盍與觀梅况味同
只恐春歸有遺恨典型猶在濁醪中(劉彦冲)
花神未怯春歸去故遣仙姿殿後芳白玉體輕蟾魄瑩
素紗囊薄麝臍香夢思洛浦婵娟態愁記瑶臺淡净粧
勾引詩人清絶處一枝和雨在東牆(朱淑真)
青蛟蛻骨萬條長玉架盤雲護曉光外面看来些子葉
中間著得許多香一枝縞色分明好百卉含羞不敢芳
飛殺啣花雙海燕被渠勾引一春忙(劉溪翁)
七言律詩散聫
曉啼珠露渾無力繡簇羅裙不著行若綴夀陽公主額
六宫争肯學梅粧(李嶠)
瓊林殿側玉鈎闌雪覆新花四月閒密影酡容千客坐
柔條何啻萬龍蟠(劉原父)
雨後荼䕷將結局風前芍藥正催粧道人不管春深淺
嬴得山中歲月長(王庵僧)
獨憐朱臉花容俗全學瑶臺玉女粧素月共成中夜色
好風分散四鄰香(程金紫)
樂府祖
鷓鴣天
紅紫飄零綠滿城春風于此獨留情誰將十幅吴綾被
撲向薰籠一夜明風不定雨初晴曉来苔上拾殘英
速教貯向鴛鴦枕猶有餘香入夢清(晁次膺)
滿江紅
千種繁香香已去翩然無跡誰信道荼䕷枝上静中收
得曉鏡洗粧非粉白晚衣弄舞餘衫碧粲寳鈿珠珥不
勝持濃隂夕金剪度還堪惜霜蝶睡無從覓知多少
好詞清夢釀成冰骨玉女散花無酒聖仙人種玉慚香
德悵攀條記得鬢絲青東風客(趙德莊)
臨江仙
鶯喚屏山驚睡覺嬌羞須索郎扶荼䕷斗帳冷熏爐翠
穿珠落索香净玉流蘇長記枕痕消醉色日高猶倦
粧梳一枝春瘦想如初夢迷芳草路望斷素鱗書(張仲宗)
不恨綠隂桃李過荼䕷正向人開一樽清夜月徘徊花
如人意好月為此花来未信人間香有許却疑同住
瑶臺紛紛殘雪墮深杯直教攀折盡猶勝酒醒回(韓南澗)
少年遊
去年同醉酴醿花下健筆賦新詞今年君去酴醿欲破
誰與醉為期舊曲重歌斟别酒風露泣花枝漳水能
長湘水遠流不盡兩相思(向薌林)
浣溪沙
翠羽衣裳白玉人不將朱粉汚天真清風為伴月為鄰
枕上解隨良夜夢壺中别是一家春同心小綰更尖
新
西江月
紅退小園桃杏綠上芳草池塘誰教芍藥殿春光不似
酴醿宫樣翠蓋更蒙朱&KR0955;熏爐剰熨沈香娟娟風露
滿衣裳獨步瑶臺月上
點絳唇
羽盖垂垂玉英亂簇春光滿韻香清遠煖日烘庭院
露浥瓊枝臉透何郎暈凝餘恨古人不見誰與花公論
(梅溪)
野態芳姿枝頭占得春長久怕鈎衣袖不放攀花手
試問東山花似當時否還依舊謫仙去後風月今誰有
賀新郎
曾與瓊姬約恍相逢翠裳搖曳珠纓聫絡風露青冥非
人世攬結玉龍驂鶴愛萬朵千條輕弱禱祝花神憐惜
取到開時晴雨須斟酌枝上雪莫消却惱人還似中
狂藥憑危闌燭光交映樂聲遥作身上青衫香熏透看
到參横月落筭茉莉猶低一著坐有緱山王郎子倚玉
簫度曲難為酢君不飲鑄成錯(劉後村飲王廣文示酴醿詞夜花下用韻)
想赴瑶池約向東風名姬駿馬翠韉金絡太液池邊鵠
羣下又似南樓呼鶴畫不就濃纖嬌弱羅帕封香来天
上瀉銅盤沆瀣供清酌春去也被留却芳魂再返應
無藥似詩咏綠衣黃裏感傷而作愛惜尚嫌蜂採去何
况流鶯蹙落且放下珠簾遮著除却江南黃九外有何
人敢與花酧酢君認取莫教錯(劉後村黃酴醿)
淺把宫黃約細端相普陀烟裏金身珠絡萼綠華輕羅
襪底飛下祥雲綵鶴(九疑山中萼綠華黃雲承襪到羊家)朵朵賽蜂腰纖
弱已被色香撩病思儘鵝兒酒美無多酌看不足怕殘
却人間難得傷春藥更枝頭流鶯喚起少年狂作留
取姚家花相伴羞與萬紅同落未肯讓先梅蠟著樂府
今無黃絹手問斯人清唱何人酢休草草認題錯
院宇重重掩醉沈沈亭隂轉午繡簾高捲金鴨香濃熏
寳篆驚起雕梁語燕正架上酴醿開徧嫩萼梢頭舒素
臉似月娥初試宫粧淺風力嫩異香軟佳人無意拈
針線遶朱闌六曲徘徊為他留戀試把花心輕輕數暗
卜歸期近遠柰數了依然重怨把酒問春春不管枉教
人只恁空腸斷腸斷處怎消遣(劉過)
如夢令
今夜酴醿風起應是玉消瓊碎淡蕩滿城春惱破愁人
春睡須醉須醉莫待梅黃雨細
聲聲慢
羞朱妬粉染露栽雲淡然蒼佩仙裳半額風粧莫道梳
洗家常碧羅亂縈小帶翠虬寒一架春香清思苦倚晴
嬌無力如侍韓郎密幄籠芳吟夜任露沾輕袖月轉
空梁弱骨柔姿偏解勾引詩狂遺鈿碎金滿地恨無情
風送韶光閑晝永看青青垂蔓引過東牆(史可堂)
全芳備祖前集卷十五
