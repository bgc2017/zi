全芳備祖後集卷二十六宋陳景沂撰
蔬部
菌葚
事實祖
碎錄
菌地蕈(說文)
雜著
雖朽枿腐敗不能生植猶能蒸出芝菌以為瑞(柳子厚)
賦咏祖
五言散句
橋柱粘黃菌(禹錫)顧乏釘頭菌(右丞)
七言散句
菌生香案正當衙(元禛)
笋如玉筯葚如簮強飲且為山作主(東坡)
驚雷菌子出萬釘白鵝拆掌鼈解甲(山谷)
五言絶句
誰將紫芝苗種此槎上土便學商山翁風餐謝肥羜(朱文)
(公紫菌)
聞說閬風苑瓊田産玉芝不收雲與露烹瀹誰相宜(朱文)
(公)
五言古詩散聯
戢戢寸土嫩纍纍萬釘繁中涵烟霞氣外絶沙土痕下
筯極雋永加餐亦平温(汪内翰)
七言古詩
空山一雨山溜急漂流桂子松花汁土膏鬆暖都添入
蒸出蕈花圓戢戢戴穿落葉忽起立撥開落葉百數十
蠟面黃紫光欲濕酥莖嬌脆手輕拾香如鵝掌味如蜜
滑似蓴絲無點澁傘不如笠釘勝笠香留齒牙麝莫及
菘羔楮雞避席揖餐玉茹芝當却粒作羹不可疎一日
作腊仍堪贈盈笈(誠齋蕈子)
七言古詩散聯
葵藿不甘羊酪羶笋蕨雋永非薧鱻香風薰陶紫芝香
陸地挺特荷錢圓(僧北磵)
七言八句
造化何時取衆香法筵齋缽久凄凉寒蔬病甲誰能採
落蕊空畦半已荒老木忽生黃耳菌故人兼致白牙薑
蕭然放筯東南去久入春山笋蕨鄉(東坡)
木耳
事實祖
碎錄
采采卷耳不盈頃筐(詩)秋甲子雨禾頭生耳(朝野僉載)又有
石耳(爾雅)木耳一名苓耳白花細莖蔓生可煮為茹(本草)
賦詠祖
五言散句
溪邊卧枯柳雨餘忽生耳(汪内翰)
七言散句
禾頭生耳黍穗黑(杜甫)
五言絶句
蔬腸久自安異味非所詫樹耳黑垂耼登盤今亦乍(文公)
(石耳)
七言古詩
飢欲食首山薇渴欲飲潁川水嘉禾令尹清如水寄我
南山石上耳筠籠動浮烟雨姿瀹湯磨沙光陸離竹萌
餌粉相發揮芥薑作辛和味宜公庭退食飽下筯把菊
避席遺芹虀雁門天花不復憶况乃桑鵝與楮雞小人
藜羹亦易足嘉蔬遺餉荷眷私吾聞石耳之生常在蒼
崕之絶壁苔衣石腴風日炙捫蘿挽葛採萬仞側足委
骨豺虎宅佩刀買犢劒買牛作民父母今得職閔仲叔
不以口腹累安邑我其敢用鮭菜煩嘉禾願公不復甘
此鼎免此射利登嵯峨(山谷謝寄石耳)
五言古詩
江上秋已分林中瘴猶劇畦丁告勞苦無以共日夕蓬
莠猶不樵野蔬暗泉石卷耳况療風童兒且時摘侵晨
驅之去爛漫任遠適放筐亭午際洗剝相蒙羃登牀半
生熟下筯還小益加點瓜薤間依稀橘奴跡亂世誅求
急黎民糠籺窄飽食復何心荒哉膏粱客富家厨肉臭
戰地骸骨白寄語惡少年黃金且休擲(少陵蒼耳)
芸薹
事實祖
碎錄
能發痼疾患腰脚人不可多食(本草)
賦詠祖
七言古詩
薹菘正自有風味杯盤底用專腴豐意行不解殺風景
呵殿謾自驚兒童桑麻事起兒童長春色總好關渠儂
家山福地最深處草花竹樹多華風只今芒屩便歸去
自立名號皆山農(誠齋)
七言絶句
桑下春蔬綠滿畦菘心青嫩芥薹肥溪頭選擇店頭賣
日暮裹鹽沽酒歸(范石湖)
蔊菜
賦咏祖
七言古詩
學琴自有譜相鶴自有經蔬經我繙盡不見蔊菜名金
華詩裏初相識玉友尊前每相憶坐令芥孫姜子牙一
見風流俱避席取士取名多失真向来許靖亦誤人君
不見鄭花不得半山句却參魯直稱門生(誠齋)
五言絶句
小草有真性託根寒澗幽懦夫曾一嘬感憤不能休(朱文)
(公)
七言絶句
虀臼不辭菜受辛子牙為祖芥為孫勸君莫謁獨醒客
只謁高陽社裏人(誠齋)
五言八句
靈草生何許風含古澗旁搴裳勤採擷支筯嚏芳香冷
入玄根閟春歸翠穎長遙知拈起處全體露真常(朱文公)
決明
事實祖
碎錄
夏初生苗根帶紫色葉似苜蓿至六七月有花黃白其
子作穗似青菉豆(本草)
雜著
決明嘉蔬也食之能決去眼昏以益其明(杜詩注)
賦詠祖
五言散句
枕囊收決明
五言古詩
后皇富嘉種決明註方術耘鉏一席地時至觀茂密縹
葉資芼羹緗花馬蹄實霜叢風雨餘篩簸場功畢枕囊
代曲肱甘寢聽芬苾老眼願力餘讀書真成癖(山谷種決明)
七言古詩
雨中百草秋爛死階下決明顔色鮮著葉滿枝翠羽蓋
開花無數黃金錢涼風蕭蕭吹汝急恐汝後時難獨立
堂上書生空白頭臨風三嗅馨香泣(杜少陵)
苜蓿
事實祖
碎錄
北人甚重江南人不甚食以其無味也(本草)
紀要
大宛馬嗜苜蓿漢使張騫因採葡萄苜蓿種歸(博物志)閩
川長溪縣薛令之登第開元中為東宫侍讀官作苜蓿
詩以自歎玄宗至東宫見其詩舉筆續云啄木觜距長
鳳凰毛羽短若嫌松桂寒任逐桑榆暖薛遂謝病歸(坡詩)
(注)
賦詠祖
五言散句
秋山苜蓿多(杜甫)
七言散句
天馬常銜苜蓿花(太白)
宛馬總肥春苜蓿還同楚客詠江蘺(商隱)
五言古詩
朝日上團團照見先生盤盤中何所有苜蓿長闌干飯
澁匙難綰羹稀筯覺寬只宜謀旦夕何由保歲寒(薛令之)
藜藿
事實祖
碎錄
藿豆葉也(說文)
紀要
孔子厄於陳蔡藜藿不糝(莊子)陸龜蒙復友生書云讀古
聖人書每涵咀義味獨坐自足案上一杯藜羹如五鼎
七牢饋于左右(笠澤叢書)
雜著
夫荷旃被毳者難與道純綿之麗密羹藜含糗者不足
與語太牢之滋味(王褒頌)啜糲粱之食藜藿之羹(太史公自序)
予甘藜藿未暇此食也(冑植七啟)
賦詠祖
五言散句
白露洒藜藿(李白)
敝襟不掩肘藜羹常之斟(淵明)
藜羹尚如此肉食安可嘗(昌黎)
三年國子師腸肚集藜莧
試問甘藜藿未可羨輕肥
童稚頻書禮盤飱詎糝藜
寂寞天寶後園廬但蒿藜(杜甫)
時来一顧我笑飯葵與藿
七言散句
顧我從来貧到骨經營藜藿亦艱辛(陳克)
薺
事實祖
碎錄
綠薺草可食(本草)葉可作菹羹詩云誰謂荼苦其甘如薺
是也(本草)
雜著
見芳薺之時生被畦疇而獨繁鑚重冰而獨茂蒙嚴霜
而發鮮(夏侯湛賦)有萋萋之綠薺方滋繁于中丘(卞伯玉賦)
賦詠祖
五言散句
食薺腸亦苦(東野)薺麥餘春雪
薄飯不能羹牆隂老春齊(簡齋)
七言散句
爛蒸香薺白魚肥(東坡)
看殺牆隂薺菜花(江湖集)
時危始識不世才誰謂荼苦甘如薺
時遶麥田求野薺強為僧舍煮山羹(東坡)
五言古詩
舍東種早韭生計似庾郎舍西種小菜戲學蠶叢鄉惟
薺天所賜青青被陵岡珍美辱鹽酪耿介凌雪霜采擷
無闕日烹飫有秘方候火地爐暖加糝沙缽香尚嫌雜
笋蕨而况汙膏粱炊秔及煮䴵得此生輝光吾饞甚易
足捫腹喜欲狂一掃萬錢食終老嵇山旁(放翁)
萋萋牆根薺采掇盈一襜破白半浮糝殺青微下鹽長
貧歎亦苦積悟覺尤甘緬想拔葵者吾今已傷廉(竹隱)
五言古詩散聯
盤飱到野薺曳杖閒挑根幽人此味熟俗子誰知捫
七言絶句
日日思歸飽蕨薇春来薺美忽忘歸傳誇真欲嫌荼苦
自笑何時得瓠肥(放翁)
采采真蔬不待畦中原正味壓蓴絲挑根擇葉無虚日
直到開花如雪時
小着鹽醯助滋味微加薑桂發精神風爐歙缽窮家話
妙訣何曾肯授人
藤菜
事實祖
碎錄
豐湖有胭脂藤生菜滑美大類蓴(坡詩注)
賦詠祖
五言散句
豐湖有藤菜似可敵蓴羹(東坡)
全芳備祖後集卷二十六
