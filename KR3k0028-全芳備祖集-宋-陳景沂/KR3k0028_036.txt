全芳備祖後集卷九宋陳景沂撰
果部
櫻桃
事實祖
碎錄
楔荆桃今櫻桃也(爾雅)一名含桃以鶯鳥所含故名(吕氏春秋)
一名朱桃一名麥英(本草)實深紅色者名朱櫻正黃眀者
名蠟櫻(同上)仲夏之月天子羞以含桃薦寢廟(月令)黎舉欲
以棖子臣櫻桃但恨不同時(金城記)李直方第果品以櫻
桃第三(國史補)
紀要
漢惠帝出離宫叔孫通曰古者春嘗果方今櫻桃熟可
獻陛下勅取櫻桃獻宗廟上許之(漢書)後漢眀帝于月夜
宴羣臣于園大官進櫻桃以赤瑛為盤月下視之盤與
桃同色羣臣笑云是空盤也(漢書)唐三月宰相有櫻筍厨
時為最盛(史)唐新進士有櫻桃宴(摭言)帝命侍臣升殿食
櫻桃並盛以琉璃和以杏酥飲酴醿酒(景龍記)唐文宗即
位因内園進櫻桃以奉三宫又景龍文館記上與侍臣
于樹下摘櫻桃恣食大陳宴集奏宫樂至暝人賜朱櫻
兩籠天寳初有范陽盧子在東都下第春暮遊僧舍
有僧開講盧詣講筵至精舍有青衣攜一籠櫻桃因與
同餐青衣云娘子姓盧問之即盧子再從姑也因隨之
即夢為御史大夫為相經三十年却到昔逢攜櫻桃青
衣精舍門遂下馬升殿禮佛忽然昏醉聞講師云何久
不起乃見身著白衫服飾如故問其僕曰日己午矣
李希烈始入汴聞戶曹參軍竇良女美強取之嘗稱陳
仙竒忠勇可用而妻亦竇姓願為姊姒以固其夫希烈
許諾及希烈死其子不發喪欲悉誅諸將自立未决有
獻含桃者竇請分遺仙竒因蠟帛丸雜果中出所謀仙
竒大驚因率兵入斬之(並異聞錄)蕭穎士李林甫欲用之乃
召見時穎士居母喪即縗麻而謁林甫甫素不識見衰
麻即令斥去穎士乃為伐櫻桃詩以刺林甫云(唐史)
雜著
擢無用之弱質因本枝而自芘汨羣林而非據專階庭
之右地雖先寢而或薦豈和羹之正味(穎士句)惟櫻桃之
為桃先百果而含榮鳥終食而使墮雨薄洗而先零(後梁)
(宣帝)為樹則多實為果則先熟(傳咸句)集繁星而積耀(柳文)
賦詠祖
五言散句
殘櫻落紅珠(香山)櫻桃千子紅(温岐)
倒流映碧叢點露擎朱實(梁簡文)
朱顔含遠日翠色影長津(唐太宗)
甘為舌上露暖作腹中春(香山)
紅櫻盈眼日白髮滿頭時
賞應歌杕杜歸及薦櫻桃(杜少陵)
赤墀櫻桃枝𨼆映銀絲籠
流鶯猶故在爭得諱含来(李商𨼆)
惜看充鳳實痛已被鶯噙
朱實鳥含盡青樓人未歸
何因古樂府惟有鄭櫻桃
昔遊為櫻笋東道盡鴛鴦(東坡)
味兼羊酪美食厭楚梅酸(聖俞)
昨日酪將盡今朝櫻可餐
並蒂隨宜好連心著意紅(陳後山)
已驚變濃綠忽更垂繁紅(劉原父)
磊落火齊珠參差珊瑚叢
七言散句
櫻桃爛熟滴階紅(東坡)
鳥偷飛處&KR0742;將火人爭摘時踏破珠(香山)
朱櫻此日垂朱實郭外誰家負郭田(杜少陵)
捧盤小吏初宣勅當殿羣臣共拜恩(張籍)
昨日南園新雨後櫻桃花發舊時枝
飽食不須愁内熱大官還有蔗漿寒(王維)
蓬莱羽客如相訪不是偷桃一小兒(張祐)
聞道今人好顔色神農本草自應知(崔興)
石榴未拆梅猶小愛此山花四五枝(張祐)
祇道朱櫻纔弄蕊及来幽圃已殘枝(聖俞)
朱櫻再食雙盤日紫禁重頒四月時
盤中宛轉眀珠滑舌上逡巡絳雪消(穎濱)
傾盤的爍沾朝露出袖熒煌得寳珠(陳後山)
敢限東君少才思不留檀口待櫻桃(王元之)
階翻紅藥曾重見勅賜櫻桃亦屢經(周益公)
草草杯盤莫笑貧朱櫻羊酪也嘗新(放翁)
紅質離離壓彩枝熒煌珠琲粲姜蕤(張俞)
五言古詩
含桃丹更圓輕質觸必碎外有千粒珠中藏半泓水何
人弄好手萬顆掦虚脆印成花鈿薄染作冰澌紫此果
非不多此味良獨美(誠齋)
朝光破溪隂喧鳥聲交加櫻桃此時盛滿樹紛彩霞當
戶仍拂簾參差自相遮(劉原父)
前来過南京麥老櫻桃熟今来舊遊處櫻麥半黃綠(東坡)
五言絶句
並蒂隨宜好連心稱意紅只堪驚老眼持此與誰同(誠齋)
火齊寳瓔絡垂於綠繭絲幽禽都未覺和露折新枝(范石)
(湖)
五言八句
故人憐一老輟食寄三山厚味非貧具先嘗愧客間甘
酸俱可口衰白不宜顔好句那能寄情深未覺慳(陳後山)
綠樹帶朱實駈禽費彈丸獨先諸果熟堪奉五侯餐猩
血和瓊液蠙珠走玉盤同時得同賞芍藥滿雕欄(戴石屏)
五言律詩
清曉趨丹禁紅櫻降紫宸驅禽養得熟和葉摘来新圓
轉盤傾玉鮮眀籠透銀内園題兩字西掖賜三臣熒惑
精華赤醍醐氣味真如珠未穿孔似火不燒人瓊液酸
甜足金丸大小勻偷須防曼倩惜莫擲安仁已懼長尸
禄仍驚數食珍最慚恩未報飽餵不才身(香山)
忍用熏酥酪從將洗玉盤流年如可駐何必九華丹(杜牧)
(之)
離宫時薦畢樂府艷歌新石髓疑秦洞珠胎剖漢津三
桃聊並列百果獨先春清籞来君賜琱盤助席珍甘餘
應受和圜極豈能神楚客便羊酪歸期負紫蓴(楊億)
團團火色具粲極月光珠西望瑶池苑會城寳樹區鳳
幘生猶嫩龍睛晚未枯形標與霞彩紫府閟雲腴
上苑空枝後荒巖滿樹新鳥銜紅映嘴猿飽滑流唇溪
寺初供佛山齋已待賓葉襯青舒槲籠擎綠繞筠瀉盤
能宛轉就酒益甘辛(王元之)
蔗漿寒上器羊酪冰中厨細碎榴非匹尋常荔可奴還
當生林下笋食廢朝餔(石曼卿)
林長景星密枝重串珠繁摘自青絲籠来宜紫桂尊賞
鮮流火動漿熱醉霞温(宋景文)
南國饒春實繁如躑躅然已先盧橘熟更壓荔枝圓向
日含滋液無人薦吉蠲
榖雨櫻桃落薰風拂帶斜舜絃新曲在休唱後庭花(謝希)
(孟)
七言古詩散聯
金衣珍禽弄深樾禁籞朱櫻班若纈上幸離宫促薦新
籐籃實籠貂璫發君王日午望猗蘭翡翠一盤紅靺鞨
(文與可)
櫻桃滿甑炊赤麋槐葉揉麺縈碧絲橘中洞庭漲春渌
臛笋煎花煮甘菊莓苔分坐葉幄低攀條弄芳有荼䕷
為君刻竹記幽會桐葉題詩滿新翠(天台集)
七言絶句
雲陽初獻滿筠籠黃蠟新衣色半紅今日嶺邊空對酒
偷將淚眼望秦中(張芸叟)
四月江南黃鳥肥櫻桃滿市粲朝暉赤瑛盤裏稱殊遇
何必筠籠相發輝(陳簡齋)
王母階前種幾株水晶簾外看如無只應漢武金盤上
瀉得珊珊白露珠(趙循道)
七言八句
西蜀櫻桃也自紅野人相贈滿筠籠數回細寫愁仍破
萬顆勻圓訝許同憶昨賜沾門下省退朝擎出大眀宫
金盤玉筯無消息此日嘗新任轉蓬(杜甫)
時節雖同氣味殊未知堪薦寢園無合充鳳食留三島
誰與鶯偷過五湖苦笋恐難投象匕酪漿無復瑩蠙珠
金櫻歲歲長宣賜忍淚看天憶帝都(韓偓)
漢家舊種眀光殿炎帝還書本草經豈似滿朝承雨露
共看傳賜出青冥香隨翠籠擎初重色照銀盤瀉未停
食罷自知無所報空然慚汗仰高扃(朱文公)
滿合虚紅怕動搖尚書珍重賜櫻桃揉籃尚帶新鮮葉
潑血猶殘舊竹條萬顆珍珠輕觸破一團甘露輭含消
春来老病猶珍荷併食中腸似火燒(盧延遜)
開門先得故人書稍喜提攜起覆盂得句有誰知我在
嘗新此日賴吾徒傾籃的皪沾朝露出袖熒煌得寳珠
會薦瑛盤驚一座莧腸藜口未良圖(陳後山)
櫻桃一雨半彫零更與黃鸝翠羽爭計會小風留紫脆
殷勤落日映紅眀摘来珠顆光如濕走下金盤不待傾
天上薦新更分賜兒童猶解憶寅清(誠齋)
朱實初傳九華殿繁花舊雜萬年枝全勝晏子江南橘
莫比潘家大谷梨(崔興宗)
纔見寢園春薦後非關御苑鳥銜殘歸鞍盡帶青絲籠
中使頻傾赤玉盤(王維)
樂府祖
浣溪沙
雨後園亭綠暗時櫻桃紅顆壓枝低綠兼紅好眼中迷
荔子天教生處遠風流一種阿誰知最紅深處有黃
&KR0008;(晁无咎)
菩薩蠻
香浮乳酪玻璃椀年年醉裏嘗新慣何物比春風歌唇
一點紅江湖清夢斷翠籠眀光殿萬顆瀉輕勻低頭
愧野人(稼軒)
浪淘沙
上苑又春殘櫻顆如丹眀光宫裏水晶盤想得退朝花
底散宣賜千官往事記金鑾荔子難扳多情更有蔗
漿寒蜀客筠籠相贈處愁憶長安(洪子大)
蒲萄
事實祖
碎錄
蒲萄苗作蔓藤而極長大盛者二三本綿被山谷間花
極細而黃白色其實紫白二色而形之圓銳赤心種其
汁可以釀酒(本草)一名馬乳或名水晶(雜志)
紀要
李廣利為貳師將軍破大宛得蒲萄種歸漢(六帖)西域蒲
萄酒可至十年張騫使西域得之(博物志)龜兹國人奢侈
家有至千斛蒲萄酒漢使取来離宫别館傍盡種之(異國)
(志)大宛俗嗜蒲萄酒馬嗜苜蓿後漢使因採蒲萄苜蓿
子以歸今各處有之(仝上)西王母下帝設蒲萄酒(内傳)孟陀
以蒲萄一斛遺張讓即為凉州刺史(漢書)李元忠贈世宗
蒲萄一盤世宗報以白縑遺書曰忽荷蒲萄良深愧仰
聊以絹百疋以酬清德(北史)唐高祖賜羣臣宴御前有蒲
萄侍中陳叔達執而不食上問其故曰臣母患口乾求
之不能得上曰卿有母可遺乎遂流涕嗚咽因賜之(唐史)
唐太宗破高昌收馬乳蒲萄于苑中種之併得其造酒
之法(唐史)貝邱之南有蒲萄谷天寳中沙門曇霄因遊諸
岳至此得蒲萄食之見枯蔓堪為杖大如指長五尺許
持歸本寺植之遂活高數仞蔭地幅員十丈仰觀如帷
盖焉其實磊落紫瑩如墜人號為草龍珠帳云(雜俎)
雜著
蒲陶結隂(魏都賦)石榴葡萄之珍磊落蔓衍乎側(聞居賦)蒲
萄醒酒宿酲掩露而食甘而不飴脆而不酸冷而不寒味
長汁多除煩解渴又釀以為酒甘于麴糵醉而易醒道
之固已流涎咽唾而况親食之耶他方之果寧有匹之
者(文帝詔)
賦詠祖
五言散句
一縣蒲萄熟(杜少陵)蒲萄出漢宫(李太白)
露華珠顆重日耀水晶眀(白氏集)
七言散句
九月肅霜初熟時寳璫碌碌珠纍纍(香山)
匈奴繫頸數應盡眀年應入蒲萄宫(李太白)
京師皆騎汗血馬回紇餧肉蒲萄宫(杜少陵)
五言古詩
埜田生蒲萄纏繞一枝蒿移来碧池下長苗日日高分
岐浩繁蔓修枝蟠詰曲楊翹向庭柯意思如有屬為之
立長架布護當軒綠甘液溉其根理疎看滲漉繁葩組
綬結懸實珠璣蹙馬乳帶輕霜龍鱗曜初旭有客汾隂
子臨堂瞪雙目自言我晉人種此如種玉釀之成美酒
令人飲不足為君持一斗往取涼州牧(劉禹錫)
朱盤何纍纍紫乳封霜厚今為馬谷繁昔醖涼州酒(聖俞)
魚鮮含宿潤馬乳帶輕霜染指鉛華膩滿喉甘露香醖
成千日酒味敵五雲漿(禹錫)
七言古詩
婉婉柔條萬虬蟠纍纍佳實紫金寒鮫室珠盤驚不定
蓬萊玉醖恨微酸甘泉滲液秋香重瑞露凝膏曉色乾
(劉原父)
蒲萄新條易扶蘇椿花瑣碎滿庭除旱乾只喜雨破土
潦潤不憂河決渠(晁无咎)
蒲萄盤屈如修蛇春来蟄起糾横斜延之升架鱗甲動
舊枝粲粲生光華盤堆馬乳未敢望殷勤灌溉意匪他
七言絶句
新莖未徧半猶枯高架支離倒若扶若欲滿盤堆馬乳
莫辭接竹引龍鬚(退之)
竹引龍鬚卷復伸堆盤馬乳釀青春潑醅一斗宜延客
莫忖涼州學漢人(王梅溪)
涼州傳酒不勝痴銀海乘槎領得歸玉骨瘦来無一把
向来馬乳太輕肥(誠齋)
君家小圃占春光眼看龍鬚百尺長移向樓邊並春井
眀年垂實更隂涼(張南軒)
七言八句
映日圓光萬顆餘如觀寳藏𨼆蝦鬚夜愁風起飄星去
曉喜天晴綴露珠宫女揀枝模錦繡論師持味比醍醐
欲收百斛供春釀放出聲名壓酪奴(山谷)
纔喜盤藤捲葉生又驚壓架暗成隂夏褰涼潤清油幕
秋摘甘寒黑水晶近竹猶爭一尺許抛鬚先過兩三莖
今年乞種江西去長是茅齋怯曉晴(誠齋)
樂府祖
鷓鴣天
隂隂一架紺雲涼裊裊千絲翠蔓長紫玉乳圓秋結穗
水晶珠瑩露凝漿相並熟試新嘗纍纍輕剪粉痕香
小槽壓就西涼酒風月無邊是醉鄉(張約齋)
眼兒媚
玄霜涼夜𢷬瑶丹飄落翠藤間西風萬顆眀珠巧綴零
露溥沾時人那識風流品馬乳堆盤玉纖旋摘銀罌
分釀莫負情懽(張約齋)
全芳備祖後集卷九
