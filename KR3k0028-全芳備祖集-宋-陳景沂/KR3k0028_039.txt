全芳備祖後集卷十二宋陳景沂撰
草部
苔蘚
事實祖
碎錄
苔衣注云水苔也一名石髮江東人多食之(爾雅)澤葵即
莓苔(鮑昭注)在屋曰昔邪在垣曰垣衣(廣雅)苔水衣也(說文)石
髮水衣青綠色皆生于石(風土記)窮谷之汚生青苔(淮南子)
海藻一名海苔(南粤志)空谷無人行則或生青者紫者一
名綠錢一名綠苔一名員蘚(古今志)
紀要
陳王初喪應劉端憂多暇綠苔生閣芳塵凝榭張華進
博物志武帝嫌煩令削之賜側理紙王子年云側理陟
釐也此紙以水苔為之漢人語說謂之側理耳(晉書)宋玉
微乃太保弘之弟也吏部尚書江湛愛其才舉為吏部
郎因病不受與湛書告絶足不踰戶十餘年栖遲一室
苔草没階(南史本傳)
雜著
鑿山楹為室有老苔焉(江淹)綠苔鬖髿乎研上松栝交隂
泉雨常至(江淹)踐莓苔之滑石(孫綽)
賦詠祖
五言散句
青苔日夜黃(江淹)新苔侵履濕(韋應物)
江露點蒼苔(李)蒼苔緣竹徑(劉長卿)
苔錢似錦萍(杜)蟲書玉佩蘚
苔蘚山門古歸休步紫苔
苔徑臨江竹苔移玉座春
玉殿莓苔青隨意生莓苔
青青染馬蹄(王建)苔斑錢剝落(樂天)
饑鶴啄莓苔(東坡)
隨潮染崖石逐派聚浮槎(庾肩吾)
微根知欲斷輕絲似更聯(沈約)
紅藥當階翻蒼苔依砌上(謝玄暉)
苔痕上階綠草色入簾青(禹錫)
濕翠連澗隂淨綠繞巖穴(聖俞)
繞繞水仙髮茸茸蛟客髯
空山正幽靄淨綠無人掃
棋聲敲月重屐齒印苔深(王維)
綠髮莓苔地紅衣菡萏天
炊煙逗疎藹樵徑入蒼苔
苔侵垂磴蔓竹隱斷巖花
寒蟲啼暗壁敗葉落蒼苔(鄭獬)
蘚色通行徑松隂叩隱關(范醇夫)
綠嫌新笋破紅愛落花粧(張太祝)
七言散句
階面青苔先自生(杜甫)
石田茅屋荒蒼苔
苔蘚蝕破波濤痕
剜苔剔蘚露節角(文公)
古甃缺落生隂苔(東坡)
空餘石髮挂魚衣
路旁凡草榮遭遇曾得七香車輾来(樂天)
共愛碧溪臨水住相思来往踐莓苔(劉商)
憑仗幽人收艾蒳國香和露入莓苔(東坡)
倘欲濟貧無少補若教買靜有深功(白氏集)
不産豪門嫌繼富每生窮巷似憂貧
直疑漢室都中朽却訝唐家地上流
柴門雖設不曾開為怕人行損綠苔(蘇舜欽)
門掩蒼苔柳半遮春深庭院日初斜(李師中)
幽人去後無猿鶴冷落亭臺濕蘚封(北磵)
詩人只道窮難送也有清流地上錢(夏草窗)
五言古詩
豪家如可用窮巷即應無閒共僧贏得卑嫌俗繞紆山
疑和雨買地似帶煙租(魏野二首)
貪多寧損志嫌少不為愚良冶何由鑄常流豈敢圖野
人惟自愛難把悦妻孥
萍(蘋附)
事實祖
碎錄
此有三種大者曰蘋中者曰荇菜即鳬葵也小者曰浮
萍江東謂之藻(本草)于以采蘋于以采藻(注)沈曰蘋浮曰
藻(毛詩)萍氏掌國之水禁(注)萍之草無根而浮(周禮)苟有明
信澗溪沼沚之毛蘋蘩蕰藻之菜可羞于王公(左傳)柳絮
落水三日為浮萍(東坡詩注)荇黃花色如蓴可用為祭祀之
爼(顔氏家訓)
紀要
楚昭王渡江得一物色赤以問孔子孔子曰此萍實也
可剖而食之吾昔過陳聞童謠云楚王渡江得萍實大
如斗赤如日剖而食之甜如蜜(家語)湖州有白蘋洲在苕
溪東南一里乃越女采蘋處梁時柳惲為吳興守賦詩
因以得名(吳興志)浮光多美鴨太原少尹樊千里買百隻
畜後池載數車浮萍入池中使為鴨作茵褥(雲林異景志)
雜著
俯觀萬狀擾擾焉如江漢之載萍(劉伶)自此如萍隨水浮
遊(闕)萍實時出而漂泳(王逸)秋風起于青萍之末(宋玉)蘋以
春生蘭以秋芳(陸機)蘋荇荷花組秀一州蘋之為用風有
季女之慕騷有放臣之望(李直方)蘋葉圓而小萍葉始生
俗呼為水照以其類鑑也其花五出黃細而香盛于中
夏無飄零(晏元獻)
賦詠祖
五言散句
微馨借渚萍(杜甫)乾坤水上萍
旅泛一浮萍萍泛無休日
風約半池萍魚開萍葉過
風起青萍末寒魚依密藻
野棹汎青萍弱藻舒翠縷
翻藻白魚跳萍盖汙池靜(韓愈)
汎汎水中萍(張籍)風水悲流萍(李嶠)
青萍含翠轉紫葉帶波流(李嶠)
風飄千點紫水約半奩青
暖老須燕玉充饑憶楚萍(杜甫)
汎汎江漢萍飄蕩水無根(司馬彪)
汀洲採白蘋日晚江南春(柳惲)
東風千嶺樹西日一洲蘋(許渾)
春風故人夜又醉白蘋洲(張祐)
問家何所有且事如浮萍(李白)
七言散句
處處清江帶白蘋(東坡)
風水春来洞庭闊白蘋愁殺白頭翁(杜甫)
客路浮生兩如寄萬重渡裏一浮萍(劉貢父)
沅湘寂寂春歸盡水綠蘋香人自愁(李羣玉)
泥新烏棟初巢燕萍匝荒池已集蜻(秦少游)
五言古詩
溪光照秋房娟然卧流萍水仙弄幽姿寄余汀洲情眷
懷玉色子弄波濯塵纓夜寒乃佳意屬此冷然清(毛東堂)
風飄作青紫浪起時疎密本欲嘆無根還驚能有實(庾肩)
(吾)
五言絶句
逐水應無定因風不自由只緣根底薄飄蕩幾時休
春池深且廣會待輕舟回靡靡綠萍合垂楊掃不開(裴廸)
搖蕩越江春相將采白蘋歸時不覺夜出浦月隨人(張仲)
(素)
雨墻蒼蘚合烟渚碧紋通賦閣并塵掩詩階伴藥紅(宋景)
(文)
泥滓根萌淺風波性質輕晚来堆岸曲猶得護蛙鳴(李廸)
五言八句
可憐池裏萍盆藴紫復青能隨浪開合且逐冰低平微
根無所托細葉詎須莖飄蕩終難測流連如有情(吳均)
七言絶句
春紅秋紫繞池臺个个圓如濟世財雨後無端滿窮巷
買花不得買愁来(鄭谷)
春草秋風老此身一瓢長醉任家貧醒来只愛浮萍草
飄寄官河不屬人(劉商)
曉来風約半池明重叠侵沙綠罽成不用臨池重相笑
最無根蒂是浮名
嫩似金枝颷似烟多情渾欲擁紅蓮明朝擬附南風棹
寄與湘妃作翠鈿(皮日休)
十載芳洲采白蘋移舟弄水賣青春當時自倚東風力
不信東風解誤人
盆池本不種青萍春杪無根也自生人道一宵生九葉
不知誰數得分眀(僧可齋)
白髮已侵殘夢境綠苔應憶舊漁磯桃源雞犬塵凡隔
韋曲桑麻念想歸(山谷)
七言八句
斑斑染黛色差勻個個微圓類綠萍不比榆錢舖砌白
未饒荷葉點溪青陶鎔盡出春工巧磨就多應雨夜零
好與詩人買風月何妨積貯滿空庭(趙循道)
荇
事實祖
碎錄
荇接余也根生水底葉浮水上(爾雅)
雜著
蘋荇荷花組繡一川(李華)
賦詠祖
五言散句
魚戲亂水荇(謝元暉)兼疑菱荇香(張載)
水荇葉連香
彼微水中荇尚煩左右芼(韓愈)
七言散句
水荇牽風翠帶長(杜甫)
渚蒲牙白水荇青
五言古詩
荇葉光于水釣牽入遠汀淺黃雙蛱蝶五色小蜻蜓老
死懷江女飄浮笑楚萍(聖俞)
因風離甚處隨浪此中過不定猶如此孤根還若何未
聞流水盡更見落花多(陳希夷)
菰
事實祖
碎錄
菰蔣草也(廣韻說文)菰其實蔣菰其米謂之凋胡(廣雅)菰生水
中葉如蒲葦刈以飼馬甚肥又謂之茭白其歲久者中
心生白肉如小兒臂謂之菰米其中有黑者謂之菰鬱
其根如蘆根下澤處謂之菰葑以去葉便可食蒔其苗
有根梗者謂之菰蒔草至秋結實乃凋胡米也(本草)雲子
菰米飯也(杜詩注)可以為席去濕
紀要
孔子之楚舍于蟻丘之蔣(莊子)主人之妻為臣炊凋胡之
飯露葵之羹(宋玉)菰穗凋胡菰子作餅(吳都賦注)
賦詠祖
五言散句
凋胡方自炊(沈約)願作冷秋菰(杜甫)
鄖國稻苗秀楚人菰葉肥(王維)
春菰牙露翠水荇葉連青(張載)
朱李沈不冷凋胡炊屢新(杜少陵)
滑憶凋胡飯香聞錦帶羹
翠牙穿衰蔣碧節吐寒蒲
稻花香滿路菰葉亂蒼洲(賈秋壑)
七言散句
溪毛入饌光浮椀雲子新炊滑溜匙(汪彦章)
霜後木奴香噀手秋来雲子滑流匙(洪駒父)
五言古詩
結根布洲渚垂葉滿臯澤匹彼露葵羹可以留上客(沈休)
(文)
七言絶句
短短菰蒲綠未齊汀洲水暖雁行低柳隂小艇無人管
自送流花下别溪(東莱)
蒲
事實祖
碎錄
蒲似藿可以為席(說文)彼澤之陂有蒲與菅魚在在藻
依于其蒲(並詩)
紀要
齊侯之雈蒲舟鮫守之不與民共(左傳)臧文仲妾織蒲(禮記)
鄭太叔政寬鄭國多盜取人于&KR0841;蒲之澤遂興徒兵以
攻雈蒲之盜盡殺之(左傳)秦時一湖有九十臺皆生結蒲
乃云始皇遊此臺結蒲繫馬自是生蒲皆結(續記)趙高獻
蒲以為脯以惑二世有言蒲者誅之(史)漢帝以蒲裹車
輪迎申公(史)路温舒字長君巨鹿東里人父為里監門
使牧羊温取澤中蒲截以為牒編用寫書稍習善求為
獄小吏因學律令轉獄吏縣中疑事皆取決焉(本傳)劉賓
宣帝時遷臨淮太守用蒲鞭罰吏(漢書)顧悅對簡文帝蒲柳
之質望秋先零(史)苻洪家生蒲長五丈許其節如竹咸
異之由此姓蒲氏後以識文改姓苻氏(晉載記)河東常醜
奴將一小兒于河邊拔蒲暮宿于田舍中見一少女姿
容甚美乘小舟投醜奴舍寄宿因卧覺有臊氣女已知
人意求出戶變為獺去(幽冥錄)
雜著
抽蒲兮陳坐(楚詞)
賦詠祖
五言散句
蒲葉何離離(選)春蒲長雪消(杜甫)
水長減蒲芽沙茸出小蒲
風斷香蒲節渚蒲隨地有
蒲荒八月天暮齒倚蒲柳
為書聊可截匹柳復宜春(梁元帝)
我有一池水蒲葦生其間(韓愈)
蒲深鸂鶒戲花暖鷓鴣眠(許渾)
岸樹綠已合渚蒲長且疎(劉貢父)
水綠菰蒲老山青橘柚紅(夏竦)
七言散句
細柳新蒲為誰綠(杜甫)
渚蒲芽白水荇青
渚蒲抽芽劍脊動
沮洳沙泉薤葉鋪(穎濱)
風蒲獵獵弄輕香(僧道潜)
旋抽烟劍碧參差何時織得孤帆去(龜蒙)
紙窗竹屋深自暖擁褐坐睡依團蒲(東坡)
渺渺塘隂下鷗鷺蕭蕭秋意滿菰蒲(張文潜)
屬玉雙飛水滿塘菰蒲深處浴鴛鴦(蘇養直)
五言絶句
青青水中蒲下有一雙魚君今上隴去我在誰與居(韓愈)
青青水中蒲長在水中居寄語浮萍草相隨我不如
青青水中蒲葉短不出水婦人不下堂行子在萬里
五言古詩
魯國寒事早初霜刈渚蒲揮鐮君轉月拂水生連珠此
草影可珍何必貴龍鬚織作玉牀席欣承清夜娛羅衣
能再拂不畏素塵蕪(李白)
離離水上蒲結水散為珠初萌實琱爼暮蕊雜椒塗所
嗟堂上曲遂鑠黃金軀(謝眺)
蒲葉淺清水杏花和暖風地偏緣底綠人老為誰紅(李白)
七言古詩
圓蒲相將結僧厦荷葉蒲茸綠相亞浮花浪葉自飄零
小院迴廊正瀟洒葉如青幄花成茵細腰起舞来送春
紙光如銀墨如漆落筆四座驚有神輕衫短帽付餘子
花前醉倒輸閒人(徐竹隂)
蘆
事實祖
碎錄
一名菼蘆荻也(說文)蒹葭蘆葦也(爾雅)荏葦薍為雈葭為葦
(詩注)
紀要
季夏之月命澤人納材葦(月令)誰謂河廣一葦杭之(詩經)魏
明帝使后弟毛曾與夏侯女共坐時人謂之蒹葭倚玉
樹(本紀)袁叔諷董偃獻荻為籍田曰此上之所欲也(漢書)吳
有姚光者善火術吳主試之積荻千束光坐其上及燔
盡光于灰中振衣而起(抱朴子)盧龍將攻亰師有謠曰十
丈瓦蘆作柱薤為欄杆童謠曰官家養蘆化成荻蘆生
不止自成精是時盧竊據廣州朝廷未能討之因而用
之荻猶敵也是官養為蘆荻也(徵祥記)郭璞奏云不宜焚
荻地理云名山大澤不封盖欲與民同利也(本傳)宋帝詔
前歲少府所封諸洲可開以利民(宋書)李全忠有蘆生室
中一尺三節問張建建曰蘆葦類生千澤分茅土兆也
傳節者其三世乎(唐書)
賦詠祖
五言散句
渚秀蘆笋綠(杜甫)香飯蒹苞蘆
泥笋苞初荻亭古帶蒹葭
北風吹蒹葭雁響蒹葭滿(張乖崖)
翠菼玉地前遥映江南蓮(梁元帝)
靜處宜紅蓼閒棲見白鷗(魏野)
臨砌復臨流栽時尚未周
葉嫩藏修節苞遺出紺膚(曼卿)
旁迷綠蟲挂近識翠禽呼
啅雀裊寒枝宿螢依敗葉(温公)
勿以比蒹葭蒼蒼瘁白露(原父)
北雁為南客銜之以避繳(宋景文)
七言散句
猿聲幾夜宿蘆洲(皎然)
菰蘆何處有竒材(景文)
蒹葭淅瀝含秋露橘柚玲瓏透夕陽(柳)
要待九秋風雨後冷梢寒葉作蕭蕭(㓋平齋)
兩岸早霜紅橘柚滿汀殘雨老蒹葭(夏英公)
可惜年年眀月夜漁家只作等閑看(張遜初)
只揀有芳多處宿愛眠蓬底作秋聲(曹竹溪)
五言古詩
蘆笋初似竹稍開葉如蒲方春節抱甲漸老根生鬚不
愛當夏綠愛此及秋枯黃葉倒風雨白花搖江湖江湖
不可到移植苦勤劬安得雙野鴨與蘆成畫圖(東坡)
五言絶句
高臺面蒼波六月風日冷蒹葭離披去天水相與永(杜甫)
蕭蕭江上葦夏生叢已深清風日夕遇白露晴見臨(原父)
故移蘆葦叢粗慰江湖趣翠華侵几席疎影入窗戶
瘦碧兩三莖蕭蕭雨又晴江湖未歸客不忍聽秋聲(石舍)
(人)
五言八句
風雨蕭蕭夕春寒燈較昏茅簷數椽屋荻浦幾家村網
到江鱗活沽来市酒渾焙衾共結局一覺𦕈乾坤(陳肥遯)
七言絶句
裊娜修莖青玉攢鳬翁睡罷翠痕乾湘君直寄江湖樂
要作風汀雨瀨看(宋景文)
溶溶晴港漾春暉蘆笋生時柳絮飛還有江南風物否
桃華流水鮆魚肥(東坡)
雨折霜乾不奈秋白花黃葉使人愁月明小艇湖邊雁
便是江南鸚鵡洲
七言八句
鑿地栽蘆貯碧流臨軒一望似汀洲葱壠好映淮南樹
疎雨偏宜海上鷗歴歴迎風欹枕曉蕭蕭和雨捲簾秋
君看范蠡功成後不道烟波無去舟(張祐)
江客因貧識荻芽一清塵退雜魚蝦燒来味挟濠邊雨
掘得身離雁外沙春饌且供行釜菜秋江莫管釣船花
食根思到蕭騷葉痛感邊聲咽戍笳(蕭大山)
樂府祖
齊天樂
孤蓬依傍低叢蕭蕭雨聲悲切一岸霜痕半江烟色愁
到沙頭枯葉淡雲城黯淡西風吹老滿汀新雪天豈無
情離筵默默送歸客歸去来兮怎得儘鷺翹鷗倚乍
寒時節秋晚山川夕陽浦溆贏得别腸千折濤翻浪叠
那時似西来一笻横絶搔首江南雁銜千里月(方秋崕和楚客)
(賦蘆)
全芳備祖後集卷十二
