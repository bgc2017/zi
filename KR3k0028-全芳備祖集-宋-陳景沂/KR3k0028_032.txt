全芳備祖後集卷五宋陳景沂撰
果部
梅
事實祖
碎錄
梅杏類樹及葉皆如杏而實同(詩疏)摽有梅女及時也(詩)
墓門有梅(詩)侯栗侯梅(詩)五月煮梅為豆實(禮)籩人饋
食之籩其實乾䕩(音老)注乾梅也(周禮)
紀要
高宗命傅說曰若作和羹爾惟鹽梅(書)東方朔與門生
三人行見一鴆一生曰當有酒一生曰其酒必酸一生
曰雖得酒不及飲須臾主人出酒安座而覆之不得飲
問其故曰見鴆飲水故知得酒鴆飛集梅故知酒酸鴆
飛去折枝故知不得飲也(外傳)魏武帝行兵失道三軍皆
渴操曰前有大梅林結子甘酸可以止渴士卒聞之口
皆流水(三國志)吳人謂梅子為曹公謂鵝為右軍有士人
遺醋梅與燖鵝作書曰醋浸曹公一缾湯燖右軍兩隻
(筆談)范任能噉梅信嘗致一奩留任食之須臾而罄(語林)五
代趙康凝楊偓方宴食青梅凝顧偓曰勿多食小兒食
諸將以為慢偓遷康凝梅陵(五代史)夏至前雨名黃梅沾
衣皆敗黦又埤雅云江湘二浙四五月間梅欲黃落則
水潤土溽柱礎皆汗出成雨謂之梅雨故自江以南三
月雨謂之迎梅五月雨謂之送梅(風土記)江淮有梅雨號
為梅霪又有落梅風謂之信風
雜著
魏無林而止渴范留信以前嘗(陳照)亦果中之佳實(吴淑)天
子置公卿大夫士欲水土相濟鹽梅相調不得獨是獨
非也(王義方疏)
賦詠祖
五言散句
紅綻雨肥梅(少陵)四月熟黃梅
梅杏半傳黃齒軟越梅酸(韓偓)
好折待賓侣金盤薦紅裙(庾信)
七言散句
梅實許同朱老喫(少陵)
金槃未薦含酸子(東坡)
冰槃青子渴爭嘗(朱韋齋)
江南樹樹黃垂蜜
五言古詩
江梅有佳實結根桃李場桃李終不言朝露借恩光孤
芳已皎潔冰壺空自香古来和鼎實此物升廟廊歲月
坐成晚烟雨青已黃得升桃李槃以遠初見嘗終焉未
可口擲置官道傍但使本根在棄捐何能傷
七言絶句
天賜燕支一抹顋盤中磊落笛中哀雖然未得和羹便
曾與將軍止渴來(羅𨼆)
青莎徑裡香未乾黃鳥隂中實已圓蒸豆作烏梅作白
屬同丹杏薦牙盤(山谷)
北客未嘗眉自顰南人誇說口生津磨錢和蜜誰能許
去蒂供鹽亦可人
帶葉連枝摘未殘依依茶塢竹籬間相如病渴應須此
莫與文君蹙遠山
渴夢吞江起解顔誇成有味齒牙間前年鄴下劉公幹
今日江南庾子山
久雨令人不出門鮮晴喚我到西園要知春事深和淺
試看青梅大幾分
紅雨斑斑竹外蹊黃金嫋嫋水邊絲舉頭揀徧低隂處
帶葉青梅摘一枝(誠齋)
實成上供人主知登進玉階調鼎臑那得滋味甘如飴
無忘風雨摧挫時(王曜軒)
樂府祖
阮郎歸
南園春草踏青時風和聞馬嘶青梅如豆柳如眉日長
蝴蝶飛花露重草煙低人家簾幕垂秋千慵困解羅
衣畫梁雙燕栖(永叔)
菩薩蠻
一聲羌管吹嗚咽玉溪半夜梅翻雪江月正茫茫斷橋
流水香含章春欲暮落日干山雨一點著枝酸吳姬
先齒寒(孫濟師)
永遇樂
風折新英雨肥繁實又還如豆玉核初成紅腮尚淺齒
軟酸微透粉牆低亞佳人驚見不管露沾襟袖一枝釵
子未揮應把手挼頻嗅相思病酒只因思此免使文
君眉皺入鼎調羹攀林止渴功業還依舊看看飛燕銜
將春去又將欲黃昏時候爭如向金槃滿捧共君對酒
(王冠卿)
杏
事實祖
碎錄
葉似梅差大而微紅其仁可以入藥(本草)師曠占曰梅桃
杏實多者来年謂之穰(海錄)寒食日人煮麥粥杏仁為酪
以餳沃之(玉燭寶典)嵩山有牛山其山多杏至三月爛然黃
茂自中國喪亂百姓饑饉皆資此為命人人充飽而杏
不盡(嵩山記)
紀要
孔子居杏壇之上(莊子)漢文帝上林苑有文杏(西京雜記)神仙
董奉居廬山為人治病重者種杏五株輕者一株于杏
林中以杏一器換榖一器糓少者虎逐之乃以榖賑貧
乏者號董仙杏林(神仙傳)孫楚祭子推云餳一盤醴酪三
盂今寒食有杏酪麥粥即其遺也(荆楚歲時記)後周張元性
廉潔南隣有杏兩株杏熟多落元園中悉以還之(周書)馬
燧子暢以第中大杏饋竇文瑒文瑒以進德宗德宗未
嘗見頗怪之令中使就封杏樹暢懼進宅廢為奉誠園
(唐史)
雜著
魏王送西山之杏(王逸)飾文杏以為梁(相如)李賀有惱公篇
盖艷體也其首章曰宋玉愁空斷嬌嬈粉自紅歌聲春
草露門掩杏花叢故晁次膺詞用此
賦詠祖
五言散句
芳枝結青杏翠葆新奕奕(永叔)
七言散句
仙人愛杏令虎守(聖俞)
大杏金黃小麥熟(東坡)
里中饋杏得新嘗(后山)
五言古詩
天暖酒易醺春暮花難覓閒步到南園杏子半紅碧輕
風動高枝可望不可摘聳肩跂一足偶爾攀翻得攀條
初亦喜折條還復惜小苦已自韻味酸正堪喫聊將插
鬢歸空樽有餘瀝(誠齋)
樂府祖
浣溪紗
青杏園中煮酒香佳人初試薄羅裳柳絲搖曳燕飛忙
乍雨乍晴花自落閒愁閒悶晝偏長為誰消瘦減容
光(永叔二首)
葉底青青杏子垂枝頭薄薄柳綿飛日高深院晚鶯啼
堪悵風流成薄倖斷無消息道歸期托腮無語翠眉
低
蝶戀花
花褪殘紅青杏小燕子飛時綠水門前繞枝上柳綿吹
又少天涯何處無芳草牆裡鞦韆牆外道牆外行人
牆裏佳人笑漸不聞聲聲漸悄多情却被無情惱(東坡)
訴衷情
出林杏實落金盤齒軟怕嘗酸可惜半殘青子猶有小
唇丹南陌上落花間雨斑斑不言不語一段傷春都
在眉間
桃
事實祖
碎錄
旄冬桃也椃桃山桃(爾雅)有蕡其實(詩桃夭)投我以桃報
之以李(詩抑)其實棗栗桃(禮)玉衡星散為桃(春秋運斗樞)東海
有山名度索上有大桃蟠屈三千里名曰蟠桃(水經注)波
斯國有波淡樹長五六丈圍四五尺葉似桃三月開花
白色結實如桃子形而偏謂之偏桃其實苦澁不可噉
核中仁子甘美西域共珍之(南蠻志)
紀要
孔子侍坐于魯哀公公賜之桃與黍公曰以黍雪桃對
曰黍五糓之長而桃為下果君子不以貴雪賤(家語)老子
西遊省太真王母共食碧桃紫梨(尹喜傳)昔彌子瑕有寵
于衛君食桃而甘以其半奉君君曰愛我哉忘其口而
啖寡人及子瑕得罪于君君曰是常啖我以餘桃(韓非)公
孫捷田開疆古冶子事景公勇而無禮公患之晏子言
于公請公饋以二桃曰三子計功而食公孫捷田開疆
先言功援桃而起古冶子又言其功令二子反桃二子
慚而自殺古冶子曰恥人以言夸其聲不義也亦反其
桃而死故曰二桃殺三士(晏子春秋)秦吏趙凱以私恨告國
民吳旦生盜食宗廟御桃旦生對曰民不敢食也王曰
剖其腹出其桃史記惡而書之曰食桃之肉當有遺核
王不知此而剖人腹以求桃非理也(周書)東都獻短人帝
呼東方朔朔至短人謂上曰王母種桃三千歲一結子
此兒已三過偷之矣後西王母以七月七日降帝宫命
侍女索桃須臾盤盛七枚母自啖二以五枚與帝帝留
核母曰用此何為上曰欲種之母笑曰此桃三千年一
結子非下土所植(漢武故事)漢永平中劉晨阮肇入天台迷
不得返經十二日飢甚遥望山上有桃遂躋險援葛至
其上啖數枚飢止體充下山取水見一杯流出有胡麻
焉乃相謂此近人矣度山見大溪溪邊有二女子色甚
美見二人持杯便笑曰劉阮二郎投回杯来劉阮驚二
女欣然曰来何晚耶因邀至家十日求還苦留半年女
遂相送指示還路鄉邑零落已七世矣(搜神記)張陵沛人
也弟子趙升就陵受業陵七試之陵與諸弟子登雲臺
山絶頂上有一桃樹石壁下臨不測者三四丈有大桃
實陵謂諸弟子曰得此桃者當告以道弟子皆流汗無
敢視者陵曰神人所護何險之有乃從上自擲正投桃
樹上取桃滿懷而石壁峭峻不能得還乃擲桃百枚陵
分桃與諸弟子餘二枚與升(神仙傳)樊夫人與劉綱俱有
道術各自言勝中庭有大桃樹夫妻各呪其一桃便鬭
良久走出籬外(同上)桓崕在京下有好桃桓玄就求不得
佳者玄曰德之休眀則肅慎貢其楛矢如其不然籬壁
間物亦不可得也(世說)譙郡夏侯文規亡後見形經庭前
桃樹邊過曰此桃吾昔所種其婦曰人言亡者畏桃君
何不畏耶荅曰桃東南枝長二尺一寸向日者鬼憎之
然我亦不畏也(甄異傳)葛由羌人好刻木作羊賣之騎羊
入蜀蜀中人追之上綏山食桃得仙故里諺曰得綏山
一桃雖不能仙亦足以豪(列仙傳)莊宗年邁多疾馮道奏
曰臣願陛下寢膳之間動思調衛因指御前果實曰如
食桃不康見桃而思戒可也(五代史)有一紅衣人送酒歌
曰絳衣披拂露盈盈淡染胭支一朵輕自恨紅顔留不
住不關青帝太無情乃桃花精也
雜著
嗟王母之奇果持實兮兼副既陶煦而夏成又凌寒而
冬就嗟異植兮難拔亦晚枯兮先茂農黃品其味漢帝
嘉其珍林休反畊之牛宅樹司惡之神雖不言兮成蹊
尚克有于魏君(宋牟)有東園之珍果兮承隂陽之靈和結
柔根以别樹兮艷長畝以駢羅夏日先熟初進朝堂辛
氏踐秋厥味益長亦有冬桃令伴冰霜放神適意恣口
所嘗華升御于内庭飾佳人之令顔實充虚而療飢兮
信功烈之難原嘉放牛於斯林兮悦萬國之乂安望海
島而致慨兮懷度索之靈山何兹樹之獨茂兮條枝紛
而麗閑根龍虬而雲結兮彌千里而屈盤禦百鬼之妖
慝兮列神荼以司奸辟山邪以濟正兮豈惟榮美之足
言(晉傅玄賦)
賦詠祖
五言散句
鸚鵡啄金桃(少陵)王母獻金桃
二桃殺三士(大白)
七言散句
十八年来墮世間瑶池歸夢碧桃閒(李義山)
要待花兮見秋實縹肌細肉薦盤珍(宋景文)
九重春色醉仙桃(少陵)
雨染烟蒸萬實垂丹砂為骨玉為衣客疑麗水新陶得
人向瓊池舊帶歸只恐壓枝星欲落最憐和蕊露初稀
(文與可)
七言絶句
金桃兩飣照銀杯一是栽來一買來香味比嘗無兩樣
人情畢竟愛親栽(誠齋二首)
小桃著子可憐渠疎處全疎無處無併綴一梢三十顆
縋枝欲折没人扶
歲歲春風花覆牆摘來紅實亦甘香當時無種瑶池本
却恐河清未得嘗(後村)
七言八句
桃李今春勝去春添新換舊却重新冥搜奇特根窠好
料檢團欒樹子勻移處吐花非易事登時著子亦娛人
坡云千戴方成蔭請看誠齋别有神(楊誠齋)
樂府祖
定風波
牆上夭桃䔩䔩紅巧垂飛絮入簾櫳自是芳心貪結子
翻使惜花人恨五更風露萼鮮濃妝臉靚相映隔年
情事此門中粉面不知何處在無奈武陵流水卷春空
(賀方回)
卜算子
灼灼一枝桃粉艷天然好只被春風擺撼多顔色凋零
早結子未為遲悔恨隨芳草不下山來不出溪待守
劉郎老(朱希真)
鷓鴣天
阿母蟠桃不計春長沙星裏夀星眀金花羅紙新裁就
貝葉旁行别授經同太子祝龜齡天教二老鬢長青
眀年今日稱觴處更有孫枝滿謝庭(張于湖)
壺中天
蕊宫仙子愛癡兒不禁三偷家果棄核成根傳漢苑依
舊風煙難老養丹砂長留紅臉點透胭支顆金盤盛處
恍然天上新墮莫厭對此飛觴千年一熟異人間梨
棗劉阮塵緣猶未斷都向花間飛過爭似蓮枝摘來滿
把鶯嘴平分破餐霞嚼露鎮長歌醉蓬島(鄭松窗)
全芳備祖後集卷五
