全芳備祖前集卷十四宋陳景沂撰
花部
葵花(附葵菜丈黃葵一紅)
事實祖
碎錄
葵有三種一取其花名蜀葵一取其葉名蒲葵
一取其可食名葵菜(南方草木記)菺戎葵今蜀葵也
如木槿花晉傅玄蜀葵賦序曰其苗似瓜瓠既
大而潔鮮黃色耀日(爾雅志)黃葵常傾葉向日不
令照其根(說文)蜀葵有檀心色如牡丹姚黃蕊則
蜀葵也(本草)黃葵治便淋及催生處處有之春生
苗葉與蜀葵頗相似葉尖狹多刻缺夏末開花
淺黃色與蜀葵别種將産時取四十九粒子研
爛温熱酒調下小花者名錦蜀葵又名戎葵(本草)
若葵藿之傾太陽(曹子建表)葵藿葵菜也(說文)七月烹
葵及菽(豳風)葵承露也大莖小葉花紫黃色(爾雅)一
丈紅浙間又一種葵俗名一丈紅花有五色(南方草木)
(記)
紀要
仲尼曰鮑莊子智不如葵葵猶能衛其足(左傳)公儀休為
魯相食於舍而茹葵葵美愠而拔之曰又奪園夫紅女
之利乎(董仲舒策)魯監門女嬰相從績中夜泣曰衛世子不
肖是以泣其偶問其故曰宋司馬得罪於宋出奔於魯
馬逸食吾園葵是歲失利一半由是觀之禍福相反也
(韓詩外傳)魯漆室女曰昔晉客舍我家繫馬於園馬逸踐吾
園葵使我終歲不厭葵味(列女傳)丁次都不知何許人為
遼東丁氏作奴丁氏常使買葵問何得此云從日南来
(列仙傳)周顒清貧終日長蔬王儉謂顒曰卿山中何所食
最勝答曰赤米白鹽綠葵紫蓼又曰春初早韭秋末晚
菘(南史)北齊彭城王攸在郡王氏種葵三畝被人盜之王
密書葵葉明旦令人入市看之遂得偷者(北史本傳)符堅欲
南師夢葵生城南以問婦曰若君遠出難為將也(異苑)
雜著
衰荷依蔭時藿向陽綠葵含露白薤負霜(潘岳賦)布護交
加蓊茸分葩疎莖密葉翠萼丹花(梁王筠賦)惟兹珍草懷芬
吐榮挺河渭之膏壤吸昇井之玄精繞銅雀而疏植映
昆明而羅生作妙觀于神洲扇令名於東京馳驛命而
遠致攅華林而麗庭申脩翹之冉冉播圓葉之青青(虞翻)
(賦)蝶翅堪憎蜂鬚可妬幾多之金粉遭竊一點之檀心
被汚(韓偓賦)
賦咏祖
五言散句
紅葵旌節花(穎濱)園葵猶向日(文選)
香宜配碧葵(少陵)
青青園中葵朝露待日晞(沈休文)
譬如後園葵有葉待秋霜(文選)
流目視西園曄曄榮紫葵(淵明)
無以肉食資取笑葵與藿(文選)
水烟通徑草秋露接園葵(少陵)
葵花雖粲粲蒂淺不勝簮(東坡)
七言散句
爛煮葵羹斟桂醑風流可惜在蠻邨(東坡)
西崦人家應自樂紫葵燒笋餉春耕
秋風似學金丹術戱把琉黃製酒杯(陳司封)
一樹黃葵金盞側勸人相對醉西風(潘德久)
五言古詩
賓厨何所有炊稲烹秋葵紅粒香復軟綠葉滑且肥饑
来止于飽飽後復何思思憶榮遇日迨今窮退時今亦
不凍餒昔日無餘資口既不减食身又不减衣撫心私
自問何者是榮衰(香山)
昨日一花開今日一花開今日花正好昨日花已老人
生不得長少年莫惜床頭沽酒錢請君有錢向酒家君
不見戎葵花(岑參)
弱質困夏永竒姿蘇曉凉低昂黃金盤照耀初日光檀
心自成暈翠葉森有芒古来寫生人妙絶誰似昌晨粧
與午醉負態含隂陽君看此花枝中有風露香(東坡)
五言古詩散聫
種葵此園中葵生鬱凄凄朝榮東西傾夕穎西南晞零
露垂澤鮮明日耀其輝
豐條併春盛落葉後秋衰慶彼晚彫福忘此孤生悲
翩翩晚彫葵孤生寄此間被蒙覆恩露微軀後時殘庇
足同一智生理名萬端不若聞道易但傷知命難(陸機)
淘米少汲水多汲井水渾刈葵莫放手放手傷葵根(杜甫)
採葵莫傷根傷根葵不生結交莫羞貧羞貧交不成(古詩)
白若繒初斷紅如顔欲酡生令仙駕儼幢節紛駢羅物
性有常妍人情輕所多菖蒲倘自秀棄擲不吾過(温公)
錦江何日别漆水今朝見清露繞顔色秋鵝一分淺(文與)
(可)
花生初咫尺意思已尋丈一日復一日看看衆花上(吴荆)
(溪)
五言絶句
慚君能衛足歎我遠遊根白日如分照還歸守故園(李白)
五言八句
炎天花盡歇錦繡獨成林不入當時眼其如向日心寳
釵知見棄幽蝶或来尋情許清風下芳醪對一斟(韓忠獻)
七言絶句
此花莫遣俗人看新染鵝黃色未乾好逐秋風天上去
紫陽宫裏要頭冠(李涉)
名花八葉嫩黃金色點書窗透竹林無柰美人閒把嗅
直疑檀口印中心
嬌黃初綻欲留詩盡日含毫有所思記得玉人初病起
道家粧束厭&KR1241;時(薛能)
眼前無柰蜀葵何淺紫深紅數百窠能共牡丹争幾許
得人輕處祗緣多(陳標)
白露清風催八月紫蘭紅藥共凄凉黃花冷淡無人看
獨自傾心向太陽(劉原父)
開時閒淡歛時愁蘭菊應容預勝流剰欲持杯相領略
一庭風露不禁秋(范蜀公)
黃葵貴麗不妖嬈一朵新晴松外高還是邇英臨黼座
朦朧曉日照天高(宋景文)
昔年南國看黃葵雲鬢金釵向後垂今日村家籬落下
秋風寂寞兩三枝(王正美)
紅白青黃弄淺深旌分幢葉自成隂但疑承露矜殊色
誰識傾陽無二心(楊巽齋)
都將葵葉盖庭中樹似桄榔葉似㯶欲問天公覓微雪
粧成急嚮打船篷(誠齋)
篛笠端能直幾錢騎奴不擬雨連天盖頭旋折山葵葉
劈破青青傘半邊
七言八句
人笑戎葵定是痴不愁曦景早和遲便令隔霧光難到
也則傾心苦為誰衛足平生非我志向陽一點只天知
話頭試問程休父休父丹衷便是葵(誠齋)
七言律詩散聫
拓罷淮南金戟牙時平来坐野僧家槍旗謾摘社前雨
旌節旋移春後花(洪平齋)
恐是牡丹重換紫久疑芍藥再翻紅嬌嬈不似桑間女
蔽芾深迷苧下翁(陳石齋)
樂府祖
菩薩蠻
秋花最是黃葵好天然嫩態迎春早染得道家衣淡粧
梳洗時晚来清露滴一一金杯側插向綠雲鬟便隨
王母仙(晏元獻)
蓼花
事實祖
碎錄
一名天蓼一名澤蓼(本草)以薅荼蓼(詩載芟)予又集于蓼(詩小)
(毖)膾秋用蓼(禮記)鶉羹雞羹鴽釀之蓼(同上)
紀要
越王念吳欲復怨非一日也苦思勞心夜以繼日卧則
嘗蓼(吴越春秋)霍丘古號東&KR1419;西&KR1419;盖古之&KR1419;國也(安豐志)
雜著
&KR1419;蟲在&KR1419;則生在芬則死非&KR1419;仁而芬賊也(戰國策)覩兹
茂&KR1419;紛葩吐盈猗那隨風綠葉厲莖爰有蠕虫厥状似
螟羣聚其間食之以生則罔不知辛况乎人以安逸為
心乎(漢孔臧)
賦咏祖
五言散句
蓼花被堤岸(柳子厚)鹽䜴煎芹蓼(鄭毅夫)
蓼襍芳菲疇(韓文公)
羣芳坐衰歇聊自舞春風(石曼卿)
叢蓼晚可喜輕紅隨秋深(東坡)
七言散句
水&KR1419;冷花紅簇簇(白香山)
雨濕&KR1419;花千穗紅(温)
蓼花無數入船窗(李元膺)
暮天新雁起汀洲紅蓼花開水國愁(羅鄴)
花穗迎秋結晚紅園林清淡更西風(宋景文)
簇簇菰蒲映蓼花水痕天影蘸秋霞(林君復)
五言八句
簇簇復悠悠年年拂漫流差池伴黃菊冷落過清秋晚
帶鳴蟲急寒蔵宿鷺愁故溪歸不得憑仗繫漁舟(鄭谷)
七言絶句
秋歸南浦蟪蛄鳴霜落横湖溪水清卧雨幽花無限思
抱叢寒蝶不勝情(東坡)
分紅間白汀洲晚拜雨揖風江漢秋看渠耐得清霜去
却恐蘆花先白頭(劉後村)
七言律詩散聫
紅穗已沾巫峽雨綠痕猶帶錦江泥吟狂不覺驚幽鷺
坐困飜疑在舊溪(張忠定)
樂府祖
行香子
金井先秋梧葉飄黃幾回驚覺夢初長雲微烟淡疎雨
池塘漸蓼花明菱花冷藕花凉幽人已慣枕單衾冷
任商飈催換年光問誰相伴終日清狂有竹間風樽中
酒水邊牀(王晉卿)
蘆花
事實祖
碎錄
蒹葭蘆葦也(爾雅)
紀要
雁啣蘆以避矰繳(淮南子)
五言散句
蘆花留客晚蘆花似朝霜
七言散句
楓葉荻花秋瑟瑟(白樂天)
十年九陌寒風夜夢掃蘆花洗客衣
歸雁驚鴻共斷魂荻花楓葉泊孤村(張載)
最愛蘆花經雨後一蓬烟火飯漁船(和靖)
白蘋滿棹歸来晚却看蘆花一夜霜(蘇養直)
忘却蘆花叢裡宿起来誤作雪天吟(張一齋)
門外須臾風竹定櫓聲搖曳出蘆花(趙訥軒)
白鳥一雙簾外去蘆花風静釣舟閒
五言八句
摧折不自守秋風吹若何暫時花帶露幾處葉沈波體
弱春苗早叢長夜露多江湖後搖落亦恐歲蹉跎(少陵)
避世水雲國卜鄰鷗鷺家風前揮玉麈霜後幻楊花骨
相緣詩瘦秋聲訴月華欲招盧處士歸去老生涯(誠齋)
七言古詩
琵琶亭前夜泊舟荻花瑟瑟風颼颼潯陽夜静月如晝
琵琶寂寞江空流(王溪雲)
七言絶句
釣罷歸来不繫船江邨月落正堪眠縱然一夜風吹去
只在蘆花淺水邊(司空文明)
竹映風窗數處斜旅人愁坐思無涯夜来留得湖山夢
全為乾蘆似荻花(唐彦謙)
雨折霜乾不耐秋白花黃葉使人愁月明小艇湖邊宿
即是江南鸚鵡洲(東坡)
𦕈𦕈臨窗思美人荻花楓葉帶雞聲夜深吹笛移船去
三十六灣秋月明(鄭克己)
夜合花
事實祖
碎錄
安和五臓和心志令人歡樂無憂人云合歡夜合也生
益州山谷間近洛有之人家多植於庭除似梧桐枝甚
柔弱葉似皂荚莖細而密互相交結風来一似相解不
相牽綴其葉至莫而合一名合昏五月花發紅白色瓣
上若絲茸至秋而作莢子極薄細(類要圖經)欲蠲人之憂
則贈以丹棘一名忘憂欲蠲人之忿則贈以清棠合歡
也(崔豹)
紀要
晉嵇康種之舍前嘗曰合歡蠲忿萱草忘憂(本草)心胸填
錯取夜合掌火一枝水煮服之故后山詩云探囊一試
黃昏湯(詩話)
賦咏祖
五言散句
消忿贈合歡(古詩)青枝散紅叢(東坡)
合歡尚知時鴛鴦不獨宿(少陵)
五言古詩
南鄰有竒樹承春挺素華豐翹被長條綠葉蔽朱柯因
風吐微香芳氣入紫霞我心羨此木願從著子家夕得
游其下朝得弄其葩(晉楊芳)
俗人之愛花重色不重香吾今得真想似矯時之常所
愛夜合花清馥踰衆芳葉葉自相對開歛隨隂陽不慚
歴草滋獨擅堯階祥得此合歡名憂忿誠可忘茸茸紅
白姿百和夜風颺沈水燎庭檻薰陸芳纓裳彌月固未
歇况兹夏景長凡目不我貴馥裂徒自將仲尼失滅明
史遷疑子房以貌不以行舉世空悲傷予欲先馨德羣
芳孰可方直饒妖牡丹須遜花中王(韓忠獻)
移晩較一月花遲過半年紅開杪秋日翠合欲昏天白
露滴不死凉風吹更鮮後時誰肯顧惟我起君憐(香山)
五言八句
綺樹滿朝陽融融有露光雨多疑濯錦風散似分粧葉
密烟蒙火枝低繡拂牆更憐當暑見留咏日偏長(元微之)
七言絶句
合歡枝老拂簷牙紅日開成蘸暈花最是清香合蠲忿
累旬風送入忩紗(韓忠獻)
百合
事實祖
碎錄
春生苗高數尺榦粗如箭四面有葉如雞距又似柳葉
青色葉近莖微紫莖端碧白四五月開紅白花如石榴
紫而大根如胡蒜重叠生三十瓣人蒸食之益氣(類要圖經)
賦咏祖
五言古詩散聫
接葉有多重開花無異色含露合低垂從風時偃抑(梁武)
(帝)
五言古詩
少陵晚﨑嶇託命在黃獨天隨自寂寞療饑惟把菊古
来淪放人餘業被草木我客漢東城鄰曲見未熟不應
惱鵝鴨更忍累口腹過從首三張伯仲肩二陸頳膚分
子薑雪茁餽萌竹冥搜到百合可使當重肉軟温甚鴟
蹲瑩净豈鴻鵠食之倘有助盖昔先所服詩腸貯微甘
茗碗争餘馥果堪止淚無欲縱望鄉目
牽牛花
事實祖
紀要
牽牛生花如鼓子花稍大作碧色子有黃殼作小房實
稍黑類蕎麥陶隠居云竹藤生花状如扁豆黃色子作
小房實黑色形如毬子核療脚氣此藥始出田埜人牽
牛易藥故以名之(本草)
賦咏祖
七言散句
宫殿無人土花碧
紅芭蕉映黑牽牛
鼓子秋来染碧衣(陳古澗)
秋来難得花成染閒引牽牛上短籬(趙山臺)
五言古詩
楚女霧露中籬上摘牽牛花蔓相連延星宿光未收采
之一何早日出顔色休持實梅窗間染薑奉盤羞爛如
珊瑚枝惱翁齒牙柔齒牙不能餐梁肉坐為仇(梅聖俞)
牆根有冬瓜費盡滋溉力牽牛獨得志抽走無尋尺既
上我屋壁復罥我籬落遊藤僅細縷逐節分豆葉未欲
揮鋤斤且與粧秋色任他繞屋去庶表幽人宅
五言古詩
柔條長百尺秀萼包千葉不惜作高架為君相引接(文與)
(可)
弱質不自持籬落分布護霜刀剪翠雲零落不知數(李釣)
(翁)
五言八句
西風樵子谷藤蔓絡柴關名在星河上花開曉露間秋
空同碧色晚日轉紅顔若掛青松頂翛然不可攀(趙蔗境)
七言絶句
銀漢初移漏欲殘步虚人倚玉闌干仙家染得天邊碧
乞與人間向曉看
素羅頂笠碧羅簷晚卸藍裳著茜衫望見竹籬心獨喜
翩然飛上翠瓊篸
莫笑渠儂不服箱天孫為織錦雲裳浪言偷得星橋巧
只解冰盤染紫薑
曉思歡欣晚思愁繞籬縈架太嬌柔木樨未發芙蓉老
買斷西風恣意秋
青花綠葉上疎籬别有長條竹尾垂老覺淡粧差有味
滿身秋露立多時(姜白石二首)
不見青青繞竹生西風籬落抱枯藤道人一任空花過
愁殺山隂覓句僧
青青柔蔓遶脩篁刷翠成花著處芳應是折從河鼓手
天孫斜插鬢雲香(㢲齋)
一泓天水染朱衣生怕紅埃透日飛急整離離蒼玉佩
曉雲光裏渡河歸(施東洲)
圓似流泉碧剪紗牆頭藤蔓自交加天孫滴下相思汨
長向秋深結此花(林浦山)
紅蓼黃花取次秋籬巴處處碧牽牛風烟入眼俱成趣
祗恨田家歲薄收(徐橘隠)
凌霄花
事實祖
碎錄
錢塘西湖有詩僧清順居其上自名藏春塢門前有二
古松各有凌霄花絡其上順常晝卧子瞻為郡守一日
屏騎從過之順指落花覓句子瞻為作木蘭花(本事集)
賦咏祖
七言散句
固知臭味非相類奈有縈纏不自由(曾南豐)
引蔓閒花欲透雲托身下倚老松身(蔣梅邊)
五言古詩
草木不解行隨生自有理觀此引蔓柔必憑高樹起氣
類固有合縈纏豈由已仰見蒼虬枝上發彤霞蕊層霄
不易凌樵斧者誰子(聖俞)
凌波條體纖柔枝葉上綴青青亂松樹直榦遭蒙蔽不
有嚴霜威焉能辨堅脆(曺文昭)
七言絶句
直饒枝榦凌霄去猶有根原與地平不道花依松樹發
強攀紅日鬭鮮明(楊繪)
嫋嫋枯藤淡絳葩夤緣直上照殘霞老僧不作依棲想
將謂青松自有花(趙汝向)
樂府祖
木蘭花
雙龍對起白甲蒼髯烟雨裏疎影微香下有幽人晝夢
長湖風清軟雙鵲飛来争噪晚翠颭紅輕時墮凌霄
百尺英(東坡)
全芳備祖前集卷十四
