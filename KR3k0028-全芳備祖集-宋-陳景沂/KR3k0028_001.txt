全芳備祖前集卷一宋陳景沂撰
花部
梅花
事實祖
碎錄
上林苑有朱梅同心梅紫蒂梅(西京雜記)大庾嶺上梅花南
枝落北枝開(六帖)梅花落&KR1055;中曲(宋鮑照)
紀要
梁何遜在揚州法曹廨舍有梅花一枝遜吟咏其下後
居洛思梅花再請其任從之抵揚州花方盛遜對花徬
徨(杜詩注)宋武帝夀陽公主人日卧於含章簷下梅花
落於公主額上自後有梅花粧今安豐軍有花靨鎮
即其地也(雜五行書)隋開皇中趙師雄遊羅浮一日天寒
日暮於松林間酒肆旁舍見美人澹粧素服出迎時昏
黑殘雪未消月色微明師雄與語言極清麗芳香襲人
因與扣酒家門共飲少頃一綠衣童子笑歌戲舞師雄
醉寢但覺風寒相襲久之東方已白起視在大梅花林
下有翠羽啾嘈相顧月落參横惆悵而已(龍城錄)宋廣
平為相其端姿勁質剛態毅狀疑其鐵石心腸不解吐
婉媚詞然觀其文而有梅花賦清新富豔似南朝徐庾
體殊不類其為人(皮日休梅花賦序)李白遊慈恩寺僧獻
綠英梅(六帖)元稹為翰林承旨朝退行至廊下初日
映九英梅隙光射稹有氣勃勃然百僚望之曰豈腸胃
文章映日可見乎(常朝錄)袁豐之宅後有梅六株開時
曾為鄰屋烟氣所爍乃圍泥塞竈張幕蔽風久而又折
其屋曰冰姿玉骨世外佳人但恨無傾城之笑耳(桂林記)
雜著
歐陽文忠公極賞疎影暗香之句而不知和靖别有一
聮雪後園林纔半樹水邊籬落忽横枝勝彼二句不知
歐陽公何緣棄此而賞彼耶(苕溪漁隠叢話)王直方又愛
和靖池水倒窺疎影動屋簷斜入一枝低謂此句與前
聮相為伯仲而今漁隠獨不喜池水屋簷二句以為略
無佳處真一蠏不如一蠏(山谷詩話)王晉卿謂林和靖
疎影暗香之句若杏與桃李皆可用也東坡以為不然
杏與桃李安敢承當(東坡志林)梅天下尤物無論智愚
賢不肖莫敢有異論學圃之士必先種梅且不厭多他
花有無多少皆不係輕重余於石湖玉雪坡既有梅數
百本比年又於舍南買王氏僦舍七十楹盡拆除之治
為花村以其地三分之一與梅吳下栽梅特盛其品不
一今始盡得之隨所得為之譜以遺好事者江梅遺
核野生不經栽接者又名直脚梅凡山間水濱荒寒迥
絶之處皆此本也花稍小而疎瘦有韻香最清實小而
硬早梅冬至前已開故得早名要非風土之正杜子
美云梅蕊臘前破梅花年後多惟冬春之交正是花時
耳消梅其實圓脆多液無滓多液則不耐日乾故不
入煎造亦不宜熟惟堪青啖古梅其枝樛曲萬狀蒼
蘚鱗皴封滿花身又有苔鬚垂於枝間或長數寸微風
颺綠飄然可玩成都三十里有卧梅偃蹇十餘丈相傳
唐物也清江酒家有大梅如數間屋可羅坐數十人余
生平見梅奇古惟此兩處重葉梅花頭甚豐葉重數
層盛開如小白蓮梅中之竒品花房獨出而結實多䨇
尤為瑰異綠萼梅凡梅花跗蒂皆絳色惟此純綠枝
梗亦青好事者比之僊人萼綠華京師艮岳有萼綠華
堂其下專植此本百葉香梅一名千葉香梅花小而
密鴛鴦梅多葉紅梅也凡䨇果必並蒂惟此一蒂而
結䨇梅杏梅花比紅梅色微澹結實甚匾有斕斑色
全似杏味不及紅梅梅以韻勝以格高故以横斜疎
影與老枝奇怪者為貴其新接穉木一歲抽嫩枝直上
或三四尺如酴醿薔薇者吳下謂之氣條此直取實規
利無所謂韻與格矣又有一種糞壤力勝者與條上茁
短横枝狀如棘針花密綴之亦非高品近世始畫墨梅
江曲有梅補之者尤有名其徒倣之者實繁觀楊氏畫
大略皆氣條耳雖筆法竒峭去梅實遠惟廣宣所作差
有風致世鮮有評之者余故附之譜後(並石湖范致能梅譜)
梅肇於炎帝之經著於說命之書召南之詩然以
滋不以象以實不以華也豈古之人皆質而不尚其華
與然華如桃李顔如舜華不尚華哉而獨遺梅之華何
也至楚之騷人飲芳而食菲佩芳馨而食葩藻盡掇天
下之香草嘉木以苾芬其四體而金玉其言語文章盡
遠取江籬杜若而近捨梅豈偶遺之歟抑亦梅之未遭
歟南北諸子如陰鏗何遜蘇子卿詩人之風流至此極
矣梅於是時始以花聞天下及唐之李杜本朝之蘇黃
崛起千載之下而躪籍千載之上遂主風月花草之夏
盟而於其間始出桃李蘭蕙而居客之左蓋梅之有遭
未有盛於此時者也然色彌章用彌晦花彌利實彌鈍
也梅之初服豈其端使之然哉前之遺今之遭信然歟
予友洮湖陳希顔蓋造次必於梅顛沛必於梅者也嘉
愛之不足而吟咏之吟咏之不足則盡取古人賦梅之
作而賡和之寄一編以遺予曰從古此詩已八百篇矣
不盈千篇吾未止也手讀之而驚曰抑何豐邪豐而不
竒則亦長耳亦何竒邪余嘗愛陰鏗詩云花舒雪尚飄
照日不俱銷蘇子卿云祗言花是雪不悟有香来唐人
崔道融詩云香中别有韻清極不知寒是三家者豈畏
疎影暗香之句哉希顔之詩同梅而清清在梅前同梅
而馨馨在梅後其於三家所謂未聞以千里畏人者也
或謂物耋則妖興梅亦有妖希顔此詩非希顔語也梅
之妖憑希顔而語也或曰非彼憑乎此爾繫此即彼乎
爾夫語怪聖門所諱予又烏知二說之然不然哉因併
書之(誠齋楊廷秀洮湖和梅詩序)
賦詠祖
五言散句
雪岸叢梅發(杜甫)雪籬梅可折
江路野梅香梅花南嶺頭(李白)
林香雨落梅露梅飄暗香(元稹)
梅往誤尋春
祗言花是雪不信有香来(蘇子卿)
花舒雪尚飄照日不俱銷(陰鏗)
人懷前歲别花發去年枝(梁元帝)
蚤煙籠玉暖凍雨浴時凝
侠骨香經浴冰膚冷照鄰(劉原父)
色如虚室白香似玉人清(温公)
冷香疑到骨瓊艷幾堪餐(王岐公)
影寒垂積雪枝薄𢃄春冰(晁具茨)
陽萌知獨復歲寒見孤潔(趙庸齋)
洗我碧銅壺薦此白玉枝(張于湖)
七言散句
山意衝寒欲放梅(杜甫)
未將梅蕊驚愁眼
庾嶺梅花歌落管(李白)
喚醒千林黃落時(徐玉溪)
相思一夜梅花發忽到窗前疑是君(韓退之)
尋簷索共梅花笑冷蕊疎枝半不禁(杜甫)
安得健步移遠梅亂插繁花向晴昊
強半瘦因前夜雪數枝愁向晩来天(崔魯)
雪中未問和羹事且向百花頭上開(王曾)
風清日落無人見洗粧自趁霜鐘半(東坡)
江南無雪春瘴生為散冰花除熱惱
為君栽向南窗下記取他年著子時
額黃映日明飛燕肌粉含風冷太真(王荆公)
雪中林卉皆相似認得清香寄一枝(宋景文)
捲簾初認雲猶凍逐異渾疑雪欲香(張文潛)
我愛梅花不忍折清香却解逐人来
平生常恨逢梅少及對梅花無好詩
誰知檀萼香鬚裡已有調羹一點酸
正如隠者居幽谷鶴隴徵書亦到家(張奚叟)
甘心結子待君来洗雨梳風為誰好(秦少游)
澹泊自能知我意幽閒元不為人竒(黃山谷)
凡花俗草敗人意晩見瓊蕤不恨遲
及取江南来一醉明朝化作玉塵飛
探得東皇第一機水邊風月笑横枝
未開素質夜光明半落清香春更好(陳潁濱)
不與牡丹争地望後堂深院暫時春(丁晉公)
薄薄遠香来澗谷疎疎寒影近房櫳(盧聖俞)
常是臘前欺雪色却驚春半見瓊姿
水邊攀折此中女馬上嗔尋何處郎
驛使前持走馬回北人初識越人梅
臺前日暖分三色林下風清共一香(温公)
獨有小梅香漠漠陸行随馬水随舟(陶弼)
姑射神人冰作體廣寒仙女玉為容(曼卿)
月中欲與人争瘦雪後偷憑笛訴寒
尤憐心事凄凉甚結兮青青亦𢃄酸
美人與月正同色客子折梅空斷腸(孫何)
北風號夜天雨霜屋頭梅花晨洗粧(王元之)
風月精神珠玉骨冰雪簪珥瓊瑶璫
天意自憐羣木妬盡教拈弄作瓊林(李覯)
落去能無怨羌笛折来端是亂鄉愁(劉原父)
幽香粉艷誰人見時有山禽入樹来(蔡君謨)
只應王母專輕巧剪碎天邊亂白雲(康節)
角中飄去凄於骨笛裏吹来妙入神
愁眼不供千樹雪醉頭猶奈一枝春(陳子高)
飲罷流連未歸去更来花下捧茶甌(曾文昭)
一萼固應先臘破百花渾未覺春来(晁無咎)
一樹輕明侵晩岸數枝清瘦映疎籬(參寥)
因知東閣一般興不減揚州千載人(韓子蒼)
梢横波面月搖影花落尊前酒𢃄香(洪覺範)
老来只學龜藏六未羡梢頭首面新(周益公)
春風略不扶人醉月到梅花最末梢(楊廷秀)
虚過一冬妨底事不曾欵曲是梅花
琪樹横枝吹腦子玉妃乘月上瑶臺
竹映梅花花映竹翠毛障子玉妃圖
兩樹相挨前後發老夫一月不燒香
孤竹之管求孫枝汝盍早定歸山期(陳止齋)
轎窗凍損孤吟客瘦石稜稜見一枝(陳古澗)
簷端疎竹前生瘦瓶裡寒梅到死香(鞏果齋)
夜深更擁寒衾坐明月梅花共一窗(樓梅麓)
落盡梅花心事惡獨搔蓬鬢遶殘粧(劉後村)
至白世間為玉雪不如伊處為無香
世間尤物難調護寒怕開遲暖怕飛
故園芳草無人管到處梅花動客情(吳履齋)
不忍驟開還驟落殷勤含蕊待君来(江古心)
纔有數花香便遠更無一葉影方竒(趙山臺)
月香試看尤清絶一在枝頭一在窗(王&KR0751;軒)
有客騎驢過橋去不因覓句定尋梅(崔稼谷)
評題含詠千竿竹要放梅花出一分(劉招山)
勸君莫把離騷讀先說梅花恨未平(鄭上村)
玻瓈盤捧玉巵稳翡翠鈿粘粉面香(惠萬庵)
半樹昂藏多友竹數枝消瘦只依苔(陳省齊)
徐妃半面粉包萼荀令一爐香裊枝(蔡敏)
已消殘雪豆皆灰斜壓疎籬一半開(盧襄)
冷香漸欲薰詩夢落片猶能覆雨苔(陳心如)
小窗細嚼梅花蕊吐出新詩字字香(劉翰)
短笛樓頭三弄夜前村雪裏一枝春(舒信道)
暗吐幽香穿别院半欹斜影入寒塘(田元邈)
明朝有約誰先到手搯花梢記月㾗(李碧山)
古驛路邊烟雨暮孤莊籬畔水雲寒(王性之)
乘澹月時和雪看斸蒼苔地𢃄花移(陳省齋)
月摹瘦影横窗澹雨沐疎花照水明(周海陵)
仙客風中飄素𬒮玉妃月下試新粧(王梅溪)
梅花竹裏無人見一夜吹香過石橋(姜白石)
禽翻竹葉霜初下人立梅花月正高(趙紫芝)
石畔長来枝易老竹間瘦得萼全清(徐致中)
槎牙老樹得春早摘索好枝和雪攀(戴石屏)
水池照影何須月雪岸聞香不見花
每遇花時人競取祇愁斫盡春風枝
四海知心惟明月一生結客是梅花(徐抱獨)
暮雲春雪江南北回首人生嘆路岐(厲水山)
起倚梅花讀周易一窗明月四簷聲(魏鶴山)
丁寧童子休教掃留取窗前當雪看(船窗僧)
何消百萬西湖宅遇有梅花便可居(趙竹所)
近来行軰無和靖見說梅花不要詩(高菊澗)
蜂黃塗額半含蕊鶴膝翹空疎𢃄花(戴石屏)
五言古詩
兔園標物序驚時最是梅銜霜當路發映雪挺寒開枝
横却月觀花繞臨風臺朝灑長門泣夕駐臨邛杯應知
蚤飄落故逐上春来(何遜)
梅將雪共春粉艷不相因逐次能争密排枝巧妬新誰
令香滿坐獨使净無塵芳意饒呈瑞寒光助照人玲瓏
今已遍點綴坐来頻那是俱疑似須知兩逼真熒煌初
亂眼浩蕩忽迷神未許瓊花比將從玉樹親先期迎獻
歲更伴占兹辰願得長輝映輕微敢自珍(昌黎)
早梅發高樹迥映楚天碧朔風飄夜香繁霜滋曉白欲
為萬里贈香因山水隔寒英坐銷落何用慰遠客(柳子厚)
風雪集歲暮紅梅開不遲朝来幽窗底明璫綴青枝上
天播淑氣白卉分四時寒村置西子是似昌吾詩(陳簡齋)
野梅空山中正為照人開如何綠窗底疎映帶蒼苔頗
似古君子無人自不諧竹徑酒初醒一信清香来(林雪巢)
五言古詩散聮
空山有佳人寒林弄孤芳曉分天女白夜奪嫦娥光(韓子)
(蒼)
輕盈照溪水掩歛下瑶臺如雪聊相比欺春不遂来(杜牧)
(之)
蒂是團青臘花非列素紈直言南雪少猶是北枝寒(韓子)
(蒼)
桃李艷陽態笑我不入時松竹貧賤交却是同襟期(曾求)
(父)
梅清不受塵月净本無垢微風更解事排遣香入牖(謝溪)
(堂)
前有水邊横後有竹外斜但作如是觀桃李亦可誇(陳止)
(齋)
五言絶句
折梅逢驛使寄與隴頭人江南無所有聊贈一枝春(晉陸)
(凱)
絶訝梅花晩争来雪裏窺下枝低可見高處遠難知(梁簡)
(文帝)
不愁風嫋嫋正奈雪垂垂暖熱惟憑酒平章却要詩(庾信)
迎春故早發獨是不疑寒畏落衆花後又無别意看(陳謝)
(燃)
茅舍竹籬短梅花吐未齊晩来溪徑側雪壓小橋西(杜甫)
曾把早梅枝思君在别離雖云有萬里萬里有還期(蔡君)
(謨)
墻角一枝梅凌寒獨自開遥知不是雪惟有暗香来(王荆)
(公)
十月凍墻隈英英見早梅應從九地底先領一陽來(文與)
(可)
獨自不争春初無一點塵忍將冰雪面所至媚幽人(吕居)
(仁)
客行滿山雪香處是梅花丁寧明月夜記取影横斜(陳簡)
(齋)
晩天青脉脉玉面一疎枝山中小許樹獨汝負人詩
南山如佳人迥立未可親而况得道者其間梅子真(趙介)
(庵)
昨夜雪初霽寒梅破蕾新滿頭雖白髮聊插一枝春(蔣之)
(奇)
溪岸有殘雪江梅開瘦枝徘徊不忍折只作看花詩(張于)
(湖)
霧質雲為屋瓊膚玉作囊花明不是月夜静偶聞香(楊誠)
(齋)
雪已都銷去梅能小住無雀争飛落片蜂獵未沾鬚
酒力欺寒淺心清睡較遲梅花擎雪影和月度疎籬(趙僖)
(庵)
五言八句
萬木凍欲折孤根暖獨回前村深雪裏昨夜一枝開風
逓幽香去禽窺素艷来明年還應律先發望春臺(齊已)
梅蕊臘前破梅花年後多絶知春意早最奈客愁何雪
樹元同色江風亦自波故園不可見巫峡鬱嵯峨(杜甫)
江梅且緩飛前軰有歌詞莫惜黃金縷難忘白雪枝吟
看歸不得醉喚立如癡和雨和烟折含情寄所思(鄭谷)
玉骨絶纖塵前生清淨身無花能伯仲得雪愈精神冷
澹溪橋晩殷勤江路春寒郊瘦島外同氣更何人(蔣荆溪)
疎枝横玉瘦山萼點珠光一朵忽先變百花皆後香欲
傳春信息不怕雪埋藏玉笛休三弄東君正主張(陳同父)
幾度尋春信空歸及暮鴉試搖枝上雪恐有夜来花望
月穿深塢迎風立淺沙若同桃李發誰肯到山家(左經臣)
七言古詩
西湖處士骨應槁只有此詩君壓倒東坡先生心已灰
為愛君詩被花惱多情立馬待黃昏殘雪銷遲月出早
江頭千樹春欲暗竹外一枝斜更好孤山山下醉眠處
點綴裙腰紛不掃萬里春随逐客来十年花送佳人老
去年花開我已病今年對花渾草草不如風雨卷春歸
收拾餘香還畀昊(東坡)
春風嶺上淮南村昔年梅花曾斷魂豈知流落復相見
蠻風蜑雨愁黃昏長條半落荔枝浦卧樹獨秀桄榔園
豈惟幽光留夜色直恐冷艷排冬温松風亭下荆棘裏
兩株玉蕊明朝暾海南仙雲嬌墮砌月下縞衣来扣門
酒醒夢覺起繞樹妙意有在終無言先生獨飲勿嘆息
幸有落月窺清樽(東坡)
羅浮山下梅花村玉雪為骨冰為魂紛紛初疑月挂樹
耿耿獨與參横昏先生索居江海上悄如病鶴棲荒園
天香國艷肯相顧知我酒熱詩清温蓬莱宫中花鳥使
綠衣倒挂扶桑暾抱叢窺我方醉卧故遣啄木先敲門
麻姑過君急洒掃鳥能歌舞花能言酒醒人散山寂寂
惟有落蕊黏空樽(東坡)
玉妃謫墮烟雨村先生作詩與招魂人間草木非我對
奔月遇桂成幽昏暗香入戶尋短夢青子綴枝留小園
披衣連夜喚客飲雪膚滿地聊相温松明照坐愁不睡
井花入腹清而暾先生來年六十化道眼已入不二門
多情好事餘習氣惜花未忍都無言留連一物吾過矣
笑領百罰空罍樽(東坡)
北風日日霾江村歸夢政爾勞營魂忽聞梅蕊臘前破
楚客不愛蘭佩昏尋幽舊識此堂古曳杖偶集仙家園
嵐隂春物未全到邂逅只有南枝温冷光自照眼色界
雪艷未怯扶桑暾遥知雲臺溪上路玉樹千里藏山門
自憐塵羈不得去坐想佳處知難言但對君詩慰岑寂
已似共倒花前樽(朱文公)
羅浮山下黃家村蘇仙仙去餘詩魂梅花自入三疊曲
至今不受蠻烟昏佳名一旦異凡木絶艷千古高名園
却憐冰質不自暖雖有步障難為温羞同桃李媚春色
敢與葵藿争朝暾歸来只有修竹伴寂歴自掩疎籬門
方知真意還有在未覺浩氣終難言一杯勸汝我不淺
要汝共保山林樽(朱文公)
江梅欲破江南村無人解與招芳魂朔雲為斷蜂蝶信
凍雨一洗烟塵昏天憐絶艷世無匹故遣寂寞依山園
自吹羌笛娛夜永未要鄒律回春温連娟窺水墮殘月
的爍泣露晞晨暾海上清遊記上畍衰病此日空柴門
相逢不敢話疇昔能賦豈必皆成言雕鐫肝腎竟何益
况復制酒哦空樽(朱文公)
桃花能紅李能白春深無處無春色不應尚有數株梅
可是東君苦留客向来開處當嚴冬李花未白桃未紅
即今已是丈人行勿與年少争春風(唐子西)
梅花耿耿冰玉姿杏花澹澹注胭脂兩花相嬌不相下
各向春風問索價折来䨇插一銅瓶旋汲井花澆便醒
紅紅白白看不足更遣山童燒蠟燭(楊誠齋)
去年看梅南溪北月作主人梅作客今年看梅荆溪西
冰為風骨玉為衣臘前欲雪竟未雪梅花不慣人間熱
横枝憔悴涴晴埃端令羞面不肯開縞裙夜訴玉皇殿
乞得天花来作伴三更滕六駕海神先遣東風吹玉塵
梅仙曉沐銀浦水冰膚别放瑶林春詩人莫作雪前看
雪後精神添一半(誠齋)
春脚移從何處来未到百花先到梅南枝初著三兩蕊
北枝沍寒猶未開昨夜東風破寒臘南枝北枝盡披拂
不須羯鼔喧春雷一點陽和香自發(易寓言)
山前山後雪成堆朔風撼地聲如雷孤根受死忍寒凍
直向百花頭上開尋春遊子不愛惜馬蹄蹂踐花狼藉
芳姿不肯被消磨飽盡炎凉方結實(王&KR0751;軒)
七言古詩散聮
驚嗟怪怪文人竒縞衣藍縷冰斷肌莓苔雪片凍不飛
玉飾其末璣衡欹藐姑之仙下縹緲蒼虬為駕羽葆希
(曾文肅)
海邊憔悴多情客想見一枝寒玉色願君攀折贈餘香
勿使随風自狼藉(曾文肅)
東風知君將出遊上人迥立林之幽欹墻數苞乃爾瘦
中有萬斛江南愁(陳簡齋)
碧桃丹杏何自妍嚼蕊嗅香無此好東溪不見謫仙人
江路還逢少陵老(參寥)
忽逢綠衣鬢如雲歌舞醉人睡昏昏覺来但有風相襲
夢斷初與香返魂(周益公)
青帝宫中第一妃寳香薰徹素羅衣定知謫墮不容久
萬斛玉塵未聘歸(陸放翁)
月澹碧雲籠野水稜稜瘦聳吟肩起一天寒氣霞衣裳
人在石橋春影裏(王梅溪)
七言絶句
一樹寒梅白玉條迥臨春路傍溪橋不知近水花先發
疑是經春雪未消(戎昱)
白玉堂前一樹梅今朝忽見數枝開兒家門戶重重閉
春色因何得入来(薛維翰)
鳳樓高映綠陰陰凝重多含雨露深莫謂一枝柔軟力
幾曾牽破别離心(齊已)
經雨不隨山鳥散倚風疑共路人言愁憐粉艷飄歌席
静愛梅香撲酒樽(羅隠)
憶得前時君寄詩海邊三唱早梅詞與君猶是海邊客
又見早梅花發時(崔道融)
竹與梅花相並枝梅花正發竹枝垂風吹總向竹枝上
真似王家雪下時(劉書史)
蕭條鴈後復春前雪壓霜欺未放妍昨日倚欄枝上看
似留芳意入新年(范文正公)
昔官西陵江峡間野花紅子多斕斑惟有寒梅舊相識
異鄉每見必依然(歐陽公)
梅花開盡百花開過盡行人君不来不趁青梅嘗煮酒
忍看烟雨熟黃梅(東坡十二首)
春来幽谷水潺潺的皪梅花草棘間一夜東風吹石裂
半隨飛雪渡關山
梅梢春色弄微和作意南枝剪刻多月黑林間逢縞袂
霸陵醉尉誤誰何
月地雲階謾一尊玉奴終不負東昏臨春結綺荒荆棘
誰信幽香是返魂
冰盤未薦寒酸子雪嶺先看耐凍枝應笑春風木芍藥
豐肌弱骨要人醫
鮫綃剪就玉簪輕檀暈粧成雪月明肯伴老人春一醉
懸知欲落更多情
縞裙練帨玉川家肝膽清新冷不邪濃李争春猶辦此
更教踏雪看梅花
天教桃李作輿臺故遣寒梅第一開憑仗幽人收艾納
國香和雨入青苔
春入西湖到處花裙腰芳草傍山斜盈盈解佩臨烟浦
脈脈當罏傍酒家
洗盡鉛華見雪肌要將真色鬭生枝檀心已作龍涎吐
玉頰何勞獺髓醫
莫向霜晨怨未開白頭朝夕自相催斬新一朵含風露
恰似西廂待月來
相逄月下是瑶臺藉草清樽連夜開明日酒醒應滿地
空令饑鶴啄莓苔
簸船結纜北風嗔霜落千林憔悴人欲問江南近消息
喜君貽我一枝春(山谷)
探請東皇第一機水邊風日笑横枝鴛鴦浮弄嬋娟影
白鷺窺魚疑不知
折得寒香不露機小忩斜雨兩三枝羅幃翠幕深調静
已被遊蜂預得知
天工戲剪百花房奪盡天工更有香埋玉地中成故物
折枝鏡裏憶新粧
巧畫無鹽醜不除此花風韻更清姝從教變白能為黑
桃李依然是僕奴(陳簡齋墨梅五首)
病目昏花已數年只應梅蕊故依然誰教色作陳玄面
眼亂初逢未敢憐
粲粲江南萬玉妃别來幾度見春歸相逢京洛渾依舊
唯恨緇塵染素衣
含章簷下春風面造化功成秋兔毫意足不求顔色似
前身相馬九方臯
自讀西湖處士詩年年臨水看幽姿晴忩畫出横斜影
絶勝前村夜雪時
忩間光景晩來新半幅溪藤萬里春從此不貪江路好
猛拚心力喚真真(又一首)
姑射仙人冰雪容塵心已共彩雲空年年一笑相逢處
長在愁烟苦霧中(朱文公)
溪上梅花應自開故人不寄一枝來天涯豈是無芳物
為爾無心向酒杯
幽壑潺湲小水通茅茨烟雨竹籬空梅花亂發籬邊樹
似倚寒枝恨朔風
帶雪雖竒低粉粧酣晴别是好風光却緣白日青天裡
照得花開煖得香(楊誠齋)
甕澄雪水釀春寒蜜點梅花帶露餐日裏略無烟火氣
更教誰上少陵壇
湘妃危立凍鮫背海月冷挂珊瑚枝醜怪驚人能嫵媚
斷魂只有曉寒知(蕭東之)
百千年樹著枯蘚一兩點春供老枝絶壁笛聲那得到
直愁斜日凍蜂知
幽香淡淡影疎疎雪虐風威亦自如正是花中巢許輩
人間富貴不關渠(朱行中)
聞說風篁嶺下梅疎枝冷蕊未全開繁英待得渾如雪
霜晚無人我獨來(参寥)
咸平處士風流遠招得梅花枝上魂疎影暗香如昨日
不知人世幾黃昏
半忩圖畫梅花月一枕波濤松樹風不是客愁眠不得
此山詩在此香中(趙中庵)
夜深梅印横忩月紙帳魂清夢亦香莫謂道人無一事
也隨疎影伴寒光(趙信庵)
捲地紛紛著樹稀歲華搖落惨將歸世間尤物難調護
寒怕開遲煖怕飛(劉後村)
籬邊屋角立多時試為騷人拾棄遺不信西湖高士死
梅花寂寞便無詩
夢得因桃數左遷巨源為柳許當權幸然不識桃并李
却被梅花累十年
黯淡江天雪欲飛竹籬數掩傍苔磯清愁滿眼無人說
折得梅花作伴歸(陸蒼三)
小園風月不多寬一樹梅花開未殘剥啄敲門嫌特地
緩拖藤杖隔籬看
一點不雜桃李春一水隔斷車馬塵恨不來為清夜飲
月中香露濕烏巾
江郊車馬滿斜暉争赴城南未掩扉要識梅花無盡藏
人人襟䄂帶香歸
一聯半句致魁台前有沂公後倚齋自是君詩無警策
梅花窮殺幾人來(劉後村)
荒苔野蔓上籬笆客至多疑不在家病眼看人殊草草
隔林迢逓見梅花
扶笻挂月過前溪問信江南第一枝驛使不來羌管歇
等閒開落只春知(張棨)
寒夜客來茶當酒竹罏湯沸火初紅尋常一樣忩前月
纔有梅花便不同(杜子野)
朔風吹雨正塵埃忽見江梅驛使來憶著家山石橋畔
一枝冷落為誰開(賈似道)
山北山南雪半消村村店店酒旗招春風過處人行少
一樹疎花傍小橋
塵外冰姿世外心宜晴宜雨更宜隂收回疎影月初墜
約住寒香雪正深
螭首輪囷虬尾蟠雲霙點綴玉鱗寒直須快覓鵝溪絹
寫盡精神久遠看(趙正泓)
支頤半睡月明中彷彿仙人簿霧籠喚起夢魂簾幕悄
天香自到不因風(楊平洲)
通宵雨滴急催梅枝北枝南曉盡開多謝花神好看客
隨車十里帶春來(李文溪)
香梅爛漫見紅梅白白朱朱取次開料得故園春色滿
有人花下正徘徊(徐介軒)
草際春回殘雪消強扶衰病傍溪橋東風不管梅花落
自釀新黃染柳條(江古心)
梅雪争春未肯䧏騷人閣筆費平章梅須遜雪三分白
雪却輸梅一段香(盧梅坡)
凍雲垂垂雪欲落雨澁風慳如此寒分付南枝與君看
老天自要北枝看(劉龍川)
舍南舍北雪猶存山外斜陽不到門一夜冷香清入夢
野梅千樹月明村(高疎寮)
江梅欲雪樹槎牙雪片飄零梅片斜半有和風到忩紙
不知是雪是梅花(鄭亦山)
搜詩索笑傍簷梅冷蕊疎花帶雪開莫把枯梢容易折
留看笑影上忩來(易涉趣)
七言八句
東閣官梅動詩興還如何遜在揚州此時對雪遥相憶
送客逢春可自由幸不折來傷歲暮若為看去亂鄉愁
江邊一樹垂垂發朝夕催人自白頭(杜甫)
含情含態一枝枝斜壓漁家短短籬惹䄂尚憐香半日
向人如訴雨多時初開偏稱雕梁畫未落先愁玉笛吹
行客見來無去意解帆烟浦為題詩(崔魯)
梅花不肯傍春光自向深冬著豔陽龍笛遠吹胡地月
燕釵初試漢宫粧風雖狂暴翻添思雪欲侵陵更助香
應笑暫時桃李樹盜天和氣作年芳(韓□)
吟懷長恨負芳時為見梅花暫入詩雪後園林纔半樹
水邊籬落忽横枝人憐紅豔多應俗天與清香似有私
堪笑胡雛亦風味解將聲調角中吹(林和靖八首)
衆芳搖落獨鮮妍占盡風情向小園疎影横斜水清淺
暗香浮動月黃昏霜禽欲下先偷眼粉蝶如知合斷魂
幸有微吟可相狎不須檀板共金樽
小園烟景正凄迷陣陣寒香壓麝臍池水倒窺疎影動
屋簷斜入一枝低畫名空向閒時看詩俗休徵故事題
慚愧黃鸝與蝴蝶祇知春色在桃溪
宿露香黏凍雪殘一枝深映竹叢寒不辭日日旁邊立
長願年年末上看蘂訝粉綃裁太碎蒂凝紅蠟綴初乾
香篘獨酌聊為夀從此羣芳興亦闌
孤根何事在柴荆春色仍將臘候并横隔片烟争向静
半粘殘雪不勝清等閒題詠誰為媿仔細相看似有情
搔首夀陽千載後可堪青草雜芳英
剪綃零碎點酥乾向背稀稠畫亦難日薄縱甘春至晩
霜深應怯夜來寒澄鮮只共鄰僧惜冷落猶嫌俗客看
憶著江南舊行路酒旗斜拂墮吟鞍
數年閒作園林主未有新詩到小梅摘索又開三兩蕊
團欒空繞百千迴荒鄰獨映山初静晩景相禁雪欲來
寄語清香小愁結為君吟罷一銜杯
幾回山脚又江頭繞著瑶芳看不休一味清新無我愛
十分幽静與伊愁任教月老須微見却為春寒得少留
終共公言數來者海棠端的免包羞
蕙死蘭枯菊亦摧返魂香入嶺頭梅數枝殘綠風吹盡
一點芳心雀啅開野店初嘗竹葉酒江雲欲落豆稭灰
行當更向釵頭見病起烏雲正作堆(東坡)
漢宫嬌額半塗黃粉色凌寒透薄裝好借月魂來映燭
恐隨春夢去飛揚風亭把盞留孤豔雪徑回輿認暗香
不為調羹應結子直須留此占年芳(王介甫)
結子非貪鼎鼐嘗偶先紅杏占年芳從教臘雪埋藏骨
却恐春風漏泄香不御鉛華知國色祇裁雲縷想仙裝
少陵為爾牽詩興可是無心賦海棠(王介甫)
淺淺池塘短短牆年年為爾惜流芳向人自有無言意
傾國天教抵死香鬚裊黃金危欲墮蒂團紅蠟巧能裝
嬋娟一種如冰雪依倚春風笑海棠(和前韻)
玉骨綃裳韻太孤天教飛雪伴清癯林寒疎蕊半開落
野迥暗香疑有無庾嶺風光仍似舊漢宫鉛粉莫相汚
驚心不必傷空樹一向流空春便徂(劉屏山)
拚為梅花倒玉巵故山幽夢憶疎籬寫真妙絶横忩影
徹骨清香透水枝苦節雪中迷漢使高標澤畔見湘纍
詩成亦為花拈出萬斛塵襟我自知(陸蒼三)
松號大夫交可絶梅為清客志相同英英鳳實卑餘子
楚楚龍孫過乃翁晩際一弓&KR1060;素月暑中千斛糶清風
小軒正欲供晨坐付與遮欄曉日東(鄭安晚)
穿林傍水幾平章合有春風到草堂自入冬來多是煖
無尋花處忽聞香枝南枝北一痕月山後山前兩縷霜
直看過年開未了醉吟且放老夫狂(方秋崖)
一片能教一斷腸可堪平砌更堆牆飄如遷客來過嶺
墮似騷人去赴湘亂點莓苔多莫數偶粘衣䄂久仍香
東風謬掌花權柄却忌孤高不主張(劉後村三首)
瀑映梅花何所似蚌胎蟾影浴寒江夢回東閣頻牽興
吟到西湖始樹降雪屋戀香開紙帳月忩憐影掩書釭
若將晉漢間人比不是淵明却老龐
手選千株高下種似行庾嶺立湘江只消一朵南枝折
盡受羣花北面降自愛空山吹縞𬒮絶羞華屋照銀釭
上林春苑今殘毁深夜應無斫樹龐
七言律詩散聯
調鼎自期終有實論花天下更無香月娥服御無非素
玉女精神不尚粧(張文潛)
豔萼自將同鵠羽粉香曾不逐蜂鬚桃根有約猶含凍
杏樹為鄰尚帶枝(梅聖俞)
梅愛山傍水際栽非同弱體近章臺重重葉葉花長謝
歲歲年年客又來
姑射仙人冰作體漢家宫主粉為身素娥自已稱佳麗
更作廣寒宫裡人(鄭獬)
移來春晩二三月羞落枝頭千萬花日暮溪邊數竿竹
月明茒舍半忩紗(陸蒼三)
春回積雪殘冰裡香動荒山野水濱帶月一枝斜弄影
背風千片遠隨人(王元之)
畫圖省識驚春早玉笛孤吹夜怨殘淡冷合教閒處看
清癯難遣俗人看(石敏若)
寒入玉衣燈下薄春粧雪骨酒邊香却于老樹半枯處
忽走一枝如許長(楊誠齋)
樂府祖
菩薩蠻
濕雲不動溪橋冷嫩寒初透東風影橋下水聲長一枝
和月香人憐花似舊花比人應瘦莫凭小欄杆夜深
花正寒(東坡)
雪花飛煖融香頰頰香融煖飛花雪欺雪任單衣衣單
任雪欺别時梅子結結子梅時别歸不恨開遲遲開
恨不歸
西江月
玉骨那愁瘴霧冰肌自有仙風海仙時遣探芳叢倒挂
綠毛么鳳素面常嫌粉涴洗粧不褪唇紅高情已逐
曉雲空不與梨花同夢(東坡)
南鄉子
寒雀滿疎籬争抱寒枝看玉蕤忽見客來花下坐驚飛
吹散芳英落酒巵痛飲又能詩坐客無毡醉不知花
謝酒闌春到也離離一點微酸已著枝
阮郎歸
暗香浮動月黃昏堂前一樹春東風何事入西鄰兒家
常閉門雪肌冷玉容真香腮粉未勻折花欲寄隴頭
人江南日欲曛
虞美人
天涯也有江南信梅破知春近夜闌風細得香遲不道
曉來開徧向前枝玉臺弄粉花應妬飄到眉心住平
章雪裏飲杯深去國十年老盡少年心(山谷)
江頭苦被梅花惱一夜霜鬚老誰將冰玉比精神除是
凌風却月見天真情高意遠仍多思只有人相似滿
城桃李不能春獨向雪花深處露花身(向子諲)
冰膚玉面孤山裔肯到人間世天然不與百花同却恨
無情輕付與東風麗譙吳苑江樓曉立馬溪橋小只
應明月最相思曾見幽香一點未開時(魏杞)
減字木蘭花
簪花照鏡客鬢蕭蕭都不准擬倩東君化作尊前入夢
雲風香月影信是瑶臺清夜永深閉重門牽絆劉郎
别後魂(賀方回)
江城梅花引
年年江上見寒梅幾枝開暗香來疑是月宫仙子下瑶
臺冷豔一枝春在手故人遠相思切寄與誰恨極怨
極齅玉蕊念此情家萬里暮霞散綺楚天碧數片輕飛
為我多情特地點征衣花易飄零人易老正心碎那堪
塞管吹(王觀)
早梅芳
雪初消頓覺寒將變已報梅梢煖日邊霜外迤邐枝條
自柔軟嫩苞勻點綴綠萼輕裁剪隠深心未許清香散
漸融和開欲徧密處疑無間天然標韻不與羣花鬪
深淺夕陽波似動曲水風猶懶最銷魂弄影無人見(李端)
(叔)
水龍吟
夜來深雪前村料應是早梅初綻故人贈我江頭春信
南枝向煖疎影横斜暗香浮動月明深淺向亭前驛畔
行人立馬頻回首空腸斷别有玉溪仙館夀陽人初
勻粉面天教占了百花頭上和羹未晩最是關情處高
樓上一聲羌管仗何人說與東君留取倚闌干看(辛次膺)
買莊為貯梅花玉妃一萬森庭戶古來詞客比方不類
可憐毫楮誰掃塵凡獨超物表神仙中取是崑丘標致
射山風骨除此外吾誰與九醖醍醐雪乳和金盤月
邊清露夀陽嬌惰單于疎賤不堪充數弄玉排簫飛瓊
按拍胎禽飛舞待先生披著羊裘鶴氅作園林主(馬古洲)
花犯
粉牆低梅花照眼依然舊風味露痕輕綴淨洗鉛華無
限清麗去年勝賞曾孤倚冰盤同燕喜更可惜雪中高
樹香篝熏素被今年對花太匆匆相逢知有恨依依
愁悴凝望久蒼苔上旋看飛墜相將見脆丸薦酒人正
在空江烟浪裏但夢想一枝瀟灑黃昏斜點水(周美成)
采桑子
肌膚綽約真仙子來伴冰霜洗盡鉛黃素面初無一點
粧尋花不用持銀燭暗裏聞香零落池塘分付餘妍
與夀陽
洞仙歌
何人不愛是江梅初綻雪野寒空凍雲晩清溪綽約粉
豔春風包絳萼姑射冰肌自煖上林花萬品都借風
流國色天香任欣羡共素娥青女一笑相逢人不見悄
悄霜宫月殿想乘雲長往玉皇前粲蕊佩鳴璫侍清都
宴(朱希真)
驀山溪
玉真姊妹只便梅花是乘醉下瑶臺粉燕脂何曾梳洗
冰姿素豔無意壓羣芳獨自笑有時愁一點心誰寄
雲添藥佩霜護盈盈淚塵世悔重來夢凄凉玉樓十二
放些香去說與惜花人雲黯淡月朦朧今夕誰同睡
洗粧真態不假鉛華御竹外一枝斜想佳人天寒日暮
黃昏院落無處著清香風細細雪垂垂何况江頭路
月邊疎影夢到銷魂處結子欲黃時又須作廉纖微雨
孤芳一世供斷有情愁消瘦損東陽也試問花知否(曹元)
(龍一作姜白石)
壺中天
見梅驚笑問經年何處收香藏白似語如愁還笑我何
苦紅塵久客觀裏栽桃仙家種杏到處成疎隔千林無
伴淡然獨傲霜雪且與管領春回孤標争肯逐雄蜂
雌蝶豈是無情知他受了多少凄凉風月寄隴程遥和
羹心在忍使芳塵歇東風寂寞可憐誰為攀折(朱希真)
曉來忩外正南枝初放兩花三蕊千古春風頭上立羞
退穠桃繁李姑射神游夀陽粧褪色界塵都洗竹扉松
戶平生所寄聊爾堪笑強說和羹東君心事指高山
流水隴驛凄凉却怕被哀角城頭吹起此處關情為他
凝竚淡月清霜裏巡簷何事歲寒相誓而已(吳履齋)
江郵湘驛問暮年何事暮冬行促馬首搖搖經歴處多
少山南溪北冷著烟扉孤芳雲掩瞥見如相識相逢相
勞如癡如訴如憶最是近曉霜濃初弦月挂傅粉金
鸞側冷淡生涯憂樂忘不管冰簷雪壁魁榜虚誇調羹
浪語那裏求真的暗香來歴自家還要知得(陳肥遯)
憶秦娥
霜風急江南路上梅花白梅花白寒溪殘月冷村深雪
洛陽醉裡曾同摘水西竹外常相憶常相憶寳釵雙
鳳鬢邊春色(朱希真)
梅花發寒梢挂住瑶臺月瑶臺月和羹心事履霜時節
斷橋流水聲嗚咽行人立馬空愁絶空愁絶為誰凝
竚為誰攀折(張于胡)
卜筭子
竹裏一枝梅映帶林逾静雨後清竒畫不成淺水横斜
影吹徹小單于心事重思省拂拂風前度暗香月色
侵花冷(朱淑真)
竹裏一枝梅雨洗娟娟静疑是佳人日暮來綽約風前
影新恨有誰知往事那能省夢遶陽臺寂寞回沾䄂
餘香冷(向子諲)
醉蓬萊
向蓬萊雲渺姑射山深有春長好香滿枝南笑人間驚
早試問靈柯鏤冰裁玉費化工多少東閣詩成西湖夢
覺幾番清曉好是羅帷麝温瓊耀却恨烟村雨愁風
惱一點清芬為東君傾倒待得明年綠隂青子蔭鳳皇
池沼更把陽和從頭付與繁花芳草(趙德莊)
江城子
一分雪意却成霜暮雲黃月微忙只有梅花依舊吐幽
芳還喜無邊春信早為疎影覓浮香才清端是紫微
郎别鴛行憶宫牆夜半胡為人與月交相君合召歸吾
老矣月隨去照迴廊(劉德修)
最高樓
花知否花一似何郎又似沈東陽瘦稜稜地天然白冷
清清地許多香笑東君還又向北枝忙著一陣霎時
間底雪更一个缺些兒底月山下路水邊牆清香怕有
人知處影兒守定竹傍廂且饒他桃李趁少年場(辛稼軒)
臨江仙
老去惜花心已懶愛梅猶遶江村一枝先破玉溪春更
無花態度全是雪精神勝向空山餐秀色為渠著句
清新竹根流水帶溪雲醉來渾不記歸去月黃昏
瑞鶴仙
鴈霜寒透幕正護月雲輕嫩冰猶薄溪奩照梳掠想含
章弄粉豔粧誰學玉肌瘦弱更重重龍綃襯著倚東風
一笑嫣然轉聁萬花羞落寂寞家山何在雪後園林
水邊樓閣瑶池舊約鱗鴻更仗誰托粉蝶兒只解尋花
覓柳開徧南枝未覺但傷心冷落黃昏數聲畫角(辛稼軒)
濕雲粘鴈影望征路愁迷離緒難整千金買光景但疎
鐘催曉亂鴉啼暝花悰暗省許多情相逢夢境想行雲
都不歸來也合寄將音信孤迥盟鸞心在跨鶴程高
後期無凖青絲待剪翻惹得舊時恨怕天教何處參差雙
燕還染殘朱賸粉對梅花與說相思看誰瘦損(陸雲西)
沁園春
斗酒彘肩風雨渡江豈不快哉被香山居士與林和靖
約坡仙老勒吾令回坡謂西湖有如西子濃抹淡粧
臨鏡臺二公者皆掉頭不顧只恁銜杯白云天竺去
來看金碧崔嵬樓觀開愛縱横二澗東西水遶兩山南
北高下雲堆逋曰不然暗香疎影只合孤山先探梅須
晴去訪稼軒未晩且此徘徊(劉改之)
十月江南一番春信怕憑玉欄正地連邊塞角聲三弄
人思鄉國愁緒千般草草村墟疎疎籬落猶記花間曾
卓庵茶甌罷問幾回吟繞冷淡相看堪憐影落溪南
又月午無人更漏三雖虚林幽壑數枝偏瘦已存鼎鼐
一點微酸松竹交盟雪霜心事斷是平生不肯寒林逋
在倩詩人此去為語湖山(吳退庵)
有美人兮鐡石心腸寄春一枝喜蘚生龍甲那因雪瘦
月横鶴膝不受寒欺雲臥空山夢回孤驛生怕渠嗔未
敢詩江頭路問銷魂幾許索笑何時賦成字字明璣
君莫倚家山舊解題歎水曹安在飄然欲去逋仙已矣
其與誰歸烟雨愁予江山老我畢竟歲寒然後知微酸
在儘麗譙斜倚殘角孤吹(方秋崖)
霜剥枯崖何處郵亭玉龍夜呼喚經年幽夢悠然獨覺
參横璇漢漏徹銅壺漠漠風烟昏昏水月醉聳詩肩騎
瘦驢孤吟處更尋香弔影搔首踟蹰古心落落如予
悄獨立高寒凌萬夫對荒烟野草淺溪沙路斑荆三嗅
此意誰如高卧南陽歸來彭澤借問風光還似無難窮
處待憑將妙手作歲寒圖(陳草閣)
柳梢青
玉骨冰肌為誰偏好特地相宜一味風流廣平休賦和
靖無詩倚忩睡起春遲困無力菱花笑窺嚼蘂嗅香
眉心點處鬢畔簪時(朱淑真)
好事近
春色為誰來枝上半留殘雪恰近小園香徑對霜林寒
月危欄凄斷笛聲長吹到偏嗚咽最好短亭歸路有
行人先折(朱雍)
玉樓春
佳人無對甘幽獨竹雨松風相澡浴山深翠䄂自生寒
夜久玉肌元不粟却尋千樹烟江曲道骨仙風終絶
俗絳裙縞𬒮各朝元只有散香名萼綠(范石湖)
南枝又覺芳心動愁我相思情味重隴頭何處寄將書
香發有時疑是夢誰家横笛成三弄吹到幽香初夢
送覺來知不是梅花落莫歲寒誰與共(馬古洲)
朝中措
幽姿不入少年場無語只凄凉一箇飄零身世十分冷
淡心腸江頭月底新詩舊夢孤恨清香任是春風不
管也曾先識東皇(陸放翁)
漢宫春
瀟灑江梅向竹梢疎處横兩三枝東君也不愛惜雪壓
風欺無情燕子怕春寒輕失花期惟是有南來塞雁年年
長見開時清淺小溪如練問玉堂何似茅舍疎籬傷
心故人去後冷落新詩微雲淡月對孤芳分付伊誰空
自倚清香未减風流豈在人知(李漢老)
念奴嬌
臨風一笑問羣芳誰是真香純白獨立無朋莫只有姑
射山頭仙客絶豔誰憐貞心自保邈與塵緣隔天然殊
勝不關風露冰雪應笑俗李粗桃無言翻引得狂蜂
飛蝶争似黃昏閒弄影清淺一溪霜月畫角初殘瑶臺
夢斷直下成休歇綠隂青了莫教容易扳折(朱文公)
滿江紅
赤日黃埃夢不到清溪翠麓空健羡君家别墅幾株幽
獨骨冷肌清偏要月天寒日暮尤宜竹想主人杖履遶
千回山南北寧委澗嫌金屋寧傲雪羞銀燭歎出塵
風韻背時粧束競愛東鄰姬傅粉誰憐空谷人如玉笑
林逋何遜謾成詩無人讀(劉後村)
點絳唇
流水泠泠斷橋横路梅枝亞雪花飛下全勝江南畫
白璧青錢欲買春無價歸來也風吹平野一點香隨馬
(張仲如)
雪徑深深北枝貪睡南枝醒暗香疎影孤壓羣芳頂
玉豔冰姿粧點園林景凭欄詠月明溪静憶昔林和靖
(王梅溪)
清平樂
吹香嚼蕊獨立東風裏雪凍雲嬌天似水羞殺夭桃穠
李如今見說闌干不禁月冷風寒嶺上驛程人遠城
頭戍角聲乾(張于湖)
一剪梅
竹裏疎枝總是梅月白霜清猶未全開相逢聊與著詩
催要趁金波滿泛金杯多病慚非作賦才醉倒花前
探得春回明朝公已在鸞臺看取東風丹詔前來(韓南澗)
滴滴金
斷橋雪霽聞啼鳥對林花弄晴曉畫角吹香客愁醒見
梢頭紅小團酥剪蠟知多少向風前壓春倒江嶂人
烟畫圖中有短篷香繞
長相思
寒相催煖相催催了開時催謝時叮嚀花放時角聲
吹笛聲吹吹了南枝又北枝明朝成雪飛(劉後村)
賀新郎
鵲報千林喜還猛省謝家池館早寒天氣要與瑶姬叙
離索草草杯盤籍地恨減盡何郎才思不願玉堂并金
屋願年年歲歲花間醉餐秀色挹高致西園飛蓋東
山妓問何如半山雪裏孤山烟外管甚夜深風露冷人
與長瓶共睡任翠羽枝頭多事老子平生無他遇為梅
花受取風流罪簪向鬢莫教墜(劉後村)
夢裏驂鸞鶴覺三山不遠依然被海風吹落浮到五湖
烟水上剛被梅花醉著餐玉樹輕明疎薄十萬瓊琚天
女隊捧冰壺玉液琉璃杓來伴我薦清酌恍然夢斷
殊非昨問溪邊竹外新來為誰開却無限冰壺招不得
擬把離騷喚覺待抖擻紅塵雙脚萬里瑶臺終一到想
玉奴不負東風約留此恨寄殘角(于國寳)
喬木生雲氣訪中興英雄陳迹暗追前事戰艦東風慳
惜使夢斷神州故里旋小築吳宫閒地華表月明歸夜
鶴嘆當時花草今如此枝上露濺清淚遨頭小簇行
春隊步蒼苔尋幽别塢看梅開未重唱梅邊新度曲催
發寒梢凍蘂此意知東君同意後不如今今非昔兩無
言相對滄浪水懷此恨寄殘醉(吳文英)
孤鸞
江南春早問江上寒梅占春多少幾點寒星細萬里春
風到幽香不知甚處但迢迢滿汀烟草回首誰家竹外
有一枝斜好記當年曾共花前笑念玉雪襟期有誰
知道喚起羅浮夢正參横月小凄凉更吹寒管謾相思
鬢華驚老待覓西湖半曲對霜天清曉(趙虚齋)
聲聲慢
挨晴桚暖載酒招朋夷猶東圃西園綠萼枝頭兩三初
破輕寒平生自甘寂寞占冷粧不為人妍林逋去問影
疎香暗誰賦其間空想故山竒事正烟横嶺曲月浸
溪灣杏錯桃訛那時青子都圓惟饒夢魂知處對翠禽
依約神仙休引角怕征人淚落塞邊
木蘭花慢
試晨粧淡竚正疎雨過含章早巧額回春嶺雲護雪十
里清香何人剪冰綴玉仗化工施巧付東皇瘦盡綺忩
寒魄凄凉畫角斜陽孤山西畔水雲鄉籬落亞疎篁
問多少幽姿半歸圖畫半入詩囊如今夢回帝闕尚遲
遲依約帶湖光多謝膽瓶重見不堪三弄横羌
霜天曉角
冰清霜結昨夜梅花發甚處玉龍三弄聲搖動枝頭月
夢絶金獸爇曉寒蘭燼滅要捲珠簾清賞且莫掃階
前雪(林和靖)
晩晴風歇一夜春堪折脈脈花疎天淡雲來去數枝月
勝絶愁更絶此情誰與說惟有兩行旅鴈知人倚闌
干雪(范石湖)
疎明瘦直不受東皇識留取伴春應肯萬紅裡怎著得
夜色何處笛曉寒無奈力若在夀陽宫殿一點點有
人惜(汪藻)
昭君怨
道是花來春未道是雪來香異竹外一枝斜野人家
冷落竹籬茅舍富貴玉堂瓊樹兩地不同栽一般開(鄭松)
(忩)
蝶戀花
碧瓦籠晴烟霧繞水殿西偏小立聞啼鳥風動女牆吹
語笑南枝破臘應開早道骨不凡江瘴曉春色通靈
醫得花年少曝暖釀寒空杳杳江城畫角催殘照(洪覺範)
唐多令
解纜蓼花灣好風吹去帆二十年重過新灘洛浦凌波
人去後空夢繞翠屏間飛霧濕征衫蒼蒼烟樹寒望
星河低處長安綺陌紅樓應笑我為梅事過江南(劉改之)
浣溪沙
水北烟寒雪壓梅水南梅爛雪千堆月明南北兩瑶臺
雲近恰如天上坐魂清疑向斗邊來梅花多處載春
回
桃源憶故人
幾年閒作園林主未向梅花著語雪後又開半樹風逓
幽香去斷魂不為花間女枝上青禽訴我是西湖處
士長恨芳時誤(馬古洲)
暗香
舊時月色筭幾番照我梅邊吹笛喚起玉人不管春寒
與輕折何遜而今漸老都忘却春風詩筆但怪得竹外
疎枝暗香冷入瑶席江國正寂寂恨寄與路遥夜雪
初積翠尊易竭紅萼無言耿相憶長記曾携手處千樹
壓西湖寒碧又片片吹盡也甚時見得(姜白石)
疎影
苔枝綴玉有翠禽小小枝上同宿客裏相逢籬角黃昏
無言自倚修竹昭君不慣胡沙遠但暗憶江南江北想
珮環月夜歸來化作此花幽獨回首深宫舊事那人
正睡裡飛近娥綠莫似春風不管盈盈早與安排金屋
從教幾片隨風去又却怨玉龍哀曲待恁時重覓幽香
已入小忩横幅(姜白石)
全芳備祖前集卷一
