全芳備祖後集卷三十宋陳景沂撰
藥部
茱萸
事實祖
碎錄
茗藙九月九日採(本草)三牲用藙(注)藙煎茱萸也(内則)
紀要
汝南桓景隨費長房遊學謂之曰九月九日汝南當有
災厄急令家人縫囊盛茱萸繫臂登山飲菊花酒此禍
可消果如其言舉家上山夕還見雞犬一時暴死長房
曰此可代之今重陽是也(續齊諧記)
郭璞自洞林避難至新息有以茱萸令璞射之璞曰子
如小鈴含玄珠案文言是茱萸(本傳)
賦詠祖
五言散句
綴席茱萸好(杜甫)西楚茱萸節(張說)
茱萸賜朝士難得一枝来(杜甫)
菊酒攜山客萸囊繫社童(張說)
七言散句
茱萸暗綻紅珠蕊(元稹)
明年此會知誰徤醉把茱萸仔細看(杜少陵)
五言絶句
朱實山下開丁香寒更發幸與雙桂花窗前向松月(皇甫)
(冉)
結實紅且綠復如花更開山中倘留客置此芙蓉杯(王維)
飄香亂椒桂布葉問檀欒雲日雖回照森流猶自寒(崔迪)
樂府祖
六么令
快風收雨亭舘清殘燠池光静横秋影柳岸如新沐聞
道宜城酒美新醅熟輕鑣相逐衝泥乘馬来折東籬半
開菊花艷華堂對列一一驚郎目歌韻巧共泉聲間
雜瑽琤玉惆悵周郎易老莫唱當時曲幽歡難卜明年
誰徤更把茱萸再三囑(周美成)
皂莢
事實祖
碎錄
有三種如猪牙者良(本草)
賦詠祖
七言絶句
畿縣塵埃不可論故山喬木尚能存不緣去垢須青荚
自愛蒼鱗百歲根(張文潜)
仙靈毗
賦詠祖
五言古詩
窮陋闕自飬癘氣劇囂煩隆冬乏霜霰日夕南風温杖
藜下庭際曳踵不及門門有野田吏慰我飄零魂及言
有靈藥近在湘西原服之不盈旬蹩躃皆騰騫笑忭前
即吏為我擢其根蔚蔚遂充庭英翹忽已繁晨起自採
曝杵臼通夜喧靈和理内藏攻疾貴自源擁覆逃積霧
伸舒委餘暄竒功苟可徵寧復資蘭蓀我聞畸人術一
氣中夜存能令淺深息呼吸還歸跟疎放固難效且以
藥餌論痿者不忘起瘖者復能言神哉輔我足幸及兒
女奔(柳子厚)
芣苢
事實祖
碎錄
芣苢馬舄也即車前草(本草)一名當道蝦蟆衣
賦詠祖
七言絶句
開州五月車前子作藥人皆道有神慚愧使君憐病眼
三千餘里寄閑人(張籍)
菝葜
事實祖
碎錄
苗莖成蔓採其根田舍貧家亦取以釀酒(本草)
賦詠祖
五言古詩
江鄉有竒蔬本草寄菝葜驅風利頑痺解疫補體節春
深土膏肥紫筍道上裂烹之芼薑橘盡取無可掇應同
玉井蓮已過苗頭茁異時中州去實子攜根撥免令食
蔬人區區算薇蕨(張文潜)
白頭翁
事實祖
碎錄
葉似芍藥花紫色似木槿白毛披下似纛正似白頭翁
故名(本草)
賦詠祖
五言八句
雜入田家去行歌荒野中如何青草裏亦有白頭翁折
取相對鏡宛將衰髩同微芳似相誚流恨向東風(李白)
白蘘荷
事實祖
碎錄
人家種此以辟蛇春初生葉似甘蕉根似薑而肥其根
莖堪為菹赤者為上(陶隱居)
賦詠祖
五言古詩
血蟲化為癘夷俗多所神銜猜每腊毒謀富不為仁蔬
果自遠至杯酒盈肆陳言甘心必苦何用知其真華潔
事外飾尤病中州人錢刀恐賈害飢至益逡巡竄伏常
戰栗懷故愈悲辛庶民有嘉草功禬事久冺炎帝垂靈
編言此殊足珍﨑嶇乃有得託以全餘身紛敷碧樹蔭
盼睐心所親(柳柳州)
益智
事實祖
碎錄
益智葉如蘘荷莖如竹蕭子叢生大如棗可作粽味辛
(廣州志)
紀要
漢建安八年交州刺史張津嘗以益智子粽餉曹操(晉嵇)
(含記)盧循為廣州刺史遺劉裕益智粽裕答以續命湯(世說)
賦詠祖
五言古詩散聯
挺芳銅嶺上擢穎石門端連叢至本葉雜和委雕盤(梁劉)
(孝標)
覆盆子
事實祖
碎錄
覆盆子即蓬藟之實也蓬藟乃根或苗之類益腎藏縮
小便服後當覆其溺器以此得名(本草)
賦詠祖
五言古詩
靈根茂永夏幽磴羅深叢晶華發鮮澤葉實分青紅搜
尋犯晨露採摘勤村童藉以烟筍蘀貯之霜筠籠
誰知此俗俚却老有竒功咀飡腦髓聚烹啜形神充(並王)
(右丞)
杜若
事實祖
碎錄
葉似山薑花赤色根似高良薑一名杜蘅(本草)實為紅豆
根則為高良薑(爾雅)
雜著
采芳洲兮杜若將以遺兮下女雜杜蘅與芳芷山
中人兮芳杜若(並楚辭)
賦詠祖
五言散句
崕蜜助甘冷山薑發芳辛(東坡)
宿雨桃花水春風杜若汀(吳昭武)
七言散句
林深野桂寒無子雨浥山薑病有花
五言古詩
生在窮絶地豈無跡相親不願逢採擷本欲芳幽人(沈約)
五言八句
採擷黃薑藥封題青瑣圍共聞調膳日正是退朝歸香
為華筵發清隨綵翰飛故將天下寶萬里與光輝(劉禹錫)
七言古詩
欽州五月土如炊滿山杜若芳菲菲素英綠葉紛可喜
勁烈不避炎歊威採之盈掬薦蔬食臧獲失笑庖人譏
君不見屈平夕餐賦秋菊魂兮無南盍来歸又不見坡
公服食得枲耳扣角自歎從前非伊予假祿二千石窮
比二子猶庶幾餐花嚼蘂有真樂一飽何必謀甘肥尚
餘升合漬生蜜從他薏苡生珠璣(劉忻父)
蘼蕪
事實祖
碎錄
芎藭葉也苗似芹與胡荽及蛇床等(本草)
雜著
秋蘭兮蘼蕪羅生兮堂下(楚辭)
賦詠祖
五言散句
上山採蘼蕪下山逢故夫(古詩)
蘼蕪敷綠葉系出蛾眉隂(朱待制)
時遇湯餅客共破粤侯琛
七言散句
蘼蕪自是王孫草莫送春香入客衣
飽食不嫌溪筍瘦穿林閒覓野藭苗(東坡)
五言古詩
葉葉秋聲中霏霏蚤英䔩分持有如松繁華匪慚菊勃
蔚襲軒墀薰沾滿衣服情人擢纖指拾蕊動盈掬蘼蕪
見離騷苓藿入語錄(蘇雙溪)
五言古詩散聯
蘼蕪有香葉采采乘清旦山頭去婦思堂下騷人怨使
君亦何為烹茶奉閒燕(曾文昭)
七言絶句
蘼蕪嘉種列羣芳禦濕前推蕊品良時摘嫩苗點賜茗
更從雲脚發清香(韓忠獻)
全芳備祖後集卷三十
