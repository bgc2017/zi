全芳備祖前集卷七宋陳景沂撰
花部
海棠
事實祖
碎錄
海棠為花中神仙(唐賈肥)花木以海為名悉從海上來
(李贊皇集)以梅聘海棠但恨不同時耳金城記海棠有
色無香惟蜀中嘉州海棠有香其木合抱(花譜)
紀要
唐明皇曾召太真妃妃被酒新起帝曰此乃海棠花睡
未足耳(楊妃傳)杜子美母名海棠所以集中無海棠詩
(詩話)劉淵村有三恨一恨鰣魚多骨二恨金橘太酸三
恨海棠無香羅隠為錢塘令嘗手植海棠一本於舊
治庭前王禹偁有詩賦之(見賦咏祖)徐老作海棠巢飲
其上(山谷詩注)真宗御製有雜花十題以海棠為首
賜羣臣唱和(沈立記)曾端伯十友調笑令取友於十花
芳友蘭也清友梅也竒友臘梅也殊友瑞香也淨友蓮
也禪友薝蔔也佳友菊也仙友巖桂也名友海棠也韻
友荼䕷也仍有玉友來奉佳賓酒也(詞話)
雜著
仁宗朝張晃學士賦蜀海棠詩沈立所以載諸海棠記
中云山木瓜開千顆顆水林檎發一攅攅注云大約木
瓜林檎花初發皆與海棠相類若晃言則江西人正謂
海棠梨花耳惟紫綿色者正謂之海棠沈立記言其花
五出初則極紅如胭脂點點及開則漸成纈暈至落則
若宿粧淡粉審此則似木瓜林檎二花若非真者矣晏
元獻云已定復搖春水色似紅還白海棠花然則張晃
亦與元獻同意耳(復軒漫錄)惟紫綿色者謂之海棠餘
乃棠梨花耳江浙間有一種柔枝長蒂顔色淺紅垂英
向下謂之垂絲海棠與此不同類盖強名耳
賦咏祖
五言散句
花謝東風老(皮日休)海棠睡未足(劉後村)
野蘭開未落(沈約)紅透海棠嬌(戴石屏)
海棠花在否側卧卷簾看(韓渥)
要識吳同蜀湏看綫海棠(聖俞)
醉生燕玉頰瘦聚楚宫腰
燕友色欲滴紫蠟蒂何長
當時杜子美吟編獨相忘
卧聞海棠花泥汚胭脂雪(東坡)
杜甫句何略薛能詩未工(王元之)
香裏無勍敵花中是至尊
别疑天與態不是地生根
日高春睡足露冷曉粧遲(白香山)
一片海雲紅報是花飛去(李春山)
七言散句
蜀州海棠勝西川(聖俞)
只應夢萼多佳思誰與繁紅却負春(汪内翰)
萬蘂紛姸照畫堂一林春思尚緘藏(程金紫)
舊叢還有香心在却被西風管領歸
精神不比籬邊菊莫把尋常醉眼看
過却海棠渾不省夢中猶自詠梅花(嚴粲)
綠章夜奏通明殿乞借春隂護海棠(陸放翁)
疑是當年錦步障至今留得罩春風(俞海洞)
翠幄不聞楊柳晩紅雲初上海棠春(湘山居士)
海棠照日倚垂楊萬縷千絲影零亂(清非居士)
淺著燕支調淡粉細將瑪瑙碎鋪茸(楊東山)
效顰已笑林檎粉諧俗偏嫌謝豹緋(北澗)
却恨韶華偏蜀土更無顔色似川紅(吳仲俊)
只為人前逞顔色天工罰取不教香(王方君)
嬌容自是難將息也愛春晴也怕晴(鞏栗齋)
有客不來吾興懶海棠開盡更無詩(黃篤齋)
翠草庭前生意足甘棠堤上去思多(厲小山)
蜀樹成行翠竹圍(朱元晦)
獨倚闌干正惆悵海棠花裏鷓鴣啼(張蠙)
未知此日家園樂數徧繁枝衮衮紅
濯雨正疑宫錦爛媚時先奪曉霞紅(范純仁)
綠嬌隱約眉輕掃紅嫩妖嬈臉薄粧(王荆公)
少陵為爾牽詩興可是無心賦海棠
纔經暖律移新歲旋見繁紅滿故枝
欝欝蒼髯真道友絲絲紅萼是鄉人(東坡)
驟暄不為海棠計長晝只添鸚鵡愁(潁濱)
自憐病眼猶明在更把名花半醉看(秦敏)
濯錦江頭千萬枝小年未解惜芳菲(韓持國)
燕支濃透春風面翡翠新裁生色衣(楊廷秀)
自是新晴生意思起來無力對春風
未晩啼鶯相喚語海棠飛盡一庭紅(陳止齋)
天寒日晚行人絶自落自開還自香(張芸叟)
燕子不禁連夜雨海棠猶待老夫詩(陳去非)
雨餘妃帶華清沐雲暮仙從絳闕來(趙庸齋)
固宜夜裏稱名友已向園中壓衆芳(王梅溪)
杜陵應恨未曾識空向成都結草堂
流鶯似避宫粧靚黃鵠銜將蜀種來(曾仝)
野客歸時山月上棠梨葉顫暝禽啼(白香山)
台嶺分霞争抱萼蜀宫裁錦鬭纏枝(宋景文)
五言古詩
景暄林氣深雨罷寒塘綠置酒此佳辰尋幽慕前躅翠
樹麗臙華紫烟散清馥當由懷别恨寂寞向空谷(朱文公)
高枝笑粲粲低枝明鑠鑠但與風相撩不與風相得風
吹莫苦急游子歎日昃彭祖與顔回相去獨瞬息(梅聖俞)
盛若霞藏日鮮於血灑空高低千點赤深淺半開紅粧
粉朱纔布膏唇檀更融色焦無可壓體瘦不成豐(石曼卿)
搖搖牆頭花朝開一何遽柔態不能勝幽情若有竚(王岐)
搖搖牆頭花脉脉含幽姿把蘂惜青春將以遺所思所
思在天外望望不可期
搖搖牆頭花笑笑弄春色荒凉衆草間露此紅的皪草
木本無情及時如自得
朝看開尚少暮看繁已多不惜花開繁所惜時節過昨
日枝上紅今久隨流波物理固如此古來知奈何(歐陽公)
金鞭過南市紅燭宴西樓千株誇盛麗一枝賞纖柔那
知茅簷底白髮見花羞花亦如病姝掩抑向客愁(陸務觀)
月下看荼䕷燭下看海棠此是看花法不可輕傳揚荼
䕷暗處看紛紛滿架雪海棠明處看滴滴萬點血
戢戢雖聚頭脉脉俱俛地既言是姊妹人却相妬忌面
痕赤未没盡是傷爪指不然睡未醒被人沃井水(李泰伯)
花葉兩分明春隂取簾幕東風吹不斷日暮胭脂薄(陳去)
(非)
柔條還自立絶色所不鬭昂然氣格高下視羣卉陋(程金)
(紫)
恐淡添猩血矜香棄麝煤蛟綃翡翠帳窑鈿珊瑚杯(徐孝)
(節)
五言絶句
公館似仙家池清竹徑斜山禽忽驚起衝落半庭花(劉禹)
(錫)
艷翠春鋪骨妖紅醉入肌花仙别無訣一味惱燕支(楊廷)
(秀)
五言徘律
桂寧辭月窟桃合避仙源贈别難饒柳忘憂好樹萱輕
輕飛燕舞脉脉息媯言蕙陋虚侵徑梨凡浪占園論心
留蝶宿低面厭鶯喧不奈神仙品何辜造化恩烟愁思
舊夢雨泣怨新婚畫恐明妃恨移同卓氏奔(王安石)
五言八句
春色池塘綠忽驚花嶼紅亂英深淺色芳氣有無中置
酒賓朋集披襟賞咏同若非摹寫得應逐綵雲空(朱元晦)
五言律詩散聯
西域流根遠中都屬賞偏初無可比色意不許勝姸薄
暝霞烘爛平明露濯鮮長衾繡作地密帳錦為天(宋景文)
穠芳不隐葉併艷欲然枝襞彩分羣萼勻霞點萬蕤回
文錦成後甲煎燎烘時
好風傳馥郁凡卉愧芬芳爛漫雪成瑞葳蕤幄有薔(程金)
(紫)
詩裏稱名友花中占上游風來香細細何獨是嘉州(王梅)
(溪)
七言古詩
江城地瘴蕃草木只有名花苦幽獨嫣然一笑竹籬間
挑李漫山總粗俗也知造物有深意故遣佳人在空谷
自然富貴出天姿不待金盤薦華屋朱唇得酒暈生臉
翠袖卷紗紅映肉林深霧暗曉光遲日煖風輕春睡足
雨中有淚亦凄愴月下無人更清淑先生食飽無一事
散步逍遥自捫腹不問人家與僧舍拄杖敲門看修竹
忽逢絶艷照衰朽歎息無言揩病目陋邦何處得此花
無乃好事移西蜀寸根千里不易到銜子飛來定鴻鵠
天涯流落俱可念為飲一樽歌此曲明朝酒醒還獨來
雪落紛紛那忍觸(東坡)
帝城二三月海棠可萬株向來青女輕滕六戲與一撼
即日枯東皇夜遣司花女手挼紅藍滴清露染成片片
淨練酥亂點梢梢酣日樹蓬萊仙人約老翁寄牋招喚
陸龜蒙為花一醉也不惜就中一事最竒特海棠兩岸
繡帷裳是間横著雙胡牀龜蒙踞牀忽倒臥烏紗自落
非風墮花吹滿面雪霏霏起來索筆手如飛卧去起來
都是韻是醉是醒君莫問好箇海棠花下醉臥圖如今
畫手誰姓吳(楊誠齋)
厭煩只欲長面壁此心安得頑如石杜門復出歎習氣
止酒還開慙定力成都二月海棠開錦繡裹城迷巷陌
燕宫最盛號花海伯圖雄豪有遺跡猩紅鸚綠極天功
叠萼重跗曜朝日繁華一夢忽吹散開眼細思猶歴歴
憂樂相尋豈易知故人應記醉中詩夜闌風雨嘉州驛
愁向屏風見折枝(陸放翁)
常年春半花事竟今年春半花始盛衰翁不減少年狂
走馬直與飛蝶競姸華有露洗愈明纖弱無風搖不定
莫教飄零作紅雨剩著倩笑臨粧鏡溪梅枯摘墮巖谷
山杏輕浮真妾媵欲誇絶艷不勝說縱欠濃香何足病
華燈銀燭搖花光翠杓金船豪酒興夜闌感事獨凄然
繁枝空折誰堪贈(放翁)
洛陽春信久不通姚魏開落故塵中揚州千葉昔曾見
已歎造化無餘功西來始見海棠盛成都第一推燕宫
池臺掃除凡木盡天地轉盼花光紅慶雲墮空不飛去
時有絳雪縈微風蜂蝶成團出無路我亦狂老迷西東
此園低樹猶三丈錦繡却在青天上不須更著剪刀裁
乞與齊奴開步障(放翁)
七言古詩散聯
朝看不足暮秉燭何暇更尋梅與杏青泥劍棧將度時
跨馬英辭霜氣冷(聖俞)
杜陵先生詩萬紙剩欲題花無可擬昭陽深殿睡東風
一日聲名勝妃子(趙介菴)
七言絶句
濃淡芳春滿蜀鄉半隨風雨斷鶯腸浣花溪上空惆悵
子美無心為發揚(鄭谷)
名園封殖幾經春露葉烟稍畫不真多謝許昌傳雅什
蜀都曾不過詩人
昔聞遊客話芳菲濯錦江頭幾萬枝縱使許昌持健筆
可憐終古愧幽姿
江東遺跡在錢塘手植庭花滿院香若使當年居顯位
海棠今日是甘棠(王禹偁)
東風嫋嫋泛崇光香霧霏霏月轉廊只恐夜深花睡去
高燒銀燭照紅妝(東坡)
海棠院裏尋春色日炙嬌紅滿院香不覺春風都過了
東窗渾為讀書忙(山谷)
為愛苞香照地紅倚闌終日對芳叢夜深忽憶高枝好
把酒更來明月中(丈與可)
看花南陌復東阡曉霧初乾日正姸走馬碧雞坊裏去
市人喚作海棠顛(放翁七首)
為愛名花抵死狂只愁風日損紅芳綠章夜奏通明殿
乞借春隂護海棠
花隂掃地置清樽爛醉歸時已夜分欲睡未成欹倦枕
輪囷帳底見紅雲
宣華無樹著啼鶯惟有摩訶春水生故老能言當日事
直將宫錦裹宫城
枝上猩猩血未稀樽前紅袖翠成圍應須直到三更看
畫燭如椽為發揮
重萼丹砂品最高可憐寂寞棄蓬蒿會當車載金錢去
買得春歸未是豪
絲絲紅萼弄春柔不似疎梅只慣愁常恐夜寒花索莫
錦茵銀燭按梁州
露揉雨漬柳方濃日曬風熏杏正烘祗有海棠非旋染
粟來大小便鮮紅(楊誠齋二首)
百株都好却嫌渠練水東邊第一枝開與未開相間看
濃紅密密淡疎疎
夜雨朝晴花睡餘海棠傾國萬花無舘娃一樣三千女
露濕燕支洗面初
憶向宣華夜倚闌花光姸煖月光寒如今蹋颯嫌風露
且看銅瓶滿插看(范石湖)
淡月看花似霧中遽呼燈燭倚花叢夜來月色明如晝
却向庭蕪數落紅(止齋)
未須比擬紅深淺更莫平章香有無過雨夕陽樓上看
千花那有此敷腴(張南軒)
古寺留春最得多紫薇花畔海棠窠無人歲晩同幽獨
古樹隂森著薜蘿(張于湖)
傳芳遠遠自西鄰錦傘高張熨眼新花睡覺來紅淚落
年年如憶故宫春(曾景建)
萬紅夾路笑相迎彷彿前身石曼卿若向花中論富貴
芙蓉城劣海棠城(劉後村)
幾樹繁紅映碧灣苧蘿山下見芳顔分明消得黃金屋
却墮荒溪野徑間
色深乍𢷬守宫紅片細俄隨蛺蝶風到得離披無意緒
精神全在半開中
淡賞無煩羯鼔催觧鞍便可坐莓苔莫將花與楊妃比
能與三郎作禍胎
十月園林不雨霜朝曦赫赫似秋陽夜來聽得游人語
不見梅花見海棠(戴石屏)
少陵不賦海棠詩留得風流相國詞聞種錦窠三百本
春風纔起蜀人思(金大用)
海棠點點要詩催日暮紫綿無數開欲識此花竒絶處
明朝有雨試重來(陳去非)
紅粧翠袖一番新人向園林作好春却笑華清誇睡足
只今羅襪久無塵
深院無人春日長游蜂來往燕飛忙海棠嬌甚成羞澀
憑仗東風催曉粧(湛道山)
依依楊柳已藏鴉風度鶯聲到碧紗洗盡春光連夜雨
海棠贏得兩三花(趙信菴)
幾樹繁紅一徑深春風裁剪錦成屏花前莫作淵村恨
且看楊妃睡未醒(北山)
向晩鸞牋擘砑紅相煩歸燕簡東風酬春未得偷閒力
遲放海棠花幾叢(俞梅山)
幾多紅紫赴晨粧少待嬌羞似海棠自是東風分處劣
饒他顔色減他香(黃書隠)
換却春衫又怯單東風噤凛海棠寒清明節近歸期遠
又是將花客裏看(劉克齋)
空谷嫣然笑靨開春風元自蜀山來少陵忘汝渾閒事
更有離騷忘却梅(曾茶山)
小春破白惟梅耳檢點南枝花尚遲自是天工薄寒素
東風先到海棠枝(勉意)
君王勤儉御經筵閒却羊車今幾年白髮宫人無職事
海棠花下曬西氈(雪湖)
貪詩閒費一生心水際雲崕到處尋可惜春花吾老矣
海棠烟雨閉門深(鄭雲林)
移根千里入名園酒暈紅嬌氣欲昏待得太真春睡醒
風光已不似開元(陳三嶼)
無波可照底須窺與柳争嬌也學垂破曉驟晴天有意
生紅新曬一絇絲(楊誠齋)
不關殘醉未醒鬆不為春愁懶散中自是新晴生睡思
起來無力對東風(誠齋)
七言八句
靚粧濃艷雨濛茸高下池臺細細風却恨韶華偏蜀土
更無顔色似川紅尋芳只恐三春暮把酒欣逢一笑同
子美詩才猶閣筆至今寂寞錦城中(吳中復)
春風用意勻顔色銷得攜觴與賦詩穠麗最宜新著雨
妖嬈全在欲開時莫愁粉黛臨窗懶果信丹青點染遲
朝醉暮吟看不足羡他蝴蝶宿深枝(鄭谷)
誰道名花獨故宫東城盛麗足争雄横陳錦障闌干外
盡吸紅雲酒琖中貪看不須持夜燭倍狂真欲擅春風
拾遺舊咏悲零落瘦損腰圍擬未工(放翁)
四面週遭國艷叢危亭頓在艷叢中天開錦幄三千丈
日透紅粧八萬重積雨乍晴偏楚楚東風小緩莫匆匆
為花一醉非難事且道花穠復酒醲(誠齋五首)
竹邊臺榭水邊亭不要人隨只獨行乍暖柳條無氣力
半晴花影不分明一番雨過來幽徑無數新禽有喜聲
只欠翠紗紅映肉兩年寒食負先生
吾詩多為海棠歌花意依然怨不多已折未開渾是韻
乍濃還淡總由他留連春色能(闕)底請把東風定肯麽
豈是少陵無句子少陵未見欲如何
小園不到負今晨晩喚嬌紅伴老身落日争紅那肯暮
艷粧一出更無春林開露坐看搖影酒底花光併入唇
銀燭不燒渠不睡梢頭恰恰挂冰輪
垂絲别得一風光誰道全輸蜀海棠風攪玉皇紅世界
日烘青帝紫衣裳懶無氣力仍春醉睡起精神欲曉粧
舉似老夫新句子看渠桃李敢承當
幽姿淑態弄春晴梅惜風流柳惜輕剩種直教臨野水
半開長是近清明幾經夜雨香猶在染盡胭脂畫不成
詩老無心為題拂至今惆悵似含情(劉屏山)
胭脂為臉玉為肌未赴春風二月期曾比温泉妃子睡
不吟西蜀杜陵詩桃羞艷冶應回首柳妬妖嬈祗皺眉
燕子欲歸寒食近黃昏夜院雨絲絲(朱淑真)
子美無詩到海棠酒邊游戲略平章日烘不睡却成睡
風煖無香却自香花事一番勞應接春光強半被分張
速來窠上尋徐老同醉花前作楚狂(徐竹隠)
七言律詩散聫
一枝低𢃄流鶯睡數片狂隨舞蝶飛堪恨路長移不得
可無人與畫將歸(鄭谷)
輕盈千結亂櫻叢占得年芳近碧櫳逐處開齊高下朵
幾番分破淺深紅(晏元獻)
宛轉風前不自持妖嬈微傳淡胭脂花如剪綵層層見
枝似輕絲裊裊垂(斯菴)
樂府祖
訴衷情
海棠枝綴一重重清曉近簾櫳胭脂淡誰勻徧偏向臉
邊濃看葉嫩惜花紅意無窮如花如葉歲歲年年共
占春風(晏元獻)
桃源憶故人
碧紗影弄東風曉一夜海棠開了枝上數聲啼鳥粧點
愁多少妬雲恨雨腰支裊眉黛不堪重掃薄倖不來
春色老羞𢃄宜男草(秦少游)
添春色
喚起一聲人悄衾枕夢寒窗曉瘴雨過海棠開春色又
添多少社甕釀成微笑半破椰瓢共舀覺顛倒急投牀醉
鄉廣大人間小(秦少游)
木蘭香
一簾疎雨道是無情還有思坐久魂銷風動朱唇點點
嬌生平浩氣静樂機關隨處是熏透寒衾蝴蝶休縈
萬里心(徐介軒)
如夢令
昨夜雨疎風驟濃睡不消殘酒試問卷簾人却道海棠
依舊知否知否應是綠肥紅瘦(李易安)
蝶戀花
濯錦江頭春欲暮枝上繁紅著意留春住祗恐東君嫌
面素新粧賸把燕支傅曉夢驚寒初燕過揭起珠簾
問有餘花雨悵望草堂無一語丹青傳得疑情處(王道輔)
前日海棠猶未破點點胭脂染就真珠顆今日重來花
下坐亂鋪宫錦春無那賸摘繁枝簮幾朵痛惜深憐
只恐芳菲過醉倒何妨花底臥不須紅袖來扶我(張村浦)
洞仙歌
羣芳未盡是海棠時候雨過寒輕好晴晝最妖嬈一樹全
是初開雲鬟小塗粉施朱未就全開還自好駘蕩春餘
百樣宫羅鬭繁繡縱然無語也應心恨我來遲恰柳絮將
春歸後醉猶倚柔枝恰黃昏這一點愁須共花同瘦(晁旡咎)
感皇恩
常歲海棠時偷閒須到多病尋芳懶春老偶來恰直半謝妖
嬈猶好便呼詩酒伴同顛倒繁枝高蔭疎枝低繞紅底杯
盤花影照多情一片我歸來不早斷腸舖碎錦門前道
錦園春
醉㾗潮玉愛柔英未吐露華如簇絶艷矜春分流芳金谷
風梳雨沐偏只欠夜闌清淑杜老情疎黃州恨冷誰憐
幽獨(張于湖)
點絳唇
絲蘂垂垂嫣然一笑新粧就錦亭前後燕子來時候誰
恨無香試把花枝嗅風微透細熏錦䄂不獨嘉州有(王梅溪)
醉落魄
馬蹄塵撲春風得意笙歌逐欵門不問誰家竹只揀紅粧
高處燒紅燭碧雞坊裏花如屋燕王宫下花成谷不須
悔唱關山曲只為海棠也合來西蜀(范石湖)
芳塵休撲名花喚我相隨逐淺粧不比梅欺竹深注朱唇
粉面稱紅燭阿嬌合貯黃金屋是誰却遣來空谷酡顔
偏倚闌干曲一叚風流不枉到西蜀(京松坡)
殢人嬌
多少燕支勻成點就千枝亂攅紅堆綉花無長好更光隂去
對景憶良朋故應招手曾記年時花開把酒枉淋淋春衫
濕透文園今病問速能來否却道有荼䕷牡丹時候(張智宗)
滿江紅
老子年來頗自許心腸鐵石尚一點銷磨未盡愛花成癖
懊惱每嫌寒勒住丁寕莫被晴烘折奈暄風烈日太無情如
何得張畫燭頻頻惜憑素手輕輕摘更幾番雨過彩雲
無迹今日不來花下飲明朝空向枝頭覓對殘紅滿院杜
鵑啼添愁寂(劉後村)
卜筭子
嬌艷醉楊妃輕裊憐飛燕人在昭陽睡足時初試粧深淺
一叚錦新裁萬里來何遠高燭休教照夜寒盈臉融
春暖(葉石林)
盡是手栽成合得天饒借風雨于花有底讐著意相陵
藉做暖逼教開做冷催教謝不負明年花下人只負
栽花者(劉後村)
水龍吟
東君直是多情好花一夜都開盡杏梢零落藥欄遲莫
不教寕静風度秋千日移簾幕翠紅交映正太真浴罷
西施濃抹都沉醉嬌相稱磨徧綠忩銅鏡挽春衫不
堪比並暮雲空谷佳人何處碧苔侵逕睡裏相看酒邊
凝想許多風韻問因何却欠一些香味惹傍人恨(馬莊父)
摸魚兒
甚春來冷烟凄雨朝朝遲了芳信驀然乍暖晴三日又
覺萬株嬌困霜點鬢潘令老年年不𢃄看花分才情減
盡悵玉局飛仙石湖絶筆辜負這春韻傾城色懊恨
佳人薄命牆頭岑寂誰問東風日暮無聊歎吹得胭脂
成粉君試認花共酒古來二事天尤吝年光去迅謾綠
葉成隂青苔滿地做取異時恨(劉後村)
如夢令
江上綠楊芳草想見故園春好一樹海棠花昨夜夢魂
飛繞驚曉驚曉忩外一聲啼鳥(吳履齋)
木蘭花慢
漸秋空向晚被風雨䟎重陽正木落疎林海棠枝上忽
見紅粧料應妬他蘭菊任年年獨自占秋光故把春風
嬌面向人逞艷呈芳看来畢竟此花強祇是欠些香
悄一似五陵公子却厭膏梁肯来水邊竹下與幽人相
對說凄凉只恐夜深花睡去五更微有清霜(劉叔凝)
二郎神
深深院夜雨過簾櫳高捲正滿檻海棠開欲半仍朵朵
紅深紅淺遥認三千宫女面勻點點燕支未徧更微帶
春醪宿醉裊娜香肌嬌臉日暖芳心暗吐含羞輕顫
笑繁杏夭桃爛漫愛容易出牆臨岸子美當年游蜀苑
又豈是無心眷戀都只為天然體態難把詩工裁剪(王梅)
(溪)
念奴嬌
綠雲影裏把明霞織就千重文繡紫膩紅嬌扶不起好
是未開時候半怯新寒半宜晴色飬得胭脂透小亭人
静嫩鶯啼破清晝猶記攜手芳隂一枝斜𢃄豔嬌波
䨇秀小語輕憐花總見争得似花長久醉淺休歸夜深
同睡明月還相守免教春去斷腸空歎詩瘦(謝竹友)
水龍吟
晝長庭院深深春柔一枕流霞睡朦鬆欲醒嬌羞還困
錦屏圍翠豆蔻初肥櫻桃微綻玉欄同倚記華清欲起
渭流波暖紅漲膩棄脂水燕子來時天氣儘韶光與
他為地芳叢雨歇霞㾗日釅英英仙意莫恨無香最憐
有韻天然情致待問春能幾五更猶是待今宵醉(方秋崖)
如夢令
雨洗海棠如雪又是清明時節為怕曉粧殘心緒替
花愁絶愁絶愁絶誰與春風分說
臨江仙
翠䄂卷紗紅映肉無風玉骨生寒可堪清曉雨初殘顰
眉誰惱著粉淚滴闌干聞道謫仙歌妙語新粧再發
愁顔霧簾雲幕薦金盤筆間長借句直莫放春還(藏六居士)
南鄉子
十月小春天紅葉紅花半雨烟點滴紅酥真耐冷争先
奪取梅魂鬭雪姸坐待曉鶯遷織女機頭蜀錦鮮枝
上綠毛么鳳子飛仙乞取雙雙作被眠(李古叔)
踏青游
濯錦江頭羞殺艷桃穠李縱趙昌丹青難比暈輕紅留
淺素千嬌百媚照綠水恰如乍臨鸞鏡妃子弄粧猶醉
詩筆因循不曉少陵深意但滿眼傷春珠淚燕來時
鶯啼處年年憔悴便除是秉燭凭欄吟賞莫教夜深花
睡(陳濟翁)
菩薩蠻
東風去了秦樓畔一川烟草無人管芳樹雨初晴黃鸝
三兩聲海棠花已謝春事無多也只有牡丹時知他
歸不歸(劉叔擬)
燭影搖紅
蜀錦華堂寳筝頻送花前酒妖嬈全在半開時人試單
衣後花面圍春競秀如紅潮玉顋微透欲甦還墜淺酒
扶頭朦朧晴晝金屋名姝恨情空貯閒眉岫世間還
有此娉婷拚盡珠量斗真艷可令消受倩鶯催天香共
䄂冷烟庭院淡月梨花空教春瘦(劉處静)
棣棠(甘棠附)
事實祖
碎錄
棠棣栘也(注)似白楊江東呼為夫栘棠棣即夫栘也一
名奥李一名爵梅(出禮記)又詩云山有苞棣亦然(小雅)
紀要
棠棣燕兄弟也閔管蔡之失道故作棠棣焉棠棣之華
卾不韡韡䟽卾猶卾卾然言外發也韡韡光明也(箋)承
華者曰卾卾足也卾足得華之光明則韡韡然盛喻弟
以敬事兄兄以榮覆弟恩義之顯亦韡韡然又云常棣
花反而復合(詩小雅)
雜著
豈以梨有用之為貴杜無用之為賤昔在召伯聽訟述
職甘棠作頌垂之罔極(晉孫綽賦)
甘棠
碎錄
杜者赤棠甘者白棠杜梨也(有杕之杜注)沙棠如棠子
如李無核(吕氏易)
紀要
甘棠召伯聽訟也召伯之教明于南國蔽芾甘棠勿剪
勿伐召伯所茇(詩召南)召伯在朝有司請召民伯曰不
勞一身而勞百姓非吾先君之志也於是廬于棠下百
姓大悅詩人歌焉
賦咏祖
五言律詩散聯
潘賦幽芳在周詩榮萼傳佛輪千輻細公𢃄萬釘圓(宋景)
(文)
七言八句
更衣入侍宫中貴韡韡芸黃殿後花鬭色長宜日光近
生暉尤喜蓋隂斜依稀鞠服開風袂約略仙盤裹露華
不與艷桃偷結子漫天飛去作朝霞(梅聖俞)
樂府祖
蝶戀花
花為年年春易改待放柔條繫取春常在宫樣粧成還
可愛鬢邊舒作拖枝戴每到無情風雨壞點檢羣芳
却是深叢耐搖曳綠羅金縷𢃄丹青傳得妖嬈態
全芳備祖前集卷七
