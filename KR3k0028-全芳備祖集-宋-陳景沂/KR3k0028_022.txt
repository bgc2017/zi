全芳備祖前集卷二十二宋陳景沂撰
花部
瑞香花
事實祖
碎錄
瑞香花紫而香烈非羣芳之比其始盖出於廬山之中
(廬山志)
紀要
成都志瑞香芳草也其本高纔數尺生山坡間花如丁
香而有黃紫二種冬春之交其花始發植之庭檻則芬
馥出於戸外野人不以為貴宋景公亦闕而不載予令
春城後二十年守成都公庭僧圃靡不有也予恐其没
於草一日見知於時殆與人事无異感而圖之為之序
(吕大防瑞香圖序)
賦咏祖
五言散句
結為楚臣佩散亂天女襟(東坡)
著葉團青盖開花炷寳薰(韓子蒼)
紫袖染難透瓊膚洒轉香(誠齋)
七言散句
此花清絶更纖濃(東坡)
玉英金實碧琳枝(陶弼)
粉面固宜垂紫袖錦裳何必著中軍(周益公)
齊開忽作欒枝錦未拆猶疑紫素馨(誠齋)
檻中紫豔纔盈握天上花香暗襲人(張芸叟)
風雨離披枝葉瘦可憐終不减清香(曾文昭)
世人競重薰籠錦子素何曾怯瑞香(王梅溪)
便覺麝囊無遠韻頻挑蟻蠧有新芽(劉後村)
宣和殿裏春風早紅錦熏籠二月時(陳子高)
濛濛清露濯幽葩醉質斕斑襯曉霞
山家安得瑞龍腦春事不專紅鶴翎(方秋崖)
長時不爇沈檀炷連月如薰腦麝香(三阮倡和集)
曉露染成雞舌紫東風吹作麝臍香(陳古澗)
五言古詩
幽香結成紫来自孤雲岑骨香不自知色淺意殊深移
栽青蓮宇遂冠簷蔔林結為楚臣佩散落天女襟君持
風霜節耳聽笑歌音一逢蘭蕙質稍回鐡石心置酒要
妍暖養花須晏隂及此隂晴間恐致慳嗇霖綵雲知易
散鶗鴂憂先吟明朝便陳迹就著丹青臨(東坡次曹子方咏瑞香)
五言古詩散聫
芳蕤何蒨絢尤物真旖旎五葉映雕闌三椏駢粉蕊妍
分春月魂香徹肌骨髓(蘇雙溪)
香密綴紅糝寳薰幕宫羅幽窗小團圞微風自婆娑(陳子)
(高)
衆妙與春競紛紛持所長此花最幽遠如以禮自將猗
蘭敢回步簷蔔亦退藏(樵隠居士)
五言絶句
真是花中瑞本朝名始聞江南一夢後天下遇清芬(王梅)
(溪)
五言八句
得地秋根遠交柯繞指柔露香濃結桂池影鬭蟠虬黛
葉輕雲綠金花笑菊秋如何南海外萬里隔炎州(錢起)
外著明霞綺中裁淡玉紗森森千萬笋簇簇兩三花小
霽迎風喜輕寒索幕遮香中真上瑞蘭麝敢名家(誠齋)
短短熏籠小團團錦帕圍浮陽烘酒思沈水著人衣茉
莉通家遠椒花具體微春愁渾瘦盡别有瘦中肥
七言絶句
織錦天孫矮作機紫茸翻作白花枝更將沈水濃薰却
日淡風微欲午時(楊廷秀)
夜綴香窠添露華晝移翠斛覆窗紗將身扶起簾帷看
生怕簾帷挨著花(誠齋移瑞香花斛)
廬阜當年春睡濃花名從此擅春功紫袍四迸呈鮮粉
如爇仙香透錦籠(白氏集)
繁花簇粉烘晴日藹有濃香透暖風六曲闌干凝睇處
錦籠争似玉為籠(詠白瑞香)
粉面芳心碧玉裳持来宛作故山香征途不覺春如許
更問蘭芽幾寸長(鄭安晩)
七言律詩
上苑夭桃自作行劉郎栽後幾回芳厭從年少追新賞
閒對宫花識舊香折贈佳人非泛洧好紉幽佩弔沈湘
鶴林神女無消息為問何由去帝鄊(東坡)
侵雪開花雪不侵開時色淺不教深碧團欒裏笋成束
紫蓓蕾中香滿襟别派近傳廬阜頂孤芳元自洞庭心
詩人自有熏籠錦不用衣篝炷水沈(誠齋)
近看丁香萬粒攅遠看却與紫毬般誰將玉胆薔薇水
新濯瓊膚錦繡禅净界薰修爾芬馥無人剪剔自檀欒
下元前至上元後省得龍沈與麝蘭(誠齋)
針来大筍束仍攅作麽開時色兩般荀令金爐炷沈水
昭容紫袖襯中禅同花異葉枝枝别一種千枝節節欒
雪裏寒香得三友溪邊梅與雪邊蘭(誠齋)
玲瓏巧蹙紫羅裳合得東君著意粧帶露欲開宜暖日
臨風微困怯春霜發揮文字來廬阜弹壓芳芬入醉鄉
最是午忩初睡醒熏籠贏得夢魂香(朱淑真)
一樹婆娑整復斜使君輒贈到田家自慚甕牖繩樞子
不稱香囊錦傘花小借煖風為破萼旋澆秋水待抽芽
丁寧男子勤封植留與甘棠一樣誇(劉後村謝太守送瑞香花)
樂府祖
西江月
公子眼花亂發老夫鼻觀先通領巾飄下瑞香風驚起
謫仙春夢后土祠中玉蕊蓬萊殿後鞓紅此花清絶
更纖穠把酒何人心動(東坡)
剪就碧雲鬭蕊刻成紫玉芳心淺春不怕峭寒侵煖徹
熏籠瑞錦花裏清芬獨步尊前勝韻難禁飛香直到
玉杯深消得厭厭痛飲(張材甫)
浣溪沙
臘後春前别一般梅花枯淡水仙寒翠雲裹著紫霞冠
妙品只今推第一寳花元不是人間為君更酌小龍
團(張于湖)
點綘唇
護雨烘晴紫雲縹緲來深院晚寒誰見紅杏梢頭怨
絶代佳人萬里沈香殿光風轉夢餘千片猶恨相逢淺
(趙德莊)
闌檻隂沈紫雲呈瑞餘寒凛捲簾欹枕香逼幽人寢
入夢何年廬阜聞名稔風流甚阿誰題品喚作薰籠錦
(王梅溪)
水龍吟
當年睡裏開阿誰喚作花間瑞巾飄沈水籠熏古錦香
擁青綾被初日酣晴和風送暖十分清致掩忩綃待得
香融酒醒儘消受這春思縱把萬紅排比想較伊更
争些子詩仙老子春風妙筆要題教似十里揚州三生
杜牧可曾知此趁紫唇微綻芳心半透與騷人醉(方秋崖)
薝蔔花
事實祖
碎錄
一名梔子一名木丹一名越桃(本草)薝蔔梔子花也與雪
皆六出(坡詩注)凡草木花五出而薝蔔六出(韓詩外傳)諸花少
六出者惟梔子六出陶貞白曰即薝蔔花是也(酉陽雜俎)如
人入薝蔔林中間薝蔔香不聞他香(佛書)樓石山多梔子
(名山志)望氣占人家黃氣者梔子樹也(境地圖)
紀要
漢有梔茜園(漢書)晉有華林園種梔子(晉書)晉令諸宫有秋
梔子守護者置吏一人(同上)蜀有紅梔花其形六出孟知
祥召百官於芳林園賞之(萬花谷)
襍著
林蘭近雪而揚猗(注)林蘭梔子也(謝靈運賦)
賦咏祖
五言散句
梔子豔色殊(少陵)
色疑瓊倚樹香似玉京來(劉夢得)
七言散句
桃蹊李徑年雖古梔子紅椒豔復殊(少陵)
六花薝蔔林間佛九節菖蒲石上仙(東坡)
五言古詩
有美當階木霜露未能移金蕡發香米映日以離離幸
賴夕陽下餘景及西枝還思照綠水君階無曲墀餘榮
未能已晚實猶見竒復留傾筐德君恩信未貲(謝晀)
林蘭擅孤芳性與凡木異不受雪霰侵自足中和氣欲
知清净身即此林間是(曾文昭)
舉世多植蘖而我學種梔顔色固不别良楛誠異宜團
欒綠階下豈畏秋風吹同心誰可贈為詠昔人詩(梅聖俞)
五言古詩散聫
素華偏可喜的的半臨池疑為霜裹葉復道雪封枝日
斜光隠見風旋影合離(梁簡文帝)
濯雨時摛素當颷獨含芬豐榮殊未紀銷落竟誰聞(宋顔)
(彦)
五言絶句
禅友何時到遠從毗舍園妙香通鼻觀應悟佛根源(王梅)
(溪)
五言八句
梔子比衆木人間誠未多於身色有用與道氣俱和紅
取風霜實青看雨露柯無情移得汝貴在映江波(少陵)
樹恰人來短花時雪樣看孤姿妍外净幽馥暑中寒有
朵篸瓶子無風忽鼻端如何山谷老只為賦山礬(誠齋)
五言律詩散聫
一花分六出十葉是重臺玉潔渾無玷金黃謾奪胎(北澗)
七言絶句
何處飛來薝蔔林老枝樛屈更蕭森凄凉杜老江頭坐
又對行吟得自箴(朱文公)
一根曾寄小峰巒簷蔔香清水影寒玉質自然無暑意
更宜移就月中看(朱淑真)
清淨法身如雪瑩肯來林下見孤芳樹花六月無炎暑
省爇銅匜幾炷香(蔣梅邊)
薝蔔標名自寳坊薰風開徧一庭霜閒来掃地跏趺坐
受用此花無盡香(楊巽齋)
未說司花刻玉工已知名與佛相同可憐結了薰風子
依舊身歸色界中(潘鄭臺)
樂府祖
風入松
芳叢簇簇水濱生勾引午風清六花大似天邊雪又幾
時雪有三層明豔射回峰翅净香熏透蟬聲晚簷人
共月同行疎影動銀屏指尖輕撚都如玉聽晝闌高囀
流鶯道是花枝比得不成花也多情(張約齋)
點綘唇
毗舍遥遥異香一炷馳名久妙香稀有鼻觀深參透
問訊東來知誰先後稱仙友千花為偶近有江西守(王梅)
(溪妙花名香)
最高樓
花解笑冷淡不求知長是殿衆芳時鮮鮮秀頸磋圓玉
洛陽翠佩剪琉璃向人前迎茉莉送荼䕷幾欲把清
香換春色費多少黃金酧不得梅雨妬麥風欺細腰空
戀當時蕊同心猶結舊年枝謝家娘將遠寄待憑誰(馬古)
(洲)
全芳備祖前集卷二十二
