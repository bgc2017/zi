全芳備祖後集卷十五宋陳景沂撰
木部
柏(附檜桰)
事實祖
碎錄
柏掬也(爾雅)柏曰蒼官(樊宗師記)荆州厥貢杶榦桰柏(禹貢)新甫
之柏(魯頌)四時常保其青青(莊子)大谷倒生之柏與天齊其
長地等其久也(抱朴子)信松茂而柏悦(文選)柏葉松身曰檜
(爾雅)有雁翅檜葉如雁翅(李德裕記)
紀要
魯郡孔子廟有柏二十四株歴漢晉其大合抱土人崇
敬之莫敢犯也(水經)延陵季子解寳劍挂于徐君墓柏樹
而去以其心許之也(本傳)赤松子好食柏實齒落更生(列仙)
(傳)漢武帝造柏梁臺二十四丈悉以柏香聞數十里(本紀)
漢諸陵皆屬太常有人盜柏者棄市(三輔舊事)王褒痛父非
命絶世不仕居墓側旦夕至墓前朝拜輙悲號斷絶墓
前柏樹色與他樹不同亦為慘焉(本傳)朱博為御史大夫
府中列柏有烏棲其上世稱曰柏臺(史)虞延為郡督郵
光武巡狩至外黃問延園林柏樹數延悉以對由是見
知(後漢)柏谷谷名也漢武帝微行至谷中題曰夹以高原
柏林藹蔭窮是幽暗弗覩陽景(述征記)李恂遭父母喪六
年躬自負土植柏塜下(東觀記)司徒袁粲見王儉嘆曰宰
相之門也桰柏豫章雖小亦有棟梁之器(本傳)桑道茂家
有柏甚茂曰人居而木蕃者土之盛木盛土衰則人病
乃以鐵數十鈞埋其下復曰後有發其地者死太和中
温造居之發藏鐵而造死(異聞錄)田鸞入華山見黃冠師
師曰柏葉乃長生藥也教以服食之法後得道朝上真
(雜說)孤山有陳朝柏二株其一為人所伐僧志詮作堂其
側名曰柏堂東坡有二詩寇莱公知巴東縣嘗手植
雙柏於縣庭至今民比甘棠謂之莱公柏後失火柏與
公祠俱焚眀年莆陽鄭贑為令惜公手植乃種凌霄于
下使附榦而上以著公之遺德且慰邦人之去思云(燕談)
昭帝時長安諸陵柏樹括倒者悉起生葉蟲蝕作字云
曾孫病已立後昭帝崩昌邑王被廢迎立宣帝宣帝名
病已(史)問趙州和尚祖師西来意趙云庭前柏樹子又
有老宿忽拈拄杖謂僧曰要識趙州麽這裏是趙州(傳燈)
(錄)
雜著
既殊羣而抗立亦含貞而挺正豈春日之自芳亦霜下
而為盛衝風不能摧其枝積雪不能改其性雖坎壈于
當年庶後彫之可詠(齊江夏王修柏賦)
賦詠祖
五言散句
松柏轉蕭瑟青青陵上柏(文選)
氣壓千丈整風聲吞萬壑
翠柏深留景(杜甫)風霜亦飽經(張文潜)
松柏本孤立難為桃李顔(杜甫)
蒼龍轉玉骨黑虎抱金柅(東坡)
蛇露根穿嶺龍眠影在潭(曼卿)
時人花卉眼誰共歲寒看(余襄公)
紫結茱萸實濃熏菡萏香(晏元獻)
瘦皮纏鶴骨高頂轉龍腰(東坡)
枝撑雲峰斂根入石窟蟠
半空雷電腹未死雪霜心(張少愚)
七言散句
錦官城外柏森森(杜甫)
為見蟠形似卧龍
逸勢參天不在人(韓忠獻)
凜凛節竒霜榦柏(歐陽永叔)
樽前柏葉休隨酒鏡裏金花巧耐寒(杜甫)
昔托孤根百仞溪何言移植對芳蹊(宋景文)
花非龍香葉非柏獨竊二美誇芳蕤(聖俞)
長材夭矯堪巨棟老頂縈紆若層盖
不惜以材同失地好留更老共支天(王逢原)
更添蒼柏兩三輩相伴高枝作雨聲(陶弼)
南墻雙柏天生直材雖未老心千尺(劉原父)
托植久依山杏密附枝俄接帝梧榮(夏英公)
道人手植幾生前鶴骨龍姿尚宛然(東坡)
五言古詩
故園多珍木翠柏如蒲葦幽囚無與樂百日看不已来
時拾流肪未忍殘落子當年誰所種少長與我齒仰視
蒼蒼榦所閱固多矣應見李將軍膽落温御史(東坡)
有柏生崇岡重重狀車盖偃蹇龍虎姿生當風雲會神
眀依正直故老多再拜豈知千年恨中路顔色壊出非
不得地蟠踞亦高大歲寒恐無憑日夜柯葉改丹鳳領
九雛哀鳴翔其外鴟鴞志意滿養子穿穴内客從何方
来佇立久吁怪靜求元精理浩蕩難倚賴(杜子美)
汝隂多老檜處處屯蒼雲池連丹砂井物化青牛君時
有再生枝還作左紐文王孫有古意書室延清芬應憐
四孺子不墮凡木羣體備松柏姿氣合芝术熏初扶鶴
骨立未能龍纏筋巢根白蟻亂網葉青蟲紛乃知蔽芾
初甚要封植勤他年皮三寸狐鼠了不聞(東坡)
植檜三尺強已有凌雲氣生世能幾何擬作千歲計衆
人拍手笑君子用其意蕭蕭孤竹君忘言理相契名以
金石交椿楊豈奴婢緬懷萬仞巔千丈蔚蒼翠蟠根泉
石底用意霜雪外寧須大厦材坐待斧斤至散為風雨
聲密作牛馬蔽(陳後山)
挺挺凌霜標香實隕平林偶隨樗櫟生不為樵斧侵忽
驚黃茅嶺稍出青玉鍼好事雖力取王城少知音豈無
換鵝手但知覓来禽高懷獨夫子一見捐槖金得知喜
不寐贈我意殊深公堂開後閣凡木愧華簮栽培一寸
根寄子百年心常恐樊籠中摧我鸞鶴珍誰知積雨後
寒芒曉森森恨我廹歸老不見汝千尋蒼皮護玉骨旦
莫視古今何人風雨夜即聽飢龍吟(東坡)
五言古詩散聯
幽幽太華側老柏如建纛龍皮相排擊翠羽更蕩棹(李賀)
植檜三尺強已有凌雲氣人生能幾何擬作千年計(陳後)
(山)
歲老枝葉簡春深香氣新可憐湖上檜曾識井中人(郭功)
(父)
五言八句
庭柏無生意摧殘二十秋暫沾杯水潤已與歲寒謀黃
裏青青出愁邊稍稍瘳會看笙鶴下暮雀莫深投
英姿帶枯槁勁節缺和柔物理有興壊人情成去留稍
看棲鳥集聊待晚風秋解道庭前柏何曾識趙州
歲月那更記風霜亦飽經槁乾仍故節潤澤出新青色
與江波共聲留靜夜聽輝輝垂重露點點綴流螢(後山)
用直寧論世名成不待官低枝緣我有偃盖到誰看秀
色有新故英姿無暑寒養成千歲質豈慮萬牛難
孤直自新甫何年移禁廷寒枝雪後看清韻月中聽(子由)
七言古詩
孔眀廟前有老柏柯如青銅根如石霜皮溜雨四十圍
黛色參天二千尺君臣已與時際會樹木猶為人愛惜
雲来氣接巫峡長月出寒通雪山白憶昨路繞錦亭東
先主武侯同閟宫徘徊枝榦郊原古窈窕丹青戶牖空
落落盤踞雖得地冥冥孤高多烈風扶持自是神眀力
正直原因造化功大厦如傾要梁棟萬牛回首丘山重
不露文章世已驚未辭剪伐誰能送苦心豈免容螻蟻
香葉終經宿鸞鳳志士幽人莫怨嗟古來才大難為用
(杜甫)
淮南亭中有蒼檜仰視團團翠為盖直榦每容鸞鳳棲
盤根深壓鯨鰲背北風預作冰陣聲恐取蛟龍斬天外
呼童出屋為我窺摩颭清隂月光碎問誰植之前蔣公
得地倏經三十載不同種杏上青天正似甘棠有遺愛
使華今復見公孫太平事業鍾一門祖朝冠帶漸塵土
却嗟此檜春長存孤高豈忘栽培力秀發兼承造化恩
已看枝葉飽霜露終作棟柱扶乾坤新詩編聯盡珠玉
光大先烈聽箎塤更憶丹青妙手畫進入眀堂逢至尊
(郭功父)
澗底長松風雨寒岡頭老柏顔色悦天生草木具味同
仝盛仝衰見冰雪君莫愛清江百尺船刀鋸来謀歲寒
節千林無葉草根黃蒼髯龍吟送日月(山谷)
柏生如拳柳如把同時移根種庭下柏根未活柳已榮
春風飛飛意融冶青條眼看千尺餘疎蔭朦朧乃驚詫
(劉原父)
強枝拗回信有力高榦復俯交虬拳雷疲風休雲雨去
龍蛇鬭此猶鈎纏安分瓜牙與尾鬛搖擺舌吻歸之仙
(王逢原)
君家大檜長八尺根如車輪身弦直壯夫連臂不肯花
孤鶴高飛直下立(子由)
七言絶句
周遭松檜漫為鄰翠碧婆娑未出羣但願盤根堅似石
不憂枝榦不凌雲(郭功父)
花開俱密葉經霜老柏喬松氣亦降未遇李聃誰愛惜
柘塘西院碧油幢
當時雙檜是雙童相對無言老更恭庭雪到腰埋不死
如今化作老蒼龍(東坡)
吳王池館徧重城野草幽花不記名青盖一歸無覓處
只留雙檜待昇平
凛然相對敢相欺直榦凌空未要竒根到九泉無曲處
世間惟有蟄龍知
七言八句
晉朝名輩此離羣相對濃隂去住分題處尚尋王内史
畫時應憶顧將軍長廊夜靜聲疑雨古殿秋深影勝雲
一下南臺到人世晚来清韻更誰聞(温飛卿)
翠雲交榦瘦輪菌嘯雨吟風已百春深盖屈盤青塵尾
老皮張展綠龍鱗惟將寒色資琹興不放秋聲染俗塵
歲月如波事如夢竟留蒼翠待何人(秦韜玉)
青幢碧盖儼天成濕翠濛濛滴畫楹禪客自陪千歲老
遊人時抱一樽傾恥隨桃李春風軟奪盡松篁夜氣清
安得鬼神題巨筆不容左紐獨專名(郭功父)
香葉從来耐歲寒幾經真賞駐鳴鸞根通御水龍應蟄
枝觸宫雲鶴更盤(荆公)
杉
事實祖
碎錄
杉煔也(爾雅)杉木類松而勁直葉附枝生若刺針可以為
船及棺木作柱埋土不朽(本草)
賦詠祖
五言散句
擢榦方數尺幽姿已蒼然(韋應物)
勁葉森利劒孤莖挺瑞標纔高四五尺勢若干雲霄(香山)
七言八句
何代移来得許長想渠歴晉復經唐慣于巖畔諳風雪
不與人間作棟梁一室七仙同守護千松萬檜自低昂
向来諸葛祠前柏此木當為伯仲行(潘紫岩)
吏散庭空鵲噪簷閉門獨宿夜厭厭似聞梨棗同時種
應與杉篁刻日添糟麴有神熏不醉雪霜誇健巧相沾
先生坐待清隂滿空使人生嘆滯淹(子瞻)
槐
事實祖
碎錄
槐之生也入季春五日而兔目十日而鼠耳(淮南子)老槐
生火(本草)樹槐聽其下(注)槐之言歸也情見歸實也(元命苞)
守宫槐葉晝聶宵炕(注)晝聶合而夜舒布(爾雅)朝士面槐
三公位焉秋取槐檀之火(並周禮)南唐諺云槐花黃舉
子忙
紀要
太公請武王植槐于王門有益者入無益者距以待天
下之神也(金匱書)齊景公有愛槐令人守之犯槐者死有
醉而傷者且加刑勿宥(晏子春秋)趙宣子屢諫公患之使鉏
麑賊之晨往寢門闢矣盛服將朝尚早坐而假寐麑退
嘆而言曰不忘恭敬民之主也賊民之主不忠棄君之
命不信遂觸槐而死(左傳)元始四年起眀堂辟雍為博士
舍三十區列槐數百株諸生朔朢會市各持其地所出
物及經書相互市雍容揖遜論議(三輔圖)梁庾肩吾服槐
實年七十餘目看細字鬢皆黑(本傳)祖士雄廬側有槐先
自榮茂及士雄居喪槐忽枯死服闋還茂高祖嘉之名
其里為孝德里(南史)吳凑為亰兆尹悉樹以槐凑亡行人
指槐而思之(唐書)貞元中度支欲取兩京道中槐樹為薪
先下符牒渭陽縣尉張造曰召伯所憩尚勿剪除先王
舊遊豈宜斬伐(唐書)廣陵王克淵夢著衮衣倚槐樹立問
於陽元慎元慎曰三公之祥退而言曰廣陵死矣槐字
木旁鬼死後當得三公廣陵果為葛榮所殺(洛陽記)淳于
棼家有古槐棼豪飲其下因醉致疾二友扶之卧夢二
使曰槐安國奉邀二使指古槐入穴中見國王王曰吾
南柯郡政事不理屈卿為守及寤尋槐下穴洞然明朗
可容一榻有二大蟻又窮一穴直上南枝即南柯郡也
(異聞錄)王晉公祐事太祖知制誥以魏州節度使符彦卿
事坐貶華州祐赴貶時親朋送于都門外謂公曰意公
作王溥官職矣以太祖遣使魏州之日許以宰相之職
也祐笑曰祐不做兒子二郎必做二郎即文正公也祐
素知其必貴因手植三槐于庭曰吾子孫必有為三公
者已而果然天下謂之三槐王氏(言行錄)
雜著
據文陛而結根(曹植)槐楓被宸(景福殿賦)連理而生二榦一心
以蕃根本(晉虞摰頌)龍升南陸犬集正陽鼓柯命風振葉致
涼(王濟)
賦詠祖
五言散句
夏槐作雲屯(文公)綠槐十二街
滿地槐花秋(香山)槐隂凝衆姿
宫槐有秋意雨餘槐落花
曉日宫槐影(山谷)
七言散句
夹道疎槐出老根(韓文公)
三株已作熒煌煌(陶弼)
槐催舉子看黃花(山谷)
風動槐龍舞交翠(東坡)
細細槐花暖欲零
綠槐高處一蟬吟
今日獨經歌舞地古槐疎冷夕陽多(趙嘏)
六月御溝馳道間青槐花上夏雲山(聖俞)
庭槐似識天顔喜舞破清隂作兩龍(東坡)
巍巍百尺樓上槐夹樓清密葉已繁(楊内翰)
火輪東升又西没倒影參差朝復曛(劉原父)
任從葉逐西風去要聽庭寬夜雨聲(張右史)
裊裊秋風官舍冷半枝斜日帶歸雅
三公只得三株看閒客清隂滿北窗
槐隂隔暑弄清影荷葉翻風吹遠香(應介山)
五言古詩
憶我初来時草木尚衰歇高槐雖驚秋晚蟬猶抱葉淹
留未云幾離離見疎荚栖鴉寒不去哀呌飢啄雪破巢
帶空枝疎影挂殘月豈無兩翅羽伴我此愁絶
冰雪泊楚岸萬枝同飄零春風都城居初見葉青青
花開雖可憐采色不堅久辟如玩冰雪隨執隨去手
隂作官街綠花催舉子黃公家有三樹猶帶鳳池香
七言絶句
毿毿金蕊撲晴空舉子魂驚落照中今日老郎猶有恨
昔年相虐十秋風(鄭谷)
雨中妝點望中黃勾引蟬聲送夕陽憶得當年隨計吏
馬蹄終日為君忙(翁承贊)
七言八句
漢家宫殿蔭長槐嫩色葱葱不染埃天使龍旌穿影去
勾陳豹尾拂枝来青蟲挂後蜂銜子素月生時桂並栽
我意方同杜工部冷淘惟喜葉新開
椿
事實祖
碎錄
椿有實而葉香可噉(本草)上古有大椿以八千歲為春秋
賦詠祖
五言古詩
峩峩楚南樹杳杳含風韻何用八千秋騰凌詫朝菌(晏元)
(獻)
七言古詩
野人獨愛靈椿館館西靈椿聳危榦風揉雨煉三月餘
奕奕中庭蔭華傘(劉原父)
全芳備祖後集卷十五
