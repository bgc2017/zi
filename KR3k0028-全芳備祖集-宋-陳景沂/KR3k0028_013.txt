全芳備祖前集卷十三宋陳景沂撰
花部
巖桂花
事實祖
碎錄
梫木桂樹也一名木樨花淡白其淡紅者謂之丹桂黃
花者能子叢生巖嶺間(爾雅)
紀要
月中有桂樹(淮南子)月桂高五丈下有人常斫之樹瘡隨
合人姓吳名剛西河人學仙有過謫令伐樹(南陽雜爼)臯塗
之山有桂木八樹在賁禺東八樹成桂言其大也賁禺
即番禺也(山海經)桂陽郡有桂嶺放花徧白林嶺盡香(地理)
(志)淮南子劉安好道感八公共登山斫桂樹而賦有大
小桂山因以自號招隠士者劉安小山之所作也(楚辭注)
有左翁者坐桂樹下以玉杯承甘露與吳猛服之(盧山記)
晉郄詵對策第一武帝問之曰臣今為天下第一猶桂
林一枝(晉史)
雜著
桂樹叢生兮山之幽偃蹇連蜷兮枝相繚山氣巃嵸兮
石嵯峨谿谷嶄岩兮水層波猿狖羣嘯兮虎豹嗥扳援
桂枝兮聊淹留王孫遊兮不歸春草生兮萋萋歲暮兮
不自聊蟪蛄鳴兮啾啾坱兮軋山曲&KR1293;心淹留兮恫慌
惚罔兮沕憭兮慄虎豹穴叢薄深林兮人上慄嶔崟﨑
嶬兮䂩磈磳硊樹輪相糺兮林木茇骪青莎襍樹兮薠
草靃靡白鹿麏䴥兮或騰或倚状貌崟崟兮峩峩凄凄
兮漇漇獼猴兮熊羆慕類兮以悲攀援桂枝兮聊淹留
虎豹鬭兮熊羆哮禽獸駭兮亡其曹王孫兮歸来山中
兮不可久留(小山招隠)朱桂黟條于南北(靈光殿賦)桂樹列兮紛
敷吐花紫兮布條實孤飲&KR1642;若之朝露兮搆桂木以
為室桂蠧不知所淹留兮&KR1419;虫不知死於葵葉桂
芳香兮正堅故君子依之(並文選)桂棹兮蘭枻桂棟兮
棼橑結桂枝兮延佇沛吾乘兮桂舟援北斗兮酌桂
漿(並楚詞)南州之炎德兮麗桂樹之冬榮(遠游)天竺山昔有
梵僧云從天竺鷲山飛来八月十五夜嘗有桂子落故
白樂天詩云仙花桂子落紛紛(東坡詩注)竇禹鈞有子五人
俱登科馮道贈之詩曰靈椿一樹老丹桂五枝芳(詩集)
賦咏祖
五言散句
微風動桂華(嵇康)秋風生桂枝(沈休文)
有喜留攀桂禮闈曾擢桂
丹桂風霜急賞月延秋桂(少陵)
仙籍桂香浮霧密前山桂(柳子厚)
桂子秋皎潔(孟浩然)青桂隠遥月
南州實炎德桂樹凌寒山(謝靈運)
相思在何處桂樹青雲端(李白)
桂子月中落天香雲外飄(宋之問)
斫却月中桂清光應更多(少陵)
轉蓬行地遠攀桂仰天高
故園松桂發萬里共清輝
蒼蒼山中桂團團霜露色(文選)
窮冬百草死幽桂乃芬芳(韓文公)
山中有桂花莫將花如霰(王維)
離披得幽桂芳本欣盈握(柳宗元)
瓊葉潤不凋珠英粲如織(李德裕)
何年霜夜月桂子落寒山
桂熟長收子蘭生不作畦(王建)
忽逢幽隠樹如見獨醒人(于武陵)
蟾宫分異種人世敢清香(白氏集)
弟子已攀桂先生猶卧雲(方干)
近方簷蔔黃遠比茉莉小(林高隠)
七言散句
山頭老桂吹古香
聫翩桂花墜秋月(李長吉)
兔寒蟾冷桂香白(李義山)
清露香浮黃玉枝(陳簡齋)
山雲漠漠桂花濕(東坡)
桂子高攀第一枝
桂折一枝先許我楊穿三葉盡驚人(白香山)
長抱秋蟾滋秋氣偶搖風露墜階除(𠫭寥)
松椿自有千年夀蘭蕙何無千里香(白氏集)
國香熏舍先生醉秋葉栽花客子迷
楚塞山深草木馨秋来處處發菁英
天將秋氣蒸寒馥月借金波摘小黃
夹路兩行森翠蓋西風半夜散麩金(誠齋)
憶曾寒露飄金粟自領兒童拾薄金
已搜杞菊到詒厥絶與木樨親友于
露下風高月當戶夢回酒醒客聞砧
看来看去能幾大如何著得許多香
天開金粟如来蔵人立廣寒宫殿秋
五言古詩
問春桂桃李正芳華年光隨處滿何事獨無花春桂答
春華詎能久風霜搖落時獨秀君知否(王績)
世人種桃李多在金張門攀折争捷徑及此春風暄一
朝天霜下榮耀難久存安知南山桂綠葉垂芳根青隂
亦可托何惜植君園(太白)
謫官去南裔清湘繞靈岳晨登黃葭岸霜景霽紛濁披
離得幽桂芳本欣盈握火井困烟燼薪采久摧剥道傍
且不顧岑嶺况幽邈傾筐擁故壤栖息期鸞鷟路遠清
凉宫一雨悟無學南人始&KR0903;重微我誰先覺芳意不可
傳丹心徒自渥(柳子厚移桂)
有客賞芳菲移根自幽谷為懷中山趣愛此岩下綠晚
露秋暉浮清隂藥闌曲更待繁花白邀君弄芳馥(歐陽永叔)
化工吝幽香斑斑被花木氤氲寒岩桂高韻盖羣馥無
人盡日芳守志何幽獨士介恥求知女貞慚自鬻凄凉
楚山秋樛枝吐金粟淺水暎輕明微飈發含蓄樓端静
忽聞馬上遥相逐踟蹰為延竚但見林巒綠瓶罌誰折
贈清芬閟廬屋久處不自知乍至稱馥郁客悲芳歲暮
夢繞寒溪曲長吟小山詞古意恐難復(劉屏山)
天心不求金富嫗不復蔵居然土同價散作草木芳英
英園中葵一心傾太陽采采籬下菊令汝夀命康唯此
木之樨更貯萬斛香雄姿傲霜雪鱗甲森青蒼三賢鼎
足立正色凜相望豈比桃李徒紅紫紛披昌聊息貪者
心来上君子堂歲晚從我游寘汝兄弟行(張于湖)
五言古詩散聫
不歸天上月空老山中年無人為移植添入上林園(香山)
團團桂叢孤枝葉寒更媚托根庭宇間自有幽人致何
必問嫦娥青雲借餘地(曾文昭)
五言絶句
堂中有八樹繁華無四時不識風霜古安知零落期(梁萬)
(雲)
新叢入望苑舊幹别層城請視今移處何如月裏生(庾肩)
(吾)
不是人間種移從月窟来廣寒香一點吹得滿山開(楊誠)
(齋)
喬木生夏凉芳蕤散秋馥未覺歲將寒扶疏方繞屋(朱文)
(公)
五言八句
未植蟾宫裡寧移玉殿幽枝生無限月花滿自然秋侠
客條為馬仙人葉作舟願君期道術攀折可淹留(李嶠)
日暖山上路鶯啼知已春忽逢幽隠樹如見獨醒人石
冷開常晚風多落已頻樵夫應不識歲久伐為薪(于武陵)
山中綠玉樹瀟灑向秋深小閣芬微度詩帷氣欲侵披
懷清露曉遇賞夕嵐隂&KR0903;重王孫意天涯淚滿襟(朱文公三)
(首)
亭亭岩下桂歲晚獨芬芳葉密千層綠花開萬點黃天
香生净想雲影護仙粧誰識王孫意空吟招隠章
露浥黃金蕊風生碧玉枝千林向搖落此樹獨華滋木
末難同調籬邊不並時扳援香滿袖歎息共心期
五言律詩散聫
玉蕊琅玕樹天香知意薰露寒清透骨風定遠含芬(菊磵)
七言古詩
玉階桂影秋綽約天香為卷浮雲薄婵娟醉眠水晶殿
老蟾不守餘香落蒼苔忽生霜月裔仙芬凄冷真珠萼
娟娟石畔為誰妍香霧著人清入幕夜深醉月寒相就
荼䕷却作傷心瘦弄雲仙女淡紵衣烟裙不著鴛鴦繡
眼中寒香誰同惜冷吟經召梅花魄小蠻為洗玻璃杯
晚来秋甕蒲桃碧(毛澤民)
西風夜入小池塘木樨漏泄月中香一粒粟中香萬斛
君看一梢幾金粟(誠齋)
七言絶句
瀹雪凝酥點嫩黃薔薇清露染衣裳西風掃盡狂蜂蝶
猶伴天邊桂子香(韓子蒼)
弹壓西風擅衆芳十分秋色為伊忙一枝淡貯書窗下
人與花心各自香(朱淑真二首)
月待圓時花正好花將殘後月還虧須知天上人間物
同稟秋清在一時
輕薄西風未辨霜夜揉黃雪作秋光吹殘六出猶餘四
正似天花更著香(謝無逸)
雨過西風作晚凉連雲老翠出新黃清芬一日来天闕
世上龍涎不敢香(鄭志宏)
衆芳搖落九秋期横出天香第一枝莫似寒梅太孤絶
更教遥夜笛中吹(文公三首)
仙衣纔試鬱金黃便覺秋風滿院香定觀極知先透徹
道心豈是故迎將
秋到寒岩桂樹叢小山吟罷思悲翁不妨更作淹留計
占取人間十里風
學仙深媿似吳郎賴有吾廬兩子蒼疑是廣寒宫裏種
一秋三度送秋香(王梅溪)
誰遣秋風開此花天香来自玉皇家鬱金裳浥薔薇露
知是仙人萼綠華(方秋崖)
翠葉金華小胆瓶輕拈微嗅不勝情從教失陷沈烟冷
驀地薰心夢也清(徐分軒)
露洗金虫一半開層層碧玉暎樓臺西風昨夜吹香過
人在闌干待月来(吴菊潭)
多應仙國山邊種豈是嫦娥月裏香願為兒孫積隂德
東堂時占一枝芳(朱貫之二首)
人間植物月中根碧樹分敷散寳熏自是莊嚴等金粟
不將妖豔比紅裙
天公憐我太岑寂每歲殷勤兩度開收拾落英將底用
博山香裏薦清杯(鄭行可)
七言八句
月缺霜濃蕊却乾此花元属桂堂仙鷲峰子落驚前夜
蟾窟枝空記昔年破械高僧憐耿介練裙溪女鬭清妍
願公採擷紉幽佩莫遣遺芳老澗邊(東坡)
塵世何曾識桂林花仙夜入廣寒深移將天上衆香國
寄在梢頭一粟金露下風高月當戸夢回酒醒客聞砧
詩情惱得渾無那不為龍涎與水沈(誠齋二首)
分得吳剛斫處林鵝兒灑色不須深系從犀首名干木
泒别黃香字子金衣濺薔薇兼水麝韻如月杵應霜砧
餘芳熏入旃檀骨從此人間有桂沈
翠圍侍女擁紅幢霞臉調朱笑額黃共醉東君千日酒
更翻西母九霞觴人間天上高低影月下風前自在香
輪得廣寒宫裏客年年綠鬢賞秋光(楊濟翁謝周益公)
重重簾幕護金㹸小樹花開逼麝臍寒色十分新疹粟
春心一點暗通犀香延棋畔仙人斧影射燈前太乙藜
從此再週花甲子伴公長醉玉東西(徐竹溪)
樂府祖
清平樂
人間花少菊小芙蓉老冷淡仙人偏得道買住西風一
笑前身應是江梅黃姑點破冰肌只道暗香猶在𠫭
差清似南枝(朱希真)
小山叢桂最有留人意拂葉扳花無限思雨濕濃香滿
袂别来過了秋光翠簾昨夜新霜多少月宫閑色姮
娥與借微芳(劉原父)
斷崖流水香度青林底元配騷人蘭與芷不數春風桃
李淮南巖桂小山詩翁合得扳翻身到十洲三島心
游萬壑千岩(蘇養直)
黃衫相倚翠葆層層底八月江南風日美弄影山腰水
尾楚人未識孤妍離騷遺恨千年無住菴中新事一
枝喚起幽禪(陳藺齋)
秋光如洗釀作鵝黃蟻散入千巖佳樹裏惟許修門人
醉輕鈿重上風鬟不禁月冷霜寒步障深沈歸去依
然愁滿江山(韓叔夏)
少年痛飲憶向吳江醒明月團圓高樹影十里薔薇水
冷大都一點宫黃人間直恁芬芳怕是秋天風露染
教世界都香(稼軒二首)
月明秋曉翠蓋團團好剪碎黃金教恁小都著葉兒遮
了折来休似平時小窗能有高低無頓許多香處只
消三兩枝兒
秦樓月
香&KR0609;&KR0609;小山叢桂烘温玉烘温玉酒愁花暗沈腰如東
煩君剰興陽春曲為君細拂羅衾馥羅衾馥一春幽
夢與君相續(趙介菴)
滿庭芳
秋入微隂凉生平遠小山愁絶天南似聞還斷飛粟徧
千巖葉底輕黃纂纂惱人是微裂方緘翛然勝清真冷
淡無豔寄塵凡澄潭欹兩岸波光搖動碧影相參任
西風十里吹度松杉我自寒灰槁木凝神處不覺醺酣
歸来晚飛花無迹明月滿空山(劉子暈)
月窟盤根雲岩分種絶知不是塵凡琉璃剪葉金粟綴
花繁黃菊周旋避舍友蘭蕙羞殺山樊清香遠秋風十
里鼻觀已先參酒闌聽我語平生半世江北江南經
行處無窮綠水青山嘗被此花相惱思共老結屋中間
不因著薌林底事游戲到人寰(向伯恭)
生查子
我愛木中犀不是凡花數清似水沈香色染薔薇露
薌林月冷時玉笥雲深處歸夢托西風夜夜江頭路(向薌)
(林)
蝶戀花
岩桂秋風南埭露牆外行人十里香隨步此是薌林游
戲處誰知不向根塵住今日對花非浪語憶昨明光
早辱君王顧生怕素繩輕點汚思鱸何似思花去(向伯恭)
桂枝香
天高氣肅正月色分明秋容新沐桂子初收三十六宫
都足不辭散落人間去怕羣花自嫌凡俗向他秋晚喚
回春意幾番幽獨是天上餘香賸馥&KR0988;一樹香風十
里相續坐對花旁但見色浮金粟芙蓉只解添秋思况
東籬凄凉黃菊入時太淺背時太遠愛尋高躅(龍川)
驀山溪
嫣然一笑風味人間沒来自廣寒宫直偷得天香入骨
軟金縷屑點綴碧瓊枝花蔵葉葉籠花剛被風吹拂
道人衾帳不用沈烟熨插滿枕屏山覺身在藍橋仙窟
一觴一咏消得九秋愁籬邊菊畹中蘭甘避芳塵不(鄭松)
(窗)
霜天曉角
綠雲剪葉低護與黃金屑占斷花中聲譽香韻兩清潔
勝絶君聽說是他来處别試看金衣猶帶金庭露玉
階月
水龍吟
智瓊嬌額塗黃為誰種作秋風蕊寒香半露綠幃深護
猶聞千里山麝生臍水沈削蠟一時羞避向錢塘江上
中秋月下有人暗尋遺子不柰書生習氣對羣花領
略風味騷人已去欲紉幽佩重為湘酹天賦風流友梅
兄蕙輿桃奴李向明窗棐几纖枝未老眼明如水(楊補之)
臨江仙
玉宇凉生清禁曉丹葩色照晴空珊瑚敲碎小玲瓏人
間無此種来自廣寒宫雕玉闌干深院静嫣然凝笑
西風曲屏須占一枝紅且圖欹醉枕香到夢魂中(張材甫)
小闌干
露華深釀古香濃一樹出雲叢窗間試與閑培秋事聊
寄幽悰鈎簾静對西風晚塵外小房櫳輕隂淡日淺
寒清月想見山中(盧浦江)
全芳備祖前集卷十三
