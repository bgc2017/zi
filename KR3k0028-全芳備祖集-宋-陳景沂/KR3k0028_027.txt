全芳備祖前集卷二十七宋陳景沂撰
花部
石竹花
賦咏祖
五言散句
麝香眠石竹(少陵)
七言散句
種玉亂抽青節瘦刻繒輕染絳花團(王文公)
車馬不臨誰見賞可憐寂寞度春風
五言古詩
萋萋結綠枝曄曄垂朱英常恐零露降不得全其生歎
息聊自思此生宣我情昔我未生時誰者令我萌棄置
勿重陳委化何足驚(王無功)
真竹乃不花爾獨豔暮春何妨兒女眼誰復勝霜筠世
無王子猷豈有知竹人粲粲好自持時来稱此君(張文潜)
蜂齧紅蘂爛蟲啼碧叢短秋風掠地起只有蒼苔管(文與)
(可)
數點空階下閑疑細雨中那能久相伴嗟爾帶秋風(皇甫)
(冉)
七言律詩散聮
麝香眠後露檀勻繡在羅衣色未真斜倚細叢如有恨
冷搖數朵欲無春(王文公)
所種晚芳聊在目可關秋色易為花深枝冉冉装溪翠
碎片英英剪海霞(林和靖)
樂府祖
採桑子
古羅衣上金針樣繡出芳妍玉砌朱闌紫豔紅英照日
鮮佳人畫閣新粧了對立叢邊試摘婵娟貼向眉心
學翠鈿(晏元獻)
紫竹花
賦咏祖
七言絶句
長夏幽居景不窮花開芳砌翠成叢窗南高卧追凉際
時有微香逗晚風(楊監丞)
罌粟花
事實祖
碎錄
一名米囊一名御米花紅白色其子一罌數千萬粒大
小如葶藶子象榖米囊(本草)
雜著
罌小如罌粟細如粟與麥偕種與穄皆熟苗堪春菜實
比秋榖研作牛乳烹為佛粥嘆我氣衰飲食無幾食肉
不消食菜寡味柳槌石缽煎以蜜水便口利喉調養肺
胃三年杜門莫適往還幽人衲僧相對忘言飲之一杯
失笑欣然(蘇子由)
賦咏祖
七言散句
萬里客愁今日散馬前初見米囊花(雍陶)
七言絶句
鳥語蜂喧蝶亦忙争傳天語詔花王東君羽衛無供給
探借春風十日粮(謝幼槃)
鉛膏細細點花梢道是深春雪未消一斛千囊蒼玉粟
東風吹作米長腰
茶粒齊圜剖罌子作湯和蜜味尤宜中年強飯郤丹石
安用咄嗟成淖糜
錦帶花
事實祖
碎錄
一名海仙花一名文官花此花出荆楚間有花如錦遂
名錦帶花條如郁李春末方開紅白二色(杜詩注)
雜著
海仙花者世謂之錦帶維揚人傳云初得於海島間其
枝長而花密若錦帶然予視其花未開如海棠既開如
木瓜而繁麗嫋弱過之或一朵滿頭冠不克荷惜其香
淺而無子但可鈎壓其條移植他所因以釋草釋木騐
之皆無有也近之好事者作花譜以海棠為花中神仙
予謂此花不在海棠下宜以仙為號目為錦帶俚孰甚
焉又取始得之地命曰海仙且為賦詩三章(王元之海仙花詩序)
貢士舉院本故勇技營有花初開白次綠次緋次紫故
名為文官花(萬花谷)
賦咏祖
七言散句
禮部又開南省榜賣花羞聽呌文官(陳從古)
七言絶句
一堆絳雪壓春叢嫋嫋長條弄曉風借問開時何所似
人將繡被覆薰籠(王元之三首)
春憎窈窕教無子色為妖嬈不與香盡日含毫難比興
花中應是衛莊姜
何年移植在僧家一簇柔條綴彩霞錦帶為名卑且俗
為君呼作海仙花
萬釘簇錦若垂紳圍住東風穏稱身聞道沈腰易寬减
何妨留與繫青春(巽齋)
鵠袍換綠契初心旋賜銀緋與紫金堪念紛紛名利客
對花應是歎侵尋
七言八句
天女風梭織露機碧絲池上茜欒枝何曾繫住春歸脚
只解縈長客恨眉節節生花花點點茸茸晒日日遲遲
後園初夏無題目小樹微芳也得詩(誠齋)
蜜友花
賦咏祖
七言絶句
黃花端逼菊花真朵朵相迎意更親情似春濃非淡泊
何妨呼酒對佳賓(巽齋)
滴露花
賦咏祖
七言絶句
九秋瑞露滴成芽不是榆花即桂花星女月娥宫不鎖
天風吹落野人家(陶弼)
芸花
賦咏祖
五言六句
有芸如苜蓿生在蓬藿中黃花三四穗結實貽無窮草
盛芸不長馥烈隨微風(聖俞)
鴈来紅
賦咏祖
五言散句
葉從秋後變色向晚来紅(徐竹隠)
七言散句
記得去年今日到矮籬花滿雁来紅
五言八句
開了元無鴈看来不是花若為黃更紫乃借葉為葩藜
莧真何擇鷄冠却較差未應樨菊輩赤脚也容他(誠齋)
山橙花
賦咏祖
七言絶句
故鄊寒食荼䕷發百和香濃村巷深漂泊江南春欲盡
山橙髣髴慰人心
紫陽花
賦咏祖
七言絶句
何年植向仙壇上到晚移栽到梵家雖在人家人不識
與君名作紫陽花(香山)
杏香花
賦咏祖
五言絶句
客訝何州事經營香味佳訴予獨無語貪嗅杏香花(邵康節)
茨菰花
賦咏祖
七言律詩
折来趁得未晨光清露晞風帶月凉長葉剪刀割不斷
小花茉莉淡無香稀疎略糝瑶臺雪升降常涵翠管漿
恰恨山中窮到骨茨菰也遣入詩囊(楊東山)
水紅花
賦咏祖
五言散句
于今尚未好漠漠宜秋雨(宋景文)
七言散句
今日特向東城開畫時只合銜魚翠(聖俞)
五言古詩散聫
紅芳宵露清翠節晚窗迎雨後晒殘日秋容滿檻庭(文與可)
灼灼有芳豔本生江漢濱臨風輕笑久隔浦淡粧新白
鷺烟中客紅蕖水上隣(聖俞)
夏砌綠莖秀秋簷紅穗繁終然體不媚無乃對虞翻(宋景)
(文)
徘徊花
賦咏祖
五言絶句
命笑無人笑含嬌何處嬌徘徊花上月空度可憐宵(沈警)
七言絶句
移得芳根取意栽遥知面面紫花開綢繆不許春歸去
猶遣香風擬曲来
碧蝉兒花
賦咏祖
七言絶句
揚葩&KR0609;&KR0609;傍疎籬薄翅舒青勢欲飛幾悮佳人將扇撲
始知錯認枉心機(巽齋)
露洗芳容别種青牆頭微弄晩風輕不須強入羣芳社
花譜元無汝姓名(翁元廣)
滿堂春
賦咏祖
七言絶句
花發園林盡錦如列仙行綴在蓬壺千金須撇豪家賞
一笑春風無向隅(巽齋)
粉團兒花
賦咏祖
七言絶句
碎敲瓊玉簇輕紗蛱蝶穿飛色更嘉綽約仙姬和露折
烏雲斜插映鉛華(百花新咏)
波羅花
樂府祖
清平樂
雲峰秀疊露冷琉璃葉北畔波羅花弄雪香度小橋淡
月與君踏月尋花玉人雙捧流霞吸盡杯中花月竹
風相送還家(毛東堂)
孩兒花
賦咏祖
七言絶句
纖穠初見似嬌癡鼓舞春風二月時何事自開還自落
可憐造化亦兒嬉(百花新咏)
史君子花(史當作使)
賦咏祖
七言絶句
竹籬茅舍趁溪斜白白紅紅牆外花浪得佳名史君子
初無君子到君家
曼陁羅花
賦咏祖
五言八句
我圃殊不俗翠蕤敷玉房秋風不敢吹謂是天上香烟
迷金琖夢露醉木蕖粧同時不同調曉月照低昂(陳簡齋)
小玉蕖花
賦咏祖
五言絶句
䔩䔩碎金英絲絲鏤玉莖步搖釵朵見老眼為增明(劉允)
(叔)
山礬紛似玉黃蘖碎如金二美傳春晩同心契爾音
闍提花
賦咏祖
七言絶句
此花移種自招提借佛為名識者希優缽曼陁果何似
併參香色問因依(鄭松窗)
玉手鑪花
賦咏祖
七言絶句
習習東風二月餘此花宜近玉庭除美人雲鬢不宜插
獻與觀音作手罏(百花集)
小院無人春意深凌風傲日出牆隂只因落在山儒手
那得王孫為賞音(翁元廣)
御仙花
賦咏祖
七言絶句
不逐凡花逞豔嬌移根上苑獨清高君王曾選装金帶
侈錫持荷耀錦袍(巽齋)
御帶花
賦咏祖
七言絶句
未放枝頭嫩葉青先開絳蕊照春晴若無顔色宜宫院
安得花聞御帶名(翁文廣)
望仙花
賦咏祖
七言絶句
風捲珠簾挂玉鈎彩雲開處望仙儔妍姿不逐東君去
日照斜暉上小樓(百花集)
木槲花
賦咏祖
七言絶句
上苑年年占物華飄零今日在天涯只應長作龍城守
剰種庭前木槲花
繭㯃花
賦咏祖
七言絶句
清晨步上金雞嶺極目漫山繭㯃花雪蕊瓊絲亦堪賞
樵童蠶婦伐歸家(劉允叔)
太平花
賦咏祖
七言絶句
紫芝竒樹謾前聞未若斯花叶氣薰種向春臺豈無象
望中秀色似卿雲(楊巽齋)
南天竺花
賦咏祖
七言絶句
花發朱明雨後天結成紅顆更輕圓人間熱惱誰醫得
止要清香净業緣(巽齋)
紅缽盂花
賦咏祖
七言絶句
帢匝枝頭簇絳英朱髹梵器上天成檻邊更插蠻薑葉
依約如歸佛手擎(巽齋)
佛手花
賦咏祖
七言絶句
丹葩點漆細輕浮蒼葉輕排指樣柔香案净瓶安頓了
還能摩頂濟人不(楊監丞)
佛見笑
賦咏祖
七言絶句
芳葩豐美折輕紅想是祗園秀氣鍾解使金仙猶動色
窺闌誰不解愁容(巽齋)
散水花
賦咏祖
七言絶句
盈枝點綴雪花鮮環暎清流分外妍應是東君歸騎速
不知墜下玉絲鞭(百花新集)
寳相花
賦咏祖
五言六句
開榮同此日淡豔自先光不為露益色不為風益香節
換葉已密尚可見餘芳(梅聖俞)
全芳備祖前集卷二十七
