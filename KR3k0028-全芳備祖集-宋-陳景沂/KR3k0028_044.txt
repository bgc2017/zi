全芳備祖後集卷十七宋陳景沂撰
木部
楊柳
事實祖
碎錄
楊蒲柳也從木昜聲檉河柳也從木聖聲柳小楊也從
木夘聲(說文)昔我往矣楊柳依依折柳樊圃菀彼柳
斯鳴蜩嘒嘒(並詩)漢苑有人柳一日三眠三起(三輔故事)正月
元旦取柳枝懸戶以驅百邪(齊民要術)正月柳梯梯者發葉
也(大戴禮)
紀要
展禽之家植柳行德惠因號柳下惠一曰邑名(淮南子)楚
養由基善射去楊葉百步百發百中(戰國策)支離叔與滑
介叔觀于冥伯之丘崐崘之區黃帝之所休俄而柳生
其左肘支離曰子惡之乎滑介叔曰生者假借也假之
而生生者塵垢也死生為晝夜且吾與子觀化而化及
又何惡焉(莊子)右革子尹文子叔儋子相與為友聞楚成
王賢俱往見之至嶔巖之間卒逢風雨共伏于枯柳之
下衣寒糧乏度不能俱活以革子為賢乃併衣糧與之
二子遂凍餓而死革子見楚王王知其義陳酒設鐘鼓
以享之革子撡琴而作别散之音楚王賜以百金使葬
二子焉(琹操)漢周亞夫屯軍細柳(本傳)張敞為京兆尹走馬
章臺街有柳終唐時曰章臺柳杜詩云亰兆空柳市(詩注)
陶潜宅邊有五柳因以為號(本集)陶侃鎮武昌性縝密好
問嘗課諸營植柳都尉夏施盜種于已門侃遇見之問
曰武昌西門柳何故盜種于此施服罪(晉書)桓温自江陵
北行往觀少時所種柳處皆數圍慨然嘆曰木猶如此
人何以堪扳枝執條泫然流涕(晉書)嵇康性絶巧能鍛家
有一柳乃激水以圍之夏日甚涼居其下遊戲以鍛(晉傳)
王恭美姿容人多悦之或目之曰濯濯如春月柳(本傳)顧
長康癡信小術桓玄以一葉柳紿之曰此蟬翳葉也長
康信之(晉書)齊劉悛之為益州刺史獻蜀柳數株枝甚長
狀若絲縷武帝植之于大昌靈和殿前嘗玩嘆曰此柳
風流可愛似張緒當年(齊史)梁修仁監造蓬莱宫種白楊
更植以桐(見桐門)隋高熲孩孺時家有柳高丈許亭亭如
車盖里中父老曰此家當出貴人(隋書)隋煬帝自板渚引
河達于淮海謂之御河河畔築道樹柳名曰隋隄(史)吕
渭遷禮部侍郎始中書省有古柳建中末枯死德宗自
梁還復榮茂人以為瑞柳渭令貢士賦之帝聞不以為
喜(唐書)天寳中韓翃有詩名與富人李生友善以幸姬柳
氏與之眀年翃擢第家于青池歲餘盜寇兩亰柳以姿
色懼不免乃剪髮居法雲寺侯希逸為淄青節度翃為
書記遣使間行求柳氏以練囊盛金題曰章臺柳章臺
柳往日青青今在否縦有長條似舊時也應扳折他人
手柳荅曰楊柳枝芳菲節可恨年年贈離别一葉隨風
忽報秋縦使君来豈堪折無何蕃將沙叱利立功知其
姿色劫以歸翃使虞侯以計取之希逸以聞于朝詔柳
氏還翃(青𤨏)白樂天有姬名小蠻善唱楊柳枝人遂以曲
名之(詩話)宣宗聞樂府唱白居易柳枝詞勅永豐坊中移
楊柳兩株植于禁中居易以一曲表其意云一樹衰殘
委塵土雙株榮耀屬天庭定知此後天文裏柳宿光中
添兩星
雜著
夫楊横樹之則生倒樹之亦生折而樹之又生(戰國策)
賦詠祖
五言散句
長楊蔭碧海(文選)修楊夹廣津
鬱鬱園中柳弱柳蔭修衢(潘岳)
楊園流好音(王僧達)垂楊蔭御溝(謝元暉)
柳色黃金嫩(李白)高柳半天青(杜甫)
開筵俯高柳(杜甫)塞柳半疎翠
雨餘添柳重青歸柳葉新
官橋帶柳隂官柳著行新
市橋官柳細青柳檻前梢
歸院柳邊迷秋風吹柳條(劉夢得)
手自移蒲柳金穗不勝吹(温岐)
柳意不勝春(韋應物)柳老半書蟲(東坡)
垂隂半上路結翠早知音(梁簡文帝)
還將眉裏翠来就鏡中舒(唐太宗)
白楊多悲風蕭蕭愁殺人(古詩)
解有相思否應無不舞時(義山)
慧眼眀秋水愁眉淡遠峰
柳州柳刺史種柳柳江邊(宗元)
柳條將白髮相對共垂綠(戴叔倫)
如美婦正立櫛髮長在地(子由)
細栽煙外葉繁並暖前枝(宋景文)
何用長隄柳將眉與世顰(趙寒泉)
七言散句
動似顛狂靜似愁(姚合)
柳條弄色不忍見(高適)
問柳尋花到野亭(少陵)
恨得東風不展眉(段成式)
烟柳風絲拂岸斜(雍陶)
河隄柳弱鬱金枝
陌頭楊柳黃金色(李白)
岸容待臘將舒柳(杜甫)
漏泄春光有柳條
故園楊柳今搖落何得愁中却盡生(少陵)
江頭宫殿鎖千門細柳新蒲為誰綠
遥憶青青江岸上不知攀折是何人
漸欲拂他騎馬客未多遮得上樓人
莫折宫前楊柳枝玄宗曾向笛中吹(張祐)
一把柳絲收不得和風搭在玉闌干(古詩)
巫娥廟裏低含雨宋玉門前斜帶風(牧之)
葉含濃露如啼眼枝嫋輕風似舞腰(香山)
桃紅李白皆誇好須得垂楊為發揮(夢得)
依依故國樊川恨半掩村橋半拂溪(牧之)
幾回離别折枝盡一夜春風吹又長(劉商)
眀年更有新條在撓亂春風卒未休(羅隠)
纔聞暖律先偷眼直待和風始展眉(辛寅遜)
思量却是無情木不解迎人只送人(皇甫冉)
誰家縹緲青羅帔何處蹁躚金縷衣(邵堯夫)
生計任從栽者意却嗤松栢不禁移(韓忠獻)
章臺街裏翻輕絮㶚水橋邊送落暉(錢忠公)
人昔共遊今獨在樹猶如此我何堪(歐陽公)
不識日高眠起處何如風定舞餘時(劉原父)
燈背翠簾人欲别月斜烟柳馬頻嘶(夏英公)
不知張緒當年少得似長條濯濯時(宋景文)
但見低垂長衛足更無竦聳直參天(張忠定)
不及垂隂向黎庶春風一路送遥情
多謝㶚陵隄上柳與人頭上拂塵埃(李山甫)
風雨不知春早晚柳條搖動半江隂(劉改之)
初無惱亂春風意却是春風惱亂他(僧北磵)
如今已作參天木應是衰遲老主人(王梅溪)
綠楊影裏鶯聲碎正是南窗睡覺時(趙冷菴)
若見集英門外柳為言曾惹御爐香(厲小山)
昭陽太極無行路歲歲鵝黃上柳條(周方泉)
門外莫栽楊柳樹得春多處恨春多(陳卓山)
粥香餳白清眀近間挽柔條插畫簷(秋崖)
風霜兩鬢五十五楊柳幾番三月三
鬢痕不似新條好可倩東風染得青(陳月潭)
根枝不入靈和殿枉為人間拂馬蹄(陳晦叔)
楊柳年年人老大江山處處客凄涼(吳履齋)
五言絶句
巫山巫峡長垂柳復垂楊同日宜共折故人還故鄉(梁元)
(帝)
柳挂九衢絲花飄萬家雪如何憔悴人對此芳菲節(武元)
(衡)
河柳擅佳名青條發紅穗因愁百卉嬌強作芳菲意(晏元)
(獻)
七賢寧占竹三品且饒松腸斷靈和殿先皇玉座空(義山)
白頭種松桂他日見成林不及栽楊柳明年即有隂(香山)
花眀柳陌春柳綠御溝新為報遼陽客流芳不待人(王涯)
濯濯縈春晚依依帶暝饒楚宫皆餓死無計學纖腰(宋景)
(文)
楊柳春風裏青青夹御河為何扳折苦只為别離多(王之)
(渙)
五言古詩
白楊初生時乃在豫章山上葉拂青雲下根通黃泉(古詩)
輕盈拂建章夹道連未央因風結復解霑露猶且長(沈約)
不如種此柳此柳易榮滋無根亦可活成隂亦非遲三
年未離郡可以見依依(香山)
玉縷葳蕤姿結為芳樹枝忽驚眀月鈎釣出珊瑚株灼
灼不死花蒙蒙長生絲(夢得)
美笑千黃金駐景雙白璧東風楊柳津幾度千絲碧欵
欵白面郎畫舫宫樣妝新隄五里長回頭意悠揚幽人
興不忙得志汀草芳(陳肥遯)
五言八句
只道梅花發那知柳亦新枝枝總到地葉葉自生春紫
燕時翻羽黃鸝不露身漢南因老盡㶚上遠愁人(少陵)
山靜雲為友家貧鶴是親埽花存過螘留食施饑鱗有
句題僧寺無書擾貴人三間依柳下渾不染亰塵(吳南叔)
五言律詩散聯
楊柳非花樹依樓自覺春枝邊通碧色葉裏映朱輪帶
月交簾影因吹掃席塵(梁元帝)
已帶黃金縷仍殘白玉花長時須拂馬密處共藏鴉眉
細從他斂腰纖莫亂斜(李義山)
七言古詩
露井天桃春未到遲日猶寒柳開早高枝低枝飛鸝黃
千條萬條覆宫墻幾回離别折欲盡一夜東風吹又長
毿毿拂人行不進依依送君無遠近青春去往隨柳條
却寄来人以為信(劉商)
隋堤柳歲久年深盡衰朽風飄飄兮雨瀟瀟三株兩株
汴河口老枝病葉愁殺人曾經大業年中春蕭墻禍生
人事變晏駕不得歸秦中土墳數尺何處葬吳公臺下
多悲風二百年来汴河邊沙草和烟朝復暮後王何以
鑒前王請看隋隄亡國樹(白居易)
綠絲條弱不勝鶯蘇家小女舊知名楊柳風前别有情
剥條盤作銀環樣卷葉吹為玉笛聲
七言絶句
陶令門前四五樹亞夫營裏百千條何似東都正二月
黃金枝映洛陽橋(香山)
隔戶楊枝弱嫋嫋洛陽十五女兒腰誰謂朝来不作意
狂風枉斷最長條(少陵)
人言柳葉似愁眉更有愁腸似柳絲柳絲挽斷腸牽斷
彼此因由續得時(樂天)
花萼樓前初種時美人樓上鬭腰肢如今抛擲長街裏
露葉如啼將恨誰(夢得三首)
御陌青青拂地垂千條金縷萬條絲如今綰作同心結
將贈行人知不知
城外春風颺酒旗行人揮袂日西時長安陌上無窮樹
惟有垂楊管别離
半烟半雨江橋畔映杏映桃山路中會得離人無限意
千絲萬縷惹春風(鄭谷)
碧玉妝成一樹高萬條垂颺綠絲條不知細葉誰裁出
二月春風似剪刀
高出軍營遠映旄曾逢兵火一時燒風流性格終難挫
暖日還生萬萬條(薛逢)
渭城朝雨挹輕塵客舍青青柳色新勸君更盡一杯酒
西出陽關無故人(王維)
一樹春風萬萬枝嫩于金色輭于絲永豐東角荒園裏
盡日無人屬阿誰(香山)
金縷毿毿碧瓦溝六宫眉黛惹春愁晚来更帶龍池雨
半拂闌干半入樓(飛卿)
池南柳色半青青縈烟裊娜拂綺城垂絲百尺挂琱楹
上有好鳥相和鳴(太白)
枝裊纖腰葉鬭眉春来無處不成絲㶚陵原上多離别
少有長條拂地垂(韓琛)
江邊楊柳曲成絲立馬憑君折一枝惟是春風最應惜
殷勤祇向手中吹(楊巨源)
白雲溪畔種還生風擺長條拂水輕應為繁華壓金谷
依依終日是無情(种明逸)
新豐道上㶚陵頭又送夫君去遠遊借問柳枝能記否
古今共有幾多愁(温公)
永豐坊裏舊腰肢曾見青青初種時看盡道邊離别恨
爭教風絮不狂飛(張文潛)
亂條猶未變初黃倚得東風勢更狂解把飛花蒙日月
不知天地有清霜(曾南豐)
含烟帶雨半平橋嫋嫋千條復萬條張令當年成底事
風流纔似女兒腰(吕居仁)
萬縷千絲織暖風絆烟習露市橋東砌成幽恨斜陽裏
供斷閑愁細雨中(朱淑真)
堤邊楊柳密藏鴉堤上遊人兩髻了可惜尋春来較晩
誰家留得碧桃花(張于湖)
絲絲烟雨弄輕柔偏稱黃鸝與白鷗纔著一蟬嘶晚日
西風容易便成秋(宋正父)
三月名園草色青夢回猶憶賣花聲春花不管人憔悴
飛絮紛紛弄晩晴(趙信菴)
燕子樓邊柳色新畫眉人去鏡生塵来年羞結空牀夢
閑撥琵琶過一春(賈秋壑)
花瘦水肥二月天畫橈雙動木蘭船人家盡換新榆火
惟有垂楊帶舊烟(陳節齋)
雨重垂楊綠未乾一渠流碧弄潺潺暝鴉過盡東風惡
獨倚衡門看遠山(王潜齋)
蝶撲蜂黏發出狂飄然欲上白雲鄉無端却被遊絲攪
綰住東風舞幾場(李梅亭)
臘雪逢春次第消等閒著脚上溪橋柳條畢竟帶兒女
一夜東風眼便嬌(陳北山)
憶别東河兩度春西湖柳眼又新新想因一樣湖邊柳
一樣春風一樣青(鄭亦山)
嫋嫋吳興柳滿城春光濃處白蘋亭来時金縷黃尤淺
看得枝枝葉葉青(任斯菴)
春到枝枝是綠絲秋来葉葉是愁眉㶚橋何限經行者
不記尋花繫馬時(王慢翁)
隂隂垂柳亂蟬嘶柳外嬌鶯自在啼心事太平山色好
開軒坐到日沈西(徐橘隠)
一撮嬌黃染不成藏鴉未稳蚤藏鶯行人自謂傷離别
枉折無情贈有情(薛獨菴)
七言八句
楊子江頭流水湄長安陌上暖風吹黃金瓔珞雪晴後
碧玉瓏璁春盡時端的園林俱不及等閒臺榭便相宜
思量也是多情物慣與人間贈别離(陶弼)
破箧猶存舊賜香輕將魂夢到昭陽只知鏡裏春難駐
不信人間夜更長父母家貧容不得君王恩重死休忘
東風二月垂楊柳猶解飛花入禁墻(陸雲西)
樂府祖
蘭陵王
柳隂直煙裏絲絲弄碧隋隄上曾見幾番拂水飄綿送
行色登臨望故國誰說亰華倦客長亭路年去歲来因
折柔條過千尺間尋舊蹤跡又酒聽哀絃燈照離席
梨花榆火催寒食愁一箭風快半篙波暖回頭迢遞便
數驛望人在天北悽惻恨堆積漸别浦縈迴津堠岑
寂斜陽冉冉春無極記月榭攜手露橋聞笛沈思前事
似夢裏淚暗滴(周美成)
蝶戀花
愛日輕眀新雪後媚眼星星漸欲穿窗牖不待長條傾
别酒一枝已入離人手淺淺柔黃輕蠟透過盡冰霜
便與春爭秀強對青銅簮白首老来風味難依舊(周美成)
小閣隂隂人寂後翠幕褰風燭影搖疎牖夜半霜寒初
索酒金刀正在柔荑手絲薄粉香光欲透小葉尖新
未放雙眉秀記得長條垂鷁首别離情味還依舊(方千里)
移得綠楊栽後院學舞宫腰一月青猶短不比㶚陵多
送遠殘絲亂絮東西岸幾葉小眉愁不展莫唱陽關
真箇人腸斷分付與春春細看條條盡是離人怨(張子野)
為問宛溪橋畔柳拂水倡條幾贈行人手一樣葉眉偏
解縐白綿飛盡因誰瘦今日離亭還對酒唱斷青青
好去休回首美蔭向人疎似舊何須更待秋風後(賀方回)
桃萼新香梅落後葉葉藏鴉冉冉垂亭牖舞困低迷如
著酒輕絲偏近遊人手雨過曨曨斜日透客舍青青
特地添明秀停話揚鞭回别首渭城荒遠無交舊(美成)
玉樓春
黃金弄色輕於粉濯濯春條如水嫩為緣力薄未經風
不奈嬌多長似困腰柔乍怯人相近眉小未知春有
恨勸君著意惜芳菲莫待行人攀折盡(永叔)
天然不比花含粉約月微黃春色嫩小橋低映欲迷人
閒倚東風無奈困烟姿最與章臺近冉冉千絲誰結
恨狂鶯来往戀芳隂不道風流真態盡(聖俞)
朝中措
平山闌檻倚晴空山色有無中手種滿庭楊柳别来幾
度春風文章太守揮毫萬字一飲千鍾行樂直須年
少尊前看取衰翁(永叔)
浣溪沙
一月和風到碧城萬條千縷巧相迎舞烟眠露過清明
籹鏡巧偷眉葉樣歌樓妍曲借枝名晩秋霜霰莫無
情(晏淑原)
解連環
露條烟葉惹長亭舊恨幾番風月愛細縷先窣輕黃漸
拂水蔵雅翠隂相接纖輭風流眉黛淺三眠初歇奈年
華又晚縈絆遊蜂絮飛晴雪依依㶚橋怨别正千絲
萬縷難禁愁絶悵歲久應長新條念曾繫花驄屢停蘭
檝弄影搖晴恨閒損春風時節隔郵亭故人望斷舞腰
瘦怯(高竹屋)
虞美人
一番雨過年芳淺裊裊心情嬾章臺人過馬嘶聲小眉
不展恨盈盈怨清明烟柔露軟湖東岸惱亂春風慣
一聲聲是故園鶯及至如今聞處又多情(僧仲殊)
驀山溪
黃金線軟玉露生輕潤青豆破初芽拂烟痕一枝獨嫩
東風著意不放舞閒春漸暖柔無力依依怨和困旗
亭帶晚又是清明近惹盡别離愁約啼鶯深深與問㶚
陵傷感那更入陽關攀折處我無心行人自多恨(仲殊)
江城子
西城楊柳弄春柔動離憂淚難收猶記多情曾為繫歸
舟碧野畫橋當日事人不見水空流韶華不為少年
留恨悠悠幾時休飛絮落花時候一登樓便做春江都
是淚流不盡許多愁(少游)
柳枝
江南岸柳枝江北岸柳枝折送行人無盡時恨分離柳
枝酒一杯柳枝淚雙垂柳枝君到長安百事迷幾時
歸柳枝(朱希真)
採桑子
人如濯濯春楊柳徹骨風流脱體温柔牽繫多情卒未
休最憐恰新眠起雲雨初收斜倚瓊樓葉葉眉心一
樣愁
行香子
雲葉烟條天與多嬌筭風流張緒難消惱人春思正自
無聊賴斂愁眉酣醉眼減圍腰風絮招邀蝶弄鶯嘲
最關情是短長橋解驂分袂催上蘭橈更綠波平紅日
墜碧雲遥(劉隨如)
謝池春
烟雨池塘綠影乍添春漲鳳樓高珠簾捲上金柔玉困
舞腰肢相向似玉人瘦時模樣離亭别後試問陽關
誰唱對青春翻成悵望重門靜院度香風屏障吐飛花
伴人来往(李方舟)
全芳備祖後集卷十七
