全芳備祖後集卷二十三宋陳景沂撰
蔬部
笋
事實祖
碎錄
笋一名竹萌一名篛竹一名笞一名□一名竹胎一名
竹芽一名茁一名初篁(笋譜)穉龍籜龍玉版錦䙀兒皆笋
名也(竹譜)鄠杜竹林號為陸海(漢書)
紀要
尹吉甫作韓奕詩以美宣王能錫諸侯其三章云韓侯
出祖顯父餞之清酒百壺其&KR0609;惟何維笋及蒲(詩)孟宗
性至孝母卒冬節將至宗乃入林哀泣笋為之生得以
供祭(本傳)晉劉殷年九歲為曾祖母冬思笋殷泣而獲供饋
(本傳)宋沈道慶𨼆居武康人有拔屋後笋令人止之曰惜
此笋欲成林更有佳者相與乃令人買大笋送與之盗
者慚不取置其門内而還(本傳)何隨人有盗其園笋隨見
挈屐而歸恐盗者見也(華陽國志)范元琰家有竹園每見人
盗笋苦於過溝元琰伐樹為橋與盗者遇盗者感琰情
而息意不盗(本傳)漢人有適吴吴人設笋問是何物曰竹
也歸煮其牀簀而不熟乃謂其妻曰吴人轣轆欺我如
此(笑林)唐夏侯彪之上新繁令問里胥曰笋一莖幾錢曰
一錢五莖取十千置五萬莖謂之曰吾未要且寄林中
養之至秋竹成一竿千文遂成五千萬貪猥不道皆此
類(本傳)孟氏有蜀時翰林學士徐光溥劉侍郎義叟分直
忽覩庭中笋迸出徐因題之劉性多譏誚徐託土本是
蜀人詩成二人從此不睦(廣政錄)蘇東坡云文與可嘗令
余作篔簹谷詩予詩云漢川修竹賤如蓬斤斧何曾赦
籜龍料得清貧饞太守渭川千畝在胷中與可是日與
其妻游谷中燒笋晚食發函得詩失笑噴飯滿案(篔簹谷記)
東坡嘗邀劉器之同參玉版和尚器之每倦山行閴𠫭
玉版欣然從之至景廉寺燒笋而食器之覺笋味勝問
何名也東坡曰名玉版也此老師善說法要能令君得
禪悦之味于是器之乃悟其戲為之大笑(冷齋夜話)
雜著
麻油薑皆殺笋毒凡食笋之要譬若治藥修煉得法則
益人反是則損採笋之法可避露日出後掘深土取之
半折取鞭根旋得投密竹器中以油單覆之勿令見風
風吹旋堅以巾帉拭土又不宜見水含殼沸湯瀹之煮
宜久生必損人苦笋最宜久甘笋出湯後去殼澄煮笋
汁為羹茹味全嘉美不然蒸最美味全&KR0008;灰中煨後入
五味尤佳採笋一日曰篤二日曰箊見風則堅入水則
硬脱殼煮則失味生著刃則失柔採而停久非鮮也盛
而苦風非藏也採之脱殼非治也净之入水非洗也蒸
煮不久非食也如此然後可與語食笋矣此外不足筭
也(僧贊寕笋譜)僧贊寧為笋譜甚詳其掎摭古人詩咏自梁
元帝至唐楊師道皆詩中言及笋者非專為題咏也惟
孟蜀時徐光溥等二人詩句乃在笋譜退之和侯恊律
二十六韻獨不見收何耶(麈史)
賦咏祖
五言散句
岸笋開新籜(李白)綠垂風折笋(少陵)
春笋滿林生(杜甫)年年饌籜龍(晦翁)
穉子脱錦棚駢頭香玉滑
破臘初挑箘誇新欲比瓊(聖俞)
寳地琉璃折紫苞琅玕踴(元稹)
七言散句
更容一夜抽千尺别却池園數寸苔(長吉)
無情有恨何人見露壓霜催千萬枝
池上龍蛇驚蟄起軍中矛戟曉營看(劉原父)
笋便落林猶勝肉蕨纔出土更饒油(楊誠齋)
便令剝錦煮金玉甘脆不道簞瓢空(聖俞)
鄰里亦知偏愛竹春来相與護龍雛(東坡)
五言古詩
此州乃竹鄉春笋滿山谷山夫折盈把抱来早市鬻物
以多為賤雙錢昜一束置之炊甑中與飯同時熟紫籜
拆故錦素肌擘新玉每日遂加餐經時不思肉久為東
洛客此味常不足日食勿踟蹰南風吹作竹(香山)
洛下花竹笋花時壓畦菜一束酬千金掉頭不肯賣我
来白下聚此族富庖宰蠒栗戴地翻觳&KR1100;觸牆壊&KR0766;&KR0766;
入中厨如償食竹債甘葅和菌甘辛膳腝薑芥烹鵝雜
肢掌炮鱉亂裙介小兒哇不美鼠壊有餘嘬可貴生於
少古来食共噫尚想高將軍五溪無人采(山谷四首)
北饌厭羊酪南庖豐笋菜自北初落南幾為兒所賣習
知價廉平百態事烹宰鹽晞胎腊瘦蜜漬爽味壊就根
煨茁美豈念炮烙債咀吞千畝餘胸次不蠆芥二妙吾
能詩才名動江介論詩多佳句膾炙甘我嘬思君因養
竹萬籟聽秋噫從此繕藩籬下令禁魚采
韭黃照春盤菰白媚春菜為此蒼竹苗市上三時賣江
南家家竹剪伐誰主宰半以苦見疎不言甘易壊筠陂
雕龍睡未索兒孫債獺膽能分杯虎魄好拾芥此物于
食餚如客得儐介思入帝鼎烹忍遭饑涎嘬懶牀供翰
墨砧杵風號噫每下嘆枯枝焚如落樵采
人笑庾郎貧滿腹飯寒菜春盤食指動笋茁入市賣回
首萬錢厨不羡廊廟宰民生暫神竒胞臇伐蛀壊忍持
芭蕉身多負牛羊債籜龍不稱冤易致等拾芥蕭蕭烟
雨姿壮士持戈介駢頭沸鼎烹可口垂涎嘬霜叢負後
彫玉食香餘噫續詩無全功葑菲倘可采
飽食有殘肉饑食無餘菜紛然生喜怒似被狙公賣邇
来誰獨覺凜凜白下(太和古白下)宰一飯在僧家至樂甘不
壊多生味蠧簡食笋乃餘債蕭然映樽俎未肯雜菘芥
君看霜雪姿童穉已耿介何為遭暴横三嗅不忍嘬朝
来忽解籜勢迫風雷噫尚可餉三閭飯筒纏五采(東坡次韻)
久客厭北饌枵然思南烹故人知我意千里寄竹萌駢
頭玉嬰兒一一脫錦䙀庖人應未識旅人眼先明我家
拆厨膳彘肉芼蕪菁送與江南客燒煮配香粳(東坡送笋與公)
(擇)
竹君家多材楚楚皆席珍成竹著錦袍玉色映市人惠
然集吾宇老眼簷光新麴生亦稱賀共慰藜藿貧不待
月與影一人亦相親可憐管城子頭秃事苦辛按譜雖
同宗聞道隔幾塵詩成聊使寫一笑驚比隣(陳簡齋)
五言古詩散聫
竹林吾最惜新笋好看守方籜包龍兒攅迸溢林藪吾
眼恨不見心腸痛如搊宅錢都未還債利日月厚籜龍
正稱冤莫殺入汝口丁寧囑託汝汝活籜龍否(盧仝寄男抱孫)
此君耐歲寒小友極風味相思如調饑熟可當饔餼(王右)
(丞)
久約燒林笋何年會勝園久嘗新氣味每厭供盤餐漸
痛烟犀老方憐露錦繁(穆伯長)
園客自偷賣主人那能知徒令養新笋旋抽五六枝(張无)
(盡)
兒童纔丱角兵衛忽森戟十日不汝見尋丈出咫尺(陳止)
(齋)
五言絶句
修修江上林白日暗風雨下有萬玉蚪三冬卧寒士(晦翁)
南山春笋多萬里行枯腊不落盤餐中今知綠如簀(晦翁)
五言八句
叢林真百丈法嗣有横枝不怕石頭落同參玉版師聊
憑栢樹子與問籜龍兒瓦礫猶能說此君那不知(東坡)
五言排律
竹亭人不到新笋滿前軒乍出真堪賞初多未覺煩成
行齊婢僕環立比兒孫驗長常攜手愁乾屢側盆對吟
忘膳飲偶坐變朝昏滯雨膏腴濕驕陽氣候温得時方
張王挟勢欲騰騫見角牛羊没看皮虎豹存攅生猶有
隙散布忽無垠詎可持籌筭誰能以理言縱横公占地
羅列暗連根狂劇時穿壁羣強幾觸籓深潜如避逐遠
去若追奔始訝妨人路還驚入藥園萌芽防寖大覆載
莫偏恩已覆侵危砌非徒出短垣身寧虞瓦礫計擬揜
蘭蓀直歎高無數庸知上幾番短長終不較先後竟誰
論外恨包藏密中仍節目繁暫須移步履要取助盤餐
穰欀疑翻地森森競塞門戈矛頭戢戢蛇虺首掀掀婦
懦咨料理兒痴謁盡髠侯生来慰意詩句讀驚魂屬和
才將竭呻吟至欲暾(韓文公和侯恊律食笋)
七言古詩
藜藿盤中忽眼明駢頭脱襁白玉嬰極知耿介種性别
苦節乃與生俱生我見魏徵殊媚嫵約束兒童勿多取
人才自古要養成放使干霄戰風雨(放翁苦笋)
江西猫笋未出尖雪中土膏養新甜先生别得煮簀法
叮嚀勿用醯與鹽岩下清泉須旋汲熬出霜汗生蜜汁
寒牙嚼作冰片聲餘瀝仍和月光吸菘羔楮雞浪得名
不如来𠫭玉版僧醉裏何須酒解酲此羹一枕爽然醒
大都煮菜皆如此淡處當知有味真先生此法未要傳
為公作經藏名山(誠齋笋經)
高人愛笋如愛玉忍口不餐要添竹云何又遣此輩来
昏花兩眼為渠開販夫束縛向市賣外強中乾美安在
錦紋猶帶落花泥不論燒煮兩皆竒豬肝累人真可怍
以此累公終不惡(誠齋)
金陵竹笋硬如石石猶有髓笋不及(闕)市裏笋如酥
笋味清絶酥不如帶雨斸来和籜煮中含柘漿新甘露
可虀可膾最可羹繞齒䔩䔩冰雪聲不須呪笋莫成竹
頓頓食笋莫食肉(誠齋煮笋)
食蕨食臂莫食拳食笋食梢莫食根何曾萬錢方下箸
先生把菜亦飽去嶺南風物似江南笋如束薪蕨作籃
先生食籍知幾卷千巖萬壑皆厨傳(誠齋)
使君喜食笋脯味全勝肉秘法不肯傳閉門課私僕君
不見金谷饌客本萍虀豪世藉此真成痴但令長鬚日
致饋不敢求君帳下兒(張于湖謝南軒)
笋脯登吾盤可使食無肉鮭腥避三舍棕栮乃從僕書
生長有十甕虀却笑虎頭肉相痴得君新法也大竒且
復從遊錦䙀兒(于湖謝笋脯方)
齋厨日蕭條晚食以當肉公来共蔬盤留詩輙更僕平
生懲沸仍吹虀欲了官事渠能癡何時竞作淮南歸擊
鮮較獵從廬兒(再和答)
七言古詩散聫
天與歲寒終崛強澤分淇澳轉敷榮狂鞭已逐草侵徑
疎影長隨月到楹(子由)
偶然雷雨一尺深知有南園衆君子從地踊出似人長
一一便有凌雲氣
龍孫春吐一尺芽紫錦包玉離泥沙金刀璀璨截嫩節
銅錢不與大梁賖(劉原父)
七言絶句
嫩籜香苞初出林於陵論價重千金皇都陸海應無數
忽剪凌雲一寸心(義山)
昨夜春霞迸蘚根亂披烟籜出柴門穉川龍過應回首
認得青青幾代孫
南園初笋味勝肉籜龍稱冤莫採錄煩君更致蒼玉束
明日風雨吹成竹(山谷喫苦笋)
長沙一月煨鞭笋鸚鵡洲前人未知走送相公助湯餅
猫頭突兀想穿籬(山谷猫頭笋)
徐徐出土非人種枝葉難投日月壺為是姻緣生此地
從来長養譬如無(徐光溥)
迸出斑犀數十株更添幽景向蓬壺未成似有凌雲勢
用作丹梯得也無(劉羲叟)
數里春畦獨自尋迸犀抽錦亂森森田文死去賓朋散
抛擲三千玳瑁簮(王元之)
一雷驚起籜龍兒戢戢滿山人未知急喚蒼頭斸烟雨
明朝吹作碧𠫭差(朱韋齋)
梅雨冥冥想已齊連雲篁竹暗蠻溪短萌解籜登雕俎
錯落黃金騕裊蹄(朱韋齋篁竹竹惟建上有之)
長江縈繞地膏腴風氣相連不甚殊自是苦根分彼此
致令苦笋勝宜都(張无盡)
七言八句
竹祖龍孫渭上居供儂樽俎半年餘斑衣戱綵春無價
玉版談禅佛不如苦怨平生食無肉何如陋巷飯斯疏
不須庾韭元修菜喫到憎時始憶渠(楊誠齋月都下食笋自十至四月)
炮鳳烹龍世浪傳猩脣熊掌我無緣但逢笋蕨杯盤日
便是山林富貴天穉子玉膚新脱錦小兒紫臂未開拳
只嫌嶺外無珍饌一味香蔬不直錢(誠齋)
此君乃有寧馨兒犀角豐盈玉不如老去烟姿元聳壑
生来風骨已專車詩腸慣識猫頭笋食指寧知熊掌魚
莫遣匆匆萬竿綠一春心事正關渠(方秋崖猫笋)
樂府祖
玉樓春
錦籜參差朱檻曲露濯文犀和粉綠朱容濃翠伴桃紅
已許纖枝留鳳宿嫩似春荑明似玉一寸芳心誰管
束勸君速喫莫踟蹰看被南風吹作竹(錢僖公)
蕨菜(薇附)
事實祖
碎錄
根如紫草多生山間人作茹食之四皓食之而夀夷齊
食之而死固非良物(本草)陟彼南山言采其蕨(詩)采薇采
薇(並詩)
紀要
伯夷叔齊不食周粟餓于首陽採薇而食之(杜詩注)晉齊
王冏秉政張翰謂顧榮曰天下紛紛未已吾本山林人
無望于時久矣宜採南山蕨飲三江水(晉書)
賦咏祖
五言散句
採薇南山岑(張九齡)山中疾採蕨(少陵)
石暄蕨芽紫初拳幾枝蕨(太白)
争復茹藜蕨(韓愈)饑提採蕨筐(香山)
野蕨漸紫色饑食西山蕨
秋風吹几杖不厭此山薇
石間採蕨女鬻菜輸官曹
七言散句
今日東湖採蕨薇(少陵)
蕨芽已作小兒拳(白氏集)
山童新採蕨芽肥(放翁)
五言古詩
西山采蕨人蓬首尚傾國懷哉遠莫致引脛勢已塞傾
筐忽墮前此意豈易得良遇不可遲枯笻有餘力(朱文公)
七言八句
真人宫府未因緣且向龍山作散仙春入燒痕催採蕨
雨翻泥壠憶歸田蔬腸我苦枵蝉腹詩格君如擎鶻拳
筯下萬錢謀更鄙諸君飽死大官羶(秋崖二首)
野燒初肥紫玉圓桔松瀑布煮春烟偃王妙處元無骨
鈎弋生来已作拳早韭不堪同嗅味秋蓴雖滑滯腥涎
食經豈為吾曺設弱脚寒中恐未然
全芳備祖後集卷二十三
