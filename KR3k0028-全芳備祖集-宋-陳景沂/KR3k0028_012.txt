全芳備祖前集卷十二宋陳景沂撰
花部
菊花
事實祖
碎錄
菊治蘠(爾雅)馬藺為紫菊瞿麥為大菊烏喙苗為鴛鴦菊
旋復花為艾菊(仝上)菊有筋菊有白菊有黃菊一名延年
一名日精菊有兩種一種紫莖香而味甘美葉可作羹
一種青莖而大作蒿艾氣味苦不堪食名薏非真菊也
(本草)季秋之月菊有黃華(月令)
紀要
桓景隨費長房學長房曰九月九日汝家當有大灾厄
急縫囊盛茱萸繫臂上登山飲菊酒(續齊諧記)魏文帝與鍾
繇書曰歲往月来忽復九月九日九為陽數俗因其名
以為宜于長久是月芳菊紛然歸榮輔體延年莫斯之
貴謹奉一束以助彭祖之術(本記)陶潜九月九日無酒宅
邊菊叢摘盈把坐其側悵望久之見白衣至乃江州王
弘送酒即便就酌醉而后歸(續晉陽秋)南陽酈縣有甘谷谷
中水香美其上冇大菊落水從山流下得其滋液谷中
二十家仰飲此水上夀百二三十中夀百餘歲七十八
十則謂之天(風俗通)酈縣北八里有菊水其源悉芳菊被
崖水甚甘馨胡廣久患風羸常汲水飲後疾遂瘳年及
百歲(荆川記)道士朱孺子吴末入玉笥山服菊花乘雲升
天(名山記)康風子服甘菊花桐實後得仙(神仙傳)
雜著
朝飲木蘭之墜露兮夕餐秋菊之落英(離騷)蘭有馨兮菊
有芳(漢武秋風詞)三徑就荒松菊猶存(陶潜歸去来辭)翠葉雲布黃
蕊星羅(盧湛賦)陸龜蒙自號天隨生宅荒少牆屋多隙地
前後皆樹以把菊春苗恣肥得以採擷供左右杯按及
夏五月枝葉老硬氣味苦澁旦暮猶督責兒輩掇拾不
已遂作把菊賦(文粹)蘇東坡守膠西厨傳索然不堪其憂
日與通守劉君廷式循古城廢圃求把菊食之作後把
菊賦(文集)張南軒為江陵守之數月方春經行郡圃命採
把菊付之庖人或謂光生据方伯之位頥指如意乃從
野人之餐得母近于矯激有同於脫粟布被者乎先生
應之曰天壤之間孰為正味享或腊毒淡乃其至唯把
與菊中和所萃騷南陽於西河又頽齡之可制於是又
作續把菊賦(文集)菊草属也以黃為正所以槩稱黃花漢
俗九月飲菊酒以祓除不祥盖九月律中無射而數九
俗尚九日而用時之草也南陽鄱縣有菊潭飲其水者
皆夀神仙傳有康生服其花而成仙菊有黃花禮用以
準節令大略黃花開時節候不差江南地暖百卉造作
無時而菊獨不然攷其理菊唯傲烈高潔不與百卉同
其盛衰必待霜降草木黃落而花始開嶺南冬至始有
微霜故也一名日精一名周盈一名傳延年所宜貴者
苗可以菜花可以藥囊可以枕釀可以飲所以高人隠
士籬落畦圃之間不可以一日無此花也陶淵明植于
三徑采于東籬裛露掇英汎以忘憂鍾會賦以五美謂
圓華高懸凖天極也純黃不雜后土色也早植晚發君
子德也冐霜吐穎象勁直也抔中體輕神仙食也其為
所重如此然品類有數十種而白菊一二年多有變黃
者余在二水植白菊百餘株次年盡變為黃花今以色
之黃白及雜色品類可見於吴門者二十有七種大小
顔色殊異而不同自昔好事為牡丹芍藥海棠竹筍作
譜記者多矣獨菊花未有為之記者殆亦菊花之闕文
也余始以所見為之若夫耳目之未接品類之未偹更
俟博雅君子與我同志者續之(史正志)韓魏公在北門有
詩云不羞老圃秋容淡且看黃花晚節香識者知其
晚節之高(李彦平)鄭谷十日菊詩云自緣今日人心别未
必秋香一夜衰此意甚佳而病在氣不長(詩話)王荆公殘
菊詩黃昏風雨打園林殘菊凋零滿地金歐陽公見之
戲荆公曰秋花不比春花落憑仗詩人仔細吟荆公聞
之笑曰歐九不學之故也豈不見楚詞云夕餐秋菊之
落英或云詩之訪落以落訓始盖謂始開之花耳(史正志序)
賦咏祖
五言散句
白露滋園菊(謝惠連)芳菊舒金英(唐德宗)
寒花發黃采(張景陽)時菊委嚴霜(文選)
笑酌黃金花黃花催逸興(李白)
時菊碎榛叢菊垂金秋花
雨荒深院菊故里樊川菊
杯迎露菊鮮菊蕊獨盈枝
重岩細菊斑寒華只暫香
輕露栖叢菊(少陵)霜曉菊鮮鮮
園菊茂新芳牆根菊花好(韓文公)
我屋南窗下今生幾叢菊(淵明)
細葉抽輕翠圓花簇嫩黃(唐太宗)
晚来高興處搖蕩菊花期
異芳初豔菊故里亦高格
羹煮秋蓴滑杯迎露菊新
庭前有白露暗滿菊花團
愁眼看秋露寒城菊自花
滿步如松碧同時待菊黃
伊昔黃花酒如今白髮翁
坐開桑落酒来把菊花枝(少陵)
時過菊潭上摘此黃金花(太白)
擷其黃金蕊泛此白玉巵(永叔)
粲粲秋菊早卓為霜中英(老泉)
輕霜臨菊月細雨似梅天(王潜齋)
薦菊明詩眼看梅長道心(陳三嶼)
七言散句
野徑冷香黃菊秀(永叔)
菊殘猶有傲霜枝(東坡)
竹葉于今既無分菊花從此不須開
苦遭白髮不相放羞見黃花無數新
籬邊老却陶潜菊江上徒逢袁紹杯(少陵)
江頭赤葉楓愁客籬外黃花菊對誰(嚴氏)
不是花中偏愛菊此花開後更無花(元稹)
陶令思歸未得歸黃花想見繞東籬(周益公)
牢裹烏紗莫吹却免教白髮見黃花(徐竹隠)
蕙菊未開傾竹葉柴桑有夢繞籃輿(趙庸齋)
問花何事人偏愛會遇淵明把玩来(吴荆谿)
秋風為我語籬菊且耐寒香伴白雲(王滄灣)
九月黃花依舊好蛩聲空自怨深秋(陳錦山)
白衣不到東籬伴吟得黃花滿口香(黃溪雲)
想得東籬黃已徧到家及取未凋零(湛道山)
草卧夕陽牛犢健菊留秋色蟹螯肥(方秋崖)
不因彭澤休官去未必黃花得許香(沈唯齋)
莫言滿眼無知己耐久黃花是故人(徐集孫)
西風昨夜摧黃葉秋亦無心在菊花(趙釣月)
猶作霓裳舞妖態零紅墜粉濕秋根(張芸叟)
黃花自與淵明别不見閑人直到今(祝和父)
五言古詩
結廬在人境而無車馬喧問君何能爾心遠地自偏采
菊東籬下悠然見南山山氣日夕佳飛鳥相與還此中
有真意欲辨已忘言(淵明)
秋菊有佳色裛露掇其英汎此忘憂物遠我遺世情一
觴雖獨進杯盡壺自傾日入羣動息歸鳥趨林鳴嘯傲
東軒下聊復得此生(淵明)
和澤周三春燁燁凉秋節露凝無游氣天高風景徹陵
岑聳逸峰遥瞻皆竒絶芳菊開林耀青松冠岩列懷此
貞秀姿卓為霜中杰銜觴念幽人千載撫爾訣儉素不
復展厭厭覺凉月(淵明)
越山春始寒霜菊晩愈好朝来出細粟稍覺芳歲老孤
根蔭長松獨秀無衆草晨光雖照耀秋雨半摧倒先生
卧不出黃葉紛可掃無人送酒壺空腸嚼珠寳香風入
牙頰楚些發天藻新英蔚已滿宿根寒不槁揚揚弄芳
蝶生死何足道頗訝昌黎公恨爾生不早(東坡)
騷人足竒思香草比君子况此霜下傑清芬絶蘭芷氣
禀金行肅德偹黃中美古来鶴髮翁餐英飲其水但恐
藜藿傷課僕加料理(老泉)
黃花候秋節遠自夏小正坤裳有正色鞠衣亦令名一
從人偽勝遂與天力争易姓寓非俗改顔隨所令新竒
既易售粹駁定相傾疾惡逢伯厚識真似淵明君言我
所印世論誰能評願君為霜風一掃紫與頳(東坡)
黃花不負秋與秋作光輝夜霜為作惡朝日為解圍今
晨豈重九節意入芳菲孤芳擅天地衆卉亦已微殷勤
黃金靨照耀白板扉沽酒欲夀花孔方與我違静坐絶
省事未覺此計非夕英豈不腴騷人自難肥(陳簡齋)
手種黃金花摩挱待其成朝来風雨過萬暈秋竛竮起
問花知否獨立常亭亭嘗於清霜下退然得此生南山
與東籬我亦學淵明久落塵網中呌花花不應(陳篔窗)
五言古詩散聫
少年飲酒時踊躍見菊花今来不復飲每見長咨嗟竚
立摘滿手行行把歸家(昌黎)
是節東籬菊紛披為誰秀岑生多新詩性亦嗜醇酎采
采黃金花何由滿衣袖(杜甫)
五言絶句
每恨陶彭澤無錢對菊花如今九日至自覺酒頻賖(少陵)
青蕊冐&KR0903;叢幽姿含曉露政爾破荒唐詎免傷遲暮(誠齋)
(二首)
味苦誰能愛香寒只自珍常將潭底水普供世間人
五言八句
籬落歲云暮數枝聊自芳雪栽新蕊密金拆小苞香千
載白衣酒一生青女霜春叢莫輕薄彼此有行蔵(羅隠)
寒花開已盡菊蕊獨盈枝舊摘人頻異輕香酒暫隨地
偏初衣裌山擁更登危萬國皆戎馬酣歌淚欲垂(杜甫)
五言排律
家家菊盡黃梁苑獨如霜瑩净真琪樹分明對玉堂仙
人披雪氅素女厭紅粧粉蝶来難見麻衣拂更香南風
搖羽扇含露滴瓊漿高豔遮銀井繁枝覆象床桂叢慙
並發梅萼妒先芳一入瑶華咏從兹播樂章(劉禹錫)
五言律詩散聫
暗暗淡淡紫融融冶冶黃陶令籬邊色羅含宅裏香(李義)
(山)
粲粲黃金裾亭亭白玉膚極知時好異擬與歲寒俱堕
地良不忍抱拔寧自枯(吴履齋)
七言古詩
庭前甘菊移時晚青蕊重陽不堪摘明日蕭條醉盡醒
殘花爛漫開何益籬邊野外多衆芳采擷瑣細升中堂念
兹空長大枝葉結根失所纏風霜(杜甫)
病眼仇冤一束書客舍葭莩菊一株看来看去兩相厭
花意蕭條恰似無清晚肩輿過花市陶家全圃移在此
千枝萬枝都不看一枝兩枝誰復遣平地拔起金浮屠
瑞光千尺照碧虚乃是結成菊花塔蜜蜂作僧僧作蝶
菊花障子更玲瓏翡翠六扇排屏風金錢装面密如積
金鈿滿地無人識先生一見雙眼開故山三徑何獨懷
君不見内前四時有花賣和寧門裏花如海
七言絶句
誰將陶令門前菊幻作酴醿白玉花小草真成有風味
東園添我老生涯(山谷二首)
吕園未肯輕沽我(時欲買此園)且寄田家砌下栽他日秋光
媚重九清香知是故人来
共坐闌邊日欲斜更將金蕊泛流霞欲知却老延齡藥
百草摧時始見花(歐陽永叔)
菊生不是遇淵明自更淵明遇菊生歲老霜寒心獨苦
淵明元是菊花精(誠齋三首)
物性從来各一家誰貪寒瘦厭年華菊花自擇風霜國
不是春光外菊花
鶯樣衣裳錢樣裁冷霜凉露濺秋埃比他紅紫開差晚
時節来時畢竟開
城荒葉落風颼颼淮水茫茫古渡頭白首不堪行樂地
黃花點點是離愁(趙信菴三首)
落拓山園載酒米江梅含雪倚春臺菊花無藉秋光老
猶自離披帶雨開
黃花照眼又經秋山自青青江自流多謝龍頭鰲禁客
年年把酒到江樓
羞與春華豔冶同殷勤培溉待西風不須牽引淵明比
隨分籬邊要幾叢(劉後村)
獨向隣園看菊回隔籬驚見一枝梅西風憐我太寂寞
特地遣花將句来(徐介軒)
秋風兩度身為客已見重陽未到家村酒不堪供節事
祗將青眼看黃花(翁浩堂)
汛掃官廳頓菊栽老兵怕碍客車来費人早晚勤澆灌
何似籬邊自在開(趙台山)
一段風流玉琢成開從霜後越精神休嫌茉莉非吾配
會識張良似婦人(二隠)
白白黃黃自歲寒詩人但作菊花看牡丹茉莉非吾事
自是時人被眼暪
親向東籬手自栽夕陽小徑重徘徊花應得似人乖角
過了重陽爛漫開
愛花千古說淵明肯把秋光不似春我重此花全晚節
賸栽三徑伴閒身
新分菊本自鉏山手縳枯藤作矮欄比似著書空用力
種花猶得一年看(高菊磵)
七言八句
青叢馥郁早抽芽金蕊爛斑晚著花秋意正應宜淡泊
化工可是惜鉛華輕烟細雨重陽節曲檻疎籬五柳家
暮醉朝吟供採摘更憐寒蝶共生涯(劉屏山)
香名不枉入騷壇最愛霜林耐歲寒切莫逢人嘆遲暮
何曾委地有飄殘人如靖節本堪采世欠靈均少得餐
甚矣吾衰閉門坐籬邊自折一枝看(潘紫岩)
七言八句散聫
陶詩只作黃金實郢客新傳白雪英素色不同籬下發
繁花疑是月中生(李義山)
樂府祖
少年遊
去年秋晚此園中攜手玩芳叢拈花嗅蕊惱烟撩霧沉
醉倚西風今年重對芳叢處追往事又成空敲徧闌
干向人無語惆悵滿枝紅(歐陽修)
定風波
與客攜壺上翠微江涵秋影雁初飛人世難逢開口笑
菊花須插滿頭歸酩酊但酧佳節了雲嶠登臨不用
怨斜暉古往今来誰不老多少牛山何必更沾衣(東坡)
水調歌頭
江水浸雲影鴻雁欲南飛攜壺結客何處空翠緲烟霏
塵世難逢一笑况有紫萸黃菊須插滿頭歸風景今朝
是身世昔人非酧佳節須酩酊莫相違人生如寄何
事辛苦怨斜暉無盡今来古往何限春花秋月變化倏
無依問取牛山客何必獨沾衣(朱文公)
南鄉子
黃菊滿東籬與客攜壺上翠微已是有花兼有酒良期
不用登臨怨落暉滿酌不須辭莫待無花空折枝寂
寞酒醒人散后堪悲節去花愁蝶不知(山谷)
鷓鴣天
黃菊枝頭坐曉寒人生莫放酒杯乾風前横笛斜吹雨
醉裏簮花倒著冠身健在且加餐舞裙歌板盡清歡
黃花白髮相牽挽付與時人冷眼看
受恩深
雅致装庭宇黃花開淡佇細香明豔盡天與助秀色堪
餐向曉自有真珠露剛被金錢妒擬買秋天容易獨步
粉蝶無情蜂已去要上金樽唯有詩人曾許待宴賞
重陽恁時盡把芳心吐陶令經回顧悴憔東籬冷烟疎
雨(柳耆鄕)
醉花隂
薄霧濃隂愁永晝瑞腦噴香獸時節又重陽玉枕紗㡡
半夜秋初透東籬把酒黃昏后有暗香盈袖莫道不
消魂簾卷西風人比黃花瘦(李易安)
破陣子
憶得去年今日黃花正滿東籬曾與主人臨小檻共折
香英泛酒巵長條插髩垂人貌不應遷換&KR0903;叢又覩
芳菲重把一樽尋舊徑可惜光隂去似飛風高露冷時
(晏叔原)
驀山溪
年芳已遠凉夏疎疎雨菊占此時開背佳期清秋何處
滴成金豆彈破栗文圓臨水檻倚風亭全勝東籬暮
茱萸未結誰是多情侣菖葉與葵花也相饒也相妒主
人著意何必念登高浮酒面解煩襟消盡當筵暑(仲殊)
鷓鴣天
一種濃華别樣粧留連春色到秋光解將天上千年豔
翻作人間九日黃凝薄霧傲繁霜東籬恰似武陵鄉
有時醉眼偷相顧錯認陶潜作阮郎(張于湖)
如夢令
野菊亭亭争秀閑伴露荷風柳淺碧小開花誰摘誰看
誰嗅知否知否不入東籬杯酒(張約齋)
念奴嬌
老夫白髮尚兒戲廢圃一番料理餐飲落英并墜露重
把離騷拈起冷豔幽香深黃淺白占斷西風裏飛来雙
蝶繞叢欲去還止嘗試銓次羣芳梅花差可伯仲之
間耳佛說諸天金世界未必莊嚴如此尚友靈均定交
元亮結好天隨子籬邊坡下一杯聊泛菊蕊(劉後村)
鵲橋仙
寒叢弄日寳鈿承露籬落亭亭相倚當年彭澤未歸来
料獨抱幽香一世疎風冷雨淡烟殘照日日重陽天
氣帽簷已是半欹斜問甕裡新芻熟未(盧蒲江)
好事近
秋色到東籬一種露紅先占應念金英冷淡滴胭脂濃
染依稀十月小桃花霜蕊破霞臉何事淵明風致却
十分妖豔(劉圻父)
一落索
瘦得黃花能小一簾香杳東籬雲冷正愁予猶幸是西
風少葉下亭臯渺渺秋何為者無錢持蟹對黃花又
辜負重陽也(方秋崖)
全芳備祖前集卷十二
