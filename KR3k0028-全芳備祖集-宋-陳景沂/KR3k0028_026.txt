全芳備祖前集卷二十六宋陳景沂撰
花部
萱草花
事實祖
碎錄
一名鹿葱(坡詩注)一名宜男草花如蓮宜懷姙者佩之必
生男(風土記)神農經曰中藥養性謂合歡蠲忿萱草忘憂
(博物志)吴中謂萱草療愁(述異記)其葉四垂其跗六出(徐勉賦)
惠書慰沃雖萱草忘憂皋蘇釋悍無以加也(王朗與太子書)鹿
葱根苗可以薦於俎世人欲求男者服之猶良也(嵇含序)
水葱花葉如鹿葱花色有紅黃紫三種出始興婦人懷
姙佩其花生男者即此花非鹿葱也交廣人佩之極有
騐然其土多男子不厭女子故不常佩也(南方草木状)
紀要
焉得諼草言樹之背(伯兮)孔氏曰諼訓忘非草名背北堂
也孔氏曰士昏禮云婦洗在北堂有司徹云主婦北堂
房屋所居之地總謂之堂房半以北為北堂房半以南
為南堂釋文諼本又作萱說文作藼云令人忘憂也(詩注)
嵇康種之舍前(古今注)
雜著
草號宜男既曄且貞厥貞伊何惟乾之嘉其曄伊何綠
葉丹花光采晃曜配彼朝日君子耽樂好和琴瑟固作
螽斯微立孔臧福齊太姒永世克昌(曹子建宜男草頌)猗猗令
草生於中方花曰宜男號應禎祥遠而望之煥若三辰
之麗天近而察之晃若芙蓉之鑒泉於是狡童媛女以
時来征結九秋之永思含春風以娱情(晉傅玄宜男花賦)淑大
邦之竒草兮應有百之休祥稟至貞之靈氣兮顯嘉名
以自彰冠衆卉而挺生兮承木德於少陽體柔性剛蕙
潔蘭芳結纖根以立本兮嘘靈幄於青雲順隂陽以滋
茂兮實含章之有文遠而望之灼若丹霞照青天近而
觀之煜若芙蓉鑒綠泉萋萋翠葉灼灼朱華煒若珠玉
之樹煥如景宿之羅充后妃之盛飾兮登紫薇之内庭
回日月之輝光兮隨天運以虚盈(夏侯湛宜男花賦)
賦咏祖
五言散句
忘憂當樹萱(李白)萱草含丹粉(温岐)
我非兒女萱(東坡)
叢疎露始滴芳餘蝶尚留(韋左司)
膩蘤金英撲纖莛玉股抽(宋景文)
若教花有語却解使人愁(晏元獻)
萱草女兒花不解壮士憂(孟郊)
藝萱盈九畹蘇子憂國病(山谷)
我有憂民心對君忘不得(石舍人)
移萱樹之背丹霞間縹色
萱草朝始開呀然黃鸐觜(蘇子由)
穠花夫豈少愛此入風雅(朱喬年)
七言散句
不聞幽豔接江蘺(晏元獻)
宜男漫作後庭草不是櫻桃結子紅(温飛卿)
五言古詩散聫
野馬不任騎兔絲不任織既非中野花無堪麕䴥食(沈約)
修莖無附葉繁萼攅庭首每欲問詩人定得忘憂否(宋景)
(文)
萱草雖微花孤秀能自拔亭亭亂草中一一芳心插(東坡)
種萱不種蘭自謂憂可忘綠葉何萋萋春愁更茫茫(劉原)
(父)
五言絶句
可愛宜男草垂彩暎何家何時如此葉結根復含花(梁元)
(帝)
萱草生堂階遊子行天涯慈親倚堂門不見萱草花(聶夷)
(中)
杜蘭能散悶萱草解忘憂借問萱逢杜何如白見劉(白香)
(山)
春條擁新翠夏花明夕隂北堂罕悴物獨爾淡冲襟(朱文)
(公)
西窗萱草藂昔是何人種移向北堂前諸孫時繞弄
莫訝萱枝小能施宫樣粧只緣沾染足絶似杜蘭香(徐竹)
(隠)
五言八句
從来占北堂雨露借恩光與菊亂佳色共葵傾太陽人
生真苦相物理忌孤芳不及空庭草榮衰可兩忘(山谷)
七言絶句
人心與草不相同安有樹萱憂自釋若言憂及此能忘
乃是人心為物易(聖俞)
樂府祖
清平樂
小庭春老碧砌紅萱草長憶小闌閒共繞攜手綠叢含
笑别来音信全乖舊期前事堪猜門掩日斜人静落
花愁點青苔
金錢花
事實祖
碎錄
金錢花日開夜落(風土記)
紀要
梁豫州掾属雙陸以賭金錢金錢盡以金錢花相足魚
洪謂得花勝得錢(雜錄)
賦咏祖
五言散句
金錢色傍秋(東坡)繁多終不臭(白氏集)
風流似不貧
七言散句
堪疑劉寵遺風在不許山隂父老貧(李衛公)
如今莫共金錢鬭買斷秋天是此花(陸龜蒙)
厚重圜殊秦半兩輕飄薄似漢三分(白氏集)
七言古詩
黃金錢誰解數十指如春葱惟有河間女金錢多不知
數手結羅裙拾將去(鄭内翰)
五言八句
披沙百煉貴濟世五銖圜侔色都疑似須形適自然蕭
蕭愁意蚤采采露華鮮貧謝侏儒甚煩君慰眼前(劉原父)
七言絶句
占得佳名繞樹芳依依相伴向秋光若教此物堪收貯
應被豪家盡斸將(羅隠)
也無稜郭也無神露洗還同鑄出新青帝若教花裏用
牡丹應是得錢人(米鶴)
隂陽為炭地為爐鑄出金錢不用模謾向人前逞顔色
不知還解濟貧無(白氏集)
名貴已居三品上價高仍在五銖先春来買斷深紅色
燒得人心似火燃(石懋)
巧冶都由造化爐風磨雨洗好形模花神果有神通力
買斷春光用得無(章藝齋)
金鳳花
事實祖
碎錄
一名鳳仙花(草木記)菊詩中呼為菊婢因此得名(張文潜)
賦咏祖
五言散句
金鳳為婢妾紅紫徒相鮮(張古史)
七言散句
飛花只合秦樓去莫與金釵壓翠蝉(僧北磵)
五言古詩
天霜彫九陵梧桐日枯槁鳳德何其衰驚飛下幽草九
苞空彷彿衆彩各自好黃中獨含章見晚更傾倒託根
幔亭峰弱質深自保便翾金翅短淡泊乃幾道俗眼迷
是非人間迹如埽(劉圻父)
鮮鮮金鳳花得時亦自媚物生無貴賤罕見乃為貴(徐溪)
(月)
手植中庭地分破紫蘭畹綠葉紛映階紅芳爛盈眼輝
輝丹穴禽矯矯翅翎展(劉原父)
七言古詩
花有金鳳為小叢秋色已深芳盛發英英秀實質具體
文采爛然與少缺纖莖翩翩翠影動紅白紛亂如點纈
誰云脆弱易飄墮自昴至翼亦數月鋪茸轉彩剪難似
只把長條恣穿結常疑一似小兒花性命所係不忍折
君不見昨夜雨今朝風一隊飛驚返丹穴(文與可)
七言絶句
九苞顔色春意動丹穴威儀秀氣攅題品直須名最上
昂昂驤首倚朱闌(晏元獻)
憶繞朱闌手自栽綠叢高下幾番開中庭已過無人迹
狼籍深紅點綠苔(歐陽永叔)
細看金鳳小花藂費盡司花染作工雪色白邊袍色紫
更饒深淺四般紅(楊誠齋)
小似釵頭緌粟金不將紅淺笑紅深虚名冗利閒花草
寂寞朝陽采羽瘖(僧北磵)
樂府祖
水龍吟
階前砌下新凉嫩姿弱質婆娑小仙家甚處鳳雛飛下
化成窈窕尖葉參差柔枝裊娜體將玉造自川葵放後
堂萱謝了是園苑無花草自恨西風太早逞芳容紫
圍緋繞管裏低昂篦頭約掠空成懊惱圓胎結就小鈴
垂下直開臨曉恨凡間謫墮不如西帝曾關宸抱(陳景沂)
金燈花
賦咏祖
七言散句
但看青玉五枝燈蟠螭火盡光欲然(李頎)
如龍乍化青藜焰寧用窗前設短檠(楊巽齋)
五言古詩散聫
煌煌五枝燈下有玉蟠螭漢宫已荆棘此地生何為既
無膏火用虚名徒自欺(晏元獻)
七言絶句
花鬚為飯露為漿黑霧玄霜剪薄裳飛繞金燈来又去
不知能有幾多香(誠齋)
蘭香爇處光猶淺銀燭燒時焰不馨好向書生窗下種
免教辛苦更囊螢(晏元獻)
滴滴金花
賦咏祖
七言絶句
滿庭黃色抑何深一滴梅霖一滴金莫使貪夫来見此
聞名亦起覬覦心(謝幼槃)
秋来蔓草莫相侵露滴花梢滿地金若入山陽丹竈裏
還如松栢歲寒心(百花集)
玉簮花
賦咏祖
七言絶句
宴罷瑶池阿母家嫩瓊飛上紫雲車玉簮墜地無人拾
化作東南第一花(山谷)
素娥昔日宴仙家醉裏從他寳髻斜遺下玉簮無覓處
如今化作一林花(震齋)
玉色瓷盆綠柄深夜凉移向小窗隂兒童莫訝心難展
未展心時玉似簮(飯牛翁)
玉玫瑰
賦咏祖
五言古詩散聫
瑶楮縷空濛水繞捲重疊寒光欲衝斗迴秀難藏葉誰
碎辟邪香氤氲飛作蝶(宋景文)
紅玫瑰
賦咏祖
七言八句
非關月季姓名同不與薔䕷譜牒通接葉連枝千萬綠
一花兩色淺深紅風流各自胭脂格雨露何私造化工
别有國香收不得詩人薰入水沈中(誠齋)
玉繡毬
賦咏祖
七言絶句
紛紛紅紫鬭芳菲争似團酥越樣竒料想花神閑戲擊
悮隨風起墜繁枝(楊巽齋)
滚繡毬
賦咏祖
七言絶句
琢玉英標不染塵光涵月影愈清新青皇晏罷呈餘技
抛向東風展轉頻(楊巽齋)
萬蝶花
賦咏祖
七言絶句
誰唱殘春蝶戀花一團粉翅壓枝斜美人欲向釵頭插
又恐驚飛鬢裏鴉(蘇子由)
粉翼紛紛簇幾叢搖風欲趁賣花翁凝眸覽倦方欹枕
栩栩猶疑在夢中(楊巽齋)
真珠花
賦咏祖
七言絶句
風中的皪月中看解作人間五月寒一似漢宫梳洗了
玉瓏葱壓翠雲冠(張芸叟二首)
千璣萬琲照庭除細雨斜風拂座隅莫道長安貧似罄
緣階繞砌盡真珠
絫絫花發暎庭除柳帶榆錢捴不如一任春風吹滿地
幽人步履自虚徐(巽齋)
黃雀兒花
賦咏祖
七言絶句
管領東風知幾春也將俗態染香塵有人不具看花眼
惱殺飄蓬老病身(翁元廣)
雞冠花
事實祖
碎錄
矮雞冠或云即玉樹後庭花也(蘇子由詩注)
賦咏祖
五言散句
雨餘疑飲啄風動欲飛鳴(白氏集)
對立如期鬭初開若欲飛
七言散句
紫冠黃鈿網絲窠(山谷)
西風吹得一枝生昂首風前飛不去(郭内翰)
五言古詩
神農記百卉五色異甘酸乃有秋花實全如雞幘丹籠
烟何聳聳泣露更團團取譬可無意得名殊足觀逼真
歸造化任巧即雕剜赤玉書留魏丹砂句誦韓誠能因
物化誰請入時難有客驅辭穎臨風運筆端嘗嗟古今
闕每惜此芳殘揣情苦精妙繼音慚未安(梅聖俞)
秋至天地閉百芳變枯草愛爾得雄名宛然出陳寳未
甘階墀陋肯與時節老赤玉刻縝栗丹芝謝彫槁鮮鮮
雲葉卷粲粲鳬翁好由来名實副何必榮華早君看先
春花浮浪難自保
七言絶句
出牆那得丈高雞只露紅冠隔錦衣却是吾兒工料事
會稽真个不能啼(誠齋二首)
陳倉金碧夜雙斜一隻今栖紀渻家别有飛来矮人國
化成玉樹後庭花
如飛如舞到瑶臺一頂春雲若剪裁誰謂移根蓂荚畔
玉雞知應太平来(王逢原白花)
木雞不與衆雞同曾逐旌陽上碧空學得仙家餐玉法
至今木血不能紅(趙山臺)
一叢濃豔對秋光露滴風搖倚砌傍曉景乍看何處似
道家新染紫羅裳(百花集)
濯濯高花染血猩却憐金距起閑争宋家窗下宜栽此
莫問臨風不解鳴(巽齋)
秋光及物眼猶迷著葉婆娑擬碧雞精采十分佯欲動
五更只欠一聲啼(趙循道)
亭亭高出竹籬間露滴風吹血染乾學得京城梳洗樣
舊羅包却綠雲鬟(錢熙)
全芳備祖前集卷二十六
