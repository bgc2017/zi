全芳備祖後集卷二十五宋陳景沂撰
蔬部
山藥
事實祖
碎錄
生於山者名山藥(千金方)薯蕷一名山芋秦楚名曰玉延
鄭越名曰土藷(本草)益氣力長肌肉除邪氣久服輕身耳
目聰明不饑延年(本草)山藥本名薯蕷唐時避德宗諱改
下一字名曰薯藥及本朝避英廟諱又改上一字名曰
山藥(本草)
紀要
永和初有採藥衡山者道迷糧盡憩息岩下見一老子
與四五年少對飲因告以饑與之食物如薯芋指教所
去六日至家而不復饑(湘中記)
雜著
華不可佩葉不足憐微根儻餌棄劒為仙(江淹頌)吾聞南
陽之田不墾不耕爰播盈斗可獲連城資隂陽之淑氣
孕天地之至精蜿蜒赤埴之腴煌扈白虹之英驚山木
之潤發冐朝采之餘榮逮百卉之深盡候此玉之豐成
王公大人方且以不貪為寶辭秦玉而陋楚珩雖三獻
其奚售乃舉贄于老生囊中之法未誠腹内之雷久鳴
搴石鼎以自濯搘豕腹之彭亨春江浩其波濤遠壑風
以松聲俄白雲之漲谷亂雙眼於晦明擅人間之三絶
色味勝而香清捧杯盂而笑領映戶牖之新晴斥去懶
殘之芋盡棄接輿之菁收竒勲於頃刻毛未落而體輕
凌厲八仙掃除三彭見蓬莱之夷路接閶闔于初程彼
徇莘之大夫(張景陽七命徇莘大夫沖漠公子其七命末云浮蟻星沸飛華萍接玄石嘗其味儀)
(氏進其法傾壘一朝可以流通十日)含三生之宿酲汙以蜂蜜辱以羊羹
合嘗逸少之炙同傳孝儀之鯖喚超然之至味乃陸沈
于聾盲豈能於我乎遇亦或卿而或烹(左傳石乞曰事克以為卿不克)
(則烹)起援筆以三呌馳蛇蚓以縱橫吾何與大夫之迷疾
(列子秦人逄氏子有迷罔之疾視白以為黑烹香以為臭嘗甜以為苦也)蓋以慰此玉之不
平也(陳簡齋)
賦詠祖
五言散句
充腸多薯蕷崕蜜亦易求(少陵)
五言絶句
人無本則憂物以地為貴如何山芋輩天下稱宋衛(張芸)
(叟)
五言古詩散聯
不種東陵瓜不刈千畦韭山藥數十本帶土遺園叟故
華萎未醒傷根亦何咎(聖俞)
客從魏都来遺我山藷實散之膏土間春苗比如櫛方
家戶庭狹種藝苦其密况聞知藥者餌此等苓术願益
君子年康直體無疾
冬實散肥壤春苗動鮮葉會種一畆隂坐取諸盈箧(温公)
五言古詩
潦縮田路實委蛇散腰脚勝日一支笻村西買山藥岡
巒相吞吐遠木互前却天隂野水明歲暮竹籬薄田翁
領客意發筐堆磊落玉質緗色裘用世乃見縛屠門幾
許快夜語尋幽約石鼎春雲翻門前北風惡(陳簡齋)
七言絶句
鳳池春曉綠生煙曾見高枝蔓玉延常伴兔絲留我箧
幾隨竹葉泛君筵(王岐公)
難追老圃莓苔逕空對珍盤玳瑁筵嘉種忽傳河右壤
靈苗更長闕西偏(王文公)
七言八句
厨人清曉獻瓊爢正是相如酒渴時能解饑寒勝湯餅
略無風味笑蹲䲭打窗急雨知然鼎亂眼晴雲看上匙
已覺塵生雙井椀濁醪從此不須持(山谷山蕷湯)
怪来朽壤耀瓊英小斸傾筐可代耕豢豹于人儘無分
蹲䲭從此不須生雪鑱但使人長健石鼎何妨手自烹
欲賦玉延無好句羞論蜂蜜與羊羹(朱元晦)
樂府祖
南柯子
積雪迷松逕圍爐掩竹扉牀頭一味有蹲䲭軟火深開
香熟已多時自得陶朱法休教懶瓚知浪傳黃獨正
甘肥紫玉嬰兒盈尺更新竒
種玉能延命居山易學仙青青一畝自鉏烟霧孕雲蒸
肌骨更凝堅熟比蜂房蜜清添石鼎泉雲香酥膩老
来便煨芋爐深却笑祖師禪(張約齋)
芋
事實祖
碎錄
芋土芝(本草)齊人呼為莒(說文)有君子芋大如斗魁又有青
邊芋味淡芋大如瓶葉如蓋緗色紫莖(廣志)
紀要
蜀卓氏曰吾聞岷山之下沃野有蹲䲭至死不饑顔師
古蹲䲭芋也(前漢食貨志)汝南有鴻隙陂郡以為饒翟方進
為相奏罷之王莽時旱郡中追怨作童謠曰壞陂誰翟
子威飯我豆食羹芋魁言不生稻粱惟生豆芋(本傳)徐無
鬼見魏武侯侯曰先生居山林食芋栗厭葱韭以賓(去聲)
寡人久矣(莊子)
雜著
瓜疇芋區(左思蜀都賦)
五言絶句
分得蹲䲭種連根占地腴曉炊黏玉糝深椀啖糢糊(劉屏)
(山)
沃野無凶年正得蹲䲭力區種萬葉青深煨奉朝食(朱文)
(公)
七言絶句
隨竹縈迴翠蔓延土藷名異出前編會須霜晩餐珠實
可挹浮丘作地仙(忠獻)
香似龍涎仍釅白味如牛乳更全清莫將南海金虀膾
輕比東坡玉糝羹(東坡作山芋羹)
匏
事實祖
碎錄
匏亦瓜也(爾雅)一曰瓠(說文)匏有苦葉(詩)仲冬行秋令則瓜
瓠不成(月令)委人掌畜聚瓜瓠葵芋(周禮)吾豈匏瓜也哉焉
能繫而不食(論語)七月食瓜八月斷壺(七月)甘瓠纍之(南有嘉魚)
絲瓜一名天羅絮所在有之又名布瓜有苦甜二種多
生籬落開黃花結實如瓜狀内結成網(草木記)
紀要
惠子謂莊子曰魏王遺我大瓠之種(注)大瓠者言瓠落
而無所庸也(莊子)張蒼身長大肥白如瓠(史記)蜀張裔如瓠
壺外雖澤而内實粗(本傳)盧懷慎為相詐儉召客食曰爛
蒸去毛莫拗折項客疑鵝鴨已而下粟米飯一器胡盧
一枚而已(唐史)
賦詠祖
七言散句
匏瓠放教須上屋漁樵相倚自相憐(名賢集)
五言絶句
漑釡熱輪囷清香味仍美一線縱瓊瑤中有佳人齒(屏山)
五言律詩散聯
束薪已零落瓠葉轉蕭疎幸結白花了寧辭青蔓除(少陵)
七言絶句
笑殺桑根甘瓠苗亂他桑葉上他條向人更逞廋藏巧
却到桑梢掛一匏(誠齋)
寂寥籬戶入泉聲不見山容亦自清數日雨晴秋草長
絲瓜沿上瓦墻生(杜北山詠絲瓜)
黃花褪束綠身長白結絲包困曉霜虚瘦得来成一捻
剛偎人面染脂香(趙梅𨼆詠絲瓜)
剪剪黃花秋復春霜皮露葉護長身生来籠統君休笑
腹裏能容數百人(鄭安晚詠冬瓜)
茄
事實祖
碎錄
茄損人動氣一名落蘇(本草)
紀要
蔡樽為吳興守齋前自種白莧紫茄詔褒其清(南史)隋煬
帝改茄子為崑崙紫瓜(芝田錄)段成式食茄子偶問張周
封茄子故事張云且看食療本草(雜爼)
雜著
身纍百贅頭附千瘤采之不刺剖之頗柔(張浮休頌)
賦詠祖
七言散句
映葉乳茄濃黛抹(張耒)
五言古詩
寒瓜方卧壠秋薇正滿枝紫茄紛爛漫綠樹鬱參差(沈𨼆)
(侯)
七言絶句
藜藿盤中生精神珍蔬長蒂色勝銀朝来鹽醯飽滋味
已覺瓜瓠漫輪囷(山谷謝送銀茄四首)
君家水茄白銀色殊勝壩裏紫彭亨蜀人生疎不下筯
吾與北人俱眼明
白金作顆非椎成中有萬粟嚼輕冰戎州夏畦少蔬供
感君来飯在家僧
畦丁收盡垂露實葉底猶藏十二三待得銀色已成殼
更當乞種過江南
青紫皮膚類宰官光圓頭腦作僧看如何緇俗偏同嗜
入口原来總一般(鄭安晚)
薤
事實祖
碎錄
豚脂用葱膏用薤葱薤實諸醯以柔之(内則)
紀要
齊田横亡門人為薤露之歌曰薤上露何易晞露晞明
朝還復落(漢書)漢龔遂為渤海太守勸民口種百本薤五
十本葱一畦韭(本傳)後漢龐參為漢陽太守郡人任宗有
志節參到先候之宗不與言但以薤一本水一盂置屏
前抱兒孫伏戶下參思其微旨曰水欲吾清拔薤欲吾
擊強宗抱兒孫當戶欲吾開門恤孤也(本傳)唐李生與客
謁華隂令客能知人之飲食客曰明日必食椒薤酒果
然(太平廣記)
雜著
白薤負霜(潘安仁賦)
賦詠祖
五言散句
薤葉有朝露(樂天)留薤為春菜
酥暖薤白酒
甚聞霜薤白重惠意如何(杜甫)
輕身強骨幹却老衛正氣(張耒)
微言師水鑑交分記金蘭(曾文昭)
五言八句
隱者柴門内畦蔬遶舍秋盈箱承露薤不待致書求束
比青芻色圜齊玉筯頭衰年關鬲冷味暖并無憂(少陵)
韭
事實祖
碎錄
山韭茖(音格爾雅)韭曰豐本(曲禮)韭是草鍾乳(本草)醢人其實韭
菹(周禮)庶人春薦韭以卵(王制)獻羔祭韭(七月)
紀要
郭林宗見友人夜冒雨剪韭作炊餅今洛人倣之(杜詩注)
石崇韭萍虀(見虀門)周顒清貧終日長蔬王儉謂顒曰卿
山中何所食答曰赤米白鹽綠葵紫蓼文惠太子問顒
菜食何味最勝曰春初早韭秋末晩菘(南史)庾杲之清貧
自樂食惟有韭菹瀹韭生韭雜菜任昉戲之曰誰謂庾
郎貧飱有二十七種謂三種韭也(南史)李崇為尚書令富
而儉食常無肉止有韭茹韭菹崇客李元祐謂人曰李
令公一食十八種人問其故元祐曰二韭十八聞者大
笑(雞跖集)
雜著
菜則葱韭蒜子(潘安仁)
賦咏祖
五言散句
秋韭花初白(樂天)
七言散句
韭身戴土拳如蕨(東坡)
見說周顒誇蚤韭斵烟鋤雨幸時分(徐竹隱)
五言古詩
人生不相見動如參與商今夕復何夕共此燈燭光少
壯能幾時髩髮各已蒼訪舊半為鬼驚呼熱中腸焉知
二十載重上君子堂昔别君未婚兒女忽成行怡然敬
父執問我来何方問答未及已兒女羅酒漿夜雨剪春
韭新炊間黃粱主稱會面難一舉累十觴十觴亦不醉
感子故意長明日隔山岳世事兩茫茫(少陵)
五言絶句
肉食朝三九終憐氣韻清一畦春雨足翠髮剪還生(劉屏)
(山)
葱
事實祖
碎錄
葱凡四種入藥用山葱胡葱食只用凍葱漢葱(本草)
紀要
梁吕僧珍為冠軍將軍封平固侯其先以販葱為業及
僧珍貴其兄子棄業求官僧珍不許曰汝等自有常分
豈可妄求但當速歸葱肆耳
賦咏祖
五言散句
點酒下鹽豉縷橙雜薑葱(東坡)
七言散句
一杯湯餅澄油葱(東坡)
鮭菜清貧只韭葱(山谷)
已辨煮餅燒油葱(后山)
七言絶句
瓦盆麥飰伴鄰翁黃菌青蔬放筯空一事尚非貧賤分
芼羹僭用大官葱(放翁比鄰園有大官葱長葱差小)
薑
事實祖
碎錄
陶氏云久服少志意傷心氣不宜多食經云久服通神
明(本草)屑桂與薑以洒諸上而鹽之(内則)
紀要
孔子不撤薑食不多食(魯論)梁周捨占對辯捷嘗與裴子
野語及嗜好子野云從来未嘗食薑捨應聲曰孔稱不
撤裴乃不嘗一座皆悅(南史)秦檜之使人諭晏敦復晏答
曰為吾謝秦公吾薑桂之性到老愈辣(長編)
雜著
菜則青筍紫薑(潘安仁)
賦咏祖
五言古詩
名園萬家城千畦等封侯斸當燕去前醃芽費糟丘無
筯偃王笑有味三閭羞寄入翰林席望以不撤優又寄
蓬門士作賦誰肯休唯我廣文舍免為虀鹽仇劉公漢
家裔才學向歆儔胷懷飽經史辨論出九州曾不奉權
貴但與故人投贈辛非贈甘此意當自求(聖俞謝劉原父糟薑)
五言絶句
薑云能損心此謗誰與雪請論去穢功神明看朝澈(朱文)
(公)
新芽肌理膩映日淨如空恰似勻粧指柔尖帶淺紅(劉屏)
(山)
全芳備祖後集卷二十五
