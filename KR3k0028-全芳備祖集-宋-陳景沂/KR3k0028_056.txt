全芳備祖後集卷二十九宋陳景沂撰
藥部
人參
事實祖
碎錄
人參初生小者一椏兩葉爾年深者生三椏四椏各五
葉根如人形者神(本草)
紀要
駱瓊採藥北山月夜見紫衣童子歌曰山涓涓兮樹蒙
蒙明月愁兮雷夜空煙茂密兮垂枯松遂於古松下得
參一本食之而壽(異苑)
雜著
紫參幽芳也五葩連萼狀如鳥羽起故人校書劉公詠
歌之(錢起作歌序)
賦詠祖
五言古詩
上黨天下脊遼東真井底玄泉傾海腴白露灑天醴靈
苗此孕毓肩股或具體移根到羅浮越水灌清泚地殊
風雨隔臭味終祖禰青椏綴紫萼圓實墮紅米窮年生
意足黃土手自啟上藥無炮炙齕囓盡根柢開心定魂
魄憂恚何足洗糜身輔軀幹旣食首重稽(東坡)
谽谺土門口突兀太行頂豈惟團紫雲實自俯倒景剛
風被草木真氣入苕穎舊聞人銜之(人參一名人銜)生此羊腸
嶺纖纖虎豹鬛蹙蹙龍蛇癭蠶頭試小嚼龜息變方騁
矧予明真子已造浮玉境清霄月挂戶半夜珠落井灰
心寧復然汗喘久已静東坡猶放目此藥致遺秉欲持
三椏根往侑九轉鼎為子置齒頬豈不賢酒茗(東坡紫團參寄)
(王定國)
七言古詩
遠公林下滿青苔春藥偏宜間石開往往幽人尋水見
時時仙蝶隔雲来隂陽雕刻花如鳥對鳳棲雞一何小
春風宛轉虎穴傍紫翼紅翹翻翠光貝葉經前無住色
蓮花會裏暫留香蓬山才子憐幽性白雪陽春動新咏
應知仙卉老雲霞莫賞夭桃滿蹊徑(錢起)
七言八句
新羅上黨各宗支有兩曾參果是非入手截来花暈紫
聞香已覺玉池肥舊傳飲子安心妙新擣珠塵看雪飛
珍重故人相問意為言老矣共思歸(楊誠齋紫團參)
茯苓
事實祖
碎錄
一名松肪一名松脂(本草)茯苓千歲松脂也菟絲生其上
而無根一名女蘿上有菟絲下有茯苓茯苓皆自作塊
不附著根上有抱根而輕虚者為茯神(本草)茯苓在菟絲
之下狀如飛鳥之形似人形龜形者佳久服安形飬神
不飢延年
賦詠祖
七言散句
無復青粘和漆葉枉教鍾乳敵仙茅(東坡)
五言古詩
委綬来名山觀竒恣所停山中若有聞言此仙苑庭遂
逢五老人一謂西嶽靈或聞樵人語飛去入昴星援我
出雲霧蒼然凌石屏視之有文字乃古黃庭經左右長
松列動搖風露零上蟠千年枝隂虬負青冥下結九秋
霰流膏為茯苓取之沙石間妙著龜鶴形况聞秦宫女
華髮變已青有如上帝心與我千萬齡始疑有仙骨鍊
魂可永寧何事遂豪遊飲啄以羶腥神物亦自秘風雨
護此扃欲傳山中官回策忽已暝乃悲世上人求醒終
不醒(李益)
五言八句
寄信楊員外山寒少茯苓歸来稍暄暖當為斸青冥翻
動神仙窟封題鳥獸形兼將老藤杖扶汝醉初醒(少陵)
七言絶句
莫道長松浪得名能教覆額兩眉青便將徑寸同千尺
知有竒功是茯苓(東坡)
七言古詩
岷峨山中千歲松枝虬幹直摩青空雪霜剥落中不槁
膏液下與靈泉通龜跧鳬伏自磊砢金堅玉潔仍豐融
篝明夜取喜得雋煮鼎朝聽如吟風杵成坐上香飛雪
更和乳酪收全功當知至味本無味予若服之壽無窮
巽巖脊梁硬如鐵冠峨切雲佩明月百好都隨春夢空
大藥獨傳欣寶訣中宵咀嚼不搖頭玉瀋生肥嚥不徹
憐我百慮形蚤衰裹贈扶持意何切丹砂着眼謾爾傳
脂澤釀黍計已拙由来妙道初不煩此法莫從兒輩說
徑思舉袂揖浮丘下視塵世真一吷朱顔留得亦何為
追遂同堅歲寒節(張功甫謝李仁父茯苓)
樂府祖
鷓鴣天
湯泛冰甆一坐春長松林下得靈根吉祥老子親拈出
箇箇教成百歲人燈焰焰酒醺醺壑源曾未破醒魂
與君更把長生盌略為清歌駐白雲(山谷茯苓湯)
术
事實祖
碎錄
术山蘇也(爾雅)一名山薑一名山觔又名山蘇又名山芬
又名天蘇术有二種曰蒼曰白是也(本草)必欲長生當服
山精(神農經)
紀要
藥有乞力伽术也瀕海所産有如數斤者劉涓子取以
作煎令可丸服之長生(嵇氏)南陽文氏其祖漢中人值亂
逃華山飢困將死有二人教以食术遂不饑數十年乃
還鄉顔色愈少氣力轉勝故术名曰山精(抱朴子)陳子皇
得餌术要方服之得仙入霍山去其妻念壻疲病亦效
其採术之法服之病自愈其力氣如二十時(神異傳)
雜著
竊以綠葉抽條生乎首峰之側紫花標色出自鄭巖之
中六府内充百邪外禦又云味重金漿芳踰玉液足使
坐致延生伏深銘感(梁庾肩吾謝陶隱居賚术啟)
賦詠祖
七言散句
雨浥山薑病有花(東坡)
五言古詩
守門事服餌採术東山阿東山幽且阻疲痛煩經過戒
徒斸靈根封殖缺天和違爾澗底石徹我庭中莎玉膏
滋玄液松靈墜繁柯東南自成畝繚繞紛相羅晨步佳
色媚夜眠幽氣多離憂苟可怡孰能知其他㸑竹茹芳
葉寧慮瘵與瘥留連樹蕙辭婉娩採薇歌悟拙甘自足
激清愧同波單豹且理内高門復如何(郭功父)
白术結靈根持鉏採秋月歸来濯寒澗香氣流不歇夜
火煮石泉朝烟徧巖穴千歲扶玉顔終年固玄髮(聖俞)
七言絶句
下簾深與意商量無酒何如此夜長一箸术絲仙有分
依然只作秘書香(高似孫)
肉豆䓻
事實祖
碎錄
肉豆䓻其形圓小皮紫緊薄中肉辛辣(本草)白豆䓻形如
芭蕉葉似杜若子作朵如蒲萄其子初出微青熟則變
白
賦詠祖
七言散句
瘴山江上重相見醉裏同看豆䓻花(李涉)
娉娉裊裊十三餘豆䓻梢頭二月初(杜牧)
日暮天寒吹屬玉蠻江豆䓻重重綠(張武子)
五言絶句
紅豆生南國秋来發幾枝贈君多採摘此物最相思(王摩)
(詰)
樂府祖
南鄉子
停舞袖歛鮫綃採香深洞笑相邀藤杖枝頭蘆酒滴攜
燕席豆䓻花開趁暖日歸路近叩舷歌採真珠處水
風多曲岸山橋山月過煙深鎻豆䓻花垂千萬朵
丁香
事實祖
碎錄
樹高丈餘凌冬不凋其子出枝葉上如釘長三四分紫
色有麄大如山茱萸者謂之母丁香治口氣即御史所
含之香也(本草)
紀要
王梅溪有十二子名以丁香為丁子索(文集)
賦詠祖
五言古詩
丁香體柔弱亂結枝猶墊細葉帶浮毛疎花披香艷深
栽小齋後庶近幽人占晩墮蘭麝香休懷粉勻面
五言絶句
雨裏含愁態枝頭綴玉英為花更雅目變亂藥中名(王梅)
(溪)
五言八句
来自丁香國還應世所稀叢生盛枝葉亂結罥中衣冷
艷瓊為色低枝翠作圍蔓連疑鎻骨時見玉塵飛(洪景)
七言絶句
萬枝千葉遞相親内結花心外結身草木至微猶有合
悲哉父子與君臣(陶弼)
甘草
事實祖
碎錄
此藥最為衆藥之主猶香中之有沉水也(本草)反甘遂芫
花大戟海藻惡遠志解附子毒(本草)
賦詠祖
五言八句
美草將為放孤生馬嶺危難從荷蓧叟寧入化龍陂去
與秦人採来扶楚客衰藥中稱國老我懶豈能醫(聖俞)
辰砂
事實祖
碎錄
辰砂本出麻陽縣及開山洞錦州今屬沅州不屬辰也
其地産丹砂而砂井之名有九皆在猺獠窟穴之中而
錦之舊城在焉遇歲寒燎以薪竹燔火爆石以取之時
出與土人貿易不知者以辰砂為辰所出也(郡志)辰砂生
于深山石崕間土人採之穴地數十尺始見其苗乃白
石耳謂之朱砂牀砂生石上其塊大者如雞子小者如
石榴顆又似雲母片可析者真辰砂也無石彌佳過此
皆淘土石中得之非生于石牀者(本草)水銀出于丹砂盖
採麄次朱砂作罏置砂于中下承以水上覆以盎器外
加火煅飬則煙飛于上水銀流于下(本草)
紀要
晉葛洪字稚川從祖玄吳時學道號曰葛仙翁其鍊丹
秘術悉得真法以年老欲鍊丹砂以期遐壽聞交趾出
丹砂求為勾漏令帝從之(神仙傳)
賦詠祖
五言散句
遠慚勾漏令不得問丹砂(杜甫)
七言八句
將軍結髮戰蠻溪箧有殊珍勝象犀謾說玉牀分箭鏃
何曾金鼎識刀圭近聞猛士收丹穴欲助君王鑄褭蹄
多少空巖人不見自隨初日吐虹霓(東坡觀張帥正所蓄辰砂)
鍾乳
事實祖
碎錄
鍾乳性通中輕薄如鵝翎碎之如爪甲中無鴈齒光明
者為貴(本草)三種乳有石鍾乳其山純石以石津相滋乳
狀如蟬翼為石乳石乳性温有竹乳其山多生篁竹以
竹津相滋乳狀如竹其性平有茅乳其山徧生茅草以
茅津相滋乳性微寒(本草)
雜著
前以所致石鍾乳非良以為土之所出乃良又况鍾乳
直産于石石之精粗疎密尋尺特異則其依而産者固
不一性然由其精密而出者食之使人榮華温柔由其
粗疎而下者食之使人偃蹇壅鬱故君子慎焉取其色
之美而不必惟土之信以求其至精凡為此也(柳子孕與崔饒)
(州論石鍾乳書)
賦詠祖
五言古詩
寄語曾公子金丹幾時熟願指鍾乳粉實此懸罄腹遙
憐蟹眼湯已化鵝管玉刀圭勿妄傳此物非碌碌(山谷乞鍾)
(乳于曾公良)
全芳備祖後集卷二十九
