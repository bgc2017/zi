先醒齋廣筆記卷一
明繆希雍撰
中風
治法大略
凡言中風有真假内外之别差之毫釐謬以千里何者
西北土地高寒風氣剛猛真氣空虚之人猝為所中中
臟者死中腑者成廢人中經絡者可調理而瘳治之之
道先以解散風邪為急次則補養氣血此真中外來風
邪之候也其藥以小續命湯桂枝麻黃生熟附子羌獨
活防風白芷南星甘草之屬為本若大江已南之東西
兩浙七閩百粤兩川滇南鬼方荆揚梁三州之域天地
之風氣既殊人之所禀亦異其地絶無剛猛之風而多
濕熱之氣質多柔脆往往多熱多痰真隂既虧内熱彌
甚煎熬津液凝結為痰壅塞氣道不得通利熱極生風
亦致猝然僵仆類中風證或不省人事或言語謇澁或
口眼歪斜或半身不遂其將發也外必先顯内熱之候
或口乾舌苦或大便閉澁小便短赤此其驗也劉河間
所謂此證全是將息失宜水不制火丹溪所謂濕熱相
火中痰中氣是也此即内虚暗風確係隂陽兩虚而隂
虚者為多與外來風邪迥别法當清熱順氣開痰以救
其標次當治本隂虚則益血陽虚則補氣氣血兩虚則
氣血兼補久以持之設若誤用治真中風藥如前種種
風燥之劑則輕變為重重則必死禍福反掌不可不察
也初清熱則天門冬麥門冬甘菊花白芍藥白茯苓括
婁根童便順氣則紫蘇子枇杷葉橘紅鬱金開痰則貝
母白芥子竹瀝荆瀝括婁仁次治本益隂則天門冬甘
菊花懷生地當歸身白芍藥枸杞子麥門冬五味子牛
膝人乳白膠黃柏白蒺藜之屬補陽則人參黃蓍鹿茸
大棗
乙卯春正月三日予忽患口角歪斜右目及右耳根俱
痛右頰浮腫仲淳曰此内熱生風及痰也治痰先清火
清火先養隂最忌燥劑
真蘇子(三錢)廣橘紅(三錢)括婁根(三錢)貝母(四錢)天門冬(三錢)麥門
冬(五錢)白芍藥(四錢)甘草(七分)鮮沙參(三錢)明天麻(一錢)甘菊花(三錢)
連翹(二錢)河水二鍾半煎一鍾加竹瀝童便各一杯霞天
膠四五錢飢時服日二劑初四至初九日加懷生地黃
(三錢)初十加牛膝(四錢)黃柏(二錢)十三日去連翹加石斛(三錢五分)
五味子(七分)白藊荳(二錢)乾葛(八分)十八日去連翹天麻乾葛
白藊荳加蓮肉(四十粒)
正月廿二日定方初日進二劑後每日一劑
天門冬(三錢)麥門冬(五錢)生地黃(五錢)白芍藥(四錢)牛膝(酒蒸五錢)炙
甘草(一錢)貝母(二錢)括婁根(二錢)蓮肉(四十粒)酸棗仁(六錢)真蘇子
(二錢)黃柏(一錢五分)甘菊花(二錢五分)鮮沙參(三錢)廣橘紅(二錢)五味子
(八分)河水三鍾煎一鍾飢時服
二月十二日定方
天門冬(三錢)麥門冬(五錢)真蘇子(二錢五分)廣橘紅(二錢五分)白茯苓
(三錢)貝母(三錢)黃柏(一錢五分)括婁根(二錢)五味子(七分)鮮沙參(三錢)玄
參(二錢)甘菊花(二錢五分)甘草(一錢五分)酸棗仁(五錢)生地黃(四錢)白芍
藥(四錢)牛膝(五錢)蓮肉(六十粒)十日後去括婁根三月廿八日
去玄參加石斛(三錢)至五月盡病始全愈(前方中曾加參二錢服二劑反)
(覺浮火上升即去之)
丸方
胡麻仁(三觔即黑芝蔴)桑葉(酒拌蒸晒三觔)何首烏(三觔九蒸九晒人乳拌至一倍兩倍)
蒼术(二觔米泔浸洗净刮去皮拌黑豆蒸又拌蜜酒蒸又拌人乳蒸凡三次蒸時須烘晒極乾氣方透)
牛膝(如法二觔)甘菊花(二觔)懷生地(三觔)天門冬(去心酒蒸二觔)柏子仁
(二觔)黃檗(一觔)枸杞子(二觔)
又丸方(先時合成病中仲淳以為可服日進兩許百日後方易前丸)
人參(去蘆人乳浸飯上蒸切片烘乾十兩)五味子(去枯者打碎蜜蒸烘乾十兩)山茱萸
肉(八兩)沙苑蒺藜(一半炒為末一半打糊和藥十二兩)川巴戟天(如法去骨以甘菊花)
(枸杞子同酒浸蒸晒乾八兩)蓮鬚(金黃色者良六兩)枸杞子(去枯者及蒂人乳潤過烘乾十)
(二兩)川牛膝(去蘆酒蒸十兩)天門冬(六兩)蓮肉(去心每粒分作五六塊瓦器内炒焦黃忌)
(鐵十二兩)白茯苓(如法人乳拌晒八兩)黃柏(蜜炙四兩)砂仁(炒二兩)懷生地(十二)
(兩)鹿角霜(酥拌炒研如飛麪十二兩)鹿茸(六兩火燎去毛切片酥炙)菟絲子末(八兩)
加甘菊花(六兩)煉蜜同蒺藜糊和丸如梧子大每六錢空
心飢時各一服淡鹽湯吞
治右半身不遂(右屬氣虚)
白蒺藜(炒去刺)甘菊花何首烏(如法)黃蓍(蜜炙)天門冬(去心)麥
門冬(去心)人參(去蘆)漆葉(酒拌九蒸九晒各一觔)白茯苓(水澄)白芍藥(酒炒)
牛膝(去蘆酒蒸各十二兩)川續斷(十兩)橘紅(八兩)煉蜜丸梧子大空心
白湯下忌食白萊菔牛肉牛乳若在左者屬血虚宜
加當歸身熟地黃鹿角膠柏子仁(各觔許)杜仲(八兩酥炙)如
火盛多痰肺經有熱者去人參加青蒿子鱉甲(各十二兩)如
左右臂俱轉掉不便者亦用此方
王宇泰治臧位宇氣虚痰多脾胃有濕晚年半身不遂
神效
人參(一觔)半夏麯(二觔薑汁竹瀝製)白术(半觔)牛膝(一觔)天門冬(一觔)懷
生地(一觔)用長流水煎成膏再入鹿角膠(一觔)虎骨膠(一觔)霞
天膠(一觔)河間府棃膏(一觔)煉蜜(二觔)各製膏和勻重湯煑一
日夜出火氣每空心臨卧取半酒杯以竹瀝棃汁各二
杯人乳桑瀝各一杯和勻重湯頓熱調服
寒
傷寒時地議并六經治法
夫傷寒者大病也時者聖人所不能違者也以關乎死
生之大病而藥不從時顧不殆哉仲景醫門之聖也其
立法造論後之明師如華佗孫思邈輩莫不宗之漢末
去古未遠風氣猶厚形多壯偉氣尚敦厖其藥大都為
感邪即病而設况南北地殊厚薄不侔故其意可師也
其法不可改也循至今時千有餘年風氣澆矣人物脆
矣况在荆揚交廣梁益之地與北土全别故其藥則有
時而可改非違仲景也實師其意變而通之以從時也
如是則法不終窮矣故作斯議備列其方稍為損益以
從時地俾後之醫師知所適從庶幾患斯疾者可免於
夭枉爾
辨驗外感真偽法
凡外感必頭疼其疼也不間晝夜探其舌本必從喉嚨
内乾出於外多兼煩躁不煩躁者即輕證也不頭疼而
發熱不發熱而頭疼頭雖疼而有時暫止口雖乾而舌
本不燥骨雖疼而頭不疼雖渴而不欲引飲至夜或偶
得寐遇食不好亦不惡居處雖若尫怯而神氣安静凡
若此者皆非傷寒也
三陽治法總要
太陽病其證發熱惡寒惡風頭痛項強腰脊強遍身
骨痛脉雖浮洪而不數多不傳經煩躁脉數急者是欲
傳經宜先發汗以解表邪其藥以羌活湯為主羌活
三錢前胡二錢甘草八分葛根二錢生薑三片棗二枚
杏仁九粒(去皮尖研爛)水煎服秋深冬月應用此方亦可量
加紫蘇葱白如冬月天氣嚴寒感邪即病服此藥不得
汗本方加麻黃一錢生薑四片共前七片得汗勿再服
如病人自覺煩躁喜就清凉不喜就熱兼口渴是即
欲傳入陽明也若外證頭疼遍身骨疼不解或帶口渴
鼻乾目疼不得卧即係太陽陽明證羌活湯中加石膏
知母麥冬大劑與之得汗即解如自汗煩躁頭疼遍
身骨疼不解者羌活一錢桂枝七分石膏一兩二錢麥
冬六錢知母三錢竹葉一百二十片白芍藥二錢甘草
八分如冬月即病太陽證惡寒畏風頭疼遍身骨疼
自汗不渴宜用桂枝八分芍藥二錢甘草一錢大棗二
枚生薑一片太陽病不解熱結膀胱其人如狂血自
下者愈其外證不解者不可下當先解表表證罷少腹
急結者乃可下之桃仁承氣湯無蓄血證大承氣湯
正陽陽明病正陽陽明者胃家實是也其證不大便
自汗潮熱口渴咽乾鼻乾嘔或乾嘔目眴眴不得眠畏
人聲畏木聲畏火不惡寒反惡熱或先惡寒不久旋發
熱甚則譫語狂亂循衣摸床脉洪大而長宜急解其表
用竹葉石膏湯大劑與之不嘔無汗與葛根湯亦湏大
劑若表證已罷脉緩小便利是病解矣若表證罷後
邪結於裏大便閉小便短赤宜用調胃承氣湯或小承
氣湯下之下後按其腹中不作痛而和病即已解如作
痛是燥糞未盡也再用前藥下之以腹中和二便通利
為度陽明病不能食若其人本虚勿輕議下陽明
病頭眩欬而咽痛者用葛根甘草桔梗麥冬四味濃煎
數數與之陽明病無汗小便不利心中懊憹者當發
黃急用梔子麥冬淡豆豉大劑濃煎與之如已見身黃
急加茵陳為君主之陽明病衂血此緣失於發汗宜
用荆芥二錢葛根三錢麥冬五錢牡丹皮一錢五分蒲
黃二錢茅根二兩側柏葉二錢生地黃三錢濃煎與之
兼飲童便陽明病心下硬滿者此邪未入於腹中慎
勿下之用竹葉石膏湯加括婁一個搗碎桔梗二錢黃
連一錢陽明病邪結於裏汗出身重短氣腹滿而喘
潮熱手足濈然汗出者此大便已鞕也六七日已來宜
下之用小承氣湯不行換大承氣湯勿大其劑若大便
不鞕者慎勿輕下陽明病發汗不解腹滿急者亟下
之傷寒六七日目中不了了睛不和無表證大便難
宜承氣湯下之陽明病下之早外有熱手足溫不結
胷心中懊憹不能食但頭汗出梔子豉湯主之陽明
病發潮熱大便溏胸滿不去者與小柴胡湯去人參加
括婁黃連陽明病自汗出或發汗後小便利津液内
竭大便雖硬不可攻之須俟其自大便用蜜導或膽導
法通之大下後六七日不大便煩不解腹滿痛本有
宿食宜再用承氣湯下之食榖欲嘔屬陽明非少陽
也胸中煩熱者竹茹湯主之竹茹三錢麥冬五錢枇杷
葉三大片蘆根三兩内無熱證者小便利口不渴此為
陽明虚也吳茱萸湯主之吳茱萸二錢人參三錢生薑
一錢五分大棗三枚水煎日三服凡陽明病多汗津
液外出胃中燥大便必鞕鞕則譫語以小承氣湯下之
若一服譫語止者勿再服陽明譫語發潮熱脉滑而
數者小承氣湯主之服藥後腹中轉氣者更與一服若
不轉氣者勿更與之若服藥後次日不大便脉反微濇
者裏虚也為難治勿復議下陽明病下血譫語者此
為熱入血室汗止在頭用荆芥三錢葛根三錢黃芩一
錢五分麥冬五錢牡丹一錢五分生蒲黃二錢濃煎以
童便對飲之陽明病脉浮緊咽燥口苦腹滿而喘發
熱汗出惡熱身重若下之則胃中空虚客氣動膈心中
懊憹舌上有胎者梔子豉湯主之若渴欲飲水舌燥
者白虎湯加人參主之若脉浮發熱口渴小便不利
者猪苓湯主之陽明病協熱下利者宜六一散心下
痞者以黃連括婁湯調服之脉浮遲表熱裏寒下利
清榖者四逆湯主之附子乾薑甘草趺陽脉浮而濇
小便數大便鞭其脾為約麻子仁丸主之麻仁十二兩
芍藥四兩枳實四兩大黃八兩厚朴三兩杏仁六兩蜜
丸如梧子大每用十丸日三服陽明實則讝語虚則
鄭聲鄭聲者重語也直視讝語喘滿者死下利者亦死
發汗多若重發其汗讝語脉短者死脉和者不死
若吐若下後不解不大便五六日或至十餘日日晡時
發潮熱不惡寒獨語如見鬼狀若劇者發則不識人循
衣妄撮惕而不安微喘直視脉弦者生濇者死(濇者陽證見隂)
(脉也)微者但發熱讝語者大承氣湯下之利勿再服陽
明病發狂棄衣而走登高而歌此陽明實也以承氣湯
亟下之如便不結者大劑白虎湯灌之石膏四兩麥冬
二兩知母一兩五錢加大青一兩甘草七錢太陽陽明
病協熱下利者宜六一散以黃連煎湯調服之太陽
陽明并病六七日表證仍在其人發狂者以熱在下焦
少腹當硬滿小便自利下其血乃愈當用桃仁承氣湯
又二陽并病太陽證罷潮熱汗出大便難讝語者宜
大承氣湯
少陽病其證口苦咽乾眩往來寒熱脇滿痛胸滿或
痛耳聾脉法弦細頭痛發熱者屬少陽少陽不可發汗
發汗則讝語胃和者當自愈不和者則煩而悸傷寒
三日少陽脉小者欲已也凡太陽病不解傳入少陽
者脇下鞭滿乾嘔不能食往來寒熱未經吐下脉沉緊
者與小柴胡湯柴胡二錢四分人參九分黃芩九分甘
草九分半夏一錢五分生薑九分大棗二枚水煎溫服
日三加减法若胸中煩而不嘔去半夏人參加括
婁實一枚若脇下痞鞭去大棗加牡蠣二錢半若
渴者去半夏加人參括婁根若腹中痛者去黃芩加
芍藥三錢若心下悸小便不利者去黃芩加茯苓二
錢若不渴外有微熱者去人參加桂一錢(夏勿用)温覆
取微汗愈若欬者去人參大棗加五味子一錢少佐
以乾薑陽明少陽并病必下利脉滑而數有宿食也
當承氣湯下之若已吐下發汗温針讝語柴胡湯證
罷此為壊病知犯何逆以法治之三陽合病脉浮大見
關上但欲睡眠目合則汗藥用百合一兩麥門冬五錢
炙甘草一錢知母二錢竹葉五十片括婁根二錢鱉甲
如法三錢白芍藥二錢三陽合病腹滿身重讝語遺
尿白虎湯加百合主之傷寒六七日無大熱其人煩
躁者此為陽去入隂故也傷寒三日三陽為盡三隂
當受邪其人反能食而不嘔此為三隂不受邪也
三隂治法總要
三隂病其證有二一者病發於三陽不時解表以致邪
熱傳入於裏雖云隂分病屬於熱糞結宜下腹滿不可
按宜下有燥糞協熱下利宜下腹痛下利宜芍藥黃芩
炙甘草以和之如便膿血即加滑石黃連佐以升麻乾
葛如邪雖入裏糞猶未結宜清其熱渴者用白虎湯
竹葉石膏湯不渴或心下痞者宜黃連黃芩芍藥枳殼
麥冬括婁輩以清之或邪未結於下焦少腹不堅痛
而誤用芒硝以伐真隂洞泄不已元氣將脫宜用人參
白术炙甘草大棗乾薑芍藥大劑與之不止佐以升提
升麻葛根柴胡之類
若從無陽邪表證從不頭疼發熱寒邪直中隂經此必
元氣素虚之人或在極北高寒之地始有是證法宜温
補以接其陽附子人參乾薑官桂大劑與之陽回寒退
即以平補之劑調之勿過用桂附以防其毒
三隂各經見證悉從仲景傷寒論法治之如少隂咽痛
咽中生瘡聲不出用苦酒湯到咽即效故知古人立法
非今人可及也
春温夏熱病大法
冬傷於寒至春變為溫病大都頭疼發熱或渴或不渴
三陽證俱然亦間有先微寒後即發熱者大抵發熱其
常也藥用辛温佐以辛寒以解表邪太陽宜羌活湯陽
明宜白虎湯無汗不嘔者間用葛根湯少陽往來寒熱
等證不可汗吐下宜和解小柴胡湯渴者去半夏加括
婁根耳聾熱盛去人參加麥冬知母括婁根渴亦加之
至夏變為熱病其表證大約與春溫同但熱比於温則
邪氣更烈耳解表用白虎湯竹葉石膏湯有太陽證則
加羌活有少陽證則加柴胡黃芩如發斑白虎湯竹葉
石膏湯加玄參梔子桔梗鼠粘連翹大青小青青黛大
劑與之二證若大便秘宜按之其邪已結於内便鞕宜
察邪結中焦小承氣湯調胃承氣下之邪結下焦少腹
堅痛始用大承氣湯下之
傷寒温疫其不可治及難治者皆屬下元虚
傷寒温疫三陽證中往往多帶陽明者以手陽明經屬
大腸與肺為表裏同開竅於鼻足陽明經屬胃與脾為
表裏同開竅於口凡邪氣之入必從口鼻故兼陽明證
者獨多
邪在三陽法宜速逐遲則胃爛發斑或傳入於裏則屬
三隂邪熱熾者令隂水枯竭於法不治矣此治之後時
之過也
近代醫師鹵莽既不明傷寒治法又不識雜證類傷寒
往往妄投汗下之藥以致虚人元氣變證叢生元氣本
虚之人未有不因之而斃者矣戒之哉汗下之藥焉可
嘗試也
時氣傷寒除隂症不可服
苦參(一兩)水酒各一碗煎八分重者水醋各半服之一汗
而愈不論傷寒久近立效本草云天行尤良
史鶴亭太史丁亥春患瘟疫頭痛身熱口渴吐白沫晝
夜不休毉師誤謂太史初罷官歸妄投解鬱行氣藥不
效又投以四物湯益甚諸毉謝去謂公必死遣使迎仲
淳至病二十餘日矣家人具以前方告仲淳曰誤也瘟
疫者非時不正傷寒之謂發于春故謂瘟疫不解表又
不下使熱邪彌留腸胃間幸元氣未盡故不死亟索淡
豆豉(約二合許炒香)麥門冬(兩許)知母(數錢)石膏(兩許)一劑大汗而解
時大便尚未通太史問故仲淳曰昨汗如雨邪盡矣第
久病津液未回故大便不通此腸胃燥非有邪也令日
食甘蔗二三株兼多飲麥門冬湯不三日去燥糞六十
餘塊而愈
章衡陽銓部患熱病病在陽明頭痛壯熱渴甚且嘔鼻
乾燥不得眠診其脉洪大而實仲淳故問毉師毉師曰
陽明證也曰然問所投藥曰葛根湯仲淳曰非也曰葛
根湯非陽明經藥乎曰陽明之藥表劑有二一為葛根
湯一為白虎湯不嘔吐而解表用葛根湯今吐甚是陽
明之氣逆升也葛根升散故用之不宜白虎湯硬石膏
知母甘草加麥門冬竹葉名竹葉石膏湯石膏辛能解
肌鎮墜能下胃家痰熱肌解熱散則不嘔而煩躁壯熱
皆解矣遂用大劑竹葉石膏湯疏方與之且戒其仲君
曰王翦取荆非六十萬人不可李信二十萬足矣臨别
去囑曰斯時投藥五鼓瘥天明投藥朝飡瘥已而果然
或謂嘔甚不用半夏何也仲淳曰半夏有三禁渴家汗
家血家是也病人渴甚而嘔是陽明熱邪熾盛劫其津
液故渴邪火上升故嘔半夏辛苦温而燥有毒定非所
宜又疑其不用甘草何也曰嘔家忌甘仲景法也
高存之隣人賣腐者傷寒發噦兩日夜不省人事其子
乞方仲淳問曰汝父當時曾頭疼身熱乎曰然曰曾服
汗藥乎曰未也曾吐下乎曰未也仲淳因索傷寒書檢
之其方類用乾薑柿蒂丁香及附子等溫熱之藥末條
僅載白虎湯一方仲淳思之曰傷寒頭痛身熱口渴本
屬陽明熱邪傳裏故身凉發噦未經汗吐下邪何從而
出第其人年老多作勞故于白虎湯加人參(三錢)二劑立
起
于潤父夫人娠九月患傷寒陽明證頭疼壯熱渴甚舌
上黑胎有刺勢甚危仲淳投竹葉石膏湯索白藥子(毉馬)
(病者)不得即以井底泥塗臍上乾則易之一日夜盡石膏
十五兩五錢病瘳越六日産一女母子並無恙
存之一家人婦傷寒來乞方仲淳已疏方與之矣見其
人少年問曰若曾病此乎曰然曰愈幾日而妻病曰八
九日曰曾有房慾否曰無之仲淳故曰若有房慾此方
能殺人也其人即置方不取遂以褌襠雄鼠糞麥冬韭
白柴胡二劑勢定更用竹皮湯二三劑全愈
姚平子傷寒頭疼身熱舌上胎胸膈飽悶三四日熱不
解奄奄氣似不屬者一毉以其體素弱病久虚甚意欲
投參少許仲淳叱曰參一片入口死矣亟以大黃(一兩)瓜
蔞(二枚)連子切片黃連枳實下之主人驚疑不得已减大
黃之半二劑便通熱立解遂愈
張太學璇浦内人患熱入血室發狂欲殺人白下醫以
傷寒治之煎藥未服陳錫玄邀仲淳往診仲淳云不可
服其藥投一劑而安先與童便繼與凉血行血安心神
藥遂定
翁文學具茨感冒壯熱舌生黑胎煩渴勢甚劇時稽勲
諸昆仲環視揮涕羣醫束手仲淳以大劑白虎湯一劑
立甦或問仲淳治傷寒有秘法乎仲淳云熟讀仲景書
即秘法也(白虎湯中曾加人參三錢)
四明虞吉卿因三十外出疹不忌猪肉兼之好飲作泄
八載矣忽患傷寒頭痛如裂滿面發赤舌生黑胎煩躁
口渴時發譫語兩眼不合者七日洞泄如注較前益無
度其尊人虞仰韶年八十二矣客寓莊斂之處方得長
郎凶問懷抱甚惡膝下止此一子坐待其斃腸為寸裂
斂之向余曰此兄不禄仰韶必繼之即不死八十二老
人挾重貲而聽其扶櫬東歸余心安乎萬一有此惟有
親送至鄞耳余聞其語為之惻然急往診其脉洪大而
數為疏竹葉石膏湯方因其有腹瀉之病石膏止用一
兩病初不减此兄素不謹良一友疑其虚也云宜用肉
桂附子斂之以其言來告余曰誠有是理但余前者按
脉似非此證豈不數日脉頓變耶復往視其脉仍洪大
而數余曰此時一投桂附即發狂登屋必不捄矣一照
前方但加石膏至二兩斂之曰得毋與泄瀉有妨乎余
曰熱邪作祟此客病也不治立殆渠泄瀉已八年非暴
病也治病須先太甚急治其邪徐并其夙恙除之急進
一劑夜卧遂安即省人事再劑而前惡證頓去不數劑
霍然但瀉未止耳余為疏脾腎雙補丸方更加黃連乾
葛升麻以痧痢法治之不一月瀉竟止八載沉疴霍然
(闕)失仰韶耄矣别余歸老拜謝垂涕謂父子得以(闕)
皆余賜也
莊斂之一庄僕因受寒發熱頭痛如裂兩目俱痛渾身
骨内疼痛下元尤甚狀如刀割不可堪忍口渴甚大便
日解一次胸膈飽脹不得眠已待斃矣斂之以其證來
告為疏一方乾葛(三錢)石膏(一兩半)麥門冬(八錢)知母(三錢半)羌
活(二錢半)大括婁(半個連子打碎)枳殼(一錢)桔梗(一錢)竹葉(一百片)河水
煎服四劑而平此太陽陽明病也貧人素多作勞故下
體疼痛尤甚以羌活去太陽之邪石膏竹葉乾葛知母
麥門冬解陽明之熱括婁枳殼桔梗疏利胸膈之留邪
故遂愈
一奴傷寒熱解後復下血不止主人以痢藥投之更甚
仲淳云此傷寒失汗之餘症也用地榆麥門冬知母竹
葉以代仲景諸血證藥遂愈
常熟吳見吳在京邸時有小青衣患傷寒愈而復復而
愈愈而再復不知其幾趙文肅公謂仲淳曰此非兄不
能救他人亦不肯往仲淳亟馳診之病人面色黃白六
脉微弱大便不通胸中不快亦不思食曰此為傷寒百
合壊證之餘邪且退矣胸中不快虚而氣壅非實邪也
不大便者久病津液枯氣弱不能送也投以人參(五錢)麥
門冬(兩許)枳殼(炒八錢)盡劑立解而瘥
莊斂之一僕因傷寒後勞復發熱頭痛腹内作瀉勢甚
危急余為疏方山梔仁(四錢)枳實(二錢)豆䜴(一兩)川黃連(二錢)乾
葛(三錢)調六一散五錢服二劑熱退瀉止頭痛亦愈但不
思飲食為去山梔枳實黃連加鱉甲(四錢)炙甘草(二錢半)麥
門冬(五錢)不數劑而愈
梁谿一男子素虚春中感冒頭痛肌痛發熱羌活(二錢)麥
門冬(三錢)炙甘草(一錢)紫蘇(一錢五分)北細辛(七分)前胡(一錢五分)次日
頭痛止熱未退口渴仲淳用芍藥五味子人曰風邪未
退遽用酸斂何也曰因人而施爾一杯即愈麥門冬(三錢)
甘草(一錢)括婁根(二錢五分)乾葛(一錢五分)桑白皮(三錢)桔梗(一錢)白芍
藥(一錢)五味子(五分)
從祖近湖公少年因房勞食犬肉傷寒諸毉以其虚也
攻補兼施至發狂登屋奔走呼號日夜令壯夫看守者
幾月餘急走使延朱遠齋遠齋先命煎人参膏二觔以
待用潤字號丸藥數錢下之去黑糞無筭勢遂定奄奄
一息隣於死矣徐以參膏灌之至百二十日全瘳
治傷風後耳聾仲淳定
甘菊花(二錢)石菖蒲(忌鐵一錢)柴胡(六分)括婁根(二錢)貝母(去心二錢)前
胡(一錢)甘草(六分)北細辛(四分)蘇梗(一錢)桑白皮(忌鐵二錢)加竹瀝一
杯不拘時服
趙和齋年六十患外感予以他事請見延至中堂云偶
因勞倦體疲正欲求教予為之診視細按其六部并察
其形神謂云翁病屬外邪非勞發也須着意珍重時葛
存誠在坐予私謂云此病是極重外感邪氣有内陷之
兆恐難挽回别去三日大雨中復來邀看則神氣已脫
脉無倫次問其所服何藥云石膏湯予云病證固重服
藥又差無汗發熱非陽明症何得用石膏此太陽症未
經發汗邪氣傳裏裏虚水涸不勝邪熱真氣已脫必不
可救時猶以予言為妄不兩日而斃矣
魏季嘗室産後飲食不節復感風寒遂致發熱譫語喘
咳氣逆惡露絶不至勢甚急迫予謂此症俱係外來客
邪尚屬可救設正氣虚脫現諸症者必無幸矣何以見
之以脉氣浮大有力故也用大劑疏風消食之藥二劑
便霍然先是有用白术歸芎等補藥幾為所悞(二條附)
暑
治傷暑
高存之次郎童時夏月身熱十晝夜止飲白湯諸醫汗
之不解以麻仁丸下之熱如故惶急中仲淳忽至診曰
此傷暑也白虎湯是其本方因誤汗下虚甚加人參(三錢)
一劑微汗瞑眩少頃熱解又疏一方防其瘧痢仍用人
參(二錢)兼健脾清暑導滯之劑未幾瘧作如方飲之瘧止
痢又作存之不得已于生脉散中加益元散飲之兒尫
羸甚諸毉曰數日後死矣舉家惶急禳禱紛紜仲淳復
自松陵來存之語之故仲淳曰生脉益元散得之矣不
診而諦視兒問糜甘否曰甘大呼曰病去矣存之且喜
且訝兒旦夕虞不保兄言何易也仲淳曰視兒目光炯
炯且飲食味甘是精神已王胃氣轉矣尋果脱然起
臧玉涵子歲半盛夏咳𠻳七日因浴受驚又傷食大熱
倦頓三日不敢與藥目翳脣蠒舌乾謀之仲淳曰此暑
病也當與白虎湯玉涵曰腹瀉石膏無害乎曰先以天
水散探之服二錢少頃藥夾痰而吐微汗身凉黃昏復
熱又以天水散二錢不效仲淳曰其為暑症無疑當以
白虎湯加人參因兒患肺熱且止仲淳再診之曰暑邪
客於皮膚分肉有熱無寒是為癉瘧斷當用白虎湯連
服二劑不效鼻露眼開口不納氣勢甚危叩仲淳曰此
正氣不足勝邪也偶思刺瘧論有云凡瘧先時一食頃
乃可治過時則失之也又云無刺熇熇之熱無刺渾渾
之脉無刺漉漉之汗意者服藥不得時耶將前藥并劑
煎露一宿鷄鳴溫服之病頓失更不須調理精神漸復
經年無病以此知仲淳察病望氣靈心慧眼又知服藥
貴及時當早服晚投當晚服早投當熱而溫當溫而熱
均失之也此玉涵自定案
任邱裴在澗棄家逃禪持戒茹素遍遊五岳足跡幾滿
天下偶客金壇寓西禪寺僧舍酷暑中坐卧小樓日持
凖提咒三千念佛號三萬忽患頭痛如斧劈身熱發躁
口乾日飲冷水斗餘渴猶未解自分必死莊斂之憐其
旅病時過視疾一日急走倉頭召斂之永訣以所攜書
畫玩器盡授斂之泣而言曰兄其為我收藏吾死後切
勿用世俗禮葬我惟以兩缸盛吾尸其中以三尺地埋
之耳斂之涕泗填胸束手無策余時將遊梁谿陽羡間
斂之命余僕克勤相追歸視其脉知係受暑為疏竹葉
石膏湯方斂之如方製藥躬為煎服不二劑發熱口渴
俱止幾十劑病始退旋加健脾藥十餘帖而安
傷暑霍亂神方包瑞溪學憲傳仲淳累驗
絲瓜葉(一片)白霜梅肉(一枚)并核中仁同研極爛新汲水調
服入口立瘥
又方馬銘鞠傳
用粟米連殼搗碎煎湯溫服下口立愈屢試神效
又方梁谿顧聖符傳
取藊豆葉搗汁一碗飲之立愈
又方
高存之家僕婦患此仲淳以砂仁(一兩炒研)鹽(一撮)沸湯調冷
定服一劑愈傷冷物者加吳茱萸(四錢)
又方
用青蒿嫩葉手揉如豆大井水吞下數枚立愈
治中暑昏眩煩悶欲死
扢地深尺餘取黃土以新汲水調化飲一二甌立愈
又方
取田中泥漿塗臍上令壯者溺其上并溺口中得嚥立
起
治中暑大小便不通
用田螺三枚搗爛入青鹽三分攤成膏貼在臍下一寸
即愈
瘧
如發熱口渴先服此方一二劑
麥門冬(五錢)知母(蜜炙二錢五分)硬石膏(研細五錢)竹葉(三十片)粳米(一撮)
煎八分不拘時服
治熱多作吐頭痛口渴無汗或汗少
白茯苓(三錢)橘紅(二錢)山查肉(二錢)竹茹(二錢)知母(蜜炙二錢)麥門冬
(四錢)硬石膏(研細五錢)
治寒多熱少無汗
乾薑(一錢生用)柴胡(一錢五分)當歸廣皮吳茱萸白术(土炒各三錢)
如吐嘔而寒甚者此方去柴胡當歸加人參(二錢)半夏(薑汁)
(炒一錢)如瀉去當歸加茯苓(二錢)如有食脾胃不健第
二方去當歸加白荳蔲末(七分)如寒熱相半及先寒後
熱者第二方加黃芩(一錢)如汗多加白芍藥(酒炒三錢)黃耆
(蜜炙三錢)去柴胡如傷食必惡食第二方加山查(五錢)白荳
蔲末(七分)神麯(炒二錢)厚朴(薑汁炒一錢)如渴甚者不可用半
夏當用第一方加天花粉(二錢)倍用麥門冬知母須三四
劑方可換健脾胃藥或兼用健脾胃藥如白茯苓白术
廣陳皮白芍藥人參白荳蔲山查等劑是也如寒甚
只用第二方加人參(五錢)生薑(五片)如寒熱俱甚久不止
者前方中去白术乾薑加鱉甲(醋炙研極細二錢)地骨皮(二錢)麥
門冬(五錢)牛膝(五錢)
太陽經瘧頭痛遍身骨痛項脊覺強主方如渴則
兼陽明矣
羌活(二錢此係太陽主藥)前胡(一錢五分)猪苓(一錢)澤瀉(炒一錢)陳皮(二錢)
惡寒加薑皮甚則加桂枝渴則加乾葛渴甚汗多
加麥門冬知母竹葉白术久病用黃耆虚甚加人
參
治秋深寒熱甚而汗多者
人參白虎湯中加桂枝素有血證及咳𠻳者勿用參桂
陽明經瘧熱甚渴甚煩躁惡人聲惡心不眠主方
硬石膏(研細)麥門冬(各五錢加至一兩五錢)知母(去皮蜜炙三錢加至一兩)竹葉
(四十片加至一百片)粳米(一撮)水三大碗煎一碗不拘時服如瘧
初發汗未大透本方加乾葛(三錢)痰多本方加括婁根
(三錢)橘紅(三錢)竹瀝(一杯)如嘔本方去竹葉換竹茹(三錢)橘紅
(三錢)汗多本方去乾葛加人參(三錢元氣虚倍之)白术(三錢)如
兼惡寒甚指爪色黯本方加桂枝(一錢五分)頭痛骨痛又
兼前症此太陽陽明也本方加羌活(二錢)如在秋末冬
初又兼惡寒加桂枝(一錢)每日下午别服開胃健脾消食
消痰兼除寒熱瘧邪藥一劑方具於後
麥門冬(五錢)鱉甲(三錢加至一兩)廣橘紅人參(各三錢加至五錢素有肺火者勿用)
白荳蔲仁(四分加至七分)白茯苓(三錢)烏梅肉(一枚)白术(二錢加至四錢胃熱)
(及肺火咳𠻳勿用)牛膝(酒洗二錢加至八錢)水三鍾煎一鍾研入白荳䓻
末乘熱服如熱甚而嘔加木瓜(三錢)枇杷葉(三大片)竹茹
(二錢)如虚寒胃弱有痰有濕因而嘔者加半夏(礬湯泡一錢加)
(至三錢薑汁十匙加至半杯渴而便燥者勿用)
少陽經瘧往來寒熱相等口苦而嘔或兼耳聾胷
脇痛主方
小柴胡湯(柴胡黃芩半夏甘草人參)鱉甲(三錢至七錢)牛
膝橘紅(各三錢至五錢)如惡食本方加枳實(炒一錢)白荳䓻(五分)
如有肺火本方去人參半夏加麥門冬(五錢)牛膝鱉甲
橘紅如故如爪黯便燥及痰盛方中去半夏加當歸
(三錢)竹瀝(一大杯)惡寒甚本方加桂枝(一錢至二錢)生薑皮(一錢)
(至三錢)如兼陽明渴欲引飲此少陽陽明也本方去半
夏加石膏(八錢)麥門冬(五錢)竹葉(三十片)每日下午别服開胃
健脾消食消痰兼除寒熱瘧邪等藥如前方
太隂脾瘧寒從中起寒甚而後熱嘔甚嘔已乃衰
主方
桂枝(二錢)人參(三錢)白芍藥(酒炒三錢)薑皮(三錢)水二鍾煎一鍾空
心飢時各一服再煎五六分下午别服開胃健脾消食
消痰兼除寒熱瘧邪藥如前方
少隂經瘧惡寒心煩而渴小便艱澁無汗躁欲去
衣或手足冷或欲飲水或咽痛主方
鱉甲牛膝(各三錢至七錢)知母(二錢至五錢)桂枝(一錢至二錢)細辛(五分)橘
紅(三錢)白茯苓(三錢)猪苓(一錢)澤瀉(一錢)人參(三錢有肺火勿用)薑皮(一錢)
(至三錢)水二鍾煎八分空腹飢時各一服如寒甚倍人
參薑皮如熱甚倍鱉甲牛膝加烏梅肉有痰加竹瀝
下午别服開胃健脾消食消痰除寒熱藥大略如前方
厥隂經瘧色蒼蒼然善太息不樂主方
桂枝(一錢至三錢)柴胡(一錢至三錢)鱉甲(二錢至四錢)當歸(三錢至五錢)橘
紅(二錢至三錢)牛膝(二錢至五錢)何首烏(五錢)水三碗煎一碗空心
飢時服便燥及昏暈欲死本方加麥門冬竹瀝下午
别服開胃健脾消食消痰除熱藥如前方如有肺火
及内熱去桂枝加知母(三錢)
治陽分間日瘧寒熱俱甚煩躁舌胎
硬石膏(三錢)知母(五錢)麥門冬(一兩五錢)竹葉(一百片)括婁根(六錢)貝
母(五錢)廣陳皮(三錢)發日加人參(五錢有肺熱者勿用)薑皮(一錢)隔夜煎
成露一宿五更服
治隔一日一發先熱後寒熱少寒多午時發頭疼
筋骨痛脣燥口乾惡心無汗後半夜凉天明頭痛
止
羌活(二錢頭不痛即去之)乾葛(二錢五分)陳皮(三錢)麥門冬(五錢)知母(二錢)生
薑皮(二錢)炙甘草(五分)何首烏(五錢)水二鍾煎八分露一宿天
明溫服
治胎前瘧熱多口渴方
黃芩(酒炒二錢)柴胡(一錢)硬石膏(五錢至二兩)麥門冬(去心五錢至一兩)知
母(去皮蜜炙忌鐵二錢至四五錢)廣橘紅(二錢至三錢)白茯苓(三錢)竹葉(五十片至)
(一百片)胃虚加人參(二錢至三五錢)河水二碗煎八分飢時服
發日五更溫服滓再煎六分并進如熱甚寒亦甚本
方加生薑皮(二錢至四錢)白术(三錢)
治胎前瘧寒甚不渴少汗方
人參生薑皮(各五錢至一兩)廣橘紅(去白二錢至四錢)河水二碗煎八
分五更溫服再煎五六分并進寒甚者陽氣虚而下陷
也益陽氣則寒自止邪自散矣故應多服人參如汗多
并加黃耆(五六錢)
治産後瘧主方
當歸(三錢至五錢)柴胡(一錢)鱉甲(四錢至七錢)牛膝(一兩)白茯苓(三錢)廣
橘紅(三錢)生薑皮(一錢至二錢)乾薑(炒黑四分至六七分)水二鍾煎八分
露一宿五更溫服如渴加麥門冬(六錢)竹葉(五十片青蒿三五錢)
(去生薑皮乾薑)如渴甚更加知母(三錢)括婁根(三錢)痰多并加
貝母(四錢)如脾胃弱加人參(三錢至一兩)元氣虚亦如之
有肺熱者去人參加白芍藥(四錢)如汗多加黃耆(二錢至五)
(錢)寒甚加桂枝(七分至一錢二分)乾薑(炒黑七分)如惡露未盡
亦如之并加益母草(五錢)黑豆(炒一兩)蘇木(五錢打碎别以綿裹入藥煎)
熱多加青蒿三四錢
治三日瘧寒多
當歸(酒洗二錢五分)桂枝(一錢五分)乾薑(二錢)廣陳皮(五錢)何首烏(洗净切片)
(五錢)人參(三錢至一兩)
治三日瘧寒熱俱甚或早晏不齊作止不一
鱉甲牛膝何首烏廣橘紅麥門冬(各五錢)知母
(三錢)桂枝(一錢五分)薑皮(三錢無汗倍之)烏梅(一枚)乾葛(三錢汗多或嘔去之無汗倍之)
水三鍾煎一鍾露一宿發日五更溫服查再煎七分餘
日空心飢時服如渴加石膏(一兩)竹葉(五十片)渴止去之
氣虚加人參(五錢)如汗多加黃耆(三錢)兼便燥加歸身
(五錢)不思食及食難化加人參(五錢)白荳蔲仁(七分)厚朴(一錢)
(五分)如泄去石膏知母竹葉倍白术加茯苓(三錢)車前子
(二錢)肉荳蔲(一錢)澤瀉(一錢)痰多加竹瀝一大杯
治三日瘧熱多渴甚
鱉甲牛膝何首烏麥門冬(各五錢加至兩二錢)知母(四錢加至)
(七錢)橘紅(五錢)石膏(八錢加至三兩)竹葉(三十片至百片)水三大碗煎一碗
露一宿發日五更溫服如惡食加青皮(醋炒一錢五分)白荳
蔲仁(七分)無汗或有汗而少加乾葛(四錢)汗多本方加
人參白术氣虚倍加人參如嘔本方加竹茹烏梅
便燥加當歸得汗渴止去石膏乾葛下午别服開胃
健脾消食消痰藥如前法
治三日瘧寒多熱少汗少或無汗
人參白术(各五錢至一兩)橘紅(四錢至六錢)桂枝(二錢至三錢)薑皮(五錢)
(至一兩)白荳蔲仁(七分)水三碗煎一碗露一宿發日五更溫
服渣再煎七分連進不拘時空心飢時服
治三日瘧隂分(黃氏姑服之立起)
何首烏(一兩)牛膝(一兩)當歸(五錢便燥用胃弱勿用)鱉甲(醋炙一兩)廣橘紅
(三錢)水三鍾煎一鍾空心服立愈虚極者加人參(一兩)
治三日瘧
人參(一兩)生薑皮(五錢)水二鍾煎八分空心服于中父病
瘧初服此不效仲淳堅持此方加參至(三兩)生薑皮(至一兩五)
(錢)二服即起
治瘧邪未盡而痢作者先服此方二三劑
鱉甲(三錢)廣陳皮(去白三錢)白茯苓(三錢)柴胡(一錢)白芍藥(三錢)乾葛
(一錢)如惡寒寒熱交作加柴胡(二錢)生薑皮(一錢)如渴去
薑皮加寒水石(七錢)滑石(四錢)如無汗加乾葛(二錢至三四錢)可
服參者加參(三錢)
次服方(服之滯下必止)
乾葛(二錢五分)升麻(醋炒七分)蓮肉(去心四十粒炒)灸甘草(一錢)烏梅肉(二枚)
廣橘紅(三錢)白藊豆(炒二錢)鱉甲(二錢)白茯苓(二錢)白芍藥(酒炒三錢)
黃芩(闕炒一錢五分)川黃連(土炒二錢加至三錢)河水二鍾半煎八分調
水飛過滑石末(四錢)兼吞滯下丸二三服送以葛根湯或
蓮子湯亦佳如腹痛以炒砂仁三四錢濃湯吞滯下
丸
治久瘧不已似勞證
當歸(酒洗五錢便燥者用)牛膝(酒浸五錢)鱉甲(三錢)何首烏(白採鮮者五錢)廣橘
紅(三錢)生薑皮(二錢五分)柴胡(一錢五分已上二味熱多無汗者用有汗則去之)貝母
(三錢)水三鍾煎一鍾加竹瀝一大杯發日五更時服隔夜
先煎露一宿臨服時再重湯頓温蓋瘧者暑氣為病
也暑得露即解世鮮知者
防瘧方(夏秋不輟必無瘧矣)
何首烏(十二兩)真茅山蒼术(十兩)半夏(六兩)橘紅(八兩)人參(四兩)白
茯苓(八兩)藿香葉(三兩)白荳蔲仁(一兩五錢)為細末米粉糊加薑
汁丸如菉豆大每五錢下午及臨卧白湯吞
仲淳年十七時為瘧所苦凡湯液丸飲巫祝靡不備嘗
終無捄於病徧檢方書廼知瘧之為病暑邪所致也經
曰夏傷於暑秋必痎瘧遂從暑治不旬日瘳後數以意
消息散邪之外專養胃氣痰多者消痰氣虚者補氣血
虚者益血又分臓腑經絡各從其類以施向導即經年
不愈者竟霍然起矣
沈少卿中丞請告時苦瘧仲淳往診之憊甚曰再一發
死矣先生何方立止之仲淳曰何言之易也疏三方作
五劑一日夜飲盡次早瘧止先二劑清暑用大劑竹葉
石膏湯加桂枝以其渴而多汗也次二劑健脾去積滯
用橘紅白豆蔲白术茯苓穀蘖烏梅白藊豆山查麥芽
最後一劑人參(一兩)生薑皮(一兩)水煎露一宿五更溫服盡
劑而效
顧伯欽患瘧仲淳之門人疏方以白虎湯加人參一兩
一庸工云豈有用參至兩數者乎改用清脾飲二十餘
劑而瘧不止體尫弱仲淳至笑曰此虚甚非參不可吾
徒不謬也投以大劑參茋一劑而瘥
人參(一兩)黃茋(蜜炙一兩)知母(蜜炙五錢)陳皮(二錢)乾葛(二錢)甘草(八分)石
膏(五錢)
莊斂之妾患瘧寒少熱甚汗少頭痛不嗜飲食余為診
脉洪數而實用麥門冬(五錢)知母(三錢五分)石膏(一兩五錢)竹葉(六十)
(片)粳米(一撮)橘紅(二錢)牛膝(一兩)乾葛(三錢)白茯苓(三錢)白藊豆(三錢)
三劑不應忽一日凡寒熱者再昏迷沉困不省人事勢
甚危急斂之過余云恐是虚弱前方石膏知母竹葉似
近寒凉非其治也余亦心疑為去石膏等而加人參二
錢已别矣余追想前脉的非屬虚急令人往視令其將
參煎好勿輕與服待按脉加斟酌焉次早往視其脉洪
數如初急止人參勿服惟仍用前方而加石膏至二兩
何首烏五錢令其日進二劑瘧遂止
莊斂之前患瘧妾越一載忽頭痛如裂心内雜亂不清
喉作痛失音舌破咳𠻳有痰胸膈飽脹惡心不思飲食
如此者四日矣日漸增劇陡發寒熱如瘧狀寒少熱多
熱後頻出汗方解平時有心口痛證并作下元無力如
脚氣狀斂之疑為傷寒余曰此受暑之證即前年所患
瘧而勢加劇耳法當先去其標令以石膏(二兩)麥門冬(五錢)
知母(三錢)橘紅(二錢半)牛膝(五錢)鱉甲(四錢)竹葉(一百五十片)貝母(三錢)
括婁根(三錢)河水煎服三四劑心内清頭疼喉痛失音舌
破飽脹寒熱俱愈但惡心不思食如故而心口痛下元
無力不减余為去石膏知母竹葉鱉甲貝母括婁根而
加延胡索(二錢)五靈脂(七分)生蒲黃(一錢五分)薏苡仁(八錢)木瓜(二錢)
石斛(三錢)白藊豆(三錢)白芍藥(三錢)竹茹(二錢)枇杷葉(三大片)炙甘
草(四分)幾十劑而愈
高存之甥女嫁後患胎瘧久不止仲淳云病在隂分以
人參(五錢)牛膝(一兩)兼健脾清暑一劑而止
章衡陽子室患瘧後失音寒熱愈甚告急仲淳仲淳云
此必瘧時不遇明眼人妄投半夏故也投以大劑麥門
冬白茯苓炙甘草鱉甲知母貝母數劑瘳
治停食發瘧
梁溪王興甫偶食牛肉覺不快後遂發瘧飲食漸減至
食不下咽已而水飲亦不下白湯過喉間嘔出作碧色
藥不受小便一滴如赤茶大便閉諸醫束手仲淳忽至
視之令仰卧以指按至心口下偏右大叫因詢得其由
用丸藥一服至喉輒不嘔水道漸通次日下黑物數塊
如鐵丸藥用礬紅和平胃散作末棗肉和丸白湯下三
錢其病如失再以人參(五錢)麥門冬(五錢)橘紅(三錢)白芍藥(三錢)
水煎服四日起
(闕)丸方
(闕)蟲(煆存性研極細一兩半)廣橘紅(十兩五錢)射干(晒乾一兩)
(闕)人參(八錢)肉桂(去皮六錢)乾漆(煅烟起存性研如飛塵五錢)為極細
末醋煮稀糯糊和丸如梧子大每四錢空心淡鹽湯下
痢
滯下如金丸(滯下俗呼痢疾)
真川黃連(真薑汁浸隔土如法炒九次不拘觔兩)細末薑汁和水跌丸如
梧子大貯磁器中封固如胃弱以蓮子四十粒橘紅(二錢)
人參(二錢)升麻(醋炒七分)煎湯吞四錢腹痛以白芍藥(三錢)炙
甘草(一錢)黃檗(一錢)升麻(醋炒七分)煎湯吞四錢已後各條加减
皆以丸藥四錢為率裏急甚以白芍藥(三錢)炙甘草(一錢)
當歸(二錢)升麻(醋炒七分)煎湯吞四錢後重甚加㯽榔(一錢五分)
枳殼(一錢)木香汁(七匙)調入口渴及發熱調滑石末(三錢)去
木香小便赤澁短少或不利加滑石末(三錢)調入各症
湯中吞藥赤多加烏梅肉(二錢)山查肉(三錢)紅麯(二錢)兼
裏急用當歸等加入如前方白多加吳茱萸(湯泡一次七分)
黃芩(酒炒一錢五分)惡心欲吐即噤口痢多加人參石蓮肉
綠色升麻(醋炒可用至八分或一錢)白藊豆(炒三錢)白芍藥(酒炒三錢)久
痢不止加肉荳蔲(一錢)蓮肉(去心炒黃三錢)砂仁(炒一錢五分)人參(三錢)
白藊荳(炒去殼二錢)炙甘草(一錢)橘紅(二錢)白芍藥(酒炒三錢)白茯苓
(二錢)細末煉蜜丸如梧子大每服三錢米湯下若積滯未
盡加滑石末(三錢)每服四錢白湯吞水瀉無積滯者用
人參橘紅炒砂仁湯吞三錢凡治滯下非元氣壯實
多噉能食之人慎勿輕用大黃巴豆牽牛甘遂大戟等
下藥凡産後滯下積滯雖多腹痛雖極不可用大黃
等藥行之致傷胃氣遂不可救但用人參白芍藥當歸
紅麯升麻(醋炒)益母草加炙甘草一倍滑石末四五錢足
矣若惡露未盡兼用乳香没藥(各七分五釐)炒砂仁末(一錢)
久之自愈血虚可加阿膠(二錢蛤粉炒)凡胎前滯下宜用
黃芩黃連白芍藥炙甘草橘紅赤麯枳殼蓮肉(炒)略用
升麻未滿七月勿用滑石證急者必須用之不拘此例
護心奪命丹(治虚弱人患痢及痢久脾胃虚者)
肉豆蔲(一兩五錢)白芍藥(酒炒六兩)炙甘草(一兩)廣橘紅(三兩)白藊荳
(炒三兩)滑石(六兩)赤麯(炒研四兩)蓮肉(去心炒焦黃五兩)綠色升麻(醋炒二兩)
(五錢)川黃連(切片拌好酒同吳茱萸浸二宿瓦上炒乾分開連萸各貯净黃連三兩白痢加茱萸一兩)
細末煉蜜丸如菉豆大每服三錢白湯吞如噤口痢
并虚弱人即以前方中去豆蔲另用人參三錢煎濃湯
吞
加味滯下丸
川黃連(白痢如前法赤痢用濕槐花炒去槐花八兩)白芍藥(酒浸切片炒五兩)烏梅
肉(二兩)滑石(水飛如法六兩)炙甘草(二兩)升麻(綠色者醋炒三兩)蓮肉(去心炒如)
(法六兩)白藊豆(炒去殼三兩)紅麴(簸净炒五兩)乾葛(二兩)為細末蜜丸
每五錢白湯吞飢時服證重者日三服
又滯下丸
川黃連(如法製一觔)滑石末(八兩)㯽榔(四兩)炙甘草(三兩)木香(為末和水)
(隔湯燖二兩五錢)枳殼(炒五兩)白芍藥(酒炒五兩)細末荷葉湯稍加薑
汁糊成丸如菉豆大每服三四錢烏梅湯吞若加吳
茱萸白藊豆陳皮各三兩治白痢作四樣一無木香一
無㯽榔枳殼一加當歸一加吳茱萸白藊豆橘紅去㯽
榔枳殼燥熱煩渴惡心者勿用木香元氣虚弱者
勿用㯽榔枳殼積滯多而後重者用㯽榔枳殼裏
急色赤者用當歸惟惡心嘔吐及不思食者勿用久
痢加肉豆蔲
治血痢痛甚湯液(仲淳傳自包瑞溪學憲試之神效)
白芍藥(酒炒五錢此一味仲淳加入者)枳殼(槐花同炒去槐花五錢)升麻(醋炒七分)真
川黃連(薑汁炒五錢)滑石末(三錢)乳香没藥(各七分五釐)山查肉
(三錢)甘草(五分)
治噤痢神效
綠色升麻(醋炒一錢)人參(三錢)蓮肉(去心炒焦黃三十枚)水一鍾煎半鍾
飲之蜜和為丸更妙每四錢一服白湯吞
治久痢紅中兼有青色白痰間發熱
真川黃連(槐花炒一錢五分)白芍藥(酒炒二錢)廣陳皮(三錢)人參(一錢)蓮
肉(炒十二枚)肉豆蔲(八分)炙甘草(五分)山查肉(二錢)綠升麻(醋炒五分)砂
仁(炒一錢)滑石末(二錢五分)調服
治噤口痢吐不納藥者
人參(一兩)川黃連(薑汁製五錢)石蓮子(炒去心五錢)水二鍾煎八分
小杯緩服之吐止痢亦止
大黃丸(痢初起壯實者可用胃弱者禁施)
川大黃(切片蜜蒸一觔)白芍藥(酒浸切片炒六兩)甘草(炙三兩)㯽榔(四兩)木
香(切片不見火為末一兩)枳殼(炒四兩)細末煉蜜同水煎木香和搗
為丸如菉豆大白萊菔湯吞三錢重者五錢以行兩三
次腹中爽快為度胃氣虚極之人勿輕用之積滯重而
元氣虚者以人參湯吞孕婦以人參縮砂湯吞行後
另用人參丸補之
予家夏秋患此甚衆輒依前方療之歲為常并以應里
中之索方者一一神驗黃聚川年兄太夫人年八十餘
偶患痢胷膈脹絶粒數日予以升麻人參黃連蓮肉方
授之參至一兩諸子駭甚再問予予曰遲則不救矣一
劑啜粥再劑腹中響一泄痢即止今年九十餘尚健也
陳赤石督學因校士過勞感暑遂滯下純血醫皆難之
陳刺史曰此非繆仲淳莫能療也使者旁午得之吳門
一日夜馳至武林仲淳診得其所由遂用人參(五錢)升麻
(七分)炙甘草(一錢五分)烏梅(二枚)紅麯(一錢五分)川黃連(三錢)白芍藥(二錢)
蓮肉(四十粒)煎調滑石末(五錢)二劑而愈督學曰痢止矣心
搖搖不能閱卷奈何仲淳曰此勞心太過暑因客之故
爾加竹葉乾葛酸棗仁一劑遂平
姚公遠幼子病痢一醫誤下之遂下純血氣喘身熱不
思食仲淳偶至亟以人參(四五錢)石蓮子白芍藥升麻橘
紅草石蠶白藊豆滑石末炙甘草投以一劑喘平血止
又數劑痢止仲淳臨别囑公遠曰兒百日内不出痘則
生以下多元氣未復故也未幾即痘果殤
家弟稚端幼病痢甚日夜數十次服數劑即愈
人參(三錢)吳茱萸(滚湯泡七次一錢)川黃連(薑汁炒一錢)後二味飯鍋
上蒸水煎至八分溫服如不受以藥一匙間米湯一匙
漸漸飲之胃氣漸復如頭痛發熱前方中加寒水石(六錢)
(即硬石膏)乾葛(一錢)别調六一散四錢冷水服
庚子秋華氏妹歸寧忽痢日夜幾百行身熱發嘔一嘔
數十聲不絶吳醫争欲下之且曰補即死矣時仲淳以
先王母病留湖濱憐其促治後事甚亟曰既已知危何
不以藥試之服如金丸因思飲予固守仲淳前方以人
參(五錢)炒黃連白藊豆升麻滑石炙甘草橘
紅再進如金丸二劑勢稍定更數服愈華水部至今
感服
友人虞元静房中人方孕五月患滯下腹痛日不下數
次為定此方甫服一鍾覺藥行至腹即解一次痛亦隨
已滯下全愈
川黃連(四錢)白芍藥(三錢)黃芩(三錢)白藊豆(二錢)蓮肉(四十粒)橘紅
(一錢半)枳殼(三錢)紅麯(二錢)乾葛(一錢半)升麻(五分)炙甘草(一錢)烏梅
肉(一枚)
治毒痢及發疹時疹毒下利方
鮮金銀藤(即忍冬藤)數兩煎濃汁三大碗入地榆(五錢)川黃連
(槐花濕拌炒四錢)黃檗(二錢)黃芩(二錢)白芍藥(酒炒三錢)炙甘草(二錢)升麻
(綠色者醋炒六分)同煎至一碗調水飛過滑石末五錢不拘時
服
治濕熱腹痛
一少年貴介暑月出外飲食失宜兼以暑熱遂患滯下
途次無藥病偶自止歸家腹痛不己徧嘗諸醫之藥藥
入口痛愈甚亦不思食仲淳視之曰此濕熱爾其父曰
醫亦以濕熱治之而轉劇仲淳曰投何藥曰蒼术黃連
厚朴枳殼陳皮等仲淳曰誤也术性溫而燥善閉氣故
滯下家忌之郎君隂虚人也尤非所宜更以滑石一兩
為細末以牡丹皮汁煮之别以白芍藥(酒炒五錢)炙甘草(二錢)
炒黑乾薑(五分)水煎調滑石末服之須臾小便如注痛立
止
秦公蕃病痢醫誤投澁劑一服痢止濕熱無自而出遍
攻肢體骨節間以致項強目赤肩臂腕膝足脛俱發腫
痛甚不能轉側仲淳疏方寄之用白芍藥石斛牛膝木
瓜黃檗薏苡仁炙甘草車前子茯苓痛雖止尚不能轉
側更用蒺藜菊花何首烏胡麻黃檗炙甘草復逾年愈
其始病時一醫稍投參术痛極欲死此係本證隂虚有
火又加濕熱暑濕交攻故現此證名痢風隂虚火多故
不受補又不宜燥惟微寒清平之劑調之久之自愈
凡治滯下與大腸滑泄自利不止不同滑泄自利不止
有可澁之道故古人有間用罌粟殼及訶利勒以止其
滑泄若夫滯下本屬濕熱濇滯不行法宜疏利藥忌兜
澁大腸者肺之腑也大腸既有濕熱留滯則肺家亦必
有熱肺乃華蓋之藏經曰脾氣散精上歸於肺通調水
道下於膀胱是肺氣喜通利惡閉澁故古人藥性中每
云通肺氣其意槩可見已倘誤用罌粟殼訶利勒使濕
熱無所宣洩肺氣不得下行非惟滯下增劇濕熱熏蒸
上干乎肺則脹悶氣逆不得眠不思食諸證至矣又
有久𠻳不愈緣於肺虚有火法當清肺潤肺忌用澁慘
閉氣之藥設若誤用粟殼訶子俾火壅於肺不得下降
若兼參术半夏即死不旋踵矣世醫往往蹈此覆轍相
尋卒無悟者聊為論著敢告方來
已上瘧痢二門諸方皆仲淳斟酌所定因證加减與時
消息可謂詳且盡矣然不盡用方書所載投之輒效百
不爽一蓋獨開門戶者也
外有時行疫痢一證三十年前間或有之今則往往夏
末秋初沿門闔境患此其證大都發熱頭疼口渴煩躁
下痢溺濇甚者一日夜行百次或兼發斑疹勢甚危迫
世醫妄指為漏底殊不知此是時氣使然因世人禀賦
漸薄積感濕蒸厲氣所致治法當清熱解毒表散為急
如升麻葛根柴胡黃連黃芩之類或熱甚渴甚前藥中
可加寒水石更有别證以意加减切忌下行破氣收濇
如大黃芒硝㯽榔枳實烏梅粟殼等犯此者多致不救
(上一條附)
先醒齋廣筆記卷一
