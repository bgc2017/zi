先醒齋廣筆記醫家類
提要
(臣)等謹案先醒齋廣筆記四卷明繆希雍撰
希雍字仲醇常熟人明史方技傳附見李時
珍傳中天啟中王紹徽作點將錄以東林諸
人分配水滸傳一百八人姓名稱希雍為神
醫安道全以精於醫理故也是編初名先醒
齋筆記乃長興丁元薦取希雍所用之方裒
為一編希雍又增益羣方兼采本草常用之
藥增至四百餘品又增入傷寒温病時疫治
法故曰廣筆記希雍與張介賓同時介賓守
法度而希雍頗能變化介賓尚温補而希雍
頗用寒凉亦若易水河間各為門徑實各有
所得力朱國禎湧幢小品記天啟辛酉國禎
患膈病上下如分兩截中痛甚不能支希雍
至用蘇子五錢即止是亦足見其技之工矣
乾隆四十五年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
先醒齋廣筆記自序
予既不事王侯獨全微尚幽棲自遂遠於塵累以保天
年然無功及物亦豈道人之懷乎於是蒐輯醫方精求
藥道用存利濟隨所試效病家藏之好事者抄錄轉相
授受復多獲驗先是長興丁客部長孺手集予方一册
命之曰先醒齋筆記梓行於世板留巖邑未便流通交
游中多索此書者卒無以應予適旅泊金沙文學莊君
斂之時時過從請增益羣方兼采本草常用之藥增至
四百餘品詳其修事又增入傷寒溫病時疫治法要旨
併屬其季君&KR0802;之鏤板流行傳之遠邇庶窮鄉僻邑舟
次旅邸偶乏明醫俾病者按方施治以瘳疾苦則是書
或有補於世也夫斂之曰善時天啓二年歲次壬戌仲
冬既望東吳繆希雍自序
