先醒齋廣筆記卷三
明繆希雍撰
幼科附痘疹
小兒初生即以粉草(三錢切片)江西淡荳豉(三錢)入沸湯一碗
隔水煮乾至一二小杯以綿為乳蘸藥汁入兒口吮之
以盡為度腹内有聲去胎糞數次方飲乳月内永無驚
風諸病
兒初生不可剪臍𢃄三朝用麫和水成薄餅置兒腹穿
臍𢃄於麫上將蘄艾火灸臍𢃄近臍處或三炷或五七
炷灸須下帳避風灸畢仍將臍𢃄紥好聽其自脫至七
日方脫者元氣足也瑨兒九日方脫其神甚王
凡兒生下每日夜時將清湯或苦茶蘸軟絹攪兒口内
如齒邊有白點即以指爪或細針挑破取桑樹内汁濾
清塗之永無驚風撮口之患予家用前三方兒月内並
無殤者
治撮口其症必先大便熱
用生犀角及眞羚羊角磨和蜜汁飲之有效急則用大
黃(二錢)甘草(二錢)煎服
治月内啼
(闕)飛辰砂極細末各五厘塗兒舌上立止
治胎驚仲淳定有驗
人參白芍藥(酒炒各一兩)白茯神酸棗仁(各一兩五錢)炙甘
草遠志肉(甘草汁浸蒸晒乾各一兩)眞天竺黃(另研如飛麫)硃砂(另研如法)
(各五錢)臍𢃄(新瓦土炙焦存性另研細三條)天麻犀角滑石末(各一兩)
如有紫河車加(一具火烘乾研細忌鐵)右天竺黃硃砂臍𢃄另研
外餘篩極細末然後加入另研三味再研和令極勻用
鈎藤濃汁四兩和煉蜜半觔搗和前藥每丸重一錢二
分飢時臨卧以燈心薄荷湯調化服日可與二三服或
以鈎藤湯煎濃化藥更佳如治急驚本方去臍𢃄河
車人參加白殭蠶(蜜炙六錢)全蝎(六錢)牛黃(一錢二分)琥珀(一錢)膽星
(八錢)麝香(三分)
治胎瘧家弟患此服之神驗
人參(三錢虚甚瘧久者加至一兩止)白芍藥(三錢酒炒)廣陳皮(二錢)鼈甲(醋炙二錢)
麥門冬(三錢)厚朴(二錢)青皮(七分醋炒)山查肉(三錢)水二鍾煎八分
溫服脾胃不佳加川黃連(一錢五分薑汁炒)真藿香(五分)白荳
蔲(二分五厘)薑皮(五分)竹葉(三十片)白茯苓(二錢)
治小兒癎症或驚風不止(黃孟芳幼患此症久服效)
天竺黃(五錢)酸棗仁(二兩)麥門冬(去心二兩)人參(一兩)明天麻(五錢)天
門冬(去心一兩)白茯神(一兩五錢)橘紅(七錢)遠志肉(甘草汁煮去骨一兩)白芍
藥(酒浸一兩)鈎藤(五錢)細末煉蜜和丸如彈子大水飛極細硃
砂為衣每服一丸燈心湯或龍眼湯化下又一方加紫
河車一具酒洗淨煮爛或焙乾為末入前藥中
疳積散宋二懷傳累試神效
治兒乳食不節過飽傷脾面黃腹大小便濁如
米泔大便黃泄酸臭皮毛枯索甚而雙目羞明
生翳形骸骨立夜熱晝凉等證並用此方主之
厚朴(去皮切片薑汁炒熟淨末一兩)廣陳皮(去白淨末八錢)粉甘草(去皮炙七錢淨)真
蘆薈(明如漆苦如膽淨末七錢)蕪荑(真孔林大而多白衣者佳去白衣殼淨末五錢)靑黛(取顔)
(料舖中浮碎花青淘淨研二錢)百草霜(取山庄人家鍋底煤二錢五分)旋覆花(淨末一錢五分)
勻和成劑小兒每一歲用藥一分燈心湯空心調服服
後病愈再用肥兒丸調理如脾氣未實用啓脾丸或大
健脾丸如疳氣未盡用陳皮(一兩)白木香(三錢)白茯苓(五錢)加
平胃散(三錢)為末陳米湯調下
肥兒丸
人參(三錢)蕪荑(一兩)史君子肉(一兩)白芍藥(一兩)橘紅(八錢)黃連(一兩)
甘草(五錢)紅麯(七錢)麥芽(七錢)砂仁(五錢)白茯苓(一兩)山查肉(七錢)滑
石(一兩)蓮肉(二兩)稨荳(一兩)青黛(一兩)煉蜜丸彈子大每服一丸
空心白湯化下
治疳瀉痢見紅白積者
用前散子加黃連(薑汁土炒)肉荳蔲二味燈心湯少入熟蜜
調服
治食積成疳
用前散砂仁湯調服四方俱宋二懷傳
治小兒疳症唇白或紫腹大面黃髮乾上指
施季泉有丸藥如龍眼大納猪肝内白酒煮之止食肝
一劑而愈其丸取出尚可捄人方不傳兒輩累試之奇
驗價亦廉
治疳眼
生雞肝一具不拘大小雌雄二三歲者只用半具外去
衣内去筋膜研極細如麫入疳積散若干調極勻加熟
白酒厚薄相和隔湯頓極熱空心服或用甜酒少加熟
白湯調服至眼開翳散乃止
又方
白芙蓉花(陰乾三四錢聽用)另以不油不蛀肉荳蔲(一枚粉裹煨)真
胡黃連(五分)共細末將赤雄雞軟肝去筋膜入前藥末同
研極細丸如龍眼核大白酒隔湯煮熟空心與兒吃其
藥約分三分如兒小可再分作四分兒大者可一二次
頓服立效
治小兒走馬牙疳百驗方
冰片(三分)黃連(不犯鐵)括婁(為末)紅褐子(煆存性研細)黃蠶繭殼(煆存)
(性研各五錢)明礬(一錢五分煆過研)五榖蟲(要有尾者瓦上煆過存性研二錢五分)各
末和勻再碾連吹數次立效吹藥時先以米泔漱淨吹
藥後仍以米泔漱淨
又將夜壺底内積垢取出燒灰存性研極細敷牙根腫
爛處立愈前方中加入更效
又將蝸牛連殼煆灰存性研極細末吹患處立愈
右二方俱施季泉傳
治小兒心口疼仲淳定(非蟲積作痛者不宜用)
牽牛(炒八錢)白木香(三錢)檳榔(一兩二錢)紅麯(炒一兩)甘草(炙三錢)橘
紅(八錢)綠礬(火煆紅以米醋淬入另研如麫四錢)細末粉糊和丸如梧子大
每四錢白湯吞終身不可食蕎麥
存之幼郎病内傷大小便俱血諸醫競用紅花桃仁病
愈甚仲淳曰桃仁之類疏其瘀也血且行奈何又重傷
之傷則補之而已以生地黃(四錢)川續斷及杜仲牛膝等
飲之稍平而腹痛不已仲淳曰是在内經強者氣盈則
愈弱者着而成病加人參(二錢)一劑而愈
月埠張氏兒十歲自幼心痛得於母氣不時發者發時
飲食不進呻吟反覆三四日仲淳疏方藥入口即止
檳榔(一錢)黑丑(一錢)木香(五分)史君子(二錢)橘紅(二錢)白茯苓(三錢)白
芍藥(二錢)旋覆花(二錢)猪苓(一錢五分)
義興楊純父幼兒病寒熱勢甚棘諸醫以為傷寒也藥
之不效仲淳曰此必内傷純父不信徧詢乳媪及左右
並不知所以傷故仲淳固問不已偶一負薪者自外至
聞而訝曰曩見郎君攀竹梢為戲梢折墜地傷或坐此
乎仲淳曰信矣投以活血導滯之劑數服而起仲淳嘗
言古人先望聞問而後切良有深意世人以多問嘲醫
醫者含糊胗脉以致兩誤悲夫
猴疳方此胎毒濕熱從肛門或陰囊邊紅暈爛
起漸至皮膚不結靨不治必爛死
生薑(四兩)鰻魚(一觔)共煮爛取濃汁塗之次用貝母灰存性
(二錢五分)牛黃冰片(各一錢)共研細末敷之如復發用綿花
油(一觔)大楓子肉蛇床子乳香沒藥(共四兩)青黛(一兩)
五味研細浸油内青布盖口以青錢壓之數日後以鵝
翎蘸油塗之再用鰻骨灰(君)牛黃冰片(各少許)共為末
敷之愈
兒服末藥
人中白(煆)胡黃連青黛(各五分)辰砂(三分)甘草(二分)人參(一分)
共為末蜜調服之
乳母服藥
當歸黃連金銀花桔梗連翹川芎甘草
山梔薄荷(各等分)水煎服(以上三方馬銘鞠傳)
張守為幼郎患癆疳嗜食易飢腹如蜘蛛過數日一瀉
瀉則無度面目黧黑指節中亦幾無剰肉矣其母亦病
診脉緊數骨蒸勞熱大渴引飲淋閉(闕)然馬銘
鞠曰兒病實母病也用麥門冬枇杷葉懷生地白芍藥
青蒿鼈甲之屬以治母用乾蟾為君加犀角羚羊角白
芙蓉花牛黃每用分許日入雞肝内飯上蒸服以治兒
再用滑石白稨豆白茯苓車前子山查肉五榖蟲等分
為末拌人乳晒乾七次略入砂仁末陳米湯丸彈子大
日進兩丸不二十日子母俱痊二方絶無藥氣故兒喜
啖之
華叔蟾乃郎慢脾風五六日愈愈甫三四日即過多飲
食連浴兩宵復痰壅沉迷面目俱浮胸腹腫滿嘔吐乳
食不進角弓反張二便交秘有欲進以牛黃丸者馬銘
鞠曰下咽死矣此病後虚症也然參且勿用用麥門冬
(三錢)枇杷葉(三片)貝母(二錢五分)桑白皮(一錢五分)杏仁(一錢)藿香(一錢)新
鮮大糖球(一枚)蒼术(用人乳汁炒三次八分)橘紅(一錢二分)加燈心煎臨
服入薑汁逾時小便随利腹即寬而諸證悉退盡劑竟
愈以此知嬰兒病後不可不慎即此兒半年後下午連
食冷鴨子二枚午間又縱恣飲食更餘病發上不吐下
不瀉胸腹脹滿目閉氣喘身熱按其胸腹則雙手來護
馬曰食也鴨子黃閉氣得水則化今尚在胃口急索大
棗數枚煎湯入砂仁錢許以通其氣兒渴頓飲碗許氣
漸通目開手足亦漸流動再煎飲之夜半吐瀉交作次
日勿藥而愈
萬中丞涵臺患痰症合琥珀丸不用棄去馬銘鞠曰此
幼科絶勝藥也開緘而琥珀清香之氣觸鼻入腦光瑩
可愛取之凡遇慢驚所投神驗兼治小兒一切虚證如
華虚舟五郎尫甚善哭週歲中每哭即氣絶絶而甦一
飯時許矣至三歲外其病日深哭而絶絶而甦甚至經
時初或一月一發後則頻發有日再發者投以此藥人
參圓眼湯下數丸遂瘥
琥珀丸方
琥珀(三錢)天竺黃(二錢)人參(三錢)茯神(二錢)粉甘草(三錢)硃砂(一錢五分)
山藥(一兩)膽星(二錢)蓮肉(三錢)煉蜜丸硃砂為衣每服(一錢)
莊斂之艱嗣辛酉幸舉一子未及三月乳婦不善撫養
盛暑中擁衾令卧忽患丹毒遍遊四肢漸延腹背斂之
倉皇來告予曰兒方數月奈何苦之以藥急以犀角絞
鮮棃汁磨服斂之問故予曰犀角能解心熱而棃汁更
能豁痰且味甘則兒易服别疏一方用荆芥穗(二錢半)鼠
黏子(二錢)懷生地(四錢)牡丹皮(一錢五分)玄參(三錢)括婁根(三錢)薄荷
葉(一錢)竹葉(百片)麥門冬(去心四錢)生甘草(三錢)連翹(三錢)貝母(去心三錢)
生蒲黃(二錢)令煎與乳婦服之乳汁即湯液矣斂之依法
治之一日夜赤者漸淡再越日丹盡退後卒以乳婦不
戒患驚風而殤
稀痘神方
金銀花為末糖調不住服有效(顧驤宇傳)
又方(江右米以功傳神方也)
赤豆(小飯赤豆)黑豆菉豆粉草(各一兩)為細末用竹筒削
去皮兩頭留節一頭鑿一孔以藥末入筒中用杉木砧
塞緊黃蠟封固外以小繩繫之投入臘月厠中滿一月
即取出洗淨風乾每藥一兩配臘月梅花片三錢和勻
若得雪中梅花片落地者不着人手以針刺取者更妙
如急用入紙封套内略烘即乾兒大者用一錢小者用
五分俱以霜後絲瓜藤上小藤絲煎湯調空腹服湯宜
多服服後忌葷腥十二日解出黑糞為驗一次可稀三
次不出每年服一次
又方婁江王相公傳甚效
菟絲子(半觔好酒浸二宿煮乾去皮)黑玄參(四兩)為極細末煉蜜丸如
彈子大每空心白湯調化一丸日二次
又方加生地黃麥門冬(各四錢)犀角末(一兩)
又方
兔腦不去骨兔肚不去糞𤨏𤨏葡萄(五錢)白葡萄(五錢)共炙
蜜丸每一錢白湯下此侯少芝方
又方丁見源比部傳
用白牛虱數百枚焙燥和糖令兒服之服數次有紅點
發出此毒解之侯也不效再服先頭面次心坎次腰肚
次四肢以漸見點痘必稀白牛惟江北多虱藏牛耳中
不多得須多服方效
痘症有二一曰血熱毒盛一曰氣虚毒盛氣虚者可以
徐補血熱毒盛者勢必亟一發熱便口渴面赤氣喘狂
噪譫語此其證也一見點即宜凉血解毒急磨犀角汁
多飲之十可療四五稍遲難捄矣又有血熱兼氣虚者
初發先服凉血解毒之劑五六朝後可以併力補氣助
漿唯初時不早凉血則毒不解毒不解延至六七朝勢
必以參耆助漿漿必不來反滋毒火又有血熱毒盛似
氣虚者初熱放點神思昏亂足冷痘色白如水窠唯有
唇腫口渴辨其火症醫者反以氣虚治之十無一生孫
生東療鄭黃門子血熱毒盛初起急以犀角地黃湯療
之不效至用白芍藥(八錢)一泄毒解徐補收功家弟玄箸
一發熱即譫語唇腫齒黑痘欲出不出醫者以為發斑
傷寒也延仲淳施季泉不至予曰事急矣以生地(八錢)白
芍藥(五錢)黃芩黃連(各二錢)稍加發藥日三劑勢稍定痘漸
次出醫者曰爾時宜發痘奈何以凉劑遏之予曰解毒
即所以發也未幾季泉至以予言為然第減地黃芍藥
之半復於助漿中兼清凉之劑九十朝漿足卒傷一目
仲淳曰使子之言盡行則目亦可不眇矣靨後方大便
此真血熱症也
松江黃綺雲療徐氏兒痘兒幼遇冬月痘不起熾炭圍
爐抱兒火邊以酒漿挹火火氣薰兒痘立起
又有痘而腰痛者一醫以人參蘆(三兩)煎湯飲之一吐痘
起痛尋解叩其故曰毒在下部提之則上升而毒散矣
大抵痘家利吐吐中便有散毒之義
施季泉曰凡成婚或破陽後出痘而腰痛者可療童子
而腰痛是先天之水不足也不治驚痘易治者以毒由
心經出故輕非因恐嚇成驚反易治也其言甚有味故
存之(施君諱一中住良渚去杭州塘棲二十五里)
顧叔夏次郎八歲出痘而先腰痛予斷以不治果殤(附)
一小兒初痘血熱甚黃綺雲用懷生地(三兩)濃煎頓飲其
痘紫色立轉紅
臧玉涵次郎年十六因新婚兼酒食忽感痘諸醫以為
不可治施季泉至八日漿清寒戰咬牙譫語神思恍惚
諸醫皆欲以保元湯大劑補之季泉以為不然改用犀
角地黃湯得脫痂後忽嘔吐大便燥結淹延一年羣醫
束手告急仲淳仲淳視其舌多裂文曰必當時未曾解
陽明之熱故有是症命以石膏(一兩)人參(一兩)麥門冬(五錢)枇
杷葉橘紅竹瀝童便為佐一劑即安再進二劑鬲間如
冷物隔定父母俱謂必斃仲淳曰不妨當以參湯投之
服兩許即思粥食晚得大便夙疾頓瘳
治痘喘
取白花地丁以水煎服止喘甚神
治火痘毒盛遇火令施季泉傳
白花地丁濾汁和淡白酒漿少服之立解
治痘泄
長兒痘初熱即泄日十數行見痘泄不止時醫以脾胃
藥止之愈甚施季泉曰是在不治予強之曰止泄不難
發藥中加黃連(二錢)黃芩(一錢)一劑泄止予喜甚施君曰非
也毒火太熾故泄初泄時即以解利藥乘熱導之或可
望生今遲矣過四日即欲解毒無及矣坐視七日死
臧玉涵幼兒甫半週身熱一日即見痘郡有專門知名
者延治之云樹小花多頂平脚塌根窠薄百死一生之
症也五朝固辭去藥以保元湯為主擬六朝多用人參
加附子疑慮間施季泉忽至曰此險症且誡云必發痒
異常須看守嚴密藥用凉劑與前治大别七朝大發痒
作瀉一日夜二十餘行或藥水或乳或湯飲俱傾注不
變色舉家謂必無幸矣季泉怡然自若因強之用參必
不許藥内加炒黑黃連瀉止十三朝復發痒口渴唇燥
舌生白胎又加炒黃連白胎去到底不用參十九朝季
泉别又誡曰慎防痘疔口疳疔之發也必在腦後枕骨
間當以收口膏藥貼之禁用摻藥口疳惟君家人中白
散為妙不數日發疔口生疳如其言治之輒效季泉口
授一家傳秘方治痘後餘毒如神
人參白茯苓金銀花犀角(各三錢)甘草(一錢五分)羚羊
角(一錢)珍珠(八分)蜜丸每服一錢日二服
一小兒痘泄諸毉以升澁之劑投之不效黃綺雲至以
白芍藥約三兩餘酒炒一劑即止此脾虚有熱故也
治痘虚寒將行漿時作泄(若係火熱泄者不可用)
蓮肉(炒去心)一味為末每末一兩加雲南鴉片五分研勻
兒大者用末五分兒小者三分白湯調下立止虚癢或
虚煩躁不止亦如之
于中甫長郎痘患血熱兼氣虚先服解毒藥後毒盡作
泄日數次不止痘平陷矣仲淳以眞鴉片(五厘)加炒蓮肉
末(五分)米飲調飲之泄立止王宇泰繼以人參(二兩)黃茋(三兩)
鹿茸(三錢)煎服補其元氣漿頓足蓋以先服解毒藥已多
無餘毒矣故可補而無餘證
存之孫女痘後泄以鵶片如法飲之不止仲淳更以糯
米蓮肉作糜一甌立愈
一老醫有孫痘已脫痂少腹脹小水不通衆毉以為痘
後餘毒以利水解毒藥投之愈脹老醫忽悟曰痘後無
實證土堅則水清脾虚下陷故也用後方一服立效
人參(一兩)大棗(五枚)水薑(五片)
治痘後脾虚作泄老人脾虚作瀉亦甚效
黃耆(四兩)人參(四兩)肉豆蔲(二兩)五味子(四兩)山茱萸肉(四兩)蓮肉
(六兩)白稨荳(四兩)白术(三兩)為細末棗肉搗膏和丸如彈子大
每用一丸薑湯磨化下
一小兒痘已脫痂初無他苦一毉視其目精無神𢃄白
曰不可為已逾日亡
治痘痂艱脫(血熱又兼血虛故艱脫也尚宜保養俟脫盡乃可見風)
人參(一錢五分)白芍藥(酒炒三錢)甘草(炙一錢)麥門冬(去心五錢)五味子
(六錢)懷生地(四錢)金銀花(四錢)水煎飢時服
痘毒非元氣壯實者不可外治大忌圍敷藥戒之
痘疳神效方
雄黃牛糞尖燒灰存性為末每一錢加冰片(二分)研細吹
患處立愈
治痘後翻瘢(不拘上下部腫爛淋漓者俱效)
象牙末(三錢)真珠末(三錢)白殭蠶(二錢炒)孩兒茶(一錢五分)為極細
末以濟寧胭脂調敷毒水如注漸漸收口
防痘傷目方吳季泉傳自王府
雌雄檳榔二枚每枚用清水粗碗上磨一百轉隨將痘
兒目閉者以口津潤開用雞毛蘸檳榔水拖眼稍三四
次其痘痂即落永不傷目
又方
用真濟寧油胭脂塗眼腔週遭三四次永不傷目試之
累驗
治痘後病目兼治血熱病目而脾胃壯實者
天門冬(四兩)麥門冬(四兩)枸杞子(四兩)甘草(一兩)生地黃(八兩)五味
子(二兩五錢)甘菊花(三兩)玄參(三兩)地骨皮(二兩)白蒺藜(炒去刺五兩)榖
精草(三兩)木賊草(三兩)蜜蒙花(二兩)草決明(二兩)女眞實(同黑豆九蒸九)
(晒六兩)槐角(四兩)羚羊角(三兩)蜜丸
梁溪一女子痘後目痛上白靨不見物服二十劑
全愈仲淳立
榖精草(二錢)草決明(炒研一錢五分)川黃連(酒炒一錢五分)懷生地(二錢)川
芎(八分)甘草(六分)白蒺藜(炒研一錢)柴胡(七分)甘菊花(二錢)石菖蒲(一錢)
木賊草(一錢五分)玄參(一錢五分)連翹(一錢)麥門冬(二錢)
痧疹論并治法
痧疹者手太陰肺足陽明胃二經之火熱發而為病者
也小兒居多大人亦時有之殆時氣瘟疫之類歟其證
類多咳嗽多啑眼中如淚多泄瀉多痰多熱多渴多煩
悶甚則躁亂咽痛唇焦神昏是其候也治法當以清凉
發散為主藥用辛寒甘寒苦寒以升發之惟忌酸收最
宜辛散誤施溫補禍不旋踵辛散如荆芥穗乾葛西河
柳石膏麻黃鼠黏子清凉如玄參括樓根薄荷竹葉青
黛甘寒如麥門冬生甘草蔗漿苦寒如黃芩黃連黃檗
貝母連翹皆應用之藥也量證輕重制劑大小中病則
已母太過焉
痧疹續論
痧疹乃肺胃熱邪所致初發時必咳嗽宜清熱透毒不
得止𠻳疹後咳嗽但用貝母括婁根甘草麥門冬苦梗
玄參薄荷以清餘熱消痰壅則自愈慎勿用五味子等
收斂之劑多喘喘者熱邪壅於肺故也慎勿用定喘藥
惟應大劑竹葉石膏湯加西河柳兩許玄參薄荷各二
錢如冬天寒甚痧毒為寒氣鬱於内不得透出者加蜜
酒炒麻黃一劑立止凡熱勢甚者即用白虎湯加西河
柳切忌過用升麻服之必喘多泄瀉慎勿止瀉惟用黃
連升麻乾葛甘草則瀉自止疹家不忌瀉瀉則陽明之
邪熱得解是亦表裏分消之義也痧後泄瀉及便膿血
皆由熱邪内陷故也大忌止澁惟宜升散仍用升麻乾
葛白芍藥甘草白稨豆黃連便膿血則加滑石末必自
愈痧後牙疳最危外用雄黃牛糞尖煅存性研極細加
真片腦一分研勻吹之内用連翹荆芥穗玄參乾葛升
麻黃連甘草生地黃水煎加生犀角汁二三十匙調服
緩則不可救藥痧後元氣不復脾胃虚弱宜用白芍藥
炙甘草為君蓮肉白稨豆山藥青黛麥門冬龍眼肉為臣
多服必漸強慎勿輕用參术痧後生瘡不已餘熱未盡
故也宜用金銀花連翹荆芥穗玄參甘草懷生地鼈虱
胡麻黃連木通濃煎飲之良
痧疹不宜依證施治惟當治本本者手太陰足陽明二
經之邪熱也解其邪熱則諸證自退矣
治痧疹發不出喘𠻳煩悶躁亂
西河柳葉風乾為細末水調四錢頓服立定此神秘方
也砂糖調服兼可治疹後痢去歲銘鞠救吳少海子及
其姪湯水不入矣逐口強灌之而生今歲張守為長郎
初婚亦危矣治之亦愈皆仲淳法也
又方仲淳立
蟬蜕(一錢)鼠黏子(炒研一錢五分)荆芥穗(一錢)玄參(二錢)甘草(一錢)麥門
冬(去心三錢)乾葛(一錢五分)薄荷葉(一錢)知母(蜜炙一錢)西河柳(五錢)竹葉
(三十片)甚者加石膏(五錢)冬米(一撮)又方加三黃
賀知忍少子病痧疹家人不知尚以肉飯與之仲淳適
至驚曰此痧症之極重者何易視之遂以西河柳兩許
雜以玄參(三錢)知母(五錢)貝母(三錢)麥門冬(兩許)石膏(兩半)竹葉(七十)
(片)二劑而痧盡現徧體皆赤連進四劑薄暮矣知忍曰
兒今無恙乎仲淳曰痧雖出盡煩躁不止尚不可保再
以石膏(三兩)知母(一兩)麥門冬(三兩)加黃芩黃連黃栢(各五)
(錢)西河柳(一兩)竹葉(二百片)濃煎飲之煩躁遂定而瘥
冬月痧疹因寒不得發透喘渴悶亂煩躁不定用麻黃
去節湯泡過以蜜酒拌炒加一錢或七八分于治痧藥
中一服立透藥用乾葛麥門冬貝母前胡荆芥玄參西
河柳甘草知母
治痧後下積滯仲淳立
川黃連(酒炒一兩)升麻(七分)乾葛(八錢)甘草(四錢)黃芩(八錢)白芍藥(酒炒)
(八錢)滑石(如法一兩)懷山藥粉和丸白湯吞三五錢
治痧後口瘡
雄黃牛糞尖一個(火煅過研細)明礬(五分)冰片(一分五厘)皮硝(一錢)白
硼砂(三錢)銅青(三分能作痛可去之)研細以鵝翎管吹入患處
治痧後瘧仲淳立
鼈甲(如法二錢)山查肉(三錢)橘紅(二錢五分)貝母(三錢)竹葉(五十片)炙甘
草(七分)麥門冬(去心三錢)知母(一錢二分)白茯苓(二錢)乾葛(一錢五分)柴胡
(一錢)如不渴去知母渴甚加石膏(五錢)
顧鳴六乃郎禀賦素弱年數歲患脾虚證飲食絶不沾
脣父母強之終日不滿稀粥半盂形體倍削鳴六深以
為憂予為之疏一九方以人參為君茯苓山藥橘紅白
芍藥蓮肉扁豆為佐更定一加味集靈膏相間服之百
日後飲食頓加半年肌體豐滿世人徒知香燥溫補為
治脾虚之法而不知甘寒滋潤益陰之有益于脾也治
病全在活法不宜拘滯(附)
腫毒
疔疽一切腫毒神方仲淳立屢試神驗
生甘菊(連根打碎一兩五錢)紫花地丁(五錢)甘草(水炙三錢)鼠黏子(砂研一錢)
(五分)括婁根(二錢)貝母(去心三錢)金銀花(五錢)白芷(一錢五分)懷生地(三錢)
白芨(三錢)連翹(二錢五分)五爪龍(五錢即茜草)先用夏枯草六兩河
水六碗煎三大碗去渣入前藥煎一碗不拘時服潰後
加鹽水炒黃茋(五錢)麥門冬(五錢)五味子(一錢)
秘傳治癰疽訣
凡未發疽大熱作渴及愈後作渴大小便秘神昏作嘔
不食不知痛全犯者不治腰痛者不治清便自調神思
清爽能食知痛不嘔夜能睡微發熱者易治
癰疽發熱作渴不知痛用黃茋(君)麥門冬(上)五味(中)甘
草(下)煎湯服大小便秘用大黃下之毒氣攻心神昏作
嘔不食用護心托裏散菉豆粉(上)硃砂(中)乳香(下)俱為
極細末和勻每服三錢白滚湯下
圍陰症瘡瘍(外勢平而不起色黑黯其痛沉在肉裏者用此)
紅藥子(四兩)白芨(一兩五錢)白蘞(一兩五錢)乳香(六錢)沒藥(六錢)硃砂(三錢)
雄黃(三錢)麝香(一錢)冰片(一錢)黑狗下頦(一個煅存性)豌豆粉(一兩)各
另研為極細末和勻以醋蜜調敷四圍以極滚熱醋蘸
潤兼可服
圍陽症瘡瘍(外勢高腫散大色紅甚者𢃄紫但發亮鮮明發熱大小便不利用此)
大同堿(以桑皮綿紙襯滚湯淋下十分)加桑灰淋汁(三分)下硃砂雄黃
乳香沒藥冰片白芨白蘞蟾酥(俱中)麝
香牛黃(俱下)明礬(上)五倍子大黃(上上)各藥另碾為
細末待汁冷和勻入上好小口磁器礶中口上用鉛套
套上外以黃蠟封好令固密聽用
灸癰疽藥餅
夜明砂(五錢)月經布灰(存性一錢)麝香(三分)冰片(三分)乳香(一錢)沒藥
(一錢)明礬(研細一錢五分)雄黃(一錢)蕎麥麪拌勻做薄餅放疽頭上
加大炷艾火灸之先令病者吃些米飲及托裏等湯藥
每灸至百壯痛者灸至不痛不痛者灸至痛但得一爆
其瘡立愈元氣弱者停一會再灸鎮日夜灸方好
治發背及腫毒圍藥
騰黃(三錢五分研細)五倍子末(二兩)米醋調敷圍
治發背神方
一法單用敗龜板一味去肋塗黃蠟炙透内服外敷錫
山保安寺僧秘訣也有奇效馬銘鞠傳
又方
血竭(一錢)雄黃(一錢)沒藥(五分)麝香(五厘)研細末用綿紙為燃長
一尺二寸將藥四五分以真蔴油潤燃着燈頭令病人
避風處端坐執燃者離瘡四五分自外而内徐徐照之
瘡上微微覺熱即心神快爽不可太過恐傷好肉初用
三條每日加一條漸加七條勢消每日減一條直燻至
紅腫消盡為度可貼太乙膏加琥珀燻一次隨用敷藥
日日如此燻時將猪蹄湯掠去油用新羊毛筆潤湯將
敷藥洗淨始燻燻罷用後敷藥車前子(連根葉)莃薟草
金銀花五爪龍(俱用鮮者)各等分搗爛加多年陳小粉調
敷四圍紅腫處中留一孔恐出膿如瘡口大用葱葉滚
水泡批開去内涎水拍熟貼之如瘡口久不合恐流膿
水再以藥敷之
太乙膏方
玄參白芷生地甘草當歸血餘(多)大黃(多)
治背毒初起(由於鬱者遠志一味可治)
遠志肉(甘草汁煮去骨五錢)甘草(一錢五分)甘菊花葉(一兩鮮)貝母(三錢)鮮
忍冬藤(五錢)紫花地丁(五錢鮮)連翹(一錢)白芨(三錢)
托裏敗毒散
綿黃茋(鹽水炒三錢或五錢或八錢或一兩)甘草節(水炙二錢可加至四五錢)赤芍藥
(二錢)金銀花(三錢)茜草(江西出細如燈心者佳三錢)何首烏(鮮者五錢)真白殭
蠶(炙研六分)白芨(二錢五分)皂角刺(一錢)貝母(去心二錢)括婁根(三錢)穿山
甲(土炒研一錢)鼠黏子(炒研一錢)蟬蜕(去翅爪一錢)先用夏枯草五兩
河水五大碗煎三碗入前藥同煎至一碗不拘時服陰
症去後五味加人參(三錢)麥門冬(五錢)
潰後服藥
人參(三錢)麥門冬(五錢)綿黃茋(蜜炒五錢或一兩)甘草(炙二錢)五味子
(蜜蒸一錢)白芍藥(酒炒三錢)金銀花(三錢)山藥(三錢炒)水二鍾煎一鍾
難得收口加肉桂胃氣弱加生薑(三五片)大棗(三枚)癰疽潰
瘍忌术腫瘍忌當歸
替針散
蠒殼一個煅存性為末酒調下不可多服
去爛肉方
用巴豆炒烟起焦黑為度碾極細末敷上去舊生新
長肉方
用無人見處自死竹蘸菜油燒滴下油用磁碟盛之搽
上即生肉神驗
護膜礬蠟丸
白礬(明亮者研二兩)黃蠟(一兩熔化提起待稍冷入礬末不住手攪勻加蜜五六錢和勻)衆手
丸如梧子大蠟冷不能丸以滚湯燖之便軟硃砂為衣
每二十丸漸加至三四十丸白湯或酒吞此藥護膜防
毒氣内攻未破即内消已破即便合一日之中服百粒
方有功終始服過半觔必萬全病愈後服之尤佳
又方
白礬(生研末四兩)眞黃臘(二兩半)加煉蜜七八錢硃砂研如飛
麪水飛如法六錢攪勻急須衆手為丸如梧子大每四
錢白酒吞
治癰疽對口疔瘡發背一切無名惡腫毒方名無
敵大將軍
桑柴灰(將柴另燒取其炭火置一大缸内待其自化成白灰取一斗綿紙襯入淘籮内清滚水淋下汁)
(磁缸盛貯淋至汁味不苦澁醎則止將汁入磁碗中重湯燖濃如稀糊為度)茄桿燒灰(淋製如前)
(法用一斗)礦灰(即石灰須柴燒者佳一斗淋汁如前法)三味熬調和勻名三仙
膏亦可點癰疽之稍輕者再和堿水熬膏一兩加入後
開細藥則成全方每三仙膏五兩眞正自收蟾酥(三錢五分)
(酒化令勻)梅花冰片(二錢)眞正牛黃(一錢)珍珠(二錢三味俱研如飛麪)透明
雄黃(二錢)明礬(三錢)硃砂(一錢五分)白硼砂(二錢)八味另研如飛麪
方妙眞麝香須用當門子(即麝香最上乘者一錢碾勻)銅青(一錢五分)硇
砂(二分五厘)火硝(三錢)輕粉(二錢)乳香(二錢打碎人乳浸爛研勻)没藥(一錢五分製法)
(同前)各藥研細末和勻再碾數千下將前膏加入攪得極
勻入磁罐内罐須小口者妙以烏金紙塞口封以好黃
蠟勿令一毫氣走每遇毒取少許塗其頂乾則以米醋
和蜜少許潤之其毒黑血或毒水爆出即時鬆解切忌
不可着在好肉上或用蕎麥麪調若係疔瘡加鐵鏽黃
一分研如麪和入多塗其正頂信宿其根爛出内服紫
金錠一錠須内府者方效若係癰疽等症别服蠟礬丸
及托裏解毒之劑此藥有奪命之功難以盡述倘一時
無許多好藥即製半料亦救人無算矣
治疔丸
蟾酥(三錢)冰片(一錢)麝香(七分)眞白僵蠶(一錢五分)明礬(三錢)牛黃(一錢)
硃砂(一錢五分)黃白占溶成油須令軟冷定加前藥末和丸
如麻子大每七分葱頭白酒吞下取汗汗後即以半枝
蓮為君連翹(上)赤芍藥甘草白芨白蘞金銀花(俱中)紫花
地丁(五錢)生甘菊(二兩)河水二鍾煎一鍾下大黃隨病勢加
之一滾即起服後必行然須察病人胃氣壯者可用後
方用敗毒托裏之藥調理之可不死矣大抵治疔毒在
急急則毒氣未走若走黃多不可治走黃後發狂咬人
便能發疔汗下時其穢氣觸人亦能發疔宜謹避之看
瘡瘍疔毒須飲酒以麻油塗鼻
治疔膏金太初傳神驗
以透明松香瀝青(各五錢)麻子肉(二錢如冬季加五分)三味大青石
上以鐵鎚鎚細鎚至前藥粘在鎚上拈起如清水一般
為度又加飛丹(一錢)再鎚數百下取收小磁杯内如遇初
起疔毒以新青布照疔瘡一般大小攤膏藥貼之痛即
止少頃毒水漸漸流盡疔根如燈心一條拔出仍用原
舊膏貼上至重者再換一膏藥全痊矣攤膏藥小磁杯
隔湯燖化竹筯攤膏約一文錢厚
疔毒神騐方
用陳年露天鐵鏽碾如飛麪將金銀簪脚挑破毒處一
孔納鐵鏽末於内仍將皮蓋好少頃黑水流盡中有白
絲如細線慢慢抽盡此疔根也盡即立愈
又方用甘菊花并根葉搗汁以酒下之立消
顧聖符幼弟患髭疔醫者先用火針圍藥腫脹至目與
鼻俱隐入肉牙關緊急馬銘鞠用患者耳垢齒垢刮手
足指甲屑和勻如豆大放茶匙内燈火上炙少許取作
丸令洗淨圍藥將銀簪挑開疔頭抹入外用綿紙一層
津濕覆之痛立止半日腫半消目可開次日服仙方活
命飲二劑愈此法兼可治紅絲疔長洲華承溪指節間
患之得此而痊又云可治面白疔未試也此方傳自道
人
顧博士伯欽内人左耳患疔時方孕仲淳先以白藥子
末雞子清調塗腹上護胎次以夏枯草甘菊貝母忍冬
地丁之屬大劑飲之一服痛止疔立拔胎亦無恙白藥
子療馬病者也
治耳邊發腫連太陽腮齒俱痛不可忍
大黃(一兩)青木香(三錢)姜黃(三錢)檳榔(三錢)為末醋蜜調勻貼患
處中留一孔出氣
治乳鵝
芒硝(研細一錢五分)膽礬(八分)雄黃(八分)明礬(八分)俱研細和勻吹入
喉中
又方
用蛤蚆草(即土牛膝葉如荔枝)搗汁灌鼻内右鵝灌左鼻内左鵝
灌右一吐而愈或急不及藥以針或蘆管刺喉令出黑
血復以蚰蜒加烏梅少許搗爛取亂髮裹箸上塗前藥
攪患處去其膩痰則愈矣蚰蜒不能卒辦梅雨時取貯
磁瓶内封固久而不壞
纏喉風方(即喉痺仲淳試過有驗)
明礬(三錢)巴豆(去殼七粒)溶礬入巴豆燒至礬枯去巴豆研細
吹入喉中流出熱涎立開
治喉癬内熱
貝母(去心三錢)鼠黏子(酒炒研二錢)玄參(二錢五分)射干(二錢不辣者是)甘草
(二錢五分)括婁根(二錢)懷生地(三錢)白僵蠶(一錢略炒研)連翹(一錢)竹葉
(二十片)水二鍾煎八分飢時服
倪仲昭患喉癬邑中治喉者遍矣喉漸漸腐去飲食用
粉麪之爛者必仰口而咽每咽泣數行下馬銘鞠曰此
非風火毒也若少年曾患黴瘡乎曰未也父母曾患黴
瘡乎曰然愈三年而得我銘鞠以為此必誤服昇藥之
故凡患此瘡者中寒凉輕粉之毒毒發於身昇藥之毒
毒發於愈後所生子女毒深者且延及於孫若甥倘不
以治結毒之法治之必死以甘桔湯為君少入山豆根
草龍膽麝干每劑用土茯苓半觔濃煎送下牛黃二分
半月而痊竟不用吹藥既而詢之云父母病時果服丸
藥而痊痊後曾口碎非昇藥而何今毉家恬然用之不
曉其中毒之深故特明其說
喉痺
雄黃芒硝(各一錢)研細以鵝毛管吹少許數吹立散但
待其腫甚而吹為妙
又方用半枝蓮搗汁吃立散其渣須藏於家中勿令見
風
吹喉方(治雙鵝單鵝神效)
火硝(一錢五分)官硼砂(五分)片腦(三厘即冰片)雄黃(一分不用亦可)鵝管蘆
管銀管共可盛吹前藥用三匙吹上喉即吐痰涎愈從
鼻孔中吹入亦效
瘰癧丸方
貝母(去心二兩)天花粉(一兩五錢)玄參(一兩五錢)甘草(一兩五錢)斑猫(古米炒去)
(頭足聽用)肥皂(二觔每一肥皂去核入斑猫四個線縛蒸取出去斑猫并肥皂皮觔淨肉十兩)前藥
為末共搗如泥丸如梧子大每服一錢白滚湯吞服後
腹疼勿慮此藥力追毒之故
又方
取過冬靑(即荔枝草正名天明精)五六枝同鯽魚入鍋煮熟去草
及魚食汁數次即愈
朱文學鏕患癧仲淳為灸肩井肘尖兩穴各數壯而愈
治瘰癧(回燕膏仲淳試之有效)
真芝蔴油(二觔)胎髮(四兩如無以童男髮洗淨代之)川山甲(五錢)白礬(飛過一兩)
黃蠟(四兩)飛丹(二兩)松香(六兩)輕粉(五錢研)乳香沒藥(各五錢另研)
燕窩泥(朝北者二兩微炒)五靈脂(淘淨五錢)麝香(另研五錢)蜜陀僧(五錢)將
川山甲五靈脂煎數沸下胎髮熬溶濾去渣稱淨熟油
二十四兩仍入鍋内下白礬煎二三沸下黃臘黃丹煎
一沸下松香官粉六兩再煎一沸下燕土如沉香色滴
水成珠住火方下乳香沒藥攪勻少頃下輕粉桃柳枝
攪溫可入手然後投麝香攪勻水浸去火毒七日用貼
瘰癧未破者軟已潰者乾内服夏枯草湯
夏枯草湯
金銀花(五錢)夏枯草(二兩)柴胡(七分)貝母(二錢)土茯苓(白色者二兩)鼠
黏子(一錢微炒)鼈虱胡麻仁(二錢微炒)酸棗仁(二錢)瓜婁仁(二錢略炒)陳
皮(一錢)皂角子(一錢)白芍藥(酒炒一錢)當歸身(二錢)粉甘草(一錢)荆芥
穗(一錢)連翹(一錢五分)何首烏(五錢)漏蘆(二錢)水煎食後服
又方
夏枯草蛇苗草紫背天葵紫花地丁金銀花
九龍草或汁者汁或末者末俱要以好酒調服
又方(藻星膏兼治魚口一切等瘡)
巴荳(一兩炒黃色復以紙條點火燒之候黑色用)海藻(二錢炒)昆布(一錢炒産海中)天
南星(一錢切碎醋浸二日炒)升麻(五分)天花粉(五分炒)各為極細末以
香油和成稀膏用文火熬候燒乾入巴荳下巴荳後略
熬退火冬月加巴荳(五錢)南星(一錢)夏月減南星(五分)加天花
粉(一錢)
治熱癤廖憲副夢衡傳
黃梅水時取新出蝦蟆(黑而細者是)置瓶内木蓋口蠟封埋
地下久化成清水取出蘸抹之兼可治疔疽
治對口癤(試之神效)
鮮茄蒂(七個)鮮何首烏(輕重等分)水二鍾煎八分一服出膿再
服收口
又方
金銀花(一兩淨)木槿樹根皮(一兩切片)酒水各一碗煎食後服
面上疔加白芷(一錢)蒲公英(即直下根)和黃蜆打爛罨患處以
真麻布包之三日立愈
梁谿一女子頦下發一硬塊而不痛有似石癭仲
淳疏方服十劑全消
貝母(去心三錢)連翹(二錢)鼠黏子(酒炒研一錢五分)括婁根(二錢)金銀花
(五錢)何首烏(去皮竹刀切片三錢)白芨(二錢)蒼耳子(研細一錢五分)生甘菊(五錢)
青木香(一錢五分)紫花地丁(五錢)先用夏枯草(五兩)河水五碗煎
至三碗去渣納煎藥同煎至一碗
敷藥方
南星(三兩)海藻昆布檳榔薑黃白蘞猪牙皂
角(各一兩)細末醋調敷
梁谿一婦人生癤臂上服此半日立出血膿愈
連翹(二錢)白芷(二錢)甘菊(一兩)紫花地丁(五錢)白芨(二錢)粉甘草(三錢)
金銀花(五錢)生地(三錢)地榆(四錢)皂角刺(一錢)括婁根(二錢)茜草(三錢)
鼠黏子(一錢)
治肺癰馬銘鞠傳
其法用百年芥菜鹵久窨地中者數匙立起此鹵嘉興
府城中大家多藏之目擊神效
又方
魚腥草水煑不住口食之治肺癰吐膿血神方也正名
蕺草兼治魚口
又方
金絲荷葉搗汁同生白酒數飲立效
乳癖乳痛方神驗
用活鯽魚(一個)山藥(一段如魚長)同搗汁敷乳上以紙蓋之立
愈
乳癖方張王屋屠後江孟脩兄驗過
白芷(一錢)雄鼠糞(一錢)二種晒乾為末用好酒調服必多飲
取一醺睡而愈雄鼠糞尖者是
又方
顧文學又善内人患左乳岩仲淳立一方夏枯草蒲公
英為君金銀花漏蘆為臣貝母橘葉甘菊花雄鼠糞連
翹白芷紫花地丁山茨菰炙甘草瓜蔞茜根陳皮乳香
沒藥為佐使另用夏枯草煎濃汁丸之服觔許而消三
年後右乳復患用舊存餘藥服之亦消後以此方治數
人俱效
里中婦沈姓者患乳癧潰爛經年不見臟腑者一膜爾
馬銘鞠用鼠糞(三錢)土棟樹子(三錢經霜者佳川棟不用)露蜂房(三錢)俱
煅存性各取淨末和勻每服三錢酒下間兩日一服痛
即止不數日膿盡收斂此方傳自江西販糖客因治祝
氏喉證得之
圍藥
白芨(研末一兩)水調敷乳癖處候乾再以水潤二三次愈
會膿散治腹中腫毒
川山甲(炙)白殭蠶(炒去絲嘴)白芷(各五錢)大黃(二兩)乳香沒藥
五靈脂(各五錢)為末每服五錢酒服膿從大便出幼者
用三錢
治脇癰(杜武服之甚驗)
金銀花(五錢)貝母(二錢)皂角刺(一錢五分)連翹(一錢五分)穿山甲(三錢)赤
芍藥(三錢)白芷(一錢五分)地榆(五錢)甘草節(一錢)當歸(二錢)夏枯草(一兩)
(煎汁和藥復煎)鼠黏子(一錢五分)紫花地丁(一兩)生甘菊花根(二兩)搗汁
和藥内服
一人患腸癰傴僂痛不能伸有道人教以飲純黃犬血
二碗和白酒服其人遂飲至四碗次日下膿血盡而瘳
治便毒(仲淳親試之甚驗加穿山甲同患處者二片土炒引經更妙)
棉地榆(四兩)白酒三碗煎一碗空心服雖有膿者亦愈
又方
全蝎生礬貫衆等分為末空心調下
又方
棉地榆(四兩)粉甘草(一兩)金銀花(一兩)白芷(三錢)皂角刺(二錢五分)水
二鍾煎一鍾空心溫服
治下疳
仲淳治數友下疳用黃栢官粉膩粉杏仁珠末冰片敷
之無不愈者後去膩粉杏仁加黃芩更以小大薊地骨
皮湯洗淨敷之效更良
又方
蟬蜕(七分)眞白僵蠶(紫蘇葉包蜜炙七個)杏仁(七粒去皮尖)芭蕉根(五錢搗爛)
獨核肥皂仁(七粒)雪裏紅(一把打爛)土茯苓(白色者去皮二兩)白蘚皮
(一錢)牛膝(二錢)黃栢(一錢)木通(七分)皂莢核(七粒)薏苡仁(二錢)連翹(一錢)
漢防已(酒浸六分)甘草節(一錢)石斛(三錢)柴胡(六分)萆薢(二錢)地骨皮
(二錢)水三大碗煎不拘時飢則服日三服氣虚脾弱加蜜
炙黃茋(三錢)血虚加生地(三錢)
又極秘神方(治一切極痛下疳仲淳屢用甚效)
鮮小薊鮮地骨皮(各五兩)煎濃汁浸之不三四日即愈
治蛀疳服藥
珍珠(生研細)牙末牛黃冰片(各一錢)眞白殭蠶皂角
(各二錢)滴乳石(一兩研細如飛麪)細末每服九厘土茯苓湯吞下
以乾物壓之
蛀疳摻方
橄欖燒灰研細末摻上
治痔瘡出血過多(東垣名黑地黃丸臧晉叔試之效)
生懷慶(一觔酒洗淨用水煑連汁磨為末重湯熬成膏聽用)茅山蒼术(一觔切片用眞麻油)
(浸一日夜去油晒乾為末)北五味(半觔晒乾為末)炒黑乾薑(淨末八錢)用黑棗肉
半觔去皮入前藥搗丸空心白湯每服三錢
治痔瘡歸安陳汝良傳
用荔枝草即天明精一名地菘煎湯洗仍以草手搓軟
塞患處
治漏
鉛花(四兩研如麪)黃牛腮邊合扇骨(二兩酥炙燥為末)雄猪前脚跲
(二兩酥炙燥為末)青黛(二兩)槐花(二兩)人中白(煅過五錢)將藥總置陽城
礶内用鐵油盞鹽泥封好置淘濕大米數粒於盞上四
面用火煅以米熟為度取出研細煉蜜丸如梧子大每
五錢空心下午各進一服淡鹽湯吞水白酒二杯以猪
蹄下酒醋紫蘇略吃些亦可
坐板瘡方丁右武親驗有效
松香(五錢研細)雄黃(一錢研細)如濕癢加蒼术(三錢)各末和勻以綿
紙包裹撚成紙撚二條臘月猪油浸透點火燒着取滴
下油搽上立效
治臀癰
一人患臀癰用五爪龍連枝搗汁酒漉服日進四五次
膿從大便出未成膿者内消如有頭以渣敷上立散治
魚口極效
治下部火丹馬銘鞠傳
用蠶砂山栀黃連黃芩黃檗大黃寒水石共末水調敷
上立效(切勿用芭蕉根)
又方
川黃連末蜜和雞子清調敷馬銘鞠云若遇抱頭火
丹必砭去惡血方效每用此法治人其不肯砭者多誤
事予家兒輩試之甚驗
煎方
牛膝(三錢)木瓜(二錢)石斛(三錢)生地(五錢)連翹(三錢)黃檗(二錢)甘草(一錢)
金銀花(五錢)地榆(三錢)茜草(三錢)赤芍藥(二錢)水煎服
治懸癰(一名鸛口疽生在陰囊後榖道前療之不早變為漏則難治矣一僕試之立消)
大粉甘草(一觔)每根劈作四片或二片用泉水二碗輪流
蘸炙以水盡為度切片河水十碗熬至一碗空腹服盡
即愈此孫眞人方
談公武患跨馬癰外勢不腫毒内攻膿多瘡口甚小突
出如指大一塊觸之痛不可忍多飲寒劑外敷凉藥毒
内攻胃氣俱損銘鞠盡去圍藥洗淨瘡口但用一膏藥
以護其風用大劑黃茋山藥懷生地白芷牛膝米仁金
銀花雜以健脾藥十餘劑膿盡再數劑肉長突出者平
矣後服六味丸觔許精神始復
江都尹奉麓乃尊斃於腿癰其子九歲亦患之就醫彌
月勢漸盛銘鞠按之堅如石幸兒氣厚可内消用牛膝
薏苡地榆生地鼠黏子金銀花連翹粉草皆仲淳常用
法也初劑加利藥微利之即稍寬過兩劑加汗藥微汗
之勢益寬至數劑取穿山甲末(五錢)半入煎半調藥送下
兒善飲令兒一醉自此頓消半月地下行矣初一醫欲
開刀遇銘鞠中止凡外科宜以開刀為戒
梁谿一男子生癤膝下楚甚仲淳適至即於席間
作劑服之飲酒數杯癤立破出鮮血愈
連翹(二錢)白芷(二錢)粉甘草(水炙三錢)金銀花(五錢)牛膝(三錢)懷生地
(三錢)地榆(四錢)皂角刺(一錢)鼠黏子(酒炒研一錢)
陸封公養質患腿癰瘍醫用忍冬花角刺連翹白芷貝
母天花粉陳皮乳香沒藥治之不效仲淳即前方加綿
地榆炙甘草紫花地丁服三四劑愈
治鶴膝風(一人患此五年敷藥三日即愈王心涵傳)
乳香沒藥(各一錢五分)地骨皮(三錢)無名異(五錢)麝香(一分)各為
末用車前草搗汁入老酒少許調敷患處
&KR0146;瘡方(章宇泰傳六郎乳母試之神效)
松香(一兩)輕粉(三錢)乳香(五錢)細茶(五錢)四味共打成膏先將葱
頭花椒煎濃湯燻洗淨用布攤膏厚貼患處以絹縛定
黃水流盡爛肉生肌
又方曹和尚傳
松香(四兩)好韶粉(二兩)先將松香投入滾水中一撈即起另
研如飛麫後加韶粉研勻入真麻油勿令太薄調如極
稠糊用筯挑起以不斷絲為度仍用極緊細松江布攤
成膏貼於瘡上將寸許闊絹條紥急勿使泄氣一日收
緊三次三日一換膏藥半月必愈
&KR0146;瘡久不愈方
黃占白占輕粉韶粉臘月猪板油麻油各半
化勻調和前藥用薄油紙攤貼瘡上血風瘡久不結痂
亦妙(入芝蔴油乳香更妙)
足指疔毒
生甘菊(一兩五錢)紫花地丁(八錢)金銀花藤(一兩)穿山甲(三片土炒研細)
木瓜(二錢)牛膝(五錢)薏苡(一兩)生地(五錢)連翹(三錢)白芨(三錢)夏枯草
(六兩)
李行甫患黴瘡(俗呼廣瘡)誤用水銀番磽等藥搓五心三日
間舌爛齒脫喉潰穢氣滿室吐出腐肉如猪肝色湯水
不入腹脹二便不通醫皆謝去獨用治喉藥吹喉痰壅
愈甚痛難忍幾死銘鞠按其腹不痛雖脹滿未堅猶未
及心知水銀毒入腹未深法宜以鉛收之急用黑鉛觔
餘分作百餘塊加大劑甘桔湯料金銀花粉草各用四
五兩水二三十碗鍋内濃煎先取三四碗入湯注中徐
灌之任其自流逾時舌漸轉動口亦漱淨即令恣飲數
盞另取渣再煎連前濃汁頻濯手足次日二便去黑水
無算始安方用吹口藥及敗毒托裏藥數劑而愈後賈
僕有顔孝者亦患黴瘡誤用水銀薰條其證一如行甫
即以前法治之次日立起
治黴瘡
猪胰脂(二兩)金銀花(二錢)皂角刺(一錢)芭蕉根(一兩)雪裏紅(五錢)五
加皮(二錢)土茯苓(白色者二兩)皂莢子(七粒打碎)獨核肥皂仁(七粒切片)
白僵蠶(炙七分)木瓜(一錢)白蘚皮(一錢)蟬蜕(一錢)年久力衰者加
薏苡仁(五錢)甘草節(二錢)綿黃茋(三錢)懷生地(二錢)人參(二錢)久不
愈加胡黃連(三錢)胡麻仁(二錢)全蝎(七枚)水三大碗煎一碗不
拘時飢則服
又方
棉花子仁一味研如泥入細槐花末和丸如菉荳大每
四錢空心及飢時吞
治結毒
獨核肥皂仁(七粒)千年矮(即雪裏紅一兩)皂莢子(七粒)甘草節(一錢五分)
木瓜(一錢五分)蟬蜕(一錢)青木香(一錢)土茯苓(白色者二兩)綿黃茋(鹽水)
(炒三錢)白殭蠶(蜜炙炒研七分)鼈虱胡麻仁(炒研三錢)白芷(一錢)何首烏
(三錢)金銀花(三錢)連翹(一錢)水三大碗煎一碗不拘時飢則服
結毒丸方
鍾乳石(研如飛麪水飛一兩五錢)眞牛黃(研如飛麪三錢)珍珠(研如飛麪四錢)猪牙
皂角(去皮膜為極細末七錢)樺皮灰(存性研如飛麪四錢)百草霜(庄家鍋底者佳七錢)
牛黃丸神效
牛黃(眞者研細三錢)象牙末(三錢)白殭蠶(二錢)紅鉛(二錢)冰片(五分)明礬
(二錢)極細末煉蜜丸如麻子大每服五分土茯苓(白色者木槌打)
(碎三兩)砂鍋内煮汁吞丸藥空心上下午飢時日三次
洗方
五倍子(四兩)地骨皮(四兩)皮硝(五錢)甘草(二兩)苦參(四兩)葱頭(十個)河
水煎濃湯一鍋於無風處乘熱蘸日浴三次浴時先吃
飽或服煎藥一貼忌食茶醋牛肉麩河魨火酒
摻方
粉霜(一錢五分甘草汁飛過)眞冰片(三分另研)二味和勻洗淨摻上立
瘥
浸酒方
防風當歸羌活白芷白蘚皮五加皮蒼
术牛膝(各二兩)荆芥薏苡蔓荆子木瓜白蒺
藜(去刺各一兩)生地黃(三兩)烏稍蛇(出吳江尹山方額者佳一尾)好酒十觔
浸煮三炷香卧時服丸亦可
治頭面結毒
蘄艾(去筋膜一兩)川椒(去核八錢)麻黃(去節二錢)川芎(二錢)猪頭天靈蓋
(火煅存性五錢)白茯苓(二兩)極細末蒸餅丸如菉荳大飯後白湯
送下每服三錢服後二三日瘡口乾燥不臭是其效也
服至瘡口平復方住忌牛羊魚腥房慾患久者宜間
服十全大補湯十數劑(川椒出桃花洞者佳嚼半粒口辣不能言者眞)
又治結毒方兼治積年虚勞痰火健脾進食
極木一名十大功勞一名猫兒殘(俗呼光菰櫪)黑子者是紅
子者名樞木亦可用取其葉或泡湯或為末不住服
譚公亮患結毒醫用五寶丹餌之三年不效仲淳云五
寶丹非完方也無紅鉛靈柴不能奏功時無紅鉛姑以
松脂鉛粉麻油調敷應手而減公亮先用喬伯珪所贈
乳香膏止痛生肌甚捷及用此二味功效彌良乃知方
藥中病不在珍貴之劑也
又方
銀硃(三錢)輕粉(三錢)白占(三錢)黃占(三錢)用麻油(三兩)先將二占化
勻調前藥末攤成膏貼之戒房事必效
凡父母正患黴瘡時育兒鮮有免者其證渾身破爛自
頂至踵兩目外幾無完膚日夜號泣或吐或瀉似瘧似
驚變態百出父母不知見有他證别作治療十無一生
治法以牛黃為君再加犀角羚羊角硃砂冰麝和入土
茯苓粉生蜜調服使兒日日利去惡毒見有他證隨宜
治之母亦隨宜用藥加以散毒劑不住口服其外用大
粉草金銀花為極細末二三升破爛處洗淨大握敷之
半月後方易神效敷藥再敷數日自愈愈後一兩月當
復發再後兩三月當再復發發漸輕仍如法治之自愈
愈後或口角眉角或肛門存二三餘毒不必治矣其渾
身或癬或瘡忽聚忽散敷之便愈大抵年餘始得除根
若母不禁口或兒漸大不能禁口有延至二三年者然
不斃足矣胎中之毒徹骨入髓焉能旦夕除哉馬銘
鞠傳
昇藥五靈散馬銘鞠傳
膽礬(治筋而滋肝其色青應東方木)辰砂(養血而益心其色赤應南方火)雄黃(長肉而補脾其)
(色黃應中央土)明礬(理脂膏而助肺其色白應西方金)磁石(榮骨液而壯腎其色黑應北方水)
此方見焦氏筆乘喜其不用水銀製而用之功效遲緩
後因加水銀一兩與前五味等分和勻入陽城礶内打
火三香取出加敷藥中用之效如神
神效敷藥方馬銘鞠傳
夜合花(白者良陰乾)象皮(同黃砂炒候軟切片再炒候脆方研)栙香(炒研)乳香
沒藥(各去汗)血竭孩兒茶(濕紙包煨)花蕊石五倍子(色𢃄紅者)
(良半生半煅各一兩)白占(八錢)珍珠(五錢)冰片(一錢)各極細末方入白占
研勻最後入冰片如欲去腐每兩加五靈散(二錢)欲生肌
每兩加前散三分或五分如治痘後膿水淋漓下疳等
瘡只加一二分治湯火傷每兩加絲綿灰(二錢)剔牙松皮
(煅存性五六錢)韶粉雄黃(五六錢)或乾摻或香油調一切外症俱
效
附海上單方
里中有周七者少年曾患毒左腋下得一異方用糯米
炊飯乘熱入鹽塊夾葱管少許搗極爛如膏貼患處輒
消至中年腰間忽生一毒熱如火板硬痛不可忍佝僂
跼蹐自分必死屢藥不效急思前方如法貼之未幾大
便去糞如宿垢甚多硬者漸軟數日而起
雜症
腦漏
腦者諸陽之會而為髓之海其位高其氣清忽下濁者
其變也東垣云上焦元氣不足則腦為之不滿經云膽
移熱於腦為鼻淵夫髓者至精之物為水之屬腦者至
陽之物清氣所居今為濁氣邪熱所干遂下臭濁之汁
是火能消物腦有所傷也治法先宜清肅上焦氣道繼
以鎮墜心火補養水源此其大略耳藥多取夫辛凉者
辛為金而入肺有清肅之義故每用以引散上焦之邪
如薄荷荆芥甘菊連翹升麻鼠黏天麻之屬鎮墜心火
補養水源如犀角人參天冬麥冬五味朱砂甘草山藥
生地茯苓牡丹皮之屬然須兼理乎肺肝盖鼻乃肺之
竅而為腦氣宣通之路又治乎上焦而行清肅之令膽
為春升少陽之氣與厥陰為表裏而上屬於腦戴人有
云膽與三焦尋火治内經謂膽熱所干義亦明矣理肺
用桑皮鼠黏桔梗二冬花粉竹瀝清肝膽以柴胡白芍
羚羊竹茹棗仁川芎或者又謂世人多用辛温辛熱之
藥取效此義何居盖辛熱甘温多能宣通發散故病之
微者亦能奏效耳此從治劫法非不易常經明者察之
頭風神方(沈觀頤中丞傳自一道人予僕婦患此痛甚欲自縊服二劑數年不發)
土茯苓(忌鐵四兩)金銀花(三錢)蔓荆子(一錢)玄參(八分)防風(一錢)明天
麻(一錢)辛夷花(五分)川芎(五分)黑豆(四十九粒)燈心(二十根)芽茶(五錢)河
水井水各一鍾半煎一鍾服
治半邊頭痛(屬火證者用之妙)
大黃末(三分)黃芩末(一錢)二味和生白酒一碗頓熱調勻服
之即愈
又方
用芝蔴炒熱舂碎乘熱將好燒酒入磁器中重湯熱入
芝蔴扎緊只用一葱管孔插入磁瓶口内引鼻吸其氣
左則薰左右亦如之虚寒用燒酒虚熱用好米醋代之
内服對病方藥
鬱證
紀華山先生雅自負數奇更無子時邑邑不快漸至痞
脹四年肌肉盡削自分死矣姑蘇張漣水胗而戲之曰
公那須藥一第便當霍然以當歸(六錢)韭菜子(一兩)香附(童便)
(炒八錢)下之紀有難色不得已減其半張曰作二劑耶一
服夜夢遺舉家慟哭張拍案曰吾正欲其通爾仍以前
半劑進胸膈間若勇士猛力一擁觧黑糞數升尋啜粥
二碗明日巾櫛起見客矣逾年生一子即表弟汝占也
治筋骨疼甚如夾板狀痛不可忍者(李景渠中丞傳)
將騾子脩下蹄爪燒灰存性研末或酒白湯調服立愈
癎症方(名補心寧志丸)
天竺黃(另研如麫五錢)沉香(另研如麫三錢)天門冬(去心酒洗蒸二兩)白芍藥
(酒炒三兩)白茯神(去心四兩)遠志肉(甘草汁浸蒸二兩)麥門冬(去心二兩)炙甘
草(六錢)旋覆花(一兩五錢)眞蘇子(研一兩)香附(醋浸晒乾童便拌瓦上炒三兩)半
夏(薑汁拌以明礬末少許同浸二兩)皂角莢(不蛀者去黑皮酥炒去子取末二兩)為末和
勻懷山藥粉糊丸如豌豆大硃砂一兩研如法為衣每
服三錢用竹瀝點湯下
風癲病神方
好生犀角(四兩)剉末每用一兩加清水十碗入砂鍋内熬
至一碗濾淨再加水十碗熬至二酒杯加淡竹葉(四兩)水
六碗煎二碗去渣加犀角汁同服盡四劑即愈
治火上升有痰留滯喉間如有核上法宜降氣清
火
眞蘇子(研二錢)廣橘紅(三錢)貝母(三錢)括蔞根(三錢)白茯苓(三錢)麥
門冬(五錢)白芍藥(三錢酒炒)黑連翹(一錢五分)黃檗(蜜炙一錢五分)五味子
(一錢打碎)水煎加竹瀝服
施靈修有一里人善酒卧床褥者三年靈修憐而索方
於仲淳仲淳親胗之知其酒病也夫酒濕熱之物多飲
者濕熱之邪貫於陽明濕熱勝則下客於腎而為骨痿
昔人治痿病取陽明以五味子為君黃連為臣麥門冬
乾葛白稨豆為佐服之立起
治血痞沉香丸
沉香血竭辰砂(各二錢五分)木香(一錢三分)眞麝香(一錢三分)琥
珀(五分)當歸尾(二錢五分)牡丹皮(二錢五分)延胡索(一錢五分)為細末用
磁器煎甘草湯打糯米糊為丸凡氣痛酒磨葱湯亦可
產後血塊酒磨服
烏鬚神方
女貞實一斗如法去皮每斗用馬料黑豆一斗揀淨淘
洗晒乾同蒸透九蒸九晒先將女貞實為末加生薑自
然汁三兩好川椒去閉口者及蒂為末三兩同黑豆末
和勻蜜丸如梧子大先食服四五錢白湯或酒吞
又方
將鱧腸草採鮮者二三十觔搗汁入九蒸九晒過女貞
實末再晒乾如前為丸亦佳但服之腹痛作泄不若薑
汁椒末為佳蒸女貞實先將上好老酒浸一宿次日用
黑豆蒸如此者九以其性寒故也更服八珍丸以實根
本
又方(舊傳女貞實旱蓮草二方試之甚驗苦于腹痛作泄仲淳再為更定凉血兼理脾)
何首烏(勿去皮烏豆同牛膝蒸製如常法最後用人乳浸晒三四十次赤白各二觔)女貞實
(酒拌九蒸九晒二觔)旱蓮草(熬膏十二兩)烏飯子膏(即南竺枝子也十二兩)茅山
术(米泔浸蒸晒三次去皮切片十二兩)眞川椒紅(十二兩去白膜閉口勿用)沒石子(十兩)
為細末以旱蓮草膏烏飯子膏同煉蜜和丸如梧子大
每五錢空心飢時各一服白湯吞
碧霞丹(治内障外障暴赤眼眵淚昏花翳膜)
當歸沒藥(各二錢)血竭白丁香硼砂冰片麝
香(各一錢)馬牙硝乳香(各五分)俱極細末比飛麪更細三
五倍以川黃連去鬚切片三錢熬成膏子和前藥為丸
如豆大用銅綠一兩五錢為衣每用一丸以新汲水半
盞浸磁盒内日洗五六次一丸可洗七日重者半月輕
者七日迎風冷淚三日見效(賀知忍傳)
洗眼方仲淳立予親試驗
皮硝(一兩)杏仁(去皮尖)銅綠明礬(各三分)側栢葉(三錢)甘菊花
(三錢)桑白皮(五錢)河水五碗煎至二大碗置銅盆内洗眼及
眉稜骨兩太陽涕出即爽然矣日夜不拘次數一服冬
可半月夏十日
牙痛方鄧定宇先生傳
經霜西瓜皮燒灰敷患處牙縫内立效
擦牙散章泰宇傳
石膏(半觔火煨熟)白蒺藜(去刺四兩)為極細末每日擦牙漱口牙
痛時頻頻擦之立愈
又方(陳筠翁傳自江陰云旱蓮草開紅花者與此地不類)
旱蓮草以青鹽醃一二宿晒乾為極細末置磁罐内擦
牙以沸湯漱口嚥下久久兼能烏鬚種子
治胃火牙疼
馬蘭頭葉并放水溝内青苔搗爛以絲綿卷之左齒痛
塞左耳右亦然
治聾王槐亭服之驗
白蒺藜(炒去刺)為末蜜丸空心服沈四明相公專服此
方延年益壽
治耳中瘇痛或出水出膿
金絲荷葉(即名虎耳草)搗汁滴入耳中如有膿可加枯礬未
及乾胭脂末各少許
又方
用鮮薄荷葉同蝸牛搗汁滴耳中亦妙
顧奉常女臂患紫雲風仲淳用稀薟蒼耳雄黃末之醇
漆為丸或疑漆有毒競沮之然竟以此藥收功(製漆用生蟹黃)
(攪和可化作水入藥)
稀薟丸治爛風及風疹作癢如神
稀薟草取末調吞治癱瘓甚驗初時以人參蘇木等分
熬膏和酒吞傷損皆除曾有八十老人試過五七九月
採近根處剥開有小蟲一條能治小兒疳症
解牛肉毒
取蝦蟆一隻置滚酒内數沸去蝦蟆飲酒一吐即愈
又方馬銘鞠傳
用甘菊花連根葉搗爛和酒服一兩碗立愈
治疝氣痛方(顧冲吾司馬傳表兄李瀛洲試之神驗)
六味地黃丸古方加北五味(三兩)肉桂(二兩味甘者真)枸杞子(去蒂)
(四兩)車前子(米泔浸蒸三兩)將糯米一斗炊飯乘熱下白酒藥并
前藥料和勻如常製白酒法三兩日後漿來用上好鏡
面燒酒五十觔連酒漿并糟入大甕内泥封固一月開
去糟濾清酒味甘香異常空心或飢時隨量飲飲多不
渴
疝攻上作痛秘方陳敬泉親驗
(闕)子根有葉時用根葉搗爛絞汁和好酒服之覆被
出汗永不發
木腎方
用豆田中菟絲子草(一名黃絲草)煎濃湯洗之時以手搓之
隨消
治便紅或因酒毒發者南昌鄧思濟傳
先用川黃連(去鬚切片酒炒)細末一服三錢空心白酒調下忌
暈腥一日服連末後必腹痛去血愈多復用白芍藥(一兩)
白术(五錢)甘草(三錢)同炒揀開先用白芍藥煎湯服腹痛自
止後以白术甘草同煎服遂愈又一法以粳米三分糯
米七分煑粥空腹服遂愈此無他補胃氣則陽明調所
以便紅自除也
腸風
黃茋(蜜炙三錢)白芍藥(酒炒三錢)炙甘草(一錢)麥門冬(去心五錢)生地(酒洗)
(四錢)當歸(酒洗二錢)荆芥(一錢炒)白芷(一錢)柴胡(五分)地榆(酒洗三錢)人參
(一錢)五味子(八分去枯者打碎蜜蒸)河水二鍾煎八分空腹飢時服
治腸風(因飲酒過多得之者效甚)
專服北五味打碎蜜蒸為細末蜜丸每清晨服三錢服
至半年因味酸甚服後喉中覺吞酸加熟地黃等分為
丸服久腸風頓止
治猘犬傷
野葡萄根搗汁酒服
治蜈蚣傷
用舊竹筯火中將頭上燒黑取下少許研細敷患處立
愈
又方馬銘鞠傳
一法取蜒蝣塗上其痛立止屢試神驗
治蛇傷
雄黃雌黃等分極細末先以白芷磨菜油調塗患
處以温火薰之滴盡黃水為度水出腫漸消
又方
明礬麝香二味為末摻上以艾炙之隨炙隨消
又方
慎火草(即牆頭草色綠極脆)搗汁同酒飲一面搗敷咬傷處立愈
一婦人於壁上取雞翎卷耳適蜈蚣生子在翎上𢃄入
耳中生小蜈蚣穿腦内且痛且癢百藥莫效夢神人傳
一方令炒雞肉熱置一器内留一小孔蓋上令病者以
耳受之雞氣薰入蜈蚣悉攢雞肉上其病立愈
跌打秘方
用露天糞窖中磚瓦塊多年者或碗架濁水長流處磚
瓦塊火煅紅研極細跌打傷者酒調服五分立愈未打
服之可不痛不宜多服令人骨軟
金瘡并跌打破損出血方
煉過雲母粉菜油調敷立止痛更不作膿
金瘡止血方
眞番降香(紫糖色者眞切如豆大炒略焦研再炒)五味子(一兩)二味共研敷
上
又方
舊毡帽簷燒灰敷上舊網巾灰亦好
金石湯火跌損方
用花蕊石舊家有用為几上小屏風者取三錢為極細
末真麻油調敷患處當日者立愈隔日敷之痛輕易收
口亦治産後瘀血攻心血暈神丹
桃花散治跌損刀傷狗咬爛脚
用陳年風化石灰一官升錦紋大黃(一兩焙燥研末)并石灰炒
桃花色存性真麻油調敷患處當日敷之更妙
火傷兼治湯泡方
大松樹皮川大黃二味等分為細末生桐油調敷
立愈
又方
用大黃一味為細末砂糖調敷立愈
火燒爛神方
將好煮酒一二甕入浴缸内令患者浸酒中極重不死
又方
用鼠初生者以真麻油浸之入磁瓶内封固患者將油
搽上痛處即愈
湯火神驗方
猪毛煆存性研細末加輕粉白硼砂少許麻油調和敷
之立效無癍痕
治水渰(出說海)
凡遇溺水者視其心坎尚溫以圓器覆地下置門一扇
於上令溺者仰臥以鴨血灌之口中或大小便出水即
甦
臨杖預服藥(湖州司獄司内杖單神效)
胎元(一個煅存性)黑犬對前脚上邊頂骨一副(酥炙存性)川麻皮
(煅存性)麝香(五分)乳香沒藥(各五錢)煉蜜丸如梧子大每服
三錢酒吞
杖後煎劑
紅花紅麯(各一錢)延胡索牛膝(各三錢)牡丹皮五靈
脂赤芍藥番降香(各二錢)炙甘草(七分)桃仁(七分)肉桂(五分)
水酒煎若傷重出虚汗加參耆
杖丹
風化石灰(君)眞番降香末(上)半夏末(上)黃芩黃連
黃檗大黃(俱中)為細末麻油調敷患處
杖丹散血
龍鬚草(二兩)大黃(三兩)二味為末用麻油一觔蒸大黃焦色
濾淨去渣加後藥樟腦(一兩五錢)麝香(四錢)冰片(四錢)降香末
(一兩)乳香沒藥(各五錢)自然銅(燒紅醋淬九次研細如烟六錢)共熬成膏
藥先劃碎杖處用軟帛攤成膏紥於杖處蒸熟熱韭菜
熨之黑血出盡愈
杖丹長肉
臘月猪油(一觔)白占黃占(各二兩)黃連(四兩)以猪油熬黃連
轉焦色去渣下占熬敷上帛紥緊自愈
湯洗
用葱頭煑爛揩洗杖瘡傷
治杖夾神方
狗胎(封固煆五分)遠年糞缸内瓦片(醋淬七次二錢)雄黃(一分)硃砂(一分)
木香(五分)麝香(三厘)細末和勻用芊芊活(最能活血)搗爛絞汁和
丸金箔為衣酒磨下
杖傷丸方
乳香沒藥血竭孩兒茶自然銅(煆)川木鼈
人中白孩兒骨(如無以狗胎代之倍加)地龍土木鼈無名
異為細末煉蜜丸如梧子大杖過酒服百丸
杖癬方
水銀(五分)輕粉乳香象牙末(各一錢)細茶(二錢)木香(五分)麝
(少許)為細末雞子黃蠟羊油調搽
杖丹
如遇打出即將松香(四兩)溶化又將葱一握搗入松香内
攪勻攤一膏藥貼患處外以綿帛掩上紥定五六日愈
又方朱南溪傳
杖傷及跌磕者用落得打草(似孩兒菊對節生枝)不拘多少搗爛
酒服如伏天杖傷出蛆真麻油澆之立盡
附海上單方
顛犬咬方
先用蓑衣草紥住患處兩頭以衆人熱小便捻洗去血
水次用胡桃殼半箇以本人熱糞裝滿蓋患處艾火灸
七壯如本人不欲大便傍人者亦可急取斑猫七箇去
頭足并翅酒洗和濕糯米銅杓内炒米熟為度隨將二
物研成細末加六一散三兩分作七服每清晨一服白
滾湯調下本人頭頂心必有紅髮一根要不時尋覓拔
去
劉襟湖驗過顛犬咬方
防風(五錢)黑牽牛(三錢)雄黃(三錢)斑蝥(一錢占米炒)眞麝香(三分)錦紋
大黃(三錢)右為末溫滾水調下空心每日服二錢先將
斑猫去頭翅足(一兩)和白粘米(半升)共炒去斑猫食米二撮
許後服前藥其斑猫即合入前藥内服一料後斑猫不
可用外加雄黃(一錢)或蜜或米粉丸藥再服即間二三日
服亦可每服(三分)茄子茄地切不可踐食即茄漿水亦須
忌之二三年後不必忌也此劉友自患顛犬咬三日
内即服此方小便下血塊有形得以全愈有一人患犬
吠六日服此方小便下血塊竟似犬狀亦終不救矣然
劉友所傷不曾破皮或毒輕而得愈總不如前方歴試
歴驗且犬咬之毒入心經則以益元散為引經之藥甚
為有理山鄉一時無處買藥多蓄斑貓預製益元散以
救人大是恩德
治酒疸
用苜蓿煎湯漸飲之愈
治刀瘡
化屍場取燒過人骨(不化者更佳)研細末敷刀瘡患處立愈
治小兒疳症方
用天南竺煎湯飲神效以上二方俱馮權奇傳
治蛔結丸方
胡黃連(八錢)白芍藥(一兩五錢)檳榔(八錢)粉草(五錢)廣陳皮(二兩)肉豆
蔲(不油不蛀者五錢)史君子肉(五錢)為細末白糖調服
先醒齋廣筆記卷三
