二程遺書卷十二
宋朱子編
戊冬見伯淳先生洛中所聞
純亦不已天德也造次必於是顚沛必於是三月不違
仁之氣象也又其次則日月至焉者矣
一隂一陽之謂道自然之道也繼之者善也出道則有
用元者善之長也成之者却只是性各正性命者也
故曰仁者見之謂之仁知者見之謂之知百姓日用
而不知故君子之道鮮矣如此則亦無始亦無終亦
無因甚有亦無因甚無亦無有處有亦無無處無
民受天地之中以生天命之謂性也人之生也直意亦
如此(若以生為生養之生却是修道之謂教也至下文始自云不能者敗以取禍則乃是教也)
且喚做中若以四方之中為中則四邊無中乎若以中
外之中為中則外面無中乎如生生之謂易天地設
位而易行乎其中豈可只以今之易書為易乎中者
且謂之中不可捉一箇中來為中
顔子在陋巷人不堪其憂回也不改其樂簞瓢陋巷非
可樂蓋自有其樂耳其字當玩味自有深意
大學之道在明明德明此理也在止於至善反己守約
是也
楊子出處使人難說孟子必不肯為楊子事
孔子與點蓋與聖人之志同便是堯舜氣象也誠異三
子者之撰特行有不揜焉者眞所謂狂矣子路等所
見者小子路只為不達為國以禮道理所以為夫子
笑若知為國以禮之道便却是這氣象也
人之學當以大人為標垜然上面更有化爾人當學顔
子之學(一作事)
窮理盡性矣曰以至於命則全無著力處如成於樂樂
則生矣之意同
子貢曰夫子之文章可得而聞也夫子之言性與天道
不可得而聞也子貢蓋於是始有所得而歎之以子
貢之才從夫子如此之久方歎不可得而聞亦可謂
之鈍矣觀其孔子沒築室於場六年然後歸則子貢
之志亦可見矣他人如子貢之才六年中待作多少
事豈肯如此
生生之謂易天地設位而易行乎其中乾坤毁則無以
見易易不可見乾坤或幾乎息矣易畢竟是甚又指
而言曰聖人以此洗心退藏於密聖人示人之意至
此深且明矣終無人理會易也此也密也是甚物人
能至此深思當自得之
喜怒哀樂之未發謂之中發而皆中節謂之和中也者
天下之大本也和也者天下之達道也致中和天地
位焉萬物育焉致與位字非聖人不能言子思蓋特
傳之耳
顔子曰仰之彌高鑽之彌堅則是深知道之無窮也瞻
之在前忽焉在後他人見孔子甚遠顔子瞻之只在
前後但只未在中間爾若孔子乃在其中焉此未逹
一間也
成性存存便是道義之門
凡人才學便須知著力處既學便須知得力處
二程遺書卷十二
