提要
折獄龜鑑八卷法家類
(臣)等謹案折獄龜鑑宋鄭克撰是書宋志作
二十卷晁公武讀書志陳振孫書錄解題俱
題作决獄龜鑑盖一書而異名者也大旨以
五代和凝疑獄集及其子㠓所續均尚未詳
盡因採綴舊文補苴其闕分二十門其間論
斷雖意主尚德緩刑而時或偏主於寬未能
悉協中道所輯故實務求廣博多有出于正
史之外者而亦或兼收瑣細未免猥雜然究
悉物情用廣見聞而資觸發較和氏父子之
書特為賅偹晁公武讀書志稱其依劉向晏
子春秋舉其綱要為之目錄體例井然亦可
謂有條不紊者也書錄解題載其目凡二百
七十六條三百九十五事今世所𫝊鋟本祇
存五門餘皆散佚惟永樂大典所載尚為全
書而已經合併原書二十卷之界限不復可
考謹詳加校訂析為八卷卷數雖減于舊其
文則無所缺失也乾隆四十六年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
折獄龜鑑目錄
卷一
釋冤上
卷二
釋冤下
卷三
辨誣
鞫情
卷四
議罪
宥過
卷五
懲惡
察姦
卷六
覈姦
摘姦
察慝
證慝
卷七
鈎慝
察盜
迹盜
譎盜
察賊
迹賊
譎賊
卷八
嚴明
矜謹
折獄龜鑑原序
天開元會一統同文宜春舊有書版鐍於郡齋其在今
日蒐放失補殘斷莫先焉至元辛巳秋仲府尹張公國
紀發其藏歸校官若春秋分記紫陽四書昌黎文黃陳
詩註折獄龜鑑廉吏傳併有先儒講義洎南陽活人書
與局方醫書咸切於用而滅裂亾完者越半載同知郝
公居正來莅郡事以敦化善俗為己任顓命刊補於是
悉備文學掾趙君炞石書來諗予因惟聖賢託憲言貽
後人所以共天命樹民彝也善鋟以廣其傳此良師帥
職分所在曷厄於時多有缺軼易曰湯武革命順天應
人此邦之人粗識事理金城夾附未嘗有烽火之警眡
他路貯書宜如舊奈何脫落無善本殆不可曉幸而今
之從政者作興斯文獨劬精而成之繼今共學之士相
與勖勵養根竢實加膏希光毋敝口耳以負初意至元
元黓敦䍧夏五汎蒲日奉訓大夫湖南道儒學提舉陵
陽虞應龍序
