欽定四庫全書
類經卷二十九明張介賓撰
會通類
攝生(一)
蒼天之氣淸靜則志意治順之則陽氣固雖有賊邪
弗能害也此因時之序故聖人傳精神服天氣而通
神明失之則内閉九竅外壅肌肉衛氣散解此謂自
傷氣之削也是以聖人陳隂陽筋脈和同骨髓堅
固氣血皆從如是則内外調和邪不能害耳目聰明
氣立如故(見疾病類五)
惟賢人上配天以養頭下象地以養足中傍人事以
養五藏(隂陽四)
聖人日避虚邪之道如避矢石然邪弗能害此之謂
也(運氣三十五)
夫隂陽之氣淸靜則生化治動則苛疾起(運氣三十二)
人神不守非逹至真至真之要在乎天玄神守天息
復入本元命曰歸宗(運氣四十三)
夫精者身之本也故藏於精者春不病温(疾病二十七)
冬日在骨蟄蟲周密君子居室(脈色九)
能知七損八益則二者可調不知用此則蚤衰之節
也年四十而隂氣自半也起居衰矣年五十體重耳
目不聰矣年六十隂痿氣大衰九竅不利下虚上實
涕泣俱出矣故曰知之則強不知則老故同出而名
異耳智者察同愚者察異愚者不足智者有餘有餘
則耳目聰明身體輕強老者復壯壯者益治是以聖
人為無為之事樂恬澹之能從欲快志於虚無之守
故壽命無窮與天地終此聖人之治身也(隂陽二)
故養神者必知形之肥瘦營衛血氣之盛衰血氣者
人之神不可不謹養(鍼刺十三)
所有自來腎有久病者可以寅時面向南淨神不亂
思閉氣不息七遍以引頸嚥氣順之如嚥甚硬物如
此七遍後餌舌下津令無數慎其大喜欲情於中
如不忌即其氣復散也心欲實令少思慎勿大怒
怒必真氣却散之欲令脾實氣無滯飽無久坐食
無大酸無食一切生物宜甘宜淡悲傷即肺動而
真氣復散也人欲實肺者要在息氣也(運氣四十一)
飲食自倍腸胃乃傷(疾病六十七)
隂陽和平之人居處安靜無為懼懼無為忻忻婉然
從物或與不爭與時變化尊則謙謙譚而不治是謂
至治(藏象三十)
隂陽五行(二)
黃帝問曰余聞天為陽地為隂日為陽月為隂(上與六節
藏象論同詳運氣一)大小月三百六十日成一歲人亦應之今
三隂三陽不應隂陽其故何也岐伯對曰隂陽者數之可十推
之可百數之可千推之可萬(隂陽者數句與五運行大
論同詳運氣類四又手足隂陽繋日月篇亦同見經絡類三十四)萬之大不可勝數
然其要一也天覆地載萬物方生未出地者命曰隂
處名曰隂中之隂則出地者命曰隂中之陽陽予之
正隂為之主(見經絡類二十九)
夫五運隂陽者天地之道也萬物之紀綱變化之父
母生殺之本始神明之府也可不通乎故物生謂之
化物極謂之變隂陽不測謂之神神用無方謂之聖
(運氣三)
天地者萬物之上下也左右者隂陽之道路也水火
者隂陽之徵兆也金木者生成之終始也隂陽之
氣各有多少故曰三隂三陽也寒暑燥濕風火天
之隂陽也三隂三陽上奉之木火土金水火地之隂
陽也生長化收藏下應之天以陽生隂長地以陽殺
隂藏天有隂陽地亦有隂陽故陽中有隂隂中有陽
隂陽相錯而變由生也(運氣三)
自古通天者生之本本於隂陽天地之間六合之内
其氣九州九竅五藏十二節皆通乎天氣其生五其
氣三數犯此者則邪氣傷人此壽命之本也蒼天之氣
淸淨則志意治順之則陽氣固雖有賊邪弗能害也
陽氣者若天與日失其所則折壽而不彰故天運
當以日光明是故陽因而上衛外者也陽氣者煩
勞則張陽氣者大怒則形氣絶而血菀於上陽
氣者精則養神柔則養筋陽氣者一日而主外平
旦人氣生日中而陽氣隆日西而陽氣已虛氣門乃
閉隂者藏精而起亟也陽者衞外而為固也凡
隂陽之要陽密乃固兩者不和若春無秋若冬無夏
因而和之是謂聖度故陽強不能密隂氣乃絶隂平
陽秘精神乃治隂陽離决精氣乃絶隂之所生本
在五味隂之五宫傷在五味(疾病五)
天氣清靜光明者也藏德不止故不下也天明則日
月不明邪害空竅陽氣者閉塞地氣者冒明雲霧不
精則上應白露不下(攝生五)
陽者天氣也主外隂者地氣也主内故陽道實隂道
虚(疾病十三)
至隂虚天氣絶至陽盛地氣不足隂陽並交至人之
所行隂陽並交者陽氣先至隂氣後至是以聖人持
診之道先後隂陽而持之(脈色類七)
春夏則陽氣多而隂氣少秋冬則隂氣盛而陽氣衰
(疾病三十四)
陽從左隂從右老從上少從下是以春夏歸陽為生
歸秋冬為死反之則歸秋冬為生(疾病八十四)
東南方陽也陽者其精降於下故右熱而左温西北
方隂也隂者其精奉於上故左寒而右凉高者氣
寒下者氣熱隂精所奉其人壽陽精所降其人夭
崇高則隂氣治之汚下則陽氣治之陽勝者先天
隂勝者後天此地理之常生化之道也(運氣十六)
隂道偶陽道竒發於春夏隂氣少陽氣多發於秋冬
陽氣少隂氣多(經絡三十)
陽之動始於温盛於暑隂之動始於清盛於寒夫
隂陽之氣清靜則生化治動則苛疾起(運氣三十二)
天地之動靜神明為之紀隂陽之往復寒暑彰其兆
(運氣十)
隂陽四時者萬物之終始也死生之本也(攝生類六)
太陽為開陽明為闔少陽為樞太隂為開厥隂為闔
少隂為樞(經絡二十九)
三陽為經二陽為維一陽為游部三陰為表二隂
為裏一隂至絶作朔晦却具合以正其理所謂三
陽者太陽為經二陽者陽明也一陽者少陽也
三隂者六經之所主也三陽為父二陽為衞一
陽為紀三隂為母二隂為雌一隂為獨使(疾病七)
帝曰願聞隂陽之三也何謂岐伯曰氣有多少異用
也陽明何謂也兩陽合明也厥隂何也兩隂交盡也
兩隂交盡故曰幽兩陽合明故曰明(運氣三十三)
太隂藏摶者三隂也一隂至厥隂之治也太陽藏何
象象三陽而浮也少陽藏何象象一陽也陽明藏何
象象大浮也二隂摶至腎沈不浮也(脈色十五又三隂三陽次序
詳疾病七)
巨陽者諸陽之屬也(疾病三十九)
兩陽合於前故曰陽明兩隂交盡故曰厥隂足之
陽者隂中之少陽也足之隂者隂中之太隂也手之
陽者陽中之太陽也手之隂者陽中之少隂也腰以
上者為陽腰以下者為隂其於五藏也心為陽中
之太陽肺為陽中之少隂肝為隂中之少陽脾為隂
中之至隂腎為隂中之太隂(經絡三十四)
人生有形不離隂陽(鍼刺九)
人有隂陽治分五態(藏象三十)
内有隂陽外亦有隂陽在内者五藏為隂六府為陽
在外者筋骨為隂皮膚為陽(鍼刺三十一)
隂者主藏陽者主府陽受氣於四末隂受氣於五藏
(鍼刺二十八)
三陽在頭三隂在手(脈色二十六)
陽受氣於上焦以温皮膚分肉之間(疾病二十)
重陽之人其神易動多陽者多喜多隂者多怒(鍼刺
二十二)
審其隂陽以别柔剛陽病治隂隂病治陽定其血氣
各守其鄉(論治八)
所謂隂者真藏也所謂陽者胃脘之陽也别於陽者
知病處也别於隂者知死生之期所謂隂陽者去
者為隂至者為陽靜者為隂動者為陽遲者為隂數
者為陽(脈色二十六)
隂氣者靜則神藏躁則消忘飲食自倍腸胃乃傷(疾病
六十七)
陽氣起於足五指之表隂脈者集於足下而聚於足
心隂氣起於五指之裏集於膝下而聚於膝上(疾病
三十四)
微妙在脈不可不察察之有紀從隂陽始始之有經
從五行生生之有度四時為宜補寫勿失與天地如
一得一之精以知死生是故聲合五音色合五行脈
合隂陽(脈色九)
陽氣盡隂氣盛則目瞑隂氣盡而陽氣盛則寤矣(疾病
七十九)
凡陽有五五五二十五陽(脈色二十六)
奪隂者死奪陽者狂(鍼刺五十九)
五行者金木水火土也更貴更賤以知死生以决成
敗而定五藏之氣間甚之時死生之期也(疾病二十四)
木得金而伐火得水而滅土得木而逹金得火而缺
水得土而絶萬物盡然不可勝竭(鍼刺類九)
君火以明相火以位(運氣三)
甲己之歲土運統之乙庚之歲金運統之丙辛之歲
水運統之丁壬之歲木運統之戊癸之歲火運統之
(運氣三)
帝曰願聞平氣岐伯曰木曰敷和火曰升明土曰偹
化金曰審平水曰靜順帝曰不及奈何岐伯曰木曰
委和火曰伏明土曰卑監金曰從革水曰涸流帝曰
太過何如岐伯曰木曰發生火曰赫曦土曰敦阜金
曰堅成水曰流衍(運氣十三)
顯明之右君火之位也君火之右退行一步相火治
之復行一步土氣治之復行一步金氣治之復行一
步水氣治之復行一步木氣治之復行一步君火治
之相火之下水氣承之水位之下土氣承之土位
之下風氣承之風位之下金氣承之金位之下火氣
承之君火之下隂精承之(運氣六)
少隂君火不司氣化(運氣二十四)
土者生萬物而法天地(藏象七)
木發無時水隨火也(運氣二十三)
君位臣則順臣位君則逆所謂二火也(運氣類七)
壯火之氣衰少火之氣壯壯火食氣氣食少火壯火
散氣少火生氣(隂陽一)
少水不能滅盛火而陽獨治獨治者不能生長也
肝一陽也心二陽也腎孤藏也一水不能勝二火故
不能凍慄病名骨痺(疾病四十五)
水之精為志火之精為神一水不勝五火故目眥
盲(疾病八十)
二火不勝三水(疾病九)
藏象(三)
天氣通於肺地氣通於嗌風氣通於肝雷氣通於心
谷氣通於脾雨氣通於腎六經為川腸胃為海九竅
為水注之氣(見隂陽類四)
肝心脾肺腎五藏皆為隂膽胃大腸小腸膀胱三焦
六府皆為陽故背為陽陽中之陽心也背為陽陽
中之隂肺也腹為隂隂中之隂腎也腹為隂隂中之
至隂脾也(隂陽五)
隂者主藏陽者主府陽受氣於四末隂受氣於五藏
(鍼刺二十八)
隂脉榮其藏陽脉榮其府其流溢之氣内溉藏府
外濡腠理(經絡二十八)
陽中之少隂肺也陽中之太陽心也隂中之少陽肝
也隂中之至隂脾也隂中之太隂腎也(經絡十五)
肝主春足厥隂少陽主治其日甲乙肝苦急急食甘
以緩之心主夏手少隂太陽主治其日丙丁心苦
緩急食酸以收之脾主長夏足太隂陽明主治其
日戊己脾苦濕急食苦以燥之肺主秋手太隂陽
明主治其日庚辛肺苦氣上逆急食苦以泄之腎
主冬足少隂太陽主治其日壬癸腎苦燥急食辛以
潤之開腠理致津液通氣也肝欲散急食辛以散
之心欲耎急食鹹以耎之脾欲緩急食甘以緩之肺
欲收急食酸以收之腎欲堅急食苦以堅之(疾病二十四)
肝為牡藏其色青其時春其音角其味酸其日甲乙
心為牡藏其色赤其時夏其日丙丁其音徵其味
苦脾為牝藏其色黃其時長夏其日戊己其音宫
其味甘肺為牝藏其色白其音商其時秋其日庚
辛其味辛腎為牝藏其色黑其時冬其日壬癸其
音羽其味鹹是為五變(鍼刺十七)
春脈者肝也夏脈者心也秋脈者肺也冬脈者腎也
脾脈者土也孤藏以灌四傍者也(脈色類十)
九野為九藏故形藏四神藏五合為九藏以應之也
(運氣一脈色五)
五藏者所以藏精神魂魄者也六府者所以受水穀
而行化物者也(經絡十二)
五藏六府心為之主耳為之聽目為之候肺為之相
肝為之將脾為之衞腎為之主外故五藏六府之津
液盡上滲於目心悲氣并則心系急心系急則肺舉
肺舉則液上溢(疾病類五十八)
五藏六府肺為之蓋心為之主缺盆為之道肝者主
為將脾者主為衞腎者主為外六府者胃為之海(藏象
二十九)
肝生於左肺藏於右心部於表腎治於裏脾為之使
胃為之市鬲肓之上中有父母七節之傍中有小心
從之有福逆之有咎(鍼刺六十四)
肺主身之皮毛心主身之血脈肝主身之筋膜脾主
身之肌肉腎主身之骨髓(疾病七十一)
心藏神肺藏氣肝藏血脾藏肉腎藏志而成此形志
意通内連骨髓而成身形五藏(疾病十八本神篇曰脾藏營心藏脈腎
藏精詳藏象十)
心為噫肺為欬肝為語脾為吞腎為欠為嚏胃為氣
逆為噦為恐大腸小腸為泄下焦溢為水膀胱不利
為癃不約為遺溺膽為怒是為五病精氣并於心則
喜并於肺則悲并於肝則憂并於脾則畏并於腎則
恐是謂五并心惡熱肺惡寒肝惡風脾惡濕腎惡
燥是謂五惡心為汗肺為涕肝為淚脾為涎腎為
唾是謂五液心藏神肺藏魄肝藏魂脾藏意腎藏
志(九鍼論曰腎藏精志也)是謂五藏所藏心主脈肺主皮肝
主筋脾主肉腎主骨是謂五主(疾病二十五)
人有五藏化五氣以生喜怒悲憂恐(隂陽一)
青為肝赤為心白為肺黃為脾黑為腎肝合筋心
合脈肺合皮脾合肉腎合骨(脈色三十二)
肝色青心色赤肺色白脾色黃腎色黑(疾病類二十四)
心者五藏之專精也目者其竅也(疾病八十)
重陽之人熇熇高高言語善疾舉足善高心肺之藏
氣有餘陽氣滑盛而揚故神動而氣先行多陽者
多喜多隂者多怒(鍼刺二十二)
五藏之應天者肺肺者五藏六府之蓋也皮者肺之
合也人之所以應土者肉也人之所以生成者
血脈也(鍼刺二)
肺者藏之長也為心之蓋也(疾病七十一)
肺者藏之蓋也(疾病八十二)
肺者氣之本(藏象二)
肝者中之將也取决於膽咽為之使(疾病六十一)
人臥血歸於肝肝受血而能視足受血而能步掌受
血而能握指受血而能攝(經絡二十一)
脾與胃以膜相連耳而能為之行其津液何也(疾病十三)
脾主為胃行其津液者也(疾病三十四)
五藏者皆稟氣於胃胃者五藏之本也藏氣者不能
自致於手太隂必因於胃氣乃至於手太隂也(脈色二十
七)
人受氣於穀穀入於胃以傳於肺五藏六府皆以受
氣其清者為營濁者為衞營在脈中衞在脈外(經絡二十
三)
胃為五藏六府之海其清氣上注於肺肺氣從太隂
而行之其行也以息往來氣之離藏也卒然如弓
弩之發如水之下岸(經絡十三)
穀始入於胃其精微者先出於胃之兩焦以溉五藏
别出兩行營衞之道其大氣之摶而不行者積於胷
中命曰氣海出於肺循喉咽故呼則出吸則入天地
之精氣其大數常出三入一故穀不入半日則氣衰
一日則氣少矣(氣味二)
平人之常氣稟於胃胃者平人之常氣也人無胃氣
曰逆逆者死(脈色十一)
脈無胃氣亦死脈弱以滑是有胃氣(脈色十二)
腎者至隂也肺者太隂也腎者胃之關也關門不
利故聚水而從其類也腎者牝藏也地氣上者屬
於腎而生水液也故曰至隂(鍼刺三十八)
腎者主水受五藏六府之精而藏之(藏象十三)
腎者水藏主津液主臥與喘也(疾病八十二)
膀胱之胞薄以懦得酸則縮(氣味三)
人始生先成精精成而腦髓生(經絡一)
脈反四時及不間藏曰病難已(脈色十二)
神隂陽不測謂之神神用無方謂之聖(運氣三)天
地之動静神明為之紀(運氣四十)玄生神神在天為
風(運氣三藏象六同)天地之動静神明為之綱紀(隂陽四)
隂陽者神明之府也(隂陽一運氣三)天地之大紀人神
之通應也(運氣二十四)根於中者命曰神機神去則機
息根於外者命曰氣立氣止則化絶(運氣十五)出入廢
則神機化滅(運氣九)神轉不回回則不轉乃失其機
(脈色十論治十四)出入有行以轉神明(脈色八)昔在黃帝
生而神靈故能形與神俱不知持漏不時御神
(俱攝生一)四氣調神(攝生四)故聖人傳精神服天氣而
通神明起居如驚神氣乃浮陽氣者精則養神
柔則養筋隂平陽祕精神乃治味過於辛筋脈
沮㢮精神乃央(俱疾病五)隂氣者静則神藏躁則消亡
(疾病六十七)心藏神(疾病二十五)心者君主之官神明出
焉(藏象一運氣四十三)心者生之本神之變也(藏象二)心
者五藏六府之大主也精神之所舍也心傷則神去
神去則死矣(鍼刺二十三)心藏脈脈舍神(藏象十)積神
於心以知往今(脈色三十二)血者神氣也(經絡二十三)水
之精為志火之精為神(疾病八十)兩神相搏合而成形
(藏象二十五)血脈和則精神乃居故神者水穀之精氣
也(藏象二十七)人之血氣精神者所以奉生而周於性
命者也志意者所以御精神志意和則精神專
直五藏者所以藏精神血氣魂魄者也(俱藏象二十八)
神藏五形藏四合為九藏(脈色五運氣一)府精神明留
於四藏(藏象十二)五味入口藏於腸胃味有所藏以養
五氣氣和而生津液相成神乃自生(氣味一)所言節
者神氣之所遊行出入也(經絡十四)重陽之人其神易
動(鍼刺二十二)精神内守病安從來(攝生二)呼吸精氣
獨立守神去世離俗積精全神(俱攝生三)凡刺之法
必先本於神血脈營氣精神此五藏之所藏也兩
精相搏謂之神隨神往來謂之魂怵惕思慮則傷
神神傷則恐懼流淫而不止喜樂者神憚散而不
藏恐懼者神蕩憚而不收(俱藏象九)上古使僦貸季
理色脈而通神明(論治十七)按其脈知其病命曰神
知一則為工知二則為神知三則神且明矣(俱脈色十七)
神在秋毫屬意病者神屬勿去知病存亡神
無營於衆物必正其神(俱鍼刺七)一曰治神道無
鬼神獨來獨往(俱鍼刺九)拘於鬼神者不可與言至德
(藏象十一)麤守形上守神神乎神客在門神者正氣
也(鍼刺一)善言化言變者通神明之理(運氣十二)故養
神者必知形之肥瘦營衞血氣之盛衰血氣者人之
神不可不謹養神乎神耳不聞目明心開而志先
慧然獨悟口弗能言俱視獨見適若昏昭然獨明苦
風吹雲故曰神(俱鍼刺十三)莫知其形若神髣髴用
鍼之要無忘其神(俱鍼刺十)推闔其門令神氣存(鍼刺十四)
方成弗約則神與弗俱(鍼刺二十九)醫不能嚴不能
動神(論治十八)所以不十全者精神不專(論治十九)必一
其神令志在鍼以移其神氣至乃休(俱鍼刺六十二)合
形與氣使神内藏(鍼刺五十六)寫虚補實神去其室補
虛寫實神歸其室(疾病五十六)神變而止(鍼刺十九)刺法
有全神養真之旨道貴常存補神固根精氣不散
神守不分人虚即神遊失守位使鬼神外干人
神不守非逹至真至真之旨神乎天玄神守天息復
入本元命曰歸宗(俱運氣四十)失神者死得神者生何
者為神曰血氣已和營衞已通五藏已成神氣舍心
魂魄畢具乃成為人百歲五藏皆虛神氣皆去形
骸獨居而終矣(俱藏象十四)逆從到行標本不得亡神
失國得神者昌失神者亡(俱論治十七)五神失守邪
鬼干人得神者昌失神者亡(運氣四十四)故貴脱勢雖
不中邪精神内傷身必敗亡(論治十八)衣被不歛言語
善惡不避親疎者此神明之亂也(疾病九十一)神有餘
則笑不休神不足則悲(疾病十八)形弊血盡而功不立
者神不使也(論治十五)
脈色(四)
善為脈者謹察五藏六府一逆一從隂陽表裏雌雄
之紀藏之心意合心於精非其人勿教非其真勿授
是為得道(見藏象類四)
脈氣流經經氣歸於肺肺朝百脈氣口成寸以决
死生(藏象十二)
天周二十八宿人經二十八脈周身一十六丈二尺
故人一呼脈再動氣行三寸一吸脈亦再動氣行三
寸一萬三千五百息氣行五十營於身水下百刻日
行二十八宿漏水皆盡脈終矣凡行八百一十丈也
(經絡二十六)
凡未診病者必問嘗貴後賤雖不中邪病從内生名
曰脱營嘗富後貧名曰失精凡欲診病者必問飲
食居處暴樂暴苦始樂後苦皆傷精氣精氣竭絶形
體毁沮善為脈者必以比類竒恒從容知之為工
而不知道此診之不足貴此治之三過也診有三
常必問貴賤封君敗傷及欲侯王故貴脱勢雖不中
邪精神内傷身必敗亡始富後貧雖不傷邪皮焦筋
屈痿躄為攣凡診者必知終始有知餘緒切脈問
名當合男女(論治十八)
診不知隂陽逆從之理此治之一失也診病不問
其始憂患飲食之失節起居之過度或傷於毒不先
言此卒持寸口何病能中妄言作名為麤所窮此治
之四失也診無人事治數之道從容之葆坐持寸
口診不中五脈百病所起始以自怨遺師其咎(論治十九)
必審問其所始病與今之所方病而後各切循其脈
視其經絡浮沈以上下逆從循之(脈色二十五)
氣口何以獨為五藏主氣口亦太隂也(藏象十一)
上下來去至止(脈色二十一註義)
肝脈弦心脈鈎脾脈代肺脈毛腎脈石是謂五藏之
脈(疾病二十五)
厥隂之至其脈絃少隂之至其脈鈎太隂之至其脈
沈少陽之至大而浮陽明之至短而濇太陽之至大
而長至而和則平至而甚則病至而反者病至而不
至者病未至而至者病隂陽易者危(運氣三十一)
三陽脈至手太隂而弦浮而不沈决以度察以心合
之隂陽之論所謂二陽者陽明也至手太隂弦而
沈急不鼓炅至以病皆死一陽者少陽也至手太
隂上連人迎弦急懸不絶此少陽之病也專隂則死
三隂者六經之所主也交於太隂伏鼓不浮上空
志心二隂至肺其氣歸膀胱外連脾胃一隂獨
至輕絶氣浮不鼓鈎而滑先至為主後至為客(疾病
七)
春不沈夏不弦冬不濇秋不數是謂四塞沈甚曰病
弦甚曰病濇甚曰病數甚曰病參見曰病復見曰病
未去而去曰病去而不去曰病反者死(運氣三十二)
春得秋脈夏得冬脈長夏得春脈秋得夏脈冬得長
夏脈是謂五邪皆同命死不治(疾病類二十五)
寸口主中人迎主外兩者相應俱往俱來若引繩大
小齊等春夏人迎微大秋冬寸口微大如是者命曰
平人人迎盛則為熱虛則為寒緊則為痛痺代則
乍甚乍間寸口盛則脹滿寒中食不化虛則熱中
出糜少氣溺色變緊則痛痺代則乍痛乍止(鍼刺二十九)
少氣者脉口人迎俱少而不稱尺寸也(鍼刺類二十八)
脈之盛衰者所以候血氣之虚實有餘不足也(鍼刺五十
七)
形充而脈小以弱者氣衰衰則危矣(藏象十五)
虚者脈大如其故而不堅也實者脈大如其故而益
堅也(鍼刺十六)
大熱病氣熱脈滿是謂重實脈氣上虛尺虛是謂
重虚經絡皆實是寸脈急而尺緩也絡氣不足
經氣有餘者脈口熱而尺寒也經虚絡滿者尺熱
滿脈口寒濇也寒氣暴上脈滿而實實而滑則生
實而逆則死脈浮而濇濇而身有熱者死其形
盡滿者脈急大堅尺濇而不應也從則生逆則死(疾病
十六)
邪氣來也緊而疾穀氣來也徐而和(鍼刺八)
脈急則引脈大以弱則欲安静用力無勞也(鍼刺二十九)
帝曰脈從而病反者其診何如岐伯曰脈至而從按
之不鼔諸陽皆然帝曰諸隂之反其脈何如岐伯曰
脈至而從按之鼔甚而盛也(標本一)
陽病而陽脈小者為逆隂病而隂脈大者為逆故隂
陽俱静俱動若引繩相傾者病(經絡十三)
脈盛血少此謂反也脈少血多此謂反也(疾病二十一)
人迎與寸口氣小大等者病難已人迎盛堅者傷
於寒氣口盛堅者傷於食(脈色三十二)
脈之卒然動者皆邪氣居之留於本末不動則熱不
堅則陷且空不與衆同是以知其何脈之動也經
脈者常不可見也其虚實也以氣口知之脈之見者
皆絡脈也(經絡六)
夫脾虚浮似肺腎小浮似脾肝急沈散似腎此皆工
之所時亂也夫浮而弦者是腎不足也沈而石者
是腎氣内著也今夫脉浮大虚者是脾氣之外絶
去胃外歸陽明也(疾病類九)
鼔一陽曰鈎鼔一隂曰毛鼔陽勝急曰弦鼓陽至而
絶曰石隂陽相過曰溜(疾病六)
手太隂足太隂盛者寸口大三倍於人迎手少隂
足少隂盛者寸口大再倍於人迎手厥隂足厥隂
盛者寸口大一倍於人迎虚者俱寸口反小於人迎
也手陽明足陽明盛者人迎大三倍於寸口手
太陽足太陽盛者人迎大再倍於寸口手少陽足
少陽盛者人迎大一倍於寸口虚者俱人迎反小於
寸口也(疾病十)
隂氣大盛則陽氣不能榮也故曰關陽氣大盛則隂
氣弗能榮也故曰格隂陽俱盛不能相榮故曰關格
關格者不得盡期而死也(經絡二十二)
人迎一盛病在足少陽一盛而躁病在手少陽人迎
二盛病在足太陽二盛而躁病在手太陽人迎三盛
病在足陽明三盛而躁病在手陽明人迎四盛且大
且數名曰溢陽溢陽為外格脈口一盛病在足厥隂
一盛而躁在手心主脈口二盛病在足少隂二盛而
躁在手少隂脈口三盛病在足太隂三盛而躁在手
太隂脈口四盛且大且數名曰溢隂溢隂為内關内
關不通死不治人迎與太隂脈口俱盛四倍以上命
曰關格關格者與之短期(鍼刺二十八又二十九略同)
南北政天地之變無以脈診尺寸反隂陽交(運氣
五)
人之居處動静勇怯脈亦為之變乎診病之道觀
人勇怯骨肉皮膚能知其情以為診法也(疾病五十三)
應則順否則逆逆則變生變生則病物生其應也
氣脈其應也(運氣六)
消癉脈實大病久可治脈懸小堅病久不可治(疾病六十)
癲疾脈(疾病六十五)
腰痛脈(疾病三十七)
胃脘癰者當候胃脈人迎者胃脈也(疾病類八十八)
腸澼生死脈(疾病七十二)
熱病汗出而脈尚躁盛者死(疾病四十三)
六經滑濇為疝為積(疾病七十)
何以知懷子之且生也身有病而無邪脈也(疾病六十二)
乳子中風熱喘鳴肩息者脈實大也緩則生急則死
(疾病四十七)
刺家不診聽病者言(鍼刺四十四)
凡將用鍼必先診脈視氣之劇易乃可以治也(鍼刺六十)
諸脈者皆屬於目(經絡二十一)
視其目色以知病之存亡也持氣口人迎以視其
脈堅且盛且滑者病日進脈軟者病將下諸經實者
病三日已氣口候隂人迎候陽也(鍼刺十六)
其脈滑而盛者病日進虛而細者久以持大以濇者
為痛痺隂陽如一者病難治視目之五色以知五
藏而决死生視其血脈察其色以知其寒熱痛痺(鍼刺
二十三)
欲知其要則色脈是矣色以應目脈以應月常求其
要則其要也治之要極無失色脈用之不惑治之
大則(論治十七)
善診者察色按脈先别隂陽審清濁而知部分視喘
息聽聲音而知所苦觀權衡規矩而知病所主(論治八)
帝曰視而可見奈何岐伯曰五藏六府固盡有部視
其五色黃赤為熱白為寒青黑為痛此所謂視而可
見者也帝曰捫而可得奈何岐伯曰視其主病之
脈堅而血及陷下者皆可捫而得也(疾病六十六)
其色多青則痛多黑則痺黃赤則熱多白則寒五色
皆見則寒熱也(經絡三十一)
視其顔色黃赤者多熱氣青白者少熱氣黑色者多
血少氣(藏象十七)
凡診絡脈脈色青則寒且痛赤則有熱胃中寒手魚
之絡多青矣胃中有熱魚際絡赤其暴黑者留久痺
也其有赤有黑有青者寒熱氣也其青短者少氣也
(經絡六)
形勝色色勝形者至其勝時年加感則病行失則憂
矣(藏象三十一)
肺熱者色白而毛拔心熱者色赤而絡脈溢肝熱者
色蒼而爪枯脾熱者色黃而肉蠕動腎熱者色黑而
齒稿(疾病七十一)
太陽之脈色榮顴骨熱病也榮未交曰今且得汗待
時而已與厥隂脈争見者死期不過三日其熱病内
連腎少陽之脈色榮頰前熱病也榮未交曰今且得
汗待時而已與少隂脈争見者死期不過三日頰
下近顴為大瘕下牙車為腹滿顴後為脇痛頰上者
鬲上也(疾病四十四)
少隂所謂面黑如地色者秋氣内奪故變於色也(疾病
十一)
道之至數五色脈變揆度竒恒道在於一容色見
上下左右各在其要其色見淺者湯液主治十日已
其見深者必齊主治二十一日已其見大深者醪酒
主治百日已色天面脫不治百日盡已脈短氣絶死
病温虚甚死色見上下左右各在其要上為逆下為
從女子右為逆左為從男子左為逆右為從摶脈
痺躄寒熱之交脈孤為消氣虚泄為奪血孤為逆虚
為從(論治十四)
經絡(五)
人皮應天人肉應地人脈應人人筋應時人聲應音
人隂陽合氣應律人齒面目應星人出入氣應風人
九竅三百六十五絡應野(見鍼刺類三)
天有宿度地有經水人有經脈天地温和則經水安
静天寒地凍則經水凝泣天暑地熱則經水沸溢卒
風暴起則經水波涌而隴起夫邪之入於脈也寒則
血凝泣暑則氣淖澤虛邪因而入客亦如經水之得
風也(鍼刺十四)
人有四經十二從四經應四時十二從應十二月十
二月應十二脈(脈色二十六)
經脈十二者以應十二月十二月者分為四時(鍼刺二十
七)
身半以上其氣三矣天之分也天氣主之身半以下
其氣三矣地之分也地氣主之以名命氣以氣命虚
而言其病半所謂天樞也(運氣二十九)
天樞之上天氣主之天樞之下地氣主之氣交之分
人氣從之萬物由之此之謂也(運氣九)
六經為川腸胃為海九竅為水注之氣(隂陽四)
計人亦有三百六十五節以為天地(運氣一)
其氣九州九竅五藏十二節皆通乎天氣(疾病類五)
天不足西北故西北方隂也而人右耳目不如左明
也地不滿東南故東南方陽也而人左手足不如右
強也(隂陽三)
上部天兩額之動脈上部地兩頰之動脈上部人耳
前之動脈中部天手太隂也中部地手陽明也中部
人手少隂也下部天足厥隂也下部地足少隂也下
部人足太隂也三部者各有天各有地各有人三
而成天三而成地三而成人三而三之合則為九九
分為九野九野為九藏故神藏五形藏四合為九藏
(脈色五)
三陽在頭三隂在手(脈色二十六)
手之三隂從藏走手手之三陽從手走頭足之三陽
從頭走足足之三隂從足走腹(鍼刺二十)
隂氣從足上行至頭而下行循臂至指端陽氣從手
上行至頭而下行至足故曰陽病者上行極而下隂
病者下行極而上(疾病十三)
陽氣起於足五指之表隂脈者集於足下而聚於足
心故陽氣勝則足下熱也隂氣起於五指之裏集
於膝下而聚於膝上故隂氣勝則從五指至膝上寒
其寒也不從外皆從内也(疾病三十四)
足三陽者下行胃者六府之海其氣亦下行(疾病八十
二)
四支者諸陽之本也陽盛則四支實實則能登高也
(疾病十二)
五藏者所以藏精神血氣魂魄者也六府者所以化
水穀而行津液者也肺合大腸大腸者皮其應心
合小腸小腸者脈其應肝合膽膽者筋其應脾合胃
胃者肉其應腎合三焦膀胱三焦膀胱者腠理毫毛
其應肺應皮心應脈脾應肉肝應爪腎應骨(藏象二十
八)
脈者血之府(脈色二十一)
心者五藏之專精也目者其竅也華色者其榮也
積水者至隂也至隂者腎之精也水之精為志火
之精為神泣涕者腦也腦者隂也髓者骨之充也
故腦滲為涕志者骨之主也是以水流而涕從之(疾病
八十)
陽明者十二經脈之長也(疾病四十)
陽明者胃脈也陽明主肉(疾病十二)
胃之大絡名曰虚里貫鬲絡肺出於左乳下其動應
衣脈宗氣也(脈色十一)
陽明者五藏六府之海主潤宗筋宗筋主束骨而利
機關也衝脈者經脈之海也主滲灌谿谷與陽明合
於宗筋隂陽總宗筋之會會於氣街而陽明為之長
皆屬於帶脈而絡於督脈故陽明虚則宗筋縱帶脈
不引故足痿不用也(疾病七十一)
胃者水穀之海六府之大源也五味入口藏於胃以
養五藏氣氣口亦太隂也是以五藏六府之氣味皆
出於胃變見於氣口(藏象十一)
脾與胃以膜相連耳而能為之行其津液何也岐伯
曰足太隂者三隂也其脈貫胃屬脾絡嗌故太隂為
之行氣於三隂陽明者表也五藏六府之海也亦
為之行氣於三陽藏府各因其經而受氣於陽明故
為胃行其津液(疾病十三)
人之所受氣者穀也穀之所注者胃也胃者水穀氣
血之海也海之所行雲氣者天下也胃之所出氣血
者經隧也經隧者五藏六府之大絡也迎而奪之而
已矣(鍼刺六十一)
五藏者皆稟氣於胃胃者五藏之本也藏氣者不能
自致於手太隂必因於胃氣乃至於手太隂也(脈色二十
七)
四支皆稟氣於胃而不得至經必因於脾乃得禀也
(疾病十三)
肝開竅於目心開竅於耳脾開竅於口肺開竅於鼻
腎開竅於二隂(藏象四)
人臥血歸於肝肝受血而能視足受血而能步掌受
血而能握指受血而能攝(經絡二十一)
氣積於胃以通營衞各行其道宗氣流於海其下者
注於氣街其上者走於息道厥在於足宗氣不下
(鍼刺三十五)
營者水穀之精氣也和調於五藏灑陳於六府乃能
入於脉也故循脉上下貫五藏絡六府也衞者水
穀之悍氣也其氣慓疾滑利不能入於脉也故循皮
膚之中分肉之間熏於肓膜散於胷腹逆其氣則病
從其氣則愈(疾病六十七)
其浮氣之不循經者為衞氣其精氣之行於經者為
營氣(經絡十二)
五穀入於胃也其糟粕津液宗氣分為三隧故宗氣
積於胷中出於喉嚨以貫心脈而行呼吸焉營氣
者泌其津液注之於脈化以為血以榮四末内注五
藏六府以應刻數焉衞氣者出其悍氣之慓疾而
先行於四末分肉皮膚之間而不休者也晝日行於
陽夜行於隂常從足少隂之分間行於五藏六府(疾病
八十三)
衞氣者晝日行於陽夜行於隂(疾病四十八)
風府無常衞氣之所應必開其腠理氣之所舍節則
其府也(疾病四十九又義同四十八)
人之血氣精神者所以奉生而周於性命者也經脈
者所以行血氣而營隂陽濡筋骨利關節者也衞氣
者所以温分肉充皮膚肥腠理司開闔者也志意者
所以御精神收魂魄適寒温和喜怒者也密理厚
皮者三焦膀胱厚麤理薄皮者三焦膀胱薄(藏象二十八)
四支八谿之朝夕也人有大谷十二分小谿三百
五十四名少十二俞此皆衞氣之所留止邪氣之所
客也鍼石緣而去之(經絡二十一)
上焦開發宣五穀味熏膚充身澤毛若霧露之溉是
謂氣中焦受氣取汁變化而赤是謂血(藏象二十五)
陽受氣於上焦以温皮膚分肉之間(疾病二十)
腸胃受穀上焦出氣以温分肉而養骨節通腠理中
焦出氣如露上注谿谷而滲孫脈津液和調變化而
赤為血血和則孫脈先滿溢乃注於絡脈皆盈乃注
於經脈(疾病八十六)
水穀皆入於口津液各走其道故三焦出氣以温肌
肉充皮膚為其津其流而不行者為液五穀之精
液和合而為膏者内滲入於骨空補益腦髓而下流
於隂股(疾病五十八)
衝脈起於關元隨腹直上(疾病六十六)
衝脈任脈皆起於胞中上循背裏為經絡之海其浮
而外者循腹右上行會於咽喉别而絡脣口(藏象十七)
入脊内注於伏衡之脈(疾病類四十九瘧論作伏膂之脈詳四十八)
傳舍於伏衝之脈(疾病二)
帝曰少隂之脈獨下行何也岐伯曰不然夫衝脈者
五藏六府之海也五藏六府皆稟焉其上者出於頏
顙滲諸陽灌諸精其下者注少隂之大絡出於氣街
循隂股内廉入膕中伏行骭骨内下至内踝之後屬
而别其下者並於少隂之經滲三隂其前者伏行出
跗屬下循跗入大指間滲諸絡而温肌肉故别絡結
則跗上不動不動則厥厥則寒矣(鍼刺二十)
少陽屬腎腎上連肺故將兩藏(藏象三)
帝曰手少隂之脈獨無腧何也岐伯曰少隂心脈也
心者五藏六府之大主也精神之所舍也其藏堅固
邪弗能容也容之則心傷心傷則神去神去則死矣
故諸邪之在於心者皆在於心之包絡包絡者心主
之脈也故獨無腧焉帝曰少隂獨無腧者不病乎岐
伯曰其外經病而藏不病故獨取其經於掌後銳骨
之端其餘脈出入屈折其行之徐疾皆如手少隂心
主之脈行也(鍼刺二十三)
陽明者常動巨陽少陽不動不動而動大疾此其候
也(疾病六十四)
巨陽者諸陽之屬也故為諸陽主氣也(疾病類三十九)
夫胷腹藏府之郭也膻中者心主之宫城也胃者大
倉也咽喉小腸者傳送也胃之五竅者閭里門戶也
廉泉玉英者津液之道也(疾病五十六)
身形支節者藏府之蓋也(藏象二十九)
頭者精明之府背者胷中之府腰者腎之府膝者筋
之府骨者髓之府(疾病九十一)
腦髓骨脈膽女子胞此六者地氣之所生也皆藏於
隂而象於地故藏而不寫名曰竒恒之府大胃大腸
小腸三焦膀胱此五者天氣之所生也其氣象天故
寫而不藏此受五藏濁氣名曰傳化之府(藏象二十三)
首面耐寒因於氣聚(藏象二十)
明堂者鼻也闕者眉間也庭者顔也蕃者頰側也蔽
者耳門也(脈色三十二)
目者宗脈之所聚也上液之道也口鼻者氣之門戶
也耳者宗脈之所聚也(疾病七十九)
五藏六府之津液盡上滲於目(疾病五十八)
精明者所以視萬物别黑白審長短以長為短以白
為黑如是則精衰矣(脈色三十)
命門者目也(經絡十二)
鼻者肺之官也目者肝之官也口脣者脾之官也舌
者心之官也耳者腎之官也以官何候以候五藏(脈色
三十一)
切脈動静而視精明(脈色一)
所以察其目者五藏使五色循明循明則聲章聲章
者則言聲與平生異也(鍼刺十六)
目下亦隂也腹者至隂之所居(疾病三十一)
目眥外决於面者為銳眥在内近鼻者為内眥上為
外眥下為内眥(鍼刺三十七)
眉本液者所以灌精濡空竅者也故上液之道開
則泣(疾病七十九)
臂陽明有入頄徧齒者名曰大迎足太陽有入頄
徧齒者名曰角孫足陽明有挾鼻入面者名曰懸
顱足太陽有通項入於腦正屬目本名曰眼系頭
目苦痛取之在項中兩筋間入腦乃别隂蹻陽蹻隂
陽相交陽入隂隂出陽交於目銳眥陽氣盛則瞋目
隂氣盛則瞑目(鍼刺四十四)
喉主天氣咽主地氣(疾病十三)
咽喉者水穀之道也喉嚨者氣之所以上下者也會
厭者音聲之戶也口脣者音聲之扇也舌者音聲之
機也懸雍垂者音聲之關也頏顙者分氣之所泄也
横骨者神氣所使主發舌者也(鍼刺四十五)
漸者上俠頥也(鍼刺四十四)
上紀者胃脘也下紀者關元也(鍼刺四十七)
鬲肓之上中有父母七節之傍中有小心(鍼刺六十四)
肓之原在齊下(疾病七十三)
陷於肉肓而中氣穴(疾病五十六)
肉之大會為谷肉之小會為谿(經絡八)
經脈十二絡脈三百六十五(論治十九)
夫十二經脈者皆絡三百六十五節節有病必被經
脈經脈之病皆有虚實何以合之(疾病二十)
視其經脈之在於身也其見浮而堅其見明而大者
多血細而沈者多氣也(經絡十八)
陽絡傷則血外溢隂絡傷則血内溢(疾病二)
内溢於經外注於絡(鍼刺二十一)
經有常色而絡無常變也隂絡之色應其經陽絡
之色變無常隨四時而行也(脈色三十五)
凡五十七穴者皆藏之隂絡水之所客也(鍼刺三十八)
節之交三百六十五會者絡脈之滲灌諸節者也(鍼刺
十六)
節之交三百六十五會所謂節者神氣之所遊行
出入也(經絡十四)
麤理而皮不緻者腠理疎薄皮膚而目堅固以深
者長衝直揚(論勇篇衝作衡)其心剛剛則多怒怒則氣上逆
顴骨者骨之本也顴大則骨大顴小則骨小臂
薄者其髓不滿(疾病類七十六)
所謂玄府者汗空也(鍼刺三十八)
原獨不應五時以經合之以應其數故六六三十六
輸(鍼刺十七)
氣門乃閉(疾病五運氣十七)
人有八虚皆機關之室真氣之所過血絡之所遊(疾病
十五)
腰脊者身之大關節也肢脛者人之管以趨翔也莖
垂者身中之機隂精之候津液之道也(鍼刺三十三)
三結交者陽明太隂也臍下三寸關元也(鍼刺五十三)
膀胱之胞薄以懦(氣味三)
胞痺者少腹膀胱按之内痛(疾病六十七)
石瘕生於胞中寒氣客於子門(疾病五十七)
胞移熱於膀胱(疾病四十六)
人有重身九月而瘖胞之絡脈絶也胞絡者繫於腎
少隂之脈貫腎繫舌本故不能言(疾病六十二)
胞脈者屬心而絡於胞中(疾病三十一)
前隂者宗筋之所聚乃太隂陽明之所合也(疾病三十四)
成骨在膝外廉之骨獨起者觧脈同隂之脈
陽維之脈衡絡之脈會隂之脈直陽之脈
飛陽之脈昌陽之脈散脈肉里之脈(鍼刺四十九)
寒府在附膝外觧營取膝上外者使之拜取足心者
使之跪(鍼刺五十四)
胃合於三里大腸合於巨虛上廉小腸合於巨虛下
廉三焦合入於委陽膀胱合入於委中央膽合入於
陽陵泉(鍼刺二十四此義與本輸篇大同詳經絡十六)
下三里三寸為巨虛上廉下上廉三寸為巨虛下廉
大腸屬上小腸屬下足陽明胃脈也大腸小腸皆屬
於胃是足陽明也三焦下腧出於委陽並太陽之
正入絡膀胱約下焦(經絡十六)
所謂三里者下膝三寸也所謂跗上者與膝分易見
也巨虚者蹻足胻獨陷者下廉者陷下者也(鍼刺七)
膜原(疾病六十六)
筋膜(疾病七十一)
纓脈(鍼刺五十五寒熱病篇作嬰筋鍼刺四十四)
皮者道也(鍼刺四十四)
四街(經絡十二十三)
四關(經絡十五)
兩衞(鍼刺七)
五藏之道皆出於經隧以行血氣血氣不和百病乃
變化而生是故守經隧焉(疾病十八)
標本(六)
子午之歲上見少隂丑未之歲上見太隂寅申之歲
上見少陽夘酉之歲上見陽明辰戌之歲上見太陽
巳亥之歲上見厥隂少隂所謂標也厥隂所謂終也
厥隂之上風氣主之少隂之上熱氣主之太隂之上
濕氣主之少陽之上相火主之陽明之上燥氣主之
太陽之上寒氣主之所謂本也(見運氣類三)
少陽之上火氣治之中見厥隂陽明之上燥氣治之
中見太隂太陽之上寒氣治之中見少隂厥隂之上
風氣治之中見少陽少隂之上熱氣治之中見太陽
太隂之上濕氣治之中見陽明所謂本也本之下中
之見也見之下氣之標也本標不同氣應異象(運氣六)
風行於地所謂本也餘氣同法本乎天者天之氣也
本乎地者地之氣也(運氣二十四)
春夏先治其標後治其本秋冬先治其本後治其標
(論治二)
病為本工為標標本不得邪氣不服(論治十五)
類經卷二十九
