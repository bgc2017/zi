欽定四庫全書
類經卷二眀張介賓撰
隂陽類
隂陽應象(素問隂陽應象大論一)
黃帝曰隂陽者天地之道也(道者隂陽之理也隂陽者一分為二也太極動而生
陽静而生隂天生於動地生於静故隂陽為天地之道)萬物之綱紀(大曰綱小曰紀總之為綱
周之為紀物無巨細莫不由之故為萬物之綱紀王氏曰滋生之用也陽與之正氣以生隂為之主持以立者
亦是)變化之父母(天元紀大論曰物生謂之化物極謂之變易曰在天成象在地成形變化見矣
朱子曰變者化之漸化者變之成隂可變為陽陽可化為隂然而變化雖多無非隂陽之所生故為之父母)
生殺之夲始(生殺之道隂陽而已陽来則物生陽去則物死凡日從冬至以後自南而北謂之来
来則春為陽始夏為陽盛陽始則温温則生物陽盛則熱熱則長物日從夏至以後自北而南謂之去去則秋
為隂始冬為隂盛隂始則涼涼則收物隂盛則寒寒則藏物此隂陽生殺之道也然如下文曰陽生隂長陽殺
隂藏則陽亦能殺隂亦能長矣六節藏象論曰生之本夲於隂陽則隂亦能生矣故生於陽者隂能殺之生於
隂者陽能殺之萬物死生皆由乎此故謂之本始本根本也始終始也)神眀之府也(神變化不
測也眀三光著象也府所以藏物也神眀出於隂陽故隂陽為神眀之府此自首節隂陽二字一貫至此義當
聯玩天元紀大論亦有以上數句見運氣類第三)治病必求於本(本致病之原也人之疾病
或在表或在裏或為寒或為熱或感於五運六氣或傷於藏府經絡皆不外隂陽二氣必有所本故或本於隂
或夲於陽病變雖多其本則一知病所從生知亂所由起而直取之是為得一之道譬之伐木而引其柢則千
枝萬葉莫得弗從矣倘但知見病治病而不求其致病之因則流散無窮此許學士所謂廣絡原野以冀一人
之獲誠哉疎矣)故積陽為天積隂為地(隂陽體象大小不同形氣生成不積不厚故必
積陽至大而為天積隂至厚而為地)隂静陽躁(隂性柔陽性剛也)陽生隂長陽殺
隂藏(此即四象之義陽生隂長言陽中之隂陽也陽殺隂藏言隂中之隂陽也蓋陽不獨立必得隂而後
成如發生賴於陽和而長養由乎雨露是陽生隂長也隂不自專必因陽而後行如閉藏因於寒冽而肅殺出
乎風霜是陽殺隂藏也此於對待之中而復有互藏之道所謂獨陽不生獨隂不成也如天元紀大論曰天以
陽生隂長地以陽殺隂藏實同此義詳運氣類三所當互考一曰陽之和者為發生隂之和者為成實故曰
陽生隂長陽之亢者為焦枯隂之凝者為固閉故曰陽殺隂藏此以隂陽之淑慝言於義亦通)陽化氣
隂成形(陽動而散故化氣隂静而凝故成形)寒極生熱熱極生寒(隂寒陽熱乃隂
陽之正氣寒極生熱隂變為陽也熱極生寒陽變為隂也邵子曰動之始則陽生動之極則隂生静之始則柔
生静之極則剛生此周易老變而少不變之義如人傷於寒則病為熱本寒而變熱也内熱已極而反寒慄本
熱而變寒也故隂陽之理極則必變)寒氣生濁熱氣生清(寒氣凝滯故生濁隂熱氣升散
故生清陽)清氣在下則生飱泄濁氣在上則生䐜脹(清陽主升陽衰
於下而不能升故為飱泄濁陰主降陰滯於上而不能降故為䐜脹飱泄完穀而泄也䐜脹胸膈滿也飱音
孫䐜音嗔)此隂陽反作病之逆從也(作為也此字承上文治病必求其本以下而言
如隂云長陽云殺寒生熱熱生寒清在下濁在上皆隂陽之反作病之逆從也順則為從反則為逆逆從雖殊
皆有其本故必求其本而治之)故清陽為天濁隂為地地氣上為雲
天氣下為雨雨出地氣雲出天氣(此下言隂陽精氣之升降以見天人一理
也天地者隂陽之形體也雲雨者天地之精氣也隂在下者為精精者水也精升則化為氣雲因雨而出也陽
在上者為氣氣者雲也氣降則化為精雨由雲而生也自下而上者地交於天也故地氣上為雲又曰雲出天
氣自上而下者天交於地也故天氣下為雨又曰雨出地氣六微旨大論曰升已而降降者謂天降已而升升
者謂地天氣下降氣流於地地氣上升氣騰於天可見天地之升降者謂之雲雨人身之升降者謂之精氣天
人一理此其為最也氣水同類詳義有按在後第四章所當參閱)故清陽出上竅濁隂
出下竅(本乎天者親上本乎地者親下也上竅七謂耳目口鼻下竅二謂前後二隂)清陽發
腠理濁隂走五藏(腠理肌表也陽發散於皮膚故清陽歸之隂受氣於五藏故濁隂走之
腠音湊)清陽實四支濁隂歸六府(四支為諸陽之本故清陽實之六府傳化水榖
故濁隂歸之)水為隂火為陽(水潤下而寒故為隂火炎上而熱故為陽水火者即隂陽之徵
兆隂陽者即水火之性情凡天地萬物之氣無往而非水火之運用故天以日月為水火易以坎離為水火醫
以心腎為水火丹以精炁為水火夫腎者水也水中生氣即真火也心者火也火中生液即真水也水火互藏
乃至道之所在醫家首宜省察)陽為氣隂為味(氣無形而升故為陽味有質而降故為隂此以
藥食氣味言也)味歸形形歸氣(歸依投也五味生精血以成形故味歸於形形之存亡由氣之
聚散故形歸於氣)氣歸精(氣者真氣也所受於天與穀氣并而充身者也人身精血由氣而化故氣
歸於精)精歸化(精者坎水也天一生水為五行之最先故物之初生其形皆水由精以化氣由氣以
化神是水為萬化之原故精歸於化)精食氣形食味(食如子食母乳之義氣歸精故精食氣味
歸形故形食味)化生精(萬物化生必從精始故化生精前言精歸化者言未化之前由精為化也此言
化生精者言既化之後由化生精也)氣生形(氣聚則形生氣散則形死也)味傷形氣傷
精(味既歸形而味有不節必反傷形氣既歸精而氣有失調必反傷精)精化為氣(精化為氣謂元
氣由精而化也珠玉集曰水是三才之祖精為元炁之根其義即此然上文既云氣歸精是氣生精也而此又
曰精化氣是精生氣也二者似乎相反而不知此正精氣互根之妙以應上文天地雲雨之義也夫陽化氣即
雲之類隂成形即雨之類雨乃不生於地而降於天之雲氣歸精也雲乃不出於天而升於地之氣精化為氣
也人身精氣全是如此故氣聚則精盈精盈則氣盛精氣充而形自強矣帝所以先舉雲雨為言者正欲示人
以精氣升降之如此耳)氣傷於味(上文曰味傷形則未有形傷而氣不傷者如云味過於酸肝氣
以津脾氣乃絶之類是皆味傷氣也)隂味出下竅陽氣出上竅(味為隂故降氣為陽
故升)味厚者為隂薄為隂之陽氣厚者為陽薄為陽之隂
(此言氣味之隂陽而隂陽之中復各有隂陽也味為隂矣而厚者為純隂薄者為隂中之陽氣為陽矣而厚者
為純陽薄者為陽中之隂)味厚則泄薄則通氣薄則發泄厚則發熱
(隂味下行故味厚者能泄於下薄者能通利陽氣上行故氣薄者能泄於表厚者能發熱也)壯火之
氣衰少火之氣壯壯火食氣氣食少火壯火散氣少火
生氣(火天地之陽氣也天非此火不能生物人非此火不能有生故萬物之生皆由陽氣但陽和之火則
生物亢烈之火反害物故火太過則氣反衰火和平則氣乃壮壯火散氣故云食氣猶言火食此氣也少火生
氣故云食火猶言氣食此火也此雖承氣味而言然造化之道少則壮壮則衰自是如此不特專言氣味者)
氣味辛甘發散為陽酸苦涌泄為隂(此言正味之隂陽也辛散甘緩故發
肌表酸收苦泄故為吐瀉涌湧同)隂勝則陽病陽勝則隂病(此下言隂陽偏
勝之為病也隂陽不和則有勝有虧故皆能為病)陽勝則熱隂勝則寒(太過所致)重
寒則熱重熱則寒(物極則變也此即上文寒極生熱熱極生寒之義盖隂陽之氣水極則似
火火極則似水陽盛則隔隂隂盛則隔陽故有真寒假熱真熱假寒之辨此而錯認則死生反掌重平聲)
寒傷形熱傷氣(寒為隂形亦屬隂寒則形消故傷形熱為陽氣亦屬陽熱則氣散故傷氣)氣
傷痛形傷腫(氣欲利故傷之則痛形有質故傷之則腫)故先痛而後腫者氣
傷形也先腫而後痛者形傷氣也(氣先病而後及於形因氣傷形也形先病
而後及於氣因形傷氣也)風勝則動(風勝者為振掉搖動之病即醫和云風淫末疾之類)熱勝
則腫(熱勝者為丹毒癰腫之病即醫和云陽淫熱疾之類)燥勝則乾(燥勝者為津液枯涸内外
乾澁之病)寒勝則浮(寒勝者陽氣不行為脹滿浮虚之病即醫和云隂淫寒疾之類)濕勝則
濡寫(脾惡濕而喜燥濕勝者必侵脾胃為水榖不分濡寫之病即醫和云雨淫腹疾之類濡音如濕滯
也)天有四時五行以生長收藏以生寒暑燥濕風(四時者春
夏秋冬五行者木火土金水合而言之則春屬木而主生其化以風夏屬火而主長其化以暑長夏屬土而主
化其化以濕秋屬金而主收其化以燥冬屬水而主藏其化以寒五行各一惟火有君相之分此言寒暑燥濕
風者即五行之化也五運行等論言寒暑燥濕風火者是為六氣也)人有五藏化五氣以
生喜怒悲憂恐(五藏者心肺肝脾腎也五氣者五藏之氣也由五氣以生五志如本論及五運
行大論俱言心在志為喜肝在志為怒脾在志為思肺在志為憂腎在志為恐天元紀大論亦以悲作思)故
喜怒傷氣寒暑傷形(喜怒傷内故傷氣寒暑傷外故傷形舉喜怒言則悲憂恐同矣舉寒
暑言則燥濕風同矣上文言寒傷形熱傷氣與此二句似乎不同蓋彼以隂陽分形氣此以内外分形氣也)
暴怒傷隂暴喜傷陽(氣為陽血為隂肝藏血心藏神暴怒則肝氣逆而血亂故傷隂暴喜
則心氣緩而神逸故傷陽如行鍼篇曰多陽者多喜多隂者多怒亦各從其類也)厥氣上行滿
脉去形(厥逆也言寒暑喜怒之氣暴逆於上則陽獨實故滿脉陽亢則隂離故去形此孤陽之象也脉
經曰諸浮脉無根者死有表無裡者死其斯之謂)喜怒不節寒暑過度生乃不
固(固堅也)故重隂必陽重陽必隂(重者重疊之義謂當隂時而復感寒陽時而復
感熱或以天之熱氣傷人陽分天之寒氣傷人隂分皆謂之重盖隂陽之道同氣相求故陽傷於陽隂傷於隂
然而重陽必變為隂證重隂必變為陽證如以熱水沭浴身反涼涼水沐浴身反熱因小可以喻大下文八句
即其徵騐此與上文重寒則熱寒極生熱義相上下所當互求重平聲)故曰冬傷於寒春
必病温(冬傷於寒者以類相求其氣入腎其寒侵骨其即病者為直中隂經之傷寒不即病者至春夏
則陽氣發越營氣漸虚所藏寒毒外合陽邪而變為温病然其多從足太陽始者正以腎與膀胱為表裏受於
隂而發於陽也愚按傷寒温疫多起於冬不藏精及辛苦饑餓之人蓋冬不藏精則邪能深入而辛苦之人
其身常煖其衣常薄煖時竅開薄時忍寒兼以饑餓勞倦致傷中氣則寒邪易入待春而發此所以大荒之後
必有大疫正為此也但此輩疫氣既盛勢必傳染又必於虛者先受其氣則有不必冬寒而病者矣避之之法
必節慾節勞仍勿忍饑而近其氣自可無慮)春傷於風夏生飱泄(春傷於風木氣通於
肝膽即病者乃為外感若不即病而留連於夏脾土當令木邪相侮變為飱泄也飱音孫完榖而泄也)夏
傷於暑秋必痎瘧(夏傷於暑金氣受邪即病者乃為暑證若不即病而暑汗不出延至於秋
新涼外束邪鬱成熱金火相拒寒熱交爭故病為痎瘧痎音皆)秋傷於濕冬生欬嗽
(夏秋之交土金用事秋傷於濕其即病者濕氣通脾故為濡泄等證若不即病而濕蓄金藏久之變熱至冬則
外寒内熱相搏乘肺病為欬嗽生氣通天論亦云秋傷於濕上逆而欬按此四節春夏以木火傷人而病反寒
秋冬以寒濕傷人而病反熱是即上文重隂必陽重陽必隂之義)故曰天地者萬物之
上下也(天覆物故在上地載物故在下五運行大論曰所謂上下者歲上下見隂陽之所在也以司天
在泉言見運氣類四)隂陽者血氣之男女也(陽為氣為男隂為血為女)左右者
隂陽之道路也(陽左而升隂右而降五運行大論曰左右者諸上見厥隂左少隂右太陽之類
以司天在泉左右間氣言見同前)水火者隂陽之徵兆也(徵證也兆見也隂陽不可
見水火即其證而可見也)隂陽者萬物之能始也(能始者能為變化生成之元
始也能始則能終矣)故曰隂在内陽之守也陽在外隂之使也(隂性静故
為陽之守陽性動故為隂之使守者守於中使者運於外以法象言則地守於中天運於外以人倫言則妻守
於中夫運於外以氣血言則營守於中衛運於外故朱子曰陽以隂為基隂以陽為偶)
法隂陽(素問隂陽應象大論二)
帝曰法隂陽奈何(法則也以辨病之隂陽也)岐伯曰陽勝則身熱腠
理閉喘麤為之俛仰汗不出而熱齒乾以煩冤腹滿死
能冬不能夏(陽勝者火盛故身熱陽盛者表實故腠理閉陽實於胸則喘麤不得卧故為俛仰汗
閉於外則熱鬱於内故齒乾陽極則傷隂故以煩冤腹滿死隂竭者得冬之助猶可支持遇夏之熱不能耐受
矣冤鬱而亂也腠音凑俛俯同能耐同)隂勝則身寒汗出身常清數慄而
寒寒則厥厥則腹滿死能夏不能冬(隂勝則陽衰故身寒陽衰則表不固
故汗出而身冷慄戰慄也厥厥逆也隂極者陽竭於中故腹滿而死陽衰者喜煖惡寒故能夏不能冬也脉要
精微論亦曰陽氣有餘為身熱無汗隂氣有餘為多汗身寒見脉色二十一)此隂陽更勝之
變病之形能也(更勝迭為勝負也即隂勝陽病陽勝隂病之義形言隂陽之病形能言氣令之
耐受也)帝曰調此二者奈何(帝以隂陽為病俱能死故問調和二者之道)岐伯
曰能知七損八益則二者可調不知用此則蚤衰之節
也(上文言隂陽之變病此言死生之本原也七為少陽之數八為少隂之數七損者言陽消之漸八益者言
隂長之由也夫隂陽者生殺之本始也生從乎陽陽不宜消也死從乎隂隂不宜長也使能知七損八益之道
而得其消長之幾則隂陽之柄把握在我故二者可調否則未央而衰矣愚按隂陽二氣形莫大乎天地眀
莫著乎日月雖天地為對待之體而地在天中順天之化日月為對待之象而月得日光賴日以眀此隂陽之
徵兆隂必以陽為主也故陽長則隂消陽退則隂進陽来則物生陽去則物死所以隂邪之進退皆由乎陽氣
之盛衰耳故生氣通天等論皆專重陽氣其義可知又華元化曰陽者生之本隂者死之基隂常宜損陽常宜
盈順陽者多長生順隂者多消滅中和集曰大修行人分隂未盡則不仙一切常人分陽未盡則不死亦皆以
陽氣為言可見死生之本全在陽氣故周易三百八十四爻皆卷卷於扶陽抑隂者蓋恐其自消而剝自剥而
盡而生道不幾乎息矣觀聖賢慮始之心相符若此則本篇損益大義又安能外乎是哉一曰七損八益者
乃互言隂陽消長之理欲知所預防也如上古天真論云女得七數男得八數使能知七之所以損則女可預
防其損而益自在也能知八之所以益則男可常守其益而損無涉也隂陽皆有損益能知所預則二者何不
可調哉此說亦通按啟玄子註此謂女為隂七可損則海滿而血自下男為陽八宜益交會而精泄以用字解
為房事然經血宜調非可言損交會精泄何以言益故馬氏因之而註為採取之說豈此論專為男而不為女
耶矧䙝狎之訓亦豈神聖正大之意哉)年四十而隂氣自半也(隂真隂也四十之後
精氣日衰隂減其半矣然此言常人之大較至若彭殤椿菌禀賦不齊而太極初中則又各有其局象愚按
真隂之義即天一也即坎水也丹家謂之元精道書曰涕唾精津汗血液七般靈物總屬隂又曰四大一身皆
屬隂不知何物是陽精此陽精二字專指神氣為言謂神必由精而生也又鍾吕集曰真氣為陽真水為隂陽
藏水中隂藏氣中氣主於升氣中有真水水主於降水中有真氣真水乃真隂也真氣乃真陽也凡此之說皆
深得隂陽之精義試以人之陽事騐之夫施而泄者隂之精也堅而熱者陽之氣也精去而陽痿則隂之為陽
尤易見也此即隂氣自半之謂故本神篇曰五藏主藏精者也不可傷傷則失守而隂虚隂虚則無氣無氣則
死矣由此觀之可見真隂者即真陽之本也夫水火皆宅於命門拆之則二合之則一造化由此而生萬物由
此而出其在人身為性命之根柢為藏府之化原故許叔微云補脾不若補腎誠獨見之玄談醫家之宗旨也
後世有以苦寒為補隂者伐隂者也害莫甚矣不可不為深察)起居衰矣(真隂已半所以衰也)年
五十體重耳目不聰眀矣(肝受血而能視足受血而能步今精血漸衰故體重而耳
目不聰矣)年六十隂痿氣大衰九竅不利下虚上實涕泣俱
出矣(隂痿陽不舉也隂氣内虧故九竅不利隂虚則陽無所歸而氣浮於上故上實下虚而涕泣俱出)
故曰知之則強不知則老(知謂知損益之道)故同出而名異耳
(同出者人生同此隂陽也而知與不知則智愚之名異矣)智者察同愚者察異(智者所見
皆合於道故察同愚者聞道則笑而各是其是故察異)愚者不足智者有餘(愚者失之
智者得之也)有餘則耳目聰眀身體輕強老者復壯壯者益
治(此智者有餘之徵驗)是以聖人為無為之事樂恬憺之能(無為者天
地之道也恬憺者自然之樂也老子曰道常無為而無不為又曰人法地地法天天法道道法自然夫自然而
然者即恬憺無為之道也莊子曰天無為以之清地無為以之寧故兩無為相合萬物皆化芒乎芴乎而無從
出乎芴乎芒乎而無有象乎萬物職職皆從無為殖故曰天地無為也而無不為也人也孰能得無為哉二子
之言皆本乎此能者如關尹子所謂惟有道之士能為之亦能能之而不為之之義)從欲快志於
虚無之守故夀命無窮與天地終此聖人之治身也(從欲
如孔子之從心所欲也快志如莊子之樂全得志也虛無之守守無為之道也故欲無不從志無不快夀命可
以無窮而與天地同其終矣愚按聖人之道惟聖人能之人非生知誠未能也然而效法聖賢則在眀哲之
所必不容已者欲得其門當自飬心保身始故但能於動中藏静忙裏偷閒致遠鈎深庶乎近矣觀譚景昇曰
眀鏡無心無物不照昊天無心萬象自馳行師無狀敵不敢欺至人無慮元精自歸能師於無者無所不之故
鏡以察物物去而鏡自鏡心以應事事去而心自心此養心之道也南華經曰知道者必逹於理逹於理者必
眀於權眀扵權者不以物害巳故至德者火弗能熱水弗能溺寒暑弗能害禽獸弗能賊非謂其薄之也言察
乎安危寧於禍福謹於去就莫之能害也淮南子曰得道之士内有一定之操而外能詘伸卷舒與物推移故
萬舉而不陷所以貴聖人者以其能龍變也此保身之道也知此二者則躋聖功夫必有能因學而至者矣又
恬憺虚無義見攝生類二)
天不足西北地不滿東南(素問隂陽應象大論三)
岐伯曰天不足西北故西北方隂也而人右耳目不如
左眀也地不滿東南故東南方陽也而人左手足不如
右強也(天為陽西北隂方故天不足西北地為隂東南陽方故地不滿東南日月星辰天之四象猶人
之有耳目口鼻故耳目之左眀於右以陽勝於東南也水火土石地之四體猶人之有皮肉筋骨故手足之右
強於左以隂強於西北也)帝曰何以然岐伯曰東方陽也陽者其精
并於上并於上則上眀而下虚故使耳目聰眀而手足
不便也西方隂也隂者其精幷於下幷於下則下盛而
上虚故其耳目不聰眀而手足便也(并聚也天地之道東升西降升者為
陽降者為隂陽氣生於子中極於午中從左升而幷於上故耳目之眀亦在左而左之手足不便也隂氣生於
午中極於子中從右降而并於下故手足之強亦在右而右之耳目不聰眀也)故俱感於邪其
在上則右甚在下則左甚此天地隂陽所不能全也故
邪居之(俱兼上下而言也夫邪之所凑必因其虚故在上則右者甚在下則左者甚蓋以天之陽不全
於上之右地之隂不全於下之左故邪得居之而病獨甚也)
天精地形氣通於人(素問隂陽應象大論四)
故天有精地有形天有八紀地有五里(五行精氣成象於天則為七政
二十八宿以定天之度布位於地則為山川河海以成地之形惟天有精故八節之紀正惟地有形故五方之
里分紀考記也里道里也)故能為萬物之父母(乾知大始坤作成物陽以化氣隂以成形
隂陽合德變化見矣故天地為萬物之父母)清陽上天濁隂歸地(陽升隂降也)是
故天地之動静神眀為之綱紀(神眀者隂陽之情狀也天地動静隂陽往来即
神明之綱紀也易曰神也者妙萬物而為言者也動萬物者莫疾乎雷撓萬物者莫疾乎風燥萬物者莫熯乎
火說萬物者莫說乎澤潤萬物者莫潤乎水終萬物始萬物者莫盛乎艮故水火相逮雷風不相悖山澤通氣
然後能變化既成萬物者是皆神眀綱紀之義)故能以生長收藏終而復始(一隂
一陽互為進退故消長無窮終而復始)惟賢人上配天以
養頭下象地以養足中傍人事以養五藏(清陽在上故頭配天以養其清濁隂在下故足象地以養
其静五氣運行於中故五藏傍人事以養其和此雖以頭足五藏為言而實謂上中下無非法於天地人也)
天氣通於肺地氣通於嗌(天氣清氣也謂呼吸之氣地氣濁氣也謂飲食之氣清氣
通於五藏由喉而先入肺濁氣通於六府由嗌而先入胃嗌咽也六節藏象論曰天食人以五氣地食人以五
味五氣入鼻藏於心肺五味入口藏於腸胃太隂陽眀論曰喉主天氣咽主地氣其義皆同嗌音益)風
氣通於肝(風為木氣肝為木藏同氣相求故通於肝上文二句總言天地隂陽通於人此下四句分
言五行氣候通於人此詳言天氣通肺以及於五藏者也)雷氣通於心(雷為火氣心為火藏故相
通)谷氣通於脾(山谷土氣脾為土藏故相通)雨氣通於腎(雨為水氣腎為水藏
故相通)六經為川腸胃為海(六經者三隂三陽也周流氣血故為人之川腸胃者盛受
水榖故為人之海此詳言地氣通於嗌也)九竅為水注之氣(上七竅下二竅是為九竅水注
之氣言水氣之注也如目之淚鼻之涕口之津二隂之尿穢皆是也雖耳若無水而耳中津氣濕而成垢是即
水氣所致氣至水必至水至氣必至故言水注之氣愚按隂陽合一之妙於氣水而見之矣夫氣者陽也氣
主升水者隂也水主降然水中藏氣水即氣也氣中藏水氣即水也升降雖分隂陽氣水實為同類何也請以
釡觀得其象矣夫水在釡中下得陽火則水乾非水乾也水化氣而去也上加覆固則水生非水生也氣化水
而流也故無水則氣從何来無氣則水從何至水氣一體於斯見矣而人之精氣亦猶是也故言氣注之水亦
可言水注之氣亦可然不曰氣注之水而曰水注之氣者至哉妙哉此神聖發微之妙於顛倒中而見其真矣)
以天地為之隂陽(此重申上文言賢人之養身皆法乎天地之隂陽如天氣地氣風雷谷雨
川海九竅之類皆是也)陽之汗以天地之雨名之(汗出於陽而本於隂故以天地
之雨名之雨即人之汗汗即天之雨皆隂精之所化知雨之為義則可與言汗矣)陽之氣以天
地之疾風名之(氣本屬陽陽勝則氣急故以天地之疾風名之知隂陽之權衡動静之承制則
可與言氣矣)暴氣象雷(天有雷霆火鬱之發也人有剛暴怒氣之逆也故語曰雷霆之怒)逆
氣象陽(天地之氣升降和則不逆矣天不降地不升則陽亢於上人之氣逆亦猶此也)故治不
法天之紀不用地之理則災害至矣(上文言人之隂陽無不合乎天地故
賢人者必法天以治身設不知此而反天之紀逆地之理則災害至矣此理字與前五里之里不同蓋彼言廣
輿之里此言理氣之理)
隂陽之中復有隂陽(素問金匱真言論五)
故曰隂中有隂陽中有陽(故曰引辭也既言隂矣而隂中又有隂既言陽矣而陽中
又有陽此隂陽之道所以無窮有如下文云者)平旦至日中天之陽陽中之陽
也日中至黃昏天之陽陽中之隂也合夜至雞鳴天之
隂隂中之隂也雞鳴至平旦天之隂隂中之陽也(一日之氣
自夘時日出地上為晝天之陽也自酉時日入地中為夜天之隂也然於隂陽之中復有隂陽如午前為陽中
之陽午後則陽中之隂也子前為隂中之隂子後為隂中之陽也故以一日分為四時則子午當二至之中夘
酉當二分之令日出為春日中為夏日入為秋夜半為冬也)故人亦應之(人之隂陽亦與一日
四時之氣同故子後則氣升午後則氣降子後則陽盛午後則陽衰矣)夫言人之隂陽則
外為陽内為隂(以表裏言)言人身之隂陽則背為陽腹為隂
(以前後言)言人身之藏府中隂陽則藏者為隂府者為陽肝
心脾肺腎五藏皆為隂膽胃大腸小腸膀胱三焦六府
皆為陽(五藏屬裏藏精氣而不寫故為隂六府屬表傳化物而不藏故為陽)所以欲知隂
中之隂陽中之陽者何也為冬病在隂夏病在陽春病
在隂秋病在陽皆視其所在為施鍼石也(此舉一歲之候以眀病治
之隂陽也冬氣伏藏故在隂夏氣發越故在陽春病在隂者以春陽尚微而餘隂尚盛也秋病在陽者以秋隂
尚微而餘陽尚盛也必當體察氣宜庶無悞治此雖以四時鍼石言而凡藥食之類無不皆然不可不為詳察
也)故背為陽陽中之陽心也背為陽陽中之隂肺也腹
為隂隂中之隂腎也腹為隂隂中之陽肝也腹為隂隂
中之至隂脾也(人身背腹隂陽議論不一有言前陽後隂者如老子所謂萬物負隂而抱陽是
也有言前隂後陽者如此節所謂背為陽腹為隂是也似乎相左觀邵子曰天之陽在南隂在北地之隂在南
陽在北天陽在南故日處之地剛在北故山處之所以地高西北天高東南然則老子所言言天之象故人之耳
目口鼻動於前所以應天陽面南也本經所言言地之象故人之脊膂肩背峙於後所以應地剛居北也矧
以形體言之本為地象故背為陽腹為隂而陽經行於背隂經行於腹也天地隂陽之道當考伏羲六十四卦
方圓圖圓圖象天陽在東南方圖象地陽在西北其義最精燎然可見又如人之五藏何以心肺為背之陽肝
脾腎為腹之隂蓋心肺居於膈上連近於背故為背之二陽藏肝脾腎居於膈下藏載於腹故為腹之三隂藏
然陽中又分隂陽則心象人之日故曰牡藏為陽中之陽肺象人之天天象玄而不自眀朱子曰天之無星空
處謂之辰故天體雖陽而實包藏隂德較乎日之純陽者似為有間故肺曰牝藏為陽中之隂若隂中又分隂
陽則腎屬人之水故曰牝藏隂中之隂也肝屬人之木木火同氣故曰牡藏隂中之陽也脾屬人之土其體象
地故曰牝藏為隂中之至隂也)此皆隂陽表裏内外雌雄相輸應也故
以應天之隂陽也(雌雄即牝牡之謂輸應轉輸相應也此總結上文以人應天之義地即天
中之物言天則地在其中矣牝牡義見鍼刺類十七)
類經卷二
