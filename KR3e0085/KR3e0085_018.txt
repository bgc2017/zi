欽定四庫全書
類經卷十八明張介賓撰
疾病類
口問十二邪之刺(靈樞口問篇全七十九)
黃帝閒居辟左右而問於岐伯曰余已聞九鍼之經論
隂陽逆順六經已畢願得口問岐伯避席冄拜曰善乎
哉問也此先師之所口傳也黃帝曰願聞口傳岐伯荅
曰夫百病之始生也皆生於風雨寒暑隂陽喜怒飲食
居處大驚卒恐則血氣分離隂陽破散經絡厥絶脉道
不通隂陽相逆衛氣稽留經脉虚空血氣不次乃失其
常論不在經者請道其方(此下諸問既非風寒之外感又非情志之内傷論不在經
所當口傳者也故曰口問)黃帝曰人之欠者何氣使然岐伯荅曰
衛氣晝日行於陽夜半則行於隂隂者主夜夜者臥陽
者主上隂者主下故隂氣積於下陽氣未盡陽引而上
隂引而下隂陽相引故數欠(欠者張口呵吸或伸臂展腰以隂陽相引而然也夫
陽主晝隂主夜陽主升隂主降凡人之寤寐由於衛氣衛氣者晝行於陽則動而為寤夜行於隂則静而為寐
故人於欲臥未臥之際欠必先之者正以陽氣將入隂分隂積於下陽猶未静故陽欲引而升隂欲引而降上
下相引而欠由生也今人有神疲勞倦而為欠者即陽不勝隂之候)陽氣盡隂氣盛則目
瞑隂氣盡而陽氣盛則寤矣(大惑論曰衛氣不得入於隂常留於陽留於陽則陽
氣滿陽氣滿則陽蹻盛不得入於隂則隂氣虚而目不瞑矣衛氣留於隂不得行於陽留於隂則隂氣盛隂氣
盛則隂蹻滿不得入於陽則陽氣虛故目閉也吳玄綱曰覺與陽合寐與隂并寤多者魂強寐久者魄壯魂強
者生之徒魄壯者死之徒是皆隂陽盛衰之義瞑音明又上聲)寫足少隂補足太陽
(衛氣之行於陽者自足太陽始行於隂者自足少隂始隂盛陽衰所以為欠故當寫少隂之照海隂蹻所出也
補太陽之申脉陽蹻所出也取隂陽蹻者義如上節之註)黃帝曰人之噦者何氣
使然岐伯曰糓入於胃胃氣上注於肺今有故寒氣與
新糓氣俱還入於胃新故相亂真邪相攻氣并相逆復
出於胃故為噦(噦呃逆也義詳鍼刺類五十三人之水糓入胃其精微之氣必上注於肺而後
行於藏府營衛若中焦先有寒氣則新入之糓氣凝聚而不行氣不行則新故真邪還留於胃留則逆而上出
故為噦也噦於决切又音誨)補手太隂寫足少隂(手太隂肺經也足少隂腎經也寒氣
自下而升逆則為噦故當補肺於上以壯其氣寫腎於下以引其寒蓋寒從水化噦之標在胃噦之本在腎也)
黃帝曰人之唏者何氣使然岐伯曰此隂氣盛而陽
氣虚隂氣疾而陽氣徐隂氣盛而陽氣絶故為唏(唏欷同歔
欷也釋義云悲泣氣咽而抽息也一云泣餘聲一云哀而不泣曰唏悲憂之氣生於隂慘故為隂盛陽虚之候
唏希戲二音)補足太陽寫足少隂(當亦是陽蹻申脉隂蹻照海也義見前)黃
帝曰人之振寒者何氣使然岐伯曰寒氣客於皮膚隂
氣盛陽氣虚故為振寒寒慄補諸陽(振寒者身怯寒而振慄也補諸陽者
凡手足三陽之原合及陽蹻等穴皆可酌而用之)黃帝曰人之噫者何氣使
然岐伯曰寒氣客於胃厥逆從下上散復出於胃故為
噫(噫噯氣也釋義曰飽食息也義詳本類前二十五按此節與上文之噦皆以寒氣在胃而然但彼云故寒
氣者以久寒在胃言其深也此云寒客於胃者如客之寄言其淺也故厥逆之氣從下上散則復出於胃而為
噫噫伊隘二音)補足太隂陽明一曰補眉本也(補足太隂陽明二經使脾
胃氣温則客寒自散而噫可除眉本即足太陽經攅竹穴是亦補陽氣也)黃帝曰人之嚏
者何氣使然岐伯曰陽氣和利滿於心出於鼻故為嚏
(陽氣和平順利而滿溢於心必上達於肺故出於鼻而為嚏然人有感於風寒而為嚏者以寒邪束於皮毛則
陽氣無從泄越故噴而上出是嚏從陽氣而發益又可知仲景曰欲嚏不能此人肚中寒正謂其陽虚也故人
病陽虚等證者久無嚏而忽得之則陽氣漸回之佳兆也嚏音帝)補足太陽榮眉本一
曰眉上也(凡陽虚於下則不能上達而為嚏補足太陽之榮於眉本者其名攅竹一曰眉上亦即此
穴蓋太陽與腎為表裏所以補隂中之陽也觀宣明五氣篇曰腎為欠為嚏其義正與此通詳本類前二十五)
黃帝曰人之嚲者何氣使然岐伯曰胃不實則諸脉
虚諸脉虚則筋脉懈惰筋脉懈惰則行隂用力氣不能
復故為嚲(嚲釋曰下垂貌又曰嚲避也故諸家引以為註似皆不合經義殊無意味嘗聞俗語有戰
嚲之說即古人之遺言意者嚲即戰之屬也但因寒而戰者謂之寒戰其有戰不因寒者由氣虚耳蓋胃為五
藏六府之海故胃不實則諸脉虚而懈惰生冄有行隂用力則陽氣益虚故為戰嚲今見常有其候而未聞其
名愚謂即此尚俟明者辨之嚲登可切)因其所在補分肉間(四體戰嚲各有分部胃者
肉其應故當因病所在補分肉間以壯其胃氣)黃帝曰人之哀而泣涕出者
何氣使然岐伯曰心者五藏六府之主也目者宗脉之
所聚也上液之道也口鼻者氣之門戶也故悲哀愁憂
則心動心動則五藏六府皆搖搖則宗脉感宗脉感則
液道開液道開故泣涕出焉(宗總也凡五藏六府之精氣皆上注於目而為之精
故目為宗脉之所聚又為上液之道氣由口鼻出入故為氣之門戶然氣之所至液必隨之如涎出於口涕出
於鼻泣出於目是皆上液之屬也人之泣涕上出者皆本乎心蓋心為五藏六府之主若悲哀憂愁動其心則
五藏六府皆應而搖藏府搖則宗脉皆應而動動則液道開而泣涕所以出也)液者所以灌精
濡空竅者也故上液之道開則泣泣不止則液竭液竭
則精不灌精不灌則目無所見矣故命曰奪精(精由液而化孔
竅得液而充故以灌精濡孔竅也液去精傷則目昏以至漸無所見者是奪其精也世之因泣而喪目者蓋亦
不少矣此條義當與解精微論參看詳下篇空孔同)補天柱經俠頸(天柱足太陽膀胱經
穴其經俠頸項之後)黃帝曰人之太息者何氣使然岐伯曰憂
思則心系急心系急則氣道約約則不利故太息以伸
出之(太息者息長而太即嘆息也約猶束縳也憂愁思慮則氣抑不伸而心系急氣道約約則滿悶於中
此嘆息之不容已也)補手少隂心主足少陽留之也(手少隂心經也心主手厥
隂經也足少陽膽經也助木火之藏則陽氣可舒抑欝可解故皆宜留鍼補之)黃帝曰人之
涎下者何氣使然岐伯曰飲食者皆入於胃胃中有熱
則蟲動蟲動則胃緩胃緩則廉泉開故涎下(足陽明之脉出於口
胃中有熱則蟲動胃緩故廉泉開而涎下凡目之多淚鼻之多涕亦皆因熱而上液之道開也有謂肺熱甚則
鼻涕出者義亦猶此)補足少隂(腎為胃關而脉繫於舌故當補之以壯水制火則液有所主而涎自
止也)黃帝曰人之耳中鳴者何氣使然岐伯曰耳者宗
脉之所聚也故胃中空則宗脉虚虚則下溜脉有所竭
者故耳鳴(手足三陽三隂之脉皆入耳中故耳亦宗脉之所聚也陽明為諸脉之海故胃中空則宗
脉虚宗脉虛則陽氣不升而下溜下溜則上竭輕則為鳴甚則為聾矣然少陽太盛壅窒為鳴者亦有之但虚
者漸而實者暴虚者多而實者少其辨在有邪無邪耳學者當推廣之溜力救切)補客主人手
大指爪甲上與肉交者也(客主人足少陽經穴為手足少陽足陽明之會手大指爪
甲上者手太隂之少商穴為肺氣所出之井故皆當補之以助其陽氣)黃帝曰人之自
齧舌者何氣使然(缺岐伯曰)此厥逆走上脉氣輩至也少隂
氣至則齧舌少陽氣至則齧頰陽明氣至則齧唇矣(輩者
類也厥逆走上則血湧氣騰至生竒疾所至之處各有其部如少隂之脉行舌本少陽之脉循耳頰陽明之脉
環唇口故或為腫脹或為怪癢各因其處隨而齧之不獨止於舌也輩俗作軰齧尼結切)視主病
者則補之(察主病之經以補之也)凡此十二邪者皆竒邪之走空
竅者也(不同常疾故曰竒邪)故邪之所在皆為不足(惟正氣不足然後邪得乘
之故七十五難曰不能治其虛安問其餘則深意可知矣)故上氣不足腦為之不滿
耳為之苦鳴頭為之苦傾目為之眩(傾者沉重不能支也眩音玄又去
聲)中氣不足溲便為之變腸為之苦鳴(水由氣化故中氣不足則溲便
變常而或為黃赤或為短濇多有情慾勞倦過傷精氣而然昧者槩認為火鮮不誤矣且中氣不足則濁氣居
之故腸胃為之苦鳴也溲音搜)下氣不足則乃為痿厥心悗(痿足痿弱也厥
四支清冷也悗悶也下氣不足則升降不交故心氣不舒而為悗悶悗母本切)補足外踝下
留之(此崑崙穴也為足太陽所行之經凡於上中下氣虛之病皆可留鍼補之踝胡寡切)黃
帝曰治之奈何(此下復問治法者所以補上文之缺略也)岐伯曰腎主為欠
取足少隂(上文未言屬腎故此復明之)肺主為噦取手太隂足少隂
(上文言噦出於胃此言噦主於肺蓋寒氣上逆而為噦氣病於胃而主於肺也)唏者隂與陽絕
故補足太陽寫足少隂(隂與陽絶則陽不附隂補陽寫隂則剛柔相濟乖者和矣)振
寒者補諸陽噫者補足太隂陽明嚏者補足太陽眉本
嚲因其所在補分肉間泣出補天柱經俠頸俠頸者頭
中分也太息補手少隂心主足少陽留之涎下補足少
隂耳鳴補客主人手大指爪甲上與肉交者自齧舌視
主病者則補之目眩頭傾補足外踝下留之(諸治俱同上文)痿
厥心悗刺足大指間上二寸留之一曰足踝下留之(大指
間上二寸足厥隂之太衝也或曰足太隂之太白也此與上文稍異外踝下留之義如前)
涕淚(素問解精微論全八十)
黃帝在明堂雷公請曰臣授業傳之行教以經論從容
形法隂陽刺炙湯藥所滋行治有賢不肖未必能十全
(言授業於人而傳之行教惟藉此經論諸法然猶有不能十全故更問其詳也)若先言悲哀喜
怒燥濕寒暑隂陽婦女請問其所以然者卑賤富貴人
之形體所從羣下通使臨事以適道術謹聞命矣(謂先日之
所聞者若此已皆適其當也)請問有毚愚朴漏之問不在經者欲聞
其狀(毚妄也漏當作陋問不在經故曰毚愚朴陋自歉之辭也朴舊作仆按全元起本作朴於義為妥今
改從之毚音讒)帝曰大矣(謂亦有大要存也)公請問哭泣而淚不出
者若出而少涕其故何也帝曰在經有也(口問篇具載此義故曰在
經有也詳前章)復問不知水所從生涕所從出也(泣與涕所出不同故復問
其故)帝曰若問此者無益於治也工之所知道之所生也
(言此雖無益於醫治而工所當知亦無往非道也)夫心者五藏之專精也(心為五藏
六府之大主精神之所舍也故為五藏之專精)目者其竅也(目即專精之外竅也)華色者
其榮也(華色即專精之外榮也)是以人有德也則氣和於目有亡
憂知於色(人有道德則心和心和則和氣見於目人有亡失則心憂心憂則憂氣知於色也)是
以悲哀則泣下泣下水所由生(目為宗脉所聚而衆水歸之故悲則泣下五癃
津液别篇曰五藏六府之津液盡上滲於目心悲氣并則心系急心系急則肺舉肺舉則液上溢故泣出矣)
水宗者積水也積水者至隂也至隂者腎之精也宗精
之水所以不出者是精持之也輔之裹之故水不行也
(水宗水之原也五液皆宗於腎故又曰宗精精能上持水道則不使之妄行矣)夫水之精為志
火之精為神水火相感神志俱悲是以目之水生也(志藏
於腎腎屬水也神藏於心心屬火也目為上液之道故神志相感則水生於目)故諺言曰心悲
名曰志悲志與心精共湊於目也(神悲於心則志應於腎故心悲名曰志悲
而水火之精皆上湊也)是以俱悲則神氣傳於心精上不傳於志
而志獨悲故泣出也(悲則心系急故神氣傳於心傳於心則精不下傳於志精聚於上志
虛於下則志獨生悲而精無所持此所以水不藏於下而泣出於上也)泣涕者腦也腦者
隂也(泣涕者因泣而涕也涕出於腦腦者精之類為髓之海故屬乎隂)髓者骨之充也
(髓充滿於骨空諸髓者皆屬於腦)故腦滲為涕(鼻竅上通於腦也)志者骨之主
也是以水流而涕從之者其行類也(志與骨皆屬於腎故志為骨之主而
涕亦從乎水也)夫涕之與泣者譬如人之兄弟急則俱死生則
俱生(水液同類故如兄弟)其志以神悲是以涕泣俱出而橫行也
(横行言其多也)夫人涕泣俱出而相從者所屬之類也(相從以類由勢
有弗容已者)雷公曰大矣請問人哭泣而淚不出者若出而
少涕不從之何也帝曰夫泣不出者哭不悲也不泣者
神不慈也神不慈則志不悲隂陽相持泣安能獨來(泣不
出淚不下也哭者以其心悲心悲以其神慈神慈則志悲志悲所以泣出夫神不慈志不悲者正以神為陽志
為隂隂陽相持之固則難於感動所以泣涕不能獨至)夫志悲者惋惋則冲隂冲
隂則志去目志去則神不守精精神去目涕泣出也(惋慘
欝也隂精也隂氣受冲則志去於目故精神不守而涕泣弗能禁也惋烏貫切)且子獨不誦
不念夫經言乎厥則目無所見夫人厥則陽氣并於上
隂氣并於下陽并於上則火獨光也隂并於下則足寒
足寒則脹也(并偏聚也火獨光陽之亢也厥因氣逆故隂陽各有所并并則陽氣不降隂氣不升
故上為目無所見而下為足寒隂中無陽故又生脹滿之疾)夫一水不勝五火故目
眥盲(一水目之精也五火即五藏之厥陽并於上者也眥當作視)是以氣衝風泣下
而不止夫風之中目也陽氣内守於精是火氣燔目故
見風則泣下也(天之陽氣為風人之陽氣為火風中於目則火氣内燔而水不能守故泣出也
燔音凡)有以比之夫火疾風生乃能雨此之類也(火疾風生陽之
極也陽極則隂生承之乃能致雨人同天地之氣故風熱在目而泣出義亦無兩)
神亂則惑善忘饑不嗜食(靈樞大惑論八十一)
黃帝問於岐伯曰余嘗上於清冷之臺中階而頋匍匐
而前則惑余私異之竊内怪之獨瞑獨視安心定氣久
而不解獨博獨眩被髮長跪俯而視之後久之不已也
卒然自上何氣使然(臺之高者其氣寒故曰清冷之臺凡人登高博望目見非常之處無
不神魂驚蕩而心生眩惑故特借此以問其由然也匍音蒲匐伏蔔二音眩音玄又去聲)岐伯對
曰五藏六府之精氣皆上注於目而為之精(為之精為精明之用
也義如脉色類三十)精之窠為眼(窠者窩穴之謂眼者目之總稱五藏六府之精氣皆上注於目
故眼為精之窠而五色具焉窠音科)骨之精為瞳子(瞳子眸子也骨之精主於腎腎屬水
其色玄故瞳子内明而色正黑瞳音同眸音謀)筋之精為黑眼(黑眼黑珠也筋之精主於
肝肝色青故其色淺於瞳子)血之精為絡(絡脉絡也血脉之精主於心心色赤故眥絡之色皆
赤)其窠氣之精為白眼(窠氣者言目窠之氣也氣之精主於肺肺屬金故為白眼)肌
肉之精為約束裹擷筋骨血氣之精而與脉并為系上
屬於腦後出於項中(約束眼胞也能開能闔為肌肉之精主於脾也脾屬土所以藏物故
褁擷筋骨血氣四藏之精而并為目系以上出於腦項之間擷爻結切以衣衽收物謂之擷)故邪中
於項因逢其身之虚其入深則隨眼系以入於腦入於
腦則腦轉腦轉則引目系急目系急則目眩以轉矣邪
其睛其睛所中不相此也則精散精散則視岐視岐見
兩物(前邪字邪氣也後邪字與斜同邪氣中於風府天柱之間乘其虛則入腦連目目系急則目眩睛斜
故左右之脉互有緩急視岐失正則两晴之所中於物者不相比類而各異其見是以視一為两也此承帝問
而先發邪氣之中人者如此以明下文之目見非常者亦猶外邪之屬耳)目者五藏六府之
精也營衛魂魄之所常營神氣之所生也(藏府營衛魂魄所至者皆神氣也故目為
神氣之所生)故神勞則魂魄散志意亂是故瞳子黑
眼法於隂白眼赤脉法於陽也故隂陽合傳而精明也
(隂陽即精神之本故隂陽合傳而成精明之用)目者心使也心者神之舍也故
神精亂而不轉卒然見非常處精神魂魄散不相得故
曰惑也(精神雖統於心而外用則在目故目為心之使心為神之舍所以目見非常於外則神魂眩惑
於心也)黃帝曰余疑其然余每之東苑未曾不惑去之則
復余唯獨為東苑勞神乎何其異也(每之東苑未曾不惑謂雖不登高其
惑亦然故疑異也)岐伯曰不然也心有所喜神有所惡卒然相
感則精氣亂視誤故惑神移乃復(偶為遊樂心所喜也忽逢竒異神則惡之
夫神有所惡則志有不隨喜惡相感於卒然故精氣為亂去之則神移神移則復矣)是故間者為
迷甚者為惑(間者言其未甚也亦足相迷况其甚者能無惑乎)黃帝曰人之
善忘者何氣使然岐伯曰上氣不足下氣有餘腸胃實
而心肺虚虚則營衛留於下久之不以時上故善忘也
(下氣有餘對上氣不足而言非謂下之真實也心肺虚於上營衛留於下則神氣不能相周故為善忘陽衰於
上之兆也)黃帝曰人之善饑而不嗜食者何氣使然岐伯
曰精氣并於脾熱氣留於胃胃熱則消糓糓消故善饑
胃氣逆上則胃脘寒故不嗜食也(胃氣逆上而不能運行即其寒也脾胃熱
而胃脘寒所以雖饑而不欲食本論諸邪有總治之法曰先其藏府誅其小過後調其氣盛者寫之虚者補
之必先明知其形志之苦樂定乃取之一節詳後八十三蓋彼此同出一論今類從於彼所當參用嗜音示)
不得臥(八十二)
帝曰人有逆氣不得臥而息有音者有不得臥而息無
音者有起居如故而息有音者有得臥行而喘者有不
得臥不能行而喘者有不得臥臥而喘者皆何藏使然
願聞其故(素問逆調論)岐伯曰不得臥而息有音者是陽
明之逆也足三陽者下行今逆而上行故息有音也(足之
三陽其氣皆下行足之三隂其氣皆上行亦天氣下降地氣上升之義故陽明上行者為逆逆則氣連於肺而
息有聲此胃氣之不降也)陽明者胃脉也胃者六府之海其氣亦下
行陽明逆不得從其道故不得臥也(陽明為水糓之海氣逆不降則奔廹
而上所以不得臥)下經曰胃不和則臥不安此之謂也(下經古經也不
安反覆不寧之謂今人有過於飽食或病脹滿者臥必不安此皆胃氣不和之故按上文所問不得臥而息
無音者義亦同此故不復荅)夫起居如故而息有音者此肺之絡
脉逆也絡脉不得隨經上下故留經而不行絡脉之病
人也微故起居如故而息有音也(病不在胃亦不在藏故起居如故氣逆於
肺之絡脉者病淺而微故但為息有音耳上文所問有得臥行而喘者義亦類此故不復荅)夫不
得臥臥則喘者是水氣之客也夫水者循津液而流也
腎者水藏主津液主臥與喘也帝曰善(水病者其本在腎其末在肺故
為不得臥臥則喘者標本俱病也義詳鍼刺類三十八上文所問有不得臥不能行而喘者義類此節故不
復荅愚按本篇所論喘息不得臥者有肺胃腎三藏之異在肺絡者起居如故而息有音也病之微者也在
胃者不得臥而息有音也甚於肺者也在腎者不得臥臥則喘也又其甚者也夫息有音者即喘之漸喘出於
腎則病在根本矣故愈深者必愈甚凡虚勞之喘義亦猶此有不可不察也)帝曰人有臥
而有所不安者何也(素問病能論)岐伯曰藏有所傷(凡五藏受傷皆
能使臥不安如七情勞倦飲食風寒之類皆是也)及精有所之寄則安故人不
能懸其病也(之寄氣復得所之謂五藏主藏精者也藏有所傷則精有所失精有所失則神有不
安故必使精復神安則臥亦安矣否則病之既及又能何所懸置而可使無患哉)帝曰人之不
得偃臥者何也(偃衣典切仰臥也)岐伯曰肺者藏之蓋也(五藏之應
天者肺也故為五藏六府之蓋)肺氣盛則脉大脉大則不得偃臥(盛言邪氣
實也故令脉大邪盛於肺者偃臥則氣促而急故不能也)論在竒恒隂陽中(皆古經篇名)
不臥多臥(八十三)
黃帝問於伯高曰夫邪氣之客人也或令人目不瞑不
臥出者何氣使然(靈樞邪客篇邪氣感人令人寐無從生故云不臥出也瞑音明又上
聲)伯高曰五糓入於胃也其糟粕津液宗氣分為三隧
故宗氣積於胸中出於喉嚨以貫心脉而行呼吸焉(宗氣
大氣也隧道也糟粕之道出於下焦津液之道出於中焦宗氣之道出於上焦故分為三隧喉嚨為肺之系而
下貫於心故通宗氣而行呼吸粕音朴隧音遂)營氣者泌其津液注之於脉
化以為血以榮四末内注五藏六府以應刻數焉(榮氣出於
中焦中焦者受水糓之氣泌其津液變化以為血脉外而四支内而藏府無所不至故其運行之數與刻數皆
相應也義詳經絡類二十四二十六泌音秘泉水貌)衛氣者出其悍氣之慓疾
而先行於四末分肉皮膚之間而不休者也晝日行於
陽夜行於隂常從足少隂之分間行於五藏六府(衛氣者水
糓之悍氣也其氣標疾滑利不能入於脉中故先行於四末分肉皮膚之間而不休者也義詳本類前六十七
及經絡類第六晝行於陽常從足太陽始夜行於隂常從足少隂始義詳經絡類二十五)今厥氣客
於五藏六府則衛氣獨衛其外行於陽不得入於隂行
於陽則陽氣盛陽氣盛則陽蹻䧟不得入於隂隂虚故
目不瞑(邪氣逆於藏府則衛氣不得入於隂分故偏盛於陽陽偏盛則陽蹻䧟䧟者受傷之謂陽盛隂
虚故目不瞑又大惑論義正與此同詳見下文蹻有五音蹺皎喬脚又極虐切)黃帝曰善治
之奈何伯高曰補其不足寫其有餘(此刺治之補寫也補其不足即隂蹻
所出足少隂之照海也寫其有餘即陽蹻所出足太陽之申脉也若隂盛陽虚而多臥者自當補陽寫隂矣)
調其虚實以通其道而去其邪飲以半夏湯一劑隂陽
已通其臥立至(謂既刺之後仍當用藥以治之凡不臥之證有邪實者多屬外因有營虚者多
屬内因此半夏湯一法蓋專為去邪者設耳)黃帝曰善此所謂決瀆壅塞經
絡大通隂陽和得者也願聞其方伯高曰其湯方以流
水千里以外者八升揚之萬遍取其清五升煮之炊以
葦薪(古今量數不同大約古之黍量一斗合今之鐡斛數三升二合然則云八升者即今之二升五合六
勺云五升者即今之一升六合許耳)火沸置秫米一升治半夏五合徐炊
令竭為一升半(火沸者先以火沸其水而後置藥於中也秫米糯小米也即黍米之類而粒小
于黍可以作酒北人呼為小黃米其性味甘粘微凉能養營補隂半夏味辛性温能和胃散邪除腹脹目不得
瞑故並用之秫米一升約今之三合二勺半夏五合約今之一合六勺炊至一升半約今之四合八勺也秫
音术)去其滓飲汁一小杯日三稍益以知為度故其病新
發者覆杯則臥汗出則已矣久者三飲而已也(滓音子柤也)
黃帝曰病而不得臥者何氣使然(靈樞大惑論此言因病而不得臥
者也)岐伯曰衛氣不得入於隂常留於陽留於陽則陽氣
滿陽氣滿則陽蹻盛不得入於隂則隂氣虚故目不瞑
矣(衛氣晝行於陽夜行於隂行陽則寤行隂則寐此其常也若病而失常則或留于隂或留于陽留則隂陽
有所偏勝有偏勝則有偏虚而寤寐亦失常矣)黃帝曰病目而不得視者何
氣使然岐伯曰衛氣留於隂不得行於陽留於隂則隂
氣盛隂氣盛則隂蹻滿不得入於陽則陽氣虚故目閉
也(此言因病而目有不能開視及病而多寐者以衛氣留於隂分隂蹻滿而陽氣虚耳觀寒熱病篇曰隂蹻
陽蹻隂陽相交陽入隂隂出陽交於目内眥陽氣盛則瞋目隂氣盛則瞑目即此上文兩節之義詳針刺類四
十四)黃帝曰人之多臥者何氣使然岐伯曰此人腸胃
大而皮膚濕而分肉不解焉腸胃大則衛氣留久皮膚
濕則分肉不解其行遲夫衛氣者晝日常行於陽夜行
於隂故陽氣盡則臥隂氣盡則寤故腸胃大則衛氣行
留久皮膚濕分肉不解則行遲留於隂也久其氣不精
則欲瞑故多臥矣(此下二節言有不因於病而為多臥少臥之異者也解利也人之藏府在
内内者隂也皮膚分肉在外外者陽也腸胃大則隂道迂遠肉理濕滯不利則陽道舒遲故衛氣之留於隂分
者久行於陽分者少陽氣不精所以多瞑臥也今人有飽食之後即欲瞑者正以水糓之悍氣暴實於中則衛
氣盛於隂分而精陽之氣有不能勝之耳世俗但呼為脾倦而不知其有由然也)其腸胃小皮
膚滑以緩分肉解利衛氣之留於陽也久故少瞑焉(腸胃
小則衛氣之留於隂者少皮膚滑以緩分肉解利則衛氣之留於陽者久故少瞑也)黃帝曰其
非常經也卒然多臥者何氣使然(非常經者言其變也蓋以明邪氣之所致
然者)岐伯曰邪氣留於上膲上膲閉而不通已食若飲湯
衛氣久留於隂而不行故卒然多臥焉(邪氣居于上焦而加之食飲則
衛氣留閉於中不能外達陽分故猝然多卧然有因病而不能瞑者蓋以邪客於藏則格拒衛氣不得内歸隂
分耳膲焦同)黃帝曰善治此諸邪奈何岐伯曰先其藏府誅
其小過後調其氣盛者寫之虚者補之必先明知其形
志之苦樂定乃取之(治此諸邪者統言本論八證也此篇止類其五外神亂則惑等三證
詳前八十一先其藏府者欲辨隂陽之淺深也誅其小過者言此諸證雖非重大之疾亦不可不除之也然人
之致此各有所由故於形志苦樂尤所當察蓋苦者憂勞多傷心肺之陽樂者縱肆多傷脾腎之隂必有定見
然後可以治之)
隂陽之逆厥而為夢(素問方盛衰論八十四)
雷公請問氣之多少何者為逆何者為從黃帝荅曰陽
從左隂從右(多少言盛衰也陽氣主升故從乎左隂氣主降故從乎右從者為順反者為逆)老
從上少從下(老人之氣先衰于下故從上者為順少壯之氣先盛于下故從下者為順蓋天之生
氣必自下而升而人氣亦然也故凡以老人而衰於上者其終可知少壯而衰於下者其始可知皆逆候也)
是以春夏歸陽為生歸秋冬為死(春夏以陽盛之時或證或脉皆當歸陽為
生若得隂候如秋冬者為逆為死)反之則歸秋冬為生(反之謂秋冬也秋冬以隂盛陽
衰之時故歸隂為順曰生然不曰歸春夏為死者可見隂中有陽未必至害而陽為隂賊乃不免矣)是以
氣多少逆皆為厥(氣有多少則隂陽不和不和則逆故為厥也)問曰有餘者
厥耶(有其少必有其多故以陽厥多陽隂厥多隂皆疑其為有餘也)荅曰一上不下寒
厥到膝少者秋冬死老者秋冬生(陽逆于上而不下則寒厥到膝老人陽氣
從上膝寒猶可少年陽氣從下膝寒為逆少年之陽不當衰而衰者故最畏隂勝之時老人陽氣本衰是其常
也故於秋冬無慮焉)氣上不下頭痛巔疾(巔頂巔也上實下虚故病如此)求陽不
得求隂不審五部隔無徵若居曠野若伏空室緜緜乎
屬不滿日(厥之在人也謂其為陽則本非陽盛謂其為隂則又非隂盛故皆不可得蓋以五藏隔絶
無徵可騐若居壙野無所聞若伏空室無所見迺病則緜緜不解勢甚凋敝若弗能終其日者豈真隂陽之有
餘者耶緜古綿字)是以少隂之厥令人妄夢其極至迷(手少隂心也心
主陽其藏神足少隂腎也腎主隂其藏精是以少隂厥逆則心腎不交而精神散越故為妄夢若其至極乃令
人迷亂昏昧也)三陽絶三隂微是為少氣(三陽隔絶則隂虧於上三隂微弱則陽虧
於下隂陽不相生化故少氣不足以息)是以肺氣虚則使人夢見白物見
人斬血籍籍(此下言五藏隂虚之夢兆也肺虚者夢白物金色白也斬者金之用也虚者必怯故
見人斬血籍籍多驚惕也)得其時則夢見兵戰(得金王之時也)腎氣虚則使
人夢見舟船溺人(腎合水故夢應之)得其時則夢伏水中若有
畏恐(得水王之時也)肝氣虚則夢見菌香生草(肝合木也菌區允切)得
其時則夢伏樹下不敢起(雖得木王之時而肝氣本虛故夢伏而不敢起)心氣
虚則夢救火陽物(心合火也陽物即屬火之類)得其時則夢燔灼(得火
王之時也燔音凡)脾氣虚則夢飲食不足(倉廪空虚故欲得飲食)得其時
則夢築垣蓋屋(得土王之時也)此皆五藏氣虚陽氣有餘隂氣
不足(五藏氣虚即隂不足也隂氣不足則虚陽獨浮故云陽氣有餘無根之陽其虚可知所以為厥為夢
者皆陽不附隂之所致)合之五診調之隂陽以在經脉(合之五診則五藏可
察調之隂陽則六經可和以在經脉謂義如靈樞之經脉篇也)
夢寐(八十五)
黃帝曰願聞淫邪泮衍奈何(靈樞淫邪發夢篇全淫邪泮衍言竒邪為夢變幻
無窮也)岐伯曰正邪從外襲内而未有定舍反淫于藏不
得定處與榮衛俱行而與魂魄飛揚使人臥不得安而
喜夢(正邪者非正風之謂凡隂陽勞逸之感於外聲色嗜欲之動於内但有干於身心者皆謂之正邪亦
無非從外襲内者也惟其變態恍惚未有定舍故内淫於藏則於營衛魂魄無所不亂因令人隨所感而為夢)
氣淫於府則有餘於外不足於内(氣盛於陽也)氣淫於藏則
有餘於内不足於外(氣盛於隂也)黃帝曰有餘不足有形乎
岐伯曰隂氣盛則夢涉大水而恐懼(以隂勝陽故夢多隂象)陽氣
盛則夢大火而燔焫(以陽勝隂故夢多陽象焫如瑞切)隂陽俱盛則夢
相殺(俱盛則争故夢相殺)上盛則夢飛(陽盛者親乎上也)下甚則夢墮(隂勝
者親乎下也)盛饑則夢取(因不足也)甚飽則夢予(因有餘也)肝氣盛則
夢怒(肝在志為怒也)肺氣盛則夢恐懼哭泣飛揚(肺在志為憂故夢恐懼哭
泣肺主氣故夢飛揚)心氣盛則夢喜笑恐畏(心在志為喜在變動為憂也)脾氣
盛則夢歌樂身體重不舉(脾喜音樂在聲為歌其主肌肉也)腎氣盛則
夢腰脊兩解不屬(腰為腎之府故若腰脊不相連屬)凡此十二盛者至
而寫之立已(陽盛則有餘於府隂盛則有餘於藏但察其邪之所在而以鍼寫之則已)厥
氣客于心則夢見邱山煙火(心屬火也)客于肺則夢飛揚見
金鐡之竒物(肺屬金也)客于肝則夢山林樹木(肝屬木也)客于脾
則夢見邱陵大澤壊屋風雨(脾屬土其主濕也)客于腎則夢臨
淵沒居水中(腎屬水也)客于膀胱則夢遊行(膀胱為足之太陽經屬三陽之
表也)客于胃則夢飲食(胃為水糓之海也)客于大腸則夢田野(大腸
為傳導之官其曲折納汙類田野也)客于小腸則夢聚邑衝衢(小腸為受盛之官物
之所聚類邑衢也)客于膽則夢鬭訟自刳(膽主决斷其氣剛也刳音枯剖腹也)
客于隂噐則夢接内(慾念之所注也)客于項則夢斬首(恐怖之所及也)
客于脛則夢行走而不能前及居深地&KR1038;苑中(厥逆之邪在下
也&KR1038;窖同)客于股肱則夢禮節拜起(勞倦之所致也)客於胞䐈則
夢洩便(胞溲脬也䐈大腸也在前則夢洩在後則夢便胞音抛䐈音直)凡此十五不
足者至而補之立已也(當各隨其經以針補之)
短蟲多則夢聚衆(素問脉要精微論繁盛之象也)長蟲多則夢相
擊毁傷(長蟲勢力相角内有損傷故夢兆亦然凡本論之文與前篇同者俱不重載故止存此二條
按周禮六夢一曰正夢謂無所感而自夢也二曰噩夢有所驚愕而夢也三曰思夢因于思憶而夢也四曰
寤夢因覺時所為而夢也五曰喜夢因所喜好而夢也六曰懼夢因于恐畏而夢也關尹子曰好仁者多夢松
栢桃李好義者多夢金刀兵鐡好禮者多夢簠簋籩豆好智者多夢江湖川澤好信者多夢山岳原野役于五
行未有不然者是皆致夢之因也至其變幻之多則有如宋昭公之夢為鳥莊周之夢為蝶光武之夢乘赤龍
而登天陶侃之夢生八翼飛入天門之類又皆何所因也夫五行之化本自無窮而夢造于心其原則一蓋心
為君主之官神之舍也神動于心則五藏之神皆應之故心之所至即神也神之所至即心也苐心帥乎神而
夢者因情有所着心之障也神帥乎心而夢者能先兆于無形神之靈也夫人心之靈無所不至故夢象之竒
亦無所不見誠有不可以言語形容者惟聖人能御物以心攝心以性則心同造化五行安得而役之故至人
無夢也)
癰疽(靈樞癰疽篇全八十六)
黃帝曰余聞腸胃受糓上焦出氣以温分肉而養骨節
通腠理(上焦出氣宗氣也宗氣出於喉嚨而行呼吸其以温分肉養骨節通腠理者是衛氣化於宗氣
也)中焦出氣如露上注谿谷而滲孫脉津液和調變化
而赤為血血和則孫脉先滿溢乃注於絡脉皆盈乃注
於經脉隂陽已張因息乃行(中焦出氣如露營氣也其於隂陽已張因息乃行是
榮氣化於宗氣也)行有經紀周有道理與天合同不得休止(行有
經紀周有道理義詳運氣類第一人有營衛與天合度義詳經絡類二十四五)切而調之從虚
去實寫則不足(從虚之之法以去實是寫則不足也)疾則氣减留則先後
(凡寫者宜疾補者宜留是補之與寫有疾留先後之異也)從虛去虚補則有餘(從治虚之
法以去虚是補則有餘也)血氣已調形氣乃持余已知血氣之平與
不平未知癰疽之所從生成敗之時死生之期有遠近
何以度之可得聞乎(持定也度入聲)岐伯曰經脉流行不止與
天同度與地合紀故天宿失度日月薄蝕地經失紀水
道流溢草萓不成五榖不殖徑路不通民不往來巷聚
邑居則别離異處血氣猶然請言其故夫血脉營衛周
流不休上應星宿下應經數寒邪客於經絡之中則血
泣血泣則不通不通則衛氣歸之不得復反故癰腫(衛氣
歸之不得復反言其留聚不散也蝕音食萓音宜萓莮草鹿葱也殖音植泣濇同)寒氣化為熱
熱勝則腐肉肉腐則為膿膿不寫則爛筋筋爛則傷骨
骨傷則髓消不當骨空不得泄寫血枯空虚則筋骨肌
肉不相榮經脉敗漏薰於五藏藏傷故死矣(癰毒由淺至深傷藏
則死如下文所云及下篇癰疽五逆等候皆藏氣受傷之證)黃帝曰願盡聞癰疽
之形與忌曰名岐伯曰癰發於嗌中名曰猛疽猛疽不
治化為膿膿不寫塞咽半日死其化為膿者寫則合豕
膏冷食三日已(猛疽言為害之急也若膿已寫當服豕膏可以愈之即猪脂之煉淨者也觀萬
氏方有治肺熱暴瘖者用猪脂一斤煉過入白蜜一斤冄煉少頃濾淨冷定不時挑服一匙即愈若無疾服此
最能潤肺潤腸即是豕膏之屬)發於頸名曰天疽其癰大以赤黑不
急治則熱氣下入淵腋前傷任脉内薰肝肺薰肝肺十
餘日而死矣(頸前頸也色赤黑者其毒必甚淵腋足少陽經穴其發在頸則連於肺系下入足少
陽則及乎肝藏矣故至於死)陽氣大發消腦留項名曰腦爍其色
不樂項痛而如刺以鍼煩心者死不可治(陽氣大發邪熱之甚也色
有不樂傷乎神也痛如刺以鍼毒之銳也煩心者邪犯其藏也故不可治爍式灼切)發於肩
及臑名曰疵癰其狀赤黑急治之此令人汗出至足不
害五藏癰發四五日逞焫之(肩&KR0008;下軟白肉處曰臑此非要害之所故不及五藏
逞疾也焫艾炷也謂宜速炙以除之也臑儒&KR0008;二音又奴刀奴到二切疵資子二音焫如瑞切)發
於腋下赤堅者名曰米疽治之以砭石欲細而長疎砭
之塗以豕膏六日已勿裹之(砭石欲細者恐傷肉也欲長者用在深也故
宜疎不宜密砭標兼切)其癰堅而不潰者為馬刀挾纓急治之(此即
瘰癧也挾纓經脉篇作俠癭詳本類前十足少陽條下欲急治者恐遲則傷人也)發於胷名
曰井疽其狀如大豆三四日起不蚤治下入腹不治七
日死矣(發於胷者能薰心肺若不蚤治而使之入腹毒尤甚矣故死期之速如此)發於膺
名曰甘疽色青其狀如糓實&KR0797;&KR0803;常苦寒熱急治之去
其寒熱十歲死死後出膿(膺者胷旁之高肉處也糓實兼五糓而言謂癰所結聚形
如糓實之纍纍也&KR0797;&KR0803;瓜蔞也軟而不潰中有所蓄如子也此證延綿難愈蓋即乳癰之屬&KR0797;&KR0803;古栝樓字)
發於脇名曰敗疵敗疵者女子之病也灸之其病大
癰膿治之其中乃有生肉大如赤小豆剉䔖&KR0034;草根各
一升以水一斗六升煑之竭為取三升則強飲厚衣坐
於釡上令汗出至足已(䔖芰也&KR0034;連翹也二草之根俱能解毒故各用一升大約古之
一升得今之三合有零以水一斗六升煑取三升俱折數類此䔖音陵&KR0034;翹同)發於股脛
名曰股脛疽其狀不甚變而癰膿搏骨不急治三十日
死矣(股脛大股也狀不甚變言外形不顯也癰膿搏骨言膿着於骨即今人之所謂貼骨癰也毒盛而深
能下蝕三隂陽明之大經故不為急治則死矣)發於尻名曰銳疽其狀赤堅
大急治之不治三十日死矣(尻尾骶骨也穴名長強為督脉之絡一名氣之隂郄
故不治則死尻開高切)發於股隂名曰赤施不急治六十日死
在兩股之内不治十日而當死(股隂大股内側也當足太隂箕門血海及足厥
隂五里隂包之間皆隂氣所聚之處故不治則死若兩股俱病則傷隂之極其死尤速)發於膝
名曰疵癰其狀大癰色不變寒熱如堅石勿石石之者
死湏其柔乃石之者生(膝癰未成而石之者傷其筋之府故致於死若柔則膿成矣砭
之無害也疵慈子二音)諸癰疽之發於節而相應者不可治也
發於陽者百日死發於隂者三十日死(諸節者神氣之所遊行出入也
皆不宜有癰毒之患若其相應則發於上而應於下發於左而應於右其害尤甚為不可治然發於三陽之分
者毒淺在府其死稍緩發於三隂之分者毒深在藏不能出一月也)發於脛名曰兔齧
其狀赤至骨急治之不治害人也(脛足脛也兔齧如有所齧傷也脛行景
行敬二切齧音孽)發於内踝名曰走緩其狀癰也色不變數
石其輸而止其寒熱不死(數石其輸砭其所腫之處也踝胡寡切)發於
足上下名曰四淫其狀大癰急治之百日死(陽受氣於四末而大
癰淫於其間陽毒之盛極也時氣移易則真隂日敗故逾三月而死)發於足傍名曰厲
癰其狀不大初如小指發急治之去其黑者不消輒益
不治百日死(不消輒益謂初如小指而不治則日以益大也)發於足指名脱癰
其狀赤黑死不治不赤黑不死不衰急斬之不則死矣
(六經原腧皆在於足所以癰發於足者多為凶候至於足指又皆六井所出而癰色赤黑其毒尤甚若無衰退
之狀則急當斬去其指庶得保生否則毒氣連藏必至死矣)黃帝曰夫子言癰疽
何以别之岐伯曰榮衛稽留於經脉之中則血泣而不
行不行則衛氣從之而不通壅遏而不得行故熱大熱
不止熱勝則肉腐腐則為膿然不能䧟骨髓不為焦枯
五藏不為傷故命曰癰(此下辨癰疽之輕重也癰毒浮淺在表不能陷骨則髓不為枯
五藏不為傷故病癰者可無慮也)黃帝曰何謂疽岐伯曰熱氣淳盛下
陷肌膚筋髓枯内連五藏血氣竭當其癰下筋骨良肉
皆無餘故命曰疽(癰淺疽深毒有微甚故内連五藏外敗筋骨良肉者是謂之疽乃可畏也)
疽者上之皮夭以堅上如牛領之皮癰者其皮上薄以
澤此其候也(夭以色言黑黯不澤也此即皮色之狀可以辨其淺深矣)
風寒癰腫(素問脉要精微論八十七)
帝曰諸癰腫筋攣骨痛此皆安生(此言諸病癰腫而有兼筋攣骨痛者也諸
家以癰腫筋攣骨痛釋為三證殊失經意觀下文曰此寒氣之腫則其所問在腫義可知矣)岐伯曰
此寒氣之腫八風之變也(惟風寒之變在經所以兼筋骨之痛今有病大項風蝦蟆
瘟之屬或為頭項咽喉之癰或為肢節肌肉之腫正此類也八風義詳運氣類三十五)帝曰治之
奈何岐伯曰此四時之病以其勝治之愈也(四時之病即時氣也
治之以勝如至真要大論曰治諸勝復寒者熱之熱者寒之温者清之清者温之散者收之抑者散之燥者潤
之急者緩之堅者耎之脆者堅之衰者補之強者寫之各安其氣必清必静則病氣衰去此之謂也)
胃脘癰頸癰(素問病能論八十八)
黃帝問曰人病胃脘癰者診當何如岐伯對曰診此者
當候胃脉其脉當沈細沈細者氣逆(胃脉見於右關所謂中附上右外以
候胃也胃為多氣多血之府脉當洪大而反見沉細故為胃氣之逆脘音管)逆者人迎甚盛
甚盛則熱(胃氣逆而人迎盛逆在藏而熱在經也即終始等篇所云人迎三盛病在陽明之謂)人
迎者胃脉也(人迎在結喉旁足陽明動脉也)逆而盛則熱聚於胃口而
不行故胃脘為癰也(陽明氣逆而盛則熱邪聚於胃脘故留結為癰)帝曰有
病頸癰者或石治之或鍼灸治之而皆已其真安在(其真
安在言孰為正治之法也)岐伯曰此同名異等者也(頸癰之名雖同而證則有異故
治亦各有所宜)夫癰氣之息者宜以鍼開除去之(息止也癰有氣結而留止
不散者治宜用鍼以開除其氣氣行則癰愈矣)夫氣盛血聚者宜石而寫之此
所謂同病異治也(欲寫其血宜用砭石血泄則氣衰而癰亦愈此病同而治異也)
癰疽五逆(靈樞玉版篇八十九)
黃帝曰病之生時有喜怒不測飲食不節隂氣不足陽
氣有餘營氣不行乃發為癰疽隂陽不通兩熱相搏乃
化為膿小鍼能取之乎(喜怒不測則氣有所逆飲食不節則藏有所傷隂氣不足故營
有不行陽氣有餘故熱從而聚皆足以致癰疽也)岐伯曰聖人不能使化者為
之邪不可留也故兩軍相當旗幟相望白刅陳於中野
者此非一日之謀也能使其民令行禁止士卒無白刅
之難者非一日之教也湏臾之得也夫至使身被癰疽
之病膿血之聚者不亦離道遠乎夫癰疽之生膿血之
成也不從天下不從地出積微之所生也故聖人自治
於未有形也愚者遭其已成也(邪在天下則為亂邪在人身則為病及其已成
則雖聖人不能使之化是以邪不可留也譬之用兵者必有夙教必有定謀而後可保其無危人之治身可素
無調養之道乎故惟聖人乃能自治於未形愚者每遭其患矣)黃帝曰其已形不予遭
膿已成不予見為之奈何岐伯曰膿已成十死一生故
聖人弗使已成而明為良方著之竹帛使能者踵而傳
之後世無有終時者為其不予遭也(此言兆庶之多千古之邈安得人人
遭遇以救其疾苦故惟有著之竹帛以遺教將來正為人之不予遭也)黃帝曰其已有膿
血而後遭乎不道之以小鍼治乎岐伯曰以小治小者
其功小以大治大者多害故其已成膿血者其唯砭石
鈹鋒之所取也(鍼小者功小無濟於事鍼大者多害恐有所傷故惟砭石及鈹鍼鋒鍼皆可以
取癰疽之膿血鍼義詳鍼刺類二砭標兼切鈹音披)黃帝曰多害者其不可全
乎岐伯曰其在逆順焉黃帝曰願聞逆順岐伯曰以為
傷者其白眼青黑眼小是一逆也内藥而嘔者是二逆
也腹痛渴甚是三逆也肩項中不便是四逆也音嘶色
脱是五逆也除此五者為順矣(又寒熱病篇曰五藏身有五部伏兔一腓二背
三五藏之腧四項五此五部有癰疽者死是亦五逆之屬也詳鍼刺類五十四内納同嘶音西聲破損也)
瘰癧(靈樞寒熱篇全九十)
黃帝問於岐伯曰寒熱瘰癧在於頸腋者皆何氣使生
岐伯曰此皆鼠瘻寒熱之毒氣也留於脉而不去者也
(瘰癧者其狀累然而歴貫上下也故於頸腋之間皆能有之因其形如鼠穴塞其一復穿其一故又名為鼠瘻
蓋以寒熱之毒留於經脉所以聫絡不止一曰結核連續者為瘰癧形長如蜆蛤者為馬刀又曰脇肋下者為
馬刀瘰裸壘二音癧音歴瘻音漏)黃帝曰去之奈何岐伯曰鼠瘻之本
皆在於藏其末上出於頸腋之間其浮於脉中而未内
著於肌肉而外為膿血者易去也(瘰癧必起於少陽而後延及陽明二經表
裏相傳乃至厥隂太隂俱能為病大抵因欝氣之積食味之厚或風熱之毒結聚而成故其所致之本皆出於
藏而標則見乎頸腋之間也若其毒之未甚則但浮見脉中尚未著於肌肉以化膿血者去之猶易若其膿血
既成則為力較難也)黃帝曰去之奈何岐伯曰請從其本引其末
可使衰去而絶其寒熱(謂去其致之之本則外見之末自可引而衰也)審按其
道以予之徐往徐來以去之(予與之鍼也審按其道審脉氣所由之道也徐往徐
來即補寫之法所謂徐而疾則實疾而徐則虚也)其小如麥者一刺知三刺而
已(小如麥者其初起也故一刺即知其效三刺其病可已所以治在宜蚤不可因小而忽之)黃帝曰
決其生死奈何岐伯曰反其目視之其中有赤脉上下
貫瞳子見一脉一歲死見一脉半一歲半死見二脉二
歲死見二脉半二歲半死見三脉三歲而死見赤脉不
下貫瞳子可治也(目者宗脉之所聚也瞳子者骨之精也赤脉下貫瞳子以邪毒之熖深賊
隂分而然死之徵也然脉見二三者其氣散而緩脉聚為一者其毒銳而專此又死期遲速之有異也又論疾
診尺篇言診寒熱者亦同此法詳脉色類三十二)
失守失強者死(素問脉要精微論九十一)
五藏者中之守也(五藏者各有所藏藏而勿失則精神完固故為中之守也)中盛藏
滿氣勝傷恐者聲如從室中言是中氣之濕也(中胷腹也藏藏
府也盛滿脹急也氣勝喘息也傷恐者腎受傷也聲如從室中言混濁不清也是皆水氣上逆之候故為中氣
之濕證此脾肺腎三藏之失守也)言而微終日乃復言者此奪氣也(氣虛
之甚故聲不接續肺藏失守也)衣被不歛言語善惡不避親疎者此神
明之亂也(神明將脱故昏亂若此心藏之失守也)倉廪不藏者是門戶不
要也(要約束也幽門闌門魄門皆倉廪之門戶門戶不能固則腸胃不能藏所以泄利不禁脾藏之失守
也要平聲)水泉不止者是膀胱不藏也(膀胱與腎為表裏所以藏津液水泉
不止而遺溲失禁腎藏之失守也)得守者生失守者死(五藏得守則無已上諸病故生
失守則神去而死矣)夫五藏者身之強也(此下言形氣之不守而内應乎五藏也藏
氣充則形體強故五藏為身之強)頭者精明之府頭傾視深精神將奪
矣(五藏六府之精氣皆上升於頭以成七竅之用故頭為精明之府頭傾者低垂不能舉也視深者目䧟無
光也藏氣失強故精神之奪如此)背者胷中之府背曲肩隨府將壊矣
(背乃藏俞所繫故為胷中之府背曲肩隨亦藏氣之失強也)腰者腎之府轉搖不能
腎將憊矣(此腎藏之失強也)膝者筋之府屈伸不能行則僂附
筋將憊矣(筋雖主於肝而維絡關節以立此身者惟膝膕之筋為最故膝為筋之府筋憊若是則諸
經之失強也僂音吕)骨者髓之府不能久立行則振掉骨將憊
矣(髓充於骨故骨為髓之府髓空則骨弱無力此腎藏之失強也)得強則生失強則死
(藏強則氣強故生失強則氣竭故死)
五逆緩急(靈樞玉版篇九十二)
黃帝曰諸病皆有逆順可得聞乎岐伯曰腹脹身熱脉
大是一逆也(身熱脉大而加以腹脹表裏之邪俱盛也是為一逆)腹鳴而滿四肢
清泄其脉大是二逆也(腹鳴而滿四肢清冷而兼後泄隂證也脉不宜大而大者脉證
相反也是為二逆)衂而不止脉大是三逆也(鼻衂在隂脉大為陽陽實隂虚是謂
三逆衂女六切)咳且溲血脱形其脉小勁是四逆也(咳而溲血脱形者正氣已衰脉小而急者邪氣仍在邪正不能相當是為四逆)欬脱形身熱脉小以疾
是謂五逆也(脱形身熱真隂已虧而火猶不清也其脉細小疾數正邪盛正衰之候是為五逆)
如是者不過十五日而死矣(一節之更時移氣易客強主弱則不能勝故不過十
五日而死)其腹大脹四末清脱形泄甚是一逆也(此下言五逆之
急證也腹大脹者最忌中虚若見四肢清冷而脱形泄甚者脾元敗而陽氣去也故為一逆)腹脹便
血其脉大時絶是二逆也(腹脹便血隂病也脉大時絶孤陽將脱也故為二逆)欬
溲血形肉脱脉搏是三逆也(欬而溲血者氣血俱病形肉脱者敗在脾脉搏者真
藏也敗在胃氣故為三逆)嘔血胷滿引背脉小而疾是四逆也(嘔血胷滿
引於背者藏氣連乎背也脉見細小疾數則真元大虧矣故為四逆)欬嘔腹脹且飱泄其
脉絶是五逆也(上為欬嘔中為脹滿下為飱泄三焦俱病而脉至於絶者有邪無正也故為五
逆飱音孫)如是者不及一時而死矣(不及一時謂不能周一日之時也)工
不察此者而刺之是謂逆治(病不可治而強治之非惟無益適以資害是謂逆治
也)
風痺死證(靈樞厥病篇九十三)
風痺淫濼病不可已者(病在陽命曰風病在隂命曰痺隂陽俱病命曰風痺淫濼者浸
淫日深之謂濼音鹿)足如履冰時如入湯中股脛淫濼煩心頭
痛時嘔時悗眩已汗出久則目眩悲以喜恐短氣不樂
不出三年死也(足如履冰之寒又如入湯之熱下而股脛中而腹心上而頭目無所不病在表
則汗出在裏則短氣不樂或為悲哀或為喜恐此隂陽俱病之候雖尚可支持然不能出三年也悗美本切)
病傳死期(九十四)
黃帝曰余受九鍼於夫子而私覧於諸方或有導引行
氣喬摩灸熨刺焫飲藥之一者可獨守耶將盡行之乎
(靈樞病傳論全喬蹻同焫如瑞切)岐伯曰諸方者衆人之方也非一人
之所盡行也(謂當因人所宜以施治是衆人各有其方也)黃帝曰此乃所謂
守一勿失萬物畢者也(人得其一則萬變之道可畢矣移精變氣論曰治之極於一即
此謂也)今余已聞隂陽之要虚實之理傾移之過可治之
屬願聞病之變化淫傳絶敗而不可治者可得聞乎(淫邪
傳變未必即危正氣絶敗則不可治矣)岐伯曰要乎哉問道昭乎其如日
醒窘乎其如夜瞑能被而服之神與俱成畢將服之神
自得之生神之理可著於竹帛不可傳於子孫(昭乎如醒道之
明也窘乎如瞑察之難也著之竹帛則澤及於人傳之子孫則道私於已故不可也)黃帝曰何謂
日醒岐伯曰明於隂陽如惑之解如醉之醒黃帝曰何
謂夜瞑岐伯曰瘖乎其無聲漠乎其無形折毛發理正
氣横傾淫邪泮衍血脉傳溜大氣入藏腹痛下淫可以
致死不可以致生(大氣大邪之氣也凡邪之中人瘖乎其無聲不可得而聞也漠乎其無形
不可得而見也至其絶敗則為折毛發理正氣横傾等證故有死無生也瘖音音)黃帝曰大氣
入藏奈何岐伯曰病先發於心一日而之肺三日而之肝五日而之
脾三日不已死冬夜半夏日中(病發於心而傳於肺
火乘金也三日而金復乘木故傳之肝也五日而木復乘土故傳之脾也冄三日而邪氣不退其甚則死冬月
夜半水王之極也夏月日中火王之極也心火畏水故冬則死於夜半陽邪亢極故夏則死於日中蓋衰極亦
死盛極亦死有所偏勝則有所偏絶也五行之氣無不皆然下文之義皆放此)病先發於肺三
日而之肝一日而之脾五日而之胃十日不已死冬日
入夏日出(自肺而肝自肝而脾皆傳所勝也自脾而胃表裏相傳也肺邪王於申酉故冬則死於日
入金氣絶於寅卯故夏則死於日出)病先發於肝三日而之脾五日而之
胃三日而之腎三日不已死冬日入夏蚤食(此肝木傳土而土邪
復傳水藏也木受傷者金勝則危故冬畏日入肝發病者木強則劇故夏畏蚤食時也)病先發於
脾一日而之胃二日而之腎三日而之膂膀胱十日不
已死冬人定夏晏食(此土邪乘水而表裏俱相傳也人定在亥而土病於冬者畏之寒水
反能侮土也晏食在已而脾病於夏者畏之以戊巳王鄉而合邪為患也)病先發於胃五日
而之腎三日而之膂膀胱五日而上之心二日不已死
冬夜半夏日昳(此土邪傳水而水復傳火故自膀胱以及於心也下文標本病傳論云冬夜半
後丑也夏日昳末也皆土王之時故胃病逢之氣極則敗昳音迭)病先發於腎三日而
之膂膀胱三日而上之心三日而之小腸三日不已死
冬大晨夏晏晡(此水病乘火而表裏皆相傳也大晨辰刻也為水之庫晏晡戌時也土能伐水
故病發於腎者不能出乎此也晡邦模切)病先發於膀胱五日而之腎一
日而之小腸一日而之心二日不已死冬鷄鳴夏下晡
(此亦水火二藏自表而裏之相傳也冬之鷄鳴在丑隂之極也夏之下晡在未水所畏也膀胱為水府故其盛
極衰極皆能死)諸病以次相傳如是者皆有死期不可刺也間
一藏及二三四藏者乃可刺也(間藏義詳脉色類十二七傳義詳藏象類二十
四)
夫病傳者心病先心痛(素問標本病傳論此下皆詳明病傳之見證也故病發
於心者其證必先為心痛)一日而欬(心病傳肺也上文病傳論所謂一日而之肺者即其義也餘藏
凖此)三日脇支痛(肺復傳肝故脇支痛即所謂三日而之肝也)五日閉塞不通
身痛體重(所謂五日之脾也脾病則不能運化故閉塞不通)三日不已死(冄三日不
已則脾又傳腎五藏俱傷故死)冬夜半夏日中(此子午時也釋義雖如上文然少隂君火主子
午正對之化心通其氣失守則死亦一義也)肺病喘欬(肺主息故病為喘欬)三日而
脇支滿痛(三日而之肝也)一日身重體痛(一日而之脾也)五日而脹(五日
而之胃自藏傳府也)十日不已死(十日不已則胃復傳腎而五行生成之數已極故死)冬日
入夏日出(此卯酉時也屬燥金之化肺主氣失守則死於義亦通)肝病頭目眩
脇支滿(肝開竅於目而經脉布於脇助也)三日體重身痛(即三日而之脾也)五
日而脹(即五日而之胃也)三日腰脊少腹痛脛痠(即三日而之腎也)三
日不已死(三日不已則腎復傳心故死)冬日入夏蚤食(卯酉時也燥金主之為木
所畏於義亦通)脾病身痛體重(脾主肌肉也)一日而脹(即一日而之胃也)
二日少腹腰脊痛脛痠(即二日而之腎也)三日背&KR2135;筋痛小便
閉(即三日而之膂膀胱也&KR2135;膂同音吕)十日不已死(十日不已則復傳於心故死)冬
人定夏晏食(此己亥時也司風木之化脾病畏之也)腎病少腹腰脊痛
胻痠(腎主下部其經脉行於少腹腰脊胻骨之間也胻音杭痠音酸)三日背&KR2135;筋痛
小便閉(即三日而之膂膀胱也)三日腹脹(即三日而之小腸也)三日兩脇支
痛(即三日而上之心也手心主之正别下淵腋三寸入胷中故兩脇支痛)三日不已死(復傷
肺金也)冬大晨夏晏晡(此辰戌時也土王四季為水所畏故腎病患之)胃病脹
滿(胃脉布於腹裏也)五日少腹腰脊痛胻痠(即五日而之腎也)三日背
&KR2135;筋痛小便閉(即三日而之膂膀胱也)五日身體重(前病傳論曰五日而上之
心此云身體重者疑誤)六日不已死(心復傳肺也)冬夜半後夏日昳(丑未
司濕土之化氣通於胃失守則死理之自然)膀胱病小便閉(膀胱為津液之府也)五
日少腹脹腰脊痛胻痠(即五日而之腎也)一日腹脹(即一日而之小腸也)
一日身體痛(即一日而之心府傳藏也心主血脉故為身體痛)二日不已死(心病
不已必又傳金藏故死)冬雞鳴夏下晡(丑未時也土能克水故膀胱之病畏之)諸病
以次是相傳如是者皆有死期不可刺(上文相傳死期各有遠近蓋其
藏有要害氣有虛實也倉公曰能糓者過期不能糓者不及期正此之謂既有死徵不可刺矣)間一藏
止及至三四藏者乃可刺也(間三四藏者皆非以次相傳者也治之則愈故可用
鍼刺之)
隂陽氣絶死期(靈樞經脉篇九十五)
手太隂氣絶則皮毛焦太隂者行氣温於皮毛者也故
氣不榮則皮毛焦皮毛焦則津液去皮節津液去皮節
者則爪枮毛折毛折者則毛先死丙篤丁死火勝金也
(手太隂者肺也肺主皮毛故其氣絶則津液去於皮節而證在爪枯毛折也肺金畏火故危於丙丁)手
少隂氣絶則脉不通脉不通則血不流血不流則髦色
不澤故其面黑如漆柴者血先死壬篤癸死水勝火也
(手少隂者心也心主血脉故心脉絶則血先死其證在髦色不澤而面黑如漆也心火畏水故危於壬癸髦
音毛髮也)足太隂氣絶者則脉不榮肌肉唇舌者肌肉之
本也脉不榮則肌肉軟肌肉軟則舌萎人中滿人中滿
則唇反唇反者肉先死甲篤乙死木勝土也(足太隂者脾也脾主
肌肉故脾氣絶則肉先死其證在人中滿而舌萎唇反也脾土畏木故死於甲乙萎音威色蔫枯也)
足少隂氣絶則骨枯少隂者冬脉也伏行而濡骨髓者
也故骨不濡則肉不能著也骨肉不相親則肉軟却肉
軟却故齒長而垢髮無澤髮無澤者骨先死戊篤已死
土勝水也(足少隂者腎也腎屬水故為冬脉腎主骨故腎氣絕則骨先死其證在骨肉不相親附則
齒長而垢精髓不能濡潤則髮枯無澤也腎水畏土故死於戊巳垢音苟)足厥隂氣絕
則筋絶厥隂者肝脉也肝者筋之合也筋者聚於隂氣
(當作噐)而脉絡於舌本也故脉弗榮則筋急筋急則引舌
與卵故唇青舌卷卵縮則筋先死庚篤辛死金勝木也
(肝氣絶者筋先死其證則唇青舌卷而卵縮囊拳也肝木畏金故死於庚辛)五隂氣俱絶
則目系轉轉則目運目運者為志先死志先死則遠一
日半死矣(五藏之精皆上注於目故五隂氣絶則目轉而運志先死矣蓋志藏於腎隂之神也真隂
已竭死在周日間耳今有病劇而忽爾目無所見者正隂氣竭絶之候)六陽氣絶則隂
與陽相離離則腠理發泄絕汗乃出故旦占夕死夕占
旦死(汗本隂精固於陽氣陽氣絶則隂陽相離而腠理不閉脫汗乃出其死在頃刻間也)
四時病死期(素問隂陽類論九十六)
雷公曰請問短期黃帝曰冬三月之病病合於陽者至
春正月脉有死徵皆歸出春(冬三月者隂盛時也病合於陽者陽證陽脉也出春
春盡夏初也以水王之時而病合於陽者時氣不足病氣有餘也及至孟春正月陽氣發生則陽邪愈勝隂氣
愈竭若脉有死徵則出春交夏而陽盛隂衰俱已至極無所迯矣)冬三月之病在理已
盡草與柳葉皆殺(在理已盡謂察其脉證之理已無生意也以冬月之病而得此則凡草色
之青柳葉之見隂陽氣易皆其死期故云皆殺也殺少戒切)春隂陽皆絕期在孟春
(隂陽皆絶謂隂中無陽陽中無隂彼此相絶不交通也病由冬月而春猶若此是生氣之竭也短期當在孟春
矣)春三月之病曰陽殺(春月陽氣方升而病在陽者故曰陽殺殺者衰也)隂
陽皆絕期在草乾(以三春陽殺之病而隂陽否絶者期在深秋草乾之時金氣勝而病發於
春者死矣)夏三月之病至隂不過十日(脾腎皆為至隂夏三月以陽盛之時
而脾腎傷極則真隂敗絶天干易氣不能堪矣故不過十日也)隂陽交則在溓水(隂陽交者
隂脉見於陽則陽氣失守陽脉見於隂則隂氣失守若是者雖無危證而脉象已逆見於夏月則危於仲秋溓
水之時也溓音歛清也)秋三月之病三陽俱起不治自已(秋時陽氣
漸衰隂氣漸長雖三陽脉病俱起而陽不勝隂故自已也)隂陽交合者立不能坐坐
不能起(秋氣將歛未歛故有隂陽交合為病者則或精或氣必有所傷而致動止不利蓋陽勝隂故立
不能坐隂勝陽故坐不能起)三陽獨至期在石水(三陽獨至即二陽并至陽亢隂竭之
候也隂竭在冬本無生意而孤陽遇水終為撲滅故期在冰堅知石之時也)二隂獨至期在
盛水(二隂全元起本作三隂即所謂三隂并至有隂無陽也盛水者正月雨水之候孤隂難以獨立故遇
陽勝之時則不能保其存也)
十二經終(素問診要經終論九十七)
帝曰願聞十二經脉之終奈何(十二經脉即十二藏之氣也終者氣盡之謂)
岐伯曰太陽之脉其終也戴眼反折瘈瘲其色白絶汗
乃出出則死矣(戴者戴於上也謂目睛仰視而不能轉也反折腰脊反張也瘈者筋之急也瘲
者筋之緩也絶汗者暴出如油不能收也足太陽之脉起於目内眥上額交巔入絡腦下項夾脊抵腰中下至
足之小指手太陽之脉起於小指之端循臂上肩其支者循頸上頰至目之外眥故其為病如此然太陽為三
陽之表故主色白汗出靈樞終始篇曰其色白絶皮乃絶汗絶汗則終矣亦主表之謂瘈音熾瘲音縱)少
陽終者耳聾百節皆縱目睘絶系絶系一日半死其死
也色先青白乃死矣(手足少陽之脉皆入於耳中亦皆至於目銳眥故為耳聾目睘也睘
者直視如驚貌因少陽之系絶不能旋轉故若此也膽者筋其應少陽氣絶故百節皆縱也木之色青金之色
白金木相賊則青白先見此少陽之死候也睘音瓊)陽明終者口目動作善驚
妄言色黃其上下經盛不仁則終矣(手足陽明之脉皆挾口入目故為口
目動作而牽引歪斜也聞木音則惕然而驚是陽明善驚也罵詈不避親疎是陽明妄言也黃者土色外見也
上下經盛謂頭頸手足陽明之脉皆躁動而盛是胃氣之敗也不知疼痛謂之不仁是肌肉之敗也此皆陽明
氣竭之候)少隂終者面黑齒長而垢腹脹閉上下不通而終
矣(手少隂氣絶則血敗足少隂氣絶則色如炲故面黑也腎主骨腎敗則骨敗故齒根不固長而垢也手少
隂之脉下膈絡小腸足少隂之脉絡膀胱貫肝膈故為腹脹閉上下不通則心腎隔絶此少隂之終也)太
隂終者腹脹閉不得息善噫善嘔嘔則逆逆則面赤不
逆則上下不通不通則面黑皮毛焦而終矣(足太隂脉入腹屬脾
故為腹脹閉手太隂脉上鬲屬肺而主呼吸故為不得息脹閉則升降難不得息則氣道滯故為噫為嘔嘔則
氣逆於上故為面赤不逆則否塞於中故為上下不通脾氣敗則無以制水故黑色見於面肺氣敗則治節不
行故皮毛焦而終矣噫音伊)厥隂終者中熱嗌乾善溺心煩甚則舌
卷卵上縮而終矣(手厥隂心主之脉起於胷中出屬心包絡下膈歴絡三焦足厥隂肝脉循
喉嚨之後上入頏顙其下者循股隂入毛中過隂噐故為中熱嗌乾善溺心煩等病又舌者心之官也肝者筋
之合也筋者聚於隂噐而脉絡於舌本故甚則舌卷卵縮而厥隂之氣終矣嗌音益卷上聲)此十二
經之所敗也(手足六經各分表裏是十二經也按靈樞終始篇文與此同者俱不重)
類經卷十八
