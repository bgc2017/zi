欽定四庫全書
類經卷四明張介賓撰
藏象類
老壯少小脂膏肉瘦之别(靈樞衛氣失常篇十八)
黃帝問於伯高曰人之肥瘦大小寒温有老壯少小别
之奈何(寒温者言稟有隂陽也)伯高對曰人年五十已上為老二
十已上為壯十八已上為少六歲已上為小黃帝曰何
以度知其肥瘦伯高曰人有肥有膏有肉(肥者卽下文所謂脂也)
黃帝曰别此奈何伯高曰䐃肉堅皮滿者肥䐃肉不堅
皮緩者膏皮肉不相離者肉(䐃肉肉之聚處也此言偉壯之人而有脂膏肉三者
之異脂者緊而滿故下文曰肉堅身小膏者澤而大故下文曰肉淖垂腴皮肉連實而上下相應者曰肉故下
文曰身體容大䐃劬允切)黃帝曰身之寒温何如伯高曰膏者其
肉淖而麤理者身寒細理者身熱脂者其肉堅細理者
熱麤理者寒(淖柔而潤也膏者肉淖脂者肉堅若其寒熱則麤理者皆寒細理者皆熱淖音閙)
黃帝曰其肥瘦大小奈何伯高曰膏者多氣而皮縱緩
故能縱腹垂腴肉者身體容大脂者其身收小(縱寬縱也腴脂
肥也膏者縱腹垂腴脂者其身收小是膏肥於脂也肉為皮肉連實自與脂膏者有問縱去聲腴音俞)黃
帝曰三者之氣血多少何如伯高曰膏者多氣多氣者
熱熱者耐寒肉者多血則充形充形則平脂者其血清
氣滑少故不能大此别於衆人者也(膏者多氣氣為陽故質熱而耐寒也
肉者多血血飬形故形充而氣質平也脂者血清而氣滑少故不能大若此三者雖肥盛皆别於衆人而脂者
之氣血似不及乎膏肉也愚按世傳肥白之人多氣虛而此云膏者多氣不無相左若據余聞見之驗則蒼
瘦之氣虛者固不减於肥白是以不宜膠柱也)黃帝曰衆人奈何伯高曰衆人
皮肉脂膏不能相加也血與氣不能相多故其形不小
不大各自稱其身命曰衆人(衆人者言三者之外衆多之常人也其皮肉脂膏血
氣各有品格故不能相加亦不能相多而形體大小皆相稱而已)黃帝曰善治之奈何
伯高曰必先别其三形血之多少氣之清濁而後調之
治無失常經(三形旣定血氣旣明則宜補宜寫自可勿失常經矣)是故膏人縱腹
垂腴肉人者上下容大脂人者雖脂不能大也(此重言其詳也)
血氣隂陽清濁(靈樞隂陽清濁篇全十九)
黃帝曰余聞十二經脉以應十二經水者其五色各異
清濁不同人之血氣若一應之奈何(十二經水義詳經絡類三十三此言
經脉經水各有清濁之異而人之血氣如一其何以分别應之)岐伯曰人之血氣苟能
若一則天下為一矣惡有亂者乎(人之血氣若果如一則天下皆同當無雜
亂矣蓋言其必不能同也惡音烏)黃帝曰余問一人非問天下之衆岐
伯曰夫一人者亦有亂氣天下之衆亦有亂人其合為
一耳(察之一人亦有亂氣况於天下乎故推於一人即可以知天下然則人已血氣本不一而不一之理
則一也)黃帝曰願聞人氣之清濁岐伯曰受穀者濁受氣
者清(人身之氣有二曰清氣曰濁氣濁氣者穀氣也故曰受穀者濁清氣者天氣也故曰受氣者清二者
總稱真氣刺節真邪篇曰真氣者所受於天與穀氣并而充身也五味篇曰天地之精氣其大數常出三入一
故穀不入半日則氣衰一日則氣少矣是指入者為天氣出者為穀氣)清者注隂濁者注
陽(喉主天氣故天之清氣自喉而注隂隂者五藏也咽主地氣故穀之濁氣自咽而注陽陽者六府也)濁
而清者上出於咽清而濁者則下行清濁相干命曰亂
氣(濁之清者自内而出故上行清之濁者自外而入故下行一上一下氣必交并二者相合而一有不正則
亂氣出乎其中矣)黃帝曰夫隂清而陽濁濁者有清清者有濁
清濁别之奈何岐伯曰氣之大别清者上注於肺濁者
下走於胃胃之清氣上出於口肺之濁氣下注於經内
積於海(大别言大槩之分别也上文以天氣穀氣分清濁而此言清中之濁濁中之清其所行復有不
同也清者上升故注於肺濁者下降故走於胃然而濁中有清故胃之清氣上出於口以通呼吸津液清中有
濁故肺之濁氣下注於經以為血脉營衛而其積氣之所乃在氣海間也上氣海在膻中下氣海在丹田)黃
帝曰諸陽皆濁何陽濁甚乎岐伯曰手太陽獨受陽之
濁手太隂獨受隂之清(手太陽小腸也小腸居胃之下承受胃中水穀清濁未分穢汚
所出雖諸陽皆濁而此其濁之濁者也故曰獨受陽之濁手太隂肺也肺者五藏六府之蓋也為清氣之所注
雖諸隂皆清而此其清之清者也故曰獨受隂之清)其清者上走空竅其濁者下
行諸經(此即上文胃之清氣上出於口肺之濁氣下注於經之義空孔同)諸隂皆清足
太隂獨受其濁(足太隂脾也胃司受納水穀而脾受其氣以為運化所以獨受其濁而為清中
之濁也)黃帝曰治之奈何岐伯曰清者其氣滑濁者其氣
濇此氣之常也故刺隂者深而留之刺陽者淺而疾之
清濁相干者以數調之也(此又以鍼下之氣言清濁隂陽也清者氣滑鍼利於速濁
者氣濇鍼利於遲隂者在裏故宜深而留之陽者在表故宜淺而疾之其或清中有濁濁中有清乃為清濁相
干當察其孰微孰甚而酌其數以調之也)
首面耐寒因於氣聚(靈樞邪氣藏府病形篇二十)
黃帝問於岐伯曰首面與身形也屬骨連筋同血合於
氣耳天寒則裂地凌冰其卒寒或手足懈惰然而其面
不衣何也(人之頭面身形本同一氣至於猝暴嚴寒則地裂水冰肢體為之凛慄而面獨不懼故以
為問)岐伯荅曰十二經脉三百六十五絡其血氣皆上於
面而走空竅(頭面為人之首凡周身隂陽經絡無所不聚故其血氣皆上行於面而走諸竅空
孔同)其精陽氣上走於目而為睛(精陽氣者陽氣之精華也故曰五藏六府之精
氣皆上注於目而為之精)其别氣走於耳而為聽(别氣者旁行之氣也氣自兩側上行
於耳氣逹則竅聰所以能聽)其宗氣上出於鼻而為臭(宗氣大氣也宗氣積於胸
中上通於鼻而行呼吸所以能臭)其濁氣出於胃走脣舌而為味(濁氣穀氣
也榖入於胃氣逹於脣舌所以知味)其氣之津液皆上燻於面(凡諸氣之津液皆上
燻於面如脉度篇曰五藏常内閱於上七竅也故肺氣通於鼻心氣通於舌肝氣通於目脾氣通於口腎氣通
於耳此五藏之氣皆上通乎七竅不獨諸陽經絡乃得上頭也)而皮又厚其肉堅故天
氣甚寒不能勝之也(一身血氣旣皆聚於頭面故其皮厚肉堅異於他處而寒氣不能勝
之也愚按本篇所言首面耐寒之義原無隂陽之分考之四十七難曰人面獨耐寒者何也然人頭者諸陽
之會也諸隂脉皆至頸胷中而還獨諸陽脉皆上至頭耳故令面耐寒也此說殊有不然夫頭為諸陽之會則
是曰隂不上頭則非蓋隂陽升降之道亦焉有地不交天藏不上頭之理即如本篇有曰諸陽之會皆在於面
蓋言面為陽聚之處而非曰無隂也義見疾病類三又如隂陽别論曰三陽在頭三隂在手蓋一言陽明主表
指人迎也一言太隂主裏指脉口也亦非云隂不上頭也又如本輸篇所列頸項諸經行次止言六陽而不言
隂者蓋單言諸陽之次序如傷寒止言足經而手在其中之意亦非無隂之謂也難經之意本據此數者而實
未䆒其詳觀太隂陽明論曰隂氣從足上行至頭而下行循臂至指端陽氣從手上行至頭而下行至足及本
篇所謂十二經脉三百六十五絡其血氣皆上於面而走空竅豈隂經獨不上頭耶第近代所傳經穴諸圖亦
但云陽穴上頭而隂穴止於胷腋者蓋陽穴之見於肌表者若此而隂脉之内行者不能悉也矧隂陽表裏俱
有所會故但取陽穴則可為隂經之帥而隂亦在其中矣及詳考經脉等篇則手足六隂無不上頭者今列諸
脉於左以便明者考校手少隂上挾咽走喉嚨繫舌本出於面繫目系合目内眥手厥隂循喉嚨出耳後
合少陽完骨之下手足少隂太隂皆會於耳中上絡左角手太隂循喉嚨足少隂循喉嚨繫舌本上至
項結於枕骨與足太陽之筋合足太隂合於陽明上行結於咽連舌本支者結舌本貫舌中散舌下足厥
隂循喉嚨之後上入頏顙絡於舌本連目系上出額與督脉會於巔其支者從目系下頰裏環脣内)
堅弱勇怯受病忍痛不同附酒悖(靈樞論勇篇全二
十一)
黃帝問於少俞曰有人於此並行並立其年之長少等
也衣之厚薄均也卒然遇烈風暴雨或病或不病或皆
病或皆不病其故何也(卒音猝)少俞曰帝問何急黃帝曰
願盡聞之(急者先也)少俞曰春青風夏陽風秋凉風冬寒風
凡此四時之風者其所病各不同形(春之青風得木氣夏之陽風得火氣
秋之凉風得金氣冬之寒風得水氣凡此四時之風各有所王有所王則有所制故其所病各不同形也)黃
帝曰四時之風病人如何少俞曰黃色薄皮弱肉者不
勝春之虛風(黃者土之色黃色薄皮弱肉者脾氣不足也故不勝春木之虛風虛風義見運氣類
三十五)白色薄皮弱肉者不勝夏之虛風(白者金之色白色薄皮弱肉者
肺氣不足也故不勝夏火之虛風而為病)青色薄皮弱肉不勝秋之虛風(青者
木之色青色薄皮弱肉者肝氣不足也故不勝秋金之虛風而為病)赤色薄皮弱肉不勝
冬之虛風也(赤者火之色赤色薄皮弱肉者心氣不足也故不勝冬水之虛風而為病)黃帝
曰黑色不病乎少俞曰黑色而皮厚肉堅固不傷於四
時之風其皮薄而肉不堅色不一者長夏至而有虛風
者病矣(黑者水之色黑色而皮薄肉不堅及色時變而不一者腎氣不足也故不勝長夏土令之虛風
而為病)其皮厚而肌肉堅者長夏至而有虛風不病矣其
皮厚而肌肉堅者必重感於寒外内皆然乃病黃帝曰
善(若黑色而皮厚肉堅者雖遇長夏之虛風亦不能病但旣感於風又感於寒是為重感旣傷於内又傷於
外是為外内俱傷乃不免於病也然則黑色而皮肉堅者誠有異於他色之易病者矣)黃帝曰
夫人之忍痛與不忍痛者非勇怯之分也夫勇士之不
忍痛者見難則前見痛則止夫怯士之忍痛者聞難則
恐遇痛不動夫勇士之忍痛者見難不恐遇痛不動夫
怯士之不忍痛者見難與痛目轉面盻恐不能言失氣
驚悸(一本無悸字)顔色變更(一本作變化)乍死乍生余見其然也
不知其何由願聞其故(此問能忍痛與不能忍痛者非由勇怯而然也夫勇士之氣剛
而有不能忍痛者見難雖不恐而見痛則退矣怯士之氣餒而有能忍痛者聞難則恐而遇痛不動也又若勇
而忍痛者見難與痛皆不懼怯而不忍痛者見難與痛則目轉眩旋面盻驚顧甚至失言變色莫知死生此四
者之異各有所由然也)少俞曰夫忍痛與不忍痛者皮膚之薄厚
肌肉之堅脆緩急之分也非勇怯之謂也(此性質之當辨也)黃
帝曰願聞勇怯之所由然少俞曰勇士者目深以固長
衡直揚三焦理橫其心端直其肝大以堅其膽滿以傍
怒則氣盛而胷張肝舉而膽橫眥裂而目揚毛起而面
蒼此勇士之由然者也(目者五藏六府之精也目深以固藏氣之堅也長衡闊大也即
從衡之意直揚視直而光露也三焦理橫凡剛急者肉必横柔緩者肉必縱也其心端直者剛勇之氣也大以
堅滿以傍者傍即傍開之謂過於人之常度也怒則氣盛而胷張眥裂而目揚者勇者之肝膽強肝氣上衝也
毛起者肝血外溢也面蒼者肝色外見也此皆勇士之由然然則勇怯之異其由於肝膽者為多故肝曰將軍
之官而取决於膽)黃帝曰願聞怯士之所由然少俞曰怯士者
目大而不減隂陽相失其焦理縱&KR1075;&KR1711;短而小肝系緩
其膽不滿而縱腸胃挺脇下空雖方大怒氣不能滿其
胷肝肺雖舉氣衰復下故不能久怒此怯士之所由然
者也(減當作緘封藏之謂目大不緘者神氣不堅也隂陽相失者血氣易亂也即轉盻驚顧之意其焦理
縱者肉理不橫也&KR1075;&KR1711;短小者其心卑小而甘出人下也肝系緩者不急也膽不滿而縱者汁少形長也腸胃
挺者曲折少也脇下空者肝氣不實也此其肝膽不充氣不能滿以故旋怒旋衰是皆怯士之由然愚按勇
者剛之氣怯者懦之質然勇有二曰血氣之勇曰禮義之勇若臨難不恐遇痛不動此其資禀過人然隨觸而
發未必皆能中節也若夫禮義之勇固亦不恐不動而其從容有度自非血氣之勇所可並言者蓋血氣之勇
出乎肝禮義之勇出乎心苟能守之以禮制之以義則血氣之勇可自有而無充之以學擴之以見則禮義之
勇可自無而有昔人謂勇可學者在明理飬性而已然則勇與不勇雖由肝膽而其為之主者則仍在乎心耳
縱平聲&KR1075;&KR1711;音結於)黃帝曰怯士之得酒怒不避勇士者何藏
使然少俞曰酒者水穀之精熟穀之液也其氣慓悍其
入於胃中則胃脹氣上逆滿於胷中肝浮膽横當是之
時固比於勇士氣衰則悔與勇士同類不知避之名曰
酒悖也(慓急也悍猛也酒之性熱氣悍故能脹胃浮肝上氣壯膽方其醉也則神為之惑性為之亂自
比於勇而不知避及其氣散肝平乃知自悔是因酒之所使而作為悖逆故曰酒悖愚按酒為水穀之液血
為水穀之精酒入中焦必求同類故先歸血分凡飲酒者身面皆赤即其徵也然血屬隂而性和酒屬陽而氣
悍血欲静而酒動之血欲藏而酒亂之血無氣不行故血亂氣亦亂氣散血亦散擾亂一番而血氣能無耗損
者未之有也又若人之稟賦藏有隂陽而酒之氣質亦有隂陽蓋酒成於釀其性則熱汁化於水其質則寒故
陽藏者得之則愈熱隂藏者得之則愈寒所以縱酒不節者無論隂陽均能為害凡熱盛而過飲者陽日勝則
隂日消每成風癉腫脹寒盛而過飲者熱性去而寒質留多至傷腎敗脾當其少壯則旋耗旋生固無所覺及
乎中衰而力有不勝則宿孽為殃莫能禦矣然則酒悖之為害也所關於壽元者非細其可不知節乎慓音
飄悍音旱)
耐痛耐毒強弱不同(靈樞論痛篇二十二)
黃帝問於少俞曰筋骨之強弱肌肉之堅脆皮膚之厚
薄腠理之疎密各不同其於鍼石火焫之痛何如腸胃
之厚薄堅脆亦不等其於毒藥何如願盡聞之(焫火焫也灸灼
之類毒藥謂藥之峻利者人有能勝毒者有不能勝毒者義見末節焫如税切)少俞曰人之
骨強筋弱肉緩皮膚厚者耐痛其於鍼石之痛火焫亦
然黃帝曰其耐火焫者何以知之少俞荅曰加以黑色
而美骨者耐火焫黃帝曰其不耐鍼石之痛者何以知
之少俞曰堅肉薄皮者不耐鍼石之痛於火焫亦然(美骨
者骨強之謂砭音邊石鍼也)黃帝曰人之病或同時而傷或易已或
難已其故何如少俞曰同時而傷其身多熱者易已多
寒者難已(此皆指外邪致病為言也多熱者病在陽分故易已多寒者病在隂分故難已)黃帝
曰人之勝毒何以知之少俞曰胃厚色黑大骨及肥者
皆勝毒故其瘦而薄胃者皆不勝毒也(胃厚者藏堅色黑者表固骨大
者體強肉肥者血盛故能勝峻毒之物若肉瘦而胃薄者氣血本屬不足安能勝毒藥也勝平聲)
竒恒藏府藏寫不同(素問五藏别論二十三)
黃帝問曰余聞方士或以腦髓為藏或以腸胃為藏或
以為府敢謂更相反皆自謂是不知其道願聞其說(方士
謂明悟方術之士藏府之稱異同不一故欲辨正之也即在本經亦有之矣如靈蘭秘典論曰願聞十二藏之
相使六節藏象論曰凡十一藏取决於膽也是亦此類)岐伯對曰腦髓骨脉膽女
子胞此六者地氣之所生也皆藏於隂而象於地故藏
而不寫名曰竒恒之府(凡此六者原非六府之數以其藏畜隂精故曰地氣所生皆稱
為府然膽居六府之一獨其藏而不寫與他府之傳化者為異女子之胞子宮是也亦以出納精氣而成胎孕
者為竒故此六者均稱為竒恒之府竒異也恒常也胞音包)夫胃大腸小腸三焦膀
胱此五者天氣之所生也其氣象天故寫而不藏此受
五藏濁氣名曰傳化之府此不能久留輸寫者也(凡此五者
是名六府膽稱竒恒則此惟五矣若此五府包藏諸物而屬陽故曰天氣所生傳化濁氣而不留故曰寫而不
藏因其轉輸運動故曰象天之氣)魄門亦為五藏使水穀不得久藏(魄門
肛門也大腸與肺為表裏肺藏魄而主氣肛門失守則氣陷而神去故曰魄門不獨是也雖諸府糟粕固由其
寫而藏氣升降亦頼以調故亦為五藏使)所謂五藏者藏精氣而不寫也故
滿而不能實六府者傳化物而不藏故實而不能滿也
(五藏主藏精氣六府主傳化物精氣質清藏而不寫故但有充滿而無所積實水穀質濁傳化不藏故雖有積
實而不能充滿)所以然者水穀入口則胃實而腸虛(食未下也)食下
則腸實而胃虛(水穀下也)故曰實而不滿滿而不實也
逆順相傳至困而死(素問玉機真藏論二十四)
五藏受氣於其所生傳之於其所勝氣舍於其所生死
於其所不勝病之且死必先傳行至其所不勝病乃死
(凡五藏病氣有所受有所傳有所舍有所死舍留止也受氣所生者受於己之所生者也傳所勝者傳於已之
所克者也氣舍所生者舍於生己者也死所不勝者死於克己者也)此言氣之逆行也故
死(不勝則逆故曰逆行逆則當死)肝受氣於心傳之於脾氣舍於腎至
肺而死(此詳言一藏之氣皆能徧及諸藏也肝受氣於心心者肝之子受氣於其所生也脾者肝之克
傳其所勝也腎者肝之母氣舍所生也肺者肝之畏死所不勝也)心受氣於脾傳之於
肺氣舍於肝至腎而死脾受氣於肺傳之於腎氣舍於
心至肝而死肺受氣於腎傳之於肝氣舍於脾至心而
死腎受氣於肝傳之於心氣舍於肺至脾而死此皆逆
死也(逆死之義如上文下言順傳之序也)一日一夜五分之此所以占死
生之蚤暮也(五分者朝主甲乙晝主丙丁四季土主戊己晡主庚辛夜主壬癸此一日五行之次
而蔵有不勝即其死生之期也)黃帝曰五藏相通移皆有次五藏有病
則各傳其所勝(傳其所勝者如本篇下文云風入於肺為肺痺弗治則肺傳之肝為肝痺弗治
則肝傳之脾為脾風弗治則脾傳之腎曰疝瘕弗治則腎傳之心曰瘛弗治則心復反傳而行之肺法當死者
是也見疾病類二十九原與此同篇所當并考)不治法三月若六月若三日若
六日傳五藏而當死(病不早治必至相傳遠則三月六月近則三日六日五藏傳徧於法
當死所謂三六者蓋天地之氣以六為節如三隂三陽是為六氣六隂六陽是為十二月故五藏相傳之數亦
以三六為盡若三月而傳徧一氣一藏也六月而傳徧一月一藏也三日者畫夜各一藏也六日者一日一藏
也藏惟五而傳徧以六者假令病始於肺一也肺傳肝二也肝傳脾三也脾傳腎四也腎傳心五也心復傳肺
六也是謂六傳六傳已盡不可再傳故五十三難曰一藏不再傷七傳者死也又如以三隂三陽言三六之數
則三者隂陽之合數六者隂陽之拆數合者竒偶交其氣拆者牝牡異其象也觀熱論云傷寒一日巨陽受之
二日陽明三日少陽四日太隂五日少隂六日厥隂亦六數也至若日傳二經病名兩感者則三數也啟玄子
曰三月者謂一藏之遷移六月者謂至其所勝之位三日者三陽之數以合日也六日者謂兼三隂以數之爾
是亦三六之義也故有七日而病退得生者以真元未至大傷故六傳畢而經盡氣復乃得生也易曰七日來
復天行也義無二焉)是順傳所勝之次(上文言逆者言藏之氣蓋五藏受克其氣必逆故曰
逆行此言順者言病之傳凡傳所勝必循次序故曰順傳是順傳者即氣之逆也故五藏傳徧者當死)故
曰别於陽者知病從來别於隂者知死生之期(陽者言表謂外
候也隂者言裏謂藏氣也凡邪中於身必證形於外察其外證即可知病在何經故别於陽者知病從來病傷
藏氣必敗真隂察其根本即可知危在何日故别於隂者知死生之期此以表裏言隂陽也如隂陽别論曰所
謂隂者真藏也見則為敗敗必死也所謂陽者胃脘之陽也别於陽者知病處也别於隂者知死生之期乃以
脉言隂陽也詳脉色類二十六)言知至其所困而死(至其所困而死死於其所不勝也凡
年月日時其候皆然)
精氣津液血脉脫則為病(靈樞决氣篇全二十五)
黃帝曰余聞人有精氣津液血脉余意以為一氣耳今
乃辨為六名余不知其所以然(六者之分總由氣化故曰一氣而下文云六氣
者亦以形不同而名則異耳故當辨之)岐伯曰兩神相搏合而成形常先
身生是謂精(兩神隂陽也搏交也精天一之水也凡隂陽合而萬形成無不先從精始故曰常先
身生是謂精按本神篇曰兩精相搏謂之神而此曰兩神相搏合而成形常先身生是謂精蓋彼言由精以
化神此言由神以化精二者若乎不同正以明隂陽之互用者即其合一之道也詳見本類前九)何謂
氣岐伯曰上焦開發宣五穀味熏膚充身澤毛若霧露
之漑是謂氣(上焦胷中也開發通達也宣布散也氣者人身之大氣名為宗氣亦名為真氣邪客
篇曰宗氣積於胷中出於喉嚨以貫心脉而行呼吸焉刺節真邪論曰真氣者所受於天與穀氣并而充身也
營衛生會篇曰人受氣於穀穀入於胃以傳於肺五藏六府皆以受氣故能熏膚充身澤毛若霧露之温潤而
漑養萬物者為氣也)何謂津岐伯曰腠理發泄汗出溱溱是謂津
(津者陽之液汗者津之泄也腠理者皮膚之隙溱溱滋澤貌溱音臻)何謂液岐伯曰穀
入氣滿淖澤注於骨骨屬屈伸洩澤補益腦髓皮膚潤
澤是謂液(淖澤濡潤也液者隂之津穀入於胃其氣滿而化液故淖澤而注於骨凡骨屬舉動屈伸
則經脉流行而洩其澤故内而補益腦髓外而潤澤皮膚皆謂之液愚按津液本為同類然亦有隂陽之分
蓋津者液之清者也液者津之濁者也津為汗而走腠理故屬陽液注骨而補腦髓故屬隂觀五癃津液别篇
曰三焦出氣以温肌肉充皮膚為其津其留而不行者為液其義正與此合詳疾病類五十八淖音閙洩泄
同)何謂血岐伯曰中焦受氣取汁變化而赤是謂血(中焦
者並胃中出上焦之下凡水穀之入必先歸胃故中焦受穀之氣取穀之味輸脾逹藏由黃白而漸變為赤以
奉生身者是謂之血)何謂脉岐伯曰壅遏營氣令無所避是謂脉
(壅遏者隄防之謂猶道路之有封疆江河之有涯岸俾營氣無所迴避而必行其中者是謂之脉然則脉者非
氣非血而所以通乎氣血者也)黃帝曰六氣者有餘不足氣之多少腦
髓之虛實血脉之清濁何以知之(前言一氣總言之也此言六氣分言之也
蓋精氣津液血脉無非氣之所化也)岐伯曰精脫者耳聾(腎藏精耳者腎之竅故精脫則
耳聾)氣脫者目不明(五藏六府精陽之氣皆上注於目而為睛故陽氣脫則目不明)津脫
者腠理開汗大泄(汗陽津也汗大泄者津必脫故曰亡陽)液脱者骨屬屈
伸不利色夭腦髓消脛痠耳數鳴(液所以注骨益腦而澤皮膚者液脫則骨
髓無以充故屈伸不利而腦消脛痠皮膚無以滋故色枯而夭液脱則隂虛故耳鳴也)血脱者色
白夭然不澤(血之榮在色故血脫者色白如鹽夭然不澤謂枯濇無神也)其脉空虛
此其候也(脉貴有神其脉空虛即六脱之候)黃帝曰六氣者貴賤何如
岐伯曰六氣者各有部主也其貴賤善惡可為常主然
五穀與胃為大海也(部主謂各部所主也如腎主精肺主氣脾主津液肝主血心主脉也
貴賤善惡以衰旺邪正言如春夏則木火為貴秋冬則金水為貴而失時者為賤也六氣之得正者為善而太
過不及者為惡也貴賤善惡主各有時故皆可為常主然六氣資於五穀五穀運化於胃是為水穀之海故胃
氣為藏府之本)
腸胃小大之數(靈樞腸胃篇全二十六)
黃帝問於伯高曰余願聞六府傳穀者腸胃之小大長
短受穀之多少奈何(此以水穀之自口而入以至廣腸所出之處而統問其詳也)伯
高曰請盡言之穀所從出入淺深遠近長短之度脣至
齒長九分口廣二寸半(長深也廣闊也)齒以後至會厭深三寸
半大容五合(會厭在咽喉之上乃所以分水穀司呼吸而不容其相混者也)舌重十兩
長七寸廣二寸半咽門重十兩廣二寸半至胃長一尺
六寸(咽門即食喉也其名曰咽至胃長一尺六寸乃並胃脘而言)胃䊸曲屈伸之長
二尺六寸大一尺五寸徑五寸大容三斗五升(䊸曲曲折也大
言周圍之數徑言直過之數餘凖此平人絶穀篇曰其中之穀常留二斗水一斗五升而滿䊸音于)小
腸後附脊左環廻周疊積其注於迴腸者外附於臍上
迴運環十六曲大二寸半徑八分分之少半長三丈二
尺(小腸居胃之下在臍上二寸所後附於脊左旋而環其下口注於廻腸者外附近於臍上一寸當水分穴
處是也八分分之少半言八分之外尚有如一分之少半也餘倣此)迴腸當臍左環迴周
葉積而下迴運環反十六曲大四寸徑一寸寸之少半
長二丈一尺(迴腸大腸也葉積如葉之積亦疊積之義大腸上口即小腸下口當臍左旋而下接
廣腸也)廣腸傳脊以受廻腸左環葉脊上下辟大八寸徑
二寸寸之太半長二尺八寸(廣腸大腸下節也亦名直腸直腸居後繞脊而下故
曰傳脊傳布也葉脊上下言疊於脊之上下而至尾骶也辟闢同以其最廣故云辟大八寸)腸胃初
入至所出長六丈四寸四分廻曲環反三十二曲也(此總
結上文自口而入自便而出之全數三十二曲合小腸大腸而言也)
平人絶穀七日而死(靈樞平人絶榖篇全二十七)
黃帝曰願聞人之不食七日而死何也伯高曰臣請言
其故胃大一尺五寸徑五寸長二尺六寸橫屈受水
穀三斗五升其中之榖常留二斗水一斗五升而滿上
焦泄氣出其精微慓悍滑疾下焦下漑諸腸(精徵慓悍滑疾言水
榖之精氣也下漑諸腸言水穀之質粕也)小腸大二寸半徑八分分之少
半長三丈二尺受榖二斗四升水六升三合合之大半
迴腸大四寸徑一寸寸之少半長二丈一尺受榖一
斗水七升半廣腸大八寸徑二寸寸之大半長二尺
八寸受榖九升三合八分合之一腸胃之長凡五丈
八尺四寸受水榖九斗二升一合合之大半此腸胃所
受水榖之數也(五丈八尺四寸乃止合腸胃之數非若前篇總計脣口咽門而言也)平人
則不然胃滿則腸虛腸滿則胃虛更虛更滿故氣得上
下五藏安定血脉和利精神乃居故神者水榖之精氣
也(上文云受水榖九斗二升一合合之大半者乃言腸胃能容之總數也若平人常數則不皆然蓋胃中滿
則腸中虛腸中滿則胃中虛有滿有虛則上下之氣得以通逹五藏血脉得以和調而精神乃生故神為水榖
之精氣也)故腸胃之中常留榖二斗水一斗五升故平人日
再後後二升半一日中五升七日五七三斗五升而留
水榖盡矣故平人不食飲七日而死者水榖精氣津液
皆盡故也(平人腸胃之中所存水榖惟三斗五升而已然人之二便大約日去五升當七日而盡故
平人不食飲七日而死也古今量數不同詳見附翼二卷)
本藏二十五變(靈樞本藏篇全二十八)
黃帝問於岐伯曰人之血氣精神者所以奉生而周於
性命者也(奉養也周給也人身以血氣為本精神為用合是四者以奉生而性命周全矣)經脉
者所以行血氣而營隂陽濡筋骨利關節者也(經脉者即營氣
之道營運也濡潤也營行脉中故主於裏而利筋骨)衛氣者所以温分肉充皮膚
肥腠理司關闔者也(肉有分理故云分肉衛行脉外故主表而司皮毛之關闔)志意
者所以御精神收魂魄適寒温和喜怒者也(御統御也適調爕也)
是故血和則經脉流行營覆隂陽筋骨勁強關節清利
矣(覆包藏也)衛氣和則分肉解利皮膚調柔腠理緻密矣(緻音
致)志意和則精神專直魂魄不散悔怒不起五藏不受
邪矣(專直如易繫所謂其靜也專其動也直言其專一而正也)寒温和則六府化榖
風痺不作經脉通利肢節得安矣此人之常平也(凡此者是
皆常人之平者也)五藏者所以藏精神血氣魂魄者也(如疾病類宣明
五氣所謂)六府者所以化水榖而行津液者也此人之所以
具受於天也無愚智賢不肖無以相倚也(倚偏也一曰當作異)然
有其獨盡天壽而無邪僻之病百年不衰雖犯風雨卒
(猝同)寒大暑猶有弗能害也(此言天稟有出常之強者)有其不離屏蔽
室内無怵惕之恐然猶不免於病何也願聞其故(此言天禀
有出常之弱者)岐伯對曰窘乎哉問也五藏者所以參天地副
隂陽而連四時化五節者也(窘言難也參參同副配也連通也化五節者應五行
之節序而為之變化也)五藏者固有小大高下堅脆端正偏傾者
六府亦有小大長短厚薄結直緩急凡此二十五者各
不同或善或惡或吉或凶請言其方(言所以為強弱者皆由藏府之氣致
然也)心小則安邪弗能傷易傷以憂心大則憂不能傷
易傷於邪心高則滿於肺中悗而善忘難開以言心下
則藏外易傷於寒易恐以言心堅則藏安守固心脆則
善病消癉熱中心端正則和利難傷心偏傾則操持不
一無守司也(心小則怯故必多憂大則不固故邪易傷之高則滿於肺而竅多不利下則陽氣抑
而神必不揚心脆者火必易動偏傾者不得其中此其所以各有病也悗悶也消癉内熱病也悗美本切癉
音丹又上去二聲)肺小則少飲不病喘喝肺大則多飲善病
胷痺喉痺逆氣肺高則上氣肩息欬肺下則居賁迫肺
善脇下痛肺堅則不病欬上氣肺脆則苦病消癉易傷
肺端正則和利難傷肺偏傾則胷偏痛也(喘喝氣喘聲急也肩息咳
聳肩喘息而欬也居當作苦肺下則氣道不利故苦於賁迫而脇下痛也賁奔秘二音)肝小則
藏安無脇下之病肝大則逼胃迫咽迫咽則苦膈中且
脇下痛肝高則上支賁切脇悗為息賁肝下則逼胃脇
下空脇下空則易受邪肝堅則藏安難傷肝脆則善病
消癉易傷肝端正則和利難傷肝偏傾則脇下痛也(上支
賁切謂肝經上行之支脉賁壅迫切故脇為悗悶為息賁喘急也左右兩脇皆肝膽之經所以肝病者多見於
脇)脾小則藏安難傷於邪也脾大則苦湊䏚而痛不
能疾行脾高則䏚引季脇而痛脾下則下加於大腸下
加於大腸則藏苦受邪脾堅則藏安難傷脾脆則善病
消癉易傷脾端正則和利難傷脾偏傾則善滿善脹也
(湊塞也䏚脇下軟肉處也季脇小肋也䏚音秒)腎小則藏安難傷腎大則
善病腰痛不可以俛仰易傷以邪腎高則苦背膂痛不
可以俯仰腎下則腰尻痛不可以俛仰為狐疝腎堅則
不病腰背痛腎脆則善病消癉易傷腎端正則和利難
傷腎偏傾則苦腰尻痛也(膂音吕夾脊肉也俛俯同尻開高切尾骶骨也)凡此
二十五變者人之所苦常病(五變者曰小大曰高下曰堅脆曰端正曰偏傾也人有五藏藏
有五變是為二十五變人所苦於常病也)黃帝曰何以知其然也岐
伯曰赤色小理者心小麤理者心大無&KR1075;&KR1711;者心高&KR1075;
&KR1711;小短舉者心下&KR1075;&KR1711;長者心下堅&KR1075;&KR1711;弱小以薄者
心脆&KR1075;&KR1711;直下不舉者心端正&KR1075;&KR1711;倚一方者心偏傾
也(理肉理也&KR1075;&KR1711;音結於鳩尾骨也)白色小理者肺小麤理者肺大
巨肩反膺陷喉者肺高合腋張脇者肺下好肩背厚者
肺堅肩背薄者肺脆背膺厚者肺端正脇偏疎者肺偏
傾也(胷前兩旁為膺胷突而向外者是為反膺肩高胷突其喉必縮是為陷喉合腋張脇者腋斂脇開也
脇偏疎者脇骨欹斜而不密也)青色小理者肝小麤理者肝大廣胷
反骹者肝高合脇兔骹者肝下胷脇好者肝堅脇骨弱
者肝脆膺腹好相得者肝端正脇骨偏舉者肝偏傾也
(脛骨近足之細處曰骹今詳此反骹兔骹以候肝似以脇下之骨為骹也反骹者脇骨高而張也兔骹者脇骨
低合如兔也骹音敲)黃色小理者脾小麤理者脾大揭脣者
脾高脣下縱者脾下脣堅者脾堅脣大而不堅者脾脆
脣上下好者脾端正脣偏舉者脾偏傾也(脾氣通於口其榮在脣故
脾之善惡驗於脣而可知也)黑色小理者腎小麤理者腎大高耳
者腎高耳後陷者腎下耳堅者腎堅耳薄不堅者腎脆
耳好前居牙車者腎端正耳偏高者腎偏傾也(腎氣通於耳故
腎之善惡驗於耳而可知也)凡此諸變者持則安減則病也(凡以上諸變使
能因其偏而善為持守則可獲安若少有損减則不免於病矣)帝曰善然非余之所問
也願聞人之有不可病者至盡天壽雖有深憂大恐怵
惕之志猶不能減也甚寒大熱不能傷也其有不離屏
蔽室内又無怵惕之恐然不免於病者何也願聞其故
(減損也不可病者病不能入也不免於病者常多病也二者相遠故以為問)岐伯曰五藏六
府邪之舍也請言其故五藏皆小者少病苦燋心大愁
憂五藏皆大者緩於事難使以憂五藏皆高者好高舉
措五藏皆下者好出人下五藏皆堅者無病五藏皆脆
者不離於病五藏皆端正者和利得人心五藏皆偏傾
者邪心而善盗不可以為人平反覆言語也(五藏六府所以藏精
神水榖者也一有不和邪乃居之故曰邪之舍也不可以為人平謂其心邪多昧便佞不可化也)黃
帝曰願聞六府之應岐伯荅曰肺合大腸大腸者皮其
應心合小腸小腸者脉其應肝合膽膽者筋其應脾合
胃胃者肉其應腎合三焦膀胱三焦膀胱者腠理毫毛
其應(肺本合皮而大腸亦應之心本合脉而小腸亦應之膽胃皆然故表裏之氣相同也惟是腎本合骨
而此云三焦膀胱者腠理毫毛其應何也如五癃津液别篇曰三焦出氣以温肌肉充皮毛此其所以應腠理
毫毛也腎合三焦膀胱義見本類前三)黃帝曰應之奈何岐伯曰肺應
皮皮厚者大腸厚皮薄者大腸薄皮緩腹裏大者大腸
大而長皮急者大腸急而短皮滑者大腸直皮肉不相
離者大腸結(此下皆言六府之應肺與大腸為表裏肺應皮故大腸府狀亦可因皮而知也不相
離者堅實之謂)心應脉皮厚者脉厚脉厚者小腸厚皮薄者
脉薄脉薄者小腸薄皮緩者脉緩脉緩者小腸大而長
皮薄而脉沖小者小腸小而短諸陽經脉皆多紆屈者
小腸結(心與小腸為表裏心應脉故小腸府狀亦可因脉而知也然脉行皮肉之中何以知其厚薄但
察其皮肉即可知也冲虛也諸陽經脉言脉之浮淺而外見者也紆屈盤曲不舒之謂紆音於)脾
應肉肉䐃堅大者胃厚肉䐃麽者胃薄肉䐃小而麽者
胃不堅肉䐃不稱身者胃下胃下者下管約不利肉䐃
不堅者胃緩肉䐃無小裏累者胃急肉䐃多少裏累者
胃結胃結者上管約不利也(脾與胃為表裏脾應肉故胃府之狀亦可因肉而知
也䐃肉之聚處也麽細薄也約不舒也少裏累之義未詳高志齋謂揣其䐃肉而少有累然結實者之謂䐃
劬允切稱去聲)肝應爪爪厚色黃者膽厚爪薄色紅者膽薄
爪堅色青者膽急爪濡色赤者膽緩爪直色白無約者
膽直爪惡色黑多紋者膽結也(肝與膽為表裏肝應爪故膽府之狀亦可因爪
而知也結者膽氣不舒之謂)腎應骨密理厚皮者三焦膀胱厚麤
理薄皮者三焦膀胱薄疎腠理者三焦膀胱緩皮急而
無毫毛者三焦膀胱急毫毛美而麤者三焦膀胱直稀
毫毛者三焦膀胱結也(腎與膀胱為表裏而三焦亦合於腎故上文曰腎合三焦膀胱
腠理毫毛其應所以三焦膀胱之狀可因腠理毫毛而知也)黃帝曰厚薄美惡皆有
形願聞其所病岐伯荅曰視其外應以知其内藏則知
所病矣(外形旣明内藏可察病亦因而可知矣所謂病者如上文二十五變之類皆是也)
身形候藏府(靈樞師傳篇二十九)
黃帝曰本藏以身形支節䐃肉候五藏六府之小大焉
今夫王公大人臨朝即位之君而問焉誰可捫循之而
後荅乎(本藏即前本經篇名捫摸也循摩也言王公之尊貴誰可得而摩摸將何所據而相荅也捫
音門䐃劬允切)岐伯曰身形支節者藏府之蓋也非面部之閱
也黃帝曰五藏之氣閱於面者余已知之矣以支節知
而閱之奈何(身形支節與面不同此欲以體貌之形察其藏府之候也)岐伯曰五藏
六府者肺為之蓋巨肩陷咽候見其外黃帝曰善(五藏之應
天者肺故肺為五藏六府之蓋觀巨肩陷咽者即其外候而肺之大小高下堅脆偏正可知矣大義見前篇餘
放此)岐伯曰五藏六府心為之主缺盆為之道骷骨有餘
以候&KR1075;&KR1711;黃帝曰善(缺盆居肩之前骨之上五藏六府皆稟命於心故為之主而脉皆上
出於缺盆故為之道骷廣雅曰䯙䯊也䯙䯊即膝骨之名&KR1075;&KR1711;蔽心之骨亦名鳩尾觀乎此而心之小大高下
堅脆偏正可知矣骷音枯&KR1075;音結&KR1711;音於)岐伯曰肝者主為將使之候外
欲知堅固視目小大黃帝曰善(肝者將軍之官其氣剛強故能捍禦而使之候
外目者肝之外候故察於目則可知肝之狀矣)岐伯曰脾者主為衛使之迎糧
視脣舌好惡以知吉凶黃帝曰善(脾主運化水榖以長肌肉五藏六府皆頼
其養故脾主為衛衛者藏府之護衛也五癃津液别篇亦曰脾為之衛脾為倉廪之官職在轉輸故曰使之迎
糧謂察其飲食及唇舌之善惡則脾之吉凶可知也)岐伯曰腎者主為外使之遠
聽視耳好惡以知其性黃帝曰善願聞六府之候(腎為作強
之官伎巧所出故主成形而發露於外其竅為耳故試使遠聽及耳之善惡則腎藏之象可因而知之矣)岐
伯曰六府者胃之為海廣骸大頸張胷五榖乃容(骸骸骨也
廣骸者言骨骼之大又脛骨曰骸骸音鞋)鼻隧以長以候大腸脣厚人中
長以候小腸目下果大其膽乃横鼻孔在外膀胱漏泄鼻
柱中央起三焦乃約此所以候六府者也上下三等藏安
且良矣(果裹同目下囊裹也横剛強也在外掀露也約固密也藏居於中形見於外故舉身面之外狀
而可以候内之六府然或身或面又必上中下三停相等庶藏府相安而得其善矣前本藏篇以五藏之皮脉肉
爪骨而候六府其義與此稍異所當互求)
人有隂陽治分五態(靈樞通天篇全三十)
黃帝問於少師曰余嘗聞人有隂陽何謂隂人何謂陽
人少師曰天地之間六合之内不離於五人亦應之非
徒一隂一陽而已也而略言耳口弗能徧明也黃帝曰
願略聞其意有賢人聖人心能備而行之乎少師曰蓋
有太隂之人少隂之人太陽之人少陽之人隂陽和平
之人凡五人者其態不同其筋骨氣血各不等黃帝曰
其不等者可得聞乎(六合之内數不離五義見下章心能備而行之乎謂賢聖之心本異
於人其有能兼備隂陽者否也太隂少隂太陽少陽者非如經絡之三隂三陽也蓋以天稟之純隂者曰太隂
多隂少陽者曰少隂純陽者為太陽多陽少隂者為少陽并隂陽和平之人而分為五態也此雖以稟賦為言
至於血氣疾病之變則亦有純隂純陽寒熱微甚及隂陽和平之異也故陽藏者偏宜於寒隂藏者偏宜於熱
或先陽而後變為隂者或先隂而後變為陽者皆醫家不可不察也)少師曰太隂之人
貪而不仁下齊湛湛(此下言五人之情性也下齊謙下整齊也湛湛水澄貌亦卑下自明
之意)好内而惡出心和而不發(心和者隂性柔也不發者隂多藏也内納同)不
務於時(知有已也)動而後之(不先發也)此太隂之人也(此其深情厚貌奸狡
不露者是為太隂之人)少隂之人小貪而賊心(貪小利而心殘賊也)見人
有亡常若有得(見他人之有失為自己之得志即幸災樂禍之謂)好傷好害(隂性
殘忍也)見人有榮乃反愠怒(心多忌刻憂人富貴也愠音緼)心疾而無
恩(心存嫉妬故無恩也)此少隂之人也(隂險貪殘小人之品此少隂之人也)太陽
之人居處于于(于于自足貌)好言大事無能而虛說(喜誇張而無實
濟也)志發於四野(心妄好強也)舉措不顧是非(麤疎不精也)為事如
常自用事雖敗而常無悔(為事庸常而喜白用雖至於敗而自是不移故無反悔之
心)此太陽之人也(有始無終虎皮羊質此太陽之人也)少陽之人諟諦
好自貴(諟諦審而又審也小有聦明因而自貴諟音是諦音帝)有小小官則高自
宜(局量𥚹淺易盈滿也)好為外交而不内附(務虛文也)此少陽之人也
(妄自尊貴不知大體此少陽之人也)隂陽和平之人居處安靜(安靜處順無妄
動也)無為懼懼(心有所主乃能不動貧賤不能移威武不能屈是無懼懼也)無為欣欣
(利欲不能入富貴不能滛是無欣欣也)婉然從物(君子之接人也言忠信行篤敬雖蠻貊之邦行
矣是婉然從物也婉音苑)或與不爭(聖人之道為而不爭老子曰以其不爭故天下莫能與爭
之)與時變化(時移則事變世更則俗易惟聖人隨世以為法因時而致宜故能隂能陽能弱能強
隨機動靜而與化推移也夫冰炭鉤繩何時能合若以聖人為之中則兼覆而并之未有可是非者也)尊
則謙謙(位尊而志謙也狐丘丈人曰人有三怨爵高者人妬之官大者主惡之禄厚者怨逮之孫叔敖
曰吾爵益高吾志益下吾官益大吾心益小吾禄益厚吾施益博以是免於三怨可乎易曰天道虧盈而益謙
地道變盈而流謙鬼神害盈而福謙人道惡盈而好謙謙尊而光卑而不可踰君子之終也)譚而不
治是謂至治(譚而不治無為而治也無為而治治之至也子思子曰中也者天下之大本也和也
者天下之逹道也致中和天地位馬萬物育焉其隂陽和平之人之謂乎)古之善用鍼艾
者視人五態乃治之盛者寫之虛者補之(此下言五治也)黃帝
曰治人之五態奈何少師曰太隂之人多隂而無陽其
隂血濁其衛氣濇隂陽不和緩筋而厚皮不之疾寫不
能移之(無陽則氣少故血濁不清而衛氣濇滯也曰隂陽不和者四態之人無不然於此而首言之他
可槩見矣氣少不行故其筋緩隂體重濁故其皮厚皮厚血濁非疾寫之不能移易也)少隂之人多
隂少陽小胃而大腸六府不調其陽明脉小而太陽脉
大必審調之其血易脫其氣易敗也(小胃故足陽明之胃脉亦小大腸故
手太陽之小腸脉亦大此其多隂少陽者以陽明為五藏六府之海小腸為傳送之府胃小則藏貯少而氣必
微小腸大則傳送速而氣不畜陽氣旣少而又不畜則多隂少陽矣必當審察而善調之然其氣少不能攝血
故多致血易脫而氣易敗也)太陽之人多陽而少隂必謹調之無脫
其隂而寫其陽陽重脫者易狂隂陽皆脱者暴死不知
人也(太陽之人少隂者也隂氣旣少而復寫之其隂必脱故曰無脱其隂而但可寫其陽耳然隂不足者
陽亦無根若寫之太過則陽氣重脱而脱陽者狂甚至隂陽俱脱則暴死不知人也)少陽之人多
陽少隂經小而絡大血在中而氣外實隂而虛陽獨寫
其絡脉則強氣脱而疾中氣不足病不起也(經脉深而屬隂絡脉
淺而屬陽故少陽之人多陽而絡大少隂而經小也血脉在中氣絡在外所當實其隂經而寫其陽絡則身強
矣惟是少陽之人尤以氣為主若寫之太過以致氣脱而疾則中氣乏而難於起矣)隂陽和平之
人其隂陽之氣和血脉調謹診其隂陽視其邪正安容
儀審有餘不足盛則寫之虛則補之不盛不虛以經取
之此所以調隂陽别五態之人者也(不盛不虛以經取之者言本無盛虛
之可據而或有邪正之不調者但求所在之經以取其病也)黃帝曰夫五態之人
者相與毋故卒然新會未知其行也何以别之(此下言五人之
態度也毋音無卒音猝)少師荅曰衆人之屬不知五態之人者故
五五二十五人而五態之人不與焉五態之人尤不合
於衆者也(衆人者即下章隂陽二十五人之謂與五態之人不同故不合於衆也)黃帝曰
别五態之人奈何少師曰太隂之人其狀黮黮然黑色
念然下意臨臨然長大膕然未僂此太隂之人也(黮黮色黑
不明也念然下意意念不揚也即上文下齊之謂臨臨然臨下貌膕然未僂言膝膕若屈而實非傴僂之疾也
蓋以太隂之人禀質隂濁故其形色志意有如此者黮萏探二音僂音吕)少隂之人其狀
清然竊然固以隂賊立而躁嶮行而似伏此少隂之人
也(清然者言似清也竊然者行如鼠雀也固以隂賊者殘賊之心堅不可破也立而躁嶮者隂險之性時多
躁暴也出没無常行而似伏此則少隂人之態度嶮險同)太陽之人其狀軒軒儲
儲反身折膕此太陽之人也(軒軒高大貌猶俗謂軒昂也儲儲畜積貌盈盈自得
也反身折膕言仰腰挺腹其膕似折也是皆妄自尊大之狀此則太陽人之態度儲音除)少陽之
人其狀立則好仰行則好搖其兩臂兩肘則常出於背
此少陽之人也(立則好仰志務高也行則好搖性多動也兩臂兩肘出於背喜露而不喜藏也
此則少陽人之態度)隂陽和平之人其狀委委然隨隨然顒顒然
愉愉然䁢䁢然豆豆然衆人皆曰君子此隂陽和平之
人也(委委雍容自得也隨隨和光同塵也顒顒尊嚴敬慎也愉愉悦樂也䁢䁢周旋也豆豆磊落不亂也
若人者人人得而敬愛之故衆人皆曰君子君子者賢聖之通稱如詩指文王為豈弟君子禮運曰禹湯文武
成王周公由此其選也此六君子者未有不謹於禮者之謂即隂陽和平之人其得天地之正氣者歟顒魚
容切愉音余䁢音旋)
隂陽二十五人(靈樞隂陽二十五人篇全三十一)
黃帝曰余聞隂陽之人何如伯高曰天地之間六合之
内不離於五人亦應之(由隂陽而化五行所以天地萬物之理總不離五而人身之相
應者亦惟此耳按本節引前通天篇少師之答而此云伯高者豈少師即伯高之别稱耶無考矣)故五
五二十五人之政而隂陽之人不與焉其態又不合於
衆者五余已知之矣願聞二十五人之形血氣之所生
别而以候從外知内何如(五行之中又各有五如下文以五形之人而又分左之上
下右之上下是為五矣五而五之計冇二十五人也然此言五行之詳非若前通天篇所謂太陽少陽太隂少
隂和平五態而已故曰隂陽之人不與焉又不合於衆者五也别而以候欲别其外而知其内也與去聲别
入聲)岐伯曰悉乎哉問也此先師之秘也雖伯高猶不能
明之也黃帝避席遵循而却曰余聞之得其人弗教是
謂重失得而洩之天將厭之余願得而明之金櫃藏之
不敢揚之岐伯曰先立五形金木水火土别其五色異
其五形之人而二十五人具矣黃帝曰願卒聞之(卒盡也)
岐伯曰慎之慎之臣請言之木形之人比於上角似於
蒼帝(比属也下同角為木音蒼為木色木形之人言禀木氣之全者也音比丄角而象類東方之蒼帝)
其為人蒼色小頭(象木之巔也)長面(木形長也)大肩背(木身大也)直身
(木體直也)小手足(木枚細也此上以體象而言)好有才(隨斵成材木之用也)勞心(發生
無窮木之化也)少力(木性柔也)多憂勞於事(木不能靜也)能春夏不能秋
冬(木得陽而生長得隂而凋落此以性而言也能耐同下放此)感而病生足厥隂佗
佗然(足厥隂肝木之經也肝主筋為罷極之本故曰佗佗然佗佗筋柔遲重之貌足厥隂為木之藏足少
陽為木之府此言藏而下言府者蓋以厥隂少陽為表裏而藏為府之主耳故首云上角厥隂者總言木形之
全也後云大角左角&KR0898;角判角少陽者分言木形之詳也茲於上角而分左右左右而又分上下正以明隂陽
之中復有隂陽也餘凖此佗音駝)大角之人比於左足少陽少陽之上遺
遺然(禀五形之偏者各四曰左之上下右之上下而此言木形之左上者是謂大角之人也其形之見於
外者屬於左足少陽之經如下文所謂足少陽之上氣血盛則通髯美長以及血氣多少等辨正合此大角之
人也遺遺柔退貌愚按通天篇有云太隂之人少隂之人大陽之人少陽之人隂陽和平之人凡五人者其
態不同是統言大體而分其隂陽五態也此以木火土金水五形之人而復各分其左右上下是於各形之中
而又悉其太少之義耳總皆發明稟賦之異而示人以變化之不同也大太同)左角之人比
於右足少陽少陽之下隨隨然(左角一曰少角隨隨從順貌下文云足少陽之
下血氣盛則脛毛美長者正合此少角之人而此言其右之下也餘放此)釱角之人比於右
足少陽少陽之上推推然(一曰右角角形而並於右足少陽之上者是謂右角之人
此即言其右之上也推推前進貌釱音代)判角之人比於左足少陽少陽
之下栝栝然(判半也應在大角之下者是謂判角之人而屬於左足少陽之下即言其左之下也
栝栝方正貌凡此遺遺隨隨推推栝栝者皆所以表木形之象)火形之人比於上徵
似於赤帝(徵為火音火形之人總言火氣之全者也音屬上徵而象類南方之赤帝)其為人
赤色(火之色也)廣䏖(䏖音引當脊肉也)銳面小頭(火上尖也)好肩背髀腹
(火勢炎上而盛於中也)小手足(火勢之旁者小也)行安地(火體下重也)疾心(火性
速也)行搖(火象動也)肩背肉滿(即上文廣䏖好肩背之意)有氣(火屬陽而多氣也)輕
財(火性多散也)少信(火性易變也)多慮見事明(火明而善燭也)好顔(火色光明
也)急心(火性急也)不壽暴死(急速之性不耐久也)能春夏不能秋冬(陽王
春夏而畏水也)秋冬感而病生手少隂核核然(手少隂心火經也火不耐於秋
冬故秋冬生病核核然火不得散而結聚為形也此言手少隂下言手太陽者以少隂太陽為表裏而皆屬於
火也)質徵之人比於左手太陽太陽之上肌肌然(一曰質之人一
曰大徵以徵形而應於左之上是謂大徵之人而屬於左手太陽之上也肌肌膚淺貌此下詳義同前木形註
中)少徵之人比於右手太陽太陽之下慆慆然(應右徵之下者
是謂少徵之人而屬於右手太陽之下也慆慆不反貌又多疑也慆音叨)右徵之人比於
右手太陽太陽之上鮫鮫然(一曰熊熊然以徵形而屬於右手太陽之上是謂右
徵之人鮫鮫踴躍貌鮫音交)質判之人比於左手太陽太陽之下支
支頥頥然(一曰質徵此居質徵之下故曰質判而屬於左手太陽之下判亦半之義也支支枝離貌
頥頥自得貌凡此肌肌之類者皆所以表火形之象)土形之人比於上宫似於
上古黃帝(宮為土音土形之人總言土氣之全者也音屬上宫而象類中央之黃帝)其為人
黃色(土色黃也)圓面(土形圓也)大頭(土形廣而平也)美肩背(土體厚也)大腹(土廣
載也)美股脛(土主四支也)小手足(盛在中也)多肉(土之合也)上下相稱(土豊
盛也)行安地(土安重也)舉足浮(大氣舉之也)安心(土性靜也)好利人(土成物也)
不喜權勢(土自尊也)善附人也(藏垢納汚也)能秋冬不能春夏(畏風
濕也)春夏感而病生足太隂敦敦然(足太隂脾土經也敦敦重實貌此言太隂
下言足陽明者以太隂陽明為表裏而皆屬於土也)大宫之人比於左足陽明陽
明之上婉婉然(以宮形而應於左之上是謂大宫之人而屬於左足陽明之上也婉婉委順貌
此下詳義同前木形註中)加宫之人比於左足陽明陽明之下坎坎
然(一曰衆之人應在大宫之下者是謂加宫之人而屬於左足陽明之下也坎坎深固貌)少宫之
人比於右足陽明陽明之上樞樞然(應在大宫之右故曰少宫之人而屬
於右足陽明之上也樞樞圓轉貌)左宫之人比於右足陽明陽明之下
兀兀然(一曰衆之人一曰陽明之上詳此義當是右宫之人故屬於右足陽明之下也兀兀獨立不動
貌凡此婉婉之類者皆所以表土形之象也)金形之人比於上商似於白
帝(商為金音金形之人總言金氣之全者也音屬上商而象類西方之白帝)其為人方面(金形
方也)白色(金色白也)小頭小肩背小腹小手足(金形堅小也)如骨發
踵外(足跟外堅如有骨發踵外者)骨輕(金體皆重而金無骨故骨不能獨重也)身清廉
(金性㓗也)急心(金性剛也)靜悍(金性靜動則悍也)善為吏(肅而威也)能秋冬不
能春夏(金喜寒而畏火也)春夏感而病生手太隂敦敦然(手太隂肺
金經也敦敦堅實貌手足太隂皆曰敦敦而義稍不同金堅土重也此言手太隂下言手陽明者以太隂陽明
為表裏而皆屬於金耳)釱商之人比於左手陽明陽明之上廉廉
然(&KR0898;亦大也左右之上俱可言&KR0898;故上文云釱角者比於右足少陽之上此&KR0898;商者比於左手陽明之上也
廉廉稜角貌此下詳義同前木形註中)右商之人比於左手陽明陽明之
下脱脱然(詳此當是右手陽明庶與右商之人相属脱脱蕭洒貌)大商之人比於
右手陽明陽明之上監監然(詳此當是左手陽明庶與左商之人相属監監多察
貌)少商之人比於右手陽明陽明之下嚴嚴然(應在右之下者
是謂少商之人而属於右手陽明之下也嚴嚴莊重貌凡此廉廉之類者皆所以表金形之象也)水
形之人比於上羽似於黑帝(羽為水音水形之人總言水氣之全者也音属上羽
而象類北方之黑帝)其為人黑色(水色黑也)面不平(水有波也)大頭(水面廣也)廉
頥(高流急也)小肩(支流細也)大腹(容物如海也)動手足發行搖身(水流動也)
下尻長(水流長也)背延延然(亦長意也)不敬畏(任性趨下不在上也)善欺紿
人(水無實也)戮死(水無恒情故多厄也)能秋冬不能春夏(水王秋冬衰於春夏也)
春夏感而病生足少隂汗汗然(足少隂腎水經也汗汗濡潤貌此言足少隂下
言足太陽者以少隂太陽為表裏而皆屬於水也)大羽之人比於右足太陽太
陽之上頰頰然(以水形而應於右之上者是謂大羽之人而属於右足太陽之上也頰頰得色
貌此下詳義同前木形註中)少羽之人比於左足太陽太陽之下紆
紆然(應在左之下者是謂少羽之人而属於左足太陽之下也紆紆曲折貌)衆之為人比
於右足太陽太陽之下潔潔然(衆常也一曰加之人應在右之下者曰衆之為
人而属於右足太陽之下也潔潔清淨貌諸形皆言大少而此獨曰衆意者水形多變而此獨潔潔故可同於
衆也)桎之為人比於左足太陽太陽之上安安然(桎窒同局窒不
通之義居左之上者曰桎之為人而属於左足太陽之上也安安定靜貌諸不言桎而此獨言者蓋以水性雖
流而為噐所局則安然不動故云桎也凡此頰頰之類者皆所以表水形之象也)是故五形之
人二十五變者衆之所以相欺者是也(形分為五而又分為二十五稟
賦旣偏則不免強弱勝負之相欺故惟不偏不易而鍾天地之正氣者斯為隂陽和平之人是以有聖跖賢愚
之别也)黃帝曰得其形不得其色何如岐伯曰形勝色
色勝形者至其勝時年加感則病行失則憂矣(此言形色當相
合否則為病矣得其形者如上文之所謂二十五形也形勝色者如以木形人而色見黃也色勝形者如以木
形人而色見白也勝時年者如木王土衰而又逢丁壬之木運或東方之干支或厥隂氣候之類值其王氣相
加而感之則病矣旣病而再有疎失乃可憂也)形色相得者富貴大樂(氣質調和也)
黃帝曰其形色相勝之時年加可知乎(此言形色之相勝者復有年忌
之當知也)岐伯曰凡年忌下上之人大忌常加七歲(年忌者忌有常
數所以示人之避患也下上之人如上文五形或上或下之人其年忌常以七歲為始)十六歲二
十五歲三十四歲四十三歲五十二歲六十一歲皆人
之大忌不可不自安也(此言年忌始於七歲以至六十一歲皆逓加九年者蓋以七為
陽之少九為陽之老陽數極於九而極必變故自七歲以後凡遇九年皆為年忌)感則病行失
則憂矣當此之時無為姦事是謂年忌(當年忌之年易於感病失則為
憂故尤宜知慎也)黃帝曰夫子之言脉之上下血氣之候以
知形氣奈何岐伯曰足陽明之上血氣盛則髯美長血
少氣多則髯短故氣少血多則髯少血氣皆少則無髯
兩吻多畫(此下言手足三陽之外候也足陽明胃經之脉行於上體者循鼻外挾口環脣故此經氣
血之盛衰皆形見於口傍之髯也吻口角也畫紋也陽明血氣不充兩吻故多紋畫)足陽明之下
血氣盛則下毛美長至胷血多氣少則下毛美短至臍
行則善高舉足足指少肉足善寒(足陽明之脉行於下體者由歸來至氣街
隂陽總宗筋之會會於氣街而陽明為之長故形見於下毛而或有至胷至臍也行則善高舉足者因其血多
蓋四支皆禀氣於胃足受血而能步也足指少肉足善寒者因其氣少蓋四支者諸陽之本陽氣不足則指少
肉而善寒也)血少氣多則肉而善瘃(瘃寒腫也血少氣多則浮見於外故下體肉分
多為腫也瘃音竹)血氣皆少則無毛有則稀枯悴善痿厥足痺
(悴憔悴也足陽明為五藏六府之海主潤宗筋束骨而利機關也今氣血俱少於下故為痿厥足痺等病)
足少陽之上氣血盛則通髯美長血多氣少則通髯美
短血少氣多則少鬚血氣皆少則無鬚(足少陽膽經之脉行於上體者
抵於䪼下頰車故其氣血之盛衰必形見於鬚髯也在頥曰鬚在頰曰髯)感於寒濕則善痺
骨痛爪枯也(此皆筋骨之病以少陽厥隂為表裏而肝主筋也)足少陽之下血
氣盛則脛毛美長外踝肥血多氣少則脛毛美短外踝
皮堅而厚血少氣多則胻毛少外踝皮薄而軟血氣皆
少則無毛外踝瘦無肉(足少陽之脉行於下體者出膝外廉下外輔骨外踝之前故其
形見者皆在足之外側踝胡寡切胻音杭)足太陽之上血氣盛則美眉
眉有毫毛血多氣少則惡眉面多少理血少氣多則面
多肉血氣和則美色(足太陽膀胱之脉行於上體者起於日内皆其筋之支者下顔結於
鼻故其氣血之盛衰皆形見於眉面之間也)足太陽之下血氣盛則跟肉滿
踵堅氣少血多則瘦跟空血氣皆少則喜轉筋踵下痛
(足太陽經之行於下體者從後廉下合膕中貫腨内出外踝之後結於踵故其形見為病皆在足之跟踵也)
手陽明之上血氣盛則髭美血少氣多則髭惡血氣
皆少則無髭(手陽明大腸之脉行於上體者挾口交人中上挾鼻孔故其氣血之盛衰必形見於
髭也在口上曰髭在口下曰鬚)手陽明之下血氣盛則腋下毛美手魚
肉以温氣血皆少則手瘦以寒(手陽明之行於下體者上臑外前廉下近於腋
且陽明太隂為表裏而太隂之脉出腋下故腋下毛美手魚肉者大指本節後厚肉也本經之脉起次指出合
谷故形見於此)手少陽之上血氣盛則眉美以長耳色美血
氣皆少則耳焦惡色(手少陽三焦之脉行於上體者出耳前後至目銳眥故其血氣之盛
衰皆見於眉耳之間)手少陽之下血氣盛則手捲多肉以温血氣
皆少則寒以瘦氣少血多則瘦以多脉(手少陽之脉行於下體者起名
指端循手腕出臂外上肘故其形見若此)手太陽之上血氣盛則有多鬚
面多肉以平血氣皆少則面瘦惡色(手太陽小腸之脉行於上體者循頰
上䪼斜絡於顴故其血氣之盛衰皆形見於鬚面之間也)手太陽之下血氣盛則掌
肉充滿血氣皆少則掌瘦以寒(手太陽之脉行於下體者循手外側上腕故其
形見者如此按本篇首言五形者以藏為主而言其禀此言六陽者以府為表而言其形禀質相合象變斯
具矣此所以有左右上下之分也)黃帝曰二十五人者刺之有約乎
(約度也)岐伯曰美眉者足太陽之脉氣血多惡眉者氣血
少其肥而澤者血氣有餘肥而不澤者氣有餘血不足
瘦而無澤者氣血俱不足審察其形氣有餘不足而調
之可以知逆順矣(此言足太陽一經之盛衰而他經之有餘不足亦由是也審察旣明而後
調之則不失其逆順矣)黃帝曰刺其諸隂陽奈何岐伯曰按其寸
口人迎以調隂陽(寸口在手太隂脉也人迎在頭陽明脉也太隂行氣於三隂陽明行氣於
三陽故按其寸口人迎而可以調隂陽也如禁服終始經脉等篇所謂人迎脉口一盛二盛三盛等義皆是也
詳具脉色會通)切循其經絡之凝濇結而不通者此於身皆為
痛痺甚則不行故凝濇(切深也循察也經絡為病身必痛痺甚則血氣不行故脉道凝
濇也循音廵)凝濇者致氣以温之血和乃止其結絡者脉結
血不行决之乃行(血脉凝濇氣不至也故當留鍼以補而致其氣以温之致使之至也决者
開泄之謂)故曰氣有餘於上者導而下之(氣有餘於上者病必在上故當刺其
穴之在下者以導而下之導引也)氣不足於上者推而休之(氣不足於上者即刺
其在上之穴仍推其鍼而休息之休者留鍼以待氣也)其稽留不至者因而迎之
(稽留不至言氣至之遲滯者接之引之而使其必來也迎去聲凡物來而接之則平聲物未來而迓之使來
則去聲)必明於經隧乃能持之寒與熱爭者導而行之其
宛陳血不結者則而予之(隧道也必明經脉之道路而後能執持之也其有寒熱不
和者因其偏而導去之脉道雖有欝陳而血不結者則其勢而予治之則度也予與同隧音遂)必先
明知二十五人則血氣之所在左右上下刺約畢也(凡刺
之道湏明血氣故必知此二十五人之脉理而刺之大約可以盡矣)
五音五味分配藏府(靈樞五音五味篇三十二)
右徵與少徵調右手太陽上(此下十二條并後九條皆所以言六陽之表也)
左商與左徵調左手陽明上
少徵與大宫調左手陽明上(義似不合)
右角與大角調右足少陽下
大徵與少徵調左手太陽上
衆羽與少羽調右足太陽下
少商與右商調右手太陽下(義似不合)
桎羽與衆羽調右足太陽下
少宫與太宫調右足陽明下
判角與少角調右足少陽下
&KR0898;商與上商調右足陽明下(義似不合)
&KR0898;商與上角調左足太陽下(義似不合)
上徵與右徵同榖麥畜羊果杏手少隂藏心色赤味
苦時夏(此下五條言五藏之裏以合四時五色五味也)
上羽與大羽同榖大豆畜彘果栗足少隂藏腎色黑
味鹹時冬
上宫與大宫同榖稷畜牛果棗足太隂藏脾色黃味
甘時季夏
上商與右商同榖黍畜雞果桃手太隂藏肺色白味
辛時秋
上角與大角同榖麻畜犬果李足厥隂藏肝色青味
酸時春
大宫與上角同右足陽明上
左角與大角同左足陽明上(義似不合)
少羽與大羽同右足太陽下
左商與右商同左手陽明上
加宫與大宫同左足少陽上(義似不合)
質判與大宫同左手太陽下
判角與大角同左足少陽下
大羽與大角同右足太陽上
大角與大宫同右足少陽上(按此篇乃承前篇隂陽二十五人而詳明其五
行相屬之義但前節言調者十二條後節言司者九條總計言角者十二徵者六宫者八商者八羽者七
有重者如左手陽明上右足太陽下右足陽明下右足少陽下有缺者如左手陽明下右手陽明上右手
陽明下左足太陽上左足陽明下且有以别音互入而復不合於表裏左右五行之序者此或以古文深
諱向無明註讀者不明錄者不慎而左右上下大少五音之間極易差錯愈傳愈謬是以義多難曉不敢
強解姑存其文以俟後之君子再正)
右徵少徵質徵上徵判徵
右角&KR0898;角上角大角判角
右商少商&KR0898;商上商左商
少宫上宫大宫加宫左角宫
衆羽桎羽上羽大羽少羽(此上五條結上文而總記五音之目也五音各五是
為二十五人之數)
類經卷四
