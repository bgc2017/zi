欽定四庫全書
類經卷三十一明張介賓撰
會通類
疾病(十二上)
會通十二類惟疾病一類浩繁難悉今所採
者或摘其要或總其題觀者仍當於各類細
求之
隂陽病(一)
陽者天氣也主外隂者地氣也主内故陽道實隂道
虚故犯賊風虚邪者陽受之飲食不節起居不時者
隂受之陽受之則入六府隂受之則入五藏陽受
風氣隂受濕氣陽病者上行極而下隂病者下行
極而上(見疾病類十三)
天不足西北故西北方隂也而人右耳目不如左明
也地不滿東南故東南方陽也而人左手足不如右
強也故俱感於邪其在上則右甚在下則左甚此
天地隂陽所不能全也故邪居之(隂陽三)
帝曰法隂陽奈何岐伯曰陽勝則身熱腠理閉喘麤
為之俛仰汗不出而熱齒乾以煩冤腹滿死能冬不
能夏隂勝則身寒汗出身常清數慄而寒寒則厥厥
則腹滿死能夏不能冬此隂陽更勝之變病之形能
也帝曰調此二者奈何岐伯曰能知七損八益則
二者可調不知用此則蚤衰之節也年四十而隂氣
自半也起居衰矣五十體重耳目不聰明矣年六十
隂痿氣太衰九竅不利下虚上實涕泣俱出矣(隂陽二)
病在陽者命曰風病在隂者命曰痺隂陽俱病命曰
風痺病有形而不痛者陽之類也無形而痛者隂之
類也無形而痛者其陽完而隂傷之也急治其隂無
攻其陽有形而不痛者其隂完而陽傷之也急治其
陽無攻其隂隂陽俱動乍有形乍無形加以煩心命
曰隂勝其陽此為不表不裏其形不久(鍼刺三十一)
隂病發於骨陽病發於血隂病發於肉陽病發於冬
隂病發於夏是謂五發邪入於陽則狂邪入於隂
則痺摶陽則為巔疾摶隂則為瘖陽入之隂則静隂
出之陽則怒是謂五亂(疾病二十五)
陽虚則外寒隂虚則内熱陽盛則外熱隂盛則内寒
(疾病二十)
陽幷於隂則隂實而陽虚陽盛則外熱隂虚則内
熱(疾病四十八)
清陽出上竅濁隂出下竅清陽發腠理濁隂走五藏
清陽實四肢濁隂歸六府(隂陽一)
邪之生於陽者得之風雨寒暑生於隂者得之飲食
居處隂陽喜怒(疾病十九)
陽氣者煩勞則張陽氣者精則養神柔則養筋開
闔不得寒氣從之乃生大僂(疾病五)
隂氣者静則神藏躁則消亡飲食自倍腸胃乃傷(疾病
六十七)
隂勝則陽病陽勝則隂病陽勝則熱隂勝則寒(隂陽一)
重隂必陽重陽必隂(隂陽一脈色三十三)
别於陽者知病從來别於隂者知死生之期(藏象二十四
脈色二十六)
隂氣太盛則陽氣不能榮也故曰關陽氣太盛則隂
氣弗能榮也故曰格隂陽俱盛不得相榮故曰關格
(經絡二十二)
隂陽不相應病名曰關格(脈色二十二)
麤大者隂不足陽有餘為熱中也諸浮不躁者皆
在陽則為熱其有躁者在手諸細而沈者皆在隂則
為骨痛其有静者在足陽氣有餘為身熱無汗隂
氣有餘為多汗身寒隂陽有餘則無汗而寒(脈色二十一)
隂氣少而陽氣勝故熱而煩滿也陽氣少隂氣多
故身寒如從水中出四攴者陽也兩陽相得而隂
氣虚少少水不能滅盛火而陽獨治獨治者不能生
長也(疾病四十五)
隂陽如一者病難治(鍼刺二十三)
隂氣在下陽氣在上諸陽氣浮無所依從故嘔欬上
氣喘也(疾病十一)
隂虚者陽必凑之故少氣時熱而汗出也(疾病三十一)
隂陽虚腸辟死陽加於隂謂之汗隂虚陽摶謂之崩
(脈色二十九)
陽急則反折隂急則俛不伸(疾病六十九)
病痛者隂也痛而以手按之不得者隂也深刺之病
在上者陽也病在下者隂也癢者陽也淺刺之(鍼刺五十
三)
剛與剛陽氣破散隂氣乃消亡死隂之屬不過三
日而死生陽之屬不過四日而已結陽者腫四攴
結隂者便血一升(疾病六)
隂虚則無氣無氣則死矣(藏象九)
陽重脱者易狂隂陽皆脱者暴死不知人也(藏象三十)
陽氣有餘隂氣不足則熱中善饑陽氣不足隂氣有
餘則寒中腸鳴腹痛(鍼刺二十五)
經絡藏府病(二)
天之邪氣感則害人五藏水穀之寒熱感則害人六
府地之濕氣感則害人皮肉筋脈(見論治類八)
百病之始生也必先於皮毛邪中之則腠理開開則
入客於絡脈留而不去傳入於經留而不去傳入於
府廩於腸胃邪之始入於皮也泝然起毫毛開腠理
其入於絡也則絡脈盛色變其入客於經也則感虛
乃陷下其留於筋骨之間寒多則筋攣骨痛熱多則
筋弛骨消肉爍㬷破毛直而敗邪客於皮則腠理
開開則邪入客於絡脈絡脈滿則注於經脈經脈滿
則入舍於府藏也(經絡三十一)
邪之客於形也必先舍於皮毛留而不去入舍於孫
脈留而不去入舍於絡脈留而不去入舍於經脈内
連五藏散於腸胃隂陽俱感五藏乃傷此邪之從皮
毛而入極於五藏之次也(鍼刺三十)
風雨之傷人也先客於皮膚傳入於孫脈孫脈滿則
傳入於絡脈絡脈滿則輸於大經脈寒濕之中人
也皮膚不收肌肉堅緊(疾病十九)
天地温和則經水安静天寒地凍則經水凝泣天暑
地熱則經水沸溢卒風暴起則經水波涌而隴起夫
邪之入於脈也寒則血凝泣暑則氣淖澤虛邪因而
入客亦如經水之得風也經之動脈其至也亦時隴
起(鍼刺十四)
邪客於足少隂之絡令人卒心痛暴脹胷脇支滿
邪客於手少陽之絡令人喉痺舌卷口乾心煩臂外
廉手痛不及頭邪客於足厥隂之絡令人卒疝暴
痛邪客於足太陽之絡令人頭項肩痛邪客於
手陽明之絡令人氣滿胷中喘息而支胠胷中熱
邪客於掌臂之間不可得屈邪客於足陽蹻之脈
令人目痛從内眥始邪客於手陽明之絡令人耳
聾時不聞音邪客於足陽明之絡令人鼽衂上齒
寒邪客於足少陽之絡令人脇痛不得息欬而汗
出邪客於足少隂之絡令人嗌痛不可内食無故
善怒氣上走賁上邪客於足太隂之絡令人腰痛
引少腹控䏚不可以仰息邪客於足太陽之絡令
人拘攣背急引脇而痛邪客於足少陽之絡令人
留於樞中痛髀不可舉邪客於五藏之間其病也
脈引而痛時來時止邪客於手足少隂太隂足陽
明之絡此五絡皆會於耳中上絡左角五絡俱竭令
人身脈皆動而形無知也其狀若尸或曰尸厥(鍼刺三十)
邪在肺則病皮膚痛寒熱上氣喘汗出欬動肩背
邪在肝則兩脇中痛寒中惡血在内行善掣節時脚
腫邪在脾胃則病肌肉痛陽氣有餘隂氣不足則
熱中善饑陽氣不足隂氣有餘則寒中腸鳴腹痛隂
陽俱有餘若俱不足則有寒有熱邪在腎則病骨
痛隂痺隂痺者按之而不得腹脹腰痛大便難肩背
頸項痛時眩邪在心則病心痛善悲時眩仆(鍼刺二十
五)
六府之病面熱者足陽明病魚絡血者手陽明病兩
跗之上脈竪陷者足陽明病此胃脈也大腸病者
腸中切痛而鳴濯濯冬月重感於寒即泄當臍而痛
不能久立與胃同候胃病者腹䐜脹胃脘當心而
痛上支兩脇膈咽不通食飲不下小腸病者小腹
痛腰脊控睾而痛時窘之後當耳前熱若寒甚若獨
肩上熱甚及手小指次指之間熱三焦病者腹氣
滿小腹尤堅不得小便窘急溢則水留即為脹膀
胱病者小便偏腫而痛以手按之即欲小便而不得
肩上熱若脈陷及足小指外廉及脛踝後皆熱膽
病者善太息口苦嘔宿汁心下澹澹恐人將捕之嗌
中吤吤然數唾(鍼刺二十四)
喜樂不節則傷藏藏傷則病起於隂也清濕襲虚則
病起於下風雨襲虚則病起於上憂思傷心重寒
傷肺忿怒傷肝醉以入房汗出當風傷脾用力過度
若入房汗出浴則傷腎(疾病二)
五藏受氣於其所生傳之於其所勝氣舍於其所生
死於其所不勝五藏有病則各傳其所勝不治法
三月若六月若三日若六日傳五藏而當死是順傳
所勝之次故曰别於陽者知病從來别於隂者知死
生之期(藏象二十四)
風寒傷形憂恐忿怒傷氣氣傷藏乃病藏寒傷形乃
應形風傷筋脈筋脈乃應(鍼刺三十一)
風傷肝燥勝風熱傷氣寒勝熱濕傷肉風勝濕
熱傷皮毛寒勝熱寒傷血燥勝寒(藏象六)
心為噫肺為欬肝為語脾為吞腎為欠為嚏胃為氣
逆為噦為恐大腸小腸為泄下焦溢為水膀胱不利
為癃不約為遺溺膽為怒(疾病二十五)
憂愁思慮即傷心飲食勞倦即傷脾又遇飲食
飽甚汗出於胃醉飽行房汗出於脾久坐濕地強
力入水即傷腎恚怒氣逆上而不下即傷肝又
遇疾走恐懼汗出於肝(運氣四十四又疾病三略同)
情傷五藏者病死有時五藏主藏精者也不可傷
傷則失守而隂虛隂虚則無氣無氣則死矣(藏象九)
五藏六府之津液盡上滲於目心悲氣并則心系急
心系急則肺舉肺舉則液上溢故欬而泣出矣(疾病五十
八)
肺病者喘息鼻張肝病者眥青脾病者唇黃心病者
舌卷短顴赤腎病者顴與顔黑(脈色類三十一)
腹中常鳴氣上衝胷喘不能久立邪在大腸也小
腹控睪引腰脊上衝心邪在小腸者連睪系屬於脊
貫肝肺絡心系氣盛則厥逆上衝腸胃燻肝散於肓
結於臍善嘔嘔有苦長太息心中憺憺恐人將捕
之邪在膽逆在胃飲食不下膈塞不通邪在胃脘
小腹痛腫不得小便邪在三焦約(鍼刺四十七)
色起兩眉薄澤者病在皮唇色青黃赤白黑者病在
肌肉營氣濡然者病在血氣目色青黃赤白黑者病
在筋耳焦枯受塵垢病在骨(鍼刺二十六)
脈口浮滑者病日進人迎沈而滑者病日損其脈口
滑以沈者病日進在内其人迎脈滑盛以浮者其病
日進在外脈之浮沈及人迎與寸口氣小大等者
病難已病之在藏沈而大者易已小為逆病在府浮
而大者其病易已人迎盛堅者傷於寒氣口盛堅
者傷於食(脈色三十二)
數則煩心濇則心痛(脈色二十一)
營之生病也寒熱少氣血上下行衞之生病也氣痛
時來時去怫愾賁響風寒客於腸胃之中寒痺之為
病也留而不去時痛而皮不仁(鍼刺三十二)
衞氣之留於腹中搐積不行苑藴不得常所使人肢
脇胃中滿喘呼逆息(鍼刺二十六)
審察衞氣為百病母(鍼刺二十九)
任脈為病男子内結七疝女子帶下瘕聚衝脈為
病逆氣裏急督脈為病脊強反折此生病從少腹
上衝心而痛不得前後為衝疝其女子不孕癃痔遺
溺嗌乾(經絡二十七)
足陽明五藏六府之海也其脈大血多氣盛熱壯(經絡
三十三)
五藏不和則七竅不通六府不和則留結為癰(經絡二十
二)
心肺有病而鼻為之不利也(藏象十一)
皮膚薄而不澤肉不堅而淖澤則腸胃惡邪氣留止
大聚乃起(疾病七十六)
穀入少而氣多者邪在胃及與肺也(疾病二十一)
經筋之病寒則反折筋急熱則筋弛縱不收隂痿不
用陽急則反折隂急則俛不伸(疾病類六十九)
氣上走賁上(鍼刺三十)
五藏所惡五藏化液五藏所藏五藏所主(疾病
二十五)
肺布葉舉(疾病二十六)
女子右為逆左為從男子左為逆右為從(論治十四)
男子發左女子發右(脈色二十四)
四時藏脈病有太過不及(脈色十)
診尺論疾(脈色十八)
五味之走各有所病(氣味三)
諸經根結病刺(經絡三十)
本藏二十五變之病(藏象二十八)
五藏異藏虛實異病(藏象十)
藏脈六變病刺不同(脈色十九)
十五别絡虚實病刺(經絡五)
時氣病(三)
春傷於風邪氣留連乃為洞泄夏傷於暑秋為痎瘧
秋傷於濕上逆而欬發為痿厥冬傷於寒春必温病
四時之氣更傷五藏(見疾病類五)
冬傷於寒春必温病春傷於風夏生飱泄夏傷於暑
秋必痎瘧秋傷於濕冬生欬嗽(隂陽一脈色三十三略同)
春氣者病在頭夏氣者病在藏秋氣者病在肩背冬
氣者病在四支故春善病鼽衂仲夏善病胷脇長夏
善病洞泄寒中秋善病風瘧冬善病痺厥故冬不按
蹻春不鼽衂春不病頸項仲夏不病胷脇長夏不病
洞泄寒中秋不病風瘧冬不病痺厥飱泄而汗出也
夫精者身之本也故藏於精者春不病温夏暑汗不
出者秋成風瘧此平人脈法也(疾病二十七)
春青風夏陽風秋凉風冬寒風黃色薄皮弱肉者不
勝春之虛風白色薄皮弱肉者不勝夏之虛風青色
薄皮弱肉者不勝秋之虚風赤色薄皮弱肉者不勝
冬之虛風黑色皮薄而肉不堅色不一者長夏至而
有虛風者病矣(藏象二十一)
清氣大來燥之勝也風木受邪肝病生焉熱氣大來
火之勝也金燥受邪肺病生焉寒氣大來水之勝也
火熱受邪心病生焉濕氣大來土之勝也寒水受邪
腎病生焉風氣大來木之勝也土濕受邪脾病生焉
所謂感邪而生病也乘年之虚則邪甚也失時之和
亦邪甚也遇月之空亦邪甚也重感於邪則病危矣
有勝之氣其必來復也(運氣三十一)
是故邪氣者常隨四時之氣血而入客也至其變化
不可為度(鍼刺十九)
五藏各以其時受病非其時各傳以與之人與天地
相參故五藏各以治時感於寒則受病微則為欬甚
則為泄為痛乘秋則肺先受邪乘春則肝先受之乘
夏則心先受之乘至隂則脾先受之乘冬則腎先受
之(疾病五十二)
逆春氣則傷肝夏為寒變奉長者少逆夏氣則傷心
秋為痎瘧奉收者少逆秋氣則傷肺冬為飱泄奉藏
者少逆冬氣則傷腎春為痿厥奉生者少(攝生四)
逆春氣則少陽不生肝氣内變逆夏氣則太陽不長
心氣内洞逆秋氣則太隂不收肺氣焦滿逆冬氣則
少隂不藏腎氣獨沈(攝生六)
東方色青入通於肝其病發驚駭南方色赤入通於
心故病在五藏中央黃色入通於脾故病在舌本西
方白色入通於肺故病在背北方黑色入通於腎故
病在谿(藏象四)
厥隂所至為裏急為支痛為緛戾為脇痛嘔泄少
隂所至為瘍疹身熱為驚惑惡寒戰慄譫妄為悲妄
衂衊為語笑太隂所至為積飲否隔為稸滿為中
滿霍亂吐下為重胕腫少陽所至為嚏嘔為瘡瘍
為驚躁瞀昧暴病為喉痺耳鳴嘔涌為暴注瞤瘈暴
死陽明所至為浮虚為尻隂股膝髀腨胻足病為
脇痛皴揭為鼽嚏太陽所至為屈伸不利為腰痛
為寢汗痙為流泄禁止故風勝則動熱勝則腫燥
勝則乾寒勝則浮濕勝則濡泄甚則水閉胕腫隨氣
所在以言其變耳(運氣二十一)
氣之不襲是謂非常非常則變矣變至則病所勝則
微所不勝則甚因而重感於邪則死矣(運氣二)
氣相得則和不相得則病帝曰氣相得而病者何也
岐伯曰以下臨上不當位也(運氣四)
中執法者其病速而危中行令者其病徐而持中貴
人者其病暴而死君位臣則順臣位君則逆逆則其
病近其害速順則其病遠其害微所謂二火也太
過不及皆曰天符而變行有多少病形有微甚生死
有蚤晏耳(運氣類七)
太過者暴不及者徐暴者為病甚徐者為病持(運氣二十
三)
月滿則海水西盛人血氣積雖遇賊風其入淺不深
至其月郭空則海水東盛人氣血虚遇賊風則其入
深三虚者乘年之衰逄月之空失時之和因為賊
風所傷是謂三虚三實者逢年之盛遇月之滿得時
之和雖有賊風邪氣不能危之也(運氣三十六)
虚實病(四)
邪之所湊其氣必虚隂虚者陽必湊之(見疾病類三十一)
氣之所并為血虚血之所并為氣虚故氣并則無
血血并則無氣(疾病十九)
肝氣虚則恐實則怒脾氣虚則四支不用五藏不安
實則腹脹經溲不利心氣虚則悲實則笑不休肺氣
虚則鼻塞不利少氣實則喘喝胷盈仰息腎氣虚則
厥實則脹(藏象十)
手太隂實則手銳掌熱虚則欠㰦小便遺數手少
隂實則支膈虚則不能言手心主實則心痛虚則
為頭強手太陽實則節弛肘廢虚則生肬小者如
指痂疥手陽明實則齲聾虚則齒寒痺隔手少
陽實則肘攣虚則不收足太陽實則鼽窒頭臂痛
虚則鼽衂足少陽實則厥虚則痿躄坐不能起
足陽明實則狂癲虚則足不收脛枯足太隂實則
腸中切痛虚則鼔脹足少隂實則閉癃虚則腰痛
足厥隂實則挺長虚則暴癢任脉實則腹皮痛
虛則癢搔督脉實則脊強虛則頭重高搖之脾
之大絡實則身盡痛虚則百節盡皆縱(經絡五)
五藏主藏精者也不可傷傷則失守而隂虚隂虚則
無氣無氣則死矣(藏象九)
勇者氣行則已怯者則著而為病(疾病五十三)
實者氣入也虛者氣出也(疾病二十一)
邪之所在皆為不足故上氣不足腦為之不滿耳為
之苦鳴頭為之苦傾目為之苦眩中氣不足溲便為
之變腸為之苦鳴下氣不足則乃為痿厥心悗(疾病七十
九)
營氣虚則不仁衞氣虚則不用營衞俱虚則不仁且
不用肉如故也人身與志不相有曰死(疾病四十四)
氣海有餘者氣滿胷中悗息面赤氣海不足則氣少
不足以言血海有餘則常想其身大怫然不知其
所病血海不足亦常想其身小狹然不知其所病
水穀之海有餘則腹滿水穀之海不足則饑不受穀
食髓海有餘則輕勁多力自過其度髓海不足則
腦轉耳鳴脛痠眩冐目無所見懈怠安臥(經絡三十二)
下虚則厥下盛則熱上虚則眩上盛則熱痛(經絡十二)
三焦者太陽之别也並太陽之正入絡膀胱約下焦
實則閉癃虚則遺溺(經絡十六)
寒則真氣去去則虚虚則寒摶於皮膚之間(疾病四)
隂氣盛陽氣虚故為振寒胃不實則諸脈虚諸脈
虚則筋脈懈惰則行隂用力氣不能復故為嚲(疾病七十
九)
肝虚腎虚脾虚皆令人體重煩冤怯然少氣者是
水道不行形氣消索也(疾病九)
髓液皆减而下下過度則虚虚故腰背痛而脛痠(疾病
五十八)
内奪而厥則為瘖俳此腎虚也(疾病十一)
八正之虚邪而避之勿犯也以身之虚而逄天之虚
兩虚相感其氣至骨入則傷五藏工候救之弗能傷
也故曰天忌不可不知也虚邪者八正之虚邪氣
也正邪者身形若用力汗出腠理開逄虚風其中人
也微(鍼刺十三)
三虚者其死暴疾也得三實者邪不能傷人也乘
年之衰逄月之空失時之和因為賊風所傷是謂三
虛帝曰願聞三實少師曰逄年之盛遇月之滿得
時之和雖有賊風邪氣不能危之也(運氣三十六)
精氣津液血脈脱者之病(藏象二十五)
五有餘二不足者死不治(疾病三十六)
人神失守邪鬼外干(運氣四十三)
形肉已奪是一奪也大奪血之後是二奪也大汗出
之後是三奪也大泄之後是四奪也新産及大血之
後是五奪也此皆不可寫(鍼刺五十八)
氣血津液病(五)
清氣在隂濁氣在陽營氣順脈衞氣逆行清濁相干
亂於胷中是為大悗故氣亂於心則煩心密嘿俛首
静伏亂於肺則俛仰喘喝接手以呼亂於腸胃則為
霍亂亂於臂脛則為四厥亂於頭則為厥逆頭重眩
仆(見鍼刺類二十七)
寒氣生濁熱氣生清清氣在下則生飱泄濁氣在上
則生䐜脹壯火之氣衰少火之氣壯壯火食氣氣
食少火壯火散氣少火生氣(隂陽一)
足陽明其病氣逆則喉痺瘁瘖足太隂厥氣上逆
則霍亂足少隂其病氣逆則煩悶足厥隂其病
氣逆則睪腫卒疝(經絡五)
長則氣治短則氣病上盛則氣高下盛則氣脹代則
氣衰細則氣少數動一代者病在陽之脈也洩及
便膿血(脈色二十一)
大驚卒恐則血氣分離(疾病七十九)
五氣入鼻藏於心肺心肺有病而鼻為之不利也(藏象
十一)
乳之下其動應衣宗氣泄也(脈色十一)
一呼脈一動一吸脈一動曰少氣(脈色三)
脈小者尺之皮膚亦减而少氣(脈色十七)
因於氣為腫四維相代陽氣乃竭(疾病五)
一陽發病少氣(疾病六)
言而微終日乃復言者此奪氣也(疾病九十一)
精脱者耳聾氣脱者目不明津脱者腠理開汗大泄
液脱者骨屬屈伸不利色天腦髓消脛痠耳數鳴血
脫者色白天然不澤(藏象二十五)
衝脈為病逆氣裏急(經絡二十七)
怒則氣逆甚則嘔血(疾病二十六)
穀入多而氣少者得之有所脱血脈小血多者飲
中熱也脈大血少者脈有風氣水漿不入也(疾病二十一)
少隂所謂欬則有血者陽脈傷也陽氣未盛於上而
脈滿滿則欬故血見於鼻也(疾病十一)
脾移熱於肝則為驚衂(疾病四十六)
肺脈搏堅而長當病唾血肝脈若搏因血在脇下
令人喘逆脾脈搏堅而長其色黃當病少氣腎
脈耎而散者當病少血(脈色二十)
臂多青脈曰脫血安臥脈盛謂之脫血(脈色十六)
結隂者便血一升再結二升三結三升(疾病六)
悲哀太甚則胞絡絶胞絡絶則陽氣内動發則心下
崩數溲血也(疾病七十一)
陽絡傷則血外溢血外溢則衂血隂絡傷則血内溢
血内溢則後血(疾病二)
血泄者脈急血無所行也(疾病九)
孫絡外溢則經有留血(疾病十八)
心脈微濇為血溢肺脈微急為肺寒熱怠惰欬唾
血肺脈微滑為上下出血濇甚為嘔血腎脈微
濇為不月(脈色十九)
血氣者喜温而惡寒寒則泣不能流温則消而去之
(疾病十九)
隂虚陽搏謂之崩(脈色二十九)
白血出者死(運氣三十陽明司天下)
月事不來者胞脈閉也胞脈者屬心而絡於胞中今
氣上迫肺心氣不得下通故月事不來也(疾病三十一)
婦人之生有餘於氣不足於血以其數脫血也(藏象十七)
情志病(六)
志意者所以御精神收魂魄適寒温和喜怒者也
志意和則精神專直魂魄不散悔怒不起五藏不受
邪矣(見藏象類二十八)
天有四時五行以生長收藏以生寒暑燥濕風人有
五藏化五氣以生喜怒悲憂恐故喜怒傷氣寒暑傷
形暴怒傷隂暴喜傷陽厥氣上行脈滿去形喜怒不
節寒暑過度生乃不固(隂陽一天元紀大論作喜怒思憂恐見運氣三暴怒
傷隂以下四句又見論治十八)
東方生風在聲為呼在變動為握在志為怒怒傷肝
悲勝怒南方生熱在聲為笑在變動為憂在志為
喜喜傷心恐勝喜中央生濕在聲為歌在變動為
噦在志為思思傷脾怒勝思西方生燥在聲為哭
在變動為欬在志為憂憂傷肺喜勝憂北方生寒
在聲為呻在變動為慄在志為恐恐傷腎思勝恐(藏象
五)
東方色青入通於肝其病發驚駭(藏象四)
夫百病之始生也皆生於風雨寒暑隂陽喜怒飲食
居處大驚卒恐則血氣分離隂陽破散經絡厥絶脈
道不通隂陽相逆衞氣稽留經脈虛空血氣不次乃
失其常(疾病七十九)
憂恐悲喜怒令不得以其次故令人有大病矣因而
喜大虚則腎氣乘矣怒則肝氣乘矣悲則肺氣乘矣
恐則脾氣乘矣憂則心氣乘矣(疾病二十九)
怵惕思慮者則傷神神傷則恐懼流淫而不止悲
哀動中者竭絶而失生喜樂者神憚散而不藏
愁憂者氣閉塞而不行盛怒者迷惑而不治恐
懼者神蕩憚而不收心怵惕思慮則傷神神傷則
恐懼自失破㬷脫肉脾憂愁而不觧則傷意意傷
則悗亂四肢不舉肝悲哀動中則傷魂魂傷則狂
忘不精當人隂縮而攣筋兩脇骨不舉肺喜樂無
極則傷魄魄傷則狂皮革焦腎盛怒而不止則傷
志志傷則喜忘其前言腰脊不可以俛仰屈伸恐懼
而不觧則傷精精傷則骨痠痿厥精時自下(藏象九)
血幷於上氣并於下心煩惋善怒血幷於下氣幷
於上亂而喜忘喜怒不節則隂氣上逆上逆則下
虚下虚則陽氣走之故曰實矣喜則氣下悲則氣
消消則脈虚空因寒飲食寒氣熏滿則血泣氣去故
曰虚矣(疾病十九)
胃為氣逆為噦為恐膽為怒精氣并於心則喜
并於肺則悲并於肝則憂幷於脾則畏并於腎則恐
陽入之隂則静隂出之陽則怒(疾病二十五)
悲哀太甚則胞絡絶胞絡絶則陽氣内動發則心下
崩數溲血也思想無窮所願不得意淫於外入房
太甚宗筋弛縱發為筋痿及為白淫(疾病七十一)
憂愁思慮即傷心恚怒氣逆上而不下即傷肝(運氣
四十四)
神有餘則笑不休神不足則悲血有餘則怒不足
則恐(疾病十八)
多陽者多喜多隂者多怒(鍼刺二十二)
水之精為志火之精為神水火相感神志俱悲是以
目之水生也故諺言曰心悲名曰志悲(疾病八十)
肝藏血血舍魂肝氣虚則恐實則怒脾藏營營舍
意心藏脈脈舍神心氣虚則悲實則笑不休肺
藏氣氣舍魄腎藏精精舍志(藏象十)
愁憂恐懼則傷心形寒寒飲則傷肺(疾病三)
悲哀愁憂則心動心動則五藏六府皆搖(疾病七十九)
憂恐忿怒傷氣氣傷藏乃病藏(鍼刺三十一)
春脈太過則令人善怒(脈色十)
陽明所謂甚則厥惡人與火聞木音則惕然而驚者
陽氣與隂氣相薄水火相惡故惕然而驚也所謂
欲獨閉戶而處者隂陽相薄也陽盡而隂盛故欲獨
閉戶牖而居所謂病至則欲乘高而歌棄衣而走
者隂陽復争而外并於陽故使之棄衣而走也少
隂所謂恐如人將捕之者秋氣萬物未有畢去隂氣
少陽氣入隂陽相薄故恐也肝氣當治而未得故
善怒善怒者名曰煎厥所謂惡聞食臭者胃無氣
故惡聞食臭也(疾病十一)
厥隂為闔闔折則氣絶而喜悲(經絡三十)
邪客於足少隂之絡令人無故善怒氣上走賁上(鍼刺
三十)
形樂志苦病生於脈形樂志樂病生於肉形苦志樂
病生於筋形苦志苦病生於咽嗌形數驚恐經絡不
通病生於不仁(論治十)
嘗貴後賤雖不中邪病從内生名曰脫營嘗富後貧
名曰失精五氣留連病有所并暴樂暴苦始樂後
苦皆傷精氣精氣竭絶形體毁沮暴怒傷隂暴喜傷
陽厥逆上行滿脈去形愚醫治之不知補寫不知病
情精華日脫邪氣乃并故貴脫勢雖不中邪精神
内傷身必敗亡始富後貧雖不傷邪皮焦筋屈痿躄
為攣(論治十八)
陽氣者大怒則形氣絶而血菀於上使人薄厥俞
氣化薄傳為善畏及為驚駭(疾病五)
目堅固以深者長衝直揚其心剛剛則多怒怒則氣
上逆(疾病七十六)
心痺者脈不通厥氣上則恐(疾病六十七)
隔則閉絶上下不通則暴憂之病也(疾病七十八)
飲食不節喜怒不時津液内溢乃下留於睪(鍼刺三十三)
頭項病(七)
頭痛巔疾下虚上實過在足少隂巨陽(見疾病類十四)
來疾去徐上實下虚為厥巔疾推而下之下而不
上頭項痛也(脈色二十一)
上氣不足腦為之不滿頭為之苦傾(疾病七十九)
陽明并於上上者則其孫絡太隂也故頭痛鼻鼽腹
腫也(疾病十一)
寸口之脉中手短者曰頭痛(脈色十六)
厥成為巔疾(疾病七十七)
春脈太過則令人善怒忽忽眩冐而巔疾(脈色類十)
浮而散者為眴仆(脈色二十一)
厥頭痛真頭痛(鍼刺四十三)
七竅病(八)
五藏不和則七竅不通(見經絡類二十二)
陽不勝其隂則五藏氣爭九竅不通(疾病五)
失之則内閉九竅外壅肌肉(疾病五)
脾不及則令人九竅不通名曰重強(脈色十)
二陽一隂陽明主病不勝一隂脈耎而動九竅皆沈
(疾病七)
蹻脈氣不榮則目不合(經絡二十八)
太陽之脈其終也戴眼(疾病九十七)
診目痛赤脈從上下者太陽病從下上者陽明病從
外走内者少陽病(脈色三十三)
泣不止則液竭液竭則精不灌精不灌則目無所見
矣故命曰奪精上氣不足耳為之苦鳴目為之眩
(疾病七十九)
精脫者耳聾液脱者耳數鳴氣脫者目不明(藏象
二十五)
膀胱移熱於小腸上為口糜膽移熱於腦則辛頞
鼻淵鼻淵者濁涕下不止也傳為衂衊瞑目(疾病四十六)
太陽所謂耳鳴者陽氣萬物盛上而躍故耳鳴也
所謂浮為聾者皆在氣也所謂入中為瘖者陽盛
已衰故為瘖也内奪而厥則為瘖俳此腎虚也少
隂所謂不能久立久坐起則目&KR0617;&KR0617;無所見也厥
隂所謂甚則嗌乾熱中者隂陽相薄而熱故嗌乾也
(疾病十一)
歲太隂在泉民病耳聾渾渾焞焞(運氣二十五)
足陽明之筋引缺盆及頰卒口僻急者目不合熱則
筋縱目不開頰筋有寒則急引頰移口有熱則筋弛
縱緩不勝收故僻(疾病六十九)
督脈為病嗌乾(經絡二十七)
一隂一陽結謂之喉痺(疾病六)
手陽明少陽厥逆發喉痺嗌腫(疾病三十五)
手少隂虚則不能言手陽明實則齲聾足太陽
實則鼽窒虚則鼽衂足陽明氣逆則喉痺瘁瘖(經絡
五)
人有重身九月而瘖此為何也岐伯曰胞之絡脈絶
也胞絡者繫於腎少隂之脈貫腎繫舌本故不能言
(疾病六十一)
男子發左女子發右不瘖舌轉可治三十日起其從
者瘖三歲起年不滿二十者三歲死(脈色二十四)
人之鼻洞涕出不收者頏顙不開分氣失也人卒
然無音者寒氣客於厭則厭不能發發不能下至其
開闔不致故無音(鍼刺四十五)
不得臥而息有音者是陽明之逆也(疾病八十二)
心脈搏堅而長當病舌卷不能言(脈色二十)
肝脈騖暴有所驚駭脈不至若瘖不治自巳(脈色二十四)
徇蒙招尤目冥耳聾下實上虚過在足少陽厥隂(疾病
十四)
搏隂則為瘖(疾病二十五)
炙之則陽氣入隂入則瘖(疾病三十八)
五氣入鼻藏於心肺心肺有病而鼻為之不利也(藏象
十一)
胷脇腰背病(九)
太陽所謂腫腰脽痛者正月陽氣出在上而隂氣盛
陽未得自次也故腫腰脽痛也所謂強上引背者
陽氣大上而爭故強上也少陽所謂心脇痛者言
少陽盛也九月陽氣盡而隂氣盛故心脇痛也陽
明所謂胷痛少氣者水氣在藏府也水者隂氣也隂
氣在中故胷痛少氣也少隂所謂腰痛者少隂者
腎也十月萬物陽氣皆傷故腰痛也厥隂所謂腰
脊痛不可以俛仰者三月一振榮華萬物一俛而不
仰也(疾病十一)
督脈為病脊強反折(經絡二十七)
春脈不及則令人胷痛引背下則兩脇胠滿秋脈
太過則令人逆氣而背痛冬脈不及則令人䏚中
清脊脈痛(脈色十)
腎脈搏堅而長其色黃而赤者當病折腰(脈色二十)
髓液皆减而下下過度則虚虚故腰背痛而脛痠(疾病
五十八)
腹滿䐜脹支鬲胠脇下厥上冐過在足太隂陽明
心煩頭痛病在鬲中過在手巨陽少隂(疾病十四)
腎志傷則腰脊不可俛仰屈伸(藏象九)
腎脈緩甚為折脊(脈色十九)
寸口脈中手促上擊者曰肩背痛(脈色十六)
顴後為脇痛(疾病四十四)
皮毛筋骨病(十)
虚邪之中人也洒淅動形起毫毛而發腠理其入深
内搏於骨則為骨痺搏於筋則為筋攣虚邪之入
於身也深寒勝其熱則骨疼肉枯熱勝其寒則爛肉
腐肌為膿内傷骨為骨蝕有所疾前筋發為筋溜
以手按之堅骨與氣并日以益大則為骨疽有
所結中於肉無熱則為肉疽(見疾病類四)
心脈急甚為瘈瘲肝脈微濇為瘈攣筋痺脾脈
急甚為瘈瘲(脈色十九)
手屈而不伸者其病在筋伸而不屈者其病在骨(鍼刺
五十一)
少陽司天客勝内為瘈瘲厥隂在泉客勝則人關
節不利内為痙強拘瘈主勝則筋骨繇併(運氣三十)
液脫者骨屬屈伸不利色天腦髓消脛痠(藏象二十五)
少陽為樞樞折即骨繇而不安於地骨繇者節緩而
不收也(經絡三十)
腎傳之心病筋脈相引而急病名曰瘈(疾病類二十九)
三陽為病其傳為索澤(疾病六)
因而強力腎氣乃傷高骨乃壞(疾病五)
皮&KR0857;肉苛(運氣十四)
嬰兒病其頭毛皆逆上者必死(脈色三十三)
地之温氣感則害人皮肉筋脈(論治八)
四支病(十一)
三陽三隂發病為偏枯痿易四支不舉隂爭於内
陽擾於外魄汗未藏四逆而起結陽者腫四支(見疾
病類六)
虚邪偏容於身半其入深内居榮衞榮衞稍衰則真
氣去邪氣獨留發為偏枯其邪氣淺者脈偏痛(疾病四)
有傷於筋縱其若不容汗出偏沮使人偏枯(疾病五)
胃脉沈鼓濇胃外鼓大心脈小堅急皆鬲偏枯男子
發左女子發右不瘖舌轉可治三十日起其從者瘖
三歲起年不滿二十者三歲死(脈色二十四)
胃脈搏堅而長其色赤當病折髀脾脈耎而散色
不澤者當病足胻腫若水狀也(脈色二十)
太陽所謂偏虚者冬寒頗有不足者故偏虚為跛也
内奪而厥則為瘖俳此腎虚也陽明所謂脛腫
而股不收者是五月盛陽之隂也陽者衰於五月而
一隂氣上與陽始爭故脛腫而股不收也(疾病十一)
脾脈太過則令人四支不舉(脈色十)
四支觧墮此脾精之不行也(疾病九)
意傷則悗亂四支不舉(藏象九)
寸口脈中手長者曰足脛痛(脈色十六)
推而上之上而不下腰足清也(脈色二十一)
蹠跛風寒濕之病也(疾病七十八)
二隂病(十二)
倉廩不藏是門戶不要也水泉不止是膀胱不藏也
得守者生失守者死(見疾病類九十一)
手太隂虚則小便遺數足少隂實則閉癃足厥
隂結於莖氣逆則睪腫卒疝實則挺長虛則暴癢(經絡
五)
厥隂之厥腹脹涇溲不利隂縮腫厥隂厥逆虚滿
前閉(疾病三十五)
脾傳之腎病名疝瘕少腹冤熱而痛出白一名曰蠱
(疾病二十九)
肝悲哀動中則傷魂當人隂縮而攣筋兩脇骨不舉
恐懼而不觧則傷精精傷則骨痠痿厥精時自下
(藏象九)
思想無窮所願不得意淫於外入房太甚宗筋弛縱
發為筋痿及為白淫陽明虛則宗筋縱(疾病七十一)
中氣不足溲便為之變(疾病七十九)
隂陽不和則使液溢而下流於隂髓液皆减而下下
過度則虚虚故腰背痛而脛痠(疾病類五十八)
膀胱不利為癃不約為遺溺(疾病二十五)
胞移熱於膀胱則癃溺血膀胱移熱於小腸鬲腸
不便(疾病四十六)
肺消者飲一溲二死不治(疾病四十六)
肝脈搏堅而長色不青當病墜(脈色二十)
腎脈微急為不得前後腎脈大甚為隂痿微濇為
不月沈痔(脈色十九)
有癃者一日數十溲此不足也(疾病三十六)
足太隂之筋病隂器紐痛下引臍足厥隂之筋病
隂器不用傷於内則不起傷於寒則縮入傷於熱則
縱挺不收(疾病六十九)
任脈為病女子帶下督脈為病癃痔遺溺(經絡二十七)
肝所生病者遺溺閉癃(疾病十)
小腸病者小腹痛腰脊控睪而痛時窘之後(鍼刺二十四)
太陽之勝隂中廼瘍隠曲不利互引隂股(運氣二十七)
小便黃者少腹中有熱也(疾病三十一)
冬脈不及則令人少腹滿小便變(脈色十)
淫氣遺溺痺聚在腎(疾病六十七)
類經卷三十一
