欽定四庫全書
類經卷十一明張介賓撰
氣味類
天食人以五氣地食人以五味(素問六節藏象論一附
草根樹皮說)
帝曰余聞氣合而有形因變以正名天地之運隂陽之
化其於萬物孰少孰多可得聞乎(因氣之合而有萬物之形因形之變而有
萬物之名皆天地之運隂陽之化也然萬物之廣孰少孰多無不有數欲詳知之故以為問)岐伯曰
悉哉問也天至廣不可度地至大不可量大神靈問請
陳其方(天地廣大不可度量萬物衆多亦難盡悉請陳其方謂舉其要者言之耳)草生五色
五色之變不可勝視草生五味五味之美不可勝極(此以
草言者木亦在其中矣青黃赤白黑五色之正也然色有淺深間雜之異故五色之變不可勝視酸辛甘苦鹹
五味之正也然味有厚薄優劣之殊故五味之美不可勝極即此五色五味之變已不可窮而天地萬物之化
又烏得而量哉)嗜欲不同各有所通(物性不齊各有嗜欲聲色臭味各有相宜故各有所
通也)天食人以五氣地食人以五味(天以五氣食人者臊氣入肝焦氣入心香
氣入脾腥氣入肺腐氣入腎也地以五味食人者酸先入肝苦先入心甘先入脾辛先入肺鹹先入腎也清陽
化氣出乎天濁隂成味出乎地故天食人以氣地食人以味此即天地之運陽隂之化而人形之所以成也)
五氣入鼻藏於心肺上使五色修明音聲能彰(五氣入鼻由喉
而藏於心肺以逹五藏心氣充則五色修明肺氣充則聲音彰著蓋心主血故華於面肺主氣故發於聲)五
味入口藏於腸胃味有所藏以養五氣氣和而生津液
相成神乃自生(五味入口由咽而藏於腸胃胃藏五味以養五藏之氣而化生津液以成精精
氣充而神自生人生之道止於是耳而其所以成之者則在於天之氣地之味氣味之切於用者則在乎藥食
之間而已愚按本篇帝以天地隂陽之化為問而伯獨以草為對因發明五氣五味之理觀者但謂其言草
而不知人生所頼者惟此故特明其義誠切重之也余居京邸嘗治一薦紳之疾愈已七八勢在將安忽其契
者薦一偽誕庸流以導引栽接稱長技極口眇醫冀要其功且云彼醫藥者雖為古法然但可除輕淺之疾療
不死之病耳至於存真接氣固本回天豈果草根樹皮之力所能及哉病者忻服信為神仙自後凡見相候者
輙云近得神仙之術幸脱沉疴今頼為主而以藥副之余聞是言殊為不平然竊計之則乂安忍以先聖之道
為人之副由是謝絶不為加意居無何舊疾大作遣人相延者再四且急余不得已勉效馮婦之舉既至察其
藥缺已久更劇於前復為殫竭心力僅獲保全乃相問曰向聞得導引之功今則何以至此彼赧顔答曰此固
一說然亦無可憑據及病作而用之則無濟於事以今觀之似不可與斯道爭先也余因告之曰醫祖三皇其
来尚矣豈易言者哉雖軒岐之教初未嘗廢恬憺虚無呼吸精氣之說然而緩急之宜各有所用若於無事之
時因其固有而存之養之亦足為却病延年之助此於修養之道而有能及其妙者固不可不知也至於疾病
既成營衛既亂欲舍醫藥而望其邪可除元可復則無是理也亦猶亂世之甲兵饑餒之糧餉所必不容己者
即此藥也孰謂草根樹皮果可輕視之哉然余猶有說焉按史氏曰人生於寅朱子曰寅為人統夫寅屬三陽
木王之鄉也而人生應之其為屬木可知矣至察養生之用則瓊漿玉粒何所生也肥鮮甘脆何所成也高堂
廣厦安其居何所建也布帛衣裘温其體何所製也然則草木之於人也服食居處皆不可以頃刻無也無則
無生矣而人之屬木也果信然否第以穀食之氣味得草木之正藥餌之氣味得草木之偏得其正者每有所
虧鍾其偏者常有所勝以所勝而治所虧則致其中和而萬物育矣此藥餌之功用正所以應同聲求同氣又
孰有更切於是而謂其可忽者哉是以至聖如神農不憚其毒而徧嘗以救蒸民者即此草根樹皮也何物狂
生敢妄肆口吻以眇聖人之道乎病者聞之曰至哉言也謹奉教矣言者聞之乃縮頸流汗而不敢面者許久
焉余觀本篇之言知岐伯之意正亦在此因并附之用以彰其義云)
五穀五味其走其宜其禁(靈樞五味全二)
黃帝曰願聞穀氣有五味其入五藏分别奈何伯高曰
胃者五藏六府之海也(玉版篇曰胃者水穀氣血之海也)水穀皆入於
胃五藏六府皆禀氣於胃(氣味之正者莫如水穀水穀入胃以養五藏故藏府者皆
禀氣於胃而胃為五藏六府之本)五味各走其所喜穀味酸先走肝穀
味苦先走心穀味甘先走脾穀味辛先走肺穀味鹹先
走腎(五藏嗜欲不同各有所喜故五味之走亦各有先然既有所先必有所後而生克佐使五藏皆有相
涉矣至真要大論言五味各有先入義與此同見論治類第七)穀氣津液已行營衛大
通乃化糟粕以次傳下(人受氣於穀故穀氣入於營衛其糟粕之質降為便溺以次下
傳而出於大腸膀胱之竅)黃帝曰營衛之行奈何伯高曰穀始入於
胃其精微者先出於胃之兩焦以溉五藏别出兩行營
衛之道(穀之精氣先出於胃即中焦也而後至上下兩焦以溉五藏之至也溉灌注也兩行言清者入
營營行脉中濁者入衛衛行脉外故營主血而濡於内衛主氣而布於外以分營衛之道)其大氣之
摶而不行者積於胷中命曰氣海出於肺循喉咽故呼
則出吸則入(大氣宗氣也摶聚也循由也氣海即上氣海一名膻中居於膈上蓋人有三氣營氣
出於中焦衛氣出於下焦宗氣積於上焦出於肺由喉嚨而為呼吸出入故曰氣海摶音團咽音烟循音廵)
天地之精氣其大數常出三入一故穀不入半日則氣
衰一日則氣少矣(人之呼吸通天地之精氣以為吾身之真氣故真氣者所受於天與穀氣
并而充身也然天地之氣從吸而入穀食之氣從呼而出總計出入大數則出者三分入止一分惟其出多入
少故半日不食則榖化之氣衰一日不食則榖化之氣少矣知氣為吾身之寳而得養氣之玄者可以語道矣)
黃帝曰穀之五味可得聞乎伯高曰請盡言之五穀秔
米丼麻酸大豆鹹麥苦黃黍辛(秔俗作粳麻芝麻也大豆黃黑青白等豆均稱
大豆黍糯小米也可以釀酒北人呼為黃米又曰黍子此五穀之味合五行者秔音庚)五菓棗甘
李酸栗鹹杏苦桃辛(此五果之味合五行者)五畜牛丼犬酸猪鹹
羊苦雞辛(此五畜之味合五行者)五菜葵丼韭酸藿鹹薤苦葱辛
(藿大豆葉也薤野蒜也爾雅翼曰薤似韭而無實此五菜之味合五行者薤音械)五色黃色宜
丼青色宜酸黑色宜鹹赤色宜苦白色宜辛凡此五者
各有所宜五宜所言五色者(此五色之合於五味者)脾病者宜
食秔米飯牛肉棗葵(此下言藏病所宜之味也脾屬土丼入脾故宜用此丼物)心病
者宜食麥羊肉杏薤(心屬火苦入心故宜用此苦物)腎病者宜食大豆
黃卷猪肉栗藿(大豆黃卷大豆芽也腎屬水鹹入腎故宜用此鹹物)肝病者宜食
麻犬肉李韭(肝屬木酸入肝故宜用此酸物)肺病者宜食黃黍雞肉桃
葱(肺屬金辛入肺故宜用此辛物此上五節與五藏生成論之五合宣明五氣篇之五入者意同皆用本藏
之味以治本藏之病也)五禁肝病禁辛(辛味屬金能克肝木此下五節當與宣明五氣
篇辛走氣氣病無多食辛等義參看)心病禁鹹(鹹味屬水能克心火)脾病禁酸(酸味屬木
能克脾土)腎病禁丼(丼味屬土能克腎水)肺病禁苦(苦味屬火能克肺金)肝色
青宜食丼秔米飯牛肉棗葵皆丼(此下言藏氣所宜之味也藏氣法時論曰
肝苦急急食丼以緩之即此意也此下五節仍與藏氣法時論後文相同見疾病類二十四)心色赤
宜食酸犬肉麻李韭皆酸(藏氣法時論曰心苦緩急食酸以收之)脾色黃
宜食鹹大豆豕肉栗藿皆鹹(啟玄子云䆒斯宜食乃調利機關之義也腎為胃關
脾與胃合故假鹹柔耎以利其關關利而胃氣乃行胃行而脾氣方化故脾之宜味與他藏不同藏氣法時論
曰脾苦濕急食鹹以燥之)肺色白宜食苦麥羊肉杏薤皆苦(藏氣法時論曰
肺苦氣上逆急食苦以泄之)腎色黑宜食辛黃黍雞肉桃葱皆辛(藏氣
法時論曰腎苦燥急食辛以潤之開腠理致津液通氣也)
五味之走各有所病(靈樞五味論全三)
黃帝問於少俞曰五味入於口也各有所走各有所病
酸走筋多食之令人癃鹹走血多食之令人渴辛走氣
多食之令人洞心苦走骨多食之令人變嘔丼走肉多
食之令人悗心余知其然也不知其何由願聞其故(癃良
中切悗美本切)少俞答曰酸入於胃其氣濇以收上之兩焦弗
能出入也(謂上中二焦澁結不舒也)不出即留於胃中胃中和温則
下注膀胱膀胱之胞薄以懦得酸則縮綣約而不通水
道不行故癃(綣不分也約束也癃小水不利也味過於酸則上之兩焦弗能出入若留於胃中則
為吞酸等疾若胃中温和不留則下注膀胱膀胱得酸則縮故為癃也愚按隂陽别論有云女子胞者氣厥
論有云胞移熱於膀胱者五音五味篇有云衝脉任脉皆起於胞中者凡此胞字皆音包乃以子宫為言也此
節云膀胱之胞者其音抛以溲脬為言也盖胞音有二而字則相同恐人難辨故在本篇特加膀胱二字以明
此非子宫正欲辨其疑似耳奈何後人不解其意俱讀為包反因經語遂認膀胱與胞為二物故在類纂則曰
膀胱者胞之室王安道則曰膀胱為津液之府又有胞居膀胱之室之說甚屬不經夫脬即膀胱膀胱即脬也
焉得復有一物耶致資後學之疑莫知所辨皆見之不真耳知者當詳察之)隂者積筋之所
終也故酸入而走筋矣(隂者隂噐也積筋者宗筋之所聚也肝主筋其味酸故内為膀
胱之癃而外走肝經之筋也又宣明五氣篇曰酸走筋筋病無多食酸)黃帝曰鹹走血多
食之令人渴何也少俞曰鹹入於胃其氣上走中焦注
於脉則血氣走之血與鹹相得則凝凝則胃中汁注之
注之則胃中竭竭則咽路焦故舌本乾而善渴血脉者
中焦之道也故鹹入而走血矣(血為水化鹹亦屬水鹹與血相得故走注血脉
若味過於鹹則血凝而結水液注之則津竭而渴然血脉必化於中焦故鹹入中焦而走血又宣明五氣篇曰
鹹走血血病無多食鹹)黃帝曰辛走氣多食之令人洞心何也少
俞曰辛入於胃其氣走於上焦上焦者受氣而營諸陽
者也薑韭之氣薰之營衛之氣不時受之久留心下故
洞心辛與氣俱行故辛入而與汗俱出(洞心透心若空也營諸陽營養
陽分也辛味屬陽故走上焦之氣分過於辛則開竅而散故為洞心為汗出又宣明五氣篇曰辛走氣氣病無
多食辛)黃帝曰苦走骨多食之令人變嘔何也少俞曰苦
入於胃五穀之氣皆不能勝苦苦入下脘三焦之道皆
閉而不通故變嘔齒者骨之所終也故苦入而走骨故
入而復出知其走骨也(苦味性堅而沉故走骨味過於苦則抑遏胃中陽氣不能運化
故五穀之氣不能勝之三焦之道閉而不通所以入而復出其變為嘔又如齒為骨之所終苦通於骨内不能
受其氣復從口齒而出正因其走骨也又宣明五氣篇曰苦走骨骨病無多食苦)黃帝曰丼走
肉多食之令人悗心何也少俞曰丼入於胃其氣弱小
不能上至於上焦而與穀留於胃中者令人柔潤者也
胃柔則緩緩則蟲動蟲動則令人悗心其氣外通於肉
故丼走肉(丼性柔緩故其氣弱小不能至於上焦味過於甘則與榖氣留於胃中令人柔潤而緩久
則丼從濕化致生諸蟲蟲動於胃丼緩於中心當悗矣悗悶也丼入脾脾主肉故丼走肉宣明五氣篇曰丼走
肉肉病無多食丼)
類經卷十一
