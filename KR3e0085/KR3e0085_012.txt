欽定四庫全書
類經卷十二明張介賓撰
論治類
治病必求於本(素問隂陽應象大論一)
黃帝曰隂陽者天地之道也萬物之綱紀變化之父母
生殺之本始神明之府也(凡天地萬物變化生殺神明之道總不外乎隂陽之理故
隂陽為萬事之本)治病必求於本(萬事萬變既皆本於隂陽而病機藥性脉息論治則最切
於此故凡治病者在必求於本或本於隂或本於陽求得其本然後可以施治此篇上下詳義已見隂陽類
第一章本類復列首篇者蓋以治病之道所重在本故特表而冠之觀者當彼此互閱愚按本者原也始也
萬事萬物之所以然也世未有無源之流無根之木澄其源而流自清灌其根而枝乃茂無非求本之道故黃
帝曰治病必求於本孔子曰其本亂而末治者否矣此神聖心傳出乎一貫可見隨幾應變必不可忽於根本
而於疾病尤所當先察得其本無餘義矣惟是本之一字合之則惟一分之則無窮所謂合之惟一者即本篇
所謂隂陽也未有不明隂陽而能知事理者亦未有不明隂陽而能知疾病者此天地萬物之大本必不可不
知也所謂分之無窮者有變必有象有象必有本凡事有必不可不顧者即本之所在也姑舉其略曰死以生
為本欲救其死勿傷其生邪以正為本欲攻其邪必顧其正隂以陽為本陽存則生陽盡則死靜以動為本有
動則活無動則止血以氣為本氣来則行氣去則凝證以脉為本脉吉則吉脉凶則凶先者後之本從此来者
須從此去急者緩之本孰急可憂孰緩無慮内者外之本外實者何傷中敗者堪畏下者上之本滋苗者先固
其根伐下者必枯其上虚者實之本有餘者拔之無難不足者攻之何忍真者假之本淺陋者只知見在精妙
者疑似獨明至若醫家之本在學力學力不到安能格物致知而尤忌者不畏難而自足病家之本在知醫遇
士無禮不可以得賢而尤忌者好雜用而自專凡此者雖未足以盡求本之妙而一隅三反從可類推總之求
本之道無他也求勿傷其生而已列子曰聖人不察存亡而察其所以然淮南子曰所以貴扁鵲者知病之所
從生也所以貴聖人者知亂之所由起也王應震曰見痰休治痰見血休治血無汗不發汗有熱莫攻熱喘生
休耗氣精遺不濇泄明得箇中趣方是醫中傑行醫不識氣治法從何據堪笑道中人未到知音處此真知本
之言也學者當知省之標本類第五章義有所關當與此篇互閱)
為治之道順而已矣(靈樞師傅篇二)
黃帝曰余聞先師有所心藏弗著於方余願聞而藏之
則而行之上以治民下以治身使百姓無病上下和親
德澤下流子孫無憂傳於後世無有終時可得聞乎岐
伯曰遠乎哉問也夫治民與自治治彼與治此治小與
治大治國與治家未有逆而能治之也夫惟順而已矣
順者非獨隂陽脉論氣之逆順也百姓人民皆欲順其
志也(順之為用最是醫家肯綮言不順則道不行志不順則功不成其有必不可順者亦未有不因順以
相成也嗚呼能卷舒於順不順之間者非通變之士有未足以與道也)黃帝曰順之奈何
岐伯曰入國問俗入家問諱上堂問禮臨病人問所便
(禮云入國問禁而此云問俗者以五方風氣有殊崇尚有異聖人必因其所宜而為之治故不曰禁而曰俗也
諱者忌也人情有好惡之偏詞色有嫌疑之避犯之者取憎取憎則不相合故入家當問諱禮者儀文也交接
有體進止有度失之者取輕取輕則道不重故上堂當問禮便者相宜也有居處之宜否有動靜之宜否有隂
陽之宜否有寒熱之宜否有情性之宜否有氣味之宜否臨病人而失其宜施治必相左矣故必問病人之所
便是皆取順之道也)黃帝曰便病人奈何岐伯曰夫中熱消癉則
便寒寒中之屬則便熱(此下皆言治病之所便也中熱者中有熱也消癉者内熱為癉
善饑渴而日消瘦也凡熱在中則治便於寒寒在中則治便於熱是皆所以順病情也癉音丹又上去二聲)
胃中熱則消榖令人懸心善饑(消榖者榖食易消也懸心者胃火上炎心血被
爍而懸懸不寧也胃熱消榖故令人善饑)臍以上皮熱腸中熱則出黃如糜
(臍以上者胃與小腸之分也故臍以上皮熱者腸中亦熱也出黃如糜者以胃中濕熱之氣傳於小腸所致也
糜腐爛也上二節皆熱證便寒之類)臍以下皮寒胃中寒則腹脹腸中寒
則腸鳴飱泄(臍以下皮寒者以腸胃中寒也胃中寒則不能運化而為腹脹腸中寒則隂氣留滯
不能泌别清濁而為腸鳴飱泄是皆寒證便熱之類飱音孫水榖不化曰飱泄)胃中寒腸中
熱則脹而且泄(上文言腸中寒者泄而此言腸中熱者泄所以有熱泄寒泄之不同而熱泄謂
之腸垢寒泄謂之鶩溏也)胃中熱腸中寒則疾饑小腹痛脹(胃中熱則善消
榖故疾饑腸中寒則隂氣聚結不行故小腹切痛而脹上二節皆當因其寒熱而隨所宜以調之者也)黃
帝曰胃欲寒飲腸欲熱飲兩者相逆便之奈何且夫王
公大人血食之君驕恣從欲輕人而無能禁之禁之則
逆其志順之則加其病便之奈何治之何先(胃中熱者欲寒飲腸
中寒者欲熱飲緩急之治當有先後而喜惡之欲難於兩從且以貴人多任性此順之所以難而治之當有法
也從縱同)岐伯曰人之情莫不惡死而樂生告之以其敗
語之以其善導之以其所便開之以其所苦雖有無道
之人惡有不聽者乎(惡死樂生人所同也故以死生之情動之則好惡之性未有不可移
者是即前註所謂處順不順之間而因順相成之意前惡字去聲後惡字平聲)黃帝曰治之
奈何岐伯曰春夏先治其標後治其本秋冬先治其本
後治其標(此言治有一定之法有難以順其私欲而可為假借者故特舉標本之治以言其㮣耳如
春夏之氣逹於外則病亦在外外者内之標故先治其標後治其本秋冬之氣斂於内則病亦在内内者外之
本故先治其本後治其標一曰春夏發生宜先養氣以治標秋冬收藏宜先固精以治本亦通)黃帝曰
便其相逆者奈何(便其相逆者謂於不可順之中而復有不得不委曲以便其情者也)岐
伯曰便此者飲食衣服亦欲適寒温寒無凄愴暑無出
汗食飲者熱無灼灼寒無滄滄寒温中適故氣將持乃
不致邪僻也(適當也此言必不得已而欲便病人之情者於便之之中而但欲得其當也即如飲
食衣服之類法不宜寒而彼欲寒但可令其微寒而勿使至於凄愴法不宜熱而彼欲熱者但可令其微熱而
勿使至於汗出又如飲食之欲熱者亦不宜灼灼之過欲寒者亦不滄滄之甚寒熱適其中和則元氣得以執
持邪僻無由而致是即用順之道也否則治民與自治治彼與治此治小與治大治國與治家未有逆而能治
之也故曰夫惟順而已矣愴音創悽愴寒甚凄凉之貌滄音倉寒也僻音匹不正之謂)
治有緩急方有竒偶(素問至真要大論三)
帝曰氣有多少病有盛衰治有緩急方有大小願聞其
約奈何(五運六氣各有太過不及故曰氣有多少人之疾病必隨氣而為盛衰故治之緩急方之大小
亦必隨其輕重而有要約也)岐伯曰氣有高下病有遠近證有中外
治有輕重適其至所為故也(歲有司天在泉則氣有高下經有藏府上下則病有
遠近在裏曰中在表曰外緩者治宜輕急者治宜重也適其至所為故言必及於病至之所而務得其已然之
故也)大要曰君一臣二竒之制也君二臣四偶之制也君
二臣三竒之制也君三臣六偶之制也(君三之三當作二誤也大要古
法也主病之謂君君當倍用佐君之謂臣臣以助之竒者陽數即古所謂單方也偶者隂數即古所謂複方也
故君一臣二其數三君二臣三其數五皆竒之制也君二臣四其數六君二臣六其數八皆偶之制也竒方屬
陽而輕偶方屬隂而重)故曰近者竒之遠者偶之汗者不以偶下
者不以竒(近者為上為陽故用竒方用其輕而緩也遠者為下為隂故用偶方用其重而急也汗者
不以偶隂沉不能達表也下者不以竒陽升不能降下也舊本云汗者不以竒下者不以偶而王太僕註云
汗藥不以偶方泄下藥不以竒制是註與本文相反矣然王註得理而本文似誤今改從之按本節特舉竒
偶隂陽以分汗下之槩則氣味之隂陽又豈後於竒偶哉故下文復言之此其微意正不止於品數之竒偶而
實以發明方制之義耳學者當因之以深悟竒音箕)補上治上制以緩補下治
下制以急急則氣味厚緩則氣味薄適其至所此之謂
也(補上治上制以緩欲其留布上部也補下治下制以急欲其直達下焦也故欲急者湏氣味之厚欲緩者
須氣味之薄若制緩方而氣味厚則峻而去速用急方而氣味薄則柔而不前惟緩急厚薄得其宜則適其病
至之所而治得其要矣)病所遠而中道氣味之者食而過之無越
其制度也(言病所有深遠而藥必由於胃設用之無法則藥未及病而中道先受其氣味矣故當以
食為節而使其遠近皆逹是過之也如欲其遠者藥在食前則食催藥而致遠矣欲其近者藥在食後則食隔
藥而留止矣由此類推則服食之疾徐根稍之升降以及湯膏丸散各有所宜故云無越其制度也)是故
平氣之道近而竒偶制小其服也遠而竒偶制大其服
也大則數少小則數多多則九之少則二之(平氣之道平其不平
之謂也如在上為近在下為遠遠者近者各有隂陽表裏之分故遠方近方亦各有竒偶相兼之法如方竒而
分兩偶方偶而分兩竒皆互用之妙也故近而竒偶制小其服小則數多而盡於九蓋數多則分兩輕分兩輕
則性力薄而僅及近處也遠而竒偶制大其服大則數少而止於二蓋少則分兩重分兩重則性力專而直達
深遠也是皆竒偶兼用之法若病近而大其制則藥勝於病是謂誅伐無過病遠而小其制則藥不及病亦猶
風馬牛不相及耳上文云近者竒之遠者偶之言法之常也此云近而竒偶遠而竒偶言用之變也知變知常
則應變可以無方矣)竒之不去則偶之是謂重方偶之不去則反
佐以取之所謂寒熱温凉反從其病也(此示人以圓融通變也如始也
用竒竒之而病不去此其必有未合乃當變而為偶竒偶迭用是曰重方即後世所謂複方也若偶之而又不
去則當求其微甚真假而反佐以取之反佐者謂藥同於病而順其性也如以熱治寒而寒拒熱則反佐以寒
而入之以寒治熱而熱格寒則反佐以熱而入之又如寒藥熱用借熱以行寒熱藥寒用借寒以行熱是皆反
佐變通之妙用蓋欲因其勢而利導之耳王太僕曰夫熱與寒背寒與熱違微小之熱為寒所折微小之冷
為熱所消甚大寒熱則必能與違性者爭雄能與異氣者相格聲不同不相應氣不同不相合如是則且憚而
不敢攻之攻之則病氣與藥氣抗衡而自為寒熱以開閉固守矣是以聖人反其佐以同其氣令聲氣應合復
令寒熱參合使其始同終異凌潤而敗堅剛強必折柔脆同消爾)
氣味方制治法逆從(素問至真要大論四附病有真假辨)
帝曰五味隂陽之用何如岐伯曰辛甘發散為陽酸苦
涌泄為隂鹹味涌泄為隂淡味滲泄為陽六者或收或
散或緩或急或燥或潤或耎或堅以所利而行之調其
氣使其平也(涌吐也泄瀉也滲泄利小便及通竅也辛甘酸苦鹹淡六者之性辛主散主潤甘主
緩酸主收主急苦主燥主堅鹹主耎淡主滲泄藏氣法時論曰辛散酸收甘緩苦堅鹹耎故五味之用升而輕
者為陽降而重者為隂各因其利而行之則氣可調而平矣涌音湧如泉涌也耎軟同)帝曰非調
氣而得者治之奈何有毒無毒何先何後願聞其道(非調
氣謂病有不因於氣而得者也王太僕曰病生之類有四一者始因氣動而内有所成謂積聚癥瘕瘤氣癭
氣結核癲癎之類也二者因氣動而外有所成謂癰腫瘡痬疣疥疽痔掉瘛浮腫目赤熛疹胕腫痛痒之類也
三者不因氣動而病生於内謂留飲癖食饑飽勞損宿食霍亂悲恐喜怒想慕憂結之類也四者不因氣動而
病生於外謂瘴氣賊魅蟲蛇蠱毒蜚尸鬼擊衝薄墜堕風寒暑濕所射刺割捶朴之類也凡此四類有獨治内
而愈者有兼治内而愈者有獨治外而愈者有兼治外而愈者有先治内後治外而愈者有先治外後治内而
愈者有須齊毒而攻擊者有須無毒而調引者其於或重或輕或緩或急或收或散或潤或燥或耎或堅用各
有所宜也)岐伯曰有毒無毒所治為主適大小為制也(治之之道
有宜毒者有不宜毒者但以所治為主求當於病而已故其方之大小輕重皆宜因病而為之制也)帝曰
請言其制岐伯曰君一臣二制之小也君一臣三佐五
制之中也君一臣三佐九制之大也(君臣佐義見下章)寒者熱
之熱者寒之(治寒以熱治熱以寒此正治法也)微者逆之甚者從之(病之
微者如陽病則熱隂病則寒真形易見其病則微故可逆之逆即上文之正治也病之甚者如熱極反寒寒極
反熱假證難辨其病則甚故當從之從即下文之反治也王太僕曰夫病之微小者猶人火也遇草而焫得
木而燔可以濕伏可以水滅故逆其性氣以折之攻之病之大甚者猶龍火也得濕而熖遇水而燔不知其性
以水折之適足以光熖詣天物窮方止矣識其性者反常之理以火逐之則燔灼自消熖火撲滅然逆之謂以
寒攻熱以熱攻寒從之謂攻以寒熱須從其性用不必皆同是以下文曰逆者正治從者反治從少從多觀其
事也此之謂乎)堅者削之客者除之勞者温之結者散之留者
攻之燥者濡之急者緩之散者收之損者益之逸者行
之驚者平之上之下之摩之浴之薄之劫之開之發之
適事為故(温之温養之也逸者奔逸潰亂也行之行其逆滯也平之安之也上之吐之也摩之按摩
之也薄之追其隱藏也劫之奪其強盛也適事為故適當其所事之故也)帝曰何謂逆從岐
伯曰逆者正治從者反治從少從多觀其事也(以寒治熱以熱
治寒逆其病者謂之正治以寒治寒以熱治熱從其病者謂之反治從少謂一同而二異從多謂二同而一異
必觀其事之輕重而為之增損然則宜於全反者自當盡同無疑矣愚按治有逆從者以病有微甚病有微
甚者以證有真假也寒熱有真假虚實亦有真假真者正治知之無難假者反治乃為難耳如寒熱之真假者
真寒則脉沉而細或弱而遅為厥逆為嘔吐為腹痛為飱泄下利為小便清頻即有發熱必欲得衣此浮熱在
外而沉寒在内也真熱則脉數有力滑大而實為煩躁喘滿為聲音壯厲或大便秘結或小水赤澁或發熱掀
衣或脹疼熱渴此皆真病真寒者宜温其寒真熱者直解其熱是當正治者也至若假寒者陽證似隂火極似
水也外雖寒而内則熱脉數而有力或沉而鼓擊或身寒惡衣或便熱秘結或煩渴引飲或腸垢臭穢此則惡
寒非寒明是熱證所謂熱極反兼寒化亦曰陽盛隔隂也假熱者隂證似陽水極似火也外雖熱而内則寒脉
微而弱或數而虚或浮大無根或弦芤斷續身雖熾熱而神則静語雖譫妄而聲則微或虚狂起倒而禁之即
止或蚊迹假班而淺紅細碎或喜冷水而所用不多或舌胎面赤而衣被不撤或小水多利或大便不結此則
惡熱非熱明是寒證所謂寒極反兼熱化亦曰隂盛隔陽也此皆假病假寒者清其内熱内清則浮隂退舍矣
假熱者温其真陽中温則虚火歸原矣是當從治者也又如虚實之治實則寫之虚則補之此不易之法也然
至虚有盛候則有假實矣大實有羸狀則有假虚矣總之虚者正氣虚也為色慘形疲為神衰氣怯或自汗不
收或二便失禁或夢遺精滑或嘔吐隔塞或病久攻多或氣短似喘或勞傷過度或暴困失志雖外證似實而
脉弱無神者皆虚證之當補也實者邪氣實也或外閉於經絡或内結於藏府或氣壅而不行或血留而凝滯
必脉病俱盛者乃實證之當攻也然而虚實之間最多疑似有不可不辨其真耳如通評虚實論曰邪氣盛則
實精氣奪則虚此虚實之大法也設有人焉正巳奪而邪方盛者將顧其正而補之乎抑先其邪而攻之乎見
有不的則死生係之此其所以宜慎也夫正者本也邪者標也若正氣既虚則邪氣雖盛亦不可攻蓋恐邪未
去而正先脱呼吸變生則措手無及故治虚邪者當先顧正氣正氣存則不致於害且補中自有攻意蓋補隂
即所以攻熱補陽即所以攻寒世未有正氣復而邪不退者亦未有正氣竭而命不傾者如必不得已亦當酌
量緩急暫從權宜從少從多寓戰於守斯可矣此治虚之道也若正氣無損者邪氣雖微自不宜補蓋補之則
正無與而邪反盛適足以藉寇兵而資盗糧故治實證者當直去其邪邪去則身安但法貴精專便臻速效此
治實之道也要之能勝攻者方是實證實者可攻何慮之有不能勝攻者便是虚證氣去不返可不寒心此邪
正之本末有不可不知也惟是假虚之證不多見而假實之證最多也假寒之證不難治而假熱之治多誤也
然實者多熱虚者多寒如丹溪曰氣有餘便是火故實能受寒而余續之曰氣不足便是寒故虚能受熱世有
不明真假本末而曰知醫者余則未敢許也)帝曰反治何謂岐伯曰熱因寒
用寒因熱用塞因塞用通因通用必伏其所主而先其
所因其始則同其終則異可使破積可使潰堅可使氣
和可使必已(此節從王氏及新校正等註云熱因寒用者如大寒内結當治以熱然寒甚格熱熱
不得前則以熱藥冷服下嗌之後冷體既消熱性便發情且不違而致大益此熱因寒用之法也寒因熱用者
如大熱在中以寒攻治則不入以熱攻治則病增乃以寒藥熱服入腹之後熱氣既消寒性遂行情且恊和而
病以减此寒因熱用之法也如五常政大論云治熱以寒温而行之治寒以熱凉而行之亦寒因熱用熱因寒
用之義塞因塞用者如下氣虚乏中焦氣壅欲散滿則更虚其下欲補下則滿甚於中治不知本而先攻其滿
藥入或减藥過依然氣必更虚病必漸甚乃不知少服則資壅多服則宣通峻補其下以疎啟其中則下虚自
實中滿自除此塞因塞用之法也通因通用者如大熱内蓄或大寒内凝積聚留滯瀉利不止寒滯者以熱下
之熱滯者以寒下之此通因通用之法也以上四治必伏其所主者制病之本也先其所因者求病之由也既
得其本而以真治真以假治假其始也類治似同其終也病變則異矣是為反治之法故可使破積潰堅氣和
而病必已也塞入聲)帝曰善氣調而得者何如岐伯曰逆之從
之逆而從之從而逆之疎氣令調則其道也(氣調而得者言氣本
調和而偶感於病則或因天時或因意料之外者也若其治法亦無過逆從而已或可逆者或可從者或先逆
而後從者或先從而後逆者但疎其邪氣而使之調和則治道盡矣)
方制君臣上下三品(素問至真要大論五)
帝曰方制君臣何謂也岐伯曰主病之謂君佐君之謂
臣應臣之謂使非上下三品之謂也(主病者對證之要藥也故謂之君君
者味數少而分兩重頼之以為主也佐君者謂之臣味數稍多而分兩稍輕所以匡君之不迨也應臣者謂之
使數可出入而分兩更輕所以備通行向導之使也此則君臣佐使之義非上下三品如下文善惡殊貫之謂
使去聲)帝曰三品何謂岐伯曰所以明善惡之殊貫也(前言
方制言處方之制故有君臣佐使此言三品言藥性善惡故有上中下之殊神農云上藥為君主養命以應天
中藥為臣主養性以應人下藥為佐使主治病以應地故在本草經有上中下三品之分此所謂善惡之殊貫
也)
病之中外治有先後(六)
帝曰病之中外何如岐伯曰從内之外者調其内從外
之内者治其外(素問至真要大論從内之外者内為本從外之内者外為本但治其本無不
愈矣)從内之外而盛於外者先調其内而後治其外從外
之内而盛於内者先治其外而後調其内(病雖盛於標治必先其本
而後可愈此治病之大法也故曰治病必求於本)中外不相及則治主病(中外不相
及謂既不從内又不從外則但求其見在所主之病而治之愚按此篇即三因之義也如金匱玉函要略曰
千般疢難不越三條一者經絡受邪入藏府為内所因也二者四肢九竅血脉相傳壅塞不通為外皮膚所中
也三者房室金刃蟲獸所傷也故陳無擇著三因方曰有内因有外因有不内外因蓋本於仲景之三條而仲
景之論實本諸此耳疢昌震切病也)帝曰善病之中外何如(此下與前本出
同篇但前篇問病之中外伯答以標本之義故此復問者蓋欲明隂陽治法之詳也)岐伯曰調氣
之方必别隂陽定其中外各守其鄉内者内治外者外
治微者調之其次平之盛者奪之汗之下之寒熱温凉
衰之以屬隨其攸利(方法也隂陽之道凡病治脉藥皆有關係故必當詳别之中外表裏
也微者調之謂小寒之氣和之以温小熱之氣和之以凉也其次平之謂大寒之氣平之以熱大熱之氣平之
以寒也盛者奪之謂邪之甚者當直攻而取之如甚於外者汗之甚於内者下之凡宜寒宜熱宜温宜凉當各
求其屬以衰去之惟隨其攸利而已攸所也别必列切)謹道如法萬舉萬全氣血
正平長有天命(能謹於道而如其法則舉無不當而天命可以永昌矣)帝曰善
帝曰病在中而不實不堅且聚且散奈何岐伯曰悉
乎哉問也無積者求其藏虚則補之(素問五常政大論積者有形之病
有積在中則堅實不散矣今其不實不堅且聚且散者無積可知也無積而病在中者藏之虚也故當隨病所
在求其藏而補之藏氣充則病自安矣)藥以祛之食以隨之行水漬之和
其中外可使畢已(藥以祛之去其病也食以隨之養其氣也行水漬之通其經也若是則中
外和調而病可已矣祛者非攻擊之謂凡去病者皆可言祛漬資四切浸洗也)
寒之而熱取之隂熱之而寒取之陽(素問至真要大論
七)
帝曰論言治寒以熱治熱以寒而方士不能廢繩墨而
更其道也有病熱者寒之而熱有病寒者熱之而寒二
者皆在新病復起奈何治(寒之而熱言治熱以寒而熱如故熱之而寒言治寒以熱
而寒如故及有以寒治熱者舊熱尚在而新寒生以熱攻寒者舊寒未除而新熱起皆不得不求其詳也)岐
伯曰諸寒之而熱者取之隂熱之而寒者取之陽所謂
求其屬也(諸寒之而熱者謂以苦寒治熱而熱反增非火之有餘乃真隂之不足也隂不足則陽有
餘而為熱故當取之於隂謂不宜治火也只補隂以配其陽則隂氣復而熱自退矣熱之而寒者謂以辛熱治
寒而寒反甚非寒之有餘乃真陽之不足也陽不足則隂有餘而為寒故當取之於陽謂不宜攻寒也但補水
中之火則陽氣復而寒自消也故啟玄子註曰益火之源以消隂翳壯水之主以制陽光又曰藏府之原有寒
熱温凉之主取心者不必齊以熱取腎者不必齊以寒但益心之陽寒亦通行強腎之隂熱之猶可故或治熱
以熱治寒以寒萬舉萬全孰知其意此王氏之心得也然求其所謂益與壯者即温養陽氣填補真隂也求其
所謂源與主者即所謂求其屬也屬者根本之謂水火之本則皆在命門之中耳)帝曰善服寒
而反熱服熱而反寒其故何也岐伯曰治其王氣是以
反也(此承上文而詳求其服寒反熱服熱反寒之所以然也治其王氣者謂病有隂陽氣有衰王不明衰
王則治之反甚如陽盛隂衰者隂虚火王也治之者不知補隂以配陽而專用苦寒治火之王豈知苦寒皆沉
降沉降則亡隂隂愈亡則火愈盛故服寒反熱者隂虚不宜降也又如陽衰隂盛者氣弱生寒也治之者不知
補陽以消隂而專用辛温治隂之王豈知辛温多耗散耗散則亡陽陽愈亡則寒愈甚故服熱反寒者陽虚不
宜耗也此無他皆以專治王氣故其病反如此又如夏令本熱而伏隂在内故每多中寒冬令本寒而伏陽
在内故每多内熱設不知此而必欲用寒於夏治火之王用熱於冬治寒之王則有中寒隔陽者服寒反熱中
熱隔隂者服熱反寒矣是皆治王之謂而病之所以反也春秋同法)帝曰不治王而然者
何也岐伯曰悉乎哉問也不治五味屬也夫五味入胃
各歸所喜攻酸先入肝苦先入心丼先入脾辛先入肺
鹹先入腎(此言不因治王而病不愈者以五味之屬治有不當也凡五味必先入胃而後各歸所喜
攻之藏喜攻者謂五味五藏各有所屬也如九鍼論曰病在筋無食酸病在氣無食辛病在骨無食鹹病在血
無食苦病在肉無食甘犯之者即所謂不治五味屬也)久而增氣物化之常也氣
增而久夭之由也(凡五味之性各有所入若味有偏用則氣有偏病偏用既久其氣必增此
物化之常也氣增而久則藏有偏勝藏有偏勝則必有偏絶矣此致夭之由也如生氣通天論曰味過於酸肝
氣以津脾氣乃絶味過於鹹大骨氣勞短肌心氣抑之類是也此篇前言寒熱者言病機也後言五味者言藥
餌也藥餌病機必審其真設有謬誤鮮不害矣)
邪風之至治之宜早諸變不同治法亦異(素問隂陽
應象大論八)
故邪風之至疾如風雨(邪風中人疾速如此)故善治者治皮毛(皮毛
尚淺用力少而成功易也)其次治肌膚(深於皮毛矣)其次治筋脉(深於肌膚矣)
其次治六府(深於筋脉矣)其次治五藏治五藏者半死半生
也(深於六府矣邪愈深則治愈難邪及五藏而後治之必難為力故曰上工救其萌芽下工救其已成救其
已成者用力多而成功少吉凶相半矣繆刺論曰邪之客於形也必先舍於皮毛留而不去入舍於經脉内
連五藏散於腸胃隂陽相感五藏乃傷亦言邪自皮毛而至府藏與此義同)故天之邪氣感
則害人五藏水榖之寒熱感則害於六府(天之邪氣即風寒暑濕火
燥受於無形者也喉主天氣而通於藏故感則害人五藏水榖之寒熱即榖食之氣味受於有形者也咽主地
氣而通於府故感則害於六府)地之濕氣感則害皮肉筋脉(人之應上者肉也濕
勝則營衛不行故感則害於皮肉筋脉)故善用鍼者從隂引陽從陽引隂
以右治左以左治右以我知彼以表知裏以觀過與不
及之理見微則過用之不殆(善用鍼者必察隂陽隂陽之義不止一端如表裏也
氣血也經絡也藏府也上下左右有分也時日衰王有辨也從隂引陽者病在陽而治其隂也從陽引隂者病
在隂而治其陽也以右治左以左治右者繆刺之法也以我知彼者推已及人也以表知裏者有無相求也能
因此以觀過與不及之理則幾微可見過失可則用之可不殆矣則度也)善診者察色按脉
先别隂陽(此下皆言診法也診之一字所該者廣如下文審清濁知部分視喘息聽聲音觀權衡規
矩總皆診法非獨指診脉為言也然無非欲辨隂陽耳前節言鍼治之隂陽此言脉色之隂陽皆醫家之最要
者故曰先别隂陽以見其不可緩也義詳脉色類諸篇)審清濁而知部分(色者神之華故
可望顔察色審清濁而知部分如五色篇所言者是也又仲景金匱要略曰病人有氣色見於面部鼻頭色
青腹中痛苦冷者死鼻頭色微黑者有水氣色黃者胸上有寒色白者亡血也設微赤非時者死又色青為痛
色黑為勞色赤為風色黃者便難色鮮明者有留飲亦此之謂)視喘息聽音聲而知所
苦(病苦於中聲發於外故可視喘息聽音聲而知其苦也如隂陽應象大論曰肝在音為角聲為呼心在音
為徵聲為笑脾在音為宫聲為歌肺在音為商聲為哭腎在音為羽聲為呻此五藏之音聲也聲有不和必有
所病矣仲景曰病人語聲寂然喜驚呼者骨節間病語聲喑喑然不徹者心隔間病語聲啾啾然細而長者
頭中病又曰息搖肩者心中堅息引胷中上氣者欬息張口短氣者肺痿唾沬又曰吸而微數其病在中焦實
也當下之即愈虛者不治在上焦者其吸促在下焦者其吸遠此皆難治呼吸動搖振振者不治又曰設令病
人向壁臥聞師到不驚起而盻視若三言三止脉之嚥唾者此詐病也設令脉自和處但言此病大重須服吐
下藥及鍼灸數十百處當自愈師持脉病人欠者無病也脉之呻者痛也言遅者風也搖頭言者裏痛也行遲
者表強也坐而伏者短氣也坐而下一脚者腰痛也裏實護腹如懷卵者心痛也又曰人病恐怖者其脉何狀
師曰脉形如循絲纍纍然其面白脱色也又曰人愧者其脉何類師曰脉浮而面色乍白乍赤也此皆疾病之
聲色總之聲由氣發氣充則聲壯氣衰則聲怯故華元化曰陽候多語隂證無聲多語者易濟無聲者難榮然
則音聲不惟知所苦而且可知死生矣)觀權衡規矩而知病所主(權衡規矩義詳
脉色類九但彼以脉言也然此四者所包者多不獨在脉蓋權言其重衡言其輕規言其圓矩言其方能明方
圓輕重之理則知變通之道矣)按尺寸觀浮沉滑濇而知病所生以治
(義詳脉色類諸篇)無過以診則不失矣(此診字應前善診之診至此過失也言無失以
前諸法則治亦可以無失矣)故曰病之始起也可刺而已其盛可待
衰而已(此下皆言治法也凡病之始起者邪必在經絡故可刺之而已及其既盛則必待其盛勢衰退
而後巳巳者止鍼止藥之謂即五常政大論所謂十去其八十去其九之意)故因其輕而揚
之因其重而減之因其衰而彰之(輕者浮於表故宜揚之揚者散也重者實
於内故宜減之減者寫也衰者氣血虚故宜彰之彰者補之益之而使氣血復彰也於此三者而表裏虚實之
治盡之矣)形不足者温之以氣精不足者補之以味(此正言彰之之
法而在於藥食之氣味也以形精言則形為陽精為隂以氣味言則氣為陽味為隂陽者衛外而為固也隂者
藏精而起亟也故形不足者陽之衰也非氣不足以逹表而温之精不足者隂之衰也非味不足以實中而補
之陽性煖故曰温隂性靜故曰補愚按本論有云味歸形形食味氣歸精精食氣而此曰形不足者温之以
氣精不足者補之以味義似相反不知形以精而成精以氣而化氣以味而生味以氣而行故以隂陽言則形
與氣皆陽也故可以温味與精皆隂也故可以補以清濁言則味與形皆濁也故味歸形氣與精皆清也故氣
歸精然則氣不能外乎味味亦不能外乎氣雖氣味有隂陽清濁之分而實則相須為用者也)其高者
因而越之(越發揚也謂升散之發湧之可以治其上之表裏也)其下者引而竭之
(竭祛除也謂滌蕩之疏利之可以治其下之前後也)中滿者寫之於内(中滿二字最宜詳察
即痞滿大實堅之謂故當寫之於内若外見浮腫而脹不在内者非中滿也妄行攻寫必至為害此節之要最
在一中字)其有邪者漬形以為汗(邪在肌表故當漬形以為汗漬浸也言令其汗出如
漬也如許胤宗用黃茋防風湯數十斛置於床下以蒸汗張苗燒地加桃葉於上以蒸汗或用藥煎湯浴洗之
皆漬形之法也漬資四切)其在皮者汗而發之(前言有邪者兼經絡而言言其深也
此言在皮者言其淺也均為表證故皆宜汗)其慓悍者按而收之(慓急也悍猛利也按
察也此兼表裏而言凡邪氣之急利者按得其狀則可收而制之矣慓飄票二音悍音汗)其實者
散而寫之(陽實者宜散之隂實者宜寫之)審其隂陽以别柔剛(形證有柔剛脉
色有柔剛氣味尤有柔剛柔者屬隂剛者屬陽知柔剛之化者知隂陽之妙用矣故必審而别之)陽病
治隂隂病治陽(陽勝者隂必病隂勝者陽必病如至真要大論曰諸寒之而熱者取之隂熱之
而寒者取之陽啟玄子曰壯水之主以制陽光益火之源以消隂翳皆陽病治隂隂病治陽之道也亦上文從
隂引陽從陽引隂之義)定其血氣各守其鄉(病之或在血分或在氣分當各察其處而
不可亂也)血實宜决之(决謂泄去其血如决水之義)氣虚宜□引之(□甲乙經
作掣挽也氣虚者無氣之漸無氣則死矣故當挽回其氣而引之使復也如上氣虚者升而舉之下氣虚者納
而歸之中氣虚者温而補之是皆掣引之義)
五方病治不同(素問異法方宜論全九)
黃帝問曰醫之治病也一病而治各不同皆愈何也(治各
不同如下文砭石毒藥灸焫九鍼導引按蹻之類)岐伯對曰地勢使然也(地勢不同
則氣習有異故治法亦隨而不一也)故東方之域天地之所始生也(天地
之氣自東而升為陽生之始故發生之氣始於東方而在時則為春)魚鹽之地海濱傍水
(地不滿東南故東南低下而多水魚鹽海濱皆傍水之地利也)其民食魚而嗜鹹皆安
其處美其食(得魚鹽之利故居安食美)魚者使人熱中(魚鱗蟲也魚生水中水體
外隂而内陽故能熱中然水從寒化亦脾寒者所忌)鹽者勝血(食鹹者渴勝血之徵也義詳氣味類
三及疾病類二十五)故其民皆黑色疎理其病皆為癰瘍(血弱故黑色疎
理熱多故為癰瘍)其治宜砭石故砭石者亦從東方来(砭石石鍼也即
磁鋒之屬山海經曰高氏之山有石如玉可以為鍼亦此類也東方之民疎理而癰瘍其病在肌表故用砭石
砭石者其治在淺凡後世所用砭石之法亦自東方来也砭音邊)西方者金玉之域
沙石之處天地之所收引也(地之剛在西方故多金玉砂石然天地之氣自西而
降故為天地之收引而在時則應秋)其民陵居而多風水土剛強(陵居高處也故
多風金氣肅殺故水土剛強)其民不衣而褐薦其民華食而脂肥(不衣
不事服餙也褐毛布也薦草茵也華濃厚也謂酥酪膏肉之類飲食華厚故人多脂肥)故邪不能
傷其形體其病生於内(水土剛強飲食肥厚肌肉充實膚腠閉密故邪不能傷其外而
惟飲食男女七情病多生於内也)其治宜毒藥故毒藥者亦從西方来
(病生於内故非鍼灸按導所能治而宜用毒藥也毒藥者總括藥餌而言凡能除病者皆可稱為毒藥如五常
政大論曰大毒治病十去其六常毒治病十去其七小毒治病十去其九之類是也凡後世所用毒藥之法亦
自西方来也)北方者天地所閉藏之域也(天之隂在北故其氣閉藏而在
時則應冬)其地高陵居風寒冰冽(地高陵居西北之勢也風寒冰冽隂氣勝也)其
民樂野處而乳食藏寒生滿病(野處乳食北人之性胡地至今猶然地氣寒乳
性亦寒故令人藏寒藏寒多滯故生脹滿等病)其治宜灸焫故灸焫者亦從北
方来(灸焫艾灸火灼也亦火鍼之屬今北人多用之故後世所用灸焫之法亦自北方来也焫如瑞切)
南方者天地所長養陽之所盛處也(天之陽在南故萬物長養而在
時則應夏)其地下水土弱霧露之所聚也(南方低下而濕故水土弱而多霧露)
其民嗜酸而食胕(胕腐也物之腐者如豉鮓麯醬之屬是也嗜音示胕音父)故其
民皆緻理而赤色其病攣痺(嗜酸者收食胕者濕故其民緻理而攣痺攣痺者濕
熱盛而病在筋骨也南方屬火故其色赤緻密也緻音致攣閭員切又去聲痺音秘)其治宜微
鍼故九鍼者亦從南方来(病在經絡故宜用九鍼凡後世所用鍼法亦自南方来也)
中央者其地平以濕天地所以生萬物也衆(土體平土性濕
土王于四方之中而為萬物之母故其生物也衆)其民食雜而不勞(四方輻輳萬物所歸
故民食雜土性和緩故不勤勞也)故其病多痿厥寒熱(土氣通脾而主四肢故濕滯則
為痿寒熱則為厥中央者四方之氣交相集故或寒或熱也)其治宜導
引按蹻故導引按蹻者亦從中央出也(導引謂搖筋骨動肢節以行氣血也按捏按也蹻即陽蹻
隂蹻之義蓋謂推拏谿谷蹻穴以除疾病也病在肢節故用此法凡後世所用導引按摩之法亦自中州出也
蹻音喬又極虐切)故聖人雜合以治各得其所宜故治所以異
而病皆愈者得病之情知治之大體也(雜合五方之治而隨機應變則
各得其宜矣故治法雖異而病無不愈知通變之道者即聖人之能事也)
形志苦樂病治不同(素問血氣形志篇十)
形樂志苦病生於脉治之以灸刺(形樂者身無勞也志苦者心多慮也心主
脉深思過慮則脉病矣脉病者當治經絡故當隨其宜而灸刺之)形樂志樂病生於肉
治之以鍼石(形樂者逸志樂者閑飽食終日無所運用多傷於脾脾主肌肉故病生焉肉病者或
為衛氣留或為膿血聚故當用鍼石以取之石砭石也)形苦志樂病生於筋治之
以熨引(形苦者身多勞志樂者心無慮勞則傷筋故病生於筋熨以藥熨引謂導引熨音欝)形
苦志苦病生於咽嗌治之以丼藥(形苦志苦必多憂思憂則傷肺思則傷脾
脾肺氣傷則虚而不行氣必滯矣脾肺之脉上循咽嗌故病生於咽嗌如人之悲憂過度則喉嚨哽咽食飲難
進思慮過度則上焦否隔咽中核塞即其徵也通評虚實論曰隔則閉絶上下不通則暴憂之病也亦此之謂
病在嗌者因損於藏故當以丼藥調補之丼舊作百靈樞九鍼論作甘藥者是今改從之嗌音益)形
數驚恐經絡不通病生於不仁治之以按摩醪藥(驚者氣亂
恐者氣下數有驚恐則氣血散亂而經絡不通故病不仁不仁者頑痺耎弱也故治宜按摩以導氣行血醪藥
以養正除邪醪藥藥酒也經絡二字九鍼論作筋脉義亦同醪音勞)是謂五形志也(結上
文按靈樞九鍼論文有與此同者俱不重載)
有毒無毒制方有約必先歲氣無伐天和(素問五常
政大論十一)
帝曰有毒無毒服有約乎(約度也禁服篇曰夫約方者猶約嚢也囊滿而弗約則輸
泄方成弗約則神與弗俱)岐伯曰病有久新方有大小有毒無毒固
宜常制矣(病重者宜大病輕者宜小無毒者宜多有毒者宜少皆常制之約也)大毒治病
十去其六常毒治病十去其七小毒治病十去其八無
毒治病十去其九(藥性有大毒常毒小毒無毒之分去病有六分七分八分九分之約者蓋
以治病之法藥不及病則無濟於事藥過於病則反傷其正而生他患矣故當知約制而進止有度也王氏
曰大毒之性烈其為傷也多小毒之性和其為傷也少常毒之性减大毒之性一等加小毒之性一等所傷可
知也故至約必止之以待来證爾然無毒之藥性雖平和久而多之則氣有偏勝必有偏絶久攻之則藏氣偏
弱既弱且困不可長也故十去其九而止)榖肉果菜食養盡之無使過之傷
其正也(病已去其八九而有餘未盡者則當以榖肉果菜飲食之類培養正氣而餘邪自盡矣如藏氣
法時論曰毒藥攻邪五榖為養五果為助五畜為益五菜為充者是也然毒藥雖有約制而飲食亦貴得宜皆
不可使之太過過則反傷其正也)不盡行復如法(如此而猶有未盡則再行前法以漸除之
寧從乎慎也)必先歲氣無伐天和(五運有紀六氣有序四時有令隂陽有節皆歲氣也
人氣應之以生長收藏即天和也設不知歲氣變遷而妄呼寒熱則邪正盛衰無所辨未免於犯歲氣伐天和
矣夭枉之由此其為甚又治其王氣義詳本類前七)無盛盛無虚虚而遺人夭
殃(邪氣實者復助之盛其盛矣正氣奪者復攻之虚其虚矣不知虚實妄施攻補以致盛者愈盛虚者愈虚
真氣日消則病氣日甚遺人夭殃醫之咎也)無致邪無失正絶人長命(盛其盛是
致邪也虚其虚是失正也重言之者所以深戒夫伐天和而絶人長命以見歲氣不可不慎也)
久病而瘠必養必和(素問五常政大論十二)
帝曰其久病者有氣從不康病去而瘠奈何(謂氣已順而身猶不
康病已去而形則瘠瘦也瘠音寂)岐伯曰昭乎哉聖人之問也化不可
代時不可違(化造化也凡造化之道衰王各有不同如木從春化火從夏化金從秋化水從冬化
土從四季之化以及五運六氣各有所主皆不可以相代也故曰化不可代人之藏氣亦必隨時以為衰王欲
復藏氣之虧不因時氣不可也故曰時不可違不違時者如金水根於春夏木火基於秋冬藏氣皆有化原設
不預為之地則臨時不易於復元或邪氣乘虚再至雖有神手無如之何矣愚按此節諸註皆謂天地有自
然之化人力不足以代之故曰化不可代然則當聽之矣而下文曰養之和之者又將何所為乎謂非以人力
而贊天工者乎其說不然也)夫經絡以通血氣以從復其不足與衆
齊同(疾病既去而不求其復則元氣由衰而瘠矣)養之和之靜以待時謹守
其氣無使傾移其形廼彰生氣以長命曰聖王(養者養以氣味
和者和以性情靜以待時者預有脩為而待時以復也如陽虚者喜春夏隂虚者喜秋冬病在肝者愈於夏病
在心者愈於長夏病在脾者愈於秋病在肺者愈於冬病在腎者愈於春皆其義也謹守其氣無使傾移則固
有弗失日新可期是即復原之道而生氣可漸長矣)故大要曰無代化無違時必
養必和待其来復此之謂也帝曰善(大要上古書名此引古語以明化不
可代時不可失不可不養不可不和以待其来復未有不復者矣来復之義即易之復卦一陽生於五隂之下
陽氣漸回則生意漸長同此理也)
婦人重身毒之何如(素問六元正紀大論十三)
黃帝問曰婦人重身毒之何如岐伯曰有故無殞亦無
殞也(重身孕婦也毒之謂峻利藥也故如下文大積大聚之故有是故而用是藥所謂有病則病受之故
孕婦可以無殞而胎氣亦無殞也殞傷也重平聲殞音允)帝曰願聞其故何謂也
岐伯曰大積大聚其可犯也衰其大半而止過者死(身雖
孕而有大積大聚非用毒藥不能攻攻亦無害故可犯也然但宜衰其大半便當止藥如上篇云大毒治病十
去其六者是也若或過用則病未必盡而胎已受傷多致死矣)
揆度竒恒脉色主治(素問玉版論要篇全十四)
黃帝問曰余聞揆度竒恒所指不同用之奈何(揆度揣度也竒
恒異常也所指不同有言疾病者有言脉色者有言藏府者有言隂陽者詳見竒恒會通度入聲)岐伯
對曰揆度者度病之淺深也竒恒者言竒病也(竒病異常之病
也病而異常非揣度淺深之詳不易知也)請言道之至數五色脉變揆度竒
恒道在於一(至數之義所包者廣如六節藏象天元紀至真要六微旨五運行六元正紀等論皆
言其義蓋天人之道有氣則有至有至則有數人之五色五脉無非隨氣以至故其太過不及亦皆有至數存
焉能知天地之至數即可知人之至數色脉竒恒其變雖多其道則一一者如下文所謂神而已矣)神轉
不回回則不轉乃失其機(神者隂陽之變化也易曰知變化之道者其知神之所為
乎轉運行不息也回逆而邪也神機之用循環無窮故在天在人無不頼之以成化育之功者皆神轉不回也
設其回而不轉則至數逆生機失矣故曰神去則機息又曰失神者亡也)至數之要迫近以
微(至數即神之機也要在乎機機在乎神神機之道纖毫無間至精至微無往不切故曰迫近以微)著
之玉版命曰合玉機(玉機真藏論有此數句詳脉色類十)容色見上下左
右各在其要(天之神機見於氣候人之神機見於脉色凡此上下左右及下文淺深逆從日數之
類皆色脉至數之要不可不察也色脉之義仍當與脉色類三十二三等章互考)其色見淺者
湯液主治十日已(色淺則病微故可以湯液主治而愈亦速也湯液者五榖之湯液蓋調養
之道非後世湯藥之謂義見下章)其見深者必齊主治二十一日已(色深
則病深故當以齊主治而愈稍遲齊劑同藥劑也湯液醪醴論曰必齊毒藥攻其中義見後)其見大
深者醪酒主治百日已(色大深者病尤甚故必以醪酒主治醪酒藥酒也如腹中論雞
矢醴之類)色夭面脫不治百日盡已(色夭面脱者神氣已去故不可治百日盡則時
更氣易至數盡而已上節言病已此言命已也不可混看)脉短氣絶死(脉短氣絶者中虚陽脫也
故死)病温虚甚死(病温邪有餘虚甚正不足正不勝邪故死)色見上下左右各
在其要上為逆下為從(要即逆從之要也五色篇曰其色上行者病益甚其色下行如
雲徹散者病方已故上為逆下為從義詳脉色類三十二)女子右為逆左為從男子
左為逆右為從(女為隂右亦為隂色在右則隂病甚矣故女以右為逆男為陽左亦為陽色在
左則陽病甚矣故男以左為逆此雖以色為言而病之逆從亦猶是也)易重陽死重隂死
(易變易也男以右為從而易於左則陽人陽病是重陽也女以左為從而易於右則隂人隂病是重隂也重陽
重隂者隂陽偏勝也有偏勝則有偏絶故不免於死矣)隂陽反作治在權衡相奪
(反作如四氣調神論所謂反順為逆也逆則病生矣治在權衡相奪謂度其輕重而奪之使平猶權衡也作
舊作他誤也隂陽應象大論曰隂陽反作者是今改從之)竒恒事也揆度事也(此承上文
而言隂陽反作者即竒恒事也權衡相奪者即揆度事也)搏脉痺躄寒熱之交(上文言竒
恒之色此下言竒恒之脉搏脉者搏擊於手也為邪盛正衰隂陽乖亂之脉故為痺為躄為或寒或熱之交也
痺頑痺也躄足不能行也躄音碧)脉孤為消氣虚泄為奪血(脉孤者孤隂孤陽也
孤陽者洪大之極隂氣必消孤隂者微弱之甚陽氣必消故脉孤為消氣也脉虚兼泄者必亡其隂隂亡則血
虚故虚泄為奪血也)孤為逆虚為從(孤者偏絶之謂絶者不可復生故為逆虚者不足之稱不
足者猶可補故曰從)行竒恒之法以太隂始(肺為百脉之朝會故脉變竒恒之辨當以
太隂始太隂者手太隂之氣口也)行所不勝曰逆逆則死(行所不勝尅我者也如以
木見金以金見火之類是也)行所勝曰從從則活(行所勝我尅者也如以木見土以土
見水之類是也)八風四時之勝終而復始(八風之至隨四時之勝至數有常則終而
復始此順常之令也)逆行一過不復可數論要畢矣(設或氣令失常逆行一過
是為回則不轉而至數紊亂無復可以數計矣過失也喻言人之色脉一有失調則竒恒反作變態百出亦不
可以常數計也此則天人至數之論要在逆從之間察其神而畢矣)
湯液醪醴病為本工為標(素問湯液醪醴論全十五)
黃帝問曰為五榖湯液及醪醴奈何(湯液醪醴皆酒之屬韻義云醅酒濁
酒曰醪詩詁云酒之甘濁而不泲者曰醴然則湯液者其即清酒之類歟醪音勞醴音禮泲音濟)岐伯
對曰必以稻米炊之稻薪稻米者完稻薪者堅(完者其味全堅
者其氣銳)帝曰何以然岐伯曰此得天地之和高下之宜故
能至完伐取得時故能至堅也(榖之性味中正功用周全以其得天地之和高
下之宜故能至完完全也)帝曰上古聖人作湯液醪醴為而不用何
也岐伯曰自古聖人之作湯液醪醴者以為備耳夫上
古作湯液故為而弗服也(聖人之作湯液者先事預防所以備不虞耳蓋上古之世
道全德盛性不嗜酒邪亦弗能害故但為而弗服也)中古之世道德稍衰邪氣時
至服之萬全(道德稍衰天真或損則邪能侵之然猶不失於道故但服湯液醪醴而可萬全矣)
帝曰今之世不必已何也(謂治以湯液醪醴而不能必其病之已也)岐伯曰
當今之世必齊毒藥攻其中鑱石鍼艾治其外也(齊毒藥以
毒藥為劑也鑱鍼也九鍼論一曰鑱鍼今世道德已衰疾病已甚故非毒藥不能攻其中非鍼艾不能治其外
齊劑同鑱音慙銳也)帝曰形弊血盡而功不立者何(此承上文而言治之
如法以至於形弊血盡而病猶不愈者何也)岐伯曰神不使也(凡治病之道攻邪在乎鍼
藥行藥在乎神氣故治施於外則神應於中使之升則升使之降則降是其神之可使也若以藥劑治其内而
藏氣不應鍼艾治其外而經氣不應此其神氣已去而無可使矣雖竭力治之終成虚廢已爾是即所謂不使
也)帝曰何謂神不使岐伯曰鍼石道也精神不進志意
不治故病不可愈(道治病之道也不進不治者欲其進而不進欲其治而不治也故病不可
愈)今精壞神去榮衛不可復收何者嗜欲無窮而憂患
不止精氣㢮壞榮泣衛除故神去之而病不愈也(腎藏精精
為隂心藏神神為陽精壞神去則隂陽俱敗表裏俱傷榮衛不可收拾矣此其故以今人嗜欲憂患不節失其
所養故致精氣弛壞榮泣衛除而無能為力也榮營同泣濇同)帝曰夫病之始生也
極微極精必先入結於皮膚今良工皆稱曰病成名曰
逆則鍼石不能治良藥不能及也今良工皆得其法守
其數親戚兄弟遠近音聲日聞於耳五色日見於目而
病不愈者亦何暇不蚤乎(極微者言輕淺未深極精者言專一未亂斯時也治之極
易及其病成則良工稱為逆矣然良工之治既云得法而至數弗失親戚之聞見極熟而聲色無差宜乎無不
速愈者而頋使其直至於精壞神去而病不能愈亦何暇治之不蚤乎暇言慢事也)岐伯曰病為
本工為標標本不得邪氣不服此之謂也(病必得醫而後愈故病為
本工為標然必病與醫相得則情能相浃才能勝任庶乎得濟而病無不愈惟是用者未必良良者未必用是
為標本不相得不相得則邪氣不能平服而病之不愈者以此也又如五藏别論曰拘於鬼神者不可與言至
德惡於鍼石者不可與言至巧病不許治者病不必治治之無功矣又如脉色類不失人情詳按皆標本不得
之謂)帝曰其有不從毫毛生而五藏陽已竭也津液充郭
其魄獨居孤精於内氣耗於外形不可與衣相保此四
極急而動中是氣拒於内而形施於外治之奈何(不從毫毛
生病生於内也五藏陽已竭有隂無陽也津液水也郭形體胷腹也脹論曰夫胷腹藏府之郭也凡隂陽之要
隂無陽不行水無氣不化故靈蘭秘典論曰氣化則能出矣今陽氣既竭不能通調水道故津液妄行充於郭
也魄者隂之屬形雖充而氣則去故其魄獨居也精中無氣則孤精於内隂内無陽則氣耗於外三焦閉塞水
道不通皮膚脹滿身體羸敗故形不可與衣相保也四支者諸陽之本陽氣不行故四極多隂而脹急也脹由
隂滯以胃中陽氣不能制水而肺腎俱病喘欬繼之故動中也此以隂氣格拒於内故水脹形施於外而為是
病)岐伯曰平治於權衡(平治之法當如權衡者欲得其平也且水脹一證其本在腎其
標在肺如五藏陽已竭魄獨居者其主在肺肺主氣氣須何法以化之津液充郭孤精於内其主在腎腎主水
水須何法以平之然肺金生於脾腎水制於土故治腫脹者必求脾肺腎三藏隨盛衰而治得其平是為權衡
之道也)去宛陳莝是以微動四極温衣繆刺其處以復其
形開鬼門潔淨府精以時服五陽已布疎滌五藏故精
自生形自盛骨肉相保巨氣乃平帝曰善(宛積也陳久也莝斬草也
謂去其水氣之陳積欲如斬草而漸除之也四極四支也微動之欲其流通而氣易行也温衣欲助其肌表之
陽而隂凝易散也然後繆刺之以左取右以右取左而去其大絡之留滯也鬼門汗空也肺主皮毛其藏魄隂
之屬也故曰鬼門淨府膀胱也上無入孔而下有出竅滓穢所不能入故曰淨府邪在表者散之在裏者化之
故曰開鬼門潔淨府也水氣去則真精服服行也隂邪除則五陽布五陽五藏之胃氣也由是精生形盛骨肉
相保而巨氣可平矣宛欝同莝音剉)
祝由(素問移精變氣論十六附祝由鬼神二說)
黃帝問曰余聞古之治病惟其移精變氣可祝由而已
今世治病毒藥治其内鍼石治其外或愈或不愈何也
(上古以全德之世邪不能侵故凡有疾病惟用祝由而已以其病不甚而治亦易也王氏曰移謂移易變謂
變改皆使邪不傷正精神復強而内守也按國朝醫術十三科曰大方脉曰小方脉曰婦人曰傷寒曰瘡疾
曰鍼灸曰眼曰口齒曰咽喉曰接骨曰金鏃曰按摩曰祝由今按摩祝由二科失其傳惟民間尚有之祝之
救切)岐伯對曰往古人居禽獸之間動作以避寒隂居以
避暑内無眷慕之累外無伸宦之形此恬憺之世邪不
能深入也故毒藥不能治其内鍼石不能治其外故可
移精祝由而已(古人巢居穴處故居禽獸之間動作者陽生而煖故可避寒隂居者就凉遠熱
故可避暑伸屈伸之情宦利名之累内無眷慕外無趨求故曰恬憺之世恬憺則天真完固氣血堅實邪不能
入故無事於毒藥鍼石但以祝由即可移易精氣而愈其病也祝咒同由病所從生也故曰祝由王氏曰祝
說病由不勞鍼石而已)今之世不然憂患緣其内苦形傷其外又
失四時之從逆寒暑之宜賊風數至虚邪朝夕内至五
藏骨髓外傷空竅肌膚所以小病必甚大病必死故祝
由不能已也帝曰善(内傷五藏外逆四時則表裏俱傷為病必甚故不能以祝由治之也
數音朔空孔同愚按祝由者即符咒禁禳之法用符咒以治病謂非鬼神而何故賊風篇帝曰其母所遇
邪氣又母怵惕之所志卒然而病者其故何也唯有因鬼神之事乎岐伯曰此亦有故邪留而未發因而志有
所惡及有所慕血氣内亂兩氣相摶其所從来者微視之不見聽而不聞故似鬼神帝又問曰其祝而已者其
故何也岐伯曰先巫因知百病之勝先知其病所從生者可祝而已也只此數語而祝由鬼神之道盡之矣愚
請竟其義焉夫曰似鬼神者言似是而實非也曰所惡所慕者言鬼生於心也曰知其勝知其所從生可祝而
已者言求其致病之由而釋去其心中之鬼也何也凡人之七情生於好惡好惡偏用則氣有偏并有偏并則
有勝負而神志易亂神志既有所偏而邪復居之則鬼生於心故有素惡之者則惡者見素慕之者則慕者見
素疑之者則疑者見素畏忌之者則畏忌者見不惟疾病夢寐亦然是所謂志有所惡及有所慕血氣内亂故
似鬼神也又若神氣失守因而致邪如補遺刺法等論曰人虚即神遊失守邪鬼外干故人病肝虚又遇厥隂
歲氣不及則白尸鬼犯之人病心虚又遇二火歲氣不及則黑尸鬼犯之人病脾虚又遇太隂歲氣不及則青
尸鬼犯之人病肺虚又遇陽明歲氣不及則赤尸鬼犯之人病腎虛又遇太陽歲氣不及則黃尸鬼犯之非但
尸鬼凡一切邪犯者皆是神失守位故也此言正氣虚而邪勝之故五鬼生焉是所謂故邪也亦所謂因知百
病之勝也又如關尹子曰心蔽吉凶者靈鬼攝之心蔽男女者滛鬼攝之心蔽幽憂者沉鬼攝之心蔽放逸者
狂鬼攝之心蔽盟詛者竒鬼攝之心蔽藥餌者物鬼攝之此言心有所注則神有所依依而不正則邪鬼生矣
是所謂知其病所從生也既得其本則治有其法故察其惡察其慕察其勝察其所從生則祝無不效矣如王
中陽治一婦疑其夫有外好因病失心狂惑雖投藥稍愈終不脱然乃隂令人佯言某婦暴死殊為可憐患者
忻然由是遂愈此雖非巫然亦以法而去其所惡之謂也又如韓世良治一女母子甚是相愛既嫁而母死遂
思念成疾諸藥罔效韓曰此病得之於思藥不易愈當以術治之乃賄一巫婦授以秘語一日夫謂其妻曰汝
之念母如此不識彼在地下亦念汝否吾當他往汝盍求巫婦卜之妻忻諾遂召巫至焚香禮拜而母靈降矣
一言一默宛然其母之生前也女遂大泣母叱之曰勿泣汝之生命尅我我遂蚤亡我之死皆汝之故今在隂
司欲報汝讐汝病懨懨實我所為我生則與爾母子死則與爾寇讐矣言訖女改容大怒曰我因母病母反害
我我何樂而思之自是而病愈矣此去其所慕之謂也又如隂陽應象大論曰怒傷肝悲勝怒喜傷心恐勝喜
思傷脾怒勝思憂傷肺喜勝憂恐傷腎思勝恐此因其情志之勝而更求其勝以制之之法也又如外臺秘要
載祝由一科丹溪謂符水惟膈上熱痰一呷凉水胃熱得之豈不清快亦可取效若内傷涉虚之人及嚴冬天
寒之時符水下咽胃氣受傷反致害者多矣此因其熱而勝以寒也又如近有患瘧者厭以符物每多取效何
也蓋以瘧之輕者日發一次多在半表半裏少陽膽經當其邪正相争迭為勝負之際但得一厭則膽氣若有
所恃故正勝邪而病退矣此藉其相勝之氣以移易其邪正也又余嘗治一少年姻婦以熱邪乘胃依附鬼神
毆詈驚狂舉家恐怖欲召巫以治謀之於余余曰不必余能治之因令人高聲先導首懾其氣余即整容隨而
突入病者䙝衣不恭瞠視相向余施怒目勝之面對良久見其赧生神怯忽爾潜遯余益令人索之懼不敢出
乃進以白虎湯一劑諸邪悉退此以威儀勝其䙝瀆寒凉勝其邪火也又治一儒生以傷寒後金水二藏不足
忽一日正午對余嘆曰生平業儒無所欺害何有白鬚老者素服持扇守余不去者三日矣意必宿冤所致也
奈之何哉余笑曰所持者非白紙扇耶生驚曰公亦見乎余曰非也因對以刺法論人神失守五鬼外干之義
且觧之曰君以肺氣不足眼多白花故見白鬼若腎水不足者眼多黑花當見黑鬼矣此皆正氣不足神魂不
附於體而外見本藏之色也亦何冤之有哉生大喜曰有是哉妙理也余之床側尚有一黑鬼在余心雖不懼
而甚惡之但不堪言耳今得教可釋然矣遂連進金水兩藏之藥而愈此知其病所從生而微言以釋之也諸
如此類皆鬼從心生而實非鬼神所為故曰似鬼神也然鬼既在心則誠有難以藥石奏效而非祝由不可者
矣使祝由家能因岐伯之言而推廣其妙則功無不奏術無不神無怪其列於十三科之一义豈近代惑世誣
民者流所可同日語哉賊風篇義見疾病類三十一所當互考又按鬼神之謂雖屬𦕈茫然易曰精氣為物
遊魂為變是故知鬼神之情狀孔子曰鬼神之為德其盛矣乎然則鬼神之道其可忽哉故周官之有大祝者
掌六祝之辭以事鬼神示祈福祥求永貞也註曰告神之辭曰祝號者尊其名為美稱也又有男巫者春招弭
以除疾病註曰招吉祥弭禍祟而疾病可除矣又有女祝者掌王后之内祭祀以時招&KR2105;禬禳之事註曰招以
召祥&KR2105;以禦癘禬以除災害禳以弭變異四者所以除疾殃也以此觀之則巫祝之用雖先王大聖未始或廢
盖藉以宣誠悃通鬼神而消災害實亦先巫祝由之意也故其法至今流傳如時瘟骨鯁邪祟神志等疾間或
取效然必其輕淺小疾乃可用之設果内有虚邪外有實邪苟舍正大之法而崇尚虚無鮮不悮事奈何末世
奸徒借神鬼為妖祥假符祝為欺誑今之人既不知祝由之法自有一種當用之處乃欲動輙頼之信為實然
致有妄言禍福而惑亂人心者有禁止醫藥而坐失幾宜者有當忌寒凉而悮吞符水者有作為怪誕而蕩人
神氣者本以治病而適以悮病本以去鬼而適以致鬼此之為害未可枚舉其不為奸巫所竊笑者幾希矣故
曰拘於鬼神者不可與言至德又曰信巫不信醫一不治也吁人生於地懸命於天彼鬼神者以天地之至德
二氣之良能既不得逆天命以禍福私人又焉得樂謟媚以祝禳免患尼父曰獲罪於天無所禱也又曰敬鬼
神而遠之此則吾心之所謂祝由也苟有事於斯者幸鍳余之迂論運氣類四十四章有按當考)
治之要極無失色脉治之極於一(素問移精變氣論十七)
帝曰余欲臨病人觀死生决嫌疑欲知其要如日月光
可得聞乎(如日月光欲其明顯易見也)岐伯曰色脉者上帝之所貴
也先師之所傳也(言明如日月者無過色脉而已上帝上古之帝也先師即下文所謂僦貸
季也)上古使僦貸季理色脉而通神明合之金木水火土
四時八風六合不離其常(理色脉察内外之精微也通神明色脉辨而神明見也色
脉之應無往不合如五行之衰王四時之往来八風之變六合之廣消長相依無不有常度也)變化相
移以觀其妙以知其要欲知其要則色脉是矣(五行四時八風
之氣迭有盛衰則變化相移色脉隨之而應故可以觀其妙知其要凡人之五藏六府百骸九竅脉必由乎氣
氣必合乎天雖其深微難測而惟於色脉足以察之故曰欲知其要則色脉是矣)色以應日脉
以應月常求其要則其要也(色分五行而明晦是其變日有十干而隂晴是其變
故色以應日脉有十二經而虚實是其變月有十二建而盈縮是其變故脉以應月常求色脉之要則明如日
月而得其變化之要矣)夫色之變化以應四時之脉此上帝之所
貴以合於神明也所以遠死而近生生道以長命曰聖
王(上帝貴色脉之應故能見幾察微合於神明常遠於死常近於生生道永昌此聖王之治身如此)中
古之治病至而治之湯液十日以去八風五痺之病十
日不已治以草蘇草荄之枝本末為助標本已得邪氣
乃服(中古之治病必病至而後治之其治也先以湯液湯液者五榖所制而非藥也服之十日而八風五
痺之病可以去矣使十日不已則治以草蘇草荄之枝蘇葉也荄根也枝莖也根枝相佐故云本末為助即後
世之煎劑也病原為本病變為標得其標本邪無不服此中古之治雖不若上古之見於未然而猶未若後世
之誤也湯液義見前十五八風義見運氣類三十五五痺義見疾病類六十七荄音該)暮世之
治病也則不然治不本四時不知日月不審逆從(王氏曰四
時之氣各有所在不本其處而即妄攻是反古也四時刺逆從論曰春氣在經脉夏氣在孫絡長夏氣在肌肉
秋氣在皮膚冬氣在骨髓工當各隨所在而辟伏其邪爾不知日月者謂日有寒温明暗月有空滿虧盈也八
正神明論曰凡刺之法必候日月星辰四時八正之氣氣定乃刺之是故天温日明則人血淖溢而衛氣浮故
血易寫氣易行天寒日隂則人血凝泣而衛氣沉月始生則血氣始精衛氣始行月郭滿則血氣盛肌肉堅月
郭空則肌肉减經絡虚衛氣去形獨居是以因天時而調血氣也是故天寒無刺天温無凝月生無寫月滿無
補月郭空無治是謂得時而調之此之謂也不審逆從者謂不審量其病可治與不可治也愚按王太僕引
經註此其說雖是而殊有未盡者如不本四時則有不知運氣之盛衰隂陽之消長故好用温熱者忘天地之
赫曦專用寒凉者昧主客之流衍五音皆有宜忌胡可視為泛常故五常政大論曰必先歲氣無伐天和設不
知此而犯之如抱薪救火因雪加霜誤人誤已而終身不悟者良可慨矣如不知日月王註即以日月為解然
本篇所言者原在色脉故不知色脉則心無參伍之妙診無表裏之明色脉不合者孰當舍證以從脉緩急相
碍者孰當先此而後彼理趣不明其妄孰甚此色脉之參合必不可少故云日月也又若不審逆從則有氣色
之逆從如玉版要論曰色見上下左右各在其要上為逆下為從女子右為逆左為從男子左為逆右為從衛
氣失常篇曰審察其有餘不足而調之可以知逆順矣有四時脉息之逆從如平人氣象論曰脉有逆從四時
未有藏形春夏而脉瘦秋冬而脉浮大命曰逆四時也玉機真藏論曰所謂逆四時者春得肺脉夏得腎脉秋
得心脉冬得脾脉其至皆懸絶沉濇者命曰逆四時也有脉證之逆從如平人氣象論曰風熱而脉静泄而脱
血脉實病在中脉虚病在外脉濇堅者皆難治命曰反四時也玉機真藏論曰病熱脉静泄而脉大脱血而脉
實病在中脉實堅病在外脉不實堅者皆難治也有治法之逆從如至真要大論曰有逆取而得者有從取而
得者逆正順也若順逆也又曰微者逆之甚者從之又曰逆者正治從者反治從少從多觀其事也五常政大
論曰強其内守必同其氣可使平也假者反之是皆逆從之道醫所最當潜心者若不明四時脉證之逆從則
不識死生之理而病必多失不明論治之逆從則必至妄投而絶人長命是乃所謂醫殺之耳此暮世之通弊
也宜詳察之)病形已成乃欲微鍼治其外湯液治其内(既不能防
於未然又不能察其見在心麤見淺鍼藥亂施也)麤工兇兇以為可攻故病未
已新病復起(麤工學不精而庸淺也兇兇好自用而孟浪也若輩者意其為實而攻之則假實未
去而真虚至意其為熱而寒之則故熱未除而新寒起是不足以治人而適足以害人耳)帝曰願聞
要道岐伯曰治之要極無失色脉用之不惑治之大則
(色脉之與疾病猶形之與影聲之與應也故察病之要道在深明色脉之精微而不至惑亂即明如日月之大
法也)逆從到行標本不得亡神失國(逆從到行反順為逆也標本不得舍本趨
末也故致亡神失國而身命又可知也到倒同)去故就新乃得真人(此戒人以進德
修業無蹈暮世之轍而因循自棄也去故者去其舊習之陋就新者進其日新之功新而又新則聖賢可以學
至而得真人之道矣)帝曰余聞其要於夫子矣夫子言不離色脉
此余之所知也岐伯曰治之極於一帝曰何謂一岐伯
曰一者因得之(一之為道大矣萬事萬物之原也易曰天一生水堯曰惟精惟一允執厥中老
子曰道生一一生二二生三三生萬物又曰天得一以清地得一以寧神得一以靈谷得一以盈萬物得一以
生侯王得一以為天下貞孔子曰吾道一以貫之釋氏曰萬法歸一莊子曰通於一而萬事畢邵子曰天向一
中分造化至真要等論曰知其要者一言而終不知其要流散無窮此曰治之極於一其道皆同也故人能得
一則宇宙在乎手人能知一則萬化歸乎心一者本也因者所因也得其所因又何所而不得哉)帝曰
奈何岐伯曰閉戶塞牖繫之病者數問其情以從其意
(閉戶塞牖繫之病者欲其靜而無擾也然後從容詢其情委曲順其意蓋必欲得其歡心則問者不覺煩病者
不知厭庶可悉其本末之因而治無誤也愚按本篇前言治之要極無失色脉此言數問其情以從其意是
亦邪氣藏府病形篇所謂見其色知其病命曰明按其脉知其病命曰神問其病知其處命曰工故知一則為
工知二則為神知三則神且明矣與此意同若必欲得其致病之本非於三者而參合求之終不能無失也)
得神者昌失神者亡帝曰善(此總結上文而言死生之大本也天年篇曰失神者
死得神者生又本病論亦有此二句見運氣類四十四俱當互考)
五過四德(素問疏五過論全十八)
黃帝曰嗚呼遠哉閔閔乎若視深淵若迎浮雲視深淵
尚可測迎浮雲莫知其際(閔閔玄遠無窮之謂深淵有底故可測浮雲無定故莫知
其際六微旨大論亦有此數句蓋此言醫道彼言天道也見運氣類六)聖人之術為萬民
式論裁志意必有法則循經守數按循醫事為萬民副
故事有五過四德汝知之乎(裁度也循經之循因也按循之循察也副助也醫辨
賢愚愚者誤多故有五過賢者道全故有四德王氏曰德者道之用生之本故不可不敬慎也)雷公避
席再拜曰臣年幼小蒙愚以惑不聞五過與四德比類
形名虚引其經心無所對(比類形名公自言雖能比類形證名目然亦皆虚引經義
而心則未明其深遠故無以對也)帝曰凡未診病者必問嘗貴後賤雖
不中邪病從内生名曰脱營(嘗貴後賤者其心屈辱神氣不伸雖不中邪而病生
於内營者隂氣也營行脉中心之所主心志不舒則血無以生脉日以竭故為脱營中去聲)嘗富後
貧名曰失精五氣留連病有所井(嘗富後貧者憂煎日切奉養日廉故其五
藏之精日加消敗是為失精精失則氣衰氣衰則不運故為留聚而病有所并矣)醫工診之不
在藏府不變軀形診之而疑不知病名(如前二病者求之内證則藏府
無可憑求之外證則形軀無所據診者不明其故則未有不疑而莫識其為何病也)身體日減氣
虚無精(其病漸深則體為瘦减其氣日虚則精無以生隂陽應象大論曰氣歸精精食氣故也)病
深無氣洒洒然時驚(及其病深則真氣消索故曰無氣無氣則陽虚故洒然畏寒也陽虚
則神不足故心怯而驚也)病深者以其外耗於衛内奪於榮(精氣俱損則表
裏俱困故外耗於衛内奪於榮此其所以為深也)良工所失不知病情此亦治
之一過也(雖曰良工而不能察此則不得其情焉知其本此過誤之一也)凡欲診病
者必問飲食居處(飲食有膏梁藜藿之殊居處有寒温燥濕之異因常知變必詳問而察之)
暴樂暴苦始樂後苦皆傷精氣精氣竭絶形體毁沮(樂則
喜喜則氣緩苦則悲悲則氣消故苦樂失常皆傷精氣甚至竭絶則形體毁沮沮壊也樂音洛沮將魚切)
暴怒傷隂暴喜傷陽(怒傷肝肝藏血故傷隂喜傷心心藏神故傷陽)厥氣上行
滿脉去形(厥氣逆氣也凡喜怒過度而傷其精氣者皆能令人氣厥逆而上行氣逆於脉故滿脉精
脱於中故去形隂陽應象大論有此四句見隂陽類一)愚醫治之不知補寫不知
病情精華日脱邪氣廼并此治之二過也(不明虚實故不知補寫不
察所因故不知病情以致隂陽敗竭故精華日脱陽脱者邪并於隂隂脱者邪并於陽故曰邪氣迺并此愚醫
之所誤過之二也)善為脉者必以比類竒恒從容知之為工
而不知道此診之不足貴此治之三過也(比類比别例類也竒恒異
常也從容古經篇名蓋法在安詳靜察也凡善診者必比類相求故能因隂察陽因表察裏因正察邪因此察
彼是以竒恒異常之脉證皆自從容之法而知之矣易曰引而伸之觸類而長之天下之能事畢矣其即比類
之謂歟工不知此何診之有此過誤之三也又示從容論曰脾虚浮似肺腎小浮似脾肝急沉散似腎此皆工
之所時亂也然從容得之詳疾病類九)診有三常必問貴賤封君敗傷
及欲侯王(三常即常貴賤常貧富常苦樂之義封君敗傷者追悔已往及欲侯王者妄想將来皆致
病之因)故貴脱勢雖不中邪精神内傷身必敗亡(抑欝不伸故精
神内傷迷而不逹不亡不已也)始富後貧雖不傷邪皮焦筋屈痿躄為
攣(憂愁思慮則心肺俱傷氣血俱損故為是病躄音璧足不能行也)醫不能嚴不能動
神外為柔弱亂至失常病不能移則醫事不行此治之
四過也(戒不嚴則無以禁其欲言不切則無以動其神又其詞色外為柔弱而委隨從順任其好惡則
未有不亂而至失其常者如是則病不能移其於醫也何有此過誤之四也)凡診者必知
終始有知餘緒切脉問名當合男女(必知終始謂原其始要其終也有知
餘緒謂察其本知其末也切其脉必問其名欲得其素履之詳也男女有隂陽之殊脉色有逆順之别故必辨
男女而察其所合也)離絶菀結憂恐喜怒五藏空虚血氣離守工
不能知何術之語(離者失其親愛絶者斷其所懷菀謂思慮抑欝結謂深情難解憂則氣沉
恐則氣怯喜則氣緩恚則氣逆凡此皆傷其内故令五藏空虚血氣離守醫不知此何術之有菀欝同)嘗
富大傷斬筋絶脉身體復行令澤不息(大傷謂甚勞甚苦也故其筋如
斬脉如絶以耗傷之過也雖身體猶能復舊而行然令澤不息矣澤精液也息生長也)故傷敗結
留薄歸陽膿積寒炅(故舊也言舊之所傷有所敗結血氣留薄不散則欝而成熱歸於陽
分故膿血蓄積令人寒炅交作也炅居永切熱也)麤工治之亟刺隂陽身體解
散四支轉筋死日有期(麤工不知寒熱為膿積所生膿積以勞傷所致乃治以常法急
刺隂陽奪而又奪以致血氣復傷故身體解散四支轉筋則死日有期謂非麤工之誤之者耶亟音棘)醫
不能明不問所發唯言死日亦為麤工此治之五過也
(但知死日而不知致死者由於施治之不當此過誤之五也)凡此五者皆受術不通
人事不明也(不通者不通於理也物理不通焉知人事以上五條所不可不知也)故曰
聖人之治病也必知天地隂陽四時經紀(隂陽氣候之變人身應之
以為消長此天道之不可不知也)五藏六府雌雄表裏刺灸砭石毒藥
所主(藏府有雌雄經絡有表裏刺灸石藥各有所宜此藏象之不可不知也)從容人事以
明經道貴賤貧富各異品理問年少長勇怯之理(經道常道
也不從容於人事則不知常道不能知常焉能知變人事有不齊品類有同異知之則隨方就圓因變而施此
人事之不可不知也)審於部分知病本始八正九候診必副矣(八正
八節之正氣也副稱也能察形色於分部則病之本始可知能察邪正於九候則脉之順逆可據明斯二者診
必稱矣此色脉之不可不知也按本篇詳言五過未明四德而此四節一言天道一言藏象一言人事一言
脉色即四德也明此四者醫道全矣誠缺一不可也)治病之道氣内為寳循求其
理求之不得過在表裏(氣内者氣之在内者也即元氣也凡治病者當先求元氣之強
弱元氣既明大意見矣求元氣之病而無所得然後察其過之在表在裏以治之斯無誤也此下五節亦皆四
德内事愚按氣有外氣天地之六氣也有内氣人身之元氣也氣失其和則為邪氣氣得其和則為正氣亦
曰真氣但真氣所在其義有三曰上中下也上者所受於天以通呼吸者也中者生於水榖以養榮衛者也下
者氣化於精藏於命門以為三焦之根本者也故上有氣海曰膻中也其治在肺中有水榖氣血之海曰中氣
也其治在脾胃下有氣海曰丹田也其治在腎人之所頼惟此氣耳氣聚則生氣散則死故帝曰氣内為寳此
誠最重之辭醫家最切之旨也即如本篇始未所言及終始等篇皆惓惓以精氣重虚為念先聖惜人元氣至
意於此可見奈何今之醫家但知見病治病初不識人根本凡天下之理亦焉有根本受傷而能無敗者伐絶
生機其誰之咎所以余之治人既察其邪必觀其正因而百不失一存活無筭故於諸章之注亦必以元氣為
首務實本諸此篇非億見也凡心存仁愛者其母忽於是焉又真氣義見疾病類四)守數據治
無失俞理能行此術終身不殆(此承上文而言表裏隂陽經絡藏府皆有其數
不可失也俞理周身俞穴之理也殆危也)不知俞理五藏菀熱癰發六府(菀積
也不知俞穴之理妄施刺灸則五藏菀積其熱癰乃發於六府矣是亦上文故傷敗結留薄歸陽之義)診
病不審是謂失常謹守此治與經相明(若不詳加審察必失經常中正
之道故欲謹守治法者在求經旨以相明也經即下文上經下經之謂)上經下經揆度隂
陽竒恒五中决以明堂審於終始可以橫行(上經下經古經名也
病能論曰上經者言氣之通天下經者言病之變化也揆度切度之也竒恒言竒病也五中五内也明堂面鼻
部位也終始靈樞篇名也凡診病者能明上經下經之理以揆度隂陽能察竒恒五中之色而决於明堂能審
脉候鍼刺之法於終始等篇之義夫如是則心通一貫應用不窮目牛無全萬舉萬當斯則高明無敵於天下
故可橫行矣)
四失(素問徵四失論十九)
黃帝在明堂雷公侍坐黃帝曰夫子所通書受事衆多
矣試言得失之意所以得之所以失之(明堂王者南面以朝諸侯布政
令之所非前篇明堂之謂得失之意言學力功用之何如也夫音扶)雷公對曰循經受
業皆言十全其時有過失者願聞其事解也(言依經受學謂已十
全而用以診治則時有過失莫知所以願聞其事之解說也)帝曰子年少智未及邪
將言以雜合邪(智未及謂計慮之未周也言以雜合謂已無定見故雜合衆說而不能獨斷也
然則皆言十全者正以其未全耳邪耶同)夫經脉十二絡脉三百六十五
此皆人之所明知工之所循用也(循依順也此言經絡之略誰不能知即循
經受業之謂耳)所以不十全者精神不專志意不理外内相失
故時疑殆(既已循經受業而猶不能十全者何也蓋道統之傳載由經籍圓通運用妙出吾心使必
欲按圖索驥則後先易轍未有不失者矣故精神不能專一者以中無主而離合也志意不分條理者以心不
明而紛亂也外内相失者以彼我之神不交心手之用不應也故時有疑惑致乎危殆孟子曰梓匠輪輿能與
人規矩不能使人巧然則循經受業徒讀父書奚益哉此過失之解也)診不知隂陽逆從
之理此治之一失也(隂陽逆從之理脉色證治無不頼之不知此者惡足言診此一失也)
受師不卒妄作離術謬言為道更名自功妄用砭石後
遺身咎此治之二失也(受師不卒者學業未精苟且自是也妄作離術者不明正道假
借異端也謬言為道更名自功者侈口妄譚巧立名色以欺人也及有不宜砭石而妄用者是不明鍼灸之理
安得免於災咎此二失也)不適貧富貴賤之居坐之薄厚形之寒温
不適飲食之宜不别人之勇怯不知比類足以自亂不
足以自明此治之三失也(適察其所便也坐處也察貧富貴賤之常則情志勞佚可
知察處之薄厚則奉養豐儉可知察形之寒温則強弱堅脆受邪微甚可知察飲食之宜否則五味之損益用
藥之寒熱可知凡此者使不能比别例類以求其詳則未免自亂矣明者固如是乎此三失也)診病不
問其始憂患飲食之失節起居之過度或傷於毒不先
言此卒持寸口何病能中妄言作名為麤所窮此治之
四失也(凡診病之道必先察其致病之因而後參合以脉則其隂陽虛實顯然自明使不問其始是不
求其本也又若憂患飲食之失節内因也起居之過度外因也或傷於毒不内外因也不先察其因而卒持寸
口自謂脉神無待於問亦焉知真假逆從脉證原有不合倉卒一診安能盡中病情心無定見故妄言作名誤
治傷生損德孰甚人已皆為所窮蓋麤疎不精所致此四失也)是以世人之語者馳千
里之外(工之得失則毁譽之遠聞也)不明尺寸之論診無人事治數
之道從容之葆坐持寸口診不中五脉百病所起始以
自怨遺師其咎(人事治數之道即前篇貴賤貧富守數據治之謂從容周詳也葆韜藏也知周
學富即從容之葆也若理數未明而徒持寸口則五藏之脉且不能中又焉知百病之所起是以動多過失乃
始知自怨其無術而歸咎於師傳之未盡豈其然哉語云學到知羞處方知藝不精今之人多有終身不知羞
者果何如其人也葆音保)是故治不能循理棄術於市妄治時愈
愚心自得(市多人處也不能循理焉能濟人人不相信如棄術於市言見棄於衆人也然亦有妄施
治療偶或一愈愚者不知為僥倖而忻然信為心得則未免以非為是而後人踵其害矣)嗚呼窈窈
冥冥熟知其道道之大者擬於天地配於四海(窈窈冥冥道深
玄也熟當作孰擬於天地言高厚之無窮配於四海言深廣之難測見不可以易言也)汝不知道
之諭受以明為晦(不知道之諭不得其旨也失其旨則未免因辭害意反因明訓而為晦此
醫家之大戒也晦不明之謂)
辟療五疫(素問遺篇刺法論二十)
黃帝曰余聞五疫之至皆相染易無問大小病狀相似
不施救療如何可得不相移易者(五疫即五運疫癘之氣詳見運氣類四十
一與此原出同篇所當互考如何可得不相移易者謂欲禁止其傳染也)岐伯曰不相染者
正氣存内邪不可干避其毒氣天牝從来復得其往氣
出於腦即不邪干(疫癘乃天之邪氣若吾身正氣内固則邪不可干故不相染也天牝鼻也
鼻受天之氣故曰天牝老子謂之玄牝是亦此義氣自空虚而来亦欲其自空虚而去故曰避其毒氣天牝從
来復得其往也蓋以氣通於鼻鼻連於腦中流布諸經令人相染矣氣出於腦謂嚏或張鼻泄之則邪從鼻出
毒氣可令散也)氣出於腦即先想心如日(日為太陽之氣應人之心想心如日即所
以存吾之氣壯吾之神使邪氣不能犯也)欲將入於疫室先想青氣自肝而
出左行於東化作林木(心之所至氣必至焉故存想之則神有所注而氣可王矣左行
於東化作林木之狀所以壯肝氣也)次想白氣自肺而出右行於西化作
戈甲(所以壯肺氣也)次想赤氣自心而出南行於上化作焰明
(所以壯心氣也)次想黑氣自腎而出北行於下化作水(所以壯腎氣也)
次想黃氣自脾而出存於中央化作土(所以壯脾氣也)五氣護
身之畢以想頭上如北斗之煌煌然後可入於疫室(煌煌
輝燿貌天行疫癘傳染最速故當謹避之如此)又一法於春分之日日未出
而吐之(舊註曰用遠志去心以水煎之飲二盞吐之不疫)又一法於雨水日
後三浴以藥泄汗(謂以袪邪散毒之藥煎湯三浴以泄其汗也)又一法小
金丹方辰砂二兩水磨雄黃一兩葉子雌黃一兩紫金
半兩(以金箔同研之可為細末)同入合中外固了地一尺築地實不
用爐不湏藥制用火二十斤煆之也七日終(常令火不斷)候
冷七日取次日出合子埋藥地中七日取出順日研之
三日煉白沙蜜為丸如梧桐子大每日望東吸日華氣
一口冰水下一丸和氣嚥之服十粒無疫干也(合子即磁礶之
屬順日研之謂左旋也按此遺篇之言乃出後人增附法非由古未足深信愚有避疫法在隂陽類首章所
當并察)
類經卷十二
