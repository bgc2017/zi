欽定四庫全書
類經卷十九明張介賓撰
鍼刺類
九鍼之要(靈樞九鍼十二原篇一)
黃帝問於岐伯曰余子萬民養百姓而收其租稅余哀
其不給而屬有疾病余欲勿使被毒藥無用砭石欲以
微鍼通其經脉調其血氣營其逆順出入之會令可傳
於後世必明為之法令終而不滅久而不絶易用難忘
為之經紀異其章别其表裏為之終始令各有形先立
鍼經願聞其情(靈樞即名鍼經義本諸此)岐伯荅曰臣請推而次之
令有綱紀始於一終於九焉(始於一終於九天地之全數也鍼合三才而通萬變
故數亦應之)請言其道小鍼之要易陳而難入麤守形上守
神(小鍼即上文微鍼之謂易陳者常法易言也難入者精微難及也粗守形粗工守形跡之見在也上守神
上工察神氣於冥冥也不但用鍼諸治皆然)神乎神客在門未覩其疾惡知
其原(神正氣也客邪氣也神乎神言正氣盛衰當辨於疑似也客在門言邪之往來當識其出入也設未
覩其疾之所在又惡知其當治之原哉惡音烏)刺之微在速遲麤守關上守
機(微精微也在速遲知疾徐之宜也粗守關守四肢之關節也上守機察氣至之動静也)機之動
不離其空(氣機之至隨經皆有其處可因之而知虚實也空孔同)空中之機清静
而微(言察宜詳慎也)其來不可逢其往不可追(來不可逢勿補其實也往不可
追勿寫其虛也)知機之道者不可掛以髮不知機道叩之不發
(機之道者一氣而已不可掛以髮極言其精不可亂也叩之不發用失其道則氣不至也)知其往來
要與之期(知氣之往來有逆順衰盛之機而取舍弗失其時也要平聲約也)麤之闇乎
妙哉工獨有之(粗者闇而弗知妙工獨見之矣闇愛敢切又音暗)往者為逆來
者為順明知逆順正行無問(往氣之去也故為之逆來氣之至也故為之順知往
來之逆順則正法行之不必疑而更問也下二句與至真要大論辭同用異詳標本類第二)逆而奪
之惡得無虚追而濟之惡得無實(逆其氣至而奪之寫其實也惡得無虚隨
其氣去而濟之補其虚也惡得無實故寫必因吸内鍼補必因呼内鍼此即迎來隨去之義)迎之隨
之以意和之鍼道畢矣(用鍼之法補寫而已補寫之法迎隨而已必得其和則鍼道畢
於是矣)小鍼解曰所謂易陳者易言也難入者難著於
人也(本篇即前篇之釋義故不詳註凡後篇有同者皆放此)麤守形者守刺法也
上守神者守人之血氣有餘不足可補寫也神客者正
邪共會也(神正也客邪也邪正相干故曰共會)神者正氣也客者邪氣也
在門者邪循正氣之所出入也(出入所由故謂之門)未覩其疾者
先知邪正何經之疾也惡知其原者先知何經之病所
取之處也(若不能先知是為未覩其疾又曰惡知其原)刺之微在速遲者徐
疾之意也麤守關者守四肢而不知血氣正邪之往來
也(手之两肘足之两膝謂之四關)上守機者知守氣也(往來逆順至與不至皆氣之機
也)機之動不離其空中者知氣之虚實用鍼之徐疾也
空中之機清淨以微者鍼以得氣密意守氣勿失也其
來不可逢者氣盛不可補也其往不可追者氣虚不可
寫也不可掛以髮者言氣易失也(毫釐之差即失其氣之機也)扣之
不發者言不知補寫之意也血氣已盡而氣不下也(補寫
不得其法雖竭盡血氣而病氣不應也)知其往來者知氣之逆順盛虚也
要與之期者知氣之可取之時也麤之闇者冥冥不知
氣之微密也妙哉工獨有之者盡知鍼意也往者為逆
者言氣之虚而小小者逆也(氣去故脉虚而小)來者為順者言
形氣之平平者順也(氣來故脉平而和)明知逆順正行無問者
言知所取之處也迎而奪之者寫也追而濟之者補也
九鍼(二)
岐伯曰九鍼之名各不同形(靈樞九鍼十二原篇)一曰鑱鍼長
一寸六分鑱鍼者頭大末銳去寫陽氣(九鍼詳註見下文鑱音䜛)
二曰員鍼長一寸六分員鍼者鍼如卵形揩摩分間
不得傷肌肉以寫分氣(揩邱皆切)三曰鍉鍼長三寸半鍉
鍼者鋒如黍粟之銳主按脉勿陷以致其氣(鍉音低)四
曰鋒鍼長一寸六分鋒鍼者刃三隅以發痼疾五曰
鈹鍼長四寸廣二分半鈹鍼者末如劒鋒以取大膿(鈹音
披)六曰員利鍼長一寸六分員利鍼者大如氂且員
且銳中身微大以取暴氣(暴氣痺氣之暴發也氂釐同又音毛)七曰
毫鍼長三寸六分毫鍼者尖如蚊虻喙静以徐往微以
久留之而養以取痛痺(喙音晦)八曰長鍼長七寸長鍼
者鋒利身薄可以取遠痺九曰大鍼長四寸大鍼者
尖如挺其鋒微員以寫機關之水也(挺題頂梯頂二切)九鍼畢
矣
黃帝曰余聞九鍼於夫子衆多博大矣余猶不能寤
敢問九鍼焉生何因而有名(靈樞九鍼論)岐伯曰九鍼者天
地之大數也始於一而終於九(一九詳義又見脉色類五)故曰一以
法天二以法地三以法人四以法時五以法音六以法
律七以法星八以法風九以法野黃帝曰以鍼應九之
數奈何岐伯曰夫聖人之起天地之數也一而九之故
以立九野九而九之九九八十一以起黃鍾數焉以鍼
應數也(自一至九九九八十一而黃鍾之數起焉黃鍾為萬事之本故鍼數亦應之而用變無窮也
黃鍾詳義見附翼二卷)一者天也天者陽也五藏之應天者肺
肺者五藏六府之蓋也皮者肺之合也人之陽也故為
之治鍼必以大其頭而銳其末令無得深入而陽氣出
(此下皆詳明九鍼之義一者法天法於陽也人之五藏惟肺最高而覆於藏府之上其象應天其合皮毛亦屬
乎陽故治鑱鍼必大其頭鋒其末蓋所用在淺但欲出其陽邪耳)二者地也人之所
以應土者肉也故為之治鍼必筩其身而員其末令無
得傷肉分傷則氣得竭(二者法地地之應人者在肉故治員鍼必筩其身員其末鍼如
卵形以利導於分肉間蓋恐過傷肌肉以竭脾氣故用不在銳而主治分間之邪氣也筩音筒)三
者人也人之所以成生者血脉也故為之治鍼必大其
身而員其末令可以按脉勿陷以致其氣令邪氣獨出
(三者法人人之生成在於血脉故治鍉鍼必大其身員其末用在按脉致氣以出其邪而不欲其過深陷於血
脉之分也)四者時也時者四時八風之客於經絡之中為
瘤病者也故為之治鍼必筩其身而鋒其末令可以寫
熱出血而痼病竭(四者法時應在時氣瘤邪而為病也瘤者留也故治鍼必筩其身鋒其末
因其直壯而銳故可以寫熱出血而取雍痼之疾)五者音也音者冬夏之分
分於子午隂與陽别寒與熱爭兩氣相摶合為癰膿者
也故為之治鍼必令其末如劒鋒可以取大膿(五以法音音者
合五行而應天干故有冬夏子午之分治以鈹鍼必令其末如劒鋒用在治寒熱取大膿以平隂陽之氣也)
六者律也律者調隂陽四時而合十二經脉虚邪客
於經絡而為暴痺者也故為之治鍼必令尖如氂且員
且銳中身微大以取暴氣(六以法律律應四時十二支而合於人之十二經脉今虚
邪客於經絡而為暴痺者治以員利鍼必令尖如氂且員且銳中身微大其用在利故可以取諸經暴痺之氣
痺義詳疾病六十七)七者星也星者人之七竅邪之所客於經
而為痛痺舍於經絡者也故為之治鍼令尖如蚊虻喙
静以徐往微以久留正氣因之真邪俱往出鍼而養者
也(七以法星而合於人之七竅舉七竅之大者言則通身空竅皆所主也治以毫鍼令尖如蚊虻喙蓋用在
微細徐緩漸散其邪以養真氣故可以取寒熱痛痺浮淺之在絡者)八者風也風者人
之股肱八節也八正之虚風八風傷入内舍於骨解腰
脊節腠理之間為深痺也故為之治鍼必長其身鋒其
末可以取深邪遠痺(九以法風而合於人之股肱八節言八節則通身骨節皆其屬也凡
虚風之深入者必内舍於骨解腰脊節湊之間故欲取深邪遠痺者必為大鍼以治之也)九者野
也野者人之節解皮膚之間也淫邪流溢於身如風水
之狀而溜不能過於機關大節者也故為之治鍼令尖
如挺其鋒微員以取大氣之不能過於關節者也(九以法野
野以應人之周身凡淫邪流溢於肌體為風為水不能過於關節而壅滯為病者必用大鍼以利機關之大氣
大氣通則淫邪行矣尖如挺者言其粗且巨也身形應九野詳經絡類三十五仍有圖在圖翼四卷)
黃帝曰鍼之長短有數乎(此下復明九鍼大小之數也)岐伯曰一
曰鑱鍼者取法於巾鍼去末寸半卒銳之長一寸六分
主熱在頭身也(鑱銳也卒尾也此鍼身大其近末約寸半許而漸銳之共長一寸六分主寫去
陽氣故治熱在頭身按巾鍼絮鍼綦鍼等製必古鍼名也未詳其義)二曰員鍼取法
於絮鍼筩其身而卵其鋒長一寸六分主治分間氣(筩如
竹筩也卵員如卵銳也此鍼直其身員其末故但治分間之氣而不使傷其肌肉也)三曰鍉鍼
取法於黍粟之銳長三寸半主按脉取氣令邪出(黍粟之銳
員而微尖也此云按脉取氣前文曰按脉勿䧟以致其氣蓋利於用補者也)四曰鋒鍼取
法於絮鍼筩其身鋒其末長一寸六分主癰熱出血(上文
九鍼十二原篇云刅三隅以發痼疾蓋三稜者也本篇言筩其身者似或有誤)五曰鈹鍼取
法於劒鋒廣二分半長四寸主大癰膿兩熱争者也(取法
劒鋒言闊大也兩熱争者言寒熱不調兩氣相摶也)六曰員利鍼取法於氂鍼
微大其末反小其身令可深內也長一寸六分主取癰
痺者也(毛之強者曰氂取法於氂者用其細健可稍深也)七曰毫鍼取法於
毫毛長一寸六分主寒熱痛痺在絡者也八曰長鍼
取法於綦鍼長七寸主取深邪遠痺者也九曰大鍼
取法於鋒鍼其鋒微員長四寸主取大氣不出關節者
也(以上九鍼有圖在圖翼四卷)鍼形畢矣此九鍼大小長短法也(按以
上九鍼之用凡所取者皆言有餘之實邪則鍼不宜於治虚也從可知矣)
九鍼之義應天人(素問鍼解篇三)
帝曰余聞九鍼上應天地四時隂陽願聞其方令可傳
於後世以為常也岐伯曰夫一天二地三人四時五音
六律七星八風九野身形亦應之鍼各有所宜故曰九
鍼(九鍼之法各有所宜也)人皮應天(包覆萬物天之象也)人肉應地(厚静藏物地之
象也)人脉應人(動静有期盛衰有變位於天地之中人之象也)人筋應時(時主周歲筋束
周身應其象也)人聲應音(音以聲生備五行也)人隂陽合氣應律(人有六隂六陽
以合天氣律之象也)人齒面目應星(森羅布列星之象也)人出入氣應風(呼吸
出入風之象也)人九竅三百六十五絡應野(形體周徧野之象也)故一鍼
皮二鍼肉三鍼脉四鍼筋五鍼骨六鍼調隂陽七鍼益
精八鍼除風九鍼通九竅除三百六十五節氣此之謂
各有所主也(此結上文九鍼之用各有所宜也)人心意應八風(此下復明上文
不盡之義也人之心意多變天之八風無常故相應也)人氣應天(氣屬陽而運行不息故應天)
人髮齒耳目五聲應五音六律(髮之多齒之列耳之聰目之明五聲之抑揚清
濁皆紛紜不亂各有條理故應五音六律)人隂陽脉血氣應地(人隂陽脉血氣之行於肉
中亦猶經水之在土也故應於地)人肝目應之九九竅三百六十五人
一以觀動静天二以候五色七星應之以候髮母澤五
音一以候宮商角徵羽六律有餘不足應之二地一以
候高下有餘九野一節俞應之以候閉節三人變一分
人候齒泄多血少十分角之變五分以候緩急六分不
足三分寒關節第九分四時人寒温燥濕四時一應之
以候相反一四方各作解(此一百二十九字古經蠧簡義理殘闕必有遺誤不敢強
解)
九鍼之宜各有所為(靈樞官鍼篇四)
凡刺之要官鍼最妙(官法也公也製有法而公於人故曰官鍼)九鍼之宜各
有所為長短大小各有所施也不得其用病弗能移(用不
得法則不能去病)疾淺鍼深内傷良肉皮膚為癰(内傷良肉則血流於内而
潰於外故皮膚為癰)病深鍼淺病氣不寫支為大膿(病氣不寫而傷其支絡故
為大膿凡病有沉浮刺分深淺過之則内傷不及則外壅邪反從之後生大病)病小鍼大氣寫
太甚疾必為害(氣寫太甚元氣傷也故必為害)病大鍼小氣不泄寫亦
復為敗(鍼不及病則病氣不泄而刺失其宜故亦為敗)失鍼之宜大者寫小者
不移(當小而大則寫傷正氣當大而小則病不能移皆失鍼之宜也)已言其過請言其
所施(上文言其過失下文言其所施)病在皮膚無常處者取以鑱鍼
於病所膚白勿取(病在皮膚無常處者火之遊行也用鑱鍼者主寫陽氣也膚白則無火可
知故不宜刺)病在分肉間取以員鍼於病所病在經絡
痼痺者取以鋒鍼病在脉氣少當補之者取之鍉鍼
於井榮分輸(此鍼宜於用補分輸言各經也)病為大膿者取以鈹鍼
病痺氣暴發者取以員利鍼病痺氣痛而不去者
取以毫鍼病在中者取以長鍼(中者言其遠也)病水腫不
能通關節者取以大鍼病在五藏固居者取以鋒鍼
寫於井榮分輸取以四時(四時義詳後十八)
九變十二節(靈樞官鍼篇五)
凡刺有九以應九變一曰輸刺輸刺者刺諸經滎輸藏
腧也(諸經滎輸凡井滎經合之類皆腧也藏腧背間之藏府腧也本經輸腧俞三字皆通用)二曰
遠道刺遠道刺者病在上取之下刺府腧也(府腧謂足太陽膀胱
經足陽明胃經足少陽膽經十二經中惟此三經最遠可以因下取上故曰遠道刺)三曰經刺經
刺者刺大經之結絡經分也(刺結絡者因其結聚而直取之所謂解結也)四
曰絡刺絡刺者刺小絡之血脉也(調經論曰病在血調之絡經脉篇曰諸刺
絡脉者必刺其結上甚血者雖無結急取之以寫其邪而出其血留之發為痺也)五曰分刺分
刺者刺分肉之間也(刺分肉者泄肌肉之邪也)六曰大寫刺大寫刺
者刺大膿以鈹鍼也(治癰瘍也)七曰毛刺毛刺者刺浮痺皮
膚也(其治在淺也)八曰巨刺巨刺者左取右右取左(邪客於經而有
移易者以巨刺治之詳見後三十)九曰焠刺焠刺者刺燔鍼則取痺也
(謂燒鍼而刺也即後世火鍼之屬取寒痺者用之以上謂之九變焠音翠燔音凡)凡刺有十
二節以應十二經一曰偶刺偶刺者以手直心若背直
痛所一刺前一刺後以治心痺刺此者傍鍼之也(偶兩也前
後各一故曰偶刺直當也以手直心若背謂前心後心當其痛所各用一鍼治之然湏斜鍼以刺其傍恐中心
則死也)二曰報刺報刺者刺痛無常處也上下行者直内
無拔鍼以左手隨病所按之乃出鍼復刺之也(報刺重刺也痛
無常處則或上或下隨病所在即直內其鍼留而勿拔乃以左手按之再得痛處乃出前鍼而復刺之也)三
曰恢刺恢刺者刺傍之舉之前後恢筋急以治筋痺也
(恢恢廓也筋急者不刺筋而刺其傍必數舉其鍼或前或後以恢其氣則筋痺可舒也)四曰齊刺
齊刺者直入一傍入二以治寒氣小深者或曰三刺三
刺者治痺氣小深者也(齊者三鍼齊用也故又曰三刺以一鍼直入其中二鍼夾入其
傍治寒痺稍深之法也)五曰揚刺揚刺者正内一傍內四而浮之
以治寒氣之博大者也(揚散也中外共五鍼而用在浮泛故能祛散博大之寒氣)六
曰直鍼刺直鍼刺者引皮乃刺之以治寒氣之淺者也
(直者直入無避也引起其皮而刺之則所用不深故但治寒氣之淺者)七曰輸刺輸刺者
直入直出稀發鍼而深之以治氣盛而熱者也(輸委輸也言能
輸寫其邪非上文滎輸之謂直入直出用其銳也稀發鍼留之久也久而且深故可以去盛熱之氣)八曰
短刺短刺者刺骨痺稍搖而深之致鍼骨所以上下摩
骨也(短者入之漸也故稍搖而深致鍼骨所以摩骨痺摩迫切也)九曰浮刺浮刺者
傍入而浮之以治肌急而寒者也(浮輕浮也傍入其鍼而浮舉之故可治肌
膚之寒此與上文毛刺義大同)十曰隂刺隂刺者左右率刺之以治
寒厥中寒厥足踝後少隂也(隂刺者刺隂寒也率統也言治寒厥者於足踝後少
隂經左右皆刺之)十一曰傍鍼刺傍鍼刺者直刺傍刺各一以
治留痺久居者也(傍鍼刺者一正一傍也正者刺其經傍者刺其絡故可以刺久居之留痺)
十二曰贊刺贊刺者直入直出數發鍼而淺之出血是
謂治癰腫也(贊助也數發鍼而淺之以後助前故可使之出血而治癰腫)
三刺淺深五刺五藏(靈樞官鍼篇六)
脉之所居深不見者刺之微內鍼而久留之以致其空
脉氣也(刺深脉者亦必微内其鍼蓋恐太過反傷正氣故但久留而引致之使其空中之脉氣上行也)
脉淺者勿刺按絶其脉乃刺之無令精出獨出其邪氣
耳(脉淺者最易泄氣故必先按絶其脉而後入鍼則精氣無所傷獨取其邪矣)所謂三刺則
榖氣出者(自此至下文榖氣皆釋終始篇之義詳見後十六)先淺刺絶皮以出
陽邪(絶透也淺刺皮腠故出陽邪)再刺則隂邪出者少益深絶皮致
肌肉未入分肉間也(絶皮及肌邪氣稍深故曰隂邪大肉深處各有分理是謂分肉間也)
已入分肉之間則榖氣出(糓氣即正氣亦曰神氣出至也終始篇曰所謂糓氣至者
已補而實已寫而虚故以知榖氣至也)故刺法曰始刺淺之以遂邪氣而
來血氣後刺深之以致隂氣之邪最後刺極深之以下
榖氣此之謂也(凡刺之淺深其法有三先刺絶皮取衞中之陽邪也再刺稍深取營中之隂邪
也三刺最深及於分肉之間則榖氣始下下言見也按終始篇之義與此互有發明)故用鍼者不
知年之所加氣之盛衰虚實之所起不可以為工也(年之
所加如天元紀至真要等論是也氣之盛衰如八正神明論隂陽繋日月等篇是也知天地之氣候則人有五
虚五實皆可因而知矣此數句又見六節藏象論詳運氣類第一)凡刺有五以應五
藏一曰半刺半刺者淺內而疾發鍼無鍼傷肉如拔毛
狀以取皮氣此肺之應也(此即前章毛刺之義淺入而疾發故可取皮分以應肺)
二曰豹文刺豹文刺者左右前後鍼之中脉為故以取
經絡之血者此心之應也(豹文者言其多也主取血脉所以應心)三曰關
刺關刺者直刺左右盡筋上以取筋痺慎無出血此肝
之應也或曰淵刺一曰豈刺(關關節也左右四肢也盡筋即關節之處也慎無出
血血以養筋也肝主筋刺筋所以應肝淵刺豈刺皆古名也)四曰合谷刺合谷刺者
左右雞足鍼於分肉之間以取肌痺此脾之應也(合谷刺者
言三四攅合如雞足也邪在肉間其氣廣大非合刺不可脾主肌肉故取肌痺者所以應脾)五曰輸
刺輸刺者直入直出深內之至骨以取骨痺此腎之應
也(輸刺義見前章腎主骨刺深至骨所以應腎)
用鍼虛實補寫(七)
凡用鍼者虚則實之滿則泄之(靈樞九鍼十二原篇此篇言用鍼之要全憑
虚實以為補寫實即補也泄即寫也)宛陳則除之邪勝則虚之(宛鬱同陳積也除之
去其滯虚之泄其邪也)大要曰徐而疾則實疾而徐則虚(徐出鍼而疾按
之為補故虚者可實疾出鍼而徐按之為寫故實者可虛)言實與虚若有若無(實之與虚
在有氣無氣耳氣本無形故若有若無善察之者神悟於有無之間也)察後與先若存若
亡(察後與先求病所急而治分先後也若存若亡察氣之行與不行以為鍼之去留也)為虛為實
若得若失(欲虛而虚欲實而實是得法也粗工妄為則失之矣)虚實之要九鍼最
妙(各有所宜之要也)補寫之時以鍼為之(當補當寫用有其時在氣會之頃詳如下
文)寫曰必持内之放而出之排陽得鍼邪氣得泄(凡用寫者
必持内之謂持之堅而入之銳也放而出之謂因其氣來出之疾而按之徐也故可排開陽道以泄邪氣)按
而引鍼是謂内温血不得散氣不得出也(凡用補者必按其穴而引
退其鍼是謂内温故血不散氣不出而虚者實矣)補曰隨之隨之意若妄之若
行若按若蚊虻止(此下皆言補法也隨者因其氣去追而濟之也妄虚妄也意若妄之言意
會於有無之間也若行若按言行其氣按其處也若蚊虻止言當輕巧無跡而用得其精也)如留如
還去如弦絕(留留鍼也還出鍼也去如弦絶輕且捷也故無損而能補)令左屬右其
氣故止外門已閉中氣乃實(右手出鍼左手隨而按捫之是令左屬右也故門戸
閉於外中氣實於内)必無留血急取誅之(凡取血絡者不可使有留血宜急去之也)持
鍼之道堅者為寳正指直刺無鍼左右(堅而有力則直達病所正而不
斜則必中氣穴)神在秋毫屬意病者審視血脉者刺之無殆(醫之
神見在悉秋毫必精必確加意病者詳審血脉然後刺之庶無危殆)方刺之時必在懸陽
及與兩衛(懸猶言舉也陽神氣也凡刺之時必先舉神氣為主故曰懸陽兩衛者衛氣在陽肌表之
衛也脾氣在隂藏府之衛也二者皆神氣所居不可傷犯凡用鍼者首宜頋此故曰兩衛師傅篇曰脾者主
為衛詳藏象類二十九)神屬勿去知病存亡(此即懸陽之義故存亡係之)血脉
者在腧横居視之獨澄切之獨堅(上文言神氣之所居此言血脉之所在也
視之獨澄者必欲索其隱切之獨堅者必欲拔其本也)
帝曰何如而虚何如而實(素問寳命全形論此下言虚實之治并及諸所當
慎也)岐伯曰刺虚者湏其實刺實者湏其虚經氣已至慎
守勿失深淺在志遠近若一如臨深淵手如握虎神無
營於衆物(此節詳註見下文)小鍼解曰所謂虚則實之者氣
口虚而當補之也滿則泄之者氣口盛而當寫之也(此與
下文鍼解篇皆釋前篇之義但此以氣口言虛實彼以鍼下氣至言虚實義雖若異然互有發明皆當察也)
宛陳則除之者去血脉也邪盛則虚之者言諸經有盛
者皆寫其邪也(此云寫其邪與下文出鍼勿按義同)徐而疾則實者言徐
内而疾出也疾而徐則虚者言疾内而徐出也(此二句釋義其
用似反當以下文鍼解篇者為得)言實與虚若有若無者言實者有氣
虚者無氣也察後與先若亡若存者言氣之虚實補寫
之先後也察其氣之已下與常存也(已下言已退也)為虚與實
若得若失者言補者佖然若有得也寫則怳然若有失
也(此釋與下篇不同其義皆通佖音弼詩云威儀佖佖)鍼解篇黃帝問曰願
聞九鍼之解虚實之道(自此至下文補寫之時九鍼之名者皆釋前九鍼十二原篇之
義)岐伯對曰刺虚則實之者鍼下熱也氣實乃熱也滿
而泄之者鍼下寒也氣虚乃寒也(鍼下熱者自寒而熱也熱則正氣至而虚
者實矣故為補鍼下寒者自熱而寒也寒則邪氣去而實者虛矣故為寫此釋當與上解者參閱)宛陳
則除之者出惡血也邪盛則虚之者出鍼勿按(出鍼勿按即寫
其邪也本經宛菀皆通用通作鬱)徐而疾則實者徐出鍼而疾按之疾
而徐則虚者疾出鍼而徐按之(鍼下得氣已盛而徐出之則經脉無傷疾按之
則真氣不泄此補法也故能實若鍼已及病而疾出之徐按之則菀滯行邪氣去此寫法也故能虚)言實
與虚者寒温氣多少也(寒為虚温為實氣少為虚氣多為實)若無若有者
疾不可知也(氣至之有無鍼下之虚實誠不易知也疾不可知故若無明能察之故若有)察
後與先者知病先後也(病有標本先者為本後者為標)為虚與實者工
勿失其法若得若失者離其法也(虚當補實當寫法不可失也若有得若有
失者粗工妄為離其法耳)虚實之要九鍼最妙者為其各有所宜也
(九鍼之用各有所宜詳見前第二章)補寫之時者與氣開闔相合也(氣至應時
謂之開已過未至謂之闔補寫之時者凡諸經脉氣晝夜周行五十度各有所至之時如經絡類營氣衛氣運
行之次二章者是也故衛氣行篇曰謹候其氣之所在而刺之是謂逢時此所謂補寫之時也又若鍼下氣來
謂之開可以迎而寫之鍼下氣去謂之闔可以隨而補之此皆鍼與氣開闔相合之義)九鍼之名
各不同形者鍼窮其所當補寫也(各不同形故補寫各有所用)刺
實湏其虚者留鍼隂氣隆至乃去鍼也刺虚湏其實者
陽氣隆至鍼下熱乃去鍼也(自此至下文神無營於衆物者皆釋前寳命全形論
之義隂氣隆至鍼下寒也陽邪已退實者虚矣陽氣隆至鍼下熱也元氣已復虛者實矣故皆可去鍼也)
經氣已至慎守勿失者勿變更也(慎守勿失勿變更者戒其主持不定多生
惑亂不惟無益反招損也)淺深在志者知病之内外也(内宜刺深外宜刺淺最當
在意不可忽也)近遠如一者深淺其候等也(深者取氣遠淺者取氣近遠近雖不
同以得氣為候則如一也)如臨深淵者不敢墯也(言行鍼之際當敬慎若此也)手
如握虎者欲其壯也(持鍼如握虎欲其堅而有力也)神無營於衆物者
靜志觀病人無左右視也(神志不定先從目始目靜則神靜神靜則志專病以靜觀
方無失也故無左右視)義無邪下者欲端以正也(此即前篇正指直刺無鍼左右
之義)必正其神者欲瞻病人目制其神令氣易行也(目者神之
竅欲正病者之神必瞻其目制彼精神令無散越則氣為神使脉道易行也)所謂三里者
下膝三寸也(三里有二此言足三里足陽明經穴也按此下言取穴之法非本篇上下之義意
必他篇之文脱悞於此者)所謂跗之者舉膝分易見也(跗之當作跗上即足陽明
衝陽穴也蓋三里衝陽一脉相貫舉膝下三里而重按之則衝陽之脉不動矣故舉其膝分則易見也)巨
虚者蹻足胻獨陷者(巨虛有二上廉下廉也蹻舉也此言巨虚上廉當蹻足取之在胻骨
外側獨陷者之中也)下廉者陷下者也(此言巨虚下廉又在獨陷者之下蓋上廉下廉相去
三寸耳)
隂陽虛實補寫先後(靈樞終始篇八)
隂盛而陽虚先補其陽後寫其隂而和之隂虚而陽盛
先補其隂後寫其陽而和之(此以脉口人迎言隂陽也脉口盛者隂經盛而陽經
虚也當先補其陽後寫其隂而和之人迎盛者陽經盛而隂經虚也當先補其隂後寫其陽而和之何也以治
病者皆宜先顧正氣後治邪氣蓋攻實無難伐虚當畏於此節之義可見用鍼用藥其道皆然)三脉動
於足大指之間必審其實虚虚而寫之是謂重虚重虚
病益甚(三脉動者陽明起於大指次指之間自厲兑以至衝陽皆是也厥隂起於大指之間自大敦以
至太衝皆是也少隂起於足心自湧泉以上太谿皆是也三者皆在大指之後故曰動於足大指之間也虚而
寫之故病益甚)凡刺此者以指按之脉動而實且疾者疾寫之
虚而徐者則補之反此者病益甚(寫虚補實是為反也)其動也陽
明在上厥隂在中少隂在下(陽明行足跗之上厥隂行足跗之内而在二經之中
少隂行足跗之下也)補湏一方實深取之稀按其痏以極出其
邪氣(同前終始篇補當作刺刺法雖多其要惟二則補寫而已一者因其方實故當深取之勿按其痏
欲以出其邪氣此寫法也痏委偉二音鍼瘢也)一方虚淺刺之以養其脉疾
按其痏無使邪氣得入(一者因其方虚故當淺刺之以養其血脉疾按其穴以拒其邪
氣此補法也)邪氣來也緊而疾榖氣來也徐而和(邪氣病氣也榖氣元
氣也即胃氣也此雖以鍼下之氣為言然脉氣之至亦如此)脉實者深刺之以泄其
氣脉虚者淺刺之使精氣無得出以養其脉獨出其邪
氣(諸篇皆言虛實而未詳虚實之辨此言脉實則實脉虚則虚實則深刺之以泄其氣虚則淺刺之無傷精
氣以養其脉而獨出其邪氣庶補寫知其要矣)
寳命全形必先治神五虚勿近五實勿遠(素問寳命
全形論九)
黃帝問曰天覆地載萬物悉備莫貴於人人以天地之
氣生四時之法成(天地之間唯人為貴乾稱乎父坤稱乎母故以天地之氣生春應肝而養
生夏應心而養長長夏應脾而養化秋應肺而養收冬應腎而養藏故以四時之法成)君王衆庶
盡欲全形(好生惡死人情同也)形之疾病莫知其情留淫日深著
於骨髓心私慮之余欲鍼除其疾病為之奈何(病在皮毛淺而
未甚不早治之則留淫日深内著骨髓故可慮也)岐伯對曰夫鹽之味鹹者其
氣令噐津泄(鹽味鹹水之化也其性浸淫透物久在噐中則津液外泄而噐無固者喻言人之腎
氣有損則二隂不守也)絃絶者其音嘶敗(凡琴瑟之絃將損絶者音必嘶敗喻言人之肺
氣有損則聲音不清也嘶音西破聲曰嘶)木敷者其葉發(敷内潰也發飄墮也木敷於外
者凋殘之兆也喻言人之肝脾已損則色夭肉枯也按太素云木陳者其葉落於義尤切)病深者
其聲噦(噦呃逆也按口問篇曰噦出於胃又曰肺主為噦夫胃為五藏之本肺為主氣之藏今以上文
三證而復加聲噦者肺虧胃竭病必危矣噦於决切)人有此三者是謂壊府(府猶
宫府也人之傷殘日久則形體損敗如此故謂之壊府)毒藥無治短鍼無取此皆
絶皮傷肉血氣争黑(中府既壊則毒藥不能治其内短鍼不能取其外病不可為而強施
鍼藥徒致絶皮傷肉以敗其形血氣争黑以變其色此皆因循已久不為早治故無濟也官能篇曰上工之取
氣乃救其萌芽下工守其已成因敗其形正此之謂)帝曰余念其痛心為之亂惑
反甚其病不可更代百姓聞之以為殘賊為之奈何(鍼藥
罔效適甚其病欲施他治無法可更故百姓聞之必反謂殘賊而害之也)岐伯曰夫人生於
地懸命於天天地合氣命之曰人(形以地成故生於地命唯天賦故懸於天
天陽也地隂也隂精陽氣合而成人故人位乎中而為三才之一)人能應四時者天地
為之父母(人能合於隂陽調於四時處天地之和以養生者天必育之夀之故為父母四氣調神論
曰夫四時隂陽者萬物之根本也所以聖人春夏養陽秋冬養隂以從其根故與萬物沉浮於生長之門此之
謂也設有逆天之道失時之和以妄為常者雖以天地為之父母亦焉得而芘之哉)知萬物者謂
之天子(知周萬物則能參天地贊化育以夀國夀民是謂天之子也)天有隂陽人有
十二節(天有六隂六陽人亦有六隂六陽皆相應也)天有寒暑人有虚實(陽進
則物盛隂進則物衰此天地之虚實也陽固則神全隂強則鬼見此人之虚實也)能經天地隂
陽之化者不失四時知十二節之理者聖智不能欺也
(如上文天地萬物四時十二節寒暑虛實等義只隂陽二字包羅盡之能經天地隂陽之化者聖智之道無遺
藴矣又何有能欺之者)能存八動之變五勝更立能達虚實之數
者獨出獨入呿吟至微秋毫在目(存存於心也八動之變八風之動變也五
勝更立五行之衰王也獨出獨入獨得其妙用也呿開口而欠也凡此者皆天地隂陽之化知乎此則無所不
知故雖呿吟之聲至微秋毫之形至細無不在吾目中矣此上之對蓋謂知之真見之切則病之淺深治之可
否發無不中又何有心之亂惑百姓以為殘賊之慮哉呿音區)帝曰人生有形不離
隂陽天地合氣别為九野分為四時月有小大日有短
長萬物並至不可勝量虚實呿吟敢問其方(此詳求鍼治之方也)
岐伯曰木得金而伐火得水而滅土得木而達金得火
而缺水得土而絶萬物盡然不可勝竭(天地隂陽之用五行盡之萬物
雖多不能外此五者知五行相制之道則鍼法可約而知矣)故鍼有懸布天下者五
黔首共餘食莫知之也(懸布天下言示人之廣也五義如下文黔首黎民也共皆也餘
食猶食之棄餘皆不相顧也黔音鉗)一曰治神(醫必以神乃見無形病必以神血氣乃行故鍼
以治神為首務湯液醪醴論曰形弊血盡而功不立者神不使也正此之謂)二曰知養身(不知
養身置鍼於無用之地鍼家不可不知如終始篇云新刺勿内巳刺勿醉巳刺勿怒巳刺勿勞巳刺勿飽巳刺
勿饑巳刺勿渴之類皆是也)三曰知毒藥為真(治病之道鍼藥各有所宜若真知非藥不
可而妄用鍼者必反害之如邪氣藏府病形篇曰諸小者隂陽形氣俱不足勿取以鍼而調以甘藥也根結篇曰
形氣不足病氣不足此隂陽氣俱不足也不可刺之此即病傳論所謂守一勿失萬物畢者之義)四曰
制砭石小大(古者以砭石為鍼用為外治之法自黃帝始造九鍼以代石故不曰九鍼而曰砭石
然制有小大必隨病所宜各適其用也)五曰知府藏血氣之診(不知府藏則隂陽表
裏不明不知血氣則經絡虛實不辨皆不足以言鍼)五法俱立各有所先(鍼治未施法應
預立五者之用當知所先)今末世之刺也虚者實之滿者泄之此皆
衆工所共知也(言淺近易知也)若夫法天則地隨應而動和之
者若響隨之者若影道無鬼神獨來獨往(法天則地超乎凡矣隨應
而動通乎變矣故能如響應聲如影隨形得心應手取效若神所謂神者神在吾道無謂鬼神既無鬼神則其
來其往獨惟我耳)帝曰願聞其道岐伯曰凡刺之真必先治神
(此以病者之神為言神者正氣也得神者昌失神者亡故刺之真要必先以正氣為主)五藏已定
九候已備後乃存鍼(再定五藏之屬悉九候之診得其虚實所在然後存意於鍼而用之)
衆脉不見衆凶弗聞外內相得無以形先(衆脉衆凶言其多也泛求
其多則不得其要故見衆脉者不見脉之真聞衆凶者弗聞凶之本必因脉以合外因證以合内表裏相參庶
乎無失是外内相得也不察其迹而察其所以迹是無以形先也所謂知其要者一言而終不知其要流散無
窮其義即此)可玩往來乃施於人(玩謂精熟猶玩弄也往言既往來言將來原始反終
惟窮理者能之必能若是乃可施治於人)人有虚實五虚勿近五實勿遠(五虚
五實如調經論云神氣血形志各有有餘不足凡此十者其氣不等也玉機真藏論曰脉盛皮熱腹脹前後不
通悶瞀此謂五實脉細皮寒氣少泄利前後飲食不入此謂五虚也虚病不利於鍼故五虚勿近實邪最所當
用故五實勿遠蓋鍼道難補而易寫耳)至其當發間不容□(發出鍼也□瞬同言鍼發
有期或遲或速在氣機之頃不可以瞬息誤也)手動若務鍼耀而勻(動用鍼也務專其務
而心無二也耀精潔也勻舉措從容也)靜意視義觀適之變(適至也變虚實之變也觀
之以靜察變之道也)是謂冥冥莫知其形(冥冥幽隱也莫知其形言血氣之變不形於外
惟明者能察有於無即所謂觀於冥冥焉)見其烏烏見其稷稷從見其飛不
知其誰(此形容用鍼之象有如此者烏烏言氣至如鳥之集也稷稷言氣盛如稷之繁也從見其飛言
氣之或往或來如鳥之飛也然此皆無中之有莫測其孰為之主故曰不知其誰)伏如横弩起
如發機(血氣未應鍼則伏如横弩欲其強銳也血氣既應鍼則退如發機欲其迅速也前第七章帝
曰何如而虚何如而實一節原在此末今類附於彼當與此連閱)
九鍼推論(靈樞官能篇十)
黃帝問於岐伯曰余聞九鍼於夫子衆多矣不可勝數
余推而論之以為一紀余司誦之子聽其理非則語余
請正其道令可久傳後世無患得其人乃傳非其人勿
言岐伯稽首再拜曰請聽聖王之道(一紀者彙言也)黃帝曰用
鍼之理必知形氣之所在左右上下(義如脉色類三十二三)隂陽
表裏血氣多少(詳經絡類二十)行之逆順(隂氣從足上行至頭而下行循臂陽氣從
手上行至頭而下行至足故陽病者上行極而下隂病者下行極而上反者皆謂之逆)出入之合
謀伐有過(經氣自内而出自外而入俞有不同詳經絡類十四十六二章知其出入則可因過而伐
之也合字一本作會)知解結(詳本類後三十五)知補虚寫實上下氣門
(補虚寫實義見前上下氣門即經絡類諸經標本氣街之義一曰手經為上足經為下氣脉必由之處是為門
戸亦通)明通於四海(人之四海詳經絡類三十二)審其所在寒熱淋露
以輸異處(淋於雨露於風邪感異處當審其經也淋露義又見運氣類三十五)審於調氣
明於經隧左右肢絡盡知其會(調氣者察其虚實往來而調和之也經隧支别
及各經脉會之義詳經絡類二)寒與熱爭能合而調之(合隂陽而調其平也)虚與
實鄰知決而通之(鄰近也近則易疑疑則以似為是冰炭相反矣故當知決而通之)左
右不調把而行之(邪客大絡者左注右右注左把而行之即繆刺也詳後三十把字一本
作犯)明於逆順乃知可治(順者可治逆者不可治如脉色疾病類之死證死期及本類之
刺禁刺害皆逆也)隂陽不竒故知起時(竒不遇也不竒則和矣故知起時竒音基)
審於本末察其寒熱得邪所在萬刺不殆知官九鍼刺
道畢矣(本末標本也寒熱隂陽也所在三部九候之病脉處也官任也九鍼不同各有所宜能知以上
之法而任用之則刺道畢矣)明於五輸徐疾所在屈伸出入皆有條
理(此下復詳明鍼論也五輸井滎俞經合也徐疾鍼法也屈伸出入經脉往來也)言隂與陽合
於五行五藏六府亦有所藏(隂陽之化是為五行藏府所藏亦惟此耳)四時
八風盡有隂陽(天道之隂陽五行也)各得其位合於明堂各處色
部五藏六府察其所痛左右上下知其寒温何經所在
(邪在於中色形於外察之面部疾可知也出五色篇詳脉色類三十二)審皮膚之寒温滑
濇知其所苦(寒者多隂温者多陽滑者多實濇者多虚)膈有上下知其氣所
在(膈之上膻中也為上氣海心肺所居膈之下脾肝腎所居丹田為下氣海也)先得其道稀
而疎之稍深以留故能徐入之(此下兼言鍼灸法也先得其經絡之道然後可
以用鍼稀而疎之貴精少也稍深以留欲徐入也)大熱在上推而下之(推而逐之抑其
高也)從下上者引而去之(引而去之泄於下也)視前痛者常先取之
(先取其本也)大寒在外留而補之入於中者從合寫之(大寒在外
補中氣可以拒之寒入於中寫合穴可以除之)鍼所不為灸之所宜(凡不宜於鍼者當灸
以治之)上氣不足推而揚之下氣不足積而從之(推而揚之引致
其氣以補上也積而從之留鍼隨氣以實下也)隂陽皆虚火自當之厥而寒甚
骨廉陷下寒過於膝下陵三里(火自當之宜於灸也若厥而寒甚陽氣大虚當
灸下陵即陽明經三里穴也)隂絡所過得之留止寒入於中推而行
之(寒留於絡而入於經當用鍼推散而行之)經陷下者火則當之結絡堅緊
火所治之(寒氣凝聚或陷於經或結於絡皆當以火逐之)不知所苦兩蹻之下
男隂女陽良工所禁鍼論畢矣(寒邪在肌肉血脉之間有不痛不仁不知所苦
者當灸兩蹻之下即足太陽申脉足少隂照海二穴也然男子數陽女子數隂若男隂女陽則反用矣故為良
工之所禁調經論亦曰病不知所痛兩蹻為上與此法同)用鍼之服必有法則上視
天光下司八正(此下言當知天忌也天光八正義俱見下章)以辟竒邪而觀
百姓(兼人已而言也辟避同)審於虚實無犯其邪(虚風實風皆能傷人故無犯其
邪)是得天之露遇歲之虚救而不勝反受其殃(天之風雨不時
者皆謂之露歲露論曰故諸逢其風而遇其雨者命曰遇歲露焉歲之虚者乘年之衰逢月之空失時之和因
為賊風所傷是謂三虚詳運氣類三十六)故曰必知天忌乃言鍼意(天忌詳義見下
章)法於往古驗於來今觀於窈冥通於無窮麤之所不
見良工之所貴莫知其形若神髣髴(此下皆言鍼法也凡下文無注者詳
義俱見下章)邪氣之中人也洒淅動形正邪之中人也微先
見於色不知於其身若有若無若亡若存有形無形莫
知其情(邪氣言虚邪也虚邪之中人也甚故洒淅動形正邪之中人也微故但先見於色而不知於身
此節與下章互有發明所當參閱此數句與邪氣藏府病形論同詳疾病類三)是故上工之
取氣乃救其萌芽下工守其已成因敗其形是故工之
用鍼也知氣之所在而守其門戶明於調氣補寫所在
徐疾之意所取之處(因敗其形者不知其難而反傷之也所在即三部九候之義)寫
必用員切而轉之其氣乃行疾而徐出邪氣乃出伸而
迎之遥大其穴氣出乃疾(員流利也切直迫病所也迎奪也遥搖同用鍼員活而迎
奪之則氣出乃疾故可以寫)補必用方外引其皮令當其門左引其
樞右推其膚微旋而徐推之必端以正安以靜堅心無
解欲微以留氣下而疾出之推其皮蓋其外門真氣乃
存用鍼之要無忘其神(方即端正安静之謂外引其皮令當其門察穴於肌表也左引
其樞右推其膚微旋而徐推之用鍼之樞要也必端以正安以静堅心無懈候氣之誠確也欲微以留氣下而
疾出之推其皮蓋其外門出鍼之防護也真氣得存故可以補用鍼之要無忘其神者總結前篇而言義詳下
章按補寫方員義與後章八正神明論之文似乎相反然詳求其意各有發明不可謂其誤而忽也)
官能(靈樞官能篇連前章十一)
雷公問於黃帝曰鍼論曰得其人乃傳非其人勿言何
以知其可傳(鍼論即指前章也)黃帝曰各得其人任之其能故
能明其事(任之其能因才而噐使也)雷公曰願聞官能奈何黃帝曰
明目者可使視色(俱視獨見明目者也)聰耳者可使聽音(俱聽獨聞聰耳
者也)捷疾辭語者可使傳論(如開導勸戒解疑辨正之屬皆所謂傳論也)語徐
而安靜手巧而心審諦者可使行鍼艾理血氣而調諸
逆順察隂陽而兼諸方(語徐者不苟安靜者不亂手巧者輕重疾徐有妙心審諦者精
思詳察無遺故可勝是任諦音帝)緩節柔筋而心和調者可使導引行
氣(導引者但欲運行血氣而不欲有所傷也故惟緩節柔筋而心和調者乃勝是任其義可知今見按摩之
流不知利害專用剛強手法極力困人開人關節走人元氣莫此為甚病者亦以謂法所當然即有不堪勉強
忍受多見強者致弱弱者不起非惟不能去病而適以增害用若軰者不可不為知慎)疾毒言語
輕人者可使唾癰呪病(人之惡口毒舌者亦由禀賦諸無所利而獨利於唾呪疾病)
爪苦手毒為事善傷者可使按積抑痺(按積抑痺亦上文導引行氣之
屬然積堅痺固非爪苦手毒者不能破術若相類而用有輕重也)各得其能方乃可行
其名乃彰不得其人其功不成其師無名故曰得其人
乃言非其人勿傳此之謂也(氣交變大論曰得其人不教是謂失道傳非其人慢
泄天寳詳運氣類十)手毒者可使試按龜置龜於噐下而按其上
五十日而死矣手甘者復生如故也(龜能運任脉其息以耳而導引伏氣
所以靈而多夀不易於死故可用此以驗人之手毒與否手甘者非以味言即不毒之謂)
内外揣(靈樞外揣篇全十二)
黃帝曰余聞九鍼九篇余親授其調頗得其意(調法度也言頗
得其詳也)夫九鍼者始於一而終於九然未得其要道也夫
九鍼者小之則無内大之則無外深不可為下高不可
為蓋恍惚無窮流溢無極余知其合於天道人事四時
之變也然余願雜之毫毛渾束為一可乎(始於一終於九者盡天地
之大數也鍼數應之故小則無内大則無外深則無下高則無上其於天道人事四時之變無所不合故散之
則雜如毫毛約之則渾束為一一者欲得其要也)岐伯曰明乎哉問也非獨鍼
道焉夫治國亦然黃帝曰余願聞鍼道非國事也岐伯
曰夫治國者夫惟道焉非道何可小大深淺雜合而為
一乎(至大至小至淺至深無不有道存焉故治國有道治鍼亦有道必知乎道乃可合萬變而為一矣)
黃帝曰願卒聞之岐伯曰日與月焉水與鏡焉鼓與響
焉夫日月之明不失其影水鏡之察不失其形鼓響之
應不後其聲動搖則應和盡得其情(道本無形何從察之在明其理得其
情耳故如日月之於影水鏡之於形鼓之於聲有動則有應有應則可知惟其至明故能盡得其情)黃帝
曰窘乎哉昭昭之明不可蔽其不可蔽不失隂陽也(道者
一也一生二隂陽而已不失隂陽則昭昭之明不可蔽矣)合而察之切而騐之見而
得之若清水明鏡之不失其形也(合而察之參合隂陽而詳察也切而驗之
從其切要而辨證也故可見可得如清水明鏡之無所失也)五音不彰五色不明五
藏波蕩若是則内外相襲若鼓之應桴響之應聲影之
似形(五音五色見於外因藏氣而彰明也五藏之氣藏於内因形聲而發露也外之不彰不明者知内之
波蕩也即如鼓非桴也得桴而後鳴響非聲也得聲而後應影非形也得形而後見是皆内外相襲而然襲因
也桴音孚)故遠者司外揣内近者司内揣外(揣推測也司主也遠者主
外近者主内察其遠能知其近察其内能知其外病變雖多莫能蔽吾之明矣揣杵水切)是謂隂
陽之極天地之蓋請藏之靈蘭之室弗敢使泄也(内外遠近
無所不知以其明之至也隂陽之道盡於此矣天地雖大又安能出於是哉)
八正神明寫方補員(素問八正神明論全十三)
黃帝問曰用鍼之服必有法則焉今何法何則(服事也法方法
則凖則也)岐伯對曰法天則地合以天光(天有星辰人有俞穴地有道里人有
尺寸無不合乎天運天之明在日月是謂天光)帝曰願卒聞之岐伯曰凡刺之
法必候日月星辰四時八正之氣氣定乃刺之(候察也日月星
辰四時八正之氣義如下文及當考經絡二十五)是故天温日明則人血淖液
而衛氣浮故血易寫氣易行天寒日隂則人血凝泣而
衛氣沉(淖濡潤也天温日明陽盛隂衰也人之血氣亦應之故血淖液而易寫衛氣浮而易行天寒日
隂陽衰隂勝也故人血凝泣而衛氣沉凝則難寫沉則難行矣淖乃豹切泣濇同)月始生則血
氣始精衛氣始行月郭滿則血氣實肌肉堅月郭空則
肌肉減經絡虚衛氣去形獨居是以因天時而調血氣
也(精正也流利也月屬隂水之精也故潮汐之消長應月人之形體屬隂血脉屬水故其虚實浮沉亦應於
月)是以天寒無刺(營衛凝泣也)天温無凝(血氣易行也)月生無寫
(恐伐其生氣也)月滿無補(恐助其邪也)月郭空無治(隂氣不充也)是謂得
時而調之(合乎天也)因天之序盛虚之時移光定位正立而
待之(日月之光移則歲時之位定南面正立待而察之則氣候可得也)故日月生而寫
是謂藏虚(虚其虚也日當作曰)月滿而補血氣揚溢絡有留血
命曰重實(實其實也)月郭空而治是謂亂經隂陽相錯真邪
不别沉以留止外虚内亂淫邪乃起(月郭空時血氣方弱正不勝邪則邪
氣沉留不去於此用鍼故致隂陽錯亂真邪不辨而淫邪反起矣)帝曰星辰入正何
候岐伯曰星辰者所以制日月之行也(此下皆言天忌也制節制也察
寒温者在於日色察盛衰者在於月光察日月之盈虚往來則在於星辰之宫度故曰星辰者所以制日月之
行也天以日月為隂陽人以營衛為隂陽故用鍼者必察日月星辰之氣度以取營衛之虚實)八正者
所以候八風之虚邪以時至者也(八正者八方之正位也八方之氣以時而
至謂之八風從所居之鄉來者為實風從所衝之方來者為虚風實風主生長虚風主殺害察八正之位則邪
之傷人虚實可知矣八正八風三虚義詳運氣類三十五六正氣正風義詳疾病類四)四時者所
以分春秋冬夏之氣所在以時調之也八正之虚邪而
避之勿犯也(四時之氣所在如春氣在經脉夏氣在孫絡長夏氣在肌肉秋氣在皮膚冬氣在骨
髓中又如正二月人氣在肝三四月人氣在脾五六月人氣在頭七八月人氣在肺九十月人氣在心十一二
月人氣在腎此皆氣在人身也至於天氣所在則八正之風隨時而至者是也人身之氣宜調於内天地之氣
宜調於外故聖人日避虚邪之道如避矢石然蓋恐因外而傷其内也)以身之虚而逢天
之虚两虚相感其氣至骨入則傷五藏(身之虚血氣虚也天之虚八正
之虚邪氣及三虚也以虚感虚故邪氣深入至骨而傷於五藏)工候救之弗能傷也故
曰天忌不可不知也(工能知而勿犯犯而能救故可弗傷凡太乙所居之鄉氣有邪正虚
實出乎天道所當避忌故曰天忌又九鍼論以身形九野時日之應亦曰天忌詳經絡類三十五并有圖在圖
翼四卷)帝曰善其法星辰者余聞之矣願聞法往古者
岐伯曰法往古者先知鍼經也(此下諸義皆釋鍼經之文即前九鍼推論章也
法往古者取法於既往也此云鍼經為古法可見是書之傳其來最遠似猶有出軒岐之前者)驗於來
今者先知日之寒温月之虛盛以候氣之浮沉而調之
於身觀其立有驗也(驗於來今察見在也觀日月之氣候而調之於身以古證今以今合
古知往知來其用安有不驗五色篇亦曰積神於心以知往今見脉色類三十二)觀其冥冥者
言形氣榮衛之不形於外而工獨知之以日之寒温月
之虚盛四時氣之浮沉參伍相合而調之工常先見之
然而不形於外故曰觀於冥冥焉(形氣營衛不形於外故曰冥冥而工獨知
之者以知日月四時之變化則天地隂陽之道盡知參伍相合之妙用則人身調治之法盡若是者不求其神
而神無不在故見於冥冥焉)通於無窮者可以傳於後世也是故工
之所以異也然而不形見於外故俱不能見也視之無
形嘗之無味故謂冥冥若神髣髴(通於無窮者無方無體也故可傳於萬世
其所以異於人者以人俱不能見而我獨見之明察秋毫在於若無若有之際故謂冥冥若神髣髴髣音倣
髴音弗)虚邪者八正之虚邪氣也(義如上文)正邪者身形若用
力汗出腠理開逢虚風其中人也微故莫知其情莫見
其形(正邪即八方之正風也蓋正風之大者為實風微者即正風從其衝後來者為虚風刺節真邪篇曰
正氣者正風也從一方來非實風又非虚風也邪氣者虚風之賊傷人也賊風篇曰其有熱則汗出汗出則受
風雖不遇賊風邪氣必有因加而發焉是皆正風之謂雖為正風亦能傷人故曰正邪亦曰虛風耳第其中人
也微不若虚邪賊風之甚故莫知其情形而人不之覺也)上工救其萌牙必先見三
部九候之氣盡調不敗而救之故曰上工下工救其已
成救其已敗救其已成者言不知三部九候之相失因
病而敗之也(救其萌牙治之早也救其已成治之遲也早者易功收萬全遲者難反因病以敗其
形在知與不知之間耳所以有上工下工之異三部九候義詳後十五)知其所在者知診
三部九候之病脉處而治之故曰守其門戶焉莫知其
情而見其形也(知其所在者知病脉之處也三部九候即病脉由行出入之所故曰門戶情有
不可知而形有可見者在乎此得其形則情可察矣)帝曰余聞補寫未得其意岐
伯曰寫必用方方者以氣方盛也以月方滿也以日方
温也以身方定也以息方吸而內鍼乃復候其方吸而
轉鍼乃復候其方呼而徐引鍼故曰寫必用方其氣易
行焉(方正也當其正盛正滿之謂也方吸内鍼氣之來也迎而奪之惡得無虛即此之謂故可以寫按
官能篇曰寫必用員補必用方與此相反義見前第十)補必用員員者行也行者
移也刺必中其榮復以吸排鍼也(員員活也行者行其氣移者導其滯凡正
氣不足則營衛不行血氣留滯故必用員以行之補之榮血脉也排除去也即候吸引鍼之謂呼吸補寫詳
見下章)故員與方非鍼也(非鍼之形言鍼之用也)故養神者必知形
之肥瘦榮衛血氣之盛衰血氣者人之神不可不謹養
(形者神之體神者形之用無神則形不可活無形則神無以生故形之肥瘦營衛血氣之盛衰皆人神之所頼
也故欲養神者不可不謹養其形)帝曰妙乎哉論也合人形於隂陽四
時虚實之應冥冥之期其非夫子孰能通之然夫子數
言形與神何謂形何謂神願卒聞之(形可見神不可見易曰形乃謂之噐
利用出入民咸用之謂之神)岐伯曰請言形形乎形目冥冥(形乎形見乎外
也目冥冥見粗者不見其精也)問其所病索之於經慧然在前按之不
得不知其情故曰形(所病有因可問而知所在有經可索而察則似乎慧然在前矣然仍
按之不得者在見其形而不知其情耳形者迹也)帝曰何謂神岐伯曰請言神
神乎神耳不聞(神乎神二而一也耳不聞聽於無聲也)目明心開而志先
(目著明心藏神心竇開則志慧出而神明見)慧然獨悟口弗能言俱視獨見
(口弗能言妙不可以言傳也故與衆俱視惟吾獨見)適若昏昭然獨明(觀於冥冥適若昏也
無所見而見之昭然明也)若風吹雲故曰神(若風吹雲宇宙清而光明見也豁然了悟人則
在心至哉莫測故謂之神)三部九候為之原九鍼之論不必存也(以三
部九候為之本原則神悟可得矣九鍼之論特具其形迹耳既得其神奚藉於迹雖不存之亦無不可)
經脉應天地呼吸分補寫(素問離合真邪論十四)
黃帝問曰余聞九鍼九篇夫子乃因而九之九九八十
一篇余盡通其意矣(鍼經之數共八十一篇也)經言氣之盛衰左右
傾移以上調下以左調右有餘不足補寫於榮輸余知
之矣此皆榮衛之傾移虚實之所生非邪氣從外入於
經也(榮衛傾移謂隂陽偏勝則虚實内生而為病非邪氣在經之謂也)余願聞邪氣之
在經也其病人何如取之奈何岐伯對曰夫聖人之起
度數必應於天地故天有宿度地有經水人有經脉(宿謂
二十八宿度謂三百六十五度經水謂清渭海湖汝澠淮漯江河濟漳以合人之三隂三陽十二經脉也)天
地温和則經水安靜天寒地凍則經水凝泣天暑地熱
則經水沸溢卒風暴起則經水波涌而隴起(人氣與天地相通故
温和寒冷暑熱卒風暴至而經脉之應必隨時為變邪之中人亦然也詳如下文泣濇同隴隆同)夫邪
之入於脉也寒則血凝泣暑則氣淖澤虚邪因而入客
亦如經水之得風也經之動脉其至也亦時隴起其行
於脉中循循然(邪氣之自外而入者或為凝泣或為淖澤皆由於寒熱之變其入客於經亦如
經水之得風即血脉之得氣也故致經脉亦時隴起蓋邪在脉中無非隨正氣往來以為之動静耳循循隨順
貌淖乃豹切)至其寸口中手也時大時小大則邪至小則平
其行無常處(邪氣隨脉必至寸口有邪則隴起而大無邪則平和而小隨其所在而為形見故行
無常處)在隂與陽不可為度(隨陽經則入陽分隨隂經則入隂分)從而察之
三部九候卒然逢之早遏其路(見邪所在則當遏之遏者制也早絶其路庶無
深大之害三部九候詳脉色類五)吸則内鍼無令氣忤(此下言呼吸補寫之法也
吸則内鍼寫其實也蓋吸則氣至而盛迎而奪之其氣可泄所謂刺實者刺其來也去其逆氣故令無忤)静
以久留無令邪布(前氣末除後氣將至故當靜留其鍼俟而寫之無令邪氣復布也)吸
則轉鍼以得氣為故(邪氣未泄候病者再吸乃轉其鍼轉搓轉也謂之催氣得氣為故以
鍼下得氣之故為度也)候呼引鍼呼盡乃去大氣皆出故命曰寫
(入氣曰吸出氣曰呼引引退也去出鍼也候呼引至其門則氣去不能復聚呼盡乃離其穴則大邪之氣隨泄
而散經氣以平故謂之寫調經論曰寫實者氣盛乃内鍼鍼與氣俱内以開其門如利其戶鍼與氣俱出精
氣不傷邪氣乃下外門不閉以出其疾搖大其道如利其路是謂大寫必切而出大氣乃屈)帝曰不
足者補之奈何岐伯曰必先捫而循之(先以手捫摸其處欲令血氣温
舒也捫音門)切而散之(次以指切捺其穴欲其氣之行散也)推而按之(再以指揉按其
肌膚欲鍼道之流利也)彈而怒之(以指彈其穴欲其意有所注則氣必隨之故脉絡䐜滿如怒起
也)抓而下之(用法如前然後以左手爪甲掐其正穴而右手方下鍼也抓爪同又平去二聲)
通而取之(下鍼之後必候氣通以取其疾如下文者)外引其門以閉其神(門穴
門也此得氣出鍼之法詳下文)呼盡內鍼靜以久留以氣至為故(此詳言用
補之法也呼盡則氣出氣出内鍼追而濟之也故虚者可實所謂刺虚者刺其去也氣至義見後為故義如前)
如待所貴不知日暮(静以久留以候氣至如待貴人毋厭毋忽也)其氣以至
適而自護(以已同適調適也護愛護也寳命全形論曰經氣已至慎守勿失即此謂也義如下文)
候吸引鍼氣不得出各在其處推闔其門令神氣存大
氣留止故命曰補(候吸引鍼則氣充於内推闔其門則氣固於外神存氣留故謂之補調
經論曰補虚者持鍼勿置以定其意候呼内鍼氣出鍼入鍼空四塞精無從去方實而疾出鍼氣入鍼出熱不
得還閉塞其門邪氣布散精氣乃得存動氣候時近氣不失遠氣乃來是謂追之愚按近代用鍼撮要凡足
以發明本經開導後人等法有不可不知者如用鍼之道以氣為主知虚知實方可無誤虛則脉虚而為癢為
麻實則脉實而為腫為痛虚則補之氣至則實實則寫之氣去則虚故用補用寫必於呼吸之際隨氣下鍼則
其要也下鍼之法先以左手捫摸其處隨用大指爪重按切掐其穴右手置鍼於穴上凡用補者令病人欬
嗽一聲隨嗽下鍼氣出鍼入初刺入皮天之分也少停進鍼次至肉中人之分也又停進鍼至於筋骨之間地
之分也然深淺隨宜各有所用鍼入之後將鍼搖動搓弹謂之催氣覺鍼下沉緊倒鍼朝病向内搓轉用法補
之或鍼下氣熱是氣至足矣令病者吸氣一口退鍼至人之分候吸出鍼急以指按其穴此補法也凡用寫者
令其吸氣隨吸入鍼鍼與氣俱內初至天分少停進鍼直至於地亦深淺隨宜而用却細細搖動進退搓捻其
鍼如手顫之狀以催其氣約行五六次覺鍼下氣緊即倒鍼迎氣向外搓轉以用寫法停之良久退至人分隨
嗽出鍼不閉其穴此為寫法故曰欲補先呼後吸欲寫先吸後呼即此法也所謂轉鍼者搓轉其鍼如搓線
之狀慢慢轉之勿令太緊寫左則左轉寫右則右轉故曰撚鍼向外寫之方撚鍼向内補之訣也輕所謂候氣
者必使患者精神已潮而後可入鍼鍼既入矣又必使患者精神寧定而後可行氣若氣不潮鍼則閒滑不知
疼痛如插豆腐未可刺也必候神氣既至鍼下緊澁便可依法施用入鍼後輕浮虚滑遲慢如門居靜室寂然
無聞者乃氣之未到入鍼後沉重澁滯緊實如魚吞鈎或沉或浮而動者乃氣之已來虛則推内進搓以補其
氣實則循捫彈怒以引其氣氣未至則以手循攝以爪切搯以鍼搖動進撚搓彈其氣必至氣既至必審寒熱
而施治刺熱湏其寒者必留鍼候其隂氣隆至也刺寒湏其熱者必留鍼候其陽氣隆至也然後可以出鍼然
氣至速者效亦速而病易痊氣至遲者效亦遲而病難愈生者澁而死者虚候氣不至必死無疑此因氣可知
吉凶也所謂出鍼者病勢既退鍼氣必鬆病未退者鍼氣固澁推之不動轉之不移此為邪氣吸拔其鍼真
氣未至不可出而出之其病即復必湏再施補寫以待其氣直候微鬆方可出鍼豆許搖而少停補者候吸徐
出鍼而急按其穴寫者候呼疾出鍼而不閉其穴故曰下鍼貴遲太急傷血出鍼貴緩太急傷氣也所謂迎
隨者如手之三隂從藏走手手之三陽從手走頭足之三陽從頭走足足之三隂從足走腹逆其氣為迎為寫
順其氣為隨為補也所謂血氣多少者如陽明多血多氣刺之者出血氣太陽厥隂多血少氣刺之者出血
惡氣少陽少隂太陽多氣少血刺之者出氣惡血也所謂子母補寫者濟母益其不足奪子平其有餘如心
病虚者補其肝木心病實者寫其脾土故曰虚則補其母實則寫其子然本經亦有補寫心虚者耴少海之水
所以伐其勝也心實者取少府之火所以泄其實也又如貴賤之體有不同者賤者硬而貴者脆也男女之
取法有異者男子之氣早在上而晚在下女子之氣早在下而晚在上午前為早屬陽午後為晚屬隂男女上
下其分在腰足不過膝手不過肘補寫之宜各有其時也又如隂陽經穴取各有法者凡陽部陽經多在筋
骨之側必取之骨傍陷下者為真如合谷三里陽陵泉之類是也凡隂部隂經必取於㬷隙之間動脉應手者
為真如箕門五里太衝之類是也至於鍼製有九所以應陽九之數也鍼義有五所以合五行之用也古人
以砭石後人代以九鍼其體則金也長短小大各隨所宜其勁直象木也川原壅塞可决於江河血氣凝滯可
疏於經絡其流通象水也將欲行鍼先摸其穴含鍼於口然後刺之藉我之陽氣資彼之虚寒其氣温象火也
入鍼以按出鍼以捫按者鎮其氣道捫者閉其氣門其填補象土也諸如此類皆鍼家之要所不可不知者)
候氣察三部九候(素問離合真邪論十五)
帝曰候氣奈何(此欲候其邪氣也非鍼下氣至之謂)岐伯曰夫邪去絡入
於經也舍於血脉之中(邪氣由淺而深故必自絡然後入經舍居也)其寒温
未相得如涌波之起也時來時去故不常在(邪氣寒正氣温故不
相得血氣本靜而邪擾之亦猶水本静而風擾之故如涌波之起也邪氣之至善行數變或往或來故無常處)
故曰方其來也必按而止之止而取之(方其來也邪氣尚微故可按其
處而止之取而寫之蚤遏其勢則大邪可散無深害矣)無逢其衝而寫之(不為蚤治其邪
必甚邪氣雖盛恐其氣未必實故宜詳審不可因逢其衝輒寫之也)真氣者經氣也經氣
太虚故曰其來不可逢此之謂也(真氣不實迎而寫之邪氣雖去真氣必太
虚矣故曰其來不可逢也按小鍼解曰其來不可逢者氣盛不可補也彼言補此言寫文若相反各有深義
當兩察之)故曰候邪不審大氣已過寫之則真氣脱脱則不
復邪氣復至而病益蓄(過往也不能審察虚實而寫其已去之邪反傷真氣邪必乘虛
復至而益甚矣)故曰其往不可追此之謂也(小鍼解曰其往不可追者氣虛不可
寫也)不可挂以髮者待邪之至時而發鍼寫矣若先若後
者血氣已盡其病不可下(發鍼寫者施寫法也欲寫其邪在氣至之頃不可挂以髮
者言絲毫之不可失也若先若後者先之則邪未至後之則大氣已過徒有伐盡其血氣而病不可下下者降
服之謂)故曰知其可取如發機不知其取如扣椎故曰知
機道者不可挂以髮不知機者扣之不發此之謂也(機弩
機也椎木椎也知而取之必隨撥而應如發機之易不知而攻之則頑鈍莫入如扣椎之難也按上文諸義
俱見前第一第七二章)帝曰補寫奈何(此承上文而問邪方去絡入於經也將先固正氣而
補之或先攻邪氣而寫之也)岐伯曰此攻邪也疾出以去盛血而復
其真氣(言既中於邪即當攻邪但治之宜早必使疾出其邪以去盛血則真氣自復此寫中亦有補也)
此邪新客溶溶未有定處也推之則前引之則止逆而
刺之温血也刺出其血其病立已(溶溶流動貌邪之新客於人者其淺在絡
未有定處故推之則可前引之則可止言取之甚易也凡取絡者必取其血刺出温血邪必隨之而去矣故病
可立已温血熱血也)帝曰善然真邪以合波隴不起候之奈何(真邪
以合邪正初相犯也波隴不起病形未見也察此不真最易惑亂)岐伯曰審捫循三部
九候之盛虚而調之(但審察三部九候之脉則盛虚可得而調治可施矣)察其左
右上下相失及相減者審其病藏以期之(相失者如七診之類失其
常體不相應也相減者形氣虛脱也察三部九候之左右上下則知其病之所在藏之所屬隂陽氣候皆可期
矣三部九候相失相減等義見脉色類五及二十五)不知三部者隂陽不别天
地不分(隂陽不别則不知藏府逆順天地不分則不知升降浮沉)地以候地天以候
天人以候人調之中府以定三部(知三部者可以候上中下之病中府藏氣
也凡三部九候脉證皆以藏氣為主氣順則吉氣逆則凶故調之中府可以定三部)故曰刺不知
三部九候病脉之處雖有大過且至工不能禁也(大過大邪
之過也)誅罰無過命曰大惑反亂大經真不可復用實為
虚以邪為真用鍼無義反為氣賊奪人正氣以從為逆
榮衛散亂真氣已失邪獨内著絶人長命予人夭殃不
知三部九候故不能久長(不知邪正虚實而妄施攻擊是謂誅伐無過奪人真元殺
人於冥冥之中莫此為甚欲遺隂德於子孫者當以此為切戒)因不知合之四時五行
因加相勝釋邪攻正絶人長命(不知合之四時五行因加相勝失天和也釋邪
攻正不當伐而伐也故絶人長命)邪之新客來也未有定處推之則前
引之則止逢而寫之其病立已(此重言之者深示人以治病宜早也)
候氣(十六)
刺之而氣不至無問其數(靈樞九鍼十二原篇無問其數者必以氣至為度也即
如待貴人不知日暮之謂)刺之而氣至乃去之勿復鍼(氣至勿復鍼恐其真氣脱
也候氣詳義有按在前十四)鍼各有所宜各不同形各任其所為(皮肉
筋骨病各有處用鍼各有所宜也)刺之要氣至而有效效之信若風之
吹雲明乎若見蒼天刺之道畢矣(刺以氣為要以效為信得其要則效故如
風之吹雲邪氣去則正氣見故明乎若見蒼天也)覩其色察其目知其散復
一其形聽其動靜知其邪正(詳義具見下文)右主推之左持而
御之氣至而去之(右主推之所以入鍼也左持而御之所以護持也邪氣去而榖氣至然後
可以出鍼)小鍼解曰覩其色察其目知其散復一其形聽
其動靜者言上工知相五色於目有知調尺寸小大緩
急滑濇以言所病也(察形色於外可以知其散復察脉於内可以知其動静)知其
邪正者知論虚邪與正邪之風也右主推之左持而御
之者言持鍼而出入也氣至而去之者言補寫氣調而
去之也(補不足寫有餘必得其平是氣調也方可去鍼)調氣在於終始一者持
心也(終始本經篇名見下文一者持心也釋前文一其形聽其動靜知其邪正者皆主持於心也)節
之交三百六十五會者絡脉之滲灌諸節者也(此一句詳經絡
類十四)所以察其目者五藏使五色循明循明則聲章聲
章者則言聲與平生異也(五藏六府之精氣皆上注於目而為之精故能使五色循
明蓋色明於外者由氣盛於内故其聲音亦必章大與平生異矣)四時氣篇曰覩其
色察其目以知其散復者視其目色以知病之存亡也
(神完則氣復神失則氣散故察其目色即可知病之存亡也)一其形聽其動静者持
氣口人迎以視其脉堅且盛且滑者病日進脉軟者病
將下(脉堅而且盛且滑者邪氣之熾也故病日進脉軟而和者元氣之來也故病將下下退也)諸經
實者病三日已(凡邪氣未解者最忌脉弱無力如平人氣象論曰病在中脉虛玉機真藏論曰
病在外脉不實堅者皆難治邪客篇曰虚而細者久以持皆不實之謂也若病在諸經而脉實有力者邪將外
達也故可三日而已矣)氣口候隂人迎候陽也(氣口在手太隂肺脉也氣口獨為五
藏主故以候隂人迎在頭陽明胃脉也胃為六府之大源故以候陽人迎氣口詳義見藏象類十一)
凡刺之道氣調而止(靈樞終始篇)補隂寫陽音氣益彰耳
目聰明反此者血氣不行(此隂陽以表襄言凡正氣在中所當補也故曰補隂邪自
外入所當寫也故曰寫陽陽邪去而真隂復故音氣益彰耳目聰明也)所謂氣至而有效
者寫則益虚虚者脉大如其故而不堅也堅如其故者
適雖言故病未去也(凡氣至之效寫者欲其虚也既寫之後雖其脉大如舊但得和耎不
堅即其效也若脉堅如舊者雖欲文飾其故而病實未除也)補則益實實者脉大如
其故而益堅也夫如其故而不堅者適雖言快病未去
也(補者欲其實實則脉必堅既補之後而脉之大小不堅如舊者不可言快病未除也二節云大者乃槩指
脉體進退而言也非洪大之謂)故補則實寫則虚痛雖不隨鍼病必衰
去(補則實者其脉必堅寫則虚者其脉必不堅若或有痛雖未隨鍼即愈亦必以漸而去矣)必先通
十二經脉之所生病而後可得傳於終始矣(十二經脉各有左右
上下其受病之處亦有先後必治其病所從生而後可得終始之義終始本篇名即本末之謂)故隂陽
不相移虚實不相傾取之其經(移移易也傾相傷也或隂或陽無所改易不相
移也虚者自虚實者自實不相傾也此則無所從生而各病其病但求其經而取之)凡刺之屬三
刺至榖氣邪辟妄合隂陽易居逆順相反沉浮異處四
時不得稽留淫泆湏鍼而去(三刺義如下文邪辟妄合等六句詳言病變也凡此
者皆湏用鍼治以三刺之法則諸病可去也)故一刺則陽邪出(初刺之在於淺近故可出
陽分之邪)再刺則隂邪出(再刺之在於深遠故可出隂分之邪)三刺則榖氣至
榖氣至而止所謂榖氣至者已補而實已寫而虚故以
知榖氣至也(三刺之在候榖氣榖氣者元氣也止出鍼也蓋邪氣來也緊而疾榖氣來也徐而和
必邪氣去而後榖氣至故已補而實則虛者堅已寫而虚則堅者耎是以知榖氣之至也)邪氣獨去
者隂與陽未能調而病知愈也故曰補則實寫則虚痛
雖不隨鍼病必衰去矣(榖氣至者知邪氣之去也雖隂陽經氣未見即調而病則已愈
故上文曰補則實寫則虚也)
類經卷十九
