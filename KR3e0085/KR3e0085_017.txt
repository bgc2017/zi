欽定四庫全書
類經卷十七明張介賓撰
疾病類
胎孕(六十二附保嬰法)
帝曰何以知懷子之且生也(素問腹中論)岐伯曰身有病而
無邪脉也(身有病謂經斷惡阻之類也身病者脉亦當病或斷續不調或弦濇細數是皆邪脉則真
病也若六脉和滑而身有不安者其為胎氣無疑矣又胎脉義詳脉色類二十三)
黃帝問曰人有重身九月而瘖此為何也(素問竒病論婦人
懷孕則身中有身故曰重身瘖聲啞不能出也瘖音音)岐伯對曰胞之絡脉絶也
(胎懷九月兒體已長故能阻絶胞中之絡脉)帝曰何以言之岐伯曰胞絡者
繫於腎少隂之脉貫腎繫舌本故不能言(胞中之絡衝任之絡也胞
絡者繫於腎而上會於咽喉故胞中之絡脉絶則不能言)帝曰治之奈何岐伯曰無
治也當十月復(十月子生而胞絡復通則能言矣故不必治)刺法曰無損不
足益有餘以成其疹然後調之(疹疾也不當治而治之非損不足則益有餘本
無所病反以成疾故當察其形證然後因而調之)所謂無損不足者身羸瘦無
用鑱石也(妊娠九月則身重疲勞養胎力困正虛羸不足之時必不可用鍼石以復傷其氣鑱音
讒)無益其有餘者腹中有形而泄之泄之則精出而病
獨擅中故曰疹成也(胎元在胞而刺之則精氣必泄精泄則胎氣傷而病獨專於中是益
其有餘故疹成也愚按胎孕之道中古有巫方氏所撰顱𩕄經云一月為胎胞精血凝也二月為胎形始成
胚也三月陽神為三魂四月隂靈為七魄五月五行分五藏也六月六律定六府也七月睛開竅通光明也八
月元神具降真靈也九月宫室羅布以定生人也十月受氣足萬象成也又五藏論有稱耆婆者論云一月如
珠露二月如桃花三月男女分四月形象具五月筋骨成六月毛髮生七月遊其魂兒能動左手八月遊其魄
兒能動右手九月三轉身十月受氣足又孫真人曰凡兒在胎一月胚二月胎三月有血脉四月形體成五月
能動六月諸骨具七月毛髮生八月藏府具九月榖入胃十月百神備則生矣生後六十日瞳子成能咳笑應
和人百五十日任脉成能自反覆百八十日髖骨成能獨坐二百一十日掌骨成能扶伏三百日髕骨成能行
也若不能依期者必有不平之處又巢元方病源論曰妊娠一月名胎胚足厥隂脉養之二月名始膏足少陽
脉養之三月名始胎手心主脉養之當此之時血不流行形象始化未有定儀因感而變欲子端正莊嚴常口
談正言身行正事欲子美好宜佩白玉欲子賢能宜看詩書是謂外象而内感者也四月始成其血脉手少陽
脉養之五月始成其氣足太隂脉飬之六月始成其筋足陽明脉養之七月始成其骨手太隂脉養之八月始
成膚革手陽明脉養之九月始成毛髮足少隂脉養之十月五藏六府關節人神皆備此其大略也臨川陳氏
釋之曰嘗試推巢氏所論妊娠脉養之理若足厥隂者肝脉也足少陽者膽脉也此一藏一府之經也餘皆如
此凡四時之令必始春木故十二經之養始於肝膽所以養胎在一月二月手心主包絡也手少陽三焦也屬
火而王夏所以養胎在三月四月足太隂脾也足陽明胃也屬土而王長夏所以養胎在五月六月手太隂肺
也手陽明大腸也屬金而王秋所以養胎在七月八月足少隂腎也屬水而王冬所以養胎在九月至十月兒
於母腹之中受足諸藏之氣然後待時而生此二家之說皆為有理然十二經中惟手少隂心脉手太陽小腸
脉及足太陽膀胱脉皆不言養胎者蓋九月之養在腎則膀胱亦在其中矣惟心與小腸為表裏心為五藏六
府之主雖其尊而無為然藏氣所及則神無不至小腸切近胞胎丙火所化則氣無不至所以皆不主月而實
無月不在也胎孕之道無出此矣第胎有男女則成有遲速體有隂陽則懷分向背故男動在三月陽性蚤也
女動在五月隂性遲也女胎背母而懷故母之腹軟男胎面母而懷故母之腹硬此又男胎女胎之有不同者
也至若既生之後兒之夀夭其因有二蓋一則由於禀賦一則由於撫養夫禀賦為胎元之本精氣之受於父
母者是也撫養為夀夭之本居處寒温飲食得失者是也凡少年之子多有羸弱者慾勤而精薄也老年之子
反多強壯者慾少而精全也多飲者子多不肖蓋以酒亂精則精半非真而濕熱勝也多慾者子多不育以孕
後不節則盗泄母隂奪養胎之氣也此外如饑飽勞逸五情六氣無不各有所關是皆所謂禀賦也至於撫養
之法則俗傳有云若要小兒安須帶三分饑與寒此言殊為未當夫欲其帶饑者恐飲食之過耳過則傷脾而
積聚生誠不善也故但當防其放肆無度叠進而驟脾不及化則未有不病者使飲食勻調節其生冷何病之
有若云帶饑則不可也然此不過欲防於未然謂與其過飽寧使略饑其猶庶幾者也至若寒之一字則大有
關係矣觀經云聖人避風如避箭則風寒之為害也不小彼嬰兒以未成之血氣嫰薄之肌膚較之大人相去
百倍頋可令其帶寒耶予見新産之兒多生驚風抽搐等病蓋其素處腹中裹護最密及胞胎初脱極易感邪
而收生者遲慢不慎則風寒襲之多致不救者此也及其稍長每多發熱輕則為鼻塞欬嗽重則為小兒傷寒
幼科不識一槩呼為變蒸誤藥致斃者此也或寒氣傷藏則為吐為瀉或因寒生熱則為驚為疳種種變生多
由外感雖禀體強盛不畏風寒者亦所常有但強者三之一弱者三之二傷熱者十之三傷寒者十之七矧膏
粱貧賤氣質本自不同醫家不能察本但知見熱攻熱嬰兒不能言病家不能辨徒付之命誠可嘆也又有謂
小兒為純陽之體故多宜清凉之治者此說尤為悮人按上古天真論曰女子二七男子二八而後天癸至夫
天癸者隂氣也小兒之隂氣未至故曰純陽原非陽氣有餘之謂特稚陽耳稚陽之陽其陽幾何使陽本非實
而誤認為火則必用寒凉妄攻其熱隂既不足又伐其陽多致隂陽俱敗脾腎俱傷又將何所藉賴而望其生
乎又王節齋曰小兒無補腎法謂男至十六而腎始充滿既滿之後妄用虧損則可用藥補之若受胎之時禀
之不足則無可補禀之原足又何待於補也嗚呼此何說耶夫小兒之隂氣未成即腎虚也或父母多慾而所
禀水虧亦腎虚也隂既不足而不知補之隂絶則孤陽亦滅矣何謂無可補耶此義惟薛立齋獨得之予因得
子之遲且屢獲治子之效因憐人之誤故筆諸此以為艱於嗣者之一助云)
血枯(素問腹中論六十三)
帝曰有病胷脇支滿者妨於食病至則先聞腥臊臭出
清液先唾血四支清目眩時時前後血病名為何何以
得之(支滿者滿如支膈也肺主氣其臭腥肝主血其臭臊肺氣不能平肝則肝肺俱逆於上濁氣不降清
氣不升故聞腥臊而吐清液也口中唾血血不歸經也四支清冷氣不能周也頭目眩運失血多而氣隨血去
也血氣既亂故於前隂後隂血不時見而月信反無期矣臊音騷)岐伯曰病名血枯此
得之年少時有所大脱血若醉入房中氣竭肝傷故月
事衰少不來也(血枯者月水斷絶也致此之由其源有二一則以少時有所大脱血如胎産既
多及崩淋吐衂之類皆是也一則以醉後行房血盛而熱因而縱肆則隂精盡泄精去則氣去故中氣竭也夫
腎主閉藏肝主疏泄不惟傷腎而且傷肝及至其久則三隂俱虧所以有先見諸證如上文所云而終必至於
血枯則月事衰少不來也此雖以女子為言若丈夫有犯前證亦不免為精枯之病則勞損之屬皆是也)帝
曰治之奈何復以何術岐伯曰以四烏鰂骨一藘茹二
物并合之丸以雀卵大如小豆以五丸為後飯飲以鮑
魚汁利腸中及傷肝也(復者復其血氣之原也後飯者先藥後飯也烏鰂即烏賊也骨
名海螵蛸其氣味鹹温下行故主女子赤白漏下及血閉血枯其性濇故亦能令人有子藘茹亦名茹藘即茜
草也氣味甘寒無毒能止血治崩又能益精氣活血通經脉按甲乙經及太素新校正俱作䕡茹者非蓋䕡茹
有毒豈血枯者所宜皆未之詳察耳雀即麻雀也雀卯氣味甘温能補益精血主男子隂痿不起故可使多精
有子及女子帶下便溺不利鮑魚即今之淡乾魚也諸魚皆可為之惟石首鯽魚者為勝其氣味辛温無毒魚
本水中之物故其性能入水藏通血脉益隂氣煮汁服之能同諸藥通女子血閉也以上四藥皆通血脉血主
於肝故凡病傷肝者亦皆可用之愚按血枯一證與血隔相似皆經閉不通之候然而枯之與隔則相反有
如冰炭夫枯者枯竭之謂血虚之極也隔者阻隔之謂血本不虚而或氣或寒或積有所逆也隔者病發於暫
其證則或痛或實通之則血行而愈可攻者也枯者其來也漸衝任内竭其證無形必不可通者也常見今人
之治此者聽其言則明曰血枯經閉也察其治則每用四物加桃仁紅花甚至硝朴稜莪之類無所不至夫血
既枯矣只當補養隂氣使其血充則弗招自至奚俟通也若勉強逼之則枯者愈枯矣不危何待若夫人者非
惟不知病情即字義曰枯猶然未解其與目不識丁者何異求其無害不可得安望其有濟於人哉鰂音賊
藘䕡俱音閭)
陽厥怒狂(素問病能論六十四)
帝曰有病怒狂者此病安生(怒狂者多怒而狂也即罵詈不避親疎之謂)岐
伯曰生於陽也帝曰陽何以使人狂岐伯曰陽氣者因
暴折而難决故善怒也病名曰陽厥(陽氣宜於暢達若暴有折剉則志無
所伸或事有難决則陽氣被抑逆而上行故為怒狂病名陽厥)帝曰何以知之岐伯曰
陽明者常動巨陽少陽不動不動而動大疾此其候也
(陽明常動者謂如下關地倉大迎人迎氣衝衝陽之類皆有脉常動者也巨陽少陽不動者謂巨陽惟委中崑
崙少陽惟聽會懸鐘其脉雖微動而動不甚也於其不甚動者而動且大疾則其常動者更甚矣此即陽厥怒
狂之候)帝曰治之奈何岐伯曰奪其食即已夫食入於隂
長氣於陽故奪其食即已(五味入口而化於脾食入於隂也藏於胃以養五藏氣長
氣於陽也食少則氣衰故節奪其食不使胃火復助陽邪則陽厥怒狂者可已)使之服以生鐵洛為飲夫生鐵
洛者下氣疾也(生鐵洛即爐冶間鎚落之鐵屑用水研浸可以
為飲其屬金其氣寒而重最能墜熱開結平本火之邪故可以下氣疾除狂怒也凡藥中用鐵精鐵華粉鍼砂
鐵鏽水之類皆同此意癲狂詳義見鍼刺類三十七當與此互閱)
癲疾(六十五)
帝曰癲疾何如(素問通評虛實論)岐伯曰脉摶大滑久自已脉
小堅急死不治(摶大而滑為陽脉陽盛氣亦盛故久將自已若小堅而急則肝之真藏脉也全
失中和而無胃氣故死不治)帝曰癲疾之脉虚實何如岐伯曰虛則
可治實則死(虚則柔緩邪氣微也故生實則弦急邪氣盛也故死)
帝曰人生而有病巔疾者病名曰何安所得之(素問竒病
論凡百病之生必由外感内傷人有初生者未犯邪氣即有巔疾故欲以明之)岐伯曰病名
為胎病此得之在母腹中時其母有所大驚氣上而不
下精氣并居故令子發為巔疾也(驚則氣亂而逆故氣上不下氣亂則精亦
從之故精氣并及於胎令子為巔癎疾也愚按巔疾者即癲癎也本經巔癲通用於此節之義可見諸家釋
為頂巔者非蓋兒之初生即有病癲癎者今人呼為胎裏疾者即此未聞有胎病頂巔者也凡諸篇有書巔字
者當因此以辨其義)
諸卒痛(素問舉痛論六十六附諸痛治法)
黃帝問曰余聞善言天者必有驗於人善言古者必有
合於今善言人者必有厭於已如此則道不惑而要數
極所謂明明也(天與人一理其隂陽氣數無不相合故善言天者必有驗於人古者今之鑑欲
察將來湏觀既往故善言古者必有合於今彼之有善可以為法彼之有不善可以為戒故善言人者必有厭
於已厭足也美也明此三者尚何所不明哉)今余問於夫子令言而可知視
而可見捫而可得令驗於已如發蒙解惑可得而聞乎
(發蒙者如去其蒙蔽也捫音門)岐伯冄拜稽首對曰何道之問也帝
曰願聞人之五藏卒痛何氣使然(卒猝同)岐伯對曰經脉
流行不止環周不休寒氣入經而稽遲泣而不行客於
脉外則血少客於脉中則氣不通故卒然而痛(泣立澁下同)
帝曰其痛或卒然而止者或痛甚不休者或痛甚不可
按者或按之而痛止者或按之無益者或喘動應手者
或心與背相引而痛者或脇肋與少腹相引而痛者或
腹痛引隂股者或痛宿昔而成積者或卒然痛死不知
人少間復生者或痛而歐者或腹痛而後泄者或痛而
閉不通者凡此諸痛各不同形别之奈何(右卒痛證凡十四種其候
各異也)岐伯曰寒氣客於脉外則脉寒脉寒則縮踡縮踡
則脉絀急絀急則外引小絡故卒然而痛得炅則痛立
止(綣不伸也絀屈曲也炅熱也寒氣客於脉外者邪不甚深衛氣不得流通則外引小絡而卒然為痛故但
得炅煖之氣其痛則立止也踡音拳絀音屈炅居永切)因重中於寒則痛久矣(重中
於寒則不易解散也)寒氣客於經脉之中與炅氣相薄則脉滿滿
則痛而不可按也(陽氣行於脉中而寒襲之則寒熱相薄留而不行則邪實於經故脉滿而
痛不可按也)寒氣稽留炅氣從上則脉充大而血氣亂故痛
甚不可按也(炅氣從上陽主升也寒邪遏之則脉充於内而血氣亂故其痛必甚)寒氣客
於腸胃之間膜原之下血不得散小絡急引故痛按之
則血氣散故按之痛止(膜筋膜也原肓之原也義詳下章腸胃之間膜原之下皆有空
虛之處血不散而小絡滿則急引而痛按之則寒氣可散小絡可緩故其痛止非若經脉之無罅隙者按之則
愈實而愈痛也百病始生篇曰其著於腸胃之募原也飽食則安饑則痛義與此通)寒氣客於俠
脊之脉則深按之不能及故按之無益也(俠脊者足太陽經也其最
深者則伏衝伏膂之脉故按之不能及其處)寒氣客於衝脉衝脉起於關元
隨腹直上寒氣客則脉不通脉不通則氣因之故喘動
應手矣(關元任脉穴在臍下三寸衝脉起於胞中即關元也其脉並足少隂腎經夾臍上行會於咽喉
而腎脉上連於肺若寒氣客之則脉不通脉不通則氣亦逆故喘動應手也)寒氣客於背俞
之脉則脉泣脉泣則血虚血虚則痛其俞注於心故相
引而痛按之則熱氣至熱氣至則痛止矣(背俞五藏俞也皆足太陽
經穴太陽之脉循膂當心入散上出於項故寒氣客之則脉澁血虚為背與心相引而痛因其俞注於心也按
之則熱至而痛止者正以血虚故耳)寒氣客於厥隂之脉厥隂之脉者絡
隂噐繫於肝寒氣客於脉中則血泣脉急故脇肋與少
腹相引痛矣(肝經之脉循隂股入髦中抵少腹布脇肋也)厥氣客於隂股寒
氣上及少腹血泣在下相引故腹痛引隂股(厥氣寒逆之氣也少
腹隂股之間乃足三隂衝脉之所由行也寒氣犯之皆相引而痛)寒氣客於小腸膜原
之間絡血之中血泣不得注於大經血氣稽留不得行
故宿昔而成積矣(小腸為受盛之府化物所出若寒氣客其膜原絡血之間則血濇不行故
不得注於大經稽留漸久因成積也)寒氣客於五藏厥逆上泄隂氣竭陽
氣未入故卒然痛死不知人氣復反則生矣(寒傷藏氣則氣不得
降而厥逆上泄乃致真隂暴竭陽氣未能遽入故卒然痛死必待藏氣復反則生矣)寒氣客於腸
胃厥逆上出故痛而嘔也(腸胃言六府也水榖之在六府必自上而下乃其順也若
寒氣客之則逆而上出故為痛為嘔)寒氣客於小腸小腸不得成聚故後
泄腹痛矣(小腸為丙火之府而寒邪勝之則陽氣不化水穀不得停留故為後泄腹痛)熱氣
留於小腸腸中痛癉熱焦渴則堅乾不得出故痛而閉
不通矣(熱留小腸是陽藏陽病也故為癉熱焦渴堅乾痛閉之疾愚按後世治痛之法有曰痛無補
法者有曰通則不痛痛則不通者有曰痛隨利减者人相傳誦皆以此為不易之法凡是痛證無不執而用之
不知痛而閉者固可通之如本節云熱結小腸閉而不通之類是也痛而泄者不可通也如上節云寒客小腸
後泄腹痛之類是也觀王荆公解痛利二字曰治法云諸痛為實痛隨利减世俗以利為下也假令痛在表者
實也痛在裏者實也痛在血氣者亦實也故在表者汗之則愈在裏者下之則愈在血氣者散之行之則愈豈
可以利為下乎宜作通字訓則可此說甚善已得治實之法矣然痛證亦有虚實治法亦有補寫其辨之之法
不可不詳凡痛而脹閉者多實不脹不閉者多虚痛而拒按者為實可按者為虛喜寒者多實愛熱者多虛飽
而甚者多實饑而甚者多虛脉實氣粗者多實脉虚氣少者多虚新病壯年者多實愈攻愈劇者多虚痛在經
者脉多弦大痛在藏者脉多沉微必兼脉證而察之則虚實自有明辨實者可利虚者亦可利乎不當利而利
之則為害不淺故凡治表虚而痛者陽不足也非温經不可裏虛而痛者隂不足也非養營不可上虚而痛者
心脾受傷也非補中不可下虛而痛者脱泄亡隂也非速救脾腎温補命門不可夫以温補而治痛者古人非
不多也惟近代薛立齋汪石山軰尤得之奈何明似丹溪而亦曰諸痛不可補氣局人意見豈良法哉)帝
曰所謂言而可知者也視而可見奈何(欲察色以知病也)岐伯
曰五藏六府固盡有部(義詳脉色類三十二)視其五色黃赤為熱
白為寒青黑為痛此所謂視而可見者也(黃赤色者火動於經故為
熱白色者陽氣衰微血不上榮故為寒青黑色者血凝氣滯故為痛)帝曰捫而可得奈何
(以手按摸也)岐伯曰視其主病之脉堅而血及陷下者皆可
捫而得也帝曰善(主病之脉病所在也脉堅者邪之聚也血留者絡必盛而起也陷下者血
氣不足多隂候也凡是者皆可摸而得之)
痺證(素問痺論全六十七)
黃帝問曰痺之安生岐伯對曰風寒濕三氣雜至合而
為痺也(痺者閉也觀隂陽别論曰一隂一陽結謂之喉痺至真要大論曰食痺而吐是皆閉塞之義可
知也故風寒濕三氣雜至則壅閉經絡血氣不行而病為痺即痛風不仁之屬痺音秘)其風氣勝
者為行痺(風者善行數變故為行痺凡走注歷節疼痛之類皆是也)寒氣勝者為痛
痺(隂寒之氣客於肌肉筋骨之間則凝結不散陽氣不行故痛不可當即痛風也)濕氣勝者為
著痺也(著痺者肢體重著不移或為疼痛或為頑木不仁濕從土化病多發於肌肉)帝曰其
有五者何也岐伯曰以冬遇此者為骨痺以春遇此者
為筋痺以夏遇此者為脉痺以至隂遇此者為肌痺以
秋遇此者為皮痺(遇此者指上文之三氣也冬主骨春主筋夏主脉土王之時主肌肉秋主
皮故邪氣之至各有所應)帝曰内舍五藏六府何氣使然岐伯曰五
藏皆有合病久而不去者内舍於其合也(皮肉筋骨脉皆有五藏之
合病在外而久不去則各因其合而内連於藏矣)故骨痺不已復感於邪内舍
於腎筋痺不已復感於邪内舍於肝脉痺不已復感於
邪内舍於心肌痺不已復感於邪内舍於脾皮痺不已
復感於邪内舍於肺所謂痺者各以其時重感於風寒
濕之氣也(舍者邪入而居之也時謂氣王之時五藏各有所應也病久不去而復感於邪氣必更深
故内舍其合而入於藏)凡痺之客五藏者肺痺者煩滿喘而嘔(肺在
上焦其脉循胃口故為煩滿喘而嘔又五脉五藏之痺見脉色類三十四)心痺者脉不通煩
則心下鼓暴上氣而喘嗌乾善噫厥氣上則恐(心合脉而痺氣
居之故脉不通心脉起於心中其支者上挾咽其直者却上肺故病此諸證厥氣隂氣也心火衰則邪乘之故
神怯而恐嗌音益噫伊隘二音)肝痺者夜臥則驚多飲數小便上為
引如懷(肝藏魂肝氣痺則魂不安故主夜臥驚駭肝脉下者過隂噐抵少腹上者循喉嚨之後上入頏
顙故為病如此)腎痺者善脹尻以代踵脊以代頭(腎者胃之關腎氣痺則隂
邪乘胃故腹善脹尻以代踵者足攣不能伸也脊以代頭者身僂不能直也以腎脉入跟中上腨内出膕内廉
貫脊屬腎故為是病尻開高切)脾痺者四支解墯發欬嘔汁上為大
塞(脾主四支故令懈墯其脉屬脾絡胃上鬲挾咽今其氣痺不行故發欬嘔汁甚則上焦否隔為大塞不通
也)腸痺者數飲而出不得中氣喘爭時發飱泄(腸痺者兼大小
腸而言腸間病痺則下焦之氣不化故雖數飲而水不得出水不出則本末俱病故與中氣喘争蓋其清濁不
分故時發飱泄飱音孫)胞痺者少腹膀胱按之内痛若沃以湯澀
於小便上為清涕(胞膀胱之脬也義詳氣味類三膀胱氣閉故按之則内痛水閉不行則畜
而為熱故若沃以湯且澀於小便也膀胱之脉從巔入絡腦故上為清涕胞脬俱音抛沃音屋)隂氣
者静則神藏躁則消亡(隂氣者藏氣也五藏者所以藏精神魂魄志意者也人能安静
則邪不能干故精神完固而内藏若躁擾妄動則精氣耗散神志消亡故外邪得以乘之五藏之痺因而生矣)
飲食自倍腸胃乃傷(六府者所以受水糓而化物者也若過用不節致傷腸胃則六府之
痺因而生矣)淫氣喘息痺聚在肺淫氣憂思痺聚在心淫氣
遺溺痺聚在腎淫氣乏竭痺聚在肝淫氣肌絶痺聚在
脾(淫氣邪亂之氣也五藏之痺上文雖已詳言然猶有其辨者如此又可因之以知其聚在何藏也)諸
痺不已亦益内也(在表者不去必日内而益深矣)其風氣勝者其人易
已也(風為陽邪可以散之故易已然則寒濕二痺愈之較難以隂邪留滯不易行也)帝曰痺其
時有死者或疼久者或易已者其故何也岐伯曰其入
藏者死其留連筋骨間者疼久其留皮膚間者易已(入藏
者死傷真隂也留連筋骨者疼久邪之深也留皮膚者易已邪之淺也)帝曰其客於六府
者何也岐伯曰此亦其食飲居處為其病本也(水穀之寒熱感
則害及六府居處之邪氣感則傷在六陽故食飲居處為六府致病之本)六府亦各有俞風
寒濕氣中其俞而食飲應之循俞而入各舍其府也(俞言
周身之穴凡邪可入皆謂之俞非滎俞背俞之謂食傷於内邪中於外表裏相應故得乘虚而入舍於府)帝
曰以鍼治之奈何岐伯曰五藏有俞六府有合循脉之
分各有所發各隨其過則病瘳也(五藏有俞六府有合乃兼藏府而互言也
各有所發即所出為井也各隨其過即所過為原也五藏五俞六府六俞皆可隨病所在而刺之也五俞六俞
義詳經絡類十四十六)帝曰榮衛之氣亦令人痺乎岐伯曰榮者
水榖之精氣也和調於五藏灑陳於六府乃能入於脉
也故循脉上下貫五藏絡六府也(榮氣者隂氣也由水穀精微之所化故為
水糓之精氣衛氣篇曰精氣之行於經者為營氣正理論曰糓入於胃脉道乃行水入於經其血乃成夫穀入
於胃以傳於肺五藏六府皆以受氣其清者為營濁者為衛營在脉中衛在脉外故於藏府脉絡則無所不至)
衛者水穀之悍氣也其氣慓疾滑利不能入於脉也故
循皮膚之中分肉之間熏於肓膜散於胷腹(衛氣者陽氣也陽氣
之至浮盛而疾故曰悍氣慓急也皮膚之中分肉之間脉之外也肓者凡腔腹肉理之間上下空隙之處皆謂
之肓如刺禁論曰鬲肓之上中有父母左傳曰膏之上肓之下者是皆言鬲上也又腹中論曰其氣溢於大腸
而著於肓肓之原在齊下九鍼十二原篇曰肓之原出於脖胦脹論曰陷於肉肓而中氣穴則肓之為義不獨
以胷鬲為言又可知也膜筋膜也義詳後七十一衛氣不入於脉無所不至故其行如此如衛氣篇曰其浮氣
之不循經者為衛氣邪客篇曰衛氣者出其悍氣之慓疾而先行於四末分肉皮膚之間而不休者也本藏篇
曰衛氣者所以温分肉充皮膚肥腠理司開闔者也皆與此節互有發明悍音旱慓音飄肓音荒膜音莫又
莫胡切)逆其氣則病從其氣則愈不與風寒濕氣合故不
為痺(營衛之氣但不可逆故逆之則病從之則愈然非若皮肉筋骨血脉藏府之有形者也無跡可著故
不與三氣為合蓋無形亦無痺也)帝曰善痺或痛或不痛或不仁或寒
或熱或燥或濕其故何也(不仁者不知痛癢肌膚頑木之謂)岐伯曰痛
者寒氣多也有寒故痛也(寒多則血脉凝滯故必為痛如終始篇曰病痛者隂也)
其不痛不仁者病久入深榮衛之行濇經絡時疎故不
通(通當作痛甲乙經亦然疎空虚也榮衛之行濇而經絡時疎則血氣衰少血氣衰少則滯逆亦少故為不
痛逆調論曰榮氣虚則不仁衛氣虚則不通)皮膚不營故為不仁(不營者血氣不至也)
其寒者陽氣少隂氣多與病相益故寒也(凡病寒者不必盡由於外
寒但陽氣不足隂氣有餘則寒從中生與病相益故為寒證)其熱者陽氣多隂氣少
病氣勝陽遭隂故為痺熱(遭逢也陽盛遭隂則隂氣不能勝之故為痺熱)其多
汗而濡者此其逢濕甚也陽氣少隂氣盛兩氣相感故
汗出而濡也(兩氣者寒濕兩氣也脉要精微論曰隂氣有餘為多汗身寒其義即此)帝曰
夫痺之為病不痛何也岐伯曰痺在於骨則重在於脉
則血凝而不流在於筋則屈不伸在於肉則不仁在於
皮則寒故具此五者則不痛也(具此五者則筋骨皮肉血脉之間氣無不痺故
不得為痛也)凡痺之類逢寒則蟲逢熱則縱帝曰善(蟲甲乙經作急
於義為得蓋逢寒則筋攣故急逢熱則筋弛故縱也)
周痺衆痺之刺(靈樞周痺篇全六十八)
黃帝問於岐伯曰周痺之在身也上下移徙隨脉其上
下左右相應間不容空願聞此痛在血脉之中邪將在
分肉之間乎何以致是其痛之移也間不及下鍼其慉
痛之時不及定治而痛已止矣何道使然願聞其故(邪耶
同肉有分理故曰分肉慉痛動而痛也間不及下鍼即不及定治之謂言移易之速也慉音觸)岐伯
荅曰此衆痺也非周痺也黃帝曰願聞衆痺岐伯對曰
此各在其處更發更止更居更起以右應左以左應右
非能周也更發更休也(各在其處謂隨聚而發也不能周徧上下但或左或右更發更
休患無定所故曰衆痺)黃帝曰善刺之奈何岐伯對曰刺此者痛
雖已止必刺其處勿令復起(必刺其處謂刺其原痛之處也治從其本故可勿令
復起)帝曰善願聞周痺何如岐伯對曰周痺者在於血
脉之中隨脉以上隨脉以下不能左右各當其所(能上能下
但隨血脉而周徧於身故曰周痺非若衆痺之左右移易也)黃帝曰刺之奈何岐伯
對曰痛從上下者先刺其下以過之後刺其上以脱之
痛從下上者先刺其上以過之後刺其下以脱之(過者去之
之謂脱者拔絶之謂先刺以過之去其標也後刺以脱之拔其本也)黃帝曰善此痛安生
何因而有名岐伯對曰風寒濕氣客於外分肉之間廹
切而為沫沫得寒則聚聚則排分肉而分裂也分裂則
痛(邪氣客於肌表漸入分肉之間則廹切津液而為汁沫沫得寒則聚而不散故排裂肉理為痛)痛則
神歸之神歸之則熱熱則痛解痛解則厥厥則他痺發
發則如是(痛則心注其處故神歸之神歸即氣歸也氣歸則熱熱則寒散而痛暫解然其逆氣仍在
故痛雖解而厥未除則别有所聚故或自上而下或自下而上他痺發矣是名周痺發仍如此)此内不
在藏而外未發於皮獨居分肉之間真氣不能周故命
曰周痺(真氣不能周即氣閉不行也故曰痺者閉也此節上舊有帝曰善余已得其意矣九字乃下
文之誤複於此者今刪去之)故刺痺者必先切循其下之六經視其
虛實及大絡之血結而不通及虚而脉陷空者而調之
熨而通之其瘛堅轉引而行之(下之六經足六經也大絡之血結者宜寫之虚
而脉陷空者宜補之寒凝而氣不周者宜熨而通之其瘛堅轉者瘛急轉筋之謂當鍼引其氣而行之也瘛
音熾)黃帝曰善余已得其意矣亦得其事也九者經巽之
理十二經脉隂陽之病也(意者病之情也事者治之法也九者鍼也巽者具也言其
意其法在乎九鍼而經具其理凡十二經脉隂陽之病無不盡於是也)
十二經筋痺刺(靈樞經筋篇此章與經絡類第四章同出一篇義有相通所
當互閱六十九)
足太陽之筋病小指支跟腫痛膕攣(其筋起於足小指結於踵上循跟結
於膕也膕音國)脊反折項筋急肩不舉腋支缺盆中紐痛不
可左右搖(其别者結於臀上挾脊上項其支者結於肩髃入腋下上出缺盆故為此病紐尼九切)
治在燔鍼劫刺以知為數以痛為輸(燔鍼燒鍼也劫刺因火氣而劫散寒
邪也燔鍼焠鍼義詳本類前二十以知為數知其氣至為度也以痛為輸即其痛處是穴也下凖此燔音凡)
名曰仲春痺(仲春痺者足太陽之經應二月之氣也此與隂陽繫日月篇義同但彼以左足右足
分十二經以主十二月此以手六經足六經分主十二月蓋以辨隂陽盛衰之義也詳經絡類三十四又手足
隂陽應十二月圖在圖翼四卷餘凖此)足少陽之筋病小指次指支轉
筋引膝外轉筋膝不可屈伸膕筋急(足少陽之筋起於小指次指上循脛
外廉結於膝外廉也)前引髀後引尻即上乘䏚季脅痛(其筋之支者上走髀
前者結於伏兔後者結於尻其直者上乘䏚及季脇也)上引缺盆膺乳頸維筋急
(其直者繫於膺乳結於缺盆上循耳後也維者牽繫之謂)從左之右右目不開上過
右角並蹻脉而行左絡於右(從左之右則右目不開是右病由左也然則左目不
開者病由於右可知矣角額角也並蹻脉而行者隂蹻陽蹻隂陽相交陽入隂隂出陽交於目銳眥故左絡於
右)故傷左角右足不用命曰維筋相交(傷左角之筋而右足不用則其
從右之左者亦然蓋筋之維絡相交如此也)治在燔鍼劫刺以知為數以痛
為輸(義如前)名曰孟春痺也(足少陽以生陽之經故應正月之氣也詳義如前)
足陽明之筋病足中指支脛轉筋脚跳堅(本經之筋起於中指結於
跗上邪外上行加於輔骨上結於膝外廉其直者上循骭結於膝也跳者跳動堅者堅強也)伏兔轉
筋髀前腫㿉疝腹筋急(其直者上循伏兔結於髀聚於隂噐上腹而布也㿉㿗同)
引缺盆及頰卒口僻急者目不合熱則筋縱目不開頰
筋有寒則急引頰移口有熱則筋弛縱緩不勝收故僻
(僻歪斜也其筋自缺盆上頸頰挾口上合於太陽太陽為目上網陽明為目下網故凡目之不合不開口之急
縱歪僻者皆足陽明之筋病寒則急而熱則緩也)治之以馬膏膏其急者以白
酒和桂以塗其緩者以桑鉤鉤之即以生桑炭置之坎
中高下以坐等以膏熨急頰且飲美酒噉美炙肉不飲
酒者自強也為之三拊而已(馬膏馬脂也其性味甘平柔潤能養筋治痺故可以
膏其急者白酒辣桂性味辛温能通經絡行血脉故可以塗其緩者桑之性平能利關節除風寒濕痺諸痛故
以桑鉤鉤之者鉤正其口也復以生桑火炭置之地坎之中高下以坐等者欲其深淺適中便於坐而得其煖
也然後以前膏熨其急頰且飲之美酒噉之美肉皆助血舒筋之法也雖不善飲亦自強之三拊而已言冄三
拊摩其患處則病自已矣噉音淡拊音府)治在燔鍼劫刺以知為數以痛
為輸名曰季春痺也(足陽明正盛之經應三月之氣也餘義如前)足太隂
之筋病足大指支内踝痛轉筋痛(足太隂之筋起大指之端上結於内踝也)
膝内輔骨痛隂股引髀而痛隂噐紐痛下引臍兩脇痛
引膺中脊内痛(其直者絡於膝内輔骨上隂股結於髀聚於隂噐上臍腹胷脇其内者著於脊
也)治在燔鍼劫刺以知為數以痛為輸命曰孟秋痺也
(孟秋當作仲秋此與下文足少隂條繆誤當迭更之蓋足太隂之經應八月之氣也)足少隂之
筋病足下轉筋及所過而結者皆痛及轉筋(足少隂之筋起於小
指之下故病足下轉筋所過而結者以其並足太隂之筋斜走内踝之下結於腫又與太陽之筋合而上結於
内輔之下又並太隂之筋而上循隂股結於隂噐皆能為痛及轉筋也)痛在此者主癎瘛
及痙(癎癲癎也瘛牽急也痙堅強反張尤甚於瘛者也足少隂為天一之經真隂受傷故為此病瘛音
熾痙音敬)在外者不能俛在内者不能仰故陽病者腰反折
不能俛隂病者不能仰(在外者與太陽之筋合故不能俛在内者循脊内挾膂上至項
故不能仰陽病者即在外者也隂病者即在内者也俛俯同)治在燔鍼劫刺以知為
數以痛為輸(義如前此治外者也)在内者熨引飲藥此筋折紐紐
發數甚者死不治(熨引所以舒筋飲藥所以養血折紐者即轉筋之甚發日數病日甚者隂
虧之極也故當死不治)名曰仲秋痺也(仲秋誤也當作孟秋蓋足少隂為生隂之經應七月
之義也義詳前太隂太陽條下)足厥隂之筋病足大指支内踝之前
痛内輔痛隂股痛轉筋(足厥隂之筋起於大指之上結於内踝之前又結於内輔骨之
下上循隂股也)隂噐不用傷於内則不起傷於寒則隂縮入傷
於熱則縱挺不收(隂噐者前隂之具也厥隂之筋結於此隂噐病者有此三者之異)治
在行水清隂氣(清理也此言當以藥治之在通行水藏而調隂氣蓋水則肝之母也)其病
轉筋者治在燔鍼劫刺以知為數以痛為輸(轉筋者治當在經也)
命曰季秋痺也(足厥隂者隂盡之經也故應九月之氣)手太陽之筋病
小指支肘内銳骨後廉痛循臂隂入腋下腋下痛腋後
廉痛繞肩胛引頸而痛應耳中鳴痛引頷目瞑良久乃
得視(手太陽之筋起於小指上結於腕結於肘内銳骨之後上結於腋下上肩循頸結於耳後結於頷上
屬目外眥故其痛引耳頷則瞑目良久方可開視也頷何敢切)頸筋急則為筋瘻頸
瘇寒熱在頸者治在燔鍼劫刺之以知為數以痛為輸
(筋瘻頸腫即鼠瘰之屬瘻音漏)其為腫者復而銳之(刺而腫不退者復刺之當用銳
鍼即鑱鍼也)本支者上曲牙循耳前屬目外眥上頷結於角
其痛當所過者支轉筋(本支者即其直支也角耳上角也凡當其所過之處皆能轉筋
而痛)治在燔鍼劫刺以知為數以痛為輸(義如前)名曰仲夏
痺也(手太陽之經應五月之氣也)手少陽之筋病當所過者即支
轉筋舌卷(手少陽之筋起於小指次指之端結於腕上循臂結於肘上繞臑外廉上肩走頸其支者
當曲頰入繫舌本故當所過者為轉筋而痛)治在燔鍼劫刺以知為數以痛
為輸(義如前)名曰季夏痺也(手少陽之經應六月之氣也)手陽明之
筋病當所過者支痛及轉筋肩不舉頸不可左右視(手陽
明之筋起大指次指之端結於腕上結於肘外上臑結於髃其支者遶肩胛挾脊其直者從肩髃上頸又支者
上頰結於頄又直者上左角絡頭下右頷故當所過之處為支痛轉筋如此)治在燔鍼劫刺
以知為數以痛為輸名曰孟夏痺也(手陽明為兩陽合明之經故應四月
之氣)手太隂之筋病當所過者支轉筋痛甚成息賁脇
急吐血(手太隂之筋起於大指循指上行結於魚後上循臂入肘中上臑内廉入腋下出缺盆結肩前
髃上結缺盆下結胷裏散貫賁合賁下抵季脇故其所過之處當轉筋痛甚而病如此)治在燔鍼
劫刺以知為數以痛為輸名曰仲冬痺也(手太隂之經應十一月之
氣也)手心主之筋病當所過者支轉筋前及胷痛息賁
(手厥隂之筋起於中指結於肘内廉上臂隂結腋下下散前後挾脇其支者入腋散胷中結於賁故當所過者
為病如此)治在燔鍼劫刺以知為數以痛為輸名曰孟冬痺
也(手厥隂以两隂交盡之經故應十月之氣)手少隂之筋病内急心承伏
梁下為肘網其病當所過者支轉筋筋痛(承承於下也伏梁堅伏之
積也網如羅網之牽急也手少隂之筋起於小指内側結於銳骨上結肘内廉上入腋挾乳裏結於胷中下繫
於臍故在内則為内急為伏梁在外則為肘網及當其所過之處則為轉筋筋痛等病)治在燔鍼
劫刺以知為數以痛為輸(義如前)其成伏梁唾血膿者死
不治(臍上臍下皆為伏梁若伏梁已成而唾見血膿者病劇藏傷故死不治)名曰季冬痺
也(手少隂之經應十二月之氣也此節舊在後無用燔鍼之下蓋誤次也今移正於此)經筋
之病寒則反折筋急熱則筋弛縱不收隂痿不用陽急
則反折隂急則俛不伸(此以下皆結上文經筋為病而總言之也陽急隂急指足太陽
少隂為言皆為背病陽急在外則反張而折隂急在内則俛不能伸也)焠刺者刺寒急也
熱則筋縱不收無用燔鍼(筋痺之病屬寒者多故以上皆言治在燔鍼劫刺然有因
於熱者治當遠熱無用燔鍼驗在筋之急與縱耳)足之陽明手之太陽筋急則
口目為噼眥急不能卒視治皆如右方也(此申言口眼歪僻之證必
係足陽明手太陽之筋病也噼僻同)
六經痺疝(素問四時刺逆從論七十附疝氣說)
厥隂有餘病隂痺(厥隂者風木之氣也風木有餘則邪并於肝肝經之脉結於諸隂之分故
病為隂痺痺義如前)不足病生熱痺(厥隂之氣不足則陽邪勝之故病生熱痺)滑則病
狐疝風(滑為陽邪有餘而病風者熱則生風也疝者前隂少腹之病男女五藏皆有之狐之晝伏夜出
隂獸也疝在厥隂其出入上下不常與狐相類故曰狐疝風此非外入之風乃以肝邪為言也下凖此)濇
則病少腹積氣(濇為氣虚為血滯故邪氣留止而病為積聚)少隂有餘病
皮痺隱軫(少隂者君火之氣也火盛則克金皮者肺之合故為皮痺隱軫即癮疹也)不足病
肺痺(火不足則金無所畏燥邪獨勝故病為肺痺)滑則病肺風疝(滑實則君火為邪故
乘於肺病在氣也)濇則病積溲血(濇為心血不足故經滯而為積聚血亂而為溲血也)
太隂有餘病肉痺寒中(太隂者濕土之氣也濕邪有餘故為肉痺寒濕在脾故為寒中)
不足病脾痺(土弱則脾氣不行也)滑則病脾風疝(太隂脉滑則上邪有餘脾風疝
者即㿗腫重墜之屬病在濕也)濇則病積心腹時滿(脾脉入腹上注心中濇因脾弱故病
脾積及心腹時滿)陽明有餘病脉痺身時熱(陽明者燥金之氣也其合大腸
與胃燥氣有餘則血脉虚而隂水弱故病脉痺及身為時熱)不足病心痺(燥氣不足則火勝為
邪故病為心痺)滑則病心風疝(滑則燥熱生風熱則主於心也故為心風疝)濇則病
積時善驚(濇則胃虚而滯故病積胃虚者風木乘之故善驚)太陽有餘病骨
痺身重(太陽者寒水之氣也其合腎其主骨故太陽寒邪有餘者主為骨痺為身重)不足病
腎痺(不足則腎氣弱故病為腎痺)滑則病腎風疝(太陽滑實者風寒挾邪故病腎風疝)
濇則病積善時巔疾(太陽之脉交巔上絡腎屬膀胱故其脉濇氣滯當為腎積及頂巔之
病)少陽有餘病筋痺脇滿(少陽者相火之氣也其合肝膽其主筋其脉行於脇
肋故少陽之邪有餘者當病筋痺脇滿)不足病肝痺(少陽不足則肝藏氣虚故病為肝痺)滑
則病肝風疝(滑實則風熱合邪而為肝風疝病在筋也)濇則病積時筋急目
痛(濇以血滯故病肝積肝主筋開竅於目故為筋急目痛愚按本經諸篇所言疝證不一有云狐疝以其
出入不常也有㿗疝者以其頑腫不仁也有衝疝者以其自少腹上衝心而痛也有厥疝者以積氣在腹中而
氣逆為疝也有瘕者以少腹冤熱而痛出白一名曰蠱也有六經風疝者如本篇之所云也有小腸疝者如邪
氣藏府病形篇曰小腸病者小腹痛腰脊控睪而痛時窘之後者亦疝之屬也是皆諸疝之義按骨空論曰任
脉為病男子内結七疝女子帶下瘕聚蓋任脉者起於中極之下以上毛際循腹裏上關元總諸隂之會故諸
疝之在小腹者無不由任脉為之原而諸經為之𣲖耳云七疝者乃總諸疝為言如本篇所言者六也邪氣藏
府病形篇所言者一也蓋以諸經之疝所屬有七故云七疝若狐㿗衝厥之類亦不過為七疝之别名耳後世
如巢氏所叙七疝則曰厥癥寒氣盤胕狼至張子和非之曰此俗工所立謬名也盖環隂噐上抵少腹者乃屬
足厥隂肝經之部分是受疝之處也又曰凡疝者非肝木受邪則肝木自甚皆屬肝經於是亦立七疝之名曰
寒水筋血氣狐㿗治多用下繼自丹溪以來皆宗其說然以愚觀之亦未為得夫前隂小腹之間乃足三隂陽
明任衝督脉之所聚豈得獨以厥隂經為言但如本篇六疝皆兼風言者本非外入之風蓋風屬肝肝主筋故
凡病各經之疝者謂其病多在筋而皆挾肝邪則可若謂必在厥隂則不可也後世議論徒多又安能出内經
之圍範哉學者當以經旨為正至於治之之法大都此證寒則多痛熱則多縱濕則多腫墜虚者亦然若重在
血分者不移在氣分者多動分察六者於諸經各因其多少虚實而兼治之自無不效也又諸疝詳義具會通
類疾病二十六)
痿證(素問痿論全七十一)
黃帝問曰五藏使人痿何也(五藏各有所合故皆能使人痿痿者痿弱無力舉動
不能也痿音威)岐伯對曰肺主身之皮毛心主身之血脉肝
主身之筋膜脾主身之肌肉腎主身之骨髓(五藏所主不同故痿
生亦異筋膜者按全元起曰人皮下肉上筋膜也蓋膜猶幕也凡肉理藏府之間其成片聫絡薄筋皆謂之膜
所以屏障血氣者也凡筋膜所在之處脉絡必分血氣必聚故又謂之膜原亦謂之脂膜膜幕俱音莫)故
肺熱葉焦則皮毛虚弱急薄著則生痿躄也(肺痿者皮毛痿也蓋
熱乘肺金在内則為葉焦在外則皮毛虚弱而為急薄若熱氣留著不去而及於筋脉骨肉則病生痿躄躄者
足弱不能行也躄音壁)心氣熱則下脉厥而上上則下脉虚虚則
生脉痿樞折挈脛縱而不任地也(心痿者脉痿也心氣熱則火獨上炎故三
隂在下之脉亦皆厥逆而上上逆則下虛乃生脉痿脉痿者凡四支關節之處如樞紐之折而不能提挈足脛
縱緩而不能任地也挈丘結切)肝氣熱則膽泄口苦筋膜乾筋膜乾
則筋急而攣發為筋痿(肝痿者筋痿也膽附於肝肝氣熱則膽汁溢泄故為口苦筋膜
受熱則血液亁燥故拘急而攣為筋痿也)脾氣熱則胃乾而渴肌肉不仁發
為肉痿(脾痿者肉痿也脾與胃以膜相連而開竅於口故脾氣熱則胃乾而渴脾主肌肉今熱畜於内
則精氣耗傷故肌肉不仁發為肉痿)腎氣熱則腰脊不舉骨枯而髓减發
為骨痿(腎痿者骨痿也腰者腎之府其脉貫脊其主骨髓故腎氣熱則見證若此)帝曰何
以得之(此下言五痿之所由生也)岐伯曰肺者藏之長也為心之蓋
也(肺位最高故謂之長覆於心上故謂之蓋)有所失亡所求不得則發肺鳴
鳴則肺熱葉焦(肺志不伸則氣欝生火故喘息有聲發為肺鳴金藏病則失其清肅之化故熱
而葉焦)故曰五藏因肺熱葉焦發為痿躄此之謂也(故曰引古
語也肺主氣以行營衛治隂陽故五藏之痿皆因於肺氣熱則五藏之隂皆不足此痿躄之生於肺也五痿之
證雖異總皆謂之痿躄)悲哀太甚則胞絡絶胞絡絶則陽氣内動
發則心下崩數溲血也(胞絡者子宫之絡脉也評熱病論曰胞脉者屬心而絡於胞中
故悲哀太甚則心系急而胞絡絶上下不交亢陽内動逼血下崩令人數為溺血也)故本病曰大
經空虚發為肌痺傳為脉痿(本病古經篇名血失則大經空虚無以滲灌肌肉榮
養脉絡故先為肌肉頑痺而後傳為脉痿者生於心也)思想無窮所願不得意淫
於外入房太甚宗筋㢮縱發為筋痿及為白淫(思想無窮所願
不得欲不遂也意淫於外入房太甚隂氣傷也故宗筋弛縱發為筋痿宗筋者聚於前隂精傷於内氣陷於下
故為白淫即今之所謂帶濁也)故下經曰筋痿者生於肝使内也(下經古經
也肝主筋故使内而筋痿者生於肝也)有漸於濕以水為事若有所留居
處相濕肌肉濡漬痺而不仁發為肉痿(漸有由來也以水為事從事於
卑濕之所也相並也脾主肌肉而惡濕濕著於肉則衛氣不榮故肌肉頑痺而為肉痿漬蚤四切)故下
經曰肉痿者得之濕地也(地之濕氣感則害皮肉筋脉病生於脾也)有所遠
行勞倦逢大熱而渴渴則陽氣内伐内伐則熱舍於腎
腎者水藏也今水不勝火則骨枯而髓虚故足不任身
發為骨痿(遠行勞倦最能生熱陽盛則内伐真隂水不勝火故主於腎)故下經曰骨
痿者生於大熱也(熱甚則精髓乾涸故骨枯而為痿病生於腎也)帝曰何以
别之(此下辨五痿之色證也)岐伯曰肺熱者色白而毛敗心熱者
色赤而絡脉溢肝熱者色蒼而爪枯脾熱者色黃而肉
蠕動腎熱者色黑而齒槁(蠕音軟微動貌又曰蠱行貌)帝曰如夫
子言可矣論言治痿者獨取陽明何也(此下言治痿之法也論言者即
根結篇曰痿疾者取之陽明見經絡類三十)岐伯曰陽明者五藏六府之海
主潤宗筋宗筋主束骨而利機關也(陽明胃脉也主納水糓化氣血以資
養表裏故為五藏六府之海而下潤宗筋宗筋者前隂所聚之筋也為諸筋之會凡腰脊谿谷之筋皆屬於此
故主束骨而利機關也)衝脉者經脉之海也主滲灌谿谷與陽明
合於宗筋(經脉之海者衝脉為十二經之血海也故主滲灌谿谷衝脉起於氣街並少隂之經夾臍
上行陽明脉亦夾臍旁去中行二寸下行故皆會於宗筋)隂陽總宗筋之會會於氣
街而陽明為之長皆屬於帶脉而絡於督脉(宗筋聚於前隂前隂
者足之三隂陽明少陽及衝任督蹻九脉之所會也九者之中則陽明為五藏六府之海衝為經脉之海此一
隂一陽總乎其間故曰隂陽總宗筋之會也會於氣街者氣街為陽明之正脉故陽明獨為之長帶脉者起於
季脇圍身一周督脉者起於會隂分三岐為任衝而上行腹背故諸經者皆聫屬於帶脉支絡於督脉也)故
陽明虚則宗筋縱帶脉不引故足痿不用也(陽明虚則血氣少不
能潤養宗筋故至弛縱宗筋縱則帶脉不能收引故足痿不為用此所以當治陽明也)帝曰治之
奈何岐伯曰各補其滎而通其俞調其虚實和其逆順
筋脉骨肉各以其時受月則病已矣帝曰善(諸經之所溜為滎所
注為俞補者所以致氣通者所以行氣上文云獨取陽明此復云各補其滎而通其俞蓋治痿者當取陽明又
必察其所受之經而兼治之也如筋痿者取陽明厥隂之滎俞脉痿者取陽明少隂之滎俞肉痿骨痿其治皆
然然筋脉肉骨則各有所受之時月如木病者在筋火病者在脉土病者在肉金病者在皮毛水病者在骨知
所受之淺深以調虚實知時氣之盛衰以和逆順則病可已也)
腸澼(素問通評虛實論七十二附痢疾治法)
帝曰腸澼便血何如岐伯曰身熱則死寒則生(腸澼滯下也利
而不利之謂便血赤利也身熱者陽勝隂敗故死寒則營氣未傷故生澼音匹)帝曰腸澼下
白沫何如岐伯曰脉沉則生脉浮則死(白沫白利也病在隂而見隂脉
者為順故生見陽脉者為逆故死)帝曰腸澼下膿血何如岐伯曰脉懸
絶則死滑大則生(下膿血者兼白赤而言也懸絶者謂太過則堅而摶不足則微而脱皆胃
氣去而真藏見也邪實正虚勢相懸絶故死滑因血盛大以氣充血氣未傷故生)帝曰腸澼之
屬身不熱脉不懸絶何如岐伯曰滑大者曰生懸濇者
曰死以藏期之(以藏期之者肝見庚辛死心見壬癸死肺見丙丁死脾見甲乙死腎見戊己死
也愚按腸澼一證即今之所謂痢疾也自仲景而後又謂之滯下其所下者或赤或白或膿或血有痛者有
不痛者有裏急後重者有嘔惡脹滿者有噤口不食者有寒熱往來者雖其變態多端然總不外乎表裏寒熱
而尤於虚實之辨更為切要知此六者庶不致殺人矣若以表裏言之如論疾診尺等篇曰春傷於風夏為後
泄腸澼百病始生篇曰虚邪之中人也留而不去傳舍於腸胃之間多寒則腸鳴飱泄食不化多熱則溏出糜
是皆由於外邪此即時氣相傳之屬也凡邪因表者必有表證但兼其表而行散之表邪解而痢自愈如無表
證則必由口腹悉屬内傷但傷於内者極多因於表者則間或有之此内外之不可不辨也若以寒熱言之則
古以赤者為熱白者為寒至劉河間而非之曰如赤白相兼者豈寒熱俱甚於腸胃而同為痢乎蓋瀉白者肺
之色也青者肝之色也黃者脾之色也赤者心之色也至若色黑亦言為熱者由火熱過極則反兼水化制之
故色黑也或言痢也青白為寒者誤也若果為寒則不能消榖何由反化為膿乎又曰若完糓不化而色不變
吐利腥穢澄徹清冷小便青白不濇身凉不渴脉遲細而微者寒證也凡糓消化者無問色及他證便為熱也
故其言治則曰苦能燥濕寒能勝熱或微加辛熱以佐之又云治諸痢者黃連黃栢為君以至苦大寒正主濕
熱之病又曰行血則便自愈調氣則後重除是皆河間之說也及至丹溪則因之曰赤痢乃自小腸來白痢乃
自大腸來皆濕熱為本自二子之言出則後世莫敢違之雖二家方書非無從温之治然亦不過備立言之缺
略而其大意則專以濕熱為主故今之醫家悉遵其訓一見痢證無分寒熱虚實咸謂欲清其火非芩連梔栢
不可欲去其積非大黃芒硝不可欲行血者必用桃仁紅花之類欲利水除濕者必用五苓益元之類欲調氣
行滯者必用木香㯽榔枳實厚朴之類欲和血凉血者必用當歸生地芍藥地榆之類朝更夕改不過如此及
至瀕危猶云濕熱未除積滯未盡舉世皆然可勝其害茲以愚見則大有不然夫瘧痢發於夏秋本因溽暑豈
云非熱但炎蒸之令出乎天也苟能順天之氣焉得為病惟因熱求凉而過於縱肆則病由乎人耳故凡風寒
之中於外者其邪在經病多為瘧生冷之傷於内者其邪在藏病多為痢或表裏俱傷則瘧痢並作未有不中
於寒而為瘧為痢者此致病之夲其為寒為熱可知也若水濕之欝久則成熱所以痢多熱證此固自然之理
然有偶因瓜果過傷生冷未及欝積隨觸而痢者豈欝熱耶又有素慎口腹或中雨水之隂寒或因飲食之相
犯者皆能致痢是又何熱之有哉至於年有衰邁禀有素弱則尤易於染此等極多豈皆熱證且凡病痢者必
有膿血使無膿血焉得為痢蓋傷其藏府之脂膏動其腸胃之脉絡故或寒或熱皆能膿血若謂膿必因熱豈
痢疾絶無寒證耶使必待完糓不化痢色不變及澄徹清冷等證始認為寒則其陽巳盡去脾巳盡敗幾於危
矣豈無其漸而遽至是哉不知致此之始即寒證也矧痢因於濕濕生於土夫五行之理熱因火化寒因水化
此隂陽之不易者也惟濕土寄王於四者之中故從乎火則陽土有餘而濕熱為病從乎水則隂土不足而寒
濕生災若但言濕熱而不言寒濕豈非醫家之誤乎至以白赤分寒熱此自古法本不為謬而河間乃謂白者
屬肺赤者屬心蓋言白主於氣赤主於血是亦理也若以愚見言之則赤中豈必無白白中豈必無赤赤白相
兼者豈真寒熱同病乎但其清濁微甚自有隂陽可辨耳雖赤痢亦有寒證然終是熱多白痢亦有熱證然終
是寒多其有白而熱者則脉證必熱赤而寒者則脉證必寒亦易辨也若謂白必屬肺恐白痢非無血化赤必
屬心恐血痢不離乎氣也觀局方之治痢則例用温熱河間之治痢則專用苦寒何其相去之遠耶未免各有
所偏皆失中和之道矣此寒熱之不可不辨也冄以虚實言之如頭疼身熱筋骨酸痛者表邪之實也脹滿惡
食急痛拒按者裏邪之實也煩渴引飲喜冷畏熱者陽邪之實也舉按滑數來往有力者脉息之實也火土之
勝而見敦阜赫曦之化者時氣之實也舍此之外則無可言實多屬虚矣今有以口渴為實熱者不知凡係瀉
痢必亡津液液亡於下則津涸於上焉得不渴故當以喜熱喜冷分虚實也有以腹痛為實者不知痢出於藏
則腸胃必有損傷膿血切膚安能無痛故當以痛之緩急按之可否藏之隂陽腹之脹與不脹分虚實也有以
小水之黃赤短少為實熱者不知水從痢去溲必不長汁以隂亡溺因色變故當以便之熱與不熱液之涸與
不涸分虚實也有以裏急後重為實熱者但知濕熱壅於大腸因而重墜不知氣䧟則倉廪不藏隂亡則門戶
不攝故當以病之新久質之強弱分虚實也若邪正不明則禍如反掌此虚實之不可不辨也冄以治法言之
則當必求其所感之邪所受之藏以明致病之本其他所變皆為標也如因於濕熱者去其濕熱則愈因於積
滯者去其積滯則愈因於氣者調其氣因於血者和其血新感而實者可以通因通用久病而虚者當以塞因
塞用是皆常法無待言矣第見今人之病痢者虚常六七而今之治痢者補無一二焉若氣本䧟矣而復行其
氣後重不將甚乎中本虛矣而冄攻其積元氣不將竭乎濕熱傷血自宜調血若過用推陳血愈傷矣津亡作
渴自宜止泄若專於滲利津愈耗矣使必待血清痛止而後補則事已無及矣此無他特以本末未明故但據
見在者為有形之疾病而不知可慮者在無形之元氣也夫元氣既虚不補將何以復諸當補者自有所據請
盡悉之凡脉息微弱者可補知其非實邪也形體虚羸者可補知其不可攻也口腹素慎者可補知其本無所
積也胷鬲寬快者可補知其中無留滯也因病後而偶感者可補以元氣之有所傷也因攻伐而愈劇者可補
以攻所不當攻也後重之可補者陷則升而補之熱則凉而補之腹痛之可補者滑泄則濇而補之虚寒則温
而補之凡陽邪盛則隂虛者病非純美甘凉之劑不足以養藏氣隂邪盛則陽虚者病非辛甘温厚之劑不足
以回元陽是皆用補之法也然尤有其要則在脾腎二藏不可不辨如衛生寶鑑曰太隂主瀉傳於少隂為痢
此正言脾腎也蓋瀉因於脾其邪猶淺傳於腎而為痢病則甚矣夫腎為胃關開竅於二隂未有久痢而不亡
隂者亦未有隂亡而腎不虚者欲治痢而不治隂非其治也故如四君歸脾補中十全之類皆治脾虛之劑非
為不善若病在化源勢屬危急使非大補命門以復腎中之陽以壯脾土之母則真隂何由以復門戶何由以
固所謂川源不能實漏巵不能滿將何益於事哉近惟薛立齋獨得其義欲相資籍當并察其醫按)
伏梁(素問腹中論七十三)
帝曰病有少腹盛上下左右皆有根此為何病可治不
(不否同)岐伯曰病名曰伏梁(伏藏伏也梁疆梁堅硬之謂)帝曰伏梁何
因而得之岐伯曰裹大膿血居腸胃之外不可治治之
每切按之致死(按抑也切按之者謂過於妄攻也故必致死)帝曰何以然岐
伯曰此下則因隂必下膿血上則廹胃脘生鬲俠胃脘
内癰(此病連居三隂衝帶之間裹大膿血而伏於腸胃之外其上下左右皆有根系故下行者能下膿血
上行者能廹胃脘脘管完二音)此久病也難治(此非一朝夕所致者延積既久根結日深
故不易治)居齊上為逆居齊下為從(居齊上則漸逼心肺故為逆在下者其勢猶緩
故為從按邪氣藏府病形篇曰心脉微緩為伏梁在心下上下行時唾血又經筋篇曰手少隂之筋病内急
心承伏梁故五十六難曰心之積名曰伏梁起臍上大如臂上至心下其義本此二篇然觀本節云齊上為逆
齊下為從下節云環齊而痛病名伏梁是又不獨以心積為伏梁也蓋凡積有内伏而堅強者皆得名之故本
篇獨言伏梁者其總諸積為言可知也)勿動亟奪(動動大便也奪奪土欝也皆下之之謂言勿得
妄攻而數奪其胃氣不及於病徒傷無益也亟激氣二音)論在刺法中(謂宜以鍼治之今亡
其義按伏梁一證即今之所謂痞塊也欲治之者莫妙於灸法詳圖翼十一卷)帝曰人有
身體髀股胻皆腫環齊而痛是為何病岐伯曰病名伏
梁(此亦在衝脉之分而結於臍腹者也衝脉之在上者出頏顙循背裏在中者俠臍腹在下者伏行股足之
間故其為病如此此下三節與竒病論文重者兹不復載)此風根也其氣溢於大
腸而著於肓肓之原在齊下故環齊而痛也(風根即寒氣也如百
病始生篇曰積之始生得寒乃生厥乃成積即此謂也肓之原在臍下即下氣海也一名下肓九鍼十二原篇
謂之脖胦者即此今病在衝脉則與大小腸相附而當氣海之間故其為病如此)不可動之動
之為水溺濇之病(不當動而妄下之則反傷其隂隂傷則積氣愈壅於下而水道為之不利
也)
息積(素問竒病論七十四)
帝曰病脇下滿氣逆二三歲不已是為何病岐伯曰病
名曰息積(積不在中而在脇之下者初起微小久而至大則脇滿氣逆喘促息難故名息積今人有
積在左脇之下俗名為痞者其即此證惟小兒為尤多蓋以胃之大絡名曰虚里貫鬲絡肺出於左乳下其動
應衣為陽明宗氣所出之道也若飲食過傷脾不及化則餘氣留滯而結聚於此其根正在脇間陽明病劇則
上連於肺此其所以為息積也)此不妨於食不可灸刺積為導引服藥
藥不能獨治也(積不在胃故不妨於食治此者舍灸不可惟喘者忌灸恐助火邪羸者忌刺恐
寫胃氣故必漸次積為導引久久行之以開其滯仍用藥餌以和其氣二者並行斯病可愈若專恃於藥而不
積為導引則藥亦不能獨治之可見治此者之有不易也)
疹筋(素問竒病論七十五)
帝曰人有尺脉數甚筋急而見此為何病(尺脉數甚隂邪有餘而水
不足也筋急而見筋脉拘急而形色外見也筋者肝之合隂氣不足則肝失所養故筋急而見)岐伯曰
此所謂疹筋是人腹必急白色黑色見則病甚(疹筋者病在筋
也脉要精微論曰尺外以候腎尺裏以候腹故尺脉數甚則候當在腹腹者太隂陽明之所布今其肝邪外見
而腹為脹急乃木賊傷脾之病也若其色見白黑則陽氣内虧病為尤甚)
風邪五變(靈樞五變篇全風厥汗出消癉寒熱留痺積聚七十六)
黃帝問於少俞曰余聞百疾之始期也必生於風雨寒
暑循毫毛而入腠理或復還或留止或為風腫汗出或
為消癉或為寒熱或為留痺或為積聚竒邪淫溢不可
勝數願聞其故夫同時得病或病此或病彼意者天之
為人生風乎何其異也(癉音丹又上去二聲)少俞曰夫天之生風
者非以私百姓也其行公平正直犯者得之避者得無
殆非求人而人自犯之(殆危也天非求人而人自犯之所以有少病多病者亦在乎人
之慎與不慎耳)黃帝曰一時遇風同時得病其病各異願聞其
故少俞曰善乎哉問請論以比匠人匠人磨斧斤礪刀
削斵材木木之隂陽尚有堅脆堅者不入脆者皮㢮至
其交節而缺斤斧焉夫一木之中堅脆不同堅者則剛
脆者易傷况其材木之不同皮之厚薄汁之多少而各
異耶(此借木之材質以方人之禀賦也礪音利斵音卓脆音翠㢮音矢解㢮也)夫木之蚤
花先生葉者遇春霜烈風則花落而葉萎久曝大旱則
脆木薄皮者枝條汁少而葉萎久隂淫雨則薄皮多汁
者皮潰而漉卒風暴起則剛脆之木枝折杌傷秋霜疾
風則剛脆之木根搖而葉落凡此五者各有所傷况於
人乎(此言木之凋殘各有所因以方人之疾病亦無不有所致之也萎音威蔫枯也蔫音烟物不鮮而
色敗也潰音會壞爛也漉音鹿水濕貌杌音兀木之無枝者也)黃帝曰以人應木奈何
少俞荅曰木之所傷也皆傷其枝枝之剛脆而堅未成
傷也人之有常病也亦因其骨節皮膚腠理之不堅固
者邪之所舍也故常為病也(木有堅脆所以傷有重輕人有堅脆所以病有微甚
故雖同時遇風而有受有不受此病之所以異也)黃帝曰人之善病風厥漉
汗者何以候之(風邪逆於腠理而汗出漉漉不止者病名風厥又詳義見本類前三十)少
俞荅曰肉不堅腠理疎則善病風黃帝曰何以候肉之
不堅也少俞荅曰膕肉不堅而無分理者麤理麤理而
皮不緻者腠理疎此言其渾然者(膝灣曰膕即足太陽經委中穴也膕中為
谿谷之大會故其理麤而皮不緻者可以驗通身腠理之疎也膕音國緻音致密也)黃帝曰
人之善病消癉者何以候之少俞荅曰五藏皆柔弱者
善病消癉(消癉詳義見前六十)黃帝曰何以知五藏之柔弱也少
俞荅曰夫柔弱者必有剛強剛強多怒柔者易傷也(性氣
剛暴而肌肉弱者乃易於傷故善病消癉)黃帝曰何以候柔弱之與剛強少
俞荅曰此人薄皮膚而目堅固以深者長衝直揚其心
剛(皮膚薄者肌肉必弱目堅固而視直揚者其心必剛衝者目光突露之謂)剛則多怒怒則
氣上逆胷中畜積血氣逆留臗皮充肌血脉不行轉而
為熱熱則消肌膚故為消癉此言其人暴剛而肌肉弱
者也(怒則氣逆氣逆則血留故欝而為熱而成消癉臗寬同)黃帝曰人之善病
寒熱者何以候之少俞荅曰小骨弱肉者善病寒熱(骨屬
腎肉屬脾皆至隂之所在也隂不足則陽邪易以入之故善病寒熱)黃帝曰何以候骨之
小大肉之堅脆色之不一也少俞荅曰顴骨者骨之本
也顴大則骨大顴小則骨小(目下頰骨曰顴周身骨骼大小可驗於此也顴音
權骼音革)皮膚薄而其肉無䐃其臂懦懦然其地色殆然不
與其天同色汚然獨異此其候也(䐃肉之結聚而堅者也懦懦然柔弱貌地
氣隂濁天氣清明質色有餘而神色不足是地不與天同色也故殆然汚然其狀有異肉有堅脆色有不同於
此可驗強弱也䐃渠允切懦儒糯軟三音)然後臂薄者其髓不滿故善病
寒熱也(髓為骨之充隂之精也故髓不滿者當病寒熱)黃帝曰何以候人之
善病痺者少俞荅曰麤理而肉不堅者善病痺(肉不堅則風寒
濕邪易以入也)黃帝曰痺之高下有處乎少俞荅曰欲知其高
下者各視其部(人之上下左右虛實自有不同故當各視其部)黃帝曰人之
善病腸中積聚者何以候之少俞荅曰皮膚薄而不澤
肉不堅而淖澤如此則腸胃惡惡則邪氣留止積聚乃
傷脾胃之間寒温不次邪氣稍至稸積留止大聚乃起
(皮膚薄者肉不堅也不潤澤者血不足也淖澤者濕滯多也此其腸胃薄惡氣禀之有虧也故或中外邪留而
不去或腸胃寒温有不以次皆足致邪而大聚起矣義詳百病始生篇見本類前二淖音閙稸畜同)
黃帝曰余聞病形已知之矣願聞其時(此總結五變而問其凶吉之期
也)少俞荅曰先立其年以知其時時高則起時下則殆
(先立其年則五運六氣各有所主故知其時凡病遇生王則時之高也故可以起起言愈也如逢衰克則時之
下也病當危殆矣六元正紀大論亦曰先立其年以明其氣詳運氣類十七)雖不陷下當年
有衝通其病必起是謂因形而生病五變之紀也(雖非衰克
陷下之時而年有所衝則氣有所通其病亦因而起此非上節之所謂起也如水火相衝火當畏水金木相衝
木當畏金然火勝則水亦病木勝則金亦病故有以金形之人而反病於丁壬年者有以木形之人而反病於
甲巳年者是謂因形生病五變之紀也)
病成而變(素問脉要精微論七十七)
帝曰病成而變何謂(成言病之本變言病之標標本不同是謂之變)岐伯曰風
成為寒熱(風陽邪也善行而數變或并於裏則陽虚陽虚則外寒或并於表則陽實陽實生外熱故
生氣通天論曰因於露風乃生寒熱是風成而變為寒熱也)癉成為消中(癉熱邪也熱積於内
當病為消中善食易饑也)厥成為巔疾(厥逆氣也氣逆於上則或為疼痛或為眩仆而成頂巔之
疾也一曰氣逆則神亂而病為癲狂者亦通)久風為飱泄(風從木化久風不已則脾土受傷病
為飱泄而下利清糓也飱音孫)脉風成為癘(風寒客於血脉久而不去則膚肉敗壊其病為
癘癘賴利二音癩也)病之變化不可勝數(此舉風熱之邪以見致病之槩其他變化
百出有不可以數計者亦猶此也)
雜病所由(素問通評虚實論七十八)
黃帝曰凡治消癉仆擊偏枯痿厥氣滿發逆肥貴人則
高梁之疾也(消癉熱消也仆擊暴仆如擊也偏枯半身不隨也痿痿弱無力也厥四肢厥逆也高
梁膏粱也肥貴之人每多厚味夫肥者令人熱中甘者令人中滿熱蓄於内多傷其隂故為此諸病癉音丹
又上去二聲仆音付)隔則閉絕上下不通則暴憂之病也(愁憂者氣閉塞
而不行故或上或下致為否隔而水糓有不通也)暴厥而聾偏塞閉不通内氣
暴薄也(暴厥氣暴逆也此以内氣之逆暴有所薄而然薄侵廹之謂)不從内外中風
之病故瘦留著也(有病不從内而外中風寒藏蓄不去則伏而為熱故致燔爍消瘦此以表
邪留薄而著於肌肉筋骨之間也)蹠跛寒風濕之病也(足不可行謂之蹠一足偏廢謂
之跛此在下者必風寒濕氣之病也蹠音隻跛波上聲)黃疸暴痛癲疾厥狂久逆
之所生也(此以氣逆之久而隂陽營衛有所不調然後成此諸證皆非一朝所致也疸音旦)五
藏不平六府閉塞之所生也(六府開塞則水糓無以化津液無以行精氣失所養
故五藏有不平矣)頭痛耳鳴九竅不利腸胃之所生也(頭耳九竅皆手
足陽明經脉所及故病由腸胃之所生然腸胃二字實兼六府為言蓋六府俱屬三陽三陽徧於九竅也)
類經卷十七
