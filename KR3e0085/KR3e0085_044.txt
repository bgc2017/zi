欽定四庫全書
類經附翼卷一明張介賓撰
醫易
伏羲氏王天下龍馬負圖出河其數一六居下二七居
上三八居左四九居右五十居中伏羲則之以畫八
卦
大禹治水神龜負圖出洛文列於背其數戴九履一左
三右七二四為肩六八為足五居於中禹因第之以成
九疇
易繫曰易有太極是生兩儀兩儀生四象四象生八卦
邵子曰一分為二二分為四四分為八是為八卦自八
而十六十六而三十二三十二而六十四尤見法象自
然之妙也
易傳曰天地定位山澤通氣雷風相薄水火不相射八
卦相錯數往者順知來者逆是故易逆數也又曰雷以
動之風以散之雨以潤之日以晅之艮以止之兌以說
之乾以君之坤以藏之
此圖内為下卦外為上卦内卦之序照前乾一兌二之
數以定八卦方位外卦之序亦照前一二等數挨次而
加於内卦之上遂成六十四卦混然之妙出自天成固
非可以造作為之者
易傳曰帝出乎震齊乎巽相見乎離致役乎坤說言乎
兌戰乎乾勞乎坎成言乎艮
醫易義
賓嘗聞之孫真人曰不知易不足以言太醫每竊疑焉
以謂易之為書在開物成務知來藏往而醫之為道則
調元贊化起死回生其義似殊其用似異且以醫有内
經何藉於易舍近求遠奚必其然而今也年逾不惑茅
塞稍開學到知羞方克漸悟乃知天地之道以隂陽二
氣而造化萬物人生之理以隂陽二氣而長養百骸易
者易也具隂陽動靜之妙醫者意也合隂陽消長之機
雖隂陽已備於内經而變化莫大乎周易故曰天人一
理者一此隂陽也醫易同原者同此變化也豈非醫易
相通理無二致可以醫而不知易乎予因默契斯言潛
心有日管窺一得罔敢自私謹摭易理精義用資醫學
變通不揣鄙俚而為之論曰易有太極是生兩儀兩儀
生四象四象生八卦天尊地卑乾坤定矣卑高以陳貴
賤位矣動靜有常剛柔斷矣方以類聚物以羣分吉凶
生矣在天成象在地成形乾坤設位而易行乎其中矣
是故天生神物聖人格之天地變化聖人效之天垂象
見吉凶聖人象之河出圖洛出書聖人則之於是乎近
取諸身遠取諸物作八卦以通神明之德以順性命之
理八卦成列象在其中矣因而重之爻在其中矣剛柔
相摩八卦相盪變在其中矣繫辭焉而命之動在其中
矣吉凶悔吝生乎動而天地鬼神之為德萬物一體之
為能森乎昭著而無所遯乎易矣偉哉人生禀二五之
精為萬物之靈得天地之中和參乾坤之化育四象應
天四體應地天地之合闢即吾身之呼吸也晝夜之潮
汐即吾身之脉息也天之北辰為羣動之本人之一心
為全體之君也由是觀之天之氣即人之氣人之體即
天之體故康節曰思慮未起鬼神未知不由乎我更由
乎誰蓋謂一念方萌便達乎氣神隨氣見便與天地鬼
神相感通然則天人相與之際精哉妙矣誠可畏矣人
身小天地真無一毫之相間矣今夫天地之理具乎易
而身心之理獨不具乎易乎矧天地之易外易也身心
之易内易也内外孰親天人孰近故必求諸己而後可
以求諸人先乎内而後可以及乎外是物理之易猶可
緩而身心之易不容忽醫之為道身心之易也醫而不
易其何以行之哉然易道無窮而萬生於一一分為二
二分為四四分為八八分為十六自十六而三十二三
十二而六十四以至三百八十四爻萬有一千五百二
十策而交感之妙化生之機萬物之數皆從此出矣詳
而言之則其所謂一者易有太極也太極本無極無極
即太極象數未形理已具萬物所生之化原故曰五行
不到處父母未生前又曰杳杳冥冥其中有精其精甚
真其中有信是為造物之初因虚以化氣因氣以造形
而為先天一氣之祖也醫而明此乃知生生化化皆有
所原則凡吾身於未有之初便可因之以知其肇基於
父母而預占其禀受之象矣所謂一分為二者是生兩
儀也太極動而生陽靜而生隂天生於動地生於静陽
為隂之偶隂為陽之基以體而言為天地以用而言為
乾坤以道而言為隂陽一動一静互為其根分隂分陽
兩儀立焉是為有象之始因形以寓氣因氣以化神而
為後天體象之祖也醫而明此乃知隂陽氣血皆有所
鍾則凡吾身之形體氣質可因之以知其純駁偏正而
默會其稟賦之剛柔矣所謂二分為四者兩儀生四象
也謂動之始則陽生動之極則隂生静之始則柔生静
之極則剛生太少隂陽為天四象太少剛柔為地四體
耳目口鼻以應天血氣骨肉以應地醫而明此乃知陽
中有隂隂中有陽則凡人之似陽非陽似隂非隂可因
之以知其真假逆順而察其互藏之幽顯矣所謂四分
為八者四象生八卦也謂乾一兑二離三震四巽五坎
六艮七坤八也乾健也坤順也震動也巽入也坎陷也
離麗也艮止也兌說也伏羲八卦分隂陽之體象文王
八卦明五行之精微醫而明此方知隂陽之中復有隂
陽剛柔之中復有剛柔而其對待之體消息之機交感
之妙錯綜之義昭乎已備則凡人之性理神機形情病
治可因之以得其綱領而會通其變化之多矣自兹而
四象相交成十六事八卦相盪為六十四分内外以配
六爻推九六以成蓍數人物由之而大成萬象因之以
畢具前閱圓圖即其精義是圖雖象乎萬有尤切夫人
之一身故曰先天圖者環中也環中者天之象也六十
四卦列於外昭隂陽交變之理也太極獨運乎其中象
心為一身之主也乾南坤北者象首腹之上下也離東
坎西者象耳目之左右也自復至同人當内卦震離之
地為隂中少陽之十六在人為二八自臨至乾當内卦
兌乾之地為陽中太陽之十六在人為四八自姤至師
當内卦巽坎之地為陽中少隂之十六在人為六八自
遯至坤當内卦艮坤之地為隂中太隂之十六在人為
八八陽生於子而極於午故復曰天根至乾為三十二
卦以應前之一世隂生於午而極於子故姤曰月窟至
坤為三十二卦以應後之半生前一世始於復之一陽
漸次增添至乾而陽盛已極乃象人之自少至壯後半
生始於姤之一隂漸次耗減至坤而陽盡以終乃象人
之自衰至老縱觀之則象在初爻其乾盡於午坤盡於
子當二至之令為天地之中而左右以判左主升而右
主降升則陽居東南主春夏之發生以應人之漸長降
則隂居西北主秋冬之收歛以應人之漸消横觀之則
象在二爻其離盡於卯坎盡於酉當二分之中為隂陽
之半而上下以分上為陽而下為隂陽則日出於卯以
應晝之為寤隂則日入於酉以應夜之寐焉即此一圖
而天人之妙運氣之理無不具矣再閱方圖其義象地
乾始於西北坤盡於東南天不足西北故圓圖之陽在
東南地不滿東南故方圖之剛在西北是皆伏羲之卦
也又若文王八卦位有不同伏羲出自然之象故乾上
坤下離左坎右文王合河圖之數故火南水北木東金
西(此節自方圖以下并河洛數義詳方隅氣數二論)質諸人身天地形體也乾
坤情性也隂陽氣血也左右逢源纖毫無間詳求其道
無往不然故以爻象言之則天地之道以六為節三才
而兩是為六爻六竒六偶是爲十二故天有十二月人
有十二藏天有十二會人有十二經天有十二辰人有
十二節知乎此則營衛之周流經絡之表裏象在其中
矣以藏象言之則自初六至上六為隂為藏初六次命
門六二次腎六三次肝六四次脾六五次心上六次肺
初九至上九為陽為府初九當膀胱九二當大腸九三
當小腸九四當膽九五當胃上九當三焦知乎此而藏
府之隂陽内景之高下象在其中矣以形體言之則乾
為首陽尊居上也坤為腹隂廣容物也坎為耳陽聰於
内也離為目陽明在外也兌為口拆開於上也巽為股
兩垂而下也艮為手陽居於前也震為足剛動在下也
天不足西北故耳目之左明於右地不滿東南故手足
之右強於左知乎此而人身之體用象在其中矣以生
育言之則天地絪緼萬物化醇男女構精萬物化生天
尊地卑乾父坤母乾道成男坤道成女震坎艮是為三
男巽離兌是為三女欲知子強弱則震巽進而前艮兌
退而止欲辨脉息候則乾健在東南坤陽向西北欲為
廣嗣謀則畜坎填離宫借兌為乾計欲明布種法則天
時與地利虧盈果由氣冬至始陽強隂勝須迥避知乎
此而胎孕交感之道存乎其中矣以精神言之則北一
水我之精故曰腎藏精南二火我之神故曰心藏神東
三木我之魂故曰肝藏魂西四金我之魄故曰肺藏魄
中五土我之意故曰脾藏意欲知魂魄之隂陽須識精
神之有類木火同氣故神魂藏於東南而二八三七同
為十金水同原故精魄藏於西北而一九四六同為十
土統四氣故意獨居中其數惟五而藏府五行之象存
乎其中矣以動静言之則陽主乎動隂主乎靜天圓而
動地方而静静者動之基動者靜之機剛柔推盪易之
動静也隂陽升降氣之動静也形氣消息物之動静也
晝夜興寢身之動静也欲詳求夫動静須精察乎隂陽
動極者鎮之以静隂亢者勝之以陽病治脉藥須識動
中有静聲色氣味當知柔裏藏剛知剛柔動静之精微
而醫中運用之玄妙思過其半矣以升降言之則陽主
乎升隂主乎降升者陽之生降者隂之死故日在乎子
夜半方升升則向生海宇俱清日在於午午後為降降
則向死萬物皆鬼死生之機升降而已欲知升降之要
則宜降不宜升者須防剥之再進宜升不宜降者當培
復之始生畏剥所從衰須從觀始求復之漸進宜向臨
行此中有箇肯綮最在形情氣味欲明消長之道求諸
此而得之矣以神機言之則存乎中者神也發而中者
機也寂然不動者神也感而遂通者機也藴之一心者
神也散之萬殊者機也知乎此則財原其始直要其終
我之神也揮邪如匠石之斤忌器若郢人之鼻我之機
也見可而進知難而退我之神也疾徐如輪扁之手輕
重若庖丁之刀我之機也神之與機互相倚伏故神有
所主機有所從神有所决機有所斷神為機之主機為
神之使知神知機執而運之是即醫之神也矣以屈伸
言之如寒往則暑來晝往則夜來壯往則衰來正往則
邪來故難易相成是非相傾剛柔相制冰炭相刑知乎
此則微者甚之基盛者衰之漸大由小而成遠由近而
徧故安不可以忘危治不可以忘亂積羽可以沈舟羣
輕可以折軸是小事不可輕小人不可慢而調和相濟
以一成功之道存乎其中矣以變化言之則物生謂之
化物極謂之變隂可變為陽陽可變為隂只此一二交
感生成氣有不齊物當其會而變化之由所從出矣故
陽始則温陽極則熱隂始則凉隂極則寒温則生物熱
則長物凉則收物寒則殺物而變化之盛於斯著矣至
若夷父羌母蠻男苗女子之肖形虬髯短股杏之接桃
梨之接李實必異常多甘少苦迨夫以隂孕陽以柔孕
剛以小孕大以圓孕方以水孕火以紫孕黃以曲孕直
以短孕長知乎此則可以和甘苦可以平羶香可以分
經緯可以調宫商可以為蛇蝎可以為鸞凰可以為堯
桀可以為彭殤庶胷次化同大象而應用可以無方矣
以常變言之則常易不易太極之理也變易常易造化
之動也常易不變而能應變變易不常靡不體常是常
者易之體變者易之用古今不易易之體隨時變易易
之用人心未動常之體物欲一生變之用由是以推則
屬隂屬陽者禀受之常也或寒或熱者病生之變也素
大素小者脉賦之常也忽浮忽沈者脉應之變也恒勞
恒逸者居處之常也乍榮乍辱者盛衰之變也瘦肥無
改者體貎之常也聲色頓異者形容之變也常者易以
知變者應難識故以寒治熱得其常熱因熱用為何物
痛隨利減得其常塞因塞用為何物檢方療病得其常
圓底方蓋為何物見病治病得其常不治之治為何物
是以聖人仰觀俯察遠求近取體其常也進德修業因
事制宜通其變也故曰不通變不足以知常不知常不
足以通變知常變之道者庶免乎依樣畫瓠盧而可與
語醫中之權矣以鬼神言之則陽之靈曰神神者伸也
隂之靈曰鬼鬼者歸也鬼神往來都只是氣故曰鬼神
者二氣之良能也陽為天地之神隂為天地之鬼春夏
為歲候之神秋冬為歲候之鬼晝午為時日之神暮夜
為時日之鬼推之於人則仁義禮智君子之神奸盜詐
偽小人之鬼樂天知命道德之神阿諛諂容勢利之鬼
推之於醫則神聖工巧得其神也凡庸淺陋類乎鬼也
精進日新志惟神也苟且殃人心猶鬼也察之形聲則
堅凝深邃形之神也輕薄嬌柔形之鬼也長洪圓亮聲
之神也短促輕微聲之鬼也診之脉色則綿長和緩脉
之神也細急休囚脉之鬼也清蒼明淨色之神也淺嫩
灰頽色之鬼也是皆鬼神之徵兆也至若鬼神之原尚
有所謂夫天地之鬼神既不能出天地之外而人物之
鬼神又安能外乎人心是以在天地則有天地之鬼神
在人物則有人物之鬼神善惡出之吾衷良心自然難
泯強弱皆由陽氣神鬼判乎其中以故多陽多善者神
強而鬼滅多隂多惡者氣戾而鬼生然則神鬼從心皆
由我造靈通變幻匪在他求知乎此而吉凶禍福之機
求諸心而盡之矣以死生言之則人受天地之氣以生
聚則為生散則為死故氣之為物聚而有形物之為氣
散歸無象丹經云分隂未盡則不仙分陽未盡則不死
故原始而來屬乎陽是生必生於復陽生而至乾反終
而歸屬乎隂是死必死於坤陽盡而歸土得其陽者生
故陽無十陽無終也得其隂者死故隂無一隂無始也
是以陽候多語隂證無聲無聲者死多語者生魂強者
多寤魄強者多眠多眠者少吉多寤者易安故善操斯
柄者欲拯其死勿害其生將逐其寇勿傷其君隂陽聚
散即其理剥復消長是其機而死生之道盡乎其中矣
以疾病言之則泰為上下之交通否是乾坤之隔絶既
濟為心腎相諧未濟為隂陽各别大過小過入則隂寒
漸深而出為癥痞之象中孚頥卦中如土藏不足而頥
為臌脹之形剥復如隔陽脱陽夬姤如隔隂脱隂觀是
陽衰之漸遯藏隂長之因姑象其槩無能贅陳又若離
火臨乾非頭即藏若逢兑卦口肺相連交坎互相利害
入東木火防炎坤艮雖然喜煖太過亦恐枯乾坎為水
母震巽相便若逢土位反尅最嫌金水本為同氣失常
燥濕相干坤艮居中怕逢東旺若當乾兌稍見安然此
雖以卦象而測病情以坎離而分水火惟是坎本屬水
而陽居乎中離本屬火而隂藏乎内故北方水地一反
存焉南是火鄉二偏居上東方陽木八在其中西是隂
金九當其位可見離陽屬火半為假熱難猜坎水是隂
豈盡真寒易識雲從龍風從虎消長之機水流濕火就
燥死生之竅倘知逆順堪憂須識假真顛倒是以事變
之多譬諸人面面人人殊而天下之面皆相殊古今之
面無不殊人面之殊即如人心之殊人心之殊所以人
病亦皆殊此疾患之生有不可以數計今姑舉其大綱
而書不盡言言不盡意神而明之存乎人耳然神莫神
於易易莫易於醫欲該醫易理只隂陽故天下之萬聲
出於一闔一闢天下之萬數出於一偶一竒天下之萬
理出於一動一静天下之萬象出於一方一圓方圓也
動静也奇偶也闔闢也總不出於一與二也故曰天地
形也其交也以乾坤乾坤不用其交也以坎離坎離之
道曰隂曰陽而盡之然合而言之則隂以陽為主而天
地之大德曰生夫生也者陽也奇也一也丹也易有萬
象而欲以一字統之者曰陽而已矣生死事大而欲以
一字蔽之者亦曰陽而已矣雖曰陽為隂偶而乾陽健
運隂為陽基而坤静常寧然坤之所以得寧者何莫非
乾陽之所為故曰如艮其止止是静所以止之便是動
是以隂性雖狡未嘗不聽命乎陽而因其強弱以為進
退也所以元貫四德春貫四時而天地之道陽常盈隂
常虧以為萬物生生之本此先天造化之自然也惟是
陽如君子隂如小人君子則正大光明獨立不倚而留
之難小人則乘釁伺隙無所不為而進之易安得春光
長不去君子長不死惜乎哉陽盛必變逝者如斯故日
中則昃月盈則虧亦象夫陽一而隂二反覺隂多於陽
所以治世少而亂世多君子少而小人多期頥少而夭
折多此後天人欲之日滋也是以持滿捧盈君子懼之
故聖人作易至於消長之際淑慝之分則未嘗不致其
扶陽抑隂之意非故惡夫隂也亦畏其敗壊陽德而戕
伐乎乾坤之生意耳以故一隂之生譬如一賊履霜堅
冰至貴在謹乎微此誠醫學之綱領生命之樞機也是
以易之為書一言一字皆藏醫學之指南一象一爻咸
寓尊生之心鑑故聖人立象以盡意設卦以盡情偽繫
辭焉以盡言變而通之以盡利鼓之舞之以盡神雖不
言醫而義盡其中矣故天之變化觀易可見人之情狀
於象可驗病之隂陽有法可按麗於形者不能無偶施
於色者不能無辨是以君子將有為也察之以理其應
如響神以知來知以藏往參伍以變錯綜其數通其變
極其數寂然不動感而遂通天下之故非天下之至精
至神其孰能與於此與於此者大其道以合天地廓其
心以合至真融其氣以生萬物和其神以接兆民是謂
得天地之綱知隂陽之房見精神之窟搜隱秘之藏然
而易天地之易誠難未敢曰斡旋造化易身心之易還
易豈不可變理隂陽故以易之變化參乎醫則有象莫
非醫醫盡回天之造化以醫之運用贊乎易則一身都
是易易真係我之安危予故曰易具醫之理醫得易之
用學醫不學易必謂醫學無難如斯而已也抑孰知目
視者有所不見耳聽者有所不聞終不免一曲之陋知
易不知醫必謂易理深玄渺茫難用也又何異畏寒者
得裘不衣畏饑者得羹不食可惜了錯過此生然則醫
不可以無易易不可以無醫設能兼而有之則易之變
化出乎天醫之運用由乎我運一尋之木轉萬斛之舟
撥一寸之機發千鈞之弩為虛為實者易之為寒為熱
者易之為剛為柔者易之為動為靜者易之高下者易
其升降表裏者易其浮沈緩急者易其先後逆順者易
其假真知機之道者機觸於目神應於心無能見有實
能見虛前知所嚮後知所居故可以易危為安易亂為
治易亡為存易禍為福致心於玄境致身於壽域氣數
可以挽回天地可以反覆固無往而非醫亦無往而非
易易之與醫寧有二哉然而用易者所用在變用醫者
所用在宜宜中有變變即宜也變中有宜宜即變也第
恐求宜於變則千變萬變孰者為宜求變於宜則此宜
彼宜反滋多變有善求者能於棼雜中而獨知所歸千
萬中而獨握其一斯真知醫易之要者矣然而知歸知
一豈易言哉余忽於孔子之言有以得之曰知止而後
有定也夫止即歸之根一之極也蓋病之止止於生功
之止止於成惡之止止於去善之止止於積事之得失
也必有際際即止也數之利鈍也必有垠垠即止也至
若一動一静一語一默之間無不皆有所止止之所在
即理之窟也即化之基也即不二之門也能知止所有
不定乎既定矣有不静乎既静矣有不安乎既安矣有
不慮乎既慮矣有不得乎所得者何得諸易即得其變
得諸醫即得其宜然則得由乎慮而慮由乎止所謂止
者意有在而言難達也姑擬其近似者曰易有不易之
易宜有不疑之宜即止所也又擬之曰必先於不搖不
動處立定脚根然後於無二無三處認斯真一亦止所
也夫止為得之本得是止之末得之生意萌乎止止之
實效歸於得觀孟子曰不動心邵堯夫不語禪曰請觀
風急天寒夜誰是當門定脚人此二子之功夫謂不從
止處得來耶止之為義神哉至矣是誠醫易之門路也
有能知此則福胎於禍者何禍不消危生於安者何危
不却夫是之謂養生主何不可也夫是之謂醫國手亦
何不可也又豈特以一匕之濟足云醫易之義哉嗟乎
聖賢之心千古一貫樂吾斯道仁愛無窮秘發鬼神二
䜿奚從逃遁玄同天地六宫焉有西東醉造化於虛靈
弄壺中之日月運隂陽於掌握滴指上之陽春至精至
微蒙聖人之教誨其得其失由自己之惰勤五十學易
詎云已晩一朝聞道立證羲黃即道即心誰無先覺余
雖不敏猶企醫王因爾重申其義曰不知易不足以言
太醫亦冀夫掖斯道之門墻謹紀夫著論之歲月則皇
明之萬歷壬子之一陽
卦氣方隅論
天地之氣始於子中子居正北其名朔方又曰幽都幽
者隠也微也謂萬物未生幽隠未可察也朔者盡也初
也謂隂氣之極陽氣之始也邵子曰陽氣自北方而生
至北方而盡故堯典謂北方為朔易朔易者除舊更新
之謂也蓋其自子至亥周而復始以成東西南北春夏
秋冬之位子午為隂陽之極卯酉為隂陽之中是為四
正四正定而每隅間之以二是為十二宫每隅間之以
五是為二十四向再按洛書九宫位分八卦伏羲八卦
曰先天其次則乾南坤北離東坎西以左右分數之自
南而東者曰乾一兑二離三震四自西而北者曰巽五
坎六艮七坤八也文王八卦曰後天離象火而居南坎
象水而居北震象木而居東兌象金而居西以次而數
則乾起西北順而左旋曰乾坎艮震巽離坤兌以周八
宫也先天以乾坤分天地而定上下之位後天以坎離
分水火而定南北之方先天以乾居正南坤居正北其
陽在南其隂在北後天以乾居西北坤居西南其陽在
北其隂在南故先天以巽離兌雖為隂卦而本乎乾體
故位於上震坎艮雖為陽卦而本乎坤體故位於下後
天以乾來交坤化為坎水而居北坤去交乾變為離火
而居南天體倚北而偏於西故乾之退位於西北地體
屬土而繼乎火故坤之寄位於西南巽居東南木先火
地艮止東北因對坤方乾父在北故坎艮震三子隨之
而居下坤母在南故巽離兌三女隨之而向前先天以
上下分左右故以乾坤為縱六子為横後天以東西界
隂陽故以震兌為横六卦為縱先天以乾坤之末交二
至離為日故升於東坎為月故生於西後天以震兌之
中當二分自震而南巽離為木火之地自兌而北乾坎
為金水之鄉故易傳曰帝出乎震齊乎巽相見乎離致
役乎坤說言乎兑戰乎乾勞乎坎成言乎艮正以明東
南春夏之盛西北秋冬之衰是先天者所以言六合之
象後天者所以明氣候之詳故邵子曰先天為易之體
後天為易之用也夫天體正圓面南背北南北兩極乃
其運轉之樞北極居上而為尊南極居下而為對邵子
曰天之陽在南隂在北地之隂在南陽在北天陽在南
故日處之地剛在北故山處之河圖括地象曰西北為
天門東南為地戸内經曰天不足西北地不滿東南故
曰天門無上地戸無下又曰東南方陽也陽者其精降
於下西北方隂也隂者其精奉於上故陽降於下則陽
盛隂微而東南之方常多熱隂奉於上則隂盛陽微而
西北之地常多寒崑崙峙於西北故西北高而多山滄
海浴於東南故東南下而多水高者多寒下者多熱東
南陽勝則氣為薰蒸而春夏之氣多烟霧西北隂勝則
氣為凜冽而秋冬之氣多風霾中國形勝居崑崙之東
南故天下之山脉皆起於崑崙山脉之所起即水源之
所發是以中國之山自西北而來中國之水亦自西北
而發朱子曰大凡兩水夾行中間必有山兩山夾行中
間必有水試考中國輿圖其山脉發自崑崙委蛇二萬
四千三百餘里而入中國分大龍為三障於外大河為
兩川於中以成中國河山之勝槩由是四方立而有十
二辰之會二十八宿辨而有分野之詳三代分為九州
虞舜分為十二州周末分為十二國秦為三十六郡漢
為十三部晉為十九州宋為二十二州唐為十道宋為
二十三路元為十二省二十二道至我朝則分為兩直
隸十三省而天象輿圖古今一致矣
類經附翼卷一
