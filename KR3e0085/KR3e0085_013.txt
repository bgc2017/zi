欽定四庫全書
類經卷十三明張介賓撰
疾病類
病機(素問至真要大論一)
帝曰夫百病之生也皆生於風寒暑濕燥火以之化之
變也(風寒暑濕燥火天之六氣也氣之正者為化氣之邪者為變故曰之化之變也)經言盛者
寫之虚者補之余錫以方士而方士用之尚未能十全
余欲令要道必行桴鼓相應由拔刺雪汙工巧神聖可
得聞乎(錫賜也十全無一失也桴鼓槌也由猶同拔剌雪汚去病如拾也又詳義見鍼刺類五十二難
經曰問而知之謂之工切脉而知之謂之巧望而知之謂之神聞而知之謂之聖又曰以外知之曰聖以内知
之曰神桴音孚)岐伯曰審察病機無失氣宜此之謂也(病隨氣動
必察其機治之得其要是無失氣宜也愚按氣交變五常政至真要等論皆詳言五運六氣各有太過不及
而天時民病變必因之故有淫勝反勝客勝主勝之異盖氣太過則亢極而實氣不及則被侮而虚此隂陽盛
衰自然之理也本篇隨至真要大論之末以綂言病機故藏五氣六各有所主或實或虚則亦無不隨氣之變
而病有不同也即如諸風掉眩皆屬於肝矣若木勝則四支強直而為掉風動於上而為眩脾土受邪肝之實
也木衰則血不養筋而為掉氣虚於上而為眩金邪乘木肝之虚也又如諸痛痒瘡皆屬於心矣若火盛則熾
熱為癰心之實也陽衰則隂勝為疽心之虚也五藏六氣虚實皆然故本篇首言盛者寫之虚者補之末言有
者求之無者求之盛者責之虚者責之盖既以氣宜言病機矣又特以盛虚有無四字貫一篇之首尾以盡其
義此正先聖心傳精妙所在最為喫緊綱領奈何劉完素未之詳審略其顛末獨取其中一十九條演為原病
式皆偏言盛氣實邪且於十九條中凡歸重於火者十之七八至於不及虚邪則全不相顧又曰其為治者但
當寫其過甚之氣以為病本不可反誤治其兼化也立言若此虚者何堪故樓氏指其治法之偏誠非過也夫
病機為入道之門為跬步之法法有未善而局人心目初學得之多致終身不能超脫習染既久流弊日深所
以近代醫家舉動皆河間遺風其於寫假熱伐真虚覆人於反掌間者比比皆然不忍見也或諱之曰河間當
前元之世其風聲氣習本有不同因時制宜故為是論即或有之則世變風移今非昔比設欲率由其舊恐冰
炭鉤繩不相符也心切憫之不容不辨)帝曰願聞病機何如岐伯曰諸風
掉眩皆屬於肝(風類不一故曰諸風掉搖也眩運也風主動摇木之化也故屬於肝其虚其實
皆能致此如發生之紀其動掉眩巔疾厥隂之復筋骨掉眩之類者肝之實也又如陽明司天掉振鼓慄筋痿
不能久立者燥金之盛肝受邪也太隂之復頭頂痛重而掉瘛尤甚者木不制土濕氣反勝皆肝之虚也故衛
氣篇曰下虚則厥上虚則眩亦此之謂凡實者宜凉宜寫虚則宜補宜温反而為之禍不旋踵矣餘治放此
掉提料切)諸寒收引皆屬於腎(收斂也引急也腎屬水其化寒凡陽氣不達則營衛凝聚
形體拘攣皆收引之謂如太陽之勝為筋肉拘苛血脉凝泣歲水太過為隂厥為上下中寒水之實也歲水不
及為足痿清厥涸流之紀其病癃閉水之虚也水之虚實皆本於腎)諸氣膹鬱皆屬於肺
(膹喘急也鬱否悶也肺屬金其化燥燥金盛則清邪在肺而肺病有餘如歲金太過甚則喘欬逆氣之類是也
金氣衰則火邪勝之而肺病不足如從革之紀其發喘欬之類是也肺主氣故諸氣膹鬱者其虚其實皆屬於
肺膹音憤)諸濕腫滿皆屬於脾(脾屬土其化濕土氣實則濕邪盛行如歲土太過則
飲發中滿食减四支不舉之類是也土氣虚則風木乘之寒水侮之如歲木太過脾土受邪民病腸鳴腹支滿
卑監之紀其病留滿否塞歲水太過甚則腹大脛腫之類是也脾主肌肉故諸濕腫滿等證虚實皆屬於脾)
諸熱瞀瘛皆屬於火(瞀昏悶也瘛抽掣也邪熱傷神則瞀亢陽傷血則瘛故皆屬於火然
歲火不及則民病兩臂内痛鬱冐朦昧歲水太過則民病身熱煩心躁悸渴而妄冐此又火之所以有虚實也
瞀茂務二音瘛音翅)諸痛痒瘡皆屬於心(熱甚則瘡痛熱微則瘡痒心屬火其化熱
故瘡瘍皆屬於心也然赫曦之紀其病瘡瘍心邪盛也太陽司天亦發為癰瘍寒水勝也火盛則心實水勝則
心虚於此可見)諸厥固泄皆屬於下(厥逆也厥有隂陽二證陽衰於下則為寒厥隂衰於
下則為熱厥固前後不通也隂虚則無氣無氣則清濁不化寒閉也火盛則水虧水虧則精液乾涸熱結也泄
二隂不固也命門火衰則陽虚失禁寒泄也命門水衰則火廹注遺熱泄也下言腎氣盖腎居五藏之下為水
火隂陽之宅開竅於二隂故諸厥固泄皆屬於下)諸痿喘嘔皆屬於上(痿有筋痿肉痿
脉痿骨痿之辨故曰諸痿凡支體痿弱多在下部而曰屬於上者如痿論云五藏使人痿者因肺熱葉焦發為
痿躄也肺居上焦故屬於上氣急曰喘病在肺也吐而有物有聲曰嘔病在胃口也逆而不降是皆上焦之病)
諸禁鼓慄如喪神守皆屬於火(禁噤也寒厥咬牙曰噤鼓鼓頷也慄戰也凡病
寒戰而精神不能主持如喪失神守者皆火之病也然火有虚實之辨若表裏熱甚而外生寒慄者如隂陽應
象大論所謂熱極生寒重陽必隂也河間曰心火熱甚亢極而戰反兼水化制之故為寒慄者皆言火之實也
若隂盛陽虚而生寒慄者如調經論曰陽虚畏外寒刺節真邪論曰隂勝則為寒寒則真氣去去則虚虚則寒
摶於皮膚之間者皆言火之虚也有傷寒將解而為戰汗者如仲景曰其人本虚是以作戰成無已曰戰慄者
皆隂陽之爭也傷寒欲解將汗之時正氣内實邪不能與之爭則便汗出而不發戰邪氣欲出其人本虚邪與
正爭微者為振甚者則戰皆言傷寒之戰汗必因於虚也有痎瘧之為寒慄者如瘧論曰瘧之始發也陽氣幷
於隂當是之時陽虚而隂盛外無氣故先寒慄也夫瘧氣者幷於陽則陽勝幷於隂則隂勝隂勝則寒陽勝則
熱又曰陽幷於隂則隂實而陽虚陽明虚則寒慄鼔頷也由此觀之可見諸禁鼓慄雖皆屬火但火實者少火
虚者多耳)諸痙項強皆屬於濕(痙風強病也項為足之太陽濕兼風化而侵寒水之經濕
之極也然太陽所至為屈伸不利太陽之復為腰脽反痛屈伸不便者是又為寒水反勝之虚邪矣痙音敬)
諸逆衝上皆屬於火(火性炎上故諸逆衝上者皆屬於火然諸藏諸經皆有逆氣則其隂
陽虚實有不同矣其在心脾胃者如脉解篇曰太隂所謂上走心為噫者隂盛而上走於陽明陽明絡屬心故
曰上走心為噫也有在肺者如藏氣法時論曰肺苦氣上逆也有在脾者如經脉篇曰足太隂厥氣上逆則霍
亂也有在肝者如脉要精微論曰肝脉若搏令人喘逆也有在腎者如脉解篇曰少隂所謂嘔欬上氣喘者隂
氣在下陽氣在上諸陽氣浮無所依從也又繆刺篇曰邪客於足少隂之絡令人無故善怒氣上走賁上也又
示從容論曰欬喘煩冤者是腎氣之逆也又邪氣藏府病形篇曰腎脉微緩為洞洞者食不化下咽還出也有
在胃者如宣明五氣篇曰胃為氣逆為噦也又隂陽别論曰二陽之病發心脾其傳為息奔也有在膽胃者如
四時氣篇曰善嘔嘔有苦長太息心中憺憺恐人將捕之邪在膽逆在胃也有在小腸者曰少腹控睾引腰脊
上衝心也有在大腸者曰腹中常鳴氣上衝胸喘不能久立也又繆刺篇曰邪客於手陽明之絡令人氣滿胷
中喘息也有在膀胱者如經脉别論曰太陽藏獨至厥喘虚氣逆是隂不足陽有餘也有在衝督者如骨空論
曰衝脉為病逆氣裏急督脉生病從少腹上衝心而痛不得前後為衝疝也凡此者皆諸逆衝上之病雖諸衝
上皆屬於火但陽盛者火之實陽衰者火之虚治分補寫當於此詳察之矣)諸脹腹大皆屬
於熱(熱氣内盛者在肺則脹於上在脾胃則脹於中在肝腎則脹於下此以火邪所至乃為煩滿故曰諸
脹腹大皆屬於熱如歲火太過民病脇支滿少隂司天肺䐜腹大滿膨膨而喘欬少陽司天身面胕腫腹滿仰
息之類皆實熱也然歲水太過民病腹大脛腫歲火不及民病脇支滿胷腹大流衍之紀其病脹水鬱之發善
厥逆痞堅腹脹太陽之勝腹滿食减陽明之復為腹脹而泄又如五常政大論曰適寒凉者脹異法方宜論曰
藏寒生滿病經脉篇曰胃中寒則脹滿是皆言熱不足寒有餘也仲景曰腹滿不减减不足言須當下之宜與
大承氣湯言實脹也腹脹時减復如故此為寒當與温藥言虚脹也東垣曰大抵寒脹多熱脹少豈虚語哉故
治此者不可以諸脹腹大悉認為實熱而不察其盛衰之義)諸躁狂越皆屬於火(躁煩
躁不寧也狂狂亂也越失常度也熱盛於外則支體躁擾熱盛於内則神志躁煩盖火入於肺則煩火入於腎
則躁煩為熱之輕躁為熱之甚耳如少隂之勝心下熱嘔逆躁煩少陽之復心熱煩躁便數憎風之類是皆火
盛之躁也然有所謂隂躁者如歲水太過寒氣流行邪害心火民病心熱煩心躁悸隂厥譫妄之類隂之勝也
是為隂盛發躁名曰隂躁成無已曰雖躁欲坐井中但欲水不得入口是也東垣曰隂躁之極欲坐井中陽已
先亡醫猶不悟復指為熱重以寒藥投之其死也何疑焉况寒凉之劑入腹周身之火得水則升走矣且凡内
熱而躁者有邪之熱也病多屬火外熱而躁者無根之火也病多屬寒此所以熱躁宜寒隂躁宜熱也狂陽病
也宣明五氣篇曰邪入於陽則狂難經曰重陽者狂如赫曦之紀血流狂妄之類陽狂也然復有虚狂者如本
神篇曰肝悲哀動中則傷魂魂傷則狂妄不精肺喜樂無極則傷魄魄傷則狂狂者意不存人通天篇曰陽重
脫者陽狂腹中論曰石之則陽氣虚虚則狂是又狂之有虚實補寫不可悞用也)諸暴強直皆
屬於風(暴猝也強直筋病強勁不柔和也肝主筋其化風風氣有餘如木鬱之發善暴僵仆之類肝邪
實也風氣不足如委和之紀其動緛戾拘緩之類肝氣虚也此皆肝木本氣之化故曰屬風非外來虚風八風
之謂凡諸病風而筋為強急者正以風位之下金氣乘之燥逐風生其燥益甚治宜補隂以制陽養營以潤燥
故曰治風先治血血行風自滅此最善之法也設誤認為外感之邪而用疎風愈風等劑則益燥其燥非惟不
能去風而適所以致風矣)諸病有聲鼓之如鼓皆屬於熱(鼓之如鼓脹而有聲
也為陽氣所逆故屬於熱然師傳篇曰胃中寒則腹脹腸中寒則腸鳴飱泄口問篇曰中氣不足腸為之苦鳴
此又皆寒脹之有聲者也)諸病胕腫疼酸驚駭皆屬於火(胕腫浮腫也胕腫疼
酸者陽實於外火在經也驚駭不寧者熱乘隂分火在藏也故如少隂少陽司天皆為瘡瘍胕腫之類是火之
實也然伏明之紀其發痛太陽司天為胕腫身後癰太隂所至為重胕腫太陽在泉寒復内餘則腰尻股脛足
膝中痛之類皆以寒濕之勝而為腫為痛是又火之不足也至於驚駭虚實亦然如少隂所至為驚駭君火盛
也若委和之紀其發驚駭陽明之復亦為驚駭此又以木衰金勝肝膽受傷火無生氣陽虚所致當知也胕
音附)諸轉反戾水液渾濁皆屬於熱(諸轉反戾轉筋拘攣也水液小便也河間
曰熱氣燥爍於筋則攣瘛為痛火主燔灼燥動故也小便渾濁者天氣熱則水渾濁寒則清潔水體清而火體
濁故也又如清水為湯則自然濁也此所謂皆屬於熱宜從寒者是也然其中亦各有虚實之不同者如傷暑
霍亂而為轉筋之類宜用甘凉調和等劑清其亢烈之火者熱之屬也如感胃非時風寒或因暴雨之後濕毒
中藏而為轉筋霍亂宜用辛温等劑理中氣以逐隂邪者寒之屬也大抵熱勝者必多煩燥焦渴寒勝者必多
厥逆畏寒故太陽之至為痙太陽之復為腰脽反痛屈伸不便水鬱之發為大關節不利是皆陽衰隂勝之病
也水液之濁雖為屬火然思慮傷心勞倦傷脾色慾傷腎三隂虧損者多有是病治宜慎起居節勞慾隂虛者
壯其水陽虚者益其氣金水既足便當自清若用寒凉病必益甚故玉機真藏論曰冬脉不及則令人少腹滿
小便變口問篇曰中氣不足溲便為之變隂陽盛衰義有如此又豈可盡以前證為實熱)諸病水液
澄澈清冷皆屬於寒(水液者上下所出皆是也水體清其氣寒故凡或吐或利水榖不化
而澄澈清冷者皆得寒水之化如秋冬寒冷水必澄清也)諸嘔吐酸暴注下廹皆屬
於熱(河間曰胃膈熱甚則為嘔火氣炎上之象也酸者肝木之味也由火盛制金不能平木則肝木自甚
故為酸也暴注卒暴注泄也腸胃熱甚而傳化失常火性疾速故如是也下迫後重裏急迫痛也火性急速而
能燥物故也是皆就熱為言耳不知此云皆屬於熱者言熱化之本也至於隂陽盛衰則變如冰炭胡可偏執
為論如舉痛論曰寒氣客於腸胃厥逆上出故痛而嘔也至真要等論曰太陽司天民病嘔血善噫太陽之復
心胃生寒胷中不和唾出清水及為噦噫太陽之勝寒入下焦傳為濡泄之類是皆寒勝之為病也又如歲木
太過民病飱泄腸鳴反脇痛而吐甚發生之紀其病吐利之類是皆木邪乘土脾虚病也又如歲土不及民病
飱泄霍亂土鬱之發為嘔吐注下太隂所至為霍亂吐下之類是皆濕勝為邪脾家本病有濕多成熱者有寒
濕同氣者濕熱宜清寒濕宜温無失氣宜此之謂也至於吐酸一證在本節則明言屬熱又如少陽之勝為嘔
酸亦相火證也此外别無因寒之說惟東垣曰嘔吐酸水者甚則酸水浸其心其次則吐出酸水令上下牙酸
濇不能相對以大辛熱劑療之必减酸味者收氣也西方肺金旺也寒水乃金之子子能令毋實故用大鹹熱
之劑瀉其子以辛熱為之佐以瀉肺之實若以河間病機之法作熱攻之者誤矣盖雜病酸心濁氣不降欲為
中滿寒藥豈能治之乎此東垣之說獨得前人之未發也又丹溪曰或問吞酸素問明以為熱東垣又以為寒
何也曰素問言熱者言其本也東垣言寒者言其末也但東垣不言外得風寒而作收氣立說欲瀉肺金之實
又謂寒藥不可治酸而用安胃湯加減二陳湯俱犯丁香且無治熱濕鬱積之法為未合經意余嘗治吞酸用
黃連茱萸各製炒隨時令迭為佐使蒼术茯苓為輔湯浸蒸餅為小丸吞之仍教以糲食蔬果自養則病亦安
此又二公之說有不一也若以愚見評之則吞酸雖有寒熱但屬寒者多屬熱者少故在東垣則全用温藥在
丹溪雖用黃連而亦不免茱萸蒼术之類其義可知盖凡飲留中焦鬱久成積濕多生熱則木從火化因而作
酸者酸之熱也當用丹溪之法若客寒犯胃頃刻成酸本非鬱熱之謂明是寒氣若用清凉豈其所宜又若飲
食或有失節及無故而為吞酸噯腐等證此以木味為邪肝乘脾也脾之不化火之衰也得熱則行非寒而何
欲不温中其可得乎故余願為東垣之左袒而特表出之欲人之視此者不可謂槩由乎實熱)故大要
曰謹守病機各司其屬有者求之無者求之盛者責之
虚者責之必先五勝疎其血氣令其調達而致和平此
之謂也(上文一十丸條即病機也機者要也變也病變所由出也凡或有或無皆謂之機有者言其實
無者言其虚求之者求有無之本也譬猶尋物一般必得其所取之則易如太隂雨化施於太陽太陽寒化施
於少隂少隂熱化施於陽明陽明燥化施於厥隂厥隂風化施於太隂凡淫勝在我者我之實也實者真邪也
反勝在彼者我之虚也虚者假邪也此六氣之虚實即所謂有無也然天地運氣雖分五六而隂陽之用水火
而已故陽勝則隂病隂勝則陽病寫其盛氣責其有也培其衰氣責其無也求得所本而直探其賾則排難解
紛如拾芥也設不明逆順盈虚之道立言之意而鑿執不移所謂面東者不見西墻面南者不覩北方察一曲
者不可與言化察一時者不可與言大未免實實虚虚遺人害矣故余於本篇但引經釋經冀以明夫大義耳
非謂病機之變止於是也夫規矩凖繩匠氏之法一隅三反巧則在人知此義者惟王太僕乎䆒其所註最妙
而人多忽者何也余深佩之謹附於後王氏曰深乎聖人之言理宜然也有無求之虚盛責之言悉由也夫
如大寒而甚熱之不熱是無火也當助其心又如大熱而甚寒之不寒是無水也熱動復止倏忽往來時動時
止是無水也當助其腎内格嘔逆食不得入是有火也病嘔而吐食入反出是無火也暴速注下食不及化是
無水也溏泄而久止發無恒是無水也故心盛則生熱腎盛則生寒腎虚則寒動於中心虚則熱收於内又熱
不得寒是無水也寒不得熱是無火也夫寒之不寒責其無水熱之不熱責其無火熱之不久責心之虛寒之
不久責腎之少有者寫之無者補之虚者補之盛者寫之適其中外疎其壅塞令上下無礙氣血通調則寒熱
自和隂陽調達矣是以方有治熱以寒寒之而火食不入攻寒以熱熱之而昏躁以生此則氣不疎通壅而為
是也紀於水火餘氣可知故曰有者求之無者求之盛者責之虚者責之令氣通調妙之道也五勝謂五行更
勝也先以五行寒暑温凉濕酸鹹甘辛苦相勝為法也)
百病始生邪分三部(靈樞百病始生篇全二)
黃帝問於岐伯曰夫百病之始生也皆生於風雨寒暑
清濕喜怒喜怒不節則傷藏風雨則傷上清濕則傷下
三部之氣所傷異類願聞其會岐伯曰三部之氣各不
同或起於隂或起於陽請言其方喜怒不節則傷藏藏
傷則病起於隂也清濕襲虚則病起於下風雨襲虛則
病起於上是謂三部至於其淫泆不可勝數(百病始生無非外感
内傷而復有上中下之分也喜怒不節五志病也内傷於藏故起於隂清濕襲虚隂邪之在表也故起於下風
雨襲虚陽邪之在表也故起於上受病之始只此三部至其浸淫流泆則變有不可勝數矣泆音逸)黃
帝曰余固不能數故問先師願卒聞其道(先師先進之稱也)岐
伯曰風雨寒熱不得虚邪不能獨傷人卒然逢疾風暴
雨而不病者盖無虚故邪不能獨傷人此必因虚邪之
風與其身形兩虚相得乃客其形兩實相逢衆人肉堅
其中於虚邪也因於天時與其身形參以虚實大病乃
成氣有定舍因處為名上下中外分為三員(從衝後來者為虚風
傷人者也從所居之鄉來者為實風主生長養萬物者也若人氣不虚雖遇虚風不能傷人故必以身之虛而
逢天之虚兩虚相得乃客其形也若天有實風人有實氣兩實相逢而衆人肉堅邪不能入矣三員如下文虛
邪之中人病因表也積聚之已成病因内也情慾之傷藏病在隂也即内外三部之謂虛風義詳運氣類三十
五六)是故虛邪之中人也始於皮膚皮膚緩則腠理開
開則邪從毛髮入入則抵深深則毛髮立毛髮立則淅
然故皮膚痛(此下言陽邪傳舍之次也邪之中人必由表入裏始於皮膚表虚則皮膚緩故邪得
乘之邪在表則毛髮竪立因而淅然寒邪傷衛則血氣凝滯故皮膚為痛凡寒邪所襲之處必多酸痛察係何
經則在隂在陽或深或淺從可知矣診表證者當先乎此也此下百病始生之義與皮部論大同詳經絡類
三十一)留而不去則傳舍於絡脉在絡之時痛於肌肉其
痛之時息大經乃代(邪在皮毛當治於外留而不去其入漸深則傳舍於絡脉絡淺於經
故痛於肌肉之間若肌肉之痛時漸止息是邪將去絡而深大經代受之矣)留而不去傳舍
於經在經之時洒淅喜驚(絡浮而淺經隠而深邪氣自絡入經猶為在表故洒淅惡
寒然經氣連藏故又喜驚也)留而不去傳舍於輸在輸之時六經不
通四肢則肢節痛腰脊乃強(凡諸輸穴皆經氣聚會之處其所留止必在關節谿
谷之間故邪氣自經傳舍於輸則六經為之不通而肢節腰脊為痛為強也)留而不去傳舍
於伏衝之脉在伏衝之時體重身痛(伏衝之脉即衝脉之在脊者以其最
深故曰伏衝歲露篇曰入脊内注於伏衝之脉是也詳本類後四十九邪自經輸留而不去深入於此故為體
重身痛等病)留而不去傳舍於腸胃在腸胃之時賁嚮腹脹
多寒則腸鳴飱泄食不化多熱則溏出麋(邪氣自經入藏則傳舍於
腸胃而為奔嚮腹脹之病寒則澄澈清冷水榖不分故為腸鳴飱泄食不化熱則濁垢下注故為溏為麋以麋
穢如泥也)留而不去傳舍於腸胃之外募原之間留着於脉
稽留而不去息而成積(腸胃之外募原之間謂皮裏膜外也是皆隠蔽曲折之所氣血
不易流通若邪氣留著於中則止息成積如瘧痞之屬也募音暮)或著孫脉或著絡
脉或著經脉或著輸脉或著於伏衝之脉或著於膂筋
或著於腸胃之募原上連於緩筋邪氣淫泆不可勝論
(此下言邪氣所著淫泆之變也膂筋詳下文募原如手太隂中府為募太淵為原之類也緩筋支别之柔筋也
邪之所著則留而為病無處不到故淫泆不可勝數膂音呂泆音逸)黃帝曰願盡聞其
所由然岐伯曰其著孫絡之脉而成積者其積往來上
下臂手孫絡之居也浮而緩不能句積而止之故往來
移行腸胃之間水湊滲注灌濯濯有音有寒則䐜脹滿
雷引故時切痛(凡絡脉之細小者皆孫絡也句拘也邪著孫絡成積者其積能往來上下蓋積
在大腸小腸之絡皆屬手經其絡浮而淺緩而不急不能句積而留止之故移行於腸胃之間若有水則湊滲
注灌濯濯有聲若有寒則為脹滿及雷鳴相引時為切痛句音垢䐜音嗔)其著於陽明之
經則挾臍而居飽食則益大饑則益小(足陽明經挾臍下行故其為積
則挾臍而居也陽明屬胃受水穀之氣故飽則大饑則小)其著於緩筋也似陽明之
積飽食則痛饑則安(緩筋在肌肉之間故似陽明之積飽則肉壅故痛饑則氣退故安)
其著於腸胃之募原也痛而外連於緩筋飽食則安饑
則痛(腸胃募原痛連緩筋飽則内充外舒故安饑則反是故痛)其著於伏衝之脉者揣
之應手而動發手則熱氣下於兩股如湯沃之狀(伏衝義如
前其上行者循背裏絡於督脉其下行者注少隂之大絡出於氣街循隂股内廉入膕中故揣按於股則應手
而動若起其手則熱氣下行於兩股間此邪著伏衝之驗也沃音屋)其著於膂筋在腸
後者饑則積見飽則積不見按之不得(膂呂同脊骨也脊内之筋曰膂
筋故在腸胃之後饑則腸空故積可見飽則腸滿蔽之故積不可見按之亦不可得也)其著於輸
之脉者閉塞不通津液不下孔竅乾壅(輸脉者所以通血氣若閉塞不
通則津液乾壅如此)此邪氣之從外入内從上下也(此總結上文邪氣之起於
陽者必自外而内從上而下也)黃帝曰積之始生至其已成奈何岐
伯曰積之始生得寒乃生厥乃成積也(此下言積之所以成也)黃
帝曰其成積奈何岐伯曰厥氣生足悗悗生脛寒脛寒
則血脉凝濇血脉凝濇則寒氣上入於腸胃入於腸胃
則䐜脹䐜脹則腸外之汁沫迫聚不得散日以成積(此言
寒氣下逆之成積者也厥氣逆氣也寒逆於下故生足悗謂肢節痛滯不便利也由脛寒而血氣凝濇則寒氣
自下而上漸入腸胃腸胃寒則陽氣不化故為䐜脹而腸外汁沫迫聚不散則日以成積矣悗美本切脛形
景形敬二切)卒然多食飲則腸滿起居不節用力過度則絡
脉傷陽絡傷則血外溢血外溢則衂血隂絡傷則血内
溢血内溢則後血腸胃之絡傷則血溢於腸外腸外有
寒汁沫與血相摶則并合凝聚不得散而積成矣(此言食飲
起居失節之成積者也卒然多食飲謂食不從緩多而暴也腸胃運化不及則汁溢膜外與血相摶乃成食積
如嬰童痞疾之類是也又或起居用力過度致傷隂陽之絡以動其血瘀血得寒汁沫相聚於腸外乃成血積
此必縱肆口腹及舉動不慎者多有之)卒然外中於寒若内傷於憂怒則
氣上逆氣上逆則六輸不通温氣不行凝血藴裏而不
散津液濇滲著而不去而積皆成矣(此言情志内傷而挾寒成積者也寒
邪既中於外憂怒復傷其内氣因寒逆則六經之輸不通煖氣不行則隂血凝聚血因氣逆而成積此必情性
乖戾者多有之也)黃帝曰其生於隂者奈何(此言情慾傷藏病起於隂也)
岐伯曰憂思傷心重寒傷肺忿怒傷肝醉以入房汗出
當風傷脾用力過度若入房汗出浴則傷腎(傷心者病在陽傷肺
者病在氣傷肝者病在血傷脾者病在營衛傷腎者病在真隂凡傷藏者皆病生於隂也此節與下篇邪氣藏
府病形論者大同)此内外三部之所生病者也(總結上文也)黃帝曰
善治之奈何岐伯荅曰察其所痛以知其應有餘不足
當補則補當寫則寫毋逆天時是謂至治(此總言内外三部之治法
也察其所痛之處則隂陽表裏病應可知虚補實寫毋逆天時如春氣在肝及月郭空滿之類皆是也)
邪之中人隂陽有異(靈樞邪氣藏府病形篇三)
黃帝問於岐伯曰邪氣之中人也奈何岐伯荅曰邪氣
之中人高也(風寒中人上先受之也)黃帝曰高下有度乎岐伯曰
身半已上者邪中之也身半已下者濕中之也(陽受風氣隂受
濕氣也)故曰邪之中人也無有常中於隂則溜於府中於
陽則溜於經(詳如下文)黃帝曰隂之與陽也異名同類上下
相會經絡之相貫如環無端邪之中人或中於隂或中
於陽上下左右無有恒常其何故也(經脉相貫合一本同類也然上下左
右部位各有所屬則隂陽之名異矣)岐伯曰諸陽之會皆在於面中人也
方乘虛時及新用力若飲食汗出腠理開而中於邪中
於面則下陽明中於項則下太陽中於頰則下少陽(此言
邪之中於陽經也手足六陽俱會於頭面故為諸陽之會凡足之三陽從頭走足故中於面則自胷腹下行於
陽明經也中於項則自脊背下行於太陽經也中於頰則自脇肋下行於少陽經也脉徧周身者惟足六經耳
故但言足也)其中於膺背兩脇亦中其經(膺在前陽明經也背在後太陽經也
兩脇在側少陽經也中此三陽經與上同)黃帝曰其中於隂奈何岐伯荅
曰中於隂者常從臂胻始夫臂與胻其隂皮薄其肉淖
澤故俱受於風獨傷其隂(此言邪之中於隂經也胻足脛也淖澤柔潤也臂胻内廉
曰隂手足三隂之所行也其皮薄其肉柔故邪中於此則傷其隂經胻音杭又形敬切淖音閙)黃帝
曰此故傷其藏乎岐伯荅曰身之中於風也不必動藏
故邪入於隂經則其藏氣實邪氣入而不能客故還之
於府故中陽則溜於經中隂則溜於府(邪中隂經當内連五藏因問故
傷其藏也然邪入于隂而藏氣固者邪不能客未必動藏則還之於府仍在表也故邪中陽者溜於三陽之經
邪中隂者溜於三隂之府如心之及小腸脾之及胃肝之及膽包絡之及三焦腎之及膀胱此以邪中三隂亦
有表證明者所當察也溜力救切)黃帝曰邪之中人藏奈何岐伯曰
愁憂恐懼則傷心形寒寒飲則傷肺以其兩寒相感中
外皆傷故氣逆而上行(此下言邪之中於五藏也然必其内有所傷而後外邪得以入
之心藏神憂愁恐懼則神怯故傷心也肺合皮毛其藏畏寒形寒飲冷故傷肺也若内有所傷而外復有感則
中外皆傷故氣逆而上行在表則為寒熱疼痛在裏則為喘欬嘔噦等病本病論曰憂愁思慮即傷心飲食
勞倦即傷脾久坐濕地強力入水即傷腎恚怒氣逆上而不下即傷肝詳運氣類四十四)有所墮墜
惡血留内若有所大怒氣上而不下積於脇下則傷肝
(肝藏血其志為怒其經行脇下也)有所擊仆若醉入房汗出當風則傷
脾(脾主肌肉飲食擊仆者傷其肌肉醉後入房汗出當風者因於酒食故所傷皆在脾)有所用力
舉重若入房過度汗出浴水則傷腎(䁂主精與骨用力舉重則傷骨入房
過度則傷精汗出浴水則水邪犯其本藏故所傷在腎)黃帝曰五藏之中風奈何
岐伯曰隂陽俱感邪乃得往黃帝曰善哉(此承上文而言五藏之中
風者必由中外俱感而後邪乃得往往言進也)黃帝曰邪之中人其病形何
如(同前篇)岐伯曰虚邪之中身也灑淅動形正邪之中人
也微先見於色不知於身若有若無若亡若存有形無
形莫知其情黃帝曰善哉(此節與官能篇大同詳鍼刺類十又八正神明論詳言虚
邪正邪之義見鍼刺十三)
邪變無窮(靈樞刺節真邪論四)
黃帝曰有一脉生數十病者或痛或癰或熱或寒或痒
或痺或不仁變化無窮其故何也岐伯曰此皆邪氣之
所生也(一脉猶言一經也邪氣即下文之虛風也虚邪賊風善行數變故其為病則變化無窮)黃
帝曰余聞氣者有真氣有正氣有邪氣何謂真氣岐伯
曰真氣者所受於天與榖氣并而充身也(真氣即元氣也氣在天者
受於鼻而喉主之在水榖者入於口而咽主之然鍾於未生之初者曰先天之氣成於已生之後者曰後天之
氣氣在陽分即陽氣在隂即隂氣在表曰衛氣在裏曰營氣在脾曰充氣在胃曰胃氣在上焦曰宗氣在中焦
曰中氣在下焦曰元隂元陽之氣皆無非其别名耳)正氣者正風也從一方來非
實風又非虚風也(從一方來謂太一所居之方也風得時之正者是為正風然正風實風本
同一方而此曰非實風者以正風之來徐而和故又曰正氣實風之來暴而烈故與虚風對言也按歲露論曰
諸所謂風者皆發屋折樹木揚沙石此虚風實風之謂也詳運氣類三十五六)邪氣者虚風之
賊傷人也其中人也深不能自去(從衝後來者為虚風其中人也甚故深入
不能自去)正風者其中人也淺合而自去其氣來柔弱不能
勝真氣故自去(合而自去謂邪與正合而正勝之故自去也)虚邪之中人也
洒淅動形起毫毛而發腠理其入深内摶於骨則為骨
痺摶於筋則為筋攣摶於脉中則為血閉不通則為癰
摶於肉與衛氣相摶陽勝者則為熱隂勝者則為寒寒
則真氣去去則虚虛則寒摶於皮膚之間(洒淅寒慄也邪之中人變
不可測故無分皮肉筋骨著則為病也若與衛氣相摶陽勝則熱隂勝則寒皆邪氣也何獨曰寒則真氣去去
則虚蓋氣屬陽人以氣為主寒勝則陽虛所重在氣也陽氣既虚則隂寒摶聚於皮膚之間矣)其氣外
發腠理開毫毛摇氣往來行則為痒留而不去則痺衛
氣不行則為不仁(邪之在表者其氣外發或腠理開則汗為不歛或毫毛動摇則毛悴而敗
或氣往來行則流而為痒或邪留不去則痛而為痺若衛氣受傷虚而不行則不知痛痒是謂不仁)虚邪
偏容於身半其入深内居榮衛榮衛稍衰則真氣去邪
氣獨留發為偏枯其邪氣淺者脉偏痛(虚邪若中於半身其入深而重
者則營衛衰真氣去乃發為偏枯若邪之淺者亦當為半身偏痛也)虛邪之入於身也深
寒與熱相摶久留而内著寒勝其熱則骨疼肉枯熱勝
其寒則爛肉腐肌為膿内傷骨内傷骨為骨蝕(邪中於外者必
寒氣畜於内者必熱寒邪深入與熱相摶久留不去必内有所著故寒勝則傷陽而為痛為枯熱勝則傷隂而
為膿為腐其最深者内傷於骨是為骨蝕謂侵蝕及骨也蝕音食)有所疾前筋筋屈不
得伸邪氣居其間而不反發為筋溜(有所疾前筋謂疾有始於筋也筋之
初著於邪則筋屈不得伸若久居其間而不退則發為筋溜筋溜者有所流注而結聚於筋也即贅瘤之屬下
放此溜力救切)有所結氣歸之衛氣留之不得反津液久留
合而為腸溜(邪有所結氣必歸之故致衛氣失常留而不反則搐積於中流注於腸胃之間乃結
為腸溜衛氣失常為病詳鍼刺類二十六)久者數歲乃成以手按之柔已
有所結氣歸之津液留之邪氣中之凝結日以易甚連
以聚居為昔瘤(其有久者必數歲而後成也然其始也按之雖柔或上或下已有所結及其久
也氣漸歸之津液留之復中邪氣則易於日甚乃結為昔瘤昔瘤者非一朝夕之謂瘤音溜)以手按
之堅有所結深中骨氣因於骨骨與氣并日以益大則
為骨疽(又有按之而堅者其深中骨是氣因於骨而然骨與氣并其結日大名為附骨疽也)有所
結中於肉宗氣歸之邪留而不去有熱則化而為膿無
熱則為肉疽(又有結於肉中者則宗氣歸之宗大也以陽明之氣為言邪留為熱則潰腐肌肉故
為膿無熱則結為粉漿之屬聚而不散是為肉疽)凡此數氣者其發無常處而
有常名也(雖有常名而發無常處無常處則形證亦無常矣此所以變化無常也)
生氣邪氣皆本於隂陽(素問生氣通天論全五)
黃帝曰夫自古通天者生之本本於隂陽天地之間六
合之内其氣九州九竅五藏十二節皆通於天氣(大哉乾元
萬物資始生生不息天之德也凡自古之有生者皆通天元之氣以為生也天元者隂陽而已故隂陽為有生
之本如至大為六合則上下四方也至廣為九州則冀兗青徐揚荆梁雍豫也人之外有九竅陽竅七隂竅二
也内有五藏心肺肝脾䁂也天有四時十二節氣候之所行也人有四肢十二經營衛之所通也凡物之形而
外者為儀象之流行藏而内者為精神之升降幽明動静孰匪由天故曰皆通於天氣)其生五其
氣三數犯此者則邪氣傷人此壽命之本也(人生雖本乎隂陽而
禀分五行其生五也隂陽衰盛少太有三其氣三也有五有三則生克強弱變出其間矣得其和則為正氣而
生物犯其變則為邪氣而傷物其生其死皆此三五耳故為壽命之本上二節大義與六節藏象論同詳運
氣類第一章所當互考)蒼天之氣清淨則志意治順之則陽氣固
(天色深玄故曰蒼天天氣者陽氣也蒼天之氣清淨光明者也藏德不止故不下也人能法天道之清淨則志
意治而不亂陽氣固而不衰弗失天和長有天命矣按上文云生之本本於隂陽而自此以下凡專言陽氣
者七何也盖生氣通天以陽為本陽氣既固隂必從之故聖人諄諄於此其示人之深意可知矣)雖有
賊邪弗能害也此因時之序(陽氣固者其天全也天全則神全雖有賊風邪氣不
能犯之盖在乎因時之序如四氣調神之謂是也)故聖人傳精神服天氣而通
神明(傳受也服佩也惟聖人者能得天之精神服天之元氣所以與天為一而神明可與天通矣)失
之則内閉九竅外壅肌肉衛氣散解(九竅通於内肌肉衛於外其行其固
皆陽氣為之主也失之則失其清陽之化故九竅肌肉皆為閉壅矣人之衛氣本於天之陽氣陽虚則衛虚衛
氣散解則天真失守故本篇所重者特在衛氣正所以重陽氣也)此謂自傷氣之削也
(真陽受傷元氣如削非由天降自作之耳)陽氣者若天與日失其所則折
壽而不彰(此發明陽氣之本也日不明則天為隂晦陽不固則人為夭折皆陽氣之失所也)故
天運當以日光明(天不自明明在日月月體本黑得日乃明此天運必以日光明也日即陽
也陽即明也陽之所在明必隨之明之所及陽之至耳陽明一體本無二也然陽在午則為晝而日麗中天著
有象之神明離之陽在外也陽在子則為夜而火伏水中化無形之元氣坎之陽在内也如天元紀大論曰君
火以明正此明也相火以位亦此位也盖明而在上則為君火伏明而在下則為相火曰君曰相無非陽氣之
所在耳然則天之陽氣惟日為本天無此日則晝夜無分四時失序萬物不彰矣其在於人則自表自裏自上
自下亦惟此陽氣而已人而無陽猶天之無日欲保天年其可得乎内經一百六十二篇天人大義此其最要
者也不可不詳察之君火以明詳義見運氣類三)是故陽因而上衛外者也(清陽
為天包覆萬物故因於上而衛於外人之衛風亦猶是也苟不知重則邪從而入故禁服篇曰審察衛氣為百
病毋)因於寒欲如運樞起居如驚神氣乃浮(此下言陽氣不固者四時
之邪皆得以傷之也運樞如天樞之獨運於中也如驚謂舉動卒暴不慎重也凡因於寒者得冬之氣冬宜閉
藏當使精神常運於中而身無妄動若起居不節則神氣外浮無復中存邪乃易入矣脉要精微論曰冬日在
骨蟄蟲周密君子居室四氣調神論曰冬三月此謂閉藏水冰地坼無擾乎陽又曰去寒就温無泄皮膚使氣
亟奪皆此謂也)因於暑汗煩則喘喝靜則多言(暑有隂陽二證陽證因於中熱
隂證因於中寒但感在夏至之後者皆謂之暑耳按熱論篇曰凡病傷寒而成温者先夏至日者為病温後夏
至日者為病暑義可知也此節所言言暑之陽者也故為汗出煩躁為喘為大聲呼喝若其静者亦不免於多
言盖邪熱傷隂精神内亂故言無倫次也)體若燔炭汗出而散(此言暑之隂者也故體熱
若燔炭必須汗出邪乃得散如熱病篇曰暑當與汗皆出勿止此之謂也但感而即病則傷寒也若不即病至
秋而發則如隂陽應象大論曰夏傷於暑秋必痎瘧金匱真言論曰夏暑汗不出者秋成風瘧皆由此耳愚
按潔古曰静而得之為中暑動而得之為中熱中暑者隂證中熱者陽證東垣曰避暑熱於深堂大厦得之者
名曰中暑其病必頭痛惡寒身形拘急肢節疼痛而煩心肌膚火熱無汗此為房室之隂寒所遏使周身陽氣
不得伸越也若行人或農夫於日中勞役得之者名曰中熱其病必苦頭痛發躁熱惡熱捫之肌膚大熱必大
渴引飲汗大泄無氣以動乃為天熱外傷肺氣也觀此二證一中於熱一中於寒皆謂之暑但治寒宜散必汗
出而解治熱宜凉必熱清而愈然夏月浮陽在外伏隂在内若人以飲食情慾傷其内或冐暑貪凉勞役過度
傷其外及元氣素虚之軰最易患此如刺志論曰氣虚身熱得之傷暑者是也治此者又當以調補元氣為主
然後察其寒熱而佐以解暑之劑若果為隂寒所中則附子薑桂先哲每多用之不可因炎熱在外而忽舍時
從證之良法也)因於濕首如裹濕熱不攘大筋緛短小筋㢮長
緛短為拘㢮長為痿(濕土用事雖屬長夏之氣然土王四季則感發無時但濕之中人有
内外上下之辨濕傷外者雨霧隂濕之屬也濕傷内者酒漿乳酪之屬也濕在上則首如裹謂若以物蒙裏然
者凡人行瘴霧之中及酒多之後覺脹壅頭面即其狀也濕熱濕欝成熱也攘退也濕熱不退而下及肢體大
筋受之則血傷故為緛短小筋受之則柔弱故為㢮長緛短故拘攣不伸㢮長故痿弱無力攘如羊切緛音
軟縮也㢮音矢廢弛也)因於氣為腫四維相代陽氣乃竭(因於氣者凡衛
氣營氣藏府之氣皆氣也一有不調均能致疾四維四支也相代更迭而病也因氣為腫氣道不行也四支為
諸陽之本胃氣所在病甚而至於四維相代即上文内閉九竅外壅肌肉衛氣解散之謂其為陽氣之竭也可
知)陽氣者煩勞則張精絶辟積於夏使人煎厥(此下言起
居不節致傷陽氣也辟病也人以陽氣為生惟恐散失若煩勞過度則形氣施張於外精神竭絶於中陽擾隂
虧不勝炎熱故病積至夏日以益甚令人五心煩熱如煎如熬孤陽外浮真隂内奪氣逆而厥故名煎厥脉
解篇曰陽氣不得出肝氣當治而未得故善怒善怒者名曰煎厥詳本類後十一辟音壁)目盲不
可以視耳閉不可以聽潰潰乎若壞都汩汩乎不可止
(目盲耳閉九竅廢也潰潰壞貎都城郭之謂汩汩逝而不返也隂以陽虧精因氣竭精神日銷漸至衰敗真潰
潰乎若都邑之壞汩汩乎其去不可綰也汩音骨)陽氣者大怒則形氣絶而
血菀於上使人薄厥(此下言怒氣傷肝及汗濕肥甘風寒之類皆足以傷陽氣也人之陽
氣惟貴充和若大怒傷肝則氣血皆逆甚至形氣俱絶則經脉不通故血逆妄行菀積於上焦也相迫曰薄氣
逆曰厥氣血俱亂故為薄厥舉痛論曰怒則氣逆甚則嘔血邪氣藏府病形篇曰有所大怒氣上而不下積於
脇下則傷肝皆此謂也菀音欝)有傷於筋縱其若不容(怒傷形氣必及於筋肝主
筋也筋傷則縱緩不收手足無措其若不能容者)汗出偏沮使人偏枯(沮傷也壞也有
病偏汗者或左或右浸潤不止氣血有所偏沮久之則衛氣不固於外營氣失守於中故當為半身不隨偏枯
之患沮將魚切)汗出見濕乃生痤疿(汗方出則玄府開若見濕氣必留膚腠甚者為
痤微者為疿痤小癤也疿暑疹也痤才何切疿音沸)高梁之變足生大丁受如
持虚(高梁即膏粱肥甘也足多也厚味太過蓄為内熱其變多生大疔熱侵陽分感發最易如持空虚之
器以受物故曰受如持虚)勞汗當風寒薄為皶鬱乃痤(形勞汗出坐卧當風寒氣
薄之液凝為皶即粉刺也若鬱而稍大乃成小癤是名曰痤凡若此者皆陽氣不固之使然皶支加切中原
雅音云酒皶鼻)陽氣者精則養神柔則養筋(此下言陽氣之運用若有不固
則為僂為瘻為畏為驚為癰為瘧為隔等證也神之靈通變化陽氣之精明也筋之運動便利陽氣之柔和也
故精則養神柔則養筋陽氣去則神明亂筋骨廢為病為危如下文矣)開闔不得寒氣從
之乃生大僂(開謂皮腠發泄闔謂玄府閉封皆衛氣為之主也若衛氣失所則當開不開當閉不
閉不得其宜為寒所襲結於筋絡之間緛急不伸則形為瘻俯矣經筋篇曰陽急則反折隂急則俛不伸即此
之謂僂音呂)陷脉為瘻留連肉腠(陷脉寒氣自筋絡而陷入脉中也瘻鼠瘻之屬邪結
不散則留連肉腠蔓延日甚矣瘻音陋又音閭痀瘻也)俞氣化薄傳為善畏及為
驚駭(寒氣自脉漸深流於經俞氣化内薄則侵及藏府故傳為恐畏為驚駭以陽氣受傷於内也俞音
庾)營氣不從逆於肉理乃生癰腫(邪氣陷脉則營氣不從營行脉中也不從
則不順故逆於肉理聚為癰腫也)魄汗未盡形弱而氣爍穴俞以閉發
為風瘧(魄隂也汗由隂液故曰魄汗汗出未止衛氣未固其時形氣正在消弱而風寒薄之俞穴隨閉
邪氣留止欝而為瘧以所病在風故名風瘧金匱真言論曰夏暑汗不出者秋成風瘧亦言俞穴之閉也其義
即此)故風者百病之始也清靜則肉腠閉拒雖有大風苛
毒弗之能害此因時之序也(凡邪傷衛氣如上文寒暑濕氣風者莫不緣風氣以
入故風為百病之始然衛氣者陽氣也人惟清静無過勞擾則腠理閉而陽氣固雖有大風苛毒弗之能害也
所謂清静者無他在因四時之氣序耳如四氣調神論曰應春氣以養生應夏氣以養長應秋氣以養收應冬
氣以養藏逆之則災害生從之則苛疾不起順其自然是得四時清靜之道又風為百病之始義詳鍼刺類
三十六)故病久則傳化上下不并良醫弗為(并隂陽交通也病始因風
久必傳化及至上下不并則隂陽相離水火不相濟矣雖有良醫弗可為也)故陽畜積病死
而陽氣當隔隔者當寫不亟正治麤乃敗之(若邪畜陽分積而不
行陽亢無隂其病當死盖即上下不并之謂也何以騐之隔塞不通則其證耳當寫不寫正以麤工悞之故致
敗亡隂陽别論曰剛與剛陽氣破散隂氣乃消亡淖則剛柔不和經氣乃絶亦此之謂)故陽氣
者一日而主外平旦人氣生日中而陽氣隆日西而陽
氣已虛氣門乃閉(此下言陽氣之盛衰由於日之升降正以明上文若天與日之義也一日
而主外晝則陽氣在外也平旦人氣生以日初升也日中陽氣隆以日當午也日西陽氣虚以日漸降也人氣
應之故晝則衛氣行於陽分二十五度至日暮則陽氣之門閉而行於隂分二十五度矣氣門玄府也所以通
行營衛之氣故曰氣門)是故暮而收拒無擾筋骨無見霧露反此
三時形乃困薄(此所以順陽氣也陽出而出陽藏而藏暮時陽氣藏於隂分故動宜收歛以拒
虚邪無擾筋骨則陽不耗於内無見霧露則邪不侵於外若勞擾不分朝暮反此三時則陽氣失養形體勞困
衰薄矣上二節言不但因時之序雖以一日之間亦當知所調養如此也)岐伯曰隂者藏
精而起亟也陽者衛外而為固也(此以下伯因帝專言陽氣未及於隂故特
明隂氣亦所當重謂人有隂陽陽雖主外而為衛所以固氣也隂則主内而藏精所以起亟也隂内陽外氣欲
和平不和則病如下文矣亟即氣也觀隂陽應象大論曰精化為氣即此藏精起氣之謂又本神篇曰隂虛則
無氣亦其義也故此當以氣字為解以見陽能生隂隂亦能生陽庶為得理若諸書釋為數字則全無意義
亟音氣)隂不勝其陽則脉流薄疾并乃狂(薄氣相迫也疾急數也并者陽
邪入於陽分謂重陽也隂不勝陽則陽邪盛故當為陽脉陽證之外見者如此)陽不勝其隂則
五藏氣爭九竅不通(邪在隂分則藏氣不和故有所爭上七竅五官也下二竅二隂也九
竅之氣皆屬於藏陽不勝隂則隂邪盛故當為隂病之内見者如此)是以聖人陳隂陽筋
脉和同骨髓堅固氣血皆從(陳隂陽猶言鋪設得所不使偏勝也故於筋脉骨髓
無不和調氣血皆從從則順矣)如是則内外調和邪不能害耳目聰明
氣立如故(耳目聰明以九竅之要者言神氣之全可知也人受天地之氣以立命故曰氣立然必隂
陽調和而後氣立如故首節所謂生之本本於隂陽者正此兩節之謂)風客淫氣精乃亡
邪傷肝也(此下四節皆失調和之道所以為筋骨氣血之病也淫氣者隂陽之亂氣也表不和則風
邪客之風木生火淫氣化熱熱則傷隂精乃消亡風邪通於肝故必先傷肝也然風為百病之始故凡病因於
外而内連五藏者皆由乎風也)因而飽食筋脉横解腸澼為痔(此下三節皆兼
上文風客淫氣而言也風氣既淫於外因而飽食則隨客陽明必腸胃横滿横滿則有損傷故筋脉㢮解病為
腸澼為痔而下痢膿血也痺論曰飲食自倍腸胃乃傷此即其類澼音劈痔音雉)因而大飲則
氣逆(酒挾風邪則因辛走肺故肺布葉舉而氣逆上奔也)因而強力腎氣乃傷高
骨乃壞(高骨腰之高骨也凡因風強力者其傷在骨骨傷則腎氣亦傷腎主骨也若強力入房尤傷精
髓髓者骨之充骨者髓之府精髓耗傷故高骨壞而不為用)凡隂陽之要陽密乃固
(陽為隂之衛隂為陽之宅必陽氣閉密於外無所妄耗則邪不能害而隂氣完固於内此培養隂陽之要即生
氣通天之道也)兩者不和若春無秋若冬無夏因而和之是謂
聖度(兩隂陽也不和偏病也若春無秋若冬無夏猶言歲氣乖則生道廢也故聖人之法天者在乎和隂
陽而已)故陽強不能密隂氣乃絶(強亢也孤陽獨用不能固密則隂氣耗而竭絶
矣痺論曰隂氣者静則神藏躁則消亡躁即陽強不密之謂)隂平陽袐精神乃治(平即
静也祕即固也人生所頼惟精與神精以隂生神從陽化故隂平陽祕則精神治矣)隂陽離決精
氣乃絶(決絶也有陽無隂則精絶有隂無陽則氣絶兩相離決非病則亡正以見隂陽不可偏廢也)
因於露風乃生寒熱(上文言風瘧風客淫氣皆未悉風之為義故此復言之而并及四時
之邪也因露於風者寒邪外侵陽氣内拒隂陽相薄故生寒熱)是以春傷於風邪氣留
連乃為洞泄(春傷於風木邪勝也留連既久則尅制脾土故為洞泄)夏傷於暑秋
為痎瘧(暑義見前夏傷暑邪若不即病而留延至秋寒欝為熱故寒熱交争而為痎瘧痎音皆義見
後四十八)秋傷於濕上逆而欬發為痿厥(濕土用事於長夏之末故秋傷於濕
也秋氣通於肺濕鬱成熱則上乘肺金故氣逆而為欬嗽然太隂陽明論曰傷於濕者下先受之上文言因於
濕者大筋緛短小筋㢮長緛短為拘㢮長為痿所以濕氣在下則為痿為厥痿多屬熱厥則因寒也)冬傷
於寒春必温病(冬傷寒邪則寒毒藏於隂分至春夏陽氣上升新邪外應乃變而為温病上
四節與隂陽應象大論同詳義見隂陽類一)四時之氣更傷五藏(風暑寒濕迭相勝負
故四時之氣更傷五藏然時氣外傷陽邪也五藏内應隂氣也惟内不守而後外邪得以犯之上文五節即所
以明隂氣不守之為病)隂之所生本在五味隂之五宮傷在五
味(此下言隂之所以生者在五味而所以傷者亦在五味也五宮五藏也六節藏象論曰地食人以五
味夫味得地氣故能生五藏之隂若五味不節則各有所尅反傷其隂矣義如下文)是故味過於酸
肝氣以津脾氣乃絶(津溢也酸入肝過於酸則肝氣溢酸從木化木實則尅土故脾氣乃
絶)味過於鹹大骨氣勞短肌心氣抑(鹹入腎腎主骨過於鹹則傷腎故大
骨氣勞勞困劇也鹹走血血傷故肌肉短縮鹹從水化水勝則尅火故心氣抑)味過於甘心氣
喘滿色黑腎氣不衡(甘入脾過於甘則滯緩上焦故心氣喘滿甘從土化土勝則水病故
黑色見於外而腎氣不衡於内衡平也)味過於苦脾氣不濡胃氣乃厚(苦入
心過於苦則心陽受傷而脾失所養氣乃不濡濡者潤也脾氣不濡則胃氣留滯故曰乃厚厚者脹滿之謂五
味論曰苦入於胃五殼之氣皆不能勝苦苦入下脘三焦之道皆閉而不通故變嘔者其義亦此濡音儒)
味過於辛筋脉沮㢮精神乃央(沮壞也㢮縱也央殃同辛入肺過於辛則肺氣
乘肝肝主筋故筋脉沮㢮辛散氣則精神耗傷故曰乃央沮音苴將魚將御二切㢮施始二音)是故
謹和五味骨正筋柔氣血以流湊理以密如是則氣骨
以精謹道如法長有天命(五味入口藏於胃以養五藏氣故當謹和五味則骨正筋
柔氣血以流蓋凡在内者皆隂氣為之主也然隂氣在裏湊理在外若不相及而此曰湊理以密者緣隂陽表
裏原自相依不惟陽密足以固隂而隂強乃能壯陽也故如上文之邪因於外而為喘喝為痿厥為精亡為洞
泄欬嗽等證此陽病之及於隂也又如煩勞大怒飲食起居之不節而為煎厥為形氣絶為筋脉腸痔氣逆骨
壞等證是傷於隂者亦能病及外體陽分此隂之所以不可忽也大都本篇之意在帝則首言陽氣以發通天
之大本在伯則續言隂氣以備隂陽之全義故在前則言氣氣本於天以養陽也在後則言味味本於地以養
隂也其所以詳言隂陽者盖欲分表裏明精氣辨邪正之本末耳然本篇首曰通天中曰服天氣末曰長有天
命所重在天則其重在陽氣可知矣故言地者無非天也言隂者無非陽也通篇大義在陽氣者若天與日失
其所則折壽而不彰一言可以蔽之矣)
隂陽發病(素問隂陽别論六)
岐伯曰二陽之病發心脾有不得隠曲女子不月(二陽陽明
也為胃與大腸二經然大腸小腸皆屬於胃故此節所言則獨重在胃耳盖胃與心母子也人之情慾本以傷
心母傷則害及其子胃與脾表裏也人之勞倦本以傷脾藏傷則病連於府故凡内而傷精外而傷形皆能病
及於胃此二陽之病所以發於心脾也不得隠曲陽道病也夫胃為水榖氣血之海主化營衛而潤宗筋如厥
論曰前隂者宗筋之所聚太隂陽明之所合也痿論曰隂陽總宗筋之會會於氣街而陽明為之長然則精血
下行生化之本惟陽明為最今化原既病則陽道外衰故為不得隠曲其在女子當為不月亦其候也胃為水
穀血氣之海義詳經絡類三十二按王氏註曰夫腸胃發病心脾受之心受之則血不流脾受之則味不化
然心脾何以受腸胃之病未免牽強不可不察隠曲二字本經見者凡五皆指陽道為言以類察之可得其義
詳會通竒恒類)其傳為風消其傳為息賁者死不治(風木氣也消枯瘦也
賁急迫也陽明受病久而傳變則木邪勝土故肌體風消胃病則肺失所養故氣息奔急氣竭於上由精虧於
下敗及五藏故死不治)曰三陽為病發寒熱下為癰腫及為痿厥
腨㾓(三陽太陽也為膀胱小腸二經三陽為表故病發寒熱及為癰腫足太陽之脉從頭下背貫臂入膕
循腨抵足故其為病則足膝無力曰痿逆冷曰厥足肚酸疼曰腨㾓也腨音篆㾓音淵)其傳為索
澤其傳為頽疝(陽邪在表為熱則皮膚潤澤之氣必皆消散是為索澤也頽疝者小腹控睾而
痛也按邪氣藏府病形篇曰膀胱病者小便偏腫而痛小腸病者小腹痛腰脊控睾而痛是太陽之傳為頽疝
也頽㿗同)曰一陽發病少氣善欬善泄(一陽少陽也為膽與三焦二經膽屬
風木三焦屬相火其為病也壯火則食氣傷肺故為少氣為欬木強則侮土故善泄也)其傳為心
掣其傳為隔(心為君火而相火上炎則同氣相求邪歸於心心動不寧若有所引名曰心掣又其
傳者以木乘土脾胃受傷乃為隔證如邪氣藏府病形篇曰脾脉微急為隔中風論曰胃風之狀食飲不下鬲
塞不通上膈篇曰食飲入而還出者皆隔之謂掣撤翅二音)二陽一隂發病主驚駭
背痛善噫善欠名曰風厥(二陽胃與大腸也一隂肝與心主也肝胃二經皆主驚駭
如金匱真言論曰東方通於肝其病發驚駭經脉篇曰足陽明病聞水聲則惕然而驚者是也背痛者手足陽
明之筋皆夾脊也噫噯氣也其主在心然邪客篇曰諸邪之在於心者皆在於心之包絡也又脉解篇曰所謂
上走心為噫者隂盛而上走於陽明陽明絡屬心故曰上走心為噫也欠呵欠也欠雖主於腎而經脉篇曰足
陽明病為數欠此又噫欠之在心包胃經也肝主風心包主火風熱為邪而陽明受之故病名風厥又風厥
義詳評熱病論見後三十)二隂一陽發病善脹心滿善氣(二隂心與腎也一陽
膽與三焦也膽經邪勝則侮脾故善脹腎經邪勝則乘心故心滿三焦病則上下不行故善氣也)三陽
三隂發病為偏枯痿易四支不舉(三陽膀胱小腸也三隂脾肺也膀胱之脉
自頭背下行兩足小腸之脉自兩手上行肩胛且脾主四支肺主諸氣四經俱病故當為偏枯為痿易為四支
不舉痿易者痿弱不支左右相掉易也)鼓一陽曰鉤鼓一隂曰毛鼓陽
勝急曰弦鼓陽至而絶曰石隂陽相過曰溜(此舉五脉之體以微
盛分隂陽非若上文言經次之隂陽也鼓有力也一陽一隂言隂陽之微也脉於微陽而見鼓者為鉤其氣來
盛去衰應心脉也脉於微隂而見鼓者曰毛其氣來輕虛以浮應肺脉也鼓動陽脉勝而急者曰弦其氣來端
直以長而不至甚急應肝脉也鼓陽至而絶者陽之伏也脉名曰石其氣來沉以搏應腎脉也隂陽相過謂流
通平順也脉名曰溜其氣來柔緩而和應脾脉也)隂爭於内陽擾於外魄汗
未藏四逆而起起則熏肺使人喘鳴(此兼表裏以言隂陽之害也表裏不
和則或為藏病隂争於内也或為經病陽擾於外也然或表或裏皆干於肺盖肺主氣外合於皮毛内為五藏
六府之長魄汗未藏者表不固也四逆而起者陽内竭也甚至正不勝邪則上熏及肺令人氣喘聲鳴此以營
衛下竭孤陽獨浮其不能免矣)隂之所生和本曰和(隂者五藏之真隂也隂之所以生者
以藏氣和藏氣之和以隂陽之和也不和則為争為擾為剛為淖而病由興矣)是故剛與剛陽
氣破散隂氣乃消亡(此言偏陽之為害也剛與剛陽之極也以火濟火盛極必衰故陽氣
反為之破散陽氣散則隂氣不能獨存亦必從而消亡而隂陽俱絶矣)淖則剛柔不和經
氣乃絶(此言偏隂之害也淖謂寒濕妄行隂氣勝也若陽剛隂柔皆失其和經氣從而敗絶矣)
死隂之屬不過三日而死生陽之屬不過四日而死(此言
藏氣相傳死生有異也死隂生陽義如下文四日而死按全元起作四日而已者是盖既屬生陽不當死矣死
字疑誤)所謂生陽死隂者肝之心謂之生陽(肝之心自肝傳心也以木
生火得其生氣是謂生陽不過四日而愈已)心之肺謂之死隂(心之肺自心傳肺也以火
尅金隂氣散亡故曰死隂不過三日而死)肺之腎謂之重隂(肺金也腎水也雖曰母子而金
水俱病故曰重隂無陽之候也)腎之脾謂之辟隂死不治(辟放辟也土本制水而水
反侮脾水無所畏是謂辟隂故死不治辟音劈)結陽者腫四支(此下言邪聚諸經之
為病也陽六陽也結陽者腫四支四支為諸陽之本也)結隂者便血一升再結二
升三結三升(隂六隂也隂主血邪結隂分則血受病故當便血其淺者便血一升則結邪當解若
不解而再結以邪盛也故便血二升若又不解邪為尤甚故曰三結三升也)隂陽結斜多隂
少陽曰石水少腹腫(斜邪同隂經陽經皆能結聚水邪若多在隂少在陽者名曰石水石
水者沉堅在下其證則少腹腫也)二陽結謂之消(胃與大腸經也陽邪留結腸胃則消渴善
饑其病曰消三消義見後六十)三陽結謂之隔(膀胱小腸二經也小腸屬火膀胱屬水邪結小
腸則陽氣不化邪結膀胱則津液不行下不通則上不運故為隔塞之病)三隂結謂之水(脾肺
二經也脾土所以制水土病則水反侮之肺金所以生水氣病則水為不行故寒結三隂則氣化為水)一
隂一陽結謂之喉痺(一隂肝與心主也一陽膽與三焦也肝膽屬木心主三焦屬火四經
皆從熱化其脉並絡於喉熱邪内結故為喉痺痺者閉也痺音秘)
隂陽貴賤合病(素問隂陽類論七)
孟春始至黃帝燕坐臨觀八極正八風之氣而問雷公
曰隂陽之類經脉之道五中所主何藏最貴(孟春始至立春日也
燕閑也八極八方遠際也正八風察八方之風候也五中五内也何藏最貴欲見所當重也)雷公對
曰春甲乙青中主肝治七十二日是脉之主時臣以其
藏最貴(四時之序以春為首五藏之氣惟肝應之故公意以肝藏為最貴盖指厥隂也)帝曰却
念上下經隂陽從容子所言貴最其下也(上下經古經也隂陽從容
其篇名也帝謂念此經義則貴不在肝盖特其最下者耳)雷公致齋七日且復侍坐
(悟已之非積誠復請也)帝曰三陽為經(經大經也周身之脉惟足太陽為巨通巔下背獨統
陽分故曰經)二陽為維(維維絡也陽明經上布頭面下循胷腹獨居三隂之中維絡於前故曰維)
一陽為游部(少陽在側前行則會於陽明後行則會於太陽出入於二陽之間故曰游部楊上
善曰三陽足太陽脉也從目内皆上頭分為四道下項并正别脉上下六道以行於背與身為經二陽足陽明
脉也從鼻而起下咽分為四道并正别脉六道上下行腹綱維於身一陽足少陽脉也起目外皆絡頭分為四
道下缺盆并正别脉六道上下主經營百節流氣三部故曰游部)此知五藏終始(有陽則有
隂有表則有裏覩此三陽之義則五藏之終始可類求而知矣)三陽為表(三陽誤也當作三隂三隂
太隂也太隂為諸隂之表故曰三隂為表按隂陽離合論曰太隂為開痿論曰肺主身之皮毛師傅篇曰肺為
之蓋脾者主為衛是手足三隂皆可言表也據下文所謂三陽三隂者明列次序本以釋此故此節當為三隂
無疑按王氏而下凡註此者皆曰三陽太陽也二隂少隂也少隂與太陽為表裏故曰三陽為表二隂為裏
其說若是然六經皆有表裏何獨言二經之表裏於此耶盖未之詳察耳)二隂為裏(二隂少隂腎也
腎屬水其氣沉其主骨故二隂為裏)一隂至絶作朔晦却具合以正其理
(一隂厥隂也厥者盡也按隂陽繋日月篇曰戍主右足之厥隂亥主左足之厥隂此兩隂交盡故曰厥隂也夫
厥隂之氣應在戌亥六氣不幾於絶矣然隂陽消長之道隂之盡也如月之晦陽之生也如月之朔既晦而朔
則絶而復生此所謂一隂至絶作朔晦也由是而終始循環氣數具合故得以正其造化之理矣按六經之
分少太者以微盛言故謂厥隂為盡隂其分一二三者以六氣之次言耳如三隂之序首厥隂一也次少隂二
也又次太隂三也三陽之序首少陽次陽明又次太陽是三陽之次也)雷公曰受業未能
明(按上文雷公以肝為最貴而不知肝屬一隂為隂之盡帝謂最其下者以此故公曰受業未能明也)
帝曰所謂三陽者太陽為經(此下詳分六經并明六脉皆至於太隂也太陽為經
即所以釋上文之義)三陽脉至手太隂而弦浮而不沉決以度察
以心合之隂陽之論(手太隂肺經也本屬三隂之脉然諸脉皆會於氣口故特以三陽脉
至手太隂為言也下放此太陽之脉本洪大以長今其弦浮不沉是邪脉也乃當决其衰王之度察以吾心而
合之隂陽之論則善惡可明矣)所謂二陽者陽明也(前所謂二陽者即陽明也隂陽繋日
月篇曰兩陽合明故曰陽明)至手太隂弦而沉急不鼓炅至以病皆
死(陽明胃脉本浮大而短今則弦而沉急不能振鼓是木邪侮土隂氣乘陽也若熱至為病者尤忌此隂脉
犯之為逆必皆死也炅居永切熱也)一陽者少陽也(即前所謂一陽也)至手太
隂上連人迎弦急懸不絶此少陽之病也專隂則死(人迎
足陽明脉也在結喉兩傍故曰上連人迎懸浮露如懸也少陽之脉其體乍數乍疎乍短乍長今則弦急如懸
其至不絶兼之上乘胃經此木邪之勝小陽病也然少陽厥隂皆從木化若陽氣竭絶則隂邪獨盛弦摶至極
是曰專隂專隂者死也按以上三陽為病皆言弦急者盖弦屬於肝厥隂脉也隂邪見於陽分非危則病故
帝特舉為言正以明肝之不足貴也)三隂者六經之所主也(三隂太隂也上文云三陽
為表當作三隂者其義即此三隂之藏脾與肺也肺主氣朝會百脉脾屬土為萬物之母故三隂為六經之主)
交於太隂伏鼓不浮上空志心(交於太隂謂三隂脉至氣口也肺主輕浮脾主
和緩其本脉也今見伏鼓不浮則隂盛陽衰矣當病上焦空虚而脾肺之志以及心神為隂所傷皆致不足故
曰上空志心按隂陽應象大論曰肺在志為憂脾在志為思心在志為喜是皆五藏之志也)二隂至
肺其氣歸膀胱外連脾胃(二隂至肺者言腎脉之至氣口也經脉别論曰二隂摶至
腎沉不浮者是也腎脉上行其直者從腎上貫肝膈入肺中出氣口是二隂至肺也腎主水得肺氣以行降下
之令通調水道其氣歸膀胱也肺在上腎在下脾胃居中主其升降之柄故曰外連脾胃也外者腎對脾言即
上文三隂為表二隂為裏之義)一隂獨至經絶氣浮不鼓鉤而滑(一隂獨至
厥隂脉勝也經脉别論曰一隂至厥隂之治是也厥隂本脉當耎滑弦長隂中有陽乃其正也若一隂獨至則
經絶於中氣浮於外故不能鼓鉤而滑而但弦無胃生意竭矣)此六脉者乍隂乍陽交
屬相并繆通五藏合於隂陽(六脉者乍隂乍陽皆至於手太隂是寸口之脉可以
交屬相并繆通五藏故能合於隂陽也)先至為主後至為客(六脉之交至有先後有以
隂見陽者有以陽見隂者陽脉先至隂脉後至則腸為主而隂為客隂脉先至陽脉後至則隂為主而陽為客
此先至為主後至為客之謂也然至有常變變有真假常陽變隂常隂變陽常者主也變者客也變有真假真
變則殆假變無虞真者主也假者客也客主之義有脉體焉有運氣焉有久暫焉有逆順焉有主之先而客之
後者焉診之精妙無出此矣非精於此者不能及也脉豈易言哉)雷公曰臣悉盡意受
傳經脉頌得從容之道以合從容不知隂陽不知雌雄
(頌誦同從容之道可誦其為古經篇名可知如示從容論之類是也以合從容合其法也雌雄如下文云二隂
為雌又順氣一日分為四時篇曰肝為牡藏脾為牝藏皆雌雄之義)帝曰三陽為父(此詳
明六經之貴賤也太陽總領諸經獨為尊大故稱乎父)二陽為衛(捍衛諸經陽氣也)一陽
為紀(紀於二陽之間即隂陽離合論少陽為樞之義)三隂為母(太隂滋養諸經故稱為母)二
隂為雌(少隂屬水水能生物故曰雌亦上文二隂為裏之義)一隂為獨使(使者交通終始
之謂隂盡陽生惟厥隂主之故為獨使)二陽一隂陽明主病不勝一隂
脉耎而動九竅皆沉(此下言諸經合病有勝制也二陽土也一隂木也陽明厥隂相薄則
肝邪侮胃故陽明主病不勝一隂脉耎者胃氣也動者肝氣也土受木邪則耎而兼動也九竅之氣皆陽明所
及陽明病則胃氣不行故九竅皆為沉滯不通利矣)三陽一隂太陽脉勝一隂不
能止内亂五藏外為驚駭(三陽一隂膀胱與肝合病也肝木生火而膀胱以寒水侮
之故太陽脉勝一隂肝氣雖強不能禁止由是而風寒相挾内亂五藏肝氣受傷故發為驚駭之病)二隂
二陽病在肺少隂脉沉勝肺傷脾外傷四支(二隂手少隂也二陽
足陽明也少隂為心火之藏火邪則傷金故病在肺陽明為胃土之府土邪必傷水故足少隂之脉沉沉者氣
衰不振之謂然胃為脾府脾主四支火既勝肺胃復連脾脾病則四支亦病矣)二隂二陽皆交
至病在腎罵詈妄行巔疾為狂(二隂之至邪在腎也二陽之至邪在胃也水土
之邪交至則土勝水虧水虧則隂不勝陽故病在腎土勝則陽明邪實故罵詈妄行巔疾為狂)二隂一
陽病出於腎隂氣客遊於心脘下空竅堤閉塞不通四
支别離(二隂腎也一陽三焦也腎與三焦合病則相火受水之制故病出於腎腎脉之支者從肺出絡
心注胷中故隂氣盛則客遊於心脘也隂邪自下而上陽氣不能下行故下焦空竅若有隄障而閉塞不通清
陽實四支陽虛則支不為為用狀若别離於身者矣)一隂一陽代絶此隂氣至心
上下無常出入不知喉咽乾燥病在上脾(一隂足厥隂肝也一陽足
少陽膽也代絶者二藏氣傷脉來變亂也肝膽皆木本生心火病以陽衰則隂氣至心矣然木病從風善行數
變故或上或下無有常處或出或入不知由然其為喉咽乾燥者盖咽為肝膽之使又脾脉結於咽也故病在
土脾正以風木之邪必克土耳)二陽三隂至隂皆在隂不過陽陽氣不
能止隂隂陽並絶浮為血瘕沉為膿胕隂陽皆壯下至
隂陽(二陽胃也三隂肺也至隂脾也皆在皆病也脾胃相為表裏病則倉廩不化肺布氣於藏府病則治
節不行故致隂不過陽則隂自為隂不過入於陽分也陽氣不能止隂則陽自為陽不留止於隂分也若是者
無復交通隂陽並絶矣故脉浮者病當在外而為血瘕脉沉者病當在内而為膿胕正以隂陽表裏不相交通
故脉證之反若此至若隂陽皆壯則亢而為害或以孤隂或以孤陽病之所及下至隂陽盖男為陽道女為隂
器隠曲不調俱成大病也)上合昭昭下合冥冥診決死生之期遂至
歲首(昭昭可見冥冥可測有隂陽之道在也故欲決死生之期者必當求至歲首如甲巳之年丙寅作首
則二月丁卯三月戊辰子午之年君火司天則初氣太陽二氣厥隂之類以次求之則五行衰王可得其逆順
之期矣)
三陽并至其絶在腎(素問著至教論全八)
黃帝坐明堂召雷公而問之曰子知醫之道乎(明堂天子布政
之所聖人向明而治故曰明堂)雷公對曰誦而頗能解解而未能别别
而未能明明而未能彰(頗能解麤解其義耳别者别其條理明者明其精微彰則利於
用矣楊上善曰習道有五一誦二解三别四明五彰)足以治羣僚不足至侯王(羣僚
之情易通侯王之意難測所以有不同也然則膏梁藜藿其為難易亦然)願得受樹天之度
四時隂陽合之别星辰與日月光以彰經術後世益明
上通神農著至教擬於二皇(樹立也天度立則四時隂陽之序可以合星辰日月
之光可以别用以彰經術令後世益明是上通神農之道著為至教則擬德於二皇矣二皇伏羲神農也)帝
曰善無失之此皆隂陽表裏上下雌雄相輸應也而道
上知天文下知地理中知人事可以長久以教衆庶亦
不疑殆醫道論篇可傳後世可以為寳(隂陽表裏上下雌雄相輸應者
即指上文天度四時隂陽星辰日月光言所以醫道合於三才必盡知之斯可以垂教後世不致疑殆永傳為
寳矣而道上知天文等四句與氣交變大論同詳運氣類十)雷公曰請受道諷誦用
解帝曰子不聞隂陽傳乎曰不知曰夫三陽天為業(隂陽
傳古經也此三陽者統手足六陽為言三陽在上應天之氣而衛乎周身故曰天為業者謂業同乎天也)上
下無常合而病至偏害隂陽(三陽主表而虛邪中之則應變不定故其氣上下無
常若三陽相合而病至陽勝傷隂則自外而内偏害隂陽矣禁服篇曰審察衛氣為百病母盖亦此義)雷
公曰三陽莫當請聞其解(此必古經語也言三陽并至則邪變之多氣有莫可當者)
帝曰三陽獨至者是三陽并至并至如風雨上為巔疾
下為漏病(此三陽獨至者雖兼手足太陽為言而尤以足太陽為之主故曰獨至盖足太陽為三陽
之綱領故凡太陽之邪獨至者則三陽氣會皆得隨而并至也陽邪之至疾速無期故如風雨且足太陽之脉
上從巔入絡腦下絡腎屬膀胱手太陽之脉上循頸頰下抵胃屬小腸故上為頂巔之疾下為漏病漏病者二
隂不禁凡水榖精血之類皆是也)外無期内無正不中經紀診無上下
以書别(三陽并至倏如風雨故外無證據可期内無名目可正病變之至不中於經常綱紀故其診也
亦無上下一定之法及可以書記先别之者)雷公曰臣治疎愈說意而已(言臣之治病鮮愈者正如帝
之所教然願言其意而已)帝曰三陽者至陽也積并則
為驚病起疾風至如礔礰九竅皆塞陽氣滂溢乾嗌喉
塞(太陽為至盛之陽故曰至陽若諸陽更為積并則陽盛之極必傷隂氣手太陽之隂心也足太陽之隂腎
也心傷其神腎傷其志則為驚駭疾風礔礰皆速暴之謂其為九竅嗌喉之乾塞者以手太陽手足少隂之脉
皆循咽喉也礔礰霹靂同)并於隂則上下無常薄為腸澼(隂藏也陽邪自表入
藏并聚於隂則或上或下亦無定診若留薄下焦則為腸澼而下利)此謂三陽直心坐不
得起卧者便身全三陽之病(直心謂邪氣直衝心膈也手太陽之脉循臂外廉出
繞肩胛交肩上入缺盆絡心足太陽之脉夾脊貫臀入膕中其别者散之腎循膂當心入散故凡病邪氣直心
及坐不得起起不得卧者便身全三陽之病也愚按三陽之邪多自外入故傷寒家多有直心不得起卧之
證凡診外感者不可不察此節之義)且以知天下何以别隂陽應四時合
之五行(且猶將也謂欲知天下之要道尤當别隂陽應四時以合之五行之理也)雷公曰陽
言不别隂言不理請起受解以為至道(不别不理言未明也公因帝問
故自歉而復請)帝曰子若受傳不知合至道以惑師教語子至
道之要(受傳於師而未明其道適足以惑師之教故語以其要也)病傷五藏筋骨以
消子言不明不别是世主學盡矣(邪并於陽則陽病并於隂則隂病隂陽俱
病故傷五藏藏傷於内則筋骨消於外也醫道司人之命為天下之所頼故曰世主不明不别於道何有是使
聖人之學冺矣)腎且絶惋惋日暮從容不出人事不殷(腎與足太陽為
表裏至隂之藏也上古天真論曰腎者主水受五藏六府之精而藏之今如上文所云三陽并至而病傷五藏
則精虚氣竭筋骨以消矣且太陽傳裏必至少隂是以腎氣受傷真隂且絶故惋惋不已憂疑終日宜其窘窘
乎從容之不出岌岌乎人事之不殷也然則陽邪之至害必歸隂五藏之傷窮必及腎此所謂隂陽表裏上下
雌雄相輸應也即所謂至道之要也學者於此知救其原則回天之手矣故論名著至教者夫豈徒然也哉
惋烏貫切)
三隂比類之病(素問示從容論全九)
黃帝燕坐召雷公而問之曰汝受術誦書者若能覽觀
雜學及於比類通合道理為余言子所長五藏六府膽
胃大小腸脾胞膀胱腦髓涕唾哭泣悲哀水所從行此
皆人之所生治之過失(比類者比異别類以測病情也義詳論治類十八五藏六府等
義詳藏象類二十三水五液也即指膽胃以下十四端血氣而言皆人之所頼以生者此而不明動必多誤故
凡治過於病謂之過治不及病謂之失不得其中皆治之過失也)子務明之可以十全
即不能知為世所怨(不能十全必有過失故招人之怨)雷公曰臣請誦
脉經上下篇甚衆多矣别異比類猶未能以十全又安
足以明之(古有脉經意即脉要精微平人氣象等論之義)帝曰子别試通五藏
之過六府之所不和鍼石之敗毒藥所宜湯液滋味具
言其狀悉言以對請問不知(别試通者謂素之所通也其有未通者當請問其所
不知耳)雷公曰肝虚腎虚脾虚皆令人體重煩冤當投毒
藥刺灸砭石湯液或已或不已願聞其解(肝主筋筋病則不能收持
腎主骨骨病則艱於舉動脾主四支四支病則倦怠無力故皆令人體重然三藏皆隂隂虚則陽亢故又令人
煩冤滿悶也)帝曰公何年之長而問之少余真問以自謬也
吾問子窈冥子言上下篇以對何也(言對非所問反若問者之自謬也窈
冥玄微之謂如八正神明論曰觀其冥冥者言形氣營衛之不形於外而工獨知之以日之寒温月之虛盛四
時氣之浮沉參伍相合而調之工常先見之然而不形於外故曰觀於冥冥焉此即帝之所問而公對則誤故
非之也窈音杳)夫脾虚浮似肺腎小浮似脾肝急沉散似腎
此皆工之所時亂也然從容得之(脾本微耎病而虛浮則似肺矣腎本微沉
病而小浮則似脾矣肝本微弦病而急沉散則似腎矣脉有相類不能辨之則以此作彼致於謬誤此皆工之
不明所以時多惑亂也若能知從容篇之道而比類求之則窈冥之妙可得矣按王氏曰浮而緩曰脾浮而
短曰肺小浮而滑曰心急緊而散曰肝搏沉而滑曰䁂此詳言五藏脉體以明本節之義也所以診法有從部
位察藏氣者有從脉體察藏氣者得其義則妙無不在學者當於此而貫通焉)若夫三藏土木
水參居此童子之所知問之何也(脾合土肝合木腎合水三藏皆在鬲下氣
脉相近故曰參居)雷公曰於此有人頭痛筋攣骨重怯然少
氣噦噫腹滿時驚不嗜卧此何藏之發也脉浮而弦切
之石堅不知其解復問所以三藏者以知其比類也(此下
言腎病之疑似也脉浮類肺脉弦類肝脉石堅類腎難以詳辨故復問三藏之比類也噦於決切又音誨噫
伊隘二音)帝曰夫從容之謂也(引經語也如下文)夫年長則求之於
府年少則求之於經年壯則求之於藏(此總言比異别類之法也夫年
長者每多口味六府所以受物故當求之於府以察其過年少者每忽風寒勞倦所受在經故當求之於經以
察其傷年壯者多縱房慾五藏所以藏精故當求之於藏以察其虛實)今子所言皆矢八
風菀熱五藏消爍傳邪相受(帝言公之所問但據病而言而不知其所以然故於
八風菀熱之故五藏消爍之由及邪傳相受之次則皆失之也菀欝同爍式灼切)夫浮而弦者
是腎不足也(䁂脉宜沉浮則隂虚水以生木弦則氣泄故為䁂之不足)沉而石者是
腎氣内著也(沉而石沉甚而堅也隂中無陽則腎氣不逹故内著不行也)怯然少氣
者是水道不行形氣消索也(精所以成形所以化氣水道不行則形氣消索故怯
然少氣也)欬嗽煩冤者是腎氣之逆也(水藏空虛則上竊毋氣故令人欬嗽煩冤
是腎氣之上逆也)一人之氣病在一藏也若言三藏俱行不在
法也(凡此皆一人之氣病在腎之一藏耳即如上文雷公所問頭痛者以水虧火炎也筋攣者腎水不能
養筋也骨重者腎主骨也噦噫者腎脉上貫肝鬲隂氣逆也腹滿者水邪侮土也時驚者腎藏志志失則驚也
不嗜卧者隂虚目不瞑也病本於腎而言三藏俱行故非法也)雷公曰於此有人四
支解墮喘欬血泄而愚診之以為傷肺切脉浮大而緊
愚不敢治麤工下砭石病愈多出血血止身輕此何物
也(此下言脾病之疑似也砭標兼切)帝曰子所能治知亦衆多與此病
失矣譬以鴻飛亦冲於天(言子之所能余亦知其多但以此病為傷肺則失之矣譬
以鴻飛亦冲於天雖所之任意而終莫能得其際亦猶長空浩渺之難測耳)夫聖人之治病
循法守度援物比類化之冥冥循上及下何必守經(循守
法度遵古人之繩墨也援物比類格事物之情狀也化之冥冥握變化於莫測之間而神無方也能如是則循
上可也及下亦可也然則法不可廢亦不可泥弗拘形跡何必守經是乃所謂聖人之至治)今夫脉
浮大虚者是脾氣之外絶去胃外歸陽明也(此言所問脉證皆脾
胃病也夫脾屬隂為胃之裏胃屬陽為脾之表今脉來浮大而虚則外有餘内不足是脾氣之外絶於胃也脾
已去胃故氣歸陽明而脉見如此按血氣形志篇曰陽明常多氣多血刺陽明出血氣故雷公問麤工下砭石
而愈者正所以泄陽明之邪實耳)夫二火不勝三水是以脉亂而無常
也(二火謂二陽藏心肺居於鬲上也三水謂三隂藏肝脾腎居於鬲下也此五藏之象隂多於陽故曰二火
不勝三水是以脾為隂土須頼火生今之脾氣去胃外絶陽明故脉亂無常者以脾中無胃氣也)四支
解墮此脾精之不行也(脾主四支也)喘欬者是水氣并陽明
也(脾病不能制水則水邪泛溢并於胃府氣道不利故為喘為欬盖五藏六府皆能令人欬也)血泄
者脉急血無所行也(經脉者所以行血氣而營隂陽也脉之急疾由於氣亂氣亂則血亂
故注泄於便無所正行矣血不守中主在脾也)若夫以為傷肺者由失以狂也
不引比類是知不明也(狂妄也不引比類故因喘欬為傷肺是知之不明也若參合脉
證而求之則病在脾而不在肺可類察之矣)夫傷肺者脾氣不守胃氣不清
經氣不為使真藏壞決經脉傍絶五藏漏泄不衂則嘔
此二者不相類也(此明傷肺之候也肺金受傷竊其母氣故脾不能守人受氣於榖榖入於
胃以傳於肺肺病則榖氣無以行故胃不能清肺者所以行營衛通隂陽肺傷則營衛俱病故經氣不為使真
藏言肺藏也肺藏損壞則治節不通以致經脉有所偏絶而五藏之氣皆失其守因為漏泄故不衂血於鼻則
嘔血於口此其在脾在肺所本不同故二者不相類也愚按人有五藏曰心肺肝脾腎皆為隂也本篇發明
三隂為病之義獨不及心肝二藏者盖心為君主邪不可傷傷則死矣不待言也肝為將軍之官木氣多強故
於篇首但言脾肝腎相似之脉土木水參居之理亦不詳言其病也舍此二者則腎為藏精之本肺為藏氣之
本脾為水榖之本水病則及肺金病則及脾盜母氣也土病則敗及諸藏失化生之原也凡犯三隂虧損者皆
在此三藏耳三藏俱傷鮮能免矣故聖帝特言於此學者當深察其義)譬如天之無形地
之無理白與黑相去遠矣(天有象地有位若不知之則天若無形地若無理此言三
藏之傷形證懸别不能明辨亦猶是也黑白混淆相去遠矣)是失吾過矣以子知之
故不告子(是此也言雷公之失以吾不告之過耳)明引比類從容是以名
曰診經是謂至道也(謂此篇明引形證比量異同以為從容之法故名曰診經乃至道之
所在也)
類經卷十三
