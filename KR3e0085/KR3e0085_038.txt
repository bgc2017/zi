欽定四庫全書
類經圖翼卷六
明張介賓撰
經絡(四)
手太隂肺經穴
肺經穴歌
手太隂經十一穴中府雲門天府列俠白尺澤孔最
存列缺經渠太淵涉魚際直出大指端内側少商如
韭葉
中府(一名膺中俞)在雲門下一寸去任脈中行六寸乳上
三肋間陷中動脈應手仰而取之肺之募也(募結募也
為經氣之所聚他放此)手足太隂之會刺三分留五呼灸
三壯五壯(埤雅云壯者言以壯人為法也)
主治肺急胷滿喘逆善噎食不下肺膽寒熱欬嘔膿
血肺風面腫汗出肩息背痛涕濁喉痺少氣不得
卧飛尸遁注癭瘤此穴主寫胷中之熱其治多
與大杼缺盆風府同
千金云身體煩熱刺中府又云上氣欬逆短氣氣
滿食不下灸五十壯
百證賦云同意舍能治胷滿哽噎
雲門在巨骨下夾氣戶旁二寸去中行六寸陷中動
脈應手舉臂取之刺三分灸五壯甲乙經云刺太
深令人逆息千金云灸五十壯
主治傷寒四支熱不已欬逆短氣上衝心胷脇肋煩
滿徹痛喉痺癭氣臂不得舉此穴主寫四支之
熱其治與肩髃委中腰俞大同
千金云病癭上氣胷滿灸百壯
天府在臂臑内廉腋下三寸動脈陷中以鼻取之
刺四分留三呼禁灸灸之令人氣逆
主治暴痺内逆肝邪相搏卒中惡風邪氣血溢口鼻
飛尸鬼注惡語悲泣善忘喘息不得安卧痎瘧寒
熱目痃癭氣
千金翼云身重嗜卧不自覺灸五十壯刺三分補之
又病癭惡氣灸五十壯
百證賦云兼合谷可追鼻中衂血
俠白在天府下去肘上五寸動脈中手太隂之别
刺四分留三呼灸五壯
主治心痛氣短乾嘔煩滿
尺澤在肘中約文上屈肘横文筋骨罅中動脈手
太隂所入為合肺實寫之刺三分留三呼灸三壯
五壯甄權云臂屈伸橫文間筋骨罅中不宜
灸
主治嘔吐上氣喉痺鼓頷心煩身痛不得汗舌乾欬
唾膿血心痛氣短肺積息賁痎瘧汗出中風肩背
痛洒淅寒熱風痺肘孿四支腫痛不得舉脇痛腹
脹小便數溺色變遺失無度面白善嚏悲愁不樂
及小兒慢驚風可灸一壯
千金翼云邪病四支重痛諸雜候尺澤主之一名鬼
堂又治嘔吐上氣灸三壯七壯又治氣短不
語灸百壯
玉龍賦云理筋急又云兼曲池療肘臂攣痛
靈光賦云吐血定喘須補此穴
席弘賦云治五般肘痛又須鍼清冷淵以收功
孔最在腕上七寸陷中手太隂之郄刺三分留
三呼灸五壯
主治熱病汗不出灸三壯即汗出及欬逆肘臂痛屈
伸難吐血失音頭疼咽痛
列缺在腕後側上一寸五分滑氏曰以手交乂當食
指末筋骨罅中是穴此手太隂之絡從腕後别走
陽明直出食指内廉出其端凡人有反關脈者寸關
尺三部正脈不見而見於列缺陽谿此經脈虚而絡
脈滿千金翼謂陽脈逆反大於寸口三倍者是也
刺二分留三呼灸三壯慎酒麫生冷等物
主治偏風口眼喎斜手肘痛無力半身不隨口噤不
開痎瘧寒熱煩躁欬嗽喉痺嘔沫縱脣健忘驚癎
善笑妄言妄見面目四肢癰腫小便熱痛實則肩
背暴腫汗出虚則肩背寒慄少氣不足以息四肢
厥逆瘈瘲尸厥若患偏風灸至百壯若患腕勞灸
七七壯甚妙
千金云男子隂中疼痛尿血精出灸五十壯
玉龍賦云兼太淵治欬𠻳風痰
攔江賦云頭部痛須尋之痰涎壅塞咽乾宜此
席弘賦云氣刺兩乳求太淵未應須寫此穴偏正頭
疼求此又須重寫太淵無不應
通玄賦云堪治欬𠻳寒痰
四總穴云頭項須尋列缺
千金十一穴云後谿并列缺治胷項有痛
馬丹陽天星十二穴云此穴善療偏頭患徧身風痺
麻痰涎頻上壅口噤不開牙若能明補寫應手疾
如拿
經渠在寸口陷中手太隂所行為經刺三分留
三呼禁灸灸則傷人神明
主治痎瘧寒熱胷背拘急膨脹喉痺欬逆上氣數欠
傷寒熱病汗不出心痛嘔吐
百證賦云兼大都治熱病汗不出
太淵在手掌後陷中手太隂所注為腧即原也
脈會太淵每日平旦寅時脈從此始故一難曰寸口
者脈之大會刺二分留二呼灸三壯
主治胷痺氣逆欬𠻳嘔噦飲水肺脹喘息不休噫氣
欬血心痛咽乾煩躁狂言不得卧目痛生翳赤筋
口噼缺盆痛肩背痛引臂髆溺色變遺失無度
神農經曰治牙疼手腕無力疼痛可灸七壯
玉龍賦云兼列缺治欬𠻳風痰
席弘賦云治氣刺兩乳求太淵未應之時鍼列缺
又云偏正頭疼尋列缺重寫太淵無不應又云
五般肘痛尋尺澤太淵鍼後却收功
魚際在手大指本節後内側陷中又云散脈中白肉
際手太隂所溜為滎刺二分留三呼灸三壯
主治酒病身熱惡風寒虛熱舌上黃頭痛欬噦傷寒
汗不出痺走胷背痛不得息目眩煩心少氣寒慄
喉咽乾燥嘔血唾血心痺悲恐腹痛食不下乳癰
肢滿肘攣溺出及瘧方欲寒刺手足太隂陽明出
血
席弘賦云此穴兼承山崑崙治轉筋目眩
百證賦云兼液門能治喉痛
一傳此穴兼經渠通里可治汗不出者便得淋漓更
兼三間三里便得汗至遍身
一傳齒痛不能食飲左患灸左右患灸右男三女四
少商在手大指内側端去爪甲角如韭葉白肉際宛
宛中手太隂所出為井刺一分留三呼五吸宜
用三稜鍼刺微出血洩諸藏之熱不宜灸甲乙經云
炙一壯一云三壯忌生冷
主治項腫喉痺煩心嘔噦心下滿汗出欬逆痎瘧振
寒腹脹腸滿雀目不明脣乾唾沫引飲食不下寒
慄鼓頷手攣指痛小兒乳蛾唐刺史成君綽忽
項腫如升喉閉水粒不下甄權以三稜鍼刺之微
出血立愈
乾坤生意云此為十井穴凡初中風卒暴昏沈痰涎
壅盛不省人事牙關緊閉藥水不下急以三稜鍼
刺此穴及少衝中衝關衝少澤商陽使血氣流行
乃起死回生急救之妙穴
太乙歌云男子痃癖取少商
百證賦云兼曲澤治血虚口乾
天星秘訣云專治指痛攣急
手陽明大腸經穴
大腸經穴歌
手陽明穴起商陽二間三間合谷藏陽谿偏歴歴温
溜下廉上廉三里長曲池肘髎迎五里臂臑肩髃巨
骨起天鼎扶突接禾髎終以迎香二十止
商陽(一名絶陽)在手食指内側去爪甲角如韭葉手陽
明所出為井刺一分留一呼灸三壯
主治胷中氣滿喘欬熱病汗不出耳鳴耳聾寒熱痎
瘧口乾頥腫齒痛目盲惡寒肩背肢臂腫痛相引
缺盆中痛灸三壯左取右右取左如食頃立已
百證賦云兼太谿治寒瘧有驗
乾坤生意云此為十井穴凡初中風跌倒卒暴昏沈
痰盛不省人事牙關緊閉藥水不下急以三稜鍼
刺此穴及少商中衝少衝使血氣流通乃急救回
生之妙穴
二間(一名閒谷)在食指本節前内側陷中手陽明所溜
為滎刺三分留六呼灸三壯
主治頷腫喉痺肩背臑痛鼽衂齒痛目黃口乾口眼
歪斜飲食不通振寒傷寒水結
玉龍賦云治牙疼妙
席弘賦云兼陽谿治牙疼腰痛咽痺
百證賦云兼隂郄能疏通寒慄惡寒
通玄賦云治目昏不見
天星秘訣云兼三里治牙疼頭痛喉痺
三間(一名少谷)在食指本節後内側陷中手陽明所注
為腧刺三分留三呼灸二壯
主治鼽衂熱病喉痺咽中如梗下齒齲痛嗜卧胷腹
滿腸鳴洞泄寒熱瘧脣焦口乾氣喘目背痛善驚
寒熱結水多唾
席弘賦云兼腎俞善除背痛風勞
百證賦云兼攅竹治目中之漠漠
捷經云治身熱氣喘口乾目急
合谷(一名虎口)在手大指次指岐骨間陷中手陽明所
過為原刺三分留六呼灸三壯
主治傷寒大渴脈浮在表發熱惡寒頭痛脊強風疹
寒熱痎瘧熱病汗不出偏正頭痛面腫目翳脣吻
不收瘖不能言口噤不開腰脊引痛痿躄小兒乳
蛾一云能下死胎婦人妊娠補合谷即墮胎千
金云産後脈絶不還刺合谷入三分急補之
神農經云治鼻衂目痛不明牙疼喉痺疥瘡可灸三
壯至七壯
攔江賦云傷寒無汗寫合谷補復溜若汗多不止便
補合谷寫復溜神效
席弘賦云兼太衝治手連肩脊痛難忍又兼曲池
治兩手不如意又云睛明治眼若未效合谷光
明不可缺又云冷𠻳先宜補合谷又須鍼寫三
隂交
百證賦云兼天府治鼻衂
天星秘訣云兼三隂交治脾病血氣又云兼内庭
治寒瘧面腫及腸鳴
四總穴云面口合谷收
千金十一穴云曲池兼合谷可徹頭疼
馬丹陽天星十二穴云療頭疼并面腫瘧病熱還寒
體熱身汗出目暗視茫然齒齲鼻衂血口噤不開
言鍼入五分深能令病自安
陽谿(一名中魁)在手腕中上側兩筋間陷中手陽明所
行為經刺三分留七呼灸三壯
主治狂言喜笑見鬼熱病煩心掌中熱汗不出目赤
爛翳厥逆頭痛胸滿不得息寒熱痰瘧嘔沬喉痺
耳鳴齒痛驚掣肘臂不舉痂疥
席弘賦云兼二間治牙疼腰痛喉痺
百證賦云兼解谿治驚悸怔忡又云兼肩髃能消
[病-丙+(穩-禾)]風之熱極
偏歷在手腕後三寸手陽明絡别走太隂刺三
分留七呼灸三壯
主治痎瘧寒熱癲疾多言目視&KR0617;&KR0617;耳鳴喉痺口喎
咽乾鼻衂齒痛汗不出
標幽賦云刺偏歷利小便治大人水蠱
温溜(一名逆注一名蛇頭)在手腕後小士五寸大士六寸(大士小士
謂大人小兒也)明堂云腕後五寸六寸間手陽明郄刺
三分灸三壯
主治傷寒噦逆噫隔氣閉寒熱頭痛喜笑狂言見鬼
吐沫口舌腫痛喉痺面虛腫腸鳴腹痛四肢腫疼
肩不得舉
百證賦云兼期門治傷寒項強
下廉在曲池下四寸輔骨下去上廉一寸輔兑肉其
分外斜刺五分留五呼灸三壯
主治勞瘵狂言頭風痺痛飱泄小腹滿小便血小腸
氣面無顔色痃癖腹痛不可忍食不化氣喘涎出
乳癰此穴主寫胃中之熱與氣衝三里巨虛上
廉治同
上廉在三里下一寸曲池下三寸其分獨抵陽明之
會外斜刺五分灸五壯
主治腦風頭痛胸痛喘息半身不遂腸鳴小便濇大
腸氣滯手足不仁此穴主寫胃中之熱與氣衝三
里巨虛下廉治同
三里(一名手三里)在曲池下二寸兌肉之端按之肉起
刺三分灸三壯
主治中風口癖手足不隨五勞虚乏羸瘦霍亂遺失
失音齒痛頰腫瘰癧手痺不仁
席弘賦云此穴治腰背痛連臍不休下鍼麻重須寫
得氣不用留又云手足上下鍼三里食癖氣塊
憑此取
百證賦云兼少海治手臂麻頑
通玄賦云專治肩背痛
曲池在肘外輔骨屈肘曲骨之中以手拱胸取之
手陽明所入為合刺七分留七呼灸三壯一云百
壯
主治傷寒振寒餘熱不盡胸中煩滿熱渴目眩耳痛
瘰癧喉痺不能言瘈瘲癲疾繞踝風手臂紅腫肘
中痛偏風半身不遂風邪泣出臂膊痛筋緩無力
屈伸不便皮膚乾燥痂疥婦人經脈不通
神農經云治手肘臂膊疼細無力半身不遂發熱胸
前煩滿可灸十四壯
玉龍賦云兼人中可治痿仆兼尺澤治肘痛
標幽賦云兼肩井甄權刺臂痛而復射
百證賦云遠達陽陵治半身不遂又云兼少衝治
發熱驗
席弘賦云兼合谷治兩手不如意
千金云治癭惡氣諸[病-丙+(穩-禾)]疹灸隨年壯又十三鬼穴
此名鬼臣若遇百邪癲狂當於第十二次下火鍼
千金十一穴云此與合谷可徹頭疼
秦承祖明堂云主大人小兒遍身風疹痂疥
馬丹陽天星十二穴云善治肘中痛偏風手不收挽
弓開不得臂瘓莫梳頭喉痺促欲死發熱更無休
遍身風癬癩鍼著即時瘳
肘髎在肘大骨外廉陷中與天井相並相去一寸四
分刺三分灸三壯
主治肘節風痺臂痛不舉麻木不仁嗜卧
五里在肘上三寸行向裏大脈中央一云在天府下
五寸禁刺灸三壯一曰十壯玉版篇曰迎之五
里中道而止五至而已五往而藏之氣盡矣小鍼解
曰奪隂者死言取尺之五里五往者也皆謂此穴
主治風勞驚恐吐血欬𠻳嗜卧肘臂疼痛難動脹滿
氣逆寒熱瘰癧目視&KR0617;&KR0617;痎瘧
百證賦云兼臂臑能愈瘰癧
臂臑在肘上七寸䐃肉端肩髃下一寸兩筋兩骨罅
宛宛陷中平手取之手陽明絡也絡手少陽之臑
會一曰手足太陽陽維之會刺三分灸三壯明堂
禁刺灸七壯一曰灸至百壯
主治臂痛無力寒熱瘰癧頸項拘急
千金云治癭氣灸隨年壯
百證賦云兼五里能愈瘰癧
肩髃(一名中肩井一名偏肩)在膊骨頭肩端上兩骨罅陷中舉
臂取之有空手太陽陽明陽蹻之會一曰足少陽
陽蹻之會刺六分留六呼灸三壯至七七壯以瘥
為度
主治中風偏風半身不遂肩臂筋骨痠痛不能上頭
傷寒作熱不已勞氣泄精憔悴四支熱諸癭氣瘰
癧昔有病風痺臂痛無力不能挽弓甄權於此進
鍼即可射此穴若灸偏風不遂自七壯至七七
壯止不可過多恐致臂細若風病筋骨無力久不
瘥當多灸不畏細也然灸不如刺忌酒肉五辛漿
水此穴主寫四肢之熱與雲門委中腰俞治同
千金云灸癭氣左右相當男左十八右十七壯女右
十八左十七壯再三以差止
玉龍賦云可療風濕搏於兩肩
天星秘訣云手臂攣痛取肩髃
百證賦云兼陽谿能消[病-丙+(穩-禾)]風之熱極
巨骨在肩尖上行兩乂骨間陷中手陽明陽蹻之
會刺一寸五分灸三壯五壯一曰禁刺主治驚癎
吐血胷中有瘀血臂痛不得屈伸
天鼎在頸中缺盆上直扶突後一寸甲乙經曰直扶
突氣舍後一寸五分氣府論註曰在扶突後半寸
刺三分灸三壯
主治喉痺嗌腫不得食暴瘖氣哽
百證賦云兼間使治失音
扶突(一名水穴)在頸當曲頰下一寸甲乙經曰在人迎後
一寸五分仰而取之一云氣舍後一寸五分由此
上貫頰入下齒中刺四分灸三壯甲乙經曰刺三
分
主治欬𠻳多唾上氣喘息喉中如水雞暴瘖氣破項
癭
禾髎(一名長頻)直鼻孔下夾水溝旁五分刺三分灸三壯
主治尸厥口不可開鼻瘡息肉鼻塞鼽衂
靈光賦云刺兩鼻&KR0008;衂
迎香(一名衝陽)在禾髎上一寸鼻孔旁五分手足陽明
之會刺三分禁灸
主治鼻塞不聞香臭瘜肉多涕有瘡鼽衂喘息不利
偏風喎斜浮腫風動面癢狀如蠱行
玉龍賦云能消眼熱之紅又攻鼻窒為最
席弘賦云耳聾氣痞鍼聽會更寫此穴
足陽明胃經穴
胃經穴歌
四十五穴足陽明承泣四白巨髎經地倉大迎登頰
車下關頭維對人迎水突氣舍連缺盆氣戶庫房屋
翳屯膺窗乳中下乳根不容承滿出梁門關門太乙
滑肉起天樞外陵大巨裏水道歸來達氣衝髀關伏
兔走隂市梁邱犢鼻足三里上巨虛連條口底下巨
虚下有豐隆解谿衝陽陷谷同内庭厲兌陽明穴大
指次指之端終
承泣(一名面髎一名鼷穴)在目下七分上直瞳子陷中陽蹻
任脈足陽明三脈之會刺三分禁灸一曰禁不宜
鍼
主治冷淚出瞳子癢遠視&KR0617;&KR0617;昏夜無見口眼喎斜
四白在目下一寸直瞳子向頄骨顴穴正視取之
刺三分禁灸甲乙經曰灸七壯一曰下鍼宜慎若
深即令人目烏色
主治頭痛目眩目赤生翳瞤動流淚眼弦癢口眼喎
僻不能言
巨髎夾鼻孔旁八分直瞳子陽蹻足陽明之會由
此入上齒中復出循地倉刺三分灸七壯
主治瘈瘲脣頰腫痛口喎目瞕青盲無見遠視䀮䀮
面風鼻䪼腫脚氣膝脛腫痛
百證賦云兼腎俞治胸膈停留瘀血
地倉(一名會維)夾口吻旁四分外如近下微有動脈若久
患風其脈亦有不動者手足陽明任脈陽蹻之會
刺三分留五呼灸七壯或二七壯重者七七壯病
左治右病右治左艾炷宜小如麤釵脚若過大口反
喎却灸承漿即愈
主治偏風口眼歪斜牙關不開齒痛頰腫目不得閉
失音不語飲食不收水漿漏落眼瞤動遠視䀮䀮
昏夜無見
靈光賦云地倉能止口流涎
玉龍賦云兼頰車療口喎
大迎(一名髓孔)在曲頷(頷腮下也)前一寸三分骨陷中動脈
本經自大迎循頰車上耳前下關頭維其支者從大
迎前下人迎寒熱病篇曰臂陽明有入鳩徧齒者
名曰大迎則此為手足陽明之會刺三分留七呼
灸三壯
主治風痙口瘖口噤不開脣吻瞤動頰腫牙痛舌強
不能言目痛不得閉口喎數欠風壅面腫寒熱瘰
癧
百證賦云兼顴髎治目眩
頰車(一名機關一名曲牙)在耳下曲頰端近前陷中側卧開口
取之刺三分灸三壯一曰灸七壯至七壯炷如小
麥
主治中風牙關不開失音不語口眼歪斜頰腫牙痛
不可嚼物頸強不得回顧凡口眼喎斜者喎則左
寫右補斜則左補右寫
靈光賦云鍼齒痛
玉龍賦云兼地倉療口喎
下關在客主人下耳前動脈下廉合口有空開口則
閉側卧閉口取之足陽明少陽之會刺三分留
七呼灸三壯本輸篇曰刺之則欠不能呿者此也
耳中有乾擿禁不可灸一曰不可久留鍼(擿一作&KR0008;音摘)
主治偏風口眼喎斜耳鳴耳聾痛癢出膿失欠牙關
脱臼
頭維在額角入髮際夾本神旁一寸五分神庭旁四
寸五分足少陽陽明之會刺三分沒皮向下禁
灸
主治頭風疼痛如破目痛如脱淚出不明
玉龍賦云兼攅竹能治目疼頭痛
百證賦云兼臨泣可治淚出
人迎(一名天五會)在頸下夾結喉旁一寸五分大動脈應
手仰而取之足陽明少陽之會甲乙經曰夾結
喉以候五藏氣禁灸氣府論註曰刺可入四分過
深殺人
主治吐逆霍亂胸滿喘呼不得息項氣悶腫食不下
鍼入四分
天星秘訣云耳鳴腰痛先此後耳門及三里
水突(一名水門)在頸大筋前直人迎下夾氣舍上内貼氣
喉刺三分灸三壯
主治欬逆上氣咽喉癰腫短氣喘息不得卧
氣舍在頸大筋前直人迎下夾天突邊陷中貼骨尖
上有缺刺三分灸五壯
主治欬逆上氣肩腫項強不能回顧喉痺哽咽食飲
不下癭瘤
缺盆(一名天蓋)在肩上橫骨陷者中為五藏六府之道
刺三分留七呼灸三壯刺太深令人逆息孕婦
禁鍼
主治喘急息賁欬嗽胸滿水腫瘰癧寒熱缺盆中腫
外潰傷寒胸中熱不已喉痺汗出
一曰主寫胸中之熱治與大杼中府風府同
氣戶在巨骨下夾俞府兩旁各二寸去中行四寸陷
中仰而取之刺三分灸三壯五壯
主治欬逆上氣胸背痛支滿喘急不得息不知味
席弘賦云此穴攻噎若不愈兼灸氣海
百證賦云兼華蓋穴除脇肋痛有驗
庫房在氣戶下一寸六分去中行四寸陷中仰而取
之刺三分灸三壯五壯
主治胸脅滿欬逆上氣呼吸不利唾膿血濁沫
屋翳在庫房下一寸六分去中行四寸陷中仰而取
之刺三分灸五壯
主治欬逆上氣唾膿血濁痰身腫皮膚痛不可近衣
淫濼瘈瘲不仁
百證賦云兼至隂穴治遍身風癢之疼多
膺窗在屋翳下一寸六分巨骨下四寸八分去中行
四寸陷中仰而取之刺四分灸五壯
主治胸滿短氣不得卧腸鳴注泄乳癰寒熱
乳中當乳之中微刺禁灸甲乙經曰禁不可刺氣
府論注曰刺灸之生蝕瘡瘡中有清汁膿血者可治
瘡中有瘜肉若蝕瘡者死
一傳胎衣不下以乳頭向下盡處但灸之即下
乳根在乳中下一寸六分去中行四寸陷中仰而取
之刺三分灸三壯五壯
主治胷下滿痛臂痛乳痛凄凄寒熱霍亂轉筋四厥
神農經云治胷下滿痛上氣喘急可灸七壯
玉龍賦云兼俞府治氣𠻳痰哮
捷經云治憂噎
華陀明堂云主膈氣不下食噎病
千金云治反胃吐食上氣灸兩乳下各一寸以瘥為
度
居家必用云灸欬逆凡久病得欬逆最為惡候其法
於乳下一指許正與乳相直間陷中女人即屈乳
頭度之乳頭齊處是穴艾炷如小豆許灸三壯男
左女右火到肌即瘥不瘥則不可治
不容在第四肋端幽門旁一寸五分去中行二寸對
巨闕甲乙經曰去任脈二寸至兩肘端相去四寸
按甲乙經曰腹自不容以下至氣衝二十四穴夾幽
門兩旁各一寸五分諸書皆同及考幽門則止去中
行五分是不容以下諸穴當去中行二寸而諸云三
寸者非今悉改為二寸刺五分灸五壯
主治腹滿痃癖胷背肩脅引痛心痛唾血喘𠻳嘔吐
痰癖腹虚鳴不嗜食疝瘕
承滿在不容下一寸去中行二寸對上脘刺三分
灸五壯甲乙經云刺八分
主治腹脹腸鳴脅下堅痛上氣喘急食飲不下肩息
隔氣唾血
千金云夾巨闕相去五寸名承滿主腸中雷鳴相逐
痢下灸五十壯
梁門在承滿下一寸去中行二寸對中脘刺三分
灸五壯甲乙經作刺八分孕婦禁灸
主治胸脅積氣飲食不思氣塊疼痛大腸滑泄完穀
不化可灸七壯至二十一壯
關門在梁門下一寸去中行二寸對建里刺八分
灸五壯一云五分三壯
主治積氣脹滿腸鳴切痛泄痢不食走氣俠臍急痛
痎瘧振寒遺溺
太乙在關門下一寸去中行二寸對下脘刺八分
灸五壯一云五分三壯
主治心煩癲狂吐舌
滑肉門在太乙下一寸天樞上一寸去中行二寸對
水分刺八分灸五壯一云五分三壯
主治癲狂嘔逆吐血重舌舌強
天樞(一名長谿一名穀門)夾臍旁二寸去肓俞一寸五分陷中
大腸募也刺五行留七呼灸五壯拔萃云百
壯千金云魂魄之舍不可鍼孕婦不可灸
主治奔豚泄瀉赤白痢水痢不止食不化水腫腹脹
腸鳴上氣衝胷不能久立久積冷氣遶臍切痛時
上衝心煩滿嘔吐霍亂寒瘧不嗜食身黃瘦女人
癥瘕血結成塊漏下月水不調淋濁帶下
千金云久冷及婦人癥癖小便不通腸鳴瀉痢繞臍
絞痛灸百壯三報之又云吐血腹痛雷鳴灸百
壯又云狂言恍惚灸百壯又云霍亂先下痢
灸二七壯不瘥更二七壯男左女右
標幽賦云治虛損
百證賦云兼水泉治月潮違限
一傳治夾膝疼痛腹中氣塊久瀉不止虛損勞弱可
灸二十一壯
外陵在天樞下一寸去中行二寸對隂交刺三分
灸五壯甲乙經作刺八分
主治腹痛心下如懸下引臍痛
大巨(一名腋門)在天樞下二寸去中行二寸對石門刺
五分灸五壯甲乙經刺八分
主治小腹脹滿煩渴小便難㿉疝四肢不收驚悸不
眠
水道在大巨下三寸去中行二寸刺一寸五分灸
五壯一曰刺八分半
主治肩背強急痠痛三焦膀胱腎氣熱結大小便不
利疝氣偏墜婦人小腹脹痛引隂中月經至則腰
腹脹痛胞中瘕子門寒
千金云主三焦膀光腎中熱氣灸隨年壯
百證賦云兼筋縮專治脊強
歸來(一名谿穴)在水道下二寸去中行二寸刺八分灸
五壯一曰刺二分半
主治奔豚九疝隂丸上縮入腹引痛婦人血藏積冷
氣衝(一名氣街)在歸來下鼠谿上一寸動脈應手宛宛中
去中行二寸骨空論王氏註曰在毛際兩旁鼠鼷上
一寸脈動處也刺禁論王氏註曰氣街之中膽胃
脈也膽之脈循脅裏出氣街繞毛際胃之脈夾臍入
氣街中衝脈所起刺三分留七呼灸七壯甲乙
經曰灸之不幸使人不得息一云禁不可鍼艾炷如
大麥
主治逆氣上攻心腹脹滿不得正卧奔豚㿗疝淫濼
大腸中熱身熱腹痛隂腫莖痛婦人月水不利小
腹痛無子妊娠子上衝心産難胞衣不下一云
此穴主寫胃中之熱與三里巨虛上下廉同
千金云治石水灸然谷氣衝四滿章門
百證賦云兼衝門治帶下産崩
東垣曰主血多諸證以三稜鍼刺此穴出血立愈
髀關在膝上伏兔後交文中一云在膝上一尺二寸
刺六分灸三壯一云刺三分禁灸
主治腰痛膝寒足麻木不仁黃疸痿痺股内筋絡急
小腹引喉痛
伏兔在膝上六寸起肉間正跪坐而取之一云在膝
蓋上七寸左右各三指按捺上有肉起如兔狀因以
此名刺五分禁灸千金云狂邪鬼語灸百壯亦
可五十壯
主治脚氣膝冷不得温風痺婦人八部諸疾
隂市(一名隂鼎)在膝上三寸伏兔下陷中拜而取之一云
在膝内輔骨後大筋下小筋上屈膝得之刺三分
留七呼禁灸刺腰痛論註曰伏兔下陷者中灸三
壯即此
主治腰膝寒如注水痿痺不仁不得屈伸寒疝小腹
痛滿少氣
千金云水腫大腹灸隨年壯
玉龍賦云兼風市能驅腿足之乏力
通玄賦云膝胻痛隂市能醫
靈光賦云專治兩足拘攣
席弘賦云心疼手顫少海間若要除根覓隂市
梁邱在膝上二寸兩筋間足陽明郄刺三分灸
三壯
主治脚膝痛冷痺不仁不可屈伸足寒大驚乳腫痛
神農經云治膝痛屈伸不得可灸三壯七壯
犢鼻在膝髕下胻骨上骨解大筋陷中形如牛鼻故
名一曰在膝頭下近外窟解中刺六分灸三壯一
曰刺三分刺禁論曰刺膝髕出液為跛故刺此者
不可輕也
主治膝痛不仁難跪起脚氣若膝髕癰腫潰者不可
治不潰者可療若犢鼻堅鞕勿便攻之先用洗熨
而後微刺之愈
靈光賦云善治風邪濕
三里(即下陵出本輸篇)在膝眼下三寸胻骨外廉大筋内宛
宛中坐而竪膝低跗取之極重按之則跗上動脈止
矣足陽明所入為合刺五分留七呼灸三壯千
金云灸二百壯至五百壯一云小兒忌灸三里三
十外方可灸不爾反生疾秋月不宜出血恐土虛
也
主治胃中寒心腹脹痛逆氣上攻藏氣虛憊胃氣不
足惡聞食臭腹痛腸鳴食不化大便不通腰痛膝
弱不得俯仰小腸氣此穴主寫胃中之熱與氣
衝巨虛上下廉同
秦承祖曰諸病皆治食氣水氣蠱毒痃癖四支腫滿
膝胻痠痛目不明
華陀云療五勞七傷羸瘦虚乏瘀血乳癰
外臺明堂云人年三十已外若不灸三里令氣上衝
目使眼無光蓋以三里能下氣也
一傳心疼者灸此穴及承山立愈以其中有瘀血故
寫此則愈
千金云三里内庭治肚腹病妙又身重腫坐不欲
起風勞脚疼灸五十壯刺五分補之又邪病大
呼罵走三里主之名鬼邪
神農經云治心腹脹滿胃氣不足飲食不化痃癖氣
塊吐血腹内諸疾五勞七傷灸七壯
太乙歌云兼束骨刺治項強腫痛體重腰癱
玉龍賦云兼絶骨三隂交能治連延脚氣又治心
悸虛煩又兼水分隂交蠱脹宜刺又合太衝
中封治行步艱楚
百證賦云兼隂交治中邪霍亂
靈光賦云治氣上壅又兼陽陵隂陵申脈照海治
脚氣及在腰之疾
席弘賦云治手足上下疾亦治食癖氣塊又云虛
喘宜尋三里中又胃中有積刺璇璣此穴功亦
多又氣海專治五淋又須鍼三里又治耳内
蟬鳴腰欲折須兼五會補寫之始妙又云若鍼
肩井須三里不刺之時氣未調又治腰連胯痛
又治脚腫脚痛須兼懸鍾陽陵隂陵三隂交太
衝行氣并治指頭麻木又腕骨腿疼寫此穴
又兼風府鍼度淺深更尋三里治膀胱氣未散
通玄賦云能却五勞之羸瘦又云治冷痺
捷法云治食不充飢
天星秘訣云耳鳴腰痛先五會後耳門三里又云
胃停宿食後尋三里起璇璣又云兼二間治牙
疼頭痛并喉痺又云兼期門治傷寒過經不出
汗
四總穴云肚腹三里留
馬丹陽天星十二穴云能除心脅痛腹脹胃中寒腸
鳴并泄瀉眼腫膝脛痠傷寒羸瘦損氣蠱及諸般
年過三旬後鍼灸眼光全增治法云治五勞七
傷腰痛不舉喉痺脅間暴痛不得息欬𠻳多痰足
痿足熱腹中瘀血水腫隂氣不足熱病汗不出喜
嘔口乾身反折口噤鼓頷胃氣不足聞食即吐泄
痢水穀不化消渴遺尿失氣陽厥惡寒頭眩小便
不利悉宜鍼灸
上巨虛(一名巨虛上廉)在三里下三寸兩筋骨陷中舉足取
之海論曰衝脈者其輸下出於巨虛之上下廉
巨虛上廉足陽明與大腸合(上廉屬大腸下廉屬小腸出本輪篇及邪氣蔵
府病形篇)刺三分灸三壯甲乙經作刺八分千金云灸
以年為壯數
主治藏氣不足偏風脚氣腰腿手足不仁足脛痠骨
髓冷疼不能久立俠臍腹痛腸中切痛飱泄食不
化喘息不能行腹脅支滿狂走此穴主寫胃中
之熱與氣衝三里下巨虛治同
條口在三里下五寸下廉上一寸舉足取之刺五
分灸三壯甲乙經云刺八分
主治足膝麻木寒痠腫痛趺腫轉筋濕痺足下熱足
緩不收不能久立
天星秘訣云兼衝陽絶骨治足緩難行
下巨虛(一名巨虛下廉)在上廉下三寸兩筋骨陷中蹲地舉
足取之巨虛下廉足陽明與小腸合又為衝脈下
輸刺三分灸三壯一曰刺八分
主治胃中熱毛焦肉脱汗不得出少氣不嗜食暴驚
狂言喉痺面無顔色胸脅痛飱泄膿血小腸氣偏
風腿痿足不履地熱風風濕冷痺胻腫足跗不收
女子乳癰此穴主寫胃中之熱與氣衝三里上
巨虛同
豐隆在外踝上八寸下廉胻骨外廉陷中足陽明
絡别走太隂刺三分灸三壯
主治頭痛面腫喉痺不能言風逆癲狂見鬼好笑厥
逆胷痛如刺大小便難怠惰腿膝痠痛屈伸不便
腹痛肢腫足清寒濕
太乙歌云兼上脘刺心疼嘔吐傷寒吐蚘
玉龍賦云兼肺俞治痰嗽又云合湧泉關元可治
屍勞
席弘賦云專治婦人心痛
百證賦云兼強間治頭痛難禁
解谿在衝陽後一寸五分足腕上繫鞋帶處陷中一
曰在足大指次指直上跗上陷者宛宛中刺瘧論註
曰在衝陽後三寸半氣穴論註曰二寸半甲乙經曰
一寸半足陽明所行為經刺五分留五呼灸三
壯
主治風氣面浮頭痛目眩生翳厥氣上衝喘欬腹脹
顛疾煩心悲泣驚瘈轉筋霍亂大便下重股膝胻
腫又寫胃熱善饑不食食即支滿腹脹及療痎瘧
寒熱須兼刺厲兌三里解谿商邱出血
神農經云治腹脹脚腕痛目眩頭疼可灸七壯
玉龍賦云兼商邱邱墟堪追脚痛
百證賦云兼陽谷治驚悸怔忡
一傳腹虛腫及足脛虚腫灸之效一傳氣逆發噎
將死灸之效
衝陽(一名會原即仲景所謂趺陽也)在足跗上五寸高骨間動脈去
陷谷二寸足陽明所過為原刺三分留十呼灸
三壯刺禁論曰刺跗上中大脈血出不止死即此
穴也
主治偏風面腫口眼喎斜齒齲傷寒發狂振寒汗不
出腹堅大不嗜食發寒熱足痿跗腫或胃瘧先寒
後熱喜見日月光得火乃快然者於方熱時刺之
出血立寒
天星秘訣云兼條口絶骨治足緩難行
陷谷在足大指次指外間本節後陷中去内庭二寸
足陽明所注為腧刺五分留七呼灸三壯一曰
刺三分
主治面目浮腫及水病善噫腸鳴腹痛汗不出振寒痎
瘧疝氣少腹痛或胃脈弦者寫此則木平而胃
氣自盛
千金云治水病灸隨年壯
百證賦云兼下脘能平腹内腸鳴
内庭在足大指次指外間陷中足陽明所溜為滎
刺三分留十呼灸三壯甲乙經云刺二分留二十
呼
主治四支厥逆腹滿不得息惡聞人聲振寒咽痛口
喎齒齲鼻衂[病-丙+(穩-禾)]疹赤白痢瘧不嗜食
一𫝊主療久瘧不愈并腹脹
玉龍賦云兼臨泣能理小腹之䐜
通玄賦云治腹膨休遲
千金十一穴云三里内庭治肚腹病妙
捷經云治石蠱又云大便不通宜寫此
天星秘訣云兼合谷治寒瘧面腫及腸鳴
馬丹陽天星十二穴云能治四肢厥喜靜惡聞聲[病-丙+(穩-禾)]
疹咽喉痛數欠及牙疼瘧疾不思食耳鳴鍼便清
厲兌在足大指次指端去爪甲如韭葉按本輸篇
曰厲兌者足大指内次指之端也經脈經筋等篇俱
云中指繆刺篇曰邪客於足陽明之絡刺足中指次
指爪甲上各一痏據此諸篇之說可見中指次指之
間皆陽明脈氣所發也足陽明所出為井刺一
分留一呼灸一壯
主治尸厥口噤氣絶狀如中惡心腹滿水腫熱病汗
不出寒熱瘧不食面腫喉痺齒齲惡風鼻不利多
驚發狂好卧足寒膝臏腫痛
百證賦云與隠白相諧治夢魘不寧
足太隂脾經穴
脾經穴歌
足太隂脾由足拇隠白先從内側起大都太白繼公
孫商邱直上三隂塢漏谷地機隂陵泉血海箕門衝
門前府舍腹結大横上腹哀食竇天谿連胸鄉周滎
大包盡二十一穴太隂全
隠白在足大指内側端去爪甲角如韭葉足太隂
所出為井刺一分留三呼灸三壯
主治腹脹喘滿不得卧嘔吐食不下胸中痛煩熱暴
泄衂血尸厥不識人足寒不得温婦人月事過時
不止刺之立愈小兒客忤驚風
百證賦云兼厲兌治夢魘不寧
大都在大指本節後内側骨縫白肉際陷中足太
隂所溜為滎刺三分留七呼灸三壯
主治熱病汗不出不得卧身重骨痛傷寒手足逆冷
腹滿嘔吐悶亂腰痛不可俛仰四肢腫痛凡婦人
孕不論月數及生産後未滿百日俱不宜灸
千金云治大便難灸隨年壯又霍亂下瀉不止灸
七壯
席弘賦云兼橫骨治氣滯腰痛不能立
百證賦云兼經渠治熱病汗不出
太白在足大指後内側核骨下赤白肉際陷中足
太陰所注為腧即原也刺三分留七呼灸三壯
主治身熱煩滿腹脹食不化嘔吐瀉痢膿血腰痛大
便難氣逆霍亂腹中切痛腸鳴膝股胻痠轉筋身
重骨痛
玉龍賦云治痔漏
通玄賦云能宣導於氣衝
公孫在足大指内側本節後一寸内踝前陷中正坐
合足掌相對取之太隂絡别走陽明刺四分留
七呼灸三壯甲乙經曰留二十呼
主治寒瘧不食癎氣好大息多寒熱汗出喜嘔卒面
腫心煩多飲膽虛腹虛水腫腹脹如鼓脾冷胃痛
神農經云治腹脹心疼可灸七壯
席弘賦云治肚疼須兼内關相應
標幽賦云脾冷胃疼寫公孫而立愈
攔江賦云兼照海治傷寒四日太隂經再行内關施
截法
截法云治九種心疼一切冷氣痰涎隔悶胸中隠痛
臍腹脹滿氣不消化脅肋下痛起坐艱難泄瀉不
止裏急後重胸中刺痛兩脅脹滿氣攻疼痛中滿
不快翻胃吐食氣隔五噎飲食不下胃脘停痰口
吐清水中脘停食疼刺不已嘔吐痰涎眩暈不止
心瘧令人心内怔忡肝膽令人氣色蒼蒼惡寒發
熱脾瘧令人怕寒腹中痛肺瘧令人心寒驚怕腎
瘧令人洒淅寒熱腰脊強痛瘧疾大熱不退或先
寒後熱及先熱後寒瘧疾心胸疼痛瘧疾頭痛眩
暈吐痰不已瘧疾骨節痠痛瘧疾口渴不已胃瘧
令人善饑而不能食膽瘧令人惡寒驚怕睡卧不
安黃汗疸四肢俱腫汗出染衣黃疸遍身皮膚黃
及面目小便俱黃穀疸食畢則頭眩心中拂鬱酒
疸身目俱黃心中俱痛面發赤班小便赤黃女勞
疸身目俱黃發熱惡寒小便不利已上凡三十
症先以公孫為主治然後隨症取各穴應之
商邱在内踝下微前陷中前有中封後有照海此穴
居中内踝下有橫文如偃口形足太隂所行為經
刺三分留七呼灸三壯
主治胃脘痛腹脹腸鳴不便脾虛令人不樂身寒善
太息心悲氣逆喘嘔舌強脾積痞氣黃疸寒瘧體
重肢節痛怠惰嗜卧骨疽痔疾隂股内痛狐疝走
引小腹疼痛不可俛仰
神農經云治脾虛腹脹胃脘痛可灸七壯
玉龍賦云兼解谿邱墟堪追脚痛
百證賦云專治痔漏最良
三隂交在内踝上除踝三寸骨下陷中足三隂之
交會刺三分留七呼灸三壯妊娠不可刺
主治脾胃虛弱心腹脹滿不思飲食脾病身重四肢
不舉飱泄痢血痃癖臍下痛不可忍中風卒厥不
省人事膝内廉痛足痿不行凡女人産難月水不
禁赤白帶下先寫後補小腸疝氣偏墜木腎腫痛
小便不通渾身浮腫先補後寫
千金云内踝上三寸絶骨宛宛中灸五十壯主欬逆
虛勞寒損憂恚筋骨攣痛又主心中欬逆洩注腹
滿喉痺項頸滿腸痔逆氣痔血隂急鼻衂骨瘡大
小便澁鼻中乾燥煩滿狂易走氣凡二十二種病
皆當灸之也又云男女夢與人交洩精三隂交
灸五壯喜夢洩神良又治霍亂手足逆冷灸七
壯不瘥更七壯又治勞淋灸百壯三報之又
痔疾刺入三分亦主大便不利又治氣㿗水㿗
卵偏大上入腹灸隨年壯
玉龍賦云兼三里絶骨治連延脚氣
百證賦云兼鍼氣海專司白濁久遺精
席弘賦云冷𠻳宜補合谷却須寫此穴又云脚痛
膝腫鍼三里又須兼懸鍾二陵三隂交太衝引氣
并治指頭麻木
天星秘訣云兼合谷治脾病血氣又云兼承山治
胸膈痞滿飲食自喜
乾坤生意云兼大敦治小腸疝氣
昔有宋太子善醫術出逢一妊婦太子診之曰是一
女也徐文伯亦診曰此一男一女也太子性急欲
剖視之文伯曰臣能鍼而落之為寫三隂交補手
陽明合谷應鍼而落果如文伯之言故妊娠不可
刺此穴且能落死胎
漏谷(一名太隂絡)在内踝上六寸骨下陷中刺三分留
七呼灸三壯
主治膝痺脚冷不仁腸鳴腹脹痃癖冷氣小腹痛飲
食不為肌膚小便不利失精
地機(一名脾舍)在膝下五寸内側骨下陷中伸足取之一
曰在别走上一寸孔在膝下五寸足太隂郄刺
三分灸五壯
主治腰痛不可俛仰溏泄腹脹水腫不嗜食精不足
小便不利足痺痛女子癥瘕
百證賦云兼血海治婦人經事之改常
隂陵泉在膝下内輔骨下陷中伸足取之或曲膝取
之與少陽經陽陵泉内外相對一曰稍高一寸足
太隂所入為合刺五分留七呼灸三壯
主治腹中寒痛脹滿喘逆不得卧小便不利氣淋寒
熱不節腰痛不可俛仰霍亂疝瘕遺尿泄瀉隂痛
足膝紅腫
神農經云治小便不通疝瘕可灸七壯
千金云小便失禁不覺刺五分灸隨年壯又水腫
不得卧灸百壯
玉龍賦云兼陽陵治膝腫之難消
太乙歌云腸中切痛隂陵調
靈光賦云治脚氣
席弘賦云治心胸滿兼承山飲食自思又云脚痛
膝腫鍼三里又須兼懸鍾二陵三隂交太衝行氣
并治指頭麻木
百證賦云兼水分能去水腫臍盈
通玄賦云能開通水道
天星秘訣云若是小腸連臍痛先刺隂陵後湧泉
血海(一名百蟲窠)在膝臏上一寸内廉白肉際陷中一云
在膝内輔骨上橫入五分刺五分灸五壯
主治女子崩中漏下月事不調帶下逆氣腹脹先補
後寫又主腎藏風兩腿瘡癢濕不可當
百證賦云兼地機治婦人經事之改常又云兼衝
門治痃癖有驗
靈光賦云兼氣海療五淋
箕門在魚腹上越兩筋間隂股内廉動脈應手一云
股上起筋間甲乙經曰太隂内市刺三分留六
呼灸三壯一云禁刺
主治小便不通遺尿鼠鼷腫痛
衝門(一名慈宫)上去大橫五寸在府舍下橫骨兩端約文
中動脈去腹中行三寸半足太隂厥隂之會刺
七分灸五壯
主治中寒積聚淫濼隂疝妊娠衝心難乳
百證賦云兼氣衝治帶下産崩又云兼血海治痃
癖
府舍在腹結下三寸去腹中行三寸半足厥隂太
隂隂維之會甲乙經曰此脈上下入腹絡胸結心
肺從脅上至肩此太隂郄三隂陽明支别刺七分
灸五壯
主治疝癖腹脅滿痛上下搶心積聚痺痛厥氣霍亂
腹結(一名腹屈)在大橫下一寸三分去腹中行三寸半
刺七分灸五壯
主治欬逆遶臍腹痛中寒瀉痢心痛
大橫在腹哀下三寸五分平臍去中行三寸半足
太隂隂維之會刺七分灸五壯
主治大風逆氣四肢不舉多寒善悲
千金云主多寒洞痢肢不舉灸隨年壯又云多
汗四肢不舉少力灸橫文五十壯在俠臍相去七
寸亦屬此穴
百證賦云兼天衝穴治反張悲哭
腹哀在日月下一寸五分去腹中行三寸半足太
隂隂維之會刺三分灸五壯甲乙經云刺七分
主治寒中食不化大便膿血腹痛
食竇在天谿下一寸六分陷中舉臂取之刺四分
灸五壯
主治胸脅支滿欬唾逆氣飲不下膈有水聲
天谿在胸鄉下一寸六分陷中仰而取之刺四分
灸五壯
主治胷滿喘逆上氣喉中作聲婦人乳腫賁癰
胸鄉在周滎下一寸六分陷中仰而取之刺四分
灸五壯
主治胸脅支滿引背痛不得卧轉側
周滎在中府下一寸六分陷中仰而取之刺四分
灸五壯
主治胸滿不得俛仰欬逆食不下
大包在淵腋下二寸脾之大絡布胸脇中出九肋
間及季脇端總統隂陽諸絡由脾灌溉五藏刺三
分灸三壯
主治胸中喘痛腹有大氣不得息實則其身盡寒虛
則百節皆縱
手少隂心經穴
心經穴歌
手少隂心起極泉青靈少海靈道全通理隂郄神門
下少府少衝小指邊
極泉在臂内腋下筋間動脈入胸中刺三分灸七
壯
主治心脅滿痛肘臂厥寒四肢不收乾嘔煩渴目黃
青靈在肘上三寸伸肘舉臂取之滑氏曰自極泉
下循臑内後廉行太隂心主兩經之後歴青靈穴
甲乙經無此穴灸三壯
主治頭痛目黃振寒脅痛肩臂不舉
少海(一名曲節)在肘内廉節後陷中又云肘内大骨下去
肘端五分肘内橫文頭屈肘向頭取之手少隂所
入為合刺五分灸三壯一曰禁灸
主治寒熱齒痛目眩發狂癲癎羊鳴嘔吐涎沬項不
得回頭風疼痛氣逆瘰癧肘臂腋脅痛攣不舉
千金云主腋下瘰癧漏臂疼痛風痺瘙漏屈伸不得
鍼三分留七呼寫五呼
席弘賦云心疼手顫少海間若要除根覓隂市
百證賦云兼三里穴治兩臂頑木
靈道在掌後一寸五分一曰一寸手少隂所行為
經刺三分灸三壯
主治心痛悲恐乾嘔瘈瘲肘攣暴瘖不能言
通里在腕側後一寸陷中手少隂絡别走手太陽
經刺三分灸三壯
主治熱病頭痛目眩面熱無汗懊憹暴瘖心悸悲恐
畏人喉痺苦嘔虛損數欠少氣遺溺肘臂腫痛婦
人經血過多崩漏
神農經云治目眩頭疼可灸七壯
玉龍賦云療心驚
百證賦云兼大鍾治倦言嗜卧
馬丹陽云治欲言聲不出懊憹及怔忡實則四肢重
頭顋面頰紅聲平仍欠數喉閉氣難通口則不能
食暴瘖面無容毫鍼微微刺方信有神功
隂郄(一曰手少隂郄)在掌後脈中去腕五分當小指之後
刺三分灸三壯
主治鼻衂吐血失音不能言霍亂胸中滿灑淅惡寒
厥逆驚恐心痛
標幽賦云止盜汗治小兒之骨蒸
百證賦云兼二間能疎通寒慄惡寒又云兼後谿
治盜汗之多出
神門(一名兌衝一名中都)在掌後銳骨端陷中當小指後手
少隂所注為腧刺三分留七呼灸三壯一云七壯
炷如小麥
主治瘧疾心煩欲得冷飲惡寒則欲就温咽乾不嗜
食驚憒心痛少氣身熱面赤發狂喜笑上氣嘔血
吐血遺溺失音健忘心積伏梁大人小兒五癎證
手臂攣掣
玉龍賦云治癲癎失意
百證賦云同上脘治發狂奔走
少府在小指本節後骨縫陷中直勞宫手少隂所
溜為滎刺二分灸三壯一曰七壯
主治痎瘧久不愈振寒煩滿少氣胸中痛悲恐畏人
臂痠肘腋攣急隂挺出隂癢隂痛遺尿偏墜小便
不利
少衝(一名經始)在手小指内側端去爪甲角如韭葉手
少隂所出為井刺一分留一呼灸一壯一曰三壯
主治熱病煩滿上氣心火炎上眼赤血少嘔吐血沬
及心痛冷痰少氣悲恐善驚口熱咽酸胸脅痛乍
寒乍熱臑臂内後廉痛手攣不伸
玉龍賦云可治心虛熱壅
百證賦云兼曲池治發熱
乾坤生意云此為十井穴凡初中風跌倒卒暴昏沈
痰涎壅滿不省人事牙關緊閉藥水不下急以三
稜鍼刺少商商陽中衝關衝少澤及此穴使氣血
流通乃起死回生急救之妙穴
手太陽小腸經穴
小腸經穴歌
手太陽經小腸穴少澤先於小指設前谷後谿腕骨
間陽谷須同養老列支正小海上肩貞臑俞天宗秉
風合曲垣肩外復肩中天窗循次上天容此經穴數
一十九還有顴髎入聽宫
少澤(一名小吉)在手小指外側端去爪甲角一分陷中甲
乙經曰在小指之端去爪甲一分陷中手太陽所
出為井刺一分留二呼灸一壯
主治痎瘧寒熱汗不出喉痺舌強心煩欬𠻳瘈瘲臂
痛頸項痛不可顧目生翳及療婦人無乳先寫後
補
千金云耳聾不得眠刺小指外側端近甲入一分半
補之
玉龍賦云治婦人乳腫
百證賦云兼肝俞可治攀晴
靈光賦云除心下寒
乾坤生意云此為十井穴凡初中風卒暴昏沈痰涎
壅盛不省人事急以三稜鍼刺少商商陽中衝少
衝及此穴使氣血流通乃起死回生急救之妙穴
前谷在手小指外側本節前陷中手太陽所溜為
滎刺一分留三呼灸三壯
主治熱病汗不出痎瘧癲疾耳鳴喉痺頸項頰腫引
耳後欬𠻳目翳鼻塞吐衂臂痛不得舉婦人産後
無乳
後谿在手小指本節後外側橫文尖上陷中仰手握
拳取之一云在手腕前外側拳尖起骨下陷中手
太陽所注為腧刺一分留二呼灸一壯一云三壯
主治痎瘧寒熱目翳鼻衂耳聾胸滿項強癲癎臂肘
攣急五指盡痛
神農經云治項強不得回顧脾寒肘疼灸七壯
玉龍賦云專治時疫痎瘧
攔江賦云專治督脈病癲狂
百證賦云兼環跳治腿痛又云偕勞宫可治消疸
又云同隂郄治盜汗之多出
通玄賦云治頭頂痛立安
千金十一穴云兼列缺治胸項有痛
一傳治蚤食午吐午食晚吐灸此左右二穴九壯立
愈
捷法云療手足攣急屈伸艱難手足俱顫不能行步
握物頸項強痛不能回顧顋頰紅腫咽喉閉塞水
飲不下心肺二經熱病雙蛾喉痛肺與三焦熱病
單蛾咽腫上下牙兩頰疼痛牙關緊急不開頸項
紅腫耳聾氣痞疼痛耳内或鳴或癢或痛雷頭風
眩暈嘔吐痰涎腎虛頭痛頭重不舉肝厥頭暈及
頭目昏沈偏正頭風疼痛兩額顱眉角疼痛太陽
痛頭項拘急痛引肩背醉後頭風嘔吐不止惡聞
人言眼赤痛衝風淚下不已破傷風因他事觸發
渾身發熱癲狂已上凡三十餘證先以後谿主
治後隨證加各穴分治之
腕骨在手外側腕前起骨下陷中手太陽所過為
原刺二分留三呼灸三壯
主治熱病汗不出脅下痛不得息頸項腫寒熱耳鳴
目出冷淚生翳狂惕偏枯臂肘不得屈伸瘧疾煩
悶頭痛驚風瘈瘲五指掣攣凡心與小腸火盛者
當寫此渾身熱盛先補後寫肩背冷痛先寫後補
玉龍賦云又兼中脘治脾虚黃疸
通玄賦云腕骨袪黃
陽谷在手外側腕中銳骨下陷中手太陽所行為
經刺二分留三呼灸三壯
主治癲疾發狂妄言左右顧熱病汗不出脇痛項腫
寒熱耳聾耳鳴齒痛臂不舉小兒瘈瘲舌強
百證賦云兼俠谿治頷腫口禁
養老在手外踝骨上一空腕後一寸陷中手太陽
郄刺三分灸三壯
主治肩臂痠痛肩欲折臂如拔手不能上下目視不
明
百證賦云兼天柱治目視䀮䀮
張仲文傳灸治仙法療腰重痛不可轉側起坐艱難
及筋攣脚痺不可屈伸
支正在腕後外廉五寸手太陽絡别走少隂刺
三分留七呼灸三壯
主治五勞癲狂驚風寒熱頷腫項強頭痛目眩風虛
驚恐悲憂腰背痠四肢乏弱肘臂不能屈伸手指
痛不能握
百證賦云兼飛陽可治目眩
小海在肘内大骨外去肘端五分陷中屈手向頭取
之手太陽所入為合刺二分留七呼灸五壯七
壯
主治肘臂肩臑頸項痛寒熱齒根腫風眩瘍腫小腹
痛五癎瘈瘲
肩貞在肩曲胛下兩骨解間肩髃後陷中刺五分
灸三壯
主治傷寒寒熱頷腫耳鳴耳聾缺盆肩中熱痛風痺
手足不舉
臑俞在肩髎後大骨下胛上廉陷中舉臂取之手
足太陽陽維陽蹻之會刺八分灸三壯
主治臂痠無力肩痛引胛寒熱氣腫痠痛
天宗在秉風後大骨下陷中刺五分留六呼灸三
壯
主治肩臂痠疼肘外後廉痛頰頷腫
秉風在肩上天髎外小髃骨舉臂有空手太陽陽
明手足少陽之會刺五分灸三壯
主治肩痛不可舉
曲垣在肩中央曲胛陷中按之應手痛刺五分灸
三壯甲乙經曰十壯
主治肩臂熱痛拘急周痺
肩外俞在肩胛上廉去脊三寸陷中與大杼平刺
六分灸三壯
主治肩胛痛發寒熱引項攣急周痺寒至肘
肩中俞在肩胛内廉去脊大椎旁二寸陷中刺三
分留七呼灸十壯甲乙經作三壯
主治欬𠻳上氣唾血寒熱目視不明
天窗(一名窗籠)在頸大筋前曲頰下扶突後動脈應手陷
中刺三分灸三壯甲乙經作刺六分
主治頸癭腫痛肩胛引項不得回顧頰腫齒噤耳聾
喉痛暴瘖
千金云狂邪鬼語灸九壯[病-丙+(穩-禾)]疹灸七壯
天容在耳下曲頰後刺一分灸三壯
主治癭氣頸癰不可回顧不能言齒噤耳鳴耳聾喉
痺咽中如梗寒熱胸滿嘔逆吐沬
顴髎(一名兌骨)在面頄骨下廉銳骨端陷中手少陽太
陽之會刺二分禁灸
主治口喎面赤目黃眼瞤不止䪼腫齒痛
百證賦云兼大迎治目眩妙
聽宫(一名多所聞)在耳中珠子大如赤小豆手足少陽
手太陽之會刺三分灸三壯
主治失音癲疾心腹滿耳内蟬鳴耳聾
百證賦云兼脾俞能袪心下之悲悽
類經圖翼卷六
