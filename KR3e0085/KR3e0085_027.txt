欽定四庫全書
類經卷二十七明張介賓撰
運氣
六氣之化分司天地主歲紀歲間氣紀步少隂
不司氣化(素問至真要大論二十四)
黃帝問曰五氣交合盈虚更作余知之矣六氣分治司
天地者其至何如(至者言其當位也)岐伯冄拜對曰明乎哉問
也天地之大紀人神之通應也(天地變化之紀人神運動之機内外雖殊其應
則一也)帝曰願聞上合昭昭下合冥冥奈何岐伯曰此道
之所生工之所疑也(昭昭者合天道之明顯冥冥者合造化之隱微道之所生其生惟一
工不知要則流散無窮故多疑也)帝曰願聞其道也岐伯曰厥隂司天
其化以風(厥隂屬木其化以風凡和氣升揚發生萬物皆風之化)少隂司天其化
以熱(少隂屬君火其化以熱凡炎蒸鬱燠庶類蕃茂皆君火之化)太隂司天其化以
濕(太隂屬土其化以濕凡雲雨滋澤津液充實皆土之化)少陽司天其化以火(少陽
屬相火亦曰畏火凡炎暑赫烈陽氣盛極皆相火之化)陽明司天其化以燥(陽明屬金
其化以燥凡清明乾肅萬物堅剛皆金之化)太陽司天其化以寒(太陽屬水其化以寒
凡隂凝慄冽萬物閉藏皆水之化)以所臨藏位命其病者也(肝木位東心火位南
脾土位中及四維肺金位西腎水位北所臨之氣與藏相得則和不相得則病)帝曰地化奈何
岐伯曰司天同候間氣皆然(地化在泉之化也間氣義如下文六步之位雖有上
下左右之分而氣化皆相類故與上文司天之化同其侯)帝曰間氣何謂岐伯曰司
左右者是謂間氣也(六氣分主六步上謂司天下謂在泉餘四者謂之間氣在上者為司
天左間司天右間在下者為在泉左間在泉右間隂陽應象大論曰天地者萬物之上下左右者隂陽之道路
有圖在圖翼二卷)帝曰何以異之岐伯曰主歲者紀歲間氣者
紀步也(主歲者紀歲司天主歲半之前在泉主歲半之後也間氣者紀步歲有六步每步各主六十日
八十七刻半也)帝曰善歲主奈何(此詳言上下左右氣化之有異也)岐伯曰厥
隂司天為風化(木氣在天為風化而飄怒搖動雲物飛楊如巳亥歲厥隂司天是也)在泉
為酸化(木氣在地則味為酸化如寅申歲厥隂在泉是也)司氣為蒼化(司氣言五運之
氣也木運司氣故色化青蒼丁壬年是也)間氣為動化(厥隂所臨之位風化行則羣物鼓動故曰
動化如丑未歲則為地之左間主初之氣子午歲則為天之右間主二之氣辰戌歲則為天之左間主四之氣
卯酉歲則為地之右間主五之氣也)少隂司天為熱化(君火在天為熱化而為陽光明耀温
養萬物如子午歲少隂司天是也)在泉為苦化(火氣在地則味為苦化如卯酉歲少隂在泉是
也)不司氣化(君不司運也夫五運六氣之有異者運出天干故運惟五氣出地支故氣有六五者
五行各一也六者火分君相也故在六氣則有君火相火所主之不同而五運則火居其一耳於六者而缺其
一則惟君火獨不司五運之氣化正以君火者太陽之火也為陽氣之本為萬化之原無氣不司故不司氣化
也按新校正及諸家之注此者皆曰君火以名相火以位正以明君火不主運也其說殊謬夫天元紀大論
原曰君火以明非曰以名也奈何將明字改作名字牽強為解大失經旨盖不改全不相干義殊不通必欲引
以注此則不得不改明為名尤屬誖亂矣愚有詳注在本類前第三章君火以明之下所當考正)居氣
為灼化(居所在也灼光明也不曰間氣而曰居氣者君之所居無往不尊故不敢言間也如寅申歲居
在泉之左主初之氣丑未歲居司天之右主二之氣巳亥歲居司天之左主四之氣辰戌歲居在泉之右主五
之氣也)太隂司天為濕化(土氣在天為濕化而為埃鬱矇昧雲雨潤濕如丑未歲太隂司
天是也)在泉為甘化(土氣在地則味為甘化如辰戌歲太隂在泉是也)司氣為黅
化(土運司氣則色化黅黃甲巳年是也)間氣為柔化(太隂所臨之位濕化行則庶物柔耎也如
卯酉歲則為地之左間主初之氣寅申歲則為天之右間主二之氣子午歲則為天之左間主四之氣巳亥歲
則為地之右間主五之氣也)少陽司天為火化(相火在天為火化而為炎光赫烈燔灼焦
然如寅申歲少陽司天是也)在泉為苦化(火氣在地則味為苦化如巳亥歲少陽在泉是也)
司氣為丹化(火運司氣則色化丹赤戊癸年是也)間氣為明化(少陽所臨之位火化
行則庶物明燦也如辰戌歲則為地之左間主初之氣卯酉歲則為天之右間主二之氣丑未歲則為天之左
間主四之氣子午歲則為地之右間主五之氣也)陽明司天為燥化(金氣在天為燥化而
為清凉勁切霧露蕭飋如卯酉歲陽明司天是也)在泉為辛化(金氣在地則味為辛化如子午
歲陽明在泉是也)司氣為素化(金運司氣則色化素白乙庚年是也)間氣為清化
(陽明所臨之位燥化行則清凉至也如巳亥歲則為地之左間主初之氣辰戌歲則為天之右間主二之氣寅
申歲則為天之左間主四之氣丑未歲則為地之右間主五之氣也)太陽司天為寒化(水氣
在天為寒化而為嚴肅慄冽隂慘堅凝如辰戌歲太陽司天是也)在泉為鹹化(水氣在地則味
為鹹化如丑未歲太陽在泉是也)司氣為玄化(水運司氣則色化玄黑丙辛年是也)間氣
為藏化(太陽所臨之位寒化行則萬物閉藏也如子午歲則為地之左間主初之氣巳亥歲則為天之
右間主二之氣卯酉歲則為天之左間主四之氣寅申歲則為地之右間主五之氣也)故治病者
必明六化分治五味五色所生五藏所宜廼可以言盈
虚病生之緒也(凡治病者必求其本六化是也必察其形五色是也必分其主治五味是也必
辨其宜否五藏是也明此數者而後知孰為氣之盛孰為氣之衰廼可以言盈虚病生之端緒而治之無失矣)
帝曰厥隂在泉而酸化先余知之矣風化之行也何如
(此問厥隂在泉既為酸化而上文之言地化者曰司天同候則厥隂在泉亦曰風化然則酸之與風其辨為何
如也)岐伯曰風行於地所謂本也餘氣同法(有風化而後有酸化是風
為酸化之本其他餘氣皆同此義故有熱化火化而後有苦有濕化而後有甘有燥化而後有辛有寒化而後
有鹹凡六氣之行乎地者即化生五味之本也天元紀大論曰所謂本也是謂六元與此本字義同)本乎
天者天之氣也本乎地者地之氣也(六氣之在天即為天之氣六氣之在
地即為地之氣上下之位不同而氣化之本則一)天地合氣六節分而萬物化
生矣(天氣下降地氣上升會於氣交是謂合氣由是六節氣分而萬物化生無窮矣)故曰謹候
氣宜無失病機此之謂也(本乎天地者是為氣宜應於人身者是為病機)帝
曰其主病何如(此言藥物之主病者)岐伯曰司歲備物則無遺主
矣(天地之氣每歲各有所司因司氣以備藥物則主病者無遺矣如厥隂司歲則備酸物少隂少陽司歲則
備苦物太隂司歲則備甘物陽明司歲則備辛物太陽司歲則備鹹物所謂歲物也歲物備則五味之用全矣)
帝曰先歲物何也岐伯曰天地之專精也(歲物者得天地精專之化
氣全力厚故備所當先也此與六元正紀大論食歲穀以全其真者同義)帝曰司氣者何如
岐伯曰司氣者主歲同然有餘不足也(司氣即上文五運之司氣也主
歲即上文司天在泉之主歲也運之與氣所主皆同但五太之運為有餘五少之運為不及而物性之禀有厚
薄矣)帝曰非司歲物何謂也岐伯曰散也(非司歲物謂非主歲之物也散
者謂六氣之序不司天地則司四間故物生之應亦當隨氣散見於四方而各有所禀也)故質同而
異等也(惟天地之氣變不常故物生之體質雖同而性用之厚薄則異)氣味有薄厚性
用有躁靜治保有多少力化有淺深此之謂也(此即質同異等
之謂蓋司氣者與不司氣者其有不同如此)帝曰歲主藏害何謂岐伯曰
以所不勝命之則其要也(此言天有歲氣人有藏氣而歲主有害於五藏者在所不
勝者也如木氣淫則脾不勝火氣淫則肺不勝土氣淫則腎不勝金氣淫則肝不勝水氣淫則心不勝是皆藏
害之要)帝曰治之奈何岐伯曰上淫於下所勝平之外淫
於内所勝治之(淫太過為害也上淫於下謂天以六氣而下病六經也外淫於内謂地以五味
而内傷五官也淫邪為害當各以所勝者平治之也)帝曰善平氣何如(此問歲氣和平而亦
有病者又當何如治之也)岐伯曰謹察隂陽所在而調之以平為期
正者正治反者反治(隂陽者脉有隂陽證有隂陽氣味有隂陽經絡藏象有隂陽不知隂
陽所在則以反為正以逆為從故宜謹察而調之以平為期無令過也若陽經陽證而得陽脉隂經隂證而得
隂脉是為正病正者正治謂當以寒治熱以熱治寒治之正也若陽經陽證而得隂脉隂經隂證而得陽脉是
為反病反者反治謂當以熱治熱以寒治寒治之反也此下接言南政北政隂之所在見本類前五)
天地淫勝病治(素問至真要大論二十五)
帝曰天地之氣内淫而病何如(淫邪勝也不務其德是謂之淫内淫者自外而
入氣淫於内言在泉之變病也)岐伯曰歲厥隂在泉風淫所勝則地氣
不明平野昧草廼蚤秀(厥隂在泉寅申歲也風淫於地則本勝土風勝濕塵埃飛揚故
地氣不明平野昏昧木氣有餘故草廼蚤秀)民病洒洒振寒善呻數欠心痛
支滿兩脇裏急飲食不下膈咽不通食則嘔腹脹善噫
得後與氣則快然如衰身體皆重(按經脉篇自洒洒振寒至數欠為陽明胃
病自食則嘔至身體皆重為太隂脾病且厥隂肝脉貫膈布脇肋故又為心痛支滿等證皆木邪淫勝脾胃受
傷之為病)歲少隂在泉熱淫所勝則焰浮川澤隂處反明蟄
蟲不藏(少隂在泉卯酉歲也君火淫勝於下故焰浮川澤隂處反明蟄蟲不藏)民病腹中
常鳴氣上衝胷喘不能久立寒熱皮膚痛目瞑齒痛䪼
腫惡寒發熱如瘧少腹中痛腹大(腹中常鳴者火氣奔動也氣上衝胷者火
性炎上也喘不能久立寒熱皮膚痛者火邪乘肺也目瞑者熱甚隂虚畏陽光也齒動䪼腫熱乘陽明經也惡
寒發熱如瘧金水受傷隂陽爭勝也熱在下焦故少腹中痛熱在中焦故腹大䪼音拙)歲太隂
在泉草乃蚤榮濕淫所勝則埃昏巖谷黃反見黑至隂
之交(太隂在泉辰戌歲也土為草木之所資生故草乃蚤榮巖谷者土厚之處故埃昏巖谷黃土色黑水
色土勝濕淫故黃反見黑五常政大論曰太隂司天濕氣下臨腎氣上從黑起水變即土臨水應之義至隂之
交當三氣四氣之間土之令也)民病飲積心痛耳聾渾渾焞焞嗌腫喉
痺隂病血見少腹痛腫不得小便病衝頭痛目似脱項
似拔腰似折髀不可以曲膕如結腨如别(飲積心痛寒濕乘心也自
耳聾至喉痺按經脉篇為三焦經病自隂病至不得小便以邪濕下流為隂虚腎病自衝頭痛至腨如别按經
脉篇為膀胱經病此以土邪淫勝克水而腎合三焦膀胱俱為水藏故病及焉焞吞屯二音嗌音益膕音國
腨音篆)歲少陽在泉火淫所勝則焰明郊野寒熱更至
(少陽在泉巳亥歲也相火淫勝於下故焰明郊野熱極生寒故寒熱更至)民病注泄赤白少
腹痛溺赤甚則血便少隂同候(熱傷血分則注赤熱傷氣分則注白熱在下焦
故少腹痛溺赤血便其餘諸病皆與前少隂在泉同候)歲陽明在泉燥淫所勝則
霿霧清瞑(陽明在泉子午歲也金氣淫勝於下故霿暗如霧清冷晦暝也)民病喜嘔嘔
有苦善太息心脅痛不能反側甚則嗌乾面塵身無膏
澤足外反熱(按經脉篇以口苦善太息心脇痛不能轉側甚則面微有塵體無膏澤足外反熱為
足少陽膽經病嗌乾面塵為厥隂肝經病此以金邪淫勝故肝膽受傷而為病如此)歲太陽在泉
寒淫所勝則凝肅慘慄(太陽在泉丑未歲也水氣淫勝於下故凝肅慘慄)民病
少腹控睾引腰脊上衝心痛血見嗌痛頷腫(寒淫於下自傷其類
則膀胱與腎受之膀胱居腹故少腹痛腎主隂丸故控睾太陽之脉挾脊抵腰中故引腰脊腎脉絡心故上衝
心痛心主血屬而寒逼之故血見按經脉篇以嗌痛頷腫為小腸經病亦水邪侮火而然睾音高頷何敢切)
帝曰善治之奈何(此下言在泉淫勝之治)岐伯曰諸氣在泉風淫
於内治以辛凉佐以苦甘以甘緩之以辛散之(風為木氣金能
勝之故治以辛凉過於辛恐反傷其氣故佐以苦甘苦勝辛甘益氣也木性急故以甘緩之風邪勝故以辛散
之藏氣法時論曰肝苦急急食甘以緩之肝欲散急食辛以散之此之謂也)熱淫於内治以
鹹寒佐以甘苦以酸收之以苦發之(熱為火氣水能勝之故宜治以鹹寒
佐以甘苦甘勝鹹所以防鹹之過也苦能泄所以去熱之實也熱盛於經而不歛者以酸收之熱鬱於内而不
解者以苦發之)濕淫於内治以苦熱佐以酸淡以苦燥之以淡
泄之(濕為土氣燥能除之故治以苦熱酸從木化制土者也故佐以酸淡以苦燥之者苦從火化也以淡
泄之者淡能利竅也藏氣法時論曰脾苦濕急食苦以燥之即此之謂)火淫於内治以鹹
冷佐以苦辛以酸收之以苦發之(相火畏火也故宜治以鹹冷苦能泄火辛
能散火故用以為佐以酸收之以苦發之義與上文熱淫治同)燥淫於内治以苦温佐
以甘辛以苦下之(燥為金氣火能勝之治以苦温苦從火化也佐以甘辛木受金傷以甘緩
之金之正味以辛寫之也燥結不通則邪實於内故當以苦下之按下文燥淫所勝佐以酸辛與此甘辛稍異
又如六元正紀大論子午年陽明在泉亦云下酸温皆與此不同考之藏氣法時論曰肺苦氣上逆急食苦以
泄之用酸補之辛寫之正此之辨)寒淫於内治以甘熱佐以苦辛以鹹
寫之以辛潤之以苦堅之(寒為水氣土能勝水熱能勝寒故治以甘熱甘從土化熱
從火化也佐以苦辛等義如藏氣法時論曰腎苦燥急食辛以潤之腎欲堅急食苦以堅之用苦補之鹹寫之
也)帝曰善天氣之變何如(此下言司天淫勝之變病)岐伯曰厥
隂司天風淫所勝則太虚埃昏雲物以擾寒生春氣流
水不冰蟄蟲不出(巳亥歲也風淫於上故太虚埃昏雲物擾亂風木主温故寒生春氣而流
水不冰然風勝則金令承之清肅氣行故蟄蟲不出也)民病胃脘當心而痛上支
兩脅膈咽不通飲食不下舌本強食則嘔冷泄腹脹溏
泄瘕水閉病本於脾(胃脘當心而痛等證病皆在脾按經脉篇以舌本強食則嘔胃脘痛
腹脹食不下溏泄瘕水閉為足太隂脾病此以木邪乘土故諸病皆本於脾也)衝陽絶死不治
(衝陽足陽明胃脉也在足跗上動脉應手土不勝木則脾胃氣竭而衝陽絶故死不治)少隂司天
熱淫所勝怫熱至火行其政大雨且至(子午歲也熱淫於上故火行其
政君火之下隂精承之故大雨且至怫音佛鬱也)民病胷中煩熱嗌乾右胠滿
皮膚痛寒熱欬喘唾血血泄鼽衂嚏嘔溺色變甚則瘡瘍
胕腫肩背臂臑及缺盆中痛心痛肺䐜腹大滿膨膨
而喘欬病本於肺(胷中煩熱嗌乾等證皆君火上炎肺金受傷也金氣主右故右胠滿按經
脉篇以溺色變肩背臂臑及缺盆中痛肺脹滿膨膨而喘欬為手太隂肺病鼽衂肩前臑痛為手陽明大腸病
盖肺與大腸為表裏金被火傷故諸病皆本於肺也膨音彭)尺澤絶死不治(尺澤手太隂肺
脉也在肘内廉大文中動脉應手金不勝火則肺氣竭而尺澤絶故死不治)太隂司天濕
淫所勝則沈隂旦布雨變枯槁(丑未歲也濕淫於上故沈隂旦布沈深也沈隂
雨變則浸漬為傷故物多枮槁)胕腫骨痛隂痺隂痺者按之不得腰脊
頭項痛時昡大便難隂氣不用饑不欲食欬唾則有血
心如懸病本於腎(胕腫骨痛等證皆腎經病也按經脉篇以腰脊頭項痛為足太陽膀胱病
以饑不欲食欬唾則有血心如懸為足少隂腎病此以腎與膀胱為表裏水為土克故諸病皆本於腎也五
邪篇隂痺與此略同詳鍼刺類二十五)太谿絶死不治(太谿足少隂腎脉也在足内踝後跟
骨上動脉應手水不勝土則腎氣竭而太谿絶故死不治)少陽司天火淫所勝則
温氣流行金政不平(寅申歲也相火淫勝於上則金受其制故温氣流行金政不平)民
病頭痛發熱惡寒而瘧熱上皮膚痛色變黃赤傳而為
水身面胕腫腹滿仰息泄注赤白瘡瘍欬唾血煩心胷
中熱甚則鼽衂病本於肺(相火用事金氣受邪客熱内燔水不能制故為此諸病皆
本於肺也)天府絶死不治(天府手太隂肺脉也在臂臑内廉腋下三寸動脉應手金不勝火則
肺氣竭而天府絶故死不治)陽明司天燥淫所勝則木廼晩榮草廼
晩生筋骨内變大凉革候名木歛生菀於下草焦上首
蟄蟲來見(卯酉歲也燥金淫勝於上則木受其克故草木生榮俱晚其在於人則肝血受傷不能營
養筋骨故生内變且金氣大凉能革發生之候故草木之應如此然陽明金氣在上則少隂火氣在下故蟄蟲
來見也大凉革候以下四句舊在下文感而瘧之後今改移於此)民病左胠脅痛寒清
於中感而瘧欬腹中鳴注泄鶩溏心脇暴痛不可反側
嗌乾面塵腰痛丈夫㿗疝婦人少腹痛目昧眥瘍瘡痤
癰病本於肝(左胠脇痛等證皆肝經病肝木主左也按經脉篇以心脇痛不能轉側面微有塵為
足少陽膽病腰痛不可俛仰丈夫㿉疝婦人少腹痛嗌乾面塵飱泄為足厥隂肝病此以肝與膽為表裏木被
金傷故諸病皆本於肝也鶩木務二音㿗音頽痤才何切)太衝絶死不治(太衝足厥隂肝
脉也在足大指本節後二寸動脉應手木不勝金則肝氣竭而太衝絶故死不治)太陽司天
寒淫所勝則寒氣反至水且冰運火炎烈雨暴廼雹(辰戌
歲也寒淫於上故寒反至水且冰若乘火運而火氣炎烈則水火相激故雨暴廼雹此下二節舊文似有顛
倒今稍為移正之)民病血變於中發為癰瘍厥心痛嘔血血泄
鼽衂善悲時眩仆胷腹滿手熱肘攣掖腫心澹澹大動
胷脇胃脘不安面赤目黃善噫嗌乾甚則色炲渴而欲
飲病本於心(寒水勝則邪乘心故為血變於中發為癰瘍等證按經脉篇以手心熱臂肘攣急腋
腫胷脇支滿心中澹澹大動面赤目黃為手厥隂心包絡病盖火受寒傷故諸病皆本於心也澹淡同炲音
臺焦黑色也)神門絶死不治(神門手少隂心脉也在手掌後銳骨之端動脉應手火不勝水
則心氣竭而神門絶故死不治)所謂動氣知其藏也(動氣者氣至脉動也察動脉之有無
則藏氣之存亡可知矣此總結六氣之變病也)帝曰善治之奈何(此下言司天淫勝之治)
岐伯曰司天之氣風淫所勝平以辛凉佐以甘苦以甘
緩之以酸寫之(風淫於上平以辛凉佐以苦甘以甘緩之俱與上文在泉治同以酸寫之者木
之正味其寫以酸也義見後)熱淫所勝平以鹹寒佐以苦甘以酸收
之(此與上文在泉治同但缺以苦發之一句而下文火淫所勝復言之則義與此節同也)濕淫所
勝平以苦熱佐以酸辛以苦燥之以淡泄之(諸與上文在泉治同
惟佐以酸辛與彼酸淡少異盖辛勝酸所以防酸之過也故當用以為佐)濕上甚而熱治以
苦温佐以甘辛以汗為故而止(濕上甚而熱者濕鬱於上而成熱也治以苦温
欲其燥也佐以甘辛欲其散也以燥以散則濕熱之在上者以汗之故而止矣)火淫所勝平以
鹹冷佐以甘苦以酸收之以苦發之以酸復之熱淫同
(此與在泉熱淫治同盖水能勝火故平以鹹冷苦能寫火之實甘能緩火之急故佐以苦甘火盛而散越者以
酸收之火鬱而伏留者以苦發之然以發去火未免傷氣故又當以酸復之而火熱二氣同治也)燥淫
所勝平以苦濕佐以酸辛以苦下之(此與上文燥淫於内治同但彼云佐
以甘辛此云酸辛為異詳注見前燥淫條下苦濕誤也當作苦温)寒淫所勝平以辛熱
佐以苦甘以鹹寫之(辛熱足以散寒苦甘可以勝水以鹹寫之水之正味其寫以鹹也此
與在泉治同而文有顛倒詳見前寒淫於内條下)
邪氣反勝之治(素問至真要大論二十六)
帝曰邪氣反勝治之奈何(反勝者以天地氣有不足則間氣乘虚為邪而反勝之也)
岐伯曰風司於地清反勝之治以酸温佐以苦甘以辛
平之(凡寅申歲厥隂風木在泉而或氣有不及則金之清氣反勝之故當治以酸温酸求木之同氣温以
制清也佐以苦甘苦以温金甘以緩肝之急也以辛平之木之正味其補以辛金之正味其寫以辛也)熱
司於地寒反勝之治以甘熱佐以苦辛以鹹平之(凡卯酉歲
少隂君火在泉而或氣有不及則水之寒氣反勝之故當治以甘熱甘能勝水熱能制寒也佐以苦辛寒得苦
而温得辛而散也以鹹平之火之正味其補以鹹水之正味其寫以鹹也)濕司於地熱反勝
之治以苦冷佐以鹹甘以苦平之(凡辰戌歲太隂濕土在泉而或氣有不及
則火之熱氣反勝之故當治以苦冷抑火邪也佐以鹹甘鹹寒制熱甘温補土也以苦平之即苦冷之義)火
司於地寒反勝之治以甘熱佐以苦辛以鹹平之(凡巳亥歲
少陽相火在泉而氣有不及與上文熱司於地者同其治)燥司於地熱反勝之治以
平寒佐以苦甘以酸平之以和為利(凡子午歲陽明燥金在泉而氣有不
及則熱反勝之治以平寒以金司於地氣本肅殺若用大寒必助其慘故但宜平寒抑其熱耳佐以苦甘所以
寫火也以酸平之金之正味其補以酸也以和為利戒過用也即平寒之意)寒司於地熱反
勝之治以鹹冷佐以甘辛以苦平之(凡丑未歲太陽寒水在泉而氣有不
及則熱反勝之故治以鹹冷抑火邪也佐以甘辛甘寫火而辛能散也以苦平之水之正味其補以苦也王
氏曰此六氣方治與前淫勝法殊貫其云治者寫客邪之勝氣也云佐者皆所利所宜也云平者補巳弱之正
氣也)帝曰其司天邪勝何如(言司天反勝也)岐伯曰風化於天清
反勝之治以酸温佐以甘苦(巳亥歲也治與上文風司於地大同)熱化於
天寒反勝之治以甘温佐以苦酸辛(子午歲也治與上文熱司於地稍同
但少一鹹味多一酸味盖火為水勝則心苦緩故宜食酸以收之)濕化於天熱反勝之
治以苦寒佐以苦酸(丑未歲也苦寒所以祛熱苦酸所以歛熱按此與上文濕司於地
皆當言風反勝之而俱言熱者盖風火本屬同氣均能勝濕故也然佐以苦酸則木之正味其寫以酸此雖治
熱而亦兼乎風矣)火化於天寒反勝之治以甘熱佐以苦辛(寅申
歲也治與上文熱司於地大同)燥化於天熱反勝之治以辛寒佐以苦
甘(卯酉歲也辛寒所以散熱苦甘所以寫火)寒化於天熱反勝之治以鹹冷
佐以苦辛(辰戌歲也治與上文寒司於地大同)
六氣相勝病治(素問至真要大論二十七)
帝曰六氣相勝奈何(相勝者六氣互有強弱而乘虚相勝也)岐伯曰厥隂
之勝耳鳴頭眩憒憒欲吐胃膈如寒大風數舉倮蟲不
滋胠脇氣并化而為熱小便黃赤胃脘當心而痛上支
兩脇腸鳴飱泄少腹痛注下赤白甚則嘔吐鬲咽不通
(厥隂之勝風邪盛也耳鳴頭眩肝脉會於頂巔而風主動也憒憒欲吐胃膈如寒以木邪傷胃胃虚生於寒也
倮蟲不滋土氣衰也胠脇氣并肝邪聚也化熱而小便黃赤邪侵小腸也其在上則胃脘當心而痛上支兩脇
為嘔吐為膈咽不通在下則飱泄少腹痛注下赤白皆肝經脉氣所及而木邪乘於腸胃也憒音貴心亂也
胠音區)少隂之勝心下熱善饑齊下反痛氣遊三焦炎暑
至木廼津草廼萎嘔逆躁煩腹滿痛溏泄傳為赤沃(少隂
之勝君火甚也少隂之脉起心中出屬心系故心下熱而善饑少隂之脉絡小腸而熱乘之故齊下反痛心火
盛則熱及心包絡包絡之脉歴絡三焦故氣遊三焦其在天則炎暑至在物則木廼津草廼萎火在上焦則嘔
逆躁煩在中焦則腹滿痛在下焦則溏泄傳為赤沃赤沃者利血尿赤也齊臍同)太隂之勝火
氣内鬱瘡瘍於中流散於外病在胠脇甚則心痛熱格
頭痛喉痺項強獨勝則濕氣内欝寒迫下焦痛留頂互引
眉間胃滿雨數至燥(當作濕)化廼見少腹滿腰脽重強内
不便善注泄足下温頭重足脛胕腫飲發於中胕腫於
上(太隂之勝濕邪盛也寒濕外甚則心火内鬱故瘡瘍先發於中而後流散於外心脉起心中出腋下故病
在胠脇甚則心痛熱格於上則為頭痛喉痺項強若無熱而濕獨勝則濕氣内鬱寒廹下焦故痛留巔頂互引
眉間胃屬土不能制濕則為脹滿其在天則雨數至在物則濕化見濕下流則少腹滿腰脽重強内濕不便則
清濁不分故善注泄濕鬱於下則熱生故足温濕滯於上故頭重脾胃不能勝濕則足脛胕腫故飲發於中浮
腫於上也)少陽之勝熱客於胃煩心心痛目赤欲嘔嘔酸善
饑耳痛溺赤善驚譫妄暴熱消爍草萎水涸介蟲廼屈
少腹痛下沃赤白(少陽之勝相火盛也熱客於胃而上行則為煩心心痛目赤欲嘔嘔酸善
饑耳痛等病下行則為溺赤火盛則傷隂故善驚譫妄暴熱消爍熱極則害物故草萎水涸介蟲屬金故遇火
而屈熱陷下焦故少腹為痛下沃赤白者熱在血分則赤氣分則白大便曰利小便曰濁也)陽明之
勝清發於中左胠脇痛溏泄内為嗌塞外發㿗疝大凉
肅殺華英改容毛蟲廼殃胷中不便嗌塞而欬(陽明之勝金邪
盛也金氣寒肅故清發於中木受其制故左胠脇痛清氣在下則為溏泄在上則為嗌塞在少腹則為㿗疝在
天則大凉肅殺在物則華英改容毛蟲木蟲也故受其殃胷中肺所居也燥勝則肺氣歛而失其治節故有不
便而嗌塞為欬也)太陽之勝凝慄且至非時水冰羽廼後化痔
瘧發寒厥入胃則内生心痛隂中廼瘍隱曲不利互引
隂股筋肉拘苛血脉凝泣絡滿色變或為血泄皮膚否
腫腹滿食减熱反上行頭項囟頂腦戶中痛目如脱寒
入下焦傳為濡瀉(太陽之勝水邪盛也故為凝慄水冰羽蟲屬火故後化太陽經夾脊貫臀
故痔發寒勝則邪正分爭故為瘧寒氣入胃厥逆於中上侵君火故内生心痛太陽之脉絡腎屬膀胱故為隂
瘍為隱曲不利而互引隂股筋肉得寒則為急為痺故筋急肉苛血脉得寒則營衛凝澁經脉不行故絡滿色
變血滯於經則妄行故或為血泄表寒不行故皮膚否腫裏寒為滯故腹滿食减隂寒在下則戴陽於上故熱
反上行頭項囟頂腦戶目内眥皆太陽經也寒氣居之故為痛如脱寒入下焦則命門陽衰故傳為大便濡瀉
囟音信)帝曰治之奈何(治六氣相勝)岐伯曰厥隂之勝治以甘
清佐以苦辛以酸寫之(木勝土敗治以甘清甘益土清平木也佐以苦辛散風邪也以
酸寫之木之正味其寫以酸也)少隂之勝治以辛寒佐以苦鹹以甘寫
之(熱勝則乘金治以辛寒散火也佐以苦鹹泄熱也以甘寫之火之正味其寫以甘也)太隂之勝
治以鹹熱佐以辛甘以苦寫之(土勝則濕淫治以鹹熱鹹能潤下熱能燥濕也
濕勝則土寒佐以辛甘辛能温土甘能補土也以苦寫之土之正味其寫以苦也)少陽之勝治
以辛寒佐以甘鹹以甘寫之(此與上少隂治同但佐有少異盖甘能寫火也)陽
明之勝治以酸温佐以辛甘以苦泄之(燥金之勝病在肺肝治以酸温
潤燥煖肺也佐以辛甘寫肺補肝也以苦泄之苦從火化能泄燥邪之實也)太陽之勝治以
甘熱佐以辛酸以鹹寫之(水勝則火衰治以甘熱甘益土以制水熱扶陽以逐寒也
佐以辛酸辛散寒邪之實酸收心氣之傷也以鹹寫之水之正味其寫以鹹也)
六氣之復病治(素問至真要大論二十八)
帝曰六氣之復何如(復者報復之義六氣盛衰不常有所勝則有所復也愚按王氏曰
凡先有勝後必復新校正引玄珠正化對化之義云正司化令之實對司化令之虚對化勝而有復正化勝而
不復反以王注為未然或又曰甲丙戌庚壬陽年太過有勝無復乙丁巳辛癸隂年不及有勝必有復皆未達
之言也夫勝復之道隨氣盛衰而見非有正對之分考之本經諸篇原無此言其於不及有復太過無復之說
盖以氣交變大論凡太過之運皆不言復惟不及之年則有之六元正紀太論所載六十年運氣之紀亦惟不
及之歲言復而太過之年則無似乎陽年太過有勝無復也然五常政大論云發生之紀不務其德則收氣復
赫曦之紀暴烈其政藏氣廼復敦阜之紀大風迅至邪傷脾也堅成之紀政暴變長氣斯救流衍之紀政過則
化氣大舉是皆以太過之歲為言由此觀之則陽年未嘗無復也惟是隂年氣弱彼來勝我故子必起而報之
故謂之復陽年氣強無勝我者但以我勝彼故承廼從而制之然曰承曰復本一理也但相繼而制者謂之承
因勝而報者謂之復勝復相仍本無罅隙故經曰有勝則復無勝則否勝至則復無常數也又曰微者復微甚
者復甚然則氣之微甚尚不可以假借又何有隂陽正對復與不復之理哉故本論無分太過不及之年皆有
淫勝反勝相勝之氣可見陽年未必全盛而反勝者有之隂年未必全衰而淫勝者亦有之天地變化消長無
窮但當隨厥氣幾而察以方月之義庶得其妙若必欲因辭害意則失之遠矣)岐伯曰悉乎哉
問也厥隂之復少腹堅滿裏急暴痛偃木飛沙倮蟲不
榮厥心痛汗發嘔吐飲食不入入而復出筋骨掉眩清
厥甚則入脾食痺而吐(厥隂風木之復内應肝氣少腹堅滿肝邪實也裏急暴痛肝主
筋膜其氣急也偃木飛沙風之甚也倮蟲不榮木制土也厥心痛汗發肝邪乘胃上淩於心而陽氣泄也飲食
不入入而復出脾受肝傷也掉為顫掉眩為眩運風淫所致也風之甚者必兼承制之化故手足清冷而厥也
食痺者食入不化入則悶痛嘔汁必吐出乃已也)衝陽絶死不治(衝陽胃脉也胃絶則脾亦
絶矣按前章天地淫勝止言司天六脉絶者不治而在泉未言此章於六氣之復者復言之正以明在泉之
化盖四氣盡終氣地氣主之復之常也)少隂之復燠熱内作煩躁鼽嚏少
腹絞痛火見燔焫嗌燥分注時止氣動於左上行於右
欬皮膚痛暴瘖心痛鬱冐不知人廼洒浙惡寒振慄譫
妄寒巳而熱渴而欲飲少氣骨萎膈腸不便外為浮腫
噦噫赤氣後化流水不冰熱氣大行介蟲不福病疿胗
瘡瘍癰疽痤痔甚則入肺欬而鼻淵(少隂君火之復燠熱内作煩躁鼽嚏
火盛於中而炎於上也少腹絞痛火在隂也火見燔焫嗌燥身表焦熱而火在喉也分注時止謂大腸或泄膀
胱或癃火居二便也氣動於左陽升在東也上行於右火必乘金也欬而皮膚痛暴瘖肺主聲音外合皮毛而
受火之傷也心痛鬱冐不知人心邪自實而神明亂也洒浙惡寒振慄譫妄寒巳而熱水火相爭熱極生寒也
渴而欲飲亡津液也少氣骨萎壯火食氣熱極傷精也隔腸不便熱結不通也外為浮腫為噦噫熱勝則腫火
逆衝上也赤氣後化陽明先勝少隂後復也流水不冰熱氣大行介蟲不福火盛制金也疿胗瘡瘍癰疽痤痔
火克肺金而皮毛受病也火甚必傷肺故欬而鼻淵所由作矣鼽音求嚏音帝焫如瑞切噦於决切疿音肺
痤才何切)天府絶死不治(天府肺經穴也)太隂之復濕變廼舉體重
中滿食飲不化隂氣上厥胷中不便飲發於中欬喘有
聲大雨時行鱗見於陸頭頂痛重而掉瘛尤甚嘔而密
默唾吐清液甚則入腎竅寫無度(太隂濕土之復體重中滿飲食不化自傷
同氣也隂氣上厥胷中不便濕從寒化也飲發於中喘欬有聲濕侵脾肺也大雨時行鱗見於陸濕令行也頭
頂痛重而掉瘛尤甚濕在三陽筋脉濡耎也嘔而密默唾吐清液寒濕内動也甚則土邪傳腎竅寫無度以腎
開竅於二便而門戶不要也)太谿絶死不治(太谿腎經穴也)少陽之復大熱
將至枯燥燔爇介蟲廼耗驚瘛欬衂心熱煩燥便數憎
風厥氣上行面如浮埃目乃瞤瘛火氣内發上為口糜
嘔逆血溢血泄發而為瘧惡寒鼓慄寒極反熱嗌絡焦
槁渴引水漿色變黃赤少氣脉萎化而為水傳為胕腫
甚則入肺欬而血泄(少陽相火之復故大熱至而枯燥燔爇介蟲屬金所以耗也其病則
驚瘛欬衂心熱煩燥火乘心肺也便數憎風表裏皆熱也厥氣上行面如浮埃目廼瞤瘛火氣内發上為口糜
嘔逆血溢血泄皆火炎於上故形色變而逼血妄行也發而為瘧惡寒鼓慄寒極反熱以風火相薄而隂陽相
并也嗌絡焦槁渴引水漿津液涸也色變黃赤熱在脾則黃在心則赤也少氣脉萎氣血傷也化而為水傳為
胕腫以氣蒸熱化水道不通而浮腫如泥也火盛必傷金故甚則入肺欬而血泄爇儒决切瘛音翅)尺
澤絶死不治(尺澤肺經穴也按前章少隂司天熱淫所勝言尺澤少陽司天火淫所勝言天府
此章所言與前章相反然皆係肺經之穴以火克金故能互見其害)陽明之復清氣大舉
森木蒼乾毛蟲廼厲病生胠脇氣歸於左善太息甚則
心痛否滿腹脹而泄嘔吐欬噦煩心病在膈中頭痛甚
則入肝驚欬筋攣(陽明燥金之復故清氣大舉森木蒼乾毛蟲廼厲金克木也病生胠脇氣
歸於左肝木傷也金氣盛則木鬱火衰而陽氣不達故善太息甚則心痛否滿腹脹而泄嘔吐欬噦煩心清邪
在中也頭痛者隂寒外束熱聚於經也金強侮肝故為驚駭筋攣之病)太衝絶死不治(太衝
肝經穴也)太陽之復厥氣上行水凝雨冰羽蟲廼死心胃生
寒胷中不利心痛否滿頭痛善悲時眩仆食减腰脽反
痛屈伸不便地裂冰堅陽光不治少腹控睾引腰脊上
衝心唾出清水及為噦噫甚則入心善忘善悲(太陽寒水之復
其氣上行則水凝雨冰羽蟲屬火水盛廼死也其病心胃生寒故胷中不利也心痛否滿寒在膈間也頭痛善
悲寒併於上而陽神虚也時眩仆食减清陽失位而胃中寒也腰脽反痛屈伸不便寒歸水藏而連及太陽經
也地裂冰堅陽光不治水令行也少腹控睾引腰脊上衝於心寒客三隂上侵君火也唾出清水及為噦噫寒
水侮土胃脘無陽也寒甚者必乘心心藏神神不足則善忘善悲脽音誰睾音高)神門絶死不
治(神門心經穴也)帝曰善治之奈何(治六氣之復)岐伯曰厥隂之復
治以酸寒佐以甘辛以酸寫之以甘緩之(厥隂風木之復治以酸寒
木之正味其寫以酸木火相生宜清以寒也佐以甘辛木盛土衰以甘補土辛從金化以辛制木也寫者寫肝
之實緩者緩肝之急也)少隂之復治以鹹寒佐以苦辛以甘寫之
以酸收之以苦發之以鹹耎之(少隂君火之復治以鹹寒制以所不勝也佐以苦辛
發散其熱也以甘寫之甘寫火也以酸收之歛浮熱也以苦發之散火之鬱也以鹹耎之解熱之結也)太
隂之復治以苦熱佐以酸辛以苦寫之燥之泄之(太隂濕土
之復治以苦熱苦能寫土熱能燥濕也佐以酸辛酸能制土辛能温寒也以苦寫之燥之泄之寫以奪其壅燥以勝其
濕泄以利其水也)少陽之復治以鹹冷佐以苦辛以鹹耎
之以酸收之辛苦發之發不遠熱無犯温凉少隂同法
(少陽相火之復與上文少隂之復治同發不遠熱無犯温凉重明用發者勿犯寒凉也少隂之治亦然)陽
明之復治以辛温佐以苦甘以苦泄之以苦下之以酸
補之(陽明燥金之復治以辛温金之正味寫之以辛金之清燥勝之以温也佐以苦甘苦從火化以苦制
金木被金傷以甘緩急也以苦泄之下之開燥結以通實邪以酸補之歛津液以滋乾涸也)太陽
之復治以鹹熱佐以甘辛以苦堅之(太陽寒水之復治以鹹熱水之正味
其寫以鹹而治寒以熱也佐以甘辛甘從土化用以制水而辛能散寒也寒水通於腎腎不堅則寒易起故藏
氣法時論曰腎欲堅急食苦以堅之也)治諸勝復寒者熱之熱者寒之温
者清之清者温之散者收之抑者散之燥者潤之急者
緩之堅者耎之脆者堅之衰者補之強者寫之各安其
氣必清必靜則病氣衰去歸其所宗此治之大體也(此總
結前章淫勝反勝相勝相復之治皆不外乎此法則正氣得安病氣衰去隂陽宗主各有所歸自無偏勝之患
而治法盡於此矣脆音翠)帝曰善
天樞上下勝復有常(素問至真要大論二十九)
帝曰氣之上下何謂也岐伯曰身半以上其氣三矣天之分
也天氣主之身半以下其氣三矣地之分也地氣主之(氣之上下
司天在泉也而人身應之則身半以上陽氣三隂氣亦三是為手之六經應天之分故天氣主之身半以下亦
陽氣三隂氣三是為足之六經應地之氣故地氣主之六節藏象論亦云其氣三三而成天三而成地三而成
人亦是三隂三陽之義)以名命氣以氣命處而言其病半所謂天
樞也(以名命氣謂正其名則氣有所屬如三隂三陽者名也名既立則六氣各有所主矣以氣命處謂六
經之氣各有其位察其氣則中外前後上下左右病處可知矣半身半也上下之中也以人身言之則前及於
臍後及於腰故臍旁二寸名天樞穴正取身半之義又天樞詳義見本類前九)故上勝而下俱
病者以地名之下勝而上俱病者以天名之(上勝則下虚而下俱
病者即名地氣也下勝則上虚而上俱病者即名天氣也六元正紀大論曰天氣不足地氣隨之地氣不足天
氣從之亦此之謂)所謂勝至報氣屈伏而未發也復至則不以
天地異名皆如復氣為法也(凡勝至為病者以報氣未發也故病在上則求乎天
病在下則求乎地若復氣已至則不以天地異名但求復氣所居隨微甚以為治法也如前章治六氣之復及
下文云氣之復也和者平之暴者奪之皆治復之法)帝曰勝復之動時有常乎氣
有必乎岐伯曰時有常位而氣無必也(時有常氣無必義如下文)帝
曰願聞其道也岐伯曰初氣終三氣天氣主之勝之常
也四氣盡終氣地氣主之復之常也(歲半之前天氣主之歲半之後地氣
主之勝在前復在後故自初氣以至三氣乃司天所主之時太過則勝其不勝不及則勝者來勝此勝之常也
自四氣以至終氣乃在泉所主之時太過則承者起而制之不及則子為母而復之此復之常也故曰時有常
位)有勝則復無勝則否(有勝必有復無勝則無復五常政大論曰微者復微甚者復甚
可見勝復之氣或有或無或微或甚其變不一故曰氣無必也)帝曰善復巳而勝何如
岐伯曰勝至則復無常數也衰廼止耳(復巳而勝謂既復之後而又勝
也勝至則復言再勝則再復本無常數也勝復之變本由乎氣若氣有餘而勝復微則氣有未盡故不免再勝
再復若勝復甚則彼此氣盡而已故衰廼止耳)復巳而勝不復則害此傷生也
(若有勝無復則亢而為害故傷生也)帝曰復而反病何也岐伯曰居非其
位不相得也大復其勝則主勝之故反病也(復而反病謂復反自
病也復氣居非其位則客主之氣不相得氣不相得而大復其勝力極必虚虚則主氣乘之故反受病也)所
謂火燥熱也(此即居非其位也火少陽也燥陽明也熱少隂也少陽少隂在泉以客之火氣而居
主之水位火氣大復則水主勝之陽明司天以客之金氣而居主之火位金氣大復則火主勝之餘氣勝復則
無主勝之反病故曰所謂火燥熱也按此以復氣反病為言然燥在三氣之前本非復之時也但言復則勝
可知矣故勝氣不相得者亦當反病天地之氣皆然也)帝曰治之奈何岐伯曰夫
氣之勝也微者隨之甚者制之氣之復也和者平之暴
者奪之皆隨勝氣安其屈伏無問其數以平為期此其
道也(此總言勝復微甚之治也微者隨之順其氣以安之也甚者制之制以所畏也和者平之謂其微邪
也暴者奪之寫其強盛也但隨勝氣以治則屈伏之氣可安矣然不必計其數之多少但以得平為期乃隨勝
之道此言皆隨勝氣者非單以勝氣為言以復氣之至氣亦勝矣盖兼言之也本節治法亦與前章治諸氣復
相參閱)帝曰善
客主勝而無復病治各有正味(素問至真要大論三十)
帝曰客主之勝復奈何(客者天地之六氣主者四時之六步凡前云勝復者皆客氣之
變故此復明主氣也有逐年主氣客氣圖在圖翼二卷)岐伯曰客主之氣勝而無
復也(客氣動而變主氣靜而常氣強則勝時去則已故但以盛衰相勝而無復也)帝曰其逆
從何如岐伯曰主勝逆客勝從天之道也(客行天令運動不息主守
其位祇奉天命者也主勝客則違天之命而天氣不行故為逆客勝主則以上臨下而政令乃布故為從)
帝曰其生病何如岐伯曰厥隂司天客勝則耳鳴掉眩
其則欬主勝則胷脇痛舌難以言(初氣終三氣天氣主之也巳亥年厥隂司
天以風木之客而加於厥隂少隂少陽之主若客勝則木氣上動而風邪盛故耳鳴掉眩甚則為欬若主勝則
火挾木邪在相火則胷脇痛心包所居也在君火則舌難言心開竅於舌也)少隂司天客勝
則鼽嚏頸項強肩背瞀熱頭痛少氣發熱耳聾目瞑甚
則胕腫血溢瘡瘍欬喘主勝則心熱煩躁甚則脇痛支
滿(子午年少隂司天以君火之客而加於木火三氣之主客勝則火在上焦故熱居頭項肌表主勝則火木
為邪故心肝二經為病瞀音務悶也)太隂司天客勝則首面胕腫呼吸
氣喘主勝則胷腹滿食巳而瞀(丑未年太隂司天以濕土之客而加於木火之
主客勝則濕熱上升故首面浮腫而喘主勝則風熱侵脾故胷腹滿食已而瞀)少陽司天客勝
則丹胗外發及為丹熛瘡瘍嘔逆喉痺頭痛嗌腫耳聾
血溢内為瘛瘲主勝則胷滿欬仰息而有血手熱(寅申年少
陽司天以畏火之客而加於木火之主客主互勝火在上焦故為熱病如此胗疹同熛飄標二音瘛瘲音翅
縱按下文云痙強拘瘛是瘛為拘攣瘲為弛縱可知)陽明司天清復内餘則欬衂
嗌塞心膈中熱欬不止而白血出者死(卯酉年陽明司天以燥金之客
而加於木火之主金居火位則客不勝主故不言客主之勝然陽明以清肅為政若清氣復盛而有餘於内則
熱邪承之故為欬衂嗌塞等證皆肺金受傷也肺傷極則白血出盖血竭於肺乃為白涎白液涎液雖白實血
所化故曰白血出者死)太陽司天客勝則胷中不利出清涕感寒
則欬主勝則喉嗌中鳴(辰戌年太陽司天以寒水之客而加於木火之主客勝則寒氣
在上故胷中不利涕出而欬主勝則火因寒覆故陽氣欲達而喉嗌鳴也)厥隂在泉客勝則
大關節不利内為痙強拘瘛外為不便主勝則筋骨繇
併腰腹時痛(四氣盡終氣地氣主之也寅申年厥隂在泉以風木之客而加於太隂陽明太陽之
主客勝主勝皆以木居土金水之鄉肝木受制於下故為關節不利痙強拘瘛筋骨等病繇搖同併攣束不開
也)少隂在泉客勝則腰痛尻股膝髀腨胻足病瞀熱以
酸胕腫不能久立溲便變主勝則厥氣上行心痛發熱
膈中衆痺皆作發於胠脇魄汗不藏四逆而起(卯酉年少隂在
泉以君火之客而加於土金水之主客勝則腰尻下部為痛為熱為溲便變者火居隂分也為胕腫不能久立
者火在太隂脾主肌肉四支也主勝則君火受制於羣隂故為厥氣上行心痛發熱等病魄汗隂汗也四逆厥
冷也脉要精微論曰隂氣有餘為多汗身寒即此謂也)太隂在泉客勝則足痿下
重便溲不時濕客下焦發而濡瀉及為腫隱曲之疾主
勝則寒氣逆滿食飲不下甚則為疝(辰戌年太隂在泉以濕土之客而加
於金水之主客勝而為足痿下重等病濕挾隂邪在下也主勝而為寒氣逆滿食飲不下者寒水侮土傷脾也
甚則為疝即隱曲之疾盖前隂者太隂陽明之所合而寒濕居之故為是證)少陽在泉客勝
則腰腹痛而反惡寒甚則下白溺白主勝則熱反上行
而客於心心痛發熱格中而嘔少隂同候(巳亥年少陽在泉以相火
之客而加於土金水之主客勝則火居隂分故下焦熱腰腹痛而惡寒下白主勝則隂盛格陽故熱反上行心
痛發熱格中而嘔少陽少隂皆屬火故同侯)陽明在泉客勝則清氣動下少
腹堅滿而數便瀉主勝則腰重腹痛少腹生寒下為鶩
溏則寒厥於腸上衝胷中甚則喘不能久立(子午歲陽明在泉以
燥金之客而加於土金水之主客勝則清寒之氣動於下焦故少腹堅滿而便寫主勝則寒侵金藏故下在腸
腹則為腰重腹痛鶩溏寒厥上于肺經則衝於胷中甚則氣喘不能久立也鶩木務二音鴨也)太陽
在泉寒復内餘則腰尻痛屈伸不利股脛足膝中痛(丑未
年太陽在泉以寒水之客而加於金水之主水居水位故不言客主之勝重隂氣盛故寒復内餘而為腰尻股
脛足膝中痛)帝曰善治之奈何(治客主之勝)岐伯曰高者抑之下
者舉之有餘者折之不足者補之佐以所利和以所宜
必安其主客適其寒温同者逆之異者從之(高者抑之欲其降也
下者舉之欲其升也有餘者折之攻其實也不足者補之培其虚也佐以所利順其升降浮沉也和以所宜酌
其氣味薄厚也安其主客審強弱以調之也適其寒温用寒遠寒用温遠温也同者逆之客主同氣者可逆而
治也異者從之客主異氣者或從於客或從於主也)帝曰治寒以熱治熱以寒氣
相得者逆之不相得者從之余巳知之矣其於正味何
如(五行氣化補寫之味各有專主故曰正味此不特客主之氣為然凡治諸勝復者皆同)岐伯曰
木位之主其寫以酸其補以辛(木之主氣初之氣也在春分前六十日有奇乃
厥隂風木所主之時故曰木位之主木性升酸則反其性而歛之故為寫辛則助其發生之氣故為補藏氣發
時論曰肝欲散急食辛以散之用辛補之酸寫之)火位之主其寫以甘其補以
鹹(火之主氣有二春分後六十日有奇少隂君火主之二之氣也夏至前後各三十日有奇少陽相火主之
三之氣也火性烈甘則反其性而緩之故為寫火欲耎鹹則順其氣而耎之故為補藏氣法時論曰心欲耎急
食鹹以耎之用鹹補之甘寫之)土位之主其寫以苦其補以甘(土之主氣四之
氣也在秋分前六十日有奇乃太隂濕土所主之時土性濕苦則反其性而燥之故為寫土欲緩甘則順其氣
而緩之故為補藏氣法時論曰脾欲緩急食甘以緩之用苦寫之甘補之)金位之主其寫以
辛其補以酸(金之主氣五之氣也在秋分後六十日有奇乃陽明燥金所主之時金性歛辛則反
其性而散之故為寫金欲收酸則順其氣而收之故為補藏氣法時論曰肺欲收急食酸以收之用酸補之辛
寫之)水位之主其寫以鹹其補以苦(水之主氣終之氣也在冬至前後各三十
日有奇乃太陽寒水所主之時水性凝鹹則反其性而耎之故為寫水欲堅苦則順其氣而堅之故為補藏氣
法時論曰腎欲堅急食苦以堅之用苦補之鹹寫之)厥隂之客以辛補之以酸寫
之以甘緩之(客者客氣之為病也後放此厥隂之客與上文水位之主同其治而復曰以甘緩之
者木主肝藏氣法時論曰肝苦急急食甘以緩之也)少隂之客以鹹補之以甘寫
之以鹹收之(少隂君火之客與上文火位之主同其治以鹹收之誤也當作酸藏氣法時論曰心
若緩急食酸以收之者是其義)太隂之客以甘補之以苦寫之以甘緩
之(太隂濕土之客與上文土位之主治同)少陽之客以鹹補之以甘寫之
以鹹耎之(少陽相火之客與上文火位之主少隂之客治同但曰以鹹耎之者按藏氣法時論曰心
欲耎急食鹹以耎之雖心非少陽而君相皆火故味同也)陽明之客以酸補之以辛
寫之以苦泄之(陽明燥金之客與上文金位之主治同復言以苦泄之者金主肺藏氣法時論
曰肺苦氣上逆急食苦以泄之也)太陽之客以苦補之以鹹寫之以苦
堅之以辛潤之開發腠理致津液通氣也(太陽寒水之客與上文水
位之主治同復曰以辛潤之者水屬腎如藏氣法時論曰腎苦燥急食辛以潤之也開發腠理等義俱與彼同
詳疾病類二十四)帝曰善
六氣之勝五藏受邪脉應(素問至真要大論三十一)
帝曰六氣之勝何以候之(候者候其氣之應見也)岐伯曰乘其至
也(乘其氣至而察之也)清氣大來燥之勝也風木受邪肝病生焉
(金氣克木故肝木受邪肝病則并及於膽)熱氣大來火之勝也金燥受邪肺
病生焉(火氣克金故肺金受肺病則并及於大腸)邪寒氣大來水之勝也
火熱受邪心病生焉(水氣克火故心火受邪心病則并及小腸包絡三焦)濕氣大來
土之勝也寒水受邪腎病生焉(土氣克水故腎水受邪腎病則并及膀胱)風
氣大來木之勝也土濕受邪脾病生焉(木氣克土故脾土受邪脾病則
并及於胃)所謂感邪而生病也(不當至而至者謂之邪氣有所感觸則病生矣)乘年
之虚則邪甚也(凡歲氣不及邪勝必甚如乙丁巳辛癸年是也)失時之和亦邪
甚也(客主不和四時失序感而為病則隨所不勝而與藏氣相應也其邪亦甚)遇月之空亦
邪甚也(八正神明論曰月始生則血氣始精衛氣始行月廓滿則血氣實肌肉堅月廓空則肌肉减經
絡虚衛氣去形獨居是即月空之義亦邪之所以甚也以上二節曰乘曰失曰遇皆以人事為言是謂三虚
詳義見後三十六)重感於邪則病危矣(如歲露論云冬至之日中於虚風而不發至立
春之日又皆中於虚風此兩邪相摶即重感之謂義詳後三十六)有勝之氣其必來復
也(天地之氣不能相過也有勝則有復也)帝曰其脉至何如(言六氣勝至之脉體)岐
伯曰厥隂之至其脉弦(厥隂之至風木氣也木體端直以長故脉弦弦者長直有力如
弓弦也)少隂之至其脉鈎(少隂之至君火氣也火性升浮故脉鈎鈎者來盛去衰外實内
虚如帶之鈎也)太隂之至其脉沈(太隂之至濕土氣也土體重實故脉沉沉者行於肌肉之
下也)少陽之至大而浮(少陽之至相火氣也火熱盛長於外故脉來洪大而浮於肌膚之上
也)陽明之至短而濇(陽明之至燥金氣也金性收歛故脉來短而濇也)太陽之
至大而長(太陽之至寒水氣也水源長而生意廣故其脉至大而且長)至而和則平
(以上六脉之至各無太過不及是為和平之脉不平則為病矣)至而甚則病(甚謂過甚而失其中
和之氣如但弦無胃之類是也)至而反者病(反者反見勝巳之脉如應弦反濇應大反小之類是也)至而
不至者病(時已至而脉不應來氣不足也故病)未至而至者病(時未至而脉先至來氣太過也故病
凡南北政之歲脉象變易皆然)隂陽易者危(隂陽易即五運行大論隂陽交之義隂陽錯亂故謂之危詳見本類前五)
勝復蚤晏脉應(素問至真要大論三十二)
帝曰勝復之變蚤晏何如(言遲速之應)岐伯曰夫所勝者勝
至已病病已愠愠而復已萌也(勝氣之至既已病矣病將已尚愠愠未除而復
氣隨之已萌矣故凢治病者於隂陽先後之變不可不察也愠音醖又上聲緼積貌)夫所復者
勝盡而起得位而甚勝有微甚復有少多勝和而和勝
虚而虚天之常也(勝盡而起隨而至也得位而甚專其令也勝有微甚則復有少多報和以
和報虚以虚故勝復之道亦猶形影聲應之不能爽也)帝曰勝復之作動不當位
或後時而至其故何也(勝復之動有不應時者也)岐伯曰夫氣之生
與其化衰盛異也(生者發生之始化者氣化大行故衰盛異也氣有衰盛則勝復之動有不
當位而後先至矣)寒暑温凉盛衰之用其在四維(寒暑温凉四季之正氣也
四維辰戌丑未之月也春温盛於辰夏暑於未秋凉盛於戌冬寒盛於丑此四季盛衰之用)故陽之
動始於温盛於暑隂之動始於清盛於寒春夏秋冬各
差其分(始於温陽之生也盛於暑陽之化也始於清隂之生也盛於寒隂之化也氣至有微甚故四季
各有差分也)故大要曰彼春之煖為夏之暑彼秋之忿為冬
之怒謹按四維斥候皆歸其終可見其始可知此之謂
也(斥候四時之大候也春之煖即夏暑之漸秋之忿即冬寒之漸但按四維之正則四時斥候之所歸也故
見其始即可知其終矣)帝曰差有數乎岐伯曰又凡三十度也(凡氣
有遲蚤總不出一月之外三十度即一月之日數也此二句與六元正紀大論同詳本類前二十三)帝曰
其脉應皆何如岐伯曰差同正法待時而去也(氣至脉亦至氣
去脉亦去氣有差分脉必應之故曰差同正法)脉要曰春不沉夏不弦秋不數
冬不濇是謂四塞(此即脉之差分也春脉宜弦然自冬而至冬氣猶存故尚有沉意夏脉宜
數然自春而至春氣猶存故尚有弦意秋脉宜濇然自夏而至夏氣猶存故尚有數意冬脉宜沉然自秋而至
秋氣猶存故尚有濇意若春不沉夏不弦秋不數冬不濇是失其所生之氣氣不交通故曰四塞皆非脉氣之
正)沉甚曰病弦甚曰病數甚曰病濇甚曰病(此又其差之甚者也
故春可帶沉而沉甚則病夏可帶弦而弦甚則病秋可帶數而數甚則病冬可帶濇而濇甚則病以盛非其時
也)參見曰病復見曰病未去而去曰病去而不去曰病
(參見氣脉亂而雜至也復見者脉隨氣去而再來也時未去而脉先去本氣不足來氣有餘也時已去而脉
不去本氣有餘來氣不足也皆不免於病)反者死(春得秋脉夏得冬脉秋得夏脉冬得長夏脉長夏得
春脉反見勝巳之化失天和也故死)故曰氣之相守司也如權衡之不得
相失也(權衡秤也凡六氣之用亦猶權衡之平而不可失也)夫隂陽之氣清静則生
化治動則苛疾起此之謂也(隂陽之氣平則清靜而生化治不平則動而苛疾起
六微旨大論曰成敗倚伏生乎動動而不已則變作矣)
三隂三陽幽明分至(素問至真要大論三十三)
帝曰願聞隂陽之三也何謂(厥隂少隂太隂三隂也少陽陽明太陽三陽也)岐
伯曰氣有多少異用也(易曰一隂一陽之謂道而此曰三者以隂陽之氣各有盛衰盛
者氣多衰者氣少天元紀大論曰隂陽之氣各有多少故曰三隂三陽也按隂陽類論以厥隂為一隂少隂為
二隂太隂為三隂少陽為一陽陽明為二陽太陽為三陽數各不同故氣亦有異)帝曰陽明何
謂也岐伯曰兩陽合明也(兩陽合明陽之盛也隂陽繫日月篇曰辰者三月主左足
之陽明巳者四月主右足之陽明此兩陽合於前故曰陽明丙主左手之陽明丁主右手之陽明此兩火并合
故曰陽明)帝曰厥隂何也岐伯曰兩隂交盡也(厥盡也兩隂交盡隂之極
也隂陽繫日月篇曰戌者九月主右足之厥隂亥者十月主左足之厥隂此兩隂交盡故曰厥隂詳經絡類三
十四)帝曰幽明何如岐伯曰兩隂交盡故曰幽兩陽合
明故曰明幽明之配寒暑之異也(幽明者隂陽盛極之象也故隂陽繫日月
篇以辰巳為陽明戌亥為厥隂夫辰巳之氣暑戌亥之氣寒如夜寒晝熱冬寒夏熱西北寒東南熱無非辰巳
戌亥之氣故幽明之配為寒暑之異)帝曰分至何如岐伯曰氣至之謂至
氣分之謂分至則氣同分則氣異所謂天地之正紀也
(分言春秋二分至言冬夏二至冬夏言至者隂陽之至極也如司天主夏至在泉主冬至此六氣之至也夏至
熱極凉生而夜短晝長之極冬至寒極温生而晝短夜長之極此隂陽盈縮之至也春秋言分者隂陽之中分
也初氣居春分之前二氣居春分之後四氣居秋分之前五氣居秋分之後此間氣之分也春分前寒而後熱
前則晝短夜長後則夜短晝長秋分前熱而後寒前則夜短晝長後則晝短夜長此寒熱晝夜之分也至則純
隂純陽故曰氣同分則前後更易故曰氣異此天地歲氣之正紀也)
六氣補寫用有先後(素問至真要大論三十四)
帝曰夫子言春秋氣始於前冬夏氣始於後余巳知之
矣然六氣往復主歲不常也其補寫奈何(初之氣始於立春前十五
日四之氣始於立秋前十五日故春秋氣始於前三之氣始於立夏後十五日終之氣始於立冬後十五日故
冬夏氣始於後此不易之次序也然六氣迭為進退舊者去而新者來往復不常則其補寫之味亦用有先後
也)岐伯曰上下所主隨其攸利正其味則其要也左右
同法(司天在泉上下各有所主應補應寫但隨所利而用之其要以正味為主也左右間氣上者同於司
天下者同於在泉故曰同法)大要曰少陽之主先甘後鹹陽明之主
先辛後酸太陽之主先鹹後苦厥隂之主先酸後辛少
隂之主先甘後鹹太隂之主先苦後甘(主謂主歲非客主之主也按此
即六氣補寫之正味六氣勝至必當先去其有餘後補其不足故諸味之用皆先寫而後補)佐以所
利資以所生是謂得氣(自補寫正味之外而復佐以所利兼其所宜也資以所生助其
化源也是得六氣之和平矣)
九宫八風(靈樞九宫八風篇全三十五)
太一常以冬至之日居叶蟄之宫四十六日(太一北辰也按西志
曰中宫天極星其一明者太一之常居也盖太者至尊之稱一者萬數之始為天元之主宰故曰太一即北極
也北極居中不動而斗運於外斗有七星附者一星自一至四為魁自五至七為杓斗杓旋指十二辰以建時
節而北極統之故曰北辰古云太一運璇璣以齊七政者此之謂也斗杓所指之辰謂之月建即氣令所王之
方如冬至節月建在正北故云太一居叶蟄之宫叶蟄坎宫也以周歲日數分屬八宫則每宫得四十六日惟
乾巽天門地戶兩宫止四十五日共紀三百六十六日以盡一歲之數後放此坎宫四十六日主冬至小寒大
寒三節有九宫八風圖在圖翼二卷叶效甲切)明日居天留四十六日(明日即上
文四十六日之次日謂起於四十七日也後放此天留艮宫也主立春雨水驚蟄三節共四十六日太一之所
移居也連前共九十二日而止)明日居倉門四十六日(倉門震宫也自九十三日起當
春分清明穀雨三節共四十六日至一百三十八日而止)明日居隂洛四十六日(隂洛
巽宫也自一百三十九日起主立夏小滿芒種三節共四十五日至一百八十三日而止)明日居天
宫四十六日(天宫離宫也主夏至小暑大暑三節共四十六日至二百二十九日而止)明日
居玄委四十六日(玄委坤宫也主立秋處暑白露三節共四十六日至二百七十五日而止)
明日居倉果四十六日(倉果兌宫也主秋分寒露霜䧏三節共四十六日至三百二十
一日而止)明日居新洛四十五日(新洛乾宫也主立冬小雪大雪三節共四十五日至
三百六十六日周一歲之全數而止)明日復居叶蟄之宫曰冬至矣(歲盡一周
復起於叶蟄之宫交於冬至乃為來歲之首也)太一日遊以冬至之日居叶蟄
之宫數所在日從一處至九日復反於一常如是無巳
終而復始(此結上文而總其義也太乙始於坎終於乾乃八宫之日也八盡而九則復反於一而循
環無已矣然河圖宫九而此居惟八盖中宫為太乙所主而臨御乎八宫者也)太一移日天必
應之以風雨以其日風雨則吉歲美民安少病矣(移日交節
過宫日也節之前後必有風雨應之若當其日而風雨和調則吉故歲美民安少病也)先之則多
雨後之則多汗(汗當作旱風雨先期而至其氣有餘故多雨風雨後期而至其氣不足故多旱)
太一則冬至之日有變占在君(冬至為一歲之首位在正北君居宸極南面而
治其象應之故占在君)太一在春分之日有變占在相(春分為卯之中位在
正東相持文衡職司教化其象應春故占在相)太一在中宫之日有變占在吏
(中宫屬土王在四維吏有分任其象應之故占在吏)太一在秋分之日有變占在
將(秋分為酉之中位居正西將在威武職司殺伐其象應秋故占在將)太一在夏至之日
有變占在百姓(夏至為午之中位在正南兆民衆庶如物蕃盛其象應夏故占在百姓)所
謂有變者太一居宫之日病風折樹木揚沙石各以其
所主占貴賤(此釋上文有變之義其病在風霾異常折樹木揚沙石者乃謂之變否則非也太乙
居五宫之日言所重者在子午卯酉四正之節及中宫之應即四季土王用事之日是也)因視風所
從來而占之(既察風雨之微甚以觀其變又當察其方位以占吉凶)風從其所居
之鄉來為實風主生長養萬物從其衝後來為虚風傷
人者也主殺主害者謹候虚風而避之故聖人日避虚
邪之道如避矢石然邪弗能害此之謂也(所居者太一所居之鄉也
如月建居子風從北方來冬氣之正也月建居卯風從東方來春氣之正也月建居午風從南方來夏氣之正
也月建居酉風從西方來秋氣之正也四隅十二建其氣皆然氣得其正者正氣王也故曰實風所以能生長
養萬物衝者對衝也後者言其來之遠遠則氣盛也如太一居子風從南方來火反勝也太一居卯風從西方
來金勝木也太一居午風從北方來水勝火也太一居酉風從東方來水反勝也氣失其正者正氣不足故曰
虚風所以能傷人而主殺主害最當避也又正氣正風義詳疾病類四)是故太一入徙立
於中宫乃朝八風以占吉凶也(此正以明太一即北極也盖中不立則方隅氣
候皆不得其正故大一立於中宫而斗建其外然後可以朝八風占吉凶所謂北辰北極天之樞紐者以此)
風從南方來名曰大弱風其傷人也内舍於心外在於
脉氣主熱(此下皆言虚風傷人之為病南方離火宫也凡熱盛之方風至必微故曰大弱風其在於
人則火藏應之内舍於心外在於脉其病為熱心病則包絡在其中矣)風從西南方來名
曰謀風其傷人也内舍於脾外在於肌其氣主為弱(西南
方坤土宫也隂氣方生陽氣猶盛隂陽去就若有所議故曰謀風其在於人則土藏應之故内舍於脾外在於
肌脾惡隂濕故其氣主為弱)風從西方來名曰剛風其傷人也内舍
於肺外在於皮膚其氣主為燥(西方兌金宫也金氣剛勁故曰剛風其在於人
則金藏應之内舍於肺外在皮膚其病氣主燥也)風從西北方來名曰折風其
傷人也内舍於小腸外在於手太陽脉脉絶則溢脉閉
則結不通善暴死(西北方乾金宫也金主折傷故曰折風凡風氣傷人南應在上北應在下
故此小腸手太陽經受病者以小腸屬丙為下焦之火府而乾亥虚風其衝在巳也然西方之金其氣肅殺北
方之水其氣慘冽西北合氣最伐生陽故令人善暴死)風從北方來名曰大剛風
其傷人也内舍於腎外在於骨與肩背之膂筋其氣主
為寒也(北方坎水宫也氣寒則風烈故曰大剛風其在於人則水藏應之内舍於腎外在於骨肩背膂
筋足太陽經也言腎則膀胱亦在其中而病氣皆主寒也)風從東北方來名曰凶風
其傷人也内舍於大腸外在於兩脇腋骨下及肢節(東北
方艮土宫也隂氣未退陽和未盛故曰凶風其在於人則傷及大腸以大腸屬庚為下焦之金府而艮寅虚風
其衝在申也兩脇腋骨下大腸所近之位肢節手陽明脉氣所及)風從東方來名曰嬰
兒風其傷人也内舍於肝外在於筋紐其氣主為身濕
(東方震木宫也風生於東故曰嬰兒風其在於人則木藏應之故病舍於肝外在於筋紐肝病則膽在其中矣
風本勝濕而其氣反為身濕者以東南水鄉濕氣所居故東風多雨濕徵可見矣)風從東南方
來名曰弱風其傷人也内舍於胃外在肌肉其氣主體
重(東南方巽木宫也氣煖則風柔故曰弱風東南濕勝挾木侮土故其傷人則内舍於胃外在肌肉其病氣
主體重也)此八風皆從其虚之鄉來乃能病人(凡上文之為病者皆以虚
風爲言而實風不在其列)三虚相摶則為暴病卒死(乘年之衰逢月之空失時之和
是謂三虚義詳下章又三虚云驚而奪精汗出於心等義詳後四十三四二章)兩實一虚病則
為淋露寒熱犯其雨濕之地則為痿(兩實一虚言三虚犯一亦能為病其
病則或因淋雨或因露風而為寒熱或犯其雨濕之地而為痿皆一虚之為病也)故聖人避風
如避矢石焉其有三虚而偏中於邪風則為擊仆偏枯
矣(邪風非時不正之風也擊仆為風所擊而仆倒也然必犯三虚而後為此病則人之正氣實者邪不能傷
可知矣)
賊風邪氣乘虚傷人(靈樞歲露論三十六)
黃帝問於少師曰余聞四時八風之中人也故有寒暑
寒則皮膚急而腠理閉暑則皮膚緩而腠理開賊風邪
氣因得以入乎將必湏八正虚邪乃能傷人乎(此言賊風邪氣
亦能傷人又有非八正虚邪之謂者)少師答曰不然賊風邪氣之中人也
不得以時然必因其開也其入深其内極病其病人也
卒暴因其閉也其入淺以留其病也徐以遲(凡四時乖戾不正之
氣是為賊風邪氣非如太一所居八正虚邪之有常候此則發無定期亦無定位故曰不得以時也然其中人
必因膚腠之開乃得深入深則内病極故其病人也卒暴若因其閉雖中必淺淺而不去其邪必留亦致於病
但徐遲耳)黃帝曰有寒温和適腠理不開然有卒病者其故
何也少師答曰帝弗知邪入乎雖平居其腠理開閉緩
急其故常有時也(此謂平居無事之時其腠理之開閉緩急而致卒病者亦各有其故盖因
於時氣耳)黃帝曰可得聞乎少師曰人與天地相參也與日
月相應也故月滿則海水西盛人血氣積肌肉充皮膚
緻毛髮堅腠理郄煙垢著當是之時雖遇賊風其入淺
不深至其月郭空則海水東盛人氣血虚其衛氣去形
獨居肌肉減皮膚縱腠理開毛髮殘膲理薄煙垢落當
是之時遇賊風則其入深其病人也卒暴(緻密也郄閉也縱寬也人
與天地日月相參應而此獨言月言水者正以人身之形質屬隂故上應於月下應於水也夫地本屬隂而西
北則隂中之隂東南則隂中之陽故地之體西北高東南下月滿則海水西盛者隂得其位隂之實也在人應
之則血氣亦實故邪風不能深入月郭空則海水東盛者隂失其位隂之衰也在人應之則血氣亦虚故邪風
得以深入而為卒暴之病煙垢膩垢如煙也血實則體肥故膩垢著於肌膚表之固也血虚則肌瘦故膩垢剝
落類乎風消表之虚也此所以皆關於衛氣郄隙同)黃帝曰其有卒然暴死暴
病者何也少師答曰三虚者其死暴疾也得三實者邪
不能傷人也黃帝曰願聞三虚少師曰乘年之衰逢月
之空失時之和因為賊風所傷是謂三虚故論不知三
虚工反為麤(乘年之衰如隂年歲氣不及邪反勝之及補遺刺法本病二論所謂司天失守等義
是也逢月之空如八正神明論曰月始生則血氣始精衛氣始行及上文月滿則海水西盛月郭空則海水東
盛等義是也失時之和如春不温夏不熱秋不凉冬不寒客主不和者是也三虚在天又必因人之虚氣有失
守乃易犯之故為賊風所傷而致暴死暴病使知調攝避忌則邪不能害故曰乘曰逢曰失者盖兼人事為言
也)帝曰願聞三實少師曰逢年之盛遇月之滿得時之
和雖有賊風邪氣不能危之也(反於三虚即三實也故邪不能犯)黃帝
曰善乎哉論明乎哉道請藏之金匱命曰三實然此一
夫之論也(一夫之論以一人之病為言也歲有同病者義如下文)黃帝曰願聞歲
之所以皆同病者何因而然少師曰此八正之候也(四正
四隅謂之八正即八宫也)黃帝曰候之奈何少師曰候此者常以冬
至之日太一立於叶蟄之宫其至也天必應之以風雨
者矣風雨從南方來者為虚風賊傷人者也(太一義見前章太一
立於坎宫而風雨從南方來即衝後來者為虚風賊傷人者也)其以夜半至也萬民皆
臥而弗犯也故其歲民少病其以晝至者萬民懈惰而
皆中於虚風故萬民多病虚邪入客於骨而不發於外
至其立春陽氣大發腠理開因立春之日風從西方來
萬民又皆中於虚風此兩邪相摶經氣結代者矣(立春之日
月建在東而風從西方來亦虚風也冬至中之立春又中之此兩邪也邪留而不去故曰結當其令而非其氣
故曰代觀隂陽應象大論曰冬傷於寒春必温病即此之謂也)故諸逢其風而遇其雨
者命曰遇歲露焉因歲之和而少賊風者民少病而少
死歲多賊風邪氣寒温不和則民多病而死矣(歲露即前章淋
露之義歲則兼乎時也上二節言虚風之傷人此一節又言賊風邪氣之傷人而歲氣之多邪者尤為民之多
病也)黃帝曰虚邪之風其所傷貴賤何如候之奈何(此下言歲
候之占重在元旦也)少師答曰正月朔日太一居天留之宫其日
西北風不雨人多死矣正月朔日平旦北風春民多死
正月朔日平旦北風行民病多者十有三也正月朔日
日中北風夏民多死正月朔日夕時北風秋民多死終
日北風大病死者十有六(元旦為孟春之首發生之初北風大至隂勝陽也故多傷
害)正月朔日風從南方來命曰旱鄉從西方來命曰白
骨將國有殃人多死亡正月朔日風從東方來發屋揚
沙石國有大災也正月朔日風從東南方行春有死亡
(元旦日邪風大至即非吉兆各隨其位災害有辨也)正月朔天和温不風糴賤民
不病天寒而風糴貴民多病此所以候歲之風&KR0008;傷人
者也(元旦之氣所貴者温和景明則歲候吉而人民安凡四方不和之風皆非所宜&KR0008;殘同)二月
丑不風民多心腹病三月戌不温民多寒熱四月巳不
暑民多癉病十月申不寒民多暴死(二三四月以陽王之時而丑日不風
戌日不温巳日不暑隂氣勝而陽不逹也故民多病十月以隂王之時而申日不寒陽氣勝而隂不藏也故民
多暴死)諸所謂風者皆發屋折樹木揚沙石起毫毛發腠
理者也(此釋上文諸所謂風者必其異常若是乃為凶兆否則不當槩論)
類經卷二十七
