欽定四庫全書
類經圖翼卷二
運氣下明張介賓撰
天元紀大論曰甲巳之歲土運統之乙庚之歲金運統
之丙辛之歲水運統之丁壬之歲木運統之戊癸之歲
火運統之
五運行大論義亦同
五天歌
木蒼危室柳鬼宿火丹牛女璧奎邊土黅心尾軫角度
金素亢氐昴畢前水玄張翼婁胃是下為運氣上經天
五天五運圖解
此太古占天之始察五氣紀五天而所以立五運也五
天五氣者謂望氣之時見丹天之火氣經於牛女壁奎
四宿之上下臨戊癸之方此戊癸之所以為火運也黅
天之土氣經於心尾角軫四宿之上下臨甲巳之方此
甲巳之所以為土運也蒼天之木氣經於危室柳鬼四
宿之上下臨丁壬之方此丁壬之所以為木運也素天
之金氣經於亢氐昴畢四宿之上下臨乙庚之方此乙
庚之所以為金運也玄天之水氣經於張翼婁胃四宿
之上下臨丙辛之方此丙辛之所以為水運也是知五
運之化莫不有所由從蓋巳肇於開闢之初矣詳太始
天元冊文及天元紀大論中
又五運圖解
自太始初分隂陽析位雖五運之象昭於五天然尚有
月建之法及十二肖之說則立運之因是又一理月建
者單舉正月為法如甲巳之歲正月首建丙寅丙者火
之陽火生土故甲巳為土運乙庚之歲正月首建戊寅
戊者土之陽土生金故乙庚為金運丙辛之歲正月首
建庚寅庚者金之陽金生水故丙辛為水運丁壬之歲
正月首建壬寅壬者水之陽水生木故丁壬為木運戊
癸之歲正月首建甲寅甲者木之陽木生火故戊癸為
火運此五運生於正月之建者也十二肖者謂十二
宫中惟龍善變而屬辰位凡十干起甲但至辰宫即隨
其所遇之干而與之俱變矣如甲巳干頭起於甲子至
辰屬戊戊為土此甲巳之所以化土也乙庚干頭起於
丙子至辰屬庚庚為金此乙庚之所以化金也丙辛干
頭起於戊子至辰屬壬壬為水此丙辛之所以化水也
丁壬干頭起於庚子至辰屬甲甲為木此丁壬之所以
化木也戊癸干頭起於壬子至辰屬丙丙為火此戊癸
之所以化火也此又五運之遇龍而變者也又一說謂
甲剛木尅巳柔土為夫婦而成土運乙柔木嫁庚剛金
而成金運丁隂火配壬陽水而成木運丙陽火娶辛柔
金而成水運戊陽土娶癸隂水而成火運此三說者義
各不同今並存之以備參校
三氣歌
敷和發生委和木升明赫曦伏明火審平堅成從革金
備化敦阜卑監土靜順流衍涸流水平氣太過不及數
義詳運氣類十三
五音建運圖解
運氣全書云五音者五行之聲音也土曰宫金曰商水
曰羽木曰角火曰徵晉書曰角者觸也象諸陽氣觸動
而生也其化丁壬徵者止也言物盛則止也其化戊癸
商者強也言金性堅強也其化乙庚羽者舒也言陽氣
將復萬物將舒也其化丙辛宫者中也得中和之道無
往不畜又總堂室奠阼謂之宫所圍不一蓋以土氣貫
於四行王於四季榮於四藏而總之之謂也其化甲巳
故天干起於甲上土生金故乙次之金生水故丙次之
水生木故丁次之木生火故戊次之火又生土故己又
次之循序以終於癸而復於甲也十干以甲丙戊庚壬
為陽乙丁己辛癸為隂在陽則屬太在隂則屬少太者
為有餘少者為不及隂陽相配太少相生如環無端其
成氣化但氣有太少則至有遲速故六元正紀大論曰
常以正月朔日平旦視之運有餘其至先運不及其至
後非有餘非不足是謂平歲其至當其時也六微旨大
論曰至而至者和至而不至來氣不及也未至而至來
氣有餘也又如太過被抑不及得助皆為平氣所謂候
之所始道之所生不可不通也
五音五運太少相生解
運氣有三曰大運主運客運皆有五音之屬大運者中
運也主一歲之氣如甲巳之年土運統之之類也主運
者四時之常令也如春木屬角夏火屬徵秋金屬商冬
水屬羽土寄四季屬宫歲歲相仍者是也客運者十年
一週如甲年陽土則太宫起初運乙年隂金則少商起
初運五運不同迭相用事者是也然三運之中俱有太
少相生之異蓋太者屬陽少者屬隂隂以生陽陽以生
隂一動一靜乃成易道故甲以陽土生乙之少商乙以
隂金生丙之太羽丙以陽水生丁之少角丁以隂木生
戊之太徵戊以陽火生己之少宫己以隂土生庚之太
商庚以陽金生辛之少羽辛以隂水生壬之太角壬以
陽木生癸之少徵癸以隂火復生甲之太宫大運不離
於隂陽主客不離於大運主運之氣每歲相同故春必
始於角而冬則終於羽客運之氣各以本年中運為初
運而以次相生也故六元正紀大論列各年運氣如太
陽少陽少隂之政子午寅申辰戌之紀三十年運皆起
於五太太隂陽明厥隂之政丑未卯酉巳亥之紀三十
年運皆起於五少者所以紀客運也又如角下註一初
字羽下註一終字凡甲乙丙壬癸五年皆以太角為初
戊己庚辛丁五年皆以少角為初者所以紀主運也(主客
運圖如左六十年運氣之紀詳運氣類十七)
五運主運圖說
六元正紀大論曰夫五運之化或從天氣或逆天氣或
從天氣而逆地氣或從地氣而逆天氣或相得或不相
得又曰先立其年以明其氣金木水火土運行之數寒
暑燥濕風火臨御之紀則天道可見民病可調此經文
明言五運之化有常數客主之運有逆順也蓋六氣之
有主客而五運亦有主客六氣之有六步而五運之氣
豈一主其歲而四皆無用不行生化者乎故每歲於客
運之外仍有每歲之主運皆起於角而以次下生者也
如木主春令而為角木生火故火次之主夏令而為徵
火生土故土又次之主長夏令而為宫土生金故金又
次之主秋令而為商金生水故水又次之主冬令而為
羽每歲三百六十五日二十五刻以五分分之則每運
得七十三日零五刻(云七十二日者以三百六十日為言也)亦與六步之
主氣同而皆始於大寒日但歲氣分隂陽而主運有太
少之異耳假如甲年為陽土運屬太宫用事而上推至
初運之角則其生太宫者少徵也生少徵者太角也是
以甲年之主運起太角太少相生而終於太羽巳年為
隂土運屬少宫用事而上推至初運之角則其生少宫
者太徵也生太徵者少角也是巳年之主運起少角亦
少太相生而終於少羽也又如乙年為隂金運屬少商
而上推至初運之角則其生少商者太宫也生太宫者
少徵也生少徵者太角也是乙年之主運起太角而終
於太羽庚年為太商上推至角屬少角而終於少羽也
餘年放此此主運之氣必始於角而終於羽一定不易
以時交司而為每歲之常令也
各年五運交司時日
申子辰年
初運大寒日寅初初刻起
二運春分後第十三日寅正一刻起
三運芒種後第十日卯初二刻起
四運處暑後第七日卯正三刻起
五運立冬後第四日辰初四刻起
巳酉丑年
初運大寒日巳初初刻起
二運春分後第十三日巳正一刻起
三運芒種後第十日午初二刻起
四運處暑後第七日午正三刻起
五運立冬後第四日未初四刻起
寅午戌年
初運大寒日申初初刻起
二運春分後第十三日申正一刻起
三運芒種後第十日酉初二刻起
四運處暑後第七日酉正三刻起
五運立冬後第四日戌初四刻起
亥卯未年
初運大寒日亥初初刻起
二運春分後第十三日亥正一刻起
三運芒種後第十一日子初二刻起
四運處暑後第七日子正三刻起
五運立冬後第四日丑初四刻起
五運客運圖說
客運者亦一年五步每步各得七十三日零五刻假如
甲巳之年為土運甲屬陽土為太宫巳屬隂土為少宫
故甲年則太宫為初運太生少故少商為二運少又生
太故太羽為三運太又生少故少角為四運少又生太
故太徵為終運巳年則少宫隂土為初運少宫生太商
為二運太商生少羽為三運少羽生太角為四運太角
生少徵為終運太少互生凡十年一主令而竟天干也
但主運則必春始於角而冬終於羽客運則以本年中
運為初運而以次相生此主運客運之所以有異也夫
五運六氣者無非天地之氣候六氣有司天在泉以主
歲五運有大運以主歲六氣有主客氣以主歲時五運
亦有主客運以行天令運氣全書云地之六位則分主
於四時天之五運亦相生而終歲度天元玉冊截法中
亦有歲之客運行於主運之上與六氣主客之法同雖
本經未有明言而氣運生化之理在所必至當以天元
玉冊為法
五運太少齊兼化逆順圖解
氣運有盛衰之殊年干有太少之異陽年曰五太因其
氣旺有餘也隂年曰五少因其氣衰不及也太過則巳
勝反齊勝巳者之化不及則巳弱以致勝巳者來兼其
化上應於天有星辰倍減之象下應於地有動植耗育
之徵蓋以五運之休囚旺相不同而萬物之成熟災傷
有厚薄也然而不及之年得助合則同其正化太過之
紀被制抑則得其平和此生化勝復之理所以無窮而
方月應變之妙豈容執一要非知權達變之士有不可
以易造者也條略於左
太過歲凡五運陽年各主六年五六共三十年太
過之年反齊勝巳之化如太宫土運反齊木化太角
木運反齊金化太商金運反齊火化太徵火運反齊
水化太羽水運反齊土化也
不及歲五運隂年各主六年五六共三十年不及
之年則勝者來兼其化如少宫土運木來兼化少角
木運金來兼化少商金運火來兼化少徵火運水來
兼化少羽水運土來兼化也
太宫六甲年也
太商六庚年也金運太過若逢子午君火寅申相
火司天之年則太商被天之抑乃得其平所謂上徵
與正商同也正商者如乙酉比和之類餘放此若逢
辰戌寒水司天亦為小逆以水為金子子居父上故
曰逆餘放此
太角六壬年也木運太過若逢子午寅申二火司
天則為逆以子居父上也
太徵六戊年也火運太過若逢辰戌寒水司天則
太徵被抑乃得其平所謂上羽與正徵同也
太羽六丙年也
少宫六己年也土運不及若逢丑未濕土司天為
中運得助所謂上宫同正宫也若逢巳亥風木司天
則木兼土化所謂上角同正角也
少商六乙年也金運不及若逢卯酉燥金司天為
中運得助所謂上商同正商也若逢巳亥風木司天
以金不及火來兼化則木得其政所謂上角同正角
也
少角六丁年也木運不及若逢巳亥風木司天為
中運得助所謂上角同正角也若逢卯酉燥金司天
則金兼木化所謂上商同正商也若逢丑未濕土司
天以木不及金來兼化則土得其政所謂上宫同正
宫也
少徵六癸年也火運不及若逢卯酉燥金司天之
年以火不及水來兼化則金得其政所謂上商同正
商也
少羽六辛年也水運不及若逢丑未濕土司天則
土兼水化所謂上宫同正宫也
齊化凡陽年太過則為我旺若遇尅我之氣其有
不能勝我我反齊之如戊運水司天上羽同正徵是
以火齊水也庚運火司天上徵同正商是以金齊火
也
兼化凡隂年不及則為我弱我弱則勝我者來兼
我化以強兼弱也如巳運木司天上角同正角是以
木兼土也辛運土司天上宫同正宫是以土兼水也
丁運金司天上商同正商是以金兼木也
平氣如運太過而被抑運不及而得助也如戊辰
陽年火運太過而寒水司天抑之癸巳隂年火運不
及而已位南方助之辛亥水運不及而亥位北方助
之又如丁運木司天上角同正角也巳運土司天上
宫同正宫也乙運金司天上商同正商也皆曰平氣
而物生脉應皆得平和之氣也
得政如乙年隂金木司天金運不及火來兼化則
木不受克而得其政所謂上角同正角也丁年隂木
土司天木運不及金來兼化則土不受克而得其政
所謂上宫同正宫也癸年隂火金司天火運不及水
來兼化則金不受克而得其政所謂上商同正商也
此雖非亢則害然亦以子救母而實則承迺制之義
干德符謂新運初交之月日時與運相合者亦得
其平如丁亥年初交之月日時得壬者則壬與丁合
之類是也非初交之時日則不相濟所謂合者甲與
己合乙與庚合丙與辛合丁與壬合戊與癸合也又
如隂年勝氣未至及被勝既復之後得六氣初交之
時日及月建之干相助合者即得正位亦獲平氣也
右凡諸言上者司天為上也諸言正宫正商類者乃
五運之平氣為正也五運太少所紀各不同者蓋有
遇有不遇也又如君火相火寒水例屬陽年之司天
風木濕土燥金例屬隂年之司天六十年中各有上
下臨遇或天勝運或運勝天或太過者不務其德或
不及者逢其所勝故五運行大論曰氣相得則微不
相得則甚相得者如木火相臨火土相臨土金相臨
金水相臨水木相臨以上生下司天生運者是也不
相得者如木土相臨土水相臨水火相臨火金相臨
金木相臨以上尅下司天尅運者是也又如土臨火
火臨木木臨水水臨金金臨土以下生上雖曰相生
然子居母上亦為小逆而主微病又如木臨金土火
臨水金土臨木水金臨火木水臨土火乃天運相尅
為不相得故其病甚其他若太乙天符歲會同天符
同歲會則其符會雖皆曰平氣然而純駁固自不同
逆順亦有輕重且司天既有臨遇在泉豈無臨遇天
地既有臨遇六步豈無臨遇玄理無窮一隅三反貴
在因機推測也此當與天符歲會圖及六十年運氣
政令之紀相參看
天地六氣圖解
天元紀大論曰夫五運隂陽者天地之道也又曰在天
為氣在地成形形氣相感而化生萬物矣又曰神在天
為風在地為木在天為熱在地為火在天為濕在地為
土在天為燥在地為金在天為寒在地為水夫六氣之
合於三隂三陽者分而言之則天地之化有氣有形合
而言之則隂陽之理標由乎本(所謂標本者六氣為本三隂三陽為標有本標
中氣圖解見後第四卷)如主氣之交司於四時者春屬木為風化
夏初君火為熱化盛夏相火為暑化長夏屬土為濕化
秋屬金為燥化冬屬水為寒化此六化之常不失其常
即所謂當其位則正也如客氣之有盛衰逆順者則司
天主上在泉主下左右四間各有專主不時相加以為
交合此六化之變變有不測即所謂非其位則邪也故
正則為德化政令邪則為災變𤯝傷太者之至徐而常
少者之至暴而亡而凡為淫勝邪勝相勝相復等變亦
何莫非天地六化之氣所致歟
正化對化圖說
六氣分上下左右而行天令十二支分節令時日而司
地化然以六氣而加於十二支則有正化對化之不同
如厥隂之所以司於巳亥者以厥隂屬木木生於亥故
正化於亥對化於巳也少隂所以司於子午者以少隂
為君火當正南離位故正化於午對化於子也太隂所
以司於丑未者以太隂屬土居中王於西南未宫故正
化於未對化於丑也少陽所以司於寅申者以少陽屬
相火位卑於君火生於寅故正化於寅對化於申也陽
明所以司於卯酉者以陽明屬金酉為西方金位故正
化於酉對化於卯也太陽所以司於辰戌者太陽為水
辰戌屬土然水行土中而戌居西北為水漸王鄉是以
洪範五行以戌屬水故正化於戌對化於辰也一曰正
司化令之實對司化令之虚一曰正化從本生數對化
從標成數皆以言隂陽之衰盛合於十二辰以為動靜
消息者也此說詳具玄珠今錄之以備參考
歌曰
大寒初氣春分二小滿三兮大暑四秋分交著五之初
小雪為終六之次
交六氣節令圖解
四時六氣節有常期温暑凉寒歲有常令運氣全書云
隂陽相遘分六位而日月推移寒暑弛張運四時而氣
令更變故凡一歲之氣始於大寒日交風木之初氣次
至春分日交君火之二氣次至小滿日交相火之三氣
次至大暑日交濕土之四氣次至秋分日交燥金之五
氣次至小雪日交寒水之終氣每氣各主六十日八十
七刻半是謂六步每步中各有節序四氣是謂二十四
氣而所以節分六步者也總六步而得三百六十五日
二十五刻以成一歲故六微旨大論曰顯明之右君火
之位也君火之右退行一步相火治之復行一步土氣
治之復行一步金氣治之復行一步水氣治之復行一
步木氣治之者正以言六位之主氣也顯明者謂日出
之地即卯位也右者謂卯在東方面東視之君火當二
之氣位在卯之右也退行者謂君火又右一步當三氣
相火之位也餘放此義詳運氣第六
此逐年主氣之位次也六氣分主四時歲歲如常故曰
主氣
此逐年客氣也如子午年則太陽為初氣厥隂為二氣
少隂為司天為三氣太隂為四氣少陽為五氣陽明為
在泉為六氣丑未則厥隂為初氣以次而轉餘可放此
類推也
主氣圖解
主氣者地氣也在地成形靜而守位謂木火土金水分
主四時而司地化以為春夏秋冬歲之常令者是也然
主氣以五行相生為序而太隂土所以居少陽火之後
也如厥隂木之所以主初氣者以春木為方生之始也
主春分前六十日有奇自斗建丑中起至卯中止天度
至此風氣乃行春木生火故少隂君火為二氣主春分
後六十日有竒自斗建卯中起至巳中至天度至此暄
淑乃行君相以同氣相隨故少陽相火繼君火而為三
氣主夏至前後各三十日有奇自斗建巳中起至未中
止天度至此炎熱乃行夏火生土故太隂濕土為四氣
主秋分前六十日有奇自斗建未中起至酉中止天度
至此雲雨乃盛濕蒸乃作長夏之土生金故陽明燥金
為五氣主秋分後六十日有竒自斗建酉中起至亥中
止天度至此清氣乃行萬物皆燥秋金生水故太陽寒
水為終氣主冬至前後各二十日有奇自斗建亥中起
至丑中止天度至此寒氣乃行此為一歲之主氣有常
而無變者也至於年神有太少之異六步有正對之殊
客氣布行天令以加臨於主氣之上斯上下相召而變
生矣主客二圖當參看
客氣圖解
客氣者天氣也在天為氣動而不息乃為天之隂陽分
司天在泉左右四間之六氣者是也故三隂三陽之氣
更迭主時而行天令以加臨於主氣之上而為一歲之
變化然客氣以隂陽先後之數為序故太隂土所以居
少陽火之前也如三隂之序以厥隂為始者一隂也次
少隂者二隂也又次太隂者三隂也三陽之序以少陽
為始者一陽也次陽明者二陽也又次太陽者三陽也
濕土一也而客氣之濕居火前主氣之土居火後雖若
前後有不同而實皆處乎六者之中正以見土德之位
也凡客令所至則有寒暑燥濕風火非常之化故冬有
爍石之熱夏有凄凔之凉和則為生化不和則為災傷
此蓋以客氣所加乃為勝制鬱發之變耳故五運行大
論曰五運更立各有所先非其位則邪當其位則正氣
相得則微不相得則甚又曰氣有餘則制巳所勝而侮
所不勝氣不及則巳所不勝侮而乘之巳所勝輕而侮
之侮反受邪侮而受邪寡於畏也此客氣有不時之加
臨而主氣則祗當奉行天令耳故凡客主之氣則但有
勝而無復也總而言之司天通主上半年在泉通主下
半年此客氣之槩也析而言之則六氣各有所主此分
六氣之詳也司天在上在泉在下中運居中通主一歲
如司天生尅中運謂之以上臨下為順運氣生尅司天
謂之以下臨上為逆在泉亦然順分生尅之殊逆有大
小之别此古人舉運氣之端倪耳若其二氣相合象變
迥異千變萬化何有窮盡如四時有非常之化常外更
有非常四方有高下之殊殊中又分高下百步之内晴
雨不同千里之外寒暄非類故察氣候者必因諸天察
方宜者必因諸地圓機之士又當因常以察變因此以
察彼庶得古人未發之玄而盡其不言之妙歟
司天歌
子午少隂為君火丑未太隂臨濕土寅申少陽相火王
卯酉陽明燥金所辰戌太陽寒水邊巳亥厥隂風木主
初氣起地之左間司天在泉對面數
司天在泉圖解
司天在泉四間氣者客氣之六步也凡主歲者為司天
位當三之氣司天之下相對者為左泉位當終之氣司
天之左為天之左間右為天之右間在泉之左為地之
左間右為地之右間每歲客氣始於司天前二位乃地
之左間是為初氣以至二氣三氣而終於在泉之六氣
每氣各主一步然司天通主上半年在泉通主下半年
故又曰歲半巳前天氣主之歲半已後地氣主之也
五運行大論曰天地者萬物之上下也左右者隂陽之
道路也諸上見厥隂左少隂右太陽見少隂左太隂右
厥隂見太隂左少陽右少隂見少陽左陽明右太隂見
陽明左太陽右少陽見太陽左厥隂右陽明所謂面北
而命其位也面北命位者謂司天在上位在南方面北
而命其左右則東南為司天之右間西南為司天之左
間也又曰何謂下曰厥隂在上則少陽在下左陽明右
太隂少隂在上則陽明在下左太陽右少陽太隂在上
則太陽在下左厥隂右陽明少陽在上則厥隂在下左
少隂右太陽陽明在上則少隂在下左太隂右厥隂太
陽在上則太隂在下左少陽右少隂所謂面南而命其
位也面南命位者謂在泉在下位在北方面南而命其
左右則東北為在泉之左間西北為在泉之右間也上
者右行自西南而降下者左行自東北而升左右周天
餘而復會故上下相遘天地相臨而變化逆順由兹生
矣雖同類相和氣化相生者謂之順異類相臨氣化相
制者謂之逆然有氣雖同類而亦為病者以相火臨於
君火為不當位故也故六微旨大論曰君位臣則順臣
位君則逆逆則病近害速順則病遠害微所謂二火者
是也此當與前五運太少齊兼化圖解參看
六微旨大論曰天道六六之節盛衰何也曰上下有位
左右有紀故少陽之右陽明治之陽明之右太陽治之
太陽之右厥隂治之厥隂之右少隂治之少隂之右太
隂治之太隂之右少陽治之此言客氣隂陽之次序也
推六氣法凡司天前二位即初氣前一位即二氣本位
司天為三氣後一位為四氣後二位為五氣後三位為
終氣即在泉也掌中一輪六氣燎然在握
六氣以厥隂為一隂少隂為二隂太隂為三隂少陽為
一陽陽明為二陽太陽為三陽故但記厥少太少陽太
六字則六氣盡矣厥少太為三隂少陽太為三陽也
其法以巳亥為始即起厥隂司天故於巳亥位起厥字
子午位為少字丑未位為太字順數到底皆其年分之
司天也其餘五氣循次可推矣
肢掌解(附)
邵子曰天有四時地有四方人有四肢指節可以觀天
掌文可以察地天地之理具於掌矣一曰手仰本乎天
親上足方俯乎地親下手可翻覆足不可者陽能兼隂
隂不能兼陽也掌之後高前下象地之西北多山東南
多水也聚為川澤掌中之文如川象也手自掌腕肘至
肩足自趾脛股至胯各三節三四應十二次也四肢應
天四時應地四方一手四指各三節應十二辰兩手合
之應二十四氣拇指三節二節為隂陽隠者為太極掌
大物也合之而三十二應天卦并手足為六十四兼地
卦地體極於十六一手有十六數而顯者十五一者太
極隠於大物之間也人之四肢各有脉應四時之氣也
一脉三部應一時三月也一部三候應一月三旬乾策
也素問以十二節氣出於天氣而應人之十二經脉謂
手足各有三隂三陽也隂陽家以十二支分於指之周
圈十二節謂之十二支掌以洛書數分於食中名三指
各三宮謂之九宫掌以八卦分於食中名三指去中宫
不用乾起名指根西北方位以次而終兑於正西謂之
八方掌以一坎起食指根逐節而上二坤三震四巽五
申六乾七兑八艮九離而終於名指根謂之排山掌以
一白二黑三碧四綠五黃六白七赤八白九紫亦如前
法謂之紫白掌以甲起寅位而癸終於亥去子丑兩宫
不用謂之十干掌用食中名上下六節謂之六壬掌由
是觀之是天地之理舉掌可盡邵子固非欺我而天之
生人又豈偶然哉
此圖上者右行下者左行自初至終乃為地之主氣靜
而守位者也
義出六微旨大論中
天符者中運與司天相符也如丁年木運上見厥隂風
木司天即丁巳之類共十二年
太乙天符者如戊午年以火運火支又見少隂君火司
天三合為治也共四年
歲會者中運與年支同其氣化也如木運臨卯木火運
臨午火之類共八年
同天符同歲會者中運與在泉合其氣化也陽年曰同
天符隂年曰同歲會如甲辰年陽土運而太隂在泉則
為同天符癸卯年隂火運而少隂在泉則為同歲會共
十二年
天符歲會圖說
天符歲會者氣運相符之謂也六微旨大論曰天氣始
於甲地氣始於子子甲相合命曰歲立氣運相臨而天
符歲會盛衰虚實所由生矣故每歲天地之令各有上
中下三氣之分司天者主行天令行乎上也歲運者主
生化運動之機行乎中也在泉者主地之化行乎下也
遇而同其氣者化之平遇而異其氣者化之逆故曰非
其位則邪當其位則正邪則變甚正則微也又曰天符
為執法歲會為行令太乙天符為貴人中執法者其病
速而危中行令者其病徐而持中貴人者其病暴而死
雖天符歲會皆得純正之氣然其過亢則未免中邪亦
有輕重故中歲會者為輕以行令者之權輕也中天符
者為重以執法者之權重也中太乙者為尤重以三氣
皆傷而貴人之不可犯也故天元紀大論曰知迎知隨
氣可與期也
天符者天元紀大論曰應天為天符謂中運之氣與
司天之氣相同者命曰天符符之為言合也如六微
旨大論曰木運之歲上見厥隂火運之歲上見少陽
少隂土運之歲上見太隂金運之歲上見陽明水運
之歲上見太陽者是也又六元正紀大論曰戊子戊
午太徵上臨少隂戊寅戊申太徵上臨少陽丙辰丙
戌太羽上臨太陽如是者三丁巳丁亥少角上臨厥
隂乙卯乙酉少商上臨陽明巳丑巳未少宫上臨太
隂如是者三前三者言三太也後三者言三少也上
者言司天也臨者天運相臨也二論之詞不同而義
則一也天符共十二年而戊午乙酉己丑己未四年
又是歲會然既為天符又為歲會是天氣運氣歲支
三者俱會乃為太乙天符也如戊午年戊為火運午
年君火司天又午屬南方火位故曰三合為治也
太乙天符者尊之之號也故太乙天符稱貴人共四
年即戊午己丑己未乙酉是也詳見前天符論中
歲會者天元紀大論曰承歲為歲直乃中運之氣與
歲支相同者是也六微旨大論曰木運臨卯火運臨
午土運臨四季金運臨酉水運臨子所謂歲會氣之
平也不分隂年陽年但取四正之支與運相合乃為
四直承歲四正支者子午卯酉是也如辰戌丑未四
年土無定位寄旺於四時之末各一十八日有奇則
亦通論承歲也歲會共計八年而四年同於天符是
即太乙天符也按八年之外猶有四年類歲會而實
非者如壬寅皆木庚申皆金癸巳皆火辛亥皆水亦
是運與年支相合而不為歲會者以不當四正之位
故也然除壬寅庚申二陽年不相和順者無論至若
癸巳辛亥二隂年雖不為歲會而上下隂陽相佐亦
得平氣其物生脉應亦皆合期也
同天符同歲會者言中運之氣與在泉相合也但分
陽年曰同天符隂年曰同歲會六元正紀大論曰甲
辰甲戌太宫下加太隂壬寅壬申太角下加厥隂庚
子庚午太商下加陽明如是者三三者謂三太之年
為同天符也又曰癸巳癸亥少徵下加少陽辛丑辛
未少羽下加太陽癸卯癸酉少徵下加少隂如是者
三三者謂三少之年為同歲會也故又曰太過而加
同天符即三太之年也不及而加同歲會即三少之
年也下加者在泉為下也
右天符十二年太乙天符四年歲會八年同天符六
年同歲會六年五者分而言之共三十六年然太乙
天符四年已同在天符十二年中矣歲會八年亦有
四年同在天符中矣故合而言之六十年中止得二
十八年也六元正紀大論曰凡二十四歲者蓋止言
天符十二年同天符同歲會共十二年總為二十四
年而不言歲會及太乙天符也亦所當審
天符歲會總歌
天符中運同天氣太乙全兼運會支
歲會運支須四正辰戌丑未亦相宜
同天同歲泉同運隂歲陽天不必疑
六微旨大論曰甲子歲初之氣天數始於水下一刻終
於八十七刻半者言每歲六步每部各得六十日又八
十七刻半也如甲子歲初之氣始於寅初初終於子初
四乃交春分二之氣正合此數餘放此
六微旨大論曰乙丑歲初之氣天數始於二十六刻者
言大寒日寅後二十六刻也及六十日八十七刻半乃
交於春分節二之氣餘步放此
丙寅歲初之氣天數始於五十一刻者言大寒日寅後
五十一刻也同前
丁卯歲終之氣終於水下百刻是子丑寅卯四年而一
周之數巳盡至戊辰歲初之氣復始於水下一刻而與
甲子歲氣同矣詳義見後三合會同圖說
水下一刻三合會同解
六微旨大論曰甲子之歲天數始於水下一刻終於八
十七刻半謂起於艮中之南寅初一刻蓋寅為歲日之
首如靈樞衛氣行篇曰常以平旦為紀者是也一晝一
夜凡百刻司天者紀以漏水故曰始於水下一刻歲
氣三合會同者如甲子歲初之氣始於水下一刻以至
終之氣終於二十五刻所謂初六日行一周也乙丑歲
初之氣始於二十六刻終之氣終於五十刻所謂六二
日行再周也丙寅歲初之氣始於五十一刻終之氣終
於七十五刻所謂六三日行三周也丁卯歲初之氣始
於七十六刻終之氣終於水下百刻所謂六四日行四
周也四周謂之一紀次至戊辰壬申歲復皆始於一刻
與甲子歲同所以申子辰歲氣會同三合也此後巳年
酉年俱同丑年午年戌年俱同寅年亥年未年俱同卯
年故申子辰巳酉丑寅午戌亥卯未歲氣皆同如此所
以為之三合以是類推則六十年氣數可指諸掌矣
南北政者五運以土為尊居中央而統于金木水火故
十干以甲己年土運為君象主南面行令而為南政其
餘乙庚丙辛丁壬戊癸八年為臣象皆北面受令而為
北政南政北政脉當各有不應若當應不應不當應而
應者乃謂之隂陽交尺寸反斯為害矣
南北政說(附隂陽交尺寸反)
南北二政運有不同上下隂陽脉有不應五運行大論
曰先立其年以知其氣左右應見乃可以言死生之逆
順也倘麤工不知而呼寒呼熱妄施治療害莫大矣
南北政者即用巳為南政餘為北政是也至真要大論
曰隂之所在寸口何如岐伯曰視歲南北可知之矣謂
南政之年南面行令其氣在南所以南為上而北為下
司天在上在泉在下人氣應之故寸為上而尺為下左
右俱同北政之歲北面受令其氣在北所以北為上而
南為下在泉應上司天應下人氣亦應之故尺應上而
寸應下司天應兩尺在泉應兩寸地之左間為右寸右
間為左寸天之左間為左尺右間為右尺正與男子面
南受氣女子面北受氣之理同也
脉有不應者謂隂之所在脉乃沈細不應本脉也隂者
言六氣有三隂三陽而三隂之位則少隂居中太隂居
左厥隂居右脉之不應者乃以三隂之中少隂所居之
處言之而又分南北二政以定其上下也故至真要大
論曰北政之歲三隂在下則寸不應三隂在上則尺不
應南政之歲三隂在天則寸不應三隂在泉則尺不應
又曰北政之歲少隂在泉則寸口不應正以北政之年
司天應尺而在泉應寸也厥隂在泉則右不應右者右
寸也以少隂居厥隂之左而以地之左間為右寸也太
隂在泉則左不應左者左寸也以少隂居太隂之右而
以地之右間為左寸也南政之年少隂司天則寸口不
應寸口者兩寸也正以南政之年上為寸而下為尺也
厥隂司天則右不應右者右寸也以少隂居厥隂之左
而當右寸之位也太隂司天則左不應左者左寸也以
少隂居太隂之右而當左寸之位也此經文雖未盡言
然北舉在泉則天在其中矣南舉司天則在泉其中矣
故又曰諸不應者反其診則見矣反其診者謂南北相
反而診之當自見矣故北政之年少隂司天則兩尺不
應太隂司天則少隂在右所以右尺不應厥隂司天則
少隂在左所以左尺不應南政之年少隂在泉則兩尺
不應太隂在泉則少隂在右所以右尺不應厥隂在泉
則少隂在左所以左尺不應也隂之所在義詳運氣類
五
隂陽交尺寸反者如其年少隂在左當左脉不應而反
見於右陽脉本在右而反互移於左是少隂所易之位
非少陽則太陽脉也故曰隂陽交交者死惟辰戌丑未
寅申巳亥八年有之尺寸反者如其年少隂在尺當尺
不應而反見於寸陽本在寸而反移於尺故曰尺寸反
反者死惟子午卯酉年有之然必也隂陽之交始爲交
也尺寸俱反始為反也若但本位當應而不應者乃隂
氣之不應也止疾而已不在隂陽交尺寸反之例不可
膠柱
南北政歌(前二句言寸後二句言尺)
南政子午兩寸沈丑未巳亥左右尋(左右寸也)
卯酉兩尺寅申左(左尺)辰戌右尺真分明
北政陽明沈兩寸太陽少陽左右應(左右寸也)
少隂兩尺厥隂左(左尺)太隂右尺何須問
其法以南政子年起中指端北政子年起中指根俱逆
行輪之凡年辰所值之處即其不應之位如南政子起
中指端即兩寸不應丑年左寸寅年左尺右數到底皆
南政不應之位北政子年起中指根如前右數到底皆
北政不應之位
推原南北政說
愚按南北政之義諸說皆以甲己屬土為五行之尊故
曰南政似屬牽強夫干支相合而成花甲十干之中復
各有所統十干如六甲干頭必起甲子至戊末而六十
花甲盡及至六巳復起甲子至癸末而六十花甲盡故
甲巳年必起於甲子月甲巳日必起於甲子時此甲巳
二干所以為十干之首故象君而為南政其餘則北面
象臣而為北政人之血脉故亦應之即竒門諸家亦獨
以甲巳為符頭此花甲自然之理固不待土為五行之
尊而分南北也晰理者以謂然否
九宫八風篇曰太一常以冬至之日居叶蟄之宫四十
六日立春居天留春分居倉門逐節挨宫各居四十六
日惟巽乾兩宫止四十五日至乾而復反於坎如是無
巳終而復始
此即洛書數戴九履一左三右七二四為肩六八為足
五居中央也此數上中下三層横皆十五左中右三層
縱皆十五巽中乾坤中艮四隅皆十五故竒門家曰縱
横十五在其中也
九宫星野說
天元紀大論曰九星懸朗七曜周旋此星曜之所以有
象也而六元正紀大論中凡不及之年則有所向災宫
五行九星咸有分野不可不察如少羽歲云災一宫者
以少羽屬辛為水之不及而一乃正北坎位天蓬水星
司也少角歲災三宫者以少角屬丁為木之不及而三
乃正東震位天衝木星司也少宫歲災五宫者以少宫
屬巳為土之不及而五乃中宫天禽土星司也少商歲
災七宫者以少商屬乙為金之不及而七乃正西兑位
天柱金星司也少徵歲災九宫者以少徵屬癸為火之
不及而九乃正南離位天英火星司也此皆以五運不
及之方故災及之若甲丙戊庚壬年乃為歲運太過之
年則無災宫矣然經文止言五正之宫而不詳言九宫
者乃槩舉五方為言也使能再兼五行不盡之意而推
廣之則四隅之外及五太之年豈無所傷亦可意會而
通矣
按天元玉冊九星註曰天蓬一水正之宫也天芮二土
神之應宫也天衝三木正之宫也天輔四木神之應宫
也天禽五土正之宫也天心六金神之應宫也天柱七
金正之宫也天任八土神之應宫也天英九火正之宫
也九星有位以應九州之分野即冀兗青徐揚荆豫梁
雍禹貢九州之次也
唐會要九宫九星
天蓬(太乙坎水白)天芮(攝提坤土黑)天衝(軒轅震木碧)
天輔(招搖巽木綠)天禽(天符中土黃)天心(青龍乾金白)
天柱(咸池兑金赤)天任(太隂艮土白)天英(天乙離火紫)
假如亥年太陽寒水原在天之右間太隂濕土原在地
之右間至子年則太陽降而入地為地之左間太隂升
而上天為天之左間丑寅以後循序皆然此客氣之一
定者舉此子年為例其他年司天在泉遷正退位之序
可類推矣
五星之在天地名號各有不同木星在天曰天衝在地
曰地蒼火星在天曰天英在地曰地彤土星在天曰天
芮在地曰地阜金星在天曰天柱在地曰地晶水星在
天曰天蓬在地曰地玄以分主東南西北中而土則寄
位西南也
五星升降不前解
凡氣候有升降不前者謂天氣不得降地氣不得升也
如本年司天之氣不及者未得遷正故地之右間不得
升天舊年司天之氣有餘者不肯退位故天之右間不
即入地至真要大論曰主歲者紀歲可見逐年升降之
權皆由司天為主也六微旨大論曰至而至者和至而
不至來氣不及也未至而至來氣有餘也應則順否則
逆逆則變生變生則病也
如子午之歲太隂當升為天之左間而天衝抑之不得
前太陽當降為地之左間而地阜窒之不得入又遇本
歲少隂未得遷正則太隂不得升天舊歲厥隂未得退
位則太陽不得降地如壬子壬午木運太過則中運勝
土而太隂不得升甲子甲午土運太過則中運勝水而
太陽不得降也
如丑未之歲少陽當升為天之左間而天蓬抑之不得
前厥隂當降為地之左間而地晶窒之不得入又遇本
歲太隂未得遷正則少陽不得升天舊歲少隂未得退
位則厥隂不得降地如辛丑辛未水運有餘則中運勝
火而少陽不得升乙丑乙未金運有餘則中運勝木而
厥隂不得降也
如寅申之歲陽明當升為天之左間而天英抑之不得
前少隂當降為地之左間而地玄窒之不得入又遇本
歲少陽未得遷正則陽明不得升天舊歲太隂未得退
位則少隂不得降地如戊寅戊申火運太過則中運勝
金而陽明不得升丙寅丙申水運太過則中運勝火而
少隂不得降也
如卯酉之歲太陽當升為天之左間而天芮抑之不得
前太隂當降為地之左間而地蒼窒之不得入又遇本
歲陽明未得遷正則太陽不得升天舊歲少陽未得退
位則太隂不得降地如巳卯巳酉土運有餘則中運勝
水而太陽不得升丁卯丁酉木運有餘則中運勝土而
太隂不得入也
如辰戌之歲厥隂當升為天之左間而天柱抑之不得
前少陽當降為地之左間而地玄窒之不得入又遇本
歲太陽未得遷正則厥隂不得升天舊歲陽明未得退
位則少陽不得降地如庚辰庚戌金運太過則中運勝
木而厥隂不得升丙辰丙戌水運太過則中運勝火而
少陽不得降也
如巳亥之歲少隂當升為天之左間而天蓬抑之不得
前陽明當降為地之左間而地彤窒之不得入又遇本
歲厥隂未得遷正則少隂不得升天舊歲太陽未得退
位則陽明不得降地如辛巳辛亥水運有餘則中運勝
火而少隂不得升癸巳癸亥火運有餘則中運勝金而
陽明不得降也
類經圖翼卷二
