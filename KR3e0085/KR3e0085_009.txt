欽定四庫全書
類經卷九明張介賓撰
經絡類
任衝督脉為病(素問骨空論二十七)
任脉者起於中極之下以上毛際循腹裏上關元至咽
喉上頥循面入目(以下任衝督脉皆竒經也中極任脉穴名在曲骨上一寸中極之下即胞
宫之所任衝督三脉皆起於胞宫而出於會隂之間任由會隂而行於腹督由會隂而行於背衝由會隂出並
少隂而散於胷中故此自毛際行腹裏關元上至咽喉面目者皆任脉之道也)衝脉者起於氣
街並少隂之經俠齊上行至胷中而散(起言外脉之所起非發源之謂
也下放此氣街即氣衝足陽明經穴在毛際兩旁衝脉起於氣街並足少隂之經會於橫骨大赫等十一穴俠
臍上行至胷中而散此言衝脉之前行者也然少隂之脉上股内後廉貫脊屬腎衝脉亦入脊内為伏衝之脉
然則衝脉之後行者當亦並少隂無疑也痿論曰衝脉者經脉之海也主滲灌谿谷與陽明合於宗筋隂陽
總宗筋之會會於氣街而陽明為之長皆屬於𢃄脉而絡於督脉五音五味篇曰衝脉任脉皆起於胞中上
循背裏為經絡之海其浮而外者循腹右上行會於咽喉别而絡脣口逆順肥瘦篇曰衝脉者五藏六府之
海也五藏六府皆禀焉其上者出於頏顙滲諸陽灌諸精其下者注少隂之大絡出於氣街循隂股内廉入膕
中伏行骭骨内下至内髁之後屬而别其下者並於少隂之經滲三隂其前者伏行出跗屬下循跗入大指間
滲諸絡而温肌肉故别絡結則跗上不動不動則厥厥則寒矣動輸篇曰衝脉者十二經之海也與少隂之
大絡起於腎下出於氣街並足少隂之經入足下其别者邪入踝出屬跗上入大指之間注諸絡以温足脛
海論曰衝脉者為十二經之海其輸上在於大杼下出於巨虚之上下廉按此諸篇之義則衝脉之下行者
雖會於陽明之氣街而實並於足少隂之經且其上自頭下自足後自背前自腹内自谿谷外自肌肉隂陽表
裏無所不涉又按歲露篇曰入脊内注於伏衝之脉百病始生篇曰傳舍於伏衝之脉所謂伏衝者以其最深
也故凡十二經之氣血此皆受之以榮養周身所以為五藏六府之海也又衝為血海義詳後三十二)任
脉為病男子内結七疝女子𢃄下瘕聚(任脉自前隂上毛際行腹裏故
男女之為病如此七疝義詳疾病類七十𢃄下赤白𢃄下也瘕癥瘕也聚積聚也瘕加駕二音)衝脉
為病逆氣裏急(衝脉俠臍上行至於胷中故其氣不順則隔塞逆氣血不和則胷腹裏急也)
督脉為病脊強反折(督脉貫於脊中故令脊強反折而屈伸不利)督脉者起
於少腹以下骨中央女子入繫廷孔(此下皆言督脉也少腹小腹也胞宫
之所居骨中央橫骨下近外之中央也廷正也直也廷孔言正中之直孔即溺孔也)其孔溺孔之
端也(此釋廷孔即溺孔之義女人溺孔在前隂中橫骨之下孔之上際謂之端乃督脉自起之所此雖以
女子為言然男子溺孔亦在横骨下中央第為宗筋所函故不見耳溺娘弔切)其絡循隂噐
合篡間繞篡後(督脉别絡自溺孔之端循隂噐分行向後復合於篡間乃又自篡間分而為二
繞行於篡之後篡交篡之義謂兩便爭行之所即前後二隂之間也篡初患切)别繞臀至少
隂與巨陽中絡者合少隂上股内後廉貫脊屬腎(足少隂之
脉上股内後廉足太陽之脉外行者過髀樞中行者挾脊貫臀故此督脉之别絡自篡後遶腎至股内後廉少
隂之分與巨陽中絡者合少隂之脉並行而貫脊屬腎也臀音屯)與太陽起於目内眥
上額交巔上入絡腦還出别下項循肩髆内俠脊抵腰
中入循膂絡腎(此亦督脉之别絡並足太陽之經上頭下項俠脊抵腰中復絡於腎若其直行
者自尻上循脊裏上頭由鼻而至於人中也眥音資髆音摶膂吕同)其男子循莖下至
篡與女子等(莖英行二音隂莖也)其少腹直上者貫齊中央上貫
心入喉上頥環脣上繫兩目之下中央(按此自少腹直上者皆任脉之
道而本節列為督脉五音五味篇曰任脉衝脉皆起於胞中上循背裏為經絡之海然則前亦督也後亦任也
故啓玄子引古經云任脉循背謂之督脉自少腹直上者謂之任脉亦謂之督脉由此言之則是以背腹分隂
陽而言任督若三脉者則名雖異而體則一耳故曰任脉衝脉督脉一源而三歧也)此生病從少
腹上衝心而痛不得前後為衝疝(此督脉自臍上貫於心故其為病如此名
為衝疝蓋兼衝任而為病者)其女子不孕癃痔遺溺嗌乾(此在女子為不孕癃
痔遺溺嗌乾等證雖皆由此督脉所生而實亦任衝之病王氏曰任脉者女子得之以任養也衝脉者以其氣
上衝也督脉者以其督領經脉之海也且此三脉皆由隂中而上行故其為病如此癃良中切痔音雉嗌音
益)督脉生病治督脉治在骨上甚者在齊下營(骨上謂橫骨上
毛際中曲穴骨也齊下營謂臍下一寸隂交穴也皆任脉之穴而治此督脉之病正以本篇所發明者雖分三
脉其所言治則但云督脉而不云任衝故所用之穴亦以任為督可見三脉本同一體督即任衝之綱領任衝
即督之别名耳)
蹻脉分男女(靈樞脉度篇二十八)
黃帝曰蹻脉安起安止何氣榮水(蹻脉有二曰隂蹻曰陽蹻皆竒經也何氣
榮水言蹻脉為何經之氣乃亦如經水之營行也蹻有五音蹺皎喬脚又極虐切)岐伯荅曰蹻
脉者少隂之别起於然骨之後(少隂之别足少隂腎經之别絡也然骨之後照
海也足少隂穴即隂蹻之所生按本篇止言隂蹻之起而未及陽蹻惟繆刺論曰邪客於足陽蹻之脉刺外
踝之下半寸所蓋陽蹻為太陽之别故二十八難曰陽蹻脉者起於跟中循外踝上行入風池隂蹻者亦起於
跟中循内踝上行至咽喉交貫衝脉故隂蹻為足少隂之别起於照海陽蹻為足太陽之别起於申脉庶得其
詳也)上内踝之上直上循隂股入隂上循胷裏入缺盆上
出人迎之前入頄屬目内眥合於太陽陽蹻而上行氣
并相還則為濡目氣不榮則目不合(蹻脉自内踝直上隂股入隂循胷裏
者皆並足少隂而上行也然足少隂之直者循喉嚨而挾舌本此則入缺盆上出人迎之前入頄屬目内眥以
合於足太陽之陽蹻是蹻脉有隂陽之異也隂蹻陽蹻之氣并行迴還而濡潤於目若蹻氣不榮則目不能合
故寒熱病篇曰隂蹻陽蹻隂陽相交陽入隂隂出陽交於目銳眥陽氣盛則瞋目隂氣盛則瞑目此所以目之
瞑與不瞑皆蹻脉為之主也)黃帝曰氣獨行五藏不榮六府何也(帝以
蹻脉為少隂之别因疑其氣獨行五藏不榮六府也故有此問)岐伯荅曰氣之不得無
行也如水之流如日月之行不休故隂脉榮其藏陽脉
榮其府如環之無端莫知其紀終而復始其流溢之氣
内溉藏府外濡腠理(如水之流如日月之行皆言不得無行也隂榮其藏指隂蹻也陽榮
其府指陽蹻也言無分藏府蹻脉皆所必至也流者流於内溢者溢於外故曰流溢之氣内溉藏府外濡腠理
謂其不獨在藏也按此蹻脉之義隂出陽則交於足太陽陽入隂則交於足少隂陽盛則目張隂盛則目瞑
似皆隨衛氣為言者故隂脉榮其藏陽脉榮其府也)黃帝曰蹻脉有隂陽何脉當
其數岐伯荅曰男子數其陽女子數其隂當數者為經
其不當數者為絡也(蹻脉隂陽之數男女各有所屬男屬陽當數其陽女屬隂當數其隂
故男子以陽蹻為經隂蹻為絡女子以隂蹻為經陽蹻為絡也)
隂陽離合(素問隂陽離合論全二十九)
黃帝問曰余聞天為陽地為隂日為陽月為隂大小月
三百六十日成一歲人亦應之今三隂三陽不應隂陽
其故何也(此言天地之隂陽無不合於人者如上為陽下為隂前為陽後為隂皆其理也然而三隂
三陽其亦有不相應者故疑以為問)岐伯對曰隂陽者數之可十推之可
百數之可千推之可萬萬之大不可勝數然其要一也
(謂隂陽之道合之則一散之則十百千萬亦無非隂陽之變化故於顯微大小象體無窮無不有理存焉然變
化雖多其要則一一即理而已是以人之三隂三陽亦豈有不應乎天地者哉此上二節義又出五運行大
論詳運氣類四)天覆地載萬物方生未出地者命曰隂處名曰
隂中之隂(天覆地載即隂陽之上下也凡萬物方生者未出乎地處隂之中故曰隂處以隂形而居
隂分故又曰隂中之隂也)則出地者名曰隂中之陽(形成於隂而出於陽故曰隂中
之陽)陽予之正隂為之主(陽正其氣萬化乃生隂主其質萬形乃成易曰乾知大始坤作
成物大抵陽先隂後陽施隂受陽之輕清未形隂之重濁有質即此之謂予與同)故生因春長
因夏收因秋藏因冬失常則天地四塞(四時隂陽先後有序若失其常
則天地四塞矣四塞者隂陽否隔不相通也長上聲塞入聲)隂陽之變其在人者亦
數之可數(凡如上文者皆天地隂陽之變也其在於人則亦有隂中之陽陽中之隂上下表裏氣數
皆然知其數則無不可數矣數推測也數字上者去聲下者上聲)帝曰願聞三隂三陽
之離合也(分而言之謂之離隂陽各有其經也并而言之謂之合表裏同歸一氣也)岐伯曰
聖人南面而立前曰廣明後曰太衝(云聖人者崇人道之大宗也南面而
立者正隂陽之向背也廣大也南方者丙丁之位天陽在南故日處之人陽亦在南故七竅處之易曰相見乎
離即廣明之謂且人身前後經脉任脉循腹裏至咽喉上頥循面入目衝脉循背裏出頏顙其輸上在於大杼
分言之則任行乎前而會於陽明衝行乎後而為十二經脉之海故前曰廣明後曰太衝合言之則任衝名位
雖異而同出一原通乎表裏此腹背隂陽之離合也)太衝之地名曰少隂少隂之
上名曰太陽太陽根起於至隂結於命門名曰隂中之
陽(衝脉並少隂而行故太衝之地為少隂地者次也有少隂之裏則有太陽之表隂氣在下陽氣在上故少
隂經起於小指之下太陽經止於小指之側故曰少隂之上名太陽也太陽之脉起於目止於足下者為根上
者為結故曰根於至隂結於命門命門者目也此以太陽而合於少隂故為隂中之陽然離則隂陽各其經合
則表裏同其氣是為水藏隂陽之離合也下放此)中身而上名曰廣明廣明之
下名曰太隂太隂之前名曰陽明陽明根起於厲兌名
曰隂中之陽(中身身之中半也中身而上心之所居心屬火而通神明故亦曰廣明心藏之下太
隂脾也故廣明之下名曰太隂太隂之表陽明胃也故太隂之前名曰陽明陽明脉止於足之次指與太隂為
表裏故曰根起於厲兌為隂中之陽此土藏隂陽之離合也)厥隂之表名曰少
陽少陽根起於竅隂名曰隂中之少陽(少陽與厥隂為表裏而少陽止於足之小
指次指端故厥隂之表為隂中之少陽也所謂少者以厥隂氣盡隂盡而陽始故曰少陽此木藏隂陽之離合
也)是故三陽之離合也太陽為開陽明為闔少陽為樞
(此總三陽為言也太陽為開謂陽氣發於外為三陽之表也陽明為闔謂陽氣畜於内為三陽之裏也少陽為
樞謂陽氣存表裏之間可出可入如樞機也然開闔樞者有上下中之分亦如上文出地未出地之義而合乎
天地之氣也)三經者不得相失也摶而勿浮命曰一陽(三經者言
陽經也陽從陽類不得相失也其為脉也雖三陽各有其體然陽脉多浮若純於浮則為病矣故但欲搏手有
力得其陽和之象而勿至過浮是為三陽合一之道故命曰一陽此三陽脉之離合也)帝曰願聞
三隂岐伯曰外者為陽内者為隂然則中為隂(外者為陽言表
也内者為隂言裏也然則中為隂總言屬裏者為三隂如下文也)其衝在下名曰太隂
太隂根起於隱白名曰隂中之隂(其衝在下名曰太隂以太隂居衝脉之上
也上文曰廣明之下名曰太隂廣明以心為言衝脉並腎為言蓋心脾腎三藏心在南脾在中腎在北也凡此
三陽三隂皆首言衝脉者以衝為十二經脉之海故先及之以舉其綱領也太隂起於足大指故根於隱白以
太隂而居隂分故曰隂中之隂此下三隂表裏離合之義俱如前三陽經下後凖此)太隂之後名
曰少隂少隂根起於涌泉名曰隂中之少隂(脾下之後腎之位也
故太隂之後名曰少隂少隂脉起小指之下斜趨足心故根於涌泉穴腎本少隂而居隂分故為隂中之少隂)
少隂之前名曰厥隂厥隂根起於大敦隂之絶陽名曰
隂之絶隂(腎前之上肝之位也故曰少隂之前名曰厥隂厥隂起於足大指故根於大敦厥盡也絶
亦盡也此隂極之經故曰隂之絶陽又曰隂之絶隂)是故三隂之離合也太隂為
開厥隂為闔少隂為樞(此總三隂為言亦有内外之分也太隂為開居隂分之表也厥
隂為闔居隂分之裏也少隂為樞居隂分之中也開者主出闔者主入樞者主出入之間亦與三陽之義同)
三經者不得相失也搏而勿沉名曰一隂(三經皆隂隂脉皆沉不得
相失也若過於沉則為病矣故但宜沉搏有神各得其隂脉中和之體是為三隂合一之道故名曰一隂此三
隂脉之離合也)隂陽&KR0008;&KR0008;積傳為一周氣裏形表而為相成也
(&KR0008;&KR0008;一作衝衝言隂陽之氣運動無巳也積傳為一周言諸經流傳相積晝夜五十營而為一周也然形以氣
而成氣以形而聚故氣運於裏形立於表交相為用此則隂陽表裏離合相成之道也愚按本篇所言惟足
經隂陽而不及手經者何也觀上文云天覆地載萬物方生未出地者命曰隂處名曰隂中之隂則出地者名
曰隂中之陽蓋言萬物之氣皆自地而升也而人之腰以上為天腰以下為地言足則通身上下經氣皆盡而
手在其中矣故不必言手也然足為隂故於三陽也言隂中之陽三隂也言隂中之隂然則手經亦有離合其
在陽經當為陽中之陽其在隂經當為陽中之隂可類推矣言足不言手義詳疾病類三十九所當互考)
諸經根結開闔病刺(靈樞根結篇三十)
岐伯曰天地相感寒暖相移隂陽之道孰少孰多隂道
偶陽道竒(天地隂陽之道有相感則有相移有相移則有相勝而孰多孰少斯不齊矣欲求其道則
隂陽有竒偶之分竒者數之單如一三五七九是也偶者數之拆如二四六八十是也竒得其清偶得其濁所
以成隂陽之象數)發於春夏隂氣少陽氣多隂陽不調何補何
寫發於秋冬陽氣少隂氣多隂氣盛而陽氣衰故莖葉
枯槁濕雨下歸隂陽相移何寫何補(四時之氣隂陽各有盛衰人氣隨之
故治法當分補寫)奇邪離經不可勝數不知根結五藏六府折
關敗樞開闔而走隂陽大失不可復取(竒邪弗常之邪也離經流傳無
定也下者為根上者為結疾之中人不可勝數而治之者當審根結之本末察藏府之隂陽明開闔樞之淺深
出入斯得其要否則敗折其關樞走失其隂陽不可復取矣)九鍼之玄要在終始故
能知終始一言而畢不知終始鍼道咸絶(終始本末也即下文根結
開闔之義又本經有終始篇所載者皆鍼道故不知終始鍼道咸絶見鍼刺類諸章)太陽根於至
隂結於命門命門者目也(足太陽下者根於至隂穴上者結於睛明穴故曰命門者
目也王氏曰命門者藏精光照之所則兩目也)陽明根於厲兌結於顙大顙大
者鉗耳也(足陽明下者根於厲兌上者結於承泣今曰顙大者意謂項顙之上大迎穴也大迎在頰
下兩耳之旁故曰鉗耳鉗音鈐)少陽根於竅隂結於窗籠窗籠者耳
中也(足少陽下者根於竅隂上者結於窗籠耳中者乃手太陽聽宫穴也為手足少陽手太陽之會故足
少陽結於此)太陽為開陽明為闔少陽為樞(開闔樞義見前章所謂開闔樞
者不過欲明内外而分其辨治之法也)故開折則肉節瀆而暴病起矣故
暴病者取之太陽視有餘不足瀆者皮肉宛膲而弱也
(折損傷也下同開屬太陽為陽中之表故氣在肌肉為肉節瀆也表主在外邪易入之故多新暴病也凡治開
折之為病者當取太陽之經因其虚實而補寫之所謂瀆者其皮肉宛膲而弱即消瘦乾枯之謂)闔折
則氣無所止息而痿疾起矣故痿疾者取之陽明視有
餘不足無所止息者真氣稽留邪氣居之也(闔屬陽明為陽中之
裏其氣在内故闔折則氣無所止息也陽明主潤宗筋束骨而利機關故為痿疾凡治闔折之為病者當取陽
明之虚實而補寫之真氣稽留謂胃氣不行也故邪居之則氣上逆而痿生於下矣)樞折即骨繇
而不安於地故骨繇者取之少陽視有餘不足骨繇者
節緩而不收也所謂骨繇者搖故也當窮其本也(樞屬少陽
為三陽之半表半裏故其氣在筋骨間骨繇者骨節縱緩不收搖動不安於地也凡治樞折之為病者當取少
陽經之虚實而補寫之窮其本者窮此三陽所在之本或開或闔或樞以治之也繇搖同)太隂根
於隱白結於太倉(足太陽下者根於隱白上者結於太倉太倉即中脘任脉穴也)少隂
根於湧泉結於廉泉(足少隂下者根於湧泉上者結於廉泉任脉穴也)厥隂根
於大敦結於玉英絡於膻中(足厥隂下者根於大敦上者結於玉英玉英即玉堂
任脉穴也)太隂為開厥隂為闔少隂為樞(此三隂開闔之義詳如前章)故
開折則倉廪無所輸膈洞膈洞者取之太隂視有餘不
足故開折者氣不足而生病也(開屬太隂主於脾也輸運行也膈隔塞也洞如
邪氣藏府病形篇曰洞者食不化下嗌還出也脾傷則運行失職而為是病故當取之太隂視其有餘不足以
治之然脾雖隂經而開折者則亦隂中之陽氣不足而生病也)闔折即氣絶而喜悲悲
者取之厥隂視有餘不足(闔屬厥隂主於肝也肝傷即氣絶於裏而肺氣乘之則為
悲故闔折者當取足厥隂視其有餘不足而治之)樞折則脉有所結而不通不
通者取之少隂視有餘不足有結者皆取之不足(樞屬少隂
主於腎也腎傷則脉有所結而下焦有所不通故樞折者當取足少隂視其有餘不足而治之然脉有結者皆
不足之所致)足太陽根於至隂溜於京骨注於崑崙入於
天柱飛揚也(此下言手足三陽之盛絡凡治病者所當取也足太陽之至隂井也京骨原也崑崙
經也天柱在頭飛揚在足皆本經之當取者後放此溜良救切)足少陽根於竅隂溜
於邱墟注於陽輔入於天容光明也(足少陽之竅隂井也邱墟原也陽輔
經也天容乃手太陽經穴此在頭者當為天衝在足者為光明也)足陽明根於厲兑溜
於衝陽注於下陵入於人迎豐隆也(足陽明之厲兌井也衝陽原也下陵
當作解谿經也人迎在頭豐隆在足)手太陽根於少澤溜於陽谷注於小
海入於天窗支正也(手太陽之少澤井也陽谷經也小海合也天窗在頭支正在手)手
少陽根於關衝溜於陽池注於支溝入於天牖外關也
(手少陽之關衝井也陽池原也支溝經也天牖在頸外關在手)手陽明根於商陽溜於
合谷注於陽谿入於扶突偏歷也(手陽明之商陽井也合谷原也陽谿經也
扶突在頸偏歴在手)此所謂十二經者盛絡皆當取之(此六陽盛絡之當取
也所謂十二經者以手足左右共言之)
隂陽内外病生有紀(素問皮部論全三十一)
黃帝問曰余聞皮有分部脉有經紀筋有結絡骨有度
量其所生病各異别其分部左右上下隂陽所在病之
始終願聞其道(皮有分部言人身皮膚之外上下前後各有其位而經絡筋骨亦各有其次如
經脉經筋骨度脉度骨空等篇皆詳明其道而凡生病者亦各因其部而證有異也)岐伯對曰欲
知皮部以經脉為紀者諸經皆然(皮之有部紀以經脉故當因經以察部也)
陽明之陽名曰害蜚(害損也蜚古飛字陽明之陽釋陽明之義也下凖此害蜚者當與後
心主之隂名曰害肩者相對參看按至真要等論曰陽明何謂也曰兩陽合明也厥隂何也曰兩隂交盡也蓋
三陽之陽惟陽明為盛故曰合明三隂之隂惟厥隂為盛故曰交盡此云蜚者飛揚也言陽盛而浮也凡盛極
者必損故陽之盛也在陽明陽之損也亦在陽明是以陽明之陽名曰害蜚如隂陽别論曰所謂隂者真藏也
見則為敗敗必死也所謂陽者胃脘之陽也又如平人氣象論曰人無胃氣曰逆逆者死脉無胃氣亦死總以
陽衰為言是即害蜚之類)上下同法視其部中有浮絡者皆陽明之
絡也(上者言手大腸經也下者言足胃經也二經皆屬陽明故視察之法相同凡其上下部中有浮絡之
見者皆陽明之絡也)其色多青則痛多黑則痺黃赤則熱多白則
寒五色皆見則寒熱也絡盛則入客於經陽主外隂主
内(此因陽明浮絡之色而察陽明經病之異也凡病之始生必自淺而後深故絡脉之邪盛而後入於經脉
絡為陽故主外經為隂故主内如夀夭剛柔篇曰内有隂陽外亦有隂陽在内者五藏為隂六府為陽在外者
筋骨為隂皮膚為陽也凡後六經之上下五色之為病其隂陽内外皆同此)少陽之陽名
曰樞持(樞樞機也持主持也少陽居三陽表裏之間如樞之運而持其出入之機故曰樞持)上下
同法視其部中有浮絡者皆少陽之絡也絡盛則入客
於經故在陽者主内在隂者主出以滲於内諸經皆然
(上者手少陽三焦經也下者足少陽膽經也凡二經部中有浮絡之見於外者皆少陽之絡也其五色為病皆
與陽明者同然邪必由絡入經故其在陽者主内言自陽分而入於内也在隂者主出以滲於内言出於經而
滲入於藏也此邪氣之序諸經之皆然者按出字義非外出之謂說文曰出進也象草木益滋上出達也觀
下文少隂經云其出者從隂内注於骨與此出字皆同)太陽之陽名曰關樞(關衛
固也少陽為三陽之樞展布陽氣於中太陽則衛固其氣而約束於外故曰關樞隂陽離合論曰太陽為開辭
異而義同也)上下同法視其部中有浮絡者皆太陽之絡也
絡盛則入客於經(上者手太陽小腸經下者足太陽膀胱經二經色病皆如前)少
隂之隂名曰樞儒(儒說文柔也王氏曰順也少隂為三隂開闔之樞而隂氣柔順故名曰樞
儒)上下同法視其部中有浮絡者皆少隂之絡也絡盛
則入客於經其入經也從陽部注於經其出者從隂内
注於骨(上者手少隂心經下者足少隂腎經二經色病俱如前其入也從陽部注於經即自絡入經之
謂其出者從隂内注於骨謂出於經而入於骨即前少陽經云在隂者主出以滲於内之義)心主
之隂名曰害肩(心主之隂手厥隂之隂也厥隂者兩隂交盡隂之極也肩任也載也陽主乎運
隂主乎載隂盛之極其氣必傷是隂之盛也在厥隂隂之傷也亦在厥隂故曰害肩然則陽明曰害蜚此曰害
肩者即隂極陽極之義)上下同法視其部中有浮絡者皆心主之
絡也絡盛則入客於經(上者手厥隂心主也下者足厥隂肝經也二經色病皆如前此
但言心主而又曰上下同法則肝經在所遺耳)太隂之隂名曰關蟄(關者固於外蟄
者伏於中隂主藏而太隂衛之故曰關蟄此亦太隂為開之義)上下同法視其部中有
浮絡者皆太隂之絡也絡盛則入客於經(上者手太隂肺經下者足
太隂脾經二經色病皆如前)凡十二經絡脉者皮之部也(浮絡見於皮故曰皮
之部)是故百病之始生也必先於皮毛邪中之則腠理
開開則入客於絡脉留而不去傳入於經留而不去傳
入於府廪於腸胃(廪積也聚也中去聲)邪之始入於皮也泝然
起毫毛開腠理(泝然竪起也寒慄貌腠理膚腠之文理也泝音素逆流曰泝)其入於
絡也則絡脉盛色變(絡脉盛色變異於常也即上文五色為病之義)其入客於
經也則感虚乃陷下(感虚乃陷下言邪所客者必因虚乃深也)其留於筋骨
之間寒多則筋攣骨痛熱多則筋㢮骨消肉爍䐃破毛
直而敗(攣急也㢮縱緩也消枯竭也爍銷爍也寒多則血脉凝濇故為筋攣骨痛熱多則真隂散亡故
為筋弛骨消等證䐃破者反側多而熱潰肌肉也毛直而敗者液不足而皮毛枯槁也攣閭員切又去聲㢮
音矢爍收勺切䐃劬允切)帝曰夫子言皮之十二部其生病皆何如
岐伯曰皮者脉之部也(十二經脉各有其部察之於皮其脉可知故曰皮者脉之部)
邪客於皮則腠理開開則邪入客於絡脉絡脉滿則注
於經脉經脉滿則入舍於府藏也故皮者有分部不與
而生大病也帝曰善(經脉既有分部則邪之中人可視而知當速去之若不預為之治則
邪將日深而變生大病也與預同)
人之四海(靈樞海論全三十二)
黃帝問於岐伯曰余聞刺法於夫子夫子之所言不離
於營衛血氣夫十二經脉者内屬於府藏外絡於肢節
夫子乃合之於四海乎岐伯荅曰人亦有四海十二經
水經水者皆注於海海有東西南北命曰四海黃帝曰
以人應之奈何岐伯曰人有髓海有血海有氣海有水
榖之海凡此四者以應四海也(十二經水義見後四海者百川之宗人亦有四
海則髓血氣水榖之海也詳如下文)黃帝曰遠乎哉夫子之合人天地四
海也願聞應之奈何岐伯荅曰必先明知隂陽表裏滎
輸所在四海定矣(隂陽者經脉之隂陽也表裏者藏府之内外也滎輸義詳前十四知此數
者則經絡之道明而四海可定矣輸腧俞本經皆通用)黃帝曰定之奈何岐伯曰
胃者水榖之海其輸上在氣街下至三里(人受氣於水榖水榖入口
藏於胃以養五藏氣故五藏六府之氣味皆出於胃而胃為水榖之海也其胃氣運行之輸上者在氣街即氣
衝穴下者至三里在膝下三寸)衝脉者為十二經之海其輸上在於大
杼下出於巨虚之上下廉(此即血海也衝脉起於胞中其前行者並足少隂之經俠
臍上行至胷中而散其後行者上循背裏為經絡之海其上行者出於頏顙下行者出於足故其輸上在於足
太陽之大杼下在於足陽明之巨虚上下廉愚按動輸篇曰胃為五藏六府之海太隂陽明論曰陽明者表
也五藏六府之海也逆順肥瘦篇曰夫衝脉者五藏六府之海也五藏六府皆禀焉此篇言衝脉者為十二經
之海若此諸論則胃與衝脉皆為十二經之海亦皆為五藏六府之海又將何以辨之故本篇有水榖之海血
海之分水榖之海者言水榖盛貯於此營衛由之而化生也血海者言受納諸經之灌注精血於此而畜藏也
此固其辨矣及考之痿論曰陽明者五藏六府之海主潤宗筋宗筋主束骨而利機關也衝脉者經脉之海也
主滲灌谿谷與陽明合於宗筋隂陽總宗筋之會會於氣街而陽明為之長蓋陽明為多血多氣之府故主潤
宗筋而利機關衝脉為精血所聚之經故主滲灌谿谷且衝脉起於胞中並少隂之大絡而下行陽明為諸經
之長亦會於前隂故男女精血皆由前隂而降者以二經血氣總聚於此故均稱為五藏六府十二經之海誠
有非他經之可比也又衝脉義詳前二十七所當互考)膻中者為氣之海其輸上
在於柱骨之上下前在於人迎(膻中胷中也肺之所居諸氣者皆屬於肺是為
真氣亦曰宗氣宗氣積於胷中出於喉嚨以貫心脉而行呼吸故膻中為之氣海柱骨項後天柱骨也憂恚無
言論曰頏顙者分氣之所泄也故氣海運行之輸一在頏顙之後即柱骨之上下謂督脉之瘖門大椎也一在
頏顙之前謂足陽明之人迎也)腦為髓之海其輸上在於其蓋下在風
府(凡骨之有髓惟腦為最巨故諸髓皆屬於腦而腦為髓之海蓋腦蓋骨也即督脉之𩕄會風府亦督脉穴
此皆髓海之上下前後輸也)黃帝曰凡此四海者何利何害何生何
敗岐伯曰得順者生得逆者敗知調者和不知調者害
(凡此四海俱有順逆得順者知所養者也故生不知所養則逆矣故敗)黃帝曰四海之逆
順奈何岐伯曰氣海有餘者氣滿胷中悗息面赤氣海
不足則氣少不足以言(氣有餘者邪氣實也氣不足者正氣虚也下放此氣海在胷中
而屬陽故氣實則胷中悗悶喘息面熱面赤聲由氣發氣不足則語言輕怯不能出聲脉要精微論曰言而微
終日乃復言者此奪氣也悗母本切又音瞞)血海有餘則常想其身大怫然
不知其所病血海不足亦常想其身小狹然不知其所
病(形以血充故血有餘則常想其身大怫怫欝也重滯不舒之貌血不足則常想其身小狹隘狹也索然不
廣之貌此皆血海不調之為病病在血者徐而不顯故茫然不覺其所病怫音佛)水穀之海有
餘則腹滿水穀之海不足則饑不受穀食(有餘者水穀留滯於中故
腹為脹滿不足者脾虚則不能運胃虚則不能納故雖饑不受穀食)髓海有餘則輕勁多
力自過其度髓海不足則腦轉耳鳴脛痠眩冒目無所
見懈怠安臥(髓海充足即有餘也故身輕而勁便利多力自有過人之度而無病也若其不足則
在上者為腦轉以腦空而運似旋轉也為耳鳴以髓虚者精必衰隂虚則耳鳴也為脛痠髓空無力也為眩冐
忽不知人為目無所見怠惰安臥皆以髓為精類精衰則氣去而諸證以見矣)黃帝曰余已聞
逆順調之奈何岐伯曰審守其輸而調其虚實無犯其
害順者得復逆者必敗黃帝曰善(審守其輸謂審察其輸穴如上文也無犯
其害無盛盛無虚虚也順者得復逆者必敗切戒夫天時人事皆宜慎而不可忽也)
十二經水隂陽刺灸之度(靈樞經水篇全三十三)
黃帝問於岐伯曰經脉十二者外合於十二經水而内
屬於五藏六府夫十二經水者其有大小深淺廣狹遠
近各不同五藏六府之高下小大受穀之多少亦不等
相應奈何(人有經脉十二手足之三隂三陽也天地有經水十二清渭海湖汝澠淮漯江河濟漳也
經脉有高下小大不同經水有廣狹遠近不同故人與天地皆相應也)夫經水者受水而
行之五藏者合神氣魂魄而藏之六府者受穀而行之
受氣而揚之經脉者受血而營之合而以治奈何刺之
深淺灸之壯數可得聞乎(經水者受水而行於地也人之五藏者所以藏精神魂魄
者也六府者所以受水穀化其精微之氣而布揚於内外者也經脉猶江河也血猶水也江河受水而經營於
天下經脉受血而運行於周身合經水之道以施治則其源流遠近固自不同而刺之淺深灸之壯數亦當有
所辨也)岐伯荅曰善哉問也天至高不可度地至廣不可
量此之謂也且夫人生於天地之間六合之内此天之
高地之廣也非人力之所能度量而至也若夫八尺之
士皮肉在此外可度量切循而得之其死可解剖而視
之其藏之堅脆府之大小穀之多少脉之長短血之清
濁氣之多少十二經之多血少氣與其少血多氣與其
皆多血氣與其皆少血氣皆有大數其治以鍼艾各調
其經氣固其常有合乎(天至高地至廣難以測度人生天地六合之間雖氣數亦與天
地相合似難測識然而八尺之士有形可據其生也可度量其外其死也可剖視其内故如藏之堅脆則見於
本藏篇府之大小榖之多少則見於平人絶穀篇脉之長短則見於脉度篇血之清濁則見於根結篇十二經
血氣多少各有大數則見於血氣形志等篇此其鍼艾淺深多寡故各有所宜如下文也)黃帝曰余
聞之快於耳不解於心願卒聞之岐伯荅曰此人之所
以參天地而應隂陽也不可不察(人與天地相參所以為三也應隂陽義如
下文)足太陽外合於清水内屬於膀胱而通水道焉(此下
以經脉配經水蓋欲因其象以辨血氣之盛衰也足太陽經内屬膀胱是經多血少氣故外合於清水按清水
即大小清河輿地圖志曰大清河即濟水之故道自兖州府東北流出長清等縣由利津等界入海小清河一
名灤水源發濟南府趵突泉經章邱受漯河之水由新城入海禹貢曰浮於濟漯達於河者必此河也今俱屬
山東省濟南府)足少陽外合於渭水内屬於膽(足少陽經内屬於膽常少
血多氣故外合於渭水按地志渭水出隴西郡渭源縣西南鳥鼠山至同州入河今俱隸陜西省渭源屬臨洮
府同州屬西安府)足陽明外合於海水内屬於胃(足陽明經内屬於胃
常多氣多血為五藏六府之海故外合於海水按海包地外地在海中海水周流實一而已今云四海者以東
西南北而分言之也故東曰渤海南曰漲海西曰青海北曰瀚海)足太隂外合於湖
水内屬於脾(足太隂經内屬於脾常多氣少血九鍼論云多血少氣故外合於湖水湖即五湖謂
彭蠡洞庭巢湖太湖鑑湖也五湖皆在東南周禮職方氏揚州澤藪曰具區)足少隂外合
於汝水内屬於腎(足少隂經内屬於腎常少血多氣故外合於汝水按汝水源出汝州天息
山由西平上蔡汝陽等縣入淮今屬河南省汝寧府)足厥隂外合於澠水内屬
於肝(足厥隂經内屬於肝常多血少氣故外合於澠水按澠水即澗水源出新安縣東北白石山由澠池
新安之間入洛而洛入於河也今屬河南省河南府澠音免)手太陽外合淮水内
屬小腸而水道出焉(手太陽經内屬小腸常多血少氣故外合於淮水按淮水出唐州桐
栢山繞徐揚之界東入於海今屬河南省南陽府改名唐縣)手少陽外合於漯水
内屬於三焦(手少陽經内屬三焦常少血多氣故外合於漯水按漯水源出章邱長白山入小清
河歸海今屬山東省濟南府詳見前足太陽經條下漯音磊又太合切)手陽明外合於
江水内屬於大腸(手陽明經内屬大腸常多血多氣故外合於江水按江源出西蜀之岷山
今屬四川省成都府茂州其長萬里至吳地入海北即所以限南北也)手太隂外合於
河水内屬於肺(手太隂經内屬於肺常多氣少血肺為藏府之蓋其經最高而朝百脉故外合
於河水按河有兩源一出葱嶺一出於闐合流東注滿昌海潜行地中南出積石以入中國一說黃河源出星
宿海在中國西南直四川馬湖府之正西三千餘里雲南麗江府之西北一千五百餘里合諸流自西而東行
二十日至崑崙統崑崙之西南折而東北又折而西北又轉而東北又行二十餘日歴雲中九原至大寧始入
中國是為四瀆之宗)手少隂外合於濟水内屬於心(手少隂經内屬於心
常少血多氣故外合於濟水按江源初發王屋山下曰沇水既見而伏復出為濟濟截河而流不混其清故又
曰清濟流雖微而獨尊故居四瀆之一今屬河南省懷慶府濟源縣)手心主外合於漳
水内屬於心包(手厥隂經内屬心主常多血少氣故外合於漳水按漳水有二一出上黨沽縣
大黽谷曰清漳一出上黨長子縣發鳩山曰濁漳皆入於河今俱隸山西省沽縣即樂平縣屬太原府長子縣
屬潞安府以上經水經脉俱有圖)凡此五藏六府十二經水者外有源
泉而内有所禀此皆内外相貫如環無端人經亦然故
天為陽地為隂腰以上為天腰以下為地故海以北者
為隂湖以北者為隂中之隂漳以南者為陽河以北至
漳者為陽中之隂漯以南至江者為陽中之太陽此一
隅之隂陽也所以人與天地相參也(此以經水經脉相參而合乎天地之
隂陽也夫經水者河海行於外而源泉出於地經脉者脉絡行於表而藏府主於中故内外相貫如環無端也
然經水經脉各有隂陽之分如天以輕清在上故天為陽地以重濁在下故地為隂六微旨大論曰天樞之上
天氣主之天樞之下地氣主之人身應天地故腰以上為天屬陽腰以下為地屬隂而經脉藏府之應於經水
者亦然如海合於胃湖合於脾脾胃居於中州腰之分也海以北者為隂就胃府言自胃而下則小腸膽與膀
胱皆屬府居胃之北而為隂也湖以北者為隂中之隂就脾藏言自脾而下則肝腎皆屬藏居脾之北而為隂
中之隂也腰以上者如漳合於心主心主之上惟心與肺故漳以南者為陽也河合於肺肺之下亦惟心與心
主故河以北至漳者為陽中之隂也凡此皆以上南下北言隂陽耳然更有其陽者則藏府之外為三焦三焦
之外為皮毛本藏篇曰肺合大腸大腸者皮其應今三焦合於漯水大腸合於江水故曰漯以南至江者為陽
中之太陽也此天地人相合之道天地至廣而兹所言合者特舉中國之水耳故曰此一隅之隂陽也所以人
與天地相參也)黃帝曰夫經水之應經脉也其遠近淺深水血
之多少各不同合而以刺之奈何岐伯荅曰足陽明五
藏六府之海也其脉大血多氣盛熱壯刺此者不深弗
散不留不寫也(用鍼之法諸經不同故入有淺深分寸可察留有遲速呼吸可紀各隨經脉之
淺深遠近而施其宜也十二經中惟足陽明之脉最大而多氣多血其邪盛者熱必壯凡刺此者不深入則邪
弗能散不久留則邪不能寫數詳下文)足陽明刺深六分留十呼足太陽
深五分留七呼足少陽深四分留五呼足太隂深三分
留四呼足少隂深二分留三呼足厥隂深一分留二呼
(此足六經之刺度也出氣曰呼入氣曰吸曰十呼七呼之類則吸在其中矣蓋一呼即一息也但刺有補寫之
異呼吸有先後之分故凡用寫者必候病者之吸而入鍼再吸轉鍼候呼出鍼凡用補者必因其呼而入鍼再
呼轉鍼候吸出鍼故鍼賦曰補者先呼後吸寫者先吸後呼正此義也後世令病人咳𠻳以代呼收氣以代吸
氣有出入亦與呼吸相同耳)手之隂陽其受氣之道近其氣之來疾
其刺深者皆無過二分其留皆無過一呼(手之六經皆在於上肌肉
薄而谿谷淺故刺不宜深經脉短而氣易泄故留不宜久)其少長大小肥瘦以心撩
之命曰法天之常(刺法大槩雖如上文所云然人有不同如少者盛長者衰大者廣小者狹
肥者深瘦者淺有不可以一例論者故當以心撩之蓋以天道無窮造化莫測醫當效之則妙用無方命曰法
天之常也故梅孤高氏曰鍼之留幾呼雖有是言然病有淺深病淺者如經言可也病甚則邪盛邪氣吸鍼轉
鍼尚難况強出乎必俟其正氣之來徐而虚然後出鍼病氣斯去固不可以經言為執也是即心撩之法少長
大小肥瘦義詳鍼刺類二十撩音遼又上去二聲通俗文理亂謂之撩理)灸之亦然灸而
過此者得惡火則骨枯脉濇刺而過此者則脱氣(刺有淺深
遲速之度灸有壯數大小之度刺有補寫灸亦有補寫凡以火補者毋吹其火以火寫者疾吹其火血實氣壅
病深肉厚者宜寫陽衰氣怯元虚體弱者宜補背腹股髀道遠勢緩者宜大而多頭面臂臑羸弱幼小者宜小
而少此其大法也設不知此而灸過其度非惟無益反以害之是惡火也故灸失其宜則骨枯脉濇刺失其宜
則脱泄元氣均致人之夭殃矣)黃帝曰夫經脉之小大血之多少膚之
厚薄肉之堅脆及膕之大小可為量度乎(言其可測否也)岐伯
荅曰其可為度量者取其中度也不甚脱肉而血氣不
衰也若夫度之人痟瘦而形肉脱者惡可以度量刺乎
審切循捫按視其寒温盛衰而調之是謂因適而為之
真也(中度言中人之常度也其肌肉不至脱氣血不甚衰者乃可為常法之凖則若肌體痟而形肉脱不
得以程度拘泥也故必當審切循摸隨其盛衰而善調之然則上文所云者特為後學設規矩耳而因其情適
其宜必出於心應於手斯得病治之真訣矣痟通作消)
手足隂陽繫日月(靈樞隂陽繫日月篇全三十四)
黃帝曰余聞天為陽地為隂日為陽月為隂其合之於
人奈何岐伯曰腰以上為天腰以下為地故天為陽地
為隂故足之十二經脉以應十二月月生於水故在下
者為隂手之十指以應十日日主火故在上者為陽(日為
陽精故日主火月為隂精故月生於水日為陽陽數五五者中數之竒也二五為十故旬有十日而紀日者所
以作十干也月為隂隂數六六者中數之偶也二六一十二故歲有十二月而紀月者所以作十二支也其合
於人則腰以上為天腰以下為地手在腰之上故屬陽而左右共十指所以應十日也足在腰之下故屬隂而
左右共十二經所以應十二月也)黃帝曰合之於脉奈何岐伯曰寅者
正月之生陽也主左足之少陽未者六月主右足之少
陽卯者二月主左足之太陽午者五月主右足之太陽
辰者三月主左足之陽明巳者四月主右足之陽明此
兩陽合於前故曰陽明申者七月之生隂也主右足之
少隂丑者十二月主左足之少隂酉者八月主右足之
太隂子者十一月主左足之太隂戌者九月主右足之
厥隂亥者十月主左足之厥隂此兩隂交盡故曰厥隂
(此言十二支為隂足亦為隂故足經以應十二月也然一歲之中又以上半年為陽故合於足之六陽下半年
為隂故合於足之六隂人之兩足亦有隂陽之分則左為陽右為隂以上下半年之隂陽而合於人之兩足則
正二三為陽中之陽陽之進也故正月謂之生陽陽先於左而後於右故正月主左足之少陽二月主左足之
太陽三月主左足之陽明四五六為陽中之隂陽漸退隂漸生也故四月主右足之陽明五月主右足之太陽
六月主右足之少陽然則一歲之陽會於上半年之辰巳兩月是為兩陽合於前故曰陽明陽明者言陽盛之
極也七八九為隂中之隂隂之進也故七月謂之生隂隂先於右而後於左故七月主右足之少隂八月主右
足之太隂九月主右足之厥隂十月十一十二月為隂中之陽隂漸退陽漸生也故十月主左足之厥隂十一
月主左足之太隂十二月主左足之少隂然則一歲之隂會於下半年之戌亥兩月是為兩隂交盡故曰厥隂
厥者盡也隂極於是也此總計一歲隂陽之盛衰故正與六合二與五合三與四合而陽明合於前也七與十
二合八與十一合九與十合而厥隂合於後也非如六氣厥隂主風木陽明主燥金者之謂)甲主左
手之少陽巳主右手之少陽乙主左手之太陽戊主右
手之太陽丙主左手之陽明丁主右手之陽明此兩火
并合故為陽明庚主右手之少隂癸主左手之少隂辛
主右手之太隂壬主左手之太隂(此言十干為陽手亦為陽故手經以應十
日也十日之中居前者木火土為陽居後者金水為隂陽以應陽經隂以應隂經亦如足之與月也故甲主左
手之少陽乙主左手之太陽丙主左手之陽明己主右手之少陽戊主右手之太陽丁主右手之陽明十干之
火在於丙丁此兩火并合故為陽明也自己以後則庚辛壬癸俱金水為隂故庚主右手之少隂辛主右手之
太隂癸主左手之少隂壬主左手之太隂第足言厥隂而手不言者蓋足以歲言歲氣有六手以旬言旬惟五
行而已且手厥隂者心包絡也其藏附心故不言耳足手隂陽俱有圖)故足之陽者隂中
之少陽也足之隂者隂中之太隂也手之陽者陽中之
太陽也手之隂者陽中之少隂也腰以上者為陽腰以
下者為隂(此即兩儀四象之道隂中無太陽陽中無太隂故足為隂而隂中之陽惟少陽耳隂中之
隂則太隂也手為陽陽中之隂惟少隂耳陽中之陽則太陽也故以腰之上下分隂陽而手配十干足配十二
支而三隂三陽各有所屬焉可見腰以上者陽中亦有隂腰以下者隂中亦有陽也)其於五藏也
心為陽中之太陽肺為陽中之少隂肝為隂中之少陽
脾為隂中之至隂腎為隂中之太隂(五藏以心肺為陽故居膈上而屬手
經肝脾腎為隂故居膈下而屬足經然隂陽之中又有隂陽之分亦如上節足手之義故金匱真言論曰陽中
之陽心也陽中之隂肺也隂中之隂腎也隂中之陽肝也隂中之至隂脾也義與此同詳隂陽類五)黃帝
曰以治之奈何岐伯曰正月二月三月人氣在左無刺
左足之陽(人氣所在不可以刺恐傷其王氣也正月在左足之少陽二月在左足之太陽三月在左
足之陽明刺所當忌也)四月五月六月人氣在右無刺右足之陽
(四月在右足之陽明五月在右足之太陽六月在右足之少陽刺所當忌)七月八月九月人
氣在右無刺右足之隂(七月在右足之少隂八月在右足之太隂九月在右足之厥隂
皆當忌刺)十月十一月十二月人氣在左無刺左足之隂(十月
在左足之厥隂十一月在左足之太隂十二月在左足之少隂皆當忌刺愚按本篇但言人氣在足之刺忌
而不言手者蓋言足之十二支則手之十干可類推矣故甲乙丙在左手之少陽太陽陽明己戊丁在右手之
少陽太陽陽明庚辛在右手之少隂太隂癸壬在左手之少隂太隂皆不可以刺也)黃帝曰五行
以東方為甲乙木王春春者蒼色主肝肝者足厥隂也
今乃以甲為左手之少陽不合於數何也(五行以東方甲乙為木而
王於春在色為蒼在藏為肝在經為足厥隂今上文以為左手之少陽是不合於數也故有此問)岐伯
曰此天地之隂陽也非四時五行之以次行也且夫隂
陽者有名而無形故數之可十離之可百散之可千推
之可萬此之謂也(天地之隂陽言變化之多也夫干支手足者分上下也左右少太者辨盛
衰也今甲為天干之首故當主左手之少陽非四時五行之次厥隂風木之列也且夫隂陽之道有名無形可
以十可以百可以千可以萬左右逢原無非其道故不可以執一論之數之可十四句又見前二十九及運
氣類四)
身形應九野天忌(靈樞九鍼論三十五)
黃帝曰願聞身形應九野奈何(九野即八卦九宫之位也)岐伯曰請
言身形之應九野也左足應立春其日戊寅己丑(此左足應
艮宫東北方也立春後東北節氣也寅丑二日東北日辰也故其氣皆應於艮宫然乾坤艮巽四隅之宫也震
兌坎離四正之宫也土王於四季故四隅之宫皆應戊巳而四正之宫各有所王後放此)左脇應春
分其日乙卯(此左脇應震宫也左脇正東方也春分後正東節氣也乙卯日東方之正也故其氣
皆相應)左手應立夏其日戊辰己巳(此左手應巽宫東南方也立夏後東南節
氣也戊辰己巳東南日辰也故其氣皆相應)膺喉首頭應夏至其日丙午(胷前
曰膺膺喉首頭應離宫正南方也夏至後正南節氣也丙午日南方之正也故其氣皆相應)右手應
立秋其日己未戊申(此右手應坤宫西南方也立秋後西南節氣也己未戊申西南日辰
也故其氣皆相應)右脇應秋分其日辛酉(此右脇應兑宫正西方也秋分後正西節
氣也辛酉日西方之正也故其氣皆相應)右足應立冬其日戊戌己亥(此右足應
乾宫西北方也立冬後西北節氣也戊戌己亥西北日辰也故其氣皆相應)腰尻下竅應冬
至其日壬子(此腰尻下竅應坎宫正北方也冬至後正北節氣也壬子日北方之正也故其氣皆
相應)六府膈下三藏應中州其大禁大禁太一所在之日
及諸戊巳(此膈下應中宫也膈下腹中也三藏肝脾腎也六府三藏俱在膈下腹中故應中州其大
禁者在太一所在之日及諸戊巳日蓋戊巳屬土雖寄王於四季而實為中宫之辰故其氣應亦如太一按
太一義出九宫八風篇詳運氣類三十五如冬至居叶蟄宫四十六日立春居天留宫四十六日之類是也但
彼止言八宫而不及中宫此節乃言中宫太一所在之日意者於八宫太一數中凡值四季土王用事之日即
中宫太一之期也惟博者正之)凡此九者善候八正所在之處(九九宫也正正
風也八正即八方王氣之所在太一之謂也九宫定則八正之氣可候矣)所主左右上下身
體有癰腫者欲治之無以其所直之日潰治之是謂天
忌日也(天地八正之方即人身氣王之所故所主左右上下凡身體有癰腫之處勿以所直之日潰治
之恐其走泄元氣以犯天忌不吉也此當與九宫八風及賊風邪氣乘虚傷人二章參閱詳運氣類三十五
六仍有圖在圖翼二卷)
類經卷九
