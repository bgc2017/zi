欽定四庫全書
類經卷二十一明張介賓撰
鍼刺類
隂陽形氣外内易難(靈樞壽夭剛柔篇三十一)
黃帝問於少師曰余聞人之生也有剛有柔有弱有強
有短有長有隂有陽願聞其方少師荅曰隂中有隂陽
中有陽審知隂陽刺之有方(剛柔強弱短長無非隂陽之化然曰隂曰陽人皆知
之至若隂中復有隂陽中復有陽則人所不知也故當詳審隂陽則刺得其方矣)得病所始刺
之有理謹度病端與時相應内合於五藏六府外合於
筋骨皮膚(得病所始者謂知其或始於隂或始於陽故刺之有理也謹度病端者謂察其風因木化
熱因火化濕因土化燥因金化寒因水化故與時相應也内而五藏六府外而筋骨皮膚莫非此理合而求之
得其病之原矣)是故内有隂陽外亦有隂陽在内者五藏為隂
六府為陽在外者筋骨為隂皮膚為陽(内為隂外為陽理之常也然内
有隂陽外亦有隂陽故在内者五藏為隂藏屬裏也六府為陽府屬表也在外者筋骨深而為隂皮膚淺而為
陽所以隂陽之中復有隂陽即如五藏皆有血氣六府亦有血氣血在六府則陽中之隂氣則陽中之陽也氣
在五藏則隂中之陽血則隂中之隂也皮膚筋骨無不皆然故天元紀大論曰天有隂陽地亦有隂陽其義即
此由此觀之可見隂陽合一之道則無往不在)故曰病在隂之隂者刺隂之
滎輸(隂之隂者隂病在隂分也當刺其滎輸以諸經滎輸氣微亦隂之類如手太隂經魚際為滎太淵為
輸者是也)病在陽之陽者刺陽之合(陽之陽者陽病在陽分也當刺其合穴盖所入
為合猶在陽分刺此以防深入如手陽明經曲池之類是也)病在陽之隂者刺隂之
經(陽之隂者陽病在隂也當刺隂之經穴盖所行為經其氣正盛即隂中之陽如手太隂經渠之類是也)
病在隂之陽者刺絡脉(隂之陽者隂病在陽也當刺諸絡脉盖絡脉浮淺皆在陽分如
手陽明經偏歷之類是也)故曰病在陽者命曰風病在隂者命曰痺
病隂陽俱病命曰風痺(陽受風氣故在陽者命曰風邪入於隂則痺故在隂者命曰痺)
病有形而不痛者陽之類也(病淺在外也)無形而痛者隂之
類也(病深在内也)無形而痛者其陽完而隂傷之也急治其
隂無攻其陽有形而不痛者其隂完而陽傷之也急治
其陽無攻其隂(完固也病在隂者勿攻其陽病在陽者勿攻其隂凡表裏虛實其治皆然)隂
陽俱動乍有形乍無形加以煩心命曰隂勝其陽此謂
不表不裏其形不久(隂陽俱動表裏皆病也乍有形乍無形往來不常也加以煩心隂病
甚於陽也大凡治病必求於本若求其在表而裏亦病求其在裏而表亦病此以隂陽並傷故曰不表不裏治
之為難形將不久矣)黃帝問於伯高曰余聞形氣病之先後外
内之應奈何(形見於外氣運於中病傷形氣則或先或後必各有所應)伯高荅曰風
寒傷形憂恐忿怒傷氣氣傷藏乃病藏寒傷形乃應形
風傷筋脉筋脉乃應此形氣外内之相應也(風寒外襲故傷於形
情慾内勞故傷於氣内傷則病在藏府外傷則應於皮毛若風傷筋脉則居於外内之間故應於筋脉此形氣
表裏之有辨也)黃帝曰刺之奈何伯高荅曰病九日者三刺而
已病一月者十刺而已多少遠近以此衰之(大約病三日者可一
刺而已故九日者當三刺一月者當十刺凡病之多少遠近當推此以衰去之是刺之大法也)久痺不
去身者視其血絡盡出其血(久痺不去身者其身不能往來以隂邪在於血脉故
當視其血絡而盡去之)黃帝曰外内之病難易之治奈何(上文言久近之
難易故此復問外内之難易)伯高荅曰形先病而未入藏者刺之半
其日(外病而内不病者其病淺故當半其日謂减於前法日數之半如病一月者可五刺而已也)藏
先病而形乃應者刺之倍其日此月内難易之應也(内病
而應於外者其病深故當倍其日如淺者一月五次重者一月十刺也病有淺深故治有難易耳)
刺有三變營衞寒痺(靈樞壽夭剛柔篇三十二)
黃帝曰余聞刺有三變何謂三變伯高荅曰有刺營者
有刺衞者有刺寒痺之留經者(刺營者刺其隂刺衞者刺其陽刺寒痺者温其
經三刺不同故曰三變)黃帝曰刺三變者奈何伯高荅曰刺營者
出血刺衞者出氣刺寒痺者内熱(調經論亦曰取血於營取氣於衛内熱義
如下文)黃帝曰營衛寒痺之為病奈何伯高荅曰營之生
病也寒熱少氣血上下行(營主血隂氣也病在隂分則陽勝之故為寒熱往來隂病
則隂虛隂虛則無氣故為少氣邪在血故為上下妄行所以刺營者當刺其血分)衛之生病也
氣痛時來時去怫愾賁響風寒客於腸胃之中(衛屬陽為水穀
之悍氣病在陽分故為氣痛氣無定形故時來時去怫鬱怒也愾大息也賁響腹鳴如奔也皆氣分之病風寒
外襲而客於腸胃之間以六府屬表而陽邪歸之故病亦生於衛氣怫音佛愾音戱)寒痺之為
病也留而不去時痛而皮不仁(寒痺久留不去則血脉不行或凝滯而為痛或
皮膚不知痛痒而為不仁)黃帝曰刺寒痺内熱奈何伯高答曰刺布
衣者以火焠之刺大人者以藥熨之(内熱謂温其經也布衣血氣濇濁故
當以火焠之即近世所用雷火鍼及艾蒜蒸炙之類焠音翠灼也)黃帝曰藥熨奈何伯
高荅曰用淳酒二十升蜀椒一升乾薑一斤桂心一斤
凡四種皆㕮咀漬酒中用綿絮一斤細白布四丈并内
酒中置酒馬矢煴中蓋封塗勿使泄五日五夜出布綿
絮曝乾之乾復漬以盡其汁每漬必晬其日乃出乾乾
并用滓與綿絮複布為複巾長六七尺為六七巾則用
之生桑炭炙巾以熨寒痺所刺之處令熱入至於病所
寒復炙巾以熨之三十遍而止汗出以巾拭身亦三十
遍而止(㕮咀古人以口嚼藥碎如豆粒而用之後世雖用刀切而猶稱㕮咀者其義本此漬浸也馬矢
煴中者燃乾馬屎而煨之也此西北方所常用者塗鹽泥封固也晬周日也複布為複巾者重布為巾如今之
夾袋所以盛貯綿絮藥滓也滓相也炙巾以生桑炭者桑能利關節除風寒濕痺諸痛也大人血氣清滑故當
於未刺之先及既刺之後但以藥熨則經通汗出而寒痺可除矣内納同矢屎同煴音愠晬音醉滓音子複
音福)起步内中無見風每刺必熨如此病已矣此所謂内
熱也(刺後起步於密室内中欲其血氣行而慎避風寒也凡此者皆所謂内熱之法)
刺有五節(靈樞刺節真邪篇三十三)
黃帝問於岐伯曰余聞刺有五節奈何岐伯曰固有五
節一曰振埃二曰發矇三曰去爪四曰徹衣五曰解惑
黃帝曰夫子言五節余未知其意岐伯曰振埃者刺外
經去陽病也發矇者刺府輸去府病也去爪者刺關節
肢絡也徹衣者盡刺諸陽之奇輸也解惑者盡知調隂
陽補寫有餘不足相傾移也(振埃者猶振落塵埃故取其外經可以去陽病也發
矇者猶開發矇瞶故刺其府輸可以治府病也去爪者猶脱去餘爪故取關節肢絡可以治血道不通之病也
徹衣者猶徹去衣服故當盡刺諸陽之奇輸也解惑者猶解其迷惑故在盡知隂陽調其虛實可以移易其病
也)黃帝曰刺節言振埃夫子乃言刺外經去陽病余不
知其所謂也願卒聞之岐伯曰振埃者陽氣大逆上滿
於胷中憤瞋肩息大氣逆上喘喝坐伏病惡埃煙䭇不
得息請言振埃尚疾於振埃(陽邪在上故滿於胷中為憤瞋肩息氣逆喘喝如埃
如煙䭇不得息等證治在上者尚疾於振埃謂其疾如拂塵也瞋昌真切䭇古噎字食不下也)黃帝
曰善取之何如岐伯曰取之天容(天容手太陽經穴)黃帝曰其
欬上氣窮詘胸痛者取之奈何岐伯曰取之廉泉(廉泉任脉
穴詘音屈不伸也)黃帝曰取之有數乎岐伯曰取天容者無過
一里取廉泉者血變而止帝曰善哉(無過一里如人行一里許也血變血
色變也)黃帝曰刺節言發矇余不得其意夫發矇者耳
無所聞目無所見夫子乃言刺府輸去府病何輸使然
願聞其故(耳無所聞目無所見者刺府輸可愈故曰發矇)岐伯曰妙乎哉問也
此刺之大約鍼之極也神明之類也口說書卷猶不能
及也請言發矇耳尚疾於發矇也(疾於發矇取效之速也)黃帝曰
善願卒聞之岐伯曰刺此者必於日中刺其聽宫中其
眸子聲聞於耳此其輸也(日中陽王氣行之時也聽宫手太陽府輸也其脉與目相
通故能中其眸子刺之而聲應於耳乃其穴也)黃帝曰善何謂聲聞於耳岐伯
曰刺邪以手堅按其兩鼻竅而疾偃其聲必應於鍼也
(此驗聲之法也刺其穴以手堅按鼻孔而疾為偃卧其聲則應於鍼也)黃帝曰善此所謂
弗見為之而無目視見而取之神明相得者也(謂疾無形見有
不必相見而取者真有神明相得之妙也)黃帝曰刺節言去爪夫子乃言
刺關節肢絡願卒聞之岐伯曰腰脊者身之大關節也
肢脛者人之管以趨翔也莖垂者身中之機隂精之候
津液之道也(腰脊所以立身故為身之大關節肢脛所以趨翔故為人之管管鍵也莖垂者前隂
宗筋也命門元氣盛衰具見於此故為身中之機精由此泄故可以候隂精而為津液之道)故飲食不
節喜怒不時津液内溢乃下留於睾血道不通日大不
休俛仰不便趨翔不能此病滎然有水不上不下鈹石
所取形不可匿常不得蔽故命曰去爪帝曰善(飲食不節病在
太隂陽明喜怒不時病在少隂厥隂故其津液内溢則下留於睾為日大不休不可蔽匿等證盖即㿗疝之類
治之者當察在何經以取其關節肢絡故命曰去爪者猶去其贅疣也睾音高隂丸也鈹音披義見前)
黃帝曰刺節言徹衣夫子乃言盡刺諸陽之奇輸未有
常處也願卒聞之岐伯曰是陽氣有餘而隂氣不足隂
氣不足則内熱陽氣有餘則外熱内熱相摶熱於懷炭
外畏綿帛近不可近身又不可近席腠理閉塞則汗不
出舌焦脣槁腊乾嗌燥飲食不讓美惡(陽氣有餘隂氣不足陽邪盛而
真隂衰也熱於懷炭熱之盛也外畏綿帛近不欲衣也不可近身畏人氣也不可近席憎寒也腊乾肌肉乾燥
也飲食不讓美惡滋味不能辨也腊音昔)黃帝曰善取之奈何岐伯曰取
之於其天府大杼三痏又刺中膂以去其熱補足手太
隂以出其汗熱去汗稀疾於徹衣黃帝曰善(天府手太隂經穴大
杼中膂俞俱足太陽經穴刺此皆可以去熱又補足大隂脾經手太隂肺經以出其汗熱去汗止而病除其速
有如徹衣此盖傷寒邪熱之類也)黃帝曰刺節言解惑夫子乃言盡
知調隂陽補寫有餘不足相傾移也惑何以解之岐伯
曰大風在身血脉偏虛虛者不足實者有餘輕重不得傾
側宛伏不知東西不知南北乍上乍下乍反乍覆顛倒無
常甚於迷惑(風邪在身血脉必虛正不勝邪故為輕重傾側等病以其顛倒無常故曰甚於迷惑
此即中風之類)黃帝曰善取之奈何岐伯曰寫其有餘補其不
足隂陽平復用鍼若此疾於解惑黃帝曰善請藏之靈
蘭之室不敢妄出也(盡知隂陽平其虛實用鍼若此疾無不瘳矣故曰疾於解惑)
五邪之刺(靈樞刺節真邪篇二十四)
黃帝曰余聞刺有五邪何謂五邪岐伯曰病有持癰者
有容大者有狹小者有熱者有寒者是謂五邪黃帝曰
刺五邪奈何岐伯曰凡刺五邪之方不過五章痺熱消
滅腫聚散亾寒痺益温小者益陽大者必去請道其方
(五章五條也詳如下文)凡刺癰邪無迎隴易俗移性(隴盛也營衛生會篇
曰日中而陽隴生氣通天論作隆盖隴隆通用也無迎隴者癰邪之來銳所當避也易俗移性謂宜從緩調和
如移易俗性不宜欲速此釋上文腫聚散亡也隴音籠)不得膿脆道更行(脆柔脆潰堅之
謂凡癰毒不化則不得膿故或托其内或温其外或刺以鍼或炙以艾務化其毒皆脆道更行也)去其
鄉不安處所乃散亡諸隂陽過癰者取之其輸寫之(鄉向
也安留聚也去其毒氣所向不使安留處所乃自消散矣故於諸隂經陽經但察其過於壅滯者皆當取輸穴
以寫其銳氣是即所謂去其鄉也)凡刺大邪日以小泄奪其有餘乃
益虛(大邪實邪也邪氣盛大難以頓除日促小之自可漸去去其有餘實者虛矣此釋上文大者必去也)
剽其通鍼其邪(剽砭刺也通病氣所由之道也鍼無妄用務中其邪剽音票)肌肉親
視之毋有反其真(言邪正脉色必當親切審視若以小作大則反其真矣)刺諸陽
分肉間(盛大實邪多在三陽故宜刺諸陽分肉間)凡刺小邪日以大補其
不足乃無害(小邪虛邪也虛邪補之則正氣日大而邪自退也不足而補乃可無害若寫其虛斯
不免矣此釋上文小者益陽也)視其所在迎之界遠近盡至其不得外
侵而行之乃自費刺分肉間(迎之界者迎其氣行之所也先補不足之經後寫有
餘之經邪去正復則遠近之真氣盡至邪氣不得外侵則必費散無留矣小邪隨在可刺故但取分肉間也)
凡刺熱邪越而蒼出遊不歸乃無病(越發揚也蒼卒疾也出遊行散
也歸還也凡刺熱邪者貴於速散散而不復乃無病矣此釋上文痺熱消滅也)為開通辟門戶
使邪得出病乃已(開通壅滯辟其門戶以熱邪之宜寫也)凡刺寒邪日
以温徐往徐來致其神(温者温其正氣也徐往徐來欲和緩也致其神者致其陽氣則
寒邪自除此釋上文寒痺益温也)門戶已閉氣不分虛實得調其氣存
也(補其虛則門戶閉而氣不泄故虛實可調真氣可存此寒邪之宜温也)黃帝曰官鍼
奈何岐伯曰刺癰者用鈹鍼刺大者用鋒鍼刺小者用
員利鍼刺熱者用鑱鍼刺寒者用毫鍼也(五邪之刺官鍼各有所宜
不可不辨九鍼詳義見本類前二)
解結推引(靈樞刺節真邪篇三十五)
請言解論與天地相應與四時相副人參天地故可為
解(解論解結之論也人與天地相參應必知其道斯可與言解結矣)下有漸洳上生葦
蒲此所以知形氣之多少也(漸洳伏泉也下有漸洳則上生葦蒲内外之應理所
皆然人之表裏可察盛衰亦猶是也漸平聲洳音如)隂陽者寒暑也熱則滋雨
而在上根荄少汁人氣在外皮膚緩腠理開血氣減汗
大泄皮淖澤(暑熱則地氣蒸為滋雨而氣在上故草木之氣亦在枝葉而根荄少汁也其於人氣
熱則陽浮在表故血氣減汗大泄然熱則易行故宜於用鍼荄音該淖乃豹切)寒則地凍水
冰人氣在中皮膚緻腠理閉汗不出血氣強肉堅濇當
是之時善行水者不能往冰善穿地者不能鑿凍善用
鍼者亦不能取四厥血脉凝結堅摶不往來者亦未可
即柔故行水者必待天温冰釋凍解而水可行地可穿
也人脉猶是也(寒則地氣堅凝人氣結聚而經脉難行即善用鍼者亦不能取四肢之厥逆故
必待天温冰釋陽氣運行而後人氣流通乃可用鍼矣)治厥者必先熨調和其經
掌與腋肘與脚項與脊以調之火氣已通血脉乃行然
後視其病脉淖澤者刺而平之堅緊者破而散之氣下
乃止此所謂以解結者也(此治厥之法倘天時未温而必欲用鍼則必藉火氣以熨
調其經凡掌腋肘脚項脊之間皆谿谷大節之交會故當熨之温之則火氣通而血脉行然後視其病脉淖澤
者衛氣浮也故可刺而平之堅緊者邪氣實也故當破而散之厥逆除而宗氣下乃可止鍼矣結者邪之所聚
刺去其邪即解結之謂也)用鍼之類在於調氣氣積於胃以通營衛
各行其道宗氣留於海其下者注於氣街其上者走於
息道(凡用鍼者必在調氣人受氣於穀故氣積於胃然氣義有三曰營氣曰衛氣曰宗氣清者為營營在
脉中濁者為衛衛在脉外故各行其道也宗氣大氣也大氣者留止於上下之氣海其下者蓄於丹田注足陽
明之氣街而下行於足其上者積於胷中出於息道而為呼吸凡此三者皆所謂氣當各求其屬而調之者也
按氣街義如衛氣篇曰知六府之氣街者能知解結契紹於門戶當與此參閱詳經絡類十二)故厥
在於足宗氣不下脉中之血凝而留止弗之火調弗能
取之(厥者逆也隂寒之氣也厥逆在足則陽道不行故宗氣不下而血脉凝滯不以火温不能取也)用
鍼者必先察其經絡之實虛切而循之按而彈之視其
應動者乃後取之而下之(凡察虛實所驗在氣故必循之彈之視其氣之應手而動
者其微其甚則虛實可知然後用法取之而氣自下矣)六經調者謂之不病
雖病謂自已也(經脉調者雖病亦微故必自已)一經上實下虛而不通者此
必有横絡盛加於大經令之不通視而寫之此所謂解
結也(一經之脉本相流貫而横絡盛加於大經則經有不通者矣視而寫之其經則調亦所謂解結也)
上寒下熱先刺其項太陽久留之已刺則熨項與肩胛
令熱下合乃止此所謂推而上之者也(上寒下熱者陽虚於上而實於
下也當先刺項間足太陽經大杼天柱等穴久留其鍼而補之仍温熨肩項之間候其氣至上熱與下相合乃
止其鍼此所謂推其下者而使之上也)上熱下寒視其虛脉而䧟之於經
絡者取之氣下乃止此所謂引而下之者也(上熱下寒者陽實於
上而虛於下也故當視其在下虛䧟之經取而補之必使其陽氣下行而後止此引而下之之謂也按此二
節言上下寒熱者非若前節所謂一經上實下虛而不通者必有横絡加於大經之比盖彼言中有所横此言
本末盛衰也證自不同不可混看)大熱徧身狂而妄見妄聞妄言視足
陽明及大絡取之虛者補之血而實者寫之因其偃卧
居其頭前以兩手四指挾按頸動脉久持之卷而切推
下至缺盆中而復止如前熱去乃止此所謂推而散之
者也(上文言上下之寒熱所治不同此言徧身之大熱當取足之陽明也盖陽明經多氣多血為五藏六
府之海故但察其在經在絡或虛或實而取之則徧身之熱可除也然又當因病人之偃卧醫者居其頭之前
以兩手大食四指挾其頸中動脉於人迎大迎等處自上而下按而久持之卷而切推之下至缺盆止復如前
候其熱去乃已盖三陽在頭故可獨取人迎而推散其熱也卷捲同)
刺諸風(三十六)
黃帝問曰余聞風者百病之始也以鍼治之奈何(素問骨空
論風之中人必先皮毛而後及於經絡藏府由淺入深自微而甚善行數變所以為百病之始故聖人之避
風如避矢石者正以防其微也)岐伯對曰風從外入令人振寒汗出頭
痛身重惡寒(風邪外襲陽氣内拒邪正分爭故振寒風傷衛故汗出邪客三陽故頭痛身重衛傷
則表怯故惡寒)治在風府調其隂陽不足則補有餘則寫(風府督脉
穴察其正氣不足則補之邪氣有餘則寫之)大風頸項痛刺風府風府在上
椎(上椎謂項骨椎上入髮際一寸也)大風汗出炙譩譆譩譆在背下俠
脊傍三寸所厭之令病者呼譩譆譩譆應手(譩譆足太陽經穴厭
之以指按其穴也乃令病人呼噫譆之聲則應手而動故即以為名)從風憎風刺眉頭(病由
於風則憎風刺眉頭者足太陽之攅竹穴也憎早登切)
病風且寒且熱炅汗出一日數過先刺諸分理絡脉
(素問長刺節論風論曰風之傷人也或為寒熱或為熱中或為寒中或為癘風或為偏枯或為風也即此之
謂炅汗熱汗也刺諸分理絡脉者貴乎多也炅居永切)汗出且寒且熱三日一刺
百日而已(既汗而復寒熱者邪盛患深非可以旦夕除也故當三日一刺百日始已)病大
風骨節重鬚眉墮名曰大風刺肌肉為故汗出百日(大風
即風論及四時氣篇之所謂癘也其淺者徧腠理故當刺肌肉為故所以泄陽分之毒風從汗散也)刺骨
髓汗出百日(刺深者湏取骨髓所以泄隂分之風毒也)凡二百日鬚眉生而
止鍼(風毒去盡然後營衛氣復眉髮重生是病已愈方可止鍼矣)
癘風者素刺其腫上已刺以銳鍼鍼其處按出其惡
氣腫盡乃止(靈樞四時氣篇癘大風也風論曰癘者有營氣熱腑其氣不清故使鼻柱壞而色
敗皮膚瘍潰風寒客於脉而不去名曰癘風也其治法當於常素刺其腫上已刺之後又必數以銳鍼鍼其患
處仍用手按出其惡毒之氣必待腫盡乃可止鍼盖毒深氣甚非多刺不可也癘癩同又音利)常食
方食無食他食(食得其法謂之方食無食他食忌動風發毒等物也)
偏枯身偏不用而痛言不變志不亂病在分腠之間
巨鍼取之益其不足損其有餘乃可復也(靈樞熱病篇偏枯者半
身不隨風之類也其身偏不用而痛若言不變志不亂則病不在藏而在於分肉腠理之間可用巨鍼取之即
第九鍼也察其虛實以施補寫其元可復矣)痱之為病也身無痛者四肢
不收(痱亦風屬猶言廢也上節言身偏不用而痛此言身不知痛而四肢不收是偏枯痱病之辨也痱
肥沸二音)智亂不甚其言微知可治甚則不能言不可治也
(智亂不甚其言微有知者神氣未為全去猶可治也神失則無能為矣)病先起於陽後入
於隂者先取其陽後取其隂浮而取之(此治必先其本也病先起於陽
分故當先刺其表浮而取之而後取其隂此下不言先起於隂者盖病始於隂直中藏也多不可治故不復言
之)風痙身反折先取足太陽及膕中及血絡出血中
有寒取三里(痙強直也身反折反張向後也此風證之在膀胱經者故當取足太陽經穴膕中委
中穴也血絡浮淺之絡也皆當刺出其血若中氣有寒仍當取足陽明之三里温補胃氣而風寒可除也痙
求影切巾原韻音敬)
刺灸癲狂(三十七)
目眥外决於面者為銳眥在内近鼻者為内眥上為外
眥下為内眥(靈樞癲狂篇目眥眼角也目之外角曰銳眥目之内角曰内眥此以中外言也若
以上下言之則目之上網亦曰外眥目之下網亦曰内眥按本篇所論皆癲狂厥逆之病而此節所言目眥
若不相涉者何也盖以癲狂等疾湏察神氣欲察其神當從目始且内眥外眥上網下網各有分屬病在何經
於此可驗故首及之示人以知所先也眥音漬)癲疾始生先不樂頭重痛視
舉目赤甚作極已而煩心候之於顔取手太陽陽明太
隂血變而止(先不樂神志將亂也頭重痛視舉目赤厥氣上行也甚作極已而煩心躁急不寧也
此皆癲疾將作之兆顔天庭也候之於顔邪色必見於此也當取手太陽支正小海手陽明偏歷温溜手太隂
太淵列缺等穴寫去邪血必待其血色變而後止鍼也)癲疾始作而引口啼呼喘
悸者候之手陽明太陽左強者攻其右右強者攻其左
血變而止(引口者牽引歪斜也或為啼呼或為喘悸當候於手陽明太陽二經察病所在而刺之穴
如前強堅強也左右牽引病多在絡故左強者當攻右右強者當攻左必候其血變而止此繆刺之法也悸
音匱心動也)癲疾始作先反僵因而脊痛候之足太陽陽明
太隂手太陽血變而止(反僵反張僵仆也足太陽之委陽飛陽僕參金門足陽明三里
解谿足太隂隠白公孫等穴皆主之手陽明經穴同前僵音姜)治癲疾者常與之居
察其所當取之處病至視之有過者寫之置其血於瓠
壺之中至其發時血獨動矣不動灸窮骨二十壯窮骨
者骶骨也(凡治癲疾者湏常與之居庶得察其病在何經及當取之處不致謬悞也故必於病至之
時視其有過之所刺出其血以驗其可灸與否瓠壺瓠盧也若前病發而瓠中之血不動者乃可灸之骶骨即
督脉之長強穴瓠音戶骶音氐)骨癲疾者顑齒諸腧分肉皆滿而骨
居汗出煩悗嘔多沃沫氣下泄不治(骨癲疾者病深在骨也其顑齒諸穴
分肉之間皆邪氣壅閉故為脹滿形則尫羸唯骨獨居汗出於外煩悶於内已為危證若嘔多沃沫氣泄於下
者尤為脾腎俱敗必不可治顑音坎又海敢切義詳經絡類十三悗美本切又音瞞)筋癲疾者
身倦攣急大刺項大經之大杼脉嘔多沃沫氣下泄不
治(筋癲疾者病在筋也其身倦怠拘攣其脉急大當刺項下足太陽經之大杼穴若上而嘔沫下而泄氣亦
不治之證)脉癲疾者暴仆四肢之脉皆脹而縱脉滿盡刺之
出血不滿灸之挾項太陽灸帶脉於腰相去三寸諸分
肉本輸嘔多沃沫氣下泄不治(脉癲疾者病在血脉也暴仆猝倒也縱弛縱也
治此者如脉脹滿則盡刺之以出其血如脉不滿則灸足太陽經挾項之天柱大抒穴又灸足少陽經之帶脉
穴此穴相去於腰計三寸許諸分肉本輸謂諸經分肉之間及四肢之輸凡脹縱之所皆當取也若嘔沫泄氣
者亦不必治)癲疾者疾發如狂者死不治(癲病發於隂狂病發於陽故二十難
曰重陽者狂重隂者癲也然陽多有餘故狂發無時其狀疾而暴隂多不足故癲發有期其狀静而徐此癲狂
之辨也今以癲疾而如狂者陽邪盛極而隂之竭也故死不治)狂始生先自悲也喜
忘苦怒善恐者得之憂饑治之取手太隂陽明血變而
止及取足太隂陽明(此下六節皆言狂病也神不足則悲魂傷則狂忘不精志傷則喜忘
其前言肝乘脾則苦怒血不足則善恐皆得之憂而且饑致傷藏氣也取手太隂之太淵列缺手陽明之偏歷
温溜足太隂之隱白公孫足陽明之三里解谿等穴並可治之必俟其血色變而止鍼也)狂始發少
臥不饑自高賢也自辯智也自尊貴也善罵詈日夜不
休治之取手陽明太陽太隂舌下少隂視之盛者皆取
之不盛釋之也(上節言始生病生之初也此節言始發病成而發也其為少臥不饑等候狂病
之發大㮣如此手陽明太陽太隂經穴俱如前舌下者任脉之廉泉也少隂者心經之神門少衝也於此諸經
必視其盛者皆取之若其不盛則當釋之無論也諸治皆然)狂言驚善笑好歌樂妄
行不休者得之大恐治之取手陽明太陽太隂(恐傷志故為驚
為笑為歌樂妄行也手陽明太陽太隂穴俱見前第二節)狂目妄見耳妄聞善呼者
少氣之所生也治之取手太陽太隂陽明足太隂頭兩
顑(氣衰則神怯所以妄見妄聞而驚呼也手太陽太隂陽明足太隂經穴俱見前二節四節頭兩顑義亦如
前)狂者多食善見鬼神善笑而不發於外者得之有所
大喜治之取足太隂太陽陽明後取手太隂太陽陽明
(多食見鬼善暗笑者以大喜傷神所致難經曰脫陽者見鬼脱隂者目盲也足太隂太陽陽明穴如前四節手
太隂太陽陽明穴如前二節)狂而新發未應如此者先取曲泉左右
動脉及盛者見血有頃已不已以法取之灸骨骶二十
壯(未應如此者謂狂病新起未有如上文五節之見證也宜先取足厥隂肝經之曲泉穴左右皆刺之及諸
經之脉有盛者皆出其血有頃病當自已如不已則當照前五節求法以取之仍灸督脉之長強穴二十壯)
病在諸陽脉且寒且熱諸分且寒且熱名曰狂(素問長刺
節論陽盛則為狂病凡病在諸陽分而經脉分肉之間且寒且熱者皆陽邪亂其血氣熱極則生寒也故病
為狂)刺之虛脉視分盡熱病已止(刺之虛脉謂寫其盛者使之虛也然必視鍼下
諸分盡熱則氣至邪退其病已而止鍼也)病初發歲一發不治月一發不治月
四五發名曰癲病(隂勝則為癲病歲一發月一發者氣深道遠有宿本也故不易治月四五
發者暴疾耳其來速其去亦速此為可治者也)刺諸分諸脉其無寒者以鍼調
之病已止(諸分諸脉刺法如前若其無寒者則癲疾亦有陽邪或瀉或補當用鍼調之也按甲乙
經曰刺諸分其脉尤寒者以鍼補之是仍言為隂證)
刺癎驚脉五(素問通評虛實論五脉如下文癎音閑癲病)鍼手太隂各
五刺經(刺手太隂之經經渠穴也各五以左右言各五痏也下亦然)太陽五(亦以手太陽經
穴言當是陽谷穴)刺手少隂經絡傍者一(手少隂之經穴靈臺也在絡穴通里之傍
故曰絡傍者一)足陽明一(亦言經穴解谿也)上踝五寸刺三鍼(足少陽膽經之
絡光明穴也三鍼即三痏)
腎主水水俞五十七穴(三十八)
黃帝問曰少隂何以主腎腎何以主水岐伯對曰腎者
至隂也至隂者盛水也肺者太隂也少隂者冬脉也故
其本在腎其末在肺皆積水也(素問水熱穴論腎應北方之氣其藏居下故
曰至隂也水王於冬而腎主之故曰盛水也肺為手太隂經其藏屬金腎為足少隂經其藏屬水少隂脉從腎
上貫肝膈入肺中所以腎邪上逆則水客於肺故凡病水者其本在腎其末在肺亦以金水相生母子同氣故
皆能積水)帝曰腎何以能聚水而生病岐伯曰腎者胃之關
也關門不利故聚水而從其類也(關者門戸要會之處所以司啓閉出入也
腎主下焦開竅於二隂水穀入胃清者由前隂而出濁者由後隂而出腎氣化則二隂通腎氣不化則二隂閉
腎氣壯則二隂調腎氣虛則二隂不禁故曰腎者胃之關也關閉則氣停氣停則水積水之不行氣從乎腎所
謂從其類也愚按本節云關門不利則聚水而從其類者言關之不通也脉要精微論曰倉廪不藏是門戶
不要也水泉不止是膀胱不藏也得守者生失守者死言關之不固也不通則癃閉而胕腫不固則滑泄而脱
元職此之由總因腎敗夫胃為五藏六府之海而關則在腎關之為義操北門鎖鑰之柄凡一身元氣消長約
束攸賴故許知可云補脾不若補腎者謂救本之道莫先乎此也誠萬古不易之良法)上下溢於
皮膚故為胕腫胕腫者聚水而生病也(肌膚浮腫曰胕腫脾主肌肉足
太隂也寒水侮之故反聚水而生病)帝曰諸水皆生於腎乎岐伯曰腎者牝
藏也地氣上者屬於腎而生水液也故曰至隂(牝隂也地氣上
者隂氣升也以隂從隂而生水液故曰至隂)勇而勞甚則腎汗出腎汗出逢
於風内不得入於藏府外不得越於皮膚客於玄府行
於皮裏傳為胕腫本之於腎名曰風水(勇而勞甚者汗自隂分深處而
發故曰腎汗汗出逢風則腠理閉内已離於藏府外不得泄於皮膚故客於玄府而為胕腫此則因水因風故
名風水)所謂玄府者汗空也(汗屬水水色玄汗之所居故曰玄府從孔而出故曰汗空
然汗由氣化出乎玄微是亦玄府之義空孔同)帝曰水俞五十七處者是何
主也岐伯曰腎俞五十七穴積隂之所聚也水所從出
入也(凡此五十七穴者皆積隂之所聚水所從出入者也腎主水故皆曰腎俞)尻上五行行
五者此腎俞(尻上五行者中行督脉也傍四行足太陽膀胱經脉也行五者中行五穴長強腰俞
命門懸樞脊中也次二行各五穴白環俞中膂内俞膀胱俞小腸俞大腸俞也又次二行各五穴秩邊胞肓志
室肓門胃倉也五行共二十五穴皆在下焦而主水故皆曰腎俞)故水病下為胕腫大
腹上為喘呼不得臥者標本俱病(水之本在腎標在肺標本俱病故在下則
為腑腫大腹在上則為喘呼不得臥)故肺為喘呼腎為水腫肺為逆不得
臥(肺主氣水在上則氣不化故肺為喘呼腎主水水在下則濕不分故腎為水腫然病水者必自下而升上
及於肺其病劇矣故肺為逆不得臥也)分為相輸俱受者水氣之所留也
(言水能分行諸氣相為輸應而俱受病者正以水氣同類水病則氣應氣病則水應留而不行俱為病也)伏
菟上各二行行五者此腎之街也(伏菟足陽明經穴伏莬之上即腹部也腹
部之脉任居中行左右各二夾臍旁兩行者足少隂並衝脉氣所發行各五穴則横骨大赫氣穴四滿中注是
也次外二行者足陽明經所行行各五穴則氣衝歸來水道大巨五陵是也左右共二十穴此皆水氣往來之
道路故為腎之街也)三隂之所交結於脚也踝上各一行行六穴
此腎脉之下行也名曰太衝(三隂肝脾腎三經也三隂所交俱結於脚故足太隂
有三隂交穴踝上各一行獨指足少隂腎經而言行六穴則大鍾照海復溜交信築賓隂谷是也左右共十二
穴腎之大絡並衝脉下行於足合而盛大故曰太衝)凡五十七穴者皆藏之隂絡
水之所客也(右共五十七穴皆藏之隂絡為隂氣之所行故治水者當察而取之)
風㽷膚脹為五十七痏取皮膚之血者盡取之(靈樞四時
氣篇㽷水同風水膚脹五十七痏義俱如前若皮膚之有血絡者亦當盡取去之)徒㽷先取
環谷下三寸以鈹鍼鍼之已刺而筩之而内之入而復
之以盡其㽷必堅來緩則煩悗來急則安静間日一刺
之㽷盡乃止(此泄水之法也徒但也有水無風故曰徒水環谷義無所考或即足少陽之環跳穴
其下三寸許垂手着股中指盡處惟奇穴中有風市一穴或者即此明者察之鈹鍼第五鍼也筩箭室也已刺
而筩之而内之入而復之以盡其㽷謂用鍼如箭之歸筩出入頻復開通其道以盡其㽷也然㽷在膚中其候
必堅若鍼後水來遲緩則必煩悶若來急速則必安静矣仍須間日一刺以水盡而止按鍼要曰凡水氣惟
得鍼水溝若鍼餘穴水盡即死是又不可不知也鈹音披筩音勇)飲閉藥方刺之時徒
飲之(几患水病者小便多不利既已刺治如前仍須飲通閉之藥以拔其本即方刺之時亦但飲無碍也)
方飲無食方食無飲(藥食不宜相混混則難於取效)無食他食百三十
五日(水腫既消當忌傷脾發濕等物至一百三十五日之外方保其不復矣)
熱病五十九俞(素問水熱穴論三十九)
帝曰夫子言治熱病五十九俞余論其意未能領别其
處願聞其處因聞其意(治熱之法本有不同故欲并聞其意)岐伯曰頭上
五行行五者以越諸陽之熱逆也(頭上五行者督脉在中傍四行足太陽經
也中行五穴上星顖會前項百會後頂也次兩傍二行各五穴五處承光通天絡却玉枕也又次兩傍二行各
五穴臨泣目窗正營承靈腦空也五行共二十五穴俱在巔頂之上故可散越諸陽熱氣之逆於上者)大
杼膺俞缺盆背俞此八者以寫胷中之熱也(大杼足太陽經穴膺
俞中府也手太隂經穴缺盆足陽明經穴背俞風門也一名熱府此八穴皆在胷之前後故可寫胷中之熱)
氣街三里巨虛上下廉此八者以寫胃中之熱也(氣衝三里
巨虛上廉下廉此八者俱足陽明經穴故可寫胃中之熱)雲門髃骨委中髓空此八
者以寫四支之熱也(雲門手太隂經穴髃骨即肩髃手陽明經穴委中足太陽經穴髓空
即腰俞督脉穴雲門髃骨連手委中髓空連足故此八穴可寫四支之熱空孔同)五藏俞傍五
此十者以寫五藏之熱也(五藏俞傍五穴肺俞之傍魄戶也心俞之傍神堂也肝俞
之傍魂門也脾俞之傍意舍也腎俞之傍志室也皆足太陽經穴凡五藏之繫咸附於背故此十者可寫五藏
之熱)凡此五十九穴者皆熱之左右也(又五十九穴詳後篇)帝曰人
傷於寒而傳為熱何也岐伯曰夫寒盛則生熱也(寒邪外束
則陽氣内鬱故傳而為熱所以寒盛則生熱也然則外感發熱者因傷於寒也散其寒則陽氣泄而熱自除矣
今有不知標本者但見發熱輙用苦寒夫隂寒沉滯焉能解表表不解則熱愈甚所以輕者致重重者致危是
不知熱無犯熱寒無犯寒之戒也詳義見運氣類二十並當詳究)
諸熱病死生刺法(靈樞熱病篇四十)
熱病三日而氣口静人迎躁者取之諸陽五十九刺以
寫其熱而出其汗實其隂以補其不足者(此下所言熱病即傷寒時
疫也熱病三日邪猶居表若氣口静而人迎躁者正病在三陽而未入隂分故當取諸陽經為五十九刺以寫
陽邪之實仍補三隂之不足也五十九刺法如下文人迎脉口一盛二盛三盛當補當寫詳義出終始篇見本
類前二十八)身熱甚隂陽皆静者勿刺也其可刺者急取之
不汗出則泄所謂勿刺者有死徵也(身熱甚而隂陽之脉皆静者陽證得
隂脉也故不宜刺若察其可刺者當急取之雖不汗出則邪亦從而泄矣此言勿刺者以其脉證相反有死徵
也下文皆然)熱病七日八日脉口動喘而弦者急刺之汗且
自出淺刺手大指間(熱病七八日邪必深至隂分故脉口之脉當動疾如喘而且弦宜急
刺手太隂肺經則汗自出而邪可散矣然刺此者宜淺手大指間即少商穴也弦一本作短)熱病七
日八日脉微小病者溲血口中乾一日半而死脉代者
一日死(熱病七八日脉微小者正氣虛也溲血口中乾者傷其隂也皆為死證若脉來變亂失常是為
代脉其死尤促)熱病已得汗出而脉尚躁喘且復熱勿刺膚喘
甚者死(熱病已得汗邪當退矣若脉尚躁氣尚喘身復熱者是謂不為汗衰乃反證也故勿刺其膚刺
而重傷其氣若喘甚者則必死也)熱病七日八日脉不躁躁不散數後
三日中有汗三日不汗四日死未曾汗者勿腠刺之(凡熱
病七日之後邪欲解散者脉必躁盛乃為將汗之兆今熱病七日八日而脉猶不躁則隂之類也即有躁意而
力不散大至不數疾皆正氣衰微不能鼓動亦隂之類也必且未能解散故當再俟三日庶得有汗若三日不
汗又逾四日則病在旬日外矣隂陽不應期當死也凡若此者既不能汗其氣必虛故勿為膚腠之刺)熱
病先膚痛窒鼻充面取之皮以第一鍼五十九苛軫鼻
索皮於肺不得索之火火者心也(熱病先膚痛窒塞於鼻充浮於面者邪在膚
腠肺經病也刺宜淺取皮分故當用第一鍼曰鑱鍼者以刺五十九穴之皮部也苛深也軫車之前後兩端横
木也言鼻窒之甚内外不通亦猶軫之横塞也皆屬於肺肺屬金其合在皮故但求之於皮即所以求於肺也
如刺此而不得效則當求之於火火者心也補心之脉益陽氣以制金邪則肺熱當自退耳窒音只)熱
病先身濇倚而熱煩悗乾脣口嗌取之脉以第一鍼五
十九膚脹口乾寒汗出索脉於心不得索之水水者腎
也(濇燥濇也倚身無力也兼之熱而煩悶脣口與嗌俱乾者邪在血脉心經病也故當用鍼之第一曰鑱鍼
者以取五十九穴之脉分也膚脹口乾寒汗出亦皆脉之為病心屬火其合在脉故但求之於脉即所以求於
心也若求於脉而不得效則當求之於水水者腎也補腎氣於骨則水王足以制火而心熱自退矣悗母本
切)熱病嗌乾多飲善驚臥不能起取之膚肉以第六鍼
五十九目眥青索肉於脾不得索之木木者肝也(熱病嗌乾
多飲善驚悸支體倦怠臥不能起者邪在膚肉脾經病也當用第六鍼曰員利鍼者以取五十九穴之肉分也
若目眥青者正以木氣乘土亦為脾病脾屬土其合在肉故但求之於肉即所以求於脾也若求脾而不得效
者則當求之於木木者肝也補肝筋之氣則木能勝土而脾熱當自平矣嗌音益)熱病面青腦
痛手足躁取之筋間以第四鍼於四逆筋躄目浸索筋
於肝不得索之金金者肺也(熱病面青肝色見也腦痛厥隂肝經與督脉會於巔
也手足躁者肝之榮在爪木病在四末也皆肝經之病故當取之筋結之間用第四鍼曰鋒鍼者以寫其四逆
等證四逆者肝邪盛而四支厥也筋躄者足不能行也目浸者淚出不收也皆為肝病肝屬木其合在筋故但
求之於筋即所以求於肝也若求肝不得其效則當求之於金金者肺也補肺之氣則金能勝水而肝熱可平
矣躄音壁)熱病數驚瘛瘲而狂取之脉以第四鍼急寫有
餘者癲疾毛髮去索血於心不得索之水水者腎也(熱病
數驚心邪盛也瘛瘲者熱極生風隂血傷也狂則熱之甚矣皆心經病也故當取之於脉用第四鍼曰鋒鍼者
急寫其有餘之邪若陽極隂虛而病癲疾髮為血餘故毛髮亦去病主乎心心屬火其合在血脉故但求之於
血即所以求於心也若求心而不得其效則當求之於水水者腎也補腎之水可以制火真隂自復矣瘛熾
寄係三音瘲音縱)熱病身重骨痛耳聾而好瞑取之骨以第四
鍼五十九刺骨病不食齧齒耳青索骨於腎不得索之
土土者脾也(身重骨痛耳聾好瞑皆腎經之病病在隂則目瞑故當取之於骨用第四鍼曰鋒鍼
者以刺五十九穴之骨分也其不食者隂邪盛也齧齒者齒為骨之餘也耳青者腎之竅也皆為腎病腎屬水
其合在骨故但求之於骨即所以求於腎也若求腎而不得效者則當求之於土土者脾也補脾氣之肉分則
土能勝水而腎邪可平矣齧音孽咬也)熱病不知所痛耳聾不能自收口
乾陽熱甚隂頗有寒者熱在髓死不可治(凡熱病有痛而不得其所
耳聾寂無所聞體重不能收持口液乾涸值陽勝之時則熱甚隂勝之時頗有寒者此以邪居隂分熱深在髓
乃死證也)熱病頭痛顳顬目&KR2740;脉痛善衂厥熱病也取之以
第三鍼視有餘不足寒熱痔(顳顬即足少陽腦空穴一曰鬢骨也目&KR2740;脉痛目脉
抽掣而痛也衂鼻血也厥熱病熱逆於上也取以第三鍼鍉鍼也視有餘不足察所病之經脉虛實而為補寫
也寒熱痔三字於上下文義不相續似為衍文顳柔涉切顬音如&KR2740;音翅衂女六切)熱病體重
腸中熱取之以第四鍼於其腧及下諸指間索氣於胃
胳得氣也(脾主肌肉四支邪在脾故體重大腸小腸皆屬於胃邪在胃則腸中熱故當用第四鍼曰
鋒鍼者取脾胃二經之腧曰太白曰陷谷也及下諸指間者謂在足諸腧也下文曰五指間各一凡八痏足亦
如是者其義即此索氣於胃胳得氣者陽明之絡曰豊隆别走太隂故取此可以得脾氣胳當作絡)熱病
挾臍急痛胷脇滿取之湧泉與隂陵泉取以第四鍼鍼
嗌裏(挾臍急痛足少隂腎經所行也胸脇滿足太隂脾經所行也故在少隂則取湧泉在太隂則取隂陵
泉用第四鍼曰鋒鍼者刺之鍼嗌裏者以少隂太隂之脉俱上絡咽嗌即下文所謂廉泉也)熱病而
汗且出及脉順可汗者取之魚際太淵大都太白寫之
則熱去補之則汗出汗出大甚取内踝上横脉以止之
(熱病陽氣外達脉躁盛者汗且出也陽證得陽脉者脉之順也皆為可汗當取手太隂之魚際太淵足太隂之
大都太白寫之則熱可去補之則汗可出也若汗出太甚則當取内踝上横脉即脾經之三隂交也寫之則汗
自止矣上三節所言胃胳湧泉隂陵泉魚際太淵大都内踝上横脉凡十四穴皆不在下文五十九穴之數内
者故特表見於此也按寒熱病篇曰病始手臂者先取手陽明太隂而汗出病始頭首者先取項太陽而汗
出病始足脛者先取足陽明而汗出臂太隂可汗出足陽明可汗出故取隂而汗出甚者止之於陽取陽而汗
出甚者止之於隂其義尤精雖彼為刺癰之法然與此節有相湏之用所當參閱詳本類後五十四)熱病
已得汗而脉尚躁盛此隂脉之極也死其得汗而脉静
者生(熱病已得汗則邪當退脉當静矣若汗後脉尚躁盛者孤陽不歛也此以隂脉之虛極有陽無隂耳
乃為逆證若汗後即脉静者邪去正復也乃為順證得逆者死得順者生)熱病者脉尚盛躁
而不得汗者此陽脉之極也死脉盛躁得汗静者生(熱病
脉尚躁盛者必當邪解汗出也若脉雖盛而汗不得出以陽脉之亢極而隂虚不能外達也故死若得汗而静
則為順證故生按此二節一曰隂極一曰陽極義若有二然脉之躁盛者皆陽勝之候也汗者液之所化其
發在陽其原在隂也若既得汗而脉猶躁盛者以陽無所歸由隂虛也脉躁盛而汗不得出者以隂竭於中亦
隂虛也故脉之盛與不盛當責之陽汗之出與不出當責之隂觀本神篇曰隂虛則無氣無氣則死矣其所重
者正此隂字隂為生氣之本無根則氣脱故必死也)熱病不可刺者有九一曰
汗不出大顴發赤噦者死(不可刺者以其有死徵也汗不得出隂無力也大顴發赤
謂之戴陽面戴陽者隂不足也噦者邪犯陽明胃虛甚也本原虧極難乎免矣噦於决切又音晦)二曰
泄而腹滿甚者死(泄則不當脹滿况其滿甚以邪傷太隂脾氣敗也故死)三曰目
不明熱不已者死(五藏六府之精氣皆上注於目而為之精目不明者藏府之精氣竭也熱
不已者表裏之隂氣竭也故死)四曰老人嬰兒熱而腹滿者死(熱而腹滿邪傷
脾藏也老人嬰兒尤以脾氣為本故犯之者死)五曰汗不出嘔下血者死(汗不出者
隂之虧也再或嘔而下血隂傷尤甚故死)六曰舌本爛熱不已者死(心肝脾腎之脉
皆繫於舌本舌本爛加之熱不已者三隂俱損也故不免於死)七曰欬而衂汗不出出
不至足者死(欬而且衂邪在肺經動隂血也汗不出或出不至足尤為真隂潰竭故死)八曰
髓熱者死(髓者至隂之精骨之充也邪入最深乃為髓熱腎氣敗竭故死)九曰熱而痙
者死腰折瘈瘲齒噤齘也(痙風強病也凡脊背反張曰腰折肢體抽掣曰瘈瘲牙關
不開曰噤切齒曰齘即皆痙之謂也此以熱極生風大傷隂血而然既熱且痙乃為死證痙音敬瘈翅寄係
三音瘲音縱噤求禁切齘音械)凡此九者不可刺也(刺之無益必反招嫌故皆不可刺也)
所謂五十九刺者兩手外内側各三凡十二痏(此下詳明
五十九刺之穴也兩手外内側即太陽之少澤少陽之關冲陽明之商陽也三隂俱在内側即太隂之少商厥
隂之中冲少隂之少中也左右共十二穴痏刺瘡也有刺必有瘢故即以痏為數痏委偉二音)五指間
各一凡八痏足亦如是(五指間者總言手五指也各一者本節之後各一穴也觀上文
第十五節云取之於其腧及下諸指間正謂此也蓋諸經腧穴皆在指之本節後如手經則太陽之後谿少陽
之中渚陽明之三間獨少隂之在本節後者則少府之滎也手之六經惟太隂厥隂則本節後俱無穴故左右
四經凡八痏也其在足經之腧則太陽曰束骨少陽曰臨泣陽明曰陷谷太隂曰太白皆在本節之後其少隂
之脉不行於指厥隂之脉則本節後亦無穴左右四經止共八穴故曰足亦如是)頭入髮一寸
傍三分各三凡六痏(頭入髮一寸即督脉上星之次其傍穴分而為三則足太陽之五處
承光通天也左右各三故凡六痏)更入髮三寸邊五凡十痏(更入髮者自上星之
次向後也三寸邊五者去中行三寸許兩邊各五也即足少陽之臨泣目&KR1141;正營承靈腦空左右二行凡十痏)
耳前後口下者各一項中一凡六痏(耳前者聽會也耳後者完骨也俱足
少陽經穴各二口下者任脉之承漿也一穴項中者督脉之瘂門也一穴共凡六痏)巔上一(百會也督
脉穴)𩕄會一(督脉穴)髮際一(前髮際神庭也後髮際風府也俱督脉穴凡二痏)廉泉
一(任脉穴)風池二天柱二(風池足少陽經穴天柱足太陽經穴按本篇所載者熱病五
十九俞也前篇水熱穴論所載者亦熱病五十九俞也考二篇之異同則惟百會𩕄會五處承光通天臨泣目
窗正營承靈腦空等十八穴相合其餘皆異然觀本篇所言者多在四肢蓋以寫熱之本也水熱穴論所言者
多隨邪之所在蓋以寫熱之標也義自不同各有取用且本經靈樞在前素問在後後者所以補前之略耳故
皆謂之熱病五十九俞非謬異也今總計二篇之數再加以上文所言胃胳湧泉等穴原不在五十九數之内
者凡十四穴仍除去重複十八穴則總得一百一十四穴皆熱俞也均不可廢凡刺熱者當總求二篇之義各隨其
宜而取用之庶乎盡刺熱之善矣)
刺寒熱(四十一)
皮寒熱者不可附席毛髮焦鼻槁腊不得汗取三陽之絡
以補手太隂(靈樞寒熱病篇肺主皮毛開竅於鼻皮寒熱者邪在外故畏於近席而毛髮焦鼻槁腊
也如不得汗當寫足太陽之絡穴飛陽補手太隂之魚際太淵蓋太陽即三陽主在表之熱而臂之太隂可以取汗
也腊音昔乾也)肌寒熱者肌痛毛髮焦而脣槁腊不得汗取三
陽於下以去其血者補足太隂以出其汗(脾主肌肉其滎在脣肌寒熱者
邪在脾故當肌痛毛髮焦而脣槁腊也取三陽法如上文補足太隂之大都太白可以出汗義見前章)骨寒
熱者病無所安汗注不休齒未槁取其少隂於隂股之絡
齒已槁死不治骨厥亦然(腎主骨骨寒熱者邪在至隂也隂虛者必躁故無所安也
隂傷則液脱故汗注不休也齒者骨之餘若齒未槁者隂氣尚充猶為可治當取足少隂之絡穴大鍾以刺之
若齒有枯色則隂氣竭矣其死無疑近以愚見則不獨在齒凡爪枯者亦危候也骨寒而厥者皆然)
隂刺入一傍四處治寒熱(素問長刺節論隂刺疑誤按官鍼篇云
五曰揚刺揚刺者正内一傍内四以治寒氣之博大者也十曰隂刺隂刺者左右率刺之以治寒厥此云隂刺
者當是揚刺詳本類前五)深專者刺大藏(深專者邪氣深而專在一藏也治當求其大藏而直
取之凡五藏皆為大藏)廹藏刺背背俞也(欲廹取其大藏之氣當刺其背以五藏之俞在
於背也)刺之廹藏藏會(刺背俞而能廹藏者為藏氣之所會也)腹中寒熱去
而止(刺背俞者無問其數必使腹中寒熱去而後止鍼)與刺之要發鍼而淺出
血(言凡與刺藏俞者不宜出血太多其要在發鍼淺而少出其血也)
灸寒熱(素問骨空論四十二)
灸寒熱之法先灸項大椎以年為壯數(此下灸寒熱之法多以虛勞為
言然當因病隨經而取之也大椎督脉穴灸如患者之年數)次灸撅骨以年為壯數
(尾盡之穴曰撅骨任脉穴也撅音厥)視背俞陷者灸之(背俞皆足太陽經穴陷下之處
即經氣之不足者故當灸之)舉臂肩上陷者灸之(肩髃也手陽明經穴)兩季脇
之間灸之(足少陽京門穴也)外踝上絶骨之端灸之(足少陽陽輔穴也
踝胡寡切)足小指次指間灸之(足少陽俠谿穴也)腨下陷脉灸之(足太
陽承山穴也腨音篆)外踝後灸之(足太陽崑崙穴也)缺盆骨上切之堅
動如筋者灸之(此結聚也但隨其所有而灸之不必拘於俞穴)膺中陷骨間灸
之(任脉之天突穴也)掌束骨下灸之(手少陽陽池穴也)齊下關元三寸
灸之(任脉之關元穴在齊下三寸)毛際動脉灸之(足陽明氣衝穴也)膝下三
寸分間灸之(足陽明三里穴也)足陽明跗上動脉灸之(衝陽穴也)巔
上一灸之(督脉之百會穴也)犬所囓之處灸之三壯即以犬傷
病法灸之(犬傷令人寒熱者古有灸法如此故云然也囓尼結切)凡當灸二十九
處(自犬囓之上共計二十九處犬傷者無定所故不在數内)傷食灸之(傷食而發寒熱者如上法
求陽明經穴灸之)不已者必視其經之過於陽者數刺其俞而
藥之(過於陽者陽邪之盛者也刺可寫其陽藥可調其隂灸之不已當變其治法如此)
刺頭痛(靈樞厥病篇四十三)
厥頭痛面若腫起而煩心取之足陽明太隂(厥逆也邪逆於經上
干頭腦而為痛者曰厥頭痛也下放此足陽明之脉上行於面其悍氣上衝頭者循眼系入絡腦足太隂支者
注心中故以頭痛而兼面腫煩心者當取足之陽明太隂也)厥頭痛頭脉痛心悲善
泣視頭動脉反盛者刺盡去血後調足厥隂(頭脉痛者痛在皮肉
血脉之間也心悲善泣者氣逆在肝也故當先視頭脉之動而盛者刺去其血以泄其邪然後取足厥隂肝經
而調補之以肝脉會於巔也)厥頭痛貞貞頭重而痛寫頭上五行行
五先取手少隂後取足少隂(貞貞堅固貌其痛不移也頭上五行行五即前篇熱
病五十九俞之穴所以散諸陽之熱逆也先取手少隂心經寫南方以去火也後取足少隂腎經補北方以壯
水也)厥頭痛意善忘按之不得取頭面左右動脉後取足
太隂(脾藏意意傷則善忘陽邪在頭而無定所則按之不得故當先取頭面左右動脉以泄其邪後取足
太隂經以補脾氣也)厥頭痛項先痛腰脊為應先取天柱後取足
太陽(項先痛腰脊為應皆足太陽經也故當先取天柱後及本經之下腧)厥頭痛頭痛甚
耳前後脉湧有熱寫出其血後取足少陽(耳之前後足少陽經也其
脉湧而熱者當寫出熱血仍取本經之穴有熱一本云有動脉)真頭痛頭痛甚腦盡
痛手足寒至節死不治(頭痛有二上文言厥頭痛者可治此言真頭痛者不可治盖頭
為諸陽之會四支為諸陽之本若頭痛甚而徧盡於腦手足寒至節者以元陽敗竭隂邪直中髓海故最為凶
兆)頭痛不可取於腧者有所擊堕惡血在於内若肉傷
痛未已可則刺不可遠取也(頭痛因於擊墮者多以惡血在脉絡之内故傷痛未
已若可刺者但當刺去其痛處之血不可遠取滎腧徒傷正氣蓋此非大經之病也)頭痛不可刺者
大痺為惡日作者可令少愈不可已(痺之甚者謂之大痺其證則風寒濕
三氣雜至合成惡患令人頭痛不可刺也若日作者則猶有間止故刺之可令少愈終亦不能全已也)頭
半寒痛先取手少陽陽明後取足少陽陽明(頭半寒痛者偏頭冷
痛也手足少陽陽明之脉皆循耳上行頭角故當先取手經以去其標後取足經以去其本也)
刺頭項七竅病(四十四)
刺家不診聽病者言(素問長刺節論善刺者不必待診但聽病者之言則發無不中此
以得鍼之神者為言非謂刺家㮣不必診也今後世之士鍼既不精又不能診則虛實補寫焉得無悞故九鍼
十二原篇又曰凡將用鍼必先診脉視氣之劇易乃可以治其義為可知矣)在頭頭疾痛為
藏鍼之(藏鍼之藏言裏也即深入其鍼之謂)刺至骨病已上無傷骨肉及
皮皮者道也(頭疾痛者其病深故當刺至骨分則病已然既刺至骨何得上無傷骨肉及皮乎蓋
謂無得妄施補寫謬傷骨肉皮分之氣也不過借皮肉為入鍼之道耳)
頸側之動脉人迎人迎足陽明也在嬰筋之前(靈樞寒熱
病篇頸前中行任脉也二行動脉即足陽明之人迎穴說文曰嬰頸飾也故頸側之筋曰嬰筋)嬰筋
之後手陽明也名曰扶突(在頸之第三行)次脉足少陽脉也名
曰天牖(在頸之第六行手少陽脉也足字疑悮牖音有)次脉足太陽也名曰
天柱(在頸之第七行)腋下動脉臂太隂也名曰天府(臂太隂即手太隂也
以上五穴本輸篇言之尤詳見經絡類第十即所以治下文之病者也)陽迎頭痛胷滿不
得息取之人迎(迎逆也陽邪逆於陽經而為頭痛胷滿者當取之人迎也)暴瘖氣鞕
取扶突與舌本出血(瘖聲瘂不能言也氣鞕喉舌強鞕也當取手陽明之扶突穴及出其
舌本之血凡言暴者皆一時之氣逆非宿病也故宜取此諸穴以治其標瘖音音鞕硬同)暴聾氣
蒙耳目不明取天牖(經氣蒙蔽而耳目暴有不明者當取天牖如上文也)暴攣癎
眩足不任身取天柱(攣拘攣也癎癲癎也眩眩暈也合三證而足弱不能任身者當取天
柱如上文也癎音閑)暴癉内逆肝肺相摶血溢鼻口取天府(癉熱
病也暴熱内逆則肝肺之氣相摶而血溢口鼻當取天府如上文也癉音丹又上去二聲)此為天
牖五部(此總結上文五穴為天牖五部者以天牖居中統前後上下而言也)臂陽明有
入頄徧齒者名曰大迎下齒齲取之臂惡寒補之不惡
寒寫之(手陽明脉有入頄徧齒者其道出於足陽明之大迎凡下齒齲痛者當取之如商陽二間三間
皆主齒痛但臂惡寒者多虛故宜補不惡寒者多實故宜寫頄音求顴也齲曲主切)足太陽
有入頄徧齒者名曰角孫上齒齲取之在鼻與頄前方
病之時其脉盛盛則寫之虛則補之(足太陽脉亦有入頄徧齒者其道出
於手少陽之角孫凡上齒齲痛者當取之又如鼻與頄前者乃足陽明地倉巨窌等穴亦主齒痛以足陽明入
上齒中也但當於方病之時察其盛衰而補寫之)一曰取之出鼻外(謂手陽明禾窌迎香
等穴)足陽明有挾鼻入於面者名曰懸顱屬口對入繫
目本視有過者取之損有餘益不足反者益其(其當作甚足陽
明之脉有挾鼻入於面者道出於足少陽之懸顱其下行者屬於口其上行者對口入繫目本或目或口凡有
過者皆可取之然必察其有餘不足以施補寫若反用之病必益甚)足太陽有通項入
於腦者正屬目本名曰眼系頭目苦痛取之在項中兩
筋間(足太陽之脉有通項入於腦者即項中兩筋間玉枕穴也頭目痛者當取之)入腦乃别
隂蹻陽蹻隂陽相交陽入隂隂出陽交於目銳眥陽氣
盛則瞋目隂氣盛則瞑目(太陽經自項入腦乃别屬隂蹻陽蹻而交合於目内眥之
睛明穴陽蹻氣盛則隂氣不榮故目張如瞋而不得合隂蹻氣盛則陽氣不榮故目瞑而不能開也按脉度
篇言蹻脉屬目内眥合於太陽下文熱病篇曰目中赤痛從内眥始取之隂蹻然則此云銳眥者當作内眥也
詳經絡類二十八蹻有五音蹺皎喬脚又極虐切瞋音嗔瞑音明又上聲)其上氣有音
者治其喉中央在缺盆中者(素問骨空論謂氣喘急而喉中有聲也喉中央者
兩缺盆之中任脉之天突穴也)其病上衝喉者治其漸漸者上俠頤也
(氣喘滿而上衝於喉者當治足陽明經俠頤之大迎穴陽明之脉由此漸上頤面故名俠頤為漸也)失
枕在肩上横骨間(失枕者風入頸項疼痛不利不能就枕也刺在肩上横骨間當是後肩骨
上手太陽之肩外俞也或為足少陽之肩井穴亦主頸項之痛若王氏云缺盆者其脉皆行於前恐不可以治
失抌)折使榆臂齊肘正灸脊中(折痛如折也榆當作揄引也謂使病者引臂下齊肘
端以度脊中乃其當灸之處蓋即督脉之陽關穴也)
喉痺舌卷口中乾煩心心痛臂内廉痛不可及頭取手
小指次指爪甲下去端如韭葉(靈樞熱病篇小指次指端手少陽之關
衝也)目中赤痛從内眥始取之隂蹻(隂蹻之脉屬於目内眥足少隂之照
海即隂蹻之所生也故當刺之)
耳聾無聞取耳中(靈樞厥病篇耳中手太陽之聽宫也)耳鳴取耳
前動脉(耳前動脉手少陽之耳門也)耳痛不可刺者耳中有膿若
有乾盯矃耳無聞也(盯矃耳垢也若耳中有膿及有乾盯矃而或痛或無聞者皆不可刺
之膿垢去而耳自愈矣盯音頂矃音寧又去聲)耳聾取手小指次指爪甲上
與肉交者先取手後取足(手小指次指爪甲上者手少陽之關冲也後取足者亦言
小指次指足少陽之竅隂也)耳鳴取手中指爪甲上左取右右取
左先取手後取足(手中指爪甲上手厥隂之中衝也左鳴者取其右右鳴者取其左)
聾而不痛者取足少陽聾而痛者取手陽明(靈樞雜病篇
足少陽之脉下耳後支耳中出耳前手陽明之别者入耳故當分痛與不痛而補寫之)嗌乾口
中熱如膠取足少隂(足少隂之脉循喉嚨繫舌本嗌乾口熱如膠者隂不足也故當取而
補之嗌音益)喉痺不能言取足陽明能言取手陽明(手足陽明
之脉皆循喉嚨能言者輕但取之上不能言者重當寫其下也)齒痛不惡凊飲取足
陽明惡凊飲取手陽明(手足陽明之脉皆入齒中然胃經多實熱故不畏寒飲者當寫
足陽明大腸經多虛寒故畏寒飲者當補手陽明也此與上文臂陽明節義有所關當互求之凊音倩)
衂而不止衃血流取足太陽衃血取手太陽不已刺宛
骨下不已刺膕中出血(鼻中出血曰衂敗血凝聚色紫黑者曰衃衃血成流其去多也
下云衃血其聚而不流者也血去多者當取足太陽去少者當取手太陽宛骨下即手太陽之腕骨穴膕中出
血即足太陽之委中穴也衂女六切衃普杯切)顑痛刺手陽明與顑之盛
脉出血(顑鬢前兩太陽也手陽明之别者入耳合於宗脉正出兩顑之間故當刺之與顑之盛脉出血
即鬢前之血絡顑音坎又海敢切)顑痛刺足陽明曲周動脉見血立已
不已按人迎於經立已(足陽明之脉循頰車上耳前過客主人循髮際至額顱故顑痛
者當刺曲周即頬車也以其周繞曲頬故曰曲周見血立已如不已當按人迎於本經而淺刺之可立已也)
項痛不可俛仰刺足太陽不可以顧刺手太陽也(不可
俛仰者痛在項後故當刺足太陽經不可以顧者痛在頸側故當刺手太陽經也)
重舌刺舌柱以鈹鍼也(靈樞終始篇舌下生小舌謂之重舌舌柱即舌下之筋
如柱者也當用第五鍼曰鈹鍼者刺之鈹音披)
卒然失音之刺(靈樞憂恚無言篇全四十五)
黃帝問於少師曰人之卒然憂恚而言無音者何道之
塞何氣出行使音不彰願聞其方(恚慧畏二音恨怒也)少師答曰
咽喉者水穀之道也喉嚨者氣之所以上下者也(人有二喉
一軟一鞕軟者居後是謂咽喉乃水穀之道通於六府者也鞕者居前是謂喉嚨為宗氣出入之道所以行呼
吸通於五藏者也其在大隂陽明論則單以軟者為咽鞕者為喉故曰喉主天氣咽主地氣鞕硬同)會厭
者音聲之戶也(會厭者喉間之薄膜也周圍會合上連懸雍咽喉食息之道得以不亂者賴其
遮厭故謂之會厭能開能闔聲由以出故謂之戶)口脣者音聲之扇也(脣啟則聲揚故
謂之扇)舌者音聲之機也(舌動則音生故謂之機)懸雍垂者音聲之
關也(懸雍垂者懸而下垂俗謂之小舌當氣道之衝為喉間要會故謂之關)頏顙者分氣
之所泄也(頏頸也頏顙即頸中之喉顙當咽喉之上懸雍之後張口可見者也顙前有竅息通於鼻
故為分氣之所泄頏何朗切又去聲顙思朗切)横骨者神氣所使主發舌者
也(横骨即喉上之軟骨也下連心肺故為神氣所使上連舌本故主舉發舌機)故人之鼻洞
涕出不收者頏顙不開分氣失也(鼻洞者涕液流泄於鼻也頏顙之竅不開
則清氣不行清氣不行則濁液聚而下出由於分氣之失職也)是故厭小而疾薄則發
氣疾其開闔利其出氣易其厭大而厚則開闔難其氣
出遲故重言也(疾速也重言言語蹇濇之謂)人卒然無音者寒氣客
於厭則厭不能發發不能下至其開闔不致故無音(不致
不能也寒氣客於會厭則氣道不利既不能發物而高又不能低抑而下開闔俱有不便故卒然失音)黃
帝曰刺之奈何岐伯曰足之少隂上繫於舌絡於横骨
終於會厭兩寫其血脉濁氣乃辟(兩寫者兩足俱刺也足少隂之血脉當是
所注之腧穴即太谿也然人有虛勞失音者觀此節之義則亦無非屬乎腎經但其所致有漸與此卒然者不
同其治當分補寫耳辟開也)會厭之脉上絡任脉取之天突其厭乃
發也(天突為隂維任脉之會取之能治暴瘖)
刺心痛并蟲瘕蛟蛕(四十六)
厥心痛與背相控善瘈如從後觸其心傴僂者腎心痛
也先取京骨崑崙發鍼不已取然谷(靈樞厥病篇五藏逆氣上干於心
而為痛者謂之厥心痛下放此控引也善瘈拘急如風也傴僂背曲不伸也足少隂之經由股内後廉貫脊屬
腎其直者從腎上貫肝膈入肺中凡疼痛如從脊後觸其心而傴僂者以腎邪干心是為腎心痛也腎與膀胱
為表裏故當先取足太陽之京骨崑崙如痛不已仍當取腎經之然谷控苦貢切傴雍主切僂吕婁二
音)厥心痛腹脹胷滿心尤痛甚胃心痛也取之大都太
白(足陽明之經由缺盆下膈屬胃絡脾其支者下循腹裏凡腹脹胷滿而為痛者以胃邪干心是為胃心痛
也胃與脾為表裏故當取足太隂之大都太白二穴)厥心痛痛如以錐鍼刺其心
心痛甚者脾心痛也取之然谷太谿(脾之支脉注於心中若脾不能運而
逆氣攻心其痛必甚有如錐刺者是為脾心痛也但然谷太谿皆足少隂之穴取此治脾其義何居蓋濕因寒
滯則相挾乘心湏泄腎邪當刺此也)厥心痛色蒼蒼如死狀終日不得太
息肝心痛也取之行間太衝(蒼蒼肝色也如死狀肝氣逆也終日不得太息肝系
急氣道約而不利也是皆肝邪上逆所謂肝心痛也行間太衝皆足厥隂經穴故當取以治之)厥心痛
臥若徒居心痛間動作痛益甚色不變肺心痛也取之
魚際太淵(徒空也臥若徒居無倚傍也間或動作則益甚者氣逆不舒畏於動也色不變不在血也
是皆病在氣分故曰肺心痛也魚際太淵皆手太隂經穴故宜取之)真心痛手足凊至節
心痛甚旦發夕死夕發旦死(真心痛者邪氣直犯心主也毒深隂甚故手足之凊
至節其死之速如此愚按本篇所言五藏之滯皆為心痛刺治分經理甚明悉至若舍鍼用藥尤宜察此詳
義盖腎心痛者多由隂邪上衝故善瘈如從後觸其心胃心痛者多由停滯故胷腹脹滿脾心痛者多由寒逆
中焦故其病甚肝心痛者多由木火之鬱病在血分故色蒼蒼如死狀肺心痛者多由上焦不清病在氣分故
動作則病益甚若知其在氣則順之在血則行之鬱則開之滯則逐之火多實則或散或清之寒多虛則或温
或補之必真心痛者乃不可治否則但得其本則必隨手而應其易如探囊也凊音倩寒冷也)心痛
不可刺者中有盛聚不可取於腧(中有盛聚謂有形之癥或積或血停聚於
中病在藏而不在經故不可取於腧穴當從内以調治之也)腸中有蟲瘕及蛟蛕皆
不可取以小鍼心腸痛憹作痛腫聚往來上下行痛有
休止腹熱喜渴涎出者是蛟蛕也(此言蟲瘕在腸胃中亦為心腹痛也瘕結
聚也蛟即蛕屬蛕蚘也不可取以小鍼謂其力小不能制也蟲瘕之證其痛則懊憹難忍或肚腹腫起而結聚
於内或往來上下而行無定處或蟲動則痛静則不痛而有時休止或腹熱喜渴而口涎出者是皆蛟蛕之為
患也瘕加駕二音蛕音回憹乃包切)以手聚按而堅持之無令得移以
大鍼刺之久持之蟲不動乃出鍼也(此即治蟲瘕蛟蛕之法大鍼第九鍼
也久持之而蟲不動中其蟲矣故可出鍼也)㤣腹憹痛形中上者(㤣滿也此重言證之
如此其形自中自上而漸升者即當以蟲治之也㤣恲同音烹)
心痛引腰脊欲嘔取足少隂(靈樞雜病篇心痛而後引腰脊前則欲嘔者
此腎邪上逆也故當取足少隂經以刺之)心痛腹脹嗇嗇然大便不利取足
太隂(嗇嗇濇滯貌此病在脾故當取足太隂經以刺之嗇音色)心痛引背不得息
刺足少隂不已取手少陽(足少隂之脉貫脊故痛引於背手少陽之脉布膻中故不
得息宜刺此二經也)心痛引小腹滿上下無常處便溲難刺足厥
隂(足厥隂之脉抵小腹結於隂噐凡心痛而下引小腹者當刺之也)心痛但短氣不足
以息刺手太隂(肺主氣故短氣者當刺手太隂)心痛當九節刺之按已
刺按之立已不已上下求之得之立已(此總言刺心痛之法也九節即
督脉之筋縮穴宜先按之按已而刺刺後復按之其痛當立已如不已則上而手經下而足經求得其故而刺
之則立已矣)
類經卷二十一
