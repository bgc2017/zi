欽定四庫全書
類經卷七明張介賓撰
經絡類
人始生先成精脉道通血氣行(靈樞經脉篇一)
雷公問於黃帝曰禁脉之言(脉當作服即本經禁服篇也)凡刺之理
經脉為始營其所行制其度量内次五藏外别六府願
盡聞其道(營其所行言經絡之營行也制其度量言裁度其分數也五藏屬裏故言内次六府屬表
故言外别此數語即禁服篇之言但彼次别二字俱作刺字詳鍼刺類二十九)黃帝曰人始生
先成精(精者人之水也萬物之生其初皆水故易曰天一生水道家曰水是三才之母精為元氣之根
本神篇曰故生之来謂之精决氣篇曰兩神相摶合而成形常先身生是謂精故人始生先成精也)精成
而腦髓生(精藏於腎腎通於腦腦者隂也髓者骨之充也諸髓皆屬於腦故精成而後腦髓生)骨
為榦(猶木之有榦土之有石故能立其身)脉為營(脉絡經營一身故血氣周流不息)筋為
剛(筋力剛勁故能約束骨骼動作強健)肉為牆(肉象墻垣故能蓄藏血氣)皮膚堅而毛
髮長(皮膚不堅則氣不聚故萬物皮殼無弗堅者所以固其外也)穀入於胃脉道以
通血氣乃行(前言成形始於精此言養形在於穀如營衛生會篇曰人受氣於穀穀入於胃以傳
於肺五藏六府皆以受氣其清者為營濁者為衛故脉道通血氣行此經脉之謂明經脉之道則可以決死生
處百病調虚實施治療矣經脉義連後篇)
十二經脉(靈樞經脉篇二)
雷公曰願卒聞經脉之始生黃帝曰經脉者所以能决
死生處百病調虚實不可不通(卒盡也)肺手太隂之脉
起於中焦(十二經脉所屬肺為手太隂經也中焦當胃中脘在臍上四寸之分手之三隂從藏走手
故手太隂脉發於此凡後手三隂經皆自内而出也愚按此十二經者即營氣也營行脉中而序必始於肺
經者以脉氣流經經氣歸於肺肺朝百脉以行隂陽而五藏六府皆以受氣故十二經以肺經為首循序相傳
盡於足厥隂肝經而又傳於肺終而復始是為一周)下絡大腸(絡聮絡也當任脉水分穴之分肺脉
絡於大腸以肺與大腸為表裏也按十二經相通各有表裏凡在本經者皆曰屬以此通彼者皆曰絡故在
手太隂則曰屬肺絡大腸在手陽明則曰屬大腸絡肺彼此互更皆以本經為主也下文十二經皆放此)還
循胃口(還復也循廵繞也自大腸而上復循胃口)上膈屬肺(膈膈膜也人有膈膜居心肺之
下前齊鳩尾後齊十一椎周圍相着所以遮隔濁氣不使上薰心肺也屬者所部之謂)從肺系橫
出腋下(肺系喉嚨也喉以通氣下連於肺膞之下脇之上曰腋腋下即中府之旁系音係)下循
臑内(膞之内側上至腋下至肘嫩耎白肉曰臑天府俠白之次也臑儒輭二音乂奴刀奴到二切)行
少隂心主之前(少隂心經也心主手厥隂經也手之三隂太隂在前厥隂在中少隂在後也)
下肘中循臂内(膞臂之交曰肘中穴名尺澤肘以下為臂内内側也行孔最列缺經渠之次)
上骨下廉入寸口(骨掌後高骨也下廉骨下側也寸口關前動脉也即太淵穴處)上魚
循魚際(手腕之前大指本節之間其肥肉隆起形如魚者統謂之魚寸口之前魚之後曰魚際穴)出
大指之端(端指尖也即少商穴手太隂肺經止於此)其支者從腕後直出次
指内廉出其端(支者如水之有枝此以正經之外而復有旁通之絡也臂掌之交曰腕此本經
别絡從腕後上側列缺穴直出次指之端交商陽穴而接乎手陽明經也此下十二經為病見疾病類第十
與此本出同篇所當互考)大腸手陽明之脉起於大指次指之端
(大腸為手陽明經也大指次指即食指之端也穴名商陽手之三陽從手走頭故手陽明脉發於此凡後手三
陽經皆然)循指上廉出合谷兩骨之間(循義見前凡前已註明者後不再註餘放
此上廉上側也凡經脉陽行於外隂行於内後諸經皆同循指上廉二間三間也合谷穴名兩骨即大指次指
後岐骨間也俗名虎口)上入兩筋之中(腕中上側兩筋陷中陽谿穴也)循臂上廉
入肘外廉(循陽谿等穴以上曲池也)上臑外前廉上肩出髃骨之前
廉(上臑外前廉行肘髎五里臂臑也肩端骨罅為髃骨以上肩髃臣骨也髃隅同)上出於柱
骨之會上(肩背之上頸項之根為天柱骨六陽皆會於督脉之大椎是為會上)下入缺盆
絡肺下膈屬大腸(自大椎而前入足陽明之缺盆絡於肺中復下膈當臍旁天樞之分屬於
大腸與肺相為表裏也)其支者從缺盆上頸貫頰入下齒中(頭莖為頸
耳下曲處為頰頸中之穴天鼎扶突也)還出挾口交人中左之右右之左
上挾鼻孔(人中即督脉之水溝穴由人中而左右互交上挾鼻孔者自禾髎以交於迎香穴也手陽
明經止於此乃自山根交承泣穴而接乎足陽明經也)胃足陽明之脉起於鼻
之交頞中(胃為足陽明經也頞鼻莖也亦曰山根交頞其脉左右互交也足之三陽從頭走足故足
陽明脉發於此凡後足三陽經皆然頞音遏)旁納太陽之脉(納入也足太陽起於目内眥睛
明穴與頞相近陽明由此下行故入之也)下循鼻外入上齒中(鼻外即承泣四白巨髎之
分)還出挾口環脣下交承漿(環繞也承漿任脉穴)却循頥後下廉
出大迎(腮下為頷頷中為頥由地倉以下大迎也)循頰車上耳前過客主人
循髮際至額顱(頰車本經穴在耳下上耳前下關也客主人足少陽經穴在耳前循髮際以上
頭維至額顱會於督脉之神庭額顱髮際前也)其支者從大迎前下人迎循喉
嚨入缺盆下膈屬胃絡脾(人迎缺盆俱本經穴屬胃謂本經之所屬也絡脾胃與脾
為表裏也此支自缺盆入内下膈當上脘中脘之分屬胃絡脾)其直者從缺盆下乳内
廉(直者直下而外行也從缺盆下行氣戶等穴以至乳中乳根也)下挾臍(天樞等穴也)入氣
街中(自外陵等穴下入氣街即氣衝也在毛際兩旁鼠鼷上一寸)其支者起於胃口
下循腹裏下至氣街中而合(胃口胃之下口當下脘之分難經謂之幽門者是也
循腹裏過足少隂肓腧之外此即上文支者之脉由胃下行而與直者復合於氣街之中也)以下髀
關抵伏兔下膝臏中下循脛外廉下足跗入中指内間
(髀股也抵至也髀關伏兔皆膝上穴名自此由隂市諸穴以下膝蓋曰臏䯒骨曰脛足面曰跗此三者即犢鼻
巨虚衝陽等穴之次乃循内庭入中指内間而出厲兌足陽明經止於此厲兌義詳本穴條下髀並米切又
音比臏頻牝二音脛形敬切跗附孚二音)其支者下廉三寸而别下入中指
外間其支者别跗上入大指間出其端(廉上廉也下廉三寸即豐隆穴
是為陽明别絡故下入中指外間又其支者自跗上衝陽穴次别行入大指間斜出足厥隂行間之次循大指
出其端而接乎足太隂經也)脾足太隂之脉起於大指之端(脾為足太
隂經也起於足大指端隱白穴足之三隂從足走腹故足太隂脉發於此凡後足三隂經皆然)循指内
側白肉際過核骨後上内踝前廉(循指内側白肉際行大都太白等穴核骨
即大指本節後内側圓骨也滑氏言為孤拐骨者非蓋孤拐即名踝骨古有擊踝之說即今北人所謂打孤拐
也核骨惟一踝骨則有内外之分滑氏以足跟骨為踝者亦非蓋彼曰跟踵非踝也踝胡寡切)上踹
内循脛骨後交出厥隂之前(踹足肚也亦名腓腸本經自漏谷上行交出厥隂之
前即地機隂陵泉也踹本經與腨通用音篆蓋踹本音煆玉篇以足跟為踹)上膝股内前廉
(股大腿也一曰髀内為股前廉上側也當血海箕門之次)入腹屬脾絡胃(自衝門穴入腹内行
脾與胃為表裏故於中脘下脘之分屬脾絡胃也)上膈挾咽連舌本散舌下(咽以
嚥物居喉之後自胃脘上行至此連舌本散舌下而終本根也)其支者復從胃别上膈
注心中(足太隂外行者由腹之四行上府舍腹結等穴散於胷中而止於大包其内行而支者自胃脘
别上膈注心中而接乎手少隂經也)心手少隂之脉起於心中(心為手少隂經
故脉發於心中)出屬心系(心當五椎之下其系有五上系連肺肺下系心心下三系連脾肝腎故心
通五藏之氣而為之主也系音係)下膈絡小腸(心與小腸為表裏故下膈當臍上二寸下脘之
分絡小腸也)其支者從心系上挾咽繫目系(支者從心系出任脉之外上行
挾咽繫目系以合於内眥)其直者復從心系却上肺下出腋下(直者經之
正脉也此自前心系復上肺由足少陽淵腋之次出腋下上行極泉穴手少隂經行於外者始此)下循
臑内後廉行太隂心主之後(臑内後廉青靈穴也手之三隂少隂居太隂厥隂之
後)下肘内循臂内後廉(少海靈道等穴也)抵掌後銳骨之端(手腕
下踝為銳骨神門穴也)入掌内後廉循小指之内出其端(少府少衝也手
少隂經止於此乃交小指外側而接乎手太陽經也滑氏曰心為君主之官尊於他藏故其交經授受不假
支别云)小腸手太陽之脉起於小指之端(小腸為手太陽經也起於
小指外側端少澤穴)循手外側上腕出踝中(前谷後谿腕骨等穴也)直上循
臂骨下廉出肘内側兩筋之間(循臂骨下廉陽谷等穴出肘内側兩骨尖陷中
小海穴也此處捺之應於小指之上)上循臑外後廉(行手陽明少陽之外)出肩解繞
肩胛交肩上(肩後骨縫曰肩解即肩貞穴也肩胛臑腧天宗等處也肩上秉風曲垣等穴也左右
交於兩肩之上會於督脉之大椎滑氏曰脊兩旁為膂膂上兩角為肩解肩解下成片骨為肩胛即肩髆也
胛音甲)入缺盆絡心(自缺盆由胷下行入膻中絡心心與小腸為表裏也)循咽下膈
抵胃屬小腸(自缺盆之下循咽下膈抵胃下行當臍上二寸之分屬小腸此本經之行於内者)
其支者從缺盆循頸上頰至目銳眥却入耳中(其支行於外者
出缺盆循頸中之天窗上頰後之天容由顴髎以入耳中聽宫穴也手太隂經止於此眥音資)其支
者别頰上䪼抵鼻至目内眥斜絡於顴(目下為䪼目内角為内眥顴即
顴骨下顴髎穴手太陽自此交目内眥而接乎足太陽經也䪼音拙顴音權)膀胱足太陽
之脉起於目内眥(膀胱為足太陽經也起於目内眥睛明穴)上額交巔(由攅竹上
額歷曲差五處等穴自絡却穴左右斜行而交於項巔之百會)其支者從巔至耳上角
(其支者由百會旁行至耳上角過足少陽之曲鬢率谷天衝浮白竅隂完骨故此六穴者皆為足太陽少陽之
會)其直者從巔入絡腦(自百會行通天絡却玉枕入絡於腦中也)還出别下
項循肩髆内挾脊抵腰中(自腦復出别下項由天柱而下會於督脉之大椎陶道却
循肩髆内分作四行而下此節言内兩行者夾脊兩旁各相去一寸半自大杼行風門及藏府諸腧而抵腰中
等穴也中行椎骨曰脊臀骨上曰腰髆音博)入循膂絡腎屬膀胱(自腰中入膂絡腎前
屬膀胱腎與膀胱為表裏也夾脊兩旁之肉曰膂膂音旅)其支者從腰中下挾脊
貫臀入膕中(從腰中循髖骨下夾脊歷四髎穴貫臀之會陽下行承扶殷門浮郄委陽入膕之委
中也尻旁大肉曰臀膝後曲處曰膕臀音屯膕音國髎音遼)其支者從髆内左右别
下貫胛挾脊内(此支言肩髆内大杼下外兩行也左右貫胛去脊各三寸别行歴附分魄戶膏
肓等穴挾脊下行由秩邊而過髀樞也)過髀樞循髀外從後廉下合膕中
(過髀樞會於足少陽之環跳循髀外後廉去承扶一寸五分之間下行復與前之入膕中者相合)以下
貫踹内出外踝之後循京骨至小指外側(貫踹内者由合陽以下承
筋承山等穴也出外踝之後崑崙僕參等穴也小指本節後大骨曰京骨小指外側端曰至隂足太陽經穴止
此乃交於小指之下而接乎足少隂經也踹腨同)腎足少隂之脉起於小指
之下邪走足心(腎為足少隂經也起於小指下斜走足心之湧泉穴邪斜同)出於然
谷之下循内踝之後别入跟中(然谷在内踝前大骨下内踝之後别入跟中即
太谿大鍾等穴)以上踹内出膕内廉(自復溜交信過足太隂之三隂交以上踹内之築賓
出膕内廉之隂谷)上股内後廉貫脊屬腎絡膀胱(上股内後廉結於督脉之
長強以貫脊中而後屬於腎前當關元中極之分而絡於膀胱以其相為表裏也滑氏曰由隂谷上股内後
廉貫脊會於脊之長強穴還出於前循橫骨大赫氣穴四滿中注肓俞當肓俞之所臍之左右屬腎下臍過關
元中極而絡膀胱也)其直者從腎上貫肝膈入肺中循喉嚨挾舌
本(滑氏曰其直行者從肓俞屬腎處上行循商曲石關隂都通谷諸穴貫肝上循幽門上膈歷步廊入肺中
循神封靈墟神藏彧中俞府而上循喉嚨並人迎挾舌本而終也愚按足少隂一經考之本篇及經别經筋
等篇皆言由脊裏上注心肺而散於胷中惟骨空論曰衝脉者起於氣街並少隂之經俠齊上行至胷中而散
故甲乙經於俞府彧中神藏靈墟神封步廊等穴皆云足少隂脉氣所發幽門通谷隂都石關商曲肓俞中注
四滿氣穴大赫橫骨十一穴皆云衝脉足少隂之會故滑氏之註如此實本於甲乙銅人諸書而甲乙等書實
本之骨空論也)其支者從肺出絡心注胷中(其支者自神藏之際從肺絡心注胷
中以上俞府諸穴足少隂經止於此而接乎手厥隂經也胷中當兩乳之間亦曰膻中)心主手
厥隂心包絡之脉起於胷中(心主者心之所主也心本手少隂而復有手厥隂者
心包絡之經也如邪客篇曰心者五藏六府之大主也諸邪之在心者皆在心之包絡包絡者心主之脉也其
脉之出入屈折行之疾徐皆如手少隂心主之脉行也故曰心主手厥隂心包絡之脉胷中義見上文滑氏
曰或問手厥隂經曰心主又曰心包絡何也曰君火以明相火以位手厥隂代君火行事以用而言故曰手心
主以經而言則曰心包絡一經而二名實相火也)出屬心包絡下膈歷絡三膲
(心包絡包心之膜絡也包絡為心主之外衛三膲為藏府之外衛故為表裏而相絡諸經皆無歷字獨此有之
蓋指上中下而言上即膻中中即中脘下即臍下故任脉之隂交穴為三膲募也膲焦通用)其支者
循胷出脇下腋三寸(脇上際為腋腋下三寸天池也手厥隂經穴始此)上抵腋
下循臑内行太隂少隂之間(上抵腋下之天泉循臑内行太隂少隂之間以手之三隂
厥隂在中也)入肘中下臂行兩筋之間(入肘中曲澤也下臂行兩筋之間郄門間
使内關大陵也)入掌中循中指出其端(入掌中勞宫也中指端中衝也手厥隂經止於
此)其支者别掌中循小指次指出其端(小指次指謂小指之次指即無
名指也其支者自勞宫别行名指端而接乎手少陽經也)三焦手少陽之脉起於
小指次指之端(三焦手少陽經也起於無名指端關衝穴)上出兩指之間(即小
指次指之間液門中渚穴也)循手表腕出臂外兩骨之間(手表之腕陽池也臂
外兩骨間外關支溝等穴也)上貫肘循臑外上肩而交出足少陽之
後(上貫肘之天井循臑外行手太陽之前手陽明之後歷清冷淵消濼臑會上肩髎過足少陽之肩井自天
髎而交出足少陽之後也)入缺盆布膻中散絡心包下膈循屬三焦
(其内行者入缺盆復由足陽明之外下布膻中散絡心包相為表裏乃自上焦下膈循中焦下行並足太陽之
正入絡膀胱以約下焦故足太陽經委陽穴為三焦下輔腧也詳見後十六)其支者從膻中
上出缺盆上項繫耳後直上出耳上角以屈下頰至䪼
(其支行於外者自膻中上行出缺盆循天髎上項會於督脉之太椎循天牖繫耳後之翳風瘛脉顱息出耳上
角之角孫過足少陽之懸釐頷厭下行耳頰至䪼會於手太陽顴髎之分䪼音拙目下也)其支者
從耳後入耳中出走耳前過客主人前交頰至目銳眥
(此支從耳後翳風入耳中過手太陽之聽宫出走耳前之耳門過足少陽之客主人交頰循和髎上絲竹空至
目銳&KR1475;會於瞳子髎穴手少陽經止於此而接乎足少陽經也)膽足少陽之脉起於
目銳眥(膽為足少陽經也起於目銳眥瞳子髎穴目之外角曰銳眥)上抵頭角下耳
後(自目銳眥由聽會客主人上抵頭角循頷厭下懸顱懸釐從耳上髮際入曲鬢率谷歷手少陽之角孫外
折下耳後行天衝浮白竅隂完骨又自完骨外折上行循本神前至陽白復内折上行循臨泣目窗正營承靈
腦空由風池而下行也)循頸行手少陽之前至肩上却交出手少
陽之後入缺盆(自風池循頸過手少陽之天牖行少陽之前下至肩上循肩井復交出手少陽
之後過督脉之大椎會於手太陽之秉風而前入於足陽明缺盆之外)其支者從耳後入
耳中出走耳前至目銳眥後(其支者從耳後顳顬間過手少陽之翳風入耳中過
手太陽之聽宫出走耳前復自聽會至目銳眥後瞳子髎之分)其支者别銳眥下大迎
合於手少陽抵於䪼(其支者别自目外眥瞳子髎下足陽明大迎之次由手少陽之絲竹
和髎而下抵於䪼也)下加頰車下頸合缺盆(其下於足陽明者合於下關乃自頰車下
頸循本經之前與前之入缺盆者相合以下胷中)以下胷中貫膈絡肝屬膽循
脇裏出氣街繞毛際橫入髀厭中(其内行者由缺盆下胷當手厥隂天池之
分貫膈足厥隂期門之分絡肝本經日月之分屬膽而相為表裏乃循脇裏由足厥隂之章門下行出足陽明
之氣街繞毛際合於足厥隂以橫入髀厭中之環跳穴也)其直者從缺盆下腋循胷
過季脇下合髀厭中(其直下而行於外者從缺盆下腋循胷歴淵腋輙筋日月過季脇循京門
𢃄脉等穴下行由居髎入足太陽之上髎中髎下髎下行復與前之入髀厭者相合)以下循髀陽
出膝外廉下外輔骨之前(髀陽髀之外側也輔骨膝下兩旁高骨也由髀陽行太陽
陽明之中歷中瀆陽關出膝外廉下外輔骨之前自陽陵泉以下陽交等穴也)直下抵絶骨之
端下出外踝之前循足跗上入小指次指之間(外踝上骨際曰
絶骨絶骨之端陽輔穴也下行懸鍾循足面上之邱墟臨泣等穴乃入小指次指之間至竅隂穴足少陽經止
於此)其支者别跗上入大指之間循大指歧骨内出其端
還貫爪甲出三毛(足大指次指本節後骨縫為歧骨大指爪甲後二節間為三毛其支者自
足跗上别行入大指循岐骨内出大指端還貫入爪甲出三毛而接乎足厥隂經也)肝足厥隂
之脉起於大指叢毛之際(肝為足厥隂經也起於足大指去爪甲橫紋後叢毛際大
敦穴叢毛即上文所謂三毛也)上循足跗上廉去内踝一寸(足跗上廉行間太衝
也内踝前一寸中封也)上踝八寸交出太隂之後上膕内廉(上踝過足
太隂之三隂交歷蠡溝中都復上一寸交出太隂之後上膕内廉至膝關曲泉也)循股隂入毛
中過隂噐(股隂内側也循股内之隂包五里隂廉上會於足太隂之衝門府舍入隂毛中之急脉遂
左右相交環遶隂噐而會於任脉之曲骨)抵小腹挾胃屬肝絡膽(自隂上入小腹會於
任脉之中極關元循章門至期門之所挾胃屬肝下足少陽日月之所絡膽而肝膽相為表裏也)上貫
膈布脇肋(自期門上貫膈行足太隂食竇之外大包之裏散布脇肋上足少陽淵腋手太隂雲門之
下足厥隂經穴止於此)循喉嚨之後上入頏顙連目系上出額與
督脉會於巔(頏顙咽顙也目内深處為目系其内行而上者自脇肋間由足陽明人迎之外循喉
嚨之後入頏顙行足陽明大迎地倉四白之外内連目系上出足少陽陽白之外臨泣之裏與督脉相會於頂
巔之百會)其支者從目系下頰裏環脣内(此支者從前目系之分下行任脉之
外本經之裏下頰裏交環於口脣之内)其支者復從肝别貫膈上注肺(又其
支者從前期門屬肝所行足太隂食竇之外本經之裏别貫膈上注於肺下行至中焦挾中脘之分復接於手
太隂肺經以盡十二經之一週終而復始也)
十二經離合(靈樞經别篇全三)
黃帝問於岐伯曰余聞人之合於天道也内有五藏以
應五音五色五時五味五位也外有六府以應六律六
律建隂陽諸經而合之十二月十二辰十二節十二經
水十二時十二經脉者此五藏六府之所以應天道(此言
人身藏府經脉無非合於天道者五音五色等義見藏象類六律義見附翼律原十二月等義俱詳載圖翼中)
夫十二經脉者人之所以生病之所以成人之所以治
病之所以起學之所始工之所止也麤之所易上之所
難也請問其離合出入奈何(經脉者藏府之枝葉藏府者經脉之根本知十二經
脉之道則隂陽明表裏悉氣血分虚實見天道之逆從可察邪正之安危可辨凡人之生病之成人之所以治
病之所以起莫不由之故初學者必始於此工之良者亦止於此而已第麤工忽之謂其尋常易知耳上工難
之謂其應變無窮也十二經脉已具前經脉篇但其上下離合内外出入之道猶有未備故此復明其詳然經
脉篇以首尾循環言故上下起止有别此以離合言故但從四末始雖此略彼詳然義有不同所當參閱)岐
伯稽首再拜曰明乎哉問也此麤之所過上之所息也
請卒言之(過猶經過謂忽略不察也息如止息謂必所留心也)足太陽之正别
入於膕中其一道下尻五寸别入於肛屬於膀胱散之
腎循膂當心入散直者從膂上出於項復屬於太陽此
為一經也足少隂之正至膕中别走太陽而合上至
腎當十四顀出屬帶脉直者繫舌本復出於項合於太
陽此為一合成以諸隂之别皆為正也(此膀胱與腎為表裏故其經脉
相為一合也足太陽之正入膕中與少隂合而上行其别一道下尻五寸當承扶之次上入肛門内行腹中屬
於膀胱散於腎循膂當心入散上出於項而復屬於本經太陽此内外同為一經也足少隂之正自膕中合
於太陽内行上至腎當十四椎旁腎俞之次出屬帶脉其直者上繫舌本復出於項合於太陽是為六合之一
也然有表必有裏有陽必有隂故諸陽之正必成於諸隂之别此皆正脉相為離合非旁通交會之謂也餘放
此尻開高切肛音工又好剛切顀椎同音槌)足少陽之正繞髀入毛際合
於厥隂别者入季脇之間循胷裏屬膽散之上肝貫心
以上挾咽出頥頷中散於面繫目系合少陽於外眥也
足厥隂之正别跗上上至毛際合於少陽與别俱行
此為二合也(此膽肝二經為表裏經脉相為一合也足少陽繞髀陽入毛際與足厥隂合其内行
而别者乃自季脇入胷屬膽散之上肝由肝之上系貫心上挾咽自頥頷中出散於面上繫目系復合少陽本
經於目外㫮瞳子髎也足厥隂之正别足跗内行上至隂毛之際合於足少陽與别者俱行上布脇肋是為
六合之二也頥音移頷何敢切)足陽明之正上至髀入於腹裏屬
胃散之脾上通於心上循咽出於口上頞䪼還繫目系
合於陽明也足太隂之正上至髀合於陽明與别俱
行上結於咽貫舌中此為三合也(此胃脾二經表裏相為一合也足陽明上
至脾關其内行者由氣街入腹裏屬於胃散於脾上通於心循咽出於口上頞䪼入承泣之次繫目系為目下
網以合於陽明本經也足太隂之正上股内合於足陽明與别者俱行上咽貫舌是為六合之三也頞音
遏䪼音拙)手太陽之正指地别於肩解入腋走心繫小腸
也手少隂之正别入於淵腋兩筋之間屬於心上走
喉嚨出於面合目内眥此為四合也(此小腸與心表裏經脉相為一合也
指地者地屬隂居天之内手太陽内行之脉别於肩解入腋走心繫於小腸皆自上而下自外而内故曰指地
經脉篇言交肩上入缺盆絡心此言别於肩解入腋走心蓋前後皆有入心之脉手少隂之正自腋下三寸
足少陽淵腋之次行兩筋之間内屬於心與手太陽入腋走心者合乃上行挾於咽出於面合於目内㫮走當
與足太陽晴明相會矣此六合之四也)手少陽之正指天别於巔入缺
盆下走三焦散於胷中也手心主之正别下淵腋三
寸入胷中别屬三焦出循喉嚨出耳後合少陽完骨之
下此為五合也(此三焦心主表裏經脉相為一合也指天者天屬陽運於地之外手少陽之正
上别於巔入缺盆下走三焦散於胷中包羅藏府之外故曰指天手厥隂之正其别而内行者與少隂之脉
同自腋下三寸足少陽淵腋之次入胷中屬於三焦乃出循喉嚨行耳後合手足少陽於完骨之下此六合之
五也)手陽明之正從手循膺乳别於肩髃入柱骨下走
大腸屬於肺上循喉嚨出缺盆合於陽明也手太隂
之正别入淵腋少隂之前入走肺散之大腸上出缺盆
循喉嚨復合陽明此六合也(此大腸與肺為表裏經脉相為一合也手陽明之正
循胷前膺乳之間其内行者别於肩髃入柱骨由缺盆下走大腸屬於肺其上者循喉嚨復出缺盆而合於陽
明本經也手太隂之正其内行者自天府别入淵腋由手少隂心經之前入内走肺散之大腸其上行者出
缺盆循喉嚨復合於手陽明經以上共十二經是為六合也)
十二經筋結支别(靈樞經筋篇四)
足太陽之筋起於足小指上結於踝邪上結於膝(足太陽之
筋起於足小指爪甲之側即足太陽經脉所止之處至隂穴次也循足跗外側上結於外踝崑崙之分乃邪上
附陽而結於膝膕之分結聚也凡後十二經筋所起所行之次與十二經脉多相合其中有小異者乃其支
别亦互相發明耳獨足之三隂則始同而終不同也所當並考愚按十二經脉之外而復有所謂經筋者何
也蓋經脉營行表裏故出入藏府以次相傳經筋聯綴百骸故維絡周身各有定位雖經筋所行之部多與經
脉相同然其所結所盛之處則惟四肢谿谷之間為最以筋會於節也筋屬木其華在爪故十二經筋皆起於
四肢指爪之間而後盛於輔骨結於肘腕繫於膝關聯於肌肉上於頸項終於頭面此人身經筋之大略也筋
有剛柔剛者所以束骨柔者所以相維亦猶經之有絡綱之有紀故手足項背直行附骨之筋皆堅大而胷腹
頭面支别橫絡之筋皆柔細也但手足十二經之筋又各有不同者如手足三陽行於外其筋多剛手足三隂
行於内其筋多柔而足三隂陽明之筋皆聚於隂噐故曰前隂者宗筋之所聚此又筋之大會也然一身之筋
又皆肝之所生故惟足厥隂之筋絡諸筋而肝曰罷極之本此經脉經筋之所以異也)其下循足
外踝結於踵上循跟結於膕(其下足跗之下也踵即足跟之突出者跟即踵上之
鞕筋處也乃僕參申脉之分結於膕委中也膕音國鞕硬同)其别者結於踹外上膕
中内廉與膕中幷(此即大筋之旁出者别為柔耎短筋亦猶木之有枝也後凡言别者支者
皆放此此支自外踝别行由足腨肚之下尖處行少陽之後結於腨之外側絡穴飛陽之分乃上膕内廉合大
筋於委中而一之也)上結於臀(尾骶骨旁會陽之分也臀音屯)上挾脊上項(夾脊
背分左右上項會於督脉之陶道大椎此皆附脊之剛筋也)其支者别入結於舌本
(其支者自項别入内行與手少陽之筋結於舌本散於舌下自此以上皆柔耎之筋而散於頭面)其直
者結於枕骨上頭下顔結於鼻(其直者自項而上與足少隂之筋合於腦後枕
骨間由是而上過於頭前下於顔以結於鼻下之兩旁也額上曰顔)其支者為目上網下
結於頄(網綱維也所以約束目睫司開闔者也目下曰頄即顴也此支自通頂入腦者下屬目本散於
目上為目上網下行者結於頄與足少陽之筋合頄音求)其支者從腋後外廉結
於肩髃(又其支者從挾脊循腋後外廉行足少陽之後上至肩會手陽明之筋結於肩髃)其支
者入腋下上出缺盆上結於完骨(此支後行者從腋後走腋下向前邪出陽
明之缺盆乃從耳後直上會手太陽足少陽之筋結於完骨完骨耳後高骨也)其支者出缺盆
邪上出於頄(此支前行者同前缺盆之筋歧出别上頥頷邪行出於頄與前之下結於頄者相合
也此下仍有十二經筋病刺法見疾病類六十九與此本出同篇所當互考)足少陽之筋
起於小指次指上結外踝上循脛外廉結於膝外廉(小指
次指即第四指竅隂之次也外踝邱墟之次脛外廉外邱陽交之次膝外廉陽陵泉陽關之次此皆剛筋也
脛奚敬切)其支者别起外輔骨上走髀前者結於伏兔之上後
者結於尻(膝下兩旁突出之骨曰輔骨膝上六寸起肉曰伏兔尾骶骨曰尻此支自外輔骨上走於
髀分為二歧前結於陽明之伏兔後結於督脉之尻至此剛柔相制所以聯臀膝而運樞機也髀並米切又
音比尻開高切)其直者上乘䏚季脇上走腋前廉繫於膺乳結
於缺盆(季脇下兩旁耎處曰䏚胷上兩旁高處曰膺此直者自外輔骨走髀由髀樞上行乘䏚循季脇
上走腋當手太隂之下出腋前廉横繫於胷乳之分上結於盆缺與手太隂之筋相合皆剛筋也䏚音秒一
作眇五音篇曰少也蓋其處少骨之義)直者上出腋貫缺盆出太陽之前
循耳後上額角交巔上下走頷上結於頄(此直者自上走腋處直上
出腋貫於缺盆與上之結於缺盆者相合乃行足太陽經筋之前循耳上額角交太陽之筋於巔上復從足陽
明頭維之分走耳前下顋頷復上結於頄頷何敢切顋下也云燕頷者即此)支者結於目眥
為外維(此支者從顴上斜趨結於目外眥而為目之外維凡人能左右盻視者正以此筋為之伸縮也
按本篇有曰從在之右右目不開上過右角並蹻脉而行左絡於右等義詳疾病類六十九)足陽
明之筋起於中三指結於跗上邪外上加於輔骨上結於膝外廉直上結
於髀樞上循脇屬脊(中三指即足之中指厲兌之旁
也結於跗上衝陽之次乃從足面邪行出太隂少陽兩筋之間上輔骨結於膝之外廉直上髀樞行少陽之前
循脇向後内屬於脊)其直者上循骭結於膝其支者結於外輔骨
合少陽(骭足脛骨也其直者自跗循骭結於膝下外廉三里之次以上膝臏中其支者自前跗上邪外
上行結於外輔骨陽陵泉之分與少陽相合骭音幹)其直者上循伏兔上結於
髀聚於隂噐上腹而布(此直者由膝臏直上循伏兔髀關之分結於髀中乃上行聚於
隂噐隂陽總宗筋之會會於氣街而陽明為之長也乃自橫骨之分左右夾行循天樞關門等穴而上布於腹
此上至頸皆剛筋也)至缺盆而結上頸上挾口合於頄下結於鼻
上合於太陽太陽為目上網陽明為目下網(自缺盆上頸中人迎
穴乃循頥頰上挾口吻與陽蹻會於地倉上合於顴髎下結於鼻旁復上睛明穴合於足太陽太陽細筋散於
目上故為目上網陽明細筋散於目下故為目下網)其支者從頰結於耳前(其支者自
頥頰間上結耳前會於足少陽之上關頷厭上至頭維而終也)足太隂之筋起於大
指之端内側上結於内踝(大指之端内側隱白也循覈骨而上結於内踝下商邱之
次)其直者絡於膝内輔骨上循隂股結於髀聚於隂噐
(絡當作結此自内踝直上結於膝内輔骨隂陵泉之次股之内側曰隂股結於髀箕門之次也乃上橫骨兩端
與足厥隂會於衝門横繞曲骨並足少隂陽明之筋而聚於隂噐皆剛筋也)上腹結於臍循
腹裏結於肋散於胷中其内者著於脊(其前行者自隂噐上腹會手少
隂之筋結於臍循腹裏由大橫腹哀之次結於肋乃散為柔細之筋上行布於胷中胷鄉大包之次其内行者
由隂噐宗筋之間並陽明少隂之筋而上著於脊)足少隂之筋起於小指之
下並足太隂之筋邪走内踝之下結於踵與太陽之筋
合而上結於内輔之下(足少隂之筋起小指下邪趨足心又邪趨内側上然谷並足太
隂商邱之次走内踝之下結於根踵之間與太陽之筋合由踵内側上行結於内輔骨下隂谷之次)並太
隂之筋而上循隂股結於隂噐(自内輔並太隂之筋上循隂股上横骨與太隂
厥隂陽明之筋合而結於隂噐皆剛筋也)循脊内挾膂上至項結於枕骨與
足太陽之筋合(自隂噐内行由子宫上系腎間並衝脉循脊兩旁挾膂上至項與足太陽之筋
合結於枕骨内屬髓海膂音旅)足厥隂之筋起於大指之上上結
於内踝之前(大指上三毛際大敦次也行跗上與足太隂之筋並行結於内踝前中封之次)上
循脛上結内輔之下上循隂股結於隂噐絡諸筋(由内踝上
足脛循三隂交之分上行並足少隂之筋上結於内輔骨下曲泉之次復並太隂之筋上循隂股中五里隂廉
之分上急脉而結於隂噐隂噐者合太隂厥隂陽明少隂之筋以及衝任督之脉皆聚於此故曰宗筋厥隂屬
肝肝主筋故絡諸筋而一之以成健運之用)手太陽之筋起於小指之上
結於腕上循臂内廉結於肘内銳骨之後彈之應小指
之上入結於腋下(手小指之上外側少澤穴也上行結於手腕外側腕骨陽谷之次上循臂
内側結於肘下銳骨之後小海之次但於肘尖下兩骨罅中以指捺其筋則痠麻應於小指之上是其騐也又
由肘上臑外廉入結於後腋之下此皆剛筋也)其支者後走腋後廉上繞肩胛
循頸出走太陽之前結於耳後完骨(其支者自腋下與足太陽之筋合走
腋後廉上繞肩胛行肩外腧肩中腧循頸中天窗之分出走太腸經筋自缺盆出者之前同上結於耳後完骨
之次也)其支者入耳中直者出耳上下結於頷上屬目外
眥(此支者自頸上曲牙入耳中聽宫之分其直者上行出耳上會於手少陽角孫之次其前而下者循頥結
於頷與手陽明之筋合其前而上者屬目外㫮瞳子髎之次與手足少陽之筋合也)手少陽之
筋起於小指次指之端結於腕中循臂結於肘上繞臑
外廉上肩走頸合手太陽(小指次指之端無名指關衝之次也上結於手腕之陽池
循臂外關支溝之次出臂上兩骨間結於肘自肘上臑外廉由臑會行太陽之裏陽明之外上肩髎走頸中天
牖之分與手太陽之筋合此皆剛筋也)其支者當曲頰入繫舌本(其支者自頸中
當曲頰下入繫舌本與足太陽之筋合)其支者上曲牙循耳前屬目外眥
上乘頷結於角(又支者自頰行曲牙會足陽明之筋循耳前上行與手太陽足少陽之筋屈曲
交綰而會於耳上之角孫乃屬目外眥而復會於瞳子髎之次頷當作額蓋此筋自耳前行外㫮與三陽交會
上出兩額之左右以結於額之上角也)手陽明之筋起於大指次指之
端結於腕上循臂上結於肘外上臑結於髃(大指次指之端食指
尖商陽之次也歷合谷結於腕上陽谿之次循臂上廉乂結於肘外肘髎之次乃上臑會與足太陽之筋合結
於肩髃此皆剛筋也)其支者繞肩胛挾脊(此支自肩髃屈曲後行遶肩胛與手足太陽之
筋合而挾於脊)直者從肩髃上頸(此直者自肩髃行巨骨上頸中天鼎扶突之次)其支
者上頰結於頄(此支者自頸上頰入下齒中上結於手太陽顴髎之分)直者上出
手太陽之前上左角絡頭下右頷(此直者自頸出手太陽天窗天容之前行
耳前上額左角絡頭以下右頷此舉左而言則右在其中亦如經脉之左之右右之左也故右行者亦上額右
角交絡於頭下左頷以合於太陽少陽之筋)手太隂之筋起於大指之上循
指上行結於魚後行寸口外側(手大指上少商之次也魚後魚際也寸口外側
即列缺之次)上循臂結肘中上臑内廉入腋下(上循臂結於肘中尺澤之
次上臑内廉天府之次乃橫入腋下與手少隂之筋合此上皆剛筋也)出缺盆結肩前髃
(此自腋下上出缺盆行肩上三陽之前而結於肩之前髃也)上結缺盆下結胷裏散
貫賁合賁下抵季脇(此上行者自腋而上並足三陽之筋上結於缺盆下行者自腋入胷
結於胷裏散貫於胃上口賁門之分與手厥隂之筋合下行抵季脇與足少陽厥隂之筋合也愚按四十四
難七衝門者胃為賁門楊玄操云賁者膈也胃氣之所出胃出穀氣以傳於肺肺在膈上故胃為賁門詳此則
經絡之行於三焦藏府之列於五内其脉絡相貫之處在上焦則聮於咽喉中焦則聯於賁膈下焦則聯於二
隂舍此三處無所連屬矣賁音秘又音奔)手心主之筋起於中指與太
隂之筋並行結於肘内廉(中指端中衝之次也循指入掌中至掌後大陵之次並手
太隂之筋上結於肘内廉曲澤之次)上臂隂結腋下下散前後挾脇(上臂隂天
泉之次由曲腋間並太隂之筋結於腋下當天池之次下行前後布散挾脇聯於手太隂足少陽之筋此經自
掌至腋皆剛筋也)其支者入腋散胷中結於臂(此支者自天池之分入腋内散
於胷中臂當作賁蓋此支並太隂之筋入散胷中故同結於賁也)手少隂之筋起於
小指之内側結於銳骨上結肘内廉上入腋交太隂挾
乳裏(小指内側少衝次也結於銳骨神門次也肘内廉少海次也上入腋極泉之次交手太隂之筋邪絡
挾乳内行此經自指至腋皆剛筋也)結於胷中循臂下繫於臍(自乳裏内行結於胷
中與三隂之筋合臂字亦當作賁蓋心主少隂之筋皆與太隂合於賁而下行也)
十五别絡病刺(靈樞經脉篇五)
手太隂之别名曰列缺起於腕上分間並太隂之經直
入掌中散入於魚際(此下即十五絡穴也不曰絡而曰别者以本經由此穴而别走隣經
也手太隂之絡名列缺在腕後一寸五分上側分肉間太隂自此别走陽明者其太隂本經之脉由此直入掌
中散於魚際也人或有寸關尺三部脉不見自列缺至陽谿見者俗謂之反關脉此經脉虚而絡脉滿千金翼
謂陽脉逆反大於氣口三倍者是也)其病實則手銳掌熱虚則欠㰦小便
遺數取之去腕半寸别走陽明也(掌後高骨為手銳骨實為邪熱有餘故手
銳掌熱欠㰦張口伸腰也虚因肺氣不足故為欠㰦及小便遺而且數通俗文曰體倦則伸志倦則㰦也治此
者取列缺謂實可寫之虚可補之後諸經皆凖此半寸當作寸半此太隂之絡别走陽明而陽明之絡曰偏歷
亦入太隂以其相為表裏故互為注絡以相通也他經皆然㰦音去)手少隂之别名
曰通里去腕一寸半别而上行循經入於心中繫舌本
屬目系其實則支膈虚則不能言取之掌後一寸别走
太陽也(手少隂之絡名通里在腕後一寸陷中别走手太陽者也此經入心下膈故邪實則支膈謂膈
間若有所支而不暢也其支者上繫舌本故虚則不能言當取通里或補或寫以治之也)手心主
之别名曰内關去腕二寸出於兩筋之間循經以上繫
於心包絡心系實則心痛虚則為頭強取之兩筋間也
(手厥隂之絡名内關在掌後去腕二寸兩筋間别走手少陽者也此經繫心包絡心系又出耳後合少陽完骨
之下故邪實則心痛虚則頭強不利也皆取内關以治之)手太陽之别名曰支正
上腕五寸内注少隂其别者上走肘絡肩髃實則節㢮
肘廢虚則生肬小者如指痂疥取之所别也(手太陽之絡名支正
在腕後五寸走臂内側注手少隂者也此經走肘絡肩故邪實則脉絡壅滯而節㢮肘廢正虚則血氣不行大
則為肬小則為指間痂疥之類取之所别即支正也肬音尤贅也瘤也)手陽明之别名
曰偏歷去腕三寸别入太隂其别者上循臂乘肩髃上
曲頰偏齒其别者入耳合於宗脉實則齲聾虚則齒寒
痺隔取之所别也(手陽明之絡名偏歷在腕後三寸上側間别走手太隂者也按本經筋脉
皆無入耳上目之文惟此别絡有之宗脉者脉聚於耳目之間者也齲齒蠧病也此經上曲頰偏齒入耳絡肺
下膈故實則為齒齲耳聾虚則為齒寒内痺而隔治此者當取所别之偏齲邱雨切)手少陽
之别名曰外關去腕二寸外遶臂注胷中合心主病實
則肘攣虚則不收取之所别也(手少陽之絡名外關在腕後二寸兩筋間别走
手厥隂心主者也此經遶臂故為肘攣及不收之病治此者當取所别之外關)足太陽之别
名曰飛陽去踝七寸别走少隂實則鼽窒頭背痛虚則
鼽衂取之所别也(足太陽之絡名飛陽在足外踝上七寸别走足少隂者也此經起於目内
眥絡腦行頭背故其為病如此治此者當取所别之飛陽鼽音求鼻塞也窒音質衂女六切鼻出血也)
足少陽之别名曰光明去踝五寸别走厥隂下絡足跗
實則厥虚則痿躄坐不能起取之所别也(足少陽之絡名光明在外
踝上五寸别走足厥隂者也此經下絡足跗故為厥為痿躄治此者當取所别之光明躄音璧足不能行也)
足陽明之别名曰豐隆去踝八寸别走太隂其别者
循脛骨外廉上絡頭項合諸經之氣下絡喉嗌其病氣
逆則喉痺瘁瘖實則狂巔虚則足不收脛枯取之所别
也(足陽明之絡名豐隆在外踝上八寸别走足太隂者也此經循喉嚨入缺盆胃為五藏六府之海而喉嗌
缺盆為諸經之孔道故合諸經之氣下絡喉嗌而為病如此治之者當取所别之豐隆也脛奚敬切嗌音益
瘁悴同病乏也瘖音音巔癲同)足太隂之别名曰公孫去本節之後
一寸别走陽明其别者入絡腸胃厥氣上逆則霍亂實
則腸中切痛虚則鼔脹取之所别也(足太隂之絡名公孫在足大指本節
後一寸别走足陽明者也厥氣者脾氣失調而或寒或熱皆為厥氣逆而上行則為霍亂本經入腹屬脾絡胃
故其所病如此治此者當取所别之公孫也)足少隂之别名曰大鍾當踝
後繞跟别走太陽其别者幷經上走於心包下外貫腰
脊其病氣逆則煩悶實則閉癃虚則腰痛取之所别也
(足少隂之絡名大鍾在足跟後骨上兩筋間别走足太陽者也前十二經脉言本經從肺出絡心此言上走心
包下外貫腰脊故其為病如此而治此者當取所别之大鍾也)足厥隂之别名曰蠡
溝去内踝五寸别走少陽其别者循脛上睾結於莖其
病氣逆則睾腫卒疝實則挺長虚則暴癢取之所别也
(足厥隂之絡名蠡溝在足内踝上五寸别走足少陽者也本經絡隂噐上睾結於莖故其所病如此而治此者
當取所别之蠡溝蠡音里睾音高隂丸也莖英行二音隂莖也)任脉之别名曰尾
翳下鳩尾散於腹實則腹皮痛虚則癢搔取之所别也
(尾翳誤也任脉之絡名屏翳即會隂穴在大便前小便後兩隂之間任督衝三脉所起之處此經由鳩尾下行
散於腹故其為病若此而治之者當取所别之會隂搔思高切爬也)督脉之别名曰
長強挾膂上項散頭上下當肩胛左右别走太陽入貫
膂實則脊強虚則頭重高搖之挾脊之有過者取之所
别也(督脉之絡名長強在尾骶骨端别走任脉足少隂者也此經上頭項走肩背故其所病如此頭重高
搖之謂力弱不勝而顫掉也治此者當取所别之長強膂音吕)脾之大絡名曰大
包出淵腋下三寸布胷脇實則身盡痛虚則百節盡皆
縱此脉若羅絡之血者皆取之脾之大絡脉也(脾之大絡名大
包在淵腋下三寸布胷脇出九肋間總統隂陽諸絡由脾灌溉五藏者也故其為病如此羅絡之血者言此大
絡包羅諸絡之血故皆取脾之大絡以去之大絡即大包也)凡此十五絡者實則
必見虚則必下視之不見求之上下人經不同絡脉異
所别也(十二經共十二絡而外有任督之絡及脾之大絡是為十五絡也凡人之十二經脉伏行分肉
之間深不可見其脉之浮而可見者皆絡脉也然又必邪氣盛者脉乃壅盛故實則必見正氣虚者脉乃陷下
而視之不見矣故當求上下諸穴以相印證而察之何也蓋以人經有肥瘦長短之不同絡脉亦異其所别故
不可執一而求也愚按本篇以督脉之長強任脉之尾翳合為十五絡蓋督脉統絡諸陽任脉統絡諸隂以
為十二經絡隂陽之綱領故也而二十六難以陽蹻隂蹻合為十五絡者不知陽蹻為足太陽之别隂蹻為足
少隂之别不得另以為言也學者當以本經為正又按本篇足太隂之别名曰公孫而復有脾之大絡名曰
大包足陽明之别名曰豐隆而平人氣象論復有胃之大絡名曰虚里然則諸經之絡惟一而脾胃之絡各二
蓋以脾胃為藏府之本而十二經皆以受氣者也共為十六絡有圖)
經絡之辨刺診之法(六)
黃帝曰經脉十二者伏行分肉之間深而不見其常見
者足太隂過於外踝之上無所隱故也諸脉之浮而常
見者皆絡脉也(靈樞經脉篇足太隂當作手太隂經脉深而直行故手足十二經脉皆伏行
分肉之間不可得見其有見者惟手太隂一經過於手外踝之上因其骨露皮淺故不能隱下文云經脉者常
不可見也其虚實也以氣口知之正謂此耳此外諸脉凡浮露於外而可見者皆絡脉也分肉言肉中之分理
也)六經絡手陽明少陽之大絡起於五指間上合肘中
(此舉手絡之最大者以明視絡之法也手足各有六經而手六經之絡則惟陽明少陽之絡為最大手陽明之
絡名偏歷在腕後三寸上側間别走太隂手少陽之絡名外關在臂表腕後二十兩筋間邪行向内歷陽明太
隂别走厥隂二絡之下行者陽明出合谷之次分絡於大食二指少陽出陽池之次散絡於中名小三指故起
於五指間其上行者總合於肘中内廉隂曲澤之次凡人手背之露筋者皆顯然可察俗謂之青筋此本非
筋非脉即畜血之大絡也凡浮絡之在外者皆可推此而知耳)飲酒者衛氣先行皮膚
先充絡脉絡脉先盛故衛氣已平營氣乃滿而經脉大
盛(衛氣者水穀之悍氣也其氣慓疾滑利不入於經酒亦水穀之悍氣其慓疾之性亦然故飲酒者必隨衛
氣先逹皮膚先充絡脉絡脉先盛則衛氣已平而後營氣滿經脉乃盛矣平猶潮平也即盛滿之謂愚按脉
有經絡經在内絡在外氣有營衛營在内衛在外今飲酒者其氣自内逹外似宜先經而後絡兹乃先絡而後
經者何也蓋營氣者猶原泉之混混循行地中周流不息者也故曰營行脉中衛氣者猶雨霧之欝蒸透徹上
下徧及萬物者也故曰衛行脉外是以雨霧之出於地必先入百川而後歸河海衛氣之出於胃必先充絡脉
而後逹諸經故經水篇以十二經分配十二水然則經即大地之江河絡猶原野之百川也此經絡營衛之辨)
脉之卒然動者皆邪氣居之留於本末不動則熱不堅
則陷且空不與衆同是以知其何脉之動也(上文言飲酒者能致
經脉之盛故脉之平素不甚動而卒然動者皆邪氣居之留於經脉之本末而然耳邪氣者即指酒氣為言酒
邪在脉則浮絡者雖不動亦必熱也雖大而不堅故陷且空也此浮絡與經脉之不同故可因之以知其動者
為何經之脉也此特舉飲酒為言者正欲見其動與不動空與不空而經脉絡脉為可辨矣)雷公曰
何以知經脉之與絡脉異也黃帝曰經脉者常不可見
也其虚實也以氣口知之脉之見者皆絡脉也(氣口者手太隂
肺經也肺朝百脉氣口為脉之大會凡十二經脉深不可見而其虚實惟於氣口可知之因其無所隱也若其
他浮露在外而可見者皆絡脉而非經也)雷公曰細子無以明其然也黃帝
曰諸絡脉皆不能經大節之間必行絶道而出入復合
於皮中其會皆見於外(大節大關節也絶道間道也凡經脉所行必由谿谷大節之間
絡脉所行乃不經大節而於經脉不到之處出入聯絡以為流通之用然絡有大小大者曰大絡小者曰孫絡
大絡猶木之榦行有出入孫絡猶木之枝散於膚腠故其會皆見於外)故諸刺絡脉者必
刺其結上甚血者雖無結急取之以寫其邪而出其血
留之發為痺也(凡刺絡脉者必刺其結上此以血之所聚其結麤突倍常是為結上即當刺處
也若血聚已甚雖無結絡亦必急取之以去其邪血否則發為痺痛之病今西北之俗但遇風寒痛痺等疾即
以繩帶緊束上臂令手肘青筋脹突乃用磁鋒於肘中曲澤穴次合絡結上砭取其血謂之放寒即此節之遺
法勿謂其無所據也)凡診絡脉脉色青則寒且痛赤則有熱胃中
寒手魚之絡多青矣胃中有熱魚際絡赤其暴黑者留
久痺也其有赤有黑有青者寒熱氣也其青短者少氣
也(診視也此診絡脉之色可以察病而手魚之絡尤為顯淺易見也寒則氣血凝濇凝濇則青黑故青則寒
且痛熱則氣血淖澤淖澤則黃赤故赤則有熱手魚者大指本節間之豐肉也魚雖手太隂之部而胃氣至於
手太隂故可以候胃氣五色之病惟黑為甚其暴黑者以痺之留久而致也其赤黑青色不常者寒熱氣之往
来也其青而短者青為隂勝短為陽不足故為少氣也)凡刺寒熱者皆多血絡必
間日而一取之血盡而止乃調其虚實(凡邪氣客於皮毛未入於經而
為寒熱者其病在血絡故當間日一取以去其血血盡則邪盡邪盡則止鍼而後因其虚實以調治之也邪自
皮毛而入極於五藏之次義詳鍼刺類三十)其小而短者少氣甚者寫之則
悶悶甚則仆不得言悶則急坐之也(視其絡脉之小而短者氣少故也不
可刺之虚甚而寫其氣重虚必致昏悶甚則運仆暴脱不能出言急扶坐之使得氣轉以漸而甦若偃臥則氣
滯恐致不救也)經脉為裏支而橫者為絡絡之别者為孫盛
而血者疾誅之盛者寫之虚者飲藥以補之(靈樞脉度篇經脉
直行深伏故為裏而難見絡脉支橫而淺故在表而易見絡之别者為孫孫者言其小也愈小愈多矣凡人徧
體細脉即皆膚腠之孫絡也絡脉有血而盛者不去之則壅而為患故當疾誅之誅除也然必盛者而後可寫
虚則不宜用鍼故邪氣藏府病形篇曰隂陽形氣俱不足勿取以鍼而調以甘藥即虚者飲藥以補之之謂)
氣穴三百六十五(素問氣穴論七)
黃帝問曰余聞氣穴三百六十五以應一歲未知其所
願卒聞之(人身孔穴皆氣所居本篇言穴不言經故曰氣穴周身三百六十五氣穴周歲三百六十
五日故以應一歲卒盡也)岐伯稽首再拜對曰窘乎哉問也其非聖
帝孰能窮其道焉因請溢意盡言其處(窘窮而難也孰誰也溢暢逹也)
帝捧手逡廵而却曰夫子之開余道也目未見其處耳
未聞其數而目以明耳以聦矣岐伯曰此所謂聖人易
語良馬易御也(聖人者聞聲知情無所不逹故聖人易語良馬
者不稱其力稱其德也故良馬易御)帝曰余非聖人之易語也世言真數開人意今余所
訪問者真數發蒙解惑未足以論也然余願聞夫子溢
志盡言其處令解其意請藏之金匱不敢復出(真數格物窮理
之數也發蒙解惑未足以論蓋帝自謙非聖人故不有真數不足以諭也)岐伯再拜而起曰
臣請言之(此下舊本有云背與心相控而痛所治天突與十椎及上紀上紀者胃脘也下紀者關元
也背胷邪繫隂陽左右如此其病前後痛濇胷脇痛而不得息不得臥上氣短氣偏痛脉滿起斜出尻脉絡胷
脇支心貫鬲上肩加天突斜下肩交十椎下以上共計八十七字按其文義與上下文不相流貫新校正疑其
為骨空論文脱誤於此者是今移入鍼刺類四十七)藏俞五十穴(藏五藏也俞井滎俞經合也五
藏之俞五五二十五穴左右合之共五十穴肝之井大敦也榮行間也俞太衝也經中封也合曲泉也心
主之井中衝也滎勞宫也俞大陵也經間使也合曲澤也脾之井隱白也滎大都也俞太白也經商邱也合
隂陵泉也肺之井少商也滎魚際也俞太淵也經經渠也合尺澤也腎之井湧泉也滎然谷也俞太谿也
經復溜也合隂谷也右五藏言心主而不言心以邪客篇云手少隂之脉獨無腧諸邪之在於心者皆在於
心之包絡包絡者心主之脉也故獨無腧焉義詳鍼刺類二十三)府俞七十二穴(府六府也
藏俞惟五府俞有六曰井滎俞原經合也六府之俞六六三十六穴左右合之共七十二穴膽之井竅隂也
滎俠谿也俞臨泣也原邱墟也經陽輔也合陽陵泉也胃之井厲兌也滎内庭也俞陷谷也原衝陽也經解
谿也合三里也大腸之井商陽也滎二間也俞三間也原合谷也經陽谿也合曲池也小腸之井少澤也
滎前谷也俞後谿也原腕骨也經陽谷也合小海也三焦之井關衝也滎液門也俞中渚也原陽池也經支
溝也合天井也膀胱之井至隂也滎通谷也俞束骨也原京骨也經崑崙也合委中也)熱俞五十
九穴(具水熱穴論註中詳鍼刺類三十九)水俞五十七穴(詳鍼刺類三十六並出水熱穴
論王氏註中)頭上五行行五五五二十五穴(此即前熱俞五十九穴中之數
而重言之也)中&KR2135;兩傍各五凡十穴(此五藏之背俞謂肺俞心俞肝俞脾俞腎俞也
皆足太陽經夾脊之兩旁者共十穴&KR2135;膂同)大椎上兩傍各一凡二穴(大椎督脉
穴連上兩傍者共三穴其兩傍二穴按王氏云甲乙經經脉流注孔穴圖經並不載未詳何俞也新校正云大
椎上傍無穴今於大椎上傍按之甚痠必當有穴意者甲乙等經猶有未盡)目瞳子浮白二
穴(瞳子髎浮白各二穴皆足少陽經也共四穴)兩髀厭分中二穴(髀厭分中謂髀樞骨
分縫中即足少陽環跳穴也)犢鼻二穴(犢鼻足陽明穴也)耳中多所聞二穴
(手太陽聽宫也)眉本二穴(足太陽攅竹也)完骨二穴(足少陽經也)項中央一
穴(督脉風府也)枕骨二穴(足少陽上竅隂也)上關二穴(足少陽客主人也)大
迎二穴(足陽明穴也)下關二穴(足陽明穴也)天柱二穴(足太陽經穴也)巨
虚上下廉四穴(巨虚上廉巨虚下廉皆足陽明經穴)曲牙二穴(足陽明頰輔也)天
突一穴(任脉穴也)天府二穴(手太隂穴也)天牖二穴(手少陽穴也)扶突
二穴(手陽明穴也)天窗二穴(手太陽穴也)肩解二穴(足少陽肩井也)關元
一穴(任脉穴也)委陽二穴(足太陽穴也)肩貞二穴(手太陽穴也)瘖門一
穴(督脉瘂門也)齊一穴(任脉神闕也)胷俞十二穴(謂俞府彧中神藏靈墟神封步
廊左右共十二穴俱足少隂經穴)背俞二穴(足太陽大杼也)膺俞十二穴(胷之兩旁
曰膺膺俞者手太隂之雲門中府足太隂之周滎胷鄉天谿食竇左右共十二穴也)分肉二穴(足少
陽陽輔也重出)踝上橫二穴(内踝上交信也足少陽經穴外踝上附陽也足太陽經穴左右共四
穴)隂陽蹻四穴(隂蹻穴足少隂照海也陽蹻穴足太陽申脉也左右共四穴蹻有五音蹺皎
喬脚又極虐切)水俞在諸分(水屬隂多在肉理諸分之間故治水者當取諸隂分如水俞五十七
穴者是也)熱俞在氣穴(熱為陽多在氣聚之穴故治熱者當取諸陽分如熱俞五十九穴者是也)
寒熱俞在兩骸厭中二穴(兩骸厭中謂膝下外側骨厭中足少陽陽關穴也骸音
鞋說文脛骨)大禁二十五在天府下五寸(大禁者禁刺之穴謂手陽明五里也
在手太隂天府穴下五寸左右共二穴玉版篇曰迎之五里中道而止五至而已五往而藏之氣盡矣故五五
二十五而竭其輸矣正此謂也詳鍼刺類六十一)凡三百六十五穴鍼之所由
行也(自藏俞五十穴至此共三百六十五穴若連前移附鍼刺類原文所列天突十椎胃脘關元四穴則
總計三百六十九穴内除天突關元及頭上二十五穴俱係重複外實止三百四十二穴蓋去古既遠相傳多
失必欲考其詳數不能也)
孫絡谿谷之應(素問氣穴論連前篇八)
帝曰余已知氣穴之處遊鍼之居願聞孫絡谿谷亦有
所應乎(遊鍼之居鍼所遊行之處也孫絡支别之小絡也谿谷義見後)岐伯曰孫絡三
百六十五穴會亦以應一歲(孫絡之云穴會以絡與穴為會也穴深在内絡淺在
外内外為會故曰穴會非謂氣穴之外别有三百六十五絡穴也)以溢竒邪以通榮衛
(溢注也滿也竒異也邪自皮毛而溢於絡者以左注右以右注左其氣無常處而不入於經是為竒邪表裏之
氣由絡以通故以通營衛榮營通用下同)榮衛稽留衛散榮溢氣竭血著
外為發熱内為少氣(邪氣留於榮衛故衛氣散榮氣溢氣竭於内故為少氣血著於經故
為發熱著直略切留滯也)疾寫無怠以通榮衛見而寫之無問所
會(邪客於絡則病及榮衛故疾寫之則榮衛通矣疾速也然寫絡者但見其結即可刺之不必問其經穴之
所會)帝曰願聞谿谷之會也岐伯曰肉之大會為谷肉之
小會為谿肉分之間谿谷之會以行榮衛以會大氣(肉之
會依乎骨骨之會在乎節故大節小節之間即大會小會之所而谿谷出乎其中凡分肉之間谿谷之會皆所
以行榮衛之大氣者也愚按谿谷之義說文泉出通川為谷又詩有谷風詩詁風自谷出也宋均曰無水曰
谷有水曰谿故谿谷之在天地則所以通風水在人身則所以通血氣凡諸經俞穴有曰天曰星者皆所以應
天也有曰地曰山陵谿谷淵海泉澤都里者皆所以應地也又如穴名府者為神之所集穴名門戶者為神之
所出入穴名宅舍者為神之所安穴名臺者為神之所遊行此先聖之取義命名皆有所因用以類推則庶事
可見)邪溢氣壅脉熱肉敗榮衛不行必將為膿内銷骨髓
外破大膕(膕當作䐃誤也蓋䐃可稱大膕不必稱大也)留於節湊必將為敗
(若邪氣溢壅於谿谷欝而成熱則榮衛不行必為癰膿破䐃等疾設或留於節湊則必更甚而為敗矣)積
寒留舍榮衛不居卷肉縮筋肋肘不得伸内為骨痺外
為不仁命曰不足大寒留於谿谷也(若積寒留舍於谿谷隂凝而滯則榮
衛之氣不能居卷肉縮筋故肋肘不得伸乃為骨痺不仁等疾皆陽氣不足而寒邪得留也卷捲同)谿
谷三百六十五穴會亦應一歲(有骨節而後有谿谷有谿谷而後有穴俞人身
骨節三百六十五而谿谷穴俞應之故曰穴會亦應一歲之數)其小痺滛溢循脉往來
微鍼所及與法相同(邪在孫絡邪未深也是為小痺故可微鍼以治而用法則同也)帝
乃辟左右而起再拜曰今日發蒙解惑藏之金匱不敢
復出乃藏之金蘭之室署曰氣穴所在(署表識也)岐伯曰孫
絡之脉别經者其血盛而當寫者亦三百六十五脉並
注於絡傳注十二絡脉非獨十四絡脉也(三百六十五脉即首節三
百六十五穴會之義孫絡之多皆傳注於十二經之大絡非獨十四絡穴也絡有十五而此言十四内大包即
脾經者)内解寫於中者十脉(解解散也即刺節真邪篇解結之謂寫寫去其實也中者
五藏也此言絡雖十二而分屬於五藏故可解寫於中左右各五故云十脉)
氣府三百六十五(素問氣府論全九)
足太陽脉氣所發者七十八穴(詳考本經下文共得九十三穴内除督脉少陽
二經其浮氣相通於本經而重見者凡十五穴則本經止七十八穴近世經絡相傳足太陽左右共一百二十
六穴即下文各經之數亦多與今時者不同蓋本篇所載者特舉諸經脉氣所發及别經所會而言故曰氣府
至於俞穴之詳仍散見各篇此猶未盡)兩眉頭各一(本經攅竹二穴也)入髮至項
三寸半傍五相去三寸(項當作頂自眉上入髮曲差穴也自曲差上行至頂中通天穴
則三寸半也並通天而居中者督脉之百會也百會為太陽督脉之會故此以為言百會居中而前後共五穴
左右凡五行故曰傍五自百會前至𩕄會後至強間左右至少陽經穴相去各三寸共五五二十五穴如下文
者是也)其浮氣在皮中者凡五行行五五五二十五(浮氣者言
脉氣之浮於頂也共五行行五穴五行之中而太陽惟二其中行者督脉也𩕄會前頂百會後頂強間共五穴
次兩行者本經也五處承光通天絡却玉枕左右各五穴又次兩行者少陽經也臨泣目窗正營承靈腦空左
右各五穴共二十五穴也行音杭)項中大筋兩傍各一(天柱二穴也)風府兩
傍各一(風府督脉穴兩傍各一足少陽風池二穴也按此穴與太陽無涉今此言之必其脉氣之所
會者後放此)俠背以下至尻尾二十一節十五間各一(脊骨二十
一節自大椎穴為第一節以下至尻尾而言除項骨三節不在内也間骨節之間也十五間各一今考之甲乙
等經惟十四穴乃大杼附分魄戶神堂譩譆鬲關魂門陽綱意舍胃倉肓門志室胞肓秩邊也近世復有膏肓
一穴亦合十五穴然此穴自晉以前所未言而原數則左右共二十八穴也)五藏之俞各五
六府之俞各六(五藏俞謂肺俞心俞肝俞脾俞腎俞也六府俞謂膽俞胃俞三焦俞大腸俞小
腸俞膀胱俞合藏府之俞左右共二十二穴)委中以下至足小指傍各六俞
(謂委中崑崙京骨束骨通谷至隂也左右共十二穴)足少陽脉氣所發者六十
二穴(此足少陽脉氣所發及别經有關於本經脉氣者共六十二穴)兩角上各二(角耳角也
角上各二天衝曲鬢也共四穴)直目上髮際内各五(謂臨泣目窗正營承靈腦空也左右
共十穴重見前足太陽下)耳前角上各一(耳前角曲角也角上各一頷厭二穴也)耳前
角下各一(懸釐二穴也)銳髮下各一(手少陽和髎也手足少陽之會)客主人
各一(上關二穴也)耳後陷中各一(手少陽翳風二穴也手足少陽之會)下關各
一(足陽明穴也足少陽陽明之會)耳下牙車之後各一(足陽明頰車二穴也經别篇曰
足少陽出頤頷中故會於此)缺盆各一(足陽明經穴手足六陽俱出於此)掖下三寸
脇下至胠八間各一(掖下三寸淵腋也自淵腋下脇至胠八間各一者謂輙筋天池日月
章門𢃄脉五樞維道居髎連淵腋共九穴左右合十八穴内天池屬手厥隂章門屬足厥隂皆足少陽之會
掖腋同胠區去二音)髀樞中傍各一(環跳二穴也)膝以下至足小指次
指各六俞(謂陽陵泉陽輔邱墟臨泣俠谿竅隂左右共十二穴也)足陽明脉氣
所發者六十八穴額顱髮際傍各三(謂懸顱陽白頭維也左右共六穴内
懸顱陽白俱足少陽穴王氏曰懸顱為足陽明脉氣所發陽白為足陽明隂維之會)面鼽骨空各
一(四白二穴也鼽頄同音求)大迎之骨空各一(即大迎二穴也)人迎各一
(人迎脉即此也左右二穴)缺盆外骨空各一(手少陽天髎二穴也)膺中骨間各
一(謂氣戶庫房屋翳膺窗乳中乳根左右共十二穴也)俠鳩尾之外當乳下三寸
俠胃脘各五(謂不容承滿梁門關門太乙左右共十穴也)俠齊廣三寸各三
(謂滑肉門天樞外陵左右共六穴也齊臍同)下齊二寸俠之各三(謂大巨水道歸來左
右共六穴也)氣街動脉各一(即氣衝也左右二穴)伏菟上各一(髀關二穴也)
三里以下至足中指各八俞分之所在穴空(謂三里上廉下廉解
谿衝陽陷谷内庭厲兑左右共十六穴足陽明支者一出下廉三寸而别下入中指一自跗上别入大指端故
曰分之所在穴空之走也)手太陽脉氣所發者三十六穴目内眥
各一(足太陽睛明二穴也為手太陽之會)目外各一(足少陽瞳子髎二穴也手太陽之會)鼽
骨下各一(鼽當作頄顴髎二穴也)耳郭上各一(手少陽角孫二穴也手太陽之會)
耳中各一(聽宫二穴也)巨骨穴各一(手陽明經二穴也)曲掖上骨穴
各一(臑俞二穴也)柱骨上陷者各一(足少陽肩井二穴也)上天窗四寸
各一(謂天窗竅隂四穴竅隂足少陽穴也)肩解各一(秉風二穴也)肩解下三寸
各一(天宗二穴也)肘以下至手小指本各六俞(脉起於指端故曰本六俞
謂小海陽谷腕骨後谿前谷少澤左右共十二俞也)手陽明脉氣所發者二十
二穴鼻空外廉項上各二(謂迎香扶突左右共四穴也)大迎骨空各
一(大迎二穴足陽明經也重出)柱骨之會各一(天鼎二穴也)髃骨之會各
一(肩髃二穴也)肘以下至手大指次指本各六俞(謂三里陽谿合谷三
間二間商陽左右共十二穴)手少陽脉氣所發者三十二穴鼽骨
下各一(手太陽顴髎二穴也手少陽之會重出)眉後各一(絲竹空二穴也)角上各
一(足少陽頷厭二穴也手少陽之會重出)下完骨後各一(天牖二穴也)項中足
太陽之前各一(足少陽風池二穴也重出)俠扶突各一(手太陽天窗二穴也重出)
肩貞各一(手太陽二穴也)肩貞下三寸分間各一(謂肩髎臑會消濼左右各
六穴也)肘以下至手小指次指本各六俞(謂天井支溝陽池中渚液門關
衝左右共十二穴也)督脉氣所發者二十八穴(今多一穴)項中央二
(風府瘂門二穴也)髮際後中八(前髮際以至於後中行凡八穴謂神庭上星顖會前頂百會後
頂強間腦戶也内顖會等五穴重見前足太陽下)面中三(素髎水溝兑端三穴也)大椎以
下至尻尾及傍十五穴(謂大椎陶道身柱神道靈臺至陽筋縮中樞脊中懸樞命門陽
關腰俞長強會陽也内會陽二穴屬足太陽經在尻尾兩傍故曰及傍共十六穴本經連會陽則二十九穴也)
至骶下凡二十一節脊椎法也(此除項骨而言若連項骨三節則共二十四節
骶音底尾骶也椎音槌脊骨也)任脉之氣所發者二十八穴(今少一穴)
喉中央二(廉泉天突也)膺中骨陷中各一(謂璇璣華蓋紫宫玉堂膻中中庭共
六穴也)鳩尾下三寸胃脘五寸胃脘以下至橫骨六寸半
一腹脉法也(鳩尾心前蔽骨也胃脘言上脘也自蔽骨下至上脘三寸故曰鳩尾下三寸胃脘自
臍上至上脘五寸故又曰五寸胃脘此古經顛倒文法也又自臍以下至橫骨長六寸半骨度篇曰&KR1075;&KR1711;以下
至天樞長八寸天樞以下至橫骨長六寸半正合此數一謂一寸當有一穴此上下共十四寸半故亦有十四
穴即鳩尾巨闕上脘中脘建里下脘水分齊中隂交氣海丹田關元中極曲骨是也此為腹脉之法)下隂
别一(自曲骨之下别絡兩隂之間為衝督之會故曰隂别一謂會隂穴也)目下各一(足陽明承
泣二穴任脉之會)下脣一(承漿穴也)齗交一(督脉穴任脉之會)衝脉氣所
發者二十二穴俠鳩尾外各半寸至齊寸一(齊臍同寸一謂每寸
一穴即幽門通谷隂都石關商曲育俞左右共十二穴也)俠齊下傍各五分至橫骨
寸一腹脉法也(謂中注髓府胞門隂關横骨左右共十穴上俱腹二行脉法也按此皆足少隂
穴蓋衝脉並足少隂之經而上行也)足少隂舌下(刺瘧論曰舌下兩脉者廉泉也指此而言
故廉泉雖任脉之穴而實為腎經脉氣所發重出)厥隂毛中急脉各一(急脉在隂
毛之中凡疝氣急痛者上引小腹下引隂丸即急脉之騐厥隂脉氣所發也今甲乙鍼灸等書俱失此穴)
手少隂各一(隂㕁二穴也)隂陽蹻各一(隂蹻之㕁足少隂交信也陽蹻之㕁
足太陽附陽也)手足諸魚際脉氣所發者凡三百六十五穴也
(手足諸魚際言手足魚際非一也然則手足掌兩旁豐肉處皆謂之魚此舉諸魚際為言者蓋四肢為十二經
發脉之本故言此以明諸經氣府之綱領也總計前數共三百八十六穴除重複十二穴仍多九穴此則本篇
之數愚按氣穴論言氣穴三百六十五以應一歲而氣府論復言三百六十五其數既多又將何所應乎余
嘗求之天道此正所以應人也夫天象有竪有橫有經有緯經分南北緯分東西如歲數之應天者特以緯度
言之耳而天之四正四隅蓋無往而非此數其在人者故有氣穴氣府及孫絡谿谷骨度之分亦無往而不相
應此正天人氣數之合也今考之氣穴之數則三百四十二氣府之數則三百八十六共七百二十八穴内除
氣府重複十二穴又除氣穴氣府相重者二百一十三穴實存五百零三穴是為二篇之數及詳考近代所傳
十四經俞穴圖經總數通共六百六十穴則古今之數已不能全合矣此其中雖後世不無發明而遺漏古法者恐
亦不能免也)
項腋頭面諸經之次(靈樞本輸篇十)
缺盆之中任脉也名曰天突(此下言頸項中諸經之次也缺盆足陽明經穴居橫
骨之上左右各一缺盆之中即任脉之天突穴是為頸前居中第一行脉也)一次任脉側之
動脉足陽明也名曰人迎(一次者次於中脉一行足陽明也其動脉名曰人迎即頸
中第二行脉也)二次脉手陽明也名曰扶突(二次於足陽明之外者手陽明也穴
名扶突在頸當曲頰下一寸人迎後一寸五分即第三行脉也)三次脉手太陽也名曰
天窗(三次於手陽明之外者手太陽也穴名天窗在頸大筋前曲頰下扶突後即第四行脉也)四次
脉足少陽也名曰天容(四次於手太陽之後者足少陽也上出天窗之外而頸中無穴
是第五行脉也此云天容者係手太陽經穴疑誤)五次脉手少陽也名曰天牖
(五次於足少陽之後者手少陽也穴名天牖在頸大筋外天容後天柱前完骨後髮際上是第六行脉也牖
音有)六次脉足太陽也名曰天柱(六次於手少陽之後者足太陽也穴名天柱在
俠項後大筋外廉髮際陷中是第七行脉也)七次脉頸中央之脉督脉也名
曰風府(七次於足太陽之後而居頸之中央者督脉也穴名風府在項後入髮際一寸自前中行任脉
至此是為第八行而頸脉止於此也)腋内動脉手太隂也名曰天府腋下
三寸手心主也名曰天池(此言腋下二經之脉也手太隂之穴名天府手厥隂之脉
名天池二穴俱在腋下三寸然天府則在臂臑内廉天池則在肋間乳後一寸也)刺上關者呿
不能欠刺下關者欠不能呿刺犢鼻者屈不能伸刺兩
關者伸不能屈(此言取穴之法有所驗也呿張口也欠張而復合也上關足少陽客主人也在
耳前開口有空張口取之故刺上關則呿不能欠下關足陽明穴也在客主人下合口有空開口則閉故刺下
關則欠不能呿也犢鼻足陽明穴也屈足取之故刺犢鼻則屈不能伸兩關内關外關也内者手厥隂外者手
少陽俱伸手取之故刺兩關則伸不能屈也)足陽明挾喉之動脉也其腧在
膺中(此下乃重言上文六陽經脉以明其詳也挾喉動脉即足陽明人迎也陽明之脉自挾喉而下行於
胷膺凡氣戶庫房之類皆陽明之腧故曰其腧在膺中)手陽明次在其腧外不至
曲頰一寸(此復言扶突穴在足陽明動腧之外當曲頰下一寸也)手太陽當曲頰
(此復言天窗穴也)足少陽在耳下曲頰之後(耳下曲頰後仍如上文言手太陽之
天容也此非足少陽之穴而本篇重言在此意者古以此穴屬足少陽經也)手少陽出耳後
上加完骨之上(此復言天牖穴也)足太陽挾項大筋之中髮際
(此復言天柱穴挾後項大筋中髮際也)
五藏背腧(十一)
黃帝問於岐伯曰願聞五藏之腧出於背者(靈樞背輸篇全五
藏居於腹中其脉氣俱出於背之足太陽經是為五藏之腧故唐太宗讀明堂鍼灸書云人五藏之繋咸附於
背詔自今毋得笞囚背蓋恐傷其藏氣則傷其命也太宗之仁恩被天下於此可想見矣其有故笞人背以害
人者嗚呼又何心哉腧音恕本經腧輸俞三字俱通用)岐伯曰背中大腧在杼骨
之端(大腧大杼穴也在項後第一椎兩旁故云杼骨之端)肺腧在三焦之間心腧
在五焦之間膈腧在七焦之間肝腧在九焦之間脾腧
在十一焦之間腎腧在十四焦之間皆挾脊相去三寸
所(焦即椎之義指脊骨之節間也古謂之焦亦謂之顀後世作椎此自大腧至腎腧左右各相去脊中一寸
五分故云挾脊相去三寸所也愚按諸焦字義非專指骨節為言蓋謂藏氣自節間而出以行於肉理脉絡
之分凡自上至下皆可言焦所以三焦之義本以上中下通體為言固可因此而知彼也)則欲得而
驗之按其處應在中而痛解乃其腧也(此所以驗取穴之法也但按其
腧穴之處必痛而且解即其所也解痠軟解散之謂解音械)灸之則可刺之則不可
氣盛則寫之虚則補之以火補者毋吹其火湏自滅也
以火寫者疾吹其火傳其艾湏其火滅也(此言五藏之腧但可灸而
不可刺也不惟鍼有補寫而灸亦有補寫凡欲以火補者勿吹其火致令疾速必待其從容自滅可也凡欲以
火寫者必疾吹其火欲其迅速即傳易其艾湏其火之速滅可也此用火補寫之法)
欲知背俞先度其兩乳間中折之更以他草度去半
已即以兩隅相拄也乃舉以度其背令其一隅居上齊
脊大椎兩隅在下當其下隅者肺之俞也(素問血氣形志篇此亦
取五藏之俞而量之有法也背俞即五藏之俞以其在足太陽經而出於背故總稱為背俞其度量之法先以
草橫量兩乳之間中半摺折之又另以一草比前草而去其半取齊中折之數乃堅立長草横置短草於下兩
頭相拄象□三隅乃舉此草以量其背令一隅居上齊脊中之大椎其在下兩隅當三椎之間即肺俞穴也
度音鐸拄音主令平聲)復下一度心之俞也(復下一度謂以上隅齊三椎即肺俞之中
央其下兩隅即五椎之間心之俞也度如字下同)復下一度左角肝之俞也右
角脾之俞也復下一度腎之俞也是謂五藏之俞灸刺
之度也(復下一度皆如前法逓相降也按肝俞脾俞腎俞以此法折量乃與前背腧篇及甲乙經銅人
等書皆不相合其中未必無誤或古時亦有此别一家法也仍當以前背腧篇及甲乙等書者為是)
諸經標本氣街(靈樞衛氣篇全十二)
黃帝曰五藏者所以藏精神魂魄者也六府者所以受
水穀而行化物者也其氣内干五藏而外絡肢節其浮
氣之不循經者為衛氣其精氣之行於經者為營氣隂
陽相隨外内相貫如環之無端亭亭淳淳乎孰能窮之
(人之精神魂魄頼五藏以藏食飲水穀頼六府以化其表裏運行之氣内則為藏府外則為經絡其浮氣之不
循經者為衛氣衛行脉外也其精氣之行於經者為營氣營行脉中也此隂陽外内相貫之無窮也亭釋名曰
停也淳廣韻曰清也亭亭淳淳乎言停集雖多而不亂也然孰能窮之哉)然其分别隂陽皆
有標本虚實所離之處能别隂陽十二經者知病之所
生候虚實之所在者能得病之高下知六府之氣街者
能知解結契紹於門戶能知虚石之堅軟者知補寫之
所在能知六經標本者可以無惑於天下(隂陽標本各有所在即虚
實所離之處也街猶道也契合也紹繼也門戶出入要地也六府主表皆屬陽經知六府往來之氣街者可以
解其結聚凡脉絡之相合相繼自表自内皆得其要故曰契紹於門戶石猶實也標本本末也知本知末則雖
天下之廣何所不知故可無惑於天下解結義詳鍼刺類三十五)岐伯曰博哉聖帝之
論臣請盡意悉言之足太陽之本在跟以上五寸中標
在兩絡命門命門者目也(足太陽之本在跟上五寸中即外踝上三寸當是附陽穴
也標在兩絡命門即睛明穴睛明左右各一故云兩絡此下諸經標本與後三十章稍有互異然亦不甚相遠)
足少陽之本在竅隂之間標在窗籠之前窗籠者耳也
(竅隂在小指次指端窗籠者耳也即手太陽聽宫穴)足少隂之本在内踝下上三
寸中標在背腧與舌下兩脉也(内踝下上三寸中踝下一寸照海也踝上二寸
復溜交信也皆足少隂之本背腧腎腧也舌下兩脉廉泉也皆足少隂之標)足厥隂之本在
行間上五寸所標在背腧也(行間上五寸所當是中封穴背腧即肝腧)足陽
明之本在厲兌標在人迎頰挾頏顙也(厲兑在足次指端人迎在頰下
挾結喉旁也頏音杭又上去二聲顙思黨切)足太隂之本在中封前上四寸
之中標在背腧與舌本也(中封足厥隂經穴前上四寸之中當是三隂交也背腧即
脾腧也舌本舌根也)手太陽之本在外踝之後標在命門之上一
寸也(手外踝之後當是養老穴也命門之上一寸當是睛明穴上一寸蓋睛明為手足太陽之會也)手
少陽之本在小指次指之間上二寸標在耳後上角下
外眥也(手小指次指之間上二寸當是液門穴也耳後上角當是角孫穴下外眥當是絲竹穴也)手
陽明之本在肘骨中上至别陽標在顔下合鉗上也(肘骨
中當是曲池穴也别陽義未詳手陽明上挾鼻孔故標在顔下顔額庭也鉗上即根結篇鉗耳之義謂脉由足
陽明大迎之次夾耳之兩旁也)手太隂之本在寸口之中標在腋内動
也(寸口之中太淵穴也腋内動脉天府穴也)手少隂之本在銳骨之端標在
背腧也(銳骨之端神門穴也背腧心腧也)手心主之本在掌後兩筋之
間二寸中標在腋下下三寸也(掌後兩筋間二寸中内關也腋下三寸天池也)
凡候此者下虚則厥下盛則熱上虚則眩上盛則熱痛
(此諸經之標本上下各有所候在下為本本虚則厥元陽下衰也下盛則熱邪熱在下也在上為標上虚則眩
清陽不升也上盛則熱痛邪火上熾也)故石者絶而止之虚者引而起之
(石實也絶而止之謂實者可寫當決絶其根而止其病也引而起之謂虚者宜補當導助其氣而振其衰也)
請言氣街胷氣有街腹氣有街頭氣有街脛氣有街(此四
街者乃胷腹頭脛之氣所聚所行之道路故謂之氣街上文言各經有標本此下言諸部有氣聚之所也)故
氣在頭者止之於腦(諸髓者皆屬於腦乃至高之氣所聚此頭之氣街也)氣在胷
者止之膺與背腧(胷之兩旁為膺氣在胷之前者止之膺謂陽明少隂經分也胷之後者在
背腧謂自十一椎膈膜之上足太陽經諸藏之腧皆為胷之氣街也)氣在腹者止之背腧
與衝脉於臍左右之動脉者(腹之背腧謂自十一椎膈膜以下太陽經諸藏之腧
皆是也其行於前者則衝脉並少隂之經行於腹與臍之左右動脉即肓腧天樞等穴皆為腹之氣街也)氣
在脛者止之於氣街與承山踝上以下(此云氣街謂足陽明經穴即氣
衝也承山足太陽經穴以及踝之上下亦皆足之氣街也)取此者用毫鍼必先按而
在久應於手乃刺而予之(毫鍼即第七鍼也凡取此四街者先按所鍼之處久之俟
其氣應於手乃納鍼而刺之)所治者頭痛眩仆腹痛中滿暴脹及有
新積痛可移者易已也積不痛難已也(凡此者皆四街所治之病又若
以新感之積知痛而可移者乃血氣所及無固結之形也故治之易已若其不痛及堅硬如石不動者其積結
已深此非毫鍼能治矣)
類經卷七
