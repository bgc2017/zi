欽定四庫全書
類經卷二十八明張介賓撰
運氣
升降不前須窮刺法(素問遺篇刺法論三十七)
黃帝問曰升降不前氣交有變即成暴鬱余已知之如
何預救生靈可得却乎(却言預却其氣以免病也)岐伯稽首再拜對
曰昭乎哉問臣聞夫子言既明天元須窮刺法可以折
欝扶運補弱全真瀉盛蠲餘令除斯苦(夫子岐伯之師僦貸季也天元
即天元紀大論所謂六元等義)帝曰願卒聞之岐伯曰升之不前即有
甚凶也(六元主歲周流互遷其有天星中運抑之不前則升不得升降不得降氣交有變故主甚凶)
木欲升而天柱窒抑之木欲發鬱亦須待時(升者自右而升於天
凡舊歲在泉之右間必升為新歲司天之左間後放此天柱金星也辰戌歲木欲上升而金勝抑之則木不能
前而暴鬱為害木鬱欲發亦必待其得位之時而後作如六元正紀大論曰鬱極廼發待時而作此之謂也鬱
發義見本類前二十三升降被抑不前天時民病各異義詳後章有天地隂陽升降等圖在圖翼二卷)當
刺足厥隂之井(木鬱不升則人病在肝故當刺足厥隂之井大敦穴也刺三分留六呼得氣急
出之先刺左後刺右又可於春分日吐之)火欲升而天蓬窒抑之火欲發鬱
亦須待時(天蓬水星也巳亥歲君火當升為天之左間丑未歲相火當升為天之左間而水勝抑之
則火鬱不升而為害火鬱之發必待其得位之時也)君火相火同刺包絡之榮(火鬱
不升則人病在心凡諸邪之在心者皆在於心之包絡故當刺包絡之榮勞宫穴也刺三分留六呼得氣急出
之先左後右又法當春三泄汗也)土欲升而天衝窒抑之土欲發鬱亦
須待時(天衝木星也子午歲濕土當升為天之左間而木勝抑之則土鬱為害而發必待時也)當
刺足太隂之俞(土鬱不升則人病在脾故當刺足太隂之俞太白穴也刺二分留七呼氣至急
出之先左後右)金欲升而天英窒抑之金欲發鬱亦須待時(天英
火星也寅申歲燥金當升為天之左間而火勝抑之則金鬱為害得時而發也)當刺手太隂之
經(金鬱不升則人病在肺故當刺手太隂之經經渠穴也刺三分留三呼氣至急出之先左後右)水欲
升而天芮窒抑之水欲發鬱亦須待時(天芮土星也卯酉歲寒水當升
為天之左間而土勝抑之則水鬱為害待時而發也)當刺足少隂之合(水鬱不升則人病在
腎故當刺足少隂之合隂谷穴也刺四分留三呼氣至急出之先左後右)帝曰升之不前可
以預備願聞其降可以先防岐伯曰既明其升必達其
降也升降之道皆可先治也(降者自左而入於地凡舊歲司天之右間必降為新
歲在泉之左間其有被抑不降者亦可以刺治先防也)木欲降而地晶窒抑之降
而不入抑之鬱發散而可得位(地晶金星也丑未歲厥隂當降為地之左間而
金勝窒之降不得入則鬱發為變必待鬱散木廼得位也)降而鬱發暴如天間之待
時也降而不下鬱可速矣(暴如天間之待時言與司天之間氣同也可速者當速治
之謂)降可折其所勝也(治降之法當折其所勝如木鬱則治金金鬱則治火之類也與上文
升之不前治其本經者異)當刺手太隂之所出刺手陽明之所入(木鬱
不降則肝膽受病當治金之勝故刺手太隂之所出少商穴也刺一分留三呼氣至急出之手陽明之所入曲
池穴也刺五分留七呼氣至急出之)火欲降而地玄窒抑之降而不入抑
之鬱發散而可矣(地玄水星也寅申歲少隂當降為地之左間辰戌歲少陽當降為地之左
間而水勝窒之故鬱發為變必散而後可)當折其所勝可散其鬱(火鬱不降則心主受
病當治水之勝也)當刺足少隂之所出刺足太陽之所入(足少隂之
所出湧泉穴也刺三分留三呼氣至急出之先左後右足太陽之所入委中穴也刺五分留七呼氣至急出之
先左後右)土欲降而地蒼窒抑之降而不下抑之鬱發散而
可入(地蒼木星也卯酉歲太隂當降為地之左間而木勝窒之欲其鬱散當速刺也)當折其勝
可散其鬱(上鬱不降則脾胃受病故當折木之勝)當刺足厥隂之所出刺
足少陽之所入(足厥隂之所出大敦穴也刺三分留十呼氣至急出之足少陽之所入陽陵泉
也刺六分留十呼得氣急出之)金欲降而地彤窒抑之降而不下抑之
鬱發散而可入(地彤火星也己亥歲陽明當降為地之左間而火勝窒之則鬱發為變也彤
音同)當折其勝可散其鬱(金鬱不降則肺與大腸受病當折火之勝也)當刺心
包絡所出刺手少陽所入也(心包絡所出中衝穴也刺一分留二呼氣至急出之
手少陽所入天井穴也刺一分留十呼得氣急出之)水欲降而地阜窒抑之降而
不下抑之鬱發散而可入(地阜土星也子午歲太陽當降為地之左間而土勝窒之
為鬱必散而後降也)之當折其土可散其鬱(水鬱不降則腎與膀胱受病故折土之勝
則水鬱可散矣)當刺足太隂之所出刺足陽明之所入(足太隂之所出
隱自穴也刺一分留三呼氣至急出之足陽明之所入三里穴也刺五分留十呼氣至急出之)帝曰五
運之至有前後與升降往來有所承抑之可得聞乎刺
法(五運之氣各有所承所制也)岐伯曰當取其化源也(取治也化源氣化之本源
也此取字總言當治之謂與下文資取之取不同)是故太過取之不及資之(治化
源之法亦盛者當寫虚者當補也)太過取之次抑其鬱取其運之化源
令折鬱氣(次抑其鬱者在取其致抑之化源則鬱氣可折矣)不及扶資以扶運
氣以避虚邪也(不及扶資在扶其本氣之衰則虚邪可避矣)資取之法令出
密語(資取化源之法詳出玄珠密語第一卷中前六元正紀大論所載六十年運氣之紀有言資其化
源有言取其化源者正此之謂)
升降不前氣變民病之異(素問遺篇本病論三十八)
黃帝問曰天元九窒余已知之願聞氣交何名失守岐
伯曰謂其上下升降遷正退位各有經論上下各有不
前故名失守也(此篇承前篇而詳言左右間氣之升降不前也天元玉册云六氣常有三氣
在天三氣在地每一氣升天作左間氣一氣入地作左間氣一氣遷正作司天一氣遷正作在泉一氣退位作
天右間氣一氣退位作地右間氣氣交有合常得位所在至當其時即天地交廼變而泰天地不交廼作病也)
是故氣交失易位氣交廼變變易非常即四時失序萬
化不安變民病也(當正不正當遷不遷則氣交有變天地失其常政則萬民為病)帝曰
升降不前願聞其故氣交有變何以明知岐伯曰昭乎
問哉明乎道矣氣交有變是謂天地機(氣交之變吉凶之徵也故謂天
地機)但欲降而不得降者地窒刑之(地星勝之不降義詳下文)又有五
運太過而先天而至者即交不前(五陽年中運太過亦能抑升降之氣)但
欲升而不得其升中運抑之但欲降而不得其降中運
抑之(甲年土運太過能抑水之升降丙年水運太過能抑二火之升降戊年火運太過能抑金之升降庚
年金運太過能抑木之升降壬年木運太過能抑土之升降)於是有升之不前降之
不下者有降之不下升而至天者有升降俱不前作如
此之分别即氣交之變變之有異常各各不同災有微
甚者也(有天星窒於上者有地氣窒於下者有中運抑於中者凡此三者之分則氣交之變各各不同
而災有微甚矣)帝曰願聞氣交遇會勝抑之由變成民病輕重
何如岐伯曰勝相會抑伏使然(六氣有遇有會有勝有抑則抑伏者為變)
是故辰戌之歲木氣升之主逢天柱勝而不前(辰戌歲太陽當
遷正司天而厥隂風木以上年在泉之右間當升為今歲司天之左間故畏天柱金星勝之也)又遇庚
戌金運先天中運勝之忽然不前木運升天金廼抑之
(庚以陽金有餘其氣先天而至歲運遇之又能勝木也庚戌庚辰皆同)升而不前即清生
風少肅殺於春露霜復降草木乃萎民病温疫蚤發咽
嗌廼乾四肢滿肢節皆痛(清生風少等候金勝木衰之化也金氣肅殺於春隂盛抑
陽故民病為温疫節痛等證)久而化鬱即大風摧拉折隕鳴紊民病
卒中偏痺手足不仁(木鬱既久其極必發故為大風摧拉等變而民病為中風等證也)
是故己亥之歲君火升天主窒天蓬勝之不前(巳亥歲厥
隂當遷正司天而少隂君火以上年在泉之右間當升為新歲司天之左間故畏天蓬水星勝之也)又厥
隂未遷正則少隂未得升天(己亥隂年氣多不及故凡司天厥隂不得遷正則左
間少隂亦不得其位而陽年則不然也後放此)水運以至其中者君火欲升而
中水運抑之(辛巳辛亥皆水運之不及者而亦能制抑君火以巳亥隂年氣本不及則弱能制弱
然或以天蓬窒之或以水運抑之有一於此皆能勝火不前也後放此)升之不前即清寒
復作冷生旦暮民病伏陽而内生煩熱心神驚悸寒熱
間作(天蓬水勝火升不前故氣候清寒民病則熱鬱不散)日久成鬱即暴熱廼至
赤風腫翳化疫温癘暖作赤氣瘴而化火疫皆煩而躁
渴渴甚治之以泄之可止(火鬱之發故暴熱至而民為疫癘温瘴等病泄去其火熱
病可止矣)是故子午之歲太隂升天主窒天衝勝之不前
(子午歲少隂當遷正司天而太隂濕土以上年在泉之右間當升為新歲少隂之左間故畏天衝木星勝之也)
又或遇壬子木運先天而至者中木運抑之也(壬以陽木有餘
其氣先天而至歲運遇之乃能勝土壬子壬午皆同)升天不前即風埃四起時舉
埃昏雨濕不化民病風厥涎潮偏痺不隨脹滿(土鬱不前木之
勝也故在天則風起雨濕不化在民則肝強脾病)久而伏鬱即黃埃化疫也民
病夭亡臉肢府黃疸滿閉濕令弗布雨化廼微(土主脾胃胃氣
受抑故至夭亡臉為陽明之經四肢皆主於脾府言大腸小腸皆屬於胃故為黃疸滿閉等證濕令弗布皆土
鬱之化)是故丑未之年少陽升天主窒天蓬勝之不前
(丑未年太隂當遷正司天而少陽相火以上年在泉之右間當升為新歲太隂之左間故畏天蓬水勝也)又
或遇太隂未遷正者即少陽未升天也(丑未隂年不及故太隂司天或
未遷正則少陽左間亦不得其位)水運以至者升天不前即寒雰反布
凛冽如冬水復涸冰冄結暄暖乍作冷復布之寒暄不
時民病伏陽在内煩熱生中心神驚駭寒熱間爭(辛丑辛未
皆水運之年又遇天蓬則相火被抑升天不前其氣令民病較前己亥年君火不升者尤甚)以久成
鬱即暴熱廼生赤風氣瞳翳化成鬱癘廼化作伏熱内
煩痺而生厥甚則血溢(此相火鬱發為病亦與前君火之鬱者大同)是故
寅申之年陽明升天主窒天英勝之不前(寅申年少陽當遷正司天
而陽明燥金以上年在泉之右間當升為新歲司天之左間故畏天英火勝制之也)又或遇戊申
戊寅火運先天而至金欲升天火運抑之(戊為陽火有餘其氣先天
而至歲運遇之亦抑陽明)升之不前即時雨不降西風數舉鹹鹵燥
生民病上熱喘嗽血溢(燥金氣鬱於地故時雨不降硝鹹白見而燥生火勝於上故肺
金受傷而喘嗽血溢)久而化鬱即白埃翳霧清生殺氣民病脇滿
悲傷寒鼽嚏嗌乾手拆皮膚燥(金鬱之發肅殺氣行民病為脇滿悲傷金邪伐
肝也金氣寒歛而燥故為寒鼽嚏嗌乾等證)是故卯酉之年太陽升天主
窒天芮勝之不前(卯酉年陽明當遷正司天而太陽寒水以上年在泉之右間當升為新歲
司天之左間故畏天芮土勝也)又遇陽明未遷正者即太陽未升天也
(卯酉隂年氣有不及凡司天陽明未得遷正則左間太陽亦不得其位)土運以至水欲升
天土運抑之(己卯己酉皆土運之年亦能制抑太陽)升之不前即濕而熱
蒸寒生兩間民病注下食不及化(濕勝於上寒鬱於下故氣令民病如此)
久而成鬱冷來客熱冰雹卒至民病厥逆而噦熱生於
内氣痺於外足脛痠疼反生心悸懊熱暴煩而復厥(水鬱
之發寒氣乃行故民病寒束於外熱生於中為氣痺厥逆等證)黃帝曰升之不前
余已盡知其旨願聞降之不下可得明乎岐伯曰悉乎
哉問是之謂天地微旨可以盡陳斯道所謂升已必降
也(六氣之運右者升而左者降也)至天三年次歲必降降而入地始為
左間也(每氣在天各三年凡左間一年司天一年右間一年三年周盡至次歲乃降而入地為在泉之
左間亦周三年而復升於天也)如此升降往來命之六紀者矣(此六氣之紀也)
是故丑未之歲厥隂降地主窒地晶勝而不前(丑未歲太
陽當遷正在泉而厥隂風木以上年司天之右間當降為今歲在泉之左間故畏地晶金氣窒之也)又或
遇少隂未退位即厥隂未降下(如上年子午歲氣有餘司天少隂不退位則右
間厥隂亦不能降下也)金運以至中金運承之降之不下抑之變
鬱(即乙丑乙未歲也亦能制抑厥隂鬱而為病)木欲降下金承之降而不下
蒼埃遠見白氣承之風舉埃昏清躁行殺霜露復下肅
殺布令(木鬱金勝故蒼埃見而殺令布)久而不降抑之化鬱即作風躁
相伏暄而反清草木萌動殺霜乃下蟄蟲未見懼清傷
藏(清寒勝木故草木萌動霜乃殺之而蟄蟲不見其在民病亦懼清氣之傷肝藏也舊本無下蟲二字必
脫簡也今增補之)是故寅申之歲少隂降地主窒地玄勝之
不入(寅申歲厥隂當遷正在泉而少隂君火以上年司天之右間當降為今歲厥隂之左間故畏地玄水
勝窒之也)又或遇丙申丙寅水運太過先天而至(丙以陽水其氣先天
而至亦能制抑君火使之不降)君火欲降水運承之降而不下即彤雲
纔見黑氣反生暄暖如舒寒常布雪凛冽復作天雲慘
悽(皆寒水勝火之化彤音同赤也)久而不降伏之化鬱寒勝復熱赤
風化疫民病面赤心煩頭痛目眩也赤氣彰而温病欲
作也(熱鬱於上久而不降故民多温熱之病)是故卯酉之歲太隂降地
主窒地蒼勝之不入(卯酉年少隂當遷正在泉而太隂濕土以上年司天之右間當降為
今歲少隂之左間故畏地蒼木勝窒之也)又或少陽未退位者即太隂未得
降也(如上年寅申歲氣有餘司天少陽不退位則右間太隂亦不能降下)或木運以至(丁卯
丁酉年也)木運承之降而不下即黃雲見而青霞彰鬱蒸作
而大風霧翳埃勝折損廼作(皆風木勝土之化)久而不降也伏
之化鬱天埃黃氣地布濕蒸民病四肢不舉昏眩肢節
痛腹滿填臆(土氣久鬱不降故天為黃氣地為濕蒸人病在脾胃故為四肢不舉滿填胷臆等病)
是故辰戌之歲少陽降地主窒地玄勝之不入(辰戌年太
隂當遷正在泉而少陽相火以上年司天之右間當降為今歲在泉之左間故畏地玄水勝窒之也)又或
遇水運太過先天而至也(丙辰丙戌年也)水運承之降而不下
即彤雲纔見黑氣反生暄暖欲生冷氣卒至甚即冰雹
也(皆寒水勝火之化此與上文寅申歲少隂不降者同義)久而不降伏之化鬱冷
氣復熱赤風化疫民病面赤心煩頭痛目眩也赤氣彰
而熱病欲作也(少陽火鬱為病亦與上文少隂不降同)是故巳亥之歲
陽明降地主窒地彤勝而不入(巳亥年少陽當遷正在泉而陽明燥金以上年
司天之右間當降為今歲在泉之左間故畏地彤火氣勝之也)又或遇太陽未退位即
陽明未得降(如上年辰戌歲氣有餘司天太陽不退位則右間陽明亦不能降下)或火運
以至(癸巳癸亥年也)火運承之不下即天清而肅赤氣廼彰暄
熱反作民皆昏倦夜臥不安咽乾引飲懊熱内煩大清
朝暮暄還復作(金欲降而火承之故清肅行而熱反作也熱傷肺氣故民為昏倦咽乾等病)
久而不降伏之化鬱天清薄寒遠生白氣民病掉眩手
足直而不仁兩脇作痛滿目忙忙(金氣久鬱於上故清寒生而白氣起其於
民病則肝木受邪故為掉眩脇目等病)是故子午之年太陽降地主窒
地阜勝之降而不入(子午年陽明當遷正在泉而太陽寒水以上年司天之右間當降為
今歲在泉之左間故畏地阜土勝也)又或遇土運太過先天而至(甲子甲午陽上
有餘之歲也)土運承之降而不入即天彰黑氣暝暗悽慘纔
施黃埃而布濕寒化令氣蒸濕復令(水為土勝故黑氣纔施黃埃即布寒
化欲行而蒸濕復令也)久而不降伏之化鬱民病大厥四肢重怠
隂痿少力天布沉隂蒸濕間作(寒鬱於上而濕制之則脾腎受邪故民為寒厥
四肢重怠隂痿等病而沉隂蒸濕間作也)
司天不遷正不退位之刺(素問遺篇刺法論三十九)
黃帝問曰升降之刺以知要願聞司天未得遷正使司
化之失其常政即萬化之或其皆妄然與民為病可得
先除欲濟羣生願聞其說(知其氣有不正故當預防)岐伯稽首冄拜
曰悉乎哉問言其至理聖念慈憫欲濟羣生臣乃盡陳
斯道可申洞微(申明也洞幽也)太陽復布即厥隂不遷正不遷
正氣塞於上當寫足厥隂之所流(辰戌歲太陽司天之後厥隂繼之若寒水
既退而復布則己亥之厥隂不得遷正風化不行木氣鬱塞於上人病在肝故當寫足厥隂之所流行間穴也
刺六分留七呼氣至急出之)厥隂復布少隂不遷正不遷正即氣塞
於上當刺心包絡脉之所流(己亥歲厥隂司天之後少隂繼之若風氣既退而復
布則子午之少隂不得遷正火化不行熱氣鬱塞於上人病在心主故當寫包絡之所流勞宫穴也刺三分留
六呼氣至急出之)少隂復布太隂不遷正不遷正即氣留於上
當刺足太隂之所流(子午歲少隂司天之後太隂繼之若君火復布則丑未之太隂不得
遷正雨化不行土氣留滯於上人病在脾故當刺足太隂之所流大都穴也刺三分留七呼氣至急出之)太
隂復布少陽不遷正不遷正則氣塞未通當刺手少陽
之所流(丑未歲太隂司天之後少陽繼之若濕氣復布則寅申之少陽不得遷正火化不行熱氣鬱塞
人病在三焦故當刺手少陽之所流液門穴也刺二分留三呼氣至急出之)少陽復布則陽
明不遷正不遷正則氣未通上當刺手太隂之所流(寅申
歲少陽司天之後陽明繼之若相火復布則卯酉之陽明不得遷正金化不行燥氣鬱滯人病在肺故當刺手
太隂之所流魚際穴也刺二分留三呼得氣急出之)陽明復布太陽不遷正不遷
正則復塞其氣當刺足少隂之所流(卯酉歲陽明司天之後太陽繼之若
燥氣復布則辰戌之太陽不得遷正水化不行寒氣復塞人病在腎故當刺足少隂之所流然谷穴也刺三分
留三呼得氣急出之)帝曰遷正不前以通其要願聞不退欲折
其餘無令過失可得明乎岐伯曰氣過有餘復作布正
是名不過位也(氣數有餘不退故復作布正而新舊不能過位)使地氣不得後
化新司天未得遷正故復布化令如故也(天氣不退則地氣不得後
化故新歲司天不能遷正仍布舊歲之令)巳亥之歲天數有餘故厥隂不退
位也風行於上木化布天(以子午年猶行巳亥之令熱化不行風反為災也)當
刺足厥隂之所入(曲泉穴也刺六分留七呼氣至急出之按上文云復布者以舊氣冄至
新氣被鬱鬱散則病除故當刺新氣之經此下言不退者以舊氣有餘非寫不除舊邪退則新氣正矣故當刺
舊氣之經二治不同各有深意)子午之歲天數有餘故少隂不退位也
熱行於上火餘化布天(以丑未之年猶行子午之令雨化不行熱氣尚治也)當刺
手厥隂之所入(曲澤穴也刺三分留七呼得氣急出之)丑未之歲天數有
餘故太隂不退位也濕行於上雨化布天(以寅申之歲猶行丑未之
政火氣不行濕仍布天也)當刺足太隂之所入(隂陵泉也刺五分留七呼動氣至急出之)
寅申之歲天數有餘故少陽不退位也熱行於上火化
布天(以卯酉之歲猶行寅申之政火尚布天金化不行也)當刺手少陽之所入(天井
穴也刺三分留七呼氣至急出之)卯酉之歲天數有餘故陽明不退位
也金行於上燥化布天(以辰戌之歲猶行卯酉之令燥尚布天寒化不行也)當刺
手太隂之所入(尺澤穴也刺三分留三呼氣至急出之)辰戌之歲天數有
餘故太陽不退位也寒行於上凛水化布天(己亥歲猶行辰戌之
令寒氣布天風化不行也)當刺足少隂之所入(隂谷穴也刺四分留三呼動氣至急出之)
故天地氣逆化成民病以法刺之預可平痾(痾安戈切疾苦也)
不遷正退位氣變民病之異(素問遺篇本病論四十)
帝曰升降不前晰知其宗願聞遷正可得明乎(晰音昔明也)
岐伯曰正司中位是謂遷正位司天不得其遷正者即
前司天以過交司之日(新舊之交大寒日也)即遇司天太過有餘
日也即仍舊治天數新司天未得遷正也(新舊相遇而舊者有餘未
退仍治天數則新者未得遷正)厥隂不遷正即風暄不時花卉萎瘁
(巳亥年太陽未退位則厥隂不遷正風木失時故有此變卉音毁)民病淋溲目系轉轉
筋喜怒小便赤(木失其正肝經病也)風欲令而寒由不去温暄不
正春正失時(木王於春其氣不伸故失時也)少隂不遷正即冷氣不
退春冷後寒暄暖不時(子午年若厥隂不退位則少隂不遷正君火不正故春多寒冷
暄暖不能及時)民病寒熱四肢煩痛腰脊強直(陽氣不正時多寒冷故民為寒
熱煩痛等病)木氣雖有餘位不過於君火也(上年厥隂隂氣至本年初氣之
末交於春分則主客君火已皆得位木雖有餘故不能過此)太隂不遷正即雲雨
失令萬物枯焦當生不發(丑未年若少隂不退位則太隂不遷正萬物賴土以生土
氣入正故當生不發)民病手足肢節腫滿大腹水腫填臆不食飱
泄脇滿四肢不舉(土氣失和脾經為病也)雨化欲令熱猶治之温
煦於氣亢而不澤(君火有餘濕化不行也)少陽不遷正則炎灼
弗令苗莠不榮酷暑於秋肅殺晩至霜露不時(寅申年若太隂
不退位則少陽不遷正相火失正故炎灼弗令苗莠不榮暑熱肅殺其至皆晩也莠音有似稷之草)民
病㾬瘧骨熱心悸驚駭甚時血溢(皆相火鬱熱之病)陽明不
遷正則暑化於前肅殺於後草木反榮(卯酉年若少陽不退位則陽明
不遷正金為火制故暑熱在前肅殺在後金令衰遲故草木反榮)民病寒熱&KR0864;嚏皮毛
槁爪甲枯焦甚則喘嗽息高悲傷不樂(相火灼盛肺經受病也)熱
化乃布燥化未令即清勁未行肺金復病(清勁未行金之衰也)
太陽不遷正則冬清反寒易令於春殺霜在前寒冰於
後陽光復治凛冽不作雰雲待時(辰戌年若陽明不退位則太陽不遷正水
正衰遲故冬清反寒易令於春隂氣不布故陽光復治凛冽不作)民病温癘至喉閉嗌
乾煩燥而渴喘息而有音也(水虧金燥故民為温癘煩燥喘息有音之病)寒
化待燥猶治天氣過失序與民作災(寒化湏待燥去猶得治天但過期失
序則與民為災也他氣皆然)帝曰遷正蚤晚以命其旨願聞退
位可得明哉岐伯曰所謂不退者即天數未終(天數未終餘氣
仍在雖遇交司故猶不退位)即天數有餘名曰復布政故名曰冄治
天也即天令如故而不退位也(天數有餘應退不退故於新歲猶行舊歲之令)
厥隂不退位即大風蚤舉時雨不降濕令不化(木制土風勝濕
也)民病温疫疵廢風生民病皆肢節痛頭目痛伏熱内
煩咽喉乾引飲(疵黑班也廢肢體偏廢也風氣有餘故為此温疫疼痛伏熱諸病疵音慈)
少隂不退位即温生春冬蟄蟲蚤至草木發生(君火再布
温熱盛行也)民病膈熱咽乾血溢驚駭小便赤澀丹瘤疹瘡
瘍留毒(皆火盛之病)太隂不退位而取寒暑不時埃昏布
作濕令不去(太隂土氣王在四維再治不退故或寒或暑其至不時而埃昏布作也)民病
四肢少力食飲不下泄注淋滿足脛寒隂痿閉塞失溺
小便數(土氣不退濕滯在脾故為四肢少力食飲不下等病土邪傷腎故為隂痿失溺等病)少
陽不退位即熱生於春暑廼後化冬温不凍流水不冰
蟄蟲出見(上年相火不退故熱生於春後化遲留不去也)民病少氣寒熱更作
便血上熱小腹堅滿小便赤沃甚則血溢(民病少氣熱傷氣也赤清
赤尿也皆相火之為病)陽明不退位即春生清冷草木晩榮寒
熱間乍(金氣清肅陽和不舒故寒熱間作)民病嘔吐暴注食飲不下大
便乾燥四肢不舉目瞑掉眩(嘔吐暴注食飲不下清寒犯胃也大便乾燥金之氣
也木受金邪肝筋為病故四肢不舉目瞑掉眩此下獨缺太陽不退位一條古文之脱失也)帝曰天
歲蚤晩余以知之願聞地數可得聞乎岐伯曰地下遷
正升天退位不前之法即地土産化萬物失時之化也
(天氣三地氣亦三地之三者左間當遷正右間當升天在泉當退位也若地數不前而失其正即應於地土之
産化皆萬物失時之化也舊本升字下無天字失也今增補之)
剛柔失守三年化疫之刺(素問遺篇刺法論四十一
附導引法)
黃帝問曰剛柔二干失守其位使天運之氣皆虚乎與
民為病可得平乎(十干五運分屬隂陽陽干氣剛甲丙戊庚壬也隂干氣柔乙丁巳辛癸也
故曰剛柔二干)岐伯曰深乎哉問明其奥旨天地迭移三年化
疫是謂根之可見必有逃門(根致病之本也逃門即治之之法)假令
甲子剛柔失守(甲與己合皆土運也子午則少隂司天凡少隂司天必陽明在泉陽明屬卯酉
而配於土運則己卯為甲子年在泉之化故上甲則下己上剛則下柔此天地之合氣化之常也甲午己酉其
氣皆同失守義如下文下章)剛未正柔孤而有虧(若上年癸亥厥隂司天木不退位則
甲子雖以陽年土猶不正甲子剛土未正於上則己卯在泉亦柔孤而有虧也)時序不令即音
律非從(甲子陽律太宫也己卯隂吕少宫也剛失守則律乖音柔孤虚則吕不應)如此三年
變大疫也(土氣被抑至三年後必發而為土疫疫温疫也)詳其微甚察其淺深
欲至而可刺刺之(鬱微則病淺鬱甚則病深察其欲至之期可刺即刺之)當先補
腎俞(腎俞穴在足太陽經土疫將至恐傷水藏故當先補腎俞舊注曰未刺時先口㘅鍼暖而用之用
圓利鍼臨刺時呪曰五帝上真六甲玄靈氣符至隂百邪閉理念三遍自口中取鍼先刺二分留六呼次入鍼
至三分動氣至而徐徐出鍼以手捫之令受鍼人咽氣三次又可定神魂者也按病能論末王氏注曰世本
既闕第七二篇盖指刺法本病二論也可見二篇亡在王氏之前新校正云今世有素問亡篇仍託名王氏為
註辭理鄙陋無足取者允為明證故此下用鍼呪語其非王氏之筆可知但臨時誦之或亦令人神定心專耳
故并錄之以備擇用)次三日可刺足太隂之所注(太白穴也土鬱之甚故當刺此
以泄土氣舊注曰先以口㘅鍼令温欲下鍼時呪曰帝扶天形護命成靈誦之三遍廼刺三分留七呼動氣
至急出其鍼)又有下位巳卯不至而甲子孤立者次三年作
土癘其法補寫一如甲子同法也(甲子年在泉陽明巳卯之化也若巳卯之
柔不至於下則甲子之剛亦孤立於上三年之後必作土癘癘殺癘也即瘟疫之類鍼法亦同凡甲巳土運之
年上下失守者其治皆然)其刺以畢又不須夜行及遠行令七日潔
清淨齋戒所有自來腎有久病者可以寅時面向南淨
神不亂思閉氣不息七遍以引頸嚥氣順之如嚥甚硬
物如此七遍後餌舌下津令無數(此即養氣還精之法也舊注曰仙家嚥氣
令腹中鳴至臍下子氣見母元氣故曰反本還元久餌之令深根固蒂也故嚥氣津者名天池之水資精氣血
蕩滌五藏先溉元海一名離宫之水一名玉池一名神水不可唾之但可餌之以補精血可益元海也愚按
人生之本精與氣耳精能生氣氣亦生精氣聚精盈則神王氣散精衰則神去故修真諸書千言萬語無非發
明精氣神三字然三者之用尤先於氣故悟真篇曰道自虚無生一氣便從一氣産隂陽又古歌曰氣是添年
藥津為續命芝世上慢忙兼慢走不知求我更求誰蓋以天地萬物皆由氣化氣存數亦存氣盡數亦盡所以
生者由乎此所以死者亦由乎此此氣之不可不寶能寶其氣則延年之道也故晉道成論長生養性之旨曰
其要在於存三抱元守一三者精氣神其名曰三寶抱元者抱守元陽真氣也守一者神靈也神在心心有性
屬陽是為南方丙丁之火腎者能生元陽為真氣其泄為精是為北方壬癸之水水為命命擊於隂也此之謂
性命為三一之道在於存想下入丹田抱守元陽逾三五年自然神定氣和功滿行畢其道成矣諸如此類雖
道家議論儘多然無非祖述本經精氣之義耳此章言閉氣者即所以養氣也餌津者即所以益精也其下手
工夫惟蔣氏調氣篇蘇氏養生訣李真人長生十六字訣皆得其法足為入門之階如蔣氏調氣篇曰天地虚
空中皆氣人身虚空處皆氣故呼出濁氣身中之氣也吸入清氣天地之氣也人在氣中如魚遊水中魚腹中
不得水出入即死人腹中不得氣出入亦死其理一也善攝生者必明調氣之故欲修調氣之術者當設密室
閉戶安牀煖席偃臥瞑目先習閉氣以鼻吸入漸漸腹滿及閉之久不可忍乃從口細細吐出不可一呼即盡
氣定復如前閉之始而十息或二十息不可忍漸熟漸多但能閉至七八十息以上則藏府胷膈之間皆清氣
之布濩矣至於純熟當其氣閉之時鼻中惟有短息一寸餘所閉之氣在中如火蒸潤肺宫一縱則身如委蛇
神在身外其快其美有不可言之狀盖一氣流通表裏上下徹澤故也其所閉之氣漸消則恍然復舊此道以
多為貴以久為功但能於日夜間行得一兩度久久耳目聰明精神完固體徤身輕百病消滅矣凡調氣之初
務要體安氣和無與氣意爭若不安和且止俟和乃為之久而弗倦則善矣閉氣如降龍伏虎須要逹其神理
胷膈常宜虚空不宜飽滿若氣有結滯不得宣流覺之便當用吐法以除之如呬呵呼嘻嘘吹六字訣之類是
也不然則泉源壅遏恐致逆流瘡瘍中滿之患作矣又如蘇氏養生訣曰每夜於子時之後寅時之前披衣
擁被面東或南盤足而坐叩齒三十六通兩手握固拄腰腹間先須閉目靜心掃除妄念即閉口并鼻不令出
氣謂之閉息最是道家要妙然後内觀五藏存想心為炎火光明洞徹降下丹田中待腹滿氣極則徐徐出氣
不得令耳聞聲候出息勻調即以舌攪脣齒内外漱煉津液津液滿口即低頭嚥下令津與氣谷谷然有聲須
用意精猛以氣送入丹田中氣定又依前法為之凡九閉氣三嚥津而止然後以左右手擦摩兩脚心使湧泉
之氣上徹頂門及臍下腰脊間皆令熱徹次以兩手摩熨眼角耳項皆令極熱仍按捏鼻梁左右五七次梳頭
百餘梳而臥熟臥至明又如李氏十六字訣云一吸便提氣氣歸臍一提便嚥水火相見注曰右十六字仙
家名為十六錠金乃至簡至易之妙訣也無分在官不妨政事在俗不妨家務在士不妨本業只於二六時中
略得空閑及行住坐臥意一到處便可行之口中先須漱及三五次舌攪上下腭仍以舌抵上腭滿口津生連
津嚥下汩然有聲隨於鼻中吸清炁一口以意會及心目寂地直送至腹臍下一寸三分丹田炁海之中略存
一存謂之一吸隨用下部輕輕如忍便狀以意力提起使氣歸臍連及夾脊雙關腎門一路提上直至後頂玉
枕關透入泥丸頂内其升而上之亦不覺氣之上出謂之一呼一呼一吸謂之一息炁既上升隨又似前汩然
有聲嚥下鼻吸清炁送至丹田稍存一存又自下部如前輕輕提上與臍相接而上所謂氣氣歸臍壽與天齊
矣凡嚥時口中有液愈妙無液亦要汩然有聲嚥之如是一嚥一提或三五口或七或九或十二或二十四口
要行即行要止即止只要不忘作為正事不使間斷方為精進如有瘋疾見效尤速久久行之却病延年形體
變百疾不作自然不饑不渴安徤勝常行之一年永絶感冒痞積逆滯不生癰疽瘡毒等疾耳聰目明心力強
記宿疾俱瘳長生可望如親房事於欲泄未泄之際亦能以此提呼嚥吸運而使之歸於元海把牢春汛不放
龍飛甚有益處所謂造化吾手宇宙吾心功莫能述也按此三家之法若依蔣氏則臥亦可晝亦可依蘇氏則
坐亦可夜亦可依李氏則閑亦可忙亦可此三說者惟蘇氏稍煩較難為力然其中亦有可用者但不當拘泥耳故或
用此或用彼取長舍短任意為之貴得自然第無勉強則一身皆道何滯之有久而精之誠不止於却病已也
又觀之彭祖曰和氣導氣之道密室閉戶安牀煖席枕高二寸半正身偃臥暝目閉氣以鴻毛著鼻上不動經
三百息耳無所聞目無所見心無所思如此則寒暑不能侵蜂蠆不能毒壽百六十歲隣於真人也夫豈虚語
哉然總之金丹之術百數其要在神水華池玉女之術百數其要在還精採氣斯言得之矣此外有云轉轆轤
運河車到玉關上泥丸者皆言提氣也有云進用武火出用文火者謂進欲其壯出欲其徐皆言呼吸也有云
赤龍攪水混神水滿口勻者皆言津液也有想火入臍輪放火燒遍身者皆言陽氣欲其自下而升以温元海
三焦也再如或曰龍虎或曰鉛汞或曰坎離或曰夫婦或云導引或云栽接跡其宗旨無非此耳雖其名目極
多而可以一言蔽之者則曰出少入多而已醫道通仙斯其為最聞者勿謂異端因以資笑柄云濩音護流
散也)假令丙寅剛柔失守(丙與辛合皆水運也寅申年少陽司天必厥隂在泉厥隂
屬巳亥而配於水運則辛巳為在泉之化故上丙則下辛丙剛辛柔一有不正皆失守矣丙申辛亥其氣大同)
上剛干失守下柔不可獨主之(若上年之乙丑司天土不退位則丙寅之水運
雖剛亦不遷正其氣反虚丙不得正則辛柔在泉獨居於下亦失守矣)中水運非太過不
可執法而定之(丙雖陽水若或有制即非太過不可謂為有餘而執其法也)布天有
餘而失守上正天地不合即律吕音異(陽年布天雖有餘若上下失守
則天地不合在丙寅陽律則太羽無聲在辛巳隂吕則少羽不應)如此即天運失序後
三年變疫(水鬱之發三年後變為水疫)詳其微甚差有大小徐至即
後三年至甚即首三年(氣微則疫小氣甚則疫大疫有小大故至有遲速)當先
補心俞(心俞在足太陽經水邪之至恐傷火藏故當先補心俞以固其本舊註曰用圓利鍼於口中
令温煖次以手按穴得其氣動廼呪曰太始上清丹元守靈誦之三遍先想火光於穴下然後刺可同身寸之
一分半留七呼得氣至次進鍼三分以手彈之令氣至鍼得動氣至而徐徐出鍼次以手捫其穴令受鍼人閉
氣三息而嚥氣也)次五日可刺腎之所入(足少隂經隂谷穴也水邪之至故當刺此
以泄其氣舊註曰用圓利鍼令口中温暖先以手按穴廼呪曰太微帝君五氣及真六辛都司符扶黑雲誦
之一遍刺可入同身寸之四分得動氣至而急出之)又有下位地甲子辛巳柔不
附剛亦名失守即地運皆虚後三年變水癘即刺法皆
如此矣(地甲子總言在泉之化也後放此丙寅年在泉厥隂辛巳治之若辛巳不得遷正於下是謂柔
不附剛三年之後水鬱發而為癘其鍼法皆如前凡丙辛水運之年上下失守者其治皆然)其刺如
畢慎其大喜欲情於中如不忌即其氣復散也令靜七
日(用鍼之後當忌如此否則無效)心欲實令少思(思則神勞神勞則心虚水勝之時尤所當
慎)假令庚辰剛柔失守(乙庚皆金運也辰戌年太陽司天必太隂在泉太隂屬丑
未而配於金運則乙未為在泉之化庚剛乙柔設有不正則失守矣庚戌乙丑其氣皆同)上位失守
下位無合乙庚金運故非相招(若上年巳卯天數有餘陽明不退位則本年庚
辰失守於上乙未無合於下金運不全非相招矣)布天未退申運勝來上下相
錯謂之失守(上年巳卯天數不退則其在泉之火來勝今年中運也)姑洗林鍾商
音不應也(庚辰陽律太商也其管姑洗乙未隂吕少商也其管林鍾金氣不調則商音不應)如
此即天運化易三年變大疫(三年之後金氣發而為疫)詳其天數差
有微甚微即微三年至甚即甚三年至(微則徐三年後甚則速三年首
也)當先補肝俞(肝俞在足太陽經金邪之至恐傷木藏故先補之舊註曰用圓利鍼以口温
暖先以手按穴得動氣欲下鍼而呪曰氣從始清帝符六丁左施蒼城右入黃庭誦之三遍先想青氣於穴下
然後刺之三分得氣而進鍼鍼入五分動氣至而徐徐出鍼以手捫其穴令受鍼人嚥氣)次三日可
刺肺之所行(手太隂經經渠穴也金邪之至故當刺其所行以寫金氣舊註曰用圓利鍼於口
内温令暖先以左手按穴而呪曰太始上真五符帝君元和氣令司入其神誦之三遍刺可同身寸之三分留
二呼動氣至而出鍼)刺畢可靜神七日慎勿大怒怒必真氣却散
之(怒復傷肝故當慎之)又或在下地甲子乙未失守者即乙柔干
即上庚獨治之亦名失守者即天運孤主之三年變癘
名曰金癘(庚辰年在泉太隂乙未之化也若乙未不得遷正而庚辰孤主於上亦名失守三年之後
必氣變而為金癘)其至待時也詳其地數之等差亦推其微甚
可知遲速爾(癘之至也其微甚遲速亦如天數)諸位乙庚失守刺法同
(凡乙庚之年上下失守者刺法皆同前)肝欲平即勿怒(保守肝氣防金勝也)假令
壬午剛柔失守(丁壬皆木運也子午年少隂司天必陽明在泉以陽明配合木運則丁卯丁酉
為在泉之化剛柔不正則皆失守矣)上壬未遷正下丁獨然即雖陽年虧
及不同(若上年辛巳司天有餘厥隂不退位則本年壬丁不合木運太虚剛不正於上柔孤立於下雖
曰陽年虧則不同也)上下失守相招其有期差之微甚各有其數
也(招合也得位之日即其相招之期微者遠甚者速數有不同耳)律吕二角失而不和
同音有日(陽律太角木音上管隂吕少角木音下管壬丁失守則二角不和必上下遷正之日其音
乃同也)微甚如見三年大疫(微至乙酉甚在甲申木疫發也)當刺脾之俞
(脾俞在足太陽經木疫之至恐傷土藏當先補之舊註曰用圓利鍼令口中温暖而刺之即呪曰五精智精
六甲玄靈帝符元首太始受真誦之三遍先想黃氣於穴下然後刺之二分得氣至而次進之又得動氣次進
之二進各一分留五呼即徐徐出鍼以手捫之令其人閉息三遍而嚥津也)次三日可刺肝
之所出也(足厥隂經大敦穴也木邪之至故當刺此所出以寫木氣舊註曰用圓利鍼令口中温
暖而刺之即呪曰真靈至玄天道冥然五神各位氣守三田誦之然後可刺入同身寸之三分留十呼動氣至
而出其鍼)刺畢靜神七日勿大醉歌樂其氣復散又勿飽食
勿食生物(皆防其傷脾也)欲令脾實氣無滯飽無久坐食無太
酸無食一切生物宜甘宜淡(畏木侵脾故宜保之如此)又或地下甲
子丁酉失守其位未得中司即氣不當位下不與壬奉
合者亦名失守非名合德也柔不附剛即地運不合三
年變癘(本年丁酉未得遷正於下則不能上奉壬午亦名失守非合德也三年之後必氣變而為木癘)
其刺法一如木疫之法(凡諸丁壬之年上下失守其刺法皆同前)假令戊
申剛柔失守(戊癸皆火運之年寅申歲必少陽司天厥隂在泉以厥隂而配火運則癸亥為在泉
之化戊申之剛在上癸亥之柔在下一有不正俱失守矣戊寅癸巳其氣皆同)戊癸雖火運陽
年不太過也(戊癸雖為火運若剛柔失守即在陽年亦非太過也)上失其剛柔地
獨主其氣不正故有邪干(若上年丁未司天有餘太隂不退位則本年戊申失守於
上癸亥獨主於下火運不正水必犯之故有邪干)迭移其位差有淺深欲至將
合音律先同(氣有微甚故差有淺深若剛柔將合故音律先同盖戊申陽律太徵也癸亥隂吕少
徵也其氣和其音叶矣)如此天運失時三年之中火疫至矣(戊癸失守
故變火疫速在庚戌遲則辛亥當至矣)當刺肺之俞(肺俞在足太陽經火疫之至恐傷金藏故
當先補之舊註曰用圓利鍼令口中温暖先以手按穴乃刺之呪曰真邪用摶氣灌元神帝符反本位合其
親誦之三遍刺之二分候氣欲至想白氣在穴下次進一分得氣至而徐徐出其鍼以手捫其穴按此下當
云次三日可刺手厥隂之所流必脫失也)刺畢靜神七日勿大悲傷也悲傷
即肺動而真氣復散也(用鍼補肺故忌其傷)人欲實肺者要在息
氣也(肺主氣息氣乃可以補肺即閉氣存神之道義見前)又或地下甲子癸亥失
守者即柔失守位也即上失其剛也即亦名戊癸不相
合德者也即運與地虚後三年變癘名曰火癘(又若癸亥在泉
不得遷正下柔失位上剛無合戊雖陽火亦失守矣後之三年發而為病名曰火癘)是故立地五
年以明失守以窮法刺於是疫之與癘即是上下剛柔
之名也窮歸一體也即刺疫法只有五法即總其諸位
失守故只歸五行而統之也(上文五年言天即地在其中矣雖疫自天來癘從地
至若乎有辨然不過上下剛柔之分耳其窮歸於病則一體也故其刺法亦惟此五者而已此章以甲丙戊庚
壬五陽年為例陽剛失守則隂柔可知故可以五行為言而統之也此下有辟療五疫法見論治類二十)
剛柔失守之義(素問遺篇本病論四十二)
帝曰余聞天地二甲子十干十二支上下經緯天地數
有迭移失守其位可得昭乎(天地二甲子言剛正於上則柔合於下柔正於上則
剛合於下如上甲則下巳上巳則下甲故曰二甲子凡十干十二支上下相合經緯皆然)岐伯曰失
之迭位者謂雖得歲正未得正位之司即四時不節即
生大疫(應司天而不司天應在泉而不在泉是未得正位之司也四時失其節氣則大疫必至矣)注
玄珠密語云陽年三十年除六年天刑計有太過二十
四年(庚子庚午君火刑金運庚寅庚申相火刑金運戊辰戊戌寒水刑火運此陽運之天刑共計六年本
非有餘其外二十四年則皆陽剛太過之運)除此六年皆作太過之用令不
然之旨今言迭支迭位皆可作其不及也(三十年中除此六年天刑
之外皆作太過乃陽運自勝而無邪傷者也若剛柔迭失其位氣有不正雖屬陽年亦為不及也)假
令甲子陽年土運太窒(窒抑塞也此下皆重明前章剛柔失守之義窒音只)如
癸亥天數有餘者年雖交得甲子厥隂猶尚治天(癸亥年厥隂司天不退位則甲子年少
隂司天不得遷正是為窒也)地巳遷正陽明在泉去歲
少陽以作右間(甲子年在泉陽明己卯也甲未遷正於上己巳得位於下故上年在泉之少陽
退作地之右間矣)即厥隂之地陽明故不相和奉者也(以癸亥年之司
天臨甲子年之在泉則上癸下巳不相和合者也)癸巳相會土運太過虚反受
木勝故非太過也何以言土運太過(癸巳相會則甲失其位雖曰陽土其
氣巳虚土虚則受木勝尚何太過之有)况黃鍾不應太窒木既勝而金還
復金既復而少隂如至即木勝如火而金復微(黃鍾為太宫之
律陽土運窒則黃鍾不叶木乃勝之木勝必金復金既復而子年司天少隂忽至則木反助火克金其復必微
而甲巳之土皆失守矣)如此則甲巳失守後三年化成土疫晩至
丁卯早至丙寅土疫至也(甲巳化土故發為土疫即後世所謂濕温之類自甲子至
丙寅三年首也至丁卯三年後也)大小善惡推其天地詳乎太乙(推其天地
察司天在泉之盛衰也太乙義詳本類前七及三十五)又只如甲子年如甲至子
而合應交司而治天(甲與子合則少隂君火應交司治天也)即下巳卯未
遷正而戊寅少陽未退位者亦甲巳下有合也(甲子年在泉巳
卯陽明未遷正者以癸亥年在泉戊寅少陽不退位也故令甲與戊對子與寅配而甲巳不能合是巳之隂土
窒於下柔失其守矣)即土運非太過而木乃乘虚而勝土也金次
又行復勝之即反邪化也(已土不正於下則亦為木勝而金復三年之後必化上癘
故云邪化也)隂陽天地殊異爾故其大小善惡一如天地之
法旨也(在上則應天在下則應地明天地之法旨則大小善惡之應可知矣)假令丙寅
陽年太過如乙丑天數有餘者雖交得丙寅太隂尚治
天也(乙丑司天太隂不退位則本年少陽亦不得遷正)地已遷正厥隂司地去
歲太陽以作右間(丙寅少陽雖未司天辛巳厥隂巳正在泉故上年司地庚辰當退位作右
間也)即天太隂而地厥隂故地不奉天化也(上乙下辛非合故地不奉
天)乙辛相會水運太虚反受土勝故非太過(丙辛未合水運虚也
故土勝之)即太簇之管太羽不應土勝而雨化木復即風(太簇
之管羽音陽律也丙運失守故太羽不應而羽為之勝風為之復也)此者丙辛失守其會
後三年化成水疫晩至己巳蚤至戊辰甚即速微即徐
(速即戊辰徐即己巳也)水疫至也大小善惡推其天地數乃太乙
遊宫(天地太乙義見前)又只如丙寅年丙至寅且合應交司而
治天(丙與寅合則少陽相火應交司而治天)即辛巳未得遷正而庚辰太
陽未退位者亦丙辛不合德也(辛巳乃本年在泉庚辰乃上年在泉庚辰不退
位則辛巳不遷正有丙無辛孤立於上不合其德亦水運之失守也)即水運亦小虚而小
勝或有復後三年化癘名曰水癘其狀如水疫治法如
前(凡失守者即雖小虚小有勝復亦不免於為癘則甚者可知水疫水癘即後世寒疫隂證之類其治法如
前章)假令庚辰陽年太過如己卯天數有餘者雖交得
庚辰年也陽明猶尚治天(陽明乃己卯年司天若不退位則庚辰不能遷正)地
巳遷正太隂司地去歲少隂以作右間(庚辰在泉太隂也既巳遷正則
己卯之少隂在泉者以退作地之右間也)即天陽明而地太隂也故地不奉
天也(天陽明己卯也地太隂乙未也巳乙非合故地不奉天)乙巳相會金運太虚
反受火勝故非太過也(乙庚不合而乙巳合故金運虚而火勝之)即姑洗之
管太商不應火勝熱化水復寒刑(庚金失守則太商不應姑洗之管乃其律
也金虚則火勝火勝則水復故當先熱而後寒)此乙庚失守其後三年化成金
疫也速至壬午徐至癸未金疫至也大小善惡推本年
天數及太乙也(本年天數及太乙言所至之年也又遇其逆則災大若逢其順則災微)又
只如庚辰如庚至辰且應交司而治天(若庚辰既合則太陽寒水當於
交司之日而治天矣)即下乙未未得遷正者即地甲午少隂未退
位者且乙庚不合德也(乙未太隂乃本年在泉甲午少隂乃上年在泉若甲午未退則
乙未不正庚雖正於上乙失守於下乙庚不合亦金運之虧也)即下乙未干失剛亦金
運小虚也有小勝或無復(乙未干失剛以柔不正而失其剛也柔失其正故金曰小
虚火有小勝及太隂氣至則水不得行故或無復也)後三年化癘名曰金癘其狀
如金疫也治法如前(金疫亦名殺疫金癘亦名殺癘其治法皆如前章)假令
壬午陽年太過如辛巳天數有餘者雖交後壬午年也
厥隂猶尚治天(辛巳之厥隂當退不退則壬雖陽木亦不能正其運)地巳遷正陽
明在泉去歲丙申少陽以作右間(壬午之丁酉陽明遷正在泉辛巳之丙申
少陽當退作地之右間也)即天厥隂而地陽明故地不奉天者也(以辛
巳之天臨壬午之地故不相和奉也)丁辛相合會木運太虚反受金勝故
非太過也(辛不退壬不正丁不合壬而會辛木運失守金必勝之亦猶不及也)即蕤賓之
管太角不應金行燥勝火化熱復(蕤賓之管太角之律也陽木不正故蕤賓
失音金所以勝火所以復而邪至矣)甚即速微即徐疫至大小善惡推疫
至之年天數及太乙(其速其徐總不出三年之外而大小善惡又當推疫至之年神也)
又只如壬至午且應交司而治之(壬與午合其交司之日則少隂治天矣)
即下丁酉未得遷正者即地下丙申少陽未得退位者
見丁壬不合德也(丁酉陽明為本年在泉丙申少陽乃上年在泉丙申不退則丁酉不正有
壬無丁木德不合也)即丁柔干失剛亦木運小虚也有小勝小復
(柔不合剛下不應上亦為小虚故有勝復)後三年化癘名曰木癘其狀如風
疫治法如前(木癘風疫即後世風温之類)假令戊申陽年太過如
丁未天數太過者雖交得戊申年也太隂猶尚治天(丁未
之太隂不退位戊申雖陽年太過不能正其火運)地巳遷正厥隂在泉去歲壬
戌太陽巳退位作右間即天丁未地癸亥故地不奉天
化也(戊申年天未正而地已正則上年大陽在泉者巳退作地之右間矣是天仍丁未地則癸亥癸不得
戊故地不奉天之火化)丁癸相會火運太虚反受水勝故非太過
也(戊癸不合火運必虚故受水之勝)即夷則之管上太徵不應(夷則之管火之
律也上管屬陽太徵也下管屬隂少徵也戊不得正故上之太徵不應)此戊癸失守其會
後三年化疫也速至庚戌大小善惡推疫至之年天數
及太乙(速在庚戌遠在辛亥三年内外火氣為疫也)又只如戊申如戊至申
且應交司而治天(戊申既合交司之日少陽當治天也)即下癸亥未得遷
正者即地下壬戌太陽未退位者見戊癸未合德也(戊申
年當厥隂癸亥在泉若上年壬戌不退則癸亥不正戊癸火運不合其德也)即下癸柔干失
剛見火運小虚也有小勝或無復也(火運不足水必勝之水勝則土復當
其復時而厥隂若正則土或無復也)後三年化癘名曰火癘也治法如前
(火癘即後世所謂温疫熱病之類其鍼治之法如前章)治之法可寒之泄之(此言鍼治
之外又當藥治者如此火邪為癘故宜寒之泄之由此觀之則凡上文五剛化疫五柔化癘或鍼或藥皆宜因
氣施治又在不言可知也)
十二藏神失守位邪鬼外干之刺(素問遺篇刺法論四十
三)
黃帝問曰人虚即神遊失守位使鬼神外干是致夭亡
何以全真願聞刺法(全其真即保其神神全則邪不能干也)岐伯稽首再
拜曰昭乎哉問謂神移失守雖在其體然不致死或有
邪干故令天壽(虚而無邪未必致死若神氣既虚邪復干之則夭壽矣)只如厥
隂失守天以虚人氣肝虚感天重虚即魂遊於上(厥隂屬木
在人應肝人之肝虚復感天虚則肝不藏魂魂屬陽故遊散於上神光不聚而白尸鬼犯之令人暴亡也)邪
干厥大氣身温猶可刺之(厥逆也大氣元氣也肝木失守金邪犯之若神氣未脱四
肢雖冷心腹尚温口中無涎舌卵不縮者尚可刺救復蘇後放此)刺其足少陽之所過
(邱墟穴也肝膽相為表裏故宜刺之舊註曰用毫鍼於人近體暖鍼至温以左手按穴呪曰太上元君常居
其左制之三魂誦之三遍次呼三魂名爽靈胎光幽精誦之三遍次想青龍於穴下刺入同身寸之三分留三
呼徐徐出鍼令親人授氣於口中腹中鳴者可治之)次刺肝之俞(肝俞足太陽經穴刺此所以補
肝舊註曰用毫鍼着身温之左手按穴呪曰太微帝君元英制魂真元及本令入青雲又呼三魂各如前三
遍刺三分留三呼次進二分留三呼復取鍼至三分留一呼徐徐出之即氣及而復活)人病心
虚又遇君相二火司天失守感而三虚(人之心虚而遇司天二火失守
又或驚而奪精汗出於心是為三虚則神光不聚邪必犯之)遇火不及黑尸鬼犯之
令人暴亡(黑為水色火運不及則水勝之故見黑尸鬼)可刺手少陽之所過
(陽池穴也手少陽為相火之經故宜補之舊註曰用毫鍼於人身温暖以手按穴呪曰太乙帝君泥丸總神
丹無黑氣來復其真誦之三遍想赤鳳於穴下刺入二分留七呼次進一分留三呼復退留一呼徐徐出鍼手
捫其穴即令復活也)復刺心俞(足太陽經穴刺之以補君火舊註曰用毫鍼着身温暖以手按穴
呪曰丹房守靈五帝上清陽和布體來復黃庭誦之三遍刺入同身寸之二分留一呼次進一分留一呼退至
二分留一呼徐徐出鍼以手捫其穴)人脾病又遇太隂司天失守感而
三虚(土氣重虚又或汗出於脾胃是為三虚則智意二神失守其位)又遇土不及青尸
鬼邪犯之於人令人暴亡(青尸鬼木邪也脾土虚者乃見之)可刺足陽
明之所過(衝陽穴也刺此所以補胃舊註曰用毫鍼着人身温暖以手按穴呪曰常在魂庭始清
太寧元和布氣六甲及真誦之三遍先想黃庭於穴下刺入三分留三呼次進二分留一呼徐徐退出以手捫
之)復刺脾之俞(脾俞在足太陽經補脾也舊註曰用毫鍼以手按之呪曰太始乾位總統坤
元黃庭真氣來復來全誦之三遍刺之三分留二呼進至五分動氣至徐徐出鍼)人肺病遇
陽明司天失守感而三虚(肺與陽明皆屬金人虚天虚又或汗出於肺是為三虛而
火邪犯之)又遇金不及有赤尸鬼干人令人暴亡(赤尸鬼火邪也金為
火勝故見赤鬼)可刺手陽明之所過(合谷穴也肺與大腸為表裏故當刺此以補金舊
註曰用毫鍼着人身温暖先以手按穴呪曰青氣真全帝符日元七魄歸右今復本田誦之三遍想白氣於穴
下刺入三分留三呼次進至五分留三呼復退一分留一呼徐徐出鍼以手捫其穴可復活也)復刺肺
俞(肺俞在足太陽經用鍼以補肺舊註曰用毫鍼着體温暖先以手按穴呪曰左元真人六合氣賓天符
帝力來入其司誦之三遍鍼入一分半留三呼次進二分留一呼徐徐出鍼以手捫其穴)人腎病
又遇太陽司天失守感而三虚(人之水藏天之水氣既皆不足又遇汗出於腎
是為三虚而腎神失守土邪必相犯也)又遇水運不及之年有黃尸鬼干
犯人正氣吸人神魂致暴亡(黃為土色水藏神虛故見土鬼神魂散蕩若為所吸
多致暴亡若四肢厥冷氣脱但得心腹微温眼色不易唇口及舌不變口中無涎尚可救也)可刺足
太陽之所過(京骨穴也腎與膀胱為表裏故當刺此以補水藏舊註曰用毫鍼着人身温暖以
手按穴呪曰元陽育嬰五老及真泥丸玄華補精長存想黑氣於穴下刺入一分半留三呼廼進至三分留一
呼徐徐出鍼以手捫其穴)復刺腎俞(在足太陽經用鍼補之舊註曰用毫鍼先以手按穴呪曰天
玄日晶太和昆靈貞元内守持入始清誦之三遍刺之三分留三呼次又進至五分留三呼徐徐出鍼以手捫
之)黃帝問曰十二藏之相使神失位使神彩之不圓
恐邪干犯治之可刺願聞其要(十二藏各有其神相通運用故曰相使一有失
位則神光虧缺是謂不圓邪因得而犯之刺治之法如後)岐伯稽首再拜曰悉乎哉
問至理道真宗此非聖帝焉究斯源是謂氣神合道契
符上天(天地之道氣與神耳人生之道亦惟此也故曰契符上天)心者君主之官神
明出焉(心為一身之主萬幾之舍故神明出焉若情慾傷心最為五勞之首心傷則神不守舍損抑元
陽夭人長命莫此為甚而實人所不知澄心則養神抱元守一之道端從此始此下十二藏相使及君主神
明等義詳藏象類第一章)可刺手少隂之源(神門穴也用長鍼口中温之刺三分留三呼次
進一分留一呼徐徐出鍼以手捫其穴凡刺各經之源者皆所以補之也後凖此)肺者相𫝊之
官治節出焉(肺藏氣主行營衛故治節由之若形寒飲冷悲憂過度則肺氣受傷神失守位)可
刺手太隂之源(太淵穴也用長鍼口中温之以手按穴刺入三分留三呼動氣至徐徐出鍼以
手捫其穴)肝者將軍之官謀慮出焉(氣強而勇故號將軍性多變動故主謀慮若恚
怒氣逆上而不下則肝神受傷也)可刺足厥隂之源(太衝穴也用長鍼於口中先温以手
按穴刺入三分留三呼次進二分留二呼徐徐出鍼以手捫其穴)膽者中正之官决斷
出焉(膽氣剛果故官為中正而主决斷若大驚卒怒其氣必傷神光散失病為惶懼膈噎等證)可刺
足少陽之源(邱墟穴也用長鍼温於口内先以左手按穴刺三分留三呼進至五分留二呼徐徐
出鍼以手捫其穴)膻中者臣使之官喜樂出焉(膻中者心包絡所居相火之位
故為臣使衛護君主故喜樂出焉若五情不節皆能傷之令人失忘恍惚神光不聚則邪犯之)可刺心
包絡所流(勞宫穴也用長鍼於口中温之先以左手按穴刺入三分留二呼徐徐出鍼以手捫其穴)
脾為諫議之官知周出焉(脾藏意神志未定意能通之故為諫議之官慮周萬事皆
由乎意故智周出焉若意有所着思有所傷勞倦過度則脾神散失矣)可刺脾之源(太白穴也
用長鍼口内温之先以左手按穴刺入二分留五呼進至三分留五呼徐徐出鍼以手捫之)胃為倉
廪之官五味出焉(饑飽失宜飲食無度偏於嗜好其神乃傷)可刺胃之源(衝陽
穴也用長鍼於口中温之先以左手按穴刺入三分留三呼進二分徐徐出鍼以手捫其穴)大腸者
傳道之官變化出焉(食物至此變化其形而出閉結則腸胃壅滯泄利則門戶不要傳道
失守三焦元氣之所關也)可刺大腸之源(合谷穴也用長鍼口中温之刺入三分留三呼進至
二分留一呼徐徐出之)小腸者受盛之官化物出焉(受盛水穀而分清濁故曰
化物出焉清濁不分則小腸失其化矣)可刺小腸之源(腕骨穴也用長鍼口中温鍼先以左
手按穴刺三分留三呼進二分留一呼徐徐出鍼以手捫其穴)腎者作強之官伎巧出
焉(色慾恐懼強力入水皆能傷腎腎傷則作強伎巧神失其職矣)刺其腎之源(太谿穴也用長
鍼於口中先温以左手按穴刺入三分留一呼進一分留一呼徐徐出鍼以手捫其穴)三焦者决
瀆之官水道出焉(决凟者水道流通之義如江河淮濟不變其道百川歸之以入於海故曰
四凟人之三焦在上主納在中主運在下主出若出納運行不得其正則三焦失守神氣不聚邪乘虚而犯之
矣)刺三焦之源(陽池穴也用長鍼於口中温之先以左手按穴刺三分留三呼進一分留一呼
徐徐出鍼以手捫之)膀胱者州都之官精液藏焉氣化則能出矣
(膀胱為三焦之下澤津液所聚故曰州都然賴下焦之氣施化而通若其不約而遺不利而癃皆氣海之失職
也)刺膀胱之源(京骨穴也用長鍼先温於口中以左手按穴刺入三分留三呼進二分留三呼
徐徐出鍼以手捫其穴)凡此十二官者不得相失也(不相失者謂之相使失則
神氣散亂有邪干犯災害至矣宜用刺法以全其真也)是故刺法有全神養真之
旨亦法有修真之道非治疾也故要修養和神也(此言鍼法
有如此之妙其要在修養和神而已)道貴常存補神固根精氣不散神守
不分(道貴常存者貴其不衰也不衰之道在補神以固根欲全其神在精氣不散則神守不分矣)然
即神守而雖不去亦全真(言神守者豈惟神不去正所以全真也)人神不
守非達至真(至真之道要在守神不知守神非達道也)至真之要在乎天玄
(玄者水之色天玄者天一之義以至真之要重在精也)神守天息復入本元命曰
歸宗(天息者鼻息通乎天也守息則氣存氣存則神存故曰神守天息以上三節首言神次言精此言氣
夫人始生先成精精其本也兒在母腹先通胎息氣其元也既寶其精又養其氣復其本返其元矣精氣充而
神自全謂之内三寶三者合一即全真之道也故曰歸宗前有存三守一愚按在四十一)
神失守位邪鬼外干之義(素問遺篇本病論四十四)
黃帝曰人氣不足天氣如虚人神失守神光不聚邪鬼
干人致有夭亡可得聞乎(神光神明也人氣與天氣皆失守則陽神不聚隂鬼干人
致死之兆也)岐伯曰人之五藏一藏不足又會天虛感邪之
至也(人有不足之藏與天虚之氣相會者其邪至甚如肝遇木虚心遇火虚之類也)人憂愁
思慮即傷心又或遇少隂司天天數不及太隂作接間
至即謂天虚也此即人氣天氣同虚也(少隂司天之年太隂尚在左間
若少隂不足則太隂作接者未當至而至矣此以君火之虚與人心氣同虚也)又遇驚而奪精
汗出於心(奪精者奪心之精也五藏各有其精如本神篇曰五藏主藏精者也不可傷傷則失守而
隂虚即此之義)因而三虚神明失守(先有憂愁之傷又有少隂不及再遇驚而奪精三虚
相會神明失守矣)心為君主之官神明出焉神失守位即神遊
上丹田在帝太乙帝君泥丸君下(人之腦為髓海是謂上丹田太乙帝君所
居亦曰泥丸君總衆神者也心之神明失守其位則浮遊於此)神既失守神光不聚却
遇火不及之歲有黑尸鬼見之令人暴亡(心屬火心神失守神明衰
也又遇火運不及故見水色之鬼非但癸年即戊年失守亦然司天二火不及亦然尸鬼者魄之隂氣陽脱隂
孤其人必死故尸鬼見也)人飲食勞倦即傷脾又或遇太隂司天
天數不及即少陽作接間至即謂之虚也此即人氣虚
而天氣虚也(太隂司天之年少陽尚為天之左間若太隂不足則接者先至而少陽得政脾氣既
傷又遇太隂失守是重虚也)又遇飲食飽甚汗出於胃醉飽行房汗
出於脾(衛氣不固則五藏汗泄於外邪得乘而犯之故致人神失守也)因而三虚脾神
失守(既傷於脾次遇天虚再加汗出是三虚也)脾為諫議之官智周出焉神
既失守神光失位而不聚也(脾神失守意智亂也)却遇土不及之
年或巳年或甲年失守或太隂天虚青尸鬼見之令人
卒亡(土運不及不止巳年而甲亦有之又或太隂司天失守其位故木邪鬼見令人卒亡)人久
坐濕地強力入水即傷腎腎為作強之官伎巧出焉因
而三虚腎神失守神志失位神光不聚(諸藏皆言作接間至及汗出之
由惟此不言必脱失也太陽寒水司天之年厥隂尚為左間若太陽不足則厥隂作接間至此天虚也經脉别
論云持重遠行汗出於腎兼之坐濕入水腎氣必傷是為三虚腎神不守則精衰志失也)却遇水不
及之年或辛不會符或丙年失守或太陽司天虚有黃
尸鬼至見之令人暴亡(水不及者土邪犯之故黃尸鬼見卒然傷人)人或
恚怒氣逆上而不下即傷肝也又遇厥隂司天天數不
及即少隂作接間至是謂天虚也此謂天虛人虚也(厥隂
司天之年少隂當為左間若厥隂不足則少隂預至肝氣既傷厥隂又虚天人俱不足也)又遇疾走
恐懼汗出於肝(天虚人虚又汗出於肝是為三虛)肝為將軍之官謀慮
出焉神位失守神光不聚(肝藏魂失守則魂神不聚也)又遇木不及
年或丁年不符或壬年失守或厥隂司天虚也有白尸
鬼見之令人暴亡也(白尸鬼見金勝木也)已上五失守者天虚而
人虚也神遊失守其位即有五尸鬼干人令人暴亡也
謂之曰尸厥(尸鬼干人則厥逆而死故謂尸厥神遊者神氣雖遊未離於身尚不即死若脉絶身
冷口中涎塞舌短卵縮則無及矣否則速救可甦也以上五藏失守獨缺金虚傷肺赤尸鬼一證必脱簡也
惟邪氣藏府病形篇所言五藏之傷俱全但與此稍有不同詳疾病類三)人犯五神易位即
神光不圓也非但尸鬼即一切邪犯者皆是神失守位
故也(神光即陽明之氣凡陽氣不足則隂邪犯之二十難曰脱陽者見鬼即神失守位之義愚按此二
篇所言五鬼干人其義最詳盖天地間萬物萬殊莫非五行之化人之藏氣鬼之干人亦惟此耳故五鬼為邪
各因所勝此相制之理出乎當然者也然以余所騐則有如心神失守火自為邪者多見赤鬼肺金不足氣虚
茫然者多見白鬼腎隂虧損目光昏暗者多見黑鬼肝木亡陽者多見青鬼脾濕為祟者多見黃鬼是皆不待
勝制而本藏之邪自見也至如山野之間幽隱之處鬼魅情形誠有不測若明本篇之義則雖千態萬狀只此
五行包羅盡之治之以勝將安遁哉然鬼本無形乃能形見既覺其無中之有獨不能覺其有中之無乎反之
之明在正心以壯氣虚明以定神神定彼將自滅矣天命所在彼亦焉能以非禍加人哉此全神却鬼之道也
古德云山鬼之伎倆有限老僧之不見不聞無窮斯言至矣論治類十六章有按當考)此謂得守
者生失守者死(得守則神全失守則神散神全則靈明圓聚故生神散則魂魄分離故死)得
神者昌失神者亡(陽氣為神陽盛則神全隂氣為鬼陽衰則鬼見隂陽合氣命之曰人其生
在陽其死在隂故曰得神者昌得其陽也失神者亡失其陽也明隂陽聚散之道則鬼神之妙固不難知而得
失之柄還由於我古云人定勝天本非虚語觀孟子曰求則得之舍則失之不於斯言益信乎)
類經卷二十八
