欽定四庫全書
類經卷十明張介賓撰
標本類
六氣標本所從不同(素問至真要大論一)
帝曰六氣標本所從不同奈何(六氣者風寒暑濕火燥天之令也標末也本原
也猶樹木之有根枝也分言之則根枝異形合言之則標出乎本此篇當與六微旨大論少陽之上火氣治
之中見厥隂之義參看詳運氣類第六)岐伯曰氣有從本者有從標本者
有不從標本者也帝曰願卒聞之(不從標本者從中氣也)岐伯曰
少陽太隂從本(六氣少陽為相火是少陽從火而化故火為本少陽為標太隂為濕土是太隂
從濕而化故濕為本太隂為標二氣之標本同故經病之化皆從乎本)少隂太陽從本從
標(少隂為君火從熱而化故熱為本少隂為標是隂從乎陽也太陽為寒水從寒而化故寒為本太陽為標
是陽從乎隂也二氣之標本異故經病之化或從乎標或從乎本)陽明厥隂不從標本
從乎中也(陽明為燥金從燥而化故燥為本陽明為標厥隂為風木從風而化故風為本厥隂為標
但陽明與太隂為表裏故以太隂為中氣而金從濕土之化厥隂與少陽為表裏故以少陽為中氣而木從相
火之化是皆從乎中也詳義見圖翼三卷上中下本標中氣圖解)故從本者化生於本
從標本者有標本之化從中者以中氣為化也(六氣之太過不
及皆能為病病之化生必有所因故或從乎本或從乎標或從乎中氣知其所從則治無失矣)帝曰脉
從而病反者其診何如(謂脉之隂陽必從呼病其有脉病不應而相反者診當何如也)
岐伯曰脉至而從按之不鼓諸陽皆然(陽病見陽脉脉至而從也若浮
洪滑大之類本皆陽脉但按之不鼓指下無力便非真陽之候不可誤認為陽凡諸陽證得此者似陽非陽皆
然也故有為假熱有為格陽等證此脉病之為反也)帝曰諸隂之反其脉何如岐
伯曰脉至而從按之鼓甚而盛也(隂病見隂脉脉至而從矣若雖細小而按
之鼓甚有力者此則似隂非隂也凡諸隂病而得此有為假寒有為格隂表裏異形所以為反凡此相反者皆
標本不同也如隂脉而陽證本隂標陽也陽脉而隂證本陽標隂也故治病當必求其本)
病有標本取有逆順(素問至真要大論隨前篇二)
是故百病之起有生於本者有生於標者有生於中氣
者有取本而得者有取標而得者有取中氣而得者有
取標本而得者有逆取而得者有從取而得者(百病之生於本
標中氣者義見前篇中氣中見之氣也如少陽厥隂互為中氣陽明太隂互為中氣太陽少隂互為中氣以其
相為表裏故其氣互通也取求也病生於本者必求其本而治之病生於標者必求其標而治之病生於中氣
者必求中氣而治之或生於標或生於本者必或標或本而治之取有標本治有逆從以寒治熱治真熱也以
熱治寒治真寒也是為逆取以熱治熱治假熱也以寒治寒治假寒也是為從取逆從義詳論治類第四)逆
正順也若順逆也(病熱而治以寒病寒而治以熱於病似逆於治為順故曰逆正順也病熱而治以熱病寒
而治以寒於病若順於治為反故曰若順逆也本論曰逆者正治從者反治是亦此意)故
曰知標與本用之不殆明知逆順正行無問此之謂也
不知是者不足以言診足以亂經(用運用也殆危也正行執中而行不偏不
倚也無問無所疑問以資惑亂也不有真見烏能及此錯亂經常在不知其本耳)故大要曰麤
工嘻嘻以為可知言熱未巳寒病復始同氣異形迷診
亂經此之謂也(麤工淺輩也嘻嘻自得貌妄謂道之易知故見標之陽輙從火治假熱未除真
寒復起雖隂陽之氣若同而變見之形則異即如甲乙同為木化而甲陽乙隂一六同為水數而一陽六隂何
非同氣異形者麤工昧此未有不迷亂者矣)夫標本之道要而博小而大可
以言一而知百病之害言標與本易而勿損察本與標
氣可令調明知勝復為萬民式天之道畢矣(要而博小而大者謂
天地之運氣人身之疾病變化無窮無不有標本在也如三隂三陽皆由六氣所化故六氣為本三隂三陽為
標知標本勝復之化則氣可令調而天之道畢矣然疾病之或生於本或生於標或生於中氣凡病所從生即
皆本也夫本者一而已矣故知其要則一言而終不知其要則流散無窮也)
病反其本得標之病治反其本得標之方(素問至真
要大論三)
帝曰病生於本余知之矣生於標者治之奈何(病之先受者為
本病之後變者為標生於本者言受病之原根生於標者言目前之多變也)岐伯曰病反其
本得標之病治反其本得標之方(謂病有標本但反求其所致之本則見在
之標病可得其隂陽表裏之的矣治有本末但反求其拔本之道則治標之運用可得其七方十劑之妙矣此
無他亦必求於本之意)
病有標本刺有逆從(素問標本病傳論四)
黃帝問曰病有標本刺有逆從奈何(逆者謂病在本而刺其標病在標而
刺其本從者病在本而刺其本病在標而刺其標也)岐伯對曰凡刺之方必别隂
陽(隂陽二字所包者廣如經絡時令氣血疾病無所不在)前後相應逆從得施標
本相移(取其前則後應取其後則前應故或逆或從得施其法而在標在本可相移易矣)故曰
有其在標而求之於標有其在本而求之於本(當從取者若此)
有其在本而求之於標有其在標而求之於本(當逆取者若此)
故治有取標而得者有取本而得者有逆取而得者有
從取而得者(各有所宜也)故知逆與從正行無問知標本者
萬舉萬當不知標本是謂妄行(既知標本逆從之道尚何疑問又何不當此甚
言標本之不可不知也當去聲)
標本逆從治有先後(素問標本病傳論靈樞病本篇與此篇同者不重載
五)
夫隂陽逆從標本之為道也小而大言一而知百病之
害少而多淺而博可以言一而知百也(一者本也百者標也)以淺
而知深察近而知遠言標與本易而勿及(此標本逆從隂陽之道似
乎淺近言之雖易而實無能及者)治反為逆治得為從(此釋逆從為治之義得相得也
猶言順也)先病而後逆者治其本先逆而後病者治其本先
寒而後生病者治其本先病而後生寒者治其本先熱
而後生病者治其本(有因病而致血氣之逆者有因逆而致變生之病者有因寒熱而生
為病者有因病而生為寒熱者但治其所因之本原則後生之標病可不治而自愈矣)先熱而後
生中滿者治其標先病而後泄者治其本先泄而後生
他病者治其本必且調之乃治其他病先病而後生中
滿者治其標先中滿而後煩心者治其本(諸病皆先治本而惟中滿
者先治其標盖以中滿為病其邪在胃胃者藏府之本也胃滿則藥食之氣不能行而藏府皆失其所禀故先
治此者亦所以治本也)人有客氣有同氣(客氣者流行之運氣也往来不常故曰客氣同
氣者四時之主氣也歲歲相同故曰同氣氣有不和則客氣同氣皆令人病矣)小大不利治其
標小大利治其本(無論客氣同氣之為病即先有他病而後為小大不利者亦先治其標諸
皆治本此獨治標盖二便不通乃危急之候雖為標病必先治之此所謂急則治其標也凡諸病而小大利者
皆當治本無疑矣愚按此篇標本之義凡治本者十之八九治標者惟中滿及小大不利二者而已盖此二
者亦不過因其急而不得不先之也又如隂陽應象大論曰治病必求於本觀此必字即中滿及小大不利二
證亦有急與不急之分而先後乎其間者此則聖人治本治標大義可洞悉矣奈何今之醫家多不知求本求
標孰緩孰急之道以故治標者常八九治本者無二三且動稱急則治其標緩則治其本尚不知孰為可緩孰
為最急顛倒錯認舉手悮人是未明此篇標本之真義耳)病發而有餘本而標之先
治其本後治其標病發而不足標而本之先治其標後
治其本(此以病氣強弱而言標本也如病發之氣有餘則必侮及他藏他氣而因本以傳標故必先治
其本病發之氣不足則必受他藏他氣之侮而因標以傳本故必先治其標蓋亦治所從生也)謹察間
甚以意調之間者并行甚者獨行(間者言病之淺甚者言病之重也病淺者
可以兼治故曰并行病甚者難容雜亂故曰獨行蓋治不精專為法之大忌故當加意以調之也一曰病輕
者邪氣與元氣互為出入故曰并行病甚者邪專王而肆虐故曰獨行於義亦通間去聲)先小大
不利而後生病者治其本(二便不利皆為急證故無論標本即當先治此一句當在
前小大不利之後必古文脱簡悮入於此愚按二便之治小便尤難但知氣化則能出矣之意則大腸之血
燥者不在硝黃而膀胱之氣閉者又豈在五苓之類)
類經卷十
