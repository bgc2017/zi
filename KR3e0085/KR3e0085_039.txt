欽定四庫全書
類經圖翼卷七
明張介賓撰
經絡(五)
足太陽膀胱經穴
膀胱經穴歌
足太陽經六十三晴明攅竹曲差參五處承光接通
天絡却玉枕天柱邊大杼風門引肺俞厥隂心膈肝
膽居脾胃三焦腎俞次大腸小腸膀胱如中膂白環
皆二行去脊中間二寸許上髎次髎中復下會陽須
向尻旁取還有附分在三行二椎三寸半相當魄戶
膏肓與神堂譩譆膈關魂門旁陽綱意舍及胃倉肓
門志室連胞肓秩邊承扶殷門穴浮郄相隣是委陽
委中再下合陽去承筋承山相次長飛陽附陽達崑
崙㒒參申脈過金門京骨束骨近通谷小指外側尋
至隂
睛明(一名淚孔)在目内眥外一分宛宛中氣府論註曰
手足太陽足陽明隂陽蹻五脈之會刺一分半留
六呼灸三壯甲乙經曰刺六分一曰禁灸
主治目痛視不明見風淚出努肉攀睛白翳眥癢疳
眼頭痛目眩凡治雀目者可久留鍼然後速出之
席弘賦云治眼若未效并合谷光明不可缺
百證賦云兼行間可治雀目汗氣
靈光賦云治努肉
攅竹(一名始光一名員柱一名夜光一名光明)在眉頭陷者中刺一分
留六呼不宜灸甲乙經云灸三壯明堂用細三稜鍼
刺之宣泄熱氣眼目大明宜刺三分出血
主治目視䀮䀮淚出目眩瞳子癢眼中赤痛及腮臉
瞤動不卧
玉龍賦云兼頭維治目疼頭痛
百證賦云兼三間可治目中漠漠
通玄賦云腦昏目赤寫此
曲差(一名鼻衝)在神庭旁一寸五分入髮際正頭取之
刺二分灸三壯五壯
主治目不明頭痛鼻塞鼽衂臭涕頂巔痛身心煩熱
汗不出
五處在曲差後五分夾上星旁一寸五分刺三分
留七呼灸三壯甲乙經曰不可灸
主治脊強反折瘈瘲顛疾頭痛戴眼眩暈目視不明
承光在五處後一寸五分水熱穴論註曰五處後一
寸甲乙經五處後二寸刺三分禁灸
主治頭風風眩嘔吐心煩鼻塞不利目翳口喎
通天(一名天臼)在承光後一寸五分一曰橫直百會旁一
寸五分刺三分留七呼灸三壯
主治頭旋項痛不能轉側鼻塞偏風口喎衂血頭重
耳鳴狂走瘈瘲恍惚青盲内障
千金云癭氣面腫灸五十壯
百證賦云能去鼻内無聞之苦
絡却(一名強陽一名腦蓋)在通天後一寸五分甲乙經一寸三
分刺三分留五呼灸三壯一曰禁刺
主治頭旋口喎鼻塞項腫癭瘤内障耳鳴
玉枕在絡却後一寸五分甲乙經曰在絡却後七分
夾腦戶旁一寸三分起肉枕骨上入後髮際三分(按甲
乙經之數與督脈之數不相合)刺三分留三呼灸三壯一曰禁刺
主治目痛如脱不能遠視腦風頭項痛鼻塞無聞
千金云多汗寒熱灸五十壯刺三分
百證賦連𩕄會療頭風
天柱俠項後大筋外廉髮際陷中刺二分留六呼
灸三壯一曰刺五分禁灸
主治頭旋腦痛鼻塞淚出項強肩背痛足不任身目
瞑不欲視
百證賦云連養老治目中䀮䀮又云連束骨治項
強多惡風
大杼在項後第一椎下兩旁相去脊中各二寸陷中
正坐取之海論曰衝脈者其輸上在於大杼氣
穴論註曰督脈别絡手足太陽三脈之會刺三分
留七呼灸五壯七壯一曰禁灸非有大急不可灸也
主治傷寒汗不出腰脊項背強痛不得卧喉痺煩滿
痎瘧頭痛欬𠻳身熱目眩癲疾筋攣瘈瘲膝痛不
可屈伸凡刺瘧疾脈滿大者刺此并譩譆穴出
血隨人肥瘦刺之不已刺委中風門立已
席弘賦云大杼若連長強尋小腸氣痛即行鍼
風門(一名熱府)在二椎下兩旁各去脊中二寸正坐取之
督脈足太陽之會熱府腧也刺五分留七呼
灸五壯
主治傷寒頭痛項強目瞑鼽嚏胸中熱嘔逆上氣喘
卧不安身熱黃疸癰疽發背此穴能寫一身熱氣
常灸之永無癰疽瘡疥等患
神農經云傷風欬𠻳頭痛鼻流清涕可灸十四壯及
治頭疼風眩鼻衂不止
千金云上氣短氣欬逆胸背徹痛灸百壯
肺俞在三椎下去脊中各二寸又以手搭背左取右
右取左當中指末處是穴正坐取之千金曰肺俞對
乳引繩度之刺三分留七呼灸三壯一云灸百壯
素問曰刺中肺三日死
主治五勞傳尸骨蒸肺風肺痿欬𠻳嘔吐上氣喘滿
虚煩口乾目眩支滿汗不出腰脊強痛背僂如龜
寒熱癭氣黃疸此穴主寫五藏之熱與五藏俞
治同
神農經曰治欬𠻳吐血唾紅骨蒸虚勞可灸十四壯
千金云治吐血唾血上氣欬逆喉痺灸隨年壯又
氣短不語灸百壯又治水注口中涌水出灸肺
俞及三隂交隨年壯又癭腫上氣短氣灸百壯
又盜汗寒熱惡寒灸隨年壯刺五分
玉龍賦云兼豐隆治痰𠻳
百證賦云兼天突治欬𠻳連聲
乾坤生意云同陶道身柱膏肓治虚損五勞七傷緊
要法
厥隂俞在四椎下去脊中二寸正坐取之(此穴出山眺經甲乙
經無)刺三分灸七壯
主治欬逆牙痛心痛結胸嘔吐煩悶
千金云主胸中膈氣積聚好吐灸隨年壯
心俞在五椎下去脊中二寸正坐取之刺三分留
七呼按甲乙經曰禁灸故世醫皆謂可鍼不可灸殊
不知刺中心一日死乃素問之所戒又豈可易鍼
耶千金方言風中心急灸心俞百壯服續命湯又吐
逆不得食者灸百壯是又當權其緩急也
主治偏風半身不隨食噎積結寒熱心氣悶亂煩滿
恍惚心驚汗不出中風偃卧不得冒絶發癎悲泣
嘔吐欬血發狂健忘此穴主寫五藏之熱與五
藏俞同
神農經云小兒氣不足者數歲不能語可灸五壯艾
炷如麥粒
玉龍賦云兼腎俞治腰腎虚乏之夢遺
百證賦云兼神道治風癎常發自寧
捷經云治憂噎
一傳主療心虚遺精盜汗補之
膈俞在七椎下去脊中二寸正坐取之為血之會
刺三分留七呼灸三壯一云灸至百壯
主治心痛周痺膈胃寒痰暴痛心滿氣急吐食反胃
痃癖五積氣塊血塊欬逆四支腫痛怠惰嗜卧骨
蒸喉痺熱病汗不出食不下腹脅脹滿此血會
也諸血病者皆宜灸之如吐血衂血不已虚損昏
暈血熱妄行心肺二經嘔血藏毒便血不止
千金云臚脹脇腹滿灸百壯三報之又治吐逆不
得食今日食明日吐灸百壯
肝俞在九椎下去脊中二寸正坐取之刺三分留
六呼灸三壯素問曰刺中肝五日死
主治氣短欬血多怒脇肋滿悶欬引兩脇脊背急痛
不得息轉側難反折上視驚狂鼽衂眩暈痛循眉
頭黃疸鼻痠熱病後目中出淚眼目諸疾熱痛生
翳或熱病瘥後因食五辛患目嘔血或疝氣筋痙
相引轉筋入腹此穴主寫五藏之熱與五藏俞
治同
千金云吐血酸削灸百壯又胸滿心腹積聚疼痛
灸百壯又氣短不語灸百壯
玉龍賦云目昏血溢肝俞辨其虚實
標幽賦云兼命門能使瞽者見秋毫
百證賦云兼少澤可治攀睛
一傳治氣痛項癧吐酸
膽俞在十椎下去脊中二寸正坐取之刺五分留
七呼灸三壯素問曰刺中膽一日半死
主治頭痛振寒汗不出腋下腫心腹脹滿口乾苦咽
痛嘔吐翻胃食不下骨蒸勞熱目黃胸脅痛不能
轉側
百證賦云兼陽綱可治目黃
捷經云兼膈俞治勞噎
脾俞在十一椎下去脊中各二寸正坐取之刺三
分留七呼灸三壯素問云刺中脾十日死
主治痃癖積聚肋下滿痎瘧寒熱黃疸腹脹痛吐食
不食飲食不化或食飲倍多煩熱嗜卧身日羸瘦
泄痢善欠體重四支不收此穴主寫五藏之熱
與五藏俞同
千金云食不消化洩痢不作肌膚脹滿水腫灸隨年
壯三報之又虚勞尿血白濁灸百壯
百證賦云兼聽宫能袪心下之悲悽又兼膀胱俞
治脾虚榖食不消
捷經云治思噎食噎
一傳治水腫鼓脹氣滿泄瀉年久不止及久年積塊
脹痛
胃俞在十二椎下去脊中二寸正坐取之刺三分
留七呼灸三壯一曰灸隨年壯
主治胃寒吐逆翻胃霍亂腹脹支滿肌膚疲瘦腸鳴
腹痛不嗜食脊痛筋攣小兒羸瘦食少不生肌肉
及小兒痢下赤白秋末脱肛肚疼不可忍艾炷如
大麥
百證賦云兼魂門治胃冷食不化
一傳治水腫鼓脹氣膈不食泄瀉年久不止多年積
塊
三焦俞在十三椎下去脊中二寸正坐取之刺五
分灸三壯一曰三分五壯
主治傷寒身熱頭痛吐逆肩背急腰脊強不得俛仰
藏府積聚脹滿膈塞不通飲食不化羸瘦水穀不
分腹痛下痢腸鳴目眩
千金云少腹堅大如盤盂胸腹脹滿飲食不消婦人
癥聚瘦瘠灸三焦俞百壯三報之仍灸氣海百壯
又云主五藏六府積聚心腹滿腰脊痛吐逆寒
熱小便不利灸隨年壯又治尿血灸百壯
腎俞在十四椎下與臍平去脊中二寸正坐取之(素問
血氣形志篇有五藏俞度見經絡類十一)刺三分留七呼灸三壯一曰
灸以年為壯素問曰刺中腎六日死
主治虚勞羸瘦面日黃黑耳聾腎虚水藏久冷腰痛
夢遺精滑脚膝拘急身熱頭重振寒心腹䐜脹兩
脅滿痛引少腹少氣溺血便濁淫濼赤白帶下月
經不調隂中痛五勞七傷虚憊無力足寒如冰洞
洩食不化身腫如水男女久積氣痛變成勞疾
此穴主寫五藏之熱與五藏俞同
千金云腎間風虚灸百壯又小便濁夢遺失精灸
百壯又云腎俞主五藏虚勞少腹弦急脹熱灸
五十壯老少减之若虚冷可百壯横三間寸灸之
又消渴口乾同腰目灸之又尿血灸百壯
又百病水腫灸百壯
玉龍賦云兼命門治老人便多又兼心俞治腰腎
虚乏之夢遺
百證賦云兼巨髎穴能除胸膈停留瘀血
通玄賦云能寫盡腰股之痛
一傳治色慾過度虚腫耳痛耳鳴
大腸俞在十六椎下去脊中二寸伏而取之刺三
分留六呼灸三壯
主治脊強不得俛仰腰痛腹脹繞臍切痛腸澼瀉痢
食不化大小便不利
千金云脹滿雷鳴灸百壯三報之
靈光賦云治大便病
小腸俞在十八椎下去脊中二寸伏而取之刺三
分留六呼灸三壯
主治膀胱三焦津液少便赤不利淋瀝遺尿小腹脹
滿㽲痛瀉痢膿血脚腫心煩短氣五痔疼痛婦人
帶下
千金云洩注五痢便膿血腹痛灸百壯又主三焦
膀胱寒熱津液赤白洞泄腰脊痛小水不利婦人
帶濁灸五十壯又消渴口乾不可忍者灸百壯
横三間寸灸之
靈光賦云治小便病
膀胱俞在十九椎下去脊中二寸伏而取之刺三
分留六呼灸三壯一云七壯
主治小便赤澁遺尿洩痢腰脊腹痛隂瘡脚膝寒冷
無力女子癥瘕
百證賦云兼脾俞治脾虚穀食不消
中膂内俞(一名脊内俞)在二十椎下去脊中二寸夾脊胛
起肉間伏而取之刺三分留六呼灸三壯
主治腎虚消渴腰脊強痛不得俛仰腸冷赤白痢疝
痛汗不出脅腹脹痛
百證賦云兼陶道治歲熱時行
捷徑云主腰痛夾脊膂上下按之從後頂至此穴痛
者灸之立愈
白環俞在二十一椎下去脊中二寸伏而取之刺
五分灸三壯甲乙經云刺八分得氣則寫寫訖多補
之不可灸
主治腰脊痛不得坐卧疝痛手足不仁二便不利温
瘧筋攣痺縮虚熱閉塞一云主治夢遺白濁腎
虚腰痛先寫後補赤帶寫之白帶補之月經不調
亦補之
百證賦云兼委中治背連腰痛大驗
上髎在腰髁骨下一寸夾脊兩旁第一空陷中繆
刺論註曰腰下夾尻有空骨各四蓋即此四髎穴也
刺腰痛論註曰上髎當髁骨下陷中餘三髎少斜下
按之陷中是也(腰髁骨即十六椎下腰脊兩旁起骨之夾脊者)足太陽少
陽之絡刺三分留七呼灸七壯
主治大小便不利嘔逆腰膝冷痛寒熱瘧鼻衂婦人
絶嗣隂中癢痛隂挺出赤白帶下
次髎夾脊旁第二空陷中刺三分留七呼灸七壯
一曰三壯
主治大小便淋赤不利心下堅脹腰痛足清疝氣下
墜引隂痛不可忍腸鳴泄瀉赤白帶下
中髎夾脊旁三空陷中刺二分留十呼灸三壯
主治五勞七傷二便不利腹脹飱泄婦人少子帶下
月經不調
下髎夾脊旁四空陷中刺腰痛篇及繆刺論王註
皆曰足厥隂支别者與太隂少陽結於腰踝下俠脊
第三第四骨空中其穴即中髎下髎也刺二分留
十呼灸三壯一曰刺二寸
主治腸鳴泄瀉二便不利下血腰痛引小腹急痛女
子淋濁不禁
百證賦云濕熱濕寒下髎定
會陽(一名利機)在隂尾尻骨兩旁甲乙經曰督脈氣所
發刺二分灸五壯一曰刺八分
主治腹中寒氣泄瀉腸澼便血久痔陽氣虚乏隂汗
濕
附分在二椎下附項内廉兩旁相去脊中各三寸半
正坐取之手足太陽之會刺三分灸五壯甲乙
經作刺八分
主治肘臂不仁肩背拘急風客腠理頸痛不得回顧
魄戶在三椎下去脊中各三寸半正坐取之刺五
分灸五壯一曰刺三分灸百壯
主治虚勞肺痿肩膊胸背連痛三尸走注項強喘逆
煩滿嘔吐此穴主寫五藏之熱與五藏俞同
神農經云治虚勞發熱可灸十四壯
百證賦云兼膏肓治勞瘵傳尸
膏肓俞在四椎下五椎上去脊中各三寸半正坐曲
脊取之千金翼云先令病人正坐曲脊伸兩手以
臂著膝前令正直手大指與膝頭齊以物支肘勿令
臂動乃從胛骨上角摸索至胛骨下頭其間當有四
肋三間依胛骨之際相去骨際如容側指許按其中
一間空處自覺牽引肩中是其穴也左右各灸至百
壯或三五百多至千壯當氣下&KR0034;&KR0034;然如流水之降
若停痰宿疾亦必下也若病人已困不能正坐當令
側卧挽上臂令前索孔穴灸之又法但以右手搭
左肩上中指稍所不及處是其穴也左手亦然乃以
前法灸之其有不能久坐伸臂者亦可伏衣&KR0008;上伸
兩臂令人挽兩胛骨使相離遠不爾胛骨覆穴不得
其真也所伏衣&KR0008;當令大小得宜不爾則前却亦失
其穴也此穴灸後令人陽氣日盛當消息自為補養
令得平復則諸病無所不治又法如其人骨節分
明則以椎數為凖若脊背肥厚骨節難尋須以大椎
至尾骶量分三尺折取之不然則以平臍十四椎命
門為則逐椎分寸取之則穴無不真然取大椎之法
除項骨三節不在内或人亦有項骨短而無可尋者
但當以平肩之處為第一椎以次求之可無差也
捷徑云灸膏肓功效諸書例能言之而取穴則未也
千金等方之外莊綽論之最詳然繁而無統不能歸
定於一余嘗以意取之令病人兩手交在兩膞上灸
時亦然胛骨遂開其穴立見以手指摸索第四椎下
兩旁各三寸四肋三間之中按之痠疼是穴灸至千
壯少亦七七壯當依千金立點立灸坐點坐灸卧點
卧灸為的劉瑾云取膏肓二穴當除第一椎小骨不
算若連第一椎數下當在五椎下兩旁各三寸半共
折七寸分兩旁按其痠疼處乃是真穴每依此灸療
多獲全愈灸七七壯至百壯千壯一云灸後當灸
足三里以引火實下此穴自晉以前所未有乃後
人之所增也
主治百病無所不療虚羸瘦損五勞七傷諸病夢遺
失精上氣欬逆痰火發狂健忘胎前産後可灸二
七至七七壯
百證賦云兼魄戶治勞瘵傳尸
靈光賦云治背脊痛風勞一切諸病
乾坤生意云兼陶道身柱肺俞治虚損五勞七傷緊
要之穴
神堂在五椎下去脊中各三寸半陷中正坐取之
刺三分灸五壯此穴主寫五藏之熱與諸藏俞同
主治腰脊強痛不可俛仰洒淅寒熱胸腹滿逆時噎
譩譆在肩膞内廉六椎下去脊中各三寸半正坐取
之甲乙經曰以手痛按之病者呼譩譆是穴蓋因
其痛也刺六分留七呼灸五壯一曰二七壯至百
壯
主治大風熱病汗不出勞損不得卧温瘧久不愈胸
腹脹悶氣噎肩背脇肋痛急目痛劾逆鼻衂忌莧
菜白酒
千金云多汗瘧病灸五十壯
膈關在七椎下去脊中各三寸半陷中正坐開肩取
之刺五分灸五壯
主治背痛惡寒脊強嘔吐飲食不下胸中噎悶大小
便不利此亦血會治諸血病
魂門在九椎下相去脊中各三寸半陷中正坐取之
刺五分灸三壯
主治尸厥走注胸背連心痛食不下腹中雷鳴大便
不節小便黃赤此穴主寫五藏之熱與五藏俞
同
百證賦云兼胃俞治胃冷食難化
標幽賦云筋攣骨痛者補此
陽綱在十椎下去脊中三寸半陷中正坐取之刺
五分灸三壯七壯
主治腸鳴腹痛食不下小便濇身熱消渴目黃腹脹
泄痢
百證賦云兼膽俞治目黃
意舍在十一椎下去脊中三寸半陷中正坐取之
刺五分灸七壯一云五十壯至百壯
主治背痛腹脹大便泄小便黃嘔吐惡風寒飲食不
下消渴目黃此穴主寫五藏之熱與五藏俞同
百證賦云兼中府能除脹滿噎塞胸背脇痛惡寒嘔
吐
胃倉在十二椎下去脊中各三寸半正坐取之刺
五分灸五壯一云五十壯
主治腹滿水腫食不下惡寒背脊痛不可俛仰
肓門在十三椎下去脊中各三寸半又肋間陷中前
與鳩尾相直正坐取之刺五分灸三壯氣府論註
云三十壯
主治心下痛大便堅婦人乳痛有餘
志室在十四椎下去脊中各三寸半陷中正坐取之
刺五分灸三壯七壯
主治隂腫隂痛失精小便淋瀝背脊強腰脅痛腹中
堅滿霍亂吐逆不食大便難此穴主寫五藏之
熱與五藏俞同
胞肓在十九椎下去脊中各三寸半陷中伏而取之
刺五分灸五壯七壯
主治腰脊痛惡寒小腹堅腸鳴大小便不利
秩邊在二十一椎下去脊中各三寸半陷中伏而取
之刺五分灸三壯
主治腰痛五痔小便赤澁
承扶(一名肉郄一名隂關一名皮部)在尻臀下股隂上約文中刺
七分留七呼灸三壯甲乙經作刺二寸
主治腰脊相引如解久痔臀腫大便難胞寒小便不
利
殷門在承扶下六寸膕上兩筋之間刺七分留七
呼灸三壯
主治腰脊不可俛仰惡血流注外股腫
浮郄在委陽上一寸屈膝得之刺五分灸三壯
主治霍亂轉筋小腹膀胱熱大腸結股外筋急髀樞
不仁
委陽在承扶下六寸屈伸取之邪氣藏府病形篇
曰三焦合入於委陽甲乙經曰委陽三焦下輔腧也
在足太陽之前少陽之後出於膕中外廉兩筋間此
足太陽别絡也刺七分留五呼灸三壯
主治腰脊腋下腫痛不可俛仰引隂中不得小便胸
滿身熱瘈瘲顛疾小腹滿飛尸遁注痿厥不仁
本輸篇曰三焦下輸出於委陽並太陽之正入絡膀
胱約下焦實則閉癃虚則遺溺遺溺則補之閉癃
則寫之
百證賦云兼天池穴腋腫鍼而速散
委中(一名血郄)在膕中央約文動脈陷中伏卧屈足取之
足太陽所入為合刺五分留七呼灸三壯一云
禁灸春月勿令出血蓋太陽合腎腎王
於冬水衰於春故春無令出血
主治大風眉髮脱落太陽瘧從背起先寒後熱熇熇
然汗出難已頭重轉筋腰脊背痛半身不遂遺溺
小腹堅風痺髀樞痛膝痛足軟無力凡腎與膀胱
實而腰痛者刺出血妙虚者不宜刺慎之此穴
主寫四肢之熱委中者血郄也凡熱病汗不出小
便難衂血不止脊強反折瘈瘲癲疾足熱厥逆不
得屈伸取其經血立愈
太乙歌云虚汗盜汗補委中
玉龍賦云合人中除腰脊痛閃之難制又云兼居
髎環跳除腿風濕痛
百證賦云兼白環俞治背連腰痛已試
千金十一穴云委中崑崙治腰背痛相連
四總穴云腰背委中求
馬丹陽天星十二穴云治腰痛不能舉沈引脊梁痠
風癎及轉筋疼痛難移展風痺復無常熱病不能
當膝頭難伸屈鍼入即安康
合陽在膝膕約文下二寸刺六分灸五壯
主治腰脊強引腹痛隂股熱胻痠腫寒疝偏墜女子
崩帶不止
百證賦云兼交信治女子少氣下血
承筋(一名腨腸一名直腸)在腨腸中央陷中脚根上七寸灸
三壯禁刺
主治寒痺腰背拘急腋腫大便閉五痔腨痠脚跟痛
引少腹轉筋霍亂鼽衂
千金云霍亂轉筋灸五十壯
承山(一名肉柱一名魚腹)在兑腨腸下分肉間陷中一云腿肚
下尖分肉間刺七分灸五壯至七七壯然灸不及
鍼
主治頭熱鼻衂寒熱癲疾疝氣腹痛痔腫便血腰背
痛膝腫脛痠跟痛霍亂轉筋戰慄不能行立凡有
邪熱者可寫之
千金云灸轉筋隨年壯神驗霍亂灸百壯
玉龍賦云兼長強灸痔最妙
席弘賦云隂陵泉治心胸滿兼此穴而飲食自思
又云兼魚際崑崙治轉筋目眩立消
靈光賦云治轉筋并久痔
百證賦云刺長強兼承山善主腸風新下血
天星秘訣云兼内踝尖治轉筋并眼花又云兼隂
交治胸膈痞滿自喜飲食
馬丹陽云善治腰疼痛痔疾大便難脚氣并膝腫兩
足盡寒痠展轉成時疫戰慄瘧憎寒霍亂及轉筋
刺之立便安
今時多用此穴治傷寒立效亦有初發瘧疾者灸之
立已
飛陽(一名厥陽)在足外踝上七寸後陷中足太陽絡别
走少隂刺三分灸三壯
主治痔痛不得起坐脚痠腫不能立歴節風不得屈
伸癲疾寒瘧頭目眩逆氣
千金云瘧實則腰背痛虚則鼻衂飛陽主之
百證賦云兼支正可治目眩
附陽在足外踝上三寸太陽前少陽後筋骨之間
陽蹻之郄刺五分留七呼灸三壯一云七壯
主治霍亂轉筋腰痛不能立髀樞股胻痛痿厥風痺
不仁頭重䪼痛時有寒熱四肢不舉屈伸不能
崑崙在足外踝後五分跟骨上陷中細動脈應手
足太陽所行為經刺三分留七呼灸三壯
主治腰尻脚氣足腨腫痛不能步立頭痛鼽衂肩背
拘急欬喘目眩隂腫痛産難胞衣不下小兒發癎
瘈瘲
玉龍賦云兼申脈太谿善療足腫之迍
靈光賦云能住喘愈脚氣
神農經云治腰尻痛足痛不能履地肩背拘急可灸
七壯又治小兒隂腫可灸三壯炷如小麥
席弘賦云兼魚際承山治轉筋目眩立消
千金云胞衣不出鍼足太陽入四分穴在外踝下後
一寸宛宛中者意必此穴又云瘧多汗腰痛不
能俛仰目如脱項似拔崑崙主之
千金十一穴云兼委中治腰背痛相連
捷徑云治偏風
馬丹陽天星十二穴云治轉筋腰尻痛膞重更連隂
頭疼脊背急暴喘滿衝心舉步行不得動足即呻
吟若欲求安樂須尋此穴鍼增治法云治目䀮
䀮如脱頭熱鼻衂肚脹痛不得息霍亂大便泄風
癎口噤不開小兒隂腫頭眩轉筋吐逆尸厥中惡
膝蓋暴痛
㒒參(一名安邪)在跟骨下陷中拱足得之足太陽陽蹻
之會刺三分留七呼灸七壯
主治腰痛足痿不收足跟痛霍亂轉筋吐逆尸厥癲
癎狂言見鬼膝痛
靈光賦云後跟痛在㒒參求
申脈在足外踝下五分陷中容爪甲許白肉際陽
蹻脈所生刺三分留七呼灸三壯
主治風眩癲疾腰脚痛膝胻寒痠不能坐立如在舟
車中氣逆腿足不能屈伸婦人氣血痛一云脚氣
紅腫寫之若麻木無力先寫後補
神農經曰治腰痛可灸五壯
玉龍賦云兼太谿崑崙善療足腫之迍
標幽賦云兼金門治頭風頭痛
攔江賦云能除寒與熱偏正頭風及心驚耳鳴鼻衂
胸中滿遇麻木者虚當補逄疼痛者寫而迎
靈光賦云陽蹻隂蹻及陽陵隂陵四穴治脚氣取之
又兼三里同治脚氣亦去在腰諸疾
千金方十三鬼穴云此名鬼路當在第五次下火鍼
治百邪癲狂
捷法云治腰背強不可俛仰支節煩痛牽引腰脚中
風不省人事中風不語中風半身癱瘓偏枯疼痛
無時中風四肢麻木不仁手足搔癢不能握物中
風口眼喎斜牽連不已角弓反張眼目盲視口噤
不開語言蹇濇腰脊肩背疼痛頭項強痛不得回
顧腰痛起止艱難手足背生毒臂背生毒已上
凡二十餘證先以申脈主治後隨證加各穴分治
之
金門(一名關梁)在足外踝下一寸足太陽郄陽維别屬
也刺一分灸三壯一云刺三分灸七壯炷如小麥
主治霍亂轉筋尸厥癲癎疝氣膝胻痠不能立小兒
張口搖頭身反
百證賦云兼邱墟可醫轉筋
通玄賦云兼申脈治頭風頭痛
京骨在足小指外側本節後大骨下赤白肉際陷中
可按而得足太陽所過為原刺三分留七呼灸
七壯
主治腰脊痛如折髀不可曲項強不能回顧筋攣善
驚痎瘧寒熱目眩内眥赤爛頭痛鼽衂癲病狂走
束骨在足小指外側本節後陷中赤白肉際足太
陽所注為腧刺三分留三呼灸三壯
主治腸澼泄瀉瘧痔癲癎發背癰疔頭痛目眩内眥
赤痛耳聾腰膝痛項強不可回顧
太乙歌云兼三里刺治項強腫痛體重腰癱
百證賦云連天柱治項強多惡風
秦承祖云治風熱胎赤兩目眥爛
通谷在足小指外側本節前陷中足太陽所溜為
滎刺二分留五呼灸三壯
主治頭痛目眩項痛鼽衂善驚目䀮䀮結積留飲食
多不化失欠
千金云諸結積留飲澼囊胸滿飲食不消灸通谷五
十壯
至隂在足小指外側去爪甲角如韭葉足太陽所
出為井刺一分留五呼灸三壯五壯
主治風寒頭重鼻塞目痛生翳胸脅痛轉筋寒瘧汗
不出煩心足下熱小便不利失精脈痺從足小指
起牽引上下
百證賦云兼屋翳治遍身癢痛之疾
席弘賦云專治脚膝腫
今時習用此治婦人寒證
張仲文治婦人橫産手先出諸符藥不效為灸右脚
小指尖三壯炷如小麥下火立産
足少隂腎經穴
腎經穴歌
足少隂俞二十七湧泉然谷照海出太谿水泉連大
鍾復溜交信築賓立隂谷橫骨趨大赫氣穴四滿中
注得肓俞商曲石關蹲隂都通谷幽門值步廊神封
出靈墟神藏彧中俞府畢
湧泉(一名地衝)在足心陷中屈足卷指宛宛中足少隂
所出為井刺三分留三呼灸三壯
主治尸厥面黑喘欬有血目視䀮䀮無所見善恐心
中結熱風疹風癎心痛不嗜食男子如蠱女子如
妊欬𠻳氣短身熱喉痺目眩頸痛胸脅滿小腹痛
腸澼泄瀉霍亂轉胞不得尿腰痛大便難轉筋足
脛寒痛腎積奔豚熱厥五指盡痛足不踐地
史記漢北齊王阿母患足下熱喘滿淳于意曰熱厥
也刺足心立愈
千金云隂中懊憹痛刺入三分又鼻衂不止灸二百
壯又霍亂轉筋灸三七壯不止灸足踵聚筋上
白肉際七壯立愈
玉龍賦云兼關元豐隆治尸勞
席弘賦云鳩尾能治五般癎若下湧泉人不死又
云小腸氣結連臍痛速寫隂交良久鍼湧泉取氣
甚妙
百證賦云專治厥寒厥熱又云兼行間治消渴腎
竭
通玄賦云治胸結身黃寫此
靈光賦云治婦人疾并男蠱女孕而病痓者千金勿
妄傳
天星秘訣云兼隂陵治小腸連臍痛
然谷(一名龍淵一名然骨)在足内踝前起大骨下陷者中足
少隂所溜為滎刺三分留三呼灸三壯一曰刺不
宜見血
主治喘呼煩滿欬血喉痺消渴舌縱心恐少氣涎出
小腹脹痿厥寒疝足跗腫胻痠足一寒一熱不能
久立男子遺精婦人隂挺出月經不調不孕初生
小兒臍風撮口痿厥洞泄此穴主寫腎藏之熱若
治傷寒亦宜出血
千金云石水灸然谷氣衝四滿章門
百證賦云此穴易醒臍風
照海在足内踝下一寸陷中容爪甲一云在内踝下
四分微前高骨陷中前後有筋上有踝骨下有軟骨
其穴居中神農經云在内踝直下白肉際是穴隂
蹻所生刺四分留六呼灸三壯一曰刺三分灸七
壯
主治咽乾嘔吐四肢懈惰嗜卧善悲不樂大風偏枯
半身不遂久瘧卒疝腹中氣痛小腹淋痛隂挺出
月水不調
玉龍賦云兼支溝能通大便之秘又云合内關能
醫腹疾之塊
神農經云治月事不行可灸七壯又云兼公孫治
傷寒四日太隂經再用内關施截法
攔江賦云治噤口喉風用三稜鍼出血即安
百證賦云兼大敦治傷寒
席弘賦云兼百會太衝隂交治咽喉疾又云兼隂
交曲泉關元氣海同寫治七疝如神
靈光賦云二蹻二陵脚氣者取此四穴又兼三里同
治脚氣并在腰之疾
標幽賦云兼陽維内關能下胎衣又云治喉中之
閉塞
捷法云治小便頻數淋瀝不通小腹冷痛膀胱七疝
奔豚偏墜木腎腫大如升發時疼痛衝心小便淋
血隂痛遺精白濁夜夢鬼交不禁婦人難産子掬
母心不下女子大便不通産後腹痛惡露不已婦
人脾病血蠱水蠱氣蠱石蠱單蠱女人血氣虚倦
五心煩熱肢體盡痛頭目昏沈老人虚損手足轉
筋不能舉動霍亂吐瀉寒濕脚氣發熱大痛腎虚
脚氣紅腫乾脚氣膝頭内踝五指疼痛渾身脹滿
水蠱喘脹四肢面目浮腫婦人瘦損赤白帶下子
宫久冷不受胎孕經水正行頭眩小腹空痛月水
不調臍腹疼痛及淋漏不斷等證已上諸證先
以照海為主後隨證加穴分治
太谿(一名吕細)在足内踝後五分跟骨上動脈陷中足
少隂所注為腧即原也刺三分留七呼灸三壯
主治熱病汗不出傷寒手足逆冷嗜卧欬𠻳咽腫衂
血唾血溺赤消癉大便難久瘧欬逆煩心不眠脈
沈手足寒嘔吐不嗜食善噫腹疼瘠瘦寒疝痃癖
神農經云治牙疼可灸七壯
一云牙疼紅腫者寫之隂股内濕癢生瘡便毒先補
後寫一云腎瘧嘔吐多寒閉戶而處其病難已
太谿大鍾主之腰脊痛大便難手足寒并刺委中
大鍾
玉龍賦云合崑崙申脈善療足腫之迍
百證賦云兼商陽治寒瘧有驗
水泉在足内踝下太谿下一寸足少隂郄刺四
分灸五壯
主治目䀮䀮不能遠視女子月事不來來即多心
下悶痛小腹痛小便淋隂挺出
百證賦云兼天樞治月潮違限
大鍾在足跟後衝中大骨上兩筋間水熱穴論註曰
在足内踝後衝中足少隂絡别走太陽刺二分
留三呼灸三壯
主治氣逆煩悶實則小便淋閉洒洒腰脊強痛大便
秘澁嗜卧口中熱虚則嘔逆多寒欲閉戶而處少
氣不足胸脹喘息舌乾食噎不得下善驚恐不樂
喉中鳴欬唾血
百證賦云兼通里治倦言嗜卧
標幽賦云治心性之呆癡
復溜(一名伏白一名昌陽)在足内踝後上除踝二寸陷者中前
傍骨是復溜後傍筋是交信二穴止隔一筋足少
隂所行為經刺三分留三呼灸五壯七壯
主治腸澼痔疾腰脊内引痛不得俛仰善怒多言舌
乾涎出足痿胻寒不得履目視䀮䀮腸鳴腹痛四
肢腫十種水病五淋盜汗齒齲脈微細
神農經云治盜汗不收及面色痿黃可灸七壯
千金云血淋灸五十壯
太乙歌云刺治腰脊閃挫疼痛遊風徧體
玉龍賦云傷寒無汗宜寫又云起六脈之沈匿
攔江賦云傷寒無汗先補合谷次寫此穴
席弘賦云此穴專治氣滯在腰
靈光賦云治腫如神
交信在足内踝上二寸少隂前太隂後筋骨間隂
蹻之郄刺四分留五呼灸三壯
主治五淋㿉疝隂急股腨内廉引痛瀉痢赤白大小
便難女子漏血不止隂挺月事不調小腹痛盜汗
百證賦云兼合陽治女子少氣漏血
築賓在足内踝後上腨分中隂維之郄刺三分
灸五壯
主治小兒胎疝癲疾吐舌發狂罵詈腹痛嘔吐涎沫
足腨痛
隂谷在膝下内輔骨後大筋下小筋上按之應手屈
膝乃得之足少隂所入為合刺四分留七呼灸
三壯
主治舌縱涎下腹脹煩滿溺難小腹疝急引隂隂股
内廉痛為痿為痺膝痛不可屈伸女人漏下不止
少妊
太乙歌云兼水分三里利小便消腫脹
通玄賦云治臍腹痛
橫骨(一名下極)在大赫下一寸肓俞下五寸去中行五分
隂上橫骨中按少腹下尖自橫骨上行不可槩用
腹中分寸當以太隂之衝門起自橫骨兩端以至陽
明之氣衝少隂之橫骨至中行之曲骨穴通計折量
始得其凖凡上至腹中皆當以此類推衝脈足少
隂之會刺五分灸三壯五壯甲乙經曰刺一寸
主治五淋小便不通隂器下縱引痛小腹滿目眥赤
痛五藏虚
百證賦云兼肓俞寫五淋久積
席弘賦云兼大都治氣滯腰疼不能立
大赫(一名隂維一名隂關)在氣穴下一寸去中行五分衝脈
足少隂之會刺三分灸五壯千金云三十壯甲乙
經作刺一寸
主治虚勞失精隂痿上縮莖中痛目赤痛女子赤帶
氣穴(一名胞門一名子戶)在四滿下一寸去中行五分衝脈
足少隂之會刺三分灸五壯甲乙經作刺一寸
主治奔豚痛引腰脊瀉痢經不調
四滿(一名髓府)在中注下一寸去中行五分衝脈足少
隂之會刺三分灸三壯甲乙經云刺一寸千金云
灸百壯
主治積聚疝瘕腸癖切痛石水奔豚臍下痛女人月
經不調惡血㽲痛并無子可灸三十壯
中注在肓俞下一寸去中行五分衝脈足少隂之
會刺一寸灸五壯一云刺五分
主治小腹熱大便堅燥腰脊痛目眥痛女子月事不
調
肓俞在商曲下一寸(當作二寸)直臍旁去臍中五分衝
脈足少隂之會刺一寸灸五壯一云刺五分
主治腹痛寒疝大便燥目赤痛從内眥始
百證賦云兼橫骨寫五淋之久積
商曲在石關下一寸去中行五分衝脈足少隂之
會刺一寸灸五壯一云刺五分
主治腹中切痛積聚不嗜食目赤痛内眥始
石關在隂都下一寸去中行五分衝脈足少隂之
會刺一寸灸三壯一云刺五分
主治噦噫嘔逆脊強腹痛氣淋小便不利大便燥閉
目赤痛婦人無子或藏有惡血上衝腹痛不可忍
神農經云治積氣疼痛可灸七壯孕婦禁灸
千金云治噦噫嘔逆灸百壯
百證賦云兼隂交無子可搜
隂都(一名食宫)在通谷下一寸夾中脘相去五分衝脈
足少隂之會刺三分灸三壯甲乙經曰刺一寸千
金云灸隨年壯
主治心煩滿恍惚氣逆腸鳴肺脹氣搶嘔沫大便難
脅下熱痛目痛寒熱痎瘧婦人無子藏有惡血腹
絞痛
通谷在幽門下一寸陷中夾上脘相去五分衝脈
足少隂之會刺五分灸五壯
主治口喎暴瘖積聚痃癖胸滿食不化膈結嘔吐目
赤痛不明清涕項似拔不可回顧
幽門(一名上門)夾巨關兩旁各五分陷者中衝脈足少
隂之會刺五分灸五壯
主治胸中引痛心下煩悶逆氣裏急支滿不嗜食數
欬乾噦嘔吐涎沬健忘洩痢膿血少腹脹滿女子
心痛逆氣善吐食不下
神農經云治心下痞脹飲食不化積聚疼痛可灸十
四壯孕婦不可灸
百證賦云兼玉堂能開徹煩心嘔噦
步廊在神封下一寸六分陷中去中行二寸夾中庭
仰而取之刺三分灸五壯
主治胸脅滿痛鼻塞少氣欬逆不得息嘔吐不食臂
不得舉
神封在靈墟下一寸六分去中行二寸仰而取之
刺三分灸五壯
主治胸脅滿痛欬逆不得息嘔吐不食乳癰洒淅惡
寒
靈墟在神藏下一寸六分去中行二寸陷中仰而取
之刺三分灸五壯
主治同神封
神藏在彧中下一寸六分陷中去中行二寸仰而取
之刺三分灸五壯
主治同上
百證賦云兼璇璣治胸滿項強已試
彧中在俞府下一寸六分陷中去中行二寸仰而取
之刺四分灸五壯
主治欬逆不得喘息胸脅支滿多唾嘔吐不食
神農經云治氣喘痰壅可灸十四壯
一傳治欬𠻳哮病唾血
俞府在巨骨下夾璇璣旁二寸陷中仰而取之刺
三分灸五壯
主治欬逆上氣嘔吐不食中痛
一云熱𠻳寫之冷𠻳補之
玉龍賦云兼乳根能治氣𠻳痰哮
手厥隂心包絡經穴
心包絡經穴歌
心包九穴天池近天泉曲澤郄門認間使内關踰大
陵勞宫中衝中指盡
天池(一名天會)在乳後一寸腋下三寸著脇直腋撅肋間
氣府論註曰在乳後同身寸之二寸手厥隂足少
陽之會刺三分灸三壯
主治目䀮䀮不明頭痛胸脇煩滿欬逆臂腋腫痛四
肢不舉上氣寒熱瘧熱病汗不出
千金云治頸漏瘰癧灸百壯
百證賦云兼委陽穴腋腫鍼而速散
天泉(一名天濕)在曲腋下去肩臂二寸舉臂取之刺六
分灸三壯一曰刺二分
主治惡風寒胸脅痛支滿欬逆膺背胛臂間痛
曲澤在肘内廉橫文陷中筋内側動脈屈肘得之
手厥隂所入為谷刺三分留七呼灸三壯
主治心痛善驚身熱煩渴臂肘搖動掣痛不可伸傷
寒嘔吐氣逆
百證賦云兼少商治血虚口渴
郄門在掌後去腕五寸手厥隂郄刺三分灸五
壯
主治嘔血衂血心痛嘔噦驚恐神氣不足久痔
間使在掌後三寸兩筋間陷中手厥隂所行為經
刺三分留七呼灸五壯
主治傷寒結胸心懸如饑嘔沬少氣中風氣塞昏危
不語卒狂胸中澹澹惡風寒霍亂乾嘔腋腫肘攣
卒心痛多驚咽中如鯁婦人月水不調小兒客忤
久瘧可灸鬼邪隨年壯
千金云乾嘔不止所食即吐不停灸三十壯若四肢
脈絶不至者灸之便通此法能起死人又治卒
死灸百息又十三鬼穴云此名鬼路鍼百邪癲
狂當在第九次下鍼
神農經云治脾寒寒熱往來渾身瘡疥灸七壯
太乙歌云兼風池環跳治瘧疾又兼氣海中極三
里刺小腹便澼
玉龍賦云治痎瘧
百證賦云兼天鼎治失音休遲
靈光賦云兼水溝治邪癲
捷徑云治熱病頻噦
内關在掌後去腕二寸兩筋間與外關相對手厥
隂絡别走手少陽刺五分灸五壯
主治中風失志實則心暴痛虚則心煩惕惕面熱目
昏支滿肘攣久瘧不已胸滿腸痛實則寫之生瘡
灸之
神農經云治心疼腹脹腹内諸疾可灸七壯
玉龍賦云合照海能醫腹疾之塊
席弘賦云兼公孫治肚痛
攔江賦云治傷寒太隂經四日者先用照海公孫後
用内關施治
百證賦云兼建里掃盡胸中之苦悶
標幽賦云胸滿腹痛刺内關
捷法云治胸滿胃脘不快傷寒中焦痞滿兩脅刺痛
嘔吐不已脾胃氣虚心腹脹滿脇肋下疼心腹刺
痛痞塊食癥不散人漸羸瘦血塊氣瘕藏府虚寒
風壅氣滯大腸虚冷脱肛不收大便艱難用力脫
肛藏毒腫痛便血不止五痔五癎口吐涎沬心性
呆癡心驚發狂悲泣不已不識親疎健忘錯亂言
語不記或歌或笑神思不安中風不省人事心虚
膽寒四體戰掉已上諸證先以内關主治後隨
證加各穴治之
大陵在掌後骨下橫文中兩筋間陷中手厥隂所
注為腧即原也刺三分留七呼灸三壯
主治熱病汗不出舌本痛喘欬嘔血心懸如饑善笑
不休頭痛氣短胸脇痛驚恐悲泣嘔逆喉痺口乾
目赤肘臂攣痛小便如血
神農經云治胸中疼痛胸前瘡疥可灸三壯
千金云吐血嘔逆灸五十壯又云凡卒患腰腫附
骨癰疽節腫遊風熱毒此等疾但初覺有異即急
灸之後手掌後第一橫文後兩筋間灸五壯立愈
患左灸右患右灸左當中者兩手俱灸又十三
鬼穴云此為鬼心治百邪癲狂在第四次下鍼
玉龍賦云兼勞宫療心悶瘡痍又云合人中頻寫
全去口氣又云合外關支溝治肚疼秘結
勞宫(一名五里一名掌中)在掌中央動脈屈無名指取之手
厥隂所溜為滎刺二分灸三壯
主治中風悲笑不休熱病汗不出脇痛不可轉側吐
衂噫逆煩渴食不下胸脅支滿口中腥氣黃疸手
痺大小便血熱痔
千金云心中懊憹痛刺入五分補之
玉龍賦云兼大陵療心悶瘡痍
靈光賦云治勞倦
百證賦云兼後谿可治三消黃疸
通玄賦云能退胃翻心痛
捷徑云治憂噎
一傳癲狂灸此效
中衝在手中指端去爪甲如韭葉陷中手厥隂所
出為井刺一分留三呼灸一壯
主治熱病汗不出頭痛如破身熱如火心痛煩滿舌
強痛中風不省人事
神農經云治小兒夜啼多哭灸一壯炷如小麥
百證賦云兼廉泉堪攻舌下腫痛
一云主神氣不足失志
乾坤生意云此為十井穴凡初中風暴仆昏沈痰涎
壅盛不省人事牙關緊閉藥水不入急以三稜鍼
刺少商商陽中衝關衝少衝少澤使血氣流通乃
起死回生急救之妙訣
手少陽三焦經穴
三焦經穴歌
手少陽三焦所從二十二穴起關衝向液門中渚陽
池歴外關支溝會宗三陽絡入於四瀆注天井清冷
淵中消濼臑會肩髎同天髎天牖經翳風瘈脈顱息
角孫入耳門和髎絲竹空
關衝在手名指外側端去爪甲角如韭葉手少陽
所出為井刺一分留三呼灸三壯
主治頭痛口乾喉痺霍亂胸中氣噎不食肘臂痛不
能舉目昏昏一云主三焦邪熱口渴脣焦口氣
宜寫此出血
玉龍賦云壅熱盛於三焦關衝最宜
百證賦云兼啞門治舌緩不語
捷徑云治熱病煩心滿悶汗不出掌中大熱如火舌
本痛口乾消燥久熱不去
乾坤生意云此為十井穴凡初中風暴仆昏沈痰涎
壅盛不省人事牙關緊閉藥水不下急以三稜鍼
刺少商商陽中衝少衝關衝少澤使血氣流通乃
起死回生急救之妙穴
液門在手小指次指間陷者中手少陽所溜為滎
刺二分留二呼灸三壯
主治驚悸忘言寒厥臂痛不得上下痎瘧寒熱頭痛
目眩赤澁泣出耳暴聾咽外腫牙齦痛若手臂紅
腫痛楚寫之出血為妙
千金云治耳聾不得眠刺入三分補之
玉龍賦云兼中渚治手臂紅腫
百證賦云兼魚際能療喉痛
中渚在手名指本節後間陷中把拳取之手少陽
所注為腧刺二分留三呼灸三壯
主治熱病汗不出臂指痛不得屈伸頭痛目眩生翳
不明耳聾咽腫久瘧手臂紅腫寫之出血灸五壯
太乙歌云刺久患腰疼背痛
玉龍賦云兼液門治手臂紅腫
席弘賦云治久患傷寒肩背痛
通玄賦云脊心後痛鍼此立愈
靈光賦云五指不便取中渚
陽池(一名别陽)在手表腕上陷者中自本節後骨直對腕
中手少陽所過為原刺二分留六呼灸三壯銅
人經曰不可灸
主治消渴口乾煩悶寒熱瘧或因折傷手腕捉物不
得臂不能舉
千金云消渴口乾灸五十壯
神農經云治手腕疼無力不能工舉至頭可灸七壯
外關在腕後二寸兩筋間陷中手少陽絡别走心
主刺三分留七呼灸三壯
主治耳聾渾焞無聞肘臂五指痛不能握若脇肋痛
者寫之
神農經云治肘臂不得屈伸五指盡疼不能握物可
灸七壯
玉龍賦云兼大陵支溝治肚痛秘結
捷徑云治臂膊紅腫支節疼痛足内踝骨紅腫痛手
足指節痛不能屈伸五藏六府結熱吐血妄行不
已鼻衂不止吐血昏暈不省人事虚損氣逆陽乘
於隂則血熱妄行隂乘於陽則血寒亦吐名心肺
二經嘔血舌強難言及生白胎重舌腫脹熱極口
内生瘡舌吐不收舌縮不能言脣吻破裂血出乾
痛頭生瘰癧結核遶頸連胸耳根頸項腫痛不消
目生翳膜隠澁難開風沿爛眩迎風流淚目風腫
痛努肉攀睛暴赤腫痛已上諸證先以外關主
治後隨證分穴治之
支溝(一名飛虎)在腕後三寸兩骨間陷中手少陽所行
為經刺二分留七呼灸七壯
主治熱病汗不出肩臂痠重脇腋痛四肢不舉霍亂
嘔吐口噤暴瘖鬼擊卒心痛産後血暈不省人事
凡三焦相火熾盛及大便不通脇肋疼痛者俱宜
寫之
千金云治頸漏馬刀灸百壯
玉龍賦云兼照海能通大便之秘又云合外關大
陵治肚疼秘結
會宗在腕後三寸空中一云空中一寸手少陽郄
刺二分灸三壯一曰禁刺
主治五癎耳聾肌膚痛
三陽絡(一名通間)在臂上大交脈支溝上一寸灸五壯
禁刺
主治暴瘖不能言耳聾齒齲嗜卧身不欲動
四瀆在肘前五寸外廉陷中刺六分留七呼灸三
壯一曰刺三分
主治暴氣耳聾下齒齲痛
天井在肘外大骨尖後肘上一寸兩筋間陷中屈肘
得之甄權云在曲肘後一寸乂手按膝頭取之手
少陽所入為合刺三分留七呼灸三壯甲乙經云
刺一分
主治欬𠻳上氣胸痛不得語唾膿不嗜食寒熱凄凄
不得卧驚悸悲傷瘈瘲癲疾五癎風痺頭頸肩背
痛耳聾目銳眥痛頰腫肘臂痛不得捉物及寫一
切瘰癧瘡腫[病-丙+(穩-禾)]疹
神農經云治欬𠻳上氣風痺肘疼可灸七壯
清冷淵在肘上二寸伸肘舉臂取之刺三分灸三
壯
主治諸痺痛肩臂肘臑不能舉
席弘賦云五般肘痛尋尺澤冷淵鍼後即收功
消濼在肩下臂外間腋斜肘分下行刺五分灸五
壯一曰刺一分灸三壯
主治風痺頸項強急腫痛寒熱頭痛肩背急
一傳海南治牙疼灸此穴
臑會(一名臑髎)在臂前廉去肩端三寸宛宛中手陽明
少陽二絡之會刺五分灸五壯
主治肘臂氣腫痠痛無力不能舉頭癭氣瘤寒熱瘰
癧
肩髎在肩端臑上陷中斜舉臂取之刺七分灸三
壯
主治臂重肩痛不能舉
天髎在肩缺盆中上毖骨際陷者中(毖音秘)一曰直肩
井後一寸手足少陽陽維三脈之會刺八分灸
三壯
主治肩臂痠痛缺盆痛汗不出胸中煩滿頸項急寒
熱
天牖在頸大筋外缺盆上天容後天柱前完骨下髮
際中上夾耳後一寸刺一分留七呼不宜補亦不
宜灸灸即令人面腫資生經云灸一壯甲乙經云灸
三壯
主治暴聾不聰氣目不明夜夢顛倒面無顔色頭風
面腫項強一曰若治面腫眼合先取譩譆後鍼
天牖風池其病即瘥若不先鍼譩譆其病難愈
翳風在耳後尖角陷中按之引耳中手足少陽之
會刺三分灸七壯
主治耳聾口眼喎斜口噤不開脱頷腫頰牙車急痛
暴瘖不能言一云耳紅腫痛寫之耳虚鳴補之
補多寫少
百證賦云兼聽會治耳聾氣閉
瘈脈(一名資脈)在耳本後雞足青絡脈中刺一分灸三
壯銅人云刺出血如豆汁不宜多出一云禁灸
主治頭風耳鳴小兒驚癎瘈瘲嘔吐瀉痢無時驚恐
目澁眵膏
顱息在耳後間青絡脈中刺一分灸七壯甲乙經
曰灸三壯一曰禁刺出血多則殺人
主治耳鳴喘息小兒嘔吐瘈瘲驚恐發癎身熱頭痛
不得卧聤耳腫流膿汁
百證賦云痓病非顱息不愈
角孫在耳廓中間上髮際下開口有空手太陽手
足少陽三脈之會(甲乙經手太陽作手陽明)寒熱病篇曰足太陽
有入頄徧齒者名曰角孫則足太陽脈亦會於此
刺三分灸三壯
主治目生翳齒齦腫不能嚼脣吻燥頸項強
一云堪治耳齒之病
耳門在耳前起肉當耳缺處陷中刺三分留三呼
灸三壯一云禁灸
主治耳聾聤耳膿汁耳生瘡齒齲脣吻強
席弘賦云但患傷寒兩耳聾耳門聽會疾如風
百證賦云兼絲竹空能住牙疼於頃刻
天星秘訣云耳鳴腰痛先五會後此穴及三里
和髎耳前兌髮下橫動脈手足少陽手太陽三脈
之會刺三分灸三壯一曰灸之目盲
主治頭痛耳鳴牙車引急頸項腫口噼瘈瘲
絲竹空(一名目髎)在眉後陷中甲乙經曰足少陽脈氣
所發刺三分留三呼禁灸灸之不幸令人目小及
盲
主治頭痛目赤目眩視物䀮䀮拳毛倒睫風癎戴眼
發狂吐涎沫偏正頭風
神農經云治頭風宜出血
百證賦云兼耳門能治牙疼於頃刻
通玄賦云治偏頭痛難忍
一傳主眼赤痛鍼一分出血
類經圖翼卷七
