欽定四庫全書
類經圖翼卷四
經絡(二)明張介賓撰
井滎腧經合解
靈樞九鍼十二原篇曰五藏五腧五五二十五腧六府
六腧六六三十六腧所出為井所溜為滎所注為腧所
行為經所入為合夫所出為井者如水源出井其氣正
深北方水也所溜為滎者滎小水也脉氣尚微東方春
也所注為腧者腧輸也經由此而輸彼其氣方盛南方
夏也所行為經者經氣大行正盛於此應長夏也所入
為合者脉氣由此内行歸合於府藏西方金也(按六十五難曰
井者東方春也萬物之始生故言所出為井也合者北方冬也陽氣入藏故言所入為合也似亦近理但證之
本經諸篇則皆不合當以經旨為是因敢僣為改正義詳鍼刺類第十七)然經絡遍身無往
非穴今各經之井滎腧經合穴皆在手足而不逾肘膝
者正以手肘足膝是為四關四關者乃關節之處所以
係周身三百六十五節之氣也本篇曰節之交三百六
十五會所言節者神氣之所遊行出入非皮肉筋骨也
又曰四關主治五藏是知周身經絡皆不出於四關而
十二經之要穴皆不離於手足欲求經絡之妙者必加
意於關節之會焉
井滎隂陽配合五行剛柔
靈樞本輸篇曰肺出於少商為井木心出於中沖為井
木肝出於大敦為井木脾出於隠白為井木腎出於湧
泉為井木此五藏之井皆始於木也又曰膀胱出於至
隂為井金膽出於竅隂為井金胃出於厲兑為井金三
焦出於關沖為井金小腸出於少澤為井金大腸出於
商陽為井金此六府之井皆始於金也此靈樞發各經
金木之理而未悉五行生合之義及六十四難經乃始
分析五行剛柔而滑伯仁又詳註隂井木生隂滎火隂
滎火生隂腧土隂腧土生隂經金隂經金生隂合水陽
井金生陽滎水陽滎水生陽腧木陽腧木生陽經火陽
經火生陽合土也又如隂井乙木陽井庚金是乙與庚
合也隂滎丁火陽滎壬水是丁與壬合也陽腧甲木隂
腧己土是甲與己合也陽經丙火隂經辛金是丙與辛
合也陽合戊土隂合癸水是戊與癸合也庚為陽金故
曰陽井庚者乙之剛也乙為隂木故曰隂井乙者庚之
柔也此其生發象四時潮宗合河海上下有相生之義
隂陽有相配之理蓋其上法天時中合人事而下應地
理者乎
十二原解
靈樞九鍼十二原篇云肺之原出於太淵心之原出於
大陵肝之原出於太衝脾之原出於太白腎之原出於
太谿膏之原出於鳩尾肓之原出於脖胦凡十有二原
者正治五藏六府之有疾者也本輸篇乃以太淵大陵
太衝太白太谿等五原為五藏之腧六府則膀胱之束
骨為腧京骨為原膽之臨泣為腧丘墟為原胃之陷谷
為腧衝陽為原三焦之中渚為腧陽池為原小腸之後
谿為腧腕骨為原大腸之三間為腧合谷為原又曰心
出於中衝溜於勞宫注於大陵行於間使入於曲澤手
少隂也(中衝以下皆手心主經穴本篇直指為手少隂而少隂經腧别無載者)邪客篇帝
曰手少隂之脉獨無腧何也岐伯曰諸邪之在於心者
皆在於心之包絡包絡者心主之脉也故獨無腧焉帝
曰少隂獨無腧者不病乎岐伯曰其外經病而藏不病
故獨取其經於掌後銳骨之端(即神門穴手少隂腧也)其餘脉出
入屈折行之徐疾皆如手少隂心主之脉行也故王氏
註氣穴論藏腧五十穴亦惟有心主井腧而無心經之
腧惟獨繆刺篇曰少隂銳骨之端各一痏王氏註謂
神門穴為手少隂之腧者蓋亦本於邪客篇也
愚按前三篇之說各有不同在九鍼十二原篇止言
五藏之原左右各二而復有膏之原肓之原共為十二
原在本輸篇則以前篇五藏之原為五腧復有六府之
原而無膏肓之原且手少隂之脉獨無腧而以手厥隂
之腧代之在邪客篇則明指手少隂之腧在掌後銳骨
之端而亦皆無少隂井滎經合并膏肓等原難經亦然
及查甲乙經乃云少衝者木也少隂脉所出為井少府
者火也少隂脉所溜為滎神門者土也少隂脉所注為
腧靈道者金也少隂脉所行為經少海者水也少隂脉
所入為合而十二經之井滎始全矣然詳求腧原之義
如九鍼十二原篇及本輸篇所云則隂經之原即腧也
陽經雖有腧原之分而腧過於原亦為同氣故陽經治
原即所以治腧也隂經治腧即所以治原也六十六難
曰十二經皆以腧為原者何也然五藏腧者三焦之所
行氣之所留止也又曰原者三焦之尊號也故所止輙
為原五藏六府之有病者皆取其原也及考之順氣一
日分為四時篇則曰原獨不應五時以經合之以應其
數然則腧可合原經亦可合原矣蓋腧在原之前經在
原之後穴隣脉近故其氣數皆相應也義見鍼刺類十
七
六經之氣以風寒熱濕火燥為本三隂三陽為標本標
之中見者為中氣中氣者如少陽厥隂為表裏陽明太
隂為表裏太陽少隂為表裏表裏相通則彼此互為中
氣義出六微旨大論詳運氣類六
藏府經絡之標本藏府為本居裏十二經為標居表表
裏相絡者為中氣居中所謂相絡者乃表裏互相維絡
如足太陽膀胱經絡於腎足少隂腎經亦絡於膀胱也
餘放此
標本中氣從化解(詳標本類第一章)
至真要大論曰少陽太隂從本少隂太陽從本從標陽
明厥隂不從標本從乎中也啓玄子註曰少陽之本火
太隂之本濕本末同故從本也少隂之本熱其標隂太
陽之本寒其標陽本末異故從本從標陽明之中太隂
厥隂之中少陽本末與中不同故不從標本從乎中也
從本從標從中皆以其為化生之用也此註殊欠明顯
即汪石山圖註亦隠晦難解愚按少陽太隂從本者以
少陽本火而標陽太隂本濕而標隂標本同氣故當從
本然少陽太隂亦有中氣而不言從中者以少陽之中
厥隂木也木火同氣木從火化矣故不從中也太隂之
中陽明金也土金相生燥從濕化矣故不從中也少隂
太陽從本從標者以少隂本熱而標隂太陽本寒而標
陽標本異氣故或從本或從標而治之有先後也然少
隂太陽亦有中氣以少隂之中太陽水也太陽之中少
隂火也同於本則異於標同於標則異於本故皆不從
中氣也至若陽明厥隂不從標本從乎中者以陽明之
中太隂濕土也亦以燥從濕化矣厥隂之中少陽火也
亦以木從火化矣故陽明厥隂不從標本而從中氣也
要之五行之氣以木遇火則從火化以金遇土則從濕
化總不離於水流濕火就燥同氣相求之義耳故本篇
曰從本者化生於本從標本者有標本之化從中者以
中氣為化也必詳明標本化生之所自則知所以調治
之矣故張子和標本運氣歌曰少陽從本為相火太隂
從本濕土坐厥隂從中火是家陽明從中濕是我太陽
少隂標本從隂陽二氣相包裹風從火斷汗之宜燥與
濕兼下之可萬病能將火濕分徹開軒岐無縫鎖又其
十二經水火分治歌其義大同皆本之此詳載儒門事
親第十四卷中
愚按六經從本從標從中者蓋以同類相從歸六氣
於水火總萬病於隂陽二者而已此誠造化自然之道
然而經旨深邃未易推測自啓玄子以來註皆未得及
戴人張子和始發明火濕二字之義甚得其要意謂標
本相從之理止於是矣繼自劉宗厚而下莫不宗之愚
亦深以為然獨惜其治法之有未盡善者謂風從火斷
汗之宜燥與濕兼下之可也此槩指六氣從化皆為有
餘而欲以汗下二法盡之若然則諸病之化豈盡屬有
餘而必無不及者耶殊失聖經本意矣在内經之言蓋
特舉隂陽所化之理本非謂其有餘而子和之意則但
見其有餘之為病而不知其不及之難化也夫六經之
氣時有盛衰氣有餘則化生太過氣不及則化生不前
從其化者化之常得其常則化生不息逆其化者化之
變值其變則強弱為災如木從火化也火盛則木從其
化此化之太過也陽衰則木失其化此化之不前也燥
從濕化也濕盛則燥從其化此化之太過也土衰則金
失其化亦化之不前也五行之氣正對俱然此本標化
生之理所必然者化而太過者宜抑化而不及者不宜
培耶治失其當又安得為之善哉知乎此則可與言化
生之妙用矣
九宫八風篇以八節分八宫而稱為太一所居者正合
月建之序蓋月建所在之方即時令所王之位人身之
氣無不應之故凡鍼灸家當知避忌者恐傷其王氣耳
太一人神避忌歌(鍼灸破癰切宜忌之)
立春艮上起天留戊寅己丑左足求
春分左脇倉門震乙卯日見定為仇
立夏戊辰己巳巽隂洛宫中左手愁
夏至上天丙午日正值膺喉離首頭
立秋右手當玄委戊申己未坤上遊
秋分倉果西方兑辛酉還從右脇求
立冬右足加新洛戊戌己亥乾位收
冬至坎方臨叶蟄壬子腰尻下竅流
五藏六府并臍腹招搖諸戊巳中州
逐日人神所在歌(忌鍼灸)
人神之法將何起一日先從足大指
二日外踝三股内四在腰髀五口裏
六手七居内踝次八腕九尻十腰背
十一鼻柱二髮際十三牙齒皆相類
十四胃脘五徧身六胷十七氣衝尋
十八股内十九足二十内踝須分明
卄一在手小指間卄二外踝卄三肝及足
卄四手陽明勿錯卄五足陽明一般
卄六在胷卄七膝卄八隂中勿相逼
卄九元來膝脛前三十足趺須記得
血忌歌(忌鍼灸刺血)
血忌正牛二月羊三當避虎四猴鄉
五兔六雞皆可畏七龍八狗正剛強
九在蛇宫十在亥十一偏嫌馬伏藏
十二月中逢鼠位是名血忌必須防
十干人神所在
甲日(在頭)乙日(在項)丙日(在肩臂)
丁日(在胷脇)戊日(在腹)己日(在背)
庚日(在膝)辛日(在脾)壬日(在腎)
癸日(在足)
十二支人神所在
子日(在日)丑日(在耳)寅日(在胷一云面及口)
卯日(在鼻一云在脾)辰日(在腰)巳日(在手一云在頭口)
午日(在心腹)未日(在足一云在足心)申日(在頭一云在肩腰)
酉日(在背一云在脛)戌日(在頭一云在咽喉)亥日(在項一云在臂脛膝)
十二時人神所在
子時(在踝)丑時(在頭)寅時(在耳一云在目)
卯時(在面一云在耳)辰時(在項一云在口)巳時(在乳一云在肩)
午時(在胷脇)未時(在腹)申時(在心)
酉時(在膝一云在背脾)戌時(在腰一云在隂左右)亥時(在股)
右皆人神所在並不宜鍼灸慎之慎之
禁鍼穴歌(共三十一穴)
禁鍼穴道要先明腦戸𩕄會及神庭
絡却玉枕角孫穴顱𩕄承泣隨承靈
神道靈臺膻中忌水分神闕并會隂
横骨氣衝手五里箕門承筋及青靈
乳中上臂三陽絡二十三穴不可鍼
孕婦不宜鍼合谷三陽交内亦通論
石門鍼灸應須忌女子終身無妊娠
外有雲門并鳩尾缺盆客主人莫深
肩井深時人悶倒三里急補人還平
禁灸穴歌(四十七穴)
禁灸之穴四十七承光瘂門風府逆
睛明攅竹下迎香天柱素髎上臨泣
腦戸耳門瘈脉通禾髎顴髎絲竹空
頭維下關人迎等肩貞天牖心俞同
乳中脊中白環俞鳩尾淵腋如周榮
腹哀少商并魚際經渠天府及中衝
陽池陽關地五會漏谷隂陵條口逢
殷門申脉承扶忌伏兔髀關連委中
隂市下行尋犢鼻諸穴休將艾火攻
鍼灸諸則
一凡諸病之作皆由血氣壅滯不得宣通鍼以開導之
灸以温煖之治畢須好將護忌生冷醋滑等物若不
知慎必反生他疾
一凡灸頭與四肢必火足氣到方能愈病然頭巔四肢
肉薄若併灸之則血氣絶於下宜時為歇火或隔日
再報使血脉通達火氣流行積數充足自然除疾又
如本經鍼法多云刺入三分灸三壯之類乃槩舉大
綱未盡心法且手足皮薄宜炷小數少腹背肉厚宜
炷大壯多皆當以意推測若灸背者宜熟斯佳也凡
灸察生熟之侯當以人之盛衰老少肥瘦為則凡灸
臍下久冷疝瘕痃癖氣塊伏梁積氣宜艾炷大又小
品諸方云腹背宜灸五百壯四肢則但去風邪不宜
多灸七壯至七七壯止不得過隨年數如巨闕鳩尾
雖是胷腹之穴灸不過七七壯艾炷不須大以竹筋
頭作炷正當脉上灸之若灸此處而炷大灸多令人
永無心力如頭頂穴若灸多令人失精神臂脚穴灸
多令人血脉枯竭四肢細瘦無力既復失精神又加
於細瘦即脱人真氣也
一凡微數之脉及新得汗後並忌灸
一凡人年三十以上若灸頭不灸三里令人氣上眼闇
以三里穴能下氣也凡一切病皆灸三里三壯每日
常灸氣下乃止
一凡灸法須先發於上後發於下先發於陽後發於隂
凡鍼刺大法多宜在午時之後不欲在午時之前
類經圖翼卷四
