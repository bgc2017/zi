欽定四庫全書
類經圖翼卷十
明張介賓撰
經絡(八)
竒俞類集
頭面部
前神聰去前頂五分自神庭至此穴共四寸
主治中風風癎灸三壯
後神聰去百會一寸
主治中風風癎灸三壯
髮際平眉上三寸是穴
主治頭風眩暈疼痛延久不愈灸三壯
印堂在兩眉中間
神農鍼經云治小兒急慢驚風可灸三壯艾炷如小
麥玉龍賦云善治驚慉
海泉在舌下中央脈上主治消渴鍼出血
左金津右玉液在舌下兩旁紫脈上
主治消渴口瘡舌腫喉痺三稜鍼出血
陽維在耳後引耳令前絃筋上是穴
千金云耳風聾雷鳴灸陽維五十壯
鼻交頞中千金翼云主癲風角弓反張羊鳴大風青
風面風如蟲行卒風多睡健忘心中憒憒口禁卒倒
不識人黃疸急黃此一穴皆主之鍼入六分得氣即
寫留三呼五吸不補亦宜灸然不及鍼慎酒麵生冷
醋滑猪魚蒜蕎麥漿水
機關在耳下八分近前
千金翼云凡卒中風口噤不開灸機關二穴五壯即
愈一云隨年為壯僻者逐左右灸之
脣裏穴千金翼云脣裏正當承漿邊逼齒齗鍼三鋥
主治馬黃黃疸
夾承漿穴千金翼云夾承漿兩邊各一寸治馬黃急
疫
鷰口在口吻兩邊鷰口處赤白肉際
千金翼云主治狂風罵詈撾斫人名為熱陽風灸鷰
口各一壯又云狂邪鬼語灸十五壯又云小兒
大小便不通灸口兩吻各一壯
顳顬千金翼云顳顬在眉眼尾中間上下有來去絡
脈是鍼灸之所主治疸氣温病
耳上穴千金翼云治癭氣灸風池及耳上髮際各百
壯千金作兩耳後髮際
當陽當瞳子直入髮際内一寸去臨泣五分是穴
主治風眩鼻塞灸三壯
魚尾在目眥外頭
玉龍賦云兼睛明太陽治目證
胸背腹脇部
龍頷在鳩尾上一寸半
千金翼云主心痛冷氣上灸百壯勿鍼
乳上穴千金翼云治乳癰妬乳以繩橫度口以度從
乳上行灸度頭二七壯
通谷在乳下二寸
千金云心痛惡氣上脇痛急灸五十壯
魂舍在夾臍兩邊相去一寸
千金云主小腸洩痢膿血灸百壯小兒減之
肋頭千金翼云治瘕癖患左灸左患右灸右第一屈
肋頭近第二肋下即是灸處第二肋頭近第三肋下
向肉翅前亦是灸處初日灸三壯次日五壯後七壯
周而復始至十止惟忌大蒜餘不忌
肋罅千金翼云治飛尸諸注以繩量病人兩乳間中
屈之乃從乳頭向外量使當肋罅於繩頭盡處是穴
灸隨年壯千金云三壯或七壯男左女右又云凡
中尸者飛尸遁尸風尸尸注也其狀皆腹脹痛急不
得息氣上衝心胸兩脇或踝踴起或攣引腰脊灸乳
後三寸男左女右可二七壯如不止多其壯數愈
長谷在夾臍相去五寸一名循際
千金云主治下痢不嗜食食不消灸五十壯三報之
腸遺俠中極旁相去二寸半
千金云治大便難灸隨年壯
肓募千金云肓募二穴以乳頭斜度至臍中乃屈去
其半從乳下量至盡處是穴主治結氣囊裏鍼藥所
不及者灸隨年壯
脇堂在腋下骨間陷中舉腋取之
主治胸脅氣滿噦噫喘逆目黃遠視䀮䀮可灸五壯
後腋下穴千金云治頸漏灸背後兩邊腋下後文頭
隨年壯
腋下穴千金翼云噦噫膈中氣閉塞灸腋下聚毛下
附肋宛宛中五十壯神良
胞門子戶氣門
千金翼云子藏門塞不受精妊娠不成若墮胎腹痛
漏胞見赤灸胞門五十壯關元左邊二寸是也右邊
名子戶若胞衣不出及子死腹中或腹中積聚皆鍼
入胞門一寸
又云胎孕不成灸氣門穴在關元旁三寸各五十壯
又漏胎下血不禁灸百壯
脊背五穴千金翼云治大人癲疾小兒驚癎灸背第
二椎上及下窮骨尖二處乃以繩度量上下中折復
量至脊骨上點記之共三處畢復斷此繩取其半者
為三折而參合如□字以上角對中央一穴其下二
角正夾脊兩邊同灸之凡五處也各百壯
濁浴千金翼云俠膽俞旁行相去五寸名濁浴主
胸中膽病恐畏多驚少力口苦無味灸隨年壯
巨闕俞千金翼云第四椎名巨闕俞主胸膈中氣灸
隨年壯
督俞在第六椎下兩旁相去各二寸禁鍼可灸一名
高蓋
氣海俞在第十五椎下兩旁相去各二寸刺三分留
六呼可灸
關元俞在第十七椎下兩旁相去各二寸刺三分留
六呼可灸主治瀉痢虚脹小便難婦人瘕聚諸疾
腰眼其法令病人平眠以筆於兩腰眼宛宛中點二
穴各灸七壯此穴諸書所無而居家必用載之云其累
試累驗
主治諸勞瘵已深之難治者於癸亥日二更盡入三
更時令病人平眠取穴灸三壯
一傳治傳屍癆瘵以致滅門絶戶者有之此證因寒
熱煎作血凝氣滯有化而為蟲者内食藏府每致傳
人百方難治惟灸可攻其法於癸亥日二更後將交
夜半乃六神皆聚之時勿使人知令病者解去下衣
舉手向上略轉後些則腰間兩旁自有微陷可見是
名鬼眼穴即俗人所謂腰眼也正身直立用墨點記
然後上床合面而卧用小艾炷灸七壯或九壯十一
壯尤好其蟲必於吐瀉中而出燒燬遠棄之可免傳
染比四花等穴尤易且效
千金翼云治腰痛灸腰目窌在尻上約左右又云
在腎俞下三寸夾脊兩旁各一寸半以指按陷中主
治消渴此二說者似皆指此穴
夾脊穴肘後云此華佗法
千金翼云治霍亂轉筋令病者合面卧伸兩手著身
以繩橫牽兩肘尖當脊間繩下兩旁相去各一寸半
所灸百壯無不差者
下極俞千金翼云第十五椎名下極俞主腹中疾腰
痛膀胱寒飲澼注下灸隨年壯
十七椎穴千金翼云轉胞腰痛灸十七椎五十壯
迴氣在脊窮骨上赤白肉下
主五痔便血失屎灸百壯千金翼曰若灸窮骨惟多
為佳
身交在少腹下橫文中
千金翼曰白崩中灸少腹橫文當臍孔直下一百壯
及治胞落㿗須三報之又治大小便不通又治
尿牀者可灸七壯
隂部
橫骨千金翼曰婦人遺尿不知時出灸横骨當隂門
七壯又治㿗疝在横骨兩旁夾莖灸之
泉隂在橫骨三寸
千金翼云治㿗卵偏大灸泉隂百壯三報之
隂囊下橫文千金翼云治風氣眼反口噤腹中切痛
灸隂囊下第一橫理十四壯
隂莖千金翼云治卒癲病灸隂莖上宛宛中三壯得
小便通即瘥當尿孔上是穴又灸隂莖頭三壯
羊矢在會隂旁三寸股内橫文中按皮肉間有核如
羊矢可刺三分灸七壯
四支部
大骨空在手大指第二節前尖上屈指當骨節中灸
二七壯禁鍼主治内瘴久痛及吐瀉
拳尖在中指本節前骨尖上握拳取之主治風眼
翳膜疼痛患左灸右患右灸左炷如小麥
五虎在手食指無名指背間本節前骨尖上各一穴
握拳取之主治手指拘攣
中魁在手中指第二節前骨尖上屈指得之捷法
又云在手腕中上側兩筋間陷中灸二七壯蓋此以
陽谿言也觀者辨之
主治五膈反胃
手中指第一節穴千金云牙齒疼灸兩手中指背第
二節前有陷處七壯下火立愈
中泉在手腕外間陽池陽谿中間陷中灸七壯主
治胸中氣滿不得卧肺脹滿膨膨然目中白翳掌中
熱胃氣上逆唾血及心腹中諸氣痛
手掌後白肉際穴主治霍亂轉筋在兩臂及胸中灸
手掌後白肉際七壯
手掌後臂間穴千金云治疔腫灸掌後横文後五指
許男左女右七壯即驗已用得效又云治風牙疼
以繩量自手中指頭至掌後第一橫文折為四分乃
復自橫文比量向後於臂中盡處兩筋間是穴灸三
壯隨左右灸之兩患者灸兩臂至驗
虎口小兒脣緊灸虎口男左女右七壯又兼灸承漿
三壯又治煩熱頭疼刺虎口三分又治心痛灸
兩虎口白肉際七壯
手足髓孔千金翼云手髓孔在腕後尖骨頭宛宛中
(此當是下踝前也)脚髓孔在足外踝後一寸俱主痿退風半
身不遂可灸百壯
兩手研子骨千金翼云豌豆瘡灸兩手腕研子骨尖
上三壯男左女右
河口千金翼云狂走驚癎灸河口五十壯在手腕後
陷中動脈此與陽明同也(按此當是手陽明陽谿之次)
肘尖千金翼云治腸癰屈兩肘尖頭骨各灸百壯則
下膿血者愈又云正灸肘頭銳骨
膝眼在膝頭骨下兩旁陷中刺五分禁灸
主治膝冷痛不已昔有人膝痛灸此遂致不起以禁
灸也玉龍賦云兼髖骨治脚腿重痛
髖骨在膝蓋上梁邱旁外開一寸
主治兩脚膝紅腫痛寒濕走注白虎歴節風痛腿丫
風痛舉動不得
風市在膝上七寸外側兩筋間又取法令正身平立
直垂兩手著腿當中指頭盡處陷中是穴鍼五分灸
三五壯千金云病輕者不可減百壯重者灸五六百
壯主治腰腿痠痛足脛麻頑脚氣起坐艱難先寫
後補風痛先補後寫此風痺冷痛之要穴玉龍賦
云兼隂市能驅腿脚之乏力神農經云治偏風半
身不隨兩脚疼痛灸二十一壯
交儀穴千金云婦人漏下赤白月水不利灸交儀穴
在内踝上五寸
營池四穴千金云婦人下血漏赤白灸營池四穴三
十壯在内踝前後兩邊池上脈一名隂陽
漏隂穴千金云婦人漏下赤白四肢痠削灸漏隂三
十壯穴在内踝下五分微動脈上
足太隂太陽穴千金云婦人逆産足先出刺足太
隂入三分足入乃出鍼穴在内踝後白肉際骨陷宛
宛中又胞衣不出刺足太陽入四分在外踝後一
寸宛宛中(按此或即崑崙穴)
足踝千金云小兒重舌灸左足踝上七壯又云灸
兩足外踝上三壯又治齒疼灸外踝上高骨前交
脈上七壯又治轉筋十指拘攣灸足外踝骨上七
壯又治反胃吐食灸内踝下稍斜向前有穴三壯
外臺秘要云向前一指又治諸惡漏中冷瘜肉出
灸足内踝上各三壯二年六壯
外踝尖在外踝尖上三寸主治外轉筋可灸七壯
或刺出血
踝尖在足内踝尖上主治下牙痛内廉轉筋脚氣
寒熱灸七壯或鍼出血
内崑崙在足内踝後陷中
主治轉筋刺入六分氣至寫之
承命在内踝後上行三寸動脈中
主治狂邪驚癎灸三十壯一曰七壯
足踵主治霍亂轉筋灸湧泉三七壯如不止灸足腫
聚筋上白肉際七壯立愈
隂陽穴在足拇指下屈裏表頭白肉際主治婦人
下漏赤白注泄灸隨年壯三報之
足大指横文穴三毛中
千金翼云治卒中惡悶熱毒欲死灸足大指横文隨
年為壯又治隂腫欲潰困憊灸大拇指本節横文
中五壯一曰隨年壯又治㿗卵疝氣灸足大指本
節間三壯又治㿗疝灸足大指内側去端一寸白
肉際隨年壯甚驗若雙㿗灸兩處又治㿗疝卵腫
如瓜入腹欲死灸足大指下橫文中隨年壯即腫邊
灸之神驗又治老少大便失禁灸兩脚大指去甲
一寸所三壯又治卒癲病灸聚毛中七壯又治
鼻衂時癢灸足大指節橫理三毛中十壯劇者百壯
并主隂腫又治久魘不醒者灸兩足大指聚毛中
二十一壯
獨隂在足趾下橫文中(按捷法云即至隂穴當是足小指也)
主治乾嘔吐小腸疝氣死胎胎衣不下
足第二指上穴主治水病灸足第二指上一寸隨年
壯
手足小指穴主治食注灸手小指尖頭男左女右隨
年壯又治消渴證初灸兩手足小指頭及項椎隨
年壯又灸膀胱俞横三間寸灸之亦隨年壯五日一
報之又治㿗疝灸手小指端七壯左灸右右灸左
手足大指爪甲穴千金翼云治卒中邪魅鼻下人中
及手足大指爪甲令艾炷半在爪上半在肉上灸七
壯不止十四壯炷如雀矢又十三鬼穴於第二次
下鍼刺手大指爪甲下入肉三分穴名鬼信又第
三次下鍼刺其足大指爪甲下入肉二分穴名鬼壘
又治小便數而少且難男輒失精此方甚驗令其
人合掌並兩大指灸甲角肉際兩指共此一壯亦灸
足大指與手同各三壯三日一報之又治㿗病隂
腫令並足合兩拇指爪甲以一艾炷灸兩爪端方角
上七壯又秦承祖灸鬼法名鬼哭穴以兩手大指
相並縳定用艾炷騎縫灸之令兩甲後連肉四處著
火一處無火則不效灸七壯或二七壯一曰前秦
承祖所用者是名手鬼眼又二穴在兩足大拇指間
亦與取手穴同法是名足鬼眼用治癲癎夢魘鬼擊
灸之大效亦治五癎呆癡及傷寒發狂等證
鬼穴部
鬼城十指端
千金云邪病大喚罵詈狂走十指端去爪甲一分主
之一名鬼城又治指忽掣痛不可忍灸指端七壯
鬼牀千金云第七次下鍼在耳垂下五分用火鍼三
下名鬼牀治百邪癲狂
鬼藏千金云第十一次下鍼隂下縫女人玉門頭灸
三壯名鬼藏
鬼封千金云第十三次下鍼在舌頭當舌中下縫刺
貫出舌上仍以一板橫口吻安鍼頭勿令舌動名鬼
封
千金方十三鬼穴須知
百邪所為癲狂病鍼有十三穴須認凡鍼之用先鬼
宫次鍼鬼信無不應一一從頭逐一求男從左起女
從右一鍼人中鬼宫停左邊下鍼右出鍼第二手大
指甲下穴名鬼信刺三分三鍼足大指甲下名曰鬼
壘二分深四鍼掌上大陵穴入寸五分為鬼心五鍼
申脈名鬼路火鍼三下七鋥鋥第六却尋大椎上入
髮一寸名鬼枕七刺耳垂下五分名曰鬼牀鍼要温
八鍼承漿名鬼市從左出右君須記九鍼間使鬼路
上十鍼上星名鬼堂十一隂下縫三壯女玉門頭為
鬼藏十二曲池名鬼臣火鍼仍要七鋥鋥十三舌頭
當舌中此穴是名為鬼封手足兩邊相對刺若逢孤
穴只單通此是先師真妙訣猖狂惡鬼走無縱
扁鵲曰百邪所病者鍼有十三穴凡刺之法先從鬼
宫起次鍼鬼信便至鬼壘又至鬼心不必盡鍼止五
六穴即可知矣若是邪蠱之精便自言說論其由來
往驗有實立得精靈未必須盡其命求去許之男從
左起鍼女從右起鍼若數處不言便當徧刺依訣而
行之
崔氏四花六穴
凡男婦五勞七傷氣血虚損骨蒸潮熱咳𠻳痰喘五
心煩熱四肢困倦羸弱等證並皆治之
第一次先取二穴令患人平身正立取一細繩約
長三四尺者蠟之勿令伸縮乃以繩頭與男左女右
足大拇指端比齊令其順脚心至後跟踏定却引繩
向後從足跟足肚貼肉直上比至膝灣曲膕中大橫
文截斷次令病者平身正坐解髮分項中露頭縫取
所比蠟繩一頭齊鼻端按定引繩向上循頭縫項背
貼肉垂下至繩頭盡處以墨記之(此非灸穴)别又取一小
繩令患者合口將繩雙摺自鼻柱根按定左右分開
比至兩口角如人字樣截斷却將此繩展直取中橫
加於前記脊背中墨點之上其兩邊繩頭盡處以墨
記之此第一次應灸二穴名曰患門
右法若婦人足小者難以為則當取右臂自肩髃
穴起以墨點記伸手引繩向下比至中指端截斷
以代量足之法庶乎得宜
第二次取二穴令患人平身正坐稍縮臂膊取一
蠟繩繞項後向前雙垂頭與鳩尾尖齊雙頭一齊截
斷却飜繩頭向後將此繩中摺處正按結喉上其繩
頭下垂脊間處以墨記之(此非灸穴)又取一小繩令患人
合口橫量齊兩吻截斷還加於脊上墨點處橫量如
前法於兩頭盡處點記之此是第二次應灸兩穴即
四花之左右二穴也
前共四穴同時灸之初灸七壯或二七三七壯以
至百壯為妙俟灸瘡將瘥或火瘡發時又依後法
灸二穴
後次取二穴以第二次量口吻短繩於第二次脊
間墨點處對中直放務令上下相停於繩頭盡處以
墨記之此是灸穴即四花之上下二穴也
右共六穴宜擇離日火日灸之灸後百日内宜慎
房勞思慮飲食應時寒暑得中將養調護若瘡愈
後仍覺未瘥依前再灸無不愈者故云累灸至百
壯但脊骨上兩穴不宜多灸凡一次只可三五壯
多則恐人倦怠若灸此六穴亦宜灸足三里寫火
方妙
愚按前法灸脊旁四穴上二穴近五椎心俞也下二
穴近九椎肝俞也崔知悌不指穴名而但立取法
蓋欲人之易曉耳然稽之脊背穴法則太陽二行
者當去脊中各開二寸方得正脈乃可獲效用者
仍宜審之
騎竹馬灸法
主治一切癰疽惡瘡發背婦人乳癰皆可治之量
法用薄篾一條以男左女右手臂腕中自尺澤穴横
文起比至中指端齊肉盡處截斷為則却用竹杠一
條令病者脱去上衣正身騎定使兩人前後杠起令
病人脚不著地仍令二人扶之勿使傴僂搖動却將
前所量篾從竹杠坐處尾骶骨下著杠比起貼脊直
上至篾盡處點記之此是取中非灸穴也更用薄篾
量手中指用同身寸法取定二寸平放於脊中墨點
上各開一寸是穴(一本作各開二寸)灸五七壯一曰疽發於
左則灸右疽發於右則灸左甚則左右皆灸蓋此二
穴乃心脈所過之處凡癰疽皆心火留滯之毒灸此
則心火流通而毒散矣起死回生之功屢試屢驗
類經圖翼卷十
