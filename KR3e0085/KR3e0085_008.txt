欽定四庫全書
類經卷八明張介賓撰
經絡類
三經獨動(靈樞動輸篇全十三)
黃帝曰經脉十二而手太隂足少隂陽明獨動不休何
也(手足之脉共十二經然惟手太隂足少隂足陽明三經獨多動脉而三經之脉則手太隂之太淵足少隂
之太谿足陽明上則人迎下則衝陽皆動之尤甚者也)岐伯曰是明胃脉也胃為
五藏六府之海其清氣上注於肺肺氣從太隂而行之
其行也以息往來故人一呼脉再動一吸脉亦再動呼
吸不已故動而不止(是明胃脉者言三經之動皆因於胃氣也胃為五藏六府之海其盛
氣所及故動則獨甚此手太隂之脉動者以胃受水穀而清氣上注於肺肺氣從手太隂經而行之其行也以
息往來息行則脉動故呼吸不已而寸口之脉亦動而不止也)黃帝曰氣之過於寸口
也上十焉息下八焉伏何道從還不知其極(寸口手太隂脉也上
下言進退之勢也十八喻盛衰之形也焉何也息生長也上十焉息言脉之進也其氣盛何所來而生也下八
焉伏言脉之退也其氣衰何所去而伏也此其往還之道真若有難窮其極者)岐伯曰氣之離
藏也卒然如弓弩之發如水之下岸上於魚以反衰其
餘氣衰散以逆上故其行微(凡脉氣之内發於藏外達於經其卒然如弓弩之發
如水之下岸言其勁銳之氣不可遏也然強弩之末其力必柔急流之末其勢必緩故脉由寸口以上魚際盛
而反衰其餘氣以衰散之勢而逆上故其行微此脉氣之盛衰所以不等也)黃帝曰足之
陽明何因而動(胃經脉也)岐伯曰胃氣上注於肺其悍氣上
衝頭者循咽上走空竅循眼系入絡腦出顑下客主人
循牙車合陽明并下人迎此胃氣别走於陽明者也(胃氣
上注於肺而其悍氣之上頭者循咽喉上行從眼系入絡腦出顑下會於足少陽之客主人以及牙車乃合於
陽明之本經并下人迎之動脉此内為胃氣之所發而外為陽明之動也按牙車即曲牙當是頰車也顑之
釋義云饑而面黃色乃與經旨不相合今據本經所言如雜病篇曰顑痛刺足陽明曲周動脉見血立已癲狂
篇治狂者取頭兩顑蓋皆言頭面之部位也此節言自腦出顑下客主人則此當在腦之下鬢之前客主人之
上其即鬢骨之上兩太陽之間為顑也顑音坎又海敢切)故隂陽上下其動也若
一故陽病而陽脉小者為逆隂病而隂脉大者為逆故
隂陽俱靜俱動若引繩相傾者病(此云隂陽上下者統上文手太隂而言也
蓋胃氣上注於肺本出一原雖胃為陽明脉上出於人迎肺為太隂脉下出於寸口而其氣本相貫故彼此之
動其應若一也然人迎屬府為陽陽病則陽脉宜大而反小者為逆寸口屬藏為隂隂病則隂脉宜小而反大
者為逆故四時氣篇曰氣口候隂人迎候陽也是以隂陽大小脉各有體設隂陽不分而或為俱靜或為俱動
若引繩之勻者則其隂陽之氣非此則彼必有偏傾而致病者矣人迎氣口隂陽詳義見藏象類十一)
黃帝曰足少隂何因而動(腎經脉也)岐伯曰衝脉者十二經
之海也與少隂之大絡起於腎下出於氣街循隂股内
廉邪入膕中循脛骨内廉並少隂之經下入内踝之後
入足下其别者邪入踝出屬跗上入大指之間注諸絡
以温足脛此脉之常動者也(足少隂之脉動者以衝脉與之並行也衝脉亦十二
經之海與少隂之絡同起於腎下出於足陽明之氣衝循隂股膕中内踝等處以入足下其别者邪出屬跗上
注諸絡以温足脛此太谿等脉所以常動不已也此節與逆順肥瘦篇大同詳鍼刺類二十)黃帝曰
營衛之行也上下相貫如環之無端今有其卒然遇邪
氣及逢大寒手足懈惰其脉隂陽之道相輸之會行相
失也氣何由還(營衛之行隂陽有度若邪氣居之則其運行之道宜相失也又何能往還不絶
因問其故)岐伯曰夫四末隂陽之會者此氣之大絡也四街
者氣之徑路也故絡絶則徑通四末解則氣從合相輸
如環黃帝曰善此所謂如環無端莫知其紀終而復始
此之謂也(四末四支也十二經皆終始於四支故曰隂陽之會而為氣之大絡也然大絡雖會於四
支復有氣行之徑路謂之四街如前篇所謂氣街者是也凡邪之中人多在大絡故絡絶則徑通及邪已行而
四末解彼絶此通氣從而合迴還轉輸何能相失此所以如環無端莫知其紀也)
井滎腧經合數(靈樞九鍼十二原篇十四)
黃帝曰願聞五藏六府所出之處(言脉氣所出之處也)岐伯曰五
藏五腧五五二十五腧六府六腧六六三十六腧(五腧即各
經井滎腧經合穴皆謂之腧六府復多一原穴故各有六腧)經脉十二絡脉十五凡
二十七氣以上下(藏有五府有六而復有手厥隂心主一經是為十二經十二經各有絡脉
如手太隂别絡在列缺之類是也此外又有任脉之絡曰屏翳督脉之絡曰長強脾之大絡曰大包共為十五
絡十二十五總二十七氣以通周身上下也)所出為井(脉氣由此而出如井泉之發其氣正深也)
所溜為滎(急流曰溜小水曰滎脉出於井而溜於滎其氣尚微也溜力救切滎盈榮二音)所
注為腧(注灌注也腧輸運也脉注於此而輸於彼其氣漸盛也)所行為經(脉氣大行經營
於此其正盛也)所入為合(脉氣至此漸為收藏而入合於内也)二十七氣所行皆
在五腧也(二十七經絡所行之氣皆在五腧之間也)節之交三百六十五會
知其要者一言而終不知其要流散無窮(人身氣節之交雖有三百
六十五會而其要則在乎五腧而已故知其要則可一言而終否則流散無窮而莫得其緒矣)所言節
者神氣之所遊行出入也非皮肉筋骨也(神氣之所遊行出入者以
穴俞為言也故非皮肉筋骨之謂知邪正之虛實而取之弗失即所謂知要也小鍼解曰節之交三百六十
五會者絡脉之滲灌諸節者也即此神氣之義)
十二原(靈樞九鍼十二原篇十五)
五藏有六府六府有十二原十二原出於四關四關主
治五藏五藏有疾當取之十二原(藏府之氣表裏相通故五藏之表有六府
六府之外有十二原十二原出於四關四關者即兩肘兩膝乃周身骨節之大關也故凡井滎腧原經合穴皆
手不過肘足不過膝而此十二原者故可以治五藏之疾)十二原者五藏之所以禀
三百六十五節氣味也五藏有疾也應出十二原十二
原各有所出明知其原覩其應而知五藏之害矣(此十二原
者乃五藏之氣所注三百六十五節氣味之所出也故五藏有疾者其氣必應於十二原而各有所出知其原
覩其應則可知五藏之疾為害矣)陽中之少隂肺也其原出於大淵大
淵二(心肺居於膈上皆為陽藏而肺則陽中之隂故曰少隂其原出於大淵二穴即寸口也)陽中
之太陽心也其原出於大陵大陵二(心為陽中之陽故曰太陽其原出於
大陵按大陵係手厥隂心主腧穴也邪客篇帝曰手少隂之脉獨無腧何也岐伯曰少隂心脉也心者五藏六
府之大主也精神之所舍也其藏堅固邪弗能容也容之則心傷心傷則神去神去則死矣故諸邪之在於心
者皆在於心之包絡包絡者心主之脉故此言大陵也大陵二穴在掌後骨下兩筋間)隂中之少
陽肝也其原出於太衝太衝二(肝脾腎居於膈下皆為隂藏而肝則隂中之陽
故曰少陽其原出於太衝二穴在足大指本節後二寸動脉陷中)隂中之至隂脾也其
原出於太白太白二(脾屬土而象地故為隂中之至隂其原出於太白二穴在足大指後
内側核骨下陷中)隂中之太隂腎也其原出於太谿太谿二(腎在
下而屬水故為隂中之太隂其原出於太谿二穴在足内踝後跟骨上動脉陷中此上五藏隂陽詳義又見
隂陽類五)膏之原出於鳩尾鳩尾一(鳩尾任脉穴在臆前蔽骨下五分)肓之
原出於脖胦脖胦一(脖胦即下氣海一名下肓在臍下一寸半任脉穴脖音孛胦音英)
凡此十二原者主治五藏六府之有疾者也(上文五藏之原各二
并膏肓之原共為十二而藏府表裏之氣皆通於此故可以治五藏六府之有疾者也)
五藏五腧六府六腧(靈樞本輸篇十六)
黃帝問於岐伯曰凡刺之道必通十二經絡之所終始
(謂如十二經脉之起止有序也)絡脉之所别處(如十五絡脉各有所别也)五輸之所
留(如下文井滎腧經合穴各有所留止也)六府之所與合(如藏象類藏府有相合也)四時
之所出入(如鍼刺類四時之刺也)五藏之所溜處(言藏氣所流之處即前篇所出
為井所溜為滎也)闊數之度淺深之狀高下所至願聞其解(闊數
以察巨細淺深以分表裏高下以辨木末凡此者皆刺家之要道不可不通者也)岐伯曰請言
其次也肺出於少商少商者手大指端内側也為
井木(少商穴乃肺經脉氣所出為井也其氣屬木此下凡五藏之井皆屬隂木故六十四難謂之隂井木
也)溜於魚際魚際者手魚也為滎(此肺之所溜為滎也屬隂火手魚義詳前
二肺經條下按本篇五藏止言井木六府止言井金其他皆無五行之分考之六十四難分析隂陽十變而
滑氏詳注謂隂井木生隂滎火隂滎火生隂俞土隂俞土生隂經金隂經金生隂合水此言五藏之俞也六府
則陽井屬金陽井金生陽滎水陽滎水生陽俞木陽俞木生陽經火陽經火生陽合土而五行始備矣下放此)
注於太淵太淵魚後一寸陷者中也為腧(此肺經之所注為腧也屬
隂土)行於經渠經渠寸口中也動而不居為經(此肺經之所行為經
也屬隂金經渠當寸口陷中動而不止故曰不居居止也)入於尺澤尺澤肘中之動
脉也為合(此肺經所入為合也屬隂水)手太隂經也(以上肺之五腧皆手太隂經也)
心出於中衝中衝手中指之端也為井木(此心主之所出為井
也屬隂木按此下五腧皆屬手厥隂之穴而本經直指為心腧者正以心與心胞本同一藏其氣相通皆心
所主故諸邪之在於心者皆在於心之包絡包絡者心主之脉也邪客篇曰手少隂之脉獨無腧正此之謂詳
義見前章及圖翼四卷十二原解中)溜於勞宫勞宫掌中中指本節之内
間也為滎(此心主之所溜為滎也屬隂火)注於大陵大陵掌後兩骨之
間方下者也為腧(此心主之所注為腧也屬隂土方下謂正當兩骨之下也)行於間
使間使之道兩筋之間三寸之中也有過則至無過則
止為經(此心主之所行為經也屬隂金有過有病也此脉有病則至無病則止也)入於曲澤
曲澤肘内廉下陷者之中也屈而得之為合(此心主之所入為合
也屬隂水)手少隂也(以上心主五腧皆心所主故曰手少隂也)肝出於大敦大
敦者足大指之端及三毛之中也為井木(此肝經之所出為井也屬
隂木)溜於行間行間足大指間也為滎(此肝經之所溜為滎也屬隂火)注
於太衝太衝行間上二寸陷者之中也為腧(此肝經之所注為腧
也屬隂土)行於中封中封内踝之前一寸半陷者之中使逆
則宛使和則通搖足而得之為經(此肝經之所行為經也屬隂金使逆則宛
使和則通言用鍼治此者逆其氣則欝和其氣則通也宛欝同)入於曲泉曲泉輔骨
之下大筋之上也屈膝而得之為合(此肝經之所入為合也屬隂水)足
厥隂也(以上肝之五腧皆足厥隂經也)脾出於隠白隠白者足大指
之端内側也為井木(此脾經之所出為井也屬隂木)溜於大都大都本
節之後下陷者之中也為滎(此脾經之所溜為滎也屬隂火)注於太白
太白腕骨之下也為腧(此脾經之所注為腧也屬隂土)行於商邱商邱
内踝之下陷者之中也為經(此脾經之所行為經也屬隂金)入於隂之
陵泉隂之陵泉輔骨之下陷者之中也伸而得之為合
(此脾經之所入為合也屬隂水)足太隂也(以上脾之五腧皆足太隂經也)腎出於湧
泉湧泉者足心也為井木(此腎經之所出為井也屬隂木)溜於然谷然
谷然骨之下者也為滎(此腎經之所溜為滎也屬隂火)注於太谿太谿
内踝之後跟骨之上陷中者也為腧(此腎經之所注為腧也屬隂土)行
於復留復留上内踝二寸動而不休為經(此腎經之所行為經也屬
隂金)入於隂谷隂谷輔骨之後大筋之下小筋之上也按
之應手屈膝而得之為合(此腎經之所入為合也屬隂水)足少隂經也
(以上腎之五腧皆足少隂經也)膀胱出於至隂至隂者足小指之端
也為井金(此膀胱經所出為井也以下凡六府之井皆屬陽金故六十四難謂之陽井金也)溜
於通谷通谷本節之前外側也為滎(此膀胱經所溜為滎也屬陽水)注
於束骨束骨本節之後陷者中也為腧(此膀胱經所注為腧也屬陽木)
過於京骨京骨足外側大骨之下為原(本篇惟六府有原而五藏則無
前十二原篇所言五藏之原即本篇五藏之腧然則隂經之腧即原也陽經之原自腧而過本為同氣亦當屬
陽木下放此詳義見圖翼四卷十二原解中)行於崑崙崑崙在外踝之後跟
骨之上為經(此膀胱經所行為經也屬陽火)入於委中委中膕中央為
合委而取之(此膀胱經所入為合也屬陽土)足太陽也(以上膀胱六腧皆足太陽經也)
膽出於竅隂竅隂者足小指次指之端也為井金(此膽
經之所出為井也屬陽金)溜於俠谿俠谿足小指次指之間也為滎
(此膽經之所溜為滎也屬陽水)注於臨泣臨泣上行一寸半陷者中也
為腧(此膽經之所注為腧也屬陽木)過於邱墟邱墟外踝之前下陷者
中也為原(此膽經之所過為原也亦屬陽木)行於陽輔陽輔外踝之上
輔骨之前及絶骨之端也為經(此膽經之所行為經也屬陽火)入於陽
之陵泉陽之陵泉在膝外陷者中也為合伸而得之(此膽
經之所入為合也屬陽土)足少陽也(以上膽之六腧皆足少陽經也)胃出於厲兌
厲兌者足大指内次指之端也為井金(此胃經之所出為井也屬陽金)
溜於内庭内庭次指外間也為滎(此胃經之所溜為滎也屬陽水)注於
陷谷陷谷者上中指内間上行二寸陷者中也為腧(此胃
經之所注為腧也屬陽木)過於衝陽衝陽足跗上五寸陷者中也為
原摇足而得之(此胃經之所過為原也亦當屬木)行於解谿解谿上衝
陽一寸半陷者中也為經(此胃經之所行為經也屬陽火)入於下陵下
陵膝下三寸胻骨外三里也為合(此胃經之所入為合也屬陽土)復下
三里三寸為巨虛上廉復下上廉三寸為巨虚下廉也
大腸屬上小腸屬下足陽明胃脉也大腸小腸皆屬於
胃(三里下三寸為上廉上廉下三寸為下廉大腸屬上廉小腸屬下廉蓋胃為六府之長而大腸小腸皆與
胃連居胃之下氣本一貫故皆屬於胃而其下腧亦合於足陽明經也)是足陽明也(以上皆胃
之腧即足陽明經也)三焦者上合手少陽出於關衝關衝者手
小指次指之端也為井金(此三焦之所出為井也屬陽金按諸經皆不言上合而
此下三經獨言之者蓋以三焦并中下而言小腸大腸俱在下而經則屬手故皆言上合某經也)溜於
液門液門小指次指之間也為滎(此三焦之所溜為滎也屬陽水)注於
中渚中渚本節之後陷者中也為腧(此三焦之所注為腧也屬陽水)過
於陽池陽池在腕上陷者之中也為原(此三焦之所過為原也亦屬陽
木)行於支溝支溝上腕三寸兩骨之間陷者中也為經
(此三焦之所行為經也屬陽火)入於天井天井在肘外大骨之上陷者
中也為合屈肘乃得之(此三焦之所入為合也屬陽土)三焦下腧在於
足大指之前少陽之後出於膕中外廉名曰委陽是太
陽絡也(足大指當作足小指蓋小指乃足太陽脉氣所行而三焦下腧則並足太陽經出小指之前上
行足少陽經之後上出膕中外廉委陽穴是足太陽之絡也按邪氣藏府病形篇曰三焦病者候在足太陽之
外大絡大絡在太陽少陽之間則此為小指無疑詳鍼刺類二十四愚按三焦者雖經屬手少陽而下腧仍
在足可見三焦有上中下之分而通身脉絡無所不在也詳注見藏象類第三及本類後二十三俱當互考)
手少陽經也(以上三焦之腧皆手少陽經也)三焦者足少陽太隂之所
將(陽隂二字互謬也當作少隂太陽蓋三焦屬腎與膀胱也義詳藏象類三)太陽之别也上
踝五寸别入貫腨腸出於委陽並太陽之正入絡膀胱
約下焦實則閉癃虚則遺溺遺溺則補之閉癃則寫之
(此復言三焦下腧之所行及其所主之病也將領也三焦下腧即足太陽之别絡故自踝上五寸間别入腨腸
以出於委陽穴乃並太陽之正脉入絡膀胱以約束下焦而其為病如此癃良中切溺娘吊切)手
太陽小腸者上合於太陽出於少澤少澤小指之端也
為井金(此小腸經所出為井也屬陽金)溜於前谷前谷在手外廉本節
前陷者中也為滎(此小腸經所溜為滎也屬陽水)注於後谿後谿者在
手外側本節之後也為腧(此小腸經所注為腧也屬陽木)過於腕骨腕
骨在手外側腕骨之前為原(此小腸經所過為原也亦屬陽木)行於陽
谷陽谷在銳骨之下陷者中也為經(此小腸經所行為經也屬陽火)入
於小海小海在肘内大骨之外去端半寸陷者中也伸
臂而得之為合(此小腸經所入為合也屬陽土)手太陽經也(以上小腸之六腧皆
手太陽經也)大腸上合手陽明出於商陽商陽大指
次指之端也為井金(此大腸經所出為井也屬陽金)溜於本節之前二間為
滎(此大腸經所溜為滎也屬陽水)注於本節之後三間為腧(此大腸經所注為腧
也屬陽木)過於合谷合谷在大指岐骨之間為原(此大腸經所過為原
也亦屬陽木)行於陽谿陽谿在兩筋間陷者中也為經(此大腸經
所行為經也屬陽火)入於曲池在肘外輔骨陷者中屈臂而得之
為合(此大腸經所入為合也屬陽土)手陽明也(以上大腸之六腧皆手陽明經也)是謂
五藏六府之腧五五二十五腧六六三十六腧也(五藏各有
井滎腧經合五穴共計二十五腧六府復多一原穴故共計三十六腧也)六府皆出足之三
陽上合於手者也(凡五藏六府之經藏皆屬隂府皆屬陽雖六府皆屬三陽然各有手足之
分故足有太陽膀胱經則手有太陽小腸經足有陽明胃經則手有陽明大腸經足有少陽膽經則手有少陽
三焦經此所謂上合於手者也不惟六府六藏亦然如足有太隂脾經則手有太隂肺經足有少隂腎經則手
有少隂心經足有厥隂肝經則手有厥隂心主此藏府隂陽手足皆相半也然其所以分手足者以經行有上
下故手經之腧在手足經之腧在足也)
脉度(靈樞脉度篇十七)
黃帝曰願聞脉度岐伯荅曰手之六陽從手至頭長五
尺五六三丈(手有三陽以左右言之則為六陽凡後六隂及足之六隂六陽皆放此手太陽起小
指少澤至頭之聽宫手陽明起次指商陽至頭之迎香手少陽起四指關衝至頭之絲竹空六經各長五尺五
六共長三丈)手之六隂從手至胷中三尺五寸三六一丈八
尺五六三尺合二丈一尺(手太隂起太指少商至胷中中府手少隂起小指少衝至
胷中極泉手厥隂起中指中衝至胷中天池各長三尺五寸六隂經共長二丈一尺按手足十二經脉手之
三隂從藏走手手之三陽從手走頭足之三陽從頭走足足之三隂從足走腹此其起止之度今云手之六隂
從手至胷中蓋但計其丈尺之數俱以四末為始而言非謂其行度如此也後放此)足之六陽從
足上至頭八尺六八四丈八尺(足太陽起小指至隂至頭之睛明足陽明起次
指厲兌至頭之頭維足少陽起四指竅隂至頭之瞳子髎各長八尺六八共長四丈八尺)足之六隂
從足至胷中六尺五寸六六三丈六尺五六三尺合三
丈九尺(足太隂起大指隱白至胷中大包足少隂起足心湧泉至胷中俞府足厥隂起大指大敦至胷
中期門各長六尺五寸六隂經共長三丈九尺)蹻脉從足至目七尺五寸二七
一丈四尺二五一尺合一丈五尺(蹻脉者足少隂太陽之别從足至目内眥
各長七尺五寸左右共長一丈五尺玄臺馬氏曰按蹻脉有隂蹻陽蹻陽蹻自足申脉行於目隂蹻自足照
海行於目然陽蹻左右相同隂蹻亦左右相同則蹻脉宜乎有四今曰二七一丈四尺二五一尺則止於二脉
者何也觀本篇末云蹻脉有隂陽何脉當其數岐伯荅曰男子數其陽女子數其隂則知男子之所數者左右
陽蹻女子之所數者左右隂蹻也詳見後二十八)督脉任脉各四尺五寸二四
八尺二五一尺合九尺凡都合一十六丈二尺此氣之
大經隧也(督行於背任行於腹各長四尺五寸共長九尺右連前共二十八脉通長一十六丈二尺
此周身經隧之總數也愚按人身經脉之行始於水下一刻晝夜五十周於身總計每日氣候凡百刻則二
刻當行一周故衛氣行篇曰日行一舍人氣行一周與十分身之八五十營篇曰二百七十息氣行十六丈二
尺一周於身此經脉之常度也而後世子午流注鍼灸等書因水下一刻之紀遂以寅時定為肺經以十二時
挨配十二經而為之歌曰肺寅大卯胃辰宫脾巳心午小未中膀申腎酉心包戌亥三子膽丑肝通繼後張世
賢熊宗立復為分時註釋遂致歷代相傳用為模範殊不知紀漏者以寅初一刻為始而經脉運行之度起於
肺經亦以寅初一刻為紀故首言水下一刻而一刻之中氣脉凡半周於身矣焉得有大腸屬卯時胃屬辰時
等次也且如手三隂脉長三尺五寸足三陽脉長八尺手少隂厥隂左右俱止十八穴足太陽左右凡一百二
十六穴此其長短多寡大相懸絶安得以十二經均配十二時其失經旨也遠矣觀者湏知辨察)
骨度(靈樞骨度篇全十八)
黃帝問於伯高曰脉度言經脉之長短何以立之伯高
曰先度其骨節之大小廣狹長短而脉度定矣黃帝曰
願聞衆人之度人長七尺五寸者其骨節之大小長短
各幾何(此言欲知脉度者必先求骨度以察其詳也衆人者衆人之常度也常人之長多以七尺五寸
為率如經水篇岐伯云八尺之士周禮考工記亦曰人長八尺乃指偉人之度而言皆古黍尺數也黍尺一尺
得今曲尺八寸詳義見附翼律原黃鍾生度條中)伯高曰頭之大骨圍二尺六
寸(此下言頭圍胷圍腰圍之總數也圍周圍也二尺六寸皆古黍尺之數後放此人身之骨頭為最巨頭骨
謂之髑髏男子自頂及耳并腦後共八片惟蔡州人多一共九片腦後橫一縫當正直下至髮際别有一直縫
女人頭骨止六片亦腦後一橫縫當正直下則無縫也此男女頭骨之别髑音獨髏音婁)胷圍四
尺五寸(此兼胷脇而言也缺盆之下兩乳之間為胷胷前横骨三條左右肋骨各十二條八長四短女
人多檠夫骨二條左右各十四條也)腰圍四尺二寸(平臍周圍曰腰人之肥瘦不同腰之大小
亦異四尺二寸以中人之大略言也)髮所覆者顱至項尺二寸(此下言仰人之縱度
也髮所覆者謂髮際也前髮際為額顱後髮際以下為項前自顱後至項長一尺二寸)髮以下至
頤長一尺(顋下為頷頷中為頤前髮際下至頥長一尺)君子終折(終終始也折折衷也
言上文之約數雖如此然人有大小不同故君子當約其終始而因人以折衷之此雖指頭胷為言則下部亦
然矣)結喉以下至缺盆中長四寸(舌根之下肺之上系屈曲外凸者為結喉膺上
橫骨為巨骨巨骨上陷中為缺盆)缺盆以下至&KR1075;&KR1711;長九寸過則肺大
不滿則肺小(&KR1075;&KR1711;一名鳩尾一名尾翳蔽心骨也缺盆之下鳩尾之上是為之胷肺藏所居故胷
大則肺亦大胷小則肺亦小也&KR1075;&KR1711;音結於)&KR1075;&KR1711;以下至天樞長八寸過則
胃大不及則胃小(天樞在臍旁二寸足陽明經穴自&KR1075;&KR1711;之下臍之上是為中焦胃之所居
故上腹長大者胃亦大上腹短小者胃亦小也)天樞以下至橫骨長六寸半過
則迴腸廣長不滿則狹短(橫骨隂毛中曲骨也自天樞下至橫骨是為下焦迴腸所
居也故小腹長大者迴腸亦大小腹短狹者迴腸亦小也)橫骨長六寸半橫骨上廉
以下至内輔之上廉長一尺八寸(橫骨橫長六寸半一曰七寸半廉隅際也
内輔膝間内側大骨也亦曰輔骨)内輔之上廉以下至下廉長三寸半
(此言輔骨之上下隅也)内輔下廉下至内踝長一尺三寸内踝以
下至地長三寸(足跟前兩旁高骨為踝骨内曰内踝外曰外踝踝胡寡切)膝膕以
下至跗屬長一尺六寸跗屬以下至地長三寸(膝後曲處曰膕
足面曰跗跗屬言足面前後皆跗之屬也膕音國跗附敷二音)故骨圍大則大過小
則不及(凡上文所言皆中人之度其有大者過之小者不及也下文同法)角以下至柱
骨長一尺(此下言側人之縱度也角頭側大骨耳上高角也柱骨肩骨之上頸項之根也)行腋
中不見者長四寸(此自柱骨下通腋中隱伏不見之處)腋以下至季脇長
一尺二寸(脇下盡處短小之肋是為季脇季小也)季脇以下至髀樞長六
寸(足股曰髀髀上外側骨縫曰樞此運動之機也髀並米切又音比)髀樞以下至膝中
長一尺九寸(膝中言膝外側骨縫之次)膝以下至外踝長一尺六寸
外踝以下至京骨長三寸京骨以下至地長一寸(京骨足太
陽穴名在足小指本節後大骨下赤白肉際陷中)耳後當完骨者廣九寸(此言耳後
之橫度也耳後高骨曰完骨足少陽穴名入髮際四分左右相去廣九寸)耳前當耳門者廣
一尺三寸兩顴之間相去七寸兩乳之間廣九寸半兩
髀之間廣六寸半(此言仰人之橫度也耳門者即手太陽聽宫之分目下高骨為顴兩脾之
間言兩股之中橫骨兩頭盡處也)足長一尺二寸廣四寸半(此下言手足之度也
足掌長一尺二寸廣闊也)肩至肘長一尺七寸(肩肩端也臂之中節曰肘)肘至腕
長一尺二寸半(臂掌之節曰腕)腕至中指本節長四寸本節至
其末長四寸半(本節指之後節根也末指端也)項髮以下至背骨長二
寸半(項髮項後髮際也背骨除項骨之外以第一節大椎骨為言也)膂骨以下至尾骶
二十一節長三尺上節長一寸四分分之一奇分在下
故上七節至於膂骨九寸八分分之七(膂骨脊骨也項脊骨共二十四
椎内除項骨三節膂骨自大椎而下至尾骶計二十一節共長三尺上節各長一寸四分分之一即一寸四分
一釐也故上之七節共長九寸八分七釐其有餘不盡之竒分皆在下部諸節也脊骨外小而内大人之能
負重者以是骨之巨也尾骶骨男子者尖女子者圓而平骶音底)此衆人骨之度也所
以立經脉之長短也是故視其經脉之在於身也其見
浮而堅其見明而大者多血細而沉者多氣也(此結首節而言
因骨度以辨經絡乃可察其血氣之盛衰也)
骨空(素問骨空論十九)
輔骨上橫骨下為楗(輔骨膝輔骨橫骨前隂橫骨是楗為股骨也楗音健剛木)俠
髖為機(髖尻也即脽臀也一曰兩股間也機樞機也俠臀之外即楗骨上運動之機故曰俠髖為機當
環跳穴處是也髖音寬脽音誰)膝解為骸關(骸說文云脛骨也脛骨之上膝之節解也是為
骸關骸音鞋)俠膝之骨為連骸(膝上兩側皆有俠膝高骨與骸骨相為接連故曰連骸)
骸下為輔(連骸下高骨是為内外輔骨)輔上為膕(輔骨上向膝後曲處為膕即委中穴
也膕音國)膕上為關(膕上骨節動處即所謂骸關也)頭橫骨為枕(腦後橫骨為枕
骨)水俞五十七穴者尻上五行行五伏菟上兩行行五
左右各一行行五踝上各一行行六穴(此與水熱穴論同亦骨空也故
並及之詳鍼刺類三十八菟兔徒二音)髓空在腦後五分在顱際銳骨之
下(髓腦髓也髓空即風府也在腦後入髮際一寸督脉穴)一在齗基下(脣内上齒縫中曰齗
交則下齒縫中當為齗基今曰齗基下者乃頤下正中骨罅也王氏曰當頤下骨陷中有穴容豆中誥圖經名
下頤齗音銀)一在項後中復骨下(即大椎上骨節空也復當作伏蓋項骨三節不甚顯
故云伏骨下也)一在脊骨上空在風府上(風府上腦戶也督脉穴)脊骨下
空在尻骨下空(脊骨之末為尻骨尻骨下空長強也督脉穴)數髓空在面俠
鼻(數數處也在面者如足陽明之承泣巨髎手太陽之顴髎足太陽之晴明手少陽之絲竹空足少陽之瞳
子髎聽會俠鼻者如手陽明之迎香等處皆在面之骨空也)或骨空在口下當兩肩
(足陽明大迎分也亦名髓孔)兩髆骨空在髆中之陽(髆肩髆也中之陽肩中之上嵎
也即手陽明肩髃之次)臂骨空在臂陽去踝四寸兩骨空之間(臂陽
臂外也去踝四寸兩骨之間手少陽通間之次也亦名三陽絡)股骨上空在股陽出上
膝四寸(股陽股面也出上膝四寸當足陽明伏兔隂市之間)胻骨空在輔骨之上
端(胻足脛骨也胻骨之上為輔骨輔骨之上端即足陽明犢鼻之次胻形敬切又音杭)股際骨
空在毛中動下(毛中動下謂曲骨兩旁股際足太隂衝門動脉之下也)尻骨空在
髀骨之後相去四寸(即尻上兩旁足太陽八髎穴也)扁骨有滲理湊無
髓孔易髓無空(扁骨者對圓骨而言凡圓骨内皆有髓有髓則有髓孔若扁骨則但有血脉滲
灌之理湊而内無髓故凡諸扁骨以滲灌易髓者則無髓亦無空矣此脇肋諸骨之類是也)
十二經血氣表裏(素問血氣形志篇二十)
夫人之常數太陽常多血少氣少陽常少血多氣陽明
常多氣多血少隂常少血多氣厥隂常多血少氣太隂
常多氣少血此天之常數(十二經血氣各有多少不同乃天禀之常數故凡用鍼者
但可寫其多不可寫其少當詳察血氣而為之補寫也按兩經言血氣之數者凡三各有不同如五音五味
篇三陽經與此皆相同三隂經與此皆相反詳見藏象類十七又如九鍼論諸經與此皆同惟太隂一經云多
血少氣與此相反湏知靈樞多誤當以此篇為正觀末節出氣出血之文與此正合無差可知矣外靈樞九鍼
論文與此同者俱不重載)足太陽與少隂為表裏少陽與厥隂為表
裏陽明與太隂為表裏是為足隂陽也(足太陽膀胱也足少隂腎也是
為一合足少陽膽也足厥隂肝也是為二合足陽明胃也足太隂脾也是為三合陽為府經行於足之外側隂
為藏經行於足之内側此足之表裏也)手太陽與少隂為表裏少陽與心
主為表裏陽明與太隂為表裏是為手之隂陽也(手太陽小
腸也手少隂心也是為四合手少陽三焦也手心主厥隂也是為五合手陽明大腸也手太隂肺也是為六合
陽為府經行於手之外側隂為藏經行於手之内側此手之表裏也)今知手足隂陽所苦
凡治病必先去其血乃去其所苦伺之所欲然後寫有
餘補不足(知手足之隂陽則病在何經其苦可知治之者於血脉壅盛為病異常之處先去其血血
去則去其所苦矣非謂凡刺者必先去血也滯血既去然後伺察藏氣之所欲如肝欲散心欲耎肺欲收脾欲
燥腎欲堅之類以寫有餘補不足而調治之也)刺陽明出血氣刺太陽出血惡
氣刺少陽出氣惡血刺太隂出氣惡血刺少隂出氣惡
血刺厥隂出血惡氣也(此明三隂三陽血氣各有多少而刺者之出血出氣當知其約
也手足陽明多血多氣故刺之者出其血氣手足太陽多血少氣故刺之者但可出其血而惡出其氣總而計
之則太陽厥隂均當出血惡氣少陽少隂太隂均當出氣惡血唯陽明可出氣出血正與首節義相合惡去
聲)
諸脉髓筋血氣谿谷所屬(素問五藏生成篇二十一)
諸脉者皆屬於目(大惑論曰五藏六府之精氣皆上注於目而為之精口問篇曰目者宗脉
之所聚也故諸脉者皆屬於目)諸髓者皆屬於腦(腦為髓海故諸髓皆屬之)諸筋者
皆屬於節(筋力堅強所以連屬骨節如宣明五氣篇曰久行傷筋以諸筋皆屬於節故也)諸血
者皆屬於心(隂陽應象大論曰心生血痿論曰心主身之血脉故諸血皆屬於心)諸氣者
皆屬於肺(調經論本神篇皆曰肺藏氣五味篇曰其大氣之摶而不行者積於胷中命曰氣海出於
肺循喉咽故呼則出吸則入此諸氣之皆屬於肺也)此四支八谿之朝夕也(四支者兩
手兩足也八谿者手有肘與腋足有骻與膕也此四支之關節故稱為谿朝夕者言人之諸脉髓筋血氣無不
由此出入而朝夕運行不離也邪客篇曰人有八虚皆機關之室真氣之所過血絡之所遊即此之謂一曰朝
夕即潮汐之義言人身氣血往來如海潮之消長早曰潮晚曰汐者亦通谿溪同)故人臥血歸
於肝(人寤則動動則血隨氣行陽分而運於諸經人臥則靜靜則血隨氣行隂分而歸於肝以肝為藏血
之藏也故人凡寐者其面色多白以血藏故耳)肝受血而能視(肝開竅於目肝得血則神聚於
目故能視)足受血而能步(足得之則神在足故步履健矣)掌受血而能握(掌得
之則神在手故把握固矣)指受血而能攝(指得之則神在指故攝持強矣愚按血氣者人之
神也而此數節皆但言血而不言氣何也蓋氣屬陽而無形血屬隂而有形而人之形體以隂而成如九鍼篇
曰人之所以生成者血脉也營衛生會篇曰血者神氣也平人絶穀篇曰血脉和則精神乃居故此皆言血者
謂神依形生用自體出也)臥出而風吹之血凝於膚者為痺(臥出之際若玄
府未閉魄汗未藏者為風所吹則血凝於膚或致麻木或生疼痛而病為痺)凝於脉者為泣
(風寒外襲血凝於脉則脉道泣滯而為病矣泣澁同)凝於足者為厥(四支為諸陽之本風
寒客之而血凝於足則陽衰隂勝而氣逆為厥也)此三者血行而不得反其空
故為痺厥也(血得熱則行得寒則凝凡此上文三節者以風寒所客則血脉凝濇不能運行而反
其空故為痺厥之病也空孔同謂血行之道)人有大谷十二分(大谷者言關節之最大者
也節之大者無如四支在手者肩肘腕在足者髁膝腕四支各有三節是為十二分分處也按此即上文八
谿之義夫既曰谿何又曰谷如氣穴論曰肉之大會為谷小會為谿肉分之間谿谷之會以行榮衛以會大氣
是谿谷雖以小大言而為氣血之會則一故可以互言也上文單言之故止云八谿此節與下文小谿三百五
十四名相對為言故云大谷也諸註以大谷十二分為十二經脉之部分者皆非)小谿三百五
十四名少十二俞(小谿者言通身骨節之交也小鍼解曰節之交三百六十五會者絡脉之
滲灌諸節者也十二俞謂十二藏之俞如肺俞心俞之類是也此除十二俞皆通於藏氣者不在小谿之列則
當為三百五十三名兹云五十四者傳寫之誤也)此皆衛氣之所留止邪氣之
所客也鍼石緣而去之(凡此谿谷之會本皆衛氣留止之所若其為病則亦邪氣所客
之處也邪客於經治以鍼石必緣其所在取而去之緣因也)
五藏之氣上通七竅隂陽不和乃成關格(靈樞脉度
篇二十二)
五藏常内閱於上七竅也(閱歷也五藏位次於内而氣達於外故閱於上之七竅如
下文者人身共有九竅在上者七耳目口鼻也在下者二前隂後隂也)故肺氣通於鼻肺
和則鼻能知臭香矣心氣通於舌心和則舌能知五味
矣肝氣通於目肝和則目能辨五色矣脾氣通於口脾
和則口能知五穀矣腎氣通於耳腎和則耳能聞五音
矣(隂陽應象大論曰肺在竅為鼻心在竅為舌肝在竅為目脾在竅為口腎在竅為耳故其氣各有所通亦
各有所用然必五藏氣和而後各稱其職否則藏有所病則竅有所應矣)五藏不和則七竅
不通六府不和則留為癰(五藏屬隂主裏故其不和則七竅為之不利六府屬陽主
表故其不利則肌腠留為癰瘍)故邪在府則陽脉不和陽脉不和則氣
留之氣留之則陽氣盛矣陽氣太盛則隂不利隂脉不
利則血留之血留之則隂氣盛矣隂氣太盛則陽氣不
能榮也故曰關陽氣太盛則隂氣弗能榮也故曰格隂
陽俱盛不得相榮故曰關格關格者不得盡期而死也
(隂陽之氣貴乎和平邪氣居之不在於隂必在於陽故邪氣在府則氣留之而陽勝陽勝則隂病矣隂病則血
留之而隂勝隂勝則陽病矣故隂氣太盛則陽氣不榮而為關陽氣太盛則隂氣不榮而為格隂陽俱盛不得
相榮則隂自隂陽自陽不相浹洽而為關格故不得盡天年之期而死矣本經榮營通用不能榮謂隂陽乖亂
不能營行彼此格拒不相通也人迎盛者為格陽寸口盛者為關隂義詳脉色類二十二)
營衛三焦(靈樞營衛生會篇二十三)
黃帝問於岐伯曰人焉受氣隂陽焉會何氣為營何氣
為衛營安從生衛於焉會老壯不同氣隂陽異位願聞
其會(焉何也會合也五十已上為老二十已上為壯此帝問人身之氣受必有由會必有處隂陽何所分
營衛何所辨而欲得其詳也)岐伯荅曰人受氣於穀穀入於胃以傳
於肺五藏六府皆以受氣(人之生由乎氣氣者所受於天與穀氣并而充身者也故
穀食入胃化而為氣是為穀氣亦曰胃氣此氣出自中焦傳化於脾上歸於肺積於胷中氣海之間乃為
宗氣宗氣之行以息往來通逹三焦而五藏六府皆以受氣是以胃為水穀血氣之海而人所受氣者亦唯穀而已
故穀不入半日則氣衰一日則氣少矣)其清者為營濁者為衛(穀氣出於胃而氣有
清濁之分清者水穀之精氣也濁者水穀之悍氣也諸家以上下焦言清濁者皆非清者屬隂其性精專故化
生血脉而周行於經隧之中是為營氣濁者屬陽其性慓疾滑利故不循經絡而直達肌表充實於皮毛分肉
之間是為衛氣然營氣衛氣無非資藉於宗氣故宗氣盛則營衛和宗氣衰則營衛弱矣)營在脉中
衛在脉外(管營運於中也衛護衛於外也脉者非氣非血其猶氣血之槖籥也營屬隂而主裏衛屬
陽而主表故營在脉中衛在脉外衛氣篇曰其浮氣之不循經者為衛氣其精氣之行於經者為榮氣正此之
謂)營周不休五十而復大會隂陽相貫如環無端(營氣之行
周流不休凡一晝一夜五十周於身而復為大會其十一經脉之次則一隂一陽一表一裏迭行相貫終而復
始故曰如環無端也五十周義見下章及二十六)衛氣行於隂二十五度行於
陽二十五度分為晝夜故氣至陽而起至隂而止(衛氣之行
夜則行隂分二十五度晝則行陽分二十五度凡一晝一夜亦五十周於身義詳後二十五氣至陽而起至隂
而止謂晝興夜息即下文萬民皆臥之義)故曰日中而陽隴為重陽夜半而
隂隴為重隂(此分晝夜之隂陽以明營衛之行也隴盛也生氣通天論作隆晝為陽日中為陽中
之陽故曰重陽夜為隂夜半為隂中之隂故曰重隂隴音籠)故太隂主内太陽主外
各行二十五度分為晝夜(太隂手太隂也太陽足太陽也内言營氣外言衛氣營氣
始於手太隂而復會於太隂故太隂主内衛氣始於足太陽而復會於太陽故太陽主外營氣周流十二經晝
夜各二十五度衛氣晝則行陽夜則行隂亦各二十五度營衛各為五十度以分晝夜也)夜半為隂
隴夜半後而為隂衰平旦隂盡而陽受氣矣日中為陽
隴日西而陽衰日入陽盡而隂受氣矣(夜半後為隂衰陽生於子也日
西而陽衰隂生於午也如金匱真言論曰平旦至日中天之陽陽中之陽也日中至黃昏天之陽陽中之隂也
合夜至鷄嗚天之隂隂中之隂也鷄鳴至平旦天之隂隂中之陽也故人亦應之即此節之義)夜半而
大會萬民皆臥命曰合隂平旦隂盡而陽受氣如是無
己與天地同紀(大會言營衛隂陽之會也管衛之行表裏異度故嘗不相值惟於夜半子時隂
氣已極陽氣將生營氣在隂衛氣亦在隂故萬民皆瞑而臥命曰合隂合隂者營衛皆歸於藏而會於天一之
中也平旦隂盡而陽受氣故民皆張目而起此隂陽消息之道常如是無己而與天地同其紀所謂天地之紀
者如天地日月各有所會之紀也天以二十八舍為紀地以十二辰次為紀日月以行之遅速為紀故天與地
一歲一會如玄枵加於子宫是也天與日亦一歲一會如冬至日纏星紀是也日與月則一月一會如晦朔之
同宫是也人之營衛以晝夜為紀故一日凡行五十周而復為大會焉)黃帝曰老人之不
夜瞑者何氣使然少壯之人不晝瞑者何氣使然(此帝因上
文言夜則萬民皆臥故特舉老人之不夜瞑者以求其詳也)岐伯荅曰壯者之氣血
盛其肌肉滑氣道通營衛之行不失其常故晝精而夜
瞑老者之氣血衰其肌肉枯氣道濇五藏之氣相摶其
營氣衰少而衛氣内伐故晝不精夜不瞑(老者之氣血衰故肌肉枯
氣道濇五藏之氣摶聚不行而營氣衰少矣營氣衰少故衛氣乘虚内伐衛失其常故晝不精營失其常故夜
不瞑也)黃帝曰願聞營衛之所行皆何道從來岐伯荅曰
營出於中焦衛出於下焦(何道從來言營衛所由之道路也營氣者由穀入於胃中
焦受氣取汁化其精微而上注於肺乃自手太隂始周行於經隧之中故營氣出於中焦衛氣者出其悍氣之
慓疾而先行於四未分肉皮膚之間不入於脉故於平旦隂盡陽氣出於目循頭項下行始於足太陽膀胱經
而行於陽分日西陽盡則始於足少隂腎經而行於隂分其氣自膀胱與腎由下而出故衛氣出於下焦詳義
見後營氣衛氣二章愚按人身不過表裏表裏不過隂陽隂陽即營衛營衛即血氣藏府筋骨居於内必頼
營氣以資之經脉以疏之皮毛分肉居於外經之所不通營之所不及故頼衛氣以呴之孫絡以濡之而後内
而精髓外而髮膚無弗得其養者皆營衛之化也然營氣者猶天之有宿度地之有經水出入有期運行有序
者也衛氣者猶天之有清陽地之有欝蒸隂陽晝夜隨時而變者也衛氣屬陽乃出於下焦下者必升故其氣
自下而上亦猶地氣上為雲也營本屬隂乃自中焦而出於上焦上者必降故營氣自上而下亦猶天氣降為
雨也雖衛主氣而在外然亦何嘗無血營主血而在内然亦何嘗無氣故營中未必無衛衛中未必無營但行
於内者便謂之營行於外者便謂之衛此人身隂陽交感之道分之則二合之則一而已前第六章有按當
與此互閱)黃帝曰願聞三焦之所出岐伯荅曰上焦出於
胃上口並咽以上貫膈而布胷中走腋循太隂之分而
行還至陽明上至舌下足陽明(胃上口即上脘也咽為胃系水穀之道路也膈
上曰胷中即膻中也其旁行者走兩臍出天池之次循手太隂肺經之分而還於手陽明其上行者至於舌其
下行者交於足陽明以行於中下二焦凡此皆上焦之部分也)常與榮俱行於陽二十
五度行於隂亦二十五度一周也故五十度而復大會
於手太隂矣(上焦者肺之所居宗氣之所聚營氣者隨宗氣以行於十四經脉之中故上焦之氣
常與營氣俱行於陽二十五度隂亦二十五度陽隂者言晝夜也晝夜周行五十度至次日寅時復會於手太
隂肺經是為一周然則營氣雖出於中焦而施化則由於上焦也)黃帝曰願聞中焦
之所出岐伯荅曰中焦亦並胃中出上焦之後此所受
氣者泌糟粕蒸津液化其精微上注於肺脉乃化而為
血以奉生身莫貴於此故獨得行於經隧命曰營氣(胃中
中脘之分也後下也受氣者受穀食之氣也五穀入胃其糟粕津液宗氣分為三隧以注於三焦而中焦者泌
糟粕蒸津液受氣取汁變化而赤是謂血以奉生身而行於經隧是為營氣故曰營出中焦按下文云下焦者
别迴腸注膀胱然則自膈膜之下至臍上一寸水分穴之上皆中焦之部分也泌秘弼二音粕音朴隧音遂
伏道也)黃帝曰夫血之與氣異名同類何謂也岐伯荅曰
營衛者精氣也血者神氣也故血之與氣異名同類焉
故奪血者無汗奪汗者無血故人生有兩死而無兩生
(營衛之氣雖分清濁然皆水穀之精華故曰營衛者精氣也血由化而赤莫測其妙故曰血者神氣也然血化
於液液化於氣是血之與氣本為同類而血之與汗亦非兩種但血主營為隂為裏汗屬衛為陽為表一表一
裏無可並攻故奪血者無取其汗奪汗者無取其血若表裏俱奪則不脱於隂必脱於陽脱陽亦死脱隂亦死
故曰人生有兩死然而人之生也隂陽之氣皆不可無未有孤陽能生者亦未有孤隂能生者故曰無兩生也)
黃帝曰願聞下焦之所出岐伯荅曰下焦者别迴腸
注於膀胱而滲入焉故水穀者常并居於胃中成糟粕
而俱下於大腸而成下焦滲而俱下濟泌别汁循下焦
而滲入膀胱焉(迴腸大腸也濟泲同猶釃濾也泌如狹流也别汁分别清濁也别迴腸者謂水
穀并居於胃中傳化於小腸當臍上一寸水分穴處糟粕由此别行迴腸從後而出津液由此别滲膀胱從前
而出膀胱無上口故云滲入凡自水分穴而下皆下焦之部分也按三十一難曰下焦者當膀胱上口主分别
清濁其言上口者以滲入之處為言非真謂有口也如果有口則不言滲入矣何後世不解其意而爭言膀胱
有上口其謬為甚三焦下腧義詳前十六釃音篩濾音慮)黃帝曰人飲酒酒亦入
胃穀未熟而小便獨先下何也岐伯荅曰酒者熟穀之
液也其氣悍以清故後穀而入先穀而液出焉(此因上文言水
穀入胃必濟泌别汁而後出而何以飲酒者獨先下也蓋以酒之氣悍則直連下焦酒之質清則速行無滯故
後穀而入先穀而出也)黃帝曰善余聞上焦如霧中焦如漚下焦
如瀆此之謂也(如霧者氣浮於上也言宗氣積於胷中司呼吸而布濩於經隧之間如天之霧
故曰上焦如霧也漚者水上之泡水得氣而不沉者也言營血化於中焦隨氣流行以奉生身如漚處浮沉之
間故曰中焦如漚也瀆者水所注泄言下焦主出而不納逝而不反故曰下焦如瀆也然則肺象天而居上故
司霧之化脾象地而在中故司漚之化大腸膀胱象江河淮泗而在下故司川瀆之化也愚按三焦者本全
體之大藏統上中下而言也本經發明不啻再四如本輸本藏論勇決氣營衛生會五藏别論六節藏象論邪
客背輸等篇皆有詳義而二十五難經獨言三焦包絡皆有名而無形遂起後世之疑莫能辨正第觀本經所
言凡上中下三焦之義既明且悉烏得謂其以無為有以虚為實哉余因徧考諸篇著有三焦包絡命門辨及
藏象類第三章俱有詳按所當互考)
營氣運行之次(靈樞營氣篇全二十四)
黃帝曰營氣之道内穀為寳穀入於胃乃傳之肺流溢
於中布散於外精專者行於經隧常營無己終而復始
是謂天地之紀(營氣之行由於榖氣之化榖不入則營氣衰故云内榖為寳榖入於胃以傳於
肺清者為營營行脉中故其精專者行於經隧常營無己終而復始以周流於十二經也天地之紀義見前章
内納同)故氣從太隂出注手陽明(此下言營氣運行之次即前十二經脉之序也
營氣出於中焦上行於肺故於寅時始於手太隂肺經出注中府雲門下少商以交於手陽明商陽也)上
行注足陽明下行至跗上注大指間與太隂合(手陽明大腸經
循臂上行至鼻旁迎香穴交於目下承泣穴注足陽明胃經下行至足跗出次指之厲兌其支者别跗上入大
指出其端以交於足太隂隱白也)上行抵髀從脾汪心中(足太隂脾經自足上行抵
髀入腹屬脾上膈注於心中以交於手少隂經也)循手少隂出腋下臂注小指
合手太陽(心脉發自心中循手少隂經出腋下極泉穴下臂注小指内側少衝穴出外側以交於手
太陽少澤也)上行乘腋出䪼内注目内眥上巔下項合足太
陽(手太陽小腸經自小指上行乘腋外上出於䪼内顴髎之次注目内眥以交於足太陽睛明穴䪼音拙)
循脊下尻下行注小指之端循足心注足少隂上行汪
腎(足太陽膀胱經過巔下項循脊下尻注小指端之至隂循小指入足心以交於足少隂之湧泉而上行注
腎也)從腎注心外散於胷中循心主脉出腋下臂出兩筋
之間入掌中出中指之端(足少隂腎經從足心上行入腎注於心外散於胷中以交
於手心主其脉出腋下之天池下臂出兩筋之間入掌中出中指端之中衝也)還注小指次指
之端合手少陽上行注膻中散於三焦(手厥隂心主之支者别掌中還
注無名指端以交於手少陽之關衝循臂上行注膻中下膈散於三焦也)從三焦注膽出脅
注足少陽下行至跗上(手少陽經自三焦注於膽出脇肋間以交於足少陽經上者行
於頭起於目銳眥瞳子髎穴下者至足跗出小指次指端之竅隂穴也)復從跗注大指間
合足厥隂上行至肝從肝上注肺上循喉嚨入頏顙之
竅究於畜門其支别者上額循巔下項中循脊入骶是
督脉也(足少陽膽經支者别跗上注大指間以交於足厥隂之大敦穴乃上行至肝上肺上循喉嚨之
上入頏顙之竅究深也畜門即喉屋上通鼻之竅門也如評熱病論啟玄子有云氣衝突於蓄門而出於鼻即
此謂也其支别者自頏顙上出額循巔以交於督脉循脊下行入尾骶也畜臭同許救切)絡隂噐
上過毛中入臍中上循腹裏入缺盆下注肺中復出太
隂此營氣之所行也逆順之常也(督脉自尾骶前絡隂噐即名任脉上過隂
毛中入臍上腹入缺盆下肺中復出於手太隂經前經脉篇未及任督而此始全備是十四經營氣之序)
衛氣運行之次(靈樞衛氣行篇全二十五)
黃帝問於岐伯曰願聞衛氣之行出入之合何如岐伯
曰歲有十二月日有十二辰(十二辰即十二支也在月為建在日為時)子午
為經卯酉為緯(天象定者為經動者為緯子午當南北二極居其所而不移故為經卯酉常東
升西降列宿周旋無已故為緯)天周二十八宿而一面七星四七二十
八星(天分四面曰東西南北一面七星如角亢氐房心尾箕東方七宿也斗牛女虚危室璧北方七宿也
奎婁胃昴畢嘴參西方七宿也井鬼柳星張翼軫南方七宿也是為四七二十八星)房昴為緯虚
張為經(房在卯中昴在酉中故為緯虚在子中張在午中故為經)是故房至畢為陽
昴至心為隂陽主晝隂主夜(自房至畢其位在卯辰巳午未申故屬陽而主晝自
昴至尾其位在酉戌亥子丑寅故屬隂而主夜)故衛氣之行一日一夜五十周
於身晝日行於陽二十五周夜行於隂二十五周周於
五歲(衛氣之行於身者一日一夜凡五十周於身天之陽主晝隂主夜人之陽主府隂主藏故衛氣晝則
行於陽分二十五周夜則行於隂分二十五周陽分者言表言府隂分者言裏言藏也故夜則周於五藏歲
當作藏誤也)是故平旦隂盡陽氣出於目目張則氣上行
於頭循項下足太陽循背下至小指之端(此下言衛氣晝行陽分始
於足太陽經以周六府而及於腎經是為一周太陽始於睛明故出於目然目者宗脉之所聚凡五藏六府之
精陽氣皆上走於目而為睛故平旦隂盡則陽氣至目而目張目張則衛氣由睛明穴上頭循項下足太陽經
之分循背下行以至足小指端之至隂穴也)其散者别於目銳眥下手太陽
下至手小指之間外側(散者散行者也衛氣之行不循經相傳故始自目内眥而下於
足太陽其散者自目銳眥而行於手太陽也下至手小指之間外側少澤穴也)其散者别於目
銳眥下足少陽注小指次指之間(此自太陽行於足手少陽也目銳眥足少
陽瞳子髎也足小指次指之間竅隂穴也)以上循手少陽之分側下至小指
之間(分側當作外側小指下當有次指二字謂手少陽關衝穴也)别者以上至耳前
合於頷脉注足陽明以下行至跗上入五指之間(此自少陽
而行於手足陽明也合於頷脉謂由承泣頰車之分下注足陽明經五指當作中指謂厲兌穴也頷何敢切)
其散者從耳下下手陽明入大指之間入掌中(手陽明之别者
入耳故從耳下行本經大指下當有次指二字謂商陽穴也)其至於足也入足心出
内踝下行隂分復合於目故為一周(此自陽明入足心出内踝者由足少
隂腎經以下行隂分也少隂之别為蹻脉蹻脉屬於目内眥故復合於目交於足太陽之睛明穴此衛氣晝行
之序自足手六陽而終於足少隂經乃為一周之數也愚按衛氣之行晝在陽分然又兼足少隂腎經方為
一周考之邪客篇亦曰衛氣者晝日行於陽夜行於隂嘗從足少隂之分間行於五藏六府然則無論晝夜皆
不離於腎經者何也蓋人之所本惟精與氣氣為陽也陽必生於隂精為隂也隂必生於陽故營本屬隂必從
肺而下行衛本屬陽必從腎而上行此即衛出下焦之義而腎屬水水為氣之本也故上氣海在膻中下氣海
在丹田而人之肺腎兩藏所以為隂陽生息之根本)是故日行一舍人氣行一
周與十分身之八(此下言衛氣運行之數也天周二十八舍而一日一周人之衛氣晝夜凡
行五十周以五十周為實而用二十八歸除之則日行一舍衛氣當行一周與十分身之七分八釐五毫有奇
為正數此言一周與十分身之八者亦如天行過日一度而猶有奇分也奇分義見後舍即宿也按太史公
律書及天官等書俱以二十八宿作二十八舍曰舍者為七政之所舍也)日行二舍人氣行
三周於身與十分身之六(日行二舍人氣當行三周於身與十分身之五分七釐一
毫有奇為正數云十分身之六者有奇分也後放此)日行三舍人氣行於身五周
與十分身之四(人氣當行五周與十分身之三分五釐七毫有奇為正數餘者為奇分)日
行四舍人氣行於身七周與十分身之二(人氣當行七周與十分身
之一分四釐二毫有奇為正數餘者為奇分)日行五舍人氣行於身九周(人氣
當行八周與十分身之九分二釐八毫為正數餘者為奇分)日行六舍人氣行於身
十周與十分身之八(人氣當行十周與十分身之七分一釐四毫有奇為正數餘者為奇
分)日行七舍人氣行於身十二周在身與十分身之六
(人氣當行十二周與十分身之四分九釐有奇為正數餘者為奇分此一面七星之數也)日行十四
舍人氣二十五周於身有奇分與十分身之二陽盡於
隂隂受氣矣(日行七舍為半日行十四舍則自房至畢為一晝人氣當行二十五周為正數今凡
日行一舍人氣行一周與十分身之八則每舍當餘一釐四毫有奇為奇分合十四舍而計之共得十分身之
二是為一晝之奇分也晝盡則陽盡陽盡則隂受氣而為夜矣)其始入於隂常從足
少隂注於腎腎注於心心注於肺肺注於肝肝注於脾
脾復注於腎為周(此言衛氣夜行隂分始於足少隂腎經以周五藏其行也以相尅為序故
腎心肺肝脾相傳為一周而復注於腎也)是故夜行一舍人氣行於隂藏一
周與十分藏之八(其正數奇分俱如前)亦如陽行之二十五周而
復合於目(衛氣行於隂分二十五周則夜盡夜盡則隂盡隂盡則人氣復出於目之睛明穴而行於
陽分是為晝夜五十周之度)隂陽一日一夜合有竒分十分身之四
與十分藏之二是故人之所以臥起之時有蚤晏者竒
分不盡故也(前日行十四舍人氣行二十五周為半日凡得竒分者十分身之二故此一晝一夜
日行二十八舍人氣行五十周合有竒分者在身得十分身之四在藏得十分藏之二所謂竒分者言氣有過
度不盡也故人之起臥亦有蚤晏不同耳)黃帝曰衛氣之在於身也上下
往来不以期候氣而刺之奈何(不以期謂或上或下或隂或陽而期有不同也)
伯高曰分有多少日有長短春秋冬夏各有分理然後
常以平旦為紀以夜盡為始(四時分至晝夜雖各有長短不同然候氣之法必以
平旦為紀蓋隂陽所交之候也)是故一日一夜水下百刻二十五刻者
半日之度也常如是毋巳日入而止隨日之長短各以
為紀而刺之(一晝一夜凡百刻司天者紀以漏水故曰水下百刻二十五刻者得百刻四分之一
是為半日之度分一日為二則為晝夜分一日為四時則朝為春日中為夏日入為秋夜半為冬故當以平旦
為陽始日入為陽止各隨日之長短以察其隂陽之紀而刺之也)謹候其時病可與期
失時反候者百病不治(失時反候謂不知四時之氣候隂陽之盛衰而誤施其治也)
故曰刺實者刺其来也刺虛者刺其去也(邪盛者為實氣衰者為虚
刺實者刺其来謂迎其氣至而奪之刺虚者刺其去謂隨其氣去而補之也)此言氣存亡之
時以候虚實而刺之是故謹候氣之所在而刺之是謂
逢時在於三陽必候其氣在於陽而刺之病在於三隂
必候其氣在隂分而刺之(病在三陽必候其氣在陽分而刺之病在三隂必候其氣
在隂分而刺之此刺衛氣之道是謂逢時逢時者逢合隂陽之氣候也)水下一刻人氣在
太陽水下二刻人氣在少陽水下三刻人氣在陽明水
下四刻人氣在隂分(此以平旦為始也太陽少陽陽明俱兼手足兩經為言隂分則單以
足少隂經為言此衛氣行於陽分之一周也)水下五刻人氣在太陽水下六
刻人氣在少陽水下七刻人氣在陽明水下八刻人氣
在隂分(此衛氣行於陽分二周也)水下九刻人氣在太陽水下十刻
人氣在少陽水下十一刻人氣在陽明水下十二刻人
氣在隂分(此衛氣行於陽分三周也)水下十三刻人氣在太陽水下
十四刻人氣在少陽水下十五刻人氣在陽明水下十
六刻人氣在隂分(此衛氣行於陽分四周也)水下十七刻人氣在太
陽水下十八刻人氣在少陽水下十九刻人氣在陽明
水下二十刻人氣在隂分(此衛氣行於陽分五周也)水下二十一刻
人氣在太陽水下二十二刻人氣在少陽水下二十三
刻人氣在陽明水下二十四刻人氣在隂分(此衛氣行於陽分六
周也)水下二十五刻人氣在太陽此半日之度也(水下二十五刻
計前數凡六周於身而又兼足手太陽二經此日行七舍則半日之度也按前數二十五刻得周日四分之
一而衛氣之行止六周有奇然則總計周日之數惟二十五周於身乃與五十周之義未合意者水下一刻人
氣在太陽者二周或以一刻作半刻則正合全數此中或有别解惟後之君子再正)從房至畢一
十四舍水下五十刻日行半度(從房至畢十四舍為陽主一晝之度水下當五
十刻從昴至心十四舍為隂主一夜之度亦水下五十刻晝夜百刻日行共少天一度故此一晝五十刻日行
於天者半度也)迴行一舍水下三刻與七分刻之四(此言日度迴行一舍
則漏水當下三刻與七分刻之四若以二十八歸除分百刻之數則每舍當得三刻與十分刻之五分七釐一
毫四絲有竒亦正與七分刻之四毫忽無差也此節乃約言二十八舍之總數故不論宿度之有多寡也)大
要曰常以日之加於宿上也人氣在太陽是故日行一
舍人氣行三陽行與隂分常如是無己天與地同紀(以日
行之數加於宿度之上則天運人氣皆可知矣此總結上文而言人與天地同其紀也)紛紛&KR0008;&KR0008;
終而復始一日一夜水下百刻而盡矣(紛紛&KR0008;&KR0008;言於紛紜叢雜之中
而條理不亂也故終而復始晝夜循環無窮盡矣&KR0008;普巴切)
一萬三千五百息五十營氣脉之數(靈樞五十營篇全
二十六)
黃帝曰余願聞五十營奈何岐伯荅曰天周二十八宿
宿三十六分人氣行一周千八分(五十營者即營氣運行之數晝夜凡五十
度也以周天二十八宿宿三十六分相因共得一千零八分人之脉氣晝夜運行一周亦合此數)日行
二十八宿人經脉上下左右前後二十八脉周身十六
丈二尺以應二十八宿漏水下百刻以分晝夜(二十八宿義見
前章人之經脉十二左右相同則為二十四脉加以蹻脉二任督脉二共為二十八脉以應周天二十八宿以
分晝夜之百刻也二十八脉及十六丈二尺詳義見前十七)故人一呼脉再動氣行
三寸一吸脉亦再動氣行三寸呼吸定息氣行六寸十
息氣行六尺日行二分(人之宗氣積於胷中以行呼吸而通經脉凡一呼一吸是為一
息脉氣行六寸十息氣行六尺其日行之數當以每日千八分之數為實以一萬三千五百息為法除之則每
十息日行止七釐四毫六絲六忽不盡此云日行二分者傳久之誤也下放此呼吸脉再動詳脉色類三所當
互考)二百七十息氣行十六丈二尺氣行交通於中一周
於身下水二刻日行二十五分(凡一百三十五息水下一刻之度也人氣當半
周於身脉行八丈一尺故二百七十息氣行於身一周水下當二刻日行當得二十分一釐六毫為正)五
百四十息氣行再周於身下水四刻日行四十分(氣行二周
脉行三十二丈四尺日行當得四十分三釐二毫為正上文言二十五分者太多本節言四十分者太少此其
所以有誤也)二千七百息氣行十周於身下水二十刻日行
五宿二十分(氣行十周脉行一百六十二丈日行當得五宿二十一分六釐為正)一萬三
千五百息氣行五十營於身水下百刻日行二十八宿
漏水皆盡脉終矣(此一晝夜百刻之總數人氣亦盡而復起矣)所謂交通者
并行一數也(此釋上文交通二字之義并行一數謂并二十八脉通行一周之數也)故五
十營備得盡天地之夀矣凡行八百一十丈也(使五十營之數
常周無失則夀亦無窮故得盡天地之夀矣八百十丈脉氣周行晝夜五十營之總數也)
類經卷八
