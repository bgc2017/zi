清秘藏雜家類四(雜品之屬)
提要
(臣)等謹案清秘藏二卷明張應文撰而其子
謙德潤色之應文字茂實崑山監生屢試不
第乃一意以古器書畫自娛作清河書畫舫
及真蹟日錄之張丑即其長子是編雜論玩
好賞鑒諸物其曰清秘藏者王穉登序謂取
倪瓚清秘閣意也上卷分二十門下卷分十
門其體例略如趙希鵠洞天清錄其文則多
採前人舊論如銅劍一條本江淹銅劍讃之
類不一而足而皆不著所出蓋猶沿明人剽
剟之習其中所列名香多引佛經所列竒寳
多引小說頗參以子虛烏有之談亦不為典
據然於一切器玩皆辨别真偽品第甲乙以
及收藏裝褙之類一一言之甚詳亦頗有可
采卷末記所蓄所見一條稱所蓄法書惟宋
高宗行書一卷蘇子瞻詩草元趙子昂歸田
賦所蓄名畫惟唐周昉戲嬰圖宋人羅漢八
幅畫苑襍蹟一册元倪雲林小景一幅而已
而其子丑作清河書畫表列於應文名下者
乃有三十一種此書成於應文臨沒之日不
得以續購為詞然則丑表所列殆亦夸飾其
富不足盡信歟此本為浙江鮑士恭家知不
足齋所刊原附丑真蹟日錄後蓋山谷集末
附載伐檀集之例今以各自為書仍析出别
著錄焉乾隆四十五年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
清秘藏序
清秘藏者張先生茂實所著書也先生名應文茂實其
字余與先生齒相埓識先生最早先生少任俠好擊劒
務竒畫屠狗賣漿之夫庶幾一遇每為人居間釋紛既
已不自居其功遂多長者之行弱冠始有用世志于是
下帷受經墳典邱索靡不悉究以弟子員遊太學太學
諸生無能出其上意一第如拾掇乎而竟屢試屢不售
先生怫然曰吾不可以此久溷迺公也人生亦安得俟
河之清耶彼漆園吏何人斯顧吾且不得為郊祀之犧
牲乎棄去公車絶不為然不善牙籌凡所為管鑰門牡
呼雞飼犬之事無論身不為耳且未嘗食也家坐是益
旁落先生意弗屑更罄橐出其餘貲悉以付之米家船
于是圖書滿牀鼎彛鐓缶雜然並陳余往入其室政如
波斯胡肆竒琛異寳莫可名狀先生顧此意甚得謂余
曰吾不以頭上如箕易此也獨好飲時進一伯雅輒耳
熱而後乃今舉生平所覩記者一一題識而總命之曰
清秘藏蓋亦希跡倪高士云會歲在龍蛇先生遂遘疾
其少君謙德侍先生湯藥目不睫帶不解者凡易寒暑
先生強謂之曰吾病已在死法中即不起汝母徒事孺
慕計可不死吾者則有吾清秘藏在汝為吾勉勒成之
先生竟不起謙德斬焉衰絰之中即手是編跽余而請
曰父命之謂何其敢不卒成其志耶先子之所圖以不
死者頼清秘藏不肖所圖以不覆瓿其清秘藏者先生
如椽也顧余敝帚誠不敢為先生前驅而其郎君請之
力且余以與先生金蘭而更瓜葛也遂不敢以羔袖為
解太原王穉登撰
