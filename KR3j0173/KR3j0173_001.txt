清秘藏卷上
明張應文撰
論玉
辨玉者以金鐵不入者為真東坡先生云珉之佳者金
鐵亦不能入必磁鋩不入者乃真玉也色以紅如雞冠
者為最余僅見一漢印及一扇墜然大特如龍眼耳黃
如蒸栗者次之白如截肪者次之黑如點漆者次之甘
青如新嫩柳綠如鋪絨者次之他不必蓄也其有色白
而質稍薄者非羊脂也白玉耳水料者良有等大塊劈
片玉料從山石中搥擊取出原非于闐崑岡西流沙水
中天生玉子謂之山材低於水料一等矣(凡稱余者設為先生之自)
(稱也)
玉器古色土銹血侵最多(土銹謂玉上蔽黃土籠罩浮翳堅不可破一種佳色自不)
(同非若血侵古原質與改製不易辨似難偽造)銅侵蓋少翡翠色水銀色特一
二見耳
古玉人做法後人俱可得其髣髴惟臥蠶紋雙鉤碾法
恐非中古人所能辦耳(即如雙鉤碾法今人非不為之其妙處在宛轉流動細入秋毫)
(更無疎密不勻交接斷續儼若游絲白描曾無滯迹終不可到也)
三代秦漢人製玉古雅不煩無意肖形而物趣自具若
宋人製玉則刻意模擬雖能發古之巧而古雅之氣已
索然矣特其取用材料多人心思所不及余向見一張
仙高尺許其玉綹處布為衣摺如畫又見一擎荷孩兒
滿身純白如截肪獨髻及所擎荷葉乃黑若點漆無一
絲相錯如此等類種種不一舉一二以例其餘(偶閱武林雜誌)
(載宋孝宗酌丞相浩甘黃玉葵花杯内有天生紫心蓋取材之祖也)
玉器中圭璧最貴苐不適用余向見一榖璧大幾尺許
厚一寸二分上作九螭周身純白如酥微有土銹血侵
得五十千歸休寧人家真不易得
論古銅器
商器質素無文周器雕篆細密獨夏器間有相嵌以金
細巧若髮者鑒古家不可不知
鐘鼎尊彛款夏商周初時器少者一二字多則二三十
字止矣其或二三百字者定周末先秦時器耳亦有無
款者或眞正三代民間之器無功可紀故無款文不可
遽謂非古也款之篆文夏用鳥跡商用蟲魚周用蟲魚
大篆秦以大小篆漢以小篆又三代用隂款秦漢用陽
欵間有凹入者或用刀刻如鐫碑蓋隂款難鑄陽款易
成故也
曹仲明云銅器入土千年者色純青若翠入水千年者
則色綠若瓜皮余意土氣溼蒸鬱而成青水氣滷浸潤
而成綠理似有之又謂未及千年者雖青綠而不瑩潤
恐不然也豈瑩潤者即千年物而青綠不純者决無三
代物耶高深甫以銅質清瑩不雜者多發青銅質渾雜
者多發綠夫古人製器不惜所費烏有銅質渾雜者哉
此論若盲人觀場可資嗢噱特其論褐色以為非人間
流傳之色乃出自高阜古塜磚宫石室燥地秘藏無水
土侵剥尸氣染惹惟地氣蒸潤所成亦不無一得之見
古銅聲微而清新銅聲濁而鬨古銅並無腥氣惟新出
土尚帶土氣久則否偽作者試熱磨手心以擦之銅腥
觸鼻可畏
古人作事精緻不吝工夫非若後世賤丈夫苟且成事
故古器欵必細如髮而勻整分曉無纖毫模糊其識文
筆畫宛宛如仰瓦而深淺如一亦明淨分曉無纖毫模
糊余家所蓄數器皆然及觀賞鑒家所藏無弗然者設
有古器款識稍或模糊必是偽作其體質顔色亦是不
同(右一段所云款者花紋也)
古銅色有以褐色為最上品者余以為鉛色最下硃砂
斑次之褐色勝於硃砂而不如綠綠不如青青不如水
銀水銀不如黑漆雖然黑漆最易偽造在具眞眼者辨
之
宣廟銅器製度極雅然花紋者絕少底款用匾方字印
(陽鑄大明宣德年製六字)作小楷書極遒勁完整其色止䗶茶鏒金
二種(䗶茶以水銀浸擦入肉薰洗為之鏒金以金鑠為泥數四塗抹火炙成赤用工用料俱異常品非若)
(青綠硃砂斑黑漆水銀等色可草草點綴而成)所費不貲故佳者與秦漢等器
爭價有非唐時天寶局鑄器(花紋細密可愛全尚華藻苐恨質薄取便一時無意)
(千古)可擬元朝姜娘子所鑄又在下風
冷冲銅器(冷冲謂三代秦漢銅器或落一足或墮一耳或出土時誤搏擊成小孔或收藏家偶觸物)
(成茅損者用鉛補冷銲以法䗶填飾點綴顔色山黃泥調抹作出土狀)屑凑銅器(屑凑謂搜索古)
(塜舊器不完者或取其耳或取其足或取其&KR3392;或取其腹或取古壺蓋作圓鼎腹或取舊鏡面作方片凑方鼎)
(身亦用鉛冷銲凑合成器法䗶填飾點綴顔色山黃泥調抹作出土狀)復燒窑器(復燒謂取真正)
(官哥窑器如爐欠足耳瓶損口稜者以舊補舊加以泑藥裹以泥合入窑一火燒成與舊製無異但補處色渾)
(而本質乾燥不甚精采)武夫怪石(武夫石也極似美玉但少温潤水色耳)俱可亂眞
殊不入格
論法書
欲觀古法書當澄心定慮勿以粗心浮氣乘之先觀用
筆結體精神照應次觀人為天巧眞率做作真偽已得
其六七矣次考古今䟦尾相傳来歴次辨收藏印識紙
色絹素而眞偽無能逃吾鑒中矣或得其結搆而不得
其鋒鋩者模本也得其筆意而不得其位置者臨本也
筆勢不聯屬字形如算子者集書也或雙鉤形迹猶存
或無精采神氣此又不難辨者也又古人用墨無論燥
潤肥瘦俱透入紙素後人偽作墨浮而易辨
書價以正書為標凖即如右軍草書一百字乃敵一行
行書三行行書敵一行正書至於樂毅論黃庭經太師
箴畫贊累表告誓等書但得成篇即為國寳不可計以
字數昔鍾尚書紹京不惜大費破産求書計用數百萬
貫錢惟市得右軍行書五紙不能置眞書一字餘可知
矣惟畫價亦然山水竹石可敵正書人物小者及花鳥
可敵行書人物大者及神佛圖像宫室樓閣可敵草書
走獸蟲魚又其下也
魯公送裴將軍詩兼正行分篆體倏肥倏瘦倏巧倏拙
或勁若鋼鐵或綽若美女或如冠冕大人鳴金佩玉於
廟堂之上或如龍跳天門虎卧鳳闕或如金剛瞋目夜
义挺臂或如飄風驟雨落花飛雪信手萬變逸態横生
謂如坼壁路印印泥錐畫沙屋漏痕折釵股法兼得之
者魯公傳世數帖余獲徧觀當以此帖為最
論名畫
人物顧盻語言花果迎風帶露飛禽走獸精神逼真山
水林泉清閒幽曠屋廬深邃橋彴往来石老而潤水淡
而明山勢崔嵬泉流灑落雲烟出沒野逕迂回松偃龍
蛇竹藏風雨山脚入水澄清水源來歴分曉有此數端
雖不知名定是妙手人物如尸似塑花果類瓶中所插
飛鳥走獸但取皮毛山水林泉布置迫塞樓閣模糊錯
雜橋彴強作斷形境無夷險路無出入石止一面樹少
四枝或高大不稱或遠近不分或滃淡失宜點染無法
或山腳浮水面水源無來歴凡此數病雖不知名定是
俗筆舉此以觀畫亦不大失眼矣(巳上所云止是細目其大綱一言以蔽之)
(曰觀其神)
畫學不以時代為限各自成佛作祖書法則不然六朝
不及晉魏宋元愈不及六朝與唐故蓄畫上自顧陸張
吳下及伯虎徵仲皆為偉觀而蓄書必遠求上古可也
論石刻
凡欲觀古帖先觀字法刻手次觀搨法紙墨色澤末也
(若不能識字法刻手審其墨氣可矣色堅如漆手揩不汙者真古也微抹之而滿指染黑者偽搨耳)凡帖
以北紙北墨為佳北紙用竪簾其質鬆而厚不甚滲墨
以手拂之如薄雲之過青天猶隠隠見紙白處又北用
松烟墨色清淡不和油蠟故色淡而紋縐非夾紗作蝉
翅搨也凡北碑皆然南紙堅薄極易搨墨用烟和蠟為
之故色純黑而面有浮光此南北紙墨之辨也
淳化閣帖雖為黃米掊擊而今之書家莫不祖之其澄
心堂紙李廷珪墨而無銀錠紋者初搨也絶不易得余
向見止第七卷第十卷二冊字法搨法精神極勝有銀
錠紋者有墨淡墨濃之分而墨濃者覺勝總之價尚不
下百千故臨江泉潭皆可蓄也元美以絳為淳化嫡子
太清樓為介弟太清樓嘗見之獨絳帖不曾見
宋搨蘭亭定武本有五未損本初榻也損本紹彭所留
也不損夲定武再刻也定武本闊行古刻也復州鐫損
本真定武本重模也鑒家當辨以心目(損本謂湍流帶右天五字損也)
宋榻勅字本十七帖及臨江二王帖集書聖教序俱山
隂之嫡嗣也
鍾王書定當以宣示力命蘭亭樂毅東方先生贊為冠
雖模搨失真風韻殊勝他刻
論窑器
論窑器必曰柴汝官哥定柴不可得矣聞其製云青如
天明如鏡薄如紙聲如磬此必親見故論之如是其真
余向見殘器一片製為縧環者色光則同但差厚耳又
曹明仲云柴窑足多黃土未知然否汝窑余嘗見之其
色卵白汁水瑩厚如堆脂然汁中棕眼隠起若蠏爪底
有芝蔴花細小掙釘者乃真也較官窑質製尤滋潤官
窑品格與哥窑大約相同其色俱以粉青色為上淡白
色次之油灰色最下紋取冰裂鱔血為上梅花片墨紋
次之細碎紋最下必鐡足為貴紫口為良苐不同者官
窑質之隱紋亦如蠏爪哥窑質之隱紋如魚子其汁料
稍不如官窑之尤佳耳定窑有光素凸花二種以白色
為正白骨而加以泑水有如淚痕者佳間有紫色者黑
色者不甚珍也
均州窑紅若臙脂者為最青若葱翠色紫若墨色者次
之色純而底有一二數目字號者佳其雜色者無足取
均州窑之下有龍泉窑古宋龍泉窑器土細質厚色甚
葱翠妙者與官窑争&KR1904;但少紋片紫骨鐵足耳且極耐
磨弄不易茅篾苐工匠稍拙製法不甚古雅有䓁用白
土造器外塗泑水翠淺影露白痕乃宋人章生所燒號
曰章窑校龍泉製度更覺細巧精緻我朝宣廟窑器質
料細厚隱隱橘皮紋𧺫冰裂鱔血紋者幾與官汝窑敵
即暗花者(内燒絶細龍鳳暗花底有大明宣德年製暗欵六字)紅花者(以西紅寳石為末圖)
(畫花鳥魚蟲䓁形骨内燒出凸起寳光鮮紅奪目)青花者(用蘇浡泥青圖畫龍鳳花鳥蟲魚䓁形深)
(厚堆垜可爱)皆發古未有為一代絶品迥出龍泉均州之上
又有元燒樞府字號器永樂細款青花杯成化五彩葡
萄杯各有可取然亦尚在龍泉章窑之下
論晉漢印章
印章以小篆白文為古其或朱文及大篆鐘鼎篆者皆
變體也鈕以龜為正螭與辟邪駝次之其或以鳬以虎
以兔以馬以豸以鹿以羊以魚以狻猊以異獸以錢以
亭者皆變體也
晉漢印章余所蓄所見約數千方其文止刻姓名及字
間有小字者别無閒散道號家世名位引用成語惟單
字象形禽鳥龍虎雙螭芝草圓印有之若子孫永寳宜
爾子孫子孫世昌日利利出等印即為閒文矣又鐫刻
妙在布置字畫勻整(字畫多者占地多字畫少者占地少或左三字右二字或左二字右)
(三字或左三字右一字或左一字右三字甚衆)尤妙處在朱文極粗白文極細
間用滿白法皆用力精到篆文筆意不爽毫髮近日關
中洛下利徒翻沙假鑄印自無刀鋒亦不難辨
論硯
硯以壽吾文之傳昔人以精良為一樂今時論硯必首
重端矣亦知有舊坑新坑上巖中巖下巖之分乎上巖
新舊坑俱不堪清賞下巖有舊坑有南北壁巖中不論
四時皆為水浸雖秋旱亦未嘗涸有泉珠散落如飛雨
不絶蓋泉生石中非石生泉中潤可知矣所産卵石俱
外有黃臕包絡其色黑如漆閒有如碧玉者紫黑者皆
質細潤如玉扣之無聲磨墨亦無聲極能發墨(發墨謂磨不滑)
(停墨良久墨汁發光如油如漆明亮照人此非墨能如是乃硯使之然也故硯以發墨為上色次之)久用
鋒鋩如新有眼或紅綠青黃六七暈中有瞳子如鸜鵒
眼者或六七眼相連排星斗異形者取之必汲水月餘
方及石又歲久而崩摧石屑翳塞積水屈曲淺深莫測
石工不能復採故此品南唐時巳難得今世所有下巖
硯皆唐末五季時石也中巖舊坑石色紫如新嫩肝有
眼如小菉豆色純綠而無暈或有綠絛紋或有白絛紋
(竪而圓者眼也横而長者絛紋也)亦細潤如玉貯水不涸磨扣俱無聲
久用鋒鋩不退不假磨礲此等石宋南渡後亦罕得矣
中巖新坑石色淡紫眼如鸜鵒眼大重暈而緊小其中
如瞳子狀扣之微聲磨墨亦微聲久用鋒鋩少乏此品
今亦珍重未覩古硯者目之為下巖舊坑石其實第三
等材也余向以三十六千購一碧端上列七眼蓋下巖
舊坑之竒者唐製也銘之曰子墨客卿衆美難并竒而
不古佀英才而事未更古而不竒佀高年而德罔稱竒
矣古矣而或玷焉佀耆德而錫嘏之未純三者來偹展
也大成猗歟寳端下巖鍾英溫其如玉大音希聲青花
點滴碧落晶瑩淵泉時出天漢分津七曜森羅擁以祥
雲玄霜渙發彩穎葩生漸磨有日圭角靡形賀詩淑賦
夙標令名自唐閱宋以迄於今鬼神呵護纖瑕莫侵髣
髴乎畢公四世元老而小物克勤依稀乎衛侯九十有
五而箴儆日聞吾於是乎有感漆園吏之所云未形全
猶足以為貴而況全德之人乎繼得坡翁一硯背有銘
其詞曰千夫挽綆百夫運斤篝火下縋以出斯珍一噓
而泣歲久愈新誰其似之有懷斯人石色黑如漆潤如
玉磨扣俱無聲亦下巖舊坑之佳者何幸得占人生一
清福耶
端石之亞有歙溪龍尾石細羅紋石洮河綠石葛仙公
巖方城石萬州懸金崖金星石延平鳳咮石皆美材也
好事者用銅雀臺瓦未央宫瓦至有稱秦武公羽陽宫
瓦者夫以瓦為硯猶以鐵為鏡耳恐亦無實受用
論異石
近時硯山書鎮有以大塊辰砂石青為者雅甚余見三
四斤重硃砂不下𢾗十枚若箭鏃砂及石青重二三斤
者蓋有數矣向在白下見箭鏃硃砂一枚連石重四斤
二兩四周密排箭鏃每粒皆大若拇指又在吳中見石
青一枚重二斤十二兩色若鋪翠俱索價太高經年不
(售昔孫承祐用千金市得石綠一塊呼為不二山乃二石以價高不售物之遇不遇如此)
靈壁石出虹州靈壁縣色黑若漆間有細白紋如玉扣
之聲清越以利刀刮之而不動者真也余向蓄一枚大
僅拳許峰巒疊起絶無斧鑿痕極玲瓏可愛乃米顛故
物轉入松雪齋復轉入余手復一枚長三寸二分高二
寸六分作虎丘劍池亦不假椎鑿而成為一好事客易
去令人念之耿耿設有純黑而無白紋者英石也刮之
而成屑者太湖石所偽也
大理石白若玉黑若墨者方入格白微帶青黑作灰色
者不堪供清玩但得舊石天成山水雲烟如米氏畫境
者此為屏翰無上佳品齋中所蓄𢾗屏其上山雲泉石
如覩異境余常神遊其間
崑山石塊愈大則世愈珍有鷄骨片胡桃塊二種惟鷄
骨片者佳嘉靖間見一塊高丈許方七八尺下半狀胡
桃塊上半乃鷄骨片色白如玉玲瓏可愛雲間一大姓
出八十千置之平生甲觀也
論珠寳
珠以夜光及蚶蚌等珠為寳西洋粉紅光深水珠次之
南北東三海珠不堪蓄也余見一蚶珠大如雀卵置日
中則五彩輝映乳色欲滴聞其人以三百千售之大是
竒物
金剛鑽狀似紫石英可以刻玉鎚之以鐵而不傷鐵乃
自損苐有南鑚北鑚之分南鑚堪用北者不堪色以酒
黃為貴豆青色湖水色紫色者次之猫睛亦以酒黃色
為貴豆青色湖水色蜻蜓頭色黑色者次之眞者有上
一綫下一片之目上一綫者中含活光一縷也下一片
云者底色若鋪銀也助把避色暗深綠祖母綠一名助
水綠色明綠俱内有蜻蜓翅光耀者為真桃花刺色淡
紅而極嬌紅亞姑色如桃花刺而上有白水避者達色
深紅石薄方嬌鴉鶻青一名青亞姑色深青你藍色淺
青而微眀亮種種寳石俱以質如秋水者為貴微有纖
毫石質未融者次之余向以二十千購桃花鴉鶻各一
試以猛火煆之竟日略無損焉
論琴劍
余不知琴知琴者以仲尼列子二式為古(仲尼琴或云尚在御府歴)
(代傳賞者也列子式趙取利雷霄雷文皆倣之今亦尚有存者其式皆垂肩而闊不若今世之聳而狭也)前
一指後一指為佳漆光退盡黯黯如海舶所貨烏木者
為古材取桐面梓底者為正純桐者次之紋肖梅花斷
為最蛇腹紋牛毛紋次之斷紋如劍鋒者真也無劍鋒
者偽也有紋可見拂之則無者真也以手摩之裂紋有
痕者偽也上下有紋兩旁光漆此開而復合者也姑記
所聞如右以俟博雅君子
嚴氏古琴有鳴雷垂月松風冰泉霜鐘震殿玉壺冰
一天秋月下水玉清流激玉蒼龍噴玉琮琤寒玉流
水高山寒江落雁等余佳其名因集古名琴逐一記
於此
春雷(宋時蔵宣和殿萬琴堂稱為第一後歸金章宗為明昌御府第一章宗沒挾之以殉凡十八年)
(復出人間略無毫髮動復為諸琴之冠天地間尤物也)冰清(凡二張一為岳珂桯史所載錢塘沈)
(振所蓄腹有晉陵子銘云卓哉斯器樂惟至正音清韻高月苦風勁璅餘神爽泛絶機淨雪夜敲冰霜天)
(擊磬隂陽?感石臧前鏡人其審之豈獨知政大歷三年三月三日上抵蜀郡雷氏斲貞元十一年七月)
(八日再修士惟記其一周公謹雲烟過眼錄所載唐開成中郭亮製建中靖國修)玉振黃鵠
秋嘯(三琴唐人雷氏斲皆焦尾白玉岳軫内府物)瓊響(大歷五年道士衛中正奉聖旨斲崇)
(寧三年馬希先奉聖旨重修)秋籟(唐三慧大師斲鮮于伯機寳愛終世)懷古(張受益收斷紋)
(如絲髮而赤色)南薰(洛中董氏所蔵中題云山虚水深萬籟蕭蕭古無人蹤惟石嶕嶢狀其聲也其)
(外漆下隱有朱書云洛水多清泚嵩高有白雲聖朝容隠逸時得詠南薰此詩載宋之問集中)大雅
松雪(大雅乃黃玉軫足二琴皆子昂所收其以大雅名堂松雪名齋義取諸此)浮磬(元時蔵趙)
(節齋氏)奔雷(唐人雷威斵樊澤卜氏藏)存古(吳沂永齋蔵)寒玉(唐人沈鐐斵)百
衲(雷威斵内外皆細紋腹内容三指内題云大宋興國七年歲次壬午六月望日殿前承旨監杭州瓷)
(窑務趙仁濟再補修)響泉(即蔡邕所傳開成至寳内府監收或云唐李勉製)烏玉(大中五年)
(處士金儒斵于琴名下刻高士談家蔵寳六字初蔵宣和殿後士談亡歸金人惡士談削去高士談家蔵)
(寳六字尚有書迹其色赤如新栗殼斷紋隱起如蛇虬竒物也)冠古韻磬(二琴皆唐人張鉞斵)
洗凡清絶(吳錢忠懿王得古桐良材命良工斵之經年成二琴一曰洗凡一曰清絶為曠代之)
(寳後錢氏獻之文宗蔵於御府)鳴玉涉深天球(三琴未詳所自)混沌材(來自高麗)
(異寳也)萬壑松(白玉軫足唐人斵宣和御府物)霧中山(伊南田戶店篔簹谷隱士趙彥)
(安獲一古琴斷紋竒古真蛇蚹也聲韻雄遠中題云霧中山三字人莫曉也後見蜀郡三山閒話云雷氏)
(斵琴多在峨嵋無為霧中三山方知為雷琴耳)雪夜冰(未詳)蔡邕琴(莫承之藏池之側有)
(隸字云中平四年逐客蔡邕吳中斵)雷威琴(一為李氏藏中題云嶧陽孫枝匠成雅器一聽秋堂)
(三月忘味故號忘味為一代絕品其一姚伯聲獲於澠邑喜而不寐中題云合雅大樂成文正音徽絃一)
(泛山水俱深雷威斵歐陽詢書忘味匹也或云過之其一滕逹道所蓄中題云石山孫枝樣翦伏羲將扶)
(大隱永契神機徐浩書字類石經其一中題云唐大歴三年仲夏十二日西蜀雷威于雜花亭合)玉
澗鳴泉(咸通三年西蜀雷迅斵)石上清泉(唐人斵)秋塘寒玉(唐雷氏斵)
九霄環珮(未知何時人斵)伽陁羅琴(檇李僧智和蓄一琴雲和樣天池上題云南溟)
(夷島産木有堅如石文横銀屑者名曰伽陁羅余愛其堅又貴其異遂用作此臨岳製五行行七字横四)
(字云李陽冰書後智和云沒入官迺入樂府遂歸禁中云)
客有㩦示古銅劒一器其長三尺六寸銘作小篆書文
曰定秦雖青綠四裹而鋒若新發於硎余諦視久之曰
此劒相傳亦大有年矣案陶弘景刀劒錄秦始皇三年
採北祗銅鑄二劒名曰定秦此其一也客問秦劒何以
用銅曰非獨秦三代刀劍多以銅為之耳又問秦以後
何以不復用銅曰三代金工鍊液之法漢已亡之故不
復為也然精於鍊鐵者誰乎曰干將莫邪尚矣秦漢以
來代有人焉近時莫如倭奴倭奴刀劍前後所見約十
餘口雖大小不同俱有一道青光射人即蚊蚋遇之無
不立死者又見一古鐵劍製極古雅據銘文當是三國
時物其鋒終莫能過倭產也
論名香
余性嗜香乃不喜合和豔香今錄名香數十種以備清
賞惟修合香品不錄
釋典所記
兜羅婆香大象蔵香牛頭旃檀香須曼那
華香闍揭華香青赤蓮香華樹香果樹
香拘鞞陁羅樹香曼陀羅香殊沙華香
象香馬香男香女香必栗香
傳記所載
返魂香威香沉榆香兜末香茶蕪香
蘅蕪香都夷香茵墀香飛氣香眀天發
日香辟寒香五枝香沉光香龍文香
月支香薰肌香青木香石葉香紫述香
千畆香木蜜香蟬蠶香羯布羅香迷
迭香辟邪香䭱齊香拘物頭花香煖香
水麝罽賓國香祗精香九真雄麝香
鷹嘴香十里香蘹香千步香都梁香
䬣&KR2571;香藒車香特迦香
外國所產
薔薇香(一名薔薇露)雞舌香薰陸香兜納香金
銀香婆律香速暫香䧏眞香竒藍香
市肆所有
琪&KR0008;香(有糖結金絲二種)龍腦香龍涎香蘇合香
安息香沉水香(有黃蠟黑角二種)片速香檀香
余於萬歴丁亥見琪&KR0008;香一枚稱之重十六斤五兩於
時以為竒貨憶傳記所載古天方國得沉香一枝重一
千三百斤其竒瓌又何如(推此則沉香亭閣沉香牀甑旑旎山龍腦佛皆有之也)
凡琪&KR0008;沉水等香居常以錫盒盛諸香花蜂蜜養之
則氣味尤美(其盒中格寘香花開時雜以諸香花下格寘蜜上施蓋焉中格必穿數孔如龍眼大)
(所以使蜜氣上升也每蜜一斤用沉香四兩細剉如小赤豆大和勻用之則所養之香百倍市肆中者矣)
附三勻煎方
每料用龍腦(五兩三錢)麝香(五兩三錢)精沉(五兩三錢)
右細剉為末散用為丸俱可
香珠方(此香可服可燒每空心服一二丸待含化盡用白湯送下精神爽朗久久服之肌肉皆香)
每料用琪&KR0008;香(二兩)龍腦(一兩)沉香(六兩)檀香(二兩)蘇合油(六錢)
速香(四兩)丁香(一兩二錢)
右細剉為末絹篩羅過煉熟蜜和勻乾溼得所擣
十千杵丸如梧桐子大用之盛於緊口銀錫盒四
周以紙糊之則久久恒如新合也
論水晶瑪瑙琥珀
水晶瑪瑙雖不甚珍間有竒絶者雲烟過眼錄載葉森
家有水晶鉤一中如稍空内有藻一枝随水傾瀉邵氏
聞見錄載楚元輔家藏黑水晶枕中有半開繁杏一枝
又珍玩考載沈萬三有瑪瑙壺一質通明類水晶上有
葡萄一蔓枝如墨點就余初不甚信之後見一白瑪瑙
盤中有黑色窠石及硃魚二枚毫髮畢具在白下人家
不知存否始信三書所載不謬也
瑪瑙出西洋者名番瑪瑙紅色為重内有柏枝及五色
纏絲者勝之白者最殿今雲南處處有之名土瑪瑙蓋
至賤者(亦如寳石產雲南者僅堪作西洋石奴耳)
琥珀以紅赤色為貴内有蟻蟲蒼蠅者頗見珍用手
摩熱之能引諸草者真也不能引者偽也
論墨
試墨當用發墨硯磨一縷如綫而鑑其光紫光為上黑
光次之青光又次之白為下黯白無光或有雲霞氣為
下之下蔡君謨言奚氏墨能削木米元章言古墨磨之
無泡(古墨無泡膠力盡也)故墨以口有鋒刃而無泡者為貴至於
香味形製鍳家略而弗論
造墨之妙者無過金章宗蘇合油烟墨次之莫如奚廷
珪廷珪初名廷邽在南唐賜國姓遂稱李廷珪云其墨
每松烟一斤用真珠三兩玉屑一兩龍腦一兩和以生
漆𢷬十萬杵故堅如玉石能寘水中三年不壞世有龍
紋墨劍脊雙龍圓墨蟠龍弹丸墨千古稱絶前輩云其
珪字作下邽之邽者為上圭潔之圭者次之珪璧之珪
者又次之作奚廷珪者最下或有作庭珪字者偽也墨
亦不精又有元祐間潘谷墨得之亦足以雄矣
論紙
法書名畫必資紙而久傳紙之不可無考審矣粤稽造
紙始於蔡倫有網紙穀紙麻紙徒存其名而已晉有子
邑紙側理紙(一名水苔紙以苔為之)繭紙日本有松皮紙大秦有
蜜香紙(一云香皮紙微褐色紋如魚子極香而堅韌)高麗有蠻紙扶桑國有
芨皮紙江南有竹紙楮皮紙黟歙凝霜紙浙中有麥&KR0146;
稻稈紙吳有由拳紙剡溪小等月面松紋紙唐有短白
簾硬黃紙粉蠟紙布紙藤角紙麻紙(有黃白二色)桑皮紙桑
根紙雞林紙苔紙建中女兒青紙卵紙(一名卵品晃滑如鏡西筆至上)
(多退非善書者不敢用)李後主有會府紙(長二丈闊一丈厚如繒帛數重)陶穀家
鄱陽白(長如匹練)南唐有澄心堂紙(膚如卵膜堅潔如玉細薄光潤為一時之甲)
宋有張永自造紙(為天下最尚方不及)藤白紙研光小本紙蠟黃
蔵經箋(有金粟山轉輪蔵二種)白經箋鵠白紙白玉版匹紙蠶繭
紙元有黃麻紙鉛山紙常山紙英山紙上虞紙皆可傳
之百世近時大内白牋(堅厚如板兩面砑光潔白如玉)磁青紙高麗繭
紙皮紙新安土箋(乃絶細堅韌白綿紙裁為小幅)譚牋(不用粉造以堅白荆川連禙厚)
(砑光用蠟打各樣細花古雅可愛)觀音簾匹紙後世必見珍者也
論宋刻書冊
藏書者貴宋刻大都書寫肥瘦有甚佳者絶有歐柳筆
法紙質勻潔墨色青純為可愛耳若夫格用單邊間多
諱字雖辨証之一端然非攷據要訣也余向見元美家
班范二書乃真宗朝刻之秘閣特賜兩府者無論墨光
煥發紙質堅潤每本用澄心堂紙為副尤為清絶前後
所見左傳國語老莊楚詞史記文選諸子諸名家詩文
集雜記道釋等書約千百冊一一皆精好較之元美所
藏不及多矣(評書次第紙白板新綿紙為佳活襯竹紙次之糊褙批點者不蓄可也)
論宋繡刻絲
宋人之繡針線細密用絨止一二絲用針如髮細者為
之設色精妙光彩射目山水分遠近之趣樓閣得深邃
之體人物具瞻眺生動之情花鳥極綽約嚵唼之態佳
者較畫更勝望之生趣悉備十指春風蓋至此乎余家
蓄一幅作淵明潦倒於東籬山水樹石景物粲然也傍
作蠅頭小楷十餘字亦遒勁不凡用以裹子昂歸田賦
真蹟亦似得所元人則用絨稍粗落針不密間有用墨
描眉目不復宋人之精工矣
宋人刻絲不論山水人物花鳥每痕剜斷所以生意渾
成不為機經掣制如婦人一衣終歲方成亦若宋繡有
極工巧者元刻迥不如宋也
論雕刻
宋人雕紅漆噐宫中所用者多以金銀為胎妙在刀法
圓熟藏鋒不露用朱極鮮漆堅厚而無敲裂所刻山水
樓閣人物鳥獸皆儼若圖畫為佳絶耳元時張成楊茂
二家技擅一時苐用朱不厚間多敲裂我明永樂年果
園厰所製及宣廟所製不獨用朱用胎精美之甚其欵
文尤勝(底刻大明永樂年製者用針刻而填以黑漆大明宣德年製者刀刻而填以金屑宋元所無)
苐刀法視宋人尚隔一舍薄胎沙金蜔嵌金銀片嵌等
漆器惟倭稱最偽作者質重易辨也
雕刻精妙者宋高宗時有詹成能於竹片上刻成宫室
山水人物花鳥纖毫具備細巧若縷而且玲瓏活動余
見其所刻一鳥籠四面花版上雕山水花鳥及詹成製
三字精巧之極見者擬之鬼工又宣德間夏白眼能於
烏㰖核上刻十六哇哇狀半米粒眉目喜怒悉具或刻
子母九螭荷花九鸞其蟠屈飛走綽約之態成於方寸
小核求之四百餘年僅二人耳
論古紙絹素
真古紙色淡而勻淨無雜漬斜紋皴裂在前若一軸前
破後加新甚衆薰紙烟色或上深下淺或前深後淺真
古紙其表故色其裏必新塵水浸紙表裏俱透真古紙
試以一角揭起薄者受糊既多堅而不裂厚者糊重紙
脆反破碎莫舉偽古紙薄者即裂厚者性堅韌而不斷
其不同皆可辨
唐絹粗而厚宋絹細而薄元絹與宋絹相似而稍不勻
淨三等絹雖歴世久近不同然皆絲性消滅受糊既多
無復堅韌以指微跑則絹素如灰堆起縱百破極鮮明
嗅之自有一般古香可掬非若偽造者以藥水染成無
論指跑絲露白即刀刮亦不成灰嗅之氣亦不雅也碎
裂文各有辨長幅横卷裂紋横横幅直卷裂紋直各随
軸勢裂耳其裂亦儼狀魚口横聯數絲歲久卷自兩頭
蘇開斷不相合不作毛搯亦蘇不可偽作偽作者刀刮
指甲畫開絲縷直過依舊作毛起搯堅韌不斷也此望
而可辨者
畫不重絹素(若唐宋人畫皆是絹素上作紙者絶少不可一概不取獨元章父子畫絶無一茟作)
(於絹者亦不可不知)墨蹟不重砑光粉澤紙神易脱故也
論裝褫收藏
凡書畫法帖不脱落不宜數装背一装背則一損精神
此决然無疑者故元章於古背佳者先過自揭不開以
乾紙印於面向上以一重新紙四邊著糊黏桌子上帖
上更不用糊令新紙虛弸壓之紙乾下自乾慎不可以
帖面金漆桌揭起必印墨也装背書畫不須用絹故唐
人背右軍帖皆捶熟軟紙如綿乃不損古紙又入水蕩
滌而㬠古紙加有性而不縻蓋紙是水化之物如重抄
一過也又元章每得古書畫不用絹補破處用之絹新
時似好展卷久為硬絹扺之却於不破處破大可惜不
用絹背帖勒成行道一時平直良久舒展為堅所隱字
上却破不用絹壓四邊只用紙免摺背重弸損古紙紙
上書畫尤不可以絹背雖熟絹新終硬致古紙墨一時
蘇磨落在背絹上且文縷磨書畫面上成絹紋蓋取為
骨久之紙毛是絹所磨也其去塵垢每古書一張輙以
好紙二張一置書上一置書下自傍濾細皂角汁和水
霈然澆水入紙底於蓋紙上用活手軟按拂垢膩皆随
水出内外如是續以清水澆五七遍紙墨不動塵垢皆
去復去蓋紙以乾好紙滲之兩三張褙紙已脱乃合於
半潤好紙上揭去背紙加糊背焉不用貼補古人勒成
行道使字在筒瓦中乃所以惜字不可翦去破碎邊條
當細細補足勿倒襯帖背古紙随隱便破只用薄紙與
帖齊頭相柱見其古損斷尤佳又古紙厚者必不可揭
薄古紙去其半方背損書畫精神一如臨摹書畫矣
凡法書名畫古帖古琴至梅月八月先將收入窄小匣
中鎻閉(其匣以杉板為之内勿漆油糊紙可免溼黴)以紙四周糊口勿令通
氣庶不至黴白過此二候宜置臥室使近人氣置高閣
俾遠地氣乃佳又書畫帖平時十餘日一展玩微見風
日不至久卷作黴琴則盛以錦囊挂板壁透氣處勿近
墻壁風露日色收藏之法過人遠矣
展玩書畫有五不可謂燈下雨天酒後俗子婦女也
清秘藏卷上
