提要
珞琭子三命消息賦注術數類五(命書相書之屬)
臣等謹案珞琭子三命消息賦注二卷宋徐
子平撰珞琭子書為言禄命者所自出其法
專以人生年月日時八字推衍吉凶禍福李
淑邯鄲書目謂其取琭琭如玉珞珞如石之
意而不知撰者為何人朱弁曲洧舊聞云世
傳珞琭子三命賦不知何人所作序而釋之
者以為周世子晉所為然考其賦所引有秦
河上公又如懸壺化杖之事皆後漢末壺公
費長房之徒則非周子晉明矣是書前有楚
頤序又謂珞琭子者陶宏景所自稱然禄命
之說至唐李虚中尚僅以年月日起算未有
所謂八字者宏景之時又安有是說乎考其
書始見於宋藝文志而晁公武讀書志亦云
宣和建炎之間是書始行則當為北宋人所
作舊稱某某皆依托也自宋以來注此賦者
王廷光李同釋曇瑩及子平四家子平事蹟
無可考獨命學為世所宗今稱推八字為子
平盖因其名劉玉已瘧編曰江湖談命者有
子平有五星相傳宋有徐子平者精於星學
後世術士宗之故稱子平又云子平名居易
五季人與麻衣道者陳圖南吕洞賓俱𨼆華
山盖異人也今之推子平者宋末徐彦昇非
子平也云云其說不知何所本然術家之言
百無一真亦無從而究詰也其注久無傳本
惟見於永樂大典中者尚為完帙謹採掇裒
輯釐為上下二卷以符宋志之舊其中論運
氣之向背金木剛柔之得失青赤父子之相
應言皆近理間有古法不合於今者是則在
後人之善於别擇耳又考三命通會亦載有
珞琭子寥寥數語與此本絶不相合盖由原
書散佚談命者又依托為之偽中之偽盖不
足據要當以此本為正也乾隆四十六年三
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
