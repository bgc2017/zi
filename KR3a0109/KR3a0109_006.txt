欽定四庫全書
欽定執中成憲卷六
漢
新書賈誼曰操德而固則威立教順而必則令行周
聽則不蔽稽驗則不惑明好惡則民心化密事端則
君道神凡權重者必謹於事令行者必謹於言則過
鮮矣
史記張釋之曰法者天子所與天下公共也法如此
而更重之是法不信于民也廷尉天下之平也一傾
而天下用法皆為輕重民安所錯其手足
韓詩外傳韓嬰曰原天命治心術理好惡適性情而
治道畢矣原天命則不惑禍福不惑禍福則動靜修
治心術則不妄喜怒不妄喜怒則賞罰不阿理好惡
則不貪無用不貪無用則不害物性適情性則不過
欲不過欲則養性知足四者不求于外不假于人反
諸己而存矣
又曰善御者不忘其馬善射者不忘其弓善為上者
不忘其下誠愛而利之四海之内闔若一家
又曰君子有主善之心而無勝人之色德足以君天
下而無驕肆之容
又曰昔者聖王不出戶而知天下不窺牖而見天道
非目能視乎千里之前非耳能聞乎千里之外以己
之情量之也已惡飢寒則知天下之欲衣食也已惡
勞苦則知天下之欲安佚也已惡衰乏則知天下之
欲富足也知此三者聖王之所以不降席而匡天下
也
又曰昔之君子道其百姓不使之迷型其仁義謹其
教道使民目晰焉而見之使民耳晰焉而聞之使民
心晰焉而知之則道不迷而民志不惑矣詩曰示我
顯德行故道義不易民不由也禮樂不明民不見也
詩曰周道如砥其直如矢言其易也君子所履小人
所視言其明也睠言顧之澘焉出涕哀其不聞禮義
而就刑誅也
又曰夫霜雪雨露殺生萬物者也天無事焉猶之貴
天也執法按文治官治民者有司也君無事焉猶之
尊君也夫闢土殖榖者后稷也決江疏河者禹也聽
獄執中者皐陶也然而聖后者堯也故有道以御之
能者為己用無道以御之身雖多能猶將無益于存
亡矣
又曰順道而行順理而言公平無私不為安肆志不
為危激行
又曰智如泉源行可以為表儀者人師也智可以砥
礪行可以為輔弼者人友也據法守職而不敢為非
者人吏也當前順意一呼再諾者人隸也故上主以
人師為佐中主以人友為佐下主以人吏為佐危亡
之主以人隸為佐
又曰治國者譬若乎張琴然大絃急則小絃絶矣
又曰觀布衣者其友皆孝悌篤謹畏令如此者家必
日益而身曰安此所謂吉人者也觀事君者其友皆
誠信有行好善如此者措事日益官職日進此所謂
吉臣者也人主朝臣多賢左右多忠主有失敗皆交
爭正諫如此者國日安主日尊名聲日顯此所謂吉
主者也
又曰賞勉罰偷則民不怠兼聽齊明則天下歸之明
其分職考其事業較其官能莫不理法則公道逹而
私門塞公義立而私事息如是則持厚者進而佞諂
者止貪戾者退而廉節者起
又曰崇恩博利以懷衆明好惡以正法度率民力稼
學校庠序以立教事老養孤以化民升賢賞功以勸
善懲姦絀失以醜惡講御習射以防患禁姦止邪以
除害接賢連友以廣智宗親族附以益強
又曰聖人何以不可欺也曰聖人以己度人者也以
心度心以情度情以類度類
前漢書董仲舒曰為人君者正心以正朝廷正朝廷
以正百官正百官以正萬民正萬民以正四方四方
正遠近莫敢不一於正而無有邪氣奸其間者是以
隂陽調而風雨時羣生和而萬民殖五榖熟而草木
茂天地之間被潤澤而大豐美四海之内聞盛德而
皆徠臣諸福之物可致之祥莫不畢至
又曰夫萬民之從利也如水之走下不以教化隄防
之不能止也是故教化立而姦邪皆止者其隄防完
也教化廢而姦邪並出刑罰不能勝者其隄防壊也
古之王者明于此是故南面而治天下莫不以教化
為大務立大學以教于國設庠序以化于邑漸民以
仁摩民以義節民以禮故其刑罰甚輕而禁不犯者
教化行而習俗美也
又曰天者羣物之祖也故徧覆包涵而無所殊建日
月風雨以和之經隂陽寒暑以成之故聖人法天而
立道亦溥愛而無私布德施仁以厚之設誼立禮以
導之春者天之所以生也仁者君之所以愛也夏者
天之所以長也德者君之所以養也霜者天之所以
殺也刑者君之所以罰也
又曰強勉學問則聞見博而知益明強勉行道則德
日起而大有功此皆可使還至而立有效也詩曰夙
夜匪懈書曰懋哉懋哉皆強勉之謂也
又曰天子之大夫者下民之所視效遠方之所四面
而内望也近者視而效之遠者望而效之豈可居賢
人之位而為庶人行哉夫皇皇求財利常恐匱乏者
庶人之意也皇皇求仁義常恐不能化民者大夫之
意也易曰負且乘致寇至乘車者君子之事也負擔
者小人之事也此言居君子之位而為庶人之行者
其禍患必至也
春秋繁露董仲舒曰考績絀陟計事除廢有益者謂
之公無益者謂之煩挈名責實不得虚言有功者賞
有罪者罰賞罰用于實不用于名賢愚在于質不在
于文則百官勸職爭進其功
又曰天高其位而下其施藏其形而見其光高其位
所以為尊也下其施所以為仁也藏其形所以為神
見其光所以為明也為人主者法天之行内深藏所
以為神外博觀所以為明也任羣賢以受成不自勞
于事所以為尊也汎愛羣生不以喜怒賞罰所以為
仁也
又曰聖人之為天下興利也其猶春氣之生草也各
因其生小大而量其多少其為天下除害也若川瀆
之瀉于海也各順其勢傾側而制於南北
又曰人主以好惡喜怒變俗習天以煖清寒暑化草
木人主之好惡喜怒必當義乃出若煖清寒暑必當
其時乃發也使好惡喜怒未嘗差也如春秋冬夏未
嘗過也可謂參天矣
又曰天有和有德有平有威春者天之和也夏者天
之德也秋者天之平也冬者天之威也天之序必先
和然後發德必先平然後發威以此觀之雖有所愉
而喜必先和心以求其當然後發慶賞以立其德雖
有所忿而怒必先平心以求其正然後發刑罰以立
其威若是者謂之天德
前漢書韓安國曰聖人以天下為度者也不以己之
私怒傷天下之公義
又曰聞之利不什不易業功不百不變常是故古之
人君謀事必就聖發政必擇語(語古人之善語也)重作事也
史記司馬遷曰觀三代損益乃知緣人情而制禮依
人性而作儀經緯萬端規矩無所不貫誘進以仁義
束縛以刑罰所以總一海内而整齊萬民也
前漢書東方朔曰天有常度地有常形君子有常行
君子道其常小人計其功
鹽鐵論桓寬曰治不可以煩煩則亂治不可以怠怠
則廢
又曰牧民之道除其所疾適其所安安而不擾使而
不勞是以百姓勸業而樂公賦
又曰築城者先厚其基而後求其高育民者先厚其
業而後求其贍
又曰古者篤教以導民明辟以正刑刑之於治猶策
之於御也良工不能無策而御有策而勿用聖人假
法以成教教成而刑不施
前漢書王褎曰夫賢者國家之器用也所任賢則趨
舍省而功施普器用利則用力少而就效衆
路温舒曰獄者天下之大命也死者不可復生絶者
不可復續書曰與其殺不辜寧失不經夫人情安則
樂生痛則思死捶楚之下何求而不得故囚人不勝
痛則飾辭以視之吏治者利其然則指道以明之上
奏畏郤則鍛鍊而周内之盖奏當之成雖皐陶聽之
猶以為死有餘辜何則成練者衆文致之罪明也
魏相曰誅亂禁暴謂之義兵兵義則王敵加于己不
得已而起者謂之應兵兵應者勝
劉向曰舜命九官濟濟相讓和之至也衆賢和于朝
則萬物和于野故簫韶九成而鳳凰來儀擊石拊石
百獸率舞四海之内靡不和寧及至周文開基西郊
雜遝衆賢㒺不肅和崇推讓之風以銷分爭之訟周
公歌詠文王之德其詩曰於穆清廟肅雍顯相濟濟
多士秉文之德當此之時武王周公繼政朝臣和于
内萬國驩于外故盡得其驩心以事其先祖其詩曰
有來雍雍至止肅肅相維辟公天子穆穆言四方皆
以和來也諸侯和于下天應報于上故周頌曰降福
穰穰以和致和獲天助也
又曰執狐疑之心者來讒賊之口持不斷之意者開
羣枉之門讒邪進則衆賢退羣枉盛則正士消故易
有否泰小人道長君子道消君子道消則政日亂故
為否否者閉而亂也君子道長小人道消小人道消
則政日治故為泰泰者通而治也
又曰昔孔子與顔淵子貢更相稱譽不為朋黨禹稷
與皐陶轉相汲引不為比周何則忠于為國無邪心
也故賢人在上位則引而聚之于朝易曰飛龍在天
大人聚也(顔師古曰言聖人正位臨馭四方則賢人君子皆来見也)在下位則思
與其類俱進易曰拔茅茹以其彙征吉(鄭氏曰茹牽引也彙類也)
(顔師古曰征行也)在上則引其類在下則推其類故湯用伊
尹不仁者遠而衆賢至類相致也
說苑劉向曰巍巍乎惟天為大惟堯則之此盖人君
之公也夫以公與天下其德大矣推之于此行之于
彼萬姓之所載後世之所則也彼人臣之公治官事
則不營私家當公法則不阿親戚奉公舉賢不避仇
讎忠于事君仁于利下伊呂是也故顯名存于今是
之謂公
又曰易曰君子以除戎器戒不虞夫兵不可玩玩則
無威兵不可廢廢則召宼故明王之制國也上不玩
兵下不廢武
又曰賢臣之事君也受官之日以主為父以國為家
以士人為兄弟故苟有可以安國家利人民者不避
其難不憚其勞以成其義
又曰聖人布德施惠非求報于百姓也郊望禘嘗非
求報于鬼神也山致其高雲雨起焉水致其潔蛟龍
生焉君子致其道德而福祿歸焉夫有隂德者必有
陽報有隐行者必有昭名
又曰人臣之行有六正六邪六正者一曰萌牙未動
形兆未見昭然獨見存亡之幾得失之要預禁乎未
然之前使主超然立乎顯榮之處天下稱焉如此者
純臣也二曰虚心白意進善通道勉主以禮誼喻主
以長策將順其美匡救其惡功成事立歸善于君不
敢自伐其勞如此者良臣也三曰夙興夜寐進賢不
懈數稱于往古之德行事以厲主意庶幾有益以安
國家社稷宗廟如此者忠臣也四曰察幽隠見成敗
早防而救之引而復之塞其間絶其源轉禍以為福
使君終以無憂如此者智臣也五曰守文奉法任官
職事辭祿讓賜不受餽遺衣服端齊飲食節儉如此
者貞臣也六曰國家昏亂所為不道然而敢犯主之
顔面言主之過失不辭其誅身死國安不悔所行如
此者直臣也是為六正也六邪者一曰安官貪祿營
于私家不務公事懷其智藏其能主饑于論渴于策
猶不肯盡節容容乎與世沉浮上下左右觀望如此
者具臣也二曰主所言皆曰善主所為皆曰可隠求
主之所好進之以快主耳目偷合苟容與主為樂不
顧其後害如此者諛臣也三曰中實頗險外容貌小
謹巧言令色又心嫉賢所欲進則明其美而隠其惡
所欲退則明其過而匿其美使主妄行過任賞罰不
當號令不行如此者姦臣也四曰智足以飾非辨足
以行說反言易辭而成文章内離骨肉之親外妬亂
朝廷如此者讒臣也五曰專權擅勢持操國事以為
輕重于私門成黨以富其家又復增加威勢擅矯主
命以自貴顯如此者賊臣也六曰諂言以邪墜主不
義朋黨比周以蔽明主入則辯言好辭出則更復異
其言語使白黑無别是非無間使主惡名布於境内
聞於四鄰如此者亡國之臣也是謂六邪
又曰高上尊賢無以驕人聰明聖智無以窮人資給
疾速無以先人剛毅勇猛無以勝人不知則問不能
則學雖知必質然後辨之雖能必讓然後為之(質問也)
又曰存亡禍福其要在身聖人重誡敬慎所忽諺曰
誡無垢思無辱夫不誡不思而以存身全國者亦難
矣
又曰人皆知以食愈饑莫知以學愈愚
又曰施德者貴不德施恩者尚必報是故臣勞勤以
為君而不求其賞君持施以牧下而無所德故易曰
勞而不伐有功而不德厚之至也
又曰萬物得其本者生百事得其道者成
又曰聖人以心導耳目小人以耳目導心
前漢書翼奉曰治道要務在知下之邪正人誠嚮正
雖愚為用若乃懷邪知益為害
李尋曰土之美者善養禾君之明者善養士中人皆
可使為君子
蕭望之曰民函隂陽之氣有仁義欲利之心在教化
之所助雖堯在上不能去民欲利之心而能令其欲
利不勝其好義
匡衡曰考制度修外内近忠正遠巧佞放鄭衛進雅
頌舉異才開直言任温良之人退刻薄之吏顯潔白
之士昭無欲之路覽六藝之意察上世之務明自然
之道博和睦之化以崇至仁匡失俗易民視令海内
昭然咸見本朝之所貴
又曰匹配之際生民之始萬福之源婚姻之禮正然
後品物遂而天命全孔子論詩以關雎為始言太上
者民之父母后夫人之行不侔乎天地則無以奉神
靈之統而理萬物之宜故詩曰窈窕淑女君子好逑
言能致其貞淑不貳其操情欲之感無介乎容儀宴
私之意不形乎動靜夫然後可以配至尊而為宗廟
主此綱紀之首王教之端自上世已来三代興廢未
有不由此者也
又曰六經者聖人所以統天地之心著善惡之歸明
吉凶之分通人道之正使不悖于其本性者也故審
六藝之指則天人之理可得而和草木昆蟲可得而
育此永永不易之道也論語孝經聖人言行之要宜
究其意
又曰聖王動靜周旋奉天承親臨朝享臣物有節文
以章人倫盖欽翼祇栗事天之容也温恭敬遜承親
之禮也正躬儼恪臨衆之儀也嘉惠和說饗下之顔
也舉錯動作物遵其儀故形為仁義動為法則大雅
曰敬慎威儀惟民之則
又曰天人之際精祲有以相蕩善惡有以相推事作
乎下者象動乎上隂陽之理各應其感
又曰治性之道必審己之所有餘而強其所不足盖
聰明疏通者戒于太察寡聞少見者戒于壅蔽勇猛
剛強者戒于太暴仁愛温良者戒于無斷湛靜安舒
者戒于後時廣心浩大者戒于遺忘必審己之所當
戒而齊之以義然後中和之化應而巧偽之徒不敢
比周而望進
杜欽曰功同賞異則勞臣疑罪均刑殊則百姓惑
後漢書魯恭曰萬民者天之所生天愛其所生猶父
母愛其子一物有不得其所者則天氣為之舛錯况
于人乎故愛人者必有天報
桓譚曰善為政者視俗而施教察失而立防威德更
興文武迭用然後政調于時
鍾離意曰百姓可以德勝難以力服先王要道民用
和睦故能致天下太平災害不生禍亂不作鹿鳴之
詩必言宴樂者以神人之心洽然後天氣和也
班固曰天子作民父母為天下王聖人取類以正名
而謂君為父母明仁愛德讓王道之本也愛待敬而
不敗德須威而久立故制禮以崇敬作刑以明威也
聖人既躬明哲之性必通天地之心制禮作教立法
設刑動緣民情而則天象地故曰先王立禮則天之
明因地之性也刑罰威獄以類天之震曜殺戮也温
慈惠和以效天之生殖長育也
又曰古人有言天生五材民並用之廢一不可誰能
去兵鞭扑不可弛於家刑罰不可廢於國征伐不可
廢於天下用之有本末行之有逆順耳孔子曰工欲
善其事必先利其器文德者帝王之利器威武者文
德之輔助也夫文之所加者深則武之所服者大德
之所施者博則威之所制者廣三代之盛至于刑措
兵寢者其本末有序帝王之極功也
又曰經謂君為元首臣為股肱明其一體相待而成
也
白虎通班固曰天雖至神必因日月之明地雖至靈
必有山川之化聖人雖有萬人之德必須俊賢以順
成其道
論衡王充曰太平以治定為效百姓以安樂為符百
姓安者太平之驗也百姓安則隂陽和隂陽和則萬
物育萬物育則奇瑞出聖主治世期于民安不期符
瑞
後漢書王符曰富民者以農桑為本以游業為末百
工者以致用為本以巧飾為末商賈者以通貨為本
以鬻奇為末
又曰國以賢興以諂衰君以忠安以佞危
又曰養稂莠者傷禾稼惠姦宄者賊善良書曰文王
作罰刑兹無赦先王之制刑罰也非好為傷人肌膚
斷人壽命也貴威姦懲貪除人害也
潜夫論王符曰聖王之建百官也皆以承天治地物
養萬民者也故有號者必稱典名理者必效于實羣
僚師尹各列其職以責其效百郡千縣各辨其治以
考其績辭言應對各緣其文以覈其實則奉職不懈
而陳言者不得誣矣
又曰榖之所以豐殖者以有人功也功之所以能建
者以有日力也君明察而百官治下循正而得其所
則民安静而力有餘聖人深知力者乃民之本國之
基故務省役而為民愛日
又曰上聖不務治民事而務治民心道之以德齊之
以禮務厚其情而明於義民親愛則無相害傷之意
動思義則無姦邪之心
又曰國無常治又無常亂法令行則國治法令弛則
國亂法無常行亦無常弛君敬法則法行君慢法則
法弛
忠經馬融曰天之所覆地之所載人之所履莫大乎
忠忠者中也至公無私天無私四時行地無私萬物
生人無私大亨貞中也者一其心之謂夫
又曰大臣於君可謂一體下行而上信故能成其忠
在乎沉謀潜運正國安人任賢以為理端委而自治
尊其君有天地之大日月之明隂陽之和四時之信
聖德洋溢頌聲作焉
又曰君子之事上也入則獻其謀出則行其政秉職
不回言事無憚苟利社稷不顧其身上下用成故昭
君德盖百工之忠也
又曰在官惟明蒞事惟平立身惟清三者備矣然後
可以理人宣君德以弘其化明國法以期於無刑視
君之民如視其子則民愛之如愛其親盖守宰之忠
也
又曰祇承君之法度行孝弟於其家服勤稼穡以供
王賦此兆人之忠也
又曰惟天監人善惡必應善莫大於作忠惡莫大於
不忠君子守道所以長守其休小人不常所以自陷
其咎
後漢書崔寔曰為國之法有似理身平則致養疾則
攻焉夫刑罰者治亂之藥石也德教者興平之粱肉
也夫以德教除殘是以粱肉理疾也以刑罰理平是
以藥石供養也
楊賜曰王者心有所惟意有所想雖未形顔色而五
星以之推移陰陽為其變度以此而觀天之與人豈
不符哉
仲長統曰制地以分人立政以分事明版籍以相數
閱審什伍以相連持急農桑以豐委積省末作以一
本業敦教學以移性情表德行以勵風俗覈才藝以
叙官宜簡精悍以習師旅嚴禁令以防僣差信賞罰
以驗懲勸糾游戲以杜姦邪察苛刻以絶煩暴審此
以為政務操之有常課之有限安寧勿懈惰有事不
廹遽
又曰作有利于時制有便于物者可為也事有乖于
數法有翫于時者可改也故行于古有其迹行于今
無其功者不可不變變而不如前易而多所敗者亦
不可不復也
申鑒荀悅曰興農桑以養其生審好惡以正其俗宣
文教以章其化立武備以秉其威明賞罰以統其法
是謂五政
又曰善禁者先禁其身而後人不善禁者先禁人而
後身若肆情于身而繩欲于衆行詐于官而矜實于
民是捨己之所易而責人之所難也
又曰臣所貴乎順者三一曰心順二曰職順三曰道
順
又曰通于道者其守約有一言而可常行者恕也有
一行而可常履者正也恕者仁之術也正者義之要
也此謂道根執之心胸之間而功被天下也
又曰不求無益之物不蓄難得之貨節華麗之飾退
利進之路則民俗清矣放邪說去淫智抑百家崇聖
典則道義定矣去浮華舉功實絶末技同本務則事
業修矣
又曰君子之所以動天地應神明正萬物而成王治
者必本乎真實而已故在上者審則儀類以定好惡
善惡要于功罪毁譽效于凖驗聽言責事舉名察實
無或虚偽以蕩衆心故善無不顯惡無不彰俗無姦
怪民無淫風百姓上下睹利害之存乎己也故肅恭
其心慎修其行内不忒惑外無異望無罪過不憂懼
請謁無所聽財賂無所用則民志平矣是謂正俗
又曰榮辱者賞罰之精華也故禮教榮辱以加君子
化其情也桎梏鞭扑以加小人治其形也君子不犯
辱况于刑乎小人不忌刑况于辱乎若夫中人之倫
則刑禮兼焉教化之廢推中人而墜于小人之域教
化之行引中人而納于君子之塗是謂章化
又曰人主不妄賞非徒愛其財也賞妄行則善不勸
矣不妄罰非徒矜其人也罰妄行則惡不懲矣賞不
勸謂之止善罰不懲謂之縱惡在上者能不止下為
善不縱下為惡則國法立矣
又曰天子朝以聽政晝以訪問夕以修令夜以安身
尊有師傅卑有近臣大則講業小則咨詢不拒直辭
不恥下問
又曰君臣親而有禮百僚和而不同讓而不争勤而
不怨此治國之風也
又曰違上順道謂之忠臣違道順上謂之諛臣忠所
以為上也諛所以自為也忠臣安于心諛臣安于身
故在上者必察于違順審乎所為慎乎所安
又曰心誠則神明應之况于萬民乎志正則天地順
之况于萬物乎
前漢紀荀悅曰德必核其實然後授位能必核其實
然後授事功必核其實然後授賞罪必核其實然後
授刑行必核其實然後貴之言必核其實然後信之
物必核其實然後用之事必核其實然後修之一物
不稱則榮辱賞罰從而繩之故衆正積于上萬事實
于下
中論徐幹曰人君之所務者其在大道遠數乎大道
遠數者仁足以覆幬羣生惠足以撫養百姓明足以
照見四方知足以統理萬物權足以變應無端義足
以阜生財用威足以禁遏姦非武足以平定禍亂詳
于聽受而審于官人逹于興廢之原通于安危之分
如此則君道備矣
又曰大臣者君之股肱耳目也所以視聽也所以行
事也先王知其如是故博求聰明&KR0790;哲君子措諸上
位執邦之政令焉則其事舉其事舉則百僚任其職
百僚任其職則庶事莫不致其治庶事致其治則九
牧之民莫不得其所故書曰元首明哉股肱良哉庶
事康哉大臣者治萬邦之重器也不可以衆譽著也
人主所宜親察也衆譽者可以聞斯人而已故堯之
聞舜也以衆譽及其任之也則以心之所自見
又曰當賞者不賞則為善者失本望而疑其所行當
罰者不罰則為惡者輕國法而怙其所守故司馬法
曰賞罰不踰時欲使民速見善惡之報也踰時且猶
不可而况廢之者乎
三國
心書諸葛亮曰知人之性最難美惡既殊情貌不一
有温良而為詐者有外恭而内欺者有外勇而内怯
者有盡力而不忠者不可不察
又曰勿以身貴而賤人勿以獨見而違衆勿以巧佞
而為忠信
又曰為將之道軍井未汲將不言渴軍米未炊將不
言饑軍火未然將不言寒軍幕未施將不言困
又曰知人之道間之以是非而觀其志窮之以辭辯
而觀其變咨之以計謀而觀其識告之以艱難而觀
其勇臨之以利而觀其廉期之以事而觀其信
又曰用人之道尊之以爵贍之以財則士無不奮矣
接之以禮勵之以信則士無不忠矣恩意不倦法若
畫一則士無不服矣先之以身後之以人則士無不
勇矣小善必錄小功必賞則士無不勸矣
忠武集諸葛亮曰忠益者莫大于進人進人者各務
其所尚
又曰君子之行静以修身儉以養德非澹泊無以明
志非寧静無以致遠夫學須静也才須學也非學無
以廣才非静無以成學
蜀書諸葛亮曰宮中府中俱為一體賞罰臧否不宜
異同
又曰威之以法法行則知恩限之以爵爵加則知榮
榮恩並濟上下有節為治之要於斯而著
張裔曰賞不遺遠罰不阿近爵不可以無功取刑不
可以貴勢免此賢愚之所以僉忘其身者也
魏文曹植曰天地協氣而萬物生君臣合德而庶政
成
又曰論德而授官者成功之君也量能而受爵者敬
事之臣也故君不可虚授臣不可虚受
王粲曰八政之於民也以食為首故仰伺星辰以審
其時俯耕耤田以率其力封祀農稷以神其事祈榖
報年以寵其功設農師以監之置田畯以董之黍稷
茂則受賞田不墾則加罰農地益闢則吏受大賞農
損地荒則吏受重罰也
魏書杜恕曰帝王之道莫尚乎安民安民之術在於
豐財豐財者務本而節用也
魏志陳羣曰臣下雷同是非相蔽國之大患也若不
和睦則有讎黨毁譽無端真偽失實不可不深防備
有以絶其源流
欽定執中成憲卷六
