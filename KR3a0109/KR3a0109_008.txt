欽定四庫全書
欽定執中成憲卷八
宋
范純仁曰博覽羣策通逹下情使四方利病必聞羣
下之能否皆見然後可以布順民之政恢太平之風
又曰道遠者理當馴政事大者不可速成人才不可
以急求積弊不可以頓革道不馴致則有揠苖之患
事欲速成則有不逹之憂人急求則才佞進而巧偽
生弊頓革則人情擾而怨憤作
程子曰養民者以愛其力為本民力足則生養遂然
後教化可行風俗可美是故善為政者必重民力
又曰聖人為戒必於方盛之時方盛慮衰則可以防
其滿極而圖其永久至於既衰而後戒則無及矣
又曰王者奉若天道動無非天者命則天命也討則
天討也盡天道者王道也
又曰任人之道以慎擇為本擇之慎故信之篤信之
篤故任之專擇之慎則必得其賢信之篤則人致其
誠任之專則得盡其才
又曰雖公天下事若用私意為之便是私
又曰天地之生萬物之成合而後遂天下國家至於
事為之末所以不遂者由不合也所以不合者由有
間也故間隔者天下之大害聖王之必去也
又曰以含容之量施剛果之用乃聖賢之為也
又曰朝廷之上推賢援能者登進之蔽賢自任者疎
遠之自然天下嚮風以薦逹為急務搜拔既廣則士
益貴而守益堅廉耻格而風俗厚矣
又曰王道如砥本乎人情出乎禮義若履大路而行
無復回曲
又曰凡避嫌者皆内有不足處所為誠公矣何嫌之
足避乎
又曰事以急而敗者十常七八
又曰事君者知人主不當自聖則不為諂諛之言知
人臣義無私交則不為阿黨之計
又曰人臣之義位愈高而思所以報國者當愈勤張
子曰以責人之心責已則盡道以愛已之心愛人則
盡仁
又曰心既虚則公平公平則是非較然易見當為不
當為之事自知
又曰當為而為之雖殺人皆義也有心為之雖善皆
私也
劉摯曰小人之才非不足用特心之所向不在乎義
故希賞之志每在事先奉公之心每在私後
范祖禹曰當食則思天下有饑而不得食者當衣則
思天下有寒而不得衣者於凡事莫不皆然推至誠
以召和氣庶幾皇天報應降豐年之祥使百姓皆家
給人足矣
又曰古之賢君聞有災害惟責人之不言其救災惟
恐不及於事不徒專信守臣奏報恐言者之小其事
以緩君心之憂也
又曰凡事言於未然則誠為過及其己然則又無所
及人君寧受未然之言勿遺無及之悔
彭汝礪曰凡國之政教刑禁之要宜以時布於州縣
鄉保使有司讀諭而教之其言如是則其法如是其
罪如是則其刑如是使天下之民知天子所以教愛
之如此而得有所避也刑可得而省矣
王居正曰論節損者當知隨時以省事不在隨事以
省費雖一切減半計其實未嘗不重費也惟計百事
之實而論定之苟非禦寇備敵賑恤百姓皆從姑置
則費省而國裕矣
吕中曰任用大臣必擇德望與才智兼備者有才智
而無德望以鎮之則未足以服天下之心有德望而
無才智以充之則未足以濟天下之事
李新曰天下之事莫尚於密聖人之功無易於勤尚
密則無敗事貴勤則無棄功
李綱曰人臣之言不激切不足以動主聽而激切則
有過當之患人主之聽不廣大不足以盡人言而廣
大則有紛擾之患故辭順理直而匪訐者言之善也
博詢精考而不惑者聽之公也
又曰孝子之於親豈必待其愛而後孝忠臣之於君
豈必待其信而後忠哉亦自盡其誠而已
又曰凡所施為勿太遽以致騷擾勿太緩以失機會則
事得其序不擾而辦天下無不可為之事亦無不可為
之時惟失其時則患之小者日益大事之易者日益難
又曰興衰撥亂之主非英哲不足以當之英則用心
剛足以涖大事而不為小故之所搖哲則見善明足
以任君子而不為小人之所間
楊時曰天下重任非狷忿褊迫者所能勝也狷忿褊
迫臨大事不能無輕動輕動則失事機難與成功
又曰君臣相與之際當以誠意為主
胡安國曰聖人心無偏繫如鏡之無妍醜也因事物
善惡而施褒貶賞罰焉不期公而自公爾
岳飛曰文臣不愛錢武臣不惜死天下太平矣
范成大曰克知灼見知人之眀也其次莫若公公非
即眀而可以生眀蓋去胸中之私喜怒用天下之公
是非以進退天下之才斯十得八九矣
羅從彦曰立朝之士當愛君如愛父愛國如愛家愛
民如愛子然三者未嘗不相因也凡人愛君則必愛
國愛國則必愛民未有以君為心而不以民為心者
又曰教化者朝廷之先務廉恥者士人之美節風俗
者天下之大事朝廷有教化則士人有廉恥士人有
廉恥則天下有風俗
又曰朝廷之法不可不嚴有司行法不可不恕不嚴
則不足以禁天下之惡不恕則不足以通天下之情
王十朋曰財有限而用無窮生財不如節財省用斯
能足用
朱子曰天生一世人才自足一世之用但有聖賢之
君在上熏蒸陶冶中材以下自能改變以其平日為
已之心為公家辦事自然修舉
又曰今人說輕刑者只見所犯之人為可憫如劫盜
殺人人多為之求生殊不念死者無辜是知為盜賊
計而不為良民計也
又曰為政必有規矩使奸胥猾吏不得行其私然後
刑罰可省賦歛可薄
又曰天下之事有緩急之勢朝廷之政有緩急之宜
當緩而急則繁細苛察無以存大體而朝廷之氣為
之不舒當急而緩則怠慢廢弛無以赴事機而天下之
事日入於壊
又曰愛人必先節用蓋國家財用皆出於民如有不
節而用度或闕則横賦暴歛必將有及於下者
又曰凡人胸次煩擾則愈見昏昧中有定止則自然
光眀
又曰聖人之心涵育發生真與天地同德而物或自
逆於理以干天誅則夫輕重取舍之間自有決然不
易之理其宥過非私恩其刑故非私怒罪疑而輕非
姑息功疑而重非過子如天地四時之運寒凉肅殺
常居其半而涵養發生之心未始不流行乎其間
又曰修德之實在乎去人欲存天理人欲不必聲色貨
利之娛宮室觀遊之侈也但存諸心者小失其正便
是人欲必也存祗懼之心以畏天擴寬弘之度以盡
下不敢自是而欲人必已同不徇偏見而謂衆無足
取出入起居發號施令念兹在兹不敢忘怠而又擇
端人正士剛眀忠直能盡言極諫者與居左右務使
此心虚眀廣大平正中和表裏洞然無一毫私意之
累然後為德之修而上可以格天下可以感人凡所
欲為無不如志
又曰集衆思者易為力專已智者難為功
又曰聖人之心雖曰好賞而不能賞無功之士雖曰
惡刑而不敢縱有罪之人苟功罪之實曉然而無疑
則雖欲輕之重之而不可得是乃所以為平也
又曰當官勿避事亦勿侵事
又曰天下非艱難多事之可憂而宴安酖毒之可畏
政使功成治定無一事可為尚當朝兢夕惕居安慮
危而不可以少怠
又曰朝廷設官求賢故在上者不當以請托而薦人
士人當有禮義廉恥故在下者不當自衒鬻而求薦
又曰獄事人命所繫尤當盡心近世流俗惑於隂德
之論多以縱出有罪為能而不思善良之無告此最
弊事不可不戒然哀矜勿喜之心則不可無也
張栻曰人君事天宜求諸視聽言動之間一念纔是
便是上帝鑒觀一念纔不是便是上帝震怒
又曰胸中着一寬字寬必有弊着一猛字猛必有弊
處事當如持衡高者抑之低者揚之則常平矣
又曰壅蔽者天下之大患也去之之道莫先於虚已
莫要於任賢虚已則壅蔽消於内任賢則壅蔽撤於
外内外無蔽而下情畢通矣
又曰治獄所以不得其平者蓋由矜智巧以為聰眀
持姑息以惠姦慝上則視大官之趨向而重輕在手
下則惑胥吏之浮言而二三其心不盡其情而一以
威怵之不原其初而一以法繩之如是而能得其平
者寡矣
呂祖謙曰宴安者衆惡之門也賢者入之而愚眀者
入之而昏剛者入之而懦潔者入之而汙豈不甚可
畏耶
又曰百種巧偽不如一實反復變詐不如慎始防人
猜疑不如自慎智數周密不如省事不易之道也
胡寅曰難強莫如怠心難制莫如欲心難降莫如驕
心難平莫如怒心難觧莫如疑心難正莫如偏心
魏了翁曰古之人君以天位為至艱至危如履虎尾
如蹈春冰如痌瘝乃身故無一時可縱弛無一事不
戒慎無一刻可暇逸無一息敢肆欲也自朝至昃兢
兢業業居内之日常少居外之時常多不獨勞於民
事蓋亦所以養夀命之原保身以保民耳
陳傅良曰太虚清眀天之體也將以潤物則為雨露
將以動物則為風雷將以成物則為霜雪俄而開霽
天體湛然纖翳不留三光如故人主喜則為賞怒則
為刑刑賞既行更無凝滯心宇泰定即天德也
真德秀曰公事在官是非有理輕重有法不可任已
私而咈公理亦不可屈公法以徇人情諸葛亮有言
我心如秤不能為人作輕重此有位之士所當法也
然人之情每以私勝公者蓋徇貨賄則不能公任喜
怒則不能公黨親昵畏豪雄顧禍福計利害則皆不
能公殊不思是非之不可易者天理也輕重之不可
踰者國法也以是為非以非為是則逆乎天理矣以
輕為重以重為輕則違乎國法矣
又曰為大臣者必以羣下有言為救己之過而不以
為形己之短以為愛己而不以為輕己以為助己而
不以為異己然後能盡事物之理
又曰委任臣工君之大體躬親聽斷君之大權二義
竝行初不相悖
趙方曰催科不擾是催科中撫字刑罰不差是刑罰
中教化
崔與之曰天生人才自足以供一代之用惟辨其君
子小人而已
金
高琪曰聖主以宗廟社稷為心法上天行健之義憂
勤庶政夙夜不遑乃太平之階也
石琚曰天子之富藏於天下正如泉源欲其流通耳
圖克坦鎰曰為政之要在正臣下之心凡行義無取者
抑而下之則趨向自正苟羣臣不眀禮義難以責小
民之從化
唐括安禮曰世無全才當廣取士之路而區别器使
之
元好問曰人習於惡勞事艱於慮始惟強也故能立
天下之懦惟堅也故能易天下之難
元
廉希憲曰丈夫見義勇為禍福無預於已謂臯夔稷
契伊傅周召為不可及是自棄也
喀喇托克托曰敬天莫先勤民民安其業則災沴自弭
奕赫抵雅爾丁曰讀律不能變通以適事宜譬之醫
者雖善方論而不能切脉用藥於疾痛奚益
許衡曰治人者法也守法者人也人法相維上安下
順則不勞而治
又曰古人舉賢不敢自名欲恩澤出於君也刑人亦
然不可使人知出於已如月星皆借日以為光與日
相遠則光盛猶臣遠於君則聲名大威權重及近日
却失其光臣道隂道理當如此
又曰人心猶印板然板本不差雖摹千萬本皆不差
本既差矣摹之於紙無不差者
又曰地力之生物有數人力之成物有限取之有度
用之有節則常足取之無度用之無節則常不足生
物之豐歉由天用物之多少由人
又曰推勘公事已得其情適當其法不旁求深入是
即利人也俗吏不逹此理專以出罪為心謂之隂德
夫履正奉公嫉惡舉善人臣之道也有違於此則惡
者當害之而反利之善者當利之而反害之顯不能
逃其刑責幽不能欺於神眀隂德何有焉
王鶚曰應天者惟以至誠拯民者莫如實惠
吳澄曰居官以廉為本然不眀則為吏所蔽雖廉何
補眀矣而其心不仁則深刻嚴酷縱其下漁獵躪躒
略無惻隠之意或其心雖仁而短於裁決徒有仁心
而民不被其澤仁而不能故也或其才雖能而意之
所向不無少偏終亦不免於疵能而未公故也全此
五善乃可為官
又曰士大夫治官如治家則何事不可辦
又曰學以眀義理仕以行政事所眀者本所行者用
也本之所培者深則用之所逹者優
陳祐曰大臣貴和不貴同和於義則公道昭眀同於
利則私怨萌生
揭徯斯曰為政以儲才為要養之於位望未隆之先
而用之於經歴庶務之後則無失材廢事之患
余闕曰知祖宗得天下之難則必能求其所以得之
之道矣知其所以得天下之道則知所以保天下之
道矣孟子曰三代之得天下也以仁此祖宗得天下
之道也易曰何以守位曰仁此子孫保天下之道也
富珠哩翀曰聖人之治天下其為道也動與天準其為
法也燦若列星使民畏罪遷善而吏不敢舞智御人
蓋鞭笞斧鉞與禮樂教化相為表裏及其至則民協
於中刑措不用道法本無二故也
陳天祥曰國家之與百姓上下如同一身民乃國之
血氣國乃民之膚體血氣完實則膚體康強未有耗
其血氣而能使膚體豐榮者是故民富則國富民貧
則國貧民安則國安民困則國困其理然也
眀
劉基曰夫將以一身統三軍者也三軍之耳目齊於
一人故耳齊則聰目齊則明心齊則一萬夫一力天
下無敵
宋濓曰天生烝民莫不有欲欲動情勝詭偽日滋強
暴縱其侵陵柔懦無以自立故聖人設刑憲以為之
防欲使惡者知懼而善者獲寧傳所謂獄者萬民之
命所恃以禁暴止邪養育羣生者也譬諸禾黍必刈
稂莠而後苖始茂苟梗化敗俗之徒不誅雖堯舜不
能以為治
王禕曰古今之變不同儀章制度不能久而無弊及
其既弊則必損益之以求其當審其宜而後可行而
其本在乎因天道順人情故禮之本所以合理也不
可不同禮之用所以適變也不必盡同
又曰人君莫先於法天道莫急於順人心法天道順
人心則存於心者自然忠厚施於政者自然廣大祈
天永命之道未有越此者
又曰法有定論而兵無常形出入離合動有節制向
背取舍各適事機非特人莫知吾之所以然雖吾亦
不能先必其所以然譬之槃之走丸丸走於槃縱横
圜直繫於臨時不可必知所可必知者丸之不能出
於槃也
方孝孺曰治天下有道仁義禮樂之謂也治天下有
法慶賞刑威之謂也古之為法者以仁義禮樂為榖
粟而以慶賞刑威為鹽醢故功成而民不病棄榖粟
而食鹽醢此亂之所由生也
又曰人君之學莫大於治心立政而治心之術有五
持敬以弭安肆之萌寡欲以遏侈縱之漸養慈愛之
端以充其仁伐驕泰之氣以固其守擇賢士自輔以
閑其邪五者立然後可以為政而為政之方有七眀
而不至於苛寬而不流於縱嚴而不近於刻仁而不
溺於無斷智而不入於詐妄納諫而能委任無逸而
能不變此為政之本也
于謙曰用兵之法不測如隂陽難知如鬼神貴在臨
期應變難以一定而求去來之間如飄風驟雨應敵
之餘非勇無以挫其鋒非智無以破其詐必謀勇兼
濟而後可以成功
又曰華夏蠻貊之人皆係朝廷赤子兵刑不得已而
施貴在恩威並行然後人無不服故防奸禦侮之道
固難一於招撫亦難專於誅殺蓋可撫則撫可捕則
捕貴在相機而行隨宜而處也
薛瑄曰為政當以公平正大行之是非毁譽皆所不
恤必欲曲徇人情使人人譽悦則失公正之體非君
子之道也
又曰法立貴乎必行立而不行徒為虚文適足以啟
下人之玩
又曰世有賣法以求賄者此誠何心哉夫法所以治
奸頑也奸頑有犯執法以治之則良善者獲伸矣若
納賄而縱釋奸頑則良善之冤抑何自而伸哉使良
善之冤抑不伸是不惟不能治奸頑而又所以長奸
頑也據高位載顯名秉三尺者忍為此乎
又曰治獄有四要公慈明剛公則不偏慈則不刻眀
則能照剛則能斷
又曰不欺君自不欺心始
又曰正以處心廉以律已忠以事君恭以事長信以
接物寬以待下敬以處事此居官之七要也
又曰固不可假公法以報私讐亦不可假公法以報
私德
又曰世之廉者有三有見理眀而不妄取者有尚名
節而不苟取者有畏法律保爵禄而不敢取者見理
眀而不妄取無所為而然上也尚名節而不苟取狷
介之士其次也畏法律保爵禄而不敢取則勉強而
然斯又為次也
又曰堯典以欽之辭始益稷以欽之辭終則堯舜傳
心之要可知矣
又曰法者天討也或重或輕一付之無心可也或治奸
頑而務為寬縱暴其小慈欲使人感已之惠其慢天
討也甚矣
李時勉曰國家所恃長久者天命與人心也而天命
常視人心為去留欲得人心必敦教化必修禮讓必
遂其生養必足其衣食使其知父子君臣之義被道
德仁義之化休養田里不見貪殘之政將災沴不作
太平可臻
呂坤曰廟堂之上以養正氣為先海宇之内以飬元
氣為本能使賢人君子無鬱心之言則正氣培矣能
使羣黎百姓無腹誹之語則元氣固矣
又曰人情之所易忽莫如漸天下之大可畏莫如漸
漸之始也雖君子不以為意有謂其當防者雖君子
亦以為迂不知其積重難返之勢天地聖人亦無如
何其所由來者漸也
又曰四肢百骸一痛癢間心無不知一脉相通之故
也守令者郡縣之脉也監司者一省一路之脉也君
相者天下之脉也故心之所及四海莫不精神政令
所加萬姓莫不鼔舞
又曰善用威者不輕怒善用恩者不妄施
又曰易偏執而難中正者已也易偷惰而難振作者
衆也易壊亂而難整飭者事也故為政要鼔舞不倦
綱常張紀常理
又曰有以姑息匪人市寬厚名有以毛舉細故市精
眀名皆偏也聖人之寬厚不使物有所恃聖人之精
眀不使人無所容敦大中自有分曉
又曰為政者貴因時事在當因不為後人開無故之
端事在當革不為後人長不救之禍
又曰自委質後此身原不属我朝廷名分為朝廷守
之一毫貶損不得非抗也一毫高抗不得非卑也朝
廷法紀為朝廷執之一毫徇人不得非固也一毫任
已不得非葸也
又曰物理人情自然而已聖人得其自然者以觀天
下而天下之人不能逃聖人之洞察握其自然者以
還天下而天下之人不覺為聖人所斡旋即其立法
以繩物有近於矯拂然拂其人欲之私而順其天理
之公故雖有倔強錮蔽之人莫不警悟而馴服
又曰天地之財要看從來處又要看歸宿處從來處
要豐要養歸宿處要約要節
又曰天下之患成於怠忽者居其半成於激廹者居
其半惟聖人能消禍於未形弭患於既著夫是之謂
知微知彰知微者不動聲色要在能察幾知彰者不
激怒濤要在能審勢
邱濬曰聖人之心未嘗自聖世雖已治而猶有願治
之心言雖畢陳而恒有渴聞之念
又曰人以漸而用而出類之才則不以漸官以次而
除而切要之職則不以次
又曰報國孰為大薦賢為大蓋竭一身之智力其效
少竭衆人之智力其效多
又曰天下之大譬則人之一身焉一身之中外有四
肢百體内有五臟六腑其氣息之相通血脉之周流
無一時之可息無一處之可滯故治天下者恒以其
身視天下無尺寸之膚不愛則無尺寸之膚不養身
處乎宮庭氊厦之上而心常存乎郡國閭里之中
又曰財生於地而成於天所以致其用者人也天地
歲歲有所生人生歲歲有所用歲用之數不可少而
歲生之物或不給苟非歲歲為之制先期而計其數
先事而為之備至於臨事而為之措置則有弗及者
矣
又曰聖人之用刑雖若不得已而實不容己也於不
容己之中而存不得己之心不容己者上天討罪之
義不得己者聖人愛物之仁
劉大夏曰居官以正己為先所謂正己非特當戒利
亦當遠名
李東陽曰節用如閘河然節一分則上有一分之益
廣儲如蓄源然積一分則下有一分之利
楊一清曰無事當如有事時隄防有事當如無事時
鎮静
王守仁曰古之人能以天地萬物為一體故能通天
下之志凡舉事宜必為之但見其易而成之不見其
難今居官者多反是豈見不到此乎亦由無忠誠惻
怛之心以愛其民不肯身任地方利害為久遠之圖
凡所施為不本於精神心術而惟事補輳掇拾支吾
粉飾於其外以苟幸吾身之無事徒有虚名而無實
用可張皇於暫時而不可施行永久者勞逸煩簡相
去遠矣
邵寳曰勿以一方為小勿以一人為寡勿以一事為
微勿以一時為近天下一方之會也衆人一人之聚
也萬事一事之集也萬世一世之積也可不慎哉
又曰聽信不惑於親近則採納不患於不覈好尚不
徇於同異則品鑑不患於不當喜怒不逐於愛憎則
取舍不患於不公
楊繼盛曰天下之事每成於憂而敗於喜夫喜則縱
縱則視天下之事皆易也而忽心生憂則畏畏則視
天下之事皆難也而慎心生慎忽之間天下之治亂
所係
屠隆曰大臣之道懸鑑持衡適於中和而不偏偏則
為害惟虚眀之人辨焉
又曰人臣體國蓋以國家為身體也人之於身體勞
逸欲均饑飽欲時起居欲慎寒暑欲調養其血脉惜
其精神何所不到人臣以調護身體者調護國家則
莫如注念黔首是故節其勞逸問其飢寒教以義理
厚其風俗去其慆淫䘏其疾苦有利於民者興之如
口腹之得美飲食也有害於民者去之如面目之去
贅疣也以此體國乃人臣之道
又曰天地間太和元氣盎然流行造化得之以久長
人物得之以化育治天下者自當敦大醇厚然或寬
而無節簡事而流於廢弛愛人而傷於姑息天下玩
焉又當濟之以嚴肅紀綱申法度令天下無敢梗吾
之化者而後慈愛之心得以宣布人物相生相養各
得其所蓋寬者仁之用也嚴者義之用也義所以成
其仁也
張居正曰天之生財在官在民止有此數譬之於人
禀賦強弱自有定分善養生者惟撙節愛惜不以嗜
欲戕之亦皆足以卻病而延夀
潘季馴曰夫避難趨易爭一時之便而略其害非長
策也襲功於身而遺艱於後人非純臣之節也
王弘誨曰一念之逸萬事之隳一時之逸終身之疵
法天行健惟日孜孜惟聖克念無不在兹堯兢舜業
並稱巍巍惟無逸乃能有逸惟有為是以無為
王家屛曰聖王馭世爵人而人以為榮者其命德公
也賞人而人以為勸者其論功當也官不擇德則名
器䙝而得之不足為榮賞不程勞則恩澤濫而觀者
莫知所勸
葉向高曰谷惟虚也而後風入之澤惟虚也而後水
鍾之心惟虚也而後善歸之眀主知獨聞之易以壅
也故與天下共聞之為聰知獨見之易以蔽也故與
天下共見之為眀收萬耳目為一耳目合萬心思為
一心思含其聰而聰益徹晦其眀而眀逾光幽隠燭
於燃犀情偽瑩於觀火邪正之路别於黑白得失之
機辨若列眉
顧憲成曰官輦轂舉念不在君父官封疆舉念不在
百姓即有他美君子不齒
高攀龍曰夫賑飢不難於飢者必賑而難於賑者必
飢賑者未必飢則飢者未必活何者以有限之財當
無窮之冒必不繼也惟是隨門逐戶什伍相稽當時
給票據票給米自無中間展轉弊竇民受實惠
又曰心本明又湏人自明之故放於外則不眀復於
内則眀著於欲則不眀循乎理則眀動於氣則不眀
安於止則眀荒於怠則不眀居於敬則眀騖於動則
不眀主於静則眀明與不眀在一念轉移間也
又曰朝廷膏澤至州縣始致之民州縣不賢則民不
安賢者視君為天不敢欺也視民為子不忍傷也則
奉法修職皆出於心之所不容已非有為也
又曰人心各有隂私故各成隔礙凡居位者必自心
先無隂私而後可潛消人之隂私自心先無隔礙而
後可潛通人之隔礙惟君國是念毋身家苟營而後
可弘濟於艱難
趙南星曰人之為善為奸皆必以才故愛才者易至
於容奸而擊奸者易至於棄才
又曰天下承平久則居官者習於逸樂逸樂久則節
行不立節行不立則綱紀廢弛而名分陵夷
周宗建曰大臣者小臣之表也大臣公則小臣自不
敢以私見大臣正則小臣自不敢以私干大臣剛方
自任則小臣自不敢優游取適大臣高尚自矢則小
臣自不敢耽戀求容
葉伯巨曰天下趨於治也猶堅冰之將泮也冰之堅
非太陽一日之光能消之也陽氣發生土脉微動和
氣熏蒸然後融釋聖人之治天下亦猶是也刑以威
之禮以導之漸民以仁摩民以義而後其化熙熙也
周怡曰人臣以盡心體國為忠協力濟事為和舍己
從人為虚忘讐序賢為公自古及今未有不由此而
治者也
劉廷蘭曰天下之事非一家私議故可否相濟乃謂
之和君臣且然况於共事之人所宜協衷一德以成
厥美聖莫高於周召猶有不相說之時豈可舍社稷
安危之計而顧私家疑忌之嫌哉
欽定執中成憲卷八
