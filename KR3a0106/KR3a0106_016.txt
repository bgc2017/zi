欽定四庫全書
御定内則衍義卷十六
大學士傅以漸恭纂
學之道
好學
列女傳曰古者婦人妊子夜則令瞽誦詩道正事
謹按乾坤以二氣成男女而命之性修之教學安可
得已哉是以女子之生必有傅姆自能食能言約其
德於寬裕慈惠先嫁三月祖廟未毁者教于公宫祖
廟既毁者教于宗室以成婦順而後親禮成焉雖其
既嫁而敬不弛于師傅凡有所行必保姆詔之出入
咨詢其王宫邦室又有彤史紀言動以昭勸戒聖王
之化始于閨門逹于邦國盡天下男女夫婦曲成不
遺如此其深且厚也至于妊子猶必令瞽者誦二南
之詩言事之合于禮者蓋無時不好學為兢兢云
東漢明德馬皇后能誦易好讀春秋楚辭尤善周官董仲
舒書章帝旦夕朝輙與論政理教授諸小王論議經書雍和終日
謹按天下事有益有損有所宜必有所不宜惟學則
隨所好而皆有益無損尊卑上下無人而不可學也
朝夕老幼無時而不可學也女子從人小之則為匹
庶中之則為卿貳上之則為皇后貴嬪所奉愈大其
學之所關益屬有用明德馬后事事皆可為皇后之
法程其得力尤在好學誦易則明盈虛消息之理是
節儉所從出讀春秋則明賞罰是非之權是政治所
由昭研楚詞憂䜛抱忠之志而仁民愛物沛然四達
考周官設官分職之詳而崇賢好禮油然不倦是以
仰對章帝朝綱頼其助宣教授諸王懿戚資其和洽
不特為漢代皇后稱首即宋之高曹向孟尚遜其美
善者學之不可已也如是乎
漢和熹鄧皇后六歲能史書十二通詩論語諸兄每讀
經傳輙下意問難志在典籍不問居家之事母嘗責其
不習女工后乃晝修婦業暮誦經典家人號曰諸生父
訓異之事無大小輙與詳議及入宫掖從曹大家受經
兼天文算數晝省王政夜則誦讀而患其謬誤懼乖典
章博選諸儒劉珍等及博士議郎四府掾吏五十餘人
詣東觀讐校傳記事畢奏御賜葛布各有差又詔中書
近臣于東觀受讀經傳以教授宫人左右習誦朝夕濟
濟永平六年詔徵和帝弟濟北河間王子男女年五歲
以上四十餘人鄧氏近親子孫三十餘人為開邸第教
學經書躬自監試四姓小侯皆令入學所以矯俗厲薄
反之忠孝
謹按學不可以無師我無師則所入之理必不深學
不可不為人師不為人師則所獲之美必不暢鄧皇
后讀書夲諸天性少即問難諸兄為師入宫則受經
于曹大家且博選諸儒等則大家與諸儒等皆師復
廣其教于宫人而王子外戚躬自監試四姓小侯皆
令入學何其殷殷不憚煩也然而非尋章摘句所可
幾上遵母命則晝修婦業而暮誦經典也内助帝幾
則晝省王政而夜則誦讀也廣敷教澤則矯俗厲薄
反為忠孝也能為學復能為實際之學鄧皇后所以
美而𫝊歟
順烈梁皇后為恭懷后近屬女孫通韓氏詩嘗圖古烈
女置左右自鑑
謹按讀書之道必曰左圖右史蓋事理精奥非史不
能悉其全時勢更遷非圖不能昭其象况女子好學
寧有幾人則觀書不若觀圖之尤為易易也獨是古
來賢妃列女不盡著梁皇后篤嗜古訓命畫工圖列
女以自警其氣志有足嘉者至于漢代經學各有專
門韓嬰詩𫝊卓然自成一家言女子而能通之亦可
謂深于經學者矣
宋高祖吳皇后博習書史又善翰墨繪古烈女圖置座
右為鑒
謹按人之性情未有不因觀感而興起者高山仰止
景行行止必以前人之成躅為後人之楷模始能觸
於目而警於心則圖鑑之益良大吳后既淹博羣書
往史又能染翰成書濡墨為畫因繪畫古之女子其
行事足為法則者置之座右為朝夕曯對警省身心
之具如懸鑑之妍&KR1126;畢照即古聖賢盤有銘几有箴
之意也人人能以古昔賢哲為鑑則宫幃之教式於
海内何難之有哉
劉聰妻劉氏名娥字麗華太保殷女也幼而聰慧晝營
女工夜誦書籍傅母恒止之娥敦習彌厲每與諸兄論
經義理趣超遠諸兄深為歎伏其姊英字麗芳亦聰敏
涉學而文詞機辯曉逹政事過於娥初與娥同召拜左
貴嬪尋卒追諡武德皇后
謹按家學莫重於父子同學莫親於兄弟至於女子
則獨能學者已幾幾乎難之矣何劉氏之姊與妹皆
賦性敏達而勤修學業同膺帝召一則為后一則為
嬪甚則諸兄且服其精晰政事亦仗其博綜豈非女
子所最不可及者乎劉聰得此宜其雄踞一方𫝊威
名於不朽也
唐高祖太穆順聖皇后竇氏京兆平陵人生而髮垂過
頸三歲與身等讀女誡列女等傳一過輙不忘工為篇
章規誡文有雅體又善書與高祖書相雜人不能辨
太宗文德長孫皇后仁孝節儉喜圖傳恒觀古善惡自
考鑒矜尚禮法及正位中宫好讀書雖容櫛不廢商略
古事裨益弘深
謹按開闢之帝王莫不有賢内助焉若能以學問興
事業則唐朝尤為大著竇皇后不惟能學而又能書
其聰明有過乎人者長孫皇后幼喜圖傳正位中宫
益加精勤是以文章揚其規誡政事頼其匡勷發跡
太原數年而成大業二后之好學有不容冺没者存
也
唐太宗賢妃徐惠湖州長城人生五月能言四歲通論
語詩八歲自曉屬文太宗聞之召為才人手未嘗廢卷
而辭致贍蔚文無淹思
尚宫宋若昭貝州人父廷芬能辭章生五女皆警慧善文長若
莘次若昭若倫若憲若荀莘昭文尤高皆性好素潔鄙薰澤靚
妆不願歸人欲以學名家家亦不欲與寒鄉凡裔為婚
對聽其學若莘誨諸妹如嚴師著論語十篇以韋
宣文君為孔子曹大家等為顔冉推明婦道所宜若昭
又為傳申釋之貞元中昭義節度使李抱真表其才德
宗召入禁中試文章并問經史大義甚加褒美悉留宫
中呼為學士元和末若莘卒贈河南郡君自貞元七年
秘禁圖籍詔若莘所總領者盡付若昭管理歷憲昭敬
三朝皆呼先生后妃與諸王公主率以師禮見之寳歷
初卒贈梁國夫人若憲代司秘書文宗尚學以若憲善
屬辭粹於論義尤加禮焉
宋周貴妃開封人生四歲從其姑入宫張貴妃育為女
稍長遂得侍仁宗帝崩妃日一疏食屏處一室誦書困
則假寐覺則復誦晝夜不解衣者四十年諡昭淑
金元妃李氏名師兒父湘母王盻兒皆微賤大定末入
宫是時張建主教宫中事師兒與諸宫女皆從之學舊
例用青紗隔障蔽内外宫教居障外諸宫女居障内毋
得面見若字有不識及問文義皆映紗指請宫教自障
外口說諸女子中惟師兒易為領戒建不知其為誰但
識其音聲清亮章宗一日問建曰女子誰可教者建對
曰就中聲音清亮者最可教章宗得之即師兒宦者梁
道譽其才美遂納之章宗好文辭師兒賦性慧黠能作
字知文義尤善伺顔色遂大愛幸明昌四年封為昭容
明年進封淑妃
謹按此皆妃嬪而好學者天子之妃嬪與大夫士庶
之媵妾不同故天子理陽道其設官也有三公九卿
二十七大夫八十一元士后治陰德其備職也有三
夫人九嬪二十七世婦八十一御妻然而得其人則
難得能好學之人則更難徐賢妃八歲即曉屬文而
終身未嘗廢卷宋若昭等姊妹同心願以學名不作
庸人婦悉留宫中號曰學士豈不休哉周貴妃蔬食
獨處嗜學若飴四十年如一日李元妃於羣學之中
獨聰穎易為領解字義兼洽遂承帝眷妃嬪之不可
不學蓋若此
宋魏國公主太宗女善筆扎喜圖史能為歌詩尤精女
工嘗誡諸子以忠精自勅無恃吾以速禍
謹按此公主而好學者公主生長富貴其性易動其
情易流不有監古何以知所自制魏國公主既善筆
扎復嗜圖史而織紝精能詩詞清麗可謂靈秀天成
者矣至於戒子以忠精自勅則尤得學問之大者
漢崔篆母師氏通九經百家之言王莽寵以殊禮賜號
義成夫人
苻秦宣文君宋氏太常韋逞母也幼喪母明慧父授以
周官謂之曰吾家世以周官傳業此經周公所制者也
今無男可傳以授汝汝必敬受無令此學遂絶宋日諷
誦屬世亂研精不輟石虎徙民實山東宋在徙中與夫
推鹿車就徙而背負父所授經與之俱至冀州依膠東
富人程安壽以居晝則樵採夜歸授子經以紡績佐績
逞遂成學秦王堅憫禮樂廢闕博求通周官有師法者
問諸博士博士盧壼前對曰學殖久廢禮師法盡矣太
常韋逞母宋氏世學家女傳其父業精周官今年八十視聽
無闕非此母無足以授此經者於是詔就宋氏立講堂
復置徒百二十人設絳紗幔坐其中講業賜號宣文君
周官學復行于世宣文君之力也
謹按為學莫大于通經崔篆之母九經百家之言無
所不通潛心研考不知幾經歲月苻秦之世干戈滿
路聖道淪胥無餘老宿名儒捲堂而星散無復能留
心經學者宣文君不忍惰棄父書日日諷誦研精不
輟復經流徙葡蔔數千里而負經採薪可不謂婦女
之尤難者乎處難學之時而學不廢傳易冺之經而
經愈彰斯之謂得好學之大者
東漢曹大家者班彪女也名昭歸曹世叔敦節行惟法
又博問勤學時漢書初出多古文竒字讀者莫能通詔
昭正之
謹按通天下之理者莫如經載天下之事者莫如史
故窮經以立其體稽史以達其用而學遂無所不貫
焉史雖始于司馬遷而分代叙事必以班固為博雅
之宗昭為其弟不特能淹道其文義且能辨析竒字
以廣其書於天下八表天文志皆史家所難而毅然
補成完書豈尋常學問所能及哉
程顥母侯氏太原人幼聰慧諸女事不學而能七歲時
女師教以古詩曰女子不夜出夜出秉明燭自是日暮
遂不復出房閣長明經術常教家人曰見他人善當如
己善必共成之視他人物當如己物必愛護之性好學
然不為詞章之學詩不過二三篇皆婉雅得性情之正
云
謹按為學之道必身體而力行之始可謂之有獲若
幼學方始即能自閑其動靜非卓然大有識力者其
孰能之侯氏天性惇篤女事既爾精工經學又復昭
明其教人也務存萬物一體之心成人之善則誘掖
奬勸之不遑愛人之物又樽節護持之必至即偶著
之詩皆依乎性情之正而不為詞章是真能躬行實
踐者宜乎能以實學倡其子也可不謂賢哉
北魏元務光母盧氏范陽人好讀書造次必于禮十年
寡居諸子幼家貧不能就學盧親執經史手授之
唐柳太君盧氏涿郡人宗元母也七歲通毛詩列女傳
宗元生四歲家無書盧親授古賦十四首皆諷誦之以
詩禮圖史及女工授諸女後皆為賢婦
滎陽縣太君鄭氏比部郎元寬妻寬早世子稹積方髫
齔家貧無從授業鄭手詩書親授之皆以通經舉高第
謹按女子之好學古史所載寥寥無幾稍涉古典即
足稱名而博洽經史淹通詞賦時當家計蕭條孤弱
之子無力從師乃口誦以手教之使子成其為賢子
女成其為賢女可謂以母道兼師道矣
明賈氏幼讀書通大義家貧而寡設教女館授書自給
閨門肅然事聞旌之
謹按學以成已教以成物兩者並重而不廢然教子
教女不出閨門猶為可行之道以女子而設館教人
古今以來所不多有賈氏家貧孀居不得已而授書
自給其學問之博可以概見閨門肅然其有得于學
并可以類推矣夫以孑然貧窮有學而竟可以治生
學可廢乎哉處豐裕之境讀書有資者又奈何不觀
賈氏而興起之也
遼耶律中妻蕭氏小字挼蘭韓國王惠之四世孫聰慧
謹愿年二十歸于中事夫敬順親戚咸譽其德中嘗謂
曰汝可粗知書以前貞淑為鑑遂發心誦習多涉古今
謹按劉向新序有曰晉平公曰吾年已七十欲學但
恐已暮矣師曠曰何不秉燭乎平公曰安有為人臣
而戲其君師曠曰盲臣安敢戲君臣聞之少而好學
如日出之陽壯而好學如日中之光老而好學如焫
燭之明焫燭之明孰與昧行乎乃知學之所關者大
即老耄且不可廢况中年乎哉蕭氏聰慧謹愿聰慧
則有可以悟道之資謹愿則紛華靡麗又不足以亂
其心夫勸之以知書而即發心誦習考古事以備典
則通今事以達世務由粗可以入精講學正以修德
傳諸史冊輝映彤管男子之不學者觀此生愧女子
之未學者覽此知興是又佐好學之窮者矣
學之道
著書
詩大序曰在心為志發言為詩先王以是經夫婦成孝
敬厚人倫美教化移風俗
謹按德之所發為言立言以明德傳記疏序之類是
也志之所形為詩作詩以見志賦頌歌詠之類是也
六經所載女子之文不多見惟詩自周太姒以至列
國夫人卿大夫士庶之婦女所作篇章莫不發乎情
止乎禮義迨漢而下后妃及婦女之賢者大則續史
小則屬文莫不有禆治化而女則女誡諸書尤其親
切有益者故采其純以正者表之
唐太宗文德長孫皇后嘗采古婦人事著女則十篇又
為論斥漢之馬后不能檢抑外家使與政事乃戒其車
馬之侈此謂開夲源恤末事常誡守者吾以自檢故書
無條理勿令至尊見之及崩宫司以聞帝為之慟示近
臣曰后此書可用垂後
謹按著作莫大於教令莫切於訓誡唐長孫后作女
則所以飭宫闈者切矣夫歷代諸后以詞章著者不
少然必有禆於國政壼教乃可法今𫝊後故首采之
為椒房著作之法云
明文皇后内訓序曰吾幼承父母閨訓誦詩讀書之暇
職謹女事蒙先人積善餘慶夙被妃庭之選事我孝慈
高皇后朝兢夕惕恒恐怠緩以悞朝廷更懼黜辱以累
父母此鄙人之劬勞恭奉夙夜匪懈者念何切也高皇
后教諸子婦立法垂訓昭然耳目今皇上三十餘年一
遵先志以行政教吾思備位中宫愧德弗似歉於率下
無以佐皇上内治之美即以違高后諄嚴之訓實非鄙
人之初意也竊觀史𫝊賢父貞母雖稱夙性亦由教成
然古者教必有方男子八歲而入小學女子十歲而聽
姆教昔小學無傳朱子慮焉由是多方博採編輯成書
為小學之教者始有所入獨女教未有全書此何異欲
渡罔津成舟失斧也乎蓋後漢有曹大家女誡為訓恒
病其略雖有所謂女憲女則亦徒有其名耳俯觀今世
女教盛行大要撮曲禮内則之言與周召二南詩之小
序𫝊記而為之者孰如我高皇后教訓立言卓越往昔
昭垂萬世吾耳熟而心藏之乃於永樂二年冬備述内
庭著為女訓上以廣高皇后立法之深心下以成宫壼
肅清之令範有如所謂飬德性者而必以修身也夫身
非修其何以能克聖何以能成人故莫切於謹言慎行
推而至於勤勵警戒而又次之以節儉其曰遷善曰改
過皆人之所以獲福而深慶久長者也之數者乃身之
切要而所以取法者則必守我高皇后之教也故繼之
以崇聖訓遠而取法於古故次之以景賢範上而至於
事父母事君事舅姑奉祭祀又推而至於母儀睦親慈
幼逮下而終之於待外戚顧以言辭淺陋不足以發揚
深旨而其條目亦粗備矣觀者於此不必泥於言而但
取於意其於治内之道或有禆於萬一云
又採古賢聖勸善懲惡之言類編二十篇名曰勸善書
嘗曰仁者善之所由生也善者慶之所由基也是故積
慶莫大於為善省已莫嚴於知戒又曰善惡之報理所
必然如晝之所為者善則夜之所夢者亦善晝之所為
者惡則夜之所夢者亦惡
謹按明之徐后為中山王徐達之女秉德仁厚樂於
為善所作内訓頗稱詳備而尊姑以立言尤得孝道
之大者既著内訓以式化於宫闈又欲廣此心於天
下使人皆從善去惡遂編勸善書其間勸懲皆有而
獨名勸善見善之所該者大苟知樂善則惡自消也
蓋善言所發其行固遠然亦有臣子得聞而小民未
得聞一時得聞而後世不得聞者惟梓刻成書則窮
鄉下邑愚夫愚婦皆可家喻戶曉孫子流傳中間所
載其大者君臣父子之倫言忠孝必有忠孝之報而
不忠不孝者可知其細者鳥獸蟲魚之微言放生傷
生必有放生傷生之報而大于鳥獸蟲魚者更可知
誠慮百姓無知不言報應則不知所畏不知所畏則
為善之心不堅為善之心不堅則去惡之力必不勇
是以禍福極其昭彰鬼神如在左右且其身垂示天
下曰父達不妄殺人女身得配帝王即此一事已見
善之不可不好其勸懲可不謂深切著明哉
漢扶風曹世叔妻名昭兄固著漢書其八表及天文志
未及竟而卒和帝詔昭就東觀藏書閣踵而成之帝數
召入宫命皇后諸貴人師事焉號曰大家每有貢獻異
物輙召大家作賦頌及鄧太后臨朝以出入之勤特封
子成關内侯時漢書初出多未能通者同郡馬融伏於
閣下從昭受讀作女誡七篇有助内訓馬融善之令
妻女習焉昭年七十餘卒皇太后素服舉哀使監護喪
事所著賦頌銘誄問註哀辭書論上疏遺命凡十六篇
子婦丁氏為撰集之又作大家讃焉其女誡序曰鄙人
愚暗受性不敏蒙先君之餘寵賴母師之典訓年十有
四執箕箒於曹氏於今四十餘載戰戰兢兢常懼黜辱
以增父母之羞以益中外之累夙夜劬心勤不告勞而
今而後乃知免耳吾性疏頑教導無素恒恐子榖負辱
清朝聖恩横加猥叨金紫實非鄙人所望也男能自謀
吾不復以為憂但傷諸女方當適人而不漸訓誨不聞
婦禮懼失容他門取耻宗族吾今疾在沉滯性命無常
念汝曹如此每用惆悵間作女誡七篇願諸女各寫一
通庶有補益其勖勉之
又女論語序曰妾乃賢人之妻名家之女四德兼習亦
通書史因輟女工間觀文字九烈可嘉三貞可慕深惜
後人不能追步乃撰一書名為論語敬戒相承教訓女
子若依斯言是為賢婦罔俾前人專美千古
唐尚宫宋若莘誨諸妹如嚴師著女論語十篇大抵凖
論語以韋宣文君代孔子曹大家等為顔冉推明婦道
所宜若昭又為𫝊申釋之
鄭氏朝散郎陳邈妻也博學宏才作女孝經十八章獻
於朝朝廷納其書頒行于世其表曰聞天地之性貴剛
柔焉夫婦之道重禮義焉仁義禮智信者是為五常五
常之教其來遠矣總而為主實在孝乎夫孝者感鬼神
動天地精神至貫無所不達蓋以夫婦之道人倫之始
考其得失非細務也易著乾坤則陰陽之制有别禮標
羔鴈則伉儷之事實陳妾每覧先世垂言觀前賢行事
未嘗不撫躬三復嘆息久之欲緬相餘芳遺蹤可躅妾
侄女特蒙天恩策為永王妃以少長閨闈未聞詩禮至
於經誥觸事面墻夙夜憂惶戰懼交集今戒以為婦之
道申以執巾之禮並述經史正義無復載乎浮詞總一
十八章各為編目名曰女孝經上及皇后下及庶人不
成孝而成名者未之聞也妾不敢自專因以曹大家為
主雖不足藏諸巖石亦可以少補閨庭輙不揆量敢兹
聞逹輕觸屏帳伏待罪戾
王琳妻韋氏者士族也琳為眉州司功參軍俗僭多盛
餙韋不知有簪珥訓二子堅冰有法後皆名聞琳卒時
韋年二十五家欲彊嫁之韋固拒至不聽音樂處一室
或終日不食著女訓行于世
謹按女子之著作足以佐壼範明婦道者則尤重焉
曹大家文章甚多宋若莘鄭氏韋氏亦以才學聞考
其所著女誡女訓女孝經女論語皆上發聖賢旁采
經𫝊所以教女子者可謂親切著明矣其書或𫝊或
不𫝊而有功於人倫則一也漢唐帝后妃主或隆以
師禮或寵以名位其亦知陰教之要乎
漢成帝班婕妤左曹越騎况之女也賢才通辨為婕妤
誦詩及窈窕德象女師之篇必三復之每進見上疏依
古禮求供飬皇太后于長信宫上許焉婕妤作賦曰承
祖考之遺德兮荷性命之淑靈登薄軀于宫闕兮充下
陳于後庭蒙聖主之渥惠兮當日月之盛明揚光烈之
翕赫兮奉隆寵于增成既過幸于非位兮竊庶幾乎嘉
時每寤寐而累息兮申佩離以自思陳女圖而鏡鑑兮
顧女史而問詩悲晨婦之作戒兮哀褒豔之為郵美皇
英之女舜兮榮妊姒之母周雖愚陋其靡及兮敢舍心
而忘兹白日忽以移光兮遂奄莫而昧幽猶彼覆載之
厚德兮不廢捐于罪郵奉供飬于東宫兮託長信之末
流供灑掃于帷幄兮永終死以為期願歸骨于山足兮
依松栢之餘休
晉武帝左貴嬪名芬記室左思之妹也少好學善綴文
名亞於思帝聞而納之泰始八年拜脩儀後為貴嬪以
才德見禮言及文義辭對清華左右侍聽無不稱美帝
每有方物異寳必詔芬為賦頌以是屢獲恩賜焉荅兄
思詩書及襍賦頌數十篇並行于世
謹按古今文章之彦其以賦著者代不數人人不數
篇蓋才學兼至詞理並優固未易言耳漢班婕妤晉
左貴嬪其人皆端淑謙和所為文亦如之觀其所作
之賦班則温柔忠厚有愛君之心左則懇至悽惻多
思親之意而雅辭古藻足以發其情志洵宫闈翰墨
之冠也二妃著作甚富故並著之
晉劉臻女陳氏聰辯能屬文嘗正旦獻椒花頌其詞曰
旋穹周廻三朝肇建青陽散輝澄景載煥標美靈葩爰
採爰獻聖容映之永壽千萬又撰元日及冬至進見之
儀行于世
王凝之妻謝氏字道韞聰識有才辯叔父安嘗問毛詩
何句最佳道韞稱吉甫作頌穆如清風仲山甫永懷以慰
其心安謂有雅人深致又嘗内集俄而雪驟下安曰何
所似也安兄子朗曰散鹽空中差可擬道韞曰未若柳
絮因風起安大悦嫠居會稽家中莫不嚴肅所著詩賦
誄頌並傳于世
秦苻堅時秦州刺史竇滔妻蘇氏陳留令道質第三女
也名蕙字若蘭識知精明儀容秀麗謙默自守不求顯
揚行年十六歸于竇氏滔甚敬之滔為秦州刺史以忤
旨謫戍燉煌會堅寇晉藉滔才略拜安南將軍留鎮㐮
陽不與偕行斷其音問蘇氏因織錦廻文五采相宣瑩
心耀目其錦縱横八寸題詩三十餘首計八百餘言縱
横反覆皆成文章其文點畫無缺才情之妙超古及今
名曰璇璣圖然讀者不能盡通蘇氏笑而謂人曰徘徊
宛轉自成文章非我佳人莫能解之遂發蒼頭齎至襄
陽滔省錦字感其妙絶因具車徒如禮邀迎蘇氏歸于
漢南恩好愈重
遼耶律氏太師逹魯之妹小字常格幼爽秀有成人之
風及長操行修潔自誓不嫁能詩文不苟作讀通鑑見
前人得失歷能品藻咸雍間作文以述時政其略曰君
以民為體民以君為心人主當任忠賢人臣當去比周
則政化平陰陽順欲懷遠則崇恩尚德欲強固則輕徭
薄賦四端五典為治教之本六府三事實生民之命淫
侈可以為戒勤儉可以為師錯枉則人不敢詐顯忠則
人不敢欺勿泥空門崇室土木勿事邊鄙妄費金帛滿
當思溢安必慮危刑罰當罪則勸善不寳遠物則賢者
至建萬世磐石之業制諸強横之心欲率下則先正身
欲治遠則始朝廷上稱善卒年七十六
謹按古聖賢作書立言以教人為要陳氏謝氏皆有
詩文行世其詞多雅正而可觀至竇氏之織錦廻文
其精思有超人意想之表者耶律氏述時政治平之
道備焉此豈專一時稱美者哉其書不朽其人亦當
不朽矣
御定内則衍義卷十六
