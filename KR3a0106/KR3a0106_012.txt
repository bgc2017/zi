欽定四庫全書
御定内則衍義卷十二
大學士傅以漸恭纂
禮之道
端好尚
内則曰若飲食之雖不嗜必嘗而待加之衣服雖不欲
必服而待加之事人代之已雖弗欲姑與之而姑使之
而後復之
謹按人情易動舍嚴慎而之恣肆如堤斯潰聖人已
蚤為之防是莫若謹好尚矣宫中好大袖四方全疋
帛女子之嗜顧可不致謹乎哉苟飲食必求其精潔
衣服必求其華麗役僕必求其頤指氣使推而極之
道將難繼欲將難制家道由此而日耗身名由此而
日敗此為婦之始舅姑所當加意檢束者也
易歸妹彖曰歸妹天地之大義也天地不交而萬物不
興歸妺人之終始也說以動所歸妹也征凶位不當也
无攸利柔乘剛也象曰澤上有雷歸妺君子以永終知敝
謹按天下事制之在始其秉為不可妄干之憲典者
義其潛捄於未然之先者知知則有以制其動不妄
動則有以安其位而嗜欲無所乘以起君子之道造
端乎夫婦及其至也察乎天地豈非不睹不聞之中
有不敢輕說者在哉此卦兌為少女而說震之長男
是所歸在妹非咸卦男先求女之道矣始進以正猶
恐其終之不正况始進不以正者乎然婚姻之禮則
何可廢也男女居室本屬天地之大義天地不交則
氣化塞而萬物不興男女不交則形化冺而人類滅
絶女道之終婦道之始此等關鍵何其凛凛乃所以
動者惟說是則六禮可以不備四德可以不修雖不
至鄭衛之奔而已潰有别之制聖人懼其嗜欲既動
將來治家必至失長幼之序傷恩義而害倫理故為
之戒曰征凶无攸利自二爻至五爻位皆不得其正
剛爻居柔柔爻居剛是一家之中主伯亞旅凟亂其名
分之常矣三爻五爻剛爻而柔居是婦制其夫權在
隂而不在陽兇悍妬忌何所不至哉其初不過一念
之發其後頓至倒我綱常丈夫不得自主夫亦何利
有此婦乎此雷動澤隨事本相因欲圖其終先慎其
始致知之學不可不講也
周宣王后宣姜宣姜有賢德事非禮不言行非禮不動
王嘗晏起后脫簪珥待罪於永巷使傅母通言曰妾實
不德使王失禮而晏朝天下見以為王之樂色而忘於
德也夫苟樂色必好奢好奢必窮樂窮樂者亂之所興
也原亂之興自婢子起當伏其辜敢請王曰寡人不德
實自生過非夫人罪也遂復姜后而增修於政成中興
之名
謹按嗜好莫深於富貴而周家以農事開國世世習
為勤儉宫閫之内代有淑人姜嫄以厥德不回昭受
上帝太姜貞順率道佐太王以養民遷都太任端一
誠莊其娠文王寢坐必防其側蹕飲食必嚴其正味
視聽必謹其聲色胎教之法朱熹採之為小學篇首
豈非嗜好之端必端之於最始哉至于宣王法文武
成康之遺風内修外振用賢使能中興事業著之大
雅小雅者甚詳而不可無宣姜之賢内助也蓋德為
臨御朝綱之本色乃蠱壊政治之由極其所至曰必
好奢必窮樂可見宣王勵精圖治未嘗有奢而且樂
之心獨是百丈之堤潰於蟻穴燎原之火起於星星
君子不可不早防其微耳
漢光武母南頓君夫人樊氏自為女子時不正容服不
出於房舜善婉順為宗人女師帝德從毓焉
明德馬皇后帝幸園囿離宫后希從常以風邪霧露為
戒辭意欵曲多見採納
謹按女德之修匪昕伊夕樊氏當為女子即淑慎不
忒至此可以繼文母之胎教矣嫉妬之生固起於朝
夕不離帝治之衰亦多由於離宫别館馬后之希從
而又復以風邪霧露為誡情誼何其深而用心何其
婉其美之可以繼太姒者史不勝書即此一端嗜好
豈有過焉者哉
衛姬齊桓公夫人齊桓公好滛樂諫不聽為不聽音樂
齊侯感而放鄭聲
樊姬楚莊王夫人楚莊王好畋諫不聽為不食禽獸之
肉楚王感而廢畋
謹按夫婦之道形就而心洽故好尚所至易縱而難
束端好尚者以一身之端並能諫諍君子而使之端
其端乃大然責之婦女則難何也勢既處其卑則望
見顔色得充下陳即以為幸婉順之情習之已久嚴
正之氣無所用之則退然思返耳况齊桓公楚莊王
皆五霸中之表表者一則任用管仲以三萬人方行
天下衣裳之會四兵車之會十一天子且嘉勞其功
一則任用孫叔敖入陳而民不疲勞入鄭而君無怨
讟且合天下之諸侯受其會盟豈復婦人所能諫哉
而何以衛姬不聽音樂齊桓公感而放鄭聲樊姬不
食禽獸之肉楚莊王感而廢畋獵嗜好之所止者甚
微而成就二霸之所關者甚大可見牀第之際易於
損德亦易於增德况有天下者其勢愈尊下役之言
益不足當其採聽嗜好又何所底止也哉此明王必
敬妻子孔子亦嘗以之對哀公歟
唐漢陽公主名暢德宗女孫也順宗在青宫主出適入
辭涕泣不自勝帝憐之曰兒有不足耶對曰思相離無
不足也帝亦泣顧順宗曰真而子也其後戚里爭為奢
主終守儉約每用鐡簪畫壁記出納嘗入宫文宗問姑
服何法服也今世服侈甚始何代而然對曰妾自貞元
時辭宫所服皆當時賜衣未嘗敢少變元和後數用兵
悉出禁藏纖麗物賞戰士由是散於人間中外相矜狃
以成俗若陛下示好惡以風羣下誰敢不敬應帝悅詔
宫人視主衣廣狹為製諭戚里式焉
宋魏國公主太宗皇帝女也幼不好弄長未嘗出閨闥
帝嘗發寳藏觀諸女令擇取主凝立無取也
种母洛陽人种放母也性樂道薄滋味諸子皆干進不
說也獨放沈默好學說之與俱隠終南豹林谷中放授
徒以養結草為廬僅蔽風雨宴如也放後以薦被徵入
告母母恚曰常勸汝勿聚徒講學身既隠矣焉用文為
今果為人知而不得安處我將棄汝入窮山矣放稱疾
不起母盡取其筆硯焚棄之與澤人避地者居焉太宗
詔賜放緍錢令養母勿奪其志且令有司歲時存問焉
謹按好尚之端莫難於貴介生之深宫長於阿保未
嘗知天下之饑寒勞苦也漢陽公主為德宗之女孫
當貞元年間公主下嫁思念祖父而禮又不得不離
觀其對文宗之言雖遡及衣服奢侈風俗頽靡之故
而言念用兵不勝戚戚有規諫之苦心焉魏國公主
入庫藏而凝立不取所好可知莊嚴簡重洵可嘉尚
种放之母惡富貴而甘貧賤尤人世所難教授生徒
猶嫌其文也終南草廬猶畏其不隠也豈復以紛華
靡麗動其心乎
禮之道
崇儉約
内則曰衣服裘衾車馬則必獻其上而後敢服用其次
也
又曰大夫燕食有膾無脯有脯無膾士不貳羹胾
謹按禮與其奢也寧儉欲崇儉約必先循禮人子人
婦所用孰非父母舅姑者即竭力治生總以還父母
舅姑所應有何足言功惟有功德於上以物見饋賜
或衣服或裘衾或車馬必獻其上而後敢服用其次
本經以重宗子宗婦為主獻宗子宗婦則獻父母舅
姑可知矣至於燕食之禮大夫則膾與脯常不兼士
則羹與胾常不貳所以辨名分即所以敦儉樸大夫
士之妻亦從此可知矣
易歸妹六五帝乙歸妹其君之袂不如其娣之袂良月
幾望吉象曰帝乙歸妹不如其娣之袂良也其位在中
以貴行也
謹按歸妹之卦以少女而悅長男本屬女子之不正
故彖爻每多戒辭六五柔中居尊下應九二所重在
德不尚華餙帝女下嫁法服之象反不及媵妾之美
隂德之盛無以復加猶夫月之幾望者然夫子申之
曰其所以不如娣之袂良者豈故為矯餙哉以其有
中德之貴而行故不尚餙可見儉約皆本於心若夫
敝居羸馬垢衣粗食或借以沽名或借以要功或借
以邀寵不得與此同日而語也
詩周南曰葛之覃兮施于中谷維葉莫莫是刈是濩為
絺為綌服之無斁
周禮曰媒氏掌萬民之判凡嫁子娶妻入幣純帛無過
五兩
謹按農桑者治安天下之根本勤儉者整頓家道之
要規周之后妃貴而能勤富而能儉為絺為綌必以
躬親此王業之所以興其周禮所載媒氏親成男女
之好懼其後日之奢太甚也早為定制曰入幣純帛
無過五兩男女非受幣不交不親故必入幣幣而用
純所以明其不二色也無過五兩節其太過以制之
於閑也是當方嫁之始教之以節儉其所以端風教
之本者不亦深乎
東漢明德馬皇后被服儉質裙不加緣諸姬主朝請望
見后袍麤疎以為綺縠就視之則大練也共訝笑后曰
此繒特宜染色故用之耳六宫莫不嘆息又曰吾夙夜
累息常恐虧先帝之法有毛髮之罪身服大練食不求
甘左右但著布帛無薌薰之餙者欲身率下也以為外
親見之當動心自敕但笑言太后素好儉耳前過濯龍
門見外家問起居者車如流水馬如游龍蒼頭衣綠褠
領袖正白顧侍御者不及遠矣故不加譴怒但絶歲用
冀默愧其心而猶懈怠無憂國忘家之慮知臣莫若君
况親屬乎
謹按節儉者治國之道而帝王則多廣大以明高富
有四海即減膳撤樂所省幾何不知嗜欲當閑其太
過而禮義必本於飭躬奢儉所爭不於其大即一衣
服間美麗之心既熾後將不可底止馬后德冠後宫
其盛德固非一端而被服大練諸姬先笑其麤疎豈
非宫閫之内習榮華艷冶之日久遂不覺儉德之為
正耶譚景升曰儉於聽可以養虚儉於視可以養神
儉於言可以養氣則儉於物力者物力歸之天下䆒
之六宫象其樸素貴戚戒其封靡東漢風俗於斯為
美豈非上有好者下斯從之乎觀其言曰禄位重叠
猶再植之木其根必傷真有得乎虧盈謙益之道者
又曰高帝之約非軍功不侯則名噐所在絲毫不得
踰越又不耑衣食是兢兢矣史官論皇后之賢三代
而下馬后稱首洵哉其不誣也
和熹鄧皇后每有讌會諸姬貴人競自修整簪珥光彩
袿裳鮮明后獨質素裝服無餙方國貢獻競求珍麗后
悉令禁絶歲時但供紙墨而已減大官導官尚方内者
服御珍膳靡麗難成之物自非供陵廟稲梁米不得導
擇朝夕僅一肉飯舊大官湯官經用錢歲且二萬萬自
是裁數千萬是以减郡國貢過半又斥賣上林鷹犬至
於蜀漢釦噐九帶佩刀竝不復調止畫工三十九種御
府尚方織室錦繡冰紈綺縠金銀珠玉犀象玳瑁雕鏤
翫弄之物皆絶而不作離宫别館所儲峙米糒薪炭悉
令省之掖庭宫人及宗室同族有羸老不任使者令園
監閱實上其姓名或自御北宫閱視恣其去留罷遣者
迨五六百人故事歲終當饗遣衛士大儺逐疫太后以
為隂陽不和軍旅數興詔饗會毋設戲作樂减逐疫侲
子之半
謹按朝廷所費與大夫士庶不同每一正額出之百
姓者嘗數倍以故節儉所關尤為重大東漢和帝之
世可號治平况宫中玩好累代相傳亦衆謂應有耳
細至稲米之必加簡擇托其名於供祭相沿儺人侲
子托其名於古禮以至刻玉銷銅鷹犬繪畫玩具之
有金銀珠玉犀象玳瑁等物未必非巨室所習為美
觀而一一裁禁誠見夫宫内所節儉四方羣起而法
之我撙節者絲毫天下所安享者即可巨萬故可為
節儉之法至於詳考故典大官主膳羞導官主擇米
供祭尚方掌工作刀劍及刻玉噐内者主帷帳蜀郡
廣漢郡主作供進之噐以金銀為緣餙歲終衛士當
代歸者上親饗而罷遣之因此月日歴虚危有墳墓
四星之氣布為厲鬼隨強隂以侵人用年十歲以上
十二歲以下者百二十人名曰侲子皆赤幘皂製執
大鞉以驅逐之夫應有者革之則未有者必不妄興
可知矣於一身之可以自主者革之則不令子若孫
得以再行其奢靡又可知矣
晉文明王皇后雖處尊位不忘素業躬執紡績噐服無
文御浣濯之衣食不參味而垂心萬物言必典禮浸潤
不行
梁高祖丁貴嬪諱令光譙國人也賦性仁恕及居宫内
接馭自下皆得其驩心不好華餙器服無珍麗太宗即
位追崇為穆太后
魏文成文明皇后馮氏長樂信都人也高宗選為貴人
立為后天性儉素不好華&KR0918;躬之所御縵繪而已羞膳
滋味减於故事者十分之八
謹按人各有性非遇之所得而移也人各有情又境
之所得而進也至於富貴長享不改其淡泊之心而
益篤其踐履之正丈夫且難况乎婦人哉王皇后節
已而裕物甚至執紡績而不以為勞豈曰矯餙性固
有之垂心萬物何其仁也浸潤不行何其明也皆自
崇儉約得之儉德顧不重哉丁貴嬪以仁恕樸素之
質事躭空捨身之主秉彛之所好既洽齊戒之所習
日久下人皆得其驩心而所好各循其正馮皇后當
世祖時入宫世祖之左昭儀即其姑雅有母德撫養
教訓其衣縵繒而减滋腴者性固天成亦其學之所
進者深也是皆后妃之可為後世法者也
宋仁宗曹皇后性慈儉寳稼穡扵禁苑種榖親蠶慶歷八
年帝將以望夕再張燈后力諫止哲宗孟皇后節儉端
謹有司月供至千緍而止故事如御正殿避家諱立誕
節之類皆不用至閱賓召故老寬徭息兵愛民崇儉之
舉則喜見於色
謹按皇后之賢莫美於宋代一切法制度數大抵皆
樸素而明肅故宫中無甚大費留其餘於百姓者多
矣
金圖克坦太后諭其宗親曰爾宜節約財用勿以吾為可
恃吾受天下之養豈有所私積哉况財用者天下之財
用也吾終不能多取以富爾之私室家人以玉盂進者
却之曰貴異物而殫財用非吾所欲也
謹按世禄多流於封靡非貴戚之過也其心起於有
所恃其勢成於有所私私以滿恃恃益以營私后妃
明知而不言他人畏憚而不語圖克坦后所訓者切
而危所見者正而大所全者深而篤玉杯幾何且必
却而不納以儉朴為天下倡宜乎國祚之興隆也
唐東光縣主名楚媛紀王慎女也有至性時戚里競奢
靡見主約謂之曰人生在適志獨勤苦何為對曰幼而
悦禮今行之不違非適志而何且女婦以恭遜成德以
驕縱敗名者何限獨懼不勤敢憚苦乎夫貴寵固儻來
物也
和政公主肅宗女也代宗以主貧詔諸道節度餉億之
主一無所受親紉補裳衣諸子不服紈綺
岐陽公主憲宗女也下嫁杜悰悰司徒佑嫡孫禮法名
家主歸奉上撫下同家人子禮始降時賜奴婢十百人
賜第繢椽藻櫨主私計帝所賜者奴習貴驕終不肯降
挹請納還許之賜直令自市寒賤可指使者諸池館華
&KR0918;者斥不御闢毬場樹藝日杜門悰讀書其間主職内
事修工容門庭閴如也歲時獻饋吉凶賻助必躬親賢
聲四溢其後悰出刺澧州迎主之官郡縣聞主至擊牛
釃酒為百十人供主至從者不過二十人婢使無肉食
者道路嘖嘖入州衙不復出未嘗識刺史廳屏星諸戚
里為豪縱不法者始惡其異已也而恚中嗤笑久之皆
敬歎以為不可及也惟天子亦時時頌言主德誡警之
謹按家道侈靡唐代稱首况公主生長富貴競修華
艷皆屬尋常三主乃節儉本諸性成也秉禮以適志
則戚里皆可以取法却餉以率子則節度亦可以自
媿辭奴僕臺榭而佐夫讀書居官其夫之謹慎清介
並可類推此其行誼所以有關於風化也歟
春秋時陶大夫答子之妻答子治陶三年陶不治而家
富以三倍妻數諫不用居五年從車百乘而歸宗人擊
牛釃酒而賀之妻抱兒泣請去姑怒曰何不祥也妻曰
妾聞之令尹子文之治國也家貧國富君敬民戴故福
結於子孫而名流於後世今夫子貪富務大而不顧其
害家富而國貧此敗徵也妾聞之南山有元豹霧雨七
日不下食欲以澤其毛而成文章故藏而遠害犬彘不
擇食以肥其身亦坐而須死願與少子俱脫姑怒遂棄
之處朞年而答子誅母以老免婦乃以少子養終其天
年君子謂答子妻為能權也雖違禮求去而終全其身
以養其姑復於禮也夫
東漢鮑宣妻桓氏字少君渤海人宣嘗就少君父學父
竒其清苦妻之齎資甚盛宣不悅謂妻曰少君生富驕
習美&KR0918;吾貧賤非所當也妻曰大人以先生修德守約
故使侍巾櫛既事君子惟命之從於是悉歸待御服&KR0918;
更著短衣裳與宣共挽鹿車歸里拜姑畢提甕出汲修
行婦道鄉邦稱之
北魏姚婦楊者閹人符承祖母女弟也魏胡太后時承
祖寵用事親姻爭趨附求自潤楊獨否謂承祖母曰姊
有一時之榮不若妹有無憂之樂與之衣不受曰家世
貧服美衣不安也與之奴婢曰家無食不能飼也常着
敝衣執勞苦承祖見之恨其家不振給怨其母曰何令
姨若是母語以故不信也遣車就迎之不赴強抱置車
上則大哭曰爾欲殺我由是内外皆號為癡姨及承祖
敗其一姨伏法而楊氏以貧困特原乃羡其蚤識云
後周鄭善果母崔氏清河人居恒紡績逮夜分乃寢善
果跽請曰秩俸幸充何自苦如此答曰夫秩俸天子以
報汝先人者也當散贍六婣為先君惠柰何獨居之乎
且絲枲婦人之職也自夫誠卒便不御脂粉服大練非
祭祀賓客不陳酒肉端居静室未嘗出閨門内外姻戚
吉凶事厚贈遺而已非自手作及莊園禄賜所得雖禮
遺不入門
謹按天下之財止有此數止有此數故百金為中人
之産家蓄千金則十家有不衣食者矣家蓄萬金則
百家有不衣食者矣家蓄十萬金則千家有不衣食
者矣饑寒切身人必怨咨怨咨所集鬼神必降之以
禍可不畏哉人臣委身事主朝廷不愛高爵厚禄以
資給之固將取其公爾忘私國爾忘家不竭民之財
不盡民之力也乃多取厚藏機械層出妻子何知徒
擁豐腴以鳴得意史𫝊所載答子不治陶而富以三
倍妻且去之少君粧奩太盛鮑宣責之即挽鹿車而
親操井臼至於因親戚之專擅威權即曲意而事之
資其寵榮驕傲鄉閭如癡姨者豈不寥寥鄭善果之
母即禄秩所及且贍六親而盈滿是防也此其人殆
聞道而知安命者乎
唐柳公綽夫人韓氏相國休之曾孫臯之女也嚴肅儉
約為聞家歸柳氏三年而少長未嘗見其啓齒斥綾羅
錦繡不御每歸覲不乘金碧輿乘竹兜子二青衣步屣
以隨
李景讓母鄭氏東都人性嚴明早寡諸子皆自訓敇貧
治墻得積錢盈缸母祝曰吾聞無妄之獲身之災也天
以先君餘慶矜其貧賜之乎則願諸孤成學此不願也
命掩而築之
謹按女道必求其儉非為一身之節用計也上好下
必甚况母之於子心惟主慈故每潛流於奢而不知
及其奢而督之晩矣柳公綽李景讓其賢表著於天
下而皆母之以節儉先之教之也誰謂女貞非天地
之大義哉
宋曹女者尚書郎修古女也修古知閩興化軍卒官僚
吏醵民錢三十萬致之曰以共窆女曰父奉身約而廉
今亡矣葬之豐儉獨稱家有無治具而受私遺焉非父
志也告其母辭焉僚吏曰即營葬有具請以嫁公女女
曰吉凶有常禮男女有常位父没用於喪且不敢而曰
以為嫁不亂常禮乎以室中而受門外之私遺不亂常
位乎卒不受君子曰知禮
謹按禮有常經儉以居身本屬道義之正變則坊表
弛而交際日流於冐濫用於喪且不敢胡為乎以為
嫁資曹女明以常禮其居心可嘉嚴於常位其居身
更可欽也是則真有得於儉約之大者矣
禮之道
謹言
内則曰男不言内女不言外
又曰内言不出外言不入
謹按古聖人訓人之言者多矣大約以慎默為要考
之内則則尤致謹於男女之際内外之間蓋言之不
謹未有不始乎輕忽而卒乎縱恣者男以為偶言内
耳久之而内之不當言者亦言矣又久之而其言遂
入於内矣女以為偶言外耳久之而外之不當言者
亦言矣又久之而其言遂出於外矣甚或貽帷薄之
羞召家國之亂是以婦言為四德之一而多言列七
去之條無論梱以外所不宜言即梱以内語曷如默
多曷如寡乎故采古人之論婦言及賢媛之能謹言
者以備法戒焉
女誡曰事有直曲言有是非直者不能不争曲者不能
不訟訟争既施則有忿怒之事矣此由於不尚恭下者
也擇辭而說不道惡語時然後言不厭於人是謂婦言
又曰夫婦之好終身不離房室周旋遂生媟黷媟黷既
生言語過矣語言既過縱恣必作縱恣既作則侮夫之
心生矣此由不知止足者也
謹按人之多言皆由於信己之直而必明其是見人
之非而欲折其曲故曹大家深戒之以為人有事直
而言是者固自恃而易争有事曲而言非者亦安肯
自屈而不訟於是互相忿怒而家以不和矣故必先
存恭敬下人之心而出之以理發之以時則直者不
致招尤即曲者何難感化乎然而恭下之心尤當謹
之夫婦之際設使恃愛好而媟黷因媟黷而妄言侮
夫而不自知縱已而不知止無論好者終至於離而
一家之人必將羣起而厭之矣古之論婦言者獨此
最為親切著明誠婦女所當三復也
宋李宸妃杭州人祖延嗣仕錢鏐為金華縣主簿父仁
德終左班殿直妃初入宫為章殿太后侍兒莊重寡言
真宗以為司寢既有娠從帝臨砌臺玉釵墜妃惡之帝
心卜釵完當生男子左右取以進釵果不毁帝甚喜已
而生仁宗
金睿宗貞懿李皇后性明敏剛正有決容貌端整言不
妄發
顯宗孝懿皇后圖克坦氏其先忒里闢刺人也曾祖抄從
太祖取遼有功命以所部為明安世襲之袓博勒和以
戰功多累官開府儀同三司贈司徒齊國公父貞尚遼
王宗幹女梁國公主加駙馬都尉贈太師廣平郡王后
以皇綂七年生於遼陽母夢神人授以寳珠光熖滿室
既寤而生紅光燭於庭后性莊重寡言父母常令總家
事細大必辦諸男不及也
謹按古之賢后妃其言多裨益於君國然未有恃其
賢哲而敢輕言者至宋李妃之生明主金兩后之垂
賢聲或以寡言著或以不妄言著其餘公卿大夫士
庶人之婦能謹言者史不多見詩曰白圭之玷尚可
磨也斯言之玷不可為也易曰吉人之辭寡躁人之
辭多道德經曰多言數窮為婦者奈何舍吉趨躁而
貽終身之玷取數窮之辱乎
禮之道
慎儀
内則曰女子出門必擁蔽其面夜行以燭無燭則止
詩栢舟之三章曰我心匪石不可轉也我心匪席不可
卷也威儀棣棣不可選也
君子偕老之首章曰委委佗佗如山如河象服是宜
謹按女子舉止容&KR0918;之間端重則足以表貞輕佻則
足以招咎故内則於晝而出夜而行必示以遠耻之
道蓋一動而不可苟也然必内堅其貞一之心而後
能外著其備美之度昔衛莊姜處夫婦之變作詩以
自明謂石可轉而我心不可轉席可卷而我心不可
卷故發為威儀全備&KR0570;習而無可揀擇取舍豈非觀
其儀可徵其心乎所以偕老之詩謂夫人之儀必如
山之安重如河之弘廣而後稱其法度之服若夫豔
冶炫餙是取人䙝狎而聖人所深惡矣為婦女者可
不慎哉
女誡曰盥浣塵穢服餙鮮潔沐浴以時身不垢辱是謂
婦容然所求者亦非論佞媚苟親也固莫若專心正色
禮義居㓗耳無塗聽目無邪視出無冶容入無廢餙無
聚會羣軰無看視門戶則謂專心正色矣若夫動静輕
脱視聽險覬入則亂法壞形出則窈窕作態說所不當
道觀所不當視此所謂不專心正色矣
謹按女誡之訓婦言有深合乎禮與詩之教者蓋儀
生乎心而見乎色心專則色正色正則有鮮㓗之容
而無邪媚之態夫子重之一家敬之不亦善乎苟心
之不專或怠於檢飭而垢容可憎或習於邪僻而亂
法貽咎夫子鄙之一家賤之不成其為婦矣是以一
視一聽一出一入皆當存敬謹之心絶輕恣之意誠
無微而可忽也
齊孟姬者華氏之長女孝公之夫人也好禮貞一過時
不嫁齊中求之禮不備終不往公聞之乃修禮親迎于
華氏之室父母送孟姬不下堂母醮房之中結其衿縭
戒之曰必敬必戒無違宫事父誡之東階之上曰必夙
興夜寐無違命其有大妨於正命者亦勿從也諸母誡
之兩階之間曰敬之敬之必終父母之命夙夜無怠爾
之衿縭父母之言謂何姑姊妹誡之門内曰夙夜無愆
爾之衿鞶無㤀父母之言遂納於宫三月廟見而後行
夫婦之道久之公遊於琅邪孟姬從車奔姬堕車碎孝
公使駟馬立車載姬以歸姬使侍御者舒帷以自障蔽
而使傅母應使者曰妾聞妃后踰閾必乘安車輜軿下
堂則從傅母保阿進退則鳴玉環佩内飾則結組綢繆
野處則帷裳擁蔽所以正心一意自歛制也今立車無
軿非所敢受命也野處無衛非所敢久居也三者失禮
多矣夫無禮而生不若早死使者馳以告公更取安車
比其反也則自經矣傅母救之不絶使者至輜軿已具
姬氏蘇然後乘而歸君子謂孟姬好禮
宿瘤女者齊東郭採桑之女閔王之后也項有大瘤故
號曰宿瘤初閔王出遊至東郭百姓盡觀女採桑如故
王怪之召問曰寡人出遊車騎甚衆百姓無少長皆棄
事來觀汝採桑道旁曾不一視何也對曰妾受父母教
採桑不受教觀大王王曰此竒女也惜或宿瘤女曰婢
妾之職屬之不二予之不忘中心謂何宿瘤何傷王大
悅曰此賢女也命後乘載之女曰頼大王之力父母在
内使妾不受父母之教而隨大王是奔女也大王又安
用之王大慙曰寡人失之又曰貞女一禮不備雖死不
從於是王遣歸使使者以金百鎰往聘迎之父母驚惶
欲洗沐加衣裳女曰如是見王則變容更服不見識也
請死不往於是如故隨使者閔王歸見諸夫人告曰今
日出遊得一聖女今至斥汝屬矣諸夫人皆怪之盛服
以待女至諸夫人皆掩口而笑左右失貌不能自止王
大慙曰且無笑不飾耳夫飾與不飾相去十百也女曰
夫飾與不飾相去千萬尚不足言何獨十百也王曰何
以定之對曰性相近習相遠也昔者堯舜桀紂俱天子
也堯舜自飾以仁義雖為天子安於節儉茅茨不剪采
椽不斵後宫衣不重采食不重味至今數千歲天下歸
善焉桀紂不自飾以仁義習為竒文造為高臺深池後
宫被綺縠弄珠玉意非有饜時也身死國亡為天下笑
至今千餘歲天下歸惡焉由是觀之飾與不飾相去千
萬尚不足言何獨十百也於是諸夫人皆大慙閔王大
感動以女為后出令卑宫室填池澤損膳减樂後宫不
得重采期月之間化行鄰國諸侯朝之侵三晉懼秦楚
女有力焉及女死之後燕遂屠齊閔王走死於外
楚鄭子瞀者鄭女之嬴媵成王之夫人也初成王登臺臨後
宫宫人皆仰觀子瞀直行不顧徐步不變王曰行者顧
吾以為夫人與千金而封若父兄子瞀終不顧于是王
下臺而問曰夫人重位也封爵厚禄也一顧可以得之
可得而終不顧何也子瞀曰妾聞婦人以端正和顔為
容今者大王在臺上而妾顧則是失儀節也不顧告以
夫人之尊示以封爵之重而後顧則是貪貴樂利以忘
義理也苟忘義理何以事王王曰善遂立以為夫人
謹按婦儀皆出於禮禮者内端其心外慎其飾者也
齊孟姬論出入進退之節最為詳盡而歸諸正心一
意至以死守之楚子瞀則告以夫人之尊示以封爵
之重而不輕一顧至齊閔王夫人論餙與不&KR0918;則因
身及國明大道而啟盛治又不特容儀之間而已後
之處宫幃者誦孟姬守死之言則一動非細行矣遵
子瞀端正之訓則一顧非末節矣佩閔王夫人之論
則所以贊君而飭身者又何至縱心意而階禍亂乎
後漢章德竇皇后扶風平陵人建初二年選入宫進止
有序風容甚盛肅宗雅以為美馬太后亦異焉后性敏
儉傾心承接稱譽日聞明年遂立為皇后
北周武帝武成后阿史那氏突厥部木扞俟斤之女也
突厥滅蠕蠕後盡有塞表之地周齊争衡俱結以為援
俟斤初欲以女適周既而悔之武帝即位前後累遣使
焉保定五年詔陳公純許公宇文貴武神公竇毅南安
公楊符等備皇后文物及行殿并六宫以下一百二十
人至俟斤牙帳所迎后俟斤又許齊婚將有異志純等累
請不得反命會雷風大起飄壞穹廬俟斤大懼以為天
譴乃禮送后純等奉之以歸既至武帝接以親迎之禮
后有姿貎善容止帝深敬禮焉
謹按古之賢后妃其取重於人主者在德不在色竇
后進止有序風容甚盛太后與章帝皆異之北周武
成后善容止武帝深用敬禮豈非淑德藴於内而令
儀著於外耶信乎主宫壼者不可不慎儀而欲慎儀
者又不可不先修德也
宋太祖孝惠賀皇后開封人性温柔恭順動以禮法建
隆三年詔追册為皇后
孝章宋皇后河南洛陽人左衛上將軍偓之長女也母
漢永寧公主后幼時隨母入見周太祖賜冠帔乾德五
年太祖召見復賜冠帔時偓任華州節度后隨母歸華
州孝明后崩復隨母來賀長春節開寳元年遂納入宫
為皇后年十七性柔好禮每帝視朝退常具冠帔候接
遼世宗妃甄氏後唐宫人有姿色帝從太宗南征得之
寵遇甚厚生寧王只没及即位立為皇后嚴明端重風
神閑雅内治有法
金世宗昭德皇后烏凌噶氏其先居海羅伊河世為烏
凌噶部長率部族來歸居上京曾祖勝管康宗時累使
高麗父舒哩騎射絶倫從太祖領行軍明安雖在行
伍間不嗜殺人以功授世襲穆琨為東京留守后聰敏
孝慈容儀整肅在父母家宗族皆敬重之
顯宗孝懿皇后圖克坦氏初為皇太子妃世宗嘗謂諸王
妃公主曰皇太子妃容止合度服飾得中爾等當法效
之
元巴延呼圖克皇后鴻吉哩氏敏德王博羅穆爾之安
也至元三年立為皇后性節儉不妬忌動以禮法自持
謹按宋遼金元諸皇后流芳史冊固非一端然其要
莫大於禮賀宋二后皆好禮至帝朝退必俱冠帔候
接其於禮不亦嚴乎甄后端重閑雅烏凌噶后容儀
整肅圖克坦后容止合度鴻吉哩后動持禮法皆未有
不循乎禮者蓋禮者儀之所自出儀者禮之所由明
不夙求諸禮而強&KR0918;諸儀非怠肆而無度即矯強而
不安矣是以古之訓女者必以禮而女之修身者亦
必以禮也
唐襄城公主文皇帝女也適蕭瑀子銳性孝睦動遵禮
法帝勅諸公主師焉
宋臨汝侯惟和夫人馮氏宗婦也孝謹柔明動不踰禮
侯卒以未亡自處菲衣蔬食居處肅嚴雖家人亦罕見
其面云
宋清河郡君張氏尚書存女温公司馬光妻也和柔敦
厚自始嫁至没未嘗有忿懥之容亦未嘗有矯妄之言
人有非意侵加默然不辨退亦不復寘懷
謹按詩相鼠之篇曰相鼠有皮人而無儀人而無儀
不死胡為春秋傳列國諸侯卿大夫其容或俯或仰
執玉或高或卑識者因以卜其休咎儀之關係如此
則自一命而上誰不當慎儀者非可以男女異也唐
襄城公主以帝女而動遵禮法宋馮夫人以侯家而
動不踰禮張郡君以大臣之女為大臣之妻而終身
無忿容妄言皆可謂心如結而儀不忒者矣豈非閨
閫所當法哉
御定内則衍義卷十二
