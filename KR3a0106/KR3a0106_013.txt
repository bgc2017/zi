欽定四庫全書
御定内則衍義卷十三
大學士傅以漸恭纂
讓之道
崇謙退
内則曰子生男子設弧於門左女子設帨於門右能言
男唯女俞男鞶革女鞶絲
又曰七年男女不同席不共食八年出入門戶及即席
飲食必後長者始教之讓
又曰凡女拜尚右手
謹按設弧於門左左者天道所尊設帨於門右右者
地道所尊必曰設者方男女之生其於弓矢絲帛有
可用之道而未能有用之之實也古聖人重男女之
生又重男女之别非特弧帨而已也其能言則唯與
俞不同其小囊之盛帨巾者亦革與絲不同教之既
嚴且按候而加謹焉男女之有别不於其情欲之將
動也當七歲時即教以不同席不同食出入門戸欲
其行之讓即席欲其坐之讓飲食欲其食之讓女拜
尚右亦取法隂之義漢時尚行此禮内則以此句為
終見一拜之間不可苟且以亂男女之羣臣於是益
信聖王之化天下必於其最早也教子嬰孩在謹其
始若侮詈父母毆擊兄姊父母不加訶禁反笑而奬
之彼既不辨好惡遂謂當然及其既長習已成性乃
怒而禁之不可復制殘忍悖逆無所不至此蓋父母
無深識遠慮不能防微杜萌溺於小慈養成其惡也
易坤文言曰隂雖有美含之以從王事弗敢成也地道
也妻道也臣道也地道無成而代有終也
謹按夫婦之造端可察乎天地是天地一大夫婦夫
婦一小天地也易首乾即次之以坤乾主資始坤主
資生天子文言暢發其理於六三之爻為之觧曰隂
有美德却不外露或從王事豈敢專擅地道如此妻
道如此臣道亦如此試觀地道博厚承天之氣以為
形因天之生而為養所以代上天之終而為臣為妻
者所當法也
論語邦君之妻君稱之曰夫人夫人自稱曰小童邦人
稱之曰君夫人稱諸異邦曰寡小君異邦人稱之亦曰
君夫人
謹按名分者百物之防維也名分不正則無事不見
其乖戾然而自謙乃守身之體故位愈隆而心愈下
德日邵而禮日恭邦君之妻其體與君敵是承父母
之命而六禮以聘之者也猶夫日之不可無月車之
不可無輔所以翼贊君德保護君身惟夫人是頼君
安得不稱之曰夫人哉特夫人之自稱則不可以夫
人自居也稱曰小童無知而已邦人則固因君之尊
以為尊稱之曰君夫人若夫人與他國通問候之禮
其自謙之詞曰寡德小君而已而異邦人稱之亦曰
君夫人是又因本國之尊以為尊矣人尊之而己究
自處於謙此其所以為婦道也歟
儀禮士婚禮篇曰父送女命之曰戒之敬之夙夜無違
命母施衿結帨曰勉之敬之夙夜無違宫事庶母及門
内施鞶申之以父母之命命之曰敬恭聽宗爾父母之
言夙夜無愆視諸衿鞶
謹按柔順之道教之於未嫁之前名分之嚴教之於
既嫁之後而出門之際尤所當謹父命以敬而且戒
母命以勉而加敬庶母等又申之以敬而恭聽蓋今
日之父母即今日舅姑之法則異日之舅姑未必知
今日父母之可恃謙退之不敢不崇也勢也謙退之
不忍不崇也情也諄諄數語父母之心百結父母之
腸九逥矣嫁女之家三日不息燭古人信有為乎其
言之哉見衿鞶如見父母欲其無忘施之結之之心
耳真德秀曰夫之道在敬身以帥其婦婦之道在敬
身以承其夫故父之醮子曰往迎爾相承我宗事勖
帥以敬親之送女曰往之女家必敬必戒無違夫子
而夫婦之道盡於此矣
孔子曰婦人無專制之義有三從之道在家從父適
人從夫夫死從子無所敢自遂也教令不出閨門事在
饋食之間而已矣是故女及日乎閨門之内不百里而
犇喪事無擅為行無獨成參知而後動可騐而後言晝
不遊庭夜行以火所以正婦德也
晏嬰曰夫和妻柔姑慈婦聽禮也夫和而義妻柔而正
姑慈而從婦聽而婉禮之善物也
謹按婦道不敢倡專惟夫是從者終其身以從為主
者也在家從父即講習從夫之禮夫死從子正以完
從夫之局故上事舅姑下和媵妾而後有當於夫之
心動則擁蔽其面言則保傅從而詔之又何至有擅
為獨行之舉哉嚴之以五不取復戒之以七去凛凛
乎逆亂不順是防也晏嬰論禮君令臣共父慈子孝
兄愛弟敬之下即重夫和妻柔姑慈婦聽齊家之道
居多且申之曰夫之於妻雖貴和樂必以義而帥其
妻妻之於夫雖貴柔順必以正而事其夫是二德貴
於相濟也至姑於婦則一於慈而從婦於姑則一於
聽而婉蓋姑婦皆秉謙退之性姑且必謙退自崇也
婦可不謙退是兢兢哉
曹世叔妻班氏名昭班彪女也博學高才帝數召入宫
令皇后諸貴人師事焉號為大家永初中太后兄大將
軍鄧隲上書乞身太后不欲許以問昭昭因疏奏略曰
謙讓之風德莫大焉夷齊去國天下服其廉高太伯違
邠孔子稱為三讓所以光昭令德揚名於後世論語曰
能以禮讓為國乎何有又作女誡七篇以卑弱為苐一
曰古者生女三日卧之床下弄之瓦磚而齊告焉卧之
床下明其卑弱主下人也弄之瓦磚明其習勞主執勤
也齊告先君明當主繼祭祀也三者蓋女人之常道禮
法之典教矣謙讓恭敬先人後己有善莫名有惡莫辭
忍辱含垢常若畏懼是謂卑弱下人也晩寢早作勿憚
夙夜執務私事不辭劇易所作必成手跡整理是謂執
勤也正色端操以事夫主清靜自守無好戲笑潔齊酒
食以供祖宗是謂繼祭祀也三者苟備而患名稱之不
聞黜辱之在身未之見也三者苟失又何名稱之可聞
黜辱之可遠哉以敬慎為第三曰隂陽殊性男女異行
陽以剛為德隂以柔為用男以彊為貴女以弱為美修
身莫若敬避彊莫若順故曰敬順之道女之大禮也夫
敬非它持久之謂也夫順非它寬裕之謂也持久者知
止足也寬裕者尚恭下也
謹按女子之道必附丈夫以傳故古來不見專書即
内則一篇所載亦往往非女子所行之事劉向所著
列女傳且掛漏不倫則班昭女誡其要典矣觀其疏
奏丈夫且當重謙讓何况女子夫女子之謙讓不自
今始自初生而已然矣男子載寢之牀而女子載寢
之地男子載弄之璋而女子載弄之瓦由是而種種
謙遜不特非不當有即儀亦不敢恃為己有勤以將
之法以束之冥其善惡藏其辱垢畏懼而勿弛整理
而弗辭端清而弗斁僅可免黜辱而全其名稱然敬
慎之道尤加詳焉剛柔秉之隂陽彊弱定於男女女
子既以柔弱為主故敬則必順自不開嫌隙於丈夫
順則必敬豈其乖常道於守身女子之道如此其難
也昭之言曰鄙蒙先君餘澤頼女師典訓執箕箒於
曹氏四十餘載今男能自謀矣但傷諸女當適人而
不漸於教不聞婦禮故臨終作此誡以授之可見凡
事必有家學必有師訓乃無媿於為人焉爾
顔氏家訓曰婦主中饋唯事酒食衣服之禮耳國不可
使預政家不可使幹蠱如有聰明才智識達古今正當
輔佐君子勸其不足必無牝鷄晨鳴以致禍也
謹按内則所重止在敬順而後世多以聰哲為賢内
則所識止在衣服飲食而後世多以詩文為貴母怪
乎侵丈夫之權預國家之政悍然不知其非也顔之
推家訓可取為今日閨門法
東漢光烈隂皇后新野人世祖聞其美納焉及即位以
其賦性寬仁欲立為后后以郭有子辭不肯當封貴人
仁孝矜慈七歲失父雖數十年言及未嘗不流涕帝每
嘆息焉
謹按建立太子上承宗廟下衍宗祊乃國家第一大
事况光武開剏方新所望後人之承繼者必切隂后
窺得此意以郭后有子願立媵妾不敢當皇后之封
其識見有足嘉者賦性寬仁其逮下有深恩矣至於
父逝數十年言之輒流涕天懷中發情誼懇篤宜乎
得光武之心蓋漢統方絶而獨力中興痛念祖緒尤
先立乎其大隂后心光武之心所以終得册立為后
柔順之有終如此哉
和熹鄧皇后當隂后正位中宫時方為貴人衣有與皇
后同色者立解易若竝見不敢正坐離坐行則僂身自
卑帝有問常逡巡後對帝每嘆息曰修德之勞乃如是乎
立為皇后辭讓者三然後即位手書表謝深陳德薄不
足以充小君之選
謹按謙之為卦自卑而尊人繫辭傳曰謙尊而光則
能尊人者人尊之鄧后之承事隂后夙夜戰兢動有
法度即一衣服之同色者且不敢冐混而必别嫌明
微德行摰矣意念深矣其大者在憂繼嗣之不廣恒
垂涕嘆息帝服其修德之勞后亦自嗟其竭誠盡心
以事皇后也全傳所載鄧后美行多端大抵皆以柔
道行之柔信婦人之盛事矣
漢順烈梁皇后永建三年選入掖庭及以貴人立為皇
后少既聰惠深覽前世得失雖以德進不敢有驕耑之
心每日月見適輒降服自求其愆
謹按君之與后猶夫天之有日與月也故日變則君
修其政治月變則后省其職事精誠所至上達於穹
蒼梁皇后謙冲之德本於天成即以德進嘗翼翼焉
不敢驕而自高循循也不敢專而自用也蓋知柔順
之不可不求其篤實也即安常處順原無所為矜高
恣肆之地况上天之治亂靡常一身之休咎無定抑
何必不朝乾而夕惕也哉一時如是終身如是柔順
利貞君子攸行梁后有焉
晉趙衰之妻文公之女也曰趙姬文公之為公子也避
居狄趙衰從狄人入其女叔隗季隗於公子公子納季
隗以叔隗妻衰生盾焉及反國以趙姬妻之生原同屛
括姬請迎盾母於狄衰不敢姬曰不可夫得寵而棄舊
非義安新而忘故無恩與人勤於危難富貴而不顧無
禮失此三者其何以使人雖妾亦無以侍巾櫛矣詩曰
采葑采菲無以下體德音莫違及爾同死君其迎之衰
許諾乃迎叔隗與盾來以叔隗為内子身親下之以盾
賢請立以為後使三子下之
謹按人之處世全本於識識所見者小則一物且分
彼此况在親疎骨肉之間識所見者大則一生可以
居人之後視人所生之子宛如己子而恬然義命自
安矣趙姬因其子而念其母已難且迎叔隗而已下
之復以盾為賢請立為後而使三子下之也總之天
將興晉有重耳之主即有趙衰等之臣其家又有此
賢内助言則卓碩心則謙退其閱歴世故有偉識以
處此矣
讓之道
和妯娌
内則曰適子庶子祗事宗子宗婦雖貴富不敢以貴富
入宗子之家雖衆車徒舍於外以寡約入
又曰舅没則姑老冡婦所祭祀賓客每事必請於姑介
婦請於冡婦舅姑使冡婦勿怠不友無禮於介婦舅姑
若使介婦毋敢敵耦於冡婦不敢並行不敢並命不敢
並坐
謹按妯娌不序齒以夫之序為序冡婦承宗廟尤加
重焉者家道之傳代必先於冡婦也適子冡婦既重
宗子宗婦尤重往來之禮無日不篤適子庶子祇事
大宗車徒衆多亦必停止於外而以寡約相見也知
宗子宗婦之重自知冡婦之為重姑雖年高持家全
恃冡婦然祭祀賓客之大事必請於姑而後行豈敢
自專介婦則必請於冡婦猶之乎不敢自專也舅姑
之使冡婦雖有勤勞不敢懈倦衆婦無禮則冡婦不
友介婦又何得敵耦於冡婦哉雖有勤勞不敢恃此
而與冡婦相抗非惟任事不敢抗即並行並命並坐
槩乎不敢規制既嚴自不開乖盭之端而和妯娌之
道得矣
東漢明德馬皇后年十四歲選入太子宫承事光烈皇
后旁接同列禮敬飭備上下安之
和熹鄧皇后入掖庭為貴人時年十六恭肅小心動有
法度承事隂后夙夜戰兢接撫同列常克己以下之雖
宫人隸役皆加恩借帝深嘉焉
謹按妯娌之禮多行於卿士庶人天子諸侯之家則
接見希少而非禮無從以生然旁接同列即妯娌之
類必敬以謹之於内禮以防之於外始能上下宴安
明德馬后和熹鄧后當初入宫闈之時上事太后即
能與同列共相欽式豈非賢后之懿行乎
晉王祥弟覽母朱氏遇祥無道覽年數歲見祥被楚撻
輒涕泣抱持至於成童每諫其母朱又虐使祥妻覽妻
亦趨而供之朱患之乃止
崔孝芬兄弟孝義慈厚弟孝暐等奉孝芬盡恭順之禮
坐食進退孝芬不命則不敢也鷄鳴而起且温顔色一
錢尺帛不入私房吉凶有須聚對分給諸婦亦相親愛
有無共之
謹按五倫之中不及師弟師弟之道由朋友推而較
朋友則加嚴九族之中不列妯娌妯娌之道由兄弟
推而較兄弟則加辨嫂叔不親授受禮有明文嫂姑
亟需篤好女誡不憚詳言之至於列女傳多不及妯
娌惟晉史有王祥王覽崔孝芬崔孝暐二事一則代
受勤渠一則互相親愛可謂和矣可以得處妯娌之
道矣
顧之推家訓曰夫有人民而後有夫婦有夫婦而後有
父子有父子而後有兄弟一家之親此三者而已矣自
兹以往至於九族皆本於三親焉故於人倫為重也不
可不篤兄弟者分形連氣之人也方其幼也父母左提
右挈前襟後裾食則同案衣則傳服學則連業遊則共
方雖有悖亂之人不能不相愛也及其壯也各妻其妻
各子其子雖有篤厚之人不能不少衰也娣姒之比兄
弟則疎薄矣今使疎薄之人而節量親厚之恩猶方底而
圓蓋必不合矣唯友娣深致不為旁人之所移者免焉
柳開曰顯考治家孝且嚴旦望弟婦等拜堂下畢即上
手低面聽我顯考訓誡曰人皆兄弟無不義者盡因娶
婦入門異姓相聚爭長競端漸漬日聞偏愛私藏以致
背戾分門割戶患若賊讐皆汝婦人所作男子剛賜者
幾人能不為婦人言所惑吾見多矣若等寧有是耶退
則惴惴不敢出一語為不孝事所以開軰賴此得全其
家云
謹按古人云家難而天下易治天下用法治家用情
法過則流於刻用情過則流於搖惑夫婦各成其家
故其言易聽妯娌各有其好故其釁易開初發於不
及覺繼成於有偏信所許在曖昧則親友不能代剖
其是非含怨在隠曲則日久更生其猜忌且或以難
明之心跡觸境而生疑又或以偏重之情勢瞻顧而
生畏疑則交好之心不堅畏則搆闘之手愈毒顔之
推柳開所言何其痛而切直而婉然竊疑妯娌之美
多不傳於經史妯娌之惡亦不傳於經史美尋常事
惡無可指之事也是以其權全在丈夫張公藝九世
同居唐高宗幸其宅問所以能睦族之道公藝書忍
字百餘以進忍則乖氣不生乖氣不生則妻言不動
自相友相助而不相争矣隋牛宏有弟弼醉射殺宏
駕車牛妻迎謂宏曰叔射殺牛宏無所怪直曰作脯
妻又曰叔射殺牛大是異事宏曰已知此其齊家有
道而妯娌自調然在女子則當以女誡家訓為兢兢
也
唐張孟仁妻鄭玅安其弟張仲義妻徐玅圓共處一室
紡績寸絲不入私房有所饋俱納於姑臨用則請取之
不問孰為己物徐富不驕鄭貧不謟鄭歸寧則徐乳其
子徐歸亦然太平間表其門曰二難以為妯娌師法
昌化章氏兄弟俱未有子其兄抱育族人一子未幾自
舉一子弟曰兄既有子盍以所抱與我兄以告妻妻猶
在蓐乃曰未得子而抱之方得子而棄之其謂義何且
新生安可保也弟請不已兄妻曰必不得已寧以吾新
生者與之弟不敢當兄妻竟與之後二子皆成立長曰
翊次曰詡翊子樵槱詡子鑄鑑皆相繼登科睦婣之報
如此
謹按妯娌之難雍和者有二一則家資之厚薄一則
子女之親疎若鄭氏徐氏之互乳其子而女工絶不
分其為誰兄妻弟妻之互撫其姪寧舍其子而竟不
以為異豈非天性之最良者乎
遼耶律努妻蕭氏小字意辛國舅駙馬都尉陶蘇幹之
女母呼圖公主意辛美姿容年二十始適努事親睦族
以孝謹聞嘗與娣姒會爭言魘魅以取夫寵意辛曰魘
魅不若禮法衆問其故意辛曰修己以㓗奉長以敬事
夫以柔撫下以寬母使君子見其輕易此之為禮法自
然取重於夫以魘魅獲寵獨不愧於心乎娣姒服其言
耶律术者妻蕭氏小字鄂爾本國舅貝勒之女性端慤
有容色自幼與他女異年十八歸术者待娣姒謹裕貞
婉娣姒推尊之
謹按此遼史中娣姒之賢者意辛以禮法自持不特
足以破魘魅之術妬心忌心偏憎偏好之心無所不
化能化娣姒乃能和娣姒訛里自幼即與人迥别而
娣姒之間又復謹而不溢裕而不迫貞而不撓婉而
不戅和之曲盡其情娣姒安得不衆共推尊之也
明顔荗猷迪吉錄曰人家不和多因婦女以言激怒其
夫而嫌隙遂開於同類蓋婦女所見不廣不遠故輕於
割恩而易於修怨於是有親兄子姪至死不相往來者
有無子而不肯以猶子為後有多子而不肯與其兄弟
者有為小姑則譖嫂於母為嫂妗則譖姑於夫者其事
多端不可槩述不知我既入丈夫之家同榖同穴生子生
孫長與此家傳世無極則丈夫之親皆我之親也和睦
致祥乃我之吉事福慶也我之所以待舅姑即兒婦之
所以待我我之所以待妯娌即我衆兒婦之所以相待
終日親厚豈不快樂
謹按此論最為痛切婦女所當諦聽故採為和妯娌
之要道焉
讓之道
睦宗族
女誡曰婦人之得於夫主由舅姑之愛己也舅姑之愛
已由叔妹之譽己也由此言之我臧否毁譽一由叔妹
皆知叔妹之心不可失而不能和之以求親其蔽也哉
且夫妹者體敵而分尊恩疎而義親若叔媛謙順之人
則能依義以篤好崇恩以結援使徽美顯章而瑕過隠
塞舅姑矜善而夫主嘉美聲譽曜於邑隣休光延於父
母若夫蠢愚之人於叔則托名以自高於妹則因寵以
驕盈驕盈既施何和之有恩義既乖何譽之臻是以美
隠而過宣姑忿夫愠毁訾布於中外耻辱集於厥身進增
父母之羞退益君子之累斯乃榮辱之本而顯否之基
也可不慎哉然則求叔妹之心固莫尚於謙順矣謙則
德之柄順則婦之行凡斯二者足以和矣詩云在彼無
惡在此無射斯之謂也
謹按詩桃夭之篇曰之子于歸宜其家人言近而夫
之弟妹遠而夫之親族無不咸宜也然必由近而及
遠未有近先乖疎而遠能和洽者故女誡深言叔妹之
心不可失而著其所以失之之故則曰驕盈示其所
以得之之由則曰謙順驕盈則無往而或宜謙順則
無往而不宜凡敦睦宗族之道皆備於此矣
晉公司馬昭王夫人曲盡孝道謙恭接下進嬪御以禮
及晉代魏尊為皇太后能敦睦九族言必典禮浸潤之
譖皆不得行
金睿宗貞懿李皇后敦睦親族周給貧乏宗室甚敬之
顯宗孝懿皇后圖克坦氏惇睦九族恩紀皆洽
謹按九族由一本而分士大夫以下其族有親疎之
殊而無上下之分至帝王之家則分懸而體嚴矣况
正位宫壼養尊處優於九族不尤迥絶乎乃晉之王
太后金之李后圖克坦后皆以敦睦親族著於史冊自
古立國安邦未有不資懿親之夾輔者賢后妃以睦
族贊其主裨益豈淺鮮哉若夫推恩有等得心有道
是在審乎至當而已
晉鄭袤妻曹氏魯國薛人也袤娶為繼室事舅姑甚孝
躬紡績之勤以充奉養至於叔妹羣娣之間盡其禮節
咸得歡心及袤為司空其子默等又顯朝列時人稱其
榮貴曹氏深懼盛滿每默等升進輙憂形於色食無重
味服浣濯之衣袤等所獲禄秩曹氏必班散親姻務令
周給家無餘資
宋陳堂前者漢州雒縣王氏女節操行義為鄉人所敬
但呼曰堂前猶私家尊其母也堂前年十八歸同郡陳
安節歲餘夫卒僅有一子舅姑無生事堂前歛泣告曰
人之有子在奉親充家爾今已無可奈何婦願盡孝如
子在日舅姑曰若然吾子不亡矣既葬其夫事親治家
有法舅姑安之子日親年稍長延名儒訓導既冠入太
學年三十卒二孫曰綱曰緩咸篤學有聞初堂前歸陳
夫之妹尚幼堂前教育之及笄以厚禮嫁遣舅姑亡妺
求分財産堂前盡遺室中所有無吝色不五年妹所得
財為夫所罄乃歸悔堂前為買田置屋撫育諸甥無異
己子親族有貧窶不能自存者收養婚嫁至三四十人
里有故家甘氏貧而質其季女於酒家堂前出金贖之
俾有歸子孫尊其遺訓五世同居並以孝友儒業著聞
乾道九年詔旌表其門閭
謹按睦宗族之道非特和恊無間而已蓋必加以恩
惠周其窮乏而後敦睦有其實焉世之富且貴者多
擁厚資自奉若起艱難而致饒裕益吝惜不好施矣
晉曹氏夫子俱顯所得禄秩必班散親姻至家無餘
資宋陳氏以嫠婦辛苦治家而能贍無饜之夫妹親
族貧者收養婚嫁甚衆一則居易驕之勢不自養而
以養人一則當至難之遇能自立而又能立人考其
行事豈非可傳可法哉
御定内則衍義卷十三
