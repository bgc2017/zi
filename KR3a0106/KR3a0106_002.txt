欽定四庫全書
御定内則衍義卷二
大學士傅以漸恭纂
孝之道
事父母
内則曰父母將坐奉席請何鄉將袵長者奉席請何趾少
者執牀與坐御者舉几歛席與簟懸衾篋枕歛簟而襡之
又曰父母唾洟不見冠帶垢和灰請潄衣裳垢和灰請
澣衣裳綻裂紉箴請補綴
謹按女子在家從父故當以父母之教遵而守之為
先當雞初鳴而盥潄櫛縰笄總衣紳與夫所佩之無
所不備問父母之寒燠痛癢與子之事父母者無以
異其抑搔之必敬也扶持之必敬也問所欲而進之
必敬也載於事舅姑者甚詳未嫁之際莫之敢忽即
一奉席亦必請所鄉將更卧處又必請趾之何從韜
衾枕之必以親身其詳而不自專如此唾洟所關甚
微必令之不見於人洗灈補綴其工甚下且在在加
虔其勤而不自逸又如此事親之道豈不備哉
又曰是故父母之所愛亦愛之父母之所敬亦敬之至
於犬馬盡然而况於人乎
又曰將為善思貽父母令名必果將為不善思貽父母
羞辱必不果
詩小雅曰無非無儀唯酒食是議無父母貽罹
謹按女子之道愛敬本諸父母不特非不當有即善
之可儀而象者亦不可自以為有惟於中饋之酒食
詳悉周至如内則所著者慎而修之以無遺父母羞
縱至父母既殁仍持此無父母詒罹之心為善則父
母有令名為不善則父母有羞辱終其身惓惓翼翼
不敢稍忘乎父母者即女子事父母之極則也
詩周南葛覃三章曰言告師氏言告言歸薄汙我私薄
澣我衣害澣害否歸寧父母
春秋莊公二十有七年冬杞伯姬來
謹按凡諸侯之女父母在則有歸寧之禮所以展孝
也文王之妃已嫁而孝不衰於父母婉轉以致其詞
樸素以將其意尤德之厚而人所難者周家八百年
雍穆之化始於閨門故關雎以美其始又葛覃以賦
其事修身齊家豈無所本而致此哉降及春秋杞之
伯姬獨以賢德為聖人所予特書曰來所以問父母
之安是禮得其正而心全乎孝者
詩邶風曰毖彼泉水亦流於淇有懷于衛靡日不思孌
彼諸姬聊與之謀
謹按衛女嫁於諸侯父母終思歸寕而不得故作是
詩夫禮緣人情而為之者也緣人情而為之則父母
其本根兄弟其同氣何以有歸寕父母之禮而無歸
寕兄弟之禮乎蓋人情有出於天理之公者有出於
人欲之私者聖人制禮將以全天理之正而節其人
欲之私故凡女子已嫁而返兄弟不與同席而坐不
與同噐而食所以厚别也閨門之内所可與同坐而
共食者惟母姑姊妹耳使父母殁而歸寕則誰與同
坐誰與共食而誰為之王寕以義斷恩不以恩揜義
此衛女之思歸而究不能歸所謂發乎情止乎禮義
者也
東漢和熹鄧皇后太傅禹女孫年五歲太傅夫人愛之
為剪髮年高目冥誤傷額血出后忍痛不言侍者怪之
問何得無痛后曰非不痛言之傷大人心故忍之諸兄
每讀經傳輒下意問難母常非之曰汝寕當應博士舉
耶后重違母言晝修婦業暮誦經典父卒哀毁三年不
食鹽菜
宋陳國大長公主仁宗長女也幼警慧性純孝帝嘗不
豫主侍左右徒跣籲天乞以身代帝隆愛之
魏國大長公主英宗第二女宣仁聖烈皇后所生神宗
時雖下嫁左衛將軍王詵每以不得日侍宣仁於宫居
常悒然間遇旱暵帝降損以禱主亦如之曰我奉賜俱
出公上固應同其休戚帝居慈聖光獻皇后喪毁甚主
曰吾與上同體視此亦復何聊立散遣歌舞三十軰
徐國長公主神宗幼女也欽成皇后所生始封慶國公
主及笄猶處聖瑞宫侍母疾晝夜不暫去藥餌非經手
弗以進逮疾革號痛屢絶左右不忍視崇寕三年下嫁
潘美之曾孫意事姑修婦道潘故大族夫黨數千百人
賓接皆盡禮後追封賢静長帝姬
謹按人之所不學而能者其良能也所不慮而知者
其良知也我身生自父母昊天罔極男女奚辨而所
重在從夫家庭之事遂有不得自由者然竟借此弛
其孝順豈不愚哉鄧皇后美行多端而自幼所志便
卓然超人意表祖母剪髮傷痛而不言母非其問難
即勤勤婦業而不忍再拂其訓是真以父母之心為
心者至於仁宗長女乞以身代英宗二女戀親尤切
神宗幼女侍奉獨周抑豈有所矯強而然乎處豐厚
而不移惇養之心當下嫁而愈厪膝前之戀豈非千
古所可奉行者哉
齊女者傷槐衍之女也景公愛槐懸木其下曰傷者死
衍醉而傷槐女造晏子之門請曰妾聞之明君之蒞國
也不損禄而加刑不以私恚害公法不為六畜傷人民
不為野草傷禾苖今妾父以社膰故不勝麯蘖之味而
傷槐君以槐故欲殺之妾恐傷執政之法害明君之義
敢自投代死晏子惕然言於公而赦之罷守槐之令
謹按一女子之微能救父命且言詞温柔有體可禆
風化晏子言於其君而赦之亦可謂能體下民之隠
者矣
西漢緹縈臨淄人太倉令淳于意之少女父有罪當刑
怒罵其五女曰生女不生男緩急無可恃於是縈隨父
至長安上書言妾父為吏齊中稱廉平今坐法當刑妾
傷死者不可復生斷者不可復續雖欲改過自新其道
無繇願没身為官婢以贖父刑文帝憐之為免父死因
除肉刑
謹按上書雖非女子所當為然感於其父當刑之痛
心隨至京師能以奏疏感動文帝是百姓之所難而
女子更難文帝不特免其父之死而并除肉刑下以
誠訴上以誠求刑措之風比於成康其仁愛又有出
人意想之表者若後世叩閽上訴而託言訟冤豈得
援此例哉
隋劉昶女河南人適長孫氏之子昶與文帝有舊以其
子居士恣横破其家産昶奉養甚薄女時寡居哀昶如
此每歸寕躬耕紡績以致其肥鮮後居士坐告不遜誅
昶亦下獄女每親調飲食詣大理餉父見獄卒跪而進
之歔欷嗚咽見者酸鼻及昶賜死於家詔百寮臨視時
女絶而復蘇者數矣公卿慰諭之女言父無罪坐子以
及禍情詞哀切人皆不忍聞見遂布衣蔬食以終其身
帝聞嘆曰吾聞衰宗之女興門之男固不虚也
唐趙氏女山陽人父盗鹽當論死女詣官訴曰迫饑而
盗救死耳情有可原能原之耶否則請與俱死有司義
之許減父死女曰身今為官所賜願毁服依浮圖以報
即截耳自誓侍父病卒不肯嫁
謹按劉昶之女能以孝動文帝之歎息趙氏之女能
以孝免罪父之性命總之情極其至則法有不可以
常例拘者甚矣孝不可不重也
吳荀崧小女名灌幼有奇節崧任襄城太守為杜曾所
圍力弱食盡欲求救於故吏平南將軍石覽計無從出
灌時年十三乃率勇士數千人踰城突圍夜出賊追甚
急灌督厲將士且戰且前自詣覽乞師又為崧書與南
中郎將周訪請援仍結為兄弟訪即遣子撫率兵三千
會石覽俱救崧賊聞兵至散走灌之力也
北魏王廣女廣仕劉聰為西揚州刺史蠻帥梅芳攻陷
揚州而廣被害女時年十五芳納之俄於闇室擊芳不
中芳驚起曰何故反耶女罵曰蠻畜我欲誅反賊何謂
反乎汝反逆無狀害人父母而復以無禮陵人吾所不
即死者欲誅汝耳今死自吾分但恨不得梟汝首於通
逵以塞大耻乃自殺
謹按武勇本丈夫之事而婦女從柔故不出閨門者
女子之行也然義憤所激則往往捨生而不顧至於
越城求兵且戰且走欲誅反賊以塞大耻雖志之得
遂與否不同其英烈有不可磨滅者矣
唐夏侯孝女者滑州胙城人父為鹽城丞歸喪明貧無
以自存女歸邑人劉寂者數年生二女矣念父甚請大
歸侍其父疾寂聽之既歸事父母劬甚事後母以孝聞
居五年父没毁不勝喪被髮徒跣身負土作塜廬其左
寒不綿纊日一食者三年詔賜粟帛表門後孝女卒其
女居母喪如母蓋其感也詔表世孝門
宋李女者建寕蒲城人父無子母病慟欲絶不茹葷三
年治女工供祭祀奉父母甘旨畢具父嘗以許邑人鄭
全未嫁邵武豪陳良委禽焉女斷髮數求死良不能奪
卒歸全事舅姑有道
謹按女子之於父母本屬天性雖終其身以事夫為
正而念及家貧親老奉養無資則情有不能不徘徊
者劉寂之妻以既嫁而辭歸鄭全之妻以未嫁而盡
孝一則拮据墳墓而女同其孝一則斷髮求死強者
不能奪豈不凛凜乎百世之憲哉
明康孝女濟源人父友賢年老無子贅王珏為壻康勸
母納妾生子而乏乳康亦生女遂舍之乳其弟曰吾父
老矣女可得弟不可再得也母嘗病康嘗糞夫早没誓
不再適時人稱之
謹按女道事夫而此獨事父母女性多依母而多忌
此獨勸母納妾人未有不愛己之女者乃舍其女以
乳弟亦人情之所難也
東漢梁夫人嬺梁竦女樊調之妻孝和帝之姨恭懷后
之同産姊也恭懷生和帝梁氏相慶竇后怒乃誣梁氏
殺竦家屬移九真及和帝立竇后崩諸竇以罪誅放嬺
從民間上書自訟天子感悟引見稱梁夫人擢樊調為
郎中改葬恭懷於西陵追封竦為侯徵還家屬
酒泉龐淯母趙氏之女也字娥父為同縣人所殺而娥兄
弟三人俱物故讐喜而自賀以為莫已報也娥乃潜備
刀兵常帷車以候讐家十餘年不能得後遇於都亭刺
殺之因詣縣自首福禄長尹嘉義之解印綬欲與俱亡
娥不肯去後遇赦得免州郡表其閭太常張奐嘉歎以
束帛禮之
謹按女子從夫固天下之通義而終身不忘父母則
其本懷也梁夫人之鳴冤趙氏女之復讐皆烈烈足
嘉者
唐謝小娥者洪州人為歴陽叚居貞妻居歲餘居貞與
謝父同行賈江東並為盗所賊死小娥痛欲赴江自沉
救而免乃行丐食至上元夢父及夫告以殺己者名離
析為十二字曰車中猴門東草禾中走一日夫持問内
外姻莫能曉隴西李公佐善占得其意曰殺若父者申
蘭殺若夫者申春徧訪莫得也至江州得焉則有名盗
亡命者也於是小娥詭服為男子與傭保雜作因託傭
蘭家日謹信自效隣保咸愛之雖蘭亦倚信諸蓋藏委
焉小娥見夫與父服用物具在乃益信所夢出入者二
期伺便發一日蘭出剽還盡集羣偷來分贓共釃酒為
樂醉卧不知人小娥閉戶拔佩刀斬首因大呼鄰保來
捕賊遂禽春言之官得贓千萬得其黨數十皆抵死刺
史張錫嘉其烈欲以聞觀察使不為請還豫章豫章人
高其義爭聘之不許祝髮事浮屠垢衣糲飯終其身
謹按以女子而報父與夫之讐已為古今所少謝小
娥乃能苦心訪問卑已代傭能使申蘭倚信而不疑
呼鄰里而同擒衆盗有才有智豈復當以女子目之
乎刺史嘉其烈而觀察使不為之請於朝非推諉不
任其心必有可疑夫柔貞之道持之久則武略出焉
孟子曰志壹則動氣獨奈何為丈夫反出女子下也
宋張女者羅江人也母楊寡居有操親黨有婚會母赴
之與女偕典庫雍乙從乙先歸罷會楊氏還則乙死庫
中莫知殺者主名言之官提刑張文饒忍人也億楊與
乙亂懼人知殺之以滅口下吏苛劾之楊言與女同榻
實無他逮女訊詞不更乃掘地為坎縛母子其内旁列
熾火間以水沃之垂絶者屢矣終不承一日女謂獄吏
曰我不勝痛將死矣願一見母而死既見謂母曰母清
潔表天日奈何受此汙辱必母自汚吾今死將訴冤於
天言訖絶於是石泉地大震者三日聲如雷天雨雪屋
瓦皆震勘官李志寕乃震恐夕具衣冠禱於天俄假寐
若有猿墜其前驚寤呼吏卒索之無有也默自念豈有
殺人者袁姓乎忽門卒報張氏饋食人袁大進執之曰
殺人者汝也袁色動曰吾憐之久矣願就死問之云適
盗庫金會雍歸殺之楊乃免時女死纔數日郡榜所居
曰孝感坊
謹按嚴刑之下何求而不得以如此清白之母與女
而遭此酷吏深為可痛然推其所以酷暴之故必羡
心典庫之資是以大貪大酷原相終始迨至地震雨
雪勘官始知猛省而罪人斯獲天道昭昭可不畏哉
而在張女貞烈之性則止知有母而罔恤其他也
隋王孝女名舜趙人父子春被從兄長忻夫妻所害無
子時女甫七歲與二妹寄食親戚家及笄不肯適人與
二妹中夜持刀入長忻家殺其夫婦以告父墓門詣縣
請罪姊妹争為謀首州縣不能决文帝聞之特原其罪
唐衛孝女字無忌絳州夏人父為鄉人衛長則所殺無
忌甫六歲無兄弟母改嫁逮長志復仇會從父大延客
長則在坐無忌抵以甓殺之詣吏稱父冤已報請就刑
廵察使禇遂良以聞太宗免其罪給驛徙雍州賜田宅
州縣以禮嫁之
賈孝女濮州鄄城人年十五父為族人元基所殺弟疆
仁尚幼孝女不肯嫁撫之能自立教伺元基殺之取其
心告父墓疆仁詣有司言狀論死女請代弟高宗憫歎
并免之徙洛陽
程氏女德興人肅宗時女之父兄為盗所殺因掠女去
隠忍十餘年後以計脱告於刺史顔真卿捕磔於市女
刳其肝心以祭其父兄宋程迥取春秋復仇之義表之
曰程英孝烈女
謹按貞義所激能復其仇而且求為先死卒至明君
賢士感歎而赦之表之如王孝女殺長忻夫婦以告
父墓姊妹争為謀首衛孝女抵甓而殺衛長則唐太
宗免其罪賈孝女教其弟伺元基而殺之而請代弟
死高宗徙之洛陽至程氏則隠忍於盗者十餘年卒
以計脱程迥取其合春秋復仇之義若此等者名雖
與日月争光可也
西漢郝聖姑字女君其父年四十無子惟生女君及笄
欲嫁之女君曰無昆季偹養一旦適人反貽其憂堅辭
不許事父母多有孝行
東漢張雨夀張人張明之女早喪父年五十不嫁有弟二人
雨教之讀書為之娶婦縣令謝夷吾請于上復其家
吳浣紗女永嘉人居蜃川莫知姓名家貧踰笄不嫁事
母孝常紡續為養人每見其夜浣紗而旦成布易以供
母及母卒遂抱石自沉里人為立祠并建浣紗坊以表
之
齊陳氏三女會稽人也陳無男祖父母年八十九父篤
癃病母不安其室遇歲饑三女相率於西湖採菱蓴更
日至市貨賣未嘗虧怠鄉里稱為義門多欲娶為婦長
女自傷煢獨誓不肯行祖父母尋相繼卒三女自營殯
葬為庵舍居墓側
唐李氏女汴人年八歲父亡殯於堂十年朝夕哀臨及
笄母欲嫁之斷髮丐終養居母喪哀號過人自營葬具
州里送葬千餘人廬於墓蓬頭跣足而負土以完園塋
蒔松數百武后時旌其門閭
鄭孝女兖州瑕邱人早喪母父神祚為官兵死於慶州
終鮮兄弟女年二十四即剪髮毁服護喪還鄉與母合
葬廬墓下初許嫁李元慶至是謝不嫁大中時詔旌其
門
蕭氏女父歴為撫州長史父母俱卒蕭年十六與女弟
毁貎載二喪歸貧不能給舟傭次宣州戰馬山舟人委
柩去蕭結廬水濱與婢穿壙而葬朝夕哀臨人高其行
或請婚女曰有能為我致柩葬故里請事之高安尉楊
含為載二喪歸蕭乃釋服而嫁楊氏
元馬英河内人父與二兄繼没英獨事母及二寡嫂甚
謹母没負土為四墳手植松栢廬墓終身
葛妙真宣城民家女年九歲聞術者言母年五十當死
即啼泣請禱誓不復嫁終身茹素祈延母壽母後年八
十一卒詔褒異之
金良女鄞縣人名汝安父母多疾汝安侍養惟謹及笄
大家争求聘汝安自謂父母老且病雖有兄弟馳驅門
戶朝夕之養奈何自是絶葷茹素夜焚香籲天祈親壽
後父母俱八十餘而没汝安居喪六年遂不復嫁鄉人
以孝稱前太史危素為之贊
謹按此皆以不嫁而養其親者蕭氏因揚載其父母
之喪而歸始釋服而嫁之猶然不嫁之心也
齊屠氏女諸暨東洿里人也父失明母痼疾親戚相棄
隣里不容女移父母遠住紵舍晝採樵夜紡績以供養
父母俱卒親營殯葬負土成墳忽空中有聲云汝至性
可重山神欲相驅使汝可為人療病必得大富女謂是
&KR0008;魅弗敢從遂得病積時隣舍人有溪蜮毒者女試療
之自覺病便差遂以巫道為人療疾無不愈家産日益
鄉里多欲娶之女以無兄弟誓死守墳不嫁
梁羊氏名淑禕蘭陵人蕭矯妻性至孝父喪哭輙吐血
母嘗有病淑禕終夜祈禱忽見一人在樹下自稱枯桑
君曰若母無患今洩氣在亥南求白石鎮之言訖不見
明日如言而疾愈
宋焦花女定陶人母病思食鮮麥時隆冬女哭於郊其
麥即穗取以奉母而疾愈
謹按屠女為人療疾淑禕得方療母焦花哭於郊而
麥以冬穗誠孝所召神為之通蓋如此
齊永興概中里有王女年五歲失明而孝年三十父死
伏屍哭涕盡以血其少妹娥䑛其血而左目遂明人以
為孝感
元張氏女廬州人嫁為高垕妻母目喪明女歸省抱母
泣以舌䑛之目忽能視州縣以狀聞褒異之
謹按此皆親目久盲忽焉以孝女而愈者
梁宛陵有女夜與母共寢母為虎所攫女啼號執虎尾
行數里不舍虎毛盡落乃置其母而去詔旌表其門
唐張氏二女歙人與母程氏登山採桑母為虎所攫二
女號呼搏虎虎舍去母獲免刺史劉瓚為復其家表其
鄉曰孝女
南唐聶氏當塗貧家也年十三隨母採薪母為虎攫去
女持刃跳登虎背抱虎頸極力剸之虎奮擲咆哮而斃
女走報家收母屍葬之
宋彭氏女年十九從父入山採樵父為虎所攫女挺身
亂斫虎父得不死事聞詔賜粟帛仍命有司歲時存問
盧氏女永嘉人一日與母同行遇虎將噬母女即以身
當之虎得女母乃免後有人見其跨虎而行里人為建
祠於永寕鄉至理宗朝封曰孝祐
元王氏女建德人至大間其父出芸舍傍遇豹為所噬
曳之升山父大呼女識父聲驚趨救以父所棄鋤擊豹
腦殺之父乃得生
姚氏餘杭人居山谷間父出刈麥姚居家執㸑母何氏
往汲澗水久而不返俄聞覆水聲亟出視之則虎&KR0742;其
母姚倉卒往逐即以手毆虎脇隣人因執器械以從虎
乃置之去姚負母歸求藥療之得不死
謹按此皆親為虎豹所噬而能捨身以救之者
東漢叔先雄者犍為人也父泥和永建初為縣功曹乘
船墮湍水物故尸喪不歸雄感念悲痛號哭晝夜常有
自沉之計所生男女二人並數歲雄乃各作囊盛珠環
以繫兒數為訣别之辭家人每防閑之經百餘日稍懈
雄因乘小船於父墮處慟哭遂自投水死其夕弟賢夢
雄告之曰後六日當共父同出至期伺之果與父相持
浮於水上郡縣表上為立碑圖像其形焉
曹娥上虞曹盱女也盱以五月五日弄潮而死娥年十
四哭於江邊即投江死越數日負父屍同浮水面上虞
令度尚上其事於朝為立廟祀之
唐饒娥樂平人字瓊真生小家父勣漁於江溺死娥年
十四哭水上不食三日死俄雷電父屍浮出鄉人具禮
葬之縣令魏仲光碣其墓建中初黜陟使鄭叔則表旌
其閭河東柳宗元為立碑
謹按此四事皆痛父之水溺而舍生者數日之間共
父屍而同浮水面其孝感鬼神之靈驗如此則生前
之孝養可知矣
北魏盧元禮妻李氏趙郡太守李叔允之女性至孝父
卒號慟幾絶迨母卒號踊而卒有司以狀聞詔曰孔子
稱毁不滅性蓋為其廢養絶類也李非嫡子而孝不勝
哀雖乖俯就而志厲義遠若不加旌異則無以勸勵澆
浮可追號曰貞孝女易其里為孝德里標李盧二門以
惇風俗
齊佩任羊緝女也烏程人隨母還舅氏母亡晝夜號哭
不飲食三日而亡鄉里號曰女表
唐楊紹宗妻王氏在褓而母亡繼母鞠愛之父征遼沒繼母又
卒王年十二乃舉二母柩而立父象招魂以葬廬墓左永徽
中詔楊氏婦在隋時父没遼西能招䰟克葬至祖父母
塋隧親服版築哀感行路因賜物百叚并粟以旌表門
謹按正天下以敦風俗為本敦風俗以謹門内為先
親死而至滅性豈不過甚然婦姑勃谿箕帚且有德
色索奩治裝比比皆是固女則之不嫺實父母訓廸
之未當故取此為養女者知所鑒云
宋朱娥上虞人朱回女也母早亡養於祖媼里中惡少
朱顔與媪競持刀欲殺媪娥年十歲號呼突前曰寕殺
我母殺媪也媪得脱女被數十刃以死事聞賜其家粟
帛會稽令董楷為娥立像於曹娥廟歲時配享焉
唐盧甫妻李氏秦州成紀人父瀾永泰初為蘄令諭降
劇賊數千人刺史曹昇襲賊敗之賊疑瀾賣已執瀾及
弟渤兄弟争相代死李見父被執亦請代父遂皆遇害
贈李孝昌縣君瀾渤皆贈官
高愍女名姝姝父彦昭事李正己及納拒命質其妻子
使守濮陽建中二年挈城歸河南都統劉元佐納屠其
家時女七歲母李憐其幼請免死為婢許之女不肯曰
母兄皆不免何頼而生母兄將被刑徧拜四方女問故
答曰神可祈也女曰我家以忠義誅神尚何知而拜之
問父所在西嚮哭再拜就死德宗駭嘆詔諡曰愍
宋詹氏紹興初淮寇破蕪湖女年十七歲賊至欲殺父
兄女趨前曰妾雖寠陋願事將軍以贖父兄命賊從之
釋父兄縛女隨行數里過市東橋躍水死之
謹按此皆其親遇賊而能捨身全節者夫女子生而
願為之有家固父母必至之情然自能食能言即約
其德於寬裕慈惠温良恭敬先嫁三月教於公宫教
於宗室雖既嫁而敬不弛於師傅其蒸諸理義者深
父母之恩何可忘哉今詳錄事父母之道或上書於
其君或請見於其相辯冤抑救危城延宗枝廬邱隴
復仇讐於數年之後矢貞亮於羣難之中甚至不嫁
終身且棄其身於水於虎於賊可不謂天衷之獨摯
歟凡以見聖人之教天下始閨門而逹邦國曲成若
是其不遺也若夫刳股刲肝其行過甚豈可訓哉先
賢有言曰貞烈自具正理孝養亦其本懷今後有毁
肢體而求全親者匹婦無知不在旌表之例嗚呼此
言盡之矣
御定内則衍義卷二
