欽定四庫全書
御定内則衍義卷一
大學士傅以漸恭纂
孝之道
事舅姑
内則曰婦事舅姑如事父母雞初鳴咸盥潄櫛縰笄總
衣紳左佩紛帨刀礪小觿金燧右佩箴管線纊施縏&KR1030;
大觽木燧衿纓綦屨以適舅姑之所及所下氣怡聲問
衣燠寒疾痛疴癢而敬抑搔之出入則或先或後而敬
扶持之進盥少者奉槃長者奉水請沃盥盥卒受巾問
所欲而敬進之柔色以温之
謹按此言事舅姑之道也女子在室所受者父母之
恩所奉者父母之教既嫁所受者舅姑之恩所奉者
舅姑之教故盡孝之道無異鷄鳴而起滌手濯口梳
髮韜以黑帛而加簮又用帛束髮之根而垂其餘被
衣加帶凡施於己之身者無不肅矣左佩拭器拭手
之二巾小刀及礪刀之石解小結之觽向日取火之
金燧右佩針與藏針之管并絲線絨線而藏於縏袠
二囊以及鑽火之木燧凡適於舅姑之用者無不備
矣然後結香囊繫履而往蓋未至舅姑之所而其敬
已如此及至舅姑之所問衣之寒燠而加減之體之
痛癢而按摩之出入則先後扶持沃盥則少長侍奉
且必請所欲而進焉其敬又如此夫婦事舅姑而無
所不敬可謂孝矣然其要則在下氣怡聲柔色此皆
發乎中形乎外而不自知者苟非孝舅姑之心素篤
於平日豈能矯飾於一時哉
内則曰子婦孝者敬者舅姑之命勿逆勿怠又曰在舅姑之
所有命之應唯敬對進退周旋慎齊升降出入揖遊不敢噦
噫嚏咳欠伸跛倚睇視不敢唾洟寒不敢襲癢不敢搔
又曰舅姑之衣衾簟席枕几不𫝊杖屨祇敬之勿敢近
敦牟巵匜非餕莫敢用與恒食飲非餕莫之敢飲食
謹按凡婦之事舅姑也莫不欲孝而或至於逆莫不
欲敬而或至於怠皆起於適己之便而遂弛其孝敬
之心今觀聖人所訓如應對進退周旋出入升降皆
人所謂小節也而必不敢忽口之噦噫咳唾身之欠
伸跛倚目之睇視鼻之垂洟寒而襲癢而搔人所謂
常情也而必不敢恣以至舅姑所服之衣履所用之
几杖所臥之衾枕簟席盛黍稷之敦牟盛酒之巵盛
水漿之匜皆不敢慢即尋常之飲食苟非舅姑所餘
亦不敢飲食豈復有適己之便而弛其孝敬之心者
乎乃知婦道莫不善於敢莫善於不敢充其敢之心
則凡犯上亂家之事無所不為矣充其不敢之心則
凡敬上宜家之事亦無所不盡矣是故婦道貴柔而
惡剛也
禮記昏義曰成婦禮明婦順又申之以著代所以重責
婦順焉也婦順備而後内和理内和理而後家可長久
也故聖王重之
謹按古禮娶婦之明日婦沐浴執贄以見舅姑所以
成為婦之禮盛豚肉於爼以饋舅姑所以明婦之當
順又明日舅姑共行饗婦之禮所以著𫝊代内治之
意其重之者至正其責之者深蓋内治之道順則和
不順則悖順則理不順則亂自上及下未有和理而
不昌悖亂而不敗者且深思傳代之意今日為人婦
者異日即為人姑我以和理創而後之為婦者皆師
其和理焉其家雖百世不替可也我以悖亂創而後
之為婦者皆師其悖亂焉其家雖一𫝊而覆可也奈
何狃目前而不訃長久乎
詩思齊之首章曰思齊太任文王之母思媚周姜京室
之婦
謹按周太王之妃曰太姜生子王季娶摯國任姓仲
女生文王是為太任太任能盡婦道以事其姑太姜
故詩人美之既稱其敬又稱其愛凡婦之事姑不本
之於敬則雖愛其姑而易至於狎不將之以愛則雖
敬其姑而易至於疎惟太任敬而且愛則必能深得
乎太姜之心矣事太姜如此事王季可知夫以諸侯
之女嫁為諸侯之妃處富貴而克盡婦道其育聖子
開丕基不亦宜乎
漢曺大家女誡曲從章曰舅姑之心豈當可失哉物有
以恩自離者亦有以義自破者也夫雖云愛舅姑云非
此所謂以義自破者也然則欲得舅姑之心奈何固莫
尚於曲從矣姑云爾而是固宜從令姑云爾而非猶宜
順命勿得違戾是非争分曲直此則所謂曲從矣故女
憲曰婦如影響焉則可賞
謹按漢班彪女名昭嫁曺壽賢而有學和帝嘗召入
宫后妃皆以師禮事之宫中尊稱為曺大家作女誡
七章此章則訓以曲從舅姑也大家謂為婦者固當
得夫之心尤當得舅姑之心凡物有恩深而不得不
離者亦有義重而不得不破者夫雖愛其妻而舅姑
惡之則必至於恩離義破矣故必曲從舅姑以得其
心無論姑言是非有順從而無爭抗若女憲之書所
云婦之順姑如影之随形響之應聲則受其賞愛必
矣此蓋曺大家恐婦人任己見而抗舅姑故以曲從
為誡其所謂姑言之非者不過偏執任性之類非誠
大悖於理也若果大悖於理則禮有諫親之法豈可
順從非道以誤舅姑哉
漢明帝為太子時伏波將軍馬援女年十四選入太子
宫承光烈隂太后禮敬飭備明帝即位有司請立后帝
未有所言皇太后曰馬貴人德冠後宫其人也遂立為
后
謹按后妃自周而後惟漢明德馬皇后為備美乃史
所首稱則在承事隂后禮敬飭備豈非為婦之道以
孝姑為重哉孝之發乎外者為禮孝之存乎中者為
敬禮與敬咸飭備焉則儀文之間既無一節之或缺
心志之内又無一念之不誠蓋得諸學問者深而不
獨生質之美矣隂后之擇婦以德馬后之承姑以孝
誠皆宫闈盛事可為後世法者也
唐高祖太穆竇皇后父周上柱國毅母周武帝姊襄陽
長公主后為女子時隋受周禪后哭自投牀下曰恨我
生不為男不能救舅家禍毅遽掩其口曰毋妄言然甚
竒之畫二孔雀屏間曰射中者許婚中者以十數而毅
私念必中目乃許高祖最後入請抽兩矢射兩目皆中
乃歸高祖時元貞太后老矣素羸有疾而性嚴諸娣
姒皆畏憚莫敢前侍后怡謹盡孝養至淹月不釋衣
履太后安之
謹按一代之興必有賢后佐之觀唐高祖射中畫雀
兩目而婚竇后豈非天與后為女子時深痛隋之取
周蓋英毅有大志者乃事元貞太后又何其婉順也
志不大不足以贊開國之謨心不小不足以盡承親
之道唐高宗而下後宫頗有才慧而反以致亂益信
婦道以孝謹為本寧德勝於才可也
唐太宗文德皇后長孫氏隋左衛將軍晟女也太宗初
為秦王時太子建成齊王元吉内結高祖諸妃日夜譖
愬后事高祖盡孝謹承諸妃嬪深自遜抑以消釋嫌猜
謹按唐太宗為建成元吉搆害長孫后不贊剪除而
圖消釋上則孝謹以事高祖下則謙抑以承諸妃處
人父子兄弟之間可謂曲盡其道矣
宋英宗宣仁高皇后亳州蒙城人太尉瓊曾孫女也后
仁明有至德動循禮法事光獻曺太后忠敬竭婦道帝
疾病兩官有違言后益祗敬諧合卒以調和
神宗憲肅向皇后河内人宰相文簡公敏中曾孫女也
哲宗即位尊為皇太后太皇太后命葺故慶壽宫以居
辭謝曰安有姑居西内而婦處宫東者乃即慶壽後殿
為隆祐宫居之
哲宗孟皇后太尉都虞候元孫女也年十六選入宫婉
順敦慤太皇太后及向太后皆愛之教之女儀太后手
詔言孟氏女能執婦道宜正位中宫既册立為皇后太
后謂哲宗曰天子得賢内助於國家慶非細也高宗時
尊為隆祐太后誕辰帝張宴宫中前上壽歡甚太后忽
泣數行下帝請故后慨然曰宣仁太后之賢古今母后
未有其比為姦臣所詆誣雖詔下明辯而國史未有定
後世何知焉吾意在天之靈不無望於上帝聞之悚然
明日命范冲更修神宗哲宗實錄諸姦詆誣狀畢露
本太后發之也
謹按宋世賢后曺高向孟皆以母儀著然考其婦道
率孝謹恭淑曺后之立不及事真宗三后高后祗敬
諧合調和英宗母子之間向后以太后處西内為婦
者不敢處宫東孟后以婉順敦慤得高向兩太后心
又為高太后辯詆誣定信史皆孝姑之大者由是觀
之安有不能盡婦道而能隆母儀者哉宫壼之内得
賢甚難宋獨四世繼美姑作之婦述之内治如此宜
其國運之昇平而風俗之醇茂也
隋蘭陵公主高祖女也性婉順好讀書高祖愛之年十
八適河東柳述謙順修婦道事舅姑甚謹有疾奉湯
藥必親
唐襄城公主太宗女也適蕭瑀子銳性孝睦動遵禮法
帝勅諸公主師焉有司請為營别第樹闕如制主辭曰
父事舅姑如事父母異宫則定省闕焉敢即安乎帝悦
命即瑀第門列雙戟表焉
和政公主肅宗女也適柳潭安禄山䧟京師姑寧國公
主方嫠居出走主棄三子以馬載姑與潭徒走從行日
百里潭躬薪水主躬爨以養
岐陽公主憲宗女也有美質為帝所鍾愛謂宰相曰我
嫡女及笄矣賢願得佳壻必不與豪貴人宰相李吉甫
進曰先司徒杜佑有嫡孫名悰始冠端而文臣嘗為司
徒吏習服其家法可配也帝立召見悰與語悦之授殿
中少監以主適悰杜氏故禮法名家主婉順奉上屏息
拜起同家人子禮二十餘年後姑寢疾主旦夕侍奉衣
不解帶湯藥非親嘗不進比喪葬哀毁特至
東光縣主名楚媛紀王慎女也適太子司議裴仲將事
姑如母
楚王靈龜妃上官氏下邽人靈龜出為哀王後而所生
父母在妃朝夕奉養甚謹凡珍美非獻不先嘗
謹按隋唐家法皆不足稱乃蘭陵襄成和政岐陽諸
公主及東光縣主楚王妃並以孝謹著於史册夫世
俗仕宦之女或自恃門第不能致敬舅姑乃生自帝
室而修禮惟謹誠賢矣哉若憲宗愛女不欲與豪貴
人而與禮法之家此亦帝王擇壻之法也
宋荆國大長公主太宗女也真宗時下嫁附馬都尉李
遵勖舊制選尚者降其父為兄弟行遵勖父繼昌生日
主以舅姑禮修謁帝聞密以兼衣寳帶器幣助其為壽
信國長公主神宗女也崇寧三年下嫁鄭王潘美之曾
孫意事姑修婦道潘故大族夫黨數十百人賓接皆盡
禮
謹按凡婦之於舅姑尊卑一定惟公主下嫁往往待
婦之禮失於崇事舅姑之禮失於降相沿成習久矣
乃荆國公主之事舅信國公主之事姑修婦道惟謹
蓋其時中宫淑順相接所以化誨之者有素而二主
則率教之尤著者也
周女宗者宋國鮑蘇妻也蘇仕衛三年而娶外妻女宗
養姑甚謹因往來者請問其夫賂遺外妻甚厚姒謂之
曰夫子有外好矣何以不去女宗曰吾聞婦以專一為
貞以善從為順禮有七去妬為之首吾姒不匡我以禮
而使吾為見棄之行非所聞也養姑愈敬宋公聞之表
其閭曰女宗
漢陳孝婦者淮陽人年十六而嫁未有子其夫當行戍
屬孝婦曰我生死未可知幸有老母無他兄弟備養吾
不還汝肯養吾母乎婦應曰諾夫果死不還婦敬愛愈
固紡績織絍以養姑父母哀其少將嫁之孝婦曰妾聞
之信者人之榦也義者行之節也妾受嚴命而事夫夫
行時屬妾以其老母既諾之矣養人老母而不能卒許
人以諾而不能信將何以立於世且夫不幸先死不得
盡為人子之禮今又使妾去之莫養老母是明夫之不
肖而著妾之不孝不孝不信且無義何以生哉因欲自
殺其父母懼而止養其姑二十八年姑年八十餘終盡
賣其田宅而葬之終奉祭祀淮陽太守以聞文帝賜黃
金四十斤復之終身號曰孝婦
謹按子養其母婦養其姑同心合力以致孝猶懼其
缺焉今女宗之夫為官守所羈孝婦之夫因戍役而
出以婦人而獨任孝養斯已難矣乃女宗不以夫之
他娶而改其心孝婦不以夫之既殁而負其諾不尤
難乎觀其所言一則曰貞曰順是坤道也一則曰信
曰義是常德也皆聖賢大道而二婦有合焉宋君漢
帝表揚而優異之其知風化之要哉
漢姜詩妻龐氏廣漢人詩事母孝妻事姑尤謹姑好飲
江水江去舍六七里妻常泝流汲以共值風不時還母
渴甚而恚詩責妻遣之妻止旁隣舍晝夜紡績市珍羞
使隣母自以其意遺姑如是者久之姑怪問隣母具以
告姑慙感聽還恩養愈謹生一子因遠汲溺江死妻恐
姑哀傷不敢言托以行學寬之姑嗜魚鱠又不能獨食
呼隣母共食夫婦常力作供鱠後舍側忽湧甘泉味如
江水每旦輙出雙鯉以供鄉族稱孝赤眉經詩里弛兵
而過之曰驚大孝必觸鬼神時歲饑盗遺詩米肉受而
埋之後察孝廉拜郎中除江陽令卒官人祠祀之
唐唐氏山南節度使崔琯之祖母也姑長孫夫人年高
無齒唐事之孝謹每旦盥櫛拜階下畢即登堂乳姑
以為常姑不粒食者數年康寧如一日後屬疾宣言無
以報新婦恩願新婦有子有孫皆得如新婦孝敬聞者
感動後琯昆弟子孫果殷盛人頌以為唐夫人之遺云
宋徐氏静海人天章閣待制施昌言妻也七歲喪母哀
甚欲自投水火為父兄抱持而止事繼母以孝聞歸施
氏事姑謹紉縫烹餁必飭早暮寒暑飲食必時姑亾哀
毁得疾踰年而後能起
宋周氏進士戚如圭母也婺州金華人生七歲喪父屬
睦寇亂母提匿林藪間以全亂定喪其母時祖母老家
人懼傷其意撤几筵而周與伯娣食必祭見者為涕下
已而歸於戚姑高夫人臨諸婦甚嚴無當意者周始盥
饋則說之行止召與俱時不樂小大側足傍睨不敢前
周羞甘鮮伺顔色時共之高夫人輙為之舉箸已高患
風痺周與俱臥起扶侍終其身
明李大妻甄氏奉姑甚孝夫與其弟異居一日姑往視
其次子家甄氏随行不忍去姑側姑力遣之還甫三日甄
氏心驚舉身流汗意姑疾也亟往省之果有以疾来
告者甄氏沿道拜禱至姑側侍湯藥數日而愈後姑年
九十一終既葬甄氏廬墓三年旦暮悲號不已里人稱為
孝婦詔旌表其門
謹按百行莫大於孝然考之史𫝊婦之殉節者不勝
書而致孝養者述甚少豈非以為閨闈之常事與夫
捐軀者一旦之激烈固為甚難奉養者終身之敬謹
亦何容易即如此數婦者家之豐約遇之貴賤境之
逆順未嘗齊而孝思之醇篤則一也𫝊之言孝曰視
於無形聽於無聲又曰左右就養無方服勤至死承
親之心如是其微盡孝之道如是其久非具至性其
孰能之數婦洵可風已
宋徐元妻許氏年二十而寡子甄甫三歲父憐其少改
嫁之載以適同縣張負婚之夕自經救而蘇送歸養舅
姑盡孝年八十餘乃卒元嘉中表門
隋覃孝婦上郡鍾氏婦也年十六而嫁無何夫死事姑
以孝聞數年姑及伯叔相繼死貧無以葬覃紡績傭貿
十年葬八喪詔表閭
宋司馬公沂妻李氏陜夏縣人也年二十八而寡遺二
男一女幼一子及女尋夭父母欲奪其志誓不可惡衣
蔬食勤苦自守姑李老病臥一榻扶然後起哺然後食
李左右奉養無小失其志比歿終不懈
宋進士朱甲妻郎氏湖州安吉人朱官浙東卒郎護送
還至玉山世亂道梗留居之豪柳強委禽不許夜棄&KR1019;
奉柩去柳邀之道中以死拒得免抵家養姑謹姑病禱
天刲股肉進啖而愈姑卒以毁聞元大德中表門
元俞新之妻聞人氏夫沒斷髮誓不二事姑孝姑病風
失明聞人手滌溷穢時時舐其目目為復明姑卒與子
親負土葬之朝夕悲號聞者惨惻鄉人為之語曰欲學
孝婦當問俞母
元白孝婦太原人夫慕釋棄家去為僧白年二十留養
姑不去服勤織絍以供姑九十餘卒竭力營葬畫姑舅
像祀之終其身
元趙孝婦早寡事姑孝家貧傭織於人得美食必持歸
奉姑自啖麤糲嘗念姑老一旦有不諱無由得棺乃以
次子鬻富家得錢百緍買杉木治之棺成置於家南鄰
失火風烈甚火勢及孝婦家孝婦急扶姑出避而棺重
不可移乃撫膺大哭曰吾為姑賣兒得棺無能為我救
之者苦莫大焉言畢風轉孝婦家得不焚人以為孝感
所致
明韓太初妻劉氏事姑寗氏甚謹太初故元時為知印
洪武七年例遷和州挈家以行姑在道遇疾劉氏刺臂
血和湯以進姑疾愈至瓜州復病亦如之此至和州太
初卒劉氏種蔬以給食養姑尤謹又二年姑患風疾不
能起時盛暑劉氏晝夜侍姑側驅蚊蠅姑體腐蛆生席
又為齧蛆蛆不復生及姑病篤齧劉氏指與之訣劉
氏號呼神明刲股肉和粥以進姑復蘇越月而卒劉氏
殯舍側園中欲還合葬於舅墓哀號不能歸事聞太祖
遣中使賜劉氏衣一襲鈔二十錠官為送其姑喪歸葬
旌其門復其家徭役
謹按婦以夫為天失其所天形影相弔而矢冰霜之
操秉金石之志斯已罹人生之極艱矣乃更上奉衰
親下竭孝養豈易勝任哉今觀諸節婦皆處貧困
遘險難而孝養未嘗少懈為之姑者或享高壽或愈
危疾或明瞽目孰非其孝心所致與夫壽算之修短在
天疾病之安危有命乃婦人女子之精誠能感格而
轉移之甚至反風却火然則天也命也一心而已矣
唐鄭義宗妻盧氏范陽人略涉書史事舅姑甚得婦道
遭夜有盗數十人持伏鼔譟而入家人悉奔竄唯姑老
獨在堂盧冐白刃擁抱姑不去為賊捶擊幾死姑以得
全賊既去家人問曰羣賊兇横何獨不懼答曰人之所以
異於鳥獸者以其有仁義也比隣有急尚相赴救况姑
在而委棄若萬一危禍豈宜獨生
宋譚婦趙氏吉州永新人元兵破永新趙抱嬰兒隨其
舅姑逃匿文廟中為悍卒所獲殺其舅姑執趙欲汚之
不可&KR0916;以刃趙罵曰吾舅死於汝吾姑又死於汝吾從
吾舅吾姑死耳豈願生哉遂遇害血漬文廟兩楹間入
甎為婦抱嬰兒狀久而宛然如新或訝之磨以砂石不
滅鍜以熾炭其状益顯
元湯煇妻張氏處州兵亂其家財先已移入山砦夫與
姑共守之舅以疾未行張歸任藥膳且以輿自隨既而
賊至即命以輿載其舅去而已遇賊賊以刃脅之曰從
我則生否則死張掠髮整衣請受刃賊未忍殺張懼汙
即奪其刃自刺死年二十七
謹按此皆婦為舅姑死者也子於父母以天合婦於
舅姑以人合居安處順盡孝致養亦足稱賢況乎遇
患難罹兵刃而以舅姑之故舍生取義豈可多得哉
盧氏趙氏張氏損身以救舅姑而舅姑獲全盧氏之
不死天幸耳趙氏從舅姑俱死血留廟甎久而不滅
為千古竒蹟其舅姑亦可無憾於地下矣
宋麗水林侑妻周氏侑子江妻徐氏周知書奉道法夫
卒奉姑謹主饋非手所治弗以進徐養周亦如之宋季亂
徐生子定老甫六月元兵至江負之竄澤中寇追射江
棄兒走死周與徐避地東山聞變間行往迹之又遇盗
時周既老矣盗麾之去而廹徐東行姑婦相持哭曰
願同歸九泉不相離苟生也周默禱神寇忽若見有
負裝槖行者急持戟趨奪之婦得脱行失道過澤畔
則先所棄兒在焉兵退求江尸得之而家毁僦舍宇以
居困甚或說徐再適徐指兒泣曰林氏數十世惟姑及兒
何忍棄之兒幸成立異日持酒酹先塚姑之慶也吾之
願也兒稍長好學娶潘氏故冨家女荆釵布裳提甕出
汲奉祖及姑盡孝徐晩攖疾不能行潘晝夜扶掖後
定老舉元延祐進士為秘書丞得贈父母如其官子孫
多舉進士至大官徐壽六十三卒後一年周乃卒年八
十一
元尹氏楊氏皆霍婦也至元間尹氏夫耀卿沒姑命其
更嫁尹氏曰婦之行一節而已再嫁而失節妾不忍
為姑曰世之婦皆然人未嘗以為非汝何獨恥之有尹
氏曰人之志不同妾知守妾志爾姑不能強楊氏夫顯
卿繼殁慮姑欲其嫁即先白姑曰妾聞娣姒猶兄弟也
宜相好焉今姒既留妾可獨去乎願與共修婦道以終
事吾姑姑曰汝果能若是吾何言哉於是同處養姑
二十餘年以節孝聞
謹按節孝之婦得一人焉已足為家之光世之法乃
林氏則姑婦三世霍氏則姒娣兩人誠美行聚於一
門矣昔孟子稱人性皆善即婦人女子未有不禀
貞淑之性者特無所觀感遂為習俗所移耳今觀兩
姓孝養之道姑作于前而婦繼于後姒倡其美而娣
踵其芳然則處閨房之中有表率之任者何可不盡
孝以立訓哉
御定内則衍義卷一
