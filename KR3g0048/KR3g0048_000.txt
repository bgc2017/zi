遁甲演義術數類六(隂陽五行之屬)
提要
(臣)等謹按遁甲演義四卷明程道生撰道生
字可生海寧人言遁甲者皆祖洛書然河圖
以圖名當有竒偶之象洛書以書名當有文
字之形故班固以為六十五字(見漢書五行志)劉向
以為三十八字劉歆以為二十字(並見尚書正義洪範)
(篇)是皆先漢以來洛書無圖之明證若如宋
以後所傳四十五點之狀與河圖不殊則當
名洛圖不名洛書矣考大戴禮載明堂古制
有二九四七五三六一八之文此九宫之法
所自昉而易緯乾鑿度載太乙行九宫尤詳
遁甲之法實從此起方技家不知求其源故
妄託也其法以九宫為本緯以三竒六曜八
門九星視其加臨之吉凶以為趨避以日生
於乙月明於丙丁為南極為星精故乙丙丁
皆謂之竒而甲本諸陽首戊己下六儀分麗
焉以配九宫而起符使故號遁甲其離坎分
宫正授超神閏竒接氣與歷律通開生之取
北方三向與太乙通龍虎蛇雀刑囚旺墓之
義不外於乘承生尅與六壬星命通至風雲
緯候無不該備故神其說者以為出自黃帝
風后及九天元女其依托固不待辨而要於
方技之中最有理致考漢志所列惟風鼓六
甲風后孤虚而已於竒遁尚無明文至梁簡
文帝樂府始有三門應遁甲語陳書武帝紀
遁甲之名遂見於史則其學殆盛於南北朝
隋志載有伍子胥遁甲文信都芳遁甲經葛
祕三元遁甲圖等十三家其遺文世不槩見
唐李靖有遁甲萬一訣胡乾有遁甲經俱見
於史志至宋而傳其說者愈多仁宗時嘗命
修景祐樂髓新經述七宗二變合古今之樂
參以六壬遁甲又令司天正楊維德撰遁甲
玉函符應經親為製序故當時壬遁之學最
盛談數者至今多援引之自好竒者援以談
兵遂有靖康時郭京之輩以妖妄誤國後人
又攙雜以道家符籙之法益怪誕不可究詰
於是六壬盛行而遁甲之學幾廢究之遁通
於壬壬於人事為切遁於天文為優實亦未
有以軒輊也世所傳五總龜烟波釣叟訣稍存
梗槩而是編旨約詞該於用竒置閏之要頗
為詳具至論本命行年謂欲乘本局中吉星
生旺其說亦他書所未及存之以備三式之
一殆亦五行家所不廢歟乾隆四十六年十
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
