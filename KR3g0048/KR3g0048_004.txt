遁甲演義卷四
明程道生撰
隂陽二遁十八局圖列後
真人閉六戊法
夫六戊之法謂世人欲求仙入山林渡江海安立軍營
排兵布陣置頓倉舍或受法行籙驅神使將鎮邪避病
逃罪隠匿避難潛身遠行止宿隄防盜賊必先用真人
閉戊局則諸惡不能侵龍虎來相助鬼神盡欽伏矣
若有急事心迷不及布局行者則禹步斗罡心眼存想
青龍蓬星入太隂以旬符印面呼玉女相護出天門入
地戶天藏癸上隠去無人見矣或軍數衆多厰野營寨
安宿之時防避敵人驚劫便禹步吸王方氣噴手心捫
摩眼如數訖便從中望北山林崖岸一遭至戍上住心
眼均訖定六戊位巳定則用旬符指六戊位以心用符
却搬土從子上均布散寅辰午申戌位各接連門報符
念六戊呪呪訖收符安囊下然後高枕無憂而卧敵人
不能害縱有驚劫賊兵自驚恐他迷路而回更專記天
曉時急存心目開天門散土界然後方令軍行若忘不
開天門及不散土界則隊伍迷亂反被他兵圍劫
其布六戊之法或用杜荆杖或用勅過刀劍相地以六
為方數臨時隨意作大小先禹步吸王方氣噴刀劍上
且隨方布定十二支却以刀從亥上起手畫地如日之
轉畫至戍上留空乾位作門再禹步從乾位空處入城
中
祝曰維(某)年月日時弟子(某)敢昭告于天地父母六丁
六甲六旬十二時辰青龍蓬星明堂太隂天上玉女六
戊藏形之神(某)好樂長生之術行不擇日出不問時今
欲遊行為(某)事欲利自身謹按黃帝風后遁甲式專請
玉女六戊畫地敷局出天門入地戶閉金關乘玉女青
龍朱雀勾陳螣蛇白虎玄武六合太隂六丁六甲六戊
六旬十二時辰咸衛我而出行到(某)處所在左右巡防
隨行隨止隨卧隨起辟除盜賊口舌消亡君子見我喜
樂倍常小人見我歡躍徨徨男女見我迎奉酒漿百鬼
惡賊當我者亡今日禹步上應天罡玉女侍傍下辟不
祥萬精壓伏所向無殃治病立瘥凡百吉昌所攻者逹
所擊者破所求者得所願者成帝王大臣二千石長吏
見我者愛如赤子萬姓三軍見我者敬如父母今按天
文召請玉女六戊大神隨行引進送逹還宫日後倘(某)
復有召請神當復出急急如九天玄女元君律令勅
又呪曰泰山之陽恒山之隂盜賊不起虎狼不侵天帝
有勅司命先行城郭不完閉以金關千凶萬惡莫之敢
于急急如九天玄女元君律令勅呪畢以刀杖掘取
中央土一斗或取艮上鬼門上土一斗或六斗吸王方
氣噴在土上均作六分土復取六戊符置六戊之方然
後取六分土置六戊之位六戊之上必於本旬戊上起
置土一分即戊辰之類其餘五分逆布六陽位
各置土一分常以此布逆布者謂布戊寅戊子戊戌戊
申戊午是也假令甲子旬日戊在辰甲戌旬日戊在
寅甲申旬日戊在子甲午旬日戊在戌甲辰旬
日戊在申甲寅旬日戊在午
假令甲子旬於辰上先布土一分次布寅上布子布戌
布申布午皆布土訖却將子位上土微微布散作
界接連寅上念曰鼠窟土高均接虎穴又將寅上
土微微布散作界連接辰上念曰虎穴土廣均接
龍隄又將辰上土微微布散作界連接午上念曰
龍隄土厚均接馬嶺又將午上土微微布散作界連接
申上念曰馬嶺土堅均接猴山义將申上土微微布散
作界連接戌上念曰猴山土硬均接狗城布土訖便以
刀杖畫一遍所留空乾位地上令其與前畫相連閉塞
天門上却以刀畫天地印封訖置其刀於取土之處逐
堆以劍孔下六戊神符仍以土封固乃禹步立中吸王
方氣噴手結天地印呪曰六戊之法天神祐之敢有
不從山嶽俱摧急急如律令勅呪訖就於局内任便
宿卧勿復出如到曉欲出即吸王氣盡力撥開乾門去
其印斗散其界土振衣而出吉如不散土即其神不敢
去巳上仍如運籌之法堆土即運籌也認定天門地
戶之方識其玉女守門之處仍出天門入地戶乘玉女
而去六十步切勿回顧自然迪吉
夫大暑六戊隠形并直事六戊符印俱選六甲六丁吉
日良時以雷擊棗木或年久楓木或香檀木雕刻成像
仍設壇祭拜先祭戊辰次及戊寅順而祭之然後行用
方有神騐如欲試之即牽帶犢母牛一頭于中將小犢
牛放於圈外終不能入必待去土一堆其牛即從散土
之處而入則見神靈矣
九天玄女閉六戊靈符百惡潛避先置營以朱書
神符置六戊上
博奕勝負局李靖孤虛立成圖
金匱云得與無視孤虚謂摴蒲博奕以正時六甲旬孤
上坐者勝虚上坐者負又參以三竒八門斗罡以拘指
他人必勝
甲子旬(孤在戌亥虚在辰巳)甲戌旬(孤在申酉虚在寅卯)甲申旬(孤在午未虚在子丑)
甲午旬(孤在辰巳虚在戌亥)甲辰旬(孤在寅卯虚在申酉)甲寅旬(孤在子丑虚在午未)
伍子胥曰凡遠行諸事不得往天庭天獄天牢三神大
凶常乘青龍歴蓬星
凡出行百惡不敢起大吉
六甲出行訣
青龍華蓋及蓬星步去地戶太隂靈天門天獄天牢固
隂陽孤宿合天庭占得星辰真有准凡事依之騐如神
甲子旬子上起青龍甲戌旬戌上起青龍甲申旬申上起青龍
甲午旬午上起青龍甲辰旬辰上起青龍甲寅旬寅上起青龍
並順行十二支
真人步斗法
步斗經曰夫步可以通神當以夜半居星下白場畫地
作九斗星間相去三尺天蓬從天罡起隨作次第布人
居魁前逆布之正立天英而歌斗呪誦至天英便先舉
左足並呼星名以次依經步之左右更遍履之如後此
法為之百日則與神人通矣秘之勿洩洩非人者殃墮
九祖盜視者無騐也乃誦曰
斗要妙兮十二神承光明兮威武陳氣髣髴兮如浮雲
七變動兮上應天知變化兮有吉凶入斗宿兮過天關
合律吕兮治甲榮履天英兮度天任清冷淵兮可陵沉
枝天柱兮擁天心從此度兮登天禽倚天輔兮望天衝
入天芮兮出天蓬斗道誦兮剛柔際天福禄兮流後世
出冥明兮千萬歲急急如律令
出天門入地戶過太隂居青龍法
三元經曰初出天門(六戊也)入地戶(六巳也)過太隂(六)
(丁也)居青龍(六甲也)所居之下百戰百勝假令冬至
上元甲子日甲子時初起兵出天門辰下入地戶巳下
過太隂夘下居青龍甲下百戰百勝又法出天門者
天上六戊在一宫入地戶天上六乙在九宫過太隂在
七宫居天上青龍在一宫餘倣此
斗罡古本云月月常加戌時時見破軍
假如閏月將何以為用此反錯今星臺詳訣於後
書云用時加月將順數要尋辰見辰罡指處天地鬼人
門所為當合指只在此時行雖不泥方向兼金值萬金
其法以天月將加所用正時王月將者即太陽是也每
以官歷上看太陽(某)月(某)日巳過(某)宫為准假如巳
亥年九月十七日夘時太陽入夘連有三十日俱以太
衝夘為天月將是也如九月初七癸未日巳時用事即
以夘加巳時上順去至午得辰即天罡在午指正南離
上大吉如欲進表獻策取斗所指戌亥之位戌乾亥為
天門方上出之獲吉也又如入病人之家必取斗罡
夫斗罡又必指丑寅之位丑艮寅乃鬼門之方去之乃
吉凡出行征討一切謀為之事俱從斗罡所指之方而
出大利巳上出斗罡所指吉方俱以左手持印取斗罡
炁一口吹之印上出之感應如神
六甲隂符法
經曰為上將禦敵者須作六甲隂符法令敵人自誅故
曰寧與人千金不教人六甲之隂天地之間此道最禁
藏之金匱貫之於心不𫝊非人慎勿輕洩盜視者盲盜
讀者啞若作六甲隂符必須齋戒若汚犯則無騐矣
六甲之隂者甲子旬隂在丁夘其神兔頭人身神名孔
林族甲戌旬隂在丁丑其神牛頭人身神名梁丘甲申
旬隂在丁亥其神猪頭人身神名陸城甲午旬隂在丁
酉其神雞頭人身名費陽甲辰旬隂在丁未其神羊頭
人身名王屈竒甲寅旬隂在丁巳其神蛇頭人身名許
咸池凡作符法常以月蝕之時伐杜荆及梧桐等木
隂枝或栢心亦可悉長九寸廣二寸厚三分用雌黃色
圖畫之作像并畫其神名着像下
凡畫符以錦絳為囊盛之大將自隨身用兵時便出六
甲旬六甲之符于囊外以指敵人自散不敢交兵也
凡取木時必先齋戒取酒一升鹿脯三斤鹽一盞祝卒
祭之白茒為蓆北向再拜祝曰杜荆之先百鬼之神曾
孫(某)甲欲與俱遊六甲之隂百鬼之神與子俱遊變化
(某)身以子所指莫不服者謹奉清酌美脯子鹽願歆享
之呪訖再拜凡三呪畢乃伐取木勿令穢汚亦勿令人
近穢物及雞犬見之并女人見之
先受持之法齋戒五日沐浴蘭湯食香㓗淨飯無食五
辛之物及畫符畢以六甲之日夜半醮之於方壇之上
為壇方一丈二尺外垺方十二丈開十二辰門以竹為
纂長三尺或九尺隨地方列之在四向六隂之符置壇
上依位放以色繒綵各三尺五寸上安酒三杯脯三斤
鹽一盞白茒為蓆北向北拜跪呼其四方堂之長六甲
六隂神名及門戶神名者
假令甲子日隂在丁夘正東再拜呼其神而呪之以絳
帛為囊盛隂符常隨身則百鬼不能侵以隂符指敵則
敵人自滅如倉卒無壇者但於庭中或野外畫地為之
亦可
禁敵法
凡能履隂陽符者令敵人兵不起為術之法甲乙日
平旦南向丙丁日食時西向戊己日日中北向
庚辛日日映東向壬癸日日入南向已上各日依
所向取方寸桃枝書敵師姓名着左履下求者必得履
敵人之名兵不起者謂書敵人寇賊姓名着左履下訖
呪曰(某)甲不善大逆輕毁天地日月伐名木杜樹使神
不得血食神但持之吾自與神誅擊隂陽神理共來剪
滅先於符下畫作人之像從月建上來呼其神名而隨
六甲之神所在滅之則敵人死仇自消亡矣
六甲所在神身
甲子旬其神在頭甲戌旬其神左足甲申旬其神右足
甲午旬其神體腹甲辰旬其神左手甲寅旬其神右手
凡行軍遇惡風倒拆旗杆者取四窮上土作泥人長三
尺手持桃木弓葦矢箭又執刀披髮向風三叩齒
呪曰天有四狗以守四境吾有四狗以守四隅以城為
山以地為河寇賊不得過來者不得進出者不得逸去
者不得退急急如律令呪畢棄之而去逆風之道即災
消除矣如不能呪棄之而去
六丁符式
術符上每加本形體手各持簡身穿朝衣佩帶各本相
足遇旬中所用日期宜用本旬符照鎮以淨室一間果
儀六碟面星竒召六丁書符
遁甲演義卷四
