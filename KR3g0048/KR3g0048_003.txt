遁甲演義卷三
明程道生撰
九星所屬
大益樞京天輔武曲紀星執慶剛昱天禽廉貞網星
總網星連住(總承符元)天心(文曲紐星)凝華好化天衝破軍關星
英明集華天任星隂襲大衍天蓬隠光(右弼)星
陽㻡孚慶天芮(洞明)左輔星照中勲今天英貪狼太星
通玄須變天柱禄貞星星
三元經曰輔禽心星為上吉衝任次吉理須明大凶天
蓬與天芮小凶天柱及天英更論五行旺相氣吉凶輕
重自然分大凶旺相凶却小小凶旺相號中平吉星旺
相吉無比若還無氣也中平凡吉宿亦要遇旺相若
遇休囚廢没亦不可用經曰若上吉次吉星無旺氣則
中平乘旺相氣則大吉乘死休囚廢則為凶以意審用
之九星休旺者謂九星各旺于同類月相于我生月休
于生我月囚於官鬼月死于妻財月日時同
五行旺相休囚
木旺東相北休南囚西火旺南相東休西囚北
金旺西相南休北囚東水旺北相西休東囚南
土旺於四維辰戌丑未無所不用也
九星旺相休囚旺相廢休囚
天蓬水星亥子月寅夘月申酉月巳午月(辰戌丑未)月
天任(芮禽)土(辰戌丑未)月申酉月巳午月亥子月寅夘月
天(衝輔)木星寅夘月巳午月亥子月(辰戌丑未)月申酉月
天英火星巳午月(辰戌丑未)月寅夘月申酉月亥子月
天(柱心)金星申酉月亥子月(辰戌丑未)月寅夘月巳午月
天蓬字子禽宜安撫邊境修築城池春夏將兵大勝秋冬
凶亡其士卒利主不利客嫁娶兩凶移徙失火鬭争
見血光入宫火盜賊修營宫室商賈皆凶
訟庭争競遇天蓬勝揵威靈萬里同春夏用之皆大吉
秋冬用此最為凶嫁娶遠行應小利葬埋修造亦閒空
須得生門同丙乙同之萬事得昌榮
天芮字子成宜崇尚道德交結朋儕受業師長吉不可
用兵嫁娶争訟移徙築室秋冬吉春夏凶
受道交結宜芮星行方直此最難明出行用事宜先退
修造安墳發禍刑盜賊憂惶驚小口更宜因事横官非
縱得竒門從此宿求其吉事也虚名
天冲字子翹宜出報仇春夏兵將勝秋冬無功不宜嫁
娶移徙入官築室祠祀市賈
嫁娶安營産女驚出行移徙遇遭迍修造埋葬皆不利
萬般作事且逡巡
天輔字子卿宜藴身守道設教修理將兵春夏勝得托
地千里嫁娶多子孫利移徙入市入官修營春夏有喜
天輔之星遠行良葬埋起造福添長上官移徙皆吉利
喜溢人財萬事昌
天禽字子公宜祭祀求福斷絶羣凶將兵四時吉百福
助之不戰用謀敵人畏服賞功封爵移徙入官祠祀
商賈嫁娶吉
天禽遠行偏宜利坐賈行商皆稱意投謁貴人兩益懷
更兼造葬皆豐遂
天心字子襄宜療病合藥將兵秋冬勝得地千里春夏
不利嫁娶入官築室祠祀商賈秋冬吉春夏凶利見
君子不利小人
求仙合藥見天心商途旅福又還新又將遷葬皆宜利
萬事逢之福禄深
天柱字子中宜迍兵自固隠跡將兵車傷卒死不宜移
徙入官市賈宜嫁娶修造祭祀
天柱藏形謹守直不須遠出及營為萬種所謀皆利益
遠行從去見災危
天任字子韋宜請謁通財將兵四時吉萬神助之敵人
自降嫁娶多子孫入官吉移徙築室凶
天任吉宿事皆通祭祀求官嫁娶同斷滅羣凶移徙事
商賈造葬喜重重
天英字子威宜出入遠行飲晏作樂利不宜嫁娶出兵移
徙入官築室祠祀商賈
天英之星嫁娶凶遠行移徙不宜逢上官文武皆宜去
商賈求財總是空
天輔之時
三元經曰天輔之時有罪無疑斧鑕在前天猶赦之
此時有罪皆能自釋
甲巳之日己巳時乙庚之日甲申時丙辛之日甲午時
丁壬之日甲辰時戊癸之日甲寅時是天輔之時也
遁甲利客
經曰天盤星尅地盤星在四時旺相日時有本方五
色雲氣在其方來助則客勝也地盤星尅天盤星在
四時旺相日時有各方五色雲氣在其方來助則主
勝也
天蓬加九宫利為客若在秋冬之月壬癸亥子日臨
戰有黑色雲氣從北方來助戰客大勝
天柱天心加三宫四宫利以為客若在秋月及季夏
之月庚申辛酉日臨戰有白氣雲色從西方來助戰
大勝
天任天禽天芮加一宫利以為客若在四季月戊巳
辰戌丑未日有黃雲氣從東北來助戰客大勝
天英加七宫利以為客若在春夏月丙丁巳午日有
赤雲氣從南方來助戰者客勝
遁甲利主
天英加一宫利以為主加秋冬月壬癸亥子日有黑
雲從正北來助戰者主大勝
天任天禽天芮臨三宫四宫利以為主如冬夏之月
甲乙寅夘日青雲從東南正東來助戰主大勝
天蓬加八宫利以為主如在四季月戊巳辰戌丑未
日有黃雲從東北西南來助戰者主勝
天輔天衝加六宫七宫利以為主如在季夏及秋月
庚申辛酉日有白雲氣自正西及西北來助戰者主
勝
天柱天心加九宫利以為主如在春夏月丙丁巳午
日有赤雲氣從正南來助戰主大勝
九星子時尅應
天蓬值子多不利入宅安墳上官下穴主有口舌爭
訟作用之時有雞鳴犬吠宿鳥閙林或鳥北方爭鬭
而飛造葬後主有缺唇人至六十日應雞生肉卵有
官訟至主退財
天芮值子時秋冬用之吉春夏凶不可用作用之時
主有走禽驚西南火光二人相逐為應造葬後主有
猫兒顛犬傷人公事發六十日内有女人自縊事秋
冬作用當進羽音人田地及妻女
天衝值子時主有大風雨至仙禽噪鐘鳴為應造葬
後六十日有生氣物入屋周年田蠶倍收更防新婦
産死吉因口舌得財
天輔值子時若反吟主天中有物衣明西方有人穿
紅白衣人前來大叫為應造葬後六十日進商音人
物産野猿猴入屋甑鳴時主加官進禄生貴子若門
竒並到有十二年大旺
天禽值子時主有懷孕女人來及紫衣至為應造葬
後六十日鷄上籬犬銜花儒人送物至為應主因武
得官進田土財物廿年後財谷大旺人丁千口
天心值子時主有人爭鬭鼓聲從西北為應造葬後
百日内赤面人作牙進商音人古器及畫軸家内生
白鷄十二年内田蠶大旺後因賭博見訟破財
天柱值子時作用主有大風四起火從東至缺唇人
為應造葬後六十日内主有蛇犬傷人遇刀刃殺人
血光破財
天任值子時作用時主有風雨至水畔鷄鳴東南方
有持刀人遇為應造葬後百日内主新婦自離三牙
鬚人及木姓人上門由賴退田産出人男盜女娼
天英值子時作用時有鑼聲自西北至及三五人把
火伐木為應造葬後主有缺舌人破家業三年内血
光自刎小兒因湯火死
九星丑時尅應
天蓬值丑時主樹倒傷人有雷電作及風雨為應造
葬後七日内鷄生鵝子卵犬上主屋主喪小口三年
後白頭翁作牙進商音人田契大旺財谷十年後即
退敗
天芮值丑時作用時有金鼓聲向西北至造葬後七
日有烏龜自林中出六十日被盜賊退財口舌官事
至
天衝值丑時作用時主雲霧以合小兒成羣來及婦
人為應造葬後烏猫生白子拾得古鏡發財周年得
僧道田契生貴子
天輔值丑時作用時主東方有犬吠有人持刀殺人
鬭叫造葬後有白兔野鷄入室六十日内僧道送物
及東南方羽音人送文契至遠行信歸周年添進人
口大旺血財加官進禄
天禽值丑時有孝婦人持錫器來小兒拍掌笑吹笛
打鼓叫閙為應造葬後賭博獲財或拾窖發財三年
後因獲盜賊致富
天心值丑時作用時北方有匠人攜斧至樹木上生
金花為應造葬後六十日進羽音人金銀器三年被
火一貧徹骨出入弄蛇戲犬
天任值丑時作用時有青衫婦人攜酒至四方有鼓
聲為應造葬後半年後進無名財物周年有鸚鵡入
屋主口舌得財三年後猫犬相咬主請舉
天英值丑時東北方有師巫人至及鑼聲為應造葬
後一月内主火燒屋一年内大作人言百怪俱見死
亡大敗
九星寅時尅應
天蓬值寅作用時有青衣童子持花來北方有和尚
裹衣頭巾至女人着衫裙至造葬後有賊劫家財六
十日内有蛇入屋咬人因馬牛死傷人及鬼打屋三
年後進田地大旺財谷
天芮值寅作用時有瘦婦懷孕至更有蓑衣人至葬
日有竒門旺相六十日有水牛入屋大進血財加官
進禄子孫大吉
天衝值寅作用時有貴人乘轎至及童執金銀器至
造葬後二十日進角音人契字六畜及琉璃入屋六
十日鷄母啼家主死因口舌爭訟得財大發財谷主
生乙巳丁人發福
天輔值寅時當見公吏人手執鐵器及藝人㩦物至
為應葬造後六十日内白鼻猫兒咬鷄時有賊送財
寶至赤面人作牙進羽音人田契十二年大發生貴
子
天禽值寅時作用時金鷄亂鳴玉犬吠有人帶深笠
至造葬後六十日進羽音契字發人丁田旺木
天心值寅作用時有白鷺鳥及水禽至金鼔四鳴女
人穿青衣攜籃至造葬後遺火燒小口六十日内由
賴公事至百日内大進金銀因拾得吉窖進商音羽
音人物産三年内因妻得財生貴子
柱值寅時作用時有牛馬喧叫及僧道人持蓋大雷
雨至喜鵲喧噪葬造後六十日内有賊牽連公事因
公事說訟破財女人墮胎産死
任值寅作用時女人成隊把火前行童子拍手大笑
西北有人轎馬至葬造後六十日内甑鳴婦死百日
内進六畜女人財寶自至田蠶大旺缺唇人爭訟㛰
事敗
英值寅東方有軍馬至及捕魚獵網人至葬造後女
人因行路拾得財寶六十日内進寡婦人田産契書
百日雷打屋即敗
九星夘時尅應
蓬值夘黃雲四起婦人把鐵器前來大蛇橫過造葬
後十日内角音人相請半月内有徵音人送財物六
十日内女人因賊牽執大破財百日拾得窖財大發
芮天衝值夘時有女人穿紅送物及貴人騎馬至兩
犬相咬水牛作聲造葬後六十日進東方絶戶産業
因湯火傷小兒進血財及羽音人物二年内婦人墮
胎産死
輔值夘作用時女人挑傘至及師巫吹角聲葬造後
六十日大發添人丁有生氣入屋旺財谷因女人公
事得財帛及田地契字
禽值夘大風東起小禽四叫懷孕婦人至造葬後半
年猫兒自來園内得窖大發
心值夘作用時有跛脚婦人相打及犬吠鼓聲北方
有人轎至葬造七日内進橫財三年後有牛自來大
旺六畜有人請因軍得財
柱值夘有瘦婦持刃至及僧道持蓋至及女人相罵
葬造後六十日内火笑鷄母啼晝鳴犬上屋周年疫
病死絶
任植夘有老人持杖至及喜鵲喧噪為應葬造後七
日内有人進古器物六十日内外因女人獲財寶進
牛羊六畜因賭博得財加官進職
英值夘時作事時有女人持燈來應或執木棍來應
若見雷鳴應六十日内進女人財寶因而大發
九星辰時尅應
蓬天芮值辰東北方樹倒打人鼓聲四起女人着紅
至葬造後烏鴉四鳴遶屋有劫賊至破財六十日有
風脚人上門由賴後家生貴子大發財谷
衝值辰主鯉魚上樹白虎出山僧道成羣至葬造後
拾得黃金白銀物大發橫財七十日内來因家主見
傷折之災一女一男進
輔值辰白羊與黃犬相撞賣油人與賣菜米人相撞
白衣小兒哭懷孕婦人至葬造後大發財谷一年内
雙生貴子
禽值辰有師巫術人相爭大叫及東方鴉噪葬造後
六十日内有僧道人及絶戶送物産至
心值辰有雲從西北起青衣人攜魚至女人僧道同
行葬造後六十日井中氣如雲出三日内家生貴子
請舉及第大富貴
柱值辰有人扛樹過及男人持鼔過黃衣老人持鋤
至葬造後六十日烏猫生龍子鷄生雙子進北方人
財物寡婦送契至紅面人佐牙進羽音人田産
英值辰西北方大雨至鷄飛上樹女人着紅衣攜籃
至葬造後七日内有生氣入屋六十日内進橫財大
發
九星巳時尅應
蓬天芮值巳有駝背老人披蓑衣至女攜酒及師巫
人至葬所造後一百日因火大獲橫財至周年因武
獲職加官進禄
衝值巳有牛相打羊爭行女人相罵西南方有鼔聲
喧閙葬造後六十日内蛇咬鷄牛入室有女人送契
至一百日犬生花子大旺田財
輔值巳有人相打女人抱布來風四起小童嘆叫葬
造後六十日内進東方人財物有魁運禾大發
禽值巳有白頸鴨成隊飛鳴及師巫人相打貴人騎
馬過葬造後七十日有婦人來合生貴子成家立産
三年田産大旺
心值巳有女人着青抱小兒至紫衣人騎馬至烏龜
上樹葬造後半月内得四方人財物跛人作牙進商
音産契六畜興旺三年内女人成家寡母坐堂
柱植巳有黑牛過鐘聲鳴猪上山後二十日内進商
音人財物六十日内家内女人下水有生炁物入屋
周年内猫捕得白鼠大發大貴之兆
任天英值巳有兩犬爭一物野人負薪過吏人持蓋
至葬造後六十日内獲異路人財南方人送鯉魚生
貴子異路顯逹進田財
九星午時尅應
蓬值午作用時有人持刀上山婦人持青衣童子至
發叫嘆聲後四十日内家主亡六十日内犬來作人
語入屋為怪赤面風脚人上門由賴行凶破財三年
内得古窖大發
芮值午主天中有人缺唇白衣人至有袵婦過六十
日内有猫鬼咬人因買賣發横財周年内得妻家財
産大發
衝值午東方人家火起穿白衣前來大喚山禽噪閙
六十日内拾得古器鬼運錢禾發
輔值午有僧道持蓋女人穿紅至有石火光後六十
日内有貴人至送異物六十日内進西方人金銀周
年内得寡婦人絶戶物
禽值午有白衣女人來狗銜花山雞鬭叫風雨從東來六
十日内有犬自外來或野犬入屋主進東北方人財更賭
博公事得財一年烏雞生白雛生氣自來為應田蠶大旺
心值午主大風雨驟至蛇横路女人著紅裙攜酒至後六
十日蠶鳴有跛足人送生氣物五年内進金銀田蠶大旺
柱值午西方有人騎馬至就有大雪鴉飛鳴起後五
日内孕婦先病行喪哭泣六十日内水邊得古器水
邊神為福退小口
任值午西北方黃色飛禽來師巫與君子人至後四
十日進外寳貴人財物紫衣入屋生貴子
英值午南方有婚姻事過捕獵人執弓箭至後六十
日内被木傷死及自縊公事敗
九星未時尅應
蓬值未童子牽二牛至及驚鵝羣至北方有女人着
紅衣至後六十日内軍賊入屋劫掠財物敗
芮值未有捕獵人至及白衣道人攜茶過後七日有
烏鴉遶屋噪與赤面人三牙鬚人大鬭閙周年内動
瘟見火燒屋蛇傷敗
衝值未有鼓響小兒着孝衣至牛馬或羣過西北方
或閙或爭後六十日内有白羊入屋六畜大旺
輔值未羣犬爭吠丐者攜蓑衣至及僧道成羣過或
西北方有人爭屋後一百日内有文書契字進商音
人財物金銀
禽值未有老人及跛足擔花過或青衣攜酒至葬造
後六十六日内進羽音人鐵器六畜大旺
柱值未有瘦婦與僧道同行東北方有人攜蓋騎馬
至葬造後一百日内因媳婦見狐狸敗
任值未主有白鷄飛來飛禽自西南方至北方大鬭
閙鼓聲喧天風雨大至葬造後七日内女人送白色
物至六十日内家生異白炁物得六畜大旺
英值未有孕婦過及西北上鼓色為應葬造後六十
日内家主落水死周年瘟疫敗
九星申時尅應
蓬值申有取水人傘笠至西方有小兒打水鼓叫噉
葬造後二十日内鷄窠内蛇傷人新婦自縊淫慾公
事敗
芮值申主東方凉傘青蓋及僧道鬍鬚人至及牛鬭
傷人犬咬人葬造後一百日當進羽音人産物周年
内有水牛入屋鵬鳥入家時主大病
衝值申南方白衣人騎馬過吏卒人持刀相殺葬造
後一百二十日内女人作牙進絶戶田産
輔值申有青腫患脚人攜酒至三教色衣人至西北
金鼓聲葬造後半年内因婦人財大發蛇從井中出
平白人送牛羊至
禽值申主天中飛鳥大叫師巫將符來葬造後百日
内女人自到拾得珠翠歸周年新婦昌盛生貴子大
旺田蠶
心值申僧道前來金鼓四鳴百鳥交噪紅裙女人送
酒至葬造後寡婦坐堂拾得古窖大發
柱值申主水鷹䳕掠禽墜地及青衣人攜籃至葬造
後因失火喪家
任值申主大風雨至三牙鬚人打鼓至僧道着黃衣
為應葬造後七日内甑鳴女人被火湯燒敗
英值申有懷孕婦人大哭西方上有金鼔聲及僧道
持蓋葬造後大凶
九星酉時尅應
蓬天芮值酉主西方有赤馬至及輪輿羣鴉四噪葬
造後百日内家生貴子僧道作牙進商音人田地大
發三年内鷄生雙子猫養白兒請舉
衝天輔值酉遠方人送書至東方狐狸咬叫婦人把
火來葬造後周年生貴子得橫財大發
禽值酉西方火起人家相打大叫鼓聲遶噪葬造後
周年生貴子得橫財大發
任天心值酉主僧道尼姑把火西南來北方鐘鼓聲
葬造後七十日内進商音騾馬官員財喜及藝術人
送遠信至大利
英值酉西方有人相爭鳥雀喧噪白衣女人懷孕至
葬造未六十日小口宅母折足破財一百日因口舌
得財
九星戌時尅應
蓬值戌主有老人持杖來西上雷雨至三牙鬚人擔
籮來葬造後有白犬至六十日内因拾得軍器得横
財大發
衝天輔值戌西上三五人把火光尋失物師巫與三
牙鬚人至葬造後六十日鷄上樹啼遠方有信獲羽
音人財周年小口被牛踏損
禽值戌東北方有鐘聲音及鐃鈸聲有青衣童子攜
籃至後六十日白龜至大發就得寡母田契有人請
舉
心值戌主南方大叫賊驚小兒騎牛至百日内家生
貴子金鷄鳴玉犬吠三年請舉
柱天英值戌有女人把白布至西有鼓聲北上樹倒
打人大叫六十日蛇蟲入宅咬人連人瘟疫死大敗
九星亥時尅應
蓬值亥小兒成羣女人着孝服至葬造後因捉賊得
財谷三年出人入道法賣符呪水起家
衝天輔值亥有足跛青衣人至東北上人家火光葬造
後百日内猫兒捕白鼠為應進商音人田契大發財得
妻財
禽值亥西北上有婦人笑聲大風從西起樹倒拆屋
大叫起葬造後六十日内進鐵匠人財物商音人作
牙進僧道産
心值亥作用時有金鷄鳴夜玉犬吠老人帶皮帽手
執鐵器至葬造後七日内有不識姓名人上門借宿
遺下財物去
柱天任值亥主西方有玉磬聲山下人把火叫喧葬
造後因救火得財大發
英值亥女人把火來造葬後百日内有癩疾人上門
由賴身死破財
天乙直符吉凶神說
歌曰直符前三六合位太隂之神在前二後一宫中為
九天後二之神為九地太隂布星起例隨本時直符
宫直符螣蛇太隂六合白虎玄武九地
九天陽遁直符宫所到之宫加活局直符順布宫星
隂遁直符宫所到之宫加活局直符逆布星宫
直符天乙之神事急宜從此方而出以擊對衝此急則
從神之謂也
九天威捍之神可以揚兵佈陣納喊摇旗孫子曰善戰
者動於九天之上
九地堅牢之神可以屯兵固守保障城池曰善守者藏
於九地之下
玄武小盜之神可以隄防奸細窺覘軍情若得竒門會
合之方不可以此為忌
白虎凶惡之神可以防備賊兵偷營劫寨若得竒門會
合之方不可以此為忌
太隂隂佑之神可以履符禁敵閉城藏兵人有急難可
從此方避之免其禍患
六合護衛之神可以埋伏抵搪隄防不測人有急事宜
於此方避之免其害
螣蛇虛詐之神出此方者多主精神恍惚夢寐乖張若
得竒門會合之方則不忌
王璋曰九天之上六甲子謂六甲直符當六甲之時士
衆當背直符所臨之宫而擊其衝無不勝經曰揚兵於
九天之上所以甲為九天之上者謂易稱乾納甲壬乾
為天天道上升以甲數至壬其數九故六甲為九天之
上所以六皆稱甲子者六甲之始支干之長舉上以明
下故六甲皆稱甲子九地之下六癸酉謂六癸之位
皆稱九地之下凡逃亡絶迹當以天上六癸所臨之方
下出入易稱坤納乙癸又坤為地地道下降從乙數至
癸亦為九故六甲為九地之下所以六癸皆稱癸酉是
甲子之終六合之中六巳巳謂六巳之位皆為六合
之中凡為隂秘之事從天上六己所臨之方而出人莫
見之經曰六合為私門獨出獨入無有見者所以六己
為六合中者從甲數至己其數六為甲己合故六合之
中六己己者亦舉甲子一旬之義故俱稱六己己也
本理曰九天九地秘通神太隂六合定乾坤能知此訣
備於我肯把三門别立根出向竒門分造化人於心上
起經綸守攻城郭憑於此道不虛行只在人
歌曰九天之上好揚兵九地潛藏可立營伏兵但向太
隂位若逢六合利逃刑本義云九天者剛健之至極也
九地者幽隠之至深也動於九天故言攻之至極藏於
九地故言守之至深九天乃天之殺伐之氣遁在此方
亦可以藉此炁揚兵耀武九地乃地之蒙晦之氣遁在
此方亦可以藉此炁遮藏形迹太隂之下可以伏兵六
合之下可以逃亡冬至後陽遁逆天上直符所臨之宫
後一為九天後二為九地前二為太隂前三為六合
夏至後隂遁順天上直符所臨之宫前一為九天前二
為九地後二為太隂後三為六合又凡出行呼十干
神名甲為天福神名王文卿乙為天德神名龍文卿丙
為天威名唐文卿丁為玉女名季由往戊為天武名司
馬羊己為明堂名紀游卿庚為天刑名鄒元陽辛為天
庭名高子張壬為天牢名王禄卿癸為天獄名受子光
伍子胥曰若欲伏匿者乘青龍六甲也歴蓬星六乙也
過明堂六丙也出天門六戊也入地戶六己也過太隂
六丁也取草拆半障人中入天藏六癸也假令六甲
日甲子時初起甲子歴丑過寅出辰入巳還取草拆半
障人中置夘地而入酉地去人無見者過太隂時呪
曰天翻地覆九道皆塞有來追我至此而極強見我者
死追我者亡吾奉九天玄女道母元君律令徑入天藏
慎勿反顧庚為天獄辛為天庭壬為天牢宜避之餘有
詳解人遁内
三竒喜怒
乙竒者日竒也到震為白兔遊宫造作謁見出行吉到
巽謂玉兔乘風百事吉到離謂白兔當陽宜作顯揚煅
藥煉丹百事宜良到坤謂玉兔暗目又名入墓上官遠
行市賈遷移修作用之立見災殃到兑名受制事多不
利到乾名玉兔入林上官遠行修築並吉到坎名玉兔
飲泉到艮名玉兔步青宜利
丙竒者月竒也到震謂月入雷門架柱修門修營永逢
吉慶到巽名火行風起龍神助威發生之道事皆宜利
到離為帝旺之鄉但除子午二值符時不可急用外其
他寅申辰戌用之俱良到坤謂子居母腹吉到兑謂鳳
凰拆翅到乾謂光明不全又名入墓凶不可用到艮名
鳳入丹山艮為鬼道丙火爍然凶必然矣
丁竒者星竒也三竒之中此星最靈六丁本火之精化
而成金到震最明若修營此方可用竹級七箇燃火前
引人夫行四步外滅火則興工必有祥應到巽為少女
名玉女留神大風成象是也到離乘旺而太炎能銷爍
萬物燥暴不常到坤坤為地戶謂玉女遊地戶吉到兑
火死金旺之鄉能凶能吉到乾名火照天門又名玉女
遊天門其妙異常之比到艮名玉女遊鬼門凶到坎名
朱雀投江又丁入壬癸鄉威德收藏可慎靜勿顯揚
冬至陽遁時竒起例
假如萬歷二十五年四月十二壬申日丙午時用事初
四甲子符頭巳到初七丁夘戌時小滿乃符先到而節
後到用超法甲子至戊辰五日小滿上局五中起甲
子己巳至癸酉五日小滿中局二坤起甲子甲戌
至戊寅五日小滿下局八艮起甲子今壬申日午時
正是小滿中局陽遁二坤宫起甲子逆佈三竒順佈六
儀甲子坤乙坎蓬乙竒丙離英丙竒丁艮任
丁竒逢戊還元甲子戊在坤甲戌己在震甲
申庚在巽甲午辛中寄坤甲辰壬在乾甲寅癸
在兑原用丙午時甲辰旬管下甲辰同壬在乾即以
乾下心星為直符丙午時干泊離乃移天盤心星加地
盤離上蓬乙竒到坤任丁竒到兑英丙竒到艮
丙午時甲辰旬即以心星為直符加離順數甲辰原在
乾即以開門為直使順點去甲辰乾乙巳兑丙午時艮
開門加艮是也丙午時丙竒到艮曰鳳入丹山開門相
生丁竒到兑火旺金死景門加兑宫迫不吉乙竒到坤
入墓杜門加坤門迫不吉
夏至隂遁時竒起例
假如萬歷二十五年五月十一辛丑日丙申時用事初
四甲午符頭巳到初八戊戌日辰時夏至乃符先到而
節後到用超法甲午至戊戌五日夏至上局九宫起
甲子己亥至癸夘五日夏至中局三宫起甲子甲辰
至戊申五日夏至下局六宫起甲子今辛丑日申時
正是夏至中局隂遁三震宫起甲子順佈三竒逆佈六
儀甲子震乙巽輔乙竒丙中禽丙竒丁乾心
丁竒逢戊還元甲子戊在震甲戌己在坤甲
申庚在坎甲午辛在離甲辰壬在艮甲寅癸在
兑原用丙申時甲午旬管下甲午同辛在離以離下
英星為直符丙申時干泊中寄坤乃移天盤英星加地
盤坤上禽丙竒到兑火入金鄉不吉心丁竒到坎火入
水地不吉輔乙竒到離玉兔當陽吉甲午旬丙申時
即以英星為直符加坤逆數甲午原在離宫即以景門
為直使逆點去甲午離乙未艮丙申兑景門加兑是也
辛丑日丙申時離兑坎三宫得竒不得門艮震巽三
宫得門不得竒此時不宜用事凡有急事欲行即於天
門地戶天馬等吉方而出所謂急則從神也又依張良
運算玉女反閉局行之必有天神護祐事緩則從竒門
吉方而行為上
推九星分野吉凶
天有八門地有八方加以九星察其氣運隨星消息應
以八方非惟可以戡亂除暴扶助邦國又必先知歲丙
豐儉災祥而可預為備荒之計耳嘗以本年立春過宫
之日布局使符用星就九宫分野以辨吉凶蓋太乙竒
門六壬皆同此應故為之三式然入門各有不同要其
極至則無二理也太乙書曰太乙在陽宫遼東不用兵
正以坎艮震巽為陽宫遼東艮地也太乙在隂宫蜀漢
可以全身正以離坤兑乾為隂宫蜀與漢正坤在西南
及西方之地也占用九星遁臨八方以决善惡隨其
善惡所到之方定人民災祥歲時豐儉人事得失旱潦
兵火無不應焉若天乙臨方當出大魁也
乾宫西北屬周秦之分在天文至胃初度隸焉
坎位北方應冀州晉魏之分在天文觜至井十二度隸
焉
艮宫東北應兗州韓鄭之分在天文角亢之南軫宿之
北隸焉
震位東方屬齊國之分在天文氐四至尾初度隸焉
巽居東南應荆州之分在天文井鬼之翌軫之初隸焉
離居南位應揚州吳越之分在天文南斗牛女隸焉
坤居西南應益州之分在天文觜參初度隸焉
兑位正西應梁州衛國之分在天文牛西室三度隸焉
中宫應蔡宋之分在天文氐心西隸焉寄遁坤宫北辰
斗柄之間
竒遁佈局法
夫遁甲之法三重象三才上層象天列九星中層象人
開八門下層象地列八卦九宫天蓬及休門與坎一宫
相對三才定位也乙丙丁三竒也乙為日竒丙為月竒
丁為星竒戊己庚辛壬癸六儀也一局六十時六甲周
流而甲子常同六戊甲戌常同六己甲申常同六庚甲
午常同六辛甲辰常同六壬甲寅常同六癸甲雖不用
而六甲為天乙之貴神常隠於六儀之下為直符其發
用實在此故謂之遁此大衍虛一太玄虛三之義也蓬
任衝輔禽英芮柱心九星也號為直符休生傷杜景死
驚開八門也逓為直使二十四氣直於八卦坎則冬至
小寒大寒艮則立春雨水驚蟄震開春分清明榖雨巽
則立夏小滿芒種離則夏至小暑大暑坤則立秋處暑
白露兑則秋分寒露霜降乾則立冬小雪大雪四時分
至及四立為八節得八卦旺氣故為初中末三氣從之
以分天地人元又間六宫而行各為中下元也冬至
後十二氣為陽遁皆順行夏至後十二氣為隂遁皆逆
行二遁各占四卦為節氣之中各六諸氣一周八卦歲
事備矣此以月取之也五日為一候故遁法遇甲巳易
一局蓋自甲子至戊辰五日六十時足為上局己巳至
癸酉又五日六十時足為中局甲戌至戊寅又五日六
十時足為下局三局三才之道也餘如之由是甲巳加
四仲皆為中加四季皆為下三局四之而六十甲子備
矣上局則起上元中局則起中元下局則起下元不易
之法也故凡日雖以氣候相推至三元先後不同三元
始終日有多少在經有超辰接氣拆局補局之法超接
不及而閏生焉因日定局因局起元終不可易此以日
取之也凡選時先分二遁次定三局方起三元蓋先看
其日在何節氣内合為某遁次看其日在何甲巳内合
為某局于是本局起遁冬至後為陽遁順佈六儀逆佈
三竒夏至後為隂遁逆佈六儀順佈三竒其法自甲至
癸十干常以序行如局逆順前人俱先佈三竒後佈六
儀今皆反之因指六甲為六儀而佈局及佈三竒並以
丁丙乙為序皆捷法也佈五宫則寄坤土此土長生於
申之說也此寄宫終非正位故遇直符直使在五則
皆註避五於本時之下恐人誤用之也九宫已佈方
點出其時旬頭之甲在何宫以其星為直符以其門為
直使然後以加臨法用之尋本時支落處加以直使尋
本時干落處加以直符加臨巳乃視其時課大綱作方
命位得合開休生二門并天上三竒主大吉方可用事
縱遇太歲金神等煞亦無害凡遇寄宫終非正位雖得
竒亦不宜用事諸事乘三吉而避五凶直前無懼但於
符應不可不詳究也
玉女反閉訣
隂陽二遁有閉塞八方皆無門可出即依玉女反閉局
而出此緩則從門急則從神之謂也凡入陣掩捕出入
遠行見貴上官赴任即出天門入地戶乘玉女而行去
人皆不見用事之人右手持刀閉氣作法畫地佈局室
内六尺為式在庭六步為式門外六丈為式在野二百
四尋為止畫匝四圍並以六為數先定六數訖先左手
持六籌各長一尺二寸右手執刀向旺方呼濁氣一口
次吹旺氣默飲訖叩齒十二通了禱祝心下事然後却
回身皆旺氣啓請祝曰維年月日時(某)敢昭告於天父
地母六甲六丁玉女六戊藏形之神(某)好樂長生之術
行不擇日出不問時今欲為(某)事虔告天地神祗丁甲
大神謹按天門拜請六丁玉女真君畫地局出天門入
地戶閉金關乘玉輅玉女青龍白虎朱雀玄武勾陳螣
蛇六合六甲神王神將乘我而行行到某所左右巡防
隨行隨止隨臥隨起辟除盜賊鬼魅消亡君子見我喜
樂非常小人見我歡躍惶惶男女見我供侍酒漿百惡
鬼賊見我者亡今日禹步上應天罡玉女侍傍下辟不
祥萬精厭伏所向無殃所理病瘥所供者逹所擊者破
所求者得所愿者成帝王大臣二千石長吏見我者愛
如赤子今日請召玉女真君護我進急急如九天玄女
道母元君律令呪曰吾左魁右魒右魁左魒上魁下
魒下魁上魒吾藏身三五之中&KR0146;䰢之内魓&KR0146;之裏顛
倒三五低昂步罡為我生形吾載日載月足履北斗三
台七星覆我五星照我二十八宿羅列衛我璇璣玉衡
衛我身形衣斗履斗與斗同儀今我步罡三五合成步
璇躡衡趨祥紫微三五騰聲乘罡御斗乘正天威萬世
常存日月同曜邪道五害皆伏魁罡之下無動無作急
急如律令呪畢左手執籌右手執刀自鬼門起左畫
一圈佈四方八干十二神位甲日便從甲地入局乙
日便從乙地入局丙日便從丙地入局丁日便從丁地
入局庚日便從庚地入局辛日便從辛地入局壬日便
從壬地入局癸日便從癸地入局一說戊日只從乾入
局己日只從巽入局手持六籌禱祝四方
謹請東方功曹大衝天罡青帝甲乙大神降于局所侍
衛我身
謹請南方太乙勝光小吉赤帝丙丁大神降于局所侍
衛我身
謹請西方傳送從魁河魁白帝庚辛大神降于局所侍
衛我身
謹請北方登明神后大吉黑帝壬癸大神降于局所侍
衛我身
右謹四方神訖便從所求日辰上安置籌法
假令子日子上安第一籌丑上第二籌寅上第三籌夘
上第四籌辰上第五籌巳上第六籌
術曰
鼠行失穴入狗市(便移子上第一籌安戌上)大呼東方
青龍下
牛入兔園食甘草(便移丑上第二籌安夘上)大呼南方
朱雀下
猛虎逡巡入巳位(便移寅上第三籌安巳上)大呼西方
勾陳下
兔入牛欄伏不起(便移夘上第四籌安丑上)大呼西方
白虎下
龍入馬廏因留止(便移辰上第五籌安午上)大呼北方
玄武下
蛇行宛轉來申裏(便移巳上第六籌安申上)大呼東方
六合下
若午日即從午上命上第一籌
馬入龍泉飲甘水便移午上籌安辰上
羊羔易位入酉鄉便移未上籌安酉上
猿猴踴躍向猪中便移申上籌安亥上
鷄飛撲落來羊位便移酉上籌安未上
狗入鼠穴捕其子便移戌上籌安子上
猪入虎穴自投死便移亥上籌安寅上
喝籌訖但兩支夾一干先成者天門後成者為地戶如
子日先取丑上一籌掩閉天門次取申上一籌橫閉地
戶向庚上玉女方而去一百二十步外不可回顧如事
三呼本日玉女并念玉女呪或再念三竒呪而去大吉
若值何竒念何竒呪方如遇四仲地戶不成將初籌第
一籌安衝辰命之成地戶之門亦依此法作用退身少
許而行
十二日圖式
子日丙天門乙地戶庚玉女丑上取籌閉天
門申上取籌閉地戶
丑日丙天門乙地戶辛玉女丑上取籌閉天
門申上取籌閉地戶
寅日丙天門庚地戶乾玉女丑上取籌閉天
門辰上取籌閉地戶
夘日庚天門丁地戶壬玉女辰上取籌閉天
門亥上取籌閉地戶
辰日庚天門丁地戶癸玉女辰上取籌閉天
門亥上取籌閉地戶
巳日庚天門壬地戶艮玉女辰上取籌閉天
門未上取籌閉地戶
午日壬天門辛地戶甲玉女未上取籌閉天
門寅上取籌閉地戶
未日壬天門辛地戶乙玉女未上取籌閉天
門寅上取籌閉地戶
申日壬天門辛地戶巽玉女未上取籌閉天
門戌上取籌閉地戶
酉日甲天門癸地戶丙玉女戌上取籌閉天
門巳上取籌閉地戶
戌日甲天門癸地戶丁玉女戌上取籌閉天
門巳上取籌閉地戶
亥日甲天門丙地戶坤玉女戌上取籌閉天
門巳上取籌閉地戶
吉事出地入天門乘玉女而去勿返顧凶事出天
門入地戶乘玉女而去勿返顧
如子日庚玉女酉華蓋子青龍乙地戶丙天門六丁玉
女天之貴神不比青龍明堂太隂等星依法用之神騐
經曰緩則從門急則從神
玉女咒曰
仁高護我丁丑保我仁和度我丁酉保生仁恭保
魄丁巳養神太隂華蓋地戸天門吾行禹步玄女
真人默然坐卧隱化藏形急急如律令
當行玉女反閉之法以全億萬軍人
起初布陣安籌呪
呪曰乾尊曜靈坤順内營二儀交泰要合利貞配成天
地永寧肅清應感玄黃上衣下裳震離坎兑翊贊扶將
乾坤艮巽虎伏龍翔今日行籌玉女侍傍有急相佐常
輔扶匡追我者死捕我者亡牽牛織女化成河江急急
如律令
凡欲遠行見貴上官赴任即出地戶左行入天門呪
呪曰天門天門今日惟良玉女侍我左右遊傍行來出
入不逢禍殃君子一見喜氣倍常所求如意萬事吉昌急
急如律令
凡欲出陣掩捕時即出天門右行入地戶乘玉女去呪
呪曰諾諾㘁㘁行無擇日隨斗所指與神俱出天番地
覆九道皆塞中心所欲令我自得有來追我使汝迷惑
以東為西以南為北急急如律令呪訖閉金關即取
餘剩二籌閉之如子先取丑上一籌閉天門次取申上
一籌閉地戶餘倣此
乘玉女即三呼所在玉女呪如子日三呼庚上玉
女餘倣此
呪曰某上玉女某上玉女速來護我保我持我某到某
方杳杳冥冥莫覩其形人莫聞其聲鬼莫視其精愛我
者福惡我者殃百邪鬼賊當我者滅阻我者亡千萬人
中見我者喜急急如律令
呪訖再作九跡禹步每移一步持呪一句
禹罡式
巳上禹罡每以左足先步凡出行軍伍等事如事緩
先遁竒吉門吉凶何如然後出步此罡舉呪如
值乙竒就默念乙竒呪出一百二十步之外不可回
頭如事急望玉女方而去呼其名念其呪
躡罡口念呪曰禹步相催登陽明白氣混沌灌我形天
迴地轉步七星躡罡履斗齊九靈我步我長生惡逆摧
伏蛇妖驚我步我長生衆災消滅我獨存急急如律令
右禹罡呪訖
呪曰六甲九章天圓地方四時五行青赤白黃太乙為師
日月為光禹步治道嗤尤避兵青龍夾轂白虎扶衡熒
惑前引辟除不祥北斗誅罰除去凶殃五神導我周遊
八方當我者死逆我者亡左社右稷寇賊伏匿見者有
喜留者有福萬神護我永除盗賊急急如律令呪訖
即叩齒七遍上應北斗天罡即次右手持刀畫地
四縱五横於地
四縱五横法
呪曰律令律令四縱五横萬鬼潛形吾去千里者回萬里
者歸呵吾者死惡吾者自受其殃急急如律令
又呪曰律令律令四縱五横猛火烈兵遊行天下搜捉邪
精一切妖魔外道並向吾天罡敇下滅急急如律令
更步三台星自上台虚精為初步次中台六淳下台曲
星一步一呪三台生我來三台養我來三台護我來
三竒呪
乙竒呪曰天地威神誅滅鬼賊六乙相扶天道贊德吾
令所行無攻不克急急如玄女律令
丙竒呪曰吾德天助前後遮羅青龍白虎左右驅魔朱
雀導前使吾會他天威助我六丙除痾急急如玄女
律令
丁竒呪曰天帝弟子部領天兵賞善罰惡出幽入冥來護
我者玉女六丁有犯我者自滅其形急急如玄女律令
又傳三竒呪併附錄
乙竒呪曰白虎蹲踞青龍踴躍前遮後衛遵克存納仁
德洋洋太虛廖廓天乙追攝萬祥俱作急急如律令
丙竒呪曰天罡揚威玄武後隨玉彩摇曳熒惑流輝神
光照耀太白成瑞六丙來迎百福攸歸急急如律令
丁竒呪曰玉女靈神太隂淵默華蓋靜覆我形不忒我
氣浩然悠然寰域六丁前導善福來格急急如律令
訣曰以上運籌若不請神喝籌則神無騐矣此法實用
兵之龜鑑乃為將之權衡以此破陣而前無完陣以
此攻城而無堅城以致萬邦咸懷宜王者之有錫命
四方無虞見天下之莫予爭後有不務智謀第恐
勇力妄受斧鉞之任偷處爪牙之職及其戎虜梗邀
奸雄亂國在心無巳成之籌臨事有不决之惑豈知
總戎之道哉
遁甲演義卷三
