欽定四庫全書
靈臺秘苑卷十五北周庾季才原撰
宋王安禮等重修
瑞星
瑞星者福德之應和氣之所致有道則見其别有六一
曰景星二曰周伯三曰含譽四曰格澤五曰歸邪六曰
天保
景星
景星主德之星也見則其國大昌狀如半月生於
晦朔助月為明或星大而中空或曰有赤方氣與
青方氣相連赤方中有兩黃星青方中有一黃星
凡三星合為景星一曰有三星在赤方氣與青
方氣相連黃星在赤方氣中名景星德合天則景
星見焉
周伯
周伯色黃潤而光澤煌煌然見則國昌
含譽
含譽光耀似彗喜則含譽射人君施德孝興禮義人民
和而夷狄表化則含譽出焉
格澤
格澤類炎火而色黃白上銳下大起於地而漸昇見
則不種而穫下有土工當大客
歸邪
歸邪似星非星似雲非雲或生而赤彗向上如張盖下
有星相連見則必有歸國之兆
天保
天保若流星而有音如炬火至地野雞皆鳴所墜之
地有慶
妖星
妖星者五行五星之變天地惡氣之所生也和氣致祥
乖氣致異盖人事失於下則星變見於上吉凶大小隨
類而至大則除舊布新兵饑疾疫水旱交興甚則彗孛
長星京房所載三十五座皆見於月傍方氣之中五星
五行氣之所生將出不出日數候之當其未出之前而
見則有水旱兵喪饑亂所指其下必有破軍殺將以則
有雜妖以則有客星亦妖星也妖星之婦女已著晝見
營頭營頭者雲及晝與虹霓自别别若客星之老子與
雜妖之星名占皆同而小異國皇格澤有二而形與占
殊與周伯狀同而事别則皆如舊天文經論曰妖星所
出形狀不同為灾一也近期一年遠三年其下必有屠
城喪地亂兵天下戰人死於野餘殃為水旱兵饑疾疫
之戾彗孛長三丈其占略同彗孛為除舊布新及火灾
長星多有兵革事歲星之精流而為七一曰天棓二
曰天槍三曰天滑四曰天冲五曰國皇六曰反登七曰
蒼彗熒惑之精流而為六一曰祈旦二曰蚩尤三曰
期明四曰司危五曰天䜛六曰赤彗填星之精流而
為九一曰五殘二曰六賊三曰獄漢四曰大賁五曰炤
星六曰弗星七曰旬始八曰繋咎九曰黃彗太白之
精流而為九一曰天杵二曰天附三曰伏虚四曰大敗
五曰司奸六曰天狗七曰天殘八曰卒起九曰白彗
辰星之精流而為八一曰天在二曰被女三曰拂樞四
曰滅寳五曰擾綖六曰駕理七曰大舊八曰黑彗
彗星
彗孛類星末類彗小者數寸長或横天其體無光假日
為光所指隨日故夕見則東指晨見則西指近日而狀
頓挫其芒或長或短光所及為灾古人以為天教盖日
月之氣風雨不時天為民亂而見又為天地之旗亦所
以除穢布新行者事小止者事大長大為灾深短小為
灾淺占其分野則為兵喪大水若兩軍相當而見
隨其所指擊之勝或云見東方河逆决將相有謀又
為君臣不明又曰長而曲象旗者主討伐四方又
以五色占之蒼則天子將兵赤如火熠兵盗興強國縱
恣黃如垂雲女后亡危白如鋒刃長可四丈將叛兵起
黑為寇亂江河决凡占期歷一百日以上三年一百
五十日以上五年二百日以上七年
孛星
孛星光芒四出蓬蓬孛孛惡氣之所生孛亂不明之象
參焉孛焉兵之類也不有内亂則有外兵天下合謀
闇蔽不明見有所傷客灾甚於彗
長星
長星者三丈至於横天其體無常
天棓
天棓又名覺星又名天格本類星末銳長四丈或出東
北方主奮事主滅兵出則其地凶不可舉事用兵
必有破軍屠城或饑旱暴疾女后用事
天槍
天槍彗出四方或本類星末銳長丈或如馬又如槍長
數丈兩頭銳又云歲星失次舍退而西南三月生此
見則主補制主政隳或其地有土工
天滑
天滑主招亂若人主自恣天暴物則火滑起
天冲
天冲又名冲星如蒼衣人無首主滅位見則臣謀主武
卒發
國皇
國皇大而赤類南極老人或赤去地一二丈如炬火
主滅奸内寇内難亦機星散而為之見則兵長若見
東南為急兵
反登
反登主夷
蒼彗
蒼彗主不義皆太陽之精司徒之類青龍七宿之域
有謀反恣虐主失春政者以出時冲為期皆主君上弱
微京房言歲星所出天槍在箕天棓在尾天荆在心
赤若在房天猿在氐天樓在亢天垣在角皆以甲日見
有雨青方氣在其旁
祈旦
祈旦又名照旦主君弱
蚩尤
蚩尤旗星或旄頭星散而為之亦五星盈縮之所生本
類星而後類彗委曲如旗旛長二三丈或四望無雲雨
赤雲獨見又雲如箕可長二丈末有星或有雲若二竹
而長上黃下白主酷暴及誅伐逆國見則王者征伐
四方兵大起不然為喪又曰帝將怒則出見
期明
期明五星變而為之見於西方金之氣又曰赤彗機星
散而為之狀如太白光芒不行又云有星可六尺去地
而有光類太白數動察之中赤或體大如太白而有角
又云星狀如三足杌上九彗見則兵大起下有喪多
變而大人凶有德者昌若守房心則國有喪不然有
屠城不則為天狗大戰血流
司危
司危白彗或璣星散而為之如太白而有數動且動而
赤或出正西去地可六丈大而白或星大而有毛兩角
司危所以平非也為乖争之兆主繋強兵也見則主失
法豪傑起臣行主德又云其下國相殘賊出非方其
下有兵不利其中
天䜛
天䜛狀白小數又云斬星又彗出西方如鈎長四五丈
主殺將見則兵起或將戮其下又有相䜛内亂赤地
千里枯體籍
赤彗
赤彗主滅五都皆熒惑之精朱雀七宿之域有謀
及恣逆虐為害主憂正冲為期京房占熒惑之所生
天陰在井昔若在翼在張天惑在星天雀在柳赤
若在鬼蚩尤在井皆以丙寅日見有兩赤方氣在其旁
五殘
五殘亦名五鋒一本而五枝五星之變或璣星蒼彗散
而為之出東方水之氣也又云類辰星去地可五六丈
大而白或赤而中青或有青氣如暈有毛五殘者五
分也毁敗乖亡之兆見則為兵不則喪政在下或四蕃
虚天子有急兵若出北方則東方之國灾失地
六賊
六賊五行之氣又云火之氣形如彗亦曰類熒惑見南
方去地可六丈赤大動而有光是謂南方之野見則為
兵喪若出東方則南方之邦失地又云出非其方
其下有兵不利其中
獄漢
獄漢又曰漢五行之氣或璣星散而為之出於北方水
之青中赤表下有赤彗為縱横又云北方有星去地可
六丈大而赤數動察之中青類辰星是謂北方之野
星見則為兵為有喪若出西方則北方之邦失地
大賁
大賁主暴兵
炤星
炤星主滅邪
佛星
佛星本類星末類彗佛見東方出則其分受殃
旬始
旬始又名蚩尤五星盈宿之所生又樞星或黃彗散而
為之出北斗旁如雄雞又云青黑象伏&KR0769;皆主兵亂主
招横見則為改更又曰諸侯為虐暴骨積骸以子續食
亦曰常以戊戌日見視五車天軍天庫中有竒怪亦
曰旬始如鳥有啄見則兵大起後戰者敗又曰羣猾横
恣其地不寧
繋咎
繋咎主大兵見則臣行主德
黃彗
黃彗主女亂皆土之精斗七星之域以掌四方司空
之位有謀反恣虐者冲為期京房曰填星之所主曰
天天伐從星天樞天翟天神荆彗皆以戊寅日見有
两黃方氣在其旁
天杵
天杵主穀不實
天附
天附主繋殃
伏虚
伏虚主領䜛見則天下亂
大敗
大敗主冲闘見則繋殃
司奸
司奸主見妖
天狗
天狗五星氣合之出西南方金火氣合也其星有尾旁
有短彗下如狗又西北方有星長三丈金水氣交也亦
曰西北有三星大而白又曰如奔星色黃有聲其止地
類狗所墜望之如火炎炎冲天上銳下圓有類狗又曰
星色赤白又有流星有光見人而墜無聲若有足又星
色白其中黃如遺火其皆曰天狗見則為更改為兵亂
人相食伏尸流血亦戒在守禦
天殘
天殘主貪殘
卒起
卒起主虐亡見則禍無時諸變有萌臣折柄
白彗
白彗主犴強皆太陰之精大司馬之位類乃白虎七
宿之域有謀反苦恣虐為害主失秋政者冲為期京
房書太白之所生若星在參帚星在觜若彗在畢竹
彗在昴猿星在婁白彗在奎皆以庚寅日見有兩白方
氣在其旁
天在
天在填星之變黑彗或璣星散而為之亦曰五星盈縮
之所生弓弩之象類大流星色蒼黑蛇行望之如有毛
目亦云目羽長數尺或一疋布皎皎著天主反萌主射
愚令見此則謀反之兵合射所誅亦為以亂伐亂又曰
臣不忠民不良天下怨一曰政暴虐事已則天在見
被女
被女見則上下亂主勝之符
拂樞
拂樞見則主驚兵亂擾
滅寳
滅寳主伐亂
擾綖
擾綖見則妖孽興
駕理
駕理主相屠
大舊
大舊主祀邪
黑彗
黑彗主上歡皆太陰之精真武七宿之域有謀反若
恣虐為害主失冬政者冲為期京房書辰星所生天
美在壁天䜛在室天柱在危天麻在虚天林在女天杵
在牛端下在斗皆以壬寅日見有兩黑方氣在其旁
雜妖
雜妖一曰天鋒二曰燭星三曰蓬星四曰長庚五曰填
星六曰地維藏光七曰女帛八月積陵九曰盗星十曰
瑞星十一曰昏星十二曰華星十三曰白星十四曰長
星十五曰格澤十六曰濛星十七曰老子
天鋒
天鋒彗象形似矛鋒見則兵起
燭星
燭星如太白而不行不久而滅或曰星上有芒彗所燭
城邑又曰見則有大盗不成又云青色憂兵黃益
地白喜又曰若出東方戰不勝南方亡地西方其地
有喪兵勝北方亦勝
蓬星
蓬星大如三斗器色白又云色黃白方不過三尺又曰
如夜光之光多即四五少即一二又曰西南高數丈左
右銳出而易處其地受殃若出正東正南及東北不
旱則水五穀不成又曰如粉絮出北斗門則諸侯奪
地又曰必有亂臣
長庚
長庚如一疋布著天見則兵起
填星
填星去地六丈或四丈許又曰大而赤去地二丈常以
夜半時出四隅見則兵起其下
地維藏光
地維藏光一曰藏作咸大而赤去地二三丈如月始出
或去地四丈而赤黃摇動類填星是謂中央之野星
出於四隅東南旱東北大水西南兵西北天下大變
又曰地維藏光見則下有亂亂者亡有德者昌
女帛
女帛三大星出東北方或東北有星長三丈水木氣合
之變也見則為兵喪
積陵
積陵三大星出西南其方有星長三丈見則隕霜兵
饑水戾
盗星
盗星三大星出東南或其方有星長三丈火木氣合之
變也見則盗蜂起
瑞星
瑞星出四隅土金木水火之風合之變也大而赤察之
中黃數動長可四丈所出兵大起
昏星
昏星出西北方有氣環之中赤外青見則變易為兵
先起者昌後兵者亡高一丈則亂一年亂之年如其
丈數
華星
華星出北如有環見則西北諸侯失地
白星
白星非星狀如削瓜見則有男喪
長星
長星有黃赤環之見則天下改易為水為殃
格澤
格澤熒惑之變也氣赤如火炎炎冲天上下同色東西
亘天南北可長五里見則兵起其下伏尸流血
濛星
濛星一曰刀星夜有赤氣如矛旗長短四面西南最多
亂之象也又曰遍天薄雲四方赤黃氣長三丈乍見沒
尋見滅消見則為兵大戰流血
老子
老子色白淳淳然所見之地為饑為凶為惡為怒為
喜為善又曰兵大起人主憂赦則除咎
客星
客星者亦妖星也前世術者為别篇而曰天之使也偶
見於天而無常所入列舍以告休咎大而見久者事
大而禍深反則事微而禍淺若芒角必有誅殺之象
見而微小則有陰謀兵亂之事亦占其色青憂疾赤有
芒角其下破軍殺將侵城奪邑黃得地而有土工白其
分有兵喪黑為兵亡之象皆以宿次分野占之其名有
五一曰周伯二曰老形三曰蓬絮四曰國皇五曰温星
周伯
周伯與瑞星同而其異者非潤而光澤見則其下兵喪
大饑民流
老形
老形皆占如雜妖之說災也明大而顯
蓬絮
蓬絮如粉沸沸然見其下兵饑或喪又為白衣會又白
色青熒惑之氣干之風雨不時蟲蝗旱焦枯而物不生
國皇
國皇色白而有大芒角見則人主惡之饑疫水災兵起
國多變
温星
温星色白而大如風雷摇出四隅東南則兵將軍出
於野東北西北暴兵千里西南則有地兵喪並起大水
人饑
流星總序
流星者天之使五行之散精飛行列宿告示休咎自
上而降或光跡相連皆曰流自下而昇曰飛至地
曰墜星大或絶跡而去皆曰奔星大者使大星小
者使小星出者使出入則使入聲隆隆者怒之象也
行疾者期速遲者期緩大而無光者衆人之事小
而有光者貴人之事大而光者其人貴且衆也乍明乍
滅者賊敗成也前大後小者恐憂也前小後大者欣
喜也蛇行者奸使也往疾者往而不返也長者其
事長久也短者事疾也奔星所墜其下有兵流星出
而無風雲良久乃入為大風折木發屋數者天下不安
急使馳驛小星百數四面行者衆庶流移之象芒
而乍散有聲皆為怒之象也占其色青為憂赤兵火
黃喜土工白為兵刑黑為水為疾為死皆以休王日辰
宿次分野占之
衆流星占
星者陰陽五行之精氣其體在下光耀在上衆官及物
若非其行萬人不安若星並流將軍並舉隨星所流
繋之
五星自流
五星自流帝王不安其分饑荒敗亡之兆
流星飛星異狀
流星飛星異狀如甕者為發謀事起如桃者乃使也
如盆色白長數丈滅而雲裔天名查嶺所墜之地兵
戰流血如盆而摇頭或上或下所上所下饑荒如
缶光赤黑有啄梁星所墜兵起失地色赤而照地所
往有兵東為青齊南為吳越西為秦北為趙輝然有光
光白横天者人主之星隨星所之將相當之有尾狀如
匹帛布其色蒼白為使赤論兵黑乃死喪若甚大其
光照地青赤流四旁五穀不成有光青赤長三丈曰
天雁軍中起散為八角者王者欲發使勞四方圍
城而有流過城及墜或繞營壘皆兵散之象自敵上
來吾軍上者有謀者來期夜半及寅時飛星若甕皎
然白前卑後高摇頭而下乍上乍下此謂降石所下民
食不足星滅後白曲環如車輪此謂解冲其地人相
斬為爵禄長數尺星後白化為雲流下名大滑所下
流血積骨漫漫然長十丈許而委曲名天刑又名天
飭所下之分將軍均疆土
星隕晝見
星晝隕曰營頭或有聲如雷野雉皆鳴羣鳥盡驚所墜
之地大戰覆軍流血千里若六七八九晝見墜地為
喪及旱流血民饑若晝見横天明者臣下圖議誅罰
忠良若夕見而前後向者若為大臣有逆謀若夕
墜而光耀天者其下兵疫
星隕如雨
星辰麗於天猶民之附於王也將叛去故星亦離矣而隕
其占亂兵起陽失其位灾害之萌星隕如雨諸侯強衆
暴寡百姓離叛下反其上之象
星墜及異狀
凢星所墜其下兵饑大戰天下亂墜而反復國君惡
之國凶衆星若墜人失其所若人而俯言者善惡
如其言其墜皆從其類若國兵凶則為鳥獸天下將
亂則為飛蟲天下大兵則為金鉄天下有水則為土國
凶兵起則為草木或砂石將有喪則為龍又以四時
占之春武臣破害年穀不登夏為變易秋民凶冬其下
有喪又曰化為砂石水土金鉄木粟穀變人鳥獸形
骸皆為兵亂水旱兵喪流血列宿為山川之精或星墜
為土石歸其本也
常星不見
常星不見無名之星見隠不常五星潜伏有數經星常
見而不隠故曰常星若而不見即占如其所在又曰
常星不見列舍摇動百姓勞役
常星晝見
常星晝見陰勝陽衰則星日并見并出而爭明武弱文
強武女子出為兵喪大水奸臣上不明下縱横星晝
見虹不滅異人生明奪日光天下亂大臣皇后弄政
靈臺秘苑卷十五
