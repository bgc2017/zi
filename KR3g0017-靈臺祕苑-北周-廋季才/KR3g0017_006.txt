欽定四庫全書
靈臺秘苑卷六北周庾季才原撰
宋王安禮等重修
天占
夫天地之道運動不息而覆育萬物者也不失厥中則
四序應而寒暑時品物用生故聖人法天道而順至理
政有得失則視吉凶之變以告之使其開悟若天忽變
色是為異常四夷來侵當有兵起天裂是謂陽不足
臣民亂而君道失土將分裂天鳴有聲人主憂驚而
百姓勞恐失厥上天火自焚是謂火不炎上以其信
道不篤而尚虚偽修宫室無度則厥灾見焚燒宗廟若
乃雨血乃天見其殃不肖者不得久處其位其灾兵起
若雨肉則為臣不得享當有大變雨土乃為黃𤯝
乃為土失其性而民勞或不肖者禄雨雹則為隂脅
陽盛則為雨隂廹陽則轉而為雹若隂盛而成雪陽薄
之乃散而作霰陽脅隂也皆為政有所脅若雨石為
信不施詐佞興下居上凶石墜地近尺餘類鷄卵兩
頭銳名天鼔其分大戰而君□禄信佞所致是謂火失
其性雨赤草其地民流雨毛則金失其性邪佞進
而賢人去貴人奔雨羽則君道不通逆施天下雨
螽則骨肉疎而政暴虐雨魚鱉鳥為兵喪是謂水失
其性雨金鐵是謂刑獄為兵灾雨錢則其下亂雨
骨是謂陽雨政令不行兵起交爭雷發非時主大臣
專政女后擅權無雲而雨貌之不恭是謂不肅灾禍
並起無雲而雷名曰天鼔當有暴兵雨木冰大臣
凶隂氣脅木而雨未降木先寒故木冰雷發不時臣為
亂雨物是水銀此謂水失其性雨灰者暴政所致
雨五谷軍乏粮民飢賦歛重之所致雨績者麻紵之類
也其分大飢民流亡兵起妄誅殺之所致兹謂不法
厥灾霜夏殺穀秋殺五谷冬殺麥誅不仁兹謂不仁
夏先大風雷冬先雨降乃隕霜而生芒角賢者遭害
則霜附木不至地佞人依刑兹謂私賊則霜在草根
降霜土隙間不教而誅謂之虐其霜在草木降霜非
時迫近之象一曰夏雪臣作亂雨木多風五谷傷而
民危雨粟乃不肖者禄雨冰水失其性其下大疫降
雨羅其下君長凶雨杵臼雨筯並為飢雨絲綿並為
兵喪雨蘗君有隂雨土多隂謀雨釡人相食物
如小錢許大從地中生如麻黍粟名雨甑歲穰雨膏如
出輔臣貪將帥敗雨露者物色黃白名曰爵錫不出
三年大凶又曰下當有變雨物人莫能識者皆為兵
起天忽晝夜隂晦有隂謀
地占
地本有隂陽而生萬物其形至厚其德亦至靜定而不
動者也若忽震動是謂臣強陽伏而不能出隂之迫而
不能入隂有餘也若外戚擅權后妃專政則為變異小
人用下有謀及民擾勞則地震並為兵飢又春動歲
不昌夏君憂秋則兵起冬則土功興若牛馬禽獸奔
驚者天子惡之若動於宗廟宫庭或動不已國有叛
臣讒佞大臣數動誅伐不以理而上下不相親辰在
亥子或秋行冬令則地裂乃士民分離大臣專恣下叛
上進不肖退賢人若裂有聲四方不寧大兵起國失
厥土若土忽䧟乃專在臣民人離散亦為失地若地
火然者火為陽精地為隂主若然者越隂之道行陽也
政傷而不克之象臣專忠而終以自害也地忽生毛
為金失其性人將旁從山忽崩䧟者所以宣氣公輔
之象乃隂乘陽弱勝強崩者離散之象此必賢人去而
佞人進也山或陟動是謂皇之不極禄去公室賞罰
出於私門矣若山鳴乃有大亂若土湧山出即隂
盛下人將起地主失土若好治宫室飾臺榭淫亂而疎
父兄則不成謂土失其性而為灾也
靈臺秘苑卷六
