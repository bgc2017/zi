欽定四庫全書
靈臺秘苑卷三北周庾季才原撰
宋王安禮等重修
十二分野
二十八宿天之列舍象分於其間猶有九州分布列舍
衆星分布於其間如地有九州而萬物居其内故古者
以列舍紀天之度而國别為十二次乃氣接於其間典
籍所載又時見於書而初未於某宿之某度應其野之
某州皆不詳著周禮則九國土皆有分星而不列宿次
之文其地所載又復不一班固始備載十二次於篇說
者曰光禄劉向之言也以配十二分野而後世用焉考
天官之學傳自巫咸石申班固費直蔡邕李淳風一行
其說皆不同一行作大衍歷考古以十道州郡配以參
之然斗牛之分主吳越星辰西南之星而配在周邦綿
亘萬里至兖州皆鄭分而桐栢正在禹貢之豫州為宋
分而淮泗又在書之揚州占之而應驗如有深義大抵
古今事殊州郡數易九分之中故以角亢鄭分為首焉
夀星之次
角亢夀星之次初軫十二度外末氐四度内于分在鄭
于辰在辰于野為兖州自原武管城渡河濟之南東至
封丘陳留盡陳蔡汝南之地逾淮源至于弋陽西涉南
陽至于桐栢東北抵嵩山之陽東涉夀星之次當雒邑
衆山之東次南直潁之間太昊之墟為亢分南抵淮氣
連鶉尾在周之東陽並無角分今乃開封陳留封丘以
内大河以南並潁陳蔡光黃夀州之西界皆鄭分也
木火之次
氐房心大火之次初氐四度末尾九度内于分為宋于
辰在卯于野為豫自雍丘而東循濟隂分于齊魯右四
水達于吕梁東南抵淮西接太昊之墟自商亳負北河
為心分自豐沛以直河南為房分故其下流皆為尾分
同占西接陳鄭為氐分今開封之東亳夀之東界徐濟
曹單皆宋分
折木之次
尾箕折木之次初尾九度外末斗十一度内于分為燕
于辰在寅于野為幽自漢渤海九河之北皆析木之次
尾星得雲漢之末𣲖海物龜魚係焉故當九河之下流
濱為渤海碣皆北絶之所窮與南相近故其分自遼水
之陽盡朝鮮三韓之地在吳越之東北平廣信安乾永
靜保定順安保雄莫霸大遼之東偏與高麗皆燕分也
星紀之次
南斗牽牛星紀之次初斗十一度外末女七度内于分
為吳越于辰在丑于野在揚自廬江九江負淮水之南
盡臨淮廣陵至于東海又逾南河西濱彭蠡南至南海
南斗在雲漢之下流當淮海之間為吳分牽牛去南河
漸遠故其分野自古豫章達古之會稽南逾嶺徼為越
分島夷蠻貊之人聲教之所不暨其係之分淮南之廬
舒濠和滁其揚楚泰通無為兩浙蘇秀湖常潤明越處
温衢婺江南之西寧饒信共撫筠袁吉宣歙江池廣信
南康興國臨江建昌福建漳泉福湖興化南循梅嶺廣
東梧桐惠雷海南瓊丹萬皆吳越也
玄枵之次
須女虚危玄枵之次初女七度外末危十六度内于分
為齊于辰在子于野為青漢濟北郡東逾濟水涉平隂
至于山翟循岱獄衆山之隂東南及高密東盡萊夷之
北復盡九河故道之南濱于碣石今登萊濟隂濱棣德
博皆齊分
娵訾之次
營星東壁娵訾之次初危十六度外末奎四度内于分
為衛于辰在亥於野為并自王屋太行東盡黃河内之
地北鄴東及館陶聊城盡漢東郡域今開封之白馬及
大名衛濮曹皆衛之分
降婁之次
奎婁降婁之次初奎四度外末胃六度内于分為魯於
辰在戍於野為徐自蛇丘南届鉅野東達梁父循岱岳
之陽以負東海又濱泗水之東又東南抵淮並淮水而
東盡徐夷之地奎為大澤在娵訾之下流其地直距東
陽濱於淮泗東北負山為婁胃之墟乃中國膏腴之地
百谷之所阜也胃星得牧愚之氣與翼之地土同占今
兖沂淮海泗陽利國故皆為曹
大梁之次
胃昴畢大梁之次初胃六度外末畢十一度内於分為
趙於辰在酉於野為冀自古魏郡濁漳東及清河信北
及中山真定又北衆山盡代郡鴈門雲中定襄之地北
紀之東陽表裏山河以蕃屛中國為畢星之分循河之
西盡塞垣皆古旄頭之國為昴之分冀北之土馬牧之
蕃庶故天苑之象存焉皆趙之分
實沈之次
觜觹參伐實沈之次初畢十一度外末井十度内於分
為晉於辰在申於野為益自太行以西盡河西之地其
地上直天關其南曲之隂在晉地衆山之陽在秦地衆
山之隂陰陽之氣昇故與井星同象參伐戎索為武政
故當河東盡大夏之墟上黨次居下流與魏相接為觜
分今太原河中晉絳解澤遼忻隰嵐石大同武勝火山
保德大遼之西偏夏國之東皆為晉之分
鶉首之次
東井輿鬼鶉首之次初井十五度外末柳八度内於分
為秦於辰在未於野為雍自漢之三輔及北地上郡安
定西自隴抵自河盡巴蜀漢中之地乃西南夷犍為越
嶲益州郡極南河之表東至䍧牱東井居兩界之隂正
當雒之西北鬼居兩界之陽故漢中東盡華陽與鶉東
相接當雒之東南鶉首之外雲漢潜流而未達故狼星
分野在河江上原之西今陜西之永興鳳翔隴并丹同
華耀延鄜環慶涇成階岷及四川之成都興元嘉瀘涪
黔合䕫萬龍文興利巴閬雲井大寧及西夏之西盡四
川之西盡西南夷之地雲滇南皆秦分
鶉火之次
柳七星張鶉火之次初柳八度外末張十六度内于分
為周於辰在午於野為三河周分自河之南西及函關
逾南紀達武當漢水之隂盡弘農郡柳在輿鬼之東又
接漢原故當商雒之陽接南河上流七星上係軒轅得
土行之正故為河東之分張直河南許汝裕鄧光陜信
陽新鄭皆周分也
鶉尾之次
翼軫鶉尾之次初張十六度外末軫十二度内於分為
楚於辰在已於野為荆自房陵白帝而東盡漢之南郡
江夏南達廬江南諸郡濱彭蠡之西又逾南盡鬱林合
浦翼星與味張同象故當南河之北皆在天關之外故
當南河之南軫中一星長沙逾嶺徼而西南皆東甌青
丘之野今襄陽蘄黃澧潭岳鄂辰沅柳道柳連歸峽柳
象融潯貴賓欽廉洞夷絡貉皆楚分也
天干地支
乙為東夷甲為齊南丙楚丁江淮海岱戊為中州及韓
魏已方西夷之國庚為秦辛為華山壬為幽燕癸為恒
山以北子為周丑為翟魏亦為遼東寅為楚卯為鄭辰
為晉邯鄲趙地已為衛午為秦未為中山梁宋申為齊
及晉魏酉為魯戌為楚及吳越亥為燕歲月日時灾祥
應地皆同係焉
土圭影
九州之大必有所中前古法制無聞惟周禮大司徒以
土圭之法測土深淺正日景以求地中日南則景短多
暑日北則景長多寒日東則景夕多風日西則景朝多
隂日之景尺有五寸謂之地中四時之所交風雨之所
會也隂陽之所和也然則萬物阜安建王國焉匠人建
國水地以平四直繫繩以景為規識日出之景與日入
之景晝考日中之景夜考中星以正朝夕梁祖景爍錯
綜經法先驗昏旦定刻漏乃立儀表於准平之地名曰
南表中更立一表於南表景末名曰中表夜依中表以
望北樞樞而立北表令參相直皆以繩準定若表直者
乃立表之地即當子午之正每看中表以知所偏中表
在東則立表之處在地中之東其西亦如之取三表相
直者為地中之正又於二分之日候日始東方半體見
時乃立表於中表之東名曰東表待日入西方半體乃
立表於中表之西名曰西表皆令中表與日參直東西
二表朝夕皆要與日相直若三表影直即是南北之中
也若中表差南則直表處在卯酉之南差北則卯酉之
北進退南北求三表直東西則地居卯酉之中正也測
景一寸即地之一千里也影尺有五寸者南戴日下萬
五千里也以潁川之陽城為地之中所謂土圭之表尺
有五寸立八尺之表夏至影適與土圭等謂之地中漢
儒日入表盡測影冬至長一丈且三尺一寸四分夏至
一尺五寸八分春秋二分著七尺三寸六分始著於書
而餘氣並未有論
靈臺秘苑卷三
