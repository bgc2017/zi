欽定四庫全書
靈臺秘苑卷十北周庾季才原撰
宋王安禮等重修
紫微垣北極
北極紐星天之極也以紐為不動處梁祖景爍以儀測
之在不動處一度餘皇祐測一度少強太子去極十五
度入心三度若君得天心則北辰齊列星明盛則
人君昌不則耗星暗則各以其所主為憂摇則君出
遊無度青而微者凶亡則天下有變客星出之有
德令安天下又主暴驚宗室亂犯郊廟大赦則消災
守之天下憂國易政干犯乘守又為喪或叛中犯
乘守太子或庶子所至皆凶彗孛干犯北極皆凶流
星出之地動又曰有使出及兵起在外罷抵而過者
國改政觸蕃屏出入不依門隨其方外國使来氣
之入中蒼白黃則兵起黑則大人憂黃白入紫微宮
達極星則立諸侯類鳥獸羣為喜黃白出之天子賜
諸侯王赤而近極出紫微宮中兵起抵北極座左右
諸侯臣死
四輔
四去極各四度星明小則君臣同道而吉昌暗微
不明若動則凶去則君臣失禮或有謀客彗孛流
星干犯守抵大臣災流星出入宰相出使若横貫藩
屏藩屏國使犯則不迫上氣之入黃白相有喜白
乃相凶
鉤陳
鉤陳距大星去極六度半入壁五度星明盛則輔臣
強微小則輔臣弱不見則后惡之佞人用不納忠
諫則不明客犯守后宮有謀彗孛亦然又為近臣
憂客星黃色出其傍有獻女者后宮有喜餘同上
流星出貫之后宮妃有慶兩點入則防變氣之出入
青蒼白赤黃入之為大司馬憂蒼白又為喪黑乃大司
馬弱軍中其出則蒼白軍破將憂赤則大戰將有功
黃則不戰兵在外罷
天皇大帝
天皇大帝去極八度半入室十一度君聖臣賢則星
光大色度和同天下昇平光芒動摇為急青而有光宜
出邪佞隱而不見占以為度客星干犯除舊布新之
意守之宮中有謀彗孛干犯大臣以叛而族之
流星出君使出入之君心不安察奸任賢以赦即吉
抵犯國有憂雲氣犯掩澤潤吉黃白氣連東大
帝座臣獻女出其上王者惡之
華蓋
華蓋距中央星去極二十六度入婁四度杠距南第一
星去極一十四度半入婁一十一度正吉斜凶暗從
則從天子失德客星干犯王室有兵起大變彗孛干
犯同流星出之内使發不過三日干犯抵之太子
憂赦即解黃白氣入之天子有喜
五帝内座
五帝内座距中大星去極十二度半入室一度星明
正為吉變動為災客星犯守下犯上又為政改臣臣
受誅彗孛干犯民飢宗廟徙大臣憂兵起宮門流
星出幸臣死入之為使還干犯兵起臣叛黃氣
入之太子有喜
六甲
六甲距南星去極一十五度入奎四度明則陰陽和
順暗則寒暑失節亡則水旱客星干犯農事廢
寒暑相反或大旱守之赤旱白歿黑水彗孛干犯
女后擅權政或君惑圖史孛出熒滅圖書流星干
犯抵術士凶水澇不節氣之入黃氣術士興蒼白
雲大史官受賜
女御
女御距西南星去極十三度半入牛一度星明則多
内寵客彗孛出入犯之皆為后有謀自戮流星出
之或抵後宮有廢出者入則外國獻美女氣入蒼
白后宮病黃白有子孫喜赤黃后宮受賜
天柱
天柱距東南星去極十三度半入危初度星明正則
吉暗及傾側離折凶客星有干犯國中防賊守之主
移宮室君及大臣有憂彗孛干犯臣叛又為易政
流星出術士大使出振武天下冲入主憂大使還之
宗廟不安又三公當之氣之入赤天子喜封廟陵之
事黑則將相死
尚書
尚書距西南星去極十一九度入尾十四度占與四
輔同客星干犯僕射災餘皆占在八座守之有下
獄及誅彗孛干犯有謀叛者或以家坐罪不則太子
病憂流星出則出入則有憂抵之諫臣出雲氣
入黃則受賜赤黃有出鎮者黑則法官坐罪
柱下史
柱下史去極一十八度入斗十三度星明則史詞直
客星犯受賜守則黜彗孛干犯百官多黜御史刑
干犯太子憂流星出史官誅黜入則君自言其咎
氣之入占在左右史蒼白死黃受賜白乃可遷
女史
女史去極十七度半入斗二度占與柱史同
陰德
陰德距東星去極一十九度半入房二度星微則吉
明則太子女后專政人君忌之客星守天下發倉廩
賑給彗孛出之后宮女及太子連謀干犯太子不軌
流星抵之賞罰不行入則弼臣主錢穀者出黃
雲入天子喜諸侯受賜青黑出太子憂
大理
大理距東星去極二十三度半入心五度星明則法
律平暗則囚冤酷客星犯之貴人下獄黃則遇赦赤
黃無罪白受戮守乃刑獄之官黜彗孛干犯大臣
以家事坐罪出則刑獄官出使抵犯則官憂氣
之入其官受遷赤為大赦黑災獄不平刑官誅黜
天牀
天牀距西南星去極二十二度半入氐二度半星明
則人君有憂傾側人君不安客彗孛干犯宮中有刺
客又為侍臣憂彗孛則寢御有火災天子憂大臣失
位流星出之謀兵起王者憂抵則天子易内寢
入則宮中不安后妃叛女后強氣之入天子有女喜
蒼白人君不安青黑主憂疾白則主惡之黃氣
出后宮有子喜
紫微垣
紫微垣與極相去及入星左驂樞二十七度半入房一
度上宰二十八度入尾一度少宰二十六度入尾
四度上弼三十三度入箕初度少弼一十八度入
斗十二度左上衞十五度半入女七度左少衞十
五度半入軫五度上輔十五度半入翼四度半少
輔十六度半入柳四度右上衞十九度半入參八度
右少衞一十八度半入昴九度少上丞二十度入
胃初度半星皆欲均明大小常則内輔盛不明為憂
門開則兵起勢直則天子自將兵客星入紫宮人
主憂大臣逆或死犯之若喪入則天子變兵起彗
孛干犯人主惡之孛出而抵之世亂入有竒令守
則有撓政者彗孛雲有陰謀流星出紫宮天子之
使也青為憂赤為兵黃土白喪黑水皆以所出命其地
若入紫宮兵起水旱若有竒令自南門而出入者外
國使出則使出入則使入大流星出入色赤怱白黑
或炸人君惡之赦令除咎雲氣伏如鷄鶵出子孫之
氣氣之出赤兵起赤黃連兩蕃君有喜如帚美女受
賜黃白有自立者白為喪喜黃潤澤諸侯受賜氣
之入赤黃潤天子有喜黃白如杯椀正天子有璧玉
喜或幸臣有獻女者如獸天子以獸賜諸侯如箕
起紫微宮上天子大喜廷年益壽若潤澤如劒男子
喜如帚婦女喜黑入兩蕃國暴兵起
天乙
天乙去極二十度半入亢一度光明潤澤則陰陽和
萬物成人君不明反是星明則天下亂他星彗孛
干犯宮門不閉臣叛白衣會流星抵之兵起民流水
旱飢疫氣之入黃則君臣和萬物成朝多賢士天下
太平黑相凶
太乙
太乙去極二十一度入亢半度星明為大吉微暗為
凶若離徙有水旱之疾客星守之兵起民流水旱
飢疫大臣死或出彗孛干犯占亦然又曰客星出
之大使官黜干犯抵宰相下獄或出氣之入黃白
百姓受賜赤旱兵蒼白疫
内廚
内廚距大星去極十九度半入軫十一度守常則吉
客彗孛流雲氣干犯飲食有毒
内階八穀天廚(元本並缺)
傳舍
傳舍距西第四星去極二十八度半入胃五度若移
徙於紫宮垣中則敵人客入中國彗孛干犯守之黑
雲入邊夷侵境又曰客星出守亦宜備奸使則又為
邦有憂大使轉粟天下自河之東為兵喪
閣道
閣道南星去極四十八度入奎四度半星不見則輦
道不通動摇則宮垣有兵客彗孛干犯之人君不
安國有喪人君居正殿不微行則吉氣之入黃黑病
白有急事
策星
策星去極三十三度半入壁五度若動摇移徙居王
良前或處馬後是為策馬皆為兵起故曰王良策馬車
騎滿野又為北人制號流星彗孛干犯大兵起天子
將兵
鉤星
鉤星距大星去極二十四度入危初度星明則服正
若非其故彗孛干犯五星守之或直皆為地動占
扶筐
扶筐距大星去極二十四度入危初度星明則吉不
明則女功失業暗及移徙農蠶不收絲綿大貴客
星彗孛流等干犯同占
北斗(輔星附)
北斗并輔八星北極相距及宿天樞二十三度入張
十度天璇二十九度入張十度天璣三十一度入
翼十一度天權二十七度入軫初度玉衡二十八
度入軫十一度闓陽三十度入角二度半摇光三
十五度入角九度輔星三十度入角二度半其星
明變光則各有所因天樞以簡慢宗廟社禝天璇以廣
營宮室鑿山陵天璣以不愛百姓暴行征役天權以號
令不順時逆天道玉衡以廢正聲務淫聲闓陽以峻法
濫刑退賢傷政摇光以廣衆而不尚德北斗星明盛
潤澤則國昌不明則有咎芒乃國凶月暈及動摇則
兵起其旁及中多小星則天下安少則國人散五星
及客星守之皆凶彗孛尤甚彗孛干犯又為殺伐
流星出入為使出入又為遠國来貢三分有賜抵
則天下大起兵若出其旁明如炬火長六尺形如繒布
賊臣專政大流星犯之大臣有擊抵納入納大臣憂
五彩雲氣直入之立太子氣之入蒼白多大風
赤兵星宮或火災兵起氣少兵亦多黑而歷之民災
入而化羣鳥龍蛇豕刑人病亦兵起大如布席如
鳥獸三日必雨不則敵犯塞白冲之為大戰白雲
氣壓之三日内雨若色青五日内雨天晴霽北斗獨
有雲亦然黃而蔽之明日雨或明日大熱殺人
魁之占客星出有赦赦之大小如星彗入之出之三
日以上諸侯恣亦為民人散彗孛流星白氣出樞星
兵相伐世亂流星黃白為赦大流星入之臣叛出
則其年兵起蒼白氣入大臣不軌蒼黑則貴臣下
獄輔星欲小而明臣輔強恣明與北斗齊國兵暴
起暗而遠斗則臣亡不則奔逐若近臣專佞人用兵
芒角近臣專權不明則臣恣逼近闓陽則下迫上
彗孛流干犯並為將相誅客星入之有善令一
云色青相有罪赤將兵黃白受賜及有喜黃白氣有
喜黑則薨或黜白乃憂皆占在相
天理
天理距東南星去極二十八度半入翼九度星不欲
明明動及中有星皆為貴人下獄客星犯之多獄官
坐罪入則有戮卿貴臣繫彗孛出之三公黜或殺
將相跋扈流星入之大名臣繫色青憂赤有金殺黃白
無故黑凶出魁中繫者出黃白之為赦流星犯之帝
王振威諸侯死氣之入之蒼黑貴臣死獄無故出魁皆
其禍除赤兵大起黃白出之有德令
三公
三公距東星去極三十五度少入角六度居常則安
移徙凶一星去天下危二星去天下亂三星去天下
不治客彗孛流星干犯三公憂
三師
三師距西北星去極二十一度入張半度占與三公
同
文昌
文昌距西北星去極三十四度半入柳二度半星明
澤大小齊則國瑞臻光色黃潤天下安萬物善青黑
微細則多所殘害動摇移徙則三公黜不然后有憂
動而非故以其所動之名為不順天子知而治之
客星出天子憂犯則大臣叛守之宮中有兵入
乃輔臣殃亦為女惑彗星出而拂之大亂犯之三公
下獄大將叛流星出之貴相出亦為三公出鎮或下
有雲邊將入朝受賜冲則公卿憂奔星出之宮内
亂入則其地不寧又言流星出入之貴人出入為
使氣之入如色黃三公受賜蒼白及赤黃皆為將
相憂黑氣三公受戮或黜
天牢
天牢距西北星去極二十八度入張六度占同貫索
客星彗孛流干犯三公下獄又為將相死流星有德
令流星出丑未時日入皆為赦有氣大圍長三四
尺出之親族有憂
天相
天相去極三十二度入軫四度星明吉暗凶不見
客彗孛干犯皆為輔臣有變法令民移徙黃白入諸
侯有喜
太陽守
太陽守去極五十五度入翼十度星明吉暗凶移
徙大臣有咎不則兵動客彗孛流星干犯亦如之又
為改政氣之入黃大臣受賜三公有喜黃白氣將
軍戰死宰相憂
勢星
勢星距東北星去極三十一度入翼二度星不明則
吉明則内臣強客彗孛流星干犯内侍有憂氣之
入黃白受賜赤叛黑憂占皆中官
天槍
天槍距大星去極三十二度半入氐初度星明大則
斧鉞用暗小兵散芒角動摇兵起移徙人君失御
一星不具其地兵動客彗孛流星干犯守兵大起
又為飢雲氣入之赤御警失位蒼白兵起
天棓
天棓距南星去極四十四度入箕三度星不明吉明
則斧鉞用一星不具其地兵起客彗孛干犯為兵
喪流星入諸侯爭地犯則后妃惡之雲氣蒼白
起之兵起入亦然大將戮黃白先驅有拜賜者黑
乃大人憂
太微垣
太微垣兩藩相距入宿上相六十五度半入十二度
次相七十二度半入三度上將八十度入四度次將
七十五度入一度右執法八十四度入十一度半入
皆是翼宿其東左執法八十六度入半度上相八
十七度入一度次相八十一度半入一十度次將
七十四度半入十二度半上將六十八度入十四度
皆入軫也太微之變兩藩有芒及動摇諸侯有謀
執法移刑罰尤急五星入太微軌道吉其所犯中
座成形入犯乘守皆為天子所誅若有罪皆以其官名
之五星留之皆為大臣有憂若色潤白入之有赦
月犯太微中貴者失勢亦為反臣強四夷兵盛有奸人
來聽候天下喜乃未之也或有赦一云為大變火
則有逆賊宮中不安歲飢又曰後三年有喪入留九
日天子惡之或曰十日有赦又曰守宮三旬必有赦
土入有德令大人憂其下亡地久留七十日君憂
之犯女主執政金入大臣相殺其地有憂宮庭防
兵邪臣伏誅主自將兵或廷尉丞相御史黜若庚子
日順入之天子所使也入則凌犯留守亦為水喪水
星見之人君當之又為亂后宮災或大水客星出令
有竒一曰為兵喪中犯乘守四輔君臣失禮輔臣誅
執法其官誅有罪彗孛干犯太微有兵喪大人惡
之所壓者亡流星出入臣有外事出天庭之内天子
使也皆以所之之野命其方入者使復命也出南門
其衆貴人殺流星出則兵起外國當有急使縱横
行太微中臣強四夷不制奔星出王者惡之入則其
地亂青氣起五帝座出南門者人君動摇不安而
入之天子憂若劒直指則因兵而驚黃白入者若起
其上有光天子有喜延年益壽赤黑如蛟蛇又若龍
形入之有叛臣及喪亂赤黑潤澤入之或狀如帚黃
白如杯椀如獸皆同紫宮占又掖門之占青白蒼白入
及黑氣入之憂喪事赤則内兵起黑乃大人憂
氣之出則兵起將憂黃白有德令
謁者
謁者去極八十三度入軫一度明如常則四夷来貢
不明無失則外國不来
三公
三公距東星去極八十四度半入軫六度占與紫宮
三公同五星抵觸凌守犯之三公下獄或黜流星
犯之相憂
九卿
九卿距西南星去極七十五度入軫七度占同天紀
流星犯之内座王者憂亦為病
内五諸侯
内五諸侯距西星去極七十度入軫一度星明則吉
暗亡則諸侯出若禮樂盛明則太微諸侯明彗
孛干犯守諸侯誅流星入之宰相入
五帝座
五帝座距中大星去極七十一度入翼十一度天子出
入動止合天從容中道則帝座光明占在人君明吉
暗凶五星彗孛流干犯帝座皆為大人憂若五星
入黃帝座色白有赦客星犯臣有誅至帝座而還
謀不成反受其殃若蒼白色抵之憂喪事抵座旁臣
叛客舍五帝有德者昌抵之青赤近臣圖議氣不
明則不成蒼白赤如劒天子諸侯以兵驚黑而止不
去大人憂氣之出入黃氣出太子入帝座有子孫喜
赤黑如蛇及龍形入太微垣有白衣會氣上赤下
白如大井口從外入者邪臣之氣氣直者貴臣之氣赤
而出之經南門者人君憂
軒屏
軒屏距西南星去極八十度入翼十度若臣下恭恪
尊嚴君上則屏星光明潤澤乃國法平允暗則法令不
正月五星干犯乘守皆為上下失禮而輔臣退及
金火守之有兵在中彗孛出犯守衞臣有罪執法者
當之流星抵尚書有憂
太子
太子去極六十六度半入翼十一度半皆占太子星
明澤則仁賢星亡及彗孛五星客流干犯金火干犯
不廢則有謀雲氣入之黃白喜黑憂
從官
從官去極六十四度半入翼八度半星不見則帝不
安如常則吉
幸臣
幸臣去極六十四度半入翼十五度危微暗則吉明
盛則幸臣用事青赤氣出五帝下入幸臣中近臣用
謀氣不明者不成明則為亂
郎位
郎位距西南星去極六十度入軫初度其星均明光
潤居常則吉明盛色怒大臣為亂微暗則兵弱幸
臣災不見則后妃凶動則天子出行客彗孛干
犯臣失勢客星入之憂大臣有亂蒼白出之郎官
多死諸彗枉矢出之郎官謀叛流星犯之大臣憂
月氣入皆占其中郎蒼白為亂黃白潤受賜黑多死
赤氣入之兵起出之多用兵遠出行
郎將
郎將去極四十七度半入軫十一度守常為是盛大
動摇芒角則將恣客彗孛干犯郎將死流星則有
憂
常陳
常陳距東星去極五十一度半入軫初度星明則武
士用動摇則天子行客星犯王者行誅
虎賁
虎賁去極六十二度少入翼二度占同常陳
三台
三台上台距西北星去極三十九度半入柳二度中
台距西北星去極四十三度入張二度下台距西北
星去極五十二度入翼二度上台之占人君剛烈好
兵則上台距而色赤若修宮廟囿肆聲則台横君
道弱而誅伐不行則迫近下而色暗臣朋比嫡庶亂
則下星色白后妃任讒言用則其色白舍而横若
恃寵亂政則星高而升其色赤若紀綱不正殘歛而刑
輕則謂之戚縱恣而崇臺相奪農時力侵則謂之奢
中階之占若公侯叛亂則上星色赤夷狄侵邊内外
動摇則下星距而横色白若卿大夫作私則其星疎而
色赤黃潤上附下則其星下而色白若諸侯朝貢
有禮公卿盡忠則謂之比強盛而僭專恣而僭則謂之
疏下台之占若民不從令犯刑為賊則上星色黑
棄本就末則下星暗而横其色白若從令聽法則星
迫下而色白若庶人順化閨門雍睦賦斂順時謂之密
去本逐末豪猾相凌謂之闊其戚比密參者皆相
近也奢疏闊三者皆移徙也三階之占平則陰陽和
風雨時五穀豐禎祥應天下太平不平則反是星明
則潤行列齊等如其常則若臣和而政令行變動外齊
則君臣不和治衰動摇則有逆謀若一星去天下
危二星去天下亂三星去天下不治月干犯君有憂
大臣相攻公侯多叛金火守犯兵大起客星出守
大臣黜貴人病死彗孛出之陰謀奸宄起宮中火災
守則三公亡黜流星入之有兵大將憂若抵上台
人主惡之中台將有憂氣之入蒼白三公黜民多
敗傷赤將相驚臣有謀黃將相喜黃白潤澤民安
居青黑將相死
少微
少微距東大星去極六十五度半入張十五度半星明
大而光潤則賢人舉忠臣用不則反是月五星犯守
處士憂女后憂宰相史官黜又曰月犯之又以所主
官為憂客彗孛犯賢能及功臣有咎流星出入抵
賢者進道術興蒼白入賢士憂大臣遭黜
長垣
長垣距南星去極七十六度入張十四度動摇夷狄
犯邊火干犯中國憂金則九卿有謀或邊將叛客彗
孛則狄人入寇流星入之亦然出則狄出
靈臺
靈臺距南星去極八十度半入翼初度五星干犯術
士大使官災流星出之賢者用青黑色賢者術士死
明堂
明堂距西南星去極九十度入翼四度半明吉暗凶
土星客彗孛干犯守之人主不安其宮
天市垣
天市垣去極入宿西垣秦七十六度入十二度半蜀
八十度半入十五度皆氐周七十一度半入初度
巴八十三度入一度鄭七十一度入三度皆房宿
梁九十二度入初度晉六十八度半入一度楚一
十一度入一度河間一十八度入二度韓九十八度
半入五度皆心宿河中六十六度半入三度東垣
宋一百五度半入七度半魏六十二度半入十二度
南海一百六度入十四度趙六十三度半入十六
度皆入尾九河六十二度半入半度燕一百度入
一度半中山六十二度入半度東海九十三度半
入七度半皆入箕宿齊七十度入五度徐八十七
度半入六度吳越七十八度入九度皆入斗垣星
欲其光明潤澤及市中星衆則歲實不明則歲虚又
曰垣星明則市吏急商人無利微細則市吏弱商人
有利若族人有序則其垣綺文而正見月犯乘之
改正有更弊之令將死粟貴入及有變於市中女后凶
將相憂近臣有謀五星入兵火起將相憂入若守
之又為市驚赤為更甚之又木守之糴貴或賤土
同火則戮不忠之臣於市金則兵起水乃蠻夷居
死客彗孛干犯所起者誅客星出有喪入則大臣誅
守度量不平彗孛出之徙市易都守之五穀大貴
入則豪傑起流星出而入中天諸座前列入濁天
欲有赦賞賜事倉庫盈溢五穀豐君喜犯之主憂
若入而色蒼白萬物貴赤色大災氣之出入蒼白
入嗇夫過賤人有憂黑則市壞嗇夫死蒼黑萬物賤
赤而出之弓弩貴入之斧鉞用若如波者市有火災
黃白而入萬物賤若一如疋繒疋帛常集天市中
有神竒物入天子喜出則有神竒物出
帝座
帝座去極七十五度入尾十度光明潤澤則天子吉而
威令行細小不見及月犯之人主憂五星干犯下
謀叛金火尤甚客星入留貴人改易政令守之為大
亂彗孛干犯人民亂宮廟徙大臣憂流星抵之諸
侯起兵臣有謀若貴人更令
候星
候星去極七十八度半入尾十六度星明大則輔臣
強四夷開張微小則輔臣弱移徙則不安無主者
忌之居常則無忌月犯之則輔臣憂客星出之
有急行彗孛出守犯輔臣出又為大臣叛
宦者
宦者距西南星去極七十度半入危九度星微則吉
明盛動摇或非其常及月彗孛流星干犯皆為侍臣有
憂
宗正
宗正距北星去極八十五度入尾十六度星失色彗
孛犯守族人凶客流貫之不睦宗親客景星守政
令改
宗人
宗人距大星去極八十六度入箕一度若族人有序
則星綺文而正明動摇則族人有變客星守貴人
出
宗星
宗星距北星去極八十度半入箕五度皆占在宗室明
則有序暗則微弱客星守之不和彗孛干犯為黜
市樓
市樓距東南星去極九十八度入尾十二度星明則
吉暗亡則市吏不理乃其兵興於市或夷兵入動則
市易殊常火星守之天子易弊客彗孛守之市門
閉多亂
車肆
車肆距西大星去極一百度入尾三度星明則吉不
見車蓋盡行客彗孛兵車蓋盡廢
斛
斛距西南星去極八十六度半入尾三度星明則尺
量平而商人不欺不然則反之亡則歲飢木星守
之則得忠臣陰陽平過數不去王者與天同人四夷
和平五穀大豐
斗
斗距東大星去極七十九度入尾六度半星明吉暗
凶仰則不熟斗覆則歲稔客彗孛犯天下大荒
列肆
列肆距東大星去極八十六度入心三度半星明吉
暗凶移徙則列肆不安金火入為兵起
帛度
帛度距北星去極六十九度少入箕三度星明大則
尺量平而商人不欺不則反是客彗孛守之絲貴
屠肆
屠肆距西星去極六十八度半入箕三度明大則多
宰殺細微則不利
天紀
天紀距西南第一星去極五十七度入尾初度明則
無冤訟暗則政壞散則民飢喪就則明主多憂
若與女牀合則若失政禮而女謁行客星犯之政
亂大臣黜或死守之民飢居不安獄訟不理彗孛
干犯相有咎若地震
女牀
女牀距西星去極五十二度半入尾十四度動則為
憂舒則更代女后不久死不見女有疾客彗孛守之
宮人有謀氣之占在后宮黑白皆死喪青為病
黃有福善
貫索
貫索距西南大星去極六十度半入氐三度半牢口
一星其開閉則囚自縊星皆明見及其中星衆獄事
繁中星小則獄空動摇斧鉞用八星見奸人入獄
七星見少赦五星六星見及牢中大星不見或左右
移徙不常為大赦牢空則改元又常以五子曰夜候
之一星亡有喜事二星亡錫爵祿事三星亡占如六星
見水星犯水災米貴客彗孛干犯守之為赦又
曰客星出之亦赦或其下亡地入則有枉死者彗星
見豪傑起諸侯相殘流星出紫微而入之以赦應之
流星丑未日出天下赦氣之入蒼白憂亡地赤兵黃
白喜黑則獄多枉死
七公
七公距西星去極四十四度半入氐初度星小而明
則國吉大而明輔臣強若大而動則朝廷有兵
齊正則法平若戾則獄多冤連貫索則天下亂入
河中則民飢金火守犯兵起彗孛干犯守大臣下
獄或黜流星出之主將黜
靈臺秘苑卷十
