欽定四庫全書
靈臺秘苑卷十四北周庾季才原撰
宋王安禮等重修
南方七宿(中外官附)
井宿(鉞星附)
東井距西肩北第一星去極六十九度王者用
法平則星明而端列暗而不正國君憂又云不
則有風雨月犯之為兵水官黜將死刑政不平
其分君長憂宿之不雨則風若變于其宿以
色占之入則諸侯臣死木星守犯刑急多獄
乘若守之有法令水衡事臣亂將死入則有
川瀆事分饑亂守之亦然若環繞勾己為赦
火星干犯水旱羣臣有以家坐罪明乃將死
兵不利先舉入之無兵兵起有兵兵罷又為旱天
下不安守則貴相死久守其分民多死守
三十日以上成勾己角動色赤黑貴人當之百川水
溢兵起若環繞其事必成色黃益地黑則反之土
星干犯六十日大旱九十日有赦入則所居有德利
以興兵又為兵起東北守之旱灾民疾五穀不熟
犯入守之皆為大人憂金星入之大水先起兵者敗
將軍犯罪政急民流守乃憂火物不成犯之將有
咎水星干犯刑法平或威惡邊兵起一云犯而角
動色赤黑以水起兵黃潤有善令入之其下亂馬暴
貴又主兵之進退星進則進退則退守則以為水戾
久守之則其歲春旱晚水五星乘犯凌守芒角環
繞勾己為三軍不起國君出客星出水潦宫中火灾
其分叛入則外使來五穀不成犯之大水傷稼大
臣凶土工興小兒妖言守之臣為亂彗孛出之大
使出干犯其分兵起大臣誅入井大人憂見四十
日内兵將當之見五十日相當之見七十日君長當之
流星出入其分大水入之尤甚又為有使來言兵
事黃潤出入國安歲美黑赤秦分水灾民流流
星犯之春夏秦地叛秋冬宫中憂氣之入蒼人疾赤
叛黑水皆占其下黃白潤澤有言池澤水泉事白
氣出有水澇之命常以正月朔日暮候井上有雲歲
多水鉞星去極九十六度少入參八度半其星不
欲明明與井齊及月五星犯守皆為斧鉞用客犯之
將卒死彗孛乃易政秦地受殃
天罇
天罇距西星去極六十八度入井十六度明則熟稼
暗則不熟
五諸侯
五諸侯距西星去極五十六度半入井六度半星明
潤大小齊等則諸侯忠良王道興不則上下相譖忠良
不用若星生芒則禍在中亡則貴人有䜛若五
禮修偹則五星行列光明不相侵凌月犯掩將相憂
五星中犯乘守諸侯兵死客彗孛出犯大臣憂執
法之臣凶又曰客星犯之王室亂諸侯亡地守則
親屬失位水大穀貴秦地尤重流星出諸侯叛入
之為喪蒼白雲氣亦然不則臣叛一曰流星色黑
出入大臣薨與諸王三台少微同占
北河
北河距東大星去極六十一度半入井二十度與南
河為南北不具則其道不通河壅星動則中國兵
起明大則水道不通月五星犯守北河為荒敗之
災五星守之兵起道不通客星犯奸人在中守
之大水或邊暴彗孛邊兵為亂若來侵國守則
邊軍動犯之為水灾流星入邊兵來關梁不通若
經兩河之間天下有難蒼白氣入邊兵起疾疫敵主
犯
積水
積水去極五十四度半入井十八度居常則吉不見
為灾五星犯守其地大水物不成魚鹽貴貴人饑
客彗孛兵起大臣憂客出或守又為火水土工興堤
塘成流星入抵大水民饑蒼白氣亦如之
積薪
積薪去極六十五度半入井二十七度星明大則君
增庖厨不明五穀不登五星犯守大旱民流穀不
成客星守之有以積藁致罪者彗孛犯之有亂臣
流星抵犯以薪芻為憂若厨官有罪赤氣入芻藁灾南河
南河距東大星去極八十三度半入井二十一度星
明而得常則中國四夷來暗動摇邊兵起四夷侵
月掩中國憂兵喪旱疫五星留守占同北河木乘
之夷王死火犯兵大興守大旱穀不登土乘物
不滋民憂金犯之邊臣謀若兵起夷狄君憂若毁
亡客彗孛守流星出入皆為旱灾客星出入為喪
彗孛入則蠻兵起流星出入又為兵喪邊戍憂氣
之入黃有德令青白河道不通赤為水傷人出之
用兵諸侯
水府
水府距西星去極七十六度半入參七度占同水位
四瀆
四瀆距西南星去極八十六度半入井二度星明大
則百川溢土守為吉
水位
水位距西星去極七十三度半入井十八度星近上
北河有滔天之水五星犯守天下以水為害客彗
孛出入犯守尤甚流星入之占如五星出之色青
大水赤黃大旱皆以所之命其色氣之入大旱歲饑
闕丘
闕丘距大星去極九十一度少入井十五度守常則
吉金火客彗孛犯守兵戰闘闕赤氣入天子憂一曰
宫中火灾
軍市
軍市距北星去極一百七度半入井初度市中星衆
則軍有餘糧星少及五星客彗孛干犯守皆為軍饑
月入犯兵起人君不安客星入之刺客起將卒散
流星出之大將出若犯冲大饑赤氣入軍亂大
饑
野鷄
野鷄去極一百九度半入井四度星安静則吉芒
角動摇為兵灾若移出市外天下有兵諸侯相攻
狼星
狼星去極一百七度半入井十度守常為吉芒角
動摇變色兵起光明盛大兵器貴移位人相食
月犯有兵不戰亦為水居之外國有謀五星犯守兵
騎滿野多盗狄人犯中國客星守物大貴其色黃
潤有喜色黑有憂客彗孛干犯守國多盗外夷侵
流星出戎狄將亡氣之入有兵革狄人侵民驚擾
弧矢
弧矢距西南稍星去極一百二十三度入井十二度
矢去極一百一十四度入井十五度星張弓則邊兵
起若矢不直狼及動摇多盗明大變孛亦如之
引滿則民盡為盗之兵月入臣逾主客星出之則兵
出入則兵入或南夷降守之亂兵起外夷大饑守
而弧矢張先起兵者勝流星冲入守犯狄兵起屠城
殺將氣之入赤為民驚狄人犯中國黑為狄人病
丈人
丈人距西星去極一百二十八度入參四度若星亡
客星入則人臣不得自通
子星
子星距西星去極一百二十八度入參九度不見為
灾
孫星
孫星距西星去極一百二十五度入井六度其占與
丈人子同
老人
老人去極一百四十三度入井十度若依時見而明
大赤則天子壽昌天下治平賢士用不見則兵起歲
荒君憂客干犯守之疾疫兵興老者憂彗孛則傷
秋稼以時不明天下兵荒流星出之冲犯皆為國
安天下豐樂入之又為老人有疾或兵起白氣掩
蔽之國大凶
鬼宿(積尸附)
輿鬼距西南星去極六十九度半明大五穀熟不
明百姓散動而光芒賦役繁民多怨連年大水秦分
尤甚徙則人愁政急鑕星不欲明明則兵起大臣
誅月犯之多刑殺民疫大臣憂將死秦地兵入則
財寳出犯鑕星賢臣女后憂及大喪謀臣紏彈之官
誅一云秦分君長憂木星干犯人饑人君憂之大臣
災守則有祭祀事若犯鑕星兵喪王者疾斧鉞用
火星犯之大臣憂后失勢執法者凶入之金玉用
疾疫大赦賊臣在君側若勾己環繞有大喪天子皇
后忌之舍鬼中央多霜露風雨不時民疫頭目小兒
多死守則喪役物貴或女后病若入皆為兵喪旱
災犯尸兵在西北軍將死亡又為喪土星干犯女
后奢侈不則有憂臣亂旱疫入之大喪或主其分又
為大臣死舍中央為赦守則后宫憂土工旱災
又犯之若守皆為大人憂其分積尸滿野入則王者
惡之犯之積尸失勢金星干犯有兵謀斧鉞用其
分兵興將誅多損孕婦亂臣在内守己近臣叛若
成勾己環繞天子惡之犯積尸大臣誅有屠城守
則將軍憂其地兵喪水星犯之穀不登入則兵起
蠻夷滅守之蝗水及喪貴人憂秦地災犯積尸貴
人有罪入守法官凶客星出入犯守在南主君及
男夫在北后及女婦東太子及丁壯西貴臣及老人及
隨所主惡人又犯則其分主憂修德無咎亦為土工
興男女不得耕織若守積尸人主惡之彗孛出之
下有兵喪棺槨貴犯之尤盛流星出而有光天使
出國喜入則外使來流星入之四夷來貢祠祭宗
廟犯鑕有戮死者氣之入白疾病赤旱黃土
工黑后憂又曰白貴人憂青病黑喪黃其分喜
以占其善惡
爟星
爟星距北星去極六十度半入井二十九度星不明
安静則吉明大動摇邊有驚急赤氣入爟火皆動
外厨
外厨距大星去極九十二度半入柳初度占與天厨
同
天紀
天紀去極一百一度半入柳五度居常則所主吉
金火客彗孛守犯獸畜災民不安居
天狗
天狗距西星去極一百六度入井二十二度動摇則
兵饑移則多盗土守之相食從其鄉客彗孛干
犯羣盗起狼蟲興
天社
天社距西南星去極一百三十四度入井十二度明
則社稷安動摇天下有謀金火客彗孛犯守皆為
社稷不安客星出之為祠祀事
柳宿
柳宿距西星去極八十二度半明則大臣重其國安
厨食興直則天下謀亂就聚兵滿國開張人饑漂
散都邑振動月犯之土木之工興大臣將相憂木
星守之貴臣得地后有德犯占如上水星惡多獄
訟又入若天下豐樂木星干犯名木被伐守之
有兵逆臣在側或糴貴而天下安諸侯喜一云天子
以飲食為戒土星守之亦然干犯則女后昌土工
興入之有君喜金星干犯守之有急兵及強臣
又守之益地入亦然或貴人用兵久則邊人不安
若逆行而入成勾己臣叛民多暴死水星犯民多
饑歲星馬貴守則水船相望入之占同客星犯則
同分當之入占同守若入兵起布帛魚鹽貴彗孛
出犯守之皆為兵喪大臣賤臣有謀大旱穀不登亦為
庫官出夷狄為亂流星出之宗廟喜木工用多雨水
其分憂之主大災名木有伐木工廢厨官憂干犯其
分當之氣之出入赤大旱一云如波者有火灾
黃赦黃白有異果來貢黑厨官憂其出赤旱
黃白喜君建宫室黑木腐
酒旗
酒旗距西北星去極七十七度入星七度星明則多
宴飲而合度昏暗則過度而非禮星不具則有喪
或有酒食財物賜爵宗室金犯之公卿謀客彗孛
出犯之亂赤氣宜宴飲察近臣
星宿
星宿距大星去極九十六度大明則王道昌暗乃
賢良不處天下空天子疾動則兵起離則大凶
月犯之兵戰厨官憂臣亂其分饑入則其分殺將破
軍木星犯之人主憂兵攻臣受封入則立太子穀
傷守之天下和平又為盗賊兵起以德令解之又為
治宫室臣背命土星守之王道興后宫喜其分福犯
之穀傷女后先灾后喜金星守之其分有暴兵戰勝
益地犯之亦然又為君有德大臣當之水灾穀不成
水星犯之賊臣在側以善令則無咎守則水傷萬
物民流多疾其分兵起貴臣誅不則法官憂火土金
水入之占同水客入之亦然而有竒令有客以急使
事出則反色赤占兵黃土工白喪青憂黑水出守犯
之又為河决民去其野彗孛守之臣亂兵起貴臣戮
出犯之其下有叛臣大臣有潜謀流星去之王者
以急而使出乃庫官以匹帛賜内臣入則急使來
乃庫官以錦繡進女工用犯則有兵刃星為天都
使者星出入皆為財帛事氣之出入蒼白入或如飛
鳥其啄正對之貴人憂蒼白入用急使赤兵起
如波者火也黃白若粉絮及潤澤皆貢獻來黃白出
之遣使賜諸侯白占如上久而不散有大風兼有
赦令黑賢士死
軒轅
軒轅距大星去極七十五度入張二度其星欲黃小
而明則后宫安静大而列明後宫争譽微小不見則
皇后貴女不安色黑大凶移徙則民流動摇就
聚為外戚喪東西角大張而振后族敗古占書又
云軒轅為大典之内政弼太微陰陽交合感為雷激為
電和為雨怒為風亂為風霧凝為霜散為露聚為雲立
為虹霓離為背璚為抱珥此一十四變軒轅乘主之
五星干犯乘守之盗賊并火灾又凌犯勾己環守皆
為女后有憂火星則后妃惡以赦除咎御女若大
民則大饑太后宗有罪小民小饑小皇后宗有罪左右
角大臣當之客彗孛守之兵起客星出之后宮失
勢犯之美人枉死親近有謀以赦除咎彗孛出之
女后為亂君后憂后宫不安干犯之大變亂以五星
占期流星出之后遣中使出入則后有喜又曰有
子孫之慶
内平
内平距西星去極五十二度入張六度星明則刑罰
平不明則反是
天相
天相距北星去極九十五度入星六度五星客彗孛
守犯后妃將相坐法氣之入占在大臣黃喜黑死
天稷
天稷距大星去極一百三十七度入柳十三度星明
大則歲豐暗不具則饑不見天下荒亂客彗孛
干犯守占如暗不見客星出入占同天社
張宿
張宿距西第二星去極一百二度半明則五禮得中
動摇則有賞不明則皇孫疾徙移則有逆民就聚
則兵起月犯之將相叛其分憂飛鳥暴死宿張而
霧天子惡之水星入若犯光黃潤澤國有慶守則
氣和歲豐火星犯之水灾穀守則歲豐明有慶賜
大將驚或其下諸侯叛又犯守之功臣封土入乃
兵起土星在其宿而光黃潤澤天下安君子有慶
犯之大水泛魚鼈死貴臣灾在秋冬仲月土工起守
則天下和平宫中喜大臣有伏法若土工事或陰陽不
和民多疾入之兵興金星犯之將叛賊臣在側春
旱其地憂守則國凶民擾水灾穀不成其分謀不成
水星犯之民不安守為大火又五穀不成水灾兵
疫其分不寧客星出兵起及有賜賚事守則周楚
之分有急事又犯守之天子以酒為憂彗孛出入
大旱穀貴不則兵水灾民流流星出諸侯受賜入
為諸侯來獻近臣憂抵之厨官受賜出入為國昌
及有赦氣之入蒼白出客憂潤澤賜賚諸侯赤
用兵客出亦如之黃白潤澤入國喜賜客黑而徘
徊聚散其分水灾出入環繞其下君防刺客
太尊
太尊去極三十九度入張九度守常則吉不見為
憂客彗孛流干犯並為貴戚將則尤甚
天廟
天廟距西北星去極一百一十三度半入柳十三度
星均明則吉微細則凶非其故則有憂者白衣會
又為兵軍食不通與虚梁同占客星犯守非其所又
為牛馬多死祠官憂彗孛則當有誅黜
翼宿
翼宿距中西第三星去極一百四度星明大禮樂興
四夷賓暗則禮樂虧動則夷狄來移徙天子舉
兵月干犯女后惡之其分兵喪將死太常之官灾
入中大臣死木星犯之五穀風傷守則王道興文
術用久守則天下和熟火星入之兵起其分饑疫
又曰臣不用命守則臣亂風旱魚鹽糴貴久守民
流亡土星守犯世治歲豐后喜久守則有叛臣
金星干犯兵起民疫五穀風傷入乃天下兵起守
則國得地若守犯勾己凌突其地大臣擅權水星
干犯其地荒守之同占又曰權臣在下大炎或蛇見入
若守中皆兵起犯守凌抵其下臣以亂誅客星出
入君使人於外國不然海客來貢入則外國使來又
出入之歲灾犯守為兵起彗孛出犯其下兵喪
芒所指其下有隣人流星出之其下有兵遣使求
賢不則大臣憂抵則天子尊受諸侯入之貴臣因
四海受賜南夷來貢氣之出入下有暴兵黃而潤
澤諸侯來貢又云君賜諸侯蒼白太常之官憂黑
而圍之三夜不去其下君長憂
東甌
東甌距西南星去極一百二十九度入張七度芒角
動摇則夷兵叛金火守之其地有兵
軫宿
軫宿距西北星去極一百二度半星明車駕偹動
則車駕用離從天子憂就聚兵起月犯之其分
憂兵車騎用入則多風雨木星犯之民病火灾庫
官有罪守則君有憂以赦除咎亦為天下太平若
久之憂大喪又犯守大臣憂入之兵罷或將死
火星干犯海客來貢入之妖言水旱民擾又守犯
入亂兵民作或大亂大灾土星犯守兵起若土工事
久守失色其分饑入乃兵發自敗金星犯入守
其下兵起又犯則其分得地守則犯地及喪水
星犯之穀不成親戚近臣憂守則水灾民疾執法之
官凶又犯守之車駕貴兵起彗孛出犯王公出兵
喪並起色赤則分禮義失流星出之有使出犯
則兵犯喪庫藏凶又出入之國昌臣忠物賤若赤
或黑或白入之皆為大臣死氣之入蒼白圍國憂以
赦除咎赤内兵起車庫大用黃白潤澤天子有喜
若諸侯獻車馬出之用車賜諸侯白則戒行幸
黑而四散其下大小車不用黑如鼠大人憂墜車
左轄去極一百一度半入軫五度右轄去極一百一
十度半去翼十一度半星不見王侯憂與軫齊南蠻
侵欲近軫若去一尺以上月入將相庶子死客星
守主軍吏憂
長沙
長沙去極一百八度入軫初度半明則天子壽長子
孫昌微暗細乍不見王侯有喜客流星入之天下
動摇
軍門
軍門距西南星去極一百一十二度半入翼十三度
守常為吉若非其故及客星犯之皆為道不通占同
南門
土司空
土司空距南星去極一百二十度入翼十四度豐則
星均明苗稼不成則星幽暗金犯守男女不得耕
織客彗孛干犯兵大起民不安居
青丘
青丘距西北星去極一百二十度半入軫五度明則
夷兵盛動摇則反亂客星守之上官有事
器府
器府距西北星去極一百三十七度半入翼八度半
星均明則喜樂調和君臣平允暗及失常則樂工不
工八音不調正聲廢星亡則樂崩墜客彗孛干犯
樂官灾赤氣掩之樂官廢
天漢
天漢之占漢之中星多則水少則旱客星守津河不
通入亦如之人主貴人溺死流星入而不出者不
可渡軍若絶漢者可以渡涉其入有黑氣獨居如皮
度不過五日有雨如船如一疋帛羅河津開不出十日
大雨天漢非星也以其為天之末故附於星末
靈臺秘苑卷十四
