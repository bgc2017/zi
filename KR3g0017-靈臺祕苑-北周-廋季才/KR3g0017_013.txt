欽定四庫全書
靈臺秘苑卷十三北周庾季才原撰
宋王安禮等重修
西方七宿(中外官附)
奎宿
奎宿距西南大星去極七十二度半星欲明則
吉若德政虧則星有角動為兵其中星明
則大水月犯之其分亂邊兵水灾貴人憂民不安
木星干犯近臣為逆守之大饑多獄訟又
為其大道興臣忠北人賓服若潤澤為大熟
入之以饑兵起火星犯之環繞三十日以上將
相凶其分水灾民流守則農夫不得耕又為疾
疫不宜婦人其分多妖言妖孽若動搖進退有
赦入則三日魯分君長死經旬相死土星干
犯女后昌國喜遠人来守之入之有名者多死
邊兵動久守貴女攝政或有女喜金星干犯守之
外兵來有軍不戰五榖不成有赦又守之傑俊興國
有圖謀重芒角天下争奪又守之外兵入國及兵起
西方水星干犯奸臣有謀守之天下多悲王者憂
入乃水泛守占亦如之又大臣下獄水旱兵火灾五
穀不成客星出之奸臣偽惑天子干犯或入其中有
瀆事又入之為破軍殺將守則賊臣在側王者有憂
或兵敗彗孛干犯出入皆為兵喪大饑占於西北宜
偹之流星出入有溝瀆事入之聚貴事及破軍殺
將干犯若赤如火光炸有聲出入皆為虧帑用氣
之入蒼白婦人憂黃有珠玉寳喜宫女灾若潤澤為
天下喜而有受命赤者亦為兵及婦人之病
附路
附路去極三十五度半入奎五度芒角動摇則車騎
在野不明則津梁不通亡則有道路之災金火干
犯占如芒角客彗孛犯之道路不通氣入之占在
太僕赤誅黃白受賜蒼白憂黑為死
軍南門
軍南門去極六十六度入奎十五度星不明則夷狄
叛明則遠方來貢動摇則兵起他占與大將軍
同
閣道
閣道距南星去極四十八度入奎四度半星不見則
輦道不通動摇則宫垣有兵客彗孛干犯之人君
不安國有喪人君居正殿不微行則吉氣之入黃喜
黑病白有急事
策星
策星去極三十三度半入壁五度若動摇移徙居王
良前或處馬後是為策馬皆為兵起故曰王良策馬車
騎滿野又曰北夷制號流星彗孛干犯大兵起天子
將兵
王良
王良距西星去極三十七度入壁初度明則馬貴
不具則津梁不通移向西方則隨其方兵起王良策
馬車騎滿野前與閣道相近相近有江河之變金
火客彗孛干犯皆為兵起客彗孛又為橋梁不通
彗出之奉車之臣反流星出入占與雷電同干犯抵
入兵將興氣之入白占奉車之臣青白憂墜車赤則
斧鑕用黃為拜賜
外屏
外屏距西星去極八十九度入壁八度半星不明移
徙國不安居其他與天溷同占
天溷
天溷距西南星去極九十七度半入奎二度不明移
徙人不安居客星守之下溺衆
土司空
土司空去極一百一十五度少入奎初度大而黃潤
則天下安否則凶五星干犯男女不得耕織客彗
孛則水旱民流兵起土工興流星干犯同五星又為
荒亂灾起黃氣入之遷都土工興
婁宿
婁宿距中星去極七十五度半星明則王者祀享子
孫昌臣盡忠又曰天子孝天下和平星明大而赤色或
色小郊祀失禮動則有聚衆事明静則天下和
直則有執主之命就聚國不安月犯之有田獵民
流將死其分憂犯及有變聚斂事作兵戰而和人多
冤獄木星干犯有赦春殘牛多死苑囿空守則世
治兵罷有聚斂事民疫六畜大貴火星犯守旱穀貴
又守則臣亂政人多疫金銀貴或赦其分君長憂
若逆行成勾己倉庫火灾土星干犯或邊境不可將
兵守則天下豐樂金星犯守將軍惡之其鄉吉天下
和平水星犯守法令急大臣憂獄水灾無兵兵起有
兵兵罷若芒動而赤黑臣争禄客星出之邊兵動
干犯大兵作守則社稷不安王者貴人當之不則魯地
兵起又糴貴狄人死如入其中三日環繞大赦彗孛
出犯水旱穀傷畜死兵饑流星出入為聚衆又出
則祠官用事或德令清犯之犧牲蕃畜色黑多死
若抵死貴賤相謀氣之入赤黑兵喪并起疾疫黃
則貴人受賜白民受賜黑水災
天大將軍
天大將軍距南大星去極六十度半入婁四度明則
將軍勇暗則弱動摇不具兵起其分左右岐星為
旗若其旗直揚者隨所直擊之勝逆之則負五星客
犯守大將憂彗孛出若干犯兵起大將誅死或流
星入之大將驚氣之入蒼白兵將憂疫赤則兵出
右更
右更距東北星去極七十五度入奎十三度星不具
則道路不通金火犯守山澤有兵流星犯之大更
失錯
左更
左更距西南去極一百七十五度半入婁四度半占
同右更
天倉
天倉距北第三星去極一百四度半入奎十度星大
而黃或相近及其中星繁皆為歲實稀少相疎則歲
惡天下有兵則倉庫之戶俱開而主勝若兩軍相
當其星不見則所臨之軍絶食大祲而亡五星入守
干犯皆為粟帛發用客彗孛犯守五穀不成倉庫皆
空流星出入有賑貸事氣之入蒼白若黑不熟赤
旱倉廪火黃白歲豐
天庾
天庾距中大星去極一百二十五度半入婁五度占
與囷倉同
胃宿
胃宿距西南星去極六十七度半明大則倉廪實天
下和平暗則倉廪虚乍大乍小失位摇動有轉輸
事就聚則穀貴人流若移徙倉榖不出芒則兵起
其中星聚則穀聚少則穀散月犯之兵饑及疫夷狄
為憂及粟貴事犯而變色其分有憂將軍死木星
犯守穀無實又守之王者順天德國安歲昌其分昌
火星守之旱饑疾疫犯之囚獄空法令改更主勝
客敗守之又為貴人有憂若久守進退環繞勾己
倉廪空虚兵起土星犯之水灾臣叛守則無蓄積
有德令若逆行守之或勾己兵起金星犯之歲將
大惡守則民饑兵亂又為大臣執忠四海安寧又
犯守則將軍為亂若逆行守之或勾己其下兵起流血
水星犯守糓不實其分不寧又守之兵旱國立侯王
者有忠令客星出之其分君長憂干犯守之皆為
饑彗孛出犯亦然又為臣叛兵起流星出之以金
出賜大臣有降國其分五穀豐抵之倉廪空出則
其官黜氣之出入其色青黑為兵蒼白及赤為粟
出若入蒼白占同黃白潤澤歲豐倉實黑則倉穀
敗
大陵
大陵距大星去極五十五度入胃七度星明大其中
星繁則天下多喪民疫兵起不則安而無兵月五星
犯之皆為兵喪水星彗孛則有積尸流星出之亦
然而占在其下守犯冲則冡官憂蒼白氣為兵喪
赤則人多戰死
積尸
積尸去極五十五度入胃四度暗或不見則吉月
干犯有叛臣五星犯守天下多喪客彗孛流星出
入皆為喪流星則以日占其分大臣憂赤白青色
則死氣之入蒼及黑皆為人多死
天船
天船距大星去極四十四度半入胃十三度星欲其
均明則天下安若移徙不明則有喪兵星不在漢
中及五星客彗孛流星犯守若入為大水氣之入青
天下有憂船不可動黃白氣行船有喜
積水
積水去極四十三度入昴初度不明則吉明則水
溢動而止行則舟船崩火星干犯兵起有水灾
天囷
天囷距大星去極九十一度半入胃六度半星明則
歲豐暗小不見為饑月犯之有五穀事五星犯
守倉庫空火星又為錢穀主者黜客彗孛則倉庫
焚溺流星出入占如天倉青白氣入歲饑民流
天廪
天廪距南星去極八十五度半入胃十二度明而實
國充歲豐黑而稀則粟廪敗其占與囷倉同月犯
之穀貴五星犯之為饑倉粟出彗孛則倉廪空其
官黜流星入青天下多憂赤旱火黃白熟氣之入占
如流星為水戾
昴宿
昴宿距西南星去極七十度明則牢獄平暗則法刑
濫大星明與火星等大水七星皆黃又大而動摇皆
兵起一星芒為兵喪動摇大臣下獄月犯之將
軍死門戶之臣憂其分兵饑犯而變色其分民離散
木星犯守獄空北征於狄棺木貴守又為刑急有
兵水灾禍不成有德令臣有獄死者解久守大臣有
咎關津吏憂及民饑火星犯守四夷兵起旱火饑疫
又守之狄人不寧貴人多死又或赦守而勾己環
繞亦為赦入之占同又為喜令天下無兵有亦罷
土星犯入守之皆為胡王死犯之又為天下有禍
守則女后失勢夷人死土工興穀不成火灾民疫金
星守之四夷夷主憂死兵動將軍下獄犯則兵旱火
又云犯守之易政令臣有謀入則大臣憂獄事天
下擾趙分有兵大赦久之夷可伐水星入之兵起
破散民流亡犯亦如之又為大水决溢守則民饑
諸侯誅邊兵起夷人勝勾己逆行環繞刑獄兵大
率月五星干犯皆為夷王死客出之兵車滿野犯
守兵起臣叛入乃貴人有急獄夷兵敗其分有喪
彗孛犯之臣亂兵起出亦如之又為赦流星出入
貴人下獄兵起出則他國使來若大流星出之有
赦入則夷狄來氣之出入青有兵大水蒼赤民
疫青白人多喪赤有軍令白衣將兵黃則其分
喜黑入抵之夷王死
天阿
天阿去極六十六度入胃十五度客彗孛干犯妖言
滿國
卷舌
卷舌距東南星去極十二度入昴一度星曲而近則
賢人進若直而動明大及出漢天下多口舌月干
犯人多死五星流則多讒佞客彗孛干犯守侍臣
有咎
天讒
天讒去極六十一度半入昴初度半暗則吉明盛
則佞臣用客守之天下妄言
礪石
礪石距南第二星去極六十五度入昴六度居常為
吉明及火金干犯皆主兵起客星守之百工用赤
為兵動
月星
月星去極七十一度半入昴一度明大則女后專政
星微則吉金火客彗孛干犯女后大臣有憂又
金火守之大臣走兵亂
天陰
天陰距西星去極七十五度半入胃七度星不欲明
明則禁漏洩
芻藁
芻藁距西中星去極一百八度入婁十一度若其中
星盛則庫藏貯而豐稀則貨財出暗則芻藁焚溺
赤氣入有火災黃則天子財豐赤氣出以火出
貨財黃則喜出
天苑
天苑距東星去極一百七度半入昴七度半從東第
八星去極一百八度入胃三度明則牛馬禽獸盛不
明則瘠死不具有斬死吏或斬刈事五星客彗
孛犯守入兵起畜獸多死流星出之占在牛馬色赤
以兵黑則以令出赤多傷黑多死黃則蕃息氣之入
以色占如流星
畢宿(附耳附)
畢宿右股第一星去極七十五度星明大則遠夷來
天下安失色動摇邊兵起讒臣用離徙為獄亂
就聚法令酷芒則為兵喪月犯之陰國有憂刑急
臣叛將相憂春多雨夏多風天下有變令邊兵起邊將
刑失行離之則雨入則亦如之又為兵起木
星干犯入之多暴風雨又為有邊兵守則大赦王
賜夷狄邊兵急或糴貴火星犯之兵戰入則兵饑
將相憂守之有德令國有畋獵男子則爵夷主死道
路不通土星干犯有赦兵起西北不戰守亦兵起
賦役繁政令不行邊有降軍王公受賀入之地震水
溢入畢口大臣憂金星犯之邊兵敗若犯大星
及左右角皆將戰死守則大將有功大臣出使有急
令及兵起邊境不安水灾五穀不成若守則其西國
益地入畢口車馬貴將相為亂國易政及女喪水
星犯之水灾兵刑罰用木火土金入之皆為赦客
星出邊兵車馬急入之畋獵事多貴人下獄入畢
口大臣憂無兵兵起有兵兵罷犯亦如之又為歲饑
守乃讒臣弊主又犯守外國有詐来欲叛謀彗
孛犯土工人勞夷為亂邊軍大戰守柄王侯益地
守口相為亂易政令若出之入之占其色蒼則五穀
不成下有破軍赤乃其分主憂黃女為亂白兵喪黑為
水流星入犯之邊兵大戰若赤色如之蕃黃白
潤澤光出之赦令行使出安邊入則四夷求和國有
喜慶雲氣之入蒼白歲不收赤兵旱灾黃白天
子有喜貴人生出入受民田附耳在畢下去極七
十七度入畢三度星勝中國微盗賊起邊侯驚外國
反移動則䜛佞行而兵起邊鄙尤甚月五星犯之
皆為兵起將有喪憂不即免退客星守兵饑多獄訟
氣之入蒼白純白將憂赤則内兵起黃白無兵
兵起黑將死赤出將出黃白為兵將
天街
天街距南星去極七十一度入昴十度明則王道正
月犯道路不通軍嚴五星犯守邊兵動大臣憂
若留上邊行其中赤為兵候金火守又為邊兵起道
路絶彗孛犯守邊人入中國失地
諸王
諸王距西星去極七十度入畢三度明則附不明則
叛不見則兵起宗廟憂月五星客彗孛干犯守流
星出之皆為諸侯宗臣灾
天高
天高距東北星去極七十四度半入畢六度守常則
吉微暗則陰陽不調若干井鉞則大臣有咎不則
高為下下為高月犯之將死臣誅五星水旱不時
客彗孛干犯守之大旱蒼白氣入旱霜損稼
五車
五車距大星去極四十七度半入畢八度其西北柱
四十九度入畢五度東南柱五十九度半入畢十五
度東北柱五十三度半入畢十六度半五車有變
各以所主占之五穀豐儉亦占其星又以五寅日候
其車若大風寒折木發屋則物類大貴候法如庚寅日
候金車布帛銅鐵麻日風寒其物貴也五星静則為
吉若明大星繁兵革大行一柱出軍外或不見則
兵少出三柱盡出或不見則兵盡出入亦如之柱若
出每一月穀貴三倍月數增之若見出而不居二星
之間天下大水米貴轉穀千里若到立則戰車行五
車三柱欲其均明闊狹有常則萬物成年豐君政得則
應之若動摇微暗則所主之物貴大風兵起君政失
則應之月干犯入之兵起駕道不通五星犯守旱
喪入則兵起金火尤甚客星入之占其色青憂赤
色白黃人主受賀白喪黑死犯之所守物貴三倍天
下大水地動海魚出守之左軍大發右為喪彗孛
犯之兵騎滿野民徙流星出入諸侯入賀國有喜
犯冲則水旱不調天子惑諸侯憂若光明潤澤遣使
四民五穀成年來物賤氣入蒼白民流赤兵起
天潢
天潢距西北星去極五十八度入畢十一度不見則
津梁不通月五星犯之入兵起道不通天下亂貴人
死客星入為赦守之有水害氣之入黃白天子
喜安然無兵兵罷赤内兵起如波兵庫火氣出
之兵出戰蒼白皆為死喪
咸池
咸池距南星去極五十一度半入畢十一度半若星
明大則有龍見不則虎狼為害或兵起不具津梁不通
非其故國旱月入之暴兵起五星入之失忠臣
為兵喪若旱則水道不通貴人死或為饑金星中犯
乘守大兵起客星入之大人憂天下水流星出之
隨星所之大兵起氣之入蒼白魚多死赤旱黃
白太子喜黃白出神魚見黑氣出之皆為水
天關
天關去極七十一度入觜初度星明盛芒角動移徙
及與五車星合則為兵戰月犯之亂臣更法令主津
關者有罪掩則關梁不通其官及邊臣死五星干
犯守占同客彗孛干犯守占如月客彗孛犯守出入
兵起多盗關梁不通流星抵犯亦然出入則守關
臣憂黃白氣入四方來貢
天節
天節距北星去極八十度半入昴三度明則節使中
正暗則奉使無違火星守持節臣有謀君死金
則大將以兵出客彗孛守犯法令不行奉使者有咎
九州硃口
九州硃口距西北星去極一百度入昴十度半常以
十一月候若亡一星其地憂三星以上大亂金火干
守兵起客星入之民憂水事守則直海國國不安
或兵動流星出入夷狄君憂色赤夷人亂旱澇民
饑
天園
天園距東北星去極一百二十四度入畢五度星勾
曲而明則菜果熟不則惡白氣入為兵
參旗
參旗距南第二星去極八十七度入畢六度半星偃
曲勢如張弓則兵起明則有白衣會邊寇動不動
為吉若君臣旌旗中禮則星正齊而均明動則有
惑主者不具則所在有兵五星客彗孛流星犯之
或守及出入皆為兵起天下憂氣入狄兵侵境
九游
九游距南星去極一百一十二度入畢十二度半星
居常則吉或動摇則兵大起金火守犯兵騎滿野
客守犯諸侯起兵禽獸多疾
觜宿
觜觽距西南星去極八十二度半明則軍儲盈將得
勢暗則不可用兵動則堡盜起動而明盗賊羣
行移徙則將逐月犯之兵起其分災為赦變于其
宿刑罰急木星犯之其分兵起守則后有憂農夫
不得耕或多暴死其下饑疫反叛亦為君臣不和同
火星犯守其下兵叛斧鉞用大旱糴貴土星犯土工
興守亦如之或兵侵其土又為其分安寧金星干
犯兵起斧鉞用兵守之亦如之水星犯守不可動兵
行兵趙地水災及有叛者客星干犯者暴兵出其謀
亂若星不明不行深宜防察西戍侵動彗孛干犯
之其分亂有破軍干犯則天下動擾流星出之天下
無兵邊使入賀又云出之堡兵事入之或犯其分亂
雲氣入之蒼白民有堡盜之憂赤則兵起白邊
將戮或邊將戰死黑趙地大人憂赤則兵起黃
有神寳黃白潤澤出入占同又為其分喜
司怪
司怪距南星去極七十一度入參六度或星不成行
列宫中有大怪或天下多怪占同天高
座旗
座旗距南星去極六十度半入參八度星明則國有
禮暗則失禮
參宿(伐附)
參宿距中心第一星去極九十二度半參不欲動伐
不欲明七星皆明大天下軍精若王道缺則星芒角
張不明大將疫失色則軍敗不具則亡地差戾
則王者憂移徙則客伐主大將逐就聚則將誅
右足出玉井中兵大起秦地有水喪及山石為怪芒不
可舉兵左股出東方南方右股出西方北方伐星疎
法令縱數則急動則有斬伐之事明與參等大臣
有謀而兵起月犯之兵貴臣憂其分饑伐則小將
死有兵事競城堡木星犯之水旱饑疫守之大疫
王者惡之或憂疾伐乃兵起火星干犯占同守
之多霜雹旱災五穀不成兵動四方不安久守不
去秦地災伐則有赦入參成勾己環繞天下惡之
土星犯乘守奸臣謀逆或大臣出使又守之天下
有喪宿於參伐田價貴易金星犯守之邊兵起
又守之臣叛大旱及喪若犯守伐星大臣亂車騎用
水星犯乘之有水兵貴臣出守則臣叛水災五穀
不成伐乃占在邊人移南出塞也移北入塞也客
星出之有暴兵老人多死馬貴宫女争守則國敗歲
饑又守之土崩守伐星大臣誅邊兵敗彗孛出之兵
起干犯其下有破軍流星出米賤干犯有堡兵
事入則先起兵者破或有軍圍城氣之入天下起
邊城蒼邊境火災蒼白臣亂赤有内兵黃白
潤澤大將受賜黑大人憂及水戾出則將死
玉井
玉井距西北星去極九十八度少入畢十一度半動
摇則有憂若參出之狼虎害人兵饑水溢月五星
干犯守之皆凶客星流星出之國得地或將出入
則失地多水又為喪青入井不可食
軍井
軍井距西星去極一百五十度半入畢十四度月入
之芻藁財寳出火星客星守之軍井有水憂或多死
金及彗孛犯守兵起民流
天屏
天屏距南星去極一百一十五度入畢十三度星不
具人多病暗亡則大人疾月五星犯之皆為水灾
客彗孛干犯水旱不時客出占如暗亡犯與人多
病
天厠
天厠距西北星去極一百一十一度半入參三度星
黃則吉蒼黑為凶不具則貴人多疾客彗孛歲饑
氣入蒼白陰病赤白黃為喜黑憂皆主君也
屎星
屎星去極一百一十五度入參三度半星明黃吉餘
凶以秋分候之不見則大饑彗孛守天下弓矢用
流星犯民多病
靈臺秘苑卷十三
