欽定四庫全書子部七
靈臺秘苑術數類二(占候之屬)
提要
(臣)等謹案靈臺秘苑十五卷北周太史中大
夫新野庾季才原撰而宋人所重修也季才
之書見于隋志者一百十五卷周書本傳又
作一百十卷此為北宋時奉敕刪訂之本祇
存十五卷目錄後題編修官司天監丞管勾
測騐渾儀刻漏于大吉司天中官正權判司
天監丁洵同看詳官奉議郎輕車都尉歐陽
發看詳官翰林學士承議郎知制誥權判尚
書吏部判集賢院提舉司天監公事上騎都
尉王安禮諸臣銜名案發字伯和修之長子
史稱其天文地理靡不悉究官至殿中丞而
不言其嘗為此書安禮字和甫安石之弟其
為翰林學士在元豐初乃未改官制以前故
太史局猶稱司天監宋史藝文志有安禮所
撰天文書十六卷殆以其研究是事故俾司
看詳歟錢曾讀書敏求記載有是書之目稱
其考核精確非聊爾成書者朱彝尊跋則謂
季才完書必多奥義諸人芟削僅摘十一若
作酒醴去其漿而糟醨在矣今觀所輯首以
步天歌及圖次釋星騐次分野土圭次風雷
雲氣之占次取日月五星三垣列宿逐次詳
註大抵頗涉占騐之說不盡可&KR1088;又篤信分
野次舍以州郡強為分析亦失之穿鑿附會
然其所條列首尾詳貫亦尚能成一家之言
宋世司天臺所修各書如乾象新書大宋天
文書天經星史等類見于文獻通考者今俱
佚弗傳惟蘇頌儀象法要與此本僅存一則
詳渾儀測騐之製一則誌日官占候之方雖
禨祥小術不足言觀文察變之道顧隋志所
載天象諸書今無一存此書既據季才所撰
為藍本則周以前之古帙尚藉以略見大凡
存為考證之資亦無不可也乾隆四十六年
十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
