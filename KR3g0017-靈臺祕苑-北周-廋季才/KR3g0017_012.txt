欽定四庫全書
靈臺秘苑卷十二北周庾季才原撰
宋王安禮等重修
北方七宿(中外官附)
斗宿
斗宿距西第三星去極一百十九度星明則太
平而主夀不明失次芒角動搖則國失忠臣民
多怨兵起暗而離析君臣俱禍月犯風雨不
時臣將出不測死女后憂在其宿有變臣更主
令又為易相近臣死入魁大臣太子辱宫中有
賊一歲三入有赦木星入犯守皆為赦犯則
又為火臣逆憂守乃占同而大臣受封經其宿
得度而色光明潤澤國昌歲豐若有變失節其
分憂火星干犯丞相有事有赦破軍殺將道路
不通多火灾暴兵作守之為賊亂及兵旱火糴
貴若久之灾其内之外有謀吳分兵起土星犯
守先水後旱又曰守之國多義士大臣有黜久守
其分福或臣動入中貴人相死金星犯守為兵又
守則戮臣叛入乃天下受爵禄將相黜或有逆謀外國
使來水星犯守之臣謀其分兵饑守則斧鉞用水
災穀傷客彗孛干犯王者有病諸侯不通下謀上易
政客星出使人之諸侯色青為憂赤兵黃土工白
喪黑凶入則外國來降獄官入疾五穀不成民相攻
多盗諸侯謀宫廟火及兵憂犯則其下必亂守則
盗興五穀彗孛出入臣下謀亂圖議其分亂流星
出之則赦使出也色赤或如火色炸皆大臣死入
則蠻夷來貢大臣來賀犯則宰相憂氣之入蒼白多
風赤則旱或兵起宫廟憂火白為雨黑則廟有憂
若掩主病宜赦解之黃白潤澤諸侯客來朝出則使
諸侯
建星
建星距西星去極一百一十二度入斗四度若星動
則民勞月五星干犯大臣相謀木水火守之諸侯有
謀歲水民饑貴人死五星守在陽田宅賤金則
外國使來客彗孛干犯上失道不納忠賢士逃又
曰客星守之道不通多盗流星入之天下謀赤色
者昌犯王道不寧
天弁
天弁距西星去極九十九度半入斗初度明萬物興
暗則萬物無若近見星明大動摇則女樂進月
犯之糴貴客彗孛犯守亦如之若久守則囚徙兵
起
農丈人
農丈人去極一百二十四度半入箕六度半明則歲
豐暗則失産業移徙及亡皆為饑客彗孛守之
與暗移徙同占
天籥
天籥距西星去極一百一十四度半入箕初度明吉
暗凶不具則關籥無禁彗孛守之關梁塞
天鷄
天鷄距西星去極一百一十度入斗十六度半星不
依常鷄多夜鳴亡則失於伺候明則有赦金火
犯守兵起土星則民流客彗孛乃水旱失時又
曰客守之占如變常流星觸犯干戈動
狗星
狗星距東大星去極一百一十八度入斗一十二度
星不依常則戒守衞動摇則庶臣為亂火守天下
旱驚客守禦臣作亂
狗國
狗國距西北去極一百二十度入斗十八度明則邊
寇起不明則安不具則天下有大盗月犯之烏
桓鮮卑之種地亂五星犯則夷憂火守東夷兵起
金守烏桓鮮卑之地受兵客星犯占如不具入
之其主來貢
鱉星
鱉星距東大星去極一百八十度入斗五度不居漢
中有水灾亡則有喪大為旱水守為水又曰
五星守之白衣會客星守之有水令流星犯之水
野殍死魚大貴青黑為水赤黃旱視其所沒之處以
占地雲氣出之占同若赤黑氣入之占如五星守
天淵
天淵距中北星去極一百二十九度入斗七度若星
動摇不居常則澇月行其中臣近主五星守客彗
孛犯皆為天川决河溢又曰火入守大旱流星入
之魚出
牛宿
牛宿距中大星去極一百八度半星明大則王道昌
關梁通或牛貴怒則馬貴不明失常穀不登
直則糴賤曲則糴貴時則占細為賤動為灾炎亡及
中星移為死遠漢為貴入漢中為疫月犯其下有憂
將死牛馬及榖貴犧牲死灾在其宿有變犧牲事之
四足殃疫關梁不通將有農令木星干犯吳越來貢
入則貴人及小兒多死歲多寒臣有謀民饑虎害人
守則陰陽不和萬物不成民病人死六畜賊牛疫
火星犯守諸侯多疾破軍殺將臣有謀一云守又為
兵起牛車用將死牛貴有犧牲事臣謀穀不成收大人
有疾入牛中四月越地君長凶糴貴土星犯守有
土工事守則又為大赦多雨雪人民牛馬疫其分多
忠臣義士天下有急令金星犯守諸侯不通妖言無
益又曰將軍失衆其分凶守則地氣泄城中多死
入之天下失車用水星犯守破軍殺將有謀人多死
又為榖不收關梁不通又為牛疫多水其分憂客星
犯之有犧牲事守之越地起兵又為來獻牛馬貴江
淮多盗歲多水入之諸侯客來出則占如斗又地
動牛馬貴三倍彗孛出之改元糴貴牛死又曰天下
合謀人主憂客彗孛干犯越地兵自攻流星出之
色赤將出如星所之以占四方入將受命黑色牛馬
疫黃則昌盛關梁不通干犯則王欲改事及將出
氣之入黑牛多疫死黃白蕃息赤為兵
天桴
天桴距中大星去極九十四度入斗二十四度半不
明則漏刻失時若前近河鼔或相直動摇及金火守
之皆為桴鼔用客星干犯占如不明
河鼓
(闕)
左旗
左旗距西大星去極八十三度入斗二十二度星直
而明潤將軍能應用曲不明將失計芒角將軍凶
猛動摇差戾亂兵起月犯軍敗亡火星則大將
起兵五星彗孛干犯守之占如右旗客流星出之
兵出入之兵入流星干犯兵起諸侯作亂入之大
將亡旗鼔氣之入黃白天子喜赤兵起出則戰勝
青黑入皆占在將青憂黑失地入則大衆行氣之
入黑及蒼憂水赤旱黃有德令
右旗
右旗距東大星去極八十八度半入斗十五度占與
左旗同
漸臺
漸臺距東南星去極五十八度入斗十度明則陰陽
調而律呂和不明則反是客彗孛干犯守之陰陽乖
戾流星犯宫庭火
輦道
輦道距西北星去極四十七度入斗一十一度半明
而列則衢路通火星守之御路兵起流星出犯天
子遊獵
織女
織女距東大星去極五十二度入斗五度星欲明王
者孝通神明則星明而天下和平暗而微則女工廢
大而角星怒布絹貴一星亡女病或兵起月犯
之女后憂火客守之同占又曰絲帛貴客彗孛干
犯后族亂人誅又曰彗出之女黨行政有星守之
為女喪流星出之布絹貴入之水灾或盗干犯
冲入占如月氣之入占在女子蒼白憂疾赤兵起
黃有進女黑病死
羅堰
羅堰距北星去極一百九度入斗四度暗則吉明
則百川溢馬被水淹客彗孛干犯大水暴起
天田
天田距西北星去極一百一十六度入斗二十三度
明則耕農及時微暗及客彗孛守之農失業又與
角比天田同占
九坎
九坎距西大星去極一百四十一度半入牛初度星
明盛有大水微小則吉五星犯之江河溢客星
犯天下憂流星衝犯王者憂后崩氣入青旱黑則
百川溢
女宿
女宿星距西南去極一百四度半星明則民豐國富
女功昌暗小則國虚動則有嫁娶出納裁製之事
月犯之女子多疾及女惑犯而有變布帛改易貴
賤女工令一曰月變須女有嫁娶事兵不戰而降
土犯美女進后妃喜宫中為賜守則女喜歲多水糴
貴民有大災其分饑喪人多凍死火星犯國多妖不
祥大臣當之守又為女喪民病政急后病宫中火災
布帛貴入亦如之又為天子納女工土星犯守人
民相惡有女喪又為后喜且專政賤者暴貴山水壊廬
多妖女及土工入之君有喜金星犯之布帛貴兵起
入之有女謀金帛出有女多寡犯守同占又為嫁娶
事水星亦為娶事不爾外國進美女或為水災帛貴
又守之后夫人憂客星干犯有亂守則糴貴宫
人憂又犯守美女進賤暴貴及兵起出入皆為嫁娶
事彗孛出入王者惡之其下憂干犯則占同客星
流星出之女御為使犯入則天子納女抵之貴
女下獄又出色赤妄死黑女功死者若潤澤為入
后氣之入黃則女后有慶黃白有嫁女事赤兵
死白疾黑喪皆占婦人
離珠
離珠距東北大星去極九十五度入牛六度星非其
故則后宫府藏有移五星客彗孛犯後宫為亂若宫
人有罪流星入之宫中兵起
敗瓜
敗瓜距南星去極八十二度半入牛六度占如瓠瓜
瓠瓜
瓠瓜距西星去極九十七度入女初度明大潤澤歲
豐暗則果菜不登而后失勢不具及移徙動摇皆
為賊王者以瓜菜為敗非具故則山谷多水五星
干犯大旱客星干犯大旱客星出之以果實賜諸
侯犯入同占又為遊兵不戰守之占如非故入
則魚塩貴獻食之官憂近臣辱流星冲犯天下不安
氣之入蒼白果木不可食黑亦如之政憂赤天子
攻城黃以果賜諸侯
天津
天津距西稍星去極四十七度入斗二十三度一星
不具關梁不通星明動則兵起又色微而參差則
為貴妃疾若移徙或亡河水為灾水賊稱王客星守
之入之皆為大水流星出之有使出隨星出之處占
奚仲
奚仲距西北星去極三十八度入斗十八度金火守
兵大起
扶筐
扶筐距北第一星去極三十二度入斗八度星明則
吉不明則女功失業暗及移徙農蠶不收絲綿大
貴客彗孛流等星干犯同占
十二諸國
十二諸國趙距西星去極一百二十三度入牛四度
越去極一百二十四度入牛四度周距西星去極
一百八度入牛六度齊去一百二十八度入牛六度
鄭去一百二十三度入女一度楚去一百三十六
度入女二度半秦距西星去一百六度入女三度
燕去一百二十八度入女四度魏去一百二十一度
入女四度半代距西星去一百十六度入女六度半
晉去一百二十八度半入女八度韓去一百二十
三度入女八度少其星有變及五星客彗孛干犯各
以其國占
虚宿
虚宿距南星去極一百度半静而明天下安不明
則旱摇動有井田之法及喪欺紏上下不比享祀失
禮月犯兵起有陵廟事空邑復起其分憂將死其
宿有變土工作外軍饑木星犯圍乘守宰相凶有德
令犯又為王者惡之天下饑火星干犯流血滿野
守則將叛旱災萬物不成女子多厄有土工兵火起
入而勾己大人憂戰不勝又犯之守七月齊分君
災憂不則相凶土星犯守有赦德令行又守則風雨
不時旱風米糴貴大臣為亂人多不安妖言金星干
犯為喪政急有芒角臣有謀又守犯之有兵不多
孤寡水星干犯春旱秋水五穀不成其分政急多水
災守亦為水物不成若角動色青臣欺君國兵喪
客星守其分兵疫犯之糴貴守犯又為哭泣事
出則使人之諸侯其分有喪入則有井田之法改制
之事軍離散又出入君自將兵凌犯環繞勾己國
憂兵亂彗孛出犯為兵喪亦占其分彗孛所指其地
必亡流星出之貴人求醫重臣出使入則其下兵
聚又曰出入之於相光潤澤則受賜黑死黜氣之
入白蒼哭赤則大哭黃蒼喜慶白則使客來黑則水為
憂白以喜祀宗廟出之為享祀
司命
司命距西星去極九十二度入虚三度蓬星出之王
者憂疾妨妖惑
司禄
司禄距西星去極九十度入虚四度
司危
司危距西星去極八十五度半入女八度
司非
司非距西星去極七十九度半入女九度半其命禄危
非皆占在天子以下壽命爵禄是非安危之事明大
為災居常則吉
哭星
哭星距西星去極一百一十七度半入女九度月五
星客彗孛干犯皆主喪流星出入大臣出入
泣星
泣星距北星去極一百四度半入危二度占同哭星
天壘城
天壘城距西星去極一百二十六度入虚初度金火
客星守入夷人死塞赤氣掩入北夷驚滅大疫
敗臼
敗臼距西北星去極一百三十九度半入虚八度一
星不具民亂貧不見則人流五星入之禍殃作
客彗孛干犯人相食黑氣入主憂
離瑜
離瑜距南星去極一百二十八度入女九度星微則
后宫儉約明則婦人奢縱客彗孛干犯後宫無禁
危宿(墳墓附)
危宿距南星去極九十六度星動不明營宫室土功
兵革興月干犯大臣及其分有憂將死興治樓臺又
為兵喪來年米貴在其宿有變將相有哭泣死喪墳
墓動衆之事木星干犯守之更宫室及土功興又兵
喪又守則民勞多盗民相惡火星犯之越亡地
守則國憂兵叛疾疫宫中火災春旱秋澇久守近臣叛
犯守皆為大赦土星犯守皇后憂兵喪並起土功
興又守為水旱民疾祠祀不恭金星干犯無兵兵
起有兵兵罷穀不成多火災守則旱火民多癰疽之
疾將軍憂又犯守之天下多急事國憂兵加民流亡
水星犯守大臣刑法官憂其分災又守曰皇后有
疾糴貴兵喪並起客星出犯之多雨穀不登及哭泣
則土工興營宫室王侯死國敗饑荒若留守成勾己
君惡之又云建宫室立王侯彗孛干犯其分有叛者
兵起將出之易政糴貴大水流星入其下不寧下有
謀抵則地亡交秋兵犯則有祭祀事黃潤出入國
安歲豐土工興陵廟有水大臣災氣之入蒼白若赤
皆為土工興功營造事白兵青憂蒼則憂損屋
黑有喪赤氣出火炎黑下有水若哭泣若黃而出之
國有喜坟墓距中星去極九十六度入危五度星
暗小移徙不見則山陵不安動摇及五星犯守皆為
喪流星出入有喪事
臼星
臼星距南星去極六十九度半入危二度半仰則歲
豐覆則儉若杵臼不相當軍士饑餘占與杵同
杵星
杵星距南星去極六十一度半入危三度守常則吉
若不具不明動摇移徙離拆與臼不相當皆大饑
客彗孛守犯亦如之
造父
造父距南星去極三十八度入危十一度明則喜
亡及動摇兵起馬貴客彗孛干犯兵革動廐馬出
車府
車府距西第一星去極五十六度半入虚四度半動
則車馬出火金客彗孛干犯守之兵車動
鈎星
鈎星距大星去極二十四度入危初度星明明則
服正若非其故彗孛干犯五星守之或直皆為地
動
人星
人星距西南去極七十度入虛六度半星亡則有偽
詔及婦人之亂若星芒則天下有縱民不具則王者
有子孫客彗孛干犯守之人多疾或民亂有星入
之天下有詔符傳相驚
盖屋
盖屋距西星去極九十七度入虚九度星動有板築
之事五星守犯國兵起客彗孛尤重
天錢
天錢距東北星去極一百一十八度入危三度明則
庫藏盈暗則虚耗金火守之兵盗起客彗孛干
犯庫藏有賊火
虚梁
虚梁距東星去極一百度半入危六度星動摇則陵
廟壊或築金火干犯兵起客彗孛同占又主大凶
室宿(離宫附)
室宿距南星去極八十度半星明而静則國昌不明
則禱祀不享動則兵出土工興室壁為四輔各有
二星二舍也欲其正實正由方也實則中多小星四輔
不正則輔臣不忠二舍不實宫女咨后宫怨月犯之
宗廟毁宰相憂土工興有哭泣王自將兵在其宿有變
臣亂兵在外敗木星干犯得地歸與民爵守之修
宫室土工興野滿宫中火灾民疫火星干犯兵戰歲
不收守之水旱大疫宫中不和或病死若久而成
勾己大臣陰謀兵起入宫勾己環繞天子出幸土星
干犯其下有兵出入用斧越貴人憂守之有爵封益
地關梁不通土工興后夫人有憂久守大人惡之以
赦除咎金星干犯五寸許政令不行守則兵罷國
喜又夫人忌之防察親近久守兵革滿野乘守勾
己逆行往來宫妃廢或大喪宫人咨水星犯守掩閉
其分水災又守則西北兵動深宜守偹客星守之
城郭壊不利先起兵君使人於諸侯赤占兵白喪黃
土工青憂黑凶犯則王者憂之守之不利出軍多
陰雨彗孛出之大亂易政大水干犯先起兵者弱戰
必亡地將戮見其宿中後宫亂有德令流星干犯
軍乏粮出之有使出犯之人使自他邦來赤占兵
黃白土工黑喪青憂其色潤澤出入國安歲豐民
欲有廟享慶賀之事氣之入兵起雜雲氣在其宿
中民暴疾雲潤澤如日月男子之祥離宫星動摇
土工興不具則君憂月宿之君數移寢處金干
犯成勾己環繞皆為兵起客星出之犯為喪彗孛
干犯宫室有修除事
雷電
雷電距西南星去極八十七度入危十二度明動則
雷電作流星出入為風雨不出七日又曰赤色旱
清白雨
騰蛇
騰蛇距中大星去極四十四度少入危九度半明則
不安微則安移徙南旱北水客彗孛犯守為水災
又曰守之天下怨流星入之水旱兵喪冲之口舌起
魚鹽貴龍見
土公吏
土公吏距南星去極八十五度半動摇有板築之事
金火犯守兵起
壘壁陣
壘壁陣距西第一星去極一百一十五度入虚初度
明則國安非其故則兵起破軍殺將亡則兵盡出
五星逆守留凌犯變色勾己客星入之皆為兵起火
金水尤甚客星干犯邊將死流星入而色青南則
后憂北則諸侯憂赤黑東則后有謀西則太子有謀
黃白諸侯受賜
羽林軍
羽林軍距大星去極一百一十七度入危十五度半
星而聚則國安稀而動則兵出其中無星則兵盡出
不見則天下大亂月五星入犯皆為兵起五星
若退留變色成勾己者兵革大興火金尤甚火星
留二十日巳上大人當之若芒角色赤興兵者客
星守之及戊巳日旬始見其中兵大起入而色黃白天
子喜色赤臣叛彗孛出之大人謀逆流星出其禁
兵受賜犯則兵起士卒散軍有出者其入之與壘
壁同占氣之入蒼白入南后憂北則諸侯憂黃白
后或太子有所獻黑則太子諸侯憂
斧鉞
斧鉞距北星去極一百三十度入室二度星不欲明
明動則斧鉞用移徙非常夷兵起月五星彗孛犯
守皆為臣下將死憂誅彗孛尤甚
北落師門
北落師門去極一百二十六度入危十一度半大而
明則國安微小芒角月五星干犯皆兵起水火甚之
客彗孛干犯守之光芒相及覆軍殺將邊兵入塞
流星入抵皆為兵候氣入蒼白疫赤兵黃白喜及使
出黑則邊將死
天綱
天綱去極一百二十九度入危五度動摇則兵出入
不常彗孛為兵起
八魁
八魁距南大星去極一百三十九度入壁四度半動
則禽獸多羅網死火金客彗孛犯守皆為兵起
東壁
東壁距南星去極八十度半星明則王者吉國多君
子暗及失色大小不同尚武事經術圖書廢動則
有土工雜徙就聚為宅事月犯之大亂民饑多死
其分憂及土工在其宿有變孕婦多損近臣憂月宿
之不晦冥而有風雨木星干犯水傷穀守則有赦
國有賢人天下安久守凌犯勾己夷狄侵擾干犯
若是火星則衞地憂不則相凶守乃兵火土工歲惡
賢者退之若守而光明潤澤則凶土星守犯君安
國昌圖書興天下豐平逆行勾己其分土工興金
星干犯火灾守之有軍不戰大臣嚮正水旱風雨文
武術士病月犯守之其分兵喪奸臣謀客星出之色
赤其下大臣憂犯之文士死亦為喪津梁不通守
則死歲多風雨彗孛出犯其分兵起火灾一云大水
民流客星彗孛干犯文士死流星犯之同占或文
章廢黃白潤澤出入文章賢士用遠國來氣之青憂
蒼白喪黑破亡並占其分黑又為水黃則外國來
貢又名倚五立赤出入皆為兵起若光潤澤天子
言宗廟事
天廐
天廐距西星去極四十九度入壁初度明而動則多
郵馹不明則道路節非其故人主以馬為憂不則
馬多死月犯六馬歸客彗孛干犯入守舍驛道路
不通彗入又為廐焚或移動流星出入天下驚御
馬死路色赤黃御馬進
土公
土公距西星去極八十五度入壁初度動摇有板築
之事
雲雨
雲雨距西北星去極九十五度入室五度星明則多
雨水動則多陰陽晦火守天下旱水守大水
流星與霹靂同占
霹靂
霹靂距西星去極九十二度入危十五度星明而動
摇及五星犯入皆有霹靂之事流星明同占雲雨
鉄鎻
鉄鎻距中北星去極一百二十八度入奎三度半明
則牛馬肥動摇微暗不見牛馬多不則多死彗孛
守為兵將憂
靈臺秘苑卷十二
