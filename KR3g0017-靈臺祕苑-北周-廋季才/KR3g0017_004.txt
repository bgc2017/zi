欽定四庫全書
靈臺秘苑卷四北周庾季才原撰
宋王安禮等重修
氣
帝王氣
帝王氣氣内赤外黃或赤雲如龍若有遊幸處其地先
見此雲霧或如城門隠或如千石倉皆常帶殺氣森
森然如華蓋或加五色多在晨昏見則如山鎮或如
高樓又如青衣人垂手在日西又如龜鳳大人有
五色又營上氣如龍馬或雜色鬱鬱冲天其氣多
上達於天以旺相日見
猛將氣
猛將氣凡用兵皆占其氣兩軍相當氣發其上如龍
如虎在殺氣中將欲行動亦先發此氣若無行動亦有
暴兵動或白如粉沸或如火煙或如火光狀夜
照人或白而赤氣繞之或如山林竹木或紫黑
氣如城門上樓或上黑下赤狀如旌旗又如張弩
或如塵埃頭銳而卑後大而高又如囷倉正白見愈
明或青白如膏將勇大戰前白後青而膏將弱士
勇前大後小將怯不明又黑氣中赤氣在前者將悍
勇不可當若青疎散者將怯弱或氣發漸變如作山
形者其謀深又如蛟蛇向人其將勇不可當若上
我軍上戰必大勝凡氣上與天連軍中有名將
軍勝氣
軍勝氣凡兩軍相當營之上雲如三疋布帛前廣後
大軍行氣也或如索牛或如鬭鷄赤白相隨在軍中
或如日月而赤氣繞之如日月暈狀若雲或氣又
在中天及軍上常有此氣不變或如華蓋如飛鳥去
如旌旗如搶向人如馬頭低尾仰如狗如山引索
如陣前鈴或一或三四黑色有隂謀青色兵有反赤
飢黃急赤氣如堤如坂前後摩地或如山堤如林木
如大盖如布疋如旌旗如粉沸樓臺赤氣或氣如覆
舟或發黃氣或赤黃上達於天或五色上與天連其
氣上小下大如杵臼如堤如覆舟前赤後白氣鈐色
黃白團而澤或黃白重厚潤澤如埃塵前下後高或
如乳虎豹伏如飛鳥徘徊其上或來而高者應有黑氣
出上有赤氣臨我軍上敵強我弱弱能破強小能擊大
大戰勝小戰不勝望四方有氣如赤鳥在烏人在赤
氣中如杵在烏雲中如人牛伍如旌旗在烏雲中有赤
氣在前者凡雲氣似虎在敵上若有此氣將卒精悍
不可攻戰若在我軍急擊大勝或如人持釡或如蛇舉
首皆向敵或如塵埃粉沸其色黃白如旌旗無風颺而
揮向敵我軍大勝
軍敗氣
軍敗氣凡氣上黃下白名喜氣所臨之軍欲求和退
若氣在地求退在北其衆死散向東則不可信則為害
向南將死敵上氣囚廢枯散或如馬肝或如死灰或
類偃魚乍見乍沒乍聚乍散如霧起上大下小士卒自
滅或十日無氣發其上或赤白氣乍出即滅外聲欲
戰其實欲退黑氣如壊山墮軍上名營頭或如牛馬
從霧氣中漸入軍名天狗下倉人血或如樓臺中有黑
雲如牛如猪如羣猪在氣中欲發氣連夜照人軍士散
亂出而乍絶欲敗漸進者走一絶一敗三絶三敗在東
發白氣者灾深氣如雙蛇或守日氣如粉如塵勃如
烟或五色雜亂或東西南北不定或蒼氣須臾散如
羣鳥亂飛或如乘衣如人相逐紛如轉蓬如揚灰如捲
蓆如疋死城降城上有雲如人頭赤色下多流血或
赤氣如飛鳥如敗軍及無雲氣或赤黑氣若狸雜斑及
正赤或氣上赤而下白或氣聚如樓出見如灰氣而北
城可克其氣出復入城中人散逃亡其氣東城可攻其
氣西城可降其氣出而復其軍必病氣出而高無所止
上日月久長有從城入兵欲盗攻又攻城黑雲臨城
者積兵固險之象有白氣如蛇來指敵可急攻小勝白
氣從其來指或營宜急固守白氣來繞城而入攻者隨
所急攻之小遲緩則失之從其城來入我營者宜急固
守攻城日色無光為日死若雨濛霧風至兵勝如雄
雉臨城其下必有降者濛氣圍城而入城者外兵勝
圍城而有蛟形頭向内降城可攻有屈虹從外入
城中三日内城可屠重暈而白虹貫日圍城客勝
伏兵氣
伏兵氣凡軍上有氣渾圓長而黑也有赤氣在其中
或烏氣後有白氣或如山岳在外並為伏兵白氣粉
沸起如樓臺其兵有伏萬人者氣紛綿相絞或如蒿
草蓬轉乃車騎為伏又如布席及似蒿草乃步兵為
伏如幢節在烏雲中或如鳥人在赤雲中黑氣帶赤
在營南賊逃我後有伏兵謹候視之覆之無餘兩軍
相當赤氣所在處其下有伏兵
暴兵氣
暴兵氣如瓜蔓連結步隊相逐須臾罷而復出來而不
斷如仙人衣千萬連結步隊相逐須臾罷而復起如是
八九者常有千里兵來黑雲從敵上來之我軍上者
欲襲我也敵人告發宜散不宜戰天色蒼茫而有此氣
依日支千數内無風雨則所發之方必有暴兵日尅時
則凶時剋日自消散此氣所發之方當有使人有如亂
攘兩軍相去十里以内三里以外望軍上氣前白後
青散雲如覆船車盖如人頭或盖頭蒙蔽晝暝暮昏飯
不及熟兵須急出如鷄兔如人卧如敗軍如擊牛如死
蛇飛鳥决如堤垣如壊屋如人相指如人無頭如驚鹿
相逐如兩鷄相向皆為敗氣也氣炎炎降於天赤氣
隨天流下入軍亂將死凡降人之氣十五乂手低頭
又如人乂手相向又如羣鳥趨入屯營連結百餘里不
絶而徘徊須臾不見如黑衣以黃為緣氣青而高漸黑
者將欲死敗軍之氣如燔生草烟前雖銳後必退
黑氣臨營或聚或散如鳥將宿敵人畏我心不定終必
逃遁逼之大勝若在我軍宜善撫士卒軍上凡白虹
或蜺見或入營或見日傍犯如道之直或屈皆為敗氣
城勝氣
城勝氣青氣臨城有雨喜塵黃則尤甚凡青雲白氣
從城中南北起或黃氣東出白氣從中出青氣比入反
還回我甲乙日平旦有白雲丙丁日有烏雲餘皆然
或白氣如旌旗若赤界或有雲分為雙彗狀或氣不見
於外或青氣如牛觸人或城上氣出無極如烟火或如
雙蛇或後高前卑不及皆可攻凡攻城有諸氣城中
出入吉軍上者有敵家氣也濛氣繞城不入者外兵
不得入若過句雷雨速去之勿攻日暈白虹貫日及
氣前高後卑其城可攻拔城上氣出外如大烟者人
將散出戰日暈有青赤氣從中起四出者圍城中勝
赤氣出如杵向外或中有雲青色如星暈精皆為内
兵突出
屠城氣
屠城氣赤氣在城上黃氣四面繞之城中大將來告急
氣一條則一使氣散滿一方則有衆來依日支干數内
有風雨則止四方清淨獨有赤雲赫然及壬子日候
四方無雲獨見赤雲如旌旗其下有兵若遍四方有大
兵起若四望無雲獨有黑雲極天兵大起半天者兵
半起名曰天溝三日内有雨則解若敵欲來時其氣
上有雲下有霧零中天而下敵人必至如旌旗如行
人如虎文或如人持刀盾如人赤色所臨之處有卒兵
至驚佈雲疾如赤雲似人持節兵來未息白虹出
長晝雲如方虹或如赤虹或如人形皆為暴兵赤雲
如火所向兵至白雲如疋布絓丑未天下兵及赤氣
尤甚白氣廣六尺東西一亘大兵火起青者有喪
白雲氣如帶如道路有暴兵雲氣如蠻人列陣天下
兵起雲氣如虎豹三五相聚國兵起
戰陣氣
戰陣氣青白如脂膏如人無頭如死人卧如舟蛇赤氣
隨之如畊隴四望無雲獨有赤雲如狗入營或如立蛇
或如覆舟其下大戰初出軍日天氣昏漠雲氣隂沉
寒克者必戰天氣清朗温和風塵不動者不見敵無戰
有青氣見軍之王相上者當城交戰不見者不戰
赤氣如傘盖覆軍上當有戰千里内吉外則憂赤氣
屈旋停住或白氣如車入北斗轉移者下有血流將死
日暈有白氣若虹交見者從上擊下勝無暈而見兩軍
相當必戰白虹五四六十一者占亦如之日傍有缺
萬人死於其下
圖謀氣
圖謀氣白氣羣行或如羣羊徘徊結陣來者敵使來有
謀隨其所往擊之勝可得日月濛濛無光士卒内亂及
内兵發將軍循法度察有功止嚴刑而同奸人謀議
天氣隂沉不雨晝不見日夜不見星二日以上將軍慎
左右察敵使隂沉五日至七日以上奪其權又謀殺事
隂沉十日不見日月亂風四起欲雨不雨名曰濛臣有
謀隂沉日月俱無光不見日月星如雲障之不雨君臣
相謀晝暝夜昏臣有謀夜暝晝昏君有謀星氣如幢
出如營中上黑下黃敵欲求戰而有深謀九日之内必
覺宜備之黑氣如車轉行敵有謀亂臣與外人私通
也黑氣游行中舍五色臨我軍上敵與諸侯合謀必
然自敗
軍中雲氣雜占
凡兩軍相當軍上雲氣高勝低厚勝薄澤勝枯實勝虚
徐勝疾長勝短軍上氣安則軍亦安氣不安則軍亦不
安氣二則軍亦二氣三則軍亦三他同氣散則軍破
凡欲知我軍氣以甲乙及庚子辰戌丑未庚日八月十
八日去軍十里高高望之可見依此占之百人之上
皆有氣對敵有雲來甚卑不甚勝隂覆人上掩溝盖道
而來是大敵將至食不待起炊不及熟宜急起備之不
可少緩敵在東日出候之在南日中候之在北夜半候
之在西日夕候之赤氣狀如疋帛廣長數十丈其下
色黃白軍必叛昏見在臣佐夜見在兵青氣入營兵
弱驚赤乃兵暴驚黃則兵和解白則兵強黑則疾病及
兵自相殘宜急移營如蛟龍所見之處將軍失魄
氣如死人頭在營上敵人有所見且降許之不許必戰
功雖成士卒多死黑氣如積土在我軍上敵來襲我
我軍堅守經月敵心離離而後戰必大勝黑氣中行
中含黃氣在吾軍者急舉兵不則士卒懼有逃心罷軍
則吉白雲如鷄兔臨軍中軍亡死黃氣臨營西向
若戰並凶北向吉凡遇四方盛氣所向之戰甲乙青
氣在東方之類凡旺氣所臨將盛兵強宜防察相氣
所臨者勝死氣所臨疾病饑饉防敗囚氣所臨被圍降
敗休氣所臨兵敗無功士卒亡散赤氣如火赭其軍
赤氣加西客勝北方客敗東則和解南則兵迴天下安
無兵他亦如之若對敵在東方白氣東去而又有雲
東來相逆須臾過者若雲已去有風隨之所望龍虎之
狀若在我軍皆大勝雖從而風逆者不可戰有雲氣
横來截者兩軍不合鬭急先伏止不則有遁將凡未
見五色雲氣往東西南北至于子午卯酉百步千步一
丈十丈一尺數百尺如車道長百十丈日辰相剋者大
鬭不相克者其軍憂除雜出軍師者白雲從後者伺
道而轉之勝若有赤雲來逆軍者敵軍行有白氣如
虹軍大驚若赤氣隨日出行軍有憂隨日後外有
告急者或檄天下召兵不行凶凡破圍平旦視圍上
有氣鬱鬱如火光芒勢翕翕然者其方有救至無救有
雲有鵠尾被圍三日亡赤雲圍上東西陣國且負兵
欲戰占賊得本赤氣游行黑氣隨之赤氣滅賊可得若
無黑雲賊不可得
吉凶雲氣
凡雲赤紫色若烟非烟若雲非雲郁郁紛紛蕭索輪囷
是謂慶雲亦曰景雲皆喜氣也太平之應見則國有慶
又曰含五色潤澤和緩見於我城上者為景雲非氣
非烟五色氤氲為慶雲一曰卿雲又五色為慶雲三色
為裔雲内赤外青亦為裔雲視四方常有大雲五色
具而不雨者其下有賢人隠青雲潤澤蔽日在西北
當舉賢良黑氣大道條至四五疋明不見頭尾東西
亘天不過三朔大赦天下赤氣浸浸血光流血之象
赤氣如火影見者臣叛不過三朔赤氣如龍蛇在
山頭住又如夜光者臣離其君國不安民流亡也赤
氣復日如血色大旱民飢千里氣如牛頭龍虎蛇變
化多疾疫民流亡不宜乳婦夷兵欲侵中國先遣使候
䜛言為害若黑雲為陣南北列者國將有憂或大水
為害白雲氣極天南北陣者軍憂黑雲氣東西陣
者主有憂天氣蒼茫東西極天移日不動為灾深此
氣以戊巳為灾日入有青氣東西極天干支數内無
風雨不出三年必有大喪雲如一疋布而行西南當
羣邑者其下君長憂雲如亂穰大風將至視所從來
避之雲甚潤而厚大雨將暴至四始日有黑雲如
陣厚重大者多雨若霧非霧衣冠不濡見則其城帶
甲而趨日出沒時有雲横截之白為喪烏者驚三日
雨者解有雲如日月暈色赤其下凶青白色有大水
雲如龍行國大水民流亡雲色赤黃四塞者連夜
照地者大臣縱恣雲如氣昧濁者賢人去也
候氣
凡候氣之法氣初出時若雲非雲若霧非霧髣髴若可
見初出森然在桑榆之上高五六尺者是千五百里平
視則千里舉目而望則五百里仰望在中天則百里間
也平望桑榆間二千里登高而望下燭地者三千里
凡占灾異先推九宫分野六壬日不應隂霧而隂霧異
常驚人耳目經時則占凡氣在王相色吉休囚死色
凶凡氣初出似甑上氣勃勃然上昇氣積為霧霧積
而隂隂氣結為虹蜺暈珥之屬凡氣不積不結散漫
一方不能為灾必須和雜森森然起方可論占候氣
常以平旦下晡日出沒時氣處一見之如占期内有風
雨久隂則不成故氣以散之隂以諫之雨以厭之雲
者山川之氣古今占候故以雲氣為一類焉
霧
霧者衆邪之氣隂來冐陽奸人有謀擅權立威在天為
濛在地為霧日月不見為濛前後不見為霧衆志氣也
晝霧夜明臣志得伸夜霧晝明臣志不伸從夜
半至日中不解君不慎臣行奸過日中以内臣強無
所避蒙日者邪臣欺君當明政令察邪佞審取舍則
可救終日終時君憂色黃小雨白為兵喪青疾病
黑為水灾赤有兵喪旱黃土工興或大風凡霧不順
四時逆風交錯微風小雨為隂陽氣亂之象從寅至
辰以上周而復始為逆者不成積日不解晝夜皆暗
天下欲分離凡霧四合有虹各見其方隨時色為吉非
時之色為凶凡霧氣若晝夜其色青黃更相掩覆乍
合乍散臣有逆不成凡霧氣四方俱暗百步不見人
名曰晝昏國不昌成大凶凡天地昏濛下塵土十日
五日以上或一日時雨不沾衣而有土名曰霾故曰天
地霾君臣乖不大旱外人來山中冬霧十日不解欲
崩之象凡游氣蔽天日月失色皆風雨之候若天氣
清淨無游氣日月不明方為失色天氣下降地氣未升
厚其日赤若於夜則月白皆將雨也或天氣未降地
氣已升厚則日黃薄則日白若於夜則赤月將暈且風
亦為日月暈之候雨少而多隂或天氣已降地氣又
升上下未交則色碧於夜則月色綠將寒候也或天地
雜氣交而未密則日黑在夜則月青將雨不雨變為雲
霧皆為虹蜺之象
虹蜺占
凡隂陽之氣和則為雨露怒則為風雷散則為虹蜺雄
曰虹雌曰蜺雙出也鮮盛者為虹暗者為蜺又曰虹者
攻也隂攻隂也蜺者嚙也犬氣傷害於物如有所嚙也
一曰填星之氣散為虹蜺又曰斗之亂精斗失度則為
之一曰極星散而為之盖隂陽不和交錯之氣也參也
三日内風雨則無咎凡虹蜺直指者隨所指擊之勝
若似日月暈有破軍先退者若下宫殿園池井屋
不出一年其下軍喪政亂若數見后當勝凡虹直
冲天或横截於天左右不見日月者為風雨氣虹直
而不冲日月或對日月並為風雨之候不為咎凡虹
穿過日月依四時之色吉不依時色為灾虹首尾至
地流血曲虹夜穿星多雨水谷不成虹如暈大水雨
虹夾日月黑白為兵喪青黃為瑞白虹者百殃之
本衆亂之箕若出其下流血或藏中有兵若暮出大凶
晝霧白虹君有憂夜霧白虹臣有憂夜穿星有隂謀
四五六並見者有大戰貫日月秋為雨水餘為兵
喪赤虹如杵其下君長凶萬人死若攻城有虹自城
外入飲城中水者從外順虹攻之勝又曰攻城而白
虹繞之不合從其缺處攻之勝若從井中或飲井水
兵起國憂若出地中其地大飢若出紫微宫太微文
昌其分有謀兵起國憂日赤黑而虹貫之君憂若
入人家姙婦多憂若出四方有雲覆之以其色占春
秋青黑大水多寒赤則大旱白則大風多疾其應在夏
黃則小旱五谷半收冬夏赤則多寒民病黑則多水應
在秋黃則豊四時見南方不過三年民流見北方隂
陽不調風雨不時當旱反雨立秋後見西方禾不收
秋糴貴十月出東方或出東北方其色淡出西方物
貴出南方歲飢秋冬東西方色白天下小口傷若
城上有黃虹城中喜黑凶赤白城䧟大戰流血五虹
俱出兵起連年青赤白黑及屈虹為五虹入城其城
可屠屈虹在日傍有流血二虹屈冬出大戰亡城破
軍死將虹彎曲名絳者軒轅之精見多避於日忽夜
見皆為風雨氣又曰陽日見旱隂日見雨冬見為隂失
常來年多澇虹有四項白虹貫之后妃有謀在日
上者近臣為亂圍日者后妃失德或九重者天下亂
虹蜺見五日内有大風雨失散
靈臺秘苑卷四
