東溪日談錄卷一
明周琦撰
性道談上
周子論太極第一畫這圈者是形容太極乃隂陽渾然
之未發者第二又畫這□圈半面多白半面多黑者是形
容兩儀左多白者是陽之動曰陽儀右多黑者是隂之静
曰隂儀第三又畫這(水火)土(金木)五樣小圈者是形容五行第
四又畫這圈是形容乾道成男坤道成女乃太極動静
之初無極之真二五之精妙合而凝之為氣化者第五又
畫這圈是形容萬物化生乃太極既有動静分隂分陽
氣化成男成女之後其所成之男女又各構精而生男女
為萬物之形化者大抵太極動静始生兩儀兩儀變合始
生五行其真精妙合始生男女此氣之化男女搆精始生
萬物此形之化氣化之後固有形化形化之中亦有氣化
故隂陽動静妙合而不已氣化形化生生而無窮
周子畫這五箇圈只是一箇理别而為五使人易曉其
第一箇圈是太極第二圈之為兩儀者亦第一圈太極
動而生底陽静而生底隂其中小圈子即太極本體左
邊□白多底動而為陽之儀者是以右邊□黑多底為
之根右邊□黑多底静而為隂之儀者是以左邊□白
多底為之根此第一圈太極之體所以立第三五小圈
之盛隂生水而居右者是太極動而為陽者□變與隂
合則隂得陽助故隂先生水而居右其盛陽生火而居
左者是太極静而為隂者□合為陽之變則陽得隂用
故陽生火而居左盛陽固生火矣其陽之穉者則生而
為木故木次於火亦居乎左盛隂固生水矣其隂之穉
者則生而為金故金次於水亦居乎右隂陽盛穉既立
其體而變合之氣沖融於其間者則生而為土以居乎
水火木金之中如五常之性分寄於仁義禮智之間此
隂陽互根五行互交如環無端者皆第一圈太極之所
為也第四圈之乾道成男坤道成女者亦第一圈太極
既生兩儀五行之後無極底真理二五底精氣妙合凝
聚得陽之多者成男而歸之乾得隂之多者成女而歸
之坤此之男女皆氣化之所生者即孔子所謂天地絪
縕萬物化醇是已第五圈之萬物化生者亦第一圈太
極隂陽氣化成男成女之後其所成之男女又各構精
復生男女以形化形無有涯盡此之萬物皆形化之所
生即孔子所謂男女構精萬物化生是已此隂陽氣化
於其始形化於其後无終窮无止息者亦第一圈太極
之所為也則太極者先天地而不能探其始後天地而
不能測其終謂其有也而實无以見其形謂其无也而
實有以驗其跡豈非天地萬物之本源至極而无以加
之理也哉
太極之理大而天地之一始終一混沌者是一大闔闢
方其動而生陽以為隂之根者其氣轉旋不已久漸輕
浮包裹於上下之間以含乎隂濁未凝之氣天於是乎
開其静而生隂以為陽之根者其氣漸凝於中查滓堅
實寓於輕清轉旋氣内地於是乎闢此太極為天地之
根也陽得隂為之根又一動也陽變而會於隂故隂先
盛則水金成質於地其氣行之於天而生人之本以立
隂得陽為之根又一静也隂合而會於陽故陽亦盛則
火木成質於地其氣亦行於天而生人之本以具其理
則無極之真者也其氣則二五之精者也陽合於隂則
陽之理氣凝於隂隂合於陽則隂之理氣凝於陽絪緼
交密其秀而靈者化而為人其未靈者化而為物故人
物於是乎生此太極又為萬物之根也天地萬物皆根
於太極則天地萬物之形太極之形而性亦太極之所
性也
太極之理小而一歲一運為一屈一伸者是一小闔闢
其闢而生陽於静極之後則冬至一陽左行萬物由之
而出其闔而生隂於動極之後則夏至一隂右行萬物
從之而入非入無以主乎出故曰藏諸用非出無以發
乎入故曰顯諸仁萬物一歲一生亦太極以為之根如
此則太極非理氣之大原者耶
太極之理又小而為萬物之一生一成於其始者亦一
闔闢方陽之施而知大始物各資之以有氣是謂乾知
大始又謂萬物資始及隂之受而作成物物各資之以
有形是謂坤作成物又謂萬物資生不必於其榮枯也
見之其始之一生一成亦隂陽之一闔一闢如此則太
極之理豈非無物不有無時不然也哉
天地之初未有人物其生皆氣化及有人物其生皆形
化如走之生不以胎飛之生不以卵木之生不以核草
之生不以實皆氣所化者即孔子曰天地絪縕萬物化
醇是已若走之生以胎飛之生以卵木之生以核草之
生以實皆形所化者即孔子曰男女構精萬物化生是
已雖氣化在未有人物之前形化在既有人物之後皆
太極之所在也太極之理豈天地之初而盛人物之後
而窮哉
未有天地之前太極生天地既有天地之後天地生萬
物未有萬物之前天地生萬物既有萬物之後萬物生
萬物天地固萬物中之物而人乃萬物中之靈者也此
天地與人所以並立而為三才者也
氣化之前固無形化形化之中實有氣化觀海島絶境
無人去處生有廬亭萬年古道一廢亦生草木與木之
果腐而有蟲草之根敗而有螢之類可見矣
人在天地大氣中如魚在巨浸内人以氣活魚以水活
人在氣中不能見其氣魚在水中不能見其水是故大
氣不壞則寒暑灾祥各得其正而人道定矣大氣壞而
偏跛焉不亦如巨浸壞而鱗無以托耶
氣化之後有形化形化之後不復有氣化者人物既生
形奪乎氣故氣不復化惟形以化形而化化無窮焉然
氣亦有化者是亦小者化而大者不能化也
天地絪緼是氣化妙合男女構精是形化妙合萬物化
醇是氣化之凝萬物化生是形化之凝蓋合則凝凝則
成自然而然者周子曰無極之真二五之精妙合而凝
其亦孔子之謂歟
有謂妙合而凝如水滴鹽者夫水著於鹽鹽化於水固
不知孰為水孰為鹽此合之妙者也鹽與水同體資之
以火為用則又凝而為鹽此妙合而凝者也合而凝凝
而成必如此說然後為備或曰水之味薄鹽之味厚則
鑿矣所謂合與凝亦隂與陽合非理與氣合也或以理
與氣合人始生而成形是隂陽分屬乎理氣也恐未安
無極之真二五之精合則凝凝則成其得隂之少得陽
之多者人固為男凡物之為雄為壯者亦男也得陽之
少得隂之多者人固為女凡物之為雌為牝者亦女也
陽之成質曰男隂之成質曰女凡有形者皆爾何獨人
哉故男女者隂陽之質也
太極圖下周子既曰無極而太極又曰太極本無極蓋
無極即太極太極即無極所謂無極而太極者猶言雖
無形體實為至理所謂太極本無極者猶言理雖至極
本無形體吾觀夫天地何如其大萬物何如其衆天地
萬物之生何者而非太極孔子止曰易有太極周子加
無極字以發之朱子又以無聲無臭發無極言其無形
體也以造化樞紐品彙根柢發太極言其為天地萬物
之根也然則先天地萬物而不見其始後天地萬物而
不見其窮一至理而已復何形體之有
無極之名不始於周子始於柳子邵子二儒其曰無極
之極者柳子之言也其曰無極之前隂含陽者邵子之
言也但柳子邵子主氣而言周子主理而言也
周子無極固無前矣邵子之所謂前者是以卦氣自姤
而坤以生復乃隂含夫陽自復而乾以生姤乃陽分乎
隂隂為陽之母陽為隂之父父孕長男而為復母生長
女而為姤陽起於復而盡於乾隂起於姤而盡於坤坤
後有復故以復為始復前有坤故以坤為終邵子乃指
復前坤後陽未生處為無極故曰無極之前隂含陽者
是坤姤之隂含乾復之陽逆指坤姤乾復為前也指復
後乾前陽已生處為有象故曰有象之後陽分隂者是
復乾之陽分姤坤之隂順指復乾姤坤為後也邵子之
無極非若周子之所謂無極者無前也是以卦氣而言
之者也
太極之所謂太者是無以加之義而所謂極者亦無以
加之義也天下字義固無以過之者孔子取之以名此
理故後世不可得而移易也周子益之以無極者不過
發之而已耳豈改易之哉
無極而太極是無形而有理太極本無極是有理而無
形所謂有與無者非老氏之有無也老氏出無形之理
入有形之氣含理以歸於氣以氣為主也吾儒無極太
極之有無者以理為主也故不同爾
太極非隂陽外底道理在未分隂陽之時固是太極在
分隂分陽之後亦太極之流行太極是未發之隂陽隂
陽是已發之太極非太極自太極隂陽自隂陽太極譬
水之源隂陽譬水之流其流之水即源之水豈流之水
非源之水也但曰源曰流名各不同耳
太極之隂陽動静天地之體所以立動静無端隂陽無
始氣至而物生氣返而物死死生相繼無終窮天地之
用所以行體立用行道無止息故有以成古今之世
無極之真二五之精真謂理之無雜者精謂氣之無雜
者隂陽理氣純而無雜所以妙合為一凝聚而生人物
蓋無極之真是理之統宗者二五之精是氣之流行者
統宗者固理矣未嘗無氣流行者固氣矣未嘗無理太
極動静而理氣兼全如此
無極之真猶言無形中之有真理朱子曰真字已包太
極
朱子曰木仁火義金禮水智而信則如土之旺其說甚
明
合之與凝皆兩者之會
二五之氣非與無極之理各自流行蓋二五流行之氣
其理即無極之理一動一静於天地之間合而凝凝而
成故生人物也
先儒凡論理氣多分為二天地間理氣只是一事渾融
而無間雜豈有理在一處氣又别在一處有彼此有先
後耶若無極之真主理二五之精主氣先儒謂理與氣
合故能成性氣與理合故能成形皆是别而為二以愚言之隂陽
之一動一静理氣便在動静内非二五之氣先行而無極之理後
到非無極之理先動而二五之氣後行無乃陽之動其
理氣妙合於隂則陽凝於隂隂之静其理氣妙合於陽
則隂凝於陽隂陽合會人物以生此隂陽之常理天地
之大義謂理氣合而成性則可謂理合氣而成形恐亦
未可
無極之真是主太極未動之前說二五之精是主太極
已動之後說太極未動之前主理已動之後主氣蓋未
動之前含已動之氣已動之後行未動之理理之與氣
固不得分彼此亦不得分先後也先儒謂理氣之合方
生人物愚恐只是隂陽之合方生人物耳且以形化者
驗之乾道所成之男乃陽之質坤道所成之女乃隂之
質陽之男構合於隂隂之女構合於陽然後復生男女
若陽不構合於隂形固不化是謂獨陽不生隂不構合
於陽形亦不化是謂獨隂不成則人物之生成乃陽與
隂合非理與氣合也明矣若謂理與氣合方生人物則
是氣别在一處理又别在一處待氣之動然後來合以
生萬物隂陽形化固無此理氣化有此理乎必乃太極
動静有二氣二氣變合有五行故其理曰無極之真其
氣曰二五之精理與氣同行氣與理同具陽一動而合於
隂隂一静而合於陽陽合於隂則陽與隂凝隂合於陽
則隂與陽凝得陽之多者為男得隂之多者為女陽有
理有氣隂亦有理有氣故曰二氣其生人物也只是二
氣之合耳此生成之大義隂陽之正理由是而觀豈不
為尤明乎周子曰無極之真二五之精妙合而凝而人
生焉讀者以詞勢求之則理得矣
人物之生形屬氣性屬理氣屬二五之精理屬無極之
真形具而理亦具理具而形亦具固非先得氣而後得
理亦非先得理而後得氣有先後有彼此也
周子無極之真二五之精是太極流行有理有氣氣以
成形理以成性陽多為男隂多為女耳非以理氣分析
而言之如此也
理氣不待流行之時方合而混沌之時已合為一若理
與氣合成形混沌之時已合亦當成形何待生天生地
之後隂陽一動一静兩相會合然後生人生物則萬物
之生非理與氣會也亦明
程子動静無端隂陽無始之說隂陽動静者道也道之
流行籠統相續無有端始聖人於其化之流行處裁以
十二月為一年三月為一季三十日為一月十二時為
一日八刻為一時陽生之日為冬至隂生之日為夏至
與夫周裁子商裁丑夏裁寅之為歲首惟四時無異焉
只此皆化而裁之之道雖無端始而歷可稽矣
天地間千變萬化只是一箇隂陽陽主變隂主化一變
一化便是鬼神神是隂化而為陽未變於隂者來而伸
也觀之春夏可見鬼是陽變而為隂未化於陽者往而
屈也觀之秋冬可見故孔子曰此所以成變化而行鬼
神也
天地萬物皆不外乎鬼神鬼神只是隂陽二字天地間
無物而非隂陽故亦無物而非鬼神以流行而言冬至
陽生萬物隨之而出為神夏至隂生萬物隨之而入為
鬼以稟受而言氣至而生屬陽為神氣返而死屬隂為
鬼以形迹而言大而天地之始終日月之顯晦寒暑之
往來書夜之晦明山川之流峙草木之榮枯人物之死
生小而人身之嘘吸事理之行止以祭祀而言祀氣以
壇者迎乎神祀形以廟者迎乎鬼皆隂陽也皆鬼神也
一物一隂陽一物一鬼神也天地間何物而非隂陽而
非鬼神也哉
前儒亦曰天地是舉全體而言鬼神是就其中運動變
化通貫言如春夏是神秋冬是鬼晝是神夜是鬼生是
神死是鬼午前是神午後是鬼息是神消是鬼呼是神
吸是鬼語是神默是鬼伸是神屈是鬼氣來是神氣反
是鬼日是神月是鬼初三後是神十六後是鬼天造是
神地化是鬼草木方發生是神凋落是鬼人少壯是神
衰老是鬼風雷鼓動是神收斂是鬼風雨雷電初發是
神風休雨過雷止電息是鬼此所謂鬼神者推擴隂陽
而言之者也隂陽推擴無所不有故鬼神變化亦無乎
不在太極之道此其迹也
太極動静固生隂陽隂陽即太極然太極終是形而上
者之道乃隂陽本然之體也隂陽終是形而下者之器
乃太極動静之機也太極主理隂陽未動静之時隂陽
主氣太極已動静之時當别理氣輕重而言之耳
天地間皆此氣之充塞觀手之搖扇鼓其氣而風自生
可見
佛家謂世為劫殊無義理謂世為塵略近理焉觀其日
陽穿牖皆有塵飛可指實矣
東溪日談錄卷一
