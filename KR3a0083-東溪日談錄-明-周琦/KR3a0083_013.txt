東溪日談錄卷十三
明周琦撰
史系談上
唐堯
堯之德詳於堯之典堯之治亦詳於堯之典故堯之典
堯之史也
孔子贊堯惟天為大惟堯則之蕩蕩乎民無能名焉巍
巍乎其有成功煥乎其有文章孔子去堯之世如此之
遠贊堯之德如此之詳其必有所據也治天下五十年
不知天下治與不治古人為政誠篤如此安得不成盛
治顧豈後世不治言治者比哉無怪乎其不治也
茅茨土階朝天下諸侯七十餘年視秦九步一樓十步一
閣一阿房宫如此况朝會天下諸侯之所乎觀瞻愈大治
效愈促是故有堯之德致堯之治雖茅茨土階不為約也
十日並出羿射其九其說與斷鰲立四極聚灰止水煉
石補天者等耳不經孰甚於此
天子之位聖人之器非不肖之才可履丹朱不足以履
天位堯知之久矣故薦巢由不就復薦大舜舜若不就
必及之禹亦不復在丹朱也堯為天下憂不為家憂為
百姓憂不為丹朱憂聖人為公不為私於此極矣
堯薦舜既以九男觀其外二女觀其内又使攝位二十
八年然後禪之於天堯非不苟也不敢苟也敬天愛民
也如此孰甚焉
堯都平陽舊封唐侯之地其地曰陶故號陶唐氏
虞舜
舜之德詳於舜之典舜之治亦詳於舜之典故舜之典
亦舜之史也
耕歴山民皆讓畔漁雷澤人皆讓居陶河濱器不苦窳
所居成聚二年成邑三年成都亦人歸之徵也
舉元凱揚善也誅四凶遏惡也元凱果善也則揚之四
凶果惡矣則遏之皆順天之休命也
天子一日萬幾舜鼓南薰之絃或妨政乎盖舜之事功
已見於攝政之年至是無他所為故曰無為而治惟恭
已正南面垂衣裳而已鼔絃也何妨於政乎
舜攝堯行天子事二十八年至遜以位堯崩三年之喪
畢避位於河南豫州之陽天下朝會不之平陽之丹朱
而之豫州之舜人心之歸固無阻也其都蒲陽即平陽
解州之蒲坂而不敢復平陽之舊都者克讓之德也豈
後世之雌雄相競哉
禹有治水之功而商均無勣也故舜𫝊禹而不𫝊商均
非故薄其子而法堯也
三代
三代之代其亦相代之義周代商商代夏取義也有謂
矣
夏
大禹之德詳於大禹謨而其事功亦詳於禹謨也故禹
之謨亦禹之史也
盡力溝洫治民也致孝鬼神事神也卑宫室處已也美
黻冕莅人也禹於治民事神處已莅人皆適其宜矣何
議於聖哉
三過其門而不入以傷父不成罰已之才智也孝也豈
損孝以成忠邪
禹泣罪人曰堯舜之人以堯舜之心為心寡人為君百
姓各自以其心為心是禹以堯舜自期故禹之治不在
堯舜下
黃龍負舟而與之誓俯首低尾而逝者誠之感也啟能
承繼禹道故天下朝會歸之也有扈之不来者與賢之
風未釋於夷俗也天下家𫝊自啟始也禹不𫝊子亦𫝊
之賢聖人之不貪也天下歸啟不歸之益非益之不足
啟異於丹朱也
少康本遺腹之子母奔有仍舅氏之國而生焉遺臣靡
迎立於夏道四十年中絶之後而能恢復之靡之功其
大矣夫
桀治天下其性貪其政虐其力足以伸鐵鈎其寵妹喜
而忘返者盖亦貪虐與力血氣之私所使也夏安得而
不亡邪
禹都安邑亦平陽解州之地先避位於河南嵩山之陽
而啟亦避益於釣臺以享諸侯禹𫝊啟太康仲康相遷
商少康復國中興杼槐芒泄不降扄厪孔甲臯發履癸
共十七主四百五十八年而亡嗚呼禹得之以道桀失
之以非道君人者其可以無道乎
商
湯有慚德不嫌於聖以有道也桀無道也以有道而放
無道也故無嫌焉
肇修人紀能修已也幣聘伊尹能用人也祝網而去其
三能愛物也禱旱而致大霖能格天也湯之世安得而
不治邪
伊尹之放太甲非放也不屑之教也太甲不明厥德顛
覆典刑居桐宫三年復遷仁義伊尹奉歸於亳遂成賢
君非不屑之教所致乎
中宗修先王之政明養老之禮重譯来朝七十六國而
商道之復興者傷兄雍已之廢其政也惜乎厥子仲丁
遷囂而復衰矣
盤庚傷前屢遷復都於亳改商曰殷行商之政商道復
興而為之衰其政者厥弟小辛也小乙繼之雖知民事
之艱難而時又不競耳
小乙之子高宗恭默思道傅說佐之君臣道合中外人
歸殷道為之復興若高宗其亦中興之賢主乎
紂之才資辨捷疾手格猛獸智足以拒諫言足以飾非
不幸而居君人之位則無所不至故其政暴於商民寵
加於妲己天下怨之惡與桀並商安得而不亡乎
湯有天下而都於亳𫝊位於太甲伊尹放太甲於桐宫
湯墓之側居太甲憂三年復迎於亳伊尹攝政則亦無
嫌沃丁太庚小甲而雍已商道寖衰太戊曰中宗者得
伊陟以為之佐仲丁之世亳有河决之害遷都於囂外
壬河亶甲而囂又河决以遷相祖乙相河又决以遷耿
歴祖辛沃甲祖丁南庚陽甲盤庚耿河又決遷都於亳
改商曰殷其道復興小辛壊之小乙時又不競武丁曰
高宗者得傅說輔之殷道復興歴祖庚祖甲廪辛庚丁
武乙太丁帝乙至紂𫝊二十八主共六百四十四年而
亡紂無道武王伐之紂衣寳玉自焚嗚呼酒池肉林糟
堤十里妲己之樂復可得於是乎
周
武王承文王三分有二之天下以取文王之不取者周
之德至是而極紂之惡至是而稔武王之身未嘗親臣
於紂不失天下之顯名故武王之征伐也雖不得如堯
舜之禪授則亦不失其令名矣
武王夀九十三在位七年成王即位之年始七歲耳以
時考之則武王伐紂之年八十六矣八十七而生成王
故武王九十三崩而成王是年即位始七歲周公安得
不為之攝政乎是故作無逸以戒其勤制禮樂以文其
治誅武庚放蔡叔以保其亂於内遷多士定多方以
防其亂於外與夫封魯畱洛誥酒監殷周公之用心密
矣賜魯重祭不亦宜乎
洛為天下之中均四方貢賦之道里成王承武王之志
而營之故以鎬為西都洛為東都王居則在西都而朝
會諸侯則東都焉
成王畱周公於洛者以召公之言也周公承其畱而遂
不去者周公為成王慮也肯自逸於魯哉
周公召公相成王為左右自陜以西召公主之自陕以
東周公主之自古用賢則興不用賢則亡成王雖幼而
有賢其成不拔之業也能無自乎
宣王承厲王暴虐出奔之後能任賢使能王化復行為
周室中興之主惜乎幽王為犬戎所斃西周之業亡焉
故自武王至幽王共十二主為西周而平王繼之則東
遷而都於洛也
宣王中興之主召穆公方叔尹吉甫仲山甫皆中興之
臣故王化復行而文武之烈又自是一振矣成王以幼
冲嗣位得共輔者周召也厲王以暴虐出奔得共和者
亦周召也故幼冲者以成治暴虐者以不墜亦周積功
累仁之深先後濟弱扶傾之臣同一姓氏以兆八百餘
年之歷也
平王東遷於洛王室漸微齊楚秦晉漸大孔子為周憂
也故作春秋於平王之末年春秋非天子之事乎
威烈王之世王室愈微而諸侯兵爭時號戰國故司馬
之作通鑑朱子之修綱目皆始於此也
赧王初與諸侯約從攻秦秦使吕不韋帥師滅之周遂
不祀赧承王室久微之後列國方強之日其不祀也非
桀紂比矣
西周都鎬歴武成康昭穆共懿孝夷厲宣幽共十二主
東周都洛歴平桓莊釐惠襄頃匡定簡靈景悼敬元貞
定哀思考威烈安烈顯慎靚赧共二十五主通八百七十
三年而春秋之後孟子者出時尚爭戰故號焉又平王
以後通稱列國也夫帝王享國長永固莫如周况有孔
孟諸聖賢生於其間乎此周所以為三代之最隆非他
朝代之可及也
春秋列國
五等之爵起於周武王大封宗族及其功臣先朝之後
至平王遷洛之日王室益衰侯國愈強天下不復尊周
故孔子作春秋以正王法是為春秋其與周同姓者曰
魯曰衞曰晉曰鄭曰曹曰蔡曰燕曰吳與周異姓者曰
齊曰宋曰陳曰楚曰秦凡此皆大國也其具爵姓者杞
許滕薛邾莒越虞虢郕凡霍息鄧紀徐隨巴鄫小邾芮
胡州南燕梁荀賈宿鄅原䕫滑郯舒鳩凡此則三十四
國也其有姓無爵者黃羅魏耿郜韓焦楊夷向申密謝
鄋□舒庸偪陽凡此則十七國也其有爵無姓者莱弦
潞頓沈譚宗䢵賴肥戎蠻鼓穀唐白狄麇舒凡此亦十
八國也其無爵姓者貳軫絞蓼六江鄖權道栢遂崇戴冀
温厲項巢庸根牟介邿房桐鄀陽無終蓐狄英氏鮮虞
陸渾於餘丘凡此又三十二國也其為附庸者顓臾須句
葛任牟極蕭鄟鄣凡此又九國也夫春秋列國其大者
則今之府其小者今之州又小者今之縣耳附庸之國
則宣慰州縣附省之下者也皆自平王以後始也
齊桓晉文宋襄秦穆楚莊五國又霸乎當時者也故謂
之五霸視他國為尤強焉
戰國
世自晉大夫魏斯趙籍韓虔借周威烈王之命共分晉
地立為諸侯是後七雄並起而各兵爭所謂七雄者秦
楚燕齊趙魏韓是也於是善戰者孫臏龐涓之徒出焉
善說者蘇秦張儀之徒出焉開阡陌者商鞅之徒出焉
縱横於七國之間豈不為兵戎之世乎然孔孟者春秋
戰國之大儒懼亂臣賊子壊萬世之王綱富國強兵滅
當時之王道故春秋之筆不得以不作仁義之說不得
以不辯也豈得已哉
秦
秦始滅六國并天下北築長城南開五嶺自謂德兼三
皇功過五帝以一世至二世至於萬萬世其為志也不
小矣卒至二世而亡者何哉盖悉變前制而法古之志
無焚書坑儒而扶世之功缺與夫始皇之相李斯而寵
任之權失二世之用趙高而聽信之私訛烏得而不喪
邪
秦雖無道能定天下於一非法軻也暗合軻耳自咸陽
以至交廣六千餘里交廣之民古雜於夷南開五嶺押
發逋迯贅壻五十萬人以取南越陸梁之後開桂州南
海象三郡得用夏變夷之道矣夫秦開五嶺者非秦為
秦也秦為萬世也秦豈有心於萬世哉其利至今資之
非一日者暗合聖人之道也後世可不乘其利而為國
家計哉
秦都咸陽歴始皇帝二世皇帝至子嬰為三世傳三主
共四十一年而亡
西漢
漢高祖起於沛其遇張良於陳畱者天也韓信蕭何亡
楚而歸漢者亦天也其不死鴻門之會者天也不死雎
水之圍者亦天也死烏江之羽者亦天也故不王者死
而王者不死矣三傑佐之安得不成帝業乎但不能保
全功臣漢祖之失於此亦天焉
始皇併六國不為秦併為漢併也項羽滅秦不為楚滅
為漢滅也向使六國未併而漢難於前矣羽未滅秦而
漢難於後矣漢有秦併其國於前羽滅其秦於後既而
天又亡羽故漢之得天下也亦天與之也人歸之也
女主之王天下起自女媧女媧在始立君之時人道未
明之日今吕氏稱制在彛倫明正之日非女媧時比也
變也不有王陵周勃之儔幾何而不危劉乎
惠帝之恭已寬仁文帝之幾致刑措景帝之節儉守成
武帝之雄才大略宣帝之中興漢室西漢傳十三主高
祖之後推數君而已然雖未能盡善亦不失為賢主也
西漢之壊於前者諸吕也壊於後者王莽也諸吕之亂
起於吕后王莽之亂起於王太后皆外戚也天下後世
壊國家者婦人也苟二后不臨朝外戚不專政亂何自
而生乎
西漢都長安歴高惠吕文景武昭宣元成哀平孺子十
三主共二百二十五年壊之新莽不有長沙定王之子
劉秀以恢復之都於洛陽漢幾墮矣
東漢
光武起於新莽簒亂之餘郡國僭竊之日芟刈羣雄克
復舊物行仁義務儒術興學校以中興漢室高祖之後
一人而已雖文景武宣不讓也惟吏事深刻未盡善耳
盖少在舂陵與民間人伍天下之事無不周知故不任
三公事歸臺閣如是也視後世事屬於人權移於下則
又大徑庭矣
孔子曰舜禹之有天下也而不與焉言不以富貴為樂
也後世人君不以富貴為樂而能成大事功者光武亦
其人焉光武少與嚴陵學亦常士等耳及其為天子也
嚴陵不盱豫於富貴而苟仕光武不瞑眩於富貴而自
高故至同榻是嚴陵能高其節而成就乎光武之美光
武能下於賢而成就乎嚴陵之高故東漢多清節之士
實嚴陵為之開先而光武為之作始也
明帝雖苛察而度量不宏然能遵奉建武制度則吏得
其人民安其業章帝雖寬厚而平徭薄賦然寵任竇憲
以啟外戚專權東漢之禍在外戚宦官者此其漸也章
帝後和帝之世竇后臨朝宦官外戚迭為消長殤帝之
世鄧后臨朝帝立八月而崩安帝之世亦鄧后臨朝后
崩而後親嗣順帝為宦官迎立實閻后為之作俑故宦
官外戚倚此而強賢人君子不能以救漢祚之衰也沖
帝之世梁后臨朝有外戚梁冀之秉政質帝為梁后所
立梁冀惡其聰慧而鴆殺桓帝之世亦梁后臨朝后崩
冀暴故帝與宦官謀誅之則宦官逞惡而黨錮之禍起
矣靈帝之世竇后臨朝宦官權盛致殺陳蕃諸人數百
召外兵以滌内難則壊垣入室而董卓之亂興矣故獻
帝之時卓廢皇子而立之天下討卓卓脇遷長安卓死
曹操迎於許曹丕廢為公天下於是乎三分焉然則女
主臨朝外戚專政宦官弄權此三者致亂之端也漢之
祚安得而不傾乎
東漢都洛陽不為外戚宦官所制者惟光武明帝而已
章帝其漸和帝以後其禍迭興至獻帝而亡𫝊十二主
共一百九十五年雖劉備起於蜀終不能大恢復也
三國
愚嘗以大義裁之蜀漢當為正統吳魏皆漢之賊不當
有三國之分西晉得於魏主之手是誅漢賊而得之非
簒漢而壊其正統者也
蜀漢
蜀漢昭烈帝劉備乃東漢景帝之子中山靖王之後徙
封於涿備因家涿漢末羣雄並起備起兵於涿素與關
羽張飛善故以為將圖復漢業後受密詔討曹操不克
奔荆州依劉表於是訪士聞諸葛孔明三顧而起之相
與謀畫始定巴蜀王漢中結好孫權破曹操兵於赤壁
備之功大矣未幾漢帝遇害即位成都以孔明為相三
年而崩是為先主後主劉禪乃昭烈帝之子先主崩
遺命孔明輔政孔明乃勸農積榖講武練兵出師伐魏中
原恐懼建興十二年亮薨國内無人姜維伐魏魏復遣
將鄧艾等伐蜀至成都帝出降是為後主
蜀漢二主皆都成都先主三年後主四十一年通四十
四年先漢業未復而先主崩後漢業將復而孔明薨是
天不祚漢也豈人力之不至哉
魏
漢魏王曹操之子丕廢漢獻帝為山陽公自稱帝丕之
為魏文帝者其志始於操也猶唐李淵之取天下其志
則世民焉夫父取天下將得而留之子子取天下將得
而付之父父子不臣魏與唐有矣
丕既稱帝矣即封操為武皇帝是時吳蜀鼎分各保疆
場丕惟深謀極詐竊比聖禪而無伐蜀之舉丕生其子
叡之為明帝者始以司馬懿為將與蜀連年用兵叡之
養子芳為廢帝者大臣攬政太阿之柄倒持遂為司馬
師所廢文帝之孫髦立為高貴鄉公者又司馬昭秉政
卒兵被弑懿死而髦亦薨亦無伐蜀之舉為元帝者奂
也操之孫髦薨矣司馬昭稱為晉公遣鄧艾鍾會伐蜀
漢遂亡焉則魏非漢之賊乎
魏都洛陽歴文明廢高元傳五主共四十五年亡於司
馬氏之手
吳
漢吳王孫權之為吳大帝者堅之子也堅為漢太守漢
末起兵討董卓其子策亦相繼為漢太守遂有江東之
地策卒而權代之封為吳王曹丕簒蜀主即位權亦稱
帝即位武昌遷建業任用周瑜魯肅張昭雄江東國内
富庶先是敗曹操於赤壁其敗操者非為漢也為吳也
故吕蒙陸遜襲定荆州至漢王即位於蜀而權亦稱帝
武昌可見矣
權在江東之時魏司馬懿雖有伐蜀之師而伐吳之志
未舉權之子亮為會稽王是時懿死其子司馬師雖有
廢帝之志而征伐之心未興至權之子休曰景帝及休
之兄之子皓曰歸命侯繼位之時師死而昭襲爵司馬
氏大焉故至於炎稱帝號晉之後遣王濬伐吳於石頭
城遂降皓是則蜀亡於魏魏亡於晉而吳亦亡於晉吾
故以為晉非取漢天下取漢賊之天下也晉之繼漢宜
若無嫌矣
吳都建業即位武昌亦徙建業傳四主共五十九年通
策定江東之後共八十餘年
東溪日談錄卷十三
