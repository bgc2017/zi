東溪日談錄卷十七
明周琦撰
異端談
墨氏學仁失之兼愛流至於無父楊氏學義失之為我
流至於無君無父無君豈止於仁義之差初非有意而
為之其差小其失大可不畏哉
墨翟曰摩頂至頸一身之間凡可以利天下者皆不惜也
楊朱曰伯子高不以一毫利物舍國而隠耕大禹不以一
身自利不以一體偏枯古之人損一毫利天下不與也悉天
下奉一人不取也不損一毫人人不利天下治矣楊墨非不
欲恝然於聖賢之道以垂一世之教也其學謬而不自知
矣孟子以亞聖之才起而有見於是焉得不辭而闢之乎
孔子謂師也過商也不及過而不抑之以復於中至於
兼愛則易也不及者不引之以歸於中至於為我亦易
也聖人中道而立以為此中之主宰其示人也亦至矣
人之死生關乎精氣之聚散氣聚則生氣散則死導氣
者使氣不散固亦得不死矣久之氣散亦死終非自然
之理故老耼之術别爲一端
程子謂爐火在有風處易過在無風處難過以此見山
林之人不爲功名富貴所役精氣含蓄難散故人多夀
此其正德與導氣術者不同
佛氏以地水風火爲四大曰幻人假此以成身故寂滅
幻根斷除一切去四大而毁人倫也夫四大者物也人
倫者道也天下固無物外之道亦無道外之物佛氏亂
道甚矣
佛氏惺惺法即吾儒提撕警覺之意但佛氏之提撕警
覺不在仁義上用功故其道非仁義也
老耼莊周别是一種道理自是一家後来漢人魏伯陽
張道陵之儔大宗其學故老莊之道大行於世
老耼之學一變而爲導引再變而爲燒煉又再變而爲
醮天朝斗之淫祀皆漢張道陵唐杜光庭宋徽宗王欽
若撰爲諸家經呪以倡之也瞿曇之學一變而爲寂滅
再變而爲輪迴又再變而爲薦亡禮懴之隆祀乃漢明
帝所藏官庫佛書四十二章晉安帝時姚興大集胡僧
翻譯佛經梁武帝時又自作爲懴呪等書以倡之也非
聖人之道而别爲一端者至此亦盛行矣
楊氏爲我墨氏兼愛老氏導引佛氏寂滅老佛之爲異
端人易識之楊墨之爲異端似是而非爲害最深今之
人固有名不楊墨而論理似楊墨者亦有名不老佛而
制行似老佛者識道之不眞也故論理制行皆訛其學
之差而不悟矣
學老氏者有内丹外丹之說學之可以長生學佛氏者
有禪學打坐之說學之亦可以長生老佛於今存乎否
乎而學之者亦存乎否乎苟存焉吾不從之是不欲長
生是自棄也苟不存焉吾從之是妄求也自欺也吾於
是惟從其所好而已
異端之說爲今之世惟輪迴之說最盛夫人稟天地山
川之氣以生有氣有形及其死也氣還天地山川而形
則歸之重壤是形與氣皆泯滅於世矣復有何形以罪
地獄何氣以俟輪迴若以氣有輪迴也氣還天地山川
方之溝澮之水流於滄海之内可尋溝澮之水乎辭唇
之髥收於髮笥髮笥之内可尋辭唇之原髥乎人之死
也氣散而還其原漫然兩間未嘗各凝一處如珠相貫
可輪迴而數始而終終而始邪天地間决無是理佛氏
妄爲是說以惑人也
罵鬼者曰你是已死我我是未死你此主氣說非主輪
迴說
漢明帝時有佛經四十二章藏於官寺其後胡僧安静
夫懴康會俱譯佛書以𫝊諸中國至東晉安帝之時義
熙四年姚興又大集胡僧命鳩摩羅什翻譯佛書大𫝊
中國中國從夷狄教者非夷狄人教之也皆中國人所
自爲者也
道經之初止老子道德經五千言而已安得有齋醮科
儀符錄召神服氣辟穀調食玉屑燒煉金丹之術哉其
法起於漢之張道陵魏之寇謙之梁之陶弘景葛稚川
大行而莫止也然亦上之人所召也使漢主不信張道
陵魏主不信寇謙之立天師用符錄行道場其術何自
而大哉
宋太祖開寳五年始禁方士蓄妻孥比漢武帝以方士
尚公主者異矣
東溪日談錄卷十七
