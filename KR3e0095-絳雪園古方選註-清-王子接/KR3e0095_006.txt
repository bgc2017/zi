絳雪園古方選註卷六
蘇州王子接撰
下劑
小承氣湯
大黃(四兩去皮)厚朴(二兩炙去皮)枳實(三枚炙)
已上三味以水四升煑取一升二合去滓分温二
服初服湯當更衣不爾者盡飲之若更衣者勿
服之
承氣者以下承上也取法乎地蓋地以受制為資生之
道故胃以酸苦為涌泄之機若陽明腑實燥屎不行地
道失矣乃用制法以去其實大黃制厚朴苦勝辛也厚
朴制枳實辛勝酸也酸以勝胃氣之實苦以化小腸之
糟粕辛以開大腸之秘結燥屎去地道通陰氣承故曰
承氣獨治胃實故曰小
大承氣湯
芒硝(三兩)大黃(四兩去皮酒洗)厚朴(八兩炙去皮)枳實(五枚炙)
右四味以水一斗先煑二物取五升去滓内大黃
煑取二升去滓内芒硝更上微火一二沸温再
服得下餘勿服
芒硝入腎破泄陰氣用以承氣者何也當知奪陰者芒
硝而通陰者亦芒硝蓋陽明燥結日久至於潮熱其腎
中真水為陽明熱邪吸引告竭甚急矣若徒用大黃厚
朴枳實制勝之法以攻陽明安能使下焦燥結急去以
存陰氣故用假途滅虢之策借芒硝直入下焦軟堅潤
燥而後大黃朴實得破陽明之實破中焦竟犯下焦故
稱之曰大因經言下不以偶所以大黃芒硝再分兩次
内煎乃是偶方而用竒法以殺其勢展轉回顧有如此
調胃承氣湯
大黃(四兩清酒浸)甘草(二兩炙)芒硝(半升)
右三味㕮咀以水三升煑取一升去滓内芒硝
更上火微煑令沸少少温服之
調胃承氣者以甘草緩大黃芒硝留中泄熱故曰調胃
非惡硝黃傷胃而用甘草也泄盡胃中無形結熱而陰
氣亦得上承故亦曰承氣其義亦用制勝甘草制芒硝
甘勝醎也芒硝制大黃醎勝苦也去枳實厚朴者熱邪
結胃劫津恐辛燥重劫胃津也
桃仁承氣湯
桃仁(五十個去皮尖)桂枝(二兩去皮)大黃(四兩去皮)芒硝(二兩)甘草(二兩)
右五味以水七升煑取二升半去滓内芒硝更上
火微沸下火先食温服五合日三服當微利
桃仁承氣治太陽熱結解而血復結於少陽樞紐間者
必攻血通陰乃得陰氣上承大黃芒硝甘草本皆入血
之品必主之以桃仁直達血所攻其急結仍佐桂枝泄
太陽隨經之餘熱内外分解庶血結無留戀之處矣
小陷胸湯
括蔞實(大者一枚)黃連(一兩)半夏(半升洗)
右三味以水六升先煑括蔞取三升去滓内諸藥
煑取二升去滓分温三服
結胸按之始痛者邪在脈絡也故小陷胸止陷脈絡之
邪從無形之氣而散括蔞生於蔓草故能入絡半夏成
於坤月故亦通陰二者性皆滑利内通結氣使黃連直
趨少陰陷脈絡之熱攻雖不峻胸中亦如陷陣故名陷
胸僅陷中焦脈絡之邪不及下焦故名小
大陷胸湯
大黃(六兩去皮)芒硝(一升)甘遂(一錢七)
右三味以水六升先煑大黃取二升去滓内芒硝
一二沸内甘遂末温服一升得快利止後服
大陷胸湯陷胸鬲間與腸胃有形之垢並解邪從心下
至少腹硬滿而痛不可近邪不在一經矣胸鬲為陽明
之維太陽之門戶太陽寒水之氣結於陽明當以猛劣
之劑竟從陽明攻陷大黃陷熱結甘遂攻水結佐以芒
硝之監制二者之苦不令直行而下使其引入硬滿之
處軟堅破結導去熱邪
又大陷胸湯
栝蔞實(一枚去皮)甘遂(四兩)桂枝(四兩去皮)人葠(四兩)大棗(十二枚擘)
右五味以水七升煑取三升去滓温服一升胸
中無堅勿與之
大陷胸湯有二方者一陷中下二焦之邪此陷上中二
焦之邪也括蔞陷胸中之痰甘遂陷經隧之水以桂枝
回護經氣以人參奠安裏氣仍以大棗泄營徐徐縱熱
下行得成陷下清化之功
大陷胸丸
葶藶(半升熬)杏仁(半升去皮尖熬黑)大黃(八兩去皮)芒硝(半升)
右四味搗篩大黃葶藶二味内杏仁芒硝合研如
脂和散取如彈丸一枚别搗甘遂末一錢七白蜜
二合水二升煑取一升温頓服之一宿乃下如
不下更服取下為效禁如藥法
大陷胸丸從高陷下三焦並攻結胸項強邪據太陽之
高位矣故用葶藶杏仁以陷上焦甘遂以陷中焦大黃
芒硝以陷下焦庶上下之邪一治成功其法之微妙并
申明之搗為丸者唯恐藥性峻利不能逗留於上而攻
結也不與丸服者唯恐滯而不行也以水煮之再内白
蜜者又欲其緩攻於下也其析義之精又如此王海
藏曰大陷胸湯治太陽熱實大陷胸丸治陽明熱喘小
陷胸湯治少陽熱痞雖非仲景之意此理頗通姑識之
大柴胡湯
柴胡(八兩)黃芩(三兩)半夏(半升)生薑(五兩切)大棗(十二枚擘)芍藥
(三兩)枳實(四枚炙)大黃(二兩去皮酒洗)
右七味以水一斗二升煑取六升去滓再煎温服
一升日三服一方加大黃二兩若不加大黃
恐不為大柴胡湯也(是言古方有二仲景採其有大黃者而申明之此是明言二焦)
(並治乃得稱大)
大柴胡湯下也前章言少陽證不可下而此復出下法
者以熱邪從少陽而來結於陽明而少陽未罷不得不
借柴胡湯以下陽明無形之熱故於本方去人葠甘草
實脾之藥倍加生薑佐柴胡解表加赤芍破裏結則枳
實大黃下之不礙表邪矣柴胡治中大黃導下二焦並
治故稱大
柴胡加芒硝湯
柴胡(二兩十六銖)黃芩(一兩)人葠(一兩)甘草(一兩炙)生薑(一兩切)
半夏(五枚)大棗(四枚)芒硝(二兩)
右七味以水四升煑取二升去滓分二服以解
為瘥不解更作服
芒硝治久熱胃閉少陽熱已入胃而猶潮熱脇滿者則
熱在胃而證未離少陽治亦仍用柴胡但加芒硝以滌
胃熱仍從少陽之樞外出使其中外蕩滌無遺乃為合
法錢塘張錫駒云應以大柴胡加芒硝其理亦通姑誌
之
柴胡加大黃芒硝桑螵蛸湯
柴胡(二兩)黃芩(十八銖)人參(十八銖)甘草(十八銖炙)生薑(十八銖切)
半夏(五枚洗)大棗(四枚擘)芒硝(三合)大黃(四兩去皮酒洗)桑螵蛸
(五枚)
右前七味以水四升煑取二升去滓下芒硝大黃
桑螵蛸煑取一升半去滓温服五合微下即愈
本方柴胡再服以解其外餘一服加芒硝大黃桑螵
蛸
柴胡加桑螵蛸湯此亦有方而無證大都用柴胡湯其
邪必從少陽而來熱及於陽明者加芒硝熱實於陽明
者加大黃其邪入陽明而後可議下然裏虚之應下者
加芒硝當佐人參以安中若如大黃當佐桑螵蛸固陰
續絶以安下此少陽而有陽明症者下之之方也
桂枝加大黃湯
桂枝(三兩)芍藥(六兩)甘草(二兩炙)生薑(三兩切)大棗(十二枚擘)大
黃(二兩去皮)
右六味㕮咀以水七升煑取三升去滓温服一
升
大黃入於桂枝湯中欲其破脾實而不傷陰也大黃非
治太陰之藥脾實腹痛是腸中燥矢不去顯然太陰轉
屬陽明而陽道實故以薑桂入太陰升陽分殺太陰結
滯則大黃入脾反有理陰之功即調胃承氣之義燥矢
去而陽明之内道通則太陰之經氣出注運行而腹痛
減是雙解法也如下文云其人胃氣弱者大黃芍藥宜
減之豈非太陰屬陽明之論治乎
枳實梔子豉湯
枳實(三枚炙)梔子(十四枚擘)香䜴(一升綿裹)
右三味以清漿水七升空煎取四升内枳實梔子
煑取二升内豉更煑五六沸去滓温分再服
覆令微似汗若有宿食加大黃如博碁子大五六
枚
枳實梔子䜴湯微汗微下方也大都瘥復必虚實相兼
故汗之不欲其大汗下之不欲其大下梔豉上焦藥也
複以枳實宣通中焦再用清漿水空煑減三升則水性
熟而沉梔䜴輕而清不吐不下必發於表故覆之必有
微汗若欲微下再加大黃圍碁子大佐枳實下泄助熟
水下沉則梔豉從上瀉下三焦通暢營衞得和而勞復
愈故云微下
四逆散
柴胡(十分)枳實(十分炙)芍藥(十分)甘草(十分炙)
右四味各十分搗篩白飲和服方寸七日三
服
四逆散與四逆湯藥品皆異者此四逆由於熱深而厥
也素問厥論云陰氣虚則陽氣入胃不和而精氣竭則
不營其四肢厥陰篇曰前熱者後必厥厥深熱亦深厥微
熱亦微厥應下之故雖少陰逆而屬陽邪陷入者亦可
下但不用寒下耳熱邪傷陰以芍藥甘草和其陰熱邪
結陰以枳實泄其陰陽邪傷陰陰不接陽以柴胡和其
樞紐之陽此四味而為下法者從苦勝幸辛勝酸酸勝
甘乃可以勝腎邪故得稱下服以散者取藥性緩乃能
入陰也
白散
桔梗(三分)貝母(三分)巴豆(一分去皮心熬黑研如脂)
右三味為末内巴豆更於臼中杵之以白飲和
服強人半錢羸者減之病在膈上必吐在膈下
必利不利進熱粥一杯利過不止進冷粥一杯
身熱皮粟不解欲引衣自覆者若以水噀之洗之益
令熱却不得出當汗而不汗則煩假令汗出已腹中
痛與芍藥三兩如上法
白散結胸者亦可服其義仍在噀水灌水外寒實表熱
却於内故用桔梗貝母開提肺氣以泄表實使巴豆散
水寒開胸結法用熬黑者熟則性緩欲其入胃緩緩劫
寒破結作散服者至中焦而藥性散也三味分入手足
兩經者以脾胃寄旺於各臟借以治標本也
麻仁圓
麻子仁(二升)杏仁(一斤去皮尖)白芍(八兩)大黃(一斤去皮)厚朴(一尺)
(炙去皮)枳實(八兩)
右六味為末煉蜜為丸梧子大飲服十丸日二
服漸加以利為度
下法不曰承氣而曰麻仁者明指脾約為脾土過燥胃
液日亡故以麻杏潤脾燥白芍安脾陰而後以枳朴大
黃承氣法勝之則下不亡陰法中用丸漸加者脾燥宜
用緩法以遂脾欲非比胃實當急下也
抵當湯
水蛭(三十箇熬)蝱蟲(三十箇熬去翅足)桃仁(三十箇去皮尖)大黃(三兩去皮)
(酒浸)
右四味為末以水五升煮取三升去滓温服一
升不下再服
抵當者至當也蓄血者死陰之屬真氣運行而不入者
也故草木不能獨治其邪務必以靈動嗜血之蟲為之
向導飛者走陽絡潛者走陰絡引領桃仁攻血大黃下
熱破無情之血結誠為至當不易之方毋懼乎藥之險
也
抵當丸
水蛭(二十箇)蝱蟲(二十箇去翅足熬)桃仁(二十五箇)大黃(三兩去皮酒浸)
右四味杵分為四丸以水一升煮一丸取七合
服之晬時當下血若不下者更服
血蓄少腹之硬者亦必以水蛭蝱蟲攻之乃為至當總
非桃仁承氣等足以動其血故仲景云不可餘藥但於
方中減其蟲數易以丸制宜少服之攻得輕重緩急之
宜矣
五苓散
猪苓(十八銖去皮)茯苓(十八銖)澤瀉(一兩六銖)白术(十八銖)桂(五錢)
(去皮)
右五味為末以白飲和服方寸匕日三服多
服煖水汗出愈
苓臣藥也二苓相輔則五者之中可為君藥矣故曰五
苓猪苓澤瀉相須藉澤瀉之醎以潤下茯苓白术相須
藉白术之燥以升精脾精升則濕熱散而小便利即東
垣欲降先升之理也然欲小便利者又難越膀胱一腑
故以肉桂熱因熱用内通陽道使太陽裏水引而竭之
當知是湯專治留着之水滲於肌肉而為腫滿若水腫
與足太陰無涉者又非對證之方
猪苓湯
猪苓(一兩去皮)茯苓(一兩)阿膠(一兩)滑石(一兩)澤瀉(一兩)
右五味以水四升先煮四味取二升去滓内下阿
膠烊消温服七合日三服
五者皆利水藥標其性之最利者名之故曰猪苓湯與
五苓之用其義天淵五苓散治太陽入本利水監以實
脾守陽是通而固者也猪苓湯治陽明少陰熱結利水
複以滑竅育陰是通而利者也蓋熱邪壅閉劫陰取滑
石滑利三焦泄熱救陰淡滲之劑唯恐重亡其陰取阿
膠即從利水中育陰是滋養無形以行有陰也故仲景
云汗多胃燥雖渴而裏無熱者不可與也
十棗湯
芫花(熬)甘遂大戟(各等分)大棗(十枚擘)
右三味等分各别搗為散以水一升半先煮大棗
肥者十枚取八合去滓内藥末強人服一錢七羸
人服半錢温服之平旦服若下少病不除者
明日更服加半錢得快下利後糜粥自養
攻飲湯劑每以大棗緩甘遂大戟之性者欲其循行經
隧不欲其竟走腸胃也故不名其方而名法曰十棗湯
芫花之辛輕清入肺直從至高之分去鬱陳莝以甘遂
大戟之苦佐大棗甘而泄者緩攻之則從心及脇之飲
皆從二便出矣
牡蠣澤瀉散
牡蠣(熬)澤瀉海藻(洗去鹽)蜀漆(洗去腥)葶藶(熬)商陸
根(熬)括蔞根(已上名等分)
右七味異搗下篩為散更入臼中治之白飲和
服方寸七小便利止後服日二服
牡蠣澤瀉名其散者治濕取重醎也蓋逐水宜苦消腫
宜醎牡蠣澤瀉海藻之醎蜀漆葶藶括蔞商陸之酸苦
辛相使相須皆從陰出陽之藥也醎軟之苦平之辛泄之
酸約之其性必歸於下而勝濕消腫服法用散者以商
陸水煎能殺人也
蜜煎導法
蜜(七合)
右一味内銅器中微火煎如飴勿令焦俟可丸捻作
挺如指許長二寸當熱作令頭銳内穀道中以手急
抱欲大便時乃去之
蜜煎外導者胃無實邪津液枯涸氣道結濇燥矢不下
乃用蜜煎導之雖曰外潤魄門實導引大腸之氣下行
也故曰土瓜根亦可為導
猪胆導法
大猪胆(一枚)
右瀉汁和醋少許以灌穀道中如一食頃當大便出
猪胆導者熱結於下腸滿胃虚承氣等湯恐重傷胃氣
乃用猪胆之寒苦酒之酸收引上入腸中非但導去有
形之垢并能滌盡無形之熱
絳雪園古方選註卷六
