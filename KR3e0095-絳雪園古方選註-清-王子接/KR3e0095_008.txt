絳雪園古方選註卷八
蘇州王子接撰
内科丸方
腎氣丸
熟地(八兩)山萸肉(四兩)山藥(四兩)澤瀉(三兩)丹皮(三兩)白茯苓
(三兩)肉桂(一兩)熟川附子(一兩)
右爲末煉蜜爲丸梧子大每服五七十丸空心淡鹽
湯送或臨卧溫酒下每服當以美饍壓之前方加
牛膝車前子即金匱腎氣丸
腎氣丸者納氣歸腎也地黃萸肉山藥補足三隂經澤
瀉丹皮茯苓補足三陽經臟者藏精氣而不泄以填塞
濁隂爲補腑者如府庫之出入以通利清陽爲補復以
肉桂從少陽納氣歸肝複以附子從太陽納氣歸腎金
匱再複以牛膝導引入肝車前導引入腎分頭導納絲
絲不亂獨取名腎氣者雖曰乙癸同源意尤重於腎也
六味地黃丸
熟地(八兩)山萸(四兩去核)山藥(四兩)澤瀉(三兩)丹皮(三兩)茯苓(三兩)
右法製共捣爛烘燥入磨爲末煉蜜丸桐子大每服
七八十丸空心淡鹽湯下冬用酒下
六味者苦酸甘鹹辛淡也隂陽應象論曰精不足者補
之以味五臟之精皆賴腎氣閉藏故以地黃名其丸地
黃味苦入腎固封蟄之本澤瀉味鹹入膀胱開氣化之
源二者補少隂太陽之精也萸肉味酸入肝補羆極之
勞丹皮味辛入膽清中正之氣二者補厥隂少陽之精
也山藥味甘入脾健消運之機茯苓味淡入胃利入出
之器二者補太隂陽明之精也足經道遠故制以大足
經在下故治以偶錢仲陽以腎氣丸裁去桂附治小兒
純陽之體始名六味後世以六味加桂名七味再加附
子名八味方義昧矣
扁鵲玉壺丸
硫黃(八兩)
右法製服食具載註中
玉壺指人身而言道書曰金精滿鼎氣歸根玉液盈壺
神入室玄夀先生曰硫是礬之液礬是鐵之精生於溫
泉産於山旁有水火既濟之妙本草止治隂寒惡疾不
言治臌今人用治命門火衰陽氣暴絶寒水臌脹却有
神功獨是難於制死余得異授并誌製法以廣仁術
凡硫黃八兩配真蔴油八兩以硫打碎入冷油内
燉爐上炭火宜微勿烈以桑條徐調候硫溶盡即
傾入大水内急攙去上面油水其色如金取缸底
淨硫稱見若干兩仍配香蔴油若干兩照前火候
再溶再傾連前共三轉第四轉用眞棉花核油配
硫若干兩照前火候再溶再傾入大水内急攙去
上面油水其色如絳第五轉用肥皂四兩水中同
煑六時第六轉用皂莢四兩水中同煑六時拔淨
製硫之油攙去其水其色如硫火之紫第七轉用
爐中炭灰淋鹻水製六時第八轉用水豆腐製六
時拔淨皂鹻之性第九轉用田字草搗汁(田字草出水荒)
(稻田中其葉如田字八九月採)和水製六時臨用研如飛麪凡淨
硫一兩配炒糯米粉二兩或水法或濕搗爲丸每
服以硫三分爲凖漸加至一錢開水溫送下
天王補心丹(其方有四惟此道藏者通)
人參(五錢)當歸(一兩)栢子仁(一兩)丹參(五錢)茯神(五錢)棗仁(一兩)
天門冬(一兩)麥門冬(一兩)五味子(一兩)生地(四兩)元參(五錢)遠
志肉(五錢)桔梗(五錢)
右法製爲末蜜丸彈子大硃砂爲衣燈心湯服一丸
或噙化
補心者補心之用也心藏神而神之所用者魂魄意智
精與志也補其用而心能任物矣本神篇曰隨神往來
者謂之魂當歸栢子仁丹參流動之藥以悦其魂心之
所憶謂之意人參茯神調中之藥以存其意因思慮而
處物謂之智以棗仁靜招乎動而益其智並精出入者
謂之魄以天冬麥冬五味子寧静之藥而安其魄生之
來謂之精以生地玄參填下之藥定其精意之所存謂
之志以遠志桔梗動生於静而通其志若是則神之陽
動而生魂魂之生而爲意意交於外而智生焉神之隂
靜而生魄魄之生而爲精精定於中而志生焉神之爲
用不窮矣故曰補心
四神丸
補骨脂(四兩)肉豆蔲(二兩)吳茱萸(一兩)五味子(三兩)
右爲末用大棗百枚生薑八兩切片同煑棗爛去薑
取棗搗丸每服二錢臨卧鹽湯送下
四神者四種之藥治腎泄有神功也補骨脂通癸水之
眞陽肉豆蔲保戊土之眞氣俾戊癸化火以運榖氣吳
茱萸遠肝邪而散虛寒五味子攝腎氣而固眞隂薑棗
和營衛辛酸相輔助陽強隂則腎關自鍵固矣
斑龍丸
鹿角霜(八兩)鹿角膠(八兩)菟絲子(八兩)補骨脂(四兩)栢子仁
(八兩)熟地(八兩)白茯苓(四兩)
右將膠溶化量入無灰酒打糊爲丸每服六七十丸
淡鹽湯下
乾寧記云鹿與游龍相戲必生異角故得稱龍鹿有文
故稱斑用其角爲方故名斑龍鹿卧則口朝尾閭故爲
奇經督脉之方凡入房竭精耗散其眞形神俱去雖温
之以氣補之以味不能復也故以有情之品專走督脉
複以少隂太陽之藥治其合乃能搬運精髓填於骨空
大會於督脉之𩕄會而髓海充盈鹿角霜通督脉之氣
也鹿角膠温督脉之血也菟絲骨脂温腎中之氣也熟
地柏仁補腎中之精也柏仁屬木性潤骨脂屬火性燥
非但有木火相生之妙而柏仁通心骨脂通腎并有水
火既濟之功使以茯苓性上行而功下降用以接引諸
藥歸就少隂太陽逹於督脉上潮髓海而成搬運之功
昔蜀中有道士酣歌酒肆曰尾閭不禁滄海竭九轉靈
丹都漫說惟有斑龍頂上珠能補玉堂關下穴澹寮方
用鹿茸爲君者餘藥亦不同此茸珠丹非斑龍丸也今
從青囊之方
天眞丸
精羊肉(七觔去筋膜脂皮批開入後藥)當歸(十二兩洗去蘆)鮮山藥(十兩去皮)
肉蓯蓉(十兩去甲清水浸淡晒乾)天門冬(去心焙乾一觔)
右四味共搗烘燥磨末安羊肉内裹縳用無灰酒四
瓶煑令酒盡再入水二升煑候羊肉糜爛再入後藥
黃耆(五兩蜜炙爲末)人參末(三兩)白术(炒二兩爲末)
熟糯米飯焙乾作餅將前後藥末和丸梧子大一日
二次服三百丸溫酒下如難丸用蒸餅五七枚焙乾
入臼中杵千下丸之
形不足者補之以氣精不足者補之以味養形補精以
全神故名天眞人參黃耆白术養其形也當歸羊肉山
藥補其精也肉蓯蓉煖腎中之陽引精氣以歸根天門
冬保肺中之隂致高原於清肅嘗按古方溫燥藥中必
複滋隂保肺亦恐未得補陽之功先傷肺經隂氣爾喻
嘉言力贊此方可謂長於用補其法製甚精允爲補方
之首
大造丸
紫河車(一具用米泔水浸逾時輕輕擺開換水洗潔淨白如楊妃色者佳用竹器盛於長流)
(水内浸一刻取生氣提回再入川椒滚湯内一過以鉛罐封固隔湯煑一伏取出先)
(傾汁入藥用石臼木椎捣極勻入後藥)
熟地(以生地五兩砂仁一兩二錢茯苓切塊四兩絹袋盛入瓦罐酒煑七次去砂苓晒乾二兩)
生地(一兩五錢)淡天門冬(七錢去心清水浸五日晒乾)當歸(七錢)枸把
子(一兩五錢)牛膝(七錢酒拌蒸)五味子(七錢)淡肉蓯蓉(七錢去甲切片)
(浸去白膜以淡爲度晒乾)黃櫱(七錢鹽水炒)瑣陽(七錢酒淨)生杜仲(一兩另磨)
(去綿)
右法製爲末河車搗爲丸量加煉蜜每服三錢侵晨
百滚湯送
大造者其功之大有如再造故名括蒼吳球宗丹溪之
旨創立大造丸世咸遵之第藥品配合未臻玄奥余即
參丹溪潛隂之法而爲損益焉上能金水相生下可肝
腎同治潛隂固陽功倍原方河車得父母精中之氣而
成乃乾坤之槖籥鉛汞之匡廓所謂胚胎兆九混元歸
一者也爲補養先天之妙品用熟地即以生地爲佐乃
白飛霞天一生水之法當歸枸把益血添精牛膝杜仲
強筋壯骨肉蓯蓉煖腎中眞陽五味子攝腎中眞隂天
冬保肺恐邪火上僭爍金黃柏堅隂下守丹田眞氣複
以瑣陽之濇封固周密諸法具備力量宏深夫是謂之
大造庶得曰可
固精丸
鹿茸(一具)鹿角霜(分兩同茸)陽起石(五錢)韮菜子(一兩)淡肉蓯
蓉(一兩)五味子(五錢)茯苓(五錢)熟附子(五錢)巴戟肉(五錢)青花
龍骨(五錢煆)赤石脂(五錢煆)
右爲細末酒煑糊爲丸如梧子大每服七十丸空心
鹽湯送下
固精丸治無夢之滑精夫房勞過度則精竭陽虛陽虛
則無氣以制其精故寐則陽陷而精道不禁隨觸隨泄
不必夢而遺也與走陽不甚相遠治之必須提陽固氣
乃克有濟獨用補澀無益也鹿茸通督脉之氣舍鹿角
霜通督脉之精室陽起石提陷下之眞陽韮菜子去滛
慾之邪火肉蓯蓉煖腎中眞陽五味子攝腎中眞隂巴
戟入隂附子走陽引領眞陽運行陽道不使虛火陷入
於隂白茯苓淡滲經氣使諸藥歸就腎經用石脂龍骨
攔截精竅之氣而成封固之功
葶藶丸
葶藶(隔紙炒)杏仁(麩炒去皮尖)桑根白皮(剉)豬苓(去黑皮)澤
瀉椒目(已上各五錢)
右搗羅爲末煉蜜爲丸如桐子大每服二十丸葱白
湯下病不知加至三十丸聖濟方有牽牛(五錢)
葶藶丸治涌水涌或作湧按經義肺移寒於腎爲涌水
者無形之邪移於肺之子也按之腹不堅水氣客於大
腸疾行則鳴濯濯如囊裹漿者明係腹不堅是土虛水
泛水閉鬱而不流則客於大腸有形之邪反涌於肺之
腑也聖濟治涌水十三方亦有從大腸溫下之者河間
採擇是方仍從肺腎主治葶藶杏仁桑皮泄肺經之氣
閉猪苓澤瀉椒目從腎經瀉其水溢原方牽牛子利大
腸下水積其性雄烈因證屬土虛故去之恐犯虛虛之
戒也
㯽榔丸
㯽榔(剉)大黃(剉炒)枳殼(去瓤麩炒各二兩)桃仁(去皮尖麩炒)大麻
仁(炒)木香(各一兩)
聖濟方有青皮(湯浸去白一兩)蜜丸每服十丸温酒下
㯽榔丸與潤腸通幽二方同義和劑也治小腸移熱於
大腸之虙瘕證夫大腸爲傳道之腑熱則氣結液耗腹
痛便澀然或有時而通故腹雖有形聚散靡常是爲虙
瘕虙者伏也瘕與瑕通女病恒有之君以㯽榔佐以木
香枳殼泄决大腸之氣臣以大黃桃仁麻仁潤下大腸
之熱治在腑者宣而通之病在下者因而奪之河間減
去青皮勿雜肝膽之藥也
左金丸
吳茱萸(去閉口鹽水浸一伏一兩)川黃連(六兩鹽水炒)
右爲末水法爲丸或粥糊丸每服三十丸開水送
經脉循行左升右降藥用苦辛肅降行於升道故曰左
金吳茱萸入肝散氣降下甚捷川黃連苦燥胃中之濕
寒勝胃中之熱臟惡熱而用熱腑惡寒而用寒是謂反
治乃損其氣以泄降之七損之法也當知可以治實不
可以治虛若勿論虛實而用之則誤矣
礞石滚痰丸
青礞石(一兩以焰硝一兩同入瓦罐鹽泥固齊晒乾火煅石色如金爲度無金星者不用)
黃芩(八兩)大黃(八兩酒蒸)沉香(五錢)
右爲細末水法爲丸每服三五十丸量人強弱加減
礞石性寒下降隂也焰硝性熱上升陽也用以同煅不
特取焰硝有化石之能并與礞石有隂陽相濟之妙是
方也治痰之功在於礞石然獨能攻肝經風熱老痰與
他臟之痰不相及也王隠君云其痰似墨有如桃膠破
絮蜆肉之狀咯之不出嚥之不下形堅性重入水必沉
服之其痰下滚從大便而出複以黃芩肅肺經清化之
源大黃瀉脾經釀痰之熱沉香利腎經生痰之本三焦
清利痰自不生是礞石治其本三者窮其原爾
威喜丸
雲茯苓(去皮四兩作匱以猪苓四錢半入内煑二十餘沸日乾揀去猪苓晒乾爲度)黃
蠟(四兩溶化)
右即以蠟丸彈子大空心細嚼滿口生津徐徐嚥下
以小便清爲度忌米醋尤忌怒氣勞力
抱朴子云茯苓千萬歲其上生小木狀似蓮花名威喜
芝今以名方者須擇雲茯苓之年深質結者製以猪苓
導之下出前隂蠟澹歸陽不能入隂須用黃蠟性味緩
濇有續絶補髓之功專調斵喪之陽分理潰亂之精故
治元陽虛憊而爲遺濁帶下者若治肺虛痰火久𠻳茯
苓不必結而猪苓亦可不用矣
鼈甲煎丸
鼈甲(十一分炙)阿膠(三分炙)蜣螂(六分熬)蜂房(四分炙)䗪蟲(五分)
(熬)鼠婦(三分熬)葶藶(一分熬)大黃(三分)赤消(十二分)桃仁(二分)
烏扇(三分燒即射干)紫威(三分)柴胡(六分)桂枝(三分)乾薑(三分)黃苓
(三分)半夏(一分)厚朴(三分)瞿麥(二分)石葦(三分去毛)人參(一分)芍藥
(五分)丹皮(五分去心)
右二十三味爲末取鍛竈下灰一斗清酒一斛五斗
浸灰候酒盡一半着鼈甲於中煑令泛爛如膠漆絞
取汁内諸藥煎爲丸如梧子大空心服七丸日三服
鼈甲煎丸都用異類靈動之物若水陸若飛潛升者降
者走者伏者咸備焉但恐諸蟲擾亂神明取鼈甲爲君
守之其泄厥隂破癥瘕之功有非草木所能比者阿膠
達表熄風鼈甲入裏守神蜣螂動而性升蜂房毒可引
下䗪蟲破血鼠婦走氣葶藶泄氣閉大黃泄血閉赤消
軟堅桃仁破結烏扇降厥陽相火紫威破厥隂血結乾
薑和陽退寒黃芩和隂退熱和表裏則有柴胡桂枝調
營衛則有人參白芍厚朴達原劫去其邪丹皮入隂提
出其熱石葦開上焦之水瞿麥滌下焦之水半夏和胃
而通隂陽竈灰性溫走氣清酒性煖走血統而論之不
越厥隂陽明二經之藥故久瘧邪去營衛而着臟腑者
即非瘧母亦可借以截之按金匱惟此丸及薯芋丸藥
品最多皆治正虛邪着久而不去之病非彙集氣血之
藥攻補兼施未易奏功也
虎潛丸
龜甲(四兩炙)虎脛骨(一兩炙)熟地(三兩)當歸(一兩五錢酒洗)白芍
(二兩酒炒)牛膝(二兩酒蒸)陳皮(二兩鹽水潤)黃柏(三兩鹽水炒)知母(三兩)
(鹽水炒)瑣陽(一兩五錢酒潤)
右爲末羯羊肉酒煑爛搗丸鹽湯下冬加乾薑(一兩)
虎隂獸潛伏藏也臟隂不藏内熱生痿者就本臟分理
以伏藏其隂也故用龜甲爲君專通任脉使其肩任三
隂臣以虎骨熄肝風丸以羊肉補精髓三者皆有情之
品能戀失守之隂佐以地黃味苦補腎當歸味辛補肝
使以牛膝行血陳皮利氣芍藥約隂下潛知栢苦以堅
之鎖陽澀以固之其隂氣自然伏藏而内守矣
黑地黃丸
白术(一兩六錢炒黑)熟地(一兩六錢炒黑)五味子(八錢蒸熟)生淡乾薑
(清水浸淡春七分夏五分冬一錢)
右爲末棗肉爲丸每服百丸清米飲湯送下
地黃丸名之以黑者白术熟地皆須炒黑也經言脾寒
則溼腎熱則燥故治脾惡潤劑治腎惡燥劑許學士云
用白术則有礙於腎用熟地則有礙於脾今以二者炒
黑乃去其味留其氣庶可兩擅其長治上咳下利脉至
細數者頗有效白术熟地扶太隂少隂先後天之正氣
五味子乾薑獨攝太陽之表氣保肺止𠻳仲景云太陽
膀胱𠻳不止者當加五味子乾薑是也
來復丹
太隂玄精石(一兩)舶上硫黃(一兩)橘紅(二錢)硝石(一兩用硫黃爲)
(末微火炒結砂子大)青皮(二錢去白)五靈脂(二錢澄去砂炒令煙盡)
右爲末醋糊丸豌豆大每服三十丸空心米飲下
易言一陽來復於下在人則爲少陽生氣所出之臟病
上盛下虛則陽氣去生氣竭此丹能復陽於下故曰來
復玄精石乃鹽鹵至隂之精硫黃乃純陽石火之精寒
熱相配隂陽互濟有扶危拯逆之功硝石化硫爲水亦
可佐玄硫以降逆靈脂引經入肝最速能引石性内走
厥隂外達少陽以交隂陽之樞紐使以橘紅青皮者納
氣必先利氣用以爲肝膽之向導也
至寳丹
暹羅犀角(鎊)硃砂(研水飛觀音面者佳)雄黃(研水飛)琥珀(研)玳
瑁(鎊各一兩)牛黃(五錢)麝香(研)龍腦(研各一錢)金銀箔(各五十片)水
安息香(一兩無灰酒熬成膏如無以旱安息香代之)
右將犀玳爲細末入餘藥研勻將安息膏重湯煑入
諸藥搜和分作百丸蠟護臨服剖用參湯化下
至寳丹治心臟神昏從表透裏之方也犀角牛黃玳瑁
琥珀以有靈之品内通心竅硃砂雄黃金銀箔以重墜
之藥安鎮心神佐以龍腦麝香安息香搜剔幽隠諸竅
李杲曰牛雄腦麝入骨髓透肌膚抱朴子言金箔雄黃
合餌爲地仙若與丹砂同用爲聖金餌之可以飛昇故
熱入心包絡舌絳神昏者以此丹入寒凉湯藥中用之
能祛隂起陽立展神明有非他藥之可及若病起頭痛
而後神昏不語者此肝虛魂升於頂當用牡蠣救逆以
降之又非至寳丹所能甦也
萬氏牛黃清心丸
西牛黃(二分五厘)鏡面硃砂(一錢五分)生黃連(五錢)黃芩(三錢)山
栀(三錢)欝金(二錢)
右爲末蒸餅爲糊丸如黍大每服七八丸
喻嘉言治中風門云熱阻關竅湯劑中調入牛黃清心
丸但古有數方其義各别若治温邪内陷胞絡神昏者
惟萬氏之方爲妙盖温熱入於心胞絡邪在裏矣草木
之香僅能達表不能透裏必藉牛黃幽香物性乃能内
透胞絡與神明相合然尤在佐使之品配合咸宜萬氏
用芩連山栀以瀉心火欝金以通心氣辰砂以鎮心神
合之牛黃相使之妙是丸調入犀角羚羊角金汁甘草
或人中黃連翹薄荷等湯劑中定建奇功
蘇合香丸
蘇合香(白者良研二兩)安息香(無灰酒煮去砂二兩)暹羅犀角(鎊研)龍
腦冰片(研一兩)麝香(勿經火另研各一兩)香附(炒)木香薰陸
香(另研)沉香(另研極細)丁香白术(各一兩)
右十一味爲末逐一配勻量加煉蜜和劑分作五十
丸另以硃砂一兩水飛爲衣蠟護臨用剖開井水生
薑湯温酒皆可化下一丸原方尚有白檀香蓽撥訶
黎勒局方裁去之因其太濇燥耳
蘇合香能通十二經絡三百六十五竅故君之以名其
方與安息香相須能内通臟腑龍腦辛散輕浮走竄經
絡與麝香相須能内入骨髓犀角入心沉香入腎木香
入脾香附入肝薰陸香入肺複以丁香入胃者以胃亦
爲一臟也用白术健脾者欲令諸香留頓於脾使脾轉
輸於各臟也諸臟皆用辛香陽藥以通之獨心經用硃
砂寒以通之者以心爲火臟不受辛熱散氣之品當反
佐之以治其寒阻關竅乃寒因寒用也
木香硇砂煎丸
木香(一分)硇砂(醋内化瀘淨炒五錢)京三稜(生用一分)巴豆(去膜勿去油研)
(一分)大黃(炮一分)蓬莪茂(炮一分)青皮(湯浸去白焙一分)乾薑(炮一)
(分)肉桂(去粗皮一分)附子(炮製去皮臍一分)乾漆(炒烟出一分)松墨
(一指大研)
右一十二味將京三稜巴豆大黃三味各𢷬研爲末
同置銀石器内用醋一升煎一兩沸次入硇砂同熬
成膏收將諸藥𢷬爲末以前四味膏和成劑杵千下
爲丸如菉豆大每服五丸炒生薑湯下結聚腹内氣
塊痛乾薑湯或橘皮湯下若麵黏食成癥煮麵湯下
牛羊鼈肉成癥各用本肉淡汁下婦人諸般血癥當
歸酒下如要宣轉茶清下加至七丸小兒三丸
硇砂方出自唐宋癥癖痼疾推之不移者非此不化木
香專走三焦硇砂亦能化三焦之痼疾故方名並稱之
三稜破血中之氣昔有五色癥塊爲刀柄遇稜化水夷
堅志所載甚悉巴豆走氣潰堅大黃入血攻積時珍謂
其同用瀉人反緩此先以醋煎三味次入硇砂成膏亦
使猛銳之力徐行耳蓬莪茂與三稜相須破氣中之血
青皮助肝疏泄乾薑肉桂附子通三焦之陽乾漆性急
飛竄松墨性輕健捷諸藥止用一分者僅取其引經報
使通陽入隂捷如影響佐硇砂成化癥之功
天眞丹
沉香(一兩)琥珀(一兩)巴戟天(酒浸去心一兩)胡盧巴(炒香一兩)蘹香
(鹽炒香去鹽用一兩)補骨脂(炒香一兩)杜仲(炒去絲一兩)肉桂萆薢
(酒浸炒香兩)牽牛子(鹽炒香黑一兩)
右十味爲細末用元浸藥酒打麵糊爲丸如桐子大
每服五十丸至七八十丸空心温酒下
天眞丹治下焦陽虛臍腹痼冷腿腫如斗囊腫如升肌
肉堅鞕按之不窅是皆形氣不及之病非因寒而腫鞕
也陽虛濕至則腫陽氣去則堅如石不因寒而腫鞕者
則非理中眞武之通陽舟車神祐之去濕矣盖陽去肉
堅當以辛香走氣起陽破堅陽虛濕至當以辛熱利水
逐濕消腫細繹是方用沉香入腎消風水之腫毒琥珀
達命門利水道破堅瘀巴戟療脚氣寒濕胡盧巴搜下
焦冷氣潛伏舶蘹香辟膀胱冷氣除下焦氣分之濕補
骨脂煖腰膝逐囊濕杜仲健腰膂除隂下濕肉桂除下
焦沉寒痼冷萆薢味苦療&KR0857;痺去下焦風濕牽牛子性
大熱除氣分之濕三焦壅結脚浮水腫以上諸藥辛香
者居多其苦辛無香者或藉酒浸或令炒香俾陽通濕
去其腫自消肌肉自柔於以迎陽下返積氣全形命曰
天眞形不壞也
資生丸
白扁豆(一兩)山藥(一兩五錢)人參(三兩)白术(土炒三兩)蓮肉(一兩)芡
實(一兩五錢)橘紅(二兩)桔梗(五錢)甘草(炙五錢)白荳蔲(三錢五分)厚
朴(一兩)山查肉(二兩)川黃連(三錢五分)神麯(二兩)藿香(五錢)茯苓
(一兩五錢)澤瀉(三錢五分)薏苡仁(三兩)麥芽(一兩五錢)
右爲末煉蜜丸每丸二錢重每服一丸醉飽後二丸
細嚼淡薑湯下
易曰至哉坤元萬物資生取以名方者因三焦五藏生
生之氣全資脾胃而輸化也盖土居乎中而位寄乎五
行三焦分受其氣於五藏故補脾胃而仍分理三焦也
白扁豆山藥補金中之土也人參白术補其正土也蓮
肉芡實補水中之土也橘紅桔梗甘草荳蔲運上焦之
氣而使之輸也麥芽苡仁茯苓澤瀉理下焦之氣而使
之化也三焦氣行五藏氣充而生氣勃然矣
伐木丸
茅山蒼术(米泔水浸二宿去皮毛二觔)黃酒麵麯(造法另載本草四兩同蒼)
(术炒赤色)皂礬(醋拌曬乾入陽城罐火煆一觔)
右法製爲末醋糊丸梧子大每服三四十丸好酒米
湯任下日二三服
伐木丸出張三丰仙傳方三半云此乃上清金蓬頭祖
師所傳治黃腫如土色其效如神皂礬味酸性凉百草
遇之不生人穢得之化水其消積滯燥脾濕之功非諸
藥所能及再製以米醋丸以醋糊瀉肝經之氣使脾胃
無賊邪之患蒼术疏泄陽明之氣除濕以安太隂爲仙
家服食之藥黃酒麵麯乃菉豆杏仁辣蓼所罨其辛凉
之氣能除陳腐亦仙品也李時珍云以皂礬加入平胃
散胡桃棗子爲丸又以皂礬當歸百草霜爲劑總不及
此方之妙
寧肺散
御米囊(醋炒一兩六錢)烏梅肉(四錢)
右爲末每服二錢沸湯點服
寧甸安也𠻳久則勞於肺氣散不收肺脹病劇者始用
以安肺河間云𠻳久不已諸藥無效者用之極騐罌粟
殼輕清入肺性澁固氣複以烏梅者肺欲收急食酸以
收之也但粟殼之性緊急恐其固澁太過反佐以米醋
製之與烏梅氣味相投歛而降下不使粟殼留戀肺經
以傷嬌藏其法少用點服者朱震亨云治病之功過急
恐急則傷人也
禹攻散
黑牽牛頭末(入磨一次不復再磨四兩)大茴香(炒一兩)
右爲細末以生薑自然汁調一二錢臨臥服
禹攻者脾濕腫脹肉堅攻之如神禹決水牽牛苦熱入
脾瀉濕欲其下走大腸當以舶茴辛香引之從戊入丙
至壬開通陽道走泄濕邪決之使下一瀉無餘而水土
得平
神香散
丁香(七粒)白荳䓻(七粒)
右爲末清湯調下如小腹痛者加砂仁七粒
神香散景岳之新方也以之治乾霍亂痧脹腹痛屬於
寒濕凝滯脉絡者殊有神功與辰砂益元散治濕熱痧
脹可謂針鋒相對夫痧者寒熱之濕氣皆可以爲患或
四時寒濕凝滯於脉絡或夏月濕熱鬱遏於經隧或鼻
聞臭氣而阻逆經氣或内因停積而壅塞府氣則胃脘
氣逆皆能脹滿作痛甚至昏憒欲死西北人以楊柳枝
蘸熱水鞭其腹謂之打寒痧東南人以油碗或油線括
其胸背手足内胻謂之刮痧以碗鋒及扁鍼刺舌下指
尖及曲池委中出血謂之鎙痧更服八砂丹以治其内
是皆内外達竅以泄其氣則氣血得以循度而行其脹
即已非另有痧邪也近世俗醫另立痧科凡見腹痛脹
滿煩悶不安咸謂之痧唯欲自衒其術反戒患家勿輕
用藥殊堪捧腹
霹靂散
雄黃(五分)雌黃(五分)人言(四分)冰片(五分)生山栀(二十枚)牛黃
(五分)急性子(一錢)生菉豆(一百八十粒)
先將菉豆冷水洗去皮仝餘藥各生曬乾爲末大人
用七分十五六歲者用四分或粉麵糕餅令其食少
頃吐出頑痰爲妙晩以稀粥補之
霹靂者破泄隂霾也是方治陽狂殊爲不合若治癡顚
頗有批却導窽之妙按内經顚狂篇顚分骨筋脉三種
又按難經二十四難曰重隂者顚明係癡顚是藏病多
由肝經風痰隨氣上逆於心迷亂神明故宜湧而吐之
生黃砒不及煉白砒燥烈純熱劫痰善吐但煉砒毒能
傷人故必重用生菉豆以解其毒然有服之其毒内攻
而不吐者又必以食物如粉麵糕餅鼔動胃氣則無有
不吐者矣山栀輕揚上浮急性子下氣透骨是即栀子
豉湯激而行之相助以吐雄黃入肝之陽分殺精辟鬼
雌黃入肝之隂分祛風殺蟲牛黃入肝藏引風外出冰
片入骨髓搜風可盡剛猛毒藥無微不入胸中即有固
結頑痰亦必倒倉吐出其神明得以歸舍而清矣
小金丹
辰砂(二兩)水摩雄黃(一兩)葉子雌黃(一兩)紫金(煉熟金箔五錢)
右藥同入合中外固了埋地一尺築地實不用爐不
須藥製用炭二十觔煆之七日終候冷七日取次日
出合子埋藥地中七日取出順日研之三日煉白蜜
爲丸梧桐子大每日望東吸日華氣一口冰水下一
丸和氣嚥之服十粒無疫干也
小金丹爲辟疫之方全用金石者取天地五行自然之
氣也辰砂生稟青陽受氣於丙有木火之德雄黃得陽
土之精雌黃得隂土之精金禀己土隂氣得水之精以
火煆之以土埋之循太陽左旋以研之吸太陽初升之
氣以吞之純陽之氣用冷水以攝之採取隂陽之精氣
坐鎮中宫正氣在内邪不能干也按素問遺論辟疫篇
是方係後人增附然方義頗通故釋之
獺肝丸
獺肝(一具隂乾)
爲末水服二錢日三服以瘥爲度
獺肝丸奇方也葛稚川治尸疰鬼疰仲景治冷勞皆取
用之按獺肝性温能驅隂邪而鎮肝魂不使魂遊於上
而生變動之症蓋疰者邪注於臟也若注於肝則肝爲
善變之臟邪與魂相合症變便有二十二種其蟲三日
一食五日一退變見之症無非隂象而獺肝一月生一
葉又有一退葉是其性亦能消長出入以殺隱見變幻
之蟲眞神品也
吐蠱散(新製)
白礬建茶土常山馬兜鈴根雄黃刺
蝟皮灰桑枝汁蒜汁雞翅下血(赤雄)敗鼓皮
灰甘草節(蔴油浸)
右等分爲末每服五分以吐爲度
按周禮有秋官庶民掌除毒蠱者蠱之爲害由來久矣
其名有五所謂蛇蠱蜥蜴蠱蜈蚣蠱蜣螂蠱草蠱是也
其法以諸蟲同畜一器任其互相吞啖存者即以爲蠱
中其毒於飲食中能蝕人腑臟發症難以名狀緩治即
無生理千百年來大抵皆滛亂之俗及妄圖福利者之
所爲故其害於今猶未泯也然有解蠱之法能令人不
至於死地者考古治法初中蠱者當越之使吐去盡惡
物可不致死余故採擇古人解蠱效騐藥餌配合成方
名曰吐蠱散雄黃解五蠱之毒刺蝟制五蠱之神蒜汁
純陽制五隂之毒桑汁殺腹内蟲專制蜈蚣赤雄雞翅
下血入血而性升善祛伏風故解蛇蜴蜈蚣之風毒敗
鼓皮灰以其久鳴而敗能令病人自言造蠱者之名土
常山出天台性凉味甘如蜜嶺南人呼爲三百頭牛馬
兜鈴根味苦能吐五蠱草蟲之毒非此不除嶺南人呼
爲三百兩銀甘苦同行必發吐也白礬出閩中北苑性
寒味苦治熱毒苦濇寒熱相佐以行當發吐也常山兜
鈴白礬建茶皆攻毒涌越之品再以甘草載引於上則
無有不傾囊而吐者矣
雪羹
大葧薺(四个)海蛇(漂去石灰礬性一兩)
右二味水二鍾煎八分服
羹食物之味調和也雪喻其淡而無奇有清凉内沁之
妙葧薺味甘海䖳味鹹性皆寒而滑利凡肝經熱厥少
腹攻衝作痛諸藥不效者用以泄熱止痛捷如影響
鍊眞丸
茅术(去皮米泔浸麻油炒三兩)茯苓(三兩)黃栢(三兩童便各人乳鹽水製一)
(兩)澤瀉(一兩)蛇床子(一兩酒炒)淫羊藿(去刺羊脂拌蒸一兩)白蓮鬚
(酒洗一兩)五味子(一兩)沉香(另末勿見火一兩)人參(三兩)鹿茸(大者一對)
(酥炙)大蘹香(去子一兩)鳳眼草(一兩即樗莢)金鈴子(酒蒸去皮核三兩)
大㯽榔(七兩童便浸切)
右爲末用乾山藥末爲糊丸空心鹽湯送四錢臨卧
温酒再服二錢
鍊眞者鍊本身之精氣神不爲隂邪所蔽常使虛靈不
昧以復天眞也世有膏粱之人再爲房勞所傷濕熱障
蔽於内精氣昏亂因而無子者宜服此丸統論方義似
僅能去濕熱通陽道而已然細繹其配合之理却有斡
旋造化之妙盖膏粱之濕傷及腎隂非蒼术不能勝其
濕膏粱之熱擾動隂火非黃栢不能制其熱二者滌身
中素藴之濕熱也茯苓上滲水飲澤瀉下通水道二者
引未蓄之濕熱旋從小便而出也蛇床子燥隂濕益陽
事淫羊霍起隂痿興絶陽二者通命門之眞火以生氣
也白蓮鬚清心通腎交媾水火會合木金五味子收五
臟之隂功專攝金氣以生眞水二者兼固精氣神以寓
生生不息之機也沉香入腎壯陽煖精大茴香開上下
之經氣内接丹田二者芳香走竄諸藥雖具補瀉之功
藉其芳香乃能内入也人參升舉五臟之陽鹿茸督率
竒經之陽二者宣發眞陽以迎合精氣神也金鈴子泄
氣分之熱引相火下行鳳眼草清血中之熱使眞隂内
守二者又爲諸藥之嚮導也獨以大腹子爲君者非但
取其迅墜諸藥至於下極之功且佐术苓澤瀉黃蘗金
鈴等掃除清道不致茸茴蛇霍反助素藴之濕熱亦種
玉之一則也
兔絲子丸(濟生)
兔絲子(酒拌生用二兩)鹿茸(酒炙二兩)淡肉蓯蓉(酒拌二兩)淡附子
(一兩泡)五味子(一兩)雞䏶脛(五錢炙)桑螵蛸(酒炙五錢)
右爲末酒糊丸如梧子大每服七十丸空心鹽湯下
小便失禁古方多用固澀或兼通大陽究非尋源探本
之治盖小便癃閉則用附子等獨開太陽之氣化若夫
不約則三陽俱撤矣獨攝太陽亦無益也當升舉督脉
之陽以保護諸陽之氣故鹿茸爲必需之藥大制用之
當奏奇功余博考失禁諸方惟濟生兔絲子丸稍爲合
法然必佐以芳香入隂之品乃能扺下焦而升陽如韭
子茴香補骨脂杜仲等類願後賢裁之
猪䐗丸
牡蠣(四兩煆另研極細)白色苦參(三兩)白术(四兩)猪䐗(一具洗潔砂&KR0008;)
(煮爛石臼搗數百杵)
右藥同猪䐗搗令極勻如藥乾量增䐗汁丸如梧桐
子大每服五十丸空心米飲送下日三服久服不但
治遺即勞瘦者亦能肥也
劉松石猪䐗丸治肥貴人濕熱遺精之方也即仲景黃
連猪䐗丸之義蓋肥貴之人嗜鮮美飲醇醪久之脾胃
釀成濕熱留伏隂中夜爲夢泄治以水畜之䐗爲水中
之土能厚胃泄水佐以白术健脾勝濕截其病之所從
來苦參泄脾濕而堅腎隂佐以牡蠣鹹寒勝熱固澀止
遺又先於其濕之所往也泄其邪固其正則雖有夢而
不遺矣夫遺滑變症雖多不越乎有夢無夢濕熱三者
之範圍從此推之可如庖丁之導窽矣
大補隂丸
黃蘖(鹽酒炒褐色四兩)知母(酒炒四兩)熟地(酒蒸六兩)敗龜板(去衣牆雄)
(者酥炙六兩)
右爲末猪脊髓和蜜丸每服七十丸淡鹽湯下治虛
呃用參术湯送下
丹溪補隂立法義專重於黃蘖主治腎虛勞熱水虧火
炎以之治虛火呃逆亦爲至當難經言逆氣而裏急衝
之爲病也以衝爲隂脉之海並足少隂之脉行乎幽門
通谷夾巨闕而上故丹溪謂呃逆屬於肝腎之虛者其
氣必從臍下直衝上出於口斷續作聲苐肝腎之氣在
下相凌左腎屬水不能自逆而右腎爲相火所寓相火
炎上挾其衝氣乃能逆上爲呃主之以黃蘖從其性以
折右腎之相火知母滋腎水之化源熟地固腎中之元
氣龜板潛通奇脉伏藏衝任之氣使水不妄動治虛呃
用參术湯下之者人之隂氣依胃爲飬胃土損傷則相
火直衝清道而上此土敗於相火之賊當崇土以制龍
雷之火也
通關丸(一名滋腎丸)
黃蘖(去皮剉酒洗焙)知母(剉酒洗焙乾各一兩)肉桂(五分)
右爲細末熟水爲丸每服一百丸空心白湯下頓兩
足令藥易下行如小便利前隂中如刃刺痛當有惡
物下爲驗
東垣滋腎丸原名通關丸難經關格論云關則不得小
便口不渴而小便不通乃下焦腎與膀胱隂分受熱閉
塞其流即内經云無隂則陽無以化也何則膀胱禀大
寒之氣腎感寒水之運氣運窒塞故受熱而閉治法仍
須用氣味俱隂之藥除其熱泄其閉治以黃蘗瀉膀胱
之熱知母清金水之源一燥一潤相須爲用佐以肉桂
寒因熱用伏其所主而先其所因則鬱熱從小便而出
而關開矣再議膏粱酒溼損傷腎水以致關隂者亦能
使火逆而爲格陽或爲呃逆爲咽痛東垣嘗爲隂火上
衝而吸氣不得入胃脉反逆隂中伏陽即爲呃又謂腎
虛蒸熱脚膝無力隂痿隂汗衝脉上冲而爲喘爲咽痛
者用之亦效
大黃䗪蟲丸
大黃(蒸十分)黃芩(二兩)杏仁(一升)桃仁(一升)乾地黃(十兩)乾漆
(一兩)蝱蟲(一升)水蛭(百枚)蠐螬(一升)䗪蟲(半升)芍藥(四兩)甘草(三兩)
右十二味末之煉蜜和丸如小豆大酒飲服五丸日
三服
金匱血痺虛勞脉證九條首條是汗出而風吹之血凝
於膚而爲痺然痺未至於乾血後六條是諸虛不足而
成勞然勞亦不至於虛極故治法皆以補虛和營衛去
風氣爲方若五勞虛極痺而内成乾血者悉皆由傷而
血瘀由瘀而爲乾血也假如隂之五宫傷在五味飲食
自備則食傷於脾西方生燥在臟爲肺在志爲憂憂患
不止則營濇衛除故憂傷於肺以酒爲漿以妄爲常女
子脱血醉入房中則飲傷於肝嗜慾無窮精氣弛壞則
房勞傷於腎穀氣不盈上焦不行下脘不通胃熱隂虧
則饑傷於胃尊榮人有所勞倦喘息汗出其傷在營若
負重努力人亦傷於營營氣屬心故勞傷於心諸傷而
胃亦居其一者以五臟皆禀氣於胃爲四時之病變死
生之要會胃熱液涸則五臟絶隂氣之源而絡痺血乾
愈速故饑傷亦列於藏傷之間其第七句是總結諸傷
皆傷其經絡營衛之氣也細繹本文云腹滿不能食肌
膚甲錯面目黯黑明是不能内穀以通流營衛則營衛
凝泣瘀積之血牢不可破即有新生之血亦不得暢茂
條達惟有日漸羸瘦而成内傷乾血勞其有不死者幾
希矣仲景乃出佛心仙手治以大黃&KR2015;蟲丸君以大黃
從胃絡中宣瘀潤燥佐以黃芩清肺衛杏仁潤心營桃
仁補肝虛生地滋腎燥乾漆性急飛竄破脾胃關節之
瘀血蜚蝱性升入陽分破血水蛭性下入隂分逐瘀蠐
螬去兩脇下之堅血&KR2015;蟲破堅通絡行傷却有神功故
方名標而出之芍藥甘草扶脾胃解藥毒緩中補虛者
緩舒也綽也指方中寬舒潤血之品而言也故喻嘉言
曰可用瓊玉膏補之勿以耆术補中失却寬舒胃氣之
義
又大黃&KR2015;蟲丸
&KR2015;蟲(二十枚去足)桃仁(二十粒)大黃(三兩)
右三味末之煉蜜和爲丸每以一丸酒一升煑一丸
取八合頻服之新血下如豚肝
金匱云產婦腹痛内有乾血着臍下用三味爲方盖因
瘀積未久榮衛經絡血亦未必固結止以大黃桃仁潤
其血之乾以&KR2015;蟲蠕動噉血之物行其瘀便可奏捷不
必如五勞之用重劑也
百勞丸
當歸(一錢)乳香(一錢去油)没藥(一錢去油)蝱蟲(十四箇)人參(二錢)大
黃(四錢)水蛭(十四箇)桃仁(十四箇浸去皮尖)
右爲細末煉蜜爲丸桐子大都作一服可百丸五更
用百勞水下取惡物爲度服白粥十日百勞水即甘
瀾水以杓揚百遍者也
百勞丸許州陳大夫流傳出自仲景方治一切癆瘵積
滯未經藥壞證者細譯是方無非氣血並補和營逐瘀
其緩中補虛之義毫不相關較之金匱原方却遜一籌
惟用百勞水不助腎邪以藥留頓中宫導去脾胃絡之
瘀血使其内穀流通營衛亦乾血癆之良治
禹餘糧丸
蛇含石(本草名蛇黃大者三兩以新鑯銚盛入炭火中燒蛇黃與銚子一般紅用鉗取蛇黃)
(傾入醋中候冷取出研極細)禹餘糧石(三兩狀如牛黃重重甲錯中有黃土如蒲黃無)
(沙者佳)鋼鍼砂(五兩入餘糧一處用米醋二升就銚内煑令醋乾爲度却就用銚子同二)
(藥入一秤炭火中煆令通赤鉗出銚子傾藥於淨磚地上候冷研一二日極細)
以上三物爲主其次量人虛實入下項藥(喻嘉言曰治水多取)
(轉推此方三物既非大戟甘遂芫花之比又有下項諸藥扶持故虛人老人亦可用)
羌活川芎京三稜(炮)蓬莪术白荳蔲
白蒺藜陳皮青皮木香大茴香(炒)
牛膝(酒浸)當歸(酒浸一宿)乾薑(炮)熟附子(炮)肉桂(各五錢)
右爲末入前藥拌勻以湯浸神麯捩去水爲糊和藥
再杵極勻丸如桐子大食前温酒或白湯送下三十
丸至五十丸最忌鹽一毫不可入口否則發疾愈甚
但試服藥即於小便内旋去不動藏府而能去病日
三服兼用温和調補氣血藥助之眞神方也
禹餘糧丸用三物治肝脾胃之藥爲主者以水病莫不
本之於三臟也蛇黃得蛇性之走竄靈異能内走臟腑
外徹皮膚禹餘糧入陽明血分之重劑同鍼砂醋製即
於胃中辟肝經客賊之氣佐之羌活川芎以開鬼門三
稜蓬术以潔淨府蒺藜荳蔲木香茴香陳皮青皮去鬱
陳莝理則然也而諸品之藥猶爲力綿不及未能開闢
重隂經言三隂結謂之水三隂肺脾腎也若肺之治節
不行脾之健運失常腎之關門不利則膀胱之水日益
泛濫占據肢體重隂堅壘設非薑桂附之大力斬關奪
門焉能重雲見睍而腫脹潛消耶再使以當歸牛膝導
薑桂附下行入絡而奏驅隂功績更爲勁捷統論全方
不用逐水之藥不蹈重虛之戒斯爲神治也
小温中丸
白术(二兩)茯苓(一兩)陳皮(一兩)半夏(湯泡去皮臍一兩)甘草(三錢)
神麯(炒一兩)香附(忌烘曬一兩五錢)苦參(炒五錢)黃連(炒五錢)
鍼砂(醋炒紅研如飛麵一兩五錢)
右爲末醋水各一盞打神麯糊爲丸如桐子大每服
七八十丸白术六錢陳皮一錢生薑一片煎湯吞下
虛甚加人參一錢本方去黃連加厚朴半兩忌口病
輕者服此丸六七兩小便長甚者服一觔小便始長
小温中丸太隂氣脹土鬱奪之之法也經脉篇曰太隂
虛則臌脹又曰脾氣實則腹脹至眞要大論曰諸濕腫
病皆屬於脾諸腫腹大皆屬於熱是誠以腫脹爲濕熱
矣雖然熱者脹病之末也若脹病之始末有不從寒而
成熱者如五常政大論曰西北方隂也左寒而右凉適
寒凉者腠理閉而脹下之則脹已豈非寒凉外襲而六
陽寓於坤土之中内鬱爲熱而成脹滿乃用土鬱下奪
之法則脹已丹溪深得經旨另出手眼而立下奪消脹
之方治以六君子扶脾胃之正氣神麯香附一氣一血
去菀陳莝苦參黃連導去濕熱重用鍼砂助脾去濕抑
肝邪客賊之氣以鑯受太陽之氣而隂氣不交性燥重
墜濕熱之邪劫而衰之非必以行大便始爲下奪也再
用白术陳皮生薑湯吞下重於健脾也若虛甚者加人
參厚朴去黃連不尖温中之義
四神丸
甘枸把子(揀紅潤者八兩煮酒一杯清水一杯和勻以杞子浸三時漉出曬乾分爲四分)
(以二兩用川椒二錢拌焙燥揀去川椒以二兩用小茴香三錢拌焙燥揀去茴香以二兩同黑芝蔴)
(四錢拌焙燥不揀去芝蔴以二兩同方解青鹽研末四錢同焙燥不揀去青鹽焙法以繩挂銅盆懸)
(火三四寸不住手將銅盆浴轉焙至燥要枸把子仍是大紅焙焦則不靈各研細)黃甘菊
(去蒂曬一兩五錢)當歸頭(酒拌曬九錢)熟地(白水製一兩五錢)茯苓(九錢)
女貞子(淘漂蒸至極黑酒浸六時布袋擦去皮九錢)
目有赤脉者加白蒺藜
右爲末蜜丸每服三錢開水送下
四神丸奇方也本草言枸把子味甘氣平退虛熱補精
髓治目昏雲翳按孫思邈王燾西河女子所載服食之
法惟服枸把子經歲不輟能延年耐老豈非奇用而有
此神效乎今名之曰四神者藉椒茴之香以和陽芝鹽
之潤以和隂得乎四者製法之神耳服之精髓生則火
自退隂液充則目自明若服兩經之藥分殺其勢則力
有所不專推原記者之心惟恐泄眞方之秘故爲溷亂
以炫人耳然獨用一味後賢必以此爲不全之方余因
刪去背謬之藥複以相須相使之品減其錢數俾枸把
得行專政以建奇功惟後賢臨用斟酌去就可也
毓麟丸
木棉子(取當年者去殼其仁白如糯米色者佳每觔棉子用眞秋石一兩六錢和水溶化浸)
(棉子十二時漉出曬乾再用陳煑酒浸片刻入木甑内砂鍋上水蒸六時曬乾再入酒浸片刻蒸六)
(時曬乾如是者不計次其仁製之内外如墨色者佳二十四兩同後藥修合)大熟地(先用)
(白水煑爛每觔加砂仁四兩陳煑酒一觔貯瓶中隔湯煑三日曬乾再蒸濕得太陽之光多者爲熟)
(十二兩)枸把子(揀大紅色者分四分依四製枸把子丸製法研末仍是大紅色者佳八兩)
線魚鰾(用黃蔴切炒炭拌入炒成珠六兩)沙苑蒺藜(六兩)補骨脂(胡桃)
(肉拌蒸鹽酒同炒二兩四錢)柏子仁(去油者三兩二錢)當歸(酒洗曬乾焙三兩二)
(錢)生杜仲粉(去皮切片另磨粉篩去綿三兩二錢)生牛膝(酒拌曬乾三兩二錢)
楮實子(酒浸十二時蒸六時二兩四錢)雲茯苓(五兩)川萆薢(酒浸曬四兩)
麥門冬(去心四兩)五味子(二兩四錢)
右法製共𢷬爛遠火焙乾磨爲末用羊内外腎四件
兩副鹽酒拌蒸爛搗膏量加煉蜜爲丸每晨用五錢
午後用三錢臨卧用五錢陳酒送下不用酒者淡鹽
湯送下男婦皆服之無間求子者得子求夀者益夀
若男有遺精婦有帶下者去牛膝加覆盆子(漂去浮子曬乾)
(酒浸十二時曬乾二兩四錢)
精氣神命曰人男女相媾功在隂陽氣交交則神合合
則化形如露珠之一滴升於丹鼎之上而爲孕朱子所
謂禀於有生之初悟眞篇所謂生身受氣於初者是也
種子之方自古迄今而欲寓合此意者亦甚難得余觀
毓麟丸之藥品填補精髓妙合隂陽却有至理存焉木
棉子花黃子白殼青油赤得五行之正氣性温去濕製
黑功專入腎煖精熟地色黑入腎枸把色赤入心有水
火既濟之妙魚鰾煖少隂之精沙蒺藜煖少陽之精俾
藏府所藏之精剛柔相摩隂陽相蕩而精自生神補骨
脂能使命門與心包絡之火相通柏子仁能使手厥隂
與足厥隂之氣並清杜仲補肝之氣而利於用當歸助
少隂之血而主於和牛膝通前隂之精道楮實通九竅
之神靈茯苓通腎經之陽萆薢堅腎經之隂麥冬清肺
氣五味攝腎氣古人用熱藥必清上焦之熱使熱藥不
傷肺氣丸以羊腎血肉有情之品俾能留戀五内以成
化育之功
備急丸
巴豆(去皮心膜研如脂出油用霜一兩)大黃(一兩)生乾薑(二兩)
右藥各須精新先搗大黃乾薑爲末研巴豆内中合
治一千杵用爲散蜜和丸亦佳密器中貯之莫令歇
以煖水苦酒服大豆許三四丸或不下捧頭起灌令
咽須臾當差如未差更與三丸當腹中鳴即吐下便
差若口噤亦須折齒灌之
備先具以待用也急及也謂臨事之廹也金匱以備急
丸救中惡客忤神昏口噤者折齒灌之立甦若臨時製
藥則無及矣巴豆辛熱大毒生用性急開通水穀道路
之閉塞蕩練五臟六腑之隂霾與大黃性味相畏若同
用之瀉人反緩妙在生大黃與生乾薑同搗監制其直
下之性則功專内通於心外啟胃之神明恊助心神歸
舍却有撥亂反正之功
控涎丹
白芥子甘遂(去心)大戟(去皮各等分)
右爲末糊丸每服五七丸至十丸臨卧薑湯服
控引也涎讀作羨湎涎也水流貌引三焦之水湎涎流
出於水道也白芥子色白入肺而達上焦甘遂色黃入
脾而行中焦大戟色黑入腎而走下焦故白芥子走皮
裏膜外之水飲甘遂决經隧之水飲大戟逐臟腑之水
飲三者引經各異湎涎於水道則同故複之爲方當審
證採用可也
玉眞丸
硫黃(二兩)消石(原方作繩分配硫四分之一也準作一兩即焰消)石膏(煆通赤研)
(一兩)半夏(洗一兩)
右爲細未研勻生薑汁糊圓如梧子大隂乾每服二
十丸薑湯或米飲下更灸關元穴百壯
玉眞丸治腎厥頭痛之聖藥也頭以配天三隂三陽五
臟六腑之氣皆會於此故六淫七情之邪皆可以爲頭
痛按靈素論頭痛二十餘證惟頭痛巔疾下虛上實過
在足少隂巨陽甚則入腎一證最爲危急許白沙謂腎
厥頭痛其脉舉之則弦按之則石堅以玉眞丸治之硫
黃消石升陽至頂有迅雷風烈之勢石膏半夏達隂降
逆有通玄入冥之神治頭痛不以輕清散邪而用霸術
劫奪其邪者以濁隂上逆亂其清陽壅遏經隧頭痛如
擘刻欲昏憒豈容緩治圖功然欲出補天手迅掃濁隂
非深入聖域者不能白沙之後惟東璧能知之乃曰硫
黃與消石同用配合二炁調燮隂陽有升降水火之功
治冷熱緩急頭痛旨哉言乎
紫金丹
信白砒(五分)豆豉膏(二錢用水略潤少時以紙把乾研膏)
右用膏子和砒同杵極勻圓如麻子大母服五圓至
十圓用䗶茶清極冷吞下臨臥服以知爲度
信白砒有大毒湏煆煉得法庶不傷人凡白砒一錢用
石膏一兩同研勻貯鎔銀罐中勿盖陽煆通赤俟其煙
盡飛去砒毒僅取石膏得白砒之性復藉豆豉挫砒毒
之餘威兼領石膏中砒性上升迅掃肺經痼積之沉寒
不使少留一如太空廓清疾返冲和氣象其愈痼之功
莫有過於此者又按必效方治痰積齁喘遇隂氣觸發
用砒與白礬爲丸冷茶送下高枕仰臥即愈治法雖同
而砒與礬能爛人肉不及本事方佳
驚氣圓
白花蛇肉(去頭尾一尺及骨五錢)乾蠍(一分一錢二分)白附子(五錢)
白殭蠶(五錢)麻黃(五錢)天麻(煨五錢)橘紅(五錢)紫蘇子(一兩)
天南星(洗浸切薄片薑汁浸一夕五錢)硃砂(一分一錢二分留半爲衣)
右爲末入研腦麝少許同研極勻煉蜜拌圓如龍眼
大每服一粒金銀花薄荷湯化下温酒亦可
本事方論云驚憂積氣心受風邪發則牙關緊急涎潮
昏塞醒則精神若癡俗呼爲心風癲疾也素問云病癲
疾爲母腹中受驚所致則本文云心受風邪由驚憂積
氣與經旨合轍驚則傷肝憂則傷肺清肅之令不行則
木火化風外充斥於陽明之筋脉循人迎環口頰斯筋
脉牽引卒口噤内摶激肺胃之津液斯涎沫上湧溢於
口角而神明昏亂總是内風煽動與痰迷昏塞迥隔天
淵故立方以治風爲首務經言風者善行而數變君以
花蛇亦善行而去風佐以乾蠍搜風更捷白附子行藥
勢散隂臟之風佐以白殭蠶得清化之氣散肌表之風
麻黃天麻入營透表泄風苐人之内風無不從積氣以
化故治氣亦不可廢橘紅南星蘇子入營下氣佐以腦
麝助諸藥開泄上下升降諸氣妙在不治驚而治風不
治痰而治氣較之世醫治心風妄捏驚痰輕施鎮墜勾
引風邪沉潜内臟其禍寧有底止許學士曰此予家秘
方也信哉
麋茸丸
麋茸(一兩治如鹿茸)兔絲子(一兩生取末)舶蘹香(五錢)
右為末以羊腎四隻酒煮爛去膜研如泥和圓如梧
子大隂乾如腎膏少加酒糊之每服三五十丸温酒
送鹽湯亦可
少隂寒濕腰痛不用薑桂术附而用麋茸羊腎足徵許
學士之深心善於護陽者也盖腎爲水臟溼爲隂邪寒
濕踞於水臟眞陽陷没而生氣内絶難經云腰者腎之
府轉摇不能腎將&KR0629;矣是則亡陽之機已露豈可治不
經心輒用剛燥壯火之劑摧鋒陷陣殊不思隂陽應象
論所謂壯火食氣少火生氣之說乎故必以血肉有情
冲和純粹之品戀住眞陽潜驅寒濕麋茸通脉之隂羊
腎壯腎中之陽生兔絲子升發腎中之陽氣舶蘹香散
腎中之寒濕治濕不用燥劑則不傷腎隂俾眞陽旺而
邪自退斯爲正治之良圖
薑桂湯
老生薑汁(三錢冲)肉桂(二錢四分去皮)人參(三錢)當歸(二錢四分)
南棗(三枚)
右水二鍾煎八分冲入薑汁分三服隨時服
傷寒臟結證舌上白胎滑者難治戒之不可攻而舌鑑
論白胎十九證皆用汗下辛熱之法余閱歴多年未有
能治之者戊午歲少隂君火太乙天符自春徂秋民病
毋論三因舌胎白者居多有白滑白屑白粉之異原其
義即至眞要論熱勝寒復火勝水復熱極反兼勝巳之
化也用炮薑附子則白胎厚而液燥用芩連則手足冷
而陽脱余尋思舌爲心之外候其色當赤白爲肺之色
反加心火之上是侮其所勝顯係寒邪入肺鬱蒸見於
舌是衛實營虛乃以大劑生薑汁泄衛肉桂通營佐以
人參當歸南棗助營衛之正氣服之皆應手而愈名之
曰薑桂湯宗仲景心營肺衛立方也
絳雪園古方選註卷八
