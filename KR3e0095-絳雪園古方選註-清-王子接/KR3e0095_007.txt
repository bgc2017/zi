絳雪園古方選註卷七
蘇州王子接撰
内科
秫米半夏湯
秫米(一升)半夏(五合)
右以流水千里以外者八升揚之萬遍取其清五升
煮之炊以葦薪火沸置秫半徐炊令竭一升半去渣
飲汁一小杯日三稍益以知為度故其病新發者覆
杯則臥汗出則已矣久者三飲而已也
秫米半夏湯非治奇經蹻絡方也按二十六難曰經有
十二絡有十五餘三絡陽蹻陰蹻脾大絡也凡經絡二
十七氣相隨上下其蹻絡不拘於十二經四明陳氏曰
陽蹻綂諸陽絡陰蹻綂諸陰絡越人云絡脉滿溢不能
拘通譬之溝渠滿溢流注深湖而不環周故十二經不
能拘其蹻絡而蹻絡亦不能拘十二經是以治奇經古
無八脉藥石之方止有八脉鍼刺之法今厥氣客於臟
腑衞氣獨行於陽陽蹻氣盛不得入於陰陰虛目不瞑
用秫半湯者以藥石不能直入陽蹻故治胃以泄衞氣
也半夏辛温入胃經氣分秫糯也北地之膏粱茹粟也
甘酸入胃經血分千里水揚之萬遍與甘瀾水同義取
其輕揚不助陰邪炊以葦薪武火也火沸入藥仍徐炊
令減寓升降之法升以半夏從陽分通衞泄邪降以秫
米入隂分通營補虛陰陽通臥立至汗自出故曰汗出
則已矣
馬膏生桑桂酒方
馬膏(鬐項上脂)生桑灰(桑枝炒灰)桂(用桂枝)白酒
以馬膏膏其急者以白酒和桂以塗其緩者以桑鉤
鉤之即以生桑灰置之坎中高下以坐等以膏熨急
頰且飲美酒噉美炙肉不飲酒者自強也為之三拊
而已
靈樞云季春痺者北地之真中風也春三月陽氣清明
其風之中人也不能深入中於陽明之絡卒口僻急者
目不合熱則筋縱目不開以北地風高氣燥非辛散袪
風藥可療故外用和陽潤燥塗熨之法邪中左頰則口
喎於右邪中右頰則口喎於左無邪者筋急引頰移口
皮膚頑痺故用馬膏甘辛柔緩以摩其急潤其血脉通
其痺中邪者筋弛縱緩不勝收故用桂之辛熱酒之活
絡急以塗其緩和其營衞通其血絡以桑鉤鉤之鉤其
頰也坎頰間之坎陷也即以生桑灰者生者活也隨時
採活桑枝炒灰取其性銳力足通節竅袪風痺高下以
坐等者以桑灰置之坎中務使高下厚薄相等然後以
膏熨急頰令桑性入絡調勻馬膏舒筋潤痺三拊者輕
手拊拍其三次也飲以美酒病在上者酒以行之啖美
炙肉助胃氣上升於絡也若夫燔鍼劫刺俟明者釋之
生鐵洛飲
生鐵落
以清水浸一伏硏澄飲水按甲乙經鐵洛為飲作
為後飯
生鐵落未經煅煉是爐冶間初槌生鐵飛出如蛾者治
夏令之時邪以夏氣在臟所惡於火故病則厥陽怒狂
厥陽者入夏太陽氣反微少陽氣尚静若太陽脉動於
項兩旁大筋前陷者中天窗穴間是太陽脉氣所發之
處少陽脉動於曲頰下天容穴間是少陽脉氣所發之
處其二脉不應動而大動是為厥治之不以藥石者經
言藥石發癲芳草發狂故以生鐵洛用水硏浸為飲蓋
鐵之生者氣寒味辛其性直行内降下氣疾速用其槌
出之花庶得外走經絡開結於木火之中則狂怒自已
甲乙經云飲以鐵洛作為後飯病能本論又云奪其食
則已是榖氣又在禁例或者以麥食為後飯幷可鎮肝
存之以俟君子
澤术麋銜散
澤瀉(十分)白朮(十分)麋銜(五分)
右合以三指撮為後飯
澤术麋銜岐伯治酒風即風論曰飲酒中風則為漏風
其傷在脾胃病身熱解惰汗出如浴惡風少氣應秋令
之時邪以秋氣在分肉所惡於溼内因酒溼所傷則邪
留肌肉外因風邪傷衞則陽氣去腠理疎玄府開筋痿
弱是發證之所由來也麋銜袪在表之風澤瀉滲在裏
之濕白术助脾胃之氣以却邪合以三指撮者是為散
欲其緩於中以去病也後飯者即仲景云服藥已須臾
啜稀粥一升餘以助藥力也
藥熨法
醇酒(二十升)蜀椒(一升)生乾薑(一斤)桂心(一斤)
凡四種皆㕮咀漬酒中用綿絮一斤細白布四丈并
内酒中置酒馬矢煴中蓋封塗勿使泄五日五夜出
布綿絮曝乾之乾復漬以盡其汁每漬必晬其日乃
出乾乾并用渣與綿絮複布為複巾長六七尺為六
七巾則用之生桑炭炙巾以熨寒痺所刺之處令熱
入至於病所寒復炙巾以熨之三十遍而止汗出以
巾拭身亦三十遍而止
藥熨大人之寒痺大人者富貴之人也寒痺者時痛而
皮膚不仁也其血脉筋骨雖痺而禀氣清靈但以藥熨
導引即可蠲痺非若刺布衣而必以火焠之也椒酒薑
桂專通營氣以散血分之寒漬酒置馬矢煴中馬矢西
北方常用之取其微火非有他義也晬盡日也複巾夾
袋也熨至於汗庶營氣得通熨凡三十遍者欲其寒邪
去盡以巾拭身亦必三十遍者恐汗液之氣留也
角髮酒
左角髮(方一寸左之長髮)
刺厥不已以竹管吹其兩耳(陶隠居云吹其左耳極三度復吹其右耳三度)
再鬄其左角之髮燔治飲以美酒一杯不能飲者灌
之而已
邪客於四臟一腑之絡乃為尸厥者以心腎為水火絡
肺脾為天地絡胃為中土絡此五絡皆會於耳中上絡
左角若陰陽相離不能交會則身脉動而形無知其狀
如尸當刺五絡之井不已先以竹管吹耳以通五絡之
會再剃其左角之髮燔為血餘入絡化瘀以通左角本
草經云血餘仍自還神化也飲以美酒使絡氣與衞氣
相通庶陽和厥醒血氣形志篇云經絡不通病生於不
仁治之以醪藥也余按今世神鍼難得可用犀角柏子
仁石菖蒲羚羊角桑葉女貞子生地當歸蒸為藥露服
之内通四臟六腑之絡以代鍼調入血餘以代燔内治
之法其理亦通
蘭草湯
蘭草
水煎服
蘭草綱目曰省頭草朱震亨曰花葉俱香燥濕不變内
經脾癉口甘岐伯曰脾癉是五有餘之疾必其人數食
甘美而多肥五氣上溢轉為消渴之癉治之以蘭即自
註云除陳氣也除謂去也陳謂久也言惟此清蔬可除
脾經陳久藴蓄之熱蓋其味辛性寒主開結利竅解熱
止渴故以一味單行能使肥甘不化之氣蕩滌無餘則
其性之峻利可知苟非肥美所發之癉又非所宜也
四君子湯
人參(二錢)白术(二錢炒)茯苓(二錢)炙甘草(一錢)生薑(三片)大棗
(二枚)
右水煎温服
湯以君子名功專健脾和胃以受水榖之精氣而輸布
於四臟一如君子有成人之德也入太陰陽明二經然
其主治在脾故藥品分兩皆用偶數白朮健脾陽複人
參保脾陰炙草和胃陰複茯苓通胃陽大棗悅脾生薑
通胃理運陰陽剛柔相濟誠為生化良方加廣皮半夏
名六君子不特為脾經治痰而半夏入胃有交通上下
陰陽之神妙
十全大補湯
人參(二錢)白术(二錢土炒)茯苓(二錢)炙甘草(一錢)當歸(三錢)川芎
(一錢)生地(三錢)白芍(二錢)黃耆(一錢)肉桂(一錢)
右水二鍾煎八分食遠服
四君四物加黃耆肉桂是剛柔複法蓋脾為柔臟制以
四君剛藥恐過剛損柔乃複黃耆維持柔氣肝為剛臟
制以四物柔藥恐過柔損剛乃複肉桂回護剛氣調劑
周密是謂十全獨補肝脾而曰大者太陰陽明論云脾
臟者常著胃土之精者也生萬物而法天地為後天立
命之本肝雖牡臟而位卑不使其有虛實乘勝之患故
必補益之中仍寓剛柔互制之法俾肝和脾健中宮生
化不息一如天地位而萬物育故曰大補
歸脾湯
人參(二錢)白朮(二錢土炒)茯神(二錢)炙甘草(五分)黃耆(二錢)當歸
(二錢)棗仁(二錢炒黑)遠志(一錢去心炒)木香(五分)桂圓(七枚)
水二盞煎七分食遠服
歸脾者調四臟之神志魂魄皆歸向於脾也蓋五味入
胃必藉脾與胃行其津液以轉輸於四臟而四臟亦必
先承順乎脾而為氣化流行之根本假如土者生萬物
而法天地為博厚之體然無水則燥無火則濫無木則
實無金則死陰符經曰生者死之根死者生之根也參
朮神草四君子湯以健脾胃佐以木香醒脾氣桂圓和
脾血先為調劑中州複以黃茋走肺固魄棗仁走心歛
神安固鬲上二臟當歸入肝芳以悅其魂遠志入腎辛
以通其志通調鬲下二臟四臟安和其神志魂魄自然
歸向於脾而脾亦能受水榖之氣灌漑四旁榮養氣血
矣獨是藥性各走一臟足經方雜用手經藥者以黃耆
與當歸棗仁與遠志有相須之理且黃茋味入脾而氣
走肺棗仁味入肝而色走心故借用不悖四君子湯用
茯苓改用茯神者以苓為死氣而神得松之生氣耳
補中益氣湯
人參(三分𠻳者去之)白术(三分土炒)黃耆(一錢蜜炙)當歸(五分酒焙)柴胡
(二分或三分)升麻(二分或三分)陳皮(二分或三分)甘草(五分炙)
右件藥㕮咀都作一服水二盞煎至一盞去滓食遠
稍熱服
氣者專言後天之氣出於胃即所謂清氣衛氣榖氣營
氣運氣生氣陽氣春升之氣後天三焦之氣也分而言
之則異其實一也東垣以後天立論從内經勞者温之
損者益之故以辛甘温之劑温足太陰厥陰升足少陽
陽明黃耆當歸和營氣以暢陽佐柴胡引少陽清氣從
左出陰之陽人參白术實衞氣以填中佐升麻引春升
之氣從下而上達陽明陳皮運衞氣甘草和營氣原其
方不特重參耆歸术温補肝脾義在升麻柴胡升舉清
陽之氣轉運中州故不僅名補中而復申之曰益氣
人參養營湯
人參(一錢)白术(一錢土炒)茯苓(七分)廣皮(一錢)甘草(一錢炙)熟地
(七分)當歸(一錢)白芍(一錢五分)黃耆(一錢)肉桂(一錢)遠志肉(五分)五
味子(七分)
右水二鍾加生薑(三片)大棗(二枚)煎八分食遠温服
養營者調養營氣循衞而行不使其行之度數疾於衞
也故於十全大補湯中減川芎行血之品獨用血分填
補收斂之藥則營行之度緩於氣分藥中加廣皮行氣
之品則衞行之度速觀其一減一加便能調平營衞使
其行度不愆複遠志五味者經言營出中焦心經主之
以遠志通腎使陰精上奉於心佐以五味收攝神明一
通一歛則營有所主而長養矣
古今錄驗續命湯
麻黃(三錢去節泡去沫炒)桂枝(三錢)杏仁(三十枚去皮尖)石膏(二錢)甘草
(三錢炙)乾薑(三錢)人參(三錢)當歸(三錢)川芎(一錢)
右九味水煎温服當薄覆脊憑几坐汗出則愈不汗
更服無所禁勿當風
古今錄驗者其方錄於竹簡從古至漢始刊於金匱附
方中續命者有却病延年之功按十六國春秋有盧循
遺劉裕益智粽裕乃答以續命湯又歐陽脩有細為續
命絲之句可徵二字之謂延年矣藥品同於大青龍湯
借川芎佐桂枝以治風痺乾薑佐麻黃以治寒痺杏仁
佐石膏以治熱痺獨桂枝人參竝用仲景謂之新加以
之治真中風似乎不宜實表然真中風雖有客邪仍以
内因為重邪風中人身痱必由表虛絡脉弛縱必由裏
熱故氣宜固血宜活風寒宜散脉絡宜凉自當内外施
治以辟邪風非處方之冗雜也
二陳湯
半夏(二錢薑礬製)陳皮(一錢去白)茯苓(一錢)甘草(五分)
右水一鍾五分加生薑一片煎八分温服
二陳湯古之祖方也汪訒菴謂其專走脾胃二經豁痰
去濕余細繹之其功在利三焦之竅通經隧之壅而痰
飲自化非劫痰也觀内經有飲字而無痰字兩漢以前
謂之淡飲至仲景始分痰飲義可知矣因其通利無形
之氣古人警戒橘皮半夏必以陳者為良恐燥散之性
能傷正氣耳故湯即以二陳名若云劫痰正當以大辛
大散開辟濁陰何反懼其太過耶再使以甘草緩而行
之益見其不欲傷氣之意
平胃散
茅山蒼术(去粗皮米泔浸五兩)紫厚朴(去皮薑汁炒三兩二錢)廣陳皮
(三兩二錢去白)甘草(二兩炙)
右為細末每服二錢水一盞薑三片棗二枚同煎七
分温服
胃為水土之臟長生於申水榖之入於胃也分為三隧
其糟粕一隧下入小腸傳於大腸全賴燥火二氣變化
傳送若火不温而金不燥失其長生之氣上雖有心陽
以扶土而下焦川凟失利則胃中泛濫而成卑濕之土
為濕滿為濡瀉治以蒼术辛温助胃行濕升發榖氣厚
朴苦温辟陰去濁温胃滲濕甘草調和小腸橘紅通理
大腸胃氣安常大小腸處順故曰平胃相傳出自龍宫
禁方俟君子正之
括蔞根桂枝湯(分兩遵喻嘉言法其意頗通)
括蔞根(三錢)桂枝(一錢五分)芍藥(二錢)甘草(一錢五分)生薑(三片)大
棗(二枚)
右六味以水三升煑取一升去滓温服取微汗汗不
出食頃食熱粥發之
金匱諸篇每多合論其間或邪異而病在一經或邪同
而病在各經者分證論治悉相貫徹若後人選註其方
不相逭照前後原文則是有闕本篇大旨若循章徧註
而方選又難於博採不得已擇方中之可以摘選者為
之申明一二并使前論益明是猶一隅之告耳即如太
陽痙濕病非但發熱無汗惡寒更加身體強几几脈反
沉遲明是風濕混擾於太陽陽氣為濕邪所滯不得宣
通非寒邪之沉遲脉也治以括蔞根桂枝湯者風則用
桂枝湯成法濕則君以括蔞根酸苦入陰内走經絡解
天行時熱以降濕合之桂枝和營衞而治痙是表法變
為和法也
防己黃茋湯
防己(一兩)甘草(半兩炒)白术(七錢半)黃耆(一兩一分去蘆)
右剉麻豆大每抄五錢七生薑四片大棗一枚水盞
半煎八分去滓温服良久再服喘者加麻黃(半兩)
胃中不和者加芍藥(三分)氣上衝者加桂枝(三分)下
有陳寒者加細辛(三分)服後當如蟲行皮中從腰下
如冰煖坐被上又以一被繞腰下温令微汗差
防己茯苓湯
防己(三兩)黃耆(三兩)桂枝(三兩)茯苓(六兩)甘草(二兩)
右五味以水六升煑取二升分温三服
漢防己太陽經入裏之藥泄腠理療風水通治風濕皮
水二證金匱汗出惡風者佐白术水氣在皮膚中聶聶
動者佐桂枝一以培土一以和陽同治表邪微分標本
蓋水濕之陽虛因濕滯於裏而汗出故以白术培土加
薑棗和中胃不和再加芍藥皮水之陽虛因風水襲於
表内合於肺故用桂枝解肌散邪兼固陽氣不須薑棗
以和中也黃蓍湯方下云服藥當如蟲行皮中從腰下
如冰可知其汗僅在上部而不至於下即用白术内治
其濕尤必外用被圍腰下接令取汗以通陽氣也余治
太陽腰髀痛審症參用兩方如鼓應桴并識之
百合知母湯
百合(七枚擘)知母(三兩切)
右先以水洗百合漬一宿當白沫出去其水更以泉
水二升煎取一升去滓别以泉水二升煎知母取一
升去滓後合和煎取一升五合分温再服
滑石代赭湯
百合(七枚擘)滑石(三兩碎綿褁)代赭石(如彈丸大一枚碎綿褁)
右先以水洗百合漬一宿當白沫出去其水更以泉
水二升煎取一升去滓别以泉水二升煎滑石代赭
取一升去滓後合和重煎取一升五合分温服
百合雞子湯
百合(七枚擘)雞子黃(一枚)
右先以水洗百合漬一宿當白沫出去其水更以泉
水二升煎取一升去滓内雞子黃攪勻煎五分温服
百合地黃湯
百合(七枚擘)生地黃汁(一升)
右以水洗百合漬一宿當白沫出去其水更以泉水
二升煎取一升去滓内生地黃汁煎取一升五合分温
再服中病勿更服大便當如漆
通章言百合病百脈一宗不但主於營衞而手足六經
悉能致其病汗吐下皆非所宜本文云百脈一宗明言
病歸於肺君以百合甘涼清肺即可療此疾故名百合
病再佐以各經清解絡熱之藥治其病所從來當用先
後煎法使不悖於手足經各行之理期以六十日六經
氣復而自愈若太陰太陽無病惟少陰少陽厥陰陽明
四經為病期以四十日愈若僅屬厥陰陽明二經為病
期以二十日愈讀第四章未經汗吐下者治以百合地
黃湯中病勿更服大便如漆熱邪已洩再服恐變症也
論症以溺時頭痛為辨蓋百脈之所重在少陰太陽以
太陽統六經之氣其經上循巔頂下通水道氣化不行
乃下溺而上頭痛少陰為生水之源開闔澁乃溺而淅
然若誤汗傷太陽者溺時頭痛以知母救肺之陰使膀
胱水藏知有母氣救肺即所以救膀胱是陽病救陰之
法也誤下傷少陰者溺時淅然以滑石上通肺下通太
陽之陽恐滑石通腑利竅仍蹈出汗之弊乃複代赭石
重鎮心經之氣使無汗泄之虞救膀胱之陽即所以救
肺之陽是陰病救陽之法也誤吐傷陽明者以雞子黃
救厥陰之陰以安胃氣救厥陰即所以奠陽明救肺之
母氣是亦陽病救陰之法也以百合一味引伸諸方總
不外乎補陰補陽之理舉此可以類推學者宜自得之
升麻鼈甲湯
升麻(二兩)當歸(二兩)蜀椒(炒去汗一兩)甘草(二兩)鼈甲(手指大一片炙)
雄黃(半兩研)
右六味以水四升煑取一升頓服之老小再服取汗
(金匱原文陰毒去蜀椒雄黃肘後方千金方陽毒用升麻湯無鼈甲有桂枝陰毒用甘草湯無雄黃)
升麻入陽明太陰二經升清逐穢辟百邪解百毒統治
温厲陰陽二病如陽毒為病面赤斑如錦紋陰毒為病
面青身如被杖咽㗋痛母論陰陽二毒皆已入營矣但
升麻僅走二經氣分故必佐以當歸通絡中之血甘草
解絡中之毒微加鼈甲守護營神俾椒黃猛劣之品攻
毒透表不亂其神明陰毒去椒黃者太陰主内不能透
表恐反助厲毒也肘後方千金方陽毒無鼈甲者不欲
其守亦恐留戀厲毒也
白虎加桂枝湯
知母(六兩)甘草(三兩炙)石膏(一斤)粳米(二合)桂枝(三兩)
右剉每五錢水一盞半煎至八分去滓温服汗出愈
内經論瘧以先熱後寒邪藏於骨髓者為温癉二瘧仲
景以但熱不寒邪藏於心者為温癉二瘧内經所言是
邪之深者仲景所言是邪之淺者也其殆補内經之未
逮歟治以白虎加桂枝湯方義原在心營肺衞白虎湯
清營分熱邪加桂枝引領石膏知母上行至肺從衞分
泄熱使邪之鬱於表者頃刻致和而瘧已至於内經温
癉瘧雖未有方然同是少陰之伏邪在手經者為實邪
在足經者為虛邪實邪尚不發表而用清降何况虛邪
有不顧慮其亡陰者耶臨症之生心化裁是所望于用
之者矣
蜀漆散
蜀漆(洗去腥)雲母(燒二日夜)龍骨(等分)
右三味杵為散未發前以漿水服半錢温瘧加蜀
漆半分臨發時服一錢匕(按漿水乃秫米和麯釀成如醋而淡今人點牛乳作)
(餅用之或用真粉作内菉豆者尤佳)
金匱云牡瘧外臺曰牝瘧皆言心經之瘧也心為陰中
之陽邪氣結伏於心下心陽鬱遏不舒瘧發寒多熱少
不可謂其陰寒也主之以蜀漆散通心經之陽開發伏
氣而使營衞調和蜀漆常山苗也苖性輕揚生用能吐
雲母在土中蒸地氣上升而為雲故能入陰分逐邪外
出於表然邪氣久留心主之宫城恐逐邪涌吐内亂神
明故佐以龍骨鎮心寧神則吐法轉為和法矣
柴胡去半夏加括蔞湯
柴胡(八兩)人參(三兩)黃芩(三兩)甘草(三兩)括蔞根(四兩)生薑(二兩)
大棗(十二枚)
右七味以水一斗二升煑取六升去滓再煎取三升
温服一升日二服
正瘧寒熱相間邪發於少陽與傷寒邪發於少陽者稍
異内經言夏傷於大暑秋傷於風病以時作名曰寒瘧
金匱云瘧脈多弦弦數者風發正以凄愴之水寒久伏
於腠理皮膚之間營氣先傷而後風傷衞故仲景用柴
胡湯去半夏而加括蔞根其義深且切矣蓋少陽瘧病
發渴者由風火内淫劫奪津液而然奚堪半夏性滑利
竅重傷陰液故去之而加天花粉生津潤燥豈非與正
傷寒半表半裏之邪當用半夏和胃而通陰陽者有别
乎
柴胡桂薑湯
柴胡(半斤)桂枝(三兩去皮)乾薑(二兩)黃芩(三兩)括蔞根(四兩)牡蠣
(三兩熬)甘草(二兩炙)
右七味以水一斗二升煑取六升去滓再煎取三升
温服一升日三服初服微煩復服汗出便愈
夏月暑邪先傷在内之伏陰至秋復感涼風更傷衞陽
其瘧寒多微有熱顯然陰陽無争故瘧邪從衞氣行陰
二十五度内無捍格之狀是營衞俱病矣故和其陽即
當和其陰用柴胡和少陽之陽即用黃芩和裏用桂枝
和太陽之陽即用牡蠣和裏用乾薑和陽明之陽即用
天花粉和裏使以甘草調和陰陽其分兩陽分獨重柴
胡者以正瘧不離乎少陽也陰藥獨重於花粉者陰虧
之瘧以救液為急務也和之得其當故一劑如神
達原飲
常山(一錢)檳榔(二錢)草果(一錢)厚朴(一錢)黃芩(一錢五分)知母(二錢)
石菖蒲(七分)青皮(七分)甘草(五分)
右水二鍾煎八分露一宿發後温服
瘧發間日者内經言邪氣内薄五臟横連募原(全元起本募作)
(膜)其道遠其氣深稽古無瘧邪犯膜原之方唯吳又可
治疫初犯膜原以達原飲為主方余因博採聖濟常山
飲簡易七寶飲參互攷訂增改三味以治間瘧蓋瘧邪内
薄則邪不在表非但隨經上下其必横連於膜深入於
原矣膜謂鬲間之膜原謂鬲肓之原亦衝脉也靈樞經
云肓之原出於脖胦止一穴在臍下同身寸之一寸半
經又言邪氣客於腸胃之間膜原之下則膜原又有屬
於腸胃者治以常山滌鬲膜之痰檳榔達肓原之氣草
果厚朴温除腸胃之濁邪黃芩知母清理腸胃之熱邪
複以菖蒲透膜青皮達下甘草和中而瘧自解
侯氏黑散
菊花(四十分)白术(十分)細辛(三分)茯苓(三分)左牡蠣(三分)桔梗
(八分)防風(十分)人參(三分)礬石(三分)黃芩(三分)當歸(三分)乾薑(三分)
芎藭(三分)桂枝(三分)
右十四味杵為散酒服方寸七日三服初服二十日
用温酒調服禁一切魚肉大蒜常宜冷食六十日止
即藥積在腹中不下也熱食即下矣冷食自能助藥
力
陳雲來云金匱侯氏黑散係宋人較正附入唐人之方
因逸之其辨論頗詳而喻嘉言獨贊其立方之妙驅風
補虛行堵截之法良非思議可到方中取用礬石以固
澁諸藥冷服四十日使之留積不散以漸填其空竅則
風自熄而不生矣此段議論獨開千古之秘誠為治中
風之要旨余讀是方補氣養血散表驅風入走經絡殊
覺溷亂顧以黑名意者藥多炒黑不從氣而從味取其
苦濇以走於空竅耳再讀方下云初服二十日用温酒
調是不欲其遽填也後服六十日并禁熱食則一任填
空竅矣夫填竅本之内經久塞其空是謂良工之語煞
有來歴余故選之
射干麻黃湯
射干(三兩)麻黃(四兩)紫苑(三兩)欵冬花(三兩)北細辛(三兩)五味
子(半升)半夏(半升)生薑(四兩)大棗(七枚)
右九味以水一斗二升先煑麻黃兩沸去上沫内諸
藥煑取三升分温三服
射干湯以苦辛温入肺者為複方喉中水雞聲者痰氣
出入而嗘咯也由肺中冷陽氣不能宣其液鬱於肺而
生聲其治不可同於肺冷而吐涎者乃複用本經主治
欬逆上氣之品大泄陰液宣通肺氣射干紫苑以苦泄
之也麻黃細辛欵冬半夏生薑以温瀉之也五味子酸
以收其正氣大棗甘以緩其下行則射干細辛五味之
性從麻黃外達肺經内通肺臟泄肺之所苦遂肺之所
欲補肺之正温肺之陽俾氣道平而肺得陽和之致自
無嗘咯之聲矣
厚朴麻黃湯
厚朴(五兩)麻黃(四兩)石膏(如雞子大)杏仁(半升)半夏(半升)乾薑(二兩)
細辛(二兩)小麥(一升)五味子(半升)
右九味以水一斗二升先煑小麥熟去滓内諸藥煮
取三升温服一升日三服
厚朴麻黃湯大小青龍之變方也咳而上氣作聲脈浮
者是屬外邪鼓動下焦之水氣上逆與桂枝芍藥甘草
和營衞無涉故加厚朴以降胃氣上逆小麥以降心氣
來乘麻杏石膏仍從肺經泄熱存陰細辛半夏深入陰
分袪散水寒乾薑五味攝太陽而監制其逆一舉而泄
熱下氣散邪固本之功皆備則肺經清肅之令自行何
患欬逆上氣作聲有不寧謐者耶
麥門冬湯
麥門冬(七升)半夏(一升)人參(三兩)甘草(二兩)粳米(三合)大棗(十二)
(枚)
右六味以水一斗二升煑取六升温服一升日三夜
一服
麥門冬湯從胃生津救燥治虛火上氣之方金匱云火
逆上氣咽喉不利止逆下氣按内經脈解篇云嘔咳上
氣喘者陰氣在下陽氣在上諸陽氣浮無所依從故嘔
咳上氣喘也五臟生成篇云欬逆上氣厥在胸中過在
手陽明太陰是則上氣病在肺下氣病在大腸也明矣
蓋金位之下火氣承之非獨肺也大腸亦然若徒以寒
涼冷燥止肺經火逆上氣而手陽明之下氣未平仍然
胸中膹鬱閉塞呻吟豈非大腸之燥傳入於肺而為息
賁有音上奔而不下也乎仲景另闢門戶用人參麥門
冬甘草粳米大棗大生胃津救金之母氣以化兩經之
燥獨複一味半夏之辛温利咽止逆通達三焦則上氣
下氣皆得寧謐徹土綢繆誠為扼要之法止逆下氣
或註曰止其逆則氣下是申明火逆上氣於理亦通
葶藶大棗瀉肺湯
葶藶(熬令黃色搗丸如彈子大)大棗(十二枚)
右先以水三升煑棗取二升去棗内葶藶煑取一升
頓服
葶藶泄水下行與甘相反妙在大棗甘而泄中氣故用
其甘以載引葶藶上行瀉肺用其泄仍可任葶藶之性
下行利水不過藉棗之甘逗留於上而成泄肺之功猶
桔梗藉甘草為舟楫也
千金葦莖湯
葦莖(二斤)薏苡仁(半斤)桃仁(五十枚)瓜瓣(半斤)
右四味以水一斗先煑葦莖得五升去滓内諸藥煑
取二升服一升再服當吐如膿
葦蘆之大者莖榦也是方也推作者之意病在鬲上越
之使吐也蓋肺癰由於氣血混一營衞不分以二味凉
其氣二味行其血分清營衞之氣因勢涌越誠為先着
其瓜瓣當用絲瓜者良時珍曰絲瓜經絡貫串房隔聯
屬能通人脈絡臟腑消腫化痰治諸血病與桃仁有相
須之理薏仁下氣葦莖上升一升一降激而行其氣血
則肉之未敗者不致成膿癰之已潰者能令吐出矣今
時用嫩葦根性寒滌熱冬瓜瓣性急趨下合之二仁變
成潤下之方借以治肺痺其義頗善
賁豚湯
甘草(二兩)芎藭(二兩)當歸(二兩)半夏(四兩)黃芩(二兩)生葛(五兩)芍
藥(二兩)生薑(四兩)甘李根白皮(一升)
右九味以水二斗煑取五升温服一升日三夜一服
賁與憤同俗讀奔豚尾後竅又小豕也病從腹中氣攻
於上一如江豕以臀憤起而攻也是方治驚恐而得賁
豚者緣心動氣馳氣結熱聚故其聚散靡常發則為熱
退則為寒陰陽相搏則腹痛君以芍藥甘草奠安中氣
臣以生薑半夏開其結氣當歸芎藭入血以和心氣黃
芩生葛甘李根白皮性大寒以折其衝逆之氣雜以生
葛者寓將欲降之必先升之之理再按賁豚氣有三犯
肺之賁豚屬心火犯心之賁豚屬腎寒臍下悸欲作賁
豚屬水邪證自分途治亦各異學者當加意諦視
括蔞薤白白酒湯
括蔞實(一枚搗)薤白(半斤)白酒(七升)
右三味同煑取二升分温再服
括蔞薤白半夏湯
括蔞實(一枚搗)薤白(三兩)半夏(半斤)白酒(一斗)
右四味同煑取四升温服一升日三服
枳實薤白桂枝湯
枳實(四枚)厚朴(四兩)薤白(半斤)桂枝(一兩)括蔞實(一枚搗)
右五味以水五升先煑枳實厚朴取二升去滓内諸
藥煑數沸分温三服
胸痺三方皆用括蔞實薤白按其治法却微分三焦内經
言淫氣喘息痺聚在肺蓋謂妄行之氣隨各臟之内因所
主而入為痺然而病變有不同治法亦稍異止就肺痺喘
息咳唾胸背痛短氣者君以薤白滑利通陽臣以括蔞實
潤下通陰佐以白酒熟榖之氣上行藥性助其通經活絡
而痺自開若轉結中焦而為心痛徹背者但當加半夏一
味和胃而通陰陽若結於胸脇更加逆氣上搶於心非但
氣結陽微而陰氣并上逆矣薤白湯無足稱也須以枳實
厚朴先破其陰氣去白酒之醇加桂枝之辛助薤白括蔞
行陽開痺較前法之從急治標又兼治本之意焉
附子粳米湯
附子(一枚炮)半夏(半斤)甘草(一兩)大棗(十枚)粳米(半升)
右五味以水八升煑米熟湯成去滓温服一升日三
服
附子粳米湯温胃通陽於腎之劑本論云腹中寒氣雷
鳴切痛胸脇逆滿嘔吐是邪高痛下矣豈非腎虛寒動
於下胃陽為寒凝窒乎即首節所云趺陽脈微弦虛寒
從下上也治以附子之温半夏之辛佐以粳米之甘使
以甘草大棗緩而行之上可去寒止嘔下可温經定痛
細讀胸滿寒疝宿食全篇始論正虛邪實繼論邪正俱
衰此論上實下虛之治法也
當歸生薑羊肉湯
當歸(三兩)生薑(五兩)羊肉(一斤)
右三味以水八升煑取三升温服七合日三服若寒
多者加生薑或一斤痛多而嘔者加橘皮二兩白术
一兩加生薑者亦加水五升煑取三升二合服之
寒疝為沉寒在下由陰虛得之陰虛則不得用辛熱燥
烈之藥重劫其陰故仲景另立一法以當歸羊肉辛甘
重濁温煖下元而不傷陰佐以生薑五兩加至一斤隨
血肉有情之品引入下焦温散沍寒若痛多而嘔加陳
皮白术奠安中氣以禦寒逆本方三味非但治疝氣逆
衝移治產後下焦虛寒亦稱神劑
甘遂半夏湯
甘遂(大者三枚)半夏(十二枚以水一升煑取半升去滓)芍藥(五枚)甘草(如指)
(大一枚一本作元)
右四味以水二升煑取半升去滓以蜜半升和藥汁
煎取八合頓服之
甘遂反甘草反者此欲下而彼欲上也乃以白芍約之
白蜜潤之則雖反而甘遂仍得下滲靈樞有言約方約
囊是也甘遂半夏逐留飲瀰漫於腸胃之間雖利而續
堅滿苟非以甘草白蜜與甘遂大相反者激而行之焉
能去其留着之根相反為方全賴芍藥酸可勝甘約以
監反庶不溷亂中焦而為害存之以廣方義學識未優
者不可輕試
小半夏湯
半夏(一升)生薑(半斤)
右二味以水七升煑取一升半分温再服
小半夏加茯苓湯
半夏(一升)生薑(半斤)茯苓(三兩一法四兩)
右三味以水七升煑取一升五合分温再服
外臺茯苓飲
茯苓人參白术(各三兩)枳實(二兩)橘皮(二兩半)生薑
(四兩)
右六味水六升煑取一升八合分温三服如人行八
九里進之
三者皆小制之方從脾胃二經分痰飲立治法蓋胃之
支脈有飲則胃逆為嘔而不渴主之以半夏辛温泄飲
生薑辛散行陽獨治陽明微分表裏若卒嘔吐鬲間水
悸則飲邪瀰漫於胃矣仍用前方加茯苓一味滲泄水
氣并可使腎邪不干前二方是飲邪深淺之治法也若
胸中有停痰自吐宿水不能食此不獨胃中有飲而脾
經亦有痰矣小半夏湯不能治也仲景引伸外臺茯苓
飲取四君子有調元贊化之功加枳實陳皮下氣消痰
專治脾經功兼及胃後一方是痰飲兼治之法也舉此
三者治痰飲可以類推
大半夏湯
半夏(二升洗完用)人參(三兩)白蜜(一升)
右三味以水一斗二升和蜜揚之二百四十遍煑藥
取二升半温服一升餘分再服
大半夏湯通補胃腑之藥以人參白蜜之甘厚於半夏
之辛則能兼補脾臟故名其方曰大以之治胃反者胃
中虛冷脾因濕動而不磨榖胃乃反其常道而為朝暮
吐朝暮者厥陰肝氣盡於戌王於丑也宿榖藉肝氣上
升而乃吐出主之以半夏辛温利竅除寒人參扶胃正
氣佐以白蜜揚之二百四十遍升之緩之俾半夏人參
之性下行不速自可斡旋胃氣何患其宿榖不消肝氣
僭升也乎
橘皮湯
橘皮(四兩)生薑(半斤)
右二味以水七升煑取三升温服一升下咽即愈
橘皮竹茹湯
橘皮(二斤)竹茹(二升)大棗(三十枚)生薑(半斤)甘草(五兩)人參(一兩)
右六味以水一斗煑取三升温服一升日三服
橘皮湯治嘔噦橘皮竹茹湯治噦逆嘔者張口有物有
聲噦者撮口有聲無物若嘔噦四肢厥冷乃胃中虛冷
陰凝陽滯主之以陳皮生薑辛香温散開發胃陽而嘔
噦自止若噦逆無寒證明是胃虛虛陽上逆病深聲噦
當重用橘皮通陽下氣臣以竹茹清胃中虛火又不涉
寒凉佐以參甘薑棗奠安胃氣禦逆止噦病有虛實治
有淺深勿謂病深聲噦為難治之候也
黃土湯
甘草白术附子(炮)乾地黃阿膠黃芩(各三)
(兩)竈中黃土(半斤)
右七味以水八升煑取三升分温二服
赤小豆當歸散
赤小豆(三升浸令芽出曝乾)當歸(十兩)
右二味杵為散漿水服方寸匕日三服
金匱云下血先血後便此近血也赤小豆當歸散主之
明指脾絡受傷日滲腸間瘀積於下故大便未行而血
先下主之以赤小豆利水散瘀當歸和脾止血若先便
後血此遠血也黃土湯主之明指肝經别絡之血因脾
虛陽陷生濕血亦就濕而下行主之以竈心黃土温燥
而去寒濕佐以生地阿膠黃芩入肝以治血熱白术附
子甘草扶陽補脾以治本虛近血内瘀專力清利遠血
因虛故兼温補治出天淵須明辨之
蜘蛛散
蜘蛛(十四枚)桂(半兩)
右二味為散取八分一匕飲和服日再服蜜丸亦可
蜘珠性陰而厲隠見莫測可定幽暗之風其功在殼能
泄下焦結氣肉桂芳香入肝專散沉陰結疝陰狐疝偏
有大小時時上下如狐之出入無定四時刺逆從論曰
厥陰滑為狐疝風推仲景之意亦謂陰狐疝氣是陰邪
挾肝風而上下無時也治以蜘蛛如批郤導窽(蜘蛛本草言有)
(毒人咸畏之長邑宰林公諱瑛山海衞人壯年調理方用之多年炙熟其味鮮美恒得其功本草言有毒)
(者南北所産不同耳)
生脈散
人參(五錢)麥門冬(三錢)五味子(三錢)
右水二鍾煎八分隨時服
凡曰散者留藥於胃徐行其性也脉者主於心而發原
於肺然脉中之氣所賴以生者尤必資藉於腎陰故内
經言君火之下陰精承之也麥冬清肺經治節之司五
味收先天癸水之原人參引領麥冬五味都氣於三焦
歸於肺而朝百脉猶天之雲霧精白露降故曰生脉
玉屏風散
黃耆(一兩炙)防風(一兩)
右為末每服三錢水一鍾煎八分隨時服亦可
黃耆畏防風畏者受彼之制也然其氣皆柔皆主乎表
故雖畏而仍可相使不過黃蓍性鈍防風性利鈍者受
利者之制耳惟其受制乃能隨防風以周衞於身而固
護表氣故曰玉屏風一方有白术者名白术防風湯
瀉白散
桑白皮(一錢)地骨皮(一錢)甘草(五分)白粳米(百粒)
右為末開水調服水一鍾煎八分温服亦可
肺氣本辛以辛瀉之遂其欲也遂其欲當謂之補而仍
云瀉者有平肺之功焉桑皮甘草其氣俱薄不燥不剛
雖瀉而無傷於嬌臟苐用其所欲又何複其所苦蓋喘
咳面腫氣壅熱鬱於上治節不行是肺氣逆也經言肺
苦氣上逆急食苦以泄之然肺虛氣逆又非大苦大寒
如芩連梔柏輩所宜故複以地骨皮之苦泄陰火退虛
熱而平肺氣淮南枕中記載西河女子用地骨皮為服
食則知泄氣而仍有補益之功使以甘草粳米緩桑骨
二皮於上以清肺定喘非謂肺虛而補之以米也
益黃散
人參(一錢)黃耆(二錢)炙甘草(五分)陳皮(一錢去白)黃連(少許)芍藥
(七分)生甘草(五分)
右為細末每服二錢水一杯煎五分食遠服
土色黃脾胃應之不直補土而從土中瀉火清金制木
以遠客邪故曰益黃此東垣治脾胃不足火不生土而
反抗拒是至而不至者為病之方也火反抗拒者火旺
能令肝實實則乘於脾胃即經所謂後來之虛邪也當
於心經中以甘温補土之原更於土中瀉火經言熱淫
於内以甘瀉之人參黃耆炙甘草瀉虛熱以補土之原
也經言熱淫於内以酸收之芍藥酸寒能瀉肝而收肺
陰黃連甘草入心而瀉脾熱金旺火衰而肝風自熄脾
胃受益矣東垣以之治小兒慢脾風真神品也
導赤散
生地甘草稍淡竹葉木通(各等分)
右水二鍾煎八分温服
導引也小腸一名赤腸為形臟四器之一稟氣於三焦
故小腸失化上為口糜下為淋痛生地入胃而能下利
小腸甘草和胃而下療莖中痛木通淡竹葉皆輕清入
腑之品同生地甘草則能從黃腸導有形之熱邪入於
赤腸其濁中清者復導引滲入黑腸而令氣化故曰導
赤
漿水散
桂枝(五錢)乾薑(五錢)熟附子(五錢)炙甘草(五錢)良薑(一錢)半夏
(二錢)
右為細末每服三五錢先用土漿二盞煎一盞和渣
服甚者三四服微者三服
土漿水功專去暑濕解渴熱故以名方夏月暴瀉亡陽
汗多腹冷氣少脈微君以桂枝乾薑附子迎三焦之陽
内返中焦臣以炙甘草土漿水奠安陰氣俾微陽有所
歸附仍佐以半夏通經良薑通絡為之交通上下旋轉
陰陽庶陽氣有運行不息之機而後元神可復
温膽湯
茯苓(七錢)半夏(一兩)廣皮(一兩五錢)甘草(四錢炙)竹茹(一兩)枳實
(一兩)
每服四五錢加生薑七片大棗一枚水一鍾五分煎
七分食遠温服
温膽湯隔腑求治之方也熱入足少陽之本膽氣横逆
移於胃而為嘔苦不眠乃治手少陽三焦欲其旁通膽
氣退熱為温而成不寒不燥之體非以膽寒而温之也
用二陳專和中焦胃氣複以竹茹清上焦之熱枳實泄
下焦之熱治三焦而不及於膽者以膽為生氣所從出
不得以苦寒直傷之也命之曰温無過泄之戒辭
酸棗仁湯
酸棗仁(二升炒黑勿研)甘草(一兩)知母(二兩)茯苓(二兩)川芎(二兩)
右五味以水八升先煑酸棗仁得六升後内諸藥煑
取三升分温三服
虛煩胃不和膽液不足三者之不寐是皆虛陽溷擾中
宫心火炎而神不定也故用補母瀉子之法以調平之
川芎補膽之用甘草緩膽之體補心之母氣也知母清
胃熱茯苓泄胃陽瀉心之子氣也獨用棗仁至二升者
取酸以入心大遂其欲而收其緩則神自凝而寐矣
温脾湯
乾薑(二兩)肉桂心(二兩)熟附子(二兩)炙甘草(二兩)枳實(二兩)厚
朴(二兩)大黃(四錢)
右㕮咀用一兩水二碗煎六分頓服
脾寒泄瀉腹痛者許叔微製温脾湯倣仲景温下之法
以下腸胃之冷積夫脾旣寒矣腸旣瀉矣而又下之者
以錮冷之積滯久留腸胃而不去徒用温補無益於病
也故必以通因通用之法先去其滯而後調補勿畏虛
以養病如仲景云太陰病脈弱下利設當行大黃芍藥
者宜減之以其人胃氣易動故也今叔微用乾薑肉桂
附子為君複以調胃承氣大黃止用四錢謂非得仲景
之遺意哉
凉膈散
薄荷(五錢)連翹(五錢)芒硝(二錢五分)甘草(一兩五錢)黃芩(五錢)山梔
(五錢)大黃(五錢)
右為麤末每服五錢水一碗半煎一碗去滓入白蜜
一匙微煎温服
膈者膜之横蔽心下周圍相着遮隔濁氣不使上薰心
肺者也不主十二經凡傷寒藴熱内閉於膈其氣先通
心肺膻中火燔煩熱自當上下分消手太陰之脉上膈
屬肺足厥陰之脈上貫膈布脇肋循㗋嚨之後以薄荷
黃芩從肺散而凉之腎足少陰之脈上貫膈入肺中以
甘草從腎清而凉之手少陰之脈下膈絡小腸手太陽
之脉下膈抵胃屬小腸以連翹山梔從心之少陽苦而
凉之手少陽之脈下膈循屬三焦手厥陰之脈下膈歴
絡三焦以山梔芒硝從三焦與心包絡瀉而凉之足太
陰之脈上膈挾咽連舌本散舌下以甘草大黃從脾緩
而凉之足少陽之脈下貫膈屬膽以薄荷黃芩從膽升
降而凉之胃足陽明之支脈下膈屬胃絡大腸手陽明
之脈下膈屬大腸以大黃芒硝從胃與大腸下而凉之
上則散之中則苦之下則行之絲絲入簆周遍諸經庶
幾燎原之場頃刻為清虛之府守真力贊是方為神妙
信哉
益元散
桂林滑石(六兩)甘草(一兩)
右為粉水飛每服三錢温水下或新汲水下
滲泄之劑不損元氣故名益元分兩六一取天一生水
地六成之故又名天水滑石味淡性利色白入氣複以
甘草載引上行使金令肅降故暑濕之邪傷上焦者效
甚速其下清水道蕩熱滲濕之功亦非他藥可及時珍
曰熱散則三焦寧而表裏和濕去則闌門通而陰陽利
完素以之治七十餘證讚之為凡間仙藥不可闕之
大順散
甘草(三兩)乾薑(四兩)杏仁(四兩去皮尖)肉桂(四兩)
右先將甘草同白砂炒微黃次入生乾薑同炒令薑
裂又入杏仁同炒令杏仁不作聲為度去白砂合桂
為末每服二三錢水一鍾煎數滚温服(白砂按本草即河砂)
大順散局方祖仲景大青龍湯以肉桂易桂枝而變為
裏法治避暑於廣厦飡生冷襲凉風抑遏陽氣而為吐
瀉者病由暑濕傷脾也故先將甘草乾薑同炒辛甘化
陽以快脾欲再入杏仁同炒利肺氣以安吐逆白砂本
草主治絞腸痧痛用之拌炒以燥脾濕複以肉桂為散
俾芳香入陰升發陽氣以交中焦去脾之濕溼去而陽
氣得升三焦之氣皆順故曰大順
冷香飲子
附子(炮一錢)陳皮(一錢)炙甘草(一錢五分)草果(同吳茱萸炒黃黑)生
薑(十片)
水一鍾煎滚即濾井水頓冷服
冷香飲子治霍亂陰陽暌隔煩躁脈伏者草果陳皮温
脾去濕定嘔炙草生薑奠安脾經陰陽以炮附子通行
經絡交接上下用飲子者輕清留中也冷服者緩而行
也
清暑益氣湯
人參(五分)麥門冬(二分)五味子(九粒)黃耆(五分)甘草(二分炙)茅
山蒼术(一錢)白术(五分)升麻(一錢)葛根(二分)廣皮(五分)青皮(二分)
(半去白)神麯(五分)澤瀉(五分)當歸(二分)黃蘖(二分)
右㕮咀都作一服水二盞煎一盞去渣大温服
清暑益氣湯東垣治脾胃虛衰所生受病之方也夏月
襲凉飲冷内傷脾胃抑遏真陽而外傷暑濕上焦心肺
先受之亟宜益氣不令汗泄以亡津液人參黃耆炙草
之甘補元氣退虛熱麥冬之寒滋水源清肺熱五味之
酸瀉肝火收肺氣白术澤瀉上下分消其濕熱廣皮青
皮理脾氣而遠肝邪升麻葛根蒼术助辛甘之味引清
氣以行陽道俾清氣出於脾右遷上行以和陰陽濕勝
則食不消用炒神麯以消痞滿熱勝則水涸用黃柏補
水虛以滋化源潔古云暑邪屬陰當發散之此治勞苦
之人冒暑者也若膏粱之體飲食房勞避暑而為暑所
中者當清觧與補益兼施
桂苓甘露飲
茯苓(一兩)猪苓(五錢)澤瀉(一兩)甘草(二兩)白术(五錢)肉桂(五錢去皮)
滑石(四兩)石膏(二兩)凝水石(二兩)
右為末每服三錢温湯調下新水亦得生薑湯尤良
消暑在於消濕去熱故用五苓去濕三石解熱濕熱旣
去一若新秋甘露降而暑氣潛消矣夫濕為陰邪全賴
太陽氣化以利小便莫若五苓散為當若熱在濕下者
則為粘着之邪又當寒燥以勝之莫妙於三石之功捷
速滑石性雖重而味淡故能上利毛腠之竅以清水濕
之源石膏辛寒入胃辛能發汗寒以勝熱故能泄中焦
之熱出走膀胱凝水石辛鹹入腎為鹽之精故能凉血
滌熱從小便而出子和亦有桂苓甘露飲本方加人參
木香再加乾葛霍香雖兼補虛散邪然濕家忌汗不若
河間之專也
清脾飲
柴胡(一錢)黃芩(一錢)廣皮(八分)半夏(一錢)甘草(三分)白术(炒七分)
厚朴(一錢)青皮(七分)茯苓(八分)
右水一鍾生薑一片棗一枚煎八分熱減時服忌
生冷油膩濟生方有草果(一錢)
脾不曰健而曰清者太陰受病清少陽所勝之邪也蓋
少陽太陰為順乘之臟腑太陰瘧寒熱者必兼少陽而
來故以小柴胡和少陽之樞紐複以厚朴青皮蕩滌膜
原之邪獨是柴胡湯中去人參用白术者恐人參助氣
取白术燥土以勝濕痰不助少陽之熱濟生方有草
果雖散太陰滯氣苦熱鬱者非清脾之謂也
生津甘露湯
升麻(五分)防風(五分)羌活(一錢)柴胡(一錢)石膏(一錢五分)黃芩(一錢)
(酒炒)黃耆(一錢)生甘草(五分)杏仁(十箇)生地(五分)當歸(六分)紅花
(少許)桃仁(五箇)漢防己(五分)黃柏(一錢五分)知母(一錢酒炒)龍膽草
(一錢半酒炒)炙甘草(一錢)
右㕮咀都作一服水二盞酒一匙煎一盞熱食遠服
消渴門中生津甘露湯一名清凉飲子東垣治心火亢
甚乘於脾胃亦是至而不至乃為不及者之方也升麻
柴胡羌活防風氣芳石膏性沉雖云消渴禁芳草石藥
其氣慄悍恐助燥熱然欲走達經氣非芳香不能故脾
胃不及須少用升麻使陽氣從脾胃中右遷於左以行
陽道得春生萬化之機更用柴胡使諸經左遷生發陰
陽之氣黃耆杏仁理肺氣佐石膏知母黃芩清手陽明
氣分之熱以生津生地當歸桃仁紅花破血結佐龍膽
黃柏防己清足陽明血分之熱以生液津液旣生燥熱
亦解又何患二陽復結也一方用黃連退心火以消舌
上赤脈一方用蘭草經言治之以蘭除陳氣也
竹葉黃耆湯
竹葉(二錢淡)石膏(煅)麥門冬人參黃耆甘草
半夏生地當歸白芍川芎黃芩(炒以上各)
(一錢)
右水二鍾煎八分食遠服
四方互複獨以竹葉黃耆標而出之者明其方專治肺
經熱消非槩治二陽結之消渴者也竹葉石膏湯為輕
清之劑複以生地黃芩濁陰之品清肺與大腸之火四
物湯為濁陰之劑複以竹葉石膏清燥之品清肝膽之
火補中益氣湯人參黃耆甘草除煩熱之聖藥複以石
膏白芍清脾胃之火黃芩湯治後天太陰之劑複以生
地麥冬壯水之品清腎中之火竹葉石膏湯不去半夏
藉以通氣分之竅四物湯不去川芎藉以通血分之竅
綂論全方補瀉兼施寒之不致亡陽補之不致助火養
正却邪誠為良劑
清燥救肺湯
經霜桑葉(三錢去筋)杏仁(七分去皮尖炒黃)麥門冬(一錢二分去心)石
膏(二錢五分)人參(七分)阿膠(八分)胡麻仁(一錢炒)甘草(一錢)枇杷
葉(一片去毛筋)
水一碗煎六分食遠服
燥曰清者傷於天之燥氣當清以化之非比内傷血燥
宜於潤也肺曰救者燥從金化最易自戕肺氣經言秋
傷於燥上逆而咳發為痿厥肺為嬌臟不容緩圖故曰
救石膏之辛麥門之甘杏仁之苦肅清肺經之氣人參
甘草生津補土培肺之母氣桑葉入肺走腎枇杷葉入
肝走肺清西方之燥瀉東方之實阿膠胡麻色黑入腎
壯生水之源雖亢火害金水得承而制之則肺之清氣
肅而治節行尚何有喘嘔痿厥之患哉若夫經言燥病
治以苦温佐以酸辛者此言初傷於燥肺金之下未有
火氣乘勝者也嘉言喻子論燥極而立斯方可謂補軒
岐之不及
升陽益胃湯
羌活(五錢)防風(五錢)柴胡(二錢)獨活(五錢)川黃連(二錢)白芍(五錢)
黃耆(二兩)甘草(一兩炙)人參(一兩)白术(三錢)茯苓(三錢)廣皮(四錢)
半夏(一兩)澤瀉(三錢)
右㕮咀每服三錢生薑五片棗二枚水三盞煎至一
盞去滓温服早飯午飯之間
升陽益胃湯東垣治所生受病肺經之方也蓋脾胃虛
衰肺先受病金令不能清肅下行則濕熱易攘陽氣不
得伸而為諸病當以羌活柴胡防風升舉三陽經氣獨
活黃連白芍瀉去三陰鬱熱佐以六君子調和脾胃其
分兩獨重於人參黃耆半夏炙草者輕於健脾而重於
益胃其升陽之藥銖數少則易升仍宜久煎以厚其氣
用於早飯午飯之間藉榖氣以助藥力纔是升胃中之
陽耳至於茯苓澤瀉方後註云小便利不淋勿用是滲
泄主降非升陽法也
外臺杏仁煎
杏仁(一斤去皮尖捣熬作酪)白蜜(五合)酥油(五合以牛乳煎成者)生薑汁
(三合)
右四味以水三升内杏仁酪煎攪可減半内薑汁煎
如稀糖内酥蜜煎令如稠糖每服一匙日三服夜一
服漸加至二匙忌猪肉
一方加貝母(八合)别篩末蘇子汁(一升)以七小合蘇子
研和水濾取汁
一方加生地汁(三升)生麥門冬汁(五合)
杏仁煎潤劑也治勞役表疎寒襲於肺上氣乾咳肺痿
聲啞羣複滑潤之品仍無腸泄之虞杏仁入肺功專降
逆定喘臣以蜂蜜之利酥油之滑即佐以薑汁之上升
性皆同氣相求者逗留中焦和脾胃生肺津而乾咳自
止加蘇子貝母者降氣分之火加地黃麥冬者清血
分之火審證取舍惟學者裁之
調中散
桂枝(一兩五錢)生乾薑五味子人參白术赤
茯苓炙甘草當歸(各一兩)
右為末每服三錢水一盞煎八分温服去渣夜再服
一陽發病少陰𠻳洩三焦不利上咳下瀉心火不寧其
動若掣明是咳瀉屬三焦不利矣仲景云太陽膀胱𠻳
不止者當加五味子乾薑宇泰云三焦𠻳者用異功散
守真因之主調中散以桂枝乾薑五味開太陽以參术
炙草闔陽明而獨倍加桂枝佐以當歸赤苓炙草是不
獨治三焦意專重於榮養心陽以安動掣則咳瀉自止
其義高出千古
消石礬石散
消石(芒硝之底沉凝者準)礬石(燒等分)
右二味為散以大麥粥汁和服方寸七日三服病隨
大小便去小便正黃大便正黑是候也
消石礬石散悍劑也女勞黑癉腹滿者死證也讀仲景
原文當急奪下焦之瘀血庶可斡全生氣舍此别無良
法可醫惜乎後醫不解病情惟知清熱去濕隔靴搔癢
日漸困篤迨至束手而斃殊不知女勞傷其精而溺血
若血能流通則無發黃變黑之證矣若精竭而血不行
鬱遏於膀胱少腹必然陰虛火發而湧泉灼熱明是真
精耗竭君相二火並炎薰蒸於脾則身黃燎原於腎則
額黑故金匱下文云非水也其殆腎氣之所發也歟治
以消石直趨於下苦醎入血散火破瘀礬石酸寒佐消
石下趨清腎與膀胱之熱别錄云除錮熱在骨髓是也
和以大麥粥汁服者以方寸七之藥藉大麥下氣之性
而助其功用也金匱另有酒癉之黑乃是濕熱瘀而
不行營血腐憊之色又非消石散之所治矣
豬膏髮煎
豬膏(半斤)亂髮(如雞子大洗潔三枚)
右二味和膏中煎之髮消藥成分再服病從小便出
金匱云諸黃豬膏髮煎主之時珍曰釋者為膏禮内則
云以水潤釋而煎之也諸黃指女勞癉未變黑者言金
匱又云婦人胃氣下泄陰吹而正喧此榖氣之實也膏
髮煎導之蓋以二者皆陽明少陰病耳夫腎為胃之關
女勞癉之未黑者未有不因使内過度或交接入水其
胃熱脾寒之濁氣乘虛下趨於腎而發黃若婦人陰吹
亦屬腎虛胃實榖氣不行而下吹治以膏髮煎潤而通
之驅逐腸胃瘀濁之氣不致濕熱趨腎而身黃婦人腸
胃清利榖氣不實則陰亦不吹血餘入腎苦以導之腎
得清寧則黃不生而陰不吹制方之妙不補而陰自足
不寒而黃自退所以本經言髮之功仍自還神化也
補肝湯
桃仁(三兩)桂心(三兩)柏子仁(三兩)山萸肉(三兩)茯苓(三兩)甘草
(一兩二錢)細辛(八錢)防風(八錢)大棗(二十四枚)
右㕮咀水九升煑五升去滓分三服
舉痛論厥痛計一十三條止有二條為熱餘皆為寒其
寒熱厥氣犯胃而痛惟肝藏為最多熱厥痛者用金鈴
子散寒厥痛者用補肝湯皆應手取愈但寒厥不以辛
散之而以辛補之者以肝為剛藏與之辛散剛劑傷其
陰必動其厥陽非治也六元正紀大論曰木鬱之發民
病胃腕痛上支兩脇明是肝木鬱於胃土中也當以辛
潤補肝瀉去胃中肝邪痛乃止桃仁柏子仁辛潤以補
肝陰肉桂山萸辛温以補肝陽甘草大棗甘能和胃緩
肝之急防風能於土中瀉木細辛益膽氣以泄肝全方
皆辛潤入絡之藥補肝欲而利導之得辛即可達鬱非
必以辛散為達木之鬱也
二妙散
茅山蒼术(生用)川黃柏(炒焦)
右為末搗生薑煎沸湯調服即集要方二神湯各
錢五分水煎空心服
二妙散偶方之小制也蒼术生用入陽明經能發二陽
之汗黃栢炒黑入太陰經能除至陰之濕一生一熟相
為表裏治陰分之濕熱有如鼓應桴之妙
觀音應夢散
人參(三錢)紫衣胡桃肉(一兩連皮鬲)
右為末每服三錢水一盞煎八分食遠服
日華子本草云食酸齒齼細嚼胡桃即解病有多食梅
子歛痰飲於膈酸寒之性搏激於肺令人苦咳聲啞惟
胡桃可解膈内之痰飲膈間痰化而𠻳止聲清連皮能收
肺經耗散之氣連膈能通命門之火勿去之溧陽洪輯幼
子病痰喘將危凡五晝夜不乳食夢觀音授以此方煎湯
一蜆殼灌之喘即定亦以乳液凝於膈間故用此得效也
三生飲
烏頭(三錢)附子(三錢)虎掌(三錢)木香(八分)
右水二鍾煎一鍾或温服或冷服
三生者一本而用其三不炮不製故名即肘後方名三
建湯者是也大明本草云大者為烏頭中者為附子小
而叢生者為虎掌悉是天雄一裔古方並用之取其小
者力銳搜其隠曲大者力雄破其衝要中者力緩蕩其
餘邪佐以木香者時珍云苦辛泄肺芳香悅脾又能通
大腸膀胱之滯為三焦氣分藥複入三生飲中乘其至
剛至銳之氣直上直下為斬關奪門之劑苟非寒痰氣
厥昏不知人證偏於實者不可輕用但後人方中虎掌
皆用南星以南星亦名虎掌乃相沿之誤實非南星也
王荆公妙香散
人參(一兩)益智仁(一兩)五花龍骨(一兩)茯神(五錢去木)茯苓(五錢)
遠志肉(五錢甘草製)甘草(二錢五分炙)硃砂(水飛二錢五分)
右為末每服二錢空心温酒調服水煎服亦可
良方加木香(二錢五分)麝香(一錢)
妙香散治有夢之遺精經言手足少陰之厥令人妄夢
良方加以木香麝香通其神明使人不夢淫邪泮釋自
無精泄之患其妙在於二香而荆公之方無此二味亦
名妙香其意何居抑或傳流日久而脫文耳夫精之藏
蓄在腎綂攝在脾至疎泄之時則惟聽命於心故用茯
苓遠志通腎以泄邪火人參益智固脾以攝真精茯神
安神硃砂定氣龍骨秘精三者皆安鎮心經之藥炙甘
草調和陰陽則心有所主而精不摇矣二香能清夢寐
又烏可闕之
金鈴子散
川楝子(去核一兩)延胡索(一兩)
右為末每服三錢温酒調服水煎服亦可
金鈴子散一泄氣分之熱一行血分之滯雷公炮炙論
云心痛欲死速覓延胡潔古複以金鈴治熱厥心痛經
言諸痛皆屬於心而熱厥屬於肝逆金鈴子非但泄肝
功專導去小腸膀胱之熱引心包相火下行延胡索和
一身上下諸痛時珍曰用之中的妙不可言方雖小制
配合存神却有應手取愈之功勿以淡而忽之
茯神湯
茯神(去木)羚羊角(鎊)北沙參棗仁(炒)葳蕤遠志
肉(去心)五味子(各三兩)龍骨(半兩)
右麤搗篩每服三錢七水一盞煎取七分去滓温服
不拘時候
聖濟總錄列素問病機六十二證每證各載數方河間
選其可因者嘗錄於宣明方論中生氣通天論曰煩勞
則張精絶者是勞則陰精内絶不交外陽致陽氣張大
也辟積於夏使人煎厥者朱子曰辟如驅辟積辟蹙也
煎炎蒸熱極也陽氣張大不能治辟蹙至夏而天氣炎
蒸陰精愈竭乃為煎厥此以内外論厥也處方當從益
陰為主河間選用聖濟人參湯實脾莫若聖濟之茯神
湯為切近何則目盲不可以視肝精不交於陽也以葳
蕤羚羊角北沙參棗仁凉肝熱救陰精耳閉不可以聽
腎精不承於陽也以遠志通調腎經不足之氣五味子
收攝腎經耗散之精潰潰乎若壞都汨汨乎不可止乃
神氣散馳不守以茯神龍骨收肝腎散漫之陽補救陰
陽纖悉畢貫矣經又言肝氣當治而未能乃為煎厥詳
在後論丸方中
赤茯苓湯
赤茯苓(去皮一兩)陳皮(去白一兩)麥冬(去心五錢)桔梗(一兩)人參(一兩)
芍藥(五錢)檳榔(五錢)
右為末每服三錢水一盞生薑五片同煎至八分去
滓温服不計時候
生氣通天論又曰大怒則形氣絶血鬱於上使人薄厥
薄者氣血相薄也怒則氣上形於面血亦隨氣而上鬱
内閉九竅肺失清淨之氣其形自傷而氣絶於下乃為
薄厥此以上下論厥也用赤茯苓橘紅生薑利肺經血
分之鬱用麥冬桔梗清肺經氣分之鬱人參固肺經之
正氣使之下續真陰白芍約肝經厥逆之氣使以檳榔
導引至高之氣下行元素曰檳榔之性下行如鐵石之
沉重能墜諸藥至於下極方義清肺之鬱而墜其逆其
厥自平
大川芎丸
川芎(一斤)天麻(四兩用鄆州者)
右為末煉蜜為丸每兩作十丸每服一丸細嚼食後
茶酒下
祕方茶酒調散
石膏(另為細末)菊花細辛(去苗)香附子(去鬚各等分)
右為末每服二錢温茶酒調下食後每日三服
新沐中風則為首風沐濯髮也經言頭面多汗惡風當
先風一日頭痛不可以出内至其風日少愈出内者出
戶内也至其日正氣上行於頭而有少愈之時也今婦
女多有之風入於頭傷其骨空即入於營與風傷衞者
有異當從肝虛内風上淫為治故用大川芎丸東垣曰
肝虛頭痛宜用天麻芎藭以補之河間以茶酒調散為
祕方石膏味辛氣輕治陽明自汗頭痛香附生則氣升
能解血鬱頭痛甘菊治厥陰頭痛細辛治少陰頭痛茶
酒調服用以升降也
白术散
牡蠣(焙赤二錢)白术(一兩一分)防風(二兩五錢)
右為末每服一錢温水調下不計時如惡風倍防風
白术如汗多面腫倍牡蠣
飲酒中風則為漏風漏滲也經言食則汗出甚則自汗
喘息惡風口渴不能勞事蓋酒氣外充則身無汗食入
汗出腠理始開風乃滲入肌肉之間好古曰白术治皮
間風出汗與黃耆同功東垣曰防風為風藥中潤劑祛
肌肉間之風好古曰牡蠣鹹寒固澀雖能止汗頑鈍之
物非防風白术引之不能達於肌表河間曰漏風日久
必為消渴疾
地黃飲子
熟地(八錢)熟附子(一錢二分)官桂(八分)石菖蒲(一錢)遠志肉(一錢)
(甘草製)淡肉蓯容乾(一錢)巴戟肉(一錢)麥門冬(一錢五分)五味
子(一錢)山萸肉(一錢五分)白茯苓(一錢五分)川石斛(一錢五分)
右為末每服三錢水一盞半生薑五片棗一枚薄荷
(五分)同煎至八分不計時候服
飲清水也方名飲子者言其煎有法也瘖痱之證機竅
不靈升降失度乃用一派重濁之藥務在藥無過煎數
滚即服取其輕清之氣易為升降迅達經絡流走百骸
以交陰陽附子官桂開諸竅而祛濁陰菖蒲遠志通心
腎以返真陽川石斛入腎以清虛熱白茯苓泄胃水以
滌痰飲熟地山萸滋乙癸之源巴戟蓯容温養先天之
氣麥冬五味入肺腎以都氣開之通之清之泄之補之
都之不使濁陰之氣横格於喉舌之間則語自解體自
正矣
鼈甲湯
鼈甲(去欄醋炙一兩)生地黃(一兩)當歸(一兩)白芍(一兩)柴胡(去苗一兩)
官桂(三分)生薑(三分切片焙乾)大腹子皮(一兩)京三稜(一兩)
右為末每服三錢水一大盞入生薑木香五分同煎
至八分去滓空心温服
鼈甲湯治伏梁伏匿藏也梁石絶水為梁喻其鬱氣阻
於腹中也張子和曰伏梁火之鬱也以熱藥散之則益
甚以火炙之則彌聚其證有二一由氣鬱一由血鬱岐
伯曰裹大膿血居腸胃之外下則因陰上廹胃腕當生
内癰居臍上為逆居臍下為從勿動亟奪戒人勿急切
按摩用下奪之法此以四物湯去川芎用柴胡從血分
散火之鬱大腹子皮攻腸胃外之冷熱氣官桂生薑宣
通臍上下之陰結京三稜入絡破血攻堅削積鼈甲亦
能破癥瘕去瘀血本草釋名神守凡攻擊之劑用以固
守神明功居要領故以名湯
白术湯
白术(一兩)厚朴(生薑汁炒一兩)當歸(去苗一兩)龍骨(煅一兩)艾葉(炒熟)
(五錢)
右為末每服三錢水一盞生薑三片同煎至八分去
滓空心温服
白术湯治飱泄食不化而出清榖用温固升清之法經
言熱氣生清清氣在下則生飱泄是清濁交錯矣白术
健脾消榖厚朴平胃散結即傷寒論下焦利從胃主治
之義龍骨止下利固大腸之脫艾葉震亨謂其入藥服
則氣上行時珍曰轉肅殺之氣為融和能回垂絶之元
陽當歸病因熱而轉生清者血分必傷用以調血也
吳茱萸湯
吳茱萸(湯淘炒二兩)官桂(去皮二兩)乾薑(炮二兩)蜀椒(出子炒去汗五)
(錢)陳皮(去白五錢)白术(五錢)厚朴(生薑製二兩)
右為末每服三錢水一大盞生薑三片同煎至八分
空心去滓温服
吳茱萸湯治濁氣上升而生䐜脹用温散降濁之法經
言寒氣生濁濁氣在上則生䐜脹是亦陰陽反作也方
義宣布五陽亦用白术厚朴者中焦䐜脹正當以白术
温中健脾厚朴温散和胃吳萸入肝官桂入心乾薑入
脾橘紅入肺蜀椒入腎皆氣厚性輕芳香開發用以驅
散濁陰有捷於影響之妙
犀角湯
犀角(鎊五錢)升麻(三錢)元參(五錢)連翹(五錢)射干(一分去毛)麥門
冬(一兩去心)沉香(一分剉)芒硝(一兩)柴胡(五錢去苗)木通(三錢)炙甘
草(一分)
右為末每服三錢水一大盞同煎至八分食前去滓
温服
結陽者腫四肢陽别於陰雖非死病亦危證也本論云
所謂陽者胃脘之陽也别於陽者知病處也故用犀角
升麻解散陽明之結熱元參連翹肅清樞機引領清氣
上下以散結熱射干麥冬解上焦之結熱芒硝沉香破
下焦之結陽柴胡升清氣則樞機自轉木通通心竅則
經絡流行甘草以和諸藥之性此結之見乎外者從表
散也
地榆湯
地榆(四兩)甘草(三兩半生半炙)
右為末每服五錢水三盞内縮砂仁(七枚每服可加炒用亦可)煎
至一半去滓温服
結陰者陰氣自結不和於陽也結則下瘀血若瘀血去
盡而再結再下三結三下斷續不絶亦危證也治以地
榆身能止血稍能行血甘草生用能行肝胃二經汚濁
之血炙之入陰而温散血中之結煎時另入縮砂仁香
而能竄内醒臟氣引領二味止血開結此結之徵乎内
者從裏解也
聖濟大建中湯
人參(二兩)黃耆(三兩)當歸(三兩)白芍(二兩)炙甘草(二兩)遠志(去心)
(三兩)龍骨(二兩)澤瀉(三兩)
右為末每服三錢水一盞生薑五片煎至八分去滓
温服不計時候
風邪從肺乘勝至脾脾風傳腎燥土之氣腎之所惡真
精不守乃冤熱腹痛而出白液病名曰蠱即左傳以喪
志為蠱也當此之時雖云可按可藥然邪及四臟亦死
期將至矣聖濟方治以人參黃耆當歸白芍炙草柔脾
之陽以化燥氣佐以遠志強志益腎澤瀉滌熱止洩龍
骨固守真精處方在脾主治在腎二臟並治故名大建
中
建中加減湯
人參(一兩)黃耆(四兩)當歸(一兩)白芍(四兩)炙甘草(一兩)生地(四兩)
麥冬(四兩)龍骨(四兩)茯苓(一兩)厚朴(生薑製一兩)官桂(一兩)附子
(一兩)
右為末每服三錢水一盞半生薑五片棗一枚餳少
許煎至一盞去滓温服
腎風傳心亦用建中法者以心主營而出中焦故病則
筋脈相引搐搦名曰瘛當此之時若心不受邪復反傳
而行之肺法當三歲死若心不反傳滿十日法當死其
為危殆更甚於前矣治以人參黃耆當歸白芍炙草加
生地麥冬倣仲景復脈湯法先為保護心氣龍骨固守
心神佐以茯苓厚朴官桂附子兼中下以祛腎邪
黃耆湯
黃耆(二兩薑汁炒)人參(二兩)五味子(二兩)枸把子(一兩)熟地(一兩)
生乾薑(一兩新改)川桂枝(一兩新改)
右為末每服三錢水二盞煎至一盞去滓温服無時
原方有桑皮麥冬無乾薑桂枝
心移寒於肺飲一溲二謂之死陰不治三日而死聖濟
方治之以黃耆湯余考其證與方當增損二味夫飲少
溲多者飲入於胃上輸於脾脾氣不能散精而精捍二
氣綂歸於肺肺亦統輸膀胱水精仍不能四布有下而
不上有柔而無剛竟成一派死陰方中用人參枸把熟
地以足經藥治手經病從陰中和陽深中肯綮獨以麥
冬桑皮瀉心肺二經之邪於理未切因率管見損此二
味增以桂枝乾薑蓋桂枝人參能和心經之陽乾薑五
味可攝膀胱之氣治足經而手經亦得其功移寒之邪
可解矣
麥冬飲子
麥冬(二兩去心)知母(一兩)人參(一兩)炙甘草(一兩)生地(一兩)茯神
(一兩)栝蔞實(一兩)葛根(一兩)
右為末每服五錢水二盞竹葉數片同煎至一盞去
滓食後温服
心移熱於肺傳為膈消是亦死陰也雖不若移寒之三
日而死然熱久消渴煩心短氣津液日耗漸成危證治
以人參甘草和胃生津麥冬知母救肺陰生地茯神清
心熱葛根升胃津括蔞止消渴危證立方止求無過治
本之圖不為迂矣
雞屎醴散
大黃(一錢)桃仁(一錢)雞屎醴(一錢)
右為末每服一錢水一盞生薑三片煎湯調下食後
臨臥服(臘月乾雞屎白半斤袋盛以甜酒一斗漬七日濾清取酒用)
醴甜酒也少麴多米釀之一宿而成僅有酒香者佳水
氣鼓脹用雞屎白者雞無前陰溺屎同竅佐以桃仁大
黃微利水濕從大便而出清酒為熟榖之氣達於皮毛
行於脈絡下通水道雞屎與醴同行復能使水濕從小
便而出二便通利腹脹潛消矣故云一劑知二劑已
柴胡地骨皮湯
柴胡(去苗)地骨皮(各一兩)
右為末每服三錢水一大盞煎至八分去滓細含嚥
之食後服如有病人大段實者加大黃朴硝可瀉熱
甚
膀胱移熱於小腸鬲腸不便上為口糜者手足太陽熱
結也胃之水榖不得傳輸於下則令腸膈塞而不便惡
熱上蒸口中糜爛由於兩陽之開闔混淆當治少陽之
樞故以柴胡内開腑間結氣外通開闔之機佐以地骨
皮之甘寒專瀉下焦熱淫仍賴柴胡引領清氣上升而
行陽道則熱解糜平
蠲痺湯
黃耆(二錢五分)防風(一錢二分去蘆)當歸(二錢五分酒洗)羌活(一錢二分)赤
芍(一錢二分)片子薑黃(二錢五分炒)炙甘草(五分)
右水二鍾生薑五片大棗二枚煎一鍾食前服
蠲去之疾速也痺溼病也又言痛也痺分三氣雜至風
勝為行痺寒勝為痛痺濕勝為着痺余謂三者兼内外
因而言非獨言外因也蓋有肝虛生風腎虛生寒脾虛
生濕抑或有諸内因而兼外邪為痺即經言邪之所凑
其氣必虛耳蠲痺湯為治痹祖方黃耆實衞防風祛風
當歸和營羌活散寒赤芍通脈絡之痹片子薑黃通經
隧之痹甘草和藥性薑棗和營衞其義從營虛則不仁
衞虛則不用立法豈非痹屬内外因也乎
木香散
木香(一兩)良薑(五錢)乾薑(五錢)草豆蔲(三兩)陳皮(一兩)枳實(五錢)
芎藭(三兩)赤芍(五錢)訶子皮(五錢)黑牽牛(三兩)
右為末每服二錢水一盞煎至七分去滓温服
岐伯以心脈急為心疝是寒傷營也心不受邪乃傳於
小腸而又不能為之散邪故小腹有形痛悶不已治以
木香散辛香下氣乃火鬱發之兼下奪之法也木香疏
泄腹間滯寒冷氣得良薑乾薑草豆蔲相為佐使其效
尤速陳皮枳實破氣分之滯赤芍川芎開血分之鬱訶
子皮火食長老曰能消利腹中一切惡物牽牛稟火之
氣善走經絡利大小便有殊功劉守真張子和一時倡
率用之苐心與小腸皆屬於火雖為寒鬱小腸純用一
派辛熱之藥無監製之品偏於剛猛未免有劫陰之患
學者審證用之
栢子仁散
栢子仁(三兩)當歸(五錢)防風(三兩)細辛(三兩)川芎(三兩)枳殼(三兩)
白术(三兩)茯苓(三兩)附子(五錢)官桂(三兩)檳榔(五錢)
右為末每服三錢水一盞半生薑三片棗二枚同煎
至八分去滓温服不計時候
栢子仁散治疹筋疹者初病即可得而診見也經言尺
脈數甚筋急而見是人腹必急白黑色見則病甚白肺
色黑腎色二色見於面筋急見於腹是俯仰之臟皆虛
難治之候也此不治肺腎而治肝者金虛則木無所畏
腎虛則肝失其養腹急筋見是肝病也用栢子仁當歸
川芎細辛防風補肝之虛好古曰枳殼利腸胃欲益氣
則佐以白术茯苓腹急筋見是虛寒也佐以附子官桂
通下焦之陽使以檳榔寬其腹乃急則治標之法也
益膽湯
苦參(一兩五錢)黃芩(二兩去朽)官桂(一兩)人參(二兩)茯神(一兩五錢)炙
甘草(二兩)
右為末每服三錢水一盞煎至八分去滓隨時温服
益膽者益膽汁也内經膽癉治之以陽陵泉鍼刺法也
前賢旁通其義變易湯藥之治法苦參别錄云養肝膽
氣王冰註云入肝為温增其味即益其氣也佐以官桂
者少陽未平以辛苦發之發不遠熱無犯寒凉也人參
炙草風熱淫於内佐以甘苦以甘緩之也茯神熱淫於
内以清勝之也脾癉膽癉皆臟腑熱溢而為奇病脾癉
已見前註膽癉治以苦補辛散甘緩以代鍼刺誠為合
法
通腎湯
菖蒲(剉二兩)五加皮(剉一兩)生乾地黃(焙二兩)羚羊角(二兩)
赤芍藥(二兩)甘草(炙剉一兩)猪苓(去黑皮一兩)澤瀉(一兩)
右為末每服三錢水一盞半煎七分去滓温服
通腎湯治解㑊解舒緩也㑊者疑也不可必之辭病有
脊脈痛少氣安臥不欲言胗其尺胍沉緩而濇察其病
疑於寒亦疑於熱疑於壯亦疑於弱此作強之官精氣
内滯不能運行於形體也以菖蒲五加皮通九竅強志
意能運動腎精猪苓澤瀉助陽通竅起陰利腎生地羚
羊角起陰氣強筋骨赤芍入陰散氣甘草入腎緩急其
證難憑當憑其脈即知病之所在而無疑也
豆蔲散
肉豆蔲(五箇麫裹煨)炙甘草(三錢)厚朴(五錢)
右為末每服二錢米飲一盞調下食前白湯亦得
歲水不及濕乃大行長氣反用民病濡泄濡潤也楊子
曰泄歇也謂洞泄下水一去而少歇須臾復去也肉果
味辛温甘草味甘厚朴味苦辛温至真論云太陰之勝
治以鹹熱佐以辛甘以苦瀉之又云太陰之客以甘補
之以苦瀉之以甘緩之然此三味治濡泄之初病者也
若長氣反用火鬱於濕甚則風復黃氣乃損又非三者
可治矣
越桃散
大山梔子(三錢)高良薑(三錢)
右和勻每服三錢或米飲或酒調下痛立止
越桃山梔也産於南陽山上者佳故名痢後小便利者
下焦有寒也若腹中虛痛不可忍者是非寒也明是肺
氣下鬱於大腸積而成熱寒熱混淆而痛治以山梔仍
從肺經瀉其鬱熱複以高良薑開發胃陽辟除冷氣則
陰陽和而腹痛止
中滿分消湯
川烏(二分)柴胡(二分)升麻(三分)麻黃(二分)乾薑(二分)半夏(三分)草
果(五分)益智(三分)厚朴(五分)木香(三分)青皮(二分)人參(二分)黃耆
(五分)當歸(二分)吳茱萸(五分)蓽澄茄(二分)茯苓(三分)澤瀉(二分)黃
連(二分)黃栢(五分)生薑(二分)
右剉如麻豆大都作一服水二大盞煎至一盞食前
熱服
分消者上下分消其邪也謂以辛熱散之苦熱泄之澹
滲利之使其陰陽自然分化不必瀉穢以下之也川烏
母取其原生之腦體居中守性不外揚功專内走陰道
為宣布五陽之嚮導麻黃輕揚外達肌表為升泄陽道
之前驅柴胡升麻升發少陽生氣行於陽分生薑半夏
草果益智消散脾胃之寒邪乾薑厚朴木香青皮通行
脾胃之滯氣人參黃耆當歸培植營衞正氣以展五陽
之用吳茱萸蓽澄茄苦熱泄中下濁陰之氣使不犯中
茯苓澤瀉利清陽之道路俾濁陰自上而下泄寒脹用
連栢者以六陽居坤土之中其氣鬱而不舒亦有兼熱
之證如經言諸腹脹滿諸病有聲鼓之如鼓者是也再
讀中滿分消丸以清熱利水為用無事於開鬼門宣布
五陽之法原其立方之旨通其幽門則吸門亦不受邪
膈咽得通濁陰下歸而䐜脹自除矣
五膈湯
杏仁(去皮尖)香䜴(熬)麴乾薑吳茱萸蜀椒(炒去)
(汗各等分)
右六味搗篩蜜丸飲服七丸日三服忌冷
膈病非獨三陽結猶有憂氣恚食寒之證夫憂氣二膈
結氣於胸以杏仁香豉開之恨怒食生菜二膈結氣於
心下以乾薑麴開之寒膈結氣於腹以茱椒開之統論
五者皆係鬱結日久醖釀成膈非麴豉之蒸罨不能除
其陳腐非茱椒之辛香不能内開閉塞是方出隠居效
驗備急肘後三丰諸書藥品皆同自因獲驗得以流傳
又有飲膈熱膈非結氣所致兹不具贅
進退黃連湯
川黃連(薑汁炒一錢半)乾薑(炮一錢五分)人參(人乳拌蒸一錢五分)桂枝
(一錢)半夏(薑製一錢五分)大棗
右進法用本方三味不製水三茶鍾煎減半温服退
法桂枝不用黃連減半或加肉桂五分如上製煎服
黃連湯仲景治胃有邪胸有熱腹有寒喻嘉言旁通其
旨加進退之法以治關格獨超千古藉其冲和王道之
方從中調治使胃氣自為敷布以漸通於上下如格則
吐逆則進桂枝和衞通陽俾陰氣由中漸透於上藥以
生用而升如關則不得小便則退桂枝減黃連俾陽氣
由中漸透於下藥以熟用而降如關而且格者陰陽由
中而漸透於上下衞氣先通則加意通衞營氣先通則
加意通營不以纔通而變法斯得治關格之旨矣
蒼术石膏湯
蒼术(五錢)石膏(三錢)知母(一錢五分)甘草(一錢)
右剉細和勻都作一服水二盞煎一盞温服
蒼术石膏湯太陰陽明經降劑治溼淫者經言濕上甚
為熱仲景云濕邪以寒戰而解則知濕邪當以降為治
立夏後濕温從三焦而傷肌肉為太陰陽明所屬故四
肢沉重身熱汗多不欲飲水治以蒼术石膏剛劑燥之
又得石膏知母辛鹹降之以甘草佐蒼术知母佐石膏
剛柔相配不傷臟腑之正氣可謂詳審精密矣雖與白
虎湯相似其義各有微妙
回陽返本湯
熟附子(上)乾薑(中)甘草(下)人參(中)麥門冬(中)五味
子(下)臘茶(中)陳皮(下)
面戴陽者下虛也加葱白(七莖)黃連(少許)
右用澄清土漿水一鍾煎六分臨服入白蜜五匙隔
冷水頓冷服取汗為度
節庵變易仲景之白通湯而為回陽補虛之製葱白乾
薑附子藉以通陽温經人參麥冬五味藉以收陰生脈
然陰陽格拒病深在臟又非温經生脈所能通也而節
庵更有生心化裁之妙佐以廣皮芳香利氣土漿靜鎮
中宮線通氣道使以臘茶芳香苦降為之嚮導大破格
拒之陰其飛越之陽有不翕然返本寧謐者耶
羊肉湯
左牡蠣(三錢)龍骨(二錢)川桂枝(一錢)大白芍(一錢五分)熟附子
(一錢)當歸(一錢五分)生薑(一錢)精羊肉(四兩)
右都作一服水二盞煎八分温服不計時
羊肉湯救逆湯之複方也韓秪和曰救逆不應當複羊
肉為效甚速蓋以陽盛於上而衰於下者與以羊肉有
情之品比類從陽先為眷戀在下欲脫之陽然後重鎮
降逆則在上失守之陽知有所歸宿矣
安胃湯(新製)
川椒(五分炒去汗)安吉烏梅(一錢去核)川黃連(一錢)人參(三錢)枳
實(一錢五分)生淡乾薑(一錢五分)
右為末每服三錢水一鍾煎八分温服
安胃者毋使乘勝之氣犯胃也倦不思食無不由於脾
胃為病然揆其寒熱虛實却有盛衰初無定體余生平
閱證肝病十居其五惟就厥陰之饑不欲食一證遵仲
景甲巳化土之論參東垣治脾胃之說為疏一方川椒
之辛佐烏梅之酸行陰以瀉肝枳實乾薑助人參行陽
道以益氣黃連於脾胃中瀉心火之亢清脾胃生化之
源統論全方辛酸同用以化肝氣酸甘相輔以和胃氣
肝化胃和自能進榖
犀角地黃湯(新改)
暹羅犀角(三錢)生地(五錢)連翹(三錢)生甘草(五分)原方有
丹皮赤芍無連翹甘草
右水二鍾武火煎八分温服無時候
局方犀角地黃湯厥陰陽明藥也温熱入絡舌絳煩熱
八九日不解醫反治經寒之散之攻之熱勢益熾得犀
角地黃湯立效者非解陽明熱邪解心經之絡熱也按
本草犀角地黃能走心經專解營熱余因革去丹皮赤
芍易以連翹入心散客熱生甘草入心和絡血以治温
熱證熱邪入絡之方於理無悖敢以質諸當世
治䘌桃仁湯
槐角子(一兩碎)桃仁(一兩碎)艾葉(一兩)大棗(十五枚)
右水煎服
蟲蝕謂之䘌三尸蟲最靈異分處三焦能上下接應每
藏於腸胃卑濕處以蝕外來之五味五氣故病名濕䘌
與狐惑同若病久不食腸胃空虛五味斷絶蟲便蝕人
五臟之五味五氣緩治則殺人槐角子槐字從鬼得虛
星之精其實苦寒能伏隠見莫測之蟲桃為五木之精
尸蟲附人屬木桃仁苦甘能鎮安求食之蟲艾葉得五
陽之精性入三陰之分能出陽入陰以搜僻處接應之
蟲時珍曰多食棗令人齒黃生䘌則知棗為三尸蟲所
喜複以大棗誘其蝕以伏之也余曾遇此證用之良驗
豭鼠糞湯
韮根(一大把)豭鼠糞(十四粒兩頭尖者)
右二味以水二升煑取半升去渣再煎三沸温服盡
必有粘汗出為效未效再作服
鼠糞韮根皆厥陰藥也陰易是婦人病温後毒移男子
而病也蓋婦人以肝為先天冬不周密傷少陽之生氣
至春病温若愈未百日餘毒襲男男必手足拘攣顯厥
陰之證以韮根為君滑利通陽疾於下行再以鼠糞之
陰霾引入至陰之處通陰舒陽其功效之速如鼓應桴
後學勿以匪物棄之道斯廣矣
脚氣雞鳴散
紫蘇葉(一兩)木瓜(一兩)生薑(連皮二兩)桔梗(五錢)廣皮(一兩)吳茱
萸(一兩)檳榔(七箇)
右為麤末分作八服每服隔宿用水三大碗慢火煎
至碗半去滓再用水二碗煎滓取一小碗去滓兩次
煎汁相和安頓床頭次早五更分二三服只是冷服
冬月略温服後用餅餌壓下至天明大便當下黑糞
水碗許即是腎經感寒濕毒氣下也自然痛住腫消
經以脚氣名厥漢名緩風宋齊後始名脚氣按前賢論
皆由風寒暑濕乘虛襲於三陰經宜急為重劑以治之
外臺療脚氣惟唐侍中方為最驗至明周文采醫方選
要雞鳴散藥品相同惟多桔梗一味取義於五更服故
曰雞鳴散紫蘇色赤氣香通行氣血專散風毒同生薑
則去寒同木瓜則收濕佐以桔梗開上焦之氣廣皮開
中焦之氣妙在吳茱萸泄降下逆更妙在檳榔沉重性
墜諸藥直達下焦開之散之泄之收之俾毒邪不得上
壅入腹冲心而成危候雞鳴時服者從陽注於陰也服
藥須冷者從陰以解邪也東垣分南北二方治法各隨
其所勝者而偏調之證相宜者而倍用之是亦發前人
之未發在圓機者斟酌變通斯為善矣
神效散
白浮石蛤粉蟬蛻
右為細末用大鯽魚膽七箇調三錢服不拘時神效
鬲消聖濟總錄治以麥冬飲子河間因之余再讀本事
方用神效散其識見之高遠迥勝於前賢蓋心肺同居
鬲上熱邪移肺劫其真津而成熇熇之勢無不外達三
焦復移熱於鬲熾若燎原故渴而求救於水飲如長鯨
之吸川雖補水降火無及也妙在即以水中鹹寒之物
從其所欲以治之故仲景用文蛤散潔古化水丹用蛤
粉皆出此義是方更有進焉者浮石蛤粉鯽魚膽三者
以鹹勝苦以苦勝辛辛肺之氣味也佐以蟬蛻輕浮上
升引領三者直達肺經解熱止渴且浮石蛤粉之鹹皆
平善無過非但止渴兼能利水可無聚水之變幻世醫
但以滋陰寒劑救燎原之火孰知火熱旣消反不能消
水轉成中滿腫脹吾於此敬服許學士具通天手眼轉
展回顧有如此非深於得道者其孰能之
絳雪園古方選註卷七
