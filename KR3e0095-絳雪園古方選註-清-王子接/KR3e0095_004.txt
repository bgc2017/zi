絳雪園古方選註卷四
蘇州王子接撰
汗劑
麻黃湯
麻黃(三兩去節)杏仁(七十粒去皮尖)桂枝(二兩去皮)甘草(一兩炙)
右四味以水九升先煑麻黃減二升去上沫内諸
藥煑取二升半去滓温服八合覆取微似汗不
須啜粥餘如桂枝法將息
麻黃湯破營方也試觀立方大義麻黃輕清入肺杏仁
重濁入心仲景治太陽初病必從心營肺衞入意也分
言其功能麻黃開竅發汗桂枝和陽解肌杏仁下氣定
喘甘草安内攘外四者各擅其長有非諸藥之所能及
兼論其相制七法桂枝外監麻黃之發表不使其大汗
亡陽甘草内守麻黃之出汗不使其劫陰脫營去薑棗
者薑性上升又恐礙麻黃發表棗味緩中又恐阻杏仁
下氣輾轉回顧無非欲其神速一劑奏績若喜功屢用
必不戢而召亡陽之禍矣故服已又叮嚀不須啜粥亦
恐有留戀麻黃之性也
麻黃杏仁甘草石膏湯
麻黃(四兩)杏仁(五十箇泡去皮尖)甘草(二兩炙)石膏(八兩碎綿褁)
右四味以水七升先煑麻黃減一升去上沫内諸
藥煑取二升去滓温服一升本云黃耳柸
喘家作桂枝湯加厚朴杏子治寒喘也今以麻黃石膏
加杏子治熱喘也麻黃開毛竅杏仁下裏氣而以甘草
載石膏辛寒之性從肺發泄俾陽邪出者出降者降分
頭解散喘雖忌汗然此重在急清肺熱以存陰熱清喘
定汗即不輟而陽亦不亡矣觀二喘一寒一熱治法仍
有營衞分途之義
麻黃附子甘草湯
麻黃(二兩去節)附子(一枚泡去皮切八片)甘草(二兩炙)
右三味以水七升先煑麻黃一二沸去上沫内諸
藥煑取三升去滓温服一升日三服
少陰無裏症欲發汗者當以熟附固腎不使麻黃深入
腎經劫液為汗更妙在甘草緩麻黃於中焦取水穀之
津為汗則内不傷陰邪從表散必無過汗亡陽之慮矣
麻黃附子細辛湯
麻黃(二兩去節)細辛(二兩)附子(一枚炮去皮破八片)
右二味以水一斗先煑麻黃減二升去上沫内諸
藥煑取三升去滓温服一升日三服
少陰得太陽之熱而病者用麻黃發太陽之表汗細辛
散少陰之浮熱相須為用欲其引麻黃入於少陰以出
太陽陷入之邪尤藉熟附合表裏以温經外護太陽之
剛氣内固少隂之腎根則津液内守而微陽不致外亡
此從裏達表由陰出陽之劑也
麻黃升麻湯
麻黃(二兩半去節)升麻(一兩一分)當歸(一兩一分)知母(十八銖)黃芩
(十八銖)萎蕤(十八銖)石膏(碎綿裹)天門冬(去心一方用麥門冬)茯苓
甘草(炙)白术白芍藥乾薑桂枝(各六銖)
右十四味以水一斗先煑麻黃一二沸去上沫内
諸藥煑取三升去滓分温三服相去如炊三斗
米頃令盡汗出愈
麻黃升麻湯方中升散寒潤收緩滲泄諸法具偹推其
所重在陰中升陽故以麻黃升麻名其湯膏芩知母苦
辛清降上焦之津芍藥天冬酸苦收引下焦之液苓草
甘淡以生胃津液歸术萎蕤緩脾以致津液獨是九味
之藥雖有調和之致不能提出陰分熱邪故以麻黃升
麻桂枝乾薑開入陰分與寒凉藥從化其熱庶幾在上
之燥氣除在下之陰氣堅而厥陰錯雜之邪可解
麻黃連軺赤小豆湯(連軺即連翹根弘景曰方藥不用無人識者蘇恭亦退入有名未用)
(中)
麻黃(二兩去節)連軺(二兩)赤小豆(一升)杏仁(四十個去皮尖)生薑(二兩)
(切)生梓白皮(一升)甘草(二兩炙)大棗(十二枚擘)
已上八味以潦水一斗先煑麻黃再沸去上沫
内諸藥煑取三升分温三服半日服盡
麻黃連軺赤小豆湯表裏分解法或太陽之熱或陽明
之熱内合太陰之濕乃成瘀熱發黃病雖從外之内而
粘著之邪當從陰以出陽也杏仁赤小豆泄肉理濕熱
生薑梓白皮泄肌表濕熱仍以甘草大棗奠安太陰之
氣麻黃使濕熱從汗而出太陽連軺根導濕熱從小便
而出太陽潦水助藥力從陰出陽經云濕上甚為熱若
濕下行則熱解熱解則黃退也
大青龍湯
麻黃(六兩去節)桂枝(二兩去皮)甘草(二兩炙)杏仁(四十個去皮尖)生薑
(三兩切)大棗(十二枚擘)石膏(如雞子大碎綿裹)
右七味以水九升先煑麻黃減二升去上沫内諸
藥煑取三升去滓温服一升取微似汗汗出多
温粉撲之一服汗者停後服
麻黃桂枝越脾互複成方取名於龍者辛熱之劑複以
石膏變為辛凉正如龍為陽體而變其用則為陰雨也
太陽寒鬱於表而生喘用杏仁降之太陽熱灼於裏而
無汗用石膏泄之麻黃發汗甘草護營復有薑棗以調
之方義專在泄衛故不用芍藥欲其直達下焦故倍加
銖兩從衞分根本上泄邪庶幾表裏鬱熱之氣頃刻致
和不使有𫝊變之虞内經治遠用竒方大制故稱大青
龍
小青龍湯
麻黃(三兩去節)桂枝(二兩去皮)芍藥(三兩)乾薑(三兩)細辛(三兩)五味
子(半升)甘草(三兩炙)半夏(半升湯洗)
右八味以水一斗先煑麻黃減二升去上沫内諸
藥煑取三升去滓温服一升
小青龍湯治太陽表裏俱寒方義迥異於大青龍之治
裏熱也蓋水寒上逆即涉少陰腎虚不得已而發表豈
可不相綰照獨泄衞氣立剷孤陽之根乎故於麻桂二
湯内不但留芍藥之收拘其散表之猛再複乾薑五味
攝太陽之氣監制其逆細辛半夏辛滑香幽導綱藥深
入少陰温散水寒從陰出陽推測全方是不欲發汗之
意推原神妙亦在乎陽劑而以歛陰為用偶方小制故
稱之曰小青龍
桂枝麻黃各半湯
桂枝(一兩十六銖去皮)麻黃(一兩去節)芍藥(一兩)杏仁(二十四粒去皮尖)
甘草(一兩炙)生薑(一兩切)大棗(四枚擘)
右七味以水五升先煑麻黃一二沸去上沫内諸
藥煑取一升八合去滓温服六合
桂枝麻黃互複註解者皆為兩解法是以淺陋之見測
作聖之深心良可慨也曷不觀其法先煑麻黃後内諸
藥顯然麻黃為主而以桂枝芍藥為監制也蓋太陽邪
未解又因陰陽俱虚汗吐下皆禁不能勝麻黃之銳故
監以桂枝約以白芍而又銖兩各減其半以為小制服
後得小汗即已庶無大汗亡陽之過爾
桂枝二麻黃一湯
桂枝(一兩十七銖去皮)芍藥(一兩六銖)甘草(一兩二銖炙)麻黃(十六銖去)
(節)杏仁(十六個去皮尖)生薑(一兩六銖切)大棗(五枚擘)
右七味以水五升先煑麻黃一二沸去上沫内諸
藥煑取二升去滓温服一升日再服
桂枝銖兩多麻黃銖數少即啜粥助汗之變法桂枝湯
減用四分之二麻黃湯減用四分之一則固表護陰為
主而以發汗為複假麻黃開發血脈精氣助桂枝湯於
衞分作微汗耳第十六銖麻黃不能勝一兩十七銖桂
枝一兩六銖白芍則發汗之力太微故又先煑麻黃為
之嚮道而以桂芍襲其後也
桂枝二越脾一湯
桂枝(十八銖去皮)芍藥(十八銖)甘草(十八銖)生薑(一兩二銖)大棗
(四枚擘)麻黃(十八銖去節)石膏(二十四銖碎綿裹)
右七味㕮咀以水五升煑麻黃一二沸去上沫
内諸藥煑取二升去滓温服一升本方當裁為
越脾湯桂枝湯合飲一升今合為一方桂枝二越
脾一
桂枝二越脾一湯治脈微無陽無陽者陽分亡津之謂
故於桂枝湯照原方用四分之二以和陽越脾湯照原
方用四分之一以行陰行陰者發越脾氣而行胃中之
津俾陽和津生而脈復因其病在陽故有陽用二陰用
一之殊後人稱越脾者傳寫之誤也
葛根湯
葛根(四兩)麻黃(三兩去節)桂枝(二兩去皮)白芍(二兩)甘草(二兩炙)生
薑(三兩切)大棗(十二枚擘)
右七味㕮咀以水一斗先煑麻黃葛根減二升去
沫内諸藥煑取三升去滓温服一升覆取微
似汗不須啜粥餘如桂枝法將息及禁忌
葛根湯即桂枝湯加麻黃倍葛根以去營實小變麻桂
之法也獨是葛根麻黃治營衞實芍藥桂枝治營衞虚
方中虚實互複者其微妙在法先煑麻黃葛根減二升
後内諸藥則是發營衞之汗為先而固表收陰襲於後
不使熱邪傳入陽明也故仲景治太陽病未入陽明者
用以驅邪斷入陽明之路若陽明正病中未嘗有葛根
之方東垣易老謂葛根是陽明經主藥誤矣
葛根加半夏湯
葛根(四兩)麻黃(三兩去節湯泡去黃汁焙乾)桂枝(二兩去皮)芍藥(二兩)甘
草(二兩炙)生薑(三兩切)大棗(十二枚擘)半夏(半升洗)
右八味以水一斗先煑葛根麻黃減二升去白沫
内諸藥煑取三升去滓温服一升覆取微似
汗
葛根湯升劑也半夏辛滑芍藥收陰降藥也太陽陽明
兩經皆病開闔失機故以升降法治之麻葛薑桂其性
皆升惟其升極即有降理寓於其中又有芍藥甘草奠
安中焦再加半夏以通陰陽而氣遂下嘔亦止是先升
後降之制也
絳雪園古方選註卷四
