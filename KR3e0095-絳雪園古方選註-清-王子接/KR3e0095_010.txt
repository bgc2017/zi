絳雪園古方選註卷十
蘇州王子接撰
女科丸方
烏鰂骨丸
烏鰂魚骨(四分)茹蘆(一分)
右以雀卵爲丸如菉豆以五丸爲後飯飲以鮑魚汁
烏鰂骨丸皆血肉之品盖血枯氣去苟非有情之物焉
能留戀氣血而使之生長烏鰂魚骨醎温下行性濇去
脫久服令人有子可知其固氣益精之功矣茹藘醎酸
入肝活血通經疏氣行傷丸以雀卵壯陽益血藥後即
飯復飲鮑魚汁壓其藥性下行利腸續絶每用五丸者
經言脫血入房肝傷由於中氣竭故欲其留頓中宫仍
從脾胃轉輸於下也
按素問用䕡茹農經言有毒蝕惡肉排膿血茹藘無
毒亦能通經脉治六極傷產後血暈去淤排膿暌度
二者之用莫辨孰是但䕡茹今人有名未用茹藘即
茜草藥肆易得且與病情亦相合姑從茹藘註釋惟
後賢詳審
聚精丸(附内科方)
黃魚鰾(一觔切碎蛤粉炒)沙苑蒺藜(八兩馬乳浸隔湯蒸一炷香)
右爲末煉蜜丸每服八十丸白湯下
震一索而得長男長男盛陽也震始於寅在人屬少陽
初關精氣動念在兹有勇猛精進之體用齊乎巽隂相
見乎離得虛靈不昧之性自然得子成男若少陽男人
頭小面長目大無鬚爪枯脛細平素膽精不足不能會
合腎精者其何以有子宜服聚精丸積精全神積精者
腎藏精三合膽藏精三合兩精摩蕩而生神也黃魚鰾
甘鹹入少隂和血固精沙苑蒺藜辛甘入少陽利竅益
精俾精聚氣全使内之時女妻有震虩喜悦之象則知
巽隂潔齊而得孕矣
加味香附丸
金華香附(一觔為末)(四兩煑酒浸兩宿搗碎焙乾磨四兩米醋浸同上法四兩童)
(便浸同上法滓四兩用炒山栀四兩煎濃汁去入香附浸同上法)澤蘭(淨葉六兩酒洗)
海螵蛸(六兩搗稍碎炒)當歸(四兩酒洗)川芎(三兩)白芍(四兩酒炒)懷熟地
(八兩搗膏焙乾)
右爲末用浮小麥粉酒醋水打糊爲丸如菉豆大每
日早晩服兩次忌食萊菔及牛肉生冷
震陽也其動也厲巽隂也其正也貞巽隂從陽非泛從
也隂不失柔順從容中正之道乃能潔齊乎陽若女子
經水不調赤白帶下腹寒胞閉夢與鬼交有絶產十二
症者半屬奇經半屬肝虛即不能從陽得子宜服香附
丸以四物和肝之隂陽烏鰂骨治使内肝傷澤蘭葉調
病傷八脉任通衝盛精氣溢寫自能有子
坎炁丹(附内科方)
坎炁(二十四條男者良)人乳粉(二兩四錢)熟地(八兩砂仁一兩五錢陳煑酒八)
(兩製久晒者良)人參(二兩)枸杞子(四兩)
右法製烘燥入磨爲末用酒釀四兩白蜜四兩同煉
搗爲丸每服五錢清米飲湯送
坎再索而得中男在人爲腎中之陽陽險乎中得子非
易若少隂男人耳薄鼻尖毛悴精寒者尤難種子易曰
有孚維心亨行有尚必得少女之心有孚於夫剛中得
正孕雖險亦可求而得男承上文說言乎兊之義易曰
勞乎坎者腎雖爲作強之官陽陷而險更當慰勞腎中
之陽乃能剛中而不失其孚宜服坎炁丹坎炁人乳補
先天之正氣熟地人參枸把填補足三隂經丸以酒釀
白蜜醖釀之品而成化育之功
斑龍丸(方見内科丸方中)
艮三索而得少男得其所止之陽也象曰艮其限陽極
於上不能退聽於隂索而不有其身矣男子八八天數
已極不得其子亦止所當止無爲之時也然隂陽處過
極之候必變而後得如從震而變大過曰枯楊生梯老
夫得其女妻從艮而變損曰山澤通氣易曰艮其背陽
氣止於背而不能變當從兌以悦之也男服斑龍丸通
督脉之隂陽補玉堂關下之穴以救尾閭滄海之竭猶
藉女妻有孚庶可索而得男當服吉祥丸啟子宫生氣
則從兊而變悦也
疏肝清胃丸
夏枯草蒲公英金銀花漏蘆橘葉甘菊
豭鼠糞紫花地丁貝母連翹白芷
山慈姑瓜蔞實炙甘草廣陳皮茜根
乳香没藥
右法製等分爲末另用夏枯草煎膏爲丸每服五錢
開水送
乳巗發於乳中按胃經循乳穴歌云乳中正在乳頭心
次有乳根出乳下又肝經循乳穴歌云循本經之章門
至期門之所挾胃屬肝故前賢皆以憂思鬱怒積氣於
肝胃兩經而成乳巗苐方書治法雖多不失之峻補則
失之峻攻惟仲醇製疎肝清胃丸雖平淡無奇却有深
中肯綮之妙夏枯草入厥隂解鬱熱散結氣蒲公英一
名黃花地丁入陽明散熱毒消癰腫二味爲君金銀花
入陽明散熱消乳腫甘菊清風熱益肝隂鼠糞入隂解
熱紫花地丁透乳消腫茜根行血通經貝母開鬱結消
乳癰凡此六者皆入肝經連翹清客熱消腫毒白芷散
血熱攻乳癖山慈姑攻毒散結瓜蔞實降火滌痰甘草
和胃消癰陳皮和胃破結凡此六者皆入胃經共十二
味爲佐乳香活血没藥散血皆能止痛消腫二味爲使
再複以夏枯草煎膏爲丸者其義重在通陽化隂流通
血脉乳癖自散實遵經言肝欲散胃喜通之旨較之世
人以乳癰爲實乳巗爲虛泥於參术以滯其氣者其用
意遠矣
椿皮丸
椿根白皮(一兩五錢)白芍藥(五錢)良薑(炒成灰三錢)黃柏(炒成灰二錢)
右爲末粥漿丸每服三五十丸空心米飲下
椿皮丸治瘦人帶下熱勝於濕又弱而不禁攻者瘦人
多血熱故以椿皮苦濇入血清熱勝濕以止帶瘦人多
隂弱故以白芍酸寒收隂氣以約帶瘦人多中虛故以
良薑入胃和陽截生濕之源頭瘦人多隂火故以黃柏
入腎堅隂固帶下之去路然以薑柏炒灰則成不寒不
熱僅存固澁收脫之性助椿皮以建功
白斂丸
白斂(八兩)狗脊(㔐去毛一兩)鹿茸(酒蒸焙二兩)
右爲細末用艾煎醋汁打糯米糊丸如梧子大每服
五十丸空心温酒送下
室女衝任虛寒及嫁房勞帶下隂中腫痛陽虛之體而
得火證當以白斂殺火消腫爲要故名白斂丸佐以狗
脊療傷中通關節仍主以鹿茸保護督脉之陽以安衝
任固本治標功稱嫓美
固陽丸(新製)
黃耆(酒炒三兩)當歸(酒淨三兩)乾薑(一兩六錢)赤石脂(一兩二錢泥罐中煆)
(赤研水飛)舶蘹香(八錢)白龍骨(煆搥碎絹袋盛大豆同蒸豆熟出取焙乾研水飛一)
(兩二錢)陽起石(用乾鍋於大火中煆令通紅取出酒淬置隂地令乾研水飛一兩二錢)
肉桂(八錢)韭菜子(酒浸曝乾微炒一兩六錢)茯苓(三兩)黃鹽(炒三錢)
右法製爲末酒糊丸每服五十丸温酒下
治帶諸方燥濕清熱者居多若夫久曠失志心陽内耗
而命門失守或内勞無度液脫陽離而命門不禁博採
古方治此二證者藥品冗雜一無成法可遵余因製此
方以固未散之眞陽黃耆茯苓通陽明之氣道引領陽
起石升發諸陽乾薑赤石脂堵截陽明之津液不使其
順流於前隂當歸肉桂蘹香升少陽之氣以約在下之
津液韭菜子去淫慾之火白龍骨固心腎之氣約以黃
鹽使熱藥歸下成固攝之功
兔腦丸
母丁香(六粒)明乳香(去油六分)麝香(六厘)
右爲細末選八月臘月天醫日修合臨時活劈兔腦
爲丸六粒硃砂爲衣隂乾蠟丸收藏產婦臨盆腰痛
兒不能下温湯囫圇嚥下其兒立產男左女右手握
藥出兔用小者老則不驗死者亦不驗修合時忌見
雞犬經行婦人孝服及諸厭物
兔腦丸四味單用皆能催生非特複用爲方也兔性善
走用其腦者神在精髓也盖孕環之兔初懷左腋百年
之後環歸於腦便能隱形可徵其腦爲神之居也丁香
入營通氣乳香入營活血麝香爲臍之液走竄下通玄
竅兔腦爲腎之髓寒利專主滑胎二者皆有情之品兒
感其氣自然下生一如水火濟而道成隂陽和而雨降
也一方有用鼠卵者其走竄入腎之功與兔腦同然用
兔腦不免傷生鼠取其外腎以油線縫之放去猶活其
功德較勝且鼠腎之上有符篆朱文人佩於身能令見
者懽悅所求如意諒嬰兒得之亦必生歡喜心也頥眞
堂經驗方分兩丸數各用三十六以坎爲六坤之成數
也其理頗通故并贅之
千金吉祥丸(應在斑龍丸後)
天麻(煨一兩)芎藭(一兩)桂心(一兩)桃仁(一百枚)牡丹皮(一兩)
桃花瓣(一兩)柳絮(一兩)白术(一兩)熟地(一兩)菟絲子(一升)覆盆子(一升)
五味子(去子一兩)茯苓(一兩)楮實子(一升)
右爲末蜜丸如豆大每服五丸空心苦酒下日三服
吉祥者詩言吉夢熊羆男子之祥也婦人血積胞門或
寒凝子宫致任脉不榮積年不孕斷緒絶產閱古方用
蕩胞湯坐導藥而閨中弱質奚堪當硝黃蝱蛭猛烈之
品是方君以天麻者以其有遊子十二環圍於外結子
透虛入莖中潛生土内複芎藭下行血海治血閉無子
李杲曰女子肝虛不足宜天麻芎藭以補之也臣以桂
心通子宫破瘀桃仁丹皮補肝活血桃花輕薄柳絮顛
狂功皆下行走泄其性可以辟除穢惡其情足以感發
春心佐以白术地黃補脾腎之正氣再使以菟絲覆盆
五味子皆蔓延多子之品茯苓入陽通氣楮實入隂通
神俾使内之時精氣神混合一炁自然一舉而得子矣
方之取義甚佳用亦屢驗
回生丹
大黑豆(三升用水浸取殼用絹袋盛殼同豆煑熟去豆不用將殼晒乾其汁留用)紅花
(三兩炒黃色入好酒四碗煎三五滚去渣存汁聽用)米醋(九觔陳者佳)大黃(一觔爲末)
蘇木(三兩打碎用河水五碗前汁三碗聽用)
右將大黃末一觔入淨鍋下米醋三觔文火熬之以
長木筯不住手攪之成膏再加醋三觔熬之又加醋
三觔次第加畢然後下黑豆汁三椀再熬次下蘇木
汁次下紅花汁熬成大黃膏取入瓦盆盛之大黃鍋
焦亦鏟下入後藥同磨
人參(二兩)當歸(一兩)川芎(一兩酒洗)香附(一兩醋炒)延胡索(一兩醋炒)
蒼术(一兩米泔浸炒)蒲黃(一兩隔紙炒)茯苓(一兩)桃仁(一兩去皮尖油)
川牛膝(五錢)甘草(炙五錢)地榆(五錢酒洗)川羌活(五錢)廣橘紅(五錢)白芍
(五錢酒炒)木瓜(三錢)青皮(三錢去穰炒)白术(三錢米泔浸炒)烏藥(二兩半去皮)
良薑(四錢)木香(四錢)乳香(二錢)没藥(二錢)益母草(二兩)馬鞭草(五錢)
秋葵子(三錢)熟地(一兩酒蒸如法製就)三稜(五錢醋浸透紙裹煨)五靈脂
(五錢醋煑化焙乾研細)山茱萸肉(五錢酒浸蒸搗爛入藥晒)
右三十味并前黑豆殼共晒乾爲末入石臼内下大
黃膏勻再下煉熟蜜一觔共搗千槌取起爲九每丸
重二錢七分靜室隂乾須二十餘日不可日晒不可
火烘乾後止重二錢有零鎔蠟護之所謂蠟丸也用
時去蠟殼調服
回生丹催難産破血暈却有神功難産皆由氣滯不宣
血暈每多惡露瘀塞下氣行血均爲要法大黃下氣滌
垢黑豆逐水破結紅花活中焦之血蘇木破下焦之血
均用醋製監制入血不欲其傷氣也馬鞭草秋葵子入
奇經通經催生蒲黃五靈脂消瘀下胞衣乳香没藥療
産難損傷烏藥木香除腹中氣分冷痛良薑香附解腹
中血分冷痛牛膝桃仁地榆三稜延胡皆取其破血下
行佐以四君四物填補正氣以蒼术羌活宣通衛氣以
青皮木瓜橘紅甸安營氣益母爲生血之品山萸爲破
結興陽能扶少陽之生氣是方雖漫無綱紀然其羣集
催生逐瘀之藥仍有相須之妙已扼坐草四五日治法
之要因選之
絳雪園古方選註卷十
