絳雪園古方選註卷十四
蘇州王子接撰
咽喉科(内附口齒)
玄參升麻湯
玄參(一錢)升麻(八分)白殭蠶(一錢)鼠黏子(一錢)連翹(一錢)防風
(五分)黃芩(六分)川黃連(八分)桔梗(一錢)甘草(七分)
右㕮咀作一服水二鍾煎八分稍熱噙潄時時細嚥
之仲淳治喉癬有貝母花粉生地竹葉無芩連
咽喉諸證歷考湯方皆辛散鹹軟去風痰解熱毒每用
噙化嚥津法急於治標而緩於治本即喉痺之急證亦
然隂陽别論曰一隂一陽結謂之喉痺一陽少陽也一
隂厥隂也以一隂爲厥隂者隂陽之序次也厥隂之上
風氣主之少陽之上火氣主之風火淫肺循絡而爲喉
痺治以牛蒡散時行風熱消咽喉壅腫升麻散至高之
風解火鬱之喉腫白殭蠶得清化之氣散濁結之痰玄
參清上焦氤氲之熱連翹散結熱消壅腫防風瀉肺經
之風邪芩連清上中之熱毒甘桔載引諸藥上行清道
急治其標而緩其本者盖因一隂一陽各自結於下無
異乎隂陽之别也治緩則傷人故當急治其標爾
聖濟透關散
雄黃猪牙皂莢(去皮并子)藜蘆(去皮用仁各等分)
右三味搗研爲散先含水一口用藥一字許吹入鼻
中即吐去水少時涎出立愈備急如聖散有白礬
(等分)準繩一字散有白礬蠍稍
纏喉風喉者氣之門戶也上通肺氣熱閉於喉腫遶於
外而頸大或麻或癢滴水不入一息不至命懸呼吸舍
吹鼻通肺之外治别無良法可救藜蘆南人謂之鹿葱
忽地生花其性迅發力能透頂令人善嚏吐風痰雄黃
性亦升發佐藜蘆之吐又能解藜蘆之毒猪牙皂莢能
開肺竅善嚏治喉痺之神藥周文采曰累用救人百無
一失備急加白礬宗奭曰佐皂莢之性過喉即吐涎以
礬能分膈下涎也惟準繩再加蠍稍雖去肝風與肺經
相遠三方止從聖濟備急功非淺矣
玉鑰匙
馬牙硝(一兩五錢)白殭蠶(二錢五分)蓬砂(五錢)片腦(一字)
右爲末以紙管吹五分入喉中即愈
鑰匙者喻治咽喉功效之神也自其風邪客於喉間氣
鬱爲熱壅遏而爲咽痛自其火邪生於肺胃風毒結腫
而爲喉疼自其腎虛於下陽越於上而爲咽痛自其飲
酒濕熱脾胃溼熱上攻而爲咽痛所因之邪不同至其
乘肺則一也用馬牙硝爲朴硝之精結於上輕清而味
鹹熱淫於内治以鹹寒白殭蠶感清化之氣以去風痰
蓬砂味苦鹹消上焦熱痰清喉中腫痛蘇頌贊蓬砂爲
治咽喉之要藥片腦大辛入肺善走散熱破結是藥吹
入喉中火散風消立時痛緩惟云治標未及其本亦救
急之良法
聖濟蜂房湯
露蜂房(炒)猪牙皂莢(炙去皮子)川椒(去目并含口炒)北細辛(去苖)
(各等分)一方有蛇床子(炒)
右搗羅爲散每服一錢匕水一盞煎沸熱渫冷吐
齒牙之病不越乎風火濕䘌腎虛二者之因蜂房湯風
火濕䘌蛀蚛之方也蜂房川椒去風而能殺蟲牙皂細
辛去風之功勝蛇床子去濕之功多風濕既去蟲自消
滅按古方渫潄含擦者居多内服攻毒之方甚少盖以
湯藥内走諸絡上循齒牙莫若外渫功效捷速也渫汙
也以湯汙齒而含也
東垣神功丸
蘭香葉(俗名省頭草)藿香葉木香(已上各一錢)升麻(二錢)
縮砂仁(五錢)生地(酒洗三錢)當歸(一錢)黃連(去䰅酒洗五錢)生甘草(三錢)
右爲細末湯浸&KR1339;餅爲丸如菉豆大每服一百丸加
至二百丸止白湯下食遠服
神功丸治濕䘌齦爛之方也腎爲胃關膏粱酒色之人
腎虛則水道不利酒肉太過則濕熱藴積於胃循脉貫
於上齦而爲齦腐之根由也下齦喜寒惡熱熱甚則疳
蝕齦腐袒脫穢臭不可近東垣意在清熱仍以去濕爲
首務濕淫所勝治以黃連木香以苦燥之佐以蘭香藿
香以辛散之熱淫所勝治以木香砂仁之苦温佐以升
麻甘草之甘辛反佐以清胃散中之當歸生地滋濕之
品引領風燥之藥并去其血分之濕熱非東垣具過人
之識不及此也
良方安腎丸
桃仁(麩炒)肉蓯蓉(酒浸焙)補骨脂(炒)乾山藥川石斛
白蒺藜(炒去刺)川萆薢川烏(泡去皮尖)巴戟天(去心)白术
右爲細末煉蜜爲丸如桐子大每服七十丸空心用
鹽湯送下
五味論曰腎爲骨之所終故齒痛有屬於腎者腎虚則
齒豁精固則齒堅至其爲病眞牙浮動見冷愈疼無熱
無蟲是殆入房竭精耗散天真致無根失守之火挾相
火而上淫於齒也治以肉蓯蓉巴戟川烏安腎之陽萆
薢堅腎之隂石斛清腎中浮游之火桃仁蒺藜補肝以
安相火白术山藥健脾以鎮濁隂治虚火不用寒凉者
以肝腎之火號曰龍雷誤用寒凉不啻天之隂霾四合
益助龍雷之勢矣故腎虛齒痛當崇土以制之和陽以
安之其龍雷之火有不翕然而熄者幾希矣
絳雪園古方選註卷十四
