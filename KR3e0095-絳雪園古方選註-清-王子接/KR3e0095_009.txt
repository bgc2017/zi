綘雪園古方選註卷九
蘇州王子接撰
女科
四物湯
生地(二兩)當歸(三兩酒洗)芎藭(一兩五錢)芍藥(二兩)
右㕮咀每服四錢水二盞煎八分去滓温服
四物湯物類也四者相類而仍各具一性各建一功並
行不悖芎歸入少陽主升芍地入厥隂主降芎藭鬱者
逹之常歸虛者補之芍藥實者瀉之地黃急者緩之能
使肝膽血調隂陽氣暢故爲婦人專劑
逍遥散
柴胡(一錢)當歸(一錢)白芍(一錢)甘草(五分)白术(一錢)茯苓(一錢)
右水二鍾加煨薑一片薄荷五分煎八分食遠温服
薛立齋加丹皮(一錢)山梔(炒黑一錢)
逍遥說文與消摇通莊子逍遥遊註云如陽動冰消雖
耗不竭其本舟行水摇雖動不傷其内譬之於醫消散
其氣鬱摇動其血鬱皆無傷乎正氣也盖鬱爲情志之
病丹溪雖論六鬱然思憂怒致鬱者多思則氣結於心
傷於脾憂則神志不遂精氣消索心脾日以耗損含怒
未發肝氣内鬱乘勝於脾治以柴胡肝欲散也佐以甘
草肝苦急也當歸以辛補之白芍以酸瀉之治以白术
茯苓脾苦濕也佐以甘草脾欲緩用苦瀉之甘補之也
治以白芍心苦緩以酸收之佐以甘草心欲耎以甘瀉
之也加薄荷生薑入煎即濾統取辛香散鬱也薛立齋
加山梔清氣分鬱火丹皮瀉血分鬱熱其理甚通宜遵
之
旋覆花湯
旋覆花(三兩)葱(十四莖)新絳(尺許)
右三味以水三升煑取一升頓服
旋覆花湯通劑也治半產漏下乃通因通用法仲景云
婦人三十六病千變萬端無不因虛積冷結氣三者而
成故用旋覆花散結氣通血脉全用葱之青白開積冷
安胎氣佐以繭絲補脾氣絳乃紅藍花染就并得烏梅
黃栢之監制則通血脉之中仍有收攝之妙余因其義
採用新絳和血青葱管利氣再複理氣血之品配合成
方移治鬱結傷中胸脇疼痛等證屢有殊功并識之
甘草小麥大棗湯
甘草(三兩)小麥(一升)大棗(一枚)
右三味以水六升煑取三升温分三服
小麥苦穀也經言心病宜食麥者以苦補之也心系急
則悲甘草大棗甘以緩其急也緩急則云瀉心然立方
之義苦生甘是生法而非制法故仍屬補心
定巖散
豭鼠糞(三錢兩頭尖)土楝實(三錢經霜有核者佳不用川楝)露蜂房(三錢)
右煆存性各取淨末三錢和勻每服三錢酒下間兩
日一服
定止也潰巖服之痛定而爛止也豭鼠糞性主走隂專
入厥隂血分通經下乳楝實用土者取其微苦力薄走
中焦乳間泄熱不似川楝力厚直行下焦露蜂房入陽
明經驅肝經風毒犯胃有收斂之性凡外瘍之毒根在
臟腑者非此不愈故乳巖潰爛經年僅存内膜者服之
痛止膿乾收斂合口此方傳自江西允稱神異
安胎飲子
建蓮子(去心三錢)台州青苧(三錢洗去膠)白糯米(三錢)
右用水一鍾煎五分每日侵晨服自懷姙兩月服起
至六箇月無墮胎之虞
小產由於房勞傷損足三隂腎傷則精氣不固肝傷則
血熱妄行脾傷則胎元自墮建蓮子清君相之火而能
固澀眞氣台州青苧利小便而通子戶清淫慾之瘀熱
糯米補益脾隂能實陽明空竅使肝氣不妄動而胎氣
自安以五穀果實爲方誠爲王道之劑
達生散
人參(一錢)白术(一錢炒)甘草(二錢炙)廣皮(一錢)當歸(一錢)
白芍(一錢酒炒)大腹皮(三錢洗)紫蘇(一錢)青葱(五葉)黃楊嫩頭(七箇)
右水二鍾煎八分隨時服
葩經註云逹小羊也羊子易生無留難也昔湖陽公主
體肥難産方士進瘦胎飲有騐後人因之變方甚多然
於藥品中和肥瘦之體皆可服者莫若丹溪製此方人
參白术炙甘草補正氣陳皮腹皮疏氣中之滯當歸白
芍調營血紫蘇青葱通血中之壅補瀉合宜氣血條暢
自無難產之患加黃楊嫩頭其樹閏年不長取其知止
催其產也
千金神造湯
蟹爪(一升)生甘草(二尺)阿膠(三兩)
右煎藥作東向竈炊以葦薪煑之東流水一斗煑至
二升濾去滓入眞阿膠令烊頓服或分二服若人昏
不能服者灌入即活
神造者製方之妙一若神仙所作者也蟹爪尖專下死
胎甘草奠安中氣不使尸氣上乘阿膠滑利前隂分兩
用一二三者取數之順衡以升尺戥者取器之動竈向
東者取生氣炊以葦薪者取輕脱若雙胎一死一生者
蟹爪又安生胎阿膠專於育神甘草培植生氣服之令
死者出生者安眞神品也
補脬飲
生黃絲絹(一尺剪碎)白丹皮根木白芨(各一錢)
右水一碗煑至絹爛如餳空心服嚥時不得作聲
脬婦之膀胱也臨産爲穏婆傷破小水淋漓無度觀其
補法有不可思議之妙生絲造者曰絹色黃者入血丹
皮連木者入裏色白者走氣二者皆能瀉膀胱之火引
清氣以達外竅白芨性粘功專收濇能補五内之破損
嚥之無聲乃有效者盖聲出於五臟有聲則五臟之氣
動而來迎無聲則五臟之氣靜而寧謐所餌之藥不由
五臟分布入肺竟從胃口闌門泌别清濁之處由脂膜
之絡滲於膀胱之外膜使白芨得以護外而爲固也本
草載台州大辟剖出肺傷之處皆白芨所補信有是夫
絳雪園古方選註卷九
