絳雪園古方選註卷十二
蘇州王子接撰
痘疹科(附幼科)
按痘喜流通氣血清凉攻毒此常法也若補益辛
熱處其變也余所選痘科方補益居多者以常法
人咸知之故議其變耳
清涼攻毒散
石膏(三錢至一兩)黃連(一錢至三錢)牛蒡子(一錢五分)荆芥穗(四分)
青皮(七分)細木通(四分)犀角(磨汁三分)生地(五錢至一兩)紅花(四分)
牡丹皮(一錢)地丁(一錢)加燈草(一分)
即瀉黃散毒重者加大黃
右㕮咀水二鍾煎八分去滓温服
石膏味辛性寒痘中每用兩許以及數兩更有始終不
徹用及數觔者然必確係肺經火毒壯火食氣氣失其
運火邪妄行空竅鬱遏處則冷冲突處則熱飛殃臟腑
種種惡候如火邪爍肺則鼻煤衂血咽痛聲啞淫於大
腸則暴瀉如注逆傳於心則煩躁顛狂弄舌黑刺移於
小腸則溺膏溲血肆虐於脾則唇裂肌燥日胞紅腫滛
於胃則消渴飲冷口穢噴人順乘於肝則液沸淚熱乘
於膽則淚血返於腎非但灑墨塗硃迸裂泡湧空竅失
血神昏躁亂煎熬及此則亦無臟不銷無腑不燥矣自
宜急用大劑石膏瀉氣分之火毒佐以牛蒡荆芥黃連
青皮木通燈草清熱散火以起脹犀角生地紅花地丁
丹皮凉血攻毒以行漿服石膏之後腸瀉用之而反實
血滯用之而色紅活氣伏用之而精神煥發斯爲至當
苟非氣分火毒妄用大劑石膏必有亡陽惡寒之禍
紫草承氣湯
大黃(四兩)厚朴(二兩)枳實(一兩)紫草(一兩)
右㕮咀爲粗末每服五錢水半盞煎二三分温服以
利爲度如未利加芒硝一字
紫草承氣湯大黃功專蕩滌爲斬關奪門之將痘科用
之盖為毒滯脾經而設痘從命門出諸太陽經逆上至
脾俞毒氣太盛即從脾經肆虐若迅雷之不及掩初起
板而不鬆紫而乾滯粒粒頂陷呌哭抽掣煩亂昏憒此
毒伏血中不能載毒而出轉輸各臟之俞急急重用大
黃破脾經之實瀉血中之滯複以紫草内通血脉外達
皮毛洞瀉者用之而反實不食者用之而胃氣開有瀉
至數度而精神不減有用至觔許而肌肉始鬆然必是
脾經毒壅者方為至當若毒悶命門不發或轉輸肝肺
而用大黃非理也費建中曰毒出鬱伏而重者重與之
功而輕與之散此方是也
保元湯
人參(二錢)黃耆(三錢)甘草(一錢)肉桂(春夏二三分秋冬六七分)
右㕮咀水二鍾煎六分去滓温服
元氣者未生之前所固有之氣也不用升降固澁疏泄
但維持調護之故曰保元魏桂岩分四時之輕重治痘
家熱傷元氣氣虛頂陷血虛漿清痘色與肉色一般乾
燥平塌皮薄發痒頭温足冷求一熱症而不得者用之
殊有神功參耆不能從血透表必藉肉桂入血推動其
毒而後參耆之力乃能内托透表苐桂性剛速非甘草
和緩亦不循循善導補不用术惡其燥也泄不用苓惡
其滲也入血不用芎歸恐其辛散也保護不用芍地恐
其酸歛凝滯也止用性柔者以養陽是亦少火生氣也
與東垣治慢驚土衰火旺之方今借以治痘内補營血
外護衞氣滋助隂陽作爲漿水誠出化裁
參歸鹿茸湯
鹿茸(酒炙去毛三錢)人參(一錢二分)綿黃耆(蜜炙一錢五分)當歸身(酒洗一錢五分)
甘草(炙六分)生薑(一片)龍眼肉(三个)
右用水煎去滓入醇酒一杯温服
鹿茸湯提漿之方也形呈乎氣毒載乎血痘漿之成必
賴氣足乃能領血載毒而出化爲漿水若元氣衰弱則
血寒而縮氣血冰伏毒必内陷外見空竅頂平淡白根
無紅暈内則寒戰咬牙泄瀉肢冷食少當用鹿茸為君
從命門督脉升陽於顛頂以參耆炙草補助氣升以當
歸桂圓生薑補助血行再加醇酒流暢氣血達之於表
則頭面之漿先足金鏡錄有言頭面蒼蠟見之切莫慌
張其斯之謂與若未服是湯周身痘色恍白根無紅暈
而頭面之漿漸呈蠟黃者此或毒重冰伏即宜詳審切
勿輕用盖參茋鹿茸亦可提毒於胸以致氣高而殞不
可忽也
十一味木香散
木香丁香桂心訶子人參半夏青皮
甘草前胡大腹皮赤茯苓(各等分)
每服五錢薑三片水一大鍾煎六分温服
木香散手太隂陽明之方也肺氣表虚變為寒燥毒陷
泄瀉裏虛表白白必灰灰必陷瀉必脹脹必毒滯症因
表虛而變内毒不透當以破滯透毒為先補虛止瀉次
之故君以木香順氣散滯丁香贊助元陽肉桂温表虛
轉灰白為紅潤訶子破滯氣又能止瀉青皮破下焦之
滯脹寬則毒鬆腹皮寬膨消毒其功莫大半夏通隂甘
草和中人參佐煖藥和陽扶破藥養正使以前胡清肺
赤苓瀉心俾心肺寧而營衞和且熱藥不傷肺破藥不
傷營也
十二味異功散
人參(七分)白术(七分)官桂(七分)附子(五分)半夏(五分)丁香(七分)木香
(七分)當歸(七分)肉果(七分)陳皮(七分)厚朴(七分)茯苓(七分)
每服五錢生薑三片大棗二枚水一大鍾煎六分温
服
異功散治脾腎裏虛之方也脾不升漿變爲寒濕裏虚
泄瀉毒因陷伏頭雖温足乃冷腹脹喘悶寒戰咬牙證
因内虛而變故方中破滯之味輕助陽之力大人參茯
苓和胃白术廣皮健脾俾胃煖脾温而營衞無滯自能
升提痘毒出於皮毛附子理虛寒而收戰慄官桂鼔陽
氣以安塌痒丁香安胃木香理脾半夏破滯化痰厚朴
温胃破滯肉果温脾止瀉當歸活血成漿表虛裏實獨
用生薑裏虛表陷薑棗並用
雞鳴散
牛蒡子(炒香研細臨服加入雄雞血五匙狀元紅少許調勻以炒荆芥三分煎湯送)
雞屬巽風其性應日而動當其引頸長鳴陽升於頂之
候剪取冠上之血故曰雞鳴痘發四五日毒壅不宣此
散妙在止用牛蒡荆芥二味表藥助雞冠血升毒於六
陽之首使頭面漿足便可無虞今人則不然不分頭面
肢體不論朝數乍見漿清輒用雞冠血提漿佐以桑蟲
酒釀服之燥痛異常又有可以收成之痘如頭面漿濃
肢體漿清過十朝仍然如乍必俟頭面結靨而周身漿
足周身結靨而下體漿足此乃名爲三截痘若誤用雞
冠血提漿上升必然伏毒於胸結毒於肺乃至胸高氣
喘而殞予女八歲得三截痘誤用雞冠血桑蟲致殤深
可悲夫
雞矢丸
雞矢(一堆溏而有尖白色者良)六一散(三匙)冰片(少許為衣)
右丸如菉豆大燈心湯送下
按岐伯治臌方用醴去矢今痘家用矢者取濁隂也
但嬰孩不能用丸亦可用矢浸醴調六一散服勿用
冰片
治痘用濁隂方甚多如人中黃人中白童便金汁皆不
足爲異至於人糞牛糞犬糞貓糞咸用礱糠火煆過爲
方者世人畏而罕用余亦不及詳考若夫雞矢醴自岐
伯用起後人因以治病都取其發散利小便之功今火
毒發痘躁熱如焚喉痹聲啞畏明譫語一切苦寒重劑
所不能勝者無如雞矢醴爲最雞爲巽風善動之畜其
矢爲濁中之濁隂中之隂能直透至隂以滌其火毒複
以六一散外開玄府宣發火毒達於陽分以冰片爲衣
掩其臭氣并藉此以開泄内外脉絡諸竅佐六一散而
成發汗泄熱之功庶可劫奪兇湧火毒之勢然後用藥
亦與有力矣貴在用藥對證勿以穢賤而忽之
附痧疹
防風解毒湯
防風(八分)荆芥(八分)薄荷(七分)牛蒡子(炒研一錢)石膏(一錢)知母
(八分)連翹(一錢)淡竹葉(八分)木通(八分)枳殼(七分)桔梗(八分)甘草
(三分)
右水一鍾煎入分不拘時服
痧疹初發以肺經藥主之風温雖分逐年歲氣雜至要
皆輕清之邪或從口鼻或襲三焦四時皆有惟春爲甚
聶久吾曰治痧疹最忌悞用辛熱驟用寒凉治以防風
解毒湯防風荆芥薄荷牛蒡以辛散之石膏知母連翹
淡竹葉卒寒以清之木通通氣枳殼疎表桔梗甘草載
引諸藥以達肺經仲淳曰痧疹不宜依證施治惟當治
肺使痧疹發出毒解則了無餘藴矣
竹葉石膏湯
竹葉(三十片)石膏(五錢)西河柳葉(五錢)牛蒡子(炒研一錢五分)荆芥穗
(一錢)蟬蜕(一錢)薄荷葉(一錢)麥門冬(去心三錢)知母(蜜炙一錢)乾葛
(一錢五分)玄參(二錢)甘草(一錢)冬米(一撮)
右水一鍾五分煎八分不拘時服
痧疹熱邪壅於肺逆傳於心胞絡喘咳煩悶躁亂狂越
者非西河柳不能解仲淳間嘗獨用西河柳葉風乾爲
細末水調服四錢喘躁立定水漿不入口者灌之可生
力贊其爲神祕之方又云慎勿用定喘藥惟應大劑竹
葉石膏湯加西河柳兩許另出心裁立一湯方表裏施
治盖以客邪犯心肺二經營衞並傷非獨主於裏也大
凡灼熱固表無汗而見諸證者則有竹葉石膏之辛凉
解肌發汗熱毒藴裏而見諸證者則有西河柳之鹹温
潤燥開結和營以解天行時熱至於十味佐使之藥不
外乎潤肺解肌清營透毒母容議也
麻黃散
麻黃(蜜酒拌炒)升麻(酒炒)人中黃牛蒡(炒研)蟬蜕(去頭足各等分)
右爲末每服三錢水煎服
嚴寒之時風邪襲肺玄竅爲寒所閉目微紅淚汪汪鼻
塞喘𠻳咽腫此痧疹不得出也治以蜜酒炒麻黃温衞
發汗酒炒升麻入營開泄温風佐以人中黃清解温熱
使以牛蒡蟬蜕祛風出疹仲淳曰肺氣虛者升麻宜輕
重用必喘學者宜臨證斟酌
猪尾膏
小公猪尾尖刺血或半盞或一盞入生腦子少許辰砂
一錢同研成膏木香湯化下猪尾性動生腦性竄入裏
治下與雞冠血升表治上二者有上下表裏之分尾血
利内竅破真隂佐以硃砂安内神木香湯行外瘀究非
王道之品也如厚禀孩童痘發五六朝表受風寒内血
瘀滯而漿靨或觸穢汚紫黑焦枯平闊倒靨者用之可
轉凶爲吉若内熱而變脚闊頂平色白形空氣血虛倒
靨者用之反凶
幼科
抱龍丸
琥珀(五錢)辰砂(二錢)雄黃(七錢香蔴油煎十二時再用水蘿蔔汁煮)膽星(二兩)
(一錢)殭蠶(四錢炒去嘴足)全蠍(三錢研末用石榴一枚剜空以無灰酒調末填入盖定坐)
(文火上徐徐攪動成膏取出冷用)牛黃(一錢)麝香(五分)天竺黃(七錢)赤茯苓
(一兩)
右法製各爲末蒸餅爲丸金箔為衣燈心薄荷湯送
下
抱保也龍者肝臟也肝臟受驚則魂升搐搦不語用以
熄風化痰鎮驚發音保守肝魂也殭蠶全蠍薄荷辛以
散肝風天竺黃膽星苦辛以泄風痰辰砂琥珀安五臟
鎮魂魄雄黃搜肝膽之伏風麝香利骨髓之伏痰金箔
佐辰砂可鎮胎驚竺黃佐牛黃可發音聲赤苓燈心可
止夜啼集肝經之藥爲複方初無深義一方加人參二
錢五分培植正氣以禦肝風紫河車三錢五分(即蚤休草切片)
(黑穭豆製)能伏牛黃丹砂之毒并可治驚祛風二味却有妙
義當纂入方中
五疳保童丸
大乾蟾蜍(一箇五月午日收風乾燒存性)皂角(去皮弦燒存性一錢)海蛤粉
(水飛三錢)麝香(一錢)
右爲末陳神麯爲稀糊丸如粟米大每服三四十丸
空心米飲下日二服
兒童面黃肌瘦疳積腹膨皆由寒痰食積治以蟾蜍其
性靈異穴土食蟲主殺疳蟲散結氣時珍曰五疳八痢
咸宜佐以皂角通諸經之竅海蛤粉生於海者其味鹹
能消頑痰化積聚生於淡水中者僅清熱利水而已當
用鹽水煮十二時使以麝香搜骨髓之熱消瓜果之積
時珍曰酒得麝則敗果得麝則壊深得用麝之理丸以
神麯除陳腐也
按錢仲陽如聖丸方白蕪荑川黃連胡黃連(各二兩五錢)
史君子(一兩)麝香(五分)以乾蟾蜍酒煮成膏爲丸亦一
法也治肝脾疳熱津液乾涸熱甚者宜之
絳雪園古方選注卷十二
