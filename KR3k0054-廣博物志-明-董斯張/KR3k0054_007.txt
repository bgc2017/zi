廣博物志卷七
明董斯張撰
地形三(都邑墓)(城田)(池石)(井)
包犧氏都陳神農氏都陳而别營於曲阜黃帝都於涿
鹿少皥始自窮桑而遷都曲阜顓帝始自窮桑而徙邑
商丘高辛建都於亳帝嚳都偃師堯都平陽舜都蒲坂
禹都陽城自契至湯八遷湯始居亳周文王都豐武王
都鎬(帝王世紀)
周公將致政南繫於洛水北因於郊山以為天下之大
湊(周書作雒解)
冀州者天下之中州自唐虞及夏殷皆都焉是天子之
常居鄒衍著書云九州之内名曰赤縣赤縣之畿從冀
州而起(榖梁疏)
雒陽漢以火德王忌水故去水加隹以洛陽為雒陽魏
土德故仍從水(羣碎錄)
韓顯宗曰按春秋之義有宗廟謂之都無謂之邑此不
刊之典也(北史)
兗豫屬上台(九州繫于三台)荆陽屬下級(上下之等)梁雍屬中上(中台)
(之上)冀州屬錯(中台之下下台之上)青州屬下上(下台之上)徐州屬下下
(下台之下摘輔象)
周禮四甸為縣秦孝公并諸小鄉聚為縣始皇以郡領
縣隋文帝罷郡以縣隸州(古今事物考)
曹地處季夏之位土地勁急音中徵其聲清以急秦地
處仲秋之位男懦弱女高膫白色秀身音中商其言舌
舉而抑聲清以揚(詩含神霧)
酸棗縣故城古韓國昔天子建國名都或以人名或以
山林故豫章以樹氏都酸棗以棘名邦(水經注)
海康在漢為徐聞縣冬耕夏收嘉禾又名再熟彼中諺
云欲拔貧詣徐聞(地理志)
鶉觚縣者秦使太子扶蘇及蒙恬築長城見此原水淺
因欲築城遂爵奠祭乃有鶉鳥飛昇觚上以為靈異因
以縣名(周地記)
漢梁州有縣名鸞鳥鸞音雚鳥音雀漢馬賢追先零到
鸞鳥後魏紀功碑蕩龍荒遊鸞朔以鸞鳥為雚雀義不
可解以雀為朔義近之(丹鉛錄)
邑名朝歌顔淵不舍七十弟子掩目宰子獨顧由蹙之
墮車(論語讖)
項羽遣英布弑義帝武陵人哭於招屈亭下高祖聞而
義之號其郡為義陵公孫述據蜀犍為不肯從世祖聞
而義之賜郡名漢嘉
武當縣有一谿岸土色鮮黃乃可噉(上)
臨賀馮乘縣東五里有故縣廟相傳漢淮南王安被誅
其子奔迹來至一夜忽化為石人當門而立百姓怪而
觀之其迫察者手足皆浥爛(盛弘之荆州記)
袁山松曰父老傳言屈原既流放忽然暫歸鄉人喜悅
因名曰歸鄉(水經注)
益陽縣在長沙郡界益水在其陽縣治東望時見長沙
城隍人馬形色悉可審辨或停覽矚移晷乃漸散滅縣
去長沙尚三百里跨越重山裏絶表顯將是山嶽炳靈
冥像所傳者乎昔光武中元元年封太山禪梁父是日
山靈炳象搆成宫室昔漢武帝遣方士徐宣浮海採藥
於波中見漢家樓觀參差宛然備矚公侯第宅皆滿目
班超在渾耶國平日雲霞鮮朗見天際宫闕館宇嚴列
侍臣左右悉漢家也如斯之類難可審論(錄異記)
隋大業初敕内史舍人竇威崔祖濬及龍川贊治侯偉
等三千餘人撰區宇圖志一部五百餘卷新成奏之又
著丹陽郡風俗乃以吳人為東夷度越禮義及屬辭比
事全失修撰之意帝不悦遣内使舍人柳達宣敕責威
等云昔漢末三方鼎峙立大吳之國以人物稱故晉武
帝云江東之有吳會猶江西之有汝穎衣冠人物千載
一時及永嘉之末華夏衣纓盡過江表此乃天下之名
都自陳平之後碩學通儒莫非彼至爾等著其風俗乃
為東夷之人度越禮義于爾等可乎然于著述之體又
無次序各賜杖一頓即日敕遣秘書學士十八人修十
郡志内史侍郎虞世基總檢於是世基先令學士各序
一郡風俗擬奏請體式學士著作郎虞作序京兆郡風
俗學士宣惠尉陵敬序河南郡風俗學士宣德郎杜寳
序吴郡風俗三人先成以簡世基世基奏聞去取聽敕
及奏帝曰學士修書頗得人意各賜帛二十叚付世基
擇善用之修成一千二百卷卷頭有圖叙山川則卷首
有山水圖叙郡國則卷首有郭邑圖叙城隍則卷首有
公館圖其圖上山川城邑題字極細并用歐陽肅書即
率更令詢之長子攻於草隸為時所重云(大業拾遺)
烏程縣乃古菰城楚以封春申君今俗呼下菰城而舊
經謂之五菰城(海錄)
蜀郡本一漢高祖置廣漢郡武帝又分置犍為郡故後
人并蜀郡謂之三蜀(上)
蜀紀言三皇乘祗車出谷口秦宓曰今之斜谷也及武
王伐紂蜀亦從行史記周貞王之十六年秦厲公城南
鄭此谷道之通久矣而說者以為蜀王因石牛始通不
然也本紀既以炳明而世俗間横有為蜀傳者言蜀王
蠶叢之間周廻三千歲又云荆人鱉靈死屍化西土後
為蜀帝周萇弘之血變成碧珠杜宇之魄化為子鵑又
言蜀椎髻左袵未知書文文翁來始知書學按蜀紀帝
居房心决事參伐則蜀分野言蜀在帝議政之方帝不
議政則王氣流於西故周失紀綱而蜀先王七國皆王
蜀又稱帝此則蠶叢自王杜宇自帝皆周之叔世安得
三千歲且太素資始有生必死死終物也自古以來未
聞死者能更生當世或遇有之則為怪異子所不言况
能為帝王乎碧珠出不一處地之相距動數千里一人之
血豈能致此子鵑鳥今云是嶲或云嶲周(今按說文云蜀王望婬其)
(相妻慙亡去為子嶲鳥故蜀人聞子嶲鳴皆起云望帝嶲戶圭切所言與蜀志所述相似)四海有之
何必在蜀昔唐帝萬國時雍堯舜光宅八表大禹功濟
九州后稷封殖天下井田之制庠序之教由來遠矣孔
子曰述而不作信而好古竊比于我老彭則彭祖本生
蜀為殷太史夫人為國史作為聖則仙自上世見稱在
昔及周之末服事于秦首為郡縣雖濱戎夷亦有冠冕
故蜀紀曰大人之鄉方大之國也至于漢興反當荒服
而無書學乎漢書曰郡國之有文學因文翁始若然翁
以前齊魯尚無文學哉漢末時漢中祝元靈性滑稽用
州牧劉焉談調之末與蜀士燕胥聊著翰墨當時以為
極歡後人有以為或恐此之類必起于元靈之由也唯
智者辨其不然(華陽國志)
蜀之為國地稱天府原曰華陽其卦値坤故多班采文
章其辰値未故尚滋味德在少昊故好辛香星應輿鬼
故君子精敏小人鬼黠與秦同分故多悍勇在詩文王
之化被乎江漢之域秦豳同詠故有夏聲也(上)
郭璞遷福州記曰桑田為海人事更改六旬甲子當見
其害更重著衣周廻重載鄭國歸朝重關為待鳥出木
空千載不昧前有䨇目重施粉黛溪澗水來盡歸於海
主揖其客客住主在穏首東日高山鎮寨本自添金因成
右兌但見地影莫知坐亥事過方知知而未會龍山高
山先照其代巧婦能裁得令人愛若解修心得其終倍
市籠放火聚集磊磊有一老翁手把竹筒重添新宰在
言不在銘曰秦康之載遷插甌基四色牢城層巒三徑
洪許南流瑞龍地應其主螺女現對花峰千載不雜世
代興隆諸邦萬古繁盛仁風其城形狀如鸞似鳳勢氣
盤拏遇兵不饉遇荒不掠逄災不染其甲子滿廢而復
興(三山舊志)
蒼梧人風婐劃地氣敲瘴(史通以下城)
史記言黃帝為五城軒轅本紀言黃帝築城邑而汜勝
之書記神農之教雖有石城湯池帶甲百萬然而無糧
則不能守也是炎黃已城池矣石城之制既自神農則
土城之作有不自伏羲乎(路史又廣信軍新城高陽記曰本顓帝所造見九域志)
天子周城諸侯軒城軒城者缺南面以受過也(春秋說文)
夏鯀作三仞之城諸侯背之海外有狡心禹知天下之
叛也乃壊城平池散財物焚甲兵施之以德海外賓伏
四夷納職(淮南子)
處士東里塊責禹亂天下禹退作三城強者攻弱者守
敵者死戰城郭禹始也
齊有不夜城盖古者有日夜中照于東境故萊子立此
城以不夜為名(解道康地記)
長垣縣有鶴城昔夏累飬鶴於此遂號鶴城(城塚記)
傅說衣褐帶劒築於秕傳之城武丁夕夢旦得之(說苑)
廬山有康王谷巔有一城號為釗城傳云此周康王之
城康王愛竒好異廵歷名山不遠而至城中每得古器
大鼎及弓弩金之屬知非常人之所處也(述異記)
子胥乃使相土嘗水象天法地造築大城周廻四十七
里陸門八以象天八風水門八以法地八聰築小城周
十里陵門三不開東面者欲以絶越明也立閶門者以
象天門通閶闔風也立蛇門者以象地戶也闔閭欲西
破楚楚在西北故立閶門以通天氣因復名之破楚門
欲東并大越越在東南故立蛇門以制敵國吳在辰其
位龍也故小城南門上反羽為兩鯢鱙以象龍角越在
已地其位蛇也故南大門上有木蛇北向首内示越屬
於吳也(吳越春秋)
越王曰寡人之計未有决定欲築城立郭分設里閭欲
委屬於相國於是范蠡乃觀天文擬法於紫宫築作小
城周千一百二十一步一圓二方西北立龍飛翼之樓
以象天門東南伏漏石竇以象地戶陵門四達以象八
風外郭築城而缺西北示服事吳也不敢壅塞内以取
吳故缺西北而吳不知也北向稱臣委命吳國左右易
處不得其位明臣屬也城既成而怪山自生者瑯琊東
武海中山也一夕自來故名怪山范蠡曰臣之築城也
其應天矣崑崙之象存焉越王曰寡人聞崑崙之山乃
地之柱上承皇天氣吐宇内下處后土禀受無外滋聖
生神嘔飬帝會故帝處其陽陸三皇居其正地吾之國
也扁天地之壤乘東南之維斗去極北非糞土之城何
能與王者比隆盛哉范蠡曰君徒見外未見於内臣乃
承天門制承合氣於后土嶽象已設崑崙故出越之霸
也越王曰苟如相國之言孤之命也范蠡曰天地卒號
以著其實名東武起游臺其上東南為司馬門立層樓
冠其山巔以為靈臺起離宫於淮陽中宿臺在於高平
駕臺在於成丘立苑於樂野燕臺在於石室齋臺在於
襟山勾踐之出遊也休息食室於冰厨(上)
勾踐封范蠡子於苦竹城(越絶書)
行唐城北門側有玉女神廟廟前碑云趙武靈王營斯
邑城彌載不立聖女發歎百堵皆興百日而就(水經注)
秦時築城於武周塞内以備胡城將成而崩者數焉有
馬馳走周旋反復父老異之因依馬迹以築城城乃不
崩遂名馬邑其故城今在朔州(搜神記)
韓氏城新城期十五日而成叚喬為司空有一縣後二
日段喬執其吏而囚之囚者之子走告封人子高曰唯
先生能活臣父之死願委之先生封人子高曰諾乃見
叚喬自扶而上城封人子高左右望曰美哉城乎一大
功矣子必有厚賞矣自古及今功若此其大而能無有
罪戮者未嘗有也封人子高出叚喬令夜解其吏之束
縛也而出之故曰封人子高為之言也使匿己之為而
為也叚喬聽而行之也匿己之行而行也說之行若此
其精也封人子高可謂善說矣(吕氏春秋)
靖郭君欲城薛而客多以諫君告謁者無為客通事於
是有一齊人曰臣願一言過一言臣請烹謁者贊客客
曰海大魚因反走靖郭君曰請少進客曰否臣不敢以
死戲靖郭君曰嘻寡人母得已試復道之客曰君獨不
聞海大魚乎網弗能止繳不能牽蕩而失水陸居則螻
蟻得意焉且夫齊亦君之水也君已有齊奚以薛為君
若無齊城薛猶且無益也靖郭君大悅罷民弗城薛也
(新序)
雲中快馬城有綾羅泉即塞上翁所居之邑塞上翁六
國前人姓李也(郡國志)
初張儀築成都城城屢壊不能立忽有大龜周旋行走
巫言依龜行處築之城乃得立所掘處成大池龜乃復
入於中龜每出則州境有賊刺史或病(寰宇記)
北平侯王譚不同王莽之政子興生五子並避時亂隠
居西山人名其居為五大夫城光武即位封為五侯所
謂中山之五王也二館之城澗曲泉清山高林茂風烟
披薄觸可棲情方外之士尚憑依舊居取暢林木(水經注)
梁武帝攻郢城夜郢城有數百毛人踰堞且泣因投黃
鵠磯盖城之精也及旦城降(南史)
吾嘗從齊王幸并州自井陘關入上艾縣東數十里有
獵閭村後百官受馬糧在晉陽東百餘里亢仇城側並
不識二所本是何地博求古今皆未能曉及檢字林韻
集乃知獵閭是舊獵餘聚亢仇舊是䜱䜪亭悉屬上艾
時太原王邵欲撰鄉邑記注因此二名聞之大喜(顔氏家訓)
僧慧至湘州城南忽云地中有碑衆人試掘果得二枚
(梁高僧𫝊)
後魏孝文親征馬圈行至賈復城昏霧得三鵶引路遂
至南山因號通鵶城(郡縣志)
扶桑王宫内有水精城天未曉而明如晝城忽不見其
月便蝕(四公記)
昔佛在世時與諸比丘及與阿難前後圍遶入王舍城
而行乞食至於巷中見二小兒一名德勝二名弄土而
戲擁土作城舍宅倉儲以土為麨著於倉中此二小兒
見佛相好金色光明偏照城内德勝歡喜掬倉中土名
為麨者奉上世尊而發願言使我將來盖於天地廣設
供飬緣是善根發願功德佛般湼槃一百年後作轉輪
王王閻浮提住華氏城王法治世號阿恕伽王分佛舍
利而作八萬四千寳塔(阿育王經以下池)
黃帝破蚩尤而為池沼盖始於此(古今事物考)
故牧弊池之精名曰髠頓狀如牛頭見人則逐人以其
名呼之則去(白澤圖)
庚戌天子西征至於玄池天子三日休於玄池之上乃
奏廣樂三日而終是曰樂池天子乃樹之竹是曰竹林
(穆天子傳)
衛靈公以天寒鑿池宛春諫曰天寒起役恐傷民公曰
天寒乎宛春曰君衣狐裘坐熊席隩隅有竈是以不寒
今民衣敝不補履决不苴君則不寒民誠寒矣公曰善
令罷役(說苑)
昆明池漢武習水戰中有靈沼神池云堯時理水停船
此池盖堯時已有沔池漢武因而深廣耳(潘岳關中記)
滄池在長安城中舊圖云未央宫有滄池言池水蒼色
故曰滄池
鶴池在長安城西盤池在西北並廢(三輔黃圖)
冰池在長安西舊圖云西有彪池亦名聖女泉盖冰彪
聲相近傳說之訛也
太液池西有一池名孤樹池池中有洲洲上煔樹一株
六十餘圍望之重重如盖故取為名(西京雜記)
東漢有九龍池御龍池靈芝池白石池濯龍池天泉池
(三輔黃圖)
剪刀池昔車胤讀書於此婦以女紅佐之落剪刀於此
池(楚地記)
文帝釣天池垂綸不獲王彧曰臣以為垂綸者清故不
獲貪餌(宋書)
北齊中書侍郎河東裴襲字敬憲患耳新搆山池與賓
客宴集謂河間邢子才曰山池始就願為一名子才曰
海中有蓬萊山仙人之所居宜名蓬萊蓬萊裴聾也故
以戲之(談藪)
周文帝與公卿往昆明池觀魚行至西漢故蒼池顧問
無知者或云蘇綽博物多通召問應對如流(北史以下井)
黃帝始穿井(周書)
伯益作井(吕氏春秋)
王者清淨則浪井出有仙人主之(瑞應圖鑿典略曰浪井者不自然之井)
火從井出有賢士從人起(春秋潜潭巴)
少昊母皇娥璇宫之側有井曰盤靈白帝之子與皇娥
宴於宫帝子命江妃歌冲景旋歸之曲盤靈之神吹簫
以和之故至今號井神曰吹簫女子(緝柳編)
頻斯國有丹石井非人之所鑿下及漏泉水常沸湧諸
仙欲飲之時以長綆引汲也其國人皆多力不食五榖
日中無影飲桂漿雲霧羽毛為衣髮大如縷堅韌如筋
伸之幾至一丈置之自縮如蠡續人髮以為繩汲丹井
之水水中有白蛙兩翅常來去井上仙者食之至周王
子晉臨井而窺有青雀銜玉杓以授子晉子晉取而食
之乃有雲起雪飛子晉以衣袖揮雲則雲雪自止白蛙
化為雙白鳩入雲望之遂滅(拾遺記)
秦始皇入湘觀衡山道此渴甚徐福以如意擊地清水
湧出後人就此鑿井名秦皇井(楚地記)
野人毛遂墜井而死客以告平原君平原君曰嗟乎天
喪予矣既而知非平原客(西京雜記)
湓城灌嬰所築孫權經此城自標井地令人掘之得故
井銘云潁陽侯所開三百年當塞後不滿百年當為應
運者所開權歡悦以為已瑞井甚深大江中風浪此井
輒動土人呼為浪井(潯陽記)
韓信將下趙引兵方出井陘口師患無井筮之得蒙知
山下有泉焉信遣將索之見二白鹿跑地有泉湧出(太平)
(御覽)
衛青破月支月支有井色如酒因名曰酒井(羊頭山記)
西秦乞伏熾磐都長安端門外有一井人常宿汲水亭
之下而夜聞磕磕有聲驚起照視瓮中如血中有丹魚
長可三寸而有寸光時東羌西虜共相攻伐國尋滅亡
(異苑)
郡東北二十五里任曾逸家有一石井自然天成非人
功所造井深四丈常有湧泉大水不溢大旱不竭夏絶
香冷冬至甜温長老相傳云昔有採材人臨溪洗器流
失酒杯後出於井中(臨海記)
齊建元初延陵季子廟舊有湧井井北忽有金石聲掘
深二尺得湧泉泉中得木簡長一尺廣一寸二分隠起
字曰廬山道士張陵再拜謁木堅而白字色黃亦木宗
廟地中生赤木人君禮名得其宜也(南齊書)
石陽縣有井水半青半黃黃者如灰汁取作粥飲悉作
金色氣甚芬馥
漢水西山有九井井中常出五色烟高數丈傳云昔人
有縋入得數斛空青(述異記)
卓文君閨中庭内有一井文君手汲則甘香用以沐浴
則滑澤鮮好他人汲之與常井等沐浴亦不少異至今
尚存即文君井也(採蘭雜志)
建康辱井以後主麗華貴嬪共入其中故名(筆衡以下墓)
墓銘或謂晉以前無有顔延年始為其制按吳志凌統
卒權聞流涕使張承作銘誄則是三國時事也又漢西
都時南宫寢殿内有醇儒王史長銘漢杜子夏臨終作
文命刊石埋墳前
齊武帝欲為裴后立石誌墓中王儉以為非古或以為
宋元嘉中顔延之為王球作墓誌有銘自宋始隋得王
戎墓銘為自晉始亦非是今世有崔子玉書張衡墓銘
則墓有銘自東漢有之
商湯始造明旌伊尹始造墓宫周公始為華表周宣王
始置石鼔石人猊虎羊馬秦始王始作壙屋晉武帝始
置神道碑(物原)
秦始皇始上墳
夏禹始制明器芻靈商湯設含巫咸始造開路神周武
王買窆碑隧道俑機衣襚穆王加以殉寳秦武公始以
人殉(並上)
於衡湘得雲陽之從於廣都得盤古之祀於馮翊得史
皇之墓於藍田得尊壚之埰於衡山得祝融之&KR0034;於長
安得隂康之冢於肺山得華胥之封於黃龍得女媧之
碣於荼水得炎帝之陵於蛾眉得黃帝之款於雝得帝
鴻之坋於雲陽得少昊之堬於成陽得慶都之䈀於天
山得有虞之文於陳倉得娥眉之殔於商於得女英之
壟於杼山得夏后之銘(路史)
靈王時岣嶁山崩毁祝融墳得營丘九頭圖
隂康氏治於華原葬浮肺山之隂
顓頊葬青塜山下不及泉四蛇衛之(前趙錄云帝葬廣陽或云葬鮒鰅十)
(道志云即廣陽山别名也鮒鰅或作務顒)
堯葬於榖林舜葬於紀市(吕氏春秋)
堯北教乎八狄道死葬鞏山之陽衣衾三領榖木之棺
葛以緘之既汜而後哭舜西教乎七戎道死葬南已之
市衣衾三領榖木之棺葛以緘之已葬而市人乘之(墨子)
華胥葬覆車之原慶都葬雷澤
六安縣故咎陶國也夏禹封其少子奉其祀今縣都陂
中有大冢民傳曰公琴者即臯陶冢也楚人謂冢為琴
矣(水經注)
禹命羣臣曰吾百世之後葬我會稽之山葦椁桐棺穿
壙七尺下無及泉墳高三尺土階三等葬之後田無改
畒以為居之者樂為之者苦
後魏天賜中河東人張恩盜發湯塜得志云我死後二
千年困於恩恩得古鐘磬皆投於河(史系)
彭祖父墓坤山下作癸向放坎入乾坎峰高揖五行相
生(黃嚢經)
闔閭冢在閶門外名虎丘下池廣六十步水深丈五尺
銅槨三重墳池六尺玉鳬之流扁諸之劒三千方圓之
口三千時耗魚腸之劒在焉千萬人築治之取土臨湖
口築三日而白虎居上故號虎丘(越絶書)
虎丘北莫格冢古賢者避世冢去縣二十里(同上)
孔子當泗水之葬泗水為之却流(又云其樹若偃斧)
王季歷葬於渦水之尾來水齧其墓見棺之前和文王
曰譆先君必欲一見羣臣百姓也天故使明水見之於
是出而為之張朝百姓皆見之(吕氏春秋)
闔閭墓中石銘云吳王之夜室也嗚呼吾之君王棄吾
之邦遷於重岡維岡之陽吾王之邦(述異記)
闔閭夫人墓中周廻八里别館洞房迤邐相屬漆燈照
爛如日月焉尤異者金蠶玉燕各千餘雙(上)
越滅吳流其三子長曰鴻流婺源葬焉(寰宇記)
廣州東界有大夫文種之墓墓下有石為華表柱石鶴
一隻(述異記)
善謔驛在宜城縣北十五里淳于髠墓在其後以此得
名(海錄)
始皇為冢歛天下瓌異生殉工人傾遠方竒寳于冡中
為江漢川瀆及列山嶽之形以沙棠沉檀為舟楫金銀
為鳬雁以琉璃雜寳為龜魚又於海中作玉象鯨魚銜
火珠為星以代膏燭光出墓中精靈之偉也昔生埋工
人于冢内至被開時皆不死工人于冢内琢石為龍鳳
仙人之像及作碑文辭讚漢初發此冢騐諸史傳皆無
列仙龍鳳之製則知生埋匠人之所作也後人更寫此
碑文而辭多怨酷之言乃謂為怨碑史記略而不錄(拾遺)
(記)
齊王之生不及柳惠之墓秦王之宫未若康成之閭(抱朴)
(子)
昭帝母趙婕妤雲陵在雲陽南今人呼為女陵(三輔黃圖)
李夫人墓在茂陵西北一里俗名英陵亦云集仙臺(上)
漢丞相夏侯嬰墓在飲馬橋東人謂之馬塜(三輔故事)
留侯解形于世葬龍首原赤眉之亂人發其墓但見黃
石枕化而飛去不見尸形衣冠得兵書一篇及兵略數
章子房登仙位為太玄童子(神仙傳拾遺)
廣川王去疾好聚無頼少年遊獵畢弋無度國内冢藏
一皆發掘余所知爰猛說其大父為廣川王中尉每諫
王不聽病免歸家說王所發掘冢墓不可勝數其竒異
者百數焉為余說十許事今記之如左(西京雜記)
魏㐮王冢皆以文石為槨高八尺許廣狹容四十人以
手捫槨滑液如新中有石牀石屏風婉然周正不見棺
柩明器蹤跡但牀上有玉唾壺一枚銅劒二枚金玉雜
具皆如新物王取服之
哀王冢以鐵灌其上穿鑿三日乃開有黃氣如霧觸人
鼻目皆辛苦不可入以兵守之七日乃歇初至一戶無
扄鑰石牀方四尺牀上有石几左右各三十人立侍皆
武冠帶劒復入一戶石扉有關鑰叩開見棺柩黑光照
人刀斫不入燒鋸截之乃漆雜兕革為棺厚數寸累積
十餘重力不能開乃止復入一戶亦石扉關鑰得石牀
方七尺石屏風銅帳鈎一具或在牀上或在地下似是
帳靡朽而銅鈎堕落牀上石枕一枚塵埃朏朏甚高似
是衣服牀左右石婦人各二十悉皆立侍或有執巾櫛
鏡鑷之象或有執盤捧食之形無餘異物但有鐡鏡數
百枚
魏王子且渠冢甚淺狹無棺柩但有石牀廣六尺長一
丈石屏風牀下悉是雲母牀上兩屍一男一女皆年二
十許俱東首祼卧無衣衾肌膚顔色如生人鬢髮齒爪
亦如生人王畏懼之不敢侵近還擁閉如舊焉
晉靈公冢甚瑰壯四角皆以石為玃犬捧燭石人男女
四十餘皆立侍棺器無復形兆屍猶不壊孔竅中皆有
金玉其餘器物皆朽爛不可别唯玉蟾蜍一枚大如拳
腹空容五合水光潤如新生王取以為書滴
幽王冢甚高壯羡門既開皆是石堊撥除丈餘深乃得
雲母深尺餘見百餘屍縱横相枕籍皆不朽唯一男子
餘皆女子或坐或卧亦猶有立者衣服形色不異生人
欒書冢棺柩明器朽爛無餘有一白狐見人驚走左右
擊之不能得傷其左脚其夕王夢一丈夫鬚眉盡白來
謂王曰何故傷吾左脚乃以杖叩王左脚王覺脚腫痛
生瘡至死不差(並上)
揚雄死弟子共起墳名曰揚冢又曰玄冢(家譜)
東平思王奢靡及死生葬所幸奴婢鑄銅窗内令守冢
(聖賢冢墓記)
初袁安父沒母使安訪求葬地道逄三書生問安何之
安為言其故生乃指一處云葬此地當世為上公須臾
不見安異之(東漢書)
董仲舒墓門人至皆下馬謂之馬陵
趙岐字臺卿年九十餘建安六年卒先自為夀藏圖季
札子産晏嬰叔向四像居賓位又自圖其像居主位皆
為贊頌敕其子曰我死之日墓中聚沙為牀布簟白衣
散髮其上覆以單被即日便下下即掩(趙岐别傳)
范幼冲漢時尚書郎某(缺失一字)解地理乃以冢宅為意魏
末得來在此童初中其言云我今墓有青龍秉氣上玄
辟非玄武延軀虎嘯八垂殆神仙之丘窟鍊形之所歸
乃上吉冢也其言如此(真誥)
鄴中銅駞鄉魏文帝陵下銅駞石犬各二古詩云石犬
不可吠銅駞徒爾為(述異記)
田豫病亡戒其妻子曰葬我必西門豹籩妻子難之曰
西門豹古之神人那可葬其所豫曰豹所履行正與我
等耳使死而有靈必與我善妻子從之(魏略)
東晉謝太傅墓碑但樹貞石初無文字
永明二年蕭鑑刺益治園江南鑿石冢有槨無棺得銅器數千
種玉塵三斗金蠶蛇數萬硃砂為阜水銀為池珍玩多
所不識有篆云蠶叢氏之墓鑑責功曹何佇墳之一無
所犯于上立神衣青衣即今成都青衣神也
開明妃墓今武擔山也妃始武都男子化為女美艷開
明納之不習水土欲去王作東平之歌未幾物故既葬
表以二石闕石鏡武陵王蕭妃掘之棺中美女容貎如
生體如冰掩之而樹其上鏡周三丈五尺
天監五年丹陽山南得瓦物高五尺圍四尺上銳不平
盖如合焉中得劒一瓷具數十時人莫識沈約云此東
夷罨盂也葬則用之代棺此制度卑小則隨當時矣東
夷死則坐葬之武帝服其博識(史系)
文惠太子鎮雍州有盜發古冢相傳云是楚王冢獲竹
簡書青絲綸簡廣數分長二尺皮節如新有得十餘簡
以示王僧虔曰是科斗書考工記周官所闕文也(南史)
張永開玄武湖過古冢上得一銅斗有柄文帝以訪之
朝何承天曰此亡新威斗王莽時三公亡皆賜之一在
冢内一在冢外此必甄邯之墓果然(南史)
張興世為方伯還家欲拜墓其父仲子謂曰汝衛從太
多先人必當驚怖興世乃減撒而行(上)
梁昭明太子墓為人所開取其琉璃碗紫玉杯携入大
航有燕雀數萬擊之因為所司覺悟縛之(窮神秘苑)
何點居東籬門園園有卞忠貞冢點植花卉于冢側每
飲必舉酒酌之(南史)
劉之遴子三達字三善數歲能清言及屬文州將湘東
王繹聞之盛集賓客召而試之說義屬詩皆有理致年
十二聽江陵令賀革講禮還仍覆述不遺一句年十八
卒之遴深懷悼恨乃題墓曰梁妙士
裴䆳廟在光宅寺西堂宇弘敞松栢鬱茂范雲廟在三
橋蓬蒿不翦梁武帝南郊道經三廟顧而歎曰范為己
死裴為更生大同初都下旱蝗四籬門外桐栢凋盡唯
䆳墓犬牙不入當時異之
范孝敬在武昌自造冢名長室時與賓客作鼓吹入中
宴飲(並上)
李元忠將仕夢手執炬入其父墓中夜驚起甚惡之旦
告其受業師占曰大吉可謂光照先人也竟如其言(北史)
(以下田)
神農始造田法典田大夫以其法教民始教造田謂之
田祖謂之稼穡謂之先嗇神其農業謂之神農(玉海)
黃帝始立步制畝是田以畝計起自軒轅也(通典)
五行書云田祖以甲寅日生田主以乙巳死辛亥葬大
司徒注云田主田神后土及田正之神所依疏棄為堯
稷官立稼穡死配稷名為田正詩人謂之田祖(路史注)
汜勝之奏曰昔湯有旱災伊尹為區田教民糞種負水
澆稼收至畝百石勝之試為之收至畝四十石(太平御覽)
交阯有駱田(駱音架廣州記)
弄田在未央宫弄田者燕遊之田天子所戲弄耳漢書
昭帝紀曰始元元年上耕於鈎盾弄田(三輔黃圖)
河間沐堅字璧強石勒時監作水田御下苛虐百姓怨
毒乃為堅形以刃矛斫刺咒令倒斃堅尋得病苦被捶
割於是遂殞(異苑)
王騫歷黃門郎司徒右長史不事産業有舊田在鍾山
八十頃與諸兒及故舊共佃之嘗謂人曰我不如鄭公
業有田四百畝而食不周以此為愧(齊書)
梁時有沙門訟田武帝大署曰貞有司未辨徧問羣臣
皆莫能知劉顯曰貞文字為與上人帝忌出之(南史石以下)
秦穆公時扶風獲一石佛穆公不識棄馬坊中穢汚此
像護像神嗔令公染疾公又夢遊上帝極被責疏覺問
侍臣由余便答曰臣聞周穆王時有化人來此土云是
佛神穆王信之於終南山造中天臺高千餘尺基址見
在又於蒼頡臺造神廟名三會道場公今所患殆非佛
為之耶公聞大怖語由余曰吾近獲一石人衣冠非今
所製棄之馬坊得非此是佛神耶由余聞往視之對曰
此真佛神也公取像澡浴安清淨處像遂開光公又怖
謂神嗔也宰三牲以祭之諸善神等擎棄遠處公又大
怖以問由余答曰臣聞佛清淨不進酒肉愛重物命如
護一子所有供飬燒香而已所可祭祀餅果之屬公大
悦欲造佛像絶於工人又問由余答曰昔穆公造寺之
側應有工匠遂於高四臺南村内得一老人姓王名安
年百八十自云曾於三會道場見人造之臣今年老無
力能作所住村北有兄弟四人曾於道場内為諸匠執
作請追共造依言作之成一銅像相好圓備公悦大賞
賚之彼人得財並造功德於土堂上造重閣高三百尺
時人號之高四臺或曰高四樓其人姓高大者名四或
曰兄弟四人同立故也或取大兄名以目之故有高四
之名至今稱也(神僧傳)
昔維衛及迦葉石像以西晉愍帝建興元年像泛海而
入乎吳淞江滬瀆口遥見海中有二人浮游水上漁人
莫能就視延巫師祝則謂為海神祭酒則疑是仙靈或
振鐸以請或巾褐往祈並濤涌霧曀逆流遠去吳縣朱
應素奉正法廼請東靈寺帛尼并信齋戒者數人共往
迎像於是雲銷日朗乘流自到轉身示銘始接登舟其
輕如羽末載大車其重若山處像於吳時舊寺通玄精
舍至齊永明七年又有瑞石浮海來入吳境駕潮截瀾
汎若松舟時主書朱法讓即先獲石像朱應之曾孫也
被使至吳獲石像獻臺齊武皇帝乃命造釋迦文像盡
鐫琢之竒極金艧之巧宋世所獲二石像立高七尺銘
其背上一名維衛佛二名迦葉佛莫識年代而字分明
(法苑珠林)
逃石在曲江縣經云本在桂陽縣因夜迅雷至此商人
見石逃來因此名之
佷山縣有一山獨立峻絶西北有石穴以燭行百步許
二大石其間相去一丈許俗名其一為陽石一為隂石
水旱為災鞭隂石則雨鞭陽石則晴(盛弘之荆州記)
汝城縣有烏龍白馬山有黑石如龍白石如馬(湘州記)
廬山頂上有池中有三石雁霜降則飛(潯陽記)
古說淮南諸山石生榖袁安云石榖藥名穗之尤小者
(述異記)
搗衣山一名靈山在瑯琊郡山南絶險巖有方石昔有
神女於此搗衣其石明瑩謂之玉女搗練砧
斗鄉西津有玉女岡天當雨輒先涌五色氣於石間俗
謂玉女披衣
灌肥之間離别亭古送别處漢沔會流處岸上有石銘
云下至水府三十一里皆傳云李斯刻此石(並上)
宜都建平二郡之界有五六峰參差互出上有倚石如
二人像攘袂相對俗謂二郡督郵爭界於此(幽明錄)
空乘之地其名為孔寳在魯南山之穴外有雙石如桓
楹起立高數丈魯人絃歌祭祀穴中無水每當祭時灑
掃以告輒有清泉自石間出足以周事既已泉亦止其
驗至今存焉(搜神記)
豫章有石黃白色而理疎以水灌之便熱如鼎於上炊
足以熱冷則灌之雷煥以問張華華曰此燃石也(異苑)
潯陽山上有石人高丈餘虎至此輒倒石人前(酉陽雜爼)
道側燒石葉之香此石重叠狀如雲母其光氣辟惡厲
之疾此香馥題國所進(拾遺記)
方丈山西有照石去石十里視人物之影如鏡焉碎石
片片皆能照人而質方一丈則重一兩昭王舂此石為
泥泥通霞之臺(上)
岣嶁山有響石如人共語而不可解但唱岣嶁猶言拘
留耳(湘中記)
百丈山中有石房内有石案置石書二卷(異苑)
永寧縣濤山有河水色紅赤有自然石橋多魚獺異禽
隂雨時嘗聞鞉角聲甚亮(上)
儋州湖化昌明山山有二石如人形云有兄弟二人向
海捕魚因化為石號曰兄弟石也(郡國志)
岐府西隴州路七十餘里有魚龍洞中有石或大或小
隨水流出破而看之石中皆有魚龍形人過洞前並不
敢語語者便聞風雷之聲立致驚懼奔走但諸人不聞
耳(錄異記)
婺州永康縣山亭中有枯松樹因斷之誤堕水中化為
石取未化者試於水隨亦化焉其所化者枝幹及皮與
松無異但堅勁有未化者數段相兼留之以旌異物焉(上)
蜀州晉源縣山亭中有二大石各徑二尺已來出地七
八寸人或坐之心痛往往不救又是落星石東邊者生
即靈騐西邊者死與諸石無異色並帶青白也
荆州利水間有二石若闕名曰韶石晉永和中有飛仙
衣冠如雪各憩一石旬日而去人咸見之
萊子國海上有石人長一丈五尺大十圍昔秦始皇遣
此石人追勞山不得遂立於此
西域苟(一作枸)夷國山上有石駱駞腹下出水以金鐡及
手承取即便流過唯瓠蘆盛之者則得飲之令人身體
香净而昇仙(異苑)
郅支國貢馬肝石百斤常以水銀飬之内玉櫃中金泥
封其上國人長四尺惟餌此石而已半青半白如今之
馬肝舂碎以和九轉之丹服之彌年不饑渴也以之拂
髮白者皆黑帝坐羣臣於甘泉殿有髮白者以石拂之
應手皆黑是時公卿語曰不用作方伯惟須馬肝石此
石酷烈不和丹砂不可近髮(述異記)
光武夜至趙州南迷路聞人語問之弗應見二人立旁
怒拔劒斬之其一急走熟視之乃石也(野史趙州志)
漢劉子光西征遇山而渴無水子光在山南見一石人
問之曰何處有水石人不言乃拔劍斬石人須臾窮山
水出(獨異記)
公孫述時蜀武擔石折任文公曰噫西州智士死我乃
當之自是常會聚子孫設酒食後三月果卒故益部為
之語曰任文公智無雙(東漢書)
明帝青龍三年張掖郡氐池縣大柳谷口夜激波涌溢
其聲如雷曉而有蒼石立水中白石畫之為馬牛等形
其文曰大討曹帝惡其討也使鑿去為計以蒼石塞之
宿昔而白石滿焉至晉初其文愈明馬象皆煥徹如玉
焉(漢晉春秋)
縣人有隗叔通者性至孝為母給江膂水天為出平石
至江膂中今猶謂之孝子石可謂至誠發中而休應自
天矣(水經注)
高琳字季珉琳母嘗祓禊泗濱見一石光彩朗潤遂持
以歸是夜夢一人謂之曰此浮磬之精若能寳持必生
令子俄而有妊及生子因名琳(後魏書)
晉武帝大康十年洛陽宫西西宜秋里石生地中始高
三尺如香罏形後如傴人槃薄不可掘按劉向說此白
𤯝也明年宫車晏駕王室始騷卒以亂亡京房易傳曰
石立如人庶士為天下雄此近之矣(晉書)
晉惠帝太安元年丹陽湖孰縣夏架湖有大石浮二百
步而登岸民驚譟相告曰石來干寳曰尋有石冰入建
康(宋書志)
石言于陜若言勿東也(晉書)
張軌在凉州時有石如張掖字掖字漸磨滅粗可識而
張字分明又有文曰初祚天下西方安萬年又蘭池送
玄石大如丸破之中有必字青點白文書之又姑臧送
玄石白點如星成二十八宿(十六國春秋)
陶淵明所居㮚里兩山間有大石仰視玄瀑可坐十人
號醉石(廬山記)
永康王曠井上有洗石時見赤氣後有二胡人寄宿忽
來買之曠怪所以未及度錢子婦孫氏覩二黃鳥闘於
石上即往掩取變成黃金胡人不知索市愈急既得撞
破内空段有二鳥處(異苑)
宋昇明三年四月滎陽人于嵩高山東南澗見天雨石
墜地石開有璽方三寸文曰戊丁之人與道俱肅然入
草應天符(南齊書)
梁時同泰寺院前有醜石四高丈餘形如羅刹試抱嬰
兒看之無不掩袖而啼每小兒夜啼則畏之曰汝啼我
抱汝看醜石啼遂止(三餘帖)
梁武帝中大同元年春曲阿縣建陵隧口石辟邪起舞
天目山人全文猛于新豐後湖觀音寺西岸獲一五色
石大如斗文彩盤蹙如有夜光文猛以為神異抱獻之梁
武梁武喜命置于大極殿側將年餘石忽光照廊廡有
聲如雷帝以為不祥召杰公示之對曰此上界化生龍
之石也非人間物若以洛水赤礪石和酒合藥煮之百
餘沸柔軟可食琢以為飲食之器令人延夀福德之人
所應受用有聲者龍欲取之帝令馳取赤石如其法命
工琢之以為甌各容五斗之半以盛御膳香美殊常以
其餘屑置於舊處忽有赤龍揚鬐鼔鬛掉尾入殿擁石
騰躍而去帝遣推驗乃是晉通二年始平郡石鼔村鬭
龍所競之石其甌遭侯景之亂不知所之(梁四公記)
臺城同泰寺前四石各高丈餘陳之三品石也
神武幸汾陽之天池池邊得一石上有隠起字文曰三
王六川問陽休之曰此文字何義對曰六者大王字河
洛伊為三川大王若受天命終應統有關右神武曰世
人常道我欲反今若聞此更致紛紜慎莫妄言也(北史)
大業十三年西平都有石文曰天子立千年百僚稱賀
有識者尤之曰千年萬歲者身後之意也立稱立千年
者禍在非遠明年而帝被殺(隋書)
孔雀王佛沙蜜多羅御四兵攻雞雀寺寺有二石獅子
號吼動地王大驚怖退走入城(法苑珠林)
廣博物志卷七
