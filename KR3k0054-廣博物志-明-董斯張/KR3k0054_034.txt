廣博物志卷三十四
明董斯張撰
聲樂二(總樂器)(琴)(瑟)
庖羲作琴神農造瑟女媧制簧暴辛為塤(馬融長笛賦)
少昊作浮磬舜作崇牙禹作鼗桀作爛漫之樂紂作北
里之舞
塤坎音也管艮音也鼓震音也絃離音也鐘兌音也柷
敔乾音也壎在十一月壎之為言熏陽氣於黃泉之下
熏蒸而萌匏之言施也在十二月萬物始施而勞笙者
太簇之氣象萬物之生故曰笙有七正之節焉有六合
之和焉天地樂之故謂之笙鞀者震之氣上應昴星以
通王道故謂之鞀也簫者中之氣萬物生于無聲見于
無形僇也蕭也故謂之簫簫者以禄為本言承天繼物
為民本人力加地道化然後萬物戮也故謂之簫也瑟
者嗇也閑也琴者禁也所以禁止淫邪正人心也磬者
夷則之氣也象萬物之盛也其氣磬故曰磬有貴賤焉
有親疎焉有長幼焉然後王道得王道得然後萬物成
天下樂用磬也鐘之為言動也陰氣用事萬物動成鐘
為器用金聲也鎛者時之氣聲也節度之所生也君臣
有節度則萬物昌無節度則萬物亡亡與昌正相廹故
謂之鎛柷敔者終始之聲萬物之所生也陰陽順而復
故曰柷承順天地序迎萬物天下樂之故樂用柷柷始
也敔終也笙在北方柷在東北方鼓在東方琴在南方
塤在西南方鐘在西方磬在北方(白虎通)
鐘空也内空受氣多故聲大也磬罄也其聲罄罄然堅
緻也鼓郭也張皮以冐之其中空也鞉導也所以導樂
作也鼙裨也裨助鼓節也聲在前曰朔朔始也在後曰
應應大鼓也所以懸鼓者横曰簨簨峻也在上高峻也
從曰虡虡舉也在旁舉簨也簨上之板曰業刻為牙捷
業如鋸齒也瑟施絃張之瑟瑟然也箏施絃高急箏箏
然也筑以竹鼓之筑柲之也箜篌此師延所作靡靡之
樂也後出于桑間濮上之地盖空國之侯所存也師涓
為晉平公鼓焉鄭衛分其地而有之遂號鄭衛之音謂
之淫樂也枇杷本出于烏孫馬上所鼓也推手前曰枇
引手却曰杷象其鼓時因以為名也塤喧也聲獨喧喧
然也篪啼也聲從孔出如嬰兒啼聲也簫肅也其聲肅
肅而清也笙生也象物貫地而生也竹之貫匏以匏為
之故曰匏也竽亦是也其中汙空以受簧也簧横也于
管頭横施于中也以竹鐡作于口横鼓之亦是也摶拊
也以韋盛糠形如鼓以手拊拍之也柷狀如伏虎如見
柷柷然也故訓為始以作樂也敔衙也衙止也所以止
樂也舂撞也牘筑也以舂築地為節也籥躍也氣躍出
也篴滌也其聲滌滌然也鐃聲鐃鐃也人聲曰歌歌柯
也歌之言是其質也以聲吟詠有上下如草木之有柯
葉也故兗冀言歌聲如柯也竹曰吹吹推也以氣推發
其聲也吟嚴也其聲本出于憂愁故其聲嚴肅使人聽
之悽歎也(釋名)
瑟曰文鵠笙曰采庸鼓曰送君鐘曰華由磬曰洗東皆
仙樂也(致虚閣雜爼)
西王母奏環天之和樂列以重霄之寶器器則岑華鏤
管䀟澤雕鐘員山靜瑟浮瀛羽磬撫節按歌萬靈皆聚
環天者鈞天也和廣也岑華山名也在西海上有象竹
截為管吹之為羣鳳之鳴䀟澤出精銅可為鐘鐸員山
其形員也有大林雖疾風震地而林木不動以其木為
琴瑟故曰靜瑟浮瀛即瀛洲也上有青石可為磬磬者
長一丈輕若鴻毛因輕而鳴(拾遺記)
秦始皇八月十五日武夷君魏子騫會鄉人于幔亭命
張安陵打引鼓趙元竒拍副鼓劉小禽坎鈴鼓曾少重
擺鼗鼓喬知滿振嘈鼓高子春持短鼓鮑公希吹横笛
何鳳兒拊節板東幄奏賓雲左仙之曲次命董嬌娘彈
坎篌謝英妃撫長琴吕荷香戞國腹(即琵琶)黃次姑噪悲
慄(即篳篥)白秀澹鳴洞簫宋小蛾運居巢(笙)羅妙容揮䤶
銚(銅鈸)西幄奏賓雲右仙之曲行酒進食乃令彭令昭唱
人間可哀之曲(武夷古記)
王母設膳于漢武帝命王子登彈八音之璈董雙成吹
雲和之笙石公子擊昆庭之鐘許飛瓊鼓震靈之簧阮
靈華拊五雲之石范成君擊洞陰之磬叚安香作九天
之鈞(内傳)
高仙肹遊洞靈見上清元君龜山君二眞乃命侍女王
延賢于廣運等彈雲林琅玕之璈安德音范四珠擊昆
明之筑左抱容韓賢賓吹鳳鸞之簫趙運子李慶玉拊
流金之石辛白鵠鄭辟方燕婉來回雙蓮等四人合歌
(太平廣記)
北含玉女宋聯涓彈九氣之璈東華玉女煙景珠擊西
盈之鐘林雲玉女賈屈庭吹鳳唳之簫飛玄玉女鮮于
靈拊九合玉節太極眞人發排空之歌青童吟太霞之
曲神王諷晨啟之章清虛詠駕飈之詞(魏夫人内傳)
凡琴曲和樂而作名之曰曲憂愁而作命之曰操(風俗通)
琴之為樂所以詠而歌之也故其别有暢有操有引有
吟有弄有調堯之神人暢為和樂而作也舜之思親操
為孝思而作也襄陽會稽之類夏后氏之操也訓鈿之
類商人之操也離憂之類周人之操也謂之引若魯有
關雎引衛有思歸引之類也謂之吟若箕子吟夷齊吟
之類也謂之弄若廣陵弄之類也謂之調若子晉調之
類也(琴瑟論)
人君冬至日使八能鼓瑟瑟用槐木長八尺一寸夏至
日鼓琴琴用桑木長五尺七寸(槐取氣上桑取氣下)
雲和之琴冬至日于地上圜丘奏之龍門之琴于宗廟
奏之(周禮)
祝融取榣山之櫬作琴彈之有異聲能致五色鳥舞于
庭中琴之至寶者一曰凰來二曰鸞來三曰鳳來(古琴錄)
爾雅云大琴曰離二十絃或傳此是伏羲所制
新論云神農為琴七絃以通萬物而考治亂而洽聞記
乃云二十五絃說文世紀隋志小史通歷又皆以為五
絃非也按廣雅神農之琴長六尺六寸有六分
神農琴上有五絃曰宫商角徵羽文王增二絃曰少宫
商(廣雅)
昔神農造琴以定神齊婬&KR0008;去邪欲反天眞者也舜彈
五絃之琴而天下治堯加二絃以合君臣之恩也(揚雄琴清)
(英)
堯使無勾作琴五絃(通禮纂要)
今琴長四尺五寸法四時五行也七絃者法七星也(上)
琴本五絃宫商角徵羽也加二絃文武也後漢蔡邕又
加二絃象九星(琴書)
神人暢帝堯所作堯彈琴感神人現故制此弄也(謝希逸琴)
(論)
帝俊生晏龍晏龍是為琴瑟(山海經)
帝俊有琴曰電母每夏月電光一照則絃自鳴(古琴錄)
素女播都廣之琴温風冬飄素雪夏零鸞鳥自歌鳳鳥
自舞靈壽自花
晏龍有良琴六一曰菌首二曰義輔三曰蓬明四曰白
民五曰簡開六曰垂漆(並上)
帝相元年條谷貢桐芍藥帝命羿植桐于雲和命武羅
伯植芍藥于後苑武羅伯諫曰帝方崇厥德怪草竒木
懼遷厥嗜宜食駕車之善馬帝不從于是作誼諫羿乃
伐桐為琴以進帝帝善之名曰條谷帝稍移于音樂不
聽政事為羿所逐居于商丘援琴作源水之歌歌曰涓
涓源水不壅不塞轂既破碎庸大其輻事以敗矣乃重
太息(古琴䟽)
務光夏時人好琴(列仙傳)
太戊三十一年伊陟作琴名曰國阿(古琴錄)
伶官周虞隋琴三尺六寸有大聲進于文王至成王時
二叔流言乃作周公操以獻流涕不已(琴譜)
桓公名白博有五皓之稱厲王名長琴有修短之目(顔之)
(推家訓)
周宣王有琴曰嚮風背銘云墻有耳伏寇在是武王之
遺器也宣王每朝姜后輒以此銘援琴奏宣王于是益
兢兢不怠(古琴錄)
周亮瀟灑高放不干榮禄太子晉聞之召與相見或鼓
琴吹笙同遊商洛亮乃以一絃孤彈八音諧暢百禽率
舞太子嘉之賜九光七明之芝及飛解脱網之道亮修
道服之日覺神驗嘗與仙人遊行寶洞挹潄玉酒彈琴
奕棋嘯歌終日(眞仙通鑑)
伯牙學琴于成連三年不成成連云吾師方子春今在
東海中能移人情乃與伯牙俱往至蓬萊山謂伯牙曰
子居習之吾將迎師刺船而去旬時不返伯牙近望無
人但聞海水洞滑崩折之聲山林窅冥羣鳥悲號捨然
而嘆曰先生將移我情乃援琴而歌曲終成連回刺船
迎之而還伯牙遂為天下妙矣(樂府解題)
伯牙遊于泰山之陰卒逢暴雨止于巖下心悲乃援琴
而鼓之初為霖雨之操更造崩山之音曲每奏鍾子期
輒窮其趣(列子)
列子嘗遊泰山見霹靂傷桐因而制琴有大聲居鄭圃
四十年人無知者作襄陵枯魚二曲綴七十二小調作
一百六十雅弄(琴譜)
匏巴鼓琴而鳥舞魚躍鄭師文聞之棄家從師襄遊柱
指鉤絃三年不成章師襄曰子可以歸矣師文舍其琴
而歎曰文非絃之不能鉤非章之不能成文所存者不
在絃所志者不在聲内不得于心外不應于器故不敢
發手而動絃且小假之以觀其後無幾何復見師襄師
襄曰子之琴何如師文曰得之矣請嘗試之于是當春
而叩商絃以召南吕凉風忽至草木成實及秋而叩角
絃以激夾鐘温風徐廻草木發榮當夏而叩羽絃以召
黃鐘霜雪交下川池暴沍及冬而叩徵絃以激蕤賓陽
光熾烈堅冰立散將終命宫而總四絃則景風翔慶雲
浮甘露降醴泉湧師襄乃撫心高蹈曰微矣子之琴也
雖師曠之清角鄒衍之吹律亡以加之彼將挾琴執管
而從子之後耳(列子)
宋華元獻楚王以繞梁之琴鼓之其聲嫋遶于梁間循
環不已楚王樂之七日不聽朝樊姬進曰君淫于樂矣
昔桀好妹喜之瑟而亡其身紂聽靡靡之音而喪其國
今君遶梁是樂七日弗朝君樂亡身喪國乎于是以鐡
如意搥琴而破之(古琴䟽)
祝牧入山樵採得異木其狀類禽因斵成之名曰太古
與妻偕隠嘗作歌鼓之曰天下有道我黻子佩天下無
道我負子戴優哉游哉聊以卒歲(上)
師曠鼓琴通于神明玉羊白鵲翾翔墜投(瑞應圖)
月琴晉師曠作中為月形圖寫山水(琴譜)
師襄衛師襄作肩項直而深端有亂紋如絲綴七十二
調作八百九十曲為孔子師
鳳嗉衛師曹作頂上綴兩圓蟬作二十九引定為六十七
調以琴謁靈公每鼓琴有仙集(並上)
孔子作槃琴哀鳴犢舜華(家語)
掩容閔子作孔子薦之為上卿後作離洞雲朝天鶴以
獻孔子孔子知其有退意後以辭歸(掩容一名振谷)
龍首周召公之後姬剛所作于两額間出尖勢廣二寸
半有清實幽遠之音
龍腰魯謝涓子作腰間作半月形三絃如七絃之音嘗
遊江淮鼓琴于水側遇一女抱小綠綺撫弄非常俗之
聲涓子訝之曰妾北陵之女也因授清江引
龍額魯賀雲作頂肩斜生一寸二分五絃常于淮泗夜
靜撫琴忽有三人來曰我商三賢也先生之琴盡善然
于古法未甚協因授皎月風雷之曲
雙月榮啓期作腰間為二小月形(並上)
城西門即寇先鼓琴處也先好釣居淮水傍宋景公問
道不告殺之後十年止此門鼓琴而去(水經注)
昔者衛靈公將之晉至濮水之上稅車而放馬設舍以
宿夜分而聞鼓新聲者而說之使人問左右盡報勿聞
乃召師涓而告之曰有鼓新聲者使人問左右盡報弗
聞其狀似鬼神子為聽而寫之師涓明日報曰臣得之
矣而未習也請復一宿習之靈公曰諾因復留宿明日
而習之遂去之晉晉平公觴之于施夷之臺酒酣靈公
起公曰有新聲願請以示平公曰善乃召師涓令坐師
曠之旁援琴撫之未終師曠撫止之曰此亡國之聲不
可遂也平公曰此道奚出師曠曰此師延之所作與紂
為靡靡之樂也及武王伐紂師延東走至于濮水而自
投故聞此聲者必于濮水之上先聞此聲者其國必削
不可遂平公曰寡人所好者音也子其使遂之師涓鼓
究之平公問師曠曰此所謂何聲也師曠曰此所謂清
商也公曰清商固最悲乎師曠曰不如清徵公曰清徵
可得而聞乎師曠曰不可古之聽清徵者皆有德義之
君也今吾君德薄不足以聽平公曰寡人之所好者音
也願試聽之師曠不得已援琴而鼓一奏之有玄鶴二
八道南方來集于郎門之垝再奏而列三奏之延頸而
鳴舒翼而舞音中宫商之聲聲聞于天平公大悅坐者
皆喜平公提觴而起為師曠壽反坐而問曰音莫悲于
清徵乎師曠曰不如清角平公曰清角可得而聞乎師
曠曰不可昔者黃帝合鬼神于泰山之上駕象車而六
蛟龍畢方並鎋蚩尤居前風伯進掃雨師灑道虎狼在
前鬼神在後騰蛇伏地鳳凰覆上大合鬼神作為清角
今主君德薄不足聽之聽之將恐有敗平公曰寡人老
矣所好者音也願遂聽之師曠不得已而鼓之一奏之
有玄雲從西北方起再奏之大風至大雨隨之裂帷幕
破爼豆隳廊瓦坐者散走平公恐懼伏于廊室之間晉
國大旱赤地三年平公之身遂瘙病故曰不務聽治而
好五音不已則窮身之事也(韓非子)
樂師扈子非荆王信䜛佞殺伍奢伯州犁而寇不絶于
境又傷昭王困廹幾為天下大鄙然已愧矣乃援琴為
楚作窮劫之曲以暢君之廹厄之暢逹也其詞曰王邪
王邪何乖烈不顧宗廟聽䜛孽任用無忌多所殺誅夷
伯氏族幾滅二子東奔適吳越吳王哀痛助忉怛垂涕
舉兵將西伐伍胥伯嚭孫武决三戰破郢王奔發留兵
縱騎虜荆闕楚荆骸骨遭發掘鞭辱腐屍耻難雪幾危
宗廟社稷滅嚴王何罪國幾絶卿士悽愴民惻悷吳軍
雖去怖不歇願王更隠撫忠節勿為䜛口能謗䙝昭王
垂涕深知琴曲之情扈子遂不復鼓矣(吳越春秋)
孔子學鼓琴于師襄子而不進師襄子曰夫子可以進
矣孔子曰丘已得其曲矣未得其數也有間曰夫子可
以進矣曰丘已得其數矣未得其意也有間復曰夫子
可以進矣曰丘已得其人矣未得其類也有間曰邈然
遠望洋洋也翼翼乎必作此樂也黝然黑頎然而長以
王天下以朝諸侯者其惟文王乎師襄子避席再拜曰
善師以為文王之操也故孔子持文王之聲知文王之
為人師襄子曰敢問何以知其文王之操也孔子曰然
夫仁者好偉和者好粉智者好彈有殷勤之意者好麗
丘是以知文王之操也
越王還于吳置酒文臺羣臣為樂乃命樂作伐吳之曲
樂師曰臣聞即事作操功成作樂君王復讐還耻威加
諸侯受霸王之功功可象于圖畫德可刻于金石聲可
託于絃管名可留于竹帛臣請引琴而鼓之遂作章暢
辭曰屯乎今欲伐吳可未耶
越王既已誅忠臣霸于關東從瑯琊起觀臺周七里以
望東海死士八千人戈船三百艘居無幾射求賢士孔
子聞之從弟子奉先王雅琴禮樂奏于越越王乃被唐
夷之甲帶步光之劒仗屈盧之矛出死士以三百人為
陣關下孔子有頃到越王曰唯唯夫子何以教之孔子
曰丘能述五帝三王之道故奏雅琴以獻之大王越王
喟然歎曰越性脆而愚水行山處以船為車以檝為馬
往若飄然去則難從悅兵敢死越之常也夫子何說而
欲教之孔子不答因辭而去(並上)
覆杯魏師經作于两肩作廣翅横十二寸五絃(琴譜)
鳳勢魏揚英作于两肩腰間為飛尖勢廣二寸有霹靂
聲
鳳舌衛秦珏作鳳舌斜飛三寸下有峻形習徵調每坐
風雪中鼓之俄有和氣陳虞命鼓琴當盛夏操南音忽
西有雲起曲終雪已糝徑矣(並上)
師經鼓琴魏文侯起舞賦曰使我言而無見違師經援
琴而撞文侯不中中旒潰之文侯謂左右曰為人臣而
撞其君其罪如何左右曰罪當烹提師經下堂一等師
經曰臣可一言而死乎文侯曰可師經曰昔堯舜之為
君也唯恐言而人不違桀紂之為君也唯恐言而人違
之臣撞桀紂非撞吾君也文侯曰釋之是寡人之過也
懸琴于城門以為寡人符不補旒以為寡人戒(說苑)
晉王謂孫息曰子鼓琴能令寡人悲乎息曰今處高堂
邃宇連屋重戸藿肉漿酒倡樂在前難可使悲者乃謂
少失父母長無兄嫂當道獨坐暮無所止于此者乃可
悲耳乃援琴而鼓之晉王傷心哀涕曰何子來遲也(揚雄)
(琴清英)
昔思革子石文子叔愆子相與為友欲往見楚王至于
嶔巖之間卒逢飄風暴雨共伏于空柳之下衣寒糧乏
自度不能俱活以革子為賢乃并衣糧與之二子遂凍
餓而死革子見楚王楚王設鐘鼓以樂之革子愴然而
悲援琴而鼓王曰琴何悲哉革子推琴離席流涕下對
曰臣友二人石文子叔愆子竊慕大王高義欲來俱謁
至嶔巖間飄風暴雨卒至不勝凍餒遂死楚王曰嗟乎
有如是耶于是賜革子黃金百斤命左右收二子葬之
而以革子為相(琴操)
楚王子無虧有琴曰青翻後質於秦不得歸因撫琴歌
曰洞庭兮木秋涔陽兮草衰去千里之家國作咸陽之
布衣(古琴錄)
臣常行僕饑馬疲正値主人開門主人出獨有主人女
在欲置臣堂上太高堂下太卑乃為蘭房奥室止臣其
中中有鳴琴焉臣援琴而鼓之為秋竹積雪之曲(宋玉諷賦)
應侯與賈子坐聞有鼓琴之聲應侯曰今之琴一何悲
也賈子曰夫張急調下故使之悲耳張急者良材也調
下者官卑也取夫良材而卑官之安能無悲乎(說苑)
趙遣使于楚臨去趙王方鼓琴使者因跪曰大王鼓琴
未有如今日之悲也請記其處王曰不可夫時有燥濕
絃有緩急徽柱推移不可記也使者曰臣愚請借此以
譬之楚之去趙二千餘里變改萬端亦猶絃不可記也
秋風入松栢曲雍門為齊王奏此音極慘悽王寒思着
纊
秦惠文有琴一曰宣和二曰閑邪故夏侯湛琴賦云聊
閑邪于五絃兮翼宣和于萬里(古琴錄)
聶政刺韓王者聶政之所作也政父為韓王治劒不成
王殺之時政未生及壯問母父何在母告之政欲殺王
乃學塗入王宫拔劒刺王不得踰城出入泰山遇仙人
學鼓琴漆身為厲吞炭變其音七年而琴成欲入韓國
道逢其妻妻對之泣政曰夫人何故泣妻曰聶政出遊
七年不歸吾嘗夢見君對妾笑齒似政故悲而泣政曰
天下人齒盡政若耳曷為泣乎即復入山中仰天歎曰
嗟乎變容易身欲報讐而為妻所知父讐當何時復援
石擊落其齒留山中三年後入韓國人莫知政政鼓琴
闕下觀者成行王乃召政政内刀琴中而見王王使之
琴政援琴而歌于是左手持衣右手出刀以刺王殺之
自知當及母即自&KR0034;破面皮斷其形體人莫能識乃梟
裂政市懸金其側有知此人者賜金千斤一婦人往哭
曰嗟乎為父報讐耶顧謂市人曰此聶政也為父報讐
知當及母乃自&KR0034;面何愛一女子身而不揚吾子名哉
乃抱政尸而哭絶行脉而死(古琴操)
荆軻劫秦王將刺之王曰寡人好琴願聽一曲而就死
軻許之因命琴女文馨奏曲曲曰羅縠單衫可掣而絶
三尺屏風可超而越鹿盧之劒可負而拔王從其言遂
得脱後名其琴曰超屏(古琴錄漏文馨或作月)
神暉秦陳章作于腰下覆四月相向玅作羽音當大暑
一鼓清風颯然(琴譜)
龍腮李斯作于鳳舌之上圓增三寸兩額間收廣二寸
半作狡兔操
趙后為寶琴曰鳳皇皆以金玉隠起為龍鳳螭鸞古賢
列女之&KR3194;亦善為歸風送遠之操(並上)
慶安世年十五為成帝侍郎善鼓琴能為雙鳳離鸞之
曲趙后悦之白上得出入御内絶見愛幸常着輕絲履
招風扇紫綈裘與后同居處欲有子而終無胤嗣(西京雜記)
咸陽庫中有琴長六尺按十三絃二十六徽用七寶飾
之銘曰渥璵之樂玉笛長二尺三寸六孔吹之則見車
馬山林隠鱗相次吹息則不復見銘曰昭華之管
齊人劉道強善彈琴能作單鴻寡鳬之弄聽者皆悲不
能自攝(並上)
文帝得魏文侯時樂人竇公百八十歲文帝竒之問何
服食而至此對曰年十三失明父母教鼓琴日以為常
無所服餌譚以為恒逸樂所以益性命也(新論)
帝常夕望東邊有青雲起俄而見雙白鵠集堂之上倏
忽變為二神女舞于臺握鳳管之簫撫落霞之琴歌清
河春波之曲舒闇海玄落之席散明天發日之香香出
胥池寒國地有發日樹言日從雲出雲來掩日風吹樹
枝拂雲開日光也亦名開日樹樹有汁滴如松脂也(洞冥)
(記河清河記作青吳古琴疏中有清春波之曲當以古琴疏為正)
泰山道士稷丘君武帝時以道術受賜後上東廵泰山
稷丘君擁琴來拜武帝曰陛下勿上也必傷足上必欲
上及上數里左右足指果折乃止(列仙傳)
司馬相如作玉如意賦梁王悦之賜以綠綺之琴文木
之几夫餘之珠琴銘曰桐梓合精(古琴疏)
韋玄成有琴曰常清
桓驎字元龍有琴曰叢竹流風榮之孫也(並上)
女丸以黎洞寶香為琴以崑崙碧玉為絃故曰碧絃琴
(女紅志)
琴鼓山者昔仙人卭疏嘗鼓鳳修之琴于此山故名琴
鼓亦名鳳修(古琴疏)
雷音漢師中作於項綴盤環綴二績形峻有大絃小聲
每彈則羣鳥集作平陵等曲(琴譜)
蟬翼漢宋朦之作尾間綴尖蟬有風雲瀟散之聲
揚雄庾信琴俱名清英(並上)
稷生揮玅琴(張衡逍遥賦)
荀季和有琴曰龍唇一日大風雨失去三年後復大風
雨有黑龍飛入李膺堂中膺諦視識之曰此荀季和舊
物也登門送還季和恐復飛去嵌金於背曰劉累以厭
之改名曰飛龍(古琴錄)
建武十一年盖國女主遣使獻五絃琴中國制也上有
十六字皆鵠頭書唯首伊王二字可識故名曰伊王琴
上寶之(古琴疏)
桓譚善鼓琴著琴道一篇未成肅宗使班固續成之東
觀記琴道未畢但有發章一首
琴曲有蔡氏五弄遊春渌水幽居坐愁秋思並宫調也
蔡邕雅好琴道嘉平初入清溪訪鬼谷先生所居山有
五曲一曲製一弄山之東曲常有仙人遊故作遊春弄
南曲有澗冬夏常渌故作渌水弄中曲即鬼谷子所居
深邃岑寂故作幽居弄北曲高巖猿鳥所集故作坐愁
弄西曲灌木吟秋故作秋思弄曲成出示馬融王子師
軰甚異之(琴歷)
蔡琰善琴能為離鸞别鶴之操(上)
漢桓帝聞楚琴慷慨長歎曰善哉為琴若此而足矣昔
季流子向風而鼓琴聽之者淚下(阮籍樂論)
蠶最巧作繭往往遇物成形有寡女獨宿倚枕不寐私
傍壁孔中視隣家蠶離箔明日繭都類之雖眉目不甚
悉而望去隠然似愁女蔡邕見之厚價市歸繅絲製絃
彈之有憂愁哀怨之聲問琰琰曰此寡女絲也聞者莫
不墮淚(賈子說林)
崔駰字亭伯有琴曰卧水背銘曰空桑之桐泗濱水丁
緩造琴於策底彈之福降壽靡已(古琴疏)
傅毅字武仲有琴銘曰永寶科斗蟲篆(上)
魏武帝宫人有盧女者故將軍應叔之姊也七歲入漢
宫學鼓琴善為新聲(樂志)
琴經一卷諸葛亮撰述製琴之始及七絃之音十三徽
所象之意(中興書目)
吳叔治修夏月納凉門外時聞桐樹下有琴聲後一胡
請以五百金買此樹叔治曰金欲得耳苐吾自以口就
食即見此樹今何忍伐之後叔治出為北海主簿歸已
為族人賣去久之胡以二琴至示叔治一曰陰姬一曰
陽娃不加少漆斵磨光毫其文宛然各有仙女弄琴之
狀云凉天月下不鼓而自鳴請留其一以一相報叔治
拒而不受(古琴疏)
孫登鼓一絃琴五音俱備後人效之名曰孫仙
孫登琴遇雨必有響如刃物聲竟因陰雨破作數截有
黑蛟湧去(金徽變化傳)
嵇康從孫登學琴登不教之曰子有逸羣之才必當戮
於市康遂别去向南行至會稽山王伯通家求宿伯通
造得一館未得三年每夜有人宿者不至天明即死伯
通遂常閉之至是康留宿館中一更後乃取琴彈二更
時見有八鬼從館後出康懼問鬼曰王伯通造得此館
成來三年每夜有人宿者死總是汝八鬼殺之鬼曰我
非殺人鬼是舜時掌樂官兄弟八人號曰伶倫舜受佞
臣之言枉殺我兄弟在此處埋主人王伯通造舘不知
向我上築墻壓我悶我見有人宿者出擬告之彼見我
等自懼而死即非我等殺之今願先生與主人說取我
等骸骨遷别處埋葬期半年主人封為本郡太守今賞
先生一廣陵曲天下妙絶康聞知大悦遂以琴與鬼鬼
彈一遍康即能彈彈至夜深伯通向宅中忽聞琴聲美
麗乃披衣起坐聽琴音深怪之乃問康康具言其事明
日伯通使人掘地果見八具骸骨遂别造棺就高潔處
遷埋後晉文帝時伯通果為太守康為中散大夫帝令
康北面受詔教宫人曲康不肯教後帝殺康於市康遂
抱琴而死(眞仙通鑑)
嵇康臨死謂其兄曰向以琴來否兄曰已至康取調之
為太平引曲成歎息曰太平引絶於今日耶(文士傳)
嵇康抱琴訪山濤濤醉欲剖琴康曰吾賣東陽舊業以
得琴乞尚書令何輪珮玉截為徽貨所衣玉簾中單
買縮絲為囊論其價乃於武庫争先汝欲剖之吾從死
矣(金徽變化篇)
潘正叔尼有琴題曰抱寢八分書(古琴疏)
趙正字文業渭水人情度敏逹性好譏諫苻堅末年寵
惑鮮卑惰於治政正因援琴歌曰昔聞孟津河千里作
一曲此水本自清是誰攪令濁堅動容曰是朕也又歌
曰北園有棗樹布葉垂重陰外雖饒棘刺内實有赤心
堅笑曰將非趙文業耶其調戲機捷皆此類也(前秦錄)
阮瞻字千里讀書不甚研求而默識其要善彈琴内兄
潘岳每令彈琴終日逹夜無忤色(晉書)
雲泉晉劉安世作項傍為半月勢遇神女授江南春塞
上月二曲(琴譜)
戴逵有琴曰躍魴子勃有琴曰應谷作垂露書(古琴錄)
戴顒字仲若父逵喜琴顒及兄勃並受琴於父父殁所
傳之聲不忍復奏各造新弄五部顒又製長弄一部並
傳於世(宋書)
衡陽王義季鎮京口長史張邵與戴顒姻通迎來止黃
鵠山義季亟從之游顒服其野服不改常度為義季鼓
琴並新聲變曲其三調游弦廣陵止息之流皆與世異
文帝每欲見之嘗謂黃門侍郎張敷曰吾東廵之日當
宴戴公山下也(南史)
沈玩琴曰霜霄鐵馬(古琴錄)
横陽令賀韜得吹臺之桐為琴一曰嘯魚一曰恒壽
王僧虔長子名慈外祖江夏王劉義恭迎之入中齋施
諸寶物恣其所取慈惟取素琴一張孝子圖一事時慈
才七歲
宋太祖琴曰靡玉即命蕭思話彈於鍾山賜銀鍾酒者
也(並上)
正合南宋文帝元嘉年間之琴言與天地正和之氣合
也(琴譜)
何仲弘偃為吏部尚書有琴曰霜空鴈響(古琴疏)
禇彦回與王彧謝莊等共聚袁粲宅初秋凉夕風月甚
美彦回援琴奏别鶴之曲宫商既調風神諧暢謝莊撫
節嘆曰以無累之神合有道之器宫商暫離不可得已
(南齊書)
柳惲字文暢世隆次子也初宋時有嵇元榮羊盖者並
善琴云傳戴安道法惲從之學特窮其妙竟陵王子良
雅賞狎之子良常置酒後園有晉太傅謝安鳴琴在側
援以授惲惲彈為雅弄子良曰卿巧越嵇心妙臻羊體
(上)
惲父世隆彈琴為士流第一惲每奏父曲嘗感思復變
備寫古詩嘗賦詩未就以筆搖琴坐客過以筯扣之惲
驚其哀韻乃製雅音後世傳擊琴自此世俗有彈獨弦
琴以竹作扣擊之聲疑此(南史)
柳文暢琴號曰春風(古琴疏)
徐修仁勉琴銘曰貧士舊傳即五柳先生無絃琴
虞炎會稽人少時至秦望山見獵人得一鹿向炎悲鳴
炎買而放之後過山下遇一人贈以古琴忽不見背有
芝英書不可辨後示沈約約覽久之曰土離塵曾獲貝
遇文惠至驃騎十二字也是時已為惠文子所重官至
驃騎將軍矣沈嘆異久之盖土離塵者鹿也曾獲貝者
贈也始悟其為放鹿報也(並上)
怡神謝莊之琴其人七歲能文章當時稱江南獨步(琴譜)
張弘靜有古琴漆光盡退色如墨石銘曰落花流水一
夕聞鼠聲甚急命婢以火燭之見有斷絃繫得一鼠弘
靜異之改名鼠畏
鄭祖述能鼓琴自造龍吟十弄云嘗夢人彈琴寤而寫
得當時以為絶妙
連珠隋逸士李疑作於玉女腰傍為連珠彩絃音操清
亮俗呼連珠先生作竹吟風哀松露草蟲子規山樂又
綴三十六小調(並上)
子游汾亭坐鼓琴有舟而釣者過曰美哉琴意傷而和
怨而靜在山澤而有廊廟之志非太公之都磻溪則仲
尼之宅泗濱也子驟而鼓南風釣者曰嘻非今日事也
道能利生民功足濟天下其有虞氏之心乎不如舜自
鼓也聲存而操變矣子遽捨琴謂門人曰情之變聲也
如是乎起將延之釣者搖竿鼓栧而逝遂志其事作汾
亭操焉(文中子)
柳遠字季雲性麤放無拘檢時人或謂之季瘨好彈琴
耽酒時有文詠孝武初除儀同開府參軍事放情琴酒
之間每出行返家人或問消息答云無所聞縱聞亦不
解(上)
余家世所寶琴書圖畫廣明之亂散失蕩盡其中二琴
一名響泉一名韶磬皆希代之寶也(張戎樞響泉記)
北齊王元景為尚書性雖懦緩而每事機捷有奴名典
琴嘗旦起為索食謂之解齋奴曰公不作齋何故常云
解齋元景徐謂奴曰我不作齋不得為解齋汝作字典
琴何處有琴可典(啟顔錄)
昔有一人夜誦經甚悲悲至意感忽有懷歸之哀太上
眞人忽作凡人徑往問之子嘗彈琴耶答曰在家時嘗
彈之眞人曰絃緩何如答曰不鳴不悲又問絃急何如
答曰聲絶而傷悲又問緩急得中如何答曰衆音和合
八音妙奏矣真人曰學道亦然執心調適亦如彈琴道
可得矣(眞誥瑟以下)
春皇絲桑為瑟均土為塤禮樂於是乎與矣(拾遺記)
世紀伏羲作瑟三十六絃盖瑟屬隂故用十六之數世
本云庖羲瑟五十絃後黃帝使素女鼓之哀不自勝破
為二十五絃具二均聲故小司馬三皇紀及小史皆云
伏羲所作之瑟二十五絃按揚雄云夫心與治游乎太
和唯唐虞能充其任神與化蕩乎無竟唯伏羲能承其
統故二十五絃之具非牙曠不能以為神弓矢質的之
具非羿逢不能以為妙隋志又云二十七絃乃爾雅之
所謂灑非此
女媧用五絃之瑟於澤丘動陰聲極其數而為五十絃
以交天神神聽之悲不能克乃破為二十五絃以抑其
情具二均聲樂底而天下幽微亡不得其理(五絃乃朱㐮氏之瑟)
(女媧用之非伏羲也)
朱㐮氏立於是多風羣陰閟曷諸陽不成百物散解而
果蓏草木不遂遲春而黃落盛夏而痁痎乃令士逹作
五絃之瑟以來陰氣以定羣生命曰來陰(士逹似是不逹之訛然樂)
(錄吕覽等明言命士逹今從之)
公輸子巧用材也不能以檀為瑟(慎子)
師曠見太子晉師曠東躅其足曰善哉善哉王子曰太
師乎何舉是驟師曠曰天氣寒躅是以數舉也王子曰
請入坐遂敷席注瑟師曠曰歌無射曰國誠寧矣遠人
來觀佾義經矣如樂無荒乃注色於王子(周書)
廣博物志卷三十四
