廣博物志卷四十
明董斯張撰
器用二(舟)(車)
化狐作舟(物理論舟又虞姁作舟見吕氏春秋又共鼓貨秋作見世本又番禺始為舟見山海經)
(棄作舟見墨子)
遂人以匏濟水伏羲始乘桴軒轅作舟楫顓頊作篙槳
帝嚳作舵櫓堯作維牽夏禹作舵加以篷&KR0008;帆檣伍員
樓船(物原)
水用舟沙用䦊泥用輴山用&KR0008;(文子)
天子造舟諸侯維舟大夫方舟士特舟庶人乘泭(爾雅)
船循也循水而行也又曰舟言周流也其前立柱曰椳
巍巍也巍巍高貌也其尾曰柂柂拖也後見拖曳也且
弼正船使順流不使他戾也在旁曰櫓櫓膂也用膂力
然後舟行也引舟者曰筰筰作也作起也起舟使行動
也在旁撥水曰櫂櫂濯也濯於水中也且言使舟櫂進
也又謂之札形似札也又謂之楫楫捷也撥水使舟捷
疾也所用斥旁岸曰交一人前一人還相交錯也帆泛
也隨風張幔曰帆使舟疾汎汎然也舟中牀以薦物者
曰笭言但有簀如笭牀也南方人謂之笭&KR0034;言濕漏之
水&KR0034;然從下過也其上板曰覆言所覆衆枕也其上屋
曰廬象廬舍也其上重室曰飛廬在上故曰飛也又在
上曰爵室於中候望之如鳥雀之警示也軍行在前曰
先登登之向敵陣也狹而長曰艨衝以衝突敵船也輕
疾者曰赤馬舟其體正赤疾如馬也上下重牀曰艦四
方天板以禦矢石其内如牢檻也五百斛以上還有小
屋曰斥候以視敵進退也三百斛曰&KR1994;&KR1994;貂也貂短也
江南所名短而廣安不傾危者也二百斛以下曰艇其
形徑挻一人二人所行也(釋名)
小船謂之艇艇之小者曰䒀船頭謂之舳尾謂之艫楫
謂之橈車轅上者謂之&KR0008;轅謂之輈軫謂之枕較謂之
幹衡扼也扼上者謂之鳥喙(小爾雅)
舟舫榜船也&KR1994;艬&KR1299;艜艒䑿䒀舺舴艋艆䑼䑦&KR1139;艑□
&KR0008;艡舽船䑬舸&KR0008;艛&KR0008;䑴艃&KR2476;舶艀艦舼艇艅&KR0008;艨艟
艗□舴艋&KR0008;舟也&KR0034;&KR0034;㶇筏也&KR3837;謂之舷䑳謂之桄造
舟謂之浮梁(廣雅)
玉山傍有丹桂紫桂白桂皆直上百尋可為舟航謂之
文桂之舟(拾遺記)
堯登位三十年有巨查浮於西海查上有光夜明晝滅
海人望其光乍大乍小若星月之出入矣查常浮繞四
海十二月一周天周而復始名曰貫月查亦謂掛星查
羽人棲息其上羣臣含露以漱日月之光則如暝矣(上)
夏禹欲造獨木船知梓潼縣尼陳山有梓木徑一丈二
寸令匠者伐之樹神為童子不伏禹責而伐之(蜀記)
天子乘龍舟鳥舟浮於大沼(穆天子傳)
越絶書舟名須慮
晉平公使叔向聘於吳吳人拭船以送之左五百人右
五百人有繡衣豹裘者叔向歸以告平公平公曰吳其
亡乎奚以敬舟奚以敬民叔向對曰君為馳底之臺上
可以發千兵下可以陳鐘鼓諸侯聞君者亦曰奚以敬
臺奚以敬民所敬各異也於是平公乃罷臺(說苑)
秦為太白船萬艘欲以攻楚(蜀王本紀)
昆明池漢時有豫章船一艘載一千人(酉陽雜爼)
漢武帝思懷往者李夫人不可復得時始穿昆靈之池
泛翔禽之舟帝自造歌曲使女伶歌之時日已西傾凉
風激水女伶歌聲甚遒因賦落葉哀蟬之曲曰羅袂兮
無聲玉墀兮塵生虛房冷而寂寞落葉依於重扃望彼
美之女兮感余心之未寕帝聞唱動心悶悶不自支持
命龍膏之燈以照舟内悲不自止(拾遺記)
虬泉池在五柞宫北中有追雲舟起風舟待僊舟含烟
舟或以沙棠為枻檝或以木蘭文柘為櫓棹又起五層
臺於月下(洞冥記)
帝乘衝瀾靈鶂之舟以香金為鈎霜絲為綸丹鯉為餌
釣於臺下得白鮫焉(拾遺記)
太液池中有鳴鶴舟容與舟清曠舟採菱舟越女舟
(西京雜記)
昆明池中有弋檀舟(上)
昆明池中有撞雷舸(洞冥記)
靈池中有轉羽舫凌龍舫凌波舫(述異記)
影娥池中有遊月船觸月船鴻毛船遠見船載數百人
或以青桂之枝為櫂或以木蘭之心為檝練實之竹為
篙紉石之脉為繩䌫也石脉出晡東國細如絲可縋萬
斤生石裏破石而後得此脉縈緒如麻紵也名曰石麻
亦可為布也(上)
漢武帝乘鬱金楫泛積翠池自吹縹玉笛
地理志有京兆尹船司空注云本主船之官遂以名縣
婕妤接帝於太液池作千人舟號合宫之舟池中起為
瀛洲榭高四十尺帝御流波文縠無縫衫后衣南越所
貢雲英紫裙碧瓊輕綃廣榭上后歌舞歸風送遠之曲
帝以文犀簮擊玉甌令后所愛侍郎馮無方吹笙以倚
后歌中流歌酣風大起后順風揚音無方長噏細嫋與
相屬后裙髀曰顧我顧我后揚袖曰仙乎仙乎去故而
就新寕忘懷乎帝曰無方為我持后無方捨吹持后履
久之風霽后泣曰帝思我使我仙去不得悵然曼嘯泣
數行下帝益愧愛后賜無方千萬入后房闥他日宫姝
幸者或襞裙為繒號曰畱仙裙(飛燕外傳)
菌桂之舟晨鳬之舸(王粲海賦)
宛渠之民乘螺舟而至舟形似螺沉行海底而水不浸
入一名淪波舟(拾遺記)
舟名青翰十翼赤馬(釋名)
綠鷁䓤鶖皆船名(劉禎魯都賦)
管寕泛海舟欲覆乃曰吾嘗一朝科頭三晨宴起過皆
在此風乃息(魏志)
管寕死遼東三十七年歸柩而阻海風同行數十船俱
没惟寕船望見火光投之得島嶼及上岸無火亦無人
玄晏先生以為積善之感(獨異志)
孫權乘飛靈大船(吳都賦)
諸葛恪製鴨頭船(吳志)
孫皓嘗問詩云汎彼栢舟唯栢舟乎張尚對曰詩言檜
楫松舟則松亦中舟也(環濟吴紀)
長史劉繪循治洛陽以東運渠通州嘗用赤馬(赤馬船名杜)
(預表)
天泉池有紫宫舟升進舟曜陽舟飛龍舟射獵舟靈芝
池有鳴鶴舟指南舟舍利池有雲母舟無極舟都亭池
有華泉舟常安舟(晉宫閣記)
翟湯字道淵始安守干寶與湯通家遺湯一船勅吏曰
翟公廉讓致書訖委船而還湯旣無反致乃以貨之買
絹物寄還寶寶本以為惠而反煩之益歎愧焉(晉書)
晉時錢塘浙江有樟林桁大船每有乘者輒漂盪搖揚
而不可禁嘗鳴鼓錢塘江頭凌浪如故惟船吏章粤能
相制伏及粤死遂廢去(異苑)
晉徐榮者瑯琊人嘗至東陽還經定山舟人不慣誤墮
洄澓中遊舞濤波垂欲沈没榮無復計惟至心呼觀世
音斯湏間如有數十人齊力引船者踊出澓中還得平
流沿江還下日已向暮天大隂闇風雨甚駛不知所向
而濤浪轉盛榮誦經不輟口有頃望見山頭有火光赫
然廻柂趣之逕得還浦舉船安穏旣至亦不復見光同
旅異之疑非人火明旦問浦中人昨夜山上是何火光
衆皆愕然曰昨風雨如此豈如有火理吾等並不見然
後了其為神光矣(法苑珠林)
宋沙門竺惠慶廣陵人也經行修明元嘉十二年荆揚
大水川陵如一惠慶將入廬山船至小而暴風忽起同
旅已得依浦唯惠慶船未及得泊飄颺中江風疾浪涌
静待淪覆慶正心端念誦觀世音經洲際之人望見其
船迎飈截流如有數十人牽挽之者逕到上岸一舫全
濟(冥祥記)
羊侃初赴衡州於兩艖䒀起三間通梁水齋飾以珠玉
加之錦繢盛設幃屏陳列女樂乘潮解䌫臨波置酒緣
塘傍水觀者填咽
江革自武陵王長史除都官尚書將還所給一舸舸艚
偏欹不得安卧乃於西陵岸取石數片以實之其清貧
如此(南史)
王琳每戰勝艦則有聲如野猪其戰艦千載以野猪為
名(南史)
陳後主時船下有聲云明年亂視之得嬰兒長三尺而
無頭(上)
北齊沙門靈昭甚有巧思武成帝令於山亭造流杯池
船每至帝前引手取杯船即自住上有木小兒撫掌遂
與絲竹相應飲訖放杯便有木人速還上飲若不盡船
終不去未幾靈昭忽拊心疑有刀刺湏臾吐血而終(太平)
(廣記)
隋梁睿請伐陳文帝詔曰陳國未盡藩節誠湏責罪興
師若命水龍終當屈(水龍謂戰船也)
有龍舟鳳艒(艒音墨隋志)
行次洛口御龍舟皇后御翔螭舟又有小水殿九名浮
景舟諸妃嬪所乘又有大朱航三十六名漾綵船貴人
美人及十六夫人所乘又有朱鳥航二十四艘蒼螭航
二十四艘白虎航二十四艘玄武航二十四艘又有飛
羽舫六十艘青鳬舸十艘凌波舸十艘官人習水者乘
之餘人有五樓船五十二艘諸王公主及三品以下坐
三樓船一百二十艘四品官人及四道場玄壇僧尼道
士坐二樓船二百五十艘五品以上及諸國蕃官乘板
榻二百艘載羽儀服飾百官供奉之物黃蔑艘二千艇
六品以下九品以上從官并及五品以上家口坐又有
平乘五百艘青龍五百艘艨艟五百艘八擢舸二百艘
舴艋舸二百艘並十二衛所乘(大業拾遺)
揚素進取陳之計造大艦名曰五牙容戰士八百人次
曰黃龍置六百人(本傳)
隋處士元藏璣至海中滄洲去中國數萬里藏璣思歸
洲人製凌風舸送之激水如飛旬日之間即抵東莱(杜陽)
(雜編)
隋旣平陳南海有五六百家居水為亡命號曰遊艇子
隋煬帝討遼東封德彛船沒衆皆謂死楊素曰封郎當
得僕射此必未死使人求之公抱得一板沒於大海中
力盡欲放之忽憶楊公之言復勉力持之胸前為板所
摩擊肉破至骨衆接救得之後果官至僕射(定命錄以下車)
伏羲始乘牛馬而制羈縻鞭杖軒轅作輓輅少昊制牛
車奚仲制馬車而造鞍的勒靷駕六馬建旂旌斿旐以
别尊卑等級夏禹制輦周公制進賢四望二車秦始皇
作轎漢高祖作竹兜漢武帝作羊車芝車(物原)
月旦為朔車之㫋亦為朔名齊實異所當辨也(尹文子)
膠車木馬不利遠賈(易林)
墨子刻木鷄以厲天下不如三寸之車鎋管青鑄騏驥
於金象不如駑馬之周用(抱朴子)
山車垂句山車者自然之車也句者曲也不揉治而自
員曲故言垂句(禮斗威儀)
象車者山之精也王者德澤流洽四境則出(宋書)
故車之精名曰寕野如轀車見之傷人目呼其名則無
害(白澤圖)
古之為輅車也蓋圓以象天二十八撩以象列星軫方
以象地三十輻以象月(賈子)
上車以和鸞為節下車以佩玉為度上有雙衡下有雙
璜衝牙玭珠以納其間琚瑀以雜之行以采齊趨以肆
夏步環中規折旋中矩進則抑之退則揚之然後玉鏘
鳴也(大戴禮)
作車當取大良白槐之輻朱萸之軔(石崇奴券)
王母乘紫雲之輦駕九色班龍别有五十天仙執采旄
之節佩金剛靈璽戴天真之冠(漢武内傳)
八皇老君乘黃琅之車把紫鳳之節(太洞玉經)
五帝真人並乘八景玉輿(葛玄傳)
玄母乘三素之輿(上清訣)
紫元夫人歌云命駕玉錦綸(真誥)
靈景道君乘赤雲車(洞天經)
岐伯乘絳雲之車駕十二白鹿遊蓬萊之上(黃帝岐伯經)
軒轅氏作於空桑之北紹物開智見轉風之蓬不已者
於是作制乘車横木為軒直木為轅以尊太上(路史)
黃帝作車少昊時略駕牛奚仲駕馬(古史考)
乘雅作駕寒衰作御奚仲作車(吕氏春秋)
鯀服牛相士乘馬臘作駕(世本)
戎車夏后氏曰鈎車先正也殷曰寅車先疾也周曰元
戎先良也旂夏后氏玄首人之執也殷白天之義也周
黃地之道也章夏后氏以日月尚明也殷以虎尚威也
周以龍尚文也(通考)
王肅曰古者一轅之車夏后氏駕兩馬謂之麗殷益以
一騑謂之驂周人又益以一謂之駟
巾車(車官之長言巾者以設飾為主也)掌公車之政令辨其用與其旗
物(用謂祀賓之屬旗物謂太常以下)而等叙之以治其出入王之五
路(車謂之路有往來不窮之道也)一曰玉路(以玉為飾)錫(馬面當盧刻金為之)樊纓十
有再就(樊馬大帶也纓馬鞅也皆以五采罽飾之為十有二匝)建大常十有二斿
(大常旗畫日月上綴十有二斿)以祀金路(以金為飾)鉤(鉤當馬胸亦以金為之)樊纓九
就(樊纓皆以九匝)建大旂(旂畫交龍)以賓(賓客會同用之)同姓以封象路(以象)
(齒為飾)朱(以朱飾馬勒)樊纓七就(皆為七匝)建大赤(其旗名&KR0950;以通帛為之)以
朝異姓以封革路(輓之以革而漆之)龍勒(以龍文飾馬勒)條纓五就(其樊)
(纓以條絲飾之而為五匝)建大白(殷之旗名)以即戎封以四衛(四方諸侯守衛亦以)
(賜之)木路(不用革輓但漆之)前樊鵠纓(以淺黑色飾韋為樊鵠色飾韋為纓前剪)建大
麾(夏后氏旗)以田以封蕃國(九州之外蕃國亦以此賜之)王后之五路(王后)
(亦有五路)重翟(以重雉羽為車兩旁之蔽)厭翟(不用重翟但次其羽使相壓也)安車(不用羽為)
(翟蔽)翟車(不重不厭以翟飾車之側)輦車(以人輓之而行)重翟錫面朱總厭
翟勒面繢總安車彫面鷖總皆有容蓋翟車具面組總
有握輦車組輓有翣羽蓋王之喪車五乘木車蒲蔽大
䄙尾櫜疏飾小服皆疏素車棼蔽大䄙素飾小服皆素
薻車薻蔽鹿淺䄙革飾䮾車萑蔽然䄙&KR0034;飾漆車藩蔽
豻䄙雀飾服車五乘(服事者之車)孤乘夏篆(五采畫轂約)卿乘
夏縵(亦用五采但不篆刻)大夫乘墨車(墨色不畫)士乘棧車(不革用輓而漆之)
庶人乘役車(可載任器以共役)凡良車散車不在等者(精制曰良)
(粗制曰散不入車服之等者)其用無常(惟王所賜)凡車之出入歲終則會
之(計其完弊多少)凡賜闕之毁折入齎於職幣大喪飾遣車
遂廞之行之及葬執蓋從車持旌及墓嘑啟關陳車小
喪共匶路與其飾歲時更續共其弊車大祭祀鳴鈴以
應鷄人(周禮)
車人為車(為大車栢車之工)柯長三尺博三寸厚一寸有半五
分其長以其一為之首轂長半柯其圍一柯有半輻長
一柯有半其博三寸厚三之一渠三柯者三行澤者
欲短轂(澤為沮洳之地用於行澤故利短轂)行山者欲長轂(山為險阻之地用長轂)
短轂則利(無却行之失)長轂則安(無倍任之勞)行澤者反輮(輮牙也以)
(為輪之固抱也)行山者反輮(反則裏之滑者在外反則反其裏之堅者相依)反輮則易
反輮則完六分其輪崇以其一為之牙圍栢車轂長一
柯其圍二柯其輻一柯其渠二柯者三五分其輪崇以
其一為之牙圍大車崇三柯綆寸牝服二柯有參分柯
之二羊車二柯有參分柯之一栢車二柯凡為轅三其
輪崇參分其長二在前一在後以鑿其鉤徹廣六尺鬲
長六尺
輪人為輪斬三材必以其時(三材所以為轂也輻也牙也斬之以時者陽木則仲)
(冬斬之隂木則仲夏斬之)三材旣具巧者和之轂也者以為利轉也
輻也者以為直指也牙也者以為固抱也輪敝三材不
失職謂之完望而眡其輪欲其幎爾而下迆也進而眡
之欲其微至也無所取之取諸圜也望其輻欲其揱爾
而纖也進而眡之欲其内稱也無所取之取諸易直也
望其轂欲其眼也進而眡之欲其幬之廉也無所取之
取諸急也眡其綆欲其蚤之正也察其菑蚤不齵則輪
雖敝不匡凡斬轂之道必矩其隂陽(矩謂刻識之也凡斬轂材必辨)
(其向日背日之隂陽方)陽也者稹理而堅(陽木實栗叢緻也謂稹理而堅實)隂也
者疏理而柔(隂木其體虛空故疏而不密其質弱)是故以火養其隂而齊
諸其陽(必以火而煉治之)則轂雖敝不藃(雖久而敝亦不壞藃音耗)轂小而
長則柞(柞謂狹而不廣)大而短則摯(摯危也言不堅固)是故六分其輪
崇以其一為之牙圍參分其牙圍而漆其二椁其漆内
而中詘之以為之轂長以其長為之圍以其圍之阞捎
其藪五分其轂之長去一以為賢去三以為軹容轂
必直(非和轉之勢故欲其直)陳篆必正(采以約之為篆文)施膠必厚(附麗之必)
(欲固也)施筋必數(幔角之用必欲多也數音朔)幬必負幹(幬覆也幬以幔轂必欲其廉之)
(外見而負於幹)旣摩革色青白謂之轂之善參分其轂長二在
外一在内以置其輻凡輻量其鑿深以為輻廣輻廣而
鑿淺則是以大扤雖有良工莫之能固鑿深而輻小則
是固有餘而強不足也故竑其輻廣以為之弱則雖有
重任轂不折參分其輻之長而殺其一則雖有深泥亦
弗之溓也參分其股圍去一以為骰圍揉輻必齊(揉輻)
(以火所以齊曲直)平沈必均(沈輻以水所以均輕重)直以指牙(然輻直則為倨牙曲)
(則為勾故必欲其直指)得則無&KR0034;而固不得則有&KR0034;必足見也六
尺有六寸之輪綆參分寸之二謂之輪之固凡為輪
行澤者欲杼(澤多濕故削其輪之外如杼春也)行山者欲侔(山多石故輪欲上下)
(相等而圓滑也)杼以行澤(以輪之杼者而行澤)則是刀以割塗也(譬如以刀而割)
(泥也)是故塗不附(故雖行濕地而泥不附者也)侔以行山(以輪之侔者而行山)則
是搏以行石也(譬如以圓滑之物而行石也)是故輪雖敝不甐於鑿
(輪雖為石損敝而不動於鑿中也)凡揉牙外不廉而内不挫㫄不腫謂
之用火之善是故規之以眡其圜也(輪中規則圜矣)萭之以眡
其匡也(萭與矩同規圜中矩四圍端正是中矩也)縣之以眡其輻之直也(以繩)
(縣之中繩則輻直矣縣玄)水之以㫝其平沈之均也(偃其輪而灌以水其平沈適均)
(則平中凖矣)量其藪以黍以㫝其同也(藪輻間也量藪以黍而所受多寡適同焉)
(則中量矣)權之以㫝其輕重之侔也(以兩輪分而稱之其輕重適侔則中權矣)故
可規可萭可水可縣可量可權也謂之國工(則國人無以過其巧矣)
輪人為蓋(蓋取其圓於車上之所用)逹常圍三寸(蓋之為制上為部中為逹常柄通上)
(下也)桯圍倍之六寸賴之以呈蓋頂也桯音楹信其桯圍以
為部廣(廣徑也部廣之圍尺有八寸信音申廣古曠反)部廣六寸部長二尺桯
長部之四尺者二十分寸之一謂之枚部尊一枚弓鑿
廣四枚鑿上二枚鑿下四枚鑿深二寸有半下直二枚
鑿端一枚弓長六尺謂之庇軹五尺謂之庇輪四尺謂
之庇軫參分弓長而揉其一參分其股圍去一以為蚤
圍參分弓長以其一為之尊上欲尊而宇欲卑(上近部則欲其)
(高隤下為宇則欲其低)上尊而宇卑則吐疾而霤遠(其勢順霤力又反)蓋
已崇則難為門也(高則門難容)蓋已卑是蔽目也(卑則遮前不見)是
故蓋崇十尺良蓋弗冒弗紘(善為蓋者不以衣覆或有衣而不以線係)殷畝
而馳不隊(隊讀為墜如平畝而馳且落不落之狀)謂之國工
輿人為車(車謂五路)輪崇車廣衡長參如一謂之參稱參分
車廣去一以為隧參分其隧一在前二在後以揉其式
以其廣之半為之式崇以其隧之半為之較崇六分其
廣以一為之軫圍參分軫圍去一以為式圍參分式圍
去一以為較圍參分較圍去一以為軹圍參分軹圍去
一以為轛圍圜者中規方者中矩立者中縣衡者中水
直者如生焉(如水之生於地)繼者如附焉(如水之附於幹)凡居材大與
小無并(處材得其所以小入大大者受之而入無兼并之失)大倚小則摧引之則
絶棧車欲弇飾車欲侈
輈人為輈(輈車轅也)輈有三度(淺深異其數也)軸有三理(言其有常也)國
馬之輈(種馬駕玉路戎馬駕革路齊馬駕金路道馬駕象路)深四尺七寸(國馬高八尺故)
(輈之深四尺七寸)田馬之輈(駕木路)深四尺(田馬高七尺故輈之深四尺)駑馬
之輈(駕役車)深三尺有三寸(駑馬高六尺故輈之深三尺三寸此言輈有三度)
(也)軸有三理一者以為媺也(軸之材欲其美而無惡)二者以為久
也(軸之體欲其堅而可久)三者以為利也(軸之勢欲其利而易轉)軌前十尺
而策半之凡任木任正者十分其輈之長以其一為之
圍衡任者五分其長以其一為之圍小於度謂之無任
五分其軫閒以其一為之軸圍十分其輈之長以其一
為之當免之圍參分其免圍去一以為頸圍五分其頸
圍去一以為踵圍凡揉輈欲其孫而無弧深今夫大車
之轅摯其登又難旣克其登其覆車也必易此無故惟
轅直且無橈也是故大車平地旣節軒摯之任及其登
阤不伏其轅必縊其牛此無故惟轅直且無橈也故登
阤者倍任者也猶能以登及其下阤也不援其邸必緧
其牛後此無故惟轅直且無橈也是故輈欲頎典輈深
則折淺則負輈注則利凖利凖則久和則安輈欲弧而
無折經而無絶進則與馬謀(馬所以駕車故車之進則與馬謀)退則與
人謀(人所以御馬故車之退則與人謀)終日馳騁左不揵(車左君聽乘揵倦也言尊)
(者在左無揵倦之病也)行數千里馬不契需(契傷也言馬不傷於蹄不濡滯於路也)
終歲御衣袵不敝(袵裳際也車行無動搖故不損御者之衣裳也)此惟輈之和
也勸登馬力馬力旣竭輈猶能一取焉良輈環灂自伏
免不至軌七寸軌中有灂謂之國輈軫之方也以象地
也(軫在下以承上也故象地之方)蓋之圜也(蓋周圍覆車也)以象天也(蓋在上以覆下)
(故以象天之圜)輪輻三十(一輪有三十輻)以象日月也(象一月有三十日也)蓋弓
二十有八(一蓋有二十八弓)以象星也(象天有二十八宿也)龍旂九斿(交龍)
(為旂其斿有九諸侯建之)以象大火也(大火蒼龍之宿東方之星其屬有九)鳥旟七斿
(鳥凖為旟其斿有七州里建之旟余)以象鶉火也(鶉火朱鳥之宿南方之星其屬有七)熊旗
六斿(熊虎為旗其斿有六師都建之)以象伐也(伐白虎之宿西方之星其屬有六也)龜蛇
四斿(龜蛇為旐其斿有四縣都建之)以象營室也(營室玄武之宿北方之星其屬有四)弧
旌枉矢(凡旌旗皆有弧以張之又畫枉矢於上也)以象弧也(以象弧星之有矢飛行也並上)
車古者曰車聲如居言行所以居人也今曰車車舍也
行者所處若車舍也天子所乘曰玉輅以玉飾車也輅
亦車也謂之輅者言行於道路也象輅金輅木輅各隨
所以為飾名之也鉤車以行為陣鉤股曲直有正夏所
制也胡車車胡以罪没入為官奴者引之殷所制也元
戎車在軍前啟突敵陣周所制也輦車人所輦也柏車
柏伯也大也丁夫服任之小車也羊車羊祥也祥善也
善飾之車今犢車是也墨車漆之正黑無文飾大夫所
乘也重較其較重卿所乘也役車給役之車也棧車棧
靖也麻靖物之車也皆庶人所乘也軘車戎者所乘也
客車婦人所載小車也其蓋施帷所以隱蔽其形容也
衣車前戶所以載衣服之車也獵車所乘以畋獵也小
車駕馬輕小之車也駕馬宜輕使之局小也高車其蓋
高立載之車也安車蓋卑坐乘今吏之乘小車也驘車
羔車各以所駕名之也檻車上施欄檻以格猛獸之車
也軺車軺遙也遠也四向遠望之車也輜車載輜重卧
息其中之車也輜厠也所載衣物雜厠其中也駢車駢
屏也四面屏蔽婦人所乘牛馬也輜駢之形同有邸曰
輜無邸曰駢輈句也轅上句也衡横也横馬頸上也游
環在服馬背上驂馬之外轡貫之游移前却無常處也
脇驅在服馬外脇也隂蔭也横側車前以隂笒也靷所
以引車也鋈金塗沃也冶白金以沃灌靷環也續續靷
端也文鞇車中所坐者也用虎皮有文采因與下轝相
連著也&KR0008;伏也在前人所伏也軾式也所伏以式敬者
也&KR0008;&KR2780;車中重薦也輕&KR0008;&KR2780;小貂也轂埆也體堅埆也
轅援也車之大援也枕横在前如卧牀之有枕也枕横
也横在下也薦板在上如薦席也齊人謂車枕以前曰
縮言局縮也兖冀曰育御者坐中執御育育然也較在
箱上為辜較也立人象人立也或曰陽門在前曰陽兩
旁似門也槅枙也所以扼牛頸也馬曰烏啄下向又馬
頸似烏開口向下啄物時也強隆言體隆而強也或曰
車弓似弓曲也其上竹曰郎疎相遠晶晶然也&KR0008;複也
重複非一言之也輞罔也罔羅周倫之外也關西曰輮
言曲輮也或曰䡑䡑綿也綿連其外也輪綸也言彌綸
也周匝之言也䡯言輻䡯入轂中也輿舉也軸抽也入
轂中可抽出也釭空也其中空也鐧間也間釭軸之間
使不相摩也轄害也車之禁害也輠裹也裹軹頭也軹
指也如指而見於轂頭也笒横在車前織竹作之孔笒
笒也蓋在上覆蓋人也軬藩也蔽水雨也轑蓋乂也如
屋構橑也杠公也衆乂所公共也䡟輓猶祕齧也在車
軸上正輪之祕齒前却也屐似人屐也又曰伏兔在軸
上似之也又曰輹輹伏也伏於軸上也鉤心從輿心下
鉤軸也縛在車下與輿相連縛也棠蹚也在車兩旁&KR0008;
幰使不得進却也幰憲也禦熱也紲制也牽制之也紛
放也防其放弛以拘之也轡咈也牽引咈戾以制馬也
勒絡也絡其頭而引之也銜在口中之言也鏕苞也所
以在旁苞歛其口也鞅嬰也喉下稱嬰言纓絡之也其
下飾曰樊纓其形樊樊而上屬纓也韅經也横經其腹
下也靽半也拘使半行不得自縱也羇檢也所以檢持
制之也韁疆也繫之使不得出疆限也鞧遒也在後遒
廹不得使却縮也負在背上之言也靵懸也何以懸縛
軛也(釋名)
古者有命民之有能敬長憐孤取舍好讓居事力者然
後命得乘飾車駢馬未得命者不得乘飾車駢馬皆有
罸(韓詩外傳)
辟惡車秦制也(古今注)
武帝作畫雲車
東畊之日親率公卿戴青幘載青車駕蒼馬公卿以下
車駕如常法(應劭漢官儀)
封禪為滿輪車惡傷土石草木
玉金象革木等路是為五路竝天子之法車皆朱班漆
輪畫為&KR1017;文三十輻法月之數朱橑二十八象宿兩箱
之後皆玳瑁為鵾翅加以金銀雕飾世俗謂之金鵾車
(晉書)
車坐乘者謂之安車倚乘者謂之立車亦謂之高車按
周禮惟王后有安車也王亦無之自漢已来制乘輿乃
有之有青立車青安車赤立車赤安車黃立車黃安車
白立車白安車黑立車黑安車合十乘名為五時車俗
謂之五帝車(上)
車有巾蓋謂之武剛車武剛車者為先驅又有屬車輕
車為後殿焉(兵法)
皂輪車青油幢朱絲絡諸王三公有功者特加之(晉書)
帝嘗大備法駕嫌屬車太多顧謂閻毗曰開皇之日屬
車十二乘於是亦得今八十一乘以牛駕車不足以益
文物朕欲減之從何為可毗曰臣初定數共宇文愷參
詳故實據漢胡伯始蔡邕等議屬車八十一乘此起於
秦遂為後式故張衡賦云屬車九九是也次及法駕三
分減一為三十六乘此漢制也又據宋孝建時有司奏
議晉遷江左唯設五乘尚書建平王宏曰八十一乘義
兼六國三十六乘無所凖憑江左五乘儉不中禮但帝
王文物旂旒之數爰及冕王皆用十二今宜凖此設十
二乘開皇平陳因以為法今憲章往古大駕依秦法駕
依漢小駕依宋以為等差帝曰何用秦法大駕宜三十
六法駕宜十二小駕除之毗研精故事皆此類也(北史)
玄女為帝制司南車當其前記里鼓車居其右(黃帝内傳)
記里鼓車一名大章車晉安帝時劉裕滅秦得之有木
人執槌向鼓行一里打一槌(古今注)
黃帝與蚩尤戰涿鹿之野蚩尤作大霧兵士皆迷於是
作指南車(上)
舜時金車見帝庭(瑞應圖)
周公致太平越裳氏来獻白雉一黑雉二象牙一使者
迷其歸路周公錫以文錦二疋軿車五乘皆為司南之
製(古今注)
孔子曰自季孫之賜我千鐘而友益親自南宫頃叔之
乘我車也而道加行故道有時而後重有執而後行微
夫二子之賜丘之道幾於窮矣(說苑)
晉平公為馳逐之車龍旌衆色挂之以犀象錯之以羽
芝車成題金千鎰立之於殿下令羣臣得觀焉田差三
過而不一顧平公作色大怒問田差爾三過而不一顧
何為也田差對曰臣聞說天子者以天下說諸侯者以
國說大夫者以官說士者以事說農夫者以食說婦姑
者以織桀以奢亡紂以淫敗是以不敢顧也平公曰善
乃命左右曰去車(上)
子路與巫馬期薪於韞丘之下陳之富人有處師氏者
脂車百乘觴於韞丘之上子路與巫馬期曰使子無忘
子之所知亦無進子之所能得此富終身無復見夫子子
為之乎巫馬期喟然仰天而歎闟然投鎌於地曰吾嘗
聞之夫子勇士不忘喪其元志士仁人不忘在溝壑子
不知予與試予與意者其志與子路心慚故負薪先歸
(韓詩外傳)
齊慶封獻車於季武子美澤可以鑑展莊叔見之曰車
甚澤人必瘁宜其亡也(左傳)
西門豹為鄴令佯亡其車轄令吏求之不能得使人求
之而得之家人屋間(韓非子)
鄭縣人有得車軛者而不知其名問人曰此何種也對
曰此車軛也俄又復得一人問曰此是何種也對曰此
車軛也問者大怒曰曩者曰車軛今又曰車軛是何種
也此女欺我也遂與之鬭(上)
郢人有買屋棟者求大三圍之木而人予車轂跪而度
之巨雖可而長不足(淮南子)
俗說齊人有空車行魯人有負釡者便持釡置車中行
三百里臨别取釡不相問亦不謝後車家繫獄當死釡
主徑往簒之穿壁未逹曰極哉車者怒不肯出釡主慚
欲俱死明日主者以事白齊君齊君義而原之(風俗通)
漢昭帝崩霍光奏遣太僕以軨轕車迎曾孫為帝
郭丹字少卿從師於長安買符入函谷關記入封符乞
乃慨然歎曰不乘使者車終不出關(東觀漢記)
劉翊曾行於汝南界中有陳國張季禮遠赴師喪遇寒
冰車毁頓滯道路翊見而謂曰君慎終赴義行宜速逹
即下車與之不告姓名策馬而去(東漢書)
袁忠為沛相乘葦車到官以清亮稱
夏賀為彭城相袁閎往省謁變姓名徒行既至數日吏
不敢通阿母出見驚白夫人乃密呼入去遣車送之閎
稱眩疾不肯乘車
許劭字子將同郡袁紹公族豪俠去濮陽令歸車徒甚
盛將入郡界乃謝遣客曰吾輿服豈可使許子將見(並上)
吳有徐隨居丹徒左慈過隨門下有客車六七欺慈云
徐公不在慈去客皆見牛在楊樹杪車轂中皆生荆木
客懼逐慈叩頭陳謝客還見牛如故轂中亦無復荆木
(神仙傳)
房麗者趙之賢人立東門之外有行商車轄亡麗告之
不悟復更告商人怒曰吾轄自亡何湏汝告惠加於已
而反怒之吾欲比之草木草木有心矣(符子)
阮裕在剡曾有好車借無不給有人葬母意欲借而不
敢言後裕聞之乃歎曰吾有車而使人不敢借何以車
為命焚之(晉書)
安平王孚薨葬給徘徊黑耳車一乘(晉公卿禮秩)
鹿轓軺梁制三公開府尚書令給之鳳轄軺尚書僕射
中書監祕書監臨之聊泥軺尚書列卿等給之龍雀軺
諸王除刺史帶將軍給之方蓋軺中丞給之朱兩轓二
千石皂蓋朱兩轓千石六百石朱左轓(通典)
廣博物志卷四十
