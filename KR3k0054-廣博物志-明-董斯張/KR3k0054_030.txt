廣博物志卷三十
明董斯張撰
藝苑五(紙)(墨)(筆)(硯)(書)(圖畫附)
筆述也述事而書之也硯研也研墨而使和濡也墨痗
也似物痗墨也紙砥也謂平滑如砥石也(釋名)
左伯之紙妍妙輝光仲將之墨一點如漆(蕭子良文)
蔡倫始製繭麻二紙張華作菭紙王羲之製榖藤二皮
之紙
密香紙以密香樹皮葉作之文如魚子極香而堅泰康
五年大秦獻三萬幅帝以萬幅賜當陽侯杜預令寫所
撰春秋什例及經傳集解以進(嵇含南方草木狀)
何曾好學博聞武帝拜為太尉性奢侈人以小紙為書
敕記室勿報
王右軍少年多用紫紙中年用麻黃紙又用張永義製
紙取其流麗便於行筆蔡中郎非流紈豐素不妄下筆
韋誕云用張芝筆左伯紙任及墨兼此三具又得巨手
然後可以建徑丈之字方寸千言韋昶善書而妙於筆
故子敬稱為奇絶
古有藤角紙范寗云土紙不可作文書皆令用藤角江
寕縣東十五里有紙官署齊高帝於此造紙之所也常
造凝光紙賜王僧虔一云銀光紙也(丹陽記)
阮孝緒十歲隨父為湘州行事不書官紙以成親之清
白(南史)
義熙中劉毅鎮江州為盧循所敗及徙荆州益復怏怏
常紙作書約部將王亮儲兵作逆忽風展紙不得書毅
仰天大詬風遂吹紙入空須臾碎裂如飛雪紛下未幾
毅敗(異苑)
陶休昔以二百紙與汝吾留百枚(許長史與玉斧書)
五色紙故在小郎處勿令失也(楊羲與許穆書)
簡文帝集綱啟謹奉紅牋二十副陸倕有謝安成王賜
西蜀牋紙一萬幅簡文帝又云特送四色紙三萬枚湘
東王會最云晉宋間有一種紙或一幅長丈餘言就船
中抄世謂蠒紙又云張載紙銘並稱紙為番(北戶錄以下墨)
伏犧初以木刻字軒轅易以刀書虞舜造筆以漆書於
方簡邢夷作墨史籀始墨書於帛仲由作硯蔡倫作紙
(物原)
筆神曰佩阿硯神曰㳯妃墨神曰回氐紙神曰尚卿筆
神曰昌化(致虚閣雜爼)
墨始造於黃帝之時一云田真造墨
廬山有石墨可書(潯陽記)
筑陽縣有墨山山石悉如墨(荆州記)
初韋仲將墨法鐵臼中𢷬三萬杵杵多益愈後賈思勰
法曰亦𢷬三萬杵杵多益善
魏韋仲將用真珠麝香二物後魏賈思勰用梣木雞白
真珠麝香四物
漢有隃麋墨東宮香墨鄴中三臺有曹公石墨
古有九子之墨祝婚者多子
張金好墨過市數蠡并市豪筆備即寫書(石崇奴券)
王右軍為臨川内史作宅新城遺有墨池至今池有墨
花
班孟能嚼墨一噴皆成字盡紙有意義(神僊傳)
諸郡守勞訖遺陳土宜字有謬誤及書跡濫劣者必令
飲墨水一升(北齊朝會儀又秀才冒濫者亦如之)
舍利佛所以稱智慧第一者世尊方欲知身子智慧多
少者以須彌為硯子四大海水為墨以四天下竹木為
筆滿四天下人為書師欲寫身子智慧者猶不能盡況
凡夫五通而能測量耶故稱智慧第一也(法苑珠林以下筆)
製筆之法桀者居前毳者居後彊者為刃懦者為輔參
之以荣束之以管固以漆液澤以海藻故曰筆妙(韋誕筆經)
上剛下柔乾坤位也新故代謝四時次也圓和正直規
矩極也玄首黃管天地色也(蔡邕筆賦)
豈其作筆必兔之毫調利難秃亦有鹿毛(晉王隱筆銘)
天子筆管以錯寳為跗官師路扈為之以雜寳為匣厠
以玉璧翠羽(西京雜記)
漢制尚書郎作文書起草月賜赤管筆一雙隃麋墨一
枚(上)
濯筆池在虎頭山相傳漢昭烈濯筆處(湖廣志)
在平原嘗按行曹公器物書刀五枚琉璃筆一枝景初
二年七月七日劉婕妤云見此使人悵然(陸機與弟書)
張華博物志成晉武帝賜以麟角筆管遼西所獻也青
銕硯用于闐所上銕為之也又賜側理紙萬番南越所
貢漢人言陟釐與側理相亂蓋南人以海苔為紙其理
縱横邪側因以為名(王子年拾遺記)
南朝呼筆四管為一牀(搜神記)
余嘗自為筆甚可用謝安石庾稚恭每就吾求之靳而
不與(羲之筆法)
羲之有巧石筆架名扈班獻之有班竹筆筒名裘鍾皆
世無其匹(致虚閣雜爼)
王羲之得用筆法於白雲先生先生遺之鼠鬚筆又鍾
繇張芝皆用鼠鬚筆(筆髓)
人有以綠沉漆管筆遺王逸少(筆譜)
南朝有姥善作筆蕭子雲常書用此筆筆心用胎髮(焦氏)
(筆乘)
有人以綠沉漆竹管及鏤管見遺斯亦可玩詎必以金
玉哉嘗答牛亨之問曰蒙恬以枯木為管鹿毛為柱羊
皮為被(王羲之筆經)
王祐病有鬼至其家留赤筆十餘枝在薦下曰可使人
簮之出入辟惡凡舉事皆無恙(搜神記)
郄詵射策第一再拜其筆曰龍鬚友使我至此後有貴
人遺金龜並枝蕊石簮咸與弟子曰可市筆三百管退
亦藏之貯以文錦一千年後當令子孫以名香禮之(龍鬚)
(志)
慧遠禪師退隱硤石山著湼槃經成擲其筆曰若疏義
契理筆駐空已而果然後人名擲筆堂
元帝為湘東王時好文學著書常紀錄忠臣義士及文
章之美者筆有三品或金銀雕飾或用班竹為管忠孝
全者用金管書之德行精粹者用銀管書之文章贍逸
者以班竹管書之(梁書)
紀少瑜字幼晹嘗夢陸倕以一束青鏤管筆授之文詞
因此大進(上硯以下)
自有書契即有此硯蓋始於黃帝時也一云子路作
昔黃帝得一玉紐治為墨海焉其上篆文曰帝鴻氏之
硯(事類賦注)
范喬年兩歲祖父馨卒臨終撫其手曰恨不見汝成人
以吾所用硯與之始五歲祖母以此言告喬喬便執硯
涕泣(陳留志)
晉袁彖贈庾翼蜯硯
蔣道支於水側見一浮楂取為硯製形象魚有道家符
讖及紙皆内魚硯中常以自隨二十餘年忽失之夢人
云吾暫遊湘水過湘君廟為二妃所留今復還可於水
際見尋也道支詰旦至水側見&KR0699;者得一鯉魚買剖之
得先時符讖及紙方悟是所夢人棄之俄而雷雨屋上
有五色氣直上入雲後人有過湘君廟見此魚硯在二
妃側(異苑)
武帝性純儉吳令唐鏞進鑄成盤龍火爐翔鳳硯盖詔
禁錮終身(梁書書以下)
造書凡有三人長名曰梵其書右行次曰佉盧其書左
行少者蒼頡其書下行(法苑珠林)
伏羲氏始畫八卦命臣飛龍氏造六書(古三墳)
蒼頡石室記有二十八字在蒼頡北海墓中土人呼為
藏書室周時無人識秦李斯始識八字曰上天作命皇
辟迭王漢叔孫通識十二字(通志)
蒼頡之作書也自環者謂之私背私謂之公(韓非子)
蒼頡之初作書盖依類象形謂之文其後形聲相益謂
之字文者物象之本字者孳乳而生(說文序)
蒼頡篇李斯所造而云漢兼天下海内并厠豨黥韓覆
畔討滅殘非本文也(家訓)
蒼頡有七章李斯所作鞄甍是其一萹内有治皮之事
(考工記注)
史皇殁葬利鄉亭學書者皆往投刺祀之不絶(皇覽)
論衡云學書者諱丙日云蒼頡以丙日死按古五行書
蒼頡丙寅死辛未葬
崆峒山中有堯碑禹碣皆籕文焉伏滔述帝功德銘曰
堯碑禹碣歷古不昧(述異記)
今請陳為書之本始也造文之既肇矣乃是五色初萌
文章畫定之時秀人民之交别隂陽之分則有三元八
會羣方飛天之書又有八龍雲篆明光之章也其後逮
二皇之世演八會之文為龍鳳之章拘省雲篆之迹以
為順形梵書分破二道壤真從易配别本支乃為六十
四種之書也遂播之於三十六天十方上下也各各取
其萹類異而用之音典雖均蔚跡隔異矣校而論之八
會之書是書之至真建文章之祖也雲篆明光是其根
宗所起有書而始也今三元八會之書皇上太極高真
清仙之所用也雲篆明光之章今所見神靈符書之字
是也爾乃見華季之世生造亂真共作巧末趣徑下書
皆流尸濁文滛僻之字舍本效假是囂穢死迹耳(陶隱居真)
(誥)
八顯者一曰天書八會是也二曰神書雲篆是也三曰
地書龍鳳之象也四曰内書龜龍魚鳥所吐者也五曰
外書鱗甲毛羽所載也六曰鬼書雜體微昧非人所解
者也七曰中夏書草藝雲篆是也八曰戎夷書類於昆
蟲者也此六文八體或今字同古或古字同今符彩交
加共成一法合為一用故同異無定也此依宋法師所
說未見正文而三洞經中符有字者如古文尚書中有
古字與今同者耳(雲笈七籤)
夫運筆邪則無芒角執筆寬則書緩弱點掣短則法擁
腫點撆長則法離澌書促則字勢横畫疎則字形慢拘
則乏勢放又少則純骨無媚純肉無力少墨浮澁多墨
笨鈍比並皆然任意所之自然之理也若抑揚得所趣
舍無違&KR0008;筆廉斷觸勢峰鬱揚波折節中規合矩分間
下注濃纖有方肥瘦相和骨力相稱婉婉曖曖視之不
足稜稜凛凛常有生氣適眼合心便為甲科衆家可識
亦當復由串耳六義可工亦當復由習耳一聞能持一
見能記且古且今不無其人大抵為論終歸是習程邈
所以能變書體為之舊也張芝所以能善書工學之積
也既舊且積方可肆其談(陶隱居真誥)
墨藪五十六種書太昊作龍書神農作穗書(命屏封作)黃帝
以蒼頡鳥跡為篆書因卿雲見作雲書少昊作金天鸞
鳳書高陽製科斗書高辛作仙人形書堯作龜書夏后
作鍾鼎書倒薤(務光)虎書(史佚)鳥官(周文赤雀銜書武王丹烏入室作)填書
(周媒氏作)大篆復篆(史籀)殳書(文記笏武記殳)小篆(周)仙人篆(李斯改)麒
麟篆(仲尼弟子作)轉宿書(子韋)蟲書(秋胡妻)傳言書(六國)小篆刻符
書(李斯)隸書(程邈)署書(蕭何作)藁書(仲舒)氣候書(司馬相如)芝英書(漢)
金錯書尚方大篆(程邈)鶴頭偃波書(詔板所用)蚊脚書(上詔用)垂
露懸針篆(漢曹喜)章草(杜伯度)飛白(蔡邕)一筆書(張芝)八分書(王次)
(仲)蛇書(魯唐終)行書(正之小也鍾繇謂之行押書後漢劉德升造)散隸書(衛恒)龍
爪書行隷(王羲之)八體書(二王)虎爪書(王僧虔)鬼書(宋元嘉)花書
(河東山)外國胡書天竺書懸針小篆體也倒薤小篆體
也八體書亦圖此法(或云出曹喜)金錯書八體書法不圖其
形或云以銘金石垂露書如懸針(王愔文字志)
昔周宣王時史籀始著大篆十五篇或與古同或與古
異世謂之籀書者也及平王東遷諸候立政家殊國異
而文字乖形秦始皇帝初兼天下丞相李斯乃奏易之
罷不合秦文者斯作蒼頡篇中車府令趙高作爰歷篇
太史令胡母敬作博學篇皆取史籕大篆或頗省改所
謂小篆者或曰下杜人程邈為衙獄吏得罪始皇幽繫
雲陽十年從獄中作大篆奏之始皇始皇善之出以為
御史使定書自秦壊古文有八體一曰大篆二曰小篆
三曰刻符四曰蟲書五曰摹印六曰署書七曰殳書八
曰隷書王莽時使司空甄豊校文字部改定古文復有
六書一曰古文孔氏壁中書也二曰竒字即古文而異
者也三曰篆書秦篆書也四曰佐書即隸書也五曰緣
篆所以摹印也六曰鳥書所以書幡信也秦既用篆奏
事繁多篆字難成即令隸人佐書曰隸字漢因行之獨
符印璽幡信題署用篆隸書者篆之捷也上谷王次仲
始作楷法至靈帝好書時多能者而師宜官鵠為最大
則一字徑丈小則方寸千言甚矜其能或時不持錢詣
酒家飲因書其壁顧觀者以酬酒討錢足而滅之每書
輙削而焚其柎梁鵠乃益為版而飲之酒候其醉而竊
其柎鵠卒以書至選部尚書魏武帝懸著帳中及以釘
壁玩者以為勝宜官鵠宜為大字邯鄲淳宜為小字鵠
弟子毛弘教於秘書今八分皆弘法也漢末有左子邑
小與淳鵠不同然亦有名魏初有鍾胡二家為行書法
俱學之於劉德升而鍾氏小異然亦各有巧今大行於
世云(衛恒傳)
張懷瓘書斷曰篆籀八分隷書章草草書飛白行書通
謂之八體而右軍皆在神品右軍常醉書數字點畫類
龍爪後遂有龍爪書如科斗玉筯偃波之類(尚書故實)
江式字法安祖父善蟲篆詁訓式少專家學數年中嘗
夢兩人時相教授及悟每有記識初拜司徒長史上表
曰臣聞伏羲氏作而八卦形其畫軒轅氏興而靈龜彰
其彩古史蒼頡别剙文字以代結繩迄於三代厥體頗
異雖依類取制未能殊蒼氏矣故周禮八歲入小學保
氏教國子以六書一曰指事二曰象形三曰諧聲四曰
會意五曰轉注六曰假借蓋是史頡之遺法及宣王大
史籀著大篆十五篇與古文或同或異時人即謂之籀
書孔子修六經左丘明述春秋皆以古文厥意可得而
言其後七國殊軌文字乖别暨秦兼天下丞相李斯乃
奏蠲罷不合秦文者皆取史籀式頗有省改所謂小篆
者也於是秦燒經書滌除舊典始用隸書古文由此息
矣隸書者始皇使下杜人程邈附於小篆所作也世人
以邈徒隸故謂之隸書漢興有尉律學復教以籀書又
習八體試之課最以為尚書史書省字不正輙舉劾焉
孝宣時召通蒼頡讀者獨張敞從受之凉州刺史杜業
沛人爰禮講學大夫秦近亦能言之孝平時徵爰禮等
百餘人說文字於未央宮中以禮為小學元士黃門侍
郎揚雄採以作訓纂篇壁中書者魯恭王壊孔子宅而
得尚書春秋論語孝經也又北平侯張蒼獻春秋左氏
傳書體與孔氏相類即前代之古文矣後漢郎中扶風
曹喜號曰工篆小異斯法而甚精巧自是後學皆其法
也又詔侍中賈逵修理舊文逵即汝南許慎古學之師
也後慎嗟時人之好奇嘆俗儒之穿鑿故撰說文觧字
十五篇首子終亥各有部屬左中郎將陳留蔡邕採李
斯曹喜之法為古今雜形詔於太學立石碑刊載五經
題書楷法多是邕書也後開鴻都書畫奇能莫不雲集
時諸方獻篆無出邕者魏初博士清河張楫著埤倉廣
雅古今字詁究諸埤廣綴拾遺漏然其字詁方之許篇
古今體用或得或失陳留邯鄲淳亦與楫同博聞古藝
探倉雅許氏字指八體六書精究閑理有名於楫以書
教諸皇子又建三字石經於漢碑西其文蔚煥三體復
宣校之說文篆隸大同而古字少異又有京兆韋誕河
東衛覬二家並號能篆當時臺觀牓題寳器之銘悉是
誕書晉世義陽王典祠令任城吕忱表上字林六卷尋
其況趣附託許慎說文而按偶章句隱别古籀奇惑之
字文得正隸不差篆意也忱弟静别倣故左校令李登
聲類之法作韻集五卷使宮商龣徵羽各為一篇而文
字與兄便是魯衛音讀楚夏時有不同皇魏承百王之
季紹五運之緒世易風移文字改變篆形謬錯隸體失
真俗學鄙習復加虛造巧談辯士以意為疑乃曰追來
為歸巧言為辯小兔為䨲神蟲為蠶如斯甚衆皆不合
孔氏古書史籕大篆許氏說文石經三字也凡所關古
莫不惆悵焉臣亡祖文威杖策歸國奉獻五世傳掌之
書古篆八體之法時蒙褒錄叙列於儒林官班文囿家
號世業暨臣闇短識學庸薄漸漬家風有忝無顯是藉
六世之資奉遵祖考之訓竊慕古人之軌企踐儒門之
轍求撰集古來文字以許慎說文為主及孔氏尚書五
經音注籀篇爾雅三倉凡將方言通俗文祖文宗埤倉
廣雅古今字詁三字石經字林韻集諸賦文字有六書
之誼者以類編聫文無復重綂為一部其古籀奇惑俗
隷諸體咸使班於篆下各有區别詁訓假借之誼僉隨
文而解音讀楚夏之聲並逐字而注其所不知者則闕
如也脱蒙遂許冀省百氏之觀而同文字之域典書秘
書所須之書乞垂敕給并學士五人嘗習文字者助臣
披覽書生各五人專令抄寫侍中黃門國子祭酒一月
一監誣議疑隱庶無紕繆所撰名目伏聽明旨詔曰可
如所請并就太常冀兼教八書史也其有所須依請給
之式於是撰集字書號曰古今文字為四十卷大體依
許氏說文為本上篆下隸(北史)
爾時太子即初就學將好最妙牛頭栴檀作於書板純
用七寳莊嚴四緣以種種殊特妙香塗其背上執持至
於毗奢密多羅阿闍黎所而作是言尊者闍黎教我何
書(自下太子廣為說書)或復梵天所說之書(今婆羅門書正有十四音是)佉盧
虱吒書(隋言驢脣)富沙迦羅仙人說書(隋言華果)阿迦羅書(隋言節分)
瞢伽羅書(隋言吉祥)邪寐尼書(隋言大秦國書)鴦瞿梨書(隋言指言)耶那
尼迦書(隋言䭾書)娑伽羅書(隋言牸牛)波羅婆尼書(隋言樹葉)波流沙
書(隋言惡言)父與書毗多荼書(隋言起戶)陀毗荼國書(隋云南天竺)脂
羅低書(隋言形人)度其差那婆多書(隋言右旋)優波伽書(隋言嚴熾)僧
佉書(隋言等計)阿婆勿陀書(隋言覆)阿㝹盧魔書(隋言順)毗耶寐
奢羅書(隋言雜)陀羅多書(烏場邊山)西瞿耶尼書(須彌西)阿沙書
(疏勒)支那國書(那此國也)摩那書(科斗)末荼义羅書(中字)毗多悉底
書(尺)富數波書(華)提婆書(天)那伽書(龍)夜义書乾闥婆
書(天音聲)阿修羅書(不飲酒)迦婁羅書(金翅鳥)緊那羅書(非人)摩
㬋羅伽書(天地)彌伽書(諸獸音)迦迦婁多書(鳥音)浮摩提婆書
(地居天)安多梨义提婆書(虚空天)鬱多羅拘盧書(須彌北)逋婁
婆毗提訶書(須彌東)烏差婆書(舉)膩差波書(擲)娑伽羅書
(海)䟦闍羅書(金剛)梨伽波羅低犁伽書(往復)毗棄多書(食殘)阿
㝹浮多書(未曾有)奢婆多羅䟦多書(如伏轉)伽那那䟦多書
(等轉)優差波䟦多書(舉轉)尼差波䟦多書(擲轉)波陀梨佉書(上句)
毗拘多羅波陀那地書(從二增上凶)耶婆陀輸多羅書(增上句已)
(上)末荼婆哂尼書(中流)梨沙邪婆多波恀比多書(諸山苦行)陀
羅尼卑义梨書(觀地)伽伽那卑麗义尼書(觀虛空)薩蒱沙地
尼山陀書(一切藥草因)沙羅僧伽何尼書(統覽)薩婆韋多書(一切)
(種音林法苑珠)
西域書有驢脣書蓮葉書
李斯小篆入神大篆入妙(書斷)
昔秦丞相李斯見周穆王書七日興歎患其無骨蔡尚
書入鴻都觀碣十旬不返嗟其出羣(王羲之書論)
宜官後為袁術將今鉅鹿宋子有耿球碑是術所立其
書甚工云是宜官也
漢蕭何善篆籀為前殿成單思三月以題其額觀者如
流何使秃筆書(羊欣筆陣圖)
漢士識字者多馬援武材也上書言伏波印文之訛下
大司空正郡國印章
梁升卿小篆如落玉垂珠
扶風曹喜後漢人善篆隷小異李斯見師一時陳留蔡
邕後漢人左中郎將善篆採喜之法真定直父碑文猶
傳於世杜陵陳遵後漢人善篆隸每書一座皆驚時人
謂為陳驚座(王僧虔名書錄)
賈魴以三倉之書皆為隸字隸始廣而篆籀轉微
說文引五經文字與今多不同如易服牛乘馬服作備
百榖草木麗乎土作麗於地亢龍有悔亢作忼再三凟
凟作黷其牛掣掣作□豐其屋豐作寷允升大吉允作
□包荒荒作㐬為的顙的作馰書宅嵎夷嵎作堣鳥獸
氄毛作&KR0146;毛五品不遜遜作愻娶于塗山塗作悆弼成
五服弼作弼方鳩孱功方鳩作旁逑藻火粉米藻作璪
期三百有六旬期作稘剛而塞塞作□竄三苗於三危
竄作□今汝聒聒作懖懖庶草繁廡廡作無若藥不瞑
眩瞑作眄尚桓桓作狟狟彛倫攸斁斁作殬顛木之有
由蘖由蘖作㕀枿詩新臺有泚泚作玼缾之罄矣罄作
&KR0034;嘽嘽駱馬嘽作痑鉤膺鏤錫錫作鐊白鳥鶴鶴作翯
翯可以攻玉作可以為厝衣裳楚楚楚作&KR0008;墻有茨茨
作薺綠竹猗猗綠作菉無然泄泄泄作呭挑兮逹兮挑
作㞵如此之類不可勝舉是時五經皆古文未變隸書
慎當得其真
杜鄴子夏尤長小學小學謂文字之學也周禮八歲入
小學保氏教國子以六書故名鄴子林好古有雅才建
武中歷位列卿至大司空其正文字過於鄴故言小學
者宗於杜林三蒼蒼頡篇秦相李斯作訓纂篇揚雄作
傍喜篇後漢郎中賈魴作總曰三倉梁有蒼頡二卷杜
林注見隋經籍志又小學篇一卷晉下邳内史王義撰
又少學九篇楊方撰始字一卷勸學一卷蔡邕撰司馬
相如作凡將篇班固太甲篇在昔篇崔瑗飛龍篇蔡邕
聖皇篇黃初篇吳章篇女史篇合八卷又初學二卷朱
育撰始學十二卷吳郎中項峻撰又月儀十二卷亡發
蒙記一卷晉著作佐郎束晢撰張挹字詁漢張衡傳注
有蒼頡篇漢安紀注云蒼頡篇云邸舍也又曰帝年十
歲好學史書注云史書周宣王太史籀所作之書也凡
五十五篇以教童蒙魏王粲傳云邯鄲淳博士有才章
善蒼雅蟲篆通典云漢官儀能通蒼頡史籀篇補蘭臺
令史滿歲為尚書郎法言學蒼頡史篇注謂多知奇難
字三蒼訓詁三卷埤蒼二卷並張挹撰廣蒼一卷樊恭
撰見唐經籍志又有氏字指何承天纂文郭璞三蒼解
詁
新論以金昆為珢晉書以黃頭小人為恭說文以人十
四心為德詩說以二在天下為酉漢書以泉貨為白水
真人國志以天上有口為吳宋書以召力為劭參同契
以人負告為造皆假借依附耳(家訓)
世之學者讀五經是徐邈而非許慎賦頌信褚詮而忽
吕忱史記專皮鄒而廢篆籀漢書悦應蘇而略蒼雅不
知書音其支葉小學其宗系(同上)
蔡邕漢末碩學而云色絲為絶殊不知絶字系旁為刀
刀下為節又況不及蔡邕者乎吳人云無口為天有口
為吳曾不知吳從兵隋文帝惡隨字為走乃去之成隋
字隋裂肉也其不祥莫大焉殊不知隋從走走安步也
而妄去之(玉海)
孫叔言創爾雅音義是漢末人獨知反語魏高貴鄉公
不解反語以為怪異自茲厥後音韻鋒出各有土風逓
相非笑
梁顧野王太學之太博也周訪字原出沒不定故玉篇
序云有開春申君墓得其銘文皆是隷字春申是周末
六國同時隸文則非併呑之日也(法苑珠林)
蔡文姬言割程隸字八分取二分割李篆字二分取八
分於是為八分書(書苑)
蔡邕工書篆隸絶世尤得八分之精微體法百變窮靈
盡妙又剙造飛白妙有絶倫女琰亦工書八角垂芒傳
寫李斯并史籀用筆勢伯喈得之不食三日乃大呌喜
歡若對數十人邕因讀誦三年便妙逹其旨伯喈常居
一室不寐恍然一客厥狀甚異授以九勢言訖而没伯
喈自書五經於太學觀者如市(羊欣筆法)
鍾繇善八分有隼尾波(泰山銘有此體)
張飛有八分書刁斗銘又有紀功題石云漢將張飛率
精卒萬人大破賊首張郃於八濛立馬勒石
庾肩吾曰隷書今之正書也張懷瓘六體書論亦云隸
書者程邈造字皆真正亦曰真書
臨淄人發古塜得桐棺外隱起為隷字云齊太公六代
孫胡公之棺也唯三字是古餘同今書證知隷字出古
非始於秦(水經注)
秦後盱賜變小篆為隷書
王次仲者當周末戰國之時合從連衡之際隱居范陽
大夏小夏之山以為蒼頡篆文功多而用寡初變篆籀
之體始為隷書秦始皇既定天下以其功利於人三詔
之使入秦不至復命使謂之曰吾削平六合一統天下
孰敢不賓者次仲一書生而違天子之命以檻車載之
不爾當殺之以正風俗詔使至山致命載檻車中次仲
忽化一大鳥翻然出車使者驚拜曰無後命必見誅唯
神人憫之鳥徘徊空中拔墮三翮使者得之以進始皇
素好神僊之道聞其變化亦甚悔恨因名其地為落翮
山鄉里祀之不絶(真仙通鑑)
藁書乃草行之董仲舒欲言災異為之
蔡邕云秦時諸侯争長羽檄相傳馳鋒走驛以篆隷不
能救急遂作赴急之書盖今之草書也
按書傳云張並作草又云齊相杜操作(說文注)
漢興而有草書不知作者姓名至章帝時齊相杜度號
善作篇復有崔瑗崔實亦皆稱工杜氏殺字甚安而書
體微瘦崔氏甚得筆勢而結字小疎弘農張伯英者因
而轉精今世尤寳其書姜孟潁梁孔達田彥和及韋仲
將之徒皆伯英弟子有名於世然殊不及文舒也羅叔
景趙元嗣者與伯英並時見稱於西州而矜巧自與衆
頗惑之故英自稱上比崔杜不足下方羅趙有餘河間
張超亦有名然雖與崔氏同州不如伯英之得其法也
(法書苑)
吾生不學書但讀書問字而遂知耳以此故不大工然
亦足自辭解今視汝書猶不如我汝可勤學習每上疏
宜自書勿使人也(漢高帝敕太子)
司馬相如采日辰之蟲屈伸其體升降其勢以象四時之
氣為氣候直時書(後漢東陽公徐安子搜諸史籀得十二時書盖象神形云)
東方朔久居吳中為書之師數十年(姑蘇志)
瑯琊王溥即王吉之後吉先為昌邑中尉奕世衰凌及
安帝時家貧不得仕乃挾竹簡插筆於洛陽市傭書美
於形貌又多文辭來僦其書者丈夫贈其衣冠婦人遺
其珠玉一日之中衣寳盈車而歸積粟於廪九族宗親
莫不仰其衣食洛陽稱為善筆而得富溥先時家貧穿
井得鐵印銘曰傭力得富錢至億庾一土三田軍門主
簿後以一億錢輸官得中壘校尉三田一土壘字也中
壘校尉掌北軍壘門故曰軍門主簿(拾遺記)
北海敬王睦善史書世以為楷則永平中帝驛馬令作
草書尺牘十首(後漢書)
劉德升字君嗣潁川人桓靈世以造行書得名既以草
剙亦甚研美風流婉約獨步當時胡昭鍾繇並師其法
世謂鍾繇善行柙書是也而胡書體肥鍾書體瘦亦各
有君嗣之美也(上)
崔瑗字子玉安平人官至濟北相文章蓋世善章草書
師於杜度媚趣過之點畫精微神變無礙利金百鍊美
玉天姿可謂冰寒於水也袁昂云如危峯阻日孤松一
枝王隱謂之草賢章草入神小篆入妙(書斷)
魏受禪碑王朗文梁鵠書鍾繇鐫字謂之三絶鐫字皆
須妙於篆隷故繇方得鐫刻(嘉話錄)
魏鍾繇字元常少隨劉勝入抱犢山學書三年遂與魏
太祖邯鄲淳韋誕等議用筆繇乃問蔡伯喈筆法於韋
誕誕惜不與乃自搥胸嘔血太祖以五靈丹救之得活
及誕死繇令人盗掘其墓遂得之由是繇筆更妙繇精
思學書卧畫被穿過表如厠終日忘歸每見萬類皆畫
象之繇善三色書最妙者八分繇尤善書於曹喜蔡邕
劉德升真書絶世剛柔備焉點畫之間多有異趣可謂
幽深無際古雅有餘秦漢以來一人而已若其行書則
羲之獻之之亞草書則衛索之下八分則有魏受禪碑
稱此為最也鍾書有十二種意外巧妙實亦多奇(袁昂書評)
鍾繇書意氣密麗若飛鴻戲海舞鶴遊天行間茂密實
亦難過蕭思話書走墨連綿字勢屈強若龍跳天門虎
卧鳳閣
鍾會字士季元常子善書有父風稍備筋骨美兼行草
尤善隷書遂逸致飄然有凌雲之志亦所謂劒則干將
鏌鎁焉會常詐為荀勖書就勖母鍾夫人取寳劒兄弟
以千萬造宅未移居勖乃潛畫元常形象會兄弟入見
便大感慟勖書會之類也會隸行草章草並入妙(書斷)
晉韋昶字文休仲將兄康字元將凉州刺史之玄孫官
至潁川太守散騎常侍善古文大篆及草狀貌極古亦
猶人則抱素木則封冰奇而且勁太元中孝武帝改治
宮室及廟諸門並欲使王獻之隸草書題牓獻之固辭
及使劉瓌以八分書之後又使文休以大篆改八分焉
或問王右軍父子書名以為云何荅曰二王自可謂能
未是知書也又妙作筆王子敬得其筆歎為絶世(書斷)
諺云尺牘書疏千里面目此藝不須過精為人所役王
逸少風流才士蕭毅名人舉世唯知其書韋仲將遺戒
深有以也(顔氏家訓)
姜詡梁宣田彦和及司徒韋誕皆伯英弟子並善草誕
最優魏宮館寳器皆是誕書魏明帝起凌雲臺誤先釘
榜而未之題以籠盛誕轆轤引上書之去地二十五丈
誕甚危懼乃戒子孫絶此楷法子少季亦有能穪羅暉
趙恭不詳何許人與伯英同時見稱西州而矜許自與
衆頗惑之伯英與朱寬書自敘云上比崔杜不足下方
羅趙有餘河間張起亦善草書不及崔張劉德升善為
行書不詳何許人潁川鍾繇魏太尉同郡胡昭公車徵
二家俱學於德升而胡書肥鍾書瘦有三體一曰銘石
之書最妙者也二曰章程書三曰狎書相聞者也繇子
會鎮西將軍絶能學人書改易鄧艾上章事莫有知者
河東衛覬魏尚書僕射善草及古文略盡其妙草體微
瘦而筆跡精熟覬子瓘為晉太僕採芝法以覬法參之
更為草藁藁是相聞書也瓘子恒亦善書博識古文字
燉煌索靖張芝姊子孫晉征西司馬亦善草陳國何元
公亦善草書吳人皇象能草世稱沉著痛快滎陽姊暢
晉秘書令史善八分(名書錄)
吳之善書則有皇象劉纂岑伯然朱季平皆一代之絶
手如中州有鍾元常胡孔明張芝索靖各一邦之妙
書之絶時者則謂之書聖故衛協張墨於今有書聖之
名焉(抱朴子)
衛夫人名鑠字茂漪廷尉展之弟恒之從妹汝隂太守
李矩之妻中書郎李充之母王逸少之師善鍾法能正
書王子敬年五歲已有書意夫人書大雅吟賜之(書斷)
衛夫人正書入妙品如玉壺之冰瑶臺之月婉然芳樹
穆若清風(法書苑)
索靖燉煌人精草法武帝愛之時尚書令衛瓘世號得
伯英之筋一臺二妙天下為希(王隱晉書)
左思少學鍾胡書及古琴並不成(上)
王廙羲之之叔也善書畫常謂右軍曰吾諸事不足道
唯書畫可法晉明帝師其畫王右軍學其書(尚書故實)
晉王廙善飛白書若鵰鶚之翅羽旌旗之卷舒
王廙工飛白祖述張芝法得索靖書七月二十六日一
紙每寳玩之遭永嘉喪亂乃四疊綴衣中以渡江(國史異纂)
羲之十歲善書十二見前代筆說於其父枕中竊而讀
之父曰爾何來竊吾所秘羲之笑而不答母曰爾看用
筆法父見其小恐不能秘之語羲之曰待爾成人吾授
也羲之拜請今而用之使待成人恐蔽兒之幼令也父
喜遂與之不盈期月書便大進衛夫人見語太常王策
曰此兒必見用筆訣近見其書便有老成之智流涕曰
此子必蔽吾名晉帝時祭北郊文更祝板工人削之筆
入木三分三十三書蘭亭序三十七書黃庭經書訖空
中有語卿書感我而況人乎吾是天台丈人也(書斷)
右軍用筆内擫而收斂故森嚴而有法大令用筆外拓
而開擴故散朗而多姿
王羲之書舊傳唯樂毅論乃羲之親書於石其他皆紙
素所傳(並上)
羲之書多不一體嘗遊天台還會稽上洞庭題柱為一
飛字有龍爪之形因謂之龍爪書(續文獻通考)
世傳王右軍借船帖最工
羲之嘗在&KR0034;山老姥持六角竹扇賣之羲之因書其扇
各為五字姥初有愠色乃謂姥曰但言是王右軍書以
求百錢姥如其言人竟買之他日姥又持扇來羲之笑
而不答(晉書)
山隂道士管霄霞求王羲之寫道德經舉紅鵝一雙相
贈而去(僊傳拾遺)
逸少自吳興以前諸書猶為未稱凡厥好迹皆是向在
會稽時永和十許年中者從失郡告靈不仕以後略不
復自書皆使此一人世中不能别也見其緩異呼為末
年書逸少亡後子敬年十七八全倣此人書故遂成與
之相似(陶隱居真誥)
羲之告誓文今之所傳即其藁本不具年月日朔其真
本維永和十年三月癸卯朔九日辛亥
晉戴安道隱居不仕總角時以鷄子汁溲白瓦屑作鄭
玄碑自書刻之文既奇麗書亦絶妙又有康昕亦善草
隸王子敬常題方山亭壁數行昕密改之子敬後過不
疑又為謝居士題畫像以示子敬歎能以為川河絶矣
昕字君明外國人官臨沂令(書斷)
王修字敬仁仲祖之子官至著作郎少有秀令之譽年
十二著賢令諭劉真長見之嗟嘆不已善隸行書常就
右軍求書乃寫東方朔畫贊與之王僧虔云敬仁書殆
究其妙王子敬每看咄咄逼人昇平元年卒年二十四
歲始王導愛好鍾氏書喪亂狼狽猶衣帶中戲尚書宣
示過江後以賜逸少逸少乞敬仁敬仁卒其母見此書
平生所好以入棺敬仁隸行入妙殷仲堪書亦敬仁之
亞也(上)
獻之嘗與簡文帝書十許紙題最後云下官此書甚合
作願聊存之此書為桓玄所寳玄愛重二王不能釋手
乃撰縑素及紙書正行之尤美者各為一帙嘗置左右
及南奔雖甚狼狽猶以自隨將敗並沒于江(法書要錄)
羲之為會稽子敬出戲見北館新白土壁白淨可愛子
敬令取掃帚沾泥汁中以書壁上極其斐亹羲之後見
甚嘆其美問誰所作答曰七郎羲之於是作書與所親
云子敬飛白大有直是圖於此壁子敬好書觸遇造玄
有一好事年少故作精白紙祴着往詣子敬便取裓書
之草正諸體悉備兩袖及標略周自嘆比來之合年少
覺王左右有凌奪之色如是掣裓而走左右逐及於門
外鬪争分裂少年纔得一袖而已(圖書會粹)
羊欣字敬元工隸書王子敬之後可以獨步時人語曰
買王得羊不失所望(上)
安石不重獻之書得獻之書斷作紋紙
索靖草書絶代名曰銀鉤蠆尾(法書苑)
王獻之在會稽山見一人黑身披雲而下左手持紙右
手持筆以遺獻之獻之受而問曰君何姓字復何遊筆
計奚施答曰吾象外為家不變為姓五常為字其筆迹
豈殊吾體耶獻之佩服斯言退而臨寫向逾三載竟昧
其微(上)
唐琮夢蛇繞身遂效其形而作草蛇之書(王隱真誥)
荀輿能書嘗寫狸骨方右軍臨之至今謂之狸骨帖(尚書)
(故實)
周顒得衛桓散隷書法學之甚工文惠太子使顒書茅
齋祭酒何胤以倒薤書換之顒笑曰天下有道丘不與
易也(南齊書)
宋玉僧虔以為右軍書江左中莫有及者獻之遠不及
父而媚趣過之故人謂之小聖(法書苑)
花草書始於齊武帝覩落英茂木為之
宋末王融圖古今雜體有六十四書少年倣效家藏紙
貴而風魚蟲鳥是七國時書元長皆作隸字故貽後來
所詰湘東王遣沮陽令韋仲定為九十一種次功曹謝
善勛增其九法合成百體其中以八卦為書為一以太
為兩法徑文一字方寸千言(法書要錄)
宋蕭思話蘭陵人工書學於羊欣得具體法雖無奇峰
壁立之秀連岡盡望勢不斷絶亦可謂有功矣王僧虔
云蕭全法羊風流媚好殆欲不減筆力恨弱袁昂云羊
真孔草蕭行范篆各一時之妙也(上)
吳郡顧寳先卓越多奇自以伎能王僧虔乃作飛白書
以示之寳先曰下官今為飛白屈矣(書藪)
宋沈約慨然思與天下共識龜圖鳥迹之遺趨高領妙
自謂入神旁通曲暢律度精密
劉孝綽善草隸自以書似父乃變為别體(南史)
蕭子雲書跡雅為武帝所重帝嘗論書曰筆力勁駿心
手相應巧逾杜度美過崔寔當與元常並驅争先其見
賞如此
蕭侍中飛白極可愛令取掃帚沾泥汁中以書壁為方
丈一字晻曖斐亹極有體勢(會粹)
蕭子雲王褒之姑夫也特善草隸褒少以姻戚往來其
家遂相模範俄而名亞子雲並見重於時(後周書)
東陽太守百濟國使人至建鄴求書逢子雲為郡維舟
將發使人於渚次候之望船三十許步行拜而前子雲
遣問之答曰侍中尺牘之美遠流海外今日所求惟在
名跡子雲乃為停舟三日書三十紙與之獲金貨數百
萬(南史)
張融善草書常自美其能帝曰卿書殊有骨力但恨無
二王法答曰非恨臣無二王法亦恨二王無臣法
徐希季號王志為書聖
王彬習篆隷與兄志齊名時人語曰三真六草為天下
寳
梁元帝初為荆州刺史起州學宣尼廟置儒林參軍一
人勸學從事二人生三十人加禀餼帝工書善畫自圖
宣尼像為之贊而書之時人謂之三絶
梁江夏王鋒四歲即倚井欄為書書滿洗去復更書晨
興不拂窗塵先於塵上書至五歲高帝使學鳳尾書一
學即工帝大悦以玉麒麟賜之曰麒麟償鳳尾也(並上)
何令貴隔勢傾朝野筆迹疎漏遂遭十穢之書彼人恭
拜忽曰永感答人借車還白不具真本流傳合朝耻辱
是其第七穢也(庾元威論書)
何敬容為尚書令而拙於草隷淺於學術其署名敬字
則大作苟小為文容字大為父小為口陸倕戲之曰公
家苟既奇大父亦不小敬容不能答(南史)
六朝人尚字書摹臨特盛其書廓填者即今之雙鈎曰
影書者如今之響塌南史云蕭思話書羊欣之影風流
趨好殆當不減北史趙文深少學楷隸雅有鍾王之則
周明帝令至江陵影覆寺碑是也(丹鉛錄)
啟伏覽前書用意雖止二六而規矩必周後字不出二
百亦褒貶大備一言以蔽便書情頓極使元常老骨更
蒙榮造子敬懦肌不沈泉夜逸少得進退其間則玉科
顯然可觀若非聖證品析恐愛附近習之風永遂淪迷
矣伯英既稱草聖元常實自隷絶論旨所謂殆同璿璣
神寳曠世以來莫繼斯理既明諸畫虎之徒當日就輟
筆反古歸真方弘盛世愚管預聞喜佩無届比世皆高
尚子敬子敬元常繼以齊代名實脱略海内非惟不復
知有元常於逸少亦然非排棄所可黜湼而不淄不過
數族今奉此論自舞自蹈未足逞泄冒願以所摹竊示
洪遠思曠此二人皆是均思者必當贊仰踴躍有盈半
之益(陶隱居真誥)
陶弘景年四五歲以荻為筆畫灰中學書(上)
彭城王浟年八歲拜散騎常侍封長樂郡公博士韓毅
侍書見浟筆迹未工戲浟曰五郎書畫如此忽為常侍
開國今日後宜更用心浟正色答曰昔甘羅相秦未聞
能書凡人惟論才具何如豈能動勤筆迹博士當今能
者何為不至三公毅慙(北史)
崔浩字伯深仕魏太武監秘書事既工書人多託寫急
就章草從少至老初不憚勞所書盖以百數浩盡體勢
及其先人而巧妙不如也世寳其迹多裁割綴連以為
模楷(魏書)
隋釋敬脱善寫方丈字遒勁時謂僧傑(法苑)
王僧虔論書曰宋文帝書自云可比王子敬時議者云
天然可勝羊欣功夫少於欣王平南廙右軍叔過江之
前以為最亡曾祖領軍書右軍云弟書遂不減吾變古
制今唯右軍領軍不爾至今猶法鍾張亡從祖中書令
書子敬云弟書如騎驢駸駸恒欲度驊騮前庾征西翼
書少時與右軍齊名右軍後進庾猶不分在荆州與都
下人書云小兒輩賤家雞愛野鶩皆學逸少書須我下當
比之張翼王右軍自書表晉穆帝令翼寫題後答右軍當時
不别久後方悟云小人幾欲亂真張芝索靖韋誕鍾會
二衛並得名前代無以辯其優劣唯見其筆力驚異耳
張澄當時亦呼有意郗愔章草亞於右軍郗嘉賓草亞
於二王緊媚其父桓玄自謂右軍之流論者以比孔琳
之謝安亦入能書錄亦自重為子敬書嵇康詩羊欣書
見重一時親授子敬行書尤善正乃不稱名孔琳之書
天然放縱極有筆力規矩恐在羊欣後丘道護與羊欣
俱面受子敬故當在欣後范曄與蕭思話同師羊欣後
小叛既失故步為復小有意耳蕭思話書羊欣之影風
流趨好殆當不減筆力恨弱謝綜書其舅云緊生起是
得賞也恨少媚好謝靈運乃不倫遇其合時亦得入流
賀道力書亞丘道護庾昕學右軍亦欲亂真矣(南齊書)
王右軍書如謝家子弟縱復不端正者爽爽有一種風
氣王子敬書如河洛間少年雖有充悦而舉體沓拖殊
不可耐羊欣書如大家婢為夫人雖處其位而舉止羞
澁終不似真徐淮南書如南岡士大夫徒好尚風範終
不免寒乞阮研書如貴胄失品次叢悴不復排突英賢
王儀同書如晉安帝非不處尊位而都無神明施肩吾
書如新亭傖父一往見似揚州人共語便音態出(武帝書評)
(作施鼎)陶隱居書如吳興小兒形容雖未成長而骨體甚
駿快殷鈞書如高麗使人抗浪甚有意氣姿韻終乏精
味袁崧書如深山道士見人便欲退縮蕭子雲書如上
林春花遠近瞻望無處不發曹喜書如經論道人言不
可絶崔子玉書如危峯阻日孤松一枝有絶望之意師
宜官書如鵬羽未息翩翩自逝韋誕書如龍威虎振劍
拔弩張蔡邕書骨氣洞逹爽爽有神鍾司徒書字十二
種意外殊妙實亦多奇邯鄲淳書應規入矩方圓乃成
張伯英書如漢武愛道憑虚欲僊索靖書如飄風忽舉
鷙鳥乍飛梁鵠書如太祖忘寢觀之喪目皇象書如歌
聲繞梁琴人捨徽衛恒書如插花美女舞笑鏡臺孟光禄
書如崩崖人見可畏李斯書世為冠盖不易施平張芝
經竒鍾繇特絶逸少鼎能獻之冠世四賢共類洪芳不
滅羊真孔草蕭行范篆各一時絶妙(袁昂古今書評見法書要錄張考)
(六朝書家並無施肩吾施係唐元和時人字希聖能詩詳見真仙通鑑袁公那得引此正如逸少筆陣圖謬引)
(張旭淺人贋鼎良可笑也第此條文情鴻麗絶非唐人聲口當是庾肩吾之誤)
袁昂書評一卷如上谷之翮未覩鴻蹤曇&KR1619;之鵝空傳
贋本曇&KR1619;山隂道士所居村名也又云中郎運帚之妙
爽爽入神師宜懸帳之竒翩翩自逝也(以下圖畫)
史皇作圖(世本)
畫者鳥書之流也(魏陳思王畫讃序)
陸士衡云丹青之興比雅頌之述作美大業之馨香宣
物莫大於言存形莫大於畫
宓犧氏作易無書以畫事此畫之始(易卦通驗)
聖王受命則有龜字效靈龍圖呈寳巢燧以來皆有之
跡映乎瑶鈴事傳乎金册及包犧發於榮河而典籍圖
畫萌矣(名畫記)
魯班刻石為禹九州圖今在洛城石室山(述異記)
宋畫吳冶甚為微妙堯舜之聖不能及也(淮南子)
南倭海中方諸蚌有淚得之和色著物則晝隠而夜見
沃焦山風撓嵐石落海岸得之滴水磨色染物則晝見
夜晦(張騫海外經)
漢武帝見畫伯夷叔齊形像問東方朔是何人朔曰古
之愚夫帝曰夫伯夷叔齊天下廉士何謂愚耶朔對曰
臣聞賢者居世與之推移不疑滯於物彼何不升其堂
飲其漿泛泛如水中之鳬與彼徂遊天子轂下可以隠
居何自苦於首陽上喟然而歎(東方朔别傳)
宣帝之時圖畫漢列士或不在畫上者子孫耻之(論衡)
杜陵毛延夀為人形醜好老少必得其真安陵陳敞新
豊劉白龔寬並工為牛馬飛鳥衆勢下杜陽望亦善畫
尤善布色樊育亦善布色(西京雜記)
漢桓帝時劉裒畫雲漢圖見者覺熱又畫北風圖見者
覺寒(起居注)
東國宗敬蔡中郎不言名咸稱蔡君兖州陳留並圖畫
形像為之目曰文同三閭孝齊參騫(别傳)
姜肱與徐穉俱徵不至桓帝乃下彭城使畫工圖其形
狀肱卧於幽闇以被韜面言感眩疾不欲出風工竟不
得見之(東漢書)
靈帝詔蔡邕畫赤泉五代將相于省兼命為讃及書邕
書畫皆擅名于代時稱三美(東觀漢記)
張衡字平子昔建州蒲城縣山有獸名駭神豕身人首
百鬼惡之好出水邊石上平子往遇之獸入潭中不出
或云此獸畏畫故不出可去紙筆即去之獸果出平子
拱手不動潜以足指畫獸今號曰巴獸潭(歷代名畫記)
諸葛武侯父子右軍大令皆長於畫
南夷其俗徵巫鬼好盟詛要質諸葛亮乃為夷作圖先
畫天地日月君臣城府次畫神龍及牛馬駞羊後畫部
主吏乘馬幡盖遠行安䘏又畫夷牽牛負酒賫金寳詣
之以賜夷夷甚重之(華陽國志)
謝赫云江左畫人吳曹不興運五十尺絹畫一像心敏
手疾須臾立成頭面手足胸臆肩背無遺失尺度此其
難也惟不興能之(尚書故實)
曹不興嘗於溪中見赤龍夭矯波間因寫以獻孫皓皓
賞激珍藏之至宋文帝時累月旱暵祈禱無應于是取
不興龍置水傍應時雨足
抱朴子云衛協張墨並為畫聖孫鴻之上林苑圖恊蹤
最妙又七佛圖人不點眼睛愷之論畫云七佛與烈女
皆協之跡壯而有情勢毛詩北風圖亦協手巧密於情
思謝赫云古畫皆略至此始精六法頗為兼善雖不備
該形似有氣韻陵跨羣雄曠代絶筆在第一品曹不興
下張墨荀最上(名畫記)
晉王廙過江後為晉朝書畫第一音律衆妙畢綜元帝
時為左衛將軍封武康侯時鎮軍謝尚於武昌樂寺造
東塔戴若思造西塔並請廙畫時右軍亦學畫於廙廙
畫孔子十弟子贊云余兄子羲之幼而岐嶷必將隆余
堂搆今始年十六學藝之外書畫過目便能就余請書
畫法余畫孔子十弟子圖以勵之嗟爾羲之畫乃吾自
畫書乃吾自書吾餘事雖不足法而書畫固可法然汝
學書則知積學可以致遠學畫可以知師弟子行己之
道
晉王濛字仲祖晉陽人放誕不羈書比廙翼丹青甚妙
頗希高遠常往驢肆家畫轜車自云我嗜酒好肉善畫
但人有飲食美酒精絹我何不可也(上)
遠公畫有江淮名山圖
戴安道幼歲在瓦棺寺内畫王長史見之曰此童非徒
能畫亦終當致名但恨我老不見其盛耳
晉顧愷之多才氣尤工丹青傳寫形勢莫不妙絶謝安
謂長康曰卿畫蒼蒼古來未有曾以一厨畫暫寄桓玄
皆甚妙跡所稱秘者封題之後玄聞取之誑云不開愷
之不疑被竊直云妙畫通神變化飛去猶人之登仙也
又常於瓦棺寺北殿内畫維摩居士畫畢光輝月餘京
師寺記云興寕中瓦棺寺初置僧衆刹利會請朝賢士
庶宣疏募緣時士大夫莫有過十萬者長康獨注百萬
第二日觀者請施五萬第三日觀者可任其施及開戶
光照一寺施者填咽俄而及百萬劉義慶世說云大司
馬每請長康以與羊欣講論畫書竟夕忘疲(名畫記)
顧虎頭為畫扇作嵇阮而都不點睛王問之顧曰那可
點睛點睛便語(俗說)
清夜遊西園顧長康畫有梁朝諸王䟦尾處云圖上若
干人並食天厨
宋纖字令文不應州郡辟命太守楊宣畫其象於閣出
入視之(前凉錄)
石季龍時太武殿畫古賢悉變其形旬餘頭悉縮入肩
中季龍大惡之佛圖澄對之流涕(晉書)
桓玄好蓄法書名畫客至嘗出而觀客食寒具而油汚
其畫後遂不設寒具(劉禹錫嘉話也集韻寒具鐶餅)
謝莊字希逸性多巧思善畫作畫琴帖序自序其畫云
(名畫記)
顧光寳能畫建康有陸溉患瘧經年光寳常詣溉卧前
謂光寳曰我患此疾久不得療矣君知否光寳曰不知
即伏室命筆以墨圖一獅子令於外戶榜之謂曰此出
手便靈異可虔誠致禱明日當有驗溉命張戶外遣家
人焚香拜之已而是夕中戶外有窸&KR0034;之聲良久乃不
聞明日所畫獅子口中臆前有血淋漓及於戶外皆點
焉溉病乃愈時人異之(八朝窮怪錄)
蕭賁是竟陵王子良之孫有文才善畫嘗於扇上圖山
水咫尺之間便覺萬里矜慎不傳自娱而已(南史)
增敬寺有寳月殿䟦摩於殿北壁手自盡作羅雲像及
定光儒童布髮之形像成之後每夕放光久之乃歇(神僧傳)
昭明太子好士愛文劉孝綽與殷芸陸倕王筠到洽等
同見禮太子起樂賢堂乃使先圖孝綽(南史)
武烈太子方等能寫真坐上賓客隨宜點染即成數人
以問童孺皆知姓名矣
張愛賓云惟王羲之能為一筆書陸探微能為一筆畫
(圖書聞見志)
梁元帝常畫聖僧武帝親為作讃任荆州刺史時畫番
客入朝圖帝極稱善(具梁書)又畫職貢圖并序外國貢獻
之事(序具本集)又遊春苑白蔴紙畫鹿圖師利像鸛鶴陂池
芙蓉醮鼎圖並有題印傳於代(名畫記)
潤州興國寺苦鳩鴿棲梁上穢汚尊容張僧繇乃就東
壁上畫一鷹西壁上畫一鷂皆側首向簷外看自是鳩
鴿等不復敢來(朝野僉載)
顧野王好丹青善圖寫王於東府起齋乃令野王畫古
賢命王褒書贊時人稱為二絶(陳書)
後魏元兆能行法治病有軍士女為物所憑兆曰此畫
妖也天下有至神之妖至靈之怪在陸之精在水之魅
以法治之乃廣化寺壁畫鬼魅
北齊高孝珩世宗第二子封廣寕郡王博涉多才藝常
於廳壁畫蒼鷹觀者疑其真鳩雀不敢近又畫朝士圖
當時妙絶(名畫記)
釋玄暢適成都止大石寺手畫作金剛密迹等十六神
像昇明三年又遊西界觀矚岷嶺乃於山郡北部廣陽
縣岕見齊后山遂有終焉之志仍倚巖傍谷結草為菴
弟子法期見神人乘馬著青單衣繞山一匝還示造塔
之處(神僧傳)
北齊楊子華世祖時任直閤將軍嘗畫馬於壁夜聽馬
鳴如索水草圖龍於素舒卷輒雲氣縈集也天子號為
畫聖時王子善碁通神號為二絶(名畫記)
煬帝聚魏已來古跡名畫於殿後起二臺東曰妙楷臺
藏古跡西曰寳畫臺藏古畫又於内道場集道佛經别
撰目錄(隋書)
廣博物志卷三十
