廣博物志卷四十八
明董斯張撰
鳥獸五(異鳥)(異獸)
復州之山有鳥焉其狀如鶚而一足彘尾其名曰跂踵
見則其國大疫(銘曰跂踵為鳥一足似夔不為樂興反以來悲山海經)
符禺之山有鳥名&KR0008;其狀如翠而赤喙可以衛火
崌山上有鳥焉其狀如梟而赤身白首名曰竊脂可以
衞火
有鳥焉其狀如雞而三首六目六足三翼其名曰&KR2112;&KR1872;
食之無卧
青丘之山有鳥焉其狀如鳩名曰灌灌佩之不惑
禱過之山有鳥焉其狀如鵁而白首三足人面其名曰
瞿如
柜山有鳥焉其狀如雞而人手其音如痺其名曰鴸其
鳴自號也見則其縣多放士
小華之山鳥多赤鷩(赤鷩山雞之屬胷復洞赤冠金皆黃頭綠尾中有赤毛光彩鮮明音)
(作蔽或作鼈)可以禦火
英山有鳥焉其狀如鶉黃身而赤喙其名曰肥遺食之
已癘可以殺蟲
有鳥焉其狀如翟而赤名曰胜(音姓)遇是食魚其音如鐘
見則其國大水
莱山其鳥名羅羅是食人
三危之山有鳥焉一首三身其狀如&KR2253;其名曰鴟
發鳩之山有鳥焉其狀如烏文首白喙赤足名曰精衛
其鳴自詨是炎帝之少女名曰女娃(炎帝神農也娃惡佳反語誤或作階)
女娃遊於東海溺而不返故為精衞常銜西山之木石
以堙於東海
首山有谷曰機谷多&KR2095;鳥(音如鉗&KR0898;之&KR0898;)其狀如梟而三目有
耳其音如錄食之已墊
䳐鳥&KR2485;鳥(次曕兩音)其色青黃所經國亡(此應禍之鳥即今梟鵂鶹之類)在
女祭北䳐鳥人面居山上一曰維鳥青鳥黃鳥所集
有五彩之鳥有冠名曰㹥鳥(爾雅云㹥夢鳥即此也)
弇州之山有五彩之鳥仰天(張口嘘天)名曰鳴鳥爰有百樂
歌儛之風
互人之國有青鳥身黃赤足六首名曰&KR2608;鳥
松果之山有鳥焉其名曰䳋渠其狀如山雞黑身赤足
可以已𦢊(謂皮皴起也)
翠山其鳥多鸓狀如鵲赤黑兩首四足可以禦火
鹿臺之山有鳥焉其狀如雄雞而人面名曰鳬傒其鳴
自呌也見則有兵
有鳥焉其狀如鳬而一翼一目相得乃飛名曰蠻蠻見
則天下大水
鍾山有神其子曰鼓其狀人面而龍身是與欽䲹殺葆
江于崑崙之陽(葆或作祖)帝乃戮之鍾山之東曰&KR3327;崖欽䲹
化為大鶚其狀如鵰而黑文白首赤喙而虎爪其音如
晨鵠見則有大兵鼓亦化為鵕鳥狀如鴟赤足而直喙
黃文而白首其音如鵠見即其邑大旱
章莪之山有鳥焉其狀如鶴一足赤文青質而白喙名
曰畢方見則其邑有譌火(尚書故實云武帝時有獨足鶴人皆不知以為怪異東方)
(朔奏曰此山海經所謂畢方鳥也驗之果是)
有鳥焉其狀如烏三首六尾而善笑名曰鵸䳜服之使
人不厭又可以禦凶
上申之山其鳥名當扈其狀如雉以其髯飛食之不眴
目
有鳥焉其狀如鴞而人面蜼身犬尾其鳴自號也見則
其邑大旱
有鳥焉其狀如烏五采而赤文名曰鵸䳜是自為牝牡
食之不疽
虢山其鳥多寓狀如鼠而鳥翼其音如羊可以禦兵
有鳥焉羣居而朋飛其毛如雌雉名曰鵁其鳴自呼食
之已風
有鳥焉其狀如雉而文首白翼黃足名曰白鵺食之已
嗌痛可以已痸(痸癡病也)
有鳥焉其狀如雌雉而人面見人則躍名曰竦斯
有鳥焉其狀如烏人面名曰&KR1829;&KR2061;宵飛而晝伏食之已
&KR0008;
有鳥焉其狀如鵲白身赤尾六足其名曰䴅是善驚其
鳴自詨
有鳥焉其狀如烏首白而身青足黃是名曰鶌鶋其鳴
自詨食之不饑
景山有鳥焉其狀如蛇而四翼六目三足名曰酸與其
鳴自詨見則其邑有恐
小侯之山有鳥焉其狀如烏而白文名曰鴣&KR2570;
軒轅之山有鳥焉其狀如梟而白首其名曰黃鳥其鳴
自詨食之不妬
有鳥焉其狀如雞而鼠毛其名䖪鼠見則其邑大旱
有鳥焉其狀如鳬而鼠尾善登木其名曰絜鉤見則其
國多疫
廆山有鳥焉狀如山雞而長尾赤如丹火而青喙名曰
鴒䳩服之不眯
支离之山有鳥焉其名曰嬰勺其狀如鵲赤首赤目赤
喙白身其尾若勺其鳴自呼
堇理之山有鳥焉其狀如鵲青身白喙白目白尾名曰
青耕可以禦疫其鳴自呌
王母之山有三青鳥赤首黑目一名曰大鵹一名少鵹
一名曰青鳥
有五色之鳥人面有髮爰有青鴍(音文)黃鷔(音敖)青鳥黃鳥
其所集者其國亡
丑陽之山有鳥焉其狀如烏而赤足名曰&KR0008;餘(音如枳柑之枳)
可以禦火
羭次之山有鳥焉其狀如梟人面而一足名曰槖&KR1446;冬
見夏蟄服之不畏雷
盧其之山其中有鵹鶘狀如鴛鴦而人足見則其國多
土功
有鳥焉名曰鴢其狀如鳬青身而赤目赤尾食之宜子
梁渠之山有鳥焉其狀如夸父四翼一目犬尾名曰囂
其音如鵲食之已腹痛可以止衕(治洞下也)
天帝之山有鳥焉其狀如鶉黑文而赤翁名曰櫟食之
已痔
有鳥焉其狀如鴟而人足名曰數斯食之已癭
有鳥焉其狀如雌雉而五彩以文是自為牝牡名曰象
蛇
有鳥焉其狀如雞而白首鼠足而虎爪其名曰鬿雀食
人
有鳥焉其狀如蜂大如鴛鴦名曰欽原蠚鳥獸則死蠚
木則枯
有鳥焉其名曰鶉鳥是司帝之百服(並上)
西申以鳳鳥氐羌以鸞鳥巴人以比翼鳥方煬以皇鳥
蜀人以文翰文翰者若臯雞方人以孔鳥奇斡善芳善
芳者頭若雄雞佩之令人不眯
蠻陽之翟(山雞也)倉吾翡翠(周書)
神鳥者赤神之精也知音聲清濁和調者也雖赤色而
備五采雞身鳴中五音肅肅雝雝喜則鳴舞樂幽隱風
俗從則至(宋書)
同心鳥王者德及遐方四夷合同則至
比翼鳥王者德及高遠則至(竝工力又拾遺記曰比翼鳥多狀如鵲銜南海之)
(丹泥巢崑岑之玄木遇聖則来集以表周公輔聖之祥異也)
鳥有鵰鵰者重首而屈尾將欲飲於河則必顛乃銜其
羽而飲之人之所有飲不足者不可不察其羽也(韓非子)
昌蜀之禽無目之獸無身之頭無首之體精衛填海玄
譲逓生(抱朴子)
石脩九首畢方人面
千歲之鳥萬歲之禽皆人面而鳥身壽亦如其名(並上)
鴒鶨俗曰癡鳥見爾雅
鳥一足名獨立見則主勇強(河圖)
雪山有鳥名為共命一身一頭識神各異同共報命故
曰共命(雜寶藏經)
迦真隣陀之鳥生於海中王抱觸之身心猗適勝過六
欲
若起貪嫉邪佞諂曲欺誑於他或復慳貪積財不施皆
生鬼道從鬼命終多生畜生道中受遮吒迦鳥身恒常
饑渴受大苦惱唯飲天雨仰口而承不得更飲餘水
兜兜鳥其聲自號正月以後作聲至五月節不知所在
其形似鴝鵒
江之右岸富水注之水出涇陽縣之青湓山西北流涇
陽縣故豫章之屬矣地多女鳥玄中記曰新陽男子於
水次得之遂與共居生二女悉衣羽而去豫章間養兒
不露其衣言是鳥落塵於兒衣中則令兒病故亦謂之
飛夜遊女(水經注)
越地深山中有鳥大如鳩青色名曰冶鳥穿大樹作巢
如五六升器戶口徑數寸周飾以土埡赤白相分狀如
射侯伐木者見此樹即避之去或夜冥不見鳥鳥亦知
人不見便鳴喚曰咄咄上去明日便急上去咄咄下去
明日便宜急下若不使去但言笑而已者人可止伐也
若有穢惡及其所止者則有虎通夕来守人不去便傷
害人此鳥白日見其形是鳥也夜聽其鳴亦鳥也時有
觀樂者便作人形長三尺至澗中取石蟹就人火炙之
人不可犯也越人謂此鳥是越祝之祖也(法苑珠林)
師曠云南山有鳥名曰羌鷲黃額赤目五色皆備(說文)
舂山爰有青鵰執犬羊食豕鹿(穆天子傳)
崑崙銅柱下有迴屋焉壁方丈上有鳥名曰希左翼覆
東王公右翼覆西王母其肉若醯&KR0726;人甘之(十洲記)
北海有大鳥其高千里頭文曰天維又曰雞左翼文曰
鷖右翼文曰勤左足在海北崖右足在海南崖其毛蒼
其喙赤其脚黑名曰天雞一名鷖勒頭河東身止海北
唯捕鯨魚死則北海水流不犯觸人不干於物或時舉
翼飛其兩羽切如雷風驚動天地(神異經)
不孝鳥狀如人身犬毛有齒猪牙額上有文曰不孝口
下有文曰不慈胸上有文曰不道左脇有文曰愛夫右
脇有文曰憐婦(上)
骨託之鳥食鐵乾吉之鳥食其子山鳳殺其雌
竒肱有兩頭之鳥互人有六首之&KR2608;
幽州之墟羽山之北有善鳴之禽人面鳥喙八翼一足
毛色如雉行不踐地名曰青鸐其聲似鐘磬笙竽也世
語曰青鸐鳴時太平故盛明之世翔鳴藪澤音中律吕
飛而不行至禹平水土棲於川岳所集之地必有聖人
出焉自上古鑄諸鼎器皆圖像其形銘讚至今不絶(拾遺)
(記)
軒渠國多九色鳥青口綠脛紫翼紅膺紺頂丹足碧身
緗背玄尾亦名九尾鳥亦名錦鳳其青多紅少謂之繡
鸞或云是西王母之禽也
有鳥名鴻鵝色似鴻形如秃鶖腹内無腸羽翮附骨而
生無皮肉也雄雌相眄則生產
有鳥如鳳身紺翼丹名曰藏珠每鳴翔而吐珠累屋仙
人常以其珠飾僊裳(並上)
有升蕖鴨赤色每止於芙蕖上不食五穀唯𠯗葉上垂
露因名垂露鴨一名丹毛鳬(洞冥記)
有喜日鵝至日出時銜翅而舞名曰舞日鵝
帝昇望月臺時暝望南端有三青鴨羣飛俄而止於臺
上帝悅之至夕鴨宿於臺端日色已暗帝求海肺之膏
以為燈焉取靈&KR0008;布為纏火光甚微而光色無幽不入
青鴨化為三小童皆着青織文繻各握鯨文大錢五枚
置帝几前身止影動因名輕影錢(並上)
胥徒國獻沉明石雞色如丹大如燕常在地中應時而
鳴聲能徹遠其國聞鳴乃殺牲以祀之當鳴處掘地則
得此雞若天下太平翔飛頡頏以為嘉瑞亦為寳雞其
國無雞犬聽也中候晷刻道家云昔僊人桐君採石入
穴數里得丹石雞舂碎為藥服之者令人有聲氣後天
而死昔漢武帝寳鼎元年西方貢珍怪有琥珀燕置之
静室自於室中鳴翔蓋此類也(拾遺記)
南有鳥名鴛鴦形似雁徘徊雲間棲息高岫足不踐地
生於石穴中萬歲一交則生雛千歲銜毛學飛聖君之
世來入國郊(上)
有遠飛雞夕則還依人曉則絶飛四海朝往夕還常銜
桂枝之實歸於南山或落地而生高七八尺衆仙竒愛
之取以釀酒名曰桂醪嘗一滴舉體知金色陸通嘗餌
黃桂之酒祝雞公善養雞得遠飛雞之卵伏之名曰翻
明雞如鵠大色紫有翼翼下有目亦曰目羽雞(述異記)
吐綬鳥其身大如鸐五色出巴東山中毛色可愛若天
晴淑景即吐綬長一尺須臾還吞之隂滯即不吐
吐綬鳥一名功曹(並上)
吴越有異鳥極大四目三足飛鳴山林羅平乃其聲也
占曰國主有兵人相食(蟫史)
有鳥名&KR0008;&KR0008;能自為牝牡(唐韻注)
鴉舅似鴉而小黑色嘴邊有毛甚勁能逐鴉鴉見避之
一名鴉兢一種似鷹而小蒼色能逐鷹名鷹舅亦名鷹
兢
岢嵐鳥出河西赤塢鎮狀如烏而大飛翔於陣上多不
利(雜爼)
鶟鶘鳥似雉青身白首
婆利國有鳥名舍利解人語
世樂鳥五色頭上有冠丹喙赤足有道則見(臨海異物志)
越王鳥狀似鳶不飲江湖不唼百草不下餌蟲魚唯噉
木葉糞似薰陸香山人遇之旣以為香又治雜瘡(竺山真登)
(羅山疏)
獨春鳴聲似舂鳴聲多者五穀薄鳴聲少者五榖熟(臨海)
(異物志)
廬陵有木客鳥大如鵲千百為羣不與衆鳥相厠俗云
是古之木客化(述異記)
虎鷹能飛捕虎豹身大如牛翼廣二丈
南海去會稽三千里有狗國國中有飛涎鳥似鼠兩翼
如鳥而脚赤每至曉諸栖禽未散之前各占一樹口中
有涎如膠繞樹飛涎沾洒衆枝葉有他禽之至而如網
也然乃食之如竟午不獲即空中逐而涎惹之無不中
焉人若捕得作脯治渴其涎每布後半日即乾自落落即
布之(外荒記)
烏鳳如喜鵲鳴聲清越如笙簫能變曲妙合宫商又能
為百蟲之音
堯在位七十年有鸞雛歲歲来集麒麟遊於藪澤梟鴟
逃於絶漠有祗支之國獻重明之鳥一名雙睛言雙睛
在目狀如雞鳴似鳳時解落毛羽肉翮而飛能搏逐猛
獸虎狼使妖災羣惡不能為害飴以瓊膏或一歲數来
或數歲不至國人莫不掃洒門戶以望重明之集其未
至之時國人或刻木或鑄金為此鳥之狀置於門戶之
間則魑魅之類自然退伏今人每歲元日或刻木鑄金
或畫雞牖上此之遺像也(拾遺記)
周成王元年貝多國人獻舞雀周公命返之(述異記)
晉平公出朝其鳥環平公不去平公顧謂師曠曰是鳳
耶曠對曰東方有鳥名為端琦憎鳥而愛狐今吾君必
衣孤裘以朝乎平公曰然(說苑)
有鳥飛從南方來質白五色皆備集平公之庭相見如
讓公召叔向問之叔向曰吾聞師曠曰西方有白質鳥
五色皆備其名曰翬南方赤質五色備其名曰搖來為
我君臣其祥先至矣(瑣語)
齊景公謂晏子曰寡人既得寳乘聚萬駟矣方欲珠懸
黎會金玉其得之即奚若晏子曰臣聞琬琰之外有鳥
焉曰金翅民謂為羽豪其為鳥也非龍肺不食非鳳血
不飲其食也常饑而不飽其飲也常渴而不充生未幾
何天其天年而死珠玉之珍非乃為君之患也(符子)
子路顔回浴於洙水見五色鳥顔回問子路曰榮榮之
鳥後日顔回與子路又浴於泗水更見前鳥復問曰識
此鳥否子路曰識回曰何鳥子路曰同同之鳥顔回曰
何一鳥而二名子路曰譬如絲絹煮之則為帛染之則
為皂不亦宜乎(小記)
大月氏國貢雙頭雞四足一尾鳴則俱鳴武帝置於甘
泉故館更以餘雞混之得其種類而不能鳴諫者曰詩
云牝雞無晨一云牝雞之晨惟家之索今雄類不鳴非
吉祥也帝乃送還西域至西關雞反顧望漢宫而哀鳴
故謠言曰三七末世雞不鳴犬不吠宫中荆棘亂相繫
當有九虎爭為帝至王莽簒位將軍有九虎之號其後
喪亂彌多宫掖中生蒿棘家無雞鳴犬吠此雞未至月
氏國乃飛於天漢聲似鵾雞翺翔雲裏一名暄雞鵾雞
之音相類(拾遺記)
條攴國来貢有鳥名鳷鵲形高七尺解人語其國太平
則鳷鵲羣翔昔漢武時四夷賓服有獻馴鵲若有喜樂
事則鼓翼翔鳴(上)
齊郡函山有鳥足青嘴赤黃素翼絳顙名王母使者昔
漢武登此山得玉函長五寸帝下山玉函忽為白鳥飛
去世傳山上有王母藥函常令鳥守之
昆明國貢𠻳金鳥其國人云燃洲九千里出此鳥形如
雀而色黃羽毛柔密常翔翔海上羅者得之以為至祥
帝得此鳥畜於靈禽之園飴以眞珠飲以龜腦鳥常吐
金屑如粟鑄之可以為器此鳥畏霜雪乃起小屋處之
名曰辟寒臺皆用水晶為戶牖使内外通光宫人爭以
鳥吐之金用飾釵珮謂之辟寒金故宫人相嘲曰不服
辟寒金那得帝王心於是媚惑者亂爭此寳金為身飾
及行卧皆懷挾以要寵幸也(拾記)
勒畢國貢細鳥以方尺之玉籠盛數百頭形如大蠅狀
似鸚鵡聲聞數里之間如黃鵠音也國人常以此鳥候
時亦名曰候日蟲帝置之於宫内旬日而飛盡帝惜求
之不復得明年見細鳥集帷幕或入衣袖因名蟬宫内
嬪妃皆悅之有鳥集其衣者輙蒙愛幸至武帝末稍稍
自死人猶愛其皮服其皮者多為丈夫所媚(洞冥記)
黃龍元年始都武昌時越嶲之南獻背明鳥形如鶴止
不向明巢常對北多肉少毛聲音百變聞鐘磬笙竽之
聲則奮翅搖頭時人以為吉神是時遷都建業殊方多
貢珍奇吳人語訛呼背明為背亡鳥國中以為大妖不
及百年當有喪亂背叛滅亡之事散逸奔逃墟無煙火
果如斯言(拾遺記)
葛&KR0726;公嘗於西峯石壁上石臼中搗藥因遺一粟許有
飛禽遇而食之遂得不死至今夜靜月白風清之時其
禽猶作丁當杵臼之聲名之曰搗藥鳥有&KR0726;人琴高聞
&KR0726;公得道自東海跨雙鯉来訪僊公與之酣飲既醉高
卧白雲間酒醒雙鯉化為石矣仙公乃以雙鶴贈之跨
之而還石至今存
永平元年常山郡獻傷魂鳥狀如雞毛色似鳳帝惡其
名棄而不納復愛其毛羽當時博物者云黃帝殺蚩尢
有貙虎誤噬一婦人七日氣不絶黃帝哀之葬以重棺
石槨有鳥翔其塜上其聲自呼為傷魂則此婦人之靈
也後人不得其令終者此鳥来集其國園林之中至漢
哀平之末王莽多殺伐賢良其鳥亟来哀鳴時人疾此
鳥名使常山郡國彈射驅之至晉初干戈始戢四海攸
歸山野間時見此鳥憎其名改傷魂為相弘及封孫皓
為歸命侯相弘之義叶於此矣永平之末死傷多故門
嗟巷哭常山有獻遂放逐之(拾遺記)
林邑城外香桂成林時禽異羽翔集間關兼比翼鳥不
比不飛鳥名歸飛鳴聲自呼此戀鄉之思孔悲桑梓之
敬成俗也俞益期與康伯牋嘗對飛鳥戀土增思寄意
謂此鳥其背青其腸赤丹心外露鳴情未達終日歸飛
飛不十千路有萬里何由歸哉(水經注)
苻堅時有射師經嵩山望見松上有一雙白鳥似鵠而
大至樹下又見一蛇長五丈許上樹取鳥鳥欲飛蛇張
口翕之鳥不去繽紛一餐頃射師彀弩射三矢蛇落鳥
得去樹百餘步山邊整理毛羽須臾雲起雷發射師懼
不得旋踵見向鳥徘徊其上毛落紛紛似如相援如此
數陣雲息電滅射師得免鳥亦高飛(劉義處幽明銀)
永康元年京師得異鳥莫能名趙王倫使人持出周旋
城邑市以問人即日宫西有一小兒見之遂自言曰服
留鳥持者還白倫倫使更求又見之乃將入宫密籠鳥
并閉小兒於戶中明日往視悉不見(搜神記)
大統三年萬春鳥集&KR0726;都苑京房易飛候曰非常之鳥
来宿邑中邑有兵周師入鄴之應(隋書獸以下異)
招搖之山有獸焉其狀如禺而白耳(禺似獼猴而大赤目長尾今江南山)
(中多有說者不了此物名禺作牛字圖亦作牛形或作猴皆失之也禺字音遇)伏行人走其名
曰狌狌食之善走(山海經)
青丘之山有獸焉其狀如狐而九尾其音如嬰兒能食
人食者不蠱
浮玉之山北望具區東望諸毗有獸焉其狀如虎而牛
尾其音如吠犬其名曰彘是食人
竹山有獸焉其狀如豚而白毛大如笄而黑端名曰毫
彘
羭次之山有獸焉其狀如禺而長臂善投名曰囂
黃山有獸焉其狀如牛而蒼黑大目其名曰&KR2261;(音敏)
有獸焉其狀如犬而豹文其角如牛(或作羊)其名曰狡其
音如吠犬見則其國大喪(晉太康七年邵陵扶夷縣檻得一獸狀如豹文有二角無)
(前兩脚時人謂之狡疑此)
滑水多水馬其狀如馬文臂牛尾其音如呼
潘侯之山有獸焉其狀如斗而四節生毛名曰旄牛
敦頭之山印澤多&KR1411;馬牛尾而白身一角其音如呼
釐山有獸焉名曰&KR0008;(音蒼頡之頡)其狀如獳犬而有鱗其毛
如彘鬛(生靈間也)
豐山有獸焉其狀如猨赤目赤嘐黃身名曰雍和見則
國有大恐
蔓蕖之山有獸焉名曰馬腹其狀如人面虎身其音如
嬰兒是食人
開明獸身大類虎而九首皆人面東嚮立崑崙上(天獸也銘)
(曰開明為獸稟資乾精瞪視崑崙威震百靈)
蜪犬(音陶或作蚼音鈎)如犬青食人從首始
杻陽之山有獸焉其狀如馬而白首其文如虎而赤尾
其鳴如謠其名曰鹿蜀佩之宜子孫
譙水有獸焉其狀如貆而赤豪其音如榴榴其名曰孟
槐可以禦凶
亶爰之山有獸焉其狀如貍而有髦其名曰類自為牝
牡食者不妬
基山有獸焉其狀如羊九尾四耳其目在背其名曰猼
訑佩之不畏
柜山有獸焉其狀如豚有距其音如狗吠其名曰狸力
見則其縣多土功
長右之山有獸焉其狀如禺而四耳其名長右其音如
吟見則郡縣大水
堯光之山有獸焉其狀如人而彘鬛穴居而冬蟄其名
曰猾□其音如斵木見則縣有大繇
洵山有獸焉其狀如羊而無口不可殺也稟氣自然其
名曰䍺
錢来之山有獸焉其狀如羊而馬尾名曰羬羊其脂可
以已腊(治體皴)
符禺之山其獸名葱聾其狀如羊而赤鬛
小次之山有獸焉其狀如猨而白首赤足名曰朱厭見
則大兵
崇吾之山有獸焉其狀如禺而文臂似虎而善投名曰
舉父
南海之外赤水之西流沙之東有獸焉左右有首名曰
䟣踢有三青獸相并名曰雙雙
三危之山有獸焉其狀如牛白身四角其毫如披蓑其
名曰&KR0008;&KR0008;是食人
中曲之山有獸焉其狀如馬而白身黑尾一角虎牙爪
音如鼓音其名曰駮是食虎豹可以禦兵
翼望之山有獸焉其狀如狸一目而三尾名曰讙其音
如奪百聲是可以禦凶服之已癉
有獸焉其狀馬身而鳥翼人面蛇尾是好舉人(喜抱舉人)名
曰孰湖
帶山有獸焉其狀如馬一角名曰䑏疏可以辟火
丹薰之山有獸焉其狀如鼠而莵首麋身其音如獋犬
以其尾飛名曰耳鼠食之不䐆(䐆大腹也見稗倉音采也)又可以禦
百毒
石者之山有獸焉其狀如豹而文題白身名曰孟極是
善伏其鳴自呼
邊春之山有獸焉其狀如禺而有鬛牛尾文臂馬蹄見
人則呼名曰足訾其鳴自呼
單張之山有獸焉其狀如豹而長尾人首而牛耳一目
名曰諸犍善吒行則銜其尾居則蟠其尾
灌題之山有獸焉其狀如牛而白尾其音自訆名曰那
父
有獸焉其狀如犬而人面善投見人則笑其名山&KR0968;其
行如風見則天下大風
北嶽之山有獸焉其狀如牛而四角人目彘耳其名曰
諸懷其音如鳴雁是食人
隄山多馬有獸焉其狀如豹而文身名曰狕
北囂之山有獸焉其狀如虎而白身犬首馬尾彘鬛名
曰獨𤞞
梁渠之山其獸名居暨其狀如彘而赤毛其音如豚
歸山有獸焉其狀如麢羊而四角馬尾而有距其名曰
䮝善還(還旋旋舞也)其鳴自訆
馬成之山有獸焉其狀如白犬而黑頭見人則飛其名
曰天馬
泰戲之山有獸焉其狀如羊一角一目目在耳後其名
曰䍶䍶其鳴自訆
泰山有獸焉其狀如豚而有珠名曰狪狪
栒狀之山有獸焉其狀如犬六足其名曰從從
犲山有獸焉其狀如夸父而彘毛其音如呼見則天下
大水
空桑之山有獸焉其狀如牛而虎文其音如欽其名曰
軨軨見則天下大水
雜余之山有獸焉其狀如莵而鳥喙鴟目蛇尾見人則
眠名曰犰狳見則螽蝗為敗
始逢之山有獸焉其狀如狐而有翼其音如鴻雁其名
曰獙獙見則天下大旱
鳬麗之山有獸焉其狀如狐而九尾九首虎爪名曰龔
姪其音如嬰兒是食人
䃌山有獸焉其狀如馬而羊目四角牛尾其音如獋狗
其名曰峳峳見則其國多狡客
尸胡之山有獸焉其狀如麋而魚目名曰妴胡
海隅之山有獸焉其狀如牛而馬尾名曰精精
剡山有獸焉其狀如彘而人面黃身而赤尾其名曰合
窳其音如嬰兒見則天下大水
泰山有獸焉其狀如牛而白首一目而蛇尾其名曰蜚
行水則竭行草則死見則天下大疫
甘棗之山有獸焉其狀□鼠而文題(□音虺)其名曰㔮(音那)
食之已癭
金星之山多天嬰其狀如龍骨可已痤(癰痤也)
霍山有獸焉其狀如狸而白尾有鬛名曰朏朏養之可
以己憂
釐山有獸焉其狀如牛蒼身其音如嬰兒是食人其名
曰犀渠
苦山有獸焉其狀如逐赤若丹火善詈名曰山膏
有獸焉其狀如蜂枝尾而反舌善呼其名曰文文
蛇山有獸焉其狀如狐而白尾長耳名&KR2579;狼見則國内
有兵
依軲之山有獸焉其狀如犬虎爪有甲其名曰獜善駃
&KR3152;食者不風
樂馬之山有獸焉其狀如彙赤如丹火其名曰&KR2672;見則
其國大疫
倚帝之山有獸焉其狀如&KR0146;鼠白耳白喙名曰狙如見
則其國有大兵
鮮山有獸焉其狀如膜犬赤喙赤目白尾見則邑有火
名曰&KR2490;郞
歴石之山有獸焉其狀如狸而白首虎爪名曰梁渠見
則國大有兵
几山有獸焉其狀如彘黃身白頭白尾名曰聞&KR2113;見則
天下大風
即公之山有獸焉其狀如龜而白身赤首名曰蛫是可
以禦火
北海内有素獸焉狀如馬名曰蛩蛩有青獸焉狀如虎
名曰羅羅
林氏國有珍獸大若虎五彩畢具尾長於身名曰騶吾
乘之日行千里
大荒之中有山名曰鏖鏊距日月所出有獸焉左右有
首名曰屏蓬有赤犬名曰天犬其所下者有兵
章莪之山有獸焉其狀如赤豹五尾一角其音如擊石
其名如猙
隂山有獸焉其狀如狸(或作豹)而白首名曰天狗其音如
榴榴(或作猫猫)可以禦凶
欽山有獸焉其狀如豚而有牙其名曰當康其鳴自呌
見則天下大穰
少咸之山有獸焉其狀如牛而赤身人面馬足名曰窫
窳其音如嬰兒是食人
昆吾之山有獸焉其狀如彘而有角其音如號名曰蠪
蚳食之不眯
蔓渠之山有獸焉其名曰馬腹其狀如人面虎身其音
如嬰兒是食人
扶豬之山有獸焉其狀如貉而人目(貉或作□古字)其名曰䴦
(音銀或作麋)
有獸焉狀如白鹿而四角名曰夫諸見則其邑大水
鹿吳之山注於傍水水有獸焉名曰蠱雕
天帝之山有獸焉狀如狗名曰谿邊席其皮者不蠱
有獸焉狀如鹿而白尾馬足人手而四角名曰&KR1649;如
鉤吾之山有獸焉其目在腋下虎齒人爪其音如嬰兒
名曰狍鴞是食人
陽山有獸焉其狀如牛而赤尾名曰領胡食之已狂
耿山多大蛇有獸焉其狀如狐而魚翼其名曰朱獳見
則其國有恐
有獸焉其狀如狼赤首鼠目其音如豚名曰猲狙是食
人(並上)
崑崙西有獸其狀如犬有兩目而不見有兩耳而不聞
有腹而無五臟有腸直而不旋食而經過人有德行而
往抵&KR2053;之人有凶惡而往憑依之天使其然名曰渾沌
一名無耳一名無心空居無常咋尾回轉向天而笑(神異)
(經)
貀獸無前足似虎而黑(字林)
稷慎大塵穢人前兒前兒若獼猴立行聲似小兒發人
鹿人鹿者若鹿迅走俞人雖馬青丘狐九尾周頭輝羝
輝羝者羊也(周頭亦海東夷)黑齒白鹿白馬白民乘黃乘黃者
似騏背有兩角(漢郊祀訾黃注一名乘黃)義渠以茲白兹白者若白
馬鋸牙食虎豹央林以酋耳酋耳者身如虎豹尾長參
其身食虎豹北唐以閭閭似隃冠(山海經縣雍之山其獸多閭閭即羭也似)
(驢而岐蹄角如蘦羊一名山驢)渠搜以鼩犬鼩犬者露犬也能飛食虎
豹樓煩以星施星施者珥旄(旄牛尾也)卜盧以紈牛區陽以
鼈封鼈封者若彘前後有首規規以麟州靡費費其形
人身反踵自笑笑則上唇翕其目食人北方謂之吐嘍
(反踵一作枝踵)都郭狌狌(一作生生)欺羽狌狌若黃狗人面能言高
夷嗛羊嗛羊者羊而四角獨鹿卭卭距虚孤竹距虚不
令支玄貘(不令支東北夷)不屠何青熊(不屠何亦東北夷也)東湖黃羆般
吾白虎屠州黑豹禺氐騊駼犬戎文馬而赤鬛縞身目
若黃金名吉皇(一作吉黃山海經作吉量)之乘數楚每牛(數楚北戎也)匈
奴狡犬狡犬者巨身四足(周書王會)
西南荒中出訛獸其狀若莵人面能言常欺人言東而
西言惡而善其肉美食之言不真矣(神異經)
西方中獸如虎毫長三尺人面虎足口牙一丈八尺人
或食之獸鬭終不退却唯死而已荒中人張捕之一名
倒壽焉
西北有獸其狀如虎有翼能飛食人知人言語聞人鬭
輙食直者聞人忠信輙食其鼻聞人惡逆不善輙殺獸
往饋之名曰窮奇(並上)
檮杌一名難訓
東海之魚曰鰈比目而行北方有獸曰婁更食而更視
南方有鳥名曰鶼比翼而飛西方有獸名曰蟨前足鼠
後足兔得甘草必銜以遺蛩蛩距虚(韓詩外傳)
瀛州有獸名嗅石其狀如麒麟不食生卉不飲濁水嗅
石則知有金玉吹石則開金沙寳璞粲而可用(拾遺記)
有獸名𠻳月形似豹飲金泉之液食銀石之髓此獸夜
噴白氣其光如月可照數十畝軒轅之世獲焉(上)
三角獸先王法度修則至(宋書)
一角獸天下平一則至
六足獸王者謀及衆庶則至
比肩獸王者德及矜寡則至
銀麂刑罰得共民不為非則至
天鹿者純靈之獸也五色光耀洞明王者道備則至
角端者日行萬八千里又曉四夷之語明君聖主在位
明逹方外幽遠之事則奉書而至
周印者神獸之名也星宿之變化王者德盛則至
澤獸黃帝時巡狩至於東濱澤獸出能言達知萬物之
情以戒於民為時除害賢君明德幽遠則來(即白澤也又黃帝)
(内傳云帝巡狩東至海登桓山於海濱得白澤神獸能達於萬物之情問天下鬼神之事自古精氣為物遊魂)
(為變者凡有萬一千五百二十種白澤言之帝令以圖寫之以示天下帝乃作辟邪之文以祀之)
&KR0008;者幽隱之獸也有明王在位則来為時辟除災害(並上)
蜀中西南高山之上有物與猴相類長七尺能作人行
善走逐人名曰猳國一名馬化或曰玃猨伺道行婦女
有美者輙盜取將去人不得知若有行人經過其旁皆
以長繩相引猶故不免此物能别男女氣臭故取女男
不取也若取得人女則為家室其無子者終身不得還
十年之後形皆類之意亦迷惑不復思歸若有子者輙
抱送還其家産子皆如人形有不養者其母輙死故懼
怕之無敢不養及長與人不異皆以楊為姓故今蜀中
西南多諸楊率皆是猳國馬化之子孫也(搜神記)
阿羊九頭而更食國亂乃出(淮南萬畢術)
䮩&KR0008;野馬也出北海形似鹿蜀(說文)
牴&KR3240;二獸名秉心甚靈蓋忠直獸也今華表頂上者是
(集韻)
含利為獸獸而能謙禮義乃食口無譏諐(鄭氏姻禮謁文讃)
張揖曰飛遽天上神獸也鹿頭而龍身
招賢獻出摩伽陀國性善不千人形如師子若國人見
賢良相訪則出現
獸則有罷㹈貘貒□&KR2738;鹿麝戸豹(蜀都賦)
昔有懶婦睡機上姑怒之逐走投水化為此獸一枚可
得脂三四斛然之照紡績則暗照歌舞則明(南越志)
寒土有獸其名曰&KR2940;生角當心俯而磨之憤心而死炎
州有鳥其名曰梟嫗伏其子百日而長羽翼既成食母
而飛蜀侯之迎秦牛牛逾近而身轉危何異&KR2940;磨其角
角愈利而身速亡乎白公之據財財愈積而身愈滅何
異梟之養子子愈長而身就害也(劉向新編)
因墀國獻五足獸狀如獅子玉錢千緍其形如環環重
十兩上有天壽永吉之字問其使者五足獸是何變化
對曰東方有解形之民使頭飛於南海左手飛於東山
右手飛於西澤自臍已下兩足孤立至暮頭還肩上兩
手遇疾風飄於海外落玄洲之上化為五足獸則一指
為一足也其人既失兩手使傍人割裏肉以為兩臂宛
然如舊也因墀國在西域之北送使者以銕為車輪十
年方至晉及還輪皆絶銳莫知其遠近也(拾遺記)
翕韓國獻飛骸獸狀如鹿青色以寒青之絲為繩繫之
及死帝惜之而不瘞掛於苑門皮毛皆爛朽惟骨色猶
青時人咸知其神異更以繩繫其足往視之惟見所繫
處存而頭尾及骨皆飛去(洞冥記)
修彌國獻駮騾高十尺毛色赤斑皆有日月之象帝以
以金埏為鏁絆以寳器盛芻以飼之(上)
吠勒國貢文犀四頭狀如水兕角表有光名明犀置暗
中有光影亦曰影犀織以為簟如錦綺之文(述異記)
炎州在南海中上有風生獸似豹青色大如貍網取之
積薪數車燒之不燃銕鎚鍜頭數十下乃死以口向風
須臾便活以石上菖蒲塞鼻即真死取其腦和菊花服
之可壽五百歲
封徼山中有怒毛獸若不嗔毛短三寸若嗔毛長三尺
南康郡有君山高秀重叠有類臺榭名曰女媧宫有獸
名格似猩猩之形自知吉凶人無機愛之則可馴狎欲
執害之則去不来(並上)
少皥出野遇一獸牛首而人身驚告皇娥娥曰昔余聞
之帝子牛首人身其名師親見之者百福胥臻天將福
汝汝何妄驚乎帝乃釋然(玄池子說林)
師尚父為周司馬將帥伐紂到孟津之上仗鉞把旄號
其衆曰倉兕倉兕者水中之獸也善覆人船因神以化
欲令急渡不急渡倉兕害汝(論衡)
弦超入泰山遇一物如獐頭若婦人鬟髻簮珥悉具歸
語智瓊瓊曰此方輝也五百年一見見者壽弦超果二
百餘歲(集微)
按孔子未嘗見狌狌至輙能名之太史公與張良異世
而目見其形使衆人聞此言則謂神而先知然而孔子
名狌狌聞昭人之歌太史公之見張良觀宣室之畫也
(論衡)
漢黃霸為封溪令部人陳廉㩗酒并猩猩以獻霸問曰
何物人未及應囊中語曰斗酒并僕耳霸以其物有靈
開囊視之猩猩悲啼而去(獨異志)
東方識啖銕之獸實賴神禹之書大荒之籍矣(抱朴子)
章帝章和元年安息國遣使獻獅子符拔符拔形似麟
而無角(後漢書)
武帝太康六年南陽獻兩足猛獸此毛蟲之孽也識者
為其文曰武形有虧金獸失儀聖主應天斯異何為言
兆亂也(晉書)
太康七年四角獸見於河間天戒若曰角兵象也四者
四方之謂當有兵亂起於四方後河間王遂連四方之
兵作為亂階殆其應也(上)
廣博物志卷四十八
