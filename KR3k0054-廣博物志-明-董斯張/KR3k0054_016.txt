廣博物志卷十六
明董斯張撰
職官上(總職)(三公)(宰相)(尚書)(諸京職)
神農之法一君二臣三佐四使言有虞氏官五十者孤
矣
黃帝立四輔三公六卿三少二十有四官凡百二十官
有秩以之共理而視四民(三公六卿即為九卿二十四官與三少即二十七大夫靈)
(樞有黃帝問少師則時有少師論語撰攷云黃帝受地形象天文以制官蓋至是名位乃具)
秋郯子來朝公與之宴昭子問焉曰少皞氏鳥名官何
故也郯子曰吾祖也我知之昔者黃帝氏以雲紀故為
雲師而雲名炎帝氏以火紀故為火師而火名共工氏
以水紀故為水師而水名大皞氏以龍紀故為龍師而
龍名我高祖少皞摯之立也鳳鳥適至故紀於鳥為鳥
師而鳥名鳳鳥氏歴正也玄鳥氏司分者也伯趙氏司
至者也青鳥氏司啟者也丹鳥氏司閉者也祝鳩氏司
徒也瞗鳩氏司馬也鳲鳩氏司空也爽鳩氏司寇也鶻
鳩氏司事也五鳩鳩民者也五雉為五工正利器用正
度量夷民者也九扈為九農正扈民無淫者也自顓頊
以來不能紀遠乃紀於近為民師而命以民事則不能
故也仲尼聞之見於郯子而學之既而告人曰吾聞之
天子失官學在四夷猶信(左傳)
顓帝立九寺九卿(路史)
帝堯黃收純衣彤車白馬乃立三公六卿百揆暨百執
事(上)
官數唐六十員夏百二十員殷二百四十員周内外官
六萬三千六百七十五員(通典千荀子云古者天子官諸侯百官)
舜設三公四輔師保疑丞官不必備惟人也(四輔三公何敞所謂)
(聖主爭臣七人者建官惟百三公九卿備矣王吉書以舜湯為不用三公九卿之世妄也記曰虞夏商周有師)
(保有疑丞所謂四鄰也大傳以為前疑後丞左輔右拂其爵視卿禄視次國之君此皆三公論道者故周六官)
(無之非專職也莊子說苑有舜問乎丞之語師保即輔拂故漢周因之)
禹立三公九卿百二十官三歲而考績五歲而定政(路史)
聖王在上舉天下之高以為三公一國之高以為九卿
一縣之高以為二十七大夫一鄉之高以為八十一元
士(淮南子)
湯問伊尹曰三公九卿大夫列士其相去何如伊尹對
曰三公者知通於大道應變而不窮辯於萬物之情通
於天道者也其言足以調隂陽正四時節風雨如是者
舉以為三公故三公之事常在於道也九卿者不失四
時通於溝渠修隄防樹五榖通於地理者也能通不能
通能利不能利如此者舉以為九卿故九卿之事常在
於德也大夫者出入與民同衆取去與民同利通於人
事行猶舉繩不傷於言言之於世不害於身通於關梁
實於府庫如是者舉以為大夫故大夫之事常在於仁
也列士者知義而不失其心事功而不獨專其賞忠政
強諫而無有姦詐去私立公而言有法度如是者舉以
為列士故列士之事常在於義也故道德仁義定而天
下正凡此四者明王臣而不臣湯曰何謂臣而不臣伊
尹對曰君之所不名臣者四諸父臣而不名諸兄臣而
不名先王之臣臣而不名盛德之士臣而不名是謂大
順也(說苑)
伊尹曰三公調隂陽九卿通寒暑(晉志)
天設三光以照誋天子立公卿以明治故曰公卿者四
海之儀表神化之丹青也(鹽鐵論)
周制三載考績三考黜陟其訓曰三歲而小考其功也
小考者正職而行事也九歲而大考其功也大考者黜
無職而賞有功也(上)
冢宰之官以成道司徒之官以成德宗伯之官以成仁
司馬之官以成聖司寇之官以成義司空之官以成禮
(大戴禮)
記曰司徒典民司空主地司馬順天天者施生所以主
兵何兵者為謀除害也所以全其生衞其養也故兵稱
天寇賊猛獸皆為除害者所主也論語曰天下有道則
禮樂征伐自天子出司馬主兵言馬者馬陽物乾之所
為行兵用焉不以傷害為度故言馬也司徒主人不言
徒人者徒衆也重民司空主土不言土言空者空尚主
之何况於實以微見著(白虎通)
内官不過九御外官不過九品(國語)
景公問晏子曰吾欲善治齊國之政以干霸王之諸侯
晏子作色對曰官未具也臣數以聞而君不肯聽也故
臣聞仲尼居處惰倦廉隅不正則季次原憲侍氣鬱而
疾志意不通則仲由卜商侍德不盛行不厚則顔回騫
雍侍今君之朝臣萬人兵車千乘不善政之所失者衆
矣未有能士敢以聞者臣故曰官未具也公曰寡人今
欲從夫子而善齊國之政可乎對曰嬰聞國有具官然
後其政可善昔吾先君桓公身體懈惰辭令不給則隰
朋䁥侍左右多過獄讞不中則弦甯䁥侍田野不修民
氓不安則甯戚䁥侍軍吏怠戎士偷則王子成甫䁥侍
居處佚怠左右懾畏繁乎樂省乎治則東郭牙䁥侍德
義不中信行衰微則管子䁥侍先君能以人之長續其
短以人之厚補其薄是以辭令窮遠而不逆兵加於有
罪而不頓是故諸侯朝其德而天子致其胙今君之過
失多矣未有一士以聞也故曰官不具公曰善(晏子)
木者司農也司農為姦朋黨比周以蔽主明退匿賢士
絶滅公卿教民奢侈賓客交通不勸田事博戲鬭雞走
狗弄馬長幼無禮大小相虜並為寇賊横恣絶理司徒
誅之齊桓是也行霸任兵侵蔡蔡潰遂伐楚楚人降伏
以安中國木者君之官也夫木者農也農者民也不順
如叛則命司徒誅其率正矣故曰金勝木(春秋繁露)
火者司馬也司馬為讒反言易辭以譖愬人内離骨肉
之親外疎忠臣賢聖旋亡讒邪日昌魯上大夫季孫是
也專權擅勢薄國威德反以怠惡譖愬其羣臣劫惑其
君孔子為魯司寇據義行法季孫自消墮費郈城兵甲
有差夫火者大朝有邪讒熒惑其君執法誅之執法者
水也故曰水勝火
土者司營也司營為神主所為皆曰可主所言皆曰善
讇順主指聽從為比進主所善以快主意導主以邪陷
主不義大為宫室多為臺榭雕文刻鏤五色成光賦斂
無度以奪民財多發繇役以奪民時作事無極以奪民
力百姓愁苦叛去其國楚靈王是也作乾谿之臺三年
不成百姓罷弊而叛反其身弑夫土者君之官也君大
奢侈過土大禮民叛矣其民叛其君窮矣故曰木勝土
金者司徒也司徒為賊内得於君外驕軍士專權擅勢
誅殺無罪侵伐暴虐攻戰妄取令不行禁不止將率不
親士卒不使兵弱地削令君有恥則司馬誅之楚殺其
司徒得臣是也得臣數戰破敵内得於君驕蹇不䘏其
下卒不為使當敵而弱以危楚國司馬誅之金者司徒
司徒弱不能使士衆則司馬誅之故曰火勝金
水者司寇也司寇為亂足恭小謹巧言令色聽謁受賂
阿黨不平慢令急誅誅殺無罪則司營誅之營蕩是也
為齊司寇太公封於齊問焉以治國之要營蕩對曰任
仁義而已太公曰任仁義奈何營蕩對曰仁者愛人義
者尊老太公曰愛人尊老奈何營蕩對曰愛人者有子
不食其力尊老者妻長而夫拜之太公曰寡人欲以仁
義治齊今子以仁義亂齊寡人立而誅之以定齊國夫
水者執法司寇也執法附黨不平依法刑人則司營誅
之故曰土勝水
東方者木農之本司農尚仁進經術之士道之以帝王
之路將順其美匡救其惡執規而生至温潤不知地形
肥墝美惡立事生則因地之宜召公是也親入南畝之
中觀民墾草發淄耕種五榖積蓄有餘家給人足倉庫
充實司馬食谷司馬本朝也本朝者火也故曰木生火
南方者火也本朝司馬尚進賢聖之士上知天文其形
兆未見其萌芽未生昭然獨見存亡之機得失之要治
亂之源豫禁未然之前執矩而長至忠厚仁輔翼其君
周公是也成王幼弱周公相誅管叔蔡叔以定天下天
下既寧以安君官者司營司營者土也故曰火生土
中央者土君官也司營尚信卑身賤體夙興夜寐稱述
往古以厲主意明見成敗微諫納善防滅其惡絶源塞
隟執繩而制四方至忠厚以信其君據義割恩太公是
也應天因時之化威武強禦以成大理者司徒也司徒
者金也故曰土生金
西方者金大理司徒也司徒尚義臣死君而衆人死父
親有尊卑位有上下各死其事事不踰矩執權而伐兵
不苟克取不苟得義而後行至廉而威質直剛毅子咠
(疑是胥字)是也伐有罪討不義是以百姓附親邊境安寧寇
賊不發邑無獄訟則親安執法者司寇也司寇者水也
故曰金生水
北方者水執法司寇也司寇尚禮君臣有位長幼有序
朝廷有爵鄉黨以齒升降揖讓般伏拜謁折旋中矩立
而罄折拱則抱鼓執衡而藏至清廉平賂遺不受請謁
不聽據法聽訟無有所阿孔子是也為魯司寇斷獄屯
屯與衆共之不敢自專是死者不恨生者不怨百工維
時以成器械器械既成以給司農司農者田官也田官
者木故曰水生木(並上)
先王制法建官授任則置副佐陳師命將則立監貳宣
命遣使則設介副當難則權足相濟員缺則才足相代
韓信伐趙張耳為貳馬援討越劉隆副車(魏阿昌奏)
司馬主天司空主土司徒主人故隂陽不和四時不節
星辰失度灾變非常則責之司馬山陵崩竭川谷不流
五榖不殖草木不茂則責之司空君臣不正人道不和
國多盜賊下怨其上則責之司徒故三公典其職憂其
分舉其辯明其隱此三公之任也(韓詩外傳)
宰爵知賓客祭祀饗食犧牲牢之數司徒知百宗城郭
立器之數司馬知師旅甲兵乘白之數修憲命審詩商
禁淫聲以時順修使夷俗邪音不敢亂雅大師之事也
修隄梁通溝澮行水潦安水藏以時決塞歲雖凶敗水
旱使民有所耘艾司空之事也相高下視肥墝序五種
省農功謹畜藏以時順修使農夫僕力而寡能治田之
事也修火憲養山林藪澤草木魚鱉百索以時禁發使
國家足用而財物不屈虞師之事也順州里定廛宅養
六畜開樹藝勸教化趨孝悌以順時修使百姓順命安
樂處鄉鄉師之事也論百工審時事辨功苦尚完利便
備用使雕琢文采不敢專造於家工師之事也相隂陽
占祲兆鑽龜陳卦主禳擇五卜知其吉凶妖祥傴巫跛
擊之事也修採清易道路謹盜賊平室律以時順修使
賓旅安而貨財通治市之事也抃急禁悍防淫除邪戮
之以五刑使暴悍以變姦邪不作司寇之事也本政教
正法則兼聽而時稽之度其功勞論其慶賞以時愼修
使百吏勉盡而衆庶不偷冢宰之事也論禮樂正身行
廣教化美風俗兼覆而調一之辟公之事也全道德致
隆高綦文理一天下震毫末使天下莫不順比從服天
王之事也故政事亂則冢宰之罪也國家失俗則辟公
之過也天下不一諸侯俗反則天王非其人也(荀子)
王者官人有九等一曰師二曰友三曰大臣四曰左右
五曰侍御六曰厮役知足以為源泉行足以為儀表問
焉則應求焉則得者為之師智足以為礲礪行足以為
輔助明於進賢敢於退不肖内相匡正外相揚美謂之
友智足以謀國事行足以為民率仁足以合上下之忻
國有法則退而守之君有難則與民死之者大臣也修
身正行不愆於鄉曲言語談說不怍於朝廷智能不困
於事業服一介之使能合兩君之歡執戟居能舉君之
過失不難以死持之者左右之臣也不貪於財不淫於
色事君不敢有二心居則不敢泄君之謀君有過失雖
不能正諫以其死持之而愁悴有憂色者侍御之臣也
唯䛕之行唯言之聽眶眦之間事君者厮役也(賈誼新書)
天興元年置八部大夫散騎常侍待詔等官其八部大
夫於皇城四維面置壹人以擬八座謂之八國常侍侍
置左右出入王命三年置八博士官典煑煉百藥天錫
元年八月初置六謁官准古六卿其秩五品屬官有大
夫秩六品大夫屬官有元士秩七品元士屬官有置令
長秩八品令長屬官有署丞秩九品又減五等之爵始
分為四曰王公侯子除伯男二號四帝欲法純質每於
定制官號多不依周漢舊名或取諸身或取諸物或以
民事皆擬遠古雲鳥之義諸曹走使謂之鳧鴨取飛之
迅疾也以伺察候占官謂之白鷺亦取其延頸遠望也
自餘之官義皆類此神瑞元年春置八大夫官大人下
置三屬官總理萬機故世號八公太帝二年夏置六部
大人官有天地東西南北部皆以諸侯為之大人置三
屬官自太祖至高祖其内外百官屢有減置或出當時
不為常目如萬騎飛鳩常忠直意將軍之徒是也(後漢書)
凡諸官稱師自伏羲龍師始諸官稱史亦自伏羲置史
官始諸官稱監自軒轅置左右太監始諸官稱正自顓
頊置南北正始諸官稱司亦自軒轅置司徒始諸官稱
大夫自堯設司徒屬大夫始諸官稱典自舜命夔典樂
始諸官稱大稱少自商湯設太傅少傅始諸官稱令自
楚若敖置令尹始諸官稱尉自晉武公置軍尉始諸官
稱丞自秦獻公置丞相始諸官稱郎自秦武王置常侍
郎始諸官稱事自秦始皇置給事始諸官稱使自漢武
帝稱都水使始諸官稱知自後魏太武置參知政事始
(物原)
執笏始於宇文周保定四年紫緋綠袍始於隋大業六
年(上)
商容嘗執羽籥馮於馬徒欲以伐紂而不能遂去伏於
太行及武王克殷立為天子欲以為三公商容辭曰吾
常馮於馬徒欲以伐紂而不能愚也不能而隱無勇也
愚且無勇不足以備乎三公遂固辭不受命(韓詩外傳)
袁盎親於景帝秣馬不過一駟公孫弘即三公之位家
不過十乘當世囂囂非患儒之雞廉患在位者之虎飽
鷁咽於求覽無所孑遺耳(鹽鐵論)
黃憲字叔度同郡陳蕃為三公臨朝歎曰叔度若在吾
不敢先佩綬(後漢書)
靈帝欲以羊續為太尉時拜三公者皆輸東園錢千萬
中使督之續乃舉緼袍以示之曰臣之所資惟斯而已
故不登公位(上使又古今善言云續出黃紙補袍以示人時人謠曰天下清苦羊興祖)
景初中洛陽城東橋城西橋洛水浮橋三柱三折三柱
三公象也時徭役大興三公垂頭隱匿故也(魚豢魏略)
何曾議太子少傅當稱臣拜荀顗曰太之與少自二傅
之名次耳非於天子有輕重也詔曰秦漢以來舊章廢
滅隨時改作其舊不可依用宜準古義遂定二傅不拜
(晉書)
郭祚領太子少師肅宗幼弱祚懷一黃㼐出奉肅宗時
桃子深為世宗所信祚師事之人號為桃子僕射黃㼐
少師(後魏書相以下宰)
管仲妾婧云睪子生五歲而佐禹曹大家云皋子者臯
陶之子伯益也(路史)
夷齊之諫周公曰尊士王欲以為左相去之王摩子往
難之遂不食而死(列士傳)
晏子相齊衣十升之布脫粟之食五卵苔菜而已(晏子)
晏子相齊燕之遊士有泯子午者南見晏子於齊言有
文章術有條理巨可以補國細可以益晏子者三百篇
睹晏子恐懼而不能言晏子假之以悲色開之以禮顔
然後能盡其復也客退晏子直席而坐廢朝移時在側
者曰嚮者燕客侍夫子胡為憂也晏子曰燕萬乘之國
也齊千里之塗也泯子午以萬乘之國為不足說以千
里之塗為不足遠則是千里人之上也且不能殫其言
於我况齊人之懷善而死者乎(上)
公儀休相魯魯君死左右請閉門公儀休曰止池淵吾
不稅蒙山吾不賦苛令吾不布吾已閉心矣何閉門哉
(說苑)
蘧伯玉為相子貢觀之曰何以治國曰以弗治治之於
是簡子欲伐衞使史黯往覿焉還報曰蘧伯玉為相未
可以加兵(淮南子)
孟獻伯相魯堂下生藜藿門外長荆棘晉無衣帛之妾
居不粟馬出不從車叔向聞之以告苗賁皇賁皇非之
曰是出之爵禄以附下也(韓非子)
子産相鄭往見壺丘子林與其弟子坐必以年是倚其
相於門也夫相萬乘之國而能遺之謀志論行而以心
與人相索其唯子産乎故相鄭十八年刑三人殺二人
桃李之垂於行者莫之援也錐刀之遺於道者莫之舉
也(吕覽)
介子推行年十五而相荆仲尼聞之使人往視還曰廊
下有二十五俊士堂上有二十五老人仲尼曰合二十
五人之智智於湯武并二十五人之力力於彭祖以治
天下其固免矣乎(說苑)
孫叔敖相楚棧車牝馬糲餅菜羹(韓子)
孫叔敖決水以灌雩婁而莊王知其可相(上)
百里相秦名存雀籙蕭張輔沛姓在河書(北齊書)
靖郭君相齊與故人久語則故人富懷左右刷則左右
重久語懷刷小資也猶以成富况以吏勢乎(韓子)
田嬰相齊人有說王者曰終歲之計王不一以數日之
閒自聽之則無以知吏之姦邪得失也王曰善田嬰聞
之即遽請於王而聽其計王將聽之矣田嬰令官具押
券斗石參升之計王自聽計計不勝聽罷食後復坐不
復暮食矣田嬰復謂曰羣臣所終歲日夜不敢偷怠之
事也王以一夕聽之則羣臣有為勸勉矣王曰諾俄而
王已睡吏盡揄刀削其押券升石(上)
魏安釐王問子順曰馬回之為人雖少才文梗梗亮直
有大丈夫之節吾欲以為相可乎答曰知臣莫若君何
有不可至於亮直之節臣未明也王曰何故答曰聞諸
孫卿云其為人也長目而豕視者必體方而心圓每以
其法相人千百不失臣見回非不偉其體幹也然甚疑
其目王卒用之三月果以諂得罪(孔叢子)
東閭子嘗富貴而後乞人問之曰公何為如是曰我自
知吾嘗相六七年未嘗薦一人也吾嘗富三千萬者再
未嘗富一人也不知士出身之咎然也(說苑)
孟卯妻其嫂有五子焉然而相魏寧其危解其患景陽
淫酒被髮而御於婦人咸服諸侯(淮南子)
李斯相秦荀卿為之不食(鹽鐵論)
上常輕服為微行時丞相公孫弘數諫弗從弘謂其子
曰吾年已八十餘陛下擢為宰相士猶為知已死况不
世之君乎今陛下微行不已社稷必危吾雖不逮史魚
冀萬一能以尸諫因自殺上聞而悲之自為誄(西京襍記)
平津侯自以布衣為宰相乃開東閣營夜館以招天下
之士其一曰欽賢館以待大賢次曰翹材館以待大才
次曰接士館以待國士其有德任毗贊佐理隂陽者處
欽賢之館其有才堪九列將軍二千石者居翹材之館
其有一介之善一方之藝居接士之館而躬自菲薄所
得俸禄以奉待之(上)
東海王越為太傅問王尼何以獨不拜尼數越事事非
宰相以是不拜(晉書)
王尼見太傅越曰公負尼物越答初不識此事尼曰昔
楚人失布謂令尹盜者以令尹執政不能奉禮率法至
使盜賊公行則是與自盜無異也尼舍資財軍寇掇略
公為宰輔未能禁賊令尼窮困是亦明公負物也越意
解大笑與尼絹五十疋(上)
沙門惠琳嘗著均善論頗貶裁佛法其歸以為六度與
五教並行信順與慈悲齊立文帝見論賞之元嘉中遂
參權要朝廷大事皆與議焉會稽孔顓常詣之遇賓客
填咽暄凉而已顗慨然曰遂有黑衣宰相可謂冠履失
所矣(南史)
元善以高熲有宰相之具常言於上曰楊素粗疎蘇威
怯愞元昊正似鴨耳可以付社稷者唯獨高熲上初然
之(北史尚以下諸部書)
戴驩為宋太宰夜使人曰吾聞數夜有乘輼車至李史
門者謹為我伺之使人報曰不見輼車見有奉笥而與
李史語者有間李史受笥(遣伺輼車故實奉笥本令伺奉笥彼當易具辭韓非子)
商大宰使少庶子之市顧反而問曰何見於市對曰市
南門之外甚衆牛車大宰因召市吏而誚之曰市門之
外何多牛矢市吏甚怪大宰知之疾也乃悚懼失所也
(上)
禇炫為吏部尚書炫居身清正門庭蕭索賓客罕得出
入左右常捧一黃紙帽風吹紙剥殆盡(南齊書)
何戢字慧景為吏部尚書加驍騎將軍戢美容儀動止
與褚淵相慕時人呼為小褚公
張緒字思曼為吏部尚書每朝見太祖目送之謂王儉
曰緒以位尊我我以德貴緒(並上)
何敬容為吏部尚書性矜莊衣冠鮮麗梁武帝雖衣浣
衣而左右衣必須鮮潔嘗有侍臣衣帶卷摺帝怒曰卿
衣帶如繩欲何所縛敬容希旨嘗以膠清刷鬢衣裳不
整伏床熨之暑月背為之焦(梁書)
庾仲文性好潔為吏部尚書用少府卿劉道錫為廣州
刺史道錫至鎮餉白檀牽車嘗自乘焉或以白文帝帝
見問曰道鍚餉卿小車裝飾甚嚴麗有之乎仲文懼起
謝(南史)
何昌㝢為吏部尚書有姓閔求官者昌㝢問君是誰後
對曰子騫後昌㝢掩口笑曰遥遥華胄(梁書)
元修義為吏部尚書唯事貨賄官之大小皆有定價中
散大夫高居呼為京師白劫(後魏書)
段孝言為吏部尚書孝言既無深鑒又待物不平抽擢
之徒非賄則舊有將作丞崔成忽於衆中抗言曰尚書
天下尚書豈獨段家尚書也孝言無辭以答唯厲色遣
下而已(北齊書)
魏舒為司徒有周震者屢為三公府辟辟書下公輒亡
時人號為殺公掾及舒命之竟無他也(晉書)
梁武代齊袁昂不屈後梁以為民部尚書帝謂曰齊明
帝用卿為黑頭尚書我用卿為白頭尚書良以多愧對
曰臣生四十七年於兹矣四十以前臣之自有七年以
後陛下所養七歲尚書未為晚達帝曰士固不妄有名
(梁書)
張陵官尚書梁冀帶劒入省陵訶叱令出劾奏冀冀弟不
疑舉陵孝廉謂曰舉君適以自伐也陵對曰明府不以
陵不肖誤見擢序今申公憲以答私恩(後漢書)
桓階為尚書文帝行幸見諸少子無褌上摶手曰長者
子無褌是日拜三子為黃門郎(桓階别傳)
黃香遷僕射月餘為尚書令增秩二千石上惜其幹用
臺閣舊習遂見尊重香亦勤力憂公畏愼周密每月奏
議所建畫未見流布(後漢書)
明帝車駕卒至尚書門陳矯跪問曰陛下欲何之帝曰
欲案行文書耳矯曰此自臣職分非陛下所宜臨也若
臣不稱其職則請就黜退帝慙回車(魏志)
王瓚之為五兵尚書未嘗詣一朝貴江湛謂何偃曰王
瓚之今便是朝隱(梁書)
古弼為尚書令大武大閱將校獵於河西弼留守詔以
肥馬給騎人弼命給弱者世祖大怒曰尖頭奴敢裁量
朕也朕還臺先斬此奴弼頭尖世祖常名之曰筆頭是
以時人呼為筆公(魏書)
何胤為左民尚書後辭官隱於若耶山雲門寺勅給白
衣尚書禄胤固辭(梁書)
孝文初王嶷為南部尚書時南州多事李訢鄧宗慶等
號為明察並見誅戮而嶷委隨不斷卒得自保時人為
之語曰實癡實昏終得保存(北史)
羊侃為都官尚書宦者張僧胤候侃侃曰我牀非閹人
所坐竟不前之時論美其眞正(梁書京以下諸職)
江淹幼孤貧常採薪以養母曾於樵所得貂蟬一具將
鬻以供養其母母曰此乃汝之休徵也汝才行若此豈
長貧賤可留待得侍中著之後果拜侍中(齊書)
江夏王義恭性愛古物常遍就朝求之侍中何勗已有
所送而王徵索不已何意不平常出行於道中見狗枷
敗犢鼻乃命左右取之還以箱檠送之牋云承復須古
物今奉李斯狗枷相如犢鼻(宋拾遺)
李元忠為侍中唯以聲酒自娛每言寧無食不可使無
酒元忠常為太常卿後自中書令復求為太常以其有
音樂而多美酒故神武欲用為僕射文襄言其放達常
醉不可委以臺閣其子聞之請節酒元忠曰我謂作僕
射不勝飲酒樂汝愛僕射時宜勿飲酒(北史)
隋文帝以沙門彦崇為學士命僧以官始此(羣碎錄)
後魏羅結世祖初為散騎常侍遷侍中年一百七歲精
爽不衰詔聽歸老太寧中賜東川為居業并為築城即
號曰羅侯城(上)
梁蕭暎為北徐州刺史及徵將還鍾離人顧思遠挺乂
行部伍中暎見其甚老使人問之對曰年一百一十二
歲凡七娶有子十二死亡略盡今唯小者已六十又無
孫息家闕養乏是以行役暎大異之召賜之食食兼於
人檢其頭有肉角長寸遂命後舟載還都謁見天子與
之言往事多異所傳擢為散騎侍郎賜以俸宅朝夕進
見年百二十卒(南史)
傅咸為尚書左丞剛簡有大節疾惡如讐楊濟與書曰
生子痴了公事了事正作痴復為快耳左丞總司天臺
維正八座此未易居以君盡性而處任益不易也咸答
曰衞公云酒色之殺人此甚於作直坐酒色死人不為
悔逆畏以直致禍此由心不直正欲以苟且為明哲耳
自古以直致禍者當自矯枉過直或不忠允欲以亢厲
為聲故致忿耳安有悾悾為忠益而當見疾乎(晉書)
崔洪字良伯少以清厲顯名武帝世為尚書左丞時人
語曰叢生棘刺來自博陵在南為鷂在北為鷹(上)
劉覽字孝智為尚書左丞性聰敏尚書令史七百人一
見並記名姓當官清正無所私姊夫御史中丞褚湮從
兄吏部郎孝綽在職頗通贓貨覽劾奏並免官孝綽怨
之嘗謂人曰犬齧行路覽噬家人(南史)
尚書令符雅為人樂施乞人填門嘗曰天下物何常吾
今日富後日貧耳忽一日不施則意不泰時人為之語
曰不為權翼富寧作符雅貧(十六國春秋)
王僧虔為尚書令嘗為飛白書題尚書省壁曰圓行方
止物之定質修之不已則溢高之不已則慄馳之不已
則質弘之不已則迭是故去之宜疾當時嗟賞以比座
右銘(南史)
王敬弘為尚書僕射關署文案初不省讀上嘗問獄敬
弘不對上問左右何不以訊牒付僕射敬弘曰臣乃得
訊牘讀之政自不解(上)
馮豹拜尚書郎每奏事未得報俯伏省閣從昏至明肅
宗聞而嘉之使黃門持被覆豹勅令勿驚(後漢書)
何尚之遷吏部郎告休定省傾朝送别於沼渚及至郡
叔度謂曰聞汝來此傾朝相送可幾客答曰殆數百人
叔度笑曰此是送吏部郎耳非關何彦德也(齊書)
何尚之在選日有人求為吏部郎尚之歎曰此敝俗也
官當圖人人安得圖官時顔延之在坐笑曰我聞古者
官人以才今官人以勢彼勢之所求又何疑焉當時以
為名言(南史)
韋世康在吏部十餘年時稱廉平常有止足之志謂子
弟曰禄豈須多防滿則退年不待暮有疾便辭(隋書)
顧憲之為吏部郎初其祖凱之嘗為吏部於庭植嘉樹
謂人曰吾為憲之種耳至是憲之果為此官(梁書)
陸慧曉除尚書殿中郎隣族來相賀慧曉舉酒曰陸慧
曉年踰三十媍父領選始作尚書郎卿輩乃復以為慶
耶(齊書)
梁武帝問吏部尚書徐勉求一有學藝解朝儀曹郎勉
曰孔休源識見清通詳練故事自晉宋起居注誦略上
口武帝亦素聞之即日除尚書儀曹郎多所改作每建
訪前事休源即以所誦記隨機斷決曾無疑滯吏部任
昉嘗謂之孔獨誦(南史)
卞彬除南海王國郎中令尚書比部郎彬性飲酒以瓠
壺瓢勺杬皮為肴著帛冠十二年不改易以大瓠為火
籠什物多諸詭異自稱卞田居婦為傳蠶室或諫曰卿
都不持操名器何由得升彬曰擲五木子十擲輒鞬豈
復是擲子之拙吾好擲正極此耳(南齊書)
袁聿修字叔德在官廉愼為尚書郎十年未嘗受斗酒
之饋尚書邢邵與聿修舊欵每於省中語戲嘗呼聿修
為清郎太寧初聿修以太常少卿出使巡省經兖州時
邢邵為刺史别後遣送白紬為信聿修不受與邵書云
今日仰遇有異常行願得此心不貽厚責邵亦忻然領
解報書云一日之贈率爾不思謹承來旨吾無間然弟
昔為清郎今日復作清卿矣(北齊書)
孔逿為齊尚書儀曹郎屢箴闕禮多見信納上謂王儉
曰孔逿眞所為儀曹也(南史)
後周裴俠為工部中大夫疾沈頓忽聞五更鼓驚起曰
可向府耶遂瘳晉公護曰危篤如此不廢憂公聞鼓聲
疾遂愈意天祐其勤也(北史)
李肅字彦邕位員外常侍初諂附侍中元暉後以左道
事侍中穆紹常裸身被髮畫腹銜刀於隱屏為紹求福
故紹愛之(上)
何胤字子季為國子祭酒與太子中庶子王瑩並為侍
中時胤單作祭酒疑所服陸澄博古多該亦不能據遂
以玄服臨試爾後詳議乃用朱服祭酒朱服自此始(南史)
丘靈鞠領東觀祭酒曰人居官願數遷使我終身為祭
酒不恨也
孔廣字湛源美容止善吐論張緒數詣之每歎云孔廣
使我成輕薄祭酒(並上)
韓子熙除國子祭酒使百官並給兵刀時以祭酒閑務
止給二人或有令其陳請者子熙曰朝廷自不與祭酒
兵何關韓子熙事(北史)
甄宇北海人為州從事徵拜博士每臘詔書賜博士一
羊羊有大小肥瘦宇先自取其一瘦者後召會詔問瘦
羊甄博士(東觀漢記)
文宣在晉陽太子監國集諸儒講孝經謂助教許散愁
曰先生在世何以自資答曰散愁自少以來不登孌童
之牀不入季女之室服膺簡策不知老之將至平生素
懷若斯而已太子曰顔子縮屋稱貞柳下嫗而不亂未
若此翁白首不娶者也乃賫絹百疋(北史)
陳後主在東京欲以江總為詹事孔奐曰江總有潘陸
之才而無園綺之實輔弼儲貳切謂非宜後主深以為
恨乃自言於宣帝將許之奐乃奏曰江總文華之人今
皇太子文華不少無藉於總如臣愚見願選敦重之才
以居輔導帝曰誰可奐曰都官尚書王廓立性敦敏可
以居之時後主在側乃曰廓王泰之子不居太子詹事
奐又曰宋朝范曄即范泰之子亦為太子詹事後主固
爭之遂以總為詹事(陳書)
徐勉門客有虞暠者求五官詹事勉正色答曰今夕只
可談風月不宜及公事時人服之(南史)
蕭惠開家雖貴戚而車服簡素初為祕書著作並名家
年少惠開意趣與之多不同比肩三年不共語(宋書)
梁朝貴遊子弟多無學術諺云上車不落則著作體中
何如則祕書(家訓)
柳䛒煬帝嗣以拜祕書監退朝之後便命入閤言宴諷
讀終日而罷帝每與嬪后對酒時逢興會輒遣命之至
與同榻共席親若友朋帝猶恨不能夜召於是命刻木
偶人施關機能坐起拜伏以象䛒帝每月中對酒輒令
宫人置之於坐與相酬酢而為歡笑(隋書䛒音辯)
劉禪之父翼字小心為著作郎峭直有行嘗面折僚友
短退無餘訾李百藥曰子翼詈人多不憾
杜臺卿患聾不任吏職請修史上許之拜著作郎(並上)
趙孝以父田禾將軍任為郎每告歸白衣步擔嘗從長
安還欲止郵亭亭長聞孝當過灑掃待之孝既到長不
肯内因問曰田禾將軍子何時到孝曰尋到矣顯宗皇
帝聞孝名詔拜諫議大夫遷衞尉(風俗通)
秦黃門郎古成詵風韻秀舉確然不羣每以天下是非
為己任時京兆韋高慕阮籍之為人居母喪彈琴飲酒
詵聞而泣曰吾當私刃斬之以崇風教遂持劒求高高
懼逃匿終身不敢見詵(晉書)
司馬膺之神氣甚高性方古舊與楊愔同為黃門郎至
愔為尚書令抗禮如初曾路逢愔威儀導引乃於樹下
側避愔望見令呼謂曰兄何意避弟膺之曰我自避赤
棒本不避卿愔甚重之(北齊書)
王遵業有譽當時與中書令陳郡袁翻尚書瑯琊王誦
並領黃門郎號曰三哲時政歸門下世謂侍中黃門為
小宰相而遵業從容恬素若處丘園常着穿角履好事
者多毁新履以學之(北史)
孔臧仲尼之後遷御史大夫辭曰臣代以經學為家乞
為太常專修家業漢武遂用之(漢書)
宣秉字巨公為御史中丞遷司隸校尉秉性節約常布
服被蔬食瓦器帝嘗幸其府舍見而嘆曰楚國二龔不
如雲陽宣巨公即賜布帛帳幃(後漢書)
王僧虔為御史中丞甲族由來多不居憲臺僧虔為此
官乃曰此是烏衣郎坐處(南史)
張緬為中丞號為勁直梁武帝遣圖其形於臺省以勵
當官(上)
元仲景性巖峭孝莊時廉御史中尉京師肅然每向臺
陌駕赤牛時人號赤牛中尉(北史)
李膺為侍御史青州凡六郡唯陳仲舉為樂安視事其
餘皆病七十縣並棄官遁去其威風如此(商芸小說)
後魏河間邢山賓遷殿中侍御史嘗有疾策山桃杖帝
問此何杖答曰巨源杖太武諱燾故言焉(談藪)
始李彪為中尉號為嚴酷以姦欵難得乃為木子擊其
脇腋氣絶而復屬者時有焉(北史)
汝南何比干字少卿為汝隂縣獄吏决曹掾平活數千
人後為丹陽都尉獄無冤囚淮汝號曰何公征和三年
三月辛亥天大隂雨比干在家日中夢貴客車騎滿門
覺以語妻語未已而門有老嫗可八十餘頭白求寄避
雨雨甚而衣履不霑漬雨止送出門乃謂比干曰公有
隂德今天錫君策以廣公之子孫因出懷中符策狀如
簡長九寸凡九百九十枚以授比干曰子孫佩印綬者
當隨此算嫗東行忽不見自比干以下與張氏俱授靈
瑞累世為名族三輔舊語曰何氏策張氏鈎也(三輔決錄)
盛吉為廷尉每至冬月罪囚當斷其妻持燭吉持丹筆
相向垂淚(會稽典錄)
顧榮字彦先以南土秀望累遷廷尉正(晉書)
顧協少清介有志撡初為廷尉正冬服單薄寺卿蔡法
度欲解襦與之憚其清嚴不敢發口謂人曰我願解身
上襦與顧郎顧郎難衣食者竟不敢以遺之(南史)
張永累遷廷尉上謂曰卿既與釋之同姓欲使天下復
無冤人(上)
宋世軌為廷尉少卿時大理正蘇珍之亦以平幹知名
寺中為之語曰決定嫌疑蘇珍之視表見裏宋世軌時
人以為寺中二絶也(北齊書)
東郡商鏗名子為外臣外臣任為廷尉評鏗入謝恩武
帝問卿名子外臣何為令其入仕鏗答曰外臣生於齊
季故人思匿跡今幸遭聖代草澤無復遺人上大悅(太平)
(廣記)
太傅汝南陳蕃仲舉去光禄勲還到臨潁巨陵亭從者
擊亭卒數下亭長閉門收其諸生人客皆厭毒痛欲復
收蕃蕃曰我故大臣有罪州郡尚當先請今約勅兒客
無素幸皆坐之何謂乃欲相及相守數時會行亭掾至
因乃得免時令范伯弟即殺其亭長(風俗通)
張子孝平陵人性矜嚴非禮不動遇妻子若嚴君三輔
以為儀表人或謂之詐子孝曰我誠詐也人皆詐惡我
獨詐善不亦可乎為光禄數諫正嘗乘白馬上每有異
政輒言白馬生且復諫矣(續漢書)
王遠為光禄勲宋世為之語曰王遠如屏風屈曲能蔽
風露(齊書)
劉愷為太常論議常引正大義諸儒為之語曰難經伉
伉劉太常(華嶠後漢書)
祭彤為太僕光武嘗謂彤可屬以重任從東巡守過魯
坐孔子講堂顧指子路室謂左右曰此太僕之室太僕
吾之禦侮也(上)
阮修字宣子王敦時為鴻臚卿謂修曰卿常無食鴻臚
承差有禄能作不修曰亦復可爾耳遂為之(晉書)
李安世天安初為主客令齊使劉纘來聘纘呼安世為
典客安世曰三代不共禮五帝各異樂安得以亡秦之
官稱於上國纘曰世異之號凡有幾也安世曰周謂掌
客秦改典客漢名鴻臚今曰主客君等不欲影響文武
而殷勤亡秦(魏書)
永明元年熒惑入紫微時中書通事舍人四人各住一
省謂之四戶既總重權勢傾天下會玄象失度太史奏
宜修福禳之太尉王儉謂帝曰天文乖忤此由四戶仍
其舍人王文明等奏之(南齊書)
荀士遜好學世祖時轉中書舍人狀貌甚醜以文辭見
用曾有事須奏值世祖在後庭因左右轉通者不得士
遜姓名乃云醜舍人世祖曰必士遜也看封題果是内
人莫不忻笑(北齊書)
孝明之世讀蘇武傳見武官名曰移中監以問百官百
官不知(論衡)
虞玩之高宗鎮東府朝廷致敬玩之為少府猶躡屐造
席高帝取屐視之問曰卿此屐已幾載玩之曰初釋褐
拜征北行佐買之着已三十年貧士竟不辦易高帝咨
嗟因賜以新屐玩之不受問其故答曰公之賜恩華俱
重但舊簪弊席復不可遺所不敢當帝善之(南史)
廣博物志卷十六
