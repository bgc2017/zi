廣博物志卷八
明董斯張撰
地形四(戎狄)
言夷狄者舉終始也言蠻舉遠也言貉舉惡也則别之
東方為九夷南方為八蠻西方為六戎北方為五狄何
以知夷在東方禮王制曰東方曰夷被髮文身又曰南
方曰蠻雕踶交趾西方曰戎被髮衣皮北方曰狄衣羽
居穴何以名為夷蠻曰聖人本不治外國非為制名也
因其國名而言之耳一說曰名其短而為之制名也夷
者僔狄無禮義東方者少陽易化故取名也北方太隂
鄙郄故少蠻蟲難化執心違邪戎者強惡也狄者易也
辟易無别也(白虎通)
東辟之民曰夷精以僥至於大遠有不火食者矣南辟
之民曰蠻信以朴至於大遠有不火食者矣西辟之民
曰戎勁以剛至於大遠有不火食者矣北辟之民曰狄
肥以戾至於大遠有不火食者矣及中國之民曰五方
之民(大戴禮)
湯問伊尹曰諸侯來獻或無馬牛之所生而獻遠方之
物事實相反不利(非其所有而當遠求于民故不利也)今吾欲因其地勢
所有獻之必易得而不貴其為四方獻令伊尹受命於
是為四方令曰臣請正東符婁仇州伊憲漚深九夷十
蠻越漚鬋文身(十者東夷蠻越之别稱)請令以魚支之鞞烏鰂之
醬鮫&KR0008;利劒為獻(鞞刀削鰂魚名&KR0008;盾也以鮫皮作之鮫文魚也)正南甌鄧桂
國損子産里百濮九菌(六者南蠻之别名)請令以珠璣珻瑁象
齒文犀翠羽菌&KR0008;短狗為獻(璣似珠而小菌&KR0008;可用為旌翳短狗狗之善者也)
正西崑崙狗國鬼親枳已闟耳貫胸雕題離丘漆齒(九者)
(西戎之别名也)請令以丹青白旄紕罽江歷龍角神龜為獻(江歷)
(珠名)正北空同大夏莎車姑他旦略貎胡戎翟奴樓煩月
氏□犂其龍東胡(十二者北狄中之别名也)請令以槖駞白玉野馬
騊駼駃騠良弓為獻湯曰善(周書)
懷方氏掌來遠方之民致方貢致遠物而送逆之達之
以節(周禮)
凡海外三十六國自西北至西南方有修股民天民肅
慎民白民沃民女子民丈夫民竒肱民一臂民三身民
自西南至東南方有結胸民羽民讙頭國民祼國民三
苖民交股民不死民穿胸民反舌民豕喙民鑿齒民三
頭民修臂民自東南至東北方有大人國君子國黑齒
民玄股民毛民勞民自東北至西北方有跂踵民句嬰
民深目民無腸民柔利民一目民無繼民雒棠武人在
西北陬(皆日所入山之名)□魚在其南有神二人連臂為帝候
夜在其西南方三珠樹在其東北方有玉樹在赤水之
上崑崙華丘在其東南方爰有遺玉青馬視肉楊桃甘
樝甘華百果所生和丘在其東北陬三桑無枝在其西
夸父耽耳在其北方夸父棄其策是為鄧林昆吾丘在
南方軒轅丘在西方巫咸在其北方立登保之山暘谷
搏桑在東方有娀在不周之北長女簡翟少女建疵西
王母在流沙之瀕樂民拏閭在崑崙弱水之洲三危在
樂民西宵明燭光在河洲所照方千里龍門在河淵湍
池在崑崙玄燿不周申池在海隅孟諸在沛少室太室
在冀州燭龍在雁門北蔽於委羽之山不見日其神人
面龍身而無足后稷壟在建木西(建木在都廣都廣南方澤名)其人
死復蘇其半魚在其間(南方人死復生或化為魚在都廣建木間)流黃沃民
在其北方三百里狗國在其東雷澤有神龍身人頭鼔
其腹而熙(淮南子)
魏志言箕子適朝鮮作八條之教無門戶之閉而不為
盜
結胸國其為人結胸(臆前佚出如人結喉也山海經)
羽民國在其東南其為人長頭身生羽(能飛不能遠卵生)一曰
其為人長頰(啟筮曰羽民之狀鳥喙赤目而白首又大荒經云羽民國其民皆生毛羽卵民國)
(其民皆生卵)
讙頭國在其南其為人人面有翼鳥喙方捕魚或曰讙
朱國(又大荒經云有人名曰讙頭鯀妻士敬士敬子曰炎融生讙頭人面鳥喙有翼食海中魚杖翼而)
(行維宜芭苣穋楊是食又云顓頊生讙頭讙頭生苖民苖民釐姓食肉)
厭火國在其南獸身黑色生火出其口中(言能吐火)
三苖國在赤水東其為人相隨(昔堯以天下讓舜三苖之君非之帝殺之有苖)
(之民叛入南海為三苖國)一曰三毛國
貫胸國在其東其為人胸有竅(尸子曰四夷之民有貫胸者有深目者有長肱)
(者黃帝之德常致之)
交脛國在其東其為人交脛(言脚脛曲戾相交所謂雕踶交趾者也)
不死民在其東其為人黑色夀不死(有員山上有不死樹食之乃夀亦有)
(赤泉飲之不老又大荒經云阿姓甘木是食)
岐舌國在其東(其人舌皆岐或云支舌也)
三首國在其東其為人一身三首
周饒國在其東其為人短小冠帶(其人長三尺穴居能為機巧)一曰
焦僥國在三首東(外傳云焦僥氏長三尺短之至也詩含神霧曰從中州以東西四十萬里)
(得焦僥國人長尺五寸又大荒經云焦僥國幾姓嘉榖是食)
長臂國在其東捕魚水中兩手各操一魚(舊說云其人手下垂至地)
(魏黃初中玄莵太守王頎討高句麗王宫窮追之過沃沮國其東界臨大海近日之所出問其耆老海東復有)
(人否云嘗在海中得一布褶身如中人衣兩袖長三丈即此長臂人衣也)
三身國在夏后啟北一首而三身(大荒經云不庭之山滎水窮焉有人三身)
(帝俊妻娥皇生此三身之國)
一臂國在其北一臂一目一鼻孔有黃馬虎文一目而
一手(河圖玉版云亦有一脚人)
竒肱之國在其北其人一臂三目有隂有陽乘文馬(隂在)
(上陽在下文馬即吉良也)
丈夫國在維鳥北其為人衣冠帶劒(殷帝太戊使王孟採藥從西王母至)
(此絶糧不能進食木實衣木皮終身無妻而生二子從脇中出其父即死是為丈夫民玄中記云子從背脇)
(出王孟一作王英)
女丑之尸生而十日炙殺之在丈夫北以右手鄣其面
(又大荒經云有人衣青以袂蔽面名曰女丑之尸)
巫咸國在女丑北右手操青蛇左手操赤蛇在登葆山
羣巫所從上下也(採藥往來)
女子國在巫咸北兩女子居水周之(有黃池婦人入浴出即懷姙矣若生)
(男子三歲輒死周猶也)
軒轅之國在此窮山之際其不夀者八百歲在女子國
北人面蛇身尾交首上
白民之國在龍魚北白身被髮(言其人體洞白又大荒經云帝俊生帝鴻帝)
(鴻生白民銷姓食黍)有乘黃其狀如狐其背上有角乘之夀二千
歲(周書曰白民乘黃似狐背上有兩角即飛黃也淮南子曰天下有道飛黃伏皂)
長股之國被髮(國在赤水東也長臂人身如中人而臂長二丈以類推之則此人脚過三丈矣)
(黃帝時至或曰長脚人常負長臂人入海中捕魚也)一曰長脚(或曰有喬國今伎家喬人盖象此身)
(又大荒經云赤水之東有長脛之國)
無䏿之國(音啓或作綮)在長股東為人無䏿(䏿肥腸也其人穴居食土無男)
(女死即埋之其心不朽死百廿歲乃復更生)
一目國在其東一目中其面而居一曰有手足
柔利國在一目東為人一手一足反膝曲足居上(一脚一手)
(反卷曲也)一云留利之國人足反折
深目國在其東為人舉一手一目(一作曰)在共工臺東(大荒)
(經云深目之國盼姓食魚)
無腸之國在深目東(一作南)其為人長而無腸(為人長大腹内無腸)
(所食之物直通過又大荒經云無腸國任姓無繼子食魚注云繼當作䏿膊腸也)
聶耳之國在無腸國東使兩文虎為人兩手聶其耳(言耳)
(長行則以手攝持之也)
博父國在聶耳東右手操青蛇左手操黃蛇
拘纓之國在其東一手把纓(言其人常以一手持冠纓也或曰纓宜作癭)
一曰利纓之國尋木長千里在拘纓南生河上西北
跂踵國(跂音企)在拘纓東其為人大兩足亦大(其人行脚跟不着地)
(也孝經鉤命訣曰焦僥跂踵重譯欵塞也)一曰大踵
歐絲之野在大踵東一女子跪據樹歐絲(言噉桑而吐絲盖蠶類也)
三桑無枝在歐絲東其木長百仞無枝
大人國在其北為人大坐而削船一曰在&KR1818;丘北(大荒經云)
(釐姓黍食又云大人之市在海中又博物志云大人國其人孕三十六年生白頭其兒則長大能乘雲而)
(不能走盖龍類去會稽四萬六千里)
奢比之尸在其北獸身人面大耳珥兩青蛇(珥以蛇貫耳也)一
曰肝榆之尸
君子國在其北衣冠帶劒食獸使二大虎在旁其人好
讓不争有薰(或作堇)華草朝生夕死
&KR1734;&KR1734;在其北(音虹)各有兩首(虹螮蝀也)
青丘國在其北(其人食五榖衣絲帛)其狐四足九尾(竹書曰栢杼子征于東海)
(及三夀得一狐九尾即此類也)
黑齒國在其北為人黑食稲啗蛇一赤一青在其旁(大荒)
(經云帝俊生黑齒姜姓黍食)
玄股之國在其北(髀以下盡黑故云)其為人衣魚(以魚皮為衣也)食䳼
(䳼水鳥也音憂)使兩鳥夾之(大荒經云黍食使四鳥)
勞民國在其北其為人黑(食果草實也有一鳥兩頭)或曰教民
伯慮曰(未詳)離耳國(鎪離其耳分令下垂以為飾即儋耳也在朱崕海渚中不食五榖但噉蚌)
(及諸與也大荒經云儋耳之國任姓)雕題國(點湼其面畫體為鱗采即鮫人也)北朐國
(音劬未詳)皆在欎水南
梟陽國在北朐之西其為人人面長唇黑身有毛反踵
見人笑亦笑左手操管(周書曰州靡髣髴者人身反踵自笑笑則上唇掩其面爾雅云)
(髣髴大傳曰周書成王時州靡國獻之海内經謂之贑巨人)
氐人國(音抵觸扺之扺)在建木西其為人人面而魚身無足(盖胸)
(以上人胸以下魚也)
匈奴(一曰獫狁)開題(音提)之國列人之國並在西北
犬封國曰犬戎國狀如犬(皇帝之後下明生白犬二頭自相牝牡遂為此國)
有一女子方跪進杯食(與酒食也)
鬼國在貳負之尸北為物人面而一目一曰貳負神在
其東為物人面蛇身
盖國在鉅燕南倭北倭屬燕(倭國在大海内以女為主其俗露紒衣服無針功以)
(丹朱塗身不妬忌一男子數十婦也)
列姑射在海河洲中(山名也有神人河洲在海中河水所經者箕子所謂藐姑射之山也)
姑射國在海中屬列姑射(劉晝新論云胡之北有射姑之國其親死棄屍于江中謂)
(之水仙意是射姑之誤)
明組邑居海中
東海之外大壑少昊之國少昊孺帝顓頊于此棄其琴
瑟
有小人國名靖人(詩含神霧曰東北極有人長九寸殆謂此小人也或作竫音同又云盖)
(猶之山有小人名曰菌人)
大荒之中有中容之國帝俊生中容(俊亦舜字假借音也)中容人
食獸木實(此國中有赤木玄木其華實美見吕氏春秋)
有司幽之國帝俊生晏龍晏龍生司幽司幽生思士不
妻思女不夫(言其人直思感而氣通無配合而生子此莊生所謂白鵠相視眸子不運而感風化)
(之類也)
有柔僕民是維嬴士之國(嬴猶沃衍也)有夏州之國有盖余
之國
有困民國勾姓而食有人曰王亥兩手操鳥而食其頭
王亥託于有易河伯僕牛(河伯僕牛皆人姓名託寄也見竹書)有易殺王
亥取僕牛(竹書曰殷王子亥賓于有易而婬焉有易之君綿臣殺而放之是故殷主甲徵假師于河)
(伯以伐有易滅之遂殺其君綿臣也)河念有易潜出為國于獸方食之名
曰搖民(言有易本與河伯友善上甲徵殷之賢王假師以義伐罪故河伯不得不助滅之暨而哀念有)
(易使得潜化而出化為搖民國)帝舜生戲戲生搖民海内有兩人(此乃有易)
(所化者也)名曰女丑(即女丑之尸言其變化無常也然則一以涉化津而遯神域者亦無往而不之)
(觸感而寄跡矣)女丑有大蟹(廣千里也)
有女和月母之國有人名曰&KR0034;(音婉)北方曰&KR0034;來之風曰
&KR0008;(言亦有兩名也音剡)是處東極隅以止日月使無相間出沒司
其短長(言&KR0034;主察日月出入不令得相間錯知景之短長)
有季禺之國顓頊之子食黍(言此國人顓頊之裔子也)
有盈民之國於姓黍食
有人食獸曰季釐帝俊生季釐故曰季釐之國有緡(音昏)
淵少昊生倍伐倍伐降處緡淵
有臷民之國帝舜生無淫降臷處自謂巫臷民巫臷民
朌姓食榖不績不經服也(自然有布帛也)不稼不穡食也(言五榖自)
(生也)爰有歌舞之鳥鸞鳥自歌鳳鳥自舞爰有百獸相羣
爰處百榖所聚(海外經云其為人黃能操弓射蛇臷音秩)
有蜮山者有蜮民之國桑姓食黍射蜮是食有人方扞
弓射黃蛇(扞挽也音紆)名曰蜮人
有國曰顓頊生伯服食黍有鼬姓之國(音如橘柚之柚)
有人名曰張弘在海上捕魚海中有張弘之國(或曰即竒肱人)
(疑非)食魚使四鳥有人焉鳥喙有翼方捕魚于海
有國名曰淑士顓頊之子(言出自高陽氏也)
有西州之國姬姓食榖有人方耕名曰叔均帝俊生后
稷(俊宜為嚳嚳第二妃生后稷也)稷降以百榖稷之弟曰台璽生叔均
叔均是代其父及稷播百榖始作耕
赤水之西有先民之國食榖使四鳥有北狄之國黃帝
之孫曰始均始均生北狄有芒山有桂山有榣山(此山多桂)
(及榣木因名云耳)其上有人號曰太子長琴顓頊生老童(世本云顓)
(頊娶于滕&KR0008;氏謂之女祿産老童也)老童生祝融(即重黎也高辛氏火正號曰祝融也)祝融
生太子長琴是處榣山始作樂風有五彩鳥三名一曰
皇鳥一曰鸞鳥一曰鳳鳥有蟲狀如莵胸以後者祼不
見(言皮色青故不見其祼露處)青如猿狀
有沃之國(言其土饒沃也)沃民是處沃之野鳳鳥之卵是食甘
露是飲凡其所欲其味盡存(言其所願滋味此無所不備)爰有甘華
甘柤白柳視肉三騅琁瑰瑶碧白木琅玕白丹青丹多
銀鐵是謂沃之野
大荒之中有龍山日月所入有三澤水名曰三淖昆吾
之所食也(穆天子傳曰㴞水濁繇氏之所食亦此類也)
南嶽娶州山女名曰女虔女虔生季格季格生夀麻夀
麻正立無景疾呼無嚮爰有大暑不可以往有人無首
操戈盾立名曰夏耕之尸故成湯伐夏桀于章山克之
斬耕厥前耕既立無首走厥咎乃降於巫山有盖山之
國有樹赤皮支幹青葉名曰朱木(或作朱威木)
有互人之國(人面魚身)炎帝之孫名曰靈恝(音如劵契之契)靈恝生
互人是能上下于天(言能乘雲雨也)
有胡不與之國(一國復名耳今胡夷語皆通然)裂姓黍食
有肅慎氏之國有蟲獸首蛇身名曰琴蟲
有始州之國有丹山(此山純出丹朱也竹書曰和甲西征得丹山)
大荒之中有叔歜國(音作感反一音觸)顓頊之子黍食使四鳥
虎豹熊羆有黑蟲如熊狀名曰猎猎(或作舄音夕同)有北齊之
國姜姓使虎豹熊羆
毛民之國依姓食黍禹生均國均國生役采役采生修
鞈(音祫)修鞈生綽人帝念之潜為之國是此毛民
西北海外流沙之東有國曰中䡢顓頊之子食黍有國
名曰頼丘
南海之内黑水青水之間有禺中之國有列襄之國有
牛黎之國有人無骨儋耳之子(儋耳人生無骨子也)
有國名曰朝鮮天毒其人水居(天毒即天竺國)
西海之内流沙之中有國名曰壑市流沙之西有國名
曰汜葉
流沙之東黑水之西有朝雲之國司彘之國
有鹽長之國有人焉鳥首名曰鳥氏有九丘以水絡之
名曰陶唐之丘有叔得之丘孟盈之丘昆吾之丘黑白
之丘赤望之丘參衛之丘武夫之丘神民之丘西南有
巴國大皥生咸鳥咸鳥生乘釐乘釐生後照後照是始
為巴人有國名曰流黃辛氏(即酆氏也)其域中方三百里有
巴遂山澠水出焉又有朱卷之國有黑蛇青首食象(即巴)
(蛇也)
北海之内有反縛盜械帶戈常倍之佐名曰相顧之尸
(亦貳負臣危之類)伯夷父生西嶽西嶽生先龍先龍是始生氐
羌氐羌乞姓(伯夷父顓頊師今氐羌其苖裔也)
北海之内有大玄之山有玄丘之民(言丘上人物盡黑也)
有大幽之國(即幽民也穴居無衣)有赤脛之民(膝已下正赤色)
有釘靈之國其民從膝已下有毛馬蹄善走(並上)
西北海外有人焉長二千里兩脚中間相去千里腹圍
一千六百里俱日飲天酒五斗張華注云天酒甘露也
不食五榖魚肉惟飲酒好游山海間不犯百姓不干萬
物與天地同生名無路之人一名仁一名信一名神(神異)
(經)
西北荒中有小人焉長一寸員如長朱衣玄冠乘軺車
導引有威儀人遇其乘車並食之其味辛楚終不為蟲
象所咋並識萬物名字殺腹中三蟲
八荒之中有毛人喜食人名曰髯公俗曰髯麗一名髯
狎西荒之中有人着敗衣手虎爪名獏㺔欲食人腦東
南隅大荒中有林父其高千里其圍百輔(並上)
西極之南隅有國焉不知境界之所接名古莽之國隂
陽之氣所不交故寒暑亡辨日月之光所不照故晝夜
亡辨其民不衣不食而多眠五旬一覺以夢之所為者
實覺之所見者妄四海之齊謂中央之國跨河南北越
岱東西萬有餘里其隂陽之審度故一寒一暑昏明之
分察故一晝一夜其民有智有愚萬物滋殖才藝多方
有君臣相臨禮法相持其所云為不可稱計一覺一寐
以為覺之所為者實夢之所為者妄東極之北隅有阜
落之國其土氣常燠日月餘光之照其土不生嘉苗其
民食草及木實不知火食性剛悍強弱相藉貴勝而不
尚義多馳步少休息常覺而不眠(列子)
越之東有輒沐之國其長子生則解而食之謂之宜弟
其大父死負其大母而棄之曰鬼妻不可以同處楚之
南有炎人之國其親戚死朽其肉而棄然後埋其骨秦
之西有義渠之國其親戚死聚柴積而焚之燻則烟上
謂之登遐然後成為孝子(上)
乘雲璽産之國肝心不朽之民巢居野處獨目三首馬
間狗蹄修臂交股黃池無男穿胸勞口(抱朴子)
北夷之氣象羣羊南夷之氣象船(魏子)
黃帝之世茄豐氏有罪刑而放之扶伏而去是為扶伏
民居玉門外(玄中記)
高陽氏有同産而為夫婦者帝怒放之於是相抱而死
有神鳥以不死竹覆之七年男女皆活同頸異頭共身
四足是為蒙雙氏(外國圖)
黃州之西二萬里有孝飬之國其俗人年三百歲而織
茅為衣即尚書島夷卉服之類也死葬之中野百鳥銜
土為墳羣獸為之掘穴有親死者刻木為影事之如生
其俗驍勇能囓金石其舌杪方而本小手搏千鈞以爪
畫地則洪泉湧流善飬禽獸入海取虬龍育于圜室以
充祭祀昔黃帝伐蚩尤除諸凶害獨表此處為孝飬之
鄉舜封為孝讓之國舜受堯禪其國執玉帛來朝特加
賓禮異于餘戎狄也(拾遺記)
夷有九種曰畎夷於夷方夷黃夷白夷赤夷玄夷風夷
陽夷少康後世服王化賓于王門獻其樂舞(後漢書)
溟海北有勃鞮之國人皆衣羽毛無翼而飛日中無影
夀千歲食以黑河水藻飲以隂山桂脂憑風而翔乘波
而至獻黑玉之環色如淳漆貢玄駒千匹(拾遺記)
成王即政三年有泥離之國來朝其人稱自發其國常
從雲裏而行聞雷霆之聲在下或入潜穴又聞波瀾之
聲在上視日月以知方國所向計寒暑以知年月考國
之正朔則序歷與中國相符
燃丘國經歷百有餘國方至京師越鐵峴泛沸海蛇州
蜂岑鐵峴峭礪車輪剛金為網比至京師輪皆銚銳幾
盡又沸海洶湧如煎魚鱉皮骨堅強如石可以為鎧泛
沸海之時以銅薄舟底蛟龍不能近也又經蛇州則以
豹皮為屋于屋内推車又經蜂岑燃胡蘇之木此木烟
能殺百蟲經途十五餘年乃至洛邑成王封泰山禪社
首使發其國之時並童稚至京師鬚皆白及還至燃丘
復還少壯
盧扶國來朝渡河萬國方至云其國中山川無惡鳥獸
水不揚波風不折木人皆夀三百歲結草為衣是謂卉
服至死不老咸知孝讓夀登百歲以上相敬如至親之
禮死葬於野外以香木靈草瘞掩其尸閭里助遂號泣
之音動於林谷河源為之流止春木為之改色居喪水
漿不入於口至死者骨為塵埃然後乃食昔大禹隨山
導川乃旌其地為無老純孝之國
始皇好神仙之事有宛渠之民乘螺舟而至舟行似螺
沉行海底而水不浸入一名淪波舟其國人長十丈編
鳥獸之毛以蔽形始皇與之語及天地初開之時了如
親覩曰臣國在咸池日沒之所九萬里以萬歲為一日
俗多隂霧遇其晴日則天豁然雲裂耿若江漢則有玄
龍黑鳳翺翔而下及夜燃石以繼日光此石出燃山其
土石皆自光徹叩之則碎狀如粟一粒輝映一堂昔炎
帝始變生食用此火也國人今獻此石或有投其石於
溪澗中則沸沫流於數十里名其水為焦淵臣國去軒
轅之丘十萬里少典之子採首山之銅鑄為大鼎臣先
望其國有金火氣動奔而往視之三鼎已成又見冀州
有異氣應有聖人生果有慶都生堯又見赤雲入于酆
鎬走而往視果有丹雀瑞昌之符始皇曰此神人也彌
信仙術焉
含塗國貢其珍怪其使云去王都七萬里鳥獸皆能言
語鷄犬死者埋之不朽經歷數世其家人遊於山阿海
濱地中聞鷄犬鳴吠主乃握取還家飬之毛羽雖秃落
更生久乃悅澤
孝惠帝時有道士姓韓名稚則韓終之胤也越海而來
云是東海神使聞聖德洽乎區宇故悅服而來庭時有
東極出扶桑之外有泥離之國來朝其人長四尺兩角
如繭牙出于唇自乳已來有靈毛自蔽居于深穴其夀
不可測也帝云方士韓稚解絶國人言令問人夀幾何
經見幾代之事答曰五運相承迭生迭死如飛塵細雨
存歿不可論筭問女媧以前可聞乎對曰蛇身以上八
風均四時序不以威悦攬乎精運又問燧人以前答曰
自鑽火變腥以來父老而慈子夀而孝自軒皇以來屑
屑焉以相誅滅浮靡囂動淫於禮亂於樂世德澆訛淳
風墜矣稚以答聞於帝帝曰悠哉杳昧非通神達理者
難可語乎斯遠矣稚於斯而退莫知其所之帝使諸方
士立仙壇於長安城北名曰祠韓館俗云司寒之神祀
於城隂按春秋傳曰以享司寒其音相亂也定是祠韓
館
有遺池國人長三尺夀萬歲以茅為衣服皆長裾大袖
因風以昇烟霞若鳥用羽毛也人皆雙瞳修眉長耳飡
九天之正氣死而復生于億刧之内見五獄再成塵扶
桑萬歲一枯其人視之如旦暮也北有浣腸之國甜水
繞之味甜如蜜而水強流迅急千鈞投之久久乃沒其
國人常行於水上逍遥於絶嶽之嶺度天下廣狹繞八
柱為一息經四軸而暫寢拾塵吐霧以筭歷刧之數而
成丘阜亦不盡也
渠搜國之西有祈淪之國其俗淳和人夀三百歲有夀
木之林一樹千尋日月為之隠蔽若經憩此木下皆不
死不病或有泛海越山來會其國歸懷其葉者則終身
不老
西方有因霄之國人皆善嘯丈夫嘯聞百里婦人嘯聞
五十里如笙竽之音秋冬則聲清亮春夏則聲沉下人
舌尖處倒向喉内亦曰兩舌重沓以爪徐刮之則嘯聲
逾遠故吕氏春秋云反舌殊鄉之國即此謂也有至聖
之君則來服其化
有頻斯國人來朝以五色玉為衣如今之鎧其使不食
中國滋味自賫金壺壺中有漿凝如脂嘗一滴則夀千
歲其國有大楓木成林高六七十里善筭者以里計之
雷電常出樹之半其枝交蔭于上蔽不見日月之光其
下平淨掃灑雨霧不能入焉樹東有大石室可容萬人
坐壁上刻為三皇之像天皇十三頭地皇十一頭人皇
九頭皆龍身亦有膏燭之處緝石為牀牀上有漆痕深
三寸牀上有竹簡長尺二寸書大篆之文皆言開闢以
來人事莫能識或言是伏羲畫卦之時有此書或言是
蒼頡造書之處
員嶠山有陀移國人長三尺夀萬歲廣延之國人長二
尺(並上)
漢武時月氏國遣使獻香云乘毳車而濟弱淵策冀足
以度飛沙契闊遥途辛勤蹊路(十洲記)
太初四年東方朔從支提國來國人長三丈二尺三手
三足各三指多力善走國内小山能移之有澗泉飲能
盡(洞冥記)
荆州有鼻飲之蠻南城有頭飛之夷(桓譚新論)
倭南有侏儒國其人長三四尺去女王國四千餘里(魏略)
辰韓國兒生以石壓其頭欲其扁今辰韓人皆扁頭(魏志)
扶南王范尋常畜虎五六頭及鰐魚十頭若有訟未知
曲直便投與魚虎魚虎不食則為有理獩貊之人祭虎
為神將有以也(異苑)
西域有鼠王國鼠之大者如狗中者如兔小者如常大
鼠頭悉已白然帶金環枷商估有經過其國不先祈祀
者則嚙人衣裳也得沙門咒願更獲無他釋安昔至西
方親見如此俗諺云鼠得死人目睛則為王
河東毌丘儉字仲恭嘗征沃沮使王頎窮其東界耆老
云曾有一破船隨波流出在海岸邊有一人項中復有
面生得之與語不相通不食而死(並上)
大秦國隔海心無憂患輒遇善風二十日得度若憂即
數年不得度故諺曰心無憂患不經二旬心若憂患遠
離三春(西域志)
巴郡南郡蠻本有五姓其山有赤黑二穴巴氏之子生
於赤穴四姓之子皆生黑穴未有君長但事鬼神乃共
擲劒於石穴約能中者奉以為君巴氏子務相乃獨中
之衆皆歎服又令乘土船約能浮者當以為君餘姓悉
沉唯務相獨浮因其立之是為廪君乃乘土船從夷水
至鹽陽鹽水有神女謂廪君曰此地廣大魚鹽所出願
留共君廪君不許鹽神暮輒來取宿旦即化為蟲與諸
蟲羣飛掩蔽日光天地之晦冥積十餘日廪君因射殺
之天乃開明廪君於是君乎夷城四姓皆臣之廪君死
魂魄世為白虎巴氏以虎飲人血遂以人祠焉(東漢書)
高麗之先夫餘王嘗得河伯女因閉於室為日光隨而
照之感而遂孕生一卵五升大有一男子破殼而生名
曰朱蒙(朝鮮史略)
袁釰者羌豪也秦時拘執為奴隸後得亡去秦人追之
急迫藏於穴中秦人焚之有景相如虎來為蔽故得不
死諸羌神之推以為君其後種落熾盛(搜神記)
扶桑國有南北獄若有犯輕罪者入南獄重罪者入北
獄有赦則放南獄不放北獄(南史)
天竺迦毗黎國元嘉五年國王月愛遣使奉表曰伏聞
彼國據江傍海山川周固衆妙悉備莊嚴清淨猶如化
城宫殿莊嚴街巷平坦人民充滿歡娛安樂聖王出遊
四海隨從聖明仁愛不害衆生萬邦歸仰國福如海國
中衆生奉順正法大王仁聖化之以道慈施羣生無所
遺惜帝修淨戒軌道不及無上法船濟諸沉溺羣僚百
官受樂無怨諸天擁護萬神侍衛天魔降伏莫不歸化
王身端嚴如日初出仁澤普潤猶如大雲聖賢承業如
日月天於彼真丹最為殊勝臣之所住名迦毗河東際
於海其城四邊悉紫紺石首羅天護令國安隠國王相
承未嘗斷絶國中人民率皆修善諸國來集共遵道法
諸寺舍中皆七寳形像衆妙供具如先王法臣自修檢
不犯道禁臣名月愛棄世王種惟願大王聖體和善羣
臣百官悉自安隠今以此國羣臣吏民山川珍寳一切
歸屬五體歸誠大王足下山海遐隔無由朝覲宗仰之
至遣使下承使主父名天魔悉達使主父名尼陁達此
人由來良善忠信是故今遣奉使表誠大王若有所須
珍竒異物悉當奉送此之境土便是王國王之法令治
國善道悉當承用願二國信使往來不絶此反使還願
賜一使具宣聖命備勅所宜欵至之誠望不空反所白
如是願加哀愍奉獻金剛指環摩勒金環諸寳物赤白
鸚鵡各一頭(沈約宋書重他表相類不錄)
大同中盤盤國丹丹國武昌國高昌國遣使獻方物帝
令有司設充庭法駕雅樂九闋百寮具朝服如元正之
儀帝問四公異國來庭爵命高下欲以上公秩加之䵎
公曰成王太公周公輔政越裳氏重譯來貢不聞爵命
及之春秋邾楚之君爵不加子設使其君躬聘依禮經
位止子男若加以上公恐非稽古帝固謂䵎公更詳定
之俄屬暴風如旋輪曳帝裙帶帝又問其事公曰明日
亦未果請他日議之帝不懌學士羣誹之向夕帝女墜
閣而死禮竟不行後詰之對曰旋風襲衣愛子暴殞更
何疑焉(梁四公記)
西海中有島島上有大林林皆寳樹中有萬餘家其人
皆巧能造寳器所謂拂林國也
杰公曰以今所知女國有六何者北海之東方夷之國
有女國天女下降為其君西南夷板楯之西有女國其
女悍而男恭女為人君以貴男為夫置男為妾媵昆明
東南絶徼之外有女國以猿為夫生男類父而入山谷
晝伏夜遊生女則巢居穴處南海東南有女國舉國惟
以鬼為夫夫致飲食禽獸以飬之勃律山之西有女國
山出台虺之水女子浴之而有孕其女舉國無夫西海
西北有女國以蛇為夫男則為蛇不噬人而穴處女為
臣妾官長而居宫室(並上)
女國在葱嶺之南其國代以女為王王姓蘇毗字末羯
在位二十年女王之夫號曰金聚不知政事國内丈夫
唯以征伐為務山上為城方五六里人有萬家王居九
層之樓侍女數百人五日一聽朝復有小女王共知國
政其俗婦人輕丈夫而性不妬忌男女皆以彩色塗面
一日之中或數度變改之人皆被髮(隋書)
天監時西北遠邊有白題及滑國入貢二國歷代弗賓
莫知所出裴子野曰漢潁隂侯斬胡白題將一人服虔
注云白題胡名也又漢定遠侯擊虜入滑此其後乎時
服其博(梁史)
元魏時北夷酋長遣子入侍者常秋来春去以避中國
之熱時人謂之雁臣(伽藍記)
于闐國是老子化胡成佛之所俗無禮義多賊盜淫縱
王錦帽金鼠冠妻戴金花其王髮不令人見俗云若見
王髮年必儉(隋書)
吐火羅國都葱嶺西五百里與挹怛雜居都城方二里
勝兵者十萬人皆習戰其俗奉佛兄弟同一妻迭寢焉
每一人入房戶外挂其衣以為志生子屬其長兄其山
穴中有神馬每歲牧牝馬于穴所必産名駒
漕國在葱嶺之北漢時罽賓國也其王姓昭武字順達
康國王之宗族都城方四里勝兵者萬餘人國法嚴整
殺人及賊盜皆死其俗淫祠葱嶺山有順天神者儀制
極華金銀鍱為屋以銀為地祠者日有千餘人祠前有
一魚脊骨其孔中通馬騎出入國王戴金魚頭冠坐金
馬座
林邑王死七日而葬有官者三日庶人一日皆以函盛
屍鼓舞導從輿至水次積薪焚之收其餘骨王則内金
甖中沉之于海有官者以銅甖沉之于海口庶人以瓦
送之于江
疏勒國都白山南百餘里漢時舊國也其王字阿彌厥
手足皆六指産子非六指者即不育(並上)
帝行次金城郡黨項羌首朝見帝問曰古有先零燒當
等種落爾是何者之後對曰相傳獼猴之後帝笑之(大業)
(拾遺)
煬帝令朱寬征留仇國還獲男女口千餘人并雜物産
與中國多不同緝木皮為布甚細白幅闊三尺二三寸
亦有細斑布幅闊一尺許又得金荆榴數十觔木色如
真金密緻而文彩盤䠞有如美錦甚香極精可以為枕
及案面雖沉檀不能及彼土無銕朱寬還至南海郡留
仇中男夫壯者多加以銕鉗鎻恐其道逃叛還至江都
將見為解脱之皆手把鉗叩頭惜脱甚于中土貴金人
形短小似崐崘(朝野僉載)
東方極豪林之墟名阿羅提國人夀四百歲南方極洞
陽之野其國人夀三百六十歲西方極浩素之壟其國
人夀六百歲北方極朔陽之庭名旬羅之國人夀三百
歲(放品經)
廣博物志卷八
