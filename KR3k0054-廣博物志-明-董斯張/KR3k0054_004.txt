廣博物志卷四
明董斯張撰
時序(總歲時秋冬)(春附夏歷)
伏羲列八節神農立四時(白孔六帖)
神農始别五木以改火軒轅始書雲物成湯始作土龍
巫咸始制驅儺周公始制立春土牛上已流觴齊景公
始為登高及競渡(物原)
伏羲初置元日神農初置臘節軒轅初置二社巫咸始
置除夕節周公始置上已秦德公初置伏日晉平公始
置中秋齊景公始置重陽端午楚懷王初置七夕秦始
皇初置寒食漢武帝始置三元東方朔初置人日(上)
黃帝立子午十二辰以名月又以十二名獸屬之(事始)
大歲在甲曰閼逢(史作焉逢)在乙曰㫋蒙(史作端蒙)在丙曰柔兆
(史作游兆)在丁曰疆圉(史作疆梧)在戊曰著雍(史作徒維)在巳曰屠維
(史作祝犁)在庚曰上章(史作商横)在辛曰重光(史作昭陽)在壬曰玄黓
(史作横艾)在癸曰昭陽(史作尚章)大歲在寅曰攝提格在夘曰單
閼在辰曰執徐在巳曰大荒落在午曰敦牂在未曰協
洽在申曰涒灘在酉曰作噩在戌曰閹茂(史作奄淮南作掩)在
亥曰大淵獻在子曰困敦在丑曰赤奮若月在甲曰畢
在乙曰橘在丙曰脩在丁曰圉在戊曰厲在己曰則在
庚曰窒在辛曰塞在壬曰終在癸曰極正月為陬二月
為如三月為□四月為余五月為臯六月為且七月為
相八月為壯九月為玄十月為陽十一月為辜十二月
為涂(爾雅)
正月二月天氣始方地氣始發人氣在肝三月四月天
氣正方地氣定發人氣在脾五月六月天氣盛地氣高
人氣在頭七月八月隂氣始殺人氣在肺九月十月隂
氣始冰地氣始閉人氣在心十一月十二月冰復地氣
合人氣在腎(素問)
馮相氏(馮乘也相視也言登高臺以視天文也)掌十有二歲十有二月十
有二辰(謂日月所會也子曰玄枵亥曰陬訾戌曰降婁酉曰大梁申曰實沈未曰鶉首午日鶉火巳曰)
(鶉尾辰曰壽星卯曰大火寅曰柝木丑曰星紀)十日二十有八星之位(東方角亢氐房)
(心尾箕南方井鬼柳星張翼軫西方奎婁胃昴畢觜參北方斗牛女虛危室壁)其叙事(東作南訛西成)
(朔易)以會天位(星鳥以正仲春星火以正仲夏星虛以正仲秋星昴以正仲冬)冬夏致日
(冬至日在牽牛景長三尺夏至日在東井景尺五寸)春秋致月(春分日在婁而月上弦於東井下弦)
(於牽牛秋分日在角而月上弦於牽牛下弦於東井)以辨四時之叙(二至二分正則四時之叙)
(可辨矣)王命(王言之出為命内史載而書之)遂貳之(又書副本而藏之以待有所攷也周禮)
春三月此謂發陳天地俱生萬物以榮夜卧早起廣步
於庭被髮緩形以使志生生而勿殺予而勿奪賞而勿
罰此春氣之應養生之道也逆之則傷肝夏三月此謂
蕃秀天物氣交萬物華實夜卧早起無厭於日使志無
怒使華英成秀使氣得泄若所愛在外此夏氣之應養
長之道也逆之則傷心秋三月此謂容平天氣以急地
氣以明蚤卧蚤起與鷄俱興使志安寕以緩秋刑收歛
神氣使秋氣平無外其志使肺氣清此秋氣之應養收
之道也逆之則傷肺冬三月此謂閉藏水冰地坼無擾
乎陽蚤卧晚起必待日光使志若伏若匿若有私意若
已有得去寒就温無泄皮膚使氣亟奪此冬氣之應養
藏之道也逆之則傷腎(素問)
正月啟蟄言始發蟄也雁北鄉先言雁而後言鄉者何
也見雁而後數其鄉也鄉者何也鄉其居也雁以北方
為居何以謂之為居生且長焉爾九月遰鴻雁先言遰
而後言鴻雁何也見遰而後數之則鴻雁也何不謂南
鄉也曰非其居也故不謂南鄉記鴻雁之遰也如不記
其鄉何也曰鴻不必當小正之遰者也雉震呴震也者
鳴也呴也者鼔其翼也正月必雷雷不必聞惟雉為必
聞之何以謂之雷則雉震呴相識以雷魚陟負冰陟升
也負冰云者言解蟄也農緯厥耒緯束也束其耒云爾
者用是見君之亦有耒也初歲祭耒始用暢也其用初
云爾暢也者終歲之用祭也言是月之始用之也初者
始也或囿祭韭也囿有韭囿也園之燕者也時有俊風
俊者大也大風南風也何大於南風也曰合冰必於南
風解冰必於南風生必於南風收必於南風故大之也
寒曰滌凍塗滌也者變也變而煖也凍塗者凍下而澤
上多也田鼠出田鼠者嗛鼠也記時也農率均田率者
循也均田者始除田也言農夫急除田也獺祭魚其必
與之獻何也曰非其類也祭也者得多也善其祭而後
食之十月豺祭獸謂之祭獺祭魚謂之獻何也豺祭其
類獺祭非其類故謂之獻大之也鷹則為鳩鷹也者其
殺之時也鳩也者非其殺之時也善變而之仁也故其
言之也曰則盡其辭也鳩為鷹變而之不仁也故不盡
其辭也農及雪澤言雪澤之無高下也初服於公田古
有公田焉者古言先服公田而後服其田也采芸為廟
采也鞠則見鞠者何也星名也鞠則見者歲再見爾初
昏參中蓋記時也云斗柄縣在下言斗柄者所以著參
之中也柳梯梯也者發孚也梅杏杝桃則華杝桃山桃
也緹縞也者莎隨也緹也者其實也先言緹而後言縞
者何也緹先見者也何以謂之小正以著名也鷄桴粥
粥也者相粥之時也或曰桴嫗伏也粥養也二月往耰
黍禪禪單也初俊羔助厥母粥俊也者大也粥也者養
也言大羔能食草木而不食其母也羊羔非其子而後
養之善養而記之也或曰憂有煮祭祭也者用羔是時
也不足喜樂喜羔之為生也而記之與羊牛腹時也綏
多女士綏安也冠子取婦之時也丁亥萬用入學丁亥
者吉日也萬也者干戚舞也入學也者太學也謂今時
大舍采也祭鮪祭不必記記鮪何也鮪之至有時美物
也鮪者魚之先至者也而其至有時謹記其時榮黃菜
色菜繁田胡繁田胡者繁母也繁萬勃也皆豆實也故
記之昆小䖝抵蚳昆者衆也田魂螺也者動也小䖝動
也其先言動而後言䖝者何也萬物是動而後著括猶
推也蚳螘卵也為祭醢也取之則必推之推之必不取
取必推而不言取來降燕乃睇燕乙也降者下也言来
者何也莫能見其始出也故曰来降言乃睇何也睇者
眄也眄者視可為室者也百鳥皆曰巢突穴取與之室
何也摻泥而就家人入内也剝鱏以為鼔也有鳴倉庚
倉庚者商庚也商庚者長股也榮芸時有見梯始收有
見梯而後始收是小正序也小正之序時也皆若是也
梯者所為豆實三月參則伏伏者非忘之辭也星無時
而不見我有不見之時故曰伏云攝桑桑攝而記之急
桑也委(委一作萎)楊楊則華而後記之䍷羊羊有相還之時
其類䍷䍷然記變爾或曰䍷羝也&KR1386;則鳴&KR1386;天螻也頒
冰頒冰者分冰以授大夫也采識識草也妾子始蠶先
妾而後子何也曰事有漸也言自卑事者始執養宫事
執操也養長也祈麥實麥實者五糓之先見者故急祈
而記之也越有小旱越于也記是時恒有小旱田鼠化
為鴽鴽鵪也變而之善故盡其辭也鴽為鼠變而之不
善故不盡其辭也拂桐芭拂也者拂也桐芭之時也或
曰言桐芭始生貌拂拂然也鳴鳩言始相命也先鳴而
後鳩何也鳩者鳴而後知其鳩也四月昴則見初昏南
門正南門者星也歲再見壹正蓋大正所取法也鳴札
札者寧縣也鳴而後知之故先鳴而後札囿有見杏囿
者山之燕者也鳴蜮蜮也者或曰屈造之屬也玉萯秀
取荼荼也者以為君薦蒋也莠幽越有大旱記時爾執
陟攻駒執也者始執駒也執駒也者離之去母也執而
升之君也攻駒也者教之服車數舍之也五月參則見
參也者牧星也故盡其辭也浮游有殷殷衆也浮游殷
之時也浮游者渠略也朝生而暮死稱有何也有見也
鴂則鳴鴂者百鷯也鳴者相命也其不辜之時也是善
之故盡其辭也時有養白養長也一則在本一則在末
故其記曰時養白之也乃瓜乃者急瓜之辭也瓜也者
始食瓜也良蜩鳴良蜩也者五采具匽之興五日翕望
乃伏其不言生而稱興何也不知其生之時故曰興以
其興也故言之興五日翕也望也者月之望也而伏云
者不知其死也故謂之伏五日也者十五日也翕也者
合也伏也者入而不見也啟灌藍蓼啟者别也陶而疎
之也灌者聚生者也記時也鳩為鷹唐蜩鳴唐蜩鳴者
匽也初昏大火中大火者心也心中種黍菽糜時也煮
梅為豆實也蓄蘭為沐浴也菽糜以在經中又言之時
何也是食矩關而記之頒馬分夫婦之駒也將間諸則
或取離駒納之則法也(矩關一作短閔夫婦一作夫卿)六月初昏斗柄
正在上五月大火中六月斗柄正在上用此見斗柄之
不在當心也蓋當依依尾也煮桃桃也者杝桃也杝桃
也者山桃也煮以為豆實也鷹始摯始摯而言之何也
諱煞之辭也故摯云七月莠雚葦未秀則不為雚葦莠
然後為雚葦故先言莠捚子肇肆肇始也肆遂也言其
始遂也其或曰肆殺也湟潦生苹湟下處也有湟然後
有潦有潦而後有苹草也爽死爽也者猶疏也苹莠苹
也者有馬帚也漢案戶漢也案戶也者直戶也言正南
北也寒蟬鳴蟬也者蝭&KR2557;也初昏織女正東鄕時有霖
雨灌荼灌聚也荼雚葦之莠為蒋楮之也雚未秀為菼
葦未秀為蘆斗柄縣在下則旦八月剝瓜畜瓜之時也
玄校玄也者黑也校也者若綠色然婦人未嫁者衣之
剝棗剝也者取也粟零零也者降也零而後取之故不
言剝也丹鳥羞白鳥丹鳥者謂丹良也白鳥者謂蚊蚋
也其謂之鳥也重其養者也有翼者為鳥羞也者進也
不盡食也辰則伏辰也謂星也伏也者入而不見也鹿
人從者從羣也鹿之養也離羣而善而之離而生非所
知時也故記從不記離君子之居幽也不言或曰人人
從也者大者於外小者於内率之也鴽為鼠參中則旦
九月内火内火也者大火大火也者心也遰鴻雁遰往
也主夫出火主夫也者主以時縱火也陟玄鳥蟄陟升
也玄鳥者燕也先言陟而後言蟄何也陟而後蟄也能
罷貊貉鼬鼪則大若蟄而榮鞠鞠草也鞠榮而樹麥時
之急也王始裘者何也衣裘之時也辰繫於日雀入於
海為蛤蓋有矣非常入也十月豺祭獸善其祭而後食
之也初昏南門見南門者星名也及此再見矣黑烏浴
者何也烏浴也者飛乍高乍下也時有養者長也若日
之長也玄雉入於淮為蜄蜄者蒲蘆也織女正北鄉則
具織女星名也十有一月王狩狩者言王之時田冬獵
為狩陳肋革陳肋革者省兵甲也嗇人不從不從者弗
行於時月也萬物不通隕麋角隕墜也日冬至陽氣至
始動諸向生皆蒙蒙符矣故麋角隕記時焉爾十有二
月鳴弋弋也者禽也先言鳴而後言弋者何也鳴而後
知其弋也玄駒賁玄駒也者螘也賁者何也走於地中
也納卵䔉卵䔉也者本如卵者也納者何也納之君也
虞人入梁虞人官也梁者主設&KR1577;罟者也隕麋角蓋陽
氣旦暏也故記之也(大戴禮)
少陽見寅寅者演也律中太簇律之言率所以率氣令
生也夘者茂也律中夾鐘衰於辰辰震也律中姑洗其
曰甲乙者萬物孚甲也乙者物蕃屈有節欲出時為春
春之為言偆偆動也位在東方其色青其音角角者氣
動耀也其帝太皥皥者大起萬物擾也其神勾芒者物
之始生其精青龍芒之為言萌也隂中陽故太陽見於
巳巳者物必起律中仲吕壯盛於午午物滿長律中蕤
賓衰於未未味也律中林鍾其日丙丁者其物炳明丁
者強也時為夏夏之言大也位在南方其色赤其音徵
徵止也陽度極也其帝炎帝炎帝者太陽也其神祝融
祝融者屬續其精為鳥離為鸞故少隂見於申申者身
也律中夷則壯於酉酉者老物收歛律中南吕衰於戌
戌者滅也律中無射無射者無聲也其日庚辛庚者物
更也辛者隂始成時為秋秋之為言愁亡也其位西方
其色白其音商商者強也其帝少皥少皥者少歛也其
神蓐收蓐收者縮也其精白虎虎之為言摶討也故太
隂見於亥亥者仰也律中應鍾壯於子子者孳也律中
黃鍾衰於丑丑者紐也律中太吕其日壬癸壬者隂始
任癸者揆度也時為冬冬之為言終也其位在北方其
音羽羽之為言舒言萬物始孳其帝顓頊顓頊者寒縮
也其神玄冥玄冥者入冥也其精玄武掩起離體泉歸
龜蛟珠蛤土為中宫其日戊己戊者茂也己抑屈起其
音宫宫者中也其帝黃帝其神后土月令云十一月律
謂之黃鍾何中和之色鍾者動也言陽氣動於黃泉之
下動養萬物也十二月律謂之太吕何太大也吕者拒
也言陽氣欲出隂不許也吕之為言拒者旅抑拒難之
也正月律謂之太簇何太亦大也簇者湊也言萬物言
大湊地而出也二月律謂之夾鍾何夾者孚甲也言萬
物孚甲種類分也三月謂之姑洗何姑者故也洗者鮮
也言萬物皆去故就其新莫不鮮明也四月謂之仲吕
何言陽氣將極彼故復中難之也五月謂之蕤賓蕤者
下也賓者敬也言陽氣上極隂氣始賓敬之也六月謂
之林鍾何林者衆也萬物成熟種類衆多七月謂之夷
則夷傷則法也言萬物始傷被刑法也八月謂之南吕
何南者任也言陽氣尚有任生薺麥也故隂拒之也九
月謂之無射何射者終也言萬物隨陽而終也當復隨
隂起無有終已十月謂之應鍾何鍾動也言萬物應陽
而動下藏也(白虎通)
春行冬政肅(肅寒也冬氣乘之故也)行秋政雷(春陽秋隂隂乘陽故雷)行夏
政閹(春既陽夏又陽陽氣猥并故掩閉也)十二地氣發戒春事(自此以下隂陽之數)
(日辰之名於時國異政家殊俗此但齊獨行不及天下且經秦焚書或為猥燼無得而詳為闞之以待能者)
十二小夘出耕十二天氣下賜與十二義氣至修門閭
十二清明發禁十二始夘合男女十二中夘十二下夘
三夘同事(謂三夘所用事同他皆倣此)八舉時節(木成數八木氣舉君則順時節布政)
君服青色味酸味聽角聲(此木王之時故服青味酸聽角)治燥氣(春多風而)
(旱故治燥氣)用八數(八亦木成數也)飲於青后之井(東方井)以羽獸之
火㸑(羽獸南方朱鳥用南方之火故曰羽獸之火)藏不忍行敺養坦氣修通
凡物開静形生理合内空周外(春主仁故所藏者不忍之理合聚於内出空於)
(外)強國為圈弱國為屬(強國所以禁禦弱國弱國圈然也)動而無不從
静而無不同(強動弱必從強静弱必同)舉發以禮時禮必得(強國舉發必當)
(以禮時也禮也必得其宜)和好不基貴賤無司事變日至(鄰國和好不基貴賤)
(之位無司存如此則事變日至無寧居基漸也)夏行春政風(春箕宿多風也)行冬政落
(寒氣肅殺故凋落也)重則雨雹(其災重則雨雹水寒所致)行秋政水(秋畢宿多霖雨)十
二小郢至德十二絶氣下下爵賞十二中郢賜與十二
中絶收聚十二大暑至盡善十二中暑十二小暑終三
暑同事七舉時節(火成數七火氣舉君則順時節而布政)君服赤色味苦
味(此火王之時故服赤味苦也)聽羽聲(羽北方聲也火王之時不聽徵而聽羽者所以抑盛陽)
治陽氣用七數(七亦火之成數)飲於赤后之井(南方井也)以毛獸之
火㸑(毛獸西方白虎用西方之火故曰毛獸之火)藏薄純(盛陽之性失在奢縱故所藏者省薄)
(純素也)行篤厚(陽性寬和故行篤厚)坦氣修通凡物開静形生理(物形)
(既生自然修理而長育也)定府官明名分而審責於羣臣有司則下
不乘上賤不乘貴法立數得而無比周之民則上尊而
下卑遠近不乖秋行夏政葉(盛陽氣乘之故卉木生葉)行春政華(少陽)
(氣乘之故卉木更生華)行冬政耗(盛隂肅殺故虚耗也)十二期風至戒秋事
十二小夘薄百爵十二白露下收聚十二復理賜與十
二始節賦事十二始夘合男女十二中夘十二下夘三
夘同事几和時節(金成數九金氣和君則順時節而布政)君服白色味辛
味聽商聲(此金王之時故服白味辛聽商)治濕氣(秋多霖雨冰故治濕)用九數(九亦)
(金之成數)飲於白后之井(西方井)以介蟲之火㸑(介蟲北方玄武用北方之)
(火故曰介蟲之火)藏恭敬(金性廉㓗故所藏者恭敬也)行摶銳(兊金性勁銳時方肅殺故)
(曰以勁銳傳擊所以順殺氣也)坦氣修通凡物開静形生理間男女之
畜(男女之畜有内外之異故須間之也)修鄉閭之什伍(殺氣方至可以出師征伐故修什伍)
量委積之多寡定府官之計數養老弱而勿通(老少異糧故其)
(養勿通)信利周而無私(申布秋利既令周徧無得有私)冬行秋政霧(秋冬隂霧)
行夏政雷(盛陽乘盛隂故雷也)行春政烝泄(少陽乘隂故烝泄也)十二始寒
盡刑十二小榆賜予十二中寒收聚十二中榆大收十
二寒至靜十二大寒之隂十二大寒終三寒同事六行
時節(水成數六水氣行君則順時節而布政也)君服黑色味鹹味(此水王之時故服黑)
(味鹹)聽徵聲(不聽羽而聽徵者亦所以抑盛隂也)治隂氣(不治則盛隂太過太過則盛隂氣也)
用六數(六亦水之成數)飲於黑后之井(北方井也)以鱗獸之火㸑(鱗獸)
(東方青龍也用東方之火故曰鱗獸之火)藏慈厚(君人者好生惡殺故於刑殺之時藏於慈厚所以示)
(其不忍也)行薄純(冬物朴素故行省薄純儉)坦氣修通凡物開静形生理
器成於僇(冬行刑之時故成僇器也)教行於鈔(鈔末也冬為四時之末歲之將終也)動
靜不記行止無量(記動靜則行止可量)戒審四時以别息(息生也四時生)
(物各有不同故須别之)異出入以兩易(出入既異又並令無差故曰兩易也)明養生
以解固(固謂護恡也生既須養則物不可恡故曰解固)審取予以總之(又恐所養過時)
(故審取與之多少以總統之管子)
東方曰星(東方隂陽之氣和雜之時故為星星亦不定於隂陽也)其時曰春(春蠢也時)
(物蠢而生也)其氣曰風(陽動而隂寒為風也)風生木與骨(木為風而發暢骨亦木之)
(類也)其德喜嬴而發出節(出生也言春德喜悦長贏為發生之節也)時其事號
令修除神位謹禱弊梗(梗塞也時方開通而有弊敗梗塞者則禱神以通道之)宗
正陽(春陽事故以正陽為宗)治隄防(夏多水潦故於春預修隄防)耕芸樹藝正
津梁(謂正僑梁也)修溝瀆甃屋行水(甃者使之行水也修屋壊時方溉灌依次行而)
(用)解怨赦罪通四方(凡此皆助發生之氣)然則柔風甘雨乃至(柔和)
(也)百姓乃壽百蟲乃蕃此謂星德(星以和為德也)星者掌發為
風(掌主也主以風發生)是故春行冬政則凋(肅殺之氣乘之故凋落也)行秋政
則霜(秋霜降時也)行夏政則欲是故春三月以甲乙之日發
五政(甲乙統春之三時也)一政曰論幼孤舍有罪二政曰賦爵列
授禄位(列次也)三政曰凍解修溝瀆復亡人(人之逃亡者還復之)四
政曰端險阻(路有險阻理之使端平也)修封疆正千伯(千伯即阡陌也)五政
曰無殺麑夭毋蹇華絶芋(蹇拔也芋之屬其根經冬不死不絶之也)五政苟
時春雨乃來南方曰日(南方太陽故為日也)其時曰夏(夏假也謂時物皆假)
(大也)其氣曰陽(夏之氣也)陽生火與氣(陽為欎熱敲蒸故為火氣也)其德施
舍修樂(施舍謂施爵禄舍逋罪修樂謂作樂以修輔也)其事號令賞賜賦爵受
禄順鄉(順鄉謂不違土俗之宜也)謹修神祀量功賞賢以動陽氣(陽氣)
(主仁故行恩賞以助之也)九暑乃至(九暑謂九夏之暑也)時雨乃降五糓百果
乃登此謂日德(日以照育為德也)中央曰土(土位在中央而寄王於六月承火之)
(後以土火之子故也而統於夏所以與火同章也)土德實輔四時入出(王在四時之季)
(與之入出)以風雨節土益力(土德雨徧益其生植之力)土生皮肌膚(土所生木)
(實成皮與肌膚)其德和平用均(土無不載無不生故和而用均也)中正無私(位居)
(中正無偏私)實輔四時春嬴育夏養長秋聚收冬閉藏(言上之四)
(時皆土之所輔成也)大寒乃極國家乃昌四方乃服(言土輔四時使均成然後)
(寒極而成歲國昌民服)此謂歲德(言土能成歲之德也)日掌賞賞為暑(得賞則熱)
(熱故為暑)歲掌和和為雨(和則隂陽交故為雨)夏行春政則風(風主春也)行
秋政則水行冬政則落(精氣肅殺故凋落)是故夏三月以丙丁
之日發五政一政曰求有功發勞力者而舉之二政曰
開久墳(久墳瘞之處開通之也)發故屋辟故窌以假貸(辟開也)三政
曰令禁扇去笠(禁扇去笠者不欲令人禦盛陽之氣)毋扱免(禁扱祍免袒者亦不欲人)
(惡盛陽之氣也)除急漏田廬(田中之廬欲漏之不欲人惡盛陽之氣也)四政曰求有
德賜布施於民者而賞之五政曰令禁罝設禽獸(謂設罝以)
(取禽獸也)毋殺飛鳥五政苟時夏雨乃至也西方曰辰(辰星月交)
(會也秋隂陽適中故為辰)其時曰秋(秋揫也時物成熟揫歛之)其氣曰隂(秋之氣也)隂
生金與甲(隂氣凝結堅實故生金為瓜甲也)其德憂哀靜正嚴順(秋氣凄惻)
(故以憂恤哀憐為德靜正隂之性也嚴順謂德雖嚴然順時而為之也)居不敢淫佚(順秋氣而)
(静居不敢為淫佚過失也)其事號令毋使民淫暴順旅聚收(謂順時理軍旅)
(聚而收之也)量民資以畜聚賞彼羣幹(衆有武幹人當賞之)聚彼羣材
(材謂可以充兵器之材當收聚之)百物乃收使民毋怠(時云收歛出師故聚装人無懈)
(怠)所惡其察所欲必得(察所惡之方而伐之則得其所欲也)我信則克(我既)
(誠信故能克敵)此謂辰德(辰以收歛殺姦邪為德也)辰掌收收為隂(收聚冬閉藏故)
(為隂)秋行春政則榮(春發榮也)行夏政則水(夏多行水潦也)行冬政則
耗(冬肅殺損耗也)是故秋三月以庚辛之日發五政一政曰禁
博塞(博寒長姦邪故禁之)圉小辯鬭譯跽(小辯則利口覆國及譯傳言語相疾忌為鬭訟)
(者皆當禁圉之也)二政曰毋見五兵之刃(時或出師掩襲故藏五兵之刃也)三
政曰慎旅農趣聚收四政曰補缺塞坼(師旅營農當慎取之秋方閉藏)
(故令補缺塞坼也)五政曰修牆垣周門閭(亦所以助閉藏之氣)五政苟時
五糓皆入北方曰月(北方太隂故為月也)其時曰冬(冬中也言藏收萬物於中)
(也)其氣曰寒(冬之氣也)寒生水與血(寒釋則水流血亦水之類)其德淳越
温怒周密(冬時花葉凋落唯根幹存焉故以淳質為德越散也冬既閉藏時則入於恡嗇故令散絶)
(為德雖復隂怒當節之以温周密者衆隂之閉藏也)其事號令修禁徙民令靜止
(時方休息故禁人私徙令為禁止也)地乃不泄(冬令行故地不泄也)斷刑致罰無赦
有罪以符隂氣(隂氣主殺故斷刑致罰以符之)大寒乃至甲兵乃強五
糓乃熟國家乃昌四方乃備此謂月德(月以閉藏罰罪為德也)月
掌罰罰為寒(罰則殺物故為寒也)冬行春政則泄(春陽氣發泄也)行夏政
則靁(夏雷雹行)行秋政則旱(謂冬氣旱也)是故冬三月以壬癸之
日發五政一政曰論孤獨恤長老二政曰善順隂修神
祀賦爵禄授備位三政曰效噲計毋發山川之藏(山藏謂銅)
(銀之屬藏在山者川藏謂珠玉之屬藏在川者也)四政曰捕姦遁得盗賊者有
賞五政曰禁遷徙止流民圉分異(分異謂離居者)五政苟時冬
事不過所求必得所惡必伏是故春凋秋榮冬雷夏有
霜雪此皆氣之賊也(氣反時則為賊害也)刑德易節失次則賊氣
遫至賊氣遫至則國多菑殃是故聖王務時而寄政焉
(謂順時而立政)作教而寄武(因教而習武也)作祀而寄德焉(謂設祭以顯德則神)
(歆也)此三者聖王所以合於天地之行也(天地之行唯此三者而已)日
掌陽月掌隂星掌和陽為德隂為刑和為事是故日食
則失德之國惡之月食則失刑之國惡之彗星見則失
和之國惡之(失則當受罰故其所失各以其所類而興惡也)風與日爭明則失
生之國惡之(日惡風且熱旱災成其方生之物皆枯悴矣此失生德也故失生之國惡也)是
故聖王日食則修德月食則修刑彗星見則修和風與
日爭明則修生此四者聖王所以免於天地之誅也信
能行之五糓蕃息六畜殖而甲兵強(上)
天生萬物之時聖人命之曰春春不生遂者故天不重
為春春者夏之父也故春生之夏長之秋成而殺之冬
受而藏之春肅而不生者王德不究也夏寒而不長者
臣下不奉主命也秋順而復榮者百官刑不斷也冬温
而泄者發府庫賞無功也(越絶書)
喜怒當寒暑威德當冬夏冬夏者威德之合也寒暑者
喜怒之偶也喜怒之有時而當發寒暑亦有時而當出
其理一也當喜而不喜猶當暑而不暑當怒而不怒猶
當寒而不寒也當德而不德猶當夏而不夏也當威而
不威猶當冬而不冬也喜怒威德之不可以不直處而
發也如寒暑冬夏之不可不當其時而出也(春秋繁露)
少陽因木而起助春之生也太陽因火而起助夏之養
也少隂因金而起助秋之成也太隂因水而起助冬之
藏也春愛志也夏樂志也秋嚴志也冬哀志也故愛而
有嚴樂而有哀四時之則也喜怒之禍哀樂之義不獨
在人亦在於天而春夏之陽秋冬之隂不獨在天亦在
於人人無春氣何以博愛而容衆人無秋氣何以立嚴
而成功人無夏氣何以盛養而樂生人無冬氣何以哀
死而恤喪天無喜氣亦何以暖而春生育天無怒氣亦
何以清而秋殺勍天無樂氣亦何以疎陽而夏養長天
無哀氣亦何以激隂而冬閉藏故曰天乃有喜怒哀樂
之行人亦有春秋冬夏之氣者合類之謂也
春之德風風不信則花萼不茂花萼不茂則發生之德
廢夏之德炎炎不信則草木不長草木不長則長贏之
德廢秋之德雨雨不信則百糓不實百糓不實則收成
之德廢冬之德寒寒不信則水土不堅水土不堅則安
靜之德廢
春者天之和也夏者天之德也秋者天之平也冬者天
之成也
天地之氣隂陽相半和氣周回朝夕不息十月隂雖用
事而隂不孤立故謂之陽月四月陽雖用事而陽不獨
存故謂之隂月二月八月隂陽正等
四時天之四選春者少陽之選夏者太陽之選秋者少
隂之選冬者太隂之選(並上)
政失於春歲星盈縮政失於夏熒惑逆行政失於秋太
白出入政失於冬辰星不效其鄉(文子)
一年有二十四氣皆節氣在前中氣在後節氣一名朔
氣朔氣在晦則後月閏中氣在朔則前月閏節氣有入
前月法中氣無入前月法中氣匝則為歲朔氣匝則為
年(周禮疏)
日冬至則斗北中繩隂氣極陽氣萌故曰冬至為德日
夏至則斗南中繩陽氣極隂氣萌故曰夏至為刑隂氣
極則北至北極下至黃泉故不可以鑿池穿井萬物閉
藏蟄䖝首穴故曰德在室陽氣極則南至南極上至朱
天故不可以夷丘上屋萬物蕃息五糓兆長故曰德在
野日冬至則水從之日夏至則火從之故五月火正而
水漏十一月水正而隂勝陽氣為火隂氣為水水勝故
夏至濕火勝故冬至燥燥故炭輕濕故炭重日冬至井
水盛盆水溢日夏至而流黃澤石精出(淮南子)
夏日至則隂乘陽是以萬物就而死冬日至則陽乘隂
是以萬物仰而生晝者陽之分夜者隂之分是以陽氣
勝則日修而夜短隂氣勝則日短而夜修帝張四維運
之以斗月徙一辰復反其所正月指寅十二月指丑一
歲而匝終而復始指寅則萬物螾律受太簇指卯則茂
茂然律受夾鍾指辰辰則振之也律受姑洗指己己則
生已定也律受仲吕指午午者忤也律受蕤賓指未未
昧也律受林鍾指申申者呻之也律受夷則指酉酉者
飽也律受南吕指戌戌者滅也律受無射指亥亥者閡
也律受應鍾指子子者滋也律受黃鍾指丑丑者紐也
律受大吕故曰規生矩殺衡長權藏繩居中央為四時
根
攝提格之歲歲早水晩旱稻疾蠶不登菽麥昌民食四
升寅在甲曰閼逢單閼之歲歲和稻菽麥蠶昌民食五
升卯在乙曰㫋蒙執徐之歲歲早旱晩水小饑蠶閉麥
熟民食三升辰在丙曰柔兆大荒落之歲歲有小兵蠶
小登麥昌菽疾民食二升已在丁曰疆圉敦牂之歲歲
大旱蠶登稻疾菽麥昌禾不為民食二升午在戊曰著
雝協洽之歲歲有小兵蠶登稻昌菽麥不為民食三升
未在巳曰屠維涒灘之歲歲和小雨行蠶登菽麥昌民
食三升申在庚曰上章作鄂之歲歲有大兵民疾蠶不
登菽麥不為禾䖝民食五升酉在辛曰重光掩茂之歲
歲小饑有兵蠶不登麥不為菽昌民食七升戌在壬曰
玄黓大淵獻之歲歲有大兵大饑蠶開菽麥不為禾䖝
民食三升困敦之歲歲大霧起大水出蠶稻麥昌民食
三升子在癸曰昭陽赤奮若之歲歲有小兵早水蠶不
出稻疾菽不為麥昌民食一升
六合孟春與孟秋為合仲春與仲秋為合季春與季秋
為合孟夏與孟冬為合仲夏與仲冬為合季夏與季冬
為合孟春始贏孟秋始縮仲春始出仲秋始内季春大
出季秋大内孟夏始緩孟冬始急仲夏至修仲冬至短
季夏德畢季冬刑畢故正月失政七月凉風不至二月
失政八月雷不藏三月失政九月不下霜四月失政十
月不凍五月失政十一月蟄䖝冬出其鄉六月失政十
二月草木不脫七月失政正月大寒不解八月失政二
月雷不發九月失政三月春風不濟十月失政四月草
木不實十一月失政五月下雹霜十二月失政六月五
榖疾狂夏行春令泄行秋令水行冬令肅夏行春令風
行秋令蕪行冬令格秋行夏令華行春令榮行冬令耗
冬行春令泄行夏令旱行秋令霧
先王之政四海之雲至而修封疆蝦蟆鳴燕降而逵路
除道隂降百泉則修橋梁昏張中則務種粟大火中則
種黍菽虛中則種宿麥昴中則收歛畜聚積伐薪木(並上)
春即祭戶戶者人所出入亦春萬物始觸戶而出也夏
祭竈者火之主人所以自養也夏亦火王長養萬物秋
祭門門以閉藏自固也秋亦萬物成熟内備自守也冬
祭井井者水之生藏在地中冬亦水王萬物伏藏六月
祭中霤中霤者象土在中天也六月亦土王也(白虎通)
春為忠東方為春春動也是故鳥獸莫不孕榮華生萬
物遂忠之至也夏為樂南方為夏夏興也南任也是故
萬物莫不任興蕃殖充盈樂之至也秋為禮西方為秋
秋肅也萬物莫不肅敬禮之至也冬為信北方為冬冬
終也北伏方也是故萬物冬皆伏貴賤若一美惡不減
信之至也(尸子)
左法仁則春生殖前法忠則夏功立右法義則秋成熟
後法聖則冬閉藏(鶡冠子)
春蠢也動而生也夏假也寬假萬物使生長也秋緧也
緧廹品物使時成也冬終也物終成也(釋名)
冬至及半夜以後者近玄之象也進而未極往而未至
虛而未滿故謂之近玄夏至及日中以後者遠玄之象
也進極而退往窮而還已滿而損故謂之遠玄日一南
而萬物死日一北而萬物生斗一北而萬物虚斗一南
而萬物盈日之南也右行而左還斗之南也左行而右
還或左或右或死或生神靈合謀天地乃并天神而地
靈(太玄經)
罔北方也冬也未有形也直東方也春也質而未有文
也蒙南方也夏也物之修長也皆可得而載也酋西方
也秋也物皆成象而就也有形則復於無形故曰冥故
萬物罔乎北直乎東蒙乎南酋乎西冥乎北(上)
赤道横帶天之腹去極九十一度十九分之五黃道邪
帶其腹出赤道表裏合二十四度故夏至去極六十七
度而強冬至去極百一十五度亦強也然則黃道邪截
赤道者則秋分之去極也今比春分去極九十一度立
秋分去極九十一度少者就夏至晷景去極之法以為
率也(張衡渾天儀)
禮三正記三微者陽氣始施黃泉萬物微動而未著也
十一月時陽氣始養根於黃泉之下萬物皆赤赤者盛
陽之氣也故周為天正色尚赤十二月萬物始芽而白
白者隂氣故殷為地正色尚白也正月時萬物始達孚
甲而出皆黑人得加功故夏為人正色尚黑不以二月
後為正者萬物不齊莫適所統故必以三微之月也(上)
虞喜天文論漢太初歴十一月甲子夜半冬至歲雄在
於閼逢雌在攝提格月雄在畢雌在觜日雄在子又云
甲歲雄也畢月雄也陬月雌也大抵以十干為歲陽故
謂之雄十二支為歲隂故謂之雌但畢觜為月雄雌不
可曉今之言隂陽者未嘗用雌雄二字也郎顗𫝊引易
雌雄祕歴今亡此書(法苑珠林)
火星為夏期專揚助精感符虚星為秋候昴星為冬期
隂氣相位德乃弗邪子助母合子符(尚書考靈曜)
卯為春門萬物已出酉為秋門萬物已入(說文)
春向東食歲星青氣使入肝夏服熒惑赤氣使入心四
季之月食鎮星黃氣使入脾秋食太白白氣使入肺冬
服辰星黑氣使入腎(抱朴子)
按立世阿毗曇論問言云何冬寒云何春熱云何夏時
寒熱是冬時水界遂盛長未减盡時草木由濕未萎乾
時地大濕滑火大向下水界上昇所以知然深水最暖
淺水則寒節已至日行外路照炙不久陽氣在内食消則
速以是事故冬時則寒云何春熱時水界長起减已盡
草木乾萎地已燥坼水氣向下火氣上昇何以知然深
水則冷淺水則熱冬時已過日行内路照炙則久身内
火贏故春熱云何夏時冷熱是大地入月日中恒受照
炙大雲降雨之所灑散地氣蒸鬱若風吹時蒸氣消已
是時則寒若風不起是時則熱是故夏中有時寒熱(西方)
(四月為一時但立春夏冬故不立秋故立三時殿也)
復何因緣夏時生熱佛言日天宫殿六月之間向北行
時一日常行六拘廬舍未曾捨離日所行道但於其中
有十因緣所有光明照觸彼十種山令其生熱復何因
緣有諸寒冷於湏彌山佉提羅迦山二山之間有湏彌
海闊八萬四千由旬周廽無量其中衆華悉皆遍滿香
氣甚盛日天光明照觸彼海此是第一寒冷因緣第二
伊沙陀羅山第三遊乾陀山第四善現山第五馬耳頭
山第六尼民陀羅山第七毗那耶迦山第八圍輪大山
第九閻浮洲中所有諸河流行之處日天照觸故有寒
冷第十瞿陀尼洲諸河倍多第十一弗婆提諸河倍多
第十二鬱單越諸河倍多此十之二諸河流水日天光
明照觸寒冷(前之生熱十二次前之八山外第九是空中去地萬由旬有夜义宫願第十是四大)
(洲山合為第十也)
復有何因緣於冬分時夜長晝短佛答比丘日天宫殿
過六月已漸向南行每於一日移六拘廬舍無有差失
當於是時日天宫殿在閻浮洲最極南垂地形狹小日
過速疾以此因緣於冬分時晝短夜長復何因緣於春
夏時晝長夜短佛答云日天宫殿過六月已漸向北行
每一日中移六拘廬舍無有差失異於常道當於是時
在閻浮洲處中而行地寬行久所以晝長以此因緣春
夏晝長夜分短智度論云如阿鞞跋致品中所說日月
歲節者日名從旦至日初分中分後分夜亦有三分一
日一夜有三十時春秋分時十五時屬晝十五時屬夜
餘時增减若五月至晝十八時夜十二時十一月至夜
十八時晝十二時一月或三十日半或三十日或二十
九日半或二十七日半有四種月一者日月二者世間
月三者月月四者星宿月日月者三十日半世間月者
三十日月月者二十九日加六十二分之三十星宿月
者二十七日加六十分之二十一閏月者從日月世間
月二事中出是名十三月或十三月名一歲是歲三百
六十六日周而復始菩薩知日中分時前分已過後分
未生中分無住處無相可取口分空空無所有到三十
日時二十九日减云何和合成日月無故云何和合而
為歲以是故(起世論)
云何黑半云何白半由日黑半由日白半日恒逐月行
一一日相近四萬八千八十由旬日日相離亦復如是
若相近時日月圓被覆三由旬又一由旬三分之一以
是事故十五日月被覆則晝是日黑半圓滿日日離月
亦四萬八千八十由旬月日日開三由旬又一由旬三
分之一以是事故十五日月則開淨圓滿世間則名白
半圓滿日月若最相離行是時月圓世間則說白半圓
滿日月若共一處是名合行世間則說黑半圓滿若日
隨月後行日光照月光月光粗故被照生影此月影還
自翳月是故見月後分不圓以是事故漸漸掩覆至十
五日覆月都盡隨後行時是名黑半若日在月前行日
日開淨亦復如是至十五日具足圓滿在前行時是名
白半(阿毗曇論)
春者神明推移精華結紐(春秋元命苞)
春含名蠢位東方動春明達(春之言蠢東方之言動含此名以自明自達也)六
合俱生萬物節(惟於時為春以其蠢動無節應此時節也)五行並起各以名
利(自六合俱生以通五行各有隂陽交合故能然也)其精青龍龍之言萌也隂
中之陽也(上)
後齊神武霸府田曹參軍信都芳深有巧思能以管候
氣仰觀雲色嘗與人對語即指天曰孟春之氣至矣人
往騐管而飛灰已應每月所候言皆無爽又為輪扇二
十四埋地中以測二十四氣每一氣感則一扇自動他
扇並住與灰管相應若符契焉(隋書)
正月曰端月(纂要)
正旦五更正衣冠於家庭中爆竹貼畫鷄鏤五色土於
戶上厭不祥(易通卦騐)
漢官典職正旦天子行陽德殿作九賓樂觀諸樂舞咸
康起居注十二月詔正旦會百僚賜綠醽酒(上)
歲時元日取鵲巢燒灰著於厠以避兵撒門裏以避盗
賊(墨子秘要)
上元夜人皆遊賞向獨在家讀書太乙神以青藜照向
(劉向外傳)
元日食膠牙餳取膠固之意(荆楚歲時記)
邯鄲之民以正月之旦獻鳩於簡子簡子大悦厚賞之
客問其故簡子曰正旦放生示有恩也客曰民知君之
欲放之競而捕之死者衆矣君如欲生之不若禁民勿
捕簡子曰然(列子相孔叢子中與此段類不重錄)
李膺坐黨事與杜密荀翊同繫新汲縣獄時歲日翊引
杯曰正朝從小起膺曰死者人情所惡今子無恡色者
何翊曰求仁得仁乂誰恨也膺乃嘆曰漢其亡矣夫善
人天地之紀而多害之何以存國(李膺家錄)
阮佃夫嘗正旦應合朔尚書奏遷元會佃夫曰元正慶
會國之大禮何不遷合朔日耶其不稽古如此(南史)
梁武帝正月賜羣臣却鬼丸(海錄)
正月元七厥日惟人(東平王安仁峯銘)
正月未日夜蘆苣火照井厠中百鬼走(荆楚歲時記)
正月十五日有登高之會(石虎鄴中記)
二月曰仲陽又曰令月(纂要)
漢武帝始張上已燈(物原)
晉武帝問尚書郎摯虞曰三日曲水其義何指答曰
漢章帝時平原徐肇以三月初生三女至三日而俱
亡一村以為怪乃相攜之水濱盥洗因水以泛觴曲
水義起於此也帝曰若如所談便非嘉事尚書郎束
晳曰摰虞小生不足以知之臣請說其始昔周公城
洛邑因流水以泛酒故逸詩云羽觴隨波又秦昭王
三日置酒河曲見有金人出捧水心劍曰令君制有
西夏及秦霸諸侯乃因此處立為曲水祠二漢相緣
皆為盛集帝曰善賜金五十觔左遷摰虞為陽城令
(續齊諧記)
寒食斷火起於子推據左傳史記並無介推被焚之
事周禮司烜仲春以木鐸修火禁於國中今寒食是
仲春之末清明是三月之初然則禁火蓋周之舊制(初學)
(記以下夏)
越王念吳之復夏則握火冬則抱冰(吳越春秋)
四月曰乏月(纂要)
或問辟兵之道答曰以五月五日作赤靈符著於心前
(抱朴子)
或問不熱之道抱朴子曰或以立夏日服六壬六癸之
符或行六癸之炁或服玄水(一作冰)之丸或服飛霜之散
然此用蕭丘上木皮及五月五日中時北行黑蛇血故
少有得合之者也唯幼伯子王仲都此二人衣裘曝之
於夏日之中周以十二爐之火口不稱熱身不流汗蓋
用此方者也(上)
桃印本漢制以止惡氣今世端午以綵繒篆符以相問
遺亦以置屏帳之間(續漢書)
胡廣本姓黃五月五日生父母惡之乃置之瓮投於江
湖一老翁見瓮流下聞有小兒啼聲往取因長養之以
為子遂七登三司流中庸之號一說父母棄之藏之葫
蘆廣以為託葫蘆而生乃姓胡(小說)
越巫始制端午綵符健線艾人(物原)
夏至著五綵辟兵題曰游光游光厲鬼也知其名者無
温疾(風俗通)
天子常以冬夏至日御前殿合八能之士陳八音聽樂
均度晷景候鐘律權土炭效隂陽也(後漢書)
蜀石泉有禹廟相𫝊禹六月六日生(吳越春秋註)
六月伏日周時無至此乃有之(郊祀志以下秋)
秋曰素商七月曰首秋上秋肇秋蘭秋八月曰仲商亦
曰桂月九月曰暮商(纂要)
秋樹名成秋雨名愁(陸機要覽)
七月中元乃大慶之月(修行記)
七月七日為良日(風土記)
太液池西有武帝曝衣閣常至七月七日宫女出后衣
登樓曝衣(宋卜子楊園苑疏)
七月七日作麴合丸藥及蜀漆丸暴經書及衣裳(崔寔四民)
(月令)
仙忌真記曰子欲昇天慎秋分罪無大小皆上聞以罪
求仙仙甚難是故學道為心寒此是朱火丹陵仲陽先
生之要言矣秋分氣調日和中順天地者也(雲笈七籖)
秋判之日尊卑盡會生死之日也古人以秋分之日為
秋判之日也(三元素語)
霜娥怨古樂府曲注漢人以中秋無月作此
後漢修孔子廟記云永壽二年青龍在涒灘霜月之靈
黃極之日集古錄疑是九月五日也(上)
八月一日作五明囊盛取百草頭露洗眼眼明也(述征記)
(以下冬)
或問不寒之道抱朴子曰或以立冬之日服六丙六丁
之符或閉口行五火之炁千二百遍則十二月中不寒
也或服太陽酒或服紫石英米漆散或先服雄丸一雌
丸二亦可堪一日一夕不寒也雌丸用雌黃曾青礬石
磁石也雄丸用雄黃丹砂石膽也(抱朴子)
冬至之始人主與羣臣左右縱樂五日天下之衆亦家
家縱樂五日為迎日至之禮(易通卦騐)
冬至日行遠道周四極命之曰玄明天(吕氏春秋)
冬至之日立八神樹八尺之表日中視其晷晷如度其
歲美人民和順不如度者則歲惡人民多譌言政令為
之不平晷進則水晷退則旱進一尺則日食退一尺則
月食月食則正臣下之行日食則正人君之道(進謂長於度也)
(易通卦騐)
冬至隂陽合精天地交讓天為尸濕地為不凍君為不
朝百官為不親事不可出游必有憂悔(神農書)
天竺國以十月二十六日為冬至冬至則麥秀(西域志)
冬至後遇壬戌為臘(說文)
王者各以其行盛日為祖衰日為臘漢火德火衰於戌
故以戌日為臘魏土德土衰於辰故以辰日為臘晉金
德金衰於丑故以丑日為臘(魏臺訪議)
臘者祭先祖蜡者報百神同日異祭也(寳典)
伏波之闢九郡時雷州徐聞縣人以己酉日遇害故州
人以是日為臘日而祭其先(一統志)
第五倫母老不能之官每至臘日常悲戀垂淚(謝承後漢書)
鄭玄年十二隨母還家正臘宴會周列十數人皆美盛
服飾語言閑通玄獨漠然如不及父母私督數乃曰此
非我志不在所願(别傳)
歲除日儺皆作鬼神狀二老人儺翁儺母(秦中歲時記以下歴)
夫歴有聖人之德六焉以本氣者尚其體以綜數者尚
其文以考類者尚其象以作事者尚其時以占往者尚
其源以知来者尚其流大業載之吉凶生焉是以君子
將有興焉咨焉而以從事受命而莫之違也(後漢書)
昔伏羲始造八卦作三畫以象二十四氣黃帝因之初
作調歴歴代十一更年五千凡有七歴顓頊以今之孟
春正月為元其時正月朔旦立春五星會於天歴營室
也冰凍始泮蟄䖝始發雞始三號天曰作時地曰作昌
人曰作樂鳥獸萬物莫不應和故顓頊聖人為歴宗也
湯作殷歴弗復以正月朔旦立春為節也更以十一月
朔旦冬至為元首下至周魯及漢皆從其節據正四時
夏為得天以承堯舜從顓頊故也禮記大戴曰虞夏之
歴建正於孟春此之謂也(董巴議)
聖人迹太陽於晷景效太隂於弦望明五星於見伏正
是非於晦朔弦望伏見者歴數之綱紀檢驗之明者也
(上)
地皇以三十日為月十一月為冬至(通歴)
漢歴志伏羲有甲子元歴是太昊已有甲子故陳鳴歴
書序云伏羲推策作甲子而世本等皆謂黃帝令大橈
作甲子非也橈特配甲子作納音爾(路史)
黃帝命大橈正甲子探五行之情而定之納音風后釋
之以致其用而三命行矣(獨神經云玄女授三式壬盾太乙也攷天書三式以十干)
(十二支衍而成六十取納音旨如今海中金沙中金之類風后所釋如甲子乙丑伏墓金丙寅丁夘乘象火是)
(也)察三辰於上迹禍福於下經緯歴數然後天步有常
而不倍命容成作蓋天綜六術以定氣象問於鬼臾蓲
曰天地周紀其有數乎對曰天以六節地以五制周天
氣者六期為備終地氣者五歲為周五六合者歲三十
七百二十氣為一紀六十歲千四百四十氣為一周太
過不及斯以見矣乃因五量治五氣起消息察發斂以
作調歴歲紀甲寅日紀甲子立正爻以配氣致褈爻以
抵日而時節定是歲己酉朔旦南至而穫神策得寳鼎
冕侯問於鬼容蓲容蓲對曰是謂得天之紀終而復始
(冕侯封禪書作宛朐)爰興封禪迎日推策造十六神歴積邪分以
致閏配甲子而設蔀歲七十六以為紀紀二十而蔀首
定之原名握先率二十而冬至復朔凡二十推三百八
十年而策定然後歲正而辰從(續漢書黃帝徵能術者為四分之歴)
黃帝高辛夏后以十二月為正少昊唐商以十二月高
陽虞周以十一月(宋志)
黃帝造歴元起辛夘而顓頊用乙卯虞用戊午夏用丙
寅殷用甲寅周用丁巳魯用庚子漢初用乙卯至武帝
元年以丁丑(續漢書)
高陽氏以十一月為正&KR1002;玉以赤繒高辛氏以十三月
為正&KR1002;玉以白繒(宋志)
大橈作甲子黔如作虜首容成作歴羲作占日尚儀作
占月后益作占歲(吕氏春秋)
少昊氏衰玄都氏黎實亂天德賢鬼而廢人惟龜策之
從謀臣不用喆士在外家為巫史亡有要質民匱於祀
神䙝民狎嘉生不降龜策鬼神不足以舉勝左右背鄉
不足以專戰顓頊乃命重犂典司祝融重獻上天以屬
神犂抑下地以屬民以絶上下之通以規三辰之行(路史)
帝注新歴十三月以為元歲紀甲寅上日乙巳日月直
艮維之初而五星會於天歴(天歴營室也秦用顓帝歴元用乙夘竊案歴法黃帝)
(顓帝夏商周魯凡六家皆有元顓帝歴術云天元正月乙巳朔旦立春俱以日月起於天廟營室五度與月令)
(合然秦歴以十月為歲首故說者謂顓帝歴首十月非也蓋秦遇閏則一切置之九月為後九月則是首十月)
(亦非以十月為正也按二世二年閏在酉漢二年閏在己五年閏在寅而皆書後九月非法也傳又云顓帝歴)
(正月用寅朔亦非)冰始離蟄始動時□三號而立春至天曰作
時地曰作昌人曰作樂是以萬物應和而百度理是為
歴宗
初重黎受職高陽之代高辛氏作而三苗復九黎之事
民興胥漸罔中於信而二官以廢閏餘乖統民黷齊盟
上帝不蠲苗民遏絶於是復育重黎之後使纂舊業乃
命羲和絶地天通羲載上天黎獻下地俾主隂陽羲和
居卿而致日著推術設蔀首演紀於虛之初建困敦而
首大吕朞三百又六旬又五日而朞以閏月定邪而成
歲攽之諸侯而臧之祖(並上)
鄭玄以為堯正建丑舜正建子王肅等以為唯殷周改
正易民視聽自夏以上皆以建寅為正(書義)
禹命伯封叔及昭明作衍歴歲紀甲寅鈐天行施敬授
人時(路史)
武王作周歴周公作魯歴(董巴議)
命歴序曰孔子治春秋退修殷之故歴使其數可𫝊於
後春秋宜以殷歴正之今攷之交會不與殷歴相應(晉志)
劉洪字元卓善筭當世無偶作七曜術及在東觀與蔡
邕共述律歴記考騐天官及造乾象經十餘年考騐日
月與象相應(袁山松書)
周羣妙閑善筭術䜟說遊岷山採藥見一白猿從絶峯
而下對羣而立羣抽所佩書刀投猿猿化為一老翁握
中有玉版長八寸以授羣羣問曰公是何年生答曰已
衰邁也忘其年月猶憶軒轅之時始學歴數風后容成
皆黃帝之子就余授歴術至顓頊時考定日月星辰之
運尤多差異及春秋時有子韋子野禆竈之徒權略雖
騐未得其門邇来世代興亡不復可記因以相襲至大
漢時有洛下閎頗得其旨羣服其言更精勤筭術及累
校年歴之運騐於圖緯知蜀應滅及明年歸命奔吳皆
云周羣詳隂陽之精妙也蜀人謂之後聖(拾遺記)
先主在蜀仍漢四分歴吳中書令闞澤受劉洪乾象法
於東萊徐岳故吳用乾象歴(晉志)
景初元年山茌縣言黃龍見有司奏以為魏得地統宜
以建丑之月為正乃定歴年改太和歴為景初歴(魏志)
何承天曰夫歴數之術若心所不達雖復通人前識無
救其為敝也是以多歴年歲未能有定四分於天出三
百年而盈一日積代不悟徒云建歴之本必先立元假
言䜟緯遂關治亂此之為蔽亦已甚矣劉歆三統法尤
復疎闊方於四分六千餘年又益一日楊雄心惑其說
采為太玄班固謂之最密著於漢志司馬彪因曰自太
初元年始用三統歴施行百有餘年曾不憶劉歆之生
不逮太初二三君子言歴幾乎不知而妄言歟(宋書)
何承天以博物著名問釋慧嚴佛國將用何歴嚴云天
竺夏至之日方中無影所謂天中於五行土德色尚黃
數尚五八寸為一尺十兩當此土十二兩建辰之月為
歲首及討覈分至推校薄蝕顧步光影其法甚詳宿度
年紀咸有條例承天無所厝難(高僧傳)
宋元嘉中用何承天所制歴比古十一家為密祖冲之
以為尚疎乃更造新法上表曰臣博訪前墳遠稽昔典
五帝躔次三王交分春秋朔氣紀年薄蝕談遷載述彪
固列志魏世注歴晉代起居探異今古觀要華戎書契
以降二千餘稔日月離會之徵星度疎密之騐專功端
思咸可得而言也加以親量圭黍躬察儀漏目盡毫釐
心窮籌筴考課推移又曲備其詳矣然而古歴疎舛類
不精密羣氏紏紛莫審其會尋何承天所上意存改革
而置法簡略今已乖遠以臣校之三覩厥謬日月所在
差覺三度二至晷景幾失一日五星見伏至差四旬留
逆進退或移兩宿分至失實則節閏非正宿度違天則
伺察無凖臣生屬聖辰詢逮在運敢率愚瞽更創新歴
謹立改易之意有二設法之情有三改易者一以舊法
一章十九歲有七閏閏數為多經二百年輙差一日歲
閏既移則應改法歴紀屢遷實由此條今改章法三百
九十一年有一百四十四閏令却合周漢則將來永用
無復差動其二以堯典云日短星昴以正仲冬以此推
之唐世冬至日在危宿之左五十許度代之初即秦歴
冬至日在牽牛六度漢武改立太初歴冬至日在牛初
後漢四分法冬至日在斗二十二晉世姜岌以月蝕檢
日知冬至在斗十七今參以中星課以蝕望冬至之日
在斗十一通而計之未盈百載所差二度舊法並令冬
至日有定處天數既差則七曜宿度漸與舛訛乖謬既
著輙應改易僅合一時莫能遠通遷革不已又由此條
今令冬至所在歲歲微差却檢漢註並皆審密將來久
用無煩屢改又設法者其一以子為辰首位在正北爻
應初九升氣之端虛為北方列宿之中元氣肇初宜在
此次前儒虞喜備論其義今歴上元日度發自虛一其
二以日辰之號甲子為先歴法設元應在此歲而黃帝
以来世代所用凡十一歴上元之歲莫値此名今歴上
元歲在甲子其三以上元之歲律内衆條並應以此為
始而景初歴交會遲疾元首有差又承天法日月五星
各自有元交會遲疾亦並置差裁得朔氣合而已條序
紛錯不及古意今設法日月五緯交會遲疾悉以上元
歲首為始羣流共源異術同軌若夫策以定形據以實
效懸象著明尺表之騐可推動氣幽微寸管之候不忒
今臣所立易以取信但綜覈始終大存緩密革新變舊
有約有煩用約之條理不自懼用煩之意顧非謬然何
者夫紀閏麥差數合有分分之為體非不細密臣用是
深惜毫釐以求全妙之准不辭積累以成永定之製非
為思而莫知悟而弗改也若所上萬一可採伏願頒宣
羣司賜垂詳究事奏孝武令朝士善歴者難之不能屈
(南齊書)
時崔浩集諸術士考校漢元以来日月薄蝕五星行度
并譏前史之失别為魏歴以示高允允曰善言遠者必
先騐於近且漢元年冬十月五星聚於東井此乃歴術
之淺事今譏漢史而不覺此謬恐後之譏今亦猶今之
譏古浩曰所謬云何允曰案星傳金水二星常附日而
行冬十月日旦在尾箕昏没於申南而東井方出於寅
北二星何因背日而行是史官欲神其事不復推之於
理浩曰欲為變者何所不可君獨不疑三星之聚而怪
二星之来允曰此不可以空言爭宜更審之時坐者咸
怪唯東宫少傅游雅曰高君長於歴當不虛言也後歲
餘浩謂允曰先所論者本不經心及更考究果如君語
以前三月聚於東井非十月也又謂雅曰高允之術陽
源之射也(北史)
陶弘景尤明隂陽五行風角星筭山川地理方圓産物
醫術本草帝代年歴以筭推知漢熹平三年丁丑冬至
加時在日中而天實以乙亥冬至加時在夜半凡差三
十八刻是漢歴後天二日十二刻也(南史)
高祖作輔方行禪代之事道士張賓揣知上意因盛言
有代謝之徵及受禪之初議造新歴賓等依何承天法
微加增損撰成奏上高祖詔用之張賓歴既行劉孝孫
與冀州秀才劉焯並稱其失言學無師法刻食不中所
駁凡有六條賓有寵於高祖劉暉附會之二人叶議共
短孝孫言其非毁天歴孝孫焯等竟以他事斥罷後賓
死孝孫仍直太史累年不調寓宿觀臺乃抱其書弟子
輿襯来詣闕下伏而慟哭高祖異焉以問國子祭酒何
妥妥言其善即日擢授大都督遣與賓歴比校短長(隋志)
張胄玄推步甚精改定新歴言前歴差一日内史通事
顔敏楚上言曰漢時洛下閎改顓頊歴作太初歴云後
當差一日八百年當有聖者定之計今相去七百一十
年術者舉其成數聖者之謂其在今乎上大悦漸見親
用胄玄所謂歴法與古不同者有三事其一宋祖冲之
於歲用之末創設差分冬至漸移不循舊軌每四十六
年却差一度至梁虞&KR1184;歴法嫌冲之所差太多因以一
百八十六年冬至移一度胄玄以此二術年限懸隔追
檢古注所失極多遂折中兩家以為度法冬至列宿歲
别漸移八十三年却行一度則止合堯時日永星火次
符漢歴宿起牛初明其前後並皆密當其二周馬顯造
景寅元歴有隂陽轉法加減章分進退蝕餘乃推定日
創開此數當時術者多不能曉張賓因而用之莫能考
正胄玄以為加時先後逐氣參差就月為斷於理未可
乃因二十四氣列其盈縮所出實由日行遲則月逐日
易及令合朔加時早日行速則月逐日少遲令合朔加
時晚檢前代加時早晚以為損益之率日行至秋分以
後至春分其勢速計一百八十二日而行一百八十度
自春分以後至秋分日行遲計二百八十二日而行一
百七十六度每氣之下即其率也其三自古諸歴朔望
值交不問内外入限便食張賓立法創有外限應食不
食猶未能明胄玄以日行黃道歲一周天月行月道二
十七日有餘一周天月道交絡黃道每行黃道内十三
日有竒而出又行黃道外十三日有竒而入終而復始
月經黃道謂之交朔望去交前後各十五度已下即為
當食若月行内道則在黃道之北食多有騐月行外道
在黃道之南也雖遇正交無由掩映食多不騐遂因前
法别立定限隨交遠近逐氣求差損益食分事皆明著
其超古獨異者有七事其一古歴五星行度皆守恒率
見伏盈縮悉無格准胄玄推之各得其真率合見之數
與古不同其差多者至加减三十許日即如熒惑平見
在雨水即均加二十九日見在小雪氣則均减二十五
日加减平見以為定見諸星各有盈縮之數皆如此例
但差數不同特其積候所知時人不能原其意其二辰
星舊率一終再見凡諸古歴皆以為然應見不見人未
能測胄玄積候知辰星一終之中有時一見及同類感
應相隨而出即如辰星平晨見在雨水氣者應久伏不
見若平晨見在啟蟄氣者去日十八度外三十六度内
晨有木火土金一星者亦相隨見其三古歴步術行有
定限自見以後依率而推進退之期莫知多少胄玄積
候知五星遲速留退真數皆與古法不同多者至差八
十餘日留廽所在亦差八十餘度即如熒惑前疾初見
在立冬初則二百五十日行一百七十七度定見在夏
至初則一百七十日行九十二度追步天驗今古皆密
其四古歴食分依平即用推騐多少實數罕符胄玄積
候知月從木火土金四星行有向背月向四星即速背
之則遲皆十五度外乃循本率遂於交分限其多少其
五古歴加時朔望同術胄玄積候知日食所在隨方改
變傍正高下每處不同交有淺深遲速亦異約時立差
皆會天象其六古歴交分即為食數去交十四度者食
一分去交十三度食二分去交十度食三分每近一度
食益一分當交即食既其應少反多應多反少自古諸
歴未悉其原胄玄積候知當交之中月掩日不能畢盡
其食既少去交五六時月在日内掩日便盡故食乃既
自此以後更遠者其食又少交之前後在冬至皆爾若
近夏至其率又差所立食分最為詳密其七古歴二分
晝夜皆等冑玄積候知其有差春秋二分晝多夜漏半
刻皆由日行遲疾盈縮使其然也凡此胄玄獨得於心
論者服其精密(隋書)
廣博物志卷四
