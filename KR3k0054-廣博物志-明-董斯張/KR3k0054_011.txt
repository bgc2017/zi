廣博物志卷十一
明董斯張撰
斧扆下(太子)(后妃)
太子年十八曰孟侯孟侯者於四方諸侯来朝迎於郊
者問其所不知也問之人民之所好惡地土所生美珍
怪異山川之所有無父在時皆知之(尚書大傳)
皇太子初拜有赤旄幢馬齒呈箱事四枚鹵簿有黃麾
崇福門有雞鳴戟十張(張敞晉東宫舊事)
皇太子大小會庭設三廂樂舞六佾
太子有獨坐龍鬚席赤皮席花席經席
皇太子納妃給織成袞帶白玉佩四望車有七綵杯文
綺被長命杯文綺袴絳真文羅袴漆龍頭支髻枕一銀
花環鈕百副金塗連盤鴨燈一玳瑁梳二枚百濟白手
巾赤花雙文簟綘地文履一量漆花簏二具同心雀鈿
一具步搖一具九鈿函盛之又有素栢扄脚牀八板牀
漆牀(並上)
皇太子金璽龜紐朱黃綬遠遊冠介幘翠緌佩瑜玉(隋書)
皇太子安車朱輪青蓋畫轓文輈五彩(續漢書)
太子輦曰銅輦
太始三年制太子安車乘象輅(沈約宋書)
太子車綠幢青幰(隋書)
皇孫綠蓋車(晉志)
古者胎教之道王后有身十月而就蔞室太史持銅而
御戶左太宰持斗而御戶右太卜持蓍龜而御堂下諸
官皆以其職御於門内比三月者王后所求聲音非禮
樂則太師撫樂而稱不習所求滋味者非正味則太宰
荷斗而不敢煎調太子生而立太師吹銅曰聲中某太
宰曰滋味上某太卜曰命云某然後為王太子懸弧之
禮義東方之弧以梧梧者東方之草春木也其牲以雞
雞者東方之牲也南方之弧以柳柳者南方之草夏木
也其牲以狗狗者南方之牲也中央之弧以桑桑者中
央之木也其牲以牛牛者中央之牲也西方之弧以棘
棘者西方之草秋木也其牲以羊羊者西方之牲也北
方之弧以棗棗者北方之草冬木也其牲以彘彘者北
方之牲也五弧五分矢東方射東方南方射南方中央
高射西方射西方北方射北方皆三射然後卜王太子
名上毋取天下毋取於土毋取於名山通谷毋悖於鄉
俗(新書)
帝初取富宜氏曰皇生朱(皇即女皇世本帝繫漢書云女皇生丹朱帝繫人表作散)
(宜氏繆堯三妃一后或云即中山夫人雷澤縣西五中步有中山夫人祠云堯之四妃張謂舜廟碑謂堯舜皆)
(娶一姓也朱即嗣子朱說文引虞書作丹絑御覽世紀女罃生丹朱非也)朱之兄考監明先
死而不得立庶弟九(莊子云堯不慈故云殺長子殆先死爾而四機論乃有堯囚十子之)
(說淮南子云堯得舜任以百官屬以九子然說苑堯時舜為司徒契司馬禹司空稷為田疇䕫樂正倕工師伯)
(夷秩宗臯陶大理益敺禽獸九子為臣堯知九職之事使九子者各受其事以成九功則非堯之子矣)
堯生丹朱驁狠&KR0945;克帝悲之為制奕棋以閒其情使出
就丹帝崩虞氏國之於房為房侯(路史)
周妃后姙成王於身立而不跛坐而不&KR0008;獨處不倨雖
怒不罵胎教之謂也成王生仁者養之孝者繦之四賢
傍之成王有知而選太公為師周公為傅前有與計而
後有與慮也(賈子)
昔周文王使太公望傅太子太子發嗜鮑魚而公弗與
太公曰禮鮑魚不登於爼豈有非禮而可以養太子哉
(上)
晉獻公太子之至靈臺蛇繞左輪御曰太子下拜吾聞
國君之子蛇遶左輪者速得國太子遂不行返乎舍御
人見太子太子曰吾聞為人子者盡和順君不行私欲
恭嚴承命不逆君安今吾得國是君失安也見國之利
而忘君安非子道也聞得國而拜其聲非君欲也廢子
道不孝逆君欲不忠而使我行之殆欲吾國之危明也
拔劔將死御止之曰夫禨祥妖孽天之道也恭嚴承命
人之行也拜祥戒孽禮也嚴恭承命不以身恨君孝也
今太子見福不拜失禮殺身恨君失孝從僻心棄正行
非臣之所聞也太子曰不然我得國君之孽也拜君之
孽不可謂禮見禨祥而忘君之安國之賊也懷賊心以
事君不可謂孝挾偽意以御天下懷賊心以事君邪之
大者也而使我行之是欲國之危明也遂伏劔而死(新序)
楚莊王之時太子車立於茅門之内少師慶逐之太子
怒入謂王曰少師慶逐臣之車王曰舍之老君在前而
不踰少君在後而不豫是國之寶臣也(上)
魏文侯有子曰擊次曰訢訢少而立以嗣封擊中山三
年莫往来其傅趙蒼唐曰父忘子子不可忘父何不遣
使乎擊曰願之而未有所使也蒼唐曰臣請使擊曰諾
於是乃問君之所好與所嗜曰君好北犬嗜晨雁遂求
北犬晨雁賫行蒼唐至曰北蕃中山之君有北犬晨雁
使蒼唐再拜獻之文侯曰擊無恙乎蒼唐唯唯而不對
三問而三不對文侯曰不對何也蒼唐曰臣聞諸侯不
名君既已賜弊邑使得小國侯君問以名不敢對也文
侯曰中山之君無恙乎蒼唐曰今者臣之来拜送於郊
文侯曰中山之君長短若何矣蒼唐曰問諸侯比諸侯
諸侯之朝則側者皆人臣無所比之然則所賜衣裘幾
能勝之矣文侯曰中山之君亦何好乎對曰好詩文侯
曰於詩何好曰好黍離與晨風文侯曰黍離何哉對曰
彼黍離離彼稷之苖行邁靡靡中心搖搖知我者謂我
心憂不知我者謂我何求悠悠蒼天此何人哉文侯曰
怨乎曰非敢怨也時思也文侯曰晨風謂何對曰鴥彼
晨風鬱彼北林未見君子憂心欽欽如何如何忘我實
多於是文侯大悦曰欲知其子視其母欲知其君視其
所使中山君不賢惡能得賢遂廢太子訢召中山君以
為嗣詩曰鳳皇於飛翽翽其羽亦集爰止藹藹王多吉
士惟君子使媚於天子曰夫使非直敝車罷馬而已亦
將喻誠信通氣志明好惡然後可使也(韓詩外傳)
齊王欲以淳于髠傅太子髠辭曰臣不肖不足以當此
大任也王不若擇國之長者而使之齊王曰子無辭也
寡人豈責子之令太子必如寡人也哉寡人固生而有
之也子為寡人令太子如堯乎其如舜也(呂覽)
夏扶謂荆軻曰何以教太子軻曰高欲令四三王下欲
令六五霸於君何如也(燕丹子)
漢高祖手敕太子云吾以汝是元子早有立意兼羣臣
咸稱汝友四皓吾所不能致而為汝来是為人大事也
今定汝為嗣(殷芸小說)
衛太子大鼻武帝病太子入省江充曰上惡大鼻當持
紙蔽其鼻而入帝怒(三輔故事)
小黃門高望幸於皇太子太子因蹇碩屬望子進為孝
廉蓋勲不肯用曰進賢所以報國非賢不舉死亦無悔
(後漢書)
鄭衆字仲師從父受左氏春秋精力於學建武中皇太
子及山陽王荆因虎賁中郎將梁松以縑帛聘請衆謂
松曰太子儲君無外交之義漢有舊防蕃王不宜私通
賓客遂辭不受
种暠字景伯順帝時為侍御史監護太子承光宮中常
侍高梵受敕迎太子不賫詔書以衣車載太子欲出暠
至横劔當車曰御史受詔監護太子太子國之儲副天
命所繫常侍来無一尺詔書安知非挾奸耶梵馳奏之
詔報太子乃得去帝亦嘉其持重稱善良久(並上)
春秋佐助期漢以蒙孫亡說者以蒙孫值漢二十四帝
童蒙愚惑以弱亡漢帝少時名為董侯名不正蒙亂荒
惑其子孫以弱亡也
文帝初在東宮與太尉王朗書云疫癘數起士人凋落
余獨何人能全其夀故集諸儒於肅成門内講論大義
侃侃無倦(魏書)
中宗任刑法以韓子賜太子(晉中興書)
武帝時文惠太子立樓館於鍾山下號曰東田太子屢
遊幸之東田反語為顛童也武帝又於清溪立宮號曰
舊宫反之窮廄也至鬱林王果以輕狡而至於窮又武
帝時小史姓皇名太子武帝曰皇太子非名之謂於是
移黜於外易名犬子處士何點曰太子者天地之所懸
三才之所係今化而為犬不得立矣既而文惠太子薨
鬱林海陵相繼廢黜此其驗也(南齊書)
昭明太子食中得蠅蟲之屬密置柈邊恐廚人獲罪不
令人知(南史)
梁元帝謂蕭大圜曰昔河間好學臨淄好文爾今兼之
然得東平好善則彌高千載
裴昭明少傳儒史之業宋太始中為大學博士有司奏
太子婚納徵用玉璧虎皮未詳何所凖擬昭明議禮納
徵儷皮鄭云皮為庭實鹿皮也晉太子納妃注以虎皮
二太元中公主納徵虎豹皮各一此豈謂婚禮不詳王
公之差故取虎豹文蔚以尊其事虎豹雖文而徵禮所
不言熊羆雖古而婚禮所不及珪璋雖美或為用各異
今宜凖經誥凡諸僻謬一皆詳正於是有司參議加珪
璋豹熊羆各二(南史)
元帝愍懷太子昵狎羣下好着微服常入朝公服中着
碧絲布袴摳衣元帝見之大怪遣尚書周弘正責之(梁書)
邢峙為國子助教授太子經廚宰進太子食菜有邪蒿
峙令止之曰此菜有不正之名非陛下宜食文宣聞而
嘉之(北齊書)
時太子至年十七王集諸臣而共議言為訪索婚有一
釋種婆羅門名摩訶那摩其人有女名耶輸陀羅顔容
端正聰明智慧賢才過人人禮備舉有如是德故索為
妃太子雖納為妃然恒與妃行住坐卧未曾有世俗之
意但修禪觀又普曜經云時諸力士釋種長者啟王若
太子作佛斷聖王種王曰何所有玉女宜與太子為妃
以權方便令當試之使上工匠立端金像以書文字女
人德義如吾所流能應聘耳王告左右梵志入迦夷衛
國遍瞻周行覩一玉女淨猶蓮華類玉女寶是執杖釋
種女名俱夷見太子竒異才術以女俱夷為太子妃及
年十七王為納妃揀選數千最後一女名曰裘夷端正
第一神義備舉是則宿命賣華女也雖納為妃久而不
接婦人情欲有附近心太子曰汝却人有汙垢必浣此
䙝婦不敢近諸女咸疑太子不男太子以手指妃腹曰
却後六年爾當生男遂以有娠(因果經妃以下后)
人皇九人别長九州離艮地精女出為后此稱后之始
云初學記曰夏殷以前大率稱妃周則天子立后正嫡
曰王后秦稱皇帝正嫡曰皇后漢因之景帝廢后薄氏
後世人主廢后始此(物原)
内宰掌書版圖之法(版謂宫中閽寺之籍圖謂宫中官府之象)以治王内之
政令(政令謂治閽寺之法禁)均其稍食分其人民以居之(人民謂吏之子)
(弟居之謂使之宿衛也)以隂禮教六宫(隂禮婦人之禮六宫謂后也王后立六宫正寢一燕)
(寢五也)以隂禮教九嬪以婦職之法教九御(婦職謂織絍組紃縫線之)
(事九御者女御八十一人九九而御於王謂每九人當一夕也)使各有屬(每九人屬一嬪)以作
二事(合絲枲之事)正其服(一其禮也)禁其竒衺(齊其行也)展其功緒(核其)
(事也)大祭祀后裸獻則贊(贊助也)瑤爵亦如之(尸卒食王既酳后后亞獻)
(之其爵以瑤玉為飾亦内宰贊助其禮)正后之服位(服謂褘衣以下六服位謂房内戶中及阼)
(所立處)而詔其禮樂之儀(詔其出入進止之節使與禮樂相應)贊九嬪之禮
事(助九嬪贊后之事)凡賓客之裸獻瑤爵皆贊(王禮賓而后亞裸王獻賓而后)
(亞獻王酬賓而后以瑤爵酬賓者皆内宰贊之)致后之賓客之禮(后致飲於賓客之禮則酒)
(人共之而内宰致之也)凡喪事佐后使治外内命婦正其服位
凡建國(建立國都)佐后立市(王立朝而后立市内宰佐之)設其次(司市所居)
置其叙(胥師賈師等所居)正其肆(諸行列肆之等)陳其貨賄(諸物皆陳列之)出
其度量淳制(淳謂幅之廣制謂匹夫之長淳音凖)祭之以隂禮(婦人之禮)中春
詔后帥内外命婦始蠶於北郊(外命婦諸臣之妻内命婦三夫人以下仲春始)
(蠶之時也北郊正隂之地也)以為祭服(以親蠶而為祭服敬之至也)歲終則會内
人之稍食(計嬪御之廩給)稽其功事(攷絲枲之功事)佐后而受獻功者
(内宰助后而受女御所獻絲枲之功)比其小大與麤良而賞罰之會内宫
之財用正歲均其稍食施其功事(施其絲枲之事)憲禁令於王
之北宫而糾其守(北宫後宫也表縣禁令於北宫而糾宿衛之怠慢者)上春詔王
后帥六宫之人而生穜稑之種而獻之於王(先種後熟曰穜後種)
(先熟曰稑上春正歲春事將殷之時助王親耕也周禮)
内小臣掌王后之命正其服位后出入則前驅(以其掌后之命)
(故后出入則前驅而往也)若有祭祀賓客喪紀則擯詔后之禮事(三者)
(有禮必有事擯則若執事介賓也詔則告之以言也)相九嬪之禮事正内人之禮
事(正以齊之嬪詔相正不同異尊卑也)撤后之爼(后於祭祀授爼於房既事則撤去之)后有
好事於四方則使往(好事謂恩好之事四方謂族親為四方諸侯者使往問遺之)有
好令於卿大夫則亦如之(好令謂恩好之令卿大夫謂族親有位於朝者也)掌
王之隂事隂令(隂事謂進御之事隂令謂王有所求為於北宫之令)
内豎(豎未冠者之官名)掌内外之通令凡小事(内后六宫也外卿大夫也童子)
(出入便疾故使之通命令治小事焉)若有祭祀賓客喪紀之事則為内人
蹕王后之喪遷於宫中則前蹕及葬執䙝器以從遣
車
九嬪(王后立六宫三夫人九嬪二十七世婦八十一御妾不列夫人之職官者夫人之於后猶三公之於)
(王無官職也)掌婦學之法以教九御婦德婦言婦容婦功各
帥其屬而以時御叙於王所凡祭祀贊玉齍(玉齍受黍稷器以玉)
(為之齍音咨)贊后薦徹豆籩若有賓客則從后大喪帥叙
哭者亦如之
世婦掌祭祀賓客喪紀之事帥女宫而濯摡(洗祭器也水滌為濯)
(手拭為摡)為齍盛(為治擇也黍稷曰齍在器曰盛)及祭之日涖陳女宫之具
凡内羞之物(内羞房中之羞盛物以薦)掌弔臨於卿大夫之喪
女御掌御叙於王之燕寢以歲時獻功事凡祭祀贊
世婦大喪掌沐浴后之喪持翣從世婦而弔於卿大夫
之喪
女祝掌王后之内祭祀凡内禱祠之事掌以時招&KR2105;禬
禳之事(招以召祥&KR2105;以碍災禬以會福禳以禳禍)以除疾殃
女史(女人掌文史者)掌王后之禮職(后於禮事所當職者)掌内治之貳(内宰主治)
(王内之政令而女史貳之)以詔后治内政逆内宫(於后宫之事有所逆而治正之)書内
令(於后宫之令有所書而宣布之)凡后之事以禮從(后舉則以禮籍從焉猶太師之從王也)
世婦掌女宫之宿戒(女宫謂刑女給宫役者宿戒謂前期齊戒也)及祭祀比
其具(比次也具謂所濯摡及粢盛也)詔王后之禮事(詔告也禮事謂裸獻薦徹之節也)
帥六宫之人共齍盛(六宫之人謂世婦女御也)相外内宗之禮事(外内)
(宗謂女之有爵者后之禮事則以言詔之外内宗之禮事則以力相之)大賓客之饗食亦
如之(賓客饗食后有亞裸亞獻之禮内外宗佐之而世婦相之也)大喪比外内命
婦之朝莫哭不敬者而苛罰之凡王后有&KR0596;事於婦人
則詔相凡内事有逹於外官者世婦掌之
内宗(王同姓之女凡有爵者)掌宗廟之祭祀薦加豆籩及以樂徹
則佐傳豆籩(后徹傳之内宗又逓傳之外宗有司也)賓客之饗食亦如之
王后有事則從大喪序哭者哭諸侯亦如之凡卿大
夫之喪掌其弔臨
外宗(王姑姊妹之女凡有爵者)掌宗廟之祭祀佐王后薦玉豆眡豆
籩(王之豆籩皆飾以玉眡豆籩者眡其實也)及以樂徹亦如之(亦佐后也又為内宗佐傳)
(也)王后以樂羞齍則贊凡王后之獻亦如之王后不
與則贊宗伯小祭祀掌事賓客之事亦如之大喪則叙
外内朝莫哭者哭諸侯亦如之(並上)
古者貴賤通稱其妻曰妃周公始稱天子妻曰后妾曰
夫人諸侯妻夫人卿妻曰内子大夫妻曰命婦士庶
人曰妻秦昭王始稱其母曰太后漢高祖始稱其母曰
太上皇后諸侯母曰太夫人武帝始稱其祖母曰太皇
后魏明帝始稱天子妾諸侯妻並曰妃晉哀帝始稱所
生妾母曰太妃(物原)
皇后婕妤乘輦餘皆以茵四人輿以行(應劭漢官儀)
皇后春幸繭館夏遊御宿秋望昆明冬飲飛羽皇后出
乘鸞輅青羽蓋駕駟馬龍旂九斿大將軍妻參乘太僕
妻御雒陽令奉引亦千乘萬騎車府令設鹵薄制虎賁
羽林騎戎頭黃門鼓吹五帝車女騎夾轂執法御史在
前後亦有金鉦黃鉞五將導桑於蠶宫手三盆於繭館
畢還宫(丁孚漢儀)
皇太后法駕皆御金根加交路帷裳非法駕則乘紫罽
軿車長公主赤罽軿車貴人公主王妃油畫駢車(上)
帝祖母稱長信宫帝母稱長樂宫(漢官儀)
漢世母后無謚至於明帝始建光烈之稱(蔡邕諡議)
華胥履大人之跡而生伏羲女媧感瑤光貫日而生顓
頊握登見大虹而生舜修紀見洞流星而生夏禹夫都
見白氣貫月而生殷湯大任夢見長人而生文王任姒
感龍生帝嵬魁(又詩含神霧曰大跡出雷澤華胥履之鈎命訣曰華胥履跡註云靈威仰之跡)
(也書帝命驗云姚氏縦華感樞注縦生也舜母感樞星生舜重華金樓子云成湯母感狼星之精又感黑龍而)
(成以乙日生湯號天乙國語云大任&KR1566;於豕牢而得文王)
黃帝立后三妃以存靈憲彤史小臣以備内宫以教天
下之内治次妃嫫母貎惡德充帝内之曰屬女德而弗
忘與女正而弗襄雖惡何傷是生蒼林禺陽(路史)
黃帝妃嫫母訓宫人而有淑德奏六德之頌(類要)
少昊母曰女節黃帝時有大星如虹下流華渚女節夢
接之意感而生少昊是為玄囂(路史云高陽取干類氏生少昊)
有陬氏曰常羲生而能言髮迨其踵是歸高辛生太子
康及日十二(山海經云羲和者帝俊之妻也又曰帝俊妻常羲生月十二蓋月當為日十日者謂)
(以日名如甲乙丙丁之類云羲和者乃常羲有陬氏也大戴禮名常羲傳尚儀作常儀又作常宜士安作常耳)
(失之陬音輙見大戴史漢世紀作娵訾氏非也)
顓頊母景僕蜀山氏女為昌意正妃謂之女樞金天氏
之末瑤光之星貫月如虹感女樞幽房之宫生顓頊於
若水
帝嚳之妃鄒屠氏之女也軒轅去蚩尤之凶遷其民善
者於鄒屠之地遷惡者於有北之鄉其先以帝命族後
分為鄒氏屠氏女行不踐地常履風雲遊於伊洛帝乃
期焉納以為妃妃常夢吞日則生一子凡經八夢則生
八子世謂為八神亦謂八翼翼明也亦謂八英亦謂八
力言其神力英明翼成萬象億兆流其神睿焉(拾遺記八神)
(意即八愷)
鄭玄云俈立四妃以象后妃四星一明者為正三小為
次帝堯因之
諏訾氏生而髮與足齊堕地能言及為高辛帝室夢日
而生八子世號八元(異苑)
嚳娶陳豐生放勲
簡狄疈而生卨卨契也(契古作卨從禸蟲也一作偰)
簡狄一作柬翟即簡易也干寶作索俠尚書中候云玄
鳥翔水遺卵娀簡易拾吞生契封商後萌水易注云易
疑浴娀簡在水中易而吞卵生契後人當天應嘉乃以
水易為湯
舜妃癸比氏生二女曰宵明曰燭光處河大澤靈照百
里是為湘之神(大澤謂洞庭言為神處此故靈光及於百里也以湘神黃陵為舜之二女非堯)
(之女也)
舜納三妃生九子娥皇無子女英生商均益比生二女
宵明燭光舜不告而娶不立正妃故納三妃焉(藝文注又山)
(海經云舜妻登北氏生宵明燭光又舜妹有婐首見路史世傳瞽叟與象每欲殺舜其妹婐首每為之解說文)
(云或作畫婐一音畫也婐或作擊或作繫)
舜妃女罃生義鈞及季釐季釐封於緡為桀所克義鈞
封於商是為商鈞最喜歌舞(路史)
禹母曰修已出行見星貫昴夢接意感既而吞神珠修
已背剖而生禹於石紐(竹書紀年苡而吞之)(吳越春秋云得薏一云禹孕十四月)
鯀娶華氏曰女志是生高密(世本氏吳越春秋云娶有莘之女曰女嬉)
女秩暮汲石紐山下泉水中得月精如鷄子愛而含之
不覺而吞遂有娠十四月生夏禹(遁甲開山圖榮氏解)
嵞山即名女媧見史記注
禹卨逆生闓母背而出后稷順生不坼不副不感動母
體故曰不坼不副逆生者子孫逆死順生者子孫順亡
蟬之生復育也闓背而出天之生聖子與復育同道乎
兔吮毫而懷子及其子生從口而出案禹母吞薏苡卨
母嚥燕卵與兔吮毫同實也禹卨之母生宜皆從口不
當闓背(論衡背繁露云禹生發於契生發於胸)
禹立三妃九嬪以為内治(路史)
禹娶塗山之子名曰攸女生余(連山易)
后桀命扁伐岷山岷山女於桀二人曰琬曰琰桀愛二
女無子焉斵其名於苕華之玉苕是琬華是琰而棄其
元妃於洛曰妺嬉氏以與伊尹交遂以夏亡(竹書紀年又國語)
(云妺嬉與伊尹比妲己與膠鬲比又云妺嬉有施氏之女姐己有蘇氏之女)
孔子曰昔逢氏抱小女妹嬉觀帝為履癸妃(洛書錄運法)
湯妃有㜪綂領九嬪後宫有序咸無姤媢逆理之人卒
致王功(列女𫝊)
大姒夢見商之庭産棘太子發取周庭之梓樹於闕梓
化為松栢棫柞寐覺以告文王文王乃召太子發占之
於明堂王及太子發竝拜吉夢受商之大命於皇天上
帝(周書)
武王納太公之女曰邑姜修教於内生太子誦(帝王世紀)
天子西至於重璧之臺盛姬告病亡天子哀之是日哀
次天子乃殯盛姬於轂丘之廟甲申天子北升於大北
之隥而降休於兩栢之下天子永念傷心乃思淑人盛
姬於是流涕七萃之士葽豫上諫於天子曰自古有死
有生豈獨淑人天子不樂出於永思永思有益莫忘其
新天子哀之乃又流涕(穆天子𫝊)
盛姬卒王改其族為痛氏(上)
婦人有謚自周景王之穆后始(物原)
楚莊王好獵樊姬為之不食鳥獸之肉秦穆公好滛樂
華陽后為之不聽鄭衛之音(論衡)
秦昭王母芊氏號宣太后是太后之號始於此也漢因
秦故尊母曰皇太后(事物考)
楚莊姪者楚縣邑之女也頃襄王好遊觀之樂焉王左
右謂王曰南遊於唐五百里有樂焉王將行姪年十二
王既見姪操幟伏於南郊道傍王車至姪舉其幟王使
人問之姪曰願謁隱事於王王召之子何以成寡人對
曰大魚失水有龍無尾牆欲内崩而王不視王曰不知
對曰大魚失水者離國五百里也有龍無尾者年三十
無太子牆欲内崩王不視者禍亂且成而王不改王曰
何對曰王好臺榭而不恤衆庶出入不時耳目不聰強
秦間王左右使王日以滋甚王不亟反且及禍雖悔無
逮王曰善命後車載之立反國比至國門已閉反者已
定王乃發鄢郢之師以擊之僅而得勝乃立姪為夫人
(列女傳)
齊有婦人極醜無雙號曰無鹽女其為人也臼頭深目
長壯大節昂鼻結喉肥項少髮折腰出胸皮膚若漆行
年三十無所容入衒嫁不售流棄莫執於是乃拂拭短
褐自詣宣王願一見謂謁者曰妾齊之不售女也聞君
王之聖德願備後宫之掃除頓首司馬門外唯王幸許
之謁者以聞宣王方置酒於漸臺左右聞之莫不揜口
而大笑曰此天下強顏女子也於是宣王乃召而見之
謂曰昔先王為寡人取妃匹皆已備有列位矣寡人今
日聽鄭衛之聲嘔吟感傷揚激楚之遺風今夫人不容
鄉里布衣而欲千萬乘之主亦有竒能乎無鹽女對曰
無有直竊慕大王之美義耳王曰雖然何喜良久曰竊
嘗喜隱王曰隱固寡人之所願也試以行之言未卒忽
然不見矣宣王大驚立發隱書而讀之退而惟之又不
能得明日復更召而問之又不以隱對但揚目銜齒舉
手拊肘曰殆哉殆哉如此者四宣王曰願遂聞命無鹽
女對曰今大王之君國也西有衡秦之患南有強楚之
讐外有三國之難内聚姦臣衆人不附春秋四十壯男
不立不務衆子而務衆婦尊所好而忽所恃一旦山陵
崩弛社稷不定此一殆也漸臺五重黃金白玉琅玕龍
疏翡翠珠璣莫落連飾萬民罷極此二殆也賢者伏匿
於山林諂䛕強於左右邪偽立於本朝諫者不得通入
此三殆也酒漿流湎以夜續朝女樂徘優從横大笑外
不修諸侯之禮内不秉國家之治此四殆也故曰殆哉
殆哉於是宣王掩然無聲意入黃泉忽然而昂喟然而
嘆曰痛乎無鹽君之言吾今乃一聞寡人之殆寡人之
殆幾不全於是立停漸臺罷女樂退諂諛去彫琢選兵
馬實府庫四闢公門招進直言延及側陋擇吉日立太
子進慈母顯隱女拜無鹽君為王后而國大安者醜女
之力也(新序)
東越閩中有庸嶺高數十里其西北隙中有大蛇長七
八丈圍一丈土俗常懼或與人夢或喻巫祝欲得啖童
女年十二三者都尉令長竝共患之共請求人家生婢
子兼有罪家女養之至八月朝祭送蛇穴口蛇輙夜出
吞囓累年如此前後共用九女爾時預復募索未得其
女將樂縣李誕家有六女無男其小女名寄應募欲行
父母不聽寄曰女無緹縈濟父母之功既不能供徒費
衣食生無所益不如早死寄乃行請好劔及咋蛇犬至
八月朝便詣廟中坐懷劔將犬先作數石米餈蜜麨灌
之以置穴口蛇夜便出頭大如囷目如二尺鏡聞餈香
氣先啖食之寄便放犬犬就囓咋寄從後斫蛇因踊出
至庭而死寄入視穴得其九女髑髏悉出咤言曰汝曹
怯弱為蛇所食甚可哀愍於是寄女緩步而歸越王聞
之聘寄女為后拜其父為將樂令(搜神記)
豐公家於沛之豐沛邑之陽里其妻夢赤馬若龍戲已
而生孰嘉是為太公即太上皇也太上皇之妃昭靈后
名含始遊於洛地有玉雞啣赤珠出刻曰玉英吞此者
王含始吞之生邦字季(帝王世紀)
漢中洋川戚夫人所生處夫人思慕東鄉追求洋川帝
為驛致長安(水經注)
戚夫人侍兒賈佩蘭後出為扶風人段儒妻說在宫内
時常以絃管歌舞相歡娛競為妖服以趣良時十月十
五日共入靈女廟以豚黍樂神吹篴擊筑歌上靈之曲
既而相與連臂踏地為節歌赤鳳皇来至七月七日臨
百子池作于闐樂樂畢以五色縷相羈謂為相連愛八
月四日出雕房北戶竹下圍棋勝者終年有福負者終
年疾病取絲縷就北辰星求長命乃免九月九日佩茱
萸食蓬餌飲菊花酒令人長夀菊花舒時并采莖葉雜
黍米釀之至来年九月九日始熟就飲焉故謂之菊花
酒正月上辰出池邊盥濯食蓬餌以袚妖邪三月上已
張樂於流水如此終歲焉(西京雜記)
漢文帝出惠帝美人令得自嫁見魏楊阜𫝊
撒帳始於漢武帝非始於翼奉也李夫人初至坐七寶
流蘇輦張鳳羽長生扇帝迎入帳中共坐歡飲之後預
戒宫人遙撒五色同心花果帝與夫人以衣裾盛之云
得多得子多也(原始)
武帝以象牙為簟賜李夫人(西京雜記)
武帝過李夫人就取玉簮搔頭自此後宫人搔頭皆用
玉玉價倍貴焉(上)
帝息於延凉室卧夢李夫人授帝蘅蕪之香帝驚起而
香猶著衣枕歴月不歇帝彌思求終不復見涕泣洽席
遂改延凉室為遺芳夢室(拾遺記)
飛燕與其妹婕妤坐后誤唾其袖合德曰姊唾染人紺
碧正似石上花假令尚方為之未必能若此衣之華乃
號石華廣袖(飛燕外𫝊)
飛燕為皇后其女弟在昭陽殿遺飛燕書曰今日嘉辰
貴姊懋膺洪册謹上襚三十五條以陳踊躍之心金花
紫輪帽金花紫羅面衣織成上襦織成下裳五色文綬
鴛鴦襦鴛鴦褥金錯繡襠七寶綦履五色文玉環同心
七寶釵黃金步搖合歡圓璫琥珀枕龜文枕珊瑚玦瑪
瑙彄雲母扇孔雀扇翠羽扇九華扇五明扇雲母屏風
琉璃屏風五層金博山香爐廻風扇椰葉席同心梅含
枝李青木香沈水香香螺巵(出南海一名丹螺)九真雄麝香七
枝鐙(西京雜記)
趙后始加大號婕妤奏書於后曰天地交暢貴人姊及
此令吉光登正位為先人休不堪喜豫謹奏上二十六
物以賀金屑組文茵一鋪沉水香蓮心椀一面五色同
心大結一盤鴛鴦萬金錦一疋琉璃屛風一張枕前不
夜珠一枚含香綠毛狸藉一鋪通香虎皮檀象一座龍
香握魚二首獨搖寶蓮一鋪七出菱花鏡一奩精金彄
環四指若亡綘綃單衣一襲香文羅手藉三幅七回光
雄肪髮澤一盎紫金被褥香爐三枚文犀辟毒箸二雙
碧玉膏奩一合使侍兒郭語瓊拜上后報以雲錦五色
帳沉水香玉壺婕妤泣怨帝曰非姊賜我死不知此器
帝謝之詔益州留三年輸為婕妤作七成錦帳以沉水
香飾(飛燕外𫝊)
明德皇后眉不施黛獨左眉小缺補之以縹(東觀漢記)
明德馬皇后自撰顯宗起居注削去兄防參醫藥事帝
請曰黃門舅旦夕供養既無褒異又不錄勤勞無乃過
乎太后曰吾不欲令後世聞先帝數親后宫之家故不
著也(續漢書)
馬后美於色厚於德帝用嘉之嘗與觀畫過虞舜像見
娥皇女英帝指之戲后曰恨不得如此為妃又前見陶
唐之像后指堯曰嗟乎羣臣百僚恨不得為君如是帝
顧而笑(陳思王畫贊序)
鄧皇后志在典籍六歲能史書母常非之曰汝不習女
工以供衣服乃更務學寧當舉博士耶后重違母言晝
修婦業暮誦經典家人號曰諸生相者見后曰此成湯
之骨法也嘗夢捫天蕩蕩正青若有鍾乳狀乃仰嗽飲
之以訊占夢者云堯夢攀天而上湯夢及天而餂之斯
皆聖王之占吉不可言後果為皇后(續漢書)
建和元年四月丁亥保林吳姁以丙戌詔書下中常侍
超曰朕聞河洲窈窕明辟思服擇賢作儷隆代所先故
大將軍乘氏忠侯商所遺少女有貞靜之德流聞禁掖
其與姁並詣商第周視動止審悉幽隱其母諱匿朕將
採焉姁即與超以詔書趨詣商第第内讙譟食時商女
女瑩從中閤細步到寢姁與超如詔書周視動止俱合
法相超留外舍姁以詔書如瑩燕處屏斥接偫閉中閤
子時日晷薄辰穿照蜃窗光送著瑩面上如朝霞和雪
豔射不能正視目波澄鱗眉嫵連卷朱口皓齒修耳懸
鼻輔靨頤頷位置均適姁尋脱瑩步搖伸髻度髮如黝
髹可鑒圍手八盤墜地加半握已乞緩私小結束瑩面
發頳抵攔姁告瑩曰官家重禮借見朽落緩此結束當
加鞠翟耳瑩泣數行下閉目轉面内向姁爲手緩捧著
日光芳氣噴襲肌理膩㓗拊不留手規前方後築脂刻
玉胸乳菽發臍容半寸許珠私處墳起為展兩股隂溝
渥丹火齊欲吐此守禮謹嚴處女也約略瑩體血足榮
膚膚足飾肉肉足冐骨長短合度自顛至底長七尺一
寸肩廣一尺六寸臀視肩廣减三寸自肩至指長各二
尺七寸指去掌四寸肖十竹萌削也髀至足長三尺二
寸足長八寸踁跗豐妍底平指歛約縑迫袜收束微如
禁中久之不得音響姁令催謝皇帝萬年瑩乃徐拜稱
皇帝萬年若微風振簫幽鳴可聽不痔不瘍無黑子創
陷及口鼻腋私足諸過臣妾姁女賤愚憨言不宣心書
不符見謹秘緘昧死以聞時夜漏三下太后猶御夀安
殿發緘懽喜顧語帝曰吾入宫後知有幼妹然中外隔
闊目所未見不謂爭逹如爾明日詔下有司議禮有司
奏曰謹按春秋迎王后於紀在途則稱后故大將軍乘
氏忠侯商女今大將軍參錄尚書事乘氏侯冀女弟膺
紹聖善舊協潛邸結婚之際有命既集宜備禮章時進
徵幣請下三公太常案禮儀奏可一凖孝惠皇帝納后
故事於六月癸未皇帝制詔大將軍參錄尚書事乘氏
侯冀乹施坤受實始人經不有配儷曷奉天地宗廟爰
謀公卿咸謂宜率前典今使使持節太常弘宗正千秋
以禮納采主人曰皇帝嘉命訪婚陋族備數采擇臣父
故大將軍乘氏忠侯商之遺女未閑訓誡衣履若而人
欽承前典肅奉儀制大將軍參錄尚書事乘氏糞土臣
冀頓首再拜承制乙酉皇帝制詔大將軍參錄尚書事
乘氏侯冀兩儀配儷承天綂物正位乎内必竢令族重
申舊典今使使持節太常弘宗正千秋以禮問名主人
曰皇帝嘉命使者弘到重宣中詔問臣名族臣女弟女
瑩父母所生先臣故九江太守定陵鄉侯綂之遺玄孫
先臣故褒親愍侯竦之曾孫先臣故少府特進乘氏侯
雍之孫先臣故大將軍乘氏忠侯商之遺女外出自先
臣故侍中鮦陽侯萬全之外曾孫先臣故大鴻臚鮦陽
侯桂之外孫年十六欽承前典肅奉儀制戊子皇帝制
詔大將軍參錄尚書事乘氏侯冀人謀龜從僉曰貞吉
敬從典禮今使使持節太常弘宗正千秋以禮納吉主
人曰皇帝嘉命使者弘重宣中詔太卜元吉臣陋族卑
鄙憂懼不勝欽承前典肅奉儀制辛邜皇帝制詔大將
軍參錄尚書事乘氏侯冀之女弟有母儀之德窈窕之
姿如山如河宜奉宗廟永承天祚以黃金二萬斤馬十
二匹玄纁榖璧以章典禮今使使持節司徒戒太常弘
以禮納徵主人曰皇帝嘉命降婚卑陋崇以上公寵以
典禮備物典策欽承前典肅奉儀制甲午皇帝制詔大
將軍參錄尚書事乘氏侯冀謀於公卿大筮元龜罔有
不臧率遵典禮今使使持節太常弘宗正千秋以禮請
期主人曰皇帝嘉命使弘重宣中詔吉日惟今月庚子
可迎臣欽承前典肅奉儀制庚子皇帝制詔大將軍參
錄尚書事乘氏侯冀歲吉月令吉日惟庚子率禮以迎
今使使持節太尉喬司徒戒以迎主人曰皇帝嘉命使
者喬重宣中詔令月吉辰備禮以迎上公宗卿兼至副
介近臣百兩臣蝝蟻之族猥承大禮憂悚惶悸欽承前
典肅奉儀制后服紺上玄下假髻步搖八雀九華十二
䥖加以翡翠朱舄袜乘法駕重翟羽蓋金根車駕青交
路青帷裳&KR0008;畫輈黃金塗五末蓋蚤施金華駕駟馬龍
旗九斿大將軍參乘太僕妻御車府令設鹵簿屬車四
十六乘前鸞旗車皮軒鳳皇闟戟九斿雲䍐金鉦黃鉞
洛陽令奉引公卿五官校尉司隸校尉河南尹妻皆乘
其官車𢃄夫本官綬以從置虎賁羽林騎戎頭黃門鼓
吹五時副車女騎夾轂執法御史在前五將導騎千乘
萬騎引至闕下自皇漢迎后未有若斯之盛也至八月
乙未詔曰維建和元年八月乙未制詔故大將軍乘氏
忠侯商女女瑩朕聞任姒佐周綿運八百良以德重黃
牀足奉宗廟也朕以寡昧承嗣歴服爰求英淑共臨海
内惟爾夙閑内戒德冠後庭有桃夭之宜協和鳴之祥
宜升尊位母儀天下今使太尉喬使持節奉璽綬宗正
千秋為副立爾為皇后其敬慎中饋以踐乃位無替朕
命永奠坤維后即位於章德殿太尉使持節奉璽綬天
子臨軒陛設虎賁旄頭五牛旗百官陪位皇后北面太
尉往蓋下東向宗正大長秋西向宗正讀策文畢皇后
稱臣妾皇帝萬年畢住位太尉喬授璽綬中常侍超長
跪受璽綬奉於殿前女史授婕妤婕妤長跪受以授昭
儀昭儀長跪受以𢃄皇后皇后伏起拜稱臣妾皇帝萬
年訖黃門鼓吹三通鳴鼓畢羣臣以次出后即位大赦
天下(漢雜事秘辛烏漢雜事一卷得於安寧州土知州董氏前有義王子充印蓋子充使雲南時篋中)
(書也然御覽諸書亦有漢雜事而略不見收此特載漢桓帝懿獻梁皇后被選及六禮册立事而吳姁入后燕)
(處審視一段最為竒豔但太穢䙝耳不謂冀威赫震人猶得瀆選如此卷首有秘辛二字不可解要是卷帙甲)
(乙名目余嘗搜考弓足原始不得及見約縑迫袜收束微如禁中語則纏足後漢已自有之言脱於口追駟不)
(及聊志於此用塞疎漏之誚成都楊慎)
獻帝伏皇后聰慧仁明有聞於内則及乘輿為李傕所
敗至河無舟楫后乃負帝以濟河河流迅急惟覺脚下
如有乘踐則神物之助焉兵戈逼岸后乃以身擁遏於
帝帝傷趾后以繡紱拭血括玉釵以覆於瘡應手則愈
以淚湔帝衣及面潔淨如浣軍人歎服雖亂猶有明智
婦人精誠之至幽祗之所感矣(拾遺記)
先主甘后體貌特異玉質柔肌態媚容冶先主召入綃
帳中於戶外望者如月下聚雪河南獻玉人高三尺乃
取玉人置后側晝則講說軍謀夜則擁后而玩玉后與
玉人潔白齊潤觀者殆相亂惑(上)
文帝郭后少時其父竒之曰此我女中玉也遂名如玉
(魏志)
甄皇后生每寢家中人髣髴見如有人持玉衣覆其上
者(上)
甄后既入魏宫宫庭有一綠蛇口中恒有赤珠若梧桐
子大不傷人人欲害之則不見矣每日后梳妝則盤結
一髻於后前后異之因效而為髻巧奪天工故后髻每
日不同號為靈蛇髻(採蘭雜志)
薛靈芸未至京師十里帝乘雕玉之輦以望車徒之盛
嗟曰昔者言朝為行雲暮為行雨今非雲非雨非朝非
暮改靈芸為夜來入宫後居寵愛外國獻火珠龍鸞之
釵帝曰明珠翡翠尚不能勝况乎龍鸞之重乃止不進
夜来妙於鍼工雖處於深帷之内不用燈燭之光裁製
立成非夜来縫製帝則不服宫中號為鍼神也(拾遺記)
夜来初入魏宫一夕文帝在燈下詠以水晶七尺屏風
障之夜来至不覺面觸屏上傷處如曉霞將散自是宫
人俱用胭脂傚畫名曉霞妝(採蘭雜志)
魏文帝宫人莫璚樹置蟬鬢次薛夜来善女紅次段巧
笑始以錦衣綵履作紫粉拂面次田尚衣能歌舞四美
一時冠絶日夕在側
田尚衣多病文帝以硃砂塗四壁以辟邪故謂之紅壁
(女紅志)
吳主趙夫人丞相逹之妹善畫巧妙無雙能於指間以
綵絲織雲霞龍蛇之錦大則盈尺小則方寸宫人謂之
機絶孫權常嘆魏蜀未夷軍旅之隙思得善畫者使圖
山川地勢軍陣之像逹乃進其妹權使寫九州江湖方
嶽之勢夫人曰丹青之色甚易歇滅不可久寶妾能刺
繡作列國方帛之上寫以五嶽河海城邑行陣之形既
成乃進於吳主時人謂之針絶雖荆棘木猴雲梯飛䲻
無過此麗也權居昭陽宫倦暑乃褰紫綃之帷夫人曰
此不足貴也權使夫人指其意思焉答曰妾欲窮慮盡
思能使下綃帷而清風自入視外無有蔽礙侍列者飄
然自凉若馭風而行也權稱善夫人乃折髮以神膠續
之神膠出鬱夷國接弓弩之斷弦百斷百續也乃織為
羅縠累月而成裁為幔内外視之飄飄如煙氣輕動而
房内自凉時權常在軍旅每以此幔自隨以為征幕舒
之則廣縦一丈卷之則可内於枕中時人謂之絲絶故
吳有三絶四海無儔其妙(拾遺記)
吳孫皓寵姬張氏死思其色使巧工刻木作美人形像
常置座側(筆叢)
吳孫和說鄧夫人嘗置膝上和弄水晶如意誤傷夫人
頰醫者曰得白獺髄雜玉與琥珀當滅痕及差有赤點
更益其妍諸嬖人更以丹脂點頰以要寵(上)
魏文帝黃初七年正月命中宫蠶於北郊依周典也及
武帝太康六年散騎常侍華嶠奏先王之制天子諸侯
親耕籍田千畆后夫人躬蠶桑宫今陛下以聖明至仁
修先王之緒皇后體資生之德合配乾之義而坤道未
光蠶禮尚缺以為宜依古式備斯盛典詔曰昔天子親
籍以供粢盛后夫人躬蠶以備祭服所以聿遵孝敬明
教示訓也今籍田有制而蠶禮不修由中間務多未暇
崇備今天下無事宜修禮以示四海其詳依古典及近
代故事以參今宜明年施行於是蠶於西郊蓋與籍田
對其方也乃使侍中成粲草定其儀先蠶壇高一丈方
二丈為四出陛陛廣五尺在皇后採桑壇東南帷宫外
門之外而東南去帷宫十丈在蠶室西南桑林在其東
取列侯妻六人為蠶母蠶將生擇吉日皇后著十二笄
步搖依漢魏故事衣青衣乘油畫雲母安車駕六騩馬
女尚書著貂蟬佩璽陪乘載筐鉤公主三夫人九嬪世
婦諸太妃太夫人及縣鄉君郡公侯特進夫人外世婦
命婦皆步搖衣青各載筐鉤從蠶先桑二日蠶宫生蠶
著薄上桑日皇后未到太祝令質明以一太牢告祠謁
者一人監祠祠畢撤饌班餘胙於從桑及奉祠者皇后
至西郊升壇公主以下陪列壇東皇后東面躬桑採三
條諸妃公主各採五條縣鄉君以下各採九條悉以桑
授蠶母還蠶室事訖皇后還便坐公主以下乃就位設
饗宴賜絹各有差(晉書)
晉惠帝永康元年帝納皇后羊氏后將入宫衣中忽有
火光衆咸怪之自後蕃臣搆兵洛陽失御后為劉曜所
嬪(異苑)
杜皇后長猶無齒成帝納采之日一夕盡生(上)
晉穆帝后父何凖寓居海鹽南三里后將産之夕有羣
烏夜驚於聚落爾後烏更鳴衆共異之及明大赦乃穆
帝立凖女為后(睦州記)
劉聰以婢為后王鑒諫曰不可以汚玉簀塵瓊寢(十六國春)
(秋)
劉聰將起鳳儀殿於後庭陳元逹諫聰怒將斬之時在
逍遥園元逹抱堂下樹呌曰臣所言者社稷之計也劉
后在後堂密手疏救之乃解改逍遥園為納賢園秀中
堂為愧賢堂(前趙錄)
石虎皇后浴室中有雙長生樹(鄴中記)
宋武帝節儉張妃房唯碧綃蚊幬(崔祖思啟事)
陸元德吳興東遷人宋文帝召入内時太后王氏雅信
黃老降母后之尊執門徒之禮(珠囊)
宋孝武大明五年閏月皇太子妃薨樟木為櫬號曰樟
宫載以龍輴造陵於龍山置大匠卿斷草司空告后土
謂葬曰山塋(宋書)
郗皇后性妬忌武帝初立未及册命因忿怒忽投殿庭
井中衆趨井救之后已化為毒龍煙焰冲天人莫敢近
帝悲嘆久之因册為龍天王便於井上立祠(兩京記)
梁武妃丁貴嬪左臂有赤痣上有五采而體多疣納之
其疣並失(梁書)
陳武章皇后手爪長五寸色並紅白每遇期功之服則
先折一爪(陳書)
後主沈皇后諱婺華身居儉約唯尋閱釋典為事常遇
歲旱自暴而誦經應時雨降陳亡入隋及煬帝崩自廣
陵過江於毘陵天靜寺為尼名觀音(上)
陳後主與張麗華遊後園有柳絮點衣張麗華謂後主
曰何能點人衣後主曰輕薄物識卿意也張麗華笑而
不答(類記)
每憶爾時麗華方凭臨春閣試東都紫毫書小砑紅綃
答江令碧月詞未終見韓擒虎領數萬騎直来捉人都
無去就意(南部烟花記)
張麗華髮長七尺(上)
後主馮淑妃名小憐太穆后從婢也穆后愛衰以五月
五日進之號曰續命慧黠能彈琶琵工歌舞後主惑之
坐則同席出則並馬願得生死一處(北史)
昔有大姓家子端正以金作女像語父母言有女似此
者兒乃當取時他國女有貎亦端正亦作金男白父母
言有男似此乃當嫁之父母各聞便遠娉合時國王舉
鏡自照謂羣臣曰天下人顏有如我不諸臣答曰臣聞
彼國有男端正無比則遣使請之使至告之王欲見賢
者則嚴早進去已自念王以我明逹故來相呼則還取
書而見婦與奴為奸悵然懷憾為之結氣顏色衰醜臣
見如此謂行道消瘦馬廏安之夜於廏中見王正夫人
與馬下人私通心乃自悟王大夫人尚當如此何况我
婦意解心悦顏色如故則與王相見王曰何因止外三
日答曰臣来有忘還歸取之而見婦與奴為奸意忿顔
色衰變故住廐中三日昨見正夫人来與養馬兒私通
夫人乃爾何况餘人意解顏色復故王言我婦尚爾何
况凡女兩人俱捨便入山中剃髮作沙門思惟女人不
可從事精進不懈俱得辟支佛道(譬喻經)
昔有國王護持女急正夫人語太子曰我為汝母生汝
不見國中欲一迴出汝可白王如是至三太子白王王
則聽可太子自為御車羣臣於路奉迎設拜夫人出手
開帳令人得見太子見女人而如是便詐腹痛而還夫
人言曰我無相甚矣太子自念我母尚當如此何况餘
乎夜便委國捨去入山遊觀時道邊有樹下有泉水太
子上樹逢見梵志獨行入水池浴出已飯食作術吐出
一壺壺中有女與屏處室梵志得卧女人復吐一壺壺
中有男復與共卧卧已吞壺須臾之頃梵志起已復内
婦著壺中吞已杖持而去太子歸國白王請梵志及諸
臣下作三人食持著一邊梵志既至言我獨自太子曰
梵志汝當出婦共食梵志不得已出婦太子語婦汝當
出夫共食如是至三不得已出男共食食已便去王問
太子汝何因知之答曰我母觀國我為御車母開出手
令人見之我念女人能多樂欲便詐腹痛還入山中見
梵志藏婦腹中如是女人奸不可絶願大王放赦宫中
王敕後宫其欲行者任從志也(上)
無憂婆羅門將無比女往憍閃毗娉與鄔陀延王為夫
人無憂為輔國大臣王又有夫人名紺容無比情懷嫉
妬數於王處搆扇讒言時王邊境反叛王親領兵自往
征伐遂敕無憂守都邑無比每勸其父令害紺容紺容
夜讀佛經復須抄寫告大臣樺皮貝葉筆墨燈明便宜
多進大臣於樺皮内密安火炭置在宫門夜被風吹火
便大發紺容與五百綵女同時殞命惟曲脊侍女從水
竇出得免先嘗有二人来至王所樂為奉事一人能說
喜事一人能說憂事爾時國人及留守臣見紺容死計
無所出其說幽事人共大臣等議畫一幀作紺容夫人
所為因緣投火死狀並與象馬各數滿五百真金一億
别嚴四兵詣王營所遣使持書白王王啟封讀書而笑
問善知識比曾見有被死將去求索得耶答曰若被死
將去求索不得者可開此幀因言紺容已死願王寬其
罪恐王憂惱設此權謀王即旋軍敕殺無憂以無比置
地牢内王經七日極懷憂悴復出無比因往問世尊何
因緣故佛言乃往古昔婆羅泥斯國王梵摩逹多大夫
人曾於五百綵女遊觀華國入芳池浴時寒求火去此
不遠有獨覺聖者造一草庵在中住止夫人命一使女
燒彼草庵女見不忍夫人即便自往放火諸女悉共懽
笑彼夫人者即紺容是彼侍女者即五百内人是彼使
女者即曲脊女是(法苑珠林)
廣博物志卷十一
