廣博物志卷二十六
明董斯張撰
藝苑一(總經論易經語)(詩子書山春秋孟海經)(禮記爾雅)(孝擬)
(經)
三墳墳分也論三才之分天地人之治其體有三也五
典典鎮也制法所以正定上下其等有五也八索索素
也著素王之法若孔子者聖而不王制此法者有八也
九丘丘區也區别九州土氣教化所宜施者也經徑也
如徑路無所不通可常用也緯圍也反覆圍繞以成經
也圖度也盡其品度也䜟纖也其義纖微也易易也言
變易也禮體也得其事體也儀宜也得事宜也傳傳也
以傳示後人也記紀也紀識之也詩之也志之所之也
興物而作謂之興敷布其義謂之賦事類相似謂之比
言王政事謂之雅稱頌成功謂之頌隨作者之志而别
名之也尚書尚上也以堯為上始而書其時事也春秋
春秋冬夏終而成歲春秋書人事卒歲而究備春秋溫
凉中象政和也故舉以為名也國語記諸國君臣相與
言語謀議之得失也又曰外傳春秋以魯為内以諸國
為外外國所傳之事也爾雅爾昵也昵近也雅義也義
正也五方之言不同皆以近正為主也論語紀孔子與
諸弟子所語之言也(釋名)
七緯者易緯稽覽圖乾鑿度坤靈圖通卦驗是類謀辨
終備也書緯璇璣鈐考靈耀刑德放帝命驗運期授也
詩緯推度災紀歷樞含神霧也禮緯含文嘉稽命徵斗
威儀也樂緯動聲儀稽耀嘉叶圖徵也孝經緯援神契
鈎命决也春秋緯演孔圖元命苞文耀鈎運斗樞感精
符合誠圖考異郵保乾圖漢含孳佐助期握誠圖潜潭
巴說題辭(後漢樊英傳注)
書者政事之紀也詩者中聲之所止也禮者法之大分
類之綱紀也故樂至乎禮而止矣禮之敬文也樂之中
和也詩書之博也春秋之微也在天地之間者畢矣(荀子)
禮樂法而不說詩書故而不切春秋約而不速(上)
說天者莫辨乎易說事者莫辨乎書說體者莫辨乎禮
說志者莫辨乎詩說理者莫辨乎春秋捨斯辨亦小矣
(法言)
易有略書有故詩有細春秋有微(漢時釋經)
春秋之元詩之關睢禮之冠婚易之乾坤皆愼始敬終
云爾(大戴禮)
易有陰陽詩有五際春秋有災異(翼奉傳詩内傳曰五際卯酉午戌亥也)
夫五經則四海也傳記則四瀆也諸子則涇渭也至於
百川溝洫畎澮苟能通陰陽之氣達水泉之流以四海
為歸者皆益也(楊泉物理論)
鄭康成多臆說人見其名學謂有所出也證案大要在
五經四部書如非此文近為妄矣若子所執以為郊天
鼓必當麒麟之皮也寫孝經本當曾子家策乎(孔融書)
論說辭序則易統其首詔策章奏則書發其源賦頌歌
讃則詩立其本銘誄箴祝則禮總其端紀傳銘檄則春
秋為根並窮高以樹表極遠以啟疆所以百家騰躍終
入環内者也若稟經以製式酌雅以富言是仰山而鑄
銅煮海而為鹽也(文心雕龍)
秦宓云蜀本無學士文翁遣相如來受七經還教吏民
由是蜀學比于齊魯故地里志曰文翁倡其教相如為
之師
光武正旦朝賀畢令羣臣能說經者更相詰難義有不
通輒奪其席戴憑遂重坐五十重京師為之語曰解經
不窮戴侍中
顯宗自置五家要說章句令桓郁定於宣眀殿(後漢書)
井丹字大春扶風郿人博學高論京師為之語曰五經
紛綸井大春
周舉字宣光姿貌短陋而博學洽聞為儒者所宗京師
語曰五經縱横周宣光
許愼字叔重性淳篤少博學經籍馬融常推敬之時人
為之語曰五經無雙許叔重
魯丕字叔陵兼通五經元和初拜趙相雖居官不廢教
授關東號曰五經復興魯叔陵
丁鴻字孝公章帝時與桓郁賈逵等論定五經同異於
北宫白虎觀鴻以才高論難最明時人語曰殿中無雙
丁孝公
賈逵非力耕所得誦經口倦世所謂舌耕也(拾遺記)
周續之通五經五緯號曰十經
近代有樂安任嘏者十二就師學不再問一年通三經
鄉人歌曰蔣氏翁任氏童言蔣氏之門老而方篤任家
之學幼而多慧(王填之童子傳)
臧榮緒惇愛五經常以宣尼生庚子日陳五經拜之自
號被褐先生(宋書)
徐廣年過八十猶歲讀五經一遍(南史)
衡陽王鈞手自總書五經置巾箱中以備遺忘賀玠曰
殿下家富墳索何復須此答曰巾箱中有五經便於檢
閱且一更手寫則永不忘(宋書)
許懋字昭哲僕射江祜甚推重之號為經史笥(南史)
房暉遠字崇儒牛弘每稱為五經庫(隋書易以下)
秦焚書周易獨以卜筮得存唯失說卦三篇後河内女
子得之漢初傳易有田何何授丁寬寬授田王孫王孫
授沛人施讐東海孟喜瑯琊梁丘賀由是有施孟梁丘
之學又有東郡京房自云受易於梁國焦延壽别為京
氏學嘗立後罷後漢施孟梁丘京凡四家並立而傳者
甚衆漢初又有東萊費直傳易其本皆古字號曰古文
易以授瑯琊王璜璜授沛人高相相以授子康及蘭陵
母將永故有費氏之學行於人間而未得立後漢陳元
鄭衆皆傳費氏之學馬融又爲其傳以授鄭玄玄作易
注荀爽又作易傳魏代王肅王弼並為之注自是費氏
大興高氏遂衰梁丘施氏高氏亡於西晉孟氏京氏有
書無師梁陳鄭玄王弼二注列於國學齊代唯傳鄭義
至隋王注盛行鄭學浸微今殆絶矣歸藏漢初已亡案
晉中經有之唯載卜筮不似聖人之旨(上亡秦漢之際易說卦宣帝)
(時河内女子發老屋得說卦古文老子至後漢荀爽集解又得八卦逸象三十有一)
孔子曰易者易也變易也不易也管三成德為道苞籥
易者其德也光明四通簡易立節天以爛明日月星辰
布設張列通精無門藏神無穴不煩不擾澹泊不失此
其易也變易者其氣也天地不變不能通氣五行迭終
四時更廢君臣取象變節相移能消者息必專者敗此
其變易也不易者其位也天在上地在下君南面臣北
面父坐子伏此其不易也故易者天地人之道也(乾鑿度)
孔子曰陽三陰四位之正也易卦六十四分而為上下
象隂陽也陽道純而竒故上篇三十以象陽隂道不純
而偶故下篇三十四以法隂(上)
易與春秋同經總一機之織經營天道以成人事(王叔師正)
(部)
伏羲氏得河圖夏后因之曰連山黃帝氏得河圖商人
因之曰歸藏烈山氏得河圖周人因之曰周易(山海經)
伏羲始畫八卦是為先天有圖象而未有書夏曰連山
天易也商曰歸藏地易也有法數而未有書文王曰周
易人易也始有書矣
皇甫謐云夏人因炎帝曰連山連山易其卦以純艮為
首艮為山山上山下是名連山雲氣出納於山夏以十
三月為正人統艮漸正月故以艮為首殷人因黃帝曰
歸藏歸藏易以純坤為首坤為地萬物莫不歸而藏於
其中殷以十二月為正地統故以坤為首(玉海)
夏殷以不變為占周易以變為占
連山八萬言歸藏四千三百言
連山用三十六策歸藏用四十五策周易用四十九策
伏羲六十有四卦其名未著而神農之卦名又與今代
為異民弗之知陽豫游徙之類連山卦也演孔圖云孔
子修春秋九月而成卜之得陽豫之卦而史記始皇得
璧言眀年祖龍死不樂卜之得游徙是矣
歸藏初經者伏羲初畫八卦因而重之者也其經初乾
初奭初艮初兑初犖初釐初震初㢲卦皆六畫即此八
卦也(玉海)
歸藏卦皆六位卦又有明夷熒惑耆老大明之類昔啟
筮明夷鯀治洪水牧占大明桀筮營惑武王伐商牧占
耆老
厲山藏於蘭臺歸藏藏於太卜(桓子新論)
孔子易云有四易一世二世為地易三世四世為人易
五世六世為天易游魂歸魂為鬼易(易傳)
禮含文嘉云伏羲德洽上下天應以鳥獸文章地應以
河圖洛書乃則象而作易故大傳云伏羲氏作八卦此
卽文王之所用者壺子云伏羲法八極作八卦黃帝體
九竅以定九宫皆近取諸身遠取諸物作枝幹衍為甲
子而魏博士淳于俊乃以為伏羲因燧皇之圖以制卦
故高貴鄉公以孔子不言燧人氏沒伏羲氏作難之也
三墳書云伏羲三十二易草木草生月雨降日河泛時
龍馬負圖始畫卦也蓋以草木紀歲也
八卦之說謂之八索孔子讃易道而黜八索正義以易
八卦為主六十四卦三百八十四爻皆出於八卦就八
卦求其理則萬有一千五百二十策天下之事得故謂
之索非一索再索而已
淳于俊對高貴鄉公曰包犧因燧皇之圖而制八卦神
農演之為六十四
古歸藏易今亡惟存六十四卦名而又闕其四與周易不
同需作溽小畜作毒蓄大畜作&KR2854;畜艮作狠震作釐升作
稱剝作僕損作員咸作諴坎作犖謙作兼遯作&KR0735;蠱作
蜀解作荔无妄作毋亡家人作散家人渙作奐又有瞿
欽規夜分五卦岑&KR2593;林禍馬徒三複名卦不知當周易
何卦也
易在五帝時名八索坤三索於乾而得三男乾三索於
坤而得三女遂成八卦八八相索廣生六十四
孟喜易解眀夷箕子曰箕萬子滋也言萬物方滋荄也
仲尼生不知易本偶筮其命得旅請易於商瞿氏曰子
有聖知而無位孔子泣而曰天也命也鳳鳥不至河無
圖至嗚呼天命之也嘆訖而息志(庖犧先文)
孔子卦得賁喟然仰而歎息意不懌子張進舉手而問
曰師聞賁者吉卦而嘆之乎孔子曰賁非正色也是以
歎之吾思夫質素白當正白黑當正黑夫質又何也吾
亦聞之丹漆不文白玉不雕寶珠不飾何也質有餘者
不受飾也(說苑)
鄭志張逸問贊云我先師棘下生何時人答云齊田氏
時善學者所會處也齊人號之棘下生無常人也愚按
康成有易贊所謂贊云者易贊也棘下卽稷下也劉向
别錄談說之士會於稷門下
所校讐中易傳淮南九師道訓除複重定著十二篇淮
南聘善為者九人從之採獲故中書署曰淮南九師書
(劉向别傳)
沛王傳易楚王好詩猶且傳之不朽以為盛事(梁元帝書)
後漢崔篆著易林六十四篇篆駰之祖父或曰卦林或
曰象林
楊政字子行治梁丘易與京兆祁聖元同好俱名善說
經書京師號曰說經鋞鋞楊子行論難僠僠祁聖元(東觀)
(漢記)
吕思禮東平壽張人年十四受學於徐遵明長於論難
諸生為之語曰講書論易鋒難敵
任安字定祖廣漢綿竹人少遊太學受孟氏易兼通數
經又從同郡楊厚學圖䜟䆒極其術時人稱曰欲知仲
桓問任安居今行古任定祖
洼丹作易通論七篇世號洼君通杜撫作詩題約義通
學者傳之曰杜君法馬融作周官傳授謝該通解左氏
疑滯名謝氏釋
吕蒙入吳吳主勸其學業蒙乃博覽羣籍以易為宗常
在孫策座上酣醉忽臥于夢蒙誦周易一部俄而驚起
衆人皆問之蒙曰向夢見伏羲文王周公與我論世祚
興亡之事日月貞明之道莫不窮精極妙未該玄旨故
空誦其文耳衆座皆云吕蒙囈語通周易(拾遺記)
虞翻注易奏上曰臣郡吏陳桃夢臣與道士相遇放髮
披鹿裘布易六爻燒其三以飲臣臣乞盡吞之道士言
易道在天三爻足矣豈臣受命應當知經(别傳)
王弼注易刻木偶為鄭玄象見其所誤輒呼叱之
張緒云何平叔不解易中七事伏曼容云何晏易中九
事
王輔嗣注易於乾九三曰乾三以處下卦之上故免亢
龍之悔坤三以處下卦之上故免龍戰之災上九曰夫
以剛健而居人之首則物之所不與也以柔順而為不
正則佞邪之道也故乾吉在无首坤利在永貞於文言
曰進物之速者義不若利存物之終者利不及義又曰
文王明夷則王可知矣仲尼旅人則國可知矣又曰不
性其情何能久行其正於坤曰方而又剛柔而又圓求
安難矣初六曰陰之為道本於微弱而後積著者也故
取履霜以明其始陽之為物非基於始以至於著者也
故以出處眀之則以初為潛於小畜上九曰大畜者畜
之極也畜極則通是以其畜之盛在於四五至於上九
道乃大行小畜積極而後乃能畜是以四五可以進而
上九說征之輻於大有六五曰不私於物物亦公焉不
疑於物物亦誠焉於豫初六曰樂極則淫志窮則凶豫
何可鳴於觀上九觀我生自觀其道者也觀其生為民
所觀者也于賁六五曰賁于束帛丘園乃落賁于丘園
束乃戔戔用莫過儉泰而能約故必吝焉乃得終吉也
于復曰凡動息則靜靜非對動者也語息則嘿嘿非對
語者也於頥初九曰安身莫若不競修己莫若自保守
道則福至求祿則辱來於家人初九曰凡教在初而法
在始家凟而後嚴之志變而後治之則悔矣九三曰行
與其慢寧過乎恭家與其凟寧過乎嚴上九曰凡物以
猛為本者則患在寡恩以愛為本者則患在寡威故家
人之道尚威嚴也於睽上九曰見豕負塗甚可穢也見
鬼盈車吁可怪也先張之弧將攻害也後說之弧睽怪
通也往不失時睽疑亡也貴於遇雨和陰陽也陰陽旣
和羣疑亡也於蹇初六曰處難之始居止之初獨見前
識覩險而止以待其時知矣哉於萃之象曰聚而無防
則衆生心於漸上九曰進處高潔不累於位無物可以
屈其心而亂其志峩峩清遠儀可貴也於中孚上九曰
飛音者音飛而實不從之謂也於小畜六五曰小畜尚
往而亨則不雨也小過陽不上交亦不雨也
莧陸夬夬項氏玩辭曰莧音丸山羊也陸其所行之路
也猶鴻漸于陸之陸兊為羊在上卦有山羊之象
易有蜀才注江南學士遂不知是何人王儉四部目錄
不言姓名題云王弼後人謝炅夏侯該並讀數千卷書
皆疑是譙周而李蜀書一名漢之書云姓范名長生自
稱蜀才南方以晉渡江後北間傳記皆名為偽書不貴
省讀故不見也(顔氏家訓)
紀瞻拜尚書郞與顧榮同赴洛在途共論易太極榮曰
太極者盖謂混沌之時曚昧未分日月含其輝八卦隱
其神天地混其體聖人藏其身然後廓然旣變清濁乃
陳二儀著象陰陽交泰萬物始萌六合闓拓老子云有
物渾成先天地生誠易之太極也而王氏云太極天地
愚謂未當夫兩儀之位以體為稱則是天地以氣為名
則名陰陽今若謂太極為天地則是天地自生無生天
地者也老子又云天地所以能長且久者以其不自生
故能長久一生二二生三三生萬物以資始冲氣以為
和原元氣之本求天地之根恐疑以此為凖也瞻曰昔
庖犧畫八卦陰陽之理盡矣文王仲尼繼其遺業三聖
相承共同一致稱易凖天無復其餘也夫天清地平兩
儀交泰四時推移日月輝其間自然之數雖經諸聖孰
知其始吾子云曚昧未分豈其然乎聖人人也安得混
沌之初能藏其身於未分之内老氏先天之言此蓋虚
誕之說非易者之意也亦謂吾子神通體解所不應疑
意者直謂太極極盡之稱言其理極無復外形外形旣
極而生兩儀王氏指向可謂近之古人舉至極以為驗
謂二儀生於此非復謂有父母若必有父母非天地其
孰在榮遂止(晉書)
時國學置鄭王易杜服春秋何氏公羊傳麋氏榖梁鄭
玄孝經陸澄謂尚書令王儉曰孝經小學之類不宜列
在帝典乃與儉書論之曰易近取諸身遠取諸物彌天
地之道通萬物之情自商瞿至田何其閒五傳年未為
遠無訛雜之失秦所不焚無崩壊之弊雖有異家之學
同以象數為宗數百年後乃有王弼王濟云弼所悟者
多何必能頓廢前儒若謂易道盡於王弼方須大論意
者無乃仁智殊見四道異傳無體不可以一體求屢遷
不可以一遷執也晉太興四年太常荀崧請置周易鄭
玄注博士行乎前代於時政由王庾皆儁神清識能言
玄遠捨輔嗣而用康成豈其妄然泰元立王肅易當以
在玄弼之閒元嘉建學之始玄弼兩立逮顔延之為祭
酒黜鄭置王意在貴玄事成敗儒今若不大弘儒風則
無所立學衆經皆儒唯易獨玄玄不可棄儒不可缺謂
宜並存所以合無體之義且弼於注經中已舉繫辭故
不復别注今若專取弼易則繫說無注左氏泰元取服
虔而兼取賈逵經服傳無經雖在注中而傳又有無經
者故也今留服而去賈則經有所闕案杜預注傳王弼
注易俱是晩出並貴後生杜之異古未如王之奪實祖
述前儒特舉其違又釋例之作所引唯深榖梁泰元舊
有麋信注顔益以范寗麋猶如故顔論閏分范注當以
同我者親常謂榖梁劣公羊為注者又不盡善竟無及
公羊之有何休恐不足兩立必謂范善便當除麋世有
一孝經題為鄭玄注觀其用辭不與著書相類案玄自
序所注衆書亦無孝經儉答曰易體微玄實貫羣籍施
孟異聞周韓殊旨豈可專據小王便為該備依舊存鄭
高同來說元凱注傳超邁前儒若不列學官其可廢矣
賈世注經世所罕習糓梁小書無俟兩注存麋略范率
由舊式凡此諸義並同雅論疑孝經非鄭所注僕以此
書明百行之首實人倫所先七略藝文並陳之六藝不
與蒼頡凡將之流也鄭注虚實前代不嫌意謂可安仍
舊立置(南齊書)
伏曼容字公儀宋明帝好周易集群臣於清暑殿請詔
曼容執經曼容素美風采帝每以方嵇叔夜使吳人陸
探微畫叔夜像以賜之(梁書)
東魏崔暹子達拏年十三暹令儒者教其說周易兩字
乃集朝貴名流達拏升高坐開講趙郡眭仲讓陽屈服
之暹大悅擢仲讓為司徒中郞都下為之語曰解義兩
行得中郞
權會夜出城東門會獨乘一驢忽有二人一人牽頭一
人隨後有似相助其廻動輕漂有異生人漸失路不由
本道心甚怪之遂誦易經上篇第一卷不盡前後二人
忽然離散會亦不覺墮驢迷悶至明始覺方知墮處乃
是郭外(北史)
釋曇遷俗姓王氏年十三初學於舅氏權會授以周易
隨言卽曉始學其半餘半自通有一嫗失物求會决之
得兊卦會令遷試辨之遷曰若如卦判定失金釵嫗驚
喜曰實如所辨遷曰兊是金位字脚兩垂似於釵象耳
舅曰更依卦審悉盗者為誰對曰盗者西家白色女子
奉口總角可年十四五者將去尋可得之後如言果獲
有問其故遷曰兌是西方少女之位五色分方西為白
也兌字上點表總角之象内有尖形表奉口之相推測
而知非有異術舅乃釋策而歎曰方驗後生可畏宣尼
不誣矣(續高僧傳)
時牛弘奏請購求天下遺逸之書炫遂偽造書百餘卷
題為連山易魯史記等錄上送官取賞而去(隋書詩以下)
漢初有魯人申公受詩於浮丘伯作訓詁是為魯詩齊
人轅固生亦傳詩是為齊詩燕人韓嬰亦傳詩是為韓
詩終於後漢三家並立漢初又有趙人毛萇善詩自云
子夏所傳作訓詀傳是為毛詩古學而未得立後漢有
九江謝曼卿善毛詩又為之訓東海衛敬仲受學於曼
卿先儒相承謂之毛詩序子夏所創毛公及敬仲又加
潤益鄭衆賈逵馬融並作毛詩傳鄭玄作毛詩箋齊詩
魏代已亡魯詩亡於西晉韓詩雖存無傳之者唯毛詩
鄭箋至今獨立又有業詩奉朝請業遵所注立義多異
世所不行(隋書)
詩者天地之心君德之祖百福之宗萬物之戶也(詩含神霧)
孔子世家古者詩三千餘篇及至孔子取其可施於禮
義者三百十二篇亡其辭者六篇考之義理皆笙詩也
曰笙曰樂曰奏而不言歌則有聲而無辭明矣漢世毛
學不行故曰三百五篇詩有先孔子而亡者如新宫貍
首之類(玉海)
孔子讀詩及小雅喟然而嘆曰吾於周南召南見周道
之所以盛也於柏舟見匹夫執志之不可易也於淇澳
見學之可以為君子也於考槃見遁世之士而不悶也
於木瓜見苞苴之禮行也於緇衣見好賢之心至也於
雞鳴見古之君子不忘其敬也於伐檀見賢者之先事
後食也於蟋蟀見陶唐儉德之大也於下泉見亂世之
思明君也於七月見豳公之所以造周也於東山見周
公之先公而後私也於狼跋見周公之遠志所以為聖
也於鹿鳴見君臣之有禮也於彤弓見有功之必報也
於羔羊見善政之有應也於節南山見忠臣之憂世也
於蓼莪見孝子之思養也於四月見孝子之思祭也於
裳裳者華見古之賢者世保其祿也於采菽見古之明
王所以敬諸侯也(孔叢子)
子夏問曰關睢何以為國風始也孔子曰關睢至矣乎
夫關睢之人仰則天俯則地幽幽冥冥德之所藏紛紛
沸沸道之所行惟神龍化斐斐文章大哉關睢之道也
萬物之所繫羣生之所懸命也河洛出書圖麟鳳翔乎
郊不由關睢之至則關睢之事將奚由至矣哉夫六經
之策皆歸論汲汲蓋取之乎關睢關睢之事大矣哉馮
馮翊翊自東自西自南自北無思不服子其勉強之思
服之天地之閒生民之屬王道之原不外此矣子夏喟
然歎曰大哉關睢乃天地之基也(韓詩外傳)
子貢問子石子不學詩乎子石曰吾暇乎哉父母求吾
孝兄弟求吾悌朋友求吾信吾暇乎哉子貢曰請投吾
師以學於子(說苑)
建四始五際而八節通卯酉之際為革政午亥之際為
革命神在天門出入候聽(詩推度災)
大眀在亥水始也四牡在寅木始也嘉魚在已火始也
鴻雁在申金始也卯天保也酉祈父也午采芑也然則
亥為革命一際也亥又為天門出入候聽二際也卯為
陰陽交際三際也午為陰謝陽興四際也酉為陰盛陽
微五際也(記歷樞)
近世說詩者以關睢為畢公作謂得之張超或謂得之
蔡邕未詳何出
大戴禮投壺云凡雅二十六篇其八篇可歌歌鹿鳴貍
首鵲巢采蘩采蘋伐檀白駒騶虞八篇廢不可歌七篇商
齊可歌也三篇閒歌上林賦揜羣雅張揖注云詩小雅
之材七十四人大雅之材三十一人
妻得諫夫者夫婦榮恥共之詩云相鼠有體人而無禮
胡不遄死此妻諫夫之詩也亦齊魯韓之說歟(白虎通)
衛宣公子壽閔其兄伋之見害作憂思之詩黍離是也
魯詩出於浮丘伯以授楚元王交劉向乃交之孫其說
蓋魯詩然黍離王風之首恐不可以為衛詩也韓詩云
黍離伯封作陳思王曺植惡鳥論曰昔尹吉甫信後妻
之讒而殺孝子伯奇其弟伯封求而不得其韓詩之謂
歟伯封事唯見於此(新序)
召馴字伯春少習韓詩博通詩傳以志義聞鄕里號之
曰德恂恂召伯春
許晏字偉君授魯詩於瑯琊王改學曰許氏章句列在
儒林故諺曰殿上成羣許偉君
陳嚚字君期善說詩語曰關東說詩陳君期(以下書)
孔子觀書周室得虞夏商周四代之典删其善者為百
篇遭秦滅學至漢唯濟南伏生口傳二十八篇又河内
女子得泰誓一篇獻之伏生作尚書傳四十一篇以授
同郡張生張生授千乘歐陽生歐陽生授同郡倪寬寬
授歐陽生之子世世傳之至曾孫歐陽高謂之尚書歐
陽之學又有夏侯都尉受業於張生以授族子始昌始
昌傳族子勝為大夏侯之學勝傳從子建别為小夏侯
之學故有歐陽大小夏侯三家並立訖漢東京相傳不
絕而歐陽最盛初漢武帝時魯恭王壊孔子舊宅得其
末孫惠所藏之書字皆古文孔安國以今文校之得二
十五篇其泰誓與河内女子所獻不同又濟南伏生所
誦有五篇相合安國並依古文開其篇第以隸古文寫
之合成五十八篇其餘篇簡錯亂不可復讀並送之官
府安國又為五十八篇作傳會巫蠱事起不得奏上私
其業於都尉朝朝授膠東庸生謂之尚書古文之學而
得立後漢扶風杜林傳古文尚書同郡賈逵為之作訓
馬融作傳鄭玄亦為之注然其所傳唯二十九篇又雜
以今文非孔舊本自餘絶無師說晉世秘府所存有古
文尚書經文今無有傳者及永嘉之亂歐陽大小夏侯
尚書並亡濟南伏生之傳唯劉向父子所著五行傳是
其本法而又多乖戾至東晉豫章内地梅賾始得安國
之傳奏之時又闕舜典一篇齊建武中吳姚方興於大
桁市得其書奏上比馬鄭所注多二十八字於是始列
國學梁陳所講有孔鄭二家齊代唯傳鄭義至隋孔鄭
並行而鄭氏甚微自餘所存無復師說又有尚書逸篇
出於齊梁之閒考其篇目似孔壁中書之殘缺者故附
尚書之末(隋書)
三墳言大道五典言常道(書序)
三墳為金玉五典為琴筝講肄為鐘鼔百家為笙簧(抱朴)
(子)
昔楚倚相能讀三墳五典八索九丘之書及孔子求古
之史記自二典九丘之外三墳八索已不得而見矣後
世不知其何書也孔安國以為羲炎黃帝之書曰三墳
少昊顓嚳唐虞之書曰五典康成從之而賈逵亦以三
墳為三皇時書五典為五帝常典至馬季長始以三墳
為陰陽始生天地人之三氣五典為五行之說籍外論
之豈其然哉按道家者流有所謂洞神錄者謂是三墳
小有經下記云三皇治世各受其一以治天下是曰三
墳後有八帝繼三皇而起亦以神靈為治各受其一是
曰八索至黃帝述歷得其所謂三皇内文者此也三洞
叙目云小有三皇文本出大有天皇地皇人皇各一卷
上古三皇所受之書也字似符篆藏在名山多不具足
惟峨眉山備有之昔智瓊以皇文二卷見義汔不能解
遂以還之王公以帛公精勤所得傳之賢達大字叙說
一十四篇是天文次第之旨小有經下記所載者十有
一卷推部本經分别儀式合一十有四卷孟先生之所
錄者其山中之所傳猶十一卷晉武帝時南海太守晉
陵鮑靚於元康二年二月二日登嵩高石室見古三皇
文皆刻石為字靚以總五兩告玄受之為之叙云三皇
文者古初以授三皇名為皇文而三皇經叙則云鮑君
所得與世不同靚後授之葛洪是為三墳其陸修靜所
得者則以授弟子孫游岳本止四卷至陶弘景分析枝
流稍至十一卷與今皇文小異然觀三皇經文雖號三
墳多是符藥等事黃蘆子西嶽公之所傳者于逢&KR0008;之
言戾矣逄&KR0008;之說正以内經素問靈樞與易當之果何
所蔽耶靈樞素問醫家明堂之書也世儒苐見深言腠
理莫探其朕故推之與易並非實貫也(路史)
劉敞曰九共九篇共當作丘古文丘與共相近故誤傳
以為共耳(禹貢所言形質也九丘所言情性也)
九共云予辯下土使民平平民以無傲
孔子求書得黃帝玄孫帝魁之書迄於秦穆公凡三千
二百四十篇斷遠取近定可以為世法者百二十篇以
百二篇為尚書十八篇為中候(書緯)
堯與羣臣沈璧於河為握河記今尚書候是也(帝王世紀)
孝宣皇帝之時河内女子發老屋得逸易禮尚書各一
篇奏之宣帝下示博士然後易禮尚書各益一篇而尚
書二十九篇始定矣(論衡)
子夏問書大義子曰吾於帝典見堯舜之聖焉於大禹
臯陶謨益稷見禹稷臯陶之忠勤功勲焉於洛誥見周
公之德焉故帝典可以觀美大禹謨禹貢可以觀事臯
陶謨益稷可以觀政洪範可以觀度泰誓可以觀義五
誥可以觀仁甫刑可以觀誡通斯七者則書之大義舉
矣(孔叢子)
孔子曰書之於事也遠而不漏近而不迫志盡而不怨
辭順而不諂吾於高宗肜日見德有報之疾也苟由其
道致其仁則遠方歸志而致其敬焉吾於洪範見君子
之不忍言人之惡而質人之美也發乎中而見乎外以
成文者其惟洪範乎(上)
宰我問書云納於大麓烈風雷雨弗迷何謂也孔子曰
此言人之應乎天也堯旣得舜歷試諸艱使大錄萬機
之政是知陰清陽和五星來備風雨各以其應不有迷
錯愆伏明舜之行合於天也(孔叢子)
尚書者二帝之迹三王之義所以推其期運明命授之
際書之言信而明天地之情帝王之功凡百二篇第次
委曲尚在上也上帝之書也(春秋說題辭)
昔聖人述史三焉其述書也帝王之制備矣故索焉而
皆獲其述詩也興衰之由顯故䆒焉而皆得其述春秋
也邪正之跡明故考焉而皆當此三者同出于史而不
可雜也故聖人分焉(文中子)
李充馮翊人自言三百歲從秦始皇登會稽望江海少
好學為博士門徒萬人伏生時年十歲乃就充石壁中
受尚書以口傳授伏子四代之事略無遺脫伏子因而
誦之以䋲十餘尋縛腰誦一遍一結十餘尋之䋲皆成
結矣誦記之數萬遍且云食榖損人精慧故有遺失伏
子今所傳百卷得其一矣堯舜二典所闕殊多帝聞神
異乃聘徵充衣荷草畚負五嶽眞形圖而至帝禮待之
亦號負圖先生(洞冥記)
孝成皇帝時徵為古文尚書學東海張霸案百篇之序
空造百兩之篇獻之成帝帝出秘百篇以校之皆不相
應於是下霸於吏吏白霸罪當至死成帝高其才而不
誅亦惜其文而不滅故百兩之篇傳在世閒(論衡)
杜林字伯山博洽多聞時稱通儒東海衛宏長於古學
見林闇然而服濟南徐巡始師事宏後皆更受林學林
前於西州得漆書古文尚書一卷常寶愛之雖遭艱困
握持不離身出以示宏等曰林流離兵亂常恐斯經將
絕何意東海衛子濟南徐生復能傳之是道竟不墜於
地也古文雖不合時務然願諸生無悔所學(後漢書)
秦延君記堯典篇目兩字之說十餘萬家但說若稽古
三萬言(桓譚新論)
昔漢太后從夏侯勝受尚書賜勝黃金百斤他物不可
勝數及勝死又送勝家錢二百萬為勝素服一百日(抱朴)
(子)
柳偃年十二武帝引見詔問讀何書對曰尚書又問有
何美句對曰德唯善政政在養民衆咸異之詔尚帝女
長成公主(梁書)
吾初入鄴與博陵崔文彦交遊嘗說王粲集中難鄭玄
尚書事崔轉為諸儒道之始將發口懸見排䠞云文集
止有詩賦銘誄豈當論經書事乎且先儒之中未聞有
王粲也崔笑而退竟不以粲集示之(顔氏家訓以下春秋)
春秋者魯史策書之名昔成周微弱典章淪廢魯以周
公之故遺制尚存仲尼因其舊史裁而正之皆口授弟
子弟子退而異說左丘明恐失其眞乃為之傳遭秦滅
學口說尚存漢初有公羊榖梁鄒氏夾氏四家並行王
莽之亂鄒氏無師夾氏亡初齊人胡母子都傳公羊春
秋授東海嬴公嬴公授東海孟卿孟卿授魯人眭孟眭
孟授東海嚴彭祖魯人顔安樂故後漢公羊有嚴氏顔
氏之學與榖梁三家並立漢末何休又作公羊解說而
左氏漢初出於張蒼之家本無傳者至文帝時梁太傅
賈誼為訓詁授趙人貫公其後劉歆典校經籍考而正
之欲立於學諸儒莫應至建武中尚書令韓歆請立而
未行時陳元最明左傳又上書訟之於是乃以魏郡李
封為左氏博士後羣儒蔽固者數廷爭之及封卒遂罷
然諸儒傳左氏者甚衆中平中能為左氏者擢高第為
講郞其後賈逵服虔並為訓解至魏遂行於世晉時杜
預又為經傳集解榖梁范寗注公羊何休注左氏服虔
杜預俱立國學然公羊榖梁但試讀文而不能通其義
後學三傳通講而左氏唯傳服義至隋杜氏盛行服義
及公羊榖梁浸微今殆無師說(隋書之前漢書云有陰任學筦冥之學)
春秋左氏傳者蓋出孔子壁中孝武皇帝時魯共王壊
孔子教授堂以為宫得佚春秋三十篇左氏傳也公羊
高榖梁赤胡母氏皆傳春秋各門異戶獨左氏傳為近
得實何以驗之禮記造於孔子之堂太史公漢之通人
也左氏之言與二書合公羊高榖梁赤胡母氏不相合
又諸家去孔子遠遠不如近聞不如見劉子政玩弄左
氏童僕妻子皆呻吟之(論衡)
仲尼作春秋老𥅆踞竈觚而聽之曰是何書也曰春秋
也(莊子)
昔孔子受端門之命制春秋之義使子夏等十四人求
周史記得百二十國寶書(閔因叙)
孔子作春秋孝經告備於天赤虹貫日自上而下化為
黃玉(搜神記)
仲尼經成紫微降光(抱朴子)
孔子有云吾志在春秋行在孝經此二學者聖人之極
致治世之要務也(公羊序)
嚴氏春秋引觀周篇云孔子將修春秋與左丘明乘如
周觀書於周史
孔子曰春秋屬商孝經屬参
春秋有經禮有變禮焉如安性平心者經禮也至有于
性雖不安於心雖不平於道無以易之此變禮也是故
婚禮不稱主人經禮也辭窮無稱主人變禮也天子三
年然後稱王經禮也有物故則未三年而稱王變禮也
婦人無出境之事經禮也母為子娶奔喪父母變禮也
明乎經變之事然後知輕重之分可與適權也(春秋繁露)
春秋二百四十二年之文天下之大事變之博無不有
也雖然大略要有十指十指者事之繫也王化之由得
流也舉事變見有重焉一指也見事變之所至者一指
也因其所以至者而治之一指也強幹弱枝大本小末
一指也别嫌疑異同類一指也論賢才之義别所長之
能一指也親近來遠同民所欲一指也承周文而反之
質一指也木生火火為夏天之端一指也切刺譏之所
罰考變異之所加大之端一指也(上)
孔子之春秋素王之業也諸子之傳書素相之事也(論衡)
左氏之傳史之極也文采若雲月高深若山海(北堂書鈔)
說公羊者云元者氣之始春者四時之始王者受命之
始正月者政教之始公卽位者一國之始春秋緯書云
黃帝坐扈閣鳳凰啣書致帝前其中得五始之文謂此
五事
鄭康成言左氏善於禮公羊善於䜟榖梁善於經
榖梁子名俶字元始魯人一名赤(顔師古曰名嘉)受經於子夏
為經作傳傳孫卿卿傳魯人申公申公傳博士江翁其
後魯人榮廣大善榖梁又傳蔡千秋漢宣帝好春秋擢
千秋為郞由是行於世(楊士勲䟽)
法家仲舒春秋决獄十卷(唐志)
張霸字伯饒蜀郡成都人也年數歲而知孝讓鄉人號
為張曾子七歲通春秋復欲進餘經父母曰汝小未能
也霸曰我饒為之故字曰饒焉霸以樊儵刪嚴氏春秋
猶多繁辭乃減為二十萬言更名張氏學孫林等慕之
各市宅其旁以就學焉(後漢書)
繁露之名先儒未有釋者案逸周書王會解天子南面
立絻無繁露注云冕之所垂也有聯貫之象春秋屬辭
比事仲舒立名或取諸此(中興書目)
張楷字公超通嚴氏春秋古文尚書門徒賓客慕之自
父黨宿儒皆造其門所居成市華陰山南遂有公超市
(後漢書)
賈逵字梁道好春秋及為牧守常自課之月讀一遍(上)
延篤少從唐溪季度受左氏傳篤欲寫無紙乃借本誦
之及旬辭歸季度曰卿欲寫傳何故辭歸篤曰已誦之
矣季度嘆曰嗟乎延生雖復端木聞一知二未足為喻
若使尼父更起於洙泗君當編名七十與游夏爭匹(先賢)
(行狀)
有甲欲謁見邑宰問左右令何所好或語曰好公羊傳
後入見令問君讀何書答曰唯業公羊傳試問誰殺陳
佗者此人良久對曰平生實不殺陳佗令察謬誤因復
戲之曰君不殺陳佗請是誰殺於是大怖徒跣走出人
問其故乃大語曰見明府便以死事見訪後直不敢復
來遇赦當出耳(笑林)
荀爽年十二通春秋論語林喬見而稱之曰可為人師
(後漢書)
隗禧字子牙魚豢嘗從問左氏傳禧答曰欲知幽微莫
若易人倫之紀莫若禮左氏相斫書耳不足精意也(魏略)
嚴翰善公羊鍾繇好左氏繇謂公羊為賣餅人家數與
翰會辨析長短繇機捷而翰呐口時屈無以應繇曰公
羊高敬服丘明矣翰曰直故吏為左丘明服耳公羊未
肯也
介象者字元則學通五經常往弟子駱廷雅帷下屏牀
中有數生論左傳義不平象傍聞之不能忍乃忿然為
决(神仙傳)
劉兆字延世濟南東平人兆博學洽聞溫篤善誘從受
業者數千人安貧樂道潛心著述不出門庭數十年以
春秋一經而三家殊塗諸儒是非之議紛然互為讐敵
乃思三家之異合而通之周禮有調人之官作春秋調
人七萬餘言皆論其首尾使大義無乖時有不合者舉
其長短以通之又為春秋左氏解名曰全綜公羊榖梁
解詁皆納經傳中朱書以别之又撰周易訓註以正動
二體互通其文凡所讚述百餘萬言嘗有人著鞾騎驢
至兆門外曰吾欲見劉延世兆儒德道素青州無稱其
字者門人大怒兆曰聽前旣進踞牀問兆曰聞君大學
比何所作兆答如上事末云多有所疑客問之兆說疑
畢客曰此易解耳因為辨釋疑者是非耳兆别更立意
客一難兆不能對客去已出門兆欲留之使人重呼還
客曰親親在此營葬宜赴之後當更來也旣去兆令人
視葬家不見此客竟不知姓名(晉書)
劉蘭學徒前後數千成業者衆而排毁公羊又非董仲
舒由是見譏為國子助教靜坐讀書有人叩門蘭命引
入葛巾單衣入與蘭坐謂曰君自是學士何為每見毁
辱今欲相召當為君正之言終而出蘭少時患死
宋謝莊分左氏經傳隨國立篇製木方丈圖山川土地
各有分理離之則州郡殊别合之則㝢内為一(南史)
劉之遴著春秋大意三傳同異合三十事武帝詔答曰
丘明傳洙泗之風公羊宗西河之學張蒼傳左氏賈誼
襲荀卿源本分鑣指歸殊致(梁書記以下禮)
自大道旣隱天下為家先王制其夫婦父子君臣上下
親䟽之節至於三王損益不同周衰諸侯僭忒惡其害
已多被焚削自孔子時已不能具至秦而頓滅漢初有
高堂生傳禮十七篇又有古經出於淹中而河間獻王
好古愛學收集餘燼得而獻之合五十六篇並威儀之
事而又得司馬穰苴兵法一百五十五篇及明堂陰陽
之記並無敢傳之者唯古經十七篇與高堂所傳不殊
而字多異自高堂生至宣帝時后蒼最明其業乃為曲
臺記蒼授梁人戴德及德從兄子聖沛人慶普於是有
大戴小戴慶氏三家並後漢唯曹元傳慶氏以授其子
褒然三家雖存並微相傳不絕漢末鄭玄傳小戴之學
後以古經校之取其於義長者作注為鄭氏學其喪服
一篇子夏先傳之諸儒多為注解今文别行而漢時有
李氏得周官周官蓋周公所制官政之法上於河間獻
王獨闕冬官一篇獻王購以千金不得遂取考工記以
補其處合成六篇奏之至王莽時劉歆始置博士以行
於世河南緱氏及杜子春受業於歆因以教授是後馬
融作周官傳以授鄭玄玄作周官注漢初河閒獻王又
得仲尼弟子及後學者所記一百三十一篇獻之時亦
無傳之者至劉向考校經籍檢得一百三十篇向因第
而叙之而又得明堂陰陽記三十三篇孔子三朝記七
篇王氏史氏記二十一篇樂記二十三篇凡五種合二
百十四篇戴德刪其煩重合而記之為八十五篇謂之
大戴記而戴聖又删大戴之書為四十六篇謂之小戴
記漢末馬融遂傳小戴之學融又足月令一篇明堂位
一篇樂記一篇合四十九篇而鄭玄受業於融又為之
注今周官六篇古經十七篇小戴記四十九篇凡三種
唯鄭注立于國學其餘並多散亡又無師說(隋書)
周公太平之書周禮為末儀禮為本(儀禮序)
橋玄祖仁從戴德學著禮記章句四十九篇號曰橋君
學(後漢書)
景鸞字漢伯少隨師學經涉七州之地作易說及詩解
文句兼取河洛以類相從名為奥集又撰禮内外記號
曰禮略(益部耆舊傳)
黃霸於獄中受書崔瑗於獄中問禮
沈峻字士嵩吳興武康人也家世農夫至峻好學晝夜
自課睡則以枤自擊其篤志如此遂博通五經尤長三
禮為兼國子助教時吏部郞陸倕與僕射徐勉書薦峻
曰凡聖賢所講之書必以周官立義則周官一書實為
羣經源本此學不傳多歴年世北人孫詳蔣顯亦經聽
習而音隔楚夏故學徒不至唯助教沈峻特精此書比
日時開講肆群儒劉嵒沈宋沈熊之徒並執經下坐北
面受業莫不歎服人無閒言弟謂宜卽用此人令其專
此一學周而復始聖人正典廢而復興勉從之奏峻兼
五經博士於館講授聽者常數百人(南史)
太子臨國學親臨策試諸生於坐閒少轉王儉曰曲禮
云無不敬尋下之奉上可以尋禮上之接下慈而非敬
今摠同敬名將不為昧儉曰鄭玄云禮主於敬便當是
尊卑所同太子曰若如來通則忠惠可以一名孝慈不
須别稱儉曰尊卑號稱不可悉同愛敬之名有時相次
忠惠之異誠似聖旨孝慈互舉竊有徵據禮云不勝喪
比于不慈不孝此則其義太子曰資敬奉君資愛事親
兼此二塗唯在一極今乃移敬接下豈復在三之義儉
曰資敬奉君必同至極移敬逮下不慢而已太子曰敬
名雖同深淺旣異而文無差别彌復增疑儉曰繁文不
可備設略言深淺已見傳云不忘恭敬民之主也書云
奉先思孝接下思恭此又經典明文互相起發太子問
金紫光禄大夫張緒緒曰愚謂恭敬是立身之本尊卑
所以並同太子曰敬雖立身之本要非接下之稱尚書
云惠鮮鰥寡何不言恭敬鰥寡邪緒曰今别言之居然
有恭惠之殊總開記首所以共同斯稱竟陵王子良曰
禮者敬而已矣自上及下愚謂非嫌太子曰本不謂有
嫌正欲使言與事符輕重有别耳臨川王暎曰先舉必
敬以明大體尊卑事數備列後章亦當不以總略而礙
太子又以此義問諸學生謝幾卿等十一人並以筆對
太子問王儉曰周易乾卦本施天位而說卦云帝出乎
震震本非天義豈相主儉曰乾健震動天以震動為德
故言帝出震太子曰天以震動為德君自體天居位震
雷為象豈體天所出儉曰主器者莫若長子故受之以
震萬物出乎震故亦帝所與焉儉又諮太子曰孝經仲
尼居曾子侍夫孝理弘深大賢方盡其致何故不授顔
子而寄曾子太子曰曾生雖德慙體二而色養盡禮去
物尚近接引非隔弘宣規教義在於此儉曰接引非隔
弘宣雖易去聖轉遠其事彌輕旣云人能弘道將恐人
輕道廢太子曰理旣有在不容以人廢言而况中賢之
才弘上聖之教寧有壅塞之嫌臨川王暎諮曰孝為德
本常是所疑德施萬善孝由天性自然之理豈因積習
太子曰不因積習而至所以可為德本暎曰率由斯至
不俟明德夫孝榮親衆德光備以此而言豈得為本太
子曰孝有深淺德有小大因其分而為本何所稍疑太
子以長年臨學亦前代未有也(南齊書)
梁元天才英發音響若鐘年五歲武帝問所讀書對曰
曲禮武帝使誦之卽誦上篇左右驚歎(以下孝經)
孔子旣叙六經題目不同指意差别恐斯道離散故作
孝經以總會之明其枝流雖分本萌于孝者也遭秦焚
書為河間人顔芝所藏漢初芝子貞出之凡十八章而
長孫氏博士江翁少府后蒼諫議大夫翼奉安昌侯張
禹皆名其學又有古文孝經與古文尚書同出而長孫
有閨門一章其餘經文大較相似篇簡缺解又有衍出
三章并前合為二十二章孔安國為之傳至劉向典校
經籍以顔本比古文除其繁惑以十八章為定鄭衆馬
融並為之注又有鄭氏注相傳或云鄭玄其立義與玄
所著餘書不同故疑之梁氏安國及鄭氏二家並立國
學而安國之本亡於梁亂陳及周齊唯傳鄭氏至隋秘
書監王劭於京師訪得送至河間劉炫炫因序其得喪
述其義疏講於人閒漸聞朝廷後遂至令與鄭氏並立
儒者喧喧皆云炫自作之非孔舊本而秘府又先無其
書又云魏氏遷洛未達華語孝文帝命侯伏侯可悉令
以夷言譯孝經之旨教於國人謂之國語孝經(隋書)
孔子作孝經使七十二子向北辰磬折曾子抱河洛事
北向孔子簮縹筆衣絳單衣向北辰而拜(孝經援神契)
建光元年許冲上父愼說文曰古文孝經孝昭帝時魯
國三老所獻建武時議郞衛宏所校皆口傳官無其說
臣父學孔氏古文撰具一篇并上(說文序)
明帝正坐自講諸儒執經問難於前又别立校舍自期
門羽林之士悉令通孝經章句(後漢書)
獻帝尚書令王允奏曰太史令王立說孝經六隱事能
消却姦邪常以良日與立入為帝說孝經一章以丈二
竹簟畫九宫其上隨日得出入(上)
皇甫謐篤論曰氣絕之後便時服幅巾以蘧蒢裹尸復
卷三重麻約二頭置尸靈牀上擇不毛之地穿坑十尺
長一丈二尺廣六尺坑訖去牀下屍平生之物皆無自
隨唯賫孝經一卷示不忘孝道(王隱晉書)
張融臨終與子書云吾生平行善自當凌雲一笑三千
買棺無製新衾左手執孝經老子右手執小品法華經
以吾平生風調何至使婦人行哭失聲不須暫停閨閣
(南史)
皇侃性至孝嘗日限誦孝經二十遍以比觀世音經
顧歡字景怡有病邪者問歡曰家有何書答曰惟有孝
經歡曰可取仲尼居置病人枕邊恭敬之自差也病者
果愈後人問其故歡曰正勝邪此病者所以差也(齊書)
徐陵子份有孝行陵嘗遇疾甚篤份燒香泣涕跪誦孝
經晝夜不息如此者三時疾忽然而愈(三國典略以下論語)
論語漢初有齊魯之說其齊人傳者二十二篇魯人傳
者二十篇齊則昌邑中尉王吉少府宗畸御史大夫貢
禹尚書五鹿充宗膠東庸生魯則常山都尉龔奮長信
少府夏侯勝韋丞相節侯父子魯扶卿前將軍蕭望之
安昌侯張禹並名其學張禹本授魯論晩講齊論後遂
合而考之刪其煩惑除去齊論問王知道二篇從魯論
二十篇為定號張侯論當世重之周氏包氏為之章句
馬融又為之訓又有古論語與古文尚書同出章句煩
省與魯論不異唯分子張為二篇故有二十一篇孔安
國為之傳漢末鄭玄以張侯論為本參考齊論古論而
為之注魏司空陳羣太常王肅博士周生烈皆為義說
吏部尚書何晏又為集解是後諸儒多為之注齊論遂
亡古論先無師說梁陳之時唯鄭玄何晏立於國學而鄭氏
甚微周齊鄭學獨立至隋何鄭並行鄭氏盛於人閒(隋書)
昔仲尼微言門人追記故仰其經目稱為論語蓋羣論
立名始於茲矣自論語已前經無論字六韜二論後人
追隨者(文心雕龍)
蔡王智積每懼禍自損有五男止教論語孝經亦不令
通賓客曰兒子有才能以致禍也(北史以下孟子)
孟子又有外書四篇性善辯文說孝經為正其文不能
弘深不與内篇相似非孟子本眞後世依放而託之者
也(玉海)
章帝賜黃香淮南孟子各一通(後漢書以下山海經)
山海經禹益所記而有長沙零陵桂陽諸曁後人所羼
非本文也(家訓以下爾雅)
哀公曰寡人欲學小辯以觀於政可乎孔子曰爾雅以
觀於古足以辯言矣(三朝記)
劉向謂史佚教其子以爾雅或言仲尼所增或言子夏
所益或言叔孫通梁文所補
祁威字文偉茂陵人也好讀書以謂爾雅周公所制而
爾雅有張仲孝友張仲宣王時人非周公之制明矣余
嘗以問揚子雲子雲曰孔子門徒游夏之儔所記以解
釋六藝者也家君以為外戚傳稱史佚教其子以爾雅
爾雅小學也又記言孔子教魯哀公學爾雅爾雅之出
遠矣舊傳學者皆云周公所記也張仲孝友之論後人
所足耳(西京雜記以下擬經)
揚雄七十三歲擬經
揚信字子烏雄第二子幼而聰慧雄著玄經不會子烏
令作九數而復之雄又擬易羝羊觸藩彌日不就子烏
曰大人何不云荷戟入榛(劉向别傳)
昔嘗見同郡鄒邠字伯岐與邑人書歎揚子雲所述太
玄連推求玄本不能得也鎮南將軍劉景升遣梁國成
竒修好鄙州竒將玄經自隨時雖幅寫一通年尚暗稚
甫學書毛詩正誼人事未能深索玄道眞故不為也後
數年專精讀之半歲間粗覺其意於是草創注解未能
也章陵末仲子為作解詁後竒復銜命尋盟佚子以所
解付竒與安遠將軍彭城張子布績得覽焉仲子之思
慮誠為信篤然玄道廣遠淹廢歴載師讀斷絕難可一
備故往往有違本錯誤績智意豈能弘裕顧聖人有所
不知匹夫誤有所達加緣先王詢於芻蕘之誼故遂卒
有所述就以仲子解為本其合於道者因仍其說其失
者因釋而正之所以不復為一解欲令學者瞻覽彼此
論其曲直故合聯之爾夫玄之大義揲蓍之謂而仲子
失其旨歸休咎之占靡所取定雖得文間異說大體乖
矣書曰若網在綱有條而弗紊今綱不正欲弗紊不可
得已績不敢苟好著作以虚譽也庶合道眞使玄不為
後世所尤而已(陸績述玄)
乃者讀太玄經知子雲特極陰陽之數也非特傳記之
屬心實與五經擬漢家得二百歲卒乎玄四百歲其興
乎足下累世窮達極微子孫必命世不絶且幅寫一通
藏之以待能者(張平子與崔子玉書)
雖有超羣之人猶謂之不及竹帛之所載也雖有益世
之書猶謂之不及前代之遺文也是以仲尼不見重於
當時太玄見嗤薄於比肩也俗士多云今山不及古山
之高今海不及古海之廣今日不及古日之熱今月不
及古月之朗何肯許今之才士不減古之枯骨乎重所
聞輕所見非一世之所患矣(抱朴子)
易有元亨利貞玄有罔直蒙酋冥易大衍之數五十其
用四十有九玄天地之策各十有八合為三十六策地
則虚三用三十三策易揲之以四玄揲之以三易有七
九八六謂之四象玄有一二三謂之三摹易有彖玄有
首易有爻玄有贊易有象玄有測易有文言玄有文易
有繫辭玄有攡瑩棿圖告易有說卦玄有數易有序卦
玄有衝易有雜卦玄有錯殊塗而同歸百慮而一致
易與太玄大扺道同而法異易畫有二曰陽曰隂玄畫
有三曰一曰二曰三易有六位玄有四重(方州部家)易以八
卦相重為六十四卦玄以一二三錯于方州部家為八
十一首易每卦有六爻合為三百八十四爻玄每首有
九贊合為七百二十九贊皆當朞之日
韓非著書李斯采以言事揚子雲作太玄侯鋪子隨而
宣之(論衡)
陽成子長作樂經揚子雲作太玄經極窅冥之深非庶
幾之才不能成也(上)
王長文字德儁著無名子十二篇依則論語又著書四
卷擬易名曰通玄經有文言卦象可用卜筮時人比之
太玄同郡馬秀曰揚雄作太玄惟桓譚以為必傳後世
晩遭陸績玄道遂眀長文通玄經未遭陸績君山耳
景初中下邳桓威年十八而著渾輿經依道以見意(魏志)
江淹欲為赤縣經以補山海之闕不成(南齊書)
文中子隋末隱於白牛谿著王氏六經北面授學者皆
一時偉人(隋唐嘉話)
程元問六經之致子曰吾續書以存漢晉之實續詩以
辨六代之俗修元經以斷南北之疑讚易道以申先師
之旨正禮樂以旌後王之失如斯而已矣(文中子)
廣博物志卷二十六
