廣博物志卷四十二
明董斯張撰
草木一(榖)(芝)(諸草)(諸木)
天文以七列精以五故嘉禾之滋莖長五尺五七三十
五神盛故連莖三十五穗以成盛德禾之極也(春秋說題辭)
都廣之野百穀自生冬夏播琴(播琴猶播殖山海經)
粟神名許給姓庸天麥神名福習黍神名侜佞蘭
郝豆神名靈殖姓樂(春秋佐助期)
甲貨之戶曰粢為上物賈七十乙貨之戸曰黍為中物
石六十丙貨之戸曰赤豆為下物石五十丁貨之戸曰
稻粟令為上種石四十戊貨之戸曰麥為中物石三十
已貨之戸曰大豆為下物石二十庚貨之戸曰穬比疏
食故無賈辛貨之戶曰果比疏食無賈壬癸無貨(越絶書)
夫稼為之者人也生之者天也養之者地也是以稼之
容足耨之容耰耘之容手是謂耕道農攻食工攻器賈
攻貨時事不龔敚之以土功是謂大凶凡稼蚤者先時
暮者不及時寒暑不節稼乃多災冬至已後五旬有七
日而昌生於是乎始耕事農之道見生而藝生見死而
穫死天發時地産財不與人期有年祀土無年祀土無
失人時迨時而作過時而止老弱之力可使盡起不知
時者未至而逆之既往而慕之當其時而薄之此從事
之下也夫耨必以旱使地肥而土緩稼欲産於塵土而
殖於地堅者慎其種勿使數亦無使疎於其施土無使
不足亦無使有餘畎欲深以端畝欲沃以平下得隂上
得陽然後盛生立苗有行故速長強弱不相害故速大
正其行通其中疎為冷風則有收而多功率稼望之有
餘就之則疎是地之竊也不除則蕪除之則虛是事之
傷也苗其弱也欲孤其長也欲相與居其熟也欲相與
扶三以為族稼乃多穀凡苗之患不俱生而俱死是以
先生者美米後生者為粃是故其耨也長其兄而去其
弟樹肥無使扶疎樹墝不欲專生而獨居肥而扶疎則
多粃墝而獨居則多死不知耨者去其兄而養其弟不
收其粟而收其粃上下不安則稼多死得時之禾長秱
而大穗圓粟而薄糠米&KR0961;而香舂之易而食之強失時
之禾深芒而小莖穗銳多粃而青蘦得時之黍穗不芒
以長搏米而寡糠失時之黍大本華莖葉膏短穗得時
之稻莖葆長秱穗如馬尾失時之稻纖莖而不滋厚糠
而菑死得時之麻疎節而色陽堅枲而小本失時之麻
蕃柯短莖岸節而葉蟲得時之菽長莖而短足其莢二
七以為族多枝數節競葉繁實稱之重食之息失時之
菽必長而蔓浮葉虛本疎節而小莢得時之麥長秱而
頸族二七以為行薄翼而䵍色食之使人肥且有力失
時之麥胕腫多病弱苗而翜穗是故得時之稼豐失時
之稼約庶穀盡宜從而食之使人四衞變強耳目聰明
凶氣不入身無苛殃善乎孔子之言冬飽則身温夏飽
則身涼夫温涼時適則人無病疹人無病疹是疫癘不
行故曰穀者人之天是以興王務農王不務農是棄人
也王而棄人將何國哉(亢倉子)
嘉禾五穀之長王者德盛則二苗共秀於周德三苗共
穗於商德同本異穟於夏德異本同秀(宋書)
巨鬯三禺之禾一稃二米王者宗廟修則出(上人周時倭貢鬯)
(草)
破藏稷逼麥稷此二者以四月熟(廣志)
黍有燕&KR1984;黍牛黍
秔有烏秔白穬青幽白夏之名(並上)
汜勝之種殖書無稷(爾雅釋文)
穫菽尋汜氏之書露葵徵尹君之錄(類林)
穫再生者名稻孫(稻書)
郭上之黍北里之禾一茅三脊(封禪所藉也管子)
玄山之梨不周之稻陽樸之薑越裳之梅(崔駰七依)
華薌重秬&KR1267;臯香秔(南都賦)
雍丘之粱清流之稻(魏都賦)
江表唯長沙有好米上風炊之五里聞香(魏文帝書)
酆都山上樹禾水澤如世間但稻米粒幾大味如菱其
餘四穀不爾但名稻為重思耳杜瓊作重思賦曰霏霏
春茂翠矣重思靈炁交被嘉穀應時四節既享祝人以
祀神禾鬱乎浩京巨穗横我玄臺爰有明祥帝者以熙
此之謂矣(真誥)
因祗國丈夫勤於耕稼一日鋤十頃地又貢嘉禾一莖
盈車故時俗四言詩曰力勤十頃能致嘉穎(拾遺記)
員嶠多大鵲高一丈銜不周之粟粟穗高三丈粒皎如
玉鵲銜粟飛於中國其粟食之歷月不饑
有背明之國来貢其方物言其鄉在扶桑之東見日出
於西方其國昏昏常暗宜種百穀名曰融澤方三千里
五穀皆良食之後天而死有浹日之稻種之十旬而熟
有翻形稻言食者死而更生夭而有壽有清明稻食者
延年也清腸稻食一粒歷年不饑有搖枝粟其枝長而
弱無風常搖食之益髓有鳳冠粟似鳳鳥之冠食者多
力有遊龍粟葉屈曲似遊龍也有瓊膏粟白如銀食此
二粟令人骨輕有繞明豆其莖弱自相縈纏有挾劒豆
其莢形似人挾劒横斜而生有傾離豆言其豆見日葉
垂覆地食者不老不疾有延精麥延壽益氣有昆和麥
調暢六府有輕心麥食者體輕有醇和麥為麴以釀酒
一醉累月食之凌冬可袒有含露麥穟中有露味甘如
飴有紫沈麻其實不浮有雲冰麻實冷而有光宜為油
澤有通明麻食者夜行不持燭是苣蕂也食之延壽後
天而老(並上)
神農就田作耨天應以嘉榖(禮含文嘉)
禹時天雨稻古詩云安得天雨稻飼我天下民(述異記)
西方佛沙伏國有昔尸毗王倉庫為火所燒其粳米焦
然於今猶在若服一粒永無瘧患彼國人民須以為藥
(伽藍記)
炎帝時有丹雀銜九穗禾其墜地者帝乃拾之以植於
田食者老而不死(拾遺記)
丙午至于鵶韓氏爰有樂野温和穄麥之所生(穆天子傳)
八駿東征止收黑水之麥七萃西討纔獲苦山之菜(周弘)
(正謝敕賚紫&KR0008;啓)
桓公觀於野曰何物可比於君子之德乎隰朋對曰夫
粟内甲以處中有卷城外有兵刃未敢自恃自命曰粟
此其可比於君子之德乎管仲曰苗始其少也眴眴何
其孺子也至其壯也莊莊乎何其士也至其成也由由
乎兹免何其君子也天下得之則安不得則危故命之
曰禾此其可比於君子之德矣(管子)
文公得玄山之粟而美之欲種之宫中問於冀缺對曰
臣嘗服稼穡之事矣凡五穀必以種今君所植者末也
種之必不能生公曰寡人不慧不知稼穡微子之言惑
其不解乎冀缺曰務農重穀國之本也君之言及此晉
國之福也(晉史乘)
吳起欲攻小亭置一石赤黍門外令人能徙此至於西門
外者賜之上田宅人爭徙之乃下令曰明日攻秦能先
登者仕之大夫賜之上田宅於是攻之一朝而拔(韓非子)
歸州有米田屈原耕此産白米似玉
范冉遭黨錮推鹿車載妻子以捃拾自資兒嘗拾得五
斛麥鄰人遺之一斛冉後知即令併送六斛還(後漢書)
蔡茂初在廣漢夢坐大殿極上有三穗禾茂跳取之得
其中穗輒復失之以問主簿郭賀賀離席慶曰大殿者
宫府之形象也極而有禾人臣之上禄也取中穗是中
台之位也於字禾失為秩雖曰失之乃所以得禄秩也
衮職有闕君其補之旬月而茂徵焉(上)
孔融教高密令曰志士鄧子然告困焉得愛釡庾之間
以傷烈士之心與豆三斗
吳孫亮五鳳元年六月交趾稗草化為稻昔三苗將亡
五穀變種此草妖也其後亮廢(晉書)
全琮父使琮齎米數千斛到吳交易皆散空船而還曰
所市非急而士大夫方有倒懸之患便賑贍不啓報父
父大竒之(吳志)
魯肅不治家事以賑窮結士為務周瑜為居巢長過肅
并求資糧肅時有兩囷米各三千斛肅乃指一囷與瑜
瑜遂定僑札之交(上)
衞倫過予言及於味稱魏故侍中劉子陽食餅知鹽生
精味之至也予曰荀勖識勞薪易牙别淄澠子陽今之
妙也定之何難倫因命僕取糗糧以進予嘗之曰麥也
有杏李柰味三果之熟也不同子焉得兼之倫笑而不
答退告人曰士安之識過劉氏吾將来家實多故杏時
將發糅以杏汁李柰又糅以李柰汁故兼三味(玄晏春秋)
余慎終屋之南榮有孤黍生焉因泥之濕遭雨之潤宿
昔芽蘖滋茂甚速塗燥根淺忽然萎殞深感此黍不韜
種以待時貪榮棄本寄身非所自取凋枯不亦宜乎(晉嵇)
(含孤黍賦序)
王褒字偉元計口而食嘗刈麥人助之褒棄之(魏志)
郭翻少有志操居貧無業起往古荒田先立表題經年
無主然後乃作將熟有認之者翻悉推與之縣令聞以
稻歸翻翻不受(晉中興書)
東魏後靜帝天保初四月禾夜生於帝銅硯中及明晨
長數寸有穗其年帝遇鴆而崩(廣五行記)
隋文創歷佛教大興廣募遺僧依舊安置時楩梓一谷
三十餘僧應詔出家並住官寺唯道安依本山居守素
林壑時行村聚惠益生靈村中田遺生者家徒壁立而
有四女著幣布齊膝而已四女赤露大女名華嚴年已
二十唯有麤布二尺擬充布施安引村衆次至其門愍
斯貧苦遂度不入大女思念由我貧煎不及福會今又
不修當來倍此周徧求物閴爾無從仰面悲號遂見屋
甍一把亂麻用塞明孔挽取科捒得穀十餘按以成米
并將前布擬用隨喜身既無衣待至夜暗匍匐而行趣
齋共所以前施物遙擲衆中十餘粒米别奉炊飯因發
願曰女人窮業久自種得竭貧行施用希来報輒以十
餘黃米投飯甑中必若至誠貧業盡者當願所炊之飯
變成黃色如無所感命也奈何作此誓已掩淚而返於
是甑中五石米飯並成黃色大衆驚嗟未知所以周尋
緣搆乃云田遺生女之願力也(高僧傳)
滕景真在廣州七層寺元徽中罷職歸家婢炊釜中忽
有聲如雷米上芃芃隆起滕就視聲轉壯甑上花生數
十漸長似蓮花色赤有光似金俄頃萎滅旬日滕得病
卒(異苑)
考功郎竇一嘲麥鐵杖曰麥是何姓鐵杖應聲對曰麥
豆不殊那忽相怪竇赧然無以應之(隋書芝以下)
芝英者王者親近耆老養有道則生(宋書)
句曲山五芝求之者投金環二雙於石間勿顧念必得
矣第一芝名龍仙食之為太極仙第二芝名參成食之
為太極大夫第三芝名燕胎食之為正乙郎中第四芝
名夜光洞草食之為太清左御史第五芝名料玉食之
為三官真御史(茅君内傳)
閬野者閬風之府是也崑崙上有九府是為九宫太極
為太宫也諸仙人俱是九宫之官僚耳至於真人乃九
宫之公卿大夫仙官有上下各有次秩仙有左右府而
有左右公左右卿左右大夫左右御史也明大洞為仙
卿服金丹為大夫服象芝為御史若得太極隠芝服之
便為左右仙公及真人矣(真誥)
羅江大霍有洞臺中有五色隠芝華陽洞亦有五種夜
光芝良常山有螢火芝此物在地如螢火狀其實似草
而非也大如豆形紫華夜視有光得食一枚心中一孔
明食七枚七孔明可夜書計得食四十七枚壽萬年包
山中有白芝又有隠泉之水正紫色華陽雷平山有田
公泉水飲之除腹中三蟲與隠泉水同味云是玉砂之
流津也用以浣衣不用灰以此為異耳(上)
食四節隠芝者位為真卿食金闕玉芝者位為司命食
流明金英者位為司禄食長曜雙飛者位為真伯食夜
光洞草者總主左右御史之任(真仙通鑑)
名山生神芝不死之草上芝為車馬形中芝為人形下
芝為六畜形
石芝者石象芝生於海隅名山及島嶼之涯有積石者
其狀如肉象有頭尾四足者附於大石赤者如珊瑚白
者如截肪黑者如澤漆青者如翠羽黃者如紫金而皆
光明洞徹如堅冰也晦夜去之三百步便望見其光矣
大者十餘觔小者三四觔非久齋至精及佩老子入山
靈寶五符亦不能得見此輩也凡見諸芝且先以開山
却害符置其上則不得復隠蔽化去矣徐徐擇王相之
日設醮祭以酒脯祈而取之從日下禹步閉氣而往也
玉脂芝生於有玉之山常居懸危之處玉膏流出萬年
已上則凝而成芝有似鳥獸之形色無常采率多似山
玄水蒼玉也亦鮮明如水精得而末之以無心草汁和
之須臾成水服一升得一千歲也七明七光芝皆石也
生臨水之高山石崖之問狀如盤椀不過徑尺以還有
莖蔕連綴之起三四寸有七孔者名七明九孔者名九
光光皆如星百餘步内夜皆望見其光其光自别可散
不可合也常以秋分伺之得之擣服方寸七入口則翕
然身熱五味甘美盡一觔則得千歲令人身有光所居
暗地如月可以夜視也石蜜芝生少室石戸中戸上刻
石為科斗字曰得服石蜜芝一斗者壽萬歲石桂芝生
名山石穴中似桂樹而實石也高尺許大徑尺光明而
味辛有枝條擣服之一觔得千歲也石腦芝生滑石中
初破之其在石中五色光明而自動服一升得千歲矣
石硫黃芝五嶽皆有而箕山為多其方言許由就此服
之而長生故不復以富貴累意不受堯禪也如此有百
二十皆石芝也事在太乙玉策及昌宇(一作字)内記不可
具稱也及夫木芝者松脂淪入地千歲化為茯苓萬歲
其上生小木狀似蓮花名曰木威喜芝夜視有光持之
甚滑燒之不然帶之辟兵以帶雞而雜以他雞十二頭
共籠之去之十二步射十二箭他雞皆傷帶威喜芝者
終不傷也從生門上採之於六甲隂乾之百日末服方
寸匕日三盡一枚則三千歲也千歲之柏木其下根如
生人長七寸刻之有血以其血塗足下可以步行水上
不沒以塗人鼻以入水水為之開可以止住淵底也以
塗身則隠形欲見則拭之又可以治病又刮以雜巨勝
為燭夜遍照地下有金銀玉寶藏則光變青而下垂以
鍤掘之可得也末之服盡十觔則千歲也又松樹枝三
千歲者其皮中有聚脂狀如龍形名曰日飛節芝大者
重十觔末服之盡十觔得五百歲也菌芝或生深山之
中或生大木之下或生泉之側其狀或如宫室或如車
馬或如龍虎或如人形或如飛鳥五色無常亦百二十
種自有圖也皆當禹步往採取之刻以骨刀隂乾末服
方寸匕人人昇仙中者數千歲下者千歲也又有樊桃
芝其木如昇龍其花葉如丹羅其實如翠鳥高不過五
尺生於名山之陰東流泉水之上以立夏之候伺之得
而末服之盡一株得五千歲也參成芝赤色有光扣之
枝葉如金石之音折而續之即復如故木渠芝寄生大
木上如蓮花九莖一叢其味甘而辛建木芝實生於都
廣其皮如纓蛇其實如鸞鳥此三芝得服之白日昇天
也黃盧子尋木華玄液華此二芝生於泰山要鄉及奉
高有得而服之皆令人壽千歲黃檗檀桓芝服之者千
歲黃檗木下根有如三斛器去本株一二十餘丈有以
細根相連狀如縷得末而服之盡一枝則成地仙不死
也此輩復有百二十種自有圖也草芝有獨搖芝無風
自動其莖大如手指赤如丹素葉似莧其根有大魁如
斗有細者如雞子十二枝周繞大根之四方如十二辰
也相去丈許皆有細根如白髮以相連生高山深谷之
上其所生左右無草得其大魁末服之盡則得千歲服
其細者一枝百歲可以分他人也懷其大根即隠形欲
見則左轉而出之牛角芝生虎壽山及吳坂上狀似蔥
特生如牛角長三四尺青色末服方寸七日三至百日
則得千歲矣龍仙芝狀似昇龍之相負也以葉為鱗其
根則如蟠龍服一枝則得千歲矣麻母芝似麻而莖赤
色花紫色紫珠芝其花黃其葉赤其實如李而紫色二
十四枚輒相連而垂如貫珠也白苻芝高四五尺似梅
常以大雪而花季冬而實朱草芝九曲曲有三葉葉有
三世也五德芝狀似樓殿莖方其葉五色各具而不雜
上如偃蓋中有甘露紫氣起數尺矣龍御芝常以仲春
對生三節十二枝下根如坐人凡此草芝又有百二十
種皆隂乾服之則令人與天地相畢或得千歲二千歲
(抱朴子)
青雲芝生於名山之隂青蓋三重上有雲氣覆之食之
令人壽能乘雲通天見鬼神
靈芝一名壽潛一名希夷(續古今註)
西王母云仙藥有太真紅芝草(漢武内傳)
文山紫芝雍梁朱草生長和氣王以為寶(焦氏易林)
瑤光得陵出黑芝(春秋運斗樞)
有七色芝生玉梁下其色青光輝耀謂之蒼芝(拾遺記)
欲求芝草入名山必以三月九月此山開出神藥之月
也勿以山佷日必以天輔時三竒會尤佳出三竒吉門
到山須六隂日明堂之時帶靈寶符牽白犬抱白雞以
白鹽一斗及開山符檄著大石上執吳唐草(或作花)一把
以入山山神喜必得之也又採芝及服芝欲得王相專
和之日支干上下相生為佳此諸芝名山多有之但凡
庸道士心不專精行穢德薄又不曉入山之術雖得其
圖不知其狀亦終不能得也(抱朴子)
柱無故生芝者白為喪赤為血黑為賊黃為喜其形如
人面者亡財如牛羊者遠役如龜蛇之類者田蠶耗(彙苑)
林屋洞有白芝紫泉
月精芝秋生山羊石上服之長生
炎帝始教民耒耜勤畎畝之事百穀滋阜聖德所感無
不著焉神芝發其異色靈苗擢其嘉穎陸池丹蕖駢生
如蓋香露滴&KR0377;下流成池因為豢龍之圃朱草蔓衍扵
街衢卿雲蔚藹於叢薄(拾遺記)
黃帝以五芝為房名(徐整長歷)
黃帝陞鴻隄受神芝於黃蓋(路史)
章帝元和二年芝生沛如人冠又生章武如人抱三子
狀建初五年芝生潁川常以六月中生一葉五歲五重
春青夏紫秋白冬黑色十月後黃氣出上五寸(古今注以下)
(諸草)
陸璣為詩草木疏劉杳為離騷草木疏
日馮生陽閼(日馮木之先也)陽閼生喬如喬如生幹木幹木生
庶木凡根拔木者生於庶木根拔生程若(根拔草先也)程若
生玄玉玄玉生醴泉醴泉生皇辜皇辜生庶草凡根拔
草者生於庶草海閭生屈龍(海閭浮草之先也)屈龍生容華容
華生蔈蔈生萍藻萍藻生浮草凡浮生不根拔者生於
萍藻(淮南子)
凡草生而初達謂之&KR0034;江淮陳之内謂之蔑青齊兗冀
之間謂之葼燕之北鄙朝鮮洌水之間謂之茦故傳曰
慈母之怒子也雖折葼笞之其惠存焉(方言)
薙氏(主除草者)掌殺草(草害稼穡故殺之)春始生而萌之(春生氣始達故萌之)
(而弗治也)夏日至而夷之(夷平也謂迫地而刈之也夏至一隂生故可以夷之也)秋繩
而芟之(含實曰繩芟其繩則不成熟矣)冬日至而耜之(冬至一陽生則用耒耜以去根)
(也)若欲其化也(欲化為土)則以水火變之(以火而燒其芟夷之本末又從而加)
(之以水也)掌凡殺草之政令(周禮)
柞氏(主除木者)掌攻草木及林麓(攻治也積木曰林山足曰麓)夏日至令
刊陽木而火之(刊謂斫去其皮也山南曰陽陽木以至陽之日刊而火之)冬日至令
剝隂木而水之(剝亦刊也山北曰隂隂木以至隂之日剝而水之則陽木隂木皆不復生矣)
若欲其化也(欲其化而為土)則春秋變其水火(則隂木至春又從而火之陽木)
(至秋又從而水之則無萌蘖之生矣)凡攻木者掌其政令(凡治木者皆冇政以正之令以)
(命之上)
木有松柏橿檀之倫百八十餘種草有芝英萍實靈沼
黃精白符竹翣戒火長生不死者萬數(列仙傳序)
䔌蘇白䓘也茈藄蕨也&KR0034;&KR0034;也王白萯也蒩蕺也藜蘆
&KR0034;&KR0034;也菗蒢地榆也莪蒿䕲蒿也蕳蘭也蘱&KR0034;&KR0034;也廉
薑葰也草蒿青蒿也&KR0008;乳苦杞也游冬苦菜也桼姑艾
但鹿何澤&KR0008;也荲羊蹏也牛荎牛䣛也□耳馬莧也卬
昌陽菖蒲也攣夷芍藥也菥蓂馬辛也&KR2783;蔀魚薺也狗
薺大室&KR1047;也藡萑也會及五味也山蘄當歸也芪母兒
踵東根也郝蟬也蔘也飛廉屚蘆也伏豬木禾也貝父
藥實也王連蕀苑遠志也其上謂之小草黃良大黃也
䒲葿黃文内虛黃芩也因塵馬先蛇㮚馬麻蛇床也葽
莠也常蓼馬尾蔏&KR0034;也鬼桃銚弋羊桃也虎蘭澤蘭也
褱續斷也地髓地黃也薰草蕙草也茯神茯苓也茈葳
陵苕蘧麥也女蘿松蘿也陵澤甘遂也馬唐馬飯也山
薑&KR1637;也地血茹蘆蒨也兔韭兔絲也地筋枸杞也地毛
莎隋也美丹甘草也苦萃款凍也黃精龍銜也細條少
辛細辛也菝挈狗脊也䔖芰薢苟也&KR0034;明羊角也苓耳
葹常枲胡枲枲耳也雞狗獳哺公也羊蹢躅英光也堇
藋也茟藜也寄屏寄生也犂如桔梗也白&KR1637;牡丹也龍
木龍須也&KR0034;莖澤&KR0034;也顛棘女木也陵遊龍膽也鹿腸
玄參也地精人葠也苦心沙參也其蒿青蓑也飛芝烏
毒也楚蘅杜蘅也葃菇水芋烏芋也龍沙麻黃也無心
鼠耳也女腸女宛也天豆雲實也䕯䓑也竺竹也其表
曰笢其裏曰本䈓□&KR0034;&KR3173;桃支也□䉋䉅也菌薰也其
葉謂之蕙蕖芽也其莖謂之&KR0034;䖂茆鳬葵也菎&KR0034;也荆
葵荍也䒢蓂也苞䕆也水苜□也屈居盧茹也□菝萲
□也&KR2995;子菜也山茝□香藁本也貫節貫衆也□起實
□㠯也女青烏葛也巴尗巴豆也烏□廉也燕薁蘡舌
也茈䓞茈草也䓈芡雞頭也周麻也土瓜茐也藈菇□
&KR1365;王瓜也王廷&KR1538;藇署預也&KR3571;山蜀桼也藟藤也石髮
石衣也采䆃&KR2292;也秆䅝稭槀也黍穰謂之䅀稻穰謂之
稈稷穰謂之䅳麻黃莖狗骨也白芷其葉謂之葯公蕡
穰葇䔭□荏蘇也秈稉也秫稬也□□䅭䅣穄也黂麻
也大荳尗也小荳荅也豍豆豌豆䝀豆也胡豆䜶&KR2941;也
大麥麰也小麥麳也䔑&KR3713;茅穗也蒲穗謂之蓴箘簬䈯
䈛笴簫&KR2035;箭也□奚毒附子也一歲為萴子二歲為烏
喙三歲為附子四歲為烏頭五歲為天雄□葩菁蘂花
華也□杜䕧茇荄株□也䔺蔕也萌芽甾夢□也蘇菜
芬莽蔖毛草也草藂生為薄蓍耆也益母充蔚也菅茅
也粢黍稻其&KR2292;謂之禾豆角謂之莢其葉謂之藿英葯
蒻也菡萏芙蓉也韭□蕎其華謂之菁蘬葵也藿梁木
稷也□藸&KR0034;也蓊薹也萖藺也菰蔣也其米謂之胡葒
龍&KR0034;馬蓼也&KR0034;□也繁母蒡葧也菈&KR2776;蘆蒰也蘴蕘蕪
精也匏瓠也冬瓜□也水芝瓜也其子謂之㼓龍蹏虎
掌羊骹兔頭桂支蜜筩㼔□貍頭白㼐無餘縑瓜屬也
狗蝨鉅&KR0008;弘胡麻也芬蒩水蘇也當道馬舄也□菌□
生也徐長卿鬼督郵也附支蓪草也鬼□神□也&KR0034;盆
陸英苺也海蘿海藻也地葵地膚也狼毒也&KR0034;苹蘭𦿆
也茛鉤吻也昔邪烏韭也在屋曰昔邪在墻曰垣衣馬
□荔也水衣菭也夌菜藻也蘘荷蓴苴也藨鹿藿也鳶
尾鳥蓮射干也木實酸木狐桃也烏□葍也白苙&KR0034;薋
也馬帚屈馬第也&KR0034;蒲莞也矜禽也楚荆也壯荆曼荆
也榖楮也栝柏也道梓松也杇棗檡栟櫚椶也楉榴柰
也枺&KR0008;也含桃櫻桃也山李崔其□也&KR0008;榝欓越&KR0008;茱
萸也桗株也棿支也枚&KR1654;條也梢校棷柴也&KR0034;薪也笳
枳又枝股也柯莖也&KR0034;幹也肄枿也橏㭺&KR0034;㮏也&KR0034;蘀
落也木藂生曰榛樝楟梨也亲㮚也&KR0008;柔也柚棒也檉
□也杆柘也杜仲曼榆也重皮厚朴也木蘭桂欄也益
智龍眼也山榆母佑也柘榆梗榆也梔子㮁桃也宛童
寄生槝也秀龍巢也下支謂之㯅㯕(廣雅)
君乘木而王其政昇平則福草生(禮斗威儀)
朱草日生一葉至十五日生十五葉十六日一葉落終
而復始(大戴明堂篇)
王者德至於地則華苹感(雙蓮為苹圖援神契祥瑞)
莧葅可以剖鼈朱草可以剖人(化書)
恒山有太玄泉神草十九種服之可以度世(五嶽圖)
蓮花一名玉環(三餘帖)
昭帝穿淋池廣千步中植分枝荷一莖四葉狀如駢蓋
日照則葉低蔭根莖若葵之衞足名曰低光荷實如圓
珠可以飾佩花葉葳萎芬馥之氣徹十餘里食之令人
口氣常香益脉理病宫人貴之每遊宴出入必皆含嚼
或翦以為衣或折以蔽日以為戲弄楚辭所謂折芰荷
以為衣意在斯也亦有倒生菱莖如亂絲一花千葉根
浮水上實沉泥中名紫泥食之不老帝時命水嬉遊宴
永日土人進一豆槽帝曰桂楫松舟其猶重樸況乎此
槽可得而乘也乃命以文梓為船木蘭為拖刻飛鸞翔
鷁飾於船首隨風輕漾畢景忘歸乃至通夜使宫人歌
曰秋素景兮泛洪波揮纖手兮折芰荷涼風淒淒揚棹
歌雲光開曙月低河萬歲為樂豈云多帝乃大悦起商
臺於池上及乎末歲進諫者多遂省薄遊幸堙毁池臺
鸞舟芰荷隨時廢滅今臺無遺址溝池已平(拾遺記)
靈帝遊於西園起裸遊館千間采綠苔而被階引渠水
以繞砌周流澄澈乘船以遊漾使宫人乘之選玉色輕
體以執篙檝搖漾於渠中其水清澄以盛暑之時使舟
覆没視宫人玉色者又奏招商之歌以来涼風也歌曰
涼風起兮日照渠青荷晝偃葉夜舒惟日不足樂有餘
清絲流管歌玉鳬千年萬歲喜難踰池中植蓮大如蓋
長一丈南國所獻其葉夜舒晝卷一莖有四蓮叢生名
曰夜舒荷亦云月出則舒也故曰望舒荷(上)
滄州金蓮花研之如泥綵繪與真金無異(杜陽編)
西晉長興年中長沙城河陸地生青蓮兩朵官司掘得
一瓦棺開見一僧形貌儼然其花從舌根頂顱出生父
老曰昔有一僧誦法華經萬餘部臨終葬以瓦棺今寺
名瓦棺寺(搜神記)
王敦在武昌帳下儀仗生蓮花五六日而落(上)
右軍日以文翰山水自娛常為臨川内史置宅於城東
臨迴溪據層阜時時與賓客遊從温州城外百里皆荷
花公乞守其地庭列五馬繡鞍金勒每出遊即控之從
南門登舟賞荷花人望之如神仙
後主武平中特進侍中崔季舒宅中池内蓮莖皆作胡
人面仍著鮮卑帽俄而季舒見殺(北齊書)
和訶條國在大海之中有大山山有石井井中生千葉
白蓮花井邊青石上有四佛足跡合有八跡月六齋日
彌勒菩薩與諸天神禮佛跡竟便飛去(支僧載外國事)
蘭一名媚世(退居錄)
蘭為百草之長葵為百蔬之王(玄覽)
帝堯世有金道華種蘭(路史)
都梁縣有小山山有淳水既清且淺其中悉生蘭草綠
葉紫莖芳風藻谷蘭馨遠馥俗謂蘭為都梁山因以號
縣受名焉(盛弘之荆州記)
菊有五美焉黃花高懸準天極也純黃不雜后土色也
早植晩登君子德也冒霜吐穎象勁直也杯中輕體神
仙食也(鍾會賦)
酈縣菊花水太尉胡廣久患風羸恒汲飲此水後疾遂
瘳年近百歲(盛弘之荆州記)
榮陽郡西有靈源山其澗生靈芝石菌巖有紫菊(王韶之神)
(境記)
康風子服甘菊花柏實散得仙(神仙傳)
日精一名更生一名隂成一名朱嬴一名女節(本草)
葶藶死於盛夏款冬花於嚴寒(董子)
將離贈勺藥勺藥一名可離相招贈文無文無一名當
歸欲忘人之憂贈丹棘丹棘一名忘憂欲蠲人之忿贈
青裳青裳一名合歡(古今注)
按仙方中自有合離草一名獨搖一名離母所以為之
合離離母者小草為物下根如芋魁有遊子十二枚周
環之去大魁數尺雖相須而實不連但以氣相屬耳如
兔絲之草下有伏兔之根無此兔在下則絲不得生於
上然實不屬也(抱朴子)
玉衡星散為菖蒲遠雅頌著倡優則玉衡不明菖蒲冠
環(運斗樞)
聖王之世功濟天下者堯也天星降精於庭為韭感而
為菖蒲焉(典術)
梁武帝母張氏見菖蒲生花傍人皆不見吞之已而生
帝(梁書)
孝文帝南巡至新野臨潭水而見菖蒲花乃歌曰兩菖
蒲新野樂遂為建兩菖蒲寺以美之(後魏典略)
宣山中菖蒲一寸二十節堅芬之極(羅浮山記)
芙蓉一名水芝丹一名澤芝一名水花(古今注)
漢昭帝遊柳池有芙蓉紫色大如斗花葉柔甘可食芬
氣聞於十里之内(洞冥記)
宋元嘉六年賈道子行荆上明見芙蓉方發聊取還家
聞華有聲怪尋得一舍利白如真珠焰照梁棟(太平御覽)
梁元帝竹林堂中多種薔薇康家四出薔薇白馬寺黑
薔薇長沙千葉薔薇多品彙並以長格校其上使花葉
相連其下有十間花屋仰而望之則枝葉交暎迫而察
之則芬芳襲人(寰宇記)
萱草一名紫萱吳中書生呼為療愁花(述異記)
芡一名鴈頭(古今注)
鳬伯子常遊翠水之涯采菱而食之(洞冥記)
萬蓮葉如鳥翅一名鳥羽一名鳳翼花大者其色多紅
綠紅者紫點綠者紺點俗呼為仙人花一名連纈花(古今)
(注)
茱萸别名秋子(上)
有以茱萸令郭璞射之璞曰子如赤鈴玄珠案文言是
茱萸(洞林)
露葵蔡朗父名純因名蓴菜曰露葵
小豆花名腐婢
和氣旁薄隂陽得理則配玄榮於堂配玄即今水僊也
(三餘帖)
青膚苔也
苔謂之澤葵又名重錢南人呼為垢草(述異記)
垣衣一名昔邪在屋上曰屋遊石上謂之陟釐(本草)
萍大者名蘋一名水白一名水簾(上)
浮萍一名䓑無根而浮江東謂之薸浮於水一夕生九
子故名九子萍
長揚水側生異花路人欲摘者皆當先請不敢扳取(水經注)
樂遊苑自生玫瑰樹樹下多苜蓿苜蓿一名懷風時人
或謂之光風風在其間常蕭蕭然日照其花有光采故
名苜蓿為懷風茂陵人謂之連枝草(西京雜記)
太液池邊皆是雕胡紫蘀綠節之類菰之有米者長安
人謂為雕胡葭蘆之未解葉者謂之紫蘀菰之有首者
謂之綠節其間鳬雛雁子布滿充積又多紫龜綠龞(上)
永陽縣有山壁立千仞巖上有石室路古名為神農窟
窟前百藥叢茂莫不畢備又别有異藤花形似菱菜朝
紫中綠晡黃暮青夜赤五色迭耀(異苑)
懸腸草一名思子蔓南中呼為離别草(述異記)
太原晉陽以北生屏風草
桂林有睡草見之則令人睡一名醉草亦呼懶婦蒧出
南海也(述異記)
寡草特生而不叢
紫述香一名紅蘭香一名金桂香亦名射香草出蒼梧
桂林上郡界今吳中有射香草色似紅藍而甚芳香(並上)
鴻薈薤之異名
佷山縣山下有石牀傍生野薤人往乞者神許則風吹
制其分齊隨偃而翦不得過越(荆山圖)
鄭玄教學處有草如薤而細俗謂康成書帶(三齊記)
老君之御者徐甲少賃於老君後隨老君出關飯青牛
於野老君欲試之乃以吉祥草化為一美女行至牧牛
之所輒以言戲甲甲惑之(真仙通鑑)
桃朱術取子帶之令婦人為夫所愛生園中細如芹花
紫子作角以鏡向傍敲之則子自發五月五日收之也
(華夷考)
苾芻氏西天草名體性柔軟引蔓旁布馨香遠聞能療
疾不背日光喻出家人(要覽)
霸薰香草名(范子計然)
夫須莎也可為蓑笠(詩疏)
藟似葛之草一名巨荒(樛木註)
鬲城東南有蒲臺秦始皇東遊海上於臺下蟠蒲繫馬
至今蒲歲生縈委若有繫狀似水楊可為箭(三齊記)
十一月采㫄勃㫄勃白蒿也白菟食之壽八百年(神仙服食)
(經)
櫻珠八月之果似桑椹而紅江南俗名水瞢淮上俗名
拍判即覆盆子也
舜草今之孝草也
威蕤草一名麗草又呼為女草江浙中呼娃草
那悉茗茉莉花皆胡人自西國移植扵南海陸賈南越
行紀云南越之境五穀無味百花不香此二花特芳香
者緣自胡國移来不隨水土而變與夫橘化為枳異矣
(草木狀)
火燔野草車轢所致火所不燔俗或喜之名曰幸草(王符)
(潛夫論)
杜芳藤形不能自立根本緣繞他木作房藤連結如羅
網相罥然後皮理連合鬱茂成樹(異物志)
博士芋蔓生根如鵝鴨卵(風土記)
江淹去故鄉賦北風㭊兮綘花落流水散兮翠筑疎翠
筑草名
尹伯竒採楟花以為食楟花山梨也山梨今名棠梨其
花春開採之日乾瀹之可充蔬(孝子傳)
侯騷蔓生子如雞卵大既甘且冷輕身消酒又名簡子
籐(齊民要術)
紫藤葉細長莖如竹根極堅實重重有皮花白子黑置
酒中歷二三十年亦不腐敗其莖截置烟炱中經時成
紫香可以降神
榼藤依樹蔓生如通草藤也其子紫黑色一名象豆三
年方熟其殼貯藥歷年不壞生南海解諸藥毒
蕳子藤生緣樹木正月二月花色四月五月熟實如梨
赤如雄雞冠核如魚鱗取生食之淡泊甘苦出交趾合
浦
野聚藤緣樹木三月花色仍連著實五六月熟子大如
羹甌里民煮食其味甜酢出蒼梧椒藤生金封山鳥滸
人往往賣之其色赤又云似草芝出興古(並上)
葭蒲藤類蔓延他樹以自長養子如蓮菆著枝葛間一
日作扶相連實外有殼裏又無核剝而食之煮而曝之
甜美食之不饑(異物志)
種藤附樹作根軟弱須緣樹而作上下條此藤纏樹樹
死且有惡汁尤令速死也藤緣樹成若木自然大者或
至十五圍
萪藤圍數寸重於竹可以杖篾以縛船及以為席勝竹
也(並上)
含水藤破之得水行者資以止渴(交州記)
莉如栟櫚葉疏外皮青多棘刺高五六丈者如五六寸
竹小者如筆管竹破其外青皮得白心即萪藤類有十
許種續斷草藤也一曰諾藤一曰水藤山行渴則斷取
汁飲之治人體有損絶沐則長髮去地一丈斷之輒便
生根至地永不死(廣州記)
東風華葉似落娠婦莖紫宜肥肉作羹味如酪香氣作
馬藺(廣州記)
雞侯菜似艾三月乃生宜雞羹故名之(並上)
符堅將欲南伐夢滿城出菜又地東南傾其占曰菜多
難為醬也東南傾江左不得平也(夢書)
新野趙貞家園中種葱忽一日盡縮入地後經歲餘貞
之兄弟相次分散(搜神記)
雍菜生水中可以為菹也(廣州記)
冬風菜陸生宜配肉作羹也(上)
&KR2995;子生可食(廣志)
三薕似翦羽長三四寸皮肥細緗色以蜜藏之味甜酸
可以為酒啖出交州正月中熟(上)
爾雅云菉玉芻郭景純云菉蓐今呼鴟脚沙
爾雅云出隧蘧蔬(音氍&KR0008;)郭璞註云蘧蔬似土菌生菰草
中今江東噉之甜滑
爾雅曰鉤芙郭璞註云大如拇指中空莖頭有臺似薊
初生可食
爾雅曰茿萹蓄郭璞註云似小䔧赤莖節好生道傍可
食又殺蟲
爾雅曰須薞蕪郭璞註云薞蕪似羊蹄葉細味酢可食
爾雅曰蒡隠荵郭璞註云似蘇有毛今江東呼為隠荵
藏以為菹亦可瀹食
爾雅曰藨藨郭璞註云藨即莓也江東呼藨莓子似覆
盆而大赤酢甜可啖
爾雅曰藄月爾郭璞註云即紫藄也似蕨可食詩曰藄
萊也葉狹長二尺食之微苦即今英萊也詩曰彼汾沮
洳言采其英(一本作莫)
爾雅曰荍蚍衃郭璞註云似葵紫色詩義疏曰一名芘
芣花紫綠色可食似蕪菁微苦陳詩曰視爾如荍
爾雅曰&KR0034;蒘竊衣孫炎云似芹江河間食之實如麥兩
兩相合有毛著人衣其花著人衣故曰竊衣
爾雅曰莃菟葵郭璞註云頗似葵而小葉狀如䔧有毛
汋啖之滑
爾雅曰蔨鹿靃其實莥郭璞註云今鹿豆也葉似大豆
而香蔓延生
詩云言采其遂毛云惡菜也詩義疏曰今羊蹄似蘆菔
莖赤煮為茹滑而不美多噉令人下痢幽陽謂之遂一
名蓚
荲(六丑反)草似冬藍蒸食之酢(字林)
䓴(而兖反)木耳也案木耳煮而細切之和以薑橘可為菹
滑美(齊民要術)
莓(亡代反)草實亦可食
荁(音丸)乾堇也(並上)
䔮草生水中其花可食(字林)
穀菜生水中(上)
蔊菜味辛(蔊音罕)䔇菜吕氏春秋曰菜之美者有雲夢之
䔇(䔇胡對反)荶菜似蒜生水中芹菜似蒿也菹菜紫色有藤
&KR0034;菜葉似竹生水旁繤菜似蕨䔾菜似蕨生水中蕨菜
虌也詩疏曰秦國謂之蕨齊魯謂之虌葟菜似蒜生水
邊䕭菜似䓠荃菜也一曰深草(䕭徐鹽反)蓶菜似烏韭而黃
(蓶音唯)䓠菜生水中大葉(齊民要術)
沈藤生子如齊甌正月華紫色仍連著實十月臘月熟
色赤生食之甜酢生交趾(南方草木狀)
&KR0008;藤生山中大小如苹蔓衍生人採取剝之以作眊
晉安平有越王餘筭菜長尺許白者似骨黑者如角古
云越王行海會於舟中作籌筭有餘者棄之於水生焉
合浦有菜名優殿以豆醬茹食之甚香美可食(並上)
龍鬚菜出菜州繁生海中石上莖如繒長僅尺許色始
青居人取之沃於水乃白又名繒菜人頗珍之又司空
山南洗藥池齊張巴山浴丹之所中有龍鬚菜味甘可
食日未出浮生水面日出則沒於水中人潔心以往則
隨採可得若渾以葷腥苦澁不下咽(彙苑)
番禺有菜四葉相對夜合晝開名合歡菜(上)
朱提郡有堂狼山山多毒草盛夏之月飛鳥過之不能
得去(永昌郡傳)
鬼田在竹山縣有地二頃不生樹木惟有茆茨每歲清
明日祭而燎之預占十歲之豐歉草盡而豐(湖廣志)
遼東有襄平山多饒鬼目之菜生而有神虎龍蛇大魚
守之雲氣覆之食之令人不饑(榮氏注曰鬼目菜形似魚守芝草常有氣如龍)
(虎蛇魚之狀遁甲開山圖)
光和七年陳留濟陽長垣濟隂東郡冤句離狐界中路
邊生草悉作人狀操持弓弩牛馬龍蛇鳥獸之形黑白
各如其色羽毛頭目足翅皆備非但彷彿像之尤純舊
說曰此草妖也是歲有黃巾賊起漢遂微弱(搜神記)
吳孫亮五鳳元年六月交趾稗草化為稻昔三苗將亡
五穀變種此草妖也其後亮廢(上)
咸寧四年立芳蔬圃於金墉城東多種異菜有菜名曰
芸薇類有三種紫色者最繁味辛其根爛漫春夏葉密
秋蘂冬馥其實若珠五色隨時而盛一名芸芝其色紫
為上蔬其味辛色黃為中蔬其味甘色青者為下蔬其
味鹹常以三蔬充御膳其葉可以藉飲食以供宗廟祭
祀亦止人饑渴宫人採帶其莖香氣歷日不歇(拾遺記)
懷帝末民間園圃皆生蒿棘狐兔遊聚至元熙元年太
史令高堂忠奏熒惑犯紫薇若不早避當無洛陽乃詔
内外四方及京邑諸宫觀林衞之内及民間園囿皆植
紫薇以為厭勝至劉石姚苻之末此蒿棘不除自絶也
(晉書木以下)
木者陽精生於隂故水者木之母也木之為言觸氣動
躍也其字八推十為木八者隂合十者陽數(元命苞)
木名三時草命一歲若椿从春楸从秋榎从夏所謂木
名三時芓从子蔩从寅茆从卯莤从酉荄从亥艼从丁
茂从戊芑从已莘从辛葵从癸之類命以一歲支幹故
曰草命一歲(董子木以下諸)
山中樹能語者非樹語也其精名曰雲陽(抱朴子日又山中午稱)
(仙人者老樹也)
一使者率白犬野人問居何地曰居偃蓋山隨至古松
而歿松形果如偃蓋使者乃松精犬乃茯苓(金陵記)
今人稱泰山五大夫俱云五松樹而不知始皇上泰山
封祀風雨暴至休於松樹下遂封其樹為五大夫五大
夫秦官名第九爵也(枕譚)
天陵偃蓋之松大谷倒生之柏凡此諸木皆與天齊其
長與地齊其久(抱朴子)
千歲松樹四邊枝起上杪不長望而視之有如偃蓋其
中有物或如青牛或如青羊或如青犬或如青人皆壽
千歲(上)
松有兩鬛三鬛五鬛者言如馬鬛形(名山記)
按老子玉策松脂入地千年變為茯苓千年變為琥珀
千年變為石膽石膽千年變為威喜(抱朴子)
白鹿真松青牛文梓(枯樹賦)
柏曰蒼官(園林記)
有青桐赤桐白桐宜琴瑟今雲南牂牁人績以為布(詩義)
(疏)
虞氏縣有盧君古塜塜旁柏二株枝條蔭茂二百餘畝
樹文隠起皆如龜甲根勁如銅石
梧桐斷角馬髦截玉(淮南子)
王者任用賢良則梧桐生於東廂(瑞應圖)
桐君采藥於桐廬縣山結廬於桐下人問其姓名自號
桐君
惠紹將於東石室自焚臨終謂同學曰吾燒身處當生
梧桐其後三日果生焉(高僧傳)
何敬叔少奉佛法作一檀像未有木先夢一沙門衲衣
杖錫来云縣後何家桐甚惜苦求庶可得如夢求之果
獲(夢雋)
句章吳平州門前忽生一株青桐樹上有歌謠之聲平
惡而砍殺平隨軍北虜首尾三載死桐歘自還立於故
樹根上聞聲樹顛空中歌云死樹今再青吳平尋當歸
適聞殺此樹已復有光輝
嵩山嵩陽觀東古柏五株積翠婆娑可愛中有一株尤
大一石刻曰漢武帝封大將軍(少林集錄)
傅大士知梁運將盡救愍兵灾乃然臂為炬冀禳来禍
山有古松傅大士曾於松間願度衆生以斧為誓至今
松木斧痕猶在其飼虎之餘飯棄擲林間化而為石青
白錯雜可作數珠謂之飯石至今長存(大士傳)
秦始皇時終南山有梓樹大數百圍蔭宫中始皇惡之
興兵伐之天輒大風雨飛沙石人皆疾走至夜瘡皆合
有一人中風雨傷寒不能去留宿夜聞有鬼來問樹言
秦王凶暴相伐得不困耶樹曰來即作風雨其奈我何
又曰秦王使三百人被頭以赤絲繞樹伐汝得無敗乎
樹寞然無聲病人報秦王案言伐之樹斷中有一青牛
出逐之走入河於是秦王立旄頭騎(玄中記)
桂一名止唾(吳氏本草)
君乘金而王其政訟平芳桂常生(禮斗威儀)
闇河之北有紫桂成林其實如棗羣仙餌焉故韓終采
藥詩云闇河之桂實大如棗得而食之後天而死(拾遺記)
羅浮山頂有桂山海經所謂賁禺之桂(羅浮山記)
元鳳二年於琳池之南起桂臺以望遠氣有一連理桂
樹上枝跨於渠水下枝隔岸而南生與上枝同一株(拾遺)
(記)
謝康樂集言竹間水際多牡丹
張公嘗言北齊楊子華畫牡丹極分明則知北齊有牡
丹矣(古今注)
煬帝闢地二百里為西苑詔天下進花卉易州進二十
種牡丹有頳紅鞓紅飛来紅袁家紅醉妃紅雲紅天外
紅一拂黃軟條黃延安黃先春紅顫風嬌等名(海記)
桑木者箕星之精神木也蟲食葉為文章人食之老翁
為小童(典術)
神農耕桑得利究年受福(孝經援神契)
伊尹母孕行汲水化為枯松其夫尋至水濱見桑空中
有兒乃收養之(書大傳)
按春秋孔演圖孔子亦生於空桑
惜烏先生避世於芒尚山其子居焉化民食桑三十七
年以絲自裹九年生翼九年而死其桑長千仞蓋蠶類
也去瑯琊二萬六千里(括地圖)
南方赤帝女學道得仙居高陽崿山桑樹上正月一日
銜柴作巢至十五日成或作白鵲或作女人赤帝見之
悲慟誘之不得以火焚之女即昇天因名帝女桑(廣異記)
孝懷帝永嘉二年冬項縣桑樹有聲如解材人謂之桑
樹哭按劉向說桑者喪也又為哭聲不祥之甚(晉書)
張華所封壯武郡有桑化為柏識者以為不祥(上)
楊圓葉弱帶一曰高飛一名獨搖(古今注)
大業中帝開汴渠兩隄上栽垂柳詔民間有柳一株賞
一縑百姓競獻之又令親種帝自種一株羣臣次第種
方及百姓時有童謠云天子先栽然後百姓栽(開河記)
大業九年煬帝將再幸江都有迷樓宫人夜歌云河南
楊柳樹河北李桃榮楊花飛去去何處李花結果自然
成帝披衣起聽召宫人問之孰使汝歌也汝自為之耶
宫女曰臣有弟在民間曰道途兒童多唱此帝默然久
之曰天啓之也因索酒自為歌曰宫木隂濃燕子飛興
衰自古漫成悲他日迷樓更好景宫中吐艷變紅輝後
帝幸江都唐帝起兵入京焚迷樓火經月不滅
柠(一作楮)木之實之赤者餌之一年老者還少令人徹視
見鬼昔道士梁須年七十乃服之轉更少至年百四十
歲能夜書行及奔馬後入青龍山去(抱朴子)
杉一名披煔合浦東二百里有杉一樹漢安帝永初五
年春葉落隨風飄入洛陽城其葉大常杉數十倍術士
廉盛曰合浦東杉葉也此休徵當出王者帝遣使驗之
信然(草木狀)
槐榆與橘柚合為兄弟有苗與三危同為一家(淮南子)
棗雞口槐兔目桑鼃眼榆負瘤雜木鼠耳
晉陵都城北角有槐木一日之間三榮三悴
侯白嘗與楊素並馬言話路傍有槐樹顦顇死素乃曰
侯秀才理道過人能令此樹活否曰能素云何計得活
曰取槐樹子於樹枝上懸著即當自活素云因何得活
答曰可不聞論語云子在回(關中人槐回同音)何敢死素大笑
(廣記)
交趾定安縣有木綿樹高丈餘實如酒杯口有綿如蠶
之綿也又可作布名曰白緤一名毛布又云交趾有欀
木其皮中有如白米屑者乾擣之以水淋之似麵可作
餅(吳錄)
合歡似梧桐枝葉互相結風來解使人不忿嵇康種之
於舍前(古今注)
日給之花似柰柰實而日給虛虛偽之與真實相似也
(杜恕篤論)
顧渚山有&KR2830;(汝耿反)子樹其木如玉色渚人採之以為杖
(述異記)
辰州嵩溪有丹青樹枝葉直上籠雲下無枝條上有五
色葉圓如華蓋故號丹青樹俗謂之五采樹今在辰州
辰陽縣(上)
楓香樹似白楊葉圓而岐分有脂而香其子大如鴨卵
二月花發乃著實八九月熟曝乾可燒惟九真郡有之
(南方草木狀)
榕樹南海桂林多植之葉如木麻實如冬青樹幹拳曲
是不可以為器也其本稜理而深是不可以為材也燒
之無焰是不可以為薪也以其不材故能久而無傷其
蔭十畮故人以為息焉而又枝條既繁葉又茂細軟條
如藤垂下漸漸及地藤梢入地便生根節或一大株有
根四五處而横枝及隣樹即連理南人以為常不謂之
瑞木(上)
日御北至夏德南宣王蒸榮心氣動上玄謂之珍樹含
艷丹閑(王蒸木槿也王延之贊)
木槿夕死朝榮士亦不長貧也(東方朔與丞相公孫弘書)
程雅問櫨木名曰無患何也答曰昔有神巫曰寶眊能
以符效百鬼得鬼則以此木為棒棒殺之世人競取此
為器以厭却邪魅故號曰無患(古今注)
五嶺楓木歲久生癭遇雷雨暗長三五尺謂之楓人取
之作術有通神之驗取之不以法則化而去之不可得
(南方草木狀)
有樹名獨根分為二枝其東向一枝是木威樹南向一
枝是橄欖樹(金樓子)
椶櫚一名鬛葵(丹鉛錄)
檕迷駮馬皆木也(詩疏)
人參千歲為小兒枸杞千歲為犬子楓脂千歲為琥珀
(玄覽)
模木生周公塜上其葉春青夏赤秋白冬黑以色得其
正也楷木生孔子塜上其餘枝疎而不屈以質得其直
也(淮南王草木譜)
曲阜縣南十里有孔子春秋臺曲阜古城有顔回墓墓
上石楠縣樹二株可三四十圍士人云顔回手植(述異記)
孔子冡塋中樹數百皆異種魯人世世無能名者人傳
言孔子弟子異國人持其國樹来種之故有柞枌雒離
女貞五味㫋檀之樹(皇覽冡記)
古有神婦負土欲塞谷繩絶墜負柙木因成二樹其大
數圍(秦州記)
文種曰吳王好起宫室用工不輟王選名山神木奉而
獻之越王乃使木工三千餘人入山伐木一年作工思
歸皆有怨望之心而歌木客之吟一夜天生神木一雙
大二十圍長五十尋陽為文梓隂為楩楠巧工施校制
以規繩雕治圓轉刻削磨礱分以丹青錯畫文章嬰以
白璧鏤以黃金狀類龍蛇文彩生光乃使大夫種獻之
於吳王曰東海役臣孤勾踐使臣種敢因下吏聞於左
右賴大王之力竊為小殿有餘材謹再拜獻之吳王大
悦(吳越春秋)
戰國時諸侯苦秦之難有民從征伐秦不返其妻思之
而卒既葬塜上生大枝葉皆向夫所在而傾因謂之相
思木(述異記)
昔有一人好道而不知求道之方唯朝夕拜跽向一枯
樹輒云乞長生如此二十八年不倦枯木一旦忽生花
花又有汁甜如蜜有人教令食之遂取此花及汁並食
之食訖即仙(獨異志)
徐孺子與郭林宗遊學同稚還家林宗庭有一樹欲伐
去之稚乃問其故林宗曰為宅之法方正如口口中有
木困字不祥也是以去之稚難林宗曰為宅之法方正
如口口中有人囚字豈可居之林宗默然無對(御覽)
桂陽太守江夏張遼叔高去鄢令家居買田田中有大
樹十餘圍扶疎蓋數畝地播不生穀遣客伐之六七血
出客驚怖歸具事白叔高大怒老樹汁出此何等血因
自嚴行復斫之血大流灑叔高使先斫其枝上有一空
處白頭公可長四五尺忽出往赴叔高高乃逆格之凡
殺四頭左右皆怖伏地而叔高恬如也徐熟視非人非
獸也遂伐其木其年應司空辟侍御史兖州刺史以二
千石之尊過鄉里薦祝祖考白日繡衣榮羨如此其禍
安居春秋國語曰木石之怪䕫魍魎物惡能害人乎(異苑)
李正字弘卿學道見東王公教之十七年後忽身死家
人埋之於武陵而塜上生花樹高七尺有人遇見此花
皆聰明盛文章(武陵上十仙傳)
邴原常行遼東得遺錢拾以繫樹枝此錢既不見取而
繫錢者多原問其故答曰謂之神樹原惡其由已而成
淫祀乃辨之里中遂斂其錢以為社供(别傳)
建安二十五年正月魏武在洛陽起建始殿伐濯龍樹
而血出又掘徙梨根傷而血出魏武惡之遂寢疾是月
崩(搜神記)
靈帝熹平中有樗樹暴長丈餘大一圍作胡人狀頭目
鬚髮皆具京房易傳曰王德衰下人將起則有木人之
狀(後漢書)
熹平中長安空樹中有人面生鬚(上)
無錫縣有四株茱萸樹相摎而生狀若連理先是郭景
純筮延陵蝘鼠遇臨之益曰後當復有妖樹生若瑞而
非辛螫之木也倘有此東西數百里必有作逆者及此
木生其後徐馥果作亂亦草妖也(晉書)
王梵志衞州黎陽人也黎陽城東十五里有王德祖當
隋文帝時家有林檎樹生癭大如斗經三年朽爛德祖
見之乃剖其皮遂見一孩兒抱胎而德祖收養之至七
歲能語曰誰人育我德祖具以實語之因名曰林木梵
天後改曰梵志曰王家育我可姓王也梵志乃作詩示
人甚有義旨(史遺)
昔有國王有一好樹高廣極大當生勝果香而甜美時
有一人来至王所王語之言此樹之上將生美果汝能
食不即答王言此樹高廣雖欲食之何由能得即便斷
樹望得其果既無所獲徒自勞苦後還欲竪樹已枯死
都無生理世間之人亦復如是如来法王有持戒樹修
諸功德不解方便反毁其禁如彼伐樹復欲還活都不
可得破戒之人亦復如是(百喻經)
昔迦毘羅國梵摩淨德長者園樹生耳如菌取而食之
隨取隨長迦那提婆尊者至其家長者問菌所自尊者
曰汝家曾供養一比丘道眼不明虛沾信施報為木菌
乃說偈曰入道不通理復身還信施汝年八十一此樹
不生耳長者年八十一樹果不生菌(法苑珠林)
廣博物志卷四十二
