廣博物志卷三十一
明董斯張撰
武功(論兵)
大昊之難七十戰而後濟黃帝之難五十二戰而後濟
少昊之難四十八戰而後濟昆吾之難五十戰而後濟
(路史)
有虞氏戒於中國欲民體其命也夏后氏誓於軍中欲
民先成其慮也殷誓於軍門之外欲民先意以待事也
周將交刃而誓之以致民志也夏后氏正其德也未用
兵之刃故其兵不雜殷義也始用兵之刃矣周力也盡
用兵之刃矣夏賞於朝貴善也殷戮於市威不善也周
賞於朝戮於市勸君子懼小人也(吳子)
武王問太公曰凡用兵為天陳地陳人陳奈何太公曰
日月星辰斗柄一左一右一向一背此謂天陳丘陵水
泉亦有前後左右之利此謂地陳用軍用馬用文用武
此謂人陳(太公六韜)
武王問太公曰音律之聲可以知三軍之消息勝負之
决乎太公曰深哉王之問也夫律管十二其要有五音
宮商角徵羽此真正聲也萬代不易五行之神道之常
也金木水火土各以其勝攻也古者三皇之世虚無之
情以制剛強無有文字皆有五行五行之道天地自然
六甲之分微妙之神其法以天清淨無隂雲風雨夜半
遣輕騎往至敵人之壘去九百步外徧持律管當耳大
呼驚之有聲應管其來甚微角聲應管當以白虎徵聲
應管當以玄武商聲應管當以朱雀羽聲應管當以勾
陳五管聲盡不應者宮也當以青龍此五行之符佐勝
之徵成敗之機武王曰善哉太公曰微妙之音皆有外
候武王曰何以知之太公曰敵人驚動則聽之聞枹鼓
之音者角也見火光者徵也聞金鐵矛戟之音者商也
聞人嘯呼之音者羽也寂寞無聞者宫也此五音者聲
色之符也(管子)
天子必以歲之孟秋賞軍師武人於朝簡練傑俊任用
有功命將選士以誅不義於是孟冬以級授軍司徒執
扑北面而誓之誓於社以習其事先期五日太史筮於
祖廟擇吉日齋戒告於郊社稷宗廟既筮則獻兆於天
子天子使有司以牲特告社告以所征之事而受命焉
舍奠於帝學以受成然後乃類於上帝柴於郊以出以
齊車遷廟之主及社主行大司馬職奉之無遷廟主則
以幣帛皮圭告於祖禰謂之主命亦載齊車凡行主皮
圭幣帛皆每舍奠焉而後就館主車止於中門之外外
門之内廟主居於道左社主居於道右其所經名山大
川皆祭告焉及至敵所將戰太史卜戰日卜右御先期
三日有司明以敵人罪狀告之史史定誓命戰日將帥
陳列車甲卒伍於軍門之前有司讀誥誓使周定三令
五申既畢遂禱戰祈克於上帝然後即敵將士戰全已
克敵史擇吉日復禡於所征之地柴於上帝祭社奠祖
以告克者不頓兵傷士也戰不克則不告也凡類禡皆
用甲丙戊庚壬之剛日有司簡功行賞不稽於時其用
命者則加爵受賜於祖奠之前其奔北犯令者則加刑
罰戮於社主之前然後鳴金振旅有司徧告捷於時所
有事之山川既至舍於國外三日齋以特牛親格於祖
禰然後入設奠以反主若主命則卒奠歛主埋之於廟
兩階間反社主如初迎之禮舍奠於帝學以訊馘告大
享於羣吏用備樂饗有功於祖廟舍爵策勲焉謂之飲
至天子親征之禮也(孔叢子)
古者大將受命而出則忘其國即戎師陣則忘其家故
天子命將出征親潔齋盛服設奠於祖以詔之大將先
入軍吏畢從皆北面再拜稽首而受天子當階南面命
授之節鉞大將受天子乃東向西面而揖之亦弗御也
然後告太社冢宰執蜃宜於社之右南面授大將大將
北面稽首再拜而受之承所頒賜於軍吏其出不類其
克不禡戰之所在有大山川則祈焉禱克於五帝捷則
報之振旅復命簡異功勤親告廟告社而後適朝禮也
將帥尚左士卒尚右出國先鋒入國後刃介胄在身執
銳在列雖君父不拜若不幸軍敗則驛騎赴告於載櫜
韔天子素服哭於庫門之外三日大夫素服哭於社亦
如之亡將失城則皆哭七日天子使使迎於軍命將帥
無請罪然後將帥結草自縛袒右肩而入盖喪禮也(並上)
凡國有難君自宫召將詔之曰社稷之命在將軍即今
國有難願請子將而應之將軍受命乃令祝史太卜齋
宿三日之太廟鑚靈龜卜吉日以受鼓旗君入廟門西
面而立將入廟門趨至堂下北面而立主親操鉞持頭
授將軍其柄曰從此上至天者將軍制之復操斧持頭
授將軍其柄曰從此下至淵者將軍制之將已受斧鉞
答曰國不可從外治也軍不可從中御也二心不可以
事君疑志不可以應敵臣既以受制於前矣鼓旗斧鉞
之威臣無還請願君亦以垂一言之命於臣也君若不
許臣不敢將君若許之臣辭而行乃爪鬋設明衣也鑿
門而出乘將軍車載旌旗斧鉞累若不勝其臨敵决戰
不顧必死無有二心(淮南子)
凡舉兵師以將為命命在通逹不守一術因能授職各
取所長隨時變化以為綱紀故將有股肱羽翼七十二
人以應天道備數如法審知命理殊能異技萬事畢矣
武王曰請問其目太公曰腹心一人主贊謀應卒揆天
消變總攬羣謀保全民命謀士五人主圖安危慮未萌
論行能明賞罰授官位决嫌疑定可否天文三人主司
星歷候風氣推時日考符驗校災異知天心去就之機
地利三人主軍行止形勢利害消息遠近險易水涸山
阻不失地利兵法九人主講論異同行事成敗簡練兵
器刺舉非法通糧四人主度飲食備蓄積通糧道致五
榖命三軍不困乏奮威四人主擇才力論兵革風馳電
掣不知所由伏鼓二人主伏旗鼓明耳目詭符印謬號
令闇忽往來出入若神股肱四人主任重持難修溝塹
治壁壘以備守禦通才二人主拾遺補過應對賓客論
議談語消患解結權士三人主行奇詭設殊異非人所
識行無窮之變耳目七人主往來聽言視變覽四方之
事軍中之情爪牙五人主揚威武激勵三軍使冒難攻
銳無所疑慮羽翼四人主揚名譽震遠方動四境以弱
敵心遊士八人主伺姦候變開闔人情觀敵之意以為
間諜術士二人主為譎詐依託鬼神以惑衆心方士三
人主百藥以治金瘡以痊萬病法算二人主會計三軍
營壘糧食財用出入(六韜)
夫師之行也有好鬭樂戰獨取強敵者聚為一徒名曰
報國之士有氣冠三軍才力勇捷者聚為一徒名曰突
寇之士有輕足善步走如奔馬者聚為一徒名曰搴旗
之士有騎射若飛發無不中者聚為一徒名曰争鋒之
士有射必中中必死者聚為一徒名曰飛馳之士有善
發強弩遠而必中者聚為一徒名曰摧鋒之士此六軍
之善士各因其能而用之(心書)
說禮樂而敦詩書先仁義而後智勇静若魚潜動若奔
獺有詞若懸流奇謀不測博聞廣見多藝多才此萬夫
之望可引為上賓有猛如熊虎捷若騰猨剛如鐵石利
若龍泉此一時之雄可引為中賓有多言或中薄技小
才此當人之能可引為下賓矣(上)
夫林戰之道晝廣旌旗夜多金鼓利用短兵巧於設伏
或攻於前或起於後叢戰之道利用劍楯將欲圖之先
度其路十里一場五里一應偃戢旌旗持嚴金鼓令賊
人無措手足谷戰之道巧於設伏利以勇鬭輕足之士
凌其高必死之士殿其後列強弩而衝之持短兵而繼
之彼不得前我不得往水戰之道利在舟楫練習士卒
以乘之多張旗幟以惑之嚴弓弩以中之持短兵以掉
之設堅柵以衛之順其流而擊之夜戰之道或潜師以
衝之以出其不意或多火鼓以亂其耳目馳而攻之可
以勝矣(吳子)
黃帝八陣法車箱洞當金也車工中黃土也鳥雲鳥翔
火也折衝木也龍騰郤月水也雁行鵝鸛天也車輸地
也飛翼浮䖧巽也八陣古有漢以十月會營土為八陣
是也世以為出諸葛亮不然孔明八陣本一陣也盖出黃
帝丘井之法井分四道正家處之陣分八面大將軍處
其中而握奇焉一軍萬二千五百人八千七百五十為
正陣三千七百五十為竒兵陣間容陣隊間容隊
春為牝陣弓為前行夏為方陣戟為前行季夏圓陣牙
為前行秋為牡陣劔為前行冬為伏陣楯為前行是為
五陣(周書)
使商人為前兵者象白虎陣使羽人為前兵者象玄武
陣使徵人為前兵者象朱雀陣使角人為前兵者象青
龍陣(黃石公記)
彼以直陣來者我以方陣應之方來銳應之銳來曲應
之曲來圓應之圓來直應之直木方金銳火曲水圓土
也各以能克者應勝之(上)
神農以石為兵黃帝以玉為兵蚩尤以銅鐵為兵揮於
作弓夷牟作矢湯築五庫藏五兵
武王問太公曰王者舉兵三軍器用攻守之具科品衆
寡豈有法乎太公曰凡用兵之大數將甲士萬人法用
武衛大扶胥三十六乘材士強弩矛戟為翼一車二十
四人推之以八尺車輪車上立旗鼓兵法謂之震駭䧟
堅陳敗強敵(用兵之大數將帶甲之士萬人其法用武衛大扶胥三十六乘扶胥車之别名也材)
(勇之士持強弩矛戟為羽翼每一車用二十四人推之用八尺車輪車之上立旗與鼓兵法又謂之震駭用以)
(䧟堅陳敗強敵也)武翼大櫓矛戟(武翼大櫓車上之蔽也置矛戟於車上備擊刺)扶胥
七十二具材士強弩矛戟為翼以五尺車輪絞車連弩
自副䧟堅陳敗強敵提翼小櫓扶胥一百四十具絞車
連弩自副以鹿車輪䧟堅陳敗強敵(提翼小櫓亦車上之蔽)大黃
參連弩大扶胥三十六乘材士強弩矛戟為翼飛鳬電
影自副飛鳬赤莖白羽以銅為首電影青莖赤羽以鐵
為首晝則以絳縞長六尺廣六寸為光耀夜則以白縞
長六尺廣六寸為流星䧟堅陳敗步騎大扶胥衝車三
十六乘螳螂武士共載可以擊縱横敗強敵輜車騎寇
一名電車兵法謂之電擊䧟堅陳敗步騎(電車言其忽往忽來如電)
(之疾速也故兵法謂之電擊)寇夜來前矛戟扶胥輕車一百六十乘
螳螂武士三人共載兵法謂之霆擊䧟堅陳敗步騎(霆擊)
(言其輕疾往疾來如雷霆之擊也)方首鐵棓維朌重十二斤柄長五尺
以上千二百枚一名天棓大柯斧刃長八寸重八斤柄
長五尺以上千二百枚一名天槌敗步騎羣寇飛鈎長
八寸鈎芒長四寸柄長六尺以上千二百枚以投其衆
(用飛鈎投敵之衆也)三軍拒守木螳螂劔刃扶胥廣二丈百二十
具一名行馬平易地以步兵敗車騎木蒺藜去地二尺
五寸百二十具敗步騎要窮寇遮走北軸旋短衝矛戟
扶胥百二十具黃帝所以敗蚩尤氏敗步騎要窮寇遮
走北狹路微徑張鐵蒺藜芒高四寸廣八寸長六尺以
上千二百具敗走騎突瞑來前促戰白刃接張地羅鋪
兩鏃蒺藜參連織女芒間相去二尺萬二千具曠野草
中方胷鋌矛千二百具張鋌矛法高一尺五寸敗走騎
要窮寇遮走北狹路微徑地䧟銕械鎻參連百二十具
敗步騎要窮寇遮走北壘門拒守矛戟小櫓十二具絞
車連弩自副三軍拒守天羅虎落鎻連一部廣一丈五
尺高八尺百二十具虎落劔刃扶胥廣一丈五尺高八
尺五百一十具渡溝塹飛橋一間廣一丈五尺長二丈
以上着轉關轆轤八具以環利通索張之(着以轉關轆轤欲易動也)
(張以環利通索欲堅固也此踰垠之具也)渡大水飛江廣一丈五尺長二丈
以上八具以環利通索張之天浮鐵螳螂矩内員外徑
四尺以上環絡自副三十二具以天浮張飛江濟大海
謂之天潢一名天船(天浮鐵螳螂用以張飛江者也)山林野居結虎落
柴營環利鐵鎻長二丈以上千二百枚環利大通索大
四寸長四丈以上六百枚環利中通索大二寸長四丈
以上二百枚環利小徽縲長二丈以上萬二千枚天雨
盖重車上板結泉鉏鋙廣四尺長四丈以上車一具以
鐵杙張之伐木天斧重八斤柄長三尺以上三百枚啟
钁刃廣六寸柄長五尺以上三百枚銅築固為垂長五
尺以上三百枚鷹爪方胷鐵杷柄長七尺以上三百枚
方胷鐵乂柄長七尺以上三百枚方胷兩枝鐵乂柄長
七尺以上三百枚芟草木大鎌柄長七尺以上三百枚
大櫓刃重八斤柄長六尺三百枚委環銕杙長三尺以
上三百枚椓杙大槌重五斤柄長二尺以上百二十具
(委環銕為橛上連以環椓擊也)甲士萬人強弩六千戟櫓二千矛楯二
千修治攻具砥礪兵器巧手三百人此舉兵用之大數
也(六韜)
主將有隂符八等有大勝得敵之符長一尺破軍擒將
之符長九寸降城得邑之符長八寸却敵執遠之符長
七寸交兵(一作驚衆)堅守之符長六寸請糧益兵之符長五
寸敗軍亡將之符長四寸失利亡守之符長三寸(六韜)
司兵掌五兵五盾各辨其物與其等以待治軍事及授
兵從司馬之法以頒之及其受兵輸亦如之及其用兵
亦如之軍事建車之五兵會同亦如之(周禮)
三官一曰鼓鼓所以任也所以起也所以進也二曰金
金所以坐也所以退也所以免也三曰旗旗所以立兵
也所以利兵也所以偃兵也此之謂三官有三令而兵
法治也五教一曰教其目以形色之旗二曰教其身以
號令之數三曰教其足以進退之度四曰教其手以長
短之利五曰教其心以賞罰之誠五教各習而士負以
勇矣九章一曰舉日章則晝行二曰舉月章則夜行三
曰舉龍章則行水四曰舉虎章則行林五曰舉鳥章則
行陂六曰舉蛇章則行澤七曰舉鵲章則行陸八曰舉
狼章則行山九曰舉韟章則載食而駕九章既定而動
静不過(管子)
或問辟五兵之道抱朴子曰吾聞吳文皇帝曾從介先
生受要道云但知書北斗字及日月字便不畏白刃帝
以試左右數十人常為先登鋒䧟陳皆終身不傷也鄭
君云但誦五兵名亦有驗刀名大房虛星主之弓名曲
張氐星主之矢名徬徨熒惑星主之劔名大傷角星主
之弩名遠望張星主之戟名大將軍參星主之也臨戰
時常細祝之或以五月五日作赤靈符著心前或丙午
日日中時作燕居龍虎三囊歲符歲易之月符月易之
日符日易之或佩西王母兵信之符或佩熒惑朱雀之
符或佩南極鑠金之符或戴却刃之符或傅玉札散或
浴禁葱湯或取牡荆以作六隂神將符符指敲人或以
月蝕時刻三千歲蟾蜍喉下有八字者血以書所持之
刀劔或帶武威符螢火丸或交鋒刃之際乘魁履罡呼
四方之長亦有明效(抱朴子)
凡立軍一人曰燭二人曰比三人曰參比參曰伍伍人
為烈二烈為火五火為隊二隊為官二官為曲二曲為
部二部為校二校為禆二禆為軍(通典)
三軍所戰其精名曰賓滿其狀如人首而赤目見人則
轉(白澤圖)
夫聖人行兵上與天合德下與地合明中與人合心義
合乃動見可乃取小人則不然以強厭弱取利於危不
知逆順快心於非故聖人獨知氣變之情以明勝負之
道凡氣有五色青黃赤白黑色因有五變人氣變軍上
有氣五色相連與天相抵此天應不可攻攻之無後其
氣盛者攻之不勝軍上有赤色氣者徑抵天軍有應於
天攻者其誅乃身軍上有青氣盛明其氣本廣末銳
而來者此逆兵氣也為未可攻衰去乃可攻青氣在上
其謀未定青氣在右將弱兵多青氣在後將勇榖少先
大後小青氣在左將少卒多兵少軍罷青氣在前將暴
其軍必來赤氣在軍上將謀未定其氣本廣末銳而來
者為逆兵氣衰去乃可攻赤氣在右將軍勇而兵少卒
強必以殺降赤氣在後將弱卒強敵少攻之殺將其軍
可降赤氣在右將勇敵多兵卒強赤氣在前將勇兵少
榖多卒少謀不來黃氣在軍上將謀未定其氣本廣末銳
而來者為逆兵氣衰去乃可攻黃氣在右將智而明兵
多卒強榖足而不可降黃氣在後將智而勇卒強兵少
榖少黃氣在左將弱卒少兵少榖亡攻之必傷黃氣在
前將勇智卒多強榖足而有多為不可攻也白氣在軍
上將賢智而明卒威勇而強其氣本廣末銳而來者為
逆兵氣衰去乃可攻白氣在右將勇而卒強兵多榖亡
白氣在後將仁而明卒少兵多榖少軍傷白氣在左將
勇而強卒多榖少可降白氣在前將弱卒亡榖少攻之
可降黑氣在軍上將謀未定其氣本廣末銳而來者為
逆兵氣衰去乃可攻黑氣在右將弱卒少兵亡榖盡軍傷可
不攻自降黑氣在後將勇卒強兵少榖亡攻之殺將軍
亡黑氣在左將智而勇卒少兵少攻之殺將其軍自降
黑氣在前將智而明卒少榖盡可不攻自降故明將知
氣變之形氣在軍上其謀未定其在右而低者欲為右
伏兵之謀其氣在前而低者欲為前伏陣也其氣在後
而低者欲為走兵陣也其氣陽者欲為去兵其氣在左
而低者欲為左陣其氣間其軍欲有入邑(越絶書)
猛將之氣如龍如猛獸或如火煙之狀或白如粉沸或
如火光之狀夜照人或白而赤氣繞之或如山林竹木
或紫黑如門上樓或上黑下赤狀似黑精或如張弩或
如埃塵頭銳而卑本大而高此皆猛將之氣也氣發漸
漸如雲變作山形將有深謀(晉書)
凡軍勝之氣如堤如坂前後磨地或如火光將軍勇士
卒猛或如山堤山上若林木將士驍勇或如埃塵粉沸
其色黃白或如人持斧而敵或如龍舉首向敵或氣如
覆舟雲如牽牛或有雲如鬭雞赤白相連在氣中或發
黃氣皆將士精勇
凡負氣如馬肝色或如死灰色或類偃盖或類偃魚或
黑氣如壊山墜軍上者名曰營頭之氣或如羣羊羣猪
在氣此衰氣也或如懸衣如人相隨或紛紛如轉蓬或
如揚灰或雲如捲席如疋布亂穰者皆為敗徵氣如繫
牛如人卧如雙蛇如飛鳥如决隄垣如壊屋如驚鹿相
逐如兩雞相向此皆為敗軍之氣
凡屠城之氣或赤如飛鳥或赤如敗車或有赤黑氣如
貍皮斑或人中氣聚如樓出見於外營上有雲如衆人
頭赤色其城營皆可屠氣如雄雉臨城其下必有降者
凡戰氣青白如膏如人無頭如死人卧如丹地赤氣隨
之必大戰殺將四望無雲見赤氣如狗入營其下有流
血(並上)
神農有兵法一篇(漢藝文志)
黃帝兵法世傳握奇文(李靖問對)
孫子八陣圖一卷(隋志)
黃石公三竒法一卷五壘圖一卷(上)
秦由余有陣圖(李荃太白隂經)
諸葛亮將苑五十篇論為將之道(中興書目)
梁元帝玉韜十卷又劉祐開皇中撰兵書十卷名曰金
韜(隋志)
廣博物志卷三十一
