廣博物志卷十九
明董斯張撰
人倫二(叔侄)(兄弟)(夫婦)(戚屬)
張堪讓先人餘財數百萬與兄子(續漢書)
蔡邕書曰邕早喪二親年踰三十鬢髮二色叔父親之
猶若幼童車則對坐食則比豆
皇甫謐年二十不好學遊蕩無度嘗得瓜果輙進叔母
任氏任氏曰孝經云三牲之養猶為不孝汝今年踰二
十目不存教心不入道無以慰我因歎曰昔孟母三徙
以成仁曾父烹豕以存教豈我居不卜隣教有所闕何
爾魯鈍之甚也因對涕泣謐乃感激就鄉人席坦受書
勤力不怠居貧躬自稼穡帶經而農遂博綜典籍百家
之言(晉書)
王僧虔孝武初出為武陵太守兄子儉於中途得病僧
虔為廢寢食同行客慰喻之僧虔曰㫺馬援處兒侄之
間一情不異鄧攸于弟子更踰所生吾實懷其心誠未異
古亾兄之胤不宜忽諸若此兒不救便當回舟謝職無
復遊宦之興矣(南齊書)
魏收叔季景有文學歷官著名竝在收歬然收常所欺
忽季景收初赴并頓丘李庶者故大司農諧之子也以
華辯見稱曾謂收曰霸朝便有二魏收率爾曰以從叔
見比便是邪輸之比卿邪輸者故尙書令陳留公繼伯
之子愚癡有名好自入市肆高價買物商賈共所嗤翫
收忽以季景方之不遜例多如此(北史弟以下兄)
霍將軍妻一産二子疑所為兄弟或曰前生為兄後生
者為弟今雖俱日亦宜以先生為兄或曰居上者宜為
兄居下宜為弟居下者前生宜以歬生為弟時霍灮聞
之曰昔殷王祖甲一産二子曰囂曰良以卯日生囂以
巳日生良則以囂為兄以良為弟若以在上者為兄囂
亦當為弟若許釐莊公一産二女曰妖曰茂楚大夫唐
勤一産二子一男一女男曰貞夫女曰瓊華皆以先生
為長近代鄭昌時文長蒨竝生二男滕公一生二女李
黎生一男一女並以前生者為長霍氏亦以前生為兄
焉(西京雜記)
劉實字子真平原高唐人也弟知字子房貞潔有兄風
為潁川太守平原管輅嘗謂人曰吾與劉潁川兄弟語
使人神思清發昏不假寐自此之外殆白日欲寢矣(晉書)
劉繇字正禮兄岱字公山陶丘洪欲薦舉繇茂才刺史前曰
年舉公山柰何復舉正禮乎洪曰若明公用公山於前
擢正禮於後所謂御二龍於長途騁騏驥於千里矣(吳志)
孟顗字彦重衞將軍昶弟也昶顗竝美風姿時人謂之
雙珠(晉書)
梁讜字伯言與弟熙俱以文藻清麗見重一時時人為
之語曰關東堂堂二申兩房未若二梁瓌文綺章(十六國春)
秋
劉瓛兄弟三人共處蓬室一間習業不廢聚徒教授常
有數十丹陽尹袁&KR1662;常於後堂夜集聞而請之指廳事
前古柳樹謂瓛曰人謂此是劉尹時樹每想高風今復
見卿清德可謂不衰矣瓛琰之曾孫琰晉時為丹陽尹
(南史)
劉訏與從兄歊各履高操族祖孝標曰訏超超越俗如
半天朱霞歊矯矯出塵如雲中白鶴皆儉歲之良稷寒
年之纖纊(上)
蕭光祿與弟子顯子雲才名略相比而風采容止不逮
故官途有優劣每讀漢書杜緩兄弟五人至大官唯中
弟欽官不至而最知名常吟諷之以况已也
王僧佑儉從弟也儉鳴笳列騶至僧佑門佑輙穪疾不
出贈儉詩曰汝家在市門我家在南郭汝家饒賓侣我
家多鳥雀儉嘆曰此吾所望於若人也世竝賢之(南齊書)
沈懷文三子淡深冲冲仕為御史中丞與兄淡深名譽有
優劣世號為腰鼓兄弟(南史)
辛暜明居貧與兄共處一帳
到漑字茂灌弟洽字茂沿皆有文才兼善玄理時人比
之二陸世祖嘗贈詩云魏氏重雙丁晉朝稱二陸何如
今兩到復似凌寒竹(並上)
裴之横不事産業兄之尙為狹被蔬食以激之之横曰
丈夫富貴當作百幅被及後立功乃作百幅被(梁書)
張岱少與兄太子中舍人寅新安太守鏡征北將軍永
廣州刺史辨俱知名謂之張氏五龍(上)
廣陵王羽字叔翻少而聰慧有斷獄之穪領廷尉高祖
幸其第與諸弟言曰朕昨受民訟始知廣陵之明了咸
陽王禧對曰臣年為廣陵兄明為廣陵弟高祖曰我為
汝兄汝為羽昆汝復何恨(後魏書)
盧思道小字釋奴從兄昌衡小字龍子宗中俱穪英妙
幽州為之語曰盧家千里釋奴龍子(北史)
梁愔為從兄昱所重曰是兒我家文龍(北齊書)
盧潜與弟士邃少為崔昂所知云此昆弟足為後生之
俊但恨其俱不讀書耳(上)
北齊崔㥄為侍中弟仲文為銀青光祿大夫同日拜授
時云兩鳳聮飛(北史)
崔鴻弱冠有著述拜給事中崔光悌之子也光悌召鴻
弟而語之曰阿鴻已摩天去矣汝可不勉(上)
瑯琊兒子明歲敗之時兄為饑人所食自縳叩頭代兄
為食餓人美其意兩舍不食兄死收養其孤愛不異於
己之子歲敗榖盡不能兩活餓殺其子活兄之子(論衡)
繆彤字預公少孤兄弟四人皆同財業及各娶妻諸弟
遂求分異又數有鬪爭之言彤自掩戸自撾曰繆彤汝
修身謹行學聖人之法將以齊整風俗奈何不能正其
家乎弟及諸婦聞之悉叩頭謝罪遂為敦睦之行(後漢書)
李鴻字奉遜弟育為人所侵辱育後隂結客報怨為執
法吏所得當伏罪時未有立嗣鴻為太尉掾在京師傷
育以義刷耻門戸斷絶自分代育遂刻印還歸欲過家
恐見妻子虧移其意到縣北亭預作記乞代育通記便
飲鴆而死
李元字大遜陳留人家貧兄弟六人同衣出入(並上)
陳業字文理業兄渡海傾命時同依止者五六十人骨
肉消爛而不可辨别業仰皇天誓后土曰聞親戚者必
有異焉因割臂流血以洒骨上應時㰱血餘皆流去(會稽)
(先賢𫝊)
趙喜字伯陽少有節操從兄為人所殺喜常思欲報之
遂往復讐而讐家皆疾病喜以因疾報殺非仁者心且
釋之而去顧謂讐曰爾曹若徤遠相避後病愈悉自縳
詣喜喜不與相見後竟殺之(東觀漢記)
田煇字叔都與兄威都俱穪純懿而叔都最知名郡欲
察授之煇耻越賢兄遂託病瘖後居田舍連日隂雨友
人密共穿冗奪煇衣衾窮夜獨處竟無聲響積四歲威
都果舉安定長史據輜垂綏還鄉薦祖叔都沃醊神坐
頫仰因語(上)
陳留太守太山吳文章少孤遭憂衰之世與兄伯武相
失别二十年後於下邳市會計共門伯武擊之文章欲
報擊之心中惻愴手不能舉投杖於地因還相尋問乃
親兄也(風俗通)
王祥後母數以非理使祥後母弟覽輙與祥俱又虐使
祥婦覽妻亦趨而共之(晉書)
徐苖字叔胃高密淳于人也其兄弟皆早亡撫養孤遺
慈聞州里田宅奴婢盡推與之
封觀有志節當舉孝廉以兄名位未顯耻先受之遂稱
風疾喑不能言火起徐出避之忍而不告後數年兄得
舉觀乃稍損而仕州郡焉(並上)
裴楷營新宅基宇甚麗當移住與兄共遊行牀帳儼然
櫺軒疎朗兄心甚願之而口不言楷心知其意便使兄
住(别𫝊)
顔含字洪都兄畿得疾死於醫家人迎喪引喪者顛仆
曰我受命未死但服藥太多傷五臟耳及還婦夢之曰
吾當復生急開棺以手刮棺指瓜盡傷氣息甚微飲食
所湏托之以夢含侍養足不出戶者十三年畿竟不起
(搜神記)
晉隆安二年吳郡人朱明孝義立身而家大富與弟同
居其妻欲棄兄異居明知弟意乃以金帛餘榖盡給與
弟唯留空宅忽一夕狂風驟起悉吹財帛還歸明家弟
與妻羞見鄉里自盡明乃舍宅為寺號為朱明寺(吳地記)
劉凝之字隠安小名長生南郡枝江人也慕老萊嚴子
陵為人推家財與弟及兄子立屋於野外非其力不食
謝弘微少孤事兄如父兄弟友睦之行世莫能及口不
言人長短兄曜好臧否人物每言論常以他語亂之(宋書)
荀林宗字君儒乘水省舅䧟河而死兄淪於水側投牋
與河伯岸側水開君儒執牋浮出(異苑)
蔡廓罷豫章郡還起二宅先成東宅與弟軏(南史)
侯景之亂韋鼎兄昂於京口戰死鼎負屍出寄於中興
寺求棺無所得鼎哀憤慟哭忽見江中有物流注鼎所
竊異之往視乃新棺也因以充歛元帝聞之以為精誠
所感(上夫以下婦)
太公望少壻馬氏老而見去賣漿孟津值天大涼改業
販麵又值大風賃於棘津讐而不庸屠牛朝歌天熱肉
敗凡往不遇乃釣於滋泉西伯出獵與語大悅載與俱歸
立為師及武王平商封於齊東就國道遇婦人泣問之
其前妻也再拜求合公取盆水傾地令其收之惟得少
泥太公曰若言離更合覆水定難收婦遂抱恨而死今
有馬母塚
景公有愛女請嫁於晏子公迺往燕晏子之家飲酒酣
公見其妻曰此子之内子耶晏子對曰然是也公曰嘻
亦老且惡矣寡人有女少且姣請以滿夫子之宫晏子
違席而對曰乃此則老且惡嬰與之居故矣故及其少
而姣也且人固以壯託乎老姣託乎惡彼嘗託而嬰受
之矣君雖有賜可以使嬰倍其託乎再拜而辭(晏子)
楚莊王之弟春申君有愛妾曰余春申君之正妻子曰
甲余欲君之棄其妻也因自傷其身以視君而泣曰得
為君之妾甚幸雖然適夫人非願所以事君也適君非
所以事夫人也與其死夫人所者不若賜死君前君因
信妾余之詐為棄正妻余又欲殺甲而以其子為後因
自裂其衣以示君而泣曰甲今乃欲強戲余余與争之
至裂余之衣君怒而殺甲也(韓非子)
專諸方與人鬭將就敵其怒有萬人之氣甚不可當其
妻一呼即還子胥怪而問其狀專諸曰子視吾之儀寧
類愚者也何言之鄙也夫屈一人之下必伸萬人之上
(吳越春秋)
齊王起九重之臺募國中有畫者賜之錢狂卒敬君常
居饑寒妻端正敬君工畫貪賜畫臺去家日久思念其
妻遂畫其像向之嬉笑旁人覘見之以白王王即設酒
以敬君相樂謂敬君曰國中獻女無好者以錢百萬請
妻可乎不者殺汝敬君愴惶聽許(說苑)
梁人有陽由者其力扛鼎伎巧過人骨騰肉飛手摶&KR3413;
獸國人懼之然無治室之訓禮教不立妻不畏憚浸相
泄凟方乃積怒妻坐於牀笞焉左手建杖右手制其頭
妻亦奮恚因授以背使杖擊之而自撮其隂由乃仆地
氣絶而不能興隣人聞其凶凶也窺而見之趨而救之
妻愈戅忿莫肻舍旃或發其裳然後乃放夫以無敵之
伎力而劣於女子之手者何也輕之無備故也(孔叢子)
衛人有夫妻禱者而祝曰使我無故得百束布其夫曰
何少也對曰益是子將以買妾(韓子)
秦始皇時有王道平長安人也少時與同村人唐叔偕
女小名文喻誓為夫婦尋王道平從征南國九年不歸
父母見女長成即聘與劉祥為妻女與道平言誓甚重
不肻改事父母逼迫不免出嫁劉祥經三年常思道平
悒悒而死死三年平還家乃詰鄰人此女安在隣人云
此女意在於君被父母凌逼嫁與劉祥今已死矣平問
墓在何處隣人引往墓所平悲號哽咽不能自止平乃
祝曰我與汝立誓天地保其終身豈料官有牽纏致令
乖隔使汝父母與劉生死永訣然汝有靈聖使我見汝
生平之面若無神靈從兹而别言訖又復哀泣逡巡其
女魂自墓出問平何處而來良久契闊妾身未損可以
再生還為夫婦且速開塚破棺出我即活平審言乃啟
墓門捫看其女果活乃結束隨平還家劉祥聞之申訴
於州縣錄狀奏王王斷歸道平為妻(搜神記)
嚴子陵娶梅福季女
樊英常病卧便室中英妻遣婢拜問英答拜或問之英
曰妻齊也(别傳)
初黃昌為州書佐其婦歸寧於家遇賊被獲遂流轉入
蜀為人妻其子犯事乃詣昌自訟昌疑母不類蜀人因
問所由對曰妾本會稽餘姚戴次公女州書佐黃昌妻
也妾嘗歸家為賊所略遂至於此昌驚呼前謂曰何以
識黃昌邪對曰昌左足脚心有黑子嘗自言當為二千
石昌乃出足視之因相持悲泣還為夫婦(後漢書)
漢末零陽郡太守史滿有女悅門下書佐乃密使侍婢
取書佐盥手殘水飲之遂有姙已而生子至能行太守
令抱兒出使求其父兒匍匐直入書佐懷中書佐推之
仆地化為水窮問之具省前事遂以女妻書佐(搜神記)
隴西秦嘉字士會雋秀之士婦曰徐淑亦才美流譽桓
帝時嘉為曹掾赴洛淑歸寧於家晝臥流涕覆面嫂怪
問之曰適見嘉自說往津鄉亭病亡一客守喪一客賫
書還日中當至舉家大驚書至事如夢(幽明錄)
山陽太守汝南薛恭祖喪其妻不哭臨殯於棺上大言
自同恩好四十餘年服食禄賜男女成人幸不為夭夫
復何恨哉今相及也(風俗通)
仇覽雖在燕居必以禮自整妻子有過免冠自責妻下
堂謝過俟覽冠乃敢升堂(後漢書)
洛中一人失妻管輅令與擔豕人鬭於東陽門豚逸入
一舍突壊其牆其婦出焉(異苑)
魏韋英卒後妻梁氏嫁向子集嫁日英歸至庭呼曰阿
梁卿忘我耶子集驚張弓射之即變為桃人茅馬(酉陽雜俎)
上洛都尉王琰以功封其妻哭於家為琰富貴更取妾
故也(典論)
咸和初徐精遠行夢與妻寢有身明年歸妻果産後如
其言矣(幽明錄)
吳黃龍年中吳都海鹽有陸東美妻朱氏有容止夫妻
相重時人號為比肩夫婦後妻死東美不食求死家人
哀之乃合葬未一歲塜上生梓樹同根二身相抱而合
成一樹每有雙鴻常宿於上孫權聞之封其里曰比肩
墓曰雙梓後子弘與妻張氏亦相愛慕吳人又呼為小
比肩(述異記)
鉅鹿有龐阿者美容儀同郡石氏有女曾内覩阿心悅
之未幾阿見此女來詣阿妻極妬聞之使婢縳送石家
中路遂化為煙氣而滅婢乃直詣石家說此事石氏之
婦大驚曰我女都不出門豈可毁謗如此阿婦自是常
加意察之居一夜方値女在齋中乃自拘執以詣石氏
石氏父見之愕眙曰我適從内來見女與母共作何得
在此即令婢僕於内喚女出向所縳者奄然滅焉父疑
有異故遣其母詰之女曰昔年龐阿來廳中曾竊視之
自爾彷佛即夢詣阿及入戸即為妻所縳石曰天下遂
有如此竒事夫精誠所感靈神為之冥著滅者盖其魂
神也旣而女遂擔心不嫁經年阿妻忽得邪病醫藥無
徵於是乃授幣石氏女為妻焉(廣記)
東晉馬孝將廣州太守兒名馬子年二十餘獨宿厩中
夜夢一女子年十八九言我是太守北海徐玄方女不
幸蚤亡亾來出入四年為鬼所枉殺案生錄當年八十
餘聽我更生要當有依憑方得活又應為君妻能從所
委見救活否馬子答曰可爾與馬子尅期當出至期牀
前有頭髮正與地平令人掃去愈分明始悟所夢者遂
屏左右便漸額而出以頭形體皆出馬子便令坐對榻
上陳說語言竒妙非常遂與馬子寢息每戒云我尙虛
借問何時得出答曰出當待本生日尙未至遂往厩中
言語聲音人皆聞之女計生日至具教馬子出已養之
方法語畢拜去馬子從其言至日以丹雄雞一隻黍飯
一盤清酒一升移其喪前去厩十餘步祭訖掘棺出開視
女身體完全如故徐徐抱出著氊帳中唯心下微煖口有
氣令婢四人養護之常以青羊乳汁瀝其兩眼始開口
能咽粥積漸能語二月持杖起行一期之後顔色肌膚
氣力悉復常乃遣報徐氏上下盡來選吉日下禮聘為
夫婦生二男長男字元慶嘉禾初為秘書郎小男敬度
作太傅掾女適濟南劉子彦徵乃延世之孫
晉時武都太守李仲文在郡喪女年十八權假葬郡城
北有張世之代為郡世之男字子長年二十侍從在廨
中夢一女年可十七八顔色不常自言前府君子不幸
早亾會今當更生心相愛樂故來相見就如此五六夕
忽然晝見衣服薰香殊絶遂為夫婦寢息衣皆有袴如
處女後仲文遣婢視女墓因過世之婦相問入廨中見
此女一隻履在子長牀下取之啼泣呼言發塜歸以示
仲文仲文驚愕遣問世之君兒何由得亾女履耶世之
呼問兒具陳本末李張竝謂可怪發棺視之女體已生
肉顔姿如故唯右腳有履子長夢女曰我比得生今為
所發自爾之後遂死肉爛不得生矣萬恨之心當復何
言泣涕而别(並上)
平原陶丘氏取渤海墨台氏女女色甚美才甚令已生
一男而歸母丁氏年老進見女聓女聓旣歸而遣婦婦
臨去請罪夫曰曩見夫人秊德以衰非昔日比亦恐新
婦老後必復如此是以遣實無他故(符子)
石肇聘廣川劉典兄女肇甚懼之拜長樂太守治官每
入門動稱阿劉教可爾不可爾時人以為嗤謠(趙書)
李弇隴西狄道人也弇本名良又妻姓梁張駿戲之曰
卿名良妻姓梁夫妻相同稱子孫將何以目其舅氏昔
耿弇以少年立功立事吾今賴卿有同於耿氏乃賜名
曰弇
劉凝之立屋江湖非力不食妻梁州刺史郭企女亦能
安貧元嘉中夫妻隱於衡山(水經注)
宋時有一人忘其姓名與婦同寢天曉婦起出後夫尋
出外婦還見其夫猶在被中眠須臾奴子外來云郎求
鏡婦以奴詐乃指牀上以示奴奴云適從郎間來於是
馳白其夫其夫大愕便入夫婦共視被中人高枕安寢
猶是其形了無一異慮是其魂神不敢驚動乃共以手
徐徐撫牀遂冉冉入席漸漸消滅夫婦惋怖如此少時
夫得病性理乖錯於是終卒(續搜神記)
劉瓛居上元青龍山為儒林之宗仕至四十未婚其友
為娶王氏乃詣澗折蕪而去因名蘼蕪澗(金陵故事)
楊大眼妻潘氏善騎射楊穪之為潘將軍(北史)
昔者夫婦有三幡餅夫婦共分各食一餅餘一幡在共
作要言若有語者要不與餅旣作要已為一餅故各不
敢語須臾有賊入家偷盗取其財物一切所有盡畢賊
手夫婦二人以先要故眼看不語賊見不語即其夫前
侵掠其婦其夫眼見亦復不語婦便喚賊語其夫言云
何癡人為一餅故見賊不喚其夫拍手笑言咄婢我定
得餅不復與爾世人聞之無不嗤笑凡夫之人亦復如
是為小名利詐現静默為虚假煩惱種種惡賊之所侵
掠喪其善法遂墮三塗都不怖畏求出世道方於五欲
耽著嬉戲雖遭大苦不以為患如彼愚人等無有異(法苑)
(珠林)
昔過去九十一劫毗婆尸佛入湼槃後四部弟子起七
寳塔時彼塔中有佛形像面上金色少處缺壊有一貧
女遊行乞匄得一金珠見像面壊欲補像面迦葉爾時
作鍛金師女即將往責令修造金師聞福歡喜為治用
補像面因共立願願我二人常為夫婦身真金色恒受
勝樂從是以來九十一劫身真金色生天人中快樂無
極最後託生梵天時摩竭國有婆羅門名尼俱律陁過
去修福聰明多智巨富無量金銀七寳牛羊田宅奴婢
車乘比瓶沙王千倍為勝瓶沙王有金犂千具彼婆羅
門恐與王齊畏招罪咎其家但有九百九十九具金犂
唯少一具其家有㲲最下之者其價猶值百千兩金有
六簞金粟一簞有三百四十斛其家雖富而無兒息於
其舍側有一樹神夫婦常往祈請祭祀求乞有子多年
無應瞋忿語曰今更七日盡心奉事若復無驗必定燒
樹樹神愁怖告四天王王告帝釋釋觀閻浮提無堪彼
子即詣梵天王廣宣上事梵王即以天眼徧觀見一梵
天臨當命絶即往語之勸其往生梵天受教即來託生
滿足十月生一男兒顔貌端正身真金色灮明赫奕照
四十里相師占曰此兒宿福必當出家父母聞之甚懷
愁惱夫婦議曰當設何方斷絶其意覆自思惟世所耽
著惟有美色當為娉娶端正好女用斷其情至年十五
欲為娉妻語父母言我志清淨不須婦也父母不聽兒
知難免便設權計語父母言能為我得紫金色女端正
超世我當納之父母即召諸婆羅門徧行娉求諸婆羅
門鑄一金女端正奇特舉行村落高聲唱言若有女人
得言金神禮拜之者後出嫁時必得好壻身真金色端
正殊妙女聞悉出唯有一女軀體金色端正殊好即是
往日施金女也以昔勝緣有此妙身志樂清潔獨不肯
出諸女強將共見金神此女即到金色光明映奪金神
婆羅門見即為娉得旣到夫家夫婦相對各皆清潔了
無欲意共立要契各住一房父母知已毁除一房令共
同室安置一牀迦葉語婦我若眠息汝當經行汝若眠
息我當經行後次婦臥垂手牀前毒蛇入室欲螫其手
迦葉見已以衣褁手舉著牀上婦便驚寤而責之曰共
我立誓要不相近今復何緣竊舉吾手迦葉答言有□
來入恐傷汝手故舉之耳即指蛇示之婦意乃悟夫婦
節操深厭世間啟辭父母求欲出家父母見已即便聽
許於是夫婦俱共出家來至佛所佛與分座佛為說法
即於座上得阿羅漢婦於後時亦得羅漢(付法藏經)
昔有一人至婦家舍見其擣米便往其所偷米唵之婦
來見夫欲共其語滿口中米都不應和羞其婦故不肻
棄之是以不語婦怪不語以手摸看謂其口腫語其父
言我夫始來卒得口腫都不能語其父即便喚醫治之
時醫言曰此病最重狀似石癰以刀決之可得瘥耳即
便以刀決破其口米從中出其事彰露世間之人亦復
如是作諸惡行犯於淨戒覆藏其過不肯發露墮於地
獄畜生餓鬼如彼愚人以小羞故不肯吐米以刀決口
乃顯其過(譬喻經屬以下戚)
王僧孺被勅撰譜訪劉杳血脉所因杳云桓譚新論云
太史三世表旁行邪上並效周譜以此推之當起漢代
(梁書)
夏侯亶辨給能專對宗人夏侯溢為衡陽内史辭日亶
侍御座高祖謂亶曰夏侯溢於鄉疎近亶答曰是臣從
弟高祖知溢於亶已疎乃曰卿傖人如何不辨族從亶
對曰臣聞服屬易疎所以不忍言族時以為能對(上)
皇甫謐有從姑子梁柳為城陽太守將之官或勸士安
餞之士安曰柳為布衣時過吾送迎不出門食不過鹽
菜今送之是貴城陽太守而輕梁柳也(晉書)
謝藺安八世孫也父經藺五歲每父母未飯乳媪欲令
藺先飯藺曰既不覺饑強食終不進舅阮孝緒聞之歎
曰此兒在家則曾子之孝事君則藺生之匹因名之曰藺稍
受以經史過目便能諷誦孝緒每曰吾家陽元也(南史)
陸杲字明霞好學舅張融有高名杲風韻舉止頗類時
稱曰無對日下惟舅與甥(上)
董叔將取於范氏叔向曰范氏富盍已乎曰欲為繋援
焉他日董祁愬於范獻子曰不吾敬也獻子執而紡於
庭之槐叔向過之曰子盍為我請乎叔向曰求繫既繫
矣求援既援矣欲而得之又何請焉(國語)
陳勝既立為王妻之父兄往焉勝以衆賓待之長揖不
拜無加其禮妻父怒曰怙亂僣號而傲長者不能久矣
不辭而去陳王跪謝遂不為顧王心慙焉以問孔鮒子
魚對曰禮以婚為昆弟妻之父母為外舅姑由是明之
則拜之可知王曰善(孔叢子)
晉劉弘牧荆州朝廷以弘壻夏侯陵為襄陽守弘曰若
必臣至親然後可用則荆州一州有十郡矣安得有十
女壻乎(晉書)
前趙殷州刺史杜廣初為劉景廐卒以馬肥良引為直
士侍立通夜未曾體倦景因問之廣流涕申欵曲有章
條景執其手曰吾辠人也久負賢者謂妻曰為女求夫
三年不覺廐中有麒麟於是妻之(十六國春秋)
姜宇字子居少孤貧為陳不識家牧羊年十五聰慧美
丰儀每夜專讀書睡則懸頭於屋梁達旦而止不識奇
之將妻以女其妻不聽識乃置酒引宇令女潜觀之問
女曰姜宇文士才明吾欲以汝妻之母難宇家之牧人
汝意云何女曰觀宇之姿才豈終復為人牧羊者哉遂
妻之宇後仕符堅遷涼寧二州刺史歷京兆尹御史中
丞(上)
廣博物志卷十九
