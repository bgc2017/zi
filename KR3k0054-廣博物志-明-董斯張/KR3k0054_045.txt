廣博物志卷四十五
明董斯張撰
鳥獸二(鳥下)
蒼烏者賢君修行孝慈於萬姓不好殺生則來(宋書)
三足烏王者慈孝天地則至
白烏王者宗廟肅敬則至(並上)
天地之初有三白烏主生衆鳥(三五歷)
烏性夀三鹿死後能倒一松三松死能倒一烏(舊說)
烏千歲而五色蟾蜍萬歲而丹額
孔子曰存亡禍福皆在己而已天災地妖亦不能殺也
昔者殷王帝辛之時雀生烏於城之隅工人占之曰凡
小以生巨家國必祉王名必倍帝辛喜雀之德不治國
家凶暴無極外寇乃至遂亡殷國此逆天之時詭福反
為禍(說苑宋戰國策作王偃)
文王時見蒼烏王者孝悌則至(瑞應圖)
赤烏周武王時銜穀至兵不血刃而殷服(宋書)
晉文公焚林以求介之推有白鵶遶烟而噪或集之推
之側火不能焚晉人嘉之起一高臺名曰思烟臺種仁
夀木木似柏而枝長柔軟其花堪食故吕氏春秋云木
之美者有仁夀之華焉即此是也或云戒所焚之山數
百里居人不得設網羅呼曰仁烏俗亦謂烏白臆者為
慈烏則其類也(拾遺記)
夫烏何三足陽數竒也是以有虞至孝三足集其庭曾
子鉏爪三足萃其冠(枹朴子)
墨子姓翟名烏其母夢日中赤烏飛入室中光輝照耀
目不能正視驚覺生烏遂名之(琅環記)
景帝三年十一月有白頸烏與黑烏羣鬭楚國吕縣白
頸不勝墮泗水中死者數千劉向以為近白黑祥也時
楚王戊暴逆無道刑辱申公與吳謀反烏羣鬭者師戰
之象也白頸者小明小者敗也墮於水者將死水地王
戊不悟遂舉兵應吳與漢大戰兵敗而走至于丹徒為
越人所斬墮泗水之效也京房易傳曰逆親親厥妖白
黑烏鬭于國中燕王旦之謀反也又有一烏一鵲鬭于
燕宫中池上烏墮池死五行志以為楚燕皆骨肉藩臣
驕恣而謀不義俱有烏鵲鬭死之祥行同而占合此天
人之明表也燕隂謀未發獨王自殺于宫故一烏而水
色者死楚炕陽舉兵軍師大敗于野故烏衆而金色者
死天道精微之效也京房易傳曰顓征劫殺厥妖烏鵲
鬭(搜神記)
漢明帝東巡有烏飛鳴乘輿上亭長祝曰烏烏啞啞引
弓射洞右腋陛下夀萬年臣為二千石射中之帝賜錢
百萬令天下亭壁悉畫焉(後漢書)
漢章帝元和元年代郡高柳烏生子三足大如雞色赤
頭有角長寸餘(搜神記)
吳順字叔和犍為人性至孝母殁負土成墳有赤烏巢
門甘露降戶(師覺援孝子傳)
李陶交趾人母終陶居於墓側躬自治墓不受隣人助
羣烏銜土即成墳(王韶孝子傳)
文讓養母至孝母亡兄弟二人役力葬之日羣烏數千
銜土壤助而成墳也(蕭廣濟孝子傳)
譙郡有功曹𡼏天綂中濟南來府君出除譙郡功曹清
河崔恕弱冠有令德於人時春夏積旱送别者千餘人
至此𡼏上衆渴甚來公有思水之色恕獨見一青烏於
𡼏中乍飛乍止怪而就焉烏起見一石方五六寸以鞭
撥之清泉湧注盛以銀瓶瓶滿水立竭惟來公與恕供
飲而已議者以為德感所致焉(酉陽雜俎)
簡文帝咸安初有烏巢殿屋使人占之曰西南有女人
師當能伏此怪時歴陽郡烏江寺有尼苦行通靈時號
聖𡡉帝即遣召問之對曰修德可以禳災齋戒亦能轉
禍帝乃建齋七日忽烏運巢而去帝因為聖𡡉起新林
亭(晉南京寺記)
海鹽南三里有烏夜村晉何準所居也一夕羣烏啼噪
準適生女他日復夜啼乃穆帝立準女為后之日(海鹽志)
裴俠字嵩和河東人年七歲猶不能言後于洛城見羣
烏蔽天從西來舉手指而言遂志識聰慧有異常童年
十三遭父憂哀毁有若成人將擇葬地而行空中有人
曰童子何悲葬于桑東封公侯俠懼以告其母母曰神
也吾聞鬼神福善爾家未嘗有惡當以吉祥告汝耳時
俠宅側有大桑林因葬焉(北史)
司馬申短毛喜於後主使其廢錮申嘗晝寢於尚書省
下有烏啄其口流血時論以為譖賢所致(陳書)
昔有一極貧人善曉烏語為賈客貨擔過水邊飯烏鳴
賈客怖貧人反笑到家賈客問言我在彼飯時聞烏鳴
我大怖而君反笑何耶答曰烏向語我賈人身上有好
白珠汝可殺之出珠我欲食其肉是故我笑耳曰汝何
不殺也答曰我坐前世貪人財物故貧為賃擔若復殺
人取物後世受苦何時當已我今寧死不為此事(法苑珠林)
昔有烏名曰拘耆遊在叢林樹産孺諸子在於樹上時
有拘耆與一獼猴共為親厚時叢樹間有一毒蛇伺行
不在㗖拘耆子無復遺餘拘耆失子悲鳴啼呼不知所
在熟自思惟知蛇所㗖獼猴歸見問之何為答曰蛇㗖
我子了盡無餘獼猴曰我當報之時毒蛇行獼猴前撓
之蛇怒纏獼猴獼猴捉得頭曳至石上磨破而死棄擲
而還拘耆踊躍畜生尚有報何况於人又雜譬喻經云
昔有一蛇頭尾自諍頭語尾曰我應為大尾語頭曰我
應為大頭曰我有耳能聽有目能視有口能食行時在
前故可為大汝無此術尾曰我令汝去故得去耳我不
去以身繞木三帀三日不已不得求食饑餓垂死頭語
尾曰汝可放我聽汝為大尾聞其言即時放之復語尾
曰汝既為大聽汝前行尾在前行未經數步墮大深坑
而死喻衆生無智強為人我終墮三塗又僧祗律云過
去世時有一羣雞依榛林住有貍侵食唯餘一雌烏來
覆之共生一子子作聲時烏說偈言此兒非我有野父
聚落母共合生兒子非烏復非雞若欲學翁聲復是雞
所生若欲學母鳴其父復是烏學烏似雞鳴學雞似烏
聲烏雞若兼學是二俱不成此喻道俗雖持禁戒雜染
不純相中似善口出惡言欲喚是善口復出惡欲喚非
善相復出家(赤&KR2820;烏喻經)
昔有烏梟共相怨憎烏待晝日知梟無見蹹殺羣梟散
食其肉梟便於夜知烏眼闇復啄羣烏開罩其腹亦復
散食畏晝畏夜無有竟已有一智烏語衆烏言己為怨
憎不可求解終相誅滅勢不兩全宜作方便殄覆諸梟
然後我等可得歡樂若其不爾終為所敗衆烏答言當
作何方得滅讐賊智烏答言爾等衆烏拔我毛羽破我
頭我當設計要令殄覆即如其言惟悴形容向梟穴外
而自悲鳴聞其聲已便言今爾何故破傷來至我所烏
語梟言衆烏讐我不得生活故來相投以避怨惡時梟
憐愍遂便養給恒與殘肉日月轉久毛羽平復烏作微
計銜乾樹枝并諸草木著梟穴中似如報恩梟語烏言
何用是為烏即答言孔穴之中純是冷石用此草木以
御風寒梟以為爾默然不答而烏於是即求守孔穴作
給使令用報恩時會暴雪寒風猛盛衆梟率爾來集孔
中烏得其便尋生歡喜銜牧人火用燒梟孔衆梟一時
於孔焚滅(雜寶蔵經)
波羅柰國有一烏王其烏名曰蘇弗多羅(隋言善子)而依住
彼波羅奈城與八萬烏和合共住善子烏王有妻名曰
蘇弗舍利(隋言善女)時彼烏妻共彼烏王行欲懷妊時彼烏
妻忽作是念願我得淨香潔飲現今人王之所食者而
彼烏妻思是飲食不能得故宛轉迷悶身體顦顇羸瘦
戰掉不自安故問其妻言汝今何乃宛轉於地身體顦
顇羸瘦戰掉不能自安彼時烏妻報烏王言善哉聖子
我今有娠乃作是念願得清净香潔餚饍如王食者時
善子烏語其妻言異哉賢者如我今日何處得是香美
飲食王宫深邃不可得到我若入者於彼手邊必失身
命彼妻又復報烏王言聖子今者若不能得如是飲食
我死無疑并其胎子亦必無活善子烏王復告妻言異
哉賢者汝今死日必當欲至乃思如是難得之物善子
烏王作是語已憂愁悵怏思惟而住復作是念如我意
者如是香潔清淨飲食如主食者實難得也爾時烏王
羣衆之内乃有一烏見善子烏心懷愁憂不樂而住見
是事已詣烏王所白烏王言異哉聖者何故憂愁思惟
而住善子烏王於時廣說前事因緣彼烏復白善子王
言善哉聖子莫復愁憂我能為王覓是難得香美餚饍
王所食者是時烏王復告彼烏作如是言善哉善友汝
若力能為我得辦如此事者我當報汝所作功德爾時
彼烏從烏王所居住之處飛騰虛空至梵德王宫去廚
不遠坐一樹上觀梵德王食廚之内其王食辦有一婦
女備具餚饍食時將至專以銀器盛彼飲食欲奉與王
爾時彼烏從樹飛下在彼婦女頭上而立啄嚙其鼻時
彼婦女忍其鼻痛即翻此食在於地上爾時彼烏即取
其食將與烏王烏王得已即將與彼善女烏妻其妻得
已尋時飽食身體安隠如是産生爾時彼烏别日數往
奪彼食取將與烏王時梵德王屢見此事作如是念竒
哉竒異云何此烏數數恒來穢汚我食復以&KR2820;爪傷我
婦女而王不能忍此事故尋時勅喚網捕獵師而語之
言卿等急速至彼烏處生捕此烏將來其諸獵師聞王
勅已啟白王言如王所勅不敢違命獵師往至以其羅
網捕得此烏生捉將來付梵德王時梵德王話其烏言
汝比何故數汚我食復以&KR2820;爪傷我婦女爾時彼烏語
梵德王善哉大王聽我向王說如此事令王歡喜時梵
德王心生喜悦作如是念希有斯事云何此烏能作人
語作是念已告彼烏言善哉善哉汝必為我說斯事意
令我歡喜爾時彼烏即以偈頌向梵德王而說之曰大
王當知波羅奈有一烏王恒依止八萬烏衆所圍遶悉
皆聽彼王處分彼烏王妻有所憶我向大王說其緣烏
妻所思香美饍如是大王所食者是故我今數數來抄
撥大王香美食今者為彼烏王故致被大王之所繫善
哉惟願大聖王慈悲憐愍放脱身我為烏王彼妻故數
來抄撥大王食我念從此一生來未嘗經造如此事今
為大王一勅己於後不敢更復為時梵德王既聞彼烏
如此語己心生喜悦作如是言希有此事人尚不能於
其主邊有如是等愛重之心如此烏也作是語已其梵
德王而說偈言若有如是大臣者彼應重答食封禄須
似如是猛健烏為主求食不惜命其梵德王說此偈已
復告烏言善哉汝烏於今已去常來至此取香美食若
其有人遮斷於汝不與食者來語我知我自與汝已分
所食而將去耳(法苑珠林以下鵲)
鵲巢知風之所起獺穴知水之高下暉日知晏隂諧知
雨(淮南子)
鵲夜傳枝月暈繞鸞皆主有赦
有鵲銜火於清溪之上鵲化成龍(述異記)
常山張顥為梁相天新雨後有鳥如鵲飛翔稍下墜地
民爭取化為一圓石顥椎破之得金印文曰忠孝侯印
顥表上聞蔵之秘府顥漢靈帝時至太尉(幽明錄)
楊宣為河内太守行縣有羣鵲鳴桑樹上宣曰前有覆
車粟此鵲相隨欲往食行數里果有覆車粟(益部耆舊傳)
安德令劉長仁聞輅曉鳥鳴初不信之須臾有鳴鵲來
閤屋上聲甚急輅曰鵲言東北有婦昨殺夫日在虞淵
之際告者至矣到時果有東北同伍民來告如輅言長
仁乃服(魏志)
慧約靜漠自娛禪誦為樂天監十八年己亥四月八日
天子發弘誓心受菩薩戒乃幸等覺殿皇儲已下爰至
道俗士庶咸希度脱弟子著籙者凡四萬八千人嘗受
戒時有一乾鵲歴陛而昇狀若聽受至說戒畢然後飛
騰又嘗述戒有二孔雀驅斥去勅乃聽上徐行至壇俛
頸聽法上曰此鳥必欲滅度别受餘果矜其至誠更為
說法無何二鳥同化(高僧傳以下燕)
朱鳥燕也鷶&KR0008;子規也擊穀布谷也(廣雅)
千歲燕其巢戶北向其色多白而尾掘取隂乾末服一
頭五百歲(抱朴子)
山見白燕其君且得貴女(京房易傳)
東海有鳥焉其名曰意怠其為鳥也翂翂翐翐而似無
能引援而飛迫脇而棲外人卒不能害(莊子)
少皥之時赤燕一雙飛集少皥之戶遺其丹書(田俅子)
周穆王迎意而子居靈卑之宫訪以至道後欲以為司
徒意而子愀然不悦化作玄鳥飛入雲中故後人呼玄
鳥為意而(琅環記)
魏禪晉之歲北闕下有白光如鳥雀之狀時飛翔來去
有司聞奏帝所羅之得一白燕以為神物於是以金為
樊置於宫中旬日不知所在論者云金德之瑞昔師曠
時有白燕來巢檢瑞應圖果如所論白色叶於金德師
曠晉時人也古今之義相符焉(拾遺記)
魏景初元年有燕生巨鷇於衞國李蓋家形若鷹吻似
燕高堂隆曰此魏室之大異宜防鷹揚之臣於蕭牆之
内其後宣帝起誅曹爽遂有魏室(搜神記)
五雀六燕飛集衡衡適平一雀一燕飛而易處則雀重
而燕輕(九章算術)
侍中紀昌睦初生有白燕一雙出屋既表素質宦途亦
通(宣城記)
安清字世高安息國王太子也漢桓帝時人聰敏博學
鳥獸之聲無不綜達常行見羣燕忽謂伴曰燕云應有
送食者頃之果有致焉衆咸竒之(高僧傳以下雀)
雀一名嘉賓鵲一名神女雞一名燭夜(古今注)
白雀者王者爵禄均則至(宋書)
赤雀不見則國無賢白雀不見則無後嗣(遁甲圖)
&KR0726;家次藥有昆丘神雀(漢武内傳)
千歲之雉入海為蜃百年之雀入江為蛤千歲之龜能
與人語千歲之狐起為美女千歲之蛇斷而復續千歲
之鼠而能相卜(搜神記序)
雀夕瞽鴟晝盲
黃帝將起有黃雀赤頭立白日旁帝占曰黃者土精赤
者火精雀者當崩余當立(春秋考異郵)
季秋赤雀銜丹書入酆止於昌戶昌拜稽首受(尚書中候)
景公探雀鷇鷇弱反之晏子聞之入見景公曰君何為
者也公曰吾探雀鷇鷇弱故反之晏子逡巡北面再拜
而賀曰吾君有聖王之道矣吾君仁愛曾鳥獸之加焉
而况於人乎此聖王之道也(晏子)
孔子見羅者其所得者皆黃口也孔子曰黃口盡得大
爵獨不得何也羅者對曰黃口從大爵者不得大爵從
黃口者可得孔子顧謂弟子曰君子慎所從(新序)
世傳公冶長能通鳥語或言冶長貧而閑居無以給食
有雀飛鳴其舍呼之曰南山有虎駝羊當急取之冶長
如其言往山中果得大羊及亡羊者跡之索得其角以
為偷訟之魯君繫之獄孔子為之白於魯君不解未幾
雀復鳴於獄舍曰齊人侵疆當急禦之獄吏白於魯君
弗信姑如其言跡之齊師果至命冶長發兵奮敵獲勝
因釋之欲爵以大夫冶長不受蓋恥因禽獸以得爵禄
也後世遂廢其學
圉人魏尚高帝時為太史有罪繫詔獄有萬頭雀集獄
棘樹上拊翼而鳴尚占曰雀者爵命之祥其鳴即復也
我其復官也有頃詔還故官(陳留耆舊傳)
漢武祠甘畤有神雀下羣臣皆上夀東方朔獨不賀帝
曰朔何不賀曰此所謂巫雀非神雀也或有巫者為國
作害卒有巫蠱之事果應(東方朔别傳)
漢綏和二年三月天水平襄有䴏生雀哺食至大俱飛
去京房易傳曰賊臣在國厥咎䴏生雄雀又曰生非其
類子不嗣也(搜神記)
顯宗時有神雀集宫殿冠羽有五采色帝召賈逵問之
對曰昔武王終父之業鸑鷟在岐宣帝威懷戎狄神雀
仍集此胡降之徵也(後漢書)
漢中平三年八月懷陵上有萬餘雀先極悲鳴已因亂
鬭相殺皆斷頭懸著樹枝枳棘到六年靈帝崩夫陵者
高大之象也雀者爵也天誡若曰懷爵禄而尊厚者自
還相害至滅亡也(搜神記)
瑯琊董种為不其令赤雀乳&KR0550;前桑上民為作歌頌(後漢)
(書)
任城魏肇之初生有雀飛入其手占者以為封爵之祥
(異苑)
成武丁郴人能達鳥鳴為郡主簿與衆人俱坐聞雀鳴
而笑曰東市輦粟車覆雀相呼往食之衆人遣視信然
(桂陽先賢讚)
班超為西域都護獻大雀詔大家作頌(曹大家集)
漢末有白雀之瑞周不疑己作頌曹公忽授紙筆立令
復作既成操大竒之(先賢傳)
孫皓嘗問鳥之大者惟鶴小者惟雀乎張尚對曰大者
有秃鶖小者有鷦鷯(吳書)
王祥後母病欲黃雀炙乃有黃雀數枚飛入其幕因以
供母(孝子傳)
晉元帝未登極有三雀共登一雄鷄背三入安東府&KR0550;
事占者云當三進爵為天子也(洞林)
侯瑾字子瑜解鳥語常出門見白雀與睪雀同行慨然
嘆曰今天下大亂君子小人相與焉(燉煌實錄)
沛國有一士人姓周同生三子年將弱冠皆有聲無言
忽有一客從門過因乞飲聞其兒聲問之曰此是何聲
答曰是僕之子皆不能言客曰君可還内省過何以致
此主人異其言知非常人良久出云都不憶有罪過客
曰試更思幼時事入内食頃出語客曰記小兒時當牀
上有燕巢中有三子其母從外得食哺三子皆出口受
之積日如此試以指内巢中燕雛亦出口承受因取三
薔茨各與食之既而皆死母還不見子悲鳴而去昔有
此事今實悔之客聞言遂變為道人之容曰君既自知
悔罪今除矣言訖便聞其子言語周出忽不見此道人
(搜神記)
宋程德度武昌人為衞軍臨川王行參軍時在潯陽屋
有鷰巢夜間屋裏忽然自明有一小兒從窠而出長可
丈餘潔淨分明至度床前曰君却後二年當得長生之
道儵然而滅度甚祕異之元嘉十七年隨王鎮廣陵過
禪師釋道恭因就學禪甚有解分到十九年春其家武
昌空齋忽有殊香芬馥達于衢路闔境往觀三日乃滅
(冥祥記)
孫氏妻黃見一童子當前以釵擲之躍入雲中夜聞戶
外歌曰昔填夏家塜輦泥頭欲秃今寄黃氏居非意傷
我目尋覓巢中得一白燕左目傷(續異記)
高士馬樞目常黃能視闇中物有白燕一雙巢其庭樹
馴狎欄廡時上几案春來秋去幾三十年(陳書)
竇如同從河洲來得一青鳥馴養愛翫舉族呼之為鶡
吾曰鶡出上黨數曾見之色並黃黑無駁雜也故陳思
王鶡賦云揚玄黃之勁羽試檢說文鳻雀似鶡而青出
羌中韻集音分此疑頓釋(顔氏家訓)
乃往昔時有一小兒持弓箭入神樹中戲邊有三人亦
在中看樹上有雀小兒欲射三人勸言若能中雀世間
健兒小兒意美引弓射之中雀即死三人共笑助之歡
喜而各自去經歴生死數劫之中所在相會受罪(法苑珠林)
一鸛雀口中銜草語諸鳥言我等共相憐愍集會一處
而共住止爾時諸鳥皆信其言而來聚集時此鸛雀趣
鳥飛後就他巢窠啄卵而食(上)
昔者菩薩為孔雀王從妻五百棄其舊匹欲娶青雀為
妻其青雀唯食甘露好果孔雀為妻日行取之其國王
夫人有疾夢覩孔雀云其肉可為藥寤已啟聞王令獵
士疾行索之夫人曰有能得之者娉以季女賜金千斤
國諸獵士分布行索覩孔雀王從一青雀在常食處即
以蜜麨每處塗樹孔雀輒取以供其妻射師以蜜麨塗
身踞坐而候孔雀取麨人應手獲之焉孔雀曰子之勤
身必為利也吾示子金山可為無盡之寶子厚吾命矣
獵者又曰大王賜吾千觔金妻以季女豈信汝言乎剋
以送獻汝矣孔雀見王曰大王懷仁潤無不周願納微
言乞得少水吾以慈咒服之疾瘳矣若其無效受罪不
晚王順其意夫人服之衆疾皆瘳華色煒曄宫人皆然
舉國歎王弘慈全孔雀之命獲延一國之夀孔雀曰願
得投身于彼大湖并咒其水率土黎民衆疾可瘳若有
疑妄願以杖捶吾足王曰許可孔雀如之國人飲水並
皆行力聾聽盲視瘖語躄伸衆疾皆然夫人疾除國人
並得無病兼無害孔雀之心孔雀具知向王陳曰受王
生潤之恩吾報濟一國之命報畢乞退王曰可爾雀即
翔飛升樹重曰天下有三癡王曰何謂三耶一者吾癡
二者獵士癡三者大王癡王曰願釋之也雀曰諸佛重
戒以色為火燒身危命貪色之由也吾捨五百供養之
妻而貪青雀索食供之有如僕使為狂網所得殆危身
命斯吾癡也獵者之癡吾至誠之言捨一山之金棄無
窮之寶信夫人邪偽之欺望季女之妻覩世狂愚皆斯
類矣損佛真誠之戒信鬼魅之欺酒藥婬亂或度破門
之禍或死入太山其苦無數思還為人猶無羽之鳥欲
飛升天豈不難哉婬婦之妖蠱喻彼&KR0146;魅靡不由之亡
國危身而愚夫尊之萬言無一誠也而射師信之斯謂
獵者愚矣王得天醫除一國疾諸毒都滅顔如盛華巨
細欣賴而王放之王始欲殺吾以肉療夫人疾斯謂王
愚矣佛告舍利弗孔雀王者自是之後周旋八方輒以
神藥慈心布施愈衆生(法苑珠林)
昔者菩薩身為雀王慈心濟衆由獲身瘡有虎食獸骨
挂其齒困饑將終雀王入口啄骨日日若兹雀口生瘡
身為瘦疵骨出虎活雀飛登樹說佛經曰殺為凶虐其
惡莫大虎聞雀誡勅聲勃然恚曰爾始離吾口而敢多
言雀覩其不可化退速飛去佛言雀王者是吾身虎者
是調達身(雀王經以下雉)
西方曰鷷雉攻木之工也東方曰鶅雉塼埴之工也南
方曰翟雉攻金之工也北方曰鵗雉攻皮之工也伊洛
而南曰翬雉設五色之工也(賈逵左傳注)
昔平公時有鳥從南方來赤質五色皆備集於庭叔向
曰吾聞師曠言西方有鳥白質五色曰翬南方有鳥赤
質五色曰雉今來為君瑞也(瑣語)
魯昭公時雉銜環入(雉之為言弟也喻昭公弟為季氏入之為君也春秋感精符)
平原太守劉邠字令清取印囊及山鷄毛置器中使輅
筮之輅曰内方外圓五色成文含寶守信出則有章此
印囊也高嶽巖巖有鳥朱身羽翼玄黃鳴不失晨此山
鷄毛也邠曰此郡官舍連有變怪使人恐怖其理何由
輅曰或因漢末之亂兵馬擾攘軍尸流血汚染丘山故
因昏夕多有怪形也明府道德高妙自天祐之願安百
姓以光休寵(異苑)
高平郗超字嘉賓年二十餘得重病廬江杜不愆少就
外祖郭璞學易卜頗有經驗超令試占之卦成不愆曰
案卦言之卿所恙尋愈然宜于東北三十里上官姓家
索其所養雄雉籠而絆之置東簷下却後九日景午日
午時必當有野雌雉飛來與交合既畢雙飛去若如此
不出二十日病都除又是休應年將八十位極人臣若
但雌逝雄留者病一周方差年半八十名位亦失超時
正羸篤慮命在旦夕笑而答曰若保八十之半便有餘
矣一周病差何足為淹然未之信或勸依其言索雉果
得至景午日超卧南軒之下觀之至日晏果有雌雉飛
入籠與雄雉交而去雄雉不動超歎息曰管郭之竒何
以尚此超病逾年乃起至四十卒於中書郎(搜神記)
孫休好射雉至其時則晨去夕反羣臣諫曰此為小事
何足甚耽休曰雖為小物耿介過人所以好之(吳志)
釋僧安戒業精苦坐禪講解時號多能齊文宣時在王
屋山衆徒二十許人講涅槃始發題有雌雉來座側伏
聽僧若食時出外飲啄日晚上講依時赴集三卷未了
遂絶不至衆咸怪之安曰雉今生人道不須怪也武平
四年安領徒衆至越州行頭陀忽云往年雌雉應生此
逕至一家遙喚雌雉一女走出如舊相識禮拜歡喜女
父母異之引入設食安曰此女何故名雌雉耶答曰見
其初生髮如雉毛既是女故名雌雉也安大笑為述本
緣女聞涕泣苦求出家二親欣然喜之為講涅槃便領
解一無遺漏至後三卷茫然不解(高僧傳)
薛安祖天熱舍樹下有鷙鳥逐雉雉急投之遂觸樹而
死安祖取至隂地徐徐護視良久得蘇放去後夜忽夢
一丈夫衣冠甚偉著繡衣曲領再拜安祖問之曰感君
前日見放故來謝德(異苑)
朱文繡與羅子鍾為友俱仕於梁繡既死鍾哭之其夜
俱亡梁南七里有鷄山葬繡於其中北九里有雉澗埋
鍾於其内繡神靈變為鷄鍾䰟魄化為雉清鳴哀響來
往不絶故詩曰鷄山别飛響雉澗和清音(異苑)
渤海王高歡攻鄴時瑞物無歲不有令史焚連理木煮
白雉而食之(三國典略)
佛言於過去世雪山之側有山鷄王多將鷄衆而隨從
之鷄冠極赤身體甚白語諸鷄言汝等遠離城邑聚落
莫與人民之所噉食我等多諸怨嫉好自慎護時聚落
中有一猫子聞彼有鷄便往趣之在於樹下徐行低視
而語鷄言我為汝婦汝為我夫而汝身形端正可愛頭
上冠赤身體俱白我相承事安隠快樂鷄說偈言猫子
黃眼愚小物觸事懷害欲噉食不見有畜如此婦而得
夀命安隠者(雜寶蔵經以下鳩)
尸鳩(按爾雅即布穀非戴勝也或云鸇皆失之也)燕之東北朝鮮冽水之間
謂之鶝䲹(福丕兩音)自關而東謂之戴鵀東齊海岱之間謂
之戴南南猶鵀也(此亦語聲之轉也)或謂之鶭鸅(按爾雅說戴鵀下鶭鸅自)
(别一鳥名方言似依此義又失也)或謂之戴鳻或謂之戴勝東齊吳揚
之間謂之鵀自關而西謂之服鶝或謂之&KR0008;鶝燕之東
北朝鮮冽水之間謂之&KR2753;(方言)
鳩自關而東周鄭之郊韓魏之都謂之&KR1991;(音郎)
布穀自關東西梁楚之間謂之擊穀自關而西或謂之
布穀(今江東呼為&KR0008;穀並上)
舜耕於歴山思慕父母見鳩與母俱飛鳴相哺食益以
感思乃作歌(琴操)
高帝之敗遁叢薄中時有鳩鳴其上追者不疑遂得脱
即位後作鳩杖賜老人(風俗通)
皮延字叔然會稽山隂人養母至孝居喪有白鳩巢廬
側(會稽典錄)
楊由見社中水鳩鬭知有兵賊象不赴酒食(後漢書)
晉永康元年正月大會有鳩入御坐武帳中拂司空張
華之冠(蕭方等三十國春秋以下鴿)
晉王敦將圖不軌詢諸郭璞璞曰公若起事必不久敦
大怒曰我輩不久卿夀幾何璞曰我命盡在今日午時
死在緋衣人手敦曰我令青衣人戮汝既戮之青衣人乃
裴姓敦方恚時許旌陽以酒杯擲于梁化為鴿
後魏崔光未嘗恚怒位司徒晝坐讀經鴿飛集膝前入
懷中緣臂上久之乃去
舍利弗雖復聰明然非一切智於佛智中譬如嬰兒如
阿婆檀那經中佛在祗洹住晡時經行舍利弗從佛經
行是時有鷹逐鴿鴿飛來佛邊住佛經行過之影覆鴿
上鴿身安隠怖畏即除不復作聲後舍利弗影到鴿便
作聲戰怖如初舍利弗白佛言佛及我身俱無三毒以
何因緣佛影覆鴿鴿便無聲不復恐怖我影覆上鴿便
作聲戰慄如故佛言汝三毒習氣未盡以是故汝影覆
時恐怖不除佛語舍利弗汝觀此鴿宿世因緣幾世作
鴿舍利弗即時入宿命智三昧觀見此鴿從鴿中來乃
至八萬大劫常作鴿身過是已往不能復見舍利弗從
三昧起白佛言是鴿八萬大劫中常作鴿身過是已前
不能復知佛言汝若不能盡知過去世試觀未來世此
鴿何時當脱舍利弗即入三昧觀見乃至八萬大劫亦
未免鴿身過是已往不復能知不審此鴿何時當脱(智度)
(論鷺以下)
鷺水鳥也齊魯之間謂之春鋤(詩義疏)
朱弋不攫肉朱鷺不吞鯉(禽經)
錢塘人姓杜船行時大雪日暮有女子素衣來岸上杜
曰何不入船遂相調戲杜欣然載之後成白鷺飛去杜
惡之便病死(搜神記)
煬帝征遼回次于柳城郡之望海鎮步出觀望有大鳥
二素羽丹嘴狀同鶴鷺出自霄漢翻翔雙下徘徊馴擾
翔舞御營敕著作佐郎虞綽製瑞鳥銘以進上命鐫於
其所仍勅殿内丞閻毘圖寫其狀(大業拾遺以下鳬)
野鳬甚小而好没水中者南楚之外謂之鷿鷉(鷿音指辟反鷉)
(音他奚反)大者謂之鶻蹏(滑蹄兩音方言)
或云婬欲情欲受鶩身或云愚癡多故亦受鶩身問此
二鶩身為同為異答謂習欲生者是水鳥鳬□之流習
癡生者是陸鳥鵄梟之類者或晝見夜亦見由欲生故
恒多連飛並泛鳥之類者或夜見晝不見由癡生故恒
多夜遊伺鼠鴟亦二種習欲生者是老鴟則晝見夜不
見習癡生者是角鴟則夜見晝不見(智度論)
化蒙縣祠山上有池池中有松鳬如今野鳬棲息松間
故俗謂之松鳬(南越志)
吳郡魚城城下水中有石首魚至秋化為鳬鳬頂中尚
有石
張湯欲以鶩當鳬祀宗廟董仲舒曰鶩非鳬鳬非鶩愚
以為不可(春秋繁露以下鵝)
吳景帝有疾求覡視者得一人景帝欲試之乃殺鵝而
埋於苑中架小屋施牀几以婦人屐履服物著其上乃
使覡視之告曰若能說此塚中鬼婦人形狀者當加賞
而即信矣竟日盡夕無言帝推問之急乃曰實不見有
鬼但見一頭白鵝立墓上所以不即白之疑是鬼神變
化作此相當候其真形而定無復移易不知何故不敢
不以實上聞景帝乃厚賜之然則鵝死亦有鬼(抱朴子)
孝懷帝永嘉元年二月洛陽東北步廣里地陷有蒼白
二色鵝出蒼者飛翔沖天白者止焉陳留董養曰步廣
周之狄泉盟會地也白者金色國之行也蒼為胡象其
可盡言乎是後劉元海石勒相繼亂華(晉書)
義熙中羌主姚略壊洛陽溝取磚得一雙雄鵝並金色
交頸長鳴聲聞九臯養之此溝(幽明錄)
濟南郡張公城西北有鵝溝南燕世有漁人居水側常
聽鵝聲而衆鵝中有鈴聲甚清亮候之見一鵝咽頸極
長因羅得之項上銅鈴綴以銀鏁有隠起元鼎元年字
(酉陽雜俎)
高祖圍廣固夜忽有鳥大如鵝蒼黑色飛入高祖帳中
胡蕃起賀曰蒼黑胡虜之色胡虜歸我大吉之祥也明
旦攻城陷之(宋書)
傅承為江夏守有一雙鵝失之三年忽引道得三十餘
頭來向承家(異苑)
淨影寺沙門慧遠初在鄉養一鵝恒隨遠聽經及遠入
京留在寺鵝晝夜鳴噪不止僧徒送入京至寺門放之
自然知遠房入馴狎每聞講經入室伏聽若聞泛說他
事則鳴翔而出如是六年忽哀叫庭宇不肯入堂至二
旬而遠卒(高僧傳)
昔太玄中章安郡史悝有駁雄鵝善鳴悝女常養之鵝
非女不食荀儉苦求得之鵝輒不食乃以還悝又數日
晨起失女及鵝隣家聞鵝向西追至一水唯見女衣及
鵝毛在水邊今名此水為鵝女溪(廣古今五行記)
一比丘乞食至珠師門為王穿大牟尼珠師放珠入取
食以施有鵝見珠映比丘衣作赤色其狀似肉即吞之
珠師出覓珠不得驚問比丘得我珠耶比丘恐彼殺鵝
取珠不敢以告被加以絞縳耳眼口鼻盡皆血出是時
彼鵝來趣食血珠師嗔憤打鵝即死比丘見鵝既死涕
泣不樂珠師問故比丘具說上因珠師即剖鵝得珠乃
號哭懺悔
佛言乃往過去時有蓮華池多有水鳥在中而住時有
鸛雀在於池中徐步舉腳諸鳥皆言此鳥善行威儀徐
序不惱水性時有白鵝而說偈言舉脚而徐步音聲極
柔輭欺誑於世間誰不知諂讒鸛雀語言何為作此語
來共作親善白鵝答言我知汝諂讒終不親善汝欲知
爾時鵝者即我身是也爾時鸛雀者今提婆達多是也
(雜寶蔵經以下□)
水戰之□何必白纓盈俎之雞何必長鳴(蔡氏化清經)
西門外□城者吳王築此城以養□(吳地記)
桓邈為汝南郡人齎四烏□作禮大兒夢四烏衣人請
命覺忽見□將殺遂救之買肉以代還夢四人來謝而
去(夢雋)
憶在江都時陽華李姑畜鬭□水池上苦獺囓□時下
朱里芮姥者求捕獺狸獻姥謂姑曰是狸不他食當飯
以□姑怒絞其狸今夷術真似此也(趙后外傳樊嬺對飛燕語)
陸遜字伯言時建昌侯慮於堂前作鬭□欄頗施小巧
遜乃正色曰君侯宜覽經典用此何為慮即便毁撤之
(南史)
晉周昉少時與商人沂江俱行夕止宫亭廟下同侣相
語誰能入廟中宿昉性膽果决因上廟宿竟夕晏然晨
起廟中有白頭老翁昉遂擒之化為雄□昉捉還船欲
烹之因而飛去後竟無他(述異記)
智曠年將不惑始蒙剃落進戒以後頭陀蛇弭床側每
夕山隅四燈同照士俗雲赴奄成華寺有一宰□而為
齋者□神夜告便曰何有殺牲而充淨供自爾便斷(神僧)
(傳)
元嘉中章安有人噉□肉乃成瘕病胸滿面赤不得飲
食醫令服秫米瀋須臾煩悶吐一□雛(異苑)
僧羣年一百三十忽見一折翅□當梁頭羣將舉錫撥
之恐有轉傷因此回歸遂絶水數日而終臨終謂左右
曰我少時曾折一□翅驗此以為報也(神僧傳以下鷄)
鷄陳楚宋魏之間謂之鷿䲬(避祗兩音)桂林之中謂之割鷄
或曰&KR0008;(音從)北燕朝鮮冽水之間謂伏鷄曰抱(房奥反江東呼蓲臾)
(富反)爵子及鷄雛皆謂之&KR1145;(恪遘反關西曰&KR1145;音顧)其卵伏而未孚
始化謂之涅(方言)
陽溝巨鶤古之名鷄(爾雅注)
鷄屬辟鴟鷄也杜艾季蜀(廣雅)
鄙諺有之黃鷄生卵烏鷄伏之但知其為烏鷄之子不
知其為黃鷄之兒小可以喻大(晉袁喬妻于氏上表論養子議)
失晨之雞思補更鳴(三國志)
賢者居明夷之世為時所傷或衆邪在位厥妖雞生角
(京房易傳)
羊溝之鷄三歲為株相者視之則非良鷄也然而時勝
人者以狸膏塗其頭也(注羊溝鬭鷄處株魁帥也鷄畏狸膏莊子)
鷄人(鷄屬木故列職于春官)掌共鷄牲辨其物大祭祀夜嘑旦以
嘂百官凡國之大賓客會同軍旅喪紀亦如之凡國事
為期(所作謂之事期謂作事之時)則告之時(告其時)凡祭祀面禳釁(面四)
(面也禳以却祀灾釁以厭妖怪)共其鷄牲(周禮)
扶桑山有玉鷄玉鷄鳴則金鷄鳴金鷄鳴則石鷄鳴石
鷄鳴則天下之鷄悉鳴而潮水應之矣(神異經)
龍鄉有伺晨鷄獻之考驗而與漏合(文選注)
狼盲之鷄特稟異聲(狼盲地名天中記)
高興縣多容鷄其形似鷄而五采至則年穰(南越志)
移風縣有潮鷄鳴長且清如吹角每潮至則鳴一名林
鷄(輿地志)
婁門外鷄陂墟故吳王所畜鷄使李保養之去縣二十
里(越絶書)
江表傳曰南郡獻長鳴承露鷄南越志曰鷄冠四開如
蓮花鳴聲清徹也
陳倉山上有石雞與山雞各别趙高使火燒山山鷄飛
去石鷄不去晨鳴山頭聲聞三十里或云是玉鷄
陳倉城上有神鷄人取不得雄者王雌者霸穆公得雌
故霸(辛氏三秦記)
漢昭靈后名含始遊浴池有玉鷄銜赤珠出刻曰玉英
吞此者王含始吞之生高祖
祝鷄翁者洛人也居尸鄉北山下養鷄百餘年鷄有千
餘頭皆立名字暮棲樹上晝放散之欲引呼名即隨呼
而至賣鷄及子得千餘萬輒置錢去之吳作養魚池後
升吳山白鶴孔雀數百常止其傍云(列仙傳)
漢宣帝黃龍元年未央殿輅軨中雌鷄化為雄毛衣變
化而不鳴不將無距元帝初元元年丞相府史家雌鷄
伏子漸化為雄冠距鳴將至永光中有獻雄鷄生角者
五行志以為王氏之應京房易傳曰賢者居明夷之世
知時而傷或衆在位厥妖鷄生角又曰婦人專政國不
靜牝鷄雄鳴主不榮(搜神記)
孝武帝太元末京口謠曰黃雌鷄莫作雄父啼一旦去
毛衣衣被拉颯棲尋而王恭起兵誅王國寶旋為劉牢
之所敗故言拉颯棲也(晉書)
殷浩以江逌為長史及丁令反叛浩令逌代之乃取數
百鷄以長繩連之脚皆繫火一時驅放羣鷄駭散飛過
塹集賊營皆燃因其驚亂縱兵擊之(晉中興書)
涼州罪人於市將刑忽有一白雄鷄飛於人邊請命引
頸長鳴伏地向吏驅之去輒來刺史張義免其坐(西河記)
支遁常與其師辨論物類謂鷄卵生用未足殺之與諸
蜎動不得同罰師尋亡忽見形來至遁前手執鷄卵投
地破之見有雞雛出殼而行遁即惟悟悔其本言俄而
師及雞雛並滅不見(冥祥記)
竺法慧語弟子法昭曰汝過去時折一雞脚其殃尋至
俄而昭為人所擲脚遂永疾
卞伯玉作東陽郡竈正熾火有雞遙從口入良久乃沖
突而出毛羽不燋鳴啄如故伯玉尋病殞(異苑)
崔光字長仁正始元年夏有典事史元顯獻四足四翼
雞詔趙邕以問光光對曰翅足衆多羣下相扇動之象
雛而未大脚羽差小其勢尚微易制御也帝大悦後數
日茹皓等並以罪伏法於是禮光逾重(後魏書)
維神雀元年歲在辛酉八月己酉朔十三日丁酉帝顓
頊遣征西大將軍下雉公王鳳西中郎將白門侯扁鵲
咨爾凌鷄山子維君天姿英茂乘機晨鳴雖風雨之如
晦抗不已之竒聲今以君為使持節金西蠻校尉西河
太守以揚州之會稽封君為會稽公以前浚鷄山子為
湯沐邑君其秪承予命使西海之水如帶浚鷄之山如
礪國以永存爰及苖裔浚山侍郎丁鴻舍人鳬亭男梁
鴻郎中蘇鵠死罪伏惟君德著朝野勲加鵷鷟故天王
鳳皇持錫位封令鳳鵲等在柏外願時拜受不勝欣豫
之情謹詣棲下以聞(宋袁淑排諧記鷄九錫文)
魏文帝遣使求長鳴短鳴鷄羣臣以非禮欲不與孫權
勅付之(吳錄)
扶南王范尋以鐵為鬭鷄假距與諸將賭戲(吳時外國傳)
雩都縣江邊有石室常有神鷄色如金出穴奮翼長鳴
見人輒飛入穴因號為金鷄穴(述異記梟以下鴟)
鵅鵋江東呼為鉤鵅即怪鴟是也一名角鴟一名訓狐
(爾雅注)
自關而西謂梟為流離(注疏)
蝍蛆甘帶鴟梟耆鼠(莊子)
胡桃之劵令雞夜鳴甑瓦之契投梟自止(張華感應類從志)
太山之鴟喙腐鼠於窮澤非有害於人也今有司盜主
財而食之焉得若太山之鴟乎(鹽鐵論)
梟逢鳩鳩曰子將安之梟曰我將東徙鳩曰何故梟曰
鄉人皆惡我鳴以故東徙鳩曰子能更鳴可矣不能更
鳴東徙猶惡子之聲(說苑)
子産治鄭蒺藜不生鴟鴞不至(梁冀别傳)
道西有道兒君碑是魯相陳君立昔曾參居此梟不入
郭(水經注)
季仲甫夜卧牀上或為鴟鳥後至沓縣巨山山上有羅
鷹者羅得鴟視之仲甫也(列仙傳)
涼州張重華遣謝艾代麻狄引師出振武夜有二梟鳴
于牙中艾曰梟者邀也六博得梟者勝今梟鳴牙中克
敵之兆果大破之(異苑)
梁武太清三年侯景圍臺城遠不通問簡文作紙鳶飛
空告急於外侯景謀臣王偉謂景曰此紙鳶所至即以
事達外令左右善射者射之及墮皆化為鳥飛入雲中
不知所往(獨異志鳥以下雜)
李元忠性甚工彈彈桐葉常出一孔擲棗栗而彈之十
中七八常從文襄入謁魏帝有梟鳴殿上文襄命元忠
彈之問得幾丸而落對曰一丸奉至尊威靈一丸承大
將軍意氣兩丸足矣如其言而落之(北史)
金得伯勞之血則昏鐵得鷿鵜之膏則䓨石得鵲髓則
化銀得雉糞則枯翡翠粉金蟹敗漆人氣破犀
&KR0008;黃自關而東謂之鶬鶊(又名商庚)自關而西謂之&KR0008;黃(其色)
(黧黑而黃因名之)或謂之黃鳥或謂之楚雀(方言人毛詩義疏云齊謂之摶香)
桑飛(即鷦鷯也又名鷦鸚)自關而東謂之工雀或謂之過嬴或謂
之女□(今亦名為巧媍江東呼布母)自關而東謂之鸋鴂自關而西
謂之桑飛或謂之懱爵(言懱截也)
䳚鴠(鳥似鷄五色冬無毛赤倮晝夜鳴侃旦兩音)周魏齊宋楚之間謂之定
甲或謂之獨舂(好自低仰)自關而東謂之城旦(言其辛苦有似於罪禍者)
謂之倒懸(好自懸於樹也)或謂之鴠鴠自關而西秦隴之内謂
之鶡鴠
鷱(音臯)其&KR1891;鳩謂之鸊鷱自關而西秦漢之間謂之鵴鳩
其大者謂之鳻(音斑)鳩其小者謂之&KR0008;鳩或謂之䳫鳩(音葵)
或謂之䳕鳩(音浮)或謂之鶻鳩梁宋之間謂之鷦鳲(並上)
鶺鴒謂之連錢(毛詩義疏)
鷓鴣一名内史一名花豸(採蘭雜志)
鸛鷒一名墮羿形似鵲人射之則銜矢反射人
思婦鳥名也
顧渚山有報春鳥春至則鳴秋分亦鳴似鶗鴂之類也
(述異記)
鵜鶘飲水數斗而不足鱓鮪入口若露而死
杜鵑相推而鳴先鳴者吐血死常有入山行見一羣寂
然聊學其聲即死初聽其聲者主離别
扶老秃秋也狀如鶴而大大者頭高八尺善與人鬭好
啖蛇
江充之害其萌反舌鳥入殿(春秋保乾曜)
啄木本雷公採藥吏化為此鳥(古今異傳)
鸏䴀水鳥黃啄長尺餘南人以為酒器(益都記)
鳭鷯一名剖葦青斑長尾江東呼為蘆虎似雀(埤雅)
雪姑冬月羣飛鳴則必雪(會稽縣志)
四足之美有麃二足之美有鷮(詩正義)
海扇見乎上已鶡鴠□于孟冬
鴆鳥一名雲白抱朴子云渴者恣口於雲白之酒饑人
之取飽於鬱肉漏脯也
鴆一名曇鳥亦曰同力(寰宇記)
蠅虎鴻豺以食之也鴈奴虎僕以其為役也
鬼車名姑獲(荆楚歲時記)
昔尹吉甫信後妻之讒而殺孝子伯竒其弟伯封求而
不得作黍離之詩俗傳云吉甫後悟追傷伯竒出遊於
田見異鳥鳴於桑其聲激然吉甫心動曰無乃伯竒乎
鳥乃折翼其聲尤切吉甫曰果吾子也乃顧曰伯竒勞
乎是吾子棲吾輿非吾子飛弗居言未卒鳥尋聲而棲
其蓋歸入門集於井幹之上向室而號吉甫命後妻載
弩射之遂射殺後妻以謝之(陳思王惡鳥論)
譬如蝙蝠欲捕鳥時則入穴為鼠欲捕鼠時則飛空為
鳥而實無有大鳥之用其身臭穢但樂暗冥舍利弗破
戒比丘亦復如是既不入於布薩自恣亦不入王者使
役不名白衣不名出家如燒屍殘木不復中用(法苑珠林)
孔子與子夏渡江見鳥而異之人莫能名孔子曰鶬嘗
聞河上人歌云鶬兮鴰兮逆毛衰兮一身九尾長兮(韓詩)
(外傳)
孔子遊于隅山見梓樹上有孤鶼乃承而歌之(琴操)
正始元年戴鵀之鳥巢張臶門隂臶告門人曰夫戴鵀
陽鳥而巢門隂此凶祥也乃援琴歌咏作詩二篇旬日
而卒(魏志)
晉永嘉五年有鶖鳥集于始安縣南其里之鷔陂中民
周虎張得之木矢貫以銕銀其長六尺有半以箭計之
其射者人身應長一丈五六尺也(圖經)
咸和二年正月饗萬國有五鷗集于太極殿前(晉起居注)
弘公患瘧經年後猶至田舍瘧發有數小兒持公手脚
公見因陽瞑忽起捉得一小兒化成黃鷁餘者皆走仍
縳以還家懸著窗上明當殺之至比曉失鷁瘧遂斷於
時有瘧者便呼弘公便斷(錄異傳)
檀道濟鎮潯陽十二年入朝與家分别顧瞻城闕嘘欷
涕零時人歌曰生人非死别荼毒當奈何濟時發舟所
養孔雀來銜其衣以十三年伏誅(異苑)
正光二年八月獲秃鶖鳥於宫内詔示崔光光表曰此
即詩所謂有鶖在梁解云秃鶖也性貪之鳥野澤所育
不應入於殿庭昔魏氏黃初中有鵜鶘集於靈芝池文
帝下詔以曹恭公遠君子近小人博求賢俊太尉華歆
由此遜位而讓管寧者也臣聞野物入舍古人以為不
善是以張臶惡鵀賈誼忌鵩鵜鶘暫集而去前王猶為
至誡况今親入宫禁為人所獲方被畜養晏然不以為
懼準諸往義信有殊矣(北史)
陳後主時蔣山衆鳥鼓兩翼以拊膺曰奈何帝奈何帝
又有鳥一足集其殿庭以嘴畫地成文曰獨足上高臺
盛草變為灰欲知我家處朱門當水開解者以為獨足
蓋指後主獨行無衆盛草言荒穢隋承火運草得火而
灰及至京師與其家屬館於都水臺所謂上高臺當水
也(陳書)
隋宦者劉繼詮得芙蓉鷗二十四隻以獻毛色如芙蓉
帝甚喜置北海中曰鷗字三品鳥宜封碧海舍人
宋京師道林寺有沙門僧伽達多博通經論偏以禪思
為業以元嘉之初來遊宋境達多常在山中坐禪日時
將逼念欲受齋乃有羣鳥銜果飛來授之達多思惟昔
獼猴奉蜜佛亦受而食之今飛鳥授食何為不可於是
受進食之(梁高僧傳)
帝舍臨海頓見大鳥異之詔綽為銘其辭曰維大業八
年歲在壬申夏四月景子皇帝底定遼碣班師振旅龍
駕南轅鸞旗西邁行宫次于柳城縣之臨海頓焉山
川明秀實仙都也旌門外設款跨重阜帳殿周施降望
大壑息清&KR3414;下輕輿警百靈綏萬福踐素砂步碧沚同
軒皇之襄野邁漢宗於河上想汾射以開襟望蓬瀛而
載佇窅然齊肅藐屬殊庭兼以聖德遐宣息别風於淮
雨休符潛感表重潤於夷波璧日曬光卿雲舒采六合
開朗十洲澄鏡少選之間儵焉靈感忽有祥禽皎同鶴
鷺出自霄漢翻然雙下高逾一丈長乃盈尋靡霜暉於
羽翮激丹華於觜距鸞翔鳳跱鵲起鴻騫或蹶或啄載
飛載止徘徊馴擾咫尺乘輿不藉揮琴非因拊石樂我
君德是用來儀斯固類仙人之騏驥冠羽族之宗長西
王青鳥東海赤鴈豈可同年而語哉竊以銘基華嶽事
乖靈異紀迹鄒山義非盡美猶方冊不泯遺文可觀况
盛德成功若斯懿鑠懷真味道加此感通不鐫名山安
用銘異臣拜稽首敢勒銘云來蘇興怨帝自東征言復
禹績乃御軒營六師薄伐三韓肅清龔行天罰赫赫明
明文德上暢靈武外薄車徒可擾苛慝靡作凱歌載路
成功允鑠反旆還軒遵林並壑停輿海澨駐驆巖阯窅
想遐凝藐屬千里金臺銀闕雲浮嶽峙有感斯應靈禽
效祉飛來清漢俱集華泉好音玉響皓質冰鮮狎仁馴
德習習翩翩絶迹無泯於萬斯年帝覽而善之命有司
勒於海上(隋書)
宋昭公夢為鳥咮加於南門尾加於北門曰子夢必立
郢城有華山山上有井有鳥巢其中金喙黑色而團翅
此鳥見則大水(異苑)
張衡嘗作水鳥假以羽翮腹中施機能飛數里(文士傳)
梁武帝時有男子不知何許人於大衆中割肉以飼饑
鳥血流遍體而顔色不變
晉李奚子東平太守李忠祖母本一山嫗每遇大雪鳥
無安枝往往飛集其家遂留不去嫗濟以穀且不敢驚
上帝謂有仁心腸令度亡後得道居華陽洞宫(真誥)
昔有大樹仙者居殑伽河(即恒河也)側棲神入定積年之久
形如槁木遊禽棲集遺尼拘律(果樹名)果於其肩上暑往
寒來乘蔭合拱一夕忽從定起欲去其樹又恐鳥驚於
是安忍方便移之移訖乃起天美其德賜號大樹仙
昔佛在世時有一比丘林中誦經音聲雅好時有一鳥
聞法敬愛在樹而聽時為獵師所射命終緣此善根生
忉利天(賢愚經)
廣博物志卷四十五
