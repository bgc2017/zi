蘭室秘藏醫家類
提要
(臣)等謹案蘭室秘藏六卷金李杲撰其曰蘭
室秘藏者蓋取黃帝素問藏諸靈蘭之室語
前有至元丙子羅天益序在杲没後二十五
年疑即硯堅所謂臨終以付天益者也其治
病分二十一門以飲食勞倦居首他如中滿
腹脹如心腹痞如胃脘痛諸門皆諄諄於脾
胃蓋其所獨重也東垣發明内傷之類外感
實有至理而以土為萬物之母脾胃為生化
之源脾虚損論一篇極言寒凉峻利之害尤
深切著明蓋預睹劉張兩家末流攻伐之弊
而早防其漸也至於前代醫方自金匱要略
以下大抵藥味無多故唐書許允宗傳紀允
宗之言曰病之於藥有正相當惟湏單用一
味直攻彼病藥力既尃病即立愈今人不能
别脈莫識病證以情億度多安藥味譬之於
獵未知兔所多發人馬空地遮圍或冀一人
偶然逢也如此療病不亦疎乎其言歴代醫
家傳為名論惟杲此書載所自製諸方動至
一二十味而君臣佐使相制相用條理井然
他人罕能效之者斯則事由神觧不涉言詮
讀是書者能喻法外之意則善矣乾隆四十
四年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
