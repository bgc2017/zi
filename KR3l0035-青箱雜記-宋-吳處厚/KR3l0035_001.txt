青箱雜記卷一
宋吳處厚撰
雷德驤長安人太祖時久居諫諍之任有直名與趙普
有隙時普以勲舊作相寵遇方渥驤間請對言普專
權容堂吏納賂由是忤旨貶商州司戸歲餘其子有
隣撾登聞鼓訴冤鞫得其實堂吏李可度除名餘黨
皆杖脊黥配遠州出普知河陽召德驤復舊官擢有
隣守校書郎後普復入相德驤懇乞致仕太宗勉之
曰朕終保卿必不為普所擠有隣性亦剛鯁有父風
太宗嘗面諭有隣朕欲用汝父為相何如有隣對曰
臣父有才略而無度量非宰相器乃止有隣弟有終
亦有才平蜀寇最有功為宣徽使薨德驤有終父子
二人常並命為江南兩路轉運使當世榮之王禹偁
贈詩二首其一曰江南江北接王畿漕運帆檣去似
飛父子有才同富國君王無事免宵衣屏除奸吏魂
應喪養活疲民肉漸肥還有文場受恩客望塵情抱
倍依依其二曰當時詞氣壓朱雲老作皇家諫諍臣
章䟽罷封無事日朝廷猶指直言人題詩野舘光泉
石講易秋堂動鬼神棘寺下僚叨末路齋心唯祝秉
鴻鈞蓋禹偁常出德驤門下而德驤深於易酷嗜吟
詠故也
有終有將略自平蜀後人為立祠又嘗以私財犒士貧
不能足貸錢以給比捐舘時猶逋三萬緡真宗特出
内帑償之故魏野哭有終詩曰聖代賢臣喪何人不
慘顔新祠人祭祀舊債帝填還鹵簿塵侵暗銘旌泪
洒班功名誰復繼勅葬向家山
洛陽龍門有吕文穆公讀書龕云文穆昔嘗棲偃於此
初有友二人一人則溫尚書仲舒一人忘其姓名而
三人誓不得狀元不仕及唱第文穆狀元溫已不意
然猶中甲科遂釋褐其一人徑拂衣歸𨼆後文穆作
相太宗問昔誰為友文穆即以歸𨼆者對遽以著作
佐郎召之不起故文穆罷相尹洛作詩曰昔作儒生
謁貢闈今提相印出黃扉九重鵷鷺醉中别萬里烟
霄達了歸隣叟盡垂新鶴髮故人猶著舊麻衣洛陽
謾道多才子自嘆遭逢似我稀所謂故人蓋斥其友
歸𨼆者
文穆有大第在洛中真宗祠汾時車駕幸止其廳後人
不敢復坐圍以欄楯設御榻焉即今張文孝公宅是
也
張文孝公觀以真宗幸亳歲狀元及第致仕樞密副使
而其父尚無恙父名居業周易學究性友弟滯選調
三十餘年年六十餘始轉京秩以主客員外郎致仕
見其子入踐樞府授大府卿壽九十卒卒未逾年張公
亦捐舘故諡文孝乃知張公貴達皆其父福慶所致
李文正公昉深州饒陽人太祖在周朝已知其名及即
位用以為相常語昉曰卿在先朝未嘗傾陷一人可
謂善人君子故太宗遇昉亦厚年老罷相每曲宴必
宣赴賜坐昉嘗獻詩曰微臣自愧頭如雪也向鈞天
侍玉皇昉詩務淺切效白樂天體晩年與參政李公
至為唱和友而李公詩格亦相𩔖今世傳二李唱和
集是也
公有第在京城北家法尤嚴凡子孫在京守官者俸錢
皆不得私用與饒陽莊課併輸宅庫月均給之故孤
遺房分皆獲沾濟世所難及也有子宗諤仕至翰林
學士篇什筆札兩皆精妙太宗朝嘗以京官帶舘職
赴内宴閣門拒之宗諤獻詩曰戴了宫花賦了詩不
容重覩赭黃衣無聊獨出金門去恰似當年下第歸
蓋宗諤嘗舉進士御試下第故詩因及之太宗即時
宣召赴坐後遂為例雖選人帶職亦預内宴自宗諤
始也
王文正公旦相真宗僅二十年時值四方納欵海内無
事天書荐降祥瑞沓臻而大駕封岱祠汾皆為儀衞
使扈蹕處士魏野獻詩曰太平宰相年年出君在中
書十四秋西祀東封俱已畢可能來伴赤松遊
世傳真宗任旦為相常倚以決事故歐陽少師撰旦神
道碑銘曰國有大事事有大疑匪卜匪筮公為蓍龜
公雖荷真宗眷委之重每慎密遠權以自防故君臣
之間略無纖隙可窺
公與楊文公億為空門友楊公謫汝州公適當軸每音
問不及他事唯談論真諦而已余嘗見楊公親筆與
公云山栗一秤聊表村信蓋汝唯産栗而億與王公
忘形以一秤栗遺之斯亦昔人雞黍縞紵之意也
世傳王公嘗記前世為僧與唐房太尉事頗相𩔖及將
捐舘遺命剃髮以僧服歛家人不欲止以緇褐一襲
納諸棺而已然公風骨清峭頃項微結喉有僧相人
皆謂其寒薄獨一善相者目之曰公名位俱極但禄
氣不豐耳故旦雖位極一品而飲㗖全少不畜聲伎
晚年移疾在告真宗嘗密齎白金五千兩旦表謝曰
已恨多藏况無用處竟不受之其清苦如此
彭齊吉州人才辯滑稽無與為對未第時常謁南豐宰
而宰不喜士平居未嘗展禮一夕虎入縣廨咥所畜
羊棄殘而去宰即以會客彭亦預翌日彭獻詩謝之
曰昨夜黃斑入縣來分明蹤跡印蒼苔幾多道德驅
難去些子猪羊引便來令尹聲聲言有過錄公口口
道無災思量也解開東閣留取頭蹄設秀才南方謂
押司錄事為錄公覽者無不絶倒齊以大中祥符元
年姚曄下及第仕至太常博士卒
陳亞揚州人仕至太常少卿年七十卒蓋近世滑稽之
雄也嘗著藥名詩百餘首行於世若風月前湖近軒
窗半夏凉棋怕臘寒呵子下衣嫌春暖宿紗裁及贈
祈雨僧云無雨若還過半夏和師晒作葫蘆羓之𩔖
極為膾炙又嘗知祥符縣親故多借車馬亞亦作藥
名詩曰地居京界足親知借借尋常無歇時但看車
前牛領上十家皮沒五家皮覽者無不絶倒亞常言
藥名用於詩無所不可而斡運曲折使各中理在人
之智思耳或曰延胡索可用乎亞曰可沉思久之因
朗吟曰布袍袖裏懷漫刺到處遷延胡索人此可贈
游謁窮措大聞者莫不大笑
亞與章郇公同年友善郇公當軸將用之而為言者所
抑亞作藥名生查子陳情獻之曰朝廷數擢賢旋占
凌霄路自是鬱陶人險難無移處也知没藥療饑寒
食薄何相悞大幅紙連粘甘草歸田賦亞又别成藥
名生查子閨情三首其一曰相思意已深白紙書難
足字字苦參商故要㯽郎讀分明記得約當歸遠至
櫻桃熟何事菊花時猶未回鄉曲其二曰小院雨其
凉石竹生風砌罷扇儘從容半下紗厨睡起來閑坐
北亭中滴盡真珠淚為念壻辛懃去折蟾宫桂其三
曰浪蕩去未來躑躅花頻換可惜石榴裙蘭麝香銷
半琵琶閑抱理相思必撥朱弦斷擬續斷來弦待這
冤家看亞又自為亞字謎曰若教有口便啞且要無
心為惡中間全没肚腸外面強生稜角此雖一時俳
諧之詞然所寄興亦有深意亞又别有詩百餘首號
澄源集有歲旦示知己云收寒歸地底表老向人間
又與友人郊遊云馬嘶曾到寺犬吠乍行村送歸化
宰王秘丞赴闕云吏辭如賀日民送似迎時懷舊𨼆
云排聯花品曾非僣愛惜苔錢不是慳亦自成一家
體格
亞性寬和累典名藩皆有遺愛然頗真率無威儀吏不
甚懼行坐常弄瓢子不離懷袖尤喜唱清和樂知越
州時每擁騎自衙庭出或由鑑湖緩轡而歸必敲鐙
代拍潜唱徹三十六遍然後已亦其性也
郎中曹琰亦滑稽辯捷嘗有僧以詩卷投獻琰閱其首
篇登潤州甘露閣云下觀揚子小琰曰何不道卑吠
狗兒肥次又閱一篇送僧云猿啼旅思悽琰曰何不
道犬吠張三嫂座中無不大笑
龍圖劉曄亦滑稽辯捷嘗與内相劉筠聚會飲茗問左
右曰湯滚也未左右皆應曰已滚筠曰僉曰鯀哉曄
應聲曰吾與點也
曄又嘗與筠連騎趨朝筠馬病足行遲曄謂曰馬何故
遲筠曰只為五更三言點蹄也曄應聲曰何不與他
七上八意欲下馬徒行也
青箱雜記卷一
