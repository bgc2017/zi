青箱雜記小說家𩔖一(雜事之屬)
提要
(臣)等謹按青箱雜記十卷宋吳處厚撰處厚
字伯固邵武人皇祐五年進士初為將作丞
以王珪荐授館職出知漢陽軍後擢知衛州
卒其書皆記當代襍事亦多詩話晁公武讀
書志謂所記多失實又譏其記成都置交子
務誤以寇瑊為張詠案處厚以干進不遂挟
怨羅織蔡確車蓋亭詩驟得遷擢為論者所
薄故公武惡其人併惡其書今觀所記如以
馮道為大人之𩔖頗乖風教不但記錄之訛
然處厚本工吟咏宣和畫譜載其題王正升
㶏景亭詩一首剡史載其自諸暨扺剡詩二
首皆綽有唐人格意故其論詩往往可取亦
不必盡以人廢也乾隆四十二年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
