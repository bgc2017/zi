青箱雜記卷九
宋吳處厚撰
楊文公談苑稱楚僧惠崇工詩於近代釋子中為傑出
而歐陽公少師歸田錄亦紀其佳句則不甚多余嘗
見惠崇自撰句圖凡一百聯皆平生所得於心而可
喜者今並錄之書楊雲卿别墅云河分崗勢斷春入
燒痕青長信詞云隂井生秋早明河轉曙遲送遠上
人西遊云地形吞蜀盡江勢抱蠻迴江行晩泊云嶺
暮春猨急江寒白鳥稀上谷相公池上作云歸禽動
疎竹落果響寒塘贈陳六府云野人傳相鶴山吏學
弹琴夜坐云香淺冰生井宵分月上軒贈凝上人云
掩門青檜老出定白髭長送選客云浪經蛟浦闊山
入鬼門寒經緣公舊寺云遺偈傳諸國留真在一峯
塞上云河冰堅度馬塞雪密藏鵰喜長公至云久别
年顔改相逢夜話長𨼆者云多年不道姓幾日旋移
家宿東林寺云鳥歸杉墮雪僧定石沉雲上翰林楊
學士云露寒金掌重天近玉䋲低柳氏書齋云著書
驚日短弹劒惜春深上王太尉云探騎通番壘降兵
逐漢旗田家秋夕云露下牛羊靜河明桑柘空舟行
云林斷城隍出江分島嶼迴寄梅蘇州云鎻城山月
上吹角海鷗驚宿楊侍郎東亭云卷幔來風遠移牀
得月多送程至云白浪分吳國青山隔楚天遊𨼆靜
寺云空潭聞鹿飲疎𣗳見僧行送錢供奉巡警云劒
佩明山雪旌旗濕海雲梅鼎臣河亭云曠野行人少
長河去鳥平宿肇公山齋云月高山舍迥霜落石門
深送盧經西歸云霜多秦木迥雲盡漢山孤濠梁夜
泊云夜閑潮動舸秋迥月臨城崔仰秋居云葉落風
中盡蟲聲月下多贈裴使君云行縣山迎舸論兵雲
繞旂早行云繁霜衣上積殘月馬前低秋夕云磬斷
蟲聲出峰迴鶴影沉書韓退之屋壁云移家臨醜石租
地得靈泉秋夕懷長公云秋近草䖝亂夜遥霜月低
觀宴鄉老云海鷗聽舜樂山鬼醉堯觴贈素上人云
中食下林狖夜禪移塜狐晩夏云扇聲猶泛暑井氣
忽生秋江行早發云殘月楚山曉孤煙江廟春宿翻
經舘清少卿房云梵容分古像唐語入新經題王大
保道院云鶴傳滄海信僧和白雲詩秋夕懷汪白詩云
寒禽栖古柳破月入微雲贈白上人云花漏沉山月
雲衣起海風喜陳助至云樓中天姥月座上杜陵人
冬日野望云人歸岡舍迥鴈過渚田遥送人牧榮州
云山色臨巴迥江流入漢清春申道中云湘雲隨鴈
斷楚路背人遥贈李道士云松風吹髮亂嵓溜濺碁
寒栖霞寺云境閑僧度水雲盡鶴盤空林逋河亭云古
路隨崗起秋帆轉浦斜楊秘監池上云禽寒時動竹
露重忽翻荷魏野山亭云嵐重琴碁濕風長枕簟寒
塞下云離磧鴈衝雪渡河人上冰寄白閣能上人云
夜梵通雲竇秋香滿石叢陜西道中云關河雙鬢白
風雪一燈青送防秋楊將軍云殺氣生龍劒威風動
虎旗瓜州亭子云落潮鳴下岸飛雨暗中峯賀劉舍
人云日纏黃道迥春入紫微深除夜云寒燈催臘盡
曉角喚春歸幽并道中云鴈行沈古戍鵰影轉寒沙
送僧歸天台云景霽雲迴合秋生𣗳動搖過陳搏舊
居云亂水僧頻過荒林鶴不還宿横江館云露館濤
驚枕空庭月伴琴維邢道中云馬渡冰河闊鵰盤噴
日高國清寺秋居云驚蟬移古柳鬭雀墮寒庭書平
上人山房云松風傳夕磬谿霧擁春燈觀南郊天仗
云霓旌搖曙景鳳吹繞春雲贈義省上人云坐石雲
生袖添泉月入瓶昇平詞云萬國無刑治三邊不戰
平國清寺云暝鶴棲金刹秋僧過石橋吕氏西齋云
雲殘僧掃石風動鶴歸松劉參幽居云風暖鳥巢木
日高人灌園楊都官池上云竹風驚宿鶴潭月戲春
鷖書矯方屋壁云圭竇先知曉盆池别見天送陳舍
人巡撫云月露疎寒柝雲濤閃畫旂宿齊上人禪齋
云鶴驚金刹露龍蟄玉瓶泉春日寇宫贊池上云暄
風生木末遲景入泉心七夕云河來天上闊雲度月
邊輕贈王道士云海人來相鶴山狖下聽琴送孫荆
州云畫鷁浮秋浪金鐃響夕雲江城晩望云丹楓映
郭迥綠嶼背江深題王太保山亭云危溜含清瑟飛
花點玉觴送李秦州云朱旗凌雪卷畫角入雲吹晝
上人西齋云孤雲還靜境遠籟發秋空李太博山莊
云圍碁分雪石汲井動金沙宫中詞云井含春氣碧
樓轉夕隂清送吳袁州云鳥暝風沉角天清月上旗
寄肇公云斜吹鳴金鍚歸雲擁石牀塞上云古戍生
煙直平沙落日遲嗣上人云拂石雲離箒嘗茶月入
鐺舟行云遠嶼迎檣出寒林帶岸迴送延上人云來
時雲擁衲别夜月隨笻馬蠙淮亭云路横崗燒斷風
轉浦帆斜上殿前戴太保云劒靜龍歸匣旗閑虎繞
竿高諲書齋云品畫逢名嶽横琴憶古賢太一山云
雲隂移漢塞石色入秦天塞上送人云地遥羣馬小
天闊一鵰平范溶園池云江花凌霰發山溜入池深
獵騎云長風躍馬路小雪射鵰天高略書院云古木
風煙盡寒潭星斗深送段工部河北轉運云渡河風
動旆巡部雨霑車
神宗朝皇嗣屢闕余嘗詣閣門上書乞立程嬰公孫杵
臼廟優加封爵以旌忠義庶幾鬼不為厲使國統有
繼是時適值鄆王服藥上覽之矍然即批付中書授
臣將作監丞勅河東路訪尋二人遺迹乃得其家於
絳州太平縣詔封嬰為成信侯杵臼為忠智侯因命
絳州立廟歲時致祭余所上書略曰臣嘗讀史記世
家考趙氏廢興之本末惟程嬰公孫杵臼二人各盡
死不顧難以保全趙氏孤兒最為忠義乃知國家傳
祚至今皆二人之力也蓋下宫之難屠岸賈殺趙朔
趙同趙括趙嬰齊已赤族無噍𩔖惟朔妻有遺腹匿
於公宫既而免身生男屠岸賈聞知索於宫中甚急
於是朔妻置男袴中祝曰趙宗滅乎若無聲及索兒
竟無聲乃得脫然則兒之無聲蓋天有所祚且天方
啟趙氏生聖人以革五代之亂拯天下於湯火之中
而奄有焉使聖子神孫繼繼承承而不已則兒又安
敢有聲蓋有聲則不免不免則趙氏無復今日矣然
雖天祚亦必賴公孫杵臼謬負他嬰匿於山中卒與
俱死以絶其後患又必賴程嬰保持其孤遂至成人
而立之以續趙祀即趙武子也於是趙宗復盛傳十
世至武靈王而遂以山河與秦俱覇其後為秦所併
則子孫蕩析散居民間今常山真定中山則古之趙
地也故趙氏世為保州人而僖祖順祖翼祖宣祖皆
生於河朔以至太祖啟運太宗承祧真宗紹休仁宗
守成英宗繼統陛下纉業嚮使趙氏無此二人以力
衞襁褓孑然之孤使得以全則承祀無遺育矣又安
能昌熾以至於此故臣深以謂國家傳祚至今皆二
人之力也二人死皆以義甚可悼痛雖當時趙武為
嬰服喪三年為之祭奠春秋祠之世勿絶然今不知
其祠之所在竊慮其祠或廢而弗舉或舉而弗葺而
弗封三者皆闕典也左氏曰鬼有所歸乃不為厲自
宋有天下甲子百二十二年于兹矣而二人忠義未
見褒表廟食弗顯故仁宗在位歷年至多而前星不
耀儲嗣屢闕雖天命將啟先帝以授陛下然或慮二
人精魄久無所歸而亦因是為厲也何哉蓋二人能
保趙孤使趙宗復續其德甚厚則趙宗之續國統之
繼皆自二人為之也况二人者忠誠精剛洞貫天地
則其魂常遊於天空而百世不滅臣今欲朝廷指揮
下河東北晉趙分域之内訪求二人墓廟特加封爵
旌表如或自來未立廟貌即速令如法崇建著於甲
令永為典祀如此則忠義有勸亦可見聖朝不負於
二人者矣
龍圖燕公肅雅多巧思任梓潼日嘗作蓮花漏獻於闕
下後作藩青社出守東潁悉按其法而為之其制為
四分之壺參差置水器於上刻木為四方之箭箭四
觚面二十五刻刻六十四面百刻總六千分以效日
凡四十八箭一氣一易鑄金蓮承箭銅烏引水下注
金蓮浮箭而上有司唯謹視而易之其行漏之始又
依周官水地置泉法考二交之景得午時四刻一十
分午為正南北景中以起漏焉以梓潼在南其法晝
增一刻夜損一刻青社稍北晝增三刻潁處梓青之
間晝增二刻夜損亦如之仍作宣秘漏其德天愈密
焉兹亦張平子之流也
本朝之制誥待制止繫皂鞓犀帶遷龍圖閣直學士始
賜金帶燕公為待制十年不遷乃作陳情詩上時宰
曰鬢邊今日白腰下幾時黃於是時宰憐其老未幾
遷直學士燕公登科最晩年四十六始用寇萊公薦
轉京官晩登文舘列侍從作直學士時已六十餘矣
青箱雜記卷九
