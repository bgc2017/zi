青箱雜記卷六
宋吳處厚撰
王禹偁老精四六有同時與之在翰林而大拜者王以
啟賀之曰三神山上曾陪鶴駕之游六學士中獨有
漁翁之嘆白樂天嘗有詩云元和六學士五相一漁
翁故也
禹偁詩多記實中的作趙普挽詞云玄象中台折皇家
上相薨大功銘玉鉉密事在金縢宋(闕)挽詞曰先帝
升遐日詞臣寓直時柩前言顧命筆下定鴻基蓋普
嘗密贊太宗而宋為内相宿直遇太宗升遐是夜草
遺制立真宗故也云此事湜家亦不知唯以公挽詞
為傳信
劉昌言泉州人先仕陳洪進為幕客歸朝願𥙷校官舉
進士三上始中第後判審官院未百日為樞密副使
時有言其太驟者太宗不聽言者不已乃謂昌言閩
人語頗獠恐奏對間陛下難會太宗怒曰我自會得
其眷如此然昌言極有才思當下第作詩落句云惟
有夜來蝴蝶夢翩翩飛入刺桐花後為商丘(闕)王
禹偁贈詩曰年來復(闕)事堪嗟載筆商丘鬢欲華酒
好未陪紅杏晏詩狂多憶刺桐花蓋為是也刺桐花
深紅每一枝數十蓓藟而葉頗大𩔖桐故謂之刺桐
唯閩中有之
昔王維愛孟浩然吟哦風度則繪為圖以翫之李洞慕
賈島詩名則鑄為像以師之近世有好事者以潘閬
遨遊浙江詠潮著名則亦以輕綃寫其形容謂之潘
閬詠潮圖閬酷嗜吟自號逍遥子嘗自詠苦吟詩曰
髮任莖莖白詩須字字清又貧居詩曰長喜詩無病
不憂家更貧又峽中聞猿云何須三呌絶已恨一聲
多哭高舍人云生前是客曾投卷死後何人與撰碑寄
張詠云莫嗟黑髮從頭白終見黃河到底清皆佳句
也故宋尚書白贈詩曰宋朝歸聖主潘閬是詩人王
禹偁亦贈詩云江城買藥常將鶴古寺看碑不下驢
其為明公賞激如此又魏野陜府人亦有詩名寇萊
公每加前席野獻萊公生日詩云何時生上相明日
是中元以萊公七月十四日生故也又有贈萊公詩
云有官居鼎鼐無地起樓臺而其詩傳播漠北故真
宗末年嘗有北使詣闕詢於譯者曰那箇是無地起
樓臺的宰相時萊公方居散地真宗即召還授以北
門管鑰
世傳魏野嘗從萊公游陜府僧舍各有留題後復同游
見萊公之詩已用碧紗籠護而野詩獨否塵昏滿壁
時有從行官妓頗慧黠即以袂就拂之野徐曰若得
常將紅袖拂也應勝似碧紗籠萊公大笑
又錢塘林逋亦著高節以詩名當世名公多與之游天
聖中丞相王公隨以給事中知杭州日與唱和親訪
其廬見其頽陋即為出俸錢新之逋乃以啟謝王公
其略曰伏蒙府主給事差人送到留題唱和石一片
拜世軒榮以庇風日衡茅改色猿鳥交驚夫何至陋
之窮居獲此不朽之竒事竊念頃者清賢鉅公出鎮
藩服亦常顧丘樊之側微念土木之衰病不過一枉
駕一式廬而已未有迂回玉趾歷覽環堵當纓蕤之
盛集攄風雅之祕思率以𢋫載始成編軸且復搆他
山之堅潤刊羣言之鴻麗珠聯綺錯雕縟相照輦植
置立賁于空林信可以奪山水之清暉發斗牛之寳
氣者矣迨景祐初逋尚無恙范文正公亦過其廬贈
逋詩曰巢由不願仕堯舜豈遺人又曰風俗因君厚
文章到老醇其激賞如此
王公隨雅嗜吟詠有宫詞云一聲啼鳥禁門靜滿地落
花春日長又野步云桑斧刊春色漁歌唱夕陽皆公
應舉時行卷所作也
近世釋子多務吟詠唯國初贊寧獨以著書立言尊崇
儒術為佛事故所著駁董仲舒繁露二篇難王充論
衡三篇證蔡邕獨斷四篇斥顔師古正俗七篇非史
通六篇荅雜斥諸史五篇折海潮論兼明錄二篇抑
春秋無賢臣論一篇極為王禹偁所激賞故王公與
贊寧書曰累日前蒙惠顧謏才辱借通論日殆三復
未詳指歸徒觀其滌繁露之瑕劘論衡之玷眼瞭獨
斷之瞽鍼砭正俗之疹折子玄之邪說泯米穎之巧
言逐光庭若摧枯排孫郤似圖蔓使聖人之道無傷
於明夷儒家者流不至於迷復然則師胡為而來哉
得非天祚素王而假手於我師者歟
人臣作賦頌贊君德忠愛之至也故前世司馬相如吾
丘壽王之徒莫不如此而本朝亦有焉吕文靖公賈
魏公則嘗獻東封頌夏文莊公則嘗獻平邊頌廣文
頌朝陵頌廣農頌周伯星頌大中祥符頌靈寳真文
頌龐穎公則嘗獻肇禋慶成頌今元獻晏公宣獻宋
公遭遇承平嘉瑞來還所獻賦頌尤為多焉
王文穆公欽若臨江軍人母李氏父仲華嘗侍祖郁任
官鄂渚而李氏有娠就蓐之夕江水暴溢將壊廨舍
亟遷于黃鶴樓始免身生男即公也時隔岸漢陽居
人遥望樓際若有光景氣象云又公昔歲行圃田道
中宿于村舍夜起視天中有赤文成紫微二大字光
耀奪目使蜀還褒城路中有人展謁熟視刺字乃唐
相裴度告公以默定之語及言公他日當貴兹亦異
矣後公每設壇禮神必朱篆紫薇二字陳之醮所又
輟俸修晉公祠於圃田作記以述其肹蠁云
真宗封岱祠汾雖則繼述先志昭荅靈貺中外臣民恊
謀同欲然實由文穆之力贊焉祠禮畢章聖登太山
頂偕近臣周覽前代碑刻内一碑首云朕欽若昊天
真宗顧文穆笑曰元來此事前定只是朕與相文穆
不惟被章聖顧遇至於明肅太后亦深眷焉先是知
邵武軍吳植餉金於文穆而誤投沂公之第沂公以
聞植坐追停文穆以不知寢不問故植之貶詞曰如
何匪人瀆我元老此可見矣
世傳文穆遭遇章聖本由一言之寤蓋章聖踐祚之初
天下宿逋數百萬計時文穆判三司理欠司一日抗
䟽請盡蠲放以惠民上遽召詰之曰此若惠民曷為
先帝不行公對曰先帝所以不行者欲以遺陛下使
結天下人心於是上慼然頷之未幾命宰府召試孝
為德本頌授右正言知制誥不數年遂大拜
曹翰嘗平江南有功後歸環衞數年不調一日内宴太
宗侍臣皆賦詩翰以武人不預乃自陳曰臣少亦學
詩亦乞應詔太宗笑而許之曰卿武人宜以刀字為
韻翰援筆立進因以寄意曰三十年前學六韜英名
常得預時髦曾因國難披金甲不為家貧賣寳刀臂
健尚嫌弓力軟眼明猶識陣雲高庭前昨夜秋風起羞
覩盤花舊戰袍太宗覽之惻然即自環衞驟遷數級
柳崇儀開家雄於財好交結樂散施而季父主家多靳
不與時趙昌言方在布衣旅游河朔因以謁開開屢
請以錢乞趙季父不與開乃夜搆火燒舍季父大駭
即出錢三百緡乞趙由此恣其所施不復吝也盛文
肅公正剛蹇絶無它腸而性微狷急時為内相孫抃
方召議舘職以文投之文肅大怒曰投贄盡皆邪道
非公朝所尚呵責再三孫惶恐失措而退比試學士
院孫夙夕憂其擯落文肅乃題所試卷為三等上其
公正如此
閩人謂子為囝謂父為郎罷故顧况有哀囝一篇曰囝
生閩方閩吏得之乃絶其陽為臧為獲致金滿屋為
髠為鉗如視草木天道無知我罹其毒神道無知彼
受其福郎罷别囝吾悔生汝及汝既生人勸不舉不
從人言果獲是苦囝别郎罷心摧血下隔地絶天及
至黃泉不得在郎罷前蓋唐世多取閩童為閹奴以
進之故况陳其苦以諷焉
青箱雜記卷六
