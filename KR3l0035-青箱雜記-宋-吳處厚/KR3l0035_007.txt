青箱雜記卷七
宋吳處厚撰
謠䜟之語在洪範五行謂之詩妖言不從之罰前世多
有之而近世亦有焉昔徐溫子知訓在廣陵作紅漆
柄骨朵選牙隊百餘人執以前導謂之朱蒜天祐末
廣陵人競服短袴謂之不及秋後十三年六月知訓
為朱瑾所殺焉則朱蒜不及秋之應也
李昪先為徐温養子冒徐姓名知誥為昇州刺史童謠
曰東海鯉魚飛上天後竟即偽位
李璟時朝中大臣多𬞞食月為十齋至明日大官具晩
膳始復常珍謂之半堂食其後周師至淮上取濠泗
揚楚泰五州而璟又割獻滁和廬舒蘄黃六州果去
唐國土疆之半則半堂食之應也
王衍在蜀好私行恐人識之令民戴大帽又令民戴危
腦帽狹小銳首即墜又衍朝永陵自為尖巾士民皆
效之皆服妖也又每宴怡神亭妓妾皆衣道衣蓮花
冠酒酣免冠髽髻為樂因夾臉連額渥以朱粉號曰
醉粧此與梁冀孫壽事頗相𩔖後衍又與母同禱青
城山宫人畢從皆衣雲霞畫衣衍自製甘州詞令宫
人歌之聞者悽愴又衍造上清宫成塑玄元皇帝及
唐諸帝像衍躬自薦享城中士女遊觀闐咽謂之(闕)
唐魂後國亡歸唐至秦川驛遇害
衍在蜀時童謠曰我有一帖藥其名為阿魏賣與十八
子其後衍兄宗弼果賣國歸唐而宗弼乃王建養子
本姓魏氏此其應也
衍舅徐延瓊造第新成衍幸之見其華麗乃於廳壁大
書一孟字蓋蜀人謂孟為弱以戱之也其後孟知祥
入蜀館于其第見之嘆曰此豈我之居乎遂據蜀而
王傳位至子昶國除
昶未亡時蜀人質錢取息者每將徙居必牓其門曰召
主收贖蓋周世宗累欲收蜀而不果至我太祖乃收
之此其應也
廣南劉龑初開國營搆宫室得石䜟有古篆十六其文
曰人人有一山山值牛兔絲吞骨蓋海承劉解者云
人人有一大人也山山出也值牛者龑建漢國歲在
丑也兔絲者晟襲位歲在夘也吞骨者滅諸弟也越
人以天水為趙為蓋海指皇朝國姓也承劉者言受
劉氏降也又乾和中童謠曰羊二四日天雨至解者
以羊是未之神是歲辛未二月四日國亡天雨猶天
水斥國姓又日寳末有稻田自海中浮來上魚藻門
外民聚觀之布衣林楚材見而歎曰水魚湫湫兮當
時好事或有記其語洎王師至潘美為部署方悟為
潘字
光啟中陳巖為福建觀察使童謠曰潮水來山嚴没潮
水去矢口出其後王潮果代巖而審知襲位乃其應
也
時又有謠曰騎馬來騎馬去蓋光啟丙午國亡之應也
王審知治城城有錢文惡之命剗去而其文愈明又有
謠曰風吹楊葉鼓山下不得錢來兵不罷後福州軍
校李仁福殺帥自立而歸欵於金陵既而又叛李璟
璟攻之仁福又求救於錢塘比錢塘兵至而江南圍
解獲其將楊匡業乃其應也
唐末劉建峯定長沙遣馬殷領衆浚城濠得石碣有古
篆十八其文曰龍舉頭猳掉尾羊為兄猴作弟羊歸
穴猴離次解者以殷乾寧三年丙辰歲代立乃龍舉
頭也至乾祐辛亥歲國亡乃猳掉尾也殷子希範以
己未歲生又以開運丁未歲薨乃羊歸穴也又子希
崇壬申歲生後為江南所俘乃猴離次也
又馬希振亦殷之子清泰中卒葬長沙之陶浦掘得石
碣其文曰亂石之壤絶世之岡谷變庚戌馬氏無王
蓋馬氏諸王雄於周廣順辛亥歲遷于江南然其國
之變實在庚戌歲故也
劉言世為馬氏宿將節度郎州號劉齩牙及馬氏將亂
民間謠曰馬去也不用鞭齩牙過今年其後邊鎬入
長沙盡俘諸馬歸於金陵而鎬亦為王逵所逐言是
歲亦為潘叔嗣所殺皆其應也
龐巨昭善星緯之學唐末為容州刺史惡劉𨼆殘虐乃
歸長沙或問湖南與淮南國祚短長巨昭曰吾入境
來聞童謠曰三羊五馬馬(闕)離羣羊子無舍自今以
後馬氏當五主楊氏當三主後皆如其言
唐末丹陽民常戱語曰待錢來待錢來及後錢鏐授鎮
海軍節度浙江西道觀察處置使潤州刺史遂據有
錢塘乃其應也
徐鉉父延休博物多學嘗事徐溫為義興縣令縣有後
漢太尉許馘廟廟碑即許劭記歲久字多磨滅至開
元中許氏諸孫重刻之碑隂有八字云談馬礪畢王
田數七時人不能曉延休一見為解之曰談馬言午
言午許字礪畢石卑石卑碑字王田乃千里千里重
字數七是六一六一立字此亦楊脩辯虀臼之比也
詩以言志言以知物信不誣矣
江南李觀通經術有文章應大科召試第一嘗作詩曰
人言日落是天涯望極天涯不見家堪恨碧山相掩
映碧山還被暮雲遮識者曰觀此詩意此有重重障
礙李君恐時命不偶後竟如其言(闕)陳文惠公未
逢時嘗作詩曰千里好山雲乍歛一樓明月雨初晴
觀此意與李君異矣然則文惠致位宰相壽餘八十
不亦宜乎
宋莒公庠知許州開西湖詩曰鑿開魚鳥忘情地展盡
江湖極目天識者觀詩意則知公位極一品矣孟郊
下第詩曰棄置復棄置情如刀劒傷又甫及第詩曰
昔日齪齪不足嗟今朝曠蕩思無涯青春得意馬蹄
疾一日看盡長安花大凡進取得失蓋亦常事而郊
器宇不宏偶一下第則其情隕穫如傷刀劒以至下
淚既後登科則其中充溢若無所容一日之間花即
看盡何其速也後郊授溧陽尉竟死焉
丞相劉公沆廬陵人少以氣義嘗詠牡丹詩云三月内
方有百花中更無述懷詩云虎生三日便窺牛獵食
寧能掉尾求若不去登黃閣貴便須來伴赤松游奴
顔婢舌誠堪恥羊狠狼貪自合羞三尺太阿星斗煥
何時去取魏齊頭皇祐初公出領豫章轉運使潘風
素有詩名乃以小孤山四十字示公公即席和呈文
不加點詩曰擎天有八柱一柱此焉存石聳千尋勢
波留四面㾗江湖中作鎮風浪裏蟠根平地安然者
饒他五嶽尊覽者皆知公有宰相器矣未幾參大政
遂正鼎席
寇萊公少時作詩曰去海止十里過山應萬重及貶至
雷州吏呈州圖問州去海幾里對曰十里則南遷之
禍前詩已預䜟也
乖崖張公詠晩年典淮陽郡遊趙氏西園作詩曰方信
承平無一事淮陽閑殺老尚書後一年捐舘亦詩䜟
也
蘇緘字宣甫性忠義喜功名皇祐中以秘書丞知英州
值儂賊作亂他州皆不能守獨緘捍禦有功恩換閣
職尋坐事貶房州司馬嘉祐中復官權知越州諸暨
縣余與之同僚常贈緘詩曰燕頷將軍欲白頭昔年
忠勇動南州心如鐡石老不挫功在桑榆晩可收後
十有八年緘如邕管交趾叛攻城力戰陷殁朝廷憫
之贈奉國軍節度使賜諡忠勇則所謂忠勇之諡已
先於余詩䜟之矣
本朝翰林蘇公紳嘗題潤州金山寺一聯云僧依玉鑑
光中住人踏金鼇背上行時公方舉大科識者以人
踏金鼇背上行乃榮入玉堂之兆已而果然公位止
於内相豈亦詩之䜟耶
王丞相隨刻意於詩以謂詩皆言志不可容易而作嘗
有應制科人成銳集詩三篇國子博士侯君以獻於
隨隨覽之乃親筆尺牘荅侯君其略曰隨拜啟伏承
賢良成秀才見訪不及裁製三冊文華宏逸學術該
贍然覽舒菊詩云綵檻應無分春風不借恩又野花
詩云馨香雖有豔栽植未逢人實皆綺靡之辭未恊
榮登之兆復閱别隨州裴員外嘉句云憑高看漸遠
更上最高樓諒惟再舉合踐高科其好品藻如此銳
許州臨穎人後以獻邊事得官竟坐(闕)斥餒死于京
師
白居易賦性曠遠其詩曰無事日月長不羈天地闊此
曠達者之詞也孟郊賦性𥚹隘其詩曰出門即有礙
誰謂天地寬此𥚹隘者之詞也然則天地又何嘗礙
郊孟郊自礙耳王文康公賦性質實重厚作詩曰棗
花至小能成實桑葉惟柔解吐絲堪笑牡丹如斗大
不成一事只空枝此亦質實重厚之詞也
檢正官張諤家起亭名允中蓋取易允升義後諤遷太
子中允停官或者解曰允中亭者官至中允而後必
停也
太子中書舍人陳有方知蘄水縣臨水創亭名必觀蓋
取荀况君子必觀於水之義或者解曰必觀亭者必
停官也後有方竟以罪免官而去
青箱雜記卷七
