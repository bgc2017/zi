靈棋經卷下
靈棋卦斷下
第六十三遁世卦(陽光失位震雷正東)四上四中三下困極之象
象曰困於凶禍閉門獨坐人徒分散無可取火
顔曰陽氣失位無與為&KR1131;故曰獨坐火陽類者也烹
炊所資羣隂隔之無由取也居宅禍敗凡事不得
稱意婚不吉無後行人未還病不安此卦大凶切
宜慎之
何曰病不安官事不觧家道循舊事慎隂謀市賈無
利行軍失律
陳曰三陽在下賢人在野之象羣隂在上小人道長
不可自見故曰云云
劉曰困於凶禍隂乘陽也無可取火幽不能明也
此課陽失位而無徒隂上行而黨盛占者得之當有
無妄之災大凶課也
詩曰運蹇實堪悲憂愁春復秋
且謀西北避身外莫營求
又曰德孤無隣孰為可親君子失道
小人進身
第六十四衆凶卦(純隂同見坤地西南)四上四中四下泰極之象
象曰衆禍暴至凡事不利疾病繫官動有顛躓
顔曰三位皆隂黑曜共臨凶禍必臻出處默默都無
吉利
何曰此卦皆隂病者彌凶所求不利百事不遂
陳曰十二者天地之極數也生意不絶不可復返故
曰云云
此課一百二十四卦之終萬化之所止也其凶可知
劉曰至隂無陽窮之極也動用顛躓無所用其力也
此課三位皆窮衆凶俱發所為皆險阻待斃而已也
詩曰百尺竿頭路已窮尋思無計轉飄蓬
只知釣工鱸魚白不覺翻身入浪中
又曰山窮路轉迷水急船難渡
莫事剛強為出處遭艱妬
第六十五苦節卦(二陽孤立乾天西北)一上一中乾陽之象
象曰居貧辛苦無有門戶出入跼蹐立錐無土
顔曰迥然不羣獨居於位外不相應内外所居貧苦
艱難跼蹐而已此卦百事不利
何曰居無依憑故云立錐無土病者沉困所求不遂
官事難觧遠行逢盗急宜祈禱
陳曰孤陽無應地道空虚貧窮之象也故曰云云
劉曰居貧辛苦無以為家也出入跼蹐亦可歎也
此課上中孤单而無下位故為貧寒無土之象也占
事皆凶
詩曰綵雲易散固難留寂寞黃昏事可愁
惟可隂功暗相合也須憔悴帶心憂
第六十六懽悅卦(隂陽得合艮山東北)一上二中配偶之象
象曰夫婦相親無有他人對膝而坐甚有懽忻
顔曰剛柔相應和悅之象百事和諧婚&KR0666;甚吉市賈
有利
何曰居宅平安所求皆得凡事從心田蚕大收官事
散病者安行人還吉之兆
陳曰隂陽相得夫婦之象也故曰云云
劉曰夫婦相親室家宜也對膝懽悅以自娛也
此課雖無下位而上陽中隂得其匹偶又無間害占
之者居家出外婚&KR0666;凡事和順吉也
詩曰兩重天上喜眉眼一齊開
寂寞淹留脱從伊展異才
又曰乾道既立坤德柔兮彼美孟姜
君子求兮永與偕老同匹休兮
第六十七方遂卦(二陽得位乾天西北)一上三中生成之象
象曰處得其位事得其意定意安心福禄方至慶賀
忻忻長為我利
顔曰三陽居中一陽應之獲其序矣百事諧吉
何曰凡事從心婚姻和合官事觧散居家福樂官職
高遷病者勿慮有人來醫求財得行人回凡事吉
陳曰人道陽盛下上無尅生意油然故曰云云
劉曰陽道方亨處得位也上下無奸保福利也
此課得其位占事皆吉
詩曰驟進徐行自有程月沉西海日東升
運來何必勞心力風送江湖萬里清
第六十八鬼伺卦(隂竊中位艮山東北)一上四中憂病之象
象曰食不入口氣不出鼻心腹煩結使不得寐
顔曰陽弱隂盛羣隂處内不順於陽故至患害
何曰病者不吉囚者難出理宜自責勿怨他人遠行
逢賊舟行遇風水之患百事皆凶
陳曰四隂方盛一陽不應鬼氣充滿之象故曰云云
劉曰一陽四隂志不通也心腹煩結病在中也
此課羣隂據於人位而孤陽在上無與為徒上下不
順息氣不通慎防隂賊出行憂風水盗賊占事皆
凶
詩曰同類須防有是非從來相好變乖違
當時貫朽空存坐江上萋萋草正齊
又曰元氣轉散精神恍惚能有扁鵲
命免傾覆
第六十九遲吉卦(隂陽反復震雷正東)二上一中終利之象
象曰托人以事日望其意乃至於今方獲嘉喜事須
淹留終遂其吉
顔曰位須反錯交有其援以事託人終獲其吉奈緣
身位孤微不能自逹故淹留乃吉
何曰託人以事但莫厭遲晚乃從心也外有喜慶凡
事遲吉
陳曰陽主速隂主遲上中二位本相應然在上位隂
柔應我稍緩故曰云云
劉曰託人以事未獲也淹留遂吉終有得也
此課隂陽雖比而上下交錯身位孤微不能輙逹故
久而後通凡事先憂後喜終遂所求不宜躁急也
詩曰前程自有豐隆日謀計終能稱我情
更得貴人青眼顧一時春色滿門庭
第七十戒慎卦(二隂對中坤地西南)二上二中憂離之象
象曰雖安猶危雖吉猶悲常恐分别不得相随
顔曰二隂對居陽位全無志不相偶常若分離此卦
所為不利婚&KR0666;難合純隂故曰凡事平平必須戒
慎
陳曰兩位隂弱而志不相應有分别之象故曰云云
劉曰雖安猶危家室空也常恐分别志不同也
此課二隂居外而無家室自以安而不知其危且又
志不相偶無所依託占者得之所為不遂家道消
之常有憂而不能釋也
詩曰萬事不由人悲懽在一身
防微兼杜漸處治莫因循
第七十一大成卦(正陽處中震雷正東)二上三中和好之象
象曰過我阡陌駕車轔轔厥寳伊何黃金白銀常使
豐足永不憂貧
顔曰陽位居中志應乎外元亨福禄不憂其貧此卦
吉謀望遂即有喜慶
何曰或因人來得物或往求人得財百事和合病者
安行人至大吉之卦也
陳曰人道陽盛二位相應富足之象也故曰云云
劉曰過我阡陌剛柔應也駕車轔轔位中正也永不
憂貧大有慶也
此課占事皆吉但無地位占産之業皆不利於家鄉
而利出外凡無下位之課大抵如此
詩曰受天之禄必降禎祥務本不溢
守之乃昌毋怠毋驕永保安康
第七十二扶危卦(正隂居中坤地西南)二上四中守節之象
象曰聖人彬彬其形若何賢良内應先哭後歌又曰
昨日出行與禍相當流矢中我目淚汪汪
顔曰聖人所以異於人者以其文質彬彬然後為貴
也此卦先憂後喜欲見人君求官禄無始有終
何曰行處不吉或遇兵寇被射中目行人不來病者
困極官訟難散是非啾唧求禱乃安不宜乘船守
舊獲吉
陳曰在上隂弱下位落空羣隂居中無地可立危亂
之象也支危守節所以勸戒然未見其人也象辭
聖人彬彬賢良守節與卦象不合趣别本曰昨日
出行與禍相當流矢中我目淚汪汪有凶無吉之
卦也此語當是
劉曰出行遇禍隂據於中也流矢中目亦上窮也
此課上中俱隂既無下位又非匹偶自相傷賊占者
得之當為隂小之所凌犯官事難觧行人憂盗用
兵傷敗婚姻不諧凡事凶
詩曰雲横山際水茫茫千里長途望故鄉
蹇厄事來君莫恨倚門惆悵立斜陽
又曰天生聖賢抱道無位周流四方
以道爲貴文質彬彬拔乎其萃
第七十三福流卦(三陽在上乾天西北)三上一中得天之象
象曰遭遇不泰今遇泰會非但一時蔭及累代
顔曰三陽在上物莫能侵君明臣良小人退位可以
致福慶也此卦初縦有憂後則有喜居家吉利事
始從心禄位方得行人還病者安所求大吉
何曰事始有憂後自致福利見大人財物倍獲官事散
行師捷音信文書至惟婚&KR0666;不利
陳曰人道既正天道陽明照臨在下受天之福故曰
云云
劉曰遭遇不泰先有憂也今與泰會卒獲所求也
此課上中俱陽而無違阻志同道合可致福慶得天
之象凡事先悔後喜
詩曰風波今已息舟楫遇安流
自此功名遂何須歎白頭
第七十四晚就卦(陽列隂上艮山東北)三上二中有兆之象
象曰擔耒躬耕四月舉趾黽勉趨時禾黍靡靡
顔曰三陽居上列隂正中位得其理也以時播種而
有多利四月正陽禾黍始茂田蠶吉利
何曰凡事吉利但少遲耳居家遠出求財大吉出師
勝行人至卦象無尅四月以後宜用事
陳曰人道隂弱未能速成然三陽在上受天之福故
曰云云
劉曰以隂從陽位正當也躬耕及時遂所望也
此課三陽得位而隂從之順而不違之象但無地位
必勤力及時乃能有獲
詩曰前程有路休嫌遲沙裏淘金待别時
淘盡泥沙金始出兩重名利兩相宜
又曰農者躬耕在勤有成播植以時
百谷豐登既飽既醉樂不可勝
第七十五事君卦(二陽相生乾天西北)三上三中合德之象
象曰明君在上下無奸慝朝服濟濟無假黜陟
顔曰上有明君下有賢臣故無奸慝而濟濟焉有倫
序也此卦大吉宜得位禄之吉
何曰初憂後喜臨官彌善囚人得出百事吉利印信
文書官事得貴人力田蚕孳畜倍利軍行大捷但
不利婚姻
陳曰天人純陽君明臣良之象故曰云云
劉曰君明臣良無奸慝也朝服濟濟不宜多易也
此課重陽居君臣之位無隂小人間已得其至善凡
事皆吉宜守舊不宜更改惟占婚&KR0666;雨澤則不如
意
詩曰頭角低昂坐出雲爪牙方就免艱辛
從今再逐雷霆化須化人間天上人
又曰唐虞治世君臣都俞四岳逹聰
百揆允謨三載黜陟邪惡永除
第七十六必得卦(陽隂相應艮山東北)三上四中收利之象
象曰韓盧逐兔飛鷹捕雉無往不得其獲足視
顔曰三陽在上隂居其中内外相應順序之象也走
狗飛鷹無往不獲此卦尤宜田獵討捕求官望事
皆吉利
何曰官事散田蠶收印信文書速至軍行大捷又曰
志須初大終小失亦無害也
陳曰隂陽皆盛上下相應故曰云云
劉曰韓盧逐兔陽乘隂也其獲如此大得禽也
此卦大宜捕賊治産求官也
詩曰一片荆山玉須憑巧匠求
琢磨成大器終得遇王侯
第七十七雪恥卦(隂蔽微陽震雷正東)四上一中負乘之象
象曰擔餉入田不見耕夫盗烏無状啄我乾脯挽弓
射之中其左羽
顔曰身位孤微重隂所蔽事與灾會故曰盗烏啄脯
然陽之為體自微至著終當尅捷以雪前恥
何曰因與人物故致私憾此卦有憂遠行行人未至
有凶田蠶薄收所求不利婚&KR0666;不成官事未解終
得貴人力救可免大禍
陳曰人道孤立羣隂在上易曰負且乘致寇至寇謂
隂也然人道既正終當勝邪可以雪耻故曰云云
劉曰不見耕夫蒙薈翳也力小任重致寇害也射之
中羽是亦克捷也
此課重隂居上微陽在中顔幼明曰身位孤微為隂
所蔽事與灾會故曰盗烏啄脯然陽體自微至著
終當克捷以雪前恥也按此當有奸盗終必敗獲
出師先敗後勝也
詩曰蒙頭不見路行人獨坐幽忩未辨明
山下水深舟未發圖謀進用卒難成
第七十八戒進卦(羣隂反位坤地西南)四上二中宜退之象
象曰醉中鬭争刀杖並起主人惶怖自縛乃止
顔曰處無位之地羣隂之下賓主失禮醉怒喧争主
人自卑而後得止此卦多咎
何曰初有口舌順以觧之終無憂也家中防隂人血
光之事官事財物病患皆不利修禳則吉行人恐
有争鬭凡事宜戒慎
陳曰二位皆隂主不勝客至有寇害而避之故曰云
云
劉曰醉酒喧争小人之凶也主人自縛避其鋒也幼
明曰處無位之地羣隂之下而無助援賓主失禮
醉怒喧呼主人自卑而後得止多咎之象也承天
曰初有口舌順以觧之則無憂也
此課不宜行事但自保可也
詩曰處裕當思慮求謀在見幾
尊前防暴客謙退可無虞
第七十九戒逢卦(陽居隂下震雷正東)四上三中知止之象
象曰前有寇盗後無行人安步止往可得保身
顔曰三陽共居下無其位羣隂在上如寇賊之在前
然三陽始盛安步止往彼不能害雖無吉慶僅可
全身此卦遊行小吉又曰無此下位故曰後無行
人
何曰初有口舌欲還鄉也且宜暫停乃得免患百事
小咎此卦不宜行只宜止凡事宜緩
陳曰隂邪在上主人剛強足以制之故曰云云
劉曰羣隂在上前有寇也有上無下無人在後也知
難而止可無咎也
詩曰行去未能多阻隔更防隂小暗中傷
明香一炷宜禳謝保護灾消身自康
第八十被絞卦(羣隂浸盛坤地西南)四上四中宜速之象
象曰懸急如絞救不能至魯望高子不足為比
顔曰陽德俱消羣隂浸盛叛亂之象若魯閔公遇賊
季子以僖適邾其年冬齊高子來盟遂平魯亂此
卦行軍先敗而後喜
何曰口舌是非紛擾聒聒病者瘥遲行人未至軍旅
不勝家宅慎防奴婢官事先憂後得行事宜速則
成不然必有鬼賊此卦凡事不宜遲也
陳曰上下羣隂禍變危急急宜救之故曰云云
劉曰懸急如絞窮之極也救不能至禍已遂也以無
下位故為高懸之象
此課羣隂上行必至敗亂而望救於他人困之甚也
占者得之凡事凶
詩曰隂極凶危甚生民已倒懸
若無救護力未得保生全
第八十一敬慎卦(二陽在下乾天西北)一中一下昭德之象
象曰昭德塞違事在順機賢人慎始君子防微
顔曰雖無上位而卦有陽爻足以昭其盛德塞彼非
違又曰凡事宜順機而動謙慎防微君子吉小人
凶
何曰凡事宜順機而行則得志也左傳臧哀伯昭德
塞違以臨照百官此卦臨官大吉
陳曰人道地道皆得一陽而未能盛然上無下援不
可不謹戒自守故曰云云
劉曰昭德塞違在順時也慎終於始必防微也
此課宜知機識時以行公正之事
詩曰别有河沙路休随女子遊
莫嗟多蹇滯得意便風流
又曰安居防危涉險防攲毋忽毋怠
慎始得宜
第八十二帝道卦(隂陽相通艮山東北)一中二下得至之象
象曰天地同功隂陽相通事業廣大從西至東行來
去處難蹈其蹤
顔曰天地開通草木方始未易從也宜積德循仁漸
而向榮大君聖人之象也所謀未測所求難應遠
行未還
何曰志大難成不可量也
陳曰人道既正地道亦至隂陽相得天下平治之象
故曰云云
劉曰天地同功隂陽得也事業廣大進未極也難蹈
其蹤不可測也
此課立功立事大吉
詩曰女子門前立終然好事來
從今無險阻享福莫疑猜
又曰道大德至功不可量君子進用
小人退藏
第八十三不定卦(衆陽趨競乾天西北)一中三下狐疑之象
象曰狐疑猶豫意中不定進不可希退宜從正
顔曰上位無君衆陽競起未定之象内外無應故猶
豫也昧理而行不如退而守正
何曰進退不定難得從心事背而不相應莫之所從
故曰云云
劉曰狐疑猶豫莫適從也進不可希心憧憧也退宜
從正無入於凶也
此課當無君位時而衆陽在下無所定向故為狐疑
猶豫有陽無隂内外無應故進不可希不如退而
從正也占者守静則吉
詩曰暗事出幽室迷雲鎻洞房
連枝人不見獨自一愁傷
又曰岐多忘所向天闊地無蹤
進止君須慎安身獨守窮
第八十四邪佞卦(羣隂尅陽艮山東北)一中四下積德之象
象曰違天背君不順倫理放恣邪佞人皆切齒
顔曰上無天位中又孤弱羣隂擅命故有違天悖理
邪佞之徒惡直殘正害及善人臨官彌凶訟失理
何曰身極放恣人必責之故曰切齒言怨根深也此
卦隂謀相尅官灾撓括大凶病者宜祈福行軍不
捷行人未還宜修正循舊可也
陳曰人道孤立羣邪並起隂謀罔上故曰云云
劉曰孤陽羣隂邪危正也小人放恣莫能禦也
此課上無天位中又寡弱而羣隂下比恣意而行違
天背君之象凡占無所不凶也
詩曰望斷行人事漸虚相逢陌上却成疎
當年許就平生計等到如今不見渠
又曰奸邪蔽上禍及良善背道逆理
下民怨望小人得志君子道藏
第八十五慎悔卦(隂陽錯位震雷正東)二中一下顛錯之象
象曰上下反錯事皆失宜東西乖異不相近随
顔曰必有攸往事不從心隂陽錯位故也所求無益
爲事不諧
何曰隂居中位内隂主事所圖宜向隂方貴人和恊
用事又曰求官未遂求財多破貴人難見官事未
决病者未安行人未至婚未合行軍不勝事宜守
舊或千里外吉
陳曰隂反居上陽反居下顛倒乖錯故曰云云
劉曰上下反錯柔尚剛也東西乖異失所望也
此課上無天位而隂陽又顛倒於下諸事反逆凶占
者慎之
詩曰天事轉乖危人心亦自欺
察言防不義進退慎其爲
第八十六宜初卦(純隂缺陽坤地西南)二中二下防後之象
象曰深思遠念居安慮危今雖無患終必傾虧常行
正道慎勿詐欺
顔曰純隂無陽不能保其終吉故必見危殆也此卦
初雖偷安後必見咎
何曰凡事宜深思遠慮今雖平善後終不利又曰和
私謹慎官事求有力人可觧病者不落空亡行人
未還餘不利
陳曰上下純柔未至於極故曰云云
劉曰深思遠慮柔懦而安處也終必傾虧上無主也
常行正道則不失所也
此課二隂相比於下而上無主苟安目下而終不能
自立占者守正可以保已若有妄動必至危敗
詩曰莫言小事只如閒却恐因循事轉難
不戒履霜馴至覆堅冰恐失致傷殘
第八十七福會卦(二隂助陽震雷正東)二中三下敬慎之象
象曰祈禳不祥敬慎宜遵今雖隠約福禄自臻
顔曰此卦變其隂而成陽位足以禳去不祥終致福
禄也凡事皆須小憂而後大吉
何曰福禄須來但不速其事從心又曰公事福有聲
後無競患病初輕後重宜修禳吉行人軍旅營求
並初不利
陳曰人道雖隂地道陽盛福禄之會也故曰福會敬
慎大凡隂柔之人不能持守故多有謹慎之戒
劉曰祈禳不祥陽下隂也福禄自臻終獲其心也
此課隂陽雖失位而三陽剛盛不能勝故爲祈禳不
祥之象始雖有吝終獲大吉其勢自然不待求也
占事皆吉
詩曰鵬鶚當秋勢轉雄乘風奮翼至蟾宫
榮華若問時來事先後聲名逹九重
第八十八隂賊卦(隂盛於陽坤地西南)二中四下後凶之象
象曰隂賊逆謀不利後代今雖適意後亦不泰
顔曰變陽得隂隂賊之象也隂賊謀害後嗣將微故
曰不利後代此卦凡事及經營初獲吉後有害
何曰羣隂用事故多隂賊謀害人凡謀未遂縱今如
意終亦不吉又曰陽變為隂羣小隂謀之兆
陳曰人道既隂徒衆又盛逆謀隂暗故曰云云
劉曰隂賊謀逆小人得時也
此課幼明曰陽變得隂隂之象也謀事初吉後凶
詩曰一枝花欲發却值雨和風
雲散多青黑愁消福禄空
又曰隂險虧福勢不可久
禍起一身更貽於後
第八十九福利卦(二陽主事乾天西北)三中一下元亨之象
象曰出門逢福與善相得明珠夜照使我不惑
顔曰陽德方亨又與福會凡事皆吉所作皆通
何曰既與福會又爲明珠所照事無不吉所作皆遂
獄訟無害也
陳曰人道剛正地道又實福禄兼修故曰云云
劉曰出門福禄得其與也明珠夜照雖幽不瞽也
此課陽其數而不失序三之剛明足以照燭幽暗可
謂與善相得者矣占者凡事大吉
詩曰運逹功名至皇恩忽到家
幾年桃李樹春發滿園花
第九十福祥卦(隂陽各安艮山東北)三中二下安泰之象
象曰天消地息賢人安職行藏吉昌有利無極
顔曰天地消息陽隂各安君子静而自得此卦凡事
歸本大吉利
何曰所求不可速萬事自從心求財望事並吉獄訟
有人力救之病得良醫行師勝吉祥之兆
陳曰人道強盛地道純美隂陽相得故曰云云
劉曰賢人安職位正當也行藏昌吉自得無虞也
此課幼明曰隂陽各安其位君子静而自得凡事歸
本大吉利何曰所求不可速則萬事從心吉
詩曰貔貅寳馬自駢闐驚起湖山白晝眠
千里悠然無阻碍碧波芳草正連天
第九十一攸叙卦(二陽純剛乾天西北)三中三下保寕之象
象曰鳳凰銜珠來集庭隅福為我至禍為我除
顔曰上當盛位之世獨能以純剛禦之吉祥兆也禍
消福至鳳者五靈之美珠者寳玩之物所求大吉
並無刑尅
何曰福禄方至則物倍稱大吉利之兆也
陳曰上下盛陽無有隂尅百福自然故曰云云
劉曰鳳凰集庭賢德輝也福至禍除衆善歸也
此課幼明曰當天位未定之際而能以純剛禦之大
吉之象也占者無所不利惟求雨則違所欲矣
詩曰瑞物慶駢臻光華五色新
天恩今日至福禄在斯人
第九十二否傾卦(三陽伏隂艮山東北)三中四下任賢之象
象曰君子亢衡小人低軀明君治世分别紫朱
顔曰處重地之安得三陽之照易曰小人勿用之時
求官大吉萬事各得其理
何曰明君在上君子得用所願從心小人低伏理宜
然也
陳曰盛陽在上盛隂在下隂陽相應君子小人各得
其分故曰云云
劉曰君子得位小人服也分别朱紫各安職也
此課隂陽各安其位剛明上照而柔隂下從占事得
理君子小人皆吉
詩曰枯木春將近山川秀氣盈
門前雙喜鵲噪報利名成
第九十三未形卦(獨陽升隂震雷正東)四中一下龍升之象
象曰潜龍將升玄雲上起天下蒙福先否後喜
顔曰初雖不嘉後乃大喜一陽在下易初九潜龍勿
用用體如龍將升而雲從之共飛虛空以御天下
君臣相得之兆
何曰初否後泰諸事皆吉
陳曰盛隂在上一陽在下懷升進之志有雲龍上下
之象故曰云云言未顯於世也
劉曰潜龍得雲以上天也先否後喜往無前也
此課上無天位一陽在下四隂接之故為潜龍得雲
之象福頭艱難後乃得濟大吉之課也
詩曰缺月復重圓花枝色更鮮
桃源歸去路一日遇神仙
第九十四蕩覆卦(純隂無應坤地西南)四中二下除災之象
象曰天龍暴怒雷公擊鼓興雲致雨流潦下土
顔曰以純隂而居無應之地不能消灾却患故曰雷
霆横擊小潦為灾此卦百事悔吝行人婚&KR0666;市賈
並不吉也
何曰雨流蕩滌凡事悔吝不宜之卦也
陳曰下有二隂升高為中四隂蔽極飄蕩反覆之象
故曰云云
劉曰天龍暴怒隂下興也流潦下土物莫能勝也
此課幼明曰以純隂居無應之地故不能消灾却患
而致灾咎占得皆凶惟求雨吉
詩曰酌斟樽中酒徘徊檻外花
一場懽宴地不覺夕陽斜
又曰日暝暝兮水横流兮稼穡害兮
魚遨遊兮陽曷濟兮德不修兮
第九十五避世卦(以隂凌陽震雷正東)四中三下遠遁之象
象曰小人得志君子失道去我室廬入彼澤草
顔曰以陽明之德退居卑下而隂暗之徒反居中位
賢良屈志之象故棄其棟宇遠栖草澤幽居飬志
以待其時此卦宜退不宜進
何曰為隂所凌失其正位又曰病者主有隂人救療
行人在路凡事平平
陳曰羣隂在上小人得志三陽本全反居於下君子
在野之象此卦與四中一下異者一陽尚可進三
陽已極而不可進也故取象不同而云云
劉曰小人得志隂乘陽也入彼澤草位不當也
此課隂陽失位凡事退吉進凶
詩曰福善向門來身中且滯灾
人前防暗事第一恐傷財
又曰鸞駕離丹陛燕雀摶青霄
奸臣尤竊位賢士利伏逃
第九十六鬼動卦(二隂尅戰坤地西南)四中四下用術之象
象曰兩鬼共居常苦饑虚欲入我戸畏此靈符
顔曰積隂之時鬼將為害祭祀無主故曰饑虚鬼不
敢入猶畏神符此卦宜書符以除邪鬼祭祀得吉
何曰福去禍來宜修功德作善除邪病者書符誦咒
治之方瘥田蠺薄收皆不稱意平常之卦土地祖
先不安事多鬼賊病多燥悶驚憂出外避之吉
陳曰二位隂極不能有為居家上下宜用正法治之
故曰云云此與二中二下異者少隂純美老隂則
極而無用也
劉曰兩鬼共居積隂慝也畏此靈符窮無適也
此課兩隂居下而無上位無宗廟祭祀之主是謂無
依之鬼天位雖虚而高明在上鬼不能往猶有靈
符禁之不得入門戸也占事大困病者宜書符祭
禮治之
詩曰暗地重隂鬼將貽疾病憂
縱然符可禦也自被驚愁
第九十七微損卦(二陽相隔乾天西北)一上一下求安之象
象曰登樹採桑堕地仆僵東隣有藥走往問方因遇
良醫得不損傷
顔曰所向取物因此得病更往前處謝之得吉
何曰隂失其位陽爻無應升高堕地之象求方東隣
獲免損傷蓋東者陽之始病者往東謝之占求財
市賈遷移失脱向東求用財吉行人未還官事難
解
陳曰上下孤單中位又虚在上者有顛墜之象然就
下則可安蓋地道以有陽氣為安也故曰云云
劉曰登木仆地身高而危也問方得藥終不虧也
此課幼明曰隂失其位陽爻無應升高堕地之象然
上下皆陽而無隂雖灾不重東者陽之始也故求
方於東隣而得醫也病者因所取而得更往前處
謝之吉
詩曰欲履平途反遇難若求名利不如閒
憂中喜遇良醫手留得殘生在世間
第九十八粗諧卦(隂陽得位艮山東北)一上二下終泰之象
象曰如新娶婦居家未諧黽勉自力嗣姓方續
顔曰二隂一陽其道交昌雖無中爻隂陽得位内外
相應如人新婚合凡事相應即可自力乾乾夕惕
若厲無咎病者及官事無苦
何曰婚&KR0666;無始有終市賈有利官事難成此卦百事
吉
陳曰隂陽本相應但中虚故情有隔而初未合久則
安矣故曰云云
劉曰娶婦未熟情未洽也黽勉自力成家業也
此課陽上隂下各得其位而不相侵如娶婦然情雖
相通而未洽浹也然而中位無阻雖遠終近故黽
勉自力卒能諧合占事稱意但須用力共事久以
和觧
詩曰誰家女子把戈矛利禄終知向此求
至得徹頭終快活不妨懽樂且優遊
第九十九不耕卦(二陽相隔乾天西北)一上三下中虚之象
象曰土急石堅仰頭訴天耒耜不舉禾稼缺然
顔曰内外皆陽中無人氣潤澤不通耕耨俱廢故仰
首訴天以望雨也
何曰凡事要當求之則遂若不求則無成不耕則饑
不雨則旱凡事如常田蚕亦爾官事屈求救未應
病沉重可醫行人在外未至
陳曰地道陽極上無隂應如不耕之田又如逢旱之
田故曰云云
劉曰土急石堅剛而不和也仰頭訴天無如之何也
此課三陽居地位而無應一陽在上而中位無人隔
絶不能生物占事皆虚勞而無成也
詩曰有約還如夢無緣事不成
故人應未遇千里月空明
第一百鬼災卦(隂陽相隔艮山東北)一上四下虚耗之象
象曰家有惡鬼兩相隅坐伺候過失斷水絶火天神
地祇專察人過
顔曰隂陽亢隔不相制禦人位又曠無為家主故使
厲鬼實繁也此卦百事不吉卜宅占病凶
何曰諸事宜謹動輙有灾宜修福禳禍兼慎水火官
事不吉行人未還
陳曰中位無人羣隂在下鬼氣盈滿之象也一陽不
能制之故曰云云
劉曰家有惡鬼積隂氣也一陽孤絶無中位也水火
斷絶人道瘁也
此課幼明曰隂陽亢隔不相制禦人位又曠無為家
主故使厲鬼實繁百事不吉占宅及病尤凶
詩曰空宅久埋塵遷居每致迍
只緣人命蹇隂禍自纏身
第一百零一空亡卦(隂陽反覆震雷正東)二上一下觖望之象
象曰入水伐木登山捕魚費工失力手空口虚
顔曰人位既缺天地反覆立功造事皆不成遂故曰
入水伐木登山捕魚終不可獲也此卦婚姻大凶
病者難救隂陽顛倒故也
何曰行人不來病者重婚&KR0666;不合官事難觧求財求
官俱不得此卦大不利
陳曰人道已空上下隂陽相反無一可取者故曰云
云
劉曰入水伐木違道行也手空口虚無以為生也
此課隂陽反覆而無人位有登山捕魚入水伐木之
象言其必不可得諸事皆凶
詩曰寳月盈時缺長河濁且清
縱然無咎害也恐若虚驚
第一百零二不諧卦(二隂不合坤地西南)二上二下不成之象
象曰兩女無夫鬭争各居出入異路分别室廬
顔曰内外俱隂志不相合猶二女無夫理致鬭爭居
宅彌凶婚&KR0666;不合此卦百事不吉二隂無主故也
故曰二女同居其志不得此卦大凶
何曰如有分别之意状如移住而不盡移也官事難
脫病者瘥遲行人未還行軍求財不利凡事必見
分張
陳曰中位無人上下兩隂不相應若兩女同居形同
志異故曰云云
劉曰上下二隂有女無夫也出入異路室中虚也
此課上下俱隂而中無主故取兩女無夫志不相合
而分别居室之象也凡占百事皆凶
詩曰彩雲飛散水東流寂寞黃昏事可愁
縱使眼前無一事也須煩悶到中秋
第一百零三習坎卦(孤陽失位震雷正東)二上三下虚勞之象
象曰二人相随欲行避危逢難落井筋力無施
顔曰欲避隂害致失其位若逢難入井手足空存筋
力靡施百事不成營求多不稱意遠行最凶
何曰欲有所為無處施力所求不得所作不成占病
彌凶求醫反見增劇行人有災大凶之象
陳曰二隂在上已虚中位三陽在下如在井底無所
施為故曰云云
劉曰欲行避危心相疑也逢難以落亦可悲也
此課少隂在上剛陽居下志不相得故始相疑而卒
俱陷
詩曰門戶自多煎隂功好向前
交加文字上花發火中蓮
又曰事已防微反遭其危如行入井
如對發機禍不可觧福不可祈
第一百零四來革卦(隂氣彌盛坤地西南)二上四下隂耗之象
象曰霜雪霏霏沾我裳衣北風吹我不得旋歸
顔曰隂氣彌盛内外無主風霜漂泊歸路渺然此卦
多咎行人彌凶求官買賣多不稱遂
何曰凡事皆不遂心有口舌讒謗切宜慎之更防破
財居官閒退脱灾百事加慎
陳曰上下俱隂中位無人小人縱横君子無容身之
地故曰云云
劉曰來革惡人名即惡來革也霜雪霏霏隂氣進也
不得旋歸無家室也
此課凡事占之皆不吉也遠行大不宜也
詩曰樂極悲生處黃金昨夜空
已忘身後計歸路不亨通
第一百零五無功卦(孤陽失助乾天西北)三上一下勞力之象
象曰東行採藥乃上泰山不得芝草但見芳蘭初非
濟用空手而還
顔曰内外重陽不相應也重剛在上兵之象中位不
完難以立功採藥得蘭虚美之象凡事皆有名無
實聞喜不喜聞憂不憂
何曰行事不吉所求不遂蘭非器用空手而還百事
無成
陳曰三陽在上亢極而無用一陽在下孤弱而無應
中位又虚果何為哉故曰云云
劉曰採藥得蘭美無實也空手而還亦何益也
此課三陽在上山岳之象内外俱陽而中位無有應
者故有虚美而無實效磨功費力不可有為顔曰
此課聞憂不憂聞喜不喜
詩曰見說洛陽花人心豈不誇
出時良有望歸到已黃家
第一百零六雨灾卦(隂陽相薄艮山東北)三上二下難處之象
象曰連降滛雨洪水㴞天人民巢居無有火煙
顔曰内外雖正中位則空隂陽相薄故致雨也此卦
多咎居宅彌凶田蚕少收
何曰凶亂之兆百事不宜眷屬不睦隂小不利求財
難遂行人未還行軍未利大宜守舊
陳曰陽極隂生中無人位隂氣漸盛故曰云云
劉曰雨水滔天長於下也巢居無烟亢於上也
此課三陽亢於上而少隂長於下中無主者故隨其
所欲而降為雨水陽栖於上無以為家巢居無火
之象也占者大凶
詩曰處處生荆棘鸞凰不可栖
意窮心力拙那飽稲粱肥
第一百零七旱灾卦(亢陽失隂乾天西北)三上三下空竭之象
象曰炎暑為患天地燋然上天請龍入地求泉惶惶
恐懼人皆不安
顔曰天地俱陽亢極之象請龍求泉竟無所感此卦
大凶田蚕無利或遠千里吉
何曰旱炎為灾由上無惠澤下結民怨百事不成婚
&KR0666;起造求財並不利
陳曰上下皆亢陽而無隂以應之中位又空旱之象
也故曰云云
劉曰天地俱陽旱火熾也惶恐不安失其位也
此課上下俱陽而無人位獨陽不生故為灾旱占事
百無所成
詩曰欲進前程退後難幾回懽喜幾盤桓
漫如東海撈明月費盡精神只等閒
第一百零八遠襲卦(隂陽隔位艮山東北)三上四下逃散之象
象曰追捕寇亡乃至樂浪收我寳玉牽我牛羊注樂
浪在海東也
顔曰天地相應隂陽有位故以遠赴海表明揚征伐
但中位無主寳玉牛羊未免為賊所取此卦小吉
凡征伐有尅
何曰或取人物以致不利急觧謝不為凶或取失中
物是不應取之非吉也行人損財方回凡事破財
吉
陳曰下有羣隂盗賊之象三陽方盛能命將近討破
其隂黨故曰云云
劉曰追捕寇亡往成伐也乃至樂浪勞遠出也牽我
牛羊得故物也
此課隂陽有位而相應然無中位故為被寇有所亡
失之象必勤遠伐而後得之占者勞力而後有成
用兵先難而後濟
詩曰(缺)平兩尾事難全名利須防兩不圓
遇得木人方有氣或逢水土亦相便
又曰從心無厭難誰知不兩全
殺身須有恨亦自損三千
第一百零九盗竊卦(隂伏陽孤震雷正東)四上一下牽繫之象
象曰盗人珍寳欲為己有人糾其奸鬼縛其肘
顔曰隂據天位陽反在下猶小人乘君子之噐鬼交
罰也
何曰病者由取他人之物致有今禍當急求觧之兼
慎口舌此卦凶宜向東求僧尼道士有力女人醫
之方瘥行人開年方回失物可尋
陳曰四在上盜賊得志也一在下欲盗之寳也然一陽
在地地勢尚安可以追盗而安民故曰云云
劉曰盗人珍寳亦可醜也人糾鬼縛莫能有也
此卦以至隂居天位非所當居而居之盗也陽雖孤
弱非我所能奄而有也故人鬼交罰而不能逃也
占事皆凶惟捕盗則必獲
詩曰不必勞形役須防失盗時
若求終不悔反至自身危
第一百零十失律卦(隂竊陽位坤地西南)四上二下反咎之象
象曰違道逆理隂陽相傷皇天不佑反受其殃
顔曰隂竊陽位故曰違逆凡事逆理則凶順理則吉
何曰占病難治官事不散有人讒謗鬭訟有傷軍行
失律行人未還市賈不利百事平平
陳曰二在下地道本正四在上則逆於天必至於敗
失隂陽之紀律也故曰云云
劉曰違道逆理位不當也隂陽相傷不久長也
此課以至隂居上位違道也而中位無人下位非應
雖一時竊據而有殃禍也占事皆凶
詩曰旅巢傾覆禍成深慎事當防訟獄侵
若欲出行千里外須憂家裏咎來臨
第一百十一奸黨卦(隂進陽退震雷正東)四上三下抑賢之象
象曰進枉退直不得其職賢人伏藏君子難息
顔曰隂進陽退故曰失職賢人君子不得任用故伏
藏難息語曰舉直錯枉則民服舉枉錯直則民不
服
何曰百事不遂宜退身守正上言不從則随時為吉
也君子凶小人吉
陳曰隂陽皆以盛極而反背君子在野小人在位之
象故曰云云
劉曰進枉退直理倒置也小人得時君子避也
此課羣隂竊據而陽處於下遠不相親故為進枉退
直賢人伏藏之象
詩曰順範無一禽詭遇終多獲
黃鍾埋草莽瓦釡聲曳戛
第一百十二口舌卦(二隂相尅坤地西南)四上四下無吉之象
象曰東家娶婦西隣會客縛猪啾啾打狗咋咋戒慎
禍患將成灾厄
顔曰事起於會集其會中勿預之吉或有娶婦之禮
則吉取合同好故也又曰内外相敵東家須有娶
婦之禮西隣尚能會客兩家烹猪扛狗用相誇競
徒黨計較並有小吉然多不足也
何曰此卦鬭争及官事婚姻並輸物乃先乘騎恐有
灾官事紛紜行人未還居家謹慎防虞火燭病者
宜脩福
陳曰羣隂布於上下而無應小人各行其志而不合
惟見是非蜂起亂散將至故曰云云
劉曰娶婦會客内外敵也競而不譲必有厄也
此課上下俱至隂其體相敵彼娶婦而此會客競為
懽宴自恣而無禁也小人之情樂極必滛而憂來
矣故能戒謹則可免禍不然必有鬭争横逆之事
占者慎之
詩曰口舌向門來終身且慎灾
家中防暗箭驚恐又傷財
第一百十三未明卦(孤陽失助乾天西北)一上無光之象
象曰元氣初生萬物未形光明未融出入冥冥始欲
建立百事不成
顔曰一者萬物之初也陽氣初生未能光明肇於一
爻以求衆象凡事遲留未得稱遂宜待時動
何曰作事不成病者漸瘥萬事皆平所求未成仕進
求財並未得行人留滯開年方回
陳曰元氣初分微陽始生得一以清隂濁未平故曰
云云
劉曰元氣初生未有與也出入冥冥不可覩也
此課求事不成凡事平平又曰一木之火一人莫興
一卒之勇卒然難平建始造功惟衆可成
詩曰憑心倚望非良策半似成真半似無
想望不成無望得有心反作木求魚
第一百十四遷流卦(微隂反位坤地西南)二上未定之象
象曰自天立象氣尚浮游未能審定東西遷流多不
遂意漫漫悠悠
顔曰自一至二涉數方滋然基迹始興人道未立故
使遷流未定悠悠漫漫之象多不遂意
何曰人事未遂不成之兆也
陳曰二者隂氣之福而在天位若浮雲之不定故曰
云云
劉曰自天立象其道微也東遷西流未成基也
此課人事未定作事未成
詩曰干禄誠非利營求亦有方
縱然得亨快見虎也須防
又曰獨隂無助地曠田虚
人事未定不得安居
第一百十五未寕卦(三陽獨立乾天西北)三上欠安之象
象曰天地立形人乃化生隨氣上下不能自寕
顔曰君臣混雜未有定所任其去留無能相制此卦須
大咎凡事皆難諧
何曰凡事必有困厄未能從心官事有疑病者瘥
陳曰三陽本為人道之始乃居天位是有其象而無
其位也故曰云云
劉曰天地立形生物初也隨氣上下未定居也
此課有所疑尚未為強盛
詩曰驚虚損失兩重灾謹密行藏慮暗來
虎尾蛇頭争脫得此身要泰必虧財
又曰二儀立象三陽不空
吉凶未辨焉有所從
第一百十六死象卦(重隂反位坤地西南)四上凶非之象
象曰人生有死鬼氣乃興四時代謝寒暑相承沉蔽
不顯其體隂凝
顔曰上有重隂中無陽位此為死象夫死者與造化
隔絶隂陽乖殊四者易變病者益憂其體幽微隂
者鬼之象
何曰暮年將老衆鬼復來四氣不調凶之兆也
陳曰四體極隂乃居天位此乃四時死絶之象也故
曰云云
詩曰燕雀動簾幕驚回梦已違
幽忩弗管事也惹是和非
又曰病入膏肓氣將絶魄散魂離脉共歇
百年何計等閒抛縱有盧醫不能活
第十七發陽卦(孤陽無主乾天西北)一中生意之象
象曰天光覆下日月發明萬事營為有足皆行
顔曰一陽發生故曰天光人物所生日月此卦宜自
籌量不可信他人
何曰一陽發生萬物自合得地上下無實未可輕舉
凡事須有實心得託用事吉求財多利求謀必遂
官事無害病者自安行人久後方回行軍大勝
陳曰一為天陽而居人位若人之受天之明命以生
也故曰云云
劉曰天光覆下人道亨也有足皆行無幽不明也
此課一陽居中日月光明之象人物之所資以生求
事可望而遲
詩曰攸往有南征青天日月明
寒除灾已散名逹利還生
第一百十八歲登卦(孤隂失助坤地西南)二中遲吉之象
象曰天地開通萬物皆靈事方决定歲終大豐
顔曰此卦亦由上卦天地播植之功大致豐盈此卦
小吉謀事通泰斷無阻礙
何曰凡事遲吉不宜速得宜自持正百事皆然失脱
可獲
陳曰二爲地隂乃居人位若人受地之柔順以生也
且享地利之美故曰云云二能合於陽也
劉曰人道將泰此卦自一至二生物漸多之象求事
以漸可也
詩曰自從持守定功在衆人先
别有非常喜隨龍到九天
又曰覆載功雖大猶資雨露先
待時將有獲歡慶樂豐年
第一百十九人事卦(盛陽處中乾天西北)三中大快之象
象曰人事方起吉無不利居者得福行者必至
顔曰三陽居中人道始興雖無應援終至大吉
何曰凡事所求皆得通逹行者必至依期而還求官
見貴謀事皆遂患者必交節而病退
陳曰三為陽盛而居中位人道之盛也人生於寅亦
三陽交泰之時故曰云云
劉曰人事方起陽正中也吉無不利大有終也
此課三陽出地建寅之月人事方起之時天地交泰
吉無不利也
詩曰居家多有慶富貴得平安
萬事從心起都來好處看
第一百二十保身卦(積隂居中坤地西南)四中小安之象
象曰鬼氣未盛厲毒未形保慎性命門戸安寕
顔日中位人象故曰鬼氣未盛然處隂弱又無交接
可謹保身退密行正修德不可為鬼厲所侵有為
必敗不能吉也
何曰宜保身安静大體不吉鬼氣頗重不宜占病也
官事初有讒害後清脱行人至軍師勝
陳曰四為隂極而居人位若非老死必有鬼厲惟宜
自保故曰云云
劉曰鬼厲未盛無相與也保慎性命宜處也
此課幼明曰中位人象故曰鬼氣未盛蓋隂處陽位
而無所據憑也占者謹身退密以保身則無咎也
詩曰花逢春雨難留豔水逐東流怎復波
若把利名前路去却妨閒事暗憂多
又曰花開春又去蝶至又花殘
惟有青青栢終能耐歲寒
第一百二十一化育卦(孤陽不明乾天西北)一下生炁之象
象曰明明上天照臨下土化育羣生開發門戸事皆
豁然更相瞻睹
顔曰地德配天必有光澤下潤羣萌以至長大者也
何曰凡事從心而少稽緩此卦無咎占産大吉主生
男仕進求財望事有印信文書市賈見貴並吉官
事告内臣隂人僧道吉病者不宜居險處宜處室
中行人事阻未回出師勝
陳曰一為天陽下為地勢陽氣出地萬物化生邵子
詩云一陽初動處萬物未生時獨隂不生獨陽不
成故陽氣在地則地利美豐諸卦多取此義故曰
云云
劉曰上天照臨以發生也更相瞻睹物莫不榮也
此課陽來居於地位是為上天照臨之象占事始違
而末大無咎也
詩曰已到平安地江山萬里程
綠楊芳草路風快馬蹄輕
第一百二十二地利卦(隂居陽下坤地西南)二下安厚之象
象曰本立事定人物齊正飲食清甘各得性命
顔曰天一地二故曰本也本既立矣人物因之各正
性命凡事小吉
何曰人事既定立本為緊各保性命小吉求官見貴
並吉行人及秋乃回
陳曰二為隂氣純美之體居下位為地道之正有安
静和平之象故曰云云
劉曰本立事定地道成也飲清食甘各保性命也
此課求事有始終大吉
詩曰杏艷梅香秀氣盈一番花發一番新
江南若遇人雙口變化方知在主人
第一百二十三建侯卦(三陽助下乾天西北)三下功業之象
象曰事興功起英雄基址聖賢救世法令得理
顔曰三陽處於下位興功立事之象創造基址非英
雄無以克成故能明法救世百事皆成理訟亦吉
何曰凡事有人言助其斷割也謀事進身求財官事
得理行人至印信文書同至病者瘥出師勝百事
變動吉
陳曰三為盛陽而居地位有羣賢開國之象地道之
盛也故曰云云
劉曰事興功起陽道立也聖賢救世進以成業也
此課三陽在地位建基立業剛健足以有為而無阻
撓之占者大宜有為百事俱吉
詩曰經涉波濤一葉舟如今方得到灘頭
幾年心事纔成就屈指從前多阻愁
第一百二十四送終卦(正隂獨權坤地西南)四下全隂之象
象曰養生送死祭祀潔豐孝子策杖衣服粗凶
顔曰此卦隂數萬物之極夫受氣於天生而為人死
而歸土故曰養生送死又以時祭祀孝子之事親
終矣
何曰此卦孝子必當至孝恐有喪也不然亦有外孝
病者凶凡事不吉
陳曰四為極隂伏居下位有死者入土之象故曰云
云隂極而不可他為矣
劉曰養生送死人道盡矣體魄歸地就冥泯也
此課困極之象占事無所不凶
詩曰隂人口舌主憂驚孝子臨門動哭聲
運退黃金猶失色雙眉不展事無成
純隂鏝卦
象曰隂鏝無兆状未形動進而有悔退保其真
顔曰十二棋皆覆無文字隂鏝之卦夫自有形而歸
無形天地隂陽之理極矣是以靈棋起於一爻而
終於無象體既無爻成卦故不在一百二十四卦
之内此卦未可興作百事退保幽真以消大咎病
者不死淹留遲滯方安行者凶不利所求
何曰宜居家守制百事宜止官事無罪則止已有事
即難觧戰陣不利所求不得
陳曰三才不分隂陽不辨此混沌未判之象無字可
尋無義可决故曰云云
劉曰太極未分杳冥冥也隂陽會合莫覩其形也退
處静默以保其真也
此課吉凶未分不可作為静默自守則吉無咎占者
得之聞憂不憂守恒無得失之卦也
詩曰逢時多難戰兢兢戒謹當如履薄冰
要識前程危與險不籠風裏一枝燈
靈棋經卷下
