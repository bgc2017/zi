靈棋經卷上
靈棋卦斷上
第一大通卦(純陽得令乾天西北)一上一中一下昇騰之象
象曰從小至大無有顛沛自下升高遂至富豪宜出
遠行不利伏韜
顔曰以小慕大可致富豪若居大慕小則有危亡又
曰天地既位聖人參之經綸草昧開元造始故曰
自下升高也立功創制無所不善不可密計隂謀
不宜老病婚姻難合純陽故也占行未歸繫者得
出市賈有利
何曰仕宦高遷宜顯不宜隠病者不宜暗處宜出外
避之吉口舌無居家守恒行師吉戰鬭勝孕生男
田蠶漁獵大獲吉利
陳曰一氣之始三才之端純陽至健進退不已與乾
合體故曰云云
劉曰從小至大陽始生也三人同行宜游行也不利
伏韜其道光明也
此課三位俱陽少陽方長故為從小至大自下升高
之象占者得之創事立業求名覓利皆吉訟者宜
公道求直行人吉而未歸不可為隂謀詭秘之事
病者出外避之吉
詩曰變豹成文彩乘龍福自臻
赤身成富貴事事可更新
第二漸泰卦(隂正得位巽風東南)一上一中二下待時之象
象曰安居布業治産有人既富且貴禄位未及
顔曰安心定志以待歲時則皆吉若速望則不諧又
曰隂位既正地道斯得人事居業之象也求官覓
財經營田蠺並吉婚姻先難後易行人當至居家
平善官事不成囚繫者用力乃釋
何曰遠行者當至孕生男官事囚繫遇赦而免病者
不死凡事皆吉
陳曰天人皆陽地道柔美隂未至盛上下相應故曰
云云
劉曰安居治産剛柔得也不願乎外實受福也
此課二陽在上一隂居下三才之位皆得故為既富
且貴之象宜保守而不可有無厭之求則吉家宅
吉婚事成官事無撓行人歸求官已得而未治事
聞憂不憂病難瘥而無害也
詩曰好事臨門戶金鷄耀日輝
隂陽中恰相獨跨彩鸞歸
第三吉慶卦(純陽有位乾天西北)一上一中三下富昌之象
象曰巍巍赫赫家有金帛物備事辦不求自獲
顔曰既有金帛不須求也居家吉行人未歸又曰天
生萬物其理彌盛不假經營自然成辦此卦純陽
婚姻不諧囚者無罪田蠶皆利餘事皆吉
陳曰三位俱陽下位獨盛地道充實之象上下無虧
故曰云云
何曰行人欲至孕生男市賈有利官事遇赦捕盗必
獲
劉曰巍巍赫赫純乎陽也家有金帛地道光也物備
事辦勢盛強也不求自獲實蕃昌也
此課三陽而下位盛地道産物故金帛盈而物備事辦
盛陽根於下少陽興於上如木本盛而實蕃故有
不求自獲之象占者得之求事皆吉治産最利戰
攻大勝捕亡必獲惟占訟則費財而勝占病則凶
伏逃則不能遂
詩曰貴人集集向門前戶内多逢喜氣駢
利禄天然成富貴平生物理盡周全
第四富盛卦(隂盛得位巽風東南)一上一中四下通泰之象
象曰富盛貴極天道反側隨運上下與時消息子子
孫孫以萬以億
顔曰凡居富貴不忘貧賤則名留於後若不能謙退
必致傾覆行人在遠久而始還又曰自二之四
地道再成富貴之理於斯為極居滿必虧居高必
危故云反側若消息盈虚不逆時運必能保身全
名澤被子孫此卦宜謙退囚者難出望人稍遲行
者未至
何曰病者瘥遲宜祭天神求福嫁娶吉積財不宜貪
加遠行者不宜更進口舌官事宜求執法者觧之
陳曰二陽在上隂盛於下地道豐盈不犯於上故曰云
云
劉曰富盛貴極家業成也随運上下以保盈也子子
孫孫不宜争也
此課二陽在上老隂在下上下得位有位有物富貴
盛極無以復加之象故宜随運從時知足無妄則
可保其已業盛而子孫纉守之而無失矣占婚姻
吉求官覓財望事皆已得遂不可過望行者至吉
訟事求和復則有悔病將愈戰攻不宜妄躁見可
則止吉求人不信凡事極則必反已吉則有凶已
凶則有吉也
詩曰輕舟迎浪去如飛百事營求正及時
更與貴人同道路從兹百福自追隨
第五樂道卦(陽剛隂柔離火正南)一上二中一下驚喜之象
象曰外剛内柔和合自周養性保命與神俱遊
顔曰所求乖越養德保身而已病者未瘥宜祭禱求
福行人未還仕宦不進官事不成囚繫難出
何曰嫁娶吉孕生男市賈有利軍行大吉又曰隂處
陽位故外剛也不宜強進宜保性命自頥之象
陳曰上下皆陽人道隂弱不能有為懷柔養性之象
然隂處陽位且驚且喜故曰云云
劉曰外剛内柔宜與同人也好謀慎事以保全其躬
也與神俱遊亦不凶也
此課一隂居二陽之中故為外剛内柔之象隂處陽
位不宜有為故當和同周慎以保守則吉病有救
祀禱吉訟不成嫁娶吉市賈利出軍勝囚難出聞
事多虚詐不宜
詩曰兩人和合見懽情求望謀為事可成
縱有青蛇難撓亂到頭不害利和名
第六驚怖卦(隂極陽孤艮山東北)一上二中二下小危之象
象曰雄鷄晝鳴登屋延頸雌在牆下為貍所驚絶聲
來赴得免損傾
顔曰凡事初雖狼狽終無他慮百事先破後成行人
未至病宜早治又曰上應在初爲中所隔不能相
救故致驚也然居高履危終制強禦絶聲來赴得
免禍患雄屬陽雌屬隂鷄之賊莫如貍也此卦憂
驚官事不成囚繫有力乃釋
何曰遠行逢賊求官婚姻市賈不利借覓艱難所求
違意田蠶不收每事先憂後喜
陳曰陽主安隂主危二隂在中而一陽不足恃有二
隂在下故曰云云
劉曰一雄二雌必有爭也剛健在上柔不能淩也順
動正應保無傾也
此課少陽居尊位而二隂俱欲從之上與初應而隔
於中故取雄鷄登屋而雌在下為貍所驚之象然
陽在上位而為主中隂未盛故卒合而無損傾占
事費力先危後安先憂後喜行人歸而中塗有阻
師行有恐病宜急求醫求官婚姻望事皆為人所
梗必須倚仗有力者皆先難後獲也
詩曰暗中防陷穽江海起波濤
回首懽娛處翻成作苦勞
第七年豐卦(隂去陽來離火正南)一上二中三下宜田之象
象曰正月上午歲在大梁東風解凍宜爾田桑歲終
豐稔歡樂洋洋
顔曰所求宜以子午卯酉年月日時則吉然應之稍
遲耳非此年月日時則不成占田蠺大利又曰隂
去陽進之象歲在酉曰大梁諺曰太歲在酉乞漿
得酒言其豐也此卦田蠺吉占仕宦未遂居官無
憂病者無苦
何曰水陸游行婚姻和合大吉行人留滯囚緩出
陳曰上中二位隂陽相應而三陽在地地道充實之
象故曰云云
劉曰天人恊和隂從陽也土地豐衍宜田桑也午酉
之際利不可當也
此課少陽在上而少隂居中以從天人之位得矣而盛
陽居於地位上和睦而下豐富故宜田桑正月謂
初爻也大梁酉也課體下三為離離午也中二為
兌兌酉也顔曰太歲在酉乞漿得酒言豐富也占
事皆得如意而應在午酉之年月日時或酉方也
詩曰鬱氣都消盡春來萬物榮
田蠺宜爾室耕鑿樂蒼生
第八小戒卦(隂盛尅陽艮山東北)一上二中四下慎防之象
象曰禍從下生戒慎童僕隂謀潜合欲動手足
顔曰陽雖得位羣隂所圖故曰有童僕隂謀欲為害
也宜戒慎左右卦百事皆憂行人不至大凶官事
成囚繫難出陽弱故也
何曰行人遇盗居者憂奴婢為害聚會有口舌求事
不遂病者為下人呪詛也
陳曰上中二位雖相得而下有四隂過盛人道已弱
有羣小相侵之象故曰云云
劉曰孤陽在上勢柔弱也隂盛於下憂婢僕也
此課一陽居上而羣隂在下中位少隂柔弱有羣小
相侵之象不能制下故為禍從下興戒慎僮僕之
象占事皆不利此與第六課俱以一陽在上而占
不同者彼下位少隂故有從上之志而為中所阻此
則老隂勢自恣於下而中不能制猶弱夫幼妻之
為家而豪奴悍婢不受其主之命也其凶可知矣
詩曰喪斧薪何在家門慮燄殃
錢財終有失僮僕也須防
第九得志卦(純陽有位乾天西北)一上三中一下自足之象
象曰顯然得志與時相值財求足用不乏驅使
顔曰志願既得物又足用復有驅使又曰純陽用事
得志之象也處心在公財用周足韓子曰文王伐
崇至黃竹之墟革襪繫解顧左右皆賢無可使者
因自結之此君子賢人秉至公之道也
何曰仕宦禄豐遠行者至病自瘥囚得出孕生男市
賈有利所求大獲
陳曰三陽在中人道全盛而上下無破之象也故曰
云云
劉曰龍德正中大得時也上下協從足以有為也
此課盛陽處於中位得志得時而上下少陽同心與
之何患財不足用而驅使之乏哉占者得之無求
不遂大吉之課也
詩曰運與時相值雲龍風虎從
秉公名器任聲逹帝王宫
第十事遂卦(隂陽相合巽風東南)一上三中二下將泰之象
象曰昔未如意今得從志萬事獲理明白行事
顔曰始遂其志宜以忠亮為本不宜以私為事行人
還病者瘥又曰三才位正隂陽相睦君子之道於
斯為泰遷官益壽市賈有利百事皆利
何曰婚姻和合用兵大勝田蠺得利窮者得伸囚者
免求凡事遂遠行至明白行事萬事皆得其理
陳曰三陽在中人道已盛而上下復相應故曰云云
劉曰昔未如意柔在内也陽盛外行時開泰也正直
無私其道乃大也
此課三才位正隂陽相睦君子之道方亨不宜隂私
而宜為正大光明之事占者得之大吉
詩曰兀兀塵埃久待時幽忩寂寞有誰知
運逢帶劍人相顧利遂名成總有期
第十一材達卦(羣陽下盛乾天西北)一上三中三下安吉之象
象曰濟濟多士令德輝光相見懽悦長樂無殃
顔曰陽數彌重故曰多士出身以才當有貴人相助
歲暮方得其力非止一時也病者瘥行人還百事
吉士欲見王侯及求名譽彌善
何曰求官得行人至田蠶有利嫁娶吉市賈利病者
瘥訟不成此卦大吉
陳曰三陽道盛可以有為而地道亦得盛陽充實所
處皆安故曰云云
劉曰濟濟多士以從上也相見懽喜往有尚也
此課一陽正位於上而中下皆三陽猶人君有剛明
之德而衆賢從之也庶人得之則為貴人良朋相
助之象占求官見貴婚姻市賈皆吉用兵得賢人
求事吉人助光
詩曰貴人相暗助藏用得相宜
莫訝花枝少須知結果遲
第十二恣遊卦(隂陽得位巽風東南)一上三中四下行樂之象
象曰乘龍駕驥遊於四方懽心適意行樂無疆
顔曰從其心意東南西北而已凡事無所不成行人
未至病者瘥易曰時乘六龍以御天又曰牝馬地
類行地無疆
何曰捕盗及失物皆得孕生男市賈有利求婚自合
田蠶稱意困者無憂百事皆濟
陳曰上中皆陽下有四隂隂陽相得况人道盛全足
以御羣故曰云云
劉曰乘龍駕驥下順承也遨遊四方莫我敢膺也
此課一陽居於上而中下皆當三陽為龍四隂為驥
各得其所以為我用宜其遨遊四方而行樂無疆
矣占者得之大宜進取惟行人則未歸而在外亦
得意也
詩曰獨坐高樓憶舊遊月明如晝水東流
當年有約應無失從此相逢笑未休
第十三憂患卦(二陽隔隂離火正南)一上四中一下孤立之象
象曰上单下孤惟奸所圖心腹之疾不可卒除待至
陽春乃得自如
顔曰常懷恐懼男有憂喜得貴人救護終無咎也病
者二三月方瘥又曰二陽隔於重隂不可救援猶
奸臣竊政先及小人此憂患之象凡事小吉行者
迍厄
何曰治産不吉為賊所謀病者瘥遲囚未出用事遲
滯此卦微凶
陳曰四隂在中人道虚弱之極上下微陽不能扶助
故曰云云
劉曰上單下孤隂盛於中也小人間阻志不通也守
正待時可保終也
此課上下皆一陽而四隂居中間之小人朋比正道
不通之象占事皆有阻隔不利宜以正自守以免
於禍此與第五課相似而此之憂者彼以少隂居
中有比於陽之志故為和合自周之象此卦四隂
朋比其勢衆盛除之甚難故待陽月我之助至以
觧厄也
詩曰成立未安身驚憂常在心
幾回遭險阻何日遇知音
第十四慎德卦(極隂反位艮山東北)一上四中二下得寇之象
象曰天地寬舒小人自如禁令不行盗瞰我廬
顔曰羣隂方盛孤陽不生小人道長君子道消當失
財物家長憂病至秋方瘥此卦大宜執正不宜求
事行人未有期追捕不獲
何曰病者未愈服藥無益官事成大求財利薄居家
慎防盗賊此卦凶
陳曰四隂在中二隂在下一陽不能制此小人得志
之時也故曰云云
劉曰天地寬舒法令弛也盗瞰我廬蔽不能也君子
之嗟小人之吉也
此課羣隂一陽中位隂盛下本上應而為中所阻反
為中比是我之室為盗所據也占者宜防盗賊居
家治産市賈求官用兵出行事事皆凶惟逃亡伏
竄則吉
詩曰羣凶彌六合日月蔽風塵
循德從今省猶難免禍迍
第十五行令卦(隂居中位離火正南)一上四中三下破賊之象
象曰君命士師討除奸凶尋戈張戟大有所從
顔曰宜為人驅使亦宜驅使人若自專皆敗也病者
有鬼宜祛除之行人未回急宜禳之吉占討賊捕
亡必克又曰在内為奸在外為兇此卦征伐捕捉
大勝市賈有利求官亦得田蠶婚姻並吉
何曰王者除兇必有所驅官事得解百事無凶也
劉曰隂奸在中欲間正也君命討之兵力盛也尋戈
張戟以伐奸也
此課一陽正位於上也三陽盛於下四隂居中雖欲
間阻而二陽合德隂慝已露故有君命士師討除
奸兇之象占出征捕亡大勝病者療之即愈訟者
理之則勝行人無恙間阻可通凡事皆吉也
詩曰射鹿一時興須憑衆力成
蟠桃今已熟舉目始亨榮
又曰鹿走衆相馳功名在此時
奸雄今已矣四海洽雍熙
第十六將損卦(隂極克陽艮山東北)一上四中四下戰敗之象
象曰豺虎咆哮淋淫雨水戰鬭不勝弱兵鈍士為寇
所凌多有亡死
顔曰尅彼益此皆非其理凡事甚難行人當還中路
恐怖不宜討賊又曰隂氣愈壯君道日微豺虎外
寇四面交通敵難尅也
何曰方伯防邊必被賊盗縱有高陸横遭洪水病者
困重囚者堅固争訟用師市賈求官田蠶百事
不利此損兵之卦也
陳曰隂類大興禽獸盗賊交為民害一陽不能制必
見傾敗故曰云云
劉曰豺咆水淫陽道孤也大奸協比危不可扶也
此課一陽栖於積隂之上故有豺虎咆哮雨水淋淫
之象也占事無所不凶用兵最忌惟大旱求雨得
所用也
詩曰射雉終難獲懷珍未得才
經求并進望足步動危災
又曰勢微防敵寇失道致災危
人事皆如此天時未順期
第十七神護卦(隂居陽位兌金正西)二上一中一下神假之象
象曰太乙將兵玉女在旁巫咸先拂除去不祥
顔曰家長有女鬼作祟宜觧除之凡事多難行人不
還又曰天神尊者有太乙玉女巫咸為之佐巫咸
殷賢臣此卦祈禱獲福求官望事市賈婚姻俱不
利
何曰行人應至口舌無害官事無患合得人力宜求
福除禍所作得成
陳曰二本隂數反居天位天神之象也下應一中一
下必得天人之福故曰云云
劉曰太乙將兵除不祥也陽至隂孤妖不長也
此課隂雖居上而二陽得朋於下有同心去邪之勢
而上隂反為我用故取太乙將兵之兆玉女在旁
巫咸先拂之象占事須有疑難而終得朋友之助
以成功病者禳之即瘥行人還戰鬭勝
詩曰雲淡蟾光暗花開雨半殘
觧除終獲福恬退且求安
第十八將敗卦(兩隂制陽坎水正北)二上一中二下淫蠱之象
象曰兩女一夫上下相祛隂氣乘陽遂用耗虚
顔曰男女相剋初婚後離行人須還在路逢盗又曰
非玉女内乘太乙以一陽而受制於二隂也故虛耗
何曰所求無益所作未諧行人未至田蠶失望官事
難觧百事不吉
陳曰人道孤弱上下二隂皆欲進之兩女一夫淫慝
之象微陽不勝故曰云云
劉曰兩女一夫陽陷於隂也亢精卻神以從淫也遂
用耗虚憂陸沈也
此課一陽陷於二隂之中隂陽皆少溺於求合而陽
不振為所乘必至耗虚占事皆凶
詩曰孤陽微兮羣隂盗兮力既殚兮
將不可耄兮慎兮慎兮宜自保兮
第十九理亂卦(隂竊陽位兌澤正西)二上一中三下抑奸之象
象曰天隂雲升陽從下興君子治亂小人畏刑
顔曰隂竊陽位如雲之升盛陽在下將登九五除逆
禁暴衆邪自消小懲大戒此卦臨人宰制及長吏
得之百事先憂後吉
何曰所求不得所作不成執政治亂小人畏刑病者
未瘥行人雖還無利
陳曰二隂在上盛陽在下交泰之象也三居地位小
人無所容於世故曰云云
劉曰天隂雲升龍躍淵也以正去邪如決川也
此課隂陽皆不得其位而一陽居中三陽在下有君
子治亂以剛決柔之象占臨政治民捕亡討叛皆
吉訟以正勝不宜隂私君子得之大吉小人反是
詩曰黃金百煉獨全真白玉三投始見珍
韞櫝未為人所羨自甘肥遯且安貧
第二十未還卦(羣隂制陽坎水正北)二上一中四下流竄之象
象曰田荒土虚人民遷居待年之豐乃歸故廬
顔曰此卦隂興至極陽不能制田荒人散豐年乃歸
病者瘥遲田蠶不利
何曰仕宦無禄行人未還田蠶失利此卦雖不吉不
能傷人但安貧守静作福自吉
陳曰二隂在上四隂在下一陽孤弱地道虚損有凶
年轉徙之象故曰云云
劉曰田荒土虚不可據也小人異域終不相與也守
正以俟必獲我所也
此課陽陷於隂而下位隂盛故為田荒土虚人民逃
散之象然下已老不相求合小人得志既極必衰
而少隂之在上者反與我比所以終歸廬占事有
阻滯守静待時則吉
詩曰口舌致紛攘經營事必傷
若求隂德助方見免災殃
第二十一戒貪卦(二隂反位震雷正東)二上二中一下神耗之象
象曰埋金藏玉自言其貴鬼債不解神不降福
顔曰以陽居下為隂所困故曰埋金藏玉然則自言
貴極神不佑之病者有鬼宜急祈禱官事求人乃
濟
何曰居官貪財必致殃咎雖有財寶必遭盜賊病者未
痊行人未歸囚者難出田蠶不收出師不利為鬼
所執言其凶也此卦宜改過修德方免
陳曰陽居地位金玉之資也與二相應貪之不已然
天位亦隂不能為福天道虧盈鬼神害盈故曰云云
劉曰埋金藏玉陽在下也鬼道上行福不可假也
此課孤陽抑於二隂之下不能有為而二隂在上又
柔懦無立故無福而有憂也占者當以貪戒
詩曰恃富因忘本貪過竟失中
欺心天弗佑神道不私功
第二十二安泰卦(純隂不動坤地西南)二上二中二下賁園之象
象曰歲富月昌土田開張安如泰山終無禍殃
顔曰廣開田疇以俟歲周用天分地終無禍尤其安
不動有如泰山也居家吉田蠶大獲病者無苦行
人未還
何曰居官食禄財帛自來軍行得地孕生男學問成
名此卦大吉
陳曰三位皆隂不至盛極無偏勝相克之象有順樂
受福之理與一上一中一下相對皆初隂初陽純
和無克故吉
劉曰歲月富昌衆同志也柔順利貞福無窮也安如
泰山有始終也
此課三位俱隂得其中正有安居處順不願乎外之
象故有吉無凶占家宅田蠶居官市賈諸事皆大
吉征戰得地病者不治自安公訟無咎行人未至
詩曰一片中原土春深雨露多
用天因地利安業樂熙和
第二十三昌吉卦(隂陽純吉震雷正東)二上二中三下禄興之象
象曰受天之福如日之升少小仕宦爵禄方興
顔曰居家求財吉行人未還病者宜禱祀又曰盛陽
發動如日之升此近於純吉宜出行不宜幽居竄
伏市賈奴婢難得遂意餘並大吉
何曰所作高遠必遂其志病者先苦軍行得勝凡事
不宜隂私
陳曰隂上陽下交泰之象而地道陽盛上位二隂為
天神相應相合福禄盈滿之象也故曰云云
劉曰陽盛下興剛決柔也進德修業承天休也
此課二隂居上盛陽在下進而上行如日升之象也
占求官仕進大吉
詩曰命達風雲會身依日月光
祥烟浮寳殿明月照金牀
第二十四亨通卦(純隂得位坤地西南)二上二中四下豐財之象
象曰富如井泉雖用無竭所求遂意懽樂不絶
顔曰易之坤厚載物德合無疆三位皆隂乃無相尅
萬事皆吉居家有慶喜事行人即還財如井泉用
之不竭所求者得懽忻無比病者先困後痊
何曰仕宦高遷治生富贍田蠶倍收吉祥懽樂病者
自瘥囚者得出婚姻利合此卦大吉
陳曰三位皆隂而盛有積富貴之資用之不竭如泉
之逹故曰云云
劉曰富如井泉獲地利也柔順上行求無不遂也
此課下位盛隂與上不相違尅故為土地肥饒之象
二隂柔順在上不妄動作而安其利此所以為吉
也占者凡事大吉
詩曰曉雨初晴映碧溪重重春色上柴扉
黃金不盡家殷富何必區區羨錦衣
第二十五憂喜卦(隂居天位兌澤正西)二上三中一下餘慶之象
象曰心有所憂耿耿不寐恐有憂患而反福至慶賀
忻懽大為吉利
顔曰初須有憂終則有喜又曰隂居天位非所據也
故須有憂而三陽同禦不能為害此卦先小憂而
後大吉故無咎也
何曰口舌無成行人當至婚姻市賈先難後易病者
初困後瘥官事始憂終吉失物難尋
陳曰三陽居中人道本盛上有二隂自與下位一陽
相應中位與上下不通故先有所憂也然三陽之
盛二隂不能間終當得志故曰云云
劉曰隂上陽下位不當也慮患而獲福以剛中也
此課隂居上而陽居下不得其位然一陽在下盛陽
中處隂弱不能制剛初須有疑終得吉慶凡事始
憂而終吉憂虚而吉實也
詩曰孰知成立若升天老去多憂夜不眠
忽見故園春色好飛飛蜂蝶閙芳妍
第二十六平安卦(隂居上下坎水正北)二上三中二下决疑之象
象曰上下俱安心不生奸坦然無憂勿信流言(此卦前序)
(有驗引以證之)
顔曰心正自吉勿信流言行者至囚者出此雖上下
俱隂三陽居中初須主有憂咎各安其所俱無悔
吝矣百事自如先憂後吉事君結交彌善
何曰娶妻得美女行人在道孕生男病者有見怪異
無事官事散田蠶有收軍行市賈百事吉利
陳曰人道方盛上下二隂相應三陽亦自能制之故
曰云云
劉曰上下俱柔以中正也剛正不撓衆所與也
此課三陽居中而上下皆隂少隂未盛無乖爭而有
和合陽剛盛隂不能勝故為上下俱安之象有吉
而無凶也何承天曰此課占婚姻得美女行人在
道官事觧散百事皆吉
詩曰雙燕歸南國來尋王謝家
畫堂春晝静扵此託生涯
第二十七辟惡卦(陽弱隂強兌澤正西)二上三中三下威德之象
象曰衆人愛我辟除患禍猛犬不噬萬事必果
顔曰凡事吉得人助之行人還得財物居家並吉又
曰隂雖居上非正位也羣陽彌盛能除禍患衆皆
愛之此卦與前二卦皆以竊位而居陽德不虧修
之乃吉所憂無苦
何曰公侯方伯必得良佐娶婦必得賢妻病者瘥囚
繫得出有人救之戰鬭勝孕生男市賈有利
陳曰人道既盛地道亦盛如有威之可畏辟除邪佞
上雖二隂不能為害故曰云云
劉曰謙光在上衆所愛也羣賢輔助保無害也
此課隂居上位而不挾其勢羣陽在下剛正無邪雖
猛犬不噬而反為我辟除患禍也占事得衆助有
成功也
詩曰一龍吐水正當春草木沾濡盡發新
喜得老人親語我窮途從此始通津
第二十八大獲卦(中陽制隂坎水正北)二上三中四下利物之象
象曰韓盧逐兔走不伸步噬兔在前逐者在後頻頻
重獲略不得赴
顔曰三陽處中能制羣小猶猛犬之噬兔略不得赴
言不旋踵而獲凡事前小後大此卦宜捕逃亡求
財益豐出獵多獲病者不利
何曰居家吉行人遲病者困囚者滯官事難觧軍行
回空
陳曰人道陽盛地道隂盛隂陽相應而又盛積故曰
云云
劉曰三陽在中剛道盛也小人懷柔不能尅也雖欲
跳梁終聽命也
此課雖以三陽處二隂之間而少隂在上老隂在下
老少異欲惟剛所制而不能為比故為韓盧逐兔
之象占者得之宜捕亡討賊求財覓利婚姻皆吉
出行有阻繫囚難脱病者危篤居家無咎凡占求
事則成公事難觧
詩曰世道無荆棘人心勿自嗟
趁名兼逐利勤苦遂生涯
第二十九衰微卦(弱陽下升震雷正東)二上四中一下復興之象
象曰聖賢相承微而復興瓜瓞綿綿漸而上升
顔曰事皆乖而復合求者必得百事從心又曰陽雖
微弱志在於正自下升高猶瓜瓞之蔓綿綿而上
真心從事乃得興微繼絶也此卦主仕宦升遷祈
恩福求嗣息皆吉
何曰學問有成行人即至田蠶有獲市易者有利娶
妻賢美仕宦升進所求遂心病者沈睡求神得吉
失物不獲
陳曰四隂在中衰弱之象一陽在下善根尚存二隂
在上與一陽相應天佑善人之象也故曰云云
劉曰隂盛於中極必衰也瓜瓞綿綿陽來復也漸而
上升正道回也
此課以少陽居羣隂之下孤危甚矣然少隂在上老
隂居中志不相合小人盛極必自乖違而少陽方
興於下彼日衰而此日進如瓜瓞之綿綿而升興
衰撥亂之兆也占事吉
詩曰夢入天台路登山月朗明
異哉春色别重見舊花榮
第三十避災卦(陽散隂極坤地西南)二上四中二下守静之象
象曰夏往秋來寒霜為災鳥獸毛毨草木落荄
顔曰凡事春始從心居家吉行人未還又曰夏出秋
藏陽散隂極故鳥獸毛落草木色衰君子宜静處
之時不以時務進此卦小凶
何曰仕宦遭横賊凶徒相害者危困行軍不利官事
難觧行人未至冶生失所有口舌盗賊争鬭之事
陳曰隂盛之時人道衰弱不宜動作禍變相興故曰
云云
劉曰夏往秋來隂氣盛也草木落荄静以守正也
此課羣隂用事老隂居中君子道塞之時占者宜退
藏守静不宜求進占事皆不獲所求也病者大困
詩曰妄行遭地網輕舉入天羅
謹慎方為上抽身始保和
又曰天地正荒凉從兹萬物傷
豺狼當道路賢士且潛藏
第三十一發蒙卦(隂變陽來震雷正東)二上四中三下天澤之象
象曰隂極陽生蟄蟲開張大赦天下鐘鼓鏗鏘
顔曰以隂變陽驚此羣蟄如擊鐘鼔有宥幽圄此受
命創制之卦也占仕進大吉婚姻不宜隂陽相傷
不和故也
何曰鴻恩俯及萬物豐澤繫者觧散仕宦高遷百事
有成治生十倍
陳曰此經亦前後卦相因而互相發也前卦隂極此
則二變為三陽居地位亂極復治之象故曰云云
劉曰隂極變陽剛來在内也蟄蟲開張雷出地也鐘
鼓鏗鏘德聲被也
此卦以三陽決極盛之隂如震雷發蟄君子道長之
時占事皆吉用時宜布文德
詩曰隂極方逢泰蟄蟲戸始開
三陽宜用事名利亦齊來
又曰天門日射彩雲開大降洪恩布九垓
萬物一時沾聖化蒼生鼔舞醉金罍
第三十二病患卦(隂極成滛坤地西南)二上四中四下計窮之象
象曰隂滛小病僵仆懷愁仰面望天俯伏低頭
顔曰所求不得行人有患又曰隂之為疾浸淫而起
即不至極故曰小病然僵仆望天不見救者故低
頭俯伏憂思而已此卦百事皆凶最宜慎密
何曰病者不可救囚者罪成行人迍邅此卦不吉
陳曰人道隂弱地道隂極病患貧窮之象也雖有天
神不能救矣故曰云云
劉曰隂盛浸滛愁罹厄也俯伏望天憂轉極也
此課二隂窮於下一隂栖於上是為凶兆占病必死
囚繫不出被圍無救諸事凶
詩曰命蹇兮時違灾及兮身疲皇天兮
不我顧嗟我兮疾斯危
第三十三明陽卦(羣陽用事乾天西北)三上一中一下小吉之象
象曰仕宦及時禄與年期黽勉從事慎勿失之
顔曰仕宦及時出處皆宜福禄更至宜謹慎之勿得
懈怠病者瘥遲行人須還在路有阻又曰去積隂
御羣陽重明輝華觀國之光以言乎位百事俱泰
其餘外事亦可趨時而進婚姻求官彌吉
何曰所求宜取良時病者祈福行人可至囚者求執
法可免
陳曰盛陽在上照臨下土人道地道皆一陽有進無
退於通達故曰云云
劉曰陽明正位道大亨也君子之仕及時行也
此課三陽居於正位而中下皆少陽方升陽道亨通
隂邪屏斥仕宦行道當及此時占事大宜進步不
可失時諸事吉惟不宜隂私
詩曰東風吹動九衢開和氣還從日下來
凡事從今皆有喜乘雲一舉上瑶臺
第三十四天佑卦(隂陽相宜巽風東南)三上一中二下特逹之象
象曰登高望遠上見天衢玉女孔聖授我靈符永錫
難老以保我軀
顔曰得助之象事由女子居家吉利官職榮遷學業
大成行人未還必得竒物病者自瘥又曰地位既
正天人合德猶升高而視六合且下應乎隂人得
其偶神符授我可企而見百歲期頥可坐而登此
貴者之卦隂陽得位無相尅傷百事大吉
何曰居宦高遷娶妻得美女行者道路通病者瘥官
事及田蠶市賈皆吉孕生男
陳曰人道地道隂陽相應三陽在天照臨下土故曰
云云
劉曰登高望遠在上處也玉女授符隂相與也中正
而應獲天佑也
此課一陽在中上承剛明之君下應少隂之耦其吉
無比
詩曰席上珍雖貴還當待價沽
運來亨又利凡事不勞圖
又曰彼美人兮君子求兮懿德貞兮
錫我休兮永保真兮無失猷兮
第三十五尊貴卦(三陽上下乾天西北)三上一中三下尊貴之象
象曰明德孔光萬壽無疆北斗七星與我衞防得遷
禄位代代吉昌
顔曰所求得行人還又曰上下俱陽内外相照非凡
庶之所宜此尊貴者之卦也欲見人君猶事北面
何曰仕宦遷階學成才就行師得地軍無損傷病者宜
祈天神嫁娶相宜市賈有利行人還田蠶收官事
散此卦大吉
陳曰人道既正地道陽盛三陽在上照臨下土富貴
壽考之象也故曰尊貴而利於見貴
劉曰明德孔光陽道昭也北斗衛防隂慝消也
此課求官謀事得貴人之力也墓宅必得吉地居者
有動行者有興此貴人之課凡庶人得之亦有非
常之喜也
詩曰車前無險阻舟泊自通津
雨露從天降門庭又一新
第三十六宜禱卦(積隂尅陽巽風東南)三上一中四下天賚之象
象曰數見怪異要請巫覡祈禱求福灾消禍息大小
獲安神祇之力
顔曰必主見怪凡事初不遂意後皆從心行人當歸
必先有信居家者吉又曰以積隂而干極陽猶端
居而視怪異所謂巫覡者應乎上位宜祈禱也能
消散禍患豈非神之力乎百事小吉
何曰恐有災厄宜修福禳之或有口舌鬭争訟詞厄
難惡夢怪異前禍後福始難終易吉凶相半惟宜
修禳病者祀天神婚姻卒合内外有應故也
陳曰一陽在中人道孤弱天三地四自相照應是神
祇著見之象也故曰云云
劉曰數見怪異心有所疑也家有老鬼力不能治也
告於神明保無虧也
此課隂積在内而上位盛陽故主中位而言占者得
之家宅有見怪之事宜禳之病訟亦宜禱求凡事
前憂後吉
詩曰愁來未必堪憂來暗裏防
若逢寒共暑方可脫灾殃
又曰灾異致危傷羣隂却勝陽
但祈天眷佑老稚得安康
第三十七送貨卦(隂獲外陽離火正南)三上二中一下豐利之象
象曰客從南來遺我良材寶貨珍玩金碗玉杯
顔曰主有人送物來居家吉行人還得寶及財物又
曰以隂處中應乎外陽有朋遠來不亦宜乎南者
陽位故曰南來寳貨珍玩貴人之資也金碗玉杯
良宴之具也
何曰嫁娶吉所求得病者瘥市賈有利官事散行人
至此卦大吉
陳曰一與二相應而一陽居地富有之象也三陽在
上陽明下照故曰云云
劉曰客從南來剛柔應也金碗玉杯以將敬也
此課少隂居中一陽為比於下而盛陽得位於上隂
以柔順應乎外陽故必得珍貨之南來下者三為
離離南方也金碗玉杯者下一為乾乾為金碗玉
杯之象也初者上之應而與中為耦是受客之遺
也占者求財婚姻百事大吉
詩曰金谷紛紛花正開羣仙縹緲集瑶臺
傾銀注玉驚人眼共醉春風日幾回
第三十八無難卦(隂不干陽艮山東北)三上二中二下安農之象
象曰土地平安無有艱難大宜種作利用往還
顔曰下位不干於上故曰土地平安播種既宜市賈
有利仕宦升進占病無咎行人平安早晚即至婚
姻合居宅吉
何曰求者遂心病者難瘥官事無憂大吉
陳曰中下皆隂未至於極地道純美而三陽照臨隂
陽和暢豐稔之象故曰云云
劉曰土地平安柔居卑也無有艱難心無疑也上下
無奸孰不宜也
此課剛陽在上而中下協順故土地平安而無艱難
則動止進退俱無所阻矣占事無不吉也
詩曰海闊雲開驛路賖彩鸞銜詔下天涯
生民樂業安如堵仕進功名世所誇
第三十九恭和卦(隂陽承順離火正南)三上二中三下和睦之象
象曰在上方宜下人供職室家和諧大小同力有志
不違所求者得
顔曰隂居中位承順之象故曰下人供職此卦合得
羣下之力所求皆遂
何曰姻事吉夫婦和合居宅平安行人將至營業田
蠶有利孕生男官事無害出軍大吉
陳曰人道柔順上下三陽必主充實家道方盛之象
也故曰云云
劉曰陽剛在上下以直也健順相承下供職也家室
和諧求無不得也
此課居官處家行軍治業婚姻市賈無所不利所求
皆吉也
詩曰喜氣滿門庭家中没蹇迍
貴人青盼處從此轉通津
第四十違克卦(隂陽違克艮山東北)三上二中四下背戾之象
象曰下不從上中不制外上下違尅紀綱亂敗
何曰所求不得所作不成病醫無效行軍不勝行人
未至官事相纏牢囚難出如入死門凡事不吉未
宜變動正月占得吉餘月並凶
陳曰人道柔弱不能制在下之羣小上有三陽而中
下隂盛故曰云云
劉曰下不從上隂盛行也上下違尅以相凌也紀綱
亂敗終不能勝也
此課上下相尅而柔處中不能制羣小又不能以正
從上其勢必致亂敗占者百事皆凶
詩曰逢山須避險遇水且懷憂
歸到鄉關者須知兩尾牛
第四十一貞壽卦(純陽三應乾天西北)三上三中一下隠德之象
象曰商山四皓養性行道呼吸元氣所得不老
顔曰此卦雖純陽而以下位為主近於嘉遯之象所
以養其純粹者也萬事以安貞吉惟婚姻不利純
陽故也
何曰仕宦高遷田蠶宜早行人即至官事觧病者自
瘥市賈居家百事大吉
陳曰三居上中二位相應一陽在下不能上進賢人
在下之象也無所作為隠居養壽而吉故曰云云
劉曰商山四皓以明處幽也呼吸元氣可優游也
此課重陽居上二位天下文明之時而以一陽居下
惟商山四皓可以當之占者得之宜安居守正以
享康寕之福不宜進求於人也
詩曰采蕨飡松絶世塵白雲流水萬年春
九重丹詔非吾意成性存心獨養真
第四十二剛長卦(陽處隂上巽風東南)三上三中二下同心之象
象曰二人同心俱為表裏共處一國遞相脣齒
顔曰此卦得必由人失亦由人不由於已也又曰二
陽共處一隂之上隂雖無力陽乃發生各無相尅
故曰二人同心居家及餘事吉婚姻小咎病者遲
瘥行人未還必有信至
何曰君臣具體朋友同志市賈有利孕生男田蠶小
吉官事有人救拔病有祟宜醫療也此卦無患大
吉
陳曰二陽在上一隂在下上下同心然一隂二陽必
有得失利在和同故曰云云
劉曰二人同心以重剛也柔順處下無所傷也遞相
脣齒固籓牆也
此課一隂居重陽之下柔順而無違尅二陽在上同
心行事俱為表裏共處一國之象也脣齒相依不
可缺也占兄弟君臣夫婦朋友交際之事無不吉
利不可妄有猜疑居家市賈大善有讒言不可
詩曰兩意相投處天時復變通
時來萬事遂目下莫悤悤
第四十三強盛卦(三陽極盛乾天西北)三上三中三下衆輔之象
象曰衆盛復強既富且昌利用建功莫之禦當(此卦後序)
(有驗)
顔曰此卦三位各有三陽可謂盛極故建功立事皆
莫能阻凡事宜直道無私慎勿随邪吉
何曰此卦旺相孕生男行人立至經營有利田蠶倍
收漁獵可獲鎮戍者境内清静居宅安穩病者安
官事散移徙吉興師得勝諸事大吉惟婚姻不利
也
陳曰三陽位極富強有力略無隂弱以間之故曰云
云
劉曰三陽同德盛復強也建功立事孰能當也
此課三位俱陽剛健盛大富昌之極故宜建功立事
占者得此大宜動用行運最吉惟占婚姻則不利
以純陽也
詩曰已過危橋百事安何須過慮有艱難
蛟龍得意興雲雨一上青霄便不凡
第四十四佳麗卦(隂位得令巽風東南)三上三中四下宜隂之象
象曰青牖紫房中有姬姜容顔麗色芝蘭吐芳
顔曰隂位興隆事由女人病自瘥所求得又曰純隂
在下上應天人質氣鮮香若芝蘭也百事皆泰行
人即還婚姻最善萬事皆吉人皆嚮慕也
何曰此内貴之卦謀望與訟遇有人力及内貴僧尼
道人吉居家出外財利有慶萬事皆泰也
陳曰人道富盛而有盛隂在下以相應富貴之家婦
人寵盛之象也故曰云云
劉曰重剛在上陽道光也羣隂下承象姬姜也宜爾
子孫必蕃昌也
此課羣隂雖盛而處下位陽道光明於上柔不敢干
遂為正應其占百事皆順行人即還婚姻大吉交
好彌善疾病不死承天曰此課係隂若占陽事則
不吉也
詩曰一朵花枝豔更芳清香馥郁透蘭房
因風吹送終成笑好問筵前醉幾場
又曰採藥天台路轉迷桃花流水赴佳期
春風啼鳥多情思寄語劉郎且莫歸
第四十五得禄卦(隂居陽下離火正南)三上四中一下興運之象
象曰君臣易位方興大利驛馬行晝人得自恣
顔曰遷移吉諸事利求必得行人未至當有音信病
者宜出避之或許祭祀酬之則吉又曰一陽在
下羣隂居上故曰易位方興功業因人以濟故曰
驛馬此卦凡事初不諧後有慶
何曰在位必遷美職事事吉利水陸行人俱回治生
十倍孕生男娶婦得佳偶
陳曰人位隂盛一陽在下易位之象然三與四相應
人位得天助故曰云云
劉曰君臣易位隂乘陽也驛馬自恣失所從也
此課四隂居中而一陽居下是謂君臣易位而况一
陽為其四隂所乘三以剛健處外不能顧君而反
與羣隂為比圖興大利驛馬行晝恣意自為其凶
極矣此與十五課正相反參互觀之可以知作者
之意
詩曰如舟濟巨川如旱望霖雨
四海同一家明君得良輔
第四十六凝滯卦(羣隂内隔艮山東北)三上四中二下不定之象
象曰意有所規恐不得施進退猶豫不知所為
顔曰凡事進退不定則事不專不專則不成也又曰
隂居下位上應於陽欲有所為羣隂内隔故猶豫
也然自強經營終亦有獲百事無初有終
何曰所求不得所作不成治生不利仕宦者退行人
迷惑訟事成病凶疑惑之卦也
陳曰人道隂極上欲應三則下有二以牽制之進退
不可故曰云云
劉曰意有所規應在下也恐不得施小人阻也進退
猶豫不能處也
此課四隂居下位上應於陽而為中間四隂所隔於
是疑不能决而憂患生矣占事迷惑進退百事不
利
詩曰進退事難成憂疑轉誤人
要知亨泰日直待一年春
第四十七惡消卦(羣陽尅隂離火正南)三上四中三下吉臻之象
象曰日出東隅炎炎赫赫中有妖氛反受薰炙羣陽
破隂禍患觧釋
顔曰中有盛隂故曰妖氛内外純陽得薰炙矣凡事
先乖後合
何曰官事不成有人助之囚獄自觧病者先重後安
行人即至市賈求官百事前不如意後獲其吉
陳曰人道隂盛而上下強陽皆能制之有邪讒畏正
人之象自然退散故曰云云
劉曰炎炎赫赫上下明也妖氛則衰不能成也羣隂
破蕩人道行也
此課以兩剛陽攻一盛極三隂始難用力終必成功
占事皆吉雖危無咎占隂私事則不利也
詩曰欲進又徘徊心危事不危
水邊人指引名利得榮歸
又曰羣隂方蔽盛天日已開明
大闡維新化乾坤自此亨
第四十八上正卦(陽逢隂制艮山東北)三上四中四下聖治之象
象曰上有賢君下有讒臣日月明照不見暗塵
顔曰三陽在上賢君之象也日月雖明不照暗塵居
官在家者吉是非不成姻得良配病者無危
何曰陽德上明衆隂仰應日月雖照暗塵猶起此卦多
悔若官事求下吏方免病者進退行人未還求官
彌難婚姻吉隂陽有慶故也
陳曰三與四相應有君臣諧和之象且隂陽各極其
盛然積隂之中有陽光不燭之地君道無虧故曰
云云
劉曰陽剛正位有賢君也積隂在下若暗塵也壅滯
未决志不申也
此課雖以陽剛居上位而中下皆隂邪不正共為蔽
塞有君而無臣故不能行其志占者多悔惟婚姻
有應吉此課吉凶相半
詩曰惟英乃剛惟哲乃明一人執正
羣邪不興德式中兮聿保其真
第四十九孤貧卦(羣隂蔽陽兌澤正西)四上一中一下逢難之象
象曰出温入寒被薄衣單去我慈母罹此横愆
顔曰一陽在下羣隂所蔽若去所恃而遇強讎此卦
大宜改作遠行未還病者有加離别之象也
何曰仕宦無進治生無利居住孤弱窮守死地囚者
難出病者難安所為皆不稱心婚姻無終始也
陳曰人道孤弱地道又薄四隂在上乏陽和之照隂
陽不相應故曰云云
劉曰被薄衣單卑而孤也隂盛上蔽無與為徒也
此課一陽處於盛隂之下而不為應如孤子然四以
隂邪居上猶孀婦之視孤子其困極矣占病危厄
行人淹困仕宦乖蹇營生不遂行軍不利凡事凶
詩曰陽和欠發育冷落不成春
好似巫山夢徒然惱悶人
第五十潜龍卦(一陽制隂坎水正北)四上一中二下候時之象
象曰舜躬耕田至於歴山土沃年豐歲取十千
顔曰凡事始於三四月成於八九月吉又曰潜處躬
耕以應豐年若非虞舜其孰能之卦與乾初九爻
同保身隠處可以内修君德事無大小任道則可
難以營求病者至秋末方好
何曰宜田蠶所求得市賈有利居家富行人即還孕
生男婚姻合百事吉
陳曰一居人位二居地位隂陽相得四隂在天有雲
雨象故曰云云
劉曰積隂在上窮無與也德盛而應以下處也時至
而興莫能禦也
此課雖以一陽處於羣隂之中然上隂極盛其道已
窮少隂在下與我為比上雖不顧而下有應故取
舜耕歴山之象雖不為父母所愛而至德終升聞
也
詩曰運至時亨泰憂心已觧愁
十分堪進用事事可優游
又曰耕鑿宜安計功名自有期
志堅能忍性非聖孰能之
第五十一益友卦(下陽上隂兌澤正西)四上一中三下攸往之象
象曰客有王孫來叩我門語我福慶往得蒙恩
顔曰有人相呼方可往也或有呼而不往亦非喜也
言宜往者若行人在外呼之則還又曰以内應外
不在於内而志在於往中位有助故也有客之貴
者其惟王孫乎此卦婚姻及時求索彌善
何曰田蠶收病者安官事散行人至求官見貴必得
招引百事遂吉
陳曰三居地位賢人在下之象與上四隂相應而一
陽同類可以引進同升故曰云云
劉曰王孫叩門應在外也往得蒙恩必有助也
此課窮隂在上盛陽在下隂極而有求陽之意故為
來叩我門之象王孫貴盛之人也中位少陽不與
我争而為我助故往必有慶也占事宜進必有貴
人之助病者當遇良醫用兵有來應者事事皆吉
詩曰時至圖謀事事成天恩欲到信先臨
從來未遂平生志今日逢君始稱心
第五十二奸長卦(羣隂制陽坎水正北)四上一中四下多難之象
象曰契闊離居反復多阻凡百事不利所為不舉
顔曰一陽居中不能獨濟羣隂相庇反復見害所為
之事多不遂心反見惶怖以一陽不能獨濟也須
退藏於密難可獨全且須守舊未易新謀
何曰水陸行人翻倒破敗病者不安囚者不出居官
宜請假此卦大凶
陳曰一陽孤弱處下上羣隂之間而不相應有坎陷
之象小人道長奸邪並興家邦不寧故曰云云
劉曰契闊離居因無與也既孤且稚又何能舉也
此課孤陽䧟於積隂之中不可振舉凡百事皆凶
詩曰淹留歲月未能歸事欲成時意轉非
老去窮愁因命蹇勸君莫恨世情微
第五十三神助卦(一陽獨存震雷正東)四上二中一下否極之象
象曰四師二巫對向仰頭天神下來觧釋繫囚患害
除愈實獲天休
顔曰萬事觧釋重隂在天鬼氣有變一陽獨存除患
消災非天神孰能應此乎百事初凶後吉
何曰與人共事吉婚姻合囚觧病瘥行人立至孕生
男田蠶薄收冤讎自釋
陳曰四隂在上鬼神煩雜二中一下自相應也蓋一
陽居於地位有善根為主生意不絶天神降以福
故曰云云
劉曰四師二巫隂盛上行也天神降福困極而亨也
此課隂盛上處鬼神象也少隂居中同類相暱師巫
象也一陽雖微不能自振而少男少女求則必合
故為我祈請於上而降福除殃則彼之盛而在上
者非鬼而為天神矣否極而泰之象也占事託人
得力困而後吉
詩曰天雨布如霖汪洋德澤新
枯根蘇困滯一日便通津
又曰精神感天地隂氣自消融
獨藉扶持力皆因造化功
第五十四觧祀卦(積隂無陽坤地西南)四上二中二下承先之象
象曰冢墓高丘鬼神上遊宜祀禳之可得無憂
顔曰積隂無陽其高崔嵬冢墓之象鬼神道盛誠心
祭祀方得無憂
何曰有許人物而不與與之則吉或見怪宜祭祀丘
陵鬼神吉病主古墓伏屍為禍宜觧孕生女行人
在外有隂人相助至夏自還此卦平平
陳曰積隂在上而中下皆隂此鬼氣充滿之象陽氣
已絶人道無救急宜請禱故曰云云
劉曰冢墓高墳鬼氣盛也急宜祀之順受命也
此課四隂在上而中下皆少隂無陽故為冢墓高墳
之象惟恭順敬奉可以免禍占者不宜争競凡事
以柔順正直處之則吉
詩曰不必論窮通當憂疾病中
但將隂德報造化有深功
又曰命既苦乖蹇不必嘆途窮
撫育恩須報神光自感通
第五十五抑災卦(一陽制隂震雷正東)四上二中三下禳禍之象
象曰金精欲起頼得元士左手抑之乃獲息止
顔曰金西方少隂之位主戈兵殺害之事元士大人
也左為陽言隂氣欲動而為害大人助之抑以左
手害乃消滅陽能制隂也此卦有憂不成極亂
何曰此卦出處謀望先憂後喜凡事得大人助之乃
吉
陳曰四在上二在中隂氣自上而下兵戈欲起之象
三陽在下可以安衆而與四相應得天之福故曰
云云
劉曰少隂上行金精起也三陽制之獲息止也
此課窮隂居上而少隂在中二為兌象故曰金精三
陽在下與上為應少隂不能用事左者陽也凡事
得大人助之先慎後喜也
詩曰幾年豹變藏深霧一日鵬摶直上天
若得金方人借力自然榮貴在當年
又曰疾風知勁草板蕩識忠臣
藉此匡扶力乾坤物又新
第五十六祈享卦(隂極上下坤地西南)四上二中四下宜禱之象
象曰宗廟祭祀凶禍消止福來及門殃去萬里
顔曰羣隂在上宗廟之象官事散病者瘥夢寐顛倒
凡事宜祭祀求福祈神則吉也
何曰見怪及凡事祭廟求福乃吉孕生女家宅防火
燭
陳曰天人之鬼交集人道隂弱此鬼氣生病之象雖
祭祀求觧後必有災故曰云云
劉曰宗廟祭祀神所憑也敬以承之福無殃也
此課上下皆四隂上為宗廟下為丘墓而二以少隂
居中位如人之奉神鬼恭敬順承不失其禮則受
福而無殃占之者吉
詩曰棹無一脚難安實鼎有二足立應難
所望所求終費力切宜祈福免傷殘
又曰孝以動天誠以感神來享來格
福裕後人
第五十七從心卦(衆陽尊隂兊澤正西)四上三中一下復泰之象
象曰玄靈在上下無讒人百事通流皆得歸真
顔曰凡事從心得人助之又曰隂居上位衆陽所尊
禍去福來事由祭祀此卦祭宗廟大吉家門安泰
永保無咎
何曰孕生男行人立至口舌病宜祭祀求福則瘥田
蠶收大吉利秋宜用事
陳曰羣隂在上而人道強盛隂陽相得更一陽在下
所處皆安故曰云云
劉曰玄雲在上隂上升也下無讒人陽道亨也
此課四隂在上而下二位皆陽故為玄靈之象三中
一下各當其位陽剛無隂無讒人也是為百事流
通之象占者諸事皆吉行人即至
詩曰名利尋常事争如未易圖
時來兼運好不用費工夫
又曰神象居尊位人心且順時
自然歸正道猶頼衆扶持
第五十八得失卦(隂暴陽存坎水正北)四上三中二下勉強之象
象曰失我寳珠乃在天衢不意盗賊隠匿所居頼得
玄鳥為我逐祛風静波息還復我廬
顔曰凡事初被抑鬱後必從心因人致物則不得久
凡事如此又曰隂雖在上陽得其位縱令隂賊肆
暴竊我竒貨頼得陽存終翦奸慝如彼玄鳥以
逐惡禽風波静息可返舊廬此卦先凶後吉
何曰初抑後通萬事如此田蠶有利孕生男
陳曰上下皆隂偏勝於陽然人位強盛彼不能害况
上下中相應失者可得足制強敵
劉曰失我寳珠隂上窮也
此課四隂窮於上而二隂長於下故為失我寳珠而
盗匿所居之象然三陽在中與上為比少隂柔弱
不能尚之終不為害占者初否後泰假助於人而獲
吉也
詩曰舒眉轉目黃金露舉意江山顯舊廬
鈎在水中魚未獲絲頭忽見一明珠
又曰塞翁雖失馬禍福豈由人
得道須多助門庭又一新
第五十九救助卦(隂極陽剛兌澤正西)四上三中三下復初之象
象曰司命來下省察籙圖筭命未盡横被無辜即命
扁鵲以發玉壺賜藥一丸乃得活甦
顔曰病者宜服丸藥所求得行人還
何曰司命天神也雖有衆陽重隂蔽之有若無辜溺於
横禍天神命扁鵲救之其禍乃除此卦因禍致福病
困不死官事主有文書紛紜然後得理亦自休散
此卦先凶而後吉
陳曰中下二位陽過於盛過則為災四隂在上能與
三相應以柔濟剛陽不至亢故曰云云
劉曰陽蔽於隂大無辜也重剛上行終不可汙也
此課中下純陽四隂在上故有無辜被困之象然陽
方盛雖一時受抑終不至於沈没又况隂極必衰
陽道正盛當得天神助之占事先困後亨因禍得
福病者雖憊而不死用兵險而獲勝凡事皆先憂
後喜
詩曰慶事天來足可知功名成就有其時
愁人眉展醒人醉一日生光萬里輝
又曰人生修短随時化禍福由來命使然
倘得修身存大道從教平地遇神仙
第六十大同卦(三陽破隂坎水正北)四上三中四下通暢之象
象曰天衢坦坦五逹六通我行其中乘雲駕龍(此卦有驗)
(在前序)
顔曰三陽處中位尊德盛我則陽也天衢通逹雲龍
乃從乘而駕之指揮六合乾之九五凡庶遇之則
不勝而反致凶也佐輔明時亦獲無咎也
何曰日出東方照我北角餘光所燭延及幽谷一云
黃鍾建子陽氣乃滋漸向太和六合吟嘻百事從
心所為皆吉
陳曰三陽在中人道全盛上下四隂皆相應也天與
之人與之是謂大同故曰云云
劉曰天衢坦坦柔不勝也乘雲駕龍位正中也
此課上下老隂不能有為而三陽居中剛明盛大無
往不可故有天衢坦然五逹六通之象占者得之
可以正邦國安黎庶除殘去暴無所不可
詩曰雲散月當空牛前鼠後逢
張弓方抵垜一箭定成功
又曰位尊德盛四夷咸從君子治亂
小人乃凶
第六十一沈醫卦(羣隂蔽陽震雷正東)四上四中一下微存之象
象曰綿綿視息無有氣力仰面呼天低頭俯地求之
不通見之不得
顔曰惟有一陽淪没地下羣隂翳之低頭俯地餘生
幾何此卦大凶病者致困田蠶失望經求無利遠
行逢盗
何曰凡事非其所知嘆息而已居官處私口舌是非
既深惟當謹守閒退或出千里可免官事難觧病
者難安所為不利
陳曰上中二位隂過於盛過則為殃一陽在下僅存
喘息故曰云云
劉曰綿綿視息就淪没也低頭俯伏窮無告也
此課一陽翳於重隂之下困極之象占病必死戰必
敗亡囚難脫訟不勝凡事不吉
詩曰依舊方成吉交争必致刑
寧心還守待莫羡别人榮
又曰進步多顛躓争求致禍危
餘生徒歎息貧困事難為
第六十二隂長卦(純隂不應坤地西南)四上四中二下凶衰之象
象曰重隂在上鬼氣浮游中庭水深堂下行舟
顔曰重隂之卦内外不相應官鬼之灾並属於隂凡
事如此凶衰之象雖内外不相應官勢助之反吉
何曰行人逢賊凡事不利隂謀口舌切須慎之一本
云啟蒙之卦凡事小吉堂前流水堂下行舟惟宜
求雨昔張南軒占雨遇此語
陳曰三位皆隂又復增長陽氣必絶中道而止不可
有為故曰云云
劉曰重隂在上陽道塞也中庭水深憂没溺也
此課純隂無應灾禍之象占者得之隂人盗賊為害
病者大凶有隂謀呪咀官鬼口舌百事皆凶惟祈
雨吉
詩曰隂小須防謹門庭亦未寧
家中多嘵聒口舌暗中生
又曰積隂為厲雨淫淫洪水連山陸地沈
大禹不施䟽鑿計蒼生何以洽歡心
靈棋經卷上
