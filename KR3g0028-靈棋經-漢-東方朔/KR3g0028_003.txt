靈棋經後序
昔者聖人作易以前民用靈棋象易而作者也易道奥
而難知故作靈棋以象之靈棋之象雖不足以盡易之
藴然非精於易者又焉能爲靈棋之辭也哉靈棋之式
以三為經四爲緯以上三爲天中為人下為地上為君
中為臣下為民四以一為少陽三為太陽二為少隂四
為老隂少陽與少隂為耦而太陽與老隂為敵得耦而
悦得敵而争其常也或失其道而耦反為仇或得其行
而敵反為用其變也陽多則道同而相助隂多則志異
而相乖君子小人之分也隂陽迭用體有不同而名隨
之異變之道也易之取象曰車曰馬曰桷曰天曰鬼曰
狐之類推而逹之天下之物莫不包也曰馬矣而以爲
龍曰水矣而以爲雨變易之義也非通天下之至賾者
不識也故曰靈棋象易而作也非精於易者不能也余
每喜其占之騐而病解者不能盡作者之旨故為申其
意而為之言若夫以為黃石公之授張子房之傳則史
氏無其文不敢從而傅會之也辛丑歲夏月甲子括蒼
劉基書
右靈棋一經不知起自何人說者謂象易而作理或然
也若必求其人則鑿矣余辛(缺)領鄉書上京師始得之
鄕先逹楊文定之門而辛未登進士入仕途凡破疑决
事占之每騐至甲申廵撫四川乙酉丙戌討賊平蠻占
之尤騐今丁亥春正月七日乃一歲之首靈棋當祭之
日余以四川漢夷甫定而一歲之變態莫測祭而占之
得歲富月昌之卦是日太監閻公亦得是卦余與公同
奉上命廵鎮一方占意憂勤固無彼此而何棋之布亦
不少殊信乎有神以主之而靈異之大昭若是也但世
傳已遠魯則魚亥則豕觀者病之余近得陳廬山之本
參互考訂而壽諸梓使占者益有所騐云成化三年夏
五月朔旦南郡汪誥䟦
余齠年時每有稽疑嘗以此課為騐休咎吉凶及考歴
代先賢專用此課行兵制勝為國安民建功立業無不
應者正德二年不幸遭先君武定公喪孤苦驅馳人所
不堪勉強㐮事至三年春以襲爵重事為虔卜之得一
課詩曰已過危橋百事安何須過慮有艱難蛟龍得意
興雲雨一上青霄便不凡遂襲爵於夏四年屢蒙聖恩
四擢至三千營提督寕夏叛平加太保予先因失伉儷
既聘之後五年又丁母夫人憂以服制不果娶年終又
兩廣缺員左轉征蠻行間諸親友以遠行勸勉就娶偕
行予以祖母太夫人年高及服制之重弗敢遵言論紛
紜不已亦以卜之得一課詩曰暗事出幽室迷雲鎻洞
房連枝人不見獨自一愁傷此自然論定矣予行之期
遂託諸至親迎吾配以歸于室於是奉養之託有所藉
焉予徑奉命而行不期是年八月不幸祖母亦卒於京
荷蒙聖恩賜祭葬齋粮麻布典禮優隆感恩無極不肖
處此遠方人子之情激切哀痛何可云喻然而此課卜
之於前應之於後及其地方每有警報屢占屢應騐如
影響誠可敬哉若人端莊整肅誠意恪恭占之無不克
應因閱舊板模糊用新諸梓以廣其傳云正德十年夏
六月初九日甲子太保武定侯鳳陽郭勛書
