靈棋經術數類四(占卜之屬)
提要
(臣)等謹按靈棋經二卷舊本題漢東方朔撰
或又以為出自張良本黃石公所授後朔傳
其術漢書所載朔射覆無不奇中悉用此書
或又謂淮南王劉安所撰其說紛紜不一大
抵皆術士依托之詞考隋書經籍志即有十
二靈棋卜經一卷而南史所載客從南來遺
我良材寳貨珠璣金盌玉杯之繇實為今經
中第三十七卦象詞則是書本出自六朝以
前其由來亦已古矣卦凡一百二十有四合
以純陰鏝卦十二棋皆覆者為混沌未明尚
不在此數晁公武讀書志僅載一百二十繇
殆不及檢而偶遺之也舊傳晉顔幼明宋何
承天皆為之注李遠為之叙元廬山陳師凱
又為作觧而宋志别有李進注靈棋經一卷
則今已失傳明初劉基復仿周易傳體作注
以申明其義見於明史藝文志其序稱靈棋
象易而作以三為經四為緯三以上為君中
為臣下為民四以一為少陽二為少陰三為
太陽四為老陰少與少為耦老陰與太陽為
敵得耦而悦得敵而争或失其道而耦反為
仇或得其行而敵反為用陽多者道同而助
陰盛者志異而乖數語足盡兹經之要大抵
與易筮相為表裏雖所存諸家疏觧或詞旨
淺俚不無後人之緣飾而青田一註獨為馴
雅實基所自作觀其詞簡義精誠異乎世之
生尅制化以為術者矣故錄而存之以備古
占法之一種焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
靈棋經序
靈棋經者不知其所起或云漢留侯張良受之於黃石
公能知未然事以占時用兵出行萬不失一至漢武帝
時東方朔以覆射萬事亦皆竒中用此書也若好事者
或以倚聲價重其術豈盡數公之為乎然予聞之久矣
以其非經史之書不以留意及開成末將適閩中聞其
有語建溪者石鬭而水激舟子猱立推挽雖有賁勇皆
汗且慄况予之懦哉以其懦而不自解又至泗上遇宗
兄安遂以懦状話於安安曰予聞建溪不應至此蓋談
之者過安有卜書可决其惑遂請而卜之其辭云上下
俱安心不生奸坦然無憂勿信流言安笑曰果流言之
不足信也安即授予遂攜之入閩怡然無事因異其書
又取决他疑無不若目視嗟乎世所𫝊經者未必不爲
寶也一編之書後顯前疑而况他乎以是知士之顯逹
窮晦者各有命數庸可以一途辯予觀其術似若有道
者為之以十二棋子三分之上中下各四一擲而成卦
即考書披辭盡得其理意者取上為天中為人下為地
三才之象也其十二棋子皆有文其辭尤異也棋布而
成卦遂名之為靈棋後於福州從事居多暇日凡集數
十本參而考之去謬存正備集於此後賢觀之可以無
疑予在閩時以其他鄉去國萬里水陸綿邈心常不安
一日卜之得天衢坦然之卦其言甚美意中以為信然
距數月之久忽捧除書召為御史則此卦之前定不其
神乎唐會昌九年秋九月之吉尚書司門員外李遠叙
靈棋經卷首
造靈棋法
用霹靂木或梓木棗木檀香木為棋子十二枚形圓周
尺一寸二分厚三分四書上字四書中字四書下字甲
子日旋棋子甲戌日書字甲申日刻字甲午日填硃甲
辰日入櫃甲寅日致祭六戊日不宜占卜
占儀
凡占先須冠帶焚香静坐少頃寧心定志乃捧棋子先
曰天清地寧河圖秉靈焚香一柱十方肅清法鼓三通
萬神咸聽乃祝曰天地合德日月合明四時合其序鬼
神合其吉凶皇天無私惟德是輔兹以某年月日道府
縣鄉都處人謹焚香上啟天地父母太上元老日月五
星北斗二十八宿四時五行六甲隂陽明堂歲德天十
二神地十二祇歲月日時直事功曹某人為某事必有
所願意有所疑沈吟猶豫請為決之吉當言吉凶當言
凶得失是非惟卦是推恭望聖慈明彰報應唵吽吽
嚤呢哩吽吒勅(一炁七念)
以十二棋子一時擲之依所得上中下成卦不可再擲
再則無騐
送神辭曰向來奉請即叩靈棋已沐感孚今當奉送願
返雲霞之旆請回霄漢之宫來時降恩去時留福凡有
占禱一如故事
祭儀
每歲取正月初七人日齋戒沐浴於水邊用淨席布地
設酒果及脯三奠行禮用祝文祭之每月七日亦可
祝文
維年月日甲子府縣官致祭於四孟諸神四仲諸神四
季諸神上啟天地父母太上元君左日右月五星北斗
二十八宿四時五行六甲隂陽明堂歲德天十二神地
十二祇歲月日時直事功曹曰天地奠位人極肇立爰
有卜筮以祛世惑維此靈棋匪蓍匪龜吉凶孔昭啟彼
隠機𦕈予小子不腆菲德動靜云為是依是則挹彼澗
泉觴豆具儀我忱既宣神其格思尚饗
靈棋一百二十五卦象
第一大通卦(一上一中一下昇騰之象)第二漸泰卦(一上一中二下待時之象)
第三吉慶卦(一上一中三下富昌之象)第四富盛卦(一上一中四下通泰之象)
第五樂道卦(一上二中一下驚喜之象)第六驚怖卦(一上二中二下小危之象)
第七年豐卦(一上二中三下宜田之象)第八小戒卦(一上二中四下慎防之象)
第九得志卦(一上三中一下自足之象)第十事遂卦(一上三中二下將泰之象)
十一才達卦(一上三中三下安吉之象)十二恣遊卦(一上三中四下行樂之象)
十三憂患卦(一上四中一下孤立之象)十四慎德卦(一上四中二下得寇之象)
十五行令卦(一上四中三下破賊之象)十六將損卦(一上四中四下戰賊之象)
十七護神卦(二上一中一下神假之象)十八將敗卦(二上一中二下淫蠱之象)
十九理亂卦(二上一中三下抑奸之象)二十未還卦(二上一中四下流竄之象)
二十一戒貪卦(二上二中一下神耗之象)二十二安泰卦(二上二中二下賁園之象)
二十三昌吉卦(二上二中一下禄興之象)二十四亨通卦(二上二中四下豐財之象)
二十五憂喜卦(二上三中一下餘慶之象)二十六平安卦(二上三中二下決疑之象)
二十七辟惡卦(二上三中三下威德之象)二十八大獲卦(二上三中四下利物之象)
二十九衰微卦(二上四中一下復興之象)三十避灾卦(二上四中二下守静之象)
三十一發蒙卦(二上四中三下天澤之象)三十二病患卦(二上四中四下計窮之象)
三十三明陽卦(三上一中一下小吉之象)三十四天佑卦(三上一中二下特達之象)
三十五尊貴卦(三上一中三下神佑之象)三十六宜禱卦(三上一中四下天賚之象)
三十七送貨卦(三上二中一下豐利之象)三十八無難卦(三上二中二下安農之象)
三十九恭和卦(三上二中三下和睦之象)四十違克卦(三上二中四下背戾之象)
四十一貞夀卦(三上三中一下隠德之象)四十二剛長卦(三上三中二下同心之象)
四十三強盛卦(三上三中三下衆輔之象)四十四佳麗卦(三上三中四下宜隂之象)
四十五得祿卦(三上四中一下興運之象)四十六凝滯卦(三上四中二下不定之象)
四十七惡消卦(三上四中三下光臻之象)四十八上正卦(三上四中四下聖治之象)
四十九孤貧卦(四上一中一下逢難之象)五十潛龍卦(四上一中二下候時之象)
五十一益友卦(四上一中三下攸往之象)五十二奸長卦(四上一中四下多難之象)
五十三神助卦(四上二中一下否極之象)五十四解祀卦(四上二中二下承先之象)
五十五抑災卦(四上二中三下禳禍之象)五十六祈享卦(四上二中四下宜禱之象)
五十七從心卦(四上三中一下復泰之象)五十八得失卦(四上三中二下勉強之象)
五十九救助卦(四上三中三下復初之象)六十大同卦(四上三中四下通暢之象)
六十一沈醫卦(四上四中一下微存之象)六十二隂長卦(四上四中二下凶衰之象)
六十三遁世卦(四上四中三下困極之象)六十四衆凶卦(四上四中四下泰極之象)
六十五苦節卦(一上一中乾陽之象)六十六懽悦卦(一上二中配偶之象)
六十七方遂卦(一上三中生成之象)六十八鬼伺卦(一上四中憂疾之象)
六十九遲吉卦(二上一中終利之象)七十戒慎卦(二上二中憂離之象)
七十一大成卦(二上三中知止之象)七十二扶危卦(二上四中守節之象)
七十三福流卦(三上一中得天之象)七十四晚就卦(三上二中有兆之象)
七十五事君卦(三上三中合德之象)七十六必得卦(三上四中收利之象)
七十七雪恥卦(四上一中負乘之象)七十八戒進卦(四上二中宜退之象)
七十九戒逢卦(四上三中知止之象)八十被絞卦(四上四中宜速之象)
八十一敬慎卦(一中一下昭德之象)八十二帝道卦(一中二下德至之象)
八十三不定卦(一中三下狐疑之象)八十四邪佞卦(一中四下積德之象)
八十五慎晦卦(二中一下顛錯之象)八十六宜初卦(二中二下防後之象)
八十七福會卦(二中三下敬慎之象)八十八隂賊卦(二中四下後凶之象)
八十九福利卦(三中一下元亨之象)九十福祥卦(三中二下安泰之象)
九十一攸叙卦(三中三下保窮之象)九十二否傾卦(三中四下任賢之象)
九十三未形卦(四中一下龍升之象)九十四蕩覆卦(四中二下降灾之象)
九十五避世卦(四中三下遠遁之象)九十六鬼動卦(四中四下用術之象)
九十七微損卦(一上一下求安之象)九十八粗諧卦(一上二下終泰之象)
九十九不耕卦(一上三下中虚之象)一百鬼災卦(一上四下虚耗之象)
又一空亡卦(二上一下缺望之象)又二不諧卦(二上二下不成之象)
又三習坎卦(二上三下虚勞之象)又四來革卦(二上四下隂耗之象)
又五無扐卦(三上一下勞力之象)又六雨災卦(三上二下難處之象)
又七旱災卦(三上三下空竭之象)又八遠襲卦(三上四下逃散之象)
又九盜竊卦(四上一下牽繫之象)又十失律卦(四上二下反咎之象)
十一奸黨卦(四上三下抑賢之象)十二口舌卦(四上四下無吉之象)
十三未明卦(一上之象無光)十四遷流卦(二上之象未定)
十五未寧卦(三上之象欠安)十六死象卦(四上之象凶非)
十七發陽卦(一中之象生意)十八歲登卦(二中之象遲吉)
十九人事卦(三中之象大缺)二十保身卦(四中之象小安)
二十一化育卦(一下之象生炁)二十二地利卦(二下之象安厚)
二十三建侯卦(三下之象功業)二十四送終卦(四下之象全隂)
二十五隂鏝卦(無形之象)
靈棋經卷首
