虎鈐經卷十二宋許洞撰
六壬𫝊課第一百二十八
遁甲遊都第一百二十九
五行勝負第一百三十
戰位第一百三十一
八宫第一百三十二
六壬𫝊課第一百二十八
凡用六壬若占利害之時先以月將加正時假令正月
占以正月合神登明為月將卯時占以登明加卯他皆
例此若占今日今時(而行四課之法)何謂四課假令今甲子先
視甲上所見神為第一課號曰日之陽次視神本位上
所見之神為第二課號曰日之陰次視子上所見之神
為第三課號曰辰之陽次視此神本位上所見之神為
第四課號曰辰之陰此謂四課四課既畢見有相克取
以發課故金匱經曰用兵當知刑克之忌(猶克也)凡四課
之内上克下者正月甲子日寅時用勝光是也又有下
克上者二月丁巳日午時用從魁是也兩俱克者皆下
以克上為用上以克下為體也下克上者用兵之家憂
深上克下者憂淺自兩上克下以此為用三月庚午日
河魁是也自有俱比以涉害深者為用四月戊辰日丑
時勝光是也自有涉害俱深以先見者為用五月己酉
日戌時用勝光是也自有上下俱不相克以遙相克為
用也金匱經曰交俱不入當獨立此謂遙見相克也假
令正月甲辰日寅時即以正月合神登明加甲上甲日
見登明水木不相克辰上見大吉二土不相克登明本
位亥上見𫝊送是金遙克甲木即以𫝊送此謂遙見克
他皆倣此自有俱遙見克者以比者為用自有俱比以
遙克見用自有日遙克神神遙克日兩俱見以神克時
日為用無神克者乃取日克神為用自有兩遙克者亦
以比為用自有俱比以此先見者為用先見為先後辰
課四課者上下又無遙相克者當以仰伏視之此法為
用何謂仰伏視之說者曰西方白虎宿有昴星主天獄
也剛日當從地下星仰望天上隨所見神仍以為用柔
日當從天上昴星伏視地下所見辰以此神本位為用
假令仰見大吉即以大吉為用假令伏視地下見午以
天上勝光他皆倣此所謂仰伏視為用也昴星不可全
信以日辰上審之剛日中𫝊辰後𫝊日柔日中𫝊日後
𫝊辰自有八專曰唯有兩課見有相克亦涉害深為用
無克日剛日從日上陽神順數柔日從辰上陰神逆數
皆及三神為用何謂八專甲寅庚申己未丁未癸丑辰
同也假令正月甲寅日寅時以月將加時申上寅上見
登明此謂地上二神也共見天下一神假令正月甲寅
日卯時以月將加卯上寅上共見河魁此謂一神臨二
神河魁本位上見勝光不相克即以河魁為用無相克
乃用逆之之數焉順數法假令正月庚申日戌時庚與
申共見從克從河魁本位上見河魁皆不相克庚剛日
當從庚申上起從魁順數之及三神到戌上登明即以
登明為用也逆數法假令正月己未日戌時以月將加
戌己未共見𫝊送𫝊送本位申上起河魁皆不相克柔
日當從𫝊送𫝊送本位申上起從魁為始逆數到午上
得小吉為用自有伏吟時剛日用日上神柔日用辰上
神皆前刑而後克前破而後衝以為三𫝊金匱經曰剛
以日柔以辰不共言無相克也剛日起日上神柔日以
辰上神為用凡伏吟皆前刑後克前破後衝何謂刑用
寅刑巳用子刑卯之屬也何謂破午無刑破子刑卯亥
無刑破巳刑申之屬也辰無刑破丑酉無刑破子是也
自有反吟時剛日以日(一作月)衝為用柔日以辰衝為用
皆載衝而後刑為三𫝊何謂四衝假令甲子日甲衝辛
辛上見天罡以為用天罡而又反衝河魁此為載衝然
後刑未何謂辰衝假令乙丑日丑衝丙丙上見登明為
用用登明而後破功曹又辰衝大乙此謂載衝然後刑
申一云反吟猶有課課發卦而後前衝後刑玉歷詳之
凡加臨四課式反伏二吟皆須知發課之神即三𫝊也
何謂三𫝊假令小吉臨寅為用即小吉為第一𫝊小吉
本位見神后神后即第二𫝊神后本位見太乙太乙即
為第三𫝊所以三者象三正四者象四時能於𫝊課以
求相克之神斯足以見用兵之利害矣集(一作利)靈經曰
用式之時朝向南暮向北避歲月二建說曰甲乙日日
入時丙丁日夜半時戊己日平旦時庚申日巳時壬癸
日晡時(已上不可占也)一云正月五月九月卯二月六月十月
子三月七月十一月酉四月八月十二月丑已上以天
罡加之增減式法
遁甲遊都第一百二十九
璧玉經曰玄女言寧可與人妻奴不可示人遊都欲知
敵人必決遊都之法甲己日大吉乙庚日神后丙辛日
功曹丁壬日太乙戊癸日𫝊送皆以月將加時聞賊時
遊都加日辰敵即到臨一辰一日到臨二辰後二日到
臨三辰已過矣勿憂都旺相克日辰凶益甚囚死不克
日辰無以患說者曰吏神姦神一名遊都吏在天一前
姦在天一後姦在後加日辰在我家年止謀我身又說
曰以吏為遊都以賊為虜都其法同加日皆不可出軍
也甲己之日吏神丑賊神未乙庚之日吏神子賊神午
丙辛之日吏神寅賊神申(一作巳)盜神亥丁壬之日吏神
巳盜神申賊神亥戊癸之日吏神申盜神巳賊神寅說
曰申子辰功曹為天賊亥卯未太乙為天賊巳酉丑登
明為天賊寅午戌𫝊送為天賊說曰遊都將者總護天
賊天殺諸將若加臨辰則立到臨好鄉則不戰有降兵
卒臨所畏大戰父子不相親中外不相信臨東方兵凶
南方兵威不可加臨西方利勒兵賜將士臨北方利禦
敵凡為將皆須知是遊都將不能知是者與士伍同耳
若欲都將之術甲己之日大吉乙庚之日神后丙辛之
日功曹丁壬之日太乙戊癸之日𫝊送說曰都將凡臨
日辰而相克者賊来疾速加季制吏亦為来(一作求)四孟
神不来(一作求)若在天一前一辰一日来(一作求)二辰二日
来(一作求)三辰三日来(一作求)四辰無賊来後三辰為過去
凡三都將所臨賊在其下說曰欲知賊消息往天耳聽
之天耳者大吉小吉是也說曰正時占大白入熒惑賊
来熒惑入大白賊不来丙丁為熒惑庚辛(一作申)為大白
說曰天一加日今到天罡小吉太乙神后加日辰敵来
至急又曰天罡加孟言虚加仲賊来至半道加季即到
說曰已在前賊不知處者正時天目所臨賊在其下矣
天目者春氐氐乙下夏柳柳午下秋胃胃辛下冬女女
癸下一說神后為玄武加日時敵急到說曰宵聞敵三
刑加日辰到急三刑者天罡大衝太乙也又占敵以月
將加時天罡或如房屋或臨日辰不可出軍當逢剽掠
說曰白虎勾陳加到巳地聞應有巳即為盜或甲日必
有敵揚兵見血騰蛇朱雀但驚恐耳𫝊送加孟敵肇發
加仲半道加季即到說曰占聞前後有奸賊欲知何所
在者以月將加時看大吉大吉加子午賊在大衝下加
丑未在太乙下加寅申在𫝊送下加夘酉在從魁下加
辰戌在登明下加巳亥在大吉下勿避此等必有傷害
聞有賊用月將加時便看大吉前在也正時大衝神后
太乙加日賊在前加辰賊在後說曰甲己之日丑為吏
未為賊乙庚之日子為吏午為賊丙辛之日寅為吏巳
為賊丁壬之日巳為吏申為賊戊癸之日申為吏卯為
賊占賊有氣其賊必来占死氣賊不到又此時言吉凶
以意消息之可也
五行勝負第一百三十
五行者順五行所直之時日以定主客之利害也金日
金時無所害也行師不遇敵旗色上白報兵馬事来(一作)
(求)虛聲也金日水時若值申子辰之日忌申子辰時當
避之行師不遇敵旗色上黑報兵馬事来則不到見賊
亦無戰自相休解金日火時若寅午戌日忌寅午戌時
避之行師宜客為我利乘敵未動亟引兵擊之旗色上
赤若敵先来攻我不與戰報兵馬事凶急備之金日木
時宜主我不可往旗色上白敵来堅陣待之與戰必勝
報兵馬事大吉金日土時不遇敵亦無戰陣旗色上黃
報兵馬事来勿憂若值子日子時避之火日火時無所
害也不遇敵遇亦不戰旗色上赤報兵馬事来虛聲也
火日水時宜客報兵馬事凶急避之見敵若未動則我
先引兵赴戰并力擊之旗色上黑若敵先来攻我我則
堅壁固守不可應之火日金時宜主不利往敵来攻我
我舉赤旗反往擊之必勝矣火日土時亡所害也見敵
亦無戰旗色上黃報兵馬事来虛聲也火日木時亦相
生不相克也更觀時之衰如何宜主敵来攻我則舉赤
旗擊之報兵馬事(一作来)木日木時亡所害也不宜動作
事多不就亦無戰陣報兵馬事虛聲木日火時宜客利
速引兵赴敵旗色上赤(一作黑)若敵先来不可應戰報兵
馬事凶亦觀時之衰旺如何值巳酉丑日當忌巳酉丑
時避之木日金時宜客利我速引兵擊之旗色上白若
敵先来攻利固守勿與戰木日水時不遇敵遇亦自退
旗色上黑報兵馬事来虚聲也木日土時宜主若敵来
攻舉青旗擊之報兵馬事凶(一作吉)水日水時無所害也
不遇敵遇亦自散旗色上黑報兵馬事来虚聲也水日
火時宜主慎勿先動若敵先来攻當舉黑旗放兵大擊
之報兵馬事大吉水日金時見敵不與害旗色上白報
兵馬事虚聲也水日木時旗色上青報兵馬事虛聲也
水日土時不可動衆報兵馬事安靜勿憂夫土能克水
水旺又能決土也更審時之衰旺如何若敵来乘土上
旺勿與戰土衰則反舉黑旗擊之土日土時無所害也
不可動衆旗色上黃報兵馬事虚聲也土日木時宜客
利敵先動而擊之旗色上青若敵固守勿與戰報兵馬
事凶土日金時不遇敵遇亦無害報兵馬事虚聲也土
日火時主不可動敵来攻勿與戰戰者少衰報兵馬事
来小有焚燒驚恐土日水時先觀時之衰旺何如然後
動靜焉土旺宜主水旺宜客敵来氣生勿與戰衰則擊
之報兵馬事凶甲子甲午金日甲子乙丑金時丙寅丁
卯火時戊辰己巳木時庚午辛未土時壬申癸酉金時
甲戌乙亥火時乙丑乙未金日丙子丁丑水時戊寅己
卯土時庚辰辛巳金時壬午癸未木時甲申乙酉水時
丙戌丁亥土時丙寅丙申火日戊子己丑火時庚寅辛
卯木時壬辰癸巳水時甲午乙未金時丙申丁酉火時
戊戌己亥木時丁卯丁酉火日庚子辛丑土時壬寅癸
卯金時甲辰乙巳火時丙午丁未水時戊申己酉土時
庚戌辛亥金時戊辰戊戌木日壬子癸丑木時甲寅乙
卯水時丙辰丁巳土時戊午己未火時庚申辛酉木時
壬戌癸亥水時己巳己亥木日甲子乙丑金時丙寅丁
卯火時戊辰己巳木時庚午辛未土時壬申癸酉金時
甲戌乙亥火時庚午庚子土日丙子丁丑水時戊寅己
卯土時庚辰辛巳金時壬午癸未木時甲申乙酉水時
丙戌丁亥土時辛丑辛未土日戊子己丑火時庚寅辛
卯木時壬辰癸巳水時甲午乙未金時丙申丁酉火時
戊戌己亥木時壬寅壬申金日庚子辛丑土時壬寅癸
卯金時甲辰乙巳火時丙午丁未水時戊申己酉土時
庚戌辛亥金時癸酉癸卯金日壬子癸丑木時甲寅乙
卯水時丙辰丁巳土時戊午己未火時庚申辛酉木時
壬戌癸亥水時甲戌甲辰火日甲子乙丑金時丙寅丁
卯火時戊辰己巳木時庚午辛未土時壬申癸酉金時
甲戌乙亥火時乙亥乙巳火日丙子丁丑水時戊寅己
卯土時庚辰辛巳金時壬午癸未木時甲申乙酉水時
丙戌丁亥土時丙子丙午水日戊子己丑火時庚寅辛
卯木時壬辰癸巳水時甲午乙未金時丙申丁酉火時
戊戌己亥木時丁未丁丑水日庚子辛丑土時壬寅癸
卯金時甲辰乙巳火時丙午丁未水時戊申己酉土時
庚戌辛亥金時戊寅戊申土日壬子癸丑木時甲寅乙
卯水時丙辰丁巳土時戊午己未火時庚申辛酉木時
壬戌癸亥水時己卯己酉土日甲子乙丑金時丙寅丁
卯火時戊辰己巳木時庚午辛未土時壬申癸酉金時
甲戌乙亥火時庚辰庚戌金日丙子丁丑水時戊寅己
卯土時庚辰辛巳金時壬午癸未木時甲申乙酉水時
丙戌丁亥土時辛巳辛亥金日戊子己丑火時庚寅辛
卯木時壬辰癸巳水時甲午乙未金時丙申丁酉火時
戊戌己亥木時壬午壬子木日庚子辛丑土時壬寅癸
卯金時甲辰乙巳火時丙午丁未水時戊申己酉土時
庚戌辛亥金時癸未癸丑木日壬子癸丑木時甲寅乙
卯水時丙辰丁巳土時戊午己未火時庚申辛酉木時
壬戌癸亥水時甲申甲寅水日甲子乙丑金時丙寅丁
卯火時戊辰己巳木時庚午辛未土時壬申癸酉金時
甲戌乙亥火時乙酉乙卯水日丙子丁丑水時戊寅己
卯土時庚辰辛巳金時壬午癸未木時甲申乙酉水時
丙戌丁亥土時丙戌丙辰土日戊子己丑火時庚寅辛
卯木時壬辰癸巳水時甲午乙未金時丙申丁酉火時
戊戌己亥木時丁亥丁巳土日庚子辛丑土時壬寅癸
卯金時甲辰乙巳火時丙午丁未水時戊申己酉土時
庚戌辛亥金時戊子戊午火日壬子癸丑木時甲寅乙
卯水時丙辰丁巳土時戊午己未火時庚申辛酉木時
壬戌癸亥水時己丑己未火日甲子乙丑金時丙寅丁
卯火時戊辰己巳木時庚午辛未土時壬申癸酉金時
甲戌乙亥火時庚寅庚申木日丙子丁丑水時戊寅己
卯土時庚辰辛巳金時壬午癸未木時甲申乙酉水時
丙戌丁亥土時辛卯辛酉木日戊子己丑火時庚寅辛
卯木時壬辰癸巳水時甲午乙未金時丙申丁酉火時
戊戌己亥木時壬辰壬戌水日庚子辛丑土時壬寅癸
卯金時甲辰乙巳火時丙午丁未水時戊申己酉土時
庚戌辛亥金時癸巳癸亥水日壬子癸丑木時甲寅乙
卯水時丙辰丁巳土時戊午己未火時庚申辛酉木時
壬戌癸亥水時
戰位第一百三十一
龍首經曰將欲出兵初以木日聞事謂四方舉兵及仇
怨皆是不利我欲攻之日必以火日火時行火日出出
必火門此謂父母與子除害子為父母報仇故以火日
火時行出火門慎勿出金門勿合金神加年上(謂大將年也)
言金木也假令三月甲子從魁加戌聞驚事甲木日也
到其行時以丙丁日己午時往為火時出勝光太乙火
門也太乙又火時也假令大將年為木𫝊送加之為(一作)
(如)金神克其年也西南抵申又況從魁加之為出金門
也木運不可金大凶太乙勝光加木年上吉也龍首經
曰諸欲(一作求)陳兵必伺(一作同)向白虎六甲為青龍六丙
為朱雀六戊為勾陳六庚為白虎六癸為玄武假令甲
子旬青龍在子朱雀在寅勾陳在辰白虎在午玄武在
酉大將處青龍執法行刑抵朱雀將往来抵勾陳以白
虎加敵人伏勾陳抵玄武他皆倣此白虎不以克大將
軍年上之神假令大將年立從魁𫝊送加之而甲子旬
白虎在勝光此克年上之神也奎婁向左角亢向右北
斗向柳張權衡而從斗魁陰攻陽以河魁到大衝陰也
以天罡到從魁陽也大吉攻小吉是其當日加四仲以
陽攻陰往攻大吉是逆兵也又不令青抵白甲乙不可
西行向攻喪也黑不可抵黃言丑癸不可向四季鄉可
向四維攻他皆倣此又言春庚辛不可向南攻戰也春
戊己不可東攻也立今日之神起其後攻其前面甲寅
日後二在子也又言天乙吉將加所攻之處也今年上
神往制所攻之神及其上神即擒敵矣又不可攻有氣
之神後自為患子攻父母大逆天道威不能彊必主折
兵自傷甲乙日北向攻焉父母也逆天之理兵不成威
將受戮南攻者攻其類衆人莫貴還受其屈西南攻者
其不勝是自窮東南攻者此謂自攻也攻四維攻其所
勝大吉有福他皆倣此首察於死生之理謂神之後二
通神又重之以天乙之道謂六壬癸之吉將也故曰通
於三天者順斗行一也攻所勝二也其後二之辰攻其
前面三也十二月甲子將加壬從戌攻辰是後二也大
將年五十立卯功曹臨之甲子旬白虎在勝光不與將
年上神相克也東西攻辰地攻所勝也又有四將勾陳
攻所勝之辰年上之神勾陳神皆制所攻之鄉若上之
辰克下辰是謂敵降此又背胃昴攻房心隨斗繫乃行
攻一當百矣諸欲戰鬭者必以先為客後為主人先起
者令下克上後起者無令上賊下謂勾陳所臨之神也
若辰勝將則主人勝客將勝辰則客勝主人反此兵雖
強上將必不勇也
八宫第一百三十二
八宫之地結陣立營必居一焉以順陰陽動靜之用師
之屯致於東方東方震宫也震之象一陽在内而二陰
在外陽為主將之位也牙帳深軍中利作樂利先震其
威聲大將不可使敵見其刑爵(一作雀)殺罰以甲乙日祭
青旗合戰之時大將不可暴露於外師之屯致東南方
東南巽宫之象一陰在内二陽在外也以陰為主將之
位牙帳宜深大將宜(一作利)先宣明號令慎其聲聞以密
以正自近及遠主將深隠令出必行師之屯致於南方
離宫也離宫之象一陰得中二陽在外以陽為主將之
位牙帳宜居中大將利外嚴威號令不可與人狎使人
望而畏之内則虚以待賢者利多禮明視為務以丙丁
日祭赤旗出戰利處中不宜深隠亦宜顯揚師之屯致
西南坤宫也坤之象三位皆陰也牙帳利於西南戰將
宜嚴厚寬順以色容善馭為務動不妄順則吉以戊己
日祭黃旗出戰及在營不利暴露於外師之屯致西方
兊宫也兊之象一陰在外二陽在内以陰為主將之位
也牙帳宜近外大將宜剛嚴肅政多所決罰制斷以順
布澤以庚辛日祭白旗出戰宜近外按部伍不宜深隠
師之屯致西北方乾宫也乾之象三位皆陽也牙帳利
不常立其地大將宜剛正圓轉任其智慮應變不窮出
戰之時不可使人知處麾軍運動左右順用師之屯致
於北方坎宫也坎之象二陰在外一陽居中主將之位
也牙帳利得中大將宜柔容貌以禮接賓客中多剛斷
運動不惑以壬癸日祭黑旗出戰之時利居中不利暴
露於外亦不利深匿(一作慝)師之屯致于東北方艮宫也
艮之象一陽居外二陰在内也陽為主將之位也牙帳
利近外大將宜慎重敦厚游言勿聽敵警勿驚撓妄動
出戰之時利近外指揮吏士如是者居其方而順性者
善也動靜與天地鬼神合加之以不私於心斯謂之善
矣
虎鈐經卷十二
