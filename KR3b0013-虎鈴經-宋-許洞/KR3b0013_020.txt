虎鈐經卷二十宋許洞撰
誓文第一百九十五
祭毗沙門天王文第一百九十六
祭風伯雨師第一百九十七
祭山川神文第一百九十八
祭黃帝文第一百九十九
祭蚩尤文第二百
祭八神文第二百一
祭當境神文第二百二
禡牙旗神文第二百三
禡門旗文第二百四
禡五方旗文第二百五
禡六纛旗文第二百六
禡五兵文第二百七
禡馬文第二百八
釁鼓文第二百九
誓文第一百九十五
有虞氏戒于國夏后氏誓于軍敵人誓于軍門之外周
人將交刃而誓所誓不同吾從周誓之誓曰惟天至仁
亭毒萬物其有逆于道德者激霆以震之惟神至幽游
息六氣其有淫于禍亂者潛靈以殛之惟王至明順䘏
九服其有悖于教化者興師以察之此四主同條而共
貫也是知軍(一作君)天下者揮長戈以賓不臣未為不善
也滌穢滓以廣王化未為不嘉也今逆寇不庭亂常反
德吾為天子恭行天討誓剪大憝決垂元功即出(一作即)
凶門已即敵境咨爾衆士用命賞于祖弗用命戮于社
生死榮辱在是一舉勿使自躓為邦之羞爾其勉之勉
之
祭毘沙門天王文第一百九十六
維年月日某官謹以香燭蔬菓祭于毘沙門天王惟天
王神靈通暢威德奮震據大陰之正位降普天之妖魔
左手擎塔尊神顯于西土右手仗戈(一作戟)赫威游于
北方一舉而羣魔駭再舉而沙界裂目激電以日暗髮
聚藍而雲委卓犖萬古鬱稱元神今妖孽未除生靈塗
地凶聲逆氣溢天浮星皇帝命某帥領雄權剿戮羣黨
大勲未立壯心徒奮天王受佛法印廣揚神通尚能卷
大地于掌中納須彌于芥子今此小醜豈不能怯伏惟
降慈悲心救衆生苦開大神力神兵右迴左旋剪滅賊
衆脱苦惱于刀兵之劫發濟拯于風火之輪則某也虔
心皈依實在此日尚饗
祭風伯雨師文第一百九十七
年月日具官某謹以牲牢(一作羊)香酒之奠祭于風伯雨
師之神惟神箕畢之精陰陽之粹也動息無間遊潛太
虚大塊噫氣鼓天地以發籟飛龍在天合雲雷而作解
茫茫禹跡民其賴之今某出師有期惟靈是禡冀神陰
嘉(一作佳)祐以贊我師旅或則駕舟楫濟巨川神其施九
竅之怒號或則陟嶔岑歴險阻神其減十期之霶霈然
後蕩妖氛之氣如塵颺空掃兇頑(一作妖)之血為波注海
大事苟濟敢忘玄貺尚饗
祭山川神文第一百九十八
年月日具官某謹以牲牢香酒之奠祭于山川當境之
神始疏山濬川所以應天文裂地紀限中外宣風雨雷
也惟神者必靈有祈者必應盖山川為之府而神靈為
之主也禍淫福善神其掌之故聖人列于典禮國家配
於羣望所冀發善者之福祐殱不善之屍骨惟神景天
地之命為山川之靈監我懇誠贊我兵力使收功於須
臾馘元惡于頃刻尚饗
祭黃帝文第一百九十九
年月日具銜某謹致祭于黃帝之神惟神天資懿睿首
弄兵戎(一作戍)敷演三才披攘九極陶精頥(一作積)粹嶷立
夐古雖蹈迍之不腆寔(一作實)伊聖之有作方今天人合
發中外稱忠隠幽干黃屋之尊告廟起白旄之命惟神
素章元聖開闢往世驅(一作馳)逐兇慝(一作逆)揄揚天功綿
歴千載(一作祀)光靈不泯陰垂嘉祐以贊我師旅收闢土
地誅鋤鯨鯢幽明合誠幸享多福尚饗
祭蚩尤文第二百
年月日具官某謹以致祭于蚩尤之神惟神雄材(一作才)
自任命世特立卓絶萬古鬱為人豪在昔(一作官)炎靈不
御土(一作御)德丕熾公鄙自天之職纂即戎之緒足&KR0034;九
土手掉五兵而奮臂一呼四溟飛水瞪目再顧兩曜暗
光吁氣而煙霧蒸吹蠡(一作角)而風雨作金虎亦病神龍
亦屠然公之丙靈實(一作寶)萬萬世不冺冀垂嘉祐贊衛
我師獲虜樹勲戴答(戴一作以)作貺尚饗
祭八神文第二百一
年月日具官某謹致祭于八方之神兩儀設象八卦成
文中合粹氣結為神靈聖君則之以奠萬民悠悠姦醜
敢有不賓逆天返道罹殃道迍吾今有告神順所聞天
門地戶人門鬼門震靈(一作雷)洞洞火靈焞焞水澤之神
聚類合鱗茫茫太白靈氣詵詵掃殄兇悖廓清妖氛(一作)
(氣)明靈之神鑒之尚饗
祭當境神文第二百二
年月日具官某謹備酒牢奠祭于當境山川之神惟神
受天明命辨位司民禍淫福善神之恒德今姦醜肆暴
聚謀不軌汚瀆我境土擄掠我生(一作士)庶尚未伏鎖授
(一作誅報)首豈神禍淫之道耶俾我元戎肅壇命將提戈遠
征大憝未誅元勲未輯豈神福善之道耶今某虔統大
軍以涉靈境固當饗我血薦潛助其力贊應天之兵誅
悖道之寇則神正直之方于是乎在尚饗
禡牙旗文第二百二
年月日具官某謹禡于牙旗之神昊天有命澤祐元王
純精播祉玄德勝光蕞爾醜黨取(一作敢)謀亂常麏驚黔
首鼠嚙邊疆天子命我仗鉞專征耀我威武討彼不庭
嘗聞天地福謙鬼神害盈善終其祐惡殄其生咨爾(一作)
(示)陰祗固將郊靈召太乙呼雷公馳白虎走青龍玄龜
鎮後朱雀前衝濯蕩狡寇掃除妖虹兵不血刃告厥成
功神其知之鑒兹予衷尚饗
禡門旗文第二百四
年月日具官某謹禡于門旗之神惟神奠兵作元揚靈
戎首闢向方之正位立凶器之宏規指顧師徒予實賴
汝今醜黨尚肆妖氛未清是致伐鼓建牙聲唬秉律藉
神陰祐俾建殊功誠宜磨五兵之虔比三軍之氣納邊
徼之地載扇華風鏁鯨鯢之屍盡為京觀神其聽之尚
饗
禡五方旗文第二百五
年月日某謹禡于五方旗之神惟神稟命昊穹實司所
職體國經野正位辨方前指則摧撲兇頑當位則表列
師旅伊靈有用由古賴諸我國家自奠丕基遐宣惠政
鯨霄鼇柱總八極以天臨木口金鈐震九疆而雷動方
資廣被孰敢不賓何邊鄙之遊魂釁妖氛而背惠伊宗
既興於嘯聚在予載掌于車徒戎事有征馘元無爽冀
神垂祐陰贊六師奮朱雀以前驅命玄龜以後殿青旆
鼓蒼龍之氣素旌宣白虎之威黃龍鎮中為我軍主誠
宜内順指顧外威姦雄一揮而龍塞生塵窮兇罄覆載
鼓而狼居破膽敗寇靡奔掃大憝于陬隅耀殊勲于簡
牘廓清萬里藉神之靈尚饗
禡六纛旗文第二百六
年月日某謹禡于六纛之神夫行殺氣于北方表戎事
者大纛是故以黑為飾順其位也為君之表嚴其令也
師徒撙節右在于誠宣我大用威被元兇所當者皆摧
所指者皆靡則神順成之功斯亦至矣尚饗
禡五兵文第二百七
年月日某謹禡于五兵之神天道不諂助厥元王我作
五兵以征四方靈星為衆刃名大房角星示本弓名曲
張二宿主弩曰遠望熒惑主矢曰徬徨彼長戟名大將
賴參星而抑揚今則么麽聚臭孛彗騰光流血如水傷
骨成岡苟不剪滅孰為忠良咨爾五兵為天大刑大玄
之垂象方子之淳精順我動使以撲不庭明靈之神鑒
之尚饗
禡馬文第二百八
年月日某謹禡于馬神東方蒼龍實曰天駟考星史而
立象垂休觀大易則乾文取譬懿伊馬之用功為邦家
之大利何倥偬之邊陬聚兇頑之黨類列旗幟而星蕃
掉戈矛而蝟起將耀武于三軍當載揚于六轡所賴者
穹昊儲禎明神效祉苟芻飲之叶宜庶陰靈之不昧尚
饗
釁鼓文第二百九
年月日某謹釁于鼔神三軍之威職在震動鼓旗之用
靈為鬼神塗血致誠古之常典以聲為度兵之令儀進
退周旋實在于爾用誠致饗神其鑒兹
虎鈐經卷二十
