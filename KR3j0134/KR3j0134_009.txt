欽定四庫全書
齊東野語卷九
宋周密撰
形影身心詩
靖節作形影相贈神釋之詩謂貴賤賢愚莫不營營惜
生故極陳形影之苦而以神辨自然以釋其惑形贈影
曰願君取吾言得酒莫苟辭影答形曰立善有遺愛胡
可不自竭形累養而欲飲影役名而求善皆惜生之惑
也神乃釋之曰大鈞無私力萬理自森著人為三才中
豈不以我故此神自謂也又曰日醉或能忘將非趣齡
具所以辨養之累又曰立善常所忻誰當與汝譽所以
解名之役然亦僅在趣齡與無譽而已設使為善見知
飲酒得夀則亦將從之耶於是又極其釋曰縱浪大化
中不喜亦不懼應盡便須盡無事勿多慮此乃不以死
生禍福動其心泰然委順乃得神之自然釋氏所謂斷
常見者也坡翁從而反之曰予知神非形何復異人天
豈惟三才中所在靡不然又云委順憂傷生憂死生亦
遷縱浪大化中正為化所纏應盡便須盡寧復俟此言
白樂天因之作心問身詩云心問身云何泰然嚴冬煖
被日高眠放君快活知恩否不早朝來十一年身答心
曰心是身王身是宫君今居在我宫中是君家舍君須
愛何事論恩自說功心復答身曰因我疎慵休罷早遣
君安樂歲時多世間老苦人何限不放君閒柰我何此
則以心為吾身之君而身乃心之役也坡翁又從而賦
六言曰淵明形神自我樂天身心於物而今月下三人
他日當成幾佛然二公之說雖不同而皆祖之列子力
命之論力謂命曰若之功奚若我哉命曰汝奚功於物
而欲比朕力曰夀夭窮達貴賤貧富我力之所能也命
遂歴陳彭祖之夀顔淵之夭仲尼之困殷紂之君季札
無爵於君田恒專有齊國夷齊之餓季氏之富若是汝
力之所能柰何夀彼而夭此窮聖而達逆賤賢而貴愚
貧善而富惡耶力曰若如是言我固無功於物而物若
此耶此則若之所制耶命曰既謂之命柰何有制之者
朕直而推之曲而任之自夀自夭自窮自達自貴自賤
自富自貧朕豈能識之哉此蓋言夀夭窮達貧賤富貴
雖曰莫非夭命而亦非造物者所能制之直付之自然
耳此則淵明神釋所謂大鈞無私力之論也其後楊龜
山有讀東坡和陶影答形詩云君如煙上火火盡君乃
别我如鏡中像鏡壞我不滅蓋言影因形而有無是生
滅相故佛云一切有為法如夢幻泡影正言其非實有
也何謂不滅此則又墮虛無之論矣
父執之禮
前輩事父執之禮甚嚴漢馬伏波有疾梁松來候之獨
拜牀下援不答松去諸子問曰梁伯孫帝壻貴重公卿
莫不憚之大人獨不為禮援曰我乃松之父友也雖貴
何得失其序乎王丹召為太子少傅大司徒侯霸欲與
交友遣子昱候於道迎拜車下丹下答之昱曰家君欲
與君結友何為見拜丹曰君房有是言丹未之許也然
則答拜乃疏之耳至國朝東都時此禮猶在韓魏公留
鑰北京日李稷以國子博士為漕頗慢公公不與較待
之甚禮俄潞公代魏公為留守未至揚言曰李稷之父
絢我門下士也聞稷敢慢魏公必以父死失教至此吾
視稷猶子也果不悛將庭訓之公至北京李稷謁見坐
客次久之着道服出語之曰而父吾客也只入拜稷不
獲已如數拜之此事或傳李稷為許將熙寧初吕晦叔
子謁歐陽公於潁上疑當拜與否既見叙拜文忠不復
辭受之如受子姪之禮二子既出深歎前輩不可及崇
寧間陸佃農師在政府日有大卿岑象先嵓起於農師
為父執一日來訪延之堂奥具冠裳拜之既而岑作手
簡來謝云前日登門展慶蒙公敦篤事契俾納貴禮於
公有撝謙之光使老者增僣易之過然大將軍有揖客
古人以為美談今文昌綱轄有受拜客顧不美於前人
乎前輩遇通家子弟初見請納拜者既受之則設席望
其家遥拜其父祖乃始就坐蓋當時風俗尚厚雖執政
之於庶官亦講此禮不以為異也自南渡以後則世道
日薄矣然余幼時猶見親舊通家初見日必先拜其家
影堂然後請謁此禮今亦不復見也
李全
李全淄州人第三以販牛馬來青州有北永州牛客張
介引至漣水時金國多盜道梗難行財本寖耗遂投充
漣水尉司弓卒因結羣不逞為義兄弟任俠狂暴剽掠
民財黨與日盛莫敢誰何號為李三統轄後復還淄業
屠嘗就河洗刷牛馬於游土中蹴得鐵鎗桿長七八尺
於是就上打成鎗頭重可四十五斤日習擊刺技日以
精為衆推服因呼為李鐵鎗遂挾其徒横行淄青間出
沒抄掠淄青界内有楊家堡居民皆楊氏以穿甲製鞾
為業堡主曰楊安兒有力強勇一堡所服亦嘗為盜於
山東聚衆至數萬有妹曰小姐姐(或云其女後稱曰姑姑)年可二
十膂力過人能馬上運雙刀所向披靡全軍所過諸堡
皆載牛酒以迎獨楊堡不以為意全知其事故攻劫之
安兒亦出民兵對壘謂全曰你是好漢可與我妹挑打
一番若贏時我妹與你為妻全遂與酣戰終日無勝負
全忿且慙適其處有叢篠全令二壯士執鈎刀夜伏篠
中翌日再戰全佯北楊逐之伏者出以刀鈎止大呼全
回馬挾之以去安兒乃領衆偹牛酒迎歸成姻遂還青
州自是名聞南北時金人方困於敵張介又從而招之
授以兵馬衣以紅袍號紅襖軍嘉定十一年間金人愈
窮蹙金因南附乃與石珪沈鐸輩結黨以來知楚州應
之純遂納之累戰功至副總管明年金主珣下詔招之
全復書有云寧作江淮之鬼不為金國之臣遂以輕兵
往濰州遷其父母兄嫂之骨葬於淮南以誓不復北向
時山東已為元所破金不能有全遂下益都張林出降
遂併獻濟莒滄濱淄密等凡二府九州四十縣降頭目
千人戰馬千五百匹中勇軍十五萬人聞於朝遂以全
為左武衛大將軍廣州觀察使京東忠義軍都統制馬
步軍副總管特賜銀絹緡錢等先是賈涉知鹽城縣以
事忤淮漕方信孺劾之未報涉廉知信孺隂遣梁昭祖
航海致餽以結李全遂遣人捕得之亟申於朝方由是
罷涉召入為大理司直未幾知楚州時忠義軍頭目李
先拳勇有膽氣且併領石珪沈鐸之軍李全深忌之至
是極力擠先涉遂以李先反側聞於朝於是召先赴密
院審察甫至都門殿帥馮樹宴之三茅觀後小寨命勇
士朴殺之於是全愈無忌憚矣先既誅漣水人情不安
頭目裴淵等遂請石珪為帥於盱眙制司大恐遂令李
全率萬人以往全憚珪不敢動制司無策遂分其軍為
五乃呼裴淵赴山陽禀議責以專擅招珪令密圖之以
功贖罪會元兵至漣水珪亦自疑遂殺淵以歸元先是
權上書胡榘嘗言全狼子野心不可倚仗及全獲捷於
曹家莊擒金人之駙馬乃作濠梁歌以諛之云春殘天
氣何佳哉捷書夜自濠梁來將軍生擒其駙馬敵兵十
萬冰山摧何物輕獧敢馳突萬里煙塵暗窮髮邊臣玩
寇不却攘三月淮堧驚蹀血廟謨密遣山東兵李將軍
者推忠精鐵鎗匹馬首破陣喑嗚叱咤風雲生摧殺羣
妖天與力羣寇成擒不容逸失聲走透鼙鼓搥猶截騰
驤三百匹防圍健使催賜金曹家莊畔殺虎林遊魂欲
反定懸膽將軍豈知關塞深君不見往日蘄王邀烏珠
圍合狐跳追不得夫人明日拜封函乞罪將軍縱狂逸
豈知李侯心膽麄捕縛猘子纔須臾金牛走敵猛將有
沔州斬伐儒生無宗社威靈人制勝養銳圖全勿輕進
會須入汴縛酆王笳鼓歸來取金印既而涉以病歸遂
以鄭損繼之損與涉素不相成幕中諸客懼損修怨乃
嗾李全申請乞差真德秀陳&KR1661;梁丙知楚州於是朝廷
遂改損為四川制置乃以知閣門事許國用徐本中例
換授朝議大夫再轉為太府少卿知楚州國自是歉然
懼儕輩輕已開閫之初命管軍已下皆執朝參之禮時
全已為保寧軍節度使前閫皆與抗禮至是幕府宋恭
荀夢玉等懼變遂調停約全拜於庭下國答拜於堂上
議已定及庭參國乃傲然坐而受之全大慙憤竟還青
州至冬國大閱兩淮軍馬全妻李姑姑者欲下教場犒
軍實求釁耳幕府復調停力止及淮西軍回人僅得交
子五貫乃盡以弓刀售之李軍而淮西軍亦怨矣未幾
全將劉慶福自青來謀以丁祭之夕作亂以謀泄而止
既而制府出榜以高顯為詞指摘北軍慶福亦大書一
榜揭於其右語殊不遜次日慶福開宴於萬柳亭游幕
諸客及青州倅姚翀在焉酒行方酣忽報全至海州促
慶福北還時國方納謁北軍徑自南門入直趨制府強
勇軍方解甲望見北軍皆棄去遂排大門而入帳前親
兵欲禦之國乃大呼曰此輩不過欲多得錢絹耳方行
喝犒聞北軍大喊登城張旗幟火已四起飛矢如雨國
額中一箭徑趨避於楚臺北軍劫掠府庫焚燬殆盡國
在楚臺久之使令姚翀求和翀遂縋城而出以直繫書
青州姚通判以長竿揭之馬前往見李姑姑李遜謝不
能統轄諸軍以致生變姚遂請收軍李云只請制置到
此商量便可定也姚亟回報則國已遁矣次日北軍得
國於三茅道堂以小竹輿輿至李軍國不能發一語復
送還楚臺以兵環守國遂死焉文武官遇害者凡數十
人未幾全乃入弔行慰奠禮且上章自劾朝廷不敢問
也遂進全為少保而以大理卿徐希稷知楚州軍變之
先一日荀夢玉已知其謀亟告於國國不以為然至是
全得其告變之書欲殺之而夢玉已歸滁乃命數十騎
邀於路而殺之制府捐三千緡捕賊而全亦捐五千緡
無狀大率如此希稷至楚一意逢迎全益以驕既而還
青州或傳為金人所擒或以為已死劉琸乘時自誇以
驅除餘黨及丞相入其言遂召希稷而以琸為代琸即
以盱眙軍馬自隨中途所乘馬無故而踣琸怒遂斬二
濠寨官人疑其非吉徵也琸初至軍聲頗振不數日措
置乖方南北軍已相疑適忠義軍總管夏全自盱眙領
五千人來先是全欲殺夏琸為解免之至是琸留以自
衛且資其軍以制全然夏軍素驕時作過劫掠居民琸
乃捕為首數人斬之猶未戢乃劄忠義都統權司張忠
政權副都統忠政辭不就楊姑姑知之遂呼忠政謀所
以拒制司之策忠政曰朝廷無負北軍夫人若欲忠政
反惟有死耳遂歸家令妻子自經次焚告勅寶貨於庭
然後自盡制司聞變遂戒嚴命夏全封閉李全劉全張
林等府庫且出榜令北軍限三日出城是日諸營搬移
自東北門出夏軍坐門首搜檢凡金銀婦女多攘取之
餘皆疑懼不敢出制司又從而驅逐之有黑旗一對僅
百人乃北軍之精銳者堅不肯出潜易衣裝與夏軍混
雜南軍欲注矢揮刃則呼曰我夏太尉軍也南軍遂不
疑之至晡大西門上火忽起至夜遂四面縱火殺害軍
民琸遂命守子城護府庫凡兩日夜軍皆無火飯飢困
不復用命夏全知事急遂挺身入北軍李姑姑遂與夏
劇飲酒酣泣曰少保今不知存亡妾願以身事太尉府
庫人馬皆太尉物也本一家人何為自相戕若今日𠞰
除李氏太尉能自保富貴乎夏全惑其說乃隂與李軍
合反戈以攻南軍琸屢遣人招夏議事竟不至乃以十
萬貫犒軍求和夏全乃令開一路以馬軍二百衛送琸
出大西門星夜南奔至寶應已四鼓矣從行官屬惟余
元廙沈宣子餘悉死焉夏軍回至淮隂乃為時青令暉
夾擊盡得所擄財物七巨艘既至盱眙范成張惠閉門
拒之且就軍中殺其母妻於是夏全乃輕身北竄劉琸
遂移司於揚之堡寨朝廷遂改楚為淮安州命將作少
監姚翀知州事時李全猶未還王義深國安用為權司
劉慶福與張甫謀就楚之淮河縛大浮橋或告李姑姑
以二人欲以州獻金人姑姑即遣人請姚翀議事翀不
獲已而往則大廳已設四果卓餘二客則慶福及甫也
慶福先至姑姑云哥哥不快可去問則箇謂李福也時
福卧於密室凡迂曲數四乃至慶福至榻前云哥哥沒
甚事福云煩惱得恁地劉覘福榻有劒出稍心動亟出
福急揮劒中其腦既而甫至於外呼云總管沒甚事否
福隱身門左俟其入即揮劒又仆之福遂携二首以出
乃大張樂劇飲姚遂揭榜以劉張欲謀作逆密奉朝旨
已行誅戮乃聞於朝李福增秩姑姑賜金進封楚國夫
人未幾福復以預借糧劵求釁遂召北軍入城官民死
者甚衆姚翀賴國安用匿之而免於是朝廷諸閫各主
𠞰除分屯之說久之不決既而盱眙守彭忳乃遣張惠
范成入淮安說國安令殺李福及李姑姑未幾李福就
戮而姑姑則易服往海州矣其後分屯之說已定而江
閫所遣趙灊大𠞰殺之兵適至北軍怒為張范所賣欲
殺之二人遂遁去國安用追至盱眙彭忳宴之方大合
樂忽報軍變始知張范已獻盱眙於北矣彭忳遂為所
擒既而李全至楚揭榜自稱山東淮南行省於是盡據
淮安海州漣水等處先是全遣張國明入朝禀議嫚書
至朝廷未有以處之會時青亦遣人至國明遂遣人報
全全遂殺青國明極言李全無它意朝廷遂遣趙拱奉
兩鎮節鉞印綬以往而江閫乃遣申生結全帳下謀殺
之事覺全囚申生以其事上於朝蓋全時已有叛志矣
會鹽城陳遇謀於東海截奪全青州運糧之船全由是
愈怒遂興問罪之師首攻海陵守臣宋濟迎降遂進圍
揚州朝廷始降詔削奪全官爵住給錢糧會諸路兵誅
討然戰多不利内外為之震動是時全合諸項軍馬併
驅鄉民二十餘萬一夕築長圍數十里圍合揚之三城
為必取之計會元夕欲示閒暇於城中張燈大宴全亦
張燈於平山堂中夜全乘醉引馬步極力薄城趙范命
其弟葵領兵出城迎戰至三鼓勝負未決葵先命李虎
丁勝同持兵塞其甕門至是全欲還而門已塞進退失
據且戰且退遂陷於新塘由是各散去次日於沮洳亂
屍中得一紅袍而無一手指者乃全也(先是全投北嘗自斷一指以示
不復南歸)時紹定四年正月後三日北軍悉遁制府露布聞
於朝遂乘勝復泰之鹽城後三月淮南諸州北軍皆空
城而去矣其雛松夀者乃徐希稷之子賈涉開閫維揚
日嘗使與諸子同學其後全無子屢託涉祝之涉以希
稷向與之念遂命與之後更名壇云(劉子澄嘗著淮東補史紀載甚詳然
余所聞於當時諸公或削書所未有者因摭其槩於此以補劉氏之闕文云)
王公衮復讎
王宣子尚書母葬山隂獅子塢為盜所發時宣子為吏
部員外郎其弟公衮待次烏江尉居鄉物色得之乃本
村無賴嵇泗德者所為遂聞於官具服其罪止從徒斷
黥隸他州公衮不勝悲憤時猶拘留鈐轄司公衮遂誘
守卒飲之以酒皆大醉因手斷賊首朝復提之自歸有
司宣子亟以狀白堂納官以贖弟罪事下給舍議時楊
椿元老為給事張孝祥安國兼舍人書議狀曰復讎義
也夫讎可復則天下之人將交讎而不止於是聖人為
法以制之當誅也吾為爾誅之當刑也吾為爾刑之以
爾之讎麗吾之法於是凡為人子而讎於父母者不敢
復而惟法之聽何也法行則復讎之義在焉故也今夫
佐公衮之母既葬而暴其骨是僇尸也父母之讎孰大
於是佐公衮得賊而輒殺之義也而莫之敢也以為有
法焉律曰發冡開棺者絞二子之母遺骸散逸於故藏
之外則賊之死無疑矣賊誠死則二子之讎亦報此佐
公衮所以不敢殺之於其始獲而必歸之吏也獄成而
吏出之使賊陽陽出入閭巷與齊民等夫父母之讎不
共戴天者也二子之始不敢殺也蓋不敢以私義故亂
法今獄已成矣法不當死二子殺之罪也法當死而吏
廢法則地下之辱沈痛鬱結終莫之伸為之子者尚安
得自比於人也哉佐有官守則公衮之殺是賊協於義
而宜於法者也春秋之義復讎公衮起儒生尫羸如不
勝衣當殺賊時奴隸皆驚走賊以死捍公衮得不死適
耳且此賊掘冡至十數嘗敗而不死今又敗焉而又不
死則其為惡必侈於前公衮之殺之也豈特直王氏之
冤而已哉椿等謂公衮復讎之義可嘉公衮殺掘冡法
應死之人為無罪納官贖弟之請當不許故縱失刑有
司之罰宜如律詔給舍議是其後公衮於乾道間為勅
令所刪定官一日登對孝宗顧問左右曰是非手斬發
冡盜者乎意頗喜之未幾除左司公衮為人癯甚王龜
齡嘗贈詩有云貌若尫羸中甚武者蓋紀實也
富春子
寶慶間有孫氏子名守榮善風角鳥占其術多驗號富
春子薄游霅上聞譙樓鼓角聲驚曰旦夕且有變而土
人當有典郡者適見富公王元春因賀之曰旦夕鄉郡
之除必君也王以為誕越兩月而潘丙作亂王果以告
變之功典郡自是人始神之後登史衛王之門頗為信
用一日聞鵲噪史令占之云來日晡時當有寶物至然
非丞相所可用者今已抵關必有所礙而未入耳翌日
果李全以玉柱斧為貢為閽者遲留質之於府而後納
史嘗得李全書置之袖間未啟也因扣云吾袖中書所
言何事對曰假破囊二十萬耳剝封果然史以此深忌
之後以他故黥置遠郡死焉後未見有得其術者
王宣子失告命
輦轂之下政先彈壓然一智不足以勝衆姦王佐宣子
雖以文魁天下而吏才極高夀皇深喜之尹臨安日禁
戢羣盜甚嚴都城肅然既而以治辦受賞增秩告命甫
下置卧内旦起忽失之宣子知為所侮略不見之辭色
他日奏事畢從容以白上曰鼠輩惡臣窮其姦故為是
以沮臣爾上曰何以處之對曰臣若張皇物色正墮其
計中惟有置之不問異時從吏部求一公據足矣今未
敢請也上稱善
配鹽幽菽
昔傳江西一士求見楊誠齋頗以該洽自負越數日誠
齋簡之云聞公自江西來配鹽幽菽欲求少許士人茫
然莫曉亟往謝曰某讀書不多實不知為何物誠齋徐
檢禮部韻略豉字示之注云配鹽幽菽也然其義亦未
可深曉楚辭曰大苦鹹酸辛甘行說者曰大苦豉也言
取豉汁調以鹹酢椒薑飴蜜則辛甘之味皆發而行然
古無豆豉史急就篇乃有蕪夷鹽豉史記貨殖傳有糵
麴鹽豉中答三輔決錄曰前對大夫范仲公鹽豉蒜果
共一筩蓋秦漢以來始有之
疽隂陽證
族伯臨川推官平生以體孱氣弱多服烏附丹砂晚年
疽發背其大如扇醫者悉歸罪於丹石之毒凡菉粉羊
血解毒之品莫不遍試殊不少損或以後市街老祝醫
為薦者祝本瘍醫然指下極精診脉已即云非敢求異
於諸公然此乃極隂證在我法中正當多服伏火硃砂
及三建湯否則非吾所知也諸子皆有難色然其勢已
殆姑嘗試一二小料而祝復俾作大劑頓服三日後始
用膏藥敷貼而丹砂烏附略不輟口餘半月而瘡遂平
凡服三建湯二百五十服此亦可謂奇工矣洪景盧所
載時康祖病心痔用聖惠方治腰痛鹿茸附子藥服之
而差又福州郭醫用茸附醫漏痔疾皆此類也蓋癰疽
皆有隂陽證要當一決於指下而今世外科往往不善
於脉每以私意揣摩故多失之此不可不精察也
陳周士
禍福報應之說多傅會傳訛未可盡信今有鄉曲目擊
曉然一事著之於此以為世戒陳周士造直齋侍郎振
孫之長子登第為嘉禾倅攝郡一日宴客於月波樓有
周監酒者勇爵代庖於此乃趙與篆德淵之隸是日適
以小舟載客薄遊初不知郡將之在樓也周士適顧見
周急艤棹趨避周士令詢之知為周也怒形於色曰某
不才望輕遂為一卒相侮如此乃捃摭其數事作書達
之於趙備言贓濫過惡時趙守吳即日遣逮決脊編置
仍押至嘉禾示衆時方炎暑周士乃裸而暴之烈日中
瘡血臭腐數日而死臨危歎曰陳通判屈打殺我當訴
之隂府矣時寶祐丙辰季夏也是歲十二月周士疽發
背而殂吁可畏哉
秀王嗣襲
秀安僖王夀皇本生父也用濮安懿王故事以子孫嗣
襲安僖薨子伯圭嗣是為崇王諡憲靖長孫曰師䕫早
卒師揆嗣是為澧王師垂師卨皆先卒師禹嗣是為和
王師臯又卒師嵓寶慶元年自知慶元府入嗣未朝謝
而薨是為永王師彌以寶慶三年嗣至寶祐六年歴三
十一年而後薨是為潤王次師貢先薨曾孫希字行亦
皆先亡至景定二年元孫與澤以浙西倉歸班襲嗣至
咸淳七年薨是為臨海郡王其次與訔先卒是歲冬與
澤以知全州換授吉州刺史主奉香火其間以傍宗人
繼者蓋十居五六焉
齊東野語卷九
