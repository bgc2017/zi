欽定四庫全書
齊東野語卷十
宋周密撰
古今左右之辨
南人尚左北人尚右或問孰為是因攷其說於此與有
識者訂之檀弓鄭氏註云喪尚右右隂也吉尚左左陽
也老子亦云吉事尚左凶事尚右河上公註左生位也
右隂道也禮正義案特牲少牢吉祭皆載右胖士虞禮
凶事載左畔吉祭載右畔從地道尊右凶事載左畔取
其反吉也老子又曰偏將軍處左上將軍處右河上公
註卑而居陽以其不專殺尊而居左以其主殺也吳世
傑漢書刊誤云凶事尚右孔子有娣之喪之事也禮乘
君之乘車不敢曠左註謂車上貴左乘車則貴左兵車
則貴右乘車君在左御者在中兵車君在中御者在左
少儀論乘兵車云軍尚左疏云軍將尊尚左按老子上
將軍處右偏將軍處左非指車同言也左傳韓厥代御
居中杜註自非元帥御皆在中將在左乃知兵車惟君
及元帥然後尚右其餘軍將亦尚左而已按古人主當
阼以右為尊而遜客而已居左則左非尊位也後世以
左為主位而貴不敢當則以左為尊也如魏無忌迎侯
生而虛車左何也地道隂道尚右故後世之祀以右為
上今宗廟亦然人家門符左神荼右鬱壘攷張平子賦
亦云守以鬱壘神荼副焉左傳載天子所右寡君亦右
之天子所左寡君亦左之則以右為助之重且大者漢
右賢左戚他如左官左遷又皆以左為輕或謂左手足
不如右強故論輕重者必重右而輕左(漢制尚右詳見班史)
史記多誤
班孟堅漢書大抵沿襲史記至於季布蕭何袁盎張騫
衛霍李廣等贊率因史記舊文稍增損之(張騫贊即史記大宛傳後)
或有全用其語者前作後述其體當然至如司馬相如
傳贊乃固所自為而史記乃全載其語而作太史公曰
何邪又遷在武帝時雄生漢末亦安得謂揚雄以為靡
麗之賦勸百而諷一哉諸家註釋皆不及之又公孫弘
傳載平帝元始中詔賜弘子孫爵徐廣註謂後人寫此
以續卷後然則相如之贊亦後人剿入而誤以為太史
公無疑至若管仲傳云後百餘年有晏子孫武傳云後
百餘歲有孫臏屈原傳云後百餘年有賈生皆以其近
似類推之耳至於優孟傳云其後二百餘年秦有優旃
而淳于髠傳亦云其後百餘年楚有優孟何邪殊不思
優孟在楚莊王時淳于髠在齊威王時楚莊乃春秋之
世齊威乃戰國之時謂前百餘年楚有優孟可也今乃
錯謬若此且先傳髠而後叙孟其次序曉然謂之非誤
可乎
文意相類
李德裕文章論云文章當如千兵萬馬風恬雨霽寂無
人聲黃夢升題兄子庠之辭云子之文章電激雷震雨
雹忽止閴然泯滅歐公喜誦之遂以此語作祭蘇子美
文云子之心胸蟠屈龍蛇風雲變化雨雹交加忽然揮
斥霹靂轟車人有遭之心驚膽破震汗如麻須臾霽止
而四顧山川草木開發萌芽子於文章雄豪放肆有如
此者吁可怪耶東坡跋姜君弼課策亦云雲興天際歘
然車蓋凝盧未舜瀰漫霮䨴驚雷出火喬木糜碎般地
爇空萬夫皆廢霤練四墜日中見沬移晷而收野無完
塊張文潜雨望賦云飄風擊雲奔曠萬里一蔽率然如
百萬之卒赴敵驟戰兮車旗崩騰而矢石亂至也已而
餘飄既定盛怒已泄雲逐逐而散歸縱横委乎天末又
如戰勝之兵整旗就隊徐驅而回歸兮杳然惟見夫川
平而野闊皆同此一機括也
楊太后
慈明楊太后養母張夫人善聲伎隨夫出蜀至儀真長
蘆寺前僦居主僧善相適出見之知其女當貴因招其
父母飯語之故且勉之往行都當有所遇以無資告僧
以二千楮假之遂如杭或導之入慈福宫為樂部頭后
方十歲以為則劇孩兒憲聖尤愛之舉動無不當后意
有嫉之者適太皇入浴儕輩俾服后衣冠為戲因譛之
后后笑曰汝輩休驚他將來會到我地位上在其後茂
陵每至后所必目之后知其意一日内宴因以為賜且
曰看我面好好看他傅伯夀草立后制有云洪惟太母
念我文孫美其冠於後庭俾之見於内殿蓋紀實也既
貴恥其家微隂有所遺而絶不與通密遣内璫求同宗
遂得右庠生嚴陵楊次山以為姪既而宣召入見次山
言與淚俱且指他事為驗或謂皆后所授也后初姓某
至是始歸姓楊氏焉次山隨即補官循至節鉞郡王云
(長蘆僧事與章獻玉泉事絶相類)
脱靴返棹二圖贊
牟存叟端明守當塗日郡圃有脱靴亭以謫仙采石得
名存叟繪以為圖又以山谷崇寧初守當塗方九日而
罷蓋坐嘗作荆州承天院塔記轉運判官陳舉承執政
趙挺之風旨摘其間數語以為幸災謗國除名謫宜州
遂作返棹一圖以為對各系以贊未幾流傳中都時相
丁大全内侍董宋臣聞而惡之遂捃摭其在都日餽遺
過客錢酒等物並指為賍下所居郡監逮甚嚴自此朝
紳結舌馴致開慶之禍焉二贊削藁久矣余偶得之脱
靴云錦袍兮烏幘神清兮氣逸凌轢兮萬象麾斥兮八
極我思古人伊李太白孰為使之朝禁林而暮采石也
其天寶之嬖倖歟疏擿詞章浸潤宫掖吾觀脱靴之圖
未嘗不嫉小人之情狀而傷君子之疏直惟公之高躅
兮霍神龍之不可以羈紲矧富貴如敝屣兮其得失又
何所欣戚也返棹云幅巾兮野服貌腴兮神肅孤騫兮
風雅唾視兮爵祿我思古人伊黃山谷曷為使之六年
𤏡道而九日姑孰也其符紹之朋黨歟組織寺記指擿
實錄吾觀返棹之圖未嘗不感君子之流落而痛小人
之報復惟公之高風兮渺驚鴻之不可以信宿矧吾道
猶虛舟兮其去來又何所榮辱也予嘗謂山谷初以言
語掇禍公又以山谷得罪是殆有數然清名照映於二
百年間士之生世亦何憚而不為君子哉
輕容方空
紗之至輕者有所謂輕容出唐類苑云輕容無花薄紗
也王建宫詞云嫌羅不著愛輕容元微之有寄白樂天
白輕容樂天製而為衣而詩中容字乃為流俗妄改為
庸又作榕盖不知其所出元豐九域志越州歲貢輕
容紗五疋是也又有所謂方空者漢元帝紀罷齊三服
官註云春獻冠幘縱為首服紈素為冬服輕綃為夏服
凡三師古曰縱與纚同音山爾反即今之方目紗也又
後漢建初二年詔齊相省冰紈方空縠吹綸絮紈素也
冰言色鮮潔如冰釋名曰縠綬方空者紗薄如空也或
曰空孔也即今之方目紗也綸如絮而細吹者言吹嘘
可成此紗也荆公詩云春衫猶未著方空者是也二紗
名世少知故表出之
范公石湖
文穆范公成大晚歲卜築於吳江盤門外十里蓋因闔
閭所築越來溪故城之基隨地勢高下而為亭榭所植
多名花而梅尤多别築農圃堂對楞伽山臨石湖蓋大
湖之一派范蠡所從入五湖者也所謂姑蘇前後臺相
距亦止半里耳夀皇嘗御書石湖二大字以賜之公作
上梁文所謂吳波萬頃偶維風雨之舟越戍千年因築
湖山之觀者是也又有北山堂千巖觀天鏡閣夀樂堂
他亭宇尤多一時名人勝士篇章賦咏莫不極鋪張之
美乾道壬辰三月上巳周益公以春官去國過吳范公
招飲園中夜分題名壁間云吳臺越壘距門纔十里而
陸沉於荒烟蔓草者千七百年紫薇舍人始創别墅登
臨得要甲於東南豈鴟夷子成功於此扁舟去之天閟
絶景須苖裔之賢者然後享其樂邪為擊節而前後所
題盡廢焉
多蚊
吳興多蚊每暑夕浴罷解衣盤礴則營營羣聚噆嘬不
容少安心每苦之坡翁嘗曰湖州多蚊蚋豹脚尤甚且
見之詩云飛蚊猛捷如花鷹又云風定軒窗飛豹脚蓋
湖之豹脚蚊著名久矣舊傳崇王入侍夀皇聖語云聞
湖州多蚊果否後侍宴因以小金盒貯豹脚者數十枚
進呈蓋不特著名亦且塵乙覽矣蓋蚊乃水蟲所化澤
國故應爾聞京師獨馬行街無蚊蚋人以為井市燈火
盛故也吳興獨江子滙無蚊舊傳馬自然嘗泊舟於此
所致故錢信平望蚊詩云安得神仙術試為施康濟使
此平望村如吾江子滙然余有小樓在臨安軍將橋面
臨官河汚穢特甚自暑徂秋每夕露眠寂無一蚊過此
僅數百步則不然矣此亦物理之不可曉者渡淮蚊蚋
尤盛高郵露筋廟是也孫公談圃云泰州西洋多蚊使
者按行以艾烟薰之方少退有一廳吏醉仆為蚊所噆
而死世傳范文正詩云飽似櫻桃重飢如柳絮輕但知
從此去不要問前程即其地也聞大河以北河水一解
如雲如烟若信安滄景之間夏月牛馬皆塗之以泥否
則必為所斃按爾雅鷏蟁母一名蚊母相傳此鳥能吐
蚊陳藏器云其聲如人嘔吐輒出蚊一二升李肇唐史
補稱江東有蚊母鳥亦謂之吐蚊鳥夏夜則鳴吐蚊於
叢葦間湖州尤甚又曰端新州有鳥類青鶂而觜大常
於池塘捕魚每一鳴則蚊羣出其口亦謂之吐蚊鳥又
謂之鷏然以其羽為扇却可辟蚊嶺南又有蚊子木實
如枇杷熟則自裂蚊盡出而實空塞北又有蚊母草者
其說亦然淮南子曰水蠆為螊孑分為蟁兔齧為螚物
之所為出於不意弗知者驚知者不怪今孑分汚水中
無足蟲也好自伸屈於水上見人輒沉久則蜕而為蚊
蓋水蟲之所變明矣東方朔隱語云長喙細身晝亡夜
存嗜肉惡烟為指掌所捫若生草中者吻尤利而足有
文彩號為豹脚又其字或從昏志其時也又為閩以蟲
之在門中也說文曰秦謂之蜹楚謂之蚊夏小正云丹
鳥螢也羞白鳥謂螢以蚊為糧云然則育蚊者非一端
固不可專歸罪於水也因萃數說戲為吾鄉解嘲(孑俱折反
分勿二反)
俞侍郎執法
吾鄉前輩俞且軒侍郎善墨戲竹石蓋源流射澤而自
成一家逮今為人寶重然久知其能畫而不知其為人
因書其概於此侍郎名澂字子清用伯祖閣學俟(字居易)
恩入仕中刑法科短小精悍清談簡約樂易無涯岸而
居官守正不阿其為福建檢法陳應澂丞相帥三山治
盜過嚴一日驅數十囚欲投諸海澂白其長曰朝廷有
憲部而郡國無憲臺可乎力爭之因命閱實遂為區别
戮者黥者各若干陳始怒而後喜其有守悉從之且薦
以京削為刑部郎日有鄉豪素以俠稱為時所畏殺人
諉罪其奴獄上駮之請自鞫豪因得其直光宗壯之即
日除大理少卿然竞為豪擠去又常德有舟捎程亮殺
巡檢宋正國一家十二口累歲始獲乃在寧廟登極赦
前吏受其賂欲出之澂奏援太祖朝戮范義超故事以
為殺人於異代既更開國大霈猶所不赦況亮乎於是
遂正典刑他可紀者尚多後權刑部侍郎以侍制致仕
家居十年乃終年七十八且軒其自號也俞氏自退翁
起家未七十而納祿者至澂凡五人且皆享高年有園
池琴書歌舞之樂鄉曲榮之後余得竹石二紙於故家
葉如黍米木石亦奇潤自成一家上題印曰居易戲作
蓋閣學俟所為也因知子清戲墨有所來此亦人所未
知者因併表而出之
尹惟曉詞
梅津尹渙惟曉未第時嘗薄遊苕溪籍中適有所盼後
十年自吳來霅艤舟碧瀾問訊舊遊則久為一宗子所
據已育子而猶挂名籍中於是假之郡將久而始來顔
色瘁赧不足膏沐相對若不勝情梅津為賦多令云蘋
末轉清商溪聲供夕涼緩傳杯催唤紅妝煥綰烏雲新
浴罷拂地水沉香歌短舊情長重來驚鬢霜悵綠隂青
子成雙說着前歡佯不采颺蓮子打鴛鴦數百載而下
真可與杜牧之尋芳較晚之為偶也
都厠
劉安别傳云安既上天坐起不恭仙伯主者奏安不敬
應斥八公為安謝過乃赦之謫守都厠三年半山詩云
身與仙人守都厠可能雞犬得長生然則都厠者得非
今世俗所謂都坑乎然厠字亦有數義說文云圂厠也
圊也莊子庚桑楚篇適其偃註云偃屏厠也屏厠則以
偃溲儀禮既夕禮甸人築冷坎隸人湼厠塞厠萬石君
傳建為郎中每五日歸謁親切問侍者取親中裙厠牏
身自澣洗孟康註曰厠行清牏行中受糞函也他如晉
侯食麥脹如厠䧟而卒趙襄子如厠心動執豫讓高祖
如厠心動見柏人金日磾如厠心動擒莽何羅范雎佯
死置厠中李斯如厠見鼠賈姬如厠逢□陶侃如厠見
朱有劉寔王敦並誤入石崇厠郭璞被髮厠上劉和季
厠上置香爐沈慶之夢鹵簿入厠中崔浩焚經投厠中
錢義厠神李赤厠鬼文類甚多皆為溷厠之厠無疑而
汲黯傳大將軍青侍中上踞厠見之音訓則謂牀邊為
厠張敞傳孝文皇帝居霸陵比臨厠服虔註曰厠側臨
水韋昭則曰高岸狹水為厠張釋之傳從行至霸陵上
居外臨厠師古註亦曰岸之邊側也因併攷著於此焉
敬巖註唐書
王元敬大卿佖強直自遂不輕許可嘗註唐書自以為
人莫能及括蒼老士某者深於史學亦嘗增註唐書因
携以求正焉王讀至建成元吉之事遽笑云建成儲君
也當以弑書豈得謂殺此書殊未然遂擲還之某士者
大不平徐起答之曰殺兄之字蓋本孟子象日以殺舜
為事今卿弑兄之字出於何書王倉卒無以為答是知
文字未可以輕訾議也
黃子由夫人
黃子由尚書夫人胡氏與可元功尚書之女也俊敏強
記經史諸書略能成誦善筆札時作詩文亦可觀於琴
奕寫竹等藝尤精自號惠齋居士時人比之李易安云
時趙師睪從善知臨安府立放生池碑於湖上高文虎
炳如内翰為之作記誤書鳥獸魚鼈咸若商歷以興既
已鋟石分送朝行胡夫人一誦即知其誤會炳如以藏
頭策題得罪多士而從善又以學舍張蓋毆人等嘗斷
其僕諸士既聞其事遂作小詞譏詆之作為夏王道不
是商王這鳥獸魚鼈是你者乃胡氏首指其誤也他日
胡氏殂其婢竊物以逃捕得之送臨安府從善銜之遂
鞫其婢指言主母平日與奕者鄭日新通(鄭越人世號越童)所
失物乃主母與之耳因逮鄭繫獄黥之未幾子由以帷
簿不修去國事之有無固不可知而從善之用心亦薄
矣後十餘年從善死其子希蒼亦死其婦錢氏惸處獨
任一僕幹主家事有老僕知其私頗持之錢氏與幹者
欲滅其口遂以他事係官竟斃於獄且擅焚之未幾僕
家聲其冤於憲臺時林介持憲節方振風采遂逮錢氏
於庭經營巨援僅爾獲免而幹者遂從黥籍信人之存
心不可以不近厚而報復之理昭昭不容揜也如此
洪景盧
洪景盧居翰苑日嘗入直値制詔沓至自早至脯凡視
二十餘草事竟小步庭間見老叟負暄花隂誰何之云
京師人也累世為院吏今八十餘幼時及識元祐間諸
學士今子孫復為吏故養老於此因言聞今日文書甚
多學士必大勞神也洪喜其言曰今日草二十餘制皆
已畢事矣老者復頌云學士才思敏捷真不多見洪矜
之云蘇學士想亦不過如此速耳復首肻咨嗟曰蘇學
士敏捷亦不過如此但不曾檢閱書冊耳洪為赧然自
恨失言嘗對客自言如此且云人不可自矜是時使有
地縫亦當入矣
吳郡王冷泉畫贊
莊簡吳秦王益以元舅之尊德夀特親愛之入宫每用
家人禮憲聖常持盈滿之戒每告之曰凡有宴召非得
吾旨不可擅入一日王竹冠練衣芒鞵笻杖獨携一童
縱行三竺靈隱山中濯足冷泉磐石之上遊人望之儼
如神仙遂為邏者聞奏次日德夀以小詩召之曰趁此
一軒風月好橘香酒熟待君來令小璫持賜王遂亟往
光堯迎見笑謂曰夜來冷泉之遊樂乎王恍然頓首謝
光堯曰朕宫中亦有此景卿欲見之否蓋壘石疏泉像
飛來香林之勝架堂其上曰冷泉中揭一畫乃圖莊簡
野服濯足於石上且御製一贊云富貴不驕戚畹稱賢
埽除膏粱放曠林泉滄浪濯足風度蕭然國之元舅人
中神仙於是盡醉而罷因以賜之亦可謂戚畹之至榮
矣畫今藏其曾孫潔家余嘗見之
絹紙
坡翁嘗醉中為河陽鄭倅書明日視之紙乃絹也遂自
題於後云古者本謂絹紙近世失之云蓋古人多以絹
為紙烏絲欄乃織成為卷而書之所謂蠒紙者亦以蠒
為紙也按蔡倫傳云用縑帛者謂之紙縑貴簡重不便
於人乃用木膚麻皮等隋修文殿御覽載晉人藏書數
有白絹草書白絹行書白縀絹楷書之目又魏太和間
博士張揖上古今字帖其巾部辨紙字云今世其字從
巾蓋古之素帛依舊長短隨事截絹枚數重壘即名蟠
紙故字從系此形聲也蔡倫以布𢷬剉作紙故字從巾
是其聲雖同而系巾則殊也盧仝茶歌有白絹斜封三
道印之句豈以絹書之邪
談重薄命
吳興人談重元鼎少領鄉薦不第晚就南廊更數試復
不入等章文莊兄弟皆與之同舍嘉定戊辰文莊兄弟
在朝談入京將更試請曰二兄何以授我乃相與作備
對數十付已而文莊入為考官得談卷甚喜所批稍高
編排當在上二等已而曰名器不可以故人私之但使
脱助教足矣於是稍移向下既而算計四等合放若干
而談之名適在末等之首竟垂翅而歸一文學之微造物亦靳之耶
椰酒菊酒
今人以椰子漿為椰子酒而不知椰子花可以釀酒唐
殷堯封寄嶺南張明府詩云椰花好為酒誰伴醉如泥
九日病酒以淵明採菊白衣送酒得名而不知西京雜
記所載菊花酒法以菊花舒時併採莖葉雜秫米釀之
至來年九月九日始熟此皆目前之事而未有言者何
也
混成集
混成集修内司所刊本巨帙百餘古今歌詞之譜靡不
備具只大曲一類凡數百解他可知矣然有譜無詞者
居半霓裳一曲共三十六段嘗聞紫霞翁云幼日隨其
祖郡王曲宴禁中太后令内人歌之凡用三十人每番
十人奏音極高妙翁一日自品象管作數聲真有駐雲
落木之意要非人間曲也又言無太皇最知音極喜歌
木笪人者以歌杏花天木笪遂補教坊都管間憶舊事
因書之以遺好事者蓋二曲皆今人所罕知云
明真王真人
王妙堅者本興國軍九宫山道嫗也居嘗以符水呪棗
等術行乞村落碌碌無他異既而至杭多遊西湖兩山
中一日至西陵橋茶肆少憩適其鄰有陳生隸職御酒
庫其妻適見之因扣以婦人頭䐈(音膩)不可疎者還可禳
解否嫗曰此特細事命市真麻油半斤燒竹瀝投之且
為持呪俾之沐髮蓋是時恭聖楊后方誅韓心有所疑
而髮䐈不解意有物為祟以此徧求禳治之術會陳妻
以油進用之良驗意頗神之遂召妙堅入宫賜予甚厚
日被親幸且為創道宇賜名明真俾主之累封真人同
時有黃冠易如剛者嗜酒誇誕薄知其事欲以奇動於
是以黃絹方丈帚書大符以進后大喜賜予亦渥後住
太乙東宫
牙
詩曰王之爪牙故將軍皆建旗於前曰大牙凡部曲受
約束禀進退悉趨其下近世重武通謂刺史治所曰牙
緣是從卒為牙中兵武吏為牙前將俚語誤轉為衙珩
璜論云突厥畏李靖徙牙於磧中牙者旗也東京賦竿
上以牙飾之所以自表識也太守出有門旗其遺法也
後人遂以牙為衙早晚衙亦太守出則建旗之義或以
衙為廨舍兒子為衙内唐韻註衙府也亦訛武德元年
宇文化及下牙方敢啟狀釋文牙旗名也軍中所建高
保勖病召衙内指揮使梁延副衙内蓋官稱耳唐謂前
殿為正衙豈亦以衛仗建旗而名邪
字舞
州郡遇聖節錫宴率命猥妓數十羣舞於庭作天下太
平字殊為不經而唐樂府雜錄云舞有字以舞人亞身
於地布成字也王建宫詞云羅衫葉葉綉重重金鳳銀
鵝各一叢每遇舞頭分兩向太平萬歲字當中則此事
由來久矣
齊東野語卷十
