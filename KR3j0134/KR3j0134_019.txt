欽定四庫全書
齊東野語卷十九
宋周密撰
嘉定寶璽
賈涉為淮東制閫日嘗遣都統司計議官趙珙往河北
蒙古軍前議事久之珙歸得其大將撲鹿花所獻皇帝
恭膺天命之寶玉璽一座并元符三年寶樣一冊及鎮
江府諸軍副都統制翟朝宗所獻寶檢一座並繳進於
朝詔下禮部太常寺討論受典禮此嘉定十四年七月
也是歲十一月詔曰乃者山東河北連城慕義殊方效
順肅奉玉寶來獻于京質理温純篆刻精古文曰皇帝
恭膺天命之寶暨厥圖冊登載燦然實惟我祖宗之舊
繼獲玉檢其文亦同(云云)天其申命用休朕曷敢不承
其以來年元日受寶于大慶遂命奉安玉寶于天章閣
且奏告天地宗廟社稷明年正月庚戌朔御大慶殿受
寶大赦天下應監司帥守並許上表進貢稱賀推恩文
武官各進一秩大犒諸軍三學士人並推恩有差具命
禮官裒集受寶本末藏之祕閣能文之士如朱中美錢
槱謝耘等數十人作為頌詩以鋪張盛美四方士子駢
肩累足而至學舍至無所容蓋當國者方粉飾太平故
一時恩賞實為冒滥有士子作書貽葛司成云竊惟國
學天子儲養卿相之地中興以來冠帶雲集英俊日盛
可以培植國家無疆之基自開禧之初迄更化之後天
下公論不歸於上之人多滿於兩學之士凡政令施行
之舛除拜黜陟之偏禁庭私謁之過涉於國家盛衰之
計公論一鳴兩學雷動天子虛已以聽之宰相俯首而
信之天下傾心而是之由是四方萬里或聞兩學建議
父告其子兄告其弟師告其徒必得其說互相歆豔謂
不負所學豈不取重於當時哉邇來寶璽上進皇上以先
皇舊物聖子神孫膺此天命之寶慰荅在天之靈不得
不侈烈祖之珍符為今日之榮觀也草茅之士興起於
山林寂寞之濱形容於篇章歌頌之末其誠可念若兩
學之士榮進素定固當自信其所學自勉其所守安於
義命可也紛紛而來不恤道路風霜之慘喁喁相告咮
咮相呼僥倖恩賞之蕃庶冀望非常之盛典甚至千數
百人饕餮廩粟枕藉齋舍廉恥俱喪了無靦顔或挺身
獻頌或走謁朝貴小小利害其趨若市公論將何以賴
天下將何以望哉傳之三輔豈不貽笑於識字之程大
卿乎傳之遠方豈不貽笑於任子之胡尚書兄弟乎傳
之邊陲豈不貽笑於異類之趙珙乎傳之地下豈不貽
笑於舊尹之趙尚書乎三十年忠讜之論一日埽地三
十年流傳之藁一焚可盡矣假使聖朝頒曠蕩之恩一
視天下之士通行免舉諉有可說苟惟兩學之士獨霑
免舉之渥則非特柄國者欲鉗天下公論之口而三學
之士適自鉗其口耳豈不惜哉恭惟大司成天下英俊
之師表願以公論所在誨之以安義命而知進退勉之
以崇名節而黜浮競爵禄天下之公器也豈頑鈍亡恥
者可擢也傳曰士之致遠先器識器識卑下則它日立
朝必無可觀者矣捨其所重就其所輕瘖其所長鳴其
所短三尺之童亦羞為之昔陳東以直言而死今李成
之以守誠而死二公皆學校之士也足以為萬世之名
節以今日一免解之輕遽失吾萬世公論之重必無有
如陳之直言李之忠節矣元氣能有耶願大司成償而
壽之既而宗室猶以推賞太輕至揭榜朝天門云寶璽
國之重器也興衰繫焉同姓國之至親也休戚生焉靖康
之際國步多艱我祖我父一心王室不死於兵則死於
金不死於金則死於盜賊若子若孫呼天號地此恨難
磨苟存喘息於東南期雪我祖我父萬古之痛而後已
仰惟今日故疆復矣寶鎮歸矣此正釃酒弔魂慰生勞
死之秋其為踊躍曷啻三百聖恩汪濊周遍寰宇監司
郡守奉表推恩文武兩學通籍免舉侍班選人特與䟎
放不惟文武百僚轉官而未銓任子亦與轉官不惟特
科無及者出官而三十年特科五等人亦出官加恩異
姓悉踰覃霈即彼驗此凡同姓一請者便可援以補官
再請者亦可援以廷對今散恩誕布宗子已請者各免
本等解一次四舉者補下州文學五舉者補迪功郎由
是而觀不惟親疎無别而異姓反優於同姓天子之子
孫反不若公卿大夫之子孫痛念昔者是璽之亡宗室
與之俱亡而異姓自若也今日是璽之得推恩異姓種
種優渥而同姓則反薄其恩憂則與之同憂喜則不與
之同喜人情豈如是乎況比年科甲巳非若祖宗之優
今日恩霈又非若祖宗之厚凡我國家有一毫恩及同
姓者日以浚削王家枝葉翦伐弗恤是皆權要之私憾
耳投鼠忌器何忍於斯興言及此涕淚交頥識者旁觀
寧不感動中興以來推恩同姓止有一舉兩舉之分初
無四舉五舉之别止有將仕免省之異初無文學迪功
之名累朝是守按為典章經今百年未嘗輒變今來五
舉與迪功郎四舉與文學其視免省何啻倍蓰而省試
僅以六十五名為額來歲以免解到省者其數甚多是
雖當免舉實殿舉也殆與其他免解受實惠者萬萬不
侔我輩當念祖父淪亡之痛協心戮力仰扣廟堂體念
同姓舉行舊典勿以事已定而沮其志勿以天聽高而
泯其說使我輩得以慰祖父九地之靈而子孫得蒙國
家無窮之福宗英其念之是時不轉官賞者朝中士惟
陳貴謙陳宓在學不願推恩者茅彙征一人而已按恭
膺天命之寶真宗初即位所製其後每朝效之易世則
藏之靖康之變金人取玉寶十有四以去此寶居其二
焉其一則哲宗元符三年所製其一則欽宗靖康元年
所製也及金人内亂南遷寶玉多為蒙古所取當時識
者謂此物不宜鋪張是以參政鄭昭先有可弔不可賀
之論時學士院權直盧祖臯草詔乃徑用元符故事殊
不知哲宗以元符元年進寶至三年崩識者憂之今以
嘉定十五年受寶至十七年閏八月而寧宗崩事有適
相符者敢併紀於此云
鬼車鳥
鬼車俗稱九頭鳥陸長源辨疑志又名渠逸鳥世傳此
鳥昔有十首為犬噬其一至今血滴人家能為灾咎故
聞之者必叱犬滅燈以速其過澤國風雨之夕往往聞
之六一翁有詩曲盡其悲哀之聲然鮮有覩其形者淳
熙間李夀翁守長沙日嘗募人捕得之身圓如箕十脰
環簇其九有頭其一獨無而鮮血點滴如世所傳每脛
各生兩翅當飛時十八翼霍霍競進不相為用至有爭
拗折傷者景定間周漢國公主下降賜第嘉會門之左
飛樓複道近接禁籞貴主嘗得疾一日正晝忽有九頭
鳥踞主第𢷬衣石上其狀大抵類野鳬而大如箕哀鳴
啾啾略不見憚命弓射之不中而去是夕主薨信乎其
為不祥也此余親聞之副騑云
蘭亭詩
永和蘭亭禊飲集者四十二人人各賦詩自右軍而下
十一人各成兩篇郄曇王豐而下十五人各成一篇然
亦不過四言兩韻或五言兩韻耳詩不成而罰觥者十
有六人然其間如王獻之輩皆一世知名之士豈終日
不能措一辭者黃徹謂古人持重自惜不輕率爾恐貽
久遠之譏故不如不賦之為愈耳余則以為不然蓋古
人意趣真率是日適無興不作非若後世喋喋然強聒
於杯酒間以為能也史載獻之嘗與兄徽之操之俱詣
謝安二兄多言獻之寒温而已既出客問優劣安曰小
者佳吉人之辭寡以其少言故云今王氏父子羣從咸
集而獻之詩獨不成豈不平日靜退之故邪
著書之難
著書之難尚矣近世諸公多作考異證誤糾謬等書以
雌黃前輩該贍可喜而亦互有得失亦安知無議其後
者程文簡著演繁露初成高文虎炳如嘗假觀稱其博
贍虎子似孫續古時年尚少因竊窺之越日程索回元
書續古因出一帙曰繁露詰其間多文簡所未載而辨
證尤詳文簡雖盛賞之而心實不能堪或議其該洽有
餘而輕薄亦太過也雖温公著通鑑亦不能免此若漢
景帝四年内日食皆誤書於秋夏之交甚至重復書楊
彪賜之子於一年之間至朱文公修綱目亦承其誤而
不自覺而綱目之誤尤甚唐肅宗朝直脱二年之事又
自武德八年以後至天祐之季甲子並差蓋紀載編摩
條目浩博勢所必至無足怪者劉義仲道原之子也道
原以史學自名義仲世其家學摘歐公五代史之訛說
為糾繆一書以示坡公公曰往歲歐公著此書初成荆
公謂余曰歐公修五代史而不修三國志非也子盍為
之乎余因辭不敢當夫為史者網羅數千百載之事以
成一書其間豈無小得失邪余所以不敢當荆公之託
者正畏如公之徒掇拾於先後耳揮麈錄云蜀人吳縝
初登第請於文忠願預官屬公不許因作糾謬豈别一
書邪
安南國王
安南國王陳日照者本福州長樂邑人姓名為謝升卿
少有大志不屑為舉子業間為歌詩有云池魚便作鵾
鵬化燕雀安知鴻鵠心類多不羈語好與博徒豪俠游
屢竊其家所有以資妄用遂失愛於父其叔乃特異之
每加回護會兄家有姻集羅列器皿頗盛至夜悉席卷
而去往依族人之仕於湘者至半途呼渡舟子所須未
滿毆之中其要害舟遽離岸立津頭以俟聞人言舟子
殂因變姓名迯去至衡為人所捕適主者亦閩人遂隂
縦之至永州久而無聊授受生徒自給永守林&KR0034;亦同
里頗善里人居無何有邕州永年寨巡檢過永一見竒
之遂挾以南寨居邕宜間與交趾鄰近境有棄地數百
里每博易則其國貴人皆出為市國相乃王之壻有女
亦從而來見謝美少年悦之因請以歸令試舉人謝居
首選因納為壻其王無子以國事授相相又昏老遂以
屬壻以此得國焉自後屢遣人至閩訪其家家以為事
不可料不與之通竟以歲久難以訪問返命焉其事得
之陳合惟善僉樞云
賈氏前兆
賈師憲柄國日嘗夢金紫人相迎逢旁一客謂之曰此
人姓鄭是能制公之死命時大璫鄭師望方用事意疑
其人且姓與夢合於是竟以他故擯逐之及魯卷失律
遠謫南荒就紹興差官押送則本州推官沈士圭攝山
隂尉鄭虎臣也鄭武弁嘗為賈所惡適有是役遂甘心
焉賈臨行置酒招二人歴言前夢且祈哀徼芘云向在
維揚日襄鄧間有人善相一日來值其跣卧因歎惜再
三私謂客曰相公貴極人臣而足心肉陷是名猴形恐
異時不免有萬里行耳是知今日竄逐之事雖滿盈招
咎蓋亦有數存焉及抵清漳之次日泣謂押行官曰某
夜來夢大不祥纔離此地必死無疑幸保全之遂連三
日逗遛不行而官吏迫促之離城五里許小泊木綿菴
竟以疾殂或謂虎臣有力焉先是林僉樞存孺父為賈
所擯謫之南州道死於漳漳有富民蓄油杉甚佳林氏
子弟欲求而價窮不可得因撫其木曰收取收取待留
與賈丞相自用蓋一時憤恨之語耳至是郡守與之經
營竟得此物以歛可謂異矣死生禍福皆有定數不可
幸免也如此事親聞之沈士圭云
明堂不乘輅
度宗咸淳壬子歲有事於明堂先一夕上宿太廟至晚
將登輅雨忽驟至大禮使賈似道欲少俟而攝行宫使
帶御器械胡顯祖請用開禧之例却輅乘輦上性躁急
遽從之閤民吏曹垓竟引攝禮部侍郎陳伯大張志立
奏中嚴外辦請上服通天冠絳紗袍乘逍遙輦入和寧
門似道以為既令百官常服從駕而上乃盛服不可顯
祖謂泥路水深決難乘輅既而雨霽則上已乘輦而歸
矣既肆赦似道即上疏出關再疏言嘉定間三日皆雨
亦復登輅用嘉定例尚倣淳熙用開禧之例則是韓侂
胄之所為深恐萬世之下以臣與侂胄等於是必欲求
去而伯大志立亦待罪顯祖竟從追削送饒州居住曹
垓黥斷其子大中為閤職亦降謫江隂顯祖本太常寺
禮直官以女為美人故驟遷至此云未幾有旨美人胡
氏追毁内命婦告送妙淨寺削髮為尼然踐芻忌器或
以為過似道凡七疏辭位竟出居湖曲賜第用吕公著
喬行簡典故焉按淳熙乙亥明堂致齋太廟而大雨終
日夜有旨來早更不乘輅止用逍遙子詣文德殿致齋
應儀仗排立並放免從駕官常服以從大禮使趙雄密
令勿放散上聞之曰若不霽何施面目雄語人曰不過
罪罷出北關耳黃昏後雨止中夜内侍思恭傳旨御史
臺閤門大常寺仍舊乘輅應有合行排辦事件疾速施
行十五日拂明雨止乘輅而歸蓋自有典故清切如此
而顯祖不知出此乃妄援開禧韓侂胄當國時故事故
時相怒之尤甚也
賈氏園池
景定三年正月詔以魏國公賈似道有再造功命有司
建第宅家廟賈固辭遂以集芳園及緡錢百萬賜之園
故思陵舊物古木夀藤多南渡以前所植者積翠回抱
仰不見日架廊疊磴幽𦕈逶迤極其營度之巧猶以為
未也則隧地通道抗以石梁旁透湖濱架百餘楹飛樓
層臺凉亭燠館華䆳精妙前揖孤山後據葛嶺兩橋映
帶一水横穿各隨地勢以構築焉堂榭有名者曰蟠翠
(古松)雪香(古梅)翠岩(竒石)倚繡(雜花)挹露(海棠)玉蘂(瓊花荼䕷)清勝(假山)已
上集芳舊物高宗御扁西湖一曲竒勲理宗御書秋壑
遂初客堂度宗御書初陽精舍熙然臺砌臺山之椒曰
無邊風月見天地心水之濱曰琳琅步歸舟早船通名
之曰後樂園四世家廟則居第之左焉廟有記一時名
士擬作者數十獨取平舟楊公棟者刊之石又以為未
足則於第之左數百步瞰湖作别墅曰光禄閤春雨觀
養樂堂嘉生堂千頭木奴生意瀟然生物之府通名之
曰養樂園其旁則廖羣玉之香月鄰在焉又於西陵之
外樹竹千挺架樓臨之曰秋水觀第一春梅塢剡船亭
側通謂之水竹院落焉後復葺南山水樂洞賜園有聲
在堂介堂愛此留照獨喜玉淵漱石宜晚上下四方之
宇諸亭據勝專竒殆無遺策矣其後志之郡乘從而為
之辭曰園圃一也有藏歌貯舞流連光景者有曠志怡
神蜉蝣塵外者有澄想遐觀運量宇宙而游特其寄焉
者嘻使園囿常興而無廢天下常治而無亂非後天下
之樂而樂者其誰能嗚呼當時為此語者亦安知俯仰
之間遽有荒田野草之悲哉昔陸務觀作南園記於中
原極盛之時尚能勉之以抑畏退休今賈氏當國十有
六年䛕之者惟恐不極其至況敢幾微及此意乎近世
以詩弔之者甚衆吳人湯益一詩頗為人所稱云檀板
歌殘陌上花過牆荆棘刺檐牙指揮已失鐵如意賜予
寧存玉辟邪敗屋春歸無主燕廢池雨産在官蛙木綿
菴外尤愁絶月黑夜深聞鬼車李彭老一絶云瑤房錦
榭曲相通能幾番春事已空惆悵舊時吹笛處隔窗風
雨剝青紅
子固類元章
諸王孫趙孟堅字子固號彛齋居嘉禾之廣陳脩雅博
識善筆札工詩文酷嗜法書多藏三代以來金石名蹟
遇其會意時雖傾囊易之不靳也又善作梅竹往往得
迯禪石室之妙於山水為尤竒時人珍之襟度瀟爽有
六朝諸賢風氣時比之米南宫而子固亦自以為不嫌
也東西薄遊必挾所有以自隨一舟横陳僅留一席為
偃息之地隨意左右取之撫摩吟諷至忘寢食所至識
不識望之而知為米家書畫船也庚申歲客輦下會菖
蒲節余偕一時好事者邀子固各攜所藏買舟湖上相
與評賞飲酣子固脱帽以酒晞髮箕踞歌離騷旁若無人
薄暮入西泠掠孤山艤櫂茂樹間指林麓最幽處瞪目
絶叫曰此真洪谷子董北苑得意筆也鄰舟數十皆驚
駭絶歎以為真謫仙人異時蕭千岩之妖滚得白石舊
藏五字不損本禊叙後歸之俞夀翁家子固復從夀翁
善價得之喜甚乘舟夜汎而歸至霅之昇山風作舟覆
幸值支港行李衣衾皆渰溺無餘子固方被濕衣立淺
水中手持禊帖示人曰蘭亭在此餘不足介意也因題
八言於卷首云性命可輕至寶是保蓋其酷嗜雅尚出
於天性如此後終於提轄左帑身後有嚴陵之命其帖
後歸之悦生堂今復出人間矣噫近世求好事博雅如
子固者豈可得哉
陳用賓夢放翁詩
陳觀國子用賓永嘉勝士也丙戌之夏寓越夢訪余於
杭壁間有古畫數幅巖壑聳峭竹樹茂密瀑飛絶巘匯
為大池池中菡萏方盛開一翁曳杖坐巨石上仰瞻飛
鶴翔舞煙雲空濛中彷彿有字數行體雜章草其詞曰
水聲兮激激雲容兮茸茸千松拱綠萬荷奏紅爰宅兹
巖以逸放翁屹萬仞與世隔峻一極而天通予乃控野
鶴追冥鴻往來乎蓬萊之宫披海氛而一笑以觀九州
之同旁一人指云此放翁詩也賓驚寤亟書以見寄詩
語清古非思想之所及異哉
漢以前驚蟄為正月節
余嘗讀班史歴至周三月二日庚申驚蟄而有疑焉蓋周
建子為歲首則三月為寅今之正月也雖今歴法亦有
因置閏而驚蟄在寅之時然多在既望之後不應在月
初而言二日庚申也及考月令章句孟春以立春為節
驚蟄為中又自危十度至璧八度謂之豕韋之次立春
驚蟄居之衞之分野自璧八度至胃一度謂之降婁之
次雨水春分居之魯之分野然後知漢以前皆以立春
為正月節驚蟄為中雨水為二月節春分為中也至後
漢始以立春雨水驚蟄春分為序爾雅師古於驚蟄註
云今日雨水於夏為正月周為三月於雨水註云今日
驚蟄夏為二月周為四月蓋可見矣史記歷書亦為孟
春冰泮啓蟄左傳桓公五年啓蟄而郊杜氏註以為夏
正建寅之月疏引夏小正曰正月啓蟄故漢初啓蟄為
正月中雨水為二月節及天初以後更改氣名以雨水
為正月中驚蟄為二月節以至於今由是觀之自三代
以至漢初皆以驚蟄為正月中矣又漢以前穀雨為三
月節清明為三月中亦與今不同並見前志
后夫人進御
梁國子博士清河崔靈恩撰三禮義宗其說博覈其中
有后夫人進御之說甚詳漫摭於此以助多聞云凡夫
人進御之義從後而下十五日徧其法自下而上象月
初生漸進至甚法隂道也然亦不必以月生日為始但
法象其義所知其如此者凡婦人隂道晦明是其所忌
故古之君人者不以月晦及望御於内晦者隂滅望者
爭明故人君尤慎之春秋傳曰晦淫惑疾明淫心疾以
辟六氣故不從月之始但放月之生耳其九嬪已下皆
九人而御八十一人為九夕世婦二十七人為三夕九
嬪九人為一夕夫人三人為一夕凡十四夕后當一夕為
十五夕明十五日則后御十六日則后復御而下亦放
月以下漸就於微也諸侯之御則五日亦徧亦從下始
漸至於盛亦放月之義其御則從姪娣而迭為之御凡
姪娣六人當三夕二媵當一夕凡四夕夫人專一夕為
五故五日而徧至六日則還從夫人如后之法孤卿大
夫有妾者二妾共一夕内子專一夕士有妾者但不得
專夕而已妻則專夕凡九嬪已下女御已上未滿五十
者悉皆進御五十則止后及夫人不入此例五十猶御
故内則云妾年未滿五十者必與五日之御則知五十
之妾不得進御矣卿大夫士妻妾進御之法亦如此也
有喪不舉茶託
凡居喪者舉茶不用託雖曰俗禮然莫曉其義或謂昔
人託必有朱故有所嫌而然要必有所據宋景文雜記
云夏侍中薨於京師子安期他日至館中同舍謁見舉
茶託如平日衆頗訝之又平園思陵記載阜陵居高宗
喪宣坐賜茶亦不用託始知此事流傳已久矣
清涼居士詞
韓忠武王以元樞就第絶口不言兵自號清涼居士時
乘小騾放浪西湖泉石間一日至香林園蘇仲虎尚書
方宴客王徑造之賓主歡甚盡醉而歸明日王餉以羊
羔且手書二詞以遺之臨江仙云冬日青山瀟洒靜春
來山暖花濃少年衰老與花同世間名利客富貴與貧
窮榮華不是長生藥清閒不是死門風勸君識取主人
公單方只一味盡在不言中南鄉子云人有幾何般富
貴榮華總是閒自古英雄都是夢為官寶玉妻兒宿業
纏年事已衰殘髩鬚蒼蒼骨髓乾不道山林多好處貪
歡只恐癡迷悞了賢王生長兵間未能知書晚歲忽若
有悟能作字及小詞詩詞皆有見趣信乎非常之才也
齊東野語卷十九
