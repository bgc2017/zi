欽定四庫全書
圖繪寶鑑卷四
元夏文彦撰
宋(南渡後)
高宗書畫皆妙作人物山水竹石自有天成之趣上用
乾卦印晚居北内多用太上皇帝之寶德壽殿寶御
府圖書
趙士遵高宗之叔封漢王善人物山水著色景頗似李
昭道紹興間一時婦女服飾及琵琶阮面所作多以
小景山水實始于士遵然其筆超俗特一時倣效宫
中之化非專為此等作也
趙子澄字處廉宋宗室嘗作濺瀑勢欲動屋筆力極遒壯
景獻太子諱詢燕王德昭九世孫希懌之子善畫竹石
其子迺裕孝宗之弟也官至保寧軍節度使臨川郡
王諡莊靖書學高孝兩朝筆法尤工墨竹喜作挂屏
長竿枝梢傍出如簷底乍見濃墨獵獵頗具掀舞之
態題詩其上用善雅堂印
趙師宰字牧之居天台臨海登真西山門學墨竹得徐
熙之妙見稱於人號隨菴
趙與懃居處州青田正惠公希暉之子嘉熙間知臨安
府以右文殿修撰奉祠與兄與&KR0696;以治辦並稱於時
臨模古畫莫能辨善作墨竹號蘭坡
趙伯駒字千里善畫山水花禽竹石尤長於人物精神
清潤能別狀貌使人望而知其詳也高宗極愛重之
仕至浙東兵馬鈐轄
趙伯驌字希遠千里弟善畫山水人物尤長於花禽傅
染輕盈頓有生意嘗畫姑蘇天慶觀樣進呈孝宗書
其上令依元樣建造今玄妙觀是也仕至觀察使子
師睪官至八座
趙孟堅字子固號彝齋居士居海鹽廣陳鎮寶慶二年
進士修雅博識人比米南宫東西游適一舟横陳僅
留一榻偃息地餘皆所挾雅玩之物意到左右取之
吟弄忘寢食過者望而知為趙子固書畫船也善水
墨白描水仙花梅蘭山礬竹石清而不凡秀而雅淡
有梅譜傳世官至朝散大夫嚴州守
趙孟淳字子真子固之弟繼秀安僖王後自號竹所墨
竹可觀
趙孟奎字文耀太師忠惠公與&KR0696;之子號春谷畫竹石
蘭蕙官至祕閣修撰
吳琚字居父憲聖皇后姪太寧郡王益之子性寬嗜好
日臨古帖以自娛字類米南宫以詞翰被遇孝宗非
他戚屬比嘗作墨竹坡石品不俗自號雲壑歴尚書
郎部使者直學士慶元年間以鎮安節度使留守建
康遷少保諡忠惠世稱吳七郡王汴人
楊瓚字繼翁恭仁皇后姪孫太師次山之孫度宗朝女
為淑妃官列卿好古博雅善琴倚調製曲有紫霞洞
譜傳世時作墨竹自號守齋
楊鎮字子仁嚴陵人自號中齋節度使蕃孫之子尚理
宗周漢國公主平居少飲喜觀圖史書學張即之工
丹青墨竹在鄆王員大夫間藴藉可觀凡畫賦詩其
上卷軸印記清致異常用駙馬都尉印
謝堂號恕齋善畫竹拂蘭松石窠木清雅可愛官至樞
密使
米友仁字元暉元章之子能傳家學作山水清致可掬
略變其父所為成一家法煙雲變滅林泉點綴草草
而成不失天真意在筆先正是古人作畫妙處每自
題其畫曰墨戲晩年多於紙上作之
廉布字宣仲山陽人自號射澤老農畫山水尤工枯木
藂竹奇石松柏本學東坡青出於藍官至武學博士
以張邦昌壻負才不得用子孚亦有父風
王清叔開封人乾道間進士號醒菴學廉宣仲畫枯木
竹石臨倣逼真但筆墨麤惡少生意耳官至太府卿
世稱王經略之名特著
楊補之字無咎號逃禪老人南昌人也祖漢子雲其書
從才不從木高宗朝以不直秦檜累徵不起又自號
清夷長者水墨人物學李伯時梅竹松石水仙筆法
清淡閒野為世一絶
韓侂胄嘉泰間為平章太師善作水墨竹石所畫大葉
琅玕自稱曰太師竹卷軸上用安陽開國印記
俞徵字子清吳興人作竹石得文蘇二公遺意清潤可
愛光宗朝任大理寺少卿寶謨閣待制致仕號且軒
晁說之字以道號景迂喜作帶景秋色蘆鴈世惟知崔
白不知以道尤妙官至侍讀學士
李昭字晉傑鄄城人李文靖之曾孫山水學范寬又善
畫花長於墨竹自云他人以蕭疎為能余以重密為
巧吾一派不讓文湖州也尤精篆學三墳記
魏燮字彦密北人長於水墨梅竹雜畫工詩高宗見而
喜之除浙西參議
連鼇字仲舉自號石臺居士精長短句工畫魚幾於崔
白紹興年間人
王利用字賓王潼州人舉進士善畫山水長於人物精
謹而已亦能書高宗頗愛之官至䕫憲
朱敦儒字希真善畫山水官至浙東憲
江參字貫道江南人形貌清臞嗜香茶以為生居霅川
深得湖天之景平遠曠蕩盡在方寸長於山水師董
源巨然趙叔問居三衢治園築館取楚詞之言名之
曰崇蘭嘗與陳簡齋程致道從容其中命貫道為之
圖及令畫史各繪像其上乃賦詩焉
鄭希古河東人長於平畫梅出新意輒過人初未甚精
紹興初遇郝章於閬州盡得其法
楊簡字敬仲慶元慈溪人師於陸象山喜作墨竹士大
夫求者欣然落筆有石本横枝傳世理宗朝官至寶
謨閣學士諡文元人尊稱曰慈湖先生
王會字元叟工畫鳥頗拘院體枝葉爪羽窮極微細乾
道間官朝請大夫
馬和之錢塘人紹興中登第善畫人物佛像山水傚吳
裝筆法飄逸務去華藻自成一家高孝兩朝深重其
畫每書毛詩三百篇令和之圖官至工部侍郎
陳容字公儲自號所翁福堂人端平二年進士歴郡文
學倅臨江人為國子監主簿出守莆田賈秋壑招致
賓幕無何醉輒狎侮之賈不為忤詩文豪壯善畫龍
得變化之意潑墨成雲噀水成霧醉餘大呌脱巾濡
墨信手塗抹然後以筆成之或全體或一臂一首隠
約而不可名狀者曾不經意而得皆神妙時為松竹
云作柳誠懸墨竹豈即鐵鉤鎖之法歟寶祐間名重
一時垂老筆力簡易精妙絳色者可並董羽往往贋
本亦託以傳
單煒字炳文好古博雅與姜白石為友善書喜寫竹
張端衡鎮江人畫水石有名以進士調句容縣尉
一權字子卿越人善畫竹自述竹譜
陳珩字行用號此山所翁弟亦善龍水時亦作水墨枯
荷折葦蟲魚蠏鵲及墨竹極有生意仕朝請郎
艾淑字景孟建寧人號竹坡早游太學善畫竹與陳所
翁同舍畫龍俱得名時稱六館二妙仕為寧海軍節
度判官時又有茅汝元舉進士號靜齋善墨梅人以
艾竹茅梅為稱
林冰興化人霽齋林希逸之子善墨竹自稱弓寮
魯之茂海鹽當湖人號雪村畫梅竹寧宗朝仕為郎
王柏字會之號魯齋金華人丞相淮之族事程氏門人
楊龜山又從何北山不求聞達德祐間將起之俄卒
梅竹之妙不妄與人世罕知之
湯正仲字叔雅江西人楊補之甥後居黃岩號閒菴開
禧年貴仕善畫梅竹松石清雅如傅粉之色水仙蘭
亦佳大抵宗補之別出新意用湯氏叔雅印
畢良史字少董紹興間進士善作窠木竹石雲龍能寫
唐人小楷書畫俱妙
陳虞之字雲翁號止所温州人咸淳初進士深於易作
墨竹每見竹折小枝就日影視之皆欲精到歴官揚
州教授終奉議郎
馬宋英温州人放達能詩父歿家資日削至錢塘游淨
慈寺寫古松于壁題云磨盡一錠兩錠墨掃出千年
萬年樹月明烏鵲誤飛來踏枝不著空歸去丁大全
丞相賞其詩畫急命索之人忌其能閉不令出卒不
遇此誠詩讖作墨梅竹俱妙
毛信卿失其名温州人屢試無成放意詩酒畫竹自給
號篔山杭人得其片幅轉售於市輒爭取之自言大
竹畫形小竹畫意得法於趙牧之
裴叔泳字德游號靜菴居士其先汴人徙錢塘財郈鄉
里建炎間裴節使之孫也與楊中齋駙馬為書畫友
善寫蘭竹窠木怪石畫上用嘉善堂印
水丘覽雲杭州臨安人效米元暉作山水逼真又善寫
貌
楊季衡洪都人補之姪畫墨楊得家法又能作水墨翎
毛又有劉夢良亦鄉里親黨俱寫墨楊
僧超然不知何許人善作山水其峯巒礬頭酷似郭熙
至於屋宇林石坡灘水口筆法孱弱與巨然殊不相
類今人多以巨然超然連稱莫曉所謂
武道光錢塘人東太乙宫道士善潛補六朝古名畫又
能作花鳥窠木竹石
闕生不知何許人作古木雪景梅花寒鴉凍鵲深得其
意
許龍湫江南術士山水師米元暉用筆自成一家設色
清潤
左幼山(一作幻山)錢塘景龍宫道士善花鳥山水人物師閻
次平
葛長庚閩人自號白玉蟾嗜酒苦吟善草書畫竹石游
湘沅與葉天谷皆言得道鄂州城隍廟壁林竹是其
真迹嘗畫祖師張平叔薛道光及自已像
丁野堂名未詳住廬山清虚觀善畫梅竹理宗因召見
問曰卿所畫者恐非宫梅對曰臣所見者江路野梅
耳遂號野堂
歐陽楚翁字無塵龍虎山道士善畫山水窠木竹石水
墨梅花四時之景尤工畫龍其子雪友亦臻其妙
僧梵隆字茂宗號無住吳興人善白描人物山水師李
伯時高宗極喜其畫每見輒品題之然氣韻筆法皆
不迨龍眠
僧法常號牧溪喜畫龍虎猿鶴蘆鴈山水樹石人物皆
隨筆點墨而成意思簡當不費妝飾但麤惡無古法
誠非雅玩
僧月蓬不知何許人貌古怪亦不知止宿何地畫觀音
佛像羅漢天王得古人體韻其畫不妄與人人罕有
之
僧靜賓號白雲善作異松怪石如龍騰虎踞上寫草字
寺院多收
瑩玉澗西湖淨慈寺僧師惠崇畫山水
僧慈忩不知名西湖六通寺與牧溪畫意相侔
僧子温字仲言號日觀作水墨葡萄自成一家法人莫
能測又號知歸子
僧若芬字仲石婺州曹氏子為上竺寺書記模寫雲山
以寓意求者漸衆因謂世間宜假不宜真如錢塘八
月潮西湖雪後諸峯極天下偉觀二三子當面蹉過
却求玩道人數點殘墨何邪歸老家山古澗側流蒼
壁間占勝作亭扁曰玉澗因以為號又建閣對芙蓉
峯號芙蓉峯主嘗自題畫竹云不是老僧親寫曉來
誰報平安
僧仁濟字澤翁姓童氏玉澗之甥書學東坡墨竹學俞
子清梅學楊補之自謂用心四十年作花圈稍圓耳
山水亦得意
僧圓悟閩人號枯崖能詩喜作竹石
僧慧丹號一山□天台人居西湖長慶寺能詩作小藂
竹或二三竿或百十成林不見其重復冗雜
僧太虚江西人作竹學鄆玉楷
李唐字晞古河陽三城人徽宗朝曾補入畫院建炎間
太尉邵淵薦之奉旨授成忠郎畫院待詔賜金帶時
年近八十善畫山水人物筆意不凡尤工畫牛高宗
雅愛之嘗題長夏江寺卷上云李唐可比唐李思訓
劉宗古汴京人宣和間待詔成忠郎畫人物山水佛像
靖康亂流落江左紹興二年進車輅式稱旨復舊職
除提舉車輅院事其畫人物長於成染不肯粉水墨
輕成但筆墨纖弱耳
馬公顯弟世榮興祖子俱善花禽人物山水得自家傳
紹興間授承務郎畫院待詔賜金帶世榮二子長曰
逵次曰遠世其家學
楊士賢宣和待詔紹興間至錢唐復舊職賜金帶工畫
山水人物師郭熙多作小景山水林木勁挺似亦可
取峯石水口雄偉之筆遠不逮熙
李迪河陽人宣和莅職畫院授成忠郎紹興間復職畫
院副使賜金帶歴事孝光朝工畫花鳥竹石頗有生
意山水小景不迨
李安忠居宣和畫院歴官成忠郎紹興間復職畫院賜
金帶工畫花鳥走獸差高於迪尤工捉勒山水平平
蘇漢臣開封人宣和畫院待詔師劉宗古工畫釋道人
物臻妙尤善嬰兒紹興間復官孝宗隆興初畫佛像
稱旨補承信郎其子焯能世其學隆興畫院待詔
朱銳河北人宣和畫院待詔紹興間復職授迪功郎賜
金帶工畫山水人物師王維尤好寫騾綱雪獵盤車
等圖形容布置曲盡其妙筆法類張敦禮
李湍汴人宣和畫院待詔紹興間復官賜金帶作梨花
鳩子得法
張浹宣和畫院待詔畫人物山水師郭熙紹興間復官
賜金帶
顧亮宣和待詔師郭熙畫山水人物與張浹同流落江
左宫觀寺院畫壁餬口紹興間復職賜金帶
胡舜臣張著俱學郭熙山水與張浹顧亮同門各得
熙之一偏亮能作大幅巨軸浹喜布置著畫重山疊
巘頗繁冗舜臣謹密雖皆不逮其師然後人亦無及
之者
李從訓宣和待詔紹興間復官補承直郎賜金帶工畫
道釋人物花鳥位置不凡傅采精妙高出流輩
閻仲宣和百王宫待詔工畫人物絳色山水尤工畫牛
紹興間復官補承直郎畫院待詔賜金帶筆法頗麄
俗
閻次平弟次千皆仲之子能世其學而過之畫山水
人物工於畫牛次平髣髴李唐而迹不逮意次千又
次之孝宗隆興初進畫圖稱旨補次平將仕郎次千
承務郎畫院祗候賜金帶
吳炳毗陵人工畫花鳥寫生折枝可奪造化采繪精緻
富麗光宗李后多愛其畫恩賚甚厚紹興間畫院待
詔賜金帶
林椿錢塘人工畫花鳥翎毛師趙昌傅色輕淡深得造
化之妙淳熙年畫院待詔賜金帶
趙彦汴人居臨安不入畫院開市舖畫扇得名作人物
山水細碎深遠
蕭照濩澤人頗知書亦善畫靖康中流入太行為盜一
日掠至李唐檢其行囊不過粉奩畫筆而已叩知其
姓氏照雅聞唐名即辭賊隨唐南渡得以親炙唐感
其生全之恩盡以所能授之紹興中補迪功郎畫院
待詔賜金帶其畫山水人物異松怪石滄浪古野惜
用墨太多書名於樹石間
周儀宣和畫院待詔善畫人物謹守法度清秀入格承
應摹唐畫有可觀紹興年復官賜金帶
劉松年錢塘人清波門俗呼為暗門劉淳熙畫院學生
紹興年待詔師張敦禮工畫人物山水神氣精妙名
過於師寧宗朝進耕織圖稱旨賜金帶院人中絶品
也
李嵩錢塘人少為木工頗遠繩墨後為李從訓養子工
畫人物道釋得從訓遺意尤長於界畫光寧理三朝
畫院待詔
賈師古汴人善畫道釋人物師李伯時白描紹興畫院
祗候其人物頗得閒逸自在之狀
王訓成山東人為人物山水描寫粗惡紹興畫院待詔
名餅&KR0008;王當時上方所尚蕭李之迹故訓成不得志
而死
焦錫宣和院人紹興復為畫院待詔師石恪畫人物
馬興祖河中人賁之後紹興間待詔工花鳥雜畫高宗
每獲名蹤卷軸多令辨驗
馬遠興祖孫世榮子畫山水人物花禽種種臻妙院人
中獨步也光寧朝畫院待詔
馬逵遠兄得家學之妙畫山水人物花果禽鳥疏渲極
工毛羽燦然飛鳴生動之意態逼真殊過於遠它皆
不逮
徐珂蘇漢臣壻學婦翁畫人物得其遺意頗能描寫其
傅染則不及
梁楷東平相義之後善畫人物山水道釋鬼神師賈師
古描寫飄逸青過於藍嘉泰年畫院待詔賜金帶楷
不受挂於院内嗜酒自樂號曰梁風子院人見其精
妙之筆無不敬服但傳於世者皆草草謂之減筆
夏珪字禹玉錢塘人寧宗朝待詔賜金帶善畫人物高
低醖釀墨色如傅粉之色筆法蒼老墨汁淋漓奇作
也雪景全學范寬院人中畫山水自李唐以下無出
其右者也
毛松沛人(一作吳郡崑山人)善畫花鳥四時之景
毛益松之子乾道間畫院待詔善畫花鳥小景
王定國汴人隨吳郡王渡江居臨安工寫花鳥師李安
忠亦學二崔筆法傅色輕淺不凡後郡王薦入仕賜
金紫
陳居中嘉泰年畫院待詔專工人物蕃馬布景著色可
亞黃宗道
白良玉錢塘人工畫道釋鬼神寧理朝畫院待詔子用
和輝能世其學寶祐年畫院待詔
王輝錢塘人理度朝畫院祗候畫人物道釋頗工亦能
作山水草率嘗用左手描寫遂目為左手王
李瑛安忠子家傳畫花竹禽獸紹興年畫院待詔
李永年嵩之姪世其家學咸淳畫院祗候
陸青師李唐作山水得筆法用墨清秀簡易不凡喜用
濃墨木葉不分作風雨圖最佳紹熙畫院待詔
張訓體舊名殷禮避光宗諱改今名學李唐畫山水人
物恬潔清潤時輩不可及劉松年師之一說著色青
綠如趙千里筆法
趙大亨乃二趙皂隸每供其昆仲研朱調粉遂亦能畫
時人以其肥偉目為趙大漢自恥其俗因就名大亨
多畫青綠山水神仙故實
于清年毗陵人嘉定間專畫荷花草蟲世號于荷
馮大有文簡公族孫自號怡齋寓居吳門專畫蓮荷精
巧入格
彭臯錢塘人師林椿畫花果寫生
高嗣昌珣之從子師李唐作山水寒林古木嘉定間畫
院待詔
韓祐石城人尤善寫生小景花鳥草蟲師林椿染色筆
法可並石橋王紹興畫院祗候較之時流畫頗覺版
實
戚仲寶慶年殿司軍士善絳色山水師楊士賢兼畫虎
師李迪畫左手書戚仲字多喜作江潮圖扇面
許迪毗陵人專工草蟲師居寧作黃花紫菜青草紅葉
精妙入神
楊安道九江人人物山水師范寬筆法有江湖氣韻
林谷成作人物山水樹石平遠秀麗清潤江右多作范
寬收藏
牟仲甫隨州人畫猿獐猴鹿與易元吉相似湖廣多有
之
李珏從訓子能世其學淳熙畫院待詔
樓觀錢塘人工畫花鳥人物山水學馬遠筆法傅色俱
不細潤咸淳年畫院祗候
馬麟遠之子能世家學然不逮父遠愛其子多於已畫
上題作馬麟蓋欲子得譽故也為畫院祗候
方椿年錢塘人工畫人物山水道釋著色山水神仙故
實紹定年待詔景定年陞祗候
蘇顯祖錢塘人工畫人物山水與馬遠同時筆法亦相
類但筆法稍弱嘉定年畫院待詔俗呼其畫為没興
馬遠
朱懷瑾錢塘人寶祐年畫院待詔景定間為福王府使
臣咸淳年賜金帶作人物山水樹木窠石多畫雪景
筆法用墨全師夏珪謹守規矩殊欠瀟灑
孫必達錢塘人善畫道釋鬼神師蘇漢臣淳祐年畫院
待詔
俞珙錢塘人師梁楷畫人物山水布景著色逼真但筆
法差弱紹定年畫院待詔
毛允昇益之子能世家學景定年畫院待詔
李權錢塘人師梁楷咸淳年畫院祇候
陳清波錢塘人多作西湖全景喬鍾馗喬三教寶祐年
待詔
葉肖岩杭人作人物小景類馬遠專工傳寫寶祐間人
豐興祖錢塘人工畫人物山水界畫花師李嵩景定畫
院待詔
張仲工畫花禽筆法可並林椿寶祐年待詔亦善人物
山水
顧興裔錢塘人專師馬和之筆法設色俱不逮淳祐年
畫院待詔
孫覺善水墨白描毛女筆力細巧寶慶年畫院待詔
陳宗訓杭人師蘇漢臣畫道釋人物仕女描染未精人
呼為鐵陳紹定年畫院待詔
范安仁錢塘人寶祐畫院待詔善畫魚俗呼范癩子
夏森珪之子善畫山水筆法用墨不逮其父遠甚
胡彦龍儀真人善畫人物天神寒林水石窠木描法用
大落墨自成一家格法紹定間苗安撫薦入朝為畫
院待詔
趙&KR0034;鎮江人作人物山水窠石江埶波浪金焦二山有
氣韻有筆力師古人無院體惜乎僅作一郡之景畫
意不遠耳
魯宗貴錢塘人善畫花竹鳥獸窠石描染極佳尤長寫
生雞雛鴨黃最有生意紹定年畫院待詔出入楊駙
馬府
錢光甫(甫一作普)杭人專科畫魚帶景精妙如活可愛景定
間畫院待詔
陳可久寶祐間待詔工畫魚四時花木師徐熙上花下
魚筆力浮淺用色鮮明
李章杭人從訓之後善畫人物著色山水
蘇堅焯之子善畫道釋人物慶元間待詔
范彬錢塘人善畫人物山水師李權劉樸其弟子也
陳珏錢塘人號桂岩善人物著色山水寶祐年待詔子
琳世其學
崔友諒金陵人善畫道釋人物絳色山水淳祐年馬光
祖薦補畫院待詔多作大幅雪景及小簇子
劉樸師范彬又師梁楷畫人物子耀世其學
徐道廣杭人號古岩畫花鳥師樓觀景定年待詔
曹正國字良有善畫佛像天神描法入格景定待詔
李德茂迪之後善畫花禽鷹鶻野景不逮其父淳祐待
詔
謝昇杭人善畫花竹士女景定年待詔
顧師顔杭人師李嵩畫道釋人物景定年待詔
史顯祖杭人善畫人物士女青綠山水端平年待詔
周鼎臣杭人師王輝畫道釋人物
朱玉杭人號柳林善畫天神雷部兵將寶祐待詔
張翠峯淮陽人師胡彦龍專畫龍神雷部天將
衞松二趙昆仲皂隸嘗供役使遂多獲其遺藁且熟識
其用意傅色制度與趙大亨每效二趙圖寫皆能亂
真
單邦顯吳郡人學千里晞遠畫林木山水則全不然惟
花卉蠭蝶粗可髣髴
老戴忘其名吳郡崑山人亦學二趙林木山水可追蹤
趙大亨衞松其謬與單邦顯正相反
趙子雲江西人能作一筆畫凡寫人面及手描畫頗工
至衣摺則如草符篆一筆而就蓋不欲蹈襲自成一
家爾
陳善紹興間人學易元吉畫猿獐禽鳥花果頗能逼真
傅色輕淡過於林吳
劉思義紹興間待詔專畫青綠山水拙於布置善於傅
色亦不足觀
朱光普字東美汴人南渡補入畫院學左建畫村田樂
及農家迎婦等亦善山水
朱森銳之弟亦工山水人物布置行筆俱不逮兄
楊公傑不知何許人畫小景禽鳥得荒閒之趣
張紀錢塘人師李迪工畫花竹禽鳥不及其師
朱紹宗工畫人物猫犬花禽描染精邃遠過流輩隸籍
畫院
王宗元不知何許人家居石橋人遂目為石橋王專學
惠崇作池塘小景頗有野趣
周詢錢塘人工畫界畫樓臺占籍后邸少與人畫故所
傳不多
王友端不知何許人工畫獵犬得其摇尾乞憐之態世
不多見亦善花鳥
秦友諒毗陵人少為縣吏善畫草蟲其花卉未可言工
特於蟬蝶之類傅色輕妙人頗稱之
李東不知何許人理宗時嘗於御街鬻其所畫村田樂
常酣圖之類僅可娛俗眼耳
畢生文簡公諸孫寓居吳郡工畫牡丹甚有生意其壻
姚亨能繼其業
僧智叶白描佛像人物
僧智惠善畫花果
僧希白白描荷花
聞秀才善畫梅蘭竹石
員真字光祖一字勝之金陵人畫墨竹坡石
吳迪字泰之杭州人畫梅蘭竹石蕭散可喜扁所居室
曰惠齋號心玉道人
陸仲明畫山水窠石
李思賢畫人物山水
張思義善畫人物花竹
閻次安仲子畫山水窠石
黃益畫山水學夏珪
王公道畫山水人物小景
侯守中畫花竹翎毛
李春畫神佛
李遵畫人物嘗見有女孝經圖傳世
孫用和畫道釋人物
張團練山水人物頗清潤
李渙畫人物
李確白描學梁楷
徐凱之畫人物窠石
王用之輝子畫道釋人物
房歛畫花竹
徐世榮畫界兼工嬰兒
衞昇畫花鳥甚佳
夏東叟人物
宋良臣畫花鳥
黃承務畫人物兼寫照
魏道士畫道釋人物
章程畫人物山水
吕源畫花禽
綱兵朱畫山水窠石
王木畫蕃馬
夏子文畫山水
赤目張畫山水師夏珪
葉森畫山水
儲大有畫花竹
楊八門司畫蘭石窠木
何閣長畫魚
蔣太尉畫山水窠石梅蘭
劉門司墨戲
李苑使墨戲
張鎡字功父號約齋清標雅致為時聞人詩酒之餘能
畫竹石古木字畫亦工
毛存杭人父伯益坐韓侂胄黨流嶺表存乃跋涉效千
里函骨歸杭人稱篤孝善墨竹水石如楊中齋裴德
游諸人皆宗之號勿齋人但謂之毛門司
王分號默菴慶元間内官太尉善作人物山水似馬遠
夏珪亦能梅蘭
劉夫人希字號夫人建炎年掌内翰文字善畫人物師
古人筆法及寫宸翰字高宗甚愛之畫上用春華堂
印
胡夫人平江胡元功尚書女黃尚書由之妻自號惠齋
居士精於琴書畫梅竹小景俱不凡時比李易安夫
人
湯夫人叔雅之女趙希泉妻寫梅竹每以父閒菴圖書
識其上
翠翹洪内翰侍人失其姓自題云翠翹戲筆字畫婉媚
程大昌題詩云戲作風枝斜垂惱玉堂宿
蘇氏建寧人淳祐間流落樂籍以蘇翠名嘗寫墨竹扶
疏旁八分書題如倚雲拂雲之類頗不俗亦作梅蘭
趙士表宋宗室善山水尤喜作墨竹思致如鄆王秀潤
過之
羅仲通汴人好畫墨竹頗自珍惜故傳世絶少所作殊
精緻但類院體行筆巧妙乏蕭散氣象
李明友字題孺成都人黃廣字彦暉靖州人霍适
字南仲渭州人俱善畫竹
吳璜延陵人畫竹師文湖州
師水錫蜀人嘗畫老竹枯木
王世英字才仲號頤齋不知何許人效東坡作墨竹
來子章不知何許人作墨竹但葉失之太短
鑑湖隋民云賀方回裔孫名字未詳作平遠細竹瀟灑
可喜
尹大夫遺其名高宗朝畫院待詔善墨竹
張茂杭人光宗朝隸畫院作山水花鳥俱精緻小景更
佳
趙子厚宋宗室作小山藂竹有思致
劉浩常州無錫人作窠石人物紹興中男顯世其業
劉文惠善畫花鳥
何浩畫花鳥類李迪
侯必大不知何許人工畫花竹
陶忠工水墨山水紹興中人
游昭京口人習山水紹興間人
李祐之東京人紹興間居臨安寫佛像鬼神尤工牛馬
左建西京人用逸筆畫村田樂
田宗源字子濟東京人習范寬山水尤工雜畫後居金
陵
周珏專畫水紹興中人
時光大名人習賀真山水筆迹細碎喜作短松怪石密
林芳樹後居鎮江男建亨小字烏郎亦能畫
摯煥紹興中殿前使臣工畫人物故實
張鎰字季萬北人後居滁州水口善草書尤工山水得
破墨法
吕元亨金陵人工花鳥
林俊民紹興畫院待詔習范寬山水
祝次仲字孝友太末人工山水尤善草書
徐本工雜畫紹興間人
黃庭浩工人物
武克温上京人紹興間工蕃馬
陸琮工山水蕃馬學田宗源
毛文昌工田家風俗
陳廣宣城人習徐白魚水
睦世雄工魚水
施義金陵人習李唐山水
周白平之曾祖工山水
董琛金陵人習施義山水
劉興祖工花鳥師江伯清後習韓祐
熊應周金陵人習小米山水兼工花鳥
陸懷道通州人習田宗源山水作濺瀑出而無源流而
不散
毛政廬江人工神佛及山水
趙君壽臨安人工傳寫及士女
趙賓王鄂渚人工傳寫
萬濟工墨竹
宋永年臨江人後居金陵善寫梅
趙山甫京口人淳熙中習老米山水
王洪龍祥俱蜀人紹興中習范寬山水
陳禧金陵人乾道中工雜畫
何世昌淳熙畫院人工花鳥
陳椿杭人習郭熙山水乾道間祗應甲庫
徐世昌石城人本之從子工花鳥
魯莊杭人工人物乾道間祗應修内司
徐京宗馬遠山水
王安道宗李迪花鳥
林彦祥紹興間人嘗臨盧鴻草堂圖小米跋其後
衞光遠畫花鳥師李迪
曹瑩畫花鳥師李迪
周左山水人物師周儀
陳左士女宗陳宗訓
梁松隸畫院師賈師古描寫飄逸青過於藍
李公茂安忠之子世其家學然不逮父
宋碧雲景定間畫院待詔善人物花竹翎毛
吳俊臣江南人淳祐間畫院待詔善人物山水多作雪
景師朱銳
王曾字孝先封沂國文正公昭陵名臣書畫皆合格
吳瓌益王子琚之弟工畫竹
瞿汝文字公巽潤之丹陽人紹興初參知政事嘗自畫
佛道像六十餘軸及著色莞天春曉圖藏於家
湯叔用乃叔雅之弟亦工墨梅
紫微劉尊師偽齊豫之孫工山水人物
趙師睪字從善千里之姪善畫花
曹申甫工木石風竹與梵隆為畫友
王華景祐間畫院待詔工花鳥
包寀宣城人家世畫虎能紹其業
盛師顔金陵人工雜迹及道釋像士女顔面每用北螺
青或烟墨水淡開謂之青蛾粉白有一種富貴氣象
牟益字德新理度朝人畫入能品
僧德止號清谷工畫嘗畫廬山尋真觀二壁朱文公題
其上
張翼字性之號竹林金陵人初學畫於明彦龍成於盛
師顔人物道像雜迹外尤工逸筆居杭時嘗為巨璫
羅大節作導引四圍各系以自製小讃羅上直時張
於直舍中理宗顧見之曰此畫極工緻可於閣下開
版竟不問誰筆其運窮不偶如此
顧直之字方叔號樂閒吳郡人善卜篆工畫人物
金
顯宗章宗父畫獐鹿人馬學李伯時墨竹自成一家雖
未臻神妙亦不涉流俗章宗每題其籤
海陵煬王完顔亮嘗作墨戲多喜畫方竹
完顔璹字仲實號楎軒封密國公家藏法書名畫幾於
中祕等喜作墨竹貞成規格亦甚可觀
王庭筠字子端號黃華老人遼東人大定中進士官至
翰林修撰善山水古木竹石上逼古人論者謂胸次
不在米元章下尤善草書子曼慶
王曼慶字禧伯號澹游善墨竹樹石絶佳亦能山水然
不迨墨竹官至行省左右司郎中
任詢字君謨號南麓易州人草書入能品山水亦佳在
王子端下
李澥字公渡相州人能行書工畫山水
龐鑄字才卿號默翁大興人明昌進士官至京兆轉運
使善山水禽鳥
李遹字平甫號寄菴欒城人明昌進士官至東平府治
中善山水嘗為元裕之畫繫舟山圖得前輩不傳之
妙龍虎亦佳
李仲略字簡之大定進士官至山東按察使畫山水嘗
臨米元章楚山圖
劉謙光甫父東軒工畫山水
王競字無競彰德人官至翰林承旨善大字作墨竹亦
古怪
虞仲文字質夫武州定遠人善畫人馬墨竹學文湖州
官至平章封秦國公
趙秉文字周臣號閒閒滏陽人官至翰林學士書效鍾
王畫梅花竹石筆力雄健命意高古
蔡珪字正甫丞相松之子畫墨竹學文湖州官至濰州
守
張汝霖字仲澤遼陽人畫墨竹師黃華官至平章
耶律履字履道契丹人東丹土七世孫官至尚書右丞
善畫鹿作人馬墨竹尤工
耶律浩然工山水
韓將軍未詳其名善墨竹
馬天騋字雲章分休人能畫作小竹石瀟灑可喜弟雲卿雲
漢皆善畫
陳道輔京兆人好寫墨竹自號夜江散人
謝宜休妻遺其姓氏小字阿環山水學李成精妙合格
竹學王華亦可觀
武元直字善夫明昌名士能畫有巢雲曙雪等作
李元素趙霖周濟川並善畫
喬夫人工墨竹
李早工畫人物甚佳樹石不稱明昌間人張翰林翥嘗
題其三馬圖云金原六葉全盛年明昌政似宣和前
寶書玉軸充内府時以李早方龍眠
武伯英崞縣人進士官至觀州同知善畫
劉器之祁陽人以墨竹得名兼精小景
張公佐并州人工山水明昌泰和間推為獨步
大簡之渤海人工松石小景
錢過庭畫山水以米老楚山清曉圖為法
段志龍工畫龍
徐榮之工花鳥
李仲華善畫湍流高樹
李漢卿東平人工草蟲
黃謁精蕃騎嘗見雪獵圖題大金國御前應奉黃謁
胡先生又號胡叟不知何許人工山水
杜文字莘老雲中人工山水
張珪正隆中人工人物
重陽真人王壽字知明咸陽人大定中得道登真其初
度馬丹陽夫婦日嘗畫骷髏天堂二圖并自寫真及
作松鶴圖與史宗密真人
圖繪寶鑑卷四
