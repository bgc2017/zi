欽定四庫全書
圖繪寳鑑卷三
元夏文彦撰
宋
仁宗天資穎悟聖藝神竒遇興援毫超逾庶品獻穆公
主喪明親畫龍樹菩薩命待詔傅模鏤板印施又嘗
畫馬上有押字并御寳
徽宗萬幾之暇惟好書畫興學校藝如取士法丹青卷
軸具天縱之妙有晉唐風韻尤善墨花石作墨竹緊
細不分濃淡一色焦墨藂密微露白道自成一家不
蹈襲古人軌轍尤注意花鳥點睛多用黑漆隱然豆
許高出縑素幾欲活動畫後押字用天水及宣和政
和小璽志或用瓢印蟲魚篆文
燕恭肅王元儼名重戚藩精于像物畫竹鶴圖曲盡其
妙嘗自朽十六羅漢令蜀人尹質描染稜稜風骨非
常所能及
鄆王楷徽宗第二子善畫花鳥極為精到尤善墨花但
用墨粗欠生動耳
孫夢卿字輔之東平人工畫道釋人物深得吳法世謂
之孫吳生
孫知微字太古眉陽彭山人世本田家天機穎悟善畫
初非學而能清淨寡慾飄飄然真神仙中人喜畫道
釋用筆放逸不蹈襲前人筆墨畦畛時輩稱服描法
甚老黃筌不能過也
勾龍爽蜀人好丹青喜為古衣冠多作質野不媚之狀
尤善嬰孩得其態度國初為翰林待詔
陸文通江南人畫山水道釋樓臺得名於時山水學董
源巨然畫道釋尤工作神仙故實
王徐翰金陵人事江南李後主為翰林待詔畫道釋人
物多思致好作山林丘壑隱巖幽卜無一點朝市風
埃氣
顧德謙建康人善畫人物多喜寫道像此外雜工動植
風格特異論者謂王維不能過而李後主亦嘗謂之
曰古有愷之今有德謙其愛重如此
侯翌字子沖安定人善畫端拱雍熙之間聲名藉甚學
吳生落墨清駛行筆勁峻峭拔而秀絢麗而雅亦畫
家之絶藝也始年十三師郭巡官郭忘其名越四年
所學過郭遠甚慮掩郭名徙寓秦川
武洞清長沙人父岳學吳生工畫人物尤長於天神星
象用筆純熟洞清能世其學過父遠甚作佛像羅漢
善戰掣筆作髭髮尤工布置落墨神妙不俗
楊棐京師人客游江浙後居淮楚善畫道釋人物學吳
生尤於觀音得名天下其子圭有父風描像手面作
極細筆
武宗元字總之河南白波人官至虞曹外郎善丹青長
於道釋造吳生閫奥行筆如流水神彩活動大扺如
寫草書竒作也
道士李德柔字勝之河東晉人徙居西洛喜讀書丹青
之技不學而能多畫神仙故實蓋其夙世之習也尤
工寫貌其設色所設朱鉛多以土石為之故世俗不
能宣和中為凝神殿校籍
道士徐知常字子中建陽人能詩善屬文尤通道家典
教畫神仙事明其本末宣和中除蕊珠殿侍晨
周夕矩金陵句容人事李煜為翰林待詔善畫道釋人
物車馬樓觀山林泉石尤精士女其行筆瘦硬戰掣
蓋學其主李重光書法至畫士女則無顫筆大約體
近周昉而纖麗過之
石恪字子專成都人性滑稽有口辯工畫佛道人物始
師張南本技進益縱逸不守繩墨多作戲筆人物詭
形殊狀惟面部手足用畫法衣紋皆粗筆成之
李景道南唐李昇親屬喜丹青無貴公子氣作文會圖
頗極其思
李景游景道季孟行也好畫人物極勝作談道圖風度
不凡
顧閎中江南人事李氏為待詔善畫人物嘗與周文矩
同畫韓熙載夜宴圖
顧大中江南人善畫人物牛馬兼工花竹
郝澄字長源金陵句容人作道釋人馬筆法清勁善設
色尤工寫貌畫鑒載曾見澄畫馬甚俗不過一工人
所為殊無古意二說未知孰是當質諸博古者
湯子昇蜀人畫山水人物頗工有鑄鑑圖傳於世描法
佳
李公麟字伯時號龍眠居士舒城人登進士第博覽法
書名畫故悟古人用筆意作書有晉宋風格繪事集
顧陸張吳及前世名手所善以為己有專為一家作
畫多不設色獨用澄心堂紙為之惟臨摹古畫用絹
素著色筆法如行雲流水有起倒論者謂鞍馬逾韓
幹佛像追吳道玄山水似李思訓人物似韓滉瀟洒
如王維當為宋畫中第一照暎前古者也官至朝奉
郎
内臣楊日言字詢直開封人喜經史作篆隸八分畫山
林泉石人物荒遠蕭散氣韻高邁非世俗得以擬倫
尤精寫照官至昭化軍節度使
郭忠恕字恕先雒陽人少能屬文周時為博士能篆隸
善畫樓觀木石皆極精妙始亦嘗師關仝太宗素知
其名召為國子監主簿後忤旨流登州至齊之臨邑
道中尸解仙去
趙克夐宗室戲弄筆墨游魚盡浮沈之態封高密侯
趙叔儺宗室善畫多得意於禽魚每下筆皆合詩人句
法景物雖少而意常多
董羽字仲翔毘陵人善畫魚龍海水其洶湧瀾翻咫尺
汗漫莫知其涯涘也事南唐為待詔後歸宋為圖畫
院藝學
楊暉江南人善畫魚得其揚鬐鼓鬛之態
徐易暨弟白海州人善畫極得其形似論者謂其皆作
出水鱗不過刀機間物耳兼工雜畫尤能篆隸為御
書院藝學
宋永錫蜀人畫花竹禽鳥魚蟹學梁廣善傅色
許道寧長安人學李成畫山水初賣藥都門畫山水以
聚觀者故早年所畫俗惡至中年脫去舊學稍自檢
束行筆簡易風度益著峯頭直皴而下林木勁硬自
成一家體至細微處始入妙理評者謂得李成之氣
陳用志潁川郾城人居小窑鎮人呼為小窑陳國初為
畫院祇候已而告歸鄉里工畫道釋山林亦善人馬
學胡瓌而多出已意雖詳悉精微但疎放全少無飄
逸處也
翟院深營摻人師李成畫山水為本郡伶人郡宴方擊鼓
頓失節奏部長舉其過守詰之翟對曰性本好畫丘
撾之次忽見浮雲在空宛若竒峯可為畫範目不兩
視故失其節翌日命院深為畫果有疎突之勢甚異
之其臨摹李成彷彿亂真若論神氣則霄壤也評者
謂得李成之風
高克明絳州人端愿謙厚喜游佳山水探竒訪古歸則
燕坐靜室故景造筆下亦喜道釋人馬花鳥梅觀評
者謂其山水雖工不免有畫人之習無深厚高古之
氣仁宗朝為待詔守少府監主簿
郭熙河陽溫縣人為御畫院藝學善山水寒林宗李成
法得雲煙出沒峯巒隱顯之態布置筆法獨步一時
早年巧贍致工晩年落筆益壯
孫可元不知何許人好畫吳越間山水筆力雖不至豪
放而氣韻高古
趙幹江南人為南唐畫院學生畫山水林木皆江南風
景多作梅觀舟船水村魚市花竹散為景趣無一點
朝市風埃
屈鼎開封人畫山水學燕文貴頗有思致仁宗朝為畫
院祇候
陸瑾江南人善畫江山風物落筆瀟洒殊無塵埃筆法
布置大抵宗王維媚嫵過之
王士元汝南宛丘人王仁夀之子善丹青兼諸家之妙
人物師周昉山水師關仝屋木師忠恕凡所下筆無
一筆無來處故皆精微但多作樓臺橋徑如家中景
乏深山大谷烟霞之氣耳官至郡推官
燕肅字穆之本燕人徙居曹今為陽翟人文學治行縉
紳推之喜畫山水寒林蹈王維之蹤倣李成之範獨
不為設色官至禮部尚書後贈太師
宋道字公達洛陽人擢第為郎善畫山水閒淡簡遠取
重於時但乘興即寓意而作傳世故少
宋廸字復古道之弟以進士擢第為郎師李成畫山水
運思高妙筆墨清潤又喜畫松或高或偃或孤或雙
以至於千萬株森森然殊可駭也其猶子子房亦得
家法
王穀字正叔潁川郾城人寓意丹青多取今昔人詩詞
意趣寫而為圖繪故鋪張布置率皆瀟洒官至大理
卿
范坦字伯履洛陽人善畫山水其筆法學關仝李成兼
工花鳥游藝繪事下筆老健官至承議郎
黃齊字思賢建陽人擢第為兵部侍郎寓興丹青作風
烟欲雨圖非陰非霽如梅天霧曉霏微晻靄之狀殊
有深思
李公年不知何許人善畫山水運筆立意風格不下於
前輩所布置者甚有山水雲烟餘思嘗為江浙提刑
李時雍字致堯號適齋成都人崇寧間為書學諭寓意
丹青皆不凡作墨竹尤高與文同並馳官至殿中丞
駙馬都尉王詵字晉卿本太原人後為開封人善讀書
屬文所從游者皆一時之老師宿儒能畫學李成山
水清潤可愛又作著色山水師唐李將軍不古不今
自成一家畫墨竹師文湖州築堂曰寳繪收藏古今
法書名畫以為勝玩東坡為之記
内臣童貫字道輔開封人御下寬厚能節制兵戎時弄
翰游戲作山林泉石人以為珍玩官至太傅
内侍劉瑗字伯玉開封人家多竒畫尤能考覆其偽皆
極精當放筆作雲林泉石頗復瀟洒官至通侍大夫
贈少師
内侍梁揆字仲叙開封人善丹青花竹人物山水一一
能之官至直睿思殿
丁貺濠梁人善畫花鳥
内侍羅存字仲通開封人性喜畫作小筆山水雖身在
京國而浩然有江湖之思致官至尚食局奉御
内侍馮覲字遇卿開封人少好丹青作江山四時之景
頗極精妙慕王晉卿筆墨臨倣亂真官至武翼大夫
僧巨然鍾陵人善畫山水筆墨秀潤善為烟嵐氣象於
峯巒嶺竇之外至林麓之間猶作卵石松柏疎筠蔓
草之類相與暎發而幽溪細路屈曲縈帶竹籬茅舍
斷橋危棧真若山間景趣也得董源正傳者巨然為
最也少年時礬頭多老年平淡趣高
(闕)松字永年大年弟工畫花竹無俗韻尤工作水墨
花果但作朽蠧太多論者或病之兼畫犬得名於時官
至右武衛將軍
趙邈齪亡其名朴野不事修飾故人以邈齪稱不知何
許人也善畫虎不惟得其形似而氣韻俱利樹石亦
佳如草書法
朱義江南人畫牛得名作斜陽芳草村落荒閒之趣雖
望戴嵩不及而亦後來名家
朱瑩義族也畫牛馬得名尤工人物
甄慧睢陽人善畫佛像脫落世間形相具天人之威儀
亦工畫牛馬而留意甚精
王凝不知何許人為畫院待詔畫花竹翎毛下筆有生
意又工為鸚鵡獅猫等
祁序江南人工畫花竹禽鳥又工畫牛人或謂有戴嵩
遺風至于畫猫近世亦罕有其比
何尊師不知何許人居衡岳往來蒼梧五嶺僅百餘年
人問其氏族年夀但云何何問其鄉里亦曰何何時
人因號曰何尊師喜戲弄筆墨工作花石尤以畫猫
專門為時所稱
趙宗漢字獻甫太宗曾孫濮王幼子博雅該洽無聲色
之好唯以丹青自娛嘗作雁圖氣韻瀟散有江湖荒
遠之趣贈太師追封景王
趙孝穎字師純端獻魏王第八子翰墨之餘雅善花鳥
頗有思致仕至德慶軍節度使
趙仲佺字隱夫宋宗室明敏無他嗜好一意於文詞翰
墨間至于難狀之景則寄興于丹青善作草木禽鳥
皆詩人之思致也封和國公
趙仲僩字仲道宋宗室長于宫邸雅好繪畫善花鳥出
遊以筆簏粉墨自隨遇興見高屏素壁隨意作畫率
有真趣或求則未必應也追封榮國公
趙士腆宋宗室善畫寒林晴浦甚多思致其竹石禽鳥
亦稱官任武節郎
趙士雷字公震宋宗室畫山水人物清雅可愛尤長于
花鳥官至襄州觀察使
李植字化光京兆人觀察使士衡之孫自幼好道不樂
婚宦工畫山水劉貢父嘗贊之
宗婦曹氏雅善丹青所畫花鳥等皆非優柔軟媚取悅
兒女者真若得於游覽見江湖山川間勝槩以集于
毫端耳
南唐後主李煜字重光自稱鍾峯隱居又略其言曰鍾
隱後人能文善書畫書顫筆樛曲之狀遒勁如寒松
霜竹謂之金錯刀畫山水人物禽鳥墨竹皆清爽不
凡别為一格然書畫同體高出意外
黃居寀字伯鸞蜀人筌之季子初仕孟蜀為翰林待詔
能世其家學作花竹翎毛皆妙得其真寫怪石山景
往往過其父宋太宗朝授光禄丞委之摉訪名畫詮
定品目時輩莫不斂袵當時較藝者視黃氏體製為
優劣去取自崔白崔慤吳元瑜出其格遂大變
丘慶餘蜀人文播之子善畫花禽兼長於草蟲凡設色者
已逼于動植至其草蟲獨以墨之淺深暎發亦極形
似之妙風韻高雅為世所推初師滕昌祐晩年遂過
之
徐熙金陵人世為江南顯族熙所尚高雅寓興閒放畫
花木禽魚蟬蝶蔬果妙奪造化今之畫花者往往以
色暈淡而成獨熙落墨以寫其枝葉蘂萼然後傅色
故骨氣風神為古今絶筆所畫多在澄心堂紙上至
于畫絹絹文稍麄米元章謂徐熙絹如布是也議者
謂黃筌之畫神而不妙趙昌之畫妙而不神兼二者
一洗而空之其為熙歟孫崇嗣崇勲亦頗得其所傳
焉
徐崇嗣熙之孫畫花鳥綽有祖風又出新意不用描寫
止以丹粉點染而成號沒骨圖以其無筆墨骨氣而
名之始于崇嗣也
徐崇矩熙之孫崇嗣崇勲其季孟焉畫花鳥能不墜家
學作士女益工曲眉豐臉蓋寫花蝶之餘思也
唐希雅嘉興人妙于畫竹作翎毛亦工學江南李後主
金錯刀書有一筆三過之法雖若甚瘦而風神有餘
變而為畫故顫掣三過處書法存焉喜作棘檟荒野
之趣氣韻蕭疎非畫家繩墨所拘也
唐宿唐忠祚皆希雅之孫善畫花竹翎毛得世傳之
妙墨作棘鍼雖易元吉不能及之
趙昌字昌之廣漢人善畫花果名重一時初師滕昌祐
後過其藝作折枝有生意傅色尤造其妙兼工草蟲
蓋其所作不特取其形似直與花傳神也禽石非其所精
易元吉字慶之長沙人初工花鳥及見趙昌畫乃曰世
不之人遂遊荆湖搜竒訪古幾與猿狖鹿豕同游故
口傳心擊之妙一寫于毫端又于長沙舍後開圃鑿
池以亂石藂篁梅菊葭葦馴養水禽山獸以伺其動
靜資于畫思故寫動植無出其右尤善畫獐猿評者
謂徐熙以後一人而已畫上多自書長沙助教易元
吉畫
崔白字子西濠梁人善畫花鳥釋道人物山林飛走之
類尤長于寫生極工於鵝所畫無不精絶宋畫院較
藝者必以黃筌父子筆法為程式自白及吳元瑜出
其格遂變宋仁宗朝畫垂拱殿御扆稱旨補圖畫院
藝學
崔慤字子中崔白弟工畫花鳥推譽一時筆法規模與
白相若尤喜作兔自成一家官至左班殿直
艾宣金陵人善畫花竹禽鳥能傳色暈淡有生意孤標
雅致别具風規敗草荒榛尤長野趣尤喜畫鵪鶉著
名于時
葛守昌開封人畫院祇候善畫花鳥率有生意又工草
蟲蔬菜等物蓋其所兼耳
王曉泗州人善畫鳴禽藂棘鷹鷂師郭乾暉而遊其藩
亦能畫人物極古拙嘗于李成讀碑圖上見之
劉常金陵人善畫花竹氣格清秀名重江左家治園圃
植花竹日游息其間得意輒索紙落筆遂與造物者
為友染色不以丹鉛襯傅調勻深淺一染而就米海
岳謂常之所學不減趙昌
武臣劉永年字公錫本彭城人後徙開封因家焉喜讀
書曉兵法勇力兼人能從事丹青出人意表作鳥獸
蟲魚頗工尤喜寫道釋人物得貫休之竒逸而用筆
非畫家纖毫細管遇得意處雖堊帚可用此畫史所
不能及也官至崇信軍節度使
武臣吳元瑜字公器開封人善畫花鳥人物山林師崔
白描法纖細傅染鮮潤大變唐五代宋國初之法自
成一家晩年因求畫者多因取他畫或弟子所模寫
冒以印章繆為己筆以塞責官至合州團練使
内侍賈祥字存中開封人少好工巧至于丹青之習頗
極其妙作竹石草木鳥獸樓觀皆工亦善人物官至
知内侍省事贈少師
内侍樂士宣字德臣祥符人善丹青獨喜金陵艾宣畫
久乃覺宣之拘窘於是舍其故步而筆法遂陵轢于前
輩善畫花鳥尤工水墨官至虔州觀察使贈少保
内侍李正臣字端彦工寫花竹禽鳥頗有生意官至文
思使
内侍李仲宣字象賢始專於窠木後喜工畫鳥雀頗造
其妙其所缺者風韻蕭散蓋亦有所未至焉官至内
侍省供奉官
端獻王頵英宗第四子能篆籀飛白戲作小筆花竹蔬
果尤喜寫墨竹無不曲盡其妙
趙令穰字大年宋宗室游心經史戲弄翰墨尤得于丹
青之妙所作甚清麗雪景類王維筆汀渚水鳥有江
湖意又學東坡作小山藂竹思致殊佳但筆意柔嫩
實少年好竒耳
趙令庇宋宗室善畫墨竹宗文同凡落筆瀟洒可愛官
至衡州防禦使
越國夫人王氏端獻王婦王審琦後作篆隸有古法為
小詩有林下風致以淡墨寫竹整整斜斜曲盡其態
見者疑其影落縑素
駙馬都尉李瑋字公照其先錢唐人尚仁宗兖國公主
善作水墨畫竹石亦佳尤善章草飛白散隸官至平
海軍節度使
劉夢松江南人善以水墨作花鳥于淺深之間互相暎
發雖采繪無以加也尤精于墨竹
文同字與可梓潼永泰人稱石室先生又自號笑笑先
生錦江道人善畫墨竹知名於時或喜作古槎老枿
淡墨一掃雖丹青極毫楮之妙者形容所不能及也
亦善山水官至司封員外郎充秘閣校理
李時敏字致道成都人時雍之弟尤工大字妙于丹青
宣和内府有詩意圖官至朝請郎
閻士安宛丘人家世業醫性喜作墨戲荆檟枳棘荒崖
斷岸蟹燕蒲藻皆極精妙尤長于竹下筆清勁造形
圓脩官至國子助教
梁師閔一作士閔字循德開封人能詩好畫花竹翎毛
官至忠州刺史
僧夢休江南人喜丹青學唐希雅作花竹禽鳥盡物之
態
武臣郭元方字子正開封人善畫草蟲信手寓興俱有
生態官至内殿承制
武臣李延之善畫蟲魚草木禽獸寫生尤工官至左班
殿直
僧居寧毘陵人喜飲酒酒酣則好為戲墨作草蟲筆力
勁俊不專於形似每自題云居寧醉筆
王瓘字國器河南洛陽人工畫道釋人物深得吳法世
謂之小吳生武宗元謂瓘畫事物盡工設色清潤古
今無倫子端能世其學
王靄開封人畫佛像人物追學吳生能盡其妙尤長于
寫真太宗朝授翰林待詔
趙光輔耀州華原人太宗朝為畫院學生工畫佛道人
物兼精蕃馬筆鋒勁利刀頭燕尾
高益涿郡人工畫道釋鬼神蕃漢人馬用墨重傳色輕
變通應手不拘一態
孟題字坦之安化華池人畫佛道鬼神人馬屋木筆無
少滯轉動飄逸出自己意自成一家大率作用氣格
與陳用智相似
張昉字升卿汝南人工畫佛道人物學吳生僅得其法
然用意敏速變態皆善
王端字子正山東人瓘之子喜讀書工畫山水人物花
竹山水專師關仝好為罅石濺水性樹老根有出人
意思亦善墨竹取唐希雅生竹情狀而為之故於向
背不失尤長寫真畫鑒謂端人物古拙無神氣描法不
秀
厲昭慶建業人工畫佛道人物尤長于觀音至于衣文
生熟亦能分别前輩殆不及授圖畫院祗候
王兼濟洛陽人工畫釋道鬼佛吳道元得其餘趣
高文進蜀人從遇之子工畫佛道師傚曹吳筆力快健
施色鮮潤太宗朝為翰林待詔
趙元長(一作長之)字慮善蜀人工畫道釋人物兼翎毛授圖
畫院藝學
趙元亨字彦德(一名懷寳)開封人工畫道釋人物兼長屋木
多狀京城市肆車馬盡事物之情
孫懷說安定靈臺人工畫道釋人物學吳生略得其奥
乘興命筆往往稱絶評者謂氣格清峭理致深遠
南簡平涼人性簡傲閉門獨居以畫自樂工佛道人物
傳于世者絶少
王道真字幹叔蜀郡新繁人善畫佛道人物兼長屋木
太宗朝為畫院祗候亦善畫兼得楊暉之妙
陳士元開封人初名允喜丹青之學尤好王士元筆遂
改其名至於畫屋宇車騎子女皂隸及人家景物若
太湖石芭蕉花之類皆如王士元之迹
王拙字守拙河東人工畫佛道人物雖放縱矜逸往往
失於卑懦
王居正拙之子學丹青有父風善畫士女師周昉得其
閒冶之態然精密有餘而氣韻不足
葉進成江南人善畫人物士女設色清潤頗得閻令之
體
燕文貴吳興人隸軍中善畫山水及人物初師河東郝
惠又善畫舟船盤車其作山水不專師法自成一家
細碎清潤可愛然取其骨氣無有也
葉仁遇江南人進成族弟工畫人物多狀江表市肆風
俗田家人物
毛文昌字則之蜀人好畫郊野村堡人物能與真逼又
為邨童入學圖其行步動止拜立誦寫&KR0640;具風槩
商訓不知何許人善鼓琵琶工畫山水師范寬但筆勢
勾斫巖石少皴頗失之拙宋畫評載學關仝
黃懷玉華原人有足疾時人目為跛子學范寬頗有其
格蓋意思孤特得其巖嶠之骨樹木皴剝人物清洒
然大約失之工向嘗見一本清潤可愛而往往傳世
者皆無足觀恐是偽作耳
紀真亦學范寬失之似
劉永開封人工畫山水始師僧德符畫松石後覩關仝
畫遂捐棄餘學專法關氏意思筆墨頗得其法
李隱五原人善畫山水其勢超峻截空而立復有平遠
之趣止以焦墨皴淡全無勾斫
龐崇穆字季和右北平人工畫山水能為羣峯列岫雲
烟聚散之象大中祥符中欲授以畫院之職遯去不
仕
曹仁希字企之毘陵人善畫水為驚濤怒浪萬流曲折
以至輕波細溜於一筆自分淺深之勢甚佳古今無
及
裵文睨開封人仁宗朝翰林待詔工畫水牛骨氣老重
劄渲謹密亦一代佳手然形似乏古意不足也
龍章字公絢京兆人性淳靜好古居亦冠帶善畫虎兔
亦工道釋尤長于&KR0724;染
馮清陕郡閿鄉人真宗時入圖畫院善畫槖駝兼工平
畫亦能畫火
韓拙字全翁南陽人善畫山水窠石有山水純全集行
于世
荀信江南人工畫龍水真宗時翰林待詔
吳懷江南人善畫龍水
吳進亦善龍水
李用及開封人能畫馬深得韓幹筆法人多稱之亦善
鬼神宗吳生
張翼豳國人善畫馬及人物師趙光輔得其筆法但為蕃
族面目多類漢人於體為失
辛成不知何許人籍隸軍中工畫虎有精神氣骨
陶裔京兆鄠人工畫花鳥精于寫生形製設色與黃筌
相近大宗朝為翰林待詔
馮進成江南人工畫犬兔思慮精巧尤善染澤
解處中江南人為南唐後主翰林司藝俗呼為解將軍
善畫雪竹有冒寒之意但間泊翎毛頗虧形似耳
母咸之江南人善畫雞毛色明潤瞻視清爽大有生意
傅文用開封人工畫花鳥有黃筌之風特精野雉鶉鵲
能辯四時毛采
李茂不知何許人善畫人物清麗可愛
夏侯延祐字景休蜀人工畫花鳥師黃筌粗得其要官
至圖畫院藝學
劉文惠不知何許人善畫花鳥傅采雖勤而氣格傷懦
王友字仲益漢州人師趙昌畫花果不由筆墨專尚設
色得其芳艷之意比之于昌終乏潤澤之妙
道士牛戩字受禧河内人工畫翎毛多信筆寫寒鵲野
雉鳩雀佳甚但柘棘不甚精高然筆墨麄豪縱放亦
不俗師劉永年
李雄北海人工畫佛道偏長鬼神罕有倫比
蔡潤建康人善畫舟船及江河水勢太宗朝授圖畫院
待詔
吕拙開封人工畫樓觀太宗營玉清宫拙畫鬱羅蕭臺
樣稱旨授翰林待詔不就願為本宫道士仍得賜紫
拙畫屋木絶妙又能映帶池塘但人物傷繁耳
劉文通開封人善畫樓臺真宗朝入畫院為藝學
宋澥字則未聞長安人湜之弟司封道之從祖高潔不
仕善畫山水林石
隱士趙雲子善畫道像於青城文人觀畫諸仙竒絶
袁仁厚師李文才
郝處江南人工畫佛道鬼神兼長寫貌
顧洪祝不知何許人工畫人物
高懷節文進長子太宗朝為翰林待詔頗有父風兼長
屋木
童仁益字友賢蜀人工畫人物尊像出自天資不由師
訓筆力勁健類孫知微
龍章京兆機陽人工畫道釋人物兼工傳寫尤善畫虎
子淵有父風
鍾文秀開封人為翰林待詔工畫道釋山水學關仝
田景慶陽人工畫人物有竒思
李元濟太原人工畫道釋人物精于吴筆
王易鄜州人亦工佛道人物學隣元濟
陳坦晉陽人工畫道釋人物其畫田家固為獨步
張宗古工山水
道士李八師(亡其名)邛州依政人工畫道門尊像
劉道士(亡其名)建康人工畫佛道鬼神落筆遒勁尤善
山水師董源與巨然同時畫亦同但劉畫道士在左
巨然則以僧在左以此為别耳
丘訥河南雒陽人工畫山水體近許道寧筆氣不逮而
用墨過之
郝銳不知何許人工畫山水
梁忠信開封人仁宗朝為畫院祗候工畫山水體近高
克明而筆墨差嫩又寺宇過盛棧道兼繁
李宗成鄜畤人工畫山水寒林學李成破墨潤媚取象
幽竒林麓江臯尤為盡善評者謂得成之似
董贇潁川長社人工畫山水寒林學志精勤毫鋒老硬
但器類近俗格致非高
侯封邠人為圖畫院學生工畫山水寒林師許道寧不
能踐其老格然筆墨調潤自成一體亦郭熙之亞
苻道隱長安人工畫山水寒林學無師法多從已見當
其合作亦有可觀
僧(闕)仁寓永嘉善畫松初集諸家所長而學之後夢吞
數百條龍遂臻神妙性嗜酒每醉揮墨于綃䊵粉堵
之上醒乃添補千形萬狀極于竒怪
吳僧繼肇工畫山水與巨然同時體亦相類但峯巒稍
薄怯也
劉贊蜀人工畫花鳥龍水迹意兼美
李符襄陽人工畫花彷彿黃體而丹青雅淡别是一種
風格然于翎毛骨氣有得失耳
李懷袞蜀人工畫花鳥學黃氏與夏侯延祐不相上下
李吉開封人嘗為畫院藝學工畫花鳥學黃氏
侯文慶開封人為翰林待詔工畫草蟲及寫蔬菜體尚
精謹殊乏生氣
董祥開封人為翰林待詔工畫花木有瑠璃瓶中雜花
枝人多愛之
李祐河内人善畫花鳥
建陽僧惠崇工鵝鴈鷺鷥尤工小景善為寒汀遠渚瀟
洒虚曠之象人所難到也
卑顯不知何許人真宗朝為翰林待詔工畫馬有韓幹
之風筆力勁健
張戡瓦橋人工畫蕃馬居近燕山得番人形骨之妙盡
戎衣鞍勒之精
丘士元不知何許人工畫水牛精神形似外特有意趣
胡九齡絳人工畫水牛筆弱于裴文睍而意瀟洒愛作
臨水倒影牛人多稱之
包貴宣城人善畫虎名聞四遠號老包也
包鼎貴之子雖從父訓抑又次焉
任從一開封人仁宗朝為翰林待詔工畫龍水海魚為
時推賞
戚文秀工畫水筆力調暢畫清濟灌河圖一筆長五丈
自邊際起通貫於波浪之間與衆毫不失次序超騰
回摺畫鑒載常州佛寺後壁有徐友畫水亦名清濟
貫河中有一筆尋其端末長四十丈筆法既老波浪
起伏相對活動愈看愈竒
路推(亡其名)不知何許人善畫魚體致純古
劉仲懷山陰人元祐徙居諸暨善墨竹筆法師文湖州
蒲永昇成都人性嗜酒放浪善畫水東坡嘗得其畫每
觀之隂風襲人毛髮為立
何霸不知何許人工畫船水其名尤著
支選不知何許人仁宗朝為畫院祗候工畫太平車又
畫酒肆邊絞縳樓子有分疎界畫之功兼工雜畫
趙裔不知何許人工雜畫兼長道釋人物學朱繇用筆
少亞而傅彩為精亦善花鳥
高懷寳懷節之弟工畫花鳥草蟲蔬果頗臻精妙與兄
懷節同時畫院祗候高氏自道興至二子凡四世皆
以畫進延於世誠可佳矣
鄧隱梓州人工佛像鬼神山水花鳥
張敦禮汳梁人哲宗壻也畫人物樹石並倣顧陸筆法
緊細神采如生贈太師
程坦善雜畫松竹頗佳人物甚俗米元章謂能汙茶坊
酒肆者此類近是
僧仲仁會稽人住衡州花光山以墨暈作梅如花影然
别成一家所謂寫意者也
趙叔盎字伯充宋宗室善畫馬
趙士暕字明發宋宗室讀書能文兼工畫有高軒過圖
趙士衍宋宗室號花一相公長于著色山水意韻可喜
趙士安宋宗室長於墨竹不遵川𣲖好作筀竹殊秀潤
蘇東坡名軾字子瞻眉山人高名大節照映古今復能
留心墨戲作墨竹師文與可枯木竒石時出新意木
枝幹虬屈無端石皴老硬大抵寫意不求形似
米芾字元章天資高邁書法入神作畫喜寫古賢像山
水其源出董源天真發露怪怪竒竒枯木松石自有
竒思
晁補之字無咎濟北人善畫山水官至知泗州事
寳覺大師畫翎毛蘆雁不俗
劉涇字巨濟簡州人米元章書畫友也善作林石槎竹
竹以圈筆為葉筆墨狂逸體製拔俗極有竒思官至
職方郎中
蘇過字叔黨東坡先生季子也善作怪石聚篠咄咄逼
翁又畫山水遠水多紋依巖多屋木皆人迹絶處並
以焦墨為之此出竒也官至中山倅
宋子房字漢傑鄭州滎陽人少府監選之子復古之姪
善畫山水不古不今稍出新意官至正郎
程堂字公明眉人善畫墨竹宗文湖州好畫鳳尾竹其
梢極重作回旋之勢而枝葉不失向背尤善寫園蔬
極佳
范正夫字子立潁昌人文正公諸孫德[孑(焉-正+?)]之子長於水
墨雜畫標格清秀有訪戴圖鶺令圖竹石圖知鳳翔
還鄉死于兵
顔博文字持約山東德州人長于水墨作人物筆法位
置如李伯時但氣韻差短耳又善墨花
任誼字才仲宋復古之甥畫山水髣髴籠澹清潤可喜
亦能畫花隸書學蔡中郎官至澧州通判
李石字知幾資州人醉吟之餘時作小筆風調遠俗官
至成都倅
杭士林生作江湖景蘆雁水禽氣格清絶米元章謂可
並徐熙在艾宣張涇之右南唐無此畫
李甲字景元華亭人作逸筆翎毛有意外趣木不佳
周純字忘機成都華陽人後久留荆楚亦自稱楚人畫
山水師李思訓衣冠師顧愷之佛像師李伯時尤善
畫花鳥松竹牛馬一一清絶
高燾字公廣沔州人自號三樂居士作小景自成一家
清思可人一洗工氣眠鴨浮鴈枯枿衰楊最為珍絶
篆隸飛白一一造玅
僧德正信州人徐競明叔之兄徐林穉山之弟登科為
平江教官棄而為僧能畫山水人物種種清絶專師
李伯時
劉明復善畫山水師李成官至直龍圖閣
蔣長源字水仲作著色山水頂似荆浩身似李成葉取
真松為之如靈鼠尾大有生意石不甚工作凌霄花
纏松亦佳作
鄢陵王主簿亡其名長於花鳥東坡曾題其折枝花
李世南字唐臣安肅人善畫山水寒林官至大理丞
趙宗閔畫墨竹山谷嘗題之官至尚書郎
薛判官不知其名善墨竹
倪濤字巨濟宣和間為都司善畫墨戲草蟲
文勛字安國善畫山水官至太府寺丞
劉延世字王孟新喻人公是先生敞之猶子善寫墨竹
築堂曰抱瓮為講書之所
王沖隱名持字正叔長安人畫禽鳥竹棘師崔白
靳東發字茂遠工畫人物集古今諫諍百事為圖號百
諫圖官至州倅其子詠字少張亦善山水
李頎字粹老嘗畫山并詩上東坡東坡次其韻
陳直躬高郵人工畫禽雁
朱象先字景初松陵人馳名元符間善畫
張無惑山人也善山水
何充姑蘇人能寫貌擅藝東南無出其右
眉山老書生不得其名作七才子入關圖山谷謂人物
各有意態以為趙雲子之苗裔摹寫物象漸密而放
浪閒遠則不逮也
雍秀才不知何許人善畫蟲魚
章友直字伯益善畫龜蛇頗有生意
黃斌老潼川安太人文湖州妻姪登科任戎倅善畫竹
黃彛字子舟斌老弟善畫竹
劉明仲善作竹
黃與廸善墨竹
楊吉老字克一張文潛之甥善畫竹
成子不得其名畫山水
張遠字行之太原榆次人隱居山間善畫山水
張明遠之姪亦擅名山水
王元通滄州人工山水師李成為人豪逸每畫時大呼
竒竒數聲乃得意筆也
閭秀才江南人不記其名長于畫水無所宗師自成一
家
喬仲常河中人工雜畫人物師李伯時
孔去非汝州人寧極先生之後長于小筆清雅可玩尤
工草蟲蠭蝶竹雀甚可觀
劉松老字榮祖巨濟之子書學米元章畫師東坡
王逸民永康導江人初為僧名紹祖詩畫俱效周忘機
而氣韻懸絶也學山谷草書亦佳
馮久照字明遠汾州人後寓蜀畫山初頗繁冗後因郭
熙之孫游卿来為太守盡以家學傳之其格遂一變
劉履中字坦然汴人也善畫人物筆勢雄特仙佛亦其
所長但故事人物未脫工氣
劉銓字真[孑(焉-正+?)]成都人喜畫山水尤精佛像描墨成染與
李道明無異而清勁過之
張嗣昌字起之與可外孫筆法既有所授每作竹乘醉
大呼然後落筆
婦人盧氏許州人能作墨竹梅聖俞嘗賦詩題之
任粹才仲之孫能作著色山水
雍巘字幼山興元人善山水作巖崖枯木雲氣畫墨梅
尤佳
牟谷不知何許人善傳寫能正面真宗朝授翰林待詔
尹質蜀人工傳寫兼長雜畫
毆陽黌開封人工傳寫
僧維真嘉禾人工傳寫
僧元靄蜀人太宗朝供奉工寫貌
蔡肇字天啟丹陽人登進士第仕至從官畫山水人物
尤好作枯槎老樹怪石奔湍頗多古意
程若筠宣政間太乙宫道士善作古木老棘殊峭勁兼
花竹翎毛疎渲頗工花則每樹只作數花亦頗清雅
道士蕭太虚畫墨竹墨梅松柏雜樹每畫須用濃墨作
枝梢其上幹暈梅花有山林清幽氣象題名作陰文
篆字於石上如石刻然自作一格清竒可愛
甘風子關右人陽狂好酒畫人物以細筆作頭面動以
十數然後放筆如草書法以就全體頃刻而成妙合
自然多畫列仙之流
王顯道漢州人本餅師後專心畫龍格製雄壯
成宗道長安人工人物兼善石刻臨摹吳筆上石真跡
細如絲髮不失精神體段宛然如畫
三朵花房州人不知姓名嘗戴三朵花故名之能自寫
真
眉山道士羅勝先自號雲和山長善山水有古意
李時擇遂寧人見武洞清所畫羅漢豁然曉解得其筆
法兵亂歸蜀即以畫名
楊大明字民瞻號至樂子善龜蛇
杭僧真慧杭人畫山水佛像近世佳品翎毛墨竹有江
南氣象
惠洪覺範能畫梅竹用皂子膠畫梅于生絹扇上燈月
下宛然梅影也筆力於枝梗極遒健
道宏峩眉人姓楊受業于雲頂山相貌枯瘁善畫山水
佛僧晩季似有所遇遂冠巾改號龍巖隱者
妙喜師長寫貌
道臻嘉州石洞僧能墨竹
吳僧法能工畫羅漢
祖鑒成都僧畫觀音
智平成都清涼院僧善畫觀音
虛已成都相林院僧善山水
覺心字虛靜嘉州人善草蟲山水
智原字子豐遂寧人工襍畫尤長人物山水
智永成都僧工小景長于傳模宛然亂真
真休漢嘉僧善模榻人物如真
宋茯字臨仲漢傑之孫其山水氣韻得家法但筆未老耳
賈公傑字千里昌朝孫炎之子學馬賁而標格過之又
作佛像極精細衣縷皆描金而不俗
郭道卿字仲常游卿字季熊熙之諸孫皆為郡守頗有
家學善畫馬其筆法真季孟也
高大亨字通叟長於山水
錢端回戚里人善寫平遠
李景孟字仲淳善畫馬尤于圖畫鑒别精確
邵少微字叔才澤民子工畫石竹禽獸筆墨草具而有
餘意
李元崇字季姚文正公裔無盡甥畫山水師范寬清潤
可喜官縣令
葉漢卿
李漢舉
楊道孚
薛彦晦
王佐才
雷殿直已上俱善墨竹
道士田白兖州人畫竹石學東坡
李蕃字元翰成都人才元之曾孫能畫道釋人物全學范
瓊但不喜布色
崇德郡君李氏王之才妻公擇之妺能臨松竹木石見
本即為之卒難辯
臺亨夏縣人元豐中修景靈宫調天下畫工亨名第一
詔翰林固辭歸養
和國夫人王氏宗室仲輗室善字畫兼長翎毛
張嗣昌母文湖州第三女嘗臨湖州黃梅障暮年以手
訣傳嗣昌
章友直女名煎能如其父篆筆畫棋盤
任才仲妾豔豔有絶色善著色山水
桐廬方氏陳晦叔子婦作梅竹極清遠
魏觀察宣政宦寺善墨竹
劉國用漢州人工畫羅漢
陳自然工畫佛兼長水禽
于氏不記名河東人能畫佛道鬼神
雷宗道商州人工雜畫尤長于佛像山水山水似郭熙
熊成甫工畫佛像山水官縣令
費宗道蔡州人畫佛道鬼神
吉祥平陽人工佛道筆墨輕清山水亦佳
司馬寇汝州人佛像鬼神人物種種能之宣和間稱第
一手
楊傑閬州人長于鬼神每下筆先畫手足然後三兩筆
成就全體
張通鄜延人長于仙佛
李士雲金陵人
程懷立南郡人
朱漸開封人
朱宗翼
徐確以上俱善寫照
劉宗道開封人作照盆孩兒以手指水影影亦相指形
影自分
杜孩兒開封人在宣政間其筆盛行
王可訓京西人元豐待詔工山水自成一家
池州匠畫秋浦九華粗有清趣師董源
李明善山水
蔡規建昌人善山水
兼至誠不知何許人善畫山水意匠精深筆力高古補
將仕郎
賀真延安人出身戎籍畫人物山水古木怪松得郭熙
筆法
甯濤華陰敷水人師范寬多作關右風景其巧過寬而
渾厚藏畜不及但樓觀人物失於太顯
甯久中濤子也工山水人物得出俗之態筆意不減其
父但多平遠道路之景不起峯頂耳
高洵開封人工山水師高克明尤長於湖石晩年復師
范寬花鳥師程若筠
馮曠河内人工山水體製不類前人自成一家筆墨蒼
老峯巒秀潤馳名熙寧間
何淵畫院人專師高克明往往逼真然失之繁碎
劉翼耀州人呼為劉評事學范寬而有自得處
宋處邢州人善畫山水曾模郭熙滿溪春溜圖
李遠青州人學李成氣象深遠馳名崇觀間
郝士安太原榆次人張遠弟子事師甚敬常執杖倚立
左右
張舉懷州人工山水尤長濺瀑
趙林字子安懷州人善山水步驟李成
郭鉄子榆次人學李成鍜鐡作方響故號之
老成洺州人工雜畫尤長山水性沈靜筆法謹細如其
人
李希成華州人慕李成遂名之初入畫院自晦以妨忌
嫉比已補官始出所長
田和陕州人學李成意韻深遠筆墨精簡
蒙亨華州學甯濤山水得典刑也
戰惪淳畫院人能著色山水人物甚小青衫白袴烏巾
黃履不遺毫髮又作紅花綠柳清江碧岫一扇之間有
十里光景真可愛也
和成忠京西人宣和待詔學李成山水筆墨溫潤病在
烟雲太多爾
劉仲先成都人善山水
郝孝隆太原人師李成
瀟湘劉堅師范寬頗柔媚樓閣人物種種皆工多作小
圖無豪放之氣時作竹石甚有風致畫院學生
尹白汴人專工墨花習花光梅扶疏縹緲
李覺京師人字民先長於山水醉後能潑墨作圖曲盡
自然之態
張涇姑蘇人米元章稱其翎毛蘆鴈不俗
陳常江南人以飛白筆作樹石有清逸意折枝花亦以
逸筆一抹為枝以色亂點花欲奪造化妙作也人物
不工
張希顔漢州人初名適善畫師趙昌大觀初累進畫花
得旨補畫學諭後變從院體官至蜀州推官
任源漢州人少隸軍籍師張希顔盡得其法
費道寧懷安人善畫花多作交枝
楊寵成都人善畫花可亞費道寧
楊祁彭州人善畫鳥又工畫雉
李猷河内人長于鷹鶻精神態度曲盡其妙
韓若拙洛人善翎毛政和間兩京推為絶筆
孟應之不知何許人精于翎毛
老麻關中人熙寧間以花鳥稱非蜀之居禮也
宣亨汴人精於花鳥
胡竒長安人長于蘆鴈
鮑洵京西人工花鳥弟洋亦善其技
盧章汴人工畫花鳥多畫禁中佛像
劉益字益之汴人工花禽宣和間與富燮供御多取内
殿珍禽諦玩以為法其描染類郭乾暉尤長小景靖
康之難流落嶺表多畫山果野禽故人呼為劉邨子
椿世其業
富燮汴人宣和間與劉益同供御布景運思過于益
夏奕不知何許人工翎毛畫鸂鶒作對而皆雄蓋求脫
俗也
田逸民濟南人長于墨竹極佳入宣和畫院祗應
李誕河間人多畫藂竹筍籜鞭節色色畢具此宣和體
也
張舜民字芸叟號浮休居士嗜畫山水作秋景自賦詩
云我有故山常自寫免教魂夢落天涯畫上有浮休
二字辯紹聖貶筠州紹興初追復直學士
李遵易善畫魚
侯宗古善畫龍
郗七不知名亦善畫龍比宗古有力
陳臯漢州人長于蕃馬頗盡其態張勘之甥也
略臯并州人畫槖駝兼長鬼神
龔吉長于兔人所不及
吳九州燕人善畫鹿曲盡其態
周照專畫狗
郝章汾州人長於人馬
老侯瀘州人善畫猿鹿兼長花鳥頗有生意
趙樓臺不知名相州人善畫屋宇
郭待詔趙州人善界畫
任安汴人工界畫每與賀真合手作圖軸
陶績金陵人畫花果尤工蔬菜
薛志字子尚長于水墨雜畫翎毛不逮花果不善設色
馬賁河中人宣和待詔工畫花鳥佛像人物山水尤長
于小景
周曾與馬賁同時差高于賁尤長山水
段吉先晁無咎曾題其小景
李達汴人好作沙汀遠岸含蓄不盡意
劉浩居華陰愛作雪驢水磨故事人物多布叙景致意
象幽遠筆法輕清
楊威絳州人工畫村田樂
郭思熙之子亦善雜畫崇觀中應制畫山海經圖其中
瑞馬頗得曹漢遺法
妙頤真南陽人畫筆鬼暈淡有功山谷嘗跋之
黃宗道宣和畫院待詔工畫人物蕃馬師胡環東丹王
世論胡畫馬得肉東丹得骨宗道二法俱備畫上寫
京師黃宗道
道士林靈素善作墨竹湖州玄妙觀有石刻一枝尚存
陳珍蜀人畫花竹學徐熙
何澄長沙人工神佛因其祖曾收武洞清畫本甚多觀
習久之得其遺意然後落筆自幼及長無日不作老
而愈勤傅染簡淨不假重色
賈行恭北地人善寫道釋鬼神尤長于巨人大馬
郭信京師人補畫院賜緋待詔或云熙之裔工畫道釋
落筆納秀亦善山冰得李成惜墨法氣象清曠其皴
搶又類賀真亦一代竒筆
吕漸洛陽人工畫佛像威儀雄偉尤善山水窠石深得
位置
周與權長沙人工佛像筆法勁爽
田松舞水人工道釋人物筆法勁健傅染輕淡
王藻工畫牛馬
趙宣用飛白筆作人物宣和年試中畫人
洪子範東京人工人物山水
楊安道九江人學范寬山水用焦墨太重耳
戴琬京師人宣政間在翰林恩寵特異工翎毛花竹嘗
得入閣供奉後因求者甚衆徽宗聞之封其臂不令
私畫故傳世者鮮
王登仕中原人畫佛道像别具一體衣帶飄薄
超師北地人宣和畫院名手工道釋人物
圖繪寳鑑卷三
