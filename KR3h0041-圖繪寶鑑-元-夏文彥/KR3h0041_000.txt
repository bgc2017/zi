欽定四庫全書子部八
圖繪寳鑑藝術類一(書畫之屬)
提要
(臣)等謹案圖繪寳鑑五卷元夏文彦撰文彦
字士良其先吳興人居於松江嗜古精繪事
為楊維楨所稱其家多藏古蹟又於見聞所
及廣搜博訪采輯古今能畫者錄其姓氏加
以品藻作為是編自軒轅以迄元代旁及外
國得一千五百餘人中間如封膜之類尚沿
舊訛未能糾正又每代所列不以時為區别
往往先後倒置難於檢尋體例亦未為盡善
然其搜羅廣博幾於苞括無遺洵亦畫史中
之最詳贍者郎瑛七修類稿嘗謂圖繪寳鑑
但紀歷代善畫名人及所師某人而已當再
添言所以方盡其意如董源則曰山是麻皮
皴之類馬遠則曰山是大斧劈兼丁頭鼠尾
之類如是則二人之規矩已寓目前而後之
觀其畫者亦易云云其意若以是書為未備
而欲為補之不知文彦所紀主於徵考家數
源流與筆法賦等書之詳論畫訣者不同固
未可執是說而輒嫌其疏漏也續編一卷明
欽天監副韓昂所纂起明初迄正德百五十
年間採輯得一百七人而冠以宣憲孝三宗
御筆成於正德十四年今核其書中如文彭
陸治錢榖等已下及嘉靖時則後人又有所
增補矣乾隆四十六年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
