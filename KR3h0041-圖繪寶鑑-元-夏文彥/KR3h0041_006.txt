欽定四庫全書
圖繪寶鑑續編
明韓昂撰
明
宣廟御筆有山水有人物有花果翎毛有草蟲上有年
月及賜臣名寶用不一有廣運之寶武英殿寶等寶
雍熙世人等圖書臣仰惟宣廟臨御當重熙累洽四
海無虞萬幾之暇留神詞翰于圖畫之作隨意所至
尤極精妙蓋聖能天縱一出自然若化工之于萬物
因物賦形不待矯揉而各遂生成也臣謹識
憲廟及孝廟御筆皆神像上識以年月及寶宗室中善
寫神像及金瓶金盤牡丹蘭菊梅竹之類舊家多
有珍藏者
郭文通永嘉人善山水布置茂密長陵最愛之有言
馬遠夏珪者輒斥之曰是殘山剰水宋僻安之物
也
商喜字惟吉善山水人物超出衆類際遇累朝士林多
重之今孫祚字天爵能世其學
韓秀寔涿州人與商惟吉同被寵渥人物亦佳尤善畫
馬
張靖山東人道釋人物得吳道子之奥尤善寫照
孫玘字廷(闕)曾孫錦字大紳俱能山水人物寫照有其
祖之妙
殷善字從善金陵人花果翎毛極清致子偕字汝同專
其業
邊景昭隴西人及子楚祥花果翎毛工緻過殷氏
謝庭循永嘉人山水為同事所宗東里楊少師稱其清
謹有文尤精繪事是以獨見重於宣廟非臣所及
周文靖莆田人山水堪配庭循
王紱字孟端號友石生又號九龍山人毘陵人高介絶
俗書法詩文皆出羣任中書舍人有王舍人詩集行
於世畫竹石絶倫名馳天下不輕與人故人不可苟
得也
莊瑾字公瑾號采芝龍江人為人雅淡高致能詩善草
書尤長于畫師法夏珪馬遠蓋張可觀以後一人而
已
僧温日觀妙於葡萄無不知其名者
胡大年僧曉菴皆工葡萄
李在字以政莆田人遷雲南行取來京山水細潤者宗
郭熙豪放者宗夏珪馬遠其人物評者謂八面生動
故四方重之
戴進字文進號靜菴又號玉泉山人錢塘人山水得諸
家之妙神像人物走獸花果翎毛極其精緻喜作葡
萄以配以鈎勒竹蠏爪草奇甚真畫流第一人也子
泉字宗淵山水得家傳但用墨太重耳
夏芷字廷芳錢塘人從游戴靜菴克勤于學筆力逼其
師不幸早卒弟葵字廷暉山水人物皆工緻
華樸中浙中詩僧師戴静菴作畫得名
上官伯達譙川人神佛人物傅色既精神采亦備能使
人起敬
夏㫤字仲昭初姓朱登第後始改正為夏東吳人自中
書舍人累進太常寺卿直内閣詩文書法皆妙喜作
竹石求者無虚日一一應之得之者寶藏
張益字士謙與仲昭同郡同登第官至學士寫竹亦妙
陳嗣初東吳人以文章擅名翰林任檢討寫竹尤奇仲
昭士謙皆師事之
謝宇字伯寬號容菴湖廣衡陽人幼聰穎宣德中欽選
司禮監與同中貴讀書以中書舍人直内閣累進工
部侍郎掌通政司事山水法諸大家花木鳥獸無不
能者皆到妙處仲子中書舍人汝明字晦卿號東巖
亦善山水
任道遜字克誠瑞安人詞翰皆佳官至太僕寺卿直文
華殿善寫梅夫人孫氏亦能夫人之父任太守寫梅
得名人以孫梅花稱之
夏衡字以平松江人書法篆隸高古自中書舍人進太
常寺卿作畫有黃子久之妙
金文鼎鶴城人工書法詩文流麗畫黃子久筆意子鈍
字汝厲銳字汝潛並有父風致
金湜字本清號朽木居士四明人善書法任中書舍人
寫竹石佳甚其鈎勒竹尤妙官至太僕
陳謙字士謙號訥菴逸人書畫皆學趙松雪自誇體貼
評者亦許其有六七分妙云
丁文暹號竹坡善山水翎毛筆力清勁
陳叔謙武林玩古器識名畫其價直纖毫不爽作畫學
倪雲林亦妙嘗書一聯于庭以自況博古圖蒐周漢
制無聲詩寫晉唐題
王尚賢梅溪人善墨戲人物年至九十下筆亦妙
姚綬字公綬號雲東逸史浙人由進士仕至監察御史
有晉人風致早年挂冠優游泉石畫法吳仲圭三絶
之亞擘成圖或售於人遂厚價近收之其自重如此
孫隆號都痴毘陵人開國忠愍侯孫生而穎敏有仙人
風度寫翎毛草蟲自成一家號没骨圖
張佑字天吉鳳陽人爵襲隆平侯為人和易如儒者作
梅花清氣逼人其從弟禄字天爵亦世其爵梅花有
其兄之妙
王謙字牧之號冰壺道人以儒士隆平侯聘為西席善
書作為梅花清奇可愛寔天吉之師也子應奇作梅
得家傳
陳憲章號如隠居士會稽人詩畫梅與牧之齊名評者
以二家雖格意不同憲章筆力寔過牧之子英作梅
張緒字廷端海虞人
屈處誠東吳人
右二人與仲昭同時工竹石亞于仲昭
毛良字舜臣號兩山居士爵襲南寧伯北平人寫山水
師米元章雲霞出沒有天然之妙真賞鑒家尤工詩
著無聲詩曲盡畫法之奥與詩集並行于世
太監陳喜字仲樂韃靼人工人物鳥獸下筆無痕為一
代之妙
石銳字以明錢塘人畫得鄭子昭金碧山水界畫樓臺
及人物皆傅色鮮明温潤名著於時
丁玉川江右人工人物山水
林良字以善廣東人歴陞錦衣指揮著色花果翎毛極
精巧其放筆作水墨禽鳥樹木皆遒勁如草書人皆
不及
顧宗字學淵五羊人任中書舍人畫學黃子久
姜立綱字廷憲號東溪永嘉人能文善書字畫楷正人
得片紙爭以為法畫學黃子久亦妙
黃璨字藴龢柳楷字文範號萬竹山人俱永嘉人與
廷憲官直内閣詩文書畫並皆佳妙
汜暹字起東號葦齋東吳人蔣廷暉先生之壻工書法
設帳授徒多所造就工于花竹翎毛人多尚之葉文
莊公嘗謂起東善鳥有談論館閣名公多重之老于
京師人稱范葦齋先生云
陳復字啓陽號坦坦居士燕山人幼同弟後從伯父任
南京通政司右通政因與詩人文士交稔是以才思
充溢詩文清奇尤長作畫山水松竹皆有矩度亦精
寫照由儒士任鴻臚序班理禮部鑄印局事用薦改
國子典籍
陳後字啓先號寓齋復弟也詩文書畫與兄齊名尤精
堪輿之學用薦任欽天監博士子漢繼其業焉
劉志壽字伯齡密縣人聰穎能詩以世業任南京欽天
監五官靈臺郎善寫翎毛尤長蝦蠏落筆瀟灑活動
可愛
李㫤字光遠號柯耕衢之西安人工楷書授禮部司務
善寫松竹有過庭章張廷端之筆意
杜堇字懼男有檉居古狂青霞亭之號鎮江丹徒人有
籍於京師勤學經史及諸子集錄雖稗官小說罔不
涉獵舉進士不第遂絶意進取為文奇古詩精確通
六書善繪事其山水人物草木鳥獸無不臻妙由其
胸中高古自然神采活動宜乎宗之者衆
沈周字啓南號石田姑蘇人博學有奇思為詩清新皆
不經人道語字亦古拙學黃大痴法其善者略其不
善處遂自名家因求畫者衆一手不能盡答令子弟
摹寫以塞之是以真筆少焉
陶成字孟學號雲湖仙人寶應人以宦家子中應天府
鄉試以事不果會試天性落魄然多才藝書工
篆隸真草詩文奇古畫山水多用青綠尤喜作鈎勒
竹兔與鶴鹿皆妙由其胸中灑然也
蔣子成江東人工道釋神像
阮福北海人道釋神像亞于子成
趙丹林善作龍角鳳尾金錯刀竹
過庭章無錫人妙于寫松
林廣廣陵人畫人物學李在得瀟灑活動之趣
楊塤字景和善以彩色漆作屏風器物極其精巧皆以
泥書題于上由其能書畫也
沈政字(闕)政閩人官至順天府丞直仁智殿工花竹翎毛
徐柱字孟節東吳人善寫葡萄
伍槩字廷節臨川人工書寄禄中書科善花竹翎毛
倪端善山水人物
李福智釋道人物可繼上官伯達
周全工畫馬
米應祥字岐鳳號玉華外史松江人鄉貢進士其志高
尚草書與東海南山並為時重寫竹尤奇
俞泰字國昌號正齋無錫人弘治壬戌仕戶科都給事
中寫山水絶類黃子久王叔明為人温雅詩文書畫
皆似之
王田字舜耕山東濟南人以縣佐請老歸田村氓喜為
樂府詞膾炙人口遠近傳播山水學高房山不失矩
度云
何澄號竹鶴老人毘陵人善山水官至太守
道士彭玄中沈明遠張復陽浙人畫法俱相似
張翬太倉人工山水
汪質字孟文金陵人工山水
許尚文金陵人工山水
盛行之江東人善畫梅筆力蒼老萱葵竹菊形類草書
史廷直號痴翁復姓名為徐端本江東名士性犖犖不
羈以詩酒為樂畫山水得行雲流水之趣
陳大章字明之號月隴鳳陽盱眙人由進士官至太僕
少卿菊花有雲湖之妙有詩名尤工行草
吳偉字士英更字次翁號小仙江夏人行取來京授錦
衣百戸性自是不受羈絆放歸作山水落筆健壯白
描尤佳觀者自然起興同藝不及
吕紀字廷振四明人為人謹厚山水人物俱工獨以翎
毛得名其設色鮮麗生意藹然為畫流所宗官至錦
衣指揮
鍾欽禮號南越山人又號一塵不到處善畫山水
劉俊字廷偉山水人物俱能
袁璘字廷器山水人物俱善
張倫字秉彛人物專科尤善寫鬼判
虞公諱謙號玉雪齋京口人永樂中官居都憲詩文政
事為羣公推讓公餘寫金錯刀竹多自題詩于上同
里王性善精醫與公交厚善寫山水同時有郭將軍
能詩工畫公贈詩有詩律清新畫入神之句其重之
如此
楊瑗當塗人為儒學教諭善畫菜有生意
程南雲號清軒大儒之後字備篆隸草楷詩文奇古官
至太常寺卿喜作雪梅雪竹極妙
朱孔易華亭人與清軒同官寫東里少師歸田圖評者
謂其作家士氣皆具亦今之罕有者也
黃蒙字養正永嘉人官至禮部郎中及其子采相繼以
書法直内閣俱擅詩文山水得王子久佳處
唐寅字子畏東吳人中應天府鄉試第一才藝宏博作
畫有古人之妙人罕及之圖書南京解元
文徵明字徵仲號衡山姑蘇人以徵入為翰林待詔平
生以名節自勵寫竹得夏㫤之妙山水出沈石田之
右兼總諸家之長名聞天下所作片紙隻字人多愛
重之二子文彭文嘉亦善書畫蓋其家學相傳云
周臣字舜臣東吳人山水人物俱清致能詩
陳道復字復甫號白陽姑蘇人善花卉醉中乘興舉筆
書畫尤為妙絶
王問字子裕號仲山無錫人戊戌進士初授戸部主事
改南京兵部職方主事陞車駕司郎中善畫山水人
物花卉不用掤架每登眺乘興據案運筆如飛又極
精妙其畫得于山水間人求之者多不可得
蔣三松金陵人善畫山水人物
徐霖字子仁號髯仙金陵人善書畫得之者莫不愛敬
李著字潛夫號墨湖金陵人善畫山水人物花木翎毛
姚沾字惟恩號墨仙錦衣千戸餘姚人能詩精妙蘭石
游吳門與諸名士友善戲寫竹木古樹意頗清遠
蔣貴號青山儀真人宗吳小仙人物逼真山水近似
馬壁字文壁師董源善畫青綠山水
羅濟川不知其名善畫山水師郭熙嘗畫小翎毛精妙
可愛
吳寬號匏菴東吳人以甲科入翰林登相位善詩文寫
東坡字體極得其妙
祝允明號枝山東吳人中鄉進士任京兆善書六家字
體皆入神而懷素山谷更不可及
王寵字履吉號雅宜山人東吳人詩文高世且書法二
王最得其精後之學者再無可及
文彭字壽承號三橋長洲人徵明伯子任兩京國子博
士善詩文而字宗懷素山谷最得其精尤善隸書篆
自成一家亦善畫花果
沈碩字宜謙號龍江長洲人善畫山水人物有吳鎮之
風常臨模諸大家與合作者絶佳尤喜畫白梅翎翅
生生之意自若活潑之形儼然當時聞其名者無不
珍藏之
文伯仁字德承號五峯長洲人善畫山水人物每效王
叔明筆法多得意儼然
陸治字叔平號包山東吳人善畫青綠山水甚得著色
之妙亦能詩寫
仇英號十洲善畫著色山水而美人最佳東吳名筆
王穀祥號西室以甲科拜吏部郎清節居家博習書畫
而花卉極佳吳下無不因其人而並重之
文嘉字休承號文水長洲人徵明仲子常愛寫畫字宗
二王畫精山水
陳括號沱江東吳人道復子善花卉曾被雷震後端坐
人見地横一梅大書沱江二字遂以雷神代筆有仙
風也名遂大振
沈仕號青門善花卉筆意大都與白陽相同字亦然
錢穀字叔寶號磬石東吳人善畫山水人物筆意不俗
故尚士筆者多重之
魯治號岐雲東吳人善畫著色花草
謝時臣號檽仙東吳人善畫山水人物
陳芹字子野號横崖秣陵人鄉進士任縣尹能詩文畫
精蘭竹字倣鍾繇
宋臣字子忠號二水秣陵人善畫山水人物遠宗馬遠
李唐近效戴進吳偉極妙臨模元宋名筆皆能亂真
入細筆尤為足玩
朱銓字文衡號樗仙長沙人工山水人物鈎勒竹及菊
兔亦能詩
朱鑑字文藻號墨壺樗仙之弟也山水人物清奇
姜隠字周佐山東黃縣人善人物士女花果細潤工緻
得古人之妙
杜君澤號小痴姑蘇人善楷書工山水嗜酒流寓高郵
落魄不羈以酒卒
馬稷字舜舉號醉狂江東人善山水人物花木竹石
蘇致中西蜀人由科第官署山水師郭熙而清雅高出
畫流
朱端字克正欽賜一樵圖書人物山水學盛子昭墨竹
師夏㫤善花木翎毛
高松字守之號南崖子又號我山文安人其人甘守家
貧有官不仕愛攻詩畫馳譽多能善書大字兼真草
篆隸能繪小景并梅菊蘭松之類鈎勒竹葡萄甚佳
更有灰堆山墨竹尤長也
張平山者名路字天馳大梁人以庠生游太學然竟不
仕獨游情繪事其人物似吳偉而山水尤有戴文進
風致一時縉紳咸嘉尚之得其真迹如拱璧焉
汪肇號海雲休寧人畫山水人物其翎毛花卉自成一
家
韓方字仲直號鶴仙歸德衞指揮寫墨竹草蟲
劉傳字良習號月川含山人國子生工雲山出入高房
山何澄之間筆勢遒勁意慮深遠時出已意詩文書
法不為近習
張秋江浙人寫芙蓉花卉
葉澄字原靜其先吳人作畫學戴文進得其妙
王彦字存拙沔陽人善作梅花
孔福禧先聖之裔工山水
孫天佑安國公之孫翎毛蘭竹清致可愛
張欽字士敬祥符人號震齋善山水花竹得古人之風
官至都閫寧陽恭靖王懋之長子
姜濟浮梁人寓蜀寫山水無墨痕有烟雲出没之奇
僧照菴浙人竹石學倪雲林
僧曉菴東吳人善畫葡萄
僧日章蜀成都人山水學唐子華
僧草菴住嘉樂三塔寺工詩畫
王世昌號歴山山東人工山水人物
郭詡號清狂江西太和人山水人物俱臻其妙凡繪古
人清士皆有題跋縉紳無不重之
張譽字仲寔號峨石廣東南海人曲江文獻公之裔能
詩善書真草篆隸工畫人物山水花鳥草蟲白描出
李龍眠之右筆法精妙種種過人兩京縉紳皆重之
雷鯉字惟化號半窗建寧府庠生善畫山水人物書法
得朱子體篆隸遒勁恬退不仕詩酒自娛四子肖之
人云有米家風味
王人佐字良才號梅泉福建將樂人家傳善寫梅隨題
其上盛名海内片紙如珍諸縉紳咸重之贈刻以槖
中詩集
張鵬字應秋號雲程福建甌寧人發身儒林游心藝圃
畫擅百家之長書精四體之妙尤長山水烟霧花草
翎毛特其餘事耳海内縉紳多珍重之
圖繪寶鑑續編
