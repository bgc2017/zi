欽定四庫全書
圖繪寳鑑卷一
元夏文彦撰
六法三品
謝恭云畫有六法一曰氣韻生動二曰骨法用筆三曰
應物寫形四曰隨類傅彩五曰經營位置六曰傳模
移寫六法精論萬古不移自骨法用筆以下五法可
學而能如其氣韻必在生知固不可以巧密得復不
可以歲月到默契神會不知然而然也故氣韻生動
出於天成人莫窺其巧者謂之神品筆墨超絶傅染
得宜意趣有餘者謂之妙品得其形似而不失規矩
者謂之能品
三病
畫有三病皆繫用筆一曰板二曰刻三曰結板者腕弱
筆癡全虧取與物狀平褊不能圓混也刻者運筆中
疑心手相戾勾畫之際妄生圭角也結者欲行不行
當散不散似物凝礙不能流暢也
六要
氣韻兼力一也格制俱老二也變異合理三也彩繪有
澤四也去來自然五也師學捨短六也
六長
□鹵求筆一也僻澀求才二也細巧求力三也狂怪求
理四也無墨求染五也平畫求長六也
製作楷模
釋像有善功方便之顔道流具修真度世之範帝王崇
天日龍鳳之表外夷有慕華欽順之情儒賢見忠信
禮義之風武士多勇悍英烈之貌隱逸識高士之節
貴戚尚侈靡之容天帝明威福嚴重之儀鬼神作醜
䰩(尺者切)馳趡(于鬼切)之狀士女宜秀色婑(烏果切)媠(奴坐切)
之態田家有醇甿朴野之真畫衣紋林石用筆全類
於書衣紋有重大而調暢者有縝細而勁健者勾綽
縱掣理無妄下以狀高側深斜卷摺飄舉之勢林木
有樛枝挺幹屈節皺皮紐裂多端分敷萬狀山石多
作礬頭亦為凌面要見幽遠而氣雄崢嶸而秀潤畜
獸須備筋力精神毛骨隱起魚龍求游泳之妙升降
之宜觀畫水湯湯若動使人有浩然江湖之思屋木
折筭無虧筆墨均壯深遠透空花竹有四時景候陰
陽向背筍條老嫩苞萼後先自然艷麗閒雅園蔬野
草咸有出土體性禽鳥尚毛羽翔舉飛集之形知此
雖不能盡鑒閱之精妙然工拙亦略可見矣或有逸
品皆高人勝士寄興寓意者當求之筆墨之外方為
得趣
古今優劣
佛道人物士女牛馬今不及古山水林石花竹禽魚古
不及今何以明之且顧愷之陸探微張僧繇吳道元
及閻立德立本皆純重雅正性出天然吳生之作為
萬世法號曰畫聖張萱周昉韓幹戴嵩氣韻骨法皆
出意表後之學者終莫能到故曰今不及古至如李
成關仝范寬董源之迹徐熙黃筌居寀之蹤前不藉
師資後無復繼踵借使二李三王之輩復起邊鸞陳
庶之倫再生亦將何以措手於其間哉故曰古不及
今
粉本
古人畫藁謂之粉本前輩多寳蓄之蓋其草草不經意
處有自然之妙宣和紹興所藏粉本多有神妙者
賞鑒
看畫如看美人其風神骨相有在肌體之外者今人看古
蹟必先求形似次及傅染次及事實殊非賞鑒之法
也米元章謂好事家與賞鑒家自是兩等家多資力
貪名好勝遇物收置不過聽聲此謂好事若賞鑒則
天資高明多閱傳錄或自能畫或深畫意每得一圖
終日寳玩如對古人雖聲色之奉不能奪也看畫之
法不可一途而取古人命意立迹各有其道豈拘以
所見繩律古人之意哉燈下不可看畫醉餘酒邊亦
不可看畫卷舒不得其法最為害物
唐人五代絹素麄厚宋絹輕細望而可别唐宋也
古人畫墨色俱入絹縷精神迥出偽者雖極力倣傚而
粉墨皆浮於縑素之上神氣亦索然蓋古人筆法圓
熟用意精到初若率易愈玩愈佳今人雖極工緻一
覽而意盡矣
御題畫真偽相雜往往有當時名手臨摹之作故秘府
所藏臨摹本皆題為真迹惟明昌所題最多具眼者
自能别識也
&KR1019;褫書畫定式
大整幅上引首三寸下引首二寸
小全幅上引首二寸七分下引首一寸九分經帶四分
上褾除打擫竹外淨一尺六寸五分下褾除上軸外
七寸
一幅半上引首三寸六分下引首二寸六分經帶八分
雙幅上引首四寸下引首二寸七分上褾除打擫竹外
淨一尺六寸八分下褾除上軸桿外淨七寸三分
兩幅半上引首四寸二分下引首二寸九分經帶一寸
二分
三幅上引首四寸四分下引首三寸一分經帶一寸三
分
四幅上引首四寸八分下引首三寸三分經帶一寸五
分
横卷褾合長一尺三寸(高者用全幅)引首闊四寸五分(高者五寸)
古畫不脫不須背褾蓋人物精神髮彩花之穠艷蜂蝶
只在約略濃淡之間一經背多或失之也故紹興&KR1149;
褫古畫不許重洗亦不許裁剪過多
古厚紙不得揭薄若紙去其半則書畫精神一如摹本
矣
檀香辟濕氣畫必用檀軸有益開匣有香而無糊氣又
辟螙也
敘歴代能畫人名
軒轅時
史皇
周
封膜
齊
敬君
秦
裂裔
前漢
毛延夀陳敞劉白龔寬陽望樊育
後漢
趙岐劉褒蔡邕張衡劉旦楊魯
魏
曹髦楊修桓範徐邈
吳
吳王趙夫人
蜀
諸葛亮子瞻
晉
明帝荀勖張墨王廙王羲之
王獻之康昕温嶠謝巖夏侯瞻
嵇康曹龍丁遠楊惠江思遠
王濛戴逵(逵子勃勃子顒)
宋
顧寳光宗炳王微謝莊袁倩(倩子質)
史敬文史藝劉斌尹長生顧駿
康允之顧景秀吳暕張則劉胤祖(弟紹祖子美玉)
蔡斌濮萬年(弟道興)史粲宋僧辯禇靈石
范惟質
南齊
宗測劉係宗姚曇度(子釋惠覺)蘧道愍(甥沙門僧珍)
章繼伯范懷珍鍾宗之王奴王殿
戴蜀陳公恩陶景真張季和沈標
謝恭沈粲丁光周曇研謝惠連
謝約虞堅丁寬劉瑱惠遠(弟惠秀子稜)
梁
元帝(子方等)蕭大連蕭賁陸杲陶弘景
袁昂焦寳願嵇寳鈞聶松解倩
陸整江僧寳僧威公僧吉底俱
僧摩羅菩提僧迦佛陀
後魏
蔣少遊郭善明侯文和柳儉閔文和
郭道興楊乞德王由祖班
北齊
高孝珩蕭放楊子華田僧亮劉殺鬼
曹仲達殷英童高尚士徐德祖曹仲璞
後周
馮提伽
隋
閻毘何稠劉龍(弟衮)楊契丹劉烏
陳善見江志李雅王仲舒閻思光
解悰程瓚僧曇摩拙人
唐
楊須䟦趙武端范龍樹周烏孫楊德紹
竇弘果毛婆羅孫仁貴金忠義竺元標
蔡金剛毛嵩姚彦山程遜董好子
楊樹兒耿純任貞亮暢整李相國
陳慤劉智敏史晟何君墨京元成
崔霞冷元琇馬光業李蠻子馬樹鷹
祝丘潘細衣周子敬段去惑杜景祥
王允之崔陽元李炅張惟亘李滔
張通巖杲耿昌(弟昌期)楊德本貝俊
李韶魏晉孫劉之章
右歴代能畫人姓名而跡罕傳於世故不詳載見
張彦遠名畫記
圖繪寳鑑卷一
