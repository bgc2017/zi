朱子語類卷五十一
孟子一
題辭
陳文言孟子趙岐所注者却做得好曰做得絮氣悶人
東漢文章皆如此(卓)
解書難得分曉趙岐孟子拙而不眀王弼周易巧而不
眀
梁惠王上
孟子見梁惠王章
希真說孟子對梁惠王以仁義章曰凡事不可先有箇
利心才說着利必害於義聖人做處只向義邊做然
義未嘗不利但不可先說道利不可先有求利之心
盖緣本来道理只有一箇仁義更無别物事義是事
事要合宜(賀孫)
說義利處曰聖賢之言所以要辨别教分眀但只要向
義邊一直去更不通思量第二着才說義乃所以為
利固是義有大利存焉若行義時便說道有利則此
心只邪向那邊去固是未有仁而遺其親未有義而
後其君纔於為仁時便說要不遺其親為義時便說
要不後其君則是先有心於為利聖賢要人止向一
路做去不要做這一邊又思量那一邊仲舒所以分
眀說不謀其利不計其功(賀孫)
孟子大綱都剖析得分眀如說義利等處如答宋牼處
見得事只有箇是非不通去說利害看来惟是孟子
說得斬釘截鐡(賀孫)
正淳問仁者心之德愛之理義者心之制事之宜德與
理俱以體言制與宜俱以用言否曰心之德是渾淪
說愛之理方說到親切處心之制却是說義之體程
子所謂處物為義是也揚雄言義以宜之韓愈言行而
宜之之謂義若只以義為宜則義有在外意須如程子
言處物為義則是處物者在心而非外也又云大概說
道理只渾淪說又使人無捉摸處若要說得親切又
却局促有病如伊川說仁者天下之公善之本也說
得渾淪開闊無病知言說理是要親切所以多病(賀孫)
或問心之德愛之理以體言心之制事之宜以用言曰
也不是如此義亦只得如此說事之宜雖若在外然
所以制其義則在心也程子曰處物為義非此一句
則後人恐未免有義外之見如義者事之宜事得其
宜之謂義皆說得未分曉盖物之宜雖在外而所以
處之使得其宜者則在内也曰仁言心之德便見得
可包四者義言心之制却只是說義而已曰然程子
說仁者天下之公善之本也固是好然說得太渾淪
只恐人理會不得大抵說得寬廣自然不受指點若
說得親切又覺得意思局促不免有病知言則是要
說得親切而不免有病者也又曰也須說教親切因
言漢唐諸人說義理只與說夢相似至程先生兄弟方
始說得分眀唐人只有退之說得近旁然也只似說夢
但不知所謂劉迅者如何曰迅是知幾之子據本傳
說迅嘗注釋六經以為舉世無可語者故盡焚之曰
想只是他理會不得若是理會得自是著說與人(廣)
至問心之德是就專言之統體上說愛之理是就偏言
之一體上說雖言其體而用未嘗不包在其中心之
制是說義之主於中事之宜是說義之形於外合内
外而言之也曰心之制亦是就義之全體處說事之
宜是就千條萬緒各有所宜處說事之宜亦非是就
在外之事說看甚麽事来這裏面便有箇宜處這便
是義又舉伊川曰在物為理處物為義又曰義似一
柄利刀看甚物来皆割得去非是刀之割物處是義
只這刀便是義(時舉錄略别出)
至之問義者心之制事之宜曰事之宜也是說在外底
事之宜但我才見箇事来便知這箇事合恁地處此
便是事之宜也義如刀相似其鋒可以割制他物才
到面前便割將去然鋒與刀則初未嘗相離也(時舉)
義者心之制事之宜所謂事之宜方是指那事物當然
之理未說到處置合宜處也(僴)
問心之制是裁制曰是裁制問莫是以制其心曰心自
有這制(心自是有制)制如快利刀斧事来劈將去可底從
這一邊去不可底從那一邊去(節)
梁惠王問利國便是為己只管自家國不管他人國義
利之分其争毫釐范氏只為說不到聖賢地位上盖
義者利之和也(謨集義)
王立於沼上章
德修說王立於沼上一章引齊宣王見孟子於雪宫事
云梁惠王其辭遜齊宣王其辭誇先生曰此說好乂
說寡人願安承教一章有和氣致祥乖氣致異之說
曰恐孟子之意未到此(文蔚)
寡人之於國章
移民移粟荒政之所不廢也(燾)
晉國天下莫強焉章
問孟子告梁王省刑罰薄稅斂便可以撻秦椘之甲兵
夫魏地廹近於秦無時不受兵割地求城無虚日孟
子之言似大容易否曰自是響應如此當時之人焦
熬已甚率歡欣鼔舞之民而征之自是見效速後来
公子無忌縞素一舉直擣至函谷關可見(德眀)
孟子亦是作為底人如云彼䧟溺其民王往而征之夫
誰與王敵非不用兵也特其用兵不若當時戰國之
無義理耳如五畝之宅樹之以桑而下為政之實行
之既至則視當時無道之國豈可但已哉(人傑)
孟子見梁襄王章
問望之不似人君此語孔子還道否曰孔子不說孟子
忍不住便說安卿煞不易他會看文字疑得都是合
疑處若近思固不能疑蜚卿又疑得曲折多無事生
出事又曰公疑得太過都落從小路去了(伯羽)
齊宣王問齊桓晉文之事章
無道桓文之事事者營覇之事儒者未嘗講求如桓公
覇諸侯一匡天下則誰不知至於經營覇業之事儒
者未嘗言也(謨)
或問仁術字當何訓曰此是齊王見牛觳觫而不忍之
心萌故以羊易之孟子所謂無傷盖能護得齊王仁
心發見處術猶方便也(履孫)
仁術謂已將牛去殺是其仁心無可為處了却令以羊
易之又却存得那仁心此是為其仁之術也(振)
陳希周問仁術曰術未必便是全不好且如仁術見牛
之觳觫是仁心到這裏處置不得無術以處之是自
家這仁心抑遏不得流行故以羊易之這是用術處
有此術方得自家仁心流行(植時舉錄詳)
陳希周問仁術曰術字本非不好底字只緣後来把做
變詐看了便道是不好却不知天下事有難處處須
着有箇巧底道理始得當齊王見牛之時惻隠之心
已發乎中又見釁鐘事大似住不得只得以所不見
者而易之乃是他既周旋得那事又不抑遏了這不
忍之心此心乃得流行若當時無箇措置便抑遏了
這不忍之心遂不得而流行矣此乃所謂術也(時舉)
見牛未見羊也未字有意味盖言其體則無限量言其
用則無終窮充擴得去有甚盡時要都盡是有限量
(方)
問先生解物皆然心為甚曰人心應物其輕重長短之
難齊而不可不度以本然之權度又有甚於物者不
知如何是本然之權度曰本然之權度亦只是此心
此心本然萬理皆具應物之時須是仔細看合如何
便是本然之權度也如齊宣王見牛而不忍之心見
此是合權度處及至興甲兵危士臣構怨於諸侯又
却忍為之便是不合權度失其本心又問莫只是無
所為而發者便是本心曰固是然人又多是忘了問
如何忘了曰當惻隠時却不惻隠是也問此莫是養
之未至否曰亦是察之未精(廣)
黃先之問物皆然心為甚曰物之輕重長短之差易見
心之輕重長短之差難見物之差無害心之差有害
故曰心為甚又曰物易見心無形度物之輕重長短
易度心之輕重長短難度物差了只是一事差心差
了時萬事差所以心為甚又曰以本然之權度度心
又曰愛物宜輕仁民宜重此是權度以此去度(節)
問孟子論齊王事考之史記後来無一不效曰雖是如
此已是見得遲了須看他一部書見得句句的確有
必然之效方是(德眀)
至云看孟子已看到七八章見孟子於義利之辨王覇
之辨其剖判為甚嚴至於顧鴻雁麋鹿之樂與好世
俗之樂此亦是人情之常故孟子順而導之以與民
同樂之意至於誤認移民移粟以為盡心而不能制
民之産以行仁政徒有愛牛之心而不能推廣以行
仁政故開導誘掖以先王之政可謂詳眀至皆未見
所疑處只伊川說孟子說齊梁之君行王政王者天
下之義主也聖賢亦何心哉視天命之改與未改爾
於此數句未甚見得眀先生却問至云天命之改與
未改如何見得曰莫是周末時禮樂征伐皆不出於
天子生民塗炭而天王不能正其權以救之否曰如
何三晉猶尚請命於周曰三晉請命既不是而周王
與之亦不是如温公所云云便是天王已不能正其
權曰如何周王與之不是便以為天命之改曰至見
得未甚明舊曾記得程先生說譬如一株花可以栽
培則須栽培莫是那時已是栽培不得否曰大勢已
去了三晉請命於周亦不是知尊周謾假其虛聲耳
大抵人心已不復有愛戴之實自入春秋以来二百
四十年間那時猶自可整頓不知周之子孫何故都
無一人能眀目張膽出来整頓到孟子時人心都已
去曰程子說天命之改莫是大勢已去曰然(至集義)
梁惠王下
莊暴見孟子章
孟子開導時君故曰今之樂猶古之樂至於言百姓聞
樂音欣欣然有喜色處則關閉得甚密如好色好貨
亦此類也(謨)
齊宣王問文王之囿章
孟子言文王由百里興亦未必然問孟子謂文王之囿
方七十里先生以為三分天下有其二以後事若只
百里如何有七十里之囿然孟子所謂傳有之者如
何曰想他須有據但孟子此說其意亦只主在風齊
宣王爾若文王之囿果然縱一切人往則雖七十里
之大不過幾時亦為赤地矣又焉得有林木鳥獸之
長茂乎周之盛時雖天下山林猶有厲禁豈有君之
苑囿反縱芻獵恣往而不禁乎亦無是理漢武帝規
上林苑只有二三十里當時諸臣已皆以為言豈有
文王之囿反如是之大
問交鄰國有道章
湯事葛文王事昆夷昆夷不可考大抵湯之事葛文王
事昆夷其本心所以事之之時猶望其有悔悟之心
必待伐之豈得已哉亦所當然耳(謨)
問仁者為䏸以大事小是仁者之心寬洪惻怛便是小
國不恭亦撓他不動智者為能以小事大盖智者見
得利害甚眀故祗得事大曰也不特是見得利害眀
道理自合恁地小之事大弱之事強皆是道理合恁
地至問樂天者保天下畏天者保其國曰只是說其
規模氣象如此(時舉錄作有大小耳至)
問樂天畏天者曰樂天是聖人氣象畏天是賢人氣象
孟子只是說大概聖賢氣象如此使智者當以大事
小時也必以大事小使仁者當以小事大處也必以
小事大不可將大王文王交互立說便失了聖賢氣
象此自是兩層事孟子之說是前面一層又須是看
得後面一層所以貴乎不以文害辭者正是此類人
須見得言外意好(去偽)
問人皆謂我毁明堂章
問孟子以公劉大王之事告其君恐亦是委曲誘掖之
意曰這兩事却不是告以好色好貨乃是告以公劉
大王之事如此兩事看来却似易待去做時多少難
大凡文字須將心體認看這箇仔細看来甚是難如
孟子又說子服堯之服誦堯之言行堯之行是堯而
已矣看来也似易這如何便得相似又如說徐行後
長者謂之弟疾行先長者謂之不弟堯舜之道孝弟
而已矣看来也似易(賀孫)
問孟子語好貨好色事使孔子肯如此答否曰孔子不
如此答但不知作如何答問孟子答梁王問利直掃
除之此處又却如此引導之曰此處亦自分義利特
人不察耳(可學)
問湯放桀章
賊仁者無愛心而殘忍之謂也賊義者無羞惡之心之
謂也(節)
先生舉賊仁者謂之賊賊義者謂之殘問何以别近思
云賊仁是害心之理賊義是見於所行處傷其理曰
以義為見於所行便是告子義外矣義在内不在外
義所以度事亦是心度之然此果何以别盖賊之罪
重殘之罪輕仁義皆是心仁是天理根本處賊仁則
大倫大法虧滅了便是殺人底人一般義是就一節
一事上言一事上不合宜便是傷義似手足上損傷
一般所傷者小尚可以補(淳㝢錄同)
問孟子言賊仁賊義如何力行曰譬之伐木賊仁乃是
伐其本根賊義只是殘害其一枝一葉人而賊仁則
害了本心曰賊仁便是將三綱五常天叙之典天秩
之理一齊壊了義随事制宜賊義只是於此一事不
是更有他事在(力行)
問賊仁是絶滅天理賊義是傷敗彛倫如臣弑君子弑
父及齊襄公鳥獸之行等事皆人倫大惡不審是絶
滅天理是傷敗彛倫曰傷敗彛倫只是小小傷敗常
理若此等乃是絶害天理了(義剛錄云傷敗彛倫只是小小傷敗常理如不)
(以禮食不親迎之類若紾兄之臂踰東家墻底便是絶滅天理)丹書怠勝敬者滅即
賊仁者謂之賊意欲勝義者凶即賊義者謂之殘意
賊義是就一事上說賊仁是就心上說其實賊義便
即是賊那仁底但分而言之則如此(淳義剛錄同)
為巨室章
問教玉人彫琢玉集注云不敢自治而付之能者愛之
甚也治國家則不能用賢而徇私欲是愛國家不如
玉也此莫是餘意否曰正意是如何曰正意只是說
玉人自會琢玉何消教他賢者自有所學何用教他
舍其所學後譬只是申觧前譬曰兩譬又似不相似
不知如何做得恁地嵯峨
齊人伐燕勝之章
齊人伐燕孟子以為齊宣史記以為湣王温公平生不
喜孟子及作通鑑却不取史記而獨取孟子皆不可
曉荀子亦云湣王伐燕然則非宣王眀矣問孟子必
不誤曰想得湣王後来做得不好門人為孟子諱故
改為宣王爾問湣王若此之暴豈能慙於孟子曰既
做得不是說得他底是他亦豈不愧也温公通鑑中
自移了十年據史記湣王十年伐燕今温公信孟子
改為宣王遂硬移進前十年温公硬拗如此又云史
記魏惠王三十六年惠王死襄王立襄王死哀王立
今汲冢竹書不如此以為魏惠王先未稱王時為侯
三十六年乃稱王遂為後元年又十六年而惠王卒
即無哀王惠王三十六年了便是襄王史記誤以後
元年為哀王立故又多了一哀王汲冢是魏安釐王
冡竹書記其本國事必不會錯温公取竹書不信史
記此一段却是(僴此條有誤當從春秋觧後序)
居之問取之而燕民悦則取之至文王是也竊疑文王
豈有革商之念曰此等難說孔子謂可與立未可與
權到那時事勢自是要住不得後人把文王說得忒
恁地却做一箇道行看着不做聲不做氣如此形容
文王都没情理以詩書考之全不是如此如詩自從
太王王季說来如云至于太王實始剪商如下武之
詩文王有聲之詩都說文王做事且如伐崇一事是
做甚麽又不是一項小小侵掠乃是大征伐詢爾仇
方同爾兄弟以爾鉤援與爾臨衝以伐崇墉此見大
段動衆岐山之下與崇相去自是多少因甚如此這
般處要做文王無意取天下(他錄作出做事)都不得又如說
侵自阮疆陟我高岡無矢我陵我陵我阿無飲我泉
我泉我池這裏見都自據有其土地自是大段施張
了或曰紂命文王得專征伐紂不得已命之文王不
得已受之横渠云不以聲色為政不以革命有中國
默順帝則而天下歸焉其惟文王乎若如此說恰似
内無純臣之義外亦不属於商這也未必如此只是
事勢自是不可已只當商之季七顛八倒上下崩頽
忽於岐山下突出許多人也是誰當得文王之事惟
孟子識之故七篇之中所以告列國之君莫非勉之
以王道(賀孫)
滕文公問滕小國也章
問孟子答滕文公三段皆是無可柰何只得勉之為善
之辭想見滕國至弱都主張不起故如此曰只是如
此只是吾得正而斃焉之意盖滕是必亡無可疑矣
况王政不是一日行得底事他又界在齊楚之間二
國視之猶太山之壓雞卵耳若教他粗成次第此二
國亦必不見容也當時湯與文王之興皆在空閒之
地無人来覷他故日漸盛大若滕則實是難保也立
之云若教他能舉國以聽孟子如何曰他若能用得
孟子至二三十年使鄰國之民仰之若父母則大國
亦想不能動他但世間事直是難得恰好耳齊梁之
國甚強可以有為而孟子與其君言恬然不恤滕文
公却有善意又以國小主張不起以此知機會真不
易得也(時舉)
魯平公將出章
魯平公極是箇衰弱底人不知孟子要去見他是如何
孟子平生大機會只可惜齊宣一節這箇不相遇其
他也應是無可成之理如見滕文公說許多井田也
是一場疎脱云有王者起必来取法孟子也只是說
得在這裏滕也只是做不得(賀孫)
朱子語類卷五十一
