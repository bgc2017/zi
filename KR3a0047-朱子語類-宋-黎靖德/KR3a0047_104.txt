朱子語類卷一百四
朱子一
自論為學工夫
某自丱角讀四書甚辛苦諸公今讀時文較易做工夫了
(敬仲以下讀書)
後生家好著些工夫子細看文字某向來看大學猶病
於未子細如今愈看方見得精切因說前輩諸先生
長者說話於大體處固無可議若看其他細碎處大
有工夫未到(木之)
某向丱角讀論孟自後欲一本文字高似論孟者竟無
之(友仁)
某十數歲時讀孟子言聖人與我同類者喜不可言以
為聖人亦易做今方覺得難(楊)
某舊時看文字一向看去一看數卷全不曾得子細於
義理之文亦然極為病今日看中庸只看一叚子(揚)
讀書須純一如看一般未了又要般涉都不濟事某向
時讀書方其讀上句則不知有下句讀上章則不知
有下章讀中庸則秪讀中庸讀論語則秪讀論語一
日秪看一二章將諸家說看合與不合凡讀書到冷
淡無味處尤當著力推考(道夫)
讀書湏讀到不忍捨處方是見得真味若讀之數過略
曉其義即厭之欲别求書看則是於此一卷書猶未
得趣也盖人心之靈天理所在用之則愈明只提醒
精神終日著意看得多少文字窮得多少義理徒為
懶倦則精神自是憒憒只恁昏塞不通可惜某舊日
讀書方其讀論語時不知有孟子方讀學而第一不
知有為政第二今日看此一叚明日且更看此一叚
看來看去直待無可看方換一叚看如此看文自然
洞貫方為浹洽時下雖是鈍滯便一件了得一件將
來却有盡理會得時若撩東劄西徒然看多事事不
了日暮途遠將來荒忙不濟事舊見李先生說理會
文字湏令一件融釋了後方更理會一件融釋二字
下得極好此亦伊川所謂今日格一件明日又格一
件格得多後自脱然有貫通處此亦是他真曾經歴
來便說得如此分明今若一件未能融釋而又欲理
會一件則第二件又不了推之萬事事不了何益
(大雅)
某是自十六七時下工夫讀書彼時四畔皆無津涯只
自恁地硬著力去做至今日雖不足道但當時也是
喫了多少辛苦讀了書今人卒乍便要讀到某田地
也是難要湏積累著力方可某今老而將死所望者
但願朋友勉力學問而已(道夫)
器之問野有死麕曰讀書之法湏識得大義得他滋味
没要緊處縱理會得也無益大凡讀書多在諷誦中
見義理况詩又全在諷誦之功所謂清廟之瑟一唱
而三嘆一人唱之三人和之方有意思又如今詩曲
若只讀過也無意思湏是歌起來方見好處因說讀
書湏是有自得處到自得處說與人也不得某舊讀
仲氏任只其心塞淵終温且惠淑慎其身先君之思
以勖寡人既破我斧又闕我斨周公東征四國是皇
哀我人斯亦孔之將伊尹曰先王肇修人紀從諫弗
咈先民時若居上克明為下克忠與人不求備檢身
若不及以至於有萬邦兹惟艱哉如此等處直為之
廢卷慨想而不能已覺得朋友間看文字難得這般
意思某二十歲前後已看得書大意如此如今但較
精密日月易得匆匆過了五十來年(木之)
謂器之看詩病於草率器之云如今將先生數書循環
看去曰都讀得了方可循環再看如今讀一件書湏
是真箇理會得這一件了方可讀第二件讀這一叚
湏是理會得這一叚了方可讀第二叚少間漸漸節
次看去自解通透只五年間可以讀得經子諸書迤
邐去看史傳無不貫通韓退之所謂沈潜乎訓義反
覆乎句讀湏有沈潜反覆之功方得所謂審問之湏
是表裏内外無一毫之不盡方謂之審恁地竭盡心
力猶有見未到處却不奈何如今人不曾竭盡心力
只見得三兩分了便草草揭過少間只是鶻突無理
會枉著日月依舊似不曾讀相似只如韓退之老蘇
作文章本自没要緊事然他大叚用功少間方會漸
漸掃去那許多鄙俗底言語換了箇心胷說這許多
言語出來如今讀書湏是加沈潜之功將義理去澆
灌胷腹漸漸盪滌去那許多淺近鄙陋之見方會見
識高明因說讀詩惟是諷誦之功上蔡亦云詩湏是
謳吟諷誦以得之某舊時讀詩也只先去看許多注
解少間却被惑亂後來讀至半了却只將詩來諷誦
至四五十過已漸漸得詩之意却去看注解便覺減
了五分以上工夫更從而諷誦四五十過則胷中判
然矣因說如今讀書多是不曾理會得一處通透了
少間却多牽引前面疑難來說此最學者大病譬如
一箇官司本自是鶻突了少間又取得許多鶻突底
證見來證對却成一場無理會去又有取後面未曾
理會底來說却似如今只來建陽縣猶自未見得分
曉却又將建寧府與南劔州事來說如何說得行少
間弄來弄去只是胡說瞞人有人說話如此者某最
怕之說甲未了又纏向乙上去說乙未了又纏向丙
上去無一句著實正如斜風雨相似只管吹將去無
一點著地竟有終日與他說不曾判斷得一件分曉
徒費氣力耳(木之)
先生因與朋友言及易曰易非學者之急務也某平生
也費了些精神理會易與詩然其得力則未若語孟
之多也易與詩中所得似雞肋焉(壮祖)
問近看胡氏春秋初無定例止說歸忠孝處便為經義
不知果得孔子意否曰某嘗說詩書是隔一重兩重
說易春秋是隔三重四重說春秋義例易爻象雖是
聖人立下今說者用之各信巳見然於人倫大綱皆
通但未知曾得聖人當初本意否且不如讓渠如此
說且存取大意得三綱五常不至廢墜足矣令欲直
得聖人本意不差未湏理會經先湏於論語孟子中
專意看他切不可忙虛心觀之不湏先自立見識徐
徐以俟之莫立課程某二十年前得上蔡語錄觀之
初用銀朱畫出合處及再觀則不同矣乃用粉筆三
觀則又用墨筆數過之後則全與元看時不同矣大
抵老兄好去難處用工不肯向平易處用工故見如
此難進今當於平易處用工(大雅)
讀書貪多最是大病下梢都理會不得若到閑時無書
讀時得一件書看更子細某向為同安簿滿到泉州
候批書在客邸借文字只借得一冊孟子將來子細
讀方尋得本意見看他初間如此問又如此答待再
問又恁地答其文雖若不同自有意脉都相貫通句
句語意都有下落(賀孫)
看文字却是索居獨處好用功夫方精專看得透徹未
湏便與朋友商量某往年在同安日因差出體究公
事處夜寒不能寐因看得子夏論學一叚分明後官
滿在郡中等批書已遣行李無文字看於館人處借
得孟子一冊熟讀方曉得飬氣一章語脉當時亦不
暇寫出只逐叚以紙簽簽之云此是如此說簽了便
看得更分明後來其間雖有修改不過是轉換處大
意不出當時所見如謾人底議論某少年亦會說只
是終不安直到尋箇慤實處方已(&KR1228;)
某舊年思量義理未透直是不能睡初看子夏先傳後
倦一章凡三四夜窮䆒到明徹夜聞杜鵑聲(過)
問嘗聞先生為學者言讀書湏有箇悦處方進先生又
自言某雖如此屢覺有所悦因禀曰此先生進德日
新工夫不知學者如何到得悦處曰亦只是時習時
習故悦(德明)
某嘗說看文字湏似法家深刻方窮究得盡某直是下
得工夫(義剛)
某舊時讀書專要㨂好處看到平平泛泛處多闊略後
多記不得自覺也是一箇病今有一般人看文字却
只摸得些查滓到有深意好處却全不識(此因有獻易說多失)
(伊川精意而言賀孫)
凡看文字諸家說異同處最可觀某舊日看文字專看
異同處如謝上蔡之說如彼楊龜山之說如此何者
為得何者為失所以為得者是如何所以為失者是
如何(學蒙)
某尋常看文字都曾疑來如上蔡觀復堂記文定答曾
吉甫書皆曾把做孔孟言語一般看久之方見其未
是每一次看透一件便覺意思長進不似他人只依
稀一見謂其不似便不復看不特不見其長處亦不
見其短處(&KR1228;)
某尋常見是人文字未嘗敢輕易亦恐有好處鞭著工
夫看它(&KR1228;)
某所以讀書自覺得力者只是不先立論(方子)
某自十五六時至二十歲史書都不要看但覺得閑是
閑非没要緊不難理會大率才看得此等文字有味
畢竟麤心了吕伯恭教人看左傳不知何謂(履孫)
學者難得都不肯自去著力讀書某登科後要讀書被
人横截直截某只是不管一面自讀顧文蔚曰且如
公有誰鞭辟畢竟是自要讀書(文蔚)
看道理若只恁地說過一遍便了則都不濟事湏是常
常把來思量始得看過了後無時無候又把起來思
量一遍十分思量不透又且放下待意思好時又把
起來看恁地將久自然解透徹延平先生嘗言道理
湏是日中理會夜裏却去静處坐地思量方始有得
某依此說去做真箇是不同(義剛以下窮理)
或問先生謂講論固不可無湏是自去體認如何是體
認曰體認是把那聽得底自去心裏重複思量過伊
川曰時復思繹浃洽於中則說矣某向來從師一日
間所聞說話夜間如温書一般字字子細思量過才
有疑明日又問(廣)
問必有事焉而勿正心勿㤀勿助長曰此亦只是為公
孫丑不識浩然之氣故教之飬氣工夫緩急云不必
太急不要忘了亦非教人於無著摸處用工也某舊
日理會道理亦有此病後來李先生說令去聖經中
求義某後刻意經學推見實理始信前日諸人之誤
也(大雅)
器之問嘗讀孟子求放心章今每覺心中有三病籠統
不專一看義理每覺有一重似簾幕遮蔽又多有苦
心不舒快之意曰若論求此心放失有千般萬樣病
何止於三然亦别無道理醫治只在專一果能專一
則静静則明明則自無遮蔽既無遮蔽須自有舒泰
寬展處這也未會如此且收歛此心專一漸漸自會
熟熟了自有此意看來百事只在熟且如百工技藝
也只要熟熟則精精則巧器之又問先生往時初學
亦覺心有不專一否曰某初為學全無見成規模這
邊也去理會尋討那邊也去理會尋討向時諸前軰
每人各是一般說話後來見李先生李先生較說得
有下落說得較縝密若看如今自是有見成下工夫
處看來湏是先理會箇安着處譬如人治生也湏先
理會箇屋子安著身已方始如何經營如何積累漸
漸湏做成家計若先未有安著身已處雖然經營畢
竟不濟事為學者不先存此心雖說要去理會東東
西西都自無安著處孟子所以云收放心亦不是說
只收放心便了收放心且收歛得箇根基方可以做
工夫若但知收放心不做工夫則如近日江西所說
則是守箇死物事故大學之書湏教人格物致知以
至於誠意正心修身齊家治國平天下節節有工夫
(賀孫)
某所得處甚約只是一兩切要句上却日夜就此一兩
句上用意玩味胷中自是灑落又云放心不必是走
在别處去但一劄眼間便不見才覺得又便在面前
不是難收拾自去提撕便見得是如此(恪)
近日已覺向來說話太支離處反身以求正坐自己用
功亦未切耳因此減去文字功夫覺得閑中氣象甚
適每勸學者亦且看孟子道性善求放心兩章著實
體察收拾為要其餘文字且大概諷誦涵詠未湏大
叚著力考索也
舊在湖南理會乾坤乾是先知坤是踐履上是知至下
是終之却不思今只理會箇知未審到何年月方理
會終之也是時覺得無安居處常恁地忙又理會動
静以為理是静吾身上出來便是動却不知未發念
慮時静應物時動静而理感亦有動動時理安亦有
静初尋得箇動静意思其樂甚乖然却一日舊似一
日當時看明道答横渠書自不入也(方)
舊來失了此物多時今收來尚未便入腔窠但當盡此
生之力而後已(自謂云爾方)
今日學者不長進只是心不在焉嘗記少年時在同安
夜聞鐘鼓聲聽其一聲未絶而此心己自走作因此
警懼乃知為學湏是專心致志又言人有一正念自
是分曉又從旁别生一小念漸漸放闊去不可不察
(德明)
這道理湏是見得是如此了驗之於物又如此驗之吾
身又如此以至見天下道理皆端的如此了方得如
某所見所言又非自會說出來亦是當初於聖賢與
二程所說推之而又驗之於已見得真實如此(道夫)
劉晏見錢流地上想是他計較得熟了如此某而今看
聖人說話見聖人之心成片價從面前過(胡泳)
某尋常莫說前軰只是長上及朋友稍稍說道理底某
便不敢說他說得不是且將他說去研䆒及自家曉
得却見得他底不是某尋常最居人後又曰尋常某
最得此力(節)
初師屏山籍溪籍溪學於文定又好佛老以文定之學
為論治道則可而道未至然於佛老亦未有見屏山
少年能為舉業官莆田接塔下一僧能入定數日後
乃見了老歸家讀儒書以為與佛合故作聖傳論其
後屏山先亡籍溪在某自見於此道未有所得乃見
延平(可學論傳授)
或說象山說克己復禮不但只是欲克去那利欲忿懥
之私只是有一念要做聖賢便不可曰此等議論恰
如小兒則劇一般只管要高去聖門何常有這般說
話人要去學聖賢此是好底念慮有何不可若以為
不得則堯舜之兢兢業業周公之思兼三王孔子之
好古敏求顔子之有為若是孟子之願學孔子之念
皆當克去矣看他意思只是禪誌公云不起纖毫修
學心無相光中常自在他只是要如此然豈有此理
只如孔子答顔子克己復禮為仁據他說時只這一
句已多了又况有下頭一落索只是顔子才問仁便
與打出方是及至恁地說他他又却諱某嘗謂人要
學禪時不如分明去學他禪和一棒一喝便了今乃
以聖賢之言夾雜了說都不成箇物事道是龍又無
角道是蛇又有足子静舊年也不如此後來弄得直
恁地差異如今都教壊了後生箇箇不肯去讀書一
味顛蹷没理會處可惜可惜正如荀子不睹是逞快
胡罵亂罵教得箇李斯出來遂至焚書坑儒若使荀
卿不死見斯所為如此必湏自悔使子静今猶在見
後生軰如此顛蹷亦湏自悔其前日之非又曰子静
說話常是兩頭明中間暗或問暗是如何曰是他那
不說破處他所以不說破便是禪所謂鴛鴦繡出從
君看莫把金針度與人他禪家自愛如此某年十五
六時亦嘗留心于此一日在病翁所會一僧與之語
其僧只相應和了說也不說是不是却與劉說某也
理會得箇昭昭靈靈底禪劉後說與某某遂疑此僧
更有要妙處在遂去扣問他見他說得也煞好及去
赴試時便問他意思去胡說是時文字不似而今細
密由人麤說試官為某說動了遂得舉(時年十九)後赴同
安任時年二十四五矣始見李先生與他說李先生
只說不是某却倒疑李先生理會此未得再三質問
李先生為人簡重却是不甚會說只教看聖賢言語
某遂將那禪來權倚閣起意中道禪亦自在且將聖
人書來讀讀來讀去一日復一日覺得聖賢言語漸
漸有味却回頭看釋氏之說漸漸破綻罅漏百出(廣)
問擇之云先生作延平行狀言默坐澄心觀四者未發
已前氣象此語如何曰先生亦自說有病後復以問
先生云學者不湏如此某少時未有知亦曾學禪只
李先生極言其不是後來考究却是這邊味長才這
邊長得一寸那邊便縮了一寸到今銷鑠無餘矣畢
竟佛學無是處(德明)
某舊時亦要無所不學禪道文章楚詞詩兵法事事要
學出入時無數文字事事有兩冊一日忽思之曰且
慢我只一箇渾身如何兼得許多自此逐時去了大
凡人知箇用心處自無緣及得外事(揚)
某自十四五歲時便覺得這物事是好底物事心便愛
了
某不敢自昧實以銖累寸積而得之(方子)
與范直閣說忠恕是三十歲時書大概也是然說得不
似而今看得又較别(淳)
三十年前長進三十年後長進得不多(僴)
某今且勸諸公屏去外務䟎工夫專一去看這道理某
年二十餘已做這工夫將謂下梢理會得多少道理
今忽然有許多年紀不知老之至此也只理會得這
些子歲月易得蹉跎可畏如此(賀孫)
因言讀書用功之難諸公覺得大故淺近不曾著心某
舊時用心甚苦思量這道理如過危木橋子相去只
在毫髮之間才失脚便跌落下去用心極苦五十歲
已後覺得心力短看見道理只争絲髮之間只是心
力把不上所以大學中庸語孟諸文字皆是五十歲
已前做了五十已後長進得甚不多而今人看文字
全然心粗未論說道理只是前軰一樣文士亦是用
幾多工夫方做得成他工夫更多若以他這心力移
在道理上那裏得來如韓文公答李翊一書與老蘇
上歐陽公書他直如此用工夫未有苟然而成者歐
陽公則就作文上改換只管揩磨逐旋捱將去久之
漸漸揩磨得光老蘇則直是心中都透熟了方出之
於書看他們用工夫更難可惜若移之於此大叚可
畏看來前軰以至敏之才而做至鈍底工夫今人以
至鈍之才而欲為至敏底工夫涉獵看過所以不及
古人也故孔子曰參也魯湏是如此做工夫始得(僴)
讀書湏是虚心方得他聖人說一字是一字自家只平
著心去秤停他都不使得一毫杜撰只順他去某向
時也杜撰說得終不濟事如今方見得分明方見得
聖人一言一字不吾欺只今六十一歲方理會得恁
地若或去年死也則枉了自今夏來覺見得纔是聖
人說話也不少一箇字也不多一箇字恰恰地好都
不用一些穿鑿莊子云吾與之虚而委蛇既虚了又
要隨他曲折恁地去今且與公說箇樣子久之自見
今人大抵偪塞滿胷有許多伎倆如何便得他虚亦
大是難分明道知至而後意誠盖知未至雖見人說
終是信不過今說格物且只得一件兩件格將去及
久多後自然貫通信得(道夫)
某覺得今年方無疑(伯羽)
理會得時今老而死矣能受用得幾年然十數年前理
會不得死又却可惜(士毅丙辰冬)
先生多有不可為之歎漢卿曰前年侍坐聞先生云天
下無不可為之事兵隨將轉將逐符行今乃謂不可
為曰便是這符不在自家手裏或謂漢卿多禪語賀
孫因云前承漢卿教訓似主静坐澄清之語漢卿云
味道煞篤實(云云)先生曰静坐自是好近得子約書
云湏是識得喜怒哀樂未發之本體此語儘好漢卿
又問前年侍坐所聞似與今别前年云近方看得這
道理透若以前死却亦是枉死了今先生忽發歎以
為只如此不覺老了還當以前是就道理說今就勲
業上說先生曰不如此自是覺得無甚長進於上面
猶覺得隔一膜(又云於上面但覺透得一半賀孫)
某當初講學也豈意到這裏幸而天假之年許多道理
在這裏今年頗覺勝似去年去年勝似前年(䕫孫)
某老矣無氣力得說(時先生病當夜說話氣力比常時甚微)看也看不得
了行也行不盡了說也說不辦了諸公勉之(僴)
敬子舉先生所謂傳命之脉及佛氏傳心傳髓之說曰
便是要自家意思與他為一若心不在上面書自是
書人自是人如何看得出孔子曰吾十有五而志於
學只十五歲時便斷斷然以聖人為志矣(二程自十五六時便)
(慨然欲學聖人僴)
周敬王四十一年壬戌孔子卒至宋慶元三年丁巳一
千六百七十六年(先生是年正旦書於藏書閣下東楹人傑)
人之血氣固有強弱然志氣則無時而衰苟常持得這
志縱血氣衰極也不由他如某而今如此老病衰極
非不知每日且放晚起以飬病但自是心裏不穏只
交到五更初目便睡不著了雖欲勉強睡然此心已
自是箇起來底人不肯就枕了以此知人若能持得
這箇志氣定不會被血氣奪凡為血氣所移者皆是
自棄自暴之人耳(僴以下雜記)
先生患氣痛脚弱泄瀉或勸晚起曰某自是不能晩起
雖甚病纔見光亦便要起尋思文字纔稍晚便覺似
宴安鴆毒便似箇懶惰底人心裏便不安湏是早起
了却覺得心下鬆爽(僴)
某氣質有病多在忿懥(閎祖)
因語某人好作文曰平生最不喜作文不得已為人所
託乃為之自有一等人樂於作詩不知移以講學多
少有益符舜功曰趙昌父前日在此好作詩與之語
道理如水投石(可學)
戊辰年省試出剛中而應或云此句凡七出某將彖辭
暗地默數只有五箇其人堅執某又再誦再數只與
說記不得只記得五出且隨某所記行文已而出院
檢本果五出耳又云只記得大象便畫得卦(銖)
先生每得未見書必窮日夜讀之嘗云向時得徽宗實
錄連夜看看得眼睛都疼一日得韓南澗集一夜與
文蔚同看倦時令文蔚讀聽至五更盡卷曰一生做
詩只有許多(文蔚)
朱子語類卷一百四
