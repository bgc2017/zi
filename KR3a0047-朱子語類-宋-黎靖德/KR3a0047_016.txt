朱子語類卷十六
大學三
傳一章釋眀眀德
問克眀德曰德之眀與不眀只在人之克與不克耳克
只是真個會眀其眀德(節)
問眀德眀命曰便是天之所命謂性者人皆有此眀德
但為物欲之所昏蔽故暗塞爾(㽦)
自人受之喚做眀德自天言之喚做眀命今人多鶻鶻
突突一似無這箇眀命若常見其在前則凛凛然不
敢放肆見許多道理都在眼前又曰人之眀德即天
之眀命雖則是形骸間隔然人之所以能視聽言動
非天而何問苟日新日日新曰這個道理未見得時
若無頭無面如何下工夫才剔撥得有些通透處便
須急急躡蹤䟎鄉前去又曰周雖舊邦其命維新文
王能使天下無一民不新其德即此便是天命之新
又云天視自我民視天聽自我民聽或問此若有不
同如何曰天豈曾有耳目以視聽只是自我民之視
聽便是天之視聽如帝命文王豈天諄諄然命之只
是文王要恁地便是理合恁地便是帝命之也又曰
若一件事民人皆以為是便是天以為是若人民皆
歸往之便是天命之也又曰此處甚微故其理難看
(賀孫)
顧諟天之眀命諟是詳審顧諟見得子細(僴)
顧諟天之眀命只是照管得那本眀底物事在(燾)
顧諟天之眀命便是常見這物事不教昏着今看大學
亦要識此意所謂顧諟天之眀命無他求其放心而
已(方子佐同)
先生問顧諟天之眀命如何看答云天之眀命是天之
所以命我而我之所以為德者也然天之所以與我
者雖曰至善苟不能常提撕省察使大用全體昭晰
無遺則人欲益滋天理益昏而無以有諸已矣曰此
便是至善但今人無事時又却恁昏昏地至有事時
則又隨事逐物而去都無一個主宰這須是常加省
察真如見一箇物事在裏不要昏濁了他則無事時
自然凝定有事時隨理而處無有不當(道夫)
顧諟天之眀命古註云常目在之說得極好非謂有一
物常在目前可見也只是長存此心知得有這道理
光眀不昧方其静坐未接物也此理固湛然清眀及
其遇事而應接也此理亦隨處發見只要人常提撕
省察念念不忘存養久之則是理愈眀雖欲忘之而
不可得矣孟子曰學問之道無他求其放心而已矣
所謂求放心只常存此心便是存養既久自然信向
決知堯舜之可為聖賢之可學如菽粟之必飽布帛
之必煖自然不為外物所勝若是若存若亡如何會
信如何能必行又曰千書萬書只是教人求放心聖
賢教人其要處皆一苟通得一處則觸處皆通矣(僴)
問顧諟天之眀命言常目在之如何曰顧諟是看此也
目在是如目存之常知得有此理不是親眼看立則
見其参扵前在輿則見其倚於衡便是這模樣只要
常常提撕在這裏莫使他昏昧了子常見得孝父常
見得慈與國人交常見得信(㝢)
問顧謂常目在之天命至微恐不可目在之想只是顧
其發見處曰只是見得長長地在面前模樣立則見
其参於前在輿則見其倚於衡豈是有物可見(義剛)
問常目在之意先生以手指曰如一件物在此惟恐人
偷去兩眼常常覷在此相似(友仁)
問如何目在之曰常在視瞻之間盖言存之而不忘(㝢)
因說天之眀命曰這箇物事即是氣便有許多道理在
裏人物之生都是先有這箇物事便是天當初分付
底既有這物事方始具是形以生便有皮包裹在裏
若有這箇無這皮殼亦無所包裹如草木之生亦
是有箇生意了便會生出芽蘖芽蘖出來便有皮包
裹著而今儒者只是理會這箇要得順性命之理佛
老也只是理會這箇物事老氏便要常把住這氣不
肯與他散便會長生久視長生久視也未見得只是
做得到也便未會死佛氏也只是見箇物事便放得
下所以死生禍福都不動只是他去作弄了又曰各
正性命保合太和聖人於乾卦發此兩句最好人之
所以為人物之所以為物都是正箇性命保合得箇
和氣性命便是當初合下分付底保合便是有箇皮
殼包裹在裏如人以刀破其腹此箇物事便散却便
死(䕫孫)
而今人會說話行動凡百皆是天之眀命人心惟危道
心惟微也是天之眀命(䕫孫)
傳二章釋新民
苟日新一句是為學入頭處而今為學且要理會苟字
苟能日新如此則下面兩句工夫方能接續做去而
今學者只管要日新却不去苟字上面著工夫苟日
新苟者誠也(泳)
苟誠也要緊在此一字(賀孫)
苟日新須是真箇日新方可日日新又日新(泳)
舊來看大學日新處以為重在後兩句今看得重在前
一句苟字多訓誠字(璘)
苟字訓誠古訓釋皆如此乍看覺差異人誠能有日新
之功則須日有進益若暫能日新不能接續則前日
所新者却間斷衰頽了所以不能日日新又日新也
(人傑)
苟日新新是對舊染之汙而言日日新又日新只是要
常常如此無間斷也新與舊非是去外面討來昨日
之舊乃是今日之新道夫云這正如孟子操存舍亡
說存與亡非是有兩物曰然只是在一念間爾如顧
諟天之眀命上下文都說眀德這裏却說眀命盖天
之所以與我便是眀命我之所得以為性者便是眀
德命與德皆以眀為言是這箇物本自光眀顯然在
裏我却去昏蔽了他須用日新說得來又只是箇存
心所以眀道云聖賢千言萬語只是欲人將已放之
心約之使反覆入身來自能尋向上去下學而上達
也(道夫)
湯日日新書云終始惟一時乃日新這箇道理須是常
接續不已方是日新才有間斷便不可盤銘取沐浴
之義盖為早間盥濯才了晚下垢汙又生所以常要
日新(德眀)
徐仁父問湯之盤銘曰日日新繼以作新民日新是眀
德事而今属之作新民之上意者申言新民必本扵
在我之自新也曰然莊子言語道而非其序則非道
矣横渠云如中庸文字直須句句理會過使其言互
相發今讀大學亦然某年十七八時讀中庸大學每
早起須誦十遍今大學可且熟讀(賀孫)
鼓之舞之之謂作如擊鼔然自然使人跳舞踴躍然民
之所以感動者由其本有此理上之人既有以自眀
其眀德時時提撕警覺則下之人觀瞻感發各有以
興起其同然之善心而不能已耳(僴)
周雖舊邦其命維新自新新民而至於天命之改易可
謂極矣必如是而後為止於至善也(僴)
其命維新是新民之極和天命也新(大雅)
傳三章釋止於至善
緡蠻黃鳥止於丘隅物亦各尋箇善處止可以人而不
如鳥乎(德眀)
於緝熙敬止緝熙是工夫敬止是功效收殺處(㝢)
或言大學以知止為要曰如君便要止於仁臣便要止
於敬子便止於孝父便止於慈若不知得何緣到得
那地位只這便是至善處道夫問至善是無過不及
恰好處否曰只是這夾界上些子如君止於仁若依
違牽制懦而無斷便是過便不是仁臣能陳善閉邪
便是敬若有所畏懼不敢正君之失便是過便不是
敬(道夫)
問至善如君之仁臣之敬父之慈子之孝者固如此就
萬物中細論之則其類如何曰只恰好底便是坐如
尸便是坐恰好底立如齊便是立恰好底(淳㝢同)
周問注云究其精微之藴而又推類以通其餘何也曰
大倫有五此言其三盖不止此究其精微之藴是就
三者裏面窮究其藴推類以通其餘是就外面推廣
如夫婦兄弟之類(淳謨錄云須是就君仁臣敬子孝父慈與國人信上推究精微各)
(有不盡之理此章雖人倫大目亦只舉得三件必須就此上推廣所以事上當如何所以待下又如何尊)
(卑大小之間處之各要如此)
問如切如磋者道學也如琢如磨者自脩也此是詩人
美武公之本旨耶姑借其詞以發學問自修之義耶
曰武公大段是有學問底人抑之一詩義理精密詩
中如此者甚不易得(儒用)
至善一章工夫都在切磋琢磨上(泳)
既切而復磋之既琢而復磨之方止於至善不然雖善
非至也(節)
傳之三章緊要只是如切如磋如琢如磨如切可謂善
矣又須當磋之方是至善如琢可謂善矣又須當磨
之方是至善一章主意只是說所以止扵至善工夫
為下不可諠兮之語拖帶說到道盛德至善民不能
忘又因此語一向引去大槩是反覆嗟咏其味深長
他經引詩或未甚切只大學引得極細密(賀孫)
魏元夀問切磋琢磨之說曰恰似剥了一重又有一重學
者做工夫消磨舊習幾時便去教盡須是只管磨礲教
十分淨潔最怕如今於眼前道理略理會得些便自
以為足更不着力向上去這如何會到至善田地(賀)
(孫)
骨角却易開解玉石儘著得磨揩工夫(賀孫)
瑟矜莊貌僴武貌恂慄嚴毅貌古人直是如此嚴整然
後有那威儀烜赫著見(德眀)
問解瑟為嚴密是就心言抑就行言曰是就心言問心
如何是密處曰只是不粗疎恁地縝密(㝢)
僴武毅之貌能剛強卓立不如此怠惰闒䬃(僴)
問僩者武毅之貌恂慄戰懼之貌不知人當戰懼之時
果有武毅之意否曰人而懷戰懼之心則必齊莊嚴
肅又烏可犯(壮祖)
問恂慄何以知為戰懼曰莊子云木處則恂慄危懼(廣)
大率切而不磋亦未到至善處琢而不磨亦未到至善
處瑟兮僴兮則誠敬存扵中矣未至扵赫兮喧兮威
儀輝光著見扵外亦未為至善此四句是此叚緊切
處專是說至善盖不如此則雖善矣未得為至善也
至扵民之不能忘若非十分至善何以使民久而不
能忘古人言語精密有條理如此(銖)
民之不能忘也只是一時不忘亦不是至善又曰瑟兮
僴兮赫兮喧兮者有所主扵中而不能發扵外亦不
是至善務飾扵外而無主扵中亦不是至善(銖)
問前王不忘云云曰前王遠矣盛德至善後人不能忘
之君子賢其賢如堯舜文武之德後世尊仰之豈非
賢其所賢乎親其親如周后稷之德子孫宗之以為
先祖先父之所自出豈非親其所親乎(㝢)
問君子賢其賢而親其親曰如孔子仰文武之德是賢
其賢成康以後思其恩而保其基緒便是親其親(木)
(之)
或問至善章曰此章前三節是說止字中一節說至善
後面烈文一節又是咏歎此至善之意(銖)
傳四章釋本末
問聽訟吾猶人也必也使無訟乎曰固是以修身為本
只是公别底言語多走作如云凡人聽訟以曲為直
以直為曲所以人得以盡其無實之辭聖人理無不
眀眀無不燭所以人不敢如此却是聖人善聽訟所
以人不敢盡其無實之辭正與經意相反聖人正是
說聽訟我也無異於人當使其無訟之可聽方得若
如公言則當云聽訟吾過人遠矣故無情者不敢盡
其辭始得聖人固不會錯斷了事只是它所以無訟
者却不在於善聽訟在於意誠心正自然有以薰炙
漸染大服民志故自無訟之可聽耳如成人有其兄
死而不為衰者聞子臯將至遂為衰子臯何嘗聽訟
自有以感動人處耳(僴)
使他無訟在我之事本也恁地看此所以聽訟為末(泳)
無情者不得盡其辭便是說那無訟之由然惟先有以
服其心志所以能使之不得盡其虚誕之辭(義剛)
大畏民志者大有以畏服斯民自欺之志(卓)
傳五章釋格物致知
劉圻父說人心之靈莫不有知而天下之物莫不有理
恐眀眀德便是性曰不是如此心與性自有分别靈
底是心實底是性靈便是那知覺底如向父母則有
那孝出來向君則有那忠出來這便是性如知道事
親要孝事君要忠這便是心張子曰心統性情者也
此說得最精密次日圻父復說過先生曰性便是那
理心便是盛貯該載敷施發用底問表裏精粗無不
到曰表便是外面理會得底裏便是就自家身上至
親至切至隠至密貼骨貼肉處今人處事多是自說
道且恁地也不妨這箇便不是這便只是理會不曾
到那貼底處若是知得那貼底時自是決然不肯恁
地了(義剛子寰同)
問因其已知之理推而致之以求至乎其極是因定省
之孝以至於色難養志因事君之忠以至扵陳善閉
邪之類否曰此只說得外面底須是表裏皆如此若
是做得大者而小者未盡亦不可做得小者而大者
未盡尤不可須是無分毫欠闕方是且如陸子静說
良知良能四端根心只是他弄這物事其他有合理
會者渠理會不得却禁人理會鵝湖之會渠作詩云
易簡工夫終久大彼所謂易簡者苟簡容易爾全看
得不子細乾以易知者乾是至健之物至健者要做
便做直是易坤是至順之物順理而為無所不能故
曰簡此言造化之理至於可久則賢人之德可久者
日新而不已可大則賢人之業可大者富有而無疆
易簡有幾多事在豈容易苟簡之云乎(人傑)
任道弟問致知章前說窮理處云因其已知之理而益
窮之且經文物格而后知至却是知至在後今乃云
因其已知而益窮之則又在格物前曰知先自有才
要去理會便是這些知萌露若懵然全不向著便是
知之端未曾通才思量著便這箇骨子透出來且如
做些事錯才知道錯便是向好門路却不是方始去
理會箇知只是如今須著因其端而推致之使四方
八面千頭萬緒無有些不知無有毫髮窒礙孟子所
謂知皆擴而充之若火之始然泉之始達擴而充之
便是致字意思(賀孫)
致知則理在物而推吾之知以知之也知至則理在物
而吾心之知已得其極也或問理之表裏精粗無不
盡而吾心之分别取舍無不切既有箇定理如何又
有表裏精粗曰理固自有表裏精粗人見得亦自有
高低淺深有人只理會得下面許多都不見得上面
一截這喚做知得表知得粗又有人合下便看得大
體都不就中間細下工夫這喚做知得裏知得精二
者都是偏故大學必欲格物致知到物格知至則表
裏精粗無不盡(賀孫)
問表裏精粗曰須是表裏精粗無不到有一種人只
就皮殼上做工夫却扵理之所以然者全無是處又
有一種人思慮向裏去又嫌眼前道理粗扵事物上
都不理會此乃談玄說妙之病其流必入扵異端(銖)
問表裏曰表者人物之所共由裏者吾心之所獨得表
者如父慈子孝雖九夷八蠻也出這道理不得裏者
乃是至隠至微至親至切切要處因舉子思云語大
天下莫能載語小天下莫能破又說裏字云莫見乎
隠莫顯乎微此箇道理不惟一日間離不得雖一時
間亦離不得以至終身之頃亦離不得(䕫孫)
傅問表裏之說曰所說博我以文約我以禮便是博我
以文是要四方八面都見得周匝無遺是之謂表至
扵約我以禮又要逼向身已上來無一毫之不盡是
之謂裏子升云自古學問亦不過此二端曰是但須
見得通透(木之)
問精粗曰如管仲之仁亦謂之仁此是粗處至精處則
顔子三月之後或違之又如充無欲害人之心則仁
不可勝用充無欲穿窬之心則義不可勝用害人與
穿窬固為不仁不義此是粗底然其實一念不當則
為不仁不義處(䕫孫)
周問大學補亡心之分别取舍無不切曰只是理徹了
見善端的如不及見不善端的如探湯好善便端的
如好好色惡不善便端的如惡惡臭此下須連接誠
意看此未是誠意是醖釀誠意來(淳謨錄云此只是連着誠意說知)
(之者切則見善真如不及見不善真如探湯而無纖毫不實故爾)
李問吾之所知無不切曰某向說得較寬又覺不切今
說較切又少些寬舒意所以又說道表裡精粗無不
盡也自見得切字却約向裏面(賀孫)
安卿問全體大用曰體用元不相離如人行坐坐則此
身全坐便是體行則此體全行便是用(道夫)
問格物章補文處不入敬意何也曰敬已就小學處做
了此處只據本章直說不必雜在這裏壓重了不淨
潔(㝢)
問所補致知章何不效其文體曰亦曾效而為之竟不
能成劉原父却會效古人為文其集中有數篇論全
似禮記(必大)
𫝊六章釋誠意
誠其意只是實其意只作一箇虚字看如正字之類(端)
(蒙)
說許多病痛都在誠意章一齊格物了下面有些小為
病痛亦輕可若不除去恐因此滋蔓則病痛自若(泳)
問誠意是如何曰心只是有一帶路更不著得兩箇物
事如今人要做好事都自無力其所以無力是如何
只為他有箇為惡底意思在裏面牽繫要去做好事
底心是實要做不好事底心是虚被那虚底在裏面
夾雜便將實底一齊打壊了(賀孫)
詣學升堂(云云)教授請講說大義曰大綱要緊只是前
面三兩章君子小人之分却在誠其意處誠於為善
便是君子不誠底便是小人更無别說(琮)
器遠問物格知至了如何到誠意又說毋自欺也毋者
禁止之辭曰物既格知既至到這裏方可著手下工
夫不是物格知至了下面許多一齊掃了若如此却
不消說下面許多看下面許多節節有工夫(賀孫自欺)
亞夫問欲正其心者先誠其意此章當說所以誠意工
夫當如何曰此繼扵物格知至之後故特言所謂誠
其意者毋自欺也若知之已至則意無不實惟是知
之有毫末未盡必至於自欺且如做一事當如此決
定只著如此做而不可以如彼若知之未至則當做
處便夾帶這不當做底意在當如此做又被那要如
彼底心牽惹這便是不實便都做不成(賀孫)
問知不至與自欺者如何分曰小人閒居為不善無所
不至見君子而後厭然揜其不善而著其善只為是
知不至耳問當其知不至時亦自不知其至於此然
其勢必至扵自欺曰勢必至此頃之復曰不識不知
者却與此又别論他箇又却只是見錯故以不善為
善而不自知耳其與知不至而自欺者固是五十步
笑百步然却又别問要之二者其病源只是欠了格
物工夫曰然(道夫)
問劉棟看大學自欺之說如何曰不知義理却道我知
義理是自欺先生曰自欺是箇半知半不知底人知
道善我所當為却又不十分去為善知道惡不可作
却又是自家所愛舍他不得這便是自欺不知不識
只喚欺不知不識却不喚做自欺(道夫)
或問誠其意者毋自欺曰譬如一塊物外面是銀裏面
是鐡便是自欺須是表裏如一便是不自欺然所以
不自欺須是見得分曉譬如今人見烏喙之不可食
知水火之不可蹈則自不食不蹈如寒之欲衣飢之
欲食則自是不能已今人果見得分曉如烏喙之不
可食水火之不可蹈見善如飢之欲食寒之欲衣則
此意自實矣(祖道)
自欺非是心有所慊外面雖為善事其中却實不然乃
自欺也譬如一塊銅外面以金裹之便不是真金(人傑)
所謂誠其意者毋自欺也注云心之所發陽善隂惡則
其好善惡惡皆為自欺而意不誠矣而今說自欺未
說到與人說時方謂之自欺只是自家知得善好要
為善然心中却覺得微有些没緊要底意思便是自
欺便是虚偽不實矣正如金已是真金了只是鍜煉
得微不熟微有些渣滓去不盡顔色或白或青或黃
便不是十分精金矣顔子有不善未嘗不知便是知
之至知之未嘗復行便是意之實又曰如顔子地位
豈有不善所謂不善只是微有差失便能知之才知
之便更不萌作只是那微有差失便是知不至處(僴)
所謂自欺者非為此人本不欲為善去惡但此意隨發
常有一念在内阻隔住不放教表裏如一便是自欺
但當致知分别善惡了然後致其慎獨之功而力割
去物欲之雜而后意可得其誠也(壮祖)
只今有一毫不快於心便是自欺也(道夫)
看如今未識道理人說出道理便恁地包藏隠伏他元
不曾見來這亦是自欺亦是不實想他當時發出來
心下必不安穏(賀孫)
國秀問大學誠意看來有三樣一則内全無好善惡惡
之實而專事掩覆扵外者此不誠之尤也一則雖知
好善惡惡之為是而隠微之際又苟且以自瞞底一
則知有未至隨意應事而自不覺陷於自欺底曰這
箇不用恁地分只是一路都是自欺但有深淺之不
同耳(燾)
次早云夜來國秀說自欺有三樣底後來思之是有這
三樣意思然却不是三路只是一路有淺深之不同
又因論以假托換掩覆字云假託字又似重了掩覆
字又似輕不能得通上下底字又因論誠與不誠不
特見之於外只裏面一念之發便有誠偽之分譬如
一粒粟外面些皮子好裏面那些子不好如某所謂
其好善也隂有不好者以拒於内其惡惡也隂有不
惡者以挽其中盖好惡未形時已有那些子不好不
惡底藏在裏面了(燾)
人固有終身為善而自欺者(不特外面有心中欲為善而常有箇不肯底意思便)
(是自欺也)須是要打疊得盡盖意誠而後心可正過得這
一關後方可進(拱夀)
問自慊曰人之為善須是十分真實為善方是自慊若
有六七分為善又有兩三分為惡底意思在裏面相
牽便不是自慊須是如惡惡臭如好好色方是(卓自慊)
如惡惡臭如好好色此之謂自慊慊者無不足也如有
心為善更别有一分心在主張他事即是横渠所謂
有外之心不可以合天心也(祖道)
自慊之慊大意與孟子行有不慊相類子細思之亦微
有不同孟子慊訓滿足意多大學訓快意多横渠云
有外之心(蜀錄作自慊)不足以合天心初看亦只一般然
横渠亦是訓足底意思多大學訓快意多問大學說
自慊且說合做處便做無牽滯扵己私且只是快底
意少間方始心下充滿孟子謂行有不慊只說行有
不滿足則便餒耳曰固是夜來說此極子細若不理
會得誠意意思親切也說不到此今看來誠意如惡
惡臭如好好色只是苦切定要如此不如此自不得
(賀孫)
字有同一義而二用者慊字訓足也吾何慊乎哉謂心
中不以彼之富貴而懷不足也行有不慊於心謂義
須充足於中不然則餒也如忍之一字自容忍而為
善者言之則為忍去忿慾之氣自殘忍而為惡者言
之則為忍了惻隠之心慊字一從口如胡孫兩嗛皆
本虚字看懷藏何物於内耳如銜字或為銜恨或為
銜恩亦同此義(㽦)
誠意章皆在兩個自字上用功(人傑自欺自慊)
問毋自欺是誠意自慊是意誠否小人閒居以下是形
容自欺之情状心廣體胖是形容自慊之意否曰然
後叚各發眀前說但此處是箇牢關今能致知知至
而意誠矣驗以日用間誠意十分為善矣有一分不
好底意思潜發以間於其間此意一發便由斜徑以
長這箇却是實前面善意却是虚矣如見孺子入井
救之是好意其間有些要譽底意思以雜之如薦好
人是善意有些要人德之之意隨後生來治惡人是
好意有些狠疾之意隨後來前面好意都成虚了如
姤卦上五爻皆陽下面只一隂生五陽便立不住了
荀子亦言心卧則夢偷則自行使之則謀(見解蔽篇)彼言
偷者便是說那不好底意若曰使之則謀者則在人
使之如何耳謀善謀惡都由人只是那偷底可惡故
須致知要得早辨而豫戒之耳(大雅)
或問自慊自欺之辨曰譬如作蒸餅一以極白好麺自
裏包出内外更無少異所謂自慊也一以不好麺做
心却以白麺作皮務要欺人然外之白麺雖好而易
窮内之不好者終不可揜則乃所為自欺也(壮祖)
問誠其意者毋自欺也近改注云自欺者心之所發若
在於善而實則未能不善也若字之義如何曰若字
只是外面做得來一似都善其實中心有些不愛此
便是自欺前日得孫敬甫書他說自慊字似差了其
意以為好善如好好色惡惡如惡惡臭如此了然後
自慊看經文語意不是如此此之謂自慊謂如好好
色如惡惡臭只此便是自慊是合下好惡時便是要
自慊了非是做得善了方能自慊也自慊正與自欺
相對不差毫髮所謂誠其意便是要毋自欺非至誠
其意了方能不自欺也所謂不自欺而慊者只是要
自快足我之志願不是要為他人也誠與不誠自慊
與自欺只爭這些子毫髮之間耳又曰自慊則一自
欺則二自慊者外面如此中心也是如此表裏一般
自欺者外面如此做中心其實有些子不願外面且
要人道好只此便是二心誠偽之所由分也(僴)
問誠意章曰過此關方得道理牢固或云須無一毫自
欺方能自慊必十分自慊方能不自欺故君子必慎
獨曰固是然欲誠其意者先致其知知若未至何由
得如此盖到物格知至後已是意誠八九分了只是
更就上面省察如用兵禦寇寇雖已盡翦除了猶恐
林谷草莽間有小小隠伏者或能間出為害更當搜
過始得(銖)
問知至而後意誠則知至之後無所用力意自誠矣傳
猶有慎獨之說何也曰知之不至則不能慎獨亦不
肯慎獨惟知至者見得實是實非灼然如此則必戰
懼以終之此所謂能慎獨也如顔子請事斯語曾子
戰戰兢兢終身而後已彼豈知之不至然必如此方
能意誠盖無放心底聖賢惟聖罔念作狂一毫少不
慎懼則已堕扵意欲之私矣此聖人教人徹上徹下
不出一敬字也盖知至而後意誠則知至之後意已
誠矣猶恐隠微之間有所不實又必提掇而慎之使
無毫髮妄馳則表裏隠顯無一不實而自快慊也(銖)
(謹獨)
問或言知至後煞要著力做工夫竊意致知是著力做
工夫處到知至則雖不能無工夫然亦無大段著工
夫處曰雖不用大段著工夫但恐其間不能無照管
不及處故須著防閑之所以說君子慎其獨也行夫
問先生常言知既至後又可以驗自家之意誠不誠
先生久之曰知至後意固自然誠但其間雖無大段
自欺不誠處然亦有照管不著所在所以貴於慎其
獨至於有所未誠依舊是知之未真若到這裏更加
工夫則自然無一毫之不誠矣(道夫)
光祖問物格知至則意無不誠而又有慎獨之說莫是
當誠意時自當更用工夫否曰這是先窮得理先知
得到了更須於細微處用工夫若不真知得到都恁
地鶻鶻突突雖十目視十手指衆所共知之處亦自
七顛八倒了更如何地慎獨(賀孫)
知至而後意誠已有八分恐有照管不到故曰慎獨(節)
致知者誠意之本也慎獨者誠意之助也致知則意已
誠七八分了只是猶恐隠微獨處尚有些子未誠實
處故其要在慎獨(銖)
誠意章上云必慎其獨者欲其自慊也下云必慎其獨
者防其自欺也盖上言如惡惡臭如好好色此之謂
自慊故君子必慎其獨者欲其察於隠微之間必吾
所發之意好善必如好好色惡惡必如惡惡臭皆以
實而無不自慊也下言小人閒居為不善而繼以誠
於中形於外故君子必慎其獨者欲其察於隠微之
間必吾所發之意由中及外表裏如一皆以實而無
少自欺也(銖)
誠意者好善如好好色惡惡如惡惡臭皆是真情既是
真情則發見於外者亦皆可見如種麻則生麻種榖
則生榖此謂誠於中形於外又恐於獨之時有不到
處故必慎獨(節)
或說慎獨曰公自是有錯了如惡惡臭如好好色此之
謂自慊已是實理了下面故君子必慎其獨是别舉
起一句致戒又是一叚工夫至下一叚又是反說小
人之事以致戒君子亦豈可謂全無所為且如著衣
喫飯也是為飢寒大學看來雖只恁地滔滔地說去
然叚叚致戒如一下水船相似也要柂要楫(䕫孫)
或問在慎獨只是欲無間先生應(節)
問誠意章句所謂必致其知方肯慎獨方能慎獨曰知
不到田地心下自有一物與他相爭鬪故不會肯慎
獨(銖)
問自欺與厭然揜其不善而著其善之類有分别否曰
自欺只是於理上虧欠不足便胡亂且欺謾過去如
有得九分義理雜了一分私意九分好善惡惡一分
不好不惡便是自欺到得厭然揜著之時又其甚者
原其所以自欺又是知不至不曾見得道理精至處
所以向來說表裏精粗字如知為人子止於孝這是
表到得知所以必著孝是如何所以為孝當如何這
便是裏見得到這般處方知決定是著孝方可以用
力於孝又方肯決然用力於孝人須是掃去氣稟私
欲使胸次虚靈洞澈(木之論揜其不善以下)
問意誠曰表裏如一便是但所以要得表裏如一却難
今人當獨處時此心非是不誠只是不奈何他今人
在靜處非是此心要馳鶩但把捉他不住此已是兩
般意思至如見君子而後厭然詐善時已是第二番
罪過了(祖道)
誠意只是表裏如一若外面白裡面黑便非誠意今人
須於靜坐時見得表裏有不如一方是有工夫如小
人見君子則掩其不善已是第二番過失(人傑)
此一箇心須每日提撕令常惺覺頃刻放寬便隨物流
轉無復收拾如今大學一書豈在看他言語正欲驗
之於心如何如好好色如惡惡臭試驗之吾心好善
惡惡果能如此乎閒居為不善見君子則掩其不善
而著其善是果有此乎一有不至則勇猛奮躍不已
必有長進處今不知為此則書自書我自我何益之
有(大雅)
問誠於中形於外是實有惡於中便形見於外然誠者
真實無妄安得有惡有惡不幾於妄乎曰此便是惡
底真實無妄善便虚了誠只是實而善惡不同實有
一分惡便虚了一分善實有二分惡便虚了二分善
(淳)
誠於中形於外大學和惡字說此誠只是實字也惡者
却是無了天理本然者但實有其惡而已(方)
凡惡惡之不實為善之不勇外然而中實不然或有所
為而為之或始勤而終怠或九分為善尚有一分苟
且之心皆不實而自欺之患也所謂誠其意者表裏
内外徹底皆如此無纖毫絲髮苟且為人之弊如飢
之必欲食渴之必欲飲皆自以求飽足於己而已非
為他人而食飲也又如一盆水徹底皆清瑩無一毫
砂石之雜如此則其好善也必誠好之惡惡也必誠
惡之而無一毫強勉自欺之雜所以說自慊但自滿
足而已豈有待於外哉是故君子慎其獨非特顯眀
之處是如此雖至微至隠人所不知之地亦常慎之
小處如此大處亦如此顯眀處如此隠微處亦如此
表裡内外精粗隠顯無不慎之方謂之誠其意孟子
曰人能充無欲害人之心而仁不可勝用也夫無欲
害人之心人皆有之閒時皆知惻隠及到臨事有利
害時此心便不見了且如一堆金寳有人曰先爭得
者與之自家此心便欲爭奪推倒那人定要得了方
休又如人皆知穿窬之不可為雖稍有識者亦不肯
為及至顛冥於富貴而不知恥或無義而受萬鍾之
禄便是到利害時有時而昏所謂誠意者須是隠微
顯眀小大表裏都一致方得孟子所謂見孺子入井
時怵惕惻隠非惡其聲而然非為内交要譽而然然
却心中有内交要譽之心却向人說我實是惻隠羞
惡所謂為惡於隠微之中而詐善於顯眀之地是所
謂自欺以欺人也然人豈可欺哉人之視己如見其
肺肝然則欺人者適所以自欺而已誠於中形於外
那箇形色氣貌之見於外者自别決不能欺人祇自
欺而已這樣底永無緣做得好人為其無為善之地
也外面一副當雖好然裏面却踏空永不足以為善
永不濟事更莫說誠意正心修身至於治國平天下
越没干涉矣(僴以下全章之旨)
問誠意章自欺注今改本恐不如舊註好曰何也曰今
注云心之所發陽善隂惡則其好善惡惡皆為自欺
而意不誠矣恐讀書者不曉又此句或問中己言之
却不如舊注云人莫不知善之當為然知之不切則
其心之所發必有隂在於惡而陽為善以自欺者故
欲誠其意者無他亦曰禁止乎此而已矣此言眀白
而易曉曰不然本經正文只說所謂誠其意者毋自
欺也初不曾引致知兼說今若引致知在中間則相
牽不了却非解經之法又况經文誠其意者毋自欺
也這說話極細盖言為善之意稍有不實照管少有
不到處便為自欺未便說到心之所發必有隂在於
惡而陽為善以自欺處若如此則大故無状有意於
惡非經文之本意也所謂心之所發陽善隂惡乃是
見理不實不知不覺地陷於自欺非是隂有心於為
惡而詐為善以自欺也如公之言須是鑄私錢假官
會方為自欺大故是無状小人此豈自欺之謂邪(又曰)
(所謂毋自欺者正當於幾微毫釐處做工夫只幾微之間少有不實便為自欺豈待如此狼當至於隂在)
(為惡而陽為善而後謂之自欺邪此處語意極細不可草草看)此處工夫極細未便
說到那粗處所以前後學者多說差了盖為賺連下
文小人閒居為不善一叚看了所以差也又問今改
注下文云則無待於自欺而意無不誠也據經文方
說毋自欺毋者禁止之辭若說無待於自欺恐語意
太快未易到此曰既能禁止其心之所發皆有善而
無惡實知其理之當然使無待於自欺非勉強禁止
而猶有時而發也若好善惡惡之意有一毫之未實
則其發於外也必不能掩既是打疊得盡實於為善便
無待於自欺矣如人腹痛畢竟是腹中有些冷積須
用藥驅除去這冷積則其痛自止不先除去冷積而
但欲痛之自止豈有此理(僴)
敬子問所謂誠其意者毋自欺也注云外為善而中實
未能免於不善之雜某意欲改作外為善而中實容
其不善之雜如何盖所謂不善之雜非是不知是知
得了又容著在這裏此之謂自欺曰不是知得了容
著在這裡是不奈他何了不能不自欺公合下認錯
了只管說箇容字不是如此容字又是第二節緣不
奈他何所以容在這裏此一叚文意公不曾識得他
源頭在只要硬去捺他所以錯了(大槩以為有纖毫不善之雜便是自)
(欺)自欺只是自欠了分數恰如淡底金不可不謂之
金只是欠了分數如為善有八分欲為有兩分不為
此便是自欺是自欠了這分數或云如此則自欺却
是自欠曰公且去看(又曰自欺非是要如此是不奈它何底)荀子曰心
卧則夢偷則自行使之則謀某自十六七讀時便曉
得此意盖偷心是不知不覺自走去底不由自家使
底倒要自家去捉他使之則謀這却是好底心由自
家使底李云某每常多是去捉他如在此坐心忽散
亂又用去捉它曰公又說錯了公心粗都看這說話
不出所以說格物致知而後意誠裏面也要知得透
徹外面也要知得透徹便自是無那箇物事譬如果
子爛&KR0836;後皮核自脱落離去不用人去咬得了如公
之說這裏面一重不曾透徹在只是認得箇容著硬
遏捺將去不知得源頭工夫在所謂誠其意者毋自
欺也此是聖人言語之最精處如箇尖銳底物事如
公所說只似箇樁頭子都粗了公只是硬要去強捺
如水恁地滚出來却硬要將泥去塞它如何塞得住
又引中庸論誠處而曰一則誠雜則偽只是一箇心
便是誠才有兩箇心便是自欺好善如好好色惡惡
如惡惡臭他徹底只是這一箇心所以謂之自慊若
才有些子間雜便是兩箇心便是自欺如自家欲為
善後面又有箇人在這裏拗你莫去為善欲惡惡又
似有箇人在這裏拗你莫要惡惡此便是自欺(因引近思)
(錄如有兩人焉欲為善云云一叚正是此意)如人說十句話九句實一句
脱空那九句實底被這一句脱空底都壊了如十分
金徹底好方謂之真金若有三分銀便和那七分底
也壊了又曰佛家看此亦甚精被他分析得項數多
如云有十二因緣只是一心之發便被他推尋得許
多察得來極精微又有所謂流注想他最怕這箇所
以潙山禪師云某参禪幾年了至今不曾斷得這流
注想此即荀子所謂偷則自行之心也(僴)
次早又曰昨夜思量敬子之言自是但傷雜耳某之言
却即說得那箇自欺之根自欺却是敬子容字之意
容字却說得是盖知其為不善之雜而又盖庇以為
之此方是自欺謂如人有一石米却只有九斗欠了
一斗此欠者便是自欺之根自家却自盖庇了嚇人
說是一石此便是自欺謂如人為善他心下也自知
有箇不滿處他却不說是他有不滿處却遮盖了硬
說我做得是這便是自欺却將那虚假之善來盖覆
這真實之惡某之說却說高了移了這位次了所以
人難曉大率人難曉處不是道理有錯處時便是語
言有病不是語言有病時便是移了這步位了今若
只恁地說時便與那小人閒居為不善處都說得貼
了(僴)
次日又曰夜來說得也未盡夜來歸去又思看來如好
好色如惡惡臭一叚便是連那毋自欺也說言人之
毋自欺時便要如好好色如惡惡臭樣方得若好善
不如好好色惡惡不如惡惡臭此便是自欺毋自欺
者謂如為善若有些子不善而自欺時便當斬根去
之真個是如惡惡臭始得如小人閒居為不善底一
叚便是自欺底只是反說閒居為不善便是惡惡不
如惡惡臭見君子而後厭然揜其不善而著其善便
是好善不如好好色若只如此看此一篇文義都貼
實平易坦然無許多屈曲某舊說忒說闊了高了深
了然又自有一樣人如舊說者欲節去之又可惜但
終非本文之意耳(僴)
看誠意章有三節兩必慎其獨一必誠其意十目所視
十手所指言小人閒居為不善其不善形於外者不可掩如
此德潤身心廣體胖言君子慎獨之至其善之形於
外者證驗如此(銖)
問十目所視十手所指曰此承上文人之視己如見其
肺肝底意不可道是人不知人曉然共見如此(淳十目)
(所視以下)
魏元夀問十目所視至心廣體胖處曰十目所視十手
所指不是怕人見盖人雖不知而我已自知自是甚
可皇恐了其與十目十手所視所指何以異哉富潤
屋以下却是說意誠之驗如此(時舉)
心廣體胖心本是闊大底物事只是因愧怍了便卑狹
便被他隔礙了只見得一邊所以體不能常舒泰(僴)
伊川問尹氏讀大學如何對曰只看得心廣體胖一句
甚好又問如何尹氏但長吟心廣體胖一句尹氏必
不會嚇人須是它自見得今人讀書都不識這樣意
思
問尹和靖云心廣體胖只是樂伊川云這裏著樂字不
得如何曰是不勝其樂(德眀)
問心廣體胖曰無愧怍是無物欲之蔽所以能廣大指
前面燈云且如此燈後面被一片物遮了便不見一
半了更從此一邊用物遮了便全不見此屋了如何
得廣大(䕫孫)
問誠意章結注云此大學一篇之樞要曰此自知至處
便到誠意兩頭截定箇界分在這裏此便是箇君子
小人分路頭處從這裏去便是君子從那裏去便是
小人這處立得脚方是在天理上行後面節目未是
處却旋旋理會(㝢)
居甫問誠意章結句云此大學之樞要樞要說誠意是
說致知曰上面關著致知格物下面關著四五項上
須是致知能致其知知之既至方可以誠得意到得
意誠便是過得箇大關方始照管得箇身心若意不
誠便自欺便是小人過得這箇關便是君子又云意
誠便全然在天理上行意未誠以前尚汩在人欲裏
(賀孫)
因說誠意章曰若如舊說是使初學者無所用其力也
中庸所謂明辨誠意章而今方始辨得分明(䕫孫)
讀誠意一章炎謂過此一關終是省事曰前面事更多
自齊家以下至治國則其事已多自治國至平天下
則其事愈多只是源頭要從這裏做去又曰看下章
須通上章看可見(炎)
𫝊七章釋正心脩身
或問正心章說忿懥等語恐通不得誠意章曰這道理
是一落索才說這一章便通上章與下章如說正心
誠意便須通格物致知說
大學於格物誠意章都是鍊成了到得正心脩身處都
易了(䕫孫)
問先生近改正心一章方包括得盡舊來說作意或未
誠則有是四者之累却只說從誠意去曰這事連而
却斷斷而復連意有善惡之殊意或不誠則可以為
惡心有得失之異心有不正則為物所動却未必為
惡然未有不能格物致知而能誠意者亦未有不能
誠意而能正心者(人傑)
或問正心誠意章先生令他說曰意誠則心正曰不然
這幾句連了又斷斷了又連雖若不相粘綴中間又
自相貫譬如一竿竹雖只是一竿然其間又自有許
多節意未誠則全體是私意更理會甚正心然意雖
誠了又不可不正其心意之誠不誠直是有公私之
辨君子小人之分意若不誠則雖外面為善其意實
不然如何更問他心之正不正意既誠了而其心或
有所偏倚則不得其正故方可做那正心底工夫(廣)
亞夫問致知誠意曰心是大底意是小底心要恁地做
却被意從後面牽將去且如心愛做箇好事又被一
箇意道不須恁地做也得且如心要孝又有不孝底
意思牽了所謂誠意者譬如飢時便喫飯飽時便休
自是實要如此到飽後又被人請去也且胡亂與他
喫些子便是不誠須是誠則自然表裏如一非是為
人而做求以自快乎已耳如飢之必食渴之必飲無
一毫不實之意這箇知至意誠是萬善之根有大底
地盤方立得脚住若無這箇都靠不得心無好樂又
有箇不無好樂底在後心無忿懥又有箇不無忿懥
底在後知至後自然無(恪)
敬之問誠意正心誠意是去除得裏面許多私意正心
是去除得外面許多私意誠意是檢察於隠微之際
正心是體驗於事物之間曰到得正心時節已是煞
好了只是就好裏面又有許多偏要緊最是誠意時
節正是分别善惡最要著力所以重複說道必慎其
獨若打得這關過已是煞好了到正心又怕於好上
要偏去如水相似那時節已是淘去了濁十分清了
又怕於清裏面有波浪動蕩處(賀孫)
問意既誠而有憂患之類何也曰誠意是無惡憂患忿
懥之類却不是惡但有之則是有所動(節)
意既誠矣後面忿懥恐懼好樂憂患親愛賤惡只是安
頓不著在便是苟志於仁矣無惡也(泳)
問心體本正發而為意之私然後有不正今欲正心且
須誠意否未能誠意且須操存否曰豈容有意未誠
之先且放他喜怒憂懼不得其正不要管他直要意
誠後心却自正如此則意終不誠矣所以伊川說未
能誠意且用執持(大雅)
誠意是真實好善惡惡無夾雜又曰意不誠是私意上
錯了心不正是公道上錯了又曰好樂之類是合有
底只是不可留滯而不消化無留滯則此心便虛(節)
問忿懥恐懼憂患好樂皆不可有否曰四者豈得皆無
但要得其正耳如中庸所謂喜怒哀樂發而中節者
也(去偽)
心有喜怒憂樂則不得其正非謂全欲無此此乃情之
所不能無但發而中節則是發不中節則有偏而
不得其正矣(端蒙)
好樂憂懼四者人之所不能無也但要所好所樂皆中
理合當喜不得不喜合當怒不得不怒(節)
四者人所不能無也但不可為所動若順應將去何不
得其正之有如顏子不遷怒可怒在物顏子未嘗為
血氣所動而移於人也則豈怒而心有不正哉(端蒙)
正心却不是將此心去正那心但存得此心在這裏所
謂忿懥恐懼好樂憂患自來不得(賀孫)
問忿懥恐懼好樂憂患皆以有所為言則是此心之正
不存而是四者得以為主於内曰四者人不能無只
是不要他留而不去如所謂有所則是被他為主於
内心反為它動也(道夫)
大學七章看有所二字有所憂患憂患是合當有若因
此一事而常留在胸中便是有有所忿懥因人之有
罪而撻之才撻了其心便平是不有若此心常又不
平便是有恐懼好樂亦然(泳)
心有所忿懥則不得其正忿懥已自粗了有事當怒如
何不怒只是事過便當豁然便得其正若只管忿怒
滯留在這裏如何得心正心有所好樂則不得其正
如一箇好物色到面前真箇是好也須道是好或留
在這裏若將去了或是不當得他底或偶然不得他
底便休不可只管念念著他(賀孫)
問伊川云忿懥恐懼好樂憂患人所不能無者但不以
動其心既謂之忿懥憂患如何不牽動他心曰事有
當怒當憂者但過了則休不可常留在心顏子未嘗
不怒但不遷耳因舉注中果怒在此不可遷之於彼
(德明)
心不可有一物喜怒哀樂固欲得其正然過後須平了
且如人有喜心若以此應物便是不得其正(人傑)
看心有所喜怒說曰喜怒哀樂固欲中節然事過後便
須平了謂如事之可喜者固須與之喜然别遇一事
又將此意待之便不得其正盖心無物然後能應物
如一量稱稱物固自得其平若先自添著些物在上
而以之稱物則輕重悉差矣心不可有一物亦猶是
也(㽦)
四者心之所有但不可使之有所私爾才有所私便不
能化梗在胸中且如忿懥恐懼有當然者若定要他
無直是用死方得但不可先有此心耳今人多是才
忿懥雖有可喜之事亦所不喜才喜雖有當怒之事
亦不復怒便是蹉過事理了便視而不見聽而不聞
食而不知其味了蓋這物事才私便不去只管在胸
中推盪終不消釋設使此心如太虛然則應接萬務
各止其所而我無所與則便視而見聽而聞食而真
知其味矣看此一叚只是要人不可先有此心耳譬
如衡之為器本所以平物也今若先有一物在上則
又如何稱頃之復曰要之這源頭却在那致知上知
至而意誠則如好好色如惡惡臭好者端的是好惡
者端的是惡某常云此處是學者一箇關過得此關
方始是實又曰某常謂此一節甚異若知不至則方
說惡不可作又有一箇心以為為之亦無害以為善
不可不為又有一箇心以為不為亦無緊要譬如草
木從下面生出一箇芽子這便是不能純一這便是
知不至之所為或問公私之别曰今小譬之譬如一
事若係公衆便心下不大叚管若係私已便只管横
在胸中念念不忘只此便是公私之辨(道夫)
忿懥好樂恐懼憂患這四者皆人之所有不能無然有
不得其正者只是應物之時不可夾帶私心如有一
項事可喜自家正喜驀見一可怒底事來是當怒底
事却以這喜心處之和那怒底事也喜了便是不得
其正可怒事亦然惟誠其意真箇如鑑之空如衡之
平妍媸高下隨物定形而我無與焉這便是正心因
說前在漳州見属官議一事數日不決却是有所挾
後忽然看破了道這箇事不可如此一向判一二百
字盡皆得這意思此是因事上見這心親切(賀孫錄别出)
先之問心有所好樂則不得其正曰心在這一事不可
又夾帶那一事若自家喜這一項事了更有一事來
便須放了前一項只平心就後一項理會不可又夾
帶前喜之之心在這裏有件喜事不可因怒心來忘
了所當喜處有件怒事不可因喜事來便忘了怒且
如人合當行大門出却又有些逥避底心夾帶在裡
面却要行便門出雖然行向大門出念念只有箇行
便門底心在這裏少刻或自拗向便門去學者到這
裏須是便打殺那要向便門底心心如何不會端正
這般所在多是因事見得分明前在漳州有一公事
合恁地直截斷緣中間情有牽制被他撓數日忽然
思量透便斷了集同官看覺當時此心甚正要知此
正是正心處(賀孫)
敬之問正心章云人之心要當不容一物曰這說便是
難才說不容一物却又是一向全無相似只是這許
多好樂恐懼忿懥憂患只要從無處發出不可先有
在心下看來非獨是這幾項如此凡是先安排要恁
地便不得如人立心要恁地嚴毅把捉少間只管見
這意思到不消恁地處也恁地便拘逼了有人立心
要恁地慈祥寬厚少間只管見這意思到不消恁地
處也恁地便流入於姑息苟且如有心於好名遇著
近名底事便愈好之如有心於為利遇著近利底事
便貪欲(賀孫)
人心如一箇鏡先未有一箇影象有事物來方始照見
妍醜若先有一箇影象在裏如何照得人心本是湛
然虛明事物之來隨感而應自然見得高下輕重事
過便當依前恁地虛方得若事未來先有一箇忿懥
好樂恐懼憂患之心在這裏及忿懥好樂恐懼憂患
之事到來又以這心相與滚合便失其正事了又只
苦留在這裏如何得正(賀孫)
葉兄又問忿懥章曰這心之正却如秤一般未有物時
秤無不平才把一物在上面便不平了如鏡中先有
一人在裏面了别一箇來便照不得這心未有物之
時先有箇主張說道我要如何處事才遇著事便以
是心處之便是不正且如今人說我做官要抑強扶
弱及遇著當強底事也去抑他這便也是不正(卓)
喜怒憂懼都是人合有底只是喜所當喜怒所當怒便
得其正若欲無這喜怒憂懼而後可以為道則無是
理小人便只是隨這喜怒憂懼去所以不好了(義剛)
問忿懥章曰只是上下有不恰好處便是偏(可學)
問忿懥曰是怒之甚者又問忿懥比恐懼憂患好樂三
者覺得忿懥又類過於怒者曰其實也一般古人既
如此說也不須如此去尋討(履孫)
問喜怒憂懼人心所不能無如忿懥乃戾氣豈可有也
曰忿又重於怒心然此處須看文勢大意但此心先
有忿懥時這下面便不得其正如鏡有人形在裏面
第二人來便照不得如秤子釘盤星上加一錢則稱
一錢物便成兩錢重了心若先有怒時更有當怒底
事來便成兩分怒了有當喜底事來又減却半分喜
了先有好樂也如此先有憂患也如此若把忿懥做
可疑則下面憂患好樂等皆可疑問八章謂五者有
當然之則如敖惰之心則豈可有也曰此處亦當看
文勢大意敖惰只是一般人所為得人厭棄不起人
敬畏之心若把敖惰做不當有則親愛敬畏等也不
當有(淳㝢錄略)
劉圻父說正心章謂不能存之則四者之來反動其心
曰是當初說時添了此一節若據經文但是說四者
之來便撞翻了這坐子耳又曰只爭箇動不動又曰
若當初有此一節時傳文須便說在那裏了他今只
恁地說便是無此意却是某於解處說絮著這些子
(義剛)
今不是就靜中動將去却是就第二重動上動將去如
忿懥好樂之類(德明)
敬之問心有所好樂則不得其正章云心不可有一毫
偏倚方有一毫偏倚便是私意便浸淫不已私意反
大似身已所以視而不見聽而不聞食而不知其味
曰這下是說心不正不可以脩身與下章身不脩不
可以齊家意同故云莫知其子之惡莫知其苗之碩
視聽是就身上說心不可有一物外面酬酢萬變都
只是隨其分限應去都不關自家心事才係於物心
便為其所動其所以係於物者有三或是事未來而
自家先有這箇期待底心或事已應去了又却長留
在胸中不能忘或正應事之時意有偏重便只見那
邊重這都是為物所係縛既為物所係縛便是有這
箇物事到别事來到面前應之便差了這如何會得
其正聖人之心瑩然虛明無纖毫形跡一看事物之
來若小若大四方八面莫不隨物隨應此心元不曾
有這箇物事且如敬以事君之時此心極其敬當時
更有親在面前也須敬其親終不成說敬君但只敬
君親便不須管得事事都如此聖人心體廣大虛明
物物無遺(賀孫)
正叔見先生言明心定心等說因言心不在焉則視而
不見聽而不聞食而不知其味曰這箇三歲孩兒也
道得八十老翁行不得(伯羽)
黃丈云舊嘗問視而不見聽而不聞只是說知覺之心
却不及義理之心先生曰才知覺義理便在此才昏
便不見了(方子學蒙錄别出)
直卿云舊嘗問視之不見聽之不聞處此是收拾知覺
底心收拾義理底心先生曰知覺在義理便在只是
有深淺(學蒙)
夜來說心有喜怒不得其正如某夜間看文字要思量
改甚處到上床時擦脚心都忘了數天明擦時便記
得蓋是早間未有一事上心所以記得孟子說平旦
之氣其好惡與人相近者幾希幾希不遠也言人都
具得此但平日不曾養得猶於夜間歇得許多時不
接於事天明方惺便恁地虛明光靜然亦只是些子
發出來少間又被物欲梏亡了孟子說得話極齊整
當對如這處他一向說後去被後人來就幾希字下
注開了便覺意不連(賀孫)
問誠意正心二叚只是存養否曰然(㝢)
說心不得其正章曰心全德也欠了些箇德便不全故
不得其正又曰心包體用而言又問意與情如何曰
欲為這事是意能為這事是情(子蒙)
𫝊八章釋脩身齊家
忿懥恐懼好樂憂患皆不能無而親愛畏敬哀矜敖惰
賤惡亦有所不可無者但此心不為四者所動乃得
其正而五者皆無所偏斯足以為身之脩也(人傑)
或問正心章說忿懥恐懼好樂憂患脩身章說親愛賤
惡畏敬哀矜敖惰如何曰是心卓然立乎此數者之
外則平正而不偏僻自外來者必不能以動其中自
内出者必不至於溺於彼或問畏敬如何曰如家人
有嚴君焉吾之所當畏敬者也然當不義則爭之若
過於畏敬而從其令則陷於偏矣若夫賤惡者固當
賤惡然或有長處亦當知之下文所謂好而知其惡
惡而知其美者天下鮮矣此是指點人偏處最切當
(人傑)
心須卓立在八九者之外(謂忿懥之類)而勿陷於八九者之
中方得其正聖人之心周流應變而不窮只為在内
而外物入不得及其出而應接又不陷於彼(䕫孫)
問七章八章頗似一意如何曰忿懥之類心上理會親
愛之類事上理會心上理會者是見於念慮之偏事
上理會者是見於事為之失(去偽)
正卿問大學傳正心脩身莫有深淺否曰正心是就心
上說脩身是就應事接物上說那事不從心上做出
來如脩身如絜矩都是心做得出但正心是萌芽上
理會若脩身及絜矩等事却是各就地頭上理會(恪)
問正心章既說忿懥四者脩身章又說之其所親愛之
類如何曰忿懥等是心與物接時事親愛等是身與
物接時事(廣)
正心脩身今看此叚大槩差錯處皆未在人欲上這箇
皆是人合有底事皆恁地差錯了况加之以放辟邪
侈分明是官街上錯了路(賀孫)
子升問脩身齊家章所謂親愛畏敬以下說凡接人皆
如此不特是一家之人否曰固是問如何脩身却專
指待人而言曰脩身以後大槩說向接物待人去又
與只說心處不同要之根本之理則一但一節說闊
一節去(木之)
第八章人謂衆人之猶於也之其亦如於其人即其所
向處(泳)
之其所親愛之之猶往也(銖)
問大學譬音改僻如何曰只緣人心有此偏僻問似此
恐於脩身在正其心處相類否曰略相似(㝢)
問古注辟作譬似窒礙不通曰公亦疑及此某正以他
說之其所敖惰而辟焉敖惰非美事如何譬得故今
只作僻字說便通况此篇自有僻字如辟則為天下
僇矣之類是也(大雅)
親愛賤惡畏敬哀矜敖惰各自有當然之則只不可偏
如人飢而食只合當食食纔過些子便是偏渴而飲
飲才過些子便是偏如愛其人之善若愛之過則不
知其惡便是因其所重而陷於所偏惡惡亦然下面
說人莫知其子之惡莫知其苗之碩上面許多偏病
不除必至於此(泳)
人之其所親愛而僻焉如父子是當主於愛然父有不
義子不可以不爭如為人父雖是止於慈若一向僻
將去則子有不肖亦不知責而教焉不可人之其所
賤惡而僻焉人固自有一種可厭者然猶未至於可
賤惡處或尚可教若一向僻將去便賤惡他也不得
人之其所畏敬而僻焉如事君固是畏敬然說大人
則藐之又不甚畏敬孟子此語雖稍粗然古人匡救
其惡與陳善閉邪責難於君也只管畏敬不得(賀孫)
問齊家叚辟作僻曰人情自有偏處所親愛莫如父母
至於父母有當幾諫處豈可以親愛而忘匡救所敬
畏莫如君父至於當直言正諫豈可專持敬畏而不
敢言所敖惰處如見那人非其心之所喜自懶與之
言即是忽之之意問敖惰惡德也豈君子宜有曰讀
書不可泥且當看其大意縱此語未穏亦一兩字失
耳讀書專留意小處失其本領所在最不可(㝢)
問章句曰人於五者本有當然之則然敖之與惰則氣
習之所為實為惡德至若哀矜之形正良心苗裔偏
於哀矜不失為仁德之厚又何以為身不脩而不可
以齊其家者乎曰敖惰謂如孔子之不見孺悲孟子
不與王驩言哀矜謂如有一般大姦大惡方欲治之
被它哀鳴懇告却便恕之道夫云這只是言流為姑
息之意曰這便是哀矜之不得其正處(道夫)
或問之其所敖惰而辟焉曰親者則親愛之賢者則畏
敬之不率者則賤惡之無告者則哀矜之有一般人
非賢非親未見其為不率又不至於無告則是泛然
沒緊要底人見之豈不敖惰雖聖賢亦有此心然亦豈
可一向敖惰他一向敖惰便是辟了畏敬親愛賤惡
哀矜莫不皆然故下文曰愛而知其惡惡而知其美
如所敖惰之人又安知其無善之可愛敬所謂敖惰
者只是闊略過去(高)
問敖惰曰大抵是一種沒要緊底半上落下底人且如
路中撞見如此等人是不足親愛畏敬者不成強與
之相揖而致其親愛畏敬敖惰是人之所不能無者
又問敖惰二字恐非好事曰此如明鑑之懸妍者自
妍醜者自醜隨所來而應之不成醜者至前須要換
作妍者又敖惰是輕賤惡是重既得賤惡如何却不
得敖惰然聖人猶戒其僻則又須點檢不可有過當
處(履孫)
蔡問敖惰之說曰有一般人上未至於可親愛下未至
於可賤惡只是所為也無甚好處令人懶去接他是
謂敖惰此敖惰不是惡德(淳文蔚錄云非如常人傲忽惰慢只是使人見得)
(他懶些)
或問敖惰是凶德而曰有當然之則何也曰古人用字
不如此敖惰未至可賤可惡但見那一等沒緊要底
人自是恁地然一向去敖惰他也不可如此
問君子亦有敖惰於人者乎曰人自有苟賤可厭棄者
(德明)
問敖惰曰敖便是惰敖了便惰敖了都不管它便是惰
(義剛)
因學者問大學敖惰處而曰某嘗說如有人問易不當
為卜筮書詩不當去小序不當叶韻及大學敖惰處
皆在所不荅(僴)
或問之其所親愛哀矜畏敬而辟焉莫是君子用心過
於厚否曰此可將來觀過知仁處說不可將來此說
蓋不必論近厚近薄大抵一切事只是才過便不得
觀過知仁乃是因此是其用心之厚故可知其仁然
過則終亦未是也大凡讀書須要先識認本文是說
箇甚麽須全做不曾識他相似虚心認他字字分明
復看數過自然會熟見得分明譬如與人乍相見其
初只識其面目再見則可以知其姓字鄉貫又再見
則可以知其性行如何只恁地識認久後便一見理
會得今學者讀書亦且未要便懸空去思他中庸云
博學之審問之方言慎思之若未學未問便去思他
是空勞心耳又云切須記得識認兩字(時舉)
問大學釋脩身齊家章不言脩身何也曰好而不知其
惡惡而不知其美是以好為惡以曲為直可謂之脩
身乎(節)
大學最是兩章相接處好看如所謂脩身在正其心者
且如心不得其正則視而不見聽而不聞食而不知
其味若視而見聽而聞食而知味則心得其正矣然
於親愛敖惰五者有所僻焉則身亦不可得而脩矣
嘗謂脩身更多少事不說却說此五者何謂子細看
來身之所以不脩者無不是被這四五箇壞又云意
有不誠時則私意為主是主人自為賊了到引惹得
外底人來四方八面無關防處所以要得先誠其意
(子蒙)
欲脩其身者先正其心欲正其心者先誠其意欲誠其
意者先致其知致知在格物五者其實則相串而以
做工夫言之則各自為一事故物格而后知至知至
而后意誠意誠而后心正心正而后身脩著而字則
是先為此而後能為彼也蓋逐一節自有一節功夫
非是儱侗言知至了意便自誠意誠了心便自正身
便自脩中間更不著功夫然但只是上面一截功夫
到了則下面功夫亦不費力耳先生曰亦有天資高
底人只一頭正了便都正去若夾雜多底也不能如此
(端蒙)
問正心脩身章後注云此亦當通上章推之蓋意或不
誠則無能實用其力以正其心者云云曰大學所以
有許多節次正欲學者逐節用工非如一無節之竹
使人才能格物則便到平天下也夫人蓋有意誠而
心未正者蓋於忿懥恐懼等事誠不可不隨事而排
遣也蓋有心正而身未脩者故於好惡之間誠不可
不隨人而節制也至於齊家以下皆是教人節節省察
用功故經序但言心正者必自誠意而來脩身者必自
正心而來非謂意既誠而心無事乎正心既正而身無
事乎脩也且以大學之首章便教人明明德又為格
物以下事目皆為明明德之事也而平天下方且言
先慎乎德等事亦可見矣(壯祖)
大學如正心章已說盡了至脩身章又從頭說起至齊
家治國章又依前說教他何也蓋要節節去照管不
成却說自家在這裏心正身脩了便都只聽其自治
(䕫孫)
說大學誠意章曰如今人雖欲為善又被一箇不欲為
善之意來妨了雖欲去惡又被一箇尚欲為惡之意
來妨了蓋其知之不切故為善不是他心肯意肯去
惡亦不是他心肯意肯這箇便是自欺便是不誠意
才不誠則心下便有許多忿懥恐懼憂患好樂而心
便不正心既不正則凡有愛惡等事莫不倚於一偏
如此如何要家齊國治天下平惟是知得切則好善
必如好好色惡惡必如惡惡臭是非為人而然蓋胸
中實欲如此而後心滿意愜(賀孫)
𫝊九章釋齊家治國
或問齊家一叚是推將去時較切近否曰此是言一家
事然而自此推將去天下國家皆只如此又問所畏
敬在家中則如何曰一家之中尊者可畏敬但是有
不當處亦合有幾諫時不可道畏敬之便不可說著
若如此惟知畏敬却是辟也(祖道)
或問不出家而成教於國曰孝以事親而使一家之人
皆孝弟以事長而使一家之人皆弟慈以使衆而使
一家之人皆慈是乃成教於國者也(人傑)
李德之問不出家而成教於國不待推也曰不必言不
待推玩其文義亦未嘗有此意只是身修於家雖未
嘗出而教自成於國爾(蓋卿)
孝者所以事君弟者所以事長慈者所以使衆此道理
皆是我家裏做成了天下人看著自能如此不是我
推之於國(泳)
劉潜夫問齊家章並言孝弟慈三者而下言康誥以釋
使衆一句不及孝弟何也曰孝弟二者雖人所固有
然守而不失者亦鮮唯有保赤子一事罕有失之者
故聖賢於此特發明夫人之所易曉者以示訓正與
孟子言見赤子入井之意同(壯祖)
心誠求之者求赤子之所欲也於民亦當求其有不能
自達此是推其慈幼之心以使衆也(節)
問治國在齊其家曰且只說動化為功未說到推上後
章方全是說推如保赤子一節只是說慈者所以使
衆一句保赤子慈於家也如保赤子慈於國也保赤
子是慈如保赤子是使衆直卿云這箇慈是人人自
然有底慈於家便能慈於國故言一家仁一國興仁
一家讓一國興讓(㝢)
一家仁以上是推其家以治國一家仁以下是人自化
之也(節)
問九章本言治國何以曰堯舜率天下以仁而民從之
都是說治天下之事也至言君子有諸已而後求諸
人無諸己而後非諸人又似說脩身如何曰聖人之
言簡暢周盡脩身是齊家之本齊家又治國之本如
言一家仁一國興仁一家譲一國興譲之類自是相
關豈可截然不相入也(謨去偽同)
問有諸己而後求諸人曰只從頭讀來便見得分曉這
箇只是躬自厚而薄責於人攻其惡無攻人之惡(卓)
問有諸己而後求諸人雖曰推己以及人是亦示人以
反己之道曰這是言己之為法於人處(道夫)
吴仁甫問有諸己而後求諸人無諸己而後非諸人曰
此是退一步說猶言温故知新而可以為人師以明
未能如此則不可如此非謂溫故知新便要求為人
師也(池本不可下云為人師耳若曰有諸己而後求諸人以明無諸己不可求諸人也無諸己而後)
(非諸人以明有諸己即不可非諸人也)然此意正為治國者言大凡治
國禁人為惡而欲人為善便求諸人非諸人然須是
在已有善無惡方可求人非人也或問范忠宣以恕
己之心恕人此語固有病但上文先言以責人之心
責己則連下句亦未害曰上句自好下句自不好蓋
才說恕己便已不是若横渠云以愛己之心愛人則
盡仁以責人之心責己則盡道語便不同蓋恕己與
愛己字不同大凡知道者出言自别近觀聖賢言語
與後世人言語自不同此學者所以貴於知道也(銖)
有諸己而後求諸人無諸己而後非諸人是責人之恕
絜矩與己所不欲勿施於人是愛人之恕又曰推己
及物之謂恕聖人則不待推而發用於外者皆恕也
己所不欲勿施於人則就愛人上說聖人之恕則不
專在愛人上見如絜矩之類是也(高)
問所藏乎身不恕處恕字還只就接物上說如何曰是
就接物上見得忠只是實心直是真實不偽到應接
事物也只是推這箇心去直是忠方能恕若不忠便
無本領了更把甚麽去及物程子說維天之命於穆
不已忠也便是實理流行乾道變化各正性命恕也
便是實理及物守約問恁地說又與夫子之道忠恕
而已矣之忠恕相似曰只是一箇忠恕豈有二分聖
人與常人忠恕也不甚相遠又曰盡已不是說盡吾
身之實理自盡便是實理(此處切恐有脫誤)若有些子未盡
處便是不實如欲為孝雖有七分孝只中間有三分
未盡固是不實雖有九分孝(一作弟)只略略有一分未
盡亦是不實(賀孫)
李德之問齊家治國平天下三章看來似皆是恕之功
用曰如治國平天下兩章是此意治國章乃責人之
恕平天下章乃愛人之恕齊家一章但說人之偏處
(蓋卿)
仁甫問治國在齊其家曰這箇道理却急廹不得待到
他日數足處自然通透這箇物事只是看得熟自然
有條理上面說不出家而成教於國此下便說其所
以教者如此這三者便是教之目後面却是說須是
躬行方會化得人此一段只此兩截如此(賀孫)
因講禮譲為國曰一家仁一國興仁一家譲一國興譲
自家禮譲有以感之故民亦如此興起自家好爭利
却責民間禮譲如何得他應東坡策别敦教化中一
叚說得也好雖說得粗道理却是如此(敦教化云欲民之知信莫)
(若務實其言欲民之知義莫若務去其貪云云)看道理不要玄妙只就粗處
說得出便是如今官司不會制民之産民自去買田
又取他牙稅錢古者羣飲者殺今置官誘民飲酒惟
恐其不來如何得民興於善(淳)
問齊家治國之道斷然是父子兄弟足法而後人法之
然堯舜不能化其子而周公則上見疑於君下不能
和其兄弟是如何曰聖人是論其常堯舜是處其變
看他烝烝乂不格姦至於瞽瞍底豫便是他有以處
那變處且如他當時被那兒子恁地他處得好不將
天下與兒子却傳與賢便是他處得那兒子好若堯
當時把天下與丹朱舜把天下與商均則天下如何
解安他那兒子如何解寧貼如周公被管蔡恁地他
若不去致辟于商則周如何不擾亂他後來盡死做
這一著時也是不得己著恁地但是而今且去理會
常倫而今如何便解有箇父如瞽瞍有箇兄弟如管
蔡未論到那變處(賀孫)
𫝊十章釋治國平天下
或問大學既格物致知了又却逐件各有許多工夫在
曰物格知至後其理雖明到得後來齊家治國平天
下逐件事又自有許多節次須逐件又徐徐做將去
如人行路行到一處了又行一處先來固是知其所
往了到各處又自各有許多行步若到一處而止不
進則不可未到一處而欲踰越頓進一處亦不可(璘)
味道問平天下在治其國曰此節見得上行而下效又
見得上下雖殊而心則一(道夫)
問平天下在治其國章曰此三節見上行下效理之必
然又以見人心之所同是以君子有絜矩之道所以
以己之心度人之心使皆得以自盡其興起之善心
若不絜矩則雖躬行於上使彼有是興起之善心而
不可得遂亦徒然也又曰因何恁地上行下效蓋人
心之同然所以絜矩之道我要恁地也使彼有是心
者亦得恁地全章大意只反覆說絜矩如專利於上
急征横斂民不得以自養我這裏雖能興起其善心
濟甚事若此類皆是不能絜矩(賀孫)
才卿問上老老而民興孝恐便是連那老衆人之老說
曰不然此老老長長恤孤方是就自家身上切近處
說所謂家齊也民興孝興弟不倍此方是就民之感
發興起處說治國而國治之事也緣為上行下效捷
於影響可以見人心之所同者如此是以君子必有
絜矩之道也此一句方是引起絜矩事下面方解說
絜矩而結之云此之謂絜矩之道蓋人心感發之同
如此所以君子須用推絜矩之心以平天下此幾多
分曉若如才卿說則此便是絜矩何用下面更絮說
許多才卿不合誤曉老老長長為絜矩所以差也所
謂文王之民無凍餒之老者此皆是絜矩已後事如
何將做老老說得(僴)
老老興孝長長興弟恤孤不倍這三句是說上行下效
底道理是以君子有絜矩之道這却是說到政事上
是以二字是結上文猶言君子為是之故所以有絜
矩之道既恁地了却須處置教他得所使之各有以
遂其興起之心始得
所謂絜矩者矩者心也我心之所欲即他人之所欲也
我欲孝弟而慈必欲他人皆如我之孝弟而慈不使
一夫之不獲者無一夫不得此理也只我能如此而
他人不能如此則是不平矣(人傑)
問絜矩之道語脉貫穿如何久思未通上面說人心之
所同者既如此是以君子見人之心與己之心同故
必以己度人之心使皆得其平下面方說所以絜矩
如此(賀孫)
問上老老而民興孝下面接是以君子有絜矩之道也
似不相續如何曰這箇便是相續絜矩是四面均平
底道理教他各得老其老各得長其長各得幼其幼
不成自家老其老教他不得老其老長其長教他不
得長其長幼其幼教他不得幼其幼便不得(㝢)
仁甫問絜矩曰上之人老老長長恤孤則下之人興孝
興弟不倍此是說上行下效到絜矩處是就政事上
言若但興起其善心而不有以使之得遂其心則雖
能興起終亦徒然如政煩賦重不得以養其父母又
安得以遂其善心須是推己之心以及於彼使之仰
足以事父母俯足以育妻子方得如詩裏說大夫行
役無期度不得以養其父母到得使下也須教他内
外無怨始得如東山出車杕杜諸詩說行役多是序
其室家之情亦欲使凡在上者有所感動又曰這處
正如齊宣王愛牛處一般見牛之觳觫則不忍之心
己形於此若其以釁鐘為不可廢而復殺之則自家
不忍之心又只是空所以以羊易之則己形之良心
不至於窒塞而未見之羊殺之亦無害是乃仁術也
術是做得巧處謂之術又曰己欲立而立人己欲達
而達人是兩摺說只以己對人而言若絜矩上之人
所以待己巳又所以待人是三摺說如中庸所求乎
子以事父未能也所求乎臣以事君未能也一類意
又曰鼂錯言人情莫不欲壽三王能生之而不傷云
云漢詔云云孝心闕焉皆此意(賀孫)
問絜矩一條此是上下四方度量而知民之好惡否曰
知在前面這處是推老老而民興孝長長而民興弟
恤孤而民不倍這處便已知民之好惡與己之好惡
相似是以君子有絜矩之道便推將去緊要在毋以
字上又曰興謂興起其善心遂謂成遂其事又曰為
國絜矩之大者又在於財用所以後面只管說財如
今茶鹽之禁乃是人生日用之常却反禁之這箇都
是不能絜矩(賀孫)
上老老而民興孝是化絜矩處是處置功用處(振)
問絜矩之道曰能使人興起者聖人之心也能遂其人
之興起者聖人之政事也(廣)
平天下謂均平也所惡於上毋以使下所惡於下毋以
事上此與中庸所謂所求乎臣以事君未能者同意
但中庸是言其所好者此言其所惡者也問前後左
右何指曰譬如交代官相似前官之代我者既不善
吾毋以前官所以待我者待後官也左右如東鄰西
鄰以鄰國為壑是所惡於左而以交於右也俗語所
謂將心比心如此則各得其平矣問章句中所謂絜
矩之道是使之各得盡其心而無不平也如何曰此
是推本上老老而民興孝上長長而民興弟上恤孤
而民不倍須是留他地位使人各得自盡其孝弟不
倍之心如八十者其家不從政廢疾非人不養者一
子不從政是使其各得自盡也又如生聚蕃息無令
父子兄弟離散之類(德明)
所惡於上所惡於下所惡於前所惡於後所惡於右所
惡於左此數句皆是就人身切近處說(如上文老老長長恤孤之)
(意)至於毋以使下毋以事上毋以先後毋以從前毋
以交於左毋以交於右方是推以及物之事(僴)
問絜矩曰只把上下前後左右等句看便見絜矩也不
是真把那矩去度量只是自家心裏暗度那箇長那
箇短所謂度長絜大上下前後左右都只一樣心無
彼己之異只是將那頭折轉來比這頭在我之上者
使我如此而我惡之則知在我下者心亦似我如此
故更不將所責上底人之心來待下人如此則自家
在中央上面也占許多地步下面也占許多地步便
均平正方若將所責上底人之心來待下便上面長
下面短不方了下之事我如此而我惡之則知在我
之上者心亦似我如此若將所責下底人之心更去
事上便又下面長上面短了左右前後皆然待前底
心便折轉來待後待左底心便折轉來待右如此便
方每事皆如此則無所不平矣(㝢)
所謂絜矩者如以諸侯言之上有天子下有大夫天子
擾我使我不得行其孝弟我亦當察此不可有以擾
其大夫使大夫不得行其孝弟且如自家有一丈地
左家有一丈地右家有一丈地左家侵著我五尺地
是不矩我必去訟他取我五尺我若侵著右家五尺
地亦是不矩合當還右家只是我也方上也方下也
方左也方右也方前也方後也方不相侵越如伐冰
之家不畜牛羊亞夫云務使上下四方一齊方不侵
過他人地步曰然(節)
或問絜矩曰譬之如左邊有一人侵我地界是他不是
了我又不可去學他侵了右邊人底界前人行擁住
我我行不得我又不可學他擁了後人後人趕逐我
不了又不可學他去趕前人上下亦然椿云此一人
却是中立也曰是(椿)
絜矩如自家好安樂便思他人亦欲安樂當使無老稚
轉乎溝壑壯者散而之四方之患制其田里教之樹
畜皆自此以推之(閎祖)
問論上下四旁長短廣狹彼此如一而無不方在矩則
可以如此在人則有天子諸侯大夫士庶人之分何
以使之均平曰非是言上下之分欲使之均平蓋事
親事長當使之均平上下皆得行上之人得事其親
下之人也得以事其親上之人得長其長下之人也
得以事其長(節)
問絜矩六節如所惡於上無以使下及左右前後常指
三處上是一人下是一人我居其中故解云如不欲
上之無禮於我則我亦不以無禮使其下其下五節
意皆類此先生曰見曾子之傳發明恕字上下四旁
無不該也(過)
恕亦是絜矩之意(振)
陶安國問絜矩之道是廣其仁之用否曰此乃求仁工
夫此處正要著力若仁者則是舉而措之不待絜矩
而自無不平者矣銖曰仁者則己欲立而立人己欲
達而達人不待推矣若絜矩正恕者之事也先生頷
之(銖)
德元問我不欲人加諸我吾亦欲無加諸人與絜矩同
否曰然但子貢所問是對彼我說只是兩人絜矩則
是一人爾後世不復知絜矩之義惟務竭民財以自
豐利自一孔以上官皆取之故上愈富而下愈貧夫
以四海而奉一人不為不厚矣使在上者常有厚民
之心而推與共之猶慮有不獲者况皆不恤而惟自
豐殖則民安得不困極乎易損上益下曰益損下益
上曰損所以然者蓋邦本厚則邦寧而君安乃所以
益也否則反是(僴)
李文問盡得絜矩是仁之道恕之道曰未可說到那裡
且理會絜矩是如何問此是我不欲人之加諸我吾
亦欲無加諸人意否曰此是兩人須把三人看便見
人莫不有在我之上者莫不有在我之下者如親在
我之上子孫在我之下我欲子孫孝於我而我却不
能孝於親我欲親慈於我而我却不能慈於子孫便
是一畔長一畔短不是絜矩(㝢)
絜矩非是外面别有箇道理只是前面正心脩身推而
措之又不是他機巧變詐權謀之說(賀孫)
絜矩之說不在前數章却在治國平天下之後到這裏
也是節次成了方用得(道夫)
君子先慎乎德一條德便是明德之德自家若意誠心
正身脩家齊了則天下之人安得不歸於我如湯武
之東征西怨則自然有人有土(賀孫)
或問爭鬭其民而施以劫奪之教曰民本不是要如此
惟上之人以德為外而急於貨財暴征横斂民便效
尤相攘相奪則是上教得他如此(賀孫)
或問爭民施奪曰是爭取於民而施之以劫奪之教也
媢疾以惡之是徇其好惡之私(節)
斷斷者是絜矩媢疾者是不能唯仁人放流之是大能
絜矩底人見賢而不能舉舉而不能先是稍能絜矩
好人之所惡者是大不能絜矩(節)
舉而不能先先是早底意思不能速用之意(泳)
君子有大道必忠信以得之驕泰以失之平天下一章
其事如此廣闊然緊要處只在這些子其粗說不過
知此若細說則如操則存克已復禮等語皆是也(僴)
趙唐卿問十章三言得失而章句云至此而天理存亡
之機決矣何也曰他初且言得衆失衆再言善不善
意已切矣終之以忠信驕泰分明是就心上說出得
失之由以決之忠信乃天理之所以存驕泰乃天理
之所以亡(㝢)
問仁者以財發身曰不是特地散財以取名買教人來
奉己只是不私其有則人自歸之而身自尊只是言
其散財之效如此(賀孫)
仁者以財發身但是財散民聚而身自尊不在於財不
仁者只管多聚財不管身之危亡也(卓)
蜚卿問未有上好仁而下不好義如何上仁而下便義
曰這只是一箇在上便喚做仁在下便喚做義在父
便謂之慈在子便謂之孝直卿云也如孝慈則忠曰
然(道夫)
雖有善者善如而今說會底(閎祖)
國不以利為利如秦發閭左之戍也是利墮名城殺豪
傑銷鋒鏑北築長城皆是自要他利利不必專指財
利所以孟子從頭截斷只說仁義說到未有仁而遺
其親未有義而後其君這裏利却在裏面所以說義
之所安即利之所在蓋惟義之安則自無不利矣(泳)
問末章說財處太多曰後世只此一事不能與民同(可)
(學)
第九章十章齊家治國既已言化平天下只言措置之
理絜度也矩所以為方也方者如用曲尺為方者也
何謂是以君子有絜矩之道上面人既自有孝弟下
面民亦有孝弟只要使之自遂其孝弟之心於其下
便是絜矩若拂其良心重賦横斂以取之使他不得
自遂其心便是不方左右前後皆然言是以者須是
如此後面說民之父母所好所惡皆是要與民同利
之一字且如食禄之家又畜雞豚牛羊却是與民爭
利便是不絜矩所以道以義為利者義以方外也(泳)
問絜矩以好惡財用媢疾彦聖為言何也曰如桑弘羊
聚許多財以奉武帝之好若是絜矩底人必思許多
財物必是侵過著民底滿得我好民必惡言財用者
蓋如自家在一鄉之間却專其利便是侵過著他底
便是不絜矩言媢疾彦聖者蓋有善人則合當舉之
使之各得其所今則不舉他便失其所是侵善人之
分便是不絜矩此特言其好惡財用之類當絜矩事
事亦當絜矩(節)
問自致知至於平天下其道至備其節目至詳至悉而
反覆於終篇者乃在於財利之說得非義利之辨其
事尤難而至善之止於此尤不可不謹歟不然則極
天命人心之向背以明好惡從違之得失其丁寧之
意何其至深且切耶曰此章大槩是專從絜矩上來
蓋財者人之所同好也而我欲專其利則民有不得
其所好者矣大抵有國有家所以生起禍亂皆是從
這裏來道夫云古注絜音戶結反云結也曰作結字
解亦自得蓋荀子莊子注云絜圍束也是將一物圍
束以為之則也又曰某十二三歲時見范丈所言如
此他甚自喜以為先儒所未嘗到也(道夫)
或問絜矩之義如何只說財利曰必竟人為這箇較多
所以生養人者所以殘害人者亦只是這箇且如今
官司皆不是絜矩自家要賣酒便教人不得賣酒自
家要𣙜鹽便教人不得賣鹽但事勢相廹行之已久
人不為怪其實理不如此(學蒙)
因論治國平天下章財用處曰財者人之所好自是不
可獨占須推與民共之未論為天下且以作一縣言
之若寬其賦斂無征誅之擾民便歡喜愛戴若賦斂
稍急又有科斂之擾民便生怨決然如此又曰寧過
於予民不可過於取民且如居一鄉若屑屑與民爭
利便是傷廉若饒潤人些子不害其為厚孟子言可
以取可以無取取傷廉可以與可以無與與傷惠他
主意只是在取傷廉上且將那與傷惠來相對說其
實與之過厚些子不害其為厚若才過取便傷廉便
不好過與畢竟當下是好意思與了再看之方見得
是傷惠與傷廉不同所以子華使於齊冉子與之粟
五秉聖人雖說他不是然亦不大故責他只是才過
取便深惡之如冉求為之聚斂而欲攻之是也(僴)
問平天下章言財用特詳當是民生日用最要緊事耳
曰然孟子首先所言其原出此子升問此章所言反
覆最詳之意曰要之始終本末只一理但平天下是
一件最大底事所以推廣說許多如明德新民至善
之理極精微至治國平天下只就人情上區處又極
平易蓋至於平而已耳後世非無有志於天下國家
之人却只就末處布置於本原上全不理會因言莊
子不知他何所傳授却自見得道體蓋自孟子之後
荀卿諸公皆不能及如說語道而非其序非道也此
等議論甚好度亦須承接得孔門之徒源流有自後
來佛氏之教有說得好處皆出於莊子但其知不至
無細密工夫少間都說得流了所謂賢者過之也今
人亦須自理會教自家本領通貫却去看他此等議
論自見得高下分曉若一向不理會得他底破少間
却有見識低似他處因說曾點之徒氣象正如此又
問論語集注說曾點是雖堯舜事業亦優為之莫只
是堯舜事業亦不足以芥蔕其心否曰堯舜事業也
只是這箇道理又問他之所為必不中節曰本領處
同了只是無細密工夫(木之)
人治一家一國尚且有照管不到處况天下之大所以
反反覆覆說不是大著箇心去理會如何照管得(泳)
朱子語類卷十六
