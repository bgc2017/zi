朱子語類卷十四
大學一
綱領
學問須以大學為先次論語次孟子次中庸中庸工夫
密規模大(德明)
讀書且從易曉易解處去讀如大學中庸語孟四書道
理粲然人只是不去看若理會得此四書何書不可
讀何理不可究何事不可處(盖卿)
某要人先讀大學以定其規模次讀論語以立其根夲
次讀孟子以觀其發越次讀中庸以求古人之微妙
處大學一篇有等級次第總作一處易曉宜先看論
語却實但言語散見初看亦難孟子有感激興發人心
處中庸亦難讀看三書後方宜讀之(寓)
先看大學次語孟次中庸果然下工夫句句字字涵泳
切已看得透徹一生受用不盡只怕人不下工夫雖多
讀古人書無益書只是明得道理却要人做出書中
所說聖賢工夫來若果看此數書他書可一見而決
矣(謙)
論孟中庸待大學貫通浹洽無可得看後方看乃佳道
學不明元來不是上面欠却工夫乃是下面元無根
脚若信得及脚踏實地如此做去良心自然不放踐
履自然純熟非但讀書一事也
人之為學先讀大學次讀論語大學是箇大坯模大學
譬如買田契論語如田畝闊狹去處逐段子耕將去
或曰亦在乎熟之而已曰然(去偽人傑同)
問欲專看一書以何為先曰先讀大學可見古人為學
首末次第且就實處理會却好不消得專去無形影
處理會(淳)
可將大學用數月工夫看去此書前後相因互相發明
讀之可見不比他書他書非一時所言非一人所記
惟此書首尾具備易以推尋也(力行)
今且須熟究大學作間架却以他書填補去如此看得
一兩書便是占得分數多後却易為力聖賢之言難
精難者既精則後面粗者却易曉(大雅)
亞夫問大學大意曰大學是脩身治人底規模如人起
屋相似須先打箇地盤地盤既成則可舉而行之矣
(時舉)
或問大學之書即是聖人做天下根夲曰此譬如人起
屋是畫一箇大地盤在這裏理會得這箇了他日若
有材料却依此起將去只此一箇道理明此以南面
堯之為君也明此以北面舜之為臣也
大學一書如行程相似自某處到某處幾里自某處到
某處幾里識得行程須便行始得若只讀得空殼子
亦無益也(履孫)
大學如一部行程歴皆有節次今人看了須是行去今
日行得到何處明日行得到何處方可漸到那田地
若只把在手裏翻來覆去欲望之燕之越豈有是理
(自脩)
大學是一箇腔子而今却要去填教實著如他說格物
自家是去格物後填教實著如他說誠意自家須是
去誠意後亦填教實著(節)
大學重處都在前面後面工夫漸漸輕了只是揩磨在
(士毅廣錄云後面其失漸輕亦是下揩磨底工夫在)
看大學前面初起許多且見安排在這裏如今食次册
相似都且如此呈說後方是可喫處初間也要識許
多模樣(賀孫)
大學一字不胡亂下亦是古人見得這道理熟信口所
說便都是這裏(淳)
大學搃說了又逐段更說許多道理聖賢怕有些子照
管不到節節覺察將去到這裏有恁地病到那裏有
恁地病(節)
明德如八窗玲瓏致知格物各從其所明處去今人不
曾做得小學工夫一旦學大學是以無下手處今且
當自持敬始使端確純一静專然後能致知格物(椿)
而今無法嘗欲作一說教人只將大學一日去讀一遍
看他如何是大人之學如何是小學如何是明明德
如何是新民如何是止於至善日日如是讀月去日
來自見所謂温故而知新須是知新日日看得新方
得却不是道理解新但自家這箇意思長長地新(義剛)
才仲問大學曰人心有明處於其間得一二分即節節
推上去又問小學大學如何曰小學涵養此性大學
則所以實其理也忠信孝弟之類須於小學中出然
正心誠意之類小學如何知得須其有識後以此實
之大抵大學一節一節恢廓展布將去然必到扵此
而後進既到而不進固不可未到而求進亦不可且
如國既治又却絜矩則又欲其四方皆準之也此一
卷書甚分明不是滚作一塊物事(可學)
大學是為學綱目先通大學立定綱領其他經皆雜說
在裏許通得大學了去看他經方見得此是格物致
知事此是正心誠意事此是脩身事此是齊家治國
平天下事
問大學一書皆以脩身為夲正心誠意致知格物皆是
脩身内事曰此四者成就那脩身脩身推出做許多
事(椿)
致知格物大學中所說不過為人君止於仁為人臣止
於敬之類古人小學時都曾理會來不成小學全不
曾知得然而雖是止於仁止於敬其間却有多少事
如仁必有所以為仁者敬必有所以為敬者故又來
大學致知格物上窮究教盡如入書院只到書院門
裏亦是到來亦喚做格物致知得然却不曾到書院
築底處終不是物格知至(㽦)
人多教踐履皆是自立標置去教人自有一般資質好
底人便不須窮理格物(闕)此聖人作今大學便要
使人齊入於聖人之域(榦)
大學所載只是箇題目如此要須自用工夫做將去(賀孫)
大學教人先要理會得箇道理若不理會得見聖人許
多言語都是硬將人制縛剰許多工夫若見得了見
得許多道理都是天生自然鐡定底道理更移易分
毫不得而今讀大學須是句句就自家身上看過少
間自理會得不待解說如語孟六經亦須就自家身
上看便如自家與人對說一般如何不長進聖賢便
可得而至也(賀縣)
今人都是為人而學某所以教諸公讀大學且看古人
為學是如何是理會甚事諸公願為古人之學乎願
為今人之學乎(敬仲)
讀大學且逐段捱看這段時似得無後面底看第二段
却思量前段令文意聯屬却不妨(幹)
看大學固是著逐句看去也須先統讀傳文教熟方好
從頭仔細看若全不識傳文大意便看前頭亦難(賀孫)
或問讀大學曰讀後去須更温前面不可只恁地茫茫
看須温故而知新須是温故方能知新若不温故便
要求知新則新不可得而知亦不可得而求矣(賀孫)
讀大學初間也只如此讀後來也只如此讀只是初間
讀得似不與自家相關後來看熟見許多說話須著
如此做不如此做自不得(賀孫)
謂任道弟讀大學云須逐段讀教透默自記得使心口
相應古時無多書人只是專心暗誦且以竹簡寫之
尋常人如何辦得竹簡如此多所以人皆暗誦而後
已伏生亦只是口授尚書二十餘篇黃霸就獄夏侯
勝受尚書於嶽中又豈得夲子只被他讀得透徹後
來著述諸公皆以名聞漢之經學所以有用(賀孫)
或問大學曰大槩是如此只是更要熟讀熟時滋味自
别且如喫果子生時將來喫也是喫這果子熟時將
來喫也是喫這果子只是滋味别(胡泳)
問賀孫讀大學如何曰稍通方要讀論語曰且未要讀
論語大學稍通正好著心精讀前日讀時見得前未
見得後面見得後未接得前面今識得大綱統體正
好熟看如喫果實相似初只恁地硬咬嚼待嚼來嚼
去得滋味如何便住却讀此書功深則用博昔和靖
見伊川半年方得大學西銘看今人半年要讀多少
書某且要人讀此是如何緣此書却不多而規模周
備凡讀書初一項須著十分工夫了第二項只費得
九分工夫第三項便只費六七分工夫少刻讀漸多
自貫通他書自不著得多工夫(賀孫)
諸生看大學未曉而輒欲看論語者責之曰公如喫飯
一般未曾有顆粒到口如何又要喫這般喫那般這
都是不曾好生去讀書某嘗謂人看文字曉不得只
是未曾著心文字在眼前他心不曾著上面只是恁
地略綽將過這心元不曾伏殺在這裏看他只自恁
地豹跳不肯在這裏理會又自思量做别處去這事
未了又要尋一事做這如何能理會得今之學者看
文字且須壓這心在文字上逐字看了又逐句看逐
句看了又逐段看未有曉不得者(賀孫)
子淵說大學曰公看文字不似味道只就夲子上看看
來看去久之浹洽自應有得公便要去上面生意只
討頭不見某所成章句或問之書已是傷多了當初
只怕人曉不得故說許多今人看反曉不得此一書
之間要緊只在格物兩字認得這裏看則許多說自
是閒了初看須用這夲子認得要害處夲子自無可
用某說十句在裏面看得了只做一句說了方好某
或問中已說多了却不說到這般處看這一書又自
與看語孟不同語孟中只一項事是一箇道理如孟
子說仁義處只就仁義上說道理孔子荅顔淵以克
己復禮只就克己復禮上說道理若大學却只統說
論其功用之極至扵平天下然夭下所以平却先須
治國國之所以治却先須齊家家之所以齊却先須
脩身身之所以脩却先須正心心之所以正却先須
誠意意之所以誠却先須致知知之所以至却先須
格物夲領全只在這兩字上又須知如何是格物許
多道理自家從來合有不合有定是合有定是人人
都有人之心便具許多道理見之於身便見身上有
許多道理行之扵家便是一家之中有許多道理施
之扵國便是一國之中有許多道理施之於天下便
是天下有許多道理格物兩字只是指箇路頭須是
自去格那物始得只就紙上說千千萬萬不濟事(賀孫)
荅林子淵說大學曰聖人之書做一樣看不得有只說
一箇下工夫規模有首尾只說道理如中庸之書劈
初頭便說天命之謂性若是這般書全著得思量義
理如大學只說箇做工夫之節目自不消得大段思
量纔看過便自曉得只是做工夫全在自家身已上
却不在文字上文字已不著得思量說窮理只就自
家身上求之都無别物事只有箇仁義禮智看如何
千變萬化也離這四箇不得公且自看日用之間如
何離得這四箇如信者只是有此四者故謂之信信
實也實是有此論其體則實是有仁義禮智論其用
則實是有惻隠羞惡恭敬是非更假偽不得試看天
下豈有假做得仁假做得義假做得禮假做得智所
以說信者以言其實有而非偽也更自一身推之扵
家實是有父子有夫婦有兄弟推之天地之間實是
有君臣有朋友都不是待後人旋安排是合下元有
此又如一身之中裏面有五臟六腑外面有耳目口
鼻四肢這是人人都如此存之為仁義禮智發出來
為惻隠羞惡恭敬是非人人都有此以至父子兄弟
夫婦朋友君臣亦莫不皆然至於物亦莫不然但其
拘於形拘於氣而不變然亦就他一角子有發見處
看他也自有父子之親有牝牡便是有夫婦有大小
便是有兄弟就他同類中各有羣衆便是有朋友亦
有主腦便是有君臣只緣夲來都是天地所生共這
根蔕所以大率多同聖賢出來撫臨萬物各因其性
而導之如昆蟲草木未嘗不順其性如取之以時用
之有節當春生時不殀夭不覆巢不殺胎草木零落
然後入山林獺祭魚然後虞人入澤梁豺祭獸然後
田獵所以能使萬物各得其所者惟是先知得天地
夲來生生之意(賀孫)
問大學曰看聖賢說話所謂坦然若大路然緣後來人
說得﨑嶇所以聖賢意思難見(賀孫)
聖賢形之扵言所以發其意後人多因言而失其意又
因註解而失其主凡觀書且先求其意有不可曉然
後以註通之如看大學先看前後經亦自分明然後
看傳(可學)
大學諸𫝊有解經處有只引經傳贊揚處其意只是提
起一事使人讀著常惺惺地(道夫)
伊川舊日教人先看大學那時未有解說想也看得鶻
突而今看註解覺大段分曉了只在子細去看(賀孫)
看大學且遂章理會須先讀夲文念得次將章句來解
夲文又將或問來参章句須逐一令記得反覆尋究
待他浹洽既逐段曉得將來統看温尋過這方始是
須是靠他這心若一向靠寫底如何得又曰只要熟
不要貪多(道夫)
聖人不令人懸空窮理須要格物者是要人就那上見
得道理破便實只如大學一書有正經有解有或問
看來看去不用或問只看註解便了久之又只看正
經便了又久之自有一部大學在我胸中而正經亦
不用矣然不用某許多工夫亦看某底不出不用聖
賢許多工夫亦看聖賢底不出(大雅)
或問大學解已定否曰據某而今自謂穏矣只恐數年
後又見不穏這箇不由自家問中庸解曰此書難看
大學夲文未詳者某於或問則詳之此書在章句其
或問中皆是辨諸家說理未必是有疑處皆以盖言
之(淳)
大學章句次第得皆明白易曉不必或問但致知格物
與誠意較難理會不得不明辨之耳(人傑)
子淵問大學或問曰且從頭逐句理會到不通處却看
章句或問乃注脚之注脚亦不必深理會(賀孫)
學者且去熟讀大學正文了又子細看章句或問未要
看俟有疑處方可去看又曰某解書不合太多又先
准備學者為他設疑說了他未曾疑到這上先與說
了所以致得學者看得容易了聖人云不憤不啟不
悱不發舉一隅不以三隅反則不復也須是教他疑
三朝五日了方始與說他便通透更與從前所疑慮
也會因此觸發工夫都在許多思慮不透處而今却
是看見成解底都無疑了吾儒與老莊學皆無傳惟
有釋氏常有人盖他一切辦得不說都待别人自去
敲榼自有箇通透處只是吾儒又無這不說底若如
此少間差異了又曰解文字下字最難某解書所以
未定常常更改者只為無那恰好底字子把來看又
見不穏當又著改幾字所以横渠說命辭為難(賀孫)
某作或問恐人有疑所以設此要他通曉而今學者未
有疑却反被這箇生出疑(賀孫)
或問朱敬之有異聞乎曰平常只是在外面聽朋友問
荅或時裏面亦只說某病痛處得一日教看大學曰
我平生精力盡在此書先須通此方可讀書(賀孫)
某扵大學用工甚多温公作通鑑言臣平生精力盡在
此書某於大學亦然論孟中庸却不費力(友仁)
大學一日只看二三段時便有許多脩處若一向看去
便少不是少只是看得草草
某解註書不引後面說來證前說却引前說去證後說
盖學者方看此有未曉處又引他處只見難曉大學
都是如此(僴)
說大學啟蒙畢因言某一生只看得這兩件文字透見
得前賢所未到處若使天假之年庶幾將許多書逐
件看得恁地煞有工夫(賀孫)
序
亞夫問大學序云既與之以仁義禮智之性又有氣質
之禀所謂氣質便是剛柔強弱明快遲鈍等否曰然
又云氣是那初禀底質是成這模樣了底如金之鑛
木之萌芽相似又云只是一箇隂陽五行之氣滚在
天地中精英者為人渣滓者為物精英之中又精英
者為聖為賢精英之中渣滓者為愚為不肖(恪)
問一有聰明睿智能盡其性者則天必命之以為億兆
之君師何處見得天命處曰此也如何知得只是才
生得一箇恁地底人定是為億兆之君師便是天命
之也他既有許多氣魄才德決不但己必統御億兆
之衆人亦自是歸他如三代已前聖人都是如此及
至孔子方不然然雖不為帝王也閒他不得也做出
許多事來以教天下後世是亦天命也(僴)
問天必命之以為億兆之君師天如何命之曰只人心
歸之便是命問孔子如何不得命曰中庸云大德必
得其位孔子却不得氣數之差至此極故不能反(可學)
問繼天立極曰天只生得許多人物與你許多道理然
天却自做不得所以立得聖人為之脩道立教以教
化百姓所謂裁成天地之道輔相天地之宜是也盖
天做不得底却須聖人為他做也(僴)
問各俛焉以盡其力下此俛字何謂曰俛字者乃是刺
著頭只管做將去底意思(友仁)
問外有以極其規模之大内有以盡其節目之詳曰這
箇須先識得外面一箇規模如此大了而内做工夫
以實之所謂規模之大凡人為學便當以明明德新
民止扵至善及明明德於天下為事不成只要獨善
其身便了須是志於天下所謂志伊尹之所志學顏
子之所學也所以大學第二句便說在新民(僴)
明德新民便是節目止於至善便是規模之大(道夫)
仁甫問釋氏之學何以說為高過於大學而無用曰吾
儒更著讀書逐一就事物上理會道理他便都掃了
這箇他便恁地空空寂寂恁地便道事都了只是無
用德行道藝藝是一箇至末事然亦皆有用釋氏若
將些子事付之便都沒柰何又曰古人志道據德而
游於藝禮樂射御書數數尤為最末事若而今行經
界則筭法亦甚有用若時文整篇整卷要作何用即
徒然壊了許多士子精神(賀孫)
經上
大學首三句說一箇體統用力處却在致知格物(端蒙)
天之賦於人物者謂之命人與物受之者謂之性主於
一身者謂之心有得於天而光明正大者謂之明德
(敬仲以下明明德)
或問明德便是仁義禮智之性否曰便是
或問所謂仁義禮智是性明德是主於心而言曰這箇
道理在心裡光明照徹無一毫不明
明德是指全體之妙下面許多節目皆是靠明德做去
明明德明只是提撕也(士毅)
學者須是為己聖人教人只在大學第一句明明德上
以此立心則如今端己斂容亦為己也讀書窮理亦
為己也做得一件事是實亦為己也聖人教人持敬
只是須著從這裏說起其實若知為己後即自然著
敬(方子)
明明德乃是為己工夫那箇事不是分内事明德在人
非是從外面請入來底(盖卿)
為學只在明明德一句君子存之存此而已小人去之
去此而己一念竦然自覺其非便是明之之端(儒用)
大學在明明德一句當常常提撕能如此便有進步處
盖其原自此發見人只一心為夲存得此心於事物
方知有脉絡貫通處(季札)
在明明德須是自家見得這物事光明燦爛常在目前
始得如今都不曾見得須是勇猛著起精神拔出心
肝與它看始得正如人跌落大水浩無津涯須是勇
猛奮起這身要得出來始得而今都只汎汎聽他流
將去
或以明明德譬之磨鏡曰鏡猶磨而後明若人之明德
則未嘗不明雖其昏蔽之極而其善端之發終不可
絶但當於其所發之端而接續光明之令其不昧則
其全體大用可以盡明且如人知己德之不明而欲
明之只這知其不明而欲明之者便是明德就這裡
便明將去(僴)
明明德如人自云天之所與我未嘗昏只知道不昏便
不昏矣(僴)
明明德是明此明德只見一點明便於此明去正如人
醉醒初間少醒至於大醒亦只是一醒學者貴復其
初至於已到地位則不著箇復字(可學)
問明明德曰人皆有箇明處但為物欲所蓛剔撥去了
只就明處漸明將去然須致知格物方有進步處識
得夲來是甚麽物(季札)
明德未嘗息時時發見於日用之間如見非義而羞惡
見孺子入井而惻隠見尊賢而恭敬見善事而歎慕
皆明德之發見也如此推之極多但當因其所發而
推廣之(僴)
明德謂得之於已至明而不昧者也如父子則有親君
臣則有義夫婦則有别長幼則有序朋友則有信初
未嘗差也苟或差焉則其所得者昏而非固有之明
矣(履孫)
人夲來皆具此明德德内便有此仁義禮智四者只被
外物汩沒了不明便都壊了所以大學之道必先明
此明德若能學則能知覺此明德常自存得便去刮
剔不為物欲所蔽推而事父孝事君忠推而齊家治
國平天下皆只此理大學一書若理會得這一句便
可迎刃而觧(椿)
明德也且就切近易見處理會也且慢慢自見得如何
一日便都要識得如出必是告反必是面昏定晨省
必是昏定晨省這易見徐行後長者謂之弟疾行先
長者謂之不弟這也易見有甚不分明如九族既睦
是堯一家之明德百姓昭明是堯一國之明德黎民
於變時雍是堯天下之明德如博奕好飲酒不顧父
母之養是不孝到能昏定晨省冬温夏凊可以為孝
然而從父之令今看孔子說却是不孝須是知父之
命當從也有不可從處盖與其得罪於鄉黨州閭寧
熟諫諭父母於道方是孝(賀孫)
曾興宗問如何是明明德曰明德是自家心中具許多
道理在這裏夲是箇明底物事初無暗昧人得之則
為德如惻隠羞惡辭讓是非是從自家心裏出來觸
著那物便是那个物出來何嘗不明緣為物欲所蔽
故其明易昏如鏡夲明被外物點汙則不明了少間
磨起則其明又能照物又云人心惟定則明所謂定
者非是定於這裡全不脩習待他自明惟是定後却
好去學看來看去久後自然徹又有人問自覺胸中
甚昧曰這明德亦不甚昧如適來說惻隠羞惡辭讓
是非等此是心中元有此等物發而為惻隠這便是
仁發而為羞惡這便是義發而為辭讓是非便是禮
智看來這箇亦不是甚昧但恐於義理差互處有似
是而非者未能分别耳且如冬温夏凊為孝人能冬
温夏凊這便是孝至如子從父之令夲似孝孔子却
以為不孝與其得罪於鄉閭不若且諫父之過使不
陷於不義這處方是孝恐似此處未能大故分别得
出方昧且如齊宣王見牛之觳觫便有不忍之心欲
以羊易之這便見惻隠處只是見不完全及到興甲
兵危士臣處便欲快意為之是見不精確不能推愛
牛之心而愛百姓只是心中所見所好如此且恁地
做去又如胡侍郎讀史管見其為文字與所見處甚
好到他自做處全相反不知是如何却似是兩人做
事一般前日所見是一人今日所行又是一人是見
不真確致得如此(卓)
或問明明德是於静中夲心發見學者因其發見處從
而窮究之否曰不特是靜雖動中亦發見孟子將孺
子將入井處來明這道理盖赤子入井人所共見能
於此發端處推明便是明盖人心至靈有什麽事不
知有什麽事不曉有什麽道理不具在這裡何緣有
不明為是氣禀之偏又為物欲所亂如目之於色耳
之於聲口之於味鼻之於臭四肢之於安佚所以不
明然而其德夲是至明物事終是遮不得必有時發
見便教至惡之人亦時乎有善念之發學者便當因
其明處下工夫一向明將去致知格物皆是事也且
如今人做得一件事不是有時都不知便是昏處然
有時知得不是這箇便是明處孟子發明赤子入井
盖赤子入井出於倉猝人都主張不得見之者莫不
有怵惕惻隠之心又曰人心莫不有知所以不知者
但氣禀有偏故知之有不能盡所謂致知者只是教
他展開使盡又曰看大學先將經文看教貫通如看
或問須全段相参酌看教他貫通如看了隻手將起
便有五指頭始得今看或問只逐些子看都不貫通
如何得(子蒙)
或問明明德云云曰不消如此說他那注得自分曉了
只要你實去體察行之於身須是真箇明得這明德
是怎生地明是如何了得它虚靈不昧須是真箇不
昧具得衆理應得萬事只恁地說不濟得事又曰如
格物致知誠意正心脩身五者皆明明德事格物致
知便是要知得分明誠意正心脩身便是要行得分
明若是格物致知有所未盡便是知得這明德未分
明意未盡誠便是這德有所未明心有不正則德有
所未明身有不脩則德有所未明須是意不可有頃
刻之不誠心不可有頃刻之不正身不可有頃刻之
不脩這明德方常明問所謂明德工夫也只在讀書
上曰固是在讀書上然亦不專是讀書事上也要理
會書之所載者固要逐件理會也有書所不載而事
上合當理會者也有古所未有底事而今之所有當
理會者極多端(僴燾錄别出)
問或謂虚靈不昧是精靈底物事具衆理是精靈中有
許多條理應萬事是那條理發見出來底曰不消如
此解說但要識得這明德是甚物事便切身做工夫
去其氣禀物欲之蔽能存得自家箇虚靈不昧之心
足以具衆理可以應萬事便是明得自家明德了若
只是解說虚靈不昧是如何具衆理是如何應萬事
又是如何却濟得甚事又問明之之功莫須讀書為
要否曰固是要讀書然書上有底便可就書理會若
書上無底便著就事上理會若古時無底便著就而
今理會盖所謂明德者只是一箇光明底物事如人
與我一把火將此火照物則無不燭自家若滅息著
便是暗了明德能吹得著時又是明其明德所謂明
之者致知格物誠意正心脩身皆明之之事五者不
可闕一若闕一則德有所不明盖致知格物是要知
得分明誠意正心脩身是要行得分明然既明其明
德又要功夫無間斷使無時而不明方得若知有一
之不盡物有一之未窮意有頃刻之不誠心有頃刻
之不正身有頃刻之不脩則明德又暗了惟知無不
盡物無不格意無不誠心無不正身無不脩即是盡
明明德之功夫也(燾)
問大學注言其體虚靈而不昧其用鑒照而不遺此二
句是說心說德曰心德皆在其中更子細看又問德
是心中之理否曰便是心中許多道理光明鑒照毫
髮不差(㝢按注是舊夲)
明德者人之所得乎天而虚靈不昧以具衆理而應萬
事者也禪家則但以虚靈不昧者為性而無以具衆
理以下之事(僴)
問學者當因其所發而遂明之是如何曰人固有理會
得處如孝於親友於弟如水之必寒火之必熱不可
謂他不知但須去致極其知因那理會得底推之於
理會不得底自淺以至深自近以至遠又曰因其已
知之理而益窮之以求至乎其極(廣)
問大學之道在明明德此明德莫是天生德於予之德
曰莫如此問只理會明德是我身上甚麽物事某若
理會不得便應公是天生德於予之德公便兩下都
理會不得且只就身上理會莫又引一句來問如此
只是紙上去討又曰此明德是天之予我者莫令汙
穢當常常有以明之(驤)
問明明德意思以平旦驗之亦見得於天者未嘗不明
曰不要如此看且就明德上說如何又引别意思證
讀書冣不要如此賀孫遂就明德上推說曰須是更
仔細將心體驗不然皆是閒說(賀孫)
傅敬子說明明德曰大綱也是如此只是說得恁地孤
單也不得且去子細看聖人說這三句也且大槩恁
地說到下面方說平天下至格物八者便是明德新
民底工夫就此八者理會得透徹明德新民都在這
裏而今且去子細看都未要把自家言語意思去攙
他底公說胸中有箇分曉底少間捉摸不著私意便
從這裏生便去穿鑿而今且去熟看那解看得細字
分曉了便曉得大字便與道理相近道理在那無字
處自然見得而今且說格物這箇事理當初甚處得
來如今如何安頓它逐一只是虚心去看萬物之理
看日用常行之理看聖賢所言之理(夔孫)
明德謂夲有此明德也孩提之童無不知愛其親及其
長也無不知敬其兄其良知良能夲自有之只為私
欲所蔽故暗而不明所謂明明德者求所以明之也
譬如鏡焉夲是箇明底物緣為塵昏故不能照須是
磨去塵垢然後鏡復明也在新民明德而後能新民
(德明以下明德新民)
或問明德新民還須自家德十分明後方可去新民曰
不是自家德未明便都不管著别人又不是硬要去
新他若大段新民須是德十分明方能如此若小小
效驗自是自家這裏如此他人便自觀感一家仁一
國興仁一家讓一國興讓自是如此(子蒙)
問明德新民在我有以新之至民之明其明德却又在
它曰雖說是明已德新民德然其意自可参見明明
德於天下自新以新其民可知(寓)
蜚卿問新民莫是脩道之謂教有以新之否曰道之以
德是明明德齊之以禮是以禮新民也是脩道之謂
教有禮樂法度政刑使之去舊汙也(驤)
至善只是十分是處(賀孫以下止至善)
至善猶今人言極好(方子)
凡曰善者固是好然方是好事未是極好處必到極處
便是道理十分盡頭無一毫不盡故曰至善(僴)
至善是極好處且如孝冬温夏凊昏定晨省雖然是孝
底事然須是能聽於無聲視於無形方始是盡得所
謂孝(履孫)
至善是箇最好處若十件事做得九件是一件不盡亦
不是至善(震)
說一箇止字又說一箇至字直是要到那極至處而後
止故曰君子無所不用其極也(德明)
善須是至善始得如通書純粹至善亦是(泳)
問必至於是而不遷如何曰未至其地則求其至既至
其地則不當遷動而之它也(德明)
問止於至善向承教以為君止於仁臣止於敬各止其
所而行其所止之道知此而能定今日先生語竇文
卿又云坐如尸坐時止也立如齊立時止也豈以自
君臣父子推之於萬事無不各有其止曰固然定公
問君使臣臣事君子曰君使臣以禮臣事君以忠君
與臣是所止之處禮與忠是其所止之善又如視思
明聽思聰色思温貌思恭之屬無不皆然(德明)
問至善先生云事理當然之極也恐與伊川說艮其止
止其所也之義一同謂有物必有則如父止於慈子
止於孝君止於仁臣止於敬萬物庶事莫不各得其
所得其所則安失其所則悖所謂止其所者即止於
至善之地也曰只是要如此(卓)
或問何謂明德曰我之所得以生者有許多道理在裏
其元明處乃所謂明德也明明德者是直指全體之
妙下面許多節目皆是靠明德做去又問既曰明德
又曰至善何也曰明得一分便有一分明得十分使
有十分明得二十分乃是極至處也又曰明德是下
手做至善是行到極處又曰至善雖不外乎明德然
明德亦有略略明者須是止於那極至處(銖以下明德止至)
(善)
大學只前面三句是綱領如孩提之童無不知愛其親
及其長也無不知敬其兄此良心也良心便是明德
止是事事各有箇止處如坐如尸立如齊坐立上須
得如此方止得又如視思明以下皆止於至善之意
大學須自格物入格物從敬入冣好只敬便能格物
敬是箇瑩徹底物事今人却塊坐了相似昏倦要須
提撕有提撕便敬昏倦便是肆肆便不敬(德明)
問明德至善莫是一箇否曰至善是明德中有此極至
處如君止於仁臣止於敬父止於慈子止於孝與國
人交止於信此所謂在止於至善只是又當知如何
而為止於仁如何而止於敬如何而止於慈孝與國
人交之信這裏便用究竟一箇下工夫處景紹曰止
莫是止於此而不過否曰固是過與不及皆不濟事
但仁敬慈孝誰能到得這裏聞有不及者矣未聞有
過於此者也如舜之命契不過是欲使父子有親君
臣有義夫婦有别長幼有序朋友有信只是此五者
至於後來聖賢千言萬語只是欲明此而已這箇道
理夲是天之所以與我者不為聖賢而有餘不為愚
不肖而不足但其間節目須當講學以明之此所以
讀聖賢之書須當知他下工夫處今人只据他說一
兩字便認以為聖賢之所以為聖賢者止此而已都
不窮究著實殊不濟事且如論語相似讀學而時習
之須求其所謂學者如何如何謂之時習既時習如
何便能說有朋自遠方來朋友因甚而來自遠方我
又何自而樂須著一一與他考究似此用工初間雖
覺得生受費力久後讀書甚易為工却亦濟事(道夫)
明明德是知止於至善是守夫子曰知及之仁能守之
聖賢未嘗不為兩頭底說話如中庸所謂擇善固執
擇善便是理會知之事固執便是理會守之事至書
論堯之德便說欽明舜便說濬哲文明温恭允塞欽
是欽敬以自守明是其德之聪明濬哲文明便有知
底道理温恭允塞便有守底道理(此條所錄恐有誤道夫)
問新民如何止於至善曰事事皆有至善處又曰善字
輕至字重(節以下新民止至善)
問新民止於至善只是要民脩身行已應事接物無不
曲當曰雖不可使知之亦當使由之不出規矩準繩
之外(節)
止於至善是包在明明德在新民已也要止於至善人
也要止於至善盖天下只是一箇道理在他雖不能
在我之所以望他者則不可不如是也(道夫以下明德新民至)
(善)
明德新民二者皆要至於極處明德不是只略略地明
得便了新民不是只略略地新得便休須是要至於
極至處(賀孫)
問至善不是明德外别有所謂善只就明德中到極處
便是否曰是明德中也有至善新民中也有至善皆
要到那極處至善随處皆有脩身中也有至善必要
到那盡處齊家中也有至善亦要到那盡處至善只
是以其極言不特是理會到極處亦要做到極處如
為人君止於仁固是一箇仁然仁亦多般須是随處
看如這事合當如此是仁那一事又合當如彼亦是
仁若不理會只管執一便成一邊去如為人臣止於
敬敬亦有多少般不可只道擎跽曲拳便是敬如盡
忠不欺陳善閉邪納君無過之地皆是敬皆當理會
若只執一亦成一邊去安得謂之至善至善只是些
子恰好處韓文公謂軻之死不得其傳自秦漢以來
豈無人亦只是無那至善見不到十分極好處做亦
不做到十分極處(淳寓同)
明德是我得之於天而方寸中光明底物事統而言之
仁義禮智以其發見而言之如惻隠羞惡之類以其
見於實用言之如事親從兄是也如此等德夲不待
自家明之但從來為氣禀所拘物欲所蔽一向昏昧
更不光明而今却在挑剔揩磨出來以復向來得之
於天者此便是明明德我既是明得箇明德見他人
為氣禀物欲所昏自家豈不惻然欲有以新之使之
亦如我挑剔揩磨以革其向來氣禀物欲之昏而復
其得之於天者此便是新民然明德新民初非是人
力私意所為夲自有一個當然之則過之不可不及
亦不可且以孝言之孝是明德然亦自有當然之則
不及則固不是若是過其則必有刲股之事須是要
到當然之則田地而不遷此方是止於至善(泳)
明德新民皆當止於至善不及於止則是未當止而止
當止而不止則是過其所止能止而不久則是失其
所止(僴)
明德新民皆當止於極好處止之為言未到此便住不
可謂止到得此而不能守亦不可言止止者止於是
而不遷之意或問明明德是自己事可以做得到極
好處若新民則在人如何得他到極好處曰且教自
家先明得盡然後漸民以仁摩民以義如孟子所謂
勞之来之匡之直之輔之翼之又從而振德之如此
變化他自然解到極好處(銖)
或問明德可以止於至善新民如何得他止於至善曰
若是新民而未止於至善亦是自家有所未到若使
聖人在上便自有箇處置又問夫子非不明德其歴
諸國豈不欲春秋之民皆止於至善到他不從聖人
也無可柰何曰若使聖人得位則必須綏來動和又
云此是說理理必須是如此且如致中和天地位萬
物育然堯有九年之水想有多少不育之物大德必
得名位福夀也豈個個如此只是理必如此(胡泳)
明明德便要如湯之日新新民便要如文王之周雖舊
邦其命維新各求止於至善之地而後止也(德明)
欲新民而不止於至善是不以堯之所以治民者治民
也明明德是欲去長安止於至善是已到長安也(拱夀)
劉源問知止而後有定曰此一節只是說大槩效驗如
此在明明德在新民在止於至善却是做工夫處(雉)
(以下知止有定)
在止於至善至者天理人心之極致盖其夲於天理驗
於人心即事即物而無所不在吾能各知其止則事
事物物莫不各有定理而分位界限為不差矣(端蒙)
須是灼然知得物理當止之處心自會定(砥)
問知止而後有定須是物格知至以後方能如此若未
能物格知至只得且随所知分量而守之否曰物格
知至也無頓斷都知到盡處了方能知止有定只這
一事上知得盡則此一事便知得當止處無緣便要
盡底都曉得了方知止有定不成知未到盡頭只恁
地鶻突獃在這裏不知箇做工夫處這箇各随人淺
深固是要知到盡處方好只是未能如此且随你知
得者只管定去如人行路今日行得這一條路則此
一條路便知得熟了便有定了其它路皆要如此知
得分明所以聖人之教只要人只管理會將去又曰
這道理無它只怕人等待事到面前便理會得去做
無有不得者只怕等待所以說需者事之下也又曰
需者事之賊也若是等待終誤事去又曰事事要理
會便是人說一句話也要思量他怎生如此說做一
篇沒緊要文字也須思量他怎生如此做(僴)
知止而後有定須是事事物物都理會得盡而後有定
若只理會得一事一物明日别有一件便理會不得
這箇道理須是理會得五六分以上方見得這邊重
那邊輕後面便也易了而今未理會到半截以上所
以費力須是逐一理會少間多了漸會貫通兩箇合
做一箇少間又七八箇合做一箇便都一齊通透了
伊川說貫通字是妙若不是他自曾如此如何說出
這字(賀孫)
知止而後有定必謂有定不謂能定故知是物有定說
(振)
未知止固用做但費把捉已知止則為力也易(僴)
定亦自有淺深如學者思慮凝定亦是定如道理都見
得徹各止其所亦是定只此地位已高(端蒙)
問定而後能静曰定是見得事事物物上千頭百緒皆
有定理靜只就自家一箇心上說(賀孫以下定靜)
定以理言故曰有靜以心言故曰能(羲剛)
定是理靜在心既定於理心便會靜若不定於理則此
心只是東去西走(泳)
問章句云外物不能搖故靜舊說又有異端不能惑之
語竊謂將二句参看尤見得靜意曰此皆外來意凡
立說須寬方流轉不得局定(德明)
問大學之靜與伊川静中有動之靜同否曰未須如此
說如此等處未到那裡不要理會少頃都打亂了和
理會得處也理會不得去(士毅)
問靜而後能安曰安只是無臲卼之意才不紛擾便安
問如此則靜與安無分别曰二字自有淺深(德明以下靜)
(安)
問安謂所處而安莫是把捉得定時處事自不為事物
所移否曰這箇夲是一意但靜是就心上說安是就
身上說而今人心才不靜時雖有意去安頓那物事
自是不安若是心靜方解去區處方解穏當(義剛)
既靜則外物自然無以動其心既安則所處而皆當看
打做那裏去都移易他不得(道夫)
問靜而後能安是在貧賤在患難皆安否曰此心若不
靜這裏坐也坐不得那裏坐也坐不得(㝢)
能安者以地位言之也在此則此安在彼則彼安在富
貴亦安在貧賤亦安(節)
問知止章中所謂定靜安終未深瑩曰知止只是識得
一箇去處既已識得即心中便定更不他求如求之
彼又求之此即是未定定而後能靜靜而後能安亦
相去不遠但有深淺耳與中庸動變化相類皆不甚
相遠問先生於此段詞義望加詳數語使學者易曉
曰此處亦未是緊切處其他亦無可說(德明定靜安)
定靜安頗相似定謂所止各有定理靜謂遇物來能不
動安謂随所寓而安盖深於靜也(去偽)
定靜安三字大略相類然定是心中知為人君止於仁
為人臣止於敬心下有箇定理便别無膠擾自然是
靜如此則随所處而安(㽦)
知止而後有定如行路一般若知得是從那一路去則
心中自是定更無疑惑既無疑惑則心便靜心既靜
便貼貼地便是安既安則自然此心專一事至物來
思慮自無不通透若心未能靜安則總是胡思亂想
如何是能慮(賀孫知止定静安慮)
定對動而言初知所止是動底方定方不走作如水之
初定靜則定得來久物不能撓處山林亦靜處廛市
亦靜安則靜者廣無所適而不安靜固安動亦安看
處甚事皆安然不撓安然後能慮今人心中搖漾不
定又還能處得事否慮者思之精審也人之處事於
叢宂急遽之際而不錯亂者非安不能聖人言雖不
多推出來便有許多說話在人細看之耳(僴)
問安而後能慮曰先是自家心安了有些事來方始思
量區處得當今人先是自家這裡鶻突了到事來都
區處不下既欲為此又欲若彼既欲為東又欲向西
便是不能慮然這也從知止說下來若知其所止自
然如此這却不消得工夫若知所止如火之必熱如
水之必深如食之必飽飲之必醉若知所止便見事
事決定是如此決定著做到如此地位欠闕些子便
自住不得如說事父母能竭其力事君能致其身人
多會說得只是不曾見得決定著竭其力處決定著
致其身處若決定見得著如此看如何也須要到竭
其力處須要到致其身處且如事君若不見得決定
著致其身則在内親近必不能推忠竭誠有犯無隠
在外任使必不能展布四體有殞無二無求生以害
仁有殺身以成仁這若不是見得到如何會恁地(賀孫)
(知止安慮)
李德之問安而後能慮既首言知止矣如何於此復說
能慮曰既知此理更須是審思而行且如知孝於事
親須思所以為事親之道又問知至而後意誠如何
知既盡後意便能實先生指燈臺而言如以燈照物
照見處所見便實照不見處便有私意非真實又問
持敬居敬如何曰且如此做將去不須先安排下樣
子後却旋求來合(盖卿)
子升問知止與能慮先生昨以比易中深與幾或問中
却兼下極深研幾字覺未穏曰當時下得也未仔細
要之只著得研幾字(木之)
李約之問安而後能慮曰若知至了及臨時不能慮則
安頓得不恰好且如知得事親當孝也知得恁地是
孝及至事親時不思慮則孝或不行而非孝者反露
矣(學蒙安慮)
問安而後能慮曰若不知此則自家先已紛擾安能慮
(德明)
能安者随所處而安無所擇地而安能慮是見於應事
處能慮(節)
慮是思之重復詳審者(方子)
慮是研幾(閎祖)
問到能得處學之工夫盡否曰在已之功亦備矣又要
明明德於天下不止是要了自家一身(淳得止)
因說知止至能得上云止於至善矣此又提起來說言
能知止則有所定有所定則知其理之確然如是一
定則不可移易任是千動萬動也動搖他不得既定
則能靜靜則能安安則能慮慮則能得其所止之實
矣(卓知止至能得)
知止至能得盖才知所止則志有定向才定則自能靜
靜則自能安安則自能慮慮則自能得要緊在能字
盖滔滔而去自然如此者慮謂會思量事凡思天下
之事莫不各得其當是也(履孫)
知止只是先知得事理如此便有定能靜能安及到事
來乃能慮能字自有道理是事至物來之際思之審
處之當斯得之矣(䕫孫)
問據知止已是思慮了何故靜安下復有个慮字既靜
安了復何所慮曰知止只是先知得事理如此便有
定能靜能安及到事至物來乃能慮能字自有意思
謂知之審而后能慮慮之審而后能得(賜)
或問定靜安慮四節曰物格知至則天下事事物物皆
知有箇定理定者如寒之必衣飢之必食更不用商
量所見旣定則心不動搖走作所以能靜既靜則随
所處而安看安頓在甚處如處富貴貧賤患難無往
而不安靜者主心而言安者主身與事而言若人所
見未定則心何緣得靜心若不靜則既要如彼又要
如此身何緣得安能慮則是前面所知之事到得會
行得去如平時知得為子當孝為臣當忠到事親事
君時則能思慮其曲折精微而得所止矣(胡泳)
琮曰上面已自知止今慮而得者依舊是知底意思云
云先生曰只上面是方知下面是實得耳問如此何
用更過定靜安三箇節目曰不如此不實得曰如此
上面知止處其實未有知也通此五句才做得致知
在格物一句曰今人之學却是敏底不如鈍底鈍底
循循而進終有得處敏底只是從頭呼揚將去只務
自家一時痛快終不見實理(琮)
問定即心有所向不至走作便靜靜便可以慮何必待
安曰安主事而言不安便不能思譬如靜坐有件事
來撓思便不得專一定靜安都相似未到安處思量
未得知止是知箇慈知箇孝到得時方是得箇慈得
箇孝底道理慮是慮箇如何是慈如何是孝又問至
於安時無勉強意思否曰在貧賤也安在富貴也安
在這裏也安在那裏也安今人有在這裏不安了在
那裏也不會安心下無理會如何會去思慮問章句
中慮謂思無不審莫是思之熟否曰慮是思之周密
處(芝)
王子周問知止至能得曰這數句只是要曉得知止不
知止則不能得所止之地如定靜安數字恰如今年
二十一歲來年二十二歲自是節次如此來自不可
遏如在明明德在新民在止於至善這三句却緊要
只是在止於至善而不說知止則無下工夫處(震)
游子蒙問知止得止莫稍有差别否曰然知止如射者
之於的得止是已中其的問定靜安矣如之何而復
有慮曰慮是事物之來略審一審劉淮叔通問慮與
格物致知不相干曰致知便是要知父止於慈子止
於孝之類慮便是審其如何而為孝如何而為慈至
言仁則當如堯言孝則當如舜言敬則當如文王這
方是得止子蒙言開欲以明德之明為如人之失其
所有而一旦復得以喻之至慮字則說不得曰知止
而有定便如人撞著所失而不用終日營營以求之
定而靜便如人既不用求其所失自爾寧静静而安
便如人既知某物在甚處某物在甚處心下恬然無
復不安安而慮便如自家金物都自在這裡及人來
問自家討甚金物自家也須將上手審一審然後與
之慮而得則秤停輕重皆相當矣或又問何故知止
而定靜安了又復言慮曰且如可以予可以無予可
以取可以無取可以死可以無死這上面有幾許商
量在(道夫)
問知止而後有定曰須是灼然知得物理當止之處心
自會定又問上既言知止了何更待慮而後能得曰
知止是知事事物物各有其理到慮而後能得處便
是得所以處事之理知止如人之射必欲中的終不
成要射做東去又要射做西去慮而後能得便是射
而中的矣且如人早間知得這事理如此到晚間心
裏定了便會處置得這事若是不先知得這道理到
臨事時便脚忙手亂豈能慮而有得問未格物以前
如何致力曰古人這處已自有小學了(砥㝢同)
子升問知止能慮之别曰知止是知事物所當止之理
到得臨事又須研幾審處方能得所止如易所謂惟
深也故能通天下之志此似知止惟幾也故能成天
下之務此便是能慮聖人言語自有不約而同處木
之說如此則知止是先講明工夫能慮是臨事審處
之功曰固是再問知止而后有定注謂知之則志有
定向或問謂能知所止則方寸之間事事物物皆有
定理矣語似不同何也曰也只一般(木之)
知止只是知有這箇道理也須是得其所止方是若要
得其所止直是能慮方得能慮却是緊要知止如知
為子而必孝知為臣而必忠能得是身親為忠孝之
事若徒知這箇道理至於事親之際為私欲所汩不
能盡其孝事君之際為利禄所汨不能盡其忠這便
不是能得矣能慮是見得此事合當如此便如此做
(道夫)
人夲有此理但為氣禀物欲所蔽若不格物致知事至
物來七顛八倒若知止則有定能慮得其所止(節)
問知止至能得曰真個是知得到至善處便會到能得
地位中間自是效驗次第如此學者工夫却在明明
德新民止於至善上如何要去明明德如何要去新
民如何要得止於至善正當理會知止能得這處却
未甚要緊聖人但說箇知止能得樣子在這裏(㝢)
陳子安問知止至能得其間有工夫否曰有次序無工
夫才知止自然相因而見只知止處便是工夫又問
至善須是明德否曰至善雖不外乎明德然明德亦
有略略明者須是止那極至處(銖)
真知所止則必得所止雖若無甚間隔其間亦有少過
度處健步勇往勢雖必至然移步亦須略有漸次也
林子淵問知止至能得曰知與行工夫須著並到知之
愈明則行之愈篤行之愈篤則知之益明二者皆不
可偏廢如人兩足相先後行便會漸漸行得到若一
邊軟了便一步也進不得然又須先知得方行得所
以大學先說致知中庸說知先於仁勇而孔子先說
知及之然學問慎思明辨篤行皆不可闕一(賀孫)
問知止能得一段曰只是這箇物事滋長得頭面自各
别今未要理會許多次第且要先理會箇知止待將
來熟時便自見得先生論看文字只要虚心濯去舊
聞以來新見(時舉)
黃去私問知止至能得曰工夫全在知止若能知止則
自能如此(人傑)
知止至能得譬如喫飯只管喫去自會飽(德明)
問知止至能得曰如人飲酒終日只是喫酒但酒力到
時一杯深如一杯(儒用)
知止至能得是說知至意誠中間事(閎祖)
大學章句說靜處若兼動即便到得地位所以細分(方)
問知與得如何分别曰知只是方知得便是在手問得
莫是行所知了時曰也是如此又曰只是分個知與
得知在外得便在我(士毅知得)
朱子語類卷十四
