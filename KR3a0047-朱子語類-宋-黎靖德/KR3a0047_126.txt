朱子語類卷一百二十六
釋氏
孟子不闢老莊而闢楊墨楊墨即老莊也今釋子亦有
兩般禅學楊朱也苦行布施墨翟也道士則自是假
今無說可闢然今禅家亦自有非其佛祖之意者試
看古經如四十二章等經可見楊文公集傳燈錄說
西天二十八祖知他是否如何舊時佛祖是西域夷
狄人却會做中國樣押韻詩今看圓覺云四大分散
今者妄身當在何處即是竊列子骨骸反其根精神
入其門我尚何存語宋景文說楞嚴前面呪是他經
後面說道理處是附會圓覺前數叠稍可看後面一
段淡如一段去末後二十五定輸與大誓語可笑(大雅)
(以下論釋氏亦出楊墨)
問佛老與楊墨之學如何曰楊墨之說猶未足以動人
墨氏謂愛無差等欲人人皆如至親此自難從故人
亦未必信也楊氏一向為我超然遠舉視營營於利
禄者皆不足道此其為說雖甚高然人亦難學他未
必盡從楊朱即老子弟子人言孟子不闢老氏不知
但闢楊墨則老莊在其中矣佛氏之學亦出於楊氏
其初如不愛身以濟衆生之說雖近於墨氏然此說
最淺近未是他深處後來是達麽過來初見梁武武
帝不曉其說只從事於因果遂去面壁九年只說人
心至善即此便是不用辛苦修行又有人取莊老之
說從而附益之所以其說愈精妙然只是不是耳又
有所謂頑空真空之說頑空者如死灰槁木真空則
能攝衆有而應變然亦只是空耳今不消窮䆒他伊
川所謂只消就跡上斷便了他既逃其父母雖說得
如何道理也使不得如此却自足以斷之矣(時舉)
宋景文唐書贊說佛多是華人之譎誕者攘莊周列禦
寇之說佐其高此說甚好如歐陽公只說箇禮法程
子又只說自家義理皆不見他正贓却是宋景文捉
得他正贓佛家先偷列子列子說耳目口鼻心體處
有六件佛家便有六根又三之為十八戒(此處更舉佛經語與)
(列子語相類處當考)初間只有四十二章經無恁地多到東
晉便有談議(小說及史多說此)如今之講師做一篇議緫說
之到後來談議厭了達麽便入來只靜坐於中有稍
受用處人又都向此今則文字極多大概都是後來
中國人以莊列說自文夾插其間都沒理會了攻之
者所執又出禅學之下(淳以下論釋氏出於莊老)
老子說他一箇道理甚縝密老子之後有列子亦未甚
至大段不好說列子是鄭穆公時人然穆公在孔子
前而列子中說孔子則不是鄭穆公時人乃鄭頃公
時人也列子後有莊子莊子模倣列子殊無道理為
他是戰國時人便有縱横氣象其文大段豪偉列子
序中說老子列子言語多與佛經相類覺得是如此
疑得佛家初來中國多是偷老子意去做經如說空
處是也後來道家做清靜經又却偷佛家言語全做
得不好佛經所謂色即是空處他把色受想行識五
箇對一箇空字說故曰空即是色受想行識亦復如
是謂是空也而清靜經中偷此句意思却說無無亦
無只偷得他色即是空却不曾理會得他受想行識
亦復如是之意全無道理佛家偷得老子好處後來
道家却只偷得佛家不好處譬如道家有箇寳藏被
佛家偷去後來道家却只取得佛家瓦礫殊可笑也
人說孟子只闢楊墨不闢老氏却不知道家修飬之
說只是為己獨自一身便了更不管别人便是楊氏
為我之學又曰孔子問老聃之禮而老聃所言禮殊
無謂恐老聃與老子非一人但不可考耳因說子張
學干祿先生曰如今科舉取者不問其能應者亦不
必其能只是寫得盈紙便可得而推行之如除擢皆
然禮官不識禮樂官不識樂皆是吏人做上去學官
只是備員考試而已初不是有德行道藝可為表率
仁義禮智從頭不識到尾國家元初取人如此為之
柰何(明作)
佛氏乘虚入中國廣大自勝之說幻妄寂滅之論自齋
戒變為義學如遠法師支道林皆義學然又只是盜
襲莊子之說今世所傳肇論云出於肇法師有四不
遷之說日月歴天而不周江河兢注而不流野馬飄
鼓而不動山嶽偃仆而常靜此四句只是一義只是
動中有靜之意如適間所說東坡逝者如斯而未嘗
往也之意爾此是齋戒之學一變遂又說出這一般
道理來及達麽入來又翻了許多窠臼說出禅來又
高妙於義學以為可以直超徑悟而其始者禍福報
應之說又足以鉗制愚俗以為資足衣食之計遂使
有國家者割田以贍之擇地以居之以相從陷於無
父無君之域而不自覺蓋道釋之教皆一再傳而浸
失其本真有國家者雖隆重儒學而選舉之制學校
之法施設注措之方既不出於文字言語之工而又以
道之要妙無越於釋老之中而崇重隆奉反專在於
彼至於二帝三王述天理順人心治世教民厚典庸
禮之大法一切不復有行之者唐之韓文公本朝之
歐陽公以及關洛諸公既皆闡明正道以排釋氏而
其言之要切如傅奕本傳宋景文李蔚贊東坡儲祥
觀碑陳後山白鶴宫記皆足以盡見其失此數人皆
未深知道而其言或出於強為是以終有不滿人意
處至二蘇兄弟晚年諸詩自言不墮落則又躬䧟其
中而不自覺矣(僴)
釋氏書其初只有四十二章經所言甚鄙俚後來日添
月益皆是中華文士相助撰集如晉宋間自立講師
孰為釋迦孰為阿難孰為迦葉各相問難筆之於書
轉相欺誑大抵多是剽竊老子列子意思變換推衍
以文其說大般若經卷帙甚多自覺支離故節縮為
心經一卷楞嚴經只是強立一兩箇意義只管疊將
去數節之後全無意味若圓覺經本初亦能幾何只
鄙俚甚處便是其餘增益附會者爾佛學其初只說
空後來說動靜支蔓既甚達磨遂脱然不立文字只
是默然端坐便心靜見理此說一行前面許多皆不
足道老氏亦難為抗衡了今日釋氏其盛極矣但程
先生所謂攻之者執理反出其下吾儒執理既自卑
汙宜乎攻之而不勝也(說佛書皆能舉其支離篇章成誦此不能盡記謨)
因說程子耳無聞目無見之答曰決無此理遂舉釋教
中有塵既不緣根無所著反流全一六用不行之說
蘇子由以為此理廣因舉程子之說譬如靜坐時忽
有人喚自家只得應他不成不應曰彼說出楞嚴經
此經是唐房融訓釋故說得如此巧佛書中唯此經
最巧然佛當初也不如是說如四十二章經最先傳
來中國底文字然其說却自平實道書中有真誥末
後有道授篇却是竊四十二章經之意為之非特此
也至如地獄託生妄誕之說皆是竊他佛教中至鄙
至陋者為之某嘗謂其徒曰自家有箇大寳珠被他
竊去了却不照管亦都不知却去他牆根壁角竊得
箇破瓶破罐用此甚好笑西漢時儒者說道理亦只
是黃老意思如揚雄太玄經皆是故其自言有曰老
子之言道德吾有取焉耳後漢明帝時佛始入中國
當時楚王英最好之然都不曉其說直至晉宋間其
教漸盛然當時文字亦只是將莊老之說來鋪張如
遠師諸論皆成片盡是老莊意思直至梁會通間達
麽入來然後一切被他掃蕩不立文字直指人心蓋
當時儒者之學既廢絶不講老佛之說又如此淺陋
被他窺見這箇罅隙了故横說竪說如是張王沒柰
他何人才聰明便被他誘引將去嘗見畫底諸祖師
其人物皆雄偉故果老謂臨濟若不為僧必作一渠
魁也又嘗在廬山見歸宗像尤為可畏若不為僧必
作大賊矣(廣)
道之在天下一人說取一般禅家最說得高妙去蓋自
莊老來說得道自是一般物事閴閴在天地間後來
佛氏又放開說大決藩籬更無下落愈高愈妙吾儒
多有折而入之把聖賢言語來看全不如此世間惑
人之物不特於物為然一語一言可取亦是惑人况
佛氏之說足以動人如此乎有學問底人便不被它
惑(謙)
因論佛曰老子先唱說後來佛氏又做得脱洒廣闊然
考其語多本莊列公晦云曾聞先生說莊子說得更
廣闊似佛後若有人推演出來其為害更大在(拱壽)
謙之問佛氏之空與老子之無一般否曰不同佛氏只
是空豁豁然和有都無了所謂終日喫飯不曾咬破
一粒米終日著衣不曾掛著一條絲若老氏猶骨是
有只是清淨無為一向恁地深藏固守自為玄妙教
人摸索不得便是把有無做兩截看了(格以下雜論釋老同異)
謙之問今皆以佛之說為無老之說為空空與無不同
如何曰空是兼有無之名道家說半截有半截無己
前都是無如今眼下却是有故謂之空若佛家之說
都是無己前也是無如今眼下也是無色即是空空
即是色大而萬事萬物細而百骸九竅一齊都歸於
無終日喫飯却道不曾咬著一粒米滿身著衣却道
不曾掛著一條絲(賀孫)
問釋氏之無與老氏之無何以異曰老氏依舊有如所
謂無欲觀其妙有欲觀其竅是也若釋氏則以天地
為幻妄以四大為假合則是全無也(柄)
老氏欲保全其身底意思多釋氏又全不以其身為事
自謂别有一物不生不滅歐公嘗言老氏貪生釋氏
畏死其說亦好氣聚則生氣散則死順之而已釋老
則皆悖之者也(廣)
釋老其氣象規模大概相似然而老氏之學尚自理會
自家一箇渾身釋氏則自家一箇渾身都不管了(燾)
佛氏之失出於自私之厭老氏之失出於自私之巧厭
薄世故而盡欲空了一切者佛氏之失也關機巧便
盡天下之術數者老氏之失也故世之用兵算數刑
名多本於老氏之意(端蒙)
老氏只是要長生節病易見釋氏於天理大本處見得
些分數然却認為己有而以生為寄故要見得父母
未生時面目既見便不認作衆人公共底須要見得
為己有死後亦不失而以父母所生之身為寄寓譬
以舊屋破倒即自挑入新屋故黃蘗一僧有偈與其
母云先曾寄宿此婆家止以父母之身為寄宿處其
無情義絶滅天理可知當時有司見渠此說便當明
正典刑若聖人此道則不然於天理大本處見得是
衆人公共底便只隨他天理去更無分毫私見如此
便倫理自明不是自家作為出來皆是自然如此往
來屈伸我安得而私之哉(大雅)
釋氏見得高底儘高或問他何故只說空曰說玄空又
說真空玄空便是空無物真空却是有物與吾儒說
略同但是它都不管天地四方只是理會一箇心如
老氏亦只是要存得一箇神氣伊川云只就迹上斷
便了不知它如此要何用(南升)
問釋氏以天地萬物為幻老氏又却說及下截曰老氏
勝(可學)
釋氏之說易窮大抵不過如道家隂符經所謂絶利一
源便到至道(大雅)
奪胎出世之說有之釋道專專此心故神道出神故能
奪胎釋定故死而能出世釋定故能入定道定故能
成丹(揚)
釋氏只四十二章經是古書餘皆中國文士潤色成之
維摩經亦南北時作道家之書只老子莊列及丹經
而已丹經如參同契之類然已非老氏之學清靜消
灾二經皆模學釋書而誤者度人經生神章皆杜光
度撰最鄙俚是北斗經蘇子瞻作儲祥宫記說後世
道者只是方士之流其說得之(㽦)
有言莊老禅佛之害者曰禅學最害道莊老於義理絶
滅猶未盡佛則人倫已壊至禅則又從頭將許多義
理掃滅無餘以此言之禪最為害之深者頃之復曰
要其實則一耳害未有不由淺而深者(以下論釋老滅綱常)
或問佛與莊老不同處曰莊老絶滅義理未盡至佛則
人倫滅盡至禅則義理滅盡(方子錄云正卿問莊子與佛所以不盡曰莊子)
(絶滅不盡佛絶滅盡佛是人倫滅盡到禅家義理都滅盡)佛初入中國止說修
行未有許多禅底說話(學蒙)
佛老之學不待深辨而明只是廢三綱五常這一事已
是極大罪名其他更不消說(賀孫)
天下只是這道理終是走不得如佛老雖是滅人倫然
自是逃不得如無父子却拜其師以其弟子為子長
者為師兄少者為師弟但是只護得箇假底聖賢便
是存得箇真底(䕫孫)
釋老稱其有見只是見得箇空虚寂滅真是虚真是寂
無處不知他所謂見者見箇甚底莫親於父子却棄
了父子莫重於君臣却絶了君臣以至民生彛倫之
間不可闕者它一皆去之所謂見者見箇甚物且如
聖人親親而仁民仁民而愛物他却不親親而剗地
要仁民愛物愛物時也則是食之有時用之有節見
生不忍見死聞聲不忍食肉如仲春之月犧牲無用
牝不麛不卵不殺胎不覆巢之類如此而已他則不
食肉不茹葷以至投身施虎此是何理(卓)
某人言天下無二道聖人無兩心儒釋雖不同畢竟只
是一理某說道惟其天下無二道聖人無兩心所以
有我底著他底不得有他底著我底不得若使天下
有二道聖人有兩心則我行得我底他行得他底(節)
(以下儒釋之辨)
儒釋言性異處只是釋言空儒言實釋言無儒言有(德明)
吾儒心雖虚而理則實若釋氏則一向歸空寂去了(柄)
釋氏虚吾儒實釋氏二吾儒一釋氏以事理為不緊要
而不理會(節)
釋氏只要空聖人只要實釋氏所謂敬以直内只是空
豁豁地更無一物却不會方外聖人所謂敬以直内
則湛然虚明萬里具足方能義以方外
問儒釋之辨莫只是虚實兩字上分别曰未須理會自家
已分若知得真則其偽自别甚分明有不待辨(可學)
問釋氏以空寂為本曰釋氏說空不是便不是但空裏
面須有道理始得若只說道我見箇空而不知有箇
實底道理却做甚用得譬如一淵清水清冷徹底看
來一如無水相似它便道此淵只是空底不曾將手
去探是冷是温不知道有水在裏面佛氏之見正如
此今學者貴於格物致知便要見得到底今人只是
一斑兩點見得些子所以不到極處也(南升)
吾以心與理為一彼以心與理為二亦非固欲如此乃
是見處不同彼見得心空而無理此見得心雖空而
萬理咸備也雖說心與理一不察乎氣禀物欲之私
是見得不真故有此病大學所謂貴格物也(植或錄云近)
(世一種學問雖說心與理一却不察乎氣稟物欲之私故其發亦不合理却與釋氏同病不可不察)
儒者以理為不生不滅釋氏以神識為不生不滅龜山
云儒釋之辨其差𦕈忽以某觀之真似冰炭(方子)
儒者見道品節粲然佛氏亦見天機有不噐於物者然
只是綽過去(方)
問先生以釋氏之說為空為無理以空言似不若無理
二字切中其病曰惟其無理是以為空它之所謂心
所謂性者只是箇空底物事無理(節)
先生問衆人曰釋氏言牧牛老氏言抱一孟子言求放
心皆一般何緣不同節就問曰莫是無這理曰無理
煞害事(節)
釋氏合下見得一箇道理空虚不實故要得超脱盡去
物累方是無漏為佛地位其他有惡趣者皆是衆生
餓鬼只隨順有所修為者猶是菩薩地位未能作佛
也若吾儒合下見得箇道理便實了故首尾與之不
合(大雅)
舉佛氏語曰千種言萬般解只要教君長不昧此說極
好問程子曰佛氏之言近理所以為害尤甚所謂近
理者指此等處否曰然它只是守得這些子光明全
不識道理所以用處七顛八倒吾儒之學則居敬為
本而窮理以充之其本原不同處在此
曹問何以分别儒釋差處曰只如說天命之謂性釋氏
便不識了便遽說是空覺吾儒說底是實理看他便
錯了他云不染一塵不捨一法既不染一塵却如何
不捨一法到了是說那空處又無歸著且如人心須
是其中自有父子君臣兄弟夫婦朋友他做得徹到
底便與父子君臣兄弟夫婦朋友都不相親吾儒做
得到底便父子有親君臣有義兄弟有序夫婦有别
朋友有信吾儒只認得一箇誠實底道理誠便是萬
善骨子
問佛氏所以差曰從劈初頭便錯了如天命之謂性他
把做空虚說了吾儒見得都是實若見得到自家底
從頭到尾小事大事都是實他底從頭到尾都是空
恁地見得破如何解說不通又如實際理地不受一
塵萬行叢中不捨一法等語這是他後來桀黠底又
撰出這一話來倚傍吾儒道理正所謂遁辭知其所
窮且如人生一世間須且理會切實處論至切至實
處不過是一箇心不過一箇身若不自會做主更理
會甚麽然求所以識那切實處則莫切於聖人之書
聖人之書便是箇引導人底物事若舍此而它求則
亦别無門路矣舜人也我亦人也舜為法於天下可
傳於後世我猶未免為鄉人也是則可憂也憂之如
何如舜而已矣高山仰止景行行止只怕不見得若
果是有志之士只見一條大路直上行將去更不問
著有甚艱難險阻孔子曰向道而行忘身之老也不
知年數之不足也俛焉日有孜孜斃而後已自家立
著志向前做將去鬼神也避道豈可先自計較先自
怕却如此終於無成(賀孫)
因舉佛氏之學與吾儒有甚相似處如云有物先天地
無形本寂寥能為萬象主不逐四時凋又曰樸落非
它物縱横不是塵山河及大地全露法王身又曰若
人識得心大地無寸土看他是甚麽樣見識今區區
小儒怎生出得他手宜其為他揮下也此是法眼禅
師下一派宗旨如此今之禅家皆破其說以為有理
路落窠臼有礙正當知見今之禅家多是麻三斤乾
屎橛之說謂之不落窠臼不堕理路妙喜之說便是
如此然又有翻轉不如此說時(僴)
佛者云置之一處無事不辦也只是教人如此做工夫
若是專一用心於此則自會通達矣故學禅者只是
把一箇話頭去看如何是佛麻三斤之類又都無義
理得穿鑿看來看去工夫到時&KR0008;似打一箇失落一
般便是參學事畢莊子亦云用志不分乃疑於神也
只是如此教人但他都無義理只是箇空寂儒者之
學則有許多義理若看得透徹則可以貫事物可以
洞古今(廣士毅錄云釋氏云置之一處無事不辦此外别有何法只是釋氏沒道理自呀將去)
(耳)
釋老之書極有高妙者句句與自家箇同但不可將來
此方然誤人事(季文道夫)
先生遊鍾山書院見書籍中有釋氏書因而揭看先君
問其中有所得否曰幸然無所得吾儒廣大精微本
末備具不必它求(季扎)
言釋氏之徒為學精專曰便是某常說吾儒這邊難得
如此看他下工夫直是自日至夜無一念走作别處
去學者一時一日之間是多少閑雜念慮如何得似
他只惜他所學非所學枉了工夫若吾儒邊人下得
這工夫是甚次第如今學者有二病好高欲速這都
是志向好底如此一則是所以學者失其旨二則是
所學者多端所以紛紛擾擾終於無所歸止(賀孫以下論)
(釋氏工夫)
問釋氏入定道家數息曰他只要靜則應接事物不差
孟子便也要存夜氣然而須是理會旦晝之所為曰
吾儒何不傚他恁地曰他開眼便依舊失了只是硬
把捉不如吾儒非禮勿視聽言動戒謹恐懼乎不睹
不聞敬以直内義以方外都一切就外面闌截曰釋
氏只是勿視勿聽無那非禮工夫曰然季通因曰世
上事便要人做只管似它坐定做甚日月便要行天
地便要運曰他不行不運固不是吾軰是在這裏行
是在這裏運只是運行又有差處如今胡喜胡怒豈
不是差他是過之今人又不及(幹)
問昔有一禅僧每自喚曰主人翁惺惺著大學或問亦
取謝氏常惺惺法之語不知是同是異曰謝氏之說
地步闊於身心事物上皆有工夫若如禅者所見只
看得箇主人翁便了其動而不中理者都不管矣且
如父子天性也父被他人無禮子須當去救他却不
然子若有救之之心便是被愛牽動了心便是昏了
主人翁處若如此惺惺成甚道理向曾覽四家錄有
些說話極好笑亦可駭說若父母為人所殺無一舉
心動念方始名為初發心菩薩他所以呌主人翁惺
惺著正要如此惺惺字則同所作工夫則異豈可同
日而語(友仁)
佛家有流注想水本流將去有些渗漏處便留滯(蓋卿)
僧家尊宿得道便入深山中草衣木食飬數十年及其
出來是甚次第自然光明俊偉世上人所以只得义
手看他自動(方)
徐子融有枯稿有性無性之論先生曰性只是理有是
物斯有是理子融錯處是認心為性正與佛氏相似
只是佛氏磨擦得這心極精細如一塊物事剥了一
重皮又剥一重皮至剥到極盡無可剥處所以磨弄
得這心精光它便認做性殊不知此正聖人之所謂
心故上蔡云佛氏所謂性正聖人所謂心佛氏所謂
心正聖人所謂意心只是該得這理佛氏元不曾識
得這理一節便認知覺運動做性如視聽言貎聖人
則視有視之理聽有聽之理言有言之理動有動之
理思有思之理如箕子所謂明聰從恭睿是也佛氏
則只認那能視能聽能言能思能動底便是性視明
也得不明也得聽聰也得不聰也得言從也得不從
也得思睿也得不睿也得它都不管横來竪來它都
認做性它最怕人說這理字都要全掉了此正告子
生之謂性之說也僴問禅家又有以揚眉瞬目知覺
運動為弄精魂而訶斥之者何也曰便只是弄精魂
只是他磨擦得來精細有光彩不如此麄糙爾僴問
彼言一切萬物皆有破壊惟有法身常住不滅所謂
法身便只是這箇曰然不知你如何占得這物事住
天地破壊又如何被你占得這物事常不滅問彼大
概欲以空為體言天地萬物皆歸於空這空便是他
體曰他也不是欲以空為體它只是說這物事裏面
本空著一物不得(僴以下論繹氏說誤認心性)
問聖門說知性佛氏亦言知性有以異乎先生笑曰也
問得好據公所見如何試說看曰據友仁所見及佛
氏之說者此一性在心所發為意在目為見在耳為
聞在口為議論在手能持在足運奔所謂知性者知
此而已曰且據公所見而言若如此見得只是箇無
星之秤無寸之尺若在聖門則在心所發為意須是
誠始得在目雖見須是明始得在耳雖聞須是聰始
得在口談論及在手在足之類須是動之以禮始得
天生烝民有物有則如公所見及佛氏之說只有物
無則了所以與聖門有差况孟子所說知性者乃是
物格之謂(友仁)
若是如釋氏道只是那坐底視底是則夫子之教人也
只說視聽言動底是便了何故却說非禮勿視非禮
勿聽非禮勿言非禮勿動如居處執事與人交止說
居處執事與人交便了何故於下面著箇恭敬忠如
出門使民也只說箇出門使民便了何故却說如見
大賓如承大祭孔子言克己復禮為仁(厲聲言復禮仁字節)
釋氏只知坐底是行底是如坐交脛坐也得疊足坐也
得邪坐也得正坐也得將見喜所不當喜怒所不當
怒為所不當為他只是直衝去更不理會理吾儒必
要理會坐之理當如尸立之理當如齊如頭容便要
直所以釋氏無理(節)
知覺之理是性所以當如此者釋氏不知他但知知覺
沒這理故孝也得不孝也得所以動而陽靜而隂者
蓋是合動不得不動合靜不得不靜(節)
釋氏棄了道心却取人心之危者而作用之遺其精者
取其粗者以為道如以仁義禮智為非性而以眼前
作用為性是也此只是源頭處錯了(人傑)
釋氏專以作用為性如某國王問某尊者曰如何是佛
曰見性為佛曰如何是性曰作用為性曰如何是作
用曰(云云)禅家又有偈者云當來尊者答國王時國
王何不問尊者云未作用時性在甚處(㽦)
作用是性在目曰見在耳曰聞在鼻齅香在口談論在
手執捉在足運奔即告子生之謂性之說也且如手
執捉若執刀胡亂殺人亦可為性乎龜山舉龐居士
云神道妙用運水般柴以此徐行後長亦坐此病不
知徐行後長乃謂之弟疾行先長則為不弟如曰運
水般柴即是妙用則徐行疾行皆可謂之弟耶(人傑)
問釋氏作用是性曰便只是這性他說得也是孟子曰
形色天性也惟聖人然後可以踐形便是此性如口
會說話說話底是誰目能視視底是誰耳能聽聽底
是誰便是這箇其言曰在眼曰見在耳曰聞在鼻齅
香在口談論在手執捉在足運奔徧現俱該法界收
攝在一微塵識者知是佛性不識喚作精魂他說得
也好又舉楞嚴經波斯國王見恒河沙一段(云云)所
以禅家說直指人心見性成佛他只要你見得言下
便悟做處便徹見得無不是此性也說存飬心性飬
得來光明寂照無所不徧無所不通唐張拙詩云光
明寂照徧河沙凡聖含靈共我家(云云)又曰實際理
地不受一塵佛事門中不舍一法他箇本自說得是
所飬者也是只是差處便在這裏吾儒所飬者是仁
義禮智他所飬者只是視聽言動儒者則全體中自
有許多道理各自有分别有是非降衷秉彛無不各
具此理他只見得箇渾淪底物事無分别無是非横
底也是竪底也是直底也是曲底也是非理而視也
是此性以理而視也是此性少間用處都差所以七
顛八倒無有是處吾儒則只是一箇真底道理他也
說我這箇是真實底道理如云惟此一事實餘二則
非真只是他說得一邊只認得那人心無所謂道心
無所謂仁義禮智惻隠羞惡辭遜是非所爭處只在
此吾儒則自天命之謂性率性之謂道以至至誠盡
人物之性贊天地之化育識得這道理無所不周無
所不徧他也說我這箇無所不周無所不徧然眼前
君臣父子兄弟夫婦上便不能周徧了更說甚周徧
他說治生産業皆與實相不相違背(云云)如善財童
子五十三參以至神鬼神仙士農工商技藝都在他
性中他說得來極闊只是其實行不得只是諱其所
短強如此籠罩去他舊時瞿曇說得本不如此廣闊
後來禅家自覺其陋又翻轉窠臼只說直指人心見
性成佛(僴)
昨夜說作用是性因思此語亦自好雖云釋氏之學是
如此他却是真箇見得真箇飬得如云說話底是誰
說話底是這性目視底是誰視底也是這性聽底是
誰聽底也是這性鼻之聞香口之知味無非是這箇
性他凡一語默一動息無不見得此性飬得此性或
問他雖見得如何能飬曰見得後常常得在這裏不
走作便是飬今儒者口中雖常說性是理不止於作
用然却不曾做他樣存得飬得只是說得如此元不
曾用功心與身元不相管攝只是心麄若自早至暮
此心常常照管甚麽次第這箇道理在在處處發見
無所不有只是你不曾存得飬得佛氏所以行六七
百年其教愈盛者緣他也依傍這道理所以做得盛
他却常在這身上他得這些子即來欺負你秀才你
秀才無一人做得似他今要做無他只說四端擴充
得便是孟子說存心飬性其要只在此凡有四端於
我者知皆擴而充之矣若火之始然泉之始達學者
只要守得這箇如惻隠羞惡辭遜是非若常存得這
惻隠之心便飬得這惻隠之性若合當愛處自家却
不起愛人之心便是害了那惻隠之性如事當羞惡
自家不羞惡便是傷害了那羞惡之性辭遜是非皆
然人能充無欲害人之心而仁不可勝用矣人能充
無受爾汝之實無所往而不為義也只要就這裏存
得飬得所以說利與善之間只爭這些子只是絲髮
之間如人靜坐忽然一念之發只這箇便是道理便
有箇是與非邪與正其發之正者理也雜而不正者
邪也在在處處無非發見處只要常存得常飬得耳
(僴)
佛家作用引罽賓王問某問他初說空今却如此曰既
無理亦只是無聽亦此不聽亦此然只是認得第二
箇然他後來又不如此說傅大士(云云)曰他雖不如
此然卒走此不得曰然(可學)
問儒釋曰據他說道明得心又不曾得心為之用他說
道明得性又不曾得性為之用不知是如何又問不
知先從他徑處入然後却歸此曰若要從徑入是猶
從近習求言職須是見他都無所用(泳)
佛家說會萬物於一己若曉得這道理自是萬物一體
更何須會若是曉不得雖欲會如何會得(恪)
佛氏見影朝說這箇暮說這箇至於萬里錯綜如此却
都不知(方)
釋氏先知死只是學一箇不動心告子之學則是如此
(端蒙)
凡遇事先須識得箇邪正是非盡掃私見則至公之理
自存大雅云釋氏欲驅除物累至不分善惡皆欲掃
盡云凡聖情盡即如知佛然後來往自由吾道却只
要掃去邪見邪見既去無非是處故生不為物累而
死亦然曰聖人不說死已死了更說甚事聖人只說
既生之後未死之前須是與他精細理會道理教是
胡明仲侍郎自說得好人生物也佛不言生而言死
人事可見佛不言顯而言幽釋氏更不分善惡只尊
向他底便是好人背他底便入地獄若是箇殺人賊
一尊了他便可生天大雅云于頔在傳燈錄為法嗣
可見日然(大雅)
佛書多有後人添入初入中國只有四十二章經但此
經却有添入者且如西天二十八祖所作偈皆有韻
分明是後人增加如楊文公蘇子由皆不悟此可怪
又其文字中至有甚拙者(云云)如楞嚴經前後只是
說呪中間皆是增入蓋中國好佛者覺其陋而加之
耳(可學以下論佛經)
佛初止有四十二章經其說甚平如言弹琴弦急則絶
慢則不響不急不慢乃是大抵是偷得老莊之意後
來達麽出來一齊掃盡至楞嚴經做得極好(柳宗元六祖塔)
(銘有中外融有椊孔習方子)
達麽未來中國時如遠肇法師之徒只是談莊老後來
人亦多以莊老助禅古亦無許多經西域豈有韻諸
祖相傳偈平仄押韻語皆是後來人假合
問心經如何曰本大般若經六百卷心經乃是節本曰
他既說空又說色如何曰他蓋欲於色見空耳大抵
只是要鶻突人如云實際中不立一法又云不捨一
法(此佛經語記不全)之類皆然問劫數如何曰他之說亦說
天地開闢但理會不得某經云到末劫人皆小先為
火所燒成劫灰又為風所吹又為水所淹水又成沬
地自生五榖天上人自飛下來喫復成世界他不識
隂陽便恁地亂道問佛默然處如何曰是他到處曰
如何與灑掃應對合曰蓋言精粗無二曰活潑潑地
是禅語否曰不是禅語是俗語今有儒家字為佛家
所竊用而後人反以為出於佛者如寺精舍之類不
一(可學)
佛書中說六根六塵六識四大十二緣生之類皆極精
巧故前輩學佛者謂此孔子所不及今學者且須截
斷必欲窮䆒其說恐不能得身已出來(方子錄比此)他底
四大即吾儒所謂魂魄聚散十二緣生在華嚴合論
第十三御卷佛說本言盡去世間萬事其後黠者出
却言實隥理地不染一塵萬事門中不舍一法(可學)
華嚴合論精密(閎祖)
華嚴合論其言極鄙陋無稽不知陳了翁一生理會這
箇是有甚麽好處也不會厭可惜極好底秀才只恁
地被它引去了又曰其言旁引廣諭說神說鬼只是
一箇天地萬物皆具此理而已經中本說得簡徑白
直却被注解得越沒收殺或問金剛經大意曰他大
意只在須菩提問云何注云何降伏其心兩句上故
說不應注法王心不應色色生心應無所住而生其
心此是答云何住又說若胎生若卵生若濕生若化
生我皆令入無餘湼槃而滅度之此是答云何降伏
其心彼所謂降伏者非謂欲遏伏此心謂盡降收世
間衆生之心入它無餘湼槃中滅度都教你無心了
方是只是一箇無字自此以後只管纏去只是這兩
句如這桌子則云若此桌子非名桌子是名桌子若
見諸相非相則見如來離一切相即名佛皆是此意
要之只是說箇無(僴)
問龜山集中所荅了翁書論華嚴大旨不知了翁諸人
何為好之之篤曰只是見不透故覺得那箇好以今
觀之也是好也是動得人道夫曰只為他大本不立
故偏了先生默然良久曰真所謂詖淫邪遁蓋詖者
是它合下見得偏儒者之道大中至正四面均平釋
氏只見一邊於那處都蔽塞了這是詖辭知其所蔽
淫者是只見得一邊又却說得周遮浩瀚所以其書
動數百卷是皆䧟於偏而不能返這是淫辭知其所
䧟邪者是它見得偏了於道都不相貫屬這是邪辭
知其所離遁者是它已離於道而不通於君臣父子
都已棄絶見去不得却道道之精妙不在乎此這是
遁辭知其所窮初只是詖詖而後淫淫而後邪邪而
後離離而後遁要之佛氏偏處只是虚其理理是實
理他却虚了故於大本不立也因問温公解禅偈却
恐後人作儒佛一貫會了先生因誦之曰此皆佛之
至陋者也妙處不在此又問遺書云釋氏於敬以直
内則有之義以方外則未也道夫於此未安先生笑
曰前日童蜚卿正論此以為釋氏大本與吾儒同只
是其末異某與言正是大本不同因檢近思錄有云
佛有一箇覺之理可言敬以直内矣然無義以方外
其直内者要之其本亦不是這是當時記得全處前
者記得不完也又曰只無義以方外則連敬以直内
也不是了又曰程子謂釋氏唯務上達而無下學然
則其上達處豈有是邪亦此意學佛者嘗云儒佛一
同某言你只認自家說不同若果是又何必言同只
這靠傍底意思便是不同便是你底不是我底是了
(道夫)
圓覺經只有前兩三卷好後面便只是無說後強添如
楞嚴經當初只有那阿難一事及那燒牛糞時一呪
其餘底皆是文章之士添那燒牛糞便如爇蕭樣後
來也有人祈雨後燒亦出此意也(義剛)
楞嚴經本只是呪語後來房融添入許多道理說話呪
語想亦淺近但其徒恐譯出則人易之故不譯所以
有呪者蓋浮屠居深山中有鬼神蛇獸為害故作呪
以禁之緣他心靈故能知其性情制馭得他呪全是
想法西域人誦呪如叱喝又為雄毅之状故能禁伏
鬼神亦如巫者作法相似又云汀州人多為巫若巫
為祟則治之者全使不行沈存中記水中金剛經不
濕蓋人心歸向深固所感如此因言後世被他佛法
横入來鬼神也沒理會了又曰世人所謂鬼神亦多
是喫酒喫肉漢見他戒行精潔方寸無累底人如何
不生欽敬(閎祖)
維摩詰經舊聞李伯紀之子說是南北時一貴人如蕭
子良之徒撰渠云載在正史然檢不見(伯紀子名縝讀書甚博)
(必大)
傳燈錄極陋蓋真宗時一僧做上之真宗令楊大年刪
過故出楊大年名便是楊大年也曉不得(義剛)
因語禅家云當初入中國只有四十二章經後來既久
無可得說晉宋而下始相與演義其後義又窮至達
麽以來始一切掃除然其初答問亦只分明說到其
後又窮故一向說無頭話如乾屎橛柏樹子之類只
是胡鶻突人既曰不得無語又曰不得有語道也不
是不道也不是如此則使之東亦不可西亦不可置
此心於危急之地悟者為禅不悟者為顛雖為禅亦
是蹉了蹊徑置此心於别處和一身皆不管故喜怒
任意然細觀之只是於精神上發用問渠既一向說
空及其作用又只是氣曰作用是心亦是氣渠自錯
認了渠雖說空又要和空皆無如曰空生大覺中之
類昔日了老專教人坐禅杲老以為不然著正邪論
排之其後杲在天童了老乃一向師尊禮拜杲遂與
之同及死為之作銘問渠既要清淨寂滅如何不坐
禅曰渠又要得有悟杲舊甚喜子韶及南歸貽書責
之以為與前日不同今其小師錄杲文字去正邪論
與子韶書亦節却問病翁墓志中說官莆田事如何
曰佛家自說有體無用是渠言如此依實載之問禅
僧有鳴鼓升坐死者如何曰世念既去自知得只是
能揠不卧床席耳别無它說(可學以下禅學)
禅只是一箇呆守法如麻三斤乾屎橛他道理初不在
這上只是教他麻了心只思量這一路專一積久忽
有見處便是悟大要只是把定一心不令散亂久後
光明自發所以不識字底人才悟後便作得偈頌悟
後所見雖同然亦有深淺某舊來愛問參禅底其說
只是如此其間有會說者却吹嘘得大如杲佛日之
徒自是氣魄大所以能鼓動一世如張子韶汪聖錫
輩皆北面之(閎祖)
或問禅家說無頭當底說話是如何曰他說得分明處
却不是只内中一句黑如&KR0238;者便是他要緊處於此
曉得時便盡曉得他又愛說一般最險絶底話如引
取人到千仞之崖邊猛推一推下去人於此猛省得
便了或曰不理會得也是一事不了曰只此亦是格
物(祖道)
郭德元問禅者云知之一字衆妙之門它也知得這知
字之妙曰所以伊川說佛氏之言近理謂此類也它
也微見得這意思要籠絡這箇道理只是它用處全
差所以都間斷相接不著僴問其所謂知正指此心
之神明作用者否曰然郭又問圭峯云作有義事是
省悟心作無義事是狂亂心狂亂由情念臨終被業
牽省悟不由情臨終能轉業又自注云此義非仁義
之義乃理義之義甚好笑曰它指仁義為恩愛之義
故如此說他雖說理義何嘗夢見其後杲老亦非之
云理義之義便是仁義之義如何把虚空打做兩截
(僴)
僧家所謂禅者於其所行全不相應向來見幾箇好僧
說得禅又行得好自是其資質為人好耳非禅之力
也所謂禅是僧家自舉一般見解如秀才家舉業相
似與行已全不相干學得底人有許多機鋒將出來
弄一上了便收拾了到其為人與俗人無異只緣禅
自是禅與行不相應耳僧家有云行解者行是行已
解是禅也(璘)
禅僧自云有所得而作事不相應觀他又安有晬面盎
背氣象只是將此一禅横置胷中遇事將出事了又
收大抵只論說不論行昔日病翁見妙喜於其面前
要逞自家話渠於開喜升座却云彦沖修行却不會
禅寳學會禅却不修行所謂張三有錢不會使李四
會使又無錢皆是亂說大抵此風亦有盛衰紹興間
最盛閩中自有數人可嘆可嘆先王之道不明却令
異端横出竪立(可學)
釋氏須灼然看得他底之非一出一入不濟事禅將作
何用(振)
禅學一喝一棒都掀翻了也是快活却看二程說話可
知道不索性豈特二程便夫子之言亦如此學而時
習之不亦說乎看得好支離
學道又雜佛學者但歇一月工夫看誰邊有味佛氏只
歇一月味便消了彼漸消則此漸進此是鈍工夫然
却是法門也(方)
問德粹在四明曾到天章育王否曰到曰亦曾參禅否
曰有時夜靜無事見長老入室亦覺心靜先生笑因
問德光如何滕曰不問渠法門事自是大管人事先
生曰皆如此今年往莆中弔陳魏公廻途過雪峯長
老升堂說法且胡鶻過及至接人却甚俗只是一路
愛便宜纔說到六七句便道仰山大王會打供想見
宗杲也是如此又問人傑如何曰臨死只是漸消削
先生曰它平日只理會臨行一節又却如此(可學雜論)
釋氏地水火風之說彼所謂地水如云魄氣火風如云
魂氣又說火風先散地水後散則其疾不暴地水先
散火風後散則其疾暴(德明)
釋氏地水火風粗而言之地便是體水便是魄火風便
是魂他便也是見得這魂魄
釋氏說法身便是本性報身是其德業化身是其肉身
問報身是如何曰是他成就效驗底說話看他畫毗
盧遮那坐千葉蓮珠常富貴便如吾儒說聖人備道
全美相似
魯可幾問釋氏因緣之說曰若看書作善降之百祥作
不善降之百殃則報應之說誠有之但他說得來不
是不是又問隂德之說如何曰也只是不在其身則
在其子孫耳(道夫)
佛家不合將才作緣習緣習是說宿緣(可學)
禅家以父子兄弟相親愛處為有緣之慈如虎狼與我
非類我却有愛及他(如以身飼虎)便是無緣之慈以此為
真慈(淳義剛同)
甘吉父問仁者愛之理心之德時舉因問釋氏說慈即
是愛也然施之不自親始故愛無差等先生曰釋氏
說無緣慈記得甚處說融性起無緣之大慈蓋佛氏
之所謂慈並無緣由只是無所不愛若如愛親之愛
渠便以為有緣故父母棄而不飬而遇虎之饑餓則
捨身以食之此何義理耶(時舉)
問佛法如何是以利心求曰要求清淨寂滅超脱世界
是求一身利便(可學)
釋氏之學務使神輕去其幹以為坐亡立脱之備其魄
之未盡化者則流為膏液散為珠琲以驚動世俗之
耳目非老子專氣致柔之謂也(僴)
因論釋氏多有神異疑其有之曰此未必有便有亦只
是妖怪(方子)
佛家多有奪胎之說也如何見得只是在理無此(淳)
問說禅家言性太陽之下置器處曰此便是說輪廻(可學)
問禅家言性傾此于彼之說曰此只是偷生奪隂之說
耳禅家言偷生奪隂謂人懷胎自有箇神識在裏了
我却撞入裏面去逐了它我却受它血隂它說傾此
于彼蓋如一破弊物在日下其下日影自有方圓大
小却欲傾此日影為彼日影它說是人生有一塊物
事包褁在裏及其既死此箇物事又會去做張三做
了張三又會做王二便如人做官做了這官任滿又
去做别官只是無這道理或舉世間有如此類底為
問先生曰而今只是理會箇正理若以聞見所接論
之則無了期又曰横渠說形潰反原以為人生得此
箇物事既死此箇物事却復歸大原去又别從裏面
抽出來生人如一塊黃泥既把來做箇弹子了却依
前歸一塊裏面去又做箇弹子出來伊川便說是不
必以既屈之氣為方伸之氣若以聖人精氣為物游
魂為變之語觀之則伊川之說為是蓋人死則氣散
其生也又是從大原裏面發出來(䕫孫)
問輪廻之說當時如何起曰自漢以來已有此說話說
得成了因就此結果曰不知佛祖已有此說否曰今
佛經存者亦不知孰為佛祖之書厚之云或傳范淳
夫是鄧禹後身曰鄧禹亦一好人死許多時如何魄
識乃至今為他人某云吕居仁詩亦有狗脚朕之語
曰它又有偷胎奪隂之說皆脱空(可學)
鄭問輪廻之說是佛家自創否曰自漢書載鬼處已有
此話模樣了元城語錄載温公謂吾欲扶教耳温公
也看不破只是硬恁地說(淳)
或有言修後世者先生曰今世不修却修後世何也(道夫)
德粹問人生即是氣死則氣散浮屠氏不足信然世間
人為惡死若無地獄治之彼何所懲曰吾友且說堯
舜三代之世無浮屠氏乃比屋可封天下太平及其
後有浮屠而為惡者滿天下若為惡者必待死然後
治之則生人立君又焉用滕云嘗記前軰說除却浮
屠祠廟天下便知向善莫是此意曰自浮屠氏入中
國善之名便錯了渠把奉佛為善如修橋道造路猶
有益於人以齋僧立寺為善善安在所謂除浮屠祠
廟便向善者天下之人既不溺於彼自然孝父母悌
長上做一好人便是善大抵今之佛書多是後世做
文字者所為向見伯恭說曾看藏經其中有至不成
說話者今世傳一二本經乃是其祖師所傳故士大
夫好佛者多為簧鼓某問道家之說云出於老子今
世道士又却不然今之傳莫是張角術曰是張陵見
三國志他今用印乃陽平治都功印張魯起兵之所
又有祭酒有都講祭酒魯以女妻馬超使為之其設
醮用五斗米所謂米賊是也向在浙東祈雨設醮拜
得脚痛自念此何以得雨自先不信某問漢時如鄭
康成注二禮但云鬼神是氣至佛入中國人鬼始亂
曰然(可學)
初西域僧來東漢時令鴻臚寺寄居後以為僧居因名
曰寺寺是官寺非釋者取之(寺之起自此時雄)
俗言佛燈此是氣盛而有光又恐是寳氣又恐是腐葉
飛䖝之光蔡季通去廬山問得云是腐葉之光云昔
人有以合子合得一團光來日看之乃一腐葉妙喜
在某處見光令人撲之得一小蟲如蛇樣而甚細僅
如布線大此中有人隨汪聖錫到峨眉山云五更初
去看初布白氣已而有圓光如鏡其中有佛然其人
以手褁頭巾則光中之佛亦褁頭巾則知乃人影耳
今所在有石號菩薩石者如水精状於日中照之便
有圓光想是彼處山中有一物日初出照見其影圓
而映人影如佛影耳峨眉山看佛以五更初看(璘)
道謙言大藏經中言禅子病脾時只坐禅六七日減食
便安謙言渠曾病坐得三四日便無事
雪峯開山和尚住山數年都無一僧到遂下山至半嶺
忽有一僧來遂與之俱還先生曰若是某雖無人來
亦不下山(文蔚)
王質不敬其父母曰自有物無始以來自家是換了幾
箇父母了其不孝莫大於是以此知佛法之無父其
禍乃至於此使更有幾箇如王質則雖殺其父母亦
以為常佛法說君臣父子兄弟只說是偶然相遇趙
子直戒殺身又末為因報之說云汝今殺他他再出
世必殺汝此等言語乃所以啟其殺身蓋彼安知不
說道我今可以殺汝必汝前身曾殺我(賀孫以下論釋氏滅人)
(倫之害)
佛家說要廢君臣父子他依舊廢不得且如今一寺依
舊有長老之類其名分亦甚嚴如何廢得但皆是偽
(義剛)
問釋氏之失一是自利厭死生而學大本已非二是滅
絶人倫三是逕求上達不務下學偏而不該曰未須
如此立論(人傑)
次日因余國秀解物則語及釋氏先生曰他佛家都從
頭不識只是認知覺運動做性所以鼓動得許多聰
明豪傑之士緣他是高於世俗世俗一副當汙濁底
事他是無了所以人兢趨他之學元初也不如此佛
教初入中國只是修行說話如四十二章經是也初
間只有這一卷經其中有云佛問一僧汝處家為何
業對曰愛弹琴佛問絃緩如何曰不鳴矣弦急如何
曰聲絶矣急緩得中如何曰諸音普矣佛曰學道亦
然心須調適道可得矣初間只如此說後來達麽入
中國見這般說話中國人都會說了遂換了話頭專
去面壁靜坐默照那時亦只是如此到得後來又翻
得許多禅底說話來盡掉了舊時許多話柄不必看
經不必靜坐越弄得來闊其實只是作弄這些精神
或曰彼亦以知覺運動為形而下者以空寂為形而
上者如何曰便只是形而下者他只是將知覺運動
做玄妙說或曰如此則安能動人必更有玄妙處曰
便只是這箇他那妙處離這知覺運動不得無這箇
便說不行只是被他作弄得來精所以横渠有釋氏
兩末之論只說得兩邊末梢頭中間真實道理却不
曾識如知覺運動是其上一梢也因果報應是其下
一梢也或曰因果報應他那邊有見識底亦自不信
曰雖有不信底依舊離這箇不得如他幾箇高禅縱
說高殺也依舊掉舍這箇不下將去愚人他那箇物
事沒理會捉撮他不得你道他如此他又說不如此
你道他是知覺運動他又有時掉翻了都不說時雖
是掉翻依舊離這箇不得或問今世士大夫所以晩
年都被禅家引去者何故曰是他底高似你你平生
所讀許多書許多記誦文章所藉以為取利禄聲名
之計者到這裏都靠不得了所以被他降下他底是
高似你且是省力誰不悦而趨之王介甫平生讀許
多書說許多道理臨了捨宅為寺却請兩箇僧來住
持也是被他笑你這箇物事如何出得他或問今也
不消學他那一層只認依著自家底做便了曰固是
豈可學他只是依自家底做少間自見得他底低(僴)
(以下論士大夫好佛)
問士大夫末年多溺于釋氏之說者如何曰緣不曾理
會得自家底原頭但看得些小文字不過要做些文
章務行些故事為取爵禄之具而已却見得他底高
直是玄妙又且省得氣力自家反不及他反為他所
鄙陋所以便溺於他之說被他引入去(燾)
今之學者往往多歸異教者何故蓋為自家這裏工夫
有欠缺處柰何這心不下沒理會處又見自家這裏
說得來疎略無箇好藥方治得他沒柰何底心而禅
者之說則以為有箇悟門一朝得入則前後際斷說
得恁地見成捷快如何不隨他去此却是他實要心
性上理會了如此不知道自家這裏有箇道理不必
外求而此心自然各止其所非獨如今學者便是程
門高弟看他說那做工夫處往往不精切(廣)
老氏見得煞高佛氏安敢望他唐人方說佛本朝士大
夫好佛者始初楊大年後來張無姤又說張無垢參
杲老汪玉山被他引去後來亦好佛但汪文為人無
果決好佛又見不透又不能果決而退嘗見汪丈論
楊大年好佛後來守不定汪丈甚不信云是蘇子由
記此恐未必是(南升)
老氏煞清高佛氏乃為逋逃淵藪今看何等人不問大
人小兒官員村人商賈男子婦人皆得入其門最無
状是見婦人便與之對談如杲老與中貴權要及士
夫皆好湯思退與張魏公如水火杲老與湯張皆好
又云杲老乃是禅家之俠又云陳了翁好佛說得來
七郎八當(南升)
韓退之詩陽明人所居幽暗鬼所寰嗟龍獨何智出入
人鬼間今僧家上可以交賢士大夫下又交中貴小
人出入其間不以為耻所謂出入人鬼間也如妙喜
與張魏公好又與一種小人小官好(璘)
信州人新鄂州教官龔安國聞李德遠過郡見之李云
若論學唯佛氏直截如學周公孔子乃是抱橋柱澡
洗(方)
問近世王日休立化如何曰此人極不好貪汙異常曰
既如此何故立脱曰它平日坐必向西心在於此遂
想而得此乃佛氏最以為下者(程氏說野狐精正是以如此為不足貴)
(可學)
因說某人棄家為僧以其合奏官與弟弟又不肖母在
堂無人奉飬先生顰蹙曰柰何棄人倫滅天理至此
某曰此僧乃其家之長子方伯謨曰佛法亦自不許
長子出家先生曰縱佛許亦不可(可學)
陳福公臨終親筆戒其子勿用浮屠林子方力責之人
之卑陋乃如此(淳)
先生說及俗人之奉佛者每晨拜跪備至及其老也體
多康徤以為獲福於佛不知其日勞筋骨其他節省
運用血氣所以安也(過)
夷狄之教入于中國非特人為其所迷惑鬼亦被他迷
惑大乾廟所以塑僧像乃勸其不用牲祭者其他廟
宇中亦必有所謂勸善大師蓋緣人之信向者既衆
鬼神只是依人而行(必大)
本朝歐陽公排佛就禮法上論二程就理上論終不如
宋景文公捉得正贓出(見李蔚傳贊論華人增加處)佛書分明是
中國人附益問佛法所以傳至今以有禍福之說助
之曰亦不全如此却是人佐佑之初來只有四十二
章經至晉宋間乃談義皆是剽竊老莊取列子為多
其後達麽來又說禅又有三事一空二假三中空全
論空假者想出世界中在空假之中唐人多說假(可學)
(以下關佛)
問胡僧不能害傅奕只是邪不能干正否曰是他心不
動(胡泳)
論釋氏之說如明道數語闢得極善(見行状中者)它只要理
會箇寂滅不知須強要寂滅它做甚既寂滅後却作
何用何况號為尊宿禅和者亦何曾寂滅得近世如
宗杲做事全不通點檢喜怒更不中節晉宋以前遠
法師之類所談只是莊列今其集中可見其後要自
立門戶方脱去莊列之談然實剽切其說傅奕亦嘗
如此說論佛只是說箇大話謾人可憐人都被它謾
更不省悟試將法華經看便見其誕開口便說恒河
沙數幾萬幾千幾刧更無近底年代又如佛受記某
甲幾刧後方成佛佛有神通何不便成就它做佛何
以待闕許久又如住世羅漢猶未成佛何故許多時
修行都無長進今被它撰成一藏說話遍滿天下惑
了多少人勢須用退之盡焚去乃可絶今其徒若聞
此說必曰此正是為佛教者然實繆為此說其心豈
肯如此此便是言行不相應處今世俗有一等卑下
底人平日所為不善一旦因讀佛書稍稍收斂人便
指為學佛之效不知此特粗勝於庸俗之人耳士大
夫學佛者全不曾見得力近世李德遠軰皆是也今
其徒見吾儒所以攻排之說必曰此吾之迹耳皆我
自不以為然者如果是不以為然當初如何却恁地
撰下又如偽作韓歐别傳之類正如盜賊怨捉事人
故意攤贓耳(㽦)
因論釋氏先生曰自伊洛君子之沒諸公亦多聞闢佛
氏矣然終竟說他不下者未知其失之要領耳釋氏
自謂識心見性然其所以不可推行者何哉為其於
性與用分為兩截也聖人之道必明其性而率之凡
修道之教無不本於此故雖功用充塞天地而未有
出於性之外者釋氏非不見性及到作用處則曰無
所不可為故棄君背父無所不至蓋由其性與用不
相管也時魏才仲侍側問其故先生曰如今未有此
病然亦不可不知譬如人食物欲知烏喙之不可食
須是認下這底是烏喙知此物之為毒則他日不食
之矣若不便認下他日卒然遇之不知其毒未有不
食之也異端之害道如釋氏者極矣以身任道者安
得不辨之乎如孟子之辨楊墨正道不明而異端肆
行周孔之教將遂絶矣譬如火之焚將及身任道君
子豈可不拯救也
因說誠意曰前軰有謂闢釋氏為扶教者安在其不妄
語也(閎祖)
伊川謂所執皆出禅學之下此說甚好(謂攻之者淳)
今之闢佛者皆以義利辨之此是第二義正如唐人檄
高麗之不能守鴨綠之險高麗遂守之今之闢佛者
類是佛以空為見其見已錯所以都錯義利又何足
以為辨舊嘗參䆒後頗疑其不是及見李先生之言
初亦信未及亦且背一壁放且理會學問看如何後
年歲間漸見其非(揚)
儒之不闢異端者謂如有賊在何處任之不必治(揚)
近看石林過庭錄載上蔡說伊川參某僧後有得遂反
之(蜀本作去)偷其說來做已使是為洛學某也嘗疑如石
林之說固不足信却不知上蔡也恁地說是怎生地
向見光老示及某僧與伊川居士帖後見此帖乃載
山谷集中後又見(蜀本有文集别本四字)有䟦此帖者(蜀本作語字)
乃僧與潘子真(潘淳乃興嗣之子也)帖(蜀本云其所以載於山谷集者以山谷載於集)
(中而或以山谷帖也淳錄云其非與伊川明矣)其差謬類如此但當初佛
學只是說無存飬底工夫至唐六祖始教人存飬工
夫當初學者亦只是說不曾就身上做工夫至伊川
方教人就身上做工夫所以謂伊川偷佛說為己使
(義剛)
問靈源與潘子真書今人皆將做與伊川書謂伊川之
學出於靈源也恐後人以入傳燈錄中如退之之比
不知可寓於何書汪破云某舊十年前聞此事則半
夜起來為作文矣其好辯甚也(振)
釋氏之教其盛如此其勢如何拗得他轉吾人家守得
一世再世不崇尚他者已自難得三世之後亦必被
他轉了不知大聖人出所過者化所存者神時又如
朱子語類卷一百二十六
