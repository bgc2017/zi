朱子語類卷一
理氣上
太極天地上
問太極不是未有天地之先有箇渾成之物是天地萬
物之理總名否曰太極只是天地萬物之理在天地
言則天地中有太極在萬物言則萬物中各有太極
未有天地之先畢竟是先有此理動而生陽亦只是
理静而生隂亦只是理問太極解何以先動而後静
先用而後體先感而後寂曰在隂陽言則用在陽而
體在隂然動静無端隂陽無始不可分先後今只就
起處言之畢竟動前又是静用前又是體感前又是
寂陽前又是隂而寂前又是感静前又是動將何者
為先後不可只道今日動便為始而昨日静更不說
也如鼻息言呼吸則辭順不可道吸呼畢竟呼前又
是吸吸前又是呼(淳)
問昨謂未有天地之先畢竟是先有理如何曰未有天
地之先畢竟也只是理有此理便有此天地若無此
理便亦無天地無人無物都無該載了有理便有氣
流行發育萬物曰發育是理發育之否曰有此理便
有此氣流行發育理無形體曰所謂體者是強名否
曰是曰理無極氣有極否曰論其極將那處做極(淳)
若無太極便不翻了天地(方子)
太極只是一箇理字(人傑)
有是理後生是氣自一隂一陽之謂道推來此性自有
仁義(德明)
天下未有無理之氣亦未有無氣之理(氣以成形而理亦賦焉銖)
先有箇天理了却有氣氣積為質而性具焉(敬仲)
問理與氣曰伊川說得好曰理一分殊合天地萬物而
言只是一箇理及在人則又各自有一箇理(䕫孫)
問理與氣曰有是理便有是氣但理是本而今且從理
上說氣如云太極動而生陽動極而静静而生隂不
成動已前便無静程子曰動静無端盖此亦是且自
那動處說起若論著動以前又有静静以前又有動
如云一隂一陽之謂道繼之者善也這繼字便是動
之端若只一開一闔而無繼便是闔殺了又問繼是
動静之間否曰是静之終動之始也且如四時到得
冬月萬物都歸窠了若不生來年便都息了盖是貞
復生元無窮如此又問元亨利貞是備箇動静隂陽
之理而易只謂乾有之曰若論文王易本是作大亨
利貞只作兩字說孔子見這四字好便挑開說了所
以某嘗說易難看便是如此伏羲自是伏羲易文王
自是文王易孔子因文王底說又却出入乎其間也
又問有是理而後有是氣未有人時此理何在曰也
只在這裏如一海水或取得一杓或取得一檐或取
得一碗都是這海水但是他為主我為客他較長久
我得之不久耳(䕫孫義剛錄同)
問先有理抑先有氣曰理未嘗離乎氣然理形而上者
氣形而下者自形而上下言豈無先後理無形氣便
粗有渣滓(淳)
或問必有是理然後有是氣如何曰此本無先後之可
言然必欲推其所從來則須說先有是理然理又非
别為一物即存乎是氣之中無是氣則是理亦無掛
搭處氣則為金木水火理則為仁義禮智(人傑)
或問理在先氣在後曰理與氣本無先後之可言但推
上去時却如理在先氣在後相似又問理在氣中發
見處如何曰如隂陽五行錯綜不失條緒便是理若
氣不結聚時理亦無所附著故康節云性者道之形
體心者性之郛郭身者心之區宇物者身之舟車問
道之體用曰假如耳便是體聽便是用目是體見是
用(祖道)
或問先有理後有氣之說曰不消如此說而今知得他
合下是先有理後有氣邪後有理先有氣邪皆不可
得而推䆒然以意度之則疑此氣是依傍這理行及
此氣之聚則理亦在焉盖氣則能凝結造作理却無
情意無計度無造作只此氣凝聚處理便在其中且
如天地間人物草木禽獸其生也莫不有種定不會
無種子白地生出一箇物事這箇都是氣若理則只
是箇淨潔空闊底世界無形迹他却不會造作氣則
能醖釀凝聚生物也但有此氣則理便在其中(僴)
問有是理便有是氣似不可分先後曰要之也先有理
只不可說是今日有是理明日却有是氣也須有先
後且如萬一山河天地都陷了畢竟理却只在這裏
(胡泳)
徐問天地未判時下面許多都已有否曰只是都有此
理天地生物千萬年古今只不離許多物(淳天地)
問天地之心亦靈否還只是漠然無為曰天地之心不
可道是不靈但不如人恁地思慮伊川曰天地無心
而成化聖人有心而無為(淳)
問天地之心天地之理理是道理心是主宰底意否曰
心固是主宰底意然所謂主宰者即是理也不是心
外别有箇理理外别有箇心又問此心字與帝字相
似否曰人字似天字心字似帝字(䕫孫義剛同)
道夫言向者先生教思量天地有心無心近思之竊謂
天地無心仁便是天地之心若使其有心必有思慮
有營為天地曷嘗有思慮來然其所以四時行百物
生者盖以其合當如此便如此不待思惟此所以為
天地之道曰如此則易所謂復其見天地之心正大
而天地之情可見又如何如公所說秪說得他無心
處爾若果無心則須牛生出馬桃樹上發李花他又
却自定程子曰以主宰謂之帝以性情謂之乾他這
名義自定心便是他箇主宰處所以謂天地以生物
為心中間欽夫以為甚不合如此說某謂天地别無
勾當只是以生物為心一元之氣運轉流通略無停
間只是生出許多萬物而已問程子謂天地無心而
成化聖人有心而無為曰這是說天地無心處且如
四時行百物生天地何所容心至於聖人則順理而
已復何為哉所以明道云天地之常以其心普萬物
而無心聖人之常以其情順萬事而無情說得最好
問普萬物莫是以心周徧而無私否曰天地以此心
普及萬物人得之遂為人之心物得之遂為物之心
草木禽獸接著遂為草木禽獸之心只是一箇天地
之心爾今須要知得他有心處又要見得他無心處
只恁定說不得(道夫)
萬物生長是天地無心時枯槁欲生是天地有心時(方)
問上帝降衷于民天將降大任於人天祐民作之君天
生物因其材而篤作善降百祥作不善降百殃天將
降非常之禍於此世必預出非常之人以擬之凡此
等類是蒼蒼在上者真有主宰如是邪抑天無心只
是推原其理如此曰此三段只一意這箇也只是理
如此氣運從來一盛了又一衰一衰了又一盛只管
恁地循環去無有衰而不盛者所以降非常之禍於
世定是生出非常之人邵堯夫經世吟有云羲軒堯
舜湯武桓文皇王帝霸父子君臣四者之道理陷於
秦降及兩漢又歴三分東西俶擾南北紛紜五胡十
姓天紀幾棼非唐不濟非宋不存千世萬世(闕)有
人盖一治必又一亂一亂必又一治(闕)只是(闕)
須是還他(闕)(淳)
帝是理為主(淳)
蒼蒼之謂天運轉周流不已便是那箇而今說天有箇
人在那裏批判罪惡固不可說道全無主之者又不
可這裏要人見得(僴又僴問經傳中天字曰要人自看得分曉也有說蒼蒼者也有)
(說主宰者也有單訓理時)
天地初間只是隂陽之氣這一箇氣運行磨來磨去磨
得急了便拶許多渣滓裏面無處出便結成箇地在
中央氣之清者便為天為日月為星辰只在外常周
環運轉地便只在中央不動不是在下(淳)
清剛者為天重濁者為地(道夫)
天運不息晝夜輥轉故地搉在中間使天有一息之停
則地須陷下惟天運轉之急故凝結得許多渣滓在
中間地者氣之渣滓也所以道輕清者為天重濁者
為地(道夫)
天以氣而依地之形地以形而附天之氣天包乎地地
特天中之一物爾天以氣而運乎外故地㩁在中間
隤然不動使天之運有一息停則地須陷下(道夫)
天包乎地天之氣又行乎地之中故橫渠云地對天不
過(振)
地却是有空闕處天却四方上下都周匝無空闕逼塞徧
滿皆是天地之四向底下却靠著那天天包地其氣
無不通恁地看來渾只是天了氣却從地中迸出又
見地廣處(淵)
季通云地上便是天(端蒙)
天只是一箇大底物須是大著心腸看他始得以天運
言之一日固是轉一匝然又有大轉底時候不可如
此偏滯求也(僴)
天明則日月不明天無明夜半黑淬淬地天之正色(僴)
山河大地初生時須尚軟在(氣質方子)
天地始初混沌未分時想只有水火二者水之滓脚便
成地今登高而望羣山皆為波浪之状便是水泛如
此只不知因甚麽時凝了初間極軟後來方凝得硬
問想得如潮水湧起沙相似曰然水之極濁便成地
火之極清便成風霆雷電日星之屬(僴)
西北地至高地之高處又不在天之中(義剛)
唐太宗用兵至極北處夜亦不曾太暗少頃即天明謂
在地尖處去天地上下不相遠掩日光不甚得(揚)
地有絶處唐太宗收至骨利幹置堅昆都督府其地夜
易曉夜亦不甚暗盖當地絶處日影所射也其人髮
皆赤(揚)
通鑑說有人適外國夜熟一羊脾而天明此是地之角
尖處日入地下而此處無所遮蔽故常光明及從東
出而為曉其所經遮蔽處亦不多耳(義剛)
問康節論六合之外恐無外否曰理無内外六合之形
須有内外日從東畔升西畔沉明日又從東畔升這
上面許多下面亦許多豈不是六合之外歷家筭氣
只筭得到日月星辰運行處上去更筭不得安得是
無内外(淳)
問自開闢以來至今未萬年不知已前如何曰已前亦
須如此一番明白來又問天地會壊否曰不會壊只
是相將人無道極了便一齊打合混沌一番人物都
盡又重新起問生第一箇人時如何曰以氣化二五
之精合而成形釋家謂之化生如今物之化生者甚
多如虱然(揚)
天地不恕謂肅殺之類(振)
可幾問大鈞播物還是一去便休也還有去而復來之
理曰一去便休耳豈有散而復聚之氣(道夫氣)
造化之運如磨上面常轉而不止萬物之生似磨中撤
出有粗有細自是不齊又曰天地之形如人以兩盌
相合貯水於内以手常常掉開則水在内不出稍住
手則水漏矣(過)
問氣之伸屈曰譬如將水放鍋裏煑水既乾那泉水依
前又來不到得將已乾之水去做它(䕫孫)
人呼氣時腹却脹吸氣時腹却厭論來呼而腹厭吸而
腹脹乃是今若此者盖呼氣時此一口氣雖出第二
口氣復生故其腹脹及吸氣其所生之氣又從裏趕
出故其腹却厭大凡人生至死其氣只管出出盡便
死如吸氣時非是吸外氣而入只是住得一霎時第
二口氣又出若無得出時便死老子曰天地之間其
猶橐籥乎動而不屈虚而愈出橐籥只是今之鞴扇
耳(廣)
數只是筭氣之節候大率只是一箇氣隂陽播而為五
行五行中各有隂陽甲乙木丙丁火春屬木夏屬火
年月日時無有非五行之氣甲乙丙丁又屬隂屬陽
只是二五之氣人之生適遇其氣有得清者有得濁
者貴賤夀夭皆然故有參差不齊如此聖賢在上則
其氣中和不然則其氣偏行故有得其氣清聰明而
無福禄者亦有得其氣濁有福禄而無知者皆其氣
數使然堯舜禹臯文武周召得其正孔孟夷齊得其
偏者也至如極亂之後五代之時又却生許多聖賢
如祖宗諸臣者是極而復者也(揚錄云碩果不食之理)如大睡
一覺及醒時却有精神(揚錄此下云今却詭詐玩弄未有醒時非積亂之甚五)
(六十年即定氣息未蘇了是大可憂也)
天地統是一箇大隂陽一年又有一年之隂陽一月又
有一月之隂陽一日一時皆然(端蒙隂陽五行)
隂陽五行之理須常常看得在目前則自然牢固矣(人傑)
隂陽是氣五行是質有這質所以做得物事出來五行
雖是質他又有五行之氣做這物事方得然却是隂
陽二氣截做這五箇不是隂陽外别有五行如十干
甲乙甲便是陽乙便是隂(高淵同)
問前日先生答書云隂陽五行之為性各是一氣所稟
而性則一也兩性字同否曰一般又曰同者理也不
同者氣也又曰他所以道五行之生各一其性節復
問這箇莫是木自是木火自是火而其理則一先生
應而曰且如這箇光也有在硯盖上底也有在墨上
底其光則一也(節)
五行相為隂陽又各自為隂陽(端蒙)
氣之精英者為神金木水火土非神所以為金木水火
土者是神在人則為理所以為仁義禮智信者是也
(植)
金木水火土雖曰五行各一其性然一物又各具五行
之理不可不知康節却細推出來(僴)
天一自是生水地二自是生火生水只是合下便具得
濕底意思木便是生得一箇軟底金便是生出得一
箇硬底五行之說正蒙中說得好又曰木者土之精
華也又記曰水火不出於土正蒙一段說得最好不
肯亂下一字(節)
問黃寺丞云金木水火體質屬土曰正蒙有一說好只
說金與木之體質屬土水與火却不屬土問火附木
而生莫亦屬土否曰火自是箇虚空中物事問只温
熱(一作煖)之氣便是火否曰然(胡泳僴同)
水火清金木濁土又濁(可學)
論隂陽五行曰康節說得法密横渠說得理透邵伯温
載伊川言曰向惟見周茂叔語及此然不及先生之
有條理也欽夫以為伊川未必有此語盖伯温妄載
某則以為此語恐誠有之(方子)
土無定位故今歷家以四季之月十八日為土分得七
十二日若說播五行於四時以十干推之亦得七十
二日(方子高同)
問四時取火何為季夏又取一番曰土旺於未故再取
之土寄旺四季每季皆十八日四箇十八日計七十
二日其他四行分四時亦各得七十二日五箇七十
二日共湊成三百六十日也(僴)
問古者取火四時不同不知所取之木既别則火亦異
否曰是如此(胡泳)
火中有黑陽中隂也水外黑洞洞地而中却明者隂中
之陽也故水謂之陽火謂之隂亦得(伯羽)
隂以陽為質陽以隂為質水内明而外暗火内暗而外
明横渠曰隂陽之精互藏其宅正此意也(坎離道夫)
清明内影濁明外影清明金水濁明火日(僴)
天有春夏秋冬地有金木水火人有仁義禮智皆以四
者相為用也(季札)
春為感夏為應秋為感冬為應若統論春夏為感秋冬
為應明歲春是又為感(可學四時)
問學者云古人排十二時是如何諸生思未得先生云
志是從之從心乃是心之所之古時字從之從日亦
是日之所至盖日至於午則謂之午時至未則謂之
未時十二時皆如此推古者訓日字實也月字缺也
月則有缺時日常實是如此如天行亦有差月星行
又遲趕它不上惟日鐵定如此又云看北斗可以見
天之行(䕫孫)
朱子語類卷一
