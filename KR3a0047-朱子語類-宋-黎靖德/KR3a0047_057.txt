朱子語類卷五十七
孟子七
離婁下
舜生於諸馮章
若合符節以玉為之篆刻文字而中分之彼此各藏其
半有故則左右相合以為信先生曰古人符節多以
玉為之如牙璋以起軍旅周禮中有以玉為竹節又
有竹符又有英簜符簜小節竹今使者謂之簜節也
刻之為符漢有銅虎符竹使符銅虎以起兵竹使郡
守用之凡符節右留君所左以與其人有故則君以
其右合其左以為信也曲禮曰獻田地者執右契右
者取物之劵也如發兵取物徵召皆以右取之也(卓)
(僴同)
子産聽鄭國之政章
鄭之虎牢即漢之成臯也虎牢之下即溱洧之水後又
名為汜水關子産以乘輿濟人之所也聞人務德以
為孟子之言非是其說以為溱洧之水其深不可以
施梁柱其淺不可以涉豈可以濟乘輿盖溱洧之水
底皆是沙故不可以施梁柱但可用舟渡而已李先
生以為疑或是偶然橋梁壊故子産用其車以渡人
然此類亦何必深考孟子之意但言為政者當務民
之宜而不徒以小惠耳(僴卓錄云或問車輿豈可以涉水曰想有可涉處聞人)
(秀州人)
問子産之事以左傳考之類非不知為政者孟子之言
姑以其乘輿濟人一事而議之耳而夫子亦止以惠
人目之又謂其猶衆人之母知食而不知教豈非子
産所為終以惠勝歟曰致堂於惠人也論此一段甚
詳東坡云有及人之近利無經世之遠圖亦說得盡
都鄙有章只是行惠人底規模若後世所謂政者便
只是惠(必大)
中也養不中章
中也養不中才也養不才養者非速使之中使之才漸
民以仁摩民以義之謂也下以善養人同(節)
言人之不善章
言人之不善當如後患何恐是孟子因事而言之(人傑)
仲尼不為己甚章
仲尼不為己甚言聖人所為本分之外不加毫末如人
合喫八棒只打八棒不可說這人可惡更添一棒稱
人之善不可有心於溢美稱人之惡不可溢惡皆不
為己甚之事也或上龜山書云徐行後長得堯舜之
道不為己甚知仲尼之心龜山讀之甚喜盖龜山平
日喜說此兩句也(僴)
問仲尼不為己甚此言本分之外無所增加爾曰己訓
太又問非其君不仕非其民不使治亦進亂亦進不
羞汙君不辭小官氣象可謂己甚矣而目之曰聖人
之清和似頗難會頃之乃曰雖是聖終有過當處又
問伯夷不念舊惡求仁得仁似是清中之和柳下惠不
以三公易其介似亦是和中之清曰然凡所謂聖者以
其渾然天理無一毫私意若所謂得百里之地而君之
皆能朝諸侯有天下行一不義殺一不辜而得天下者
皆不為也這便是聖人同處便是無私意處但只是氣
質有偏比之失故終有不中節處所以易說中正伊川
謂正未必中中無不正也言中則正巳在其中盖無正
則做中不出来而单言正則未必能中也夷惠諸子其
正與夫子同而夫子之中則非諸子所及也又問夷惠
皆言風而不以言伊尹何哉曰或者以伊尹為得行其
道而夷惠不得施其志故有此論似不必然亦偶然爾道
夫曰以意揣之竊恐伊尹勝似夷惠得些曰也是伊尹
體用較全頃之復曰夷惠高似伊尹伊尹大似夷惠(道夫)
大人者章
問大人不失赤子之心大人事事理會得只是無許多
巧偽曲折便是赤子之心(時舉加㦯錄云只恁地白直做將去無許曲折又)
(云坦然眀白事事理會得都無許多姦巧)
敬之問大人不失赤子之心曰這須着兩頭看大人無不
知無不能赤子無所知無所能大人者是不失其無所
知無所能之心若失了此心使些子機關計些子利害
便成箇小底人不成箇大底人了大人心下没許多事(時舉)
大人無所不知無所不能赤子無所知無所能此兩句相
拗如何無所不知無所不能却是不失其無所知無所
能做出盖赤子之心純一無偽而大人之心亦純一無
偽但赤子是無知覺底純一無偽大人是有知覺底純
一無偽(賀孫䕫孫錄云大人之所以為大人者却緣是他存得那赤子之心而今不可將大人之心)
(只作通達萬變赤子只作純一無偽說盖大人之心通達萬變而純一無偽赤子之心未有所知而純一無偽)
厚之問赤子之心曰止取純一無偽未發時雖與聖人同
然亦無知但衆人既發時多邪僻而赤子尚未然耳(可學)
問赤子之心指已發而言然亦有未發時曰亦有未發
時但孟子所論乃指其已發者耳良久笑曰今之大
人也無那赤子時心(義剛)
問赤子之心莫是發而未遠乎中不可作未發時看否
曰赤子之心也有未發時也有已發時今欲將赤子
之心專作已發看也不得赤子之心方其未發時亦與
老稚賢愚一同但其已發未有私欲故未遠乎中耳(銖)
施問赤子之心曰程子道是已發而未遠如赤子饑則
啼渴則飲便是已發(㝢)
養生者章
王德修云親聞和靖說惟送死可以當大事曰親之生
也好惡取舍得以言焉及其死也好惡取舍無得而
言當是時親之心即子之心子之心即親之心故曰
惟送死可以當大事先生曰亦說得好(閎祖)
君子深造之以道章
君子深造之以道語勢稍倒道字合在深造之前趙岐云
道者進為之方亦不甚親切道只是進學之具深造者
從此挨向前去如之以二字尋常這般去處多將作助
語打過了要之却緊切如夜氣不足以存與三代所以
直道而行以字皆不虛設既醉以酒既飽以德皆是也(謨)
問道者進為之方如何曰此句未甚安却只是循道以
進耳道字在上(可學)
敬之問道者進為之方曰是事事皆要得合道理取之
左右逢其原到得熟了自然日用之間只見許多道
理在眼前東邊去也是道理西邊去也是道理都自
湊合得着故曰逢其原如水之源流出来這邊也撞
着水那邊也撞着水(賀孫)
深造之以道欲其自得之曰只深造以道便是要自得
之此政與淺廹相對所謂深造者當知非淺廹所可
致若欲淺廹求之便是強探力取只是既下工夫又
下工夫直是深造便有自得處在其中又曰優游饜
飫都只是深造後自如此非是深造之外又别欲自
得也與下章博學而詳說之將以反說約之意同(㽦)
君子深造之以道道只是道理恁地做恁地做深造是
日日恁地做而今人造之不以其道無緣得自得深
造之以道方始欲其自得看那欲字不是深造以道
便解自得而今說得多又剰了說得少又說不出皆
是不自得(䕫孫)
君子深造之以道欲其自得之也如何曰深造云者非
是急廹遽至要舒徐涵養期於自得而已自得之則
自信不疑而居之安居之安則資之於道也深資之
深則凡動静語默一事一物無非是理所謂取之左
右逢其原也又問資字如何說曰取也資有資藉之
意資之深謂其所資藉者深言深得其力也(謨去偽略)
或問君子深造之以道一章曰深造之以道語似倒了
以道字在深造字上方是盖道是造道之方法循此
進進不已便是深造之猶言以這方法去深造之也
今曰深造之以道是深造之以其方法也以道是工
夫深造是做功夫如博學審問慎思眀辨力行之次
序即是造道之方法若人為學依次序便是以道不
依次序便是不以道如為仁而克己復禮便是以道
若不克己復禮别做一般樣便是不以道能以道而
為之不已造之愈深則自然而得之既自得之而為
我有則居之安居之安則資之深資之深這一句又
要人看盖是自家既自得之則所以資藉之者深取
之無窮用之不竭只管取只管有滚滚地出来無窮
自家資他他又資給自家如掘地在下藉上面源頭
水来注滿若源頭深則源源来不竭若淺時則易竭
矣又如富人大寳藏裏面只管取只管有取之左右
逢其原盖這件事也撞着這本来底道理那件事也
撞着這本来底道理事事物物頭頭件件皆撞着這
道理如資之深那源頭水只是一路来到得左右逢
原四方八面都来然這箇只在自得上才自得則下
面節次自是如此(又云資字如萬物之資始資扵事父以事君之資皆訓取字燾)
子善問君子深造之以道欲其自得之也一節曰大要
在深造之以道此是做工夫處資是他資助我資給
我不是我資他他那箇都是資助我底物事頭頭撞
着左邊也是右邊也是都凑着他道理源頭處源頭
便是那天之眀命滔滔汨汨底似那一池有源底水
他那源頭只管来得不絶取之不禁用之不竭来供
自家用似那魚湊活水相似却似都湊着他源頭且
如為人君便有那仁從那邊来為人臣便有那箇敬
從那邊来子之孝有那孝從那邊来父之慈有那慈
從那邊来只是那道理源頭處莊子說恃原而往便
是說這箇自家靠着他原頭底這箇道理左右前後
都見是這道理莊子說在谷滿谷在坑滿坑他那資
給我底物事深遠自家這裏頭頭湊着他原頭(植賀孫)
(錄見下)
子善問君子深造之以道造是造道欲造道又着以道
語意似以道深造曰此只是進為不已亦無可疑公
將兩箇道字来說却不分曉賀孫問深造之造字不
可便做已到說但言精進做將去又必以其方曰然
又問取之左右逢其原是既資之深則道理充足取
之至近之處莫非道理曰資字恰似資給資助一般
資助既深看是甚事来無不湊着這道理不待自家
將道理去應他只取之左右便撞着這道理如有源
之水滚滚流出只管撞着他若是所資者淺略用出
便枯竭了莊子說庖丁手之所觸肩之所倚足之所
履膝之所踦砉然嚮然奏刀騞然莫不中肯正是此
意為人君便自撞着箇仁道理為人臣便自撞著箇
敬道理為人子便自撞着箇孝道理為人父便自撞
着箇慈道理與國人交便自撞着箇信道理無適而
不然(賀孫)
居之安只是如人之居住得那裏安稳只是從初本原
如此到熟處左右皆逢之(謙)
㦯問自得章文義莫有節次否曰此章重處只在自得
後其勢自然順下来才恁地便恁地但其間自不無
節次若是全無節次孟子何不說自得之則取之左
右逢其原曰尹先生却正如此說曰看他說意思自
别孟子之意是欲見其曲折而詳言之尹先生之言
是姑舉其首尾而略言之自孟子後更無人會下這
般言語
或問程子之說何如曰必須以道方可潜心積慮優游
厭飫若不以道則潜心積慮優游厭飫做甚底(燾)
博學而詳說之章
博學而詳說之將以反說約也惟先難而後易凡事皆
然(道夫)
問博學而詳說之將以反說約也如何曰約自博中来
既博學又詳說講貫得直是精確將来臨事自有箇
頭緒才有頭緒便見簡約若是平日講貫得不詳悉
及至臨事只覺得千頭萬緒更理會不下如此則豈
得為約(去偽)
問博學詳說將以反說約也曰貫通處便是約不是通
貫了又去裏面尋討箇約公說約處却是通貫了又
别去尋討箇約豈有此理伊川說格物處云但積累
多後自然脱然有貫通處積累多後便是學之博脱
然有貫通處便是約楊楫通老問世間博學之人非
不博却又不知箇約處者何故曰他合下博得来便
不是了如何會約他更不窮究這道理是如何都見
不透徹只是搜求隠僻之事鈎摘竒異之說以為博
如此豈能得約今世博學之士大率類此不讀正當
底書不看正當注䟽偏揀人所不讀底去讀欲乘人
之所不知以誇人不問義理如何只認前人所未說
今人所未道者則取之以為博如此如何望到約處
又曰某嘗不喜揚子雲多聞則守之以約多見則守
之以卓多聞欲其約也多見欲其卓也說多聞了又
更要一个約去守他正如公說這箇是所守者約不
是守之以約也(僴)
徐子曰章
所謂聲聞過情這箇大段務外郎當且更就此中間言
之如為善無真實懇惻之意為學而勉強苟且徇人
皆是不實須就此反躬思量方得(僴)
人之所以異於禽獸章
敬之問人之所以異扵禽獸者幾希曰人與萬物都一
般者理也所以不同者心也人心虛靈包得許多道
理過無有不通雖間有氣稟昏底亦可克治使之眀
萬物之心便包許多道理不過雖其間有稟得氣稍
正者亦止有一兩路眀如禽獸中有父子相愛雌雄
有别之類只有一兩路眀其他道理便都不通便推
不去人之心便虚眀便推得去就大本論之其理則
一纔稟於氣便有不同賀孫問幾希二字不是說善
惡之間乃是指這些好底說故下云庶民去之君子
存之曰人之所以異扵物者只争這些子(賀孫時舉錄云人)
(物之所同者理也所不同者心也人心虛靈無所不眀禽獸便昏了只有一兩路子眀人之虛靈皆推得)
(去禽獸便推不去人若以私慾蔽了這箇虛靈便是禽獸人與禽獸只争這些子所以謂之幾希)
徐元昭問庶民去之君子存之如何是存之曰存是存
所以異於禽獸者何故至存之方問因問元昭存何
物元昭云有所見曰不離日用之間曰何謂日用之
間曰凡周旋運用曰此乃禽獸所以與人同須求其
所以與人異者僧問佛如何是性曰耳能聞目能見
他便把這箇作性不知這箇禽獸皆知人所以異者
以其有仁義禮智若為子而孝為弟而悌禽獸豈能
之哉元昭又云萬物皆備於我此言人能備禽獸之
不備曰觀賢此言元未嘗䆒竟(可學璘錄别出)
元昭問君子存之曰存是存其所以異於禽獸之道理
今自謂能存只是存其與禽獸同者耳饑食渴飲之
類皆其與禽獸同者也釋氏云作用是性或問如何
是作用云在眼曰見在耳曰聞在鼻辨香在口談論
在手執捉在足運奔徧現俱該沙界收攝在一微塵
此是說其與禽獸同者耳人之異於禽獸是父子有
親君臣有義夫婦有别長幼有序朋友有信釋氏元
不曾存得(璘)
知而不存者有矣未有不知而能存者也(君子存之僴)
眀扵庶物如物格(閎祖)
或問眀於庶物察扵人倫眀察之義有淺深否曰察深
於眀眀只是大槩眀得這箇道理爾又問與孝經事
天眀事地察之義如何曰這箇眀察又别此察字却
訓著字眀字訓昭字事父孝則事天之道昭眀事母
孝則事地之道察著孟子所謂眀察與易繋眀於天
之道察於人之故同(去偽)
子善問舜眀庶物察人倫文勢自上看来此物字恐合
作禽獸說曰不然眀扵庶物豈止是說禽獸禽獸乃
一物凡天地之間眼前所接之事皆是物然有多少
不甚要緊底事舜看来惟是扵人倫最緊要(賀孫)
明於庶物察於人倫明察是見得事事物物之理無一
毫之未盡所謂仁義者皆不待求之於外此身此心
渾然都是仁義(賀孫)
守約問孟子何以只說舜眀於庶物察於人倫由仁義
行非行仁義也曰堯自是渾然舜却是就事物上經
歴一一理會過(賀孫)
問舜由仁義行非行仁義也若學者須是行仁義方得
曰這便如適来說三月不違意他是平日身常在仁
義内即恁地行出學者身在外了且須去求仁義就
上行然又須以由仁義行為準的方得(賀孫)
符舜功言只是由仁義行好行仁義便有善利之分曰
此是江西之學豈不見上面分眀有箇舜字惟舜便
由仁義行他人須窮理知其為仁為義從而行之且
如仁者安仁智者利仁既未能安仁亦須是利仁利
仁豈是不好底知仁之為利而行之不然則以人欲
為利矣(德眀)
禹惡旨酒章
問禹惡旨酒好善言湯執中文王望道未之見武王不
泄邇不忘遠周公坐以待旦此等氣象在聖人則謂
之兢兢業業純亦不已在學者則是任重道遠死而
後已之意否曰他本是說聖人又曰讀此一篇使人
心惕然而常存也(道夫)
問湯執中立賢無方莫是執中道以立賢否曰不然執
中自是執中立賢自是立賢只這執中却與子莫之
執中不同故集注下謂執謂守而不失湯只是要事
事恰好無過不及而已(時舉)
問周公思兼三王以施四事上文既是各舉一事言四
聖人之事亦多周公如何施之曰此必是周公曾如
此說大抵所舉四事極好此一處自舜推之至於孔
子(可學)
周公思兼三王以施四事此不可考恐是周公自有此
語如文王我師也周公豈欺我哉此直是周公曾如
此語公眀儀但舉之爾四事極說得好泄字有狎底
意思(謨)
因論泄邇忘遠老蘇說乖曰聖人心如潮水上来灣坳
浦溆一時皆到無有遠邇(方)
王者之迹熄章
問王者之迹熄而詩亡詩亡然後春秋作曰這道理緊
要在王者之迹熄一句上盖王者之政存則禮樂征
伐自天子出故雅之詩自作於上以教天下王迹滅
熄則禮樂征伐不自天子出故雅之詩不復作於上
而詩降而為國風是以孔子作春秋定天下之邪正
為百王之大法也(燾)
莊仲問王者之迹熄而詩亡詩亡然後春秋作先儒謂
自東遷之後黍離降為國風而雅亡矣恐是孔子刪
詩之時降之曰亦是他當時自如此要識此詩便如
周南召南當初在鎬豐之時其詩為二南後来在洛
邑之時其詩為黍離只是自二南進而為二雅自二
雅退而為王風二南之於二雅便如登山到得黍離
時節便是下坡了(文蔚)
可以取章
可以取可以無取是先見得可以取後来却見得可以
無取如此而取之則傷廉矣盖後来見者較是故也
與死亦然(閎祖)
正卿問可以取可以無取取傷廉亦下二聯之義曰看
来可以取是其初略見得如此可以無取是子細審
察見得如此如夫子言再思一般下二聯放此庶幾
不礙不然則不取却是過厚而不與不死却是過薄
也(壮祖)
可以取可以無取此段正與孔子曰再斯可矣相似凡
事初看尚未定再察則已審矣便用決斷始得若更
加之思焉則私意起而非義理之本然(僴)
可以取可以無取云云夫取為傷廉固也若與者本惠
死者本勇而乃云傷惠傷勇者謂其過予與無益之
死耳且學者知所當予而不至於吝嗇知所當死而
不至於偷生則幾矣(人傑)
孟子言可以取可以無取取傷廉可以與可以無與與
傷惠他主意只在取傷廉上且將那與傷惠来相對
說其實與之過厚些子不害其為厚若纔過取便傷
廉便是不好過與畢竟當時是好意思與了再看之
方見得傷惠與傷廉不同所以子華使於齊冉子與
之粟五秉聖人雖說他不是然亦不大故責他只是
纔過取便深惡之如冉求為之聚歛而欲攻之是也
(僴)
天下之言性也章
問則故而已矣故是如何曰故是箇已發見了底物事
便分眀易見如公都子問性孟子却云乃若其情則
可以為善矣盖性自是箇難言底物事惟惻隠羞惡
之類却是已發見者乃可得而言只看這箇便見得
性集注謂故者是已然之迹也是無箇字得下故下
箇迹字(時舉)
問則故而已矣曰性是箇糊塗不分眀底物事且只就
那故上說故却是實有㾗迹底故有兩件如水之有
順利者又有逆行者畢竟順利底是善逆行底是惡
所以說行其所無事又說惡於鑿鑿則是那逆行底
又說乃若其情則可以為善性是糊塗底物事情却
便似實也如惻隱羞惡辭讓是非這便是情(植)
敬之問故是已然之迹如水之潤下火之炎上以利為
本是順而不拂之意曰利是不假人為而自然者如
水之就下是其性本就下只得順他若激之在山是
不順其性而以人為之也如無惻隱之心非人無羞
惡之心非人皆是自然而然惟智者知得此理不假
人為順之而行(南升時舉錄别出)
敬之問故者以利為本如火之炎上水之潤下此是故
人不拂他潤下炎上之性是利曰故是本然底利是
他自然底如水之潤下火之炎上固是他本然之性
如此然水自然潤下火自然炎上便是利到智者行
其所無事方是人之得自然底從而順他(時舉倪同)
故是已然之迹如水之下火之上父子之必有親孟子
說四端皆是然雖有惻隱亦有殘忍故當以順為本
如星辰亦有逆行大要循躔度者是順問南軒說故
作本然曰如此則善外别有本然孟子說性乃是於
發處見其善荀揚亦扵發處說只是道不着問既云
於發處見伊川云孟子說性乃拔本塞源之理莫因
發以見其原曰然(可學)
器之說故者以利為本如流水相似有向下無向上是
順他去曰故是本来底以順為本許多惻隱羞惡自
是順出来其理自是如此孟子怕人將不好底做出
去故說此若將惡者為利之本如水搏而躍之可使
過顙這便是將不利者為本如伊川說楚子越椒之
生必滅若敖氏自是出来便惡了荀子因此便道人
性本惡據他說塗之人皆可為禹便是性善了他只
說得氣質之性自是不覺(㝢)
故只是已然之迹如水之潤下火之炎上潤下炎上便
是故也父子之所以親君臣之所以義夫婦之别長
幼之序然皆有箇已然之迹但只順利處便是故之
本如水之性固下也然搏之過顙激之在山亦豈不
是水哉但非其性爾仁義禮智是為性也仁之惻隱
義之羞惡禮之辭遜智之是非此即性之故也若四
端則無不順利然四端皆有相反者如殘忍(饒錄作忮害)
之非仁不恥之非義不遜之非禮昏惑之非智即故
之不利者也伊川發眀此意最親切謂此一章專主
智言鑿於智者非所謂以利為本也其初只是性上
泛說起不是專說性但謂天下之說性者只說得故
而已後世如荀卿言性惡揚雄言善惡混但皆說得
下面一截皆不知其所以謂之故者如何遂不能以
利為本而然也荀卿之言只是横說如此到底滅這
道理不得只就性惡篇謂塗之人皆可如禹只此自
可見故字若不將已然之迹言之則下文苟求其故之
言如何可推歴家自今日推算而上極於太古開闢
之時更無差錯只為有此已然之迹可以推測耳天
與星辰間或躔度有少差錯久之自復其常以利為
本亦猶天與星辰循常度而行苟不如此皆鑿之謂
也(謨)
天下之言性則故而已矣故猶云所為也言凡人說性
只說到性之故盖故却以利為本利順者從道理上
順發出来是也是所謂善也若不利順則是鑿故下
面以禹行水言之苟求其故此故與則故却同故猶
所以然之意直卿云先生言劉公度說此段意云孟
子專為智而言甚好(端蒙)
問天下之言性則故而已先生引程子之言曰此章意
在知字此章言性只是從頭說下性者渾然不可言
也惟順之則是逆之則非天下之事逆理者如何行
得便是鑿也鑿則非其本然之理禹之行水亦只端
的見得須是如此順而行之而已鯀績之不成正為
不順耳(力行)
問伊川謂則語助也故者本如是者也今言天下萬物
之性必求其故者只是欲順而不害之也伊川之說
何如曰則字不可做助語看了則有不足之意性最
難名状天下之言性者止說得故而已矣故字外難
為别下字如故有所以然之意利順也順其所以然
則不失其本性矣水性就下順而導之水之性也搏
而躍之固可使之在山矣然非水之本性或問天下
之言性伊川以為言天下萬物之性是否曰此倒了
他文勢只是云天下之言性者止可說故而已矣如
此則天下萬物之性在其間矣又問後面苟求其故
此故字與前面故字一般否曰然(去偽)
君子所以異於人者章
問君子以仁存心以禮存心是我本有此仁此禮只要
常存而不忘否曰非也便這箇在存心上說下来言
君子所以異於小人者以其存心不同耳君子則以
仁以禮而存之於心小人則以不仁不禮而存之於
心須看他上下文主甚麽說始得(僴)
問先生注下文言存仁存禮何也曰這箇存心與存其
心養其性底存心不同只是處心又問如此則是君
子之所以異於人者以其處心也曰以其處心與人
不同又問何謂處心曰以仁處於心以禮處於心(集注)
(非定本節)
蔡問以仁存心如何下以字曰不下以字也不得吕氏
云以此心應萬事之變亦下一以字不是以此心是
如何問程子謂以敬直内則不直矣何也曰此處又
是解直方二字從上說下来敬以直内方順以敬則
不順矣(淳)
我必不忠恐所以愛敬人者或有不出於誠實也(人傑)
問自反而忠之忠曰忠者盡已也盡己者仁禮無一毫
不盡(節)
舜人也我亦人也舜為法於天下可傳於後世我猶未
免為鄉人也是則可憂也此便是知恥知恥則進學
安得不勇(閎祖)
禹稷當平世章
問禹稷當平世三過其門而不入似天下之事重乎私
家也若家有父母豈可不入曰固是然事亦須量緩
急問何謂緩急曰若洪水之患不甚為害只是那九
年泛泛底水未便會傾國覆都過家見父母亦不妨
若洪水之患甚急有傾國溺都君父危亡之災也只
得且奔君父之急雖不過見父母亦不妨也又問鄉
隣有鬭者雖閉戶可也此便是用權若鄉鄰之鬭有
親戚兄弟在其中豈可一例不救曰有兄弟固當救
然事也須量大小若只是小小鬭毆救之亦無妨若
是有兵戈殺人之事也只得閉門不管而已(僴)
公都子問匡章章
孟子之於匡章盖怜之耳非取其孝也故楊氏以為匡
章不孝孟子非取之也特哀其志而不與之絶耳據
章之所為因責善於父母而不相遇雖是父不是已是
然便至如此蕩業出妻屏子終身不養則豈得為孝
故孟子言父子責善賊恩之大者此便是責之以不
孝也但其不孝之罪未至於可絶之地爾然當時人
則遂以為不孝而絶之故孟子舉世之不孝者五以
曉人若如此五者則誠在所絶爾後世因孟子不絶
之則又欲盡雪匡子之不孝而以為孝此皆不公不
正倚於一偏也必若孟子之所處然後可以見聖賢
至公至仁之心矣或云看得匡章想是箇拗強底人
觀其意属於陳仲子則可見其為人耳先生甚然之
曰兩箇都是此樣人故說得合味道云舜不告而娶
盖不欲廢人之大倫以懟父母耳如匡章則其懟也
甚矣(廣)
朱子語類卷五十七
