朱子語類儒家類
提要
(臣)等謹案朱子語類一百四十卷宋咸淳庚
午導江黎靖德編初朱子與門人問荅之語
門人各錄成編嘉定乙亥李道傳輯廖德明
等三十二人所記為四十三卷又續增張洽
錄一卷刻于池州曰池錄嘉熙戊戌道傳之
弟性𫝊續蒐黃榦等四十二人所記為四十
六卷刊于饒州曰饒錄淳祐己酉蔡抗又裒
楊方等三十二人所記為二十六卷亦刊于
饒州曰饒後錄咸淳乙丑吳堅採三錄所餘
者二十九家又增入未刊四家為二十卷刊
于建安曰建錄其分類編輯者則嘉定己卯
黃士毅所編凡百四十卷史公說刊于眉州
曰蜀本又淳祐壬子王佖續編四十卷刊于
徽州曰徽本諸本既互有出入其後又翻刻
不一訛舛滋多靖德乃裒而編之刪除重複
一千一百五十餘條分為二十六門頗清整
易觀其中門人意為增減敘述不確者如包
揚錄中論胡子知言以書為溺心志之大穽
之類槩為刊削亦深有功于朱子靖德目錄
後記有曰朱子嘗言論語後十篇不及前六
言六蔽不似聖人法語是孔門所記猶可疑
而况後之書乎觀其所言則今他書間𫝊朱
子之語而不見于語類者蓋多為靖德所刪
削鄭任鑰不知此意乃以四書大全所引不
見今本語類者指為或問小注之証其亦不
考之甚矣乾隆四十四年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
朱子語類原序
晦庵朱先生所與門人問答門人退而私竊記之先
生没其書始出記錄之語未必盡得師𫝊之本旨而
更相傳寫又多失其本真甚或輒自刪改雜亂訛舛
幾不可讀李君道傳貫之自蜀來仕于朝博求先生
之遺書與之游者亦樂為之搜訪多得記錄者之初
本其後出守儀真持庾節於池陽又與潘時舉葉賀
孫諸嘗從游於先生之門者互相讎校重複者削之
訛謬者正之有别錄者有不必錄者隨其所得為卷
帙次第凡三十有三家繼此有得者又將以附于後
時以備散失廣其𫝊耳先生之著書多矣教人求道
入德之方備矣師生函丈間往復詰難其辨愈詳其
義愈精讀之竦然如侍燕閒承謦欬也歷千載而如
會一堂合衆聞而悉歸一已是書之傳豈小補哉貫
之既以鋟諸木以榦與聞次輯而俾述其意云嘉定
乙亥十月朔旦門人黃榦謹書
嘉定乙亥歲仲兄文惠公持節江左取所傳朱文公先
生語錄鋟木池陽凡三十有三家其書盛行性傳被命
造朝益加搜訪由丙戌至今得四十有一家率多初本
去其重複正其訛舛第其歲月刻之鄱陽學宫復考池
錄所餘多可傳者因取以附其末合池錄與今錄凡先
生平生所與學者談經論事之語十得其九嗣有所得
尚續刊之池錄之行也文肅黃公直卿既為之序其後
書與伯兄乃殊不滿意且謂不可以隨時應荅之語易
平生著述之書性傳謂記者易差自昔而然河南遺書
以李端伯師說為首盖端伯所記伊川先生嘗稱其最
得明道先生之旨故也至論浩氣一條所謂以直養而
無害云者伊川乃深不謂然端伯猶爾况於其他直卿
之云真是也然嘗聞和靖先生稱伊川之語曰某在何
必觀此書而文公先生之言則曰伊川在何必觀伊川
亡則不可以不觀矣盖亦在乎學者審之而已先生家
禮成於乾道庚寅通鑑綱目西銘解義成於壬辰太極
通書義成於癸巳論孟註問詩集傳成於淳熙丁酉易
本義啓蒙成於乙巳丙午之間大學中庸章句或問成
書雖久至己酉乃始序而傳之楚辭集註韓文考異成
於慶元乙卯禮書雖有綱目脫藁者僅二十有三篇其
著書歲月次第可考也家禮編成而逸既殁而其書出
與晩歲之說不合先生盖未嘗為學者道也語孟中庸
大學四書後多更定今大學誠意章盖未易簀前一夕
所改也是四書者覃思最久訓釋最精明道傳世無復
遺藴至其他書盖未及有所筆削獨見於疑難荅問之
際多所異同而易書為甚㬊淵所錄一編與本義異者
十之三四大率多合先君文昭本傳之說文昭謂乾坤
之用主於誠敬坎離之用主於誠明世未有通其義者
而先生獨稱之其不執一說惟是之從如此故愚謂語
錄與四書異者當以書為正而論難往復書所未及者
當以語為助與詩易諸書異者在成書之前亦當以書
為正而在成書之後者當以語為是學者類而求之斯
得之矣不特此也先生平日論事甚衆規恢其一
也至其暮年乃謂言規恢於紹興之間者為正言
規恢於乾道以後者為邪非語錄所載後人安得
而知之是編也真不為無益而學者不可以不之
讀也先生又有别錄十卷所譚者炎興以來大事
為其多省中語未敢𫝊而卯火亡之今所存者幸
亦一二焉嘉熙戊戌月正元日後學三嵎李性傳
書
鄱陽所刊先師文公朱先生語錄固欲續池錄所未備
然先師之言滿天下二錄所收亦豈能遽盡哉淳祐戊
申抗將指江東鄱陽洪叔魯芹以其外大父吏部楊公
方手所錄寒泉語見示既又於安仁湯叔遜次得其家
藏包公揚所錄二公在師門為前輩所錄尚未編入則
所遺者亦多矣繼而東陽王元敬佖亦以所集刊本見
寄又得里中朋友所傳一二家乃悉以次編入為二十
六卷先師之緒言雖未敢謂無復遺逸然所會稡益富
矣獨念先師又有親自删定與先大父西山講論之
語及性與天道之妙名曰翁季錄者久未得出以流
行於世豈斯文之顯晦固自有時乎竊尤有感於此
故輒併識其拳拳之意云淳祐己酉中秋日門人建
安蔡抗書
子朱子語錄行於世尚矣池錄三十有三家鄱本續錄
四十有二家其三十四家池本所未有也再見者兩家
錄餘凡六家又後錄二十三家其二十家亦池本所未
有也再見者三家合三錄為八十七家及門之士固有
如謝先生在程門無錄者其有錄可傳者既如此矣堅
末學生晩嘉定癸未甲申間侍先君子官長沙帥西山
真先生倅弘齋李先生常進之函丈又事長沙舒先生
列岳麓諸生果齋李先生過潭又獲侍講席焉果齋先
君子畏友也嘗介以登朱子之門堅繇是多見未行語
錄手抄盈篋凡六十五家今四十年矣晚得池鄱本參
攷刊者固已多然黃士毅所錄朱子親筆所改定者已
見於輔廣錄中其所自錄及師言則亦三錄所未有
若李壯祖張洽郭逍遥所錄亦未有也朅來閩中重
加會稡以三錄所餘者二十九家及增入未刊者四
家自為别集以附續錄後集之末泰華高矣滄海深
矣非有待增益也獨念蚤所聞於父師者罔敢失墜
今幸是錄所已行者如此則其尚有所遺者敢付之
一筆删去哉亦並行之可也抑堅聞之大易居行先
以學聚問辯中庸篤行先以學問思辯程子以講明
道義論古今人物為格物致知之首則學非問辯不
明審矣朱子教人既有成書又不能忘言者為答問
發也天地之所以高厚一物之所以然其在成書引
而不發者語錄所不可無也凡讀先生成書者兼攷
乎語錄可也若但涉獵乎語錄而不玩味於成書幾
何而不為入耳出口之資為已之學蓋不然也書於
篇端以諗同志抑以自警焉咸淳初元嘉平之月後
學天台吳堅敬識
右語類總成七十家除李侯貫之已刊外增多三十八
家或病諸家所記互有重複乃類分而考之盖有一時
之所同聞退各抄錄見有等差則領其意者斯有詳略
或能盡得於言而首尾該貫或不能盡得於言而語脉
間斷或就其中粗得一二言而止今惟存一家之最詳
者而它皆附于下至於一條之内無一字之不同者必
抄錄之際嘗相參校不則非其聞而得於傳錄則亦惟
存一家而注與某人同爾既以類分遂可繕寫而略為
義例以為後先之次第有太極然後有天地有天地然
後有人物有人物然後有性命之名而仁義禮智之理
則人物所以為性命者也所謂學者求得夫此理而已
故以太極天地為始乃及於人物性命之原與夫古學
之定序次之以羣經所以明此理者也次之以孔孟周
程朱子所以傳此理者也乃繼之以斥異端異端所以
蔽此理而斥之者任道統之責也然後自我朝及歴代
君臣法度人物議論亦略具焉此即理之行於天地設
位之後而著於治亂興衰者也凡不可以類分者則
雜次之而以作文終焉蓋文以載道理明意達則辭
自成文後世理學不明第以文辭為學固有竭終身
之力精思巧製以務名家者然其學既非其理不明
則其文雖工其意多悖故特次之於後深明夫文為
末而理為本也然始焉妄易分類之意惟欲考其重
複及今而觀之則夫理一而名殊問同而答異者淺
深詳略一目在前互相發明思已過半至於羣經則
又足以起或問之所未及校本義之所未定補書說
之所未成而大學章句所謂高入虛空卑流功利者
皆灼然知其所指而不為近似所陷溺矣誠非小補
者故嘗謂孔孟之道至周程而復明至朱子而大明
自今以後雖斯道未能盛行於世而誦遺書私淑艾
者必不乏人不至於千五百年之久絶而不續反復
斯編抑自信云
語類成編積百四十卷同志艱於傳錄而眉山史廉叔
願鋟于木士毅之類次雖犯不韙而不復固辭者庶幾
無傳錄之艱也獨池本陳埴一家惟論仁一條按遺文
乃答埴書不當取為類故今不載又輔廣所錄以先生
改本校之則去其所改而反存其所勾者合三十餘條
今亦惟據改本(自首連數至君子所貴乎道者三而注云自此以前皆先生親改亦傳聞之誤)
(當時雜改定者八十餘條耳)或有一條析為三四條如竇從周錄所
見先生語之類今則復其舊或士毅所傳本多於刊本
如黃義剛者悉類入而不去文異者則姑注一二條云
一本作某字以上皆與池本異者盖池本雖黃侯直卿
之所次輯然李侯貫之惟據所傳以授直卿而直卿亦
據所授以加讎校且有增改於已讎校之後者不與焉
故近聞之直卿欲求元本刊改而未能也至於或出於
追述或得於傳聞則文辭之間不無差誤凡此之類讀
者詳考四書及他記錄而折衷其所疑可也惟學類七
卷雖出於臆見而實本先生教人之方後學於此三復
而得夫入道之門則能總會是編而體之於身矣己卯
九月望日門人莆田黃士毅謹識
開禧中予始識輔漢卿于都城漢卿從朱文公最久
盡得公平生語言文字每過予相與熟思誦味輒移
晷弗去予既補外漢卿悉舉以相畀嘉定元年予留
成都度周卿請刻本以幸後學予曰予非敢靳也所
為弗敢𫝊者恐以誤後學耳周卿艴然曰奚至是予
曰子知今之學者之病乎凡千數百年不得其傳者
今諸儒先之講析既精後學之稡類亦廣而閩淛庸
蜀之鋟刻者已徧於天下若稍捐貲用則立可以充
厨牣几苟有小慧纖能涉其大指則亦能以綴說輯
文或以語諸人則亦若稍嘗從事焉者奚必誦先
聖書而後為學乎亦取諸此而足矣且張宣公以
程子之意類聚孔孟言仁而文公猶恐長學者欲
速好徑之心滋入耳出口之弊脱是書之行其無
乃非公所云云者乎吾甚懼焉周卿繇是姑徐之
後數年竟從予乞本刊諸青衣彼不過余所藏十
之二三耳然予且謂周卿曰子其以此意著于篇端
俾學者毋襲是弊也其後李貫之刊于江東則已十
之六七今史廉叔所得黃子洪類本則公之說至是
幾無復遺餘矣廉叔將板行以予有志於斯也屬叙
所以作予為言嘗以告周卿者廉叔曰然則已諸曰
已之無傷雖然安於小成甘於自棄者氣質之偏而
無以矯之也而秉彝好德之心誰獨無之予前所憂
蓋為世之專事乎耳目口筆苟以譁衆取寵而無志
乎遠且大者也儻不忍自薄其身則無寧深體熟玩
以為求端用力之模準者乎今未可概以是為疑而
閟其傳盍遂以此冠篇而併刻之將聽學者之自擇
焉子洪名士毅姑蘇人嘗類文公集百五十卷今藏
之策府又類注儀禮未成書云嘉定十三年九月丁
亥朔臨卭魏了翁序
論語一書乃聖門高弟所集以記夫子之嘉言善行垂
訓後世朱子語類之編其亦傚是意而為之者也或曰
語必以類相從豈論語意歟曰學而一篇所記多務本
之意里仁七章所記皆為仁之方若八佾之論禮樂鄉
黨之記言行公冶長辨人物之賢否微子載聖賢之出
處亦何嘗不以類哉天下之理同歸而殊塗一致而百
慮非有以會而通之則祗見其異耳大傳曰觸類而長
之天下之能事畢矣而伊川之誨學者亦必曰將聖賢
言仁處類聚觀之然則語類之集其有功於學者多矣
新安舊有紫陽書堂而紫陽之書未備也通守洪君勲
教授張君文虎相與謀以蜀本語類刊之越二歲而書
成郡侯謝工部坐屬余為跋其梗概余不得辭也因僭
為之說曰理有可以類通而非可以類止是其然必有
所以然學者因其類以䆒極朱子之全書使此理融會
通貫不梏於一事一物而止則無愧於吾夫子觸類而
長之訓也若夫憚煩勞安簡佚以為取足於此則朱子
固嘗以是為學者病矣烏乎可抑二君推廣私淑之意
亦賢矣哉淳祐壬子六月望日蔡抗序
文公朱先生語類一百三十八卷壺山黃子洪取門
人所錄語以類相從也先是池本饒本人各為錄間
見錯出讀者病焉子洪既以類流傳便於玩索而微
言精語猶有所遺佖每加訪求得所未見自是朋友
知舊知其有心於纂輯亦頗互出所有以見示凡三
十有餘家既裒以為婺錄而繼之者尚未艾也佖幽
居無事蓋嘗潛心而觀之審訂其複重參繹其端緒
用子洪已定門目稡為續類凡四十卷或謂前類不
為少矣又以續類附益之不已多乎竊謂學固戒於
徒博然亦不可以不博而徑約也又況文公先生之
道高明廣大致極無遺學者正當盡博約之方而後
精微中庸之趣始可漸而求佖每觀諸家所錄以
其問有淺深故於教告亦有不同其視文公先生
之精藴不能得其全者尚多有之必也篤信好學
反復尋繹能知所盡心焉雖以前續之繁固將無
所厭斁不然則雖先生平日已著為定論之書尚
有所憚而不肯觀而況於此乎哉然則先生片言
半語苟有所傳固不容有所忽而不䆒其所歸也
新安魏史君蓋鶴山先生之嗣也近以紫陽所刊
語類為寄因以續類為請而慨然欲併刊之以全
書院之傳布其樂於闡明文公先生之遺訓蓋如
此遂舉以屬之且竊識于後庶幾乎與願學之士
從事於詳說反約之功云爾淳祐壬子上冬王佖
序
自帝王道化不行於天下而後孔孟道學之傳興孟氏
既没其傳遂泯歴秦漢隋唐至於有宋周程張朱諸君
子繼出而後道學復明焉然䆒其推演性命道德之精
微剖析天人事物之藴奥而折衷羣聖賢之述作俾學
者有所據依以為學則功未有盛於朱文公先生者也
文公傳註成言至精至粹固已家傳人誦之矣而一時
門人進而請益退而各記所聞者其語尤詳其詳辨博
喻尤為易曉如此者殆百餘家蜀士李道傳始取而刻
之為語錄莆田黃士毅又因而類分之曰語類語錄之
外有續錄後錄别錄語類之外有續類諸書並行錯出
讀者病焉最後導江黎靖德參校諸書去其重複謬誤
因士毅門目以類附焉而名曰語類大全凡一百四十
卷於是文公遺語備諸此矣惜乎板本今不復傳間有
傳錄者又不免乎亥豕之訛也三山陳君煒自天順庚
辰第進士為御史屢欲訪求善本而不得成化庚寅副
憲江右始訪於豫章胡祭酒頥庵先生家得印本中缺
二十餘卷眀年分巡湖東又訪於崇仁吳聘君康齋家
得全本而缺者尚一二合而校補遂成全書欲重刻以
廣其傳謀於憲使嚴郡余公公喜倡諸同寅各捐俸餘
并勸部民之好義者出貲以相其成自今春始工期以
秋畢因寓書語予以其故并徵序焉愚謂文公遺語無
非譚經論事明理之言也學者不循其言以求至乎聖
賢之域則理有不明心無實得豈善學哉惟其不善學
也是以性汨於氣私勝而理微注措云為鮮有不戾道
者士習日以卑陋民風日以頽弊而治道不能復古有
由然也竊嘗病此而力未能救恒用愧歎而已公暇覽
閱秘書喜誦語類以自益因嘅見此不早且以不能人
有是書為恨何則聖賢格言大訓世非不多而此尤明
切易曉可為入道之指南故也陳君有見乎此乃力求
是書刻而傳之以惠學者以端其習以為聖朝道化之
助其用心豈淺淺者哉而是書之傳今自江右始抑非
吾黨之士之幸歟幸矣而不自勉不可有志者誠以文
公成言為主而以語類為助博觀精擇以求入道則塗
轍正矣愼毋憚其浩博而止亦毋徒資其博而不實踐
以要其成也因書篇首願與四方之士共勉焉成化九
年癸巳秋九月朔旦彭時序
朱子語類原序
朱子語類門目
理氣
太極隂陽凡形於法象者二卷
鬼神
其别有三在天之鬼神隂陽造化是也在人之鬼
神人死為鬼是也祭祀之鬼神神示祖考是也三
者雖異其所以為鬼神者則同知其異又知其同
斯可以語鬼神之道矣故合為一卷
性理
論性不論氣不備故先總論人物之性而繼以氣
稟之性為一卷古人之學必先明夫名義故為學
也易而求之不差後世名義不明故為學也難盖
有終身昧焉而不察者又安能反而體之於身哉
故以性情心意等之命名者為一卷仁義禮智等
之命名者為一卷共三卷
學
先之以小學為一卷總論為學之方為一卷次論
知行為一卷次專論讀書之法為二卷乃致知之
一端也次則及夫持守為一卷又次則終以行事
為一卷共七卷朱子教人之序如此因敢次第之
即大學致知而后誠意正心脩身誠意正心脩身
而后齊家治國平天下之道也從上聖賢相承定
法不容變易如近世之逞虚言而不實踐乃學者
之罪正原於知之未致非教之失也苟或懲此别
立一法後致知而先行事則其始雖若有近效而
其終之弊必至廢書而流於異端不然所見不充
規模狹隘不過於循默自守而已所謂經綸大經
則無矣非理學之功用也
大學五卷
論語三十二卷
孟子十一卷
中庸三卷
易十三卷
易類悉本卦爻次第上下繫說序卦亦本古注分
章(今從本義)惟綱領三卷則略為義例氣數雖並行然
有氣而後有數故先隂陽而數始次之物受形於
氣數故圖書次之易本圖書而畫故伏羲六十四
卦次之而原易之作則本教天下之占故卜筮次
之而所以教天下之占者則假竒偶之體以象吉
凶故象次之此伏羲之易朱子所謂本義也此則
為二卷易始無辭更文王周公孔子而辭始備故
三聖之易越千有餘年至程子而始演易之理邵
子而始明易之數又至朱子而始推易之占故繼
以三子之易然後總論夫讀易之方與夫卦爻等
義可以類推而通者而復終之以人事以明易為
人事用也凡後世之言易者其得失略次于後使
學者有考焉此則為一卷上經四卷下經二卷下
繫三卷說序雜卦一卷
書二卷
詩二卷
孝經一卷
春秋一卷
禮八卷
樂一卷
孔孟周程張邵朱子
自孔子及顔曾弟子至孟子以周程張子共附為
一卷周程所以上繼孔孟也然後分周子之書為
一卷程子之書為三卷凡係入近思者皆依卷次
第别為二卷其非入近思者以類而從别為一卷
文集附焉張子之書為二卷亦别入近思者邵子
之書為一卷程子門人為一卷楊氏尹氏門人為
一卷羅氏胡氏門人為一卷朱子自論學工夫為
一卷論注書為一卷(已上諸經存者不入)外任一卷内任一
卷論治道一卷論取士一卷論兵刑一卷論民財
一卷論官一卷訓門人九卷
吕伯恭一卷
陳葉一卷
陸氏一卷
老莊一卷
釋氏一卷
本朝六卷
歴代三卷
戰國漢唐諸子一卷
雜類一卷
作文二卷
朱子語類姓氏
廖德明(字子晦南劍人)癸巳(以後所聞)池錄(一)饒錄(四十六)
輔廣(字漢卿慶源人居嘉興)甲寅(以後所聞)池錄(二)
余大雅(字正叔上饒人)戊戌(以後所聞)池錄(三)
陳文蔚(字才卿上饒人)戊申(以後所聞)池錄(四)
李閎祖(字守約邵武人)戊申(以後所聞)池錄(五)
李方子(字公晦邵武人)戊申(以後所聞)池錄(六)
葉賀孫(字味道括蒼人居永嘉)辛亥(以後所聞)池錄(七八九十十一)
潘時舉(字子善天台人)癸丑(以後所聞)池錄(十二)饒錄(四十六)
董銖(字叔重鄱陽人)丙辰(以後所聞)池錄(十三)饒錄(四十六)
竇從周(字文卿丹陽人)丙午(以後所聞)池錄(十四)
金去偽(字敬直樂平人)乙未(所聞)池錄(十五)
李季札(字季子婺源人)丙申乙卯(所聞)池錄(十六)
萬人傑(字正淳興國人)庚子(以後所聞)池錄(十七)饒錄(四十六)
楊道夫(字仲愚建寧人)己酉(以後所聞)池錄(十八十九)
徐㝢(字居父永嘉人)庚戌(以後所聞)池錄(二十一二十)饒錄(四十六)
林恪(字叔恭天台人)癸丑(所聞)池錄(二十二)饒錄(四十六)
石洪慶(字子餘臨漳人)癸丑(所聞)池錄(二十三)
徐容(字仁父永嘉人)辛亥(所聞)池錄(二十四)
甘節(字吉父臨川人)癸丑(以後所聞)池錄(二十五)
黃義剛(字毅然臨川人)癸丑(以後所聞)池錄(二十六二十七)饒錄(三十八)
㬊淵(字亞夫涪陵人)癸丑(所聞)池錄(二十八)
龔盖卿(字夢錫闕)甲寅(所聞)池錄(二十九)
廖謙(字益仲衡陽人)甲寅(所聞)池錄(三十)
孫自修(字敬父宣城人)甲寅(所聞)池錄(三十一)
潘履孫(字坦翁婺源人居紹興)甲寅(所聞)池錄(三十二)
湯泳(字叔永丹陽人)乙卯(所聞)池錄(三十三)
林䕫孫(字子武三山人)丁巳(以後所聞)池錄(三十四三十五陳埴錄已削)
錢木之(字子山晉陵人寓永嘉)丁巳(所聞)池錄(三十六)
曾祖道(字闕闕)丁巳(所聞)池錄(三十七)
沈僴(字杜仲永嘉人)戊午(以後所聞)池錄(三十八三十九四十四十一)
郭友仁(字德元山陽人寓臨安)戊午(所聞)池錄(四十二)
李儒用(字仲秉岳陽人)己未(所聞)池錄(四十三)饒錄(三十)
黃榦(字直卿閩縣人)(闕)饒錄(一)饒後錄(一)
何鎬(字叔京邵武人)乙未(以前所聞)饒錄(二)
程端蒙(字正思鄱陽人)己亥(以後所聞)饒錄(三)
周謨(字舜弼南康人)己亥(以後所聞)饒錄(四五)
潘柄(字謙之三山人)癸卯(以後所聞)饒錄(六)
魏椿(字元夀建陽人)戊申(五夫所聞)饒錄(七)饒後錄(二十四)
吳必大(字伯豐興國人)戊申己酉(所聞)饒錄(八)
黃㽦(字子耕分寧人)戊申(所聞)饒錄(九十)
楊若海(字闕子道夫之)(闕)饒錄(十一)
楊驤(字子昂道夫族兄)己酉甲寅(所聞)饒錄(十二)
陳淳(字安卿龍溪人)庚戌己未(所聞)饒錄(十三十四)
章伯雨(字蜚卿甌寧人)庚戌(所聞)饒錄(十五)
鄭可學(字子上莆田人)辛亥(所聞)饒錄(十六)
滕璘(字德粹新安人)辛亥(所聞)饒錄(十七)
王力行(字近思同安人)辛亥(所聞)饒錄(十八)
游敬仲(字連叔南劍人)辛亥(所聞)饒錄(十九)
不知何氏辛亥(同舍共聞)饒錄(二十)
黃升卿(字闕闕)辛亥(所聞)饒錄(二十一)
周明作(字元興建陽人)壬子(以後所聞)饒錄(二十二)
蔡㦛(字行夫平陽人)壬子(所錄)饒錄(二十三)
楊與立(字闕夫浦城人道從兄)壬子(同劉闕龔栗諦見)饒錄(二十四)
鄭南升(字文相潮州人)癸丑(所聞)饒錄(二十五)
歐陽謙之(字晞遜闕)癸丑(所聞)饒錄(二十六)
游倪(字和之建寧人)癸丑(所聞)饒錄(二十七)
楊至(字至之泉州人)癸丑甲寅(所聞)饒錄(二十八)饒後錄(二十五)
潘植(字立之闕)癸丑(所聞)饒錄(二十九)
王過(字幼觀鄱陽人)甲寅(以後所聞)饒錄(三十)
董拱夀(字仁叔鄱陽人)甲寅(所聞)饒錄(三十一)
林學蒙(字正卿三山人)甲寅(以後所聞)饒錄(三十二)
林賜(字聞一闕)乙卯(以後所聞)饒錄(三十三)
胡泳(字伯量南康人)戊午(所聞)饒錄(三十四)
吕燾(字德昭弟煥字德遠南康人)己未(所聞)饒錄(三十六三十七)
不知何氏己未(同舍共錄)饒錄(三十九)
不知何氏(闕)饒錄(四十四一四二)
吳夀昌(字大年邵武人)丙午(同子浩錄)饒錄(四十三)
楊長孺(字伯子廬陵人)甲寅(記見)饒錄(四十四)
吳琮(字仲方臨川人)甲寅(記見)饒錄(四十五已上三家非㡳木覽者詳之)
楊方(字子直汀州人)庚寅(所聞)饒後錄(一間有可疑)
包揚(字顯道建昌人)癸卯甲辰乙巳(所聞)饒後錄(三四五六間有疑誤)
劉炎(字闕闕)己酉甲寅(以後所聞)饒後錄(七)
劉子寰(字圻父建陽人)己未(所聞)饒後錄(八)
邵浩(字闕闕)丙午(所聞)饒後錄(九)
劉砥(字履之三山人)庚戌(所聞)饒後錄(十)
劉礪(字用之三山人)己未(所聞)饒後錄(十一)
李煇(字晦父闕)(闕)饒後錄(十二)
陳芝(字庭秀闕)壬子(所聞)饒後錄(十三)
黃灝(字商伯都昌人)(闕)饒後錄(十四)
黃卓(字德美延平人)(闕)饒後錄(十五)
汪德輔(字長孺鄱陽人)壬子(所聞)饒後錄(十六)
吳振(字闕闕)(闕)饒後錄(十七)
吳雉(字和中建陽人)(闕)饒後錄(十八)
鍾震(字春伯潭州人)甲寅(所聞)饒後錄(十九)
林子蒙(字闕闕)(闕)饒後錄(二十)
林學履(字闕闕)己未(所錄)饒後錄(二十一)
蕭佐(字闕闕)甲寅(所聞)饒後錄(二十二)
舒高(字闕闕)甲寅(所聞)饒後錄(二十二)
李把(字良仲平江人)甲寅(所聞)饒後錄(二十六)
張洽(字元德清江人)丁未癸丑(所聞)附池錄後
黃士毅(字子洪莆田人)(闕)蜀類徽續類
李壯祖(字處謙邵武人)(闕)蜀類
李公謹(字闕闕)(闕)蜀類
一之(闕)蜀類
枅(闕)徽續類
郭逍遥(字闕闕)(闕)建别錄(十八)
不知何氏(闕)建别錄(十九二十)
