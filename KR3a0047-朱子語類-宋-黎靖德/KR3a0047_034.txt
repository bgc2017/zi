朱子語類卷三十四
論語十六
述而篇
述而不作章
徐兄問述而不作是制作之作乎曰是孔子未嘗作一
事如删詩定書皆是因詩書而删定又問聖人不得
時得位只如此聖人得時得位時更有制作否曰看
聖人告顔子四代禮樂只是恁地恐不大段更有制
作亦因四代有此禮樂而因革之亦未是作處又問
如何作春秋恐是作否曰其事則齊桓晉文其文則
史其義則丘竊取之矣看来是寫出魯史中間微有
更改爾某嘗謂春秋難看平生所以不敢說著如何
知得上面那個是魯史舊文那個是夫子改底字若
不改時便只依魯史如何更作春秋做甚先生徐云
知我者其惟春秋乎罪我者其惟春秋乎又公羊榖
梁傳云其辭則丘有罪焉耳這是多少擔負想亦不
能不是作不知是如何(賀孫錄意同)
蜚卿問信而好古曰既信古又好古今人多是信而不
好或好而不信如好之者則曰他也且恁地說信之
者雖知是有個理恁地畢竟多欠了個篤好底意思
(道夫)
行夫問述而不作章曰雖說道其功倍於作者論来不
知所謂刪者果是有刪否要之當時史官收詩時已
各有編次但到孔子時已經散失故孔子重新整理
一番未見得刪與不刪如云吾自衛反魯然後樂正
雅頌各得其所云各得其所則是還其舊位(賀孫集註)
默而識之章
宜久問默而識之章曰此雖非聖人極致然豈易能默
而識之若不是心與理契念念不忘者不能學不厭
如人之為學有些小間斷時便是厭教不倦如以它
人之事為不切於己便是倦今學者須是將此三句
時時省察我還能默識否我學還不厭否我教還不
倦否如此乃好(時舉)
默而識之至誨人不倦是三節雖非聖人之極致在學
者亦難如平時講貫方能記得或因人提撕方能存
得若默而識之乃不言而存諸心非心與理契安能
如此學不厭在學者久亦易厭視人與己若無干涉
誨之安能不倦此三者亦須是心無間斷方能如此
(植)
問默而識之曰是得之於心自不能忘了非是聽得人
說後記得(節)
問默而識之曰如顔子得一善則拳拳服膺而弗失猶
是執捉在這个却是聞一善言見一善行便如己有
而弗失矣(燾)
默而識之者默不言也不言而此物常在也今人但說
著時在不說時不在非禮勿視要和根株取不是只
禁你不看聽言動皆然(祖道)
鄭問何有於我哉曰此語難說聖人是自謙言我不曾
有此數者聖人常有歉然不足之意衆人雖見它是
仁之至&KR0827;義之至精它只管自見得有欠闕處(賀孫)
讀默而識之章曰此必因人稱聖人有此聖人以謙辭
答之後来記者却失上面一節只做聖人自話記了
默而識之便是得之於心學不厭便是更加講貫誨
不倦便是施於人也(時舉)
問何有於我哉恐是聖人自省之辭盖聖人以盛德之
至猶恐其無諸己而自省如此亦謙己以勉人之意
曰此等處須有上一截話恐是或有人說夫子如何
故夫子因有此言如逹巷黨人所言如此故夫子曰
吾何執執御乎執射乎吾執御矣今此章却只是記
錄夫子之語耳如曰二三子以我為隠乎吾無隠乎
爾亦必因門人疑謂有不盡與他說者故夫子因有
是言也(必大)
德之不脩章
或問此章曰須實見得是如何德是甚麽物事如何喚
做脩如何喚做不脩人而無欲害人之心這是德得
之於吾心也然害人之心或有時而萌者是不能脩
者也德者道理得於吾心之謂脩者言好脩治之之
謂更須自體之須把這許多說話做自家身上說不
是為别人說問徙義與改不善兩句意似合掌曰聖
人做兩項說在試剖析令分眀徙義是做這件事未
甚合宜或見人說見人做得恰好自家遷在合宜處
不善便是全然不是這須重新改換方得(賀孫)
叔器問德之不脩可以包下三句否曰若恁地夫子但
說一句便了何用更說四句徙義改過略似脩德裏
面事然也别是箇頭項講學自是講學脩德自是脩
德如致知格物是講學誠意正心脩身是脩德博學
審問慎思眀辨是講學篤行是脩德若徙義改不善
如何地分叔器未及對曰不善是自家做得淫邪非
僻底事徙義是雖無過惡然做得未恰好便是不合
義若聞人說如何方是恰好便當徙而從之聖人說
這幾句淺深輕重盡在裏面聞義不能徙底罪小不
善不能改底罪大但聖人不分細大都說在裏面學
者皆當著工夫(義剛)
此四句脩德是本為要脩德故去講學下面徙義改過
即脩德之目也(㽦)
行父問先知德不可不脩方知學不可不講能講學方
能徙義能徙義方能改不善如此看如何曰脩德是
本脩德恰似說入則孝出則弟謹而信汎愛衆而親
仁學不可不講恰似說行有餘力則以學文或問徙
義改不善之别曰徙義不是說元初做不是元初夲
心自是好但做得錯了做得不合宜如所謂皆以善
為之而不知其義才移教合義理便是全好若不善
則是元初便做得不是須都改了方得徙義是過失
不善是罪犯(賀孫恪錄别出)
行父問德之不脩一段曰須先理會孝弟忠信等事有
箇地位然後就這裏講學聞義不能徙這一件事已
是好事但做得不合義見那人說如此方是義便移
此之不義以從彼之義不善則已是私意了上面是
過失下面是故犯(恪)
德之不脩如有害人之心則仁之德不脩有穿窬之心
則義之德不脩仁之德脩則所言無不仁之言所行
無不仁之行義之德脩則所言無不義之言所行無
不義之行(淵錄云實得仁於心則發出来為仁之言做出来為仁之行實得義於心則發出来)
(為義之言做出来為義之行)聞義不能徙不善不能改二句雖似
合掌却有輕重深淺聞義者尚非有過但不能徙義
耳至於不善則是有過而不能改其為害大矣(植南升)
(錄别出)
德之不脩如無害人之心則仁之德脩無穿窬之心則
義之德脩聞義不能徙是見得自家事未合宜及聞
合宜事便徙而就之不善則是有過惡了如此說方
不合掌(南升)
或問德之不脩一章曰遷善改過是脩德中緊要事盖
只脩德而不遷善改過亦不能得長進又曰遷善改
過是兩項不是說改其過而遷於善遷善便是有六
七分是二三分不是自家却見得那二三分是處即
遷而就之要教十分是著改過則是十分不好全然
要改此遷善改過之别如通書中云君子乾乾不息
於誠便是脩德底事下面便是接說遷善改過底事
意正相類(燾)
立之問此章曰德是理之既得於吾心者便已是我有
底物事了更須日日磨礲勿令間斷始得徙義與改
不善一似合掌然須著與他分别盖義是事之宜處
我做這一件事覺得未甚合宜便著徙令合宜此却
未見得有不善處至不善便是有過惡須著速改始
得此所以有輕重之别又問此四句若要連續看如
何曰才要連續便是說文字不是要著寔做工夫若
著寔做工夫便一句自是一句(時舉)
李問此章曰此四句是四件事不可一滚說了下面兩
句粗看只是一件事一般然此兩句自有輕重盖見
義不能徙此只是些子未合宜處便當徙而從宜不
善不能改則大段已是過惡底事便當改了此一句
較重(雉)
讀德之不脩章曰此自是四句若要合說便是德須著
脩於己講學便更進其德到徙義改過始是見之於
行事時須時要點檢如此說却相連續也(時舉)
問聞義不能徙不善不能改先生云有輕重其意如何
曰義宜也事須要合宜不能徙未為不是却不合宜
那不善底却乖須便打并了叔重云聞義不能徙較
輕曰那個大體却無邪惡又曰聞義不能徙較密於
不善不能改不善不能改較重於聞義不能徙(節)
德之不脩至是吾憂也這雖是聖人以此教人然學不
厭之意多見於此使有一毫自以為聖任其自爾則
雖聖而失其聖矣(賀孫)
又曰此是聖人自憂也聖人固無是四者之憂所以然
者亦自貶以教人之意(謨)
子之燕居章
叔器問申申夭夭之義曰申申是言其不局促是心廣
體胖後恁地申申舒泰夭夭好貌觀桃之夭夭是少
好之貌則此亦是恁地所謂色愉只是和悅底意思
但此只是燕居如此在朝及接人又不然(義剛)
問申申夭夭聖人得於天之自然若學者有心要收束
則入於嚴厲有心要舒泰則入於放肆惟理義以養
其氣養之久則自然到此否曰亦須稍嚴肅則可不
然則無下手處又曰但得身心收斂則自然和樂又
曰不是别有一個和樂才整肅則自和樂(恪)
甚矣吾衰章
據文勢時甚矣吾衰也是一句久矣吾不復夢見周公
是一句惟其久不夢見所以見得是衰若只是初不
夢見時也未見得衰處此也無大義理但文勢當是
如此(義剛)
孔子固不應常常夢見周公然亦必曾夢見來故如此
說然其所以如此說之意却是設詞(必大)
蜚卿問孔子夢周公若以聖人欲行其道而夢之耶則
是心猶有所動若以壯年道有可行之理而夢之耶
則又不應虚有此朕兆也曰聖人曷嘗無夢但夢得
定耳須看它與周公契合處如何不然又不見别夢
一個人也聖人之心自有箇勤懇惻怛不能自己處
自有箇脫然無所繫累處要亦正是以此卜吾之盛
衰也(砥)
問夢周公是真夢否曰當初思欲行周公之道時必亦
是曾夢見曰恐涉於心動否曰心夲是箇動物怎教
它不動夜之夢猶寝之思也思亦是心之動處但無
邪思可矣夢得其正何害心存這事便夢這事常人
便胡夢了(㝢錄此下云孔子自言老矣以周公之道不可得行思慮亦不到此故不復夢甚嘆)
(其衰如此)居甫舉莊子言至人無夢曰清淨者愛恁地說
佛老家亦說一般無夢底話(淳㝢同)
吾不復夢見周公自是箇徵兆如此當聖人志慮未衰
天意難定八分猶有兩分運轉故他做得周公事遂
夢見之非以思慮也要之精神血氣與時運相為流
通到鳳不至圖不出眀王不興其徵兆自是恁地胡
文定公謂春秋絶筆於獲麟為志一則動氣意思說
得也甚好但以某觀之生出一个物事為人所斃多
少是不好是亦一徵兆也道夫問設當孔子晚年時
君有能用之則何如曰便是不衰如孔子請討陳恒
時已年七十一到此也做得個甚又問程子謂孔子
之志必將正名其罪上告天子下告方伯而率與國
以討之不知天子果能從乎曰當時惟在下者難告
問果爾則告命稽違得無有不及事之悔乎曰使哀
公能從則聖人必一面行將去聞於周王使知之耳
(道夫)
問甚矣吾衰也曰不是孔子衰是時世衰又曰與天地
相應若天要用孔子必不教他衰如太公武王皆八
九十歲夫子七十餘想見纍垂(節)
戴少望謂顔淵子路死聖人觀之人事鳳鳥不至河不
出圖聖人察之天理不復夢見周公聖人騐之吾身
夫然後知斯道之果不可行而天之果無意於斯世
也曰這意思也發得好(道夫)
夢周公忘肉味祭神如神在見得聖人真一處理會一
事便全體在這一事(道夫)
問孔子夢周公却是思曰程先生如此說意欲說孔子
不真見周公然見何害(可學)
問伊川以為不是夢見人只是夢寐常存行周公之道
耳集註則以為如或見之不知果是如何曰想是有
時而夢見既分眀說夢見周公全道不見恐亦未安
又問夫子未嘗識周公夢中烏得而見之曰今有人
夢見平生所不相識之人却云是某人某人者盖有
之夫子之夢固與常人不同然亦有是理耳(壮祖集注集)
(義)
問此章曰孔子未衰以前嘗夢見周公矣伊川却言不
曾夢見何也曰聖人不應日間思量底事夜間便夢
見如高宗夢傅說却是分眀有箇傅說在那裏高宗
不知所以夢見亦是朕兆先見者如此孔子夢奠兩
楹事豈是思慮後方夢見此說甚精微但於此一章
上說不行今且得從程子說(去偽)
志於道章
問志於道曰思量講究持守踐履皆是志念念不舍即
是總說須是有許多實事(䕫孫)
吉甫說志於道處曰志於道不是只守个空底見解須
是至誠懇惻念念不忘所謂道者只是日用當然之
理事親必要孝事君必要忠以至事兄而弟與朋友
交而信皆是道也志於道者正是謂志於此也(時舉)
道理也是一箇有條理底物事不是鶻淪一物如老莊
所謂慌惚者志於道只是存心於所當為之理而求
至於所當為之地非是欲將此心繋在一物之上也
(端蒙)
志於道如講學力行皆是據於德則是這箇物事已成
个坯璞子了(義剛)
問據於德曰如孝便是自家元得這孝道理非從外旋
取来據於德乃是得這基址在這裏(植)
據於德德者得之於身然既得之守不定亦會失了須
常照管不要失了須是據守方得(眀作)
問據於德云云曰德者吾之所自有非自外而得也以
仁義禮智觀之可見韓退之云德足乎已無待乎外
說得也好(南升)
道者人之所共由如臣之忠子之孝只是統舉理而言
德者已之所獨得如能忠能孝則是就做處言也依
仁則又所行處每事不違於仁(端蒙)
志於道方有志焉據於德一言一行之謹亦是德依於
仁仁是衆善搃會處(德眀)
道是日用常行合做底德是真箇有得於已仁謂有个
安頓處(季札)
先生問正淳曾聞陸子夀志於道之說否正淳謂子夀
先令人立志曰只做立志便虚了聖人之說不如此
直是有用力處且如孝於親忠於君信於朋友之類
便是道所謂志只是如此知之而巳未有得於己也
及其行之盡於孝盡於忠盡於信有以自得於己則
是孝之德忠之德信之德如此然後可據然只志道
據德而有一息之不仁便間斷了二者皆不能有却
須據於德後而又依於仁正淳謂這箇仁是據發見
說曰既見於德亦是發見處然仁之在此却無隠顯
皆貫通不可專指為發見(㽦人傑錄云志於道是君臣父子夫婦兄弟朋友)
(之道明得此理得之於身斯謂據於德然而不依於仁則二者皆為無用矣依仁不止於發見凡内外隠)
(顯莫非仁也)
正卿問志道據德依仁曰志於道猶是兩件物事據於
德謂忠於君則得此忠孝於親則得此孝是我之得
於己者也故可據依仁則是平日存主處無一念不
在這裏又是據於德底骨子(時舉)
正卿問志道據德依仁曰德是自家心下得這箇道理
如欲為忠而得其所以忠如欲為孝而得其所以孝
到得依於仁則又不同依仁則是此理常存於心日
用之間常常存在據德依仁雖有等級不比志道與
據德依仁全是兩截志只是心之所之與有所據有
所依不同也(賀孫)
問據於德依於仁曰德只是做這一件事底意思據而
勿失仁又親切又問仁是全體德只是一事之德否
曰然又曰事父母則為孝德事兄長則為悌德德是
有得於心是未事親從兄時已渾全是孝弟之心此
之謂德(必大)
先生問學者據德依仁如何分别學者累日說皆不合
乃曰德是逐件上理會底仁是全體大用常依靠處
又曰據德是因事發見底(如因事父有孝因事君有忠)依仁是夲
體不可須臾離底據德如著衣喫飯依仁如鼻之呼
吸氣(僴)
德是道之實仁是德之心(道夫)
行夫問志道據德依仁游藝曰志於道方是要去做方
是事親欲盡其孝事兄欲盡其弟方是恁地至據於
德則事親能盡其孝事兄能盡其弟便自有這道理
了却有可據底地位才說盡其孝便是據於孝雖然
如此此只是就事上逐件理會若是不依於仁不到
那事親事兄時此心便沒頓放處依於仁則自朝至
暮此心無不在這裏連許多德總攝貫穿都活了志
於道方要去做據於德則道方有歸著雖有歸著猶
是在事上依於仁則德方有本領雖然藝亦不可不
去理會如禮樂射御書數一件事理會不得此心便
覺滯礙惟是一一去理會這道理脈絡方始一一流
通無那個滯礙因此又却養得這个道理以此知大
則道無不包小則道無不入小大精粗皆無滲漏皆
是做工夫處故曰語大天下莫能載語小天下莫能
破(恪)
志於道據於德依於仁游於藝先生曰志者心之所之
道者當為之理為君有君之理為臣有臣之理志於
道者留心於此理而不忘也德者得也既得之則當
據守而弗失仁者人之本心也依如依乎中庸之依
相依而不捨之意既有所據守又當依於仁而不違
如所謂君子無終食之間違仁是也游於藝一句比
上三句稍輕然不可大段輕說如上蔡云有之不害
為小人無之不害為君子則是太輕了古人於禮樂
射御書數等事皆至理之所寓游乎此則心無所放
而日用之間本末具舉而内外交相養矣或言志於
道正如顔子仰高鑚堅以求至乎聖人之地否曰若
如此說便是要將此心寄在道裏面底說話道只是
人所當行之道自有樣子如為人父止於慈為人子
止於孝只從實理上行不必向渺茫中求也(謨)
叔器說志於道云知得這个道理從而志之曰不特是
知得時方志便未知而有志於求道也是志德是行
其道而有得於心雖是有得於心而不失然也須常
常執守方不失如孝行之已得則固不至於不孝若
不執守也有時解走作如忠行之已得則固不至於
不忠若不執守也有時解有脫落處這所以下一據
字然而所以據此德又只要存得這心在存得這心
在時那德便自在了所以說依於仁工夫到這裏又
不遺小物而必游於藝叔器因言禮樂射御書數自
秦漢以来皆廢了曰射如今秀才自是不曉御是而
今無車書古人皆理會得如偏旁義理皆曉這也是
一事數是筭數而今人皆不理會六者皆實用無一
可缺而今人是從頭到尾皆無用小兒子教他做詩
對大来便習舉子業得官又去習啓事雜文便自稱
文章之士然都無用處所以皆不濟事漢時雖不以
射取士然諸生却自講射一年一次依儀禮上說會
射一番却尚好今世以文取士如義若教它依經旨
去說些道理尚得今却只是體貼字只就這兩三句
題目上說去全無義理如策若是著實論些時務也
尚得今却只是虚說說得好底剗地不得包顯道言
向前義是先引傳注數條後面却斷以己意如東坡
數條却尚得先生然之(義剛)
或問志道據德依仁游藝曰德是行来行去行得熟已
成箇物事了惟這箇物事已得於我故孝也是這物
事流出来做孝忠也是這物事流出来做忠若只說
為子盡孝為臣盡忠這只說得盡說德不得盖德是
得這物事於我故事親必孝必不至於不孝事君必
忠必不至於不忠若今日孝明日又不孝今日忠明
日又不忠是未有得於我不可謂之德惟德是有得
於我者故可據守之也若是未有得於我則亦無可
據者又問此是成德否曰便恁地說也不得若做這
物事未成就時一箇物事是一箇物事在孝只是孝
忠只是忠惟做来做去湊足成就一箇物事貫通時
則千頭萬件都只是這一箇物事流出来道家所謂
安養成胎盖德是百行之胎也所以君子以成德為
行依於仁仁是箇主即心也依於仁則不失其本心
既不失其本心則德亦自然有所據若失其本心則
與那德亦不見矣游於藝盖上三句是箇主腦藝却
是零碎底物事做那箇又来做這箇是游来游去之
謂也然亦不可游從别處去須是游於藝方得(又云說行)
(時只可言志於道不可謂之德又云成德只是要成此德燾)
問自志於道到依於仁工夫到這處縝密較易些否曰
似恁地都是難問此是顔子不違仁地位否先生問
如何知得顔子能如此它人不能曰顔子亞聖之資
固易為力若它人用工深亦須到這處曰這處先要
就志於道上理會志於道便恁地利恁地好這須知
是箇生死路頭因以手指分作兩邊去云這一邊是
死路那一邊去是生路這去便善那去便惡知得此
路是了只管向此路去念念不忘處已也在是接人
也在是講論也在是思索也在是今人把捉不定要
做這邊去又要做那邊去一出一入或東或西以夫
子十五志於學三十而立四十而不惑五十而知天
命皆是從志學做来著工夫須看得聖人志於學處
是如何這處見得定後去節節有下工夫處據於德
德者得也便是我自得底不是徒恁地知得便住了
若徒知得不能得之於己似說别人底於我何干如
事親能孝便是我得這孝事君能忠便是我得這忠
說到德便是成就這道方有可據處但據於德固是
有得於心是甚次第然亦恐怕有走作時節其所存
主處須是依於仁自得於心不可得而離矣到游藝
猶言學文雖事未甚要緊然亦少不得須知那个先
那个後始得亦所以助其存主也(㝢)
問若是志於道據於德則雖初學便可如此下功且如
據於德則得寸守寸得尺守尺若是依於仁則仁是
指全體而言如何便解依得它曰所謂據於德亦須
是真箇有是德方可據守如事親時自無不孝方是
有孝之德其餘亦然亦非初學遽可及也依仁只是
此心常在不令少有走作也因言周禮先說知仁聖
義中和孝友睦婣任䘏此是教萬民底事又說教國
子以三德曰至德以為道本敏德以為行本孝德以
知逆惡至德謂德之全體天下道理皆由此出如所
謂存心養性之事是也故以此教上等人若次一等
人則教以敏德為行本敏是強敏之謂以敏德教之
使之見善必遷有過必改為學則強力任事則果決
亦是一等特立獨行之人若又次一等則教以孝德
以知逆惡使它就孝上做將去熟於孝則知逆惡之
不可為夫是三者必相兼若能至德則自兼那兩事
若自下做去亦可以到至德處若只理會箇至德而
無下二者則空疎去又曰自志於道至依於仁是從
粗入精自依於仁至游於藝是自本兼末能依於仁
則其游於藝也盖無一物之非仁矣因舉横渠語云
天體物而不遺猶仁體事無不在也禮儀三百威儀
三千無一物之非仁也昊天曰明及爾出王昊天曰
旦及爾游衍無一物之不體也此是横渠赤心片片
說與人如荀揚何嘗有這樣說話(廣)
志於道志之一字不徒是知己是心中放它不下據於
德是行道而得之於己然此都且就事上說至依於
仁則無物欲之累而純乎天理道至此亦活德至此
亦活却亦須游於藝問小學禮樂射御書數之文是
藝否曰此雖小學至依於仁既熟後所謂小學者至
此方得他用(䕫孫)
據於德德謂得之於心有這箇物事了不待臨時旋討
得来且如仁義禮智有在這裏不待臨時旋討得来
又曰德是自家有所得處在這裏且如事親孝則孝
之理得事兄悌則弟之理得所謂在這裏但得有淺
深又曰志於道據於德說得尚粗到依於仁方是工
夫細密游於藝者乃是做到這裏又當養之以小物
(植)
據於德有時也會失了必依於仁此心常存則照管得
到能守是德矣游於藝似若無緊切底事然能如此
則是工夫大故做得到了所謂庸言之信庸行之謹
也(䕫孫)
讀書須將聖賢言語就自家身上做工夫方見字字是
實用如志道據德依仁游藝將来安排放身上看看
道是甚麽物事自家如何志之以至據德依仁游藝
亦莫不然方始有得(道夫)
子升問上三句皆有次序至於藝乃日用常行莫不可
後否曰藝是小學工夫若說先後則藝為先而三者
為後若說本末則三者為本而藝為末固不可徇末
而忘本習藝之功固在先游者從容潜玩之意又當
在後文中子說聖人志道據德依仁而後藝可游也
此說得自好(木之)
或問游者玩物適情之謂玩物適情安得為善曰游於
藝一句是三字公却只說得一字(人傑集注)
自行束脩章
古人空手硬不相見束脩是至不直錢底羔雁是較直
錢底真宗時講筵說至此云聖人教人也要錢(義剛)
不憤不啓章
問憤悱曰此雖聖人教人之語然亦學者用力處(敬仲)
學者至憤悱時其心已略略通流但心已喻而未甚信
口欲言而未能達故聖人於此啓發之舉一隅其餘
三隅須是學者自去理會舉一隅而不能以三隅反
是不能自用其力者孔子所以不再舉也(謨)
憤悱是去理會底若不待憤悱而啓發之不以三隅反
而復之則彼不惟不理會得且聽得亦未將做事(燾)
悱非是全不曉底也曉得三五分只是說不出問伊川
謂必待誠至而後告之曰憤悱便是誠意到不憤悱
便是誠不到(節)
凡物有四隅舉一隅則其三隅之理可推若不能以三
隅反則於這一隅亦恐未必理會得在
舉一隅以三隅反只是告往知来否曰只是凡方者一
物皆有四隅(植)
或問程子曰待憤悱而後發則沛然矣如何是沛然底
意思曰此正所謂時雨之化譬如種植之物人力隨
分已加但正當那時節欲發生未發生之際却欠了
些子雨忽然得這些子雨来生意豈可禦也
子食於有喪者之側章
子食於有喪者之側未嘗飽子於是日哭則不歌此是
聖人天理(燾)
問食於有喪之側而未嘗飽亦以其哀傷之極足以感
動人心自不能飽也曰哀是哀死者不干生人事所
謂哭死而哀非為生者也若喪家極哀又能使人愈
哀耳又有喪家人全不以死者為念視之若無反使
人為之悲哀者(同元德記燾)
子食於有喪之側未嘗飽也有食不下咽之意(謨)
子於是日哭則不歌不要把一箇誠字包却須要識得
聖人自然重厚不輕浮意思(時舉)
問博文亦可以學道而上蔡解哭則不歌謂能識聖人
之情性然後可以學道曰聖人情性便是理又曰博
文約禮亦是要識得聖人情性思曰睿只是思會睿
(節集義)
子於是日哭則不歌上蔡說得亦有病聖人之心如春
夏秋冬不遽寒燠故哭之日自是不能遽忘又曰聖
人終不成哭了便驟去歌得如四時也須漸漸過去
(道夫錄云其變也有漸)且如古者喪服自始死至終喪中間節
次漸漸變輕不似如今人直到服滿一頓除脱了便
着華采衣服(賀孫道夫同)
問謝氏之說曰謝氏之學大抵習忘如以三月不知肉
味反是病和韶樂都忘之方是(必大)
子謂顔淵曰章
讀用之則行舍之則藏章曰專在則字上如可以仕則
仕可以久則久之類是也(時舉)
此八字極要人玩味若他人用之則無可行舍之則無
可藏唯孔子與顔淵先有此事業在已分内若用之
則見成將出来行舍之則藏了它人豈有是哉故下
文云唯我與爾有是夫有是二字當如此看(謨)
問尹氏曰命不足道也曰如常人用之則行乃所願舍
之則藏非所欲舍之則藏是自家命恁地不得已不
奈何聖人無不得已底意思聖人用我便行舍我便
藏無不奈何底意思何消更言命又曰命不足道也
命不消得更說又曰知命不足道也(節)
問命不足道也曰到無可奈何處始言命如云道之將
行也與命也道之將廢也與命也此為子服景伯說
(時舉錄云聖人說命只是為中人以下說聖人欲曉子服景伯故以命言)如曰有命是為
彌子瑕說聖人用之則行舍之則藏未嘗到那無可
奈何處何須說命如一等人不知有命又一等人知
有命猶自去計較中人以上便安於命到得聖人便
不消得言命(䕫孫)
問用舍行藏章曰聖人於用舍甚輕沒些子緊要做用
則行舍則藏如晴乾則着鞋雨下則赤脚尹氏云命
不足道盖不消言命也(植)
義剛曰用舍係乎道之盛衰行藏以道而舒卷已之窮
達非所計故曰命不足道曰用舍是由在别人不由
得我行藏是由在那人用舍亦不由得我仲默問這
命只是君子不謂命也之命否曰是(義剛)
用舍無預於己行藏安於所遇命不足道也盖只看義
理如何都不問那命了雖使前面做得去若義云不
得也只不做所謂殺一不辜行一不義而得天下有
所不為若中人之情則見前面做不得了方休方委
之於命若使前面做得它定不肯已所謂不得已而
安之命者也此固賢於世之貪冒無恥者然實未能
無求之之心也聖人更不問命只看義如何貧富貴
賤惟義所在謂安於所遇也如顔子之安於陋巷它
那曾計較命如何陶淵眀說盡萬千言語說不要富
貴能忘貧賤其寔是大不能忘它只是硬將這箇抵
拒將去然使它做那世人之所為它定不肯做此其
所以賢於人也或云看来淵眀終只是晉宋間人物
曰不然晉宋間人物雖曰尚清高然箇箇要官職這
邊一面清談那邊一面招權納貨淵眀却真箇是能
不要此其所以高於晉宋人也或引伊川言晉宋清
談因東漢節義一激而至此者曰公且說節義如何
能激而為清談或云節義之禍在下者不知其所以
然思欲反之所以一激而其變至此曰反之固是一
說然亦是東漢崇尚節義之時便自有這箇意思了
盖當時節義底人便有傲睨一世汚濁朝廷之意這
意思便自有高視天下之心少間便流入於清談去
如皇甫規見鴈門太守曰卿在鴈門食鴈肉作何味
那時便自有這意思了少間那節義清苦底意思無
人學得只學得那虚驕之氣其弊必至於此(僴)
問用舍行藏曰此有數節最好仔細看未說到用舍行
藏處且先看箇毋意毋必底意此是甚底心渾然是
箇天理尹氏謂命不足道此本未有此意亦不可不
知也盖知命者不得已之辭人要做這事及至做不
得則曰命是心裏猶不服他若聖賢用之則行舍之
則藏更不消得說命到說臨事而懼好謀而成八字
雖用舍行藏地位遠了然就此地頭看也自好某嘗
謂聖人之言好如荷葉上水珠顆顆圓這臨事而懼
便是戒謹恐懼底心若有所恐懼心驚胆畏便不得
了孟子說禹惡旨酒而好善言湯立賢無方文王望
道而未之見武王不泄邇不忘遠周公思兼三王許
多事皆是聖人事然有小大不同如惡旨酒乃是事
之小者思兼三王乃是事之大者然亦都是一箇戒
謹恐懼底心人心多縱弛便都放去若是聖人行三
軍這便是不易之法非特行軍如此事事皆然莊子
庖丁解牛神妙然每到族心必怵然為之一動然後
解去心動便是懼處豈是似醉人恣意胡亂做去韓
文鬭雞聯句云一噴一醒然再接再礪乃謂都困了
一以水噴之則便醒一噴一醒所謂懼也此是孟郊
語也說得好又問觀此處則夫子與顔子一般了曰
到此地位大節也同了如孟子說伯夷伊尹與夫子
是則同處看伯夷伊尹與夫子豈是一樣人但是此
大節處同若此處不同則不足為聖人矣(䕫孫義剛錄别出)
叔器說用之則行章曰命是有箇必得底意及不得則
委之於命聖人只是用之則行舍之則藏如孟子所
說求之有道得之有命此却是為中才發聖人自是
不論到這裏然此只是尹氏添此一脚夲文非有此
意臨事而懼好謀而成比用之則行舍之則藏固是
大相遠但這裏面道理也自完具無欠無剩某嘗說
聖人言語如荷葉上水珠子一顆一顆圓叔器問顔
子與聖人同否曰大節目也同如孟子說伯夷伊尹
孔子得百里之地而君之皆能以朝諸侯有天下行
一不義殺一不辜而得天下皆不為也是則同這便
是大節目處皆同若是這个不同時便不喚做聖人
了只是纖細縝密論来却有不同處又曰這一章有
四五節道理(義剛)
子路說子行三軍則誰與雖無私意然猶有固必之心
(人傑)
子行三軍則誰與宜作相與之與非許與之之與好謀
而成人固有好謀者然疑貳不決往往無成者多矣
孔子行三軍其所與共事者必臨事而懼好謀而成
者也(謨)
亞夫問子行三軍則誰與曰三軍要勇行三軍者要謀
既好謀然須要成事盖人固有好謀而事不成者却
亦不濟事時舉因云謀在先成在後成非勇亦不能
決曰然(時舉)
好謀而成既謀了須是果決去做教成若徒謀而不成
何益於事所謂作舍道旁三年不成者也臨事而懼
是臨那事時又須審一審盖閒時已自思量都是了
都曉得了到臨事時又更審一審這懼字正如安而
後能慮底慮字相似又曰而今只是據本子看說行
三軍是如此試把數千人與公去行看好皇恐(僴)
問用之則行舍之則藏竊意漆雕曾閔亦能之曰舍之
則藏易用之則行難若開用之未必能行也聖人規
模大藏時不止藏他一身煞藏了事譬如大舡有許
多器具寳貝撑去則許多物便都住了衆人便沒許
大力量然聖人行藏自是脱然無所係累救世之心
雖切然得做便做做不得便休他人使有此若未用
時則切切扵求行舍之則未必便藏耿直之向有書
云三代禮樂制度盡在聖人所以用之則有可行某
謂此固其可行之具但本領更全在無所係累處有
許大本領則制度點化出来都成好物故在聖人則
為事業衆人沒那本領雖盡得他禮樂制度亦只如
小屋收藏器具窒塞都滿運轉都不得(砥)
問楊氏曰樂則行之憂則違之孔顔之所同天下文眀
則孔子而已矣其義如何曰龜山解經常有箇纏底
病如解苖而不秀章云必有事焉而勿正勿忘勿助
長則苖斯秀秀斯實矣初亦不曉其說徐觀之乃是
因苗字牽引上揠苗又纏上勿忘勿助耳此章取易
来如此比並固亦可通然於本旨無所發眀却外去
生此議論(必大集義)
富而可求章
讀富而可求章曰須要仔細看富而可求也一句上面
自是虚意言而可求便是富本不可求矣因舉君子
贏得做君子小人枉了做小人之說又云此章最見
得聖人言語渾成底氣象須要識得(時舉)
子在齊聞韶章
史記子在齊聞韶音學之三月不知肉味三月當作一
點盖是學韶樂三月耳非三月之久不知肉味也(去偽)
夫子之心與韶樂相契所以不知肉味又有習之三月
之說(泳)
子聞韶音學之三月不知肉味學之一節不知如何今
正好看其忘肉味處這裏便見得聖人之樂如是之
美聖人之心如是之誠又曰聖人聞韶須是去學不
解得只恁休了學之亦須數月方熟三月大約只是
言其久不是真箇足頭九十日至九十一日便知肉
味想見韶樂之美是能感動人是能使人視端而行
直某嘗謂今世人有目不得見先王之禮有耳不得
聞先王之樂此大不幸也(道夫)
問孔子聞韶學之三月不知肉味若常人如此則是心
不在焉而聖人如此何也曰此其所以為聖人也公
自思量看久之又曰衆人如此則是溺於物欲之私
聖人則是誠一之至心與理合不自知其如此又問
聖人存心如此之切所以至於忘味曰也不是存心
之切恁地又說壊了聖人它亦何嘗切切然存心要
去理會這事只是心自與那道理契合只覺得那個
好自然如此耳(僴)
吳伯英問孔子聞韶學之三月不知肉味聖人殆亦固
滯不化當食之時又不免心不在焉之病若何曰主
一無適是學者之功聖人行事不可以此求之也更
是舜之樂盡善盡美而孔子聞之深有所契於心者
所謂得志行乎中國若合符節是以學之三月而不
自知其忘味也(建壯祖别錄見下)
吳伯英問心不在焉則食而不知其味是心不得其正
也然夫子聞韶何故三月不知肉味曰也有時如此
所思之事大而飲食不足以奪其志也且如發憤忘
食吾嘗終日不食皆非常事以其所憤所思之大自
不能忘也(壮祖)
先生嘗讀他傳云孔子居齊聞韶音見齊國之人亦皆
視端而形聳盖正音所感如此(升卿)
石丈問齊何以有韶曰人說公子完帶来亦有甚據淳
問伊川以三月不知肉味為聖人滯於物今添學之
二字則此意便無妨否曰是石丈引三月之證曰不
要理會三月字須看韶是甚麽音調便使得人如此
孔子是如何聞之便恁地須就舜之德孔子之心處
看(淳集義)
問伊川疑三月即是音字如何曰此處最要看他不知
肉味處最有意思盖夫子知韶之美一聞之則感之
至深學之三月故至於不知肉味若道一聞之便三
月不知肉味恐無此道理伊川疑得自是但史記上
有學之二字伊川恐適不曾考到此耳觀此處須見
得夫子之心與舜之心分眀為一感之至深故盡心
以學之念念在此而自不能忘也(時舉)
子在齊聞韶學之三月不知肉味上蔡只要說得泊然
處便有些莊老某謂正好看聖人忘肉味處始見聖
人之心如是之誠韶樂如是之美又舉史記載孔子
至齊促從者行曰韶樂作從者曰何以知之曰吾見
童子視端而行直雖是說得異亦容有此理(賀孫)
冉有曰夫子為衞君乎章
論子貢問衞君事曰若使子貢當時徑問輙事不唯夫
子或不答便做答時亦不能如此詳盡若只問伯夷
叔齊何人也曰古之賢人也亦未見分曉所謂賢人
如君子而不仁者有矣亦如何便見得出處一時皆
當豈無怨悔處只再問怨乎便見得子貢善問才說
道求仁而得仁又何怨便見得夷齊兄弟所處無非
天理蒯輙父子所向無非人欲二者相去奚啻珷玞
美玉直截天淵矣(㽦)
問子貢欲知為衞君何故問夷齊曰一箇是父子爭國
一箇是兄弟讓國此是則彼非可知問何故又問怨
乎曰此又審一審所以夫子言求仁得仁是就心上
本原處說凡讓出於不得已便有怨夷齊之讓是合
當恁地乃天理之當然又何怨大綱衞君底固為不
是到此越見得衛君沒道理又問子欲正名是公子
郢否曰此又是第二節事第一節須先正輙父子之
名問輙尚在則如何正曰上有天子下有方伯它不
當立如何不正(㝢)
夫子為衞君乎若只言以子拒父自不須疑而問今冉
子疑夫子為衞君者以常法言之則衞公輒亦於義
當立者也以輙當立故疑夫子必助之求仁而得仁
者只是不傷其本心而已若伯夷叔齊不讓而於心
終不安人之心本仁才傷著夲心則便是不仁矣(謨)
問子貢有怨乎之問何也曰夫子謂夷齊是賢人恐賢
者亦有過之者於是問以決之看這事是義理合如
此否如其不必讓而讓之則未必無怨悔之心矣夫
子告以求仁而得仁者謂是合恁地若不恁地是去
仁而失仁矣若衞君事則大不然矣子貢所以知其
必不為也(䕫孫)
夫子說古之賢人也賢人固有做得間不恰好處便未
知得夷齊之讓是與不是若是不必遜則終未免有
怨悔若有怨悔則讓便未得為是如此則未見得夫
子不為輙所以更問怨乎夫子說求仁而得仁又何
怨恁地便是要讓讓方是合這道理既是以讓為合
理則始知夫子之不為輙(義剛)
只伯夷叔齊古之賢人也一句便可知得夫子不為衛
君矣何故更要問怨乎這一句却煞有說話子貢也
是會問(義剛)
安卿以書問夷齊辨論甚悉曰大槩是如此但更於求
仁而得仁上看道夫問安字莫便是此意否曰然但
見他說得来不大段緊切故教他更於此上看曰伯
夷不敢安嫡長之分以違君父之命叔齊不敢從父
兄之命以亂嫡庶之義這便是求仁伯夷安於逃叔
齊安於讓而其心舉無隉杌之慮這便是得仁否曰
然衛君便是不能求仁耳(道夫)
孔子論伯夷謂求仁而得仁又何怨司馬遷作伯夷傳
但見得伯夷滿身是怨蘇子由伯夷論却好只依孔
子說(文蔚)
問子貢衛君之問與去兵去食之問皆非尋常問者所
及程子固嘗稱之而又曰孔門學者獨顔子為善問
何也曰顔子之問又須親切如此事在顔子又自理
會得亦不必問也(必大)
問夫子為衛君章程子所引諫伐事或問論非此章答
問夲意當矣今集注全載其說不删此語何也曰諫
伐而餓固非此章本意然亦是伯夷不怨底事故程
子同引来說(必大集注)
子貢之問意只主讓國諫伐之事却在裏面事如聖人
却是泛說(燾)
吳伯英問夷齊讓國而去一以父命為尊一以天倫為
重要各得其本心之正而盡乎天理之公矣所謂孤
竹君當時或無中子之可立則二子將奈何曰縱二
子不立則其宗社之有賢子弟立之可也(壮祖)
或問伯夷叔齊之讓使無中子則二子不成委先君之
國而棄之必有當立者曰伊川說叔齊當立看来立
叔齊雖以父命然終非正理恐只當立伯夷或曰伯
夷終不肯立奈何曰若國有賢大臣則必請於天子
而立之不問伯夷情願矣看来二子立得都不安但
以正理論之則伯夷分數稍優耳胡文定春秋解這
一段也好說吳季札讓國事聖人不取之牽引四五
事為證所以經只書吳子使札来聘此何異於楚子
使椒来聘之事耶但稱名則聖人貶之深矣(云云)但
近世說春秋皆太巧不知果然否也(僴)
因說記錄之難如劉質夫記眀道說輙據位而拒父則
衞之臣子去之可也輙去之而從父則衞之臣子拒
蒯聵可也是以蒯聵為得罪於父亦不當立也後胡
文定公引在春秋中說如上句說却是但下句却云
輙去而從父則衞之臣子當輔輙以拒蒯聵則是錯
了後来胡致堂却說立郢為是乃是救文定前說之
錯至若楊文靖說此段尤不可曉文靖之意只欲破
王元澤說善兄弟之遜必惡父子之爭遂有此病要
之元澤此二句自好也(燾集義)
胡家說夷齊所為全性命之理若他人謂其全性命之
理猶可若謂夷齊要全性命之理而後如此為之此
大害義理殺身成仁亦只是義當殺身即是成仁若
為成仁而殺身便只是利心(楊)
飯疏食章
義剛說樂在其中一章先生曰這有三十来箇字但看
那箇字是先只樂字是先他是先理會得那樂後方
見得不義而富且貴於我如浮雲吕與叔數句說得
好非是有所見如何道得到(義剛)
問樂亦在其中聖人何為如是之樂曰正要理會聖人
之心如何得恁地聖人之心更無些子渣滓故我之
心淘来淘去也要如聖人之心(恪)
樂亦在其中此樂與貧富自不相干是别有樂處如氣
壮底人遇熱亦不怕遇寒亦不怕若氣虚則必為所
動矣(閎祖)
叔器說樂在其中引博文約禮曰顔子自是顔子樂與
夫子也不干事這說得不相似(義剛)
問或問謂夫子樂在其中與顔子之不改者又有間矣
豈非謂顔子非樂於簞瓢特不以是而改其心之所
樂至於夫子則隨所寓而樂存焉一曰不改一曰亦
在文意固自不同否然程子則曰非樂疏食飲水也
雖疏食飲水不能改其樂也却似無甚異於所以論
顔子者今集注乃載其說何耶曰孔顔之樂亦不必
分不改是從這頭說入来在其中是從那頭說出来
(必大集注餘見顔樂章)
問上蔡云義而得富得貴猶如浮雲况不義乎曰這是
上蔡說得過當此只說不義之富貴視之如浮雲不
以彼之輕易吾之重若義而得富貴便是當得如何
掉脫得如舜禹有天下固說道不與亦只恁地安處
之又如所以長守貴也所以長守富也義當得之亦
自當恁地保守堯命舜云天之歷數在爾躬允執其
中四海困窮天禄永終豈是不要保守(賀孫集義)
加我數年章
問五十學易一段曰聖人學易於天地萬物之理吉凶
悔吝進退存亡皆見得盡自然無差失聖人說此數
句非是謾然且恁地說聖人必是見得是如此方如
此說(謙之)
文振問五十以學易曰也只就卦爻上占考其理合何
如他書一事是一理易却說得闊也有底事說在裏
未有底事也說在裏又曰易須錯綜看天下甚麽事
無一不出於此如善惡是非得失以至於屈伸消長
盛衰看是甚事都出於此伏羲以前不知如何占考
至伏羲將隂陽兩箇畫卦以示人使人於此占考吉
凶禍福一畫為陽二畫為隂一畫為竒二畫為耦遂
為八卦又錯綜為六十四卦凡三百八十四爻文王
又為之彖象以釋其義無非隂陽消長盛衰伸屈之
理聖人之所以學者學此而已把乾卦一卦看如乾
元亨利貞人要做事若占得乾卦乾是純陽元者大
也亨者通也其為事必大通然而雖說大亨若所為
之事不合正道則亦不得其亨故雖云大亨而又利
於正卦内六爻都是如此如說潜龍勿用是自家未
當出作之時須是韜晦方始無咎若於此而不能潜
晦必須有咎又如上九云亢龍有悔若占得此爻必
須以亢滿為戒如這般處最是易之大義易之為書
大抵於盛滿時致戒盖陽氣正長必有消退之漸自
是理勢如此又云當極盛之時便須慮其亢如當堯
之時須交付於舜若不尋得箇舜便交付與他則堯
之後天下事未可知又云康節所以見得透看他說
多以盛滿為戒如云飲酒愛微醺不成使酩酊又云
康節多於消長之交看又云許多道理本無不可知
之數惟是康節體得熟只管體来體去到得熟後看
是甚麽事理無不洞見(賀孫)
因學者問學易無大過章曰易只有隂陽兩字分竒耦
一畫是陽兩畫是隂從此錯綜推為六十四卦三百
八十四爻後来文王却就畫繋之以辭看来易元初
只是畫又曰天地只是一箇隂一箇陽把来錯綜大
抵陽則多吉隂則多凶吉為善凶為惡又看所處之
位逐爻看之陽有時而凶隂有時而吉又曰如他經
先因其事方有其文如書言堯舜禹成湯伊尹武王
周公之事因有許多事業方說到那裏若無那事亦
不說到那裏易則是箇空底物事未有是事預先說
是理故包括得盡許多道理看人做甚事皆撞著他
又曰易無思也無為也易是箇無情底物事故寂然
不動占之者吉凶善惡隨事著見乃感而遂通又云
易中多言貞如利貞貞吉利永貞之類皆是要人守
正又云易如占得一爻須是反觀諸身果盡得那道
理否如坤六二直方大不習無不利須看自家能直
能方能大方能不習無不利凡皆類此又曰所謂大
過如當潜而不潜當見而不見當飛而不飛皆是過
又曰乾之一卦純乎陽固是好如元亨利貞盖大亨
之中又須知利在正非正則過矣又曰如坤之初六
須知履霜有堅冰之漸要人恐懼脩省不知恐懼脩
省便是過易大槩欲人恐懼脩省又曰文王繋辭本
只是與人占底書至孔子作十翼方說君子居則觀
其象而玩其辭動則觀其變而玩其占又曰夫子讀
易與常人不同是他胸中洞見隂陽剛柔吉凶消長
進退存亡之理其贊易即就胸中寫出這箇理(植)
問學易無大過聖人何以有過曰只是聖人不自足之
意聖人此般話也如道者三我無能聖仁吾豈敢不
是聖人能如此更誰能如此程子謂學易者無大過
文勢不然此章五十字誤然章之大旨在無大過不
在五十上(淳)
問五十以學易章先生舉史記云是時孔子年老已及
七十欲贊易故發此語若作五十以學易全無意思
問孔子少年不學易到老方學易乎曰作彖象文言
以為十翼不是方讀易也問伊川以八索為過處如
何曰某不敢如此說(㝢)
問伊川前一說則大過在八索之類後一說則大過在
弟子之學易者俱未有定據曰史記加作假古本五
十作卒字加假聲相近五十與卒字相似而併誤也
此孔子繋易之時自謂假我數年卒以學易可以無
大過者為此自謙之辭以教學者深以見易之道無
窮也(謨)
子所雅言章
問子所雅言詩書執禮曰古之為儒者只是習詩書禮
樂言執禮則樂在其中如易則掌於太卜春秋掌於
史官學者兼通之不是正業只這詩書大而天道之
精微細而人事之曲折無不在其中禮則節文法度
聖人教人亦只是許多事(僴)
子所雅言詩書執禮未嘗及易夫子常所教人只是如
此今人便先為一種玄妙之說(德眀)
伊川云夫子雅素之言止於如此若性與天道不可得
而聞者則在默而識之不知性與天道便於詩書執
禮中求之乎曰語意不如此觀子貢說夫子之言性
與天道自是有說時節但亦罕言之恭父云觀子貢
此處固足以見子貢方聞性天道之妙又如說天何
言哉四時行焉百物生焉天何言哉這是大段警悟
他處曰這般處是大段分曉又云若寔能默而識之
則於詩書執禮上自見得性與天道若不寔能默識
得雖聖人便說出也曉不得賀孫問執禮執字恐當
時自以執字目其禮非夫子方為是言曰詩書只是
口說得底惟禮要當執守故孔子常說教人執禮故
云詩書執禮皆雅言也不是當時自有此名(賀孫集注)
葉公問孔子於子路章
發憤忘食樂以忘憂不知老之將至云爾聖人不是有
所因為甚事了如此只是意思有所憤發便至於忘
食樂便至於忘憂至於不知老之將至聖人不肯半
上落下直是做到底雖是聖人若自貶下之辭其寔
超詣却非聖人做不得憤是感之極深樂是樂之極
至聖人不是胡亂說是他真箇有發憤忘食樂以忘
憂處次日再問曰如今不必說是為甚發憤或是有
所感只理會他忘食忘憂發憤便至於忘食樂便至
於忘憂便與聞韶不知肉味之意相似(㽦)
發憤忘食樂以忘憂不知老之將至云爾泛說若是謙
辭然聖人之為人自有不可及處直要做到底不做
箇半間不界底人非是有所因真箇或有所感發憤
而至於忘食所樂之至而忘憂盖有不知其然而不
自知其老之將至也又如好古敏以求之自是謙詞
學不厭教不倦亦是謙詞當時如公西華子貢自能
窺測聖人不可及處盖聖人處已之謙若平易而其
所以不可及者亦在其中矣觀聖人若甚慢只是你
赶他不上(人傑㽦錄云子貢公西華亦自看得破)
問發憤忘食樂以忘憂曰聖人全體極至沒那半間不
界底事發憤便忘食樂便忘憂直恁地極至大槩聖
人做事如所謂一棒一條痕一摑一掌血直是恁地
(燾)
問發憤忘食未知聖人發憤是如何曰要知他發憤也
不得只是聖人做事超越衆人便做到極處發憤便
忘食樂便忘憂若他人發憤未必能忘食樂處未必
能忘憂聖人直是脫灑私欲自是惹不著這兩句雖
無甚利害細看来見得聖人超出乎萬物之表(㝢)
因說發憤忘食樂以忘憂曰觀天地之運晝夜寒暑無
須臾停聖人為學亦是從生至死只是如此無止法
也(僴)
為學要剛毅果決悠悠不濟事且如發憤忘食樂以忘
憂是甚麽樣精神甚麽樣骨肋(因說胡季随學蒙)
其為人也發憤忘食樂以忘憂不知老之將至云爾與
不怨天不尤人下學而上達知我者其天乎二章固
不出乎略無人欲渾然天理之意要各隨其頭面着
他意思如何譬之皆金也做盞時是一樣做釵時是
一樣須是隨其意思見得分眀方好不然亦只鶻突
而已發憤忘食是發憤便能忘食樂以忘憂是樂便
能忘憂更無些小係累無所不用其極從這頭便點
到那頭但見義理之無窮不知身世之可憂歲月之
有變也衆人縱如何發憤也有些無緊要心在雖如
何樂終有些係累乎其中不怨天不尤人樂天安土
安於所遇無一毫之私意下學上達是天人事理洞
然透徹無一毫之間隔聖人所謂上達只是一舉便
都在此非待下學後旋上達也聖人便是天人則不
能如天惟天無人許多病敗故獨能知之天非真有
知識能知但聖人有此理天亦有此理故其妙處獨
與之契合釋氏亦云惟佛與佛乃能知之正此意也
(伯羽)
對葉公之問見其事皆造極脫然無所係累但見義理
無窮不知歲月之有改莫我知之歎見其樂天安土
無入而不自得天人事理洞然無毫髮之間苟有一
毫之私則無以窺此境之妙故曰知我者其天乎(道夫)
學者做得事不是須自悔悔了便不要做始得若悔了
第二番又做是自不能立志又干别人甚事因問集
注有未得則發憤忘食之說曰聖人未必有未得之
事且如此說若聖人便有這般事是他便發憤做將
去學者當悔時須是學聖人始得豈可自道我不似
聖人便休却(眀作集注)
叔器問發憤忘食樂以忘憂何以便見全體至極有非
聖人不能及者曰這樣處也難說可以意曉但是見
得聖人事事透徹事事做到那極致處叔器問看聖
賢說話也須先識聖人是甚麽樣人賢人是甚麽樣
人方見得他說得淺深曰夫子說聖人君子善人有
恒等級甚分眀要見等級只是孟子六謂之說如可
欲之謂善便是那善人如充實之謂美等便皆是那
賢人事如大而化之以上方是聖人事(義剛)
問横渠仲尼憤一發而至於聖之說曰聖人緊要處自
生知了其積學者却只是零碎事如制度文為之類
其本領不在是若張子之說是聖人全靠學也大抵
如所謂我非生而知之好古敏以求之皆是移向下
一等說以教人亦是聖人看得地步廣闊自視猶有
未十全滿足處所以其言如此非全無事實而但為
此詞也(必大集義)
發憤忘食章東坡云實言則不讓貶言則非實故常略
言之而天下之美莫能加焉此說非不好但如此則
是聖人已先計較方為此說似非聖人之意聖人言
語雖是平易高深之理即便在這裏學者就中庸處
看便見得高明處(䕫孫)
我非生而知之者章
問我非生而知之者好古敏以求之者聖人之敏求固
止於禮樂名數然其義理之精熟亦敏求之乎曰不
然聖人於義理合下便恁地固天縱之將聖又多能
也敏求則多能之事耳其義理完具禮樂等事便不
學也自有一副當但力可及故亦學之若孟子於此
等也有學得底也有不曾學得底然亦自有一副當
但不似聖人學来尤密耳仲思問何以言之曰如班
爵禄井田喪禮之類只是說得大槩然亦是去古遠
無可考處但他大綱正制度雖有不備處亦不妨(伯羽)
好古敏以求之聖人是生知而學者然其所謂學豈若
常人之學也聞一知十不足以盡之(義剛)
子不語怪力亂神章
問子不語怪力亂神集注言鬼神之理難眀易惑而寔
不外乎人事鬼神之理在人事中如何見得曰鬼神
只是二氣之屈伸往来就人事中言之如福善禍淫
便可以見鬼神道理論語中聖人不曾說此㝢問如
動靜語默亦是此理否曰固是聖人全不曾說這話
與人這處無形無影亦自難說所謂敬鬼神而遠之
只恁地說(集注舊文㝢)
三人行章
聖人之學異夫常人之學才略舉其端這裏便無不昭
徹然畢竟是學人若以自脩為心則舉天下萬物凡
有感乎前者無非足以發吾義理之正善者固可師
不善者這裏便恐懼脩省恐落在裏面去是皆吾師
也(䕫孫)
天生德於予章
讀天生德於予一章曰纔做聖人自反無愧說時便小
了聖人須知道天生德於聖人桓魋如何害得故必
其不能違天害己也(時舉)
恭父問必不能違天害己不知當時聖人見其事勢不
可害己還以理度其不能害耶曰若以勢論則害聖
人甚易唯聖人自知其理有終不能害者(賀孫)
問天生德於予桓魋其如子何孔子既如此說了却又
微服而過宋者乃是天理人事之交盡否曰然所謂
知命者不立乎巖牆之下若知命者便立乎巖牆之
下也何害却又不立而今所謂知命者只是捨命(燾)
魏問謝氏云聖人不敢必其不我害也使其能為我害
亦天也是如何曰這說是聖人必其不能害己如匡
人其如予何皆是斷然害聖人不得聖人說出自恁
地直截如說道之將行也與命也道之將廢也與命
也公伯寮其如命何這是未定之辭如孟子說吾之
不遇魯侯天也臧氏之子焉能使予不遇哉遇不遇
看天如何亦是未定之辭(賀孫)
二三子以我為隠乎章
子善說吾無隠乎爾此在弟子自見得如何如顔子只
見得所立卓爾冉子自見得力不足中道而廢聖人
以學者不能自去用力故以此警之曰要緊意思都
在吾無行而不與二三子處須去仔細認聖人無不
與二三子處在那裏(時舉錄云須要看聖人如何是無行不與二三子處)凡日
用飲食居處之間認得聖人是如何自家今當如何
或問鄉黨所得亦足以見聖人之動靜曰與上大夫
言誾誾如也之類這亦可見但夫子所以與二三子
又不止此須是實認得意思是如何(賀孫)
夫子嘗言中人以下不可以語上也而言性與天道則
不可得而聞想是不曾得聞者疑其有隠而不知夫子
之坐作語默無不是這箇道理風霆流形庶物露生
無非教也聖人雖教人灑掃應對這道理也在裏面
(義剛)
問伊川言聖人教人常俯就若是掠下一着教人是聖
人有隠乎爾何也曰道有大小精粗大者精者固道
也小者粗者亦道也觀中庸言大哉聖人之道洋洋
乎發育萬物峻極於天此言道之大處優優大哉禮
儀三百威儀三千是言道之小處聖人教人就其小
者近者教人便是俯就然所謂大者精者亦只在此
初無二致要在學者下學上達自見得耳在我則初
無所隠也(銖)
子以四教章
教人之道自外約入向裏去故先文後行而忠信者又
立行之方也(謨)
子善說文行忠信恐是教人之序當先博以文使之躬
行方教之忠信曰此是表裏互說在這裏不是當學
文脩行時不教之存忠信在教人當從外說入又云
學者初来須是先與他講說不然是行箇甚麽忠是
甚物事信是甚物事到得為忠為信時自是說不得
若平日講說到忠信且只是文到得盡此忠信二節
全在學者自去做如講說如何是孝如何是弟這都
只是文去行其所謂孝所謂弟方始是實事(賀孫)
文行忠信如說事親是如此事兄是如此雖是行之事
也只是說話在須是自家體此而行之方是行藴之
於心無一毫不實處方是忠信可傳者只是這文若
行忠信乃是在人自用力始得雖然若不理會得這
箇道理不知是行箇甚麽忠信箇甚麽所以文為先
如入孝出弟謹信汎愛親仁非謂以前不可讀書以
前亦教他讀書理會許多道理但必盡得這箇恰好
讀書又曰到這裏却好讀書
讀子以四教而其初須是講學講學既眀而後脩於行
所行雖善然更須反之於心無一毫不實處乃是忠
信(時舉)
文行忠信教不以文無由入說與事理之類便是文小
學六藝皆文也
子以四教且如小學子能食食教以右手能言教之男
唯女俞是先教他做箇伎倆這都是文底事而後教
他識義理(䕫孫)
問文行忠信恐是博文約禮之意曰然忠信只是約禮
之實(燾)
問行是就身上說忠信是就心上說否曰是(義剛)
問文行為先忠信為次之說如何曰世上也自有初問
難曉底人便把忠信與說又教如何理會也須且教
讀書漸漸壓伏這箇身心教定方可與說問行有餘
力則以學文是如何曰讀書最不要如此比並如上
說怕人卒急難理會須先將文開發他如詩書禮樂
射御書數都是文這自是說務本意不同(賀孫)
先生因或者講子以四教問何以有四者之序或者既
對先生曰文便是窮理豈可不見之於行然既行矣
又恐行之有未誠實故又教之以忠信也所以伊川
言以忠信為本盖非忠信則所行不成故耳因問行
有餘力則以學文何也曰彼將教子弟而使之知大
槩也此則教學者深切用工也問然則彼正合小學
之事與曰然(壮祖)
或問此章是先文而後行行有餘力則以學文是先行
而後文何以不同曰文行忠信是從外做向内則以
學文是從内做向外聖人言此類者多要人逐處自
識得銖因問中庸末章自衣錦說至無聲無臭是從
外做向内首章自天命之性說至萬物育是從内做
向外曰不特此也惟天下聪眀睿知說到溥博淵泉
是從内說向外惟天下至誠經綸天下之大經至肫
肫其仁聪眀聖智達天德是從外說向内聖人發眀
内外本末小大巨細無不周徧學者當随事用力也
(銖)
聖人吾不得而見之章
聖人也只是這箇道理但是他理會得爛熟後似較聖
樣其實只是這道理君子是事事做得去所謂君子
不器善人則又不及君子只是知得有善有惡肯為
善而不肯為惡耳有恒者又不及善人只是較依本
分(義剛)
問善人是資質大故粹美其心常在於善道所以自不
至於有惡有恒者則是箇確實底人否曰是有恒底
也不到事事做得是只是有志於善而不肯為惡耳
善人則從来恁地好事事依本分但人多等級善人
雖是資質好雖是無惡然不踐迹亦不入於室緣不
甚曉得道理不可以到聖人只是恁地便住了(義剛)
善人是資質自好底人要做好事而自然無惡者也有
恒則只是把捉得定又未到善人自然好處在善人
正如上文所謂聖人有恒正如所謂君子然而善人
有恒者皆未知學問者也(僴)
問善人有恒者之别曰善人已無惡但不入道有恒者
惟守恒分而已論語中此等皆汎問非切於日用之
急者此等皆置之後面前面自有緊切處若緊切處
通餘處自理會得(賀孫)
竇問善人有恒一章有恒者之去聖人高下固懸絶矣
然未有不自有恒而能至於聖人者天下事大槩既
是有恒方做得成嘗觀分水嶺之水其初甚微行一
兩日流漸大至到建陽遂成大溪看来為學亦是有
恒方可至於聖人曰最是古人斷機譬喻最切緣是
斷時易接時難一斷了便不可接(泳)
吳伯英解亡而為有章曰正謂此皆虚夸之事不可以
久是以不能常非謂此便是無常也(壮祖)
問亡而為有等與難乎有恒矣不相似曰盖如此則不
實矣只是外面虚張做安能有常乎(㝢)
亡而為有虚而為盈約而為泰此是說無恒以前事若
是以亡為有以虚為盈以約為泰則不能常謂如我
窮約却欲作富底舉止縱然時暫做得將来無時又
做不得如此便是無常亡對有而言是全無虚是有
但少約是就用度上說(義剛)
問難乎有恒矣曰這不是說他無常只是這人恁地有
頭無尾了是難乎有常矣是不會有常(卓錄云此等人不可謂有)
(常之人矣)言此三病皆受於無常之前又曰如說居上不
寬為禮不敬臨喪不哀吾何以觀之哉不是不去觀
他又不是不足觀只為他根源都不是了更把甚麽
去觀他重在以字上又云將甚底物事去看他居上
寬為禮敬臨喪哀就裏面方可看他箇深淺過不及
(卓錄云如有其寬有其敬有其哀時即觀其淺深當否如何今既無之則吾復以何者而觀之言更不可)
(觀之矣)他都無這箇了更將何以觀之如考試一般若
文字平平尚可就中看好惡若文理紕繆更將甚麽
去考得論語如此處多今人都只粗淺滚說過也自
說得只是聖人本意不如此只是看得熟了少間自
分别得出(賀孫卓錄小異)
盖有不知而作之者章
楊問不知而作作是述作或只是凡所作事曰只是作
事又問多聞擇其善者而從之多見而識之不知可
以作多聞而識之多見擇其善者而從之得否曰聞
見大略爭不多較所聞畢竟多聞須别識善惡而從
見則見得此為是彼為非則當識之他日行去不差
也(㝢)
或問此章之義曰聞是聞前言往行見是見目今所為
聞之須要擇其善者而從之必有得於已不是聞詳
見略亦不是聞淺見深不須如此分聞見字(盖卿)
問多聞多見之别曰聞是都聞得好說話了從之是又
擇其尤善者而從之見只是汎汎見得雖未必便都
從他然也著記他終始首尾得失(燾)
多聞已聞得好話了故從中又揀擇多見只是平日見
底事都且記放這裏(燾)
多見而識之見又較切實
多見姑且識之如沒要緊底語言文字謾與他識在不
識也沒要緊要緊却在多聞擇善而從之如今人却
只要多識却無擇善一著(賀孫因坐客雜記而言)
讀多聞擇其善者而從之章云聞見亦是互相發眀(此下)
(見干禄章時舉)
問多聞曰聞只是聞人說底已亦未理會得問知有聞
見之知否曰知只是一樣知但有真不真爭這些子
不是後来又别有一項知所知亦只是這箇事如君
止於仁臣止於敬之類人都知得此只後来便是真
知(淳)
問擇善而從之是已知否曰未擇時則未辨善惡擇了
則善惡别矣譬如一般物好惡来雜在此須是擇出
那好底擇去那惡底擇来擇去則自見得好惡矣(燾)
知之次也知以心言得於聞見者次之(謨)
問多聞多見不同如何曰聞是耳聞見是目見問多聞
擇其善者而從之多見如何不擇呂氏說聞愈於見
從愈於識知愈於從如何曰多聞便有所當行故擇
而行之多見雖切然未必當行姑識在(賀孫)
仁遠乎哉章
人之為學也是難若不從文字上做工夫又茫然不知
下手處若是字字而求句句而論而不於身心上著
切體認則又無所益且如說我欲仁斯仁至矣何故
孔門許多弟子聖人竟不曾以仁許之雖以顔子之
賢而尚或違於三月之後而聖人乃曰我欲斯至盍
亦於日用體騐我若欲仁其心如何仁之至其意又
如何又如說非禮勿視聽言動盍亦每事省察何者
為禮何者為非禮而吾又何以能勿視勿聽若每日
如此讀書庶幾看得道理自我心而得不為徒言也
(壮祖)
或問我欲仁斯仁至矣曰凡人讀書只去究一兩字學
所以不進若要除却這箇道理又空讀書須把自身
来體取做得去方是無疑若做不去須要講論且如
欲仁斯仁至如何恁地易至於顔子三月不違仁又
如何其餘更不及此又怎生得恁地難論語似此有
三四處讀論語須是恁地看方得(銖)
吳伯英講我欲仁斯仁至矣因引有能一日用其力於
仁矣乎以證之且曰如先生固嘗注曰仁夲固有欲
之則至志之所至氣亦至焉先生曰固是但是解一
日用力而引此言則是說進數步今公言欲仁仁至
而引前言則是放退數步地也以此觀先生說經大
率如此
因正淳說我欲仁斯仁至矣曰今人非不知利禄之不
可求求之必不可得及至得底皆是非用力所至然
而有至終身求之而不止者如何得人皆欲仁所以
後来聖賢不出盡是庸凡便是無肯欲仁者如何得
箇道理使人皆好仁所以孔子謂吾未見好仁者所
謂好德如好色須是真箇好德如好色時方可如今
須是自於這裏著意思量道如何不欲仁却欲利禄
如何不好德却只好色於此猛省恐有箇道理(㽦)
問我欲仁曰才欲便是仁在這裏胡子知言上或問放
心如何求胡子說一大段某說都不消恁地如孟子
以雞犬知求為喻固是但雞犬有時出去被人打殺
煮喫了也求不得又其求時也須遣人去求這箇心
則所係至大而不可不求求之易得而又必得盖人
心只是有箇出入不出則入出乎此則入乎彼只是
出去時人都不知不覺才覺得此心放便是歸在這
裏了如戒慎恐懼才恁地便是心在這裏了又問程
子以心使心如何曰只是一箇心被他說得来却似
有兩箇子細看来只是這一箇心(䕫孫)
陳司敗問昭公章
問昭公娶同姓之事若天王舉法則如何斷曰此非昭
公故為之也當時吳盛強中國無伯主以齊景公猶
云既不能令又不受命涕出而女於吳若昭公亦是
藉其勢不得已之故非貪其色而然也天子舉法則
罪固不免亦須原情自有處置况不曰孟姬而曰吳
孟子則昭公亦已自知其非矣
子與人歌而善章
子與人歌而善必使反之而後和之今世間人與那人
說話那人正說得好自家便從中截斷如云已自理
會得不消說之類以此類看聖人是甚氣象與人歌
且教他自歌一終了方令再歌而後和之不於其初
歌便和恐混雜他不盡其意此見聖人與人為善(賀孫)
若不待其反而後和則他有善亦不得而知今必使之
反之而後和之便是聖人不掩人善處(義剛)
集注說子與人歌不掩人善盖他歌既善使他復歌聖
人未遽和以攙雜之如今人見人說得一話好未待
人了便將話来攙他底則是掩善(植)
問伊川云歌必全章與割不正不食同意如何曰是直
候歌者徹章然後再從頭和之不是半中間便和恐
是此意(㽦)
文莫吾猶人也章
文莫吾猶人也莫是疑辭猶今人云莫是如此否言文
則吾與人一般如云聽訟吾猶人也若躬行君子則
吾未之有得此與君子之道四丘未能一焉之意同
(謨)
若聖與仁章
夫子固多謙辭到得說抑為之不厭誨人不倦公西華
便識得所以有正唯弟子不能學也之說便說道聖
人有不讓處(泳)
其他人為之誨人不能無厭倦時惟聖人則不厭不倦
正唯弟子不能學也言正是弟子不能學處這若不
是公西華親曾去做来親見是恁地如何解恁地說
(義剛)
為之不厭誨人不倦他也不曾說是仁聖但為之畢竟
是為箇甚麽誨人畢竟是以甚麽物事誨人這便知
得是為之是為仁聖之道誨之是以仁聖之道誨人
(義剛)
仁之與聖所以異者大而化之之謂聖若大而未化之
只可謂之仁此其所以異(眀作)
子疾病章
讀此章曰在臣子則可在我則不可聖人也知有此理
故但言我不用禱而亦不責子路之非也(時舉)
子路請禱子曰有諸要知子路所以請禱之意是如何
審一審看他意思著落再說来却轉動不得方好說
與他或問有禱之理否曰子路說禱爾於上下神祗
便是有此理子路若要禱但在我不用禱耳
或問子路請禱處曰子路若不當請聖人何不直拒之
乃問有諸何也立之對云聖人不直拒子路故必問
之而後以為無所事禱曰不然盖夫子疑子路禱之
非正故以有諸叩之及子路舉誄聖人知非淫祀乃
云我無所事禱(時舉)
子路請禱子曰有諸聖人不直截截他待子路說了然
後從容和緩答他今人才到請禱處便截了聖人皆
不如此必使反之而後和之亦然
病而禱占亦有此理但子路不當請之於夫子其曰丘
之禱久矣注云孔子素行合於神眀是也伊川云無
過可悔無善可遷此是解素行合於神眀一句(謨)
叔器問子路請禱注下是兩箇意思模樣曰是但士喪
禮那意却只是箇小意思良久云聖人便是仔細若
其他人便須呌喚罵詈聖人却問有諸待他更說却
云是禱久矣這如與人歌而善必反之而後和之樣
却不是他心裏要恁仔細聖人自是恁地仔細不恁
地失枝落節大步跳過去說(義剛)
問疾病而禱古人固行之矣然自典禮之亡世既莫知
所當致禱之所緇黃巫覡始以其說誣民惑衆而淫
祀日繁今欲一切屏絶則於君父之疾無所用力之
際不一致禱在臣子之心必有歉然不足者欲姑隨
世俗而勉焉為之然吾心既不以為然亦必不能於
此自致其誠况於以所賤事君親與然則如之何而
可曰今自是無所可禱如儀禮五祀今人尋常皆不
曾祀又尋常動是越祭於小小神物必以為祭之無
益某向為郡禱旱時如舊例醮祭之類皆嘗至誠為
之但才見張天師心下便不信了(必大)
奢則不孫章
或問奢則不孫曰才奢便是不孫他自是不戢斂也公
且看奢底人意思儉底人意思那奢底人便有驕敖
底意思須必至於過度僣上而後已然却又是一節
在(燾)
問奢非止謂僣禮犯上之事只是有夸張侈大之意便
是否曰是(義剛)
君子坦蕩蕩章
君子坦蕩蕩只是意誠心廣體胖耳
子温而厲章
子温而厲威而不猛恭而安須看厲便自有威底意思
不猛便自有温底意思大抵曰温曰威曰恭三字是
主曰厲曰不猛曰安是帶說上下二句易理會諸公
且看聖人威底氣象是如何久之云聖人德盛自然
尊嚴又云謝氏以此說夷惠過處頗是(賀孫)
叔器說子温而厲章曰此雖是說聖人之德容自然如
此然學者也當如此舉偏而補弊盖自舜之命䕫已
如此而臯陶陳九德亦然不可不知(義剛)
問子温而厲一章是總言聖人容貌鄉黨是逐事上說
否曰然此是就大體上看聖人(燾)
問張子云十五年學箇恭而安不成曰恭而安如何學
得成安便不恭恭便不安這箇使力不得是聖人養
成底事顔子若是延得幾年便是聖人不是到此更
用著力只是養底工夫了顔子工夫至到只是少養
如煉丹火氣已足更不添火只以暖氣養教成就耳
(明作)
魏問横渠言十五年學恭而安不成眀道曰可知是學
不成有多少病在莫是如伊川說若不知得只是覷
却堯學他行事無堯許多聪眀睿智怎生得似他動
容周旋中禮曰也是如此更有多少病在良久曰人
便是被氣質局定變得些子了又更有些子變得些
子了又更有些子又云聖人發憤便忘食樂便忘憂
直是一刀兩段千了百當聖人固不在說但顔子得
聖人說一句直是傾腸倒肚便都了更無許多廉纖
纏擾絲来線去問横渠只是硬把捉故不安否曰他
只是學箇恭自騐見不曾熟不是學箇恭又學箇安
(賀孫)
朱子語類卷三十四
