朱子語類卷四十
論語二十二
先進篇下
季子然問仲由冉求章
問據賀孫看來仲由冉求氣質不同恐冉求未必可保
仲由終是不屈曰不要論他氣質只這君臣大義他
豈不知聖人也是知他必可保然死於禍難是易事
死於不可奪之節是難事才出門去事君這身已便
不是自家底所謂事君能致其身是也如做一郡太
守一邑之宰一尉之任有盗賊之虞這不成休了便
當以死守之亦未為難惟卒遇君臣大變利害之際
只争些子這誠是難今處草茅說這般事似未為切
已看史策所載簒易之際直是難處簒弑之賊你若
不從他他便殺了你你從他便不死既是貪生惜死
何所不至(賀孫)
問孔門弟子如由求皆仕於季氏何也曰只仕便是病
了儘高底便不肯仕如閔子曾子是也但當時不仕
則已仕則必出於季氏盖當時魯君用舍之權皆歸
於季氏也又問子路未易屈者當時亦仕於季氏盖
他雖不能行其道亦稍知尊敬之曰說道他尊敬不
得才不當仕時便教他尊敬也不當仕次日見先生
先生又曰夜來說尊敬話這處認不得當下便做病
而今說被他敬去仕他若是箇賊來尊敬自家自家
還從他不從他但看義如何耳(䕫孫)
因說仕於季氏之門者(仲弓為季氏宰)亦未是叛臣只是乘魯
之弱招權聚財歸已而已然終不敢簒如曺操故昭
公出許多時季氏卒不敢取至於三卿分晉亦必俟
天子之命乃安只是當時魯君自做不行弱則常如
此強則為昭公若孔子處之則必有道矣如墮三都
是乘他要墮而墮之三都墮而三家之所恃者失矣
故其勢自弱如羅崇勲殺牙兵初惡其為亂既殺之
又自弱璘因言三家自不相能如門雞之事可見曰
三家急之則合緩之又自不相能(璘)
問以道事君不可則止忠告而善道之不可則止張子
韶解此謂當其微有不可則隨即止之無待其事之
失過之形而後用力以止之也曰子韶之說不通與
上下文義不相貫近世學者多取此說愛其新竒而
不察其不當於理此甚害事不可不知也(謨)
子路使子羔為費宰章
問何必讀書然後為學曰子路當初使子羔為費宰意
不知如何本不是如此只犬言來荅故孔子惡其佞
問此恐失之偏否曰亦須是講學方可如此做左𫝊
子産說學而後從政未聞以政學一段說得好如子
路却是以政學者也(淳)
子路曾晳冉有公西華侍坐章
讀曾晳言志一章曰此處正要理會如子路說比及三
年可使有勇冉有云可使足民不知如何施設得便
如此曾晳意思固是高遠須是看他如何得如此若
子細體認得這意思分明令人消得無限利禄鄙吝
之心須如此看方有意味(時舉)
冉求公西赤言皆退讓却是見子路被哂後計較如此
說子路是真此四人氣象好看(升卿)
曾點之志如鳳凰翔於千仞之上故其言曰異乎三子
者之撰(道夫)
曾點是見他箇道理大原了只就眼前景致上說將去
其行有不掩者是他先見得大了自然是難掩(廣)
曾點見得事事物物上皆是天理流行良辰美景與幾
箇好朋友行樂他看那幾箇說底功名事業都不是
了他看見日用之間莫非天理在在處處莫非可樂
他自見得那春服既成冠者五六人童子六七人浴
乎沂風乎舞雩詠而歸處此是可樂天理(植)
林恭甫問浴沂事曰想當時也真是去浴但古人上已
祓禊只是盥濯手足不是觧衣浴也(義剛)
恭甫問曾點詠而歸意思如何曰曾點見處極高只是
工夫疎略他狂之病處易見却要看他狂之好處是
如何緣他日用之間見得天理流行故他意思常恁
地好只如莫春浴沂數句也只是略略地說將過又
曰曾點意思與莊周相似只不至如此跌蕩莊子見
處亦高只不合將來玩弄了(時舉)
敬之又問曾點章曰都不待着力說只是他見得許多
自然道理流行發見眼前觸處皆是點但舉其一事
而言之耳只看他鼓瑟希鏗爾舍瑟而作從容優裕
悠然自得處無不是這箇道理此一段都是這意思
今人讀之只做等閒說了當時記者亦多少子細曾
點見子路冉有公西華幾箇所對都要着力出来做
他肚裡自覺得不足為若以次對當於子路對後便
問他聖人見他鼓瑟意思恁地自得且問從别人上
去待都說了却問他又曰這道理處處都是事父母
交朋友都是這道理接賓客是接賓客道理動静語
默莫非道理天地之運春夏秋冬莫非道理人之一
身便是天地只緣人為人欲隔了自看此意思不見
如曾點却被他超然看破這意思夫子所以喜之日
月之盈縮晝夜之晦明莫非此理(賀孫)
曾點之志夫子當時見他高於三子故與之要之觀夫
子不知所以裁之之語則夫子正欲共他理會在(道夫)
曾點言志當時夫子只是見他說幾句索性話令人快
意所以與之其實細密工夫却多欠闕便似莊列如
季武子死倚其門而歌打曾參仆地皆有些狂怪(人傑)
恭父問曾點說詠而歸一段恐是他已前實事因舉以
見志曰他只是說出箇意思要如此若作已前事說
亦不可知人只見說曾點狂看夫子特與之之意須
是大段高緣他資質明敏洞然自見得斯道之體看
天下甚麽事能動得他他大綱如莊子明道亦稱莊
子云有大底意思又云莊生形容道體儘有好處邵
康節晚年意思正如此把造物世事都做雜劇看曾
點見得大意然裏面工夫却疎略明道亦云莊子無
禮無本(賀孫)
或問如或知爾則何以哉待諸子以可用對而曾點獨
不荅所問夫子乃許之何也曰曾點意思見得如此
自與諸子别看他意思若做時上面煞有事在或問
如何煞有事曰曾點見得如此時若子路冉求公西
華之所為曾點為之有餘又曰只怕曾點有莊老意
思或問曾點是實見得如此還是偶然說著曰這也
只是偶然說得如此他也未到得便做莊老只怕其
流入於莊老又問東萊說曾點只欠寬以居之這是
如何曰他是太寬了却是工夫欠細密因舉明道說
康節云堯夫豪傑之士根本不貼貼地又曰今人却
怕做莊老却不怕做管商可笑(賀孫)
問夫子令四子言志故三子皆言用夫子卒不取而取
無用之曾點何也曰三子之志趣皆止於所能而曾
點氣象又大志趣又别極其所用當不止此也又曰
曾點雖是如此於用工夫處亦欠細密(卓)
子路曾晳等言志觀其所對只住在所做工夫上故聖
人與點又以進諸子如告子路何足以臧亦此意(端蒙)
問四子言志曰曾點與三子只是争箇粗細曾點與漆
雕閒只是争箇生熟曾點說得驚天動地開較穏貼
三子在孔門豈是全不理會義理只是較粗不如曾
點之細又曰子路使民非若後世之孫吳冉有足民
非若後世之管商
子路品格甚高若打疉得些子過(謂麄暴)便是曾點氣象
(升卿)
曾點於道見其遠者大者而視其近小皆不足為故其
言超然無一毫作為之意唯欲樂其所樂以終身焉
耳(道夫)
敬之問曾點言志見得天理流行獨於其間認取這許
多作自家受用曰不用恁地說曾點只是見得許多
都是道理發見觸處是道理只緣這道理本來到處
都是(賀孫)
或問曾點之言如何曰公莫把曾點作面前人看縱說
得是也無益須是自家做曾點便見得曾點之心(學蒙)
問曾點浴沂氣象與顔子樂底意思相近否曰顔子底
較恬静無許多事曾點是自恁說却也好若不已便
成釋老去所以孟子謂之狂顔子是孔子稱他樂他
不曾自說道我樂大凡人自說樂時便已不是樂了
(淳)
或問曾晳言志既是知得此樂便如顔子之樂同曾晳
行又不掩何也曰程子說曾點漆雕開已見大意他
只是見得這大綱意思於細密處未必便理會得如
千兵萬馬他只見得這个其中隊伍未必知如佛氏
不可謂他無所見但他只見得箇大渾淪底道理至
於精細節目則未必知且君臣父子夫婦兄弟他知
道理發出來然至為人君止於仁為人臣止於敬為
人子止於孝之類却未必知也(植)
林正卿問曾點只從高處見破却不是次第做工夫來
曰某以為頗與莊列之徒相似但不恁地跌蕩耳又
問曾點漆雕開已見大意開却實用工夫曰開覺得
細密(恪)
漢卿舉叔重疑問曰曾點已見大意但是他無細密工
夫或謂點曾做工夫而未至如何曰且只理會曾點
如何見得到這裏不須料度他淺深徒費心思也(人傑)
或問曾晳曰是他見得到日用之間無非天理流行如
今便是不能得恁地充其見便是孔子老者安之朋
友信之少者懷之意思聖賢做出便只是這箇物事
更不用安排如今將文字看也說得是如此只是做
不能得恁地漢卿再請前所問必有事焉蒙教曰人
須常常收歛此心但不可執持太過便倒塞了然此
處最難略看差了便是禅此意如何曰這便是難言
正淳謂(云云)先生曰固是如此便是難學者固當尋
向上去只是向上去便怕易差只吾儒與禅家說話
其深處止是毫忽之争到得不向上尋又只畫住在
淺處須是就源頭看若理會得只是滔㴞地去如操
舟尋得大港水脉便一直溜去不問三尺船也去得
五尺船也去得一丈二丈船也去得若不就源頭尋
得只三五尺船子便只閣在淺處積年過代無緣得
進(賀孫)
先生令叔重讀江西嚴時亨歐陽希遜問目皆問曾點
言志一段以為學之與事初非二致學者要須&KR0636;飬
到清明在躬志氣如神之地則無事不可為也先生
曰此都說得偏了學固着學然事亦豈可廢也若都
不就事上學只要便如曾點樣快活將來却恐狂了
人去也學者要須常有三子之事業又有曾點襟懷
方始不偏盖三子是就事上理會曾點是見得大意
曾點雖見大意却少事上工夫三子雖就事上學又
無曾點底脱洒意思若曾子之學却與曾點全然相
反往往曾點這般說話曾子初間却理會不得他但
夫子說東便去學東說西便去學西說南便去學南
說北便去學北到學來學去一旦貫通却自得意思
也(時舉)
蕭問曾點言志章程子(云云)先生曰集注内載前軰之
說於句下者是解此句文義載前軰之說於章後者
是說一章之大旨及反覆此章之餘意今曾點說底
不曾理會得又如何理會得後面底(雉以下集注)
所謂天理流行一句須是先自盡於一心然後及物則
能隨寓而樂如曾點只是他先自分内見得箇道理
如莫春以下是无可說只就眼前境界便說出來也
得又曰曾點曾參父子却相背曾點是先見得大了
曾參却細孔子見他着細工夫到遂告以一貫那時
參言下一唯見得都實如曾點則行有不掩是他先
見得大了自然是難掩(士毅)
問集注云曾點之學有以見乎日用之間莫非天理流
行之妙日用之間皆人所共曾點見處莫是於饑食
渴飲冬裘夏葛以至男女居室之類在曾點見則莫
非天理在他人則只以濟其嗜欲曰固是同是事是
者便是天理非者便是人欲如視聽言動人所同也
非禮勿視聽言動便是天理非禮而視聽言動便是
人欲植曰即是五峯所謂天理人欲同行異情否曰
是(植)
周貴卿問先生教人每令就下學上用功而子路曾晳
冉有公西華侍坐一章乃云其視三子區區於事為
之末者有間矣如何曰三子於事為上也見不曾透
如為國以禮他正緣見那為國以禮底道理未透所
以後來恁地今觀三子雖不可盡見然大槩也可知
如子路便是那些子客氣未消磨得盡冉求畢竟有
才要做事為仕意重公西華較細膩得些子但也見
不透又問曾晳似說得高遠不就事實曰某嘗說曾
晳不可學他是偶然見得如此夫子也是一時被他
說得恁地也快活人故與之今人若要學他便會狂
妄了他父子之學正相反曾子是一步一步踏着實
地去做直到那參乎吾道一以貫之曾子曰唯方是
(䕫孫錄作已是得了)然他到這裏也只是唯而已也不曾恁地
差異從此後也只是安穏帖帖恁地去到臨死尚曰
而今而後吾知免夫小子也依舊是戰戰兢兢不曾
恁地自在(䕫孫錄云未死以前戰戰兢兢未嘗少息豈曾如此狂妄顛蹷)曾晳不曾
見他工夫只是天資高後自說着如夫子說吾黨之
小子狂簡斐然成章不知所以裁之這便是狂簡如
莊列之徒皆是他自說得恁地好(䕫孫錄云也是他見得如此)所
以夫子要歸裁正之若是不裁只管聽他恁地今日
也浴沂詠歸明日也浴沂詠歸却做箇甚麽合殺(義剛)
(䕫孫略)
夫子與點以其無所係着無所作為皆天理之流行夫
何為哉恭已正南面而已天叙有典勅我五典五惇
哉天秩有禮自我五禮五庸哉天命有德五服五章
哉天討有罪五刑五用哉即此氣象夫子以其所見
極高明了所以與之如今人見學者議論拘滯忽有
一箇說得索性快活亦須喜之然未見得其做事時
如何若只如此忽略恐却是病其流即莊老耳如季
武子之死倚門而歌事及家語所載芸瓜事雖未必
然但如此放曠九伯事何故都當(入聲)在他身上所以
孟子以之與琴張牧皮同稱狂士又莊子載子桑戶
孟子反子琴張事雖是寓言未足憑然何故不别言
一人孔門如曾點只見識高未見得其後成就如何
如曾參却是篤實細密工夫到程子論三子言志自
是實事一段甚好及論夫子與點一段意却少異所
以集注兩載之(必大)
孔子與點與聖人之志同者盖都是自然底道理安老
懷少信朋友自是天理流行天理流行觸處皆是暑
往寒來川流山峙父子有親君臣有義之類無非這
理如學而時習之亦是窮此理孝弟仁之本亦是實
此理所以貴乎格物者是物物上皆有此理此聖人
事點見得到盖事事物物莫非天理初豈是安排得
來安排時便湊合不着這處更有甚私意來自是着
不得私意聖人見得只當閒事曾點把作一件大事
來說他見得這天理随處發見處處皆是天理所以
如此樂(植)
植舉曾點言志明道云盖與聖人之志同先生詰云曾
點與聖人志同在那裏植云曾點浴沂詠歸樂而得
其所與聖人安老懷少信朋友使萬物各遂其性處
同曰也未湊盡得因座中諸友皆不合先生曰立之
底只争這些子潘子善以為點只是樂其性分而已
日用間見得天理流行才要着私意去安排便不得
曰他不是道我不要着私意安排私意自着不得這
箇道理是天生自然不待安排盖道理流行無虧無
欠是天生自然如此與聖人安老懷少信朋友底意
思相似聖人見老者合安便安之朋友合信便信之
少者合懷便懷之惟曾點見得到這裏聖人做得到
這裏(植時舉略)
問曾點言志如何是有堯舜氣象曰明道云萬物各遂
其性此一句正好看堯舜氣象且看莫春時物態舒
暢如此曾點情思又如此便是各遂其性處堯舜之
心亦只是要萬物皆如此爾孔子之志欲得老者安
之少者懷之朋友信之亦是此意又問上蔡云子路
冉有公西華皆未免有意必之心曾點却不願仕故
孔子與之此說如何曰亦是但此意逼窄爾又問曾
點之狂如何曰他雖知此理只是踐履未至(謨)
曾點之志所謂達可行於天下而後行之程子謂便是
堯舜氣象為他見處大故見得世間細小功業皆不
足以入其心(道夫)
問程子謂便是堯舜氣象如何曰曾點却只是見得未
必能做得堯舜事孟子所謂狂士其行不掩焉者也
其見到處直是有堯舜氣象如莊子亦見得堯舜分
曉或問天王之用心何如便說到天德而出寧日月
照而四時行若晝夜之有經雲行而雨施以是知他
見得堯舜氣象出曾點見識儘高見得此理洞然只
是未曾下得工夫曾點曾參父子正相反以點如此
高明參却魯鈍一向低頭捱將去直到一貫方始透
徹是時見識方到曾點地位然而規模氣象又别(㝢)
問集注謂曾點氣象從容便是鼔瑟處詞意洒落便是
下面荅言志雖堯舜事業亦優為之處否曰且道堯
舜是甚麽樣事何不說堯舜之心恰限說事業盖富
有之謂大業至如平章百姓明目達聰納大麓皆是
事也此分明說事業緣曾點見得道理大所以堯舜
事業優為之視三子規規於事為之末固有間矣是
他見得聖人氣象如此雖超乎事物之外而實不離
乎事物之中是箇無事無為底道理却做有事有為
底功業天樣大事也做得針樣小事也做得此所謂
大本所謂忠所謂一者是也點操得柄欛據着源頭
諸子則從支派上做工夫諸子底做得小他底高大
曾點合下便見得聖人大本是如此但於細微工夫
却不曾做得所以未免為狂緣他資禀高見得這箇
大不肯屑屑做那小底工夫是他合下一見便了於
細微節目工夫却有欠闕與後世佛老近似但佛老
做得忒無狀耳又云曾參曾點父子兩人絶不類曾
子隨事上做細微曲折做得極爛熟了才得聖人指
撥一悟即了當點則不然合下便見得如此却不曾
從事曲折工夫所以聖人但說吾與點而已若傳道
則還曾子也學者須是如曾子做工夫點自是一種
天資不可學也伊川說曾點漆雕開已見大意點則
行不掩開見此箇大意了又却要補填滿足於未能
信一句上見之此與一貫兩處是大節目當時時經
心始得又曰只看異乎三子者之撰一句便是從容
洒落處了又曰諸子之欲為國也是他實做得方如
此說(明作集注非定本)
吳兄問曾子言志一段先生曰何謂視其氣象雖堯舜
事業亦可為吳兄無對先生曰曾點但開口說一句
異乎三子者之撰時便自高了盖三子所志者雖皆
是實然未免局於一國一君之小向上更進不得若
曾點所見乃是大根大本使推而行之則將無所不
能雖其功用之大如堯舜之治天下亦可為矣盖言
其所志者大而不可量也譬之於水曾點之所用力
者水之源也三子之所用力者水之流也用力於派
分之處則其功止於一派用力於源則放之四海亦
猶是也然使點遂行其志則恐未能掩其言故以為
狂者也某嘗謂曾點父子為學每每相反曾點天資
高明用志遠大故能先見其本往往於事為之間有
不屑用力者焉是徒見其忠之理而不知其恕之理
也曾子一日三省則隨事用力而一貫之說必待夫
子告之而後知是先於恕上得之而忠之理則其初
盖未能會也然而一唯之後本末兼該體用全偹故
其傳道之任不在其父而在其子則其虚實之分學
者其必有以察之(壮祖)
問曾點言志雖堯舜事業亦優為之曰曾點為人高爽
日用之間見得這天理流行之妙故堯舜事業亦不
過自此做將去然有不同處堯舜便是實有之踏實
做將去曾點只是偶然綽見在譬如一塊寳珠堯舜
便實有在懷中曾點只看見在然他人亦不曾見得
某嘗謂曾點父子正相拗曾子先未曾見得箇大統
體只是從事上積累做將去後來方透徹曾點都未
曾去做却先曉得了更教他如曾子恁地細密做將
去何可比也只緣他見得快後不當事所以只見得
了便休故他言志亦不是要去做事底只是心裏要
恁地快活過日而已又云學者須如曾子逐步做將
去方穏實(燾)
或問曾點氣象曰曾點氣象固是從容洒落然須見得
他因甚得如此始得若見得此意自然見得他做得
堯舜事業處(銖)
廖子晦李唐卿陳安卿共論三子言志及顔子喟然之
嘆錄其語質諸先生先生曰覺見諸公都說得枝蔓
此等處不通如此說在人自活看方得若云堯舜事
業非曾點所能又逐一稱說堯舜来比並都不是如
此曾點只是箇高爽底人他意思偶然自見得只見
得了便休堯舜則都見得了又都踏著這箇物事行
此其不同處耳要之只說得箇見得天理明所以如
此只說得到此住已上說不去了要人自見得只𬋩
推說已是枝蔓或問程子云子路只緣曉不得為國
以禮底道理若曉得便是此氣象如公西冉求二子
語言之間亦自謙遜可謂達禮者矣何故却無曾點
氣象曰二子只是曉得那禮之皮膚曉不得那裏面
微妙處他若曉得便須見得天高地下萬物散殊而
禮制行矣流而不息合同而化而樂興焉底自然道
理矣曾點却有時見得這箇氣象只是他見得了便
休緣他見得快所以不將當事他若見得了又從頭
去行那裏得来曾參則元來未見這箇大統體先從
細微曲折處行都透了見得箇大體曾氏父子二人
極不同世間自有一樣人如此高洒見得底學不得
也學者須是學曾子逐步做將去方穏實又問子路
氣象須較開闊如二子曰然又曰看来他們都是合
下不曾從實地做工夫去却只是要想像已攬說箇
形象如此所以不實某嘗說學者只是依先儒注解
逐句逐字與我理會著實做將去少間自見最怕自
立說籠罩此為學者之大病世間也只有這一箇方
法路徑若才不從此去少間便落草不濟事只依古
人所說底去做少間行出来便是我底何必别生意
見此最是學者之大病不可不深戒(僴)
問論語只有箇顔子曾子傳聖人之學其大概既得聞
命矣敢問曾點浴沂處注云有堯舜氣象夫子固於
此與點矣而子路為國以禮處亦注云達得時便是
這氣象如何曰子路所言底他亦是無私意但是不
遜讓時便不是也曾點見處豈不曰與堯舜同但是
他做不得此事如今人在外看屋一般知得有許大
許高然其中間廊廡廳舘戸牖房闥子細曲折却是
未必看得子細也然看到此也是大故難或曰程子
云曾點漆雕開已見得大意如何曰曾點見得較高
開只是朴實其才雖不及點然所見也是不苟或曰
曾點既見得天理流行胸中洒落矣而行有不掩何
也曰盖為他天資高見得這物事透徹而做工夫却
有欠闕如一箇大屋樣他只見得四面墻壁高低大
小都定只是裏面許多間架殊不見得如漆雕開見
大意則不如點然却是他肯去做點雖見得却又不
肯去做到盡處且如邵康節只緣他見得如此便把
来做幾大作弄更不加細密工夫某嘗謂曾子父子
正相反曾參初頭都不會只從頭自一事一物上做
去及四方八面都做了却到大處及他見得大處時
其他小處一一都了也點合下見得大處却不肯去
做小底終不及他兒子也(祖道賜錄一條見漆雕開章疑同開)
問使子路知禮如何便得似曾晳氣象曰此亦似乎隔
驀然亦只争箇知不知見不見耳若達得則便是這
氣象也曾點只緣他見得箇大底意思了據他所說
之分只得如此說能如此則達而在上便可做得堯
舜事業隨所在而得其樂矣又曰公且更說曾點意
思廣云點是已見得大意其所言者無非天理之流
行都不為事物所累曰亦不必說不為事物所累只
是緣他高明自見得箇大底意思曰既見得這意思
如何却行有不掩曰緣他見得了不去下工夫所以
如此譬如人須以目見以足行見得方能行得然亦
有見得了不肯行者亦有未見得後強力以進者如
顔子則見與行皆到也又曰曾點父子學問却如此
不同曾點是未行而先見得此意思者曾子其初却
都未能見但一味履踐將去到得後来真積力久夫
子知其將有所得始告之以一貫之說曾子方領略
得然緣他工夫在先故一見便了更無窒碍處若是
曾晳則須是更去行處做工夫始得若不去做工夫
則便入於釋老去也觀季武子死曾點倚其門而歌
他雖未是好人然人死而歌是甚道理此便有些莊
老意思程子曰曾點漆雕開已見大意看得来漆雕
開為人却有規矩不肯只恁地休故曰吾斯之未能
信(廣)
問子路若達便是曾點氣象莫是子路無曾點從容意
思否曰子路見處極高只是有些粗緣他勇便粗若
不是勇又不會變得如此快這勇却不曾去得如人
得這箇藥去病却不曾去得藥毒若去得盡即達為
國以禮道理顧文蔚曰子路與冉有公西華如何文
蔚曰只是小大不同曰二子終無子路所見問何以
驗之曰觀他平日可見(文蔚)
陳仲亨說子路只是不達為國以禮道理數句未明先
生曰子路地位高品格亦大故高但其病是有些子
粗緣如此所以便有許多粗暴疎率處他若能消磨
得這些子去却能恁地退遜則便是這箇氣象了盖
是他資質大段高不比冉求公西華那二子雖如此
謙退然却如何及得子路譬之如一箇坑跳不過時
只在這邊一跳過便在那邊若逹那為國以禮道理
便是這般氣象意正如此求也退故進之冉求之病
乃是子路底藥子路底病乃是冉求底藥(義剛)
李守約問子路達時便是此氣象意謂禮是天理子路
若識得便能為國合得天理曰固是只更有節奏難
說聖人只為他其言不讓故發此語如今看来終不
成才會得讓底道理便與曾點氣象相似似未會如
此如今且平看若更去說程子之說却又是說上添
說子思言鳶飛魚躍與孟子言勿忘勿助長此兩處
皆是喫緊為人處但語意各自别後人因喫緊為人
一句却只管去求他同處遂至牽合(木之)
問孔子語子路為國以禮只是以子路不遜讓故發此
言程先生(云云)如何曰到為國以禮分上便是理明
自然有曾點氣象(可學)
伊川謂子路之志亞於曾點盖子路所言却是實地二
子却鑒他子路為夫子所哂故退後說(道夫)
問再看浴沂章程子云曾點狂者也未必能為聖人之
事而能知夫子之志故曰浴乎沂風乎舞雩詠而歸
言樂而得其所也孔子之志在於老者安之朋友信
之少者懷之使萬物莫不遂其性曾點知之故孔子
喟然嘆曰吾與點也若如程子之說看則事皆切實
若只從曾點見得箇大底意思看恐易入於虚無先
生曰此一段唯上蔡見得分曉盖三子只就事上見
得此道理曾點是去自己心性上見得那本原頭道
理使曾點做三子事未必做得然曾點見處雖堯舜
事業亦不過以此為之而已程子所說意思固好但
所錄不盡其意看得来上面須别有說話在必先說
曾點已見此道理了然後能如此則體用具偹若如
今恁地說則有用無體便覺偏了因說一貫之旨忠
恕之說程先生門人中亦只上蔡領略得他意思餘
皆未曉浴沂一章解向来亦曾改過但今尋未見在
問先生謂三子從事上見得此道理必如此說然後
見得程子所謂只緣子路不達為國以禮道理若達
則便是這氣象之說三子皆是去事上見得此道理
而子路之言不讓則便是不知不覺違了這箇道理
處故夫子哂之也曰然二子亦因夫子之哂子路故
其言愈加謙譲皆非其自然盖有所警也(廣)
上蔡說鳶飛魚躍因云知勿忘勿助長則知此知此則
知夫子與點之意看来此一段好當入在集注中舞
雩後(僴以下集義)
問前輩說鳶飛魚躍與曾點浴沂一事同不知曾點之
事何緣與子思之說同曰曾點見日用之間莫非天
理問何以見曾點見日用之間莫非天理曰若非見
得日用之間無非天理只恁地空樂也無意思又曰
諸子有安排期必至曾點只以平日所樂處言之曾
點不說道欲做那事不做那事又曰曾點以樂於今
日者對諸子以期於異日者對又曰某今日見得又
别節次日問節取先生所注一段看不見與昨日之
說異曰前日不曾說諸子有安排期必至曾點無之
(節)
朱子語類卷四十
