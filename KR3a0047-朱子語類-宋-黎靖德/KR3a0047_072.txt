朱子語類卷七十二
易八
咸
否泰咸恒損益既濟未濟此八卦首尾皆是一義如咸
皆是感動之義之類咸内卦艮止也何以皆說動曰
艮雖是止然咸有交感之義都是要動所以都說動
卦體雖是動然才動便不吉動之所以不吉者以内
卦属艮也(僴)
咸就人身取象看來便也是有些取象說咸上一畫如
人口中三畫有腹背之象下有人脚之象艮就人身
取象便也似如此上一陽畫有頭之象中二隂有口
之象所以艮其輔扵五爻言之内卦以下亦有足象
(礪)
問本義以為柔上剛下乃自旅來旅之六五上而為咸
之上六旅之上九下而為咸之九五此謂柔上剛下
與程傳不同先生問所以不同何也銖曰易中自有
卦變耳曰須知程子說有不通處必著如卦變說方
見得下落此等處當錄出看(銖)
山上有澤咸當如伊川說水潤土燥有受之義又曰土
若不虚如何受得又曰上兊下艮兊上缺有澤口之
象兊下二陽畫有澤底之象艮上一畫陽有土之象
下二隂畫中虚便是渗水之象(礪)
問君子以虚受人伊川注云以量而容之擇交而受之
以量莫是要著意容之否曰非也以量者乃是随我
量之大小以容人便是不虚了又問貞吉悔亡易傳
云貞者虚中無我之謂本義云貞者正而固不同何
也曰某尋常觧經只要依訓詁說字如貞字作正而
固仔細玩索自有滋味若曉得正而固則虚中無我
亦在裏面又問憧憧往來朋從爾思莫是此感彼應
憧憧是添一箇心否曰往來固是感應憧憧是一心
方欲感他一心又欲他來應如正其義便欲謀其利
明其道便欲計其功又如赤子入井之時此心方怵
惕要去救他又欲他父母道我好這便是憧憧底病
(僴)
厚之問憧憧往來朋從爾思曰往來自不妨天地間自
是往來不絶只不合著憧憧了便是私意(德明錄云如暑往寒)
(來日往月來皆是常理只著个憧憧字便閙了)又問明道云莫若廓然而大
公物來而順應如何曰廓然大公便不是憧憧物來
順應便不是朋從爾思此只是比而不周周而不比
之意這一段舊看易惑人近來看得節目極分明(可學)
往來是感應合當底憧憧是私感應自是當有只是不
當私感應耳(淵)
憧憧往來朋從爾思聖人未嘗不教人思只是不可憧
憧這便是私了感應自有箇自然底道理何必思他
若是義理却不可不思(淵)
問咸傳之九四說虛心貞一處全似敬曰盖嘗有語曰
敬心之貞也(方)
易傳言感應之理咸九四盡矣(方)
問伊川觧屈伸往來一段以屈伸為感應屈伸之與感
應若不相似何也曰屈則感伸伸則感屈自然之理
也今以鼻息觀之出則必入出感入也入則必出入
感出也故曰感則有應應復為感所感復有應屈伸
非感應而何(洽)
或問易傳說感應之理曰如日往則感得那月來月往
則感得那日來寒往則感得那暑來暑往則感得那
寒來一感一應一往一來其理無窮感應之理是如
此曰此以感應之理言之非有情者云有動皆為感
似以有情者言曰父慈則感得那子愈孝子孝則感
得那父愈慈其理亦只一般(文蔚)
問易傳言有感必有應是如何曰凡在天地間無非感
應之理造化與人事皆是且如雨暘雨不成只管雨
便感得箇暘出來暘不成只管暘暘已是應處又感
得雨來是感則必有應所應復為感寒暑晝夜無非
此理如人夜睡不成只管睡至曉須著起來一日運
動向晦亦須當息凡一死一生一出一入一往一來
一語一默皆是感應中人之性半善半惡有善則有
惡古今天下一盛必有一衰聖人在上兢兢業業必
日保治及到衰廢自是整頓不起終不成一向如此
必有興起時節唐貞觀之治可謂甚盛至中間武后
出來作壞一番自恁地塌塌底去至五代衰微極矣
國之紀綱國之人才舉無一足恃一旦聖人勃興轉
動一世天地為之豁開仁宗時天下稱太平眼雖不
得見想見是太平然當時灾異亦數有之所以馴至
後來之變亦是感應之常如此又問感應之理扵學
者工夫有用處否曰此理無乎不在如何學者用不
得精義入神以致用也利用安身以崇德也亦是這
道理研精義理扵内所以致用扵外利用安身扵外
所以崇德扵内横渠此處說得更好精義入神事豫
吾内求利吾外利用安身素利吾外致飬吾内此幾
句親切正學者用功處(㝢)
林一之問凡有動皆為感感則必有應曰如風來是感
樹動便是應樹拽又是感下面物動又是應如晝極
必感得夜來夜極又便感得晝來曰感便有善惡否
曰自是有善惡曰何謂心無私主則有感皆通曰心
無私主不是溟涬沒理會也只是公善則好之惡則
惡之善則賞之惡則刑之此是聖人至神之化心無
私主如天地一般寒則徧天下皆寒熱則徧天下皆
熱便是有感皆通曰心無私主最難曰只是克去已
私便心無私主若心有私主只是相契者應不相契
者則不應如好讀書人見讀書便愛不好讀書人見
書便不愛(淳)
器之問程子說感通之理曰如晝而夜夜而復晝循環
不窮所謂一動一静互為其根皆是感通之理木之
問所謂天下之理無獨必有對便是這話否曰便是
天下事那件無對来隂與陽對動與静對一物便與一
理對君可謂尊矣便與民為對人說碁盤中間一路
無對某說道便與許多路為對因舉寒往則暑來暑
往則寒來與屈伸消長之說邵氏擊壤集云上下四
方謂之宇古往今來謂之宙因說易咸感處伊川說
得未備往來自還他有自然之理惟正静為主則吉
而悔亡至扵憧憧則私為主而思慮之所及者朋從
所不及者不朋從矣是以事未至則迎之事已過則
將之全掉脱不下今人皆病扵無公平之心所以事
物之來少有私意雜焉則陷扵所偏重矣(木之)
趙致道問感通之理曰感是事來感我通是自家受他
感處之意(時舉)
問程子說感應在學者日用言之則何如曰只因這一
件事又生出一件事便是感與應因第二件事又生
出第三件事第二件事又是感第三件事又是應如
王文正公平生儉約家無姬妾自東封後真宗以太
平宜共享令直省官為買妾公不樂有沈倫家鬻銀
器花藍火筒之屬公嚬蹙曰吾家安用此其後姬妾
既具乃復呼直省官求前日沈氏銀器而用之此買
妾底便是感買銀器底便是應(淳)
繫辭觧咸九四據爻義看上文說貞吉悔亡貞字甚重
程子謂聖人感天下如雨暘寒暑無不通無不應者
貞而已矣所以感人者果貞矣則吉而悔亡盖天下
本無二理果同歸矣何患乎殊塗果一致矣何患乎
百慮所以重言何思何慮也如日月寒暑之往來皆
是自然感應如此日不往則月不來月不往則日不
來寒暑亦然往來只是一般往來但憧憧之往來者
患得患失既要感這箇又要感那箇便自憧憧忙亂
用其私心而已屈伸相感而利生焉者有晝必有夜
設使長長為晝而不夜則何以息夜而不晝安得有
此光明春氣固是和好只有春夏而無秋冬則物何
以成一向秋冬而無春夏又何以生屈伸往來之理
所以必待迭相為用而後利所由生春秋冬夏只是
一箇感應所應復為感所感復為應也春夏是一箇
大感秋冬則必應之而秋冬又為春夏之感以細言
之則春為夏之感夏則應春而又為秋之感秋為冬
之感冬則應秋而又為春之感所以不窮也尺蠖不
屈則不可以伸龍蛇不蟄則不可以藏身今山林冬
暖而蛇出者往往多死此即屈伸往來感應必然之
理夫子因往來兩字說得許多大又推以言學所以
内外交相養亦只是此理而已横渠曰事豫吾内求利
吾外素利吾外致飬吾内此下學所當致力處過此
以上則不容計功所謂窮神知化乃飬盛自至非思
勉所及此則聖人事矣(謨)
或說貞吉悔亡憧憧往來朋從爾思云一往一來皆感
應之常理也加憧憧焉則私矣此以私感彼以私應
所謂朋從爾私非有感必通之道矣先生然之又問
往來是心中憧憧然往來猶言往來扵懷否曰非也
下文分明說日往則月來月往則日來寒往則暑來
暑往則寒來安得為心中之往來伊川說微倒了所
以致人疑一往一來感應之常理也自然如此又問
是憧憧扵往來之間否曰亦非也這箇只是對那日
往則月來底說那箇是自然之往來此憧憧者是加
私意不好底往來憧憧只是加一箇忙廹底心不能
順自然之理猶言助長正心與計獲相似方往時又
便要來方來時又便要往只是一箇忙又曰方做去
時是往後面來底是來如人耕種下種是往少間禾
生是來問憧憧往來如伯者以私心感人便要人應
自然往來如王者我感之也無心而感其應我也無
心而應周徧公溥無所私便是如此否曰也是如此
又問此以私而感恐彼之應者非以私而應只是應
之者有限量否曰也是以私而應如自家以私惠及
人少間被我之惠者則以我為恩不被我之惠者則
不以我為恩矣王者之感如云王用三驅失前禽去
者不以為恩獲者不以為怨如此方是公正無私心
又問天下何思何慮人固不能無思慮只是不可加
私心欲其如此否曰也不曾教人不得思慮只是道
理自然如此感應之理本不消思慮空費思量空費
計較空費安排都是枉了無益扵事只順其自然而
已因問某人在位當日之失便是如此不能公平其
他翕受敷施每廣坐中見有這邊人即加敬與語其
他皆不顧以至差遣之屬亦有所偏重此其所以收
怨而召禍也曰這事便是難說今只是以成敗論人
不知當日事勢有難處者若論大勢則九分九釐須
還時節或其人見識之深淺力量之廣狹病却在此
以此而論却不是前軰有云牢籠之事吾不為也若
必欲人人面分上說一般話或慮其人不好他日或
為吾患遂委曲牢籠之此却是憧憧往來之心與人
說話或偶然與這人話未終因而不暇及其他如何
逐人面分問勞他得李文靖為相嚴毅端重每見人
不交一談或有諫之者公曰吾見豪俊跅弛之士其
議論尚不足以起發人意今所謂通家子弟每見我
語言進退之間尚周章失措此等有何識見而足與
語徒亂人意耳王文正吕文穆皆如此不害為賢相
豈必人人皆與之語耶宰相只是一箇進賢退不肖
若著一毫私心便不得前軰嘗言做宰相只要辦一
片心辦一䨇眼心公則能進賢退不肖眼眀則能識
得那箇是賢那箇是不肖此兩言說盡做宰相之道
只怕其所好者未必真賢其所惡者未必真不肖耳
若真箇知得更何用牢籠且天下之大人才之衆可
人人牢籠之耶或問如一樣小人涉歴既多又未有
過失自家明知其不肖將安所措之曰只恐居其位
不久若久少間此等小人自然退聽不容他出來也
今之為相者朝夕疲精神扵應接書簡之間更何暇
理會國事世俗之論遂以此為相業然只是牢籠人
住在那裏今日一見明日一請或住半年周歲或住
數月必不得已而後與之其人亦以為宰相之顧我
厚令我得好差遣而去賢愚同滯舉世以為當然有
一人焉略欲分别善惡杜絶干請分諸闕扵部中已
得以免應接之煩稍留心國事則人争非之矣且以
當日所用之才觀之固未能皆賢然比之今日為如
何今日之謗議者皆昔之遭擯棄之人也其論固何
足信(此下逸兩句)若牢籠得一人則所謂小人者豈止此
一人與一人則千百皆怨矣且吾欲牢籠之能保其
終不畔已否已往之事可以鍳矣如公之言却是憧
憧往來之心也其人之失處却不在此却是他未能
真知賢不肖之分耳或曰如某人者也有文采也廉
潔豈可棄之耶曰公欲取賢才耶取文采耶且其廉
一已之事耳何足以救其利口覆邦家之禍哉今世
之人見識一例低矮所論皆卑某嘗說須是盡吐瀉
出那肚裏許多鏖糟惡濁底見識方略有進處譬如
人病傷寒在上則吐在下則瀉如此方得病除或曰
近日諸公多有為持平之說者如何曰所謂近時惡
濁之論此是也不成議論某嘗說此所謂平者乃大
不平也不知怎生平得僴問張文定說元祐某人建
議欲為調停之說者云但能内君子而外小人天下
自治何必深治之哉此能體天理人欲者也此語亦
似持平之論如何曰文定未必有此論然小人亦有
數般樣若一樣可用底也須用或有事勢危急翻轉
後其禍不測或只得隠忍權以濟一時之急耳然終
非常法也明道當初之意便是如此欲使諸公用熙
豐執政之人與之共事令變熙豐之法或他日事翻
則其罪不獨在我他正是要使術然亦拙謀諺所謂
掩目捕雀我却不見雀不知雀却看見我你欲以此
術制他不知他之術更高你在所以後來温公留章
子厚欲與之共變新法卒至簾前悖詈得罪而去章
忿呌曰他日不能陪相公喫劍得便至如此無可平
之理盡是拙謀某嘗說今世之士所謂巧者是大拙
無有能以巧而濟者都是枉了空費心力只有一箇
公平正大行將去其濟不濟天也古人間有如此用
術而成者都是偶然不是他有意智要之都不消如
此決定無益張子房號為有意智者以今觀之可謂
甚疎如勸帝與項羽和而反兵伐之此成甚意智只
是他命好使一番了第二番又被他使得勝又曰古
人做得成者不是他有智只是偶然只有一箇正其
誼不謀其利明其道不計其功其他費心費力用智
用數牢籠計較都不濟事都是枉了又曰本朝以前
宰相見百官皆以班見國忌拈香歸來回班以見宰
相見時有刻數不知過幾刻便喝相公尊重用屏風
攔斷也是省事攔截了幾多干請私曲底事某舊見
陳魏公湯進之為相時那時猶無甚人相見每見不
過五六人十數人他也随官之崇卑做兩番請今則
不勝其多為宰相者每日只了得應接更無心理會
國事如此者謂之有相業有精神秦會之也是會做
嚴毅尊重不妄發一談其答人書只是數字今宰相
荅人書剗地(闕)詳盡人皆翕然稱之只是不曾見
已前事只見後來習俗遂以為例其有不然者便羣
起非之矣温公作相日有一客位榜分作三項云訪
及諸君若覩朝政闕遺庶民疾苦欲進忠言請以奏
牘聞扵朝廷某得與同僚商議擇可行者取旨行之
若但以私書寵喻終無所益若光身有過失欲賜規
正則可以通書簡分付吏人傳入光得内自省訟佩
服改行至扵理會官職差遣理雪罪名凡干身計並
請一面進状光得與朝省衆官公議施行若在私第
垂訪不請語及此皆前軰做處又曰伊川云徇俗雷
同不喚做随時惟嚴毅特立乃随時也而今人見識
低只是徇流俗之論流俗之論便以為是是可歎也
公們只是見那向時不得差遣底人說他自是怨他
若教公去做看方見得難且如有兩人焉自家平日
以一人為賢一人為不肖若自家執政定不肯捨其
賢而舉其不肖定是舉其賢而捨其不肖若舉此一
人則彼一人怨必矣如何盡要他說好得只怕自家
自認不破賢者却以為不肖不肖者却以為賢如此
則乖若認得定何害又有一樣人底半間不界可進
可退自家却以此為賢以彼為不肖此尤難認便是
難又曰舜有大功二十以其舉十六相而去四凶也
若如公言却是舜有大罪二十矣(僴)
問咸之九五傳曰感非其所見而說者此是任貞一之
理則如此曰武王不泄邇不㤀遠是其心量該遍故
周流如此是此義也(方)
恒
恒是箇一條物事徹頭徹尾不是尋常字古字作恒其
說象一隻船兩頭靠岸可見徹頭徹尾(植)
履之問常非一定之謂一定則不能恒矣曰物理之始
終變易所以為恒而不窮然所謂不易者亦須有以
變通乃能不窮如君尊臣卑分固不易然上下不交
也不得父子固是親親然所謂命士以上父子皆異
宫則又有變焉惟其如此所以為恒論其體則終是
恒然體之常所以為用之變用之變乃所以為體之
恒(道夫)
恒非一定之謂故晝則必夜夜而復晝寒則必暑暑而
復寒若一定則不能常也其在人冬日則飲湯夏日
則飲水可以仕則仕可以止則止今日道合便從明
日不合則去又如孟子辭齊王之金而受薛宋之餽
皆随時變易故可以為常也(道夫)
能常而後能變能常而不已所以能變及其變也常亦
只在其中伊川却說變而後能常非是(僴)
正便能久天地之道恒久而不已這箇只是說久(淵)
物各有箇情有箇人在此決定是有那羞惡惻隠是非
辭讓之情性只是箇物事情却多般或起或滅然而
頭面却只一般長長恁地這便是觀其所恒而天地
萬物之情可見之義乃若其情只是去情上面看(淵)
叔重說浚恒貞凶恐是不安其常而深以常理求人之
象程氏所謂守常而不能度勢之意固未見有不安
其常之象只是欲深以常理求人耳(時舉)
問恒其德貞婦人吉夫子凶德指六謂常其柔順之德
固貞矣然此婦人之道非夫子之義盖婦人從一而
終以順為正夫子則制義者也若從婦道則凶曰固
是如此然須看得象占分明六五有恒其德貞之象
占者若婦人則吉夫子則凶大底看易須是曉得象
占分明所謂吉凶者非爻之能吉凶爻有此象而占
者視其德而有吉凶耳且如此爻不是既為婦人又
為夫子只是有恒其德貞之象而以占者之德為吉
凶耳又如恒固能亨而無咎然必占者能久扵其道
方亨而無咎又如九三不恒其德非是九三能不恒
其德乃九三有此象耳占者遇此雖正亦吝若占者
能恒其德則無羞吝(銖)
遯
問遯卦遯字雖是逃隠大抵亦取遠去之意天上山下
相去甚遼絶象之以君子遠小人則君子如天小人
如山相絶之義須如此方得所以六爻在上漸遠者
愈善也曰恁地推亦好此六爻皆是君子之事(學履)
問遯亨遯而亨也分明是說能遯便亨下更說剛當位
而應與時行也是如何曰此其所以遯而亨也隂方
微為他剛當位而應所以能知時而遯是能與時行
不然便是與時背也(礪)
問小利貞浸而長也是見其浸長故設戒令其貞正且
以寬君子之患然亦是他之福曰是如此此與否初
二兩爻義相似(僴)
問小利貞以彖辭小利貞浸而長也之語觀之則小當
為隂柔小人(如小往大來小過小畜之小)言君子能遯則亨小人
則利扵守正不可以浸長之故而浸迫扵陽也此與
程傳遯者隂之始長君子知微故當深戒而聖人之
意未遽已故有與時行小利貞之教之意不同曰若
如程傳所言則於剛當位而應與時行也之下當云
止而健隂進而長故小利貞今但言小利貞浸而長
也而不言隂進而長則小指隂小之小可知况當遯
去之時事勢已有不容正之者程說雖善而有不通
矣又問遯尾厲勿用有攸往者言不可有所往但當
晦處静俟耳此意如何曰程傳作不可往謂不可去
也言遯已後矣不可往往則危往既危不若不往之
為無灾某切以為不然遯而在後尾也既已危矣豈
可更不往乎若作占辭看尤分眀先生又言執之用
黃牛之革莫之勝說此言象而占在其中六二亦有
此德也說(吐活反)九四君子吉小人否(方九反銖)
伊川說小利貞云尚可以有為隂已浸長如何可以有
為所說王允謝安之於漢晉恐也不然王允是筭殺
了董卓謝安是乘桓温之老病皆是他衰微時節不
是浸長之時也兼他是大臣亦如何去此為在下位
有為之兆者則可以去大臣任國安危君在與在君
亡與亡如何去又曰王允不合要盡殺涼州兵所以
致敗(礪)
遯尾厲到這時節去不迭了所以危厲不可有所往只
得看他如何賢人君子有這般底多(淵)
問畜臣妾吉伊川云待臣妾之道君子之待小人亦不
如是如何曰君子小人更不可相對更不可與相接
若臣妾是終日在自家脚手頭若無以係之則望望
然去矣又曰易中詳識物情備極人事都是實有此
事今學者平日只在燈窗下習讀不曾應接世變一
旦讀此皆看不得某舊時也如此即管讀得不相入
所以常說易難讀(礪)
問九五嘉遯以陽剛中正漸向遯極故為嘉美未是極
處故戒以貞正則吉曰是如此便是剛當位而應處
是去得恰好時節小人亦未嫌自家只是自家合去
莫見小人不嫌却與相接而不去便是不好所以戒
他貞正(礪)
大壯
問大壯大者正與正大不同上大字是指陽下正大是
說理曰亦緣上面有大者正一句方說此(學履)
大壯利貞利於正也所以大者以其正也既正且大則
天地之情不過於此(燾)
問雷在天上大壯君子以非禮弗履伊川云云其義是
否曰固是君子之自治須是如雷在天上恁地威嚴
猛烈方得若半上落下不如此猛烈果決濟得甚事
(僴)
或問伊川自勝者為強之說如何曰雷在天上是甚威
嚴人之克已能如雷在天上則威嚴果決以去其惡
而必於為善若半上落下則不濟事何以為君子須
是如雷在天上方能克去非禮(燾)
此卦如九二貞吉只是自守而不進九四藩決不羸壯
于大輿之輹却是有可進之象此卦爻之好者盖以
陽居隂不極其剛而前遇二隂有藩決之象所以為
進非如九二前有三四二陽隔之不得進也又曰喪
羊于易不若作彊場之易漢食貨志彊場之場正作
昜盖後面有喪羊于易亦同此義今本義所注只是
從前所說如此只且仍舊耳上六取喻甚巧盖壯終
動極無可去處如羝羊之角掛于藩上不能退遂然
艱則吉者畢竟有可進之理但必艱始吉耳(銖)
問大壯本好爻中所取却不好暌本不好爻中所取却
好如六五對九二處非其位九四對上九本非相應
都成好爻不知何故曰大壯便是過了才過便不好
如睽卦之類却是易之取爻多為占者而言占法取
變爻便是到此處變了所以困卦雖是不好然其間
利用祭祀之属却好問此正與羣龍无首利永貞一
般曰然却是變了故如此(幹)
此卦多說羊羊是兌之属季通說這箇是夹住底兌卦
兩畫當一畫(淵)
晉
康侯似說寧侯相似用錫馬之用只是箇虚字說他得
這箇物事(淵)
晝日是那上卦離也晝日為之是此意(淵)
問初六晉如摧如象也貞吉占辭曰罔孚裕無咎又是
解上兩句恐貞吉說不眀故又曉之又問受兹介福
于其王母指六五以為享先妣之吉占何也曰恐是
如此盖周禮有享先妣之禮又問衆允悔亡曰衆允
象也悔亡占也又問晉其角維用伐邑本義作伐其
私邑程傳以為自治如何曰便是程傳多不肯說實
事皆以為取喻伐邑如墮費墮郈之類是也大抵今
人說易多是見易中有此一語便以為通體事當如
此不知當其時節地頭其人所占得者其象如何若
果如今人所說則易之說有窮矣又如摧如愁如易
中少有此字疑此爻必有此象但今不可曉耳(銖)
晉六三如何見得為衆所信處既不中正衆方不信雖
能信之又安能悔亡曰晉之時二隂皆欲上進三處
地較近故二隂從之以進問如何得悔亡曰居非其
位本當有悔以其得衆故悔可亡(榦)
問六五悔亡失得勿恤往吉無不利伊川以為六以柔
居尊位本當有悔以大眀而下皆順附故其悔亡下
既同德順附當推誠委任盡衆人之才通天下之志
勿復自任其眀恤其失得如此而往則吉而無不利
此說是否曰便是伊川說得太深據此爻只是占者
占得此爻則不必恤其失得而自亦無所不利耳如
何說得人君既得同德之人而委任之不復恤其失
得如此則蕩然無復是非而天下之事亂矣假使其
所任之人或有作亂者亦將不恤之乎雖以堯舜之
聖臯䕫益稷之賢猶云屢省乃成如何說既得同心
同德之人而任之則在上者一切不管而任其所為
豈有此理且彼所為既失矣為上者如何不恤得聖
人無此等說話聖人所說卦爻只是略略說過以為
人當著此爻則大勢已好雖有所失得亦不必慮而
自無所不利也聖人說得甚淺伊川說得太深聖人
所說短伊川解得長久之又云失得勿恤只是自家
自作教是莫管他得失如士人發解做官這箇却必
不得只得盡其所當為者而已如仁人正其誼不謀
其利眀其道不計其功相似(僴)
失得勿恤此說失也不須問他得也不須問他自是好
猶勝負兵家之常云爾此卦六爻無如此爻吉(淵)
晉上九剛進之極以伐私邑安能吉而無咎曰以其剛
故可伐邑若不剛則不能伐邑矣但易中言伐邑皆
是用之於小若伐國則其用大矣(如高宗伐鬼方之類)維用伐
邑則不可用之於大可知雖用以伐邑然亦必能自
危厲乃可以吉而无咎過剛而能危厲則不至於過
剛矣(榦)
看伯豐與廬陵問荅内晉卦伐邑說曰晉上九貞吝吝
不在克治正以其克治之難而言其合下有此吝耳
貞吝之義諸義只云貞固守此則吝不應於此獨云
於正道為吝也(㽦)
明夷
眀夷未是說闇之主只是說眀而被傷者乃君子也上
六方是說闇君子出門庭言君子去闇尚遠可以得
其本心而遠去文王箕子大槩皆是晦其眀然文王
外柔順是本分自然做底箕子晦其眀又云艱是他
那佯狂底意思便是艱難底氣象爻說貞而不言艱
者盖言箕子則艱可見不必更言之(淵)
君子用晦而眀晦地象眀日象晦則是不察察若晦而
不眀則晦得沒理會了故外晦而内必眀乃好(學履)
眀夷初二二爻不取爻義曰初爻所傷地遠故雖傷而
尚能飛問初爻比二爻似二爻傷得淺初爻傷得深
曰非也初尚能飛但垂翼耳(榦)
問眀夷曰下三爻皆說眀夷是眀而見傷者六四爻說
者却以為是姦邪之臣先蠱惑其君心而後肆行於
外殊不知上六是暗主六五却不作君說六四之與
上六既非正應又不相比又况下三爻皆說眀夷是
好底何獨此爻却作不好說故某於此爻之義未詳
但以意觀之六四居暗地尚淺猶可以得意而遠去
故雖入於幽隠之處猶能獲眀夷之心于出門庭也
故小象曰獲心意也上六不眀晦則是合下已是不
眀故初登于天可以照四國而不免後入于地則是
始于傷人之眀而終于自傷以墜其命矣吕原眀以
為唐眀皇可以當之盖言始眀而終暗也(銖)
家人
問家人彖辭不盡取象曰注中所以但取二五不及他
象者但只因彖傳而言耳大抵彖傳取義最精象中
所取却恐有假合處(榦)
問風自火出曰謂如一爐火必有氣衝上去便是風自
火出然此只是言自内及外之意(燾學履錄云是火中有風如一堆)
(火在此氣自薰蒸上出)
王假有家言到這裏方且得許多物事有妻有妾方始
成箇家(淵)
問王假有家曰有家之有只是如夙夜浚眀有家亮采
有邦之有謂有三德者則夙夜浚眀於其家有六德
者則亮采於其邦有是虚字非如奄有四方之有也
(銖)
或問易傳云正家之道在於正倫理篤恩義今欲正倫
理則有傷恩義欲篤恩義又有乖於倫理如何曰須
是於正倫理處篤恩義篤恩義而不失倫理方可(柄)
睽
睽皆言始異終同之理(淵)
問君子以同而異曰此是取兩象合體為同而其性各
異在人則是和而不同之意盖其趨則同而所以為
同則異如伯夷柳下惠伊尹三子所趨不同而其歸
則一彖辭言睽而同大象言同而異在人則出處語
默雖不同而同歸於理講論文字為說不同而同於
求合義理立朝論事所見不同而同於忠君本義所
謂二卦合體者言同也而性不同者言異也以同而
異語意與用晦而眀相似大凡讀易到精熟後顛倒
說来皆合不然則是死說耳又問睽卦無正應而同
德相應者何曰無正應所以為睽當睽之時當合者
既離其離者却合也(銖)
問君子以同而異作理一分殊看如何曰理一分殊是
理之自然如此這處又就人事之異上說盖君子有
同處有異處如所謂周而不比羣而不黨是也大抵
易中六十四象下句皆是就人事之近處說不必深
去求他此處伊川說得甚好(學履)
過舉程子睽之象君子以同而異解曰不能大同者亂
常咈理之人也不能獨異者隨俗習非之人也要在
同而能異爾又如今之言地理者必欲擇地之吉是
同也不似世俗專以求富貴為事惑亂此心則異矣
如士人應科舉則同也不曲學以阿世則異矣事事
推去斯得其旨(過)
馬是行底物初間行不得後来却行得大率睽之諸爻
都如此多說先異而後同(淵)
問睽見惡人其義何取曰以其當睽之時故須見惡人
乃能无咎(榦)
天合作而剃鬚也篆文天作丙而作而(淵)
宗如同人于宗之宗(淵)
載鬼一車等語所以差異者為他這般事是差異底事
所以却把世間差異底眀之世間自有這般差異底
事(淵)
蹇
蹇利西南是說坤卦分曉但不知從何插入這坤卦来
此須是箇變例聖人到這裏看見得有箇做坤底道
理大率陽卦多自隂来隂卦多自陽来震是坤第一
畫變坎是第二畫變艮是第三畫變易之取象不曾
確定了他(淵)
蹇無坤體只取坎中爻變如沈存中論五姓一般蹇利
西南謂地也據卦體艮下坎上無坤而繇辭言地者
往往只取坎中爻變變則為坤矣沈存中論五姓自
古無之後人既如此呼喚即便有義可推(淵)
潘謙之書曰蹇與困相似君子致命遂志君子反身修
德亦一般殊不知不然象曰澤無水困是盡乾燥處
困之極事無可為者故只得致命遂志若山上有水
蹇則猶可進步如山下之泉曲折多艱阻然猶可行
故教人以反身修德豈可以困為比只觀澤無水困
與山下有水蹇二句便全不同(學履僴同)
問往蹇来譽曰来往二字唯程傳言上進則為往不進
則為来說得極好今人或謂六四往蹇来連是来就
三九三往蹇来反是来就二上六往蹇来碩是来就
五亦說得通但初六来譽則位居最下無可来之地
其說不得通矣故不若程傳好只是不往為佳耳(不往)
(者守而不進故不進則為米)諸爻皆不言吉盖未離乎蹇中也至
上六往蹇来碩吉却是蹇極有可濟之理既是不往
惟守於蹇則必得見九五之大人與共濟蹇而有碩
大之功矣(銖)
問蹇九五何故為大蹇曰五是為蹇主凡人臣之蹇只
是一事至大蹇須人主當之(礪)
問大蹇朋来之義曰處九五尊位而居蹇之中所以為
大蹇所謂遺大投艱于朕身人君當此則屈羣策用
羣力乃可濟也(學履僴同)
解
先生舉無所往其来復吉程傳以為天下之難已解而
安平無事則當修復治道正紀綱眀法度復先代眀
王之治夫禍亂既平正合修眀治道求復三代之規
模却只便休了兩漢以来人主還有理會正心誠意
否須得人主如窮閻陋巷之士治心修身講眀義理
以此應天下之務用天下之才方見次第因言神廟
大有為之主勵精治道事事要理會過是時却有許
多人才若專用眀道為大臣當大段有可觀眀道天
資高又加以學誠意感格聲色不動而事至立斷當
時用人參差如此亦是氣數舛逆(德明)
天地解而雷雨作隂陽之氣閉結之極忽然迸散出做
這雷雨只管閉結了若不解散如何會有雷雨作小
畜所以不能成雷雨者畜不極也雷便是如今一箇
爆杖(淵)
六居三大率少有好底負且乘聖人到這裏又見得有
箇小人乘君子之器底象故又於此發出這箇道理
来(淵)
問解而拇朋至斯孚曰四與初皆不得正四能解而拇
者以四雖隂位而才則陽與初六隂柔則為有間所
以能解去其拇故得陽剛之朋類至而相信矣(銖)
射隼于高墉聖人說易大槩是如此不似今人說底向
来敬夫書與林艾軒云聖人說易却則恁地此却似
說得易了(淵)
損
二簋與簋貳字不同可見其義亦不同(淵)
懲忿如救火窒欲如防水(大雅)
問懲忿窒慾忿怒易發難制故曰懲懲是戒於後慾之
起則甚微漸漸到熾處故曰窒窒謂塞於初古人說
情竇竇是罅隙須是塞其罅隙曰懲也不專是戒於
後若是怒時也須去懲治他始得所謂懲者懲於今
而戒於後耳窒亦非是真有箇孔穴去塞了但遏絶
之使不行耳又曰山下有澤損君子以懲忿窒慾風
雷益君子以見善則遷有過則改觀山之象以懲忿
觀澤之象以窒慾慾如汙澤然其中穢濁解汙染人
須當填塞了如風之迅速以遷善如雷之奮發以改
過廣云觀山之象以懲忿是如何曰人怒時自是恁
突兀起来故孫權曰令人氣湧如山(廣)
問山下有澤損君子以懲忿窒慾風雷益君子以見善
則遷有過則改曰伊川將来相牽合說某不曉看来
人自有遷善時節自有改過時節不必只是一件事
某看来只是懲忿如摧山窒慾如填壑遷善如風之
迅改過如雷之烈又曰聖人取象亦只是箇大約彷
彿意思如此若纔著言語窮他便有說不去時如後
面小象若更教孔子添幾句也添不去(僴)
酌損之在損之初下猶可以斟酌也(淵)
問損卦三陽皆能益隂而二與上二爻則曰弗損益之
初則曰酌損之何邪曰這一爻難解只得用伊川說
又云易解得處少難解處多今且恁地說去到那占
時又自别消詳有應處難立為定說也(學履)
三人行損一人三陽損一一人行得其友一陽上去換
得一隂来(淵)
或益之十朋之龜為句(淵)
得臣无家猶言化家為國相似得臣有家其所得也小
矣无家則可見其大(淵)
問損卦下三爻皆損己益人四五兩爻是損己從人上
爻有為人上之象不待損己而自有以益人曰下三
爻無損己益人底意只是盛到極處去不得自是損
了四爻損其疾只是損了那不好了便自好五爻是
受益也無損己從人底意(礪)
益
問木道乃行程傳以為木字本益字之誤如何曰看来
只是木字渙卦說乘木有功中孚說乘木舟虚以此
見得只是木字又問或擊之曰或字衆無定主之辭
言非但一人擊之也立心勿恒勿字只是不字非禁
止之辭此處亦可疑且闕之(銖)
木道乃行不須改木字為益字只木字亦得見一朋友
說有八卦之金木水火土有五行之金木水火土如
乾為金易卦之金也兊之金五行之金也巽為木是
卦中取象震為木乃東方属木五行之木也五行取
四維故也(去偽)
某昨日思風雷益君子以遷善改過遷善如風之速改
過如雷之猛祖道曰莫是才遷善便是改過否曰不
然遷善字輕改過字重遷善如慘淡之物要使之白
改過如黑之物要使之白用力自是不同遷善者但
見是人做得一事強似我心有所未安即便遷之(儒用)
(錄云只消當下遷過就他底)若改過須是大段勇猛始得又曰公
所說蒙與蠱二象却有意思如山下有澤損君子以
懲忿窒慾必是降下山以塞其澤便是此象六十四
卦象皆如此(祖道儒用同)
問遷善改過曰風是一箇急底物見人之善己所不及
遷之如風之急雷是一箇勇決底物己有過便斷然
改之如雷之勇決不容有些子遲緩(賜)
元吉无咎吉凶是事咎是道理盖有事則吉而理則過
差者是之謂吉而有咎(淵)
享于帝吉是祭則受福底道理(淵)
益之用凶事猶書言用降我凶德嘉績于朕邦(淵)
伊川說易亦有不分曉處甚多如益之用凶事說作凶
荒之凶直指刺史郡守而言在當時未見有這守令
恐難以此說某謂益之用凶事者言人臣之益君甚
難必以危言鯁論恐動其君而益之雖以中而行然必用
圭以通其信若不用圭以通之又非忠以益於君者也
中行與依見不得是指誰(淵)
利用遷國程昌㝢守夀春虜人來占得此爻遷來鼎州
後平楊公有功(淵方子錄云守蔡州)
益損二卦說龜一在二一在五是顛倒說去未濟與既
濟說伐鬼方亦然不知如何未濟看來只陽爻便好
隂爻便不好但六五上九二爻不知是如何盖六五
以得中故吉上九有可濟之才又當未濟之極可以
濟矣却云不吉更不可曉(學蒙)
大抵損益二卦諸爻皆互換損好益都不好如損六五
却成益六二損上九好益上九却不好(淵)
夬
用之說夬卦云聖人於隂消陽長之時亦如此戒懼其
警戒之意深矣曰不用如此說自是無時不戒謹恐
懼不是到這時方戒懼不成說天下已平治可以安
意肆志只才有些放肆便弄得靡所不至(僴)
揚于王庭孚號有厲若合開口處便雖有劍從自家頭
上落也須着說但使功罪各當是非顯白於吾何慊
(道夫)
夬卦中號字皆當作戶羔反唯孚號古来作去聲看来
亦只當作平聲(僴)
壯于前趾與大壯初爻同此卦大率似大壯只争一畫
(淵)
王子獻卜遇夬之九二曰惕號莫夜有戎勿恤吉卜者
告之曰必夜有驚恐後有兵權未幾果夜遇寇旋得
洪帥(淵)
問九三壯于頄曰君子之去小人不必悻悻然見於面
目至於遇雨而為所濡濕雖為衆陽所愠然志在決
隂必能終去小人故亦可得无咎也盖九三雖與上
六為應而實以剛居剛有能決之象故壯于頄則有
凶而和柔以去之乃无咎如王允之於董卓温嶠之
於王敦是也又曰彖云利有攸往剛長乃終今人以
為陽不能無隂中國不能無夷狄君子不能無小人
故小人不可盡去今觀剛長乃終之言則聖人豈不
欲小人之盡去耶但所以決之者自有道耳又問夬
卦辭言孚號九二言惕號上九言无號取象之義如
何曰卦有兊體兊為口故多言號也又問以五陽決
一隂君子盛而小人衰之勢而卦辭則曰告自邑不
利即戎初九壯于前趾則往不勝九二惕號則有戎
勿恤壯于頄則凶牽牛則悔亡中行无咎豈去小人
之道湏先自治而嚴厲戒懼不可安肆耶曰觀上六
一爻則小人勢窮旡號有凶之時而君子去之之道
猶當如此嚴謹自做手脚盖不可以其勢衰而安意
自肆也其為戒深矣(銖)
九三壯于頄看来舊文本義自順不知程氏何故欲易
之有愠也是自不能堪正如顔杲卿使安祿山受其
衣服至道間與其徒曰吾輩何為服此歸而借兵伐
之正類此也卦中與復卦六四有獨字此卦諸爻皆
欲去隂獨此一爻與六為應也是惡模樣(礪)
伊川改九三爻次序看来不必改(淵)
這幾卦多說那臀不可曉(淵)
牽羊悔亡其說得於許慎之(淵)
莧陸是兩物莧者馬齒莧陸者章陸一名商陸皆感隂
氣多之物藥中用商陸治水腫其子紅(淵錄云其物難乾學履)
中行无咎言人能剛決自勝其私合乎中行則得无咎
无咎但能補過而己未是極至處這是說那微茫間
有些箇意思斷未得釋氏所謂流注想荀子所謂偷
則自行便是這意思照管不著便走將去那裏去爻
雖無此意孔子作象所以禆爻辭之不足如自我致
寇敬慎不敗之類甚多中行无咎易中却不恁地看
言人占得此爻者能中行則无咎不然則有咎(淵)
中行无咎中未光也事雖正而意潜有所係吝荀子所
謂偷則自行佛家所謂流注不斷皆意不誠之本也
(淵)
姤
不是說隂漸長為女壯乃是一隂遇五陽(淵)
大率姤是一箇女遇五陽是箇不正當底如人盡天地
之事聖人去這裡又看見得那天地相遇底道理出
来(淵)
姤是不好底卦然天地相遇品物咸章剛遇中正天下
大行却又甚好盖天地相遇又是别取一義剛遇中
正只取九五或謂亦以九二言非也(銖)
問姤之時義大矣哉本義云幾微之際聖人所謹與伊
川之說不同何也曰上面說天地相遇至天下大行
也正是好時節而不好之漸已生於微矣故當謹於
此(學履)
金柅或以為止車物或以為絲衮不可曉(廣)
又不知此卦如何有魚象或說離為鱉為蟹為蠃為蚌
為龜魚便在裏面了不知是不是(此條未詳淵)
包無魚又去這裏見得箇君民底道理陽在上為君隂
在下為民(淵)
有隕自天言能回造化則陽氣復自天而隕復生上来
都換了這時節(淵)
萃
大率人之精神萃於已祖考之精神萃於廟(淵)
順天命說道理時彷彿如伊川說也去得只是文勢不
如此他是說豐萃之時若不用大牲則便是那以天
下儉其親相似也有此理這時節比不得那利用禴
之事他這彖辭散漫說說了王假有廟又說利見大
人又說用大牲吉大率是聖人觀象節節地看見許
多道理看到這裏見有這箇象便說出這一句来又
看見那箇象又說出那一箇理来然而觀象則今不
可得見是如何地觀矣(淵)
問澤上於地萃君子以除戎器戒不虞曰大凡物聚衆
盛處必有争故當預為之備又澤本當在地中今却
上出於地上則是水盛長有潰決奔突之憂故取象
如此(僴)
不知如何地說箇一握底句出来(淵)
孚乃利用禴說如伊川固好但若如此却是聖人說箇
影子却恐不恁地想只是說祭升卦同(淵)
問九五萃有位以陽剛居中正當萃之時而居尊位安
得又有匪孚曰此言有位而無德則雖萃而不能使
人信故人有不信當脩其元永貞之德而後悔亡也
又曰王假有廟是祖考精神聚於廟又為人必能聚
已之精神然後可以至於廟而承祖考今人擇日祀
神多取神在日亦取聚意也(銖)
問九五一爻亦似甚好而反云未光也是如何曰見不
得讀易似這樣且恁地解去若強說便至鑿了(學履)
升
升南征吉巽坤二卦拱得箇南如看命人虚拱底說話
(礪)
地中生木升君子以順德積小以高大木之生也無日
不長一日不長則木死矣人之學也一日不可已一
日而已則心必死矣(人傑)
地中生木升汪丈嘗云曾考究得樹木之生日日滋長
若一日不長便將枯瘁便是生理不接學者之於學
不可一日少懈大抵德須日日要進若一日不進便
退近日學者才相疎便都休了(㽦)
問升萃二卦多是言祭享萃固取聚義不知升何取義
曰人積其誠意以事鬼神有升而上通之義又曰六
五貞吉升階與萃九五萃有位匪孚元永貞悔亡皆
謂有其位必當有其德若無其德則萃雖有位而人
不信雖有升階之象而不足以升矣(銖)
元德問王用亨于岐山云只是享字古文無享字所謂
亨享烹只是通用又曰乾元亨利貞屯之元亨利貞
只一般聖人借此四字論乾之德本非四件事也(時舉)
亨于岐山與亨于西山只是說祭山川想不到得如伊
川說(淵)
朱子語類卷七十二
