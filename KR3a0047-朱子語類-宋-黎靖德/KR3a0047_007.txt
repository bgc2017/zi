朱子語類卷七
學一
小學
古者初年入小學只是教之以事如禮樂射御書數及
孝弟忠信之事自十六七入大學然後教之以理如
致知格物及所以為忠信孝弟者(驤)
古人自入小學時已自知許多事了至入大學時只要
做此工夫今人全未曾知此古人只去心上理會至
去治天下皆自心中流出今人只去事上理會(泳)
古者小學己自養得小兒子這裏定己自是聖賢坯璞
了但未有聖賢許多知見及其長也令入大學使之
格物致知長許多知見(節)
古人小學養得小兒子誠敬善端發見了然而大學等
事小兒子不會推將去所以又大學教之(璘)
小學是直理會那事大學是窮究那理因甚恁地(㝢)
小學者學其事大學者學其小學所學之事之所以(節)
小學是事如事君事父事兄處友等事只是教他依此
規矩做去大學是發明此事之理(銖)
古人便都從小學中學了所以大來都不費力如禮樂
射御書數大綱都學了及至長大也更不大段學便
只理會窮理致知工夫而今自小失了要補填實是
難但須莊敬誠實立其基本逐事逐物理會道理待
此通透意誠心正了就切身處理會旋旋去理會禮
樂射御書數今則無所用乎御如禮樂射書數也是
合當理會底皆是切用但不先就切身處理會得道
理便教考究得些禮文制度又干自家身己甚事(賀孫)
古者小學已自暗養成了到長來已自有聖賢坯模只
就上面加光飾如今自失了小學工夫只得教人且
把敬為主收斂身心却方可下工夫又曰古人小學
教之以事便自養得他心不知不覺自好了到得漸
長漸更歴通達事物將無所不能今人既無本領只
去理會許多閒骨董百方措置思索反以害心(賀孫)
問大學與小學不是截然為二小學是學其事大學是
窮其理以盡其事否曰只是一箇事小學是學事親
學事長且直理會那事大學是就上面委曲詳究那
理其所以事親是何如所以事長是何如古人於小
學存養已熟根基已深厚到大學只就上面點化出
些精彩古人自能食能言便已教了一歲有一歲工
夫到二十時聖人資質已自有十分(㝢作三分)大學只融
洽光彩今都蹉過不能轉去做只據而今當地頭立
定脚做去補填前日欠闕栽種後來合做底(㝢作根株)如
二十歲覺悟便從二十歲立定脚力做去縱待八九
十歲覺悟也當據見定劄住硬寨做去(淳㝢同)
器遠前夜說敬當不得小學某看來小學却未當得敬
敬已是包得小學敬是徹上徹下工夫雖做得聖人
田地也只放下這敬不得如堯舜也終始是一箇敬
如說欽明文思頌堯之德四箇字獨將這箇敬做擗
初頭如說恭己正南面而已如說篤恭而天下平皆
是(賀孫)
陸子壽言古者教小子弟自能言能食即有教以至灑
掃應對之類皆有所習故長大則易語今人自小即
教做對稍大即教作虚誕之文皆壊其性質某嘗思
欲做一小學規使人自小教之便有法如此亦須有
益先生曰只做禪苑清規樣做亦自好(大雅)
天命非所以教小兒教小兒只說箇義理大概只眼前
事或以灑掃應對之類作段子亦可每嘗疑曲禮衣
毋撥足毋蹶將上堂聲必揚將入戸視必下等叶韻
處皆是古人初教小兒語列女傳孟母又添兩句曰
將入門問孰存(淳義剛同)
教小兒讀詩不可破章(道夫)
先生初令義剛訓二三小子見教曰授書莫限長短但
文理斷處便住若文勢未斷者雖多授數行亦不妨
盖兒時讀書終身改口不得嘗見人教兒讀書限長
短後來長大後都念不轉如訓詁則當依古註問向
來承教謂小兒子讀書未須把近代解說底音訓教
之却不知解與他時如何若依古註恐他不甚曉曰
解時却須正說始得若大段小底又却只是粗義自
與古註不相背了(義剛)
余正叔嘗言今人家不善教子弟先生曰風俗弄得到
這裏可哀(文蔚)
小童添炭撥開火散亂先生曰可拂殺了我不愛人恁
地此便是燒火不敬所以聖人教小兒灑掃應對件
件要敬謹外家子姪未論其賢否如何一出來便齊
整緣是他家長上元初教誨得如此只一人外居氣
習便不同(義剛)
問女子亦當有教自孝經之外如論語只取其面前明
白者教之何如曰亦可如曹大家女誡温公家範亦
好(義剛)
後生初學且看小學之書那是做人底樣子(廣)
先生下學見說小學曰前賢之言須是真箇躬行佩服
方始有功不可只如此說過不濟事(淳)
和之問小學所疑曰且看古聖人教人之法如何而今
全無這箇天佑下民作之君作之師盖作之君便是
作之師也(時舉)
或問某今看大學如小學中有未曉處亦要理會曰相
兼看亦不妨學者於文為度數不可存終理會不得
之心須立箇大規模都要理會得至於其明其暗則
係乎人之才如何耳(人傑)
問小學載樂一段不知今人能用得否曰姑使知之古
人自小皆以樂教之乃是人執手提誨到得大來涵
養已成稍能自立便可今人既無此非志大有所立
因何得成立(可學)
因論小學曰古者教必以樂後世不復然問此是作樂
使之聽或其自作曰自作若自理會不得自作何益
古者國君備樂士無故不去琴瑟日用之物無時不
列於前問鄭人賂晉以女樂乃有歌鍾二肆何故曰
所謂鄭聲特其聲異耳其器則同今之教坊樂乃俗
樂此等事久則亡歐陽公集古錄載寇萊公好舞柘
枝有五十曲文忠時其亡已多舉此可見舊見升朝
官以上前導一物用水晶為之謂之主斧今亦無之
某云今之籍妓莫是女樂之遺否曰不知當時女樂
如何通老問左手執籥右手秉翟曰所謂文舞也又
問古人舞不回旋曰既謂之舞安得不回旋某問漢
家周舞注云此舜舞曰遭秦之暴古帝王樂盡亡惟
韶樂獨存舜舞乃此舞也又問通老太學祭孔子樂
渠云亦分堂上堂下但無大鐘曰竟未知今之樂是何
樂(可學)
元興問禮樂射御書數書莫只是字法否曰此類有數
法如日月字是象其形也江河字是諧其聲也考老
字是假其類也如此數法若理會得則天下之字皆
可通矣(時舉論小學書餘見本類)
弟子職一篇若不在管子中亦亡矣此或是他存得古
人底亦未可知或是自作亦未可知竊疑是他作内
政時士之子常為士因作此以教之想他平日這樣
處都理會來然自身又却在規矩準䋲之外(義剛)
弟子職所受是極云受業去後須窮究道理到盡處也
毋驕恃力如恃氣力欲任意打人之類盖自小便教
之以德教之以尚德不尚力之事
朱子語類卷七
