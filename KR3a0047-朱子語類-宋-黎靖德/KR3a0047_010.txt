朱子語類卷十
學四
讀書法上
讀書乃學者第二事(方子)
讀書已是第二義盖人生道理合下完具所以要讀書
者盖是未曾經歴見許多聖人是經歴見得許多所
以寫在册上與人看而今讀書只是要見得許多道
理及理會得了又皆是自家合下元有底不是外面
旋添得來(至)
學問就自家身已上切要處理會方是那讀書底已是
第二義自家身上道理都具不曾外面添得來然聖
人教人須要讀這書時盖為自家雖有這道理須是
經歴過方得聖人說底是它曾經歴過來(佐)
學問無賢愚無小大無貴賤自是人合理會底事且如
聖賢不生無許多書册無許多發明不成不去理會
也只當理會今有聖賢言語有許多文字却不去做
師友只是發明得人若不自向前師友如何著得力
(謙)
為學之道聖賢教人說得甚分曉大抵學者讀書務要
窮究道問學是大事要識得道理去做人大凡看書
要看了又看逐段逐句逐字理會仍參諸解傳說教
通透使道理與自家心相肯方得讀書要自家道理
浹洽透徹杜元凱云優而柔之使自得之厭而飫之
使自趨之若江海之浸膏澤之潤渙然冰釋怡然理
順然後為得也(椿)
今讀書緊要是要看聖人教人做工夫處是如何如用
藥治病須看這病是如何發合用何方治之方中使
何藥材何者幾兩何者幾分如何炮如何炙如何製
如何切如何煎如何吃只如此而已
讀書以觀聖賢之意因聖賢之意以觀自然之理(節)
做好將聖人書讀見得它意思如當面說話相似(賀孫)
聖賢之言須常將來眼頭過口頭轉心頭運(方子)
開卷便有與聖賢不相似處豈可不自鞭策(祖道)
聖人言語一重又一重須入深去看若只要皮膚便有
差錯須深沈方有得(從周)
人看文字只看得一重更不去討它第二重(僩)
讀書須是看著它那縫罅處方尋得道理透徹若不見
縫罅無由入得看見縫罅時脈絡自開(植)
文字大節目痛理會三五處後當迎刃而解學者所患
在于輕浮不沈著痛快(方子)
學者初看文字只見得個渾淪物事久久看作三兩片
以至于十數片方是長進如庖丁解牛目視無全牛
是也(人傑)
讀書須是窮究道理徹底如人之食嚼得爛方可嚥下
然後有補(把)
看文字須逐字看得無去處譬如前後門塞定更去不
得方始是(從周)
關了門閉了戶把斷了四路頭此正讀書時也(道夫)
學者只知觀書都不知有四邊方始有味(㽦)
學者讀書須是於無味處當致思焉至於羣疑並興寢
食俱廢乃能驟進因歎驟進二字最下得好須是如
此若進得些子或進或退若存若亡不濟事如用兵
相殺争得些兒小可一二十里地也不濟事須大殺
一番方是善勝為學之要亦是如此(賀孫)
看文字須大段著精彩看聳起精神竪起筋骨不要困
如有刀劍在後一般就一段中須要透擊其首則尾
應擊其尾則首應方始是不可按册子便在掩了册
子便忘却看注時便忘了正文看正文又忘了注須
這一段透了方看後板(淳)
看文字須要入在裏面猛滚一番要透徹方能得脫離
若只略略地看過恐終久不能得脱離此心又自不
能放下也(時舉)
人言讀書當從容玩味此乃自怠之一說若是讀此書
未曉道理雖不可急迫亦不放下猶可也若徜徉終
日謂之從容却無做工夫處譬之煎藥須是以大火
煎滚然後以慢火養之却不妨(人傑)
須是一捧一條痕一摑一掌血看人文字要當如此豈
可忽略(㽦)
看文字須是如猛將用兵直是鏖戰一陣如酷吏治獄
直是推勘到底決是不恕他方得(䕫孫)
看文字正如酷吏之用法深刻都沒人情直要做到底
若只恁地等閒看過了有甚滋味大凡文字有未曉
處須下死工夫直要見得道理是自家底方住(賜)
看文字如捉賊須知道盜發處自一文以上贜罪情節
都要勘出若只描摸個大綱縱使知道此人是賊却
不知何處做賊(賜)
看文字當如高&KR0008;大艑順風張帆一日千里方得如今
只纔離小港便著淺了濟甚事文字不通如此看(僴)
讀書看義理須是胸次放開磊落明快恁地去第一不
可先責效纔責效便有憂愁底意只管如此胸中便
結聚一餅子不散今且放置閒事不要閒思量只專
心去玩味義理便會心精心精便會熟(淳)
讀書放寬著心道理自會出來若憂愁迫切道理終無
緣得出來
讀書須是知貫通處東邊西邊都觸著這關捩子方得
只認下著頭去做莫要思前算後自有至處而今說
已前不曾做得又怕遲晚又怕做不及又怕那個難
又怕性格遲鈍又怕記不起都是閒說只認下著頭
去做莫問遲速少間自有至處既是已前不曾做得
今便用下工夫去補填莫要瞻前顧後思量東西少
間擔閣一生不知年歲之老(僩)
天下書儘多在只恁地讀幾時得了須大段用著工夫
無一件是合少得底而今只是那一般合看過底文
字也未看何况其他(僩)
讀書須是徧布周滿某嘗以為寕詳毋略寕下毋高寕
拙毋巧寕近毋遠(方子)
讀書之法先要熟讀須是正看背看左看右看看得是
了未可便說道是更須反覆玩味(時舉)
少看熟讀反覆體驗不必想像計獲只此三事守之有
常(夔孫)
大凡看文字少看熟讀一也不要鑚研立說但要反覆
體驗二也埋頭理會不要求效三也三者學者當守
此(人傑)
書宜少看要極熟小兒讀書記得大人多記不得者只
為小兒心專一日授一百字則只是一百字二百字
則只是二百字大人一日或看百板不恁精專人多
看一分之十今宜看十分之一寬著期限緊著課程
(淳)
讀書只逐段逐些子細理會小兒讀書所以記得是渠
不識後面字只專讀一進耳今人讀書只滚滚讀去
假饒讀得十遍是讀得十遍不曾理會得底書耳得
寸則王之寸也得尺則王之尺也讀書當如此(璘)
讀書小作課程大施功力如會讀得二百字只讀得一
百字却於百字中猛施工夫理會子細讀誦教熟如
此不會記性人自記得無識性人亦理會得若泛泛
然念多只是皆無益耳讀書不可以兼看未讀者却
當兼看已讀者(璘)
讀書不可貪多且要精熟如今日看得一板且看半板
將那精力來更看前半板兩邊如此方看得熟直須
看得古人意思出方好(洽)
讀書不要貪多向見州郡納税數萬鈔總作一結忽錯
其數更無推尋處其後有一某官乃立法三二十鈔
作一結觀此則讀書之法可見(可學)
讀書不可貪多常使自家力量有餘正淳云欲將諸書
循環看曰不可如此須看得一書徹了方再看一書
若雜然並進却反為所困如射弓有五斗力且用四
斗弓便可拽滿已力欺得它過今學者不忖自已力
量去觀書恐自家照管他不過(㽦)
讀書只恁逐段子細看積累去則一生讀多少書若務
貪多則反不曾讀得又曰須是緊著工夫不可悠悠
又不須忙只常抖擻得此心醒則看愈有力(道夫)
不可都要滚去如人一日只吃得三碗飯不可將十數
日飯都一齊吃了一日只看得幾段做得多少工夫
亦有限不可滚去都要了(淳)
讀書只看一個册子每日只讀一段方始是自家底若
看此又看彼雖從眼邊過得一遍終是不熟(履孫)
今人讀書看未到這裏心已在後面纔看到這裏便欲
舍去了如此只是不求自家曉解須是徘徊顧戀如
不欲去方會認得(至)
某最不要人摘撮看文字須是逐一段一句理會(賀孫)
讀書是格物一事今且須逐段子細玩味反來覆去或
一日或兩日只看一段則這一段便是我底脚踏這
一段了又看第二段如此逐旋捱去捱得多後却見
頭頭道理都到這工夫須用行思坐想或將已曉得
者再三思省却自有一個曉悟處出不容安排也書
之句法義理須只是如此解說但一次看有一次見
識所以某書一番看有一番改亦有已說定一番看
一番見得穏當愈加分曉故某說讀書不貴多只貴
熟爾然用工亦須是勇做近前去莫思退轉始得(大雅)
讀書且就那一段本文意上看不必又生枝節看一段
須反覆看來看去要十分爛熟方見意味方快活令
人都不愛去看别段始得人多是向前䟎去不曾向
後反覆只要去看明日未讀底不曾去紬繹前日已
讀底須玩味反覆始得用力深便見意味長意味長
便受用牢固又曰不可信口依稀略綽說過須是心
曉(㝢)
大凡讀書須是熟讀熟讀了自精熟精熟後理自見得
如喫果子一般劈頭方咬開未見滋味便喫了須是
細嚼教爛則滋味自出方始識得這個是甜是苦是
甘是辛始為知味又云園夫灌園善灌之夫隨其蔬
果株株而灌之少間灌溉既足則泥水相和而物得
其潤自然生長不善灌者忙急而治之擔一擔之水
澆滿園之蔬人見其治園矣而物未嘗沾足也又云
讀書之道用力愈多收功愈遠先難而後獲先事而
後得皆是此理又云讀書之法須是用功去看先一
書費許多工夫後則無許多矣始初一書費十分工
夫後一書費八九分後則費六七分又後則費四五
分矣(卓)
因說進德居業進字居字曰今看文字未熟所以鶻突
都只見成一片黑淬淬地須是只管看來看去認來
認去今日看了明日又看早上看了晚間又看飯前
看了飯後又看久之自見得開一個字都有一個大
縫罅今常說見得又豈是懸空見得亦只是玩味之
久自見得文字只是舊時文字只是見得開如織錦
上用青絲用紅絲用白絲若見不得只是一片皂布
(賀孫)
讀書須是專一讀這一句且理會這一句讀這一章且
理會這一章須是見得此一章徹了方可看别章未
要思量别章别句只是平心定氣在這邊看亦不可
用心思索太過少間却損了精神前輩云讀書不可
不敬敬便精專不走了這心(闕)
其始也自謂百事能其終也一事不能(言人讀書不專一而貪多廣閱)
(之弊僴)
泛觀博取不若熟讀而精(道夫)
大抵觀書先須熟讀使其言皆若出于吾之口繼以精
思使其意若出于吾之心然後可以有得爾然熟讀
精思既曉得後又須疑不止如此庶幾有進若以為
止如此矣則終不復有進也
書須熟讀所謂書只是一般然讀十遍時與讀一遍時
終别讀百遍時與讀十遍又自不同也(履孫)
為人自是為人讀書自是讀書凡人若讀十遍不會則
讀二十遍又不會則讀三十遍至五十遍必有見到
處五十遍暝然不曉便是氣質不好今人未嘗讀得
十遍便道不可曉(力行)
李敬子說先生教人讀書云既識得了須更讀百十遍
使與自家相乳入便說得也響今學者本文尚且未
熟如何會有益(方子)
讀書不可記數數足則止矣(夀昌)
誦數以貫之古人讀書亦必是記遍數所以貫通也又
曰凡讀書且從一條正路直去四面雖有好看處不
妨一看然非是要緊(佐)
温公答一學者書說為學之法舉荀子四句云誦數以
貫之思索以通之為其人以處之除其害以持養之
荀子此說亦好誦數云者想是古人誦書亦記遍數
貫字訓熟如習貫如自然又訓通誦得熟方能通曉
若誦不熟亦無可得思索(廣)
山谷與李幾仲帖云不審諸經諸史何者最熟大率學
者喜博而常病不精汎濫百書不若精于一也有餘
力然後及諸書則涉獵諸篇亦得其精盖以我觀書
則處處得益以書博我則釋卷而茫然先生深喜之
以為有補于學者(若海)
讀書理會一件便要精這一件看得不精其他文字便
亦都草草看了一件看得精其它亦易看山谷帖說
讀書法甚好(淳)
學者貪做工夫便看得義理不精讀書須是仔細逐句
逐字要見著落若用工粗鹵不務精思只道無可疑
處非無可疑理會未到不知有疑爾大抵為學老少
不同年少精力有餘須用無書不讀無不究竟其義
若年齒向晩却須擇要用功讀一書便覺後來難得
工夫再去理會須沈潜玩索䆒極至處可也盖天下
義理只有一個是與非而已是便是是非便是非既
有著落雖不再讀自然道理浹洽省記不忘譬如飲
食從容咀嚼其味必長大嚼大咽終不知味也(謨)
書只貴讀讀多自然曉今只思量得寫在紙上底也不
濟事終非我有只貴乎讀這個不知如何自然心與
氣合舒暢發越自是記得牢縱饒熟看過心裡思量
過也不如讀讀來讀去少間曉不得底自然曉得已
曉得者越有滋味若是讀不熟都没這般滋味而今
未說讀得注且只熟讀正經行住坐卧心常在此自
然曉得嘗思之讀便是學夫子說學而不思則罔思
而不學則殆學便是讀讀了又思思了又讀自然有
意若讀而不思又不知其意味思而不讀縱使曉得
終是&KR1142;臲不安一似倩得人來守屋相似不是自家
人終不属自家使喚若讀得熟而又思得精自然心
與理一永遠不忘某舊苦記文字不得後來只是讀
今之記得者皆讀之功也老蘇只取孟子論語韓子
與諸聖人之書安坐而讀之者七八年後來做出許
多文字如此好他資質固不可及然亦須著如此讀
只是他讀時便只要模寫它言語做文章若移此心
與這樣資質去講究義理那裡及得來是知書只貴熟
讀别無方法(僩)
讀書之法讀一遍了又思量一遍思量一遍又讀一遍
讀誦者所以助其思量常教此心在上面流轉若只
是口裏讀心裏不思量看如何也記不仔細又云今
緣文字印本多人不著心讀漢時諸儒以經相授者
只是暗誦所以記得牢故其所引書句多有錯字如
孟子所引詩書亦多錯以其無本但記得耳(僴)
今人所以讀書苟簡者緣書皆有印本多了如古人皆
用竹簡除非大段有力底人方做得若一介之士如
何置所以後漢吳恢欲殺青以寫漢書其子吳祐諫
曰此書若成則載之兼兩昔馬援以薏苡興謗王陽
以衣囊徼名正此謂也如黃覇在獄中從夏侯勝受
書凡再踰冬而後傳盖古人無本除非首尾熟背得
方得至於講誦時也是都背得然後從師受學如東
坡作李氏山房藏書記那時書猶自難得晁以道嘗
欲得公榖傳遍求無之後得一本方傳寫得今人連
寫也自厭煩了所以讀書苟簡(銖)
講論一篇書須是理會得透把這一篇書與自家滚作
一片方是去了本子都在心中皆說得去方好(敬仲)
莫說道見得了便休而今看一千遍見得又别看一萬
遍看得又别須是無這册子時許多節目次第都恁
地歴歴落落在自家肚裏方好(方子)
放下書册都無書之意義在胸中(升卿)
歐公言作文有三處思量枕上路上厠上它只是做文
字尚如此况求道乎今人對著册子時便思量册子
不在心便不在如此濟得甚事(義剛)
今之學者看了也似不曾看不曾看也似看了(方子)
看文字於理會得了處更能看過尤妙(過)
看文字須子細雖是舊曾看過重温亦須子細每日可
看三兩段不是於那疑處看正須於那無疑處看盖
工夫都在那上也(廣)
聖人言語如千花遠望都見好須端的真見好處始得
須著力子細看功夫只在子細看上别無術(淳)
聖人言語皆枝枝相對葉葉相當不知怎生排得恁地
齊整今人只是心粗不子細窮究若子細窮究來皆
字字有著落(道夫)
某自潭州來其它盡不曾說得只不住地說得一個教
人子細讀書(節)
讀書不精深也只是不曾專一子細(伯羽)
看文字有兩般病有一等性鈍底人向來未曾看看得
生卒急看不出固是病又有一等敏銳底人多不肯
子細易得有忽略之意不可不戒(賀孫)
為學讀書須是耐煩細意去理會切不可粗心若曰何
必讀書自有個捷徑法便是悮人底深坑也未見道
理時恰如數重物色包裹在裏許無緣可以便見得
須是今日去了一重又見得一重明日又去了一重
又見得一重去盡皮方見肉去盡肉方見骨去盡骨
方見髓使粗心大氣不得(廣)
觀書初得味即坐在此處不復精研故看義理則汗漫
而不别白遇事接物則頽然而無精神(揚)
讀書只要將理會得處反覆又看(夔孫)
今人讀書看未到這裏心已在後面才看到這裏便欲
捨去如此只是不求自家曉解須是徘徊顧戀如不
欲捨去方能體認得又曰讀書者譬如觀此屋若在
外面見有此屋便謂見了即無緣識得須是入去裏
面逐一看過是幾多間架幾多忩櫺看了一遍又重
重看過一齊記得方是(講筵亦云氣象匆匆常若有所迫逐方子)
看書非止看一處便見道理如服藥相似一服豈能得
病便好須服了又服服多後藥力自行(道夫)
讀書著意玩味方見得義理從文字中迸出(季札)
讀得通貫後義理自出(方子)
讀書須看他文勢語脈(芝)
看文字要便有得(闕)
看文字若便以為曉得則便住了須是曉得後更思量
後面尚有也無且如今有人把一篇文字來看也未
解盡知得它義况於義理前輩說得恁地雖是易曉
但亦未解便得其意須是看了又看只管看只管有
(義剛)
讀書不可有欲了底心才有此心便心只在背後白紙
處了無益(揚)
大抵學者只在是白紙無字處莫有有一個字便與它
看一個如此讀書三年無長進處則如趙州和尚道
截取老僧頭去(節)
人讀書如人飲酒相似若是愛飲酒人一盞了又要一
盞喫若不愛喫勉強一盞便休(泳)
讀書不可不先立程限政如農功如農之有畔為學亦
然今之始學者不知此理初時甚銳漸漸懶去終至
都不理會了此只是當初不立程限之故(廣)
曾裘父詩話中載東坡教人讀書小簡先生取以示學
者曰讀書要當如是(按裘父詩話載東坡與王郎書云少年為學者每一書皆作數)
(次讀之當如入海百貨皆有人之精力不能兼收盡取但得其所估求者爾故願學者每次作一意求之)
(如欲求古今興亡治亂聖賢作用且只作此意求之勿生餘念又别作一次求事迹文物之類亦如之它)
(皆放此若學成八面受敵與涉獵者不可同日而語方子)
尹先生門人言尹先生讀書云耳順心得如誦已言功
夫到後誦聖賢言語都一似自已言語良久曰佛所
謂心印是也印第一個了印第二個只與第一個一
般又印第三個只與第二個一般惟堯舜孔顔方能
如此堯老遜位與舜教舜做及舜做出來只與堯一
般此所謂真同也孟子曰得志行乎中國若合符節
不是且恁地說(廣)
讀書須教首尾貫穿若一番只草草看過不濟事某記
舅氏云當新經行時有一先生教人極有條理時既
禁了史書所讀者只是荀揚老莊列子等書它便將
諸書劃定次第初入學只看一書讀了理會得多了
方看第二件每件須要貫穿從頭到尾皆有次第既
通了許多書斯為必取科第之計如刑名度數也各
理會得些天文地理也曉得些五運六氣也曉得些
如素問等書也略理會得又如讀得聖製經便須於諸
書都曉得些聖製經者乃是諸書節略本是昭武一
士人作將去獻梁師成要覓官爵及投進累月不見
消息忽然一日只見内降一書云御製聖製經令天
下皆誦讀方伯謨尚能記此士人姓名又云是時既
禁史學更無人敢讀史時奉使叔祖教授鄉里只就
蒙求逐事開說本末時人已相尊敬謂能通古今有
一士人以犯法被黥在都中因計會在梁師成手裏
直書院與之打併書册甚整齊師成喜之因問其故
他以情告遂與之補官令常直書院一日𫝊聖駕將
幸師成家師成遂令此人打併装疊書册此人以經
史次第排極可觀師成來點檢見諸史亦列桌上因
大駭急移下去云把這般文字將出來做甚麽此非
獨不好此想只怕人主取去看見興衰治亂之端耳
(賀孫)
近日真箇讀書人少也緣科舉時文之弊也纔把書來
讀便先立箇意思要討新竒都不理會他本意著實
纔討得新竒便準擬作時文使下梢弄得熟只是這
箇將來使雖是朝廷甚麽大典禮也都是信手捻合
出來使不知一撞百碎前輩也是讀書某曾見大東
萊(吕居仁)之兄它於六經三傳皆通親手點注並用小
圈點注所不足者並將疏楷書用朱點無點畫草某
只見他禮記如此他經皆如此諸吕從來富貴雖有
官多是不赴銓亦得安樂讀書他家這法度却是到
伯恭打破了自後既弄時文少有肯如此讀書者(賀孫)
精神長者博取之所得多精神短者但以詞義簡易者
涵養
中年以後之人讀書不要多只少少玩索自見道理
千載而下讀聖人之書只看得他箇影象大槩路脈如
此若邊旁四畔也未易理會得(燾)
朱子語類卷十
