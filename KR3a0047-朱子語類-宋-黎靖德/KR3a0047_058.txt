朱子語類卷五十八
孟子八
萬章上
問舜往于田章(并下章)
黃先之說舜事親處見得聖人所以孝其親者全然都
是天理略無一毫人欲之私所以舉天下之物皆不
足以解憂惟順於父母可以解憂曰聖人一身渾然
天理故極天下之至樂不足以動其事親之心極天
下之至苦不足以害其事親之心一心所慕惟知有
親看是甚麽物事皆是至輕施於兄弟亦然但知我
是兄合當友愛其弟更不問如何且如父母使之完
廪待上去又捐階焚廪到得免死下来當如何父母
教他去浚井待他入井又從而掩之到得免死出来
又當如何若是以下等人處此定是喫不過非獨以
下人雖平日極知當孝其親者到父母以此施於己
此心亦喫不過定是動了象為弟日以殺舜為事若
是别人如何也須與他理會也須喫不過舜只知我
是兄惟知友愛其弟那許多不好景象都自不見了
這道理非獨舜有之人皆有之非獨舜能為人人皆
可為所以大學只要窮理舜明於庶物察於人倫唯
是於許多道理見得極盡無有些子未盡但舜是生
知不待窮索如今須着窮索教盡莫說道只消做六
七分那兩三分不消做盡也得(賀孫)
林子淵說舜事親處曰自古及今何故衆人都不會恁
地獨有舜恁地是何故須就這裏剔抉看出来始得
默然久之曰聖人做出純是道理更無些子隔礙是
他合下渾全都無欠闕衆人却是已虧損了須加脩
治之功如小學前面許多恰似勉強使人為之又須
是恁地勉強到大學工夫方知箇天理當然之則如
世上固是無限事然大要也只是幾項大頭項如為
人君止於仁為人臣止於敬為人子止於孝為人父
止於慈與國人交止於信須看見定是着如此不可
不如此自家何故却不如此意思如何便是天理意
思如何便是私慾天理發見處是如何却被私慾障
蔽了(賀孫)
叔噐問舜不能掩父母之惡如何是大孝曰公要如何
與他掩他那箇頑嚚己是天知地聞了如何得掩公
須與他思量得箇道理始得如此便可以責舜(義剛)
問象憂亦憂象喜亦喜事曰象謀害舜者舜隨即化了
更無一毫在心但有愛象之心常有今人被弟激惱
便常以為恨而愛弟之心減少矣
舜誠信而喜象周公誠信而任管叔此天理人倫之至
其用心一也(燾)
象日以殺舜為事章
或問仁之至義之盡是仁便包義何如曰自是兩義如
舜封象于有庳不藏怒宿怨而富貴之是仁之至使
吏治其國而納其貢稅是義之盡因舉明皇長枕大
被欲為仁而非仁云云(賀孫不知何氏錄詳别出)
仁與義相拗禮與智相拗問云須是仁之至義之盡方
無一偏之病曰雖然如此仁之至自是仁之至義之
盡自是義之盡舜之於象便能如此封之有庳富貴
之也便是仁之至使吏治其國而納其貢賦便是義
之盡後世如景帝之於梁王始則縦之太過不得謂
之仁後又窘治之甚峻義又失之皆不足道唐明皇於
諸王為長枕大衾雖甚親愛亦是無以限制之無足
觀者
舜之於象是平日見其不肖故處之得道封之有庳但
富貴之而已周公於管蔡又别盖管蔡初無不好㡳
心後来被武庚煽惑至此使先有此心周公必不使
之也(燾)
咸丘蒙問章
以意逆志此句最好逆是前去追迎之之意盖是將自
家意思去前面等候詩人之志来又曰謂如等人来
相似今日等不来眀日又等須是等得来方自然相
合不似而今人便將意去捉志也(燾)
董仁叔問以意逆志曰此是教人讀書之法自家虚心
在這裏看他書道理如何来自家便迎接將来而今
人讀書都是去捉他不是逆志(學蒙)
董仁叔問以意逆志曰是以自家意去等候他譬如有
一客来自家去迎他他来則接之不来則已若必去
捉他来則不可(盖卿)
問堯以天下與舜章
董仁叔問堯薦舜於天曰只是要付他事看天命如何
又問百神享之曰只隂陽和風雨時便是百神享之
(佐)
問百神享之云如祈晴得晴祈雨得雨之類(盖卿)
問人有言章
莊仲問莫之致而至者命也曰命有兩般得之不得曰
有命自是一樣天命之謂性又自是一樣雖是兩樣
却只是一箇命文蔚問得之不得曰有命是所賦之
分天命之謂性是所賦之理曰固是天便如君命便
如命令性便如職事條貫君命這箇人去做這箇職
事其俸禄有厚薄歲月有遠近無非是命天之命人
有命之以厚薄修短有命之以清濁偏正無非是命
且如舜禹益相去久遠是命之在外者其子之賢不
肖是命之在内者聖人窮理盡性以至於命便能贊
化育堯之子不肖他便不傳與子傳與舜夲是箇不
好底意思却被他一轉轉得好(文蔚)
問莫之致而至者命也如比干之死以理論之亦可謂
之正命若以氣論之恐非正命曰如何恁地說得盡
其道而死者皆正命也當死而不死却是失其正命
此等處當活看如孟子說桎梏而死者非正命須是
看得孟子之意如何且如公治長雖在縲紲非其罪
也若當時公冶長死於縲紲不成說他不是正命有
罪無罪在我而已古人所以殺身以成仁且身已死
亡矣又成箇甚底直是要看此處孟子謂舍生取義
又云志士不忘在溝壑勇士不忘喪其元學者須是
於此處見得定臨利害時便將自家斬剉了也須壁立
萬仞始得而今人有小利害便生計較說道恁地死
非正命如何得(賜䕫孫錄云問人或死於干戈或死扵患難如比干之類亦是正命乎)
(曰固是正命問以理論之則謂之正命以死生論之則非正命曰如何恁地說下同)
問外丙二年仲壬四年先生兩存趙氏程氏之說則康
節之說亦未可據耶曰也恁生便信得他又問如此
則堯即位於甲辰亦未可據也曰此却據諸歴書如
此說恐或有之然亦未可必問若如此則二年四年
亦可推矣曰却為中間年代不可紀自共和以後方
可紀則湯時自無由可推此類且當闕之不必深考
(廣)
問外丙二年仲壬四年二說孰是曰今亦如何知得然
觀外丙仲壬必是立二年四年不會不立如今人都
被書序誤書序云成湯既没太甲元年故以為外丙
仲壬不曾立殊不知書序是後人所作豈可憑也(子蒙)
問伊尹以割烹要湯章
問竇從周云如何是伊尹樂堯舜之道竇對以饑食渴
飲鑿井耕田自有可樂曰龜山答胡文定書是如此說
要之不然須是有所謂堯舜之道如書云人心惟危
道心惟微惟精惟一允執厥中此便是堯舜相傳之
道如克明峻德以親九族至恊和萬邦黎民於變時
雍如欽明文思温恭允塞之類伊尹在莘郊時須曾
一一學来不是每日只耕鑿食飲過了德明問看伊
尹升陑之事亦是曾學兵法曰古人皆如此如東漢
李膺為度遼將軍必是曾親履行陳竇問傅說版築
亦讀書否曰不曾讀書如何有說命三篇之文舜居
深山之中與木石居與鹿豕遊後来乃能作股肱元
首之歌便如顔子亦大段讀書其問為邦夫子告以
行夏之時乘殷之輅服周之冕樂則韶舞顔子平時
於四代禮樂夏小正之類須一一曾理會来古人詳
於禮樂之事當時自有一種書後世不得而見如孟
子說葛伯事以為有童子以黍肉餉殺而奪之便是
孟子時有此等書今書中只有葛伯仇餉一句上古
無書可讀今既有書亦須是讀此由博以反約之義
也(德明)
問伊尹樂堯舜之道集注作誦其詩讀其書乃是指其
實事而言曰然或謂耕田鑿井便是堯舜之道此皆
不實不然何以有豈若吾身親見之哉一句若是不
着實只是脱空今人有一等杜撰學問皆是脱空狂
妄不濟一錢事如天下歸仁只管自說天下歸仁須
是天下說歸仁方是非禮勿視非禮勿聽非禮勿言
非禮勿動只管去說到念慮起處却又是非禮此皆
是妄論子韶之學正如此須是居處恭執事敬坐如
尸立如齊方是禮不然便不是禮(履孫)
龜山說伊尹樂堯舜之道云日用飲食出作入息便是
樂堯舜之道這箇似說得渾全却不思他下面說豈
若吾身親見之哉這箇便是真堯舜却不是泛說底
道皆堯舜之道如論文武之道未墜於地此亦真箇
指文武之道而或者便說日用間皆是文武之道殊
不知聖賢之言自實後来如莊子便說在坑滿坑在
谷滿谷及佛家出来又不當說底都說了(佐)
理不外物若以物便為道則不可如龜山云寒衣饑食
出作入息無非道伊尹耕於有莘之野以樂堯舜之
道夫堯舜之道豈有物可玩哉即耕扵有莘之野是
已恁地說却有病物只是物所以為物之理乃道也
(閎祖)
龜山以饑食渴飲便是道是言噐而遺道言物而遺則
也(燾)
伊尹是二截人方其耕於莘野若將終身焉是一截人
及湯三聘翻然而往便以天下之重為己任是一截
人(燾)
伊尹之耕於莘也傅說之築於傅巖也太公之釣於渭
濱也其於天下非事事而究其利病也非人人而訪
其賢否也明其在己者而已矣及其得志行乎天下
舉而措之而已(鎬)
伊尹孔明必待三聘三顧而起者踐坤順也
先知者因事而知先覺者因理而覺知者因事因物皆
可以知覺則是自心中有所覺悟(敬仲)
先覺後覺之覺是自悟之覺似大學說格物致知豁然
貫通處今人知得此事講解得這箇道理皆知之之
事及其自悟則又自有箇見解處先知覺後知先覺
覺後覺中央兩箇覺字皆訓喚醒是我喚醒他(僴)
道夫問覺曰程子云知是知此事覺是覺此理盖知是
知此一事覺是忽然自理會得又問思曰睿曰視曰
明是視而便見之謂眀聽曰聦是聽而便聞之謂聦
思曰睿是思而便通謂之睿(道夫)
問或謂孔子於衛章
進以禮揖讓辭遜退以義果決斷割(閎祖)
論進以禮退以義曰三揖而進一辭而退(道夫)
萬章下
伯夷目不視惡色章
厚之問三聖事是當初如此是後来如此曰是知之不
至三子不惟清不能和和不能清但於清處和處亦皆
過如射者皆中而不中鵠某問既是如此何以為聖
人之清和曰却是天理中流出無駁雜雖是過當直
是無纖毫查滓曰三子是資禀如此否曰然(可學)
問伯夷柳下惠伊尹謂之清和任孟子云皆古聖人如何
曰清和任已合於聖人問如孟子言只是得一節曰
此言其所得之極耳(可學)
夷清惠和皆得一偏他人學之便有隘不恭處使懦夫
學和愈不恭鄙夫學清愈隘也可為百世師謂能使
薄者寬鄙者敦懦者立君子不由不由其隘與不恭
(謨)
或問如伯夷之清而不念舊惡柳下惠之和而不以三
公易其介此其所以為聖之清聖之和也但其流弊
則有隘與不恭之失曰這也是諸先生恐傷觸二子
所以說流弊今以聖人觀二子則二子多有欠闕處
才有欠闕處便有弊所以孟子直說他隘與不恭不
曾說其末流如此如不念舊惡不以三公易其介固
是清和處然十分只救得一分救不得那九分清和
之偏處了如何避嫌只要回互不說得大率前軰之
論多是如此堯舜之禪授湯武之放伐分明有優劣
不同却要都回護教一般少間便說不行且如孔子
謂韶盡美矣又盡善也武盡美矣未盡善也分明是
武王不及舜文王三分天下有其二以服事殷武王
勝殷殺紂分明是不及文王泰伯三以天下讓其可
謂至德也矣分眀太王有剪商之志是太王不及泰
伯盖天下有萬世不易之常理又有權一時之變者
如君君臣臣父父子子此常理也有不得已處即是
變也然畢竟還那常理底是今却要以變来壓着那
常底說少間只見說不行說不通了若是以常人去
比聖賢則說是與不是不得若以聖賢比聖賢則自
有是與不是處須與他分箇優劣今若隠避回互不
說亦不可又云如可與立可與權若能可與立時固
是好然有不得已處只得用權盖用權是聖人不得
已處那裏是聖人要如此又問堯舜揖遜雖是盛德
亦是不得已否曰然
敬之問伊尹之任曰伊尹之任是自任以天下之重雖
云禄以天下弗顧繫馬千駟弗視然終是任處多如
柳下惠不以三公易其介固是介然終是和處多(恪)
敬之問伊尹聖之任非獨扵自任以天下之重處看如
所謂禄之以天下弗顧繫馬千駟弗視非其義非其
道一介不以與人一介不以取諸人這般也見得任
處曰不要恁底看所謂任只說他治亦進亂亦進處
看其自任以天下之重如此若如公說却又與伯夷
之清相類問聖人若處伊尹之地如何曰夫子若處
此地自是不同不如此着意或問伊尹治亦進亂亦
進無可無不可似亦可以為聖之時曰伊尹終是有
任底意思在(賀孫)
問伊川云伊尹終有任底意思在謂他有擔當作為底
意思只這些意思便非夫子氣象否曰然然此處極
難看且放那裏久之看道理熟自見強說不得若謂
伊尹有這些意思在為非聖人之至則孔孟皇皇汲
汲去齊去魯之梁之魏非無意者其所以異伊尹者
何也(僴)
問孔子時中所謂隨時而中否曰然問三子之德各偏
於一亦各盡其一德之中否曰非也既云偏則不得
謂之中矣三子之德但各至於一偏之極不可謂之
中如伯夷雖有善其辭命而至者不受也此便是偏
處若善其辭命而至受之亦何妨只觀孔子便不然
問既云一偏何以謂之聖曰聖只是做到極至處自
然安行不待勉強故謂之聖聖非中之謂也所謂智
譬則巧聖譬則力猶射於百步之外其至爾力也其
中非爾力也中便是中處如顔子之學則己知夫中
處但力未到且若更加之功則必中矣盖渠所知己
不差也如人學射發矢已直而未中者人謂之箭苗
言其已善發箭雖未至的而必能中的若更開拓則
必能中也僴云顔子則己知中處而力未至三子力
有餘而不知中處否曰然(僴)
問孔子集大成曰孔子無所不該無所不備非特兼三
子之所長而已但與三子比並說時亦皆兼其所長
問始終條理如所謂始作翕如也皦如也繹如也以
成之類否言八音克諧不相奪倫各有條理脉絡也
曰不然條理脉絡如一把草從中縳之上截為始條
理下截為終條理若上截少一莖則下截亦少一莖
上截不少則下截亦不少此之謂始終條理又問始
條理者智之事終條理者聖之事功夫緊要處全在
智字上三子所以各極於一偏緣他合下少却致知
工夫看得道理有偏故其終之成也亦各至於一偏
之極孔子合下盡得致知工夫看得道理周徧精切
無所不盡故其德之成也亦兼該畢備而無一德一
行之或闕故集注云所以偏者由其蔽于始是以闕
扵終所以全者由其知之至是以行之盡智譬則巧
聖譬則力三子則力有餘而巧不足何以見之只觀
其清和之德行之便到其極無所勉強所以謂之聖
使其合下工夫不倚於一偏安知不如孔子也曰然
更子細看(僴)
問孔子之謂集大成此一節在知行兩字上面源頭若
見得偏了便徹底是偏源頭若知得周匝便下来十
全而無虧所謂始終條理者集注謂條理猶言脉絡
莫是猶一條路相似初間下步時纔差便行得雖力
終久是差否曰始條理猶箇絲線頭相似孔子是挈
得箇絲頭故許多條絲都在這裏三子者則是各拈
得一邊耳問孟子又以射譬喻最親切孔子是望得
那準的正了又發得正又射得到故能中能至三子
者是望得箇的不正又發得不正故雖射得到只是
不中耳然不知有望得正發得正而射不至者否曰
亦有之如所謂遵道而行半塗而廢者是也如顔子
却是會恁地去只是天不與之以年故亦不能到也
(時舉)
問金聲玉振舊說三子之偏在其初不曾理會得許多
洪纖高下而遽以玉振之今又却以金聲玉振盡為
孔子事而三子無與如何曰孟子此一句只是專指
孔子而言若就三子身上說則三子自是失於其始
所以虧於其終所謂聖之清只是就清上聖所謂聖
之和只是就和上聖聖之任亦然盖合下便就這上
面徑行將去更不回頭不自覺其為偏也所以偏處
亦只是有些私意却是一種義理上私意見得這清
和任是箇好道理只管主張這一邊重了亦是私意
(謨)
問三子之清和任於金聲亦得其一而玉振亦得其一
否曰金聲玉振只是解集大成聲猶聲其罪之聲古
人作樂擊一聲鐘衆音遂作又擊一聲鐘衆音又齊
作金所以發衆音末則以玉振之所以收合衆音在
裏面三子亦有金聲玉振但少爾不能管攝衆音盖
伯夷合下只見得清底其終成就亦只成就得清底
伊尹合下只見得任底其終成就亦只成就得任底
柳下惠合下只見得和底其終成就亦只成就得和底
(淳)
至之問金聲玉振先生因說及樂金聲初打聲高其後
漸低於衆樂之作必以此聲之玉聲先後一般初打
恁地響到作時也恁地響但玉聲住時截然便住於
衆樂之終必以此振之(賀孫)
金聲玉振金聲有洪殺始震終細玉聲則終始如一叩
之其聲詘然而止(僴)
金聲玉振一章甚好然某亦不見作樂時如何亦只是
想象說兒寬金聲者考其條貫之是非玉振者斷而
歸一(節)
或問始終條理章曰集義一段便緊要如這一段未理
會也未害如今樂之始作先撞鐘是金聲之也樂終
擊磬是玉振之也始終如此而中間乃大合樂六律
五聲八音一齊莫不偹舉孟子以此譬孔子如伯夷
聖之清伊尹聖之任柳下惠聖之和都如樂噐有一
件相似是金聲底從頭到尾只是金聲是玉聲底從
頭到尾只是玉聲是絲竹聲底從頭到尾只是絲竹
之聲(賀孫)
問始終條理曰條理條目件項也始終條理夲是一件
事但是上一截為始下一截為終始是知終是行(節)
始條理是致知終條理是力行如中庸說博學審問慎
思明辨與大學物格知至這是始條理如篤行與誠
意正心脩身以下這是終條理(賀孫)
敬之問智譬則巧聖譬則力此一章智却重曰以緩急
論則智居先若把輕重論則聖為重且如今有一等
資質好底人忠信篤實却於道理上未甚通曉又有
一樣資質淺薄底人却自會曉得道理這須是還資
質忠厚底人做重始得(賀孫)
問聖知曰知是知得到聖是行得到(盖卿)
問巧力曰伯夷伊尹柳下惠力已至但射不巧孔子則
既聖且智巧力兼全故孔子箭箭中的三子者皆中
垜也(大雅)
黃子功問其至爾力其中非爾力還是三子只有力無
智否曰不是無智知處偏故至處亦偏如孔子則箭
箭中紅心三子則每人各中一邊緣他當初見得偏
故至處亦偏子功曰如此則三子不可謂之聖曰不
可謂之聖之大成畢竟那清是聖之清和是聖之和
雖使聖人清和亦不過如此顔子則巧處功夫已至
點點皆可中但只是力不至耳使顔子力至便與孔
子一般(文蔚)
問集大成章以智比聖智固未可以言聖然孟子以智
譬巧以聖譬力力既不及於巧則是聖必由於智也
明矣而尹和靖乃曰始條理者猶可以用智終條理
則智不容於其間矣則是以聖智淺深而言與孟子
之意似相戾惟伊川引易知至至之知終終之其意
若曰夫子所以能集三子而大成者由其始焉知之
之深也盖知之至行之必至三子之智始焉知之未
盡故其後行之雖各極其至終未免各失於一偏非
終條理者未到以其始條理者已差之矣不知伊川
之意是如此否曰甚好金聲者洪纖高下有許多節
目玉振者其始末如一兒寬亦引金聲玉振欲天子
自致其知是時未有孟子之書此必古曲中有此語
非孟子知德之奥焉能語此(去偽)
或問玉振金聲伊川以喻始終或者之意以此有變有
不變其說孰是曰二說相關不可偏廢金聲固是喻
其始然始則有變玉振固是喻其終至終則無變也
(去偽)
北宫錡問曰章
問孟子所答周室班爵禄與周禮王制不同曰此也難
考然畢竟周禮底是盖周禮是箇全書經聖人手作
必不會差孟子之時典籍已散亡想見沒理會何以
言之太公所封東至於海西至扵河南至扵穆陵北
至于無棣穆陵今近徐州無棣今棣州也這中間多
少闊豈止百里孟子說太公之封於齊也地非不足
也而儉於百里恐也不然又問天子六卿諸侯大國
三卿次國二卿小國孤卿一國之土地為卿大夫士
分了國君所得殊不多曰君十卿禄禄者猶今之俸
禄盖君所得得為私用者至於貢賦賓客朝覲祭饗
交聘往来又别有財儲為公用非所謂禄也如今之
太守既有料錢至扵貢賦公用又自别有錢也(僴)
問百畆之田可食九人其次八人七人又其次六人五
人此等差别是地有肥瘠耶抑糞灌之不同耶曰皆
人力之不同耳然亦大約如此緣有此五等之禄故
百畝所食有此五等問府史胥徒不知皆民為之抑
别募游手為之曰不可曉想只是民為之然府史胥
徒各自有禄以代耕則又似别募游手矣以周禮考
之人數極多亦安得許多閒禄給之某嘗疑周禮一
書亦是起草未曾得行盖左氏所紀當時官號職位
甚詳而未嘗及于府史胥徒則疑其方出於周公草
定之夲而未經施行也使其有之人數極多何不略
見於他書如至没要緊職事亦破人甚多不知何故
但嘗觀自漢以来及前代題名碑所帶人從胥吏亦
甚多又不知如何皆不可曉(僴)
孟子論三代制度多與周禮不合盖孟子後出不及見
王制之詳只是大綱約度而說(廣)
萬章曰敢問交際章
殷受夏周受殷所不辭也言受天下所不辭則舜受天
下不為泰於今為烈是暴烈之烈如宣王承厲王之
烈(人傑)
為之兆也兆是事之端猶縫鏬也(僴)
問孔子於季桓子見行可之仕孔子仕扵定公而言桓
子何也曰當時桓子執國柄定公亦自做主不起孔子
之相皆由桓子受女樂孔子便行矣(如陳常弑齊君孔子沐浴而告)
(魯公又告桓子事勢可見)問堕三都季氏何以不怨曰季氏是時
自不柰陪臣何故假孔子之力以去之及既堕三都
而三桓之勢遂衰所以桓子甚悔臨死謂康子曰使
仲尼之去而魯不終治者由我故也正如五代羅紹
威不柰魏博牙軍何假朱温之勢以除之既除牙軍
而魏博之勢大弱紹威大悔正此類也孔子是時也
失了這機會不曾做得成(僴)
子升問孔子仕季氏之義曰此亦自可疑有難說處因
言三家後来亦被陪臣撓也要得夫子来整頓孔子
却因其機而為之如堕邑之事若漸漸掃除得去其
勢亦自削弱可復正也孟氏不肯堕成遂不能成功
因說如今且據史傳所載亦多可疑處如魯國司徒
司馬司空之官乃是三家世為之不知聖人如何得
做司寇又問群弟子皆仕家臣聖人亦不甚責之曰
當時列國諸臣皆世其官無插手處故諸子不擇地
而為之耳(木之)
仕非為貧章
說位卑而言高罪也曰此只是說為貧而仕聖賢在當
時只要在下位不當言責之地亦是聖賢打乖處若
是合言處便須當說非是教人都不得言若立乎人
之夲朝而道不行則耻矣故辭尊居卑辭富居貧(&KR1228;)
位卑而言高罪也以君臣之分言之固是如此然時可
以言而言亦豈得謂之出位曰前世固有草茅韋布
之士獻言者然皆有所因皆有次第未有無故忽然
犯分而言者縦言之亦不見聽徒取辱耳若是明君
自無壅蔽之患有言亦見聽不然豈可不循分而徒
取失言之辱哉如史記說商鞅范睢之事彼雖小人
然言皆有序不肯妄發商鞅初說孝公以帝道次以
王道而後及覇道彼非能為帝王之事也特借是為
漸進之媒而後吐露其胷中之所欲言先說得孝公
動了然後方深說范睢欲奪穰侯之位以擅權未敢
便深說穰侯之惡先言外事以探其君曰穰侯越韓
魏而取齊之剛壽非計也昭王信之然後漸漸深說
彼小人之言尚有次序如此君子之言豈可妄發也
某嘗說賈誼固有才文章亦雄偉只是言語急廹失
進言之序看有甚事都一齊說了宜絳灌之徒不說
而文帝謙讓未遑也且如一間破屋教自家修須有
先後緩急之序不成一齊拆下雜然並修看他會做
事底人便别如韓信鄧禹諸葛孔眀軰無不有一定
之規模漸漸做將去所以所為皆卓然有成這樣人
方是有定力會做事如賈誼胷次終是閙着事不得
有些子在心中盡要迸出来只管跳躑爆趠不已如
乘生駒相似制御他未下所以言語無序而不能有
所為也易曰艮其輔言有序悔亡聖人之意可見矣
(僴)
萬章問士不託諸侯章
至之問孟子所以出處去就辭受都從禮門也義路也
惟君子能由是路出入是門也做出曰固是不出此
二者然所謂義所謂禮裏面煞有節目(至錄云其中毫厘必辨)
如往役義也往見不義也周之則受賜之則不受之
類便都是義之節目如云廩人繼粟庖人繼肉不以
君命將之之類都是禮之節目此便是禮以君命將
之使己僕僕爾亟拜也便不是禮又如於齊王餽兼
金一百而不受於宋餽五十鎰而受於薛餽七十鎰
而受這箇都有箇則都有義君子於細微曲折一一
都要合義所以易中說精義入神以致用也義至扵
精則應事接物之間無一非義不問小事大事千變
萬化改頭換面出来自家應副他如利刀快劍相似
迎刃而解件件剖作兩片去孟子平日受用便是得
這箇氣力今觀其所言所行無不是這箇物事初見
梁惠王劈初頭便劈作兩邊去(賀孫至錄云孟子是義精所以不放過義是)
(一柄利刃凡事到面前便割成兩片所以精之集義者盖毫厘微細各有義入神以致用也所以要精義)
(入神者盖欲以致用也)
朱子語類卷五十八
