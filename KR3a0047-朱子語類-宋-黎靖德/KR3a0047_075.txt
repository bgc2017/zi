朱子語類卷七十五
易十一
上繫下
聖人有以見天下之賾賾字在說文曰雜亂也古無此
字只是嘖字今從臣亦是口之義言天下之至賾而
不可惡雖是雜亂聖人却於雜亂中見其不雜亂之
理便與下句天下之至動而不可亂相對(&KR1228;)
天下之至賾與左傳嘖有煩言之嘖同那箇從口這箇
從臣是箇口裏說話多雜亂底意思所以下面說不
可惡若喚做好字不應說箇可惡字也探賾索隠若
與人說話時也須聽他雜亂說將出來底方可索他
那隠底(淵淳錄云本從口是喧閙意從臣旁亦然)
聖人有以見天下之賾正是說畫卦之初聖人見隂陽
變化便畫出一畫有一箇象只管生去自不同六十
四卦各是一樣更生到千以上卦亦自各一樣(學蒙)
擬諸其形容未便是說那水火風雷之形容方擬這卦
看是甚形容始去象那物之宜而名之一陽在二隂
之下則象以雷一隂在二陽之下則象以風擬是比
度之意(學蒙)
問擬諸其形容者比度隂陽之形容蓋聖人見隂陽變
化雜亂於是比度其形容而象其物宜是故謂之象
曰也是如此嘗得郭子和書云其先人云不獨是天
地風雷水火山澤謂之象只是畫卦便是象也說得
好(學蒙)
問聖人有以見天下之賾而擬諸其形容象其物宜是
故謂之象聖人有以見天下之動而觀其會通以行
其典禮繫辭焉以斷其吉凶是故謂之爻曰象言卦
也下截言爻也會通者觀衆理之會而擇其通者而
行且如有一事關著許多道理也有父子之倫也有
君臣之倫也有夫婦之倫若是父子重則就父子行
將去而他有不暇計若君臣重則行君臣之義而他
不暇計若父子之恩重則便得身體髮膚受之父母
不敢毁傷之義而委致其身之說不可行若君臣之
義重則當委致其身而不敢毁傷之說不暇顧此之
謂觀會通(僴)
問聖人有以見天下之動是說文王周公否曰不知伏
羲畫卦之初與連山歸藏有繫辭否為復一卦只是
六畫(學蒙)
問觀會通行其典禮是就會聚處尋一箇通路行將去
否曰此是兩件會是觀衆理之會聚處如這一項君
臣之道也有父子兄弟之道也有須是看得周徧始
得通便是一箇通行底路都無窒礙典禮猶言常禮
常法又曰禮便是節文升降揖遜是也但這箇禮字
文說得闊凡事物之常理皆是(學蒙)
一卦之中自有會通六爻又自各有會通且如屯卦初
九在卦之下未可以進為屯之義乾坤始交而遇險
陷亦屯之義似草穿地而未甲亦屯之義凡此數義
皆是屯之會聚處若盤桓利居貞便是一箇合行底
便是他通處也(學蒙)
觀會通以行其典禮會是衆理聚處雖覺得有許多難
易窒礙必於其中却得箇通底道理謂如庖丁解牛
於族處却批大卻導大窽此是於其筋骨叢聚之所
得其可通之理故十九牛而刃若新發於硎且如事
理間若不於會處理會却只見得一偏便如何行得
通須是於會處都理會其間却自有箇通處便如脉
理相似到得多處自然通貫得所以可行其典禮蓋
會而不通便窒塞而不可行通而不會便不知許多
曲直錯雜處(&KR1228;)
問言天下之至賾而不可惡此是說天下之事物如此
不是說卦上否曰卦亦如此三百八十四爻是多少
雜亂(學蒙)
言天下之至賾而不可惡也蓋雜亂處人易得厭惡然
而這都是道理中合有底事自合理會故不可惡言
天下之至動而不可亂也蓋動亦是合有底然上面
各自有道理故自不可亂(學蒙)
先生命二三子說書畢召蔡仲默及義剛語小子侍立
先生顧義剛曰勞公教之不廢公讀書否曰不廢因
借先生所點六經先生曰被人將去都無本了看公
於句讀音訓也大段子細那言天下之至賾而不可
惡也是音作去聲字是公以意讀作去聲曰只據東
萊音訓讀此字有三音或音作入聲(池錄云或音亞或如字或烏路)
(反)先生笑曰便是他們好恁地強說仲默曰作去聲
也似是先生曰據某看只作入聲亦是(池錄云烏路切於義為近)
說雖是如此勞攘事多然也不可以為惡(池錄云也不可厭惡)
而今音訓有全不可曉底若有兩三音底便著去裏
面揀一箇較近底來解(義剛池錄略而異)
天下之至動事若未動時不見得道理是如何人平不
語水平不流須是動方見得會通是會聚處典禮是
借這般字來說觀他會通處却求箇道理來區處他
所謂卦爻之動便是法象這箇故曰爻也者效天下
之動者也動亦未說事之動只是事到面前自家一
念之動要求處置他便是動(淵)
問擬之而後言議之而後動凡一言一動皆於易而擬
議之否曰然(&KR1228;)
擬之而後言議之而後動擬議以成其變化此變化只
就人事說擬議只是裁度自家言動使合此理變易
以從道之意如擬議得是便吉擬議未善則為凶矣
(謨)
問擬議以成其變化曰這變化就人動作處說如下所
舉七爻皆變化也(學履)
鳴鶴在隂其子和之我有好爵吾與爾縻之此本是說
誠信感通之理夫子却專以言行論之蓋誠信感通
莫大於言行上文言天下之賾而不敢惡也言天下
之動而不敢亂也先儒多以賾字為至妙之意若如
此說則何以謂之不敢惡賾只是一箇雜亂宂閙底
意思言之而不惡者精粗本末無不盡也賾字與頤
字相似此有互體之意(此間連說互體失記)鶴鳴好爵皆卦中
有此象諸爻立象聖人必有所據非是白撰但今不
可考耳到孔子方不說象如見豕負塗載鬼一車之
類孔子只說羣疑亡也便見得上面許多皆是狐惑
可疑之事而已到後人解說便多牽強如十三卦中
重門擊柝以待暴客只是豫備之意却須待用互體
推艮為門闕雷震乎外之意剡木為矢弦木為弧只
為睽乖故有威天下之象亦必待穿鑿附會就卦中
推出制器之義殊不知卦中但有此理而已故孔子
各以蓋取諸某卦言之亦曰其大意云爾漢書所謂
獲一角獸蓋麟云皆疑辭也(謨)
問言行君子之樞機是言所發者至近而所應者甚遠
否曰樞機便是鳴鶴在隂下面大槩只說這意都不
解著我有好爵二句(學蒙)
其利斷金斷是斷做兩段又曰同人先號咷而後笑聖
人却恁地解(學蒙)
右第八章
卦雖八而數須十八是隂陽數十是五行數一隂一陽便
是二以二乘二便是四以四乘四便是八五行本只是
五而有是十者蓋一箇便包兩箇如木便包甲乙火便
包丙丁土便包戊巳金便包庚辛水便包壬癸所以為
十(學履)
五位相得而各有合是兩箇意一與二三與四五與六七
與八九與十是竒耦以類相得一與六合二與七合三
與八合四與九合五與十合是各有合在十干甲乙木
丙丁火戊巳土庚辛金壬癸水便是相得甲與已合乙
與庚合丙與辛合丁與壬合戊與癸合是各有合(學履)
所以成變化而行鬼神也先生舉程子云變化言功鬼神
言用張子曰成行鬼神之氣而已數只是氣變化鬼神
亦只是氣天地之數五十有五變化鬼神皆不越於其
間(&KR1228;)
大衍之數五十蓍之數五十蓍之籌乃其策也策中乘
除之數則直謂之數耳(淵)
大衍之數五十以天地之數五十有五除去金木水火
土五數并天一便用四十九此一說也數家之說雖
多不同某自謂此說却分曉三天兩地則是已虚了
天一之數便只用天三對地二又五是生數之極十
是成數之極以五乘十亦是五十以十乘五亦是五
十此一說也又數始於一成於五小衍之而成十大
衍之而成五十此又是一說(&KR1228;)
繫辭言蓍法大抵只是解其大略想别有文字今不可
見但如天數五地數五此是舊文五位相得而各有
合是孔子解文天數二十有五地數三十凡天地之
數五十有五此是舊文此所以成變化而行鬼神此
是孔子解文分而為二是本文以象兩是解掛一揲
之以四歸竒於扐皆是本文以象三以象四時以象
閏之類皆解文也乾之策二百一十有六坤之策百
四十有四孔子則斷之以當期之日二篇之策萬有
一千五百二十孔子則斷之以當萬物之數於此可
見(謨)
蓍卦當初聖人用之亦須有箇見成圖算後失其傳所
僅存者只有這幾句大衍之數五十其用四十有九
分而為二掛一揲之以四歸竒於扐只有這幾句如
以象兩以象三以象四時以象閏已是添入許多字
說他了又曰元亨利貞仁義禮智金木水火春夏秋
冬將這四箇只管涵泳玩味儘好(賀孫)
揲著法不得見古人全文如今底一半是解一半是說
如分而為二是說以象兩便是解想得古人無這許
多解須别有箇全文說(淵)
掛一歲右揲二歲扐三歲一閏也左揲四歲扐五歲再
閏也(人傑)
揲蓍雖是一小事自孔子來千五百年人都理會不得
唐時人說得雖有病痛大體理會得是近來說得太
乖自郭子和始竒者揲之餘為竒扐者歸其餘扐於
二指之中今子和反以掛一為竒而以揲之餘為扐
又不用老少只用三十六三十二二十八二十四為
策數以為聖人從來只說隂陽不曾說老少不知他
既無老少則七八九六皆無用又何以為卦又曰龜
為卜策為筮策是餘數(礪錄云筴是條數)謂之策他只胡亂
說策字(礪錄云只鶻突說了)或問他既如此說則再扐而後掛
之說何如曰他以第一揲扐為扐第二第三揲不掛
為扐第四揲又掛然如此則無五年再閏(礪錄云則是六年再)
(閏也)如某已前排真箇是五年再閏聖人下字皆有義
掛者挂也扐者勒於二指之中也(賀孫礪錄小異)
二篇之策當萬物之數不是萬物盡於此數只是取象
自一而萬以萬數來當萬物之數耳(&KR1228;)
策數云者凡手中之數皆是如散策於君前有誅龜策
弊則埋之不可以既揲餘數不為策數也(&KR1228;)
四營而成易易字只是箇變字四度經營方成一變若
說易之一變却不可這處未下得卦字亦未下得爻
字只下得易字(淵)
引而伸之觸類而長之是占得一卦則就上面推看如
乾則推其為圜為君為父之類是也(學履)
問顯道神德行曰道較微妙無形影因卦詞說出來道
這是吉這是凶這可為這不可為德行是人做底事
因數推出來方知得這不是人硬恁地做都是神之
所為也又曰須知得是天理合如此(學蒙)
神德行是說人事那粗做底只是人為若決之於鬼神
德行便神(淵)
易惟其顯道神德行故能與人酬酢而佑助夫神化之
功也(學履)
顯道神德行是故可與酬酢可與佑神矣此是說蓍卦
之用道理因此顯著德行是人事却由取決於蓍既
知吉凶便可以酬酢事變神又豈能自說吉凶與人
因有易後方著見便是易來佑助神也(&KR1228;)
右第九章
易有聖人之道四至精至變則合做兩箇是他裏面各
有這箇(淵)
問以言者尚其辭以言是取其言以明理斷事如論語
上舉不恒其德或承之羞否曰是(學履)
問以言以動以制器以卜筮這以字是指以易而言否
曰然又問辭占是一類變象是一類所以下文至精
合辭占說至變合變象說曰然占與辭是一類者曉
得辭方能知得占若與人說話曉得他言語方見得他
胷巾底藴變是事之始象是事之已形者故亦是一
類也(學履)
用之問以制器者尚其象曰這都難說蓋取諸離蓋字
便是一箇半間半界底字如取諸離取諸益不是先
有見乎離而後為網罟先有見乎益而後為耒耜聖
人亦只是見魚鼈之屬欲有以取之遂做一箇物事
去攔截他欲得耕種見地土硬遂做一箇物事去剔
起他却合於離之象合於益之意又曰有取其象者
有取其意者(賀孫)
問以卜筮者尚其占卜用龜亦使易占否曰不用則是
文勢如此(學履)
問君子將有為也將有行也問焉而以言其受命也如
響曰此是說君子作事問於蓍龜也問焉以言人以
蓍問易求其卦爻之辭而以之發言處事受命如響
則易受人之命如響之應聲以決未來吉凶也(去偽)
問焉而以言曰若以上下文推之以言却是命筮之詞
古人亦大段重這命筮之詞而以言三字義若拗若
作以易言之如所謂不恒其德或承之羞則不占只
是以其言之義又於上下文不順(學蒙謨錄云言是命龜受命筮受)
(命也)
參伍以變錯綜其數參謂三數之伍謂五數之揲蓍本
無三數五數之法只言交互參考皆有自然之數如
三三為九五六三十之類雖不用以揲蓍而推筭
變通未嘗不用錯者有迭相為用之意綜又有總而挈
之之意如織者之綜絲也(謨)
參伍是相牽連之意如三要做五須用添二五要做六
須著添一做三須著減二錯綜是兩樣錯是往來交
錯之義綜如織底綜一箇上去一箇下來陽上去做
隂隂下來做陽如綜相似(淵)
問參伍以變錯綜其數曰荀子說參伍處楊倞解之為
詳漢書所謂欲問馬先問牛參伍之以得其實綜如
織綜之綜大抵隂陽竒耦變化無窮天下之事不出
諸此成天下之文者若卦爻之陳列變態者是也定
天下之象者物象皆有定理只以經綸天下之事也
(人傑)
問參伍以變先生云既三以數之又五以數之譬之三
十錢以三數之看得幾個三了又以五數之看得幾
箇五兩數相合方可看得箇成數曰是如此又問不
獨是以數筭大槩只是參合底意思如趙廣漢欲問
馬先問牛便只是以彼數來參此數否曰是却是恁
地數了又恁地數也是將這箇去比那箇又曰若是
他數猶可湊三與五兩數自是參差不齊所以舉以
為言如這箇是三箇將五來比又多兩箇這箇是五
箇將三來比又少兩箇兵家謂窺敵制變欲伍以參
今欲窺敵人之事教一人探來恁地說又差一箇探
來若說得不同便將這兩說相參看如何以求其實
所以謂之欲伍以參(學履)
參伍以變參字音曹參之參猶言參互底意思譬猶幾
箇物事在這邊逐三箇數看是幾箇又逐五箇數看
是幾箇又曰若三箇兩是六箇便多了一箇三箇三
是九箇又少一箇三箇四又是十二箇也未是三箇
五方是十五箇大略如此更須仔細去看(學蒙)
錯綜其數本義云錯者交而互之一左一右之謂也莫
是揲蓍以左揲右右揲左否曰不特如此乾對坤坎
對離自是交錯又問綜者總而挈之莫是合掛扐之
數否曰且以七八九六明之六七八九便是次序然
而七是陽六壓他不得便當挨上七生八八生九九
又須挨上便是一低一昂(蒙)
或問經緯錯綜之義曰錯是往來底綜是上下底綜便
是織機上底古人下這字極子細但看他那單用處
都有箇道理如經綸底字綸是兩條絲相合各有條
理凡用綸處便是倫理底義統字是上面垂一箇物
事下來下面有一箇人接著便謂之統但看垂字便
可見又曰錯綜其數便只是七八九六六對九七對八
便是東西相錯六上生七為陽九下生八為隂(元本云七)
(下生八為隂八上生九又為陽)便是上下為綜又曰古人做易其巧
不可言太陽數九少隂數八少陽數七太隂數六初
亦不知其數如何恁地元來只是十數太陽居一除
了本身便是九箇少隂居二除了本身便是八箇少
陽居三除了本身便是七箇太隂居四除了本身便
是六箇這處古來都不曾有人見得(義剛)
寂然不動感而遂通天下之故與窮理盡性以至於命
本是說易不是說人諸家皆是借來就人上說亦通
(閎祖)
感而遂通感著他卦卦便應他如人來問底善便與說
善來問底惡便與說惡所以先儒說道潔淨精微這
般句說得有些意思(淵)
陳厚之問寂然不動感而遂通曰寂然是體感是用當
其寂然時理固在此必感而後發如仁感為惻隠未
感時只是仁義感為羞惡未感時只是義某問胡氏
說此多指心作已發曰便是錯了縱使已發感之體
固在所謂動中未嘗不静如此則流行發見而常卓
然不可移今只指作已發一齊無本了終日只得奔
波急廹大錯了(可學)
易便有那深有那幾聖人用這底來極出那深研出那
幾研是研摩到底之意詩書禮樂皆是說那已有底
事惟是易說那未有這事研幾是不待他顯著只在
那茫昧時都處置了深是幽深通是開通所以閉塞
只為他淺若是深後便能開通人志道理若淺如何
開通得人所謂通天下之志亦只似說開物相似所
以下一句也說箇成務易是說那未有底六十四卦
皆是如此(淵)
深就心上說幾就事上說幾便是有那事了雖是微畢
竟有件事深在心甚玄奥幾在事半微半顯通天下
之志猶言開物(開通其閉塞)故其下對成務(淵)
極出那深故能通天下之志研出那幾故能成天下之
務(淵)
問惟深也惟幾惟神也此是說聖人如此否曰是說聖
人亦是易如此若不深如何能通得天下之志又曰
他恁黑窣窣地深疑若不可測然其中却事事有又
曰事事都有箇端緒可尋又曰有路脉線索在裏面
所以曰惟幾也故能成天下之務研者便是研窮他
或問幾曰便是周子所謂動而未形有無之間者也
(學蒙)
問繫辭言惟深也故能通天下之志又言以通天下之
志此二通字乃所以通達天下之心志使之通曉如
所謂開物之意曰然這般些小道理更無窮問極深
研幾深幾二字如何曰研幾是研磨出那幾微處且
如一箇卦在這裏便有吉有凶有悔有吝幾微毫釐
處都研磨出來問如何是極深曰要人都曉得至深
難見底道理都就易中見得問如所謂幽明之故死
生之說鬼神之情狀之類否曰然問如此說則正與
本義所謂所以極深者至精也所以研幾者至變也
正相發明曰然(幹)
右第十章
問易開物成務冒天下之道是易之理能恁地而人以
之卜筮又能開物成務否曰然(學蒙)
開物成務冒天下之道讀繫辭須見得如何是開物如
何是成務如何是冒天下之道須要就卦中一一見
得許多道理然後可讀繫辭也蓋易之為書因卜筮
以設教逐爻開示吉凶包括無遺如將天下許多道
理包藏在其中故曰冒天下之道如利用為大作一
爻象只曰下不厚事也自此推之則凡居下者不當
厚事如子於父臣之於君僚屬之於官長皆不可以
踰分越職縱可為亦須是盡善方能無過所以有无
吉无咎之戒繫辭自大衍數以下皆是說卜筮事若
不曉他盡是說爻變中道理則如所謂動静不居周
流六虚之類有何憑著今人說易所以不將卜筮為
主者只是嫌怕小却這道理故憑虚失實茫昧臆度
而已殊不知由卜筮而推則上通鬼神下通事物精
及於無形粗及於有象如包罩在此隨取隨得居則
觀其象而玩其辭動則觀其變而玩其占者又不待
卜而後見只是體察便自見吉凶之理聖人作易無
不示戒乾卦纔說元亨便說利貞坤卦纔說元亨便
說利牝馬之貞大畜乾陽在下為艮所畜三得上應
又畜極必通故曰良馬逐可謂通快矣然必艱難貞
正又且曰閑輿衛然後利有攸往設若恃良馬之壯
而忘艱貞之戒則必不利矣乾之九三君子終日乾
乾固是好事然必曰夕惕若厲然後元咎也凡讀易
而能句句體驗每存兢慄戒謹之意則於已為有益
不然亦空言爾(謨)
是故聖人以通天下之志以定天下之業以斷天下之
疑此只是說蓍龜若不是蓍龜如何通之定之斷之
到蓍之德圓而神以下却是從源頭說而未是說卜
筮蓋聖人之心具此易三德故渾然是此道理不勞
作用一毫之私便是洗心即退藏於密所謂密者只
是他人自無可捉摸他處便是寂然不動吉凶與民
同患神以知來知以藏往皆具此道理但未用之蓍
龜故曰古之聰明睿知神武而不殺者夫此言只是
譬喻如聖人已具此理却不犯手耳明於天之道以
下方說蓍龜乃是發用處是興神物以前民用聖人
既具此理又將此理復就蓍龜上發明出來使民亦
得前知而用之也聖人以此齋戒以神明其德德即
聖人之德又即卜筮齋戒以神明之聖人自有此理
亦用蓍龜之理以神明之(㽦)
蓍之德圓而神卦之德方以知六爻之義易以貢蓍與
卦以德言爻以義言只是具這道理在此而已故聖
人以此洗心退藏於密以此洗心者心中渾然此理
别無他物退藏於密只是未見於用所謂寂然不動
也下文說神以知來便是以蓍之德知來知以藏往
便是以卦之德藏往洗心退藏言體知來藏往言用
然亦只言體用具矣而未及使出來處到下文是興
神物以前民用方發揮許多道理以盡見於用也然
前段必結之以聰明睿知神武而不殺者只是譬喻
蓍龜雖未用而神靈之理具在猶武是殺人底事聖
人却存此神武而不殺也(謨)
六爻之義易以貢今解貢字只得以告人說但神知字
重貢字輕却曉不得(學蒙)
易以貢是變易以告人聖人以此洗心退藏於密是以
那易來洗濯自家心了更没些私意小智在裏許聖
人便似那易了不假蓍龜而知卜筮所以說神武而
不殺這是他有那神以知來知以藏往又說箇齋戒
以神明其德皆是得其理不假其物(淵)
前面一截說易之理未是說到蓍卦卜筮處後面方說
卜筮聖人之心渾只是圓神方知易貢三箇物事更
無别物一似洗得來淨潔了前面此字指易之理言
武是殺底物事神武却不殺便如易是卜筮底物事
這箇却方是說他理未到那用處到下面是以明於
天之道方是說卜筮(淵)
以此洗心都只是道理聖人此心虚明自然具衆理潔
静精微只是不犯手卦爻許多不是安排對副與人
看是甚人來自然撞著易如此聖人也如此所以說
箇蓍之德卦之德神明其德(淵)
聖人以此洗心注云洗萬物之心若聖人之意果如此
何不直言以此洗萬物之心乎大扺觀聖賢之言只
作自已作文看如本說洗萬物之心却止云洗心於
心安乎(人傑)
退藏於密時固是不用這物事吉凶與民同患也不用
這物事用神而不用蓍用知而不用卦全不犯手退
藏於密是不用事時到他用事也不犯手事未到時
先安排在這裏了事到時恁地來恁地應(淵)
退藏於密密是主静處萬化出焉者動中之静固是静
又有大静萬化森然者(方)
神以知來知以藏往一卦之中凡爻卦所載聖人所已
言者皆具已見底道理便是藏往占得此卦因此道
理以推未來之事便是知來(㽦)
聖人以此洗心一段聖人胷中都無纖毫私意都不假卜
筮只是以易之理洗心其未感物也湛然純一都無一
毫之累更無些跡所謂退藏於密也及其吉凶與民同
患却神以知來知以藏往是誰人會恁地非古人聰明
睿知神武而不殺者不能如此神武不殺者聖人於天
下自是所當者摧所向者伏然而他都不費手脚又曰
他都不犯手這便是神武不殺又曰神以知來如明鏡
然物事來都看見知以藏往只是見在有底事他都識
得又曰都藏得在這裏又曰如揲蓍然當其未揲也都
不知揲下來底是隂是陽是老是少便是知來底意思
及其成卦了則事都絣定在上面了便是藏往下文所
以云是以明於天之道察於民之故設為卜筮以為民
之鄉導故只是事聖人於此又以卜筮而齋戒以神明
其德顯道神德行之神字便似這神字猶言吉凶隂若
有神明之相相似這都不是自家做得却若神之所為
又曰這都只退聽於鬼神又曰聖人於卜筮其齋戒之
心虚静純一戒謹恐懼只退聽於鬼神(學蒙)
古之聰明睿知神武而不殺者夫如譬喻說相似(人傑)
聖人明於天之道而察於民之故是興神物以前民用蓋
聖人見得天道人事都是這道理蓍龜之靈都包得盡
於是作為卜筮使人因卜筮知得道理都在這裏面
問明於天之道而察於民之故天之道便是民之故否
曰論得到極處固只是一箇道理看時須做兩處看
方看得周匝無闕欠處問天之道只是福善禍淫之
類否曰如隂陽變化春何為而生秋何為而殺夏何
為而暑冬何為而寒皆要理會得問民之故如君臣
父子之類是否曰凡民生日用皆是若只理會得民
之故却理會不得天之道便即民之故亦未是在到
得極時固只是一理要之須是都看得周匝始得(幹)
是興神物以前民用此言有以開民使民皆知前時民
皆昏塞吉凶利害是非都不知因這箇開了便能如
神明然此便是神明其德又云民用之則神明民德
聖人用之則自神明其德蓍之德以下三句是未涉
於用聖人以此洗心是得此三者之理而不假其物
這箇是有那神以知來知以藏往(淵)
明道愛舉聖人以此齋戒以神明其德夫一句雖不是
本文意思要之意思自好因再舉之幹問此恐是君
子篤恭而天下平之意曰否只如上蔡所謂敬是常
惺惺法又問此恐非是聖人分上事曰便是說道不
是本文意思要之自好言畢再三誦之(幹)
神明其德言卜筮(尊敬也精明也方)
闔闢乾坤理與事皆如此者亦如此這箇只說理底意
思多知禮成性横渠說得别他道是聖人成得箇性
衆人性而未成(淵)
問闔戶之謂坤一段只是這一箇物以其闔謂之坤以
其闢謂之乾以其闔闢謂之變以其不窮謂之通發
見而未成形謂之象成形謂之器聖人脩禮立教謂
之法百姓日用則謂之神曰是如此又曰利用出入
者便是人生日用都離他不得又曰民之於易隨取
而各足易之於民周徧而不窮所以謂之神所謂活
潑潑地便是這處(學蒙)
太極中全是具一箇善若三百八十四爻中有善有惡
皆隂陽變化以後方有(賀孫)
周子康節說太極和隂陽滚說易中便擡起說周子言
太極動而生陽静而生隂如言太極動是陽動極而
静静便是隂動時便是陽之太極静時便是隂之太
極蓋太極即在隂陽裏如易有太極是生兩儀則先
從實理處說若論其生則俱生太極依舊在隂陽裏
但言其次序須有這實理方始有隂陽也其理則一
雖然自見在事物而觀之則隂陽函太極推其本則
太極生隂陽(學履)
問易有太極是生兩儀兩儀生四象四象生八卦曰此
太極却是為畫卦說當未畫卦前太極只是一箇渾
淪底道理裏面包含隂陽剛柔竒耦無所不有及畫
一竒一耦便是生兩儀再於一竒畫上加一耦此是
陽中之隂又於一竒畫上加一竒此是陽中之陽又
於一耦畫上加一竒此是隂中之陽又於一耦畫上
加一耦此是隂中之隂是謂四象所謂八卦者一象
上有兩卦每象各添一竒或一耦便是八卦嘗聞一
朋友說一為儀二為象三為卦四為象如春夏秋冬
金木水火東西南北無不可推矣(謨去偽同)
明之問易有太極是生兩儀兩儀生四象四象生八卦
曰易有太極便有箇隂陽出來隂陽便是兩儀儀匹
也兩儀生四象便是一箇隂又生出一箇陽□是一
象也一箇陽又生一箇隂□是一象也一箇隂又生
一箇隂□是一象也一箇陽又生一箇陽二是一象也
此謂四象四象生八卦是這四箇象生四隂時便成
坎震坤兊四卦生四箇陽時便成巽離艮乾四卦
(震)
每卦變八卦為六十四卦(端蒙)
易有太極便是下面兩儀四象八卦自三百八十四爻
摠為六十四自六十四摠為八卦自八卦摠為四象
自四象摠為兩儀自兩儀摠為太極以物論之易之
有太極如木之有根浮圖之有頂但木之根浮圖之
頂是有形之極太極却不是一物無方所頓放是無
形之極故周子曰無極而太極是他說得有功夫處
太極之所以為太極却不離乎兩儀四象八卦如一
隂一陽之謂道指一隂一陽為道則不可而道則不
離乎隂陽也(㽦)
太極如一木生上分而為枝榦又分而生花生葉生生
不窮到得成果子裏面又有生生不窮之理生將出
去又是無限箇太極更無停息只是到成果實時又
却少歇不是止到這裏自合少止正所謂終始萬物
莫盛乎艮艮止是生息之意(賀孫)
以定天下之吉凶成天下之亹亹莫大乎蓍龜人到疑
而不能自明處往往便放倒不復能向前動有疑阻
既有卜筮知是吉是凶便自勉勉住不得其所以勉
勉者是卜筮成之也(㽦)
右第十一章
問書不盡言言不盡意一章曰立象盡意是觀竒耦兩
畫包含變化無有窮盡設卦以盡情偽謂有一竒一
耦設之於卦自是盡得天下情偽繫辭便斷其吉凶
變而通之以盡利此言占得此卦隂陽老少交變因
其變便有通之之理鼓之舞之以盡神未占得則有
所疑既占則無所疑自然使得人脚輕手快行得順
便如大衍之後言顯道神德行是故可與酬酢可與
佑神定天下之吉凶成天下之亹亹皆是鼓之舞之
之意乾坤其易之緼邪乾坤成列而易立乎其中這
文是言立象以盡意設卦以盡情偽易不過只是一
箇隂陽竒耦千變萬變則易之體立若竒耦不交變
竒純是竒耦純是耦去那裏見易易不可見則隂陽
竒耦之用亦何自而辨問在天地上如何曰關天地
什麽事此是說易不外竒耦兩物而已化而裁之謂
之變推而行之謂之通這是兩截不相干化而裁之
屬前項事謂漸漸化去裁制成變則謂之變推而行
之屬後項事謂推而為别一卦了則通行無礙故為
通舉而措之天下謂之事業便只是定天下之吉凶
成天下之亹亹者極天下之賾者存乎卦謂卦體之
中備隂陽變易之形容鼓天下之動者存乎辭是說
出這天下之動如鼓之舞之相似卦即象也辭即爻
也大抵易只是一箇隂陽竒耦而已此外更有何物
神而明之一段却是與形而上之道相對說自形而
上謂之道說至於變通事業却是自至約處說入至
粗處去自極天下之賾者存乎卦說至於神而明之
則又是由至粗說入至約處默而成之不言而信則
說得又微矣(學履)
問書不盡言言不盡意是聖人設問之辭曰也是如此
亦是言不足以盡意故立象以盡意書不足以盡言
故因繫辭以盡言又曰書不盡言言不盡意是元舊
有此語又曰立象以盡意不獨見聖人有這意思寫
出來自是他象上有這意設卦以盡情偽不成聖人
有情又有偽自是卦上有這情偽但今曉不得他那
處是偽如下云中心疑者其辭支誣善之人其辭游
也不知如何是支是游不知那卦上見得沈思久之
曰看來情偽只是箇好不好如剥五隂只是要害一
箇陽這是不好底情便是偽如復如臨便是好底卦
便是真情(學蒙)
問立象設卦繫辭是聖人發其精意見於書變通鼔舞
是聖人推而見於事否曰是(學蒙)
變而通之以盡利鼔之舞之以盡神立象設卦繫辭皆
謂卜筮之用而天下之人方知所以避凶趨吉奮然
有所興作不知手之舞之足之蹈之之意故曰定天
下之吉凶成天下之亹亹者莫大乎蓍龜猶催迫天
下之人勉之為善相似(謨)
問變而通之如禮樂刑政皆天理之自然聖人但因而
為之品節防範以為教於天下鼔之舞之蓋有以作
興振起之使之遷善而不自知否曰鼔之舞之便無
所用力自是聖人教化如此又曰政教皆有鼔舞但
樂占得分數較多自是樂會如此而不自知因舉横
渠云云巫其舞之盡神者巫從工兩邊人字是取象
其舞巫者託神如舞雩之類皆須舞蓋以通暢其和
氣達于神明
問鼔之舞之以盡神又言鼔天下之動者存乎辭鼔舞
恐只是振揚發明底意思否曰然蓋提撕警覺使人
各為其所當為也如初九當潛則鼓之以勿用九二
當見則鼓之以利見大人若無辭則都發不出了(榦)
鼓之舞之以盡神鼔舞有發動之意亦只如成天下之
亹亹之義鼓天下之動者存乎辭是因易之辭而知
吉凶後如此(㽦)
乾坤其易之緼向論衣敝緼袍緼是綿絮胎今看此緼
字正是如此取義易是包著此理乾坤即是易之體
骨耳(㽦人傑錄云緼如緼袍之緼是箇胎骨耳)
問乾坤其易之緼曰緼是袍中之胎骨子乾坤成列便
是乾一兊二離三震四巽五坎六艮七坤八都成列
了其變易方立其中若只是一隂一陽則未有變易
在又曰有這卦則有變易無這卦便無這易了又曰
易有太極則以易為主此一段文意則以乾坤為主
(學蒙)
乾坤成列易立乎其中矣乾坤只是說二卦此易只是
說易之書與天地定位易行乎其中之易不同行乎
其中者却是說易之道理(㽦)
問乾坤成列而易立乎其中是說兩畫之列是說八卦
之列曰兩畫也是列八卦也是列六十四卦也是列
(學蒙)
問天地設位而易行乎其中乾坤成列而易立乎其中
如易行乎其中此固易曉至如易立乎其中豈非乾
坤既成列之後道體始有所寓而形見其立也有似
如有所立卓爾之立乎曰大抵易之言乾坤者多以
卦言易立乎其中只是乾坤之卦既成而易立矣况
所謂如有所立卓爾亦只是不可及之意後世之論
多是說得太高不必如此說(蓋卿)
乾坤毁此乾坤只言卦(方)
乾坤毁則無以見易易只是隂陽卦畫没這幾箇卦畫
憑箇甚寫出那隂陽造化何處更得易來這只是反
覆說易不可見則乾坤或幾乎息只是說揲蓍求卦
更推不去說做造化之理息也得不若前說較平(淵)
易不可見則乾坤或幾乎息矣(易體也乾坤健順用也方)
形是這形質以上便為道以下便為器這箇分别得最
親切故明道云惟此語截得上下最分明又曰形以
上底虚渾是說道理形以下底實便是器(淵)
問形而上下如何以形言曰此言最的當設若以有形
無形言之便是物與理相間斷了所以謂截得分明
者只是上下之間分别得一箇界止分明器亦道道
亦器有分别而不相離也(謨)
形而上者謂之道形而下者謂之器道是道理事事物
物皆有箇道理器是形迹事事物物亦皆有箇形迹
有道須有器有器須有道物必有則(賀孫)
形而上謂道形而下謂器這箇在人看始得指器為道
固不得離器於道亦不得且如此火是器自有道在
裏(䕫孫)
形而上者指理而言形而下者指事物而言事事物物
皆有其理事物可見而其理難知即事即物便要見
得此理只是如此看但要真實於事物上見得這箇
道理然後於已有益為人君止於仁為人子止於孝
必須就君臣父子上見得此理大學之道不曰窮理
而謂之格物只是使人就實處窮竟事事物物上有
許多道理窮之不可不盡也(謨)
伊川云形而上者謂之道形而下者謂之器須著如此
說曰這是伊川見得分明故云須著如此說形而上
者是理形而下者是物如此開說方見分明如此了
方說得道不離乎器器不遺乎道處如為君須止於
仁這是道理合如此為人臣止於敬為人子止於孝
為人父止於慈這是道理合如此今人不解恁地說
便不索性兩邊說怎生說得通(賀孫)
問如何分形器曰形而上者是理才有作用便是形而
下者問隂陽如何是形而下者曰一物便有隂陽寒
暖生殺皆見得是形而下者事物雖大皆形而下者
堯舜之事業是也理雖小皆形而上者(祖道)
形而上者謂之道一段只是這一箇道理但即形器之
本體而離乎形器則謂之道就形器而言則謂之器
聖人因其自然化而裁之則謂之變推而行之則謂
之通舉而措之則謂之事業裁也行也措也都只是
裁行措這箇道曰是
問化而裁之謂之變曰化是漸漸移將去截斷處便是
變且如一日是化三十日截斷做一月便是變又曰
最是律管長短可見(胡泳)
化而裁之化是因其自然而化裁是人為變是變了他
且如一年三百六十日須待一日日漸次進去到那
滿時這便自化自春而夏夏而秋秋而冬聖人去這
裏截做四時這便是變化不是一日内便頓然恁地
底事人之進德亦如此三十而立不是到那三十時
便立須從十五志學漸漸化去方到横渠云這裏說
做化而裁之便是這意柔變而趨於剛剛變而趨於
柔與這箇意思也只一般自隂來做陽其勢浸長便
覺突兀有頭面自陽去做隂這只是漸漸消化去這
變化之義亦與鬼神屈伸意相似(淵方子錄云陽化而為隂只恁消)
(縮去無痕迹故謂之化隂變而為陽其勢浸長便覺突兀有頭而故謂之變)
變化二者不同化是漸化如自子至亥漸漸消化以至
於無如自今日至來日則謂之變變是頓斷有可見
處横渠說化而裁之一段好(㽦)
横渠說化而裁之謂之變一句說得好不知本義中有
否曰無但尋常看此一句只如自初九之潛而為九
二之見這便是化就他化處截斷便是變曰然化是
箇亹亹地去有漸底意思且如而今天氣漸漸地涼
將去到得立秋便截斷這已後是秋便是變問如此
則裁之乃人事也曰然(榦)
問化而裁之謂之變又云存乎變是如何曰上文化而
裁之便喚做變下文是說變處見得化而裁之如自
初一至三十日便是化到這三十日裁斷做一月明
日便屬後月便是變此便是化而裁之到這處方見
得(學履)
化而裁之存乎變只在那化中裁截取便是變如子丑
寅卯十二時皆以漸而化不見其化之之迹及亥後
子時便截取是屬明日所謂變也(僴)
化而裁之存乎變推而行之存乎通裁是裁截之義謂
如一歲裁為四時一時裁為三月一月裁為三十日
一日裁為十二時此是變也又如隂陽兩爻自此之
彼自彼之此若不截斷則豈有定體通是通其變將
已裁定者而推行之即是通謂如占得乾之履便是
九三乾乾不息則是我所行者以此而措之於民則
謂之事業也(㽦)
化而裁之方是分下頭項推而行之便是見於事如堯
典分命羲和許多事便是化而裁之到敬授人時便
是推而行之(學履)
問易中多言變通通字之意如何曰處得恰好處便是
通問往來不窮謂之通如何曰處得好便不窮通便
不窮不通便窮問推而行之謂之通如何曰推而行
之便就這上行將去且如亢龍有悔是不通了處得
來無悔便是通變是就時就事上說通是就上面處
得行處說故曰通其變只要常教流通不窮問如貧
賤富貴夷狄患難這是變行乎富貴行乎貧賤行乎
夷狄行乎患難至於無入而不自得便是通否曰然
右第十二章
朱子語類卷七十五
