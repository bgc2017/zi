朱子語類卷六十五
易一
綱領上
隂陽
隂陽只是一氣陽之退便是隂之生不是陽退了又别
有箇隂生(淳)
隂陽做一箇看亦得做兩箇看亦得做兩箇看是分隂
分陽两儀立焉做一箇看只是一箇消長(文蔚)
隂陽各有清濁偏正(僩)
隂陽之理有會處有分處事皆如此今浙中學者只說
合處混一處都不理會分處(去偽)
天地間道理有局定底有流行底(淵)
隂陽有箇流行底有箇定位底一動一静互為其根便
是流行底寒暑往来是也分隂分陽兩儀立焉便是
定位底天地上下四方是也易有兩義一是變易便
是流行底一是交易便是對待底魂魄以二氣言陽
是魂隂是魄以一氣言則伸為魂屈為魄(義剛)
(方子錄云隂陽論推行底只是一箇對峙底則是两箇如日月水火之類是两箇)
隂陽有相對而言者如東陽西隂南陽北隂是也有錯
綜而言者如晝夜寒暑一箇横一箇直是也伊川言
易變易也只說得相對底隂陽流轉而已不說錯綜
底隂陽交互之理言易須兼此二意(體在天地後用起天地先對待)
(底是體流行底是用體静而用動端蒙又一條云隂陽有相對言者如夫婦男女東西南北是也有)
(錯綜言者如晝夜春夏秋冬弦望晦朔一箇間一箇輥去是也季通云)
陽氣只是六層只管上去上盡後下面空缺處便是隂
(方子)
方其有陽那裏知道有隂有乾卦那裏知道有坤卦天
地間只是一箇氣自今年冬至到明年冬至是他地
氣周匝把來折做兩截時前面底便是陽後面底便
是隂又折做四截也如此便是四時天地間只有六
層陽氣到地面上時地下便冷了只是這六位陽長到
那第六位時極了無去處上面只是漸次消了上面
消了些箇時下面便生了些箇那便是隂這只是箇
嘘吸嘘是陽吸是隂喚做一氣固是如此然看他日
月男女牝牡處方見得無一物無隂陽如至微之物
也有箇背面若說流行處却只是一氣(佐淵同)
徐元震問自十一月至正月方三陽是陽氣自地上而
升否曰然只是陽氣既升之後看看欲絶便有隂生
隂氣將盡便有陽生其已升之氣便散矣所謂消息
之理其來無窮又問雷出地奮豫之後六陽一半在
地下是天與地平分否曰若謂平分則天却包著地
在此不必論因舉康節漁樵問對之說甚好(㽦)
隂陽有以動静言者有以善惡言者如乾元資始坤元
資生則獨陽不生獨隂不成造化周流須是並用如
履霜堅冰至則一隂之生便如一賊這道理在人如
何看直看是一般道理横看是一般道理所以謂之
易(道夫)
天地間無兩立之理非隂勝陽即陽勝隂無物不然無
時不然(寒暑晝夜君子小人天理人欲道夫)
隂陽不可分先後說只要人去其中自主静隂為主陽
為客(僩)
都是隂陽無物不是隂陽(淳)
無一物不有隂陽乾坤至扵至微至細草木禽獸亦有
牡牝隂陽康節云坤無一故無首乾無十故無後所
以坤常是得一半(砥)
天地之間無往而非隂陽一動一静一語一默皆是隂
陽之理至如搖扇便属陽住扇便属隂莫不有隂陽
之理繼之者善是陽成之者性是隂隂陽只是此隂
陽但言之不同如二氣迭運此兩相為用不能相無
者也至以陽為君子隂為小人則又自夫剛柔善惡
而推之以言其德之異耳繼之者善是已發之理成
之者性是未發之理自其接續流行而言故謂之已
發以賦受成性而言則謂之未發及其在人則未發
者固是性而其所發亦只是善凡此等處皆須各随
文義所在變通而觀之才拘泥便相梗說不行譬如
觀山所謂横看成嶺側成峰也(謨)
問自一隂一陽見一隂一陽又各生一隂一陽之象以
圖言之两儀生四象四象生八卦節節推去固容易
見就天地間著實處如何驗得曰一物上又自各有
隂陽如人之男女隂陽也逐人身上又各有這血氣
血隂而氣陽也如晝夜之間晝陽而夜隂也而晝陽
自午後又属隂夜隂自子後又是陽便是隂陽各生
隂陽之象(學履)
易字義只是隂陽(閎祖)
易只消道隂陽二字括盡
易只是箇隂陽莊生曰易以道隂陽亦不為無見如竒
耦剛柔便只是隂陽做了易等而下之如醫技飬生
家之說皆不離隂陽二者魏伯陽參同契恐希夷之
學有些自其源流(㽦)
至之曰正義謂易者變化之總號代換之殊稱乃隂陽
二氣生生不息之理竊見此數語亦說得好曰某以
為易字有二義有變易有交易先天圖一邊本都是
陽一邊本都是隂陽中有隂隂中有陽便是陽往交
易隂隂來交易陽兩邊各各相對其實非此往彼來
只是其象如此然聖人當初亦不恁地思量只是畫
一箇陽一箇隂每箇便生兩箇就一箇陽上又生一
箇陽一箇隂就一箇隂上又生一箇隂一箇陽只管
恁地去自一為二二為四四為八八為十六十六為
三十二三十二為六十四既成箇物事便自然如此
齊整皆是天地本然之妙元如此但略假聖人手畫
出來如乾一索而得震再索而得坎三索而得艮坤
一索而得巽再索而得離三索而得兊初間畫卦時
也不是恁地只是畫成八箇卦後便見有此象耳(義剛)
問易有交易變易之義如何曰交易是陽交於隂隂交
於陽是卦圖上底如天地定位山澤通氣(云云)者是
也變易是陽變隂隂變陽老陽變為少隂老隂變為
少陽此是占筮之法如晝夜寒暑屈伸往来者是也
又問聖人仰觀俯察或說伏羲見天地竒耦自然之
數扵是畫一以為竒所以象陽畫兩以為耦所以象
隂恐於方圓之形見得否或說以天是渾淪圓底只
是一箇物事地則便有闕陷分裂處否曰也不特如
此天自是一地自是二凡物皆然盖天之形雖包乎
地之外而其氣實透乎地之中地雖是一塊物事在
天之中然其中實虚容得天許多氣或引先生注易
陽一而實隂二而虚為證曰然所以易中言夫乾其
静也專其動也直是以大生焉夫坤其静也翕其動
也闢是以廣生焉乾之静專動直都是一底意思他
這物事雖大然無間斷只是鶻淪一箇大底物事故
曰大生地則静翕動闢便是两箇物事其翕也是两
箇物事之聚其闢也是兩箇物事之開他這中間極
闊盡容得那天之氣故曰廣生(燾)
龜山過黃亭詹季魯家季魯問易龜山取一張紙畫箇
圈子用墨塗其半云這便是易此說極好易只是一
隂一陽做出許多般樣(淵)
諸公且試看天地之間别有甚事只是隂與陽兩箇字
看是甚麽物事都離不得只就身上體看纔開眼不
是隂便是陽密拶拶在這裏都不著得别物事不是
仁便是義不是剛便是柔只自家要做向前便是陽
纔收退便是隂意思纔動便是陽纔静便是隂未消
别看只是一動一静便是隂陽伏羲只因此畫卦以
示人若只就一隂一陽又不足以該衆理於是錯綜
為六十四卦三百八十四爻初只是許多卦爻後来
聖人又繋許多辭在下如他書則元有這事方說出
這箇道理易則未曾有此事先假託都說在這裏如
書便有箇堯舜有箇禹湯文武周公出来做許多事
便說許多事今易則元未曾有聖人預先說出待人
占考大事小事無一能外於此聖人大抵多是垂戒
又云雖是一隂一陽易中之辭大抵陽吉而隂凶間
亦有陽凶而隂吉者何故盖有當為有不當為若當
為而不為不當為而為之雖陽亦凶又云聖人因卦
爻以垂戒多是利於正未有不正而利者如云夕惕
若厲旡咎若占得這爻必是朝兢夕惕戒謹恐懼可
以旡咎若自家不曾如此便自有咎又云直方大不
習無不利若占得這爻須是將自身已體看是直是
方是大去做某事必得其利若自家未是直不曾方
不曾大則無所往而得其利此是本爻辭如此到孔
子又自添說了如云敬以直内義以方外本来只是
卜筮聖人為之辭以曉人便說許多道理在上今學
易非必待遇事而占方有所戒只平居玩味看他所
說道理於自家所處地位合是如何故云居則觀其
象而玩其辭動則觀其變而玩其占孔子所謂學易
正是平日常常學之想見聖人之所謂讀異乎人之
所謂讀想見胸中洞然於易之理無纖毫蔽處故云
可以無大過又曰聖人繋許多辭包盡天下之理止
緣萬事不離乎隂陽故因隂陽中而推說萬事之理
今要占考雖小小事都有如占得不利有攸往便是
不可出路利涉大川便是可以乘舟此類不一賀孫
問乾卦文言聖人所以重叠四截說在此見聖人學
易只管體出許多意思又恐人曉不得故說以示教
曰大意只管怕人曉不得故重叠說在裏大抵多一
般如云陽在下也又云下也賀孫問聖人所以因隂
陽說出許多道理而所說之理皆不離乎隂陽者盖
緣所以為隂陽者元本於實然之理曰隂陽是氣纔
有此理便有此氣纔有此氣便有此理天下萬物萬
化何者不出於此理何者不出於隂陽賀孫問此程
先生所以說道天下無性外之物曰如云天地間只
是箇感應又如云誠者物之終始不誠無物(賀孫)
程子言易中只是言反復往來上下這只是一箇道理
隂陽之道一進一退一長一消反復往来上下於此
見之(道夫)
易中說到那陽處便扶助推移他到隂處便抑遏壅絶
他(淵)
問隂何以比小人曰有時如此平看之則都好以類言
之則有不好然亦只是皮不好骨子却好大抵發生
都則是一箇陽氣只是有消長陽長一分下面隂生
一分又不是討箇隂来即是陽消處便是隂故陽来
謂之復復者是本来物事隂来謂之姤姤是偶然相
遇(䕫孫)
天下之理單便動兩便静且如男必求女女必求男自
然是動若一男一女居室後便定(端蒙)
數
石子餘問易數曰都不要說聖人之畫數何以如此譬
之草木皆是自然恁地生不待安排數亦是天地間
自然底物事才說道聖人要如何便不是了(植)
問理與數曰有是理便有是氣有是氣便有是數盖數
乃是分界限處又曰天一地二天三地四天五地六
天七地八天九地十是自然如此走不得如水數六
雪花便六出不是安排做底又曰古者用龜為卜龜
背上紋中間有五箇两邊有八箇後有二十四箇亦
是自然如此(䕫孫)
問理與數其本也只是一曰氣便是數有是理便有是
氣有是氣便有是數物物皆然如水數六雪片也六
出這又不是去做將出来他是自恁地如那龜聖人
所以獨取他來用時也是這箇物事分外靈嘗有朋
友將龜殼來看背上中心有五條文出去成八外面
又成二十四皆是自然恁地這又未為巧最是七八
九六與一二三四極巧一是太陽餘得箇九在後面
二是少隂後面便是八三是少陽後面便是七四是
太隂後面便是六無如此恰好這皆是造化自然如
此都遏他不住(義剛至錄云因一二三四便見六七八九在裏面老陽占了第一位便)
(含箇九少隂占第二位便含箇八少陽占第三位便含箇七老隂占第四位便含箇六數不過十惟此一)
(義先儒未曾發先儒但只說得他中間進退而已淵同)
某嘗問季通康節之數伏羲也曾理會否曰伏羲須理
會過某以為不然伏羲只是據他見得一箇道理恁
地便畫出幾畫他也那裏知得疊出來恁地巧此伏
羲所以為聖若他也恁地逐一推排便不是伏羲天
然意思史記曰伏羲至淳厚作易八卦那裏恁地巧
推排(賀孫按後劉砥先天圖一段亦與此意同)
大凡易數皆六十三十六對二十四三十二對二十八
皆六十也以十甲十二辰亦湊到六十也鍾律以五
聲十二律亦積為六十也以此知天地之數皆至六
十為節(大雅)
數三百六十六三百六十天地之正數也(此更不可易)自餘
進退不過六故陽進不過六分(人之善亦只進得許多惡亦只退得許多)
(大體畢竟不可易端蒙)
季通云天下之萬聲出於一闔一闢(聲音皆出於乾坤坤音麕以韻脚反)
(之乃見)天下之萬理出於一動一静天下之萬數出於
一竒一耦天下之萬象出於一方一圓盡只起於乾
坤二畫(端蒙)
天下道理只是一箇包兩箇易便只說到八箇處住洪
範說到十數住五行五箇便有十箇甲乙便是兩箇
木丙丁便是兩箇火戊巳便是兩箇土金水亦然所
謂兼三才而兩之便都是如此大學中明德便包得
格物致知誠意正心脩身五箇新民便包得齊家治
國平天下三箇自暗室屋漏處做得去到得無所不
周無所不徧都是這道理自一心之微以至於四方
之遠天下之大也都只是這箇(義剛)
數只有二只有易是老氏言三亦是二共生三三其子
也三生萬物則自此無窮矣後人破之者非揚子雲
是三數邵康節是四數皆不及易也(楊)
康節數四孔子數八料得孔子之數又大也季通自謂
略已見之(方)
有氣有形便有數物有衰旺推其始終便可知也有人
指一樹問邵先生先生云推未得少頃一葉堕便由
此推起盖其旺衰已見方可推其始終推亦只是即
今年月日時以起數也(楊)
河圖洛書
先生謂甘叔懷曰曾看河圖洛書數否無事時好看雖
未是要切處然玩此時且得自家心流轉得動(廣)
河圖常數洛書變數(淵)
河圖中宫天五乘地十而得七八九六因五得數積五
竒五耦而為五十有五(淵)
中數五衍之而各極其數以至於十者一箇衍成十箇
五箇便是五十聖人說這數不是只說得一路他說
出這箇物事自然有許多樣通透去如五竒五耦成
五十五又一說六七八九十因五得數是也(淵)
河圖五十五是天地自然之數大衍五十是聖人去這
河圖裏面取那天五地十衍出這箇數不知他是如
何大槩河圖是自然底大衍是用以揲蓍求卦者(淵)
天地生數到五便住那一二三四遇著五便成六七八
九五却只自對五成十(淵)
或問河圖自五之外如何一便成六七八九十曰皆從
五過則一對五而成六二對五而成七三對五而成
八四對五而成九到末梢五又撞著箇五便成十(高)
一二三四九八七六最妙一藏九二藏八三藏七四藏
六(德明云一得九二得八三得七四得六皆為十也觀河圖可見丙丁合辛壬合之類皆自此推德)
(明)
二始者一為陽始二為隂始二中者五六二終者九十
五便是十干所始六便是十二律所生圓者星也圓
者河圖之數言無那四角底其形便圓(以下皆啓蒙圖書淵)
一與六共宗盖是那一在五下便有那六底數二與七
同位是那二在五邊便有七底數(淵)
成數雖陽固亦本(㬊作生字)之隂也如子者父之隂臣者君
之隂(淵)
隂少於陽氣理數皆如此用全用半所以不同(淵)
問前日承教云老陽少隂少陽老隂即除了本身一二
三四便是九八七六之數今觀啟蒙陽退隂進之說
似亦如此曰他進退亦是自然如此不是人去攅教
他進退以十言之即如前說大故分曉若以十五言
之九便對六七便對八曉得時也好則劇又問河圖
此數控定了先生曰天地只是不會說倩他聖人出
來說若天地自會說話想更說得好在如河圖洛書
便是天地畫出底(䕫孫)
所謂得五成六者一纔勾牽著五便是箇六下面都恁
地(淵)
老隂老陽所以變者無他到極處了無去處便只得變
九上更去不得了只得變回來做八六下來便是五
生數了也去不得所以却去做七(淵)
河圖洛書於八卦九立早無相著不知如何(楊)
伏羲卦畫先天圖
問先生說伏羲畫卦皆是自然不曾用些子心思智慮
只是借伏羲手畫出爾唯其出於自然故以之占筮
則靈驗否曰然自太極生两儀只管畫去到得後来
更畫不迭正如磨麵相似四下都恁地自然撒出来
(廣)
伏羲當時畫卦只如擲珓相似無容心易只是隂一陽
一其始一隂一陽而已有陽中陽陽中隂有隂中陽
隂中隂陽中陽二看上面所得如何再得陽即是☰
故乾一或得隂即是☱故兊二陽中隂□亦看上所
得如何或是陽即是☲所以離三或得隂即是☳所
以震四隂中陽□看上面所得如何或得陽即是☴
所以巽五或得隂即是☵所以坎六隂中隂□看上
所得如何若得陽即是☶所以艮七再得隂即是☷
所以坤八看他當時畫卦之意妙不可言(文蔚)
問先天圖隂陽自两邊生若將坤為太極與太極圖不
同如何曰他自據他意思說即不曾契勘濓溪底若
論他太極中間虚者便是他亦自說圖從中起今不
合被横圖在中間塞却待取出放外他两邊生者即
是隂根陽陽根隂這箇有對從中出即無對(文蔚)
先天圖如何移出方圖在下曰是某挑出(泳)
又說康節方圖子自西北之東南便是自乾以之坤自
東北以之西南便是否以至泰其間有咸恒損益既
濟未濟所以又於此八卦見義盖為是自兩角尖射
上與乾坤相對不知得怎生恁地巧某嘗說伏羲初
只是畫出八卦見不到這裏蔡季通以為不然却說
某與太史公一般某問云太史公如何說他云太史
公云伏羲至淳厚畫八卦便是某這說看來也是聖
人淳厚只據見定見得底畫出如伊川說若不因時
則一箇聖人出来許多事便都做了(砥)
所問先天圖曲折細詳圖意若自乾一横排至坤八此
則全是自然故說卦云易逆數也(皆自已生以得未生之卦)若如
圓圖則須如此方見隂陽消長次第(震一陽離兊二陽乾三陽巽一)
(隂坎艮二隂坤三隂)雖似稍涉安排然亦莫非自然之理自冬
至至夏至為順盖與前逆數者相反(皆自未生而反得已生之卦)
自夏至至冬至為逆盖與前逆數者同其左右與今
天文家說左右不同盖從中而分其初若有左右之
勢爾(自北而東為左自南而西為右灝)
四象不必說陽向上更合一畫為九方成老陽到兊便
推不去了兊下一畫却是八卦不是四象(淵)
隂陽老少以少者為主如震是少陽却竒一耦二(淵)
老隂老陽交而生艮兊少隂少陽交而生震巽離坎不
交各得本畫離坎之交是第二畫在生四象時交了
老陽過去交隂老隂過來交陽便是兊艮第三畫少
隂少陽交便生震巽上第三畫所以知其如此時他
這位次相挨傍兼山謂聖人不分别隂陽老少卜史
取動爻之後卦故分别老少若如此則卦遂無動占
者何所用觀變而玩占(淵)
一卦又各生六十四卦則本卦為内卦所生之卦為外
卦是十二爻底卦(淵)
問昨日先生說程子謂其體則謂之易體猶形體也乃
形而下者易中只說箇隂陽交易而已然先生又嘗
曰在人言之則其體謂之心又是如何曰心只是箇
動静感應而已所謂寂然不動感而遂通者是也看
那幾箇字便見得因言易是互相博易之義觀先天
圖便可見東邊一畫隂便對西邊一畫陽盖東一邊
本皆是陽西一邊本皆是隂東邊隂畫皆是自西邊
來西邊陽畫都是自東邊来姤在西是東邊五畫陽
過復在東是西邊五畫隂過互相博易而成易之變
雖多般然此是第一變廣云程子所謂易中只說反
復往來上下者莫便是指此言之否曰看得來程子
之意又别邵子所謂易程子多理會他底不得盖他
只據理而說都不曾去問他(廣)
乾坤相為隂陽乾後面一半是陽中之隂坤前面一半
是隂中之陽(方)
乾巽一邊為上震随坤為下(淵)
陽上交於隂隂下交於陽而生四象便是隂陽又各生
兩畫了隂交剛陽交柔便是隂陽又各生兩畫了就
乾兩畫邊看乾兊是老陽離震是少隂就坤兩畫邊
看坤艮是老隂坎巽是少陽又各添一畫則八卦全
了(淵)
隂下交生陽陽上交生隂隂交陽剛交柔是博易之易
這多變是變易之易所謂易者只此便是那箇是易
之體這是易之用那是未有這卦底這是有這卦了
底那箇喚做體時是這易從那裏生這箇喚做用時
揲蓍取卦便是用處(淵)
問邵先生說無極之前無極如何說前曰邵子就圖上
說循環之意自姤至坤是隂含陽自復至乾是陽分
隂復坤之間乃無極自坤反姤是無極之前(驤)
無極之前一段問既有前後須有有無曰本無前後(閎祖)
康節云動静之間是指冬至夏至(閎祖)
安卿問先天圖說曰陽在隂中陽逆行隂在陽中隂逆
行陽在陽中隂在隂中皆順行何謂也曰圖左一邊
属陽右一邊属隂左自震一陽離兊二陽乾三陽為
陽在陽中順行右自巽一隂坎艮二隂坤三隂為隂
在隂中順行坤無陽艮坎一陽巽二陽為陽在隂中
逆行乾無隂兊離一隂震二隂為隂在陽中逆行又
問先天圖心法也圖皆自中起萬化萬事生乎心何
也曰其中白處者太極也三十二隂三十二陽者兩
儀也十六隂十六陽者四象也八隂八陽八卦也問
圖雖無文終日言之不離乎是何也曰一日有一日
之運一月有一月之運一歲有一歲之運大而天地
之終始小而人物之生死遠而古今之世變皆不外
乎此只是一箇盈虚消息之理本是箇小底變成大
底到那大處又變成小底如納甲法乾納甲坤納乙
艮納丙兊納丁震納庚巽納辛離納壬坎納癸亦是
此又如火珠林若占一屯卦則初九是庚子六二是
庚寅六三是庚辰六四是戊午九五是戊申上六是
戊戌亦是此又如道家以坎離為貴水火為六卦之
主而六卦為坎離之用自月初三為震上弦為兊望
日為乾望後為巽下弦為艮晦為坤亦不外此又曰
乾之一爻属戊坤之一爻属已留戊就已方成坎離
盖乾坤是大父母坎離是小父母(義剛)
先天圖更不可易自復至乾為陽自姤至坤為隂以乾
坤定上下之位次坎離列左右之門為正以象言之
天居上地居下艮為山故居西北兊為澤故居東南
離為日故居于東坎為月故居于西震為雷居東北
巽為風居西南(方子)
康節天地定位否泰相類詩八句是說方圖中兩交股
底且如西北角乾東南角坤是天地定位便對東北
角泰西南角否次乾是兊次坤是艮便對次否之咸
次泰之損後四卦亦如是共十六卦(淵)
康節乾南坤北離東坎西之說言人立時全見前面全
不見後面東西只見一半便似他這箇意思(淵)
先天圖直是精微不起於康節希夷以前元有只是秘
而不傳次第是方士軰所相傳授底參同契中亦有
些意思相似與歷不相應季通云紐捻將来亦相應
也用六日七分某却不見康節說用六日七分處文
王卦序亦不相應他只用義理排將去如復只用一
陽生處此只是用物而此也不用生底次第也不應
氣候揚雄太玄全模倣易他底用三數易却用四數
他本是模易故就他模底句上看易也可略見得易
意思温公集注中可見也康節云先天圖心法皆從
中起且說圓圖又云文王八卦應地之方這是見他
不用卦生底次第序四正卦出四角似那方底意思
這箇只且恁地無大段分曉證佐未甚安(淵)
易之精微在那兩儀生四象四象生八卦八卦生六十
四卦萬物萬化皆從這裏流出緊要處在那復姤邊
復是陽氣發動之初因舉康節詩冬至子之半六十
四卦流布一歲之中離坎震兊做得那二十四氣
每卦當六十四分乾坤不在四正此以文王八卦言
也(淵)
先天圖八卦為一節不論月氣先後(閎祖)
先天圖今所寫者是以一歲之運言之若大而古今十
二萬九千六百年亦只是這圈子小而一日一時亦
只是這圈子都從復上推起去(方子)
先天圖一日有一箇恁地道理一月有一箇恁地道理
以至合元會運世十二萬九千六百歲亦只是這箇
道理且以月言之自坤而震月之始生初三日也至
兊則月之上弦初八日也至乾則月之望十五日也
至巽則月之始虧十八日也至艮則月之下弦二十
三日也至坤則月之晦三十日也(廣)
先天圖與納甲相應故季通言與參同契合以圖觀之
坤復之間為晦震為初三一陽生初八日為兊月上
弦十五日為乾十八日為巽一隂生二十三日為艮
月下弦坎離為日月故不用參同契以坎離為藥餘
者以為火候此圖自陳希夷傳來如穆李想只收得
未必能曉康節自思量出来故墓誌云云(参同契亦以乾坤)
(坎離為四正故其言曰運轂正軸)
問先天圖卦位自乾一兊二離三右行至震四住揭起
巽五作左行坎六艮七至坤八住接震四觀卦氣相
接皆是左旋盖乾是老陽接巽末姤卦便是一隂生
坤是老隂接震末復卦便是一陽生自復卦一陽生
盡震四離三一十六卦然後得臨卦又盡兊二凡八
卦然後得泰卦又隔四卦得大壮又隔大有一卦得
夬夬卦接乾乾卦接姤自姤卦一隂生盡巽五坎六
一十六卦然後得遯卦又盡艮七凡八卦然後得否
又隔四卦得觀又隔比一卦得剥剥卦接坤坤接復
周而復始循環無端卦氣左旋而一歲十二月之卦
皆有其序但隂陽初生各歴十六卦而後為一月又
歴八卦再得一月至隂陽將極處只歴四卦為一月
又歴一卦遂一併三卦相接其初如此之疎其末如
此之密此隂陽贏縮當然之理歟然此圖於復卦之
下書曰冬至子中於姤卦之下書曰夏至午中此固
無可疑者獨於臨卦之下書曰春分夘中則臨卦本
為十二月之卦而春分合在泰卦之下又於遯卦之
下書曰秋分酉中則遯卦本為六月之卦而秋分合
在否卦之下昨侍坐復庵聞王講書所說卦氣之論
皆世俗淺近之語初無義不可推竊意此圖春分夘
中秋分酉中字或恐後人誤隨世俗卦氣之論遂差
其次却與文王卦位相合矣不然則離兊之間所以
為春坎艮之間所以為秋者必當别有其說曰伏羲
易自是伏羲說話文王易自是文王說話固不可以
交互求合所看先天卦氣贏縮極仔細某亦嘗如此
理會來尚未得其說隂陽初生其氣固緩然不應如
此之疎其後又却如此之密大抵此圖布置皆出乎
自然不應無說當更共思之(謨)
問伏羲始畫八卦其六十四者是文王後來重之耶抑
伏羲已自畫了耶看先天圖則有八卦便有六十四
疑伏羲已有彷彿之畫矣如何曰周禮言三易經卦
皆八其别皆六十有四便見不是文王漸畫又問然
則六十四卦名是伏羲元有抑文王所立曰此不可
攷子善問據十三卦所言恐伏羲時已有曰十三卦
所謂盖取諸離盖取諸益者言結繩而為網罟有離
之象非觀離而始有此也(銖)
問伏羲畫卦恐未是教人卜筮曰這都不可知但他不
教人卜筮畫作甚(闕)
朱子語類卷六十五
