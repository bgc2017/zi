朱子語類卷八
學二
總論為學之方
這道體(饒本作理)浩浩無窮
道體用雖極精微聖賢之言則甚明白(若海)
聖人之道如饑食渴飲(人傑)
聖人之道有高遠處有平實處(道夫)
夫道若大路然豈難知哉人病不求耳(道夫)
道未嘗息而人自息之非道亡也幽厲不由也(道夫)
聖人教人大概只是說孝弟忠信日用常行底話人能
就上面做將去則心之放者自收性之昏者自著如
心性等字到子思孟子方說得詳(因說象山之學儒用)
聖人教人有定本舜使契為司徒教以人倫父子有親
君臣有義夫婦有别長幼有序朋友有信夫子對顔
淵曰克己復禮為仁非禮勿視非禮勿聽非禮勿言
非禮勿動皆是定本(人傑)
聖門日用工夫甚覺淺近然推之理無有不包無有不
貫及其充廣可與天地同其廣大故為聖為賢位天
地育萬物只此一理而已
常人之學多是偏於一理主於一說故不見四旁以起
爭辯聖人則中正和平無所偏倚(人傑)
聖賢所說工夫都只一般只是一箇擇善固執論語則
說學而時習之孟子則說明善誠身只是隨他地頭
所說不同下得字來各自精細其實工夫只是一般
須是盡知其所以不同方知其所謂同也(僴)
這箇道理各自有地頭不可只就一面說在這裏時是
恁地說在那裏時又如彼說其賓主彼此之勢各自
不同(僴)
學者工夫但患不得其要若是尋究得這箇道理自然
頭頭有箇著落貫通浹洽各有條理如或不然則處
處窒礙學者常談多說持守未得其要不知持守甚
底說擴充說體騐說涵養皆是揀好底言語做箇說
話必有實得力處方可所謂要於本領上理會者盖
緣如此(謨)
為學須先立得箇大腔當了却旋去裏面修治壁落教
綿密今人多是未曾知得箇大規模先去修治得一
間半房所以不濟事(僴)
識得道理原頭便是地盤如人要起屋須是先築教基
址堅牢上面方可架屋若自無好基址空自今日買
得多少木去起屋少間只起在别人地上自家身已
自没頓放處(賀孫)
須就源頭看教大底道理透闊開基廣開址如要造百
間屋須著有百間屋基要造十間屋須著有十間屋
基緣這道理本同甲有許多乙也有許多丙也有許
多(賀孫)
學須先理會那大底理會得大底了將來那裏面小底
自然通透今人却是理會那大底不得只去搜尋裏
面小小節目(植)
學問須是大進一番方始有益若能於一處大處攻得
破見那許多零碎只是這一箇道理方是快活然零
碎底非是不當理會但大處攻不破縱零碎理會得
些少終不快活曾點漆雕開己見大意只緣他大處
看得分曉今且道它那大底是甚物事天下只有一
箇道理學只要理會得這一箇道理這裏纔通則凡
天理人欲義利公私善惡之辨莫不皆通(闕)
或問氣質之偏如何救得曰才說偏了又著一箇物事
去救他偏越見不平正了越討頭不見要緊只是看
教大底道理分明偏處自見得如暗室求物把火來
便照見若只管去摸索費盡心力只是摸索不見若
見得大底道理分明有病痛處也自會變移不自知
不消得費力(賀孫)
成己方能成物成物在成己之中須是如此推出方能
合義理聖賢干言萬語教人且從近處做去如灑掃
大廳大廊亦只是如灑掃小室模樣掃得小處淨潔
大處亦然若有大處開拓不去即是於小處便不曾
盡心學者貪高慕遠不肯從近處做去如何理會得
大頭項底而今也有不曾從裏做得底外面也做得
好此只是才高以智力勝將去中庸說細處只是謹
獨謹言謹行大處是武王周公達孝經綸天下無不
載小者便是大者之騐須是要謹行謹言從細處做
起方能充得如此大又曰如今為學甚難緣小學無
人習得如今却是從頭起古人於小學小事中便皆
存箇大學大事底道理在大學只是推將開闊去向
來小時做底道理存其中正似一箇坯素相似(明作)
學者做工夫莫說道是要待一箇頓段大項目工夫後
方做得即今逐些零碎積累將去才等待大項目後
方做即今便蹉過了學者只今便要做去斷以不疑
鬼神避之需者事之賊也(至)
如今學問未識箇入路就他自做倒不覺惟既識得箇
入頭却事事須著理會且道世上多多少少事江文
卿云只先生一言一語皆欲為一世法所以須著如
此曰不是說要為世法既識得路頭許多事都自是
合著如此不如此不得自是天理合下當然(賀孫)
若不見得入頭處緊也不可慢也不得若識得些路頭
須是莫斷了若斷了便不成待得再新整頓起來費
多少力如雞抱卵看來抱得有甚煖氣只被他常常
恁地抱得成若把湯去盪便死了若抱才住便冷了
然而實是見得入頭處也自不解住了自要做去他
自得些滋味了如喫菓子相似未識滋味時喫也得
不消喫也得到識滋味了要住自住不得(賀孫)
待文王而後興者凡民也若夫豪傑之士雖無文王猶
興豪傑質美生下來便見這道理何用費力今人至
於沉迷而不反聖人為之屢言方始肯來已是下愚
了况又不知求之則終於為禽獸而已盖人為萬物
之靈自是與物異若迷其靈而昏之則與禽獸何别
(大雅)
學問是自家合做底不知學問則是欠闕了自家底知
學問則方無所欠闕今人把學問來做外面添底事
看了(廣)
聖賢只是做得人當為底事盡今做到聖賢止是恰好
又不是過外(祖道)
凡人須以聖賢為己任世人多以聖賢為高而自視為
卑故不肯進抑不知使聖賢本自高而已别是一樣
人則早夜孜孜别是分外事不為亦可為之亦可然
聖賢禀性與常人一同既與常人一同又安得不以
聖賢為己任自開闢以來生多少人求其盡己者千
萬人中無一二只是滚同枉過一世詩曰天生烝民
有物有則今世學者往往有物而不能有其則中庸
曰尊德性而道問學極高明而道中庸此數句乃是
徹首徹尾人性本善只為嗜慾所迷利害所逐一齊
昏了聖賢能盡其性故耳極天下之聰目極天下之
明為子極孝為臣極其忠某問明性須以敬為先曰
固是但敬亦不可混淪說須是每事上檢點論其大
要只是不放過耳大抵為己之學於他人無一毫干
預聖賢千言萬語只是使人反其固有而復其性耳
(可學)
學者大要立志所謂志者不道將這些意氣去盖他人
只是直截要學堯舜孟子道性善言必稱堯舜此是
真實道理世子自楚反復見孟子孟子曰世子疑吾
言乎夫道一而已矣這些道理更無走作只是一箇
性善可至堯舜别没去處了下文引成覸顔子公明
儀所言便見得人人皆可為也學者立志須教勇猛
自當有進志不足以有為此學者之大病(謨)
世俗之學所以與聖賢不同者亦不難見聖賢直是真
箇去做說正心直要心正說誠意直要意誠脩身齊
家皆非空言今之學者說正心但將正心吟詠一餉
說誠意又將誠意吟詠一餉說脩身又將聖賢許多
說修身處諷誦而已或掇拾言語綴緝時文如此為
學却於自家身上有何交涉這裏須用著意理會今
之朋友固有樂聞聖賢之學而終不能去世俗之陋
者無他只是志不立爾學者大要立志纔學便要做
聖人是也(謨)
學者須是立志今人所以悠悠者只是把學問不曾做
一件事看遇事則且隨意恁地打過了此只是志不
立(雉)
問人氣力怯弱於學有妨否曰為學在立志不干氣禀
強弱事又曰為學何用憂惱但須令平易寬快去㝢
舉聖門弟子唯稱顔子好學其次方說及曾子以此
知事大難曰固是如此某看來亦有甚難有甚易只
是堅立著志順義理做去他無蹺攲也(㝢)
英雄之王所以有天下只是立得志定見得大利害如
今學者只是立得志定講究得義理分明(賀孫)
立志要如饑渴之於飲食才有悠悠便是志不立(祖道)
為學須是痛切懇惻做工夫使饑忘食渴忘飲始得(砥)
這箇物事要得不難如饑之欲食渴之欲飲如救火如
追亡似此年歲間看得透活潑潑地在這裏流轉方
是(僴)
學者做工夫當忘寢食做一上使得些入處自後方滋
味接續浮浮沉沉半上落下不濟得事(振)
而今緊要且看聖人是如何常人是如何自家因甚便
不似聖人因甚便只是常人就此理會得透自可超
凡入聖(淳)
為學須思所以超凡入聖如何昨日為鄉人今日便為
聖人須是竦拔方始有進(砥)
為學須覺今是而昨非日改月化便是長進(砥)
今之學者全不曾發憤(升卿)
為學不進只是不勇(燾)
不可倚靠師友(方子)
不要等待(方子)
今人做工夫不肯便下手皆是要等待如今日早間有
事午間無事則午間便可下手午間有事晚間便可
下手却須要待明日今月若尚有數日必直待後月
今年尚有數月不做工夫必曰今年歲月無幾直須
來年如此何緣長進(因康叔臨問致知先生曰如此說得不濟事盖卿)
道不能安坐等其自至只待别人理會來放自家口裏
(淳)
學者須是耐煩耐辛苦(方子)
必須端的自省特地自肯然後可以用力莫如下學而
上達也(去偽)
凡人便是生知之資也須下困學勉行底工夫方得盖
道理縝密去那裏捉摸若不下工夫如何會了得(敬仲)
今之學者本是困知勉行底資質却要學他生知安行
底工夫便是生知安行底資質亦用下困知勉行工
夫况是困知勉行底資質(文蔚)
大抵為學雖有聰明之資必須做遲鈍工夫始得既是
遲鈍之資却做聰明底樣工夫如何得(伯羽)
今人不肯做工夫有先覺得難後遂不肯做有自知不
可為公然遜與他人如退産相似甘伏批退自已不
願要(盖卿)
為學勿責無人為自家剖析出來須是自家去裏面講
究做工夫要自家得(道夫)
小立課程大作工夫(可學)
工夫要䟎期限要寬(從周)
且理會去未須計其得(德明)
纔計於得則心便二頭便低了(至)
嚴立功程寬著意思久之自當有味不可求欲速之功
(道夫)
自早至暮無非是做工夫時節(道夫)
人多言為事所奪有妨講學此為不能使船嫌溪曲者
也遇富貴就富貴上做工夫遇貧賤就貧賤上做工
夫兵法一言甚佳因其勢而利導之也人謂齊人弱
田單乃因其弱以取勝今日三萬竈明日二萬竈後
日一萬竈又如韓信特地送許多人安於死地乃始
得勝學者若有絲毫氣在必須進力除非無了此氣
只口不會說話方可休也因舉浮屠語曰假使鐵輪
頂上旋定慧圓明終不失(力行)
聖賢千言萬語無非只說此事須是策勵此心勇猛奮
發拔出心肝與他去做如兩邊擂起戰鼓莫問前頭
如何只認捲將去如此方做得工夫若半上落下半
沉半浮濟得甚事(僴)
又如大片石須是和根拔今只於石面上薄削濟甚事
作意向學不十日五日又懶孟子曰一日暴之十日
寒之(可學)
宗杲云如載一車兵器逐件取出來弄弄了一件又弄
一件便不是殺人手段我只有寸鐵便可殺人(㽦)
且如項羽救趙既渡沉船破釜持三日糧示士必死無
還心故能破秦若瞻前顧後便做不成(㽦)
如居燒屋之下如坐漏船之中(可學)
為學極要求把篙處著力到工夫要斷絶處又更增工
夫著力不放令倒方是向進處為學正如撐上水船
方平穏處儘行不妨及到灘脊急流之中舟人來這
上一篙不可放緩直須著力撐上不得一步不緊放
退一步則此船不得上矣(洽)
學者為學譬如煉丹須是將百十觔炭火煅一餉方好
用微微火養教成就今人未曾將百十觔炭火去煅
便要將微火養將去如何得會成(恪)
今語學問正如煑物相似須爇猛火先煑方用微火慢
煑若一向只用微火何由得熟欲復自家元來之性
乃恁地悠悠幾時會做得大要須先立頭緒頭緒既
立然後有所持守書曰若藥不瞑眩厥疾弗瘳今日
學者皆是養病(可學)
譬如煎藥先猛火煎教百沸大滚直至湧坌出來然後
却可以慢火養之(㽦)
須磨礪精神去理會天下事非燕安暇豫之可得(淳)
萬事須是有精神方做得(振)
陽氣發處金石亦透精神一到何事不成(驤)
凡做事須著精神這箇物事自是剛有鋒刃如陽氣發
生雖金石也透過(賀孫)
人氣須是剛方做得事如天地之氣剛故不論甚物事
皆透過人氣之剛其本相亦如此若只遇著一重薄
物事便退轉去如何做得事(從周方子錄云天地之氣雖至堅如金石無)
(所不透故人之氣亦至剛盖其本相如此)
學者識得箇脉路正便須剛決向前若半青半黃非惟
無益(闕)
因舉酒云未嘗見有衰底聖賢(德明)
學者不立則一齊放倒了(升卿)
不帶性氣底人為僧不成做道不了(方)
因言前輩也多是背處做幾年方成(振)
進取得失之念放輕却將聖賢格言處研窮考究若悠
悠地似做不做如捕風捉影有甚長進今日是這箇
人明日也是這箇人(季札)
學者只是不為己故日間此心安頓在義理上時少安
頓在閑事上時多於義理却生於閒事却熟(方子)
今學者要緊且要分别箇路頭要緊是為己為人之際
為己者直拔要理會這箇物事欲自家理會得不是
漫恁地理會且恁地理會做好看教人說道自家也
曾理會來這假饒理會得十分是當也都不關自身
己事要須先理會這箇路頭若分别得了方可理會
文字(賀孫)
學者須是為己譬如喫飯寧可逐些喫令飽為是乎寧
可鋪攤放門外報人道我家有許多飯為是乎近來
學者多是以自家合做底事報與人知又言此間學
者多好高只是將義理略從肚裏過却飜出許多說
話舊見此間人做婚書亦說天命人倫男婚女嫁自
是常事盖有厭卑近之意故須將日用常行底事裝
荷起來如此者只是不為己不求益只是好名圖好
看亦聊以自誑如南越王黃屋左纛聊以自娛爾(方子)
近世講學不著實常有夸底意思譬如有飯不將來自
喫只管鋪攤在門前要人知得我家裏有飯打疊得
此意盡方有進(振)
今之學者直與古異今人只是強探向上去古人則逐
步步實做將去(廣)
只是實去做工夫議論多轉閙了(德明)
每論諸家學及己學大指要下學著實(方)
為學須是切實為己則安靜篤實承載得許多道理若
輕揚淺露如何探討得說得去也承載不住(銖)
入道之門是將自家身己入那道理中去漸漸相親久
之與己為一而今人道理在這裏自家身在外面全
不曾相干涉(僴)
或問為學曰今人將作箇大底事說不切己了全無益
一向去前人說中乘虚接渺妄取許多枝蔓只見遠
了只見無益於己聖賢千言萬語儘自多了前輩說
得分曉了如何不切己去理會如今看文字且要以
前賢程先生等所解為主看它所說如何聖賢言語
如何將己來聽命於它切己思量體察就日用常行
中著衣喫飯事親從兄盡是問學若是不切己只是
說話今人只憑一己私意瞥見些子說話便立箇主
張硬要去說便要聖賢從我言語路頭去如何會有
益此其病只是要說高說妙將來做箇好看底物事
做弄如人喫飯方知滋味如不曾喫只要攤出在外
面與人看濟人濟己都不得(謙)
或問為學如何做工夫曰不過是切己便的當此事自
有大綱亦有節目常存大綱在我至於節目之間無
非此理體認省察一毫不可放過理明學至件件是
自家物事然亦須各有倫序問如何是倫序曰不是
安排此一件為先此一件為後此一件為大此一件
為小隨人所為先其易闕其難者將來難者亦自可
理會且如讀書一樣禮春秋有制度之難明本末之難
見且放下未要理會亦得如詩書直是不可不先理
會又如詩之名數書之盤誥恐難理會且先讀典謨
之書雅頌之詩何嘗一言一句不說道理何嘗深潜
諦玩無有滋味只是人不曾子細看若子細看裏面
有多少倫序須是子細參研方得此便是格物窮理
如遇事亦然事中自有一箇平平當當道理只是人
討不出只隨事滚將去亦做得却有掣肘不中節處
亦緣鹵莽了所以如此聖賢言語何曾誤天下後世
人自學不至耳(謙)
佛家一向撤去許多事只理會自身已其教雖不是其
意思却是要自理會所以它那下常有人自家這下
自無人今世儒者能守經者理會講解而已看史傳
者計較利害而已那人直是要理會身已從自家身
己做去不理會自身己說甚别人長短明道曰不立
己後雖向好事猶為化物不得以天下萬物撓已已
立後自能了當得天下萬物只是從程先生後不再
傳而已衰所以某嘗說自家這下無人佛家有三門
曰教曰律曰禪禪家不立文字只直截要識心見性
律本法甚嚴毫髮有罪如云不許飲水纔飲水便有
罪過如今小院號為律院乃不律之尤者也教自有
三項曰天台教曰慈恩教曰延夀教延夀教南方無
傳有此文字無能通者其學近禪故禪家以此為得
天台教專理會講解慈恩教亦只是講解吾儒家若
見得道理透就自家身心上理會得本領便自兼得
禪底講說辨訂便自兼得教底動由規矩便自兼得
律底事事是自家合理會顔淵問為邦看它陋巷簞
瓢如此又却問為邦之事只是合當理會看得是合
做底事若理會得入頭意思一齊都轉若不理會得
入頭少間百事皆差錯若差了路頭底亦多端有纔
出門便錯了路底有行過三兩條路了方差底有略
差了便轉底有一向差了煞遠終於不轉底(賀孫)
不可只把做面前物事看了須是向自身上體認教分
明如道家存想有所謂龍虎亦是就身上存想(士毅)
為學須是專一吾儒惟專一於道理則自有得(砥)
既知道自家患在不專一何不便專一去(逍遥)
須是在己見得只是欠闕它人見之却有長進方可(僴)
人白睚不得要將聖賢道理扶持(振)
為學之道須先存得這個道理方可講究事情(闕)
今人口略依稀說過不曾心曉(淳)
發得早時不費力(升卿)
有資質甚高者一了一切了即不須節節用工也有資
質中下者不能盡了却須節節用工(振)
博學問天地萬物之理脩己治人之方皆所當學然亦
各有次序當以其大而急者為先不可雜而無統也
今之學者多好說得高不喜平殊不知這個只是合當
做底事(節)
譬如登山人多要至高處不知自底處不理會終無至
高處之理(德明)
於顯處平易處見得則幽微底自在裏許(德明)
且於切近處加功(升卿)
著一些急不得(方子)
學者須是直前做去莫起計獲之心如今說底恰似畫
卦影一般吉凶未應時一場鶻突知它是如何到應
後方始知元來是如此(廣)
某適來因澡浴得一說大抵揩背須從頭徐徐用手則
力省垢可去若於此處揩又於彼處揩用力雜然則
終日勞而無功學問亦如此若一番理會不了又作
一番理會終不濟事(盖卿)
學者須是熟熟時一喚便在目前不熟時須著旋思索
到思索得來意思已不如初了(士毅)
道理生便縛不住(淳)
見須是見得確定(淳)
須是心廣大似這個方包裹得過運動得行(方子)
學者立得根脚闊便好(升卿)
須是有頭有尾成個物事(方子)
徹上徹下無精粗本末只是一理(賜)
最怕粗看了便易走入不好處去(士毅)
學問不只於一事一路上理會(振)
貫通是無所不通(闕)
未有耳目狹而心廣者其說甚好(振)
帖底謹細做去所以能廣(振)
大凡學者無有徑截一路可以教它了得須是博洽歴
涉多方通(振)
不可涉其流便休(方子)
天下更有大江大河不可守個土窟子謂水專在是(力行)
學者若有本領相次千枝萬葉都來湊著這裏看也須
易曉讀也須易記(方子)
大本不立小規不正(可學)
刮落枝葉栽培根本(可學)
大根本流為小根本(舉前說因先說欽夫學大本如此則發處不能不受病方)
學問須嚴密理會銖分毫析(道夫)
因論為學曰愈細密愈廣大愈謹確愈高明(僴)
開闊中又著細密寬緩中又著謹嚴(廣)
如其窄狹則當涵泳廣大氣象頽惰則當涵泳振作氣
象(方子)
學者須養教氣宇開闊弘毅(升卿)
當使截斷嚴整之時多膠膠擾擾之時少方好(德明)
只有一個界分出則便不是(廣)
義理難者便不是(振)
體認為病自在即好(振)
須是玩味(方子)
咬得破時正好咀味(文蔚)
若只是握得一個鶻崙底果子不知裏面是酸是鹹是
苦是澁須是與它嚼破便見滋味(㽦)
易曰學以聚之問以辨之寬以居之仁以行之語曰執
德不弘信道不䔍焉能為有焉能為亡學問之後斷
以寬居信道篤而又欲執德弘者人之為心不可促
迫也人心須令著得一善又著一善善之來無窮而
吾心受之有餘地方好若只著得一善第二般來又
未便容得如此無緣心廣而道積也(洽)
自家猶不能快自家意如何他人却能盡快我意要在
虚心以從善(升卿)
虚心順理學者當守此四字(人傑)
聖人與理為一是恰好其它以心處這理却是未熟要
將此心處理(可學)
今人言道理說要平易不知到那平易處極難被那舊
習纏繞如何便擺脱得去譬如作文一般那個新巧
者易作要平淡便難然須還他新巧然後造於平淡
又曰自高險處移下平易處甚難(端蒙)
人之資質有偏則有縫罅做工夫處盖就偏處做將去
若資質平底則如死水然終激作不起謹愿底人更
添些無狀便是鄉原不可以為知得些子便了(燾)
只聞下學而上達不聞上達而下學(德明)
今學者之於大道其未及者雖有遲鈍却須終有到時
唯過之者便不肯復回來耳(必大)
或人性本好不須矯揉教人一用此極害理又有讀書
見義理釋書義理不見亦可慮(可學)
學者議論工夫當因其人而示以用工之實不必費辭
使人知所適從以入於坦易明白之域可也若泛為
端緒使人迫切而自求之適恐資學者之病(人傑)
師友之功但能示之於始而正之於終爾若中間三十
分工夫自用喫力去做既有以喻之於始又自勉之
於中又其後得人商量是正之則所益厚矣不爾則
亦何補於事(道夫)
或論人之資質或長於此而短於彼曰只要長善救失
或曰長善救失不特教者當如此人自為學亦當如
此曰然(燾)
凡言誠實都是合當做底事不是說道誠實好了方去
做不誠實不好了方不做自是合當誠實(僴)
言必忠信言自合著忠信何待安排有心去要恁地便
不是活便不能久矣若如此便是剩了一個字在信
見邊自是著不得如事親必於孝事長必於弟孝弟
自是道理合當如此何須安一個必字在心頭念念
要恁地做如此便自辛苦如何得會長久又如集義
久然後浩然之氣自生若著一個意在這裏等待氣
生便為害今日集得許多又等待氣生却是私意了
必有事焉而勿正正便是期必也為學者須從窮理
上做工夫若物格知至則意自誠意誠則道理合做
底事自然行將去自無下面許多病痛也擴然而大
公物來而順應(闕)
切須去了外慕之心(力行)
有一分心向裏得一分力有兩分心向裏得兩分力(文蔚)
須是要打疊得盡方有進(從周)
看得道理熟後只除了這道理是真實法外見世間萬
事顛倒迷妄耽嗜戀著無一不是戱劇真不堪著眼
也又答人書云世間萬事須臾變滅皆不足置胸中
惟有窮理脩身為究竟法耳(僴)
大凡人只合講明道理而謹守之以順全於天之所與
者若乃身外榮辱休戚當一切聽命而已(闕)
因說索麪曰今人於飲食動使之物日極其精巧到得
義理却不理會漸漸昏蔽了都不知(廣)
朱子語類卷八
