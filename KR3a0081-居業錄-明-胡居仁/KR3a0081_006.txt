居業錄卷六明胡居仁撰
天地第六
為學規模節序無如大學造化規模節序無如先天圖
先天以為水泛地故地不沈日晝升天夜入水此誣也
朱子謂天以剛風旋滚得地在内不陷岐伯曰大氣
舉之邵子曰天依形地附氣天地自相依附三說皆
通邵說尤精當
天依形地附氣此二語說得天地規模最精切凢有氣
者盡屬天有形者盡屬地凢物皆然氣屬陽形屬隂
天只是氣有甚形質地則有形質矣地雖有形質非
附乎氣必不能存立天之氣亦必依地之形以行也
天乃至大之物至健之體萬物所資以始故曰萬物本
乎天天乃氣化之主生物之祖也
周天三百六十五度四分度之一天非有度以天日遲
速之差而名之天非過也只循其健體之自然日月
非不及也亦只是循其自然之體以天日月三者較
之則見天過日不及月尤不及此度數之所由分然
論日則以日為主而見天與日之遲速論月則以月
為主而見日月之遲速論歲則以天為主而日月之
數因可考
歴家只是截法元不識歴
日月交會而日食是月掩日每二十九日九百四十分
日之四百九十九而一會不相食者度雖相同而道
不相交也度相同道相交則日食
程朱說日月各不同程子言日月乃隂陽氣之盛處運
行不息行到子上則光在子行到午上則光在午本
無一定之形象月虧盈之說以為月近日則威損而
氣衰故光虧月遠日則勢盛而氣盛故光盈朱子用
先儒之言以日月有一定之形影如丸如毬乃隂陽
之精運行不息日速月遲是以或近或遠月受日光
體魄常全受光常滿本無死生虧盈乃人見之則有
正側不同正則見其光全側則見其光缺日月近則
人在下見其側遠則人在中間見其正會而正交則
月掩日而日食望而正對則日射月而月食二說不
同朱子近是以書之旁死魄哉生明論之則程子亦
有理
霜露程子以為星月之氣朱子以為非星月之氣露只
是自下蒸上此當從程子若其夜隂雲無星月便無
露豈不是星月之氣朱子以露結為霜程子以為非
是此當從朱子熱時有露無霜寒時有露便有霜豈
熱時都感得露氣寒時都感得霜氣盖是寒時露凍
則成霜也雪雹則是雨凍結成也高山頂上無露是
被風吹散了濕氣
露是星月之氣與濕氣相感而成故夜有雲則無露地
乾處露簿
潮是海水溢而滚上江去錢塘江淺故有湍激之勢而
潮勢大揚子江水深故潮勢平先儒皆以為潮隨月
是也月臨子午則潮生子午乃隂陽之極也月臨卯
酉則潮退卯酉乃隂陽之交月為太隂水隂盛故從
其類自朔以後望以前月臨午潮生月臨子汐生望
以後朔以前月臨子潮生臨午汐生餘則先儒之論
已備
前年二月梅花始開今年十二月梅花開天地間氣數
不齊如此
天地間物只是一箇消息有息必有消消則必息然息
者自息消者自消自然之理亦不是已消者再來做
息故釋氏輪迴老氏歸根返元不成造化矣如人家
富而貧貧而富不是取得元財來致富是再生出財
來
不必以既返之氣為方伸之氣此可謂識造化之妙矣
天地間無處不是氣硯水瓶須要兩孔用一孔出氣一
孔入水若止有一孔則氣不能出而塞乎内水不能
入矣以此知虛器内皆有氣故張子以為虛無中即
氣也然天地間氣剛者勝柔實者勝虛強者勝弱重
者勝輕疾者勝緩謂之無氣則不可
無處不是氣只是人不見耳有形影人方見有形影是
質質是氣之融者
氣之發用處即是神陳公甫說無動非神他只窺測至
此不識裡面本體故認氣為理
張横渠言氣之聚散于太虛猶冰之凝釋于水予未敢
以為然盖氣聚則成形散則盡矣豈若冰未凝之時
是此水既釋又只此元初水也
天地間氣化無一息之停人物之生無一時欠今天下
人才儘有只因聖學不講故瞢倒在這裡
天人氣脈常相關春秋凡災異必書以見人為所感洪
範咎徵休徵各以類應如此則戒懼修省自不能已
國家可保也
二氣交運便齊不得故所生物萬有不齊而剛柔善惡
邪正古今淳漓治亂盛衰亦萬變不一雖萬變不一
然其間莫不有一定之理聖賢隨其事而以理處之
雖萬變交于前而吾之心未嘗不定也
只是一箇眞實道理流行而天地萬物各得其性而天
地之所以為天地萬物之所以為萬物莫非實理所
為人之處事只當順其理之當然則自然順治若着
些子私意便是逆天違物即亂之源也
有理而後有氣有氣則有象有數故理氣象數皆可以
知吉凶四者本一也
居業錄卷六
