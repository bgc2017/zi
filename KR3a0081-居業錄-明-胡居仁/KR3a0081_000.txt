居業錄儒家類
提要
(臣)等謹案居業錄八卷明胡居仁撰居仁字
叔心號敬齋餘干人是書皆其講學語錄居
仁與陳獻章皆出吳與弼之門而宗旨截然
互異獻章之學上繼金谿下啟姚江居仁則
恪守朱子不踰尺寸故以敬名其齋而是書
之中辨獻章之近禪不啻再三盖其人品端
謹學問篤實與河津薛瑄相類而是書亦與
瑄讀書錄並為學者所推黃宗羲明儒學案
乃謂其以有主言静中之涵養與獻章之静
中養出端倪同門冥契特牽引附合之言非
篤論也正德中有張吉者嘗刪其書為要語
又有吳廷舉者又刪其書為粹言此本為弘
治甲子余祐所編猶為原帙祐字子積鄱陽
人弘治己未進士官至吏部右侍郎年十九
時受業於居仁居仁以女妻之而卷首序文
自稱門人盖用黃幹編朱子集之例幹又用
李漢編韓愈集之例也然考皇甫湜作愈墓
誌稱愈女初適於漢後乃離婚嫁樊氏漢稱
門人而不稱壻盖緣於此幹及祐沿襲其稱
殊為不考閻若璩潜邱劄記乃以為重道統
而輕私親則又曲為之詞矣乾隆四十二年
九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
居業錄原序
聖賢之學明諸心體諸身措之家國天下言語文字非
其得已者也夫道固無乎不寓而吾心為之統會行心
之跡也言心之聲也孰謂知人者惟於其行不於其言
感人者亦惟於其行不於其言乎六經四書暨夫程朱
之論萬世所共仰頼不可磨滅道存焉耳敬齋胡先生
諱居仁字叔心饒郡餘干人也弱冠時奮志聖賢之學
往遊康齋吳先生之門退而藏修於家書無不讀理無
不窮存諸心者不以一時而或息反諸身者不以一事
而或遺久之則知益精而守益固飬益裕而得益深矣
居業錄者先生道明德立理有契於中而無可告語事
有感於外而無可施行故筆之於册而命以是名蓋取
易修辭立其誠所以居業之義也其間論聖賢德業經
傳旨趣學問功夫政教基本性命淵微不一而足此外
則於異端佛老之學尤加深辯詳闢惟恐其或陷溺人
心變亂士習蓋亦有為而發故其詞繁而不殺焉祐嘗
因是錄竊觀先生之學纖微昭晢有不可掩之明分寸
積累有不可泯之實強毅堅忍有不可易之操宏達周
悉有不可窮之用遠追千古舉天下不足以回其心高
出一世舉萬物不足以撓其志讀者深思而有得焉則
其學之醇道之美迥然無儔躋之濓洛關閩之列可也
言果不足以知人抑果不足以感人乎雖然先生之道
本欲施之天下國家而與斯人相忘於無言之境柰何
卒與時違未獲小試乃不得已而有是錄其志可悲也
己其道可慨也己方且怡然自得若將終身不肯小貶
以徇時焉嗚呼所謂不易乎世不成乎名遯世無悶不
見是而無悶先生真庶幾矣成化癸夘祐初謁函丈請
教方恨親炙之晩而猶冀夫可卒業也踰年先生夀甫
五十遽捐館舍豈惟祐之不幸尤斯文斯世之不幸也
抱持遺書於今廿載昏愚之質殊無進益然而每一讀
焉懔若先生之臨其上不敢不思奮勵而圖無負於將
来也若夫道德宏深言論純粹膚陋之見未易窺測必
有知德知言君子尚論先生於天下後世也耶弘治甲
子秋門人余祐謹序
