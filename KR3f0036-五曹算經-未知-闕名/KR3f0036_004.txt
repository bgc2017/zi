五曹算經卷四
倉曹
衆既會集必務儲蓄故倉曹次之
今有二千七百戶戶責租米一十五斛問計幾何答曰
四萬五百斛
術曰列二千七百戶以一十五斛乘之即得
今有官田九百畝凡一步收粟三升二合問計幾何答
曰六千九百一十二斛
術曰列田九百畝以二百四十步乘之得二十一萬六
千步以三升二合乘之即得
今有粟七百斛欲雇車運之每一斛雇七升問車主粟
主各幾何答曰車主四十九斛粟主六百五十一斛
術曰列粟七百斛以雇粟七升乘之得四十九斛為車
粟以減本粟七百斛餘為主粟
今有粟九百斛斛别加二斗五升問加幾何答曰二百
二十五斛
術曰列九百斛以二斗五升乘之即得
今有圓囷周三丈高一丈六尺問受粟幾何答曰七百
四十斛竒一尺二寸
術曰列周三丈自相乘得九百尺以高一丈六尺乘之
得一萬四千四百尺以十二除之得一千二百尺以斛
法一尺六寸二分除之即得
今有方窖從一丈三尺廣六尺深一丈問受粟幾何答
曰四百八十一斛四斗竒七寸八分
術曰列從一丈三尺以廣六尺乘之得七十八尺以深
一丈乘之得七百八十尺以斛法除之即得
今有倉從一丈三尺廣六尺高一丈中有從牽二枚方
五寸從一丈三尺又横牽三枚方四寸從六尺又柱一
枚周三尺高一丈問受粟幾何答曰四百七十一斛竒
一百寸
術曰列從一丈三尺上十之得一百三十寸以廣六十
寸乘之得七千八百寸又列高一丈上十之為一百寸
以乘之得七十八萬寸為都積又列從牽二枚方五寸
自相乘得二十五寸以從一百三十寸乘之得三千二
百五十寸以從牽二枚乘之得六千五百寸又列横牽
三枚方四寸自相乘得十六寸以從六十寸乘之得九
百六十寸以横牽三枚乘之得二千八百八十寸又列
柱一枚周三尺上十之得三十寸自相乘得九百寸以
高一百寸乘之得九萬寸以十二除之得七千五百寸
并從横牽及柱等三位得一萬六千八百八十寸以減
都積餘七十六萬三千一百二十寸為實以斛法一千
六百二十寸除之即得
又有倉從一丈九尺廣一丈五尺高一丈三尺問受粟
幾何答曰二千二百八十七斛三升竒一分一氂四毫
術曰列從一丈九尺以廣一十五尺乘之得二百八十
五尺又以高一十三尺乘之得三千七百五尺以斛法
一尺六寸二分除之即得
今有平地聚粟下周三丈高四尺問粟幾何答曰六十
一斛七斗二升竒一分三氂六毫
術曰列下周三十尺自相乘得九百尺以高四尺乘之
得三千六百尺以三十六除之得一百尺以斛法一尺
六寸二分除之即得
今有内角聚粟下周五十四尺高五尺問粟幾何答曰
一千斛
術曰列下周五十四尺自相乘得二千九百一十六尺
以高五尺乘之得一萬四千五百八十尺以九除之得
一千六百二十尺以斛法一尺六寸二分除之即得
今有半壁聚粟下周三十六尺高四尺五寸問粟幾何
答曰二百斛
術曰列下周三十六尺自相乘得一千二百九十六尺
以高四尺五寸乘之得五千八百三十二尺以十八除
之得三百二十四尺以斛法一尺六寸二分除之即得
今有外角聚粟下周四十八尺高六尺問粟幾何答曰
三百一十六斛竒八分
術曰列下周四十八尺自相乘得二千三百四尺以高
六尺乘之得一萬三千八百二十四尺以二十七除之
得五百一十二尺以斛法一尺六寸二分除之即得
五曹算經卷四
