卜法詳考卷四
禮部侍郎胡煦撰
吳中卜法(玉靈秘本)
古史之卜久已失𫝊一因周末秦漢時遊談策士惡龜
卜言吉凶害其所為一因高惠文景時未暇稽考一因
武帝博求藝能之士而邱子明之屬射事頗中後因巫
蠱事發或挾其龜卜以報其素所眦睚百僚皆曰龜策
能言此龜卜之所以失也自是以後民家雖有𫝊者乃
地不産龜徒存其術不數𫝊後古之繇頌渺無存矣顧
山龜不若水龜之多而吳下産龜最盛故其術猶有𫝊
者三兆四兆五兆雖或與洪範龜策𫝊微有不同而體
色之辨觀拆之法或亦猶存古之道也禮失而求諸野
聊以景存羊之意云爾
選龜(此下諸說皆得于吳中卜者)
龜以大者為佳小者不用色以黃白明潤者為佳黑者
昏暗者不用藏久而枯朽者亦不用
龜之上者有王相將判四種板下近首有二文抱首而
斜出若或二文直出名曰冲天是之謂王其上也其左
右牆中各有一眼名之為將其次也左有眼而右無之
者曰判右有眼而左無之者曰相又其次也此四種皆
龜之最貴者也
攻龜
攻龜之法去其甲存其牆
刻龜之刀制長四五寸寬二三分其厚分許正中如
斧形而方其刃
龜板之部位正中一線自下而上直出者名曰千里路
其横出者五文上一文斜出而抱首即前所云冲天而
為王者下一文斜出而抱尾其中之直者僅三文耳三
文之中有二方皆可刻劃東曰甲乙西曰丙丁正中一
方旁連兩牆名曰腰金第一直文之下腰金之上其横
而方平者名曰冲天凡占惟此方為驗如止一事則刻
甲乙之左方而占之二事則并刻丙丁之右旁而占之
三事則占腰金之甲乙四事則占腰金之丙丁皆刻之
五事六事則并腰金下之横方名曰兜財者而皆刻之
矣其刻也必方之故謂之方
灼契
以炭屑一兩用鉛粉三錢拌勻以棗肉和而成錠其粗
如筯其長三四分如其方而止名三一丸每當灼時既
刻其方乃以刻方之板向下近肉處向上視其已刻而
透明者用三一丸炙于火中俟其通明乃以三一丸置
于刻劃方形透明之上横安而灼之凡横文既刻之後
尚有六處亦須用刀刻之前近上首之一乂其一也後
近下尾之一乂其一也此外則近四足之四乂皆須以
刀刻之然後灼之
選龜之法先辨雌雄從近尾之一乂兩旁以二指平掇
之掇而起者為雄掇而不起者為雌
其横文以甲乙略高于丙丁者為妙丙丁高于甲乙者
為劣
灼龜之法必五行全具焉以碗盛水置錢于中用二木
界尺架于其上然後置龜板焉刻者向下而近肉者向
上以三一丸灼之水為水火為火錢為金界尺為木碗
為土煦按當以火化者為土此灼龜之五行也
占龜
既灼之後其龜板炸然有聲是云龜語然後覆板而視
之即以所盛之水以指濯其刻處必有坼焉然後審其
直横諸象以占其吉凶
既占其坼矣乃以繩約其坼處以香火供之必待三日
而坼始復合或有一日二日而龜板仍復作聲者是猶
有未盡之言也須復占之
又謂左右俱分子父才官皆自千里路而分之自内而
外或止有横文亦未可知因擬龜板畫圖于下
玉靈秘本(此吳中俗卜也其書不免鄙俚然其觀兆之法與三兆略同其上下俯仰首尾之象)
(亦與史記龜經相似或者先聖所𫝊之遺制猶未盡失也姑存之以俟博雅君子亦愛禮存羊之意云爾)
(其鄙俚淆訛亦頗多改定)
六神休囚吉凶論
青龍休囚宅虚喜勾陳休囚田土失螣蛇休囚不惹殃
朱雀休囚官事息元武休囚益財榖白虎休囚免哭泣
五換觀形勢訣
諸形不可拘于位衆兆移来五換看但要存心高著眼
其中禍福一般般
其二
金木水火一般同北可為南西可東心變吉凶皆可變
理通禍福自然通
詳龜字樣吉凶
龜中字樣少人知絲忽全憑眼力推著意搜尋明禍福
纖毫不得有差違
詳网字樣歌訣
輕清平直伏高低野就回臨戴白垂纖活有情昂瀝漤
休囚旺相拗乖違静明洪潤健蒙昧摺折顛狂枯朽衰
震驛夾絲蕾豁發縱横蛀足窈窕枝浮暗脫矜拖管漏
實圓落滯墜剛齊詳龜字樣君須記凶吉憑斯仔細推
謹按此上諸形皆見史記
甲乙腰金兜財
上甲乙屬為金兆形頭高足管旺相精明正形卦諸事
吉或若休囚蒙促折化為破敗問何事斷之(千里路中共有三畫)
(其中畫為腰金腰金之上即甲乙丙丁腰金之下為兜財然腰金兜財甲乙丙丁皆有之)
腰金甲乙屬水頭平身直足管如蛾眉覆月正形否則
拗鄉其拗處詳而斷之
兜財甲乙屬火要頭起身重足發如仰月形若頭足不
過拗鄉其拗處看兆詳斷之(謹按龜甲五文去其上下二文則寬平者有四處而)
(可刻者止腰金上下二處耳上甲乙右上即方兆圖前左之位也若覆龜板而視之則在申酉之位故曰金兆)
(腰金甲乙中格如帶者也兜財甲乙則在下如仰月者也)
甲乙金兆章(甲乙者千里之左方也在龜則前右申酉之位故以為金兆後詩中凡言金兆)
(金位皆指甲乙而言也)
夫甲乙丙丁者乃天神之名也故借其名甲乙者本屬
木申酉位西金宫取金之義其象悅静洪大精明是為
正形欲得兆形頭高足管身鄉旺相但以動處配其去
就為用觀其形勢善惡緩急休囚旺相枝兆動静斷其
吉凶妙在心目之巧
初爻甲乙為頭(其子父財官皆從金論)一名青龍一名財神(申酉之位)
(以甲乙為財)若洪潤諸事相宜謁貴人吉求財吉其兆輕清
每事減力設或高蒙則前程有阻倘或低蒙則始終晦
滯常有逃(當作迷)悶或低洪驛急去求置貨物價廉不宜
脫貨則無價也枝從此生名曰坐頭枝不利也(謂打頭便生枝)
(也初爻頭為甲乙六爻足為壬癸其丙丁庚辛以次安排唯三為戊四為已此一坼而分之者也)
二爻丙丁一名朱雀一名官鬼若動主文書口舌官事
相繫有枝内外公私各有阻隔若平静輕清則有攔截
之患科舉功名健旺生枝必有大貴若有蕾有貴人扶
持(蕾如花蕾結于邊旁者也)
三爻為戊屬螣蛇一名祖父大畏蒙滯則諸事不吉洪
潤清健生氣頗佳得貴人之力田蠶旺墳宅興
四爻為已屬勾陳一為祖母其色宜驛帶輕則諸事速
或堅直稳中吉不宜蒙昧昏沈不明之象凡戊巳兩爻
號為父母宫(在中者也)大利洪大旺相育物無窮生氣不絶
不宜枯朽蒙昧促折如衰處生枝化為破敗五鬼凶害
非常
五爻庚辛名曰白虎一名兄弟此神未嘗有吉不宜動
主比肩不和若動旺生枝則奸邪盜氣刀兵相擊又不
宜蒙昧蒙昧則疾病相攻或休囚則陰少不安驛則破
財只宜平静清秀自然貞吉
六爻壬癸名曰元武一名子孫一以為足大畏蒙蒙則
盜賊姦氣相凌脫則不宜成則有碍(謂占成事也)終不利發
動如幡脚者失脫非輕常主小人嫉妬有憂不成也只
喜平伏清秀謂之足肣上吉倘或頭足落凡事始勤終
怠占病應遲(後無力也)老陰大凶(足落也)少陰血氣不和(與足近也)
無咎或食積疽痍少陽防驚(與頭近也)更看身分如何且要
本音純美身宫窈窕進退欲速未達之兆(據老陰少隂少陽之說此)
(又當分為四叚以頭為老陽足為老隂近頭之丙丁戊為少陽近足之己庚辛為少陰觀本文足落則曰老陰)
(大凶下文云頭伏足起老陽病者亡為頭伏也老陰患者憂氣未甦無咎為足起也下又云頭直足直身直朱)
(雀白虎大動此中叚近頭足之二處動也下便曰少陰遇之膿血之災少陽值之瘡痍之悔可知近頭足二處)
(為少陰少陽按全氏開龜四兆註謂十干四體静逢日之干為動)
頭直足直戊巳震動(此則當中而動者若人心然故曰邪氣相干)更帶蒙昧
則邪氣相干(中心動也)
頭伏足伏多生憂愁諸事不和疾病者亡行人不至論
訴失理(此頭伏足伏而中直者若中起則為橋矣)
頭伏足起行人速至老陽病者亡(頭伏也)長男在外得病
(與頭近也)或食氣所傷老陰患者憂氣未甦無咎(足起也)暴病
者身旺吉(足起也)促動凶(頭㐲也)如停貨物得遇大利(先衰後盛)
(也)便脫(謂貨易脫也)無氣價錢不平有憂不成先凶後吉
頭直足直身直朱雀白虎大動(為日干支所冲也然既曰頭直足直身直而下)
(云朱雀白虎大動或此二處獨起故以為動亦未可知蓋以戊巳為身其在中者亦直也)則有官事
卜法詳考卷四
