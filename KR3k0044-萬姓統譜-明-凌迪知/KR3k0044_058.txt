卷五十七
萬姓統譜卷五十七明淩廸知撰
下平聲
十蒸
滕(南陽宫音周文王第十四子滕侯之後後失國子孫以國為氏)
(周)滕更(見孟子)
(漢)滕撫(字叔撫劇人有文武才順帝末揚徐盜起拜撫為九江都尉討平之陞左馮翊所得賞賜盡分)
(麾下性方直不交權勢宦官懷忿及論功當封太尉胡廣時錄尚書事承旨黜撫天下怨之)
滕胄(北海人與劉繇通家漢末以世亂渡江依繇善屬文孫權待以賓禮家國書疏常令潤色子胤)
(字承嗣少有節操為丹陽太守日接賓客)
滕延(字伯行北海人為濟北相時中常侍侯覽小黃門段珪在濟隂與濟北相近僕從賓客侵犯百)
(姓刧掠行旅延一切收捕殺數十人陳屍道路覽珪大怒訴與帝坐免後為京兆尹有能名)
(三國)滕匡胤(字承嗣北海人弱冠尚公主起家為丹陽太守徙會稽所在以政治見稱每聽訟斷罪察)
(言觀色務盡情理)
滕牧(吳孫皓還建鄴以牧鎮武昌寬恩以結民武備以防寇當時稱能)
(晉)滕修(字顯先南陽人仕吳為將帥王師伐吳修率衆赴難至巴邱而皓已降乃縞素流涕而還)
(南北)滕曇恭(南昌人五歲能孝母楊氏患熱思瓜非其時曇恭歴訪不得銜悲且行遇一僧問其故曰)
(我有一瓜相遺持歸奉母舉室驚異太守王僧虔引為功曹不就梁天監初表異之時號滕曾)
(子)
(唐)滕珦(東陽人太和初以太子右庶子致仕四品給劵還鄉自珦始白居易送以詩曰身著錦衣兒戲)
(繡東陽門外數滕家子時為侍御史)
滕盖(東陽人代宗時以明經及第為萊州刺史有惠政終禮部侍郎)
滕遂(貞元中舉明經及第歴大理評事長洲今攝吳縣時人歌曰朝判長洲暮判吳道不拾遺人不)
(孤人謂有漢叔輔之遺風改侍御史)
滕昌佑(字勝華工畫花烏蟬蝶竹枝生菜傳彩鮮澤宛有生意尤長于畫鵝志尚高潔脫略時態)
(不求仕進)
(宋)滕中正(字普元北海人有材幹累官諫議大夫權御史中丞振舉綱憲人咸稱之二子玄錫玄晏)
(並舉進士)
滕宗諒(字子京河南人舉進士累官刑部員外郎知涇州范仲淹薦以自代擢天章閣待制徙慶)
(州終知蘇州宗諒尚氣倜儻自任好施與及卒家無餘財所蒞州喜建學而湖州最盛所著有)
(諫疎二十餘篇)
滕茂實(字秀穎臨安人靖康初以工部侍郎副路允廸出使為金人所留即自為哀辭且篆宋工)
(部侍郎滕茂實墓九字取奉使黃幡裹之以授其友董詵欽宗至金茂實具冠幩拜㐲號泣請)
(隨行金人不許廹令易服且欲大用茂實力拒不從憂憤成疾卒詵歸上其事贈龍圖閣直學)
(士官其家三人)
滕甫(字元發東陽人知鄆州學生食不給民有爭公田二十年不决者元發曰學無食而以良田飽)
(頑民乎乃請以公田遂絶其訟)
滕安(字景袁平江人大理評事判廣州括閒田以養士掄材木以修學舍士風一時應變)
滕強恕(知袁州以節用愛人為本修橋梁立儲倉無一毫過取于民)
滕膺(字子勤台州戶曹參軍宣和中盜發僊居以應方臘膺率吏士禦以方略寇不為患洎去任民)
(為立祠)
滕康(字子濟宋城人崇寧中舉進士除秘書省正字遷著作佐郎高宗即位屢上封事下詔褒諭稱)
(其有諫臣風累擢端明殿學士同簽書樞密院事卒年八十四有文集二十卷)
滕愷(婺源人幼穎悟好學邑簿吕廣問兄和問尹焞高第也客于此愷與為師友紹興五年登進士)
(調信州司戸參軍以漕檄差考南康軍假道歸迎母就養卒于道朱熹稱其才智傑然遠出流)
(輩甚惜之)
滕中(字元直甫子以蔭補官歴知安吉解州咸有美政終承議郎廉勤自將治民守邊所至有聲尤)
(長於詩)
滕隆(婺源人以太學生恩科入仕授營道主簿時有災異缺政輙上言不忌熟八陣圖嘗以策于廟)
(堂不省遂絶江而歸汪伯彦遺書薦用之隆投書于江曰窮達有命何能折腰於此)
滕宬(字季度吳人沉敏好學躭研經史無不洞達淳熙中以賢良徵既試命文飄疾午漏不移晷已)
(就考官疑其軼已擯之後再召遂不起葉庭奏其學行號肅靖居士)
滕處厚(字景重清湘縣人少穎拔不凡䆳於春秋名動場屋再請于鄉旦評益歸重戸屨常滿議)
(論慷慨好言天下事後調柳州馬平步尉再辟潭州甘泉酒庫兼帥幕居官守正不阿人稱其)
(迂曰迂吾所自取也終不以此易彼予愧予之不迂也有謂予迂者予披襟當之其立論每如)
(此易簣烱不亂談笑賦詩而終)
滕䄎(吳人以蔭補官歴淮南發運使知資州金人遷二帝北行䄎與其兄侍郎茂實宗正丞祹皆陥)
(金中不屈時號三滕)
滕璘(字德粹婺源人與弟珙俱從熹游造詣深䆳薦舉于鄉入太學淳熙八年中南宫第四人對策)
(文中乙科以恩陞首甲調鄞縣尉教授鄂州改除四川制置司幹官韓侂胄當國或勸璘一見)
(可得掌政璘曰彼以偽學誣一世儒宗以邪黨錮天下善士顧可干進乎後知紹興府嵊縣適)
(歲饑奉行荒政多所全活廟堂欲處之班列終不肯為韓屈徑從銓曹註四明簽判及主管官)
(告院以病奉祠未幾倅隆興兩為帥司參議官至朝奉大夫遺文有溪齋類槀三十卷)
滕珙(字德章婺源人告院璘之弟入太學登淳熙十四年第終合肥令與告院齊名子鉛字叔和為)
(安仁令早得所授學有源委注尚書行于世)
滕塛(字仲復婺源人生宋末入元義不仕嘗求文丞相遺墨得所書過金陵驛詩日懸于堂焚香拜)
(泣過西湖拜岳將軍墓賦詩以攄憤鬱時稱其學會朱陸而得其同云)
(元)滕安上(字仲禮年少孤立克自砥礪治性理之學被薦除中山教授召為國子丞陞太常丞拜監)
(察御史頃因京師地震上疏累數百言反覆深切以疾辭去尋為國子司業未幾卒贈昭文館)
(大學士諡文穆有東菴槀行于世)
(明)滕揖(洪武初知長沙府公直廉能當幾善斷發奸摘伏如神在任六年訟簡賦均民安盜息闔郡畏)
(而愛之)
滕思勉(長洲人居鄉以賢士稱居官有大臣節歴陞至戶部尚書子枋刻苦讀書亦以文名)
滕德懋(字思勉吳縣人才辨豪爽噐量宏偉其學長於奏疏洪武中一時招&KR1880;詔諭之文多出其)
(手歴官兵部尚書)
滕克恭(字安卿祥符人性明敏博通經史登元進士累官集賢館學士本朝洪武初兩為河南鄉)
(試考官壽百餘歲)
滕祐(字吉甫甌寧人性剛果有才幹登進士授行人擢浙江道監察御史敬皇帝追念孝穆皇太后)
(遣使廣西訪其族有司承旨漫舉上因以授官賜宅未幾有訐其異姓冐濫時拘成命廷議莫)
(决詔命祐往究祐微服間道直抵連山賀縣地方與猺獞叟媪指顧究質潛跡其廬井邱壟以)
(辨其真偽時内外重臣預事者皆坐譴罰先是祐嘗抗疏論傳奉官乂論太常清職不當濫授)
(黃冠尋移疾歸居家睦族置五世祭田待母黨甚厚處故舊有恩士多義之)
滕用亨(德懋從子少從懋游又之四方交其英俊與晝夜講誦弟子從游者頗衆時以經義名者)
(不過宋儒亨學通傳疏不專一家言文詞亦辨博上篆籀永樂初以善書徵)
滕霄(字子冲建安人隷籍濟陽舉天順登弘治壬戌進士選翰林庶吉士授編修轉修撰預修國史)
(進講經筵陞司經局洗馬霄清慎敦厚為文純正典雅一時翰學成推重之所著有九川文集)
(若干卷)
滕昭(字自明汝州人正統中鄉舉授御史四川都司有謀殺人獄久不決命昭往讞之遂伏辜及還)
(起拜僉都御史巡視福建立歸化縣以止亂廵撫南畿立靖江縣以愛民歴兵部左侍郎致仕)
滕佑(字舜卿耀州人景泰辛未進士任給事中)
滕康(字景晉建安人由鄉貢通判松江改惠州所至多善政藩臬交薦之陞知惠州府廉勤沉静舉)
(措不苟在任十餘年政績顯著)
滕員(字尚默甌寧人正統中任韶州府同知明察内敏吏不能欺凡郡之政一一興革之擢禮部郎)
(中後死於土木之難)
滕伯輪(甌寧人嘉靖壬戌進士歴布政使)
曾(魯國徵音夏少康少子成烈封為鄫太子巫去邑為曾又望出廬陵)
(周)曾點(南武城人孔門弟子天資高明嘗對孔子言志曰暮春者春服既成冠者五六人童子六七人)
(浴乎沂風乎舞雩詠而歸孔子喟然嘆曰吾與點也後世追封萊蕪矦)
曾參(點子師事孔子踐履篤實天性至孝悟一貫之旨得道統之傳述大學一篇為教人之法後世)
(追封郕國宗聖公配享孔子廟庭)
曾元(參子)
曾西(參孫)
(漢)曾譚(泉陵人舉孝廉拜尚書郎有文武才官終太常)
(唐)曾芳(為程鄉令因民苦瘴以藥濟之求者接踵乃以大囊藥置井中令民汲水飲之而疾愈後人名)
(其井為曾井宋仁宗賜飛白書曾氏忠孝泉五大字)
(五代)曾崇範(廬陵人竈薪無屬而讀書自若家藏九經子史南唐刺史賈皓就取進之以已緡償其直)
(崇範笑曰墳典天下公器世亂藏于家世治藏于國其實一也何佔直以償耶召授太子洗馬)
(遷柬官使)
曾文(雩都人天文䜟緯黃庭内景之書靡所不究而地理尤精梁貞明間遊至袁州府萬載縣)
(愛其縣北西山之邱謂其徒曰死葬我于此及卒葬其地後其徒在豫章忽見之駭然而歸啟)
(其坟墓視之乃空棺也人以為尸解云)
曾文照(七歲應南唐童子科擢第三江南平為永城令上疏論邑利害免挽船夫力歲省萬計遷)
(蒙城令蝗不入境終大理司直)
(宋)曾會(字宗元晉江人端拱二年進士第二人廷試日時蜀人陳堯叟亦有俊譽上覽其文莫適高下)
(並授光禄丞出為兩浙轉運使丁謂建捍海塘索民太急時無敢言者會奏列其狀中罷軍民)
(得安)
曾致堯(南豐人五代時潔身不仕宋太宗時舉進士官至吏部郎中犯顏敢言所著文集百餘卷)
(子易簡易占並登進士有時名旴江擢第自致堯始後易占子布拜相推恩致堯封密國公)
曾朝陽(永豐人慶歷間登第為石首令寬其賦税改忠州從事教民從事文學有文集二十卷弟)
(匪亦同登第為南安主簿邑有寇獨力擒之辭賞不受改龍南令設學以教其子弟後移至玉)
(山朝陽縣元忠大觀間登第累官廣州教授所著有春秋歷法論語解周易解等書門人私謚)
(文節先生)
曾肅(泰和人居父喪廬墓數年有慈烏來巢人以為孝所感子安止登科為彭澤令掛冠歸隠安中)
(未冠登第上書言時政入黨籍安強為進士提舉成都路常平嘗葬暴露不葬者三十餘柩)
曾有開(知衛州時水災人乏食擅貸常平錢粟與之具奏乞蠲其息)
曾易占(字不疑致堯子用舉者監真州裝卸米倉遷太子中允太常丞知泰州如臯信州玉山四)
(縣皆有政績子三人鞏布肇追封魯國公)
曾鞏(字子固致堯孫幼警敏數千言一覽輒記嘉祐間舉進士歴知齊襄洪福明亳滄州所至務去)
(民疾苦入為中書舍人文章與歐陽修齊名世稱南豐先生族兄叔卿舉進士官至著作郎)
曾肇(字子開鞏弟自幼力學為文温潤有法治平間舉進士歴事三朝更十一州所至有聲入為中)
(書舍人遷翰林學士與凡布同時舉翰苑人以為榮龜山楊時稱其立朝端嚴有大臣體卒謚)
(文昭)
曾準(字子中贑州人嘉祐間進士知公安縣火燔民居準以身叩之風反滅火復通判臨江明慎刑)
(獄芝草生圜扉或勸以獻準抑之長子懋少穎悟官至吏部尚書)
曾公亮(字明仲晉江人舉進士知會稽縣累官吏部侍郎同中書門下平章事公亮方厚莊重沉)
(深周密明練文法習知典故韓琦為首相每諮訪焉累封魯國公以太保致仕卒諡宣靖)
曾孝寬(字令綽公亮子以蔭知桐城縣累官僉書樞密院事後以端明殿學士知鄆州)
曾孝廣(字仲錫公亮從子元豐末為北外都水丞元祐中議復河故道孝廣以為不可歴水部員)
(外郎河決内黃詔孝廣行視遂疏蘇朴鑿鉅野導河北流紓澶滑深瀛之害後為戸部尚書出)
(知杭州潭州加顯謨直學士)
曾孝序(字逢源晉江人徙家泰州累官至環慶路經略安撫使論事忤蔡京竄嶺表後知潭州破)
(平猺人進龍圖閣學士知青州繕城訓兵金人不敢犯將官王定捕臨朐盜失利以言憾敗卒)
(斬關入廳事孝序與子訏皆遇害後贈光禄大夫諡威愍訏承議郎)
曾孝純(字君施公亮季子公亮卒詔遺蔭外增推恩二人孝純為殿中丞賜同進士出身辭以所)
(得官予其族之人未仕者二十四年不改秩紹聖中擢太常丞執政沮之遂杜門不仕治家有)
(法子弟非冠帶不見晝日一不得居私房男女燕集異席閨門肅然不蓄私財不置别産故其)
(子孫獨貧)
曾孝藴(字處善晉江人為江浙荆淮發運使後知杭州宣和二年復天章閣待制知歙州方臘起)
(青溪孝藴約敇郡内無得奔擾分兵守扼塞有避賊來歸者獲罪使出境人稍恃以安會移青)
(州既行而歙陥道改杭州賊時已破杭孝藴單車至城既克復軍士多殺人孝藴下令從者得)
(自首無輒殺皆束手不敢驁)
曾誕(公亮從孫孟后廢誕三與鄒浩書勸力請復后浩不報及浩以言南遷誕著玉山主人對客問)
(以譏之其書既出或以比韓愈諫臣論誕仕亦不顯)
曾懋(字叔夏準長子少穎悟落筆驚流輩登元符三年進士知興化拒楚命表高宗勸進扈從隆祐)
(孟太后至虔軍民偶忿爭頼以撫定累官吏部尚書著内外制十卷東宫日記十卷)
曾如驥(字德清泰和人判邵州元兵入城僚吏諫曰曷不壺漿以迎曾紹諾退書舍生取義于壁)
(登于城投濱江死事聞贈敷文閣待制諡忠愍立廟記)
曾奉先(字紹宗篤志力學登進士判羅源簿有清名歐陽文忠公推重之陞賀州法曹)
曾開(字天游準次子崇寧進士歴官至禮部侍郎秦檜主和議開抗疏力爭忤檜出知徽州尋褫職)
(後復秘閣修撰卒開嘗師游酢友劉安世故立朝遇事臨大節而不可奪)
曾升(字孟高初以入粟為吏靖康中敵騎犯邊被檄守楚州與金人合戰奮不顧身遂死于陣州賴)
(以全事聞贈五官與子恩澤立廟于楚州祀之)
曾民瞻(南昌尉通天文學以晷漏有差遂更用其法箭傍二木偶左者晝司刻夜司點則擊板以)
(告右者晝司晨夜司更則鳴鉦以告自謂得古人之所未至)
曾覿(字純甫號海野東都故老有詞可稱)
曾子良(臨川人咸淳末知淳安縣清慎自守時邊事已急多方保障民賴以安後以讒籍其家惟)
(故書敗絮而已君子惜之)
曾悟(字蒙伯翰林學士肇之孫也宣和二年進士靖康間為亳州士曹金人破亳州悟被執抗辭慢)
(罵衆刅劘之屍體無存者妻孥同日被害)
曾紆(鞏姪布之子以詞翰名世有志節建炎間嘗力勸湖州郡將梁端會起兵勤王後官至直寳文)
(閣知衢州)
曾怘(字仲常鞏孫補太學内舍累官通判温州頃次于越建炎中金人陥越被執怘見金酋辭氣不)
(屈責以大義金人殺之肇孫悟舉進士為亳州士曹金人破亳州悟被執抗辭慢罵衆刅劘之)
曾漸(南城人紹熙中進士官至工部侍郎立朝有風節卒贈少師謚文莊)
曾項(紹興中宰常熟王伯剛稱其知足以知勇足以行御吏若西門之治鄴愛民如子産之治鄭云)
曾幾(字吉父開弟幼有識度事親孝紹興間歴官浙江提刑秦檜怒開幾亦罷及檜死起知台州尋)
(授秘書少監修寳訓書成權禮部侍郎卒謚文清幾為文純正詩尤工有集五十卷)
曾滂(字孟博臨川人為人質直剛烈四方宗陸氏者自孟博與李德章師復齋始孟博長象山五六)
(歲象山甚愛重之)
曾極(字景建滂子志氣豪放聲名四起朱晦翁得其書及詩大異之書往來深期之謂其文似老蘇)
(父子鴈湖李公南塘趙公相與賡酬最多嘗以詩語涉謗訕得罪謫道州卒于其所李公心傳)
(為言曾極久斥可念孝宗曰非為江湖集耶後有旨歸葬所為文有春陵小雅金陵百詠)
曾光庭(吉水人仕為永州東安簿靖康之難勒兵勤王會徽欽北狩列表勸進高宗立光庭不願)
(受賞)
曾乾度(字順承文照子淳化三年進士兩任推官三為縣五典州年甫六十懇請分司南京再求)
(監舒州靈仙觀時張仕遜為相言其風力方遒使臥理一郡亦足以厚風俗廼起知筠州不赴)
(遂以太常少卿致仕率諸生興學校教以孝弟幅巾徜徉縉紳榮之)
曾三異(字無凝少有詩名楊文節公深嘉之尤尊經學屢從朱文公先生問辨因扁讀書之堂曰)
(仰高鶴山魏文靖公為之記嘗從文忠公於里第攷訂典章纂修文史皆以屬之少三舉鄉貢)
(當補官弗就不治生産作業著書滿家士友來請益官糓不厭部使薦於朝授承務郎端平初)
(以秘閣校勘召力辭時年八十一)
曾噩(字噩甫閩縣人學問淹貫文章簡古慶元尉上高有聲新尉廳記尉題名後陞廣東漕使)
曾守約(大庾人以鄉舉充郡學正行義著稱郡守李大正為書魯齊二字併記以詩左史劉公黻)
(為著魯齋銘有忠為德基孝為行本之辭)
曾和應(字賢叔上猶東廓人隠居梅嶺之隂清苦好吟八十不倦黃秋巖喜其得情性之正選而)
(集之名梅溪四體廬陵趙青山諸老多有品題梓行于世)
曾懷(字欽道晉江人公亮曾孫也以父蔭紹興中歴知真州訓習民兵有紀張浚督師大竒之後遷)
(戸部侍郎言量入為出使天下之財足天下之用進權尚書除參知政事代梁克家為右丞相)
(懷嘗言事之大者視之以小小者視之無天下無復事矣卒封魯國公)
曾丰(字幼度樂安人也宋乾道五年進士以文章鳴晩年恬於仕進築室曰樽齋四方求詩文者坐)
(常滿有緣督集行於世仕至太守何柳塘糓贊云不夷不惠斯道之魄不歐不蘇斯文之脈外)
(容萬象中無一物世以為名言)
曾伋(字彦思紹興三十年以大理寺丞出知州事一意為民隆興初元有旨江西和糴百萬轉輸丹)
(陽一時有司失於討論袁亦在數伋具不可糴狀條舉先後以聞乞先罷黜朝廷嘉而免之是)
(邦得免和糴自伋始)
曾三復(新淦人與弟三聘俱乾道間進士三復性耿介耻奔競紹熙初歴知池常州召拜監察御)
(史持論正平不隨不激累官至起居郎兼權刑部侍郎致仕)
曾三聘(字無逾三復弟幼有異質日記千言由進士累官秘書郎光宗時三上疏指陳時事黨論)
(興坐重劾卒贈直龍圖閣諡忠節弟三異少有詩名嘗著新舊官制通考通釋除大社令力求)
(去時號雲巢先生三英嘗考究三國六朝攻守事迹著南北邊籌十八篇又著蒙史)
曾興宗(字光祖寧都人篤志為巳之學自號唯菴冠婚喪祭一用古禮朱熹嘗稱之偽學之禁興)
(學者諱名其師興宗執禮益勤勵志益苦孫原一原郕俱博學工詩)
曾紘(南豐人家襄陽博學善屬文號臨漢居士子思號懷峴居士亦能文俱有集行世)
曾植(字子直晉江人太學上舍生用孝宗登極恩釋褐累遷勑命所刪定官司農寺丞輪對言用人)
(之道不當以南北文武二其心又不當以腐儒之故廢棄真儒求補外知南劍州)
曾用虎(字君遇從龍之弟弱冠工於文累舉不第以兄任歴官興化軍創城堤及起太平廢陂民)
(蒙其利號曾公陂三年大治陳韡帥江右請自代除府事改江西提刑)
曾治鳳(字君儀從龍李弟開禧元年進士歴官廣西提刑以將作監知袁州復直煥章閣帥廣東)
(性簡儉愛惜公帑一毫不以妄費不嗜殺戮寇發循惠間郡請兵捕追不從必諭降之端平二)
(年進直徽猷閣)
曾恬(字天隠公亮曾孫少從楊龜山謝上蔡陳了翁劉元城諸賢游為存心養性之學紹興中仕至)
(太宗正丞秦檜當國恬自守不為詘)
曾集(紹熙間知南康軍勤理庶務首慕先賢劉渙之為人修其墓亭礲石以培其封割公田以奉其)
(祀朱熹稱其有尊賢尚德之心)
曾松(字堅伯章貢人幾之從孫仕至江西帥參松敬賢樂善居官以才廉稱嘉定中寓居建陽縣縣)
(東北有竹原山劉勉之舊隠朱熹問道之所也松慨想陳迹作樂斯菴於其傍友人黃幹記之)
曾從龍(字居錫公亮四世從孫初名一龍慶元間進士第一賜今名累官樞密使兼參知政事有)
(才行文學敭歴中外蔚有聲譽且無所附麗卒贈少師弟用虎天麟治鳳皆歴顯仕以吏能著)
(稱)
曾淵(字廣微南豐人景定間知新昌有詩聲且優於政嘗修大成殿終于安南)
曾原一(字子實興宗孫紹定四年領鄉薦嘗與從弟東湖書院山長原郕師吉安廬陵楊伯子俱)
(博學工詩紹定庚寅避亂鍾陵從戴石屏諸賢結江湖吟社寇至原一偕其叔益之傾貲産募)
(丁壯築城垣為保障寇知有備不敢犯民多德之著有選詩衍義蒼山詩集)
曾塤(瑞州錄事參軍以郡命賑濟饑民值元兵至被擒誘之以利不從且詈之遂死贈秩官其一子)
曾造(南豐人文肅公玄孫知翁源縣以化民成俗為急務籍官田之入以養士於是文化境美中州)
(邑人士相與祠于學)
(元)曾德(漁陽人宗聖公五十七代孫母早亡父仲祥再娶左氏隽游襄陽居焉時兵陥襄陽失左氏德)
(徧求南土得于廣海奉迎歸養終身)
(明)曾萬中(吉水人自幼穎異元季為千夫長江右大亂萬中與弟粹中保障鄉里歸本朝還于吉安)
(兵至走京師乞援萬中江省參知政事弟粹中親軍指揮使後城陥兄弟皆戰死)
曾爟(字日章吳江人少學春秋於魯道源洪武間選於鄉令黃陂召侍讀禁中修典令使交南還陳)
(黎氏所以嘗討贊師有功卒於富良江)
曾鳳韶(廬陵人革除間為監察御史侍殿上太宗皇帝為燕王時入朝由御道入不拜鳳韶言殿)
(上宜展君臣之禮宫中乃叙叔姪之情後北平兵將渡淮遣使詔請罷兵歸國無敢奉使者鳳)
(韶獨請行至軍前不納鳳韶取竹通節入詔鼓風達之不報既登極鳳韶歸第嘉其直以御史)
(召不赴尋加侍郎召又不赴乃刺血書襟詞囑妻李氏子公望勿易衣遂自殺)
曾濬(薊州衛鎮撫與馬宣守州城北平兵攻之不能下招之降不肯輒出兵力戰兵敗為張玉所執)
(不屈死之)
曾棨(字子啟永豐人永樂進士第一授翰林修撰時簡拔進士二十八人進學秘閣月試優劣棨信)
(筆百千言以是名聞天下為人温雅英邁官至少詹事兼翰林侍講學士預修兩朝實錄卒贈)
(禮部左侍郎諡恭襄)
曾鶴齡(字延年泰和人永樂進士第一授翰林修撰預修實錄陞侍講學士有松坡集臞叟集蔵)
(于家)
曾泉(泰和人永樂進士宣德中以御史謫任汜水典史蒞政勤能頻課生徒校官厭之泉乃選四鄉)
(俊秀自教之三年多有成材邑臨黃河教民結網捕魚大得其利時督民開荒田伐材木耕無)
(牛者助之顛連者得棺以送死貧乏者得財以成婚民感其惠為立生祠)
曾伯良(永樂中知海陽縣視篆後立牌于城隍廟曰有外施仁義内藏禍心者神必殛之又書清)
(白傳家四字于寢室民愛之如父母及滿去父老持禮幣贐之一毫不取)
曾魯(字得之新淦人國初應聘授儀曹主事仕至禮部侍郎致仕卒學者稱為守約先生公蓄德熙)
(和温如春風不見忿戾色退然若不勝衣其從仕也精白一心知無不為凡大典禮大制度必)
(經公損益而後定真濟世之學也)
曾鼎(字復鉉永豐人永樂壬辰進士歴參政)
曾慎(寧都人永樂甲申進士任編修)
曾令得(名凱以字行吉水人永樂乙未進士任御史)
曾翬(字時升泰和人宣德癸丑進士歴禮部右侍郎)
曾鑑(字克明桂陽人天順甲申進士初授刑部主事通州民十餘輩坐盜獄且具鑑辯其誣尋以父)
(喪闋服改工部督造供應噐物綜理甚密調吏部驗封遷稽勲員外郎)
曾䡵(字文載永興人成化乙未進士歷刑部員外郎值平陽有訟田久淹及蘇州衛有訟殺人罪者)
(繋獄十餘年䡵往訊立决出補紹興知府均輸薄賦釐弊補役亡何乞休歸年七十四卒子介)
(全念皆登進士)
曾全(字復初成化丁未進士授戸部主事值星變上疏陳四事且言都御史屠鏞不法被中以事逮)
(繋詔獄褫秩歸號碧潭居士築室授徒以詩文自娱弟介登進士亦豪宕不羈)
曾蒙簡(名廉以字行泰和人正統乙丑進士歴按察使)
曾彦(字士美泰和人成化戊戌進士第一歷翰林院侍讀)
曾追(字文甫泰和人成化戊戌進士第三任編修)
曾煥(字貫辰吉水人成化甲辰進士歴參政)
曾昂(字光表吉水人成化丁未進士歷副使)
曾子唯(保昌人由教諭天順初陞真定府學教授學問優長誨人有法秩滿考最擢唐府長史)
曾璉(江陵人由吏員正德中任四川綿州判官流賊廖麻子等攻劫州縣朝廷遣都御史彭澤總制)
(兵馬命璉率兵禦於境内勢莫能支竟死于敵事聞贈承事郎上林苑監丞蔭其子綬入監讀)
(書)
曾銑(字子重揚州人弘治進士仕至右副都御史為宰執所陥死隆慶元年贈兵部尚書諡襄愍)
曾翀(字朝舉蚤負氣節雅有志當世文章詞賦獨得古體登嘉靖己丑進士授南京刑部主事訊讞)
(明允獄無冤擊尋改河南道監察御史彈劾不避時以勁直稱之)
曾守約(字子如歸善人嘉靖己丑進士歴大理寺丞)
曾鈞(字廷和進賢人嘉靖壬辰進士歴刑部侍郎諡恭肅)
曾承芳(字英遇惠安人嘉靖丁未進士任御史)
曾佩(字德夫臨川人嘉靖辛丑進士任御史復命忤旨謫戍隆慶初復職)
曾于拱(字無極泰和人嘉靖辛丑進士歷都御史)
應(汝南宫音周武王第四子封為應侯以邑為氏又望出潁川應平聲)
(漢)應順(南頓人舉孝廉累官冀州刺史廉直無私事後母至孝異樹忽生廳事人以為孝感所致十子)
(皆有才名)
應高(中大夫相趙王)
應奉(字世叔順玄孫讀書五行俱下仕為武陵太守遷司隷校尉桓帝欲立田貴人為后奉諫止之)
(黨事起稱疾而退)
應劭(奉子舉孝廉累官泰山寺曹操專政棄官歸作春秋斷獄二百五十篇獻宗召為軍謀校尉著)
(漢官禮儀)
應曜(隠于淮南中山漢時與四皓俱徵曜不至時語云商山四皓不如曜陽一老)
應貞(字吉甫自漢至魏世以文章顯軒冕相襲為盛族)
(三國)應瑒(字德璉順六世孫以文學名識治體仕魏為五官將文學多識朝廷制度弟璩好學善屬文仕)
(魏累官侍中時曹爽專政璩作詩諷之璩子貞有文學官至散騎常侍)
應詹(瑒弟璩之曾孫以才藝文章知名當世仕為太子舍人以功封觀陽縣侯領江州刺史子玄嗣)
(官至散騎常侍次子誕有噐幹歷六郡太守龍驤將軍)
應璩(衛尉)
應碩(汝南太守)
(晉)應綽(西晉揚州刺史吳人佃皖城為邊患安東將軍王渾遣綽督淮南諸軍攻破并破諸屯焚其積)
(聚)
(唐)應智頊(建城人性剛毅遭難不懼隋末蕭銑林士弘攻掠江南智頊召義兵保靖一方唐興李大)
(亮宣慰江南智頊歸之因表置靖州命為刺史功德及民民愛之如父母)
應夷節(汝南人生不喜茹葷性敬慧長遊天台龍虎山師馮惟良得上清大法栖真天台之道元)
(院日誦黃庭大洞二經為人致福數致感應忽一日沐浴入静凝神翌日解化是夕清香馥郁)
(猿鳥悲鳴及就定但空棺而已)
(宋)應孟明(字仲實永康人隆興初進士後累官吏部侍郎韓侂胄嘗誘以顯官俾誣趙汝愚孟明不)
(從士論以此重之)
應俊(天台人號東野景定知新昌弭盜安民政教兼舉嘗奏罷縣稅務有琴堂諭俗編行于世)
應鏞(字子和蘭谿人登博學宏詞科仕至知開州所著有書約義禮記纂義傳于世)
應㒡(字之道昌國人嘉定中進士仕為翰林學士知制誥長於對偶每制誥出人爭覩之一夕帝召)
(㒡草麻夜四鼔五制皆就帝竒其才官至參知政事封臨海郡公)
應安道(無為人重和二年四月以中奉大夫充徽猷閣待制知平江軍府)
應舜臣(婺州人後徙居貴溪登慶歴間進士官至太常少卿三司判官極言新法不便忤王安石)
(出知洪州)
應節嚴(字和父平陽人少名夢辰中童科淳祐甲辰登武第庚戌換文舉歴太學錄國子簿司農)
(軍器丞兩淮機參右司檢詳淮西提刑兩浙運判刑部侍郎權吏部侍郎寳謨閣待制特中奉)
(大夫在六館時上疏論渠璫黷政淮幕時登陴守禦才裕經濟識法制獄情重軍餉咸著其能)
(尤善古文有文集若干卷)
應傃(字自得昌國人六歲能詩登紹熙四年進士調烏程尉議毁淫祠獨存徐孺子廟隣邑有沈氏)
(兄弟訟財郡檄傃按實傃委曲開諭適沈有子魁鄉薦因賦詩儆之有云嘉木灌叢春意好可)
(憐不種紫荆花兄弟感悟其爭遂息官至文林郎)
應子和(詩有云兩岸夕陽紅臘炬短燒紅風過落花紅因話錄云張子野為三影尚書子可為三)
(紅秀才)
應與權(淳安人性孝友嘉定間游太學以親老乞歸養上美其意授本邑令公勤廉恕興學勸人)
(甚稱之)
應純之(知楚州崇儒術興學校修城池民賴其德)
應本仁(字本立鄞人以家世為宋臣義不仕元隠居城南博學好禮愛喜施慷慨有大志嘗慕范)
(文正之為人規建義庄創屋舍五十餘間割慈溪腴田五百餘畮收其歲入以濟親族里黨之)
(貧乏與婚姻喪葬之不能舉者又即其中為義塾延名師以訓導親族里黨之子弟供膳服用)
(悉有常制時其出納定其條約使後裔世守之郡府以其事達宣慰使司行中書省移浙東廉)
(訪使者覈實以聞褒嘉之時翰林學士黃文獻公潛為紀其事于石故世傳為應家館云)
(明)應履祥(奉化人洪武末知德化縣廉謹公恕勸學奬士累官按察使)
應志和(名律以字行少從族父尚履游比長登拙訥葉公之門拙訥亟相推許永嘉黃文簡公一)
(見遂定為忘年之交由是聲譽日起遠近交辟南畿提學孫公鼎薦為鹽城訓導以母老辭周)
(郡守旭鑑復以郡學薦乃始迎母同赴官居無何丁母憂服闋改蘭陽縣蘭陽素乏科第又其)
(僚酗酒而愎先生結以恩禮久之愧屈士服其教科第亦班班出任滿陞鄱陽教諭蘭陽之人)
(相與立生祠祀焉其在鄱陽尤篤意風教未及引年遽乞休歸更號宜休居士考德問業門無)
(虚席年八十有四卒所著有復菴存槀)
應承完(奉化人登張信榜進士授吉安泰和令俗悍好訟素號難治承完摧強振弱羣姦歛跡民)
(賴以安)
應伯和(洪武間知荆門州律已廉介治民仁惠去任惟琴書而已州人懷其恩德久而不忘)
應顥(字文明淳安人登正統十年進士第授監察御史巡視福建銀場賊林開三等鳩集處盜千餘)
(人摽掠顥斬其賊首悉平賜綵段寳鈔顥清理福建軍伍巡按蘇松等處賑饑全活甚衆陞南)
(大理丞遷雲南大理同知改知揚州府陞湖廣副使顥修築江岸千餘丈功就而民不知勞陞)
(福建按察使轉左布政以老疾自陳致仕)
應佐(江都人自少以志節聞弘治間貢為太學生鄉有妖佐為辨怪文以禱于神妖遂熄)
應振黼(字繡夫象山人性資敏慧端嚴不苟由歲貢任泗州判官綽著能聲造濟淮僑築永寧壩)
(民德之家居以所得俸散于家人設家塾以教子弟代供束修人稱厚德君子所著有尋樂槀)
(紀年錄藏于家)
應元徵(字敬之由舉人教諭武寧轉國子學錄以文學宣聲於時邱文莊公敬禮之武宗幸太學)
(進講大學平天下章拜錦衣白金之賜遷延平通判築沙尤二城陞興化同知所著有澹菴槀)
(若干卷藏于家)
應雲鸑(字瑞伯象山人振肅子資禀卓越學識該博嘉靖辛卯領鄉薦登辛丑進士第知臨川搜)
(剔吏弊清理錢糧為時成式疏千金文昌二陂以興水利翻刻王荆公文集陞車駕司主事尋)
(轉職方司員外武庫司郎中本兵凡有謀議悉賴贊畫方欲柄用未幾卒于官)
應檟(字子林遂昌人嘉靖己丑進士督楚學政端方直戅果决嚴翼篤志造士清行檢杜請託會僚)
(無笑容楚愍王召宴不赴餽賂不納王恐其妨己也深嫉之無何王被弑外人不覺獨書伴官)
(朱恩率楊鏜等踰垣赴武昌守何城泣報死狀且曰恩等受主恩當以死報城具以此情白當)
(路而長史孫立安受英燿黃金帶鈎既報中風矣檟曰某職司風化以子弑父法當正刑况國)
(君乎遂諷都御史車純亟圖申鳴純囁嚅諸司亦沉吟檟曰如天地神明在上何拂衣起純從)
(之走吏速御史伊敏生會奏降旨勘鞫恩言不誣始械繫燿入京伏法)
應大猷(字邦升仙居人正德辛巳進士歴官刑部尚書時年九十六隆慶萬歷兩詔存問子八人)
(存初南評事存性丙辰進士任知府存卓己未進士任副使孫曾孫至六十餘人)
應明德(字在明仙居人嘉靖癸丑進士歴副使)
乘(平陽楚大夫子乘之後以王父字為氏又云去聲食證切)
(周)乘睢(賢人)
(漢)乘昌(煮棗侯)
乘弘(治易為博士)
乘公濟(烏程人)
乘興(湖三老上書訟王尊治京兆功效)
乘蘇(章帝時封鉅鹿公知慶元)
承(千乘徵音衛大夫承成之後)
(周)承盆(趙簡子攻陶有二人先登死于城上簡子欲得之陶君不與承盆疽謂陶君曰簡子將掘君之)
(墓以與君之百姓市曰踰邑梯城者將舍之不者將掘其墓朽者揚其灰未朽者辜其尸陶君)
(懼請效二人之尸以為和)
(漢)承宫(字少子姑幕人八歲為人牧猪過學舍棄猪聽講後為大儒永平中為博士遷中郎名播匈奴)
(北單于來求見宫貎醜以魏應代之)
承疊(宫子濟隂太守)
(宋)承敷(紹興中知廣昌縣為政寬和儒而好禮首建學校以興賢才推誠勞來民樂從之)
承之(巴州清化人幼雄特好兵略乾德中文協率衆攻閬巴承之竭資募士擒協太祖召見賜感義)
(節度兼知巴州)
承賓(紹興七年泰州教授)
(金)承暉(字維明本名福興好學淹貫經史章宗即位遷近侍局使)
(明)承谷容(武進人洪武初為交城縣丞勸農桑平徭薄賦人皆便之越四年陞兖州同知)
承廣(延陵人洪武初為南昌知事有詩名)
承繕(字伯純武進人永樂中由人材任黃陂知縣)
承宣(泰和人弘治十年任潜江縣訓導)
承天秀(字鍾之武進人正德舉人錢塘知縣)
承林(江隂人嘉靖進士)
承啟信(真定人嘉靖中任山西平陽府學訓導)
徵(理徵之後)
(三國)徵崇(河南人率更令)
騰(本姓滕避難改焉今開封有此姓)
(漢)騰霖
(五代)騰曇恭(梁孝行傳)
登(見姓苑望出南陽)
(漢)登道望(左馮翊)
登豹(將作大匠)
(三國)登定(關中流人)
稱(見姓苑)
(漢)稱忠(功臣新山侯)
繒(見姓苑夏后有繒氏)
(漢)繒賀(功臣表)
繒厓
朋
(宋)朋水(永嘉人淳祐間知安遠縣事)
朋山(仙遊人淳祐間知德化縣事)
恒(楚大夫恒思公之後見風俗通望出東海)
(漢)恒裴(東安長)
恒參
恒榮(印藪)
憑
(唐)憑祥興(雩都人曉智略與二弟皆英武尚義黃巢之亂傾貲募兵為勤王計累功為將軍)
(宋)憑正(太平興國二年知泰州軍)
升(見姓苑)
(南北)升元(高安人瑞州路參軍)
呈
(漢)呈紳(印藪)
陵(見姓苑)
(明)陵茂(高郵州人永樂中任灤州同知)
陵志高(永寧人弘治中平鄉教諭)
陵澐(宣化人嘉靖貢士任通道縣知縣)
藤
(明)藤文澤(吳川人宣德中同安縣縣丞)
僧(見姓苑)
(唐)僧可朋(詩人)
(南北)僧道榮(護軍高歡還至洛陽遣贊决之)
(宋)僧寳黁
崩
(明)崩愈堅(潛山人正德中任固始縣縣丞)
崩可立(泰和人萬歴間伏羌典史)
興(見姓苑)
(漢)興渠(濟隂王謁者後以功封高望亭侯)
(宋)興侯
興依(俱嘉慶進士儀隴人)
(明)興安北直人正(直隷唐縣統間太監)有興氏
繩
(明)繩服(嘉定州人天順中任永福縣知縣)
弘(太原角音風俗通衛大夫弘演之後)
(周)弘演(衛懿公有臣曰弘演遠使未還狄人攻衛追懿公於榮降殺之盡食其肉獨舍其肝弘演至報)
(使于肝畢呼天而號盡哀而止曰臣請為表因自刺其腹内懿公之肝而死)
(漢)弘恭(元帝時宦者)
(三國)弘咨
弘璆(吳人)
(宋)弘宏(宣和元年知泰州軍尹)
(明)弘啟(臨川人正德中武平縣知縣)
弘洪(遂寧人弘治中任建平縣主簿)
冰
(明)冰如鑑(繁昌人萬歷間四川寧州衛千戸)
昇
(宋)昇元中(撰海外使臣程記三卷)
倗(音朋或作B音多恐非)
(漢)倗宗(南山賊見王尊傳)
鄫(姒姓夏少康封少子曲烈于鄫其後為氏)
仍(見姓苑有仍氏生少康以國為氏)
B(音凌見直音)
剻(剻伯繫之後)
萬姓統譜卷五十七
