卷二十七
萬姓統譜卷二十七明凌迪知撰
下平聲
一先
先(絳都商音晉先軫先蔑之後)
(周)先軫(晉人文公時為大夫城濮之役將中軍敗楚師文公卒秦師伐鄭襄公從先軫之謀敗秦師於)
(殽子蔑亦為大夫卒謚曰貞)
先且居(軫子襄公以其父死敵命將中軍初文公之世諸侯朝晉衛不朝襄公謀伐衛先且)
(居曰效尤禍也請君朝王臣從師晉侯朝王於温先且居胥臣伐衛圍齊取之後又敗秦師於)
(彭衙)
先蔑(襄公卒靈公少晉人欲立長使先蔑及武子如秦逆公子雍)
先克
先縠(軫子)
(漢)先虞(中郎)
(南北)先鐵(梁武帝時奉使撫定夷獠立戎州遂為本州刺史多有勞績)
(唐)先汪(合江人七歲日誦萬言貞元中舉孝廉尋退居安樂山講)其後宋開慶初有登進士曰先
(甲龍者其裔也)
(宋)先詔(瀘州人登科)
先伯虎(元祐巾任廣州轉運使)
(明)先處艮(六安人洪武初以謹慎才幹聞於朝歴官平陽知府卒賜以葬祭)
先岳(瀘州人宣德舉人)
先永義(當塗人成化二年任上杭縣丞)
先進(貴州永寧人正德貢士)
錢(彭城徵音顓頊曾孫陸終生彭祖祖孫孚為周錢)上士以官為氏
(周)錢丹(戰國時隠士)
錢産(秦御史大夫)
(漢)錢林(字元茂本徐州人漢建平中為諫議大夫元始中王莽專政林遂棄爵来長興隠陂門里不干)
(名利子孫因家焉)
錢敞(長城人祠部郎林後)
錢咸(旗門將軍高密侯)
錢讓(字德高咸孫吳郡太守薛同枉下廷尉讓詣朝稱冤被囚怡然自若枉聲彌厲天子竒而赦同)
(罪官至富春公)
(三國)錢盛(長興人廬江太守)
錢瑞(長興人青冀二州刺史龍驤將軍)
錢廣(字敬平義興郡之長城人陳敏反時廣為敏弟㫤廣武將軍歴陽内史司馬周玘密諷廣殺㫤)
(與顧榮甘卓等以兵攻敏獲之未幾卒贈永世縣侯)
(晉)錢寵(字士驚東遷縣開國侯)
錢鳳(歴陽太守)
錢迪(太子太傅)
錢祥(字公審伏波將軍)
錢岳(字成山步兵校尉)
錢彌(字德盛讓七世孫大司農輔國將軍豫章縣侯)
錢穆(始興王師)
錢端(青州刺史以上俱長城人)
(南北)錢道戢(字子韜長城人父任梁漢夀令道戢少以孝行著聞及長有才幹陳初從文帝平張)
(彪於會稽以功封永安縣侯天嘉初為始興内史以討賊功累官都督郢州刺史卒諡曰)
(肅)
錢逵(字通甫臨安人梁大同中為廬陵王國侍郎羽林監陳高祖立遷東海太守生九子皆掌郡符)
(故其地所居之山號九州山見羅隠所為碑記)
(隋)錢秀卿(長城人太常博士遷鍾離守伏波將軍)
錢璡(太寳間盜起攻城璡領兵退賊封乘義侯)
錢伯仁(字德靖長城人舉孝廉為散騎常侍)
(唐)錢九隴(字永業長城人善騎射累官右武衛將軍從平洛陽佐皇太子建成討劉黑闥有功封郇)
(國公改巢國卒諡曰勇陪葬獻陵)
錢起(字仲文長興人工於詩天寳中舉進士與郎士元齊名時語曰前有沈宋後有錢郎大歴十才)
(子起其一也)
錢徽(字蔚章起之子貞元中進士憲宗時嘗切諫毋入無名貢獻後宰相段文昌以所善托求第籍)
(徽不如所請致貶江州人勸出段私書以自直徽曰苟無愧于心安事辨證即焚其書為庶子)
(時有遺金二十萬者不納或言非當路可無拒徽曰取在義不在官也)
錢朗(南昌人讀書西山以五經登科仕累官至光禄卿文宗朝歸隠廬山得補腦還元之術錢鏐延)
(致于杭禮之如師玄孫數人皆以明經為縣宰已皓首矣而朗猶如童子一日與家人曰我適)
(為上清所召今去矣俄氣絶數日顔色如生舉棺尸已解去時年一百七十歲)
錢鏐(臨安人黃巢亂鏐以鄉兵破走之劉漢宏遣兵屯西陵鏐以八都兵討之遂破越州以奉董昌)
(而自居於杭及昌反鏐遣人執之歸杭昭宗拜為鎮海鎮東兩軍節度使梁封吳越王傳子文)
(穆王元瓘孫忠獻王仁佐至忠懿王俶納土于宋)
錢文奉(鏐孫字廉卿善騎射能上馬運槊涉獵經史音律圖籍醫藥皆冠一時歴太尉中書令所)
(著有賢語三十卷)
(五代)錢傅(吳越明州刺史有善政及卒吏民感其遺愛為之立祠)
錢儇(後唐時温州刺史性簡儉洞曉政術吏不敢欺置簿書以均徭役民感其惠後移蘇州民有携)
(家從之者號曰随使戸)
錢元弼(字德之吳越秀州刺史州初建元弼蒞政有方以最課稱)
錢元懿(字秉輝梁開平間判婺州有異政州每歲三月大風為怪壊民廬舍元懿至風雨自山南)
(過人皆異之)
錢偡(吳越湖州刺史有妖巫登大樹恣為鬼神語州人驚畏偡曰妖由人興命注弩而射巫果請命)
(因鞭之州人咸服)
(宋)錢俶(字文德臨安人鏐孫趙太祖時来朝賜劎履上殿詔書不名太宗時復来朝留為太師中書令)
(四十年)
錢惟演(字希聖俶子幼有俊才能文章咸平中獻其所為文拜翰林學士仕至兵部尚書樞密使)
(卒贈侍中諡文僖)
錢億(元瓘之子俶之弟字延世歴事佐俶俶議鑄鋏錢以益將士禄賜億諫有八宫其言鑿鑿可行)
(判明州有善政凡科率舊制悉除之疏諫俶括民丁以益軍旅嘗應和俶民勞逸由君奢儉詩)
(因陳諷刺億性俊拔善屬文建隆初奏授奉國節度卒年二十九諡忠憲)
錢儼(字誠允少嗜學博涉經史少夢人遺以大硯自是樂為文辭頗敏速富瞻當時國中詞翰多出)
(其手歸京師日與朝廷文士遊唱詠不絶為世所尚太宗時出判和州)
錢惟治(字和世倧子太宗時進檢校太尉一夕廐中火惟治率兵臨高下視令親信十數輩仗劒)
(申令敢後顧者斬頃之火息)
錢惟濟(知成德軍民有偽作白金質取緍錢者其家来告惟濟曰第聲言被盜示以重購質者當)
(來責餘直即得之矣已而果然)
錢易(字希白惟演族子年十七舉進士御試三題日中而就太宗嘗詔蘇易簡曰朕恨不與李白同)
(時易簡曰有錢易者李白才也後舉進士甲科累遷翰林學士易及其子彦遠明遠孫勰族孫)
(藻並中賢良方正科)
錢時敏(溧陽人少聰慧讀書一覽成誦屬文敏速登政和䇂夘第擢大理寺丞國有禮制皆令掌)
(之累官敷文閣待制)
錢即(字中道宜興人吳越王諸孫舉進士累官顯謨閣學士知延安府所至有聲童貫宣撫陜西患)
(物價騰踴嚴設科條又行均糶法陜西騷然即上疏極陳其害坐貶永州團練副使後知宣州)
(以龍圖閣學士致仕卒諡忠定)
錢熙(字大雅南安人博貫羣籍善屬文舉進士嘗獻四夷来王賦太宗愛其材遷殿中丞直史館後)
(通判明衡杭越州熙負氣善談笑精筆札嘗擬古樂府著雜言十數篇及刑措論為識者所許)
(有集十卷子蒙吉亦進士及第)
錢若水(字淡成新安人舉進士為同州推官以善决疑獄名聞於朝遂召用久之拜同知樞密院)
(事真宗即位以親老求退罷為集賢殿學士)
錢守俊(濮州雷澤人少勇&KR0743;初補禁衛屢立戰功前後中三十六創官至右領軍大將軍卒年八)
(十一)
錢戩(溧陽人居父憂有少年數人来曰而父逋我金數百萬錢戩與之不吝夜有盜入戩知之呼與)
(一白金使速去終不語人後其子至顯官人以為隂德之證)
錢周材(溧陽人質重氣和退似不能言七歲能屬文鄉試第一登進士第由大理司直累官刑部)
(侍郎終龍圖直學士)
錢大椿(淳安人穎敏好學登乾道八年進士第累官轉漳浦丞所著不事苛刻有豈弟風秩滿民)
(惜其去乃遷縣令)
錢昆(字𥙿之倧之子隨俶歸朝諸從子皆授官獨昆與其弟易願從科舉遂登進士第累遷至三司)
(度攴判官仁宗時知廬濠泉亳梓夀許七州為治尚寬簡官至右諫議大夫以秘書監致仕卒)
(年七十六昆善為詩賦又善草隷有文集十卷)
錢彦遠(字子高舉進士知潤州以地震勸帝順天修德且言契丹據山後諸鎮趙元昊盗靈武銀)
(夏湖廣蠻獠劫掠生民惟陛下念此三方之急講求長久之計以答天戒時旱蝗民乏食即發)
(長平倉以䀼之部使者不能阻召為右司諫知諫院會諸路大水彦遠奏隂氣過盛在五行傳)
(下有謀上之象未幾果有挾刃入門者特賜五品服)
錢暄(字載陽惟演之子任郎官知開撫台三州有治績除少府監又知鄧州為三司鹽鐵副使時鈎)
(考諸路逋租兩浙轉運使當坐負暄因對從容為言逋租必亟歛恐民不堪惟稍寬乃可集得)
(免出知鄆州除寶文閣待制卒暄素好學皇祐中撰後漢功臣年表藏之秘閣所至不為赫赫)
(名而既去見思十二子康國公景臻尚仁宗女許國大長公主生榮國公忱忱生參政端禮端)
(禮孫左丞相象祖)
錢藻(字醇老吳越王元瓘五代孫自和州徒家姑蘇從學胡瑗宋舉進士累官至翰林侍)
(讀學士封仁和伯藻於書無所不讀為文閎放雋偉為人清謹寡過立朝無矯亢亦)
(不雷同)
錢象先(字資元蘇州人舉進士累官天章閣侍讀詳定一路敕成當進勲爵仁宗以其母老欲慰之)
(獨賜紫章服進龍圖閣直學士象先長於經術侍邇英十餘年有所顧問必依經以對反復諷)
(諭帝禮遇甚渥後歴知許穎陳三州以禮部侍郎致仕)
錢幾(字君憑長興人游心儒術恬淡無求屢徵不起有詩集三卷)
錢明逸(字子飛舉才識兼茂科父子三人皆中制科世以為盛嘗任知制誥翰林學士知開封府)
(後至端明殿學士兼龍圖閣學士復翰林學士卒贈禮部尚書諡修懿)
錢文(字文叔吳越王裔居崇德州錢里第進士尉當塗有捕獲功例得進秩力辭之知萬載縣有異)
(政趙汝愚薦可大用不果除知循州興學校重風俗愷悌宜民三載報治文為人言温氣和所)
(居不蔽風雨饘粥不給晏如也)
錢褒(晉江人性純孝母喪負土成墳結廬居山葷腥不入口形容毁瘠終制方還熙寧中郡守順州)
(人之請兩聞于朝乞召試擢用以勵風俗嘗著志孝六篇州繳以進)
錢龢(字岊甫以孝義知名居于錢塘門外九里松之間嘗建傑閣藏書甚富蘇軾牓曰錢氏書藏仕)
(至直秘閣知荆南府墳墓在靈隠天竺兩山之間)
錢公輔(字君倚武進人少從胡瑗學舉進士通判越州同修起居注英宗即位陳治平十議)
(後謫滁州團練使神宗立復入知制誥富弼曰上求治如飢渴正賴君輩同心以濟公輔)
(曰朝廷所為是天下誰敢不同所為非公輔欲同之不可得已後與王安石不合出知江)
(寧府知揚州)
錢顗(字要道無錫人熙寧初為御史裏行上疏忤王安石貶衢州監税顗將出臺於坐大罵同時御)
(史孫昌齡謂其奴事安石求為美官遂拂衣上馬赴貶所蘇軾送以詩有烏府先生鐵作肝之)
(句世因號鐵肝御史)
錢遹(浦江人徽宗時為御史中丞累工部尚書大觀間以顯謨閣直學士領祠家居築三湖蓄水以)
(利鄉民人多德之殁贈大中大夫)
錢嶨(歙人與弟觷讀書尚氣槩宣和中方勝餘宼尚熾嶨兄弟起鄉兵剿平之建炎三年金人入宼)
(嶨兄弟引人逆戰敗之功聞並補承信郎)
錢堯卿(字熙載樂清人吳越王七世孫年數歲居父喪如成人廬墓終制遂以孝稱母卒哀)
(毁過禮水漿三日不入口屏聲色却滋味者三年人以為難闔族同居餘三十年無間言)
(歲歉損穀價以濟飢民不能償者焚其劵紹興間詔舉孝廉郡以名上未幾卒紹熙中表)
(其閭為孝廉)
錢勰(文子字穆父元祐初知開封府老吏畏其敏欲困以事導人訴牒至七百勰随即剖决簡)
(不中理者緘而識之戒無復来閱月一人又至呼詰之曰汝前訴云云啟緘信然上下皆)
(驚咤)
錢塤(字深雲祖億宋乾祐間判明州子孫遂家於鄞塤世居東錢湖之里讀書尚節槩不事侈)
(靡晩年别築一室植松竹以自況日與同里高友文談論經史得一善則佩服不忘鄉人)
(敬慕之)
錢可則(字正已天台人知睦州二年秋七月浙右大水粟價騰湧可則亟發廩賑之諭俗儲)
(蓄運糴移檄傍郡弛糴禁平市價民以全活)
錢俁(字惟大紹興二十一年進士授泰州教官入為太學正除宗正簿太府丞宗正丞知袁州除秘)
(書丞著作佐郎將作少監出為福建路提舉終朝請郎卒年六十於書無所不讀尤精於易有)
(文集五卷諸經講解十卷易說三卷)
錢涒(字伸伯海陵人翰林學士勰之孫也事親孝家貧而甘旨獨豐母病藥必嘗而進居喪哀毁骨)
(立悲動隣里廬墓三年誦佛書)
錢文卿(樂清人方數歲執父喪如成人時三舍法行文卿方冠領郡學正諸生肅然欽之奉母居)
(白石山闔族同居三十餘年無間言)
錢文季(樂清人為成都漕運判官善屬文義士楊巨源死於非命文季為作哀詞蜀人高之終宗)
(正少卿)
錢惟善(錢塘人寓居華亭詩極精緻)
錢良臣(華亭人幼志于學年十九陞太學紹興中舉進士累官至參知政事德望甚著嘗一新郡)
(學舊祠于西廡)
錢觀復(字知原紹興間守廣德請于朝寄廩以便民輸民不病勞歲飢輒發常平倉賑之民賴以)
(生)
錢景持(知桃源縣時鍾相犯城景持與鍾力戰遂為所殺事平後贈二官)
錢俟(字廷碩吳人終福建提舉寡嗜好惟藏書數千卷朱墨精謹皆所親授尤䆳於易)
錢佃(字仲耕常熟人以進士為分水尉池真二州教授歴官吏部郎中累遷權兵部侍郎出為江西)
(等路轉運使奏蠲諸路之逋守婺州勸分移粟活口七十餘萬朱熹極稱之佃忠信篤厚根於)
(天性臨政不求赫赫聲恒以字民為先官至中奉大夫秘閣修撰有易解文集等書數十卷)
錢中之(淳熙間以直敷文閣為運判修復陳公塘人皆賴其利又嘗建廣惠倉皆仁政之推也)
錢之望(字表臣晉陵人少放達喜竒計金主亮入宼以策干虞允文謂敵有内潰之勢允文用其)
言亮果有符離之敗(中登進士第為金部郎官知楚州遷)文閣待制
錢孜(嘉禾人淳熙四年為昌化令興舉學校與錢水卞園齊名元凌緯唐山紀事有美政思錢卞之)
(句)
錢應高(溧陽人景定中敵䧟建康時故人趙淮宿于其家為敵所執應高聞淮死追之不及乃哀)
(號投荆溪中而死)
錢德謙(字牧仲晉江人褒之孫登慶元二年進士知無錫縣多豪右以法裁之諸司號強項令竟)
(罷復知華亭縣治益有聲擢諸司料院召為秘書郎遷丞崇政殿說書除知建寧府卒贈朝議)
(大夫)
錢時(字子是號融堂歙縣人徒居淳安之蜀阜幼竒偉不羣讀書不為世儒之習楊慈湖以易漕試)
(既而絶意科舉究明理學江東提刑袁甫作象山書院招主講席學者興起政事多所禆益其)
(學大抵發明人心論議宏偉指摘痛快聞者皆有得焉授秘閣校勘江東帥屬以歸著書)
錢文子(字文季樂清人篤學明經為儒林巨擘入太學月書季考每占高等紹熙壬子以兩優釋)
(褐授職官其後把麾持節皆以循良介特著稱擢宗正少卿)
錢相(字君玉晉陵人嘉定進士端平初以真德秀薦累遷御史右正言有直聲自起居郎入經筵理)
(宗大書經畬二字賜之官至吏部尚書卒贈少師)
錢景臻(官至少師子忱亦至少師宋朝父子建節者十三家景臻父子其一也兄弟建節者七家)
(錢忱錢愐其一也)
錢允文(號竹間從季父融堂先生遊研精義理尤善屬文登咸淳元年進士第歴武岡縣令嚴而)
(愛敏而不苛權豪有所犯執法不少貸由是強猾歛避姪端宗領鄉薦主嘉定學教有安定遺)
(風焉)
錢端禮(俶六世孫祖景臻尚仁宗公主父忱高宗時拜檢校少保嘗御書忠孝之家四字賜之後)
(封榮國公端禮累官知臨安府嘗建明用楮為幣孝宗朝參知政事孫象祖嘉定初為左丞相)
錢象祖(錢塘人五世祖暄以嘉祐八年知撫州為政平允淳熙十三年象祖繼知撫州修郡學製)
(祭器出帑賑貧民于祖暄有光郡人祀之于頌僖祠嘉定初拜左丞相)
錢益(東筦人刻苦讀書登淳祐元年進士第性剛介不可干以私每言及貪利則奮然怒罵親喪三)
(年居廬足迹不入寢室既禫當免解赴省或謂之曰至試期則服除矣益曰舍喪次而行不能)
(步也乃遲三年赴省試中第歴廉州鹽官經畫鹽局事宜不擾而辦自著鹺局微勞一帙鹽司)
(聞其政蹟於朝再調靖江府僉判)
(明)錢全衮(華亭人通涉書史元末張氏據吳誓不為其用杜門著書有韻府羣玉投遺續松江府志)
錢本中(字文德武進人洪武初以材能薦知吉水縣小民為強豪侵奪哨聚山谷間為盜事聞遣)
(帥調兵剿之本中詣主帥懇告緩兵單騎直抵其壘示以恩信衆乃歸命活數萬人後調知樂)
(安以詿誤去官吉水胡廣時為學士奏請復舊仕驛召至京仍命知吉水)
錢宰(會稽人洪武初國子博士嘗病近代新聲既繁刻意古調擬漢魏而下諸作及古詩十九首且)
(各補其未純者有臨安集)
錢貴(海州人洪武中父祖以戰功累陞府軍右衞指揮使永樂中貴襲職謀略過人宣德中陞都指)
(揮僉事委管京營操練有法士卒悦服正統中以外戚陞中軍都督府都督同知為人謙恭小)
(心不以貴富驕人卒賜葬祭)
錢唐(字惟明象山人長身玉立才氣卓越博通經史元末隠山谷高皇帝登極年將六旬赴京敷陳)
(王道裁正禮樂授刑部尚書召講堯舜典及大禹謨陛立而對或紏唐草野之人不知君臣禮)
(唐正色曰以古聖王之言陳於陛下不跪不為倨諫宫中不宜揭武后圖忤旨待罪午門外至)
(日仄始賜飯即命宫中撤其圖上一日以孔子釋奠止令行於曲阜京師天下不必通祀唐上)
(疏諫曰孔子百王宗師先儒謂仲尼以萬世為土天下祀孔子如祝聖夀報本之禮不可廢也)
(令遂止洪武二十三年令儒臣修孟子節文先是上覽孟子至土芥宼讐之說大拂意謂非臣)
(子所宜言議欲去其配享詔敢諫者罪以不敬且命金吾射之唐抗疏入諫輿襯自随袒胷當)
(箭曰臣得為孟軻死有餘榮上見其誠懇命太醫院療其箭瘡孟子配享得不廢三年耳瞶乞)
(歸後謫夀州卒唐為人秉心如丹故諫諍冐矢石不懼閑衛正學有功孔孟後世仰賴焉)
錢逵(字伯行吳縣人刻意力學年四十猶無宦情至正間䀻為右司都事洪武初選詣太常議禮為)
(人淳厚雅飭稽古考訂雖老不倦篆隷行楷書追古人好處)
錢仲益(字舜舉號錦樹山人時名尤著元末舉進士國初為華亭令擢太常博士翰林修撰官至)
(王府長史)
錢芹(字繼忠直隷吳縣人洪武初辟從中山王北伐建文初薦授戸部司務署行軍斷事入奏事道)
(病卒猶條兵事急上執政)
錢習禮(名幹以字行吉水人洪武進士累官學士吏部左侍郎諡文肅公孝弟忠信篤於倫誼厚)
(生送死推財賑濟好古秉禮咸有矩則文章論議士林宗仰)
錢甦(字更生常熟人洪武初詔募召祭幼主文甦撰有云朕之得復吾中國之固有汝之失棄其乃)
(從所本無稱旨召見欲官之以老辭後坐事當刑子代之故易名)
錢遜(字謙伯性至孝母病侍湯藥久不怠及卒廬墓終喪洪武中膺薦授寧夏水利提舉修河防實)
(邊餉既還征虜大將軍都督何福奏遜參侍元戎贊理有大功為一方保障會陜西按察副使)
(宋理上言遜功不可忘當序進以旌其賢遂拜孟津知縣益盡心民事坐累謫戍交南復以薦)
(對策稱旨授文昌主簿遜狀貌魁梧言行詳定夷險一節雖歴變卒能以功名終素工詩有遜)
(齋集二十卷)
錢迪(更生之子性聰明未冠若老成人洪武初父坐事當刑迪慨然詣執政求以身代所司上其事)
(許之死時年甫十八更生得優老而終從孫完感其全祖之孝為立特祠以祀之)
錢浩(華亭人宣德間知縣事愷悌文雅抑豪強伸枉滯斷獄平反皆得其情里胥應役有程度吏莫)
(敢羈停之者治為一時之最)
錢奐(字文煥鄞人正統丙辰進士授戸科給事陞廣西參政潯州老藍宼起以單騎諭平之尋陞湖)
(廣左布政使服闋補廣西時都御史韓雍征大藤峽會歲侵以軍餉為憂奐措置得宜上下充)
(給凡所俘虜尤極詳讞得活者甚衆力請致仕)
錢溥(華亭人天順進士歴官學士禮部尚書諡文通)
錢昌(字允言吳人威儀端重言動不苟人多敬憚其為詩至老弗倦名著三吳與武功徐有貞學士)
(錢溥僉憲劉珏大參祝先生惟清輩結吟社交所著有未齋集行於世)
錢槩(字宗節慈谿人敦本尚行讀書必究大旨不務枝葉從游者履滿其戸恬於丘壑應選貢司訓)
(常州大振師模論議必根典常遷定興教諭立教一如常兩學士多化之槩少孤事母極孝每)
(先意承順伯氏早世嫁其孤女仲氏死于溺為恤其孤人以淳德歸之)
錢昕(迪孫常熟人成化間知永州事處已嚴介蒞政精勤平賦役審獄訟作興士類人皆感勵尋陞)
(參政去之日士民遮道送之至今嘆慕)
錢山(字静夫成化丙戌進士拜監察御史陞浙江僉事築海岸以禦民患發廩粟以濟被溺之民活)
(死者數千陞本司副使持憲得大體以廉介自持年老致政囊槖蕭然為士林所推重)
錢福(字與謙華亭人弘治進士第一歴官翰林修撰)
錢如京(字公溥桐城人弘治進士初授青田令有異政選監察御史有真御史名歴兩廣提督軍)
(務右副都御史土官仇殺當事者利用兵京謂宜招撫兵不刃而地方寧陞刑部尚書端嚴寬)
(厚平居恂恂不見喜愠色臨大事决大疑徐出片言動中理道朝野推重之)
錢鉞(弘治初任浙江按察使持已廉正御事明決振肅紀綱敷施德惠尋陞都御史廵撫山東河南)
(十二年貴苗宼擾公復廵撫貴州選將練兵豐儲緝壘遣禆廉察渠魁巢穴皆捕之一平普安)
(再平東苗三平西堡公經略有道邊塵以寧)
錢瓚(字廷祐奐子弘治己未進士初令潛山繼令青陽皆有惠政歴官廣西副使嘗行部至悟夜夢)
(裂麻婦持牒哭異之時有王姓者為兄毆殺監司出其兄其妻刁氏訴姪毆而刁乃死矣翌日)
(瓉鞠繫囚按兄牘年六十而弟方四十謂衰老毆強壯安得遽死此必姪毆之因悟夢中之婦)
(乃刁也毆者服辜衆稱神明已而免歸囊無長物紛華勢利澹如也因自號恬菴云)
錢琦(字公良海鹽人正德三年進士授旴𣅿知縣值流賊入境琦竭力戰守邑賴以全歴任刑部郎)
(中陞臨江知府德政懋著以守已忤俗調思南尋請老歸教子姪相繼登第義聞著于鄉族卒)
(年八十二)
錢璠(常熟人由舉人嘉靖十二年令奉化臨民一以忠誠絶無炫餙秋亳不取于民在任六年妻未)
(嘗自隨士論甚潔之尤留心民瘼惠利久遠戴德彛死建文之難未有表章璠創為之祠扁曰)
(顯忠手製祀文極其激烈尤留心書史以資仕學所著有五經旁註續古文會編詩韻釋義)
錢泮(常熟人以參政家居嘉靖乙夘夏五月倭夷入侵郊堡殘毁斵泮父棺泮忿之尹王鉄工騎射)
(以功名自喜常手射二酋斃之遂有輕敵心值寇自漕湖與在福山者合偵有船十餘謂其弱)
(易與欲徼取之泮亦奮欲報其私率其弟前焉鉄繼發三丈鋪寇伏不動以二百人誘我泮大)
(呼進所乘四起猝突衆遂亂泮不能整卒殱焉鉄亦為衆所擁矢不得發寇執之亦不屈死)
錢紳(字盂書吳人少讀書修行與陳檢討繼連居一時名流各以所能更互辯難後領鄉薦授本府)
(儒學訓導陞教諭平生無世情與人無疃畦家藏書甚富)
錢錞(字鳴叔顯陵衛人其先安吉人嘉靖進士出知江隂性果毅遇事敢為出知江隂時倭夷亂寇)
(江隂出兵與賊决戰遇害贈光禄少卿)
錢术(海鹽人由進士嘉靖二年任威縣令博學有文詞下車道以禮義興教化創名宧鄉賢二祠以)
(崇先哲風後進建洺陽書院置射圃亭以振作士類人文彬彬然矣至于均田糧以平民賦開)
(街渠以便民居必務為久遠之計而不為近圖以是士民孚服且慨文獻之不足徵而威之有)
(志實自木始也後擢官工部主事卒其祠于鄉也以居官清苦稱先令内黃有德政黃人亦入)
(祠於名宦云)
錢百川(字東之無錫人少豪邁不羈資稟聰慧弱冠學琵琶半日度四十曲人以為神解既長好)
(讀書不習舉業詞賦宗陳白沙有寒齋狂稿)
錢鯨(字叔鳴慈谿人嘉靖丁未進士任御史奉命出按徽寧自家發程道遇倭賊被害贈少卿)
錢楩(字世材山隂人嘉靖丙戌進士)
田(鴈門徵音舜後陳厲公子完字敬仲仕齊號田氏至田和篡齊九代至秦滅項羽時田假田儋田市田榮)
(田横田廣並稱王)
(周)田光(燕人不慕仕進為人智深而勇沈太子丹聞其賢願與之交以圖國事光曰臣聞騏驥盛壯之)
(時一日而馳千里至其衰老駑馬先之今太子聞光盛壯之時不知臣精已消亡矣因薦荆軻)
(太子曰願先生勿泄也光曰諾出而嘆曰夫為行而使人疑之非節俠也遂自刎以明不言)
田贊(楚人嘗衣儒衣而見王王曰先生衣何惡也贊曰有甚于此者夫衣無惡於甲冬則寒夏則熱)
(王好衣人以甲臣竊不取意者為其義耶甲兵折人首刳人腹堕人城郭係人子女其名尤甚)
(不榮意者為其貴耶苟慮害人人必害之苟慮危人人必危之王無以應)
田單(臨淄人初為臨淄市掾燕伐齊盡降齊城惟莒即墨不下即墨人謂其智立為將軍拒燕單用)
(火牛大敗燕師盡復齊七十餘城迎立襄王於莒封單為安平君)
田文(齊人父嬰號靖郭君齊威王公子也相齊二十餘年文亦相齊封萬戸於薛招致天下賢士食)
(客嘗數千人聲開諸侯號孟嘗君)
田基(中牟人趙簡子屠中牟以基不從佛肸之召欲官之不受乃之楚楚王高其義以為司馬)
田子方(公季成謂魏文侯曰田子方雖賢人非有土之君也君與之齊禮設有賢於子方者有何)
(以加之文侯曰子方者仁人也仁人也者國之寶也)
田穰苴(田完之苗裔景公與語兵事說之以為將軍將兵扞燕晉之師尊為大司馬齊威王論古)
(者司馬兵法附穰苴於其中因號曰司馬穰苴兵法)
田差(晉平公為馳逐之車車成題千金鎰立之於殿下令羣臣得觀焉田差三過而不一顧平公作)
(色大怒田差對曰臣聞說天子者以天下說諸侯者以國說大夫者以官說士者以事說農者)
(以食說婦姑者以織桀以奢亡紂以滛敗是以不敢顧也平公曰善乃命左右曰去車)
田忌(齊將進孫子於威王威王問兵法遂以為師)
(漢)田横(故齊王榮弟項羽破齊復擊漢横乃以散兵復收齊城邑立榮子廣為王而相之及廣死横自)
(立為王漢高帝既立横與其徒五百餘人入居海島高帝召之乃乘傳詣洛陽未至自剄其徒)
(五百人聞横死亦皆自殺)
田叔(趙郡陘城人仕為漢中守文帝召問公知天下長者乎叔對以孟舒帝曰孟舒守雲中虜入不)
(能守使士卒戰死長者固殺人乎叔曰昔貫高等謀反詔敢有随趙王張敖者罪三族而孟舒)
(自髠鉗随趙王是乃所以為長者也帝曰賢哉復召孟舒以為雲中守)
田仁(叔子出遊數年以官卒魯以百金祠少子仁不受曰義不以百金傷先人名仁以勇壯為衛將)
(軍舍人數從擊匈奴衛將軍進言仁為郎中至二千石丞相長史)
田疇(字子泰無終人董卓之亂疇率宗族及附從者數百人入徐無山中躬耕養親百姓翕然服其)
(威信魏曹操北征署為司空戶曹掾後論功行封疇固讓終不屈文帝即位高疇德義賜其從)
(孫關内侯)
田何(淄川人徙杜陵號杜田生明易學著易傳數篇其同郡楊何受易於何元光中徵為大中大夫)
田蚡(長陵人好儒術武帝時為太尉與丞相竇嬰推轂趙綰等所言皆聽後封武安侯)
田千秋(長陵人為高廟寢郎會衛太子為江充所譛敗久之千秋上急變訟太子冤武帝大感召)
(見而悦之拜為大鴻臚數月遂代劉屈氂為丞相封富民侯昭帝時年老得乘小車入宫因號)
(曰車午秋)
田延年(字子賓為河東太守誅鉏豪強姦邪不敢發大將軍霍光議廢昌邑王莫敢發言延年按)
(劒叱羣臣即日議决大將軍曰誠然實勇士也當發大議時震動朝廷光因舉手撫心曰使我)
(至今病悸)
田真(兄弟三人堂前有紫荆一株茂甚共議破之為三未幾枯死兄弟曰本同株因分析而摧悴况)
(人兄弟孔懷而可離乎相感復合荆亦復茂)
田強(武陵五溪酋領也王莾欲賜強銅印強有子十人雄勇過人乃曰吾等漢臣誓不事莽以其三)
(子將五萬人下屯沅東各築一城烽火相應田子居上城王子居中城倉子居下城)
田鳳(字季宗為郎靈帝過其署曰堂堂乎京兆田郎)
(三國)田豐(後漢帝時袁紹别駕曹操自東征劉備田豐說紹襲操後紹辭以子疾不許豐舉杖擊地曰夫)
(遭難遇之機而以嬰兒之病失其會惜哉)
田豫(字國譲魏太祖時遷南陽太守先時郡人侯音反衆數千人在山中為羣盜大為郡患前太守)
(收其黨與五百餘人表奏皆死豫悉見諸繫囚慰喻開其自新之路一時破械遣之諸囚皆叩)
(頭願自效即相告語羣賊一朝解散郡内清静)
(晉)田崧(前趙將軍守仇池氐羌楊難敵襲尅之執崧令拜崧瞋目叱曰氐狗吾寧為國家鬼豈可為汝)
(臣何不速殺我遂為難敵所殺)
(南北)田式(字顯標馮翊人性剛果多武藝拳勇絶人仕周任渭南太守政尚嚴猛吏民重足而不敢違法)
(遷本郡太守請託不行)
(隋)田德懋(高平人父仁恭開皇初以父軍功賜爵平原郡公身丁父艱哀毁骨立廬於墓側負土成)
(墳高祖聞而嘉之詔表其閭)
田翼(養母以孝聞開皇中母患暴痢翼謂中毒藥遂親嘗穢惡母終翼一慟而絶妻亦不勝哀而死)
(鄉人共厚葬之)
(唐)田弘正(字安道北平盧龍人為人忠孝畏慎為魏博節度使封沂國公元和間詔命韓愈撰其先)
(廟碑銘)
田布(字敦禮弘正子平蔡幾十八戰有功授御史中丞為河陽節度使弘正徙成德軍節度使父子)
(同日拜命當時榮之)
田神功(南宫人天寶末為縣吏會兵興率衆歸朝以破賊功累遷太子太師且事親至孝謙以待)
(人嘗寢疾吏為祈禱卒贈司徒弟神玉汴州節度留守)
田歸道(使契丹長揖不拜將殺之辭色不撓歸朝决默啜必叛歴夏官侍郎)
田牟(大中十三年上以牟嘗鎮徐州有能名復詔為武寧軍節度使代康季榮一方遂安)
田志享(蠡吾人號真通子父母亡負士築墓一日捨妻子為黃冠師卜居唐縣之磨巖坐栢樹下)
(一磨石日丏食村落暮宿石上每有猛獸巨蛇直前皆俛首而退里人異之為創觀居焉夀八)
(十終)
田仁會(長安人擢制舉累官左武侯中郎將太宗征遼東薛延陀以數萬騎掩河内仁會擊敗之)
(為平州刺史歲旱自暴以祈雨穀大登民歌之五遷勝州都督轉右衛將軍)
田洄(渝州刺史能盡平劇賊誠信廉潔罷任之日其家甚貧)
田遊巖(三原人永徽中隠太白山後入箕山居許由祠傍自號東隣高宗嘗幸其門召拜崇文館)
(學士後聽還山)
田頵(合肥人壯果有大志楊行密表為馬步軍都虞侯累官至太保同中書門下平章事)
(五代)田敏(鄒平人少通春秋之學詳明禮樂博涉典墳梁舉進士至周累官工部尚書以太子少保致仕)
(敏解官歸多釀美酒待賓客親授諸子經子章官至殿中丞)
田弘(高平人慷慨有謀略仕周封鶉隂子累遷驃騎大將軍嘗計平西羌及鳳州叛民每臨陣摧鋒)
(直前身被百餘箭破骨者九後拜大司空少保)
田淳(嘉州龍□令孟蜀廣政二十三年以用度不足始鑄鐵錢凡器用濱鐵為之者置場㩁之又遣)
(使者督諸路累年逋負淳上疏言擾民犯天意聚財損君德語甚切直蜀主不能用淳好談治)
(亂又累陳朝政得失嘗言王昭遠伊審微韓保正不可用或勸以遜辭取貴仕淳曰大丈夫豈)
(能附狗鼠以求進哉)
(宋)田重進(幽州人形質竒偉有武功太祖時屢官至靖難軍節度使為人朴厚太宗在藩邸愛其忠)
(勇使人遺以酒炙不受謂使者曰為我謝王我知有天子耳太宗即位謂其無私交終厚遇之)
田錫(字表聖洪雅人錫恭敬好禮既得諫官即上疏獻軍國要機者一朝廷大體者四太宗褒其言)
(因賜錢五十萬擢右諫議大夫真宗每見錫容必莊嘗目之曰朕之汲黯也)
田仁朗(大名元城人父武晉昭義軍節度仁朗性沉厚有謀略頗涉書傳從討李重進征太原皆)
(有功累官知慶州太宗時知秦定州所至皆有善政遷右神武軍大將軍)
田况(字元均冀州信都人少卓犖有大志舉進士甲科補江陵府推官夏竦經略陜西辟為判官言)
(治邊十四事至和初擢樞密副使以太子少傅致仕卒諡宣簡况寬厚明敏有文武材與人若)
(無不可至其所守人亦不能移有奏議二十卷)
田京(滄州人舉進士調蜀州司法參軍累遷京西陜西轉運使嘗兩知滄州拜諫議大夫卒京喜議)
(論為人尚氣節以倜儻聞通兵戰歴算雜家之術著天人流術通儒子十數書)
田瑜(字資忠河南夀安人舉進士歴袁郢合三州軍事推官累遷龍圖閣學士歴知青澶州謹厚少)
(文能任劇繁而於吏事尤盡心焉)
田景遷(乾德中為珍州刺史上言自給賜珍州郡名以来連遭火災乞改州名太祖從之改為西)
(高州并鑄五溪都防禦使印以賜之)
田闢(字思孟南康人天資篤實嗜學不倦游上庠二十年無所成浩然歸隠號太隠居士子九人各)
(授一經教法甚嚴登第及特恩者七人時稱義方者必曰田氏)
田如鼇(闢弟舉進士丞相吕頤浩一見器重之高宗召問江右盜賊對曰小寇不足慮所憂者西)
(北耳累官監察御史出知道州民樂其豈弟後加知直秘閣京西轉運副使昆弟如鵠如鵬如)
(鴻俱登進士第)
田疇(華亭人號興齋嘉定間嘗設講席于國學六館之士皆托北面焉所著有學易蹊徑四書說約)
田紹斌(汾州人長興間習戰法其後累以格鬭立功累遷康州團練使)
田畫(况從子仕為校書郎知西河縣與鄒浩以氣節相激厲後知淮陽軍卒淮陽人祀以為土神)
田偉(燕人為江陵尉因家焉作傳古堂藏書五萬七千卷無重複者黃魯直曰吾校中秘書及遍遊)
(江南文士圖書之富未有過田氏者)
田書(徽宗時知淮陽軍歲大疫月挾醫問病者藥之後遇疾卒淮陽人祀以為土神)
田祐恭(思州人生有明識為番部長願為王民政和間被召入覲拜伏進退不類遠人徽宗異之)
(問其故對曰臣客夏大均實教臣上悦厚賜之拜大均保州文學劇賊王闢破歸州將拔瞿塘)
(蜀帥命正卿調田氏兵大敗賊衆保安蜀境璽書嘉勞後田氏世為思州守)
田文虎(字炳叔寶慶初登進士第仕至樞密院檢討出知常州居官性極廉介自奉苦淡妻子惟)
(衣布素死之日家無餘貲)
田渭(字伯清縉雲人舉進士調辰州教授五溪人皆向學自渭始後在朝八年以廉靖自持故舊多)
(居要路渭耻私附前後奏對十餘疏如固國本正風俗審機會變役法多當世要務淳熙丁未)
(除浙東提舉常平直歲大歉渭究心荒政罷苛歛除民瘼台婺處三州戸科茶税及五等差夫)
(送迎之擾渭並奏罷之民賴以安)
田祈(貝州清河人十世同居太平興國三年詔旌其門閭復其家)
(金)田琢(定安人宣宗時歴山東路東西轉運使權知益都府事時李旺據膠西張聚據棣州李全據安)
(丘琢督兵征討悉破之山東諸郡縣賴以保全)
(元)田滋(開封人公正有清德累官浙西廉訪使辯理冤獄人稱神明官至陜西行中書省參知政事卒)
(追封開封郡公)
田雄(總管京兆等路事時關中苦兵革郡縣蕭然雄披荆棘立官府開陳禍福招徠未降者又教民)
(力田京兆大治)
田仲良(字正卿好學通諸家之言明易學筮卜如神識太保劉秉忠于微時至是因薦于世祖每)
(有所問悉以正對由太常卿累遷昭文館大學士兼太常卿武宗立進司徒賜銀印延祐四年)
(卒贈太史追封趙國公諡忠獻子天澤翰林侍讀學士知制誥兼修國史)
(明)田炯(大同人洪武中由太學生歴職勤慎官至吏部左侍郎)
田慶(永樂中知泰州在任清慎公勤無私謁為政有條吏不敢欺)
田玉(内江人國子生正統中知桐鄉勤恤民隠時閩浙盜起征需繁重玉寬假奬率貧富適宜民用)
(不匱以艱歸父老上疏乞留服闋仍知桐鄉寬易言動詳雅持身清謹得上下心遷知池州)
田玹(字廷玉奉化人自少警敏家貧力學正統八年進士授刑部主事持法不阿門無私謁推讞詳)
(明而濟之以恕所案無冤者尚書魏源多其才每遇疑事必以委玹玹盡心訊鞫以勤勞致疾)
(且亟有指揮坐重律以白金五百賄之玹閉門不納曰吾病且死無愧于心足矣忍以五百金)
(虧平生乎遂卒家無一錢之蓄自司寇而下與素所游者皆致賻始克棺殮焉)
田賦(字用周甌寧人選刑科給事中奉勅儧漕兩淮尋陞池州府知府改繁調淮安賦善詩文所著)
(有齊山志紀行錄管鳴集廵漕集困横集野樵雜言)
田瓊(湖廣松溪人舉人成化四年任揚州教授瓊秉性剛嚴居常不假人以辭色始莅揚即以師道)
(自重雖參臺郡貴官惟禮無諂遇諸生恩義區别最明諸生由是奮激砥礪駸駸不懈常愛校)
(生夏易憫其貧捐已資為娶仍誓誡同官母索寒士餽儀同官胥畏服)
田汝耔(字勤甫祥符人弘治末舉進士授刑科給事中清直不阿正德初上疏薦起尚書韓丈當)
(事者不悦遂遷江西按察司僉事提督學校政轉湖廣副使理獄訟清屯田修水利事罔不飭)
(前後乞休者三乃得請時年四十五既還力田養母以經籍自娛所著有周易纂義律吕會通)
(采葑歸田二集于家)
田本(新都人清心苦行博學好古結廬高隠不求聞達年九十無疾而卒)
田嵒(字景瞻晉江人正德中進士出守寶慶剛方公恕節用愛人均里甲課諸生歲荒作粥療饑多)
(方賑濟活者甚衆闕)
田汝成(字叔禾錢塘人情性豪宕文藝英發可稱才子嘉靖丙戌進士歴官儀曹兩任學憲其遼)
(紀等作燁然史筆惜不幸廢棄終其身)
田一儁(隆慶戊辰會試一名一甲第三名授編修)
萬姓統譜卷二十七
