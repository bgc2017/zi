卷六十四
萬姓統譜卷六十四明凌迪知撰
下平聲
十二侵
金(彭城角音少昊金天氏之後)
(漢)金日磾(字翁叔張掖人休屠王子沒入官武帝竒其狀貌拜為侍中賜姓金氏嘗欲納其女于後)
(宫日磾不肯後為車騎將軍與霍光同受遺詔輔政著忠勲之節封秺侯卒諡曰敬二子賞建)
(昭帝時俱為侍中賞嗣侯爵)
金禕(字德偉京兆人自以代為漢臣乃發憤與耿紀韋晃欲挟天子以攻魏南援劉備事敗夷族)
金倫(日磾弟字少卿為黃門郎子安上安上子四常敞岑明敞元帝時為侍中與蕭望之周堪劉向)
(同心謀議敞之子涉成帝時拜侍中涉從弟欽平帝時為京兆尹遷光禄大夫侍中)
金欽(平帝選置師友欽以家世忠孝為金氏友)
金安上(日磾姪少為侍中惇篤有智封都成侯子敞為侍中為人正直敢犯顔色左右憚之)
金彦(東漢人以金贈王忳得葬)
(南北)金祚(安定人性驍勇尚氣侠仕魏以軍功至大中大夫歴東雍州刺史討仇池氐楊紹先子百頃還)
(封安定縣公)
(唐)金堯恭(寳歷中為上虞令于縣西北置任嶼湖及黎湖溉田二百餘頃)
(宋)金安節(休寧人日記千言博洽經史宣和中進士調新建主簿紹興初累官至吏部侍郎權尚書)
(兼侍讀嘗拒秦檜排淵覿堅如金石孤立無黨死生禍福曾不一動其心所著有文集三十卷)
(奏議表疏周易解)
金極(樂平人紹聖初舉進士累遷知分宜有能名上書乞斬蔡京以謝天下坐是入元祐黨黨禍解)
(適意閒曠以市隠自號扁其廬曰醉鄉記曰裂地受封包括齊楚猶不以為足然樂未久而憂)
(繼之其任達如此)
金彦(邵陽人力學善屬文天資敦厚喜賑困窶而惇孝友郡人號義門金氏後奉詔舉孝廉為)
金文剛(字子潜安節孫敏悟嗜學用遺恩補將仕郎調潭州司戸時真希元帥潭得文剛喜其端)
(厚由是受知遂為真氏門人歷知闕新縣通判興國軍監左藏及封樁庫出知)江軍常德府
(遷太府丞浙西提舉將作監後直龍圖閣卒文剛莊重修㓗燕居如肅賓莅官嚴明求民利病)
(如嗜欲所至以崇教化為先自少至老持身制行益力寳祐間真魏二公得罪去門人或更名)
(他師文剛獨音問不絶舉步出言一以文忠為準又嘗置祭田立義莊畫為定式俾世守焉)
金葵(字景陽休寧人父端臣紹興間進士更調臨安府錄事參軍卒葵方七歲哀慕如成人事母孝)
(謹登淳熙間進士刑部右科省元入翰林賜監進奏院改監諸軍粮科院遷太常簿後知建昌)
(軍總督兵務有功受白金綺幣之賜進秩為司農寺丞慶元間同知樞密院事嘉泰初以病乞)
(歸卒于家)
金從龍(字誠之嘉定間進士知涪州樂温時敵寇犯蜀有將王全者擁兵入境從龍任供餉留戍)
(守邑賴以全魏了翁西歸見樂温巋然獨存大嘉稱賞改知瀘州納溪兼通判未幾寇大至力)
(不能支竟死事聞贈且蔭以嘉之)
金淵(臨安人嘉定中進士歴官右正言兼工部侍郎國子祭酒遷諫議大夫禮部尚書進端明殿學)
(士簽書樞密院事)
金景文(字唐佐蘭谿人事親孝親殁廬墓夜有五色光燄爛射墓上人以為孝感所致咸淳間知)
(縣事沈應龍以景文及陳天隠董少舒名請于朝立碑建祠于學宫之後名三賢堂)
金君卿(浮梁人舉進士累官至度支郎嘗著易說有文集十五卷)
金若洙(字子方休寧人受書于程若庸弱冠掇寳祐間鄉薦官黔江縣令宋亡不仕歸築東園隠)
(讀其間所著有東園集四咏吟編性理字訓集義)
金革(字貴從休寧人咸淳間武舉進士授武岡新寧簿廉謹自持嚴于撫輯其地蠻獠雜處民賴以)
(安邑有大囚積久不决憲使文天祥委以詳讞一驗得實文嘉嘆欲薦用之革固辭退老于家)
(從孫赫翁有志略以薦仕元為大丞相府咨議參軍)
金應(吉水人為文丞相書史從丞相勤王入京又從詣元營被留及遯入真州丞相見疑於制置李)
(庭芝被逐欲趣通州渡海歸行在應曰出門即有哨此去通州尚五百里何由而達與其死於)
(途不如死揚州且猶冀未必死丞相遂夜趨高郵失道應為哨兵所執解所懷金與之獲免乃)
(復趨通州狼狽道途備嘗艱苦至通州以憂鬱病死葬城下丞相有集杜詩哀之)
(元)金履祥(字吉父景文曾孫少有經世志師事王柏講貫精詳踐履誠篤宋末以史館編修召不及)
(用而國亡遂隠居著書以淑後進所著有大學疏義尚書表註通鑑前編論孟考証中庸標註)
(仁山文集)
金似孫(字叔肖其先在宋為富家自少雋敏強記工舉子業文科既廢遂一用於詩清新警拔有)
(思致善諷切人又傲俗寡交好使酒多與人忤既鬱不施家事益落感激悲憤一發於賦詠吳)
(師道稱其負才不屑於俗殆古之所謂狷者)
金希說(襄陽人仕為内臺御史博通經史善屬文弟希舜亦有文名)
(明)金幼孜(名善以字行新淦人洪武末舉進士永樂初授翰林檢討入内閣累官至太子少保禮部)
(尚書歴事累朝論思獻納多所裨益文章豐暢為人所愛重眷遇雖隆而自處益謙卒贈少保)
(諡文靖)
金絅(嘉興人元舉鄉試洪武中歷蘇州守百姓苦官民田則不齊里胥為奸絅上疏請減重額得罪)
(賜死子穎伯從武林俞紫芝遊邃於經學工書為人清介雅飭學者宗之孫公綬新樂知縣)
金文徵(字德儒讀書工古文辭洪武初辟為縣學訓導庚戌領京闈鄉試第二敕免會試授鄜州)
(同知鄜境接川蜀素號難理文徵優為之時同邑黃綜知中部常熟張著知膚施與文徵皆延)
(安官屬公餘以詩唱酬名長安集仕終國子學錄從兄珉元季訓導長洲洪武中為國子助教)
(亦有文名)
金朝興(巢縣人元季兵起集衆保鄉里尋以兵来歸以功累陞都督僉事西平羌戎屢著勲績封)
(宣德侯征雲南卒于會州追封沂國公諡武毅)
金師古(錢塘人洪武初知分水縣修築壇壝教民播種後陞永州府同知民思之不忘)
金雍(洪武初知清豐縣博學多才為政有惠愛時兵燹之後撙節財用修舉廢墜勸課農桑期年之)
(間民皆安生立業)
金華(字宗實鄞人洪武間從戍燕山衛值文皇靖内難守通州有功召見時弟忠以近幸授兵部尚)
(書上欲推恩與華辭不就賜歸徙東湖韓嶺居焉足不履城府日坐斗室寄情經史手點書萬)
(餘卷至老不懈遇朋從往来詩酒為樂興至泛舟湖上釣月吟風竟夕而還後弟迎養於金臺)
(官舍未浃旬謂曰萬鍾之富其如我湖山樂何遂拂袖而歸永樂乙未忠卒復召見賜白金文)
(綺華伏闕謝曰臣布衣野人不敢用此上稱為僊叟一日讀宋鑑至王倫附秦檜事撫掌發歎)
(脫頥而逝人稱為白雲先生)
金忠(鄞縣人以卜術入燕府從北平有功永樂中為兵部尚書兼詹事府事為人慷慨闊達負氣義)
(每被顧問知無不言尤博于史學諡忠襄)
金純(字文明泗州人由太學生擢吏部文選郎中有能聲薦陞江西布政司參政召為刑部侍郎尋)
(陞禮部尚書致仕)
金濓(山陽人永樂中由進士任御史有風裁陞陜西按察副使轉右僉都御史鎮寧夏尋陞副都御)
(史召拜刑部尚書時閩中盗起命將討之濓參贊軍務竣事進太子太保兼戶部尚書卒追封)
(沭陽伯諡榮襄濓嚴明剛果獄無淹囚善于籌策國計以充)
金問(字公素吳邑人少學易文行敦茂兼工松雪書永樂元年被薦為司經局正字後坐繫十年講)
(誦不輟洪熙元年宥出授翰林修撰仍命待詔思善門宣德正統間歴翰林侍讀學士禮部左)
(侍郎卒)
金彦文(休寧人生三歲喪父七歲舅奪母志祖子高撫育成童家貧採薪負米以資甘旨祖殁殯)
(葬盡禮母寡居迎歸孝養母病齋禱願以身代母遂愈母卒哀毁逾禮廬墓三年朝夕哭泣忽)
(一夜虎過不害明日人觀其跡驚異永樂間詔旌其門)
金寔(開化人有文行尤長於詩歌大學士楊溥深重之永樂中歴官翰林春坊陞衛府左長史有文)
(集行世)
金獻民(字舜舉綿州人登進士歴官湖廣按察使為政剛明不避權幸以忤逆瑾罷官尋召入内)
(臺進都御史刑部尚書仍掌院事事持大體不事瑣屑糾劾彈舉臺中肅然進兵部尚書嚴明)
(精察序次武籍犂然不紊)
金潤(字伯玉上元人年十二能賦詩正統間舉鄉貢授兵部司務才敏有識時衛喇特入寇上欲親)
(征潤白于尚書鄺埜曰細事未可重煩車駕又請于王翶胡濙力上疏不報值變後為少保于)
(謙所重每諮議敵終遁去京師晏然擢南安知府政暇彈琴寫畫賦詩以子貴乞休家居號洞)
(天十友)
金湜(字本清號太瘳生鄞人幼有異質甫髫輒能詩謌長益宏肆漁獵墳史中正統辛酉鄉試以習)
(古書法授中書舍人待詔文華殿陞太僕寺丞時監牧者多以墨敗孳息日耗士恥居之湜獨)
(奮曰貪泉豈能汚廉士耶即日乘傳詣部釐剔宿姦風節琅琅圉人相顧駭曰此鐵漢也憲宗)
(即位敕賜一品服使朝鮮朝鮮雅尚文學凡中國使至必求詞翰嘗之湜即席數十篇立就其)
(國素號才俊者輒吐舌不敢出語因請湜所經歴題詠刻之名皇華集還朝乞致仕屢徵不起)
(居閒二十年足不一跡公府操弄觚翰篆隷行草綽有漢晉人風度湜事親以孝聞居喪盡禮)
(中書時以書法薦弟溥仕至池州守與諸弟姪分田宅讓肥美人以是高之)
金紳(字縉紳潤之子景泰甲戌進士改庶吉士授刑科給事中時同張寧上章疏每有獻替極被寵)
(遇數賜果餌進都給事中南京大理少卿刑部右侍郎性狷介嚴毅門無雜賓鄉里富室無一)
(識者)
金澤(字德潤鄞人成化丙戌進士授刑部主事改南歴任郎中讞獄明允遷四川參議播州宣慰厚)
(饋以金幣毅然麾之至以庶長奪嫡竟寘之法䕫賊野王剛鼓衆猖獗充斥湖陕上命三省督)
(兵會勦澤下重賞之令竟磔剛于市歴陞廣東布政使百廢具興無何贑寇陸梁宫于近地命)
(澤為右都御史巡撫江西總制閩襄南廣便宜從事澤振勵風紀嚴明節制一不如命輒斬以)
(徇猺獠諸蠻靡不聞風向化民至今稱保障焉)
金爵(字良貴四川人謙約易諒成化中知鄞縣事平易守法節賦省刑居官無赫赫名而下民愛之)
(如父母時郡多虎獨不入境人以為德化下感都御史劉敷奏其績擢太僕丞以去子獻民拜)
(刑部尚書諸孫官皆侍從人謂爵盛德昌後云)
金燫(字懋光嘉定人為人朴魯無威儀而心跡光明不失為君子人有非義輒正言排之無所避忌)
(尤長於史學嘗緝諸史會編一百一十二卷巡撫李公克嗣為之梓行又作歷年甲子圖仕為)
(象山訓導)
金洲(字士敦嘉定人少有志於聖賢之學性至孝事父輒幾諫繼之以泣居母喪哀毁骨立動不違)
(禮處昆季尤極友愛嘗知永康清廉仁愛一毫不以煩民入覲抵京以病目改國子助教復出)
(知高邑不任勞瘁怱嘔血而卒其學以誠敬為主而析理尤精嘗曰居業必自近克已當先難)
(平生無泛交惟於崑山魏莊渠執弟子禮而交於蔡希顔夏敦夫學者稱為沐齋先生)
金約(字用博休寧人性温醇力孝好義雅字孤幼迪後學無倦正德丁夘鄉薦母老疏乞教職就養)
(得署河南唐縣教諭士風丕振無何流賊猖熾遇城邑輒衝突門圍官軍無敢誰何約方集諸)
(生為有司策城守具且身先荷戈乘城賊伏射中項右即令人以刀取鏃奮激愈勵堅守彌月)
(賊知有備因夜遁得不陷事聞詔褒其忠義遭母憂服闋補江西信豐縣學以節行文章起人)
(敬服尋陞國子助教卒祠名宦)
金琇(江都人正德初知保康縣廉介正直吏民不敢犯時歲祲兵擾民將竄去乃推誠撫安之民始)
(樂業尤加意學校待士以禮文風漸興足為良牧)
金貴亨(字汝白臨海人正德甲戌進士歴提學副使子立愛嘉靖庚戌進士歴按察使立敬同科)
(進士歴府尹立相癸丑進士歴兵部郎中)
金克厚(仙居人由進士嘉靖三年任六合縣知縣温雅忠厚有長者風歴工部郎中)
金達(字德孚浮梁人嘉靖丙辰進士第三會元歴國子司業)
林(西河宫音殷比干子堅逃難長林山因氏又平王庶子林開之後又望出南安)
(周)林皋(為趙相生九子國人號九龍王聞而嫉之令曰欲幸諸國擇其木臬繁者伐之皋曰此王殺我)
(父子也遂棄職攜家入白雲山王曰善哉)
林回(見莊子)
林放(字子立魯人嘗問禮之本孔子以時方逐末而放獨能有志于本故稱之曰大哉問後世追封)
(長山侯)
(漢)林閭(臨卭人善學博古自古天子有輶車之使由漢以來儒者但聞其官不詳其職惟閭與嚴君平)
(知之曰此使考八方之風雅九州之異同使天子居高堂而聞天下也揚雄聞而師之)
林尊(濟南人事歐陽高治尚書為博論石渠官至少府太子太傅)
(唐)林諝(閩縣人博學善屬文隠居不仕作閩中記十卷)
林披(字茂明莆田人讀書一覽即記李栖筠薦授太子詹事子九人俱為刺史號九林而藴操尤知)
(名)
林攅(字會道莆田人貞元中為福唐尉居母喪水漿不入口者三日既葬有白鳥甘露之祥事聞詔)
(立雙闕旌其孝今子孫居縣之孝義里號闕下林家)
林勗(字公懋閩縣人大中五年以開元禮登科為吉州刺史有清操飲吉水而已丁家艱復起為吉)
(州刺史秩滿終于家)
林藴(披子兄藻貞元中進士累官侍御史藴為西川節度推官劉闢反藴以逆順諭之闢怒欲殺之)
(命行刑者以刀磨其頸脅之藴罵曰死即死吾頸豈頑奴砥石耶闢知不可屈釋之)
林慎思(字虔中莆田人咸通中登第復中宏詞科歴官秘書省校書郎興平尉陞尚書水部郎中)
(後為萬年縣令會黃巢陷長安迫以偽禄不屈罵賊而死所著有續孟子書二卷伸蒙子集三)
(卷議論明切成一家之言郡邑並祀鄉賢)
林簡言(字欲納福清人大中間及第時羅譲為廉帥簡言奏記請蠲門戶之役譲深器之曰昔盈)
(州徐公以相國免一鄉今福唐林公以上第免一族不亦宜乎官終漳州刺史)
林鶠(字祥鳳長樂人開元中第進士為倉曹參軍嘗捐已田開濱閭湖以溉民田而其妻趙氏亦捐)
(奩田助之至今鄉人號曰林婆湖)
林陽(閩縣人累舉不第以博通三史應詔入内侍講授廷尉平丁艱歸以孝聞時廉帥羅讓深)
(加禮異終潮州刺史)
(五代)林安(福清人事母孝母死廬墓旁有石自裂而湧泉閩王異之以其廬為湧泉寺六世孫正華當宋)
(時亦以孝行聞故世稱湧泉人小孝子云)
林無隠(閩人有詩名寓居明州之慈谿大隠村子鼎善屬文能書仕吳越官至丞相有文集數十)
(卷)
林仁肇(建陽人剛毅有膂力初為閩將閩亡歸南唐周世宗征淮南仁肇出拔夀州斬獲甚衆官)
(至洪州節度使仁肇雖居將任常與士卒均食同服故得其心)
林鼎(字渙文慈谿人夜讀書每達曙善屬文能書得歐陽虞法所聚圖書悉由手抄仕吳越自鎮海)
(軍節度判官累遷至丞相性讜正政事有不逮者必極言之所著有文集卒諡貞獻)
(宋)林緒(唐殿中侍御史藻六世孫也五代末杜門避世嘗慕陶靖節嚴光之為人窮索古典脫屣於功)
(名之途大中祥符七年詔舉草澤州郡以緒應舉詔書云朕網羅遺逸崇奬風化苟一善之可)
(稱俾釋巾而筮仕以爾居閩越之俗為鄒魯之儒頗飭行藏聞於鄉黨宜覃麗澤往教州庠特)
(授將仕郎本軍教授)
林逋(字君復錢塘人少孤刻志為學性恬淡好古弗趨榮利善行書喜為詩多竒句不存稿或勸錄)
(之逋曰吾方晦迹安用名世仁宗時卒賜諡和靖先生賻以粟帛居西湖二十年未嘗履城市)
(逋不娶無子教兄子宥登進士宥子大年英宗時為侍御史)
林廣(箂州人以捧日軍授内殿崇班從環慶蔡挺麾下屢與夏人戰大捷韓絳奏為本道將環慶兵)
(叛廣諭以逆順皆投戈聽命遷英州刺史討瀘蠻乞弟每戰必捷乞弟求降廣發仗擊敗之得)
(其種落三萬班師至閿鄉卒廣有風義輕財好施長於料敵損益八陣圖撰約束百餘條邊地)
(多采用之)
林杞(字卿材南安人天聖中第進士歷知康雅泰淄四州在泰修築海埭復良田數千頃使者上課)
(為淮南第一淄州圭田歲入之外例輸縑六百祀曰田種五榖絹何從出耶却不受抗章請老)
(卒年九十)
林舍(共城人早舉進士為大理評事年三十掛冠與蘇軾同年軾有書云先生熙朝及第壮志休官)
(以節志推之賢于淵明遠矣)
林槩(字瑞父福清人舉進士知長興縣值歲大饑槩出俸粟誘富人以飼饑者歴知連州淮安軍官)
(至太常博士集賢校理著史論百篇辨國語四十篇)
林巽(字巽之海陽人天聖中應才識兼茂明于體用科對策鯁切忤權貴主司不敢取慶歷中投匭)
(論事仁宗異之授徐州儀曹不就南歸讀易著書八篇曰卦元卦經卦緯叢辭起律吹管範餘)
(叙和總名曰易範人稱為草範先生有文集若干卷)
林積(字公濟劔浦人嘗入京師至蔡邸席下得一嚢北珠數百顆詢之主人知巨商宿此積曰此吾)
(故人令来上庠相訪商後訪積積悉歸之慶歷中第進士補循州推官子德新為吏部侍郎)
林從周(潮州人登進士第累官浙東提點刑獄林之族列于衣冠者十有七人從周其始也及卒)
(其壻余靖銘其墓)
林從世(初為福州長樂人性好博濟因挈家貲遠遊治平間至莆見同邑錢氏女築陂於將軍巖)
(前弗克成功乃相溪下流於上杭温泉水口築陂捐貲十萬緡以給其役時人因號之曰林十)
(萬陂垂成不能勝潮勢之衝激隨潰至候官李宏築木蘭陂始克成功然實由錢氏及從世以)
(開其先也故邑人立祠陂上與錢氏李宏俱春秋祀焉)
林旦(字士明槩之子舉進士為監察御史裏行累遷殿中侍御史甫莅職即上疏言蔡確章惇既去)
(其餘黨常懷醜正惡直之心願深留宸慮以折邪謀遂論吕惠卿鄧綰乞投散地以謝天下官)
(終河東轉運使子膚坐元符上書陷於黨籍)
林殆庶(字希顔職方員外郎辨之子舉進士累官度支員外郎秘閣校理知明州殆庶淳懿孝友)
(士大夫多重之弟四人太素舉進士為相州節度推官太徵亦舉進士為殿中丞太易為永嘉)
(縣丞太蒙為興化縣丞累葉簮紱照映子弟彬彬好學號稱德門)
林石(字介夫瑞安人時王安石新經盛行石獨以春秋學教授鄉閭學者稱塘奥先生)
林敏功(字子仁蘄州人治春秋下第歸杜門不出者二十年博通五經尤長于詩元符末詔徵不)
(赴賜號高隠處士與其弟敏脩所居比鄰終老以文字相友善敏脩終身不舉進士世號二林)
林伸(字伸之攅之後第嘉祐進士熙寧中調永靜幕官内侍程昉建屯田實邊之策議開舊河新葫)
(蘆河于孟家口遂為都水使者滄景德棣俱被其害伸條其利病以聞坐禠一官)
林冲之(莆田人元符進士靖康初以主客郎中副陳過庭使金被拘執逼仕劉豫不屈徙顯州北)
(之地冲之以義命自安髭髮還黑病革語同難者曰某年七十二持忠入地無所恨恨國仇未)
(復耳一慟而絶)
林深之(字原叔讜五世孫也擢熙寧九年進士調松溪尉南劔州錄事參軍侍御史張汝賢察訪)
(閩部見建劍訟牒堆積委深之理之時他郡連起大獄追逮相屬于道二州獨賴深之以免改)
(知下邳縣秩滿以朝奉郎知開封府都廂致仕贈通議大夫)
林保(字庇民鄞人登上舍第兩從廣西帥壁掌管機宜文字時將士率俘平民冒賞保覈正之家居)
(十餘年著中興龜鑑上之高宗賜書褒美紹興七年除提舉江東常平茶鹽九年入為國子監)
(丞遷北部郎脩定明州鄉飲酒禮頒行天下)
林表民(臨海人博物洽聞嘗修赤城志及自為續志三卷)
林季仲(字懿成永嘉人宣和初進士高宗時趙鼎薦為臺官累遷吏部郎後秦檜主和議季仲引)
(句踐事爭之大忤檜罷去後以直秘閣奉祠)
林宋卿(字朝彦仙遊人嘗從陳瓘楊時學崇寧中登第後知恭州奏罷貴州役請蠲削下戶軍需)
(絹秩滿以治行薦留再任自受俸非禄令所著者一介不取恭人祠之)
林孝澤(攅八世孫宣和中登第提舉廣東市舶有番婦滿持壊産以獻為子求官得之孝澤曰我)
(為使者豈可以一賈婦而使朝廷廢二百年互市成法上書力爭固持不遣)
林希(字子中槩子舉進士官至吏部尚書翰林學士同知樞密院事徽宗立出知揚州徙舒州弟旦)
(舉進士熙寧中為殿中侍御史言事切直又嘗論逐吕惠卿輩官終河東轉運使)
林靈素(永嘉人以方術得幸徽宗賜號金門羽客一日待宴太清樓下見元祐黨碑靈素稽首上)
(怪問之對曰碑上姓名皆天上星宿臣敢不稽首因為詩曰蘇黃不作文章客童蔡翻為社稷)
(臣三十年來無定論不知奸黨是何人)
林攄(長樂人父邵顯謨閣直學士攄用蔭累官屯田員外郎徽宗喜其盡言河朔利害賜進士第進)
(翰林學士嘗使遼還除禮部尚書為開封府尹後進同知樞密院尚書左丞中書侍郎)
林雱(字德漙深之子以父任補明州刑曹掾兼工曹及管檢法議刑時州守毛友治尚嚴峻雱决讞)
(一無所徇友首薦之改秩歴知錢塘安吉二縣遷宗正寺丞通判福州適朝廷計僧口給食籍)
(餘財輸戶部雱以閩地瘠民貧州郡多取辦寺觀若餘財盡籍戶部則州之歲計必歛於民即)
(白府帥張澄乞以利害奏于朝自計口外餘財充歲計朝廷為止不籍而閩之民遂免横歛終)
(朝奉郎)
林幹(字國材樂清人崇寧初士皆以舍法論秀登名幹獨不仕舉棄屏跡田里閉門著書居木榴山)
(因號木榴子著淵通四十八篇以倣老子道德經著覃思十三篇以倣揚子法言其他著述頗)
(多)
林震(冲之從子崇寧初進士仕至秘書少監以不附二蔡有聲弟霆政和進士博學深象數聚書數)
(千卷皆自校讐紹興中為敕令所刪定官力詆秦檜和議之非即掛冠去)
林勲(賀州人政和間舉進士為廣州教授建炎中獻本政書十三篇書奏以勲為桂林節度掌書記)
(朱熹甚愛其書東陽陳亮嘗曰勲考古騐今思慮周密世之為井田之學者孰有加于此乎)
林大中(字和叔永康人紹興末進士寧宗時由臺諫歴官僉書樞密院事卒贈資政殿學士諡正)
(惠大中守正不阿進退裕如朱熹嘗貽書朝士曰聞林和叔入臺無一事不中的去國一節風)
(義凛然當于古人中求之)
林之平(字國衡莆田人崇寧中登第歴監察御史高宗幸臨安以長江守禦之策徧詢羣臣議者)
(悉陳招募海舟為不虞之備遂詔之平為福建廣南招募使)
林迪(字吉夫興化縣人紹聖初登第調福州司理古田縣上劫盜五人迪曰民以年荒竊食法不當)
(死縣文致之再既而獄具帥疑焉再上再却迪持益堅竟從之差知龍溪縣平易近人縣民乞)
(留任凡九年蔡京林出嘗欲因是誘迪迪以非同族拒之)
林枅(字子方孝澤之子紹興中登第孝宗時知信州陛辭論清議者忠臣節士之所慕而權倖讒謟)
(之所憚也奈何惡之又言監司郡邑用武臣非祖宗故事至郡裁驕兵斥公帑代輸物力錢民)
(德之再調江西運判)
林安宅(侯官人紹興間進士歷知新昌縣戶部郎中兼權樞密院檢詳諸房文字孝宗即位擢左)
(司郎中試右諫議大夫遷同知樞密院事兼權參知政事其誥詞有剛毅有守直諒多聞凛然)
(立朝有古諍臣之直敏於從政為時良吏之師)
林摶(字圖南福清人舉八行入太學政和五年中特科授楚州參軍不赴退隠於靈石九疊峯之下)
(鄉人因目為九峯公摶好鼓琴嘗有謁者以琴請即攜出戶去遇可其意者始為一鼓徽廟三)
(召入内為鼓悲風一曲上惡其名不樂而罷有琴譜三卷詩二卷)
林安上(字民瞻慎思八世孫大觀中釋褐歴官國子博士江東路監察御史吏部考功員外郎左)
(史起居郎秘閣修撰福建路兵馬鈐轄安撫使直龍圖閣亳州明道官廣東路經略使因劾丞)
(相汪伯彦黃潜善誤國不聽遂致仕卒祀鄉賢)
林湜(長溪人舉進士紹興末除監察御史奏疏言陛下托股肱于宰執而所授皆小人寄耳目于臺)
(諫而彈擊皆君子治亂之大無過于此時論多之)
林之竒(字少穎侯官人累官宗正丞時朝廷欲學者參用王安石三經之竒言三經率為新法地)
(晉人以王衍清談之罪深于桀紂王氏實負王衍之責後以祠禄家居號拙齋吕祖謙嘗師之)
(所著有書經全簡卒祠于學)
林積仁(字充美藴之後幼而傑異身長七尺豐額駢齒聲如鐘登紹聖四年進士歴知甌寧縣甌)
(寧巖邑民稍失職則竄去為盗積仁諭以人情三歲益萬五千餘戶時以四最六善課羣吏而)
(甌寧為第一徙知北海縣河歲决積仁伐石障水自是無患秩滿改提舉河東路河東歲惡積)
(仁發廩賑饑流民存活者益衆屬靈夏用兵轉餉盡出河東特轉中奉大夫尋知平陽府纔歴)
(旬朔革去蠧壊及移京畿提點刑獄人皆牽衣泣送之靖康初以中大夫直秘閣再領平陽望)
(馬首而拜者合沓至寫像家置之進直龍圖閣充秘閣修撰未幾以疾乞致仕)
林叔豹(字懿文永嘉人建炎初為慈溪令廉明勁直高宗南巡戒衛士毋苛擾聞敵寇至境邑人)
(驚避有武悍之人一二人為民所訟叔豹捕而斬之於是遠近知畏絶摽掠之患敵破明州偽)
(立蒋安義為守敵退叔豹率鄉兵入城杖死安義一郡尋安高宗駐蹕臨安召為監察御史)
林一鳴(字聞卿莆田人父之正蔭補官梁克家當國起知南雄府改知惠州請發常平倉賑糶饑)
(民奏罷賣口食鹽淹造鹽鈔紙官酤為民病者十數事又為文諭民力學種麥墾荒田陂塘及)
(時修整去喪樂禁殺牛等事居民有殺牛方揮刃間牛掣斷縶奔至廳所若有所訴見者驚異)
(一嗚命飼牛為治其屠人以為仁化所及官滿之日惟圖書數箧而已)
林栗(字黃中福清人紹興中進士累官兵部侍郎諡簡肅栗為人強介偏執而論事雄辨可觀)
林國鈞(字公秉莆田人早嘗游場屋率不利自三舍法罷遂不復有仕進意高宗朝以其子嘗由)
(里選版授迪功郎加承議郎賜緋衣銀魚致仕國鈞為人好施與務以積隂德為心聞鄉鄰之)
(貧乏者取貲財遣人投諸暗中以助之不使其或知也嘗建紅泉義學延族子光朝為師以淑)
(俊秀置義田以贍四方從學之士年九十齒髮落復生作亭名曰回年子二人充南安軍司戶)
(參軍褒建寧府司法參軍)
林豫(字順之仙遊人熙寧中進士嘗知通利軍與蘇軾兄弟善後轍貶送以詞有怒髮衝冠壮心比)
(石之句歴官七郡皆有遺愛後坐蘇軾薦入元祐黨籍)
林彖(字商卿幼孤隨母鞠於外祖陳次升家以舅得盡讀六經百氏之書多聞元祐名臣出處大節)
(與宋累朝典故後僑居真州又得事劉安世任伯雨陳瓘諸公而與任申先象先兄弟為忘年)
(友紹興初嘗為簽樞徐俯禮致而終不肯受其薦奉母歸閩菽水盡歡母殁衣衾棺槨宅兆必)
(盡其誠終喪不謀婚娶寓跡龍華寺法華菴傍所居軒曰聽雨小園曰意足日怡然於其間縣)
(官希見其氣味或可語時一見之非其所好扣門不納也處之四十年如一日隆興初春監司)
(帥臣列薦有旨召赴行在力以疾辭孝宗為再促召亦不赴乾道四年詔特與進士出身添差)
(興化軍教授未一考而卒年七十自號萍齋)
林子立(字伯與莆田人甫弱冠通經學為士類所推升貢辟雍凡十二試俱中第二同舍贈以詩)
(云博陵公子真文虎占斷儒官第二人登政和二年進士再調知茶陵縣靖康初詔諸道以兵)
(勤王子立募集民兵二千餘人率赴南道總管司至荆門遇敵騎接戰衆寡不敵中流矢卒帥)
(司上其事于朝請官其後)
林孝淵(字全一孝澤之兄也建炎間通判建州再判泉州亂卒屢無禮於守而信孝淵之言不敢)
(暴提舉市舶邵邦建薦孝淵曰材術疏通吏事詳練協贊郡治綏靖兵民千里帖然内外按堵)
(盖實錄云嘗按收舶貨歸吏循例取腦一匣以納孝淵厲聲曰公則官物私則商貨何例之有)
(斥反之舶庫)
林師益(豫之次子以父任奏補三班借職授樞密院宣差雞澤縣尉上書論邊防利害譏切時政)
(留京師聽旨金兵深入累授武翼郎閣門宣贊舍人提舉京城四壁守禦使司後軍統制金犯)
(京師侍從孫傅等薦舉差充京畿第一副將訓練馬步軍陳留縣駐劄楊時在講筵奏師益曉)
(達軍政使專督訓練必有績效可觀授京畿第一正將守禦鄭州原武金再犯京師諸將皆遁)
(惟師益孤軍守原武不動劉韐為丞相何㮚謀亟召師益兵入援師益行次封丘遇金迎戰大)
(破之明日金兵大至師益謂其副曰金衆我寡誠不敵然此吾致命之秋尚何顧哉遂奮勇力)
(戰死之)
林師說(字箕仲豫之三子少舉進士知名以父蔭屢當補官遜於從兄師文及弟師龍故入仕最)
(晩試銓曹第一調嚴州司士時青溪盗初平作新寨聚兵驕甚郡請師說攝理官以經畫之悍)
(卒帖服遷知德化縣還道桐廬會盗發支邑民遮道乞留郡白之朝因改建德縣賊平倅新定)
(敵犯二浙新定民大恐師說入白郡將請靜以待之乃自擁十餘騎出城遇敵騎諜曰吾受命)
(主帥以城降者賞師說擒斬于市累遷兵部員外郎知建昌軍丞相趙公力薦之除浙東提點)
(刑獄山隂為畿内貴人多肆豪奪為民害師說一繩以法以忤權貴力請祠歸居九年卒林光)
(朝嘗言林郎中出語大率如富鄭公徑截無他表裏只是一箇人其為先正所推許如此)
林光朝(字謙之莆田人專心踐履不為訓詁南渡後以伊洛之學倡東南登龍興進士歴官國子)
(司業廣東提刑屢敗茶寇孝宗喜其儒生知兵召為祭酒除中書舍人)
林大春(字熙之古田人朱文公門人也嘗題十六字云仲尼再思曾子三省予何人也敢不修整)
(號慥齋大春家世崇尚理學臨終戒子弟不得用浮屠法至今子孫猶以文行世其家)
林子冲(字通卿之竒從子學問德業有聲鄉里間士宗之者類百人淳熙中登進士第初為南豐)
(簿時郡守陳岐欲修二陳禮樂書以子冲大儒之後延以特榻子冲隨文釋義補闕訂訛書成)
(周必大楊萬里皆稱其精密以哀毁卒年僅五十有四自號雲岫居士)
林公玉(字文振連江人年十三善屬文淳熙中擢進士第調建武教授郡初未有登第者公玉精)
(講解嚴課試節浮費剏貢士莊由是舉進士者與内州等郡人祠之于學)
林正華(字君輔至和中入太學後棄歸養母母卒水漿不入口者累日已而蔬食日誦釋氏書越)
(二年卜葬於湧泉山鑿石營壙手胝足腁不少懈既葬廬於墓側寝苫枕塊號慕不已俄而祥)
(雲滃甘露降烏鳥翔集虎豹遁藏鄉人白于官旌之正華安之六代孫也故世稱湧泉大小孝)
(子云)
林用中(字擇之古田人始從林光朝學後聞朱文公授徒建安復往從焉文公嘗稱其通悟脩謹)
(嗜學不倦謂為畏友與建蔡元定齊名)
林䕫孫(字子武古田人號蒙谷朱文公門人也黨禁起學者更事他師惟䕫孫從文公講論不輟)
(文公易簀之際謂之曰道理只是如此但須做堅苦工夫嘉定中特奏名為縣尉)
林學蒙(字正卿一名羽永福人從朱文公學因築室龍門菴講明道德性命之旨不務俗學鄉人)
(皆師尊之有梅塢集傳于世弟學履字安卿與羽同學於文公之門)
林謩(字丕顯連江人從林之竒游於吕祖謙為同舍生祖謙少謩數歲謩手抄其詩文默誦之及祖)
(謙講學受徒謩詘首受業從諸生後惟謹祖謙曰此閩中瑞物也)
林憲卿(字公度懷安人從朱文公學色温氣仁擇言謹行誨人必以義理鄉隣化之皆循循雅飭)
(其徒吳宗萬林士蒙俱知名早卒後憲卿死無子鄉人即其所創存齋祠之)
林亦之(字學可福清人林光朝之高弟也光朝嘗講道於莆之紅泉及卒學者請亦之繼其席門)
(人或勸之著書亦之作詩曰講學紅泉不著書只將心學授生徒趙汝愚帥閩日嘗以亦之學)
(業上於朝命未下而卒)
林鼐(字伯和黃巖人乾道八年進士為奉化簿改定海丞遷知侯官縣所至守己愛民不以聲色徇)
(上官與弟鼎同為朱子門人)
林公洽(長樂人以四歲全通九經淳熙七年中童子科授迪功郎)
林守威(公安人蚤喪父事繼母曹氏甚謹曹卒未葬鄰家火急守威升屋呼天風果返卒無恙時)
(人驚為孝感)
林肅(字恭之淳熙三年進士少有文名從遊艾軒林光朝之門試教官科中首選調臨安府學教授)
(卒)
林仲麟(字景仲寧德人倜儻有大志淳熙五年試大學第一慶元中與楊宏中等六人上疏救趙)
(汝愚韓侂冑怒送昆陵編管仲麟毅然不少詘時有慶元六君子之稱)
林宗放(字問禮貌古色莊居鄉以孝友稱淳熙丁未舉進士廷對激切宰相周益公竒之授潭州)
(教授改通州州學舊刊三諫集錄載章子厚奸状郡守子厚孫也欲去其板宗放執不予調太)
(平州四方學徒至數百人宗放升堂辨析皆發揚至理士多契慰改知蘭溪縣摧折豪強奸吏)
(屏氣部使章艮肱薦于朝時相驚曰此余丁未同登也尚在常調邪欲處以館閣不果授廣州)
(通判遂乞祠歸)
林祖洽(淳熙中知常州尊禮耆儒延見秀士激學校後河堙沒久重浚治之民賴其利)
林次齡(淳熙中知貴州有政績部使者嘗贈以詩云戶長盡蠲民不病室家相慶酒頻酤農桑課)
(績無遺恨循吏聲名並兩都)
林藏(字子禮吳人舉進士乾道中為浙東提舉常平五年知秀州所至有善政博學高才尤長于漢)
(隷)
林夢英(字叔虎夢英與象山年相若篤信其學遂師之登淳熙二年第授祁陽簿再調衡州法曹)
(所至整飭精明為部使者及郡守所知一日改官五郯俱集改知武陵縣寬民戢姦興學勤教)
(士習丕變通判靖州討平洞蠻知武岡軍未上退居城西金石臺建樓藏書徜徉其間端明薛)
(公叔辟以為宣撫司參議官在幕府六閱月罷歸召除國子監丞遷宗正丞權工部郎又除秘)
(書丞權司封奉祠歸年踰八十人稱山房先生)
林磻(字豈䱷嘉定十三年登進士少負雋聲從游者衆臞軒王邁嘗師事之官止海陽縣尉同邑林)
(蒙亨字宿西其學於天文地理諸子百家之書無不該貫莆泉學者多從之而邁尤加敬焉兩)
(預鄉書不第後以子有之恩贈朝請郎)
林有之(字公佀宋卿之曾孫嘉定間進士授賀州司法居民以茅竹為屋有之請于州代以土瓦)
(賀民之有棟宇者自此始再調肇慶司理獄訟平允郡守賢之命攝教官條陳修城誣賴寮佐)
(受詞蜑船稅重修火政築舊壕六事以獻守轉聞于上允之劄示二廣民蒙其惠改知古田縣)
(通判建昌軍攝郡總所綱運不辦有之積俸錢補發秩滿知南雄州未至而卒官終朝散郎)
林仲虎(字景瞻寧德人慶元中應武舉廷試第二嘉定初檢詳林桷使北敵辟仲虎為屬敵邀私)
(覿仲虎力辨不屈至敵廷錫宴值宣仁后忌日仲虎秉禮固辭敵不能奪仲虎知兵未可定乃)
(上疏其略曰樂因循者狃於私意言進取者病於寡謀為今之計當重發而必成不可輕出而)
(苟且忤用事者意出守浮光後宰執復舉仲虎使北敵議和除右騎衛中郎將充通謝副使至)
(濰陽聞淮西失守而止仲虎能屬文尤長於詩有百將詩及雜詩行于世)
林頥夀(字褒世晉江人父附貢辟雍祖母楊氏嘗苦背瘍潰爛徑數寸頥夀曰敗膿在中寖蝕旁)
(肉若抆拭則不堪痛楚乃俟其熟寐潜䑛傅藥而愈廬父墓有芝産之瑞事繼母彌謹繼母卒)
(廬墓有白鵲數十往來廬上人以為孝感頥夀博覽經史尤工大字業醫所活甚衆切脈言生)
(死遲速無差里人為著孝友傳年六十八一夕談笑而卒號華陽處士)
林略(字孔英永嘉人少力學登慶元第歴饒州大寧監教授辟幹辦四川茶馬司公事崔與之帥蜀)
(目之曰此臺閣之瑞也薦之除博士出知衢州召為大府丞時相喬行簡又薦之理宗曰朕知)
(其為名儒由是除侍御史遷諫議大夫遂僉書樞密院事踰年除職奉祠卒)
林希逸(字肅翁福清人紹定間進士第四人初為平海軍節度推官以清白稱淳祐中遷秘書省)
(正字因對乞信任給諫又乞早决大計以慰人望上皆開納景定間司農少卿言亦之藻及林)
(公遇俱經明行修終於布衣乞褒贈以厲後學從之官終中書舍人號獻齋所著有易講春秋)
(傳老莊列口義考工記解竹溪稿等書行于世)
林洪範(閩縣人自幼苦學及長博通經傳屬文宏麗構思敏捷累舉不利教授門弟子頗有達者)
(著諸經義方數十卷)
林仲嘉(福清人以詩名於時與鄭俠王聖時林圖南李天與為詩友嘗遊京洛有詩三卷)
林文之(字子彬福清人宋季文體纖弱文之獨用意為古文平易高古學者皆師宗之留克莊嘗)
(謂文之曰後来文印屬之子矣所著有通鑑綱目)
林宗道(字仲學福清人性聰敏為文章一不經意詞氣豪逸頗以材器自負尤善隷書晩年用筆)
(益蒼勁景定間嘗領鄉薦)
林文昭(字宗範福清人有論語註一卷)
林彬之(字元質莆田人端平中第進士遷監察御史首疏言天命人才民心又乞援仁宗故事早)
(立皇儲拜左司諫史嵩之經營復出力乞扶公道疑定力嵩之卒不用遂為殿中侍御史劾京)
(尹罷之權工部侍郎景定中以先朝耆舊即家除寳章閣侍制)
林大有(字亨之江州倅一鶚之孫父渙都昌令大有年十六即棄舉子業千里求師授六經不為)
(章句之學暇則觴客賦詩招捕使陳鞾將聞于朝授以官大有搖手止勿破戒咸淳初以子雷)
(龍預薦賜迪功郎命書下僅一御冠裳拜於庭退即易褐如他日語子孫曰生稱善人死表於)
(墓曰處士吾願足矣子霖龍承信郎監潮州蛇浦稅)
林公遇(字養正瑑之子曾祖遹龍圖學士祖埏知沆州與瑑三世皆早退公遇性孝謹恬退初以)
(父蔭補寧化尉不忍舍朝夕養乞奉南岳祠及父喪服闋調建之戶曹復辭不就乃營精舍以)
(居扁曰寒齋研思道理考論古今閨門雍睦贍給宗黨肥遯山水者二十年一時名公卿若李)
(韶方大琮趙以夫杜範皆極力薦引終不起既而韶復薦之朝廷重違其意改令入官主管仙)
(都觀及卒學者私諡曰文隠所著有石塘閑話求心錄數卷)
林公一(字道初樂清人端介高明博覽羣書善屬文年二十舉于鄉景定己未廷對有司第其策)
(宜為第一會時相丁大全請於理宗以公主下嫁大魁乃屬周震炎於其私人抑公一第二時)
(論喧然不平初調興國軍判官除宗學諭卒)
林耕(景定初攝惠州事為政慈祥嘗有盗為人所獲送於官耕察其迫於饑寒從容諭之且遺以錢)
(三緡而歸之自是境内無盗)
林以辨(字子泉秘閣修撰積仁之後祖應成字汝大嘗受學於黃績得潘柄陳宓之傳咸淳中與)
(長子棟同登第歴官宗正寺簿宣撫司機宜宋亡不仕年七十二卒父栖贈曲陶郡伯以辨通)
(易書春秋尢善說詩皇慶中詔以科目取士以辨不苟求合究心程朱之學福泉之士爭聘為)
(師方在泉山一日促歸未浃旬卒年六十二朱文霆稱其明死生之際云)
林駉(寧德人少穎悟清修苦學博極羣書雖山經地志稗官小說釋老之書無所不覽德祐丙子以)
(易魁鄉薦著述甚富有皇凎前後集源流至論行世)
林琦(閩人德祐初元兵迫臨安琦結集忠義捍禦海道以功補宣教郎文天祥開府南劒琦佐之琦)
(外文采内忠實數涉患難無怨懟辭後被執至建康以憂憤死)
林景熙(字德陽平陽人宋上舍釋褐歴泉州教授元兵破宋都西僧楊勝吉祥盡發越上宋諸帝)
(山陵取其骨渡浙江築塔于宋内朝舊址其餘骸骨棄草莽中人莫敢收適景熙與同舍生鄭)
(樸翁等數人在越上痛憤不能已乃相率為采藥者至陵上以草嚢拾而收之又聞理宗顱骨)
(為北兵投湖水中因以錢購漁者求之幸一網而得乃盛以二函托言佛經葬于越山且植冬)
(青樹識之因為詩聞而知者悲之後歸教授鄉閭其忠義之心每形于言語文字間有霽山集)
(行于世)
(元)林起宗(内丘人自幼力學嘗從劉因遊深得道學之指既而教授于鄉後學多宗之嘗著志學指)
(南心學淵源二圖及大學論語孟子中庸諸圖孝經圖解小學提辭發明魯家記等書)
林興祖(羅源人舉進士知鉛山州誅豪民吳友文政聲遂著繼陞道州路總管猺賊以其廉愛三)
(年不犯境蟲食麥禱雨而蟲死又為之罷興作賑貧乏輕徭薄斂郡中大治)
(明)林弼(字元凱龍溪人元至正中進士有文詞著聲閩浙間仕為郡幕官入本朝與修元史授考功主)
(事使安南贐以金珠弗受其王強致之既還悉獻于朝朝廷嘉之賜以白金尋命知豐城有善)
(政後為考功郎中出為登州知府所著有文集)
林祖(潮陽人家貧讀書早孤遇寇亂失母弟所在遍歴郡縣訪覓至梅州山中得見為獠人所阻祖)
(乃潜赴梅州訴之得還相離十有四年矣以為孝誠所感洪武中有司上其事賜衣九套鈔千)
(貫官終河間府通判)
林鴻(字子羽福清人幼穎悟讀書一覽輒能記憶尤工詩音律體製一以盛唐為宗先朝遺老如吳)
(海陳亮輩皆極推許而一時才士如鄭孟宣高廷禮周又玄黃玄之林伯璟林漢孟之流皆從)
(之游其後王皆山王中美王孟揚陳中完鄭公啓張友謙趙景哲諸名人以詩名於時又私淑)
(於鴻者也洪武中以薦起官至膳部員外郎)
林士敏(名懋以字行莆田人枅五世孫父善同字舜與少好學工詞賦元末領鄉薦署錢山書院)
(山長國初例起赴京師以祖母年老辭既而復起之竟卒於道士敏洪武中由鄉貢入太學踰)
(年署大理寺少卿除刑部郎中以陳言謫南丹州吏永樂初起為南康府知府一意損已厚人)
(衣服至給取於家改淮安府清介愈甚坐不防水患貶南寧府鏌鎁巡檢辟為常州宜興縣教)
(諭有芹邊集匡廬小稿)
林瑜(龍巖人洪武中由太學生授五軍斷事中司稽理遷江西按察司僉事永樂中陞副使居官平)
(恕而民德之後陞浙江左參政卒于官)
林圭(字信玉莆田人洪武初以明經薦為本邑訓導陞寧國教諭凡六典文衡晩年致仕家居講學)
(明理啓迪後進經學詞章為莆郡首稱)
林嘉猷(名昇以字行寧海人始師事同邑王琦琦坐累家徙雲南姻族無一人顧恤者嘉猷徒步)
(千里追送之涕泣訣别人高其誼後復行六千里至漢中求方孝孺而師焉方氏之門嗜學之)
(士至者無虚席而孝孺獨以得嘉猷及鄭叔真為善勖之使進乎聖賢之道且曰匡我者二子)
(也洪武二十九年以儒士校文四川蜀王謂其名字不相蒙乃賜之名曰良顯後以字行由薦)
(辟入史館為史官累遷至陕西按察司僉事嘗被燕邸召入居處最久隠情至是以告孝孺内)
(難平坐孝孺之黨逮至京師壬午九月丁亥死之)
林誌(字尚默閩縣人永樂中鄉會俱第一進士第二授翰林編修累官右春坊右諭德兼侍講為人)
(簡静不苟交處其學經史諸子及天經地志醫卜之說靡不通曉為文章簡奥不蹈襲舊說詩)
(有唐人風居官十有五年恭勤趨事自奉淡然)
林碩(字茂弘閩縣人永樂壬辰進士初授監察御史有聲能尋陞浙江按察使嚴而不苛郡邑畏服)
(久之拜廣東布政使未任而卒)
林文亨(海康人永樂初鄉試第一登進士歴官戶部員外郎為人淳謹鄉曲重之)
林環(字崇璧莆田人幼聰慧讀書數遍即成誦甫成童肆筆成章永樂丙辰進士第一除翰林修撰)
(明年陞侍講預修永樂大典為書經總裁官兩為會試考官所取多得人卒于官)
林文秩(字禮亨懷闕人少穎敏不凡常視穫禾於田值迅雷掣去數步傍有擊死者文秩恬然不)
(少懾永樂中登進士第改庶吉士拜監察御史立朝有直聲巡按南畿風裁凛然民奏留之詔)
(復巡按一年宣德末擢山西按察副使進按察使有告平陽王文簡妖言惑衆者連及三百餘)
(家文秩力為辨釋存活幾二千人後致仕卒弟文&KR2968;字嘉亨亦有異質與文秩同舉進士為庶)
(吉士拜王府審理改岳州府通判為政簡約務以撫字為心卒所著有梅湖稿)
林長懋(字景時莆田人唐九牧藴之後父獻中泉州府訓導長懋永樂三年舉鄉試除南昌教諭)
(陞青州府教授十八年擢翰林編修侍皇太孫讀書洪熙時太孫正位東宫轉春坊中允長懋)
(以老成自處凡小愆違多所匡救仁廟崩從臣扈從東宫赴京長懋不便鞍馬乃以舟行既至)
(宣廟已即位從臣皆進宫長懋陞知鬱林州因上言宫僚遷擢同異者數人且言二弟一為部)
(屬一為監生路遥母孤願降繁難京職積忤下錦衣獄一繫十年温習不廢英廟登極遇赦之)
(官以恩信撫下自奉清儉朝夕食惟鹽菜因呼為林鹽菜年六十卒於官無子)為人剛嚴
(狷狭非其人不交往僚友間少不合輒面斥其過性躭書手不釋卷為文質而有味長懋下獄)
(時調平樂通判遷知瀘州廉介公勤尤著意於學校賢能著稱奉敕陞鶴慶軍民府知府以母)
(喪解官卒于家)
林震(長泰人篤志問學宣德中進士第一授翰林修撰以疾歸卒于家)
林文(字恒簡環弟文宣德五年廷對第三授翰林編修正統初預修宣廟實錄成轉修撰陞春坊諭)
(德兼翰林侍講四年修歴代君鑒成七午修天下郡誌成皆有襲衣文綺之賜仍陞庶子兼侍)
(講天順元年英廟復位拜學士四年請老上謂内閣李賢曰林文老成忠厚不可放去仍留供)
(職憲帝即位以舊講讀官陞太常少卿兼翰林侍讀學士再乞致仕歸文雖年逾七十然神觀)
(清爽應對精明安靜守禮接人無大小皆以誠意朝野士大夫踵求詩文酬之無倦色體格温)
(淳自成一家縉紳推為醇儒年八十七贈禮部左侍郎諡莊靖)
林聰(字季聰福建人正統進士授刑科給事中忤權貴逮獄坐死尋釋左遷國子學正超陞右僉都)
(御史仕至太子太保刑部尚書卒贈少保諡莊敏聰恂恂和易身不勝衣遇事可否大義毅不)
(可撓議易儲直聲大振宦歴所至傾遡風采晩更謙易稍示包荒按覈鈞陽功罪跡涉浮沉未)
(必無少貶云)
林京(龍巖人故參政瑜之子好讀書每觀史至忠臣義士輒撫卷歎慕正統丁夘沙尤賊逼縣境京)
(團結鄉民相官軍守邑城力不能敵偕其子綬間道走郡城請援為賊所獲顧謂綬曰人生當)
(知順逆吾與汝寧死于此毋為反賊所脅以虧忠義遂與綬皆遇害)
林鶚(字一鶚太平人景泰二年進士授御史持大體略細故有所言必當其實士論推重陞鎮江知)
(府舉偏救敝凡前政之廢弛者次第興舉之調蘇州鶚一切鎮之以靜郡人帖服陞江西按察)
(使寮宷分巡各道人異其見往往用己意出入於法鶚一正之以律多所平反累陞刑部侍郎)
(卒家無儲積産唯舊業古所謂居官廉雖大臣無厚蓄者鶚真其人也嘉靖中贈刑部尚書諡)
(恭肅)
林同(字進卿福建人天順進士歴官浙江參政督理糧儲均賦恤民浙人德之後轉廣東布政嘗條)
(陳利病二十餘事及督郡縣行之巡按御史王哲奏廉能吏十餘乞旌同為首致仕及卒家無)
(餘貲)
林棨(字從信莆田人父庭芳永樂十六年進士知新會縣罷歸敦朴能詩殿元柯潜早從之學棨得)
(其教育尤深天順改元登進士授南京監察御史成化改元棨與諸同官疏言七事皆中時弊)
(三年轉廣東按察司僉事卒年五十六棨威貌嚴重接人謙和事寡姊寡嫂有恩鄉黨稱之)
林大猷(字子道仕敏之曾孫少有俊聲天順三年舉鄉薦第七授新建教諭勤於啓誨待諸生尤)
(有恩義成化十一年遷國子監學錄關洛晉魯之士慕其學行執經從游者無慮數百人齋舍)
(至不能容大猷為之編次尅期俾輪番聽講十六年進監丞盡剔宿弊一新舊規而為諸生講)
(學益勤弗替諸生需次久間有貧者授以衣病者給以藥死者則躬詣哭殮之其喪或屬其鄉)
(人挟之以歸或捐捧為買地京師以葬會有欲薦大猷江西提學者力以二親未沾恩命及舊)
(遊之地不便行事辭尋丁内艱歸服闋復除舊任滿九載陞翰林檢討仍掌監丞事又三載以)
(疾卒于官年六十大猷士行端厚學問該博一時驚動京師卒之日在朝大夫士及六館諸生)
(咸哀悼之子䕫第進士拜戶部主事)
林瀚(字亨大閩縣人成化進士授編修歴祭酒南京吏兵二部尚書忤瑾降浙江右參政致仕削籍)
(瑾誅復尚書致仕卒贈太子大保諡文安子廷㭿嘉靖中任工部尚書諡康懿廷機南京禮部)
(尚書諡文簡孫炫正德甲戌進士燫南京禮部尚書烴壬戌進士瀚寬弘大度與衆無忤而好)
(賢樂善無所不至未嘗言人過失亦未嘗有一言欺人方逆瑾亂政以正直取忤指為朋黨謫)
(降以歸而公處之泰然遺佚不怨)
林泮(字用養閩縣人成化壬辰進士歷戶部尚書)
林廷選(字舜舉長樂人授蘇州府推官屢决疑獄召拜監察御史討夷寇有功歴浙江廣東江西)
(藩臬擢南京大理寺卿右都御史巡撫兩廣用兵奏捷晉南京工部尚書疏歸錫廩輿卒贈太)
(子少保賜葬祭蔭子)
林正(字克全莆田人成化二年進士授廣東道監察御史正為人勤敏清慎有氣節立朝論議務持)
(大體不樂瑣屑以沽名九年奉命巡視山東直抵儀真一帶河道補罅濬湮水厓皆令植柳以)
(固堤岸以庇行人往来舟楫便之巡按蘇松常鎮四郡繩違雪枉凛然有風裁明年復巡按廣)
(東至則首詢民瘼輒形於詩曰鸞鳳自古高鷹隼郡邑于今尚繭絲此其愛民之心隠然可見)
(矣閱月怱遘疾卒於南海行臺年四十一)
林俊(字侍用莆田人成化進士授刑部主事以直諫謫姚州判官尋復南部巡撫江西右都御史嘉)
(靖初起刑部尚書致仕卒隆慶改元贈太子少保諡貞肅子志道進士兵部郎中俊平生不戀)
(官爵不趨權勢不擇利害不畏強禦抗犯顔敢諫之節高難進易退之風用兵以殺降為大戒)
(以撫綏為上策蜀人畏之如神明比之宋張詠)
林廷玉(字粹夫福建人成化鄉試第一甲辰進士授給事中詿誤謫海州判官歴陞長沙府知府)
(仕至戶部尚書致仕廷玉立朝侃侃不阿籌邊十策保治八箴與夫劾奄宦夤緣舉大臣貪私)
(凛然皆正氣之發至其判海州守長沙整屯田督學校參大藩陟銀臺進中丞所在著聲績為)
(時名卿至於里居而靖軍校之變雖廷玉之威信素孚而亦是氣之充塞也)
林廷㭿(字利贍瀚長子弘治丙戌進士歴官兵部郎中出知蘇州擢雲南參政嘉靖初起遷湖廣)
(布政使為人恬雅介潔所至有惠政後仕至工部尚書)
林公輔(字質夫長樂人正德進士任大理評事聞武宗南巡上書極諫跪外廷五日杖死其事親)
(居家孝友恭儉與人信詳刑謹細不以一字苟喜怒於人可謂賢者嘉靖初贈太常丞官其一)
(子)
林文俊(字汝英莆田人正德辛未進士歴禮部侍郎諡文修)
林有孚(字汝吉莆田人正德辛未進士歴都御史)
林大輅(字以乘莆田人正德甲戌進士歴都御史)
林炫(字貞孚閩縣人正德甲戌進士歴通政)
林希元(字茂貞同安人正德丁丑進士歴大理寺丞)
林富(字守仁莆田人以進士拜南京大理評事正德七年擢守寧波治事縝密纖悉務中於程然雅)
(不樂為苛棘可喜之事性尤愷弟孜孜察民隠而拯卹之時廣德湖田科額繁重民不堪命儒)
(士楊欽累奏湖田五隅定減額賦七萬八千餘頃乞如花嶼湖全折之例未有别命富至力主)
(斯議卒得所請五隅之民為立生祠祀焉富加意庠序於士類多所識拔衡鑑不爽後官至總)
(制兩廣軍務右都御史)
林春(字子仁泰州千戶所人天性温醇少孤貧好學聞安豐場逸士王艮講學慨然師之自是一意)
(著已用功為文不事竒博率發揮所自得壬辰會試第一主司詰之曰君所養何若是粹邪稍)
(遷司封員外郎尋以母病乞歸養家居三載未嘗干州郡餽遺非禮者輒卻弗受隴畝所入猶)
(不贍口食而好賙予與鄉人處恂恂類布衣時尤樂與人為善起補文選郎中憂勤致疾賫志)
(而歿僉謂天喪善人)
林應標(字君儀莆田人嘉靖癸未進士歴戶部侍郎)
林雲同(字汝雨莆田人嘉靖丙戌進士歴南京刑部尚書諡簡肅)
林應亮(字熙載侯官人嘉靖壬辰進士歴戶部侍郎)
林廷機(字利仁翰次子嘉靖乙未進士歷南京兵部尚書子燫丁未進士南京吏部尚書祖父孫)
(三世翰林尚書)
林潤(字若雨莆田人嘉靖丙辰進士任南京監察御史毅直敢言劾嚴世蕃戮死西市人共快之歷)
(巡撫應天都御史卒于官所著有奏議稿行世)
萬姓統譜卷六十四
