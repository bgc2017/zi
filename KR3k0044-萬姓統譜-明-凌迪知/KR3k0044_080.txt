卷八十二
萬姓統譜卷八十二明凌迪知撰
上聲
十七篠
趙(直紹切天水角音顓帝伯益之後十三代至造父事穆王以功封趙城子孫因氏秦併六國子孫分散至)
(漢京兆尹廣漢世居涿郡宋僖祖生長於燕即其後也)
(周)趙夙(晉人獻公時為大夫)
趙衰(字子餘夙之孫有深志遠謀重耳安于齊與舅犯謀適楚勸受楚客禮適秦相公子禮既歸勸)
(納周襄王命為卿以讓欒枝文公反國及伯多出其謀以衰為原大夫任以國政卒諡曰成)
趙盾(字孟衰子諡宣子代父為卿嘗舉韓厥為中軍尉賈季曰趙衰冬日也趙盾夏日也晉靈公不)
(君從臺上彈人膳夫胹熊膰不熟殺之宣子驟諫公曰吾知所過矣盾拜曰人誰無過過而能)
(改善莫大焉公患之使鉏麑賊之不果召盾飲酒伏甲將攻之車右提彌明知之扶而出門甲)
(興公介靈輒倒戈禦公徒而免宣子亡未出境聞趙穿弑公桃園乃反太史書曰趙盾弑其君)
(宣子曰穿也曰子為正卿亡不越境歸不討賊非子而誰孔子曰董狐古之良史也書法不隠)
(宣子晉良大夫也為法受惡)
趙武(衰曾孫父朔為屠岸賈所殺朔妻成公姊遺腹生武賈索之急賴程嬰杵臼以免後立為卿相)
(平公薄諸侯之幣而重其禮諸侯以是睦于晉卒諡曰文)
趙同(宋人弑昭公趙宣子請師於靈公伐宋公許之乃發令于太廟召軍令而戒樂正令三軍之鍾)
(鼓必備趙同諫曰國有大役不鎮撫民而備鍾鼓何也宣子曰大罪伐之備鍾鼓聲其罪也乃)
(治兵振旅鳴鍾鼔以至于宋)
趙奢(趙人為田部吏秦伐韓請救于趙趙以奢為將大破秦軍號馬服君)
趙鞅(號簡子周舍立簡子之門三日夜簡子問之曰夫子將何以令我周舍曰願為諤諤之臣操筆)
(隨君之後而司君過書之簡子與處無何而舍死簡子後與諸大夫飲酒酣簡子泣謂曰百羊)
(之皮不如一狐之腋衆人之唯唯不如周舍之諤諤自舍死後吾未嘗聞吾過也)
趙毋恤(襄子無恤簡子之子其母翟婢也簡子有太子伯魯而無恤賢疑所立乃書訓戒之辭於)
(二簡以授二子曰謹識之三年而問之伯魯不能舉其辭求其簡已失之矣問無恤誦其辭甚)
(習求其簡出諸袖中而奏之于是簡子以無恤為能立以為後)
趙勝(武靈王子秦圍邯鄲急用毛遂合楚之盟又請救魏公子無忌遂復存趙食客常數千人號平)
(原君)
(漢)趙堯(為周昌史堯薦周昌高祖遂拜昌為趙王相高祖拜堯為御史大夫擊陳豨有功封為江邑侯)
(高祖崩事惠帝終世吕后怨堯前定趙王如意之畫乃抵堯罪)
趙廣漢(蠡吾人舉茂才為陽翟令有治行遷京兆尹發奸擿伏如神威制豪彊小民得職)
趙禹(漦人武帝時以刀筆吏積勞遷為御史至中大夫與張湯論定律令禹為人廉靖為吏以來舍)
(無食客公卿相造請終不行報謝務在絶請託孤立行意後為少府九卿以壽卒)
趙充國(字翁孫上邽人良家子善騎射沉勇有方略武帝朝拜中郎將車騎將軍與霍光定冊立)
(宣帝又屯金城討平西羌封營平侯卒年八十六諡曰壯侯成帝時圖形麒麟閣)
趙夔(武帝時文安縣令多異政值縣大旱乃自焚縣人感慕為之立祠)
趙綰(武帝時為御史大夫時綰與王臧請立明堂以朝諸侯不能就其事綰乃言師申公於是上使)
(使束帛加璧安車以蒲裹輪駕駟迎申公乘軺傳從至見上上問治亂之事申公時巳年八十)
(餘對曰為治者不在多言顧力行何如耳上默然拜為大中大夫)
趙夷吾(景帝時為楚王太傅王戊反諫不聽死事封其子周為高陵侯)
趙珜(閬中人為公車令王莽居攝棄官而歸)
趙閎(閬中人嘗遊長安刺史王尊竒之後仕為涼州刺史有能聲)
趙戒(南陽太守糾豪傑率吏民奏免中官子弟為令長貪濁者)
趙貢(涿郡蠡吾人京兆尹兄子為瑯琊太守行縣見不其令薛宣甚悦其後行屬縣還至府令妻子)
(相與見戒曰薛君廉至丞相我兩子亦為丞相史後宣果代張禹為丞相除貢兩子為史時稱)
(貢有知人與子之明見云)
趙曅(字長君山陰人少嘗為縣吏奉檄迎督郵曅恥於廝役遂棄車馬去到犍為詣杜撫受韓詩究)
(竟其術積二十年絶問不還家撫卒為發喪制服曅卒業乃歸州召補從事不就後舉有道卒)
(於家著吳越春秋詩細歷神淵蔡邕至會稽讀詩細而歎息以為長於論衡邕還京師為學者)
(誦而傳之)
趙熹(字伯陽宛人少為兄報讎以信義著名光武破王尋熹有戰勞拜中郎將鄧奉反熹以書責之)
(或譖通謀光武疑之及奉敗得書乃驚曰真長者也後拜平原太守擢舉義行誅鋤姦惡蝗不)
(入境進拜太尉封都鄉侯卒諡正侯)
趙岐(長陵人少明經有才藝嘗與兄襲得罪中常侍唐衡避禍北海唐死乃出徵拜議郎嘗著孟子)
(章句及三輔决錄後居荆州卒先自為壽藏)
趙壹(字元叔漢陽西縣人體貌超羣恃才倨傲元和間舉至京師名動一時士大夫想望其風采未)
(幾西還十辟公府皆不就終于家所著有賦頌箴誄書論及雜文十六篇)
趙孝(沛國蘄人時兵荒人相食弟禮為餓賊所得孝聞之即詣賊曰禮瘦不如孝肥賊驚異竝放還)
(鄉顯宗聞其行拜諫議大夫)
趙咨(字文楚東郡南燕人父暢為博士咨少孤有孝行累官燉煌太守又拜東海相在官清簡計日)
(受俸豪宗畏其儉約)
趙子(河内人事燕韓嬰受詩學生徒甚盛趙子以授蔡誼誼授食子父與王吉食生授栗豐吉授長)
(孫順由是韓詩有王食長孫之學)
趙昱(知名士也陶謙牧徐州以昱為别駕從事)
趙昂(天水人會馬超攻冀城昂與楊阜尹奉戮力討超功聞朝廷遷昂益州刺史奉燉煌太守)
趙典(字仲經成都人父戒為太尉桓帝立以定策功封厨亭侯典少篤行隠約博學經書父卒襲封)
(後為太常朝廷每有災異疑議輒諮問之典據經正對後就國)
趙苞(字威豪東武城人靈帝時為遼西太守名振邊俗遣使迎母及妻子道值鮮卑劫質以擊郡苞)
(率衆禦之寇出母以示苞苞悲號母遥語曰母虧忠義苞遂力戰破之其母妻為賊所害詔封)
(苞㓱侯苞喪母訖謂鄉人曰食禄而避難非忠也殺母以全義非孝也何面目立于天下遂嘔)
(血而死)
趙温(字子柔典姪初為京兆丞歎曰大丈夫當雄飛安能雌伏遂棄官去歲饑散家財以賑窮餓所)
(活萬餘人獻帝時為司徒)
(三國)趙雲(字子龍真定人漢昭烈為曹操所追棄妻子南走時雲為騎將保護皆得免難累遷翊軍將軍)
(封永昌亭侯)
趙儼(字伯然陽翟人事曹操為朗陵長恩威竝著魏建國累官至司空與辛毘陳羣杜襲齊名時號)
(辛陳杜趙)
趙達(河南人少從侍中單用受學用思精密謂東南有王者氣可避難故脱身渡江事孫吳治九宫)
(一算之術能應機立成對問若神)
趙咨(南陽人仕吳為中大夫使魏魏主問吳王何等主咨對曰聰明仁智雄略之主也魏主問其狀)
(咨辨析以對魏主大奇之)
(晉)趙玄(晉師伐秦秦將姚洸時鎮洛陽洸部將玄說洸曰寇逼已深百姓駭懼衆寡勢殊難以應敵宜)
(攝諸戍兵士固守金墉以待京師之援時洸司馬姚禹潛通于檀道濟固勸洸出戰洸從之泣)
(謂洸曰玄受三帝重恩所守正死耳但明公不用忠臣之言為姦孽所誤後必悔之會陽城及)
(成臯滎陽武牢諸城悉降玄死于陣)
趙整(洛陽人苻秦時為散騎常侍常盡忠匡諫時秦主堅頗好酒色整常為詩上之曰昔聞孟津河)
(千里有一曲此水本自清是誰使令濁堅正色曰朕之過也)
趙誘(字元孫淮南人世以將顯王敦辟為參軍與甘卓周訪共討華軼又擊杜弢於西湘滅之累功)
(賜爵平阿縣侯代陶侃為武昌太守與杜曾戰没贈征虜將軍諡曰敬子龔與誘同死贈新昌)
(太守)
趙胤(龔弟王敦使周訪擊杜曾胤請從行訪憎曾之強欲先以胤餌曾使其衆疲而後擊之胤多梟)
(首級王導引為從事中郎南頓王宗反胤殺宗於是王導庾亮并倚杖之轉冠軍將軍遷西豫)
(州刺史卒于官)
趙至(字景真代郡人世士伍至年十三遂求師受業年十四遊太學遇嵇康於學舍寫石經心異之)
(後亡到山陽求康不得而還年十六遊鄴復與康遇康稱其有白起之風身長七尺四寸有從)
(横才氣遼西舉郡計吏到洛與父相遇時母已亡父欲其宦立弗之告建康中以良吏赴洛方)
(知母亡初至日恥士伍欲以宦學立名期於榮養既而志不就號憤慟哭嘔血而卒)
(南北)趙隠(字彦深平原人性聰敏善書記安閒樂道不雜交遊仕魏為丞相功曹參軍專掌機密文翰多)
(出其手時人稱為敏給累遷至司徒)
趙倫之(字幼成下邳人幼孤貧事母以孝稱武帝起兵以軍功封閬中縣五等侯累遷雍州刺史)
(及武帝受命以佐命功封霄城縣侯安北將軍鎮襄陽少帝即位徵拜護軍又拜鎮軍將軍尋)
(遷左光禄大夫領軍將軍倫之雖外戚貴盛而以儉素自處入為護軍五年卒)
趙默(温人魏獻文時選部尚書當官謹飭進爵為河内公孝文立累功進爵為王諡曰康子)
趙文深(南陽人少學楷隷雅有鍾王之則仕元魏為大丞相府法曹參軍以善碑牓得名嘗刻定)
(隷書六體行于世)
趙知禮(字仲旦天水人涉獵文史善書翰初為陳武帝書記及武帝征侯景上表于梁元帝與王)
(僧辨論軍事其文竝知禮所製景平授中書郎封始平縣子武帝受命拜散騎侍郎大府卿)
趙善(字儒慶天水人好學涉獵經史初仕魏累督長史加都督征虜將軍後仕西魏進爵為公從征)
(邙山為敵所獲卒于東魏詔贈大都督諡曰敬)
趙貴(字元貴天水人少穎悟有氣槩魏孝昌中討元顥有功累遷大都督孝武時以功遷太保太宗)
(伯封南陽郡公周閔帝初遷太傅進封楚國公)
趙伯超(嘉興人太清二年吳郡信義俱為侯景所陷餘郡縣皆望風披靡伯超守錢塘其城堅不)
(可拔)
趙昶(字長舒天水人少聰敏有志節魏孝昌中拜都督積功封章武縣伯加驃騎大將軍開府儀同)
(三司時氐酋羌反昶悉平之後仕周進爵長道郡公賜姓宇文)
趙伯符(字潤遠倫之子少好史易為寧遠將軍總領義徒以居官城北每火起及有劫盜輕身貫)
(甲胄助郡縣赴討武帝甚嘉之累遷徐兗二州刺史)
趙文表(天水人累世為二千石文表少脩謹好讀春秋能左右射累功至大將軍爵為公子仁海)
(襲其爵)
趙柔(字元順金城人少以德行才學著名河右沮渠牧犍時為金部郎歴著作河内太守甚著信惠)
(嘗在路得人遺金珠一貫呼主還之後有人遺柔鏵數百枚者柔與子善明鬻之市只索絹二)
(十疋善明知其價賤欲取之柔曰與人交易一言便定豈可以利動心遂與之搢紳聞而敬服)
趙拔扈(新城人兄震動富於財為太守樊文茂所殺拔扈走免亡命至杜樹呪曰文茂殺兄今欲)
(報之若事克斫樹處便生不克即死三宿而樹生遂聚衆至成都殺文茂而還)
趙琰(字叔起天水人父温卒于仇池惟母存初遭武氏亂琰為乳母攜奔壽春年十四乃歸孝心色)
(養飪熱之際必親調之為兖州司馬琰積四十餘年不得葬二親及蒸嘗拜獻未嘗不嬰慕絶)
(鹽菜斷諸餚味食麥而已世稱孝子)
趙芬(天水人少有辨智頗涉經史仕周累官内史時朝事疑不能决者芬輒為評斷隋初拜尚書左)
(僕射與王誼脩律令兼内令未幾以老病出為蒲州刺史)
趙逸(字思羣天水人好學速成仕姚興歴中書侍郎後歸魏拜著作郎歴中書性好墳典白首彌勤)
(年踰七十手不釋卷仕所著述詩賦頌五十餘篇)
趙肅(字慶雍洛陽人早有操行知名於時元魏孝昌中起家殿中侍御史累遷左將軍太中大夫封)
(清河縣子復除廷尉卿加征東將軍肅執法平允凡所處斷咸得其情廉慎自持不建産業時)
(人以是稱之)
趙深(字德深武威人韶子北齊以詔著大勲累遷深侍中將軍源州大中正武平末徐州行臺左僕)
(射徐州刺史)
趙剛(魏孝武帝與高歡搆隙剛密奉旨召東荆州刺史馮景昭未及發而歡已逼洛陽孝武西遷景)
(昭集府僚文武議其去就司馬馮道和請據州待北方處分剛抽刀投地曰公若為忠臣可斬)
(道和如欲從賊可見殺景昭感悟遂率衆赴關右)
(隋)趙綽(河東人開皇初為大理丞執法平允累遷少卿高祖嘗以刑部侍郎辛亶永緋禈謂為厭蠱欲)
(斬之綽執不可帝怒命斬綽綽曰執法一心不敢愛死乃釋之及卒帝為流涕)
趙不器(子夏日冬曦和璧安貞居貞頥貞彙貞父子八人皆及第時稱科第趙家)
趙輔和(臨漳人明易學占筮初為北齊神武館客所言無不中入隋累官通直常侍)
趙軌(洛陽人父肅後魏廷尉卿軌少好學有行檢後周蔡王引為記室隋初轉齊州别駕有能名徵)
(入京師與牛弘撰定律令格式累官壽州總管)
趙昱(嘉州刺史時有老蛟為害昱率千人臨江鼓譟自持刀入水有頃江水盡赤昱執蛟奮波而出)
(唐太宗封神勇大將軍廟祀灌江口)
趙煚(天水人仕為冀州刺史視政嚴明吏民畏服嘗有病百姓奔馳祈禱冀痊其得民心如此冀民)
(市易多詐為銅斗鐵尺置之於肆上聞而嘉焉頒告天下著為令嘗有人盜煚田中禾藳者為)
(吏所執欲置於法煚曰此乃刺史不能宣布風化所致彼何罪焉慰諭遣之上幸洛陽煚來朝)
(上勞曰冀州民用殷實卿之蹟也)
趙師雄(開皇中遷羅浮一日天寒日暮于酒肆傍舍見美人淡粧素服出迎時月色微明師雄與)
(語言極清麗芳香襲人因與扣酒家門共飲少頃一綠衣童子笑歌戲舞師雄寢久之東方已)
(白起視在大梅花樹下有翠羽嘈啾相顧月落參横但惆悵而已)
(唐)趙冬曦(定州鼓城人擢進士第歴左拾遺神龍初上請律令格式宜刊定科條直書其事使愚夫)
(愚婦相率而遠罪犯者雖貴必坐律明則人信法一則主尊當時稱之官至國子祭酒)
趙涓(冀州人為監察御史後為衢州刺史時觀察使韓滉素不相容奏免官帝見其名問曰是豈永)
(泰時御史乎詔拜尚書左丞既至勞之曰卿正直朕所自知乃以罪聞朕不信)
趙弘智(新安人元魏大將軍肅之孫通書傳太宗時累官黃門侍郎兼弘文館學士出為萊州刺)
(史以父禮事兄弘安兄卒哀慟過期撫兄子慈均所生永徽初為國子祭酒)
趙叶(大定初任贊皇令甚有政聲比秩滿民不忍其去鄉貢進士孔明撰德政碑略叶字和甫儀封)
(人來宰邑憂公如家政平訟理由是民歌之曰百姓乏食死於溝瀆公力濟之而得延續我本)
(窮愁朝夕不給我哺我衣率免不懌我本失業困乏道路復土給田而得安處我本惰農田萊)
(多荒督勉以勤而有積倉其得民心如是)
趙觀文(臨桂人乾寧初狀元及第是年試觀人文化成天下賦内出白鹿宣示百僚詩放進士張)
(貽憲等二十五人觀文第八被黜者訴不當乃重試觀文遂魁多士相傳是時劉季述輩專横)
(觀文以為言忤宰相崔胤意謝病歸或又謂官終侍講)
趙宗儒(字秉文鄧州穰人貞元中進士累官翰林學士時父驊遷秘書少監德宗欲寵其行使一)
(日竝命累官吏部尚書以司空致仕)
趙居貞(鼓城人天寶九年吳郡太守以嘉興海鹽地廣奏割置華亭縣又海鹽鎮節束之)
趙隠(字大隠奉天人朱泚攻城時其祖植率家人奴客拒守賊平擢鄭州刺史父存約賊亂遇害隠)
(與兄隙廬墓十餘年不應辟召後擢第拜相子光逢光裔光胤皆登第光逢為翰林學士光裔)
(知制誥)
趙驊(玄宗時安禄山陷陳留驊没于賊時江西觀察使韋儇族妹坐其夫為畿官不供賊没為婢驊)
(哀之以錢贖韋厚為資給賊卒訪近屬歸之時人高其義)
趙昌(字洪祚天水人初拜安南都護夷落嚮化後還朝以裴泰代之未幾州將逐泰德宗召昌問狀)
(昌年逾七十占對精明復拜安南都護詔書至人相賀叛兵即定憲宗時為工部尚書遷太子)
(少保)
趙憬(字退翁渭州人德宗時李泌薦其志行拜給事中未幾進同平章事精于治道每以國本在選)
(賢節用薄賦斂寬刑罰懇懇為帝言之)
趙武孟(張掖人少游獵以所獲饋其母母泣曰汝不好書而敖蕩吾安望哉不為食武孟感激遂)
(力學淹該書記自長安丞為右臺御史著河西人物志十篇子彦昭少豪邁風骨秀爽及進士)
(第景龍中累遷中書侍郎同平章事)
趙昶(字大東犨之弟神采軒異而内沉厚有法度黃巢圍陳昶夜寢若有神相之者比旦决戰禽酋)
(首數人斬千餘級犨領泰寧節度以昶為州刺史)
趙知微(衡山人穆宗時以布衣上書詞旨危切帝詔宰相慰諭宰相因賀天子納諫然不能用)
趙蕤(鹽亭人篤學不仕明王霸天人大略李白有懷趙徵君詩即蕤也)
趙德(潮州人舉進士沉雅專靜通經有文章能知先王之道其論說排異端而宗孔子韓愈在潮請)
(置鄉校命德為師邦人知學自此始今郡學韓愈廟皆祀之號天水先生)
趙奉璋(咸寧太守上言李林甫罪二十條杖殺之)
趙孝祖(永徽中朗州總管討白水蠻平之因奏勃弄以西與葉榆洱河相接無大酋長好結讎怨)
(明年移文大破西南夷撫而安之其境遂定)
趙和(咸通中江陰令能以片言折獄淮陰有農為西鄰不認贖契錢八百緡州縣不能决越江來訴)
(事乃明)
趙縱(守慶州與党項戰死杜牧哭以詩將軍獨乘鐵驄馬榆奚戰中金僕姑死國却是古來有驍將)
(自驚今日無)
趙矜(舞陽簿吳少誠反矜誓不從叛以縣來歸)
趙延之(大歷中巴川令時資瀘夷賊寇掠縣境延之領兵襲破之以功陞合州刺史兼渝合資瀘)
(經略巡撫使)
趙棨(泰和中泉州刺史開晉江縣天水淮以灌田民德之甚)
趙熙正(開元末為晉江縣令開晉江鑿溝通舟楫至城下民德之)
趙昌(貞元間泉州刺史鑿塘水以灌田為利甚博郡人懷之)
趙翺(安州人徙居天水母殁廬墓刺血以寫佛書及父殁益毁瘠翺卒子光遠毁瘠如其父詔表其)
(門墓)
趙植(當德宗出狩變倉卒羽衞單寡朱泚攻城急植率家人奴客以死拒守獻家財勞軍帝嘉之賊)
(平累擢鄭州刺史鄭滑節度使)
趙珝(字有節雄毅喜書善騎射黃巢圍城珝激勵麾下約皆死以冢邇賊畏見殘毁乃夜縋死士取)
(柩以入庫有巨弩機牙壊不能張珝以意調治激矢至五百步人馬皆洞賊畏不敢逼以勞授)
(檢校尚書右僕射)
(五代)趙玉(漁陽人嘗客滄州依節度使吕兖劉守光破滄州盡戮兖親屬兖子琦年十四玉負之以逃至)
(太原變姓名丏衣食以給琦琦仕後唐至兵部侍郎當時燕趙間以玉能存吕氏之孤翕然稱)
(之)
趙鳳(幽州人少以儒學知名仕後唐為門下侍郎同平章事奏論皆切時弊時有僧獻佛牙鳳請驗)
(其真偽以斧破之應手而碎時宫中施物已數千因鳳碎之乃止)
趙遠(范陽人祖光鄴鄂州錄事參軍父簡章涿州司馬遠美風儀負才任氣仕周累官吏部侍郎有)
(公輔器宋初起為尚書右丞有詩集二十卷子曮舉進士官至殿中丞亦有文集十卷)
趙犨(青州人幼與羣兒戲部分行伍指顧如大將及壯善弓劍勇果重氣又拒黃巢有功仕梁為忠)
(武軍節度使犨卒弟翊代立有德政及卒陳州人為之罷市)
趙光逢(字延吉時人稱其方直温潤謂之玉界尺唐亡仕梁為中書侍郎同門下平章事累遷左)
(僕射以太保致仕)
萬姓統譜卷八十二
