卷三十四
萬姓綂譜卷三十四明凌迪知撰
下平聲
五歌
何(廬江角音周武王弟唐叔虞裔孫韓王安之後訛韓為何)
(周)何侯
何鳳(俱仙)
(漢)何休(字郡公任城樊人質朴呐口而雅有心思精研六經世儒無及者嘗作公羊墨守左氏膏肓穀)
(梁廢疾除北新城長大作講舍聚生徒數百朝夕往勸講儒化大行)
何進(宛人靈帝朝以女弟為皇后徵拜侍中遷大將軍以發賊黨奸封慎侯後欲誅宦官反為所害)
何湯(字仲弓豫章人事桓榮為榮高弟以才明知名拜郎中守開陽門上微行夜還湯閉門不納明)
(旦詔大官賜食)
何比干(平陵人武帝時為廷尉正治獄無冤濫時號何公)
何敞(字文高平陵人比干六世孫敞性公正章帝時累官汝陽太守徵拜五官中郎將)
何英(郫縣人學通經緯著漢德春秋十五卷孫汶亦深于學著世務三十篇)
何武(字召公郫縣人以射策甲科為郎再舉賢良方正召對策拜諫議大夫遷揚州刺史成帝時為)
(大司空封氾鄉侯哀帝時策免就國復召為御史大夫會詔舉可大司馬者衆舉王莽武不可)
(後莽用隂誅不附已者武以誣自殺)
何竝(字子廉為潁川太守郡掾鍾威倚兄廷尉勢與輕俠漁食閭里至姦人婦女持吏短長從横郡)
(中竝至捕殺之表善好士一郡清静)
何顒(字伯求襄鄉人與陳蕃李膺善有聲荆豫之域後為董卓所害初顒一見曹操知其異志嘗稱)
(荀彧為王佐器)
(三國)何䕫(陳郡人避亂淮南曹操辟為司空掾遷長廣太守多所建明海賊寇暴樂安濟南界操以䕫前)
(在長廣有威信拜樂安太守到官數月諸城悉平魏文帝時封成陽亭侯)
何晏(字平叔宛人進之孫尚魏公主美姿容少以才秀知名曹爽引為散騎侍郎遷侍中尚書賜爵)
(列侯晏與夏侯玄等競為清談天下士大夫慕之遂成流風不可復制)
何祗(初為太守楊洪門下書佐洪舉其有才策不數年祗為廣漢守朝會祗洪同坐洪曰君馬何駛)
(祗曰故吏馬不敢駛但明府未着鞭耳)
何禎(字元幹廬江人有文學器幹容貌甚偉歴幽州刺史廷尉入晉為尚書光禄大夫)
(晉)何充(字次道潛人風韻閑雅文義見稱王導與庾亮竝言于成帝曰何充器局方槩有萬夫之望臣)
(死之日願引充内侍則社稷無虞矣及導卒遂參錄尚書事充性好釋氏以此獲譏于世卒贈)
(司空)
何凖(字幼則充之弟高尚寡欲州府交辟不就初充為驃騎將軍勸令仕凖曰第五之名何减驃騎)
(兄弟中第五故云充居宰輔權傾一時而凖散帶衡門不及人事唯誦佛經而已其女為穆皇)
(后)
何曾(字穎考陽夏人好學博聞性至孝友自少至老夫婦相見如賓無聲樂嬖倖之好仕魏至鎮北)
(將軍入晉累官太宰侍中)
何攀(郫人為廷尉平廷尉卿諸葛沖以攀蜀士輕之及斷疑獄始歎服尋以功封西城侯食邑萬戶)
(賜絹萬疋攀讓所封賞者給中外宗族後除兗州刺史固辭不就)
何叔度(廬江灊人晉時為尚書姨與母情愛甚篤母卒奉姨若所生姨亡朔望必往致哀并設祭)
(奠食竝珍新躬自臨視若朔望應有公事則先遣送祭皆手自料簡流涕對之公事畢即往致)
(哀以此為常三年服竟)
何隨(江陽人舉孝廉不就即家拜本郡太守邦人言議平當者稱何江陽常璩贊之曰江陽皎皎何)
(使君)
何炯(字士光廬江人十五從兄胤受業一朞竝通五經章句從叔戢曰此子非止吾門之寳亦為一)
(代偉人也年十九解褐揚州主簿遷尚書兵庫部二曹郎歴治書侍御史)
何無忌(東海郯人忠亮直氣為太學博士後為廣武將軍桓元簒位與劉裕等起義兵與元戰元)
(敗走以興復功封安成郡開國公後以戰失利握節死諡忠肅)
何遜(字仲言東海郯人為梁法曹水部員外郎揚州廨字有梅盛開遜常吟咏其下後居洛陽思梅)
(不得請再任揚州從之既至適花盛發大開東閣延文士嘯傲終日)
何澄(凖子字季玄起家秘書郎有器望累遷秘書監太常中護軍孝武帝深愛之以為冠軍將軍署)
(國内史安帝即位遷尚書左僕射)
何子朗(字世明與何遜何思澄俱擅文名曰人中爽爽何子朗有才思嘗為敗塜賦擬莊周其文)
(甚竒歴官員外散騎侍郎)
何琦(字萬倫陽轂人好古博學事母至孝患供養不給為涇縣令母亡哀毁幾絶服闋歎曰所以仕)
(者實利徼禄以供親耳遂養志衡門累召不起桓温過其山曰此中有人嘗著三國論)
何楷(吳郡城南何山以楷嘗讀書于此後為吳郡太守因以其姓名山)
(南北)何尚之(字彦德潛人仕宋官至中書令立身簡約愛尚文義老而不休卒贈司空諡簡穆)
何昌寓(字儼望尚之從子獨立不羣所交皆當世名士仕宋歴郡以清白稱後為吏部尚書有姓)
(閔者求官自言子騫之後昌寓笑曰遙遙華胄其子敬容亦為吏部尚書銓序明審號為稱職)
(出守吳郡政為天下第一)
何點(字子晢尚之孫容貌方雅博通羣書宋齊累徵不起與梁武帝有舊及踐祚召見尋辭疾歸兄)
(求弟胤皆隠遯世謂何氏三高)
何求(字子有點兄元喜中歴太子中書舍人泰始中除中書郎不拜隠居武邱入齊永明中拜太中)
(大夫不就為人清退無嗜欲)
何佟之(字士威潛人少好三禮師心獨學仕南齊為國子助教後為記室參軍當時國家吉凶禮)
(則皆取決焉)
何承天(東海郯人博通古今尤精歴數仕宋領著作郎朝廷每有疑議必先訪之時元武湖得古)
(銅斗衆皆不識承天曰此新莽威斗三公亾則賜之江左惟甄邯為大司徒此必甄之墓也既)
(而果然官至御史中丞)
何之元(廬江灊人好學有才思為梁司空袁昂所重辟為五官掾尋除信義令時縣名信義陳太)
(建中歴湘州刺史始興王叔陵諮議參軍及叔陵誅之元屏絶人事著梁典三十卷移居常州)
(之晉陵隋開皇間卒)
何遠(字義方東海剡人初仕南齊梁武帝踐祚封廣興男歴宣城太守累遷給事黃門侍郎公清為)
(天下第一凡典郡所至為立生祠)
何偃(尚之子字仲弘元嘉中位太子中庶子歴侍中掌詔誥時尚之為司空尚書令偃居門下父子)
(竝處權要曲得時譽偃好談玄註莊子傳於時)
何敬叔(東海郯人為長城令清廉不受禮遺夏節忽榜門受賄數日得米二千餘斛他物稱是悉)
(貸貧民輸租子思澄勤學工文仕梁為梁陵王錄事參軍)
何敬容(字國禮齊駙馬都尉梁遷太子詹事侯景襲建業兵敗未得審實傳者云景身與衆竝没)
(簡文以為憂敬容曰得景遂死深是朝廷之福簡文失色問其故對曰景翻覆叛臣終當亂國)
(俄而侯景難作其言有徵也)
何裔(點之弟仕為左民尚書高祖霸先引裔為軍謀祭酒王果還以裔意奏聞有勅給白衣尚書錄)
(裔固辭又勅山隂庫錢月給五萬裔又不受)
何胤(字子季點弟好學師事沛國劉獻受易及禮記毛詩又入鍾山定林寺聽内典其業皆通而縱)
(情誕節時人未之知也唯瓛與汝南周顒深器異之仕齊武帝時為建安太守政有恩信人不)
(忍欺每伏臘放囚還家依期而反)
何子平(廬江灊人少有至行事母至孝宋文帝時為吳郡海虞令得禄惟以供母不及妻孥人疑)
(其儉薄子平曰希禄本在養親不在為已聞者慚而退母喪去官哀毁踰禮每哭踴頓絶方蘇)
(孝武末年東土饑荒繼以師旅八年不得營葬晝夜號哭常如袒括之日冬不衣絮暑不就清)
(凉一日以米數合為粥不進鹽菜所居敗屋不蔽風日兄子伯興欲為葺理子平不肯曰我情)
(事未申天地一罪人耳屋何宜覆蔡興宗為會稽太守甚加矜賞為營冢壙)
何思澄(字元静東海郯人敬叔子思澄少勤學工文辭仕梁起家為南康王侍郎遷治書侍御史)
(武陵王中錄事參軍與宗人遜及子朗俱擅文名卒有文集十五卷)
何憲(字子思博涉該通羣籍畢覽天寳閣秘書人間散逸無遺漏焉任昉劉渢共執秘閣四部書試)
(問其所知自甲至丁書說一事并叙述作之體連日累夜莫見所遺宗人何遁退讓士也見而)
(美之願與為友憲齊武帝時位本州别駕國子博士)
何戢(字惠景潛江人偃之子尚山隂公主拜駙馬都尉遷司徒從事中郎)
(隋)何妥(字棲鳳西域人父細胡通商入蜀遂家郫縣妥少機警有才名仕終國子祭酒嘗言蘇威不可)
(信任又上八事以諫威大銜之出為龍州刺史卒諡曰康)
(唐)何蕃(和州人為太學生二十餘年學成行尊諸生不敢與齒朱泚反諸生將從亂蕃正色叱之故六)
(館之士無受汚者韓愈為作傳)
何煥(閬州西水人為御史大夫風節凛然當時稱之賜其里曰栢臺)
何昌期(陽山人天寳間與安禄山將高秀巖戰有功拜千牛衞將軍封寧國伯)
何武(夀州人嘗被誣枉至州投石自明守釋之未幾盗起即請于守曰此真畢命之秋也命領偏禆)
(入樅陽不意盗發叢翳間兵盡駭潰武獨鬭死)
何易于(德宗時為益昌令刺史崔朴春遊出益昌索民牽挽易于腰笏引船朴驚問曰百姓春耕且蠶)
(不可役惟令無事可任其勞朴乃疾驅去)
何澄粹(青陽人性至孝母殁哭墓哀毁而卒時稱孝子)
何邕(為少傅杜甫有贈邕詩云生死論交地何由見一人何君隨燕省薄暮走紅塵又有何少府覓)
(榿木栽一詩)
何起門(建德人父死廬于墓大歷中刺史蕭定以狀聞天子表其門新唐書孝友列傳稱其事親)
(居喪之行云)
(五代)何澤(廣州人仕唐為洛陽令好直言莊宗出獵踐民田澤叩馬諫曰陛下未能一天下以休兵而恣)
(畋游害稼穡使民何以出租賦莊宗為之罷獵明宗欲幸鄴又伏閣諫止仕終太常少卿)
何仲舉(營道人母嘗夢挾仲舉入月尋與范質同登後唐長興間進士因賜所居鄉曰進賢里曰)
(化龍仕終天策府學士)
何令通(南唐時為國師言牛頭山不利謫休寧來芙蓉峯更名慕真一坐四十年豁然大悟天禧)
(中一旦正席趺坐忽心火自灼頃刻而化其徒收舍利為㙮葬之)
何敬洙(南唐楚州刺史嘗親出里巷察人疾苦有白事者隨其所言親加剖析無不厭服)
(宋)何晝(少讀書廬山白鹿洞舉進士南唐時屢黜乃渡江入汴謁宋祖陳所為書二十卷後登第官至)
(鳳翔觀察推官)
何繼筠(字化龍洛陽人父福進累官節度使繼筠深沈有智略宋初從征有功累拜建武軍節度)
(使前後備邊二十年善揣邊情能以少擊衆遼人畏其名子承矩歴知數州終齊州團練使)
何隨(郫縣人初仕蜀為安漢令蜀亡去官時巴土饑送吏取民芋以自給隨即以綿繋其處償直民)
(視芋見綿相與語曰聞何安漢清廉必此人也)
何蒙(洪州人精春秋左氏學南唐時進士宋初為洺州推官累遷至水部員外郎通判廬州真宗時)
(上所著兵機要類十卷後知濠州以光禄少卿致仕)
何麗天(南充人宦游中都久未得歸賦懷親十三篇如毛詩體隨表上進以求補外朝廷嘉其志)
(詔嶺南遠官皆許迎養)
何造之(子絳侯孫修輔曾孫格非三世登第家有三桂堂)
何郯(本陵州人徙成都為殿中侍御史嘗極陳夏竦姦狀仁宗諭曰古有碎首諫者卿能之乎對曰)
(君不從諫則臣碎首今陛下從諫如流臣何敢掠美累官龍圖閣直學士後以尚書右丞致仕)
何羣(果州西充人慶歷中石介在太學羣自蜀至受業介館羣于其家使弟子推為學長羣愈自刻)
(厲著書數十篇與人言未嘗下意曲從同舍目為白衣御史後歸不復出嘉祐中賜號安逸處)
(士)
何涉(南充人讀書晝夜刻苦自六經百家及山經地志醫卜之術無所不學一過目終身不忘舉進)
(士累官知合州遷司封員外郎涉長厚有操行未嘗談人過惡所著有春秋本旨廬江集七十)
(卷)
何去非(字正通浦城人學問該博有識度元豐中對策論用兵之要擢優等除武學教諭使校兵)
(法七書奏復見褒賞未幾擢博士蘇軾見其文驚曰此今班馬也力薦于朝詔加承奉郎歲餘)
(出為徐州教授)
何承矩(字正則知雍州推誠御衆同其甘苦邊民有告機事者與之欵接無所猜忌故契丹動息)
(皆能前知後拜雍州團練使)
何時(為臨江司理參軍郡獄相傳舊斬一寇能行一里許衆神之塑為肉身時至取故牘閱此寇嘗)
(掠殺數人曰如此可為神乎命鞭之沈于水人服其明)
何旦(龍水人以邊賞補三班借職官至武經郎嘗為海南四川都巡檢使時蘇軾謫海外旦常往來)
(其門得軾真染甚富)
何琬(字子温龍泉人舉進士神宗疏其姓名于御屏云政事何琬文章葉濤濤亦邑人也)
何正臣(字君表新淦人九歲舉童子賜出身復中進士元豐中為御史裏行會正御史專六察正)
(臣言幸得備言路不宜兼治他曹累遷寳文閣待制出知潭州後歴刑部侍郎知宣州)
何求(閬中人以宋涉隆苑記疎略乃裒次三十卷號閬苑記其後同縣曹無忌又增二十六卷)
何大正(大庾人博通諸經元祐間入國學雖老師宿儒莫不推遜時稱上庠三傑大正其一也官)
(至南雄州司理)
何鑄(字伯壽餘杭人政和中進士紹興中拜御史中丞秦檜誣岳飛命鑄鞫之鑄白其冤檜不悦鑄)
(曰鑄豈區區為一岳飛者強敵未滅無故戮一大將失士卒心非社稷之長策檜語塞諷万俟)
(卨使論鑄私岳飛欲竄嶺表帝不從仕止資政殿學士卒諡恭敏)
何㮚(仙井人政和進士第一累官右僕射嘗阻割三鎮京城失守從欽宗幸金營遂留不返既陷北)
(庭㮚仰天大慟不食而死兄棠弟榘俱有名號為三鳳)
何執中(字伯通龍泉人琬之裔進士高第調台亳二州判官知海鹽縣有異政以母憂去寓蘇州)
(比鄰夜半火執中拊母柩號慟有頃火卻徽宗時累官至太宰封榮國公卒追封清源郡王)
何述(字明道調當塗縣邑瀕江述築隄以捍水患崇寧初除開封推官從尹以職事對上顧尹曰何)
(述詳雅可喜必能助剸決累遷開封少尹司農光禄卿出知相州後除徽猷閣待制知永興軍)
(有禮記解事類領要廬江集等卷俱浦城人)
何齍(營道人後更名棄登政和進士第性剛介議論不屈倅隨守廉俱擅聲稱後守雅州亦以最聞)
(累官朝請大夫)
何烈(湘鄉人金人入寇烈叩閽乞賜對陳禦戎之策即日召對至東閣報免烈曰誓把愚衷畢此生)
何兌(字大和邵武人受學馬伸伸殁兌嘗輯其事狀政和中第進士紹興中為辰州通判覩郵報秦)
(檜自陳其存趙之功兌取所輯事狀達尚書省檜大怒下兌獄削官竄真陽檜死復其官子鎬)
(從朱熹學遊所著有臺溪集諸說)
何頡之(字斯舉黃岡人自號樗叟篤學善屬文東坡先生謫居齊安斯舉少年因侍教誨)
何杲(字文縝從徽宗幸大軍營不食而死)
何大節(知黃州金人犯黃大節義不屈投江而死)
何亮(二十四賢中人)
何覬(與江西詩派)
何昌世(字正卿南渡時任台州司理時敵勢猖獗官吏望風遯去昌世獨守職迎駕入城上問曰)
(卿見為何官對曰台州司理何昌世也慰勞再三剪御衣尺許書云朕南渡以來事力未辦獨)
(汝能盡忠為國可執此為照特改宣教郎除大理寺丞終司農少卿)
何彦猷(高唐人紹興中為大理丞時秦檜誣岳飛下獄彦猷言飛無罪万俟卨劾其撓法罷黜寓)
(德清餘不溪檜死高宗欲召用而彦猷已卒)
何熙志(龍游人有文名紹興初進士晁公武薦為臺屬除御史臺檢法誥詞有蜀士秀之語)
何異(金谿人紹興中進士累官左正言奏疏多峻切又累遷權禮部侍郎太廟有芝草生韓侂胄以)
(為祥瑞異獨以為兵妖後遷工部尚書丏祠致仕)
何庚(紹興間知雷州循水利築隄以溉東洋之田凡數千頃皆成膏腴)
何宗英(和州人紹興間以布衣上書數萬言論敵必渝盟宜先事為備與其坐困一隅不若進幸)
(建康以壯國勢)
何大奎(廣德人年十八試禮部第一時以文章著名)
何中立(字公南許州長社人幼警邁頗以文辭自喜進士及第累官樞密直學士知許陳州徙杭)
(州卒既殁家無餘貲有文集二十卷子舜賓官至太子中舍)
何漙(字通遠永嘉人天資雋偉屬辭渾厚雄贍試禮部第一登紹興第歴臨安府教授刪定官出通)
(判婺川忤秦檜罷檜死以薦除監察御史遷左正言右司諫彈劾不避除諫議大夫首論將帥)
(不治兵而治財戰鬭之士變為商賈在言路六年知無不言除翰林學士兵部尚書屬時軍事)
(旁午羽檄交馳而因事屬文各盡其妙以疾請補外授龍圖閣學士宫祠優游里居歲餘卒于)
(家)
何湛(通判瀘州權郡事蠻酋乞弟率衆迫城湛單騎至賊營開說利害乞弟亦單騎送湛入城歡飲)
(畢引賊遠遁民賴以安)
何常(知秦州諜告夏人多築堡柵朝議出兵牽制常言羌人生長射獵今困於版築違所長用所短)
(可拱手以待其敝也從之)
何坦(廣昌人少貧好學淳熙中進士歴官提刑廣東杜絶請託洗冤澤民斷獄得清以廉平為嶺南)
(首稱)
何源(字清卿大庾人通諸經授長子衢亨春秋登寳祐癸丑進士授次子光龍禮記登咸淳戊辰進)
(士授門人莫如德易登淳祐甲辰進士父子師友淵源可述)
何洪(慶元間知新淦縣崇尚禮教不施鞭扑而民自畏服値邑大疫癘置惠民局敦延良醫以治之)
(又置養濟院以收無依者民甚德焉)
何師心(知叙州因夷叛修戰守之具置鎖崖岸以保居民鄉人德之其崖石上鐫鎖江二字尚存)
何灌(祥符人武選登第累官河東河西制置副使數有戰功靖康初金師叩京城灌入援既至令控)
(守西隅背城拒戰凡三日被創殁于陣子薊閣門宣贊舍人從父戰箭貫臂病創死紹興間贈)
(灌忠正軍承宣使)
何淡(字自然東陽人嘉泰間以上舍釋褐歴官國子丞祕書郎恬静好學所著有通鑑手抄)關謾
(錄)
何基(字子恭金華人自幼端重寡言笑師黃幹窮伊洛之源隠居求志不願人知淳祐間以崇政殿)
(說書徵不起授承務郎主管西嶽廟卒諡文定所著有大學語孟太極通書西銘近思錄諸發)
(揮傳于世)
何新之(西安人仕至樞密院編修官嘗採唐宋詩為詩林萬選行世後知忠安軍死節)
何夢桂(字岩叟淳安人咸淳中舉進士第三為太常博士歴監察御史宋亡不仕所著有易衍中)
(庸致用等書于易尤精有先儒所未發者)
何充(漢州德陽人祖耕祕書監充通判黎州攝州事元兵破卭崍關充自刺不死軍帥許以不殺充)
(曰吾三世食趙氏禄為趙氏死不憾自是水飲不入口敵知不可強殺之充妻陳罵不絶口亦)
(死男士麟孫駒行仲子仲桂皆先死)
(元)何伯祥(易州易縣人從張柔歸太祖定河朔攻汴梁破蔡州論功授易州等處軍民總管太祖南)
(伐伯祥參預軍事多所獻納卒追封易國公諡武昌)
何榮祖(永年人初習吏事後折節讀書日記數千言累官御史中丞出為山東按察使奏免海運)
(陷糧民以福星目之入為參政尋遷右丞條具有官新格進平章政事尤明性理玄學所著有)
(學易記觀物外篇等書自號聰山卒諡文憲)
何瑋(伯祥次子始以平宋功歴遷御史中丞嘗陳當世要務十條成宗嘉納京師孔子廟成瑋奏建)
(國學于側成宗崩丞相阿固台奉皇后旨集議祔廟及攝政事瑋難之阿固台曰中丞獨不畏)
(死耶瑋曰畏不義耳苟死于義何畏卒追封梁國公諡文正)
何廷蘭(鳳翔人仕元薦登省臺三十餘年納忠陳善秉節不阿)
何從義(洛川人祖父母亡從義廬于墓側旦夕哀慕惟啖疏食事父母孝養尤至伯叔祖父母叔)
(父母皆無子比亡從義咸為治葬祭奠以禮時人義之)
何失(昌平人負才氣能詩文至正間名公交薦之以親老不就揭奚斯嘗推重云心事巢由際文章)
(陶阮間虞集見其所作嘆曰當序而傳之使後之作者亦知世有斯人)
何槐孫(宜黃尹莅事精敏處斷多出人意表明于燭物吏不敢欺歲饑勸賑有法貧者無不咸懷)
(其德)
何中(樂安人宋末舉進士以古學自任其學深醇該博與門弟子講易詩書春秋吳澄揭奚斯皆推)
(服之元至順初江西行省聘為龍興郡學師卒所著有易象類書傳補遺通鑑綱目測海知非)
(堂集等書)
(明)何禮(清苑人洪武初以才行異等舉用歴任勤能物論推重官至兵部尚書)
何廣(上海人洪武中舉明經任知縣陞江西僉事再陞湖廣參議在邑則有惠政稱循吏在風憲有)
(激揚名在藩垣得方岳體嘗著律解辨疑)
何顯周(内黃人洪武初為四輔官賜坐講論治道命工圖其像賜待漏院記及誥命以旌之)
何敏中(洪武中以才行卓異任祁門知縣上書言時政得失朝廷嘉之遣行人賜以樽酒陞徽州)
(府知府後轉嘉興府所至有政聲)
何穎(武陵人洪武庚辰進士擢四川峩嵋令多善政邑人失牛吏捕得之穎疑其冤默禱于城隍果)
(得真盗累官江西按察司僉事)
何懷輝(桂陽人以刑律精通保任大理評事遷都督府經歴勤能益著陞通政司參議時論偉之)
何真(字邦佐東莞人少英偉好書劒元末歴河源縣務副使嶺海騷動弃官歸鄉里率衆保障遂併)
(有循惠二州廣民賴以為安本朝初歸附授江西行省參知政事累官四川布政使所至有聲)
(加封東莞伯致仕卒)
何源(吳江人洪武間以博士弟子試為吏德州山東蝗大起獨不入州境歲饑能綏靖之以功遷守)
(梧州梧蠻夷地且患烖相仍議上所以賑之曰俟得報民不其餒而吾寧以擅發罪耳遂開倉)
(廩多設方略拯之已而坐事調英公張輔辟教士交州後復召為宰士歴岳牧源在事久屢斥)
(屢起仁厚藴藉故能免年八十六)
何世隆(沈勇而決當元季羣雄割據世隆糾義兵守滁城以信義為衆嚮慕歲甲午秋七月太祖)
(高皇帝駐兵滁陽世隆率所部歸附授以萬戶俾守滁城歲丙申陞右副都元帥時州境當兵)
(革之後民物凋斃世隆盡心撫綏衆賴以安歲壬寅五月以病終于官)
何文暉(世隆孫也幼岐嶷年甫十三太祖取之鞠養賜姓朱及名既長嚴毅沈果有遠略歲戊戌)
(授元帥守禦宣州威望甚著歲癸卯有旨令復姓歲甲辰拜江西行省左丞洪武四年歴大都)
(督同知後總兵守鴈門以病召回尋卒于家太祖遣使致祭復勅工部營葬于城東沙河上子)
(環成都護衞指揮使二十二年征達達殁於陣)
何道旻(字伯清泰寧人洪武末為大理評事讞獄多平反時有疑獄大脚扳坐強盗久不決高廟)
(臨問責理官以受賄道旻犯顔力爭竟白其事遷監察御史陞江西按察司副使贛賊陳平為)
(亂討平之而罪其首惡移湖廣建言時事得失皆蒙采納後坐事免官永樂初起為廣東按察)
(司僉事首奏憲使貪墨黜之修雷陽壊閘溉田七十萬頃宣德初擢永州知府事必親區畫吏)
(不能欺民不以病再期致仕卒)
何洲(海州人不知仕何官與宋和郭節友善素以忠義相勖北平後遂相約弃官為筮人客死異域)
(竟莫識其姓名王詔合和節洲而系之贊曰箕子陳範嚴氏隠卜義有從否道有宜告烈烈英)
(賢寥寥冥鵠)
何應龍(南陵人幼涉獵經史膂力絶人元末起義兵後以竒功授珠虎符為民兵萬戶歸附本朝)
(乃襲其官從徐達北定中原還留宿衛後征西卒于途子執中蔭襲次子時中聚族同居九世)
(不分)
何初(常山人博通經史洪武中知仁化縣遷巴東教諭召修書傳會選書成調開化造就人才士風)
(為之益振)
何文淵(廣昌人洪武進士知温州府減陸田税革軍倉弊利民者興之害民者除之政聲大振去)
(任民為像于祠祀焉及後為吏部尚書致仕)
何楚英(攸縣人登永樂己丑進士第拜監察御史克效勤勞特陞陜西副使歴遷雲南左布政使)
(累賜勅褒之至今黔人猶稱其善政)
何忠(江陵人永樂進士拜監察御史讜言正色陞交趾政平知州專尚德禮夷民懷服交趾叛忠在)
(圍中藩臬大臣謂忠有才智膽略使告于朝乞師忠縋城出遇伏被執忠罵賊不屈死事聞詔)
(旌其門諡忠節)
何自學(字思學金谿人宣德元年進士授刑部主事陞廣西僉事移山西薦崇仁處士吳與弼丁)
(内艱英廟幸大同朝臣以自學才器為言詔起復力辭而止服闋陞陜西按察使到官見繋囚)
(衆審閱不旬日囹圄為之一空後死於土木之難)
何喬新(字廷秀廣昌人景泰進士歴官刑部尚書諡文肅性嚴介不營私不阿權貴不以愛憎為)
(賞罰文學氣節為一時所重)
何淳(字尚質淳安人成化丙戌進士授監察御史累遷湖廣按副時旱潦相仍民艱于食區畫賑救)
(咸得其所山陜河南流聚荆襄淳命有司隨地施給民皆感泣轉按察使)
何衷(字惟孝舉進士授刑部主事進員外郎會四川巡撫與鎮守官計奏朝議推衷往訊比至有賂)
(千金者拒不納卒正其辜中都留守笞人死按治久不決至是始伏誅遷南京大理丞卒于官)
(貧無以殮士民惜之咸歎曰架有餘書囊無餘錢可不愧於官也所著有静齋稿行於世)
何宜(字行義福清人登正綂戊辰進士第拜戶部主事累遷兵部職方司郎中成化初疆圉頗多事)
(邊報沓至皆職方司主之宜從容區畫上聞裁處多稱意旨及其施行人皆以為得宜一時卿)
(佐極加器重凡有大議皆倚以諮決遷浙江布政司參政終江西左布政使所至以廉謹見稱)
何孟春(字子元郴州人弘治進士歴官吏部侍郎以議大禮調南工部尋削籍人稱燕泉先生隆)
(慶初諡文簡子商臣刑部郎中春才高學博臨事敢言人信其剛直然仁厚儉約有長者風少)
(耽墳素皓首不衰名馳藝林學者矜式)
何宇新(字子完惠州博羅人居喪廬墓盡禮有司以狀聞詔旌表之弘治己酉舉于鄉仕至宗人)
(府經歴世稱為孝子)
何塘(字粹夫懷慶人弘治進士初任翰林修撰不屈于劉瑾出為開封同知歴官禮部侍郎篤遵古)
(誼雖世局變推而公不受染)
何景明(字仲默信陽州人弘治進士歴官提學副使馳才長賦並凌作者性簡意寬不善事津要)
(遂出為校文之職以勞致瘁弗臻大成惜矣)
何遵(字孟循江寧人正德進士仕至工部主事諫武廟南巡廷杖死嘉靖初贈尚寳卿)
何詔(山隂人弘治進士歴官刑部尚書子鼇正德丁丑進士工部尚書)
何遷(字懋益德安人嘉靖卒丑進士歴官刑部右侍郎記聞淵博多所超詣喜談性命之學主於圓)
(融應世人不能窺其際為文章恥剽賊奥邃可傳詩有中唐風所著吉陽集三十卷友問四卷)
何良俊(字元朗華亭人以選貢入胄監累舉不第授南翰林孔目三年遂引疾自免寓居吳城與)
(諸文士遨遊唱和其胷次盖傲睨千古者也)
何棟(長安人正德進士歴官右都御史兵部右侍郎總督薊遼軍務棟才能幹局深達經濟有時名)
何良傅(字叔皮華亭人嘉靖辛丑進士授行人歴南京禮部祠祭司郎中學蚤成體素羸然立身)
(守官甚嚴事或於法有不當者持之力朝貴勢臨之不動與人坦易不設城府實君子也與兄)
(良俊俱有文名人稱二何惜享年不永)
何光裕(字思問四川梓橦人嘉靖甲辰進士授行人歴兵科都給事中為人侃直不屑依阿以言)
(事忤旨斃于廷杖隆慶初贈光禄少卿)
何維栢(字喬仲南海人嘉靖己丑進士授御史言事罷歸隆慶初起復職歴吏部左侍郎南京禮)
(部尚書致仕卒)
萬姓綂譜卷三十四
