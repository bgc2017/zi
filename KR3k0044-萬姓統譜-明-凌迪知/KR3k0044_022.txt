卷十六
萬姓統譜卷十六明凌迪知撰
上平聲
十灰
裴(河東商音嬴姓伯益之後秦非子之孫封裴鄉侯以邑為氏)
(周)裴陵(僖王封解邑君河東聞喜俱陵裔)
(漢)裴潛(聞喜人仕為代郡守時烏桓驕恣前守不能治潛單車之郡撫以恩威遂皆讋服後為尚書令)
裴遵(侍中從光武平隴蜀世居河東曾孫茂為侍中尚書生二子長曰徽號東眷次曰微為西眷後)
(徽曾孫天明號中眷)
裴瑜(字矩璜聰明敏達舉孝廉太守史弼被侯覽誣檻車徵弼吏人莫敢近者唯瑜送至淆澠大言)
(於道傍曰明府摧折虐臣選德報國如其獲罪足以垂名願不憂不懼弼曰誰謂荼苦其甘如)
(薺瑜后官至尚書)
(三國)裴秀(字季彦潛子兄茂仕魏為侍中尚書秀少好學八歲能屬文時語曰後進領袖有裴秀仕魏為)
(黃門侍郎散騎常侍嘗改定官制及作禹貢地圖累封至濟川侯)
(晉)裴楷(字叔則秀從弟容儀俊爽博涉羣書少與王戎齊名武帝時累官散騎侍郎後遷中書令終開)
(府儀同三司)
裴頠(字逸民秀子弘雅有遠識博學稽古惠帝時為國子祭酒累遷尚書侍中後為趙王倫所害晉)
(俗尚虚無頠著崇有論以矯之)
(南北)裴駿(字神駒聞喜人父雙碩後魏弘農太守駿幼聰慧兵亂襲聞喜駿率鄉豪奔赴太武補中書博)
(士崔浩目為三河領袖後轉中書侍郎卒贈聞喜侯)
裴敬憲(駿從孫學博才清後魏時舉秀才高第除太學博士工隷草解音律世有德於鄉賊過其)
(宅輒相約不犯弟莊伯有才器博識多聞後魏臨淮王引為記室參軍)
裴松之(字世期聞喜人仕劉宋為中書侍郎博覽墳籍立身儉素註三國志其子駰註史記)
裴粲(河東聞喜人北魏肅宗時為西兖州刺史出帝初為膠西太守時亢旱士民勸令禱於海神左)
(右曰例皆拜謁粲曰安有方伯而致禮海神也卒不拜時耿翔宼亂三齊乘粲無備掩襲殺之)
裴延儁(字平子聞喜人少孤孝事後母涉獵墳典後魏時舉秀才累官至幽州刺史考績為天下)
(最後歴中書令)
裴佗(聞喜人五舉秀才再舉孝廉以高第除中書博士再遷趙郡守為政有方佗性剛所交皆名勝)
(清白任眞不事家産子讓之為北齊清河守)
裴果(字戎昭聞喜人祖思賢父遵皆刺史果慷慨有志略為後魏平陽郡丞以征討功授河北郡守)
(後從周文帝戰河橋勇冠當時進爵為公)
裴寬(字長寬聞喜人祖德歡魏中書侍郎寬弱冠以孝友稱仕西魏歴散騎侍郎授都督與東魏戰)
(被擒遁還後封夏陽縣男)
裴俠(字嵩和解人祖思齊拜議郎父欣西河守俠七歲始能言聰慧異常從西魏文帝戰沙苑以功)
(進侯爵後為河北郡守清愼奉公號獨立使君後周時進爵為公)
裴子野(字幾原松之孫少好學善屬文天監中為諸暨令不行鞭罰民有爭者示之以理百姓稱)
(悅合境歡然撰宋略二十卷梁武帝以為著作郎子野久在禁省默靜自守及歸妻子不免饑)
(寒人以師道推之)
裴邃(河東人仕梁累官廣陵太守深沉有志略歴北梁秦豫三州刺史為政寬明能得士心居身方)
(正有威重及卒淮肥之間莫不流涕)
裴文舉(聞喜人西魏時為著作郎周孝閔踐祚襲澄城縣子累遷絳州刺史後入為司憲中大夫)
(進爵為伯)
裴叔業(聞喜人少有氣幹以將略自許仕北齊累遷黃門侍郎封武昌縣伯後拜徐州刺史封蘭陵)
(郡公)
裴昭明(齊永明中為廣陵太守罷郡無宅常曰一身之外復何須乎子孫不才我聚彼散若能自)
(立不如一經)
裴讓之(佗子字士禮清明俊别早得聲譽魏時舉秀才遷主客郎中省中語曰能賦詩裴讓之與)
(楊愔友善清談竟日愔每云此人風流警拔裴文季為不亡矣歴中書舍人容儀醖藉齊文襄)
(目之曰士禮佳舍人也)
裴安祖(駿從弟少聰慧年八九歲就師講詩至鹿鳴篇語諸兄云鹿得食相呼而况人乎自此未)
(曾獨食魏孝文時弱冠辟州主簿人有兄弟爭財詣州相訟安祖召其兄弟以禮義責讓之此)
(人兄弟明日相率謝罪州内欽服之)
裴瓚(字國寳中書郎風神高邁見者皆敬之時為王綏所重每從其游綏父戎謂之曰國寶初不來)
(汝數德之何也對曰寶國雖不知綏綏自謂知國寳楊駿之誅為亂兵所害)
裴憲(字景忍少而穎悟好交輕俠及弱冠更折節嚴重修尚儒學足不踰閾者數年初侍講東宫歴)
(黃門吏部郎侍中王浚承制以憲為尚書永嘉末王浚為石勒所破棗嵩等莫不謝罪軍門貢)
(賂交錯惟憲恪然私室勒召而問之曰王浚暴虐孤恭行乾憲拯茲黎元慶謝交路君獨傲威)
(誠信阻絶防風之戮將誰歸乎憲神色侃然泣而對曰臣世荷晉恩王浚凶粗尚晉之遺藩且)
(武王伐紂表商容之閭未聞商容在倒戈之例也明公使不欲以道化厲物防風之戮臣之分)
(也請就辟石勒深嘉之出為長樂太守後為光禄大夫司徒太傅憲在朝玄默未嘗以物務經)
(懷但以德重名高動見尊禮竟卒于石氏)
裴之高(字如山邃堂兄髠之子頗讀書少負意氣随叔父邃征討所在立功甚為邃所器重後邃)
(卒之高仍除梁郡太守時侯景作亂之高之弟之悌在侯景中或傳之悌斬侯景元帝使人報)
(之高之高竟無言直云賊自殺賊非之高所聞元帝深嗟其介特進金紫光禄大夫)
裴之横(字如岳之高弟少好賓游重氣俠不事産業之高以其縱誕乃為狹被蔬食以激厲之之)
(横嘆曰大丈夫富貴必作百幅被遂與僮奴數百人于芍陂大營田野遂致殷富簡文在東宫)
(聞而美之以為河東王常侍後隨僧辨破侯景又破武陵王除吳興太守乃作百幅被以成其)
(志)
裴之禮(字子義邃之子美容貌能言玄理為西豫州刺史母憂居喪惟食麥飯邃廟在光宅寺堂)
(宇弘敞松柏欝茂武帝南郊道經邃廟顧而嘆曰裴可為更生矣時都下旱蝗四籬門外桐柏)
(凋盡惟邃墓不入當時異之歴位黃門侍郎)
裴忌(字無畏河東聞喜人少而聰敏有識量頗涉史傳為當時所稱侯景之亂乃随高祖征討及高)
(祖誅王僧辨僧辨弟僧智舉兵據吳郡高祖命忌勒部下精兵自錢塘直趨吳郡夜至城下鼓)
(譟入據吳城高祖嘉之表授吳郡太守累遷衛尉卿封東興縣侯)
裴延儁(字平子河東聞喜人少孤事母以孝聞涉獵墳史頗有才辨舉秀才射策高第除著作佐)
(郎累遷太子洗馬明帝時遷幽州刺史范陽郡有舊督亢渠徑五十里漁陽燕郡有故陵諸堨)
(廣三十里皆廢毁莫能修水旱不調延儁乃表求營造遂躬自履行相度形勢分督未幾而就)
(溉田百萬餘畆為利十倍百姓賴之考績為天下最拜太常卿)
裴鴻(寬之族弟少恭謹有幹略歴官内外天和初拜郢州刺史轉襄州總管府長史賜爵高邑縣侯)
(從衛公直南征軍敗遂没尋卒于陳朝廷哀之贈豐資二州刺史)
裴澤(聞喜人頗有文學孝昭初齎師奏舍人孝昭崩魏收議諡為恭烈皇帝澤正色抗論曰魏收死)
(後亦不肯為恭烈之諡何容以擬大行且比皇太后不豫先帝飱寢失常聖躬貶損今者易名)
(必須加孝遂改為孝昭忤旨出為廣州司馬尋歴位中書侍郎後為清河郡守執政疾其祖珽)
(之黨與崔李舒等同見誅澤本勁直無所為避然好戲笑無規檢故頻敗)
裴諏之(字士正讓之弟少好儒學釋褐太學博士嘗從常景借書百卷十許日便還景疑其不能)
(讀每卷策問應對無遺景歎曰應奉五行俱下穪衡一覽便記今復見之于裴生矣楊愔合門)
(合葬託諏之頓作十餘墓誌文皆可觀獨孤信入據金墉以諏之為開府屬號曰洛陽遺彦信)
(敗諏之居南山後為大行臺倉曹郎中卒贈徐州刺史)
裴讞之(字士平諏之弟七歲便勤學早知名累遷司徒主簿雖年少不妄交游惟與辛術李繪李)
(構崔贍為忘年友轉儀曹郎尤悉歴代故事儀注喪禮皆能裁正為許昌太守賓客過郡出私)
(財供給無賦于民去日為百姓所懷)
裴訥之(字士言讞之弟純謹有局量弱冠為平原公開府墨曹掌書記從至并州其母在鄴忽得)
(心痛訥之是日不勝思慕心亦驚痛乃請急而還當時以為孝感)
裴謁之(字士敬訥之弟少有志節好直言文宣末年昏縱朝臣罕有言者謁之上書正諫言甚切)
(直文宣將殺之白刃臨頸謁之辭色不變帝曰癡漢何敢爾楊愔曰此子望陛下殺之以收後)
(世名帝投刀曰小子望我殺爾以取名我終不成爾名也遣人送出)
裴譚(叔業孫孝事諸叔能盡子道國禄歲入每以分贍世以此稱之位輔國將軍中散大夫)
裴衍(字文舒優于學識事親以孝聞兼有將略仕齊為隂平太守廉貞寡欲善撫百姓人吏追思之)
(孝昌初拜相州刺史)
裴芬之(字文馥長者好施篤愛諸弟仕齊位羽林監入魏以父勲封上蔡伯為東秦州刺史在州)
(有清靜稱後徙封山荏縣遷岐州刺史為隴賊所圍城陷賊以送上邽為莫折念生所害贈青)
(州刺史)
裴植(字文遠叔業兄子小而好學覽綜經史尤長釋典善談理義隨叔業在壽春叔業卒教命處分)
(皆出于植于是開門納魏軍詔以植為兖州刺史入為大鴻臚卿再遷度支尚書加金紫光禄)
(大夫後為韋伯昕矯詔殺之朝野稱冤故吏渤海刁冲上疏訟之贈尚書僕射)
裴徽(兄弟子姪八人善通文禮時人以方八王徽比王禪楷比王衍康比王維綽比王澄贊比王敦)
(遐比王道頠比王戎邈比王玄)
裴伯茂(博涉羣書文藻富贍為中書侍郎及卒魏收賦詩云臨風思君度對酒想公榮)
裴漢(字冲霄在魏除相府墨曹理職明贍斷决如流相府語曰目下粲爛有裴漢)
(隋)裴肅(字貞亮開皇中見皇太子勇廢黜上書請復上謂楊素曰肅憂我家事如此亦至誠也於是徵)
(肅入朝煬帝嗣位謫永平郡城甚得夷人心)
裴政(字德表開皇中為襄州總管妻子不之官所受秩俸散給寮吏人犯罪者隂悉知之或竟歲不)
(發至再三犯乃因都會時於衆中召出親案其罪五人處死流徙者甚衆合境惶懾令行禁止)
(稱為神明)
裴矩(佗孫學涉經史高祖即位擢給事中轉吏部侍郎名為稱職焬帝時與聞政事多歴歲年後雖)
(處危亂未虧廉謹之節)
裴蘊(聞喜人隋初平陳超拜開府禮賜優給歴洋眞等州刺史考績連最後擢御史大夫)
(唐)裴寂(蒲州桑泉人仕隋歴侍御史晉陽宫副監贊唐高祖起義兵及高祖即位累遷尚書左僕射拜)
(司空卒贈河東郡公)
裴懷古(壽州夀春人清介審愼仕為監察御史多所平反累官左威衞大將軍韓琬稱其馭士信)
(臨財廉為國名將)
裴行儉(字守約聞喜人貞觀中舉明經仕為長安令高宗時累遷吏部侍郎典選有知人之明後)
(拜禮部尚書卒諡曰獻)
裴琰之(聞喜人永徽中為同知司戶參軍年甚少積案數百省決一日畢號霹靂手後為永年令)
(有惠政子漼舉明經遷監察御史睿宗當旱造金仙玉眞二觀漼諫止開元中拜吏部尚書)
裴炎(聞喜人寬厚有竒節明經及第拜中書令武后廢中宗炎固爭請歸政后大怒捕繫獄坐死流)
(嶺南)
裴敬彛(聞喜人性警敏七歲能文唐高祖時為監察御史後歴太子左庶子武后時為酷吏所陷)
(死嶺南)
裴守眞(稷山人舉進士六科連中天授中為司府丞以忤旨出為汴州司馬後為寧州刺史吏民)
(懷其政子子餘中明經累官冀州刺史次子耀卿擢童子科累官京兆尹拜同平章事充轉運)
(使置河隂集津三門倉省運費三千萬緡)
裴冕(河東縣人調渭南尉玄宗入蜀拜御史中丞後肅宗至靈武與杜鴻漸等同勸進以功拜左僕)
(射自製巾子人爭效之號僕射巾)
裴寬(琰之從子舉拔萃科累官河東刺史州久旱寬入境輒雨徙河南尹不屈附權貴拜禮部尚書)
(卒寬兄弟八人皆擢明經任臺省州刺史子諝擢明經代宗時為河東相庸鹽鐡使)
裴胄(字胤叔寬姪擢明經佐李抱玉鳳翔幕府抱玉劾貶桐廬尉時李栖筠觀察浙西幕府皆一時)
(高選取胄為之使引胄拜殿中侍御史尤為元載所惡會栖筠卒胄護喪歸洛陽人為危之胄)
(屹然不沮後載誅始拜刑部員外郎遷宣州刺史贈尚書右僕射諡曰成)
裴遵慶(聞喜人強學談經天寶中代宗朝累官尚書右僕射知選事每薦賢有來謝者輒以為恥)
(諫疏皆削其藳所著有王政記)
裴潾(聞喜人篤學善隷書元和初擢左補闕遷起居舍人憲宗喜方士潾舉秦漢事以諫帝怒貶江)
(陵令穆宗立召拜刑部郎中卒諡曰敬)
裴垍(聞喜人器局峻整舉進士四遷考功員外郎翰林學士憲宗朝拜中書侍郎集賢殿大學士垍)
(引李絳崔羣與同列及擢裴度等知制詔)
裴度(字中立聞喜人貞元初進士累官中書侍郎督兵討平淮蔡策勲封晉國公加中書令卒諡文)
(忠度以身係天下輕重者三十年歴事四朝以全德終始子識大理卿諗為學士)
裴識(涇原節度使鎮平梁治保障整戎器開屯田立限戍邊將士歲限滿者就近戍由是人人感悅)
裴行立(貞元中為桂管觀察使善政及民盜遁奸革民懷其德立祠祀焉)
裴子雲(新鄉令邑人王恭戍邊留㹀牛六頭於舅李璡家五年産犢三十頭恭還索牛璡曰爾牛)
(已死其半止還三頭恭訢之子雲收入獄捉璡至曰賊盜牛三十頭藏爾莊内即拷之璡急曰)
(吾牛實外甥㹀牛所生於是以五頭酬璡餘盡還恭)
裴光庭(字連城初吏部求人不以資考為限其後士人猥衆專務起競銓品枉撓光庭懲之因行)
(儉長名榜乃為循資格任門下省主事閻麟之專主過官凡麟之裁定光庭輒然可時語曰麟)
(之口光庭手)
裴休(字公美孟州人不為皦察行所治吏下畏信能文章書楷遒媚有體法為人醖藉進止雍間宣)
(宗嘗曰此眞儒者)
裴耀卿(字煥之遷相王府典籖更直備問府中號學直)
裴諝(字士明擢明經遷考功郎中代宗幸陜諝徒步挾南曹印赴行在帝曰疾風知勁草果可信)
裴旻(為將軍請吳道子畫天宫寺吳請旻舞劔作氣以助揮毫旻舞一曲道子奮筆立成如有神助)
裴伷先(未冠推蔭為太僕丞兄炎死坐流嶺南上變求面陳得失武后召見盛氣待之曰炎謀反)
(法當誅尚何道伷先對曰陛下唐家婦身背先帝顧命今雖臨朝當責任大臣須東宫年就德)
(成復子明辟奈何遽王諸武斥宗室炎為唐忠臣而戮逮子孫海内憤怨臣愚謂陛下宜還太)
(子東宫罷諸武權不然豪傑乘時而動不可不懼后怒命曳出杖之朝堂命流瀼州中宗復位)
(召還為吏部尚書)
裴向(同州判官後為櫟陽渭南令奏課第一)
裴禎(光庭子也以蔭仕累遷起居郎開元末壽王瑁以母寵欲立為太子禎陳申生戾園禍以諫玄)
(宗改容謝之詔授給事中禎曰陛下絶招諫之路為日滋久今臣一言而荷殊寵則言者將衆)
(何以錫之帝善其讓止不拜)
裴嚴(壽春人舉賢良方正策第一拜拾遺辭章峭麗遷駕部郎中知制誥太和五年以太常少卿權)
(京兆尹強幹不阿貴勢後為翰林學士)
裴知古(善樂律為太樂令神龍元年正月享太廟樂作知古密語萬年令元行冲曰金石諧婉將)
(有大慶在唐室子孫乎是月唐中宗復位人有乘馬者知古聞其嘶乃曰馬鳴哀主必墜死見)
(新婚者聞珮聲曰終必離訪之皆然)
裴坦(字知進居太平里號太平宰相子娶楊收女齎具多金玉命輟之回曰亂我家法)
裴覺(長安人光啓中為杭州刺史屬董昌作亂兵興道阻覺遂留家于杭子堅仕吳越錢氏累官至)
(丞相)
裴璩(諝之從曾孫也乾符四年為浙江鎮海節度使値浙西狼山鎮遏使王郢作亂璩密招其黨朱)
(實降之散其從六七十人郢奔明州五年曹師雄寇湖州璩遣兵擊破之後官太師)
(五代)裴迪(河東人為人明敏善治財賦精於簿書梁太祖用兵四方留迪以調兵賦太祖自岐還將吏皆)
(賜迎鑾協贊功臣太祖曰協贊之功惟裴公有之他人不足當也)
裴皞(河東人仕唐為禮部侍郎每陳朝廷闕失宰相桑維翰皞所放進士維翰過皞皞不迎送人問)
(之曰桑公於中書庶寮也桑公見我於私第門生也何迎送之有)
裴約(唐澤州刺史時李繼韜以潞州留後叛降梁來攻澤州約泣以諭衆曰吾寧死不從也嬰城自)
(守城陷死唐主憫其忠為立祠焉)
(宋)裴濟(咸平初叛知靈州兼都部署至州二年謀緝八鎮興屯田之利民甚賴之其年清遠軍陷夏人)
(大集斷饟道孤軍絶援濟刺指血染奏求救甚急兵不至城陷死之)
裴子良(皇祐間知黎州儂智高反聲言入南詔犯蜀州人危懼裴能鎮撫安堵)
裴莊(字端己咸平二年契丹犯塞命為河北轉運使時傅潛統大軍駐定州北莊屢條奏其無謀未)
(幾徙知宣州會詔百辟上封直言)
(元)裴居敬(蒲州人累官雲南行省參政居敬積學勵行家蓄書至二萬餘卷)
(明)裴承祖(長陽人洪武中以秀才異等拜監察御史命同御史長亨等八人署都察院事承祖劾奏)
(武定侯郭英私蓄家奴擅殺皇上命議其罪已而宥之尋出為浙江僉事治獄平允不事苛刻)
(擢江西按察使)
裴冕(山東壽光人由監生洪武二十九年任建寧府知府廉静公勤愛民禮士去後民懷之)
裴璉(監利人洪武間知劍州歴浙江江西僉事執法不撓被誣去尋起為御史以平寇功陞河南副)
(使免官再起為御史改刑部主事官至刑部侍郎)
裴綸(監利人璉子永樂辛丑一甲第三名授編修歴禮部尚書諡文僖)
裴斐(字成章渭南人性聰敏好學正統舉人授御史立朝有風采出按遼陽將領振肅士卒悅服歴)
(按察司僉事)
裴慧(字悟理器宇宏深舉止莊重天順進士歴官戸部郎中為人篤愼老練人稱長者歴山東左參)
(政)
裴紹宗(字伯修斐之孫正德進士歴兵科給事中立朝正直尋以諫死死之日貧不能治喪人莫)
(不稱其忠直清謹)
裴宇(字子大山西澤州人嘉靖進士歴官禮部尚書)
裴紳(字子書蒲州人嘉靖進士歴布政使)
裴天佑(贑榆人嘉靖進士歴大理寺少卿)
(隆慶戊辰進士裴應章福建清流人萬歷間歷兵科給事中)
梅(汝國羽音殷後紂時有梅伯以國為氏)
(漢)梅福(字子眞九江夀春人少學長安明尚書穀梁春秋為郡文學補南昌尉上書言事及王莽顓政)
(福一朝棄妻子去人傳以為仙其後人有見福於會稽者變姓名為吳市門卒云)
梅鋗(安化人高祖時吳苪為衡山王鋗為苪將功最多封十萬戶為列侯食臺以南諸邑謂之臺侯)
(後苪徙王長沙以忠謹著聞延賞傳世鋗匡輔之力也鋗子孫多居曲江臺嶺因鋗得名梅嶺)
(三國)梅敷(魏將)
(晉)梅盛(字昌圖仕晉為章安令擢南昌别駕知晉將亡即是邑而隠焉人稱為梅長者)
梅陶(居鄉里立月旦評祖約問其意何如答曰善褒惡貶佳法也)
梅頥(嘗因事拜陶侃侃止之曰梅仲眞膝豈可再屈耶)
(宋)梅詢(宣城人舉進士博學有辭辯初為利豐監判官眞宗竒其占對召試直集賢院屢言邊事官至)
(翰林侍讀學士)
梅堯臣(字聖俞詢從子工為詩歐陽修以為詩友初以蔭為河南主簿歴鎮安判官仁宗召試賜)
(進士出身為國子監直講遷都官員外郎卒堯臣家貧喜飲酒與物無忤賢士大夫多從之遊)
(嘗註孫子撰唐戴記及宛陵集四十卷)
梅應發(廣德人舉進士歴仕兩朝累官三學横經王邸秉筆都曹勵忠貞務廉退仕至直寶章閣)
(爵廣德縣男)
梅執禮(字知勝浦江人崇寧間進士欽宗時累官戸部尚書會金人犯闕索金帛闕)詞
(以拒遂被殺後贈資政殿學士)
梅應春(廣濟人寶祐丙辰進士為餘干令以趙薦陞瀘州安撫使淳祐間進禮部侍郎)
梅摰(字公儀新繁人進士性淳靜平居未嘗問生業仕為侍御史嘗力論外戚李用和不宜加平章)
(事又言張堯佐緣宫掖以進恐累聖德仁宗嘗稱其言事有體後歴知數州有奏議四十餘篇)
梅成和(涇人登紹興進士調江夏主簿時岳飛討楊么于洞庭安撫使劉守道鄂渚成和徒步之)
(官劉大嘉賞令督軍餉掌箋表多所禆助賊平授太湖令賑恤流移興舉學校)
梅鼎臣(翁源人天聖初進士官至殿中丞子佐天聖五年進士官至藤州守)
梅蟠(歸善人元豐中舉進士多才博學鄉人稱曰梅夫子凡惠之江山多所留題詩盖千篇)
(元)梅寔(宣城人明春秋累官至集慶路總管府照磨至正間大兵圍集慶乏援乃會友人李端曰事急)
(矣當以死徇國城陷果不屈遂闔門遇害)
(明)梅思祖(夏邑人初從張士誠為中書右丞守淮安本朝相國徐達攻淮安遂降從達屢立戰功進)
(封汝南侯雲南平乃命思祖署雲南布政司事善撫輯民夷安之)
梅應魁(成遠人洪武間為寧波府推官累官至廣東布政使有邵觀奴毆其妻陸氏陸潛之母家)
(母匿之誣觀奴打死久不决應魁鞠之繫其母少女來饋紿之曰姊何不出女遂漏言亟獲陸)
(氏邦人服其明)
梅殷(河南歸德人汝南侯思祖從子洪武十一年尚寧國公主建文元年充總兵官鎮淮安燕京兵)
(入召見尋死於道)
梅存仁(婺源人性溫雅沉靜治詩為縣學生每開卷必整肅如對聖賢洪武三十三年貢入太學)
(授萊州府推官丁憂哀毁盡禮其平居必修飾超然餘裕昆弟相友愛未嘗見其疾言遽色服)
(闋改晉州安平縣知縣持己甚廉卒於官不能歸葬)
梅純(成化進士應天府人以世蔭改任中都留守)
梅鶚(字百一宣城人正德丁丑進士平生好觀竒書博綜羣籍為文竒葩出塵一時人多慕之)
梅守德(宣城人嘉靖進士歴官左參政)
枚(淮隂)
(周)枚被(六國時賢人)
(漢)枚乘(淮隂人為吳王濞郎中王有異謀切諫不納去而之梁景帝時拜弘農都尉以病免武帝即位)
(以安車蒲輪徵之道卒)
枚皋(乘子字少孺武帝時上書北闕拜為郎好詼諧善賦頌東方朔揚雄曰飛書持檄則用枚皋)
枚赫(江都人淮南王客)
枚根(越雋太守)
(明)枚倫(字彦常正統間刑部主事乞歸養久為郎官雍容而已無躁競心時皆賢之陞湖廣參議)
枚應發(吳縣人事母孝母疾弗瘳刲股進而愈他日又疾作發露禱於廷灼肌以代母痛願以己)
(之年與母夕方晦忽開見斗六星惟一星尚隱頃則雲復合入視母母已擁衾坐云有六人来)
(以水灑之霍然蘇)
雷(馮翊商音方雷氏之後女為黃帝妃生玄枵盖古諸侯之國又望出豫章)
(上古)雷公(黃帝時人)
(漢)雷義(字仲公與陳重為友順帝朝舉茂才讓於重刺史不聽義遂不應命後同舉孝廉同拜尚書郎)
(時語云膠漆雖堅不如雷與陳)
雷被(淮南王太子善劍聞郎中雷被巧召與戲被一再辭讓誤中太子)
(晉)雷煥(妙達緯象晉武時斗牛間常有紫氣張華問煥何祥煥曰寶劍之精上徹于天在豫章豐城縣)
(華即補煥為豐城令掘獄得二劍送龍泉與華太阿自佩後煥子華持劍過延平津劍躍水但)
(見二龍各數丈長而去煥子曰先公化去之言張公終合之說其信乎)
(南北)雷次宗(字仲倫隱退不受徵辟後徵至都下開館於雞籠山聚徒教授生徒百餘人久之還廬山)
(又為築室於鍾山謂之招隠館)
(唐)雷萬春(事張廵為偏將令狐潮圍雍丘萬春立城上與潮語伏弩發六矢著面萬春不動潮疑刻)
(木人諜得其實乃驚遥謂巡曰向見雷將軍知君之令嚴矣)
(三國)雷同(蜀將軍)
雷譚(吳宜都太守擁遏上流號令嚴肅威振隣敵)
(宋)雷德驤(郃陽人周廣順中進士為磁州判官宋初拜殿中侍御史判大理寺言趙普擅增刑名後)
(官至工部侍郎卒贈太闕)官職方員外郎
雷德遜(深於易義王元之詩上之云當時直氣壓朱雲老作皇朝諫議臣又題詩野館光泉石講)
(易新堂動鬼神)
雷度(字世則臨川人器識高遠研精於易鄉黨為不義者愧曰世則得無知我乎)
雷孚(字保信筠州人政和初登第宰宜春倅章貢居官清白年八十餘卒贈太子太師)
雷有終(德驤子初授萊蕪尉召為太理寺丞出知解廣等州倬有聲稱眞宗時以戸部侍郎知益)
(州討賊有功後拜宣徽北院使有終沉敏善斷歴典藩閫能撫士卒輕財好施家無餘財)
雷觀(寧化人靖康間在太學上書言張邦昌不宜重相又云漢陳龜有言三辰不軌擢士為相四夷)
(不恭拔卒為將此何等時而遞遷貴臣耶其言激切士論韙之)
雷宜中(字宜叔豐城人淳祐七年進士第三人由賈似道記室以不合去經略廣東北還奏復吳)
(潛官及濟邸封爵)
雷協(字彦一寧化人以易學知名政和進士調信州上饒尉遷南安軍)
雷簡夫(字太簡有鄰之孫隠居不仕仁宗時為樞密使杜衍校書郎會辰州蠻酋彭仕羲内寇爭)
(臣安撫不能定命簡夫往至則督諸將進兵築明溪上下二砦據其險要拓取故省地名為砦)
(五百餘里仕羲内附)
雷說(淳化中知大寧監人戸汲泉強弱相凌說於穴傍創石池以豬之外設横板三十竅承以修竹)
(謂之筧筒人咸稱便)
雷潨(長沙人光宗時知宜章有善政民立祠祀之)
雷孝友(孚子乾道中以詞賦魁南省開禧末為御史中丞嘉定初除知樞密院事兼參知政事卒)
(贈太師)
雷應春(字春伯郴人以詩擅名累官監察御史首疏時相繼忤權貴出知全州弗就歸隠北湖後)
(知臨江軍安靜不擾嘗欲城新淦以備不虞當路沮之及己未之亂臨江倉卒無備人始服其)
(先見終江東憲所著有洞庭玉虹日邊盟鶴清江諸集)
(金)雷思(渾源人舉進士累官大理寺持法寬平後同知北京轉運使事嘗註易有易解子淵至寧初進)
(士甲科累官翰林修譔)
雷淵(至寧中為東平錄事河朔重兵所在驕將悍卒倚外敵為重自行臺以下皆摩撫之淵出入軍)
(中偃然不為屈不數月閭里間多畫淵像尋遷東阿令)
(元)雷膺(字彦正思孫淵子幼孤篤學以文章稱中統初為監察御史首以正君心正朝廷百官為言累)
(遷至江南浙西道按察使致仕徵拜集賢學士卒諡文穆)
雷杭(字彦舟建安人與兄機栱以易鳴于時嘗著周易註解行世時稱雷氏易舉浙江鄉試第一人)
(授儒學提舉遷潮陽縣尹以死事贈奉訓大夫奉化州知州官其子煜為同知)
雷光霆(分寧人家居教授學士程鉅夫詹天遊皆其徒也嘗註九經輯義五十卷史辨三十卷詩)
(義指南十七卷至元間遣使徵拜未幾卒學者稱龍光先生)
(明)雷填(字原中建安人洪武進士授工科給事中糾劾無避永樂中巡撫蘇松未及一載封章凡四十)
(上所言多稱旨明年卒有司臨其喪惟澣衣半箧而已)
雷亮(咸寧人以才學舉薦任湖廣按察司僉事有賢能之譽士林稱重)
雷境(字彦達建安人幼孤事母至孝究心典籍家貧至無自給裕如也永樂間以孝薦至京師固辭)
(而歸鄉人從之受學者衆)
雷誠(永樂進士江西豐城人)
雷璲(字有融建安人永樂進士改庶吉士拜監察御史巡按雲南奏劾内使十有九人悉寘於法為)
(浙江按察司僉事振肅紀綱風裁凛然會處州草寇葉宗滿竊發璲剿滅之尋奉上敇巡視浙)
(江福建江西三省海道歴八載卒于官浙人哀之以詩有除却數函圖籍外别無一物載歸舟)
(之句)
雷復(字景陽寧遠人正統進士性資純穎博洽經史任行人擢監察御史出補廣西按察司副使轉)
(浙江參政山東布政使召為禮部侍郎改副都御史巡撫山西歴官公正廉能臺綱振肅宦履)
(無間言鄉邦仰而敬之)
雷仕栴(字元芳建安人成化進士授戸部主事擢浙江僉事陞廣西副使尋陞浙江右參政致仕)
(尚書楊旦謂仕栴之大節有三歴官中外囊槖蕭然田廬無所充拓其自處裕如也閉門却掃)
(養高林下足跡不涉公庭其自守凜然也方不入時正不諧俗從容禮法之中其自信確乎不)
(可拔也人以為確論云)
雷禮(字必進江西豐城人嘉靖壬辰進士任吏部考功司主事歴浙江提學副使官至少傅太子太)
(傅工部尚書)
雷逵(字時漸豐城人嘉靖辛丑進士歴布政使)
雷賀(字時雄豐城人嘉靖辛丑進士歴布政使)
雷夢麟(字伯仁江西進賢人嘉靖甲辰進士任刑部主事恤刑愛民著讀律瑣言歴山東按察使)
萬姓統譜卷十六
