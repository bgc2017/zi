卷五十五
萬姓統譜卷五十五明凌廸知撰
下平聲
九青
丁(濟陽徵音齊太公生丁公伋子孫以字為氏)
(漢)丁令威(遼東人學道于靈墟山後化鶴歸遼集華表柱云有鳥有鳥丁令威去家千年今始歸城)
(郭如故人民非何不學仙塜纍纍)
丁寬(梁人初梁項生從田何受易時寬為項生從者謂易精敏遂事何學學成東歸何謂門人曰易)
(已東矣景帝朝寬為梁孝王將軍作易說三萬言後寬授同郡田王孫)
丁密(字靖公蒼梧人性清介非家織布不衣非已耕種菜果不食毫髮之餽不受於人遭父喪廬于)
(墓側有雙鳬游密廬旁小池見人馴伏後遭母喪復廬墓三年歸至舊廬一宿故雙鳬復至游)
(戲池中舊志訛舛以密為丁蘭盖不考之過也)
丁恭(束緡人習公羊嚴氏春秋學義精明教授生徒恒數百人當世稱為大儒官至諫議大夫)
丁綝(以偏將軍下河南等二十一縣建武初拜河南太守)
丁鴻(潁川人父綝從光武以功封陵陽侯鴻少受尚書於桓榮父歿當襲爵讓于弟而教授里中章)
(帝詔鴻與諸儒校五經于白虎觀累官至太尉)
丁蘭(河内人母喪刻木像事之若生隣人張叔醉詈母像以杖擊其首蘭歸見母像色若有不懌詢)
(知之即奮擊張叔吏捕蘭像為之垂淚郡嘉其孝通神明奏之詔圖其形)
丁復(元功十八人復位次居十七始為趙將已而從高祖入關定三秦破龍且拜大司馬復破項羽)
(拜將軍封陽都侯)
(三國)丁奉(字承淵安豐人少以驍勇為小將屢立戰功孫亮即位為冠軍將軍後遷大將軍領徐州牧)
丁諝(錢塘人出於役伍顧邵拔而友之為立聲譽揚其善以並陸全之列仕吳至典軍中郎世以邵)
(為知人)
丁覽(字孝連清身立行用意不苟推財從弟以義讓稱補郡功曹遷始平長門無雜賓孫權深貴重)
(之未及擢用會病卒)
丁固(字子賤覽之子在襁褓闞澤見而異之曰此兒後必至公輔固少孤家貧事母能色養致敬族)
(弟孤弱與同寒温後歴顯位遷司徒時孫皓悖虐固與陸凱孟宗同心憂國年七十六卒)
丁儀
丁廙(兄弟並有文采魏文帝以為曹植黨誅之)
(晉)丁潭(會稽人雅有時望與同郡孔愉張茂齊名潭字世康愉字敬康茂字偉康時人號曰會稽三康)
丁信言(後燕慕容盛字道運讌其羣臣于新昌殿盛曰諸卿各言其志朕將覽之七兵尚書丁信)
(言年十五盛之舅子也進曰在上不驕高而不危臣之願也盛笑曰丁尚書年少安得長者之)
(言乎盛以威嚴馭下驕暴少親多所猜忌故信言及之)
丁穆(字彦遠譙國人為順陽太守符堅寇順陽戰敗被執稱疾不仕後堅傾國南寇穆與關中人士)
(謀襲長安事泄遇害)
丁紹(字叔倫冀州刺史嘗破寇有功假節監冀州諸軍事號令嚴肅人畏而愛之)
(唐)丁仙芝(曲阿人舉進士為餘杭尉工詩郡人又有陶翰殷遥張潮皆以能詩聞于時)
丁表(麟德中為於潜令有政績邑人立德政碑)
丁公著(字平子蘇州人舉明經授校書郎父喪負土作塚詔旌其孝累官工部侍郎湘西觀察使)
(徙河南尹治以清静聞四遷禮部尚書翰林侍講學士時湘東災癘拜觀察使賜米七萬斛使)
(賑饑民)
丁位(詩人)
丁袗(金壇人弱冠為楊行密都知兵馬後不自安以病歸平生不殖貨不嗜酒不掩人善生於亂世)
(而得明哲保身之義)
(五代)丁思覲(湖南楚王馬希範作會春園嘉宴堂其費鉅萬牙將丁思覲廷諫希範曰奈何耗國用而)
(窮土木為兒女之樂乎希範謝之思覲瞋目視希範曰孺子終不可教也乃扼㗋而死)
(宋)丁德裕(臨洺人父審琦章義軍節度裕仕周為供奉官宋初累官内客省使成都初平羣寇大起)
(用為西川都廵檢使率兵討平之後征江南領常潤等州經略巡檢使)
丁少微(亳州真源人為道士隠華潼谷密邇陳摶所居志尚清潔善服氣多餌藥百餘歲康強無)
(疾宋太宗召赴闕以金丹巨勝南芝玄芝為獻畱數月遣還山卒)
丁罕(潁州人以應募補衛士累遷指揮使淳化中為澤州團練使知霸州河決以私錢募築民咸德)
(之後拜密州觀察使徙貝州)
丁逢吉(清河人父覬後唐清泰初陷於契丹後脫身南歸逢吉精於醫術事真宗於藩邸然好聚)
(書與儒者游力教其子度)
丁度(字公雅逢吉子真宗時登服勤詞學科累官端明殿學士仁宗嘗曰度侍從十五年數論天下)
(事未嘗及其私除樞密副使改參知政事遷尚書右丞其在經筵上常呼學士而不名)
丁寳臣(字元珍晉陵人與兄宗臣俱有文聲號二丁景祐中同登進士寳臣歴官至祕閣校理英)
(宗每論人物必稱之尤與歐陽脩友善脩志其墓)
丁偃(吳人初試邇英延義講詩云白虎前芳掩金華舊事輕天心非不寤垂意在蒼生有古詩諷諫)
(之體)
丁顥(與竇偁同幕時顥子謂尚幼偁見而竒之曰此子後必以文致遠以女妻之)
丁諷(治平中知蔡州設法賑濟活者六十萬人籍為兵者又數千詔移知亳州蔡人攀慕號呼事聞)
(復還任及代去閉城斷橋不得行者累日)
丁世雄(字少雲温嶺人父軾進武校尉少雲挾周禮應舉坐不如式罷俄而校尉死無兼子弟少)
(雲且讀書且譍家慨然日豈天之與我有限哉我非以家自沒者也即其居起高堂温室闢園)
(池招致四方名士與游意欲有所論著客自天台雁蕩來者必歸之畱連旬月有依之不去者)
(凡鄉人有官私急難常借助之稅役或為代輸疾病請藥死而無歸者為殮葬有以偽死乞斂)
(具者少雲不以疑也亦畀之從弟希亮常訾少雲似杜季良輕薄少雲不為變及希亮得疾垂)
(絶無妻子幼乃請少雲屬以後事少雲杖泣曰弟毋匆匆他日少雲經紀諸用厚於希亮在時)
(人以此益多之)
丁公膺(醴陵人紹興初為高郵尉拒金兵力戰死之朝廷嘉其忠節官其子倚終衡山宰初靖康)
(間倚弟公億與兄公萬避難于鄉賊得公萬縛之將就炮烙公億號呼願以身代賊義而舍之)
(一家獲全)
丁仁(醴陵人擢進士第累遷淮蜀制幕及高沙之變仁諭以順逆降之知無為軍依城築堰郡人感)
(德名曰丁公堰繼解合肥之圍進知太平軍湖北漕使退居二十年卒年八十四)
丁昌期(永嘉人以明經篤行師表後進建醉經堂自作記既沒鄉人尊之曰經行先生三子寬夫)
(三舉鄉貢廉夫舉八行志夫登紹興第俱好古力學侍父側弟兄商論如朋友不為苟且曰此)
(理天下所共不可為家庭屈比執親喪斥去浮屠歲時享祀一遵古禮)
丁仲脩(字敏之温州人方臘陷樂清仲脩帥鄉兵禦諸樂灣鄉兵失據而散仲脩以餘兵與賊戰)
(力屈乃死)
丁逢(字端叔晉陵人舉進士金主遣其壻烏凌阿天錫來怙貴驕黠衆憤而莫能折逢謂示上何以)
(為國上書乞斬之孝宗嘉其材氣可尚召對除國子監書庫官終寳謨閣侍制)
丁明(金壇人閉門讀書二十年手編事類及諸史通考等書百餘卷奉祠家居及卒鄉里私諡博雅)
(先生)
丁錟(新建人以伊洛之學倡江右子弟雲集與陸子静友而議論有不同者號甕天先生孫中篤學)
(力行聚書數萬卷號韋軒先生)
丁銳(會稽人秀州司戶在官著仁政有活民書行世)
丁雋(醴陵人習春秋時稱丁三傅兄弟十七人義聚三百口家無間言祥符中詔旌表門閭)
丁天錫(赤岸人性況静有器識讀書勤苦諸子百家書無不精熟父先卒惟母在堂奉養至謹怡)
(悅承志一日遇兵寇入其家拘母索所有母曰讀書家貧無所藏畜寇持兵欲殺之天錫衛母)
(身曰欲傷我母寧殺我身所見任取之寇亦自化語曰天不殺孝子於是母子俱得解難治平)
(四年母將歿語天錫曰吾病必不起死生人之常也况年九秩又何憾乎語既引身浩歌而終)
(歌辭卓異家人錄之)
丁常任(字卿季寳臣從孫父婁明孝宗甘盤之舊常任博學強記累官戶部侍郎極論復讐大義)
(盡言無諱後以太中大夫寳謨閣侍制致仕爵晉陵縣開國男食邑三百戸壽八十三終于家)
丁允元(字叔中常州人淳熙中以忠諫謫守于潮增置韓江西岸石洲四架以梁而屋其上民懷)
(之名曰丁公橋撥田租三百六十五石于學以贍士今祀于名宦)
丁焴(福津人為人剛直不受私謁累官至大府少卿嘉定間為利州路安撫使兼知興元府决事明)
(白吏民信服魏了翁嘗曰丁晦叔武階一人而已晦叔其字也)
丁瑜(永嘉人世元孫昌期從兄以樂善好施聞于鄉有君子長者之風子如其父弟如其兄子孫世)
(守鄉黨所法而瑜尤長者事見周恭叔朱元晦文集)
丁處榮(富順人咸平間王均叛處榮備牛酒宴均于譙樓擒斬之殺其餘黨授榮州長史)
丁伯桂(字元暉莆田人嘉泰中第進士紹定初史彌遠擅國留提轄雜賣場六歲遷宗學博士論)
(事戅直無所附麗端平中與李宗勉同除監察御史居言路二年鯁論劘切遷中書舍人韓休)
(除節鉞伯桂封還詞頭嘉熙中拜給事中方論駁余天錫召命而卒贈通議大夫)
丁璉(字玉甫番禺人少有才名杜門讀書如坐山谷講明經學遠近從之受業者羅屨于外元豐二)
(年登時彦榜進士始授融州司戸歲祲民相聚為盜立法賑濟邑境獲安監司以功列薦于朝)
(遷宣教郎尋拜大府丞兼知雜庫改朝議郎賜銀魚)
丁從龍(泰寧人有勇好義紹定三年率鄉兵擊走寇盜功授保義郎端平二年領兵淮安城下與)
(敵大戰攻破土城敵兵奔潰克復淮安轉忠翊郎其年秋遇盜于梧州懷集縣戰死朝廷褒贈)
(立廟祀之)
丁宗魏(金壇人嘉定間第進士以從政郎再令揚子縣兼義武民兵軍政時金人寇儀真人情洶)
(洶欲渡江以避宗魏獨不肯曰守禦之臣誠死封疆敵至而遁孰為之守卒不聽久之建同愛)
(堂脩州志二十卷以行世累官朝奉大夫知廣德軍)
丁大全(字子萬鎮江人面藍色嘉熙二年進士調蕭山尉有及民之政旋致改行寳祐間累官右)
(丞相侍御史沈炎右正言曹永年相繼論劾大全假刑威以箝天下之口挾爵禄以籠天下之)
(財竄置新州移徙海島將官畢遷護送舟過藤州擠之於水而死)
丁時習(字行可邵武人初試有司不合遂棄舉業鄉朝貴有以書荐於有司俾自持謁時習嘆曰)
(使我能俯仰人不煩書矣屏去弗視晩年節益高文益竒未嘗以貧窶見辭色)
丁黼(成都制置使也嘉熙三年北兵自新井入詐豎宋將李顯忠之旗直趨成都黼以為潰卒以旗)
(榜招之既審知其非領兵夜出城南迎戰至石筍街兵散黼力戰死之)
丁隲(字公點武進人嘉祐進士以經學倡後進尤長于易春秋為文自成一家官至太常博士右正)
(言有文集二十卷)
丁易東(龍陽人舉進士為編脩官入元數徵不起註周易傳疏以便學者建石壇精舍教授生徒)
(資以廪費事聞賜額沅陽書院授以山長)
(金)丁暐仁(宛平人冲澹寡欲好學無倦舉進士調武清縣丞詣學校召俊秀子弟教之遷和川令先)
(是羣小越法暐仁申明法禁奸吏屏息累遷陜西轉運使)
(元)丁好禮(蠡州人精律算累官戸部侍郎京畿漕運使立漕運成法人皆便之尋陞戸部尚書好禮)
(善B節浮費以足國家之用拜參知政事後以論議不合謝政天兵入京城或勸其謁大將好)
(禮叱曰我以小吏致位極品所以報國惟一死耳大將召好禮不行畀至齊化門抗辭不屈而)
(死)
(明)丁鶴年(其先西域人元末因父兄游宦寓居武昌縣之西山博學能文辭尤長于詩性耿介不混)
(于塵俗年九十終于家有詩集傳世)
丁義(字宜民號芸嶼洪武間膺荐命賦皇都秋曉詩授樂平知縣賦中秋詩有共看民鑑無塵染不)
(犯秋毫有兔知之句陞刑部主事有康山詩集)
丁豫(字叔寬海鹽人洪武應聘至京論治道稱旨授江西按察僉事子麒以文名麟官工科給事中)
(監察御史)
丁普郎(黃陂人從征陳友諒有功授行樞密院同知復與友諒戰死於鄱陽身被十餘創首脱猶)
(執兵若戰狀直立不仆贈柱國上將軍封齊陽郡公從祀康山忠臣祠)
丁玉(洪武初任廣西等處行中書省參政兼都衛指揮使以仁惠為政軍民悦服)
丁顯(字彦偉福建人洪武進士第一博通經史援筆立成國朝狀元及第自顯始)
丁恕(南陵人德性敦厚仗義輕財嘗于鄰居壊垣得白金首飾一囊詢其實還之鄉人皆稱其有德)
(子鎡聰敏力學累官兩浙都轉運鹽司使以廉能著稱朝廷嘉之賜衣楮幣錫宴禮部後陞刑)
(部左侍郎)
丁璿(江寕人立心平易行已安詳永樂初登進士第改庶吉士擢工部主事宣德中為監察御史歴)
(陞都察院右副都御史)
丁鉉(字用濟豐城人永樂中進士除太常博士歴刑部員外郎正綂初陞刑部右侍郎扈從北征而)
(亡贈本部尚書錄用其子)
丁俊(字秉存豐城人永樂進士任御史巡按福建食惟豆腐人謂之豆腐御史都御史每舉之以勵)
(群屬以剛直忤權貴致仕)
丁毅(無為人永樂間進士授翰林院庶吉士穎敏過人性剛直時武臣有紀綱者多弄法勢傾中外)
(衆莫敢忤獨毅每侍朝直言與抗綱服其直竟不能挫時人咸以二鮑擬之其不畏權勢多類)
(此年三十二卒於官)
丁鎡(字永時永樂間舉楷書入胄監擢戸部主事歴官兩浙都轉運鹽司使正䋁甲子以廉能受褒)
(就賜襲衣楮幣累遷刑部左侍郎致仕卒)
丁資(南直隷人進士授戸部主事陞郎中知府進兩浙都轉運鹽使歴官清白自將及為運使益勵)
(其操一錢不私朝廷察其廉擢刑部左侍郎以旌之)
丁泉(汀漳守備都指揮天順六年盜賊竊發泉率兵守禦賊不敢窺繼而賊熾提兵深入攻破賊壘)
(奮身力戰死于陣敕祠曰褒忠)
丁鏞(字鳳儀上元人成化己丑進士任南京刑部主事至郎中出守興化嘗斷疑獄人以為神未久)
(致仕性嗜文學耽詩尤愛佳山水多宿山寺盖清逸之士也)
丁璣(字玉夫丹徒人初為御史上疏諫用萬妃憲皇怒逮繫命擊齒落璣毅然不為動後擢憲副提)
(廣東學政死于溺家業蕭然曾未嘗入念)
丁積(字彦誠寧都人成化進士知新會縣始至問民俗見訟牒倥傯好越訴乃下教令申明約束抑)
(強扶弱苟罹於法雖日侍左右不少貸日究心民事勞瘁卒于官)
丁鳳(字應韶蠡縣人成化丁未進士歴戸部侍郎)
丁溥(字原敬華亭人成化己丑進士第二歴編脩)
丁致祥(字原德武進人正德戊辰進士歴參政)
丁湛(字子一金壇人嘉靖乙丑進士歴按察使)
丁璿(字希甫薊州人嘉靖戊戌進士歴按察副使)
丁士美(字邦彦清河人嘉靖己未進士第一歴吏部左侍郎兼學士贈禮部尚書謚文簡)
邢(河間商音周公第四子封于邢傳所謂邢茅胙祭周公胤是也子孫以國為氏)
(周)邢蒯聵(齊臣崔抒弑莊公蒯聵使而返驅之將入死而報其君其僕曰君之無道也四隣諸侯莫)
(不聞也以夫子而死之不亦難乎蒯聵曰吾聞食其禄者死其事吾食亂君之禄矣又安能治)
(君而死之遂驅入死其僕曰人有亂君人猶死之我有治長可無死乎迺結轡自刎於車)
(漢)邢綏(司空)
(三國)邢顒(字子昂河間人舉孝廉司徒辟皆不就從田疇游積五年曹操辟為冀州從事顒時人稱曰德)
(行堂堂邢子昂後仕魏除行唐令累遷尚書僕射)
(晉)邢峻
(南北)邢祐(鄚人少有學尚知名于時仕魏為平原太守賜爵成平男)
邢巒(祐從孫少好學守貧勵節博覽書史有文才幹略仕魏累官散騎常侍兼尚書終殿中尚書弟)
(偉尚書郎中晏博涉經史官至滄州刺史晏初例得一子解褐乃舉弟之孤慎為朝請兄之孤)
(昕為通直常侍)
邢才(少為盛名鼔動京洛文宗學府獨秀當年足為一代之模楷也)
邢晏(字幼平位滄州刺史為政清淨吏人安之)
邢産(字神寳佑子善屬文少作孤蓬賦為時所稱舉秀才除著作佐郎)
邢蚪(字神彪佑從子為尚書左丞凡所紏正臺閣肅然孝文因公事與語問朝覲燕享禮蚪以經對)
邢臧(字子良蚪子北魏永安初除東牟太守清慎奉法吏人愛之和雅信厚有長者之風為時人所)
(愛敬累官樂安太守)
邢邵(字子才蚪子十歲能屬文日誦萬餘言名動衣冠雕蟲之美獨步當時每一文初出京師為之)
(紙貴仕北魏為中書令)
邢峙(字士峻少學通三禮左氏春秋仕齊文宣帝為國子助教以經入授皇太子峙方正純厚庖人)
(進太子膳菜有邪蒿峙令去之曰此菜有不正之名非殿下宜食文宣聞而嘉之)
邢昕(字子明臧之子昕幼孤好學早有才情解褐盪寇將軍累遷太尉記室參軍)
(唐)邢君牙(樂壽人以戰功歴果毅折衝郎將德宗出狩奉天君牙率兵赴難封河間郡公李晟在鳳)
(翔數行邊常以君牙守晟入朝代為節度使屯耕講戰吐蕃不能侵)
邢文偉(全椒人咸亨中為太子典膳丞太子罕接宫臣文偉上書曰古者太子既冠有司過之史)
(徹膳之宰今史既闕官宰得奉職謹守禮經以聞後右史闕高宗曰文偉切諫吾兒此直臣也)
(逆授之累遷鳳閣侍郎)
邢審容(穆宗時攝中都縣事博學能文鼎新聖廟)
邢和璞(得仙與崔司馬有舊崔病經年且死一日臥室聞北墻有斸聲七日不已窺之有人立云)
(邢真人處分開此司馬厄)
邢濟(乾天初為桂管經略使時西源蠻叛濟擊平之擢為防禦使)
邢羣(字渙思會昌五年自戸部員外郎刺處州政尚嚴明吏人畏之在任刑清事簡束縛黠吏撫輯)
(良民冗事弊政必務盡拔其根株而後已去之日老稚泣送于途)
邢象之(詩人)
(宋)邢昺(字叔明鄚人應九經廷試日召至外殿講比師二卦又取羣經發題太宗嘉之擢上第真宗朝)
(授翰林侍讀學士尋陞刑部尚書及卒真宗以宫邸舊僚臨喪殞涕)
邢惇(字君雅雍邱人嘗舉進士不中慨然有隠遁之意真宗幸亳州以布衣召對問以治道惇不對)
(真宗問其故惇曰陛下東封西祀皆已畢矣臣復何言真宗大悦)
邢煥(字文仲開封人以父任調汜水縣主簿累遷樞密都承旨屢奏馬伸言事切當宗澤忠勞可倚)
(黃潛善汪伯彦誤國其言多所禆擢保静軍承宣使)
邢昂(太原人高蹈不仕時宰相寇準文彦博王曙陳堯佐范仲淹咸雅重之)
邢繹(鄭人父倞宋知鼎州因家焉繹以蔭入官連倅五郡後倅襄與帥爭疑獄因不仕起知興國軍)
(秩滿歸武陵號復菴居士)
邢恕(字和叔河東人從伊川學吕公著荐為崇政殿說書元祐初除御史後謫隨州)
邢居實(字敦夫恕子有文早夭蘇子瞻云敦夫自為童所與交皆諸公長者百不一見遂與草木)
(共盡黃魯直云謝師復年未二十文章不類少年語方行萬里出門而車軸折甚矣敦夫似吾)
(師復也且有絶句云詩到隨州更老成江山為助筆縱横眼看白璧埋黃壤何況人間父子情)
邢燾(嘉定中十二年己卯以通直郎出守政尚寬平才足立事濬九里河成外内之河渠咸有成績)
(橋梁舍館園池器物之飾釐然一新)
(遼)邢抱朴(應州人父簡刑部郎中抱朴好學博古與弟抱質俱受經於母陳氏保寧中抱朴累官翰)
(林學士承旨參知政事嘗按察諸道黜陟守令大協人望官至南院樞密使抱質亦官至侍中)
(元)邢飛翰(霍州人性剛果以薦為内御史巴延專政飛翰面質其非參議富珠哩姦邪復廷劾之後)
(以兩淮鹽運使同知致仕元末兵亂被執不屈而死追封工部尚書謚忠義)
邢秉仁(延祐中廣平路總管平反冤獄發摘奸㐲典學勸農善政甚多)
(明)邢昭(洪武八年來司新會税貧而能廉介而冇守月攴俸饘粥不充或日中無食人遺之米亟命持)
(去語妻曰寧饑餓以死不可受滿去無道里之費父老贐之一無所受)
邢寬(字用大無為州人永樂甲辰進士第一授翰林修撰陞侍講遷南京翰林院侍講學士)
邢瑞(井陘人永樂庚子鄉舉授監察御史擢湖廣副使撫輯苗夷甚有恩紀秩滿父老懇畱復任卒)
(于官士民哀之)
邢政芳(溆浦人永樂丙戌進士歴官交趾按察僉事改山東廉慎自持不苟取與致仕歸笥中惟)
(俸金三兩家居不入城郭澹泊自如饘粥不給未聞怨悔言)
邢竒(字彦美長清人天資穎悟議論敏捷蓄書萬卷時號書精當道薦于朝以直言忤大臣授河泊)
(官在任歲餘歸卒于家所著有繩菴集)
邢宥(字克寬瓊山人正綂進士任監察御史剛直敢言陞台州知府民甚信服歴都察院右副都御)
(史禀性廉介於人不少假借外樸内剛好讀書詩文遒美有法家庭孝友田産多讓諸弟歸體)
(囊業蕭然海南人物稱為第一)
邢量(字用理長洲人隠居以醫卜自給性狷介不取與人無將迎足跡不出里門長日或不舉火客)
(至相與清坐而已其本自經史外凢釋老方伎之說無所不通朝士有欲遇之者固謝不納)
邢簡(字居敬咸寧人正綂丁卯解元甲戌進士歴真定知府簡嚴明憲祛弊均賦吏畏民懷轉順天)
(府尹歴戸部侍郎為人廉仁公勤喜善隠惡善誘後進及門者多成材之士)
邢正(宜山人成化五年知廉州府持心正大撫恤民隠人咸稱之)
邢讓(福建人成化進士禮部侍郎)
邢珣(字子用當塗人進士歴郎中坐忤逆瑾罷未幾復官正德十年出任脩學作士躬率行古禮征)
(横水桶岡龍川浰頭諸寨繼勤兵擒逆濠累陞江西參政右布政使)
邢寰(字伯宇黃梅人志行端方才識超絶總角司衡者試賢哉二大夫論足軼繩尺繇儒士領薦登)
(正德戊辰上第會科道缺人下弭盜議遴補復稱旨超擢刑科給事中尋轉禮科都給事以犯)
(顔諫諍為已任上頷之呼曰酸子禁中有為輙問近侍曰邢酸子得無知乎或欲遠狩寰拜伏)
(五鳳遮阻内竊知之從後載逸出其為毅廟敬憚如此後忤中貴謫廣德州判官調太平郡貳)
(陞南昌知府恤殣興賢剔蠧振滯萬口揄頌)
邢如默(字宣甫臨邑人嘉靖己丑進士歴給事中)
邢尚簡(字原敬臨邑人嘉靖辛丑進士歴都察院右僉都御史大理寺卿)
邢參(長洲人麗文湛默好書立士行講授里中以醇和稱昌榖諸君皆與遊其文亦質而不華貧無)
(以朝夕空如也竟未嘗娶恒獨居遇雪累日囊無粟兀坐如朽株諸君念之試叩門見其無慘)
(凜色方苦吟共相慰勞亦不言也第誦所得句自喜又嘗連日雨復往視參則屋之三角墊方)
(怡然執書坐其一角不惨亦累夕矣昌榖論其有四懿居約而恬愉操槩履方吳士喜任俠若)
(參者有道君子也)
邢一鳳(字伯羽龍江衛人嘉靖辛丑進士歴翰林侍講出參四川陞副使致仕)
邢第(字進御長垣人嘉靖丙戌進士歴按察副使)
邢守庭(字紹男臨穎人嘉靖丙辰進士歴太僕寺卿)
經(滎陽徵音)
(晉)經曠(太元中出還冤記)
(明)經濟(濠州人為鄉里耆老國初車駕入濠賜濟等宴謂曰諸父老皆吾故人豈不欲朝夕相見然吾)
(不得久畱此父老歸宜教導子弟為善立自孝弟勤儉養生父老等亦宜厚自愛以樂高年濟)
(等頓首謝皆懽醉而去)
經緯(江寧人天順間舉人知縣)
經綸(溧水人弘治舉人)
經秀(字世英正德中南康知縣)
經彦寀(廣東僉事)
經儒(丹陽人嘉靖乙卯舉人)
經世文(撫州人萬歴丙子舉人)
星(見姓苑)
(晉)星重(見羊氏家傳)
(元)星吉(字吉甫河西人事仁宗于潛邸以精敏稱累官江西行臺御史大夫克持風裁歴湖廣江西行)
(省平章星吉至江東詔令守江州時賊據州縣星吉屢破之既而中流矢昏仆既蘇不食而死)
(星吉公廉明潔能以忠義感激人心故能以少擊衆云)
(明)星奎(沅江人洪武中任叙州府推官)
星近斗(諸城人萬歷間貴州衛千戸)
靈(子姓宋大夫子靈之後以字為氏)
(周)靈輒(晉人趙宣子田于首山舍于翳桑見輒饑食之輒舍其半問之曰請以遺母因與之簞食與肉)
(靈公嘗伏甲攻宣子輒倒戟以禦公徒而免之問其故對曰翳桑之餓人也問其名居不告而)
(退遂自亡)
靈不緩(宋左師)
靈姑浮(越大夫以戈擊闔閭)
(漢)靈常(高帝十二年以荆令尹從擊鍾離昧及利幾英布有功封陽羨矦邑二千戶子賀襲封陽羨侯)
(賀子勝襲封陽羨侯)
(唐)靈幼孫(范陽人江隂令)
(明)靈芳(陽谷人洪武中以人材任山西崞縣知縣)
零(見姓苑)
(明)零暢(横州人宣德舉人博白知縣)
零廣(天順舉人長沙教授)
零經(安定人成化舉人廣東定安縣教諭)
零混(安定人成化舉人詔州府學訓導)
寧(秦寧公之後)
(漢)寧昱(都尉)
寧城(濟南人都尉)
寧越(趙人與蘇秦之徒為六國謀士)
(明)寧全(行唐人正德中湯隂縣訓導)
寧興邦(湘隂人萬歷間江西龍泉縣丞)
缾(見姓苑)
(漢)缾守(太子太傅見風俗通)
缾裴(字子然北海相孔融以其賢配社祭之)
冥(禹後因國為氏)
(漢)冥都(丞相史治公羊春秋疏廣弟子)
青(即青陽氏之後)
(周)青䒪(趙義士豫讓友)
(宋)青傑(應天人登科)
(明)青文盛(四川大寧人洪武中龍陽縣典史時邑民負租三萬餘石文盛詣闕請免章三上不報自)
(縊于登聞鼓下上命官覈實詔蠲之仍以一千三百為額民德之因立祠祀焉)
青麟(遼州人景泰舉人)
青大(山東都指揮勦妖賊有功)
青若水(桃源人河南陳州衛指揮)
陘(晉大夫以邑為氏又魯公孫有陘氏之族)
(音形見直音)
(音形見直音)
(音形見直音)
庭(州名見姓苑)
亭(見姓苑)
鄍(邑名見姓苑)
酃(見姓苑)
(音星見直音)
(音零見直音)
萬姓統譜卷五十五
