卷三十七
萬姓統譜卷三十七明凌迪知撰
下平聲
七陽
張(清河商音黃帝第五子青賜生揮為弓正觀弧星始制弓矢主祀弧為張氏)
(周)張仲(詩云侯誰在矣張仲孝友)
張旄(楚王將出張儀恐其敗已靳尚曰儀事王不善臣請殺之旄令人要尚刺之王大怒秦楚搆兵)
(而戰秦楚爭事魏張旄果重之)
張丑(丑為質于燕燕王欲殺之走且出境境吏得丑丑曰燕王所為將殺我者人有言我有寶珠也)
(王欲得之今我已亾之矣而燕王不我信今子且致我我且言子之奪我珠而吞之燕王必當)
(殺子刳子腹及子之腸矣夫欲得之君不可說以利吾要且死子腸亦且寸斬境吏恐而赦之)
張老(晉人悼公時為侯奄代魏絳為司馬又立為卿以讓魏絳獻文子成室張老曰美哉輪焉美哉)
(奐焉君子謂之善頌善禱)
張儀(張老之後魏人學鬼谷子之術以遊說顯名楚相誣以盜金箠擊遍體歸謂其妻曰視吾舌尚)
(在否曰在曰舌在足矣後為秦相)
張生(齊將軍田瞶出將張生送郊以五事諷之田瞶曰今日諸君皆為瞶祖道具酒脯而先生獨教)
(之以聖人之大道謹聞命矣)
(漢)張耳(大梁人嘗亾命游外黃後從漢高破趙井城以功封趙王子敖嗣立尚高帝長女魯元公主)
張良(字子房其先韓人家世相韓秦滅韓良為之報仇不果乃佐高帝滅秦天下既定封留侯尋弃)
(人間事從赤松子遊卒諡文成侯先儒謂其有儒者氣象)
張蒼(陽武人好書歷律嘗仕秦為御史後歸漢從攻臧荼以功封北平侯孝文初為丞相年百餘歲)
(乃卒著書十八篇專言隂陽律歷事)
張仲(張負見陳平於喪歸謂其子仲曰吾欲以女孫予陳平仲曰平貧不事事奈何與女負卒與女)
張辟疆(良子說陳平誅吕氏)
張釋之(南陽堵陽人以貲為騎郎十年不得調後拜廷尉惟務持平語曰張釋之為廷尉天下無)
(冤民景帝時出為淮南王相子䞇官至大夫免以不能取容當世故終身不仕)
張協(河間内史清簡寡欲徵為黃門侍郎)
張寬成都人蜀人未知學大守文翁選寬等(士受業還以教授于是蜀學比齊魯寬仕至揚州)
(刺史作春秋章句十五萬言)
張湯(湯為兒時随父為長安丞守舍鼠盜肉父欲笞之湯掘窟得鼠及餘肉劾鼠掠治傅爰書訊鞫)
(論報具獄磔鼠堂下父視其文辭若老獄吏大驚乃使書獄漢武朝遷大中大夫子安世又八)
(世至張吉皆貴盛故班固不敢以入酷吏傳)
張昌(武帝太初元年雅陵侯張昌為太常)
張騫(城固人武帝時為郎應募使月氐國西南夷去十三年始還後封博望侯)
張猛(騫孫為光禄大夫與周堪同心輔政後為石顯所害)
張安世(字子孺杜陵人父湯官至御史大夫安世以父任為郎武帝竒其才擢尚書令遷光禄大)
(夫昭帝即位封冨平侯宣帝時以定策功拜大司馬自漢以來安世子孫七葉侍中諸曹散騎)
(者千餘人)
張歐(字叔高孝文時以治刑名侍太子然其人長者景帝時尊重常為九卿至武帝元朔中代韓安)
(國為御史大夫歐為吏未嘗言按人剸以誠長者處官官屬以為長者亦不敢大欺上具獄事)
(有可郤郤之不可者不得已為涕泣面封之其愛人如此老篤請免天子亦寵以上大夫禄歸)
(老于家家陽陵子孫咸至大官)
張延壽(安世子以身無功德上書力陳讓封邑)
張勃(延夀子嗣為散騎諫大夫嘗舉陳湯後湯立功西域世稱其知人)
張臨(勃子世守儉謙每登殿閣歎曰暴虐為我戒生不厚哉介施親族朋友)
張敞(字子高平陽人父福光禄大夫宣帝朝敞以察廉為甘泉倉長後為京兆尹九年以經術自輔)
(號稱職坐楊惲免冀有賊起為刺史盜平守太原郡徵為左馮翊會病卒)
張放(臨之子母尚平公主復取元帝后妹女上為供帳賜甲第服飾號為天子取婦皇后嫁女兩宫)
(使者冠盖不絶與上卧起寵冠殊絶後以寵盛過使大臣論劾出為北地都尉遣就國)
張禹(字子文河内軹人明習經學仕為博士元帝朝授太子論語成帝即位尊禮師傅累遷光禄大)
(夫代王商為丞相封安昌侯)
張何丹(中散大夫何丹以言忤莽謫松滋邑令慈祥豈弟愛民如已出于時有嘉禾連穎之瑞卒)
(於官邑人為之哀慟擇河西勝地而葬之歲六月二日民爭奠酹不絶焉)
張堪(字君時宛人少時志美行勵諸儒號曰聖童光武拜為郎中大司馬吳漢伐公孫述拔成都堪)
(留撫慰蜀人大悅徵拜騎都尉漁陽太守寇弭民富有麥穗兩岐之歌)
張宗(南陽魯陽人鄧禹定河東時宗詣禹自歸禹聞其多權謀表為偏將軍禹軍到栒邑赤眉至宗)
(為後拒戰却之諸將服其勇自是有戰必勝累遷河南都尉大中大夫終琅邪相)
張衡(字平子南陽西鄂人善屬文通五經作二京賦精思十年乃成衡善機尤精天文歷算為太史)
(令作渾天儀復造候風地動儀人服其妙遷侍中宦官讒之作思玄賦以寄情出為河間相嚴)
(整法度上下肅然徵拜尚書)
張純(字伯仁安世玄孫父放為成帝侍中純襲爵土光武時更封武始侯嘗將突騎安集荆陽純在)
(朝歴世明習故事朝廷禮儀多所正定後為大司空子奮好學節儉所得俸皆分贍宗親後為)
(司空)
張湛(字子孝平陵人矜嚴好禮動止有則在鄉黨詳言正色人以為儀表光武時拜光禄勲數諫諍)
(後為太子太傅)
張玄(河陽人少習顔氏春秋建武中拜博士琅邪徐業與語大驚曰今日相遭眞解矇矣)
張芝(字伯英臨池學書池水盡黑凡衣帛必書而後陳韋仲將謂為草聖靈帝朝為太尉)
張興(鄢陵人治梁丘易舉孝廉累官太子少傅明帝數訪以經術既而聲稱著聞子弟從遊者前後)
(至萬人子魴世其業位至張掖屬國都尉)
張酺(字孟漢汝南細陽人自少力學不怠顯宗開四姓小侯學酺以尚書教授論難當上意除為郎)
(令入授皇太子經侍講率有勁正之辭累官至司徒)
張佚(博士明帝擇太子博羣臣舉隂識佚正色曰立太子為隂氏則隂侯可為天下則宜用天下之)
(賢才帝即拜佚為太子太傅)
張軌(淄川人少好學志識開朗仕至隴右府長史無餘財惟有書數百卷)
張山拊(平陵人師小夏侯建為博士論石渠官至少府授同縣李尋鄭寬中山陽張無故信都秦)
(恭陳留假倉由是小夏侯有鄭張秦假李氏之學)
張禹(襄國人性篤厚節儉舉孝廉章帝時拜揚州刺史志在理察枉訟錄囚徒多所明雪轉兖州刺)
(史以清平稱遷下邳相為民開水門灌田民用給足累官太傅安帝初以定策功封安鄉侯)
張奉(章帝元和時廬江毛義東平鄭均皆以行義稱於鄉里南陽張奉慕義名往候之)
張林(章帝時尚書張林上言縣官經用不足宜復武帝均輸之法)
張敏(河間鄭人建初時舉孝廉四遷尚書多所建明和帝時遷汝南太守清約不煩用刑平正有能)
(理名再遷潁川太守徵拜司空)
張恭祖(東郡人也漢書不為傳鄭玄嘗從受周官禮記左氏春秋韓詩古文尚書為世名儒)
張道陵(留侯良八世孫生於天目山學長生之術退隠于山章帝和帝累召不起久之遍遊名山)
(東抵興安雲綿溪升高而望曰是有異境隨所流而之雲綿洞有仙巖焉煉丹其中三年青龍)
(白虎旋遶於上丹成餌之時年六十容貌益少又得秘書通神變化驅除妖鬼後于蜀之雲臺)
(峰昇天所遺經訣符章并印劔以授子孫其四代日盛復居北山歴代重之今其子孫世襲真)
(人)
張霸(字伯饒成都人自少知孝讓鄉人號張曾子七歲通春秋後博覽五經和帝時舉孝廉為會稽)
(太守擢用有業行者羣中爭厲志節化服越賊故童謠云弃我戟捐我矛盜賊盡吏皆休後徵)
(遷侍中)
張楷(霸子通嚴氏春秋古文尚書門徒嘗百人縣府連辟舉賢良不就順帝詔云楷行慕原憲操擬)
(夷齊郡時以禮發遣楷復告病不到性好道術能作五里霧)
張機(長沙太守時大疫流行治法雜出機著傷寒論金匱方行於世)
張陵(楷子官至尚書元嘉中梁冀帶劔入省陵率虎賁奪冀劒劾奏冀百僚肅然初冀弟不疑舉陵)
(孝廉謂曰昔舉君適以自罰陵曰今申公憲以報私恩也)
張範(修武人性恬静徵命無所就弟承以方正拜議郎董卓亂範承命徒共誅之弟昭亦為議郎魏)
(曹操以範為參軍承領趙郡太守)
張奐(字然明燉煌酒泉人父惇為漢陽太守奐舉賢良對策第一為安定屬國都尉正身脩德威化)
(大行拜武威太守長子芝以善草書知名)
張武(吳郡由拳人父業為郡掾送大守妻子還鄉至河内遇盜夜劫業與戰死武年幼不及識父後)
(詣太學受業嘗持父遺劍至父亡處祭泣太守第五倫嘉其行舉孝廉遭母喪過毁絶命)
張磐(字子石丹陽人以清白稱度尚為荆州刺史見胡蘭餘黨南走蒼梧懼為己責乃偽上言蒼梧)
(賊入荆州界時磐刺交趾徵下廷尉辭狀未正會赦見原磐不肯出獄更牢持械節因自列曰)
(磐備位方伯為國爪牙而為尚所枉夫事有虚實法有是非磐實不辜赦無所除如忍以苟免)
(永受侵辱之恥乞傳尚詣廷尉面對曲直足明真偽廷尉以其狀上詔書徵尚到廷尉詞窮受)
(罪以先有功得原磐後為廬江太守)
張皓(字犍為武陽人漢留侯良六世孫五遷至尚書僕射出為彭城相徵拜廷尉辨正疑獄順帝即)
(位拜司空多薦達天下士時趙騰因災變當伏重罪皓諫曰騰本欲盡忠正諫如當誅戮塞諫)
(諍之源非所以昭德示後也帝悟减騰死罪)
張超(鄭人良之後有文行靈帝時從車騎將軍朱雋討黃巾有功為别部司馬著賦頌箋檄等文凡)
(十九篇又善草書世寶重之)
張光(梁州刺史嘗遣參軍擊賊李邕楊武等為賊所敗光憤激而卒百姓皆悲傷之)
張馴(字子雋定陶人以大夏侯尚書教授辟公府拜議郎與蔡邕共奏定六經文字擢侍中典領秘)
(書近署甚見寵異多因便宜陳政得失遷丹陽太守有惠政徵拜尚書終大司農)
張恭(天水人為燉煌功曹會太守馬艾卒郡人推行長史事恩信甚著遣子就詣曹操至酒泉為賊)
(黃華所執恭遣從弟攻酒泉而自為首尾之援黃華遂詣金城太守蘇則降後賜恭爵關内侯)
張遐(餘千人幼聰明日記萬言舉孝廉補郡功曹不就十九從楊震震語人曰張遐當為天下後世)
(儒宗建寧間召為五經博士尋以疾還教授諸葛瞻陸遜輩皆其門人卒贈族亭侯所著有五)
(經通義易傳筮原龜原吳越春秋等書)
張劭(汝陽人與范式為友式謂劭曰後二年當過拜尊親至期劭白母具雞黍待之至日式果至升)
(堂拜母盡歡而别劭死見夢於式曰吾於某日死式即素服會葬式至棺起世謂之死生交)
張綱(字文紀皓子少明經學仕為御史與杜喬等持節分按天下綱獨埋輪都亭曰豺狼當道安問)
(狐狸遂劾梁冀等姦惡廣陵賊張嬰寇亂冀乃諷尚書以網為廣陵守網單車徑造嬰壘諭以)
(成敗之機嬰深感悟乃降南州晏然子續官至郎中)
張齊芳(驃騎將軍意之子歴中書郎退隠句章之靈山採山釣水以自適人皆賢之遂以其父之)
(官名其山曰驃騎鄉人立祠祀焉)
張訥(巴郡太守有德政及民吏民為之立頌德碑)
張喬(順帝時豪林蠻區連入寇州郡討之不克於是選喬為交州刺史喬單車至州寇徒自去)
張翕(永平間羅州太守政化清平得夷人心)
張竦(丹陽太守博學通治體以廉儉自持後封淑德侯)
張臶鉅鹿人漢魏間徵辟皆不應遠遁恒山魏(帝時張掖郡有寶石負圖太史令奏以為)魏之
(禎或以問臶臶曰以神知來不追已往此石當今之變異將來之禎祥也遂隠居不與時競以)
(道自樂年百有五歲而卒)
張儼(餘杭人好學有賢德遭漢末之亂嘗開圃種瓠以所售錢造橋不樂營利鄉人重之)
(三國)張翼(綱曾孫蜀建興間以討劉胄有功累進都虞侯征西大將軍後為鍾會亂兵所殺子激篤志好)
(學累官廣陵太守)
張温(字惠恕吳縣人父允輕財重士名顯州郡為吳東曹掾卒温少修節操容貌竒偉累官太子太)
(傅以輔義中郎將使蜀蜀甚重其才)
張松(為人短小精悍有才辨劉璋遣詣曹公楊脩深器之白公辟松不納修以公所撰兵書示松松)
(一覧即便朗誦以此異之)
張儼(字子節吳人弱冠知名博聞多識仕吳為大鴻臚使于晉裴秀荀勖等欲傲以所不知不能屈)
(羊祜何禎竝結縞帶之好子勃撰吳錄三十卷)
張𥙿字南和南郡人為後部司馬曉占候而(過周羣嘗諫先主曰不可爭漢爭必不利不聽下)
(獄後果得地而不得民魏氏之立先主之薨皆如裕所料)
張紘(廣陵人漢末辟舉皆不就避難江東委質孫策策身臨行陳紘每切諫後為長史權再征合肥)
(紘曰兵貴時動宜廣開播植任賢使能順天命以行誅可不勞而定也權為止所著詩賦十餘)
(篇)
張昭(字子布彭城人少好學通左氏春秋漢末大亂昭渡江孫策命為長史撫軍中郎將策將亡以)
(弟權托昭權為吳王敬禮彌重拜輔國將軍封婁侯昭容貌矜嚴有威風自權以下皆憚之卒)
(諡曰文)
張嶷(巴西南充國人漢昭烈定蜀嶷為都尉將兵討平山賊叛羌除越嶲太守及徵還夷民愛慕扶)
(轂涕泣後拜盪宼將軍與魏將戰歿越嶲民夷聞嶷死悲泣立廟祀之)
張郃(河間鄭人魏拜偏將軍從攻鄴拔之文帝即位封都鄉侯與諸葛亮戰中流矢死諡壯侯)
張旣(高陵人舉茂才除新豐令治為三輔第一魏初以為京兆尹後為雍州刺史安定太守在郡十)
(餘年政惠著聞後封西鄉侯)
張飛(字翼德雄壯威猛為世虎臣魏程昇等咸稱為萬人敵蜀先主拜為右將軍封西鄉侯)
張繡(武威祖厲人麯勝襲殺祖厲長時繡為縣吏伺間殺勝郡邑義之後仕曹魏官渡之役力戰有)
(功累遷破羌將軍)
張舉(吳句章令民有妻殺夫因放火燒舍詐稱夫死于火夫家疑而訴官妻拒不承舉以豬二口一)
(殺之一活之乃積薪燒之察殺者口中無灰活者口中有灰遂驗夫口中無灰鞫之妻服罪)
張裔成都人治公羊春秋博涉書史漢昭烈定(州以為太守後為丞相亮參軍裔少與楊)恭友
善恭早死遺孤未數歲裔迎恭母(及恭子長為娶婦買田宅時人咸重其)加輔漢將
(軍)
張遼(字文遠與孫權戰于合肥衝壘突圍吳人喪氣拜征東將軍詔曰合肥之役以步卒八千破賊)
(十萬自古用兵未之有也)
張敦(字叔方德量淵懿清虚淡泊善文辭為海昏令甚有惠化子純字元基有清才與同郡張儼朱)
(異俱童少往見朱據據聞三人才名試之曰今三賢屈顧其為吾各賦一物然後就坐夫腰褭)
(以迅驟為功鷹隼以輕疾為妙何必積思純賦席曰席以冬設簟為夏施揖讓而坐君子攸宜)
(儼賦犬曰守則有威出則有獲韓盧宋鵲書名竹帛異賦弩曰南嶽之竹鍾山之銅應機命中)
(射隼高墉純尤厲操行學博才秀容止可觀拜郎中為廣德令治有異績擢太子輔義都尉赤)
(烏十三年廢太子和純盡言極諫權幽殺之)
張秉(字仲節陽羡人時顧劭號知人一見遂友後劭為豫章太守發在近路值秉病時送者百數劭)
(辭曰張仲節以疾不克來恨不見之暫還與别諸君幸少時相待秉自是聲譽遠播仕吳至雲)
(陽太守)
張楊(字稚叔雲中人以武勇給并州為武猛從事董卓作亂楊迎天子還洛封晉陽侯)
張燕(常山人本姓禇改姓張剽悍捷速過人故軍中號曰飛燕魏太祖定冀州燕求佐王師拜平北)
(將軍)
張魯(字公祺沛人祖陵好道魯傳其術據漢中以鬼道教民魏太祖攻破之拜魯為鎮南將軍待以)
(客禮)
(晉)張華(字茂先范陽方城人學業優博圖緯方伎之書無不詳覽贊伐吳功成封廣武侯華於儀禮憲)
(章多所損益一時詔誥多所草定進為侍中盡忠匡輔卒之日家無餘貲惟文史溢几篋耳所)
(著有博物志)
張賓(中丘人博涉經史闊達有大節常自謂智算識覽不後子房但不遇高祖耳及見石勒勒引為)
(謀主算無遺策號曰右侯及卒勒流涕彌日)
張翰(字季鷹吳縣人父儼吳大鴻臚翰有清才善屬文而縱任不拘仕為齊王冏東曹掾因秋風起)
(思吳中尊鱸遂命駕而歸時高其志遭母喪哀毀踰禮人以孝稱)
張憑(字長宗吳郡人祖鎮仕為蒼梧太守憑敏而有文舉孝廉策高等謁丹陽尹劉惔處之下坐及)
(發言一坐皆驚惔即延之上坐薦于簡文帝為太常博士官至御史中丞)
張文君(永嘉人隠居丹霞山郡守王羲之往訪焉即遁去不與相見其介如此)
張軌(烏氏人少好學有器望以時方多難永寧初求為凉州刺史威著西川化行河右在州十三年)
(寢疾遺令將佐盡忠報國以安百姓)
張闓(字敬諸丹陽人薛兼薦之于元帝言其才幹貞固當今良器以佐翼功賜爵丹陽縣侯蘇峻之)
(亂闓與王導俱入宫侍衞密謀討峻峻平以尚書加散騎常侍)
張玄之(自吏部尚書為吳興太守以才學顯與會稽内史謝玄同年之郡而玄之名竝於玄時人)
(稱為南北二玄)
張悌(吳丞相與晉軍戰大敗諸葛靚自往牽之曰天下存亡有大數豈卿一人所知何故自取死為)
(悌垂泣曰仲思今日是我死也且我作兒童時便為卿家丞相所拔常恐不得其死負名賢知)
(顧今以身徇社稷復何道邪莫牽曳之如是靚流淚放之去一百餘步已見為晉軍所殺)
張褘(少有操行恭帝為琅琊王以褘為郎中令及帝踐祚劉𥙿以褘帝之故吏素所親信封藥酒一)
(&KR1125;付褘密令鴆帝褘既受命而嘆曰鴆君而求生何面目視息世間哉不如死也因自飲而死)
張載(安平人博學有文章太康初至蜀省父嘗著劍閣銘武帝命鐫之劍閣山累官中書侍郎領著)
(作弟協少有雋才與載齊名官至河間内史時亂遂弃官家居以詩文自娛亢亦能文尤解音)
(樂時號三張)
張威(梁州人時氐揚難敵攻梁州刺史胡子祥弃城去威起兵逐難敵以其地歸李蜀)
張輔(南陽人衡之後少有幹局初補藍田令不為豪強所屈累遷御史中丞梁州刺史嘗論司馬遷)
(班固謂遷之著述辭約而義舉此所以稱良史也)
張澄(字國明晉光禄大夫本郡太守善正書當葬父郭璞為占葬地曰葬某處年過百歲位至三司)
(而子孫不蕃某處年减半位止於卿而子孫貴顯澄乃葬其劣處位果止光禄年六十四而其)
(後遂昌澄子彭祖彭祖子敞)
張彭祖(吳人官至龍驤將軍善隷書右軍每見其縑素尺牘輒取而藏之子敞孫𥙿三世皆以善)
(書名)
張敞(晉侍御史度支尚書吳國内史桓元簒位敞以事忤元表獻忠款官至龍驤將軍子𥙿)
張光(字景武江夏人身長八尺明眉目美音聲以牙門將伐吳有功遷江夏西部都尉遷梁州刺史)
張方(河間人以材勇遷振武將軍方干之戰人無固志勸方夜遁曰兵之利鈍無常貴因敗以為成)
(耳遂大勝)
張忠(字巨和中山人隠于泰山恬靜寡慾苻堅遣使徵之辭送還達華山歎曰我東嶽道士沒于西)
(嶽命也奈何行五十里及關而死諡曰安道先生)
(南北)張弘策(范陽方城人幼以孝聞遭母死三年不食鹽菜梁武帝以為輔國將軍郢城平帝乘勝直)
(指建業弘策與帝意合城平遣封檢府庫秋毫無犯後封洮陽縣侯)
張耀(上谷昌平人仕北齊以清白稱歴官尚書右丞文宣近出令耀居守至夜還耀不開門催迫甚)
(急須火至識面方開帝嘆賞之耀奉職恪勤性節儉禄賜輒散宗族好讀左傳卒贈右僕射諡)
(曰貞簡)
張羨(河間鄭人少好學多所通涉仕周累官司成中大夫典國史周代公卿類多武將惟羨以素業)
(自通甚為當時所重後年老致仕隋高祖徵至賜以几杖羨上表勸以儉約優詔答之卒年八)
(十四諡曰定所撰有老子莊子義名曰道言五十二篇)
張普惠(常山人精于三禮兼善春秋百家之說仕魏累官東豫州刺史普惠不營財業好有進舉)
(厚于故舊卒諡曰宣恭)
張買奴(平原人該博經義門徒千餘人諸儒咸推重之歴太學博士國子助教)
張吾貴(中山人少聰慧年十八仕魏為太學博士吾貴先未多學乃從酈銓受禮牛天祐受易而)
(自得為多其講左氏義例多以新意參之學者竒焉)
張彫武(中山人通五經尤明三傳弟子受業者以百數北齊神武召為諸子講說遷平原太守後)
(除侍中彫武自以致位大臣勵精在公議論無所迴避數譏切寵要獻替帷扆武成深倚仗之)
張衮(上谷沮陽人篤實好學有文魏道武為代王以衮為左長史累决大謀及道武即位遷黃門侍)
(郎賜爵臨渭侯率心奉上不顧嫌疑尤好人物善誘無倦卒贈太保諡文康)
張恂(字洪讓衮弟魏皇始初拜中書侍郎參預密謀後歴廣平常山二郡太守政為當時第一徵拜)
(大中大夫卒贈平臯侯諡曰宣恂性清儉死之日家無餘貲子代為陳留北平二郡太守所歴)
(著稱卒諡曰惠)
張白澤(衮孫年十一遭母憂以孝聞長而博學仕魏為殿中曹給事中甚見寵任後為雍州刺史)
(清心少欲人吏安之伊祁苟初三十人謀反文明太后欲盡誅一城人白澤諫而止卒贈廣平)
(公諡曰簡子倫官至大司農少卿燕州大中正)
張萇年(恂孫仕魏為汝南太守郡人劉崇兄弟分析惟一牛爭不能决萇年以己牛一賜之于是)
(境内各相戒約咸敦敬讓子琛少有孝行官至太子翊軍校尉)
張𥙿(字茂陵吳縣人父敞侍御史𥙿歴官尚書郎元嘉初為侍中益州刺史入為五兵尚書卒諡曰)
(恭子演鏡永辯岱俱知名時謂之張氏五龍)
張邵(字茂宗𥙿弟為晉瑯琊内史劉毅為相好士其門輻輳惟邵不往宋武帝聞而重之轉太尉參)
(軍及帝受命以功封臨沮伯文帝時轉征虜將軍雍州刺史加都督卒諡簡伯)
張永(字景雲𥙿子歴官尚書中兵郎能文章善騎射為宋文帝所知拜揚威將軍加都督永志在宣)
(力累歴將帥與士卒同甘苦所得賞賜即頒與士卒弟辯歴官尚書郎大司農)
張岱(字景山裕子歴官水部郎轉司徒掾母年八十輒去官有司欲糾宋武帝曰觀過知仁不須按)
(也明帝時歴州刺史都督諸軍事齊高帝知岱清直加給事中後進散騎常侍吳興太守卒諡)
(貞子)
張暢(字少微邵從子仕宋歴官記室參軍沛郡太守元嘉中魏太武南侵義恭欲弃彭城暢曰如此)
(是舍安就危乃止事平進吏部尚書封夷道縣侯卒諡宣子子浩為諮議參軍淹黃門郎)
張纂(平城人北齊時參丞相軍事為行臺右丞終護軍將軍北史論曰有齊之良臣也)
張續(吳縣人清簡寡慾宋明帝時為太子中庶子大中正後遷中書令領國子祭酒續長於周易言)
(精理奥一時宗之)
張子信(河内人涉文學隠居白鹿山時出遊京邑北齊大寧中徵為尚藥典御武平初為大中大)
(夫善易算及風角之術)
張彪(襄陽人仕梁為東揚州刺史陳文帝據震澤彪拒之家口為陳所獲彪還若邪山陳遣兵重搆)
(彪彪眠未覺其養犬黃蒼驚吠囓一人中喉死彪拔刀逐之映火識之曰卿須我者但可取頭)
(誓不生見陳後遂遇害)
張融(字思光吳縣人善草書玩涉百家弱冠有名宋時起為參軍後歴封溪令入為御史中丞融性)
(至孝父母沒皆負土成墳所著有玉海集)
張瓌(字祖逸吳縣人永子少有幹略累遷桂陽内史不拜後為通直散騎常侍驍騎將軍梁天監初)
(以給事中右光禄大夫致仕)
張充(字延符緒弟吳縣人少好遊逸後修改博學該通仕梁為太子舍人累遷大司馬又拜散騎常)
(侍國子祭酒充長于義理登堂講說皇太子以下王侯多執經問難卒諡曰穆)
張率(字士簡吳縣人性簡重寬雅十三能屬文南齊時舉茂才累官太子洗馬梁天監初遷司徒嘗)
(為待詔賦武帝手敕曰相如工而不敏枚臯速而不工卿兼之矣遂遷祕書丞官至黃門侍郎)
(有文衡十五卷文集四十卷)
張昭(字德明陳吳郡人與弟乾性俱孝父卒兄弟不衣綿帛不食鹽醋日食麥屑粥每一感慟必致)
(嘔血服終又喪母哀毁如之家貧未得大葬遂布衣蔬食十餘年郡舉孝廉不就)
張盾(字士宣以謹重稱為無鍚令遇劫問劫何須劫以刀斫其頰盾曰咄咄不易餘無所言於是生)
(資皆盡不以介懷為湘東王記室出監富陽令廓然獨處無所用心身死之日家無遺財惟有)
(文書千餘卷酒米數甕而已)
張種(吳縣人初為法曹參軍仕陳歴太府卿轉左民尚書高帝即位為都官尚書遷中書令種仁恕)
(廉静而識量宏博時人皆以為宰相之器卒諡曰元弟陵亦沉靜有識度官至司徒左長史)
張元(後周芮城人性謙謹有孝行年十六祖失明元晝夜祈禱一夕夢神人以金篦療祖目越三日)
(祖目痒因䑛之果明後人立祠謂之張府君廟)
張楚(梓潼人母疾祈禱苦至截指自誓精神感悟疾愈元嘉中詔榜門曰孝行)
張昇(京縣人喪父哀毁過度形骸枯悴聲聞鄉里盜賊不侵其境州表以聞標其門閭)
張敬兒(冠軍人父醜官至節府參軍敬兒有膽氣好射猛獸發無不中仕劉宋累官寧蠻參軍後)
(以平義嘉功轉侍中車騎將軍)
張鏡(少與顔延之鄰居延之常談議飲酒喧呼不絶而鏡靜默無言聲後鏡與客談延之從籬邊聞)
(之辭義清婉延之心服謂客曰彼有人焉由是不復酣呼仕至新安太守鏡於兄弟中名最高)
張稷(字公喬吳人幼有孝性因劉遘疾稷年十一衣不解帶終夜不寢及終毁瘠杖而後起見年輩)
(幼童輒哽咽泣淚州里謂之淳孝後位御史中丞)
張嵊(字四山吳人少敦孝行父稷為青冀二州刺史遇害嵊終身蔬食布衣侯景叛嵊為所執景欲)
(存其一子嵊曰吾一門已在鬼籙不在爾處求恩于是皆死贈侍中)
張偉(字仲業太原人學通諸經鄉里授業者恒數百人偉告喻殷勤常依附經典教以孝悌里人感)
(其仁化事之如父性清雅非法不言太武時與高允等俱被辟命授中書博士)
張冲(字思約吳人為舒州刺史梁武起兵遣辨士說之確然不回固守不屈病將死勵府僚以誠節)
(言終而卒贈散騎常侍)
張孝秀(南陽宛人仕元魏為州從事刺史陳伯之叛孝秀為中州士大夫謀襲之弗克遂入匡山)
(學道力田遠近歸慕赴之如市性通率不好浮華博涉羣書善談論隷書凡諸藝能莫不明習)
張燿(南陽西鄂人仕元魏累遷步兵校尉歴岐東荆州刺史清直素著勤於其事尋加大將軍卒贈)
(司空諡曰懿)
張華原(平城人少明敏有器度仕北齊歴官兖州刺史獄有罪徒數十給假歸依期畢至州境猛)
(獸為暴忽有大駮食之人咸以為化感所著及卒州人號慕為樹碑立祠)
張濟(西河人涉獵書傳清辨善儀容魏道武愛之晉雍州刺史楊佺期乞師于常山王遵以禦姚興)
(道武遣濟為遵從事即報之濟自襄陽還道武問江南事濟對稱旨厚賞之後拜勝兵將軍)
張膺(通許人延興中為魯郡太守履行貞素妻子採樵以自供孝文深嘉之遷京兆太守清白著稱)
(得吏人之忻心焉)
張思伯(河間人善說左氏傳為馬敬德之次撰刊例十卷行于時亦為毛詩章句以二經教授齊)
(安王廓位國子博士又有長樂張奉禮善三傳與思伯齊名位國子授助教)
張湛(字子然酒泉人弱冠知名好學能屬文司徒崔浩識而禮之薦為中書侍郎湛知浩必敗固辭)
(每贈浩詩頌多箴規之言浩誅以壽終)
張正見(字見賾清河東武城人祖善之魏散騎常侍渤海長樂二郡太守父修禮魏散騎常侍郎)
(歸梁梁簡文在東宫正見年十三獻頌簡文深贊賞之嘗預經筵請决疑議吐納和順進退詳)
(雅四座咸屬目焉仕梁及陳官至尚書度支郎有文集十一卷)
張讜(字處言武城人仕宋為東徐州刺史性開通篤于撫恤青徐之士雖疎族末姻咸相敬視終青)
(州刺史)
張烈(字徽之武城人少孤貧涉獵經史有氣槩時青州有崔伯徽房徽叔與烈並有令譽時人號三)
(徽終瀛州刺史弟僧皓字山客歴涉羣書工于談說有名於當世以諫議大夫徵不起世號徵)
(君焉)
張景仁(濟北人幼孤家貧以學書為業遂工草隷選補内書生周武城令侍書遂被引擢小心恭)
(謹後主登祚累遷散騎常侍)
張敷(字景&KR1015;小名樝父小名梨宋文帝問之曰樝何如梨對曰梨是百果之宗樝何敢比父卒毁瘠)
(過制詔改其居曰孝張里宋武朝拜中書郎子融字思光作海賦顧凱之曰實超玄虚但恨不)
(道鹽耳即註曰漉沙揚白熬波出素積雪仲春飛霜暑露有文集名玉海集)
張纉(大通間為吳興太守省煩苛務清淨民吏便之大同二年召為吏部尚書)
張興世(字文德竟陵人少家貧白衣隨王玄謨伐蠻每戰輒擒獲諸將不及玄謨甚竒之號龍驤)
(將軍子忻泰為吏部尚書)
張惠紹(字德繼義陽人少有武幹仕齊為竟陵横桑戍王母喪歸鄉里聞武帝起兵乃自歸累有)
(戰功及帝踐祚封石陽縣侯位驍騎將軍)
張綰(字孝卿弘策子與兄纉齊名湘東王嘗策之百事綰對闕其六號為百六公位散騎常侍御史)
(中丞時兄纉為僕射百司就列兄弟並導騶分趨兩陛前代未有也時人榮之)
張亮(字伯德隰城人初事爾朱兆神武討兆兆奔於秀容左右皆密通誠欵唯亮獨無啟䟽及兆敗)
(竄於窮山令亮及蒼頭陳山提斬其首以降皆不忍兆乃自縊於樹亮伏屍而哭神武嘉歎之)
(授丞相參軍漸見親待委以書記之任天平中為文襄行臺郎中典七兵事)
張彛(字慶賓東武城人性公強有風槩歴覽經史仕魏為散騎常侍兼侍中持節廵察陜東河南十)
(二州甚有聲稱後除安西將軍秦州刺史羌夏憚其威尋召為光禄大夫卒贈冀州刺史諡文)
(侯)
張譏(武城人年十四通孝經論語篤好玄言仕梁為士林館學士侯景寇臺城譏獨侍太子不去及)
(臺城䧟譏崎嶇避難卒不事景後事陳卒于長安)
張晏之(彛孫仕北齊官至北徐州刺史百姓為製清德頌子虔威涉獵羣書仕隋官至内史舍人)
(儀同三司)
張蒲(字玄則修武人父翬仕後燕慕容垂位至兵部尚書以清方稱蒲少有父風慕容寶時仕為尚)
(書左丞後遷相州刺史扶弱抑強風化大行)
張冲(字叔玄吳人仕陳為左中郎將非其好也乃覃思經典撰春秋義略異於杜氏七十餘事孝經)
(論語義十卷前漢學義十二卷官至國子博士子復胤)
張褒(梁天監中不供學士職御史彈劾之褒曰碧山不負吾乃焚章長嘯而去)
張約之(秦郡人嘗為吉陽令徐羨之等謀廢立以次當及廬陵王義眞乃議先廢義眞為庶人約)
(之憤惋上疏切諫徙梁州府參軍見殺論者謂有田延年之風元嘉三年詔褒其義烈)
張顥(為梁相雨後有鳥如山鵲令人擲之墮地化為石槌破得金印曰忠孝侯印)
(隋)張虔威(晏之子涉獵羣書歴周入隋累官謁者大夫上嘗問參見人首立者為誰虔威審視而後)
(對上怪問之虔威引石建數馬故事為對時上數廵幸百姓疲弊虔威上封事以諫由此見疎)
(子爽仕至蘭陵令)
張虔雄(虔威弟亦有才器秦孝王俊為秦州總管選法曹參軍王嘗親案囚徒虔雄誤不持狀口)
(對百餘人皆盡事情同輩莫不嘆服後歴夀春陽城二縣俱有治績)
張季珣(少慷慨有志節大業末為鷹揚郎將李密䧟蒼城季珣坐聽事顔色自若羣賊曳令拜密)
(季珣曰吾雖敗軍將猶如天子爪牙臣何容拜賊密壯而釋之翟讓從求金不得殺之其弟仲)
(琰幼琮俱遇害)
張奫(字文懿武城人父雙自清河太守免歸鄉人有引陳寇至者雙欲率子弟擊之奫贊成其計竟)
(破賊由是知名奫仕周起家州主簿入隋為潭州總管卒諡曰莊)
張煚(羨子好學有父風初仕周歴膳部大夫進爵為伯隋高祖受禪拜尚書右丞進爵為侯丁父憂)
(柴毁骨立累遷民部尚書煚性和厚省識度甚有時譽後拜冀州刺史稱為良冀州刺史)
張衡(河内人幼懷志尚有骨鯁風仕至御史大夫知無不言後以讒賜死唐高祖代隋追贈大將軍)
(南陽郡公諡曰忠)
張文翊(河東人父琚洹水令有清正教子姪皆明經自達文翊通三禮易書詩春秋三傳家貧灌)
(園為業仁夀中辟舉不應事母至孝以德化人及卒鄉人立碑頌焉)
張須陀(閿鄉人有勇略弱冠從史萬歲討西㸑以功授議同從楊素擊平漢王諒加開府大業中)
(為齊郡贊務歲饑即開倉賑給不待詔敕後以戰死)
張祥(并州司馬諒作亂縱火燒郭下百姓驚駭城側有西王母廟祥登城再泣禱曰神其有靈可降)
(雨相助言訖廟上雲起須臾驟雨其火遂滅士卒感其至誠莫不用命)
張允濟(武陽令以愛民為行道不拾遺武陽民有以牸牛依婦家孳十餘犢而不還者訴縣不能)
(决乃詣允濟允濟因令左右縳民蒙其首過婦家云捕盜牛者令盡出牛質所從來婦家不知)
(遽曰此婿家牛遂斷牛還婿)
萬姓統譜卷三十七
