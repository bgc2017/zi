卷七十二
萬姓統譜卷七十二明凌迪知撰
(宋)李懷忠(涿州范陽人累官殿前指揮使從太祖征太原中流矢力疾戰益奮太宗時累遷侍衛步)
(軍都指揮使卒贈侍中)
(宋)李璘(河間縣人晉開運末契丹犯邊有陳友者乘亂殺璘父及家屬三人乾德初璘隷殿前散秪候)
(友為軍小校相遇於道璘手刃友而不遁去自言復父讎案鞫得實太祖壮而釋之)
李炳(洺州肥鄉人祖豐泰陵令父滔洺州團練判官炳初從邢帥薛懷讓辟為觀察支使歴邠州鳳)
(翔判官拜殿中侍御史知舒州太祖征金陵以供億甚勞加侍御史)
李繼勲(大名元城人性質直仕周為安國軍節度宋初加檢校太尉累遷至同平章事以太子太)
(師致仕弟繼偓亦有武勇官至龍衛右廂都指揮使)
李符(内黃人博通時務有吏幹初仕漢為縣主簿入宋累官至右諫議大夫知開封府嘗為京西轉運)
(使奏便宜百餘條命著為令後出知春州)
李成(吳人五代末以詩酒遊公卿間善摹寫山水酒酣落筆煙景萬状世傳以為寳宋初衛融知陳)
(州聞其名召之成挈族而往以酣酒卒子覺)
李萬超(太原人幼孤貧負販養母石晉時從杜重威拒契丹流矢貫手拔矢復戰神色自若屢立)
(功授洺州團練使宋初遷左驍衛大將軍)
李洪信(晉陽人少善騎射初仕漢累官侍衛馬軍都指揮使乾祐中以羣小用事求解軍務周加)
(同平章事宋擢左驍衛上將軍致仕弟洪義仕漢周官至檢校太師宋加中書令)
李進卿(晉陽人少驍勇從周世宗戰高平累官都虞候宋初以平蜀功累遷步軍都虞候終靜江)
(軍節度子延渥積功遷右領軍衛大將軍歴知數州)
李謙溥(字德明盂人性慷慨通左氏春秋開寳中為濟州團練使及卒太祖甚痛惜之子允正累)
(官知定州允則有才略歴知潭滄雄鎮潞州治有聲)
李漢超(字繼忠雲中人仕周為殿前都虞候宋初為齊州防禦使在郡有善政吏民愛之太宗時)
(遷應州觀察使漢超善撫士卒没之日軍中殞涕)
李崇矩(字守則上黨人純孝寡言有至行鄉里推服初仕周以功累遷作坊使宋初平澤潞及征)
(揚州皆有功後代趙普為樞密使加檢校太傅)
李處耘(字正元上黨人父肇後唐檢校司徒以討賊戰死處耘初隷太祖帳下能臨機决事謀無)
(不中居常以功名為己任從平澤潞以功累遷樞密副使後出為淄州刺史其次女為太宗后)
李繼昌(崇矩子性謹厚士大夫樂與之遊為峽州路軍都巡檢使以招安賊黨累遷至連州刺史)
(子遵勖尚公主)
李繼隆(字霸國處耘子善騎射乾德中平蜀為果閬監軍及討李繼遷禦契丹皆有功太宗朝累)
(遷鎮安軍節度加至同中書門下平章卒謚忠武弟繼和知平凉軍屢上言邊務官至瑞州防)
(禦使)
李穆(字孟雍陽武人博學性至孝言行無矯飭五代周進士為右拾遺入宋累官翰林學士終參知)
(政事好汲引後進弟肅舉進士累官保靜軍推官嘗作樂章九首其文甚工子惟簡多材藝不)
(樂仕進真宗時召拜太子中允致仕)
李漢瓊(洛陽人資質魁岸有膂力五代時歴晉周累官左射指揮使宋初遷鐡騎第二軍都校累)
(遷檢校太尉卒贈中書令)
李琪(河南伊闕人幼生長兵家得給事宣祖左右太祖以材力稱及受禪命補鎮職累遷效忠都虞)
(候領富州刺史後加左武衛大將軍)
李度(洛陽人五代周進士入宋累官虞部員外郎直史館借太常少卿使交州未至卒度工於詩有)
(佳句為時傳誦弟康亦善詩太宗時進士官至右贊善大夫)
李瀆(鄑曾孫父瑩善詞賦周進士為蒲帥記室宋初為殿中侍御史瀆博覽經史不求仕進聚書畫)
(嗜酒往來中條山真宗祀汾隂召見辭足疾不起一日有人至牀下誦詩云行到水窮處未知)
(天盡時瀆曰吾逝矣頃之果卒魏野聞而哭之後六日亦卒人皆異之)
李濤(萬年人慷慨有大志以經綸為己任工為詩筆札遒勁居家以孝友聞弟澣晉翰林學士孫仲)
(容宋翰林侍讀學士官至戶部侍郎)
李若拙(字藏用萬年人質状魁偉尚氣有才幹初舉拔萃又第進士太祖時為著作郎後累遷史)
(館修撰歴兩浙江南轉運使子繹第進士)
李允則(寧州防禦使調寧羌令人人信服後人仰慕作六君子堂允則其一也)
李廷珙(連州人開寳間從潘美平南漢以武功累遷刑部尚書)
李夤(本建安人有清節仕江南李氏至諸司使宋初授官不拜舉進士為衢州司理參軍以母在江)
(南棄官歸後其子虚己亦舉進士歴官通判洪州時夤春秋高夤母尚無恙虚己雙轝迎侍夤)
(至豫章樂其山水曰此可以終吾身也遂於東湖築第以居焉虚己官至戸部侍郎與子壻晏)
(殊有唱和集)
李繼宣(開封人乾德中以材武補殿直年纔十七命捕虎峽州凡殺二十餘生擒二虎一豹以獻)
(遂授以邊任所至有戰功嘗追北敵於新城斬其賀恩相公監兵高陽率兵入敵境燒聚落獲)
(生口以歸時敵方寇瀛鎮間聞之遂引還初繼宣承受定州路奏事已嘗入北境殺獲甚衆又)
(從崔彦進曹彬李繼隆米信出重進與契丹戰未嘗不捷至是敵畏之擢任鎮州鈐轄而主帥)
(傅潜怯懦有警請行皆為所抑及與高瓊同主軍事遂逐敵衆越界河嘗與秦翰楊嗣延昭張)
(斌遇於威虜軍臨陣馬中矢凡三易之嗣輩皆引去獨繼宣整所部接戰薄暮至營所詔稱奬)
(之積官至四方館使康州刺史卒年六十四)
李昉(字明遠饒陽人父超晉集賢殿直學士昉舉進士累官中書侍郎平章事以司空致仕卒謚文)
(正昉和厚多恕不念舊惡太宗嘗稱為善人君子為文章慕白居易有文集五十卷)
李至(字言幾真定人沉靜好學善屬文舉進士累官翰林學士參知政事太宗親征至謂宜養威蓄)
(銳示敵人以閒暇後以目疾免真宗時復參大政卒贈侍中)
李宗訥(昉子少能屬辭善書始以蔭補太廟齋郎試以詩賦立就秘書省正字太宗親擢為國子)
(監丞淳化中改太常博士判禮院子昭迥賜進士官至屯田員外郎昭遠太子中舍)
李宗諤(字昌武昉第三子七歲能文舉進士累官翰林學士為人風流儒雅内行淳至事繼母以)
(孝聞與弟宗諒友愛所著有文集及内外制次子昭述賜進士官至尚書右丞從子昭遘能文)
(授館閣校理累官工部郎中)
李濬(信都人父超有隂德濬舉進士嘗為御史臺推直官屢上書言事遷開封府推官擢樞密直學)
(士後為右司郎中知秦州)
李沆(字太初炳之子太宗時進士為右補闕知制誥上嘗稱其風範端凝真宗時拜相日取水旱盗)
(賊奏聞曰人主少年當使知四方艱難不然則留意於土木禱祠之事矣王旦初以為細事後)
(果驗歎曰李文靖真聖人也至於焚封妃之詔奪西夏之謀不用浮薄不市私恩可謂正大光)
(明矣張詠曰吾榜得人最多謹重雅望無如李沆故論宋初得大臣之體者沆為首稱卒諡文)
(靖)
李重誨(金城人初仕契丹潘美與戰重誨被擒太宗召見補鄧州都指揮使雍熙初為忻州都巡)
(檢緣邊十八砦招安制置使弟重睿歴官澄州團練使)
李斌(青州人太宗時補御龍直副指揮使坐受秦王廷美饋遺貶曹州都校累官萊州洺州團練使)
(勤於政理人服清慎至道初拜桂州觀察使仍判洺州及代吏民不忍其去鄰境亦上其善政)
(詔書褒異之)
李覺(字仲明本京兆長安人曾祖鼎唐國子祭酒唐末避亂徙家青州益都鼎生瑜本州推官瑜生)
(成成生覺太平興國初舉九經為秘書丞太宗以孔穎達五經正義刊板詔覺校定太宗視學)
(覺講易泰卦述天地感通君臣相應之旨上甚悅詳校春秋正義成改水部員外郎子宥祥符)
(中進士為祠部員外郎)
李惟清(字直臣下邑人開寳中以三史解褐涪陵尉累官西京轉運使太宗將大舉取幽州惟清)
(以為兵食未豐不可輕動至道初同知樞密院事子永錫光祿寺丞永德殿中丞)
李及(字幼幾新鄭人舉進士累官樞密直學士判吏部銓出知杭州及資性清介治尚簡嚴喜奬薦)
(下吏而樂道人之善在杭數年比去惟市白樂天集後官至御史中丞)
李紘(字中剛楚邱人第進士知歙剡縣治有惠愛累遷龍圖直學士知秦州其從父昌齡太宗時進)
(士累官參知政事昌齡兄昌圖國子博士弟昌言太子中舍昌言子晉卿仲卿耀竝進士及第)
李虚己(字公受建安人父夤初仕南唐歸宋遣其子養母仕為衢州司理參軍虚己第進士累官)
(知遂州以治最聞太宗賜以手書虚己因獻詩自陳父子遭遇榮及祖母太宗悅遂賜五品服)
(及其祖母錢五十萬緡累遷至工部侍郎精於詩律有雅正集十卷弟虚舟以孝友清慎世其)
(家舟子寬尚書金部郎中定司農少卿)
李承矩(字正則太宗太平興國五年知河南府時調丁男百十輩轉送上供綱承矩以為横役奏)
(罷其事徙知潭州凡六年囹圄屢空詔嘉奬之入為六宅使)
李含章(自少隠居土山好學攻文詞器度凝重每遇良夕輒吹鐡笛吟嘯自若識者異之宋太平)
(興國中擢進士上第嘗判戶部度支歲計充羨奏免諸道供輸一年尋謫外祥符末起判三司)
(乞便郡出知本州政崇簡易訟獄大省在郡二年罷含章數以戇直得罪益高放嗜酒遨遊山)
(水間哦詠自遣仁宗即位起知江隂軍數月卒所著有仙都集五卷孫孝先以含章蔭累官虞)
(部員外郎通判池杭二州力學好修所交如李太伯楊次公輩皆世名士有柯山集十卷)
李重貴(河陽人嘗給事晉邸及即位累擢至衛州團練使淳化中遣將五路討賊遷重貴帥麟府)
(得對因言賊居沙磧逐水草無定止聞兵勢甚則遠遁矣追之或糧不能繼欲守又彼無堅壘)
(若未能平賊將何顔以見陛下也太宗雖然其言以師期既定強遣之卒無功而還咸平三年)
(戎人入寇范廷召戰退康保裔陷賊獨重貴與張凝力戰却賊全軍以歸凝議上功状重貴曰)
(大將陷殁我輩計功是誠何心真宗聞而嘉歎特加階邑以疾求致仕授左羽林大將軍卒年)
(五十九)
李玭(宗城人力耕事母母卒讓田與弟廬葬所晝夜號泣負土築墳又以二代及諸族父母槀葬未)
(盡禮築之凡三年成六墳不食肉衣帛不預人事墳成復留守墳三年常令兄子賣藥以自給)
(天禧中知府張知白以状聞詔賜粟帛里中有母在而析産者聞玭被旌兄弟慚懼復同居)
李垂(字舜工聊城人咸平初進士累官修起居注時丁謂執政未嘗往謁或問其故答曰謂恃權怙)
(勢必遊朱崖吾不欲在其黨中遂補外任還朝有勸其謁時相者答曰我若昔謁丁謂則為學)
(士久矣今已老大見大臣不公尚欲面折之烏能趨附乎終知均州)
李諮(字仲詢新喻人幼以孝聞景德間舉進士累官戶部侍郎知樞密院事性明敏周知世務處煩)
(劇若閒暇吏不敢欺在樞府專抑僥倖革濫賞人以為稱職卒諡憲成)
李延渥(咸平中知瀛州契丹大兵來攻延渥率州兵拒守契丹遁去擊死者三萬餘傷者倍之)
李昭述(字仲宜以蔭為秘書省校書郎召試學士院賜進士出身為刑部詳覆官累遷河北轉運)
(使徙湖廣潭州戍卒憤監軍酷暴欲搆亂或曰如李公長者何可負事遂寝昭述聞之以戒監)
(軍自是不復為暴比去衆遮道羅拜李氏居京城北崇慶里七世不異爨至昭述稍自豐殖為)
(族人所望然家法亦不隳)
李端懿(字元伯七歲授如京副使侍真宗東宫尤所親愛嘗解方玉帶賜之稍長出入宫禁如家)
(人七遷齊州防禦使杜衍為樞密擇外戚子弟試外官迺以端懿知冀州為政循法度民愛其)
(不擾徙華州觀察使)
李遵勖(字公武舉進士真宗大中祥符間召對便殿尚萬夀長公主出知澶州在郡會河水溢將)
(壊浮梁遵勖督工徒七日而堤成遷昭德軍節度觀察留後拜寧國軍節度使)
李行簡(字易從同州人少苦學坐石誦六經嘗至夜分雖寒暑不渝又聚木葉學書筆法遒勁舉)
(進士登第累擢至龍圖閣待制真宗數幸閣命講易因訪大臣得否行簡必稱其所長人以為)
(長者仁宗即位進給事中以疾求外知河中府徙虢州卒年七十一有集二十卷行簡端重不)
(妄交一介不取諸人雖善弈人莫知者諸子非冠帶莫敢見聚書萬卷多其自錄人謂之書樓)
(偶夢綠衣吏持簿至公府自丁謂而下皆錄其官夀至行簡云官議大夫及疾歎曰官給事中)
(已踰分矣)
李仲容(字儀父濟隂人唐郇王褘十三世孫祖濤國初為兵部尚書仲容少好學咸平五年登進)
(士第累擢知制誥時翰林學士員不足衆謂當次補而不為宰相所喜乃罷知制誥為給事中)
(集賢院學士久之除翰林侍讀學士兼龍圖閣學士官至戶部侍郎卒年七十子景倫景賢景)
(行景仁集制草為冠鳳集十三卷仲容性質醇易喜讀書善記賓至多命酒談笑而不及勢利)
李昌齡(字天錫應天府人太平興國二年登進士第累擢樞密直學士御史中丞至道二年參知)
(政事真宗即位為戶部侍即坐交結中人貶許州行軍司馬昌齡嘗知廣州無廣譽及起廢御)
(史屢彈其宿負除知梓州改河陽又改光州以秘書監致仕卒年六十二子虞卿)
李庾庚(天禧中守明州善地理之學有幻術在郡浚東錢廣德二湖以溉田民利立祠祀之)
李衢(字叔達宜春人唐西平郡王晟之雲孫大中祥符元年登第官至屯田員外郎嘗倅筠陽寬慈)
(不擾後以子贈特進子士安士燮孫珏政和八年登第)
李士安(字永和以特奏同學究出身為人不妄喜怒累為州牧後請老得養生之術視聽不衰年)
(九十七卒官至朝奉大夫任子孫凡四人)
李士燮(字和甫初名梁登慶歷六年第後改今名為人剛正不撓所至吏民畏愛嘗知彬州人未)
(嘗見其有笑容仕至職方郎中)
李繹(字縱之京兆萬年人幼謹愿自修舉進士中第累遷兵部郎中江淮發運使内出絹五十萬匹)
(責貿於東南繹曰百姓饑不宜重擾輙奏罷之甫半載漕課視常歲增五之一遷太常少卿再)
(知延州繹所至頗稱治自以久宦在外意不自得作五知先生傳謂知時知難知命知退知足)
(也終諫議大夫)
李欣(字公愉莆田人曾祖丹唐宗室蔡王蔚八代孫為虢州刺史欣第太平興國八年進士歴階州)
(推官以清謹聞召對擢通判耀州時關輔盗賊充斥欣陳討捕之策踰月悉平改知儀州忽傳)
(寇至民將避去欣登城顧瞻笑曰何狂寇敢犯我邪及探騎至果渭州兵討虜還耳拜屯田員)
(外郎出知解州歴廣東廣西京西轉運使始仁宗為太子欣處師儒及即位賜璽書褒問除衛)
(尉卿遷諫議大夫卒子八人宗元宗閔相繼登第餘以奏補入官)
李巽(字仲權光澤人博學能文有土鼓等賦舉進士與王禹偁善禹偁有送巽赴官序為江西提刑)
(明恕第一遷兩浙運使郡人登進士自巽始)
李詳(字自明光澤人誥之弟幼警悟善屬文議論純正知潯州興學校革夷俗遷太僕寺丞)
李維(沆之弟舉進士累官翰林學士承旨仁宗時為尚書左丞維博學以文章知名至老手不廢書)
(嘗預修續通典冊府元龜卒贈右僕射子師錫虞部員外郎公謹太子中舍)
李防(字智周内黃人舉進士為莫州軍事推官累官至右諫議大夫知永興軍防精力過人好建明)
(利害所至必有論奏朝廷頗施行之)
李載(字伯熙黎陽人少苦學隆暑讀書著足於水雖得疾不舍去登進士知大名冠氏縣守吕夷簡)
(入相薦其材累官歴六州一以寬厚稱載性篤孝侍母病不解帶至病亟不能食載亦不食母)
(知之為強食)
李清臣(魏人少孤事母盡孝七歲知讀書日數千言暫經目輒誦登皇祐進士歐陽修壮其文以)
(比蘇軾歴官尚書右丞門下侍郎徽宗嘗欲息朋黨清臣與執政者協輔上意為曾布所陷出)
(知大名府所著有淇水集)
李琮(字獻甫江寧人慶歷間登第調寧國軍推官累遷戶部侍郎歴知湘洪杭瀛等州長於吏治與)
(蘇軾黃廷堅遊有詩集卒贈太師子回登元祐進士紹興初為參知政事回弟耕能詩慕陶淵)
(明棄官不仕號臺山居士)
李渭(西河人後家河陽進士起家為臨潁主簿天聖初上治河十策累官軍器局副使歴知原環慶)
(三州時詔舉勇略任邊者乃徙渭益州兵馬鈐轄領惠州刺史)
李迪(字復古濮州鄄城人少從柳開學為古文開曰公輔器也舉進士第一累官資政殿大學士同)
(平章事當章獻太后臨朝時正色危言時稱賢相以太子太傅致仕卒贈司空侍中諡文定仁)
(宗篆其墓碑曰遺直)
李東之(字公明迪長子明曉典故賜進士累官龍圖閣直學士以太子太保致仕出都門即幅巾)
(白衣見客子孝基始登第唱名仁宗顧侍臣曰此李迪孫邪能世其家可尚也歴知數州皆有)
(治績)
李之才(字挺之青社人性朴直為古文章語直意邃師穆修受易修之易受之种放放受之陳摶)
(其圖書象數變通之妙秦漢以來鮮有知者之才嘗權共城令邵雍傳其學官至殿中丞)
李宥(字仲嚴威孫父覺舉九經起家歴官國子博士直史館宥善屬文不雜交遊舉進士歴官諫議)
(大夫知江寧府有善政後判留司御史臺性清介好奬拔士人賙恤貧者既死家無餘財官賜)
(錢百萬)
李師中(楚邱人年十五上封事言時政舉進士累官河東都轉運使在官不貴威罰務以信服人)
(包拯參知政事或云朝廷自此多事矣師中曰包公何能為王安石眼多白他日亂天下者必)
(斯人也後二十年言乃信)
李好義(下邽人祖師中忠州團練使父定一興州中軍統制好義善騎射討蕃部有功開禧中為)
(興州正將與兄好古等誅叛臣吳㬢以忠義著名)
李士衡(成紀人後徙家京兆進士及第歴知數州累遷刑部侍郎嘗為三司使真宗作寬財利論)
(以賜之仁宗即位拜尚書左丞子丕緒累官司農卿知華州致仕居官廉靜不為矯激家多圖)
(書集歴代石刻為數百卷藏之)
李用和(字審禮杭州人章懿皇太后弟累官彰信軍節度使檢校侍中卒贈太師封隴西郡王初)
(仁宗以太后不逮養故於外家褒寵特厚用和列位將相能小心敬默推遠權勢論者以此稱)
(之子璋瑋珣皆至大官能守其家法)
李覯(字彦禮南陽人通五經生徒嘗數百人曾鞏鄧潤甫皆其高弟為文章自成一家天下知其名)
(皇祐間范仲淹薦試太學助教後除太學說書既没潤甫上其退居類藁皇祐續藁并後集詔)
(官其子參魯)
李陽孫(崇仁人慶歷初為豐州簿官滿徒走而歸晏殊深器重之贈以詩曰不忍與君别憐君仁)
(義人三年官滿後依舊一家貧仕至殿中丞)
李郛(宜黃人文學浩博嘗著比事罪言三十篇欲遷都建康為興復計不遇退而著書人號為書厨)
(著文集數十萬言有緯文瑣語)
李建中(字得之益州人幼好學太宗時進士累官太常博士嘗表陳時政後歴知曹解潁蔡四州)
(終判太府寺建中性簡靜恬于榮利善書札草隷篆籕俱妙有集三十卷子周道進士及第)
李畋(華陽人以學行為鄉里所稱初蜀士知向學不樂仕宦知州張詠敦勉就舉畋遂登第累官知)
(榮州自號谷子所著歌詩雜文及谷子總百卷張詠語錄三卷卒年八十七)
李絢(字公素依政人累官起居舍人龍圖閣直學士仁宗春秋高未有繼嗣因侍祀高禖還奏賦大)
(指言遠嬖寵近柔良則子孫蕃衍仁宗嘉納之)
李肅之(迪從子歴知數州遷江淮發運使後以龍圖閣學士知鄆州肅之内行修飭母喪廬墓撫)
(幼孤弟承之至成立神宗稱其一門忠孝承之有志節中進士累官樞密直學士知青州先是)
(遷龍圖直學士懇辭乞授兄詔竝遷焉)
李孝基(字伯始東之子舉進士晏殊富弼薦其材任館閣後一見之孝基曰名器可私謁邪竟不)
(往知雄邱判閬州知舒州隨州所至雖劇事來亟斷不為證佐回枉累官光祿卿與父柬之同)
(謝事人以比二疏)
李深(字叔平光澤人父誥慶歷二年進士登第官至太常博士陳瓘稱其真率樂易有古人風深弟)
(熙寧九年進士為勅所詳撿役法文字因與蔡京章惇廷爭奪一官已而叙復原官遷朝散郎)
(以言事罷崇寧中安置復州入元祐黨籍有杭州集二十卷弟勉字安道元祐九年第進士知)
(尤溪順昌縣素負氣節多忤於時遂謝事休致亦入黨籍)
李傑(邵陽人事親孝臨財廉周給貧困邦人德之列舉孝行節義十事守宰以聞詔旌表其門張栻)
(為題其額)
李緯(字仲文以父廣東提點刑獄遺恩補借職累擢至西上閤門使卒年七十贈引進使陵州團練)
(使子師中積中純中緯嘗知渭州請修籠竿城瓦亭寨及以籠竿為德順軍范仲淹韓琦遂舉)
(緯知德順軍招蕃部内屬者數百帳葛懷敏既陷殁元昊因攻瓦亭籠竿皆不能下雄州未有)
(常平倉緯知州以賜公使錢置焉及民饑遂獲均濟)
李堯輔(字彦夫隨州人好學多積書歐陽修嘗造其家得昌黎集六卷讀之嘗撰李氏東園記有)
(曰隨近在天子千里内幾百年未出一士獨城南李氏為著姓家多藏書訓子孫以學予為童)
(子與李氏諸兒戲其家見李氏方治東園已而予客漢沔游京師復歸公佐引予登亭公佐好)
(學有行鄕里推之予益友也公佐堯輔子與歐陽修相善)
李文淵(富順人治平初進士累官朝議大夫蔡京竒其才欲用之乃謝病還鄉)
李潜(字君行興國縣人志識警拔治平中第進士仕為洪州司理參軍性孝丁父憂終喪足不至私)
(室歴官至蘄州初如京師其子弟請貫開封籍取應潜不許曰欲求事君而先欺君可乎其後)
(三子連中進士弟渾及渾子存皆有時望)
李之純(滄州人舉進士熙寧中累官成都路轉運使成都歲發官米六千石損直與民言者謂惠)
(下損上之純言蜀人恃此為生奈何奪之事遂止累遷御史中丞後出知單州卒)
李之卲(建炎初為新喻武尉隆佑太后幸虔州扈從後軍叛之卲拒之兵敗不屈大罵賊殺之賊)
(酋壮其言誅害之卲者)
李京(字伯升趙州人進士中第歴平定軍判官冀州推官奉法嚴正遷監察御史以日食上疏切直)
(仁宗嘉納授右正言數上書言事卒錄其子諶為郊社齋郎)
李之儀(趙州人工於尺牘蘇軾以為得發遣三昧仕為樞密編修官後罷歸寓潁昌代范純仁作)
(遺表帝讀之悲愴不巳之儀自號姑溪老農有文集六十卷)
李兼(宣城人博學工詩楊萬里推許之知台州居官有守既卒吏民為之巷哭罷市自號雪巖所著)
(有詩文及郡志)
李承之(字奉世肅之弟性嚴重有志節登進士調明州司戶參軍郡守任情撓法人莫敢忤承之)
(毅然力爭王安石稱之召見神宗語執政曰承之言制置司事甚詳非他人所及改京官後累)
(官察訪使時郡縣昧於奉法歛羨餘過制承之悉裁正其數累擢樞密直學士)
李及之(迪從子登第通判安肅軍後以大中大夫致仕嘗撰次唐史有益治體者為君臣龜鑑八)
(十卷卒年八十五子孝稱為大理少卿連奏獄空仕至工部尚書)
李由皋(青田人通九經試春秋舉業應童子科淳熙間中選)
李如京(崇德人博文強識天文地理歷數歴學兵機之事靡不該通所著有東園叢設學書)
李堯言(江陵人熙寧中除侍御史未七十即上印綬其兄立言亦自澶州納政時又有李竦亦引)
(疾同時里居郡人為之語曰元豐濟濟稱多士南郡堂堂有三李萬鍾於我何加焉一瓢落在)
(其中矣)
李懷道(元豐中知上高始至建學宫不逾年執經而至者數十百人其政不苛而肅賦役獄訟不諉)
(於府蘇欒城以為有古之道其所以得民者非復世俗之吏盖紀其實云)
李漢臣(字仲良荆州人兄元叔太史黃庭堅之姻庭堅謫黔州漢臣懇款辛勤問疾不懈漢臣求)
(科舉不遂乃依駙馬曹詩門以恩補郊齋郎調漢陽尉獲盗數十人或曰此可市美官漢臣曰)
(吾寧殺人為利邪再調上饒尉改理定令)
李兌(字子西臨潁人登進士第積官尚書右丞轉工部尚書致仕兌歴守名郡為政簡嚴老益精明)
(卒謚日壯從弟先由進士積官秘書監致仕兌尚無恙事之彌篤子庭玉年六十四棄官歸養)
(人賢其家法)
李周(字純之馮翊人登進士調長安尉轉洪洞令有善政神宗時以司馬光薦召至訪以禦邊之術)
(累遷集賢學士知邠州徙鳳翔河中府周自為小官沉晦自匿未嘗私謁執政)
李廌(華州人幼孤能奮立嘗以文謁蘇軾於黃州軾謂其筆墨瀾翻有飛沙走石之勢嘗閱其所著)
(曰張耒秦觀之流也鄉舉試禮部軾典貢失之賦詩以自責)
李受(瀏陽人治平中累官至天章閣待制兼侍讀神宗立進給事中龍圖閣直學士上言臣在先帝)
(時年已七十不敢竊禄以自安今又加數年筋力憊矣惟陛下哀之於是拜刑部侍郎致仕卒)
(年八十贈工部尚書)
李常(建昌人皇祐間舉進士熙寧中為右正言時王安石方更法常言其不便哲宗時上言七事拜)
(御史中丞少與兄弟讀書廬山白石僧舍既擢第留所抄書萬卷於室名曰李氏山房蘇軾歎)
(為仁者用心為記其事云)
李謹交(成都人幼穎異讀書輒能暗誦父師怪而器之年十四舉進士仁宗命中黃門引入内賜)
(坐嘗進牡丹詩官至鄂州觀察推官)
李師古(緯之子舉進士累官河南都轉運使言時政得失吕惠卿以為罔上貶和州團練使在官)
(不貴威罰務以信服人去之日民遮道泣留杜衍范仲淹富弼皆薦其有王佐之才)
李亮工(舒州人舉進士以文鳴縉紳間與蘇軾黃庭堅遊有詩唱和)
李元中(舒州人舉進士工書翰追蹤鍾王與李公麟李亮工同時登第號龍眠三李)
李謙亨(曲沃人英宗時以儒進歴内臺御史時創西山寺謙亨與御史四人上疏切諫决杖文面)
(安置於奴兒由是海内知名後召還授浙東海右道廉訪使封隴西郡侯卒諡忠肅)
李子筠(為餘姚主簿號李水晶初有茶商航海與海舶相遭更相疑為盗鉦鼓交鳴格鬭殺傷十)
(餘人繫理蕭山吏求主名不能得連歲年不决時趙抃守越檄子筠治之子筠曰犯時不知在)
(律勿問具聞於州杖而遣之抃以為處議當於法也甚任之)
李敏之(字仲通迪之後博學好古母疾衣不解帶者累月及居喪哀毁過甚以蔭歴補瑞金縣主)
(簿會劇賊戴小人卒平之遷衛尉寺丞為江寧縣有循吏風)
李惇頥(字子修陽信人熙寧中青苗法行計息推賞否則黜秩吏畏罪希進欲𣪚惟恐不多惇頥)
(知祥符縣獨貸三之一宰相怒甚遂通判廣信軍)
李昭玘(字成季濟南人少與鼂補之齊名擢進士通判潞州潞民死不葬昭玘斥官地畫兆竁具)
(棺衾作文風曉之累官提點京東刑獄坐元豐黨奪官居閒十五年貯圖書十囊命曰燕游十)
(友紹興初復官使陜西有車吉被誣盗釋之後遇於道獻名馬笑却之)
李公麟(舒州人元祐進士為泗州錄事參軍公麟好學博雅長於詩多識竒字自夏商以來鍾鼎)
(尊彜皆能考定世次别辨别款識為考古圖善丹青妙絶冠世黃庭堅謂其風流不減古人弟)
(公權公寅亦舉進士有名)
李平西(平江人伯父綱累官輕車都尉父純皇祐中進士有賢名平西元符中進士知澧州專務)
(德化集民訓以孝弟勸事農桑化洽州邑累遷樞密院承旨金人寇汴平西與宰相李綱奏守)
(禦策金再入寇又乞詔諸道勤王兵决策一戰時宰相何㮚不能用)
李若水(洺州曲周人以上舍登第為太學博士靖康初金人入寇選若水為使見尼堪於雲中纔)
(歸兵已南下尼堪来攻汴以若冰為吏部尚書金人邀帝出郊計中變逼帝易服若水抱持而)
(哭淚雨下厲聲大罵不屈遂遇害諡忠愍)
李椿(字夀翁洺州永年人父升進士起家為吏有廉名靖康中金人破汴以刃迫其父升前捍之與)
(父俱死椿奉繼母避地南走仕為吏部侍郎知太平州以敷文閣待制致仕椿長于易凡措諸)
(行事者皆易之用曾孫芾死節於潭州)
李華(字實夫溧陽人父没居喪毁瘠盡哀母疾華衣不解帶者十餘年有田十餘頃穀貴平價食其)
(一方大觀政和間蝗數害稼不食其田子朝正累官至平江府)
李植(泗州臨淮人幼明敏篤學靖康初補迪功郎湖南向子諲使督犒師銀兩數百艘自淮趨濟卒)
(以計達高宗大悅曰得一士如獲拱璧豈特軍餉而已累官戶部員外郎秦檜當國植丏祠奉)
(親十九年不仕母卒廬墓有白鷺朱草之祥後歴知數州以寶文閣學士致仕卒諡忠襄有臨)
(淮集十卷)
李彌遜(字似之吳縣人弱冠登第紹興初遷起居郎論事鯁切後廷爭沮秦檜和議上疏乞歸田)
(以徽猷閣直學士知端州改知漳州廢絀以没無怨懟心所著有奏議外制議古及詩數十卷)
李彌大(彌遜弟崇寧初進士為校書郎累官刑部尚書多所建明建炎初試戶部尚書兼侍讀後)
(知静江府奏廣西邊防利害入為工部尚書朱幾罷去)
李熙靖(晉陵人舉進士徽宗時歴中書舍人兼侍講靖康中張邦昌攝國熙靖即移病不出邦昌)
(迫令權直學士院熙靖力拒之以憂憤廢食而卒贈端明殿學士)
李端行(字正達無錫人與弟尚行入太學俱有聲大觀中同登進士吕頥浩嘗師之逮貴猶執弟)
(子禮為太學博士作詩詆蔡京出宰鄞縣發憤終身不復仕)
李衡(江都人幼博學為文操筆立就紹興中進士歴州縣專以誠意化民累官至侍御史改起居郎)
(以秘書修撰致仕)
李彭年(廣德人紹興中進士以二親没於兵感慕不已蔬食終身郡守洪興祖開於朝詔旌表其)
(門人號其里曰旌孝)
李若谷(字子淵豐縣人少孤遊洛下因葬其考妣于緱氏而占籍焉舉進士累官至參知政事卒)
(謚康靖子淑賜童子出身累官翰林學士孫夀朋復圭皆仕於時)
李格非(字文叔濟南人舉進士累官禮部員外郎嘗著洛陽名園記謂洛陽之盛衰天下治亂之)
(候也其後洛陽陷於金人以為知言格非工於辭章嘗言文不可苟作誠不著則不能工妻王)
(氏拱辰孫女女清照自號易安居士皆能文)
李參(字清臣鄆州須城人以蔭屢更外任喜發摘奸伏不假貸事至即决雖簿書纖悉不遺時稱能)
(吏累官至尚書右丞)
李持正(字季秉少與諸父宗師馳名大學號大小李宗師政和二年進士第二持正五年進士歴)
(知德慶南劍潮陽三郡在南劍日適魔寇入州境諸將督捕急持正力爭以愚民無知戮其渠)
(魁數人餘悉令歸業官終朝請大夫子三人皆以父任補官)
李伯宗(河陽人第進士歴大理卿刑部侍郎言今情重法輕者許奏請情輕法重者不得焉恐非)
(仁聖忠恕之意徽宗納之以顯謨閣待制卒贈光祿大夫謚曰榮)
李彦仙(彭原人有大志靖康初應募勤王以功授石壕尉堅守三觜屢敗軍兵復知陜州極力禦)
(敵大敗之彦仙以孤城無援城陷走渡河因投河而死贈彰武軍節度使諡忠威)
李浩(綏州人務學通兵法以破儂智高功為廣西都監嘗著安邊策神宗時又以討黔江蠻累官知)
(河州後歴鄜延太原永興環慶路副都總管)
李翼(新秦人宣和末為代州西路都巡檢使屯崞縣金人取代翼堅守統領崔忠夜引金兵入城翼)
(搏戰不敵被執尼堪誘之怒罵不屈而死)
李永竒(青澗人世襲蘇尾九族巡檢金人陷延安授永竒及其子顯忠官永竒泣曰我宋臣也乃)
(為彼用邪會劉豫令顯忠率兵赴汴永竒密戒曰汝得乘機即歸本朝毋以我故貳其志及豫)
(廢金授顯忠知同州顯忠以計執金帥薩里罕急遣人告永竒挈家出城為金人所及家屬二)
(百口皆遇害)
李光(字泰發上虞人崇寧中進士師事劉安世欽宗時權右司諫高宗時為吏部尚書參知政事力)
(詆秦檜誤國謫瓊州安置子孟傳累官太府丞終直寳謨閣所著有盤溪宏辭藁左氏說雜志)
(九十餘卷)
李椿年(浮梁人政和間進士歴司農丞度支郎中俊知婺州致仕初母喪於中都徒步護喪歸葬)
(有甘露之祥所著有易傳十卷文集十卷)
李朴(潜子紹聖初進士仕為西京國子監教授以嘗言孟后不當廢事勒停尋以陳瓘薦徽宗召對)
(首言士大夫從偽學敗壊心術朴性鯁直操履勁特天下高其名靖康初累遷祭酒高宗召為)
(秘書監未至而卒有章貢集二十卷)
李涓(字浩然南豐人其先居上黨駙馬都尉遵勖曾孫仕為鄂州崇陽令靖康之難奮然募兵以應)
(勤王詔至蔡州與金人戰死之高宗錄其忠官其子)
李大有(字仲謙新喻人紹聖間舉進士累官知虔州宣和末金人犯京師大有募兵勤王鼓行而)
(前淮甸歌曰天下姦臣皆守室虔州太守獨勤王後知衢州州有宿寇猖獗大有下車寇即平)
李邈(字彦思清江人少有才略見事風生宣和間知霸州時童貫將連金人夾攻契丹邈上書言不)
(可忤貫免官久之復起知嚴州貫收復燕山邈歎日禍亂自此始矣金人犯京師詔趣入見出)
(知真定府金人至邈且戰且守相持四旬城破巷戰被執遂遇害高宗贈昭化軍節度使諡忠)
(壮)
李階(字進祖深之子崇寧二年禮部第一特奏名安忱對策言使黨人之子魁南宫多士無以示天)
(下遂奪階出身遇赦復官建炎初攝臨安府比較務州卒陳通脅階叱之遂遇害事聞贈右丞)
(事郎與一子官)
李德昭(字子晉莆田人崇寧中第進士自廣東提舉召對留為度支郎官建炎初出知建州卒三)
(百人先屯廣州至是聞葉儂賊平徑還郡官疑其從叛或請殺之德昭力言不可得全活苗傳)
(劉正彦之亂列郡戒嚴韓世忠既執正彦於浦城德昭分兵守要衝獲傳檻送京師尋謝病歸)
(建人祠之白鶴山)
李丹(字炳文新昌人美儀容善談論聶昌薦用於朝自為士人以至累典藩郡官至朝請大夫田園)
(未嘗增益故晚詩有二頃田園只舊時之句徽廟召之欲擢以近職及至陛忽有物螫其頂痛)
(不能對遂止既出視之蝎也)
李享伯(字安正龍溪人登治平第調福之懷安尉累遷奉議郎知廣州東筦縣縣有盗累攻莫敢)
(誰何享伯掩捕之以功遷朝散郎知梧州興學勸士再轉朝奉大夫用薦知澧州崇寧間遷永)
(州團練使知全州諸蠻皆服其威名終忠州防禦使年踰六十即掛冠歸)
李升(廣平人起家為吏有廉名靖康中金人破汴以刃迫其父升前捍之與父俱死其子徙家衡州)
李奉政(藤州人博學能文紹興中舉進士累官至國子祭酒)
李祥(字元德無錫人隆興初進士累遷國子祭酒時相趙如愚以言去國祥上疏爭之以罪去除湖)
(南運副言者劾罷之後以直龍圖閣致仕卒諡肅簡)
李易(江都人高宗幸揚州御行殿策試賜易以下及第出身易好學多聞以清素自立仕至中書舍)
(人敷文閣待制揚州有三魁謂吕溱王昴與易也)
李亘(字有夫兖州乾封人少好學有智慮以進士擢尚書郎建炎初金人犯淮南亘不及避劉豫使)
(守大名與凌唐佐謀密陳豫可取状於朝事泄坐死後贈官立祠曰愍忠)
李師中(字誠之楚邱人舉進士歴知濟兖二州有政績累官河東轉運使以言時政得失坐貶終)
(於南京奉祠師中落落有竒節不容於時)
李迨(參曾孫入太學以蔭補官累遷通判濟州高宗以大元帥過濟迨辦軍須無缺會勸進乘輿儀)
(物不日而辦建炎中除戶部侍郎金人歸三京以為京畿都轉運使或以金兵脅之迨曰吾世)
(食宋禄首可斷膝不可屈也)
李邴(字漢老濟州任城人崇寧中進士累官翰林學士辭命捷敏高宗時為兵部侍郎兼直學士時)
(苗劉作亂邴面諭逆順禍福之理及責賊黨以大義後拜參知政事嘗條上戰守策卒諡文敏)
(有草堂集一百卷)
李南公(字楚老鄭州人舉進士調浦江令歴知數郡以龍圖閣直學士致仕南公為吏六十年幹)
(局明銳子譓第進士紹聖間知章邱縣後以直龍圖閣知熙州累遷陜西轉運使)
李英(高要人為欽州推官死儂寇之難一家殱於虜刃者十有三人贈比部郎中廟食高要)
李關(海陽人早喪父事母至孝通春秋餘經諸子皆知其大略隠居不仕以教授郡邑子弟貧者助)
(其筆札尤精醫術鄉人賴之號北源先生有文集)
李元方(石康人崇寧間上書論廣西便民一事稱旨累遷朝奉大夫知貴高二州有治行)
李顯忠(永竒子年十七即隨父出入行陣及歸朝屢敗金兵授殿前都指揮使顯忠生長邊陲熟)
(悉敵情每用兵必先計而後戰時共稱為真關西將軍嘗為浙東副總管孝宗召除威武軍節)
(度竒其状貌魁傑命繪像閣下卒諡忠襄)
李彦穎(字秀淑德清人少端重強記覽紹興間登第累官參知政事論事激烈披露忠藎以觀文)
(殿學士致仕卒贈少保諡忠文)
李公懋(建昌人建炎初進士累官江西提舉召對陳五事擢監察御史高宗駐蹕建康大臣請還)
(臨安公懋力排秦檜以為不可疏三上不報出為湖北提刑徙福建潼川剛正無私終湖南漕)
李浩(建昌人早有文稱紹興中進士調曹州司戸累官直寳文閣知靜江府兼廣西安撫浩質直渾)
(厚立朝忠憤激烈言切時弊人不敢干以私後徙居臨川)
李長庚(寧遠人登紹興進士第歴仕五十年廉潔有守不事生業惟畜書數千卷號其讀書之室)
(曰冰壺卒年八十六有冰壺集)
李燾(字仁甫丹陵人父中登第知仙井監燾紹興中進士博極羣書作續資治通鑑長編累官禮部)
(侍郎進敷文閣學士兼侍講同修國史燾以名節學術知名海内長編一書用力四十年始成)
(又有易學春秋學及文集總數百卷卒謚文簡累贈太師温國公子垕著作郎&KR1546;夔州路提點)
(刑獄)
李稷(絢子以蔭歴官累遷陜西轉運使制置解鹽种諤起兵寧夏議稷督餉築永樂城既成輦致金)
(帛於其中夏人來圍城稷守之不敢去以及於難)
李僑(臨卭人紹熙進士時光祖不豫久闕朝重華宫僑初釋褐即慨然上疏乞致仕有曰禄不逮養)
(乞將所得官資回贈二親冀以感動上意朝論偉之)
李綱(字伯紀卲武人少有大志政和初舉進士仕徽欽高三朝官至宰相謚忠定綱負天下之望以)
(一身用捨為社稷生民安危雖用有不久而其忠誠義氣初不少貶嘗曰吾知盡事君之道不)
(可則全進退之節禍患不恤也所著有易傳内外論語詳說文章歌詩奏議諸集百餘卷)
李郁(字光祖光澤人少從楊時學時妻以女紹興初嘗被召入對便殿既還家築室西山學者號曰)
(西山先生其卒也朱熹誌其墓所著有易傳參同契論孟遺稿)
李珙(永福人少以功名自奮會宜州蠻獠入寇攻禦有功累官至武功大夫後金人犯闕召天下兵)
(珙謂蒋炳文曰主憂臣辱主辱臣死豈可以道遠便自營乎選州兵募死士凡三千人倍道兼)
(行至復州與敵將薛廣祝遇力戰死之詔贈忠州防禦使)
李政(為雲騎第六指揮在京東立戰功補官授河北將官冀州駐劄金兵來攻城甚急有登城者政)
(呼曰事急矣有能躍火而過者有重賞於是有十數人皆以濕氊裹身持杖躍火而過大呼力)
(戰金人驚駭有失杖者遂敗走政大喜皆厚賞之未幾政死城遂䧟)
李安期(字泰伯建寧人淹貫經史援筆成文以詩名岳飛死作表忠詩百二十首弔之一日謁四)
(川茶馬使王涯竒其才將以賢良舉偶因弈爭道安期推枰曰公平章天下亦可如此反覆乎)
(遂拂衣而去竟不出王深自刻責以末藝失天下士有蒙谷詩集)
李宷(字亮卿幼能自立刻苦向學弱冠登進士第兩任教官改秩高宗南渡近臣有以宷姓名聞於)
(上者得旨賜對進劄首尾以自治為急上喜之即日除御史臺主簿遷監察御史挺挺敢言權)
(倖側目累乞外補紹興九年出為廣南西路提點刑獄奉祠歸鄉)
李寳(河北人嘗陷於金時淮浙姦民倪詢梁簡等教金人造舟且為鄉道寳拔身自海道來歸紹興)
(三十年九月召對詢以北事歴歴如數乃以寳為浙西副總管令於平江督海舟捍禦明年十)
(月金主亮寇淮分軍數萬圍海州寳與知州魏勝合擊大敗之遂與其子公佐引舟師至膠西)
(石臼島敵舟已出海口操舟者皆中原遺民遥見寳船給敵兵入舟中無復行次寳命火箭射)
(之延火燒數百艘降其衆三千餘人斬其將完顔正嘉等六人獲其符印器甲粮斛以萬計時)
(虞允文又大敗金人於采石金亮至瓜州為其下所殺)
李富(字子誠唐游擊將軍尚旻之裔避武氏亂由南安州徙游洋後復遷于莆之洋尾富好施與嘗)
(於郡境内造橋梁凡三十有四所出南郭五里許建亭以憩行者凡二所建炎初尼瑪哈至富)
(率義兵隷韓世忠麾下授承信郎宣使張淵聞富材略辟充殿前統制司幹官弗就辭歸養年)
(七十八卒至今莆稱樂善之士必曰李制幹云)
李復珪(知滑州司馬光賦詩餞之抵州嘗與郡官夜會宴有牙兵奪銀匠鐡鎚殺人者一府皆驚)
(復珪命捕至立斬之上章待罪諸司按其擅殺仁宗曰復珪帥材也除知慶州邵堯夫嘗稱其)
(臨事有斷頗以材見忌于時)
李南夀(字元衡龍泉人高宗初年守道州疏減大體錢之甚病民者擢起居舍人一日直前論郡)
(守賢否因乞外補孝宗語之曰卿道州政事甚美如卿等姓名嘗書屏間未忍令卿去朕側尋)
(改禮部侍郎)
李復(字履中閩中人紹聖間為西邊使者猶及識横渠先生博記能文有潏水集其間論孟子養氣)
(者動必由理故仰不愧於天俯不怍於地無憂無懼其氣豈不充乎故曰是集義所生者舍是)
(則明有人非幽有鬼責自歉於中氣為之喪矣故曰無是餒也朱文公謂此語雖疎然却得其)
(大旨近世諸儒之論多以過而失之甚者流於老莊而不知不若此說之為得也)
李樗(字若林閩縣人與林之竒俱受業於吕本中後領鄉貢有註毛詩解黃榦嘗稱之曰吾鄉之士)
(以文辭行義為學者宗師則若林其傑然者也其學以孝弟忠信窮經博古為主及門之士亦)
(往往渾厚質實志尚修潔樗自號迂齋學者因稱為迂齋先生)
李宗儀(江夏人與從弟宗儒四世同居相友愛好學獨行築書院建祠以祀先聖給田以贍來學)
(汴京失守程吏部千秋勤王其子彦章開倉資給)
李綺(字元質婺源人博學強記登紹興乙丒進士第終福州教官年三十二嘗與盤洲伯仲共習詞)
(科南省校文考詞科得周益公必大朱晦菴熹嘗謂元質有美才好學不夀又可見李氏之多)
(賢也)
李宏(字彦恢宣城人宣和五年以左承直郎知旌德縣事時州郡多故調發旁午宏剸撥煩劇常有)
(餘力召集鄉兵部署精明人樂為用建炎初張遇寇江上進逼宣境郡守吕好問檄令防禦遇)
(知有備不敢犯吕後薦其有文武才可大用紹興初郡守李光復檄署旌德莅縣四載治官事)
(如其家誅鋤豪猾興滯補弊營葺公宇規制皆可為後人法)
李弇(字季純崇安人三領鄉舉登紹興八年進士第宰汀之連城俗以鬭狠相尚公政務寬平教以)
(孝友人不忍欺有伍氏兄弟爭繼連年不决公以理開諭皆感動而出時人為之謠曰訟者息)
(爭居者安仁李公為政百里如春子岐)
李道(安陽人初與兄旺聚衆歸宗澤澤因事誅旺命道掌其軍後依襄陽鎮撫使桑仲知隨州累遷)
(湖北副總管卒贈太尉謚忠毅以女為光宗后追封楚王)
李安國(豫章人少穎悟能詩歴官知建昌軍剖决精明有兩邑賦不均請減其多者交頌頓息遷)
(知常州條上利害進司農卿開無名逋十八萬省楮幣百萬三年積緡錢斛米千百萬淳熙初)
(擢戶部侍郎)
李大性(其先端州人祖積中為御史徙家豫章大性力學習典故仕至端明學士知平江府卒封)
(豫章郡公諡文惠弟大異中博學宏詞科官至諫議大夫大理第進士官至朝奉郎大東官至)
(龍圖閣學士大原官至朝散大夫其子孫尤盛)
李琮(豐城人力學不倦趣向高雅邑有長隄江水為患琮輸財於官易以石以子貴進工部侍郎子)
(秉登進士以都官郎中歴知宿州所至有惠政從子仲詢為金谿尉孫君伯知蕭縣亢臨川丞)
(登舉進士歴官吉水丞龍庚舉進士疏論五欺十賣之罪子丁夘為桂陽軍判官有文集)
李如圭(吉水人七歲時孝宗召問童子何業對能誦書既誦無逸篇帝大喜授迪功郎明日與父)
(謝恩賜宴殿上以父子不可同坐命設珠簾隔之宴罷就以簾賜之歸建凌雲樓以彰君賜後)
(官至福建安撫使)
李諤(南康人家貧好讀書舉進士通判吉州倜儻有材略所至寇賊平息)
李揆(瀏陽人乾道二年領鄉薦授寧遠尉獲強盗十數或謂曰可用賞脫選揆曰殺人以階榮顯吾)
(不為也後累官至中書舍人)
李燔(字敬子建昌人紹熙初進士授岳州教授未上往建陽從朱熹學及至岳州教士以古今六藝)
(改襄陽教授熹没學禁嚴燔率同門徒會葬後以直秘閣主管至道宫卒謚文定孫鏕登進士)
(第)
李舜臣(井研人八歲能屬文少長慨然有志於天下乾道初舉進士對策論金人世讎無可和之)
(義歴官至德興縣專尚風化官至宗正主簿舜臣學邃於易著本傳三十篇又有羣經義書小)
(傳文集家塾編次論語若干卷後以子貴追封崇國公)
李蘩(崇慶人第進士為隆州推官攝綿州振飢活十餘萬人又知永康提刑成都路兼提舉常平歲)
(凶活百七十萬人知興元府奏罷和糴之法梁洋間繪像祀之遷太府少卿蘩講學臨政皆有)
(源委所著有桃溪集百卷)
李侗(字愿中劒浦人從學羅從彦結茅山田謝絶世故餘四十年飲食或不充而怡然自得沙縣鄧)
(迪嘗稱其如冰壺秋月瑩徹無瑕朱熹師事焉世號延平先生卒謚文靖有延平問答及語錄)
(行世子友直信甫皆舉進士信甫仕至監察御史以特立不容於朝出知衢州)
李伯玉(餘干人嘉定間進士累官至禮部尚書抗直敢言所居有峯曰萬斛故自號斛峯帝以伯)
(玉為舊學屢欲晉用時賈似道柄國以直言忤其意遂黜於外)
李嵩(錢塘人李從訓之養子工畫山水人物道釋得從訓遺意尤長於界畫光寧理三朝畫院待詔)
(姪永年能世其學)
李岐(字稚山登乾道二年進士第調德安府應山尉攝邑事會歲飢公捐俸創利民倉以賑之典教)
(封川郡庠頽弊即遷基鼎建又增置學田課勵諸生多所成就繼宰襄陽以己俸代五等戶輸)
(納稅役民甚感之通判金州經總兩司財賦實隷焉先是軍餉支不以時公督趣勾辦按月請)
(給殿帥田世卿郭果等分司駐劄于此交章上薦特差權州兼安撫除知南雄州陛辭之日郭)
(帥在朝而奏其事玉音奬諭曰卿在金州清廉有聲所宜推廣以副朕愛養元元之意公到郡)
(首書忠廉公恕四字於州治之壁時貧民客戶以納丁米為苦公悉奏免之官至朝散大夫)
李直養(字無害廣陵人待制正己孫正己嘗寓家海鹽淳熙直養為丞其縣甚著名績紹熙初攝)
(華亭部使者以才薦特改為海鹽令初莅縣遭大旱直養禱之得雨百姓歌頌修起學校延教)
(諭朱沆為師嚴督章程誦絃相聞置鄉底堰八十餘所及長豐閘又自藍田廟開浦十八里至)
(鮑郎場以便鹽運民被其利)
李信甫(南劍人侗之子舉進士歴監察御史出知衢州善政善教不忝家學擢廣東江東憲以特)
(立不容於朝罷去)
李相祖(字時可閎祖之弟在朱門辯質詳明用心精切嘗以熹命編書說三十餘卷弟壯祖字處)
(謙與閎祖同登第調閩清尉熹亦嘉其有志真德秀常以典刑人物薦之)
李珫(字粹之建寧人學行為鄉閭所推重同邑謝皓謝黻皆受業其門葉祖洽暨鄉人列於朝者以)
(八行薦未受而卒有詩集行於世)
李純德(字德之誥之孫光澤人少治周禮兼左氏春秋為文簡古不逐時好諸弟嘗問善人之道)
(答曰臨事而無隂據便利之心斯可矣邑嘗以民兵屬純德為制戰陣擊刺之法以時閱習甚)
(有可觀令欲以聞竒其勲純德笑謝人益高之紹興五年以特奏恩將入奉廷對先卒朱子銘)
(其墓以好德有常之士稱之)
李學遜(元綱九世孫博學洽聞善天文尤䆳於易為文典雅人有得其片言隻字者寳而藏之所)
(著有易精中星儀像等圖)
李元白(名齊以字行寧化人博覽強記不能俛就舉子業乃大肆力於詩出入少陵集中幾逼真)
(記纂杜詩為押韻又集其句為一編皆行於世嘗集大觀昇平詞若干首以進得初品官即歸)
(故廬笑傲泉石而終老焉集句始於王安石而孔毅甫葛亞卿相繼而作俱聲聞於時)
李夔(字師和邵武人經書一覽成誦文不停綴舅黃履器之與楊時友善登元豐二年進士第嘗為)
(華亭縣尉有政聲遷縣令累官右文殿修撰終龍圖閣待制以子綱恩贈太師衛國公)
李復圭(字審言徐州豐人歴湖北兩浙淮南河東陜西成都六轉運使浙民以給衙前役多破産)
(復圭悉罷遣歸農令出錢助長召人承募民便之瀕海人賴蛤沙地以生豪家量受稅於官而)
(占為己有復圭奏蠲其稅分以予民)
李仲光(字景温崇安人也登開禧元年進士甲科趙汝騰一見稱為竒才光每以才高見忌仕途)
(多顛自雷陽分教歸養晦十餘年自號肯堂放情山水寓意花木主盟書社少精老莊韓柳之)
(文善記序有古體晩年詩筆愈高古時相勉其出調湖南幕屬而卒有肯堂集)
李韶(彌遜曾孫父文饒為台州司理多隂德嘉定中韶與兄寧同舉進士累官起居舍人上封事數)
(千言出知漳州累遷翰林學士後以端明殿學士奉祠韶忠厚簡澹門無雜賓云)
李日邁(字伯行湖口人嘉定知上高器度凝遠凡天文地理隂陽醫卜書悉探精奥雖政尚寬大)
(而吏不能欺留意學校篤愛小民嘗患邑困茶課後為監察御史奏除其額)
李用(東莞人少孤事母孝棄舉業䆒周程之學著論語解以薦授校書郎不就咸淳間祠於學)
李宗勉(字彊父富陽人開禧初進士嘉熙中累遷至左丞相兼樞密使守法度抑僥倖不私親黨)
(尤樂聞讜言身居台輔家若貧儒卒贈少師謚文清)
李洞(字虚中麗水人初為太學生有名耿介寡合舉進士當官不肯附麗居鄉未嘗請托官至秦州)
(通判賊陷郡父没於寇洞隨官軍收復得殺其父者手刃之)
李誼(南昌人幼以孝聞舉進士罷入太學歴官諫議大夫奏牘數百無不剴切當帝心嘗論講和之)
(非秦檜不樂累遷工部尚書資政殿學士所著有文集三十卷)
李性傳(舜臣子嘉定中進士累官起居舍人兼侍講上疏論喪禮嘗進讀仁皇訓典乞讀帝學從)
(之淳祐中拜端明殿學士參知政事尋同知樞密院事後以觀文殿學士致仕卒贈少保)
李道傳(性傳弟讀程氏書玩索義理至忘寝食擢慶元初進士累官著作郎歴知果州致仕卒諡)
(文節道傳篤於踐履氣節卓然於經史未有論著曰學未至不敢於詩文未嘗苟作曰學未至)
(不暇居官以惠利為本江東人久而思焉)
李心傳(道傳弟慶元初閉戶著書以薦賜進士為史館校勘修中興四朝帝紀後遷著作郎詔重)
(修十三朝會要書成遷工部侍郎未幾致仕心傳有史才所著有高宗繫年錄學易編誦詩訓)
(春秋考禮辯讀史考及詩文共數百卷)
李璧(燾第三子日誦萬餘言舉進士為正字寧宗時累官參知政事兼同知樞密院後謫撫州又起)
(知遂寧府以資政殿學士致仕卒謚文懿璧文學德望轟震一時所著有雁湖集涓塵紹興中)
(奏議内外制臨汝閒書共數百卷)
李&KR0811;(燾第四子舉進士入為館職文聲赫然班對備陳忠讜為沿江制置副使開閫於鄂甚得江漢)
(之心入為禮部尚書資政殿學士卒謚文肅所著有悅齋集)
李嚞(建炎中知彭陽縣與民移治境上兵執之以獻金人欲官之固拒不受後死於原州)
李方子(字公誨光澤人朱熹高第端謹純篤天資近道自號果齋嘉定中進士第三累官國子錄)
(通判辰州所著有禹貢解傳道精語等書弟文子紹熙中進士亦以道學倡門人宗仰之)
李閱祖(字守約光澤人父吕號澹軒與朱熹為友三子從事閱祖篤志精思熹留之家塾為編中)
(庸或問輯略登嘉定進士為臨桂簿仲弟相祖用心精切編書說三十餘卷季弟壮祖舉進士)
(為閩清尉真德秀薦之稱其為人物典刑)
李東(字子賢綱族孫受學於朱熹登紹熙進士為廬陵簿秩滿周必大餞以詩地跨江閩秀氣兼玉)
(成界尺直方廉西曹久處習鑿齒高士惟知孫子嚴)
李餘慶(字昌宗連江人判秀州境多鹽盗餘慶作華亭海鹽二監俾業鹽者歲入常緡以杜私販)
(又為石隄自平望至吳江捍除水患至今頼之)
李竒(字子正宜春人景祐元年登第嘉祐中任職方員外郎性慷慨不事産業悉以祖産分兄弟仍)
(戒子孫不得追取既卒族人端以詩哭之有祖來産業分兄弟身後詩書遺子孫之句)
李大訓(字君序閩縣人父士龍仕至奉直大夫直秘閣以老居里中後生考德問業者士龍應之)
(無倦色大訓初為廬陵丞歴知安遠龍泉二縣在倥傯中力於事功再知歸善縣則以安靜修)
(禮教為務所至稱廉勤整辦論者謂其儒而不腐吏而不俗云)
李師愈(字好古高安人博學多聞從劉子澄講學廬山朱文公高第李埜嘗訪師愈有詩稱之乾)
(道間領鄉薦漕使芮煜舉應制科未召而卒)
李充(字仲實弱冠入上庠元祐中擢進士除真州司戶秩滿改宣德郎知臨海縣盗起青溪二浙州)
(郡相繼失守太守棄城遁去獨與通判李景淵戮力守禦寇至獲全部使者以聞詔書奬諭陟)
(奉議郎宣和末山東盗賊猖獗遠近繹騷州縣疲於奔命乃投匕歎曰張季鷹發歸興於蓴鱸)
(陶淵明恥折腰於五斗吾慕前人固已晚矣遂以微文引去及虜騎長驅衣冠淪陷而獨從容)
(獲免識者韙之)
李義山(嘉魚人讀書一過能解大義師事朱仲晦張敬夫嘉定中進士淳祐中任樞密院編修累)
(官金部郎中稱其行美如瑜節介如石後賜爵中大夫)
李如雷(臨武人别號月溪逸士生於理宗朝少與奎龍友善時衡陽郡建石鼓書院欲得士有司)
(以如雷奎龍往宋祚移遂隠居力學平生所為詩文甚富獨恥學舉子業嘗曰予亦宋之遺老)
(也雖未委質而忍事異姓乎凡所作直紀歲不題元號每愛月溪山水之竒結廬於上因以自)
(號云)
李譽(字遁道與黃植同榜進士官至廣西靈川縣令時多峒苗譽至以德化之三年民皆謝刀劍務)
(農桑事當道勞之曰此古之龔黃也靈川至今賴焉)
李惟幾(字幾道河内人嘉祐間知海鹽歲薦饑數上書請官錢貸民濬溝洫樹木閘置鄉底堰民)
(獲歲稔後乾道中李大卞為令修堰閘之利民亦稱之)
李丒父(字良翁先名綱字汝礪德昭從曾孫父宗之通判邵武軍以文名諸史百家口答疑問人)
(以書厨目之丒父幼穎悟讀書迎刃而解出語輒驚人劉克莊王邁方大琮見大竒之端平二)
(年擢第調邵武司戶參軍歴浙西節制司凖遣鄭清之當國除刑工架閣充省試檢點官遷太)
(學正沂王府教授以臺疏薦添差淮浙發運司幹官賈似道時制置兩浙薦之添差通判福州)
(除太學博士遷諸王宫教授丁大全當軸丒父忤其意遂罷予祠復遷著作郎權禮部郎中丒)
(父篤實清脩温良和易胷次洒然與人無新故一語必用情所得祿賜僅自給而銖積其餘為)
(義廩與弟姪其詩文温潤清新有集藏於家)
李曾伯(潭懷人後居嘉興歴官寳章閣直學士進擢兵部尚書累以直言受賞曾伯初與賈似道)
(俱為閫帥邊境之事知無不言似道嫉之卒使不竟其用云)
李誠之(字茂卿東陽人受學吕祖謙鄉貢太學皆第一知蘄州嘉定間虜人犯蘄黃誠之堅守城)
(壁罵賊而死詔憫其忠贈正節侯立祠郡庠真德秀表其墓)
李大同(字從中東陽人嘉定間進士歴官右正言陳格天心弭災變進兵攻討之說累官至工部)
(尚書寳謨閣學士)
李昌國(江夏人善於教子三子長康侯仕至河陽守次康年仕至監丞善古篆與蘇軾黃庭堅游)
(次康直仕至左司員外郎休官歸里自稱裕老)
李庭芝(字祥甫隨州應山人少穎悟日誦數千言淳祐初舉進士第知濠州後主營兩淮制置司)
(事大興鹽利揚民德之如父母尋生累罷元兵圍揚州復起制置兩淮遣兵首應勤王詔城守)
(揚州日出兵死鬭加參知政事宋亡不屈阿术殺之揚州民皆慟哭)
李大臨(華陽人嘉祐中進士累官秘閣校理僦居陋巷仁宗遣使賜御書使者見大臨親秣馬還)
(奏帝曰李大臨真廉士也大臨清整有守論議識大體神宗時知制誥言青苗之害疏李定之)
(過時論偉之)
李傳(通川人元豐間舉進士欽宗居東宫時傳與耿南仲俱侍講及即位賜水晶斧以旌其賢後知)
(漢州)
李鳴復(瀘州人嘉定初進士歴官大理少卿侍御史兼侍講進對言荆襄制臣有當戒者三日去)
(私禁暴懲怒後累遷兼樞密院兼參知政事加資政殿大學士)
李昴英(番禺人寶慶初舉進士累官右正言時趙與□知臨安府罔利奉上昴英劾其聚斂害民)
(理宗難之至牽裾力諫又劾中官董宋臣與之俱罷仕終吏部侍郎謚忠簡)
李渤(樂昌人嘉祐初進士世業儒郡人尊之稱為夫子嘗試南昌作伯夷風賦中魁時有詩云嶺北)
(嘗聞夫子號江西曾振伯夷風弟巖以上書召見賜同進士後渤知白州巖知象州)
李積中(四會人父士廉有隂德積中登甲科官至御史翰林直學士以直言入元祐黨籍始寓居)
(豫章李氏自積中三世官於朝而父子兄弟相師友子大性少力學尤習當時典故累官兵部)
(尚書後以端明殿學士知平江府卒謚文惠大性與弟大異大東竝躋從列為名臣云)
李時亮(博白人嘉祐中舉進士累官知廉州有政聲嘗獻平邊十策及疏時政得失神宗嘉之累)
(遷檢校散騎常侍兼御史大夫時亮善屬文尤長於詩與陶弼賡和號李陶集)
李芾(字叔章衡人生而聰警少自誓立名其齋曰無暴棄初補南安司戶歴知永温州有惠政咸淳)
(初入知臨安府忤賈似道罷去起知潭州兼安撫使元兵至芾極力戰守城破芾命帳下沈盡)
(忠殺其家人而後殺己忠如其言事聞謚忠節)
李成大(建昌人舉進士德祐初知金壇縣元兵至與戰不勝吏民協成大降乃潜與胡用存謀復)
(金壇事泄繫獄榜掠不屈遂殺其二子以懼之終不屈笑曰子為父死臣為君死亦殺之詔贈)
(直秘閣謚忠節)
李梓發(上猶人元至元中托爾楚元師次猶梓發等不肯降托爾楚元帥圍城七旬弗克退師己)
(夘賈參政復至不降邑士黃桂發才英逆知屠城忘命入城擬救父母中道獲於賈參政以實)
(告之參政曰汝可將省榜入城招降不惟汝父母可安合城俱安桂發等入城為李所殺卒至)
(屠城梓發率民巷戰勢窮力屈回家以酒肉酌别老幼令健卒自殺由幼而老四十七口梓發)
(與子舉火自焚而死事詳文山先生督府忠義傳)
李謙(字和卿朴從孫父珙行義修潔經典該通賜號養素處士謙咸淳間舉進士為安福縣尉獲盗)
(不願受賞後為浙東提舉值歲飢賑濟活人甚多官至左司郎中)
萬姓統譜卷七十二
