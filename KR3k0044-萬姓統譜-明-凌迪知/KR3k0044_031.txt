卷二十五
萬姓統譜卷二十五明凌迪知撰
上平聲
十四寒
潘(滎陽羽音周文王畢公之子孫食采於潘因氏)
(周)潘崇(楚穆王立以其為太子之室與潘崇使為太師且掌環列之尹)
潘黨(字叔黨楚大夫與養由基蹲甲而射徹七札焉以示楚王曰君有二臣如此何憂於戰)
潘尫字師叔楚大夫莊王三年伐庸子楊窗自(歸曰庸師衆羣蠻聚焉不如復大師而後)師叔
(曰不可姑再與之遇以驕之七遇皆北不設備尫乃令師於臨嵓遂滅庸)
(漢)潘乾(字元卓光和中為溧陽長布政優優矜恤頥耉重義輕利推泮宮之教反決拾之禮)
(三國)潘璋(東郡發千人居貧嗜酒好賖沽債家至門輙言後豪富相還事吳主權屢平宼盜有功璋為人)
(粗猛禁令肅然領兵馬數千而所在常如萬人官至右將軍)
潘濬(武陵人吳孫權拜濬中郎將遷太常時五溪蠻叛濬督諸軍討之信賞必罰獲斬數萬自是羣)
(蠻衰弱一方以寧)
(晉)潘京(字世美武陵人郡辟主簿有機辨後舉秀才至洛與尚書令樂廣共談累日廣歎其才曰君天)
(才過人若加以學必為一代談宗京感其言遂勤學不倦時武陵太守戴昌父子亦善談俱為)
(京所屈歷巴邱卲陵泉陵三令明於政術路不拾遺)
潘滿(滎陽中牟人武帝時為平原内史以學行稱)
潘岳(字安仁滎陽人鄉邑號為奇童才名冠世後官中書令有西征閒居等賦美姿容少時持琴彈)
出洛陽道婦人皆投之以果滿車(從子尼性恬退以勤學著述為事累官闕)卿封安昌
(公)
潘綜(烏程人孫恩之亂綜與父驃共走避驃困倦綜迎賊叩頭曰父年老乞賜生命賊斫驃綜抱驃)
(賊斫綜凡四創有一賊謂曰殺孝子不祥父子俱得免後以薦累官遂昌縣長宋元嘉中改其)
(里曰純孝蠲租布三世)
(南北)潘徽(吳郡人性聰敏善屬文能持論陳尚書江總甚敬之及陳亡仕隋為州主簿秦孝王俊召為學)
(士遣撰集寧書名為韶纂晉王廣復引為揚州博士令與諸儒撰江都集禮成徽為之序)
潘樂(字相貴本廣宗大族後家廣寧父永有技藝襲爵廣宗男齊神武出牧晉州引樂為鎮城都將)
(從破爾朱兆於廣阿進爵廣宗縣伯後贈假黃鉞大司馬尚書令)
潘永基(字紹業廣宗人性通率輕財好施為長闕太守時葛榮攻信都基與刺史元孚同心捍禦)
(力窮城䧟請以身代孚死遷徐州刺史尚書右僕射子義智有父風仕隋至尚書左丞)
(唐)潘好禮(貝州人弟明經博學能論議節行修整開元初為邠王府長史兼司馬王好遊觀農月出)
(獵好禮乃卧馬下謼曰今農在田王何得非時暴禾稼以損下人請先踐殺司馬王慚而還後)
(遷豫州刺史勤於政事)
潘晃(廣德人事父至孝嘗以役事至京一旦夢有山神告曰汝父病篤晃覺驚惶不已日夜奔走以)
(歸一夕復夢神語曰汝父疾愈歸問其故果如夢中言後父卒廬墓側芝草累生闕宗詔旌其)
(門授廣德令)
潘師正(貝州宗城人少喪母廬墓以孝聞王知遠為道士得其術居逍遙谷高宗幸東都召見問)
(所願對曰茂竹清泉臣所願也帝尊異之詔即其廬作崇唐觀及營奉天宫又勅直逍遙谷作)
(門南曰仙遊北曰尋真時太常獻新樂帝更名祈仙望仙翹仙曲卒年九十八贈太中大夫諡)
(體元先生)
潘孟陽(登博學宏詞科元和初除鹽鐵轉運副使詔馳驛視江淮財賦並察諸路治否孟陽所至)
(會賓客留連娼樂名譽大損後鄭敬宣諭江淮帝戒之曰勿效潘孟陽殫身酣飲游山寺而已)
潘扆(自稱野客善劒術海州刺史鄭匡國求學焉扆乃探囊出二錫丸俄出&KR0587;如虹旋遶匡國頭上)
(有聲錚然匡國懼汗如雨下扆乃收之)
潘存實(字鎮之漳浦人登元和進士試修禮耕情田玉聲如磬詩官歷戸部郎中左庶子)
(五代)潘承祐(建安人初仕閩王為吏部尚書以忠諫逐歸私第南唐查文徽下建州以禮致之南唐主)
(以為衛尉少卿升降人物制置郡縣多用其言以禮部尚書致仕)
潘佑(廣陵人少負介節文章贍逸尤長於議論仕南唐為秘書省正字遷中書舍人後主所為乖謬佑)
(上書謂若不急圖善政國必亡後主怒殺之宋太祖聞其賢官其二子)
(宋)潘美(字仲洵大名人少倜儻有大志仕周以功遷客省使宋太祖受禪陕帥袁彦凶悍美往諭以天)
(命彦遂入朝自後平澤潞揚州下江南廣東討雲代皆有功累官忠武軍節度使同平章事封)
(代國公卒諡武惠)
潘慎修(字成德莆田人父承祐仕南唐以禮部尚書致仕慎修淳化中以考功員外直秘閣官至)
(翰林侍讀學士風度醖藉博涉文史有文集五卷)
潘閬(字逍遙江都人嘗居洛陽賣藥暇日負囊騎驢看山行吟意有所適終日弗反好事者繪畫圖)
(孫僅魏野皆有詩贈之至道初有言其能詩者因召見崇政殿賜進士及第授四門國子博士)
(後坐盧多遜黨變名姓緇服入中條山嘗題詩鐘樓句奇崛僧疑而迹之逸去朝廷捕治方急)
(閬度不免出首謫信州移太平結廬郡治西南瀕溪居焉吟咏不輟詩苦淡清勁劉攽謂其不)
(减劉長卿後不知所終)
潘惟吉(美從子累官天雄軍駐泊都監雖連戚里能以禮法自飭敭歷中外人咸稱其勤敏)
潘夙(字伯恭美從孫天聖中上書論時政授仁夀主簿後為河北轉運使知河中府章惇察訪荆湖)
(討南北江蠻徭陳夙憂邊狀知潭州再遷光禄卿知鄂州)
潘盎(蒼梧人常儒衣持一大翣行坐獨語皇祐中儂賊䧟邕至梧城下聞其異召而問曰吾形貌如)
(何盎曰汝一賊爾又曰梧州幾日可䧟曰百年亦不䧟又曰我欲據此以為南粤如何曰汝將)
(斬首豈能有粤邪賊怒遂害之)
潘谷(元豐間人山谷嘗以錦囊貯其墨半丸後飲酒三日發狂赴井死趺坐井中手尚持顆珠也坡)
(詩云一朝入海尋李白空看人間盡墨仙)
潘大臨(字邠老黃岡人與弟大觀皆有詩名與蘇軾黃庭堅張耒游冷齋夜話云黃州潘邠老工)
(詩有佳句然貧甚東坡山谷尤喜之)
潘興嗣(新建人與王安石曾鞏善仕為德化縣尉許瑊與興嗣同郡瑊為江州刺史興嗣往見瑊)
(琚坐不為禮興嗣往歸徜徉山水間自號清逸居士以瑞州推官召不赴孫淳師事黃庭堅作)
(詩尤工)
潘懷(字景進壬辰兵亂懷父希古被宼縳索資貨露刃脅之懷争前曰貧家無所有有則資不重於)
(父將軍必欲逞怒懷請代父宼試之即引頸遂併釋之後被薦入官)
潘兌(字說之自進士累官中書舍人歷顯謨閣待制知洪州不登朱勔之門勔護喪歸亦不往見路)
(允迪稱其言語文章一本六經之醇毅然有守終不玷缺與從子民瞻有倡和詩集)
潘殖(字子醇浦城人大觀中兩以鄉薦上禮部不偶建炎戊申始以累舉除官調真州推官性嗜學)
(不倦嘗悟新學之非於是述忘筌書五卷理性書九篇自號浩然子劉勉之劉子翬皆喜其書)
(子翬䟦其後極稱其得學易門戸)
潘中(字民極浦城人擢進士第知長溪建炎丙午二帝北狩中拜詔涕泣交頥見者皆為感慟會建)
(卒葉儂叛中慮其迫境團結民兵號忠義社以為之備寧德縣令遺書告急中輒衣赴之冒險)
(以戰因而被執賊聞其名脅之使從中叱之曰汝受朝廷賞給輒孤恩背叛我恨不斬汝萬段)
(肯與汝俱生耶遂遇害事聞詔贈朝請大夫官其二子)
潘彙征(字泰初溧陽人舉進士紹興初官真州教授劉宰稱其事親孝律己廉不僥倖以干進彙)
(征記問該洽歷知崑山縣以廉平服人績治著聞調繁昌縣卒)
潘汝一(字古玉海陵人淹貫經史善文章建炎中許容攝州事迎敵西郊汝一不食數日所親強)
(之乃起敵遣人誘之乃罵曰吾生於宋死於宋闔門為忠義鬼含笑入地矣後以進士名次得)
(官更歷州縣)
潘良貴(字子賤金華人政和間進士仕至徽猷閣待制中書舍人廉介剛毅立朝不阿父喪貧無)
(以葬高宗賜錢五十萬緡歷三朝清風高節凜然當世)
潘翼(字雄飛處州青田人貫穿諸子百家之書凡禮樂制度以及傳註箋疏雜說靡不淹通明天文)
(作皇圖證驗休祥畢應又著九域賦凡山川州里遠近與嘗親歷者言無少異括隠僻字補註)
(篇韻遺漏辨爾雅本草名物訓釋舛誤尤工古文記問横臆動輒數千言邑之聞人登科者多)
(出於其門王公十朋自少從其游每嘆不能竟其學)
潘安固(字仲碩平陽人熙寧間入太學得伊洛之傳大觀舉人行郡以其名應詔不就以行義稱)
(常居襕襆不去體一日步闤闠值負薪者誤觸其帽堕溝中負者悸弛擔將取還安固撫其背)
(曰勿滯汝褰裳濡足自取戴之紹興初王師討宼范汝為道經平陽官民駭避安固散財粟資)
(戰士邑賴以安韓世忠上其勞以宣德郎召不赴)
潘祺(溧陽人性至孝好學尚氣節父疾篤焚香籲天請以身代後果愈僉謂誠孝所感游太學與陳)
(東為友東欲陳時政祺曰奈親老不能與子俱子不可不勉陳意遂決後登第調宣州司戸朝)
(野推重云)
潘緯(華亭人紹興中舉進士甲科恬於進取工著述嘗音註柳文)
潘慈明(字伯龍純孝鄉人紹興間第進士仕至秘書丞荆湖南路轉運使其知江州日嘗建濓溪)
(周先生祠堂晦菴朱子為之作記其他政事雖不傳此亦可見其一端矣其歿也遺教子孫以)
(古禮送終鄉人傳以為法)
潘檉(字德久永嘉人諸父文饒文孝文禮俱登科文饒字民則學本濓洛尤為多士所宗父虎)
潘明之(至大間嘉興尉與金華許白雲謙友善謙稱明之英資挺特德性剛明傳朱吕之學能折)
(節下民在縣時嘗聘謙教其縣人謙未赴明之亦遂解縣)
潘迪(元城人博學能文歴官國子司業集賢學士所著易春秋庸學述解及格物類編六經發明諸)
(書傳於世)
潘從善(字擇可蘭陵人元至正九年文允中榜進士累官承直郎同知制誥兼國史編修終福建)
(儒學提舉擇可工古詩文善小楷書名重士林所著有松溪集)
潘榮(字伯誠婺源桃溪人隠居博學通諸經尤長於史嘗著通鑒總論又嘗集蘇句一百篇危承旨)
(太樸為之贊學者稱節齋先生其歿也桃溪人祀之於社)
(明)潘毅(臨濠人國初從征十有五年破荆楚斬諸山寇轉戰吳越從徐達北伐皆與有功拜虎賁衛指)
(揮使再從西征道卒追封滎陽伯諡曰武)
潘原明(泰州人初與張士誠俱起鹽徒為浙江行省平章守杭州李文忠師至錢塘原明全城歸)
(降民不受鋒鏑士誠由是勢孤)
潘庭堅(當塗人洪武初為太平教授兩遷翰林學士以老致仕平生慎密謙恭未嘗有過文譽為)
(一時所重子黼為起居注)
潘忠(歴官至都督將兵屯雄縣建文元年八月永樂兵至雄破其東門忠至月漾橋遇伏被執不屈)
(死)
潘長夀(字煥文長興人恬静好學洪武中由人才任右僉都御史)
潘賜(字文錫浦城人永樂進士授行人出使日本回獻德化書永樂大典頌上覽之稱善命入史館)
(轉鴻臚少卿再使日本回陞江西參政讐家摘其詩句以為妖言坐落職宣德間復除鴻臚寺)
(少卿又使日本朝廷深加奬勞賜才思高邁操履方正三使外夷能全大體以副君命時論賢)
(之所著有梅竹篇皇華勝覽容菴文集若干卷)
潘時正(永樂中為濟寧同知存心公恕長於撫字建言開通河道自濟寧直抵臨清朝廷嘉之至)
(今漕運賴其利)
潘禋(字成夫鄞人永樂中徵修永樂大典授後軍都督府都事宣德元年從安遠侯柳升成山侯王)
(通征交趾升恃勝有驕色禋諫不聽會賊再至升出戰忽橋斷軍分而敗升欲降禋曰不可惟)
(死戰而已帥所部皆死之通脱歸以聞詔徵其子凱為進賢學訓導世蠲徭役)
潘瑛(儀真人性簡厚永樂三年由監生任善化縣簿下車即訽民瘼周爰若弗及其御吏胥自判斷)
(外不妄交一語堂廡上下寂然無譁田里間亦無呌囂隳突民愛而畏之閱二年陞工部主事)
潘文奎(字景昭浙江永嘉人宣德初由左春坊司直郎陞府同知清慎寬厚有豈弟之德其文章)
(詞翰為當時所重修國史七秉文衡陞福建布政司參議)
潘時雍(錢塘人性簡淡力學隠居郡城之東號灌園生詩多奇語字亦遒勁為徐大章賦獨樹軒)
(詩膾炙人口)
潘稹(字景微合肥人天順進士任御史亮節直聲為流輩所推歴官左布政使為人悃愊無華與人)
(交無町畦)
潘黼(字章甫廷堅子幼穎悟絶人比長師事陶安初授太平府學教授未幾擢為起居注丙午拜嘉)
(議大夫江西湖東道按察使黼為人肖父而文章清雅過之)
潘禮(字子純歸德人天順進士歴官工部侍郎清廉恬退未老乞休年八十一詔給米月三石)
潘榮(字尊用福清人正統戊辰進士歴尚書)
潘蕃(字廷芳崇德人成化丙戌進士歴刑部郎中出知安慶府嚴公廉明士民畏服弘治中為右都)
(御史撫治四川總制兩廣陞南京工部尚書蕃儉約朴素始終一節今祀鄉賢)
潘府(字孔修上虞人成化丁未進士歴太常卿)
潘珍(字玉卿婺源人弘治壬戌進士歴侍郎)
潘旦(字希周婺源人弘治乙丑進士歴侍郎)
潘塤(字伯和山陽縣人進士正德丙子由兵科都給事中以抗直忤權貴謫州同知興墜舉廢盡厥)
(心力先是城曠而虚廬其中者無幾白晝往往行劫塤募鄉里富豪徙城中復為之區畫方隅)
(列街市市㕓間始翕然奸盜歛息塤之力也又嘗脩忠烈二祠及循吏鄉先生行實炳烈者入)
(祀其他惠政不可悉舉云)
潘中矩(澠池人舉人正德十年知内黃恬淡樂易與民道疾苦藹然如家人一切儉約時有公出)
(嘗囊金以自給纖芥無取於里胥每歲首疏其錢穀之可緩及工役之可已者停止之河道修)
(築歲費薪萬計毅然為請於上竟得蠲豁百姓至今思之)
潘鑑(字希古婺源人正德戊辰進士歴尚書諡襄敏)
潘倣(字景哲洛陽人正德辛丑進士歴都御史)
潘希曾(字仲魯金華人由進士累官太常寺卿陞都察院右副都御史提督南贛軍務鎮静持大)
(體累陞兵部左侍郎卒於任贈兵部尚書)
潘璜(字薦叔婺源人正德辛巳進士歴官工部尚書諡簡肅)
潘恩(字子仁上海人嘉靖癸未進士歴刑部尚書都察院右都御史子允哲嘉靖乙丑進士歴按察)
(副使允端嘉靖壬戌進士歴四川右布政使)
安(武陵商音安息王子入侍遂為漢人)
(漢)安期生(瑯琊人賣藥海上號抱朴子始皇與語三日三夜異之)
安成(太子)
安高
(南北)安同(遼東人仕魏有濟世才太武監國以同為左輔)
安原雅(性矜嚴沈勇多智略以功賜爵武原侯)
安頡(同子辨慧多策略有父風奚斤追赫連昌至安定頡為監軍昌日来侵掠斤以馬死為辭頡曰)
(尋死當戰死可坐受囚乎乃隂選騎馬擒昌送京師賜爵西平公)
(唐)安金蔵(武后時或有誣睿宗反者金蔵大呼曰請剖心以明皇嗣不反引刃劃腹腸出被地而仆)
(詔停獄)
安庭堅(開元中太谷令有美政邑人稱之為立碑)
安敬忠(開元中為會州刺史時河流衝逼州城敬忠率團結兵作堰於是水向西北流遂免淹沒)
(五代)安重誨(應州人唐明宗時官至中書令時有獻嘉禾白鸞白兔者皆却而不獻務盡忠為國人皆)
(稱焉)
安?(代高駢領西川節度使前倚駢為奸者盡誅之更除謬政蜀賴以安)
安重榮(朔州人善騎射晉高祖即位拜成德軍節度使重榮雖武夫而曉吏事時高祖與契丹約)
(為子重榮以為詘中國以尊夷狄此萬世之恥也)
安金全(驍果工騎射能禽生踏伏病居太原力疾破梁王擅然莊宗不以為能不錄其功)
安光鄴(沈默多謀臨政務寬静休息不營産業假官舍以居蕭然僅蔽風雨粗衣糲食處之裕如)
(累官永興軍節度使)
安師建(為彭州馬步使王建攻彭州殺其守楊晟執師建欲使為將帥建叱曰誓與司徒同死生)
(不忍復戴日月遂遇害)
安彦威(字國俊高祖時拜北京留守徙鎮歸德是時江決滑州命彦威塞之彦威出私錢募民治)
(隄遷西京留守遭歲大饑彦威鎮撫飢民民有犯法者皆寬貸之飢民愛之不忍流去)
(宋)安守忠(晉陽人父審琦周封陳王守忠累官衛州刺史入宋知興元太宗時累知數州累遷成德)
(軍觀察留後為治簡静喜與士大夫游從時論多與之)
安俊(太原人祖贇高州團練使仁宗即位俊補殿直後歴知數州累遷侍衛步軍都虞侯俊久在邊)
(羌人識之嘗為環州都監种世衡得俘虜問曰若屬孰畏曰畏安太守)
安德裕(字燕之河南人重榮子性介潔博貫文史精於禮傳宋初舉進士甲科累官金部郎中出)
(知睦州還判太府寺有集四十卷)
安忠(洛陽人祖叔于仕石晉為方鎮以太子太師致仕忠形質魁岸久事宋太宗於藩邸及即位授)
(供奉官嘗護高陽關屯兵屢敗契丹兵歴知夀貝揚州累遷東上閣門使)
安昌期(皇祐中舉進士調横州永定尉去官不仕放浪山水間至清遠峽山寺遊和光洞於洞前)
(石壁上題詩曰蕙帳將辭去猿猱不忍啼琴書自為樂朋友孰相擕丹竈非吾藥青雲别有梯)
(峽山予暫隠人莫擬夷齊)
安儼(郃陽人舉進士歴太子贊善秘書著作郎帝嘗謂曰卿以文學純粹為時名器雖百辟森羅偷)
(安者多可懋乃德沃朕心歴右司諫)
安實(字子仁崇安人書記哀長吉曾孫將預計偕以避嫌易今姓苦志刻學師熊未理學知所歸寒)
(暑手不釋卷授徒自給勸駕凡三竟齟齬負所學抑欝以死人多惜之)
安燾(字原卿開封人幼警悟登第累官觀文殿學士知鄭州章惇與燾布衣交及為相覬其助已乃)
(上疏言用事之臣持紹述之名誑惑君父在哲徽時兩知樞密院事子扶為給事中)
安惇(字處厚廣安人元符初為御史中丞惇與蹇序辰看詳元祐訴理所公案惇奏凡得罪於元豐)
(之間乞特出睿斷以勸沮天下由是復施行者千餘人)
安民(不肯鐫元祐黨碑)
安堯臣(渠江人宣和初上書論宦寺權臣倡議北伐臣恐唇亡齒寒徽宗嘉納詔補承務郎後又)
(上書言女真不可結燕雲不可取書極抗直累官至南平太守)
安世通(本西人隠居青城山中吳曦反乃獻書於成都帥楊輔欲其舉義討曦言甚切至輔不能)
(決遂東如江陵請吳獵討之未幾曦敗使蜀薦士以世通為首云)
安丙(字子文渠江人淳熙間進士知大安軍吳曦反丙設策誅之進資政殿大學士四川制置使累)
(遷至少傅卒贈少師封魯國公諡忠定所著有皛然集子癸仲知果州)
(元)安文憲(延祐中守廬州興學重農子視斯民所欲與聚卓有異績)
安祐(磁州人弱冠上書世祖奇之授以近侍每有委用規模宏遠官至集賢大學士卒贈平章追封)
(興國公諡文康)
安熙(字敬仲藁城人早承家業慕保定劉因方將造門而因已沒乃從因門人問其緒說及得朱子)
(之書即尊信力行家居教授垂數十年四方来學多所成就既卒鄉人為立祠門人蘇天爵為)
(輯其遺文)
(明)安然(潁州人洪武初為起居注歷任浙江河南布政司參政陞山東布政使未幾召為御史大夫官)
(至四輔每論事賜坐多所裨益)
安真(洪武初同知黃州府事守法不撓為奸吏訐奏被逮戍獄事聞上諭湖廣提刑官曰律在法司)
(守法固宜真佐郡所為朕訪非其私也滑吏汙衊之以報忿耳此風一長則有司無官矣遂復)
(其官吏坐死)
安德(汝州人幼警敏涉獵經史習詞賦舉元進士隠居授徒洪武初郡守舉為州學訓導兵燹之餘)
(家無蔵書德手錄以授生徒後以明經徵起入對稱善擢湖廣左參政)
安磐字公石嘉定人登進士第選庶吉士(兵科給事中以病謝職與程侍御彭給事楊)時號
(三高既而進都給事中議大禮伏闕被笞落職還籍以疾不起世皆惜之)
安奎(直隷人弘治進士)
安永清(遼東人嘉靖丙戌進士)
欒(西河徵音唐叔虞之後晉靖侯孫賓食采欒邑因氏焉)
(周)欒書(字武子晉大夫成公二年伐齊而歸公勞之對曰士用命也書何力之有焉成十六年晉鄢陵)
(之捷欒鍼掀公出於淖)
欒黶(晉悼公即位使欒黶為公族大夫使訓卿之子弟共儉孝弟)
欒弗忌(三郤害伯宗潛而殺及欒弗忌韓獻子曰善人天地之紀也而絶之不亡何待)
欒共子(晉武公伐翼殺哀侯止欒共子曰苟無死吾令子為上卿辭曰民生於三事之如一父生)
(之師教之君食之故壹事之惟其所在則致死焉從君而二君焉用之遂鬭而死)
欒選(有罪奔齊以齊兵攻曲沃襲絳敗走遂賊欒氏)
欒枝(晉人共子子枝事文公為大夫將下軍趙衰讓之為卿)
欒盈(襄二十一年晉逐欒盈盈過周辭曰昔陪臣書輸力王室王施惠焉)
(漢)欒布(梁人彭越為家人時嘗與布游及越為梁王請布為大夫越被誅布祠而哭之帝欲烹布布請)
(就烹帝壯其義拜為都尉後以功封鄃侯)
欒巴(字叔元内黃人性質敏達博覽經典累官議郎陳蕃竇武被誅靈帝怒其為黨謫永昌太守嘗)
(有噀酒之異至今傳焉)
(晉)欒肇(撰論語駁三卷釋疑十卷任尚書令)
(南北)欒文博(長安宿儒門徒數千)
(宋)欒崇吉(字世昌封邱人以吏部令史上書言事調補臨淄簿明習文法清白勤事累官江南轉運)
(使遷衛尉少卿以將作監攵仕子源虞部員外郎沂殿中丞)
欒副(魏郡人登科)
(元)欒汝翼(大德間知博興州持已廉潔勤於撫字興學敷教民多化之)
(明)欒鳳(字秉德高郵人為諸暨知州廉謹愛民院判謝再興叛夜殺鳳其妻王氏以身翼蔽皆遇害)
欒世英(穎州人洪武初入仕歴任不怠官至四川布政使)
欒榮(由舉人洪武間任左春坊中允陞思明府知府)
欒輝(齊河人永樂進士任通政使)
欒檠(字景光登州衛指揮嘉靖中陞都指揮僉事掌山東都司事)
(嘉靖庚戌進士欒尚約山東人任御史)
檀(清河姜姓齊公族有食瑕邱檀城因以為氏又望出平盧高平)
(周)檀子(齊臣威王言吾臣有檀子等四人將照千里豈特如魏王徑寸之珠照十二乘哉)
檀伯達(古今人表武王臣)
檀弓(魯人見禮記)
(漢)檀(瑕邱人家貧而行清立精舍教授遠方至者數百人仕至蒙令家無産業子孫易衣而出後舉)
(方正遷議郎)
(晉)檀贇(明帝時為兖州刺史石勒寇兖州贇力戰死之)
(南北)檀道濟(高平人仕宋參建武將軍府事遷太尉參軍說武帝北征所至望風降附封丹陽公文帝)
(即位進位司空鎮夀陽道濟立功當時威名甚重後為朝廷所疑見收怒曰壊汝萬里長城)
檀和之(金鄉人孝建中為豫州刺史和之先歴始興太守交州刺史所在有威名盜賊屛跡)
檀韶(字令孫道濟兄以討桓玄盧循功封邑邱侯拜江州刺史)
檀祇(字恭祖道濟兄從宋武帝裕克京城參建武軍事劉道規征討桓玄每戰克捷屢平寇盜盧循)
(逼京邑攻走之累官輔國將軍督江北淮南軍事)
檀超(字悦祖金鄉人少好文學自比晉郄超仕南齊為國子博士兼左丞)
檀道鸞(字萬安位國子博士永嘉太守亦有文學撰續晉陽秋二十卷)
檀憑之(字慶子高平人少有志力閏門邕肅為世所稱為會稽王驃騎行參軍)
檀翥(字鳳翔十歲喪父雖幼孤寒不與鄰人来往好讀書解屬文能鼓琴年十九以名家子為行臺)
(郎中)
檀珪(字伯玉道濟從孫王僧虔以為參軍)
檀固(建德人登第後嘗上書極言朝政缺失且言朝廷罷吕大防蘇轍范純仁而用章惇曾布蔡卞)
(去三賢而進三凶此天下治亂之道也書奏報罷及蔡京用事遂不復用)
檀敷禮(黃山谷在荆州有帖與之覓硯)
(宋)檀明德(奉議人知雷州)
(明)檀郁(字道清桐城人幼失父奉母汪氏甚謹母有疾每夕稽顙告斗祈减巳年以延母夀母卒貧無)
(以為葬朝暮號泣鄰里憐而助之或告以石山可葬郁視之皆石也不可穴泣禱于神夢有神)
告曰檀孝子有穴曰湧泉可(耳莫喻其言曰湧泉穴在足心其在山)乎求之果得郁廬
(於墓側旦夕號哭如初喪時墓傍無水須下山自汲往返頗難忽泉水湧出墓傍且洌及終喪)
(喪歸泉亦随涸聞者異之詔旌其門)
檀凱(任思州通判九載當陞其民詣闕言凱廉介豈弟乞復任上命給五品俸以優之仍遣還任)
檀周(横州人正德中任河源縣丞)
檀瑋(潯陽人嘉靖中任訓導)
(萬歴間陜西平凉府通判檀賢岳池人)
干(潁川徵音宋大夫干讐之後又望出滎陽)
(周)干徵師(陳人)
干讐(宋大夫)
干獻(蜀郡尉)
(三國)干吉(琅琊人吳軍師為孫策所殺俄失其屍周旋人間又百餘年仙去)
干休(吳景帝初被徵行至曲阿有老公叩頭曰事久變生天下喁喁願陛下速耳)
干瓉(將軍)
干松(合城太守)
干寳(字令升博覽書記以才器召為著作郎著晉記二十卷直而能婉咸稱良史作搜神記三十卷)
(以示劉惔惔曰卿可謂鬼之董狐仕晉為始安太守)
干大本(姓許旌陽族也得仙道改姓干夫妻皆隠西山下)
(元)干文傳(平江人祖宗顯仕宋累官承信郎文傳少嗜學十歲能屬文延祐初進士同知昌國州後)
(知吳江州廉平有聲治行為諸州最召為集賢待制以禮部尚書致仕)
干顯思(新淦人六歲失怙踰年知求父像時拜且哭家貧事母能盡養及卒水漿不入口者數日)
(比葬廬墓虎馴其側人咸異之)
(明)干文通(茶陵人洪武中任廣德州知州)
干纓(字應麾和州人性孝友肆力羣書里塾師之正統間父歿盡哀啜粥不茹葷不作佛事廬墓側)
(旦夕悲號終制而後歸又十三年母歿哀毁廬墓如初喪時有司欲舉旌典纓力辭曰孝亦職)
(分之所當為顧纓何人敢當盛典情辭懇至事遂寢鄉邦無少長咸稱干孝子云)
干鳳(顯思後字文瑞弘治間任高淳教諭時縣治初建未遑絃誦鳳至乃制祭器考禮容朔旦會諸)
(生講習威儀甚整故淳言興學者以鳳為首聞母喪即徒步而歸士論重焉)
干桂(字德芳順天人正德進士歴官都御史為政嚴明所在豪右歛迹)
(正綂中廣東都司干羽長洲人隆慶戊辰進士干有年山東人)
官(東陽商音)
(宋)官鑑(朱文公石鼓書院記云蘇侯詡官侯鑑皆齎金帛割公田以佐其役)
(明)官謙(長汀人永樂中知汝州恭謹慈愛為政知緩急先是民多流亡謙出招撫貸種免役民勸趨之)
(歸者動以千數廟學頽圮首割已俸倡之學校以完秩滿吏民思慕不已)
官友基(寧化人事母至孝母病割股食之成化中母歿哀毁逾常廬墓三年)
官駒(福建人永樂進士)
官廉(平度人天順進士)
官榮(福建人天順進士)
官昶(江西人成化進士)
官賢(江西人弘治進士)
端(見姓苑)
(明)端章甫(名冕以字行滁州人洪武中由薦舉任六合縣丞陞番陽知縣有能聲終於任)
端弼(江都人永樂貢士任訓導)
端宏(字仲仁當塗人景泰進士任御史有風裁後長湘藩以廉稱謝事歸足跡不至公門)
端澄(内黃人洪武進士戸部主事)
端莊(當塗人成化進士)
端廷赦(字世恩當塗人正德進士歴官都御史)
端昱(南京人弘治中貢士)
寬
(明)寬徹(漢陽人洪武進士使西域)
寬和(咸寧人宣德中貴州永從縣知縣)
乾(見姓苑)
(唐)乾思彦(性倜儻褚遂亮贈以詩云志氣百年内平生一寸心欲交天下士未面已虛襟)
(明)乾思徤(洧川人宣德中欽天監春官正)
蘭(中山宫音鄭穆公名蘭其支庶以王父名為氏)
(漢)蘭廣(武陵太守)
(晉)蘭隷(南昌太守)
(南北)蘭欽(字休明中昌魏人有謀略武勇進號智勇將軍為衢州刺史有惠政甚得百姓心)
(唐)蘭承慶(太和登科)
蘭宗周(撰水氣略三卷)
蘭芙蓉(安德王延宗武衛死於周兵)
(明)蘭以權襄陽人博學能詩洪武初以才能選闕(書省照磨時廣西寇生特遣以權撫安至則先)
(布德威夷人感化一方遂安朝廷嘉之陞禮部員外郎未幾進陞應天府尹以端謹稱)
蘭廷瑞(雲南人有詩名)
蘭侃(閩縣人洪武進士)
蘭興祖(達州人洪武舉人任參政)
蘭玉(字廷璋趙州人成化進士宰邑慈厚蒞民民皆愛之十三年朝覲卒於京邸)
寒(潯陽周武王寒侯之後以國為氏又望出穎川)
(周)寒泉子(秦惠王謂寒泉子曰蘇秦欺寡人欲以一人之智反覆山東之君從以欺秦寡人忿然含)
(怒日久吾欲使武安子起往喻意焉寒泉子曰不可夫攻城堕邑請使武安子善我國家請諸)
(侯請使客卿張儀秦惠王曰敬受命)
寒浞(左傳)
(漢)寒朗(魯國薛人字伯奇舉孝廉守侍御史章帝時考察楚獄理出千餘人累遷至太尉)
寒儒(游俠傳)
寒章
寒翁伯(見印藪)
(南北)寒貧(字德林安定人建安初客三輔嘗讀老子五千文及諸内書晝夜吟咏不絕口其後漢中破還)
(長安遂癡愚問其姓名口不言因號曰寒貧)
(明朝正統中西平縣教諭寒翔伏羌人)
丹(堯子丹朱之後)
(周)丹本(晉大夫)
(漢)丹玉(居長安富人)
(宋)丹山(仙遊人寳祐中判永興軍)
(明)丹衷(鳳翔人永樂舉人)
丹桂芳(雷州人正德中寧鄉縣丞)
難(見姓苑)
(南北)難從黨(出鎮河東號小朝廷)
但(平聲)
(漢)但欽(西域都尉)
但已(濟隂太守)
(宋)但忠(淳熙中鹽運判官)
(明)但元行(安陵人洪武中知武陵開荒田興水利建公署民賴之)
但存禮(卭州人洪武舉人)
但志行(宜山人成化中任靖安教諭)
但一麟(南鄭人嘉靖中貴州經歴)
但希賢(海昌人宣德舉人任教諭)
但懋(寧夏人正統中任戸部郎中)
但慤(臨桂人嘉靖舉人)
但仕悦(長夀人祖友賢沒仕悦以嫡孫承重既葬廬墓三年按察副使彭公韶表之)
盤(槃瓠氏之後)
明(隆慶中武進丞)盤銘邰陽人
鄼(音鑚海西)
(漢)鄼授(字仲華漁陽人)
䢴
(周)䢴子(蜀人好道往来蜀山百餘年)
明(萬歷間福州右衛)指揮䢴端嶧縣人
觀(平聲又去聲姒姓夏有觀扈皆同姓之國子孫以國為氏)
(周)觀射父(對楚昭王詳言重黎)
觀丁父(鄀人楚軍師)
觀起(蔡大夫)
觀從(起子司馬勸公子比殺棄疾)
(漢)觀鵠(零陵人自稱平天將軍為孫堅所敗)
觀恂(楊州太守)
觀洋(蜀人)
冠(姓苑云吳人鶡冠子之後又云去聲)
(南北)冠崇奭(著本草衍義十卷)
(明)冠端(日照人正統中陜西安塞縣縣丞)
瞞(荆蠻之後本姓蠻後變為瞞)
(周)瞞成(司徒)
莞(見姓苑吳人)
(周)莞蘇(莞饒共王有疾召令尹曰莞蘇常忠我以道正我以義我與之處不安也不見不思也雖然吾)
(有得也申侯吾所樂者功為之所好者先吾服之吾與之處常樂也必急遣之令尹曰諾明日)
(王薨令尹逐申侯拜莞蘇為上卿)
歡(呼官切)
明(成化中豐城縣)丞歡慨開封人
完(見姓苑)
(元)完澤(中書右丞相諡忠憲封衛安王)
完彦文(咸陽人洪武間南豐縣丞)
完愚(興化人洪武中歸善縣知縣)
(河南寳豐縣有完氏萬歷間潞安府經歴完)氣咸陽人
(廣東清遠衛指揮完國仁遵化人廬州衛千戸完興山後人)
丸(見姓苑)
(漢)丸步
奸
明(萬歷間平山衛千)戸奸闌山後人
(音鑚借官切)
(漢)授(漁陽人海西)
姍(古刪字)
鄲(縣名見姓苑)
邯(趙邑名)
闌(見姓苑)
圑(見姓苑)
鄤(見姓苑)
讙(闕)
番(闕)
萬姓統譜卷二十五
