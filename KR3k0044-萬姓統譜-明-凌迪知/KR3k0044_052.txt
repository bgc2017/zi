卷五十一
萬姓統譜卷五十一明凌迪知撰
下平聲
七陽
臧(東海商音魯孝公子彄食采于臧子孫因以為氏)
(周)臧文仲(魯大夫名辰諡曰文有三不仁下展禽知柳下惠之賢使居下位廢六關禁絶來遊之人)
(妾織蒲為蓆是與民爭利也三不知縱逆祀僖公是閔公兄嘗為臣應在下今躋閔上作虛器山)
(節藻梲為藏龜之室祀鶢鶋海鳥居魯東門三日命鐘鼓祀之)
臧賓如(魯大夫如齊會盟)
臧僖伯(取郜大鼎于宋納于太廟臧哀伯諫周内史聞之曰臧孫達其有後于魯乎君違不忘諫)
(之以德哀伯僖伯之子名達曰臧孫氏)
(漢)臧曼(徐州從事上書訟第五種之冤)
臧宫(字君翁潁川郟人從光武征戰以勇稱初為偏將軍從破羣賊復將兵徇江夏拜輔威將軍擊)
(諸郡平之後平蜀拜廣漢太守徵還封郎陵侯卒諡愍侯宫謹信質樸故常見任用)
臧旻(廣陵射陽人妖賊許昭䧟城邑拜旻揚州刺史平之遷使匈奴中郎將後還京師太尉袁逢問)
(西域諸國土地風俗人物種數旻口陳其状手畫地形逢大奇之)
臧固(韓安國於梁舉固皆天下名士)
(三國)臧洪(字子源廣陵人漢末董卓為亂義兵四起張超合諸州刺史張邈設壇場為盟洪乃升壇操盤)
(㰱血辭氣慷慨涕泣横下聞者莫不激揚頃之洪為東郡太守治東武陽太祖圍張超于雍邱)
(甚亟超念臧洪當赴援衆以洪為紹所表用必不來超曰子源天下義士但恐是禁制不相及)
(耳洪聞之果徒跣號泣從紹請兵求欲救超而紹終不聽超遂族沒洪由是怨紹絶不與通紹)
(興兵圍之歴年城中糧盡洪自度不免呼吏士謂曰袁氏無道所圖不軌洪于大義不得不死)
(念諸君可先城未敗將妻子出吏士皆泣曰明府為本朝郡將之故自致殘困吏民何忍舍去)
(也掘鼠煑筋角後無可復食者殺愛妾以食將士將士咸流涕無能仰視者男女八千人相枕)
(而死莫有離叛城䧟紹生執洪謂曰今日服未洪據地瞋目曰洪恨不推刃為天下報讐何謂)
(服也紹殺之)
臧覇(字宣高泰山華人父戒為縣獄掾據法不聽太守私殺太守怒令收戒詣府覇年十八將客數)
(十要奪之因與父俱亡命後從陶謙擊黃巾歸魏屢立戰功封良成侯卒諡威子艾孫觀曾毓)
(嗣爵俱仕至青州刺史)
(晉)臧榮緒(泉陵人博文強記有良史風康帝即位以著作郎脩晉書三十卷累官至御史大夫)
(南北)臧熹(字義和從宋武帝入京城進至建鄴桓玄走武帝便使熹入宫收圖書器物封府庫有金飾樂)
(器武帝問熹卿欲此乎熹正色曰主上幽逼播越非所將軍首建大義劬勞王事雖復不肖實)
(無情于樂帝笑曰聊以戲耳)
臧嚴(字彦威幼有孝性居父憂以哀毁聞孤貧勤學行止書卷不離手梁僕射徐勉欲識之嚴終不)
(詣累遷齊湘東王宣惠輕車府參軍羣書博記遷荆州隨府轉西中郎安西錄事參軍)
臧燾(字德仁東莞莒人少好學善三禮貧約自立晉太元中始立國學謝玄舉燾為助教宋武時以)
(后兄拜太常)
臧厥(字獻卿為晉安太守郡居山海常結聚逋逃上以二千石討捕不能止厥下車宣化囚黨皆襁)
(負而出自是居人復業然政嚴百姓謂之臧彪)
臧盾(字宣卿莒人初為撫軍行參軍遷尚書中兵郎性公強甚稱職後為吳郡太守諡曰忠子孟弘)
(内史仲博曲阿令)
臧質(字含文有氣幹宋文帝謂可大任以為徐兖二州刺史元嘉末守旴𣅿却魏兵三十餘萬衆)
臧善(為臨海太守綏輯招聚流民歸者千餘家)
臧寅(沈攸之宋順帝時為車騎大將軍初至郢州有順流之志府主簿宗儼之勸攻郢功曺寅以為)
(攻守勢異非旬日所拔若不時舉挫銳損威不從既敗諸將帥皆奔散或呼寅俱亡寅曰我委)
(質事人豈可幸其成而責其敗乃投水死)
臧嘉猷(進賢人開元中州牧吳兢召不赴著無求論以見志兢名其鄉曰真隠里曰正吉以旌異)
(之又以所住為旌賢坊)
(五代)臧循(銀州畱後)
(宋)臧中立(毘陵人元豐間客鄞南湖時抱病求療者日數十人中立胗治如神崇寧中徽宗后病甚)
(詔求良醫中立應詔以布衣麻履見上命之入胗出而問曰卿胗得何証中立對曰臣所胗脾)
(脉極虚殆嘔泄之疾作楚和藥以進且曰服此得睡為效至夜半果思粥食不一月獲安賜歸)
(詔出官帑市地為室南湖以居焉因名迎鳳坊)
臧丙(大名人弱冠好學性剛果有吏幹太平興國初進士為大理評事多所建明淳化間拜左諫議)
(大夫知江陵府子列進士及第官至太常丞)
臧廷鳳(博極羣書歸宿于濂洛關閩之論學者尊稱為梧岡先生)
臧幾道(浮梁人天聖進士)
臧論道(浮梁人景佑進士)
臧梓(紹興間為壽昌令循良清謹治民有道殿中侍御史張絢以聞高宗曰若得賢令如此一方皆)
(受其惠非細事也趙鼎對曰縣令得人則皆安業上曰然朕欲區擇監司守令政欲安百姓也)
(既而教化大行為三輔最)
(元)臧夢解(鄞縣人宋末第進士仕元累官至廣東廉訪使嘗著座右四銘以自警其為人博學洽聞)
(為時名儒而敏于政事所著有周官考三卷春秋微一卷)
臧睦(字季和長興人平日好義從沈元吉游家亦饒裕)
(明)臧哲(諸城人洪武間以儒士為兵馬發奸摘伏不避權豪歴四川府布政使恩威兼著吏民懾服)
臧性(字孟庠鄞人父文清歴清河績溪教諭學行高于時性蚤習庭訓甫六歲教之蒙求即能成誦)
(八歲入鄉校日記千餘言授以琴操即知指法既長究竟書史咸極閫奥永樂丙戌以能書徵)
(入秘閣繕寫永樂大典書成適戊子大比以禮經魁京闈明年乂魁禮闈授鞏昌成邑令以父)
(老陳情乞典教鄕邑忤旨謫交趾逾七年用知者薦徵授陜西道監察御史改直隷良鄉令未)
(幾調宜興性剛毅不屈持守廉謹為詩文多出已思不蹈陳襲故所著有鄞人陽藁栢臺藁藏)
(于家)
臧魯(字希曾正德間歲貢素性醇謹操行不苟任徐州同知勤於職務清約自持)
臧瓊(字文陽長興人成化己丑進士歴刑部郎中)
臧應奎(字賢徵號損齋長興人正德丁丑進士授南京兵部主事時中官以進貢多索船利私載)
(糜金害民奎悉裁省嘉靖初改禮部精繕嘗進用言用人二事上納之議大禮忤旨詔獄杖于)
(廷遂卒隆慶改元追贈光禄少卿蔭一子入監)
臧相(字伯良海門衛人正德辛未進士任御史)
臧繼芳(字原實長興人嘉靖癸丑進士授工部主事繼遷員外郎督高郵河道議十二策當道允)
(行築堤通漕公私兩便及守松江適值大水餓&KR2380;相籍芳特奏乞免粮税又于夏秋煑粥粟全)
(活者衆内艱訃公適以錄囚泊舟姑蘇聞訃即徒跣奔回不復返郡補鄖陽甫五月庶政卓立)
(聲譽籍籍陞河南副使至鈞州卒芳平居不理有言及利字者即閉目搖手面赤身汗自秀才)
(以歴方面無一㕓一畝之積櫬回之日行李蕭然)
臧惟一(諸城人嘉靖乙丑進士任吏部郎中)
郎(商音中山魯懿公之孫費伯城郎居之子孫因氏焉望出魏郡北海)
(漢)郎顗(字稚光安邱人父宗善風角星筭能望氣占候安帝徵拜吳令顗少傳父業兼明經典勤心銳)
(思朝夕無倦順帝時灾異數見顗拜章言其故復陳便宜七事召拜郎中辭病不就)
郎宗(字仲綏學京氏易善風角星筭六日七分能望氣占候吉凶賣卜自奉漢安帝徵之對策為諸)
(儒表後拜吳令時卒有暴風宗占知京師當有大火記識時日遣人參候果如其言諸公聞而)
(表上以博士徵之宗恥以占驗見知聞徵書到夜縣印綬于縣廷而遁去遂終身不仕)
郎含
郎闔(俱司空)
(晉)郎方貴(少有志尚與從父弟雙貴同居隋文帝開皇中方貴常於淮水津所寄渡舟人怒之檛方)
(貴臂折至家雙貴問知之恨遂向津毆殺船人津者執送至縣以方貴為首當死雙貴從坐當)
(流兄弟爭為首坐縣主不能斷送詣州兄弟及各引死州不能定二人爭欲赴水死州以状聞)
(上上異之特原其罪表其門閭賜物百叚)
(南北)郎基(字世業本文吏有武略北齊擢為海西鎮將梁兵攻城基削木為箭剪紙為羽固守還朝拜侍)
(御史子茂字蔚之七歲誦騷雅日千餘言次子楚之)
郎咏(隠西昌採樵為業或擔入郡市遇人買則曰西昌逸士酒中人也我今獻公所缺公當惠我所)
(無)
郎茂(周武帝時除衛國令時有繫囚二百茂親自究審數日釋免者百餘人歴年詞訟不詣州省魏)
(州刺史元暉謂曰長史言衛國令不敢申訴者畏明府耳茂曰人猶水也法令為隄防隄防不)
(固必致奔突苟無決溢使君何患哉暉無以應)
(隋)郎蔚之(撰諸州圖經集一百卷周地圖志一百九卷)
(唐)郎餘令(新樂人祖楚之與兄蔚俱有名楚之官至左丞蔚之官至大理卿餘令博學有文擢進士)
(第授霍王府參軍其從父知年亦為王友王每曰郎家二賢俱入府不意培塿而松柏為林也)
(官至著作佐郎)
郎士元(字若曺中山人天寶進士寶應元年選京畿縣官詔試中書補渭南尉歴右拾遺出為昂)
(州刺史時與錢起齊名卒有集一卷)
郎餘慶(為御史中丞務謙謹下人引御史坐與論議吏部侍郎楊思玄倨貴視選者不以禮餘慶)
(劾免其官久之出為蘇州刺史累下遷交州都督)
郎岌(諫議大夫上表請誅韋氏遭誅)
(宋)郎簡(字叔廉臨安人幼孤貧嗜書景德間登進士第知福清縣邑人為立生祠調隨州推官及引對)
(真宗曰簡歴官無過而無一人薦是必恬于進者特改秘書省著作佐郎以工部侍郎致仕卒)
(年八十九)
郎曄(事同里張九成嘗編横浦日新錄雖從淳熙十四年特奏得官然甚以儒學知名)
郎淑(蘇州人)
郎潔(知臨江軍州事)
郎誼(湖州人登科)
(明)郎子文(洪武初知巴陵縣慈惠恭勤創立縣治及學宫置壇壝城池民不勞而事集既去民至今)
(思慕之)
郎敏(濟源人洪武初以國子生授御史擢饒州知府樂平有詣闕妄愬大姓千餘謀逆者詔統兵捕)
(之敏自往察視耕牧如常兼得愬者以假貸不得怨諸大姓故重誣之奏聞詔釋之乃誅妄愬)
(者)
郎慶(浙江人永樂進士授戶科給事中歴河南參議)
郎勝(字汝彬慶子正統進士授行人選御史克振風紀見稱于時)
郎理(字子中吉安人任戶部主事山西大歉會赦免命理往征理反覆極諫上怒以所持杖檛之理)
(弗為動陳說益堅叱令棄市已而悔之特賜祭葬)
常(平原商音衛康叔支孫封常因氏又有姓恒改為常氏)
(上古)常先
(周)常夀(越大夫)
(漢)常惠(太原人武帝時隨蘇武使匈奴拘留十餘年始還昭帝嘉其勤勞拜光禄大夫卒諡壮武侯)
(三國)常林(字伯槐魏河内人父黨造門問伯先在否汝何不拜林曰臨子字父何拜之有長益知名歴官)
(刺史封南陽鄕侯司馬以鄉邑耆德每為之拜或勸止之林曰彼欲敦長幼之序貴非吾所畏)
(拜非吾所制也時論欲致之公輔林遂稱疾卒諡貞侯)
常播(字文平蜀郡江原人也仕縣主簿功曺縣長廣都朱游被上官誣劾以逋沒官穀當論重罪播)
(詣獄訟爭身受數干杖肌膚刻爛毒痛慘至更歴三獄幽閉二年有餘每將考掠吏先驗問播)
(不答言但急行罰無所多問辭終不撓事遂分明游免刑戮衆咸嘉播忘身為君節義抗烈舉)
(孝廉除郪長年百十餘終)
(晉)常璩(撰華陽國志十二卷漢義書十卷)
常彫(魏將曺仁使其以兵五千渡濡須)
(南北)常爽(字士明林六世孫魏温人篤志好學五經百家多所研綜州郡辟命皆不就置館教授門徒至)
(七百餘人時號儒林先生)
常善(高陽人封房城縣男後文帝累遷驃騎將軍開府儀同三司西安州刺史轉蔚州刺史頻莅二)
(藩有政績進爵永陽郡公孝閔帝踐祚拜大將軍寧州總管卒贈柱國大將軍都督延州刺史)
(子昂和嗣)
(唐)常達(陜縣人從高祖征伐薛舉方強達敗其子仁杲舉遣忤士政紿降伺隙劫之歸賊達不屈仁杲)
(平高祖嘉其忠節仕終隴西刺史)
常衮(京兆人建中初為福建觀察史始閩人未知學衮至為設鄉校親加講導由是士風丕變人才)
(與中州等)
常曾(信州錄事參軍韋應物為作古鼎歌云三年糾一郡獨飲寒泉井江南鑄器多鑄銀罷官無物)
(惟古鼎)
常何(貞觀中為中郎將陳便宜二十餘條上怪其能對曰臣客馬周具草耳上以何為知人賜絹三)
(百匹)
常休明(睿宗時為曺州刺史史朝義之亂休明及其將薛萼戰敗之)
常師儒(長慶二年為餘杭令時縣有虎患師儒祭神以遣民感其德)
常景(字永昌雅好文章澹于榮利初為叶律博士累秘書監以預詔命之義封濮陽縣男變詔撰門)
(下詔書四十卷)
常懷德(新豐人少習三禮明經及第仕歴郡邑俱有治聲為湖州刺史以禮教民民皆化之澆訛)
(為之一變)
常沂(詩人)
常建(開元十五年進士大歷中為旴𣅿尉詩一卷)
(五代)常思(字克恭郭威少孤舍于思家及即位呼為常叔)
(宋)常思德(開封人累官右神武大將軍雍熙初曺彬北征不利至涿州左右皆潰散獨思德以所部)
(護至易州曰既備戎行當與主帥同死生若視利害以為去就將何面目見君父乎太宗聞其)
(言深嘉慰勞)
常延信(平晉人祖思仕周歴昭義歸德平廬三鎮節度延信仕宋累官梓遂十二州都巡檢使淳)
(化中歴襄鄧宋曺等州都巡檢使皆著威績)
常眞(項城人父母死廬墓終喪不茹葷血周廣順宋開寶間兩詔旌其門真妻病子晏割股肉以療)
(疾及死次子守規徒跣日一食廬墓三年太平興國中詔旌表之)
常挺(字方叔連江人嘉祐初進士歴官太學錄知漳泉州遷吏部尚書咸淳中授同知樞密院事封)
(合沙郡公拜參知政事卒贈少保挺有通濟才聲望甚著)
常秩(字夷甫汝陰人以經術著稱士論歸重熙寧初詔郡以禮敦遣始詣闕神宗問曰先朝累命何)
(為不起對曰先帝亮臣之愚故得安閭巷今陛下趣廹故不敢不來數求去不許累官至寶文)
(閣待制兼侍讀)
常安民(字希古卬州人年十四入太學有俊名熙寧中進士為應天軍巡判官知長洲縣政如古)
(循吏累遷監察御史論章惇蔡京之奸峻直不回後京用事入安民黨籍流落二十年卒後贈)
(右諫議大夫)
常同(字子正安民子政和中進士除太常博士紹興初知柳州召還首論朋黨之禍除殿中侍御史)
(金使入見同知先振國威則和戰常在我若一意議和則和戰常在彼累遷御史中丞後以顯)
(謨閣學士知湖州請祠卒子孫家于嘉興)
常詵孫(字直卿同之孫累辟不就所著有天閑錄齋筆記雪溪稿門人稱雪溪先生)
常楙(字長孺同曾孫淳祐間登進士第為監察御史知無不言累遷刑部侍郎常論天變咈帝意及)
(觸權臣出知平江改浙東撫使所至以廉稱後拜吏部尚書進端明殿學士數與廟堂議事不)
(合以疾辭拜參知政事及卒家無餘貲)
常楫(清江人乾道間倅房陵遷知宜州所至有聲尤善决獄家居極孝友盡以其田廬讓其兄清江)
(上流水泛轍壞民田楫為築堤防水田皆為沃壤至今民賴焉)
(元)常濟(大德中為餘杭縣尹時歲饑民多流亡濟請于江浙行省以本縣儲糧賑之活民萬數父老至)
(今稱之)
(明)常遇春(懷遠人性剛毅膂力絶人初為羣雄劉聚所得度聚無成乃率衆來歸從征所至克捷運)
(籌决勝之方皆不學而能嘗攻采石屢出奇以挫元兵扼江之勢尋守溧陽攻建康又從攻克)
(陳友諒擒張士誠取中原功居多焉累官至中書右丞相封鄂國公卒追封開平王諡忠武)
常昇(開平王仲子也兄茂洪武三年以父功封鄭國公二年從宋國公馮勝出塞征納克楚茂本勝)
(婿勝言茂驚潰納克楚衆降人械送京師茂亦言勝短上召勝還奪總兵印罷朝請茂安置龍)
(州上念開平王功二十一年封昇開國公懿敬皇太子妃昇姊也北平兵至浦子口昇及魏國)
(公分道出戰衆散金川門失守昇見文皇得不死昇子繼祖坐事謫雲南臨安永樂二年召至)
(京賞鈔幣遣歸謫所繼祖六子長寕寕子復弘治五年詔錄太廟元祀功臣後復得為南京錦)
(衣衛世指揮使卒子經嗣老子鳳卒子玄振嗣嘉靖十年進劉基侑享太廟并議常李鄧湯四)
(王後十一年續封玄振懷遠侯)
常士昭(洪武中知北流縣在任以廉幹見稱邑人老穉咸蒙其惠卒之日惟遺一青毡遠近聞之)
(莫不歎賞)
常茂(字景榮交河人正綂壬戌進士歴副使)
常纓(浙江嘉興人天順間任德安訓導學行俱優訓生徒勤懇無倦訂頑擊蒙其功良溥秩滿陞國)
(子學錄)
常賜(字承恩沁水人以進士來知縣事狷介有為民用不擾不三年而邑治肅然以行臺薦擢監察)
(御史歴官陜西按察司副使後其子大理評事倫過行唐人皆曰我父母常侯之子)
常顯(榆社人成化間以給事中任知府蹈厲有風幹修學迪士赫有政聲官至河南左布政使)
常麟(浙江人成化進士)
常新(河南人成化進士)
常道(字文載來安人弘治乙丑進士歴都御史)
常倫(字明卿賜之子正德辛未進士性喜神仙因自號樓居子盖豪邁不羈之士也嘗為大理評事)
(以京考調夀州判忤上官不告而歸既擢知寕羌州竟不及往居無何溺水死年三十四平生)
(能文辭兼工書畫善飲酒談兵)
常序(字子順棠邑人嘉靖丙戌進士任給事中)
常持平(字允升交河人嘉靖己丑進士歴按察使)
常三省(字希曾泗州人嘉靖丙辰進士歴參議)
桑(商音黎陽秦大夫子桑之後以王父字為氏)
桑弘羊(武帝時領大農盡管天下鹽鐵作平凖之法以心計不言利事析秋毫元封中賜爵左庶)
(長)
桑欽(撰水經三卷)
桑成
桑尚(見印藪)
(晉)桑虞(字子深黎陽人父冲有深識惠帝時河間王顒引為司馬冲知顒必敗就職一旬即求去虞仁)
(孝年十四喪父毁脊過禮嘗有人踰其宅後垣盗瓜者虞以園多棘刺乃為開道盗聞之自詣)
(請罪虞家五世同居閨門雍穆世皆重之)
(南北)桑天愛(東昏侯軍主)
桑道茂(寒人失其系望善太乙遁甲術待詔翰林屢上言皆驗)
桑維翰(河南人為人醜怪身短面長初舉進士主司惡其姓不取或勸其他仕乃著日出扶桑賦)
(以見志鑄鐵硯示人曰硯敝則改業卒第進士晉時拜相)
(宋)桑懌(雍邱人舉進士不中移居汝潁間諸縣多盗自請補耆長殺獲殆盡其鄰因之無盗京西轉運)
(使表其事授郟縣尉徙澠池而朝廷特改右班殿直積官内殿崇班涇原路兵馬都監)
桑澥(宣德郎守尚書都官員外郎知縣事兼兵馬都監管勾塘岸公事騎都尉)
桑安世(哲宗時知榆次縣勸課農桑教民務本嘗引澗河水曲折數十里溉民田彌久不竭)
桑慥(有素行天聖中除監察御史)
桑安衍(袁州司馬)
桑瑁(左補闕)
桑景舒(高郵人登科)
桑贊(太尉守定州)
桑澈(康定元年知吉州事)
(明)桑世傑(無為州人自幼慷慨有大志元末率周師來歸為樞密院判官攻張士誠元帥欒瑞于石)
(碑世傑奮戈誓必克其城躍馬䧟陣遂死之追封永義侯)
桑昭(無為人洪武中掌海南衛印歴十年愛軍恤民創建海口三所城池廣人至今稱之)
桑宏(江都人永樂進士)
桑盛(指揮敏于政事上下交稱推握衛符蔚其時譽天順間大&KR0309;山都掌叛總兵官李瑾討之盛率)
(偏將以從累畫進止方略瑾接以殊禮間用其言往無不捷以功陞都指揮僉事守備永寕等)
(四衛邊務漸序不試五兵卒于官)
桑溥(字汝公濮州人正德進士歴官按察使)
桑琳(字廷貢號鶴溪孝友淳篤勤于儒業尤注意于詩寫情咏物援筆立成所著有蔗鄉雜咏鶴溪)
(集子悦)
桑悦(字民懌常熟人少有奇質過目輙不忘年十七領鄉薦終柳州府通判喜莊騷家言特長于賦)
(然縱誕不羈恃其敏悟自稱江南才子下視無人多尤之)
桑喬(字子才江都人嘉靖己丑進士任御史)
桑荆初(貴州人萬歷間刑部郎中)
桑大協(常熟人杭州府通判)
匡(晉陽商音句湏後為魯臣邑宰因氏)
(周)匡裕(字子孝魯匡邑宰句須之後春秋時師柱下史老𣆀得長生之術兄弟七人同結廬于南障山)
(中修煉周定王嘗問方今神仙之在世者幾何老𣆀舉五嶽諸仙對裕其一也王召之不見後)
(使使者訪其隠所僅有草廬存焉邦人遂呼匡山又曰廬山)
(漢)匡衡(字稚圭東海承人累官至太子少傅朝廷有政議輙引經以對言多法義數上書陳便宜後拜)
(相封樂卿侯子言亦明經歴位九卿家世多為博士)
匡席
匡元
匡去疾(見印藪)
匡術(司徒中郎攻石勒馬頭塢克之)
(宋)匡夢者(龍泉人咸淳進士)
(元)匡國政(建武軍節度副使才之子也為歸德府判官母病刲肝以進病愈既而復病又剔胷和藥)
(愈之及卒廬墓終喪延祐中旌表)
(明)匡顯(樂平人洪武進士)
匡忠(字體道號仁齋滑縣人世業醫嘗起殆危之疾不責人之報以長厚稱忠幼讀儒書甫冠即開)
(門授徒篤于孝友恩義兼至晩年以家事付子愚優游鄕里以詩酒自娱卒年八十)
匡愚(字希顔善醫術徵随中貴鄭和三使外夷其道大鳴)
匡一定(江陵人洪武己卯舉人任真定府教授)
匡文真(永樂初知羅江縣為政公直撫字有方去之日百姓遮道攀留)
匡翼之(字敬夫膠州人成化丁未進士歴按察副使)
匡輔(羅源人嘉靖内邱知縣)
匡鐸(膠州人嘉靖乙丑進士任給事中)
萬姓統譜卷五十一
