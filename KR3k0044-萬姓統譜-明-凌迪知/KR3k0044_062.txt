卷六十一
萬姓統譜卷六十一明凌迪知撰
下平聲
十一尤
周(汝南角音帝嚳生后稷至太王邑于周文王以國為氏又周平王子封于周者謂之周家望出沛國陳留)
(周)周伯陽(讀史知周亡)
周霄(見孟子)
周舍(事趙簡子立簡子之門三日三夜簡子使人問之曰子何以令我周舍曰願為諤諤之臣墨筆)
(操牘隨君之後司君之過而書之)
(漢)周緤(沛人以舍人從高祖起沛至灞上西入蜀還定三秦常為參乘戰有利不利終無離上心封信)
(武侯)
周苛(以御史大夫守滎陽項羽破城苛罵不絶口羽怒烹之唐李觀碑稱其能立節顯主)
周昌(沛人兄苛守滎陽項羽破之烹苛高祖拜昌為御史大夫從破項羽有功封汾隂侯昌強力敢)
(直言高祖欲易太子昌力爭不奉詔為趙王如意相王卒因謝病去)
周勃(沛人以材官引強從高祖戰功居多高后崩與丞相陳平議誅諸吕迎代王即位是為文帝勃)
(為丞相後以絳侯就國卒諡武侯)
周亞夫(勃次子仕為河内守封條侯文帝六年匈奴大入寇以為將軍屯細柳帝自勞軍有真將)
(軍之嘆景帝時吳楚反以亞夫為太尉擊平之後拜丞相)
周堪(文安人宣帝時論經石渠惟堪最高元帝時與蕭望之並領尚書以師博見尊重尋為石顯所)
(譖皆免官望之自殺帝後悟乃擢堪為光祿勲遷太子太傅)
周紆(下邳人少好韓非之術永平中補行唐長遷洛陽令下車先問大姓吏數閭里豪強以對紆厲)
(聲曰本問貴戚爾豈能知此賣菜傭乎後免官又徵為御史中丞終將作大匠)
周榮(字平孫廬江人章帝時舉明經辟司徒袁安府及安與竇憲有隙或謂榮曰子為袁公腹心之)
(謀排奏竇氏竇氏刺客滿城謹備之榮折之以正理而不懼及竇氏敗名遂顯)
周興(榮子少有名譽永寧中尚書陳忠薦興孝友之行著于闉門清勵之志聞于州里藴藉古今博)
(學多聞詔拜尚書郎)
周黨(廣武人家産千金散與宗族游學長安建武初被徵三䀻乃肯就車陛見帝廷伏而不謁自陳)
(願守所志詔賜帛四十匹寵之遂隠居黽池)
周義山(字季道汝隂人丞相勃之後也父秘陳留刺史義山年十六讀書外常以平旦日出時東)
(向嗽咽服氣百數經年父問之對曰義山中心好此日光長景之暉是以服之是歲陳留荒多)
(饑民義山傾家財以濟之有黃泰者元鳳中寓陳留著敗衣賣芒履義山見之曰聞僊經云僊)
(人目方面光密竒之使人買芒履常以金帛著物中隂以與之泰後詣義山延之靜室泰曰聞)
(君好道隂德流行感於我是以相詣我中嶽僊人蘇子玄也義山再拜膝行而進自陳少好長)
(生今靈啓神降得接聖顔乃請乞竒要僊人遂授以長生之道後義山為紫陽真人白日昇天)
周景(字仲饗興子辟司徒梁冀府遷豫州刺史河内太守拔才薦士常若不及累官大司空是時宦)
(官任人及子弟充塞列位景初視事即與太尉楊秉舉奏諸奸猾自將軍牧守以下免者五十)
(餘人朝廷肅然)
周澤(安邱人少習公羊嚴氏春秋中元初遷黽池令吏人愛之後拜太常果敢直言顯宗嘗以北地)
(太守廖信贓物班諸廉吏惟澤等數人特蒙賜焉是時在位者咸自勉勵)
周術(字元道太伯之後高帝時與東園公綺里季夏黃公俱出定太子號四皓又甪里先生一號霸)
(上先生今太湖中洞庭山西南中有用里村是其所居)
周璆(樂安人高潔之士前後郡守招命莫肯至惟太守陳蕃能致焉字而不召特為設一榻去則懸)
(之)
周燕(安城人為郡决曹掾太守欲枉殺囚燕諫不從囚家赴闕稱冤詔遣覆考燕見太守曰願將文)
(書皆著燕名府君但言時病而已乃收燕繫獄遂不食而死五子皆至刺史太守)
周防(字偉公汝陽人師事徐州刺史盖豫受古文尚書舉孝廉拜郎中撰尚書雜記三十二篇太尉)
(張禹薦為傅士遷陳留太守)
周嘉(字惠文燕四世孫仕為郡主簿王莽末羣賊入汝陽嘉從太守何敞討賊白刃交集嘉以身捍)
(敞後舉孝廉拜尚書郎光武問以遭難之事稱為長者遷零陵太守及卒吏民立祠從弟暢為)
(河南尹歲旱久禱無應暢收葬客死骸骨凡萬餘人應時澍雨位至光祿勲)
周磐(安成人好禮有行居貧養母和帝末就孝廉舉拜謁者除任城長遷陽夏重合令後思母棄官)
(還鄉里母沒哀毁服終廬冢側教授生徒以終其身)
周章(字文叔南陽隨人仕為南陽郡功曹為竇憲免就國太守欲謁之章曰不可太守不聽章以佩)
(刀絶馬鞅乃止憲誅公卿多以交關得罪太守幸免以此重章舉孝廉永初元年陞司空)
周燮(安成人燕之後生有醜狀駭人母欲棄之父不聽在髫鬌知廉讓十歲通詩長精禮易不讀非)
(聖書非身所耕漁不食舉孝廉賢良方正安帝又以玄纁羔幣䀻之皆以疾辭)
周舉(字宣光防子姿貌短陋而博學洽聞為儒者所宗順帝時舉茂才為平邱令上書言當世得失)
(帝置章御坐以為規戒遷并州刺史革其禁火風俗陽嘉中徵拜尚書後拜光祿大夫)
周勰(字彦和舉子少尚玄虚時梁冀貴盛被徵命者莫敢不聽唯勰前後三辟竟不能屈常隠處杜)
(絶人事巷生荆棘十有餘歲至延熹初乃開門延賓及秋而梁冀誅)
周福(字仲進甘陵人桓帝微時受學于福及即位擢為尚書時語曰因師獲印周仲進由是甘陵有)
(南北部黨)
周魴(字子魚陽羡人少好學舉孝廉為寧國長歴鄱陽太守魏兵潛入皖魴與陸遜斬馘萬數賊帥)
(董嗣鈔豫章諸郡復設竒計平之)
周瑜(字公瑾廬江人英達夙成有文武籌略與吳孫策相友善取荆州以瑜為中尉軍程普嘗告人)
(曰與公瑾交若飲醇酎不覺自醉嗣後孫權用瑜計大破曹操于赤壁瑜少精音律或有缺誤)
(必顧諺曰曲有誤周郎顧年三十六卒于巴邱子允以功封都鄉侯)
周乘(交州刺史上書云交州絶域習俗貪濁彊宗聚姦長吏肆狡侵漁萬民臣欲為聖明掃清一方)
(時屬城解綬者三十餘人)
周宣(樂安人初為郡吏魏文帝以為中郎屬大史其占夢十中八九世以比建平之相)
周羣(閩中人父舒明天文術數羣少授學于父專心候業于庭中作小樓家富常令奴更直于樓上)
(視天災纔見一氣即白羣羣上樓觀之凡有氣候無不見者所言多中昭烈甚重之)
周賓(陽羡人少折節早亡吳初召為諮議參軍舉郡上計轉為州辟從事别駕步兵校尉光祿大夫)
(廣平太守子曰魴)
(晉)周浚(字開林安成人性果烈以才理見知仕晉為揚州刺史隨王渾伐吳吳平以功封成武侯鎮秣)
(陵遷侍中三子顗嵩謨武帝嘗問浚卿宗後生稱誰為可答曰臣叔父子恢稱重臣宗從父子)
(馥稱清臣宗武帝並召用之)
周顗(字伯仁浚子少有重名神采秀徹元帝鎮江左請為軍諮祭酒累遷尚書左僕射為護軍將軍)
(王導甚器重之逮王敦構逆顗以忠義折之遂被害弟嵩累官御史中丞)
周處(字子隠魴子少孤膂力絶人好馳騁田獵不修細行州里患之處自知為人所惡有改厲之志)
(謂父老曰今歲豐何苦不樂邪父老嘆曰三害未除何樂之有處曰何謂也答曰南山白額猛)
(虎長橋下蛟並子為三害遂入山射虎没水斬蛟勵志為善力學好義初仕吳為東觀左丞後)
(歸晉累遷御史中丞糾劾不避寵戚所著有默語及風土記等書三子玘靖札)
周玘(字宣佩處之子強毅沈斷閉門潔已不妄交游舉秀才除議郎太安初起義討平妖賊張昌叛)
(人錢繪拜吳興太守烏程縣侯甚有威惠境内寧謐帝以玘勲誠並茂置義興郡以彰之)
周訪(字士逵潯陽人自少沈毅果斷而能謙讓為縣功曹元帝立以為揚烈將軍討華軼平江州定)
(漢沔累遷都督梁州諸軍事屯襄陽遠近悅服蔚然為中興名將王敦忌之雖懷逆謀不敢發)
(卒諡曰壯)
周撫(訪子彊毅有父風元帝時累官征虜將軍後擊破蜀餘寇遷鎮西將軍卒諡襄弟光亦有父風)
(從温嶠破蘇峻有功賜爵曲江男)
周楚(撫子監梁益二州襲爵建城公世在梁益甚得物情楚以討平司馬勲進冠軍將軍卒諡定子)
(瓊勁烈有將略歴數郡累遷梁州刺史建武將軍)
周虓(撫孫歴官梓潼太守虓固守涪城遣步騎送母妻抵江陵為堅將所獲虓不得已降堅後與堅)
(兄子苞謀襲堅事泄堅引問虓曰虓世荷晉恩生為晉臣死為晉鬼復何問堅曰殺之適成其)
(名摔之徙于太原病卒其子興迎致其喪贈龍驤將軍益州刺史)
周光(撫之子訪之孫年十一見王敦敦謂曰貴郡未有將誰可用者光曰明公不恥下問竊謂無復)
(見勝以為寧遠將軍)
周續之(字通祖雁門人徙豫章太守范寗于郡立學招集生徒續之年十二詣寗受業居學數年)
(通五經五緯號曰十經名冠同門既而入廬山與劉遺民陶淵明俱不應徵謂之潯陽三老)
周﨑(邵陵人為湘州從事王敦之難譙王氶使﨑求救于外與周該俱為魏義所執義責﨑臨以白)
(刃曰汝為語城中稱為大將軍已破劉隗等外援隔絶我當活汝崎偽許之既至城下大呼曰)
(王敦軍敗于湖甘卓已克武昌即日分遣大衆來赴此急努力堅守賊今散矣義殺之)
周該(慈利人以義勇稱從父級宜郡内史王敦為逆級遣該使湘州約譙王氶甘卓同奬王室為敦)
(所執訊掠之至死不言級由是得免于難)
周翼(郗鑒外甥少遇饉亂賴鑒得存郗亡翼為剡縣令解職歸心喪終三年後歴青州刺史少府卿)
周筵(卓犖有才幹拜征西將軍吳郡太守及王敦作難加冠軍將軍都督會稽吳興義興晉陵平陽)
(軍事率水軍三千人討沈充未發而王師敗績筵聞叔父札開城納敦憤咤慷慨形于辭色尋)
(遇害)
周馥(字祖宣遷吏部郎選舉精密為鎮東將軍振立中朝素有俊彦之稱以功封永寧侯子密字太)
(立性虚簡時人稱為清士位至尚書矯字正立亦有才幹)
周札(處子字宣季玘弟察孝廉除郎中歴散騎常侍轉右將軍封漳浦亭侯時兄子懋晉陵太守清)
(流亭侯筵征虜將軍武康縣侯縉太子文學都鄉侯勰烏程縣公一門五公貴盛未有比)
周嵩(字仲智顗之弟元帝時為御史中丞帝見王敦勢甚盛疎忌王導等乃上疏言君懷術以御臣)
(臣挾利以事君君臣交利而禍亂相仍帝感悟故導等獲全)
周稹(字國寳會稽人好學尤長于兵書永徽間四境盜起稹糾合鄉人拒之衆寡不敵賊誘之從為)
(亂稹怒曰恨不斬汝萬段肯從汝反邪遂手刃數十人自刎死事聞立廟祀之)
(南北)周顒(字彦倫建康人其先汝南人顒于鍾山西立隠舍清貧寡欲終日長蔬後應詔出仕將過北山)
(孔稚圭乃作北山移文以却之後累官國子博士兼著作所著有四聲切韻)
周捨(字昇逸顒子博學精義理齊時弱冠舉秀才除太學博士梁初召拜尚書祠部郎禮儀損益多)
(自捨出累遷吏部郎豫機密二十餘年帝以為有公輔器後與徐勉同參國政俱稱賢相)
周盤龍(義興人仕齊累功封純陽侯建元初魏攻夀春以盤龍假節助桓崇祖拒敵大破之又與)
(魏軍戰盤龍父子兩騎縈攪數萬人大敗魏軍後遷散騎常侍武帝戲之曰卿著貂蟬何如兜)
(鍪盤龍曰此貂蟬從兜鍪中出耳)
周弘正(字思行捨從子年十五召補國子生仍於國學講易諸生傳習其義普通中初置司文義)
(郎直夀光省以弘正為司義侍郎累遷國子博士入陳進尚書右僕射)
周文育(字景德陽羡人本新安人姓項少孤貧義興周薈竒之請于其母養為己子教之書計文)
(育曰誰能學此取富貴但有大槊耳遂教之騎射文育大悅仕梁以戰功最進爵夀昌縣公卒)
(諡忠愍)
周寳安(字安民文育子父歿起為將軍領父兵南討陳文帝深器重之以功拜吳興太守襲封夀)
(昌縣公後遷左衛將軍領衛尉卿卒諡曰成)
周弘讓(弘正之弟性簡素博學多通始仕不得志隠於句容之茅山頻徵不起梁承聖初召為國)
(子祭酒尋為仁威將軍城句容以居之命曰仁威壘)
周䂮(父寳安卒後亦為偏將征歐陽紇平定淮南並有功封江安縣伯歴晉陵定遠二郡太守太建)
(九年卒時年二十四贈電威將軍)
周興嗣(世居姑孰善屬文嘗投宿逆旅有人謂曰子才學邁世當被知英主言訖不知所之梁天)
(監初奏休平賦累遷散騎侍郎法書中有王羲之草書千字患其不倫命興嗣以韻語屬之一)
(夕成文鬚髮為白遷給事中佐撰國史有文集百餘卷)
周炅(字文昭安成人有將帥才仕陳累遷都督江州刺史進爵為侯田隴叔以江北叛入于齊炅討)
(斬之盡復江北之地號平北將軍)
周弘直(字思方弘讓之弟幼聰敏仕梁為西中郎湘東王外兵記室參軍與南陽宗懔同掌書記)
(累遷昌州刺史入陳位太常卿光祿大夫弘直方雅敦厚有集二十卷子確有行檢博涉經史)
(仕至都官尚書)
周澤(字穉都拜太常清潔循行盡敬宗廟嘗臥疾齋宫妻問之澤大怒以妻干犯齋禁收送詔獄謝)
(罪)
周羅㬋(字公布仕陳與齊師戰勇冠三軍除豫章内史獄訟庭决不關吏手人懷其惠)
周山圖(字季寂義興人謹直寡言始仕宋當元嘉中魏主至瓜步山圖應募領白衣隊拒魏兵以)
(功加鎮軍將軍高帝輔政密啓除沈攸之及攸之敗高帝嘆曰周公可謂明于料事武帝時出)
(入殿省甚見信任轉黃門郎領羽林西廂直衛)
周洽(南齊曲阿令廉約無私視民如子後擢都水使者卒之日無以為殯吏民買棺葬之)
周謨(浚子兄顗被誣為王敦所害王敦死後詔贈戴若思譙王氶等而未及顗時謨為後軍將軍上)
(疏訟若思等既蒙褒顯而顗獨負殊恩疏奏不報謨復表陳然後追贈顗官謨兼少府丹陽尹)
(侍中中護軍封西平侯)
周幾(代人也少以善騎射為獵郎明元即位為左部尚書以軍功封交阯侯太武以幾有智勇遣鎮)
(河南威信著于外境幾與奚斤等綏撫關中失和每至言論形于聲色斤等憚焉進號宋兵將)
(軍)
周惠達(字懷文文安人父信歴樂鄉平舒成平三縣令皆以廉能著稱惠達幼有節操好讀書美)
(容貎魏齊王蕭寳夤為瀛州刺史召惠達及河間馮景同在閤下甚禮之)
(隋)周法尚(字德邁炅次子果勁有風槩好讀兵書為定襄太守焬帝幸榆林内史令元夀請御營外)
(分二十四軍法尚曰結為方陣四面外拒六營宫及百官家口並在其間車騎為壁壘此與據)
(城何異若戰而捷抽騎追奔或戰不利屯營自守帝善之)
(唐)周允元(字汝良安成人武后時為御史中丞同鳳閣鸞臺平章事后宴宰相詔陳書傳善言允元)
(曰恥其君不如堯舜武三思劾奏語指斥后曰聞其言足以戒安得為過)
周墀(字德升汝南人第進士為監察御史集賢殿學士長史屬辭高古文宗雅重之累遷中書侍郎)
(議河湟事不合罷為劒南東川節度使鄭顥言于帝曰世謂墀直言相亦以直言免帝悟加拜)
(檢校尚書右僕射卒贈司徒)
周朴(福州人黃巢至福州得朴欲用之朴曰吾為處士尚不仕天子安能從賊巢怒斬之後人為立)
(廟以祀焉)
周積(金壇人永徽間四境盜起積糾合鄉人拒之衆寡不敵賊誘之從為亂積怒曰恨不斬汝萬段)
(肯從汝為賊邪遂手刃數十人自刎死事聞于朝封爵立廟至今祀之)
周匡物(字箴本漳州人未有業儒者匡物兄匡著擢貞元進士而匡物復擢進士官至高州刺史)
(唐世郡人登科者始于匡物兄弟)
周寳(盧龍人曾祖待選為魯城令安祿山反拒戰死之祖光濟左贊善大夫父懷義工部尚書寳仕)
(武宗朝為檢校工部尚書節度涇源務力耕聚粮二十萬斛號良將中和初進同平章事兼天)
(下租庸副使以功封汝南郡王)
周繇(建德人調河南尉秩滿歸隠九華山僕射王徽稱其孝悌可以表俗奏為建德令嘗著明皇夢)
(鍾馗賦弟繁亦有文聲稱建德二周)
周憬(下邳人王同皎與憬謀殺三思事泄斬同皎于都亭驛籍其家同皎且死神色自若延慶等皆)
(死憬遁入比千廟自剄將死謂人曰比千古忠臣神而聰明其知我乎後三思亂朝虐害忠良)
(滅亡不久可千吾頭國門見其敗也憬夀春人後太子重俊誅三思天下共傷同皎之不及見)
(也)
(五代)周德威(馬邑人勇而多謀智望塵知敵數唐莊宗時累官至平章事盧龍軍節度使後與梁軍戰)
(死)
周密(神武人事晉歴鄜延晉三鎮節度使周初以太子太師致仕子廣仕周累功為眉州刺史入宋)
(從征太原累遷右屯衛大將軍)
周彬(永新人南唐主鎮金陵彬囊文而往會有事圓丘募人為文乃用彬所著累官大理司直歸宰)
(本邑為政廉平嗣王錫以銀章茜綬以寵異之官至尚書郎)
周行逢(唐時為武平軍節度盡心為治所用官屬率皆廉介之士條教簡約民悅之)
周本(吳王楊溥時與諸將至金陵勸進歸而嘆曰吾不能誅簒國者以報楊氏今老矣豈能事二姓)
(乎憤惋而死)
(宋)周仁美(深州人開寳中從李漢超與契丹戰有功累遷右班都知戍環州屢敗蕃族後遷神龍衛)
(四廂都指揮又權京城内都巡檢先是巡兵捕亡卒盜賊不獲皆有罰而獲者無賞仁美因差)
(立賞格以聞詔從其請)
周渭(字得臣恭城人慷慨有大志建隆初上書言時務事太祖召試稱旨賜同進士出身累官廣南)
(諸州轉運使後徙兩浙益州卒貧不克葬真宗賻錢十萬以其子建中為乘氏主簿渭在嶺南)
(奏免劉鋹時稅算之繁者重定田賦興學校鄉人德之立祀祀焉)
周美(字之純迴樂人少隷朔方軍以材武稱真宗幸澶淵常令宿衛累遷鄜延副都總管在邊前後)
(十餘戰平簇帳二百復城堡甚多每邊書至未嘗辭難所向輒克諸將服之孫永清熟李靖兵)
(法累平賊官至東上閤門使)
周輔成(道州人世居營道之濂溪登大中祥符八年進士歴官多善政終于桂陽令累贈諫議大)
(夫子敦頥)
周起(字萬卿鄒平人舉進士通判齊州累官右正言真宗東封還羣臣多獻文頌德起獨上書陳警)
(戒歴知數府州所至有風烈官至樞密副使卒諡安惠起性周密家藏書至萬餘卷與弟超俱)
(能書集古今人書為說苑十卷)
周儀(武岡州人雍熙初舉進士官至諫議大夫為嘉祐直臣居家以邵陵田分宗族子湛天禧中進)
(士孫欽宣和中進士)
周希孟(字公闢侯官人通五經尤邃於易與陳烈陳襄鄭穆為友閩人號四先生知州劉䕫曹穎)
(叔蔡襄皆親至學舍質問經義既而部使者相繼論薦詔賜粟帛授將仕郎試國子監四門助)
(教充本州學教授三表力辭不許卒門人曾伉等七百人相與塑像祠于五福寺有詩義春秋)
(義并文集行世)
周沆(字子真益都人舉進士歴官湖南轉運使以計撫降蠻族徙河東陜西河北皆有政績累遷龍)
(圖閣直學士知成德軍俗方棄親事佛沆閱按斥數千人還其家以戶部侍郎致仕)
周審玉(開封人父勲隰州團練使審玉以廕補殿直累官千牛衛大將軍致仕嘗在定州監軍先)
(鋒劉緒陷賊審玉躍馬趣擊拔緒而還以勇敢聞故能累立戰功晩年好讀神農本草留意方)
(術)
周諝(字希聖光溪人熙寧六年登進士第歴知廣州新會縣王安石行新法郡縣風靡諝獨不奉行)
(致書政府力陳其弊因求歸田里所著有孟子解義一時門生稱為周夫子同郡王端字道原)
(善講學最為范祖禹所重嘉祐八年中進士第)
周湛(字文淵鄧州穰人舉進士甲科歴官諸州拜右諫議大夫知襄州湛天資彊記吏胥滿前一見)
(輒識其姓名治煩劇能得其要所至喜條上利害前後至數十事以忤夏竦徙知相州未幾卒)
(湛善射弩雖隔屋亦中的云)
周頡(字元吉歴官左右司郎中直龍圖閣福建運使有通菴集百卷與楊萬里程大昌洪邁諸賢唱)
(酬賡咏)
周因(字通可浦城人為司農少卿出為荆南轉運使帝語及溪洞事對曰有邊事邊臣之福無邊事)
(朝廷之福時初得燕薊故因語及之)
周行巳(字恭叔永嘉人風儀秀整語音如鐘師事程伊川元祐初第進士為本州教授發明中庸)
(之旨邑人始知有伊洛之學)
周堯卿(字子俞永明人警悟強記以學行知名登天聖初進士積官至太常博士范仲淹荐其經)
(行可為師表未及用而卒有詩春秋說各三十卷文集二十卷子諭鼎州司理參軍說歸安主)
(簿)
周世南(祁陽人少好學遊上庠已定聘董氏女未婚而女失明女父請改婚世南父貽書問之世)
(南曰人生配偶有定分始全終廢天也既第成婚士論高之累官至駕部郎中以少卿致仕)
周孟陽(海陵人登進士為王宫教授時英宗居環列孟陽嘗從容陳古事以諷英宗悚然起拜及)
(即帝位以為集賢殿修撰兼侍讀神宗初立啟沃尤多官至天章閣待制既卒兩宫惻然命官)
(其孫仍賜白金千兩)
周長孺(字士彦澶淵人楊寘榜登第為衛州共城縣令得師曰邵康節先生士彦事先生執弟子)
(禮先生告以先天之學士彦性剛遇事輒發既從先生即淡然若無意于世者其季弟直孺怪)
(而問之士彦慨然曰此吾得于先生者士彦在共城獵有兔起草間自射中之即其處不復見)
(兔有石刻其文曰士彦當都而卒後士彦每至京師不敢留治平末以都官員外郎知劍州普)
(城縣卒歸喪過洛貧不能行康節留其家經紀甚備教其子純明以學問為娶程伊川先生之)
(姪後登元祐初進士第)
周邦式(字南伯錢塘人少好學中元豐初進士第主楚州寳應簿調祥符尉知封邱縣通判磁州)
(鄆州提舉江東常平為淮南運判徙梓州路入對留為尚書度支郎中邦式夷澹不樂中都官)
(復出提點淮西刑獄徙兩浙又徙江東京師營土木命輸殿材邦式奏言非地所産有霑醉妄)
(斥宫禁事者邦式被命治詔獄其人自分必死獄成纔坐遠徙代歸知宿州滑州皆不赴提舉)
(南京鴻慶宫起知處州辭不行積官中大夫卒年七十五子芑蔚茂茨知名)
周孚先(字伯忱晉陵人與弟恭先俱從程頥學頥嘗謂孚先兄弟氣質清明可以入道其後俱由)
(鄉荐入太學孚先調四明鹽場改建德尉不就後丏祠恭先終坑冶官)
周永清(渭州鈐轄訓兵以李靖法蔡挺嘉其整圖上之詔推於諸道又知德順軍)
周恭先(字伯温初見伊川先生先生曰從事覺有所得否學者要自得孚先問如何可以自得曰)
(思曰睿睿作聖須是於思慮間得之又問顔子如何學孔子到此深邃先生曰顔子所以大過)
(人者只是得一善則拳拳服膺與能屢空耳兄弟繇鄉荐入太學氣質不少異尤篤於信道釋)
(褐授坑冶幹官每以沽名為戒謂子孫曰吾歿後毋為誌文碑銘以重吾不德終身恬於進取)
周邦彦(字美成錢塘人涉獵經史性落魄不羈元豐中獻汴都賦萬餘言多用古文竒字神宗異)
(之自諸生召為太學正有文集二十四卷世傳其詞調最工仕至徽猷閣侍制知順昌府)
周師厚(鄞縣人皇祐中進士仕至轉運判官不肯奉行新法二子鍔銖皆登進士知名當世)
周衮(金谿人嘉祐末舉進士王安石竒其才行新法之時以衮鄉人必附已欲用之議不合以員外)
(郎出知滕孫珩靖康初上書論事不用歸隠麻山自號足翁)
周沂(江山人少與趙抃友善抃嘗稱其為天下士視軒冕為儻來又西安人任大中老於儒學作詩)
(寒苦亦為趙抃所喜)
周啟明(字昭回龍泉人舉進士又舉賢良方正既而罷歸教授子弟百餘人不復仕進時號處士)
(轉運使陳堯佐表其行義詔賜粟帛仁宗時除試助教遷至太常丞所著有詩賦雜文千六百)
(餘篇)
周綰(字彦紉遂昌人舉進士典五郡入為國子祭酒吏部侍郎敷文閣侍制自號蓮峰先生出入中)
(外六十餘年始終以廉節著名)
周穜(泰州人字仁熟敬述五世孫少有遠度王安石一見竒之熙寧九年與弟秩俱擢第調江寧府)
(右司理持身謹廉元祐初蘇文忠公舉為鄆州教授穜上疏乞以王安石配享神宗朝士愕然)
(蘇公即自劾舉官不當議雖不合然識者猶取其拳拳師表之地久之擢著作佐郎兼崇政殿)
(說書陳瑩中乃薦于上權起居舍人)
周穎(字伯望江山人授業胡瑗以行義稱與趙抃李黼交抃為諫官穎嘗移書曰當公心以事君平)
(心以待物無以難行事強人主無以私喜怒壞公朝士大夫抃以書進乃召試賜進士第授校)
(書郎王安石禮敬之問新法如何對曰歌謠甚盛安石喜扣其詞穎高誦曰市易青苖一路肅)
(條安石不樂出守樂清有文集行于世)
周虎(字叔子慶元二年武舉第一名世家臨淮靖康南徙寓于常熟以右科除殿司步軍正將閤門)
(舍人充金國賀生辰接伴副使知光州楚州改知和州開禧二年敵會諸道兵長驅入寇犯和)
(州虎言衆曰吾國家守臣一朝去此則為奔亡之人失節敗名生不如死效死弗去雖死猶生)
(吾計决矣虎合戰凡三十有四殺敵驍將以十數最後射死右帥薩克逹敵氣沮甚大創引去)
(於是和議始堅而江淮奠枕矣)
周秩(秦州人熙寧中與兄穜俱擢第歴官有聲紹聖中革元祐政時文彦博子及甫有私語忤時相)
(以秩為京西轉運使俾推治之秩至竟雪其冤)
周春年(字春卿因之子以廕補官調象山簿象山瀕海盜賊多伺賈舶殺人而奪其貨春年籍其)
(名犯者輒寘于辟惡俗大變遷撫州判官疏和買害民於部使者江西一路俱得裁損民甚德)
(之改秩知仙遊縣饑民賴以全活盜賊為之屏跡而嚚訟者不得以售其奸終通判道州)
周葵(字立義宜興人宣和進士歴官殿中侍御史知無不言孝宗時為參知政事卒諡惠簡所著有)
(聖傳詩二十篇文集三十卷奏議五卷)
周瑩(景城人左領軍衛上將軍習知水利累官杭州都監後遷知樞密院事贈侍中)
周常(字仲修建州人中進士補國子直講以養親求教授揚州年未五十即致仕又被薦起徽宗時)
(為國子祭酒遷禮部侍郎蔡京用事不能容以寳文閣侍制出知湖州)
周諤(字廉彦鄞人師厚長子也生而秀穎十四入太學力學勤苦登元豐進士第益究六籍諸子百)
(氏之說悉論著其本旨為文踔厲競爽超古作者旁至天文地理㒺不該博初調相城尉辭不)
(赴廼遊潁昌訪舅氏范忠宣公時文潞公司馬溫公富鄭公皆在數得請益造詣遠大國子祭)
(酒豐稷給事中范祖禹交薦之後知南雄以言邊事忤時相入黨籍退休西浙作四休堂日與)
(其弟承奉公藍輿野榜徜徉山水間時為詩歌自娱所著有文集二十卷承宣集一卷明天集)
(一卷六甲竒書一卷尚書右丞相宗愈翰林學士王覿重其才相繼以女妻之蔡京作黨籍碑)
(婦翁舅甥入籍後以為榮)
周嗣恭(字作肅因孫以世賞補官授萬安尉陟南雄州推官知邵陽縣累政積弊為之剗刓剔蠧)
(未數月庭無留訟部使者上其績幹辦諸司糧科院遷籍田令奏對論民疾苦皆閭里根本九)
(重未及知者上嘉納之知荆州軍得泰州即為園池佚老之計日與親朋往來其間以自適疾)
(革忽大雨震電家人問以驚乎攝衣危坐曰吾平生無欺心事何怖之有言訖而逝官至朝請)
(郎)
周世脩(玉山人宣和進士知興國縣有平盜功僉書建康府後以能應辨諸軍臺監交薦得對力)
(陳諸將之失識者韙之)
周執羔(弋陽人宣和中舉進士歴治郡縣有古循吏風官至禮部尚書寳文閣學士立朝無朋比)
(屢上疏勸辨忠邪納諫諍孝宗嘉納之平生手不釋卷尤通於易)
周欽若(鉛山人累世業儒初有聲三舍間不就祿仕積書教子病亟索筆書二百餘字戒四子曰)
(吾平生教汝等非為干祿欲敦義厚俗耳時子幼妻虞藏之及子長出示之諸子感泣白父訓)
(於官給令守之數世同居慶元中旌其門)
周仁浚(開寳間初平嶺南命知瓊州既至擇偽官駱崇璨等四人列上分知儋崖振萬安四州因)
(其俗而治之綽有政績)
周必大(字子充廬陵人舉進士又中博學宏詞科除秘書省正字兼國史院編修官高宗見其文)
(竒之孝宗即位除起居郎權給事中以力排權倖忤旨改福建路提刑後除參知政事遷樞密)
(院使拜左丞相進少保益國公卒諡文忠祠于學有文集行世)
周中(世居濰州建炎二年金人攻城率家人乘城拒守中弟辛家最富盡散其財以享戰士城陷中)
(闔門百口皆死紹興六年以周聿請贈官)
周麟之(海陵人舉進士歴官兵部侍郎兼給事中高宗謂之曰給事之命非左遷也欲觀卿心術)
(耳充金國哀謝使言辭詳雅敵為加禮後拜同知樞密院事)
周南(字南仲吳人博學無所不通與孔元忠滕宬皆從葉適遊紹興元年對策言甚切直是時專攻)
(道學南又力言之開禧中召試館職以言罷歸)
周武仲(字憲之浦城人紹興中登第累官左司員外郎嘗使金還言金人貪詐輕與通好未為得)
(計宜講求禦戎之策童貫惡之謫居黃州高宗即位召為刑部侍郎進尚書謂大臣曰方今人)
(才如武仲者未見其比)
周淙(字彦廣長興人父需由進士官至左中奉大夫淙幼警敏力學累官直龍圖閣除兩浙轉運副)
(使知臨安府所至有成績封長興縣男)
周紫芝(宣城人少隠居陵陽山南兩以鄉貢赴禮部下第家貧并日而炊里人嗤之不顧嗜學益)
(苦年六十一始以廷對第三人出身歴右司員外郎出知興國軍為政簡靜不擾而事亦治秩)
(滿奉祠歸入廬山終焉)
周端朝(字子靜永嘉人為太學生時趙汝愚為奸臣所攻罷相端朝與同舍生楊宏中等六人上)
(疏救之時稱六君子終吏部侍郎)
周祐(字子愛自長城徙居是邑以春秋登第沈靜寡交不事表暴恬于仕進紹興三年丞相留正葛)
(邲以文行薦除諸王宫教授祐以疾力辭累使督赴闕卒不就)
周勣(張浚帥福建辟勣幕官時趙鼎貶潮州道遇福唐人莫敢相顧勣獨沿檄往明州為般家寓居)
(福之外邑坐貶封州)
周聿(青州人紹興間召對陳經論匡濟策稱旨累官戶部侍郎所著有春秋文義易說等書)
周隨亨(江山人舉進士紹興元年以直龍圖閣傳宣陜蜀死於閬州亂軍)
周杞(處州人建炎三年知常州值苖劉之亂杞倡義勤王以功除右文殿修撰兄格建炎初為浙東)
(提刑死於陳通之亂贈龍圖閣學士兄弟忠義名震一時)
周自強(字勉仲江山人入棘寺三十餘年光是仕嶺南者歿其妻若女不能自存咸流落為人婢)
(自強奏請官為嫁之乂置接濟庫計口給錢米使其子孫得出嶺南且慮不能久乃捐已俸買)
(田三十頃聞于朝刻石著其事)
周敬孫(台州人太學生師事金華王柏受性理之學嘗著易象占尚書補遺春秋類例)
周敦頥(字茂叔以舅龍圖閣學士鄭向恩補官調分寧主簿移桂陽令治績尤著累官至廣東轉)
(運判官提點刑獄以洗冤澤物為己務尋因疾求知南康軍為學不由師傳默契道體二程子)
(從父宦遊因受學焉所著有通書太極圖說卒追封道國公諡曰元從祀孔子廟庭子燾官寳)
(文閣侍制)
周秬(星子人博雅好古淹貫經史諸子百氏之書工於詩賦後集朱文公語錄類為别集以詔後學)
(學者宗之)
周奭(湘鄉人乾道間鄉薦同胡文定再舉不第從張南軒游南軒嘗問天與太極何如對曰天可言)
(配太極不可言合天形體也太極性也惟聖人能盡性太極所以立南軒深以為然題其亭曰)
(飲齋)
周端禮(字應和嘉定五年奉使金國主聞使至輒伏盜剽劫禮幣然後以使者失職啟釁端禮及)
(境察知其意乃遷幣他邸夜果邏舟數十問宋使者何在無所得黎明募壯夫倍道至金金主)
(弗知令判使索書幣甚亟端禮具以進金主大驚怍臣僚相顧失色贈遺甚厚使還寧宗大悅)
周天駿(字子美從西山真文忠游父忠稱其質性渾厚若在璞之玉書敬齋二字以遺之公持己)
(接人一以敬為主其容栗如)
周塤(字伯和濂溪九世孫世傳家學隠居獨善)
周學古(字會卿行已孫兩薦漕闈卒不第遂息意場屋以風雅自娛水心葉適序之云周會卿與)
(潘德久齊稱德久漫浪江湖吟號不擇地故所至有聲會卿常閉戶讀書盤摺生語有若天設)
(德久甚畏之居謝池坊窟山宅水自成深致)
周垕(字良載丞相江萬里一見賞之馬廷鸞李伯玉輩交薦署江東提刑幹辦時江淮屢警垕繕城)
(堡以衛捍均賦斂以儲峙咸寧甲戌登進士明年元兵至丞相江萬里守臣唐震死之衆推垕)
(署降表罵且泣因遁去季宋知垕可重任起南劍治中改廣州總管不拜後以子應極孫伯琦)
(貴推恩累封鄱陽郡侯垕明經博學倜儻尚氣節世以魯仲連儗之稱曰梅山先生見祠於邑)
(學)
(金)周昂(南和縣主簿有異政遷良鄉令真定人父伯祿大定中進士官至同知沁南軍節度使昂性孝)
(友喜名節學術醇正文筆高雅一時名儒皆師尊之年二十四擢第累遷三司官為人所擠謫)
(東海後召入翰林言事愈切出三司)
(元)周伯琦(鄱陽人父應極至大間獻皇元頌後拜集賢侍制終池州同知伯琦由國學生累官翰林)
(直學士兵部尚書改浙西廉訪使至正間招諭張士誠降拜江浙行省左丞伯琦儀觀温雅粹)
(然如玉博學工文章尤以篆隷真草擅名當世)
周仁榮(字本心臨海人父敬孫宋太學生師事金華王柏受性理之旨嘗著易象占尚書補遺春)
(秋類例仁榮承其家學治易禮春秋而工為文章泰定初由處州美化書院山長召拜國子博)
(士累遷集賢待制弟仔肩延祐中進士累官惠州路判官)
周之翰(華亭人博究羣書通象數之學其著述有乾坤闔闢天地生成隂陽變化山川流峙四圍)
(并贊以發明其藴奥講授于鄉以夀終)
周古象(蘄水縣人元兵掠至入贅蒙古氏既生子未嘗喜妻詢其故曰有母在欲得歸省妻許之)
(且囑曰母在當奉養勿以妾故復來既歸母尚無恙古象奉養盡孝母歿廬墓三年妻亦終身)
(不嫁淮西憲僉幹克莊為立孝里門)
周樂(瑞安人宋狀元坦之後父晟通經能文方國珍竊據温州拘晟置海舟上樂隨往事其父甚謹)
(一日賊酋遣人沈晟于水樂泣請曰我有祖母幸留父侍養請以己代父死不聽樂抱父不忍)
(捨遂同死)
周潤祖(字彦德臨海人嘗學于周仁榮與達兼善為友隠居教授四十年至正中被召既沒而恩)
(命始下鄉人相與即其所居尊稱之曰紫巖先生所著有紫巖集十餘卷)
周修(字望舒謙恭循禮博通經史既冠邑令聞其賢辟為邑庠訓導修素剛直疾惡如讎值元季亂)
(雖名門多陷于惡逆修每移書誚讓詞語峭直賊帥黃斌見而天怒使其徒劫致之時諸生在)
(門者相與圖畫營解修不許曰死生命也安能屈辱於人以求活邪及擁至賊前閉目不為禮)
(高聲以犬彘叱之遂遇害至死罵不絶口)
(明)周忠(金谿人少穎悟通舉子業國初召見青龍殿奏對稱旨寵賜優渥從征湖廣特命參謀左右後)
(欲大用之屢辭不就洪武初復詣闕獻太平十六策遣使沙漠不知所終)
周淵明(字孟潛夀昌人洪武中以能書薦擢中書舍人遷工科給事中尋陞大理寺丞官至四川)
(布政司參議平生尚儉素甘淡薄讀書手不釋卷)
周顯(合肥人精悍有膽氣驍勇過人初充帶刀先鋒陞帳前都先鋒又以竒功陞驍騎左衛指揮洪)
(武中從副將軍李文忠進兵阿勒呼木河戰沒迎柩賜葬)
周炳(舞陽人事母焦氏至孝温清定省無違禮母嘗病甚炳哀慟籲天以身代母又思獐肉炳四出)
(求之弗得悲痛愈切晩忽有獐入其室殺以啗母病遂愈事聞洪武中旌之)
周顛仙(南康建昌人元末往來南昌乞食暮宿閭閻下一日忽有異詞凡新官至必謁訴曰告太)
(平及國初駕至南昌顛仙拜於道左言動殊異隨至金陵且云入火不熱試覆以巨甕積薪煅)
(之火滅揭視寒氣凛然嘗以手畫地成圈曰破一桶成一桶時陳友諒據江西曰可征否曰可)
(果平之後辭入廬山莫知所之有御製傳)
周丹(永嘉人洪武初進士授新化縣丞在官以廉勤門無私謁吏卒不敢欺驗民貧富及丁稅多寡)
(第為上中下籍記之遇有賦役隨輕重使之故民不擾而事易集至於獄訟文牘之務皆躬理)
(之吏胥不得為奸罷諸役作民晏然安業田是流民之歸者益衆滿考課最陞考功主事)
周觀政(洪武中以薦教授九江擢為監察御史常監奉天門有中使將女樂入觀政止之中使曰)
(有命觀政曰有命亦不可中使怒而頃之出報曰可使之出觀政亦不從曰必面奉詔已而上)
(出謂觀政曰内間慶賀侑食之樂廢缺欲令内人肄習吾已悔之御史言極是永樂初陞江西)
(按察司僉事建言九事曰尊定制厚親親嚴武備覈邊情謹刑獄通下情慎朝儀惜人才明毁譽)
(皆見嘉納時安南初下觀政又言四事曰修明政教慎簡征科革正衣冠作新學校疏入成祖)
(即賜施行官至觀察使卒)
周梅(孝感人洪武間以卓行見推任福建按察司僉事後致仕冰檗之操始終不渝鄉人慕之)
周謨(瀏陽人博通經史為士類所推洪武中薦于朝試其材可以大任拜河南市政司左參政)
周榮(洪武間河南知府遇事果斷洛陽民婦張氏失綿線不知盜名訴于府榮密謂之曰汝但歸焚)
(香罵府官不為我捕盜有嗔怒者即以聞張如其言不二日果有嗔者一問即伏府中稱為神)
(明)
周縉(字伯紳武昌人以太學生授永清典史攝令事文皇起兵郡縣望風迎降永清地密邇燕府縉)
(極力為拒守縣民寡弱相率逃散縉度不可為懷印南奔將他圖焉道聞母喪歸葬即出糾義)
(旅勤王戰艦戎器數日略具則聞南師&KR1106;而天命去矣遂去匿編氓間已而事露有司即其家)
(械赴京師縉分必死慷慨就行至則下獄久之從輕典謫戍興州居數年以子代還年八十考)
(終于家)
周是修(名德以字行太和人少孤力學舉明經為霍邱縣學訓導入見高帝問家居何為對曰教)
(人子弟孝悌力田高帝喜擢周府奉祠正改衡府紀善王末之國留京師數陳論國家大計及)
(指斥用事者衆共挫折之是修屹不為動北平師渡江宫中自焚是修留書其家别友人江仲)
(隆解縉胡靖蕭用道楊士竒且付後事暮入應天府學自縊死年四十九是修内貞外和孝友)
(忠信非其義不苟取襟懷坦明灑落而沖澹悠然其學自經史百氏下至隂陽醫卜靡不通究)
(為文未嘗締思援筆立就而雍容雅善詞理條達嘗曰忠臣不以得失為憂故其言無不直烈)
(女不以死生為慮故其行無不果)
周觀(洪武末為按察使稟性剛直彈劾不避權貴在任振肅風紀百度惟新吏民畏之)
周濟(字大亨洛陽人永樂甲午舉人授御史改斷事仕是安慶知府在任多惠政後以疾卒六縣之)
(民為之罷市巷哭執紼至洛湯者數百人)
周樂(永樂中雲南按察司副使操履清介終于官一物無所遺惟存經史數帙而已官為棺殮而歸)
周新(字志新廣東南海人初為郡學生有時名貢入太學選授大理寺評事以剛直著永樂二年拜)
(監察御史彈劾不避權要雖貴戚皆畏之人稱為冷面寒鐵公尋擢浙江按察使洗冤澤物發)
(奸摘伏儼若神明境中暴虎害人新為文告城隍須臾虎詣伏罪格殺之嘗巡屬縣易服色入)
(觸縣官收繫獄中遂知一縣疾苦由是諸郡縣聞風股慄莫敢肆其奸新處家儉朴雖貴一如)
(寒士一日同寮私屬内燕新之室人獨荆釵布裙若田野婦各慚恧遂更相變為澹素朝廷嘗)
(命錦衣千戶如浙拿贓吏千戶擅作威福索詐賄賂新時進須知遇千戶于涿州即捕繫涿獄)
(千戶逸走詣闕奏新上怒縛新至闕下新猶口口歴指陳千戶罪狀不已上愈怒命肆諸市臨)
(刑大呼曰生為直臣死當作直鬼是夕太史奏文星墜上大悔不悅者久之即下千戶于獄論)
(死上問左右曰周新何許人對曰廣東上歎曰廣東有此等好人自後嘗見形于朝一日忽見)
(一人衣紅衣立日中上呵之對曰臣周新也上帝以臣剛直命為浙江城隍為陛下治奸臣貪)
(吏言已因忽不見天顔憮然語具彭森冷面寒鐵公傳中)
周文褒(永嘉人學行卓越尤善楷書永樂中登進士第擢河南左布政惠政及人聲譽赫然)
周述(吉水人永樂甲申進士第二與從弟孟簡連名俱授翰林編修述累官左春坊庶子兼翰林侍)
(讀預修兩朝實錄有文名)
周忱(字恂如吉水人永樂甲申進士時選曾棨等文淵閣讀書忱自願進學上喜增忱為二十九人)
(後擢刑部主事預修五經四書性理大全宣德中陞工部右侍郎巡撫江南督理糧儲會計有)
(方國用充足民懷其惠官至戶部尚書卒諡文襄所述有雙崖集)
周敘(吉水人永樂戊戌進士選為庶吉士官至侍讀學士署南京翰林院事雖以文字為職業尤著)
(意國事前後章論皆剴切勤於纂修所著有詩學梯航唐詩類編)
周瑛(莆田人其立志欲求見聖人之一而必欲由博以反於約於是肆力於百家羣藝事必為之所)
(教人先於靜得必隨事窮理求其自然與其當然又會其所以然積累既多於融貫處亦自得)
(之官至布政使)
周子良(錢塘人舉人材授永清縣主簿永樂己丑應求賢之詔陞苑馬寺丞改工部主事遷兵部)
(郎中苦節自持數鬻産以支宦費宣德間山東清理軍伍方歲飢民流離奏乞俟豐年許之以)
(疾賜致仕作小軒曰樂稼棲遲乎中者二十年正統丙寅夀八十卒人皆稱其廉簡謹重所著)
(有樂稼詩稿)
周璟(瑞昌人由舉人任刑科給事中永樂間以邊餉功陞山東左布政使撫安有道北境稱便九年)
(考績百姓上疏懇留復任二十一年正統初致仕)
周瑄(字廷玉其先陽曲人宣德乙夘貢士初為刑部主事歴陞南京刑部尚書致仕瑄性寬大善議)
(論守官廉故鄉無田宅歸遂家江寧卒諡莊懿贈太子少保)
周進隆(字紹立莆田人由進士任監察御史巡按江西風紀振肅巡歴所至汚吏解印綬去按部)
(南安胥吏舞文蠧法者悉置罪不遺一人巨奸悚服歲試士鑑别精明錄文典贍累陞廣西左)
(布政使致仕)
周旋(字仲觀永嘉人正統元年擢進士第一授翰林修撰官至春坊庶子旋為人性直尚義作詩文)
(操筆立就卒于官人多惜之)
周旋(字克敬由進士除南京戶科給事中轉北京兵科給事中時北敵猖獗條陳方略咸中時宜舊)
(制各營蓄牧俱有分地以權貴侵奪告病旋奉敕查復惟中宫皇庄不可問因丄奏曰陛下天)
(下主母后享天下之奉何必私牧地頃畝之入而後給哉遂罷之在六科九年屢上疏論事剴)
(切已而出參廣藩計平蘇孟剴之亂人多其績性好學雖仕途倥偬手不釋卷所著有西溪小)
(稿杜詩質疑東湖十咏慈谿誌草旋即慈谿人)
周洪謨(字堯弼四川長寧人正統乙丑進士第二授編修仕至禮部尚書太子少保卒諡文莊洪)
(謨少有竒質歴官翰林專心問學為文詞簡直有理致不為竒澁尤熟國家典故議論建白緣)
(飾吏事應對賓客出入經文邱文莊稱為卓爾不羣之才可謂知人矣)
周鑑(字孔明湖廣麻城縣人選授監察御史出按江西有大學士陳循子所為不法鑑按置大辟還)
(其所奪田廬子女若干陳切齒伺以中之無所得已風部遷雲南按察司副使終)
周暌(字士良華亭人正統戊辰進士歴光祿寺卿)
周寅(字汝欽性醇篤喜怒不形奉母以孝稱安貧守義鄉人重之嘗有盜其桔橰者已而復還曰吾)
(有慚于周君縣令汪貴少許可人獨推敬焉與之抗賓主禮寅博覽強記初學于邑儒周鼎後)
(鼎有所疑必咨及焉嘗集註小學音考四書皆梓行于世)
周南(字文化縉雲人由進士歴陞右副都御史巡撫南贛律己清慎執法堅定貪汚吏望風披靡陞)
(右副都御史總督兩廣軍務致仕)
周經(字伯常山西陽曲人天順庚辰進士改庶吉士授編修仕至太子太保戶部尚書致仕正德三)
(年起禮部尚書卒贈太保諡文端經出太原世家早登科第迴翔翰苑幾三十年編摩校閱有)
(文章名青宫侍講尤多啟沃之功及授政務守正應變剸裁不滯屹然有古大臣風)
周斌(昌黎人天順進士任監察御史以劾忠國公石亨驕恣不法出知江隂縣在任多惠政邑人立)
(祠肖像祀之後擢守開封未幾轉陜西參政軍民老稚萬餘人遮道請留復白于提學副使劉)
(昌記其遺愛立石以頌德)
周成(字朝美海陽人由舉人除歙縣學訓導白沙陳獻章之高弟有志于性理之學立教以孝悌為)
(先圖冠祭二儀節於講堂之壁間朔望躬率諸生講習之諸生中年少者督集學舍肄業每夜)
(分微行察諸生勤惰詰明行賞罰使知所勸戒終日具衣冠端坐雖盛暑不暫釋諸生見之凛)
(然真嚴師也在任八年遷國子監助教上治安通義保泰安邊二策不報九年任滿授翰林院)
(檢討致仕)
周津(字文濟慈谿人以進士為御史監龍江瓦屑二榷務中貴百計陷之不可得巨璫蔣琮欲納交)
(治具蕭寺托同僚致之及門而覺即策馬返閣老邱濬嗾人訐冡宰王恕津劾以妨賢病國舉)
(朝韙之擢知九江御史周進隆以瑞州盜起劫制守令宜選強明廉幹者治之奏徙津津至啟)
(都御史林俊宜用東漢聽盜相斬除罪法林從之盜果平在雲南治滇溢之患令鑿漢厰諸塾)
(復開子河以殺其勢滇流既道以至于今所著有月航集東巡稿)
周洪(字廷誥上海人成化辛丑進士授蒲圻令督農種粟麥植桑麻令婦女業紡績紵絲枲騐其勤)
(惰而賞罰之高田製筒車下濕創坡堰民賴饒洽修學舍考校德義貧者資之鄉置社學置田)
(三十畝令生徒父母合力耕稼復其徭為教讀資邑有奸法者大書木牌于其門雖權勢不避)
(置立義倉六所儲穀三萬石至正德初大旱民猶被其餘澤拜監察御史蒲人傳誦迄今不忘)
周庚(字原已初名京吳縣人家世業醫而庚喜讀書工古文詞隠居養親初無仕意成化中以名醫)
徵歴太醫院院判為人清慎文(貌瞿然雖官為醫而業文不廢其詩沉)豐有竒氣尤
(善行楷然皆不苟作)
周季麟(字公瑞寧州人成化壬辰進士歴都御史)
周倫(字伯明崑山人弘治己未進士歴尚書諡康禧)
周廣(字充之太倉人弘治乙丑進士授試御史疏論大臣謫驛丞累陞江西按察司僉事改督學校)
(崇尚風節總修江西通志累陞南京刑部右侍郎卒)
周玉(字朝振臨海人弘治癸丑進士歴國子祭酒)
周季鳳(字公儀寧州人弘治癸丑進士授刑部主事轉郎中擢四川副使督學雲南遷行太僕寺)
(卿湖廣按察左右布政使平郴寇有功陟都御史撫治保定尋掌南臺進南京刑部侍郎卒贈)
(刑部尚書諡康惠其在湖廣最久德澤最深鑿井于會城汲福劉績銘有文于上)
周用(字行之吳江人弘治乙丑進士授行人仕至太子太保吏部尚書卒諡恭肅用端明簡諒有風)
(節不肯依附人人亦不敢干以法)
周冕(寧波人司諫春坊永樂中以宫寮罹罪下獄死)
周期雍(字汝和寧州人正德戊辰進士歴尚書)
周煦(字磬和安福人正德辛巳進士歴都御史)
周祚(字天保山隂人正德辛巳進士歴官諫議以疾歸隠居前梅山中肆志為文辭其詩賦有渾龐)
(沈鬱之風瑰竒激巖之氣)
周金(字子庚號約菴武進人正德戊辰進士歴官中丞至南京戶部尚書素有時名諡襄敏)
周襗(字天吉山隂人嘉靖丙戌進士歴都御史)
周鈇(榆次人嘉靖間進士任監察御史杜奸弊出淹禁巨璫斂服出按陜西規畫邊備允協時宜濬)
(通惠渠民賴焉後改宫僚以陳言邊事遠謫復起國子監丞遷吏部主事嚴黜陟絶請託薦紳)
(畏其節以抗疏出判河間竟落職家居不通官府出閭巷徒行如布衣)
周延(字南喬吉水人嘉靖癸未進士知潛江縣清介剛毅言笑不苟人不敢犯亦不干以私好善嫉)
(惡出于天性政令所布吏畏民懷後為給事中以言事外謫歴官刑部尚書左都御史當分宜)
(執政時掌院如秋霜烈日風紀肅然諡簡肅)
周大禮(崑山人嘉靖十七年由進士以刑部主事言事謫鄧州同知廉明剛直當事不避時值聖)
(駕幸承天公當協濟新野處置得宜不畏強禦州縣一時甚蒙其庇終河南參政)
周采(字子亮寧海人嘉靖壬辰進士歴都御史)
周滿(字謙之漢州人嘉靖壬辰進士歴都御史)
周俶(字初卿成都人嘉靖辛丑進士歴應天府尹)
周怡(字順之太平人嘉靖戊戌進士任給事中以言事忤旨逮獄放歸二十餘年隆慶初起歴國子)
(司業兼太常少卿告歸卒)
周如斗(字允文餘姚人嘉靖丁未進士任御史巡按蘇松有惠政禦倭寇民尸祝之歴巡撫都御)
(史)
周尚文(字彦章陜西西安衛人襲指揮嘉靖中累功太保兼太子太傅後軍都督府左都督卒隆)
(慶元年贈太保諡武襄)
萬姓統譜卷六十一
