卷十二
萬姓統譜卷十二明凌廸知撰
上平聲
七虞
于(河内羽音周武王第二子封邘為邘叔以國為氏省史為于又望出東海)
(漢)于公(東海郯人閭門壊父老方共治之公謂曰少高大令容駟馬高車蓋我治獄多陰德未嘗有所)
(冤子孫必有興者至定國為丞相永為御史大夫封侯傳世云)
于定國(字曼倩東海郯人父于公定國累官廷尉當時稱之曰張釋之為廷尉天下無冤民定國)
(為廷尉天下民自以不冤後拜相封西平侯子永為御史大夫折節修行)
(三國)于禁(字文則攻張繡擒吕布圍張超攻眭周皆被斬之魏太祖曰將軍在亂能整討暴堅壘有不可)
(動之節雖古名將何以加之)
(南北)于栗磾(代人能左右馳射魏明元時累遷外都大官平刑折獄甚有聲稱卒贈太尉栗磾自少總)
(戎迄於白首臨事善斷加以謙虚下士其卒也太武甚悼惜之)
于敷(少失母年十歲求母遺物惟得一畫扇乃緘簏之每至感思輙開篋涕泣好讀書能屬文齊高)
(祖見而奇之以為世子中軍參軍)
于什門(代人魏明元時使諭馮䟦聲氣厲然被拘留衣裳敗壊䟦遺以衣服拒不受歴二十四年)
(後馮弘上表稱臣乃送什門歸拜侍御史太武褒美比之蘇武)
于謹(字思敬栗磾子仕周累官大都督封燕國公謹位重謙抑功臣中始終無間保定中以為三老)
(固辭卒謚曰文)
于義(字慈恭以父功封廣都縣公遷安武太守專崇教化不尚威刑有郡人張善安王叔兒争財相)
(訟義曰太守德薄不勝所致於是以家財分與二人喻而遣去善安等各懷耻愧移貫他州)
于寔(字賓實代人周文十五年除渭州刺史特給鼓吹一部羌東念妲率部落反寔往破之周文手)
(書勞問)
于翼(字文若謹子美風儀有識度後周孝閔踐祚為渭州刺史翼兄寔先蒞此州頗有惠政翼又推)
(誠布信事存寬簡夷夏盛悦比之大小馮君焉)
于宣道(字元明義長子性謙密不交非類仕周釋褐左侍上士隋文踐祚拜車騎將軍)
于忠(字思賢宣武賜之劒仗舉酒屬忠曰卿執世貞節故恒以禁衛相委昔以卿行忠賜名曰忠今)
(以卿才堪禦侮以所御劍仗相錫)
于宣敏(字仲逹義子年十一詣周趙王招命之賦詩詩甚有幽貞之志坐客莫不嗟賞常以盛滿)
(之誡昔賢所重每懷静退著述志賦以見志焉)
于勁(字鍾葵自栗磾至勁累世貴盛一皇后四贈公三領軍二尚書令三開國公)
于栗翼(後魏安州總管武帝將東伐遣使問策翼贊成之及軍出翼趨襄城旬日下齊一十九城)
(所過秋毫無犯百姓忻悦赴者如歸市)
(隋)于璽(開皇間為邵州刺史在州數年甚有恩惠後遷江陵總管州人數千詣闕請留文帝嘉歎令還)
(邵州父老相賀)
于仲文(字次武謹孫初仕周為東郡太守尉遲廻作亂誘仲文不從奔隋進位大將軍焬帝時掌)
(文武選事嘗撰漢書刊繁并略覽各三十卷)
(唐)于志䀄(字仲謐高陵人謹曾孫太宗引為文學館學士貞觀中為太子右庶子能直諫累遷侍中)
(拜左僕射封燕國公)
于興宗(丞相于志䀄猶子白有司願為親民官以自效遂補東陽令及蒞官以簡易為治)
于休烈(志䀄曾孫機鑒精敏善文章開元中擢制科累官集賢殿學士肅宗時為太常少卿終工)
(部尚書二子益肅繼為翰林學士肅子敖戶部侍郎宗右僕射)
于邵(字相門萬年人天寳末補崇文館校書郎出為道巴二州刺史以諫議大夫知制誥朝廷大典)
(多出其手)
于公異(吳人舉進士李晟表為掌書記朱泚平露布云臣既肅清宫禁祗奉寝園鐘簴不移廟貌)
(如故德宗覽之泣下曰誰為之辭或以公異對帝咨歎之)
于涄(大觀四年&KR0996;寅丞江陰縣職思水利悉以計畫嘗於黃田蔡涇等處置上下閘提淤去壅板築)
(甚堅居民食魚與稻無凶歲憂省漕輸之卒過半又西導申利二港注之晉陵武進旁邑大賴)
(焉)
于淙(字禮用高陵人志䀄五世孫擢進士第授左拾遺尚廣德公主篤學礪行咸通中為翰林學士)
(進中書侍郎兼戶部尚書後為黃巢所害主亦縊室中)
于頔(字允元謹七世孫為湖州刺史有湖陂灌田三千頃久廢頔行縣命修復隄塘歲穫秔稻無慮)
(萬計歷司空平章)
于延陵(建州刺史宣宗曰建州去京師幾何對曰八千里帝曰卿到彼為政善惡朕皆知之勿謂)
(其遠)
(宋)于大本(信州路總管賊犯信州大本以土兵僃禦城破被執至蘄水見賊偽主釋縛命以官大本)
(痛罵不屈被害)
于房(定襄人景祐四年知奉化守正不回懲惡勸善敦厚風俗毁石夫人廟以廣學宫亦其一事也)
于震孫(犍為人以詞賦試第一調隆州錄事參軍知廣都人熟其教令一境大治累官朝奉大夫)
于燾(字彭年夀光人博學能文喜言兵慶歷中元昊宼邊北敵乘釁聚兵求關南地丞相吕文靖公)
(召燾計之燾曰宜治西北行宫若親征者以壓其謀乃以大名府為北都二敵果靖時仁宗春)
(秋高皇嗣未立登州岠嵎山數震燾上疏宜早定儲位以安天下逮英宗入繼乃由齊邸人以)
(先識之)
于季友(太和中明州刺史於州城西南四十里築仲夏堰溉田至數千頃)
于祐(娶韓夫人紅葉是良媒)
(元)于欽(益都人博學多聞初授國子助教兵部侍郎奉命山東周覽原隰詢諸鄉老水經地紀歷代沿)
(革著書六卷名曰齊乘)
于玠(莱陽人泰定中授同知濟南路總管事官至騎都尉卒贈河南伯孫諒累官至中山知府)
(明)于守禮(莱陽人洪武中以通經舉用才識過人歷任有聲累官按察司僉事)
于睿(陽榖人由太學生歷官湖廣布政司左參議)
于海(洪武中柳州衛指揮僉事性氣雄勇守大同峡洞蠻聚衆攻劫海率兵奮勇長驅殺賊潰散搜)
(勦殆盡一方遂安)
于敬(錢塘人洪武中領鄉薦歷任監察御史春坊中允累陞江西布政使才能著稱士林重之)
于光(都昌人磊落有大志元末起兵光歸國朝從征九江戰鄱陽降武昌皆與有功累官鷹揚衛指)
(揮使從徐達擒張士誠下山東取汴梁克陕洛移守鞏州王保保襲蘭州光帥兵往援猝遇敵)
(戰敗被執使呼蘭州降光大呼曰公等堅守大軍至矣敵怒遂遇害詔配享功臣廟)
于謙(字廷益錢塘人永樂進士歷官兵部尚書為權奸所害死贈太傅諡肅愍子冕應天府尹節㮣)
(修潔有文學己巳之變呼吸間有永嘉靖康之禍公砥柱狂瀾使社稷危而復安功蓋天下者)
(不賞于公之謂矣)
于潛(字彦昭鄢陵人少倜儻有志操永樂初為建昌知府性廉介不避權勢待吏卒甚嚴撫黎庶以)
(恩不踰年政平訟理百廢具興郡人懷之)
于寬(字克弘咸寧人成化舉人在太學友人任良病故良妻鬻二女治喪寬為贖還仍告諸友朋合)
(貲以助其喪嘗知鞏築堤障水積穀救荒除強悍決疑獄以廉能稱)
于材(字國用寧遠人成化戊戌進士選翰林庶吉士天資高邁學識優博銓授本院編修)
于湛(字瑩中金壇人正德進士歷戶部右侍郎)
于德昌(四川資縣人嘉靖進士任參政)
于廷寅(餘姚人嘉靖進士歴山東僉事)
俞(河間角音又望出漢東)
(上古)俞跗(良醫也療疾不以湯藥乃割皮解肌湔賜胃滌五臟)
(漢)俞運(司徒掾)
(晉)俞縱(宣城人成帝時桓彛為宣城内史蘇峻之亂彛遣縱守蘭石與峻將戰將敗左右勸其退守縱)
(不從曰吾之不負桓侯猶桓侯之不負國也卒死於難寇平追贈興古太守)
(唐)俞文俊(江陵人武后時有山出於新豐稱為慶山文俊上書言陛下以女主居陽位反易剛柔故)
(地氣隔塞山變為災臣以為非慶也后怒流之嶺南)
俞鳬(洪州南昌人徙居分水登進士第以詩召於時與方干賦詩相往還)
(宋)俞獻可(歙人端拱初登第歷御史吏部郎中有能稱嘗為廣西運使平定蠻寇為立互市築塞以)
(扼其險自是不敢犯邊累官龍圖閣學士)
俞紫芝(字秀老揚州人少有高行不娶得浮屠氏心法所至翛然而工於詩荆公愛重之其詩有)
(夜深臣子喚不醒猛虎一聲山月高之句)
俞獻卿(字諫可獻可弟景祐間知杭州一日暴風江潮溢決隄獻卿鑿西山石作隄數十里民用)
(便之)
俞汝尚(字退翁烏程人為人温淳有禮議論不苟澹於勢利聞人善言善行記之不忘擢進士歷)
(僉書西川判官與蜀守趙朴最相得王安石當國欲薦為御史汝尚力辭得免以屯田郎中致)
(仕歸優游數年卒孫侔紹興中為敷文閣直學士)
俞偉(字仲寬四明人元祐初知順昌縣初縣民生子多不舉偉集耆老諭以理貧者許贍以貲所活)
(不可勝計多以偉之姓字名之俗婚娶尚侈偉戒以儉而省浮費民有健訟者反覆開諭悉感)
(謝去縣治前大溪艱涉偉率富民出資編舟為梁以濟之復籍廢寺田數十畝儲租以偹繕修)
(為縣幾兩考木生連理粟一莖十二穗民歌誦焉)
俞充(字公達鄞縣人嘉祐進士第熙寧中為都水丞沿汴淤泥溉田為上腴者八萬頃擢天章閣待)
(制知慶州嘗欲面陳攻討西夏方略未及行而卒)
俞宗亨(字兼善山隂人知漳州罷溪港津渡之權减去絰總制錢苛取者著述有山林思古錄羣)
(經感發等書四十餘卷)
俞䕫(字堯臣象山人魁岸修偉畫漁夜讀登元豐進士時舒亶平浱沅寇奏䕫籌畫功為幕府第一)
(終建德宰孫茂系乾道二年進士拜和州通判臨政以平允見稱於時)
俞夢龜(銅陵人始生時母夢羽士授之黃龜因名生即有齒能言夢中嘗有讀書聲六歲背誦六)
(籍九歲應童子科授祕書正字)
俞易直(字平叔歙人尉彭澤不苟取不沽名以母老不仕歸嘗有病縣令盧知原往視之問以後)
(事曰棺已具衣已浣附葬先塋他無所須也盧退遺以錢五萬易直曰吾素貧豈以五萬錢變)
(吾志哉)
俞若著(通判宜州黃庭堅謫居是州時黨論甚嚴士夫例削劄掃迹惟若著為經理舍館敬遇不)
(怠又遣二子執諸生禮)
俞澹(字清老紫芝弟也亦不娶滑稽諧謔曉音律能歌荆公亦喜之晩年作漁家傲等詞山行歌之)
(一日云吾欲為浮屠公欣然為置祠部約日祝髮後乃曰吾思僧亦不易為公所贈祠部已送)
(酒家矣荆公大笑)
俞括(紹聖中以承議郎判虔州蘇軾稱其博學能文敏於從政而恬於進取嘗與軾書欲弃官從學)
(自虔罷歸道病卒於廬陵虔之士民有巷哭者)
俞俟(宣和中知歸安縣凡事處之以公朱勔請括諸路隠匿田縣獨不與鹽法屢變私販者罪甚重)
(縣獨寬之)
俞觀能(字大任夔子紹興初應詔詣闕上書特授德安府錄事參軍登十二年進士時二聖尚狩)
(沙漠九重旰食觀能裒古今君臣孝弟事曰孝弟類鑑凡七卷上之授審察江隂軍教授改秩)
(而卒)
俞㮚(字祗若溧水人崇寧中以上舍賜進士第僉書鎮南軍判官擢祕書正字出知襄陽後拜御史)
(中丞陳士風六弊累遷翰林學士兵部尚書後以述古殿學士知江寧府)
俞豐(字應南建寧人乾道中登第自知秀州召為金部郎官遷中書舍人嘗言命令不可不謹守令)
(不可不擇除吏部侍郎上言人主當振紀綱不可假外戚以柄不報以華文館待制奉祠)
俞極(宣城人好禮喜士乾道中寧國府上言其義居累世不析詔旌門閭并復其家)
俞端禮(金華人乾道四年任烏程尹民間賦丁絹錢三氓出一縑不輸絹而折其值一縑千錢後)
(增至五千錢民不勝其苦端禮疏請於朝歲蠲民錢六萬)
俞庭椿(字壽翁臨川人乾道八年進士仕終新淦令庭椿有大志而廉介自將見者莫不喜其才)
(服其敏愛其清嘗出使金人自北地還因紀次其道路所經山川人物與夫語言事蹟之可偹)
(採用者為北轅錄)
俞汝霖(字季澤遂安人有智略慶元初辰州敘浦山徭作亂俞公應募與官入洞生擒毁其穴又)
(捕九溪全洞之賊補承信郎官都轉運使階金紫光禄大夫)
俞烈(字若晦臨安人祖徹與張九成凌景夏齊名烈少警敏淳熙八年試禮部第一以太學錄轉對)
(論浙西圍田為運河及民田之害乞精選郎官與漕臣按視開復遷太學博士光宗即位轉對)
(乞酌咸平元祐之制日輪講讀官内直以備訪問進國子博士為祕書郎出守嘉興上供及額)
(即止不肯增緡錢以受最賞為司封郎官論民間義役尋借戶部尚書忤侂胄論去家居五年)
(嘉定初知慶元府鎮以清淨移知鎮江府撫輯流移曲盡恩義權禮部侍郎兼中書舍人不以)
(往事懲於勲戚濫恩貂壋佚罰宫掖夤緣干請多格不行號盤隠居士有盤隠詩編掖垣制草)
(奏議北征等集)
俞聞中(字夢逹邵武人從學朱熹登淳熙八年進士累官知黎州悉意撫字民夷感恩)
俞誠一(字則明分水人嘉定進士官南康教授白鹿書院山長遷國子監丞轉奉議郎平居善怒)
(不形遇事剛果不為禍福怖蒞官内外如一所著南疇集十五卷)
俞瑞(字公美新昌人文章高古真德秀竒其文曰此他日臺諫選也與弟浙齊名端平二年進士通)
(判慶元性不芥蔕於仇怨摧抑困乏克謹厥身不失尺寸)
俞浙(字季淵新昌人開慶乙未進士甲科德祐乙亥除太常丞辭不赴除監察御史辭不允促命入)
(臺首奏三疏痛陳時病皆留中不行改除大理少卿不就於是浩然而歸浙篤行寡言莊重介)
(潔年八十卒所著有五經孝經離騷審問共數十卷)
俞克堪(字用可永豐人景定進士授龍巖宰有政績擢刑部架閣承直郎平生恬静自守無躁進)
(心嘗作詩以見志)
俞琰(字伯華永豐人淳祐進士知臨江軍贈朝請大夫提刑湖南當時立廉吏碑以頌其德政居家)
(立義塾社倉以周宗族異姓之貧者)
俞勲(字怡叔婺源人登淳祐甲辰進士第歷官知来安縣通判滁州攝州事州歲課粟園數千緡例)
(輸于倅勲不受歸之官庫月俸外以他名入者一無所取後參議淮東帥府卒初真德秀每患)
(時文浮靡省試得其文賞其謹厚置之高等以勵學者)
俞天倪(婺源人景定元年登第授蕪湖尉攝邑事有宗室以樵夫不讓路訴于官縣判按儀制賤)
(避貴樵夫合避宗室輕避重宗室合避樵夫時人稱之)
俞士千(字吉仲婺源人嘉熙間游太學有聲寳祐間登科調德安郡博士鄉人士以士千學行昭)
(著乞改差鄉郡州上其事有旨令兼紫陽書院山長)
俞澂(字子清以淸介自持所至有治聲為刑部侍郎寳謨閣待制放意泉水創舍于南門之外二里)
(許與浮玉山對號曰無塵扁舟往来飲酒賦詩為樂)
俞興(理宗時守嘉州元兵圍城五旬興夜開關力戰而圍解詔俞興一十六人各官五轉尋以興為)
(四川制置副使知嘉定府事兼成都安撫副使理宗曰俞興嘉定城下之捷尤為奇偉賜興金)
(帶)
俞君選(婺源人景定壬戌進士授武寧縣主薄後為揚州司理參軍楊真泰饑建議賑給所活數)
(十萬人遷淮東制幕已而徑歸累辟不就名其居為艮軒曰時止時行艮之義也在我當止吾)
(何為不樂哉)
俞靖(一名猷仲宇宋祐婺源人積學砥行晚號西郊老人與朱韋齋先生為星溪十友)
俞臯(字心遠婺源人師鼎峯趙良鈞初良鈞以宗室舉進士教授廣德軍宋亡不仕臯所著有春秋)
(釋義一守良鈞之說吳文正公澄序之)
俞振翁(字邦義婺源人長於詩子元凱亦能詩)
俞琰(字玉吾吳人寶祐間以詞賦稱宋亡隠居不仕於書無所不讀精於易尤好鼓琴所著書千餘)
(卷)
(元)俞奕曾(字唯父性高簡喜讀書見異帙函收之卷積累數百乙亥江浙亂鎮邑為墟奕曾避難歸)
(官無以為庇築草室一間坐卧其中枵腹不食貴富人欲見之罕接其面至元中縣學諸生争)
(迎為師輒辭謝君故名家代有顯者至奕曾居貧力學不求於世其節益著號時齋)
俞述祖(字紹芳象山人累官翰林國史院編修出為沔陽府推官至正中蘄黃賊迫州境述祖以)
(民兵捍禦兵力不攴城陷為賊所執械至其偽主徐夀輝所誘使降述祖罵不輟賊怒支解之)
(事聞贈禮部郎中象山縣男)
俞遠(字之近奕曾之子自號空谷山人身癯神骨秀竦目光奕奕好著小冠戴文山椶笠衣白綺裘)
(儼然神仙中人行出一市人盡驚好讀書隠居教授篤行古道里中多化之客有質疑義者應)
(之若響客不能難至正壬辰鄉寇竊發所過殘毁遠乃勢當搶攘築土為室嘯歌其中長吟短)
(詠語出必驚人如龍門桐歌小石灣行澄江八景等篇傳誦人口其文行於世有豆亭集學詩)
(管見)
俞師魯(字唯道婺源人卓悟挺秀三歲能識竒字知讀書日誦數百千言大德間江淛行省薦其)
(行能應茂材異等江東使者涿郡盧摯薦之辟署史館編修以親老求外為隆興路學教授丁)
(外艱家居十年至治中為廣德路教授秩滿授松江府知事多有政績民為之歌曰俞公未来)
(案牘紛披吏饞而欺俞公既来官僚怡怡吏飽而嬉惟其黑幘使我心惻府中事無大小須其)
(一言而決卒于官有易春秋註說未脫稿藏于家)
俞元膺(字元應婺源人治春秋至正間高第授翰林學士嘗編邑志長於詩有二李家數)
(明)俞通海(字碧泉巢縣人洪武初從征有功累陞中書平章政事為人性沈機簡重出言合宜勞不)
(矜能和不踰節故其征伐所向成功出鎮廬州卒追封虢國公父廷玉征安慶没于陣追封河)
(間郡公)
俞通源(字伯川國初與父廷玉兄通海共集義旅歸附屢著戰功太祖大賞定中原諸將以通源)
(從大將軍克平山東北平有功封虢國公弟通淵亦以戰功封蔡國公)
俞詮(安吉人以耆儒徵命為大學士洪武中與鮑恂等四人入見上賜坐顧問者久之竝命為文華)
(殿大學士皆辭上曰卿等高年特免蚤朝勉留為朕輔導皇太子即不欲留亦不終強也詮等)
(復固辭賜敕放還)
俞茂(初名榮字子懋休寧人早歲讀書授徒通兵法元末天下亂父士英結鄉兵與賊戰于馬嶺死)
(之茂從樞密院判婺源汪同保障輯寧鄉邑後附國朝從取婺源檮嚴陵授樞密院判官及靖)
(三衢定德興克樂平而江西諸郡以次收服還守南昌太祖高皇帝以永新重地而茂常戰守)
(命撫衆戍之授武德將軍守禦永新修城池興廟學刻陳定宇增)通略李一初文集行世有
(古良將風)
俞士吉(字用貞象山人洪武丁丑進士授兖州府訓導上疏論時政得失十餘事拜監察御史文)
廟御極擢右僉都御史奉使朝鮮(乃郊迎俯伏士吉宣布朝廷恩德甚至)出鞍馬貂裘之
(賜士吉一無所受王遂同士吉入覲上大喜賜士吉豸衣一襲永樂三年湖西大水奉敕往治)
(唯湖州被災尤劇虧糧一十六萬石同事者以所虧之數反十倍於輸欲損其數以上之士吉)
(力爭曰欺君以病民吾不忍為也竟以實聞上悉蠲其輸仍敕發粟賑饑民賴以甦六年出守)
(襄陽陞山東左參政未幾唐妖婦惑衆謀叛藩臬臣悉寘于法士吉亦就獄上釋之洪熙改元)
(進為詹事宣廟嗣位改刑部侍郎致仕所著有櫟菴稿)
俞友仁(字大輔仁和人洪武開科浙江鄉試第一四年會試第一第三甲進士三年授山東長山)
(縣丞歴山西僉事工詩書亦俊逸有文名)
俞永(洪武中知魯山縣首革吏弊修舉學校親與諸生講說經史正句讀校文理士風翕然日盛民)
(有訟者片言折之吏民畏服)
俞貞木(字有立琰孫吳縣人好學問善著書洪武初薦為樂昌令又為都昌以親故累罷歸為人)
(清苦敦行古道太守姚善方向學尊禮有道以風民俗極重之數延致於庠行乞言禮然糠覈)
(不繼空匱愈甚不以干意靖難時勸守舉兵因逮赴論死)
俞思義(洪武末知涇陽縣廉勤和緩政簡事理有古循吏風)
俞廷芳(巖水人洪武初知建寧府政尚簡易尤篤意學校蠲役勸士儒風漸振民多其德既去而)
(尤思之)
俞彦誠(婺源人刻志詩書博通經史尤精春秋教授鄉里洪武初績溪休寧交聘為邑校官力以)
(疾辭不起卒于家)
俞益(字友謙臨安人八歲喪母日夜哀慕永樂甲申進士為翰林庶吉士預修永樂大典授靖安知)
(縣有惠政改潜山大新學校屢典文衡號得士秩滿當去邑民千數告乞留再知卒于官民甚)
(哀之學士李時勉為銘尚書王直表其墓)
俞和(字子中杭人號紫芝生暮年稱紫芝老人隠居不仕能詩善書翰早年得見趙松雪逼真好事)
(者得其書每用松雪欵識倉猝莫能辨)
俞士悦(字仕朝吳縣人永樂進士歴官都御史刑部尚書太子太保儀表魁岸面色如鐵聲如洪)
(鐘平生侃侃見者畏服)
俞得儒(字大雅鄞人永樂辛夘進士選入兵科改庶吉士授行在監察御史時西南夷朝貢至境)
(命得儒往蒞其事唯以庭寔上貢其他珍異悉貯之公帑弗獻辛丑詔直言乃與給事中柯暹)
(各率同官歴陳六卿曠官事上命六卿與諫官論難而六卿十不得一遂出得儒知賓州子澤)
(天順丁丑進士歴官四川僉事)
俞廸(字允吉平湖人以歲貢任廣東都司斷事朴茂好古清操凜然諸方岳皆敬憚之九載乞休囊)
(無一金賢不肖皆頌其清德云)
俞山(字積之秀水人舉鄉試歴郕府伴讀擢鴻臚少卿吏部左侍郎山佐銓衡薦擢不求人知有請)
(謁輒正色拒之臺諫以言事取疾權幸曲為調護景泰初議迎復同列或有難者山奮曰鑾輿)
(復然後人心悦而天下安况天倫所系至重極力贊之朝廷知山清慎賞賚有加作歲寒圖題)
(詩賜之以寓褒美有以易儲請山者密諫不聽退而憂曰禍機自此始矣乃引疾求歸進太子)
(少傅囊槖蕭然家居日用至假貸以給為文據經火詩歌清麗典則善大篆工墨梅而常晦其)
(迹所著有梅莊集若干卷子誥歴工科給事中終建康知府)
俞綱(字宗立嘉善人寓籍上元為諸生改隷順天舉修宣廟實錄歷中書舍人郕王受封簡輔導詔)
(綱侍講歴陞太子少保兼兵部侍郎改南京禮部為人和厚縝密無疾言遽色謹身率職稱為)
(長厚君子子文煥以蔭為福寧知州)
俞敏德(字鳴謙定海人父彦華赴京聽選死母在家亦故時敏德甫九歲力不能支日柎柩以歸)
(及長不樂仕進於三山建永思堂環植以竹哀慕久而不替有司屢以材薦以禄不逮親固辭)
(不就號曰竹所先生享年一百五歲)
俞雍(字文熙無錫人正統初知公安縣勤於撫字每單騎行郊野中勸耕績課其勤惰石首楊文定)
(公嘗延譽于朝謂有古循良風)
俞澤(字益之桐廬人天順進士第授兵科給事中後謫滁州判未赴而卒為人鯁介不苟居官清慎)
(有饋遺者一無所受人皆多其有守)
俞藎(字廷臣桐廬人天順七年進士授監察御史出按真定江西等處所著有能聲坐謫判澧州陞)
(茶陵知縣安陸知州俱有善政太監韋貫以鄖陽新設繋控制地方奏藎為知府)
俞泰(字國昌無錫人弘治壬戌進士歴官東省左司參知致政還闢圜市南隠居芳洲書)十年
(卒平生喜詩篇遺有芳洲漫興二卷)
俞正已(成化間真定縣學教諭上言歷象授時之法編成書册上進禮書周洪謨言正已膠泥所)
(聞妄議歷法請法司治罪)
俞處恭(儀真人素號博達於人少許可善為詩時時有佳句有送某太守入覲詩聞君治装快老)
(懷沙際倚仗迎千回簷前秋曉鵲聲噪江上雨晴帆影来更逢佳節黃菊綻喜見故人青眼開)
(明朝酒醒雲路近獻策早上黃金臺)
俞諫(字良佐桐廬人弘治進士歷官都御史諫經學淹貫敏達過人剛毅敢為事不避難入總縣事)
(守法明允考校精嚴人不敢犯)
俞振紀(字肅夫少孤貧事母氏盡歡雖冗迫不廢定省之禮一日從道厠拾布袱歸唘視之乃糧)
(劵數紙及白金若干兩召審失主挈而還之以嘉靖五年歲貢分教旌德能以師道自任得士)
(子心及以内艱歸感泣追送者不遠百里居喪三年哀慕憂戚不出戶庭遷道州學正卒)
俞昺(字顯之永豐人由鄉舉歴任同知素行剛方居官清謹少師費文憲稱其特立不羣強直自遂)
(處儕類則無愧端人為有司則可稱廉吏所著有醉吟野老集)
俞憲(字汝成無錫人嘉靖戊戌進士歴官山東按察使有文學所輯有盛明百家詩)
俞介(字仲和餘姚人嘉靖甲辰進士)
俞時歆(字伯駿新昌人嘉靖甲辰進士)
俞汝器(字器之臨川人嘉靖丙辰進士歴邵武府知府)
蘇(武功羽音祝融之後陸終生昆吾封於蘇因氏又望出藍田洛陽)
(周)蘇忿生(周司寇居河内)
蘇從(楚大夫莊王即位三年不出號日夜為樂下令諫者殺伍舉隠諫王滛益甚從乃入諫王曰若)
(不聞令乎從曰殺身以明君臣之願也王乃罷淫樂聽政誅數百人進數百人任伍舉及從以)
(政國大治)
蘇秦(洛陽人師鬼谷子游說秦王書十二上而說不行裘敝金盡憔悴而歸妻不下機嫂不為炊後)
(從說得行并相六國佩印而歸妻嫂不敢仰視秦歎曰使我有負郭田二頃安能佩六國相印)
(乎弟代厲皆知名當時)
蘇代(秦弟說趙王曰川蚌出曝鷸啄其肉蚌箝其啄鷸曰今日不放明日不放必有死蚌蚌曰今日)
(不出明日不出必有死鷸漁人見而兩得之)
(漢)蘇建(杜陵人以校尉從衛青有功為平陵侯後為游擊將軍出朔方為右將軍出定襄子武)
蘇武(字子卿杜陵人天漢初以中郎將使匈奴被留囓雪咽氊仗節牧羝居十九年得還拜典屬國)
(宣帝立賜爵關内侯圖形麒麟閣子通國胡婦所生漢以金帛贖之歸帝拜為郎)
蘇章(字孺文平陵人建八世孫冀州刺史故人為清河太守行部按其奸贓為設酒肴章曰今夕蘇)
(孺文與故人飲者私恩也明日冀州刺史按事者公法也遂舉正其罪州境畏肅)
蘇不韋(平陵人父謙為金城太守既罷私至洛陽為司隷李暠詰掠死以報宿怨不韋歎曰伍子)
(胥獨何人也遂變姓名募劍客邀暠不克因殺其妾并及小兒又馳至魏郡掘其父塚斷頭以)
(祭父墳暠憤傷發病嘔血死)
蘇順(漢安和間以才學稱好養生隠居求道晚乃仕拜郎中)
(三國)蘇則(武功人少以學行聞辟舉不就後為酒泉太守聞魏代漢發服悲泣魏初左遷東平相)
(南北)蘇孝慈(扶風人父武周兖州刺史孝慈少勤謹沉重有器局為中侍上士以使齊稱旨遷大都督)
(以功進位開府爵靈水縣公)
蘇愉(扶風人以古文尚書授梁卿)
蘇亮(字景順綽從兄亮與弟湛皆著名西土一家舉三秀才)
蘇綽(字令綽西魏武功人博物多通為宇文大行臺郎中僕射周惠逹稱其有王佐才泰推心任之)
(拜大行臺左丞參典機密官至度攴尚書)
蘇侃(武邑人祖護本郡太守文端中州從事侃涉獵書傳仕南齊為冠軍錄事參軍深自勤勵為高)
(宗所委付卒諡質侯)
蘇瓊(長樂人仕北齊累官南清河太守郡多盜賊及瓊至奸盜止息瓊性謹不發私書郡人趙潁五)
(月中獻瓜一雙瓊置梁上竟不割有百姓乙普明兄弟争田積年不斷瓊諭以理其兄弟分異)
(已十年遂還同住)
蘇威(字無畏綽子少有志性喪父母哀毁骨立徵拜太子太保累遷尚書右僕射子夔博覽羣言尤)
(以鍾律自命仕為太子通事舍人著樂志十五篇)
蘇𣆀(桂陽人將仙去告母曰後二年州人大疫乃植橘鑿井曰食橘一葉飲水一盞當自愈有白鶴)
(數降於門遂仙去後果疫母療疾以生後化鶴来止都城樓以鶴爪攖板云城郭是人民非三)
(百甲子一來歸我是蘇仙彈我何為)
蘇夔(字伯尼威之子博覽羣言尤以鍾律自命隋詔天下舉達禮樂之原者晉王昭舉夔帝曰惟此)
(一人稱我所舉)
蘇淑(字仲和除洛陵内史在郡綏撫甚有令譽歷榮陽中山二郡太守清心愛下為吏人所稱為良)
(二千石)
(唐)蘇烈(字定方冀州人貞觀初從李靖襲頡利於磧石討高麗拜右屯衛將軍擢定方伊麗道行軍大)
(總管縛賀魯以還由是修亭障列蹊隊定疆畛唐之州縣極四海矣高宗臨軒定方戎服奉賀)
(魯以獻策功拜邢國公)
蘇安恒(冀州武邑人武后時嘗投匭上書言太子春秋鼎盛當統震極曰天下者高祖太宗之天)
(下非李氏不王今若蔽元良以據神器他日何顔面見唐家宗廟書聞不報時論難之)
蘇榮(宰相味道之父嘗為梓州參軍)
蘇味道(趙州人九歲能屬辭與李嶠以文翰顯時號蘇李武后朝拜鳳閣舍人檢校侍郎在相位)
(脂韋自營而已世號模稜子後為眉州刺史一子居眉故眉有蘇氏)
蘇瓌(字昌容雍州人拜尚書右僕射同中書門下三品進封許國公時大臣初拜官獻食天子名曰)
(燒尾瓌獨不進臣誠不稱職不敢燒尾進左僕射)
蘇頲(字廷碩威元孫瓌子幼敏悟一覽千言累官修文館學士與父瓌同在禁中時人榮之開元中)
(拜相)
蘇詵(字廷言頲弟舉賢良方正高第補汾隂尉遷祕書詳正學士累轉給事中頲為紫薇侍郎固辭)
(帝曰古有内舉不避親者乎對曰晉祁奚是也帝曰若然朕自用詵卿言非公也)
蘇世長(京兆人侍宴披香殿酒酣進曰此焬帝作邪帝曰卿好諫以直然詐也此殿我所營乃詭)
(云煬帝邪對曰臣但見傾宫鹿臺非受命聖人所為者今乃即隋之宫加雕餙焉欲易其亂得)
(乎帝咨重其言)
蘇冕(字元佩武功人與弟弁衮皆以友弟文學稱纉國朝政事撰令要四十卷行于時)
蘇祐(眉山人味道後少穎悟過人至成都遇道士異之屏人謂曰吾能變化百物將以授子祐固辭)
(道人笑曰是果有以過人矣自是隠名益彰子杲亦以施予顯名杲子序讀書通大義為詩務)
(達志教其子澹渙洵)
蘇良嗣(世長子垂拱中遷文昌左相嘗怒僧懷義偃蹇叱左右批其頬後罷相仍知政事子踐言)
(官至太常從孫弁德宗時為度攴郎中)
蘇珦(藍田人擢明經調鄠縣尉裁決明辯長史李義瑛異之中宗時累官戶部尚書封河内郡公)
蘇幹(垂拱中魏州刺史河朔飢前刺史苛暴百姓流徙幹檢吏督奸勸課農桑由是流民盡復以治)
(稱)
蘇源明(武功人少孤工文辭累官國子司業安禄山陷京師源明稱病不受偽署肅宗時擢知制)
(誥數陳時政得失終祕書少監)
蘇弁(字元容良嗣從孫擢進士累倉部郎中判度支案裴延齡死帝召弁見延英賜紫衣金魚副知)
(度攴事位郎中上度攴有副自弁始)
蘇籥(華亭令在縣簡惠蒞事公正時稱賢宰)
蘇晉(珦之子數歲知為文作八卦論房穎叔王紹宗歎曰後来之王粲也)
蘇妙(字觀妙南海人瓌孫幼奇穎讀書通大義累官至泉州刺史有惠政有鵲巢門樓見妙出每飛)
(集車蓋上泉民歌頌之)
(宋)蘇易簡(字太簡桐山人才思敏贍太宗時進士第一以文章知名累官翰林學士承旨上飛白書)
(玉堂之署四字賜之曰美卿居清華之地也一日上賜酒上曰君臣千載會對曰忠孝一生心)
(上喜盡以席上金器賜之終參知政事子耆有才名仕為工部郎中)
蘇舜欽(字子美易簡孫少有大志好為古文弱冠極言時政范仲淹薦其才召試為集賢校理後)
(寓吳中詩歌豪放尤善草書兄舜元任氣節亦善詩歌草書尤工官至三司度支判官)
蘇洵(祐曾孫字允明年二十七始發憤為學嘉祐間與二子軾轍至京師歐陽修得洵所著權書衡)
(論二十篇除校書郎名動京師蘇氏文章遂擅天下一時學者以其父子俱知名號為老蘇)
蘇軾(洵長子字子瞻號東坡居士舉制科累官翰林學士兵部尚書諡文忠軾弱冠博通經史為文)
(渾涵光芒雄視百世器識閎偉議論卓犖挺挺大節羣臣無出其右長子邁作文頗有父風東)
(坡嘗與聯句云傳家詩筆古已自過宗武中子迨小子過俱善為文孫十四人簟太府卿符禮)
(尚書箕筌籌葵籥藉節笈B笙嵪給事中峴)
蘇轍(洵次子字子由號潁濱又號欒城為人沈静簡潔為文汪洋澹泊而有秀傑之氣與兄軾同登)
(進士又同舉制科累官翰林學士門下侍郎諡文定子遲适遠孫簡籀諤詡林麓森從姪安節)
(千乘千能)
蘇邁(字伯逹軾長子知仁化縣文章政事綽有父風以政最遷雄州防禦推官終駕部員外郎)
蘇過(字叔黨軾子軾謫英廉永州獨過隨侍凡生理晝夜寒暑所須一身百為不知其難嘗為文曰)
(志隠軾覽之曰吾可以安於島夷矣歷官郾城令通判中山府皆有政績)
蘇宷(字公佐滏陽人擢第嘗以侍御史使契丹還道聞英宗宴駕契丹置晏仍用樂寀謂送者曰兩)
(朝兄弟君臣之義吾與君等一也此而可忍孰不可忍遂為之徹樂累官給事中知審刑院宷)
(長於刑名屢為法官數以讞議受詔奬焉)
蘇丕(靑州人祖德祥建隆四年状元丕有高竹少時一試禮部不中拂衣去居渳水之濱五十年不踐城)
(市歐陽修言于朝賜號冲退居士)
蘇鱗(工詩有近水樓臺先得月之句范文正公薦用之)
蘇澄隠(真定人為道士住龍興觀得養生術年八十餘不衰老五代唐晉繼有聘並辭疾不至宋)
(太祖征太原還駐鎮陽召見因問其術對曰臣之養生不過精思鍊氣爾帝王養生即異于是)
(老子曰我無為而民自化我無欲而民自正昔黃帝唐堯享國永年得此道也上大悦年僅百)
(歲而卒)
蘇紳(字儀甫晉江人博學多知舉進士累官三司鹽鐵判官時以災異求直言紳上䟽極言時事後)
(為翰林學士出知河南徙河中)
蘇緘(字宣甫紳弟舉進士累官皇城使知邕州時交趾入宼城被圍四十餘日民無叛者以援師不)
(至城陷闔門自焚神宗聞緘死嗟悼贈奉國軍節度使諡曰忠勇以其子元為閣門祗候邕人)
(為緘立祠)
蘇頌(字子容紳子徙居丹陽舉進士累官右僕射兼中書門下侍郎以太子少師致仕卒贈司空頌)
(器局閎遠於書無所不通為相務在奉行故事使百官遵職杜絶僥倖之源深戒疆場之臣要)
(功生事晩年巋然獨立為時雅德君子云)
蘇洸(字澄老仙遊人知臨穎縣修治述陂民號蘇公陂歴官雷州秩滿赴闕除三劄皆切時務改新)
(州民有何暮之歌)
蘇眪(武功人始學於張載而事二程卒業元祐末吕大忠薦之為太常博士後坐元符上書入黨籍)
(編管饒州)
蘇元老(軾從孫幼力學善屬文黃庭堅奇之舉進士累官太常少卿時禁元祐學術軾方在黨禁)
(元老亦罷提點明道宫元老歎曰昔顔子附驥尾而名顯元老以家世坐豈不榮哉有詩文行)
(世)
蘇福(潮陽人幼穎悟絶人出口成章若有神助八歲時賦月詩其初一夜月詩云氣朔盈虚又一初)
(嫦娥應事半分無都於無處分明有恰似先天太極圖年十四作)
蘇庠(澧州人以詩鳴蘇軾一見比之唐李白自是清名籍甚時當國者誘以美官庠笑而謝之紹聖)
(初徐俯在樞筦力薦于朝不起後徙居丹陽秦檜欲召見庠曰吾老矣不忍取凟雲壑卒年八)
(十餘號後湖居士有文集行世)
蘇為(知邵武軍政尚清簡在郡有詩人所傳誦後袁轂作守讀其詩因為詩云手掬樵溪塵可洗恨)
(無雄筆繼蘇為)
蘇雲卿(廣漢人紹興間結廬豫章東湖人皆愛敬之稱曰蘇翁布褐草履終歲不易畚礫為圃人)
(争貿之以故薪米不乏有餘則以周急少與張浚為布衣交浚為相馳書函金幣屬帥漕致之)
(帥漕力請期以詰朝上謁旦則扃戶閴然書幣俱在而翁已遁矣竟不知所往)
蘇椿(大名人以元帥守許州時元兵南下許節度使石倫遣提控高珪往斥堠珪降元引大兵至城)
(下使韓夀孫者持檄招降倫椿即斬之既而城陷椿被擒元將怒其不屈殺之倫亦投井死)
蘇伯材(字延搆晉江人紹聖末進士知潮陽縣有富民殺其姪女凂吏密懷白金數百兩置于前)
(且白其事伯材械治之事連縣佐部使者以聞詔褒其能知韶州憲司吏執翁源縣平民為賊)
(以幸賞賂縣令梁格使獄死伯材廉知事状以聞于朝格坐黥海島伯材有文集周易解義三)
(十卷兄珍玠子松俱登第)
蘇欽(字伯承德化人政和中第進士除江西帥屬贑卒叛為帥漕畫策平之知巴州舊例有脚乘三)
(千緡悉以代民輸賦移閬州首陳州之利病六事復却例錢互送錢諸司以治最薦得旨再任)
(未幾除利州路轉運判官又條時政五事上之卒于成都慶元間編修高宗實錄索欽行狀家)
(集奏状并御筆俱上之按興化軍志云欽遷居仙遊)
蘇大璋(字顒之古田人父鴻以隂德聞大璋少潁悟年十三通周易大義慶元中登進士第嘉泰)
(中邑大水民居墊溺重以饑饉大璋上書乞常平使者蘇霖躬臨賑濟民頼以活為道州教官)
(以闡揚正學為己任召試館職除秘書省正字累遷著作郎轉對力言禁固偽學之非忤大臣)
(意遂累章丏外知吉州歸自號雙溪)
蘇竦(字廷儀龍溪人登慶元第調肇慶府推幕有廉介聲天資好學凡所未見書必借閱或手抄不)
(輟博通經史玩心理學集先儒詩易二札傳折衷已見履行純篤士流慕之)
蘇權(字元仲侍父洸官賓州因學于張栻淳熙中登第歴梧州推官調福州教授改秩知餘干縣終)
(辰州守有春秋解三卷子國台從潘炳講學)
(元)蘇耀素(至正間平谷縣尹操守廉潔民有善詞律挟害善良者耀素召至取其情状書諸粉壁其)
(人遂改行由是政聲日著不數年拜内臺御史)
蘇天爵(真定人累官監察御史居四閱月章疏凡四十五上皆關大體總兵平淮右妖寇卒于軍)
(中)
蘇大年(真定人年十五游學廣陵因家焉有碩學鴻才不受辟舉文辭翰墨皆絶出時輩至正間)
(上書於朝官以編修平生著述甚多自號西坡又號林屋洞主)
蘇照(字明遠建安人至正間以明經薦至京預纂修事欲授以官以親老辭精翰染稱為名)
蘇金(字用之號淨信居士少因荒亂無師逢人輙捧書質問稍長文藝皆通天兵下吳人物凋耗金)
(賃舟往訊親故篷底獲布囊一中有金銀器各數事金艤舟以俟失者至悉還之一無所取嘗)
(夜有盜踰牆足躡假山石仆犬驚不能去金覺與錢一千俾作生理戒無此為盜感愧卒為善)
(明)蘇從善(字晉卿當塗人國初為長興州知州廉介警敏善於治理時州治新倡從善闢田野集戶)
(口贊軍政休養生息民懷其德)
蘇葵(字伯誠順德人以翰林編修陞江西提學僉事性剛介不苟合太監董讓搆陷之理官附董欲)
(加之刑南昌諸生數百人號泣白冤擁入扶蘇去事竟得雪其名愈彰歴福建右布政使)
蘇伯衡(字平仲金華人宋文定公轍九世孫少警敏絶倫中歲大肆力於文辭精博敷腴時稱其)
(工洪武初擢國史院編修以疾辭歸有文集行于世)
蘇伯厚(名坤以字行建安人聰明博學元季累薦不起以養親讀書為樂國朝洪武乙丑有司以)
(明經薦授建寧府訓導遷晉府伴讀未赴成祖即位以知者薦與修高廟實錄擢翰林侍書復)
(與修永樂大典遷檢討兩典會試備講東宫)
蘇敏(洪武中知廬州府蒞政八載吏民肅然州縣德之雖童稚亦皆稱頌卒于官闔郡之人為之垂)
(涕)
蘇仲簡(名境以字行建安人照之子善文辭與兄伯厚弟叔敬季雅自相講授洪武初以明經薦)
(授崇安縣訓導所著有敬所小集)
蘇瓚(字文玉河間人洪武中謫任崇明當官勤廉尤致意於農事官終工部侍郎才能著稱)
蘇銓(洪武初柳州衛指揮僉事謀略過人首創公署操兵有法賊攻刦融縣銓率兵奮擊賊敗散後)
(復聚衆剽掠銓設法擒之自此畏服不出民賴以安)
蘇鎰(字良金建安人伯厚子永樂間以明經舉拜中書舍人陞吏部驗封司主事尋改員外郎舉纂)
(修事轉稽勲司郎中食四品俸所著有金臺寓稿)
蘇琦(鄭州知州言時宜三事一屯田積粟以備邊需二選股肱重臣分鎮要害三招徕耕種以實中)
(原上謂其言可采命參酌行之)
蘇恭讓(漢陽知府為治簡而明嚴而不苛每遇重役必懇請簡省民賴以安)
蘇鉦(字良聲别號竹坡建安人性孝友尤穎敏敦篤喜讀書好吟咏善書翰及寫竹石花木山水為)
(人所珍雖居城市日閉門不干與世事一時大夫士咸禮敬之所著有竹坡吟稿數十卷藏于)
(家)
蘇韚(字廷茂江隂人成化五年任韶州知府心公而恕政簡而明吏胥畏法軍民悅服歷副使)
蘇恩(字從仁華亭人正德進士廵按廣東首抑權豪革和買均差徭民甚便之)
蘇佑(字舜澤山東濮州人嘉靖丙戌進士為御史擢江西提學副使歷官宣大總督軍務兵部尚書)
(勒歸平生喜為詩篇盖自釋褐時已有浩瀚不羣之氣矣)
蘇存(字性甫任丘人嘉靖癸丑進士任知府)
蘇朝宗(字汝見汲縣人嘉靖丙辰進士任御史歷山東參議)
蘇旻(字舜夫嘉定人父病竭力迎醫治療弗愈及卒哀毁幾絶獨負上治墓結廬其側悲號不少置)
(一日雨甚水侵墓旻荷鍤決之獲金五錠人以為孝感所致旻不自私盡買藥治棺以施人父)
(有遺産悉讓諸弟知縣王術重其孝義贈之以詩)
萬姓統譜卷十二
