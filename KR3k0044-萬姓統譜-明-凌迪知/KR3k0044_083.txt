卷八十五
萬姓綂譜卷八十五明凌迪知撰
上聲
二十一馬
賈(武威商音唐叔虞少子公明康王封于賈以國為氏又云本自周賈伯之後又望出洛陽長樂)
(周)賈佗(左昭公十三年文公好學而不貳生十七年有賈佗以為股肱)
賈獲(魯襄公二十五年鄭子展子産帥車七百乘伐陳宵突陳城遂入之陳侯扶其太子偃師奔墓)
(遇司馬桓子曰載余曰將巡城遇賈獲載其母妻下之而授公車公曰舍而母辭曰不祥與其)
(妻扶其母以奔墓亦免)
(漢)賈山(潁川人涉獵書記孝文時上書言治亂之道借秦為喻名曰至言其後文帝除鑄錢令山復上)
(書諫遂復禁鑄錢)
賈誼(洛陽人文帝時河南守吳公薦之召為博士時年二十餘歲中超遷至大中大夫誼請改正朔)
(興禮樂絳灌等毁之出為長沙王太傅帝後思誼召見宣室因問鬼神事至夜半帝不覺前席)
(拜梁王太傅上治安策論者以為通達國體孫嘉好學世其家昭帝時為九卿)
賈琮(字孟堅聊城人舉孝廉為京兆尹有政績遷交阯刺史招不軌之民民歌曰賈父來晩使我先)
(反今見清平吏不敢飯官至度遼將軍)
賈讓(哀帝朝奏言治河有上中下三策通渠有三利不通有三害)
賈護(字季平黎陽人尹更始以左氏春秋授胡常常授護哀帝時待詔為郎授蒼梧陳欽子佚與劉)
(歆竝有聞于時由是言左氏者必本賈護劉歆)
賈復(字君文南陽人光武中興帝解左驂以賜之曰賈督有折衝千里之威拜執金吾封膠東侯圖)
(形雲臺)
賈逵(字景伯平陵人父徽受左氏春秋兼習國語周官尚書毛詩逵悉傳其業尤倜儻有大節明帝)
(時拜為侍中至和帝時内備帷幄兼領秘書甚見信用所著經傳義及論難百餘萬言學者)
(宗之稱為通儒)
賈宗(護子字武孺少有操行多智略拜郎中為朔方太守匈奴畏之不敢入塞)
賈捐之(字君方誼曾孫元帝初上疏言得失待詔金馬門時朱崖郡反朝議大發軍擊之捐之建)
(議罷擊後以忤石顯下獄棄市士論痛之)
賈彪(字偉節定陵人志節慷慨為新息長黨事起士皆寒心彪入洛陽訟之遂赦黨人兄弟三人竝)
(有高名天下稱曰賈氏三虎偉節最著云)
(三國)賈逵(字梁道襄陵人魏文帝時為豫州刺史外脩軍旅内治民事長吏不如法者皆奏免之帝曰真)
(刺史矣通運渠二百里名賈侯渠子充仕晉至尚書)
賈翊(武威人少時人莫知惟閻忠異之謂其有良平之竒察孝廉為郎歷平津都尉魏文帝即位以)
(為太尉卒諡敬侯)
(晉)賈疋(武威人翊曾孫愍帝時為雍州刺史封酒泉郡公嘗擊敗劉曜襲蕩仲殺之後為蕩仲子夫護)
(所害疋勇略有志節以匡復晉室為已任不幸顛墜時人咸痛惜之)
賈充(字公閭逵子仕晉為尚書死立外孫韓氏為子名謐仕晉為秘書監開閣延賢與潘岳等為二)
(十四友)
賈堅雋(康帝時為泰山太守嘗立小學于顯賢里以教胄子晉將荀羨攻山荏拔之雋遇害)
賈渾(惠帝時為介休令及劉元海作亂遣其將闕晞攻陷之渾抗節不降曰吾為晉守不能全之豈)
(苟求生以事賊虜何面目以視息世間哉晞怒執將殺之晞將尹松曰將軍舍之以勸事者不)
(聽遂害之)
(南北)賈彛(姑臧人父為苻堅鉅鹿太守坐訕謗繫獄彛年十歲詣長安訟父獲伸遠近歎之弱冠為慕容)
(垂遼西王農記室參軍魏道武聞其名嘗遣使求彛及即位拜為尚書左丞參預國政)
賈思伯(齊郡益都人仕魏官至安東將軍廷尉卿思伯自以儒素為業不好法律時議建明堂多)
(異同不合思伯乃上議考訂甚詳學者多善其識後轉上都官以太保崔光薦為侍講授肅宗)
(左氏春秋卒諡文貞)
賈思同(思伯之弟仕魏歷官襄州刺史雖無明察之譽百姓安之元顥之亂思同獨不降莊帝還)
(官封營陵縣男後為侍講授靜帝杜氏春秋加散騎常侍拜侍中卒諡文獻時國子博士衞冀)
(隆精服氏學上書難杜氏春秋六十三事思同復駁冀隆乖錯者十一條互相是非積成十卷)
(詔下國學集諸儒考之事未竟而思同卒)
賈恩(諸暨人少有至行母亡未葬為隣火所逼恩捄棺燒死宋元嘉中贈天水郡顯親左尉)
賈洪(字叔業蘇荀字文通竝仕魏為參軍時語曰州中曅曅賈叔業辨論不窮蘇文通)
賈瓊(王通門人與董常姚義等北面受王佐之道)
賈希鏡(家傳譜學嘗撰氏族要狀及人名書宋孝武時青州人發古塚銘云青州世子東海女郎)
(帝問學士鮑照徐爰蘇寶生竝不能悉希鏡對曰此是司馬越女嫁苟晞兒檢昉果然)
(隋)賈瓊(受學於文中子性明敏治禮記與房喬魏徵齊名文中子嘗稱之曰瓊也明而毅可謂達道君)
(子矣)
(唐)賈耽(字敦詩南皮人天寶中舉明經第歷遷汾州刺史政有異績後拜尚書右僕射同平章事卒耽)
(嗜觀書老益勤悉地理家人近習不見其喜愠世謂淳德有常者)
賈至(字幼隣從玄宗幸蜀知制誥帝傳位至當撰冊既進藳帝曰昔先天誥乃父為之今茲命冊又)
(爾為之兩朝盛典出卿家父子可謂繼美矣)
賈循(京兆人父會有高節親亡負土成墳廬其左號關中曾子卒縣人私諡曰廣孝徵君)
賈曾(河南人玄宗為太子遴選官僚以曾為舍人俄擢知制誥共蘇晉同掌皆以文詞稱時號蘇賈)
賈敦頥(冤句人仕歷數州刺史性資廉潔入朝常盡室行車一乘弊甚羸馬繩羈道上不知其刺)
(史也久之為洺州司馬敦頥累下獄太宗赦之曰人孰無過吾去太甚者徙瀛州多豪右占田)
(數踰制敦頥舉役者三千餘頃以賦貧民發奸摘伏下無敢欺)
賈敦實(敦頥弟咸亨初為洛州長史政尚寬惠洛陽令楊德幹性酷烈杖殺人以立威敦實賞喻)
(止之始洛人為敦頥立碑大市傍及敦實入為太子右庶子洛人復為立碑于其側故號棠棣)
(碑歷懷州刺史)
賈島(字閬仙范陽人初為浮屠游東都韓愈教屬文遂捨浮屠舉進士為長江簿有詩名會昌初以)
(晉州參軍遷司戶)
賈載(至德中為沔州刺史建秋興亭)
賈餗(字子美河南人少孤舉進士第一又策賢良授渭南尉擢考功員外郎知制誥敬宗時拜常州)
(刺史入為吏部侍郎再遷京兆尹兼御史大夫拜相)
賈直言(河朔人代宗時代父飲鴆立死後蘇與父俱流南海行時與妻董氏訣曰生死不可期吾)
(去女亟嫁董不答引繩束髮封以帛曰非君手不解直言居南海二十年乃還置帛依然)
賈隱朴(華原人循子德宗時為永平兵馬使當入衞屬朱泚難率衆扈行在賊圍急隠朴與侯仲)
(莊力戰圍解拜神策綂軍)
(五代)賈郁(閩王審知時補仙游簿秩滿為令正身奉法邑人饋薪菓郁曰古人畏四知今所知者倍於昔)
(人可不畏乎竟不受及代去一吏醉郁怒曰吾再任必懲之吏揚言公若再來猶鐵船渡海後)
(郁果再任時醉吏盜庫錢獄具批曰竊銅鏹以潤家非因鼓鑄造鐵船而過海不假鑪錘)
賈緯(長于史學唐自武宗已後無實錄緯采次傳聞為唐年補錄六十五卷唐末諸侯強盛征伐擅)
(出天下多事故緯所論次多所闕誤而喪亂事迹粗存亦有補于史氏入晉漢同脩實錄初桑)
(維翰為相常惡緯緯為維翰傳言維翰死有銀八十錠徐台符以為不可非緯緯不得已更為)
(數千晉高祖天福中為起居郎史館脩撰)
(宋)賈玭(字仲寶五代晉進士宋初為刑部郎中終吏部員外郎知浚儀縣年七十卒玭嚴毅善教于士)
(大夫子弟來謁者必諄諄誨諭之)
賈黃中(字媧民耿四世孫年六歲中神童十五擢進士太宗時知昇州按行故府庫得南唐寶貨)
(十櫝悉表上之太宗嘉其潔召還知制誥遷翰林學士兼掌吏部選品藻精當官至參知政事)
賈琰(獲鹿人晉給事中緯之子以蔭累官樞密直學士三司副使琰風神峻整有吏幹太宗尹京琰)
(為推官勤于所職子湜汾皆仕于時孫昌符賜同學究出身昌齡第進士)
賈昌朝(字子明琰從孫天禧初賜進士為崇政殿說書慶歷間拜同中書門下平章事嘗判大名)
(府鄭許州建議請脩河故道救民水菑全活甚衆後封魏國公卒諡文元所著有奏議文集百)
(餘卷子炎官至工部侍郎)
賈同(字希德臨淄人篤學好古有時名舉進士王欽若方貴盛欲致之不往天聖初上書言丁謂造)
(符瑞欺先帝今宜明告天下以徵其謬又言寇凖忠亮不宜貶黜累官殿中丞卒門人諡曰存)
(道先生)
賈嵒(字民瞻開封人少善騎射起家從戎累官步軍都虞候濠州團練使嵒在兵間二十年有智略)
(能拊御士卒所向輒勝時稱為良將)
賈黯(字直孺鄧州穰人擢進士第一累官給事中權御史中丞嘗合議以濮王為皇伯執政弗能會)
(被疾以翰林侍讀學士知陳州未行卒口占遺奏數百言猶以濮王議為請初黯母陳歸宗繼)
(母史在堂後迎陳歸二母不相善黯能安以事之黯脩潔自喜在朝數言事人稱其介直)
賈亨彦(元祐末掛冠與吳師道等為七老)
賈易(字明叔無為人元祐進士為侍御史上書言天下大勢可畏者五一上下相蒙二政事苟且三)
(經費不充四人材廢缺五刑法失中官至吏部侍郎以侍制知鄧州)
賈公望(字表之昌朝孫資稟甚豪嘗謂仕宦當作御史排擊奸邪否則為將攻羌戎知蘇州疾朱)
(勔父子與奔競其門者為詩自厲因以刺之云正直之流少傾邪朋類多陽光一銷爍不復見)
(妖魔朱大銜之)
賈逵(藁城人從狄青征儂智高立功累官嘉州刺史又歷涇原高陽關麟延路副都總管所至皆著)
(功能元豐中拜建武軍節度使請不俟郊赦贈三世官神宗曰逵武人能有念親之志其特聽)
(之)
賈泰亨(京山縣尹一新學校有惠政及民)
賈昌衡(字子平第進士歴諸路轉運使熙寧更法度核吏治昌衡數以利害聞神宗奬其忠益召)
(為戶部副使增秩右諫議大夫加集賢殿脩撰知河南府以正議大夫致仕卒)
賈炎(字長卿以昌朝蔭更歷莞庫累遷顯謨閣侍制知應天府與蔡京論錢法童貫治盜事不合改)
(河陽又改鄧州加直學士知永興入對留為工部侍郎卒)
賈安宅(字居仁烏程人大觀三年狀元累官至戶部侍郎歷仕三朝屢司文柄其所撰掄皆得成)
(材徽宗嘗手詔奬諭之)
賈如規(字元範樂清人宣和中補太學生靖康之亂諸生欲逃去如規特奏名調廣昌尉捕盜有)
(功再調興國軍司理不赴重義好施族里賴之時稱尚義者必賈司理云)
賈廷佐(東陽人剛毅有大節高宗時為大理司直秦檜主和議廷佐上書力言不可乞斬王倫以)
(謝天下忤檜意出通判湖州)
賈青(字春卿韓城人昌朝子紹聖中知蘇州除兩浙轉運使)
賈偉(天台人嘗守開江貽書丞相趙雄極論武興守吳挺之横他日陛對又乞裁抑郭隶郭杲兵權)
(孝宗嘉納之後反為所擠以没)
賈涉(字濟川偉子幼好讀書慷慨有大志以父任高郵尉累官淮東制置使綏撫遠近甚得人心後)
(涉亡淮人思之有泣下者卒贈龍圖閣學士光禄大夫子似道)
賈子坤(懷安軍人嘉定末進士為西河州推官關外被兵子坤與郡守陳寅誓死以守城陷同家)
(口死之追贈承議郎官其子仲武孫昌忠純孝同登咸淳進士純孝後為右司郎中厓山師敗)
(抱二女及妻牟同蹈海死)
賈收(字耘老烏程人有詩名喜飲酒其屋有水閣曰浮暉李公擇蘇子瞻與之游倡酧極多子瞻游)
(道場回值風雨泊舟登浮暉閣命官奴秉燭掃風雨竹于壁間後刻石于墨妙亭收素貧東坡)
(每念之嘗寫古木怪石書其後以贈云今日舟中霜寒十指如懸槌適有人致嘉酒遂獨飲一)
(杯醺然徑醉念賈處士貧甚無以慰其意為作古木怪石一紙每遇飢時輒一開看飽人否若)
(吳興有好事能為君月致米三石酒三斗終君之世者便以贈之不爾可令雙荷葉收掌須添)
(丁長以付之也雙荷葉耘老侍姬添丁耘老之子後蘇去耘老作亭以懷蘇名之有詩一編號)
(懷蘇集)
賈逸祖(字元放邯鄲人好古博學嘗應詞科寓居天王寺空如懸磬安貧守道有半隠齋笠澤陸)
(公游為之記)
(金)賈鉉(博平人性純厚好學問大定中進士為諫議大夫上書論有司决杖不如法及揀茶害民事皆)
(從其請累官至禮部尚書參知政事)
賈益謙(沃州人大定中進士歷仕州郡以能稱累官御史中丞遷至尚書左丞致仕其於衞紹王)
(能盡事君之義時議偉之三子賢卿頥卿翔卿皆以門資入仕)
賈少冲(字若虛通州人勤學日誦數百千言第進士累官左補闕嘗使宋宋方有祈請金主諭以)
(意少冲曰臣有死無辱宋别致珍異少冲笑曰行人受賜自有常數寧敢以賂辱君終不受使)
(還世宗嘉之遷右諫議大夫子益亦舉進士累官太常卿)
賈進(大同人大德中地震居民多傷且乏食進給酒米藥炭濟之每歲冬製木綿裘數百襲衣寒者)
(買地為義阡使無墓者葬之有司以聞旌其門)
(元)賈輔(蒲隂人初仕金為祁州刺史以衆歸太祖時張柔開府滿城命輔行元帥府事於祁州從定山)
(東遷左副元帥柔將兵在外輔常居守累功領順天河南等路軍民萬戶)
賈文備(輔子襲父左副元帥嘗領所部屯亳州攻武磯堡以戰守有功累遷湖廣行省參知政事)
(追封武威郡公諡莊武)
賈居貞(獲鹿人事世祖于潛邸嘗陳說通鑑納君于善從平宋有功累遷湖廣行中書省事弛湖)
(荻禁聽民漁樵蘄黃寇起有請盡殱鄂之豪族者居貞曰豪族初無與知奈何誣誅後遷江西)
(行省參政卒諡文正子鈞官至參政)
賈魯(高平人幼負志節既長謀略過人延佑至治間兩以明經領鄉貢累官監察御史至正初河決)
(金隄命魯行都水監魯循行考察進二策命魯以工部尚書總治河役河復故道累遷中書左)
(丞)
(明)賈昭(濟陽縣人洪武中由舉人任靈石教諭學行卓越歷官湖廣布政司左參政未幾改任廣東卒)
(于官)
賈驥(洪武間新昌知縣廉謹自守九載滿去民擁道涕泣挽留不已)
賈銓(字秀納邯鄲人永樂甲申進士擢刑科給事中掌科事蜚聲諫垣當道者嫉之遂出知大理府)
(恩威兼著會興兵征麓川大理其要衝也銓料理軍需雖用師數年事集而民不擾用靖遠伯)
(王驥薦累遷雲南布政使久任成功民夷感頌後召還滇南都察院左副都御史撫山東河南)
(敡歷中外勲業日偉而聞望日隆矣召掌院事以疾卒遣官諭祭諡恭靖)
賈忠(字能誨冀州人永樂中任吳江知縣有兼人之材處已廉明臨政勤恕秩滿百姓上疏懇留)
賈麟(曲陽人永樂中以博學明經儒士薦用歷官有志節累陞廣東右布政使)
賈諒(嶧縣人永樂中鄉舉擢刑科為事中正色敢言朝廷重其為人委以糾察事情務行大體歷陞)
(都察院右副都御史剔歷中外聲譽大振尋卒于官)
賈斌(安平人山西行都司天城衞令史上言漢桓靈權歸宦豎文宗受制家奴宋徽欽聽用閽寺皆)
(馴致敗亡太上皇失征亦由此輩臣于歷代直諫盡忠之士與恃寵宦官錄成四卷名曰忠佞)
(錄乞刊布臣僚庶羣臣有所觀感而宦寺亦不敢縱肆矣事下禮部坐以妄言擅離職後發回)
(原衞為民莫究所終)
賈奭(字希召巴人景泰進士以御史巡按南畿有聲成化間知蘇州府不事改作郡不勞而治為人)
(方嚴端肅操守介潔始終不渝官至副都御史)
賈錠(字良金安陽人成化戊戌進士歷都御史)
賈詠(字唱和河南臨潁人弘治進士歷官少保太子太保吏部尚書武英殿大學士諡文靖)
賈啟(字啟之黃岡人正德辛未進士歷都御史)
賈應春(字東陽真定人嘉靖癸未進士歷官兵部尚書)
馬(扶風羽音嬴姓伯益之後趙王子趙奢封馬服君子孫氏焉)
(漢)馬宫(字游卿東海人治春秋嚴氏以射策甲科為郎師丹薦其文行遷廷尉平青州刺史汝南九江)
(太守所在見稱徵為詹事拜大司徒代孔光為太師封武德侯)
馬武(字子張湖陽人從光武破王尋擊羣賊力戰無前為騎都尉建武初拜捕虜將軍數從征有功)
(定封楊虛侯後擊破西羌復增邑焉)
馬臻(永和中為會稽守創中鏡湖在會稽山隂縣兩界築塘蓄水水高丈餘田又高海丈餘若水少)
(則洩湖灌田水多則閉湖洩田中水令海塘成郡無凶年其陂塘周迴三百一十里溉田九千)
(餘頃)
馬成(棘陽人世祖徇潁川調守郟令從征伐平江淮地封平舒侯從征破隗囂以為天水太守後代)
(李通行大司空事拜揚武將軍出屯當山以備北邊遷中山太守定封全椒侯卒子衞嗣)
馬淵(為隴西太守牛崇為主簿羊嘉為功曹郡人謂之三牲)
馬援(字文淵茂陵人援三兄況余員皆仕為二千石援嘗辭兄況就邊郡田牧況曰汝大器當晩成)
(建武初為隗囂奉書詣洛陽見光武後遂歸漢拜隴西太守伏波將軍討平交阯及武陵蠻從)
(弟少游四子廖防光客卿族孫稜官至廣陵太守)
馬少游(援從弟嘗謂援曰士生一世但取衣食裁足乘下澤車御欵段馬鄉里稱善人斯可矣援)
(征交趾在浪泊西里間下潦上霧仰視飛鳶跕跕墮水中卧念少游平生時語何可得也)
馬客卿(援末子幼而岐嶷六歲能應接諸公對賓客外若訥而内沉敏援甚奇之以為將相器故)
(以客卿名焉)
馬融(字季長茂陵人美辭貌有俊才受學摯恂博通經籍永初間拜校書郎以忤鄧氏滯東觀十年)
(不得調後為河間王廏長史召拜郎中桓帝時為南郡太守融才高博洽為世通儒教養諸生)
(常有千數所著述甚富坐高堂施絳帳前授生徒後列女樂以次相傳鮮有入其室者)
馬廖(封順陽侯弟防頥陽侯次弟光許陽侯幼弟客卿幼而岐嶷援奇之以為將相器兄弟貴盛資)
(産巨億大起第觀連閣臨道彌街路多聚聲樂杜篤之徒數百人常為食客有司奏其奢侈踰)
(制悉免就國)
馬嚴(字威卿弟敦字孺卿援子也居鉅下交結衆賢竝知名當世三輔稱其行義號鉅下二卿援嘗)
(為書戒之有刻鵠畫虎之喻嚴七子固伉歆鱄融留續)
馬續(度遼將軍典邊日久深曉兵要降右賢王部萬三千口)
馬稜(字伯威漢章和初為廣陵太守有治行蝗飛入海化為魚鰕吏民刻石頌之)
馬適求(鉅鹿人以布衣連郡國數千人謀誅莽不克死之)
(三國)馬超(字孟起茂陵人輔漢昭烈以功封定西將軍遷左將軍卒諡曰威)
馬良(字季常宜城人兄弟五人竝有才名良眉中有白毛鄉里諺曰馬氏五常白眉最良昭烈領荆)
(辟為從事即位以為侍中及東征吳遣入武陵招納五溪蠻夷渠帥皆受印號會昭烈敗續良)
(遇害乃拜其子秉為騎都尉)
馬謖(字幼常良弟仕昭烈為越巂太守才器過人好論軍計亮深器異之以為參軍與魏將張郃戰)
(于街亭敗績下獄死亮為之流涕)
馬參(閬中人仕蜀漢為廣漢太守有治行累官至尚書僕射)
馬忠(閬中人事蜀漢昭烈䍧牱太守撫育恤理甚有威惠又開復越巂土地忠為人寬濟有度量處)
(事有斷蠻夷畏愛及卒莫不流涕盡哀為之立廟)
(晉)馬隆(字孝興平陸人少智勇好立名節泰始中兖州舉隆堪良將稍遷司馬督初涼州為羌戎樹機)
(能所没以隆為武威太守隆到武威奇謀間發出敵不意賊以為神涼州遂平太康初為平虜)
(護軍擊南虜成奚進封高縣侯子咸嗣為鷹揚將軍没于陣)
(南北)馬樞(字要理茂陵人六歲能誦孝經論語及長博極經史尤善周易老子義梁邵陵王刺南徐州素)
(聞其名引為學士侯景之亂乃隠茅山有終焉志陳文帝徵為度支尚書辭不應命)
馬敬德(河間人好儒術北齊時舉選至都授國子助教遷博士武成為後主擇師傅入為侍講兼)
(國子祭酒終瀛州大中正)
馬仙埤(字靈馥邵人少以果敢聞仕齊位豫州刺史梁武起兵使姚仲斌說之埤斬以徇又遣其)
(族叔諭曰大義滅親又欲斬之城陷不降檻送建康)
(隋)馬光(字榮伯武安人少好學從師數年晝夜不息圖書䜟緯莫不畢覽尤明三禮為儒者所宗開皇)
(初高祖徵山東義學之士授太學博士嘗因釋奠高祖親幸國子學王公以下畢集先升座講)
(禮啟發章門已而諸儒生以次論難者十餘人皆當時碩學光剖折疑滯理義弘贍論者咸共)
(推服上嘉而勞焉初教授瀛州博問門徒千數至是多負笈從入長安)
(唐)馬嘉運(魏州繁水人少為沙門後還治儒學嘗講授白鹿山受業者千餘人貞觀中召拜弘文館)
(學士嘗指摘孔穎達五經正義之疵當世諸儒服其精博)
馬周(字賓王茌平人少孤家貧嗜學善詩春秋貞觀中拜監察御史累陳時務帝皆稱善累遷中書)
(令帝嘗以飛白書賜之曰鸞鳳冲霄必假羽翼股肱之寄要在忠力)
馬懷素(丹徒人舉進士累官左臺監察御史武后詔命按問魏元忠崔貞慎反狀使者促迫懷素)
(執不從元忠等獲免開元初進昭文館學士與禇無量分日侍讀玄宗自迎以師臣之禮懷素)
(篤學謙慎時人推為長者卒諡曰文)
馬彛(扶風人為曹王臯幕府時未有知名臯識之卒以正直見稱張柬之有園圃在襄陽臯嘗宴集)
(將士取之彛曰漢陽有中興功今遺業當百世共保奈何使子孫鬻乎臯謝曰主吏失詞以為)
(君羞微君安得聞此言)
馬炫(字弱翁郟城人以儒學聞隠蘇門山下不應辟命至德中李光弼鎮太原始署掌書記嘗參軍)
(謀光弼器焉後歷連潤二州刺史)
馬燧(字洵美汝州郟城人初田悦新有魏博燧書言悦必反既而悦果圍邢州詔燧以步騎二萬與)
(昭義李抱真神策兵馬使李晟合軍救之燧出&KR1746;口未過險移書抵悦示之悦以燧長已大喜)
(既次邯鄲悦使至燧皆斬之悦聞使大將楊朝光以兵萬人據雙岡築東西二柵以禦燧燧乃)
(推火車焚朝光柵斬之擒其將盧子昌居五日進軍臨洺悦悉軍戰燧大敗之斬首萬級邢圍)
(亦解以功遷尚書右僕射兼魏博招討使悦告窮于朱滔王武俊會二人者怨望乃連和悦恃)
(燕趙方至即出兵背城燧復與諸軍破之進同中書門下平章事北平郡王魏大都督長史)
馬載(周之子咸亨中為司列少常伯後為吏部選部與裴行儉分掌選事時人稱載有知人鑑歷官)
(雍州刺史)
馬植(自南安都護徙黔州觀察使入州時舟泊峽中夜見白衣隄上吟曰截竹為筒作笛吹鳳皇池)
(上鳳皇飛勞君更向黔南去即是鈞陶萬彙時不久拜相)
馬璘(扶風人武幹絶倫善以少擊衆至德初從李光弼東討有功永泰初為四鎮行營節度使後土)
(蕃内寇渾瑊戰不利璘合擊破之進右僕射扶風郡王)
馬綽(餘杭人嘗從董昌于越州及昌潛叛棄家奔錢鏐累官兩浙行軍司馬後表授雄武軍節度使)
(同平章事)
馬總(字會元元和中遷南安都護建二銅柱于漢故處諮著唐德以表伏波之裔韓愈詩云紅旗照)
(海壓南荒徵入中臺作侍郎)
馬自然(有異行飲酒至一石不醉人有疾以雜草木揉與之食無不瘥者自吟云昔日曾隨漢伯)
(陽經時醉卧紫金牀東君道我多情懶罰向人間作酒狂何用燒丹學駐顔閙非城市靜非山)
(時人若覓長生藥對景無心是大還唐廣明中于梓州上昇)
馬異(詩人詩體與盧仝俱尚險怪盧仝與馬異結交詩有云仝不仝異不異是謂大仝而小異)
馬岌(宋殱有遠操不與世交岌高尚之士具威儀造焉殱拒而不見岌歎曰名可聞而身不可見德)
(可仰而形不可覩吾今而後知先生矣)
(五代)馬全節(元城人趙在禮反鄴都以全節為馬步指揮使歷金州防禦使蜀人攻金州州兵纔數百)
(全節散家財與士卒死守蜀人去廢帝召全節以為滄州留後晉高祖時拜全節横海軍節度)
(使李金全叛附于李昇全節討之金全南奔敗其將承裕斬首三千級承裕走副將審暉追斬)
(之而獻俘于京師以功徙鎮義武自契丹與晉大軍相距澶魏之間全節别攻白團城破之虜)
(七百人克秦州虜二千人降其守將晉廷謙四月契丹敗于戚城引兵分道而北全節敗之于)
(定豐執其將安暉尋徙廣晉尹留守鄴都)
馬希範(字寶規右扶風人襄州安從進安州李金全叛晉高祖召希範出兵希範遣張少敵以舟)
(兵趨漢陽漕米五萬斛以饋軍金全等敗少敵乃旋溪州刺史彭士然率錦奬諸蠻攻澧州希)
(範遣劉勍劉全明等以步卒五千擊之士然大敗勍等攻溪州士然走奬州遣其子師暠率諸)
(蠻酋降于勍溪州西接䍧牱羽林南通桂林象郡希範乃立銅柱為表命學士李臯銘之于是)
(南寧州酋長莫彦殊率其本部十八州都雲酋長尹懷昌率其昆明等十二部䍧牱張萬率)
(其夷播等七州皆附)
馬重績(字洞微少學數術明太乙五紀八象三綂大歷居于太原)
(宋)馬全義(幽州薊人十餘歲學擊劍善射騎初事周以功累遷殿前指揮使後太祖討李筠飛矢貫)
(臂全義拔鏃臨敵士氣益奮遂克澤州累官至江州防禦使卒贈檢校太保)
馬令琮(大名人少善騎射嘗從其父全節屢戰有功由是知名周世宗時為虎捷指揮使太祖即)
(位出刺懷州陞團練使累功遷昭義兵馬軡轄)
馬韶(字趙之平棘人習天文開寶中太宗以晉王尹京申嚴私習天文之禁韶素與太宗親吏程德)
(玄善德玄每戒韶不令及門九年冬十月十九日既夕韶忽造德玄德玄恐甚詰其所以來韶)
(曰明日乃晉王利見之辰韶故以相告德玄惶駭止韶一室遽入白太宗命德玄以人防守之)
(將聞于太祖及詰旦太宗入謁果受遺踐祚韶以赦獲免踰月起家為司天監主簿太平興國)
(二年擢太僕寺丞改秘書省著作佐郎歷太子中允秘書丞出為平恩令歸朝復守舊任與楚)
(芝蘭同判司天監事就遷太常博士)
馬元方(鄄城人父應圖知頓丘以部芻糧没敵中元方去髮為浮屠求父尸不得太宗哀之為官)
(其兄元吉元方以進士累遷戶部判官上言方春民貧請預貸庫錢至夏秋令以絹輸官行之)
(公私果便因下其法諸路官至兵部侍郎)
馬適(字志達湖口人祖良俊卒葬于幞頭山時䜟曰沙州圓出狀元適生自幼聰敏勤苦嗜學奉母)
(篤孝建隆三年沙州始圓果登狀元第以母故守制終于家)
馬知節(字子元全義子以蔭補官真宗時為樞密副使遇事敢言時王欽若為使知節薄其為人)
(每廷議得其不直輒面詆之聞其風者皆知為正直云)
馬懷德(祥符人補三班奏事積官至靖難節度觀察留後累立戰功斬獲動以萬數為范仲淹韓)
(琦所知薦嘗為流矢中其額入于骨以弓絃繫鏃發機而出之)
馬亮(字叔明合肥人登進士累官至西川都轉運使時王均反初平之主將肆意誅戮亮救免者千)
(數及械送詿誤者九十人至京師亮請于朝悉宥免之亮嘗兩典鄉郡人以為榮官終太子少)
(保卒諡忠肅)
馬尋(須城人舉毛詩舉學究累判大理寺以明習法律稱歷廣東淮南兩浙轉運使歷知湖汝襄鄧)
(滑等州襄州飢人或羣入富家掠囷粟獄吏鞫為強盜尋曰此脱死耳情與強盜異奏得減死)
(論著為例終司農卿)
馬仲甫(亮子舉進士歷知登豐縣拜天章閣待制知瀛秦亳許揚五州所至興利除害時稱能吏)
(云)
馬默(字處厚武城人從學石介登進士調臨濮尉以張方平薦為監察御史裏行遇事輒言無顧方)
(平間遣所親謂曰言太直得無累舉者乎默謝曰不敢為身謀所以報也嘗除知登州奏請更)
(定配沙門島法後為河北都轉運使紹聖初坐附司馬光落職致仕卒紹興中贈太保)
馬遂(開封人仕為北京指使聞王則叛詣留守賈昌朝請擊賊昌朝使持榜招降見則諭以禍福不)
(答遂扼其喉歐之流血賊攢刃聚譟遂被縛而支解之贈宫苑使)
馬遵(字仲連樂平人景祐中進士擢江淮發運判官盡心漕事入為御史論罷宰相梁適出知宣州)
(後為吏部員外郎直龍圖閣卒遵立朝侃侃遇事規切)
馬公亮(少時夜閱書忽有大手如扇自窗入亮以雄黃水大書草字窗外大呼曰速與我滌去不)
(然禍及汝亮不聽而卧將曉哀告手不能縮且曰公將大貴我戲犯公何忍致極地公獨不見)
(然犀之事乎亮悟以水滌遜謝而去)
馬從先(字子野祥符人少盡力于學性整嚴雖盛夏不袒跣父當任子推與其弟由進士累官太)
(常少卿知宿州代還知壽州以老辭英宗曰聞卿治行籍甚壽尤重于宿姑為朕往後以工部)
(侍郎致仕)
馬天驥(字德夫衢州人紹定二年進士歷官秘書省假司馬光五規之名條上時弊詞旨切直仕)
(至端明殿學士同簽書樞密院事封信安郡侯)
馬涓(南部人其父從政初未有子買一妾詢知其父母死不克葬故自鬻遂歸妾不責所負後夢一)
(翁謝曰我妾父也聞之上蒼矣願君家富貴涓涓不絶及生涓因以夢中語為名元祜中登進)
(士第一)
馬熙載(西安人元符初進士累官中書侍郎與時相黼不協罷知亳州)
馬持國(字鯁臣新會人紹興間張浚胡銓皆嘗辟為屬官持國嘗著中興自治萬全策略愚忠錄)
(獻于孝宗周必大楊萬里稱其文深宏偉傑切中時病終容州守子晞驥仕終雷州守孫宜祖)
(終英德守)
馬光(與張仲讓等號為六儒)
馬存(字子才善屬文有豪氣觀浩齊歌等作可見)
馬晞驥(持國之子淳熙進士判肇慶府有潛以奇硯獻者晞驥謝之曰吾職佐郡嘗飲水自甘何)
(敢以長物汚吾家聲其人慚而退歷知雷州)
馬大同(字會叔建德人舉進士自為小官郎以剛介聞上與辨論甚喜之孝宗即位有大用意仕)
(至戶部侍郎學者稱為鶴山先生)
馬之純(字師文東陽人隆興進士潛心經籍學者多從之所著有尚書中庸論語說周禮隨釋左)
(傳類編紀事編年及詩文若干卷人稱為茂陵先生)
馬壬仲(建陽人從朱文公游紹興間中進士乙科寓居東陽歷官州縣以廉能見稱所著有奏議)
(雜著得齋集)
馬淘(淳熙中知高州李接將寇郡境淘乃整軍陣備戰器嚴約束賊聞風不敢進一郡獲安)
馬遠(其先河中人後居錢塘工山水人物花鳥種種臻玅獨步畫院光寧兩朝授待詔子麟能世家)
(學然不逮父遠愛其子多于已畫上題作麟畫蓋欲麟得譽故也為畫院祗候)
馬和之(錢塘人紹興中登第官至工部侍郎善人物山水筆法飄逸纖悉粉藻自成一家高孝兩)
(朝最重其畫嘗書毛詩三百篇命和之篇畫一圖會成巨帙至今杭人嘗有存其散逸者)
馬伸(字時中登進士不樂馳騖每調官未嘗擇便利為成都郫縣丞守委受成都租前受輸者率以)
(食色玩好蠱訹而敗伸請絶宿弊民爭先輸至沿途假寐以達旦常平使者孫俟蚤行怪問之)
(皆應曰今年馬縣丞受納不病我也俟薦于朝)
馬光祖(字華父金華人寶慶二年進士理宗時知臨安府歲飢榮王府積粟不發廩光祖謁王屢)
(次王不得已而見焉乃厲聲曰天下孰不知大王子為儲君大王不以此時收人心乎王以無)
(粟辭光祖探懷中文書曰某莊某倉若干王無以辭得粟活民甚多)
馬南寶(沙浦人家饒于財而能讀書好義尤工作詩景炎二年十月端宗自潮州之淺灣航海避)
(敵過邑境南寶獻粟千石以餉軍端宗降敕奬之召拜權工部侍郎)
馬廷鸞(字翔仲樂平人淳祐間進士累官翰林權直中書舍人兩制皆出其手度宗立拜右丞相)
(兼樞密使與賈似道不合除觀文殿大學士提舉洞霄宫所著有六經集傳等書力辭相位曰)
(天下安危人主不知國家利害羣臣不知軍前勝負列閫不知陛下與元老大臣惟懷永圖臣)
(死且瞑目)
馬仁瑀(為瀛州防禦使兄子嘗醉殺平民繫獄當死民家自言過誤殺傷論仁瑀曰吾豈敢以私)
(親而亂國法哉遂論如律給民家布帛為棺斂具)
馬堃(巖昌人一家父叔兄弟皆以忠勇為名將堃以六郡鎮撫使守咸淳府元將楊文安與堃同里)
(諭使降元堃不從文安乃列柵攻城潛遣勇士躡雲梯宵登斬關納外兵堃悉力巷戰兵敗力)
(屈而死)
馬塈(堃弟咸淳中知欽州徙邕州撫諸蠻及治關隘皆有條理邊陲晏然宋亡塈因留靜江總屯戍)
(諸軍守城元將阿爾哈雅以兵夾攻因塈兵敗使人招降塈發弩射之攻三月前後百餘戰訖)
(無降意城破塈率死士巷戰被執殺之斷其首猶握拳奮起立踰時始仆)
馬端臨(廷鸞子年十九潛心學問博極羣書以廕補承事郎宋亡隠居教授鄉里遠近師之與人)
(言論亹亹不倦所著有大學集傳多識錄文獻通考等書行世)
馬發(海陽人德祜中為摧鋒寨將署州事州人稱為安撫使元兵逼朝城守令懼走發獨慰勞士卒)
(堅守不屈戰敗服鴆死後人哀其忠節立祠祀之)
(金)馬慶祥(本名實喇濟蘇先世自西域入居狄道以馬為氏太安初以尚書省譯史使元慶祥智辨)
(通六國語還稱旨授開封判官後移鳳翔元兵來攻慶祥率兵殊死戰矢盡被執竟不屈而死)
(贈恒州刺史諡忠愍)
馬定國(茌平人自少志趣不羣累官至翰林學士嘗著石鼓辨萬餘言大要以字畫考之是宇文)
(周時所作出入傳記引據甚明有文集傳世)
馬肩龍(宛平人有能賦聲初在大學嘗辨名將從坦殺人之冤時論義之後德順受圍州將假肩)
(龍鳳翔判官守禦一委任之受攻百日食盡乃陷遂遇害詔配食褒忠廟)
馬正卿(慶祥子好學負氣由斷事官累遷至禮部尚書卒贈梁郡侯諡忠懿曾孫祖常博學能文)
(章)
馬得臣(析津人博古能文尤長于詩累官翰林學士承旨時聖宗擊鞠無度得臣乃疏唐貞觀開)
(元間事可法者數條以諫聖宗嘉納之卒贈太子太保)
(元)馬紹(金鄉人從上黨張播學嘗知單州民刻石頌德累官中書右丞有言事者平章事欲罪之紹曰)
(國家導人使言今重罪之豈不與詔書戾乎乃止執政數年時稱其賢仕終河南行省右丞有)
(詩文數百篇)
馬亨(字大用邢州南和人世業農以貲雄鄉里亨少孤事母孝金委習為吏太宗始建十路徵收課)
(税河北西路使王晉辟為掾以材幹稱後晉薦于中書邪律楚材授轉運司知事尋陞經歷擢)
(運司副使及劉秉忠薦于世祖召見潛邸甚竒之既而籍諸路戶口以亨副逹春蒙克撫諭西)
(京等五路俾民弗擾既還圖山川形勢以獻餘使者多以賄賂惟亨等各賜衣九襲歷官至戶)
(部尚書)
馬英(河内人性孝友父喪哀毁二兄繼殁獨事母併奉二寡嫂與居比母喪卜地葬諸喪親負土為)
(四墳手植松栢廬墓側終其身)
馬祖常(西域人父潤同知漳州路家于光州祖常七歲知學延祐初廷試第二授應奉翰林文字)
(累官御史大夫)
(明)馬公(失其名宿之閔子鄉人公少時膂力過人沉毅寡言笑重然諾而性剛強見有為不義者視之)
(若仇然鄉人莫敢犯即孝慈皇后父也洪武初追封為徐王)
馬雲(洪武初為遼東都指揮使時遼東反納哈綂兵出金州雲與葉旺合謀既定設奇出伏追擊三)
(百餘里殱其衆殆盡上嘉其忠義遣使勞之俱陞都督僉事兼總制遼東軍馬)
馬京(武功人洪武中任翰林編修永樂中累官北京刑部右侍郎卒洪熙初贈少傅諡文簡遣官諭)
(祭有淳質有文端厚而正靖恭不渝夷險一節之褒)
馬榮(徐州人少習武事有膽略洪武末從内難永樂初從征北漠累功至右都督追封景城伯諡壯)
(武)
馬治(字孝常宜興人自幼好學為詩文典雅冲澹善真行書元末與周砥避亂隠居西澗以詩唱和)
(成荆南唱和集洪武初由茂才舉授内丘知縣遷建昌府同知卒無子有海漁集六卷行世)
馬文璧(洪武中知撫州府學博才敏為政知大體辦决無滯豈弟慈祥民深德之尤博學長于詩)
(文時稱曰文章太守)
馬漙(壽州人父鑑開國有功官至都督僉事漙襲武德衞指揮僉事建文君初陞都督四年夏與徐)
(真並充參將遇靖難兵戰敗靈璧皆被執漙子春為周府儀賓燕王後宥漙令改建周府)
馬宣(北平都指揮使燕王兵起殺張昺謝貴宣巷戰不勝東走薊州起兵西逆戰遇燕王兵戰不利)
(退守薊州出城再戰又敗被執罵不絶口死之建文君褒恤宣家)
馬鐸(字彦聲長樂人永樂壬辰進士第一授翰林院脩撰車駕兩幸北京皆留侍監國仁宗皇帝屢)
(顧侍臣楊士奇曰馬鐸可謂質實無偽者矣自是翰林學士國子祭酒有公務出皆命攝其事)
(嘗建言國子監分獻宜用翰林院官從之鐸為人性直無崖岸旁通經史百家為文援事輒就)
(卒于官)
馬貫(單縣人以才學超卓舉任監察御史有直聲官至江西布政司參政)
馬巨江(蒲城人學問老成志尚閒逸永樂初召至京師將用之以老固辭遂授翰林五經博士令)
(致仕)
馬麟(永樂初山東右布政使惠澤及人持法不撓司屬敬畏黎庶獲安)
馬昂(字伯顒滄州人永樂舉人累官右都御史景泰四年總督兩廣軍務攘懷夷寇安撫軍民人甚)
(便之歷左都御史兵部尚書諡恭襄)
馬負圖(臨汾人洪武末鄉貢永樂中為永平知府在任孜孜愛民民多有善政尋以績最陞陜西)
(左布政使)
馬愉(字惟和臨朐人宣德丁未進士第一授翰林院脩撰累遷侍讀學士預聞機務侍經筵性資淳)
(篤論事務存寬厚嘗奏讞疑獄經年不决者遷禮部右侍郎兼侍講學士卒贈翰林院學士禮)
(部尚書諡恭襄)
馬豫(字彦安臨清人宣德癸丑進士授大理寺評事尋遷寺副性剛直不阿讞獄詳明正綂己巳從)
(上北征土木失利豫語其僕曰我奉駕而來失駕而返何顔而見百官哉汝急歸告汝母㩦家)
(還臨清我有死而已遂追駕大呌曰陛下陛下奮不顧身厲聲叱敵為敵所獲遂遇害英宗即)
(位特憫其忠義詔贈寺正錄其子愻入太學)
馬仲良(三原人為人仁厚愛人不言人過耕常讓畔居常讓席不識爭訟里人貧而無田割田與)
(耕有車一乘與友共之世稱長者子貴字尚賓幼聰敏以草莖畫地學書博通經史邃于周易)
(及堯夫理數小戴中庸永樂中有司以賢良薦不就隠居教授遠近多從之遊)
馬顯(廣平人登正綂壬戌進士授戶科給事中己巳之變顯扈駕北征幾没于陣景泰初進都給事)
(中適權奸用事顯指陳得失多所禆益尋忌者出為河東都轉鹽運使鹽法流通國計用裕天)
(順戊寅擢四川左布政使時蠻寇猖獗境内繹騷顯贊畫戎務調度軍餉蜀人賴以帖然秩滿)
(復留三年成化庚寅擢南京兵部右侍郎值歲大祲奉詔巡視鳳陽等郡卹民瘼撫窮獨擊奸)
(慝民賴安堵轉左侍郎告老卒顯居家孝友忠厚稱鄉邦出處大致不愧于古人)
馬軾(字敬瞻正綂間由天文生官漏刻博士軾讀書負氣節尤工詩畫與修撰岳正友善天順初正)
(為曹石所中左遷欽州同知親友無敢餞别者軾獨為詩送之其畫宗郭熙高古有致子愈字)
(抑之由進士官至南京刑部主事有難蜀文為人所傳誦)
馬馴(字德貞長汀人正綂乙丑進士歷都御史)
馬諒(字子諒和州人正綂間山東布政使左參議始至巡行郡邑訪庶政得失察百司賢否時降人)
(安置山東者欲乘機為亂諒集衆諭之衆咸帖服民有惑于後妻欲寘子于法諒諭父母曰爾)
(子凶德乃吾屬教令之失非由爾之罪父母感悟請釋還為孝子疑獄久不决者一訊即伏于)
(負冤者尤為辯雪終戶部侍郎)
馬謹(新樂人進士授監察御史嚴毅方正得憲體陞驗封司郎中遷湖廣右布政時廣西苗賊出没)
(奉敕督率官軍追勦直抵銅鼓五開賊遂遠遁景泰中陞左副都御史巡撫河南天順初致仕)
(于家謹為人有執守在驗封吏役補撥杜絶請托一以公道處之士論稱焉)
馬文升(字負圖河南鈞州人景泰辛未進士授御史仕至太子大傅吏部尚書致仕忤瑾削籍尋)
(復職卒年八十五贈太傅諡端肅文升性介特寡言笑不尚華侈舉止嚴重修髯偉貌望之知)
(為異人居官重名節厲廉隅雖位極人臣名聞四夷退然不敢自居至于值事變臨利害屹然)
(如山不可搖奪可謂社稷臣矣議者謂公忠鯁如汲長孺勲名如郭汾陽相業則比韓穉圭范)
(希文殆非過論也)
馬子聰(字舜達廣平人登成化丁未進士第初授南京禮科給事中時都御史錢鉞守備太監蔣)
(琮凶悖貪縱無所紀極子聰首劾錢鉞之倖進繼陳蔣琮之奸惡朝廷嘉其言罷錢鉞繫蔣悰)
(於錦衣獄丁艱服闋復除禮科再轉戶科朝廷勅於萬歲山建毓秀亭費用不貲中外洶洶子)
(聰具疏以陳上命輒毁之前後數十疏大略排斥奸貪皆衆人不敢言者終以此忤巨璫欲中)
(傷之因母老給假省親卒于家為衆所惜云)
馬炳然(字思進成都内江人成化辛丑進士知嘉魚縣夏秋湖旱飢炳然伸賑貸未報輙開倉救)
(之明年又飢朝廷出内帑錢以賑民府守意令具文放散而實欲轉輸府庫也炳然曰天降凶)
(荒為政者之罪也即放散之守怒炳然不懾後擢副都御史督南京儲至武昌青山江中遇賊)
(劉六為所挾令作書退軍不從遇害妻女俱溺死贈右都御史諡毅愍)
馬銓(字秉衡南和人生有異質博學強記登成化乙未進士授戶科給事中識達大體多所建白陞)
(湖廣右參議襄人有訐奏親藩者撫按委勘之銓但治撥置者事上竟得白)
馬祥(字文瑞同州人博學能文士林稱為關西夫子成化辛丑進士歷山東都運使確清有體民有)
(清清鹽海清見底之謠)
馬中錫(字添禄故城人成化乙未進士歷都御史劉六之變中錫綂軍征勦下令招撫賊過故城)
(獨不入中錫家遂被逮瘐死獄中人甚冤之)
馬懋(字昭德館陶人成化戊戌進士歷布政)
馬廷用(字良佐西充人成化戊戌進士歷侍郎)
馬自然(字思勉内江人成化丙戌進士歷參政)
馬昊(字宗大寧夏人弘治乙未進士歷侍郎)
馬卿(字敬臣林慮人弘治乙丑進士歷戸科給事中嘗劾内官逆瑾不法出守大名適薊盜猖獗大)
(名者盜數出没之境卿始抵郡首檄諸州縣繕城濬隍收官莊寺銅佛像鑄為戎器募膂力者)
(别為隊伍擇縣令陳智教諭陳悃為長總領團練之法稍定賞格以訓勵之人人無不效死是)
(時聲震河朔間盜出東境不敢犯逆瑾嘗加賦大名已輸入官卿請籍為下年正額之數詔許)
(之卿先為給事時遼東甯杲自御史傳陞僉都御史已除籍時薊盜起復賂閹宦求復官擊盜)
(諷諫官疏名入薦卿聞奮袂言曰世果無人寧用駑如卿者可也可復令渠壊朝廷事邪既而)
(卿出守久之果傳旨以僉都御史巡撫真定杲至頗侵之欲中以危法令供軍需二千卿曰必)
(得印信文移迺可卒如請竟不得間已而杲敗卿聲名益彰累官漕運都御史)
馬理(字伯循陜西三原人正德甲戌進士仕至光禄寺卿)
馬汝驥(字仲房陜西綏德人正德丁丑進士改庶吉士授編修上言廷權謫澤州知州尋復編脩)
(仕至禮部侍郎贈禮部尚書諡文簡汝驥洽覽羣集習識古今遇可言則問答如流平居視之)
(則恂恂若不能者至于諫南巡禁藩府沉毅有大節惜以病卒不及竟施)
馬思聰(莆田人正德進士官至戶部主事奉命督糧江西宸濠之變繫于獄思聰三日不食死事)
(聞贈光禄少卿)
馬性魯(字進之溧陽人正德辛未進士歷知府)
馬坤(字順卿通州人嘉靖癸未進士歷戶部尚書)
馬從謙(字益之溧陽人嘉靖乙未進士歷光禄寺卿)
馬九德(字子懋德州人嘉靖乙未進士歷都御史)
馬永(字天錫直隷遷安人世襲金吾左衞指揮使累官左都督鎮遼東卒于軍善養士同甘苦又善)
(知人奬拔蕭往劉淵祝雄皆起列校為方鎮)
馬汝松(字節甫東光人嘉靖甲辰進士任給事中)
馬佩(字服玉德州人嘉靖辛丑進士歷都御史)
馬森(字孔養懷安人嘉靖乙未進士歷戶部尚書)
馬一龍(字應器溧陽人嘉靖丁未進士歷國子司業)
馬自強(字體乾同州人嘉靖癸丑進士改吉士太子太保禮部尚書武英殿大學士諡文端)
夏(會稽羽音夏后氏之裔陳宣公子孫夏徵舒之後)
(上古)夏育(古勇力人能生拔牛尾)
(周)夏黃公(鄞人避秦匿商山中蓋四皓之一也)
夏無且(侍醫秦皇當其環柱避荆軻之時無且以所奉藥囊提之論功賜黃金百鎰)
(漢)夏恭(梁國蒙人以易學教授生徒至千餘人光武召拜郎中遷泰山都尉和輯百姓得其懽心所著)
(賦頌詩贊誄凡四十篇舉孝廉早卒鄉人號文德先生)
夏馥(字子治陳留圉人少為書生言行質直同縣高氏蔡氏竝皆富植郡人畏而事之唯馥比門不)
(與交通後與范滂張儉俱為黨魁)
夏寬(受詩于申公漢武時為淮陽内史以廉節稱)
(三國)夏方(永興人家遭癘疫者十三人方年十四躬自負土十有七載葬送得畢因廬于墓吳時拜仁義)
(都尉累遷五官中郎將)
(晉)夏綂(字仲御永興人引身不仕母病篤詣洛市藥與賈充語其應如響因問會稽風俗綂曰其人循)
(循猶有大禹之遺風泰伯之義讓嚴遵之抗志黃公之高節勸之仕俛而不答)
夏孝先(桐廬人父亡負土成墳廬其側時有野火燎山將近塋域孝先繞墓號慟鳥獸羣集以毛)
(羽濡水灑俄頃撲滅)
(五代)夏魯奇(字邦傑青州人初事梁為宣武軍校後奔于晉為衞護指揮使從征劉守光莊宗被伏兵)
(圍之魯奇力戰手殺數百人身被二十餘創與莊宗决圍而出益奇之董璋反奇閉城拒之旬)
(月救兵不至城中食盡自刎而死)
(宋)夏希道(慶歷間知繁昌縣初縣甚陋而民貧自希道至有善政戶口臻田利之入倍他壤昔之疵)
(者日以減出而索寞者日以富繁)
夏竦(字子喬德安人仁宗朝舉制科有老宦者曰賢良他日必大用以吳綾手巾乞詩竦題曰殿上)
(衮衣明日月硯中旗影動龍蛇縱横禮樂三千字獨對丹墀日未斜楊徽之見而歎曰真宰相)
(器也皇祐中拜樞密使參知政事封鄭國公諡文正世謂竦奸邪宜改為文莊)
夏隨(字君正好儒術以父蔭為茶酒班殿侍仁宗即位累官副都總管後士彬與金約同叛諸將皆)
(疑獨隨曰此行間爾彬與羌世仇故有此約豈使衆知邪乃召彬與飲厚撫之彬感泣後數日)
(果擊賊斬首自效)
夏守贇(榆次人父遇為武騎軍校與契丹戰死兄守恩累官定州路都總管守贇在真宗時知樞)
(密院事後為高陽關都總管判瀛州卒諡忠僖子隨累官陜西副都總管)
夏俊(紹興中旴𣅿縣尉金人入寇俊與士人胡昉部八十四人夜攻泗州金守棄城遁俊入城撫勞)
(詔俊就知泗州)
夏承(字元茂鄞人登進士第任開封少尹靖康間金騎入寇京師尹徐秉哲散文榜根括皇族冀幸)
(其全承毅然折以大義密令諸廂毁棄其文榜盡散拘繫之人紹興初職文墨者疏列其事時)
(國事方殷褒異未遑逮隆興初詔以承為忠義之士命送史館編錄姓名特贈左朝議大夫)
夏執中(字子權宜興人父協生女有異光穿室及長為孝宗后后始貴協已亡訪得執中補官累)
(遷奉國軍節度加至少保卒執中工大字善騎射高宗行慶夀禮近戚爭獻珍玩執中獨大書)
(一人有慶萬夀無疆以獻孝宗將召用之謝曰他日無累陛下保全足矣人以此益賢之)
夏鴻(池州人嘗與弟鵬撰十三代史略後以辟為團練推官鵬隠居布衣疏食鄉人罕見其面有造)
(門問學者為之講解不倦江南士多宗師之)
夏乾錫(鵬之子樊知古嘗師事之及守池薦于朝為製冠裳乾錫不得已拜命然竟不出自稱清)
(溪布衣)
夏中正(池陽人歷官所著有能聲嘗知貴池縣以鄉黨非威刑所宜施每面訓之人皆悦服轉職)
(方員外郎告歸孫噩中才識兼茂科知長洲縣以直坐廢文彦博奏復其官)
夏安期(知延州時州東北阻山無城夏人嘗乘之安期至即令築城方盛暑躬自督役不踰月而)
(死)
夏俅(字載道休寧人夙有至性早孤奉母曹氏孝養備至既卒廬墓墓生瑞竹其節自十以下駢而)
(為一以上岐而為二又生芍藥竝蒂者二鄉人號其堂曰雙應凌侍制唐佐為記其事)
夏尚忠(字信卿休寧人唐歙州刺史元康裔幼穎悟端慤書過目不再讀乾道初對策廷中極論)
(忠孝之義賜進士第任將作監簿遷大理丞知泰州海賊時發民罹其害尚忠率兵除之海道)
(肅清復知處州引年納禄不允轉召至除國子博士徙著作佐郎越明年稱疾致仕卒)
夏珪(字禹玉錢塘人寧宗朝待詔賜金帶善畫人物醖釀墨色如傅粉之色筆法蒼老墨汁淋漓雪)
(景學范寬院人中畫山水自李唐以下無出其右者子森亦工山水)
夏廷燁(字文炳休寧人幼孝謹有器識讀書日記千言為文敏而有思趨向高遠平居崇德義厲)
(廉節兩舉試禮部不第會稽何胤知其賢相與論薦又不得召慶元初詔舉遺逸賜進士出身)
(授朝議郎守太學正作文造士極有方法經義講明深得聖賢旨趣趙汝愚稱之曰為官若此)
(士風豈不振哉官至朝議大夫卒)
夏達才(字行可休寧人幼聰敏嗜學師鄉先生宋士嘉曹提幹每夜讀書殘燈達曙隣父老嗟異)
(曰是兒苦學如此丙午中浙省第一明年上春官不利而歸自是無意進取授徒于家以聖賢)
(之學為本四方從學者衆所著有圖南課蘭畹斐作子弘毅亦能文有放翁集)
夏祐(永嘉人嘉定乙亥進士尉上高以廉介自持州縣有委一斷以公未嘗通當路書嘗謂人曰仕)
(途奔競相帥成風吾竊恥之窮達有命豈可枉道求伸邪)
夏椅(通判安慶府元兵至安慶知府范文虎降椅義不屈仰藥而死)
(元)夏椿(華亭人大德間大飢死者相路藉貧者皆擕老幼歸之椿闢廬舍具饘粥以食之去則贐之病)
(者藥之死者葬之有司上其事表其門官其子)
夏若永闕(人授温州路闕)民賴以濟雪冤減創永征
(瓜哇船若永慮吏胥病民令民備材躬董其役民咸德之)
(明)夏迪(吉安人當前元寇作以萬夫長守崑山國家既定天下託以隠焉結屋海濱時咏詩自適默有)
(所寄)
夏則中(武昌人洪武中知興寧縣值寇亂民逃亡殆盡則中相集流亡各安生業官田税重莫肯)
(承籍則中請以官田減闊民産定賦從之遂以安業)
夏祥鳳(洪武末知邵武縣嘗曰廉為士之大節居官者不能守廉大節虧矣雖有政事何足尚哉)
(及代去囊槖蕭然能踐其言)
夏毅(字仲毅明初隨征江南以戰勲著歲戊戌冬從太祖伐婺州取之上駐蹕是州以其地為浙東)
(要郡擇有文武才者鎮之以是以毅為金華衞指揮領兵戍焉壬寅春金華括蒼苖兵反殺守)
(將胡大海耿再成等衢州或謀翻城應之毅設方略討賊會謀于太史劉基遂定其亂毅靜中)
(而寬外脩武備慎賞罰興學勸士政令一新在鎮數十年訓練撫綏恩威兼濟兵民咸賴之)
夏原吉(字惟喆湖廣湘隂人洪武二十三年鄉貢士歷官戶部尚書永樂初浙西大水奉命往治)
(發民兵數萬疏决壅滯水患乃息又撫綏飢民奏發廩三十餘萬石賑之時有奏以水退淤肥)
(宜召民佃耕以益國用者原吉歎曰民疲極矣救死不暇可重役乎即馳奏寢少師姚廣孝還)
(自浙上首詢原吉之政廣孝對曰原吉温而不弛威而不猛古之良吏也卒諡忠靖)
夏恕(洛陽人謙和有智略居鄉閭以德行稱洪武間由賢良舉累官刑部尚書)
夏止善字復初餘杭人性恬靜不尚華侈闕(歲授春秋洪武十七年進士試政署監察御史遷)
(湖廣松滋縣丞以公正廉能薦陞禮部郎中奉使交趾卒)
夏㫤(字仲昭崑山人洪武進士改庶吉士文廟嘗試其書為第一特命書諸宫殿榜遂賜第宅初㫤)
(字作昶上曰日豈可從傍宜加永上遂為更定歷太常少卿居家孝友而風流文雅有高人之)
(致詩詞清麗尤工畫竹擅名天下兄昺字孟暘亦善書授中書舍人)
夏宗文(華亭人善隷真草書名重于時以才學起至京師纂修永樂大典及勸善書授廣平縣主)
(簿有惠及民没于官以子貴贈中大夫太僕寺卿)
夏昇(字景高鹽城人永樂初知開化縣有政績陞衢州知府盡去宿弊籍丁糧之數定為等則賦役)
(均平民咸戴之)
夏忠(字思誠睢州人宣德初累知大名府忠厚廉平修學勵俗吏士承之不威而化焉宣德五年抗)
(疏歸)
夏尚朴(字敦夫號東巖天性孝友師事婁一齋以涵養為功時見諸吟咏悠然自得嘗柄文山東)
(道範偉然士風振舉歸家教訓士賴陶鎔郡邑皆知向學焉若其不應進士第與夫辭榮養親)
(投劾不授官職皆大節在歷官至太僕少卿所著有中庸說語錄文集若干卷)
夏尚(字時正以字行更字季爵本慈谿人補仁和弟子員宣德間嘉善新置學挈時正補之舉進士)
(仕至南京大理寺卿居官有譽望博學強記詩文書法皆名于時所著有瀛嶼稿家)
夏寅(字正夫直隷華亭人正綂十三年進士歷南京吏部主事郎中陞江西按察副使提督學正每)
(試諸生日暮納卷畢則閱卷亦畢當晩衙人揖即一一别言之次早吏胥抄案出矣藻鑑人才)
(多在驪黃牝牡之外陞浙江參政處州民有苦虐政走聚山谷者招之不聽曰須夏參政來乃)
(可公檄至即散還其家寅平生直道無黨援自筮仕郎署三十年為副使十六年未嘗以淹屈)
(降志嘗曰君子有三惜此生不學一可惜也此日閒過二可惜也此身一敗三可惜也君子以)
(為名言官至山東右布政)
夏塤(字宗成天台人剛介廉潔不屈意于人自為御史以至布政兩司推鞠得情所至無冤抑然性)
(涉高亢多不得盡行其志子鍭亦舉進士)
夏璣(字德乾吳縣人天順間進士知新淦縣持身清慎平易近民有古良吏風擢監察御史多所建)
(白以恬退終)
夏英(字育才江西德化人成化十四年進士歷兵部郎中知延平府英性警敏而行質實遇事明斷)
(無少凝滯延俗日趨奢靡身躬儉約以導其民至于禮賢下士若不及也在郡有權貴人鎮閩)
(徧索所部財物不如意因肆威虐比至延有所求取于英英歷以郡小民貧為辭辭嚴而義正)
(屹不為動權貴人凜然畏之戢其下使毋犯不踰宿解䌫而去甫踰年以内艱去民至今思之)
夏誠(字克誠錢塘人以鄉貢授文學官擢監察御史有文章名從征土木没)
夏崇文(字廷章原吉之孫舉成化戊戌進士授南京吏部主事時進士李文祥忤勢權被謫崇文)
(疏救之又條上時務五事北敵犯邊復上十事改太僕丞屬星變上言畏天命恤民隱賞罰用)
(舍務守祖宗成法會詔陳利病又疏陳五事時論皆韙之復改南京吏部主事官至太僕少卿)
夏祚(字天錫成化進士任兵科都給事中有鯁直風歷參政終福建右布政使有平易之政致仕歸)
(卒于家)
夏景和(字時雍泰州人成化丁未進士歷都御史)
夏昂(字景德江寧人成化丁未進士歷布政)
夏鍭(字德樹天台人成化丁未進士自釋褐歸即負大志不羣于人授南京大理評事弘治初御史)
(湯鼐劾内閣劉吉下錦衣獄鍭上疏救之疏奏留中遂謝病歸居鄉砥礪名節游咏詩文年八)
(十三終有赤城集)
夏鼎(貴溪人弘治間知臨清州節緒冗費民籍安裕時中貴有協取民貨者鼎立簿籍時考之患遂)
(寢嘗議革守備都司兵民稱便一時治行以操幹名者鼎為最云卒于官)
夏從壽(字如山江隂人弘治癸丑進士歷都御史)
夏邦謨(字舜俞四川人正德戊辰進士歷官吏部尚書)
夏良勝(字于中江西南城人正德戊辰進士吏部郎中多所建白諫止南廵廷杖歸嘉靖初復職)
夏言(字公謹江西人正德丁丑進士歷官少師兵部尚書華蓋殿大學士以誣死西市隆慶初復爵)
(諡文愍)
夏寵(字時承京山人幼有神解讀書五行俱下多綜貫禮論議方嚴正德間麻城賊攻其家遂昌捍)
之力屈呼寵竝逃時寵母闕(衰服迎賊義之以無賄竟執)後舉鄉試
夏時(字人正華亭人嘉靖丙辰進士歷給事中屢起屢辭)
假
(漢)假倉(陳留人成帝時習經學由是小夏侯有張鄭秦假李氏之學)
冶(公冶長之後)
(周)冶厪(衞人)
冶區(魯人魯昭公十三年春叔弓圍費弗克敗焉平子怒令見費人執之以為囚俘冶區曰非也若)
(見費人寒者衣之飢者食之為之令主而共其乏困費來如歸南氏亡矣民將叛之誰與居邑)
(若憚以威懼之以怒民疾而叛為之聚也若諸侯皆然費人無歸不親南氏將焉入矣平子從)
(之費人叛南氏)
捨
(明)捨敬(字敬先洪武中江隂税課大使)
厙
(明)厙繼生(廣西融縣人正綂中任上杭縣主簿)
把(東樓公之後)
(漢)把康(避董卓亂改為把氏)
(明)把士聰(溧陽人永樂舉人)
把宗(陜西人弘治中以都指揮守備甘肅)
瓦
明(廣西土官)有瓦氏
且
(宋)且謹脩(元祐中知德化縣事)
(明)且簡(濮州朝城人弘治間山西潞州判官)
埜
(明)埜佑(固安人正綂間南昌衞千戶)
也
(明)也伯先(懷寧人洪武初歲貢任訓導)
闕
(明)闕和(永寧人永樂二十一年舉人任教諭)
雅(見姓苑)
觟(見姓苑)
打(見姓苑)
萬姓綂譜卷八十五
