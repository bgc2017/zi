卷二十四
萬姓統譜卷二十四明凌迪知撰
上平聲
十四寒
韓(南陽商音唐叔虞之後曲沃桓叔之子萬食邑於韓原因氏)
(周)韓厥(晉人景公時為司馬鞌之役大敗齊師能執臣禮於齊君鄢陵之役逐鄭伯不敢速晉遷新田)
(用其謀卒諡曰獻)
韓無忌(厥長子有廢疾厥告老欲以為嗣乃辭以疾請立起悼公以無忌為仁使掌公族大夫使)
(訓卿之子弟恭儉孝弟)
韓起(厥子代父為卿平公時使聘於周王使請事所對辭不失情聘魯觀易象春秋聘鄭諸大夫賦)
(之末年代趙武為政卒諡曰宣)
韓非(韓之諸公子與李斯俱事荀卿善刑名法律之學作說難孤憤五蠧說林五十餘篇)
韓固(晉魏韓子為政分祁氏之田以為七縣以韓固為馬首大夫謂能守業者也)
韓朋(周大夫妻美康王奪之韓被囚自殺妻乃隂腐衣王與登臺自投下遺書於帶願以尸合葬王怒)
(令兩塜相望經宿忽梓木生於二塜根連於下枝連於上有二鳥如鴛鴦常栖其上旦暮悲鳴)
(人謂二精魂也)
(漢)韓信(淮隂人少寄食漂母初事項羽羽不能用乃歸漢拜大將軍定三秦擒魏取代仆趙脅燕破楚)
(下齊立為齊王將兵會陔下漢取天下大抵皆信功後徙為楚王高祖偽遊雲夢至楚擒信赦)
(為淮隂侯家僮上變吕后殺之)
韓嬰(燕人文帝時為博士推詩人之意作内外傳數萬言亦推易意為之傳武帝時與董仲舒論於)
(上前仲舒不能難孫商亦為博士)
韓安國(字長孺睢陽人嘗學韓子雜說初事梁孝王為中大夫吳楚反安國扞吳兵於東界後累)
(官御史大夫天子以為國器徙材官將軍)
韓延年(潁川人父千秋封成安侯延年襲父爵與李廣同伐匃奴以戰死)
韓伯俞(梁人嘗有過母笞之泣母曰他日笞子未嘗泣今泣何也對曰他日笞常痛今母之力不)
(能使痛是以泣也)
韓延夀(燕人昭帝時以父義諫而死宜賞其子遂擢延夀為諫大夫歷淮陽潁川東郡太守延夀)
(為吏崇禮義好古教化所至令行禁止為天下最)
韓歆(南陽人從光武攻伐有功封扶陽侯嘗為司徒好直言勿隠諱證歲皆饑凶指天畫地言甚剛)
(切坐是免歸田里)
韓韶(長社人就辟為太山嬴長賊聞其賢相戒不入境流民入縣界者甚衆韶愍其饑開倉賑之主)
(者争不可韶曰長活溝壑之人而以此伏罪含笑入地矣子融少能辨理累官至太僕)
韓說(字叔儒山隂人博通五經尤善圖緯之學舉孝廉與議郎蔡邕友善數陳災青稍遷侍中光和)
(元年十月說言於靈帝云其晦日必食乞百官嚴裝帝從之果如所言)
韓伯高(鉅鹿人少學問聞淮揚薛漢世習韓詩以章句著名姓從師事之薛教授數百人惟伯高)
(與犍為杜撫會稽澹臺敬伯知名當世)
韓稜(舞陽人少孤養母弟以孝友稱及壯推父遺財數百萬與從昆弟仕為郡功曹五遷至尚書令)
(以才能稱在朝數舉良吏遷南陽太守政號嚴平累進司空)
韓康(覇陵人家世著姓康賣藥後隠覇陵山中連徵不起桓帝備玄纁安車聘康康辭自乘牛車至)
(道中遁去)
韓珩(為袁紹别駕袁將焦觸背袁向曹率諸太守殺白馬盟令曰違者斬以次㰱至珩曰吾受袁恩)
(智不能救勇不敢死於義闕矣若北面曹氏所不能為也一坐為珩失色曹操聞珩節甚高之)
(屢辟不至卒於家)
(三國)韓當(遼西人以便弓馬有膂力幸於吳孫堅從征伐犯危難䧟敵擒虜為别部司馬後與周瑜拒破)
(曹操與吕蒙襲取南郡封都亭侯遷至昭武將軍)
韓暨(字公至堵陽人祖術河東太守父純陽郡太守祠縣陳茂譛暨父致大辟暨殺茂以首祭父墓)
(由是顯名仕曹魏為太常崇明正禮廢去淫祀累官至司徒卒諡恭侯)
韓績(字興齊其先廣陵人避亂居嘉興父建仕吳大鴻臚績好文學以?退為操布衣蔬食不交當)
(世東士並宗敬之司徒王導辟為掾不就會稽内史孔愉疏薦詔安車束帛徵之不起)
韓階(長沙人性廉謹篤慎為閭里所敬愛刺史譙王承辟為議曹祭酒承為魏乂所殺階親營殯殮)
(送柩還都朝夕哭奠具葬畢乃還)
韓延之(字顯宗堵陽人仕為平西府錄事參軍劉裕伐司馬休之密書招延之延之報書辭甚激)
(厲以裕父名翹字顯宗于是巳字顯宗名子曰翹示不臣劉氏後入魏為武牢鎮將賜爵魯陽)
(侯)
韓伯(字康伯長社人清和有思理留心文學勝氣籠霄飛談捲霧舅殷浩及王坦之皆見推奬官至)
(吏部尚書)
(南北)韓秀(昌黎人仕魏為宣武將軍都尉秀聰敏才辨有文學累官至青州刺史有政聲)
韓麒麟(昌黎人孝文時拜徐州刺史在官不尚刑罰太和中京師大饑麒麟表陳時務甚切為人)
(恭慎恒置律令於坐旁臨卒之日惟有俸絹數十匹其清貧如此追封燕郡公諡曰康)
韓顯宗(麒麟子有才學太和初舉秀才對策甲科除著作郎後兼中書侍郎性剛直面折廷諍後)
(與崔逸等參定朝儀)
韓子熙(字元雍父興宗以爵辭與弟顯宗顯宗不受熙緣父素懷卒亦不襲愛顯宗子伯華等於)
(同生又析階於伯華儉素安貧清白自守)
韓雄(字千蘭東垣人慷慨有大志大綂初舉兵洛西與河東行臺共為犄角所向克復封武陽縣侯)
(後除河南尹都督中州刺史在邊具知敵人虚實)
韓裒(字弘業潁陽人涉獵經史深沉有遠略周文帝為丞相時引為錄事參軍大統初拜丞相府司)
(馬累遷至少府裒歷事三朝武帝深見敬重)
韓茂(安定人善騎射從太武討赫連昌征蠕蠕累功拜散騎常侍殿中尚書爵安定公卒諡曰桓子)
(備爵行唐侯次子均歷定青冀三州刺史甚有聲譽)
韓靈敏(會稽人早孤與兄靈珍並有孝性母亡家貧無以營凶兄弟共種瓜半畆朝采瓜子暮生)
(已復如此遂辦葬事)
韓係伯(襄陽人事父母謹孝鄰居種桑樹於界上為誌係伯以桑枝蔭妨他地遷界上開數尺隣)
(畔随復侵之係伯輙更改種久之隣人慙愧還其所侵地躬往謝之)
韓懷明(上黨人客居荆州十歲母患尸疰每發輒危殆懷明夜於星下稽顙祈禱時寒甚切忽聞)
(香氣空中有人曰童子母須叟自差無勞自苦未曉而母平復鄉里以此異之)
(隋)韓擒虎(字子通河東人容貌魁岸文帝時拜廬州總管委以平陳之任及大舉擒虎以輕騎五百)
(直取金陵陳平進位上柱國)
韓僧夀(字玄慶擒虎弟以勇烈知名周武帝時為下大夫從韋孝寬平尉遲迥以功拜大將軍安)
(州刺史)
韓洪(字叔明夀弟少驍勇膂力過人平陳之役授行軍總管晉王廣大獵於蔣山有猛虎在圍中衆)
(皆懼洪馳馬射之應弦而倒尋以功加柱國蔣州刺史)
韓子誕(文水人親歿負上作墳居喪適禮聞於朝褒嘉之及卒視其脊骨皆毁大業末表其門閭)
(唐貞觀中蠲其賦役)
韓綽(南燕人為右僕射封嵩為左僕射嵩弟融為東中郎將綽弟軌為西中郎將四人同拜帝曰躍)
(二龍於長衢騁雙驥於千里)
(唐)韓瑗(字伯玉三原人父仲良唐初預定律令官至刑部尚書瑗博學曉吏事永徽中為侍中王后之)
(廢褚遂良之貶瑗切諫不納乞歸田里後因許敬宗誣奏貶辰州刺史)
韓澄(字伯源瑗孫厲志讀書李義府死始得荐官至汲郡太守歷尚書兵部郎中發義府墓鞭而刑)
(之以報不共戴天之恨人皆義之)
韓思復(字紹忠長安人高宗時為滁州刺史累遷諫議大夫玄宗時山東蝗思復言當悔過責躬)
(帝然之後遷御史大夫)
韓琬(字茂貞思彦之子中宗朝舉文藝優長賢良方正科拜監察御史上言國之安危書入不報出)
(兼河北軍兼按察使)
韓休(長安人父天智洛州司功參軍兄大敏鳳閣舍人休舉賢良擢補闕玄宗朝拜黃門侍郎為人)
(峭直遇事輒諫或謂玄宗曰休為相陛下殊瘦於舊上曰朕雖瘠天下肥矣官至太子少師)
韓洄(字幼深滉弟以蔭補弘文舘生安禄山亂避難江南肅宗時為睦州别駕德宗朝拜戸部侍郎)
(終國子祭酒)
韓游環(靈州靈武人始為郭子儀禆將安禄山反游環赴難功第一李懷光叛誘游環為變游環)
(白發其書帝曰卿可謂忠義矣京師平論功與渾瑊皆第一累官邠寧節度使卒諡曰襄)
韓約(武陵人歷兩浙榷運使虔州刺史權安南都護文宗時授左金吾大將軍初約為代北水陸轉)
(運使修廢田歲收粟二十萬石人賴之)
韓朝宗(思復子為荆州刺史李白與書曰生不願封萬戸侯但願一識韓荆州襄有二井飲者死)
(朝宗移文喻神飲者無恙號公井)
韓思彦(字英遠南陽人舉下筆成章志烈秋霜闕授監察御史巡察劒南益州高貲兄弟闕訟累)
(年思彦敕厨宰飲以乳二人悟泣請輟訟後太白晝見勸帝修德帝責中書令李義府不言義)
(府譛思彦免去後復召為御史)
韓滉(字太冲休子肅宗朝避地山南李承昭表為郡長史三遷吏部員外郎性剛直明吏事德宗時)
(為江淮轉運使後封晉國公嘗著通例及序奏議各一篇)
韓注(仕唐為諫議貞元間以言事忤旨貶岳州適意遊君山棄人間事杜甫以詩寄之有濯足洞庭)
(望八荒之句)
韓臯(滉子字仲聞資質厚重有大臣器由雲陽尉策賢良方正異等拜右拾遺遷考功員外郎父喪)
(德宗遣使弔問俾論譔滉行事號泣承命立草數千言以進帝嘉之服除宰相擬考功郎中帝)
(為加知制誥遷中書舍人御史中丞兵部侍郎拜京兆尹入拜尚書右丞為戸部尚書歷東都)
(留守忠武軍節度使)
韓翃(南陽人仕為駕部郎中知詔誥有能詩名號大歷才子時有兩韓翃其一為刺史宰相請掌誥)
(孰與德宗曰與詩人韓翃終中書舍人)
韓弘(滑州匡城人莊重寡言沈謀勇斷初試大理評事累官司徒中書令卒贈太尉諡曰隠)
韓介(愈親兄妻鄭氏視愈如子愈所謂鞠於嫂氏者介次子老成即愈所祭十二郎者也)
韓會(愈宗兄按柳子厚先君石表隂先友記云韓會昌黎善人清言有文章名最高然以故多謗至)
(起居郎貶官卒)
韓愈(南陽人七歲讀書日記數千言比長盡通六經百家之學擢進士第累官刑部侍郎時憲宗迎)
(佛骨愈上表及諫貶潮州刺史除鱷魚患尋改袁州召拜國子祭酒歷官吏部侍郎卒贈禮部)
(尚書諡曰文愈為文粹然一出於正佐佑六經學者仰之如泰山北斗云)
韓佽(字相之朝宗孫性清簡元和初第進士自闕南東道使府徵為殿中侍御史累遷桂管觀察使)
(部二十餘州自參軍至騎令無慮三百員吏部所闕)十一餘闕佽按籍取
可任任之會闕鄉闕(厚進賄使者求為縣令使闕)去召鄉豪責以
(撓法笞其背以闕部中自是豪右畏戢卒贈工部侍郎)
韓偓(字致光京兆人宰相韋貽範母喪詔還位偓當草制上言貽範處喪未數月使視事傷孝子心)
(學士使馬從皓逼偓求草偓曰腕可斷相麻可不草)
韓察(京兆人丞相忠肅公滉之孫長慶元年刺史易縣治為州治撤將城築州城功大而民不知役)
(費廣而用不厲民)
韓昶(小字符退之子幼讀書城南長慶中第進士為集賢校理弟滂聰悟奇偉從愈之潮之袁而卒)
韓湘(愈姪字清夫落魄不羇文公勉之學曰吾所學非公所知後果仙去)
韓幹(善畫馬)
韓衡(昌黎人按柳子厚先君石表隂先友記云韓衡昌黎之善士也)
韓充(以武軍節度使兼綂義成軍討叛將破之留鎮汴有善政子孫遂家太康)
韓浦(唐末人與弟洎皆有詞學洎嘗輕浦曰吾兄為文繩樞草舍庇風雨而已吾之文所謂造五鳳)
(樓手)
韓嫣(好彈以金為丸一日失者十數長安為之語曰若饑寒逐彈丸嫣出則随之)
(五代)韓通(太原人謹厚有勇力周世宗時累官侍衛將軍副都指揮使宋太祖北征至陳橋為諸軍推戴)
(通謀變惶遽而歸謀率兵禦之為軍校王彦昇所害妻子皆死太祖怒彦昇專殺贈通中書令)
(以禮收葬)
韓熙載(濰州北海人唐進士名聞京洛以父為明宗所殺奔江南事李氏累官中書侍郎光明殿)
(學士諡文靖熙載才氣俊逸善為文性高簡無所卑屈江左號為韓夫子云)
韓建(字佐時僖宗時為華州刺史初不知書乃闕人題其所服器皿牀榻為其名目以視之闕乃漸)
(通文字見玉篇喜曰吾以類求之何所不得也因以通音韻聲偶暇則課學書史)
韓昭(仕偽蜀王氏為禮尚書琴棋書算皆涉獵李台瑕曰韓八座使藝如拆襪線無一條長)
(宋)韓重贇(武安人少以勇力聞仕為都校領防禦使從太祖征澤潞為侍衛領節度使及征太原為)
(行營元帥卒贈侍中)
韓令坤(武安人父倫亳州團練使令坤有才略仕為天平軍節度加侍衛同平章事太祖親征李)
(筠令坤率兵屯河陽澤潞平以功加侍中)
韓國華(字光弼安陽人太平興國初進士累官右司諫性純直有時譽淳化初契丹請和遣使河)
(朔察之盡得其詐以聞每歲後苑賞花國華以直昭文館陪宴後以右諫議大夫知泉州子珫)
(賜出身琚璩琦並進士及第)
韓丕字闕(孤貧有志闕讀書闕陽舉進士闕)拜右諫議大夫歷闕陽濠
(州以冲澹自處不奔競於名宦太宗甚嘉重之召闕)
韓崇訓(字知禮重贇子累官都轉運使契丹兵至方順河崇訓陳兵唐河扼其要路分兵禽戮之)
(召拜檢校太傅子允恭禮部員外有謀略好學能世其家)
韓億(字宗魏靈夀人後徙開封舉進士知永光闕有治聲遷御史中丞時楊尚二美人以)去仁
(宗欲召復之億力言唐室之禍乃止後官至尚書左丞以太子少傅致仕卒諡忠獻八子綱綜)
(綘繹維縝緯緬)
韓琦(字稚圭國華子風骨秀異天聖中弱冠舉進士時方唱名太史奏日下五色雲見初授將作監)
(丞歷開封推官為陕西帥朝廷倚以為重嘉祐中拜相其後擁英立神不動聲色措天下於泰)
(山之安封魏國公卒諡忠獻後追封魏王)
韓贄(齊州長山人第進士知諫院宰相梁適以私容奸狄青起卒伍位樞密内侍王守忠遷官不以)
(階舉劾無所避平生所得禄賜悉買田贍族黨後以吏部侍郎致仕)
韓璹(字君玉英宗時登進士以開封府判官迎契丹使使問南朝不聞打圍何也璹曰我君仁及昆)
(蟲非時不為耳)
韓晉卿(字伯修密州安邱人為童子時日誦書數千言嘗以明經中第歷州縣政循吏奏試第一)
(元祐中為大理卿持平考核無所上下士大夫間推其忠厚不以法家名之)
韓川(陕州人舉進士元祐初為監察御史極言市易之害遷殿中侍御史疏言朝廷於人才徒信薦)
(舉而不嚴考課仕終吏禮二部侍郎以龍圖閣待制知虢州)
韓綜(字仲文億子兄綱為水部員外郎知光化軍綜舉進士通判鄧州同修起居注嘗為契丹舘伴)
(使使者欲稱北朝去契丹號綜曰自古未有建國而無號者使慙而止累遷刑部員外郎知制)
(誥子宗道歷官戸部侍郎寳文閣待制)
韓綘(字子華綜弟舉進士通判陳州歷遷江南安撫使行便民事數十條後歷翰林學士御史中丞)
(神宗立韓琦薦為樞密副使轉參知政事夏人犯塞請行邊拜中書平章事哲宗時封康國公)
(卒諡獻肅子宗師舉進士累官集賢殿修譔)
韓維(字持國綘弟以父輔政不試進士宰相薦其好古嗜學神宗時累官龍圖閣直學士知開封府)
(王安石惡其言保甲事出知許州尋召為學士承旨天久不雨維言當自責求直言即命維草)
(詔頒之人情大悦是日乃雨元祐更役法命維詳定拜門下侍郎忌者讒之出知汝州坐黨籍)
(納官里居)
韓縝(字玉汝維弟舉進士為南京判官上言災變詞極剴切歷知開封府進同知樞密院哲宗立拜)
(尚書僕射以太子太保致仕卒諡莊敏子宗武第進士為河間令日食上言切直進都官員外)
(郎)
韓瓘(字德全開封人參政億之曾孫從劉安居遊好學博雅元豐間知秀州政和初為於?令蒞官)
(所至敏銳興利除弊事無壅滯吏不敢欺皆謂有忠獻家法)
韓忠彦(字師朴琦子舉進士初為秘書丞徽宗時拜僕射帝用其言數下詔蠲逋責甄叙流人忠)
(直知名之士稍見收用進左僕射封儀國公以與曾布不恊出知大名弟端彦贊善大夫純彦)
(徽猷直學士粹彦吏部侍郎嘉彦駙馬都尉)
韓浩(琦孫靖康中以奉直大夫守濰州建炎二年金人攻城浩率衆死守城䧟力戰死之)
韓駒(字子蒼仙井監人少有文稱政和中賜進士除秘書省正字出知分寧縣遷中書舍人分譔祀)
(明堂圓方澤等樂曲後以集賢殿修撰奉祀高宗即位知江州駒嘗從蘇轍學評其詩似儲)
(光羲)
韓世忠(字良臣延安人目瞬如電鷙勇絶倫以應募立功擒方獵討河北盜賊從高宗南渡平苗)
(劉之亂大敗金烏珠於江中累遷横海武寧安化三鎮節度使以不主和議忤秦檜解樞柄奉)
(朝請後封咸安郡王卒諡忠武為中興名將)
韓肖胄(字似夫忠彦孫父治以太僕少卿知相州肖胄初以蔭歷開封司錄尋代父知相州自琦)
(至肖胄三世守鄉郡人以為榮建炎初知江州入為祠部郎應詔陳五事紹興初以端明學士)
(使金通問金人知其家世甚重之累遷簽書樞密院事後與其弟膺胄寓居越州卒)
韓彦直(世忠子登進士第調太社令累官工部尚書兼知臨安府屢進讜言後以龍圖閣學士提)
(舉萬夀觀卒封蘄春郡公嘗摭宋朝事分為類目名水心鏡凡百六十七卷)
韓元吉(字無咎潁川人紹興間知建陽縣用廣而賦嗇乃貿遷鹽鹺以佐其費遷守建州表率端)
(莊篤意學校以軍興調發功轉朝奉大夫赴召去民甚懷之後官至吏部尚書)
韓迥(昭州人號東山野叟累官太子中舍致仕李師中以詩贈之曰未衰前巳得懸車骨立清風八)
(十餘松竹最宜貧宅舍江山偏照白髭鬚)
韓公裔(開封人以三舘吏補官充康王府内知客累官岳陽軍節度使卒贈太尉諡參榮公裔早)
(著忠藎為天子故人能與黃?善秦檜為異史稱其知所向方)
韓元傑(字漢臣億五世孫少有大志靖康中年十八以蔭選知臨潁敵暴至其不支卑騎潰圍而)
(出宣撫劉光世奇其才薦知亳州烏珠入宼元傑大破敵衆凱旋晉秩未嘗自伐其功年五十)
(卒)
韓元象(字中父元傑弟亦蔭補官嗜書尤工吟咏論古今成敗常滚滚聽者忘倦少以功名自負)
(邵宏淵别置幕中從宏淵北伐元象謀居多孝宗以對便殿擢通判嚴州)
韓洙(字宗魯鉛山人海南黎安祚宿其家既去遺囊金數十星孝廉謹識之未幾黎復至詰實悉歸)
(之一無所取州以事聞詔賜東帛又事父母能竭其力鄉人稱為孝廉)
韓大寧(玉山人紹興中進士有經世志嘗著續百將傳及周易集註乾道間上書剴切上覽而異)
(之除知德興縣有惠政)
韓彦古(世忠子知平江府至郡有士人持吏短長投狀以占能否彦古曰此狀汝不能為必有吏)
(人為者其人錯愕即以實告於是捕吏杖之一郡以為神明)
韓梴(太師蘄王孫也紹熙初以朝請大夫直秘閣来知州事嘗令郡博士葺州志七卷以行至今徵)
(地文獻者祖焉是時司法劉宰蔚有重望梴乃舉宰充練達科宰後果大聞於世薦賢為國其)
(真識治體者)
韓同卿(琦五世孫知泰州累遷慶遠軍節度使加太尉卒諡靖恭同卿女為寧宗后其季父侂胄)
(自以有定策功聲勢薰灼同卿每懼盈滿不敢干政以故天下皆知侂胄為后族而不知同卿)
(没一年而后崩侂胄見敗人始服其善遠權勢云)
韓祥(玉山人與弟補同登嘉定進士祥累官侍講學士中書舍人補累官闕文閣學士兄弟俱闕)
行文章世闕(韓理宗作闕)又書翕和堂三大字贈之
韓元龍(字子雲以高祖維恩澤補將仕郎歷天台令縣久不治元龍悉力區畫至忘家事有疏豪)
(猾姓名来諗者謝不納曰此一人耳即不以良民待之彼何以自新聞者感化邑遂大治仕終)
(直龍圖閣浙西提刑元龍性醇孝未嘗輒去其母與弟尚書元吉友愛甚篤俱以文學顯時以)
(比坡穎云)
韓崇業(字繼源武安人選尚秦王廷美女授駙馬都尉廷美得罪削秩從貶房陵廷美卒起為静)
(難軍行軍司馬歷屯衛大將軍領高州團練使卒)
韓宗師(字傳道綘之子以父任歷州縣既登第安石薦至集賢殿修撰知河中府卒初宗師在神)
(宗朝數賜對常弗忍去親側屢辭官不拜云)
韓宗武(縝之子第進士徽宗即位為秘書丞因日食上疏言近世事有微漸而不可不察者五大)
(臣不畏公論小臣趨利附下一也人主息於政事威柄下移怨讟歸上二也左右無輔拂之士)
(守邊無禦侮之臣三也開境土以速邊患耗賦財以弊民利四也歲穀不登倉庾空竭人民流)
(亡盜賊數起五也哲宗將祔廟中旨索省中書畫甚急宗武言哀慕方深不宜有丹青之玩陛)
(下踐祚如日初升當講劘典訓開廣聖學好玩易志正古人所戒也尋除都官員外郎改開封)
(府推官後又為淮南轉運判官前使者貸上供錢禁庭遣使来索宗武奏具狀詞極鯁切坐貶)
(秩罷歸久之蔡京欲以知潁州帝語秘書事京不敢復言遂致仕累官太中大夫年八十三卒)
韓溥(京兆長安人唐相休之裔孫周顯德初第進士歷司門郎中溥詳練臺閣故事多知唐朝氏族)
(與人談亹亹然可聽號為近世肉譜縉紳頗推重之尤善筆札人多蔵其尺牘)
韓明(關州守將元兵破關州軍潰散守趙章被擒明父子猶率所部兵亦戰力屈始就擒)
(遼)韓延微(安次人少英邁涉獵經史累官崇文館大學士政事令中機務悉令裁決為佐命功臣封)
(魯國公子德樞官侍中封趙國公)
韓知古(玉田人善謀識有量仕至中書令時國初禮文疎闊知古援據古典參酌國俗為之由是)
(遼國禮文可觀)
(金)韓昉(燕京人天慶初進士第一官至翰林學士禮部尚書參知政事封鄆國公昉性仁厚善屬文長)
(於詔冊嘗作太祖睿德神功碑當時稱之)
(元)韓信同(寧德人别號古遺受學於陳尚德隠居不仕著書經講義五百餘篇及易經三禮旁註書)
(集解史類纂)
韓因(汴梁人少習舉子業負氣不羣盜據汝寧久討不下會詔赦叛逆借因以唐州判官使持詔詣)
(賊賊渠恐納詔不讀而縱因歸報因乃周賊屯大言汝等好百姓何甘從賊驅使賊渠追因責)
(之因極口肆詈賊怒寸割)
韓性(字明善紹興人宋相琦八世孫天資警敏讀書日記萬言及長博綜羣籍為文自成一家四方)
(學者多受業其門隠居不仕而卒諡莊節先生)
(明)韓成(虹縣人從上親征陳友諒賊悉衆合圍數重諸將計無所出成曰臣聞古之人有殺身以成仁)
(者遂賜成龍衮端冕對賊投水中死遂解圍追封高陽侯子觀累官都督同知有將才鎮廣西)
(徭徸畏之如神與山雲齊名)
韓克忠(字守信城武人洪武丁丑廷對第一授翰林修撰學行闕實擢國子司業興弊補壊修明)
(學政宋訥之後克忠足以繼之尋遷河南僉事)
韓禎(洪武初任參政時展築城池閫帥力欲亟成工役晝夜不得稍息軍民困苦病亡禎謂曰城郭)
(所以保民也今築城而疲民是所謂以其所不愛及其所愛甚非安邊保民意也朝廷聞之咎)
(將誰歸帥始懼又欲令五更始工二更而止禎曰不可乃召衆定約以晨鐘從事夕鐘則已由)
(是軍民赴工者莫不感悦)
韓温(以指揮僉事守蘭州洪武元年元將王保自甘肅来攻城凡四閱月温設方略固守屢乘其怠)
(敗之)
韓宜可(字伯時忠獻公琦之後幼好學精敏淹博磊落有大志洪武初以歲貢授山隂文學歷西臺御)
(史自以受知遇言事謇諤無所避大臣之貴倖者咸側目焉出為陜西按察僉事坐累免為庶人尋)
(起授山西布政使擢右副都御史宜可雖以文學名然明習法令歷憲臺多所平反世稱老吏云)
韓奕(字公望其先安陽人宋韓琦十一世孫南闕徙蘇奕?心理學尤精醫道洪武初累薦不起所)
(著有韓山人集少師姚廣孝為序謂其冲澹幽婉無塵俗氣厠於晉宋作者)
韓守益(字仲修號樗夀石首人生於元季及國朝以儒士攝教宜都膺賢良文學聘擢廣西僉事)
(有撫夷功補河南道御史因直言忤充國子膳夫供事不以人代尋命復御史究問本監官吏)
(後補重慶太守調繁臨江坐貢舉事貶安慶府判復取為御史凡三歷臺諫多激上怒至是命)
(力士用鐵鎚擊卧地怒平命太醫院調治限三日入朝乃改春坊中允人争重之上亦有闕)
(有疾懇辭居家閉戸吏部起用文移月至再三訃聞日上深痛惜召大學士楊溥曰卿同)
(鄉韓中允死矣即欲大用之天乃奪之甚速千百人中無此人也益忠孝大節備載傳中大較)
(平生出處多歷險阻至危言數犯無所屈撓方之古烈丈夫何讓焉)
韓言(平居留心典籍手不釋卷洪武初以文學見推於時因編其家為儒戸一生著作最多至今舊)
(家猶收蔵之)
韓郁(未詳何許人洪武中由薦舉授監察御史永樂兵起上書諫阻不聽)
韓永(陜西西安人建文中為戸科給事中豐軀靈髯音吐宏朗每慷慨論兵事建文君喜之永樂間)
(召入見不遜死之)
韓翼(砥礪操行以明經舉鄉貢進士永樂間任主事時河決為患漕運苦艱莫有能塞之者翼奉命)
(至輒塞之以治水有功陞大理寺少卿當時有平獄緩刑民無冤之頌歷朝四十年憂國愛民)
(始終一節卒於官欽賜葬祭)
韓陽(字伯陽山隂人永樂丁酉以春秋魁兩浙歷蘇松二郡司訓教士有成業譽望日起典江右試)
(事所錄者皆名士後多至名公卿轉丹陽教諭用太常卿姚友直薦南京監察御史論奏不避)
(權要楊文定公溥時為宗伯推陽學行可師表一方乃授湖廣按察僉事提督學政士類向化)
(擢江西按察副使景泰丙子監省試同官有欲私其所親者陽毅然斥之擢廣東左布政使未)
(幾得請致仕陽孝友天至母病躬為嘗糞然性剛方不能容人過所著有思菴稿)
韓勵(邢臺人永樂間任工部主事廉能幹濟時初建京城勵與督工條約嚴明工役齊整一時目為)
(清吏)
韓璽(太和人永樂進士任工科給事中侍從宣宗講書日承顧問遷山東按察司僉事歷廣東左參)
(政自近侍至藩臬始終以廉謹自持政聲大著)
韓浩(字季洪常熟人永樂時任御史未嘗深文詆人罪闕)急吏輒論罷之仁宗為太子留守殊被
闕(訊獄乞多付韓御史奏上輒報可嘗有闕)收其偏闕上之請論死浩議令以闕後遷
(按察江西年至九十餘)
韓約(永樂初通州知州有學有守為政有方吏不能欺民懷其德)
韓雍(字永熙吳縣人正統進士累官總制兩廣都御史諡褒毅雍素望服人所在成功在廣平大藤)
(峽功烈尤著)
韓文(字貫道洪洞人成化丙戌進士授工科給事中歷官太子太保戸部尚書劾劉瑾削籍瑾誅復)
(官致仕贈太傅諡忠定子士奇舉進士任參政士聰舉人士實舉人兩淮運司同知孫廷臣舉)
(人廷偉進士文清心寡慾凝重雍粹居常抑抑臨大事斧斷電擊至死不撓當其時與司馬劉)
(東山都憲張介菴稱弘治大君子)
韓福(字德夫西安人成化進士擢御史激揚有聲出守大名民不知吏道不拾遺奏課第一轉僉都)
(御史巡撫京畿撫綏振揚百姓繪像祀之轉戸部左侍郎因忤宦瑾謝職歸)
韓愗(成都人將家裔也自號飛霞不樂仕自負悶悶槩人善詩文沉機遠略有不可詰其際者知黃)
(白之術托談醫事彭幸菴剿撫流宼計多出飛霞功成而人不知)
韓邦問(字人經湖廣籍浙江會稽人成化進士歷官南京刑部尚書草廬疏食不求安飽年九十)
(二卒諡莊僖)
韓邦奇(字汝節朝邑人正德戊辰進士授主事歷陞浙江僉事忤鎮守内官逮下詔獄削籍嘉靖)
(元年起山西參政仕至南京兵部尚書致仕卒奇性剛直尚節槩端潔方正人不敢干以私威)
(望稜稜人方之盱司寇惟行王冢宰九臯云)
韓邦靖(字汝慶邦奇弟幼聰明異常十四舉于鄉二十一舉進士拜工部主事舊抽分餽鎮守太)
(監千金邦靖固不與歷山西參議以災異上疏為民嘉靖初起山西革奸平獄權豪歛跡卒年)
(三十六性至孝父病寢側年餘事兄邦奇輩極骨肉之愛鄉人立碑表其孝義)
韓士英(字廷延南兖人正德進士嘉靖初以南京戸部郎中知岳州府温雅有度政尚明恕重創)
(郡堂修葺諸廢墜咸不擾於民後官至戸部尚書)
韓濓(字守清餘姚人由進士任監察御史出按八閩以直謫江西高安縣丞陞通州判官尋轉山西)
(石州知州以憂去正德九年冬知秦州濓言行端謹老成重厚逹大體歴任幾一年六事具舉)
(吏民畏服士有窘乏者分俸貲以周之十年秋陞河南按察僉事進山東副使)
韓應龍(字汝化餘姚人嘉靖乙未進士第一)
韓叔陽(字徤甫應天高淳人嘉靖丁未進士歴湖廣按察副使子邦憲年十八舉巳未進士闕)
(州知州病卒)
韓怘字闕(四川瀘州衛人嘉靖丙辰進士授中書歴吏部文選司郎中為人兢兢守法感時事受)
(病卒)
韓君恩(字元寵闕水人嘉靖丙辰進士授推官陞御史歴浙江按察副使)
桓(譙國宫音齊桓公宋桓公之後俱以諡為姓向魋亦稱桓氏)
(漢)桓譚(沛國相人父成帝時為太樂令譚以父任為郎因好音樂徧習五經能文章尤好古學光武即)
(位拜議郎上疏陳時政帝欲以䜟決疑譚極言非經帝怒出為六安郡丞譚著書言當世行事)
(號新論又有賦誄書奏)
桓榮(字春卿沛郡龍亢人少學長安精力不倦建武中拜議郎授太子經累遷太子少傅賜以輜車)
(乘馬榮大會諸生曰今日所蒙稽古之力也明帝即位尊以師禮拜為五更)
桓典(字公雅榮玄孫舉孝廉為郎靈帝朝拜侍御史常乘驄馬京師畏憚語曰行行且止避驄馬御)
(史三遷至羽林中郎將弟彬為尚書郎與蔡邕齊名邕論序其志以為有過人者四乃樹碑而)
(頌焉)
桓鸞(字始春少立操行以世濁州郡多非其人恥不肯仕太守向苖有名迹桓帝時舉鸞孝廉遷膠)
(東令始到官而苖卒鸞即去職奔喪經三年而後歸人高其義)
桓階(字伯緒臨湘人父勝為尚書著名南方階初為郡功曹太守孫堅舉階孝廉除尚書父喪還舊)
(鄉里會堅擊劉表戰死階冒難乞堅喪表義而與之階後歸魏武辟為丞相掾累遷尚書令封)
(安樂鄉侯卒諡曰貞)
桓郁(字仲思榮子敦厚篤學傳父業以尚書教授門徒常數百人郁當襲爵上書讓於兄子不許悉)
(以租入與之官至侍中授二帝經業門人楊震朱寵皆至三公)
桓焉(字叔元郁子以父任為郎明經篤行有多稱授安帝經三遷為侍中錄尚書事弟子傳業者數)
(百人黃瓊楊賜最為顯貴)
桓曄字闕(人鸞卒姑歸寧赴哀將至止傳舍整從者而後入曄罪)
之後至京師未嘗舍家楊氏闕(若此賓客闕)一餐不受于人舉孝廉皆
(未應)
桓寬(字次公汝南人治公羊春秋宣帝時舉為郎至廬江太守博通善屬文推行鹽鐵之議者數萬)
(言以究治亂成一家之法焉凡十六篇)
桓叔元(郁之子明經篤行二女適孫雋及李膺時人謂其二女俱乘龍言得壻如龍也)
桓彛(字茂卿譙國人漢五更榮九世孫性通朗早獲盛名仕為逡遒令累遷尚書吏部郎後為宣城)
(内史蘇峻反守節而死五子温雲豁秘冲温豪爽有風槩姿貌甚偉哀帝朝以功加大司馬)
桓豁(彛子字子朗興寧初督荆揚諸州軍事)
桓温(字元子温嶠聞啼聲曰真英物也)
桓冲(字子幼彛子性儉素其妻嘗進新衣冲怒促持去復進之曰衣不經新何緣得故冲乃笑而服)
(之孝武朝為荆州刺史代温居任盡忠王室)
桓宣(譙國銍人仕為丞相舍人時張平樊雅各據一城元帝以宣與之同里轉為後參軍使就之平)
(雅即遣使随宣受節制後更宣為都督司梁雍及荆州之南陽襄陽新野南鄉軍事甚有稱績)
桓伊(字叔夏宣族子嘗督豫揚二州軍事所至撫綏百姓賴焉與謝玄共破苻堅進號右將軍封永)
(修侯伊性謙素不伐善音樂有蔡邕柯亭笛嘗自吹之)
桓雲(字雲子譙國龍亢人彛之子初為驃騎何充參軍尚書郎不拜襲爵萬寧男歴位建武將軍義)
(城太守遭母憂去職葬畢起為江州刺史稱疾廬于墓次詔書敦逼固辭不行服闋然後蒞職)
(加都督司豫二州軍事領鎮蠻護軍西陽太守假節雲招集衆力志在足兵多所枉濫衆皆嗟)
(怨時温執㩲有司不敢彈劾升平四年卒贈平南將軍諡曰貞子序官至宣城内史)
桓石民(豁之子弱冠知名謝安引為參軍叔父冲上疏版督荆江豫三州軍事振武將軍領襄城)
(太守戍夏口與石虔攻苻堅荆州刺史梁成等於竟陵明年又與隋郡太守夏侯澄之破苻堅)
(將慕容垂姜成等於漳口後領梁郡太守冲薨詔以石民監荆州軍事荆州刺史桓氏世&KR0681;荆)
(土石民兼以才望甚為人情所仰)
桓祕(字穆子豁弟少有才氣不倫於俗初拜秘書郎兄温抑而不用久之為輔國將軍時梁州刺史)
(司馬勲叛入蜀祕以本官監梁益三州征討軍事假節勲平為散騎常侍)
桓謙(字敬祖嗣弟詳正有器望初以父功封宜陽縣開國侯累遷吳國内史孫恩之亂謙出奔無錫)
(徵拜驃騎大將軍元顯引為諮議參軍元興初朝廷將伐玄以桓氏世在陕西謙父冲有遺惠)
(於荆楚懼人情向背乃用謙為持節都督荆益寧梁四州諸軍事)
桓修(字承祖尚簡文帝女武昌公主歴吏部郎稍遷左衛將軍王恭將伐譙王尚之先遣何澹之孫)
(無終向句容修以左衛領振武將軍與輔國將陶無忌距之修次句容俄而恭敗時朝廷無備)
(内外崩駭修進說曰殷桓之下專恃王恭恭既破滅莫不失色今若優詔用玄玄必内喜則能)
(制仲堪朝廷納之以修為龍驤將軍荆州刺史)
桓石虔(字鎮惡豁子有才幹趫捷絶倫猛虎被箭而伏虔往拔之猛虎跳虔亦跳虎伏虔復拔一箭以歸從)
(温入關威鎮敵人時有病瘧者謂石虔來以怖之多愈為豫州刺史弟石秀石民石生石緩石康俱知名)
桓石秀(豁次子幼有令名風韻秀徹博涉羣書尤善老莊嘗獨處一室簡於應接時人方之庾純)
(任西陽太守)
桓嗣(字恭祖少有清譽與豁子石秀並為桓氏子姪之冠冲既代豁西鎮詔以嗣督荆州之三郡豫)
(州之四郡軍事建威將軍江州刺史莅事簡約脩所住齊應作板檐嗣命以茅代之板付船官)
(轉西陽襄城二郡太守鎮夏口後領江夏卒官追贈南中郎將諡曰靖)
桓胤(字茂遠冲孫少有清操雖奕世華貴甚以恬淡見稱初拜秘書丞遷中書令)
桓雄(長沙人為譙王承主簿及承被王敦黨魏義執送武昌雄與西曹書佐韓階從事武延並毁服)
(為僮監從承不離義見雄姿貌長者因害之階延執志愈堅敦遣其黨王廙殺譙王於道階延)
(親營殯歛送柩還都朝夕哭奠葬畢乃還)
(南北)桓康(蘭陵人隨南齊武帝起兵擢堅䧟陣江南人畏之畫其形可愈瘧疾後封吳平縣侯終驍騎將)
(軍)
(唐)桓彦範(字士則丹陽人武后末為中丞與張柬之等謀復中宗以定策功擢侍中封譙郡公時帝)
(惑於後官彦範上書諫帝不省未幾罷政事封扶陽郡王為武三思所誣貶瀧州司馬復遣人)
(矯制殺之睿宗即位追復官爵諡忠烈)
桓化民(眉州人崇寧進士)
明(萬歷間桓應元)利津人遵化丞
萬姓統譜卷二十四
