卷九
萬姓統譜卷九明凌廸知撰
上平聲
七虞
虞(陳留商音舜有天下之號其子商均為虞因為虞氏又武王弟叔虞之後以字為氏又望出會稽)
(周)虞丘子(楚令尹薦孫叔敖莊王曰子輔寡人寡人得以長於中國令行於絶域遂霸諸侯非子如)
(何虞丘子曰久固禄位者貧也不進賢達能者誣也不讓以位者不廉也不能三者不忠也為)
(人臣不忠君王又何以為忠臣願從此辭莊王從之賜虞子采地三百號曰國老以孫叔敖為令)
(尹)
虞閼父(鄭子産曰昔虞閼父為周陶正以服事我先王先王賴其利器用也)
虞幕(國語虞幕能聽協風以成樂物生者也其後皆以為王公侯伯)
虞卿(史記虞卿者游說之士也躡蹻擔䔲說趙孝成王一見賜黃金百鎰白璧一雙再見為趙上卿)
(故號虞卿)
虞香(秦人)
虞叔(虞大夫有玉虞公求旃與之又求其寳劍曰是無厭也逐之公出奔孔子曰虞公貧而亡虞叔)
(吝而逐君)
(漢)虞延(陳留東昏人性敦樸力能扛鼎少為戶牖官長王莽末兵亂延扞衛鈔盜賴其全者甚衆光武)
(時官至司徒曾孫放少為楊震門生及震被讒自殺放詣闕白震罪由是知名)
虞詡(字升卿武平人祖父經為獄史務存寬恕詡年十三通尚書孝養祖母舉順孫為郎中出為朝)
(歌長縣多盜詡曰不遇盤根錯節何以别利器即有治聲歴遷武都太守增竈進兵大破羌人)
(官至尚書僕射)
虞俊(字仲卿無錫人少以孝友稱明春秋公羊左氏傳哀帝時為御史稍遷丞相司直王莽執政召)
(為司徒俊仰天嘆曰願為漢鬼不能事兩姓飲藥而卒光武即位表其墓)
虞國(為日南守有惠政雙鴻隨軒而舞)
(三國)虞溥(字允源高平昌邑人也察孝廉為鄱陽内史大修庠序招生徒移告屬縣勉厲於學為政嚴而)
(不猛風化大行嘗註春秋經傳撰江表傳及文章詩賦數十篇)
虞翻(字仲翔餘姚人少好學有志氣曹操辟不就吳孫權用為騎都尉嘗以所著易示孔融融曰聞)
(延陵之禮樂覩吾子之治易乃知東南之美者非特竹箭也)
(晉)虞潭(字思奥翻孫清貞有檢操為吳興内史咸寧三年蘇峻反潭起義兵討之徵拜尚書諡忠烈)
虞嘯父(潭孫侍宴孝武帝帝從容問曰卿在門下初不聞有所獻替耶嘯父家近海謂帝有所求)
(對曰天時尚温䱥魚鰕鮓未可致尋當有所上獻帝大笑因飲大醉出拜不能起帝顧曰扶虞)
(侍中嘯父曰臣位未及扶醉不及亂非分之賜所不敢當)
虞授(餘姚人少嗜經史壮負志略以文武材幹舉為奏曹歴仕廣州刺史居常以死節自勵後竟死)
(難)
虞&KR1294;(字思行會稽人有素行累官光禄大夫王導常謂&KR1294;曰孔愉有公才而無公望丁潭有公望而)
(無公才兼之者其在卿乎官未達而卒時人惜之)
虞谷(字長風吳興太守&KR1294;之子仕吳國内史)
虞喜(字仲寧餘姚人預之兄潔静其操歲寒不移志操足以厲俗博學足以明道鑽堅研微有弗及)
(之勤處静味道無風塵之志釋毛詩注孝經凡著逑數十萬言)
虞預(字叔寧餘姚人兄喜博學好古為散騎常侍著書數十萬言預少好學有文章庾亮等薦其才)
(行太興中遷秘書丞著作郎著晉書四十餘卷會稽典錄二十篇)
虞悝(臨湘人王敦有異志譙王承為湘州刺史徵悝為長史敦遣其黨魏乂拔長沙悝被執遂死之)
(弟望亦為譙王承司馬都護諸軍舉兵討王敦力戰死及敦平詔贈悝襄陽太守望滎陽太守)
虞昺(餘姚人初仕吳後歸晉為濟陰太守抑強扶弱甚有威風)
(南北)虞愿(字士恭餘姚人宋明帝時為晉安太守郡有越王石常隱雲霧中惟清廉太守乃見愿往觀清)
(徹無所蔽郡産蚺蛇膽可為藥有遺愿蛇者愿放之蛇歸者再仁心所致也)
虞悰(會稽人祖嘯父晉左戶尚書悰仕南齊為太子中庶子累遷豫章内史武帝以悰布衣之舊常)
(從容謂曰我當令卿復祖業轉侍中遷祠部尚書)
虞荔(餘姚人年九歲陸倕問五經事荔對無遺失及長善屬文梁武帝置士林館命為學士)
虞綽(字士𥙿餘姚人姿儀甚偉博學有俊才尤工草隷陳傅繹見其詞賦嘆曰虞郎之文無以尚也)
(隋大業初為祕書學士與虞世南等撰長洲玉鏡等書十餘部)
虞世基(字茂世會稽人博學有高才善草隷孔奐見之嘆曰南金之貴屬在斯人)
虞熙(世基之二子也宇文化及將亂之夕宗人伋告熙曰事勢已然吾將濟卿南渡且得免禍同死)
(何益熙曰棄父背君求生何地感尊之懷自此訣矣及難作兄弟競請先死行刑人先世基殺)
(之)
虞寄(荔弟陳人客陳數歲客嘲曰郎子姓虞必當無智寄曰文字不辨豈得非愚客大慙少聰慧及)
(長志於棲遯嘗作瑞雨頌武帝見之謂荔曰此頌典裁清俊卿之士龍也)
(唐)虞世南(字伯施荔子少與兄世基同受學顧野王十年精思不懈文章贍博貞觀中為弘文館學)
(士太宗每稱其五絶一德行二忠直三博學四文詞五書翰)
(宋)虞策(字經臣錢塘人嘉祐間登進士第哲宗時為監察御史進右正言數上書言事多見施行仕至)
(吏部尚書樞密直學士弟奕元豐間進士歷官光禄卿戶部侍郎卒贈龍圖閣學士)
虞大寧(熙寧間知鄞縣興修水利躬自相度疏洩得宜溉田五百餘頃民利頼之)
虞大中(字士朋歴知龍興新建縣通判汀州皆有惠政嘉定間除知循州改知南康軍吏白庫有)
(羡錢萬緡守例得之大中不問吏復請竟斥去官至朝散大夫)
虞大熙(宜興人皇祐二年登進士第神宗朝蔡襄在經筵以治行薦凡臺閣選所薦三十二人大)
(熙與胡宗愈皆預焉累薦至侍講)
虞肇(字公初邵武人慶歷二年登第充御史臺推直官用法明審出知南安縣未七十謝事歸)
虞儔(寧國人孤介不苟隆興初舉進士歴官績溪令飲食服用悉取給於家諸司上其治狀累遷監)
(察御史排擊貴近朝紀肅然出為浙東提刑知湖州推行荒政全活甚衆仕終兵部侍郎)
虞沇(會稽人紹興三年知瓊州瓊隔海洋吏無顧忌民苦侵漁沇乃上䟽乞敕監司按治重行責罰)
(數年之間民得安生)
虞允文(仁夀人七歲能屬文紹興間第進士累官中書舍人直學士院金人入寇允文為督視府)
(參謀激諸將力戰敗金人於采石孝宗時拜相封雍國公卒諡忠肅出將入相垂二十年孜孜)
(忠勤所著有詩文奏議等集數十卷)
虞剛蕳(允文孫兄弟八人皆好脩而剛簡最知名嘗與魏了翁范仲黼李心傳輩講學蜀東門外)
(得程朱微旨著易書論語說以發明其義蜀人師尊之嘉定中召不至子㠭知連州亦以文學)
(知名)
虞似良(寓居黃巖自號横溪老樵有篆隷韻書行世)
虞輔國(紹興中為澄海將軍才略雄一時以意氣相許海寇攻城輔國死之)
虞申(丹徒人資性和厚勇於赴義宗族有負大司農錢者悉為償之仲弟死嫁其五女撫幼孤如已)
(子)
虞賓(字舜臣山陰人以宣德郎知長洲縣屬歲大祲民無盖藏部使者猶急宿負檄下曰必辦賓周)
(束文書不問使者怒賓進說云云使者驚謝之遷比部員外郎)
虞夷簡(知富順監以崇化善俗為務禁科歛賑貧窶儲藥石以濟民復立義庄俾養生送死無憾)
(魏了翁稱其能盡心焉)
虞祺(紹興中為䕫路轉運判官運司權大寧監鹽例多重征祺悉蠲放每謂法無重征例不可壞法)
虞革(慶歷中知龔州時蠻入寇桂管騷動革經畫軍需先事而集又移書安撫使杜杞請治諸郡城)
(及易長吏之不才者)
(金)虞仲文(寧遠人七歲能詩十歲能文日記千言刻苦學問第進士累仕州縣以廉能稱官至翰林)
(侍講學士諡文正)
(元)虞汲(剛簡孫㠭之子為黃岡尉僑居臨川之崇仁與吳澄友善澄稱其文清而醇嘗再至京贖族人)
(被俘者十餘口以歸由是家益貧晩稍起家教授以翰林院編修致仕)
虞集(汲子隨父居臨川天性孝友弘才博學累遷奎章閣學士日取經史中切心德治道者陳進經)
(筵凡承顧問必隨事規諫而一時大典冊咸出其手其論薦人才必先器識平生為文萬篇有)
(道園學古錄行世卒贈仁夀公諡文靖子安民知安福州)
虞槃(集弟性方正少與集從吳澄游嘗著非非國語時稱其有才識詩書春秋皆有論著累官湘鄉)
(州判官有巫稱神降告灾者州長吏皆厚禮之槃訊得巫所為狀召至鞫之并其黨䋲以法時)
(服其明)
(明)虞謙(字伯益金壇人洪武中由太學生歴官大理卿天津衛倉灾焚糧數十萬御史按之謂主典者)
(盜之縱火以自盖論死者百餘人&KR1131;流者七百餘人皆誣服謙察其冤白於上得減工詩畫所)
(著有玉雪齋集)
虞誠(字自銘吳縣人洪武間為永州知府創修學治皆有成算民不勞而事集綽有能聲既去邑人)
(立碑紀其政績焉)
虞以文(洪武中為陕西按察僉事上疏言前任御史按治漢中見其民多居深山遷徙無常以避)
(徭役其膏腴水田皆灌莽彌望莫肯下山開種盖因用力勞而税畝重今若減其租賦則田野)
(闢而民有恒産矣上善其言詔行之)
虞堪(字克用宋允文諸孫家長洲隠居行誼不樂仕進家藏書甚富手自編輯其為詩清潤麗則間)
(寫山水亦有思致雅重先世手澤聞有雍公遺文雖千里外必購得之乃已)
虞臣(崑山人第進士累官布政司參議剛正不屈歴官二年即急流勇退清苦節操居家尤著)
虞祥(字仲禎崑山人永樂中由鄉舉授上虞教諭陞禮科給事中遷通政司參議敷奏詳明終兵部)
(侍郎卒於官)
虞信(字尚忱沔陽人永樂間擢監察御史歴官按察使吏畏民懷終河南右布政使性伉直人不敢)
(欺)
虞守愚(字惟明義烏人嘉靖進士歷官兵部侍郎)
朱(沛國角音顓頊之後周封曹挟於邾後為楚滅子孫避難去邑為朱又望出吳郡)
(周)朱張(字子弓隱逸不仕行與孔子同)
朱亥(大梁人有力隱於屠肆侯嬴薦之魏公子無忌使奉璧謝秦秦王怒使置之虎圈亥髮上衝冠)
(瞋目視虎虎不敢動遂以禮遣之)
朱厲附(莒穆公有臣曰朱厲附事穆公不見識焉冬處於山林食芋栗夏處洲澤食菱藕穆公以)
(難死朱厲附將往死之其友曰子事君而不見識焉今君難吾子死之意者其不可乎朱厲附)
(曰始我以為君不吾知也今君死而吾不死是果不知我乎吾將死之以激天下不知其臣者)
(遂往死之)
(漢)朱買臣(字翁子會稽人家貧賣薪自給行歌誦書妻羞之求去買臣曰我年五十當富貴今已四)
(十九矣此時當報汝妻曰當餓死溝壑中何富貴為聽去適田夫後買臣為會稽太守與夫治)
(道迎官買臣駐車呼之命後車載其夫婦舍園中給食一月婦慚而縊與夫錢葬之)
朱儁(字公偉上虞人好義輕財鄉閭敬之累官諫議大夫黃巾起拜為右中郎將與皇甫嵩討平之)
(以功封西鄉侯後拜河南尹董卓議徙都長安儁輒止之卓惡其異已儁棄官奔荆州)
朱建(黥布相布欲反建諫止不聽漢聞其諫布拜平原君後又為辟陽侯畫策免死)
朱邑(字仲卿舒人舉賢良遷北海太守治行苐一入為大司農為人惇厚天性廉正不可交以私自)
(處節儉禄以共族黨而家無餘財及卒天子惜之曰大司農退食自公無疆外之交可謂淑人)
(君子賜其子黃金百斤以奉祭祀)
朱家(關東大侠人也漢初隂脱季布之厄及貴終身不見)
朱浮(沛國蕭縣人光武初拜幽州牧後征討代賈復為執金吾累遷大司空)
朱博(杜陵人初為縣功曹性廉儉歷櫟陽雲陽平陵長安四縣令累遷冀并二州刺史行部决遣如)
(神後為左馮翊官至大司空代孔光為丞相封陽鄉侯)
朱雲(字游平陵人少通輕侠年四十變節從師授易論語能傳其業好倜儻大節與五鹿充宗論易)
(連折五鹿君諸儒語曰五鹿岳岳朱雲折其角成帝時為槐里令上書願借上方劍斬佞臣張)
(禹上怒欲斬之御史將雲去雲攀折殿檻上命舍之)
朱祐(字仲先宛人為人質直尚儒學從光武征河北以為護軍常力戰陷陣累立戰功拜建議大將)
(軍後封堵陽侯)
朱暉(字文季宛人家世衣冠暉業於太學性矜嚴進止必以禮光武以暉父岑有舊暉為郎中遷臨)
(淮太守吏人畏愛之後拜尚書僕射進尚書令)
朱穆(字公肅暉之孫五歲以孝稱及壮躭學舉孝廉授侍御史出為冀州刺史部令長聞穆濟河觧)
(印綬去者四十餘人後拜尚書禄仕數十年家無餘資蔡邕與門人諡為文忠先生)
朱普(廣都人為郡功曹太守與刺史王冀有隙枉被劾普詣新都獄掠笞連月肌肉臭腐卒證太守)
(無事敕其子曰我死載喪詣闕使天子知我心)
朱遵(武陽人仕為功曹率兵拒公孫述絆馬死戰贈復漢將軍)
朱震(字伯厚靈帝時為銍令其友陳蕃被害徙其家屬於北京宗族門生故吏皆斥免禁錮震聞而)
(棄官哭之收葬蕃尸匿其子逸於甘陵界中事覺繫獄合門桎梏震受拷掠誓死不言故逸得)
(免後黃巾賊起大赦黨人乃追還逸官至魯相)
(三國)朱靈(清河人從曹操征伐有功文帝禪位封鄃侯詔稱元功之將社稷之臣後更封高唐侯卒諡曰)
(威)
朱桓(字休穆吳縣人孫權為將軍桓給事幕府除餘姚長民戴之以功封新城侯遷奮武將軍為人)
(輕財貴義愛養吏士卒之日舉營號慕)
朱據(字子範吳人黃武初徵拜五官中郎將補侍御史孫權嘗思吕蒙張温以據兼文武可以繼之)
(拜左將軍封雲陽侯據謙虚接士輕財好施遭二宫搆争擁護太子義形言色左遷都郡丞以)
(譖死)
朱治(字君理安吉人隨孫堅征伐有功歷官都尉孫權建國稱帝封治毘陵侯拜安國將軍徙封故)
(鄣恩敬極隆治薨子才嗣為人精敏善騎射權亦異之)
朱長生(代人魏孝文時為員外散騎常侍與同郡于提俱使高車其王阿伏至羅以兵脅之降長)
(生與提厲聲曰我為魏鬼不為汝臣拘三歲始放還孝文以其守節拜長生河内太守提隴西)
(太守並賜男爵)
朱然(治甥本姓施年十九為山隂令吳呂蒙病篤大帝問卿不起誰可代者蒙以然對蒙卒假節鎮)
(江陵蜀漢攻宜都然與陸遜拒破之後封永安侯子績為建中都尉隨潘濬討五溪以膽力稱)
朱異(字季文桓子拜騎都尉敗文欽遷揚武將軍大破魏軍假節鉞為大都督)
(晉)朱汎(雲之後大興中為臨海太守有政聲秩滿居蒲墟村遂為義烏人曾孫幼仕齊遷揚州刺史有)
(功人歌曰朱幼護江東人安盜賊空)
朱序(字次倫義陽人為梁州刺史鎮襄陽苻堅遣將圍序城陷被執後謝石與堅戰淝水序唱言堅)
(敗遂大潰序乃得歸拜龍驤將軍豫州刺史子湛仕至益州刺史孫修之立身清白仕宋封南)
(昌侯)
朱伺(字仲文安陸人少為吳牙門將伺武勇口訥不知書為羣將督見卿大夫揖稱名而已為將遂)
(以謙恭稱)
朱冲(南安人少有志行鄰人失犢認冲犢以歸後得犢大慚以還冲竟不受有牛犯其禾稼冲屢持)
(芻送牛而無恨色主愧乃不復為暴咸寧中召補學士不應冲居近夷俗羌人奉之若君冲亦)
(以禮讓訓邑里化之路不拾遺)
(南北)朱謙之(錢塘人數歲父昭之為族人幼方焚死不勝哀泣即手刃殺幼方自詣縣獄令上其事南)
(齊世祖嘉其義赦之)
朱齡石(沛人世為將相齡石不事崖險從宋武帝平賊有功為鎮軍將軍伐蜀有功封豐城侯弟)
(超石亦果銳累官中書侍郎封興平侯)
朱修之(字恭祖宋文帝元嘉中累遷司徒從事中郎及後魏克滑臺太武嘉其固守之節以為雲)
(中鎮將妻以宗室女修之潛謀南歸妻疑之每流涕謂曰觀君無停意何不告我以實義不相)
(負修之深嘉其義而不告也)
朱异(字彦和為太子博士居權要三十餘年自員外常侍至侍中四官皆珥貂自右衛率至領軍四)
(職並驅鹵簿並同)
朱泰(武康人家貧鬻薪養母適數十里以外易甘旨以進戒妻子嘗候母顔色一日雞初鳴入山為)
(虎所攫負之而去泰已瞑眩忽少醒厲聲曰虎為暴食我恨母無托爾虎忽棄泰于地走不顧)
(如人疾驅状泰匍匐而歸母持以泣泰亦強舉動不踰月如故鄉里聞其孝感以金帛遺之目)
(為虎殘)
(唐)朱子奢(蘇州人貞觀中高麗百濟同伐新羅假子奢持節諭旨平三國之憾子奢有儀觀夷人尊)
(畏之累遷弘文閣學士帝欲見起居紀錄臧否子奢曰陛下所舉無過事雖見無嫌然以此開)
(後世史官之禍可懼也)
朱佐日(蘇州人仕為御史工於詩武后嘗吟詩曰白日依山盡黃河入海流欲窮千里目更上一)
(層樓問是誰作李嶠對曰御史朱佐日詩也)
朱忠亮(浚儀人為薛嵩禆將累官涇原四鎮節度使吏白耄卒不任戰者可罷荅曰古於老馬不)
(棄況戰士乎聞者莫不感奮改封丹陽卒贈尚書右僕射諡曰靈)
朱誕(温州刺史後二弟褒敖相繼刺温州杜荀鶴寄以詩云永嘉為郡昔推名連屬君家弟與兄教)
(化盡歸龔渤海文章尚出謝宣城盖亦一時所推云)
朱朴(襄陽人以三史舉昭宗時諫議大夫書言當世事見唐室寖微勸遷都謂襄鄧實惟中原人心)
(質良去秦咫尺而上有洛為之限永無夷狄侵軼之虞不報官至中書門下平章事)
朱延夀(舒城人昭宗擢奉國軍節度使敵至撤門扃不設備逡廵自去用兵嘗以寡擊衆)
朱仁軌(字德容永城人隠居養親嘗誨子弟曰終身遜路不枉百步終身遜畔不失一段及卒諡)
(為孝友先生弟敬則好學重氣節累官同鳳閣鸞臺平章事以直忤時出為鄭州刺史敬則與)
(三從昆弟居四十年貲産無異為時所重)
朱輔(字德臣耽學自高隠居不仕著茶山錄六卷)
朱季(南陽人吏畏其威民悦其惠肅宗召拜僕射上便宜報曰補公家之空不累清白之素斯善美)
(之士也)
(五代)朱葆光(南陽人梁祖簒唐葆光與君舊臣顔蕘李濤數輩挈家南渡寓潭州每正旦冬至必序立)
(南嶽祠前北望號慟殆二十年後濤北歸葆光遂家於衡子昂讀書至萬卷仕宋累官翰林學)
(士昂澹於榮利進退有禮有集三十卷)
朱弼(仕南唐為廬山國學助教動持禮法每升堂講釋生徒環立各執疑難問辯蜂起弼應聲解說)
(莫不造理以故諸生咸服四方肄業者多造焉)
朱漢賓(譙人為人有膽力仕梁為指揮使累遷昭遠軍節度使為政能守法好施惠人頗愛之卒)
(贈太子少傅諡曰貞惠)
朱存(金陵人讀書能詳六朝興敗成亡之迹仕南唐作覽古詩二百章)
(宋)朱台符(字拱正眉山人父賦舉拔萃官至殿中丞台符敏于詞賦舉進士累官至工部員外郎嘗)
(上疏極言朝廷得失有集三十卷弟昌符亦舉進士官至屯田員外郎台符子公佐亦登進士)
(第次子夀隆)
朱夀隆(諸城人知宿州多劇賊至白晝披甲剽攻郡縣不能制夀隆設方略耳目捕斬千餘人提)
(點廣西刑獄蠻人畏戢復為東京轉運使歲凶民移壽隆諭大姓富室畜為田僕舉貸立息官)
(為置藉索之貧富交利終少府監知揚州)
朱松(字喬年婺源人舉進士為尤溪尉知饒州松有俊才為文汪洋放肆不見涯涘後取六經子史)
(讀之以求天下興亡理亂之變又聞河洛之學得聖賢不傳之意乃日誦大學中庸力於致知)
(誠意之地自謂褊急害道因取佩韋之義名韋齋)
朱熹(字元晦松子天姿粹美讀書務躬行實踐紹興中舉進士主泉州同安簿累遷煥章閣待制侍)
(講領鴻慶宫祠熹初從劉子羽居崇安後從延平李侗學復徧交當世有識之士遂得聖道之)
(宗平昔著述有諸經傳解四書集註及編通鑑綱目小學楚辭等書後世學者宗師之自絶學)
(以来集諸儒之大成發先聖之秘藴熹一人而已卒諡曰文追封徽國公從祀孔子廟庭)
朱震(字子發荆門人政和中進士累官翰林學士經學深醇人稱為漢上先生所著有漢上易解弟)
(巽亦富學號二朱)
朱應元(字見則震之子初教授靖江府歷官淮東安撫司機宜文字未幾除監察御史崇政殿說)
(書首劾時宰去之後為大全所忌左遷尋復除監察御史陞右文殿侍講會星變賈似道當國)
(衆畏縮莫敢言應元極陳時政由是遷起居舍人即日斥去子蹕)
朱蹕(安吉人知錢塘縣建安三年十二月兀术完顔宗弼犯臨安守臣康允之棄城退保赭山蹕率)
(民兵延敵逆戰死之)
朱勝非(字臧一蔡州人以上舍登第靖康初為東道副總管建炎初以中書舍人權直學士院草)
(制辭氣嚴重上䟽論仁義大柄高宗嘉之累官尚書右僕射兼御營使平苖劉之亂保護之力)
(居多卒諡忠靖)
朱塾(字受之文公長子從呂祖謙學用蔭官將仕郎早卒贈中散大夫子鑑奉直大夫湖廣總領孫)
(溥湜沂彬林炣煟耿煒堂壑俱列仕)
朱埜(字文之文公次子用蔭補官歷朝奉郎子詆南康尹銓監登聞院)
朱在(字叔敬文公子以恩補承務郎歴官至工部侍郎時經筵日讀父四書玉音訪問不已因請黜)
(楊雄乞以二程張載從祀帝嘉納之在孫浚累官吏部侍郎死節)
朱舜庸(建康人好古博雅嘗編金陵遺事積二十年自里巷口傳仙佛之書無不研綜慶元中留)
(守吳琚為之詮次目曰續建康志)
朱夀昌(字康叔揚州天長人生七歲父守長安出其母嫁民間母子不相知者五十年夀昌既仕)
(念母不見行四方求之不已行次同州得焉其母劉氏時年七十餘矣由是天下皆知其孝母)
(卒涕泣喪眀有白烏集其墓上後為司農少卿)
朱倬(字漢章閩縣人舉進士忤秦檜出教授越州遷國子監丞除浙西提舉召對高宗曰人不知卿)
(獨朕知卿除右正言曰人主任以耳目非報怨任氣之地每上疏輒夙興露告若上帝鑒臨紹)
(興三十一年拜尚書右僕射金人犯江陳戰備應三策又策敵必妄意絶江果如所料)
朱長文(吳縣人著書閱古吳人化其賢名動京師元祐中起教授於鄉召為太學博士遷祕書省)
(正字嘗著經史有文集三百卷六經皆為辯說號樂圃)
朱良(字良伯吳郡人少穎悟世儒科建炎中為海鹽尉金兵入境良曰今日乃忠臣義士死國之時)
(也集所部百餘人奮擊金兵數人死衆披靡然力不敵竟死事聞官其子思後守漢陽)
朱諤(華亭人進士第二徽宗時歷官禮兵吏三部尚書拜右丞居位三月卒諡忠靖)
朱弁(婺源人弱冠入太學建炎初議遣使問安兩宫弁奮身自獻詔偕吉州團練使至雲中見金尼)
(堪邀說甚切尼堪不聽弁復與書言用兵講和利害甚悉而守節不屈後和議成弁得歸轉奉)
(議郎所著有聘遊集書解行世)
朱景(河南郾師人舉進士調滎澤簿累遷光禄卿知夀州所至有能績臨卒自占遺表皆經國大計)
(詔加轉贈錄其子以官)
朱光庭(景子十歲能屬文辭父蔭舉進士調萬年主簿數攝邑人以明鏡稱元祐間為諫官有聲)
(言路終集賢院學士知潞州光庭從程顥學嘗學於胡瑗瑗告以學之本在於忠信終身行之)
朱敦儒(字希直河南人志行高潔屢辭薦辟避亂客南雄州紹興初臺諫言其深達治體有經世)
(才召為廸功郎固辭其故人勸之始起奏對稱旨賜進士累遷兵部郎中敦儒素工詩及樂府)
(婉麗清暢時人推重之)
朱昭(府谷人為震威城兵馬監押金人入寇昭以死守城將陷召諸校謂曰大丈夫暴骨境内一生)
(之事畢矣第妻子不可為敵所汚因令盡殺之乃與敵戰殺獲甚衆馬蹶墜塹伏劍罵敵而死)
朱蒙正(字養源卲武人元豐八年登第嘗為衡州茶陵丞大觀中以司農寺丞通判德順軍時郡)
(守武人越常例遺之甚厚蒙正辭弗獲乃以所遺寄公帑後守坐贓除名而蒙正無所累)
朱之純(休寧人寳祐間游太學有聲時閫宦董宋臣之黨用權天下側目之純率諸生抗疏請斥)
(去妖邪以清肅朝綱咸淳間授平江府教授以禄不及親隠居不出)
朱晞(字子淵休寧人孝宗初知廣濟上言請更合肥之兵從之徙知靖州言襄漢通吳蜀宜移武昌)
(大軍戍襄陽以控漢沔孝宗嘉納)
朱服(字行中烏程人熙寧進士為監察御史裏行章惇嘗遣袁默見服道薦引意服舉劾之紹聖中)
(除禮部侍郎後坐與蘇軾游貶興國軍)
朱夢炎(字明叔良五世孫幼穎悟以蔭授將仕郎轉真州司法參軍咸稱廉敏性倜儻善持論見)
(義必為有鑾江倡和集)
朱懷英(字晉老建安人建炎初詔求文武材略出倫之士有司以懷英列詔從幸揚州又上書略)
(曰楚懷王以五千里之地帶甲百萬不能報父兄之辱臣嘗聞此願為朝廷銜命折虜責之以)
(義而大兵繼進臣雖不免酈生之烹亦足仰成陛下孝弟之志雖死猶生也時方議和不果用)
朱澡(處州人紹興三年進士知浦城縣事下車延耆宿周詢幽隠約民墾荒田滿三歲乃征至期戶)
(稅倍增興學校脩孔子廟公暇則召屬吏訓以詩書法律歲旱祈禱輒雨考滿陞江陵知府)
朱貔孫(浮梁人淳祐中進士授臨江軍學教授累遷少府卿兼右諭德擢華文閣學士遷吏部尚)
(書與李伯玉湯漢俱有時名號稱饒三尚書有文集奏議行世)
朱軾(南豐人嘗從曾鞏學性寬夷輕財急義悉以祖業讓弟軫獨取故居曰此先人廬不可失也仕)
(為房州司戶)
朱敏(字納之零陵人敏舉進士歴邵陽丞辰州判官天資重厚持身廉正居官不事威嚴而人自悦)
(服與人交不諂不凟言貌粹和見者心醉)
朱京(軾子博學淹貫登進士甲科為太學錄神宗數召見論事擢監察御史彈劾無所回奪官至國)
(子司業弟彦累官刑部侍郎褒為屯田員外郎襄知韶州皆有時名)
朱翌(字新仲安慶人紹興中為中書舍人秦檜惡其不附已諷言者論其黨趙昇謫居韶州十九年)
(名山勝景游覽殆遍所著有湘江集)
朱龍文(字鼎臣自幼刻意問學父蚤世母教之甚嚴傍舍雞初鳴即促起讀率以為常由是六經)
(百氏之書靡不淹貫遂以易魁鄉試比登第主高郵興化簿會寳應有訟葑田者久而未成漕)
(司檄使按治片言而服咸淳間為揚州僉廳制司有疑獄歴十餘年不能明案牘山積以示之)
(一披閱即得其情賈似道專政士欲速化者奔走其門龍文終身不以姓名交其不干進如此)
(子德修力修進修)
朱煥文(字實甫弱冠有聲胄監初署廸功郎教授池州後以湖州教授致仕屬文明敏清麗尤善)
(於詩嘗寄内弟馬端臨一聯云江山千里俱頭白骨肉十年終眼青有北山稿若干卷龍文煥)
(文俱安吉人)
朱輅(郴人紹聖間登第通判邵陽累治疑獄人以不冤後知郴終任獄無一死罪甘露降於州署前)
(之松逾月松下地猶潤人謂其善政所感)
朱定國(神宗時知六合縣時議開馬昌河通滁州者定國以為不可使者以其首具所論數移地)
(局以困之定國即告致仕歸)
朱彦博(萍鄉人嘉祐間進士通判順州上神宗書極言當世利害歴知虔虢解三州所至有聲嚴)
(而不苛明而不察官吏畏之如神)
朱孟常(建炎中南平知縣不尚苛嚴奏蠲累歲逋負魚課及購獲強暴置于法民咸德之)
朱友恭(涇原路第一副將捍金人有功會金兵大集友恭力戰被執以不降遇害)
朱景文(清江人自少俊邁傑出讀書過目不忘為文頃刻立就雄贍豪爽如其為人乾道間舉進)
(士)
朱昂(字舉之荆南人好學有清節時有朱遵度者好讀書人號為朱萬卷目昂為小萬卷累官工部)
(侍郎弟協以純謹著稱仕至左客郎中雍王府翊善亦以告老歸時人比之二疏昂子正彝正)
(辭並登進士苐)
朱熠(平陽人端平初武舉苐一累官至侍御史彈劾甚多歴知樞密院事兼參知政事)
朱祓(仙遊人治平中進士紹聖初章惇當國首倡異議人争附之祓獨陳正心誠意知人安民之說)
(除都官員外郎以鄒浩貶贐金特厚追一官勒停後除給事中編入元祐黨籍)
朱牧(字子文閩縣人宋季第進士調隆興府士曹丙子之變死於官鄉人咸謂牧生有文名死於節)
(私諡曰文貞先生)
朱庭傑(字世英永福人崇寧中登進士建炎中為北流令金人犯闕官屬皆遁庭傑堅守不動城)
(隅有水度敵至必飲水投以野葛飲者中毒死俄而他兵至力不能抗罵敵而死)
朱道誠(全州人幼喪父事母至孝母卒廬於墓側感冬筍生瑞竹覆其墓州以聞詔賜絹米其子)
(揚善孝亦如之至和中詔賜絹米如父恩)
(元)朱德潤(字澤民崑山人幼誦讀一過能記壮工詩文間得許道寧畫試加塗抹遂臻真妙延佑末)
(遊燕京趙孟頫薦之及見命為編修袁桷皆與友善至正中浙省辟為參謀)
朱震亨(字彦修金華人師事許謙為高第弟子其清修苦節絶類古人篤行之士所至人多化之)
(尤精於醫所著有局方發揮等書)
朱夏(字元會一字好謙金谿人早闕草廬先生門數舉進士不第益杜門治經)為文不及於古不
止草廬閱其文濟南(在江南行臺辟憲司掾京兆闕某在相位)薦入史館
(皆未就知者往往惜其才至正中鄉寇起竟罹其禍所著有陽名集數十卷)
(明)朱亮祖(六安人元末為義兵元帥被天兵戰敗擒詰之對曰生則盡力死則死耳乃壮其言而釋)
(之累從征伐以功封永嘉侯)
朱文(無為州人洪武初開國功臣守太倉後陞後軍都督府都督)
朱吉(德潤子字季寧洪武中以薦授戶科給事中首䟽請寬胡藍黨禁以安反側後以善書改中書)
(舍人尋改侍書出為湖廣僉事有文學所著有三畏稿子定安字士隆尤工古篆嘗積其草書)
(焚之名曰篆冡春坊吳均有篆冡記次奉安字士栗領鄉薦次永安字士常亦善筆札皆清修)
(篤學不墜其家聲云)
朱升(休寧人師同郡陳櫟博極羣書隠居石門至本朝王師下徽州被詔屢承顧問授翰林學士洪)
(武二年以老疾致仕終于家所著有易詩書周儀禮禮記四書孝經小學旁註及書傳補正輯)
(註)
朱逢吉(字以貞崇德人洪武中以求賢擢知寧津縣有德政陞湖廣按察司僉事入為大理左寺)
(丞所著有牧民心鑑童子習二書)
朱善(字萬備豐城人十歲能屬文長通五經尤邃于詩洪武初累官至文淵閣學士終于家所著有)
(詩經解頤一齋集遼海集)
朱煦(仙居人父季用為福州知府洪武中詔革積歲官吏季用坐罪築城日用錢數十緡季用病痢)
(被楚謂煦曰吾旦夕死矣但收吾骨歸葬時令嚴赴訴者死煦曰等死耳倘吾父以訴獲免亦)
(無憾乃上疏奏訴上觀其情遂赦季用而復其本官同時以煦訴獲免復官者一十四人已而)
(煦感疾死人皆哀之)
朱守仁(徐州人有大志好讀書元末兵亂為樞密同知守舒城洪武初累陞工部尚書轉北平行)
(省參政以饋餉不繼謫蒼梧知縣歴知二州以治最陞四川布政使未幾詔拜太僕寺卿眷賚)
(有加尋致仕守仁茂樸無華始終一誠故見重焉)
朱濬(夀州人父伯賢為長史有輔導功濬以父廕補官陞北京刑部尚書勤能著稱三子皆為顯官)
朱能(字士行懷遠人父亮國初渡江從征積功至燕山中護衛千戶能嗣其職沉毅有智略從師平)
(内難降強撫順屢建勲勞封成國公永樂初進太子太傅安南叛率師討之以疾卒於龍州卒)
(之日將校皆流涕追封東平王諡武烈)
朱鑑(北平都指揮守大寧靖難兵至大寧諸將陳亨房寘皆降鑑力戰不支被縛罵不絶口而死)
朱仲安(蕭山人永樂間由學官累陞河南按察使仲安以學行見知於仁宗每顧侍臣曰朱仲安)
(今御史之翹楚也將大用之而宫車上賓矣仲安廉慎重厚臨事必陳大體云)
朱孔暘(華亭人永樂中中書舍人陞順天府丞茟力遒勁得書法之妙朝廷凡有題額皆出其手)
朱勇(能子性至孝居喪哀毀人不能堪正統初提兵禦敵殁於陣追封平陰王諡武闕勇修幹魁顔)
(望之森然善騎射待士卒有恩尤重文士工大書縉紳咸推重之)
朱英(字世傑桂陽人正統進士歴官左都御史諡恭簡性度宏暢才識通敏剛介而仁恕所至有惠)
(政)
朱驥(少保于謙壻也天順初謫戍邊成化初得還任尋掌錦衣衛印為政不苛司衛事二十餘年善)
(始令終君子稱其老成得體敦厚不刻云)
朱謙(山東夏邑人嗣指揮僉事正統中累功陞都督同知充鎮朔將軍總兵宣府景泰元年禦虜有)
(功封撫寧伯贈侯子永嗣累功太子太傅進封保國公加太師卒封宣平王諡武毅)
朱欽(字懋恭邵武人成化進士任寧波府推官力築宅上堰以殺潮勢民賴其利廵撫張公勞之有)
(詩曰捍潮有力能回海立政無私可問天召拜御史表著朝端論列侃侃歷副都御史廵撫山)
(東劾劉瑾殺王岳之罪逮獄罰粟輸邊瑾誅復職)
朱希周(字懋忠崑山人弘治進士第一歴官南京吏部尚書諡恭靖莊重簡沈嶷然有守坦夷平)
(直廉不徼名厚德直諒人不可及)
朱應登(字升之寳應人生而竒異弱冠通經史百家第進士與江東顧璘徐禎卿輩並著時名詩)
(調高古追逐唐人不落近格所至以文學飾吏事歴陕西提學副使遷雲南參政致仕卒著淩)
(溪集藏於家)
朱裳(字公垂沙河人正德進士歴官右副都御史清信自堅自號安貧子既顯改安齋自都御史守)
(制還居無賓堂土壁席門自奉常茹菜連旬無肉食為御史按山東時魯人偽傳曰長齋公)
朱廷聲(字克諧進賢人正德中累官副都御史撫治湖廣器量寬博風紀振肅招撫夷獠安闕)
朱方(字子大山西平定人嘉靖十六年以監察御史廵按河南清苦自勵紏察嚴審每廵歷則單騎)
(馳往雖蕞爾小邑無不躬至奸豪歛跡百姓至今懷之)
朱廷立(字子禮通山人嘉靖癸未進士授監察御史擢太僕少卿官至禮部侍郎質任渾朴言動)
(直坦好惡不形乃進退可否動以古道自持不逐時好觀察所至獨秉大體不尚苛刻久立朝)
(著惟以忠厚正直為務雅好理學喜為文辭至老不倦士林推重之)
朱懷幹(字守正歸安人嘉靖壬辰進士授刑部主事詳刑慎法大司寇唐文襄龍獨才之以議皇)
(親張延齡獄謫泰州同知歴揚州知府恤刑獄興學校節冗費郡稱大治進鮮貴璫横索夫價)
(拒不納遂誣奏下詔獄謫韶州同知晉思南知府復以直忤監司歸平生孝友尤儉素甘蔬糲)
(于官于家必行其志屢遭貶黜不易所守士林重之)
朱曰藩(字子价應登子嘉靖甲辰進士歴九江知府雋才博學文希古作者詩多藻思父子以文)
(章名家)
萬姓統譜卷九
