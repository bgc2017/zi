卷三
萬姓統譜卷三明凌廸知撰
上平聲
三江
江(汝南嬴姓顓頊玄孫伯益之後爵封於江後爲楚所滅以國為氏望出濟陽)
(周)江乙(說安陵君曰以財交者財盡而交絶以色交者華落而交渝是以嬖女不敝席寵臣不敝軒)
江芉(此芉氏之適江者)
(漢)江公(瑕丘人授詩書春秋於申公以詩授韋賢以春秋授榮廣子孫皆為博士武帝尊公羊春秋詔)
(太子受之太子私問榖梁於江公而善之)
江革(臨淄人少失父獨與母居遭亂負母逃難數遇賊輙求哀言有老母辭氣愿欵有足感動人者)
(賊不忍犯卒與母歸鄉人稱曰孝子母終廬墓不除服後舉孝廉遷諫議大夫)
江充(字次倩趙國邯鄲人為人魁岸容貎甚壯武帝異之曰燕趙固多竒士)
(晉)江灌(陳留圉人為吳興太守性方正蔑視權貴召拜侍中大司馬桓温欲中傷之誣以在郡時公事)
(免)
江績(字仲元有志氣除祕書郎以父與謝氏不穆故謝安之世辟召無所從論者多之安薨始為會)
(稽太守王道子驃騎主簿多所規諫歴諮議參軍出為南郡相會荆州刺史殷仲堪舉兵以應)
(王恭仲堪要績與南蠻校尉殷顗同行不從顗慮績及禍乃於仲堪坐和解之績曰大丈夫何)
(懼以死相脇江仲元行年六十但未知獲死所耳一座皆為之懼仲堪憚其堅正以楊佺期代)
(之朝廷聞而徵績為御史中丞奏劾無所屈撓及卒朝野悼之)
江惇(陳留圉人成帝時郄鑒檄為兖州治中孝友淳粹高節邁俗著通道崇儉論世咸稱之)
江綂(字應元陳留圍人静默有遠志累官散騎常侍嘗著徙戎論長子霦仕終國子祭酒次子惇讀)
(書有文名累徵不就霦子&KR2234;&KR2234;子恒夷並貴顯)
江逌(字道載陳留圉人避亂居江淮眈玩經史殷浩辟為參軍後以功拜侍中子蔚遷至吳興太守)
(弟灌累官尚書中護將軍從子績御史中丞)
(南北)江秉之(字玄叔濟陽考城人少孤友其弟妺甚篤仕宋歴鳥程建康山隂令皆有政績累遷新安)
(臨海太守所至以簡約見稱在郡嘗作一書案去官留以付庫)
江康之(考城人淹之父文雅有才思仕晉為南沙令)
江淹(字文通考城人少孤采薪以養母仕齊累官御史中丞彈劾不避貴近風采肅然後封醴陵侯)
(所著有詩賦少以文章顯)
江泌(字士清考城人少貧以斫屧為業母蚤亡泌以生缺供養為歉遇鮭不忍食食莱不食其心惟)
(食老葉而已母墓忽為野火所燒泌哭三日淚盡繼以血後仕齊為中郎參軍世謂之孝泌)
江悅之(考城人綂七世孫好讀兵書有將略仕宋歴諸王將軍入南齊進冠軍將軍子文遥仕至)
(咸陽太守)
江文遥(悦之子也少有大度輕財好士士多歸之魏宣武帝令襲父風拜咸陽太守勤於應接於)
(是人所疾苦大盗奸猾無不知悉郡中震肅奸盜止息)
江革(字休映考城人六歲能文事母以孝稱雖嚴寒嗜學不倦仕南齊累官度支尚書以直道忤時)
(謝病歸以詩酒自娛)
江夢孫(字修之九江人諸生子弟不遠數郡而學者百人春誦夏弦以時講聞鼓篋函丈庠序嘗)
(盈後辭官還家集門生弟子說釋經義如故時號為搢紳先生)
江德藻(革之子性至孝與異産昆弟居恩惠甚篤善屬文仕梁為尚書比部郎)
江夷字(遠考城人少自藻勵為後進之美仕宋歴吏部尚書後遷為右僕射)
江湛(字徽深考城人夷子湛以孝聞為太子中書舍人義康之盛人競求眤惟湛自疎出為武陵内)
(史孫斆為祕書監斆子蒨雅有風格終光禄大夫蒨子紑有孝行紑子總篤學有文仕陳累官)
(左戶部尚書)
江紑(字舍潔考城人性至孝年十三父患眼紑侍疾夜夢一僧云眼患者飲慧眼水必差及覺因訪)
(之草堂壽智者法師曰無量壽云慧眼見真能度彼岸紑乃捨里舍為寺及就創造因泄故井)
(其水清冽取以洗眼煮藥遂瘥時人謂之孝感)
江智深(夷之弟子愛好文雅辭采清贍遷尚書吏部郎)
江斆(字叔文好文詞有風格永明七年領驍騎將軍歴吳郡太守諡敬子)
江拱(梁人與蕭文琰邱令偕等並以文稱竟陵王夜集賦詩約四韻刻炬而成又共擊鉢立限響絶)
(而成)
江子一(字元亮悦之族子仕梁為侍郎啟求觀書祕閣武帝許之有敕直華林省侯景反與二弟)
(尚書右丞子四子五同此難)
(五代)江文蔚(字君章建陽人南唐時為御史中丞坐貶江州奉其母以行怡然不以貶謫為意嘗作詩)
(有曰屈原若遇高堂在終不懷沙弔汨羅)
江爲(建陽人嘗遊廬山白鹿洞師事陳貺學詩居二十年遂以詩著名為南唐主所喜其詩有風人)
(之體為一時所稱)
江矩(仕周為廬江守以廉稱召還以船輕皆載土)
江夢孫(南唐天長縣令民有爭馬訟久不决夢孫令縱馬於郊馬奔入主家其訟遂决)
(宋)江袠(宣和間為令有水利記以紀其績縣志舊云故老相傳袠掘地决獄政稱神明是時有賈人瘞)
(券以誣寺僧袠勘得其情人稱之)
江少虞(字虞仲常山人政和進士調天台學官寇至守倅遁去少虞獨率弱卒堅守人有死志首)
(射殺渠魁賊遂潰去歴建饒吉三州守治狀皆第一所著宋朝類要詔藏史館有雜著經說奏)
(議百餘卷)
江景房(字漢臣常山人初仕吳越為官屬唐末諸國私為重歛東越尤甚民皆困苦及宋平諸國)
(賦法皆仍其舊景房嘆曰民苦苛歛久矣使有司仍其籍民困無己時也吾寧以身任之遂沉)
(圖籍於河詣銀臺自劾所以失亡狀太宗怒謫沁水尉屏歸田里)
江常(字少明晉江人崇寧進士仕給事中帥福州建州賊乘流趨迫州城常登陴呼其首諭以禍福)
(賊羅城下遁去靖康以後州卒驕横讙趨牙門常蹤跡得其尤黠者付保五因事去之士始識)
紀律尋奉闕(薄榮利居父喪廬墓卒有外制十卷文集二十卷)
江䞇字叔圭崇安人初遊上庠與闕(之以學易並著名後隠居里中近臣薦其賢明不赴政和中)
(太史奏少微星見舉遺逸命下邑宰陳難謁其廬聘以殊禮復以詩勉其行三聘不起賜號少)
(微先生所著通鑑節要行於世)
江躋(字元壽常山人舉進士為殿中侍御史在朝論事以正心誠意為本紹興初率全臺攻丞相朱)
(勝非更五六疏忤旨一時俱罷後高宗思之賜手詔以司農卿召未及用卒贈銀青光禄大夫)
江彦清(守珍州德祐初元兵至瀘守梅應春以城降彦清巷戰死之)
江安止(知麗水縣為政明敏囹圄屢空案牘無積又練鄉兵以禦盜邑頼以寧去之日吏民泣送)
(於道)
江休復(陳留人仕為藍山尉累遷刑部郎中修起居注為人外簡曠而内行甚飭其文章醇雅尤)
(善於詩書善隷書與人交久而彌篤著唐宜鑑春秋世論及其文集若干卷)
江介(知進賢縣會詔蠲半租介白部使者程天昌自全戶三升以上悉蠲之貧民被其實惠)
江溥(乾道間知臨江軍值歲歉講民荒政乞糶勸分及為糜粥以食饑者民頼以活豪民鍾氏武斷)
(鄉曲漙發其姦寘於法人稱快馬)
江側(字虔中建陽人性純一熙寧中學究出身嘗聚士友肄業邑之石壁山游定夫施景明葉祖洽)
(皆從之遊後為將作監簿與族子汝舟號二先生)
江琦(子全叔建陽人宣和中第進士著春秋經解三十卷辯疑一篇語孟說各五卷)
江默(字德功崇安人乾道中第進士歴安溪光澤尉皆有政聲後知建寧縣卒於官邑民像而祠之)
(無不瞻仰默從朱文公游文公稱其無他嗜好一意訂書嘗考本朝典章為書名曰綱集凢三)
(十六卷上之又有易訓解四書訓詁六卷)
江任(建陽人景德中登第有詩名以祕閣校理知秦州卒楊億稱之同縣江立熙寧初登第以文學)
(顯尤工於題詠人愛其詩)
江滋(字益之崇安人第進士調來陽令時舍法行滋始至視學宇頽弊即鼎新之作諭學詩七十韻)
(備述朝廷勉勵士子之意監司上其事特遷滋官繼知長社縣時蘇轍退居潁上杜門謝客惟)
(滋每造得相容接且相與唱酬有潁州集官至朝議大夫)
江灝(字良弼調上高尉高宗渡江以勤王功遷劎浦丞綂義兵捕范汝為等宼改無錫令歴知柳象)
(二州廉名籍甚郡人畫像祀之高宗嘗記其名於屏)
江塤(字叔文崇安人學於眞德秀調知永平縣通判靖州以清白稱遷南平軍嘗條五事以奏皆可)
(為永利者改知開封塤貌肅氣和自幼至老惟以講學為事)
江致虚(休寧人弟致一俱以鄉薦入太學靖康間凡六詣闕乞斬蔡京等六賊復李綱相位指陳)
(軍國大事尋中知兵科優等授承信郎高宗即位訪求致虚有旨特換文資與正錄力辭不就)
江史(字夢良崇安人淳熙進士家貧好學嘗慕大魁木待問之名不遠千里而就正木曰吾易東矣)
(後就試果第一人)
江公望(字民表睦州人舉進士崇寧初任司諫抗疏極論時政及宫禁事皆人所難言者坐廢終)
(身名節偉然始終不踰天下高之後贈諫議大夫)
江仲明(台州人宣和宼亂載老母逃山澗中猝遇宼於東城之岡迫使就降仲明義不辱奮起罵)
(賊卒死之丞相吕頥浩嘗誄以文)
江萬里(字子遠都昌人理宗時為賈似道參謀以峭直見忌度宗時拜右相嘗請益師往救襄樊)
(似道不應力求去歸鄉里元兵至萬里赴水死詔贈太師益國公諡文忠弟萬頃以南劎知州)
(家居亦被執罵賊死)
江點(字德興崇安人郢州參軍常平庫失銀甚夥有劉福因貿易得銀一笏官司疑其盜籍其家點)
(為搜訪辦其冤人皆服點之明)
江白(南城人父禹錫有節義高年不仕躬自教授眞宗時獻東封詩十五篇有詔嘉美賜以粟帛歲)
(時遣使存問白景德初進士為鄞縣尉父卒罷還負土營葬廬於墓側)
江杞(字堅老建陽人政和進士歴仕州縣民安其政為御史致仕里居十有五年講學著書不倦)
江致堯(惠安人以特奏任法曹通經學工於詩與丘崇齊名所著有周禮解)
(元)江學庭(南城人仕至國子祭酒以文章事業推重當時後進仰之若山嶽然卒贈莒國公諡文正)
(明)江英(江津人洪武中由舉人授遂寧教諭學識過人累官浙江布政司參政)
江鐵(字志堅建安人永樂中登進士第選為庶吉士尋擢監察御史得風憲體累官廣東參政)
江淵(江津人宣德進士入内閣官至學士工部尚書)
江浩(歙人舉鄉貢授江西建昌知縣以能著稱正綂己巳閩宼鄧茂七侵掠縣境浩率兵控禦民頼)
(以安以功進府通判仍知縣事秩滿擢知府轉兩淮運使致仕廣昌民立祠祀之)
江朝宗(四川人景泰進士翰林學士)
江玭(浙江人景泰進士)
江徵(字景吳南城人成化進士歴知建平寧海黟三縣所至廉静有聲歴四川僉事)
江璞(字伯温貴溪人成化進士知南雄府才氣英邁創大中書院疏免稅糧士民思其德祀於景德)
(祠)
江瀾(字文瀾仁和人成化進士授編修歴官禮部尚書知自守畏清議子曉暉俱舉進士曉歴官工)
(部侍郎有父風暉以庶吉士授編修出為河南僉事少有文名孫圻舉進士歴提學僉事)
江弘濟(字本深開化人成化進士授清豐知縣以清廉明恕得民之心陞御史持重有操不凌不)
(矜常云御史綱紀所係糾察在當人心論諫在識大體識者韙其言)
江師古(字克永蒲圻人弘治進士授工部主事清江浦管閘時中貴往來作威凌轢師古不為屈)
(正德初逆瑾柄國即投疏歸性儉樸敝衣垢襪陋室匡牀獨翛然肆意)
江汝璧(江西人正德進士歴官左庶子)
江以達(貴溪人嘉靖中以提學副使廉介剛方不避權勢居楚數年未嘗立赫赫之威而列郡之)
(士翕然向方時值世宗南幸有司悉詣行在城中惟恃以達而已楚愍王賂以達奔承天迎駕)
(以達堅執不從一夕詐偽市里人潜去守者不之覺以達亦不之察也得報以無及矣比還國)
(以他事誣奏以達繫械京逮獄廷杖落職楚人冤之)
江東(朝城人嘉靖進士歴太子太保兵部尚書)
江潮(貴溪人嘉靖進士提學廣東嘗歲考知霍韜必魁天下金山必連第復置山於二等責曰汝本)
(有才何杜撰吕申公格言以欺我後日事君不可如此後山以戶部主事兌糧江西果陷宸濠)
(黨士林多神之)
雙(天水宫音顓頊之後封於雙蒙城因以命氏)
(南北)雙士洛(魏梁州刺史)
雙彌周(魏河州刺史平凉公子瑒)
雙子符(唐瀛吕二州刺史)
雙泰貞(吳興人有幹力沈攸之起兵召之泰貞殺傷數人不從攸之將母去泰貞自歸求母攸之)
(曰此孝子也)
(宋)雙漸(廬江人慶歷進士博學能文)
(明)雙鑑(祥符人永樂中貴溪丞)
雙瓉(宣化人宣德舉人)
雙華(沙河人正綂間莆田丞)
雙桂(華陽人正德舉人)
雙應麟(華陽人正德舉人)
雙鳳鳴(陜西人隆慶辛未進士)
龐(始平宫音周文王子畢公高之後封於龐鄉因氏焉又望出京兆譙國)
(周)龐㳙(魏人與孫臏同學兵法後與孫臏戰使人斫大樹白而書之曰龐㳙死此樹下㳙夜至樹兵起)
(戰敗智窮自剄)
龐降(高陽氏才子)
龐煖(劇辛故居趙與煖善已而亡走燕煖見趙屢困於秦而廉頗在合煖將也欲因趙弊政闕便劇)
(辛故趙煖取燕軍二萬殺劇辛)
(漢)龐參(字仲達緱氏人為漢陽太守郡人任棠有竒節參往候之棠抱兒當戶以一盂水拔大本薤獻)
(之參曰水者欲吾清也拔大本薤者欲吾擊強宗也抱兒當戸者欲吾開門恤孤也在職果能)
(抑弱鋤強以惠政得民順帝時累遷至太尉時三公之中名以忠直)
龐德公(南郡襄陽人居峴山南未嘗入城府荆州刺史劉表數延請不屈乃就候之龐公耕壠上)
(妻饁於前相敬如賓表問曰先生不肯官禄將何以遺子孫乎公曰人皆遺之以危我獨遺之)
(以安後攜妻子隠鹿門山因採藥不返子煥晉泰康中拜牂牁太守)
龐德(字令明每戰常乘白馬關羽軍謂之白馬將軍初平從馬騰擊反羌有功累官中郎將封都亭)
(侯)
(三國)龐淯(酒泉人初以涼州從事守破羌長會張猛反殺刺史邯鄲商淯聞之弃官奔哭喪所訖徐詣猛)
(門衷七首欲殺猛猛知其義士敕遣不殺後太守徐揖請為主簿郡人黃昂反圍城淯冐圍出)
(告急於張掖燉煌二郡軍未至而城陷揖死淯乃收歛揖喪送還本郡曹操聞之辟為掾屬文)
(帝時賜爵關内侯)
龐綂(字士元德公從子司馬徽稱為南州士之冠冕漢昭烈使守耒陽不治免官魯肅曰士元非百)
(里才使處治中别駕始得展其驥足耳昭烈召為治中從事從昭烈入蜀為流矢所中卒子肱)
(剛簡有識仕至涪陵太守綂弟剛仕魏為鉅鹿太守)
龐儉(少失父母後鑿井得錢千餘萬得老蒼頭乃父也語曰鑿井得錢買奴得翁)
(晉)龐伉(懷帝永嘉初為東牟太守王彌宼青徐伉拒之遇害)
龐雄(宕渠人始討荆揚亂賊有功永初二年南單于檀於烏桓反殺遼東太守耿䕫遣雄討之大破單)
(于封為都亭侯)
(南北)龐蒼鷹(揚州人因團蕉赤氣赫然知高歡為帝)
(唐)龐嚴(壽春人舉賢良第一嘗權京兆尹強幹不阿後為翰林學士)
龐玉(涇陽人從秦王征伐擒薛仁呆平隴西尋為越州總管威望甚著盜不敢入境)
龐孝泰(博白人龍朔中為遼東道行軍總管與蘇定方程名振等征高麗孝泰以嶺南兵逼蛇水)
(蓋蘇文來攻孝秦兵敗死之)
龐堅(涇陽人玉四世孫魁梧有力歴潁川長史安禄山反堅守城晝夜與賊戰無援被執而死)
龐履温(開元末為元氏令公平稱職清儉有善政)
龐藴(字道玄衡陽人來家襄陽潔身修行臨終招刺史于頔謂曰但願空諸所有慎勿實諸所無言)
(訖奄然而化世號為龐居士)
(宋)龐恭孫(字德孺武城人徽宗時補施州通判部蠻向文彊叛恭孫說降而斬之領州事王蘧上功)
(進三秩仕至徽猷閣學士)
龐天祐(江陵人以經籍教授里中父疾天祐刲股食之疾愈又復病目喪明天祐號泣祈天䑛之)
(父年八十餘卒天祐負土封墓結廬其側晝夜號聲不絶真宗時詔旌表其門閭)
龐籍(字醇之武城人儂智高叛狄青為宣撫使或言青不專任青起行伍以文臣副之則號令不專)
(仁宗然之及捷書至仁宗謂籍曰非卿執議豈能成功後封潁公致仕屏居讀書自娛詩云田)
(園貧宰相圖史舊書生)
龐安常(善醫而聾然性甚穎悟以指畫字示之深會人意東坡常戲之曰余以手為口君以眼為)
(耳)
龐安仁(字宅道晉陵人通五經尤長於易張正素周道卿皆在其門)
(金)龐廸(延安人少倜儻喜讀兵書學推步孤虚之術累官慶陽尹以治最聞廸天性孝友父病刲股作)
(羹以進即愈昆弟析家財盡分與之官爵之蔭必先諸姪鄉人義之)
(元)龐遵(永平人母病腫三年不起忽思食魚遵求於市不得歸途嘆恨忽有魚躍入其舟作羹以獻母)
(母悅而病瘥)
(明)龐惟方(陜西延安人洪武間臨海知縣為政平恕民有爭訟必從容以理諭之民自悅服時督造)
(海船徭役咸有調理民不知擾)
龐安(博興人洪武中為嘉興府通判獲私鬻鹽徒送京師而以鹽賞其獲者戸部以其違例罰償鹽)
(入官且責取罪狀安上言律者萬世之常法例者一時之旨意不當以一時之例壊萬世之法)
(今欲依例而行則於律内非應捕人給賞之言自相違背是失信於天下也上然其言詔論如)
(律)
龐敬(嘉興人正綂中知盧田莅政嚴明立已廉介壇壝舖舍祠廟皆其建置一時賢令稱敬為最士)
(民致厪去思)
龐常(瀘州人成化進士)
龐泮(字原化天台人成化進士弘治間歴刑科都給事中持論蹇諤不少畏避武岡知州以事忤岷)
(王王訐奏之逮繫錦衣獄泮率同列論捄并下獄直聲大著大學士徐溥上言言官為國盡忠)
(而槩以為罪後有大利害大闕失誰肯言者上釋之仕至廣西布政以疾歸)
龐嵩(字振卿南海人嘉靖間為應天府治中有惠政民甚德之立祠秣陵路口)
邦(出姓苑宫音)
(明)邦嚴(南鄭人宣德間為順德府通判)
涳(在江切見何承天纂要望出南海)
(明)涳氏(廣東番禺)
逄(長樂宫音夏殷諸侯有逄公伯志封齊王其後子孫氏焉)
(周)逄伯(楚大夫楚子圍許許男面縛銜璧大夫衰絰士輿櫬楚子問之伯對曰武王克殷微子啟如是)
(武王親釋其縛受其璧而祓之焚其襯禮而命之使復其所楚子從之)
逄同(越大夫勸勾踐深自隠匿以圖吳)
逄滑(陳人吳入楚而召陳侯滑進曰國之興也以福其亡也以禍今吳未有福楚未有禍未可從也)
(晉進盟主盍托晉以辭陳侯從之)
逄丑父(齊師陳於鞍邴夏御齊侯逄丑父為右)
逄蒙(學射於羿)
(漢)逄萌(北海都昌人家貧為亭長既而嘆曰大丈夫安能為人役哉遂去之長安時王莽殺其子宇萌)
(謂友人曰三綱絶矣不去禍將及人即掛冠都城門攜其家屬浮海客於遼東及光武即位始)
(還累徵不起)
逄安(瑯琊人與樊崇同起兵)
(三國)逄紀(袁紹謀士)
(隋)逄行珪(撰玄機内事七卷)
(宋)逄龍(廣州人宋末隨文丞相麾下抗吕師䕫逄龍戰死之)
逄汝霖(安仁人祥符間洪州判官)
逄冲(齊人登科)
逄序(開州人登科)
逄汝舟(開州人登科)
(明)逄鑑(海州人宣德舉人任教諭)
逄榮(丹稜人萬歷間貴州衛指揮)
&KR1113;(才子龐&KR1113;之後)
(明)&KR1113;垣(阜平人宣德中任山西都司經歴)
&KR1113;銘(固始人洪武中永嘉縣知縣)
萬姓統譜卷三
