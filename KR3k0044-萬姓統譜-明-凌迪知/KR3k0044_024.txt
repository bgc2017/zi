卷十八
萬姓統譜卷十八明凌迪知撰
上平聲
十一真
陳(潁川徵音周武王封舜後胡公滿於陳以邑為氏)
(周)陳完(字敬仲初懿氏卜妻於敬仲占之曰是謂鳳凰于飛和鳴鏘鏘五世其昌並于正卿)
陳良(楚産也悅周公仲尼之道北學於中國北方之學者未能或之先也)
陳仲子(齊世卿戴之弟居於陵身織屨妻辟纑不食兄祿不居兄室為廉孟子以為避兄離母無)
(親戚君臣上下是無人倫也烏得為廉哉)
陳倉(秦穆公時掘地得一物似豬羊形倉以獻公道逢二童子曰此媪也在地食人腦欲殺之先用)
(柏木捶首媪曰此童子曰陳寶得雌則王得雄則霸倉舍媪逐童子化為雉入林中言於公公)
(大獵得其雄化為石置汧渭之間作陳寶祠)
陳軫(楚大夫秦惠王欲伐齊患楚與從使張儀說楚絶齊獻商於之地六百里秦女事之軫諫曰絶)
(齊則楚孤秦以孤國與六百里哉齊秦合交兩兵至矣王曰子閉口遂絶齊而秦不與地欲攻)
(之軫曰口可開乎攻之不如賂之乃攻焉斬首八萬)
陳不占(齊崔杼弑莊公不占聞難將赴之比去餐則失匙上車失軾御者曰怯如是去有益乎不)
(占曰死君義也無勇私也不以私害公遂往聞戰鬭之聲恐駭而死)
陳勝(字涉陽城人嘗與人傭耕曰苟富貴無相忘傭者笑曰若為耕傭何富貴也勝曰燕雀安知鴻)
(鵠之志哉遂舉兵稱扶蘇項燕自立為將軍後為其御所害)
陳嬰(本東陽令史居縣中素信謹東陽少年殺其令欲立嬰為王嬰母謂曰自我為汝家婦未聞汝)
(先有貴者今暴得大名不祥不如有所屬嬰乃止後相楚懷王)
陳餘(大梁人好儒術與張耳為刎頸交秦滅魏購求耳餘兩人變姓名俱之陳為里監門後從陳勝)
(起兵餘自立為代王)
(漢)陳平(字孺子陽武人少家貧好讀書有田三十畆與兄伯居伯常耕田縱平游學後佐高祖定天下)
(凡六出竒計官至右丞相封曲逆侯)
陳翔(召陵人以孝廉高第拜侍御史遷揚州刺史舉劾贓吏威名大振終御史中丞嘗隸黨籍)
陳萬年(字幼公沛郡相人性廉平内行修飭以高第入為右扶風遷太僕丙吉常薦于宣帝後至)
(御史大夫)
陳咸(字子孝萬年子為郎有異材抗直數言事元帝時擢御史中丞累官冀州刺史後為尚書王莽)
(專政即乞骸骨去嘗戒子孫曰為人議法當依於輕雖有百金之利慎勿與人重)
陳寵(字昭公咸曾孫父躬事光武為廷尉寵明習家業肅宗時為尚書是時承永平故事吏尚嚴切)
(寵上疏請濟之以寬是後人俗和平屢有嘉瑞從歴三郡所在有績官至司空寵雖傳法律而)
(兼通經書奏議温粹號為稱職)
陳忠(寵子明習法律用心寬詳三遷廷尉卓有聲稱安帝初立數上疏薦隠逸及直道之士嘗作搢)
(紳先生論以諷上寵信之偏言多切直累官至尚書令)
陳琳(廣陵人初為何進主薄後歸曹操操愛其才軍國書檄多琳所作操先苦頭風是日疾作卧讀)
(琳所作翕然起曰此愈我病數加厚賜官至門下督琳建安七子之一也)
陳球(字伯其下邳人少涉儒學善律令舉孝廉累官侍御史桂陽李研聚衆為寇命球為零陵太守)
(朞月盜息遷南陽太守後為廷尉姪珪少與袁術遊術有異謀遺書與珪珪曰自當戮力漢室)
(營私阿附吾不能也珪子元龍忠亮有大略時稱為湖海高士)
陳容(射陽人隨臧洪為東都丞洪被執於袁紹將死容曰將軍舉大事而先殺忠義可乎紹慙使人)
(牽出容顧曰仁義豈有恒所蹈之則君子背之則小人今日寧與臧洪同死不與將軍同生遂)
(見殺)
陳湯(字子公山陽瑕邱人仕為郎使外國矯制發兵斬郅支單于後賜爵關内侯西域都護段會宗)
(為烏孫所圍朝用湯議解其圍)
陳俊(南陽西鄂人少為郡吏從光武擊銅馬五校短兵所向必破斬其渠帥光武嘆曰戰將盡如是)
(吾何憂哉以功封祝阿侯)
陳靖(餘干人幼慷慨有大志王莽篡漢靖忿恨聞王常起曲阿率義兵赴常署為中牙典軍校尉甚)
(得江湖間心光武時拜散騎常侍以母老乞歸封餘汗侯)
陳遵(字孟公杜陵人哀帝末以功封奮威侯性好客每會飲取客車轄投井中雖有急不得去善書)
(與人尺牘皆藏以為榮初為京兆史列侯有與同姓字者每至入門坐中莫不震動旣至而非)
(因號曰陳驚座)
陳重(字景公宜春人少與鄱陽雷義為友時人語曰膠漆自謂堅不如雷與陳後舉孝廉為郎有同)
(署郎負息錢數十萬責主日至重密為代還終不言惠與義俱拜尚書郎義黜重亦以病免復)
(舉茂才為細陽令政有異化遷會稽太守)
陳臨(蒼梧太守推誠而理嘗有殺人者為吏所獲臨知其無嗣令其妻侍獄中後産一男郡人歌曰)
(蒼梧府君惠及死能令死人不絶嗣)
陳欽(蒼梧廣信人治春秋左氏傳三輔決錄謂左氏春秋遠在蒼梧即欽也武帝時仕至厭難將軍)
陳元(欽子傳父業以父任為郎抗疏請立左氏學又請勿令司隸校尉督察三公光武皆從之元以)
(才高著名辟司空府後數陳便宜不用以病去終於家子堅卿有文章史逸其論撰)
陳平子(長沙人為太學生病將亡謂其妻曰吾聞范巨卿烈士也可以託死吾没但以尸埋巨卿)
(戶前乃裂素為書以遺式妻從其言時式出行適還省書見瘞愴然感之乃營護平子妻兒送)
(喪于臨湘葬畢而還)
陳安世(京兆人禀性慈仁家貧為權叔本家傭賃叔本好道有二仙人託為書生從叔本遊叔本)
(意怠二仙曰幾成而敗矣見安世篤實曰汝好仙乎曰好二人與約明日早會大樹下三期皆)
(早至乃以藥二丸與之服不復食但飲水叔本知其得仙反師事之後安世白日昇天)
陳稚升(蒼梧太守政事多暇嘗臨水釣魚民醇訟簡與之相安)
陳禪(巴郡安漢人仕郡為功曹舉善黜惡為邦内所畏後為漢中太守夷賊聞其名即時降服順帝)
(時拜遼東太守匈奴憚其威彊退還數百里禪遣吏卒往曉慰之單于隨使至郡禪為說道義)
(單于懷服遺以胡中珍貨而去)
陳立(蜀郡臨卭人成帝時為牂牁太守討平寇亂又徙守巴郡及天水治績為天下最天子賜以黃)
(金四十斤後入為左護軍)
陳龜(字叔珍順帝時拜使匈奴中郎將時南匈奴左部反亂龜以單于不能制下外順内畔促令自)
(殺坐徵下獄免後再遷拜京兆尹時三輔強豪之族多侵枉小民龜到厲聲嚴色悉平理其怨)
(屈者郡内大悅)
陳寔(字仲弓桓帝時為太丘長在鄉里平心率物其有争訟輒求判正乃嘆曰寧為刑罰所加不為)
(陳君所短嘗詣荀淑使長子元方將車季方執杖孫孝先長文尚幼坐車中旣至荀使叔慈應)
(門慈明行酒餘六龍下食文若尚幼坐膝前是夜德星聚太史奏五百里内有賢人聚)
陳紀(字元方弟諶字季方與父寔並著高名時號三君元方子長文季方子孝先各論父功德咨於)
(祖太丘太丘曰元方難為兄季方難為弟)
陳蕃(字仲舉年十五獨處一室庭宇荒蕪父友薛勤候之謂曰孺子何不灑掃以待賓客蕃曰大丈)
(夫當掃除天下安事一室乎勤甚竒之後為樂安太守郡人周璆高潔之士蕃字之而不名為)
(置一榻去則懸之為豫章太守不接賓客惟徐穉來特設一榻去則懸之)
陳賀(以舍人從沛公起碭以左司馬入漢拜都尉屬韓信擊項籍為將軍定會稽)
陳褒(安帝永寧元年十月癸酉衛尉廬江陳褒為司空)
陳鳳(以中郎將與王惲同功封盧鄉侯)
陳崇(平帝元始二年太師孔光大司徒馬宫等咸稱莽功德比周公大司農孫寶譏莽大臣皆失色)
(司直陳崇劾奏寶得終于家)
陳農(成帝河平三年以中秘書散亡使謁者陳農求遺書於天下詔光禄大夫劉向校之)
(三國)陳宫(字公臺東郡人剛直壯烈從吕布為布畫策每不從其計下邳敗被擒曹操欲生之宫請出就)
(戮以明軍法遂趨出不可止操泣而送之)
陳矯(東陽人魏明帝時為尚書令帝嘗至尚書門矯跪曰陛下欲何之帝曰欲案行文書耳矯曰此)
(臣職分非陛下所宜臨也帝乃命回車其直亮如此)
陳登(字元龍忠亮高爽沈深有大略為吕布使許曹操用為廣陵太守操至下邳登諸弟在城中布)
(質登三弟登意不撓進圍日急布旣誅登以功拜伏波將軍)
陳武(字子烈廬江人征討有功孫吳拜部司馬所向無前從擊合肥奮命戰死子表少知名士皆樂)
(附新安都尉廣開降納封都鄉侯家財盡於養士死之日妻子露立)
陳修(有武風年十九權召見奬勵拜别部司馬授兵五百人時諸將新兵多有逃叛而修撫循得意)
(不失一人權竒之拜為校尉建安末追錄功臣後修封為都亭侯)
陳羣(寔孫寔常竒之謂宗人曰此兒必興吾宗羣初仕漢為治書侍御史入魏為御史中丞累官司)
(空錄尚書事為人弘博不伐)
陳泰(高貴鄉公時為尚書右僕射時大將軍司馬師弑帝太傅司馬孚并泰枕帝尸於股號哭盡哀)
(時大將軍入于禁中泰見之悲慟大將軍亦相對泣謂曰玄伯其如我何泰曰獨有斬賈充少)
(可以謝天下耳大將軍久之曰卿更思其他泰曰豈可使泰復發後言遂)薨
陳震(字孝起南陽人劉備辟為從事遷尚書令使吳權稱尊號以震為衛尉約誓插盟交分)下封
(成陽陽亭侯)
(晉)陳夀(字承祚巴西安漢人少好學師事同郡譙周張華愛其才舉孝廉除著作郎撰三國志六十五)
(篇時人稱其善敘事有良史之才又著耆舊傳十餘篇行于世)
陳達(寔六世孫永嘉中為長城令有惠政嘗謂所親曰此地山水秀麗當有王者興二百年後我子)
(孫必鍾斯運遂家焉後十世孫霸先受梁禪為帝)
陳方期(字長年以孝行稱太康中辟為功曹不就親喪號泣幾滅性一日假寐若有人曰無益存)
(亡願擇出處旣寤遂終身不仕)
陳騫(矯子沈厚有智謀為尚書郎累遷太守並著治蹟後封安國亭侯遷侍中都督揚州諸軍事)
陳頵(字延思陳國苦人少好學有文義父訢立宅起門頵曰當使容車馬父笑而從之仕至梁州刺)
(史)
陳敏(字令通廬江人少有幹能以郡廉吏補尚書倉部令史仕至揚州刺史)
(南比)陳元康(廣宗人頗涉文史機敏有幹北齊神武時授大丞相曹内掌機密善陳事意累遷大行臺)
(左丞)
陳慶之(義興國山人幼從梁武帝甚見親賞為武威將軍後除假節總知軍事與魏兵相持各數)
(百戰魏人犄角作十三城慶之陷其四壘復鼓譟攻其九城斬獲殆盡二子昕暄俱有名)
陳昕(字君章慶之子七歲能騎射十二隨父入洛還都詣鴻臚卿朱异异訪北間事昕聚土畫城指)
(揮分别异甚竒之慶之在懸瓠魏驍將堯雄兄子寶樂特為敢勇求單騎校戰昕躍趣寶樂雄即)
(潰散太清二年侯景圍歴陽昕為重將軍騎未及下渚為景所擒使其儀同范桃捧嚴禁之昕)
(因說桃捧歸降許之遂立盟射城中景邀得之逼昕更射昕不從遂遇害)
陳暄(義興國山人學不師受文才俊逸尤嗜酒無操其兄子秀常憂之暄與秀書曰吾旣寂寞當世)
(朽病殘年若不日飲醇酒復欲安歸汝以飲酒為非吾以不飲酒為過吾生平所願身没之後)
(題吾墓云陳故酒徒陳君之神道若斯志意豈避南征之不復賈誼之慟哭者哉太康中徐陵)
(為吏部尚書暄直上陵坐陵不之識命吏持下暄徐步而出舉止自若後主之在東宫引為學)
(士及即位遷通直散騎常侍後主甚親暱而輕侮之嘗倒懸于梁臨之以刃命使作賦仍限以)
(晷刻暄拔筆即成後傲弄轉甚後主不能容暄發悸而死)
陳欣(字永怡宜陽人少驍勇有氣俠姿貌魁岸同類咸敬憚之孝武西遷後欣乃招集勇敢少年密)
(遣使歸附授立義大都督賜爵霸城縣男累遷宜陽郡守後除熊州刺史卒于州欣總兵境上)
(三十餘載數對勍敵而常保功名身死之日將吏荷其恩德莫不感慟)
陳永貴(隴右胡人本姓白以勇烈為高祖所親愛數以行軍總管領邊每戰必单騎陷陣位柱國)
(蘭利二州總管封北陳郡公)
陳遺(吳郡人為郡吏母好食鎗底飯遺在役恒帶一囊再煮食輒錄一焦以貽母後孫恩亂聚得數)
(升恒帶自隨及敗逃竄多見餓死遺以此得活母晝夜涕泣目為失明耳無所聞遺還入戶再)
(拜號咽母豁然即明後又為河南孝廉)
陳昌(字敬業霸先第六子也梁太清末霸先南征李賁命昌與其母隨沈恪還吳興及霸先東討侯)
(景昌與陳蒨並為景囚景平霸先為司空拜昌為長城國世子吳興太守時年十六昌雅性聰)
(辯明習政事霸先遣陳郡謝哲濟陽蔡景歴輔昌臨郡又遣吳郡杜之偉授昌以經昌讀書一)
(覽便誦明於義理剖析如流霸先即位以昌為湘州牧封衡陽郡王)
陳表(修之弟字文奥武庶子也少知名與諸葛恪顧譚張休等並侍東宫皆共親友尚書暨豔亦與)
(表善後豔遇罪時人咸自營護信厚言薄表獨不然士以此重之徙太子中庶子拜翼正都尉)
陳仲舉(字德言武康人仕陳以著作郎出為長興令政號廉平官至尚書僕射陳文帝居鄉時嘗)
(詣仲舉深相結文帝為吳興太守舉為郡丞及嗣位召為郎中)
陳竒(魏河北人少孤奉母至孝博通諸經於易尢邃常非鄭玄馬融解經失旨因作注釋與河間邢)
(祐同赴召補秘書太尉高允曰竒通識遠致非凡學所及其為名流見知如此)
陳顯達(齊永明中為征南大將軍江州刺史顯達廉厚有智計自以人微位重每遷官常有愧懼)
(之色)
(隋)陳稜(字長威少驍勇大業中擊琉球國斬其小王歡斯老模其日霧雨晦冥將士皆懼稜刑白馬以)
(祭海神旣而開霽稜乘勝破其柵殺渴刺兜獲其子島槌虜男女數千而歸)
陳茂(質直恭謹隋文帝引為僚佐待遇甚厚嘗從帝與齊師戰於晉州賊甚盛帝將挑戰茂固止不)
(得因促馬鞚帝怒拔刀砍其額流血被面辭氣不撓帝感而謝之)
陳孝意(為鴈門郡丞隋煬帝幸江都劉武周作亂來攻孝意拒之每致尅捷但孤城無援而孝意)
(誓以必死亦知帝必不反每旦夕向詔敕庫俯伏流涕悲動左右糧盡為校尉張世倫所殺以)
(歸武周)
(唐)陳利貞(幽州范陽人初為平盧將從李光弼征安祿山累遷太子賓客封静戎郡王李希烈叛利)
(貞出竒兵横擣賊鋒朱泚反麾下欲從亂畏其勇乃止德宗嘉之擢汝州防禦使)
陳楚(定州人有武幹始為牙將從李茂昭征伐有功封普寧郡王天祐末定州亂楚馳傳赴州軍校)
(部伍皆楚舊也及見楚至衆心遂定州境已寧徙入為羽林統軍司徒)
陳太竭(浦江人武鼎之子二親併亡即墓手藝松柏終身衰麻哀哭弗徹每奠果肴烏鳥不啄)
陳商(德宗時與王冲霄同隠馬仁山江表從學者衆後應詔射策仕至卿)
陳夷行(字周道穎川人由進士第累官尚書左僕射介特不羣深為主知以足疾乞罷為河東節)
(度使)
陳京(桐廬人有制行親喪廬墓刺史蕭定上言表其門時人目所居鄉曰至德里曰如曾)
陳饒奴(饒州人年十二親併亡窶弱居喪又歲饑或勸其分弟妹可全性命饒奴流涕身丏誓相)
(全養刺史李復給資儲署其門曰孝友童子)
陳岳(玉笥人累官南昌觀察判官著唐書自高祖至穆宗為統紀一百卷子濬仕楊吳為翰林學士)
(撰吳錄二十卷)
陳元敬(梓州射洪人弱冠豪俠世高貲歲饑嘗散粟萬斛以賑鄉里以明經擢第拜文林郎武后)
(居攝遂山棲茹木而終)
陳君賓(貞觀初為鄧州刺史州承喪亂後兵多流亡君賓加意勞徠不朞月皆復業時四方霖潦)
(獨君賓所治有年儲廪充羨詔褒之)
陳子昂(字伯玉元敬子文明初舉進士上書言事武后竒其才擢麟臺正言累遷右衛胄參軍唐)
(之文章至子昂始變雅正王適稱為海内儒宗)
陳嘏(晉江人開成間進士累官刑部郎中宣帝嘗竒其才曰陳嘏琬琰器也)
陳叔達(字子聰武德初判納言嘗賜蒲萄不舉帝問之對曰臣母病渴求不能致願奉之)
陳巖(字夢臣建寧縣人慷慨有智略乾符間黃巢轉掠福建諸州巖聚衆數千號九龍軍保鄉里巢)
(不能為害時邑為黃連鎮巖表為寧義軍置鼓角賜牌印巖剪除餘寇撫安鄉井境内賴之中)
(和四年福建觀察使鄭鎰表巖自代巖為治有威惠吏民懷服)
陳執中(字允之侯官人富于文學累試不利時觀察使徐晦特加禮焉辟官幕下後丁家艱躬負)
(土營墓郡守黎植楊發咸薦之官終汀州司馬)
陳讜(字昌言侯官人登三史科後為本郡長史以便養親累遷春韶二州刺史卒讜仁孝謙恭居官)
(餘祿悉與交親共之鄉邦稱美)
陳詡(字載物貞元中及第三府交辟德宗覽奏異之詡以文章名於時官終戶部員外郎知制誥有)
(詩集十卷子納字廣裕會昌中及第)
陳去疾(字文醫侯官人元和及第得告還家時觀察使裴義奬振儒風特加禮異又改名其鄉曰)
(桂枝後為邕府副使)
陳劍大歷間為刺史是開元間置郡治于新(凡兩遷至東)劍始至聞鼔闕聲適
吏民進狀曰年榖不登民多疾疫由(治非所也請改遷劍曰郡草創堪數遷耶愕然久之)
(乃更擇地下五里卧龍山之陽曰白石村疏其利病請之朝而改築焉)
陳玄禮(玄宗時宿衛宫禁以淳篤自檢帝嘗欲幸虢國夫人第諫曰未宣敕不可輕去就帝乃止)
(後在華清宫正月望帝將出遊復諫宫外曠野無備豫陛下必出遊願歸城闕帝不能奪)
陳元光(以鷹揚將軍隨父攻戍閩父死代為將永隆初擊降潮州盜請創置漳州就命元光鎮撫)
(久之以討賊戰没因廟食于漳)
(五代)陳喬(岳之孫幼敏悟躭翫文史仕南唐累官翰林學士承旨門下侍郎兼樞密使以社稷為己任及)
(建康不守喬自縊死後主旣降太祖責其拒命後主曰臣為陳喬所制時喬已死太祖愍其忠)
(詔改葬焉)
陳致雍(莆田人仕偽閩為太常卿入南唐以通禮及第憲章典故所著精練後歸宋開寶中除秘)
(書監致仕徐鉉送以詩有三朝恩澤馮唐老萬里鄉關賀監歸之句旣還陳洪進辟掌書記撰)
(海物異名記及閩王列傳五禮儀鑑)
陳起(蘄春人南唐舉進士為黃梅令時有妖賊諸祐者積衆數百夜行晝息取資于盜起到官數日)
(籍祐為里長不服且嫚言曰吾取令頭殺豎子爾起聞執祐斬之由是知名遷監察御史)
陳貺(閩人志操古朴不苟仕進居廬山三十年學者多師事焉南唐主以幣致之貺布裘鹿鞹進止)
(閒雅因獻景陽臺懷古詩南唐主稱善欲授官固辭賜粟帛遣還)
陳誨(字巨訓建安人趫捷有勇初事閩有戰功閩亡歸南唐以功累官建州節度使周師伐淮南誨)
(遣其子德誠率師赴難拜真州刺史)
陳陶(劍浦人結廬西山吟詠自適殊有佳語如中原不是無麟鳳自是皇家結網疎之句人所稱道)
(宋)陳摶(字圖南真源人隠居華山寢處百餘日不起嘗乘白驢欲入汴中塗聞太祖登極大笑墜驢曰)
(天下自此定矣太宗召以羽服見于延英殿宋琪問修養之道摶曰假令白日昇天何益于世)
(今君臣同德興化勤行修煉無出于此帝益重之賜號希夷先生)
陳恕(字仲言南昌人少為縣吏折節讀書第進士通判澧州以吏幹聞召為三司判官累遷鹽鐵使)
(太宗深器之官至尚書左丞)
陳省華(閬中人智辯有吏幹初仕孟㫤為西水尉蜀平歸宋累官光祿卿拜諫議大夫卒贈太子)
(少師)
陳堯叟(字唐夫省華長子端拱間登進士第一累官同平章事後以右僕射知河陽卒諡文忠堯)
(叟偉姿貌奏對明辨久典機密軍馬之籍悉能周記所著有請盟錄三集)
陳堯佐(字希元省華次子進士及第官至參知政事平章事以太子太師致仕卒諡文惠為人寬)
(厚儉約好學不輟善古隸尤工詩自號知餘子所著有文集三十餘卷)
陳堯咨(省華季子咸平中進士第一累官翰林學士後以武信軍節度使知天雄軍卒諡康肅為)
(人性剛戾以氣節自任工隸書善射世號小由基子述古篤學能文官至館閣校勘)
陳侃(字君和永嘉人居建习鄉事親至孝親有疾省膳嘗藥夜不解衣執喪盡禮五世同居家無異)
(爨至道二年郡守何蒙上其事太宗嘉之詔旌表其門閭曰孝門陳君賜其母李氏束帛秔米)
(祥符七年侃卒今建牙鄉猶稱其家曰陳孝門)
陳充(字若虚益州成都人少以聲酒自娛雍熙中舉進士甲科為孟州觀察推官改掌書記會寇準)
(薦其文學召授殿中丞出知明州澹於榮利自號中庸子)
陳綱(字舉正泉州同安人淳化中第進士為建州觀察推官故事歲春夏間率丁夫數萬為採茶之)
(役綱以為奪民時勞民力奏請以北苑園供御之外餘皆賦民收其租入在民者官復定其直)
(償之詔如所請建民德之)
陳思道(江隂人喪父事母兄以孝弟聞鬻醯為生母病思道衣不解帶者數月母喪水漿不入口)
(七日旣葬廬墓側日夜悲慟晝則白兔馴狎夜則虎豹環廬而卧咸平初賜束帛旌其門)
陳貫(安陽人舉進士真宗識其名擢置高第少倜儻喜言兵累官刑部郎中直昭文館知相州嘗著)
(兵略世頗稱之)
陳彭年(南城人博聞強記年十三著皇綱論萬餘言真宗時上表獻箴詳練儀制真宗器重之累)
(官兵部侍郎諡文僖)
陳絳(莆田人咸平二年進士甲科再試賢良第一除右正言歴司諫起居舍人凡十年以工部郎中)
(知福州左遷藤州通判有文集十二卷子動之以文名世與弟說之同登第俱官至秘書丞王)
(安石歐陽修皆甚愛重之)
陳執中(恕子始以父任為秘書省正字出知梧州上復古要道三篇真宗異而召之又進演要三)
(篇推右正言累遷至中書門下平章事昭文館大學士執中當國人不敢干以私四方遺問無)
(及門者卒諡曰恭)
陳兢(德安人十八世同居太宗旌表其門號義門陳氏弟旭拜江州助教)
陳漸(堯叟從子少以文學知名太宗時嘗與父堯封同廷試漸中第辭不就願擢其父許之後累官)
(耀州節度推官有文集十五卷自號金龜子)
陳坦然(潯江人景德中宣容二州亂坦然以書降賊首詔赴闕賞賚不受願就廷試歴漳浦攸縣)
(令移知梅州所至有治績累贈太子贊善大夫殿中丞)
陳知微(字希顔高郵人沈厚有才幹擢進士歴東京轉運副使奏還東平監所侵民田六百八十)
(家又決古廣濟河通運路罷夾黃河歲減夫役數萬計後判司農寺子堯卿進士及第舜卿為)
(奉禮郎)
陳安石(貫子嘉祐中為䕫峽轉運判官歴知蘇邠州河中府皆有政績累遷至吏部侍郎選人將)
(改京官須次久臨當引對率困於刑寺審問安石請罷再問以絶曩弊遂為後法後以龍圖直)
(學士知河陽)
陳芳(河陽人一門十四世同居三百年孝義為時所重芳仕為大理寺丞詔旌表其門)
陳舜俞(嘉興人嘗寓居湖州博學強記慶歷中舉進士又舉制科第一僉書夀州判官熙寧初以)
(屯田員外郎知山隂縣青苗法行舜俞不奉令上疏自劾責監南康軍)
陳洙(字思道建陽人登進士第歴殿中侍御史嘉祐中上疏助司馬光乞早建儲嗣且曰陛下以臣)
(懷異日之圖莫若殺臣之身用臣之言疏方上即飲藥以卒奏下大計遂定仁宗聞洙死賜錢)
(百萬元祐初用光之言官其一子)
陳闡字伯通仙遊人皇祐中第進士監建州(監後知建州歲饑境内有競雜者令疑為盜白于)
(州闡曰一日之聚至數百人殆以饑争食耳非盜也推驗之果然遂杖而釋之且出粟賑貸衆)
(皆復業移知萊州郡人德而祠之)
陳襄(字述古侯官人遊鄉校講明知天盡性之說舉進士累官判尚書都省襄蒞官所至務興學校)
(講求民間利病在經筵仁宗待之甚厚嘗薦司馬光等三十三人時號古靈先生有文集行世)
陳知柔(字體仁温陵人自號休齋居士在天台奉安輿徧遊名山歸至會稽愛巖壑之秀留止二)
(年罷賀州歸留惠陽三年暇日泛湖登白鶴峯追和東坡詩陶寫羅浮風物殆盡凡四奉祠諸)
(生受業戶屨常滿姪樸模皆登第)
陳希亮(字公弼青神人幼孤好學其兄使治息錢希亮悉召逋家焚其劵天聖中舉進士歴知數)
(府州累官太常少卿以才幹剛直名子四忱度支郎中恪滑州推官恂大理寺丞慥有隠名號)
(方山子)
陳鑄(字師回興化縣人天聖中登甲科康定初知南雄州以親老求通判福州力贊守臣增學田延)
(宿儒教以經術改倅陳州時有水患悉力拯援全活者衆當路上其勞擢知潮州汝州登州仕)
(至光祿卿)
陳從易(字簡夫晉江人天聖三年知廣州罷任還不蓄南物仁宗聞之擢知制誥御分白書清字)
(以賜之元豐中從易外孫蘇頌知滄州陛辭語及偏親留京師未能偕行上問母為誰氏對曰)
(故龍圖直學士陳從易之女因及前事神宗曰其清節過于馬援矣)
陳繹(奉親至孝嘗作慶老堂以娛其母王介甫贈之詩云種竹嘗疑出冬笋開池故合湧寒泉)
陳睦(賢良絳之孫王俊民榜第二人及第元豐間高麗航海修貢上以其恭順欲遣使往諭睦即受)
(命自春涉冬而還)
陳升之(建陽人博學多能舉進士歴知封州漢陽軍熙寧中拜相與王安石異請免條例司後以)
(使相判揚州封秀國公卒贈太保中書令諡成肅)
陳道周(湘潭人少孤家貧奉母至孝母没廬墓自陶磚日成五枚歴四年甃墓高三丈墓成而道)
(周繼亡祔葬母傍鄉人立碑表之)
陳偁(字君舉世卿子以父任補太廟齋郎調通判蔡州召知開封府屬新法行請外改知尉州築堤)
(十里以防晥溪之患再知惠州舊法番商至必使詣東廣客則没其貨偁請立市舶司于泉哲)
(宗立詔從其議以朝議大夫致仕贈特進子瓘)
陳次升(字當時仙遊人熙寧中進士累官殿中侍御史疏論章惇蔡卞及曾布蔡京之惡又嘗從)
(容一言止吕升卿使嶺南世稱其大有功於元祐諸臣焉)
陳烈(字季慈侯官人學行端飭動遵古禮御童僕如對賓客仁宗屢詔不起公卿郡守交章稱其賢)
(以為本州教授召為直講皆不拜後以宣德郎致仕與陳襄鄭穆周希孟為友閩人號四先生)
陳慥蜀人寓居黃岡號方山子又號龍邱子幼(書以溪山自娛時蘇軾謫居黃州與之)倡和
(為作方山子傳)
陳太初(眉山人初與東坡同學於道士張易簡後東坡謫黃有眉山道士陸惟忠云有得道者曰)
(太初問之則同學者也又數年見東坡於惠州云太初己尸解矣)
陳汝錫(字師闕青田人幼穎悟數歲能屬文或以其詩一聯示黃庭堅曰閒愁莫浪遣留為痛飲)
(資黃擊節稱賞曰我輩人也宋紹聖四年由太學登進士第邑之登第自汝錫始崇寧間諸路)
(學事始置提舉首除提舉福建學事官至浙東安撫使有鶴溪集刊于郡齋子棣以父任終通)
(判潭州著蒙隠集刊于宜春)
陳郛(字彦聖建陽人第進士知崑山縣歲饑屬邑希部使者意不敢蠲賦郛曰歲歉而賦不蠲流轉)
(溝壑何以字民竟蠲之後為司農丞未嘗謁政府遷太府丞請外除閩漕以元祐黨坐廢復朝)
(議大夫卒郛性清鯁歴官五十年猶為寒士)
陳如晦(字日昭長樂人幼嗜學貫穿經史從勉齋黃榦遊嘗讀西山真德秀夜氣箴作曰須見得)
(冬為四時之夜夜乃一日之冬便是自家嚮晦入息處又見得造化發育之妙便是自家事物)
(周旋處於此敬義夾持動静交養則兩得之矣遂次其韻為生意箴後西山得其箴亟稱賞焉)
(一時耆德鉅公樂與晦為道義交)
陳薦(字彦升沙河人舉進士為華陽尉從韓魏公在定州幕府魏公每稱其廉于進勇于退嫌疑間)
(毫髮不處累官龍圖閣直學士河北都轉運使進資政殿大學士)
陳起宗(字興祖少入上庠連冠多士一日歸省囑同舍生投試卷起宗治書禮記同舍嫉之輒易)
(以周禮試復第一年三十七以徽猷閣學士知并州卒起宗工詩瀟灑有陶謝風)
陳開(字發明以太學生登熙寧進士第調密州教授時太守蘇軾深器重之諸生力留更七年而後)
(代密州儒風之盛自開始後入為太學博士召對進兩劄其一排新法其一去小人進君子言)
(議激切當國者忌之出為雄州通判尋陞宗正寺丞至朝奉大夫累贈金紫光祿大夫蔡襄狀)
(其行子畢元符三年登第)
陳易(字體常少好學該綜經史工五七言詩熙寧初遊京師會太學秋試諸生競求舉易以為非吾)
(所以學即棄去乃從佛氏之徒論出世間法而有所契就邑蔡溪之左結廬而處遠葷絶慾日)
(惟一飯或遇風雨溪漲則併一盂飰或卻或經旬浹不食如是者五十年不變嘗曰性命之理)
(儒與釋一也顧為教不同耳崇寧初舉遺逸又舉八行郡守郭重致禮聘易易謝牋曰早粗修)
(於八行晚但了於一心心旣本無行亦何有重不敢強易嘗傳易學於仙遊張弼自謂有得於)
(五行醫卜地理之術善筆札作字必精謹平生無忤視妄言教人必本於孝弟其接朋友或終)
(日不交一談或為語莊老釋氏大意其論古今亹亹不倦蓋隨其興意所至人莫得而測也宣)
(和八年卒)
陳彦文(睦之子居蘇州以職事登稱旨崇寧中賜進士出身戶部侍郎顯謨閣直學士知慶洪楚)
(江四州在江州視事甫十日盜張遇犯城彦文擊走之建炎初除江淮制置使召入都堂議事)
陳經(字正甫安福人慶元中進士官終奉議郎泉州泊幹經嗜書成癖啓益後學為多有書解五十)
(卷及詩講義存齋語錄行世)
陳嗣光(字朝闕寧德人處己廉事親孝宗族鄉黨稱焉時朝廷舉孝廉縣以嗣光應詔邑簿陸游)
(為立孝廉坊以旌之)
陳敏(無錫人舉進士知台州朝命立元祐黨籍碑敏不肯立監司促之急敏曰誣司馬公為姦臣是)
(無天也倅立之敏碎其石或咎劾敏曰我死且不辭何劾之畏遂掛冠去後以八行薦不起)
陳師道(字無已彭城人少刻苦問學高介有節安貧樂道諸經皆有訓傳於詩禮尤邃其為文師)
(曾鞏為詩宗黃庭堅平淡雅奥自成一家元祐年蘇軾輩薦其文行除本州教授累遷秘書省)
(正字)
陳驥(字德純仙遊人元符中由中舍選第進士與直講張讀參政李邴友善歴宗學博士性鯁特蔡)
(京用事恥為之屈不肯一見歴温州通州年六十二即掛冠自號安處居士)
陳中復(字從道熙寧中第進士崇寧中提舉京畿京西路茶鹽香事時朝廷議行茶法以中復嘗)
(監茶務令悉陳利害因以進用之謝曰吾豈以身計為榷利作俑者政和中為廣東提刑凡八)
(歴外臺所奬拔成就者多知名於世挽詩有云南北建牙多故吏東西開府半門生)
陳覺民(字達野仙游人熙寧初登第元祐初知漳州建州福州所至有治行改知泉州時有司建)
(言欲榷六郡酤覺民陳五不可遷本路提刑風采嚴峻未嘗與僚屬妄交一談人甚憚之)
陳高(字可中闡之從子仙游人少游湖學元符中第進士召試除太學祭酒龔原司業傅楫薦其潛)
(心經術尤深於易遷博士政和中始建醫學除太醫學司業累上封事以切直忤蔡京慨然力)
(請致仕)
陳彦恭字子愿莆田人(之子元祐中第進士通判鞏州以清謹聞監轄河南坑冶鑄錢蔡京黨)
(王桓欲增監鼔鑄彦恭曰山澤之利不可竭祖宗之額不可踰坐罷後知夀春府二帝北行彦)
(恭悉禁旅而西或曰世亂如此空一府無兵可乎曰陛下安在而守臣欲留兵自衛耶在郡活)
(人以千萬計民畫像祠之)
陳軒(字元輿建陽人進士第二授平江推官元祐中以龍圖閣待制知廬州徽宗立擢兵部侍郎兼)
(侍讀每勸帝以治貴静願法文景之恭儉加龍圖直學士知杭州)
陳淬(字君銳莆田人紹聖初下第挾策西遊以戰功為鄜延都監建炎初為諸軍統制金人犯采石)
(淬獨戰勢窮大罵刃交於胷而色不動與其從子仲敏俱死詔贈明州觀察使)
陳顔(汲縣人父光調夀陽尉未赴值金兵取汴光病圍城中顔間關渡河往省其父因扶疾北歸光)
(家奴誣告光殺人繫獄不勝拷掠因自誣服顔詣郡請代死帥臣曰此真孝子也遂併釋之)
陳自仁(興化人宣和中第進士為永豐尉建炎中金人犯洪吉二州隆祐太后護兵叛自仁集尉)
(卒調民兵分道進攻却之會賊别將至力窮不支死之贈通直郎官其一子)
陳與義(字去非洛陽人天資卓偉政和間上舍甲科累官太學博士徽宗見所賦墨梅詩有見晚)
(之歎紹興中拜翰林學士參知政事其出處氣節文章翰墨卓然可稱所著有簡齋集行于世)
陳東(丹陽人倜儻負氣徽宗時為太學生率同舍生詣闕上書請誅邪佞命以官不就高宗南渡復)
(上書極論黃潛善汪伯彦黃汪等誣以指斥乘輿殺之天下以為冤高宗後知其非辜悔之詔)
(追贈秘閣修譔)
陳朝老(字廷臣政和人元符末為太學生論事剴切臺諫受蔡京風旨例以狂妄目之大觀三年)
(以何執中為左僕射朝老上書有曰陛下即位以來凡五命相有若韓忠彦之庸懦曾布之贓)
(汚趙挺之之蠢愚蔡京之跋扈今復相執中何為者耶是猶以蚉負山也宣和末復與陳東等)
(上書論蔡京童貫王黼李彦梁師成朱勔為六賊且曰願陛下速取六賊肆諸市朝傳首四方)
(以謝天下書奏編置道州建炎改元遇宥歸耕石門紹興間三詔徵之堅辭不赴學者稱曰陳)
(三詔)
陳禾(字季實鄞縣人元符中進士累官殿中侍御史遷左正言立朝有風操嘗奏對論童貫反覆不)
(已徽宗欲起禾引帝衣願畢其說衣裾落帝曰正言碎朕衣矣禾言陛下不惜碎衣臣豈惜碎)
(首以報陛下帝變色曰卿能如此朕復何憂卒諡文介)
陳公輔(字國佐臨海人政和三年上舍及第調平江教授累官至禮部侍郎端方之操始終不渝)
(為諫官論事剴切疾惡如仇晚居田里著書自樂有文集二十卷奏議十二卷子夷行登進士)
(治行高潔)
陳鶴(字聞野仙游人宣和六年進士惠州僉判惠俗僻陋士風不振鶴與州守吳達老大興學校親)
(典教事執經者歲數百人鶴乃捐俸置學田以增廩又表置學官自後文士彬彬惠之倡學實)
(自鶴始)
陳膏(莆田人政和中進士為汾州教授後知惠州軍馬造曾衮壘譬曉降之鄞僧王法恩謀逆事覺)
(或請屠城膏力論之官至太府少卿)
陳之翰(字憲之明州人少有志操好學能文鄉人有貸金攜以償之者適在舟紿曰金墜于水中)
(之翰不疑後數年其人自悔病且死遣其子來償之翰受之不拒徐以其償助其喪葬崇寧初)
(衆論薦於朝官之)
陳篆(字思文宣和間登進士歴任州縣所至有聲子準以蔭補官年五十餘即掛冠歸有别墅在石)
(屋間朱熹為扁石屋書室二子秬為江夏令秠力學不倦秬子畦為靖州判官)
陳卓(咸寧人有田五千兄之田止一千願合戶而同之且曰人生飽煖之外骨肉交歡而已其後兄)
(子康民登進士官至大中大夫)
陳叔易(初與晁以道俱隠嵩山叔易赴召晁以詩送之云處士何人為作牙盡攜猿鶴到京華故)
(山巖壑應惆悵六六峯前只一家以道宣和間領郡人復以此嘲之)
陳至道(字元和號野雲崇高節至孝養親不仕親殁終身初度閉門杜客必躬酹松楸戀戀盡日)
(不能返)
陳可大(字齊賢仙遊人父汝器喜積善一夕飛錢滿其室祝曰願一子光顯門閭乞錢減半可大)
(政和中登科調漳州工曹兼右推後知肇慶府民不能欺去郡之日惟衣衾書籍而已官終朝)
(請大夫)
陳師錫(字伯修建陽人擢進士第三蘇軾薦其德行文章以為校書郎徽宗立拜殿中侍御史疏)
(陳時務出知潁廬滑三州師錫時與陳瓘同論蔡京蔡卞時號二陳)
陳戩(松溪人為給事中上疏論當時有五失宰執務姑息將帥邀功賞臺諫言細務守臣多犯法内)
(侍權漸失宜有以禁止之)
陳瓘(字瑩中沙縣人登進士徽宗時為右正言以論蔡京蔡卞連謫通台楚州其論京卞皆發露其)
(情慝最所忌恨故得禍最酷後贈諫議大夫諡忠肅自號了翁所著有尊堯集)
陳求道(康民子舉進士靖康間判都水監及二帝出郊求道力争不聽建炎中為襄鄧隨郢鎮撫)
(會招撫劉忠叛欲奉求道為主求道正色厲辭賊怒殺其妻子脅之求道罵愈厲遇害)
陳祐(仙井人舉進士官至右司諫嘗言姦人詆毁善類之故及論章惇蔡京蔡卞郝隨鄧洵武忤旨)
(通判滁州)
陳純夫(字德全邁之子初以廕補官仕東閩有異政守郢繼父之後郢人稱之不啻召杜純夫篤)
(於恩義歴仕四十二年確守名節宣和間自南康乞祠居鄉十年以文自樂官至大中大夫世)
(號湖南夫子)
陳大卞(字仲循仙遊人治平中進士為威武軍僉判與章惇舊惇當國屢招不往以有事明堂封)
(二親拜且泣曰吾不能與時俯仰黽勉仕宦者為吾親耳遂致仕)
陳祥道(清縣人元祐中為太常博士終秘書省正字著禮書一百五十卷弟暘應紹聖制科累官)
(至禮部侍郎著樂書二十卷)
陳希伋(字思仲揭陽人未第時薦太學生馬錫有文武才乞擢用錫後立功人以希伋為知人嘗)
(上書陳利害數萬言皆切時病元祐中以經明行修舉第一擢知梅州)
陳皓(字彦章倜儻有大志負武略弱冠為邑尉都部靖康初金兵犯順慨然集義兵勤王建炎末寇)
(陷寧都石城皓不肯降潛從長汀募兵數千人與子敏死戰賊退捷聞皓補承信郎子敏武義)
(大夫)
陳最(字季常福安人宣和間登進士第授新昌縣丞會杭卒叛最單騎見賊以理諭之賊曰此公忠)
(義虐之不祥遂送最以歸召對稱旨上諭宰執曰陳最人物可愛議論可取授諸司糧料院佐)
(鄭中使川陜與敵分畫地界敵使乃賀景仁之子屢與最争最責之曰子受本朝大恩何乃若)
(是賀氣沮卒從所議還朝以聞上喜時秦檜方主和議最力沮之檜不悅出知興國軍)
陳暘(字晉之祥道之弟也中紹聖制科授順昌軍節度推官徽宗初進迓衡集以勸導紹述得太學)
(博士秘書省正字禮部侍郎趙挺之言暘所著樂書二十卷貫穿明備乞援其兄進禮書故事)
(給札旣上遷太常丞進駕部員外郎為講議司參詳禮樂官累官禮部侍郎嘗坐事奪已而復)
(之卒)
陳德豫(字子順連江人少好學博通六藝諸子百家之旨淳熙中登進士甲科調建州戶曹試教)
(官首選分教宣城郡學舊有二程遺文時禁程氏學令焚毀之德豫護藏唯謹改京教累遷諸)
(軍糧料院歲旱求言德豫上封事以諱天變諱人言為致旱之由乞去二諱以回天變上嘉納)
(之又累遷著作郎會胡僧入覲錫予甚豐乃歴陳梁武之失異端邪說不足信即日有旨出胡)
(僧於國門之外官至大理卿有文槀三十卷)
陳伯震(字震之陳襄八世孫由侯官徙居長樂紹熙進士泰州知州累官廣東經略使龍圖閣學)
(士嘉定中奉命使金能以數言折服強敵不辱君命)
陳顯仁(字藏用大卞季子始自仙遊遷居莆田之浮山紹聖元年登第調古田縣尉大臣有知顯)
(仁者以其文行可領袖諸儒遂除教授嘉禾士多成就兩除睦親北宅宗學博士累遷朝請大)
(夫攝宗正少卿初大卞著萬言書未及上而終至是顯仁上其書不報屢乞外補宣和九年以)
(直秘閣知潭州官至朝議大夫)
陳昭度(字元矩莆田人少穎異不羣年十九擢紹興五年進士第為尤溪主簿部使者移檄令捃)
(摭屬吏細故昭度憮然不悅曰吾其忍為是耶乃拂衣而去閒居以讀書著文為樂十餘年不)
(調自號西軒子鄉大夫林迪與為忘年交艾軒林光朝正字劉夙方翥著作劉朔皆嘗至其家)
(登堂拜母誼均兄弟旣而教授藤州藤去中州絶遠俗尚&KR0763;陋昭度至勵以致知謹獨之學繇)
(是士競于學知所指歸)
陳之茂(字卓卿無錫人為太學生與張九成同廷對茂所對忤權相黜之九成第一叩頭殿階曰)
(陳之茂能言人之所不敢言宜奬不宜黜高宗覽對悚然曰忠言也賜同進士出身調休寧尉)
(以經學為諸儒倡仕至吏部尚書)
陳太素(字仲華河南緱氏人舉進士累官大理少卿能推原人情以傳法意每臨牘至忘寢食歴)
(知兖明二州有治績官至兵部郎中)
陳良祐(字天與金華人紹興中進士仕為左司諫時高宗銳意圖治良祐有願為良臣不為忠臣)
(之語累官至史部尚書力止泛使懼開釁端遂至忤旨淳熙間復起除敷文閣待制知建寧府)
陳過庭(字賓玉山隂人舉進士累官御史中丞兼侍讀欽宗時進尚書右丞議遣大臣割两河地)
(與金耿聶俱辭過庭願效死及汴京陷金人拘之軍中遂卒燕山建炎中諡忠)
陳良翰(字邦彦公輔族子蚤孤事母孝天資莊重為文恢博有氣紹興五年進士知瑞安縣有惠)
(政累官左司諫疏論湯思退奸邪張浚精忠出知建寧府後以敷文閣直學士奉祠良翰在朝)
(論諫純正多見嘉納卒諡獻肅)
陳鵬飛(字少南永嘉人紹興進士其學不為章句新說必本人倫正論而趨於深厚兩舉于鄉俱)
(第一登紹興進士為崇政殿說書以講春秋忤秦檜謫惠州)
陳桷(平陽人政和中進士權禮部侍郎寬洪醖藉以誠接物而恬於榮利自號無相居士有文集子)
(汝楫汝賢汝諧孫峴俱以辭學擢第)
陳豐(字宜中仙遊人驥之子紹興中第進士初為泉州教授以陳康伯薦召為太學博士孝宗初立)
(召監司各舉循吏二人豐居首除知南恩州清儉無擾歲旱祈雨有願俾微臣特損數年之夀)
(乞令合境普沾三日之霖等語雨果大至)
陳槖(字德應餘姚人權刑部侍郎時秦檜主和議槖言不可檜憾之後知廣州民夷悅服改婺州槖)
(博學剛介不事産業旣謝事歸僑寓僧寺王十朋論近世會稽人物謂杜祁公之後有陳德應)
(云)
陳士楚(字英仲莆田人早從林光朝遊乾道中登第淳熙末召為國子監簿光宗立除司封郎兼)
(嘉王府直講寧宗朝立起居舍人明年除侍講嘗講周書無逸篇喻小人在朝君子在野之意)
(上嘉納之)
陳吉老(字子州仙遊人紹興初為維陽帥高宗賜鞍馬金帶以寵其行時秦檜主和議吉老力黜)
(之旣卒贈奉直大夫)
陳希造(字賢復仙遊人吉老之子紹興中吉老倅汀州希造以揚州錄參往侍下屬胡保等寇武)
(平吉老捕之遇於义竿口希造先登深入矢盡路窮援兵不至死之汀人建祠祀焉)
陳居仁(字安行膏子紹興中進士秦檜與膏有故或勸一見可得美官居仁不聽累官國子監丞)
(入對論文武並用長久之術後以寶文待制知福州居仁風度凝遠臨事毅然有守有奏議制)
(藁)
陳俊卿(字應求莆田人紹興中進士累官侍御史劾黜秦檜黨疏言張浚忠藎歴同知樞密院事)
(授右僕射以用人為己任奬廉退抑奔競後以少師魏國公致仕卒諡正獻)
陳宓(俊卿子以父任監進奏院慷慨盡言遷軍器監簿又言三事謂人主之德貴乎明大臣之心貴)
(乎公臺諫之言貴乎直後直秘閣卒所著有春秋三傳抄續通鑑綱目唐史贅疣等稿)
陳炳(贑縣人結廬崆峒山躬耕求志與學者琢磨俱成雅器有文)十卷白雲編二十卷包拯嘗師
事之闕(曰文高表世學優入聖)深中篤學
陳康伯字長卿(人宣和中進士歴官侍郎尚書紹興)左僕射大學士進封福國公時金
(人舉兵臨江朝論洶懼康伯屹然不動指授方)民恃以安有古社稷臣之風及再
外鼔(都人懽呼加封)諡文正
陳字分默(於書無所不讀時學闕)且妻以子高朝
為(其行已)
陳(山時詔)
(遘弟光祿卿適至中山臨城諭旨遘遙語曰吾兄弟當以名義自處適泣曰兄當盡力勿以)
(弟為念遘呼總管使擊賊總管辭斬以徇復呼部將沙振往振懼潛刃殺遘以城降金人見其)
(屍曰南朝忠臣也殮而葬之適被執死於雲中)
陳燾(電白人瞽目十年紹興間母死將葬燾欲親至壙人或止之燾曰母生我鞠我今日視入土燾)
(忍以疾辭索塗一二里雙目頓開人皆異之)
陳敏(精騎射擢閣門祇候時閩地多寇敏為統制分兵要害贑州齊述據城叛敏聞之領所部馳七)
(日徑扺贑圍城踰月破之累功封武功縣男高宗見其狀貌魁岸除破敵軍統制嘗駐兵高郵)
(屢敗金人歴光州觀察使)
陳敏修(號市隠居士紹興中進士第三人玉音云卿便是陳敏修年幾何對曰七十三問幾子對)
(曰未娶乃出内人施氏嫁之年三十資奩甚厚時人語曰新人若問郎年紀五十年前二十三)
陳嶠(字景山年近六十方及第有儒家以女妻之合卺夕作詩云彭祖尚聞年八百陳郎猶是小孫)
(兒閒居詩云小橋風月年年事争奈潘郎老去何)
陳羍(安仁人咸淳初與父詩川同舉進士為朐山主簿德祐時棄官家居謝枋得起兵首拔入幕執)
(安仁令李景數其罪殺之益王立領江東安撫使出上饒應接郡縣戰潰被執至豫章遁去後)
(三年復起兵尋敗入積煙山自剄死所著有鶴心集)
陳舜申(字宋謨連江人七歲能屬文淳熙中舉進士歴衡陽姊歸教授累遷知漳浦縣有惠政入)
(為著作郎兼右侍郎官輪對以正心任人為先直而不訐上皆嘉納由是有忌之者遂主管武)
(夷沖祐觀起參議淮閫未赴卒舜申以學問淑後進以行義率鄉里以節操立朝廷以義方教)
(子孫所著有易鑑語孟中庸大學集解渾灝發旨審是集兵書訂解及高齋文集)
陳光祖(字世德希造之子嘗督修内府及造御創萬盈倉例賞三官皆不陳乞官終梅陽守光祖)
(以父殁王事補官好儒重禮德行政事皆不凡知英德府日上供泛輸幾倍光祖奏蠲第四戶)
(以寬民力湞陽渡湍惡舟多覆溺更創巨艦以濟廖德明行部嘆曰陳公可謂依本分君子也)
(尋改知邕州特除廣東提刑光祖作欽恤編以戒僚屬新濓溪祠以崇教道又捐故錢三千緡)
(以代給邕兵之廩而凡一切無名之征悉蠲除之積官朝奉郎)
陳大年(字彦永貢辟雍同舍生陳仲防患疫人皆避之大年曰疾病相棄豈朋友誼耶為召醫診)
(視已而仲防瘥謝曰彦永所謂生死交情者也以特奏名再調昭州推官嘗攝州事民皆宜之)
陳亮(永康人自幼穎異為文俊麗雄偉有竒志恒以經濟天下自任孝宗時六詣闕上書主於恢復)
(兼論宰相得失紹熙四年狀元及第授建康僉判尋卒諡文毅)
陳亨運(字俊民仙遊人父母繼没廬墓三年常倚墓木而哭木為之枯乾道間詔舉孝廉縣令以)
(亨運應詔亨運堅辭不起令乃餽粟帛以旌其孝)
陳駿(字敏仲寧德人舉進士登朱文公之門著論語孟子筆義又著毛詩筆義號仁齋子成父字汝)
(玉克承家學辛棄疾持憲節來閩聞其才名羅致賓席而妻以女其學以立誠為本近思錄一)
(本口誦心悟不少輟故行已皆有法度安貧守道澹如也嘗升上庠兩預解選有律歷志解和)
(稼軒詞默齋集藏于家)
陳傅良(字君舉瑞安人乾道中進士為中書舍人時光宗以疾不朝重華宫傅良抗疏忠懇至引)
(帝裾言與淚俱後官至寶謨閣待制卒諡文節傅良與張栻吕祖謙為友文擅當時學者稱止)
(齋先生)
陳埴(永嘉人從學朱文公所著有禹貢辨木鐘集學者稱潛室先生埴與兄增弟止善俱登進士第)
(時人號所居為森桂芳)
陳宋輔(字公弼寧德人覺民子淳熙中舉進士累官柳州教授平生尚節槩重然諾士民敬憚之)
(論三蔡貶餘姚縣主簿)
陳讜(字正仲豐之子隆興初第進士慶元中為殿中侍御史久之坐論事忤陳自強意從太常少卿)
(補外召為兵部侍郎開禧中貽書權臣極陳用兵利害不見聽除敷文閣待制奉祠讜問學該)
(貫文章不為險語而雅有典則工書法大字尤精自少至老士林推重)
陳孔碩(侯官人師事朱熹為高弟累官尚書郎卒祠于學)
陳鞾(字子華孔碩子與弟䩨同登開禧進士鞾有將帥才歴官工部郎中累拜端明殿直學士諡忠)
(肅)
陳天麟(宣城人天資豪爽慷慨重義紹興中進士累官至集賢殿修撰嘗編易三傳及西漢南北)
(史左氏綴節等書)
陳卓(字立道居仁之子紹熙初第進士丞相吳潛以故欲見卓謝不往潛器之在)掖草臣李
全爵及太廟災罪已詔詞極警(端平初僉書樞密院事以資政殿學士)平生不營産
(業葬事不能具潛貽書制置使以助諡清敏)
陳文蔚(上饒人朱熹門人講讀鉛山著書立言得其師旨趣高風雅操為鄉邦所共仰卒祠于學)
陳淳(龍溪人朱熹守漳時淳從游郡齋熹曰南來吾道得一安卿安卿淳字也淳無書不讀無物不)
(格義理貫通洞見條緒學者稱為北溪先生)
陳大隠(字君舉蘭谿人端重好學父兄早喪事母以篤孝稱母將葬時六月六日畏日如焚先期)
(焚薌禱乞雲霧覆棺人甚哂之已而果應旣窆雲散人皆異之)
陳愆林(知真州蘇軾有詩云君為守令有古風名聲直入明光宫老人愛君如劉寵小兒敬君如)
(魯恭)
陳範(字朝弼崇安人從朱文公學嘉定中第進士調徽州婺源尉會有大獄辟疑讞範察其不當死)
(令佐受賕紿正其罪吏請書獄範嘆曰人命如是之輕乎吾以書生獲一官當以此力争竟不)
(書後發覺令佐坐削人服其明調撫州崇仁縣丞)
陳璍(字日華慶元初知汀州事為治精明以郡帑錢二百貫助學又以隸官田百畆充諸生廩餼減)
(戶口食鹽價以紓細民作義塚以掩民骼汀俗尚鬼信巫璍嚴禁之俗遂丕變)
陳塤(字和仲鄞縣人嘉定中進士敏於為文頃刻數千言為人明白洞達一言之出終身可復仕終)
(國子司業子蒙年十八上萬言書論國事仕為淮東總領官)
陳騤(字叔通臨海人紹興中試春官第一累官將作少監歴知贑秀太平袁州光宗時為吏部侍郎)
(兼侍講應詔疏三十條皆切時病寧宗時知樞密院事兼參知政事卒贈少傅諡文簡)
陳均(字平甫俊卿從孫安貧力學以累舉當奉大對不就參稽宋史及司馬氏稽古錄徐氏國紀李)
(氏續通鑑長編諸書用朱子綱目義例提要備言輯成宋鑑舉要備要二書起太祖建隆庚申)
(迄寧宗嘉定甲申凡八十八卷端平初時宰言於朝下福州取其書賜迪功郎不受)
陳嘉言(景陵人為復州學諭以文行為鄉里所推開禧初金人犯景陵被執脅使降嘉言厲聲不)
(絶自沈於水同室六人俱死)
陳天福(茶陵人歲凶發廩平糶貧不能糴者天福輒周之有道士丏米福與之一斗道士酬以百)
(錢福弗受道士出題其壁有桂子蘭孫聯步武之句後子桂孫蘭孫果登第慕義樂施有父風)
(遭宋季易姓弗復為祿仕營東山書院為終身計博學好古著述尤富輯文選補遺四十卷行)
(世)
陳貴誼(福清人慶元中進士累官參知政事兼同知樞密院事理宗嘗奬其有憂國之言卒贈少)
(保)
陳力修(字介翁平陽人上舍優等第一人登定第教授常德府除禮兵部架閣被旨親運江東以)
(給豐盧夀五閱月致米三十三萬斛邊儲用裕擢通判泰州大書於門曰報國常逢無事日)
(監州不是徇情官知無為軍尋為浙西提刑海寇蘇阿六積暴前使者置不問乃設計授吏擒)
(之詰其罪嘗手殺平民四十餘立誅之而貸其黨浙右震肅除祭酒兼中書舍人面對曰揆路)
(蔽賢之弊理宗大悟盜起荻浦朝廷欲鎮以舊人即畀憲節往行訓諭盜聞風潰去久之復請)
(祠歸卒力修識見高邁遇事敢為故所至聲譽藹然)
陳容(字公儲長樂人端平初進士官至朝散大夫知興化軍為人耿挺不阿賈似道常欲招致幕下)
(容輒卑侮之出知興化軍)
陳夀孫(瑞安人宋寶祐間登第授台州教授會新郡守初視篆乃丞相丁大全之黨至謁廟日夀)
(孫乃揚言曰昔冉求為季氏聚斂聖人尚欲鳴鼓而攻之太守乃丁大全黨聚斂之徒烏可升)
(吾夫子之堂哉守聞之遂解印去後直龍圖閣歴福建提刑貪吏聞風畏慴引去後入覲與賈)
(似道争鹽法事被劾歸里元兵至率市人操兵聚瑞安白巖橋禦之取民居扉戶床桌累以為)
(柵兵至民散潰遂被執元將欲降之嗔目視曰我大宋憲臣乃從爾胡耶又厲聲曰何不速殺)
(我遂囚於獄邑吏或戲之曰提刑亦下獄耶夀孫叱之曰吾志尚能斬賊配吏顧力屈耳將壯)
(之命縊死於獄云)
陳元大(字孔碩號北山世稱北山先生元大遠接洙泗之傳尚友於濓洛閩建諸君子任温州儒)
(學教授著四書講議行于世宋末來游吳之常熟愛其風俗山水之美遂居焉子後山亦以道)
(學鳴仲子昇慷慨大節當時景仰山斗孫伯琬伯珪皆為邑之名士)
陳塏(字子爽崇德人累官太府卿歴吏戶兵三部尚書諡清毅所著有續鑑隨筆子鑄寶慶中進士)
(歴官至都承旨)
陳煥(字少微博羅人安貧守道敝衣疏食處之晏如以禮遜待閭里之横逆者鄉人稱之曰陳先生)
(祭酒芮曄嘗造其廬見四壁蕭然贈以詩云原思非病貧何患回也雖貧樂有加歲晚與誰同)
(此味梅花深處是君家煥詩清勁傳於世者幾百篇以特科調高安縣簿秩辭不仕)
陳容(三山人人呼為陳所翁寶祐元年由太學生知平陽縣簡易從容邑人化之時與名士論文講)
(藝敷繹大義士習以興至於崇社稷闢道路通溝洫議賑糴民事備舉暇則游戲翰墨以畫龍)
(名)
陳煒(字光仲淳祐中為監察御史首論不才執政有令換疏者煒答以頭可斷疏不可換除太府少)
(卿不拜而行召奏事力辭除廣東轉運判官)
陳宗禮(字立之南豐人少貧力學淳祐中舉進士累官至端明殿學士僉書樞密院事兼參知政)
(事以直言清節著名卒贈旴江郡公諡文定)
陳堯舉(南豐人淳祐中進士官至通判臨江軍嘗承江西運司檄考試廬陵士子拔擢文天祥咸)
(謂其知人居官甘澹泊無一毫妄取學者尊為鳳岡先生)
陳維德(字微之静之孫初注長樂縣尉隣邑有因鬭而服毒死者獄已成檄維德覆驗乃納白金)
(釵股於喉中良久色若傅墨鞫之果得餘毒於其家慶歷間舉能吏治廣南除知雷州以公田)
(歲入還官罷採珠戶終更無所取改知連州官至虞部員外郎)
陳隆之(四川制置使淳祐初成都被圍城破隆之舉家數百口皆死檻隆之至漢州使喻州守臣)
(降隆之呼語毋降遂見殺)
陳公榮(字子華長樂人龜圖十三世孫初遊太學景炎元年同子宗傳族子老成募兵應詔勤王)
(時蒲夀庚作亂帝舟自泉趨潮逾年張世傑會師討賊公榮兵赴之老成戰殁于泉詔贈御史)
(臺檢法公榮授福清縣尹宗傳授提刑司檢法)
陳瓉字琴玉少有德祐(詣闕上攻守之策不報景炎)子闕航海助張世傑贍軍
(世傑竒其才欲奏以官不受元人旣執文龍以去就命闕華為守瓉隂部署賓客募義民誅華)
(復其城端宗除瓉知軍事且令乘勝與世傑犄角復福泉二州會唆都兵至瓉力不支被執欲)
(使降瓉曰汝知守城不降曰文龍者吾姪也吾家世忠義豈向胡狗求活耶唆都大怒車裂以)
(徇張世傑上其事贈兵部侍郎諡忠武子若水張世傑)架閣
陳炤(常州人元兵至常州知府姚訔辟炤為通判與訔協力固守城破訔死炤猶巷戰家人曰城東)
(北可走炤曰去此一步非死所矣日中兵至死焉事聞追贈直寶章閣官其子)
陳敬叟(字炳然臨武人博學能詩文咸淳中進士授迪功郎主簿耒陽學錄德祐北附遂隠居不)
(仕益肆力於詩文有巽溪集若干卷行于世)
陳仲微(字政廣瑞陽人號遂初宋末為吏部郎上章劾權相賈似道束擔而歸先是同郡幸元龍)
(以小官劾史相彌遠姚勉初登第劾丁相大全三公文章氣節可稱)
陳章伯(字奎龍敬叟子少習舉業警敏讀書經目輒通大義才藻秀發德祐北附義不事元謝去)
(平生闊略不治生業有田數頃亦輒易去茅屋數椽室中釜盎亦無完器唯閉門玩讀雖寢食)
(不廢其自著作題咏名曰巽溪嗣藁)
陳元亮(仲微從子博學尚氣節咸淳進士時洪燾為臨安府尹以賈似道逞勢作威元亮率諸生)
(伏闕上書歴數其奸遂被黜官至御前軍器所幹辦官)
陳元桂(臨川人淳祐中進士知臨江軍開慶初元兵奄至元桂力疾登城門督戰吏卒勸之避去)
(元桂曰時事如此與其死於饑饉疾病盜賊孰若死於守土之為光明俊偉哉兵至元桂大罵)
(遂遇害諡正節立廟死所)
陳宜中(永嘉人宋末為宰相時幼主歸元乃擁二王由海道趨閩廣已而不支遂遁占城終焉)
陳繼周(字碩卿寧都人淳祐中歴知衡陽縣遂約文天祥勤王甚有方略及元兵已下贑繼周募)
(兵於農將以有為贑州總管先事襲繼周父子殺之贈敷文閣待制諡忠節次子榘從天祥攻)
(江西病死)
陳龍復(泉州人與文天祥同登第歴官太府少卿天祥開府南劒分司潮州積糧治兵天祥賴之)
(及移屯為元兵所襲死焉)
陳自中(宜中弟好學善為文頃刻數千百言悉有理致咸淳中登第由郡司馬擢太常丞宜中奉)
(二王南遷自中以行軍司馬提兵拒守分水關食絶援絶遂遇害)
陳之經(字仲綸莆田人禀資英特弱冠入太學登開禧乙丑第分教德安值邊事戒嚴萃士友講)
(說兵機習射藝丙寅冬敵自襄隨入寇守貳以戍兵單弱俾奉檄求援於武士三人縋城而出)
(敵追幾及至鄂渚泣告宣司雖遣孫鐸二千人鐸懦駐陽瑩弗進經倍道星闕達在所瀝懇廟)
堂得兵符調江池孟魚闕(往會諸軍力戰敵始遁去宣司就辟充屬闕議于朝遂以攻守得)
(失軍政繆戾數十事别白陳上時論韙之)
陳文龍(莆田人能文章負氣節咸淳進士第後累官參知政事益王入閩稱制以為閩廣宣撫使)
(討平漳州興化元兵至有諷其降者文龍曰諸君特畏死耳未知此生能不死耶及被執至杭)
(州不食死)
陳之純字仲誠莆田人幼穎異登進士從尚書(思習宏博之業紹熙間詔求直言作資)朴議
(二十篇以進一時名公韙其忠讜任江東漕屬當路交剡其才改秩知臨安縣首崇風化催科)
(聽訟悉有成規不擾而治)
陳存(安吉人累官至兵部尚書端明制置使宋亡元遣使七徵不起尋遘疾却醫絶食旬有四日卒)
陳天瑞(公輔之後師事金華王栢明性理之學志潔而行廉為金華令有能名宋末隠遁林壑詩)
(文極高古效淵明書甲子文集五十卷)
陳學心(安仁人淳祐間登進士歴官高州知府謝枋得起兵使守安仁元兵至力戰死之)
(元)陳祐(寧晉人祖忠博究經史鄉黨尊師之旣没門人諡曰茂行先生祐好學累官至浙東道宣慰使)
(遇盜死諡忠定)
陳思謙(祐孫警敏好學至順初拜西行臺監察御史累遷集賢學士御史中丞卒追封魯國公諡)
(通敏思謙於凡名物度數綱紀本末考訂詳究而尤深於邵子皇極經世書)
陳尚德(寧德人號懼齋隠居不仕其學以四書五經為本而尤精通律吕天文地志筭數之說著)
(述有四書集解書傳補遺易經解註詠史詩)
陳自新(寧德人博學通五經尤精於易數推衍皇極經世弟子從遊甚衆所著有起興等集)
陳櫟(休寧人性剛正孝友年十五致力聖賢之學鄉人皆師之延祐初試鄉闈中選乃不復赴禮部)
(教授于家不出門戶者數十年)
陳杞(海康人博通經史領鄉貢退休于家深究性理之學受業于門者甚衆所居之里曰義江元末)
(寇起過其鄉輒相戒曰勿犯陳教授家其為人欽慕如此)
陳君用延平人少負氣勇猛過人元末紅巾(閩閩閫授君用南平縣尹給錢募兵)散家
財繼之遂復建陽浦城等縣累官陞(同知副都元帥引兵至連江與賊轉戰而死事聞追封)
(潁川郡侯諡忠毅)
(明)陳遇字中行江寧人國初聘起授翰林學士除(部尚書皆不受静淡恬退始終一志人稱)誠先
(生卒賜葬鍾山子恭官至工部尚書)
陳瑄(字彦純合肥人父聞洪武初任指揮同知瑄以蔭累功歴陞右都督進封平江伯卒贈平江侯)
(諡恭襄為人闓爽英毅喜閱載籍尤精騎射嘗督理漕運築管家湖高郵湖堤開白塔河通大)
(江自淮至臨清建牐四十七所舟楫利之)
陳援(字以通烏程人性廉介博學能文洪武中由長興學訓導遷刑科給事中累官大理寺丞讞獄)
(多所平反嘗陳治平十疏子寔閩縣主簿贈翰林編修)
陳謩(泰和人自號心吾學者稱心吾先生行義修潔以易詩書教授學者為鄉郡所宗洪武初徵議)
(禮以老辭)
陳祖(長樂人洪武中以明經薦授新繁縣丞道遇一嫗哭甚哀問之嫗曰夫與子俱喪止餘一孫十)
(歲昨為大蛇所吞祖令具狀移牒城隍限日引蛇赴公庭至期果有羣蛇集廳下祖諭曰無與)
(者退得罪者償命獨一大蛇伏不去即以劒揮地蛇乃就殞其首民以為異政立祠祀之)
陳璉(字廷器東筦人洪武中起家桂林府學教授累官南京禮部侍郎致仕卒璉孝友和厚博通經)
(史以文學知名于時所著有)集
陳瓘(字同故廬陵人國初迎附仕至寧國知府卒風采凝峻人咸畏服秉行清介重義輕財惜夀不)
(永耳)
陳圭(字錫玄黃巖人洪武中圭父叔弘罪當死圭奏願代父死上大喜曰不意今日乃復有孝子宜)
(赦其罪刑部尚書開濟奏曰罪有當刑不宜屈法以開僥倖之路遂聽圭代父死人咸服其孝)
陳亨(夀州人勇敢善騎射國初從征渡江以功累陞後軍都督僉事仍掌北平行都司事後從軍往)
(江南鏖戰灞上乘勝而南至白溝奮擊衝陣以疾卒追封涇國公諡襄敏)
陳迪(字景道宣城人洪武中由薦舉授寧國學訓導擢翰林編修累官禮部尚書北平兵入被執不)
(屈死)
陳洵仁(字思允長樂人詩學精深洪武乙丑進士拜中書舍人擢給事中立朝敢言文章政事鄭)
(重一時)
陳艮(字從時長樂人洪武中以明經薦授吏部主事因災異與同官蕭儀上封事下獄儀死獄中艮)
(謫戍交阯再上封事復官嘗校閱遼東衛兵陳軍衛四弊後因忤執政出判嚴陵舟行有大蛇)
(隨之艮謂蛇隂物必有婦人冤比到官果訊得其情釋之人以為神明尤能以禮法齊家族諸)
(兄分異讓其腴田自取葑瘠有古人之風)
陳賢(字廷傑莆田人宋贈僕射靖之後洪武末舉儒士為南康縣教諭永樂中召入館閣預修大典)
(考閱校讐積八年書成進呈于是羣儒宴於桃林之隂分韻賦詩名曰桃林讌集頗為當世所)
(重賢改任湖口致仕年七十三歲為人嚴毅方直安貧好古其學以躬行為先及門弟子成就)
(者衆號為古道先生楊士竒為墓表稱其士行可質于神明蓋實錄云)
陳剛(字子浩鄞人嘗與甬東傅恕窮日夜績學期以科目自見造詣日深終不一踐場屋洪武五年)
(徵授延安神木令其地控西北邊人民甚稀習尚桀驁剛徒步上任撫收疲羸尤急於摧折姦)
(宄有小吏白敬臣素稱險黠剛欲譴之而敬臣先覺亡身引賊入寇與其徒劉繼宣挾刃逼令)
(降賊剛不屈罵曰汝奴果致賊為逆耶吾與此邑同存亡恨不寸斬汝等賊奪剛所佩印殺之)
(縣隨陷)
陳登(字恩孝長樂人為人諒直洪武中以薦召入翰林預修國史善文詞尤工篆籕擅名海内)
陳植(廬江人元舉人洪武初薦起授吏部主事歴官兵部侍郎北平兵起督師江上為諸將所害)
陳性善(字復初山隂人洪武進士授行人陞翰林檢討歴官禮部左侍郎建文初改副都御史監)
(淮上軍兵敗被執投河死)
陳彦回(字士淵莆田人洪武中坐累謫戍后舉明經任保寧府訓導陞平江知縣薦陞徽州知府)
(北平兵入被執不屈死)
陳思賢(茂名人洪武末以明經薦授福建漳州府學教授永樂詔至被執不屈死)
陳珪(泰州人自幼勇略過人洪武中歴官武職勤勞不怠永樂初以有軍功封泰寧侯)
陳禎華亭人讀書好禮洪武中為禮部主事(南參政子詢永樂進士剛直有氣節歴官國子祭)
(酒)
陳繼之(閩縣人革除庚辰進士授戶科給事中以江南僧道多占腴田蠶食百姓乃奏僧道人給)
(五畆餘以賦民從之是時文廟以誅君側之惡舉師於北京繼之間有建白輒肆指斥洪武三)
(十五年六月京師平列名奸臣榜夷其族)
陳鎰(字有戒吳縣人永樂進士授監察御史累陞都察院左都御史致仕卒為人宅心平恕不務苛)
(刻凡三鎮陜西多有惠政軍民愛戴祠之於家)
陳祚(字永錫吳縣人永樂進士授河南布政司參議坐事落職洪熙初起為監察御史彈覈不避權)
(勢陞福建按察使僉事致仕祚篤學尚氣節累以直言遭貶斥而志不少挫所著有小學辨惑)
陳濟(字伯載武進人博學強記六經子史無不究竟時稱為兩脚書厨永樂初以布衣召修永樂大)
(典為總裁書成授右春坊右贊善所著有書傳通證書傳補元史舉要通鑑綱目集覽正誤思)
(齋集)
陳洽(濟弟淹通經史洪武中用薦授吏科給事中永樂中為吏部侍郎大理寺卿佐英國公張輔討)
(平交阯陞兵部尚書鎮撫其地後交趾復叛成山侯王通引兵渡河洽力陳利害弗聽翌日兵)
(與賊遇遂被害贈少保諡節愍官其子樞為給事中)
陳璲(字廷嘉臨海人永樂進士授編修乞歸不入公府召起提學僉事日與諸生講學務以見諸踐)
(履為先士皆振起陳員韜與子選林一鶚皆出其門年八十二卒)
陳諤(字克忠番禺人永樂舉人仕至順天府尹遷鎮江府同知致仕卒于家公以犯顔敢諫屢瀕於)
(死賴我文皇及仁宗之明躓而復奮然竟齟齬坎壈其身直道三黜其信然哉)
陳繼(字嗣初吳縣人少孤事母至孝學究性理精藴淹貫經史洪熙初薦為國子監博士轉翰林五)
(經博士預修兩朝實錄陞檢討致仕所著有怡安集)
陳敬宗(字光世慈谿人永樂初進士選為翰林庶吉士與修永樂大典擢刑部主事遷翰林侍講)
(尋轉南京國子司業進陞祭酒師範嚴重威儀端整士林重之)
陳信(字履信仁和人以推擇為吏即知守廉一錢不取薦陞蘇州通判有公務之京民有餽白金三)
(百兩者不受致仕歸餞贐俱不受行李蕭然人皆稱嘆)
陳正倫(吉水人永樂進士擢監察御史歴官按察使操履端慎所至有惠愛及民學士楊士竒最)
(重之稱為畏友)
陳用(字時顯莆田人舉鄉試第一登永樂進士第選翰林庶吉士時行在開東館徵天下名儒纂修)
(五經四書及性理大全諸書用預焉書成授本院檢討陞修撰正統初轉侍講凡掌院事二十)
(餘年以母喪解官歸卒用為人質實醇厚言動不苟鄉邦稱重)
陳中(字舜用莆田人宋大中大夫大卞之後永樂十八年鄉試第二會試第一賜進士出身資性簡)
(率才思豐贍登第後歸家嘗與諸名士游壺山真淨巖次盧&KR1789;韓詩律一韻二十首頃刻而就)
(詞致清新人服其敏捷正統初自南京戶部主事就留史館使預脩文廟仁廟實錄成賜白金)
(襲衣表裏陞本部員外郎滿九載無意榮宦遂致仕幽巷貧居吟咏自樂公門關節終身未嘗)
(及之成化初卒)
陳叔剛(名棖以字行閩縣人永樂中登進士第宣德初拜監察御史嚴重不苛預修太宗及仁宗)
(實錄遷翰林修撰未幾丁内艱廬於墓側哀毁逾禮服除又修宣宗實錄充)講官尋陞
(侍讀以父病乞歸省視叔剛溫雅忠厚以文行推重於時有絅齋集)
陳孜(字克和以人材薦嘗試政行在兵部尚書吕本稱之曰陳某倚馬萬言之才也深器重之薦授)
(職方主事章疏機務多所咨决時軍政滋弊民往往被誣孜撰軍政條例上之)
陳錡(字器之安福人領鄉薦拜監察御史永樂間監軍甘肅號令嚴明軍民戴之忽邊寇將至或曰)
(寇勢猖獗宜少避其鋒錡奮然勒兵拒戰數日力不能支被執錡厲聲罵賊不屈敵怒殺之事)
(上聞太宗為之涕泣曰陳御史忠臣也)
陳本深(字有源鄞人中永樂戊子鄉試卒業太學擢刑部主事知吉安府政尚寬平作興士類飭)
(治學宫秩滿吏民相率奏留之在任凡十八年初本深蒞郡政舉大綱不屑纖纖小苛比巨豪)
(旣殲屬邑順治益闊疏法網與民相安每晨起鼓而坐堂閽人報無事輒鼓而休寢間有訟訴)
(輒呼至榻前折其曲直而遣之亦不受狀久之士人有靖肅之燕輒就燕罷則左右互攜果餌)
(遇坊市小兒則投而啗之往往擁其輿蓋廨前民有舉女者漸見其長矣及其笄笑而言曰襁)
(褓兒巳字尚能留此耶去志遂决吉人至今思慕之)
陳鏞(字叔振錢塘人永樂乙亥進士入翰林為庶吉士鏞幼勤學問及入翰林得盡窺中秘書停泓)
(蓄貯為文深闖閫奥聲名歘起授禮部祠祭主事宣德初天兵征交南兵部尚書李慶贊軍務)
(聽舉六卿之屬才且賢者自輔時儀制郎中豐城史安有盛名鏞名與之相埒慶薦用此二人)
(並待以殊禮二人屢進忠益慶與主將初聽之繼不納所謀兩人為扼腕竟至敗被執鏞顧安)
(曰吾輩見危授命耳皆不屈死鏞重厚清介所履端確未嘗一比匪人所言所行表裏一由於)
(正所著桂林集三卷有女兄嘗聘許禮部員外郎同邑孫迪請期而迪死女兄告于父母赴迪)
(家迎柩服既終三年守志不嫁卒於父母家一門忠節鄉邦稱之)
陳獻章(字公甫新會人正統舉人薦授翰林檢討不仕門人稱白沙先生涵養甚熟德器粹完道)
(風義槩足以歆動天下章楓山嘗謂天下人物以陳白沙為第一流)
陳真晟(字剰夫漳州人門人稱布衣先生骨格高聳神氣肅清望之非塵中人學以静為主兩上)
(書闕下不能行其所學惜哉)
陳俊(字時英莆田人正統進士歴官南京兵部尚書諡康懿孝友廉慎以清白自持位至六卿蕭然)
(若寒士)
陳循(字德遵江西廬陵人正統進士第一歴官少師尚書大學士徐友貞陷于謙併及循戍邊未幾)
(詔還鄉以夀終)
陳員韜(臨海人由進士累官左參政蒞官清慎惠及於民時值寇亂摽掠之餘員韜撫摩賙恤擢)
(福建右布政使子選)
陳泰(邵武人正統間以監察御史按治山東克振風紀以藩憲多匪人陳疏數千言大要以選賢去)
(奸為治本皇上嘉納之後為僉都御史疏理臨清濟寧等處河道蒞下嚴而不苛為政清明吏)
(不敢欺遷副都御史)
陳叔紹(剛弟正統中進士拜監察御史當景泰初朝廷多故端臺凡有所建白彈擊皆叔紹為之)
(倡陞湖廣按察副使嘗奉上命同刑部郎中許振審錄冤獄多所平反卒叔紹有孝行母病至)
(嘗糞驗差劇有毅齋槀子煒天順中進士亦拜監察御史累陞江西右布政使遷浙江左布政)
(使歴官所至俱有聲)
陳豫(字立卿合肥人少習左氏春秋尤善韜略襲平江伯爵初考牧南畿剔弊省費聲聞赫赫後秉)
(鉞南征誓不妄殺所活甚衆奏績凱旋所過無犯行李蕭然圖書數帙有古良將風正統天順)
(間三受簡命來鎮臨清興利起廢規畫井井城池官署學宫皆所經略輯兵安民時倚為重執)
(政有薦公督漕務者皇上以人情方安公治姑留之以俟鈞軸遂進侯秩未幾以疾卒皇上聞)
(訃震悼輟朝一日祭葬如制臨清父老德公遺澤共相與叩闕請祠祀皇上可其請頒敕諭祭)
(著為彛典進黟國公諡莊敏)
陳復(懷安縣人以進士授戶部主事正統四年陞知杭州府存心公正蒞政嚴明濟以簡静杭號煩)
(劇復處之幾於無事公堂端坐讀書時以六房講解律令以銷永日尋丁母憂民庶保留起復)
(卒於官無以為殮浙江按察使軒倡為賻贈民争輸饋其子盡卻之曰父生則志於清白没)
(而子忍以貨汙之哉假貸以歸其喪)
陳濓(字德清鄞人敏悟夙成登正統乙丑進士授南京刑部主事明習文法一如素官事尋陞廣東)
(按察僉事轉副使巡視海道海故盜藪而圖山又瀕海盜勢猖獗濓輒親冐矢石出竒應變日)
(夜露禱誓不與賊俱生忽雷電交作風雨晦冥盜迷瞶相擊殺俘馘無筭海南肅然歴陞廣東)
(左布政使尋陞巡撫廣東都御史又奉命總督漕運晝作夜惟勤疏濬嚴監督立程度輸運無)
(後期兩淮故南北孔道諸豪家漁獵貲貨率多横暴陵啖庶姓悉裁以法善良咸獲其所又命)
(巡撫北直隸兼巡紫荆諸要害明年皇上又以漕運事重還濓原任比至淮卒)
陳述(字宗闕讀書工詩長於吏事由御史歴官四川左參政甫至適流賊聚衆劫掠官兵失利述至)
(推誠布公招安三百餘人復擒五十餘人置之於法其地遂寧已而德陽賊燒什邡安縣移屯)
(彰明述統官軍為正兵以當賊衝復出竒兵俾人自為戰所獲財畜即以充賞不旬日渠魁授)
(首餘黨悉平初蜀地之民不知力本述凡巡歴勸課農桑教之樹藝自是民用饒裕復著為書)
(名農桑風化錄刻之蜀中)
陳選(字士賢臨海人天順進士仕至左布政使忤中貴被逮卒于途贈光祿卿諡恭愍選學醇行方)
(文詞簡古廉潔無私終身麄糲經濟之才綽有展布實行高名信于海内)
陳音(字師召莆田人宋明州觀察使淬之後也登天順進士選為翰林庶吉士授編修嘗與修英廟)
(實錄後進侍講擢南京太常少卿弘治初上命兼掌南京翰林院事再陞本寺卿僅二載卒年)
(五十九音為人和易坦率細事無可不可至分别義利則界限截然有不可奪者在翰林時嘗)
(上疏陳時政數事如乞起李秉張元禎復羅倫王徽章懋等及用陳獻章革法王佛子真人名)
(號皆剴直不阿司禮太監黃賜有母喪省寺院監罔不弔祭翰林亦有欲行者音奮曰堂堂翰)
(林相率而拜内豎之門奈天下笑何議遂止太監汪直方用事其爪牙韋英夜率邏校入兵部)
(主事楊仕偉家收縛仕偉并掠其妻衆悚汗莫測音與比居亟乘墉大呵曰汝何人乃擅辱朝)
(臣其人曰爾何人乃不畏西厰音曰我翰林侍講陳某也懼汝輩壊敗國法禍福非所憚其人)
(為之少戢人稱愧齋先生)
陳壯(字直夫幼從父戍燕清苦力學常枕筐讀書慷慨有大節天順間成進士拜南京監察御史風)
(采清峻諸所建明皆經濟大略時官留都者莊公㫤劉公大夏倪公岳羅公倫輩皆海内名流)
(壯與定交日以行義相淬厲陞江西僉事以憲度督察官吏而頗不抗疏乞歸師相西涯公東)
(陽重其去有莫與越人謀出處直夫先謝外臺歸之句尋擢河南副使甫蒞官即懇疏乞休旣)
(得請杜門修理道益窮藴奥絶請託興至攜賓朋歴湖山一觴一咏其懷抱蓋泊如也)
陳璧(字瑞卿長樂人登成化壬辰進士素性剛介事兄如父以孝友稱嘗為監察御史多所建白名)
(動海内弘治甲寅擢臨清兵備副使英聲風度聞者預已嚴憚甫下車百度惟貞強禦懾服嚴)
(明果斷人不敢干時鎮守太監李全待以殊禮少不如公志即加面斥惟深恤民痍振作士氣)
(時學宫卑隘公首事恢拓制極壯美修城域坊閭里設橋梁戒戎器訓兵馬立義塚弭盜賊文)
(事武備法制整然費資贖刑公私不病凡規畫皆計垂不朽至今利之公素以范文正公為法)
(故扁官署軒曰後樂歴官蘇松巡撫右副都御史)
陳振(字時起鄞人生而静慧成童為郡庠諸生輒有聲成化辛丑舉進士宰吳縣縣故劇邑鎮以廉)
(平門罔私謁政清訟理陞監察御史所至皆著風采轉雲南副使遷苑馬寺卿尋上章乞骸骨)
(歸有命徙官遂以山東右布政使致仕初逆瑾竊柄諸以事至京者多執贄其門而振)艱
(赴部顧獨不見瑾瑾心銜之比至雲南值邊寇煽亂設策冒矢石執訊獲醜南徼遂清瑾索其)
(瘢不得名且益顯平生卑言危行好勝者輒遜不争明于界分恒以禮法自防即絲毫無少貸)
(假于官于家截如也歴仕凡三十年免而歸田室廬蕭然疏糲僅給足不踰戶閾口不及時事)
(親故罕得見其面已而子孫死喪且盡病卧一榻終不干於人竟亦無省恤之者遂餓而死)
陳夀(字本仁新淦人成化進士仕至南京刑部尚書歴官四十年大半在散地食祿任事不久而廉)
(名最著老無所于歸没無以為殮)
陳恪(字克謹號矩齋歸安人成化丁未進士初宰宿松以治行被旌召入為御史按貴州畿甸風采)
(著聞擢南贑兵備副使遭逆瑾罷歸瑾誅起為貴州提督晉右副都御史陞大理卿秉公執法)
(抑縱申冤卒于官恪廉静勤密出自天性歴官三十餘年清儉如寒士所至以名宦祠薦剡謂)
(其冰清玉潔不愧古人)
陳茂烈(字時周莆田人弘治進士歴官御史母老乞終養旌為孝廉杜門養静領悟旣深充養益)
(熟隠衷粹行可質鬼神對天地鄉國敬服殆管寧黃憲之流也)
陳鼎(字文相宣城人迪後弘治進士授給事中言事逮獄罷嘉靖初起參議仕至浙江按察使陞應)
(天府府尹卒于官公心懷激烈廉介正直遇事敢言)
陳察(常熟人弘治壬戌進士任御史時富武宗初逆瑾亂政察率同列論之繫獄罰米二百石輸邊)
(後武皇南巡又上言宜深居九重不宜驅馳道路又言今皇嗣未廣乞簡選宗室及肅皇帝登)
(極又首陳篤聖志崇聖德歴都察院都御史治闕平逆賊有功察清身苦體糲梁之甘食未嘗)
(兼味儉朴足師剛峻廉公有威直聲動天下雖謝免猶孜孜治道知無不言蓋志行嚴方之士)
(也)
陳霖(長興人字時雨性峭直弘治進士授行人選御史歴南康知府寧藩之變鎮巡二司俱被執霖)
(具疏請討家居二十餘年惟賦詩奕棋口不談官府之事家無餘貲年九十六卒)
陳沂(字魯南鄞縣人後居金陵正德丁丑進士由庶吉士授編修歴太僕少卿神采朗秀性行醇謹)
(詩宗盛唐文出入史漢處韋布時聲名曄然太宰白巖喬公少宰柴墟儲公尚書)橋顧公皆
(引為忘年友人皆稱為魯南先生)
陳霆(字聲伯德清人授給事中抗直敢言以忤逆瑾逮獄謫判六安瑾誅復起歴遷山西提學僉事)
(以師道自任士習丕變致政歸雅好詩文著水南集百餘卷)
陳良頔(高安人涉獵書史不樂仕進嘗商遊陜肅遇賊與同侣俱被執良頔先脫乃罄所有脫侣)
(卒不受償處鄉里亦多稱其好義守令重之禮致鄉飲比卒往弔焉清江孫治輓詩云一夜新)
(涼蛻玉蟬士林誰不重澘然冰霜淨几臨青李烟雨空林寫輞川風度清真東晉上詩篇卓絶)
(盛唐前他年郡乘書高士碧漢寥寥獨鳳騫)
陳璧(字天瑞少孤力學備歴艱劬舉正德丁丑進士出知滁州滁故孔道使軺踵續為斤斤闕節適)
武皇南巡隣郡徵發繹騷璧獨不為(率民甚德之陞刑部員外郎盡心庶獄時)寧婿左府
(都督齊佐以姦黨亂政魏彬弟錦衣千戶魏英以納亂俱坐死而巨璫奉命訊審大獄力欲出)
(之壁直前争曰佐受廖堂萬金用鎮陜西陷人死無筭英姦子婦因而殺死王長隨此而可縱)
(孰不可縱二人竟不得出轉江西僉事奬廉黜墨風紀肅然先是布政梁宸坐附逆濠論死御)
(史巡按者承當道意欲寬宸璧曰宸一省長吏乃為逆濠署闕檄遍移各藩罪有浮此者乎無)
(將之戒公闕不聞也宸不果釋璧外和内剛與人寡合自釋褐為五品凡二十餘年不增一級)
(旣歸家田不滿百畆生事僅給未嘗少有干請至蓄牧稼藝之事皆身親為之清修之節人以)
(為難云)
陳琳(字玉柔莆田人舉進士為御史提督南畿學政忤逆瑾被謫正德初同知嘉興專務以德化民)
(請託不行延奬諸生興起道藝士民親愛尋遷山東提學副使終南京兵部侍郎)
陳克宅(字即卿餘姚人正德九年進士知嘉定縣累官都察院右副都御史)
陳良謨(字忠夫安吉人生甫十月喪父母都氏育之登正德進士母卒哀毁廬墓起儀制司郎中)
(分校京闈歴官貴州參政年四十即以疾乞休恬淡寡慾睦族敦友有古風所著有天目山房)
(集數十卷和陶小稿見聞紀訓等書其詩文温醇典雅卒年九十有一)
陳束(字約之鄞縣人嘉靖中以翰林編修出為湖廣僉事性亢潔恬於勢利蒞政廉静公明吏民畏)
(之喜讀書能文章知名當世擢河南提學副使)
陳儒(字汝宗錦衣人嘉靖癸未進士提督浙江學校多得士心歴官戶部侍郎)
陳鎏(字子兼吳縣人嘉靖戊戌進士為人恬雅簡静不受衣冠束縛躭佳山水權稅荆南悉屏商羨)
(去之日囊槖蕭然歴四川督學僉事甚得士心擢河南副使以相見御史不作傴僂狀御史惡)
(其拓落慢已劾之罷隆慶初起官仕至四川右布政使引疾歸年七十卒其書法與祝允明文)
(徵明先後各成一家傳于世)
陳侃(字應和鄞人嘉靖丙戌進士授行人進刑科給事中光祿少卿南京太僕寺少卿嘗為權貴計)
(陷使琉球瀕死復生語在使錄中)
陳棐(鄢陵人由進士任禮科給事中直諫敢言不避權貴因忤上旨謫大名長垣丞陞本縣知縣蒞)
(政寬平吏民畏服僅期年百廢俱舉政事日新歴陞寧夏巡撫都御史卒於官)
陳洙(字道源上虞人嘉靖己丑進士任御史歴兵部右侍郎首論汪鋐逮獄尋復職巡撫蘇松屢立)
(戰功平生謙遜篤厚有長者風)
陳援(字以道烏程人少聰慧凡史籍涉目即成誦洪武十一年以明經授長興儒學訓導陞給事中)
(仕至大理寺丞辨明疑獄人多得直其冤鄉里有豪民以事繫獄託援所親以屬求緩其罪援)
(白于朝明正其罪于是人皆警服尤善詩有韋軒集藏于家子寔以明經授德清儒學訓導陞)
(閩縣主簿卒于官孫秉中以春秋中天順丁丑進士為翰林編修遷侍講)
陳雍(字希冉餘姚人成化甲辰進士歴刑部尚書夀一百四歲)
陳卿(字汝忠宜賓人弘治乙丑進士歴侍郎)
陳琛(字思獻晉江人正德丁丑進士歴提學副使)
陳陞(字晉甫餘姚人嘉靖辛丑進士父煥正德進士光祿寺卿兄墀同科進士歴按察副使弟暨己)
(未進士歴左參政)
陳大賓(字敬夫江陵人嘉靖進士清介豁達以直節自負初授知縣治行卓越及選御史糾彈不)
(避出按江淮風裁稜稜轉知府行鄉約保甲之法會大盜不煩兵力平之歴任藩翰則詰戎務)
(慎防守賑荒歉正婚嫁民俗大變巡撫雲貴時總鎮沐朝弼多不法事乃抗論之發錮南京羣)
(黨悉治以罪邊徼遂安陞工部侍郎還尋卒)
陳瓉(字敬夫河間獻縣人嘉靖丁未進士歴都察院左都御史諡簡肅)
闕
陳柏(字憲卿義民公之曾孫也生有異質過目成誦與沔人童士疇并稱才子舉嘉靖戊子鄉試庚)
(戌進士與程文簡公文德鄒文莊公守益倡明正學而信從者衆選職方司主事已掌司事時)
(南倭北敵交儆而分宜胄子又竊柄每陽順而隂逆之當時稱楚有兩職方華容幸上卿而沔)
(陽淹外臬耳以忤分宜外補井陘兵備井陘大旱有禱輒應作時雨軒記未幾宅母憂歸歸亦)
(未出優游於夏汭之間多所著作有蘇山集行于世大都平日端嚴剛正吳明卿作墓志謂其)
(執禮而恭愛人而規多聞識而不自賢也蓋實錄云)
陳應和(字文祥浙江歸安人大理卿恪季子少有大志貧而好學大理卒于京邸與其兄鬻産給)
(葬悲思刻勵嘗以大理小像自隨負而從學貢選入太學癸夘舉順天鄉試第二人庚戌進士)
(授蒲州知州入為屯田郎中出知池州陞河南督學歴河南左布政使所至以功名自顯而禔)
(身謹行有卻魚燔機之風以忤典銓者致仕歸而處恬甘寂教子課孫立家廟定宗約不務為)
(駭世矯俗之行而言皆可則事皆可法翛然儉素絶口不郵傳人夫以二品八袠得下有司存)
(禮進通奉大夫父子世守清白人稱不愧太邱云)
萬姓統譜卷十八
