卷四十四
萬姓統譜卷四十四明凌迪知撰
下平聲
七陽
(宋)王彦超(臨清人性温和恭謹能禮下士五代時歴仕晉漢周累官河陽三城節度使以功加檢校)
(太師領數鎮皆有功宋初加中書令後封邠國公)
王祐(莘縣人祖言唐黎陽令父徹後唐進士官至左拾遺祐性倜儻有俊氣仕為殿中侍御史累官)
(兵部侍郎卒長子懿舉進士嘗知袁州有政績)
王昭素(酸棗人篤學有志行為鄉里所稱聚徒教授嘗著易論二十三篇太祖召至賜坐令講易)
(因訪以民間事深見嘉奬拜國子博士致仕)
王溥(字齊物祁縣人父祚周宿州防禦使溥漢時舉進士第一仕周為中書侍郎平章事宋初位司)
(空太宗時晉祁國公卒諡文獻溥藏書萬卷長子貽孫徧覽之累官右司郎中幼子貽永慶歷)
(中拜相)
王全斌(太原人初仕周右廂都指揮使宋初為西川兵馬都部署平蜀有功全斌輕財重士寬厚)
(容衆軍旅樂為之用初入蜀時太祖嘗因大雪解所衣紫貂裘帽遣使馳賜焉)
王明(字如晦成安人仕周歴清平郾城二縣令宋初知榮州以清正持身而德惠及民太宗召拜諫)
(議大夫累官禮部侍郎知真定府子挺扶並進士及第皆知名)
王顯(開封人少給事晉邸即位補右班殿直未幾數加進擢太平興國八年除宣徽南院使兼樞密)
(副使淳化二年罷為節度使咸平二年樞密使三年罷復建節卒年七十六贈中書令子希逸)
(太常博士直史館希範並遷官)
王延德(東明人曾祖芝濮陽令祖璋相州錄參父温石晉末契丹内寇率鄉豪捍蔽里人德之延)
(德素謹慎事太宗真宗累官至東京舊城都巡檢使所著好撰集近事掌御厨有司膳錄掌皇)
(城有紀事錄從郊祀則有南郊錄及治郡則有奏報錄)
王嗣宗(字希阮汾州人曾祖同節寳鼎令祖待價汾州防禦推官父夢證成州判官嗣宗開寳末)
(進士第一累官樞密副使卒諡景莊嗣宗能睦宗族著遺訓戒子孫勿得析居所著有中陵子)
(三十卷)
王仁瞻(字子豐方城人性倜儻仕為武德使知秦州累遷宣徽北院使判三司後從太宗征太原)
(加檢校太傅)
王延範(江陵人形貌竒偉喜任俠家富于財父保義為高氏武泰軍留後高從誨奏署延範太子)
(舍人太平興國中為廣南轉運使)
王克貞(廬陵人南唐進士累官光政院副使宋初授太子中允知漢州太宗聞其有文詞命直舍)
(人院誥命典正時人推之修太平廣記總類出知滑襄梓三州所至皆有善政)
王著(字成象成都人父賁仕王建為雅州刺史父景瓌為萬州别駕著在蜀以明經及第入宋授隆)
(平主簿累官至殿中侍御)
王繼英(開封人少為筆吏趙普罷相常從者去繼英奉事愈謹普復相以補中書省官真宗在襄)
(邸為前導即位擢引進使未幾除宣徽南院使景德二年樞密使三年薨年六十一贈侍郎諡)
(恭懿)
王繼勲(陜州平陸人初仕周歴憲麟等州刺史宋初授道州刺史上南漢可圖狀王師南伐以為)
(賀州道行營都監繼勲有武勇在軍陣常用鐵鞭鐵槊檛軍中目為三鐵王)
王貴(太原人累官都指揮使太宗時從潘美北征頗立戰功及從楊業為遼兵所圍親射殺數十人)
(矢盡張空拳又擊殺數人遂遇害時年已七十三矣)
王化基(字永圖真定人仕為左拾遺擢諫議大夫御史中丞太宗問邊事對曰治天下猶植木根)
(本固則枝榦不足慮朝廷治則邊鄙何患不安官至參知政事卒諡正獻子學正累官參政)
王榮(定州人少有膂力事太宗於晉邸累官侍衞馬軍都虞候出為定州行營都部署真宗時以功)
(遷至右衞大將軍領昌州防禦使榮善騎射引強注屋棟矢入木數寸時人目為硬弓)
王濟(字巨川饒陽人父恕後唐時童子及第開寳中知秀州會盜起城陷為盜所殺將并害濟濟伏)
(柩號慟謂賊曰吾父已死吾安用生為但恨力不能殺汝以報讐耳賊義之捨去濟擕父骨匿)
(山谷間既而官軍大集濟脫身謁其帥朱乙陳討賊之計乙嘉之遺以束帛奏假驛置遣歸景)
(德四年拜本曹郎中出知杭州)
王沔(字楚望齊州人太平興國二年登進士第八年簽書樞密院雍熙三年改副使端拱元年參知)
(政事淳化元年罷卒贈工部尚書沔辨慧苛刻尚數多詐視士大夫猶視吏卒唯以甘言悅人)
(而進退皆非物望初與張齊賢同在樞府不協及齊賢同參知政事頗不自安因王禹偁請中)
(書本廳不得接見賓客許于政事堂同見沔喜即奏行謝泌疏駁而止上知沔意因切責罷之)
(沔冒貨雖親舊未嘗毫末相及唯聲音清暢上親試舉人多命近臣讀之所讀常得八九)
王彦昇(本蜀人唐同光中移家洛陽補東班承旨歴晉周官至龍楗軍都虞候宋初累官原州防)
(禦使西人畏之不敢犯塞太祖以其專殺韓通終身不授節鉞改原州防禦使羌人有犯法者)
(割其耳而任之戎人畏服一方安靜)
王漢忠(彭城人少豪蕩有膂力太宗時為殿前指揮使累遷侍衞馬軍都指揮使契丹掠中山往)
(禦之追殺甚衆漢忠有識略輕財樂施崇儒好文名稱甚茂卒贈太尉)
王信(字誠之太原人少勇悍真宗時應募以擒賊功補龍神衞指揮使累功遷保州刺史王則反為)
(貝州城下都總管城破則遁信率兵執則而還拜感德軍節度觀察留後)
王禹偁(字元之鉅野人九歲能文太宗朝舉進士為右拾遺嘗獻端拱箴及禦戎十策文章獨步)
(當時累遷翰林學士所著文集有五十餘卷子嘉祐第進士官至殿中侍御史曾孫份進士甲)
(科官至戸部侍郎)
王彬(固始人淳化中進士為雍丘尉通判筠州推恩行利剗煩去蠧後歴陜西轉運使遷知太常少)
(卿)
王欽若(字定國新喻人淳化間舉進士累官至尚書左僕射兼中書侍郎同平章事進司空封冀)
(國公卒贈太師中書令諡文穆)
王世則(永福人舉進士第一淳化初以右正言使交州還朝條事迹及山川形勢上之進直史館)
(未幾以言儲貳事黜知象州)
王能(定陶人太宗在晉邸召置左右即位補内殿直累遷殿前右班都虞候出為濟州團練使建議)
(決鮑河斷長城口北注雄州塘外為戎馬限方舟通漕以實塞下又開方田盡靜戎順安之境)
(北邊來寇能擊走之真宗初詢勤勇者聞能宣力公家擢定州副都部署後為章信軍節度卒)
(贈太尉錄其子守信)
王贊(觀城人少為小吏累遷本州馬步軍都虞候周世宗鎮澶淵每旬決囚贊引律令辨析中理令)
(署右職及即位累官三司副使征關南以為客省使領河北諸州計度使五代以來姑息藩鎮)
(有司不敢繩以法贊所至發奸擿伏振舉綱維師還復為三司副使建隆初始平李重進太祖)
(素知贊材幹可委以完緝即令知揚州後溺死)
王承衍(字希仁雍熙中知天雄軍會契丹入寇候騎至冀州去魏二百里隣境戒嚴城中震恐時)
(屬上元承衍策契丹不至下令張燈設樂與賓佐宴遊及旦衆賴以安明年召還端拱再知天)
(雄軍吏民千餘詣監軍請為本道節帥詔褒美之)
王言徹(字子明晉江人端拱進士知南縣縣人曾致堯為條治績數十事擢知邵州後歴漳鄂滁)
(等州皆有善政鄂滁人並生祠之時有事泰山汾隂郡守例以子弟奉表得推恩授官言徹獨)
(遣僚屬以行曰吾子孫但衣白袍入舉子場足矣所著有瑯琊集子千仞公佐孫景純皆特奏)
(名)
王拱辰(開封咸平人年十九舉進士第一通判懷州累遷翰林學士承旨拜三司使使契丹還為)
(宣徽南院使出鎮北京又鎮彰德)
王賓(許州人太宗時為河北水陸路轉運鹽使貝州兵屯無壁壘分寓邸肆賓選隙地築舍千二百)
(餘以處之優詔褒美)
王旦(字子明祐次子幼沈默好學舉進士真宗嘗曰為朕致太平者必斯人也累進工部尚書同平)
(章事當國最久帝益信之至于契丹借幣西夏假糧處之有道夷人愧服偉哉宰相才也卒贈)
(魏國公諡文正)
王旭(祐季子嚴以治囚恕以接物以蔭知緱氏雍丘縣三遷至殿中丞自兄旦居宰府以嫌不任職)
(及旦卒敡歴中外卓有政績後以兵部郎中知應天府子質舉進士歴官天章閣待制知陜州)
王繼忠(開封人父為軍校戍邊而死繼忠因得補殿直侍真宗在東宫得給事左右即位累擢至)
(雲中觀察使咸平未契丹入寇繼忠帥定武出戰于望都之北自以被遇之厚恩力戰圖報而)
(服飾稍異戎人識之轉鬭累日援兵不至遂陷敵中初謂已死贈大同軍節度使錄其子懷敏)
(懷德懷政皆加等景德初敵俾繼忠奉章道意請修和好朝廷允其請戢兵息民與有力焉自)
(是朝廷每遣使至契丹必厚賜繼忠對使臣必泣下嘗附表請召還上以誓好既定姑詔諭之)
(北主待之益厚改其姓曰耶律名曰顯忠又曰宗信封為吳王)
王子輿(字希孟密州莒人少業文辭太平興國初舉進士為北海主簿歴太常博士真宗即位遷)
(殿中侍御史充淮南轉運使精于吏事久掌茶鹽漕運周知利害裁量經制公私便之後拜右)
(諫議大夫)
王博文(字仲明濟隂人年十六善屬文舉進士為安豐簿有能名真宗時累官同知樞密院事子)
(疇舉進士為太常博士仁宗獵近郊疇引十事以諫英宗時拜樞密副使性介特厲風操類其)
(父云)
王沿(字聖源館陶人舉進土歴知數州累官龍圖閣直學士好建明當世事初興河北水利論者以)
(為無益已而邢州有爭渠水至殺人者然後人知沿所建為利有文集二十卷唐志二十一卷)
王鼎(字鼎臣沿子第進士累官河北轉運鹽使當官明敏彊直不可撓所薦士多知名性廉不欺嘗)
(任其子或勸增年以圖速仕不從父財悉分與諸弟奉使高麗得千縑盡散之族人)
王曾(字孝先益都人自少穎悟善為文辭咸平中鄉貢吏部遷對皆第一累官右僕射平章事集賢)
(殿大學士封沂國公諡文正曾資質端厚在朝進止皆有常處當國時正色危言進退士人莫)
(有知者嘗曰夫執政者恩欲歸己怨欲誰歸范仲淹服其言)
王皞(字子融曾之弟舉進士累官集賢院學士以兵部侍郎卒嘗論次典禮因革為禮閣新編又集)
(五代事為唐餘錄六十卷)
王珪(開封人少拳勇善騎射通隂陽術數能用鐵鞭鐵杵仕為涇原路都監元昊入寇珪從任福連)
(戰三日諸將皆敗珪復入戰殺數百人鞭鐵撓曲手掌盡裂奮擊自若矢中目乃還夜中卒子)
(光祖明于料敵累官涇原等路副總管嘗從熊本平瀘夷功第一)
王洙(宋城人舉進士累官翰林院學士汎覽博記至圖緯算數音律詁訓篆隷之學無所不通著易)
(傳十卷雜文十餘篇子欽臣清亮有志操賜進士及第累官集賢院待制知成德軍欽平生為)
(文至多藏書萬卷俱手自讐正)
王審琦(字仲寳其先遼西人徙家洛陽五代周仕為鐵騎都校宋初擢為殿前都指揮使後加同)
(平章事及卒追封瑯琊郡王子承衍承德承祐承僎承僅俱至顯官)
王(闕河南人登進士又中賢良方正科累官資政殿)學士知陜州嘗與修冊府元龜累同平章事方
(嚴簡重有大臣體卒贈中書令諡文康有集四十卷)
王疇(字景彝博文子以父蔭補將作監主簿遷翰林學士仁宗獵近郊疇引十事以諫皇祐中召試)
(直祕閣為開封府推官英宗疾皇太后聽政帝疾平疇疏請御朝時召近臣議仁宗配祭疇議)
(奉仁宗配享明堂從之官至樞密副使卒諡忠簡)
王希吕(字仲行宿州人宋高宗南渡時寓居嘉興舉進士為正言上章劾佞臣張說出知廬州累)
(官吏部尚書希吕天性剛勁居官廉潔及致政歸無屋可居)
王隨(字子正河南人天聖初自潤州徙知江寧府隨外若方嚴以寬為治練習民事皆能用其所長)
(歲大饑時轉運使移府發常平倉米計口日給隨不聽曰民饑由兼并閉糴以邀高價耳乃大)
(出官粟私價遂平處士侯遺于茅山營書院教授生徒積十餘年自營糧食隨奏欲于茅山莊)
(田内量給三頃充用從之在郡二年後官至同中書門下平章事)
王凱(全斌曾孫徙家京兆寇凖奏為三班奉職累遷麟州都監敗趙元旻以功遷侍衞親軍副都指)
(揮使卒諡莊恪凱治軍有紀律善撫循士卒與敵遇未嘗挫衂孫詵能書善畫尚公主)
王中立(岢嵐州人博學強記家豪于財待賓客豐腆而自奉甚儉不再娶亦不就舉居一室如神)
(僧數年乃出人覺其談吐詩翰異常問之不言晚年易名雲鶴自號擬栩臨終預尅期而逝)
王鬷(字總之臨城人狀貌奇偉舉進士累官鹽鐵都使時馬季良恃章獻后姻家欲置榷務鬷曰與)
(民競利非國體也力爭罷之出知益州後召拜同知樞密院事卒諡忠穆)
王德用(字元輔趙州人父超累官節度使追封魯國公德用累功遷集慶軍節度使善撫士卒名)
(聞四夷狀貌雄毅面黑時號黑王相公封冀國公卒諡武恭子咸融官至眉州防禦使)
王存(丹陽人慶歷中進士自嘉興簿累官尚書左丞以端明殿學士知蔡州時朋黨之論漸盛存入)
(對首言人臣朋黨誠不可長然不察則濫及善人後以右正議大夫致仕)
王舉正(字伯中化基子遺恩補授校書郎大中祥符八年登進士第仁宗即位累擢知制誥又為)
(翰林學士康定三年參知政事御史臺舉其友壻李徽之為御史舉正以親嫌格不行徽之訟)
(舉正内不制其悍妻不可以謀國事慶歷三年罷為資政殿學士知許州皇祐元年除御史中)
(丞遷觀文殿學士禮部尚書兼翰林侍讀學士在經筵二年以太子太傅致仕卒年七十贈太)
(子太保諡文簡有文集二十卷中書制書十卷)
王伯起(海陵人父綸仕為太常博士伯起舉進士不第嘆曰士不自重而獻藝求售可恥也于是)
(閉門肆志于學人莫窺其面仁宗俱賜粟帛王覿誌其墓謂伯起不有其道而道著于朋友不)
(居其名而名聞于朝廷)
王堯臣(字伯行應天府人天聖五年登進士第累擢知制誥翰林學士權三司使兼端明殿大學)
(士加承旨羣牧使皇祐三年樞密副使嘉祐元年參知政事上欲除樞密使為當制學士胡宿)
(所抑止進吏部侍郎薨于位年五十六贈左僕射諡文安堯臣典内外制十餘年文辭温潤得)
(王言體有文集五十卷垂絶遣奏勸上蚤擇宗室之賢者為皇嗣云)
王正倫(皇祐中以太尉將兵擊儂賊戰死于難子景仁即其地結草堂祠之朝廷嘉其節賜節度)
(使諡曰忠獻)
王景山(永嘉人少敏悟書過目成誦慶歷初進士當時伊洛諸儒未作景山獨能發明經藴嘗作)
(儒志一篇學者宗之)
王琪(字君玉舒州人兒童時已能詩歌舉進士調江都主簿上時務十二事仁宗嘉之性孤介數臨)
(東南諸州政尚簡靜每疾俗吏飾厨傳以沽名譽故待賓客頗闊略間造飛語謗終不自恤以)
(禮部侍郎致仕)
王逢(居巖四世孫教授蘇常學者常數百人晚始登第累官至國子直講駙馬李瑋嘗從學後為逢)
(求遷官逢不受久之以太常博士通判徐州逢與胡援最善喜著書有易傳十卷乾德指說一)
(卷復書七卷)
王文貫(字貫道鄞人蚤嗜學與鄉先生余端良遊魁太學公試登慶歷進士教授真縣除宗學諭)
(弟宗道同領鄉薦亦舉進士文貫精毛詩以輔氏為宗從遊嘗數十人同郡知名奉化汪元春)
(慈谿黃震俱以論議政事稱于時文貫繇是顯名)
王求(郪人舉進士知眉州恂恂謹飭有譽于時子維亦舉進士仕至榮州太守退休三十年清節大)
(著)
王易簡(字理得尚書佐之玄孫生而穎異幼喪父哀毁如成人益嗜學及冠有聲望登進士第除)
(温州瑞安主簿不赴隠居城南讀張子東銘作疏議數百言唐忠介震黃吏部虞見而器之折)
(輩行與之交易簡篤倫義事伯姊甚謹尤賙恤其族撫兄之諸孤如其子多所著述)
王襄(鄧州南陽人初名寧登進士第累官權知開封府事縲繫滿獄襄晝夜決遣再閱月獄為之空)
(後為兵部侍郎陞吏部尚書同知樞密院事加資政殿學士)
王公輔(儋州人俗呼王六翁世傳天文蘇軾甚重之後析彦質亦與相厚一日具冠帶賀析日夜)
(來見天象公當内遷未幾彦質果會赦移郴公輔年一百三歲而卒)
王無咎(南城人嘉祐初進士累官天台令棄官從王安石遊好書力學所著學者師之後安石薦)
(為國子直講命未下而卒有文集行于世)
王從政(宋仁宗時為東頭供奉官閤門祇候與儂智高戰于太平場被執罵賊不已至以沸湯沃)
(之終不屈而死贈信州刺史錄其孫二人)
王贄(泰和人舉進士知開封府慶歷初知諫院言事多聽用除天章閣待制條陳時事對策甚久上)
(謂左右曰五方異禀若南方有燕趙之氣王贄是也英宗踐祚進給事中神宗即位改戶部侍)
(郎)
王奇(贑縣人少為縣吏令題鴈詩于屏云隻隻銜蘆背曉霜畫隨鴛鷺立寒塘奇密續云晚來漁棹)
(驚飛去書破遥天字一行令奇之因激使學後遊京師真宗偶見其所作詩召見賜第奇作詩)
(云不拜春官為座主親逢天子作門生官至殿中侍御史)
王鴻(雩都人博學工書試南宫不利遂歸隠嘗為米囤曰吾寧守斯廩以安吾處)
王夷簡(字清叟婺源人以父武翼大夫遺澤授承信郎歴任江南第五將領積官至武翼郎夷簡)
(氣貌清古閒居幾二十年闢風月園結還朴菴官終沅州麻陽令)
王汲(通州人嘉祐中嘗作天將以夫子為木鐸賦士以為矜式因呼王木鐸後舉進士官至梓州通)
(判多政聲弟昌熙間舉進士任黔江縣令元豐中景靈宫成昌作賦獻之辭極雅麗又有七平)
(讜議三江集)
王式(曲江人唐宰相珪之裔初珪之子敬直貶嶺南子孫遂家曲江式耿介自立以孝行稱天聖初)
(登進士第累官大理丞歴知梅州卒子陶天聖中進士官至京東提刑度支郎中妻朱氏尤賢)
(淑善教子五子相繼登科)
王臻(字及之潁州汝隂人始就學能文辭曾致堯知夀州有詩名臻以文數十篇往見致堯覽之嘆)
(曰潁汝固多奇士舉進士屢遷監察御史中使就營景靈宫太極觀臻佐助工費有勞遷殿中)
(侍御史擢淮南轉運副使累遷尚書工部郎中姦人偽為皇城司刺事卒嚇良民以取賕臻購)
(得其主名黥竄三十餘人都下肅然以右諫議大夫權御史中丞建言三司開封府諸曹參軍)
(及赤縣丞尉率用貴游子弟驕惰不習事請易以孤寒登第更仕宦書考無過者為之未幾卒)
(臻性剛嚴善決事所至有風跡)
王永(華陽人為右補闕吳越納土永受命往均賦至則悉除無名之算或言其多弛賦租太宗詰之)
(對曰使新附民蒙天子仁恩臣雖得罪死不恨太宗大悅孫罕以蔭累官廣東轉運使歴知潭)
(明州為政務適人情終光禄卿子琪舉進士歴知數州政尚簡靜以禮部侍郎致仕)
王獵(字得之長垣人累應進士不第乃治生積錢既而嘆曰此敗吾志也悉以頒諸親族慶歷間詔)
(求遺逸范仲淹薦為藍田主簿府使之掌學諸生有犯法者獵自責屏之府帥意欲按治以罪)
(獵前曰此特年少不率教爾致于理不足以益美化恐適貽士類辱帥悟而喜曰吾慮初不及)
(此即釋生而待獵加敬徙令林慮縣縣故依山俗以蒐田為生不知學獵立孔氏廟擇秀民誨)
(之入為諸王侍講英宗即位拜天章閣待制方議濮王稱以問獵獵不可帝曰王待侍讀厚亦)
(持此說耶對曰臣荷皇恩厚不敢以非禮名號加于王所以報王也帝大悟自是不復議)
王珪(永之後也祖罕教養有恩珪弱歲奇警日誦數千言舉進士通判揚州後為翰林學士文章閎)
(麗自成一家朝廷大典冊多出其手累官尚書左僕射兼門下侍郎封岐國公卒贈太師諡文)
(恭所著有華陽集)
王寧(字德和三魁鄉薦丙戌龍飛中乙科終中奉大夫直徽猷閣逮事三朝凡所敡歴綽有休聞有)
(笑菴集十卷)
王晦叔(河南人隋王續之後名同英宗御諱故以字稱淳化三年登進士咸平中賢良方正入等累)
(擢龍圖閣待制樞密直學士給事中太子賓客妻父寇凖得罪落職知汝州乾興元年貶郢州)
(團練副使天聖四年復給事中遷工部侍郎御史中丞兼理檢使理檢置使自晦叔始也七年)
(參知政事明道元年以疾免除資政殿學士知陜州徙河陽二年樞密使景祐元年加平章事)
(薨贈太保中書令諡文康)
王夢易(榮州人累世同居號義門王氏父伯琪以義聲著聞州有鹽州籍民煎輸惟有禄家得免)
(伯琪請于州均之為官戸所誣賫恨以沒夢易登皇祐進士為朝奉郎欲成父志言于三司得)
(上聞還籍沒者三百餘家蠲歲額三十萬部刺史以他事中之罷歸)
王素(字仲儀宋仁宗御筆親除四諫官素其一也帝曰王素真御史也時目為獨擊鶻出入侍從將)
(帥三十餘年以工部尚書致仕)
王貽永(字秀長真宗以其故相家選尚太宗第四女鄭國長公主除右衞將軍駙馬都尉明年主)
(薨即納所賜宅累擢節度使歴宣徽使同知樞密院事改副使加同平章事以疾求罷聽免兼)
(侍中至和初復以疾解職除右僕射校太師兼侍中鄧國公卒年七十一贈太師中書令諡康)
(靖)
王梁材(字廷衿龍溪人登元豐第上書陳朝政闕失乞減省後官及行幸不急之費上嘉納之除)
(京西運判遂為夔州路轉運使利州路常平使尋攝成都府事以母年高再乞就養詔從之母)
(卒廬于墓服終起為廣南坑冶提舉特轉朝散大夫廣東轉運判官)
王巖叟(字彦森清平人為監察御史上疏極陳時弊遷左司諫時李定不持所生母服巖叟論其)
(不孝後論章惇罪惡坐貶未幾入為起居舍人累遷至端明殿學士)
王益柔(曙子兄益恭性恬澹官至司門員外郎柔少力學為文日數千言抗直尚氣喜論天下事)
(神宗朝累官龍圖直學士知蔡揚亳州江寧應天府司馬光為資治通鑑獨能閱之終篇其好)
(學類此)
王惟熙(如臯人初調監城尉有羣飲而斃者囚莫肯承州以屬尉惟熙脫其械與飲食問一人曰)
(汝用左手而死者傷右尚何拒囚伏罪儂智高反嶺南諸吏棄城當死者數十惟熙奏以城不)
(足恃皆得免)
王鯨(字彦龍長溪人熙寧元豐間嘗兩舉鄉舉王安石退居鍾山鯨遊金陵薄其為人不肯一登其)
(門而與尚書黃裳祕閣陳寬民為文字交蘇軾守杭州開西湖鯨投以詩有曰時闢西湖作勝)
(遊使君原是濟川舟軾大加稱賞)
王日休(字虚中舒人誨誘後學最為諄切嘗撰易解春秋解春秋名義養賢錄模楷書行于世自)
(教小兒又手著衣祇揖入學寫字讀書治經閱史及作文字皆井井有條學者依賴焉)
王致(字君之鄞人與楊適杜醇為友俱以道義化鄉里諸生子弟師尊之皆稱為先生嘗與牧守言)
(政事王安石復書曰無事于職而愛民若此可以為仁矣踰七十樂道安貧妻收遺粟子拾墮)
(薪浩然無悶鄉人莫不高其行仁宗詔天下立學有文材道義者與本州校官致辭不受後召)
(為祕書省校書亦不赴宰臣陳執中奏錄致文得一百八十篇藏之祕閣卒葬邑之棲鳳山人)
(尊稱曰鄞江先生荆公志墓曰四明士大夫立言以垂後世者自先生始云)
王說(字應求鄞人王致門人也弟該登慶歷進士第說隠居教授踰三十年建書院于桃源鄉熙寧)
(九年神宗特恩補將仕郎為州長史御書桃源書院四字賜之說無田以食無桑麻以衣怡然)
(自得子孫世其家子珩宗正少卿孫勲廣南市舶一錢之利皆歸有司不識舶貨之名及卒賈)
(人致錢二百萬為賻子正己却之曰吾父以廉直聞雖貧猶能負喪以歸不愧廉叔度也清白)
(之傳實先生家訓正己終太府卿)
王恩(開封人以善射入羽林神宗偉其貌補供備庫副使累官殿前都指揮使武信軍節度使以檢)
(校司徒致仕卒贈開府儀同三司為涇原副都總管城西安臨羌天都十餘壘後知渭州括隠)
(地二萬三千頃分與箭士耕屯以省餽餉)
王仲寳(宋涇原路總管任福與夏人戰兵敗别將朱觀被圍于姚家堡仲寳以兵救之拔觀出圍)
(時諸將皆沒獨仲寳與觀得還宋高密人初補尉職以捕盜功累遷涇原路總管安撫副使後)
(除屯衞大將軍致仕)
王昭遠(宋繼昇子形質魁偉絶異有膂力善騎射為殿前都指揮使累立戰功數見勞貰卒贈太)
(尉諡忠和弟昭懿為捧日都虞候昭遜為西京作坊使子懷普平州刺史懷一供備庫副使懷)
(正内殿承制懷英内殿崇班)
王珪(字禹玉琪從弟弱歲奇警出語驚人進士及第累官至翰林學士承旨元豐中拜左僕射封岐)
(國公卒贈太師諡文恭珪為文閎侈瓌麗自成一家當時朝廷大典策多出其手)
王汝舟(婺源人以風節自持所不合不降詞色熙寧中知舒城歲薦饑推行荒政多所全活後知)
(南劍州治為諸郡第一)
王奇(汾州人武舉中第章惇經營湖北溪峒以為將累遷湖南都監徙廣西宜州蠻寇邊奇領兵與)
(戰禆將費萬戰沒後數日蠻大集奇戰敗麾下猶數百人勸策馬逃去奇罵曰大丈夫當盡節)
(以報國何走為戰而死之)
王安石(字介甫臨川人父益歴官州縣有聲安石生有異質長博覽強記善辨不屈所為文淵源)
(出于典誥擢進士上第神宗朝拜相封荆國公卒諡曰文)
王安禮(字和甫石弟舉進士為著作郎因災異上疏言大臣有乘權射利者進翰林學士知開封)
(府事至立斷稱神明歴轉尚書左丞)
王安國(禮弟自幼為文驚人數舉進士茂才賜對帝問卿兄秉政如何曰恨知人不明聚斂太急)
(耳時吕惠卿諂事安石行新法安國深惡之嘗諷其兄遠佞人惠卿以為恨乃因鄭俠獄陷之)
(放歸田里歲復除大理寺丞卒有文集行于世)
王居卿(登州蓬萊人神宗時累官京東路轉運使青州河貫城中居卿即城上立飛梁設樓櫓下)
(建門以時啓閉徙河北路河決曹村居卿立軟横二埽以道怒流水患以息朝廷賞其功建為)
(都水法司官至河北都轉運使)
王代恕(開封咸平人為潁州司法參軍州民樂氏為盜會赦出入閭里操弓矢為害有朱氏募客)
(二人謀殺之法當死公曰為法所以輔善而禁惡今殺良民為惡盜報讐豈法意耶乃狀列之)
(朱氏得減死公有八子皆歴顯宦第七子拱辰右諫議大夫御史中丞累贈公兵部尚書員外)
(郎)
王卿月(台州人敏悟多藝能自號醒菴居士官至朝請大夫嘗權中書舍人直學士院草胡銓制)
(云吾寧身蹈東海獨仲連不肯帝秦名重泰山微相如何以彊趙時論多之)
王庠(夢易子七歲能屬文蚤喪父哀憤深切與弟序閉戸窮經期復父官未幾制科罷庠嘆曰無愧)
(先訓足矣以弟序升朝贈父官後復舉八行不就賜號處士尋賜出身及章服俱不受卒諡賢)
(節序官至徽猷閣直學士)
王介(常山人性強記負直氣舉制科累官至祕閣校理與王安石遊甚欵然未嘗降意相下初安石)
(屢召不起後受學士之命介以詩寄之有云草廬三顧有春蟄蕙帳一空生曉寒蓋有所諷云)
王君萬(秦州寧遠人以殿侍為秦鳳指揮積功擢熙河路鈐轄洮西羌叛圍河州君萬以計解之)
(累官副總管子贍立戰功積官榮州防禦使知鄯州)
王回(字景升侯官人父平言事擢御史回敦行孝友造次必稽古人而不為小廉曲謹舉進士為衞)
(真縣簿稱疾自免退居穎州久之薦為忠武軍節度使推官知南頓縣令下而卒曾鞏集其文)
(集弟向亦有文名)
王漢之(字彦昭常山人舉進士知真州詔諸道經畫財用漢之請先置都籍使能周知而校其登)
(耗以待用上從之尋擢禮部侍郎後連徙五州入為工部侍郎加龍圖直學士)
王渙之(字彦舟介子常山人未冠擢高第有司疑年未及銓格特補武勝軍節度推官元祐中為)
(太學博士校對黃本祕書通判衞州入編修兩國魯衞信錄徽宗立以日食求言渙之對曰國)
(家每下求言之詔而下之報上乃或不然以指陳闕失為訕上以阿䛕佞諂為尊君以論議趨)
(時為國是以可否相濟為邪說志士仁人知言之無益也不復有言而小人肆其詭譎可駭之)
(論苟容偷合願陛下虚心公聽言無迎遜唯是之從事無今古唯是之從人無同異惟正是用)
(則人心悅天意得矣官至寳文閣直學士朝廷議北伐渙之以疾提舉明道宫卒年四十五渙)
(之性淡泊恬於進每云乘車常以顛墜處之處舟常以覆溺處之仕宦常以不遇處之則無事)
(矣其歸趣如此)
王當(眉山人博覽古今所取惟王佐大略嘗舉進士不中著春秋列國名臣傳五十卷元祐中蘇軾)
(以賢良方正薦廷對慷慨不避權貴調龍游尉後見蔡京入相遂不復仕當以經學尤䆳易與)
(春秋皆為之傳得聖人之旨居多)
王宿(眉山人與同郡李由頥程之才楊明家愿楊恂蘇千鈞賈勉中史彭年孫曾家度史欽家德基)
(家幹劉剛楊貫張繻史勵節史移中家寧史勤李敀成彪史書言費易共二十五人俱以元符)
(上書入黨籍)
王闢之(臨淄人登治平四年進士從仕四方志尚博雅紹聖間退居澠水日與賢士大夫遊每燕)
(談間有可取者輙記之久而得三百六十餘事編次成帙為十卷題曰澠水燕談行于世)
王箴(眉山人蘇軾妻兄九歲通經弱冠軾見其文甚愛與成都學官侯元叔每論古人退即書數百)
(言如史漢論贊者元叔歎其有史筆元祐間累詔徵之力辭而免子先光俱登進士以詩文召)
王綱(字振翀自閩徙榖城元符進士通判徽州即解印綬歸求深林密谷居之人望其儀温然知其)
(為德人平生無忿意稱長者有寇自均房來綱曰吾若去必殘吾鄉因具牛酒以待寇素聞其)
(賢不忍犯郡國聞風奔其廬饑者待哺凍者索衣婚喪弗舉者助之貲里人名為無怨公子之)
(望參知政事贈綱太子少傅)
王B(麻城岐亭人建桃花菴號桃黃山人熊吉贊云桃黃之菴中有隠君尸居蔬食抱朴含真匪道)
(曷依匪善奚行無懷之民葛天之民)
王安中(字履道曲陽人進士及第宣和中累官翰林學士尚書左丞金人來歸燕以安中為燕王)
(府路宣撫使以郭藥師將叛力求罷靖康初貶官安中為文豐潤敏拔有初寮集七十六卷)
王覿(惟熙子舉進士為秀州司戶參軍哲宗即位擢右司諫首陳知人安民之術徽宗立累遷御史)
(中丞論蔡章之惡以龍圖學士出知潤州後安置臨江軍)
王俊儀(覿從子少有直節以太學上舍選奏徽宗閱其文擢為第一見容貌甚偉曰真所謂俊儀)
(矣宜即起用蔡京欲見之拒而不往僅拜國子博士遷右司員外郎以直祕閣知岳州)
王昂(江都人以文章稱于時政和中進士是年嘉王居首選徽宗以親王為嫌陞昂為第一除祕書)
(省校書郎高宗時除起居舍人祕書少監)
王資深(山陽人第進士累官尚書郎初擢御史首論在廷大臣草具將上蔡京遣所親謂曰慎勿)
(言當以此位相處不答翌日出知揚州尋改明州嘗著周書及方言子洋中甲科累官直徽猷)
(閣歴三郡有治效所著有東牟集)
王之道(無為人剛直尚氣節舉進士與兄之義之深同科名其堂曰三桂有桐山文集嘗夢帝命)
(之曰以爾有功當錄其後子十人仕者九人至戸部侍郎)
王公彦(字成德永嘉人與兄公輔同登紹聖第調江夏尉元符末上書論宣仁無負于先帝司馬)
(光無負于天下且言章惇迷國誤朝之罪與李林甫盧杞度長較短未知孰甚由是廢斥入元)
(符黨籍紹興初褒錄轉官奉祠而終)
王璧(字子潤鄞人生而穎異七歲日誦千言一過輙不忘宣和六年登進士第年少氣銳以遠大自)
(期悉焚前所為舉子文披閱羣書藴蓄日富舉筆為文波瀾洶湧朝廷方復博學宏詞科首冠)
(其選未幾終待次通判以卒士論惜之)
王德(字子華通遠軍熟羊寨人欽宗末以武勇應募時號王夜又建炎初以勤王兵從劉光世與金)
(人大小百戰未嘗敗北南渡後屢平劇賊積功封隴西郡侯後為荆南副都統制卒贈少傅)
王庶(字子尚慶陽人崇寧中進士知涇州累立戰功擢河北經略安撫使後與秦檜論和戰不合出)
(知潭州安置道州卒諡曰敏節子之奇乾道中知樞密院事)
王以寧(湘潭人父長孺守靖州因言事落職以寧由太學任鼎澧帥靖康初金兵入寇羽檄召天)
(下兵以寧至長沙走鼎州乞師躬率入援解太原圍建元中以宣撫司參謀制置襄鄧招諭羣)
(盜桑仲等來歸)
王淵(字幾道熙州人善騎射累有功累遷熙河等路部將靖康初為真定府總管討平叛寇高宗即)
(位為御營司都統制後為劉正彦所害贈少保諡襄愍淵為將輕財好義家無宿儲)
王文義(太寧人景德中其母疾篤剔股進藥疾愈後母卒廬墓鄉人憫其貧日給之食墳去水遠)
(無以資洗滌祭奠器用感夢得泉人扁曰孝感泉事聞賜以衣襖)
王琮(字宗玉世居錢塘紹興初避地來邑之郊曰永豐遂居焉登進士第宣和中任大宗正丞提舉)
(永興軍路常平靖康初自京西憲節被召除左司郎中後歴兩浙江東漕副以病奉祠琮篤於)
(友愛賞延先一弟二姪而後及諸子子允功世科)
王友直(博平人父佐以材武稱友直隨父游諳兵法紹興末金人渝盟友直結豪傑勤王得衆數)
(萬置都統制訓練進克大名欲南歸道拜天雄軍節度使後累立戰功襀官至殿前指揮使卒)
(贈檢校少保)
王倫(字正道旦族孫建炎初通問使使金被留不遣遂與未弁洪皓往黃龍府潛通意由是二帝始)
(知高宗即位倫往還于金數次後被拘之河間十年且欲以為平灤三路都轉使倫曰奉命而)
(來非降也光臣文正公以直道輔相兩朝今被留敢愛死以辱命乃自縊)
王師道(字居中兖州人為人沈勇任吉州栗傳砦巡檢與盜戰每射輙斃追擊數里遇賊有伏於)
(居民之舍者挺身力戰遂死立廟其地部使者以聞官其二子)
王宗哲(字廷俊長汀人初省試俱未第會朝廷責有司取人過額減百人宗哲亦在數中遂東歸)
(讀書絶意功名以詩酒自適至政和戊戌凡一十四年以恩沛復取所減百人廷對遂中甲科)
(累官灌陽令致仕歸剏堂手植六柳號六柳先主與郡守張憲武為詩友更倡迭和年八十一)
(卒)
王炳(字景文南安人紹聖中第進士娶吕惠卿猶子避吕氏權十年不調後為沭陽令秩滿入都時)
(蔡京當國登其門者通貴以炳與惠卿連姻囑使往見炳不往左授海陵丞而歸吕蔡之敗附)
(麗者皆坐謫炳獨得全通判潮州改知汀州未上提舉洞霄宫卒)
王沂之(字春伯晉江人以蔭知新昌有惠愛以曾祖秉嘗立義齋延儒師誨學者中廢沂之遺命)
(子起震繼其志闢堂于家之南扁曰文雅列齋四捐田三百餘畝以贍師生真德秀表其閭曰)
(義塾)
王柟(倫之孫初調海門尉孝宗時假右司郎中使金柟歸白其母母曰而祖以忠死故恩及子孫汝)
(其勉之毋以吾老為念柟至金和議遂決後柟奏和約之成皆方信孺將命之功臣因人成事)
(爾朝論多之累官知太平州)
王忠民(穎陽人幼通經史靖康以來數言邊方利害屢召不至高宗南渡忠民依商虢鎮撫董先)
(先事以師禮劉豫僭立忠民作九思圖以明天下之義紹興初特授宣教郎忠民以本心非求)
(名禄辭官遂不去)
王輝(青州人靖康初應募立功官至巡檢使寓吉州茶寇犯邑郡以輝驍勇檄之使行至勝鄉地險)
(輝勇于進為賊所得以刅加頸欲降之輝含血大罵遂被賊亂殺之事聞贈忠州刺史)
王綸(字德言建康人幼穎悟十歲能屬文紹興初進士授崑山主簿累官同知樞密院事以資政殿)
(大學士知建康府綸嘗建言孔門弟子及後世諸儒有功斯文者皆得從祀先聖卒諡章敏)
王臨成安人(判官嘉祐初契丹使至朝論擬所應臨言契丹方饑困何能為然春秋許)
(與之義不可以不謹彼嘗求馴象可拒不拒求樂章可與不與俱皆有失今横使求聖象豈可)
(與哉朝廷善其議累遷河北沿邊安撫都監後為寳文閣待制)
王介(字元石吳郡人紹興初進士累官中書舍人會不雨乞冊免宰相史彌遠出知嘉興府改慶元)
(卒諡忠簡子埜嘉定進士累官禮部尚書奏陳剴切寳祐初拜端明殿學士進僉樞密院事)
王南美(新化人宋開國勲舊王溥之後隠居伊溪桂巖博通經史尤長于易遠近學者宗之所著)
(有釣月臺耕雲堂集嘗置義庄以給孤貧稱為梅山高士)
王居正(字明中揚州人少嗜學游太學司業王齊見其文曰王佐才也高宗時為起居郎後忤秦)
(檜出知婺州又奪職奉祠居正學根据六經楊時器之著詩書周禮辯學數十卷)
王充(果州乂遊黔南太守高請以訓黔之學者時黃庭堅被謫于州相愛二歲書以頌王之德曰南)
(充王子美其質粹温久與之游見其循理而不競誠心而不疑)
王彦(上黨人性豪縱喜讀韜略徽宗時為清河尉金人攻汴彦慨然棄家求自試討賊時張所為河)
(北招撫使異其才擢都統制率裨將渡河屢破大敵紹興中以金均房安撫使知金州終知邵)
(州)
王陶(萬年人爽邁善書翰第進士累官御史中丞後為翰林學士諡文恪)
王㝢(江州人父易簡資政殿學士兼侍講㝢歴官國子司業中書舍人欽宗立累遷翰林學士尚書)
(左丞副康王使金因丏免降單州團練使并黜易簡建炎中賊馬進破江州易簡等俱被害)
王阮(德安人少好學尚氣節隆興初進士對策極言宜遷都建康以圖進取紹熙中知濠州修戰守)
(具金人不敢南侵改知撫州韓侂胄聞阮名特命入奏阮對畢即出闕侂胄大怒批旨予祠於)
(是歸隠廬山盡棄人間事從容觴詠而已)
王廪(字正臣開封人大父珪康定間為將攻元昊死廟食鎮戎軍世傳忠義廪天資英特才貌奇偉)
(靖康初以馬帥領節建武總軍太原敵人寇并廪提孤旅由平陽應援屢奮奇畫式遏奔衝九)
(攻九拒自春初迄秋末救者不至賊兵日滋宣撫張孝純欲亡歸敵廪謁孝純列刅誓死降議)
(遂寢圍久糧竭人相食幾盡同士卒煮弓弩筋膠以塞饑終不肯屈城陷與子閤門祇候荀入)
(告原廟抱太宗皇帝御容抗辭罵敵俱赴火死追封安化郡王諡曰忠壯荀贈右武大夫恩州)
(刺史)
王以詠(字永言建安人第進士調和州含山縣邑數被兵以詠拊摩安輯為劉錡所知己而以岳)
(飛等論薦改秩知光澤縣累遷知衡州嘗誦昔人語云治公家如私家自符天理惜官物如己)
(物乃合人情終其任未嘗妄費又不肯獻羡餘以求售官至朝散大夫)
王㬇(紹興十二年以右中大夫集英殿修撰兩浙路轉運副使除敷文閣待制知臨安府正月臨安)
(言獄空詔奬之五月又言本府及錢塘九縣獄皆空詔奬之六月言太學將畢工食士之費當)
(預備已括到民間冒占白地錢歲入三萬緡有奇養士三百恐可足用從之除工部侍郎)
王廷珪(安福人舉進士調茶陵丞以職事忤上官拂衣而歸胡銓得罪貶嶺南親友無敢通問廷)
(珪獨送以詩流辰州孝宗召除國子監簿尋乞祠歸復召對時年九十餘賜坐勞問除直敷文)
(閣所著有盧溪集)
王蘋(字信伯福清人程門高第也寓居平江資禀清粹克養純固平居恂恂儒者及語當世之務民)
(俗利病若習于從政者紹興間守臣孫祐薦其素行高潔有憂時愛君之心召對賜進士出身)
(除祕書省正字嘗為上言曰人心廣大無垠萬善皆備盛德大業由此而成故欲傳堯舜禹湯)
(文武之道擴充是心焉耳上善之官至左朝奉郎)
王賞(當之弟舉進士累官禮部侍郎兼直學士忤秦檜意出知利州賞為文師蘇軾有玉臺集子偁)
(學問該洽初除直祕閣知龍州有美政後為吏部郎中嘗撰東都事略一百三十卷)
王大寳(海陽人建炎初廷試第二差監登聞鼓院奉祠趙鼎謫朝大寳日從講學後知連州張浚)
(亦謫居命子栻與講學尋改知袁州召為國子司業孝宗時遷禮部侍郎諫議大夫上疏劾宰)
(臣湯思退主和誤國罪改兵部侍郎力乞祠後召為禮部尚書)
王衣(字子裳歴城人以蔭補官又中明法科歴大理評事林靈素幸有僧毁體然香衣閱律自傷者)
(杖靈素求内批竄僧停衣官建炎初大理少卿韓世忠執苗傅劉彦正獻俘檻車幾百兩將盡)
(尸之衣奏自二人妻子皆少釋之又刪雜犯死罪四十七條召為刑部侍郎)
王次翁(字慶曾濟南人廣西轉運判官時劇賊馬友孔彦舟曹成更據長沙帥檄漕司預鳩糧芻)
(三十萬以備調發次翁即以具報吏&KR0787;眙次翁曰兵未必發先擾民可乎吾以一路常平上供)
(計之不啻三十萬已而賊不犯境知容州嘗慕元結之為人取結在道州時乞免科率二奏刻)
(之石并其遺像以便觀省且曰庶不墜元子之政也)
王俁(字碩夫宛丘人年十六補太學生第政和初進士除太學博士擢監察御史建炎初扈從南渡)
(遂家餘姚召拜右司員外郎歴陞兩浙計度轉運使秦檜專國俁居家二十八年檜死起知明)
(州召除戸部侍郎與廟堂不合除工部尚書言者乘之罷歸隨卒俁節行剛方為中興名臣子)
(逨在人物傳亦有名于當世)
王端朝(澶淵人過江愛溧陽風土因家焉少該博洽聞年未冠建康鄉舉第一及入太學又為第)
(一再中博學宏詞科歴太學錄祕書省正字終知永州)
王庭秀(字穎彦慈谿人政和中進士嘗與黃庭堅楊時游操尚堅正文辭宏達歴官州縣累官殿)
(中侍御史論罷黃潛善後為左司郎中竟與宰相不合去)
王相如(字次卿知微曾孫也孤貧嗜學年四十不娶或問之曰恐負吾學也吕右丞好問守宣州)
(得士四人詹友端李宏周紫芝及相如與焉每讌集必與四人者俱建炎初江右盜起被執逼)
(令草檄相如奮髯曰吾雖死不能為賊作牒遂遇害盡室殲焉後僧毅達得其遺藁三百七十)
(餘篇周紫芝序之號溪堂集)
王衡仲(豐城人舉進士授新昌簿居官不詭隨尤善推類以得事情漕運使捕盜數十約至境誅)
(之衡仲按其事曰非真盜也悉縱之遷守建昌軍值大旱入境大雨如注郡人迎喜曰真刺史)
(雨也號柏軒所著有文集)
王克明(樂平人徙居湖州初得脾胃疾乃讀難經素問刻意用藥其病遂愈因以術行無不驗張)
(子蓋救海州戰士大疫克明全活者幾萬人不以為力好俠尚義嘗數千里赴人之急累任醫)
(官紹興中賜金紫)
王信(麗水人紹興末進士累官給事中以能稱嘗假禮部尚書使金肄射都亭連中其的金人驚駭)
(曰尚書得非黑王相公子孫耶歸言金人必衰之兆有四在我當備之策有二歴知湖州紹興)
(府鄂池州累遷煥章閣待制所著有是齋集)
王剛中(樂平人紹興間進士第二累官中書舍人言禦敵必先自治高宗韙其言擢知成都府制)
(置四川恩威並著得將士懽心孝宗時累遷同知樞密院事卒諡恭簡)
王罕(字師言本成都人徙家于舒以蔭知宜興縣累遷戸部度支副使知潭明州皆有政績以光禄)
(卿卒即王琪之父珪之季父也)
王時敏(上饒人學有源流兼該體用老於田里有處士之風著師說及語孟中庸大學說并雜文)
(十卷朱熹為作墓誌)
王霄(儋州人以貢士住辟雍者三年建炎初歸鄉潛德不仕年九十六歲衆推為鄉先生其妻吳氏)
(亦年九十餘郡守以聞霄授初品官吳授孺人)
王復(以龍圖閣待制知徐州高宗時金人引兵圍徐州復與男倚同守城率軍民力戰外援不至城)
(陷復堅坐聽事不去尼雅滿誘之復漫罵求死闔門百口皆被殺事聞贈資政殿學士諡壯節)
(立廟楚州號忠烈官其家五人)
王琦(為亏門砦巡檢高宗時金人還自熙河琦禦之金人立招降旗榜改年號阜昌衆皆拜琦獨不)
(屈金人執而殺之)
王忠植(太行義士也高宗紹興九年為建寧軍承宣使金人圍慶陽急忠植以所部赴陜西叛將)
(趙惟清執忠植使拜詔忠植曰本朝詔則拜金國詔則不拜惟清械詣慶陽諭使降忠植大呼)
(曰我河東忠義人也將士勿負朝廷堅守城壁遂遇害)
王縉(字子雲分水人自侍御史遷右司諫知無不言每謂人才實難多事之際尤宜為朝廷愛惜以)
(故不專彈擊而惟論安危大計與所以啓沃君心者高宗嘗以得諫臣體稱之)
王綯(字唐公審琦五世孫建炎初為御史中丞金人入侵具陳攻守之策宰相不能用歴參知政事)
(同政者議不合求去御書霖雨思賢佐時清憶老臣十字賜之綯為人剛正有守立朝無所阿)
(附號稱賢相)
王悅(字習之莆田人紹興中登第性峭直孝宗立召見論不可講和甚稱旨除國子監丞兼吏部員)
(外郎出知衢州愷悌慈祥視民如子屬歲饑旱發廩勸分以給食竭誠禱雨絶不茹葷早晚一)
(粥凡月餘日有乞為三日之霖願減十年之夀之句竟以是卒衆為立祠於徐偃王廟其喪出)
(城號慟之聲震野外闔郡送至江山事聞贈直龍圖閣仍宣副史館)
王定國(字安卿福安人少有大志紹興之末叩閽上邊宜十策高宗幸金陵復進十五事命從趙)
(端招撫山東張浚留致宣幕時海州為紅巾所據遣定國與魏勝收復之就攝判官兼州事改)
(泗州推官隆興間陳敏知高郵辟定國為判官協力守城與虜兵凡九十三戰皆捷孝宗大悅)
(特創高郵軍僉判以處丁内艱改舒州宰執列薦召對上謂大臣曰王定國忠義勇略真英士)
(也除知高郵軍政績甚著終朝奉大夫焉)
王舜舉(祁門人舉進士通判信州時清溪洞方臘反舜舉伏兵大破之授朝請大夫直祕閣賜賚)
(甚厚尋除江東提刑卒贈大中大夫)
王允初(字元甫永嘉人居千石登淳熙第歴知餘杭通判德安府開禧間值金人以重兵圍城甚)
(急允初率兵卒固守相持一百八日敵解圍去擢守本郡遷京西提刑北運使知鄂州召赴行)
(在丁父憂卒諡忠敏曾孫漢老仕至明州倅宋亡誓不過江及入城市以夀終)
王時叙(字伯倫奉化人第乾道五年進士歴嚴州遂安縣時郡守責逋於十年之外甚急時叙謂)
(從事曰邦侯素不困疲瘵之民何遽變更果爾罪去誠甘之守知不可奪遂已編修陸游為郡)
(日縣上所斷大族爭訟僚屬咸會陸以遂安狀銜袖曰得一好文字為諸公出之且讀且喜曰)
(使諸邑皆如遂安吾輩可以卧治有文集二十卷藏于家)
王格(字伯庸長汀人嘗與計偕恬於進取以授徒為樂少與陳軒厚善陳來守郡嘗割俸五十萬餽)
(之格不受悉歸諸郡庠生且褒功縣人共買田數百畝汀學有田自格始子宗哲明哲宣哲皆)
(第進士濬哲貢辟雍格後以子貴累贈朝奉郎)
王時會(字季嘉時叙之弟與兄同年進士自迪功郎七遷至湖南運管賜緋魚袋嘗知會稽值歲)
(霖潦郡方督已蠲之賦甚急時會持不可守不聽乃袖告身易服立庭中守為奪氣民賴以舒)
(會營永阜陵吏抱文檄如林環案立時會省去其十之七餘不可已者召民給錢粟與期民不)
(知役而事悉集所至皆可稱述少銳意經學有易詩書論語訓傳鄉飲酒辨疑凡數十百卷文)
(辭簡古尤喜為詩有泰菴存藁三十卷)
王綽(字誠叟永嘉人有氣節葉水心之畏友謝尚書汝談等在史館奏充編校而不就卒薛歸翁詩)
(挽之有水心文會已凋零猶有先生續典刑之句有春秋傳記及雜文門人尤端明焴薛祕書)
(蒙守建與括皆為刊于學)
王蒙(字叔明其先吳興人隠於仁和之黃鶴山號黃鶴山樵善詞翰畫學王維與吳興倪元鎮詩畫)
(齊名)
王益祥(字謙叔閩縣人淳熙中進士及第調桂陽軍學教授與知軍陳傅良監贍軍酒庫吳獵相)
(友善紹熙中轉建康府學教授與知郡張杓安撫司幹官游九言為賓友修學校增生徒士風)
(丕變後以傅良杓等薦歴監簿編修說書出知寧國改處州時嚴偽學之禁因丐祠去號止軒)
(後遷江東提刑以里人陳自強居相位引嫌而歸)
王克恭(字彦禮南安人淳熙中進士第教授循州以理義迪後進講授不倦改知寧德縣以最聞)
(通判廣州海寇掠境力疾督師擒其酋以徇辟知新州奏裁減丁米以寬民力秩滿除監登聞)
(鼓院累遷度支郎官以祠歸起知興化在郡六月卒子道翁嘗補國子生知海陽縣)
王質(字景文興國人博學能文著五十篇言歴代君臣治亂謂之朴論紹興末舉進士孝宗時言利)
(戰守之計後為樞密院編修官虞允文薦其鯁亮不回可為正言時中貴用事隂沮之遂奉祠)
(山居絶意禄仕)
王居安(字資道黃巖人幼有異質淳熙中舉進士為右司諫首論韓侂冑竊弄威柄宜肆諸市朝)
(以謝天下又疏言古今治本亂階更為倚伏遷起居郎兼崇政殿說書後以龍圖閣直學士知)
(福州卒贈少保居安宅心空明待物不貳所著有方巖集)
王十朋(字龜齡樂清人幼穎悟日誦數千言紹興中廷對忠鯁高宗親擢為第一累官太子詹事)
(以龍圖閣學士致仕卒諡忠文朱熹嘗稱之曰光明正大磊磊落落君子人也子二人皆篤學)
(自立聞詩知光州聞禮知常州)
王炎(歙人為潭州教授以薦知湖州炎為著易解未竟而病篤夜分祝天曰願須臾寬死以成此書)
(病少瘥書成果卒)
王師愈(字與正師心弟自幼穎悟知宗正學嘗從楊時受易論語既又從朱熹張栻吕祖謙游紹)
(興間登第官至崇政殿說書熹稱其有本有文德望隠然為東州之重云)
王淮(字象海金華人幼穎悟力學紹興中進士為台州臨海尉郡守蕭振一見奇之許以公輔器以)
(薦除監察御史條奏自治之策高宗嘉嘆累遷翰林學士訓詞深厚得王言體孝宗時歴左右)
(丞相兼樞密使卒贈少師諡文定)
王明清(本汝隂人宋慶元間寓居嘉興官至朝奉郎有史才所著有揮麈錄及玉照新志)
王鎡(池州人為中書舍人兼侍講未仕時旁郡受業者常數百人所著有紫薇集春秋門例編解戚)
(里元龜易象寳鑑)
王顯世(字子亦南安人侃之子也遺澤入官為興化錄參時有從官起家守泉與鄉士爭田守意)
(逢迎囑使為地顯世曰法與理是據門戶非所䘏奪以歸士家一郡稱快受輸斛面郤不敢同)
(列為寄倉終更吏以數上顯世不顧改秩知寧都縣卒顯世書無不讀以詩鳴有容安槀十卷)
王肱(字用輔晉江人為文好譏刺當世以是累舉不第嘗著濟狀一篇言濁河貫清濟濟詰其凂溷)
(時甚奇之又有無題古詩一百三十首辭多悽惋)
王胄(字希武永春人以春秋擢嘉定癸未省試第一教授惠州秩滿入為太學正遷博士禮闈較藝)
(諫官同典舉欲私所厚以險怪之題冠多士胄識其文曰必其人也典舉色沮易填次列而心)
(銜之揭曉以劾罷通判惠州歲餘卒於官)
王伯大(福州人嘉定進士累官樞密副都承旨兼左司郎中進對言甚激切言邊事曲盡事情後)
(為刑部尚書參知政事立朝以直諒稱終觀政殿學士知建寧府)
王萬(浦江人嘉定中進士理宗時累官至監察御史彈劾不避權要以太常少卿致仕卒賜諡忠惠)
(萬忠伉有大志終其身行無不顧言設施論諫皆根于心史稱其為正人端士云)
王用亨(字子安崇德人少孤事母至孝嘉定初舉進士志欲盡讀天下書手抄口誦至忘寢食鄉)
(之登任籍者多出其門作二記於座右以不欺不貪自警焉)
王極(字全卿湖州人淳熙中為縣令律己清介蒞事明敏差役公平獄訟清簡興學養士風俗丕變)
王休(慈谿人攻戴氏禮慶元二年登鄒應龍榜進士擢湖州教授改訓徽州遷祕閣授書判樞密院)
(事直躬立朝無所附麗嘉定末與柄臣不合遂謝事歸一日上忽思之遣使驛召時休已卒乃)
(命定海鎮營葬休以文學著稱一時士類宗之若杜州童居易著作劉厚南右曹郎程士龍皆)
(其門人晩歲文思益進金石文多出其手)
王霆(字定叟東陽人嘉定四年中絶倫異等喬行簡喜曰吾為朝廷得一帥才矣理宗即位出知濠)
(州光州戰守有功再知高郵軍時議出師霆以為莫若遣間探覘敵情如不得已然後行之否)
(則無故自蕩其根本是外兵未至而内兵先慘烈也諸軍畢行惟高郵遲之境内賴以安全由)
(是與時忤乃撰沿江等邊誌一編上之尋知夀昌改蘄州嘗嘆曰兩淮藩籬也大江門戸也三)
(輔堂奥也藩籬不固則門戶且危門戶既危則堂奥豈能久安乎嘗訓其子弟曰窮理盡性學)
(之本也又嘗曰士大夫當以世從道不可以道從世也有玉溪集行於世)
王遂(金壇人嘉泰初進士為監察御史疏奏極論進君子退小人遷右正言後以華文閣直學士知)
(隆興府召還授權工部尚書遂與劉宰素同志宰嘗稱遂為文雄健無世俗浮靡之氣云)
王士奇(字永叔福安人初以鄉薦赴省試聞弟達州教授知章訃不赴廷對即往蜀護其喪以歸)
(凡六年而後就試當得官以母老丐祠當國者高其行畀以堂除凡二十三考方注莆田法曹)
(真德秀嘗語當路曰王法曹文行俱美尤孝於親當於古人中求之後以奉議郎賜緋衣致仕)
(優游田里手不釋卷嘗書其門云立行孰先須孝悌傳家有後是詩書卒年八十四所著有諸)
(經釋疑諸史節略及宜拙平心集藏于家)
王漢英(字彦古奉化人受業迂齋樓昉文行不凡時鄭丞相應學士皆樂與之友登淳祐元年進)
(士第魁梧爽朗朝列偉之少聘徐氏女因鼻病腐以貌自誓不嫁父母辭曰公盛年高科不患)
(無良配不敢以辱公漢英曰女有疾非漢英誰適既婚相敬如賓後為國錄妻沒終身不畜婢)
王宗道(字與文奉化人嗜古人之學窮眇討幽時出其奇見人多稱之第嘉定元年進士為江東)
(提刑司幹官所著有易說指圖十卷二禮說七卷書說六卷觀頤悟言一卷讀書臆說十卷雜)
(錄二卷聞見因筆二卷淮鹽論二卷詩文五十卷)
王藺(之道子乾道中進士累官至參知政事樞密使孝宗嘗曰磊磊落落惟卿一人光宗時嘗應詔)
(上疏願先定聖志條列八事以聞藺盡言無隠然嫉惡太甚以故同列多忌之所著有奏議)
王必大(尤溪人性至孝紹定初除漳州通判累官至朝請大夫尚濮安懿王女事父母一飯必躬)
(視與其兄必學必讓極友愛嘗倣范文正公例以郭外田五百餘畝創義庄以資族人冠婚喪)
(葬之費又設義塾延師以訓族里子弟子四慈恭勤慤皆登進士)
王邁(字實之仙遊人號曜軒從真德秀遊嘉定丁丑進士甲科為端平中祕書省正字史嵩之將復)
(相極言嵩之姦險刻薄不可用輪對論君不可欺天臣不可欺君厚權臣而薄同氣此欺天之)
(大者理宗為動容出漳州通判禋祀雷雨應詔上言麯蘖致疾妖冶伐性隠刺覆絶攸熺尊寵)
(此天與寧考之所以怒也陛下方冊免三公遥相崔與之恐與之不至政柄他有所屬於是言)
(官李大同蔣峴希意論之補外徙知邵武軍亢旱應詔驛奏七事以撤龍翔宫立濟王後為先)
(終朝請大夫特贈司農少卿)
王震孫(播州人端平初元兵犯蜀震孫率衆戍蜀口解難息民事聞授從議郎崇慶路兵馬鈐轄)
王撝(字謙父開封人登嘉定進士同年余天錫參知政事屬教其子弟歲終致束脩以謝堅辭不受)
(曰吾二兒習詞學鄉里無完書願從公求尺牘丐借周益公傳内翰番陽三洪公暨其餘習詞)
(學者凡二十餘家所藏書余欣然許之後二子俱中詞學科為安吉丞攝令長興遷國子正將)
(作監主簿時丞相史嵩之預政乞補外以避通判婺州遷吏部郎中兼崇政殿說書嘗預修四)
(朝史為輿服志六卷後直祕閣知温州)
王與之(字次點樂清人從松溪陳氏學盡傳六典要旨遂著訂議八十卷郡守趙汝騰進之朝云)
(與之踐履無玷守節不踰皓首著書真經明行修之士其書精粹可裨聖明之治遂授賓州文)
(學終通判泗州年九十七卒)
王持垕(字載仲樂清人在太學曾率六館叩閽論史嵩之士論推重登淳祐第入浙西帥幕從官)
(薦丁大全而持垕謂其内懷姦詐外示狂率使其得志必為國家憂大全聞之憾焉後以著作)
(兼左曹郎吳潛罷相持垕輪對言於理宗曰宰相進退人材當進賢退不肖不當以用舍快恩)
(讐潛貶爭之力罷歸賈似道怨潛甚疑持垕黨潛併惡之由是十五年間三被擢不越郎曹二)
(典郡皆不終似道敗始除大理少卿未上卒)
王應麟(字伯厚鄞縣人九歲通六經學問該博為文敏捷淳祐初進士官至翰林學士禮部尚書)
(所著有地理考困學記聞玉海等書行於世)
王文雍(寳祐四年五月以通直郎至六年六月凖省劄除提領戸部犒賞所主管文字重修譙樓)
(置刻漏修頒春手詔興復縣務創兩務官廳重浚縣前河并福山塘砌承流門并慧日寺前街)
(建寳祐新隄修承流門秋報門修明版籍)
王登(德安人少讀書曉兵法慷慨有大志淳祐中進士調興山簿以母憂去制置使吳淵具書幣招)
(之登即長揖出門即見淵為節制竟立奇功威聲日振為忌者所讒以是才略不能盡施識者)
(惜之)
王翊(郫縣人寳慶初進士吳曦嘗招入幕及曦叛抗節不拜為陳大義不聽嘉祐初制置使丁黼辟)
(參議官元兵至翊與司理王粲等募兵拒守元兵入翊朝服危坐尋赴井死轉運使蒲東卯亦)
(死之)
王爚(字仲潛新昌人嘉定初進士累官左丞相兼樞密使德祐初進平章軍國重事辭不許以言者)
(罷平章授觀文殿學士以元老入相值國勢危亡之際天下所屬望也卒與陳宜中不協而去)
王埜(字子文婺州人介子嘉定進士淳祐間歴官兩浙轉運判官以訪察使出視江防由嘉興至京)
(口修官民兵船守險備具江上晏然拜端明殿學士與宰相不合言者攻之主管洞霄宫)
王應鳳(字仲儀鄞人與兄應麟麗講矻矻忘寢食為文根柢左氏班馬淳祐十一年廕補將仕郎)
(明年登文天祥榜進士監通州狼山稅寳祐間廷對以甲科第九人賜第學益淹貫應開慶元)
(年博學宏詞歴官至主管機宜文字尋除軍器監丞時應麟方學制以鹽改差淮西制置司參)
(議官未幾文天祥薦其學宜職翰墨除太常博士以終夀四十六所著有默齋藁及訂正三輔)
(黃圖請書)
王侃(字仲和炳之孫歴肇慶糾曹倅王衣俘商人數百名以為盜分圄鍜之將為功侃持不可倅適)
(攝郡事督成愈急會移獄廣東帥親讞如侃言破械釋之知漳浦縣終更得通判福州卒)
王泰來(華亭人性剛介不為柔從蚤以詩名寳祐開慶間元至元間召至京世祖與語持正不回)
(欲授以官懇辭乞歸所著有詩集)
王昌世(字昭輔鄞人尚書應麟子恩補承務郎未及禄而宋社已墟尚書公杜門不出朝夕坐堂)
(上取經史諸書講解論辯昌世甫十歲怡怡聽受無倦殊聞異見靡不究悉尚書公所著述昌)
(世蒐輯考訂贊助為多蓄書萬卷燬于火露抄雪纂至忘寢食書以復完尤精於易筮占驗如)
(神性至孝友)
王炎午(安福人名鼎翁為上舍生會天祥舉義兵乃杖策謁見尋以母憂家居而天祥被執鼎翁)
(為生祭文以速其死隠居不仕所著有吾文槀)
王栢(字會之金華人氣禀雄偉勇於求道欲以身任天下之重初號長嘯一日讀書至居處恭執事)
(敬惕然曰以長嘯自命此非聖門持敬之道乃更號魯齋德祐間賜諡文憲有讀易記及文集)
(傳於世)
王大夀(為左翼隊將理宗紹定五年海寇王子清犯圍頭守真德秀遣大夀領卒百人防遏猝與)
(賊遇奮前控弦斃賊十餘後無援者遂没從死者五人賊就俘剖心祭之)
王夢應(攸縣人咸淳中進士調廬陵尉元兵陷臨安夢應率同邑吳希奭陳子全起兵勤王馳奏)
(疏聞又遣使通桂帥遂復袁州兵敗走已而希奭子全俱死宋亡夢應收合潰卒奔永新依顔)
(明叔闔門疫死)
王安節(堅子度宗時兄弟五人皆受官安節為東南第七副將駐兵江陵即走臨安大兵攻常常)
(城素惡安節築柵以守相拒兩月不下元丞相巴延自將攻之屢招降不下麾兵破南門安節)
(被執有求其姓名者安節呼曰我王堅子安節也降之不得乃殺)
王仙(蜀都統幼主時守涪州攻圍無虚日勢援孤絶宋亡之二年城始破仙自刎斷其吭不死以兩)
(手自摘其首墜死)
王士敏(慷慨不撓幼主德祐末北軍至境被執題其裾云此生無復望生還一死都歸談笑間大)
(地盡為腥血汙好收吾骨首陽山臨刑嘆曰恨吾病失聲不能大罵耳)
(遼)王鼎(涿州人博通經史時馬唐俊有文名適上已與鼎祓褉水濱因飲索鼎賦詩鼎援筆立成唐俊)
(驚其敏妙舉進士累官翰林學士當代典章多出其手)
(金)王去非(平隂人嘗就舉不得意即屏去督妻孥耕織以給伏臘家居教授束脩有餘輙分惠人弟)
(子班忱貧不能朝夕一女及笄去非為辦資裝嫁之比隣有喪忌東出西北皆人居南則去非)
(家去非壊蠶室使南出)
王廣道(平隂人有文學不求仕進鄉里化服號為醇德先生党懷英尤亟稱之從弟求道文學與)
(兄齊名大建間以醫試第一入翰林)
王毅(大興人第經義進士累官東明令貞祐末東明圍急毅率民兵願戰者數十人拒守城破率衆)
(抗戰力窮被執縣人王八欲降之毅厲聲曰忠臣不事二主驅毅者以刀斫其頸不屈而死)
王元節(弘州人祖山甫父翊皆仕遼元節天德初進士雅尚氣節仕為密州判官既罷即以詩酒)
(自娛號曰遯齋弟元德亦登進士為南京提刑使有能名孫國綱累遷監察御史)
王德元(邢臺人大安中舉經童第二人既受官避兵於許許人以為師出其門者數十百人為人)
(愷弟惇厚與人言必本於忠信許人化之及卒為立祠于學以祠之)
王競(彰德人以蔭補官天眷中試館閣競文居首累官禮部尚書翰林學士承旨修國史競博學能)
(文善草隷書作大字兩都宫殿牓題皆競手筆士林推為第一)
王庭筠(蓋州熊岳人早有重名大定閒甲科登第詞翰文采照耀一時官至翰林修撰晚愛鄆州)
(黃華山卜居其下號黃華山主有文集傳世子曼慶仕至行尚書省左右司郎中)
王浩(哀宗時為扶溝令時民多執縣官送欵于元以浩為恩不忍加刅勸之降不聽于是殺之棄屍)
(自春徂夏儼然如生鳥犬不敢近如有神護者)
王修(涿州人第進士歴知霸州及大興府性剛毅臨事果斷吏民憚其威累遷至戸部侍郎承安間)
(大興知府缺金主諭宰臣曰可選極有風力如修者為之)
王泉(字巨源浚人少慷慨膂力絶人貞祐末河朔兵鬨民聚黎山自保衆推泉為柵長後遷廣威將)
軍權同知滑州軍州事元光秋七月(白馬西泉馳槊奮擊臨陣剿殺七)捷聞詔進
(昭武大將軍滑州刺史繼授鎮國上將軍濬滑開三州招撫使北兵歲入至相戒曰黑小二戰)
(甚銳其鋒未可輕犯以泉面鐵色故軍中目之)
(元)王詢(義州開義人武力絶人善騎射嘗行凌水濱得一古刀嘗佩之每有警必先鳴故所向皆捷金)
(末歸蒙古穆呼哩累官至兵馬都元帥鎮遼東為政簡易為當時所倚重子榮祖官至招封使)
(儀形魁傑望之若神)
王約(其先汴人徙真定風格不凡博覽經史文辭至元中擢國史院編修官遷監察御史首請建儲)
(及修史累官集賢大學士卒年八十二約平生著作有史論高麗志潛丘稾子思誠官至著作)
(郎)
王守道(平山人金末兵興宣撫司署守道為縣尉改主簿史天倪鎮真定以為府經歴及金恒山)
(公武仙殺天倪守道志復讐卒逐仙遁去後擢慶源軍節度使卒追封夀國公)
王巴延(霑化人授福建轉運副使寇至募兵扼險擊敗之後因馬仆見執賊帥王善曰聞公有惠)
(政為我尹此州可乎巴延大罵竟不屈被害事聞追封太原郡侯)
王玉汝(鄆人少習吏事耶律楚材見而奇之元初授東平路奏差官遷平隂令有惠政累遷泰定)
(軍節度使以病謝事杜門日以經史自娛強起為行臺參議視事僅五六日裁畫署置煥然一)
(新)
王閏(須城人父老而貧不甘淡薄每食必需魚肉閏勤苦營奉無闕甚得歡心父嘗卧疾然長燈室)
(中火焚壁間閏聞火聲驚起馳救烟燄已蔽寢戶閏突入抱父出肌體灼爛而父無少傷中統)
(初復其役)
王恂(字敬甫唐縣人父良明理數之學恂讀書過目能成誦仕為太子贊善每侍講讀必發明三綱)
(五常之道及歴代治忽興亡之故嘗與許衡郭守敬等定授時歷累官至太史令卒贈司徒追)
(封定國公諡文肅)
王忱(字允中幼讀書明敏有才識平章趙璧引見裕宗潛邸語稱旨命為宿衞掌錢榖稱職復授山)
(北遼東道提刑按察司副使時駙馬馳獵蹂民田忱以法繩之又建言裕宗曰陛下春秋高當)
(早建儲嗣又省部内以正軍餘田士卒衝冒寒暑遠涉江海宜加優䘏皆從之士臣被獄久不)
(決者忱悉正之及被誣劾罷鎮南師帝繫忱至京師得面陳其事帝大悟始釋復起忱為肅政)
(廉訪使至大三年拜中奉大夫參知政事未行卒)
王文淵(字巨卿自幼失怙能自樹立嘗推擇為吏厭而棄之從學于滕安上益自克勵遂淹貫經)
(史色養於親友弟訓子家庭之間肅如也作詩紆徐冲澹得韋柳體為當代名公雅重竟不仕)
(卒於家鄉人稱之曰貞孝先生)
王結(定興人少聰慧讀書數行俱下從太史董朴受經深於理學累官翰林學士中書左丞卒封太)
(原郡公諡文忠故相李珪曰王結非聖賢之書不讀非仁義之言不談時以為名言所著有易)
(說及文集十五卷)
王義(寧晉人深沉有膽智讀書知大義金末盜起河朔縣推義為長太祖召為武安軍節度行深冀)
(二州元帥府事義乃布教令招集散亡勸率種藝深冀之間遂為樂土)
王思廉(獲鹿人師太原元好問世祖時累官工部尚書翰林學士承旨嘗進讀通鑑至唐太宗欲)
(殺魏徵語及長孫皇后進諫事帝命引至皇后閣講延其說時稱為儒相卒追封恒山郡王謚)
(文恭有文集)
王伯勝(文安人為遼陽等處行中書省平章政事治懿州增郡學弟子員擇書教之又度閒田募)
(民耕種以廩餼之召拜大都留守遼陽民乞留不報皆涕泣而去及卒追封薊國公子恪官至)
(工部尚書)
王利用(通州潞人世祖徵為太子賓客首以敬天法祖孝親仁民十餘事為勸帝嘉納之廉希憲)
(嘗語人曰方今文章政事兼備者利用其人也)
王珍(南樂人慷慨有大志仕為行營軍前都彈壓會宋將彭義斌取大名珍棄妻子間道走及元兵)
(破大名珍謂其妻曰吾非棄汝輩誠不以私愛奪吾報國之心耳後以軍功累授本路征行萬)
(戶子文幹累官東平總管)
王鶚(東明人幼聰悟日誦千言長于詞賦金正大初進士第一授應奉翰林金主擢左右郎中後世)
(祖聘至進講孝經書易及治道每夜分乃罷及即位首授翰林學士承旨後致仕歲給禄有大)
(事遣使就問卒諡文康)
王克敬(大寧人幼奇穎孜孜力學元統初為江浙行省參政年五十九即請老謂人曰穴趾而峻)
(墉必危再實之木必傷其根無功德而忝富貴何以異此其歴官所至俱有政績可紀所著有)
(詩文奏議卒諡文肅子時官至翰林學士承旨)
王薦(福寧人性孝而好義父嘗病甚薦禱於天願減己年益父夀父果延夀十二年母嘗病渴思瓜)
(時冬月薦至深嶺值雪仰天而哭忽巖石間青蔓離披有二瓜焉摘歸以進母渴頓止又為人)
(置後治喪立義阡贈棺賑粟官上其狀旌之)
王積翁(福寧人初仕宋為福建制置使宋亡積翁上閩圖籍元世祖授中奉大夫累遷刑部尚書)
(轉江西行省參知政事奉使日本至其境遇害武宗時追封閩國公諡忠愍)
王都中(積翁子以父功授平江路治中時年十七遇事剖析動中肯綮僚吏皆&KR0787;眙不敢欺累拜)
(浙江行省參知政事卒諡清獻都中歴仕四十餘年其清白之操得于家傳而治郡之績雖古)
(循吏無以尚之自號本齋有詩)
萬姓統譜卷四十四
