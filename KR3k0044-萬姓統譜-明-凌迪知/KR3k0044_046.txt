卷四十三
萬姓統譜卷四十三明凌迪知撰
下平聲
七陽
(唐)王方翼(并州人早孤哀毁時號孝童高帝時累官肅州刺史烽邏精明河西蝗獨不至方翼境後遷)
(夏州都督為耦耕法力省功多百姓順賴)
王君愕(洺州邯鄲人有沈謀隋亂王君廓掠邯鄲君愕往說曰隋氏失御豪俊共救其亂宜撫納)
(遺亡而保全之觀時變待真主足下但恣殘剽所過失望竊為足下羞之君廓謝從其言及高)
(祖入關與君廓偕來遂拜君愕大將軍封新興縣公從太宗征遼没贈邢國公)
王珪(字禹玉祁縣人太宗時為諫議大夫忠直敢言嘗令品藻當代人物珪既歴舉之末曰激濁揚)
(清臣于數子亦有一長當時以為確論)
王績(字元功通之弟隋大業中舉孝悌廉潔授祕書正字還鄉種黍蒔藥釀酒自供自號東臯子武)
(德初待詔門下省官給酒一斗飲至五斗不亂著五斗先生傳及醉鄉記貞觀中撰隋書)
王雄誕(濟隂人膂力絶人杜伏威之起用其計戰多克以前後功授歙州總管宜春郡公伏威入)
(朝以兵屬雄誕雄誕愛人善撫士每破城邑無絲毫犯死之日江南士庶為流涕高祖嘉其節)
(以其子世果襲宜春封太宗時諡曰忠)
王少玄(聊城人隋末父死亂兵遺腹生少玄甫十歲問父所在母以告即哀泣求尸時野中白骨)
(覆壓或曰以子血漬而滲者父胔也少玄鑱膚越旬而獲遂葬事聞拜徐王府參軍)
王沛(許昌人少勇決歴官兖海沂密節度使明示法制軍政大治以檢校工部尚書徙忠武節度使)
(卒子逢仕為諸衞將軍討劉楨有功加右散騎常侍)
王建方(貞觀中右武侯將軍討松州諸蠻敗之蠻亡山谷建方遣使諭之歸附者七十餘城又遣)
(使詣西洱河諭以威信其帥遂降)
王緯(太原人為長安尉累官御史大夫時裴延齡希寵以諸道負錢為羡錢緯奏此皆諸州經費大)
(忤其意改檢校工部尚書)
王宏(柳子厚龍成錄云濟南人與太宗幼日同學因問為八體書及帝即位因訪宏鄉人竟傳隠去)
(是亦子陵之徒歟)
王恭(滑州人少篤學教授鄉閭弟子數百人貞觀初召拜太學博士講三禮别為義證甚精博文懿)
(文達當時大儒每講徧舉先儒義必暢恭所說)
王無競(字仲列東萊人宋太守尉弘裔孫負氣豪縱擢下筆成章科累遷監察御史改殿中會朝)
(宰相宗楚客輩離位偶語無競揚笏曰朝禮尚恭敬公等大臣不宜慢常典楚客怒徙無競太)
(子舍人神龍中詆權貴出為蘇州司馬張易之等誅坐常交往貶)
王勃(字子安通之孫父福畤為雍州司功參軍勃六歲能文麟德初對策高第授朝散郎後以罪廢)
(而福畤坐勃故左遷交趾令勃往省父道出洪州為閻都督作滕王閣序衆歎其天才弟勔勮)
(助皆第進士著才名)
王質(通五世孫少孤客夀春力耕養母講學授徒無仕進意年逾四十始擢科累官諫議大夫以直)
(諫出為虢州刺史後為河南尹終宣歙觀察使清白畏慎所至有惠愛)
王晙(景城人擢明經第歴除殿中侍御史景龍末授貴州都督築羅罷戍卒埭江開屯田以息轉)
(輸百姓刻石頌德累遷朔方行軍大都督討平蘭池胡封清源郡公晙氣貌偉特感慕節義有)
(古人風卒諡曰忠烈)
王志愔(聊城人擢進士第景龍中為左臺侍御史以剛鷙為治人呼為皂鵰後遷御史中丞出為)
(魏州刺史改揚州長史令行禁止境内肅然)
王求禮(許州人武后時為監察御史時三月大雪蘇味道以為瑞率羣臣入賀求禮厲聲曰主荒)
(臣佞使天有瑞何感而來哉羣臣震恐后為罷朝)
王同皎(安陽人尚中宗女桓彦範等誅二張遣同皎與李多祚迎中宗復位封瑯琊公後為武三)
(思所誣被害睿宗時諡日忠)
王友貞(河内人父知敬善隷書武后時授麟臺少監少為司經局正字母病醫言得人肉啖良已)
(友貞割股肉以進母病愈詔旌其門神龍中徵為太子中舍人固辭玄宗在東宫表以蒲車召)
(不至)
王紹宗(江都人少貧嗜學工草隷書徐敬業起兵以幣聘之稱疾不起武后時擢祕書監紹宗雅)
(修餙當時公卿莫不慕悅其風)
王勔(勮勃皆著才名故杜易簡稱三珠樹其後助劼又以文顯劼早卒福畤少子勸亦有文福畤嘗)
(詫韓思彦戲曰武子有馬癖君有譽兒癖王家癖何多耶使助出其文思彦曰生子若是可夸)
(也)
王及善(邯鄲人父從太宗征遼戰死及善授朝散大夫襲邢國公爵武后時廬陵王之還及善密)
(贊其謀為人不甚文而清正自持臨事不可奪有大臣節累官文昌相同鳳閣鸞臺三品)
王勮(勃之兄第進士長夀中為鳳閣舍人夀春等五王出閣有司亡載冊文宰相失色勮召五吏執)
(筆分占其辭粲然裴行儉見之謂曰皆銓衡才至是語驗)
王縉(太原人少好學與兄維俱以名聞舉草澤文章清麗科安禄山亂擢太原少尹佐李光弼以功)
(加憲部侍郎俄拜黃門侍郎同平章事領河東節度後知政事)
王難得(臨沂人健於武工騎射天寳初為河源軍使吐蕃贊普子恃趫敏挑戰難得挾矛驟馬直)
(斬其首玄宗壯其果召授金吾將軍後以收復京師封瑯琊郡公子子顔檢校衞尉卿子用封)
(太原郡公)
王元感(濮州人擢明經高第所撰書糾謬春秋振滯禮繩愆等凡數十百上之魏知古見其書歎)
(曰五經指南也徐堅等聯疏薦之遂下詔褒美以為儒宗)
王義方(漣水人事母謹淹究經術性謇特不肯造請貴勢太宗時補晉王府參軍魏徵欲娶以妻)
(之姪辭及徵卒乃娶人問故曰初不附宰相今感知己故也高宗時擢侍御史後以論李義府貶)
(官)
王丘(字仲山十一歲擢童子科他童盡專經而丘獨屬文及冠舉制科中第氣象清古行止修潔歴)
(官吏部侍郎出守懷州清嚴為下所畏復禮部尚書致仕天寳初卒諡曰文)
王維(字摩詰太原人九歲知屬辭開元九年擢進士第一遷尚書左丞工草隷書畫名盛于天寳間)
(寧薛諸王待若師友有别墅在輞川嘗與裴迪遊其中賦詩為樂孤居二十年上元初卒代宗)
(求其樂章其弟縉集數十百篇上之)
王昌齡(字少伯江寧人第開元十五年進士補祕書郎又中宏辭科遷汜水尉晚節不矜細行貶)
(龍潭尉以世亂還鄉為刺史閭丘曉所殺有集五卷)
王海賓(玄宗時為太子右衞率豐安軍使開元三年吐蕃寇隴右海賓為先鋒戰武階殺其衆諸)
(將妬其功按兵顧望海賓戰死)
王琳(字方慶以字顯武后時遷廣州都督境内清肅議者謂治廣未有如琳者號第一下詔賜瑞錦)
(以著瑞政)
王積薪(從明皇西幸寓宿深溪之家但有婦姑止給水火纔暝闔戸積薪夜聞姑謂婦曰良宵無)
(以為適與子手談可乎堂内無燭婦姑各在東西室對談已而姑曰子已北矣吾止勝九枰耳)
(遲明請問于姥顧婦曰是子可教以常勢耳婦乃指示攻守之法積薪自是其藝絶倫)
王毛仲(其父高麗人坐事没為官奴杜詩稱大奴領内外廐善于其事唐開元末馬至四十三萬)
(上謂張景順曰馬之蕃育卿之力也對曰帝之力也仲之令也臣何力為乃封仲為開府儀同)
(三司)
王忠嗣(華州人海賓子年九歲入見帝與論兵帝器之曰爾後為良將尋歴河西隴右節度使權)
(朔方河南節度佩四將印號為名將)
王遇(武進人肅宗時與弟遐為賊所執將釋其一兄弟爭死賊感其誼俱縱之)
王翃(字宏肱晉陽人擢才兼文武累遷容管經略使討定夷獠卒贈尚書僕射諡曰肅兄翊性謙柔)
(歴山南東道節度使代宗目為純臣卒贈戶部尚書諡忠惠)
王魯復(字夢周連江人文史足用尤長于詩詞多諷刺貞元大歷間嘗獻所為詩于朝得以事邕)
(府魯復意氣高邁嘗謁郎中皇甫湜久未獲見移書責之日韓文公接賢樂善孳孳不倦公師)
(文公之文安可後文公之道自此當擕酒弔公之墓不及門矣湜大慙復書謝之)
王慧翼(郪人詞藻清逸墳籍博贍仕為左補闕後遷通州司馬)
王智興(懷州温人少驍銳累立戰功歴遷侍御史復平賊進中丞後加尚書左僕射又以戰功封)
(鴈門郡王進兼侍中卒贈太尉子晏平以功為散騎常侍遷朔方靈武節度使)
王建(字仲初穎州人大歷十年進士大和中為陜州司馬與韓愈張籍同時而尤相友善工為樂府)
(歌行思遠格幽詩十卷)
王仲舒(字弘中祁縣人貞元中賢良方正登第為左拾遺德宗欲相裴延齡仲舒與陽城交章言)
(不可歴婺蘇二州刺史穆宗重其文召為中書舍人尋除江西觀察使有興浮屠祠屋者驅出)
(于境)
王虔休(汝州梁人有材武信義李抱真以幣招之授兵馬司累功封同昌郡王後為昭義留後號)
(令撫循軍中大治嘗得繼天誕聖樂以獻以宫為均後中和樂本此)
王栖曜(濮陽人性謹厚善騎射累立戰功官至鄜州節度使卒贈尚書左僕射子茂元河陽行營)
(攻討使)
王仁求(安寧人為河東州刺史教民以生聚阜財之道賦役均平恩義惠濟人心咸服夷風丕變)
(子善寳以雲麾將軍持節河東諸軍事河東州刺史有治蹟)
王季友(豐城人博極羣書貞元進士文甚高古仕為御史中丞杜甫詩丈夫正色動引經豐城客)
(子王季友羣書萬卷常愔誦孝經一通看在手豫章太守高帝孫引為賓客敬湏久)
王適(字里闕幽州人初見陳子昂感遇詩乃請交于陳有集二十卷)
王鍔(字昆吾自言太原人始隷湖南團練府為裨將楊炎道潭與語異其才嗣曹王臯為團練使俾)
(鍔誘降武岡叛將王國良以功擢邵州刺使臯之節度江西也李希烈南侵臯與鍔兵三千使)
(屯潯陽而臯全軍臨九江襲蘄州遂以衆濟表鍔江州刺史兼御史中丞充都虞侯鍔小心善)
(刺軍中情偽事無細大臯悉知之因推以腹心雖家人燕居或預焉臯攻安州使伊慎盛兵圍)
(之而遣鍔入城中約降使殺不從者翌日城開慎以賊降乃已功不下鍔鍔稱疾避之臯為荆)
(南節度使欲署府少尹而上佐鄙其人乃復檄都虞侯從臯朝京師臯奏鍔文用雖不足而他)
(可試德宗擢為鴻臚少卿卒贈太尉諡曰魏)
王茂元(栖曜子少好學德宗時上書自薦擢試校書郎改太子贊善大夫吕元膺留守東都署防)
(禦判官淄青留邸卒謀亂元膺率兵圍之士無敢先者茂元取一人斬之衆乃進賊遂出奔累)
(遷嶺南節度使蠻落安之卒贈為司徒諡曰威)
王彦威(太原人舉明經甲科補太常檢討官嘗采隋唐典禮沿革條次類分號元和新禮上之累)
(遷弘文館學士)
王播(字明敭太原人舉賢良方正補盩厔尉善治獄事累遷京兆尹穆宗立以刑部尚書拜相弟起)
(性孝友讀書一經目不忘元和中以殿中侍御使兼集賢殿學士數上疏諫畋游累擢同平章)
(事)
王承元(承宗弟也承宗死承元表請帥于朝穆宗詔起居舍人柏耆宣慰授承元檢校工部尚書)
(義成軍節度使北鎮以兩河故事脅誘承元不納諸將皆悔耆且至士哭于軍承元令曰諸君)
(不欲我去意固善雖然格天子詔我獲罪奈何前李師道有詔赦死欲舉族西諸將止弗遣他)
(日乃共殺之今君等幸置我無與師道比乃徧拜諸將諸將語塞承元即出家貲盡賜之斬不)
(從命者十輩軍乃定於是諫議大夫鄭覃宣慰賜其軍錢百萬緡赦囚徒問孤獨承元去鎮左)
(右囊器幣自隨承元使空褚母留入朝昆弟拜刺史者四人位列于朝者四十人)
王博武(長社人會昌中侍母至廣州涉海口風起母溺博武號泣赴水救之亦死節度使盧真得)
(屍葬之詔刻石表其墓)
王起(字舉之釋褐校書郎遷中書令諫穆宗畋游事歲中考第一帝嘗以疑事令使者口質起具榜)
(子附使者上凡成十篇號曰寫宣)
王徽(字昭文第進士曾祖擇從昆弟三人曰易從朋從言從皆擢進士第至鳳閣舍人者時人故號)
(鳳閣王氏自是訖大中時登進士者十八人位臺省牧守者三十餘人)
王晏宰(晏平弟甘露之變以功為御史大夫累擢寧慶節度使後以太子少保分司東都進少傅)
王鐸(字昭範播弟炎之子炎仕至太常博士鐸會昌初進士累官同平章事從僖宗幸蜀以經濟自)
(任尋為田令孜所構罷為檢校司徒卒遇害)
王敬武(青州人中和中盗發齊棣間遣敬武擊定因授平盧軍節度使進檢校太尉同中書門下)
(平章事)
王紹懿(節度使王紹鼎弟也咸通間為成德軍節度使在鎮政尚寬簡軍民便之疾革召兄子景)
(崇謂曰吾兄以汝幼故授我節鉞今汝已長復以歸汝努力為之忠君和隣勿墮先業言竟而)
(薨)
王凝(字成度翊曾孫少孤依其舅宰相鄭肅舉明經進士後歴臺省寖知名累擢禮部侍郎不阿權)
(近為商州刺史驛道所出吏破産不能給而州有治賦羡銀常㩁直以優吏俸凝不取)
(以供過客故無横擾人皆感之徙湖南觀察使僖宗立召為兵部侍郎領鹽鐵轉運使贈吏部)
(尚書諡曰貞)
王希羽(歙州人詞藝優博天復元年登第時七十餘先是昭宗新平内難開放新進士詔知貢舉)
(杜德祥有孤平屈人宜以名聞特勅授官故德祥以希羽曹松劉象柯崇鄭希顔應詔各授校)
(正其制云念爾登科之際當予反正之年宜降異恩各膺寵命松舒州人學賈司倉為詩此外)
(無他長時號松啓事為送年脚狀象京兆人崇希顔皆閩人年皆相亞號五老榜)
王駕(字大用河中人昭宗大順初進士及第仕至尚書禮部員外郎自稱守素先生與司空圖鄭谷)
(為詩友詩六卷)
王密(大歷中為剛州刺史有惠政密嘗為前刺史裴儆紀德碣有云余榻高蹤以密之稱裴為此其)
(效法前修不必政自己出可為淺薄更張者戒矣)
王潮(固始人與弟審邽審知並以才氣知名僖宗時舉兵略定閩地昭宗假潮福建觀察使乃作四)
(門義學還流亡定賦斂遣吏勸農人皆安之後為威武軍節度使審邽為泉州刺史審知梁以)
(為閩王)
王琚(懷州人明天文象緯方補諸暨縣主簿過謝東宫太子遽召見太子喜恨相知晚帝于琚眷委)
(特異與大政事時號内宰相歴九州刺史)
王師範(朱全忠圍鳳翔昭宗召方鎮赴難王師範聞之哭曰吾為國守藩君危不持可乎乃與楊)
(行密連盟遣將張居厚李彦威以甲槊二百輿紿為獻者及華州先内十輿閽人覺衆擐甲譟)
(殺全忠守將婁敬思是時崔胤方在華閉門拒戰執居厚還全忠)
(五代)王周(晉高祖天福中為貝州涇州節度使涇州張彦澤為政苛虐乃更為寬恕問民疾苦去其苛弊)
(二十餘事民皆服歸歴遷武勝保義義武成德四鎮皆有善政)
王思同(後唐愍帝時為右武衞上將軍從珂引兵東至昭應前鋒追執思同從珂責曰罪可逃乎)
(思同曰非不知從王而得生恐終死不能見先帝于地下從珂媿其言乃殺之)
王彦章(字子明鄆州夀張人為行營先鋒馬軍使驍勇絶倫每戰用二鐵鎗皆重百斤一置鞍中)
(一在手所向無前時人謂之王鐵鎗及敗于中都為唐將魯可素所擒彦章武人不知書嘗為)
(俚語謂人曰豹死留皮人死留名其忠義蓋天性也唐莊宗多方諭之不屈遂見殺)
王(闕徐州滕人少壯勇應募隷唐禁軍晉開運中)陜州契丹南侵歸漢為絳州防禦使周封闕國
(公宋封韓國公以太子太師致仕)
王顔南唐人以討東甌功擢高安令從加遊奕(伐馬)四十城得兵八九萬先是唐改靖為
(未幾改筠已而廢至是李璟特復筠州以寵顔授金紫光禄大夫檢校司徒持節筠州諸軍事)
(守刺史兼御史大夫上柱國大原縣開國男食邑三百戶保大十年六月到任時)入境顔
(率義武八千餘備禦闕)以環城市民賴以安
王朴(字文伯東平人少舉進士為校書郎周世宗即位遷比部郎中獻平邊策遷左諫議大夫知開)
(封府事轉端明殿學士時世宗欲平一天下朴言用兵之策先江南而後河東世宗見其議論)
(偉然益以為奇引與計議天下事無不合遷樞密副使顯德中詔朴定欽天律考正雅樂及卒)
(世宗臨其喪慟之贈侍中)
王殷(大名人事母以孝聞晉時以戰功累為奉國右廂都指揮使後從漢高祖討杜重威先登力戰)
(矢中其腦鏃自口出而不死高祖嘉之以為侍衞步軍都指揮使出帝時以左右讒欲誅之遂)
(附郭威破漢威以為鄴都留守尋以恃功驕恣被誅)
王忠順(晉江人初閩王延義為朱文進所殺忠順與留從效董思安等謀誅文進所署刺使黃紹)
(頗奉建州黃延政為主後南唐攻建州忠順復與思安領兵赴難戰數不利城陷忠順力戰死)
(之)
王景仁(合肥人從楊行密起淮南驍勇剛悍臨敵常以身先之後仕梁為寧國軍節度使加同中)
(書門下平章事)
王安(廬江人初事楊行密為親兵行密嘗升高望敵安捧卮器侍側忽陣旁有執槊者疾趣行密安)
(置卮于地取弓射之一發而殪徐納弓弢中捧器如初行密竒之因加奬拔累遷袁州刺使歴)
(典數郡皆以沈默寬厚為理南唐初為神武統軍)
王仁鎬(岡人仕周累官至樞密副使後為安國軍節度郡有盜鎬遺以束帛諭之盜悉遁去宋初)
(加檢校太師)
王易簡(萬年人唐末避地山谷間梁初既舉進士復隠華山後唐時召為右拾遺以上書忤旨出)
(為邠州推官周顯德中以太子少保致仕宋初加少傅卒子景讓舉進士官至尚書郎)
王處訥(洛陽人少時有老叟煮石如麫令食之且曰汝性聰慧後當為師處訥留意星歷占候之)
(學避地太原漢時累官尚書博士判司天監事周祖入汴嘗問以劉氏祚短事處訥曰漢祚猶)
(永第以高祖多報讐殺人所以運祚不長周祖蹶然太息後拜司天監)
王承華(雅州人前蜀魏王宗侃之子母崔氏夢周公山神牽五色獸逼其衣遂生承華後有異僧)
(見承華撫之曰老僧所居周公山佳氣減半乃朵零此子耶後節制洋州入洛為行軍司馬)
王環(孟蜀鳳州節度使周世宗攻之為環所敗世宗決意攻之及秦成階三州已降環獨堅守世宗)
(以書招之環不答至力屈乃就擒世宗謂環忠其所事嘉嘆之)
王景(掖縣人少倜儻善騎射仕唐及晉累破契丹官至同平章事周祖即位加侍中景起身行伍素)
(無智略臨政不尚刻削民有訟必面詰非大節即論而釋去民便之封褒國公世宗時有功徙)
(鎮秦州宋景隆初來朝加太保卒追封岐王然性謙退能折節下士)
王仁裕(漢陽人唐廢帝時召令隨駕一時詔書皆出其手漢初充翰林承旨兼知貢舉為兵部尚)
(書周初遷太子少保所著有紫泥集西江集入洛集共百卷)
王白(冀州人明天文善卜筮仕晉為司天少監遼太宗入汴得之凡決禍福無不中保寧中歴彰武)
(興國二軍節度使撰百中歌行於世)
王延嗣(光州人唐亡梁太祖拜王審知中書令封閩王延嗣力諫曰義不帝秦此其時也時強藩)
(巨鎮僭號審知有效顰之意延嗣極諫審知雖不樂其言然終其身不失臣節延嗣之力也)
王宗夀(好學工琴奕喜道術王衍立宗夀為太子太保奉朝請以煉丹養氣自娛後為武信軍節)
(度使唐師伐蜀所在迎降獨宗夀不降衍死出詣京師上書求衍宗族葬之明宗嘉其忠以為)
(保義將軍行軍司馬)
王居巖(當塗人為驍衞長史遭亂棄官歸居青山楊行密據淮南以兵迫起之居巖散遣其家人)
(而以一身歸行密授湖州别駕一日行密大會失居巖急使人掩其家無一人在者後有人于嵩)
(山見空石室詢其旁或云有道人王居巖居此去而莫知所終)
萬姓統譜卷四十三
