卷六
萬姓綂譜卷六明凌廸知撰
上平聲
五微
韋(京兆羽音顓帝大彭之後封於豕韋以國為氏)
(漢)韋孟(彭城人為楚元王傅元王子孫荒滛不遵道孟作詩諷諫後遂去位徙家於鄒自孟至賢五世)
(為鄒魯大儒)
韋賢(字長孺魯國騶人質朴篤學號稱鄒魯大儒累官大鴻臚宣帝立以與謀議賜爵關内侯位至)
(丞相封扶陽侯)
韋玄成(平陵人賢子初以父任為郎與五經諸儒襍論於石渠閣元帝朝拜相封侯故國其父子)
(俱以明經至相故諺云遺子黃金滿籯不如教子一經孫彪孝行純至好學洽聞官至司徒)
韋著(博學篤行陳蕃薦處士徐穉韋著等德行純備可登三事桓帝以安車玄纁備禮徵之)
韋端(二子長元將次仲將孔融與端書云不意兩珠近出老蚌前日元將來淵才亮茂雅度弘毅經)
(世之器也昨日仲將來文敏篤誠保家之主也)
韋仲將(善大字魏祁鄴都官觀始就詔仲將題署奏云若用張芝筆左伯紙及臣墨又得臣乎然)
(後可以逞徑丈之勢明帝立凌雲觀誤先釘榜以籠盛仲將書扁轆轤引之去地二十五丈既)
(下鬚髮皓白)
韋義(順帝時為陳縣令政甚有績官曹無事牢獄空虚)
(三國)韋昭(雲陽人三國吳時累官封高陵亭侯昭自幼好學到老不倦常撰吳書華覈曰昭在吳亦漢之)
(史遷也)
(晉)韋忠(平陽人少慷慨有志年十二喪父號慟服闋廬墓徵辟不就武帝朝為郡公曹會山羌破郡射)
(太守陳楚忠願代死賊義之舍去後以鎮西大將軍討叛者矢盡不屈而死)
韋耀(吳人少好學能屬文仕為太子中庶子又為太史令撰吳書)
(南北)韋粲(字長倩杜陵人少好學仗氣身長八尺容貌甚偉與穎川庾仲容吳郡張率才名相同並忘年)
(交好仕為安遠將軍戰死於侯景簡文流泣曰社稷所寄惟有韋公如何不幸先死行陣)
韋叡(字懷文杜陵人事繼母以孝聞仕梁遷豫州刺史叡晝接賓客夜參軍書每臨陣常執竹如意)
(以麾號名將)
韋放(字元直叡子長身偉貌性篤實輕財好施仕梁至北徐州刺史弟正為襄陽太守稜光禄卿黯)
(累官至輕車將軍)
韋佑(京兆人質直寡言父没事母以孝聞西魏時為東洛州刺史與東魏戰流矢中闕)口中出久
(之乃蘇後為驃騎大將軍進爵為公)
韋珍(字靈智少有志操歴位尚書南部郎孝文初蠻酋桓誕歸欵朝廷以誕為東荆州刺史令珍為)
(使與誕招慰珍至桐栢山窮淮源宣揚恩澤莫不懷附凢所招降十萬餘戸置郡縣奉使稱旨)
(賜爵為侯卒諡曰懿)
韋朏(字遵順少有志業年十八辟州主簿時屬歲歉朏以家粟造粥以飼饑人所活甚衆解褐太學)
(博士稍遷右軍將軍為荆郢和糶大使南郢州刺史以功封杜縣子諡曰宣)
韋瑱(字世珍京兆杜陵人也世為三輔著姓瑱幼聰敏有夙成之器起家太尉府法曹參軍累遷諫)
(議大夫文帝為丞相封長安縣男瑱雅性清儉兼有武略公私安静夷夏懷之授侍中驃騎大)
(將軍開府儀同三司卒諡曰惠)
韋孝寬(名叔裕杜陵人沉毅和正涉獵經史西魏時為浙陽太守有政術轉移鎮玉壁齊神武引)
(衆來攻欲令其降孝寬報云孝寬關西男子必不為降將軍也後上策破齊進位大司空上柱)
(國)
韋纂(叡兄知名當時仕齊為司徒記室沈約嘗稱於上曰恨陛下不與此人同時其學非臣等比也)
韋鼎(杜陵人兄載仕梁以平侯景功為散騎常侍明隂陽善相見隋文帝曰公當大貴貴則天下一)
(家及隋代周平陳帝召見鼎拜儀同三司)
韋洸(字世穆孝寬從子剛毅有器幹便騎射嘗從孝寬擊破突厥拜江陵總管以平陳功累拜廣州)
(總管)
韋師(字公穎杜陵人少有至性居憂盡禮及長略涉經史工騎射仕後周為賓曹參軍隋初拜吏部)
(侍郎)
韋世康(杜陵人沈敏有器度開皇中拜吏部尚書多所進拔朝廷稱為廉平)
韋載(字德基少聰慧篤志好學議論風生及長博涉經史沉毅有器局仕梁為三公郎)
韋正(字敬直位襄陵太守初正與東海王僧孺善及僧孺為吏部郎參掌大選賓友故人無不傾意)
(正獨澹然及僧孺擯廢正復篤素分有踰曩日論者稱焉卒於給事黃門侍郎)
韋稜(字威直正之弟性恬柔以書史為業博物強記當世士咸就質疑位終光禄卿著書二卷)
韋黯(字務直稜之弟性強正少習經史位太府卿侯景濟江黯屯六門尋改為都督城西南諸軍事)
(時景於城外起東西二土山城内亦應之簡文親自負土太子以下躬執畚鍤黯守西土山晝)
(夜苦戰以功授輕車將軍加持節)
韋儁(字穎超早有學少孤事祖母以孝聞性温和廉讓為州里所稱泰和中襲爵歴都水使者)
韋榮亮(字子昱博學有文才德行仁孝為時所重歴諫議大夫衛大將軍卒贈河州刺史)
韋綱(字世紀有操行才學領䄂本州調為中正開皇中位趙州刺史有子文宗文英並知名)
韋道福(父羆為符堅丞相王猛所器賞以女妻焉仕堅為東海太守堅滅奔江左仕宋為秦州刺)
(史道福有志略仕宋位盱眙南沛二郡太守領鎮北府錄事參軍與徐州刺史薛安都謀擁州)
(内附賜爵高密侯因家彭城卒贈兖州刺史諡曰簡)
韋崇(字洪基父肅字道壽隨劉義真渡江位豫州刺史崇年十歲父卒母鄭氏攜以入魏因寓居河)
(洛少為舅兖州刺史鄭義所器重位司徒從事中郎孝文納其女為充華嬪除南穎川太守不)
(好發擿細事恒云何用小察以傷大道吏民感之郡中大安帝聞而嘉賞賜帛二百疋遷洛以)
(崇為司州中正尋除咸陽王僖開府從事中郎復為河南尹以平直見稱)
韋纉(字遵彦年十三補中書學生聰敏明慧為博士李彪所稱尋遷侍御中散孝文每與德學沙門)
(談論往復纉常為綴錄無所遺漏頗見知賞累遷長兼尚書左丞)
韋夐(字敬遠澹於勢利前後十見徵辟不就所居枕帶林泉娛翫琴書時人號為居士周文帝勅有)
(司日給河東酒一升號逍遥公)
韋閬(字友觀世為三輔冠族少有器望)
(唐)韋思謙(名仁約陽武人八歲喪母以孝聞舉進士擢監察御史出使不能動搖山嶽為不稱職累)
(官肅政大夫振明綱紀朝廷肅然)
韋承慶(思謙子在武后朝代父為天官侍郎嗣立代兄為鳳閣舍人長安中拜鳳閣侍郎一門父)
(子三人為相兄弟相繼大拜制曰芝蘭並秀見謝石之階庭騏驥齊驅有劉山之昆季)
韋嗣立(字延搆與承慶異母第進士承慶任鳳閣舍人武后召嗣立謂曰爾父嘗稱二子忠孝比)
(兄稱職如父言今使卿兄弟自相代即拜鳳閣舍人)
韋安石(孝寬曾孫初調乾封尉武后擢鳳閣鸞臺平章事數折辱二張陸元方告人曰韋公真宰)
(相也)
韋陟(字殷卿安石長子與弟斌俱秀敏異常童十歲授温王東閣祭酒風格方整善文辭書有楷法)
(一時知名士皆與游開元中居喪杜門不出者八年調洛陽令宋璟嘆曰盛德遺範盡在是矣)
(陟常以五彩箋為書記使侍妾主之陟唯署名自謂所書陟字如五采朵雲時人慕之號邭公)
(五雲體)
韋濟(開元初調鄄城令或言吏部選縣令非其人既衆謝有詔問所以安人者對凡百餘人濟第一)
(官至馮翊太守)
韋彧(字遵慶纉之弟亦有學識解褐奉朝請稍遷平遠將軍東豫州刺史綏懷蠻左頗得其心蠻酋)
(田益宗子魯生魯賢先叛父南入數為宼掠自彧至州魯生等咸牋啟修敬不復為害彧以蠻)
(俗不識禮儀乃立太學選諸郡生徒於州總教又於城北置崇武館以習武業州境清肅罷還)
(遇大將軍京兆王繼西征請為長史尋以本官兼尚書以功封隂盤縣男)
韋協(字欽仁好學有雅量位秘書郎其父在廣州有功上命協齎詔書勞問未至而父卒上以其父)
(死王事拜協柱國歴定息秦三州刺史有能名)
韋藝(字世文周武帝時以軍功位上儀同賜爵修武縣侯授左旅下大夫出為魏郡太守及高祖為)
(丞相尉遲迴隂圖不軌朝廷遣藝季父孝寬馳往代廻孝寬將至鄴詐病止傳舍從迴采藥以)
(密觀變藝因投孝寬即從孝寬擊迴以功進位上大將軍改封武威縣公以修武縣侯别授一)
(子高祖受禪封魏興郡公拜齊州刺史為政通簡士庶懷惠遷營州總管)
韋沖(字世沖以名家子在周釋褐衛公府禮曹參軍從大將軍元定渡江伐陳為陳人所虜周武帝)
(以幣贖還之帝復令沖以馬千匹使陳贖開府賀拔華等五十人及元定之柩而還沖有辭辯)
(奉使稱旨累遷小御伯下大夫加上儀同拜汾州刺史)
韋總(字善會聰敏好學位驃騎大將軍開府儀同三司納言京兆尹武帝常戲總曰卿師尹帝鄉故)
(當不以富貴威福鄉里邪總乃正色對曰陛下擢臣非分竊謂已鑒愚誠今奉嚴旨便似未照)
(丹赤豈可久忝此職用疑聖慮請解印綬以避賢能帝大笑曰前言戲之耳從武帝東征總每)
(率麾下先驅陷陣遂於并州戰没時年二十九贈上大將軍追封河南郡公諡曰貞)
韋弘景(思謙曾孫弘景舉進士累官翰林學士時劉士經賂貴幸擢太僕卿弘景封還詔書後為)
(吏部侍郎銓綜平序官至禮部尚書)
韋應物(河南人性高潔工詩貞元中歴蘇州刺史世號韋蘇州有文集十卷)
韋弘機(萬年人貞觀中為左千牛胄曹參軍使西突厥累遷殿中監擅州刺史以邊人不知文儒)
(貴乃修學宫畫孔子像敦勸生徒由是大化)
韋鍇(字弱金連中進士宏詞科辟河東府參謀歴吏部員外郎遷中書舍人開成元年擢知貢舉鍇)
(以籍上帝語侍臣曰比年文章卑弱今所上差勝於前李石曰古人因事為文今人因文害事)
(懲弊抑末誠如聖訓即以鍇為禮部侍郎閱三歲頗得才賢遷吏部侍郎卒贈禮部尚書)
韋湊(字彦宗京兆人祖叔鍇貞觀中與兄季武弟叔謙同時為郎中時號為三列宿)
韋叔夏(萬年人通禮學每朝廷儀制皆與參討中宗時為太常少卿進封沛郡公子縚開元中累)
(遷太子少師)
韋斌(安石次子與兄陟齊名天寳中為集賢學士時從兄由為金吾衛將軍縚為太子少師兄弟同)
(時列戟子况少隠王屋山元和初授諫議大夫數月竟辭去)
韋丹(京兆人孝寬六世孫早孤從外祖顔真卿學舉五經高第歴咸陽尉累遷諫議大夫出為江南)
(西道觀察使甚有治狀)
韋宙(丹子憲宗時為永州刺史俗不知法多觸罪宙為書制律並種植為生之宜戸給之築常平倉)
(罷冗役及督賦吏民貧無牛者為置社月會錢以市牛立學官取仕家子弟教之)
韋厥(上林人武德間持節壓服生蠻開拓化外闕領涇州刺史後隠於智誠洞厥與諸子皆封侯廟)
(食)
韋見素(字令微湊子性仁厚天寳中為黜陟使所至震畏遷吏部侍郎銓叙平允又拜左相肅宗)
(立拜尚書右僕射子諤累官御史中丞孫顗官至吏部侍郎)
韋夏卿(字雲谷萬年人少䆳於學善文辭大歷中與弟正卿舉賢良方正出為奉天令課第一後)
(為吏部侍郎京兆尹晩歲歸署其居曰大隠洞)
韋述(弘機曾孫舉進士考功郎宋之問曰童子何業述曰性嗜書所撰唐春秋三十篇恨未畢他惟)
(命宋之問曰本求茂才乃得遷固遂上第遷起居舍人任史官二十年蓄書二萬卷古草隷帖)
(祕畫古器圖譜無所不備弟逌迪學業亦亞於述述與逌並為學士與廸並禮官搢紳高之張)
(說謂人曰韋家兄弟人之杞梓)
韋臯(字城武萬年人德宗時累官檢司徒兼中書令破吐蕃進封南康郡王始李白為蜀道難篇以)
(斥嚴武陸揚更為蜀道易以美臯焉臯没蜀人德之見其像必拜凡刻石著臯名皆鑱其文尊)
(諱之)
韋武(萬年人以蔭補右千牛德宗幸梁州武率妻子奔行在後為絳州刺史憲宗時為京兆尹卒贈)
(吏部尚書)
韋處厚(字德載京兆人家藏書萬卷舉賢良方正與路隋為侍講穆宗召入太液亭講關睢洪範)
(文宗朝拜相處厚狀貌甚懦至廷爭嶷然不可奪百寮畏憚)
韋綬(貫之兄為翰林學士帝嘗幸其院妃從之時大寒綬方寢以妃蜀襭袍覆而去其遇如此)
韋雲起(雍州萬年人伯父澄武德初國子祭酒綿州刺史雲起隋開皇中明經舉授符璽直長義)
(旗入關於長樂宫謁見義寧元年授司農卿封陽城縣公武德元年加授上開府儀同三司判)
(農圃監事後為竇軌所殺初雲起年少時師事太學博士王頗頗與言時事甚加歎之及謂之)
(曰韋生識悟如是必能自取富貴然剛腸嫉惡終當以此害身竟如頗言)
韋待價(挺子初為左千牛備身永徽中江夏王道宗得罪待價即道宗之壻也緣坐左遷盧龍府)
(果毅時將軍辛文陵率兵招慰高麗行至吐護真水高麗掩其不備襲擊敗之待價與中郎將)
(薛仁貴受詔經略東蕃因率所部救之文陵苦戰賊漸退軍始獲全待價被重瘡流矢中其左)
(足竟不言其功以足疾免官而歸後累授蘭州刺史)
韋虚舟(虚心之弟舉孝廉自御史累至戶部司勲左司郎中歴荆州長史洪魏州刺史兼採訪使)
(多著能政入為戸部侍郎終大理卿家有禮則父子兄弟更踐郎署時稱郎官家)
韋顗(字周仁生一歲而孤事姊稱為恭孝性嗜學尤精隂陽象緯經略風俗之書善持論有清譽少)
(以門蔭補千牛備身自鄠縣尉判入等授萬年尉歴御史補闕尚書郎累遷給事中尚書左丞)
(戸部侍郎中丞吏部侍郎)
韋元甫(少修謹敏於學行初任滑州白馬尉以吏術知名本道採訪使韋涉深器之奏充支使與)
(同幕判官真錫齊名元甫精於簡牘錫詳於訊覆涉推誠待之時謂員推韋狀元甫有器局所)
(蒞有聲累遷蘇州刺史浙江西道都團練觀察等使大歷初宰臣杜鴻漸首薦之徵為尚書右)
(丞會淮南節度使缺鴻漸又薦堪當重寄遂授揚州長史兼御史淮南節度觀察等使仕揚州)
(三年政尚不擾事亦粗理大歷六年八月以疾卒於位)
韋貴之(名純京兆人及進士第官至宰相嚴身律下以正議裁物女歸薛蒙工屬文續曹大家女)
(訓)
韋昭度(京兆人累官中書舍人僖宗西狩以學士承旨扈從還京授司空遷侍中)
韋維(字文紀進士對策高第徙内江令教民耕桑縣為刻頌遷戸郎中與宋之問稱戶部二妙)
韋渠牟(京兆人德宗誕日詔佛老並對質問人趣渠牟有口辯答問鋒生帝聽之意動是歲中至)
(諫議大夫抵延英大臣率漏下二三刻渠牟每奏輙五六刻乃罷)
韋正貫(字公里萬年人臯姪舉賢良方正除太子校書郎歴同州刺史撤神祠會海水溢人爭咎)
(之正貫曰不當神意長人任其咎俄而水去)
韋虚心(字元逸維之子也弟虚舟為刑部侍郎初維為郎蒔柳于庭及虚心兄弟居郎省對之輙)
(歛容)
韋澳(字子斐十年不肯調高元裕欲薦之諷澳謁已澳曰然恐無呈身御史)
韋恒(嗣立子開元初為碭山令政寬惠吏民愛之天子東廵州縣供張皆朴鞭趣辦恒不立威而事)
(給御史中丞宇文融薦恒有經濟才讓以其位擢殿中侍御史)
韋堅(京兆人運江淮租賦所在置吏督察以佐國廩玄宗咨其才鑿潭以漕名曰廣運)
韋縚(叔夏之子開元時遷太常唐興禮文雖具然制度繆缺不倫縚議加籩豆之禮)
韋表微(字子明授監察御史裏行不樂曰爵禄譬滋味也人皆欲之吾年五十冐游少年間取一)
(班一級不見其味將為松菊主人)
韋挺(京兆人貞觀初王珪數薦之拜御史大夫上討遼東曰卿為朕圖之帝親解貂裘及中廏馬賜)
(之即詔河北列州皆取挺節制)
韋羣玉(賢而有才韓愈與陸祠部書云求子弟之賢而能業其家者羣玉是也)
韋温(字弘育綬子年十一舉兩京及第授著作郎謝歸侍親疾彌二十年衣不弛帶文宗朝遷尚書)
(右丞性剛峻少合惟與蕭祐善不以塵事自蒙號山林友云)
韋承矩(僖宗朝策試夜書一詩於都堂壁云襃衣博帶滿塵埃獨上都堂納卷回蓬巷幾時聞吉)
(語棘籬他日免重來三條炬盡鐘初動九轉丹成鼎未開殘日漸低人擾擾不知誰是謫仙才)
韋恕(女及笄未嫁六合縣園叟張求婚恕難曰今日納百緡則可許諾頃之錢至既娶負钁穢地自)
(若妻濯至王屋山下見恕曰可令大兄來訪恕令男義方訪之至一甲闕)一青衣引一衣冠
(人即張老相見曰賢妹梳頭引入見之經數日别奉金三十鎰一舊席帽曰欲錢於楊州王老)
(家取錢一千萬持此為信取之果得再往失路矣)
韋詵(為潤州刺史族望清華特選參軍裴寬為壻時寬衣碧衣而長族人呼為鸛雀詵曰愛女必以)
(為賢公侯妻何可以貎求人卒妻之)
韋執誼(杜黃裳之壻也翁壻同時為相近古衣冠無比)
韋景駿(弘機孫中宗神龍中歴肥鄉令縣北瀕漳連年泛溢人苦之景駿相地勢因高築障水至)
(湜趾輙去其北燥為腴田又維艚以梁其上而廢長橋功少費約後遂為法)
韋倫(京兆人玄宗時以蔭補藍田尉幹力勤濟揚國忠署為鑄錢内作使判官國忠多發州縣齊人)
(令鼔鑄督非所習雖箠抶苛嚴愈無功倫請準直募匠代無聊之人繇是役用減而鑄多矣)
韋諤(楊國忠之死軍聚不解陳玄禮請殺貴妃以安衆玄宗意猶豫諤諫曰臣聞以計勝色者昌以)
(色勝計者亡今宗廟震驚陛下弃神器奔草莽惟割恩以安社稷因叩頭流血帝寤賜妃死軍)
(乃大悅)
韋子澳(任京兆尹宣宗舅鄭光主墅吏豪肆積年不輸官賦子澳逮繫之他日延英帝問其故子)
(澳具道姦狀且言必寘以法帝曰可貸否答曰自内署擢臣尹京邑安可使畫一法獨行於貧)
(下乎帝入白太后曰是不可犯后爲輸租乃免由是豪右歛跡)
韋仁壽(大業末爲蜀郡法曹入唐為南寧州都督治越置七州十五縣酋豪悅服)
韋萬石(善音律郊廟燕會樂曲皆萬石與太史姚元辦所增損)
韋迢(為韶州牧杜甫有送韋員外牧韶州者是也)
韋莊(字端己見素孫昭宗乾寧進士授校書郎王建開偽蜀莊在華州駕前奉使入蜀李詢辟為判)
(官掌書記遷起居舍人後為蜀相)
韋抗(萬年人弱冠舉明經累官御史中丞間元中拜黃門侍郎後為御史中丞)
(宋)韋經(宜州人大觀中舉進士官至承議郎通判雷州權知州事有政聲)
韋旻(上林人閉門讀書無所不通鄉人以書樓目之元祐間應舉不第遂隠於羅洪洞據山林泉石)
(之勝尤善導養之術號白雲先生)
韋許(字深道蕪湖人從李之儀學不事科舉築室榜曰獨樂陳了翁為作堂記元祐間諸公遭貶逐)
(雖素所親密亦畏禍不敢相聞許遇有過江上者必欵接且周其急朱文公每稱之自號湖隂)
(居士)
韋君載(字元厚春州人淳熙進士以奉議郎攝廣東路提舉行業文章為廣人所重)
韋永壽(高宗紹興三十二年以綂制官與金人戰和州子世堅救之同死)
(明)韋正(洪武三年為河州衛指揮使嘗言民間轉輸甚勞而布茶可以易粟以茶布給軍士令自相貿)
(易庶省西民之勞詔從之正初至衛城邑空虛乃日夜撫循其民河州遂為樂土朝廷嘗賜璽)
(書勞之)
韋衡(洪武初安仁知縣處事公正好尚詩書愛民如子縣治公廨皆其創立)
韋權(合肥人少好騎射喜兵法元季從軍淮西為列校後來歸從克太平累功陞都督僉事)
韋斌(字彦質太河衛人舉進士授給事中典會試文衡擢廣東提學副使改福建藻鑑精明嘗曰糊)
(名易書以我試人填名揭案以人試我庸高下其手邪)
韋厚(字元載長興人成化進士任同知一介不取卒之日知府吳顯具棺歛之)
韋商臣(字希尹厚子嘉靖癸未進士授大理右評事同諸臣伏闕議禮抗言剴切忤旨謫)
(靖江丞陞河南按察僉事條章振飭風裁凛然永寧巨宼嘯聚公率兵討之捷聞璽書嘉勞)
(尋為飛語中傷竟以四川參議罷臺諫薛宗愷沈謐戴銑戚賢各上疏訟其冤公夷然不以為)
(意寧為玉碎不為瓦全云)
歸(京兆徵音春秋晉有歸生婦人也子孫因之以為姓人左傳云胡子國歸姓為楚所滅後以為氏)
(唐)歸崇敬(字正禮蘇州吳人治禮家學天寳中中博通墳典科對策第一授左拾遺代宗召問得失)
(崇敬極陳生民疲敝當以儉化天下累官翰林學士)
歸登(字冲之崇敬子事繼母篤孝舉孝廉又策賢才貞元初為右補闕起居舍人憲宗問政何先)
(登勸順納諫諍累官工部尚書封長沙縣男)
歸融(字章子登子元和中進士為翰林學士御史中丞觀察使盧周仁取羡餘錢億萬以進融劾奏)
(周仁徇私希恩請重責還所進貨貧租累官兵部尚書封晉陵公)
歸藹(字文彦融子擢進士備歴三署同光初為尚書丞遷侍郎以太子賓客致仕)
歸仁晦(吳人大歷進士仁翰仁紹仁鐸仁憲藹保俱同榜同科)
歸珧(寳歷間為餘杭令因漢陳渾故迹置上下湖溉田千頃又築甬道通西北大路高廣徑直百餘)
(里行旅無山水之患)
(五代)歸守明(閩主璘臣)
(宋)歸肇(河内人知無為軍事)
(元)歸暘(汴梁人學無師傅而精敏過人至順初進士知穎州時杞縣人范孟謀不軌召官屬署而用之)
(使暘北守黃河口暘力拒不從賊怒繫於獄暘無懼色賊敗獨獲免)
(明)歸思(祥符人洪武中以人材任知府)
歸仁(嘉興人永樂間刑部主事)
歸有光(字熙甫崑山人嘉靖進士歴南京太僕寺丞博學多文有震川集行於世)
歸大道(長洲人嘉靖進士)
衣(出姓苑)
(明)衣免仁(棲霞人萬歷間陜西涼州衛經歴)
衣祐(鰲山人華亭丞)
飛(商有飛廉顓頊之裔)
(宋)飛英(浚儀人朝奉郎)
(明)飛瀑(城固人永樂間戶部郎中)
肥(其先封於肥鄉因以為氏)
(周)肥義(事趙武靈王王愛少子何傳位為王自稱主父封長子章為安陽君李兊謂肥義曰昔者主父)
(以王屬義也曰母變而度母異而慮堅守一心以没而世義再拜受命而籍之今畏不禮之難)
(而忘吾籍變孰大焉主父游沙丘章與不禮作亂詐以主父令召王肥義先入殺之)
(漢)肥韶
肥誠
肥親(仁恕椽袁安使廉魯恭共以實聞恭遂馳名)
希
(周)希海(字子江秦人)
(宋)希昔(儀隴人嘉慶進士)
希德(儀隴人嘉慶進士)
希績(字紀常儀真人神宗元豐間為淮南發運副使行己有堅操坐元祐黨)
幾(宋大夫仲幾之後以王父字為氏)
(周)幾瑟(韓大夫)
非(見姓苑)
(周)非子(見風俗通)
賁(音微嬴姓秦非子之後)
(周)賁浦(魯人)
(漢)賁赫(功臣封期思侯)
賁麗成帝時熒惑守心承相翟方進憂不知闕(有郎賁麗善占星言大臣宜當之上召見方進令)
(審處方進即日自殺)
(明)賁勝(膠州人宣德間建寧千戸)
微(子姓宋微仲之後)
(周)微彪(晉大夫)
畿(俟畿氏改為畿氏夷狄大姓)
旂(見氏族志)
淝(邑名盧江)
稀(見姓苑)
威(齊威王之後以為田氏始王故其後以為氏望出南安)
睴(見直音)
徽(見姓苑)
㑮(牛坤切見纂要)
萬姓統譜卷六
