卷十
萬姓統譜卷十眀凌廸知撰
上平聲
七虞
吳(延陵羽音周大王子泰伯仲雍封吳後為越所滅子孫以國為氏又望出渤海濮陽)
(周)吳季札(吳泰伯十九世孫父夀夢有四子長諸樊次餘祭次夷昧次季札夀夢見札賢欲立之札)
(辭乃立諸樊復讓札謝曰曹人欲立子臧子臧去之以成曹君札雖不才願附於子臧之義諸)
(樊卒餘祭立欲傳以次必致國於季札卒不受封於延陵故號延陵季子)
吳芮(鄱陽人秦時為鄱陽令甚得江湖間人心號曰番君天下初叛秦黥布歸芮因舉兵以應諸侯)
(沛公攻南陽芮將梅鋗與偕攻析酈降之後項羽立芮為衡山王鋗封十萬戶為侯羽死漢高)
(帝以鋗嘗從入武關故德芮徙為長沙王薨諡文)
吳起(魏人善用兵仕魏與武侯浮西河而下論在德不在險與田文論功去魏適楚楚悼王慕其賢)
(以為相)
(漢)吳公(上蔡人文帝時為河南守治平為天下第一言洛陽人賈誼年少頗通諸家之書帝召以為博)
(士)
吳恢(南海太守欲殺青簡以寫經書其子祐年十二諫曰馬援以薏苡興謗王陽以衣囊徼名嫌疑)
(之間先賢所謹恢乃止撫其首曰吳氏世不乏季子矣)
吳祐(字季英陳留長垣人父恢南海太守祐年十二隨至官恢欲殺青簡寫書以祐諫而止祐舉孝)
(廉仕至齊相梁冀誣誅李固馬融為作章表祐謂之曰卿何面目見天下人乎冀怒出祐為河)
(間自免歸家不復仕)
吳良(臨淄人初為郡吏不事欺諂東平王蒼辟為西曹又薦其公方廉恪恭儉安貧白首一節明帝)
(以為議郎)
吳漢(字子顔南陽宛人為人質厚少文造次不能以辭自達隠若一敵國及在朝廷斤斤謹質形於)
(體貌勇鷙有智謀諸將鮮能及者拜大司馬封廣平侯)
(三國)吳碭(安城長吳孫權使吕岱取長沙郡碭據縣拒之權遣魯肅攻圍碭突出曰碭知有漢而不知有)
(吳遂死之)
吳粲(烏程人仕吳為曲陽長治有名蹟黃武初與吕範等拒魏將曹休於河口值天大風諸船綆絶)
(軍多溺水攀粲船請援左右以為船重必敗粲曰船敗當俱死爾奈何棄之所活者甚衆官至)
(太子太傅)
吳範(字文則上虞人治歷數知風氣孫權起於東南範委身服事每災祥輒推數言状其術多效初)
(權為將軍時範嘗曰江南有王氣亥子之間有大福慶權曰若終如言以君為侯後論功行封)
(以範為都亭侯)
(晉)吳隠之(字處默濮陽人博涉文史有清操為中書侍郎嘗為廣州刺史州有貧泉隠之飲而賦詩)
(以見志在州清操愈厲後拜度支尚書授光禄大夫)
吳猛(濮陽人少有孝行夏月手不驅蚊恐其去噬親遇至人丁義授以神方嘗渡江值風猛以白羽)
(扇畫水而渡從許君學道遂飛昇去)
吳逵(烏程人以孝廉辟早值歲荒合門疫死者十三人逵甘心傭役積值營葬十三棺)
吳商(字彦聲太康三年分故鄣立長城縣因為長城人通經術徵為東宫校書四方從學者甚衆官)
(至侍中)
(南北)吳邁遠(好為篇章宋明帝見之曰此人歇絶之後無所復有)
吳苞(字天盖善三禮及老莊徵為太學博士不就立館鍾山下教授)
吳明徹(字通昭秦郡人陳宣帝時議北征明徹决策請行大破齊師於吕梁及秦州瓜步等城相)
(繼来降宣帝以秦郡明徹鄉里具太牢令拜祠塜上文武羽儀甚盛鄉人榮之)
吳欣之(江隂人宋元嘉末弟慰之為江隂縣吏隨王誕起義元凶遣軍主華欽討之見執將死欣)
(之詣欽乞代弟命兄弟皆見原齊建元三年詔旌表之)
吳達之(義興人嫂亡無以葬自賣為奴以具棺槨從弟欽伯夫妻荒年略賣達之貨田贖之遂與)
(同處郡命欽伯為主簿固以遜兄達之又以世舊田與弟弟亦不受田遂閒廢齊建元中表其)
(門)
吳喜(歸安人少知書兼習戰陣陳宋時領兵征討屢建大功仕至都督豫州諸軍事)
吳均(字叔庠安吉人天監初柳惲為湖州刺史辟為郡主簿日與賦詩士多效之號吳均體著齊春)
(秋東漢註史通績釋文等書)
吳遵世(字季緒少學易入恒山忽見一老人授以開心符遵世跪水吞之遂明占卜後出游京洛)
(以卜筮知名)
(隋)吳嶠(霅溪人精明天文袁天綱師事之焬帝時嘗過鄴中告其令曰中星不守太微主君有危而王)
(氣流萃於秦地子知之乎令不之信及唐高祖即位始知其言之不誣)
(唐)吳保安(魏州人仕為義安尉姚州都督李蒙表掌書記後蒙與蠻戰没判官郭仲朔被執欲得千)
(縑贖之保安為經營十年得縑贖仲朔以歸)
吳勔(元和間由水曹入翰林四十年即致仕初自延陵遷濮陽後樂貴溪山水之秀遂居焉好學善)
(文屢辟不就)
吳武陵(元和中為太常博士時禮侍崔郾試進士東都武陵謂曰君為天子求奇士敢獻所益出)
(袖中書搢笏為郾讀之乃杜牧阿房宫賦曰請以第一處之)
吳湊(濮州人才敏而謙畏德宗初為福建觀察使美譽四騰還為京兆尹請簡宫市料中官高年謹)
(信者為令平賈和售以息衆讙後兼戶部尚書卒諡曰成)
吳仁歡(新安人永泰初草寇方清攻破池之石埭偽置閶門縣仁歡率鄉兵破之歙州刺史孫公)
(綽上其事授朝散大夫石州刺史明年賊平因其壘為祁門縣遂以仁歡為令有惠政卒民甚)
(哀之)
吳鐐(乾寧中為會稽令董昌反召鐐問策鐐曰王真諸侯遺榮子孫而不為乃自取滅亡昌怒叱出)
(斬之并滅其家族)
吳漵(湊弟初授太子詹事累遷金吾衛大將軍循循謙謹見重朝廷時朱泚叛漵請持節諭慰之由)
(是被泚害德宗悲哭贈太子太保諡曰忠)
吳道玄(字道子陽翟人仕為兖州瑕丘尉官至寧王友少學書於張旭賀知章不成因工畫其筆)
(法超妙為百代畫聖玄宗召入供奉為内教博士非有詔不得畫)
吳競(汴州浚儀人貫知經史方重寡諧累官右拾遺玄宗初立銳於決事競慮其果而不精上書切)
(諫拜諫議大夫修國史事多核實不少假借人比之董狐)
吳筠(華陰人通經善文辭性高鯁玄宗召至京筠請隷道士籍入嵩山又召見問道筠開陳皆名教)
(後仍還嵩山終不復出)
吳少微(新安人登進士第長安中為晉陽尉與武功富嘉謨友善先是天下文章以徐庾為宗氣)
(調益弱獨少微嘉謨屬詞本經學雄邁高麗時人慕之文體大變稱為吳富體)
吳公約(餘杭人黃巢之亂公約以鎮遏使從董昌敗巢於西鄙徐寇據姑蘇授北面諸軍行營招)
(討使禦之摧鋒破銳日有聲稱累官至秋曹民部二尚書公約薄於進取為將三十年家無長)
(物)
吳通玄(海州人與弟通微皆博學善文章始通玄舉神童又擢文辭清麗科德宗立弟兄踵召為)
(翰林學士兄弟並知制誥)
吳善經(縉雲人權德輿集有故太清宫法師吳先生碑名云先生族系于東吳築室于仙都而演)
(教於明庭棲神于太清隠機于開元歸根于露仙其来適然其去寥然)
(五代)吳巒(字寳川鄆州盧縣人清泰中為大同沙彦珣節度判官晉高祖起太原召契丹為援彦珣為契)
(丹所虜巒主州事閉門拒守高祖立以雲州入于契丹而巒猶守城不下契丹圍之凡七月高)
(祖義巒所為以為武寧軍節度副使後代王令温守貝州契丹来攻牙將卲珂開門引契丹入)
(城巒投井死)
吳淑(字正儀丹陽人父文正好學事楊吳至太子中允淑幼有俊才韓熙載潘佑稱為中林蕙蘭)
吳程(字正臣山隂人起家校書郎吳越王承制改金部郎中提舉諸司公事文穆王時奏授職方郎)
(中知睦州拜丞相後為威武將軍節度使卒諡忠烈)
吳仲舉(興國永興人仕南唐為池陽令宋兵渡江衆欲以城降仲舉以大義責之遂殺曹彬所遣)
(使者城陷仲舉被執彬責以殺使者之罪仲舉曰世禄李氏國亡而死職也彬義而釋之)
(宋)吳虔𥙿(許州許田人少為郡吏歷漢周入宋為千牛衛上將軍仍判左衛仗事每朝會從游宴上)
(憐其夀高常慰撫之卒年八十八贈太尉)
吳柔勝(字勝之宣城人幼聽其父講伊洛書知持敬之學淳熙中登進士歴太學博士始以朱熹)
(四書與諸生誦習於是士知趨向後以秘閣修撰奉祠卒諡正肅)
吳潛(字毅夫柔勝子舉進士第一自尚書郎遷樞密使歴官左丞相判慶元論國家安危治亂之原)
(參章鑑沈炎等罪惡落職為賈似道所排謫循州潛在循預知死日語人曰吾將逝矣夜必雷)
(雨大作已而果然作詩頃端坐而逝封許國公)
吳奎(字長文北海人奉使契丹遇其主加稱號邀使者入賀奎自以使事有職不為往比還中道與)
(敵使遇敵使人衣服以金冠為重紗冠次之而使人輒欲以紗冠邀漢使盛服奎不許而殺其)
(禮見神宗即位拜樞密副使踰月參知政事以議王安石新法黜知青州卒諡文肅奎少甚貧)
(既貴買田為義莊以賙族黨朋友卒之日家無餘貲)
吳璋(字南玉順昌人自少岐嶷異羣兒既長問學充博紹聖四年第進士歷官州郡所至奉法修職)
(以朝請大夫知韶州賜三品服致仕卒子南老直秘閣主管經略安撫司公事)
吳儀(字國華劍浦人清修力學榮利不入於心垂釣橘溪上超然自適時或行歌於松蹊竹墅人莫)
(窺其際大為楊時所重時嘗題釣臺及咏歸堂羅從彦嘗師事之自號審律時稱審律先生)
吳熙(字季明博學厲隠操或從人之談道談文則傾心瀉意怡然終日語之以勢利俛焉不答竟去)
(與從兄儀稱雙璧元祐間陳瓘里居以熙兄弟學行言於郡守守延二人詣學講經令諸生列)
(聽仍以遺逸薦于朝得召赴闕)
吳玠(字晉卿隴丼人少穎悟有志節日誦書史凡往事可師者錄寘座右用兵決機變化如神建炎)
(中以戰功累遷涇原路副總管徙秦鳳張浚承制用為都統制與弟璘戮力協心據險抗敵卒)
(保全蜀後累加檢校少師四川宣撫使孝宗時追封涪王)
吳遵路(淑之子少穎異第進士天聖初以太常博士為秘書校理不能阿附權貴出知宣州終龍)
(圖閣直學士家無餘貲范仲淹分俸周之子瑛仕為比部員外郎)
吳淵(字道文柔勝子苦志力學嘉定中進士累官端明殿學士沿江制置使封金陵侯進爵為公後)
(拜參知政事卒贈少師所著有易觧及退菴文集奏議)
吳延祚(太原縣人性至孝好學有將略仕周為樞密使宋初為雄武軍節度使鎮京兆卒贈侍中)
(子元輔好學善筆札官至定州鈐轄次子元載官至左衛將軍)
吳元扆(延祚子性謹讓喜讀春秋左傳太宗選尚公主累官安州觀察使歷知鄆定河陽潞徐州)
(有憂民心待賓佐以禮卒贈中書令)
吳處厚(字伯固邵武人嘉祐初第進士元豐中為承議郎以皇嗣不育上言程嬰杵臼全趙氏孤)
(兒乞加封爵上允之元祐間知漢陽軍有善政以怨蔡確言確昨謫安州作夏中登車盖亭絶)
(句十篇内二篇譏訕尤甚確南竄擢處厚知衛州紹聖四年再貶元祐黨人追處厚歙州别駕)
吳炎(字濟之邵武人紹熙初擢進士第開禧初自武學諭遷太學博士時韓侂胄擅權炎丏外通判)
(建寧軍陛辭極言楮法之更大失人心又乞復祖宗治贓吏舊法至郡寬征嗇用改興化軍先)
(教化崇禮遜政績甚多終更奉祠卒)
吳志興(揚子人世篤孝義其家世七代約三百餘年不分異積善好施鄉人稱為吳善三公高宗)
(封為廸功郎卒年九十三子汝明嘗刲股療母疾有靈芝生堂側開禧中敵入境他室廬皆焚)
(蕩汝眀室獨存嘉定中以事聞詔旌表)
吳璘(玠弟從玠攻戰積功擢秦鳳路經略安撫使歴知熙秦二州節制陕西安撫諸路時和議方堅)
(而璘治軍經武常如敵至孝宗時拜太傅後封新安郡王及卒追封信王代兄守蜀二十年隠)
(然為方面之重)
吳安國(字績卿麗水人宣和初太學進士累遷考功郎中以太常少卿使金金人渝盟拘留欲脅)
(服之安國毅然不屈曰吾首可得吾節不可奪金人不敢犯靖康初遣還後知袁州)
吳師禮(錢塘人太學上舍賜第徽宗時為開封府推官治蔡王獄不使誣及王人服其功累遷右)
(司員外郎以直祕閣知宿州卒兄師仁篤志厲學有孝行官太學博士)
吳芾(字明可仙居人舉進士累官龍圖閣直學士致仕芾前後守六郡各因其俗為寬猛吏莫容奸)
(民懷惠利嘗曰視官物當如己物視公事當如私事與其得罪於百姓寧得罪於上官為文豪)
(健俊整有表奏五卷詩文三十卷)
吳梅鄉(字清淑仙居人嘉定十七年特舉仕至忠州文學從朱子游所著有經說語錄)
吳球(字元瑛建炎中赴廷試首言用相非人太學生陳東以直諫誅恐他日有指鹿為馬終無敢發)
(其奸者又言高宗無規恢遠略降卞州助教未幾復進士出身歴泰州興國軍福州眀州教授)
吳元(德安人開禧間與弟宏愈同登進士官至制幹累贈正議大夫宏饒州司戶愈官至沿江制置)
(使兼知鄂州卒諡文肅元子革嘗肄業官至刑部尚書卒諡清惠宏子觀官至江東提刑知饒)
(州)
吳沆(崇仁人幼孤事母孝政和間獻書於朝不用歸隠環溪後舉不求聞達郡以沆應詔所著有易)
(論語發微老子解環溪集)
吳名揚(金谿人咸淳中進士歴官浙西制幹文天祥招徠天下士名揚與焉後奏除兵禮二部架)
(閣踴躍赴義意氣揚揚感激傾動一時)
吳戭(字叔才龍泉人以行義見推甘於隠遁康定中郡守孫沔奏以教授州學部使者薦于朝賜粟)
(帛授將作監主簿卒門人私諡曰冲和先生)
吳中復(仲舉子景祐間與兄弟幾復嗣復聯名登第中復初知峨眉縣毁淫祠廉於居官通判潭)
(州累遷殿中侍御史風節峻厲仁宗以飛白書鐵御史三字賜之後擢龍圖閣直學士歴知江)
(寧府永興軍諫青苖法免官子立禮為御史有父風節)
吳必大(興國人以父任補官為吉水丞屬權臣非朱文公為偽學遂致仕必大早事張栻㠯祖謙)
(晩師文公深究理學議論操守為儒林所重)
吳挺(字仲烈以門功補官紹興三十一年拜熙河經略安撫使明年挺被檄與都統制姚仲率東西)
(路兵攻德順以功授團練使孝宗即位拜武昌軍承宣使尋加熙河路經略安撫使中軍統制)
(光宗詔問備邊急務即建增儲之策由是粮糗不乏詔加太尉卒贈少師開府儀同三司)
吳可當(字時文登進士第立朝有讜言直節終司農少卿所著有補劓叢稿藏于家)
吳範(字執侯大觀政和間詔舉八行閭里以範應獨守其志辭不就子仲基仲達皆第進士)
吳方(字季仁八行先生範七世孫嘗受學於陸子方之門延祐中有司薦為處州儒學錄不就自號)
(懶菴居士蔡港務官虧税錢將鬻女以償方為之代輸其人請以女偹使令拒弗納寓官有受)
(代死無所歸者方讓所治夀域葬之)
吳達老(字信遇惠安人政和五年進士知惠州大興學校承節郎謝革者遣徒殺仇家刦其物焚)
(所居室獄具達老慮賊或奪囚先處決之乃自劾待罪以母老乞祠侍養)
吳夀昌(字大年邵武人初謁佛者疎山喜談禪晩游朱文公之門著問答略嘗問張栻吕祖謙以)
(南軒非夀昌所敢知東莱博學多識則有之守約恐未也熹深然之)
吳點(字聖與邵武人元豐中苐進士與蔡京舊京拜相點為太僕丞首求去京不樂以郡倅處之終)
(身)
吳叔告(字君謀莆田人狷介寡合端平進士第一為秘書郎輪對言今水合未来交口談)野之
(效祼獻偶霽動色稱格天之祥大臣意向回隠事機牽掣百執事循默者多)少出知撫
(州以正風教扶善良為先景定中召為尚左郎官歷大理少卿)
吳駿(字晞遠齠齔已知名當世中元豐八年進士第調潞州上黨簿府尹梁燾薦堪充内外闕官太)
(宰張商英持節行部首加薦引知虔化縣通判永州未幾告老龍圖祖秀實以詩寄駿云官路)
(聲名二十年江鄉舊仰二車賢推將事業歸塵外收得工夫到酒邊解榻幾聞招隠士炷香終)
(日對韋編公朝况是登耆哲早晩蒲輪穏着鞭年七十四卒有詩觧二十卷文集十卷雄深雅)
(健淵源浩博粹然偹衆體之長)
吳公誠(字君與莆田人大觀中登第為古田尉積階朝散大夫清介有聞歴官三十年始終檢飾)
(凡衣服布帛家人所須悉因鄉里市致未嘗取之官死之日家無餘貲)
吳與(字仲玉興化縣人孝宗時為龍巖令益學廩以養士會有建議增諸邑轉輸者與力争止之改)
(寧國軍僉判有嫠婦無子或欲没入其資與曰利毫末以絶人將墜之緒仁者不為也聽其立)
(嗣終通判漳州)
吳擇仁(中復從孫為雍丘主簿宰相范純仁異之以知太康縣盗相戒不入境擢熙河路轉運判)
(官從招討使王厚伐青唐有功進集賢殿修撰為京畿都轉運使多善政終徽猷閣直學士)
吳獵(字德夫醴陵人登進士第光宗時召試守正字上疏請覲重華宫後以秘閣修撰知江陵府金)
(人犯境獵募死士分道夹攻金人遁及吳㬢以反誅命獵充四川安撫制置使兼知成都府召)
(還卒諡文定)
吳泳(中江人嘉定進士歴官著作郎屢抗疏直言遷寳章閣學士所著有鶴林集)
吳淑(字正儀丹陽人父仕吳淑以校書郎直内史歸朝久不調甚窮窘以近臣薦試學士院授大理)
(評事歷著作佐郎秘閣校理嘗獻九絃琴五絃阮頌太宗賞其優博又獻事類賦百篇詔命注)
(釋淑分注成三十卷上之累遷職方員外郎疏請用古車戰法上嘉其博學淑性純静好古有)
(集十卷善筆札好篆籀取說文有字義者千八百餘修撰說文字義三卷又著江淮異人錄三)
(卷秘閣閒談五卷子安節讓夷遵路皆進士及第)
吳倜(字公度烏程人明經術善言語幼時補太學生崇寧五年試禮部中第一吳興自開寳以来魁)
(禮部者惟倜耳鄉人榮之仕至刪定官)
吳箕(字嗣之休寧人少孤刻志讀書乾道五年登進士第主仁和簿分教臨川與象山諸公講明義)
(理宰當塗縣剖析民訟編類成有聽詞類藁十二冊趙忠定公汝愚尤加器重召審察尋以疾)
(卒子會博聞強記登紹興元年第尉饒之鄱陽調金陵紏曹時丘崇為帥吏胥側足會不肯詭)
(隨平反甚衆任滿不復出仕家居十餘年卒會子軫輔俱登第)
吳升(字潜夫婺源人淳祐庚戌以布衣領薦登壬子進士第入史館授國史編校嘗以知縣洪從龍)
(屬撰星源圖志晚號定菴所著有四書增釋又注朱子感興詩及丁巳雜藁卒年八十四從子)
(康後著春秋誅意譴告百卷進于朝理宗覽而嘉之特旨與殿試調鎮江戶參)
吳發(字伯韞歙人十歲能屬文纔冠登第授藩陽簿調江陵士曹臨川法椽多所平反考較廬陵舉)
(子持司馬遷諸家所言三皇五帝同異詰難久之發曰孔安國承詔作傳非私著者其衆乃服)
(為信州判官遇事益剛烈授龍泉丞嘉定己巳旱蝗倉臺委往慶元慮囚邑宰尚嚴狴犴充斥)
(徙而之他發移牒索之或罪或釋悉遣還家歡聲載道代歸即告老弟暎字景齊登第授青陽)
(簿從子德成登紹興元年第)
吳必明(字若愚崇安人父仲虎元豐中登第為容州司理有商夜宿旅舍同邸殺人者逃去商為)
(吏所執誣服仲虎力争于守臣不見聽又請緩其事已而果獲殺人者終通判石州權知英州)
(必明用蔭入官調候官縣丞有豪貴占民田訟久不決必明判歸元主又郤餽金以廉聞後通)
(判汀州未赴而葉儂范汝為竊發必明竭家財集民兵防護鄉井除知卲武軍轉朝請大夫廣)
(東提舉)
吳復古(字子野揭陽人趣味趨逸初為官遜于兄居大母憂廬墓三年手值木墓傍後去其妻子)
(築庵麻由山中絶粒不食間游四方然一無所求侍制李師中于世少所屈獨見復古稱曰白)
(雲在天引領何及東坡潁濱暨一時名士偕傾下之每論出世法以長生不死為餘事以煉氣)
(服藥為土苴軾嘗問養生對以曰安曰和及軾南遷見于真陽無一言及得喪休戚事獨曰邯)
(鄲之夢猶足以破妄而歸真今子目見而身履之亦可以少悟矣軾嘗為之作遠游菴銘并序)
(云)
吳士龍(字子雲江潭人幼器識不羣書讀一過輒通善談兵淳祐間領監舉以韜略登右科授建)
(康帥司幹官制置隨任安慶望江宰時久旱禱雨即應歲以大稔適直時患親拯療之活民數)
(萬以母年八十急歸侍養撫孤姪如己子資産一無所私鄉邑稱之)
吳季發(字宗勤與伯兄起巖同領淳熙十六年鄉薦初為司戶參軍籍籍著聲稱歷秘書省正字)
(秘書丞天章閣待制䈴右司諫喟然嘆曰吾親没矣國勢亦已危矣今奸邪據位吾不能移事)
(親者以事君而竊禄不去寧無愧乎遂上章引退終其身)
吳國鑑(海康人紹聖初為太廟齋郎退居于家先是居人舍寇凖為丁謂所害自後無人肯舍遷)
(客者及蘇轍編管雷州國鑑特創室館之因是連坐)
吳輔(劍浦人天聖中苐進士調道州推官會有避寇至者郡寮欲毁橋城守輔曰自槁而南者皆吾)
(民也安可棄民以自全邪聞者壮其言)
吳居厚(洪州人嘉祐進士元豐中累官至戶部尚書以龍圖閣學士知開封府崇寧初拜尚書左)
(丞進中書門下侍郎遷知樞密院事)
吳棫(字才老建安人時號通儒著論語集說及考異語解書嘗患字學訛誤作補韻若干篇朱熹評)
(近代考訂訓釋之學唯才老及洪慶善為優遂據其說以協三百篇之音)
吳楫(字公濟崇安人幼穎悟紹興末鄉試不第退居田里閉戶讀書與李郁朱熹往復講明性理之)
(學及儒釋之辨甚悉熹扁其讀書之所曰悅齋遣其子師事之晚年以特恩補官調靖江府臨)
(桂縣主簿)
吳評(字正詞崇安人苐進士調鄞尉值大旱部使者以聚歛諱言旱評一以實報通判常州濬學溪)
(自蘇州引湖水以資灌溉民甚利之神宗時守南京召為太常少卿出知莱州復興水利以濟)
(民趙抃陳襄蘇頌皆言許不宜置散地除命不拜或勸其以前功自敘評曰吾已在列卿位通)
(侯若敘功寧不自愧竟致仕)
吳申(字景山甌寧人皇祐進士為國子監說書神宗初為睦親宅都講初宗室坐序以爵自負主講)
(官位席設於東隅申不肯坐曰宗室當以親族尊卑為序與講官分賓主大宗正不能决出申)
(疏以奏上是之講官正席自申始神宗擢為御史上言乞令内侍)有無過犯然後
(驅使不得指名抽取或在外作過委開封府皇城司覺察於是閹寺謹畏宫闈清肅尋知諫院)
(出知舒州)
吳居仁(字温父建陽人以特科歴古田尉攸縣丞融州節度推官所至以儒餙吏聽訟必以人倫)
(大誼斷曲直部使者下其所斷為州縣式居官奉法不妄有所取比殁無以為斂朱文公嘗對)
(黃幹稱為真廉吏)
吳秘(甌寧人累官提點京東路刑獄御書政刑二字賜之所著有周易通神及揚子註太玄箋)
吳及(通州静海人舉進士累官太常博士至和中上疏言繼嗣事仁宗異其言用為諫官以勁直稱)
(遇事無大小輒言之後遷員外郎直昭文閣)
吳思道(金陵人以詩為蘇軾劉安世諸人鑒賞官至團練使宣和末致仕後寓新安野服蕭然如)
(雲水人其高逸如此)
吳簡言(字若訥長汀人以茂異决科累官祠部郎中嘗經巫山神女廟題詩云惆悵巫娥事不平)
(當時一夢是空成只因宋玉閒唇吻流盡巴江洗不清是夜夢神女来謝)
吳敏(字元中儀真人妙齡秀發大觀初辟雍私試首選蔡京愛其文欲妻以女敏辭之累官校書郎)
(欽宗初立擢知樞密院事終廣西湖南宣撫使)
吳獬(龍溪人兩領鄉舉又領漕舉退為學者師稱為省齋先生與陳知柔相友善知柔稱其貌古心)
(古學古文古使其閉戶著書當不在子雲下所著有省齋集)
吳昌裔(字季永蚤孤痛自植立得程頤張載朱熹諸書研繹不倦舉嘉定進士歴官監察御史遇)
(事敢言後以寳章閣待制致仕卒諡忠肅)
吳時(卭州人舉進士甲科知鄭縣徽宗時為辟雍司業出提舉河東常平童貫經略北方時因進對)
(言必速亂王黼怒斥為腐儒尋以徽猷閣待制奉祠時敏為文未嘗屬藁人目之曰立地書厨)
吳雄(字伯英平江人年二十客臨安因蔡元定見朱仲晦於考亭遂授業與黃直卿康叔臨蔡伯静)
(及其弟仲默講貫明徹雄博學貫通尤有志於當世星緯占候孫吳兵法咸詣其妙)
吳元美(福州人紹興中為福建安撫司機宜坐鄉人鄭瑋告其作夏二子賦譏時宰又謂其家亭)
(號潛光有心於黨李堂名商隠無意於事秦秦檜甚惡之謪容州)
吳懋(晉陵人仕為禮部員外郎靖康末金人立張邦昌王時雍用事坐政事堂懋發憤罵之曰反虜)
(吾不能繫虜如段秀實耶時雍面頸俱赤後吳升莫傳以表状詣金營懋不屈而死)
吳昉(知荆門軍鍾相之黨攻城昉闔室被害二子雍豐在襁褓間得免開禧間立廟軍城南賜額英)
(愍)
吳曾(崇仁人高宗時獻所著書累遷吏部郎奉祠久之起知靖州志在去貪吏以安邊民後知嚴州)
(致仕平生苦學為文奇偉所著有得閒文集能改齋漫錄諸書)
吳待問(字子禮浦城人與楊億同州里每造億億厚禮之門下年少多易之億曰彼他日非若曹)
(可望也累官禮部侍郎致仕)
吳育(待問子少奇穎博學中進士甲科後以資政殿大學士尚書左丞知河南府卒諡正肅育性明)
(果所至作教條簡而易行遇事不妄發發即不能撓有集五十卷)
吳充(字冲卿育弟與兄皆進士高第歴翰林學士熙寧中拜相政務安静欲更新法乞召還司馬光)
(吕公著等十數人性沈敏對家人語未嘗及國事卒諡正憲子安詩元祐中諫官安禮工部侍)
(郎)
吳豫(歙人弱冠失怗嘔血彌年讀書不求甚解曰訓詁章句非吾所謂學也重義嫉邪築場圃于禾)
(稼間以自老)
吳欽(休寧人中漕舉補府學教授宋亡題其所居之屏曰殷周雖代而首陽自存晉宋雖更而陶徑)
(自若時論高之)
吳雷奮(休寧人景定元年進士授饒州司戶以剛直忤權貴去官後辟為荆湖安撫司凖偹差遣)
(不出)
吳錫疇(休寧人吳儆之從子垕之子四歲而孤伯氏破其家或教之訟錫疇泣曰貧宴命也二祖)
(以孝友名家吾兄弟訟不辱吾先乎聞者賢之)
吳輔(休寧人祖父箕第進士分教臨川與陸子静講明義理之學歴官有善政輔嘉定間登第授崇)
(安簿適汀郡寇作輔督軍餉賑民饑真德秀甚器之後擢監察御史兼崇政殿說書制詞極其)
(褒奬輔感勵首列四疏上之皆嘉納尋以老乞歸)
吳執中(字子權松溪人嘉祐進士歴官州縣門人吕惠卿方貴盛不肯附以進取大觀中為御史)
(中丞政和中星變執中奏推尋厥咎實由蔡京後以樞密直學士知越州)
吳拭(字顧道甌寧人舉進士知蘇州累官龍圖閣直學士再帥成都陛辭帝曰以卿清謹循良故以)
(重地委卿)
吳從龍(建康統制紹定兵難被擒使至泰州城下誘降終不屈死之詔廟祀揚泰二州)
吳師古宜興人舉進士紹興中宰臣秦檜决(和金使以詔諭江南為樞密編修)疏論
(之遂貶師古鋟木傳其疏金募其書千金為人所訐師古流袁州)
吳恩達(蔚州人仕為闔平主簿兄弟六人嘗以父命析居延祐間父卒治葬畢泣告其母曰吾兄)
(弟别處十餘年今多破産以一母所生忍使苦樂不均耶即以家財代還其逋更與共居事聞)
(表其閭)
吳昶(歙人少刻志為學朱熹歸省先塋昶首執贄館下得聞伊洛之學又徙至建州就正文公深嘉)
(之安貧守道無意進取以薦徵郡校書弗就)
吳儆(休寧人與兄俯齊名時為之語曰眉山三蘇江東二吳俯登乾道進士終太學錄儆登紹興進)
(士歴官通判邕州張栻薦之朝召對便陳恢復大計極言大臣宜待之以誠使之任天下之重)
(貴近之臣宜待之以恩勿使干朝廷之事孝宗嘉奬之子垕私淑朱子之說深於性理之學隠)
(居不仕)
吳格休寧人淳熙間登第歴官提舉浙西常平(鹽歲居荒歉之甚有欲令民於不種之田)藝自
(食官不收苖主不收租格主其說奏行之召為左曹郎官直秘閣帥紹興越有定)浮財物力
(等錢大為民害格急為代輸求免科率官至樞密都承旨起居舍人卒)
吳激(建州人工詩能文字畫俊逸得婦翁米芾筆意後使金以知名被留為翰林待制未幾卒于金)
(所著有東山集藏於家)
吳革(金立張邦昌為楚帝革為閤門宣贊舍人不屈節異姓率其親事官數百人皆先殺其妻孥焚)
(所居舉義討張邦昌不克而死之)
吳澥(崇仁人隆興初進士以朝臣薦召對孝宗韙之陞太學錄改西外宗教所著有内字辨疆域志)
(等書)
吳瑛(字德仁蘄州人知郴州以虞部員外郎少壮致仕歸蘄臨溪築室種花釀酒賓至必醉或困臥)
(花間客有臧否人物者不酬一言人莫不愛其樂易而敬其高尚輕財重義人有負錢數十萬)
(而母老即焚其劵卒年八十有四)
吳幾復(汝州人登進士皇祐中為太學直講知蓬州秩滿去父老拜送歌曰使君来兮父母鞠我)
(禮化行兮民無寒餓使君去兮不可復留人意悵悵兮淚雙墮歴鎮荆南子夀寧官至秘閣)
吳思齋(字子善麗水人由任子入官忤賈似道流寓桐廬值宋改物家無儋石有勸之仕者輙謝)
(曰譬猶處子已嫁不能更二夫也)
吳可幾(安吉人與弟知幾好古博學著千姓編凡姓氏所出悉有源委時號二吳父死兄弟廬墓)
(三年忽平地泉出因號孝子泉)
吳孜(會稽人嘗從安定胡瑗學名馳於嘉祐治平間會郡謀建學即捨宅為基學成太守張伯玉至)
以便服坐堂上孜鳴鼓行學規伯玉(然受其罰王十朋題云右軍宅化空王寺)監家為羽
(士宫惟有先生舊池館春風歸入杏壇中)
吳表臣(字正仲永嘉人累官吏部尚書秦檜欲使金議地界指政事堂曰歸来可坐此表臣不答)
(坐罷起知婺州復請祠以全晩節檜怒命言者劾罷之)
(元)吳師道(字正傳蘭溪人幼學於金履祥延祐間除國子博士以禮部郎中致仕所著有易詩書雜)
(說春秋傳附辨戰國策校註及文集行世子沉仕本朝洪武中累官東閣大學士)
吳直方(浦江人元統間以薦累官長史時權臣有欲為亂托克托丞相議出之直方實協贊)上念
(其功解所繫金帶賜之尋陞學士未幾以集賢大學士致仕賜俸終身)
吳鼎(永年人為人特達博通經史歴官大司農闕事纂古今農桑錄累遷河北道提刑按察司使不)
(事華細嚴警大吏百職凛然卒封夀國公諡憲穆)
吳莱(字立夫直方子七歲能詩賦族父幼敏家最多書莱每私取讀之幼敏偶指以一編誦之不遺)
(一字試以他篇皆如之遂盡出所藏書使讀自是該貫古今四方學者多師之既卒門人私諡)
(曰淵穎先生有淵穎集十卷)
吳元珪(鼎子簡重深沉世祖奇其儀貌累遷禮部侍郎參知中書省事尋加平章政事時政多所)
(論建封趙國公諡忠簡)
吳澄(字幼清崇仁人自幼知用力聖賢之學著述有易春秋禮記尚書纂言學基學統私錄攴言集)
(易外翼孝經章句諸書又校正皇極經世書并大小戴記老子莊子太玄經樂律及八陣圖郭)
(璞葬書仕至翰林學士學者稱草廬先生封臨川郡公諡文正本朝從祀孔子廟庭)
吳仲迂(浮梁人號可堂博學明經隠居著書有四書語錄經傳發明春秋紀聞數十卷)
吳當(澄孫通經史百家仕至翰林直學士時江南兵起授江西廉訪使募民兵殱建昌渠兇鄭天瑞)
(又平撫州劇寇胡志學等後為撫州路總管退歸豫章杜門著書所著有學言周禮纂言若干)
(卷)
吳訥(休寧人父禮元静江府經歴常從收五溪蠻洞訥學兵法習騎射授建德路判官兼義)萬戶
(守徽州隨元帥鄂爾和退屯浙西札溪戰敗不屈引刃自刎嘗於龍爪石題一聯云怪石有㾗)
(龍已去落花無主鳥来啼)
(明)吳履(字德基蘭溪人少從聞人夢吉學春秋俊邁有竒才為文學班馬尤工行草洪武初以有司薦)
(授南康丞歴知梧州有異政宋景濓傳其事)
吳良(鳳陽定遠人初名國興後賜今名器貌雄偉性剛直與弟禎俱有勇力元李歸附累有戰功命)
(為指揮使鎮江隂時有張士誠據姑蘇良繕城池利器械部伍整肅號令嚴明士誠畏威不敢)
(闖其境洪武初封江隂侯命討廣西蠻夷之亂數月間盡平其地卒追封江國公諡襄烈弟禎)
(封靖海侯)
吳雲(字友雲宜興人性明敏善詩詞洪武初以求賢舉授弘文閣校書郎累官至刑部尚書出為湖)
(廣左參政使雲南死節諡忠節)
吳志淳(字主一無為州人能詩善書嘗仕元不顯遇滁泗兵起徙家豫章國初時與陶主敬劉伯)
(温高季廸諸名士並稱)
吳印(孟縣人金山寺僧也才識卓異洪武中敭歷仕途累陞陕西布政使)
吳伯昂(歸德州人問學該博元末隠居不仕洪武初以儒士徵至京師儀度老成特拜國子監祭)
(酒造就人材有法)
吳存(南昌人洪武中領鄉薦歷官中外才能著聞永樂間陞山東布政使寬平仁恕深得方面之體善)
(吟咏尤工草書)
吳宏(餘干人以江西行省參政歸本朝命鎮饒州尋遣率兵取撫州南昌諸郡又從征下武昌以功)
(拜中書左丞宏涉獵經史能詩工書事母至孝見重於士大夫)
吳毅(南城人性敏學贍學者尊稱為學海先生洪武初徵拜為博士典籖預修大明律令尋致仕歸)
(教授鄉里為文古雅不事雕琢有學海集)
吳伯宗(名祐以字行生而穎悟十歲通舉子業先達見其文嘆曰玉光劍氣終不掩洪武四年廷)
(試對擢第一授禮部員外郎性剛直不屈忤胡惟庸坐謫未幾召還遷國子司業武英殿大學)
(士所著有南宫槀使交集成均稾玉堂稾)
吳沉(字濬仲金華人元國子博士洪武十二年薦舉為縣學訓導仕至東閣大學士進精誠錄及著)
(孔子封王辨)
吳孟勤(永新人詩文清麗尤善楷書學士胡廣之甥也薦孟勤入翰林孟勤薦楊士奇以自代士)
(奇由此召用人稱孟勤為知人官至楚府教授)
吳琳(黃岡人詩禮名家父應㴻號西山先生勤儉樂施琳性資純篤力於學問洪武中召為國子博)
(士歴浙江按察僉事入為起居注進吏部尚書)
吳中(字司正武城人永樂初由太學生歴官工部尚書兼詹事進兼太子少保陞少保時營建三陵)
(及京城宫殿皆中董役先事蓄財以應時需未嘗闕乏陞少師卒追封荏平伯諡)襄
吳溥(字德潤崇仁人洪武庚辰進士歴官翰林修撰永樂初遷國子司業為人清慎嚴重進必以禮)
(其教學必致力本原居官二十餘年操守如一日雖家貧常分俸以給親故及卒無以為歛)
吳克忠(允城子襲恭順伯洪熙初加封恭順侯太子太保能以忠節自勵從征虜寇力戰而没追)
(封邠國公諡壮勇弟克勤與兄克忠同没於陣諡僖敏)
吳訥(字敏德常熟人初為太醫院醫士性敏好學才識卓異宣德中用薦拜監察御史歴官南京都)
(察院右副都御史剛介有為憲度振舉號思菴所著有小學集解諸書)
吳昇(懷寧人宣德癸丑進士任工科給事中有直氣遇事敢言尋陞浙江布政司參議政績著聞)
吳寧(字永清徽州歙縣人宣德中授兵部主事仕至兵部左侍郎)
吳與弼(字子傳溥子江西崇仁人天順中徵聘至京師授左春坊左諭德固辭還山卒門人稱康)
(齋先生與弼風格高邁議論英偉胷次灑落師道尊嚴善感悟啓發人其學術質任自然務涵)
(養性情有孔門陋巷風雩之意也)
吳寬(字原博長洲人成化壬辰會廷試俱第一授修撰仕至禮部尚書掌詹事府卒贈太子太保諡)
(文定端静淵穆廉潔方嚴平生不聞有毁譽之言亦不見喜愠之色其古所謂大雅君子者乎)
吳廷舉(字獻臣湖廣嘉魚人戍籍梧州成化進士授廣東順德知縣歴陞僉事忤逆瑾逮詔獄謫)
(戍鴈門瑾誅復職仕至南京工部尚書萬歷中諡清惠在順德時督府欲為内臣營家廟公以)
(民病弗聽舶司倚充貢市葛于縣舊皆辦於民公以非地産却之氣節稜稜若秋霜烈日獨行)
(自信不苟同乎俗筮仕四十年無以恤其身與妻子它諸功業且未盡其大節固已卓然萬夫)
(之表矣)
吳昂(字德翼海鹽人舉進士知宜城清約廉靖知新建會寧庶人横虐民民結寨丁家山以拒寧謂)
(為反宜兵之昂曰百姓為王乃爾非反也入山喻其黨皆叩頭散去縣大饑公無儲粟昂試抽)
(補法賑活萬餘人累陞福建按察僉事有告妻殺夫者昂疑其獄禱于神夢一小兒據其腹昂)
(曰殺此夫者必杜福也蹤跡之果杜福妻得不死閩人呼為神明昂性和易所至皆著善政及)
(歸如未仕儲書滿家所著有周禮音釋等稿藏于家)
吳郁(字文盛休寧人幼穎敏倜達中成化辛夘鄉試壬辰會試第進士授工部主事提督清江提舉)
(司痛革宿弊以廉能稱尋遷員外郎差榷荆州竹木厰郁一以光明正大蒞之積年胥儈無所)
(售其詐人既不怨課亦不虧一載還部尋差河南賑濟遷郎中出督遵化鐵冶能譽益著未幾)
(擢雲南布政司左參議分守安普道寬猛得中夷民悦服丁母憂服闋以疾卒號冰潭所著有)
(冰潭藁)
吳一貫(字道夫揭陽人成化十七年進士兩歴知縣皆有聲擢御史獨持風裁廵按浙閩黜貪墨)
(均徭役平漳寇所至肅然累陞至大理少卿嘗奉使經略邊務上安邊策數萬言多見采用時)
(宦官劉瑾專權一貫任性忤之謫嵩明州同知尋陞江西副使有盗築城功轉按察使卒于軍中)
(士民哀之立祠祀焉)
吳騵(字文英少敏慧博學洽聞才名籍甚工為古文辭師相李西涯東陽時稱文章宗匠見騵所為)
(駱賓王廟碑嘆賞不能休其志乘傳記諸所著作皆得體裁文多可傳世者)
吳洪(字禹疇吳江人成化乙未進士歴刑部尚書子山字静之正德戊辰進士歷刑部尚書)
吳儼(字克溫宜興人成化丁未進士歴禮部尚書諡文肅)
吳一鵬(長洲人弘治進士官編修時逆瑾用事見者皆膝席鵬獨長揖瑾怒改南曹世廟初以南)
(太常入賀上陳天命下及民之悴急宜崇德業以答天休命入東閣進宗伯請告歸為議禮者)
(所忌遂出之南吏部公進退必以其道不肯依違諡文端)
吳文度(字憲之江寧人少與兄文威茹苦力學登成化進士任龍泉知縣拜御史歷南京戶部尚)
(書居官不增廣不治産曰吾親起儒素今亦過分矣與故舊處猶布衣然)
吳雄(仁和人弘治十四年為應天府尹風局嚴整以肅清為任時大璫任留臺者恃勢多所侵擾縣)
(官不敢違雄一切裁之以法其勢少沮嘗曰任怨者不辭但不至瘠吾百姓耳)
吳世忠(字懋真金谿人少穎發以易魁弘治二年鄉試明年第進士擢兵科給事中謇諤自許急)
(時之要嘗勘事大同還條上諸邊守備詞意懇惻他如請褒表革除死難諸臣論外戚夀寧侯)
(不宜與百姓争庄田劾真人張玄慶左道䮦恣宜裭其爵及論救吏部尚書王恕皆人所難言)
(者出為湖廣參議歷陞光禄尚寳少卿大理寺丞至右僉都御史廵撫延綏以病乞歸所著有)
(學庸通旨太極圖解洪範考疑等書及自輯其奏議若干篇題曰蠢愚錄)
吳惠(字孟仁吳縣人弘治進士授行人使占城陞桂林知府時洞蠻扇亂朝議進兵討之惠單車抵)
(巢撫諭蠻酋遂服在郡十年陞廣東參政性慷慨疎財篤義居官三十年田廬不改其舊子鴻)
(翰風流俊逸詩文清麗尤精小楷)
吳凱(字相虞崑山人父早亡遺腹生凱能力學養母幼時里胥見役即詣縣自陳有老母在不能遠)
離竊有志於學闕令芮(就學後中試京師授刑部主事改)老乞歸致
仕凱精敏有治劇才平生以(律言行不苟風儀嚴峻人望而畏之葉闕)尤重之
吳福(鄞縣人弘治進士任給事中使琉球海風蕩焉傾摧在俄頃衆恐懼福詭辭慰止之云當必無)
(患苐謹偹之使回陞尚寳少卿出按察豫章復入守禮曹修諸經疏義出參政陕歴三考遷布)
(政閩既得謝居吳中子憲完憲以孝著且以所居讓諸弟比之薛包)
吳珫(字汝秀號甘泉長興人生而聰慧善詩文不屑科舉博覽典故留心性理之學築室董塢山號)
(太古居幽棲屏跡充養弘深善邵子皇極數窮極奥妙與尚書劉麟詩人孫一元輩結社號為)
(五隠所著有三才廣志三百卷史類六百卷)
吳麟(字允祥孝豐人嘉靖丙戌進士公性英敏篤於孝友初授刑部主事以才望為胡敏公禮重之)
(尋改河南道監察御史按治廣東執法勁峻風裁整肅時宰有蒼頭横於部下公竟收治之遂)
(為所擠謫判泰州遷廬陵令歴山東按察副使告歸侍養所著有苕源存稿藏于家)
吳悌(字克誠金谿人嘉靖進士任御史敢言家居十年起歴刑部侍郎性抗直深於理學為時召臣)
(學者稱為疎山先生)
吳山(字曰静高安人嘉靖乙未進士第二歷禮部尚書翰林學士太子少保致仕隆慶中起南京吏)
(部尚書辭不出)
吳嘉會(字修禮山西振武人嘉靖進士歴官兵部侍郎性率直有才名忤時相謫戍尋復)
吳子孝(字純叔一鷼子嘉靖己丑進士改庶吉士少穎異與時不合竟為權奸所厄以光禄寺丞)
(出補湖藩參議提督太和山宫亦竟止於是子孝髫時侍文端公燕指傀儡中婦人命賦之子)
(孝應口曰装成美婦人歌舞畫堂春一笑青燈下原来不是真坐客絶倒)
吳嶽(字維高汶上人嘉靖壬辰進士歴南京吏部尚書)
吳維嶽(字峻伯麟子弱冠以禮魁浙嘉靖戊戌登進士授江隂令轉刑部主事同考會試所舉得)
(名士歷山東提學副使齊魯之士蔚焉改觀陞右僉都御史廵撫貴州平巨酋諸夷畏服尋改)
(南遂歸嶽家世稱雄顧折節恭儉性直諒尚氣節好古篤學為時所稱)
吳桂芳(字子實新建人嘉靖甲辰進士歴摠督漕運工部尚書)
吳百朋(字維錫義烏人嘉靖丁未進士初名伯朋世廟改今百字歴南京刑部尚書)
萬姓統譜卷十
