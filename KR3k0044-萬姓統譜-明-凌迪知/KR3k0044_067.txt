卷六十六
萬姓統譜卷六十六明凌迪知撰
下平聲
十三覃
譚(齊郡角音譚子之後國在齊平陵縣為齊所滅後以為氏)
(周)譚子(娶齊女碩人詩云譚公維私)
(漢)譚平(定巴南六姓)
譚閎(河南尹)
譚峭(得仙有詩云線作長江扇作天靸鞋抛向海東邊蓬莱信是無多地只在譚生拄杖前)
(唐)譚忠(憲宗時為燕牙將嘗為燕使魏適朝廷出禁兵越魏伐趙魏牧田季安欲興兵忠說曰若興兵)
(則抗王師其罪大矣季安然之及歸燕又說燕牧劉濟出軍佐朝廷伐趙遂拔饒陽束鹿時皆)
(服其善斷)
譚孝倫(漢州别駕)
(宋)譚延美(大名朝城人仕周建隆初征湖南有功擢都指揮使太平興國初為蘄州刺史連徙廬夀)
(濠光州軍巡檢使劇賊悉就捕雍熙時北伐命延美與田重進出飛狐北俄遇敵延美率兵前)
(進敗之端拱初徙知寧遠軍契丹兵抵城下延美開門以示之不敢入引去進邕州觀察使知)
(代州以左領軍上將軍致仕)
譚必(字思父樂昌人天聖間王益守韶州時必應童子科日誦萬言引試稱旨舉慶歷進士調邕州)
(推官交趾破邕沒于王事累贈金紫光禄大夫本朝追諡忠愍)
譚侁(始興人皇祐進士博通經史教三子皆成名粹朝議大夫銳朝請大夫拚中散大夫一門三大)
(夫時人榮之)
譚煥(字文煥始興人有志于學嘗預薦書當父任力辭遜于弟時有詔舉八行郡以實聞朝廷嘉其)
(讓推舉八行之首大觀中登進士第官至朝散大夫)
譚掞(字文初曲江人方髫齔與王安石同學後安石為相引為郎官方行新法掞不苟從累遷廣文)
(館學士)
譚觀光(字元賓蚤喪母廬墓有白兔之異官至朝奉郎)
譚申(長沙人政和進士張邦昌以為屯田郎中力拒之紹興四年知州事禱旱于郊頃之大雨數十)
(里歲饑民不能輸申請罷徵監司督益急坐降秩後致仕歸民感其仁立祠祀之號曰古譚)
譚世勣(字彦成長沙人父章博覽經史散財賑貧封朝奉大夫世勣舉進士教授郴州累遷中書)
(舍人徽宗禪位東幸且還請辨正宣仁謗史遷給事中兼侍讀金人入寇何㮚建言分置四道)
(都總管世勣不可改禮部侍郎及張邦昌僣國令直學士院世勣稱疾臥不起以憂卒建炎初)
(贈端明殿學士諡端潔所著有文集奏議及師陶集)
譚知柔(字勝中金壇人舉進士歴官通判邵州終秘書少監善為詩有華陽居士集)
譚綺(字德新萍鄉人少嘗事學稍長勇健過倫遊京師有堂吏竒之妻以女應募從康王使河北授)
(承事郎一日轉十三資及王即位應天命綺掌飛龍内廐積一日加十三資官至團練使)
譚惟寅(字子欽高要人紹興中登進士第官至江西憲讀書一覽終身不㤀嘗夜入衢州祥符寺)
(借燭閱碑不得遂以手摸之既歸畢錄黎明對本不遺一字)
譚凱(南海人性恬靜不妄言讀書務自得不為紛華所動郡守楊長孺謁先師後即帥郡官旅往謁)
(其為時所重如此)
譚昭寳(字珍卿茶陵人提舉用式子也五歲能誦五經知為文辭七歲應童子科中上第其謝啓)
(略曰七歲遠離于膝下九經流出于胷中蓍卦兼太極之圖蓬矢效由基之射童科雖異文解)
(則同破雲州千古之天荒駕月殿丹梯之雲路啓上理宗見而竒之大加稱賞)
譚端伯(字應元中立後裔隠居茶鄉平生慷慨以忠義自許當丞相文天祥舉兵勤王伯端亦起)
(兵應之天祥與之劄曰湖南九郡汝實統之後為元兵所獲令其供籍伯端書曰兩手撥開南)
(浦雲誰人似我一口吸盡西江水我自擔當竟不屈而死)
譚資榮(懷來人敦厚寡言頗讀書金末為交城令入元為行副元帥征汴有功)
(明)譚勝(滁州人乙未年本州從軍克和州六月渡江克采石太平丙申年克廣德丁酉年克長興戊戌)
(年克婺州選充小旗癸夘年攻鄱陽湖征湖廣甲辰年克武昌潭州常德辰州回守岳州乙巳)
(克泰州丙午年克高郵四月克取淮安充總旗守衛吳元年克山東益都洪武元年二月充守)
(樂安州四月充百戶七月實授樂安州百戶九月改調燕山左衛授流官職事洪武二年五月)
(調守永平招諭周右丞王院使等官洪武三年欽授世襲敕令洪武五年征進沙漠洪武八年)
(除大興右衛副千戶洪武九年欽授流官誥命洪武十年授世襲為洗改換給世襲誥命洪武)
(十二年欽改燕山右護衛右所因父年老致政便養子淵襲)
譚淵(滁州清流人膂力引兩石弓發無不中洪武中以軍功授燕山衛副千戶復從北平戰于真定)
(及壩上馳騎突陣斬獲甚衆至夹河搏戰所乘馬蹶遂死之永樂初追封崇安侯諡壮節)
譚啓宗(字敬先知安慶之明年夏六月寇至鎮卒不戰以潰寇退啓宗倡僚幕之官撫殘傷遺民固)
(守三越月或曰郡府無兵甲寇出沒難測未若還請命于省府君不聽又明年我師三戰陳氏)
(皆大捷友諒中流矢死吳國公憫江夏屢年困迫于戰鬭不忍加之以兵謀以其人將命諭之)
(敬先往焉後陳理果降)
譚廣(洪武中保定後衛指揮使精熟武藝勤練士卒兵威大振民咸安堵云以左都督鎮守宣府逾)
(二十忠勤寬大士卒畏服有古名將之風)
譚濟(字濟翁湘潭人宋學士世績後裔濟少力學元末湖湘騷動濟集衆捍鄉邑尋歸胡大海於建)
(安署為萬戶從王元帥敗陳友諒軍于江西復從擊張士誠軍于龍潭洪武元年從胡左丞平)
(昌國海寇又從徐指揮北征至北平遂屬常遇春追伊蘇丞相軍復從文忠赴大將軍徐達于)
(慶陽已而由代踰鴈門拔大同至馬邑敗二國公軍追至雲中明年出居庸夹擊雲州戰駱駝)
(攻上都攻應昌等處所至俘獲以功受賞尋又領軍擒鹽徒六百餘人破葉保五却吳達三等)
(寇時從征者多乘時剽掠惟濟秋毫無犯云)
譚有得(安仁人洪武間任揚州府知府後陞四川按察使詳慎刑獄廉介有聲)
譚子發(茶陵人洪武癸酉領鄉薦英敏善屬文初授國子博士歴陞祭酒嘗撰梅子洲賦時祭酒)
(孔克堅王顒宋訥魏觀後先居成均而子發繼之克自樹立文章模楷士林稱之)
譚佑(四川清流人嗣新寧伯充京營總兵恭慎守法好禮累加太保太傅諡莊僖)
譚彦芳(高明人洪武進士監察御史)
譚清(南豐人永樂初知旌德以摘奸鋤強為務百姓德之徵拜給事中民詣闕乞留從之又三年而)
(去)
譚溥(字澤民昌邑人宣德中舉進士任刑部主事陞山東苑馬寺少卿剗除馬政之弊邊用仰給累)
(官陕西左布政使清介自持天順間為南戶部侍郎卒敕封諭祭)
譚紀(字廷憲蓬州人孝友性成父志聰有足疾左右扶侍四十年不少間父沒泣血三年不御酒肉)
(建思親堂望親臺時復悲哀至老不替焉)
譚玉瑞(字雅祥茶陵人弘治癸丑進士仕行人進司正性坦直處困無戚容居官簡約狷潔妻子)
(僅足自給無私蓄也奉使寧藩絶餽遺至居家睦族置義倉設祭田)
譚纉(字元孝蓬溪人正德丁丑進士歴副使弟繼字元立嘉靖戊戌進士歴副使)
譚誾(字朝言蓬溪人正德辛巳進士歴僉事)
譚棨(字朝器涪州人嘉靖戊戌進士歴副使)
譚大初(字宗元始興人嘉靖戊戌進士歴刑部尚書)
譚綸(字其理宜黃人嘉靖甲辰進士歴官太子少保兵部尚書諡襄敏)
潭
(唐)潭浚(祠部郎中)
(元)潭澄(交城令有文谷水溉田為郭帥所專澄决水均其利于民豪民有持吏短長為奸者察得其主)
(名皆以法治之)
(明)潭子敏(南豐人洪武間任仙遊教諭)
潭本濓(衡山人宣德中任縣丞)
潭貴(華陽人成化間福建漳平縣知縣)
潭淙(歸善人嘉靖中任連城縣知縣)
覃(徒南切嶺南本譚氏避難去言為覃)
(南北)覃元先(南海人初無名勇力善騎射齊末反者四起元先召募民兵為鄉邦衛據有番禺梁高祖)
(興王日慶州刺史李堅遣人說下之使歸梁高祖召見謂曰公當立勲業書彛常奈何無名乎)
(元先遂改名拜東寧州刺史在任累著戰伐功加雲麾將軍侯景反元先與賓化侯蕭雲討之)
(擒斬賊將所向無前會元先卒于師雲遂遁歸南海)
(唐)覃行璋(洺州刺史)
覃登龍(開慶進士慶遠人)
覃光佃(清遠軍融州人方髫年岐嶷異常人以神童目之既弱冠充郡庠弟子員凡子史百家過)
(目成誦登開寳初進士授監察御史忠言日進彈劾無避權勢正諭侃侃人無間言京師呼為)
(直御史時北敵屢犯邊三疏上累詔優之知武騎尉知鴈州軍州事既而陞沿邊都總管兼勸)
(農公事使外籌邊策内肅朝儀内外倚重焉進階銀青光禄大夫檢校太子賓客歴官三十餘)
(載以身徇國知無不言言無不盡垂老乞歸凡三疏皆温詔留之復覓骸骨懇切乃詔特進光)
(禄大夫上柱國賜紫金魚袋致仕)
覃懷(寳祐中為黃州刺史李節繼之先後奏建二程書院于河東)
覃日嚴(登州人)
(明)覃達(石門人徙枝江偽陳萬戶甲辰歸附乙巳除荆州衛副千戶洪武十二年調征四川黃坪寇奮)
(不顧身殺賊數人而死以忠勇功賜營葬于大溪坪後累贈衡州衛指揮使改長沙仍以此為)
(籍云)
覃衡(平南人洪武間舉人就襍職後官至監察御史振肅百僚朝野聞名)
覃忠(長陽人洪武中任工部主事)
覃休(巴陵人宣德中任肇慶府推官)
覃永(遠安人弘治中石泉縣知縣)
覃應元(大同人嘉靖乙丑進士)
(湖廣宜都縣有覃姓)
談(弘農徵音子姓殷王帝乙長子微子啓周武王封之于宋傳國三十六代至談君為楚所滅子孫以國為)
(氏望出梁國廣平)
(周)談生(宋人)
(漢)談巴(征東將軍)
(晉)談元(將軍)
談銖(會昌進士)
(唐)談戭(曲阿人官至長洲尉有詩名與包融等十八人為詩殷璠彙次為丹陽集)
談莘(德清人嘉泰進士)
(宋)談堯叟
談誼(俱廣德人登科)
(明)談士竒(長沙人洪武中任湖州府知府作興學校恩惠外孚)
談俊(德清人成化進士歷按察副使)
談達善(德慶人南京太僕寺丞)
談錄(武陵人自祖子隆以下曰文亮曰興曰惟福曰志貴曰仲旻至錄十世不分居成化間有司嘗)
(以事上聞今子孫數傳猶守家規不變)
談一鳳(字文瑞無錫人弘治壬子舉於應天任桂林府學訓導嘗承委纂修孝廟實錄督學姚鏌)
(謂有吏才深器重之時建宣成書院選八桂儁士延師分教推鳳總理其事乃嚴立教條析疑)
(義正文體每勵諸生以明體適用之學綽有蘇湖遺風以外艱歸復除進賢尤為士所敬服今)
(列名宦祠祀之擢應山尹多惠政邑人顔木述父老之言為遺愛碑)
談綱(字憲章無錫人成化己丑進士歴知府)
談詔(字朝宣上海人成化辛丑進士歴副使)
談倫(字敬仲上海人弘治進士正德中任湖州知府矜恤民隠奏免無徵米湖人世戴之)
談愷(字守教無錫人嘉靖丙戌進士歴官左都御史總督兩廣軍務贈兵部尚書)
甘(渤海宫音夏時侯國周封王子帶于甘昭公是也書有甘誓又望出丹陽)
(殷)甘盤(高宗學于甘盤)
甘蠅(古之善射者彎弓而飛鳥下)
(周)甘茂(下蔡人為秦左相秦王嘗使之約魏以伐韓宜陽茂恐王聽讒見疑王遂與盟于息壤卒拔宜)
(陽後復仕齊為上卿)
甘羅(茂之孫年十二事秦相吕不韋秦欲使張唐相燕唐不肯行羅說而行之乃使羅于趙趙王郊)
(迎割五城以廣河間羅還報秦封羅為上卿復以茂之田宅賜之)
甘德(明天文)
甘龍(與衛鞅爭變法曰緣法而治者吏習而民安之)
(漢)甘延夀(字君况郁郅人少以良家子善騎射為羽林投石超距絶于等倫為郎稍遷至遼東太守)
(元帝時與陳湯奉使西域副斬郅支單于封義成侯)
甘英(永元九年為班超掾超遣之窮臨西海而還凡前世所未至山經所未詳者莫不備其風俗焉)
甘始(方士也率能行容成御婦人或行小便或自倒懸愛嗇精氣不極視大言甘始左慈延年皆為)
(操所戮問其術而行之君達號青牛師皆百歲及二百歲也)
(三國)甘寧(字興霸巴郡人少有氣力好游侠仕吳為孫權將開爽善計略尢輕財敬士嘗從周瑜拒曹操)
(于烏林攻曹仁於南郡屢立戰功時稱江表虎臣及卒權痛惜之)
(晉)甘卓(字季思丹陽人仕為歴陽内史外柔内剛為政簡要嘗以梁州刺史鎮襄陽善于綏撫西土稱)
(其德政累爵至都亭侯)
(南北)甘戰(字伯武從許君學道傳以金丹妙訣陳大建元年駕麟車乘雲而去宋政和中封精行真人)
甘濬之(撰本草方三卷)
(唐)甘伯宗(撰名醫傳十卷)
(宋)甘夢英(登進士調古田簿選為刑部郎平反冤獄直聲大振賈似道為相上書陳淮襄攻守策不)
(報棄官歸)
甘泳(字泳之崇仁人讀書不拘繩尺尤工於詩稱之者謂高不誕深不晦直不近勁不麄全體似李)
(賀而不涉於怪怪竒竒嘗賦襍言一首凡一千四百字隨事起義隨義鍊句古今大篇未或過)
(之泳性剛正不與時俯仰平生不娶如林和靖元至元庚寅卒所作甚富鰲溪刻本凡七百三)
(十餘篇號東溪集)
(明)甘霖(懷寧人洪武丁夘鄉薦為監察御史剛介持正敢言中臺推重之北平後被執求死從容受戮)
(子孫相戒不復求仕至今微弱正德中知府胡纉宗祀之鄉賢祠)
甘節(字克信保昌人家貧力學登洪武乙丑進士坐累戍楚雄薦起為瑞州訓導深明易理訓學者)
(從事根本不尚浮華後學宗之在瑞十有八年瑞人德之)
甘澤(開州人號東閣先生與其弟潤俱以純孝稱自為兒時凛若成人能以色養歴官御史廣西憲)
(副常分禄以奉既而謫滁州天順改元召還至張秋聞父訃痛哭躃踊幾絶徒跣三百餘里歸)
(葬遂廬墓側蓬首垢面旦暮泣奠盡哀期年有兔及蛇游墓傍馴擾如常弟潤事母郝氏亦篤)
(孝成化間有司以聞兄弟並蒙旌表)
甘田(豐城人永樂進士)
甘瑛(豐城人正統間知嘉興府事興學校舉廢墜時軍衛横取其弊日甚瑛奏革之海門山民恃險)
(為非瑛復奏移近地而籍廢寺之田給焉)
甘元雋(字舜登任定陶教諭陞知縣耿介不阿不能善事上官遂罷歸行李蕭然杜門謝客手不)
(釋卷)
甘華(江西豐城人成化間知冠縣法令嚴肅吏民畏服修城郭展學基六年陞濟寧知州)
甘公亮(字君乘永新人正德戊辰進士歴知府)
甘為霖(字公望富陽人嘉靖癸未進士歴官工部尚書)
甘一驥(豐城人隆慶戊辰進士)
南(汝南衛靈公之子公子郢字以字為氏)
(周)南容(孔子弟子)
南文子(衛人為大夫昔智伯欲伐衛乃遺以野馬四白璧一衛君悅羣臣皆賀獨文子有憂色衛)
(君曰大國歡而子有憂色何文子曰無功之賞無力之禮不可不察也衛君以其言告邊境智)
(伯果起兵而襲衛至境而反曰衛有賢人先知吾謀也)
南遺(魯大夫)
南蒯(季平子立不禮于南蒯南蒯謂子仲曰吾使季氏而歸其室于公子)
(漢)南竭(北平太守)
南季(善算)
南纂(平昌太守)
南韜(雍州刺史)
(唐)南霽雲(頓丘人張巡守睢陽霽雲從之巡遣乞師于賀蘭進明因食拔所佩刀斷一指血淋漓以)
(示一座大驚知賀蘭終無出師意即馳去將出城抽矢射佛寺浮圖矢著其上磚半箭曰吾歸)
(破賊必滅賀蘭此矢所以志也睢陽䧟與巡俱死于賊)
南承嗣(頓丘人霽雲之子七歲授婺州别駕歴施州刺史柳宗元稱其服忠思孝無替負荷轉涪)
(州)
南中(巴州人攻詩隠居平凉仙洞)
南伯逢
(宋)南楚
南朝英(仁和人乾道二年進士)
南翥(登進士第)
(明)南釗(字希古渭南人天順進士生而岐嶷穎異好讀書家刻苦歴河南右參政)
南鏜(字彦聲商州人成化進士由吏部主事歴左布政使以忤逆瑾繫詔獄尋復職告歸雖貴顯如)
(窮居為文冲淡說理不喜浮詞)
南漢(字天章渭南人釗之次子弘治甲子舉人除長山教諭遷國子監助教廉靜敦慎為司成石公)
(所器重陞蘇州府通判究心竭力以為之積勞三年或疾而卒吳中士庶莫不德而哀之)
南金(字楚重渭南人博學有文由貢士授新野縣訓導沉毅莊重居無笑言平生不近聲色揚善不)
(言人過在鄉在官俱身為學者師)
南真(蕭縣人早喪父事母孝母病終真廬墓三年寝苫枕塊哀痛迫切鄉人稱其孝)
南大吉(字元善金子正德辛未進士歷紹興府知府幼穎敏知學初以古文鳴世入仕尚友講學)
(探討日邃為學者所欽)
南夀(字仁夫蒲城人正德丁丑進士歴知府)
南逢吉(字元貞渭南人嘉靖戊戌進士歴提學副使)
(嘉靖癸丑進士南軒字叔後大吉子歴文選司郎中陞副使子憲仲萬歷甲戌進士)
藍(汝南徵音今之藍田又望出東莞)
(周)藍尹亹(楚大夫)
藍諸(中山大夫)
(漢)藍敏(著重真記一卷)
(唐)藍采和(仙人常于長安市攜籃而歌曰踏踏歌藍采和世界能幾何紅顔三春樹流年一擲梭古)
(人混混去不返今人紛紛來更多朝騎鸞鳳到碧落暮看桑田生白波長景明虚在空際金銀)
(宫闕高嵯峨)
藍喬(龍川人後遊洛陽布衣百結入酒肆中一飲數斗常置紙百番于足下令人片片拽之無一破)
(者蓋身輕也語人曰吾羅浮山仙人一日復置紙于足下令人取盡足浮風雲翛翛而去有仙)
(鶴南來歴歴聞笙簫聲)
(宋)藍承(天聖中興趙誠宋宜陳侊于泉州朱明院讀書後皆登科同時為列卿故朱明院有四卿堂)
藍元威(宋朝人有詩名其寒詩云朔風陣陣送將來日午柴門半不開謝照只教添短褐孟光重)
(喚暖深杯苦吟簷角玲瓏玉閒撥爐頭榾柮灰移步東籬紅日晩細看凍蝶尚依梅其霜詩警)
(句云溜泉盡作龍鍾結匝地渾消鴈翅高皆為時所稱)
藍奎(字秉文程鄉人性強記書不再閱家無圖史或假于友越宿則歸之問之輒能成誦嘗有詩云)
(懶思身外無窮事願讀人間未見書其志學如此第進士官文林郎嘗授詔校文福州文章氣)
(節稱為藍夫子云)
藍方(號養素先生修道南嶽)
藍成務(端拱登科)
藍師稷(朝散大夫知撫州)
藍光(字仲晦江西人嘗受業於吳澄之門初為安南路知事江西陷光入閩轉行省照磨尋陞檢校)
(綜理閩清邑事邑民懷之改行省都事時八郡騷擾陳參政方事興復光總藩幕獨謇謇持正)
(偶一言不合遂拂衣而退曰吾豈貪禄者哉省憲交章薦之會國朝兵南下全閩弗守光深衣)
(幅巾隠居教授越三十二載卒光清淡寡欲延接士類不苟假借善詩文考古制度尤加精密)
(明)藍山(字靜之祟安人洪武中仕博士學詩於杜清碧有藍山集衆體兼備足追風雅)
藍澗(字明之祟安人先從三山清源林先生學春秋又從兄武夷山長靜之學詩於清碧杜先生洪)
(武十一年以明經舉任廣西按察司僉事清廉仁惠著於一道與兄靜之有詩若千卷並行於)
(世)
藍道立(湖廣人永樂進士)
藍必寧(福建人永樂進士)
藍洪(字宗浩鄧州人成化中進士任贊皇知縣有惠政入祀本縣名宦祠陞廣德知州均定里甲之)
(役以遺利澤轉南京禮部員外郎)
藍應(福建人成化進士)
藍章(字文繡即墨人成化間舉進士為御史按兩浙山西彈劾不避轉左僉都御史忤逆瑾左遷通)
(判撫州瑾敗復起巡撫陕西時蜀保兒寇掠漢中章選將練兵殱其首惡餘黨悉平漢中立祠)
(祀之仕終南京工部侍郎為時名臣)
藍馥(浮梁人成化間知五河縣賞善罰惡興利除害起集場置義倉改知山陽縣)
藍郁(字國馨鹽城人登弘治進士初知祁陽以才堪治劇改任崇安郁操履清白愛民好士其為政)
(大率以厚風俗祛民患為急民有訟者往往以義言動之不俟刑罰而自無不服甫一載以疾)
(卒于官)
藍純(江陵人應貢將赴南雍以父老不行知府吳彦華曰只此一念可當孝子父卒廬於墓側不忍)
(歸士林韙之)
藍瑞(字伯麟洪之孫正德中舉進士任青州府推官莅政廉明轉南京刑部郎鞫獄多所平反不避)
(豪惡數歲疑獄能以數言决之陞知漢中府單騎赴任二年百廢俱舉惟村直自執不為時所)
(容比歸未嘗有餘貲治産業惟讀書課子尤喜玩易及陶杜詩所著有日省篇求仁錄名言錄)
(湍南稿藏于家)
藍渠(字士張興化衛人正德丁丑進士歴郎中)
藍濟卿(字用楫候官人嘉靖乙未進士歴知府)
藍田(字正甫即墨人嘉靖進士都御史)
藍璧(字完卿高安人嘉靖丁未進士歴布政)
𣆀(風俗通文王第十子𣆀季之後)
(周)聃季
聃啓(周大夫)
郯(祁姓子爵少昊之後)
(周)郯子(魯人仲尼師之)
(明)郯微(眉州人成化中任建平縣丞)
郯開(陕西徽州人弘治中撫寧縣主簿)
儋
(周)儋翩(周大夫)
三(見姓苑)
(元)三寳柱(字廷珪輝和爾人知瑞安州鋤剔強梗撫安羸弱興學校均役賦辨析詞訟咸得其情除)
(兵部員外郎出為浙東副使)
(明)三庸道(應州人正統中任祁門縣丞)
三成志(桃源人正統中江隂利港巡檢)
參
(宋)參徐(南城人紹興進士)
嵐(一作蜀音攜)
(五代)嵐闖(闖去聲)
澹(水名見姓苑)
(明)澹文昇(潮陽人宣德間長陽縣知縣)
淡
(明)淡成(鄖人洪武三十四年革除時海鹽知縣)
淡源(海康人永樂舉人)
淡㻞(廣西人宣德間汀州府推官)
淡欽(和順人宣德中青州府照磨)
淡恭(涇陽人景泰舉人任山東莘縣教諭)
淡廣(柳州人成化間鎮海衞千戶)
瞫(狼瞫之後漢書武落鍾離山黑穴有楚氏瞫氏相氏)
堪(見姓苑八元仲堪之後)
男(夏后有男氏)
(音覃見直音)
(音覃見直音)
含(見姓苑)
B(音藍見直音)
驂(見姓苑)
萬姓統譜卷六十六
