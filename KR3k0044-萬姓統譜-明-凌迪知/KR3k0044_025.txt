卷十九
萬姓統譜卷十九明凌迪知撰
上平聲
十一真
辛(隴西徵音姒姓之後夏后封攴子於莘後去草為氏)
(周)辛有(東遷之初過伊川見被髮而祭者曰不及百年此其戎乎)
辛俞(欒氏家臣晉滅欒氏俞被執不背欒氏)
辛櫟(魯大夫)
辛甲(周太史)
辛騰(秦將軍曾孫蒲家中山)
(漢)辛武賢(為酒泉太守羌人畏服及其弟湯為護羌校尉使酒醉酗羌人乃畔)
辛慶忌(字子貞武賢子以謁者補金城長史舉茂才遷郎中又遷車騎將軍父子皆為虎臣朝廷)
(重之)
(三國)辛毘(字佐治潁川陽翟人曹操表為議郎遷丞相長史入魏為侍中好直諫常以事諫文帝帝不聽)
(毘隨而引其裾帝竟從其言明帝時封潁鄉侯)
(晉)辛勉(字伯力狄道人博學有貞固之操仕為侍中及洛陽陷劉聰欲署為光祿大夫固辭曰大丈夫)
(豈虧高節事二姓乎聰為築室於平陽西山月致酒米辭不受)
辛恭靖(狄道人為河南太守姚興來寇恭靖固守百餘日援兵不至城陷被執恭靖厲色曰我寧)
(為國死不為羌臣興幽之别室後走歸江東帝嘉之桓玄請為諮議參軍)
辛謐(字叔仲狄道人為散騎常侍長安陷劉聰大中大夫不受及冉閔僣號徵為太)
(不食而死)
辛賓(勉族弟愍帝時為尚書郎及帝蒙塵于平陽劉聰使帝行酒洗爵欲觀晉臣在朝者賓進而抱)
(帝大哭聰曰前殺庾珉輩故不足為戒耶引出遂加害)
辛普明(字文達河南人少就關康之受業家貧與兄共處一帳兄亡士之高其行者悉以金賻之)
(後至者不復受曰本以兄墓不周故不逆親友之意今實以足豈可利亡者餘贈耶豫章王嶷)
(徵為議曹從事不就)
辛景(為臨海太守隆安四年孫恩寇臨海景破之恩窮蹙赴海死)
辛穆(平原相正直不私當官有守子馥亦為平原相有學行吏民懷之)
(南北)辛慶之(字餘慶狄道人少有文學魏時徵至洛陽對策第一除秘書郎累官南荆州刺史位遇雖)
(隆其率性儉素志量寬和有儒者之風)
辛昂(字進召慶之族子周尉遲迴伐蜀表為龍州長史威惠洽著累遷驃騎大將軍)
辛德源(字孝基狄道人少有重名累官考功郎中隋高祖受禪不調隠于林慮山著幽居賦以自)
(寄)
辛淵(仕西涼為驍勇將軍及涼後主李歆與沮渠蒙遜戰于蓼泉軍敗失馬淵以所乘授歆而身死)
(於難以義烈見稱西土)
辛琛(字僧貴魏景明中為揚州長史刺史李崇多事産業琛諫不從後加南梁太守崇置酒賀琛曰)
(叨忝一方朝夕聞過是所願也崇有慙色)
辛術(字懷哲狄道人初為司空法曹參軍出為清河太守睢州刺史及所部郡守俱犯大辟朝廷以)
(其奴婢資財賜術三辭不允術乃送詣所司不復以聞贈開府儀同三司)
辛雄(字世賓仕魏歴尚書郎先是御史中丞王匡輿棺諫諍尚書令王澄劾匡大不敬雄奏理之)
辛祥(字萬福仕魏任平北府司馬有白璧還兵藥道顯被誣為賊官屬咸疑之祥曰道顯面有悲色)
(察獄以色其此之謂乎苦執申之月餘别獲真賊)
辛威(隴西人性持重有威嚴初從賀拔岳征伐有功及文帝統岳衆見威竒之引為帳内進爵為公)
辛紹先(淵子仕魏為下邳太守子鳳達躭道樂古有長者之名)
辛少雍(字季和鳳達子少聰穎有孝行尤為祖紹先所愛紹先性嗜羊肝嘗呼少雍共食紹先卒)
(少雍終身不食肝性仁厚有禮義門内之法為時所重)
(隋)辛彦之(狄道人為太常少卿帝令與沈重議論禮文重不能抗後除隋州刺史時州牧皆貢珍玩)
(惟彦之所貢皆供祭之物帝善之遷潞州刺史)
辛公義(狄道人為岷州刺史有善政民呼為慈父遷并州刺史至獄露坐驗囚决斷咸宜人服其)
(明時山東霖雨皆苦水災境内獨無損尋轉為黜陟使所至多政績)
(唐)辛雲京(蘭州金城人有膽决以擒生斬馘常冠諸軍積功授開府儀同三司右僕射同平章事)
辛替否(字協時京兆人為左拾遺時置公主府官屬而安樂府補授尤濫築第侈貴盛興佛寺替)
(否上侈貴疏諫之)
辛京果(常從李光弼戰尤力肅宗異之召見曰其黥彭關張之流乎)
辛讜(學詩書善擊劒有濟時志少耕于野有牛鬭而兩持其角久之竟折其角里人駭異唐末為嶺)
(南節度使)
辛秘(隴西人憲宗時拜湖州刺史李錡反蘇常杭睦四刺史戰敗俱拘脅獨秘以儒者賊易之未及)
(至秘召牙將邱知二夜開城收壯士得數百逆賊大戰斬其將進焚營堡錡平賜金紫僉謂秘)
(將帥材)
辛玄馭(武后時為屯田郎中嘗云兒子從官者有人來云貧乏不能自存此是好消息如聞貲貨)
(充足衣馬輕肥此是惡消息)
辛樊(兄弟五人並有才識時人曰五龍一門金枝玉昆)
(宋)辛仲甫(字之翰孝義人太祖問趙普以文武兼資者普以仲甫對拜右補闕出知光州後為參知)
(政事卒贈吏部尚書)
辛棄疾(字幼安歴城人棄金歸朝累遷龍圖閣待制與朱熹素善熹没黨禁方嚴獨為文往哭之)
(卒諡忠敏所著有稼軒集)
辛次膺(字起季萊州人政和進士累官至參知政事孝友清介立朝謇諤如成敏湯思退之屬皆)
(為所劾仕宦五十年無纖毫掛吏議為政貴清静先德化所至有聲)
辛文悅(宋太祖幼從文悅肄業逮即位召見授判太府事時周鄭王出居房州太祖謂文悅長者)
(命知房州以保全之)
辛企宗(都統節度使)
辛炳(字如晦侯官人元符進士累官殿中侍御史以疏蔡京發運之弊謫監南劒州高宗朝復為侍)
(御史言事切直遷中丞卒詔以炳操行清修貧無以葬賜銀帛賻其家)
(元)辛思謙(建陽尹長於儒業勤於吏治邑人愛之如父母)
辛有常(汶上人以儒道鳴山東仕至河東山西道宣慰使)
(明)辛彦博(汾州人洪武中由太學生擢監察御史歴僉都御史累官按察使布政使敭歴中外有聲)
辛民(河南人洪武進士)
辛祐(江西人永樂進士)
辛浩(字養正江夏人正統戊戌進士任監察御史彈劾不避權勢謫戍遼陽俗不尚文學浩至選校)
(子弟教之皆有成卒為名士天順中復其官)
辛自修(偃師人嘉靖丙辰進士太常少卿萬歷中歴順天府府丞)
荀(河内徵音文王第十七子郇侯去邑為氏)
(周)荀息(春秋晉人獻公時為大夫請假道於虞以伐虢師還襲虞滅之息初輔奚齊奚齊見殺又立卓)
(子輔之卓子亦見殺息遂死焉)
荀林父(晉人為文公御戎敗楚師于城濮又佐下軍敗秦師景公時代郤缺為政卒諡曰桓其後)
(號中行氏)
荀吳(林父曾孫祖庚晉景公時為大夫代荀首佐中軍父偃為晉卿卒諡獻子吳嘗大敗羣狄不受)
(鼓人之叛鼔告力竭而後取之不戮一人平公時為卿卒諡曰穆吳子寅勸勿伐楚卒諡曰文)
荀欣(侍趙君以選練舉賢任官使能)
荀卿(字況趙人年五十始來游學於齊齊襄王時卿最為老師適楚為蘭陵令著書數萬言羽翼六)
(經有荀子傳于世)
荀會(晉悼公即位使荀家公族大夫使訓鄉之子弟恭儉孝弟)
(漢)荀淑(字季和潁川潁隂人少有高行博學而不好章句桓帝朝補以朗陵侯相蒞事明理稱為神君)
(尋棄官歸子八人儉緄靖夀汪爽肅專竝有才名時謂八龍)
荀靖(字叔慈淑子少有雋才以孝著名隠身修學動止合禮屢辟不就號玄行先生)
荀爽(字慈明淑子十二歲通春秋時語曰荀氏八龍慈明無雙或問許邵靖爽孰賢曰二人皆玉慈)
(明外光叔慈内潤)
荀悅(字仲豫淑孫家貧無書每於人家見篇牘一覽即記官至秘書監侍中時政移曹氏悅)申鑒
(五篇奏之又依左傳體刪漢書為帝紀三十篇)
荀彧(字文若淑孫聞曹操有雄略歸之操與語大悅曰吾子房也以為奮武司馬軍國事悉以咨之)
(董昭謂操宜進爵國公彧曰曹公本興義兵不宜如此操心不平因表留彧為侍中至濡須口)
(飲藥死子粲字奉倩)
荀昱(淑兄子漢黨人八俊之一)
荀鳴鶴(能詩不作常語)
荀藐(字公然榆次令為政以德而民懷之有鳳凰集其境晉武帝下詔褒美云就之如日月仰之如)
(神明愛之如父母樂之如時雨)
荀恁(有清節匈奴憚之)
荀雍(與四友以文章賞會)
(三國)荀攸(字公達彧從子祖父曇廣陵太守攸仕為汝南太守曹操以為軍師及魏建國為尚書令卒諡)
(敬侯子顗博學洽聞仕魏為司空年七十居母憂哀毁幾滅性封臨淮公)
荀輝(散騎常侍著周易十卷)
荀柔之(著分王年歷五卷)
(晉)荀勖(字公曾爽曾孫晉武朝領秘書監得汲郡冢中古人竹書撰次以為中經列在秘書自中書遷)
(尚書令人賀之曰奪我鳳凰池諸君何賀耶有十子)
荀緯(字公高河内人少喜文字建安中召署軍謀篆黃初間遷散騎常侍)
荀組(勖子夷雅有才識累官太子太保懷愍之難多所匡扶)
荀綽(勖子字彦舒博學有才能撰晉書十五篇傳于世永嘉末為司空)
荀藩(勖子字大堅元康中為黃門侍郎從駕討齊王冏勲封西闕縣公)
荀邃(藩子字道玄解音樂善談論弱冠遷太子洗馬累官尚書與闕協婚協執權欲以邃為吏部尚)
(書邃深拒之)
荀闓(藩次子字道明京師語曰洛中英英荀道明官至侍中尚書)
荀奕(字玄欣組子官至太僕)
荀顗(字景倩彧第六子累遷侍中清純體道忠鯁立朝有佐命弼導之勲銘功太常配享清廟)
荀崧(字景駁彧玄孫志操清純雅好名學泰始中代兄襲父爵為安陵鄉侯累官開府儀同三司錄)
(尚書事蘇峻之亂與王導等共衛帝二子蕤羨並知名)
荀蕤(字令遠潁隂人崧子有儀操威望為簡文帝所重除建威將軍)
荀伯子(潁隂人博通經傳仕為著作郎與徐廣同撰國史遷御史中丞)
(南北)荀匠(字文師潁隂人晉太保勖九世孫也父法超仕齊安復令卒官匠號慟氣絶身體皆冷至夜乃)
(蘇旣而奔喪每宿江渚商旅不忍聞其哭聲天監元年其兄斐為鬱林太守征俚賊為流矢所)
(中死于陣喪還匠迎于豫章望舟投水傍人赴救僅而得存及至家貧不時葬居父憂并兄服)
(歴四年不出廬戶自括髮不復櫛沐髮皆秃落哭無時聲盡則繼之以泣目眥皆爛形骸枯顇)
(皮骨裁連雖家人不復識郡縣以狀言武帝詔遣中書舍人為其除服擢為豫章王國左常侍)
(匠雖即吉而毁顇逾甚外祖孫謙誡之曰主上以孝臨天下汝行過古人故擢汝此職非惟君)
(父之命難拒故亦揚名後世所顯豈獨汝身哉匠乃拜)
荀濟(字子通其先潁川人世居江右濟初與梁武帝為布衣交知梁武當王然負氣不服謂人曰會)
(于楯上磨墨作檄文或稱其才于梁武梁武曰此人好亂者也濟又上書譏佛法言營費太甚)
(梁武將誅之遂奔魏館于崔陵家及是見執楊愔謂曰遲暮何為然濟曰叱叱氣耳何關遲暮)
(乃下辨曰自傷年幾摧頽功名不建舍兒女之情起風雲之事故欲扶天子誅權臣齊文襄惜)
(其才將不殺親謂之曰荀公何意反濟曰奉詔誅將軍高澄何謂反于是燔殺之鄴下士夫多)
(傳濟音韻)
荀萬秋(字元寶潁川人亦用才學自獻昶見釋慧琳謂曰昨萬秋對策欲以相示荅曰此不須看)
(若非先見而荅貧道不能為若先見而荅貧道奴亦能為昶曰此將不傷道德邪荅曰大德所)
(以不德乃相荅而笑竟不看焉萬秋孝武初為晉陵太守)
荀法尚(少俶儻有文武幹略禎明中為都督郢州刺史及隋軍濟江法尚降入隋歴邵觀綿豐泗)
(州刺史巴東敦煌二郡太守)
荀欽明(武陵太守)
荀羨(字令則褚褒竒之曰荀生逸羣之材將有冲天之舉遷徐州刺史時年二十八中興人物未有)
(如羨之年少者)
荀朗(字深明潁隂人慷慨有大略仕梁累官荆州刺史以功封興寧縣侯遷都督合州刺史)
荀士遜(為文清典見賞知音在齊為中書舍人狀貌甚醜目曰醜舍人)
荀伯玉(字弄璋廣陵人祖永南譙太守父闡之給事中齊高帝朝為侍中)
(宋)荀炎震(眉州人紹熙進士)
(明)荀釗(劒州人洪武中夷陵州知州)
荀玉珍(字器之鳳陽人先任民兵萬戶府經歴以能稱永樂戊戌改丞涇邑慈祥愷悌人心悅服)
(召為都督府經歴陞松江府知府)
荀世美(霍州人成化舉人)
荀鳳(徐州人弘治進士)
荀天常(洛陽人正德中任滑縣教諭)
荀時中(臨汾人萬歷丙子舉人)
荀景昭(臨汾人萬歷間陜西慶元縣知縣)
郇(周文王第十七子封郇侯其後以國為氏今淮南多此姓郇音荀乂胡頑切音環)
(漢)郇越(字君仲太原人明經飭行平帝時州郡舉茂才散其先人貲千餘萬分施九族州里志節甚高)
(顯名于世)
郇恁(字君大劉平薦為議郎少好清修父資財千萬悉散與九族隠居山澤以求厥志)
郇相(字雅賓)
(唐)郇謨(晉州人元載盛時謨以麻總髮持竹笥葦席行哭長安東市人問之曰吾有字三十欲以獻上)
(言一事不中以笥貯屍席裹而棄之代宗召見賜以衣館内客省問狀多譏切載)
(明)郇旃(沐陽人洪武進士)
郇英(汝州人正統舉人)
郇静(汝州人正德中任南樂教諭)
郇存正(益都人萬歷間德安府推官)
甄(中山徵音舜陶甄河濱因氏音真又云音堅)
(漢)甄宇(字長文東漢人拜博士每臘日詔賜博士各一羊宇獨取其瘦者後朝會詔問瘦羊博士所在)
甄邯(太保侍中奉車都尉時羣臣稱頌王莽功德宜告祠宗廟邯請罷議子豐司徒為中山甄姓)
甄逸(上蔡令女為魏文帝皇后生明帝後追封安城侯)
甄豐(袁紹司徒)
甄叔遵(撰七要本啓三卷)
(南北)甄法崇(中山人仕宋為江陵令在任嚴整時人稱之孫彬)
甄彬(有行業鄉黨稱善嘗以苧就人質錢後贖之於束中得五兩金即送還之後為益州錄事參軍)
帶郫縣令將行同列五人梁武誡以(慎至彬獨曰卿昔有還金之美故不復以)言相屬
甄琛(無極人父凝州主簿琛學覽經史仕魏累官車騎將軍兼侍中在官清白子偘字道正秘書郎)
(楷字德方滄州刺史)
甄密(字叔雍清謹少嗜慾頗涉書史疾世俗貪競乾没榮寵曾為風賦以見意後參魏中山王英軍)
(事英敗鄉人蘇良没于賊中密盡私財以贖之良歸傾資報密密一皆不受良)之日本不
(求貨豈相贖之意魏孝莊帝時封密為安市縣子)
甄孝静(密子初為衛尉卿在官有平直之譽出為徐州刺史)
甄恬(字彦約中山人母喪廬墓側有白鳩白棲宿其廬州表其行狀仕至安南參軍)
(唐)甄濟(字孟成無極人好學隠居諸府辟詔皆不就玄宗嘗強致安祿山府中濟知祿山有反心遂脫)
(歸祿山反緘刃以授使曰即不起斷其頭來使至濟引頸待刃使嗟歎而止後玄宗召為祕書)
(郎遷太子舍人)
甄逢(濟子嘗以父名不得在國史欲詣京師自陳元和中袁滋表濟節行與權皋同科宜載于史有)
(詔贈濟秘書少監移書于史館逢與其父俱當得書由是父子俱顯名)
甄權(中山人嘗以母病與弟立言專醫方得其旨趣隋開皇初為秘書省正字)
甄亶(字道一中山人慷慨多大略以孝徵累官夏州都督)
(宋)甄履(開封人登科)
甄昂(開封人登科)
甄宗(開封人淳熙進士)
甄旦(知麗水縣吏道詳敏而餙以文學清白以率下明察以照姦到任末朞政治大成)
甄好古(嬴州人)
甄徹(陳州人)
(明)甄庸(宛平人任御史出巡廣西卓有風裁召還拜工部右侍郎尋陞尚書致仕庸性凝重言若不出)
(口遇事處之綽有餘裕)
甄誼(西安人洪武中同知長沙府事勸課農桑作興學校鋤強扶弱綽有政聲尋陞順天府尹)
甄堅(洪武中任御史)
甄實(沛縣人永樂初鄉貢歴官湖州府同知陞太僕寺卿益著勤能遷四川左布政使)
甄完(新昌人永樂進士)
甄希賢(麟遊人成化進士任御史)
甄成德(山西人嘉靖進士)
甄惠(字之哲束鹿人舉進士以翰林檢討出判汝泰宿三州用薦陞兵部武選主事西征有功三州)
(之民咸懷舊惠交章保留遂改陞宿州知州)
秦(天水徵音顓頊嬴姓伯益之後裔孫非子封于秦因氏又望出太原又齊郡)
(周)秦緩(字越人鄭人居渤海少為舍長客長桑君過緩竒事之君亦知緩非常人私謂曰我有禁方年)
老欲傳與公毋泄乃出懷中藥曰飲(以上池之水三十日當知物矣悉取禁方與之)
秦非(魯人孔門弟子樂善慕道後世封華陽侯)
秦祖(秦人孔門弟子篤于守道唐封少梁伯宋加封鄄城侯)
秦冉(孔子弟子)
秦商(楚人)
秦堇父(魯人孟氏臣有勇力魯師從晉圍偪陽堇父輦重如役偪陽人啓門諸侯之士門焉縣門)
(發聊人紇扶之以出門者狄虒彌建大車之輪而蒙之以甲以為櫓左執之右拔戟以成隊孟)
(獻子曰詩所謂有力如虎者也主人縣布堇父登之及堞而絶之墜則又懸之蘇而復上者)
(三偪陽人嘉其勇辭焉乃退帶其斷布以徇于軍三日)
(漢)秦彭(字伯平茂陵人六世祖襲與羣從五人同時為二千石三輔號萬石秦氏彭建初時為闕陽太)
(守以禮訓人後徙潁川有鳳凰麒麟嘉禾甘露之瑞肅宗巡行輒賞賜焉)
秦周(黨人八厨之一)
秦恭(字延君信都人少與張山拊鄭廣中假倉同師事夏侯建授尚書恭又增其師法至百萬言官)
(至城陽内史故小夏之傳有鄭張秦假之學後恭授魯人馮賓賓為博士皆以學知名)
秦文郁(為洪陽尹政聲大著民懷其德惠)
(三國)秦宓(字子敕綿竹人少有才學州郡辟命皆不往漢昭烈定益州廣漢太守夏侯纂請為師友祭酒)
(宓卧不起及諸葛亮領益州牧選宓迎為别駕吳遣張温來聘百官往餞宓與温答問應聲而)
(去温大敬服)
秦伯南(曹真之父也夙與曹操善袁術部黨與操攻劫操出寇所追走入秦氏伯南開門受之寇)
(問操所在答云我是也遂害之由是操思其功故變其子真之姓曹氏)
(唐)秦瓊(字叔寶歴城人從太宗戰伐有功累官左武衛大將軍贈徐州都督圖像凌烟閣)
秦系(字公緒天寶末避亂剡溪客泉州南安有大松百餘結廬其上穴石為研注老子號南安居士)
(與劉長卿相和權德輿曰長卿自以為五言長城系以偏師攻之)
秦景通(晉陵人與弟暐皆有名俱精漢書號大小二秦君經指授者咸有師法景通仕至)賢閣
(學士暐復踐其官云)
(五代)秦族(後周洛川人性至孝父喪哀毁過禮以母在抑割哀情以慰母心與弟榮先篤友愛母死終喪)
(之後不入房室者二十年鄉里感歎詔旌表之)
(宋)秦觀(字少游高郵人長於議論文麗而思深元祐初蘇軾薦于朝除太學博士遷國史院編修官坐)
(貶有淮海閒居集)
秦羲(字致堯江寧人祖父皆仕南唐羲歸宋補殿直督廣濟漕太宗時提點淮南茶鹽歴知數州羲)
(知書好為詩喜賓客頗有士風歴貨財之任凡十餘年精勤練習號為稱職)
秦傳序(江寧人淳化中充䕫峽巡檢使賊攻䕫州傳序督士卒晝夜拒戰久之度力不支乃為蠟)
(書遣人上報赴火死子奭泝峽求父屍溺死人以為父死于忠子死于孝奏至太宗惻然錄傳)
(序子煦為殿直)
秦憙(溧陽人為人長者歲收萬斛租鄉民輸粟令自行槩當元豐間頻歲饑饉作粥以飼全活者衆)
秦鉅(字子野江寧人檜曾孫通判蘄州金人犯境城破巷戰死傷略盡歸署火倉庫乃自焚死子浚)
(渾從父皆死詔贈鉅五官封義烈侯)
秦希甫(字辨之吳人元符中為陜西轉運判官後入元祐黨籍)
秦再雄(辰州猺人武徤多謀太祖下荆湖召再雄至闕下擢辰州刺史再雄感恩誓死終太祖世)
(邊境無患)
秦當(上黨人金季兵起窽山麓為洞奉親以居傍窽大洞匿其里中百人具牛酒出待兵兵入索惟)
(見其親屬曰孝士也釋之去人甚德之孫起宗仕元累官兵部尚書)
秦懷忠(博白人以文學孝廉稱應四舉第初授徐聞令平及冤獄後知容州有治聲)
秦仔(靖康中二聖北狩齎詔回命高宗圖恢復)
秦起宗(洺水人幼生長兵間學書無從得紙父順削柳為簡寫以授之成誦削去更書累遷中臺)
(御史以兵部尚書致仕子鈞銓鐸鏞皆仕于時)
秦長卿(洛陽人姿貌魁特俶儻有大志世祖徵至京時阿哈瑪特專政長卿上書請誅之遂為阿哈瑪)
(特所害從子山甫建康府判官山甫子從龍侍御史從德行省參知政事)
(明)秦從龍(字元之仕元為御史元末避兵居鎮江洪武初朝廷重其才學老成聘至京賜第西華門)
(外事無大小悉與之謀以筆書漆板問答甚密)
秦𥙿伯(大名人元進士棄官寓揚州張士誠招之不納吳元年上命徵之對使者曰受元爵祿二)
(十餘年背之不忠也母喪未終忘哀而出不孝也固辭洪武初上復手書諭之裕伯入朝命為)
(待制固辭不允)
秦約(字文仲崇明人少嗜學長益刻勵于書無所不讀為詩文負豪氣洪武初舉文舉試居首擢禮)
(部侍郎以母老告歸後徵儒士講論治道有司以其名聞賜帛鏹)
秦仲章(洪武中為慈谿縣丞廉正不撓時李仲文為寧波知府遣吏馬仁生行縣違法仲章械仁)
(生至闕下太祖嘉之即陞仲章為寧波知府降仲文為慈谿縣丞)
秦世顯(字子修十八登進士仕饒陽知縣身不滿四尺又癯弱人患難治日高升堂裁決如流日)
(頃廷無人囹圄空虚有盜入境射獲渠魁一人餘下馬羅拜俱生擒而還自是境内無盜年二)
(十二卒人共惜之)
秦逵(宣城人洪武間由國子生累官工部尚書)
秦琰(歴城人洪武中領鄉薦累官刑部侍郎才行見稱于時)
秦約文字仲本淮安人宋直龍圖閣觀之後(間官博士洪武初召對拜侍郎禮部以母老辭)
(歸後復以束帛徵上封事乞重儒術廣教化之意乂令守相考闕各為書上之省以訪咨治民)
(術授文學溧陽吳沈薦約文時宜置之側得盡啓沃在溧陽久之乞歸卒約為文原本經義貢)
(師泰極重之所著樵海集及他書有傳者)
秦泰(洪武中知南昌縣勤于撫字延禮儒士民有不率者以禮喻之不加鞭扑政清訟簡去任父老)
(攀留)
秦岳(字維翰慈谿人由邑庠弟子員中永樂丁酉鄉試卒業太學拜兵部武選主事陞本部職方郎)
(中陞山西布政司右參議督理糧儲時水旱相仍有司催科逾迫而逋積愈多岳曰暑雨艱食)
(民方怨咨急之使倍價以償是轉之溝壑耳况歲且有秋乎因屬其耆老而諭之民大悅越三)
(月鞭扑不施而逋積以清丁母憂去性寬厚朴實無驕矜忮求之氣嘗自書勤儉忍耐謙和六)
(字以自警人稱為長者)
秦旭(字景暘無錫人究心問學為詩敷腴雄徤氣格類放翁成始終名能詩愛之旭沉重寡言居處)
(有常不妄與人交初號修敬晩益端莊詳雅動履有則里中有為不善者輒相戒曰勿令秦翁)
(知以子貴累封武昌知府愈慎敬恭謹足跡不涉官府又號謙翁嘗與李)數人開吟社于
(惠山之麓名曰碧山吟得年八十五卒友人私諡曰貞靖詩有修敬集子䕫江西右布政使永)
(孚仲孚成化間以雙孝旌門)
秦蕃(字良翰常熟人成化進士)
秦崇(山東嶧縣人由進士歴南京光祿卿)
秦時中(洪武中知雷州府謹厚端嚴僚屬吏民咸畏仰之歲旱禱雨輒應修復陂塘民沾其利各)
(邑鄉都建立壇所以嚴春祈秋報之祀)
(闕海人由進士任湖廣興山知縣簡留禮科闕行在刑部郎中以言事改河南衛輝府同知撰)
(永樂太平歌白玉禎祥等詩營建宫賦及洪熙輔政策二十五道以進稱旨)
秦民悅(字邦約合肥人天順進士授行人歴南京兵部尚書)
秦䕫(字廷韶無錫人天順進士授南京兵部主事歴知武昌府屏姦植善興學勸農創養濟院定均)
(徭法積榖備荒節財裕國都御史吳琛劉敷尤加器重乃創張乖厓祠葺黃鶴樓祀神江滸力)
(縛劇盜辨獄會城首罪妖伶皆美政也)
秦金(字國聲無錫人弘治進士官兵部尚書諡端敏)
秦偉(字世觀三原人弘治進士歴官山西參政與馬理吕柟相友善所養益邃為參政時令行禁止)
(道不拾遺治為天下最)
秦禮(字從節臨海人弘治進士歴官按察使)
秦文(字從簡臨海人正德進士歴布政司參政子鳴春舉人任司務鳴夏壬辰進士右春坊中允鳴)
(雷甲辰狀元禮部尚書)
秦武(字從熙臨海人正德辛未進士)
秦瑛(字玉輝山隂人正統進士歴翰林檢討)
秦佑(字順甫臨海人正德辛未進士)
秦銳(字克進會稽人弘治庚戌進士歴副使)
秦金(字懋南鉞弟慈谿人嘉靖癸未進士)
秦顒(字士昂貴州人正統壬戌進士歴布政)
秦世顯(字子修涇陽人嘉靖癸未進士)
秦巘(字廷贄崑山人成化己未進士歴副使)
秦鉞(字懋功慈谿人正德甲戌進士為湖廣攸縣知縣政績有聞進監察御史巡按江西監臨鄉試)
(取士多得人陞徐州兵備副使歴山東參政按察使左右布政使才識通敏敭歴著聲擢副都)
(御史巡撫江西召入内臺不數月乞歸致仕而卒)
秦初(字性初以進士起家官翰林檢討中書舍人遷禮部主事敦𥙿醇厚行誼如古人居太學時同)
(舍生以使命去妻死無主初為之經紀喪事甚周有金安者除後山衛經歴當之任貧無以治)
(裝初脫所乘驢資遣之徒步出入後在史館皂人嘗失馬以逸告人疑皂為盜當窮治曰我未)
(嘗寡恩人必不負我後馬果得于他所鄉人有積不義者富于財禮幣為其母請銘初諉曰吾)
(文不足以榮若母卒不許終于官)
秦彪(爵谿所百戶嘉靖壬子倭賊登赤坎攻遊仙寨甚急彪曰遊仙與爵谿唇齒無遊仙是無爵谿)
(也先人遺我汗馬勲不勉戰而死法何以見于地下乎乃與弟漢疾馳赴鬭力不能支遂俱死)
秦涇(字汝清平湖人幼喪母哀毁不勝喪除像事之如生及事繼母失愛事之益謹撫異母弟尤篤)
(卒回母心父卧病隣火及卧所扶舁不及涇但叩頭籲天風反火滅父殁廬墓終喪)
秦紘(字世纓單人景泰中舉進士任監察御史劾中官採辦謫驛丞陞雄縣令以禁革中官捕獵被)
(誣幾不免邑民數千人訴登聞得寬宥調陜西谷縣令日與將官講兵法料敵情凡六載知葭)
(州調秦州以艱歸秦民日哭留奏保仍任秦州累遷至都御史提督宣府凡與敵十戰以全制)
(勝遷戶部侍郎以忤時貴降廣西參政尋陞戸部尚書紘正直剛方節槩凜凛為時名臣卒諡)
(襄毅祀鄉賢祠)
秦鎬(字子京三原人嘉靖癸未進士)
秦鏊(字子元崑山人嘉靖丙戌進士)
秦鳴夏(字子升臨海人嘉靖壬辰進士改吉士歴左春坊中允告歸嘉靖己未起南兵職方主事)
(辭不仕)
秦鳴雷(字子豫鳴夏弟嘉靖甲辰進士第一授修撰歴南京禮部尚書)
秦禾(字子實無錫人嘉靖癸丑進士知武康愛民守已政多平易民多德之歴金華知府避同姓改)
(永昌卒于官)
秦(字子成無錫人嘉靖丁未進士歴提學副使湖廣右布政使)
秦(字鳴和慈谿人嘉靖庚戌進士歴江西左布政使)
秦道(字仲學慈谿人嘉靖癸丑進士)
秦大(字仲修咸寧人嘉靖癸丑進士歴行太僕寺卿)
秦(慈谿人癸丑進士萬歷間湖廣右布政)
秦士(曲周人乙丑進士萬歷間河南按察使)
申(商音姜姓炎帝之後封于申號申伯以邑為氏又望出丹陽)
(周)申伯(周宣王母舅封申築城于謝仲山甫作詩送之曰崧高維嶽峻極于天維嶽降神生甫及申)
申棖(魯人孔門弟子孔子嘗言吾未見剛者或以申棖對孔子謂棖也慾焉得剛後世追封上蔡侯)
申黨(魯人孔門弟子言動克勤後世累封淄川侯)
申無宇(仕楚為芉尹王城陳蔡不羹使公子棄疾為蔡公無宇曰五大不在邊五細不在庭親不)
(在外羈不在内今棄疾在外鄭丹在内君其外戒後陳蔡作亂竟如其言焉)
申亥(無宇子靈王乾谿之難也王㳂夏將入于鄢申亥曰吾父再奸王命王弗誅惠孰大焉君不可)
(忍惠不可棄吾其從王乃求王遇諸棘闈以歸王縊于芉尹申亥氏申亥以其二女殉而葬之)
申繻(桓公與姜氏如齊曰女有家男有室無相瀆)
申豐(魯季氏家臣)
申須(魯臣星孛大辰謂諸侯有大災)
申詳(見孟子)
申巫臣(楚人說夀夢教戰陣使楚罷於奔命吳之強于中國自巫臣始夀夢思其功以其子孤庸)
(為相)
申包胥(楚人仕為大夫與伍員友善平王殺員父奢兄尚員曰我必覆楚包胥曰吾必復之及吳)
(師伐楚入郢包胥乃入秦乞師救楚依庭牆而哭日夜不絶勺水不入口七日秦伯哀之乃出)
(師至楚楚王賞功逃之不受)
申鳴(楚人王欲相之鳴辭不受曰舍父之孝子而為王之忠臣不可父強之遂入朝為相白公為亂)
(將往死之父曰棄父而死其可乎鳴曰夫仕者身歸于君無死其難乎遂以兵圍之白公劫其)
(父以兵鳴流涕曰食其食者死其事今吾君之忠臣也不得為父之孝子矣遂殺白公其父亦)
(死鳴曰食君之食避君之難非忠臣也定君之國殺臣之父非孝子也遂自殺)
申不害(荆人韓昭侯用為相終申子之身國治兵彊無侵韓者學本黃老而主刑名著書闕篇號)
(曰申子)
(漢)申培公(魯人少事齊人浮邱伯受詩高帝過魯申公以弟子從師入見武帝使使以束帛加璧安)
(車蒲輪迎之至則以為大中大夫武帝問治亂之事對曰為治不在多言顧力行何如爾後以)
(病免歸)
申威(延陵人鴻臚卿)
申朔(字元游蒼梧人性廉慎常著布𥜗布袴不事綺紈鄉邑嘆慕之舉孝廉為九真都尉後擊猺賊)
(有功民頌其德)
(南北)申怙(字公休魏人父宣子坦並以幹用見知拜青州刺史性清約頻處州郡妻子不免饑寒世以此)
(稱之)
申徽(字世儀為襄州刺史性廉慎乃畫楊震像于寢室以自戒累遷都官尚書右僕射)
(唐)申稷(大歷中為建昌令政平訟理流民復業)
(宋)申世寧(鉛山人紹興六年潘逵兵襲鉛山父年逾七十未及出戶遇賊賊意其有藏金欲殺之世)
(寧年未冠亟引頸願代父死賊感其孝兩全之)
申積中(成都人楊繪從其父起求之為子及長知非楊氏而絶口不言登進士事所養父母盡孝)
(終身有二弟一妹為畢婚娶始歸本族復申氏政和中通判德順軍)
(明)申克敬(昭化人洪武中由太學生入仕才能著稱練達老成累官河南右布政使)
申綱(陽曲人景泰間鄉舉選為監察御史有直聲出按河間等府奸貪望風屏迹歴松江九江守德)
(政覃敷二郡士民有遐思焉)
申綸(永年人弘治進士累官按察司副使性忠亮有雅度蒞官以廉白稱子价嘉靖進士官至副使)
申盤(字靖之諸城人弘治進士河南僉事)
申錫(眉州人嘗作先天太極諸書自一歲一月一日一身皆有圖說至于九疇會極中央立極中星)
(合極復分畫而附益之又作三易圖說十卷以探羲文孔子之秘而六十四卦卦為二圖以釋)
(其義明喪讀書至老不倦)
申(字儀卿魏縣人嘉靖進士歴官吏部郎中性恬淡不樂仕進屢起屢辭為時所稱)
真(上谷百濟八姓其一曰真)
(漢)真祐(太尉長史)
真欽(太醫令)
真玄菟(善算)
(宋)真德秀(字景元浦城人四歲受書過目成誦慶元中第進士累官至參知政事世稱西山先生諡)
(文忠德秀之學以朱文公為宗所著有大學衍義讀書記文章正宗從祀孔子廟庭)
真志道(德秀之子以蔭補官累遷戶部侍郎子紹祖府判同祖同知孫蜀孫金德主簿宜孫永春)
(縣尹)
真孚若(天聖間撫州軍事判官)
(明)真善同(字景彰浦城人永樂舉人)
真節(字士和德秀十三世孫世居浦城正德間河南開封府通判持廉守正人稱為清白吏)
鈞(角音洛陽楚大夫元鈞之後)
(漢)鈞喜(御史)
(宋)鈞光祖(紹興間任兵馬副使)
鈞昌期(興隆進士渠縣人)
鈞仲甫(大觀進士鹽亭人)
親
(周)親弗(齊人相秦)
(漢)親肥(袁安仁恕掾)
親宋
親悥
莘(天水徵音夏后啓支子封莘因氏焉)
(宋)莘融(舉進士錢塘人)
(明)莘野(字叔耕歸安人博學強記善屬文洪武初由明經為本縣儒學訓導陞真定府棗強縣知縣民)
(歸其化稱為賢令有環州集子霽字原朗應賢良方正仕刑部照磨孫皓然任教授)
莘九經(江西人嘉靖中任安吉州學正)
倫(望出京兆冷倫氏之後以名為氏見風俗通今嶺南多此姓)
(唐)倫玄慶(京兆人監察御史)
(宋)倫次陸(字伯疇寶慶進士南海人)
(明)倫文叙(南海人弘治己未會元進士第一子以訓正德丁丑會元進士第二以諒解元弘治進士)
(以詵正德進士俱官翰林世稱魁岡倫氏號父子兄弟進士之家而别族在番禺順德者亦世)
(科第)
倫文(順德人嘉靖解元癸丑進士)
輪
(周)輪扁(齊人桓公讀書于堂上輪扁斵輪于堂下上問公曰敢問公所讀者何言乎公曰聖人之言也)
(曰聖人在乎曰死矣然則君之所讀者古人之糟粕矣以臣斵輪之事觀之徐則甘而不固疾)
(則苦而不入不徐不疾得之于手而應之於心口不能言有數存焉於其間臣不能以喻臣之)
(子臣之子亦不能受之於臣是以行年七十而老斵輪古之人與其不可傳者死矣然則君之)
(所讀者古人之糟粕已夫)
綸
(三國)綸直
綸魚(俱魏臣)
銀
(宋)銀术(相州兵馬)
(明)銀綬(高陵人永樂丙子舉人)
銀瑶(鬱林人宣德中高昌縣丞)
銀嵩(故城人成化舉人任知州)
銀鏡(山西太原人由進士正德初知鷄澤縣節財費減賦役廣儲蓄流民復業盜賊屏息再歲民力)
(于農桑訟獄以平豪猾自戢而黌校間彬彬然興禮讓矣三年政成食足兵繕城郭以完適薊)
(寇至與民共守賊望風遠遁民賴以安及報績擢戶部主事以去)
銀金(羅氏人嘉靖丙午崇德縣丞)
神(瑯琊神農氏之後姓纂云今瑯琊有神氏)
(漢)神曜(騎都尉)
神通(中郎將)
(宋)神潛(韶州人元符進士迪功郎)
神應龍(韶州人開寶進士)
(明)神英(陜西人涇陽伯)
神德喜(乳源人永樂舉人)
神受(博羅人宣德舉人任知縣)
神志(曲江人正德中任雩都縣丞)
仁(見姓苑彭城)
(漢)仁同成(彭城人)
伸
(宋)伸意(莆田人政和進士)
因(遂人之四族)
(明)因禮(曲沃人景泰舉人)
因絅(曲沃人成化舉人)
因於夏(絳州人萬歷丙子舉人)
新(晉大夫新穆稚子之後)
(周)新稚狗(晉大夫伐翟)
新垣衍(梁客垣衍欲共帝秦魯仲連責而說之衍起拜謝曰吾今乃知先生天下之士)
(漢)新清
新臣(秦豐軍師)
(明)新度(閩縣人洪熙中南城縣教諭)
鱗(宋桓公生子鱗故曰鱗氏)
(周)鱗矔(宋司徒)
鱗朱(宋大夫)
臣(見通志)
(漢)臣綜(安東將軍)
臣安漢
(唐)臣悅(撰隋平陳紀)
淳
(宋)淳坤(遂寧人端平進士)
(本朝)淳英(合州人景泰舉人)
淳忠厚(弘治中合州舉人任成安教諭)
春(楚相春申君之後)
(明)春生物(垣曲人洪武中任遷安縣丞)
春仲和(武昌人宣德中任金谿縣丞)
賓(梁國)
(周)賓須無(齊大夫)
賓起(王子朝傳)
賓滑(周大夫)
賓孟
賓媚人(古今人表)
(明)賓思貴(長沙人洪武舉人廣西恭城縣教諭)
賓禮慶(德州人永樂中任永州府推官公平寬大訟者至庭下以禮義諭之使自悔悟人多感化)
(獄無繫囚足稱循良)
賓伯才(蒼梧人宣德舉人)
賓繼本(蒼梧人正統中廣東提舉)
賓繼學(蒼梧人正統舉人)
頻(見韻會)
(漢)頻暢(酒泉太守見風俗通)
誾(見姓苑)
(漢)誾仁(廣平人)
(明)誾敬(登州人洪武中任安吉州知州)
誾全(平涼人宣德舉人)
(湖廣麻城有誾氏)
彬(見姓苑)
(唐)彬霽(撰秘苑狀啓四卷)
針
(明)針惠(濟寧人隆慶庚午舉人)
寅(見姓苑)
(宋)寅午辰(延祐初嘉興教授)
人(見姓苑)
(明)人傑(開州人廣東瓊州衛左所百戶)
緡(夏時諸侯子孫以國為氏姓苑有緡氏)
(明)緡桓(固始人正統間廣東都司指揮)
塵
(明)塵洪(鄲縣人正德間沙河縣學教諭)
塵昂霄(山東莘縣人嘉靖中任贑州府經歴)
均(州名)
囷(見姓苑)
遵(見姓苑)
馴(見姓苑)
純(見姓苑)
勻(見姓苑)
濱(千乘見姓苑)
豳(公劉自邰出徙見姓苑)
旻(見姓苑)
民(見姓苑)
閩(越王無彊為楚所滅子孫散居閩地因氏焉)
薪(夷姓薪犁之國)
珍(州名見姓苑)
身(見姓苑漢有身相)
(音周見直音)
禋(見姓苑)
䣅(音辰見直音)
(見直音)
鄰(見姓苑)
&KR0942;(音軫見直音)
(音殷左傳遂人四族有氏亦作因)
潾(見姓苑)
溱(州名見姓苑)
(闕見姓苑)
邠(周太王居邠因氏焉)
萬姓統譜卷十九
