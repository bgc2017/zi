卷七十
萬姓統譜卷七十明凌迪知撰
四紙
李(隴西徵音顓頊曾孫堯時咎繇為理官子孫以官為氏殷末裔孫理利貞逃難伊矦之墟食木子變姓李)
(十一代孫老君一居趙郡一居隴西生廣廣之後生淵)
(周)李耳(楚苦縣人母懷之八十一歲乃生生即白首因號老子又曰老聃仕周為守藏吏又為柱下史)
(博古通今孔子往問禮焉老子曰良賈深藏若虚君子盛德容貌若愚孔子退曰老子其猶龍)
(乎後見周衰乃西出函關隠去關尹喜求長生術為著道德五千言其言曰天地所以能長且)
(久者以其不自生又曰我無為而民自化後治天下者多用其術學仙之士皆宗焉)
李牧(趙人為趙將常居代雁門避匈奴不戰者數歲後一戰大破匈奴十餘萬騎又大破秦軍以功)
(封武安君)
李同(趙邯鄲人秦圍邯鄲急平原君患之同曰今君誠能令夫人以下編于士卒家之所有盡以饗)
(士平原君從之得敢死士三千同遂與俱赴秦軍秦軍為之却三十里亦會楚魏救至秦兵遂)
(罷同戰死封其父為侯)
李冰(仕秦為蜀守鑿離堆以灌溉諸郡沃野千里而無水患號為陸海蜀人德之)
李離(晉文公之理也過聽殺人自拘當死文公曰下吏有過非子之罪也李離曰臣居官為長闕)
(為多今過聽殺人傳其罪於吏非所聞也竟伏劒而死)
李斯(楚上蔡人從荀卿學帝王術西說秦王以為丞相下禁書之令變蒼頡籕文為玉箸篆)
李談(邯鄲傳舍吏子諷平原君却秦)
(漢)李左車(行唐人初仕趙封廣武君趙王歇不用左車計竟為韓信所敗信募得左車師事之用其)
(計策下燕齊諸城)
李宫(按史記老子之子宗宗子注注子宫宫之玄孫假仕漢文帝)
李廣(隴西成紀人其先李信秦時為將廣世受射文帝時擊匈奴以功為散騎常侍數從獵格殺猛)
(獸文帝曰惜廣不逢時當高祖世萬戶侯何足道哉歴上谷隴西北地雁門雲中太守武帝時)
(為北平太守匈奴畏之號飛將軍結髮與匈奴大小七十餘戰以石為虎射之没矢從弟蔡及)
(三子曰當戶曰椒曰敢皆為郎孫陵亦為將)
李朔(以校尉三從大將軍衛青擊單于封涉軹侯)
李敢(廣第三子以校尉從征奪左賢王旗鼓斬首多爵關内侯怨大將軍青殺其父擊傷青青匿諱)
(之後敢從上獵甘泉霍去病怨敢傷青射殺之)
李廣利(為貳師將軍伐勝大宛封海西侯)
李當戸(前將軍廣之子漢景帝時為郎天子與韓嫣戲嫣少不遜當戶擊嫣嫣走于是天子以為)
(勇)
李少君(字雲翼入泰山採藥病困遇安期生以神樓散一匕與服而愈上言於漢武曰臣能凝雪)
(傾成白銀化丹砂成黃金控飛龍而八遐徧乘白鶴而九垓同冥海之棗如瓜鍾山之李如瓶)
(臣皆得而食之遂生竒光上尊禮之)
李陵(字少卿廣孫當戸子少為侍中建章監天漢二年貳師擊左賢王陵請曰臣所將皆荆楚勇士)
(竒才劒客力扼虎射命中願得自當一隊持步卒五千深輮戎馬之地矢盡而降司馬遷以為)
(有國士之風雖古名將不過也)
李翕(武都太守開陜西及大井道有政績)
李充(字大遊陳留人家貧兄弟同居易衣而出竟日而食妻挾其私欲分異充黜之延平中為博士)
(遷左中郎將年八十餘平帝時為國三老時被進見賜以几杖)
李根(許昌人有趙買者聞其父祖言己見根比買事根年已八十四而根年少自若有得根素書讀)
(之其自記云以漢元封學道於某甲計之已七百餘歲矣)
李業(廣漢梓潼人有志操以明經除議郎王莽簒位遂去官公孫述徵之不起使人遺以毒藥業曰)
(危國不入亂國不居遂飲毒而死)
李延年(中山人女弟得幸號李夫人延年善歌為變新聲為協律都尉)
李咸(孤特自立自大鴻臚拜太尉自在相位約身率下常食脫粟飯醬菜而已刺史二千石牋記非)
(公事不發省以乞骸骨見許還所賜物乘弊牛車而去)
李忠(字仲都黃人仕為郎以好禮脩整稱更始時與任光同奉光武累以戰功封中水侯平龐萌遷)
(丹陽太守圖形雲臺)
李通(宛平人父守好星歷䜟記通知漢當復興乃遣弟軼迎光武相結定議舉兵光武即位徵為衛)
(尉封固始侯進拜大司空卒諡恭毅通性謙恭常欲避權勢能以功名終云)
李善(字次孫淯陽人本同縣李元蒼頭元家俱病死惟孤兒續始生數旬而貲財千萬諸奴欲謀殺)
(續分其財善潛負續逃亡及長為理舊業告奴婢於官悉殺之光武聞其行詔拜善及續竝為)
(太子舍人善後遷日南太守續至河間相)
李育(字元春淶人少習公羊春秋為班固所重章帝時為議郎後拜博士詔與諸儒講論白虎觀為)
(時通儒累遷至侍中)
李恂(字叔英安定臨涇人少習韓詩教授諸生仕為侍御史持節使幽州能宣布恩澤章帝嘉之拜)
(兖州刺史清約率下後歸鄉里潜居山澤間詣洛陽時歲荒公卿餽粮悉不受)
李法(字伯度南鄭人博通羣書性剛而有節和帝時舉賢良除博士遷光祿大夫上疏言宦官權重)
(椒房寵盛忤旨免官後徵拜諫議大夫正言極詞不改於舊終汝南太守)
李郃(南鄭人通五經善天文和帝遣二使者觀風俗向益州宿候舍郃時為候吏因問曰君來時寧)
(知二使何時發二人驚問郃指曰有二使星向益部故知之耳)
李尤(字伯仁廣漢雒人少以文章顯和帝時侍中賈逵薦召拜蘭臺令史安帝時為諫議大夫撰漢)
(紀順帝立遷樂安相卒年八十三所著詩賦銘誄頌七歎哀典凡二十八篇)
李南(字孝山少篤學明於風角漢和帝永元中太守馬稜坐盗賊事被徵當詣廷尉吏民不寧南特)
(通謁賀稜意有恨謂曰太守不德今當即死而君反相賀耶南日旦有善風明日申時應有吉)
(問故來稱慶旦日稜延望景晏以為無徵至晡乃有驛使齎詔書原停稜事南問其遲留之状)
(使者曰向渡宛陵浦里馬踠足是以不得速稜乃服焉後舉有道辟公府病不行終于家)
李固(字子堅郃子状貌有竒表好學負笈從師究覽墳籍陽嘉中公卿舉固對策鯁切順帝拜議郎)
(冲帝拜太尉後為梁冀所害天下痛惜之)
李雲(字行祖甘陵人舉孝廉桓帝朝為白馬令時中常侍單超等以誅梁冀功封侯用事雲上書指)
(其奸邪害國遂下獄杜衆陳蕃上疏救雲不聽竞死獄中天下冤之)
李燮(字德公本漢中南鄭人太尉固小子梁冀害固竝收其二子固女文姬適同郡趙伯英知父將)
(及難以燮托父門生王成曰李氏存亡在此矣成以燮入徐州界變姓名為酒家傭成賣卜於)
(市隂相往來燮從受學酒家異之妻以女燮遂得專精經學十餘年還鄉里追服姊弟相見悲)
(感旁人徵拜議郎遷河南尹時人稱其世忠)
李膺(字元禮潁川襄城人舉孝廉累官青州刺史守令聞風解印綬去後為司隷校尉有被其容接)
(者名為登龍門黨錮免官)
李曇(潁川人少孤事繼母至孝陳蕃等薦之日曇德行純備擢登三事必能贊宣盛美增光日月桓)
(帝以安車元纁徵之不起)
李祥(淮陽太守時經喪亂民多流徙祥撫循有方歸者萬餘家)
(三國)李典(字曼成鉅野人仕魏屢立戰功封都亭侯典好問學貴儒雅不與諸將爭功敬賢士大夫恂恂)
(若不及軍中稱其長者卒諡愍侯)
李嚴(南陽人少為郡職吏以才幹稱劉璋用為成都令後歸昭烈拜偏將軍進尚書令昭烈疾革嚴)
(與諸葛亮竝受遺詔輔幼主為中都護統内外軍事留鎮永安封都鄉亭侯)
李通(江夏人與陳恭共起兵朗陵建安初歸魏拜中郎將破張繡軍封建功侯袁紹嘗誘以官爵通)
(斬其使又擊羣盗定淮汝之地拜汝南太守卒諡剛侯)
李孚(字子憲鉅鹿人袁尚領冀州以孚為主簿尚與其兄譚爭鬭出軍平原會魏武圍鄴議遣人入)
(鄴使知外動止孚請自往鄴圍甚堅孚止選三人從得以計入尋復以計出尚被破走遂詣譚)
(為主簿譚死仕魏稍遷至司隷校尉年七十餘精識無衰而術略無損於故終陽平太守)
李朝(郪人蜀漢益州别駕與其弟邈以文稱於時邈仕為犍為太守嘗面折昭烈以忠鯁稱)
李譔(涪城人從梓潼尹默講學五經諸子無不該覽蜀漢後主以為太子庶子譔嘗著古文易尚書)
(毛詩三禮左傳指歸)
李乾(山陽鉅野人有雄氣合賓客數千家在乘氏初平中以衆隨魏武破黃巾於壽張又從擊袁術)
(征徐州吕布之亂魏武遣乾還乘氏慰勞諸縣布别駕薛蘭治中李封招乾欲俱叛乾不聽遂)
(殺乾)
李餘(涪城人蜀漢時年十三父殺人出亡母下吏餘乞代母死吏不許遂自殺郡以状聞詔圖像府)
(庭)
李恢(字德昂建寧人都督鄧方卒先主問恢誰可代者恢日先零之役趙充國曰莫踰老臣臣不自)
(量惟陛下察之先主曰孤之本志已在卿矣遂以恢為都督交州刺史後隨亮平定南土軍功)
(居多加安漢將軍)
李衡(武陵人吳建興間為丹陽太守加安遠將軍每欲理産業妻習氏不許衡密遣人於龍陽種橘)
(千株臨終謂其子曰汝母惡吾營家故家貧如此吾於汜州種橘乃千頭木奴不費汝衣食太)
(史言江陵千樹橘其人與千戶侯等)
(晉)李義(鄠縣人時盗起荆湖義傾家貲市兵器率鄉人擊破之闔境以安荆州牧陶侃召至麾下分兵)
(使賊戰屢有功事平旌賞獨優鄉民立祠於故居號其地曰太尉原)
李胤(字宣伯遼東襄平人祖敏漢河内太守去官還鄉里公孫度欲強起之敏乘舟浮海莫知所終)
(胤父信追求積年情若居喪而不聘娶或勸之曰不孝莫大於無後迺娶妻既生胤遂絶房室)
(數年而卒胤幼孤及有識追念其父以孝聞智度沉邃言必有則仕封廣陸侯進尚書僕射遷)
(太子少傅家至貧約兒病無以市藥武帝聞之賜錢十萬拜司徒)
李熹(字季和銅鞮人少有高行累辭徵辟初仕晉拜御史中丞當官正色百寮震肅後仕魏為太子)
(太傅遷尚書僕射卒贈太保)
李毅(朝孫性豁達賑恤窮民篤於故舊仕為寧州刺史從弟苾仕為犍為太守以清儉稱)
李密(字令伯犍為武陽人父早亡母更適人鞠於祖母劉武帝徵為太子洗馬詔書屢下密上表曰)
(臣無祖母無以至今日祖母無臣無以終餘年臣今年四十有四祖母劉今年九十有六是臣)
(盡節于陛下之日長報劉之日短也帝覽表曰密不空有此名)
李重(字茂曾江夏人少好學弱冠與始平王為友上疏論九品官人法重居吏部以清謹見稱永康)
(初相國左司馬卒家貧宅隘無殯斂諡曰成子)
李矩(平陽人勇毅多權略永嘉初領河東平陽太守時饑疫矩悉心撫恤百姓賴焉後以功累封平)
(陽侯)
李驤(涪城人與成都杜軫俱為尚書郎與軫齊名每有論議朝廷莫能踰之時號蜀有二郎)
李特(宕渠人其祖將五百家歸魏遷于略陽元康中關西擾亂特隨流人入蜀太安初自稱益州牧)
(子雄遂稱帝雄寬厚簡刑約法時海内大亂而蜀獨無事百姓富實傳至孫勢為晉桓温所平)
李祥(海鹽人隆安中從内史袁崧築滬瀆壘禦孫恩崧為賊所害祥突白刃收崧歸葬時皆義之名)
(其所居璵城曰孝義里)
李含(字世容三郡竝舉孝廉)
李充(字宏度善楷書妙參鍾索著學箴征北將軍褚裒引為參軍以家貧求外出知剡縣令子顒有)
(文義郡舉孝廉兄式以平允著稱善楷隷仕至侍中)
李茂(字仲魯為襄陽太守崇教化修學校表篤行拔賢能清簡無匹正身率下二年彈黜四縣)
(南北)李叔彪(蓚人好學博古有識度魏泰和中三遷至國子博士以公平見重於時歴遷中書侍郎尋)
(除假節行華州事為吏民所稱)
李鉉(南皮人家素貧常春夏務農秋冬乃入學從浮陽李固仁受毛詩尚書章武劉子猛受禮記又)
(與州里楊元懿河間宗惠振等結友詣大儒徐遵明授業嘗撰定孝經論語毛詩及三傳異同)
(周易義例合三千餘卷北齊時累遷至國子博士)
李靈(平棘人父勰有聲趙魏間魏道武時靈以才雋被徵拜中書博士尋選授文成帝經終洛州刺)
(史贈鉅鹿郡公子恢襲爵為侯恢孫謹好學不倦終大司農)
李曾(孝伯之父魏道武時為趙郡太守令行禁止并州丁零數為山東害知曾能得百姓死力憚不)
(入境賊於常山界得一死鹿賊長謂趙郡地也責之還令送鹿故處郡謠曰詐作趙郡鹿猶勝)
(常山粟其見憚如此)
李孝伯(順從父弟兄祥歴河間淮陽太守孝伯博綜羣書動止有度太武初累遷散騎侍郎明達)
(政務朝野推重之)
李順(靈從父弟多計策仕魏以中書侍郎從征蠕蠕有功賜爵平棘子後從克統萬惟取書數十卷)
(卒追封高平王諡曰宣)
李安民(蘭陵人祖嶷衛軍參軍父欽之殿中將軍安民在明帝時為城局參軍擊赭圻湖白荻浦)
(獺窟皆捷除積射將軍又擊鰿口鵲尾江城皆有功後討薛安都於彭城軍敗安民在後拒戰)
(還保下邳屢以軍功進封康樂侯卒諡肅侯)
李翥(字彦鴻世居柏人弱冠以文章知名仕北齊位東平太守以文章飾吏事後待詔文林館除通)
(直散騎常侍聘於梁貧無居宅寄止佛寺中常著巾帔終日對酒招致賓客風調詳雅翥從父)
(兄子朗翥之流亞兼有吏能位中書舍人)
李庶(頓邱人祖平魏尚書僕射父諧大司農各有傳庶方雅好學甚有家風歴位尚書郎司徒掾以)
(清辯知名常攝賓司接對梁客徐陵深歎美焉)
李邕(字穆修頓邱人幼而俊爽有逸才著作佐郎高陽王雍友凡所交遊皆倍年俊秀才藻之美為)
(時所稱)
李諧(字虔和頓邱人風流閒潤博學有文辯當時才俊咸相欽賞受父前爵彭城侯)
李先(字容化中山盧奴人少好學善占相仕魏為博士太武問何者可以益人神智對曰唯有經書)
(又曰朕欲集天下書籍如何對曰王者欲集不難於是下詔搜訪遺書)
李惠(中山人太武時累官雍州刺史為人明敏長於思察人吏莫敢欺犯後遷青州刺史歴政有美)
(績為文明太后所忌陷天下冤惜之)
李璨(靈弟受學梁祚仕魏為中書郎以定淮北功賜爵始豐侯子二元茂位司徒彭城鎮副將人吏)
(安之宣茂位為定州大中正曾孫槩有文學嘗著達生丈人籍)
李沂(魏相州刺史政尚清簡百姓愛之嘗請州郡立學詔從之政為諸州最)
李謐(孝伯從孫十歲喪父哀號動人事兄瑒極恭謹十三通詩書而歷數之術尤精鄉人以神童號)
(之著明堂制度魏文成徵拜著作郎不就賜號真靜處士弟郁博通經史仕魏累遷為黃門侍)
(郎)
李繪(靈曾孫六歲就學既長神情朗雋其舅邢晏每歎曰宅相之寄良在此甥仕魏歴中書侍郎每)
(朝君臣對揚繪先發言端音詞辨正風儀都雅聽者悚然弟緯有才學位中散大夫)
李元忠(靈曾孫有志操覽書史及隂陽術數居喪以孝聞仕東魏累官侍中每進從横之策高歡)
(嘉納之卒贈司徒諡忠惠子搔有才藝嘗采諸聲别造一器號曰八弦武定末除河内太守居)
(數載流人盡復代去父老泣送生為立祠)
李燮(西魏京兆尹吏民愛敬歌之曰恩如春威如虎愛如母訓如父)
李渾(繪兄仕魏為青州征東司馬時崔杜客反海岳渾與諸將畫策擒杜客入北齊累官太子少保)
(時邢卲為少師楊愔為少傅論者榮之子湛涉獵文史官至通直散騎常侍)
李公緒(靈之後博通經傳尤善天文圖緯魏末為冀州司馬屬疾去任隠贊皇山北齊以御史徵)
(不就沉冥樂道所著有典言禮質疑喪服章句古今略記玄子趙語若干卷子少通有學行槩)
(終齊功曹參軍撰戰國春秋音譜)
李裔(伯父季林魏中大中大夫嘗守博陵郡以威嚴名裔仕北齊為神武大丞相諮議參軍累功封)
(固安伯卒贈尚書令司徒)
李幼廉(高邑人幼時人故以金寳授之終不取州牧以其幼而廉故名焉仕北齊歴數州守所在)
(見稱後和士開權重百寮盡傾幼廉高揖而已出為南青州刺史卒贈吏部尚書)
李士謙(平棘人幼孤事母孝其伯父瑒稱曰吾家曾子也博覽羣籍善天文術數北齊時徵辟不)
(就家故富每凶年散粟賑貧合藥救疾羣犬生子交相乳之人謂仁心所感比卒北郡士女聞)
(而流泣相與樹碑于墓)
李崇(字季長頓邱人性寬厚深沉有謀仕魏孝文為荆州刺史氐人作亂命崇都督隴右諸軍事討)
(平之遷至徐州大都督卒謚武康崇善御衆寇賊侵邊所向輒摧破號曰卧彪)
李平(字曇定崇從弟涉獵羣書有文才仕魏為散騎常侍自請效一郡拜長樂太守政務清簡吏民)
(懷之徵拜河南尹後遷司徒)
李業興(長子人博涉百家圖緯風角天文占候無不討練舉孝廉為校書郎以造歷之勲封屯留)
(縣子業術精微當時莫及子崇祖傳其業)
李奬(字遵穆平之長子容貌魁偉有當世才位中書侍郎兼尚書出為相州刺史前後所歴皆以明)
(濟稱後為趙紹所殺宋游道上書訟冤贈將軍冀州刺史)
李安人(蘭陵人宋時悉衆南歸明帝大驚曰卿面方如田封侯相也南齊時位至尚書左僕射出)
(為吳興太守有清名)
李彪(字道固頓邱衛國人魏孝文賜名初為中書教學博士累遷御史中尉領著作嘗表上言事十)
(條詔褒美之子鴻道能屬文歴官所在著績)
李搆(字祖基奬子少以方正見稱襲爵累遷譙州刺史搆早有名譽歴官清顯常以雅道自居甚為)
(名流所重云子丕有父風位尚書祠部郎中)
李脩(館陶人父亮精醫術大為廳事以舍病人死者則就棺殯親往弔視累遷府參軍脩遵父業仕)
(魏常在禁内鍼藥有效賞賜累加卒于太學令)
李志(字鴻道彪長子博學有才幹年十餘歲便能屬文彪甚竒之謂崔鴻曰子宜與鴻道為二鴻於)
(洛陽歴荆州刺史征虜將軍弟游有才行為當時所稱)
李元護(胤八世孫少有武力頗覽文史仕魏為齊州刺史遇饑荒表請賑貸蠲其賦後卒贈青州)
(刺史)
李遷哲(字孝彦安康人世為山南豪族遷哲慷慨善謀畫其父仕江左為衡州留遷哲本鄉監都)
(部曲撫馭羣下甚得其情周文略地山南遷哲軍敗乃降以其信著山南令與賀若敦同往經)
(略遂平寇亂巴濮之人降款相繼授侍中直州刺史)
李叔仁(隴西人驍健有武力仕魏前後數從征討有功梁王超宗侵魏叔仁為統軍隷揚州刺史)
(薛真度討破之累遷洛州刺史封陳郡公官終大都督)
李遠(成紀人兄賢少志於學仕魏為原州刺史恭帝初賜爵河内郡公卒諡曰恒遠仕西魏累官大)
(將軍尚書左僕射周閔帝踐祚進位柱國)
李穆(成紀人賢弟穆以二兄賢遠竝為佐命功臣而子弟布列清顯深懼盈滿辭不拜不許數年進)
(位上柱國并州總管)
李弼(隴西成紀人初仕魏封石門縣伯後歸周與齊神武戰河東以功進封趙國公弼每征討朝受)
(命夕上路性沉雅有深識故能以功名終曾孫密志氣雄遠少襲父蒲山公爵隋末兵亂自稱)
(魏公)
李禮成(魏狄道人祖延實為司徒父彧為侍中禮成以戰功累官至絳郡公襄州都督有惠政於)
(民)
李珪(字弘璋江夏人南齊時為尚書左丞時中外穀帛至賤珪議出上庫錢五千萬及諸州錢皆令)
(雜買從之後兼少府)
李訢(字元盛太武曰李訢後必官達益人門戶又曰觀此人舉動豈不異於衆也必為朕家幹事臣)
(為相州刺史獻文以其政為諸州最加賜衣服後見廢張讜與語竒之曰此佳士也終不久屈)
(未幾為太倉尚書)
李義深(有當世才用而心胷險峭語曰劒戟森森李義深仕齊遷齊州刺史)
李孝貞(字元操射策甲科拜給事中兄弟竝以文學自達後除黃門侍郎以美於詞令勅掌宣傳)
(詔勅北史)
李仲舉(名超以字行於世性方雅善制白晢美鬚眉高簡宏達風調疎遠博涉經史不守章句業)
(至於吉凶禮制親表咸取則焉齊後主時為司州修武令)
李冲(仕魏孝文為秘書令後進爵隴西公冲家素清貧於是室富而嫌於自牧積而能散近自姻族)
(逮於鄉閭莫不分及虚已接物垂念羇寒衰舊淪屈由之躋叙者亦以多矣時以此稱之)
李義(北齊人爾朱榮之死也東徐州刺史斛斯椿是其黨内懷憂懼時梁立汝南王悅為魏主資其)
(士馬送之境上椿遂降悅與蘭陵太守李義擊其偏師破之)
李韶(以年及懸車抗表遜位優旨不許轉定州刺史常侍如故及赴中山冀州父老皆送出西境相)
(聚而泣二州境既連接百姓素聞其德州内大安魏孝明帝正光五年卒於官年七十二詔賜)
(帛七百匹贈司空諡曰文恭既喪之後有冀州兵千餘人戍於荆州還經韶墓相率培冢數日)
(方還其遺愛如此)
李安世(魏文成帝時出為相州刺史假趙郡公敦農桑斷淫祀初廣平人李波宗族強盛殘掠不)
(已前刺史薛道&KR0710;親往討之大為波敗遂為逋逃之藪公私成患百姓語曰李波小妹字雍容)
(褰裙逐馬如卷蓬左射右射必疊雙婦女尚如此男子那可逢安世設方略誘波乃諸子姪三)
(十餘人斬於鄴市州内肅然)
李鄑(洛陽人曾祖坦馮翊令祖仲芳大理司直父元福建觀察推官鄑仕梁歴滑魏宋三鎮留後遷)
(禮部尚書至唐以太子少傅致仕卒贈太保子延昭殿中丞)
李瑒(字琚羅孝伯子魏孝明時大師高陽王雍表薦瑒為友以時人多絶戶為沙門瑒上言三千之)
(罪莫大於不孝不孝之大無過於絶祀安得輕縱背理之情而肆其向法之意缺當世之禮而)
(求將來之益棄堂堂之政而從鬼教乎沙門都統僧暹等忿瑒鬼教之言以瑒為謗毁佛法泣)
(訴靈太后責之瑒自理曰鬼神之名皆是通靈達稱佛非天非地本出於人名之為鬼愚謂非)
(謗靈太后雖以瑒言為允然不免暹等意猶罰瑒金一兩)
李集(為齊典御丞面諫比帝有甚於桀紂帝令縛置流中沈没久之復令引出謂曰吾何如桀紂集)
(曰向來彌不及矣帝又令沈之引出更問如此數四集答如初帝大笑曰天下有如此癡漢方)
(知龍逢比干非是俊物遂解放之又被引入見似有所諫帝令將出要斬其或斬或赦莫能測)
(焉)
(隋)李德林(字公輔安平人幼聰敏年十五誦五經及古今文集日數千言遂博該墳典仕隋為内史)
(令文帝受禪時製作皆出其手後與高熲同修律令)
李雄(高邑人祖榼魏大中大夫父徽北齊陜州刺史雄慷慨有大志隋初累功進爵高都郡公後從)
(晉王出鎮并州雄當官正直王甚敬憚焉)
李直之(凱州刺史除喪去曾興學設教化行俗美有遺愛於民童謠歌曰李侯切莫去此地可無)
(憂)
李諤(趙郡人博學性方明於時務初仕北齊入隋累官侍御史時禮教彫弊文體輕薄諤具疏矯正)
(文帝嘉納且以所奏頒示天下子三大方有才氣判内史舍人大體大鈞竝位尚書郎)
李德饒(粲四世孫曾祖籍之後魏大中大夫嘗著忠誥祖徹北齊尚書左丞父純隋介州長史德)
(饒好學有至性由校書郎轉監察御史每巡四方理冤枉褒孝悌凡師交皆海内名流)
李知本(元氏人涉獵經史事親篤至兄弟雍順子孫百數庭無間言大業末盗賊過閭不入且相)
(戒曰無犯義門往依者五百餘室)
李衍(遼東襄平人父弼周太師衍少專武藝慷慨有志略仕隋以行軍總管討叛蠻平之進位柱國)
(從秦王俊伐陳有功拜安州總管頗有惠政)
李文博(性貞介鯁直好學不倦至於教義名理時所留心每讀書至安危得失忠臣烈士未嘗不)
(反覆吟翫開皇中為羽騎尉特為吏部侍郎薛道衡所知恒令在聽事帷中披檢書史并察己)
(行事若遇政事善事即抄撰記錄如選用疎謬即委之臧否道衡每得其語莫不忻然從之時)
(朝政浸壊人多贓賄唯文博不改其操論者以此貴之遭亂播遷不知所終有所著政道集行)
(於世)
李謙(字子約平棘人年二十魏廣平王贊辟開府參軍丁母憂服闋不仕趙郡王獻舉德行不就和)
(士開亦重其名將請朝廷擢為國子祭酒謙知固辭得免隋有天下畢志不仕開皇八年終於)
(家)
李允(成紀人慷慨有英略開皇中擊突厥有功拜上柱國武陽郡公朔州總管為突厥所憚或譛其)
(謀反上譴怒之憂憤而卒)
李景(天水人容貌竒偉驍勇善射開皇中以行軍總管從王世積伐陳有功進位開府)
李安(狄道人父蔚事後周為朔燕恒三州刺史安與弟悊俱仕隋平陳時安率軍夜襲其功最多高)
(祖手詔褒奬官至寧州刺史柱國趙郡公子孝恭最有名悊官至衛州刺史順陽郡公)
萬姓統譜卷七十
