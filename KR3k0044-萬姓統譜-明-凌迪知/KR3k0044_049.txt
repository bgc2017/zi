卷四十六
萬姓統譜卷四十六明凌迪知撰
下平聲
七陽
汪(平陽商音汪茫氏之後)
(周)汪踦(魯童子也仲尼曰能執干戈以衞社稷雖欲勿殤也不亦可乎)
(漢)汪文和(字國輔建安中以龍驤將軍為會稽令之地始遷居于新安子孫遂為新安望族)
(南北)汪叔舉(字文遠新安人劉宋大明中仕為軍司馬)
(唐)汪華(績溪人少以勇俠聞隋末兵亂以土豪應郡募保據郡境併有宣杭睦婺饒五州建云吳王唐)
(武德間籍土地兵民納欵高祖授以總管歙宣杭睦饒婺六州軍事歙州刺史封越國公郡人)
(十姓九汪皆華之後)
汪濆(字清光華之後乾符四年以衙前都虞候分戍三吳嶺累有戰功民賴以安景福二年授歙州)
(團練使後以拒賊死之世稱為端公立廟祀焉)
汪萬於(字叔振歙人有詩名憲宗時任為江陵府功曹參軍)
汪武(婺源人乾符中為鎮將屯弦高戰守有功楊行密錄其績以為節度押衙檢校司空雄武以私)
(積市民地置城池戰守數歲遷為縣因以制置二十餘年民無寇患陶雅為刺史暴增民賦武)
(不為屈邑人賴之後為雅所害賦遂以增邑人至今祀武號汪司空之廟)
汪遵(涇縣人初為吏許棠應二十三舉遵猶在胥徒善為絶句詩而深晦縝密一旦辭役就貢會棠)
(送客至河滸間遇汪於途訊曰何事至京汪曰就貢棠怒曰小吏無禮後遵成名九年棠始登)
(第遵長城詩云秦築長城比鐵牢藩戎不敢過臨洮雖然萬里連雲際爭及長階三尺高遵李)
(大尉平泉莊詩云平泉花木好高樹嵩少縦横滿目前惆悵人間不平事今朝身在海南邊)
(五代)汪台符(歙州人能文章通古今楊吳時徐知誥鎮金陵台符上書陳民間利病十餘條知誥善之)
(宋齊丘疾其才高使親信誘台符痛飲推沉石城蚵蚾磯下)
(宋)汪廷美(婺源人孝友純至義居數十年聚族衆二百口旦夕食必同席有未至者不敢先廷美節)
(嗜慾身衣繒布非因祭不肉食親喪盡哀不應賓客遇忌則終日齋肅大中祥符中東封赦減)
(天賦十之二廷美亦減其佃者租十之二乾興頒遺詔衰絰號慕營佛齋者七日嘗以秋冬出)
(入公平須春廷美曰家欲蓄藏待價貧人乏食於爾安乎遠賈有鬻杳者去後察其褁得金追)
(而還之里人或竊其鵝問之曰夏至將以祭先廷美曰彼窮乃有孝心助以魚酒又有從質麥)
(種十石者過期紿言種敗無所收廷美還其質更遺麥三石以償其費子姪諸孫有過未嘗形)
(諸言但訓以自昔興替之事家嘗著抵罪匿者吏以為當坐家長廷美時年六十九或言稱七)
(十宜免廷美曰吾已失訓又增年以免罪是誣官也不可會有赦遂免郡守欲奏表門閭力辭)
(之)
汪文諒(旌德人家饒餘與兄文政俱尚義輕財聚族千百口天禧中旌表其門後以里物奉京師)
(詔賜白金文諒以賜金易國子監書歸訓子孫從之)
汪榖(字次元婺源人登皇祐五年進士第初授撫州宜黃尉調泰州調太平軍推官皆有異政一旦)
(棄官歸老治田桑保墳墓歲時書問無貴戚必躬治唯謹詞翰可師人皆珍藏之有詩百篇意)
(深語典家居十二年以致仕恩轉通直郎晚而子孫取科第五世榮盛享年八十卒贈少傅子)
(槃有孝行槃子愷仕至左朝請大夫知全州事居官有政聲愷子堯舉右迪功郎鑄錢司催綱)
(官舜舉修職郎漳州龍泉縣尉)
汪藻(字彦章婺源人崇寧初進士累官顯謨閣學士嘗知徽州人以為榮紹興中為翰林學士晩年)
(詩文益奇自號龍溪所著有龍溪集)
汪澥(字仲容旌德人少從胡瑗學易又學于王安石元豐中進士累官國子祭酒改大司成以議學)
(政不合出知婺州澥自布衣為學錄學正司業祭酒司成官以儒名者三十年)
汪洙(字德温鄞人九歲善賦詩時牧鵝黌宫見殿宇頽圮洙心竊歎之題其壁曰顔回夜夜觀星象)
(夫子朝朝雨打頭萬代公卿從此出何人肯把俸錢修上官奇而召見時衣短褐問曰神童衫)
(子何短耶洙輙對曰神童衫子短袖大惹春風未去朝天子先來謁相公世以其詩詮補成集)
(用訓蒙學為汪神童詩登元符三年李釡榜進士任明州教授著春秋訓詁召陞宫教拜太宗)
(正卿至觀文殿大學士提舉台州崇道觀築室西山月集諸儒講學以教授族閭之子弟鄉稱)
(崇儒館卒諡文莊平生禀性仁厚忠孝著聞子思温觀文殿大學士思齊端明殿大學士孫大)
(猷敷文殿大學士)
汪齊(旌德人性沉篤好學登慶歷進士歴官祕書郎弋陽令所至有惠愛累遷屯田員外郎將青苗)
(法行齊力言其不便王安石怒之以朝散郎致仕)
汪革(臨川人性孝友家貧好學試禮部第一分教長沙卒年四十生平深厚不伐賙親友之急解衣)
(推食無難色嘗謂人曰咬得菜根則百事可做所著有青谿類槀及有論語直解)
汪覃(字天才績溪人少而有奇才應舉八行科東坡見而異之覃後隠不仕號水月居士東坡贈以)
(詩云季子應嗔不下機棄家來伴碧雲師中秋冷坐非應醉半月長齋未肯辭擲簡搖毫無忤)
(色投名入社有新詩飛騰桂籍他年事莫忘山中採藥時)
汪洵侯(字信仲婺源人熙寧末入太學不第於是歸隠子幡然字聖任彬州推官孫庭祐字子卿)
(復預薦會質疑于朱晦菴先生諸從子浩然卓然皆以學行貢于鄉)
汪輔之(字正夫宋神宗朝為北京運判時文彦博以侍中判署北京輔之密劾公不治事上批曰)
(輔之小臣敢爾無禮)
汪若海(字東叟歙人未冠入太學靖康中以金人侵擾詔求知兵者若海應詔又上書樞密曹輔)
(請立康王為大元帥擁兵鎮撫河北及二帝北行走謁康王于濟州請即位以圖中興累官江)
(南經置使後以直祕閣知江州)
汪紹(字子博婺源人好義樂施嘗闢義學教鄉里子弟割田三百以充膳費學者無褁糧束脩之勞)
(延舊邑簿吕廣問為師廣問嘗學于尹燉與聞二桯之學紹子存時為西京文學言時政得失)
(不報遂棄官歸就學焉)
汪希旦(字周佐歙人大觀三年登第歴官知泗州時劇賊宋江横行及濠濠泗密邇希旦嚴為守)
(備賊不敢犯上嘉之轉朝奉郎直祕閣會旱蝗開廩賑給蝗不入境麥生兩穗治再賜一二品)
(歴知袁江舒三州請祠以朝請大夫致仕)
汪待舉(字懷忠衢州人紹興中知處州為政寬厚曲盡下情民有訟呼之使前面究曲直不以屬)
(吏故庭無留事箠楚罕有用百姓以詩頌之曰官舍却如僧舍靜吏人渾似野人閒)
汪與成(銅陵人一家百八十口盡斃于建炎之難獨遺與成後三年改葬其父念母骸骨不存刻)
(木肖形侍養十年而後附葬哀動隣里邑令林桷以詩美之曰事死如生有至難古來不獨數)
(丁蘭)
汪叔詹(字至道歙縣人少敏于文累官太常博士尋知鄂州轉河南憲使有惠愛後領湖廣江西)
(等路財賦數年總餉稱職)
汪思温(鄞縣人政和初進士累官至太府少卿鄉之士族有喪不能舉孤女不能嫁者思温割田)
(給助為鄉里倡)
汪大猷(字仲嘉思温子紹興中進士為吏部侍郎兼權尚書是時法度數變更吏得以高下大猷)
(上疏論其事定為格式後為江西安撫使卒諡莊靖所著有適齋存稾備忘訓覧等書)
汪清卿(字湛仲婺源人朱熹自考亭歸寓清卿家與鄉人講學因嘉其事親孝扁其齋曰愛日又)
(為作敬齋箴)
汪介然(字彦凖婺源人少領鄉薦入太學不第後從岳飛及韓清軍以戰功補進義校尉嘗使金)
(洪皓附以蠟丸書介然謂剖股納之還奏于朝及和議成皓得歸謂子孫曰微夫人之力不及)
(此累官觀察使主管台州崇道觀致仕卒)
汪漢(字瀚美歙縣人重然諾尚氣義鄉人以是非來取直者徐以利害開諭莫不感服紹興初張琪)
(寇邑中逃匿殆盡乃擕家衆走西坑山側一日賊至漢奮前與語為善事因推隨身貲以與之)
(賊戒其徒曰好善人勿得殺紹興乙卯以國母夀恩授右迪功郎時年八十七)
汪繹(字仲成黟人義端之子以蔭補承務郎累遷知興國軍召對極言守江之策後知寧國府修學)
(校理軍實蠲逋負樽節浮費惠政甚多)
汪綬(義榮之子以蔭補將仕郎歴官知興國軍備述沿江利害切中時弊撫御兵民創葺戎器戰守)
(之具罔不備至擢軍器監丞知太平州治行有聞官終朝散大夫)
汪若容(字正夫叔詹從子登紹興進士累官朝奉郎知洪州召對反覆數千言皆切中時弊除將)
(作監丞是冬金人犯淮旬慨時危主憂抱憤以卒臨終書辭滿幅言皆國家事時人傷之弟若)
(思累官著作佐郎因奏對上以為深得愛君之體歴朝散郎知制詰致仕)
汪體仁(字濟仲直隷休寧人生有異質一目重瞳紹熙間登進士授承奉郎房州竹山縣尹有治)
(行以夀終)
汪文振(字子潛休寧人淳熙中登第歴官司農少卿提點浙西刑獄剖決無滯時旱蝗民饑縣督)
(逋監錮甚衆文振皆釋之期以秋償民藉以生改福建憲節請老卒)
汪沆(字濟遠靖康間逆敵犯闕結盟去沆時太學生逆知敵必渝盟叩閽上書極論求才練兵為守)
(禦備不報明年金人再至沆以書抵尼雅滿力陳大義用兵利害遂東歸遇李綱又投書有言)
(不足慮實深可慮者四綱韙之竟以國恥未雪憤惋而卒)
汪縝(字仲理黟人提刑作礪之孫侍御義和之子遺澤補承務郎調宣城水陽鎮歴臨安鹽官丞授)
(復州簽幕贊理藩條多所裨益制帥趙方時為湖州計使風力峻整僚屬敬憚未嘗妄加題品)
(獨以縝名德之胄蔚有才略奏薦之改調荆州僉判尋知興國之永興授江西帥幕終更調德)
(安倅方備邊以軍儲為急版曹條下同郡守均糴幾十萬石邊例酬賞餉臺亟以上聞縝謂廣)
(積貯效忠勤皆臣子分内事何以歸賞為置不問倅廳財計優裕兩制常賦如期趣發前此臨)
(額取贏往往掩而歸槖縝以餘帑十萬緡上制司以萬緡助郡猶存數萬以與代者一毫無所)
(私被命知夀昌會有旨廢郡為邑改畀漢陽轉朝散大夫未及上而卒)
汪應時(字伯逢婺源石田人天資敏悟日誦數千言登寳慶丙戌進士第調隆興府奉新及贑州)
(石城尉秩滿太守葉某命受納秋苗有羨未一毫無所取秋房樓公嘉之薦于朝調南安軍判)
(官鄂州司法特轉承直郎舉考及格宰鄂之崇陽政之可記者非一其孝于親友于兄弟和于)
(宗族鄉黨詩書禮義之澤穆如也)
汪大信(字夢約休寧人登第調武昌簿丁父艱改錢塘尉巡察圍田董督湖岸捕私鹺茗有功京)
(尹袁韶奏擢之任廣西道鹽場以親嫌不赴閒居十年凡里中有利可興害可除雖捐厚貲無)
(靳色遷石城縣丞攝邑期年處寇數萬繹騷大信率邑民數十禦之寇皆遁去辟知分宜縣任)
(辰州推官丁母艱服闋調高郵推官未赴卒)
汪汲(字子遷績溪人年二十登嘉祐進士嘗為慈谿令以太平州推官鞫贊善大夫陳知規獄方暑)
(繫者百餘多疾病汲解釋浣浴餘食之訊得其情知規復官繫者出為佛齋以報性潔廉與物)
(無忤而政稱強明卒于元豐中)
汪奕(字公偉汲子時方復詞賦取士奕尚少試太學即為第三人與弟襄相繼登第友愛尤篤為東)
(流令有書生以妄言繫獄憲使欲罝之極典奕以為狂疾奏上果貸死使者以書謝曰微君吾)
(幾陷夫人)
汪襄(字公弼少從兄奕游上庠商河常環號知名見之驚喜與定交仕南陵主簿太守翟汝文引為)
(兵曹薦其文史足用詞有古風書遺朝士言不喜為宣城守而喜識汪主簿始襄在太學有詔)
(擇内生為使臣學教諭以教諸小内侍大司成汪澥以襄名聞時梁師成為提領方貴寵見襄)
(頗禮憚會襄以内舍三試不中當退舍師成從容言於上有旨特免襄自陳願得退舍不可以)
(襄故亂學校法上使小内侍從襄學者押赴内舍竟不就及登第後師成欲薦為館職襄自言)
(處學校久方欲試吏州縣不願在冊府師成覺其有嫌遠意寖怒語人曰彼耆儒也詎敢凂之)
(至是秩滿改宣教郎押白金詣敵帳用敵中權衡虧其半酋怒甚同行皆股栗襄徐辨竟得直)
(嘗作弔陶朱西子賦興寄高遠奕子安世襄子安行皆登第安世天資端厚教後進有法授吉)
(州永豐簿)
汪鳳儀(歙人性嗜學好施與族之男女孤貧者延師教之擇壻嫁之連中漕選五試禮部不利後)
(以薦仕至通直郎致仕)
汪晫(字處微績溪人九歲喪父哀慕如成人事祖母及母以孝聞六經子氏之書靡不研究郡守袁)
(甫欲見以編氓辭年七十六卒)
汪繼宗(歙人生淳祐間見國祚不競有恢復中原之志福王與芮召見愛之妻以女宋亡自以受)
(國恩不即死無以見祖宗於地下遂不食而卒)
汪復(字希顔婺源人寳慶丙戌進士歴通判揚州致仕至元間部使者至邑必強請見或勸之仕復)
(愀然曰亡國之大夫猶踽踽為世用耶卒年七十八)
汪臯會(字元贊黟人登紹興二年進士第授嚴州夀昌簿尉辟差建康比較務調建昌軍嚴官學)
(舊火于兵至是始創臯會留意教養以舉主改秩宰潭州醴陵邑自寇旱後氓逃于荒公庭頽)
(弊撤而新之遂以奉議郎致仕居里閈益以書自娛著文數十卷學者稱醴陵先生)
汪舜舉(字伯俞祁門人登紹聖進士第仕至信州通判時清溪洞方臘反蹂躪十二州至信州舜)
(舉伏兵柳家都大破之追至衢州寇平入覲授朝請大夫直祕閣賜銀五百兩絹五百疋以旌)
(其功乃築示嘉後樂二亭與信人同樂内相汪藻為記尋除江東提刑卒贈大中大夫)
汪楚材(字太初又字南老休寧人紹熙元年余復榜進士歴湖南安撫司幹辦公事轉廣西運司)
(幹官楚材喜問學嘗以書通朱晦菴吳竹洲二公俱器重之告以聖門為學工夫次第及佛老)
(之弊遂以儒碩知名)
汪杞(字南美婺源人祖漸號耕巖翁游辟雍官至奉議郎父路登紹聖丁丑進士第終信州貴溪知)
(縣杞繼登建炎二年第知英德曲江兩郡仕至朝散大夫知韶州府所至有政績弟利往登建炎)
(二年進士弟子邦直當受遺澤乃隠遯自逸卒贈宣教郎孫應時從孫文)
汪杲(紹興間知新淦縣學校一新文教振舉淦之士盛于他邑者杲之力也)
汪愷(紹興五年詔復十科取士葉夢得薦愷及徐度汪藻薦徐度王棠中興後以十科薦用自此始)
汪應辰(字聖錫元名洋紹興五年進士第一御賜今名後為祕書監食罷會茶一同舍就枕不起)
(或戲曰宰予晝寢于予與何誅汪曰子貢方人夫我則不暇合坐稱美異遷吏部尚書號玉山)
汪綱(字仲舉勃曾孫以祖任入官淳熙中調鎮江司戶歴知平陽金壇弋陽蘭溪太平六縣及高郵)
(軍所至有政績理宗時累官戶部侍郎致仕綱學有本原多聞博記兵農醫卜隂陽律歴諸書)
(靡不研究機神明銳遇事立決尤長于論事所著有恕齋集)
汪淳(金華人受業吕東萊勵志於學授吉州教授金華自東萊大愚二儒即世後來講學者咸歸重)
(焉)
汪泳(字伯遊休寧人登乾道乙丑進士歴將作監主簿言王者仁政必自均力役始遷理丞時臨安)
(府有疑獄輙繳送棘廷泳言如此則天獄反為京兆一院奏止之後以中奉大夫致仕)
汪安行(字伯夀績溪人紹興間登第尉蕭山教蘄州為金華宰皆有政聲倅常德權澧州入奏孝)
(宗謂宰相王淮曰此朴直佐家老子政事何如淮對曰舊攝澧州民咸去思遂以守澧陽官至)
(朝奉大夫)
汪雄圖(字思遠休寧人泳族弟淳熙十一年試經義及董仲舒師友淵源論登上舍科進士歴峽)
(州教授轉從仕郎建昌軍教授卒雄圖博學強記以明經講授所居据平坡植李四方學者築)
(室其旁號李頓先生有李頓集行于世弟令圖登慶元五年第)
汪必達(字兼善黟人登進士第官至太常主簿嘗知旌德縣有父訟其子者必達曰父子主恩忍)
(以私庭言語聞官乎授父以杖使自笞其子已而感悟父子如初)
汪莘(字叔耕休寧人為學不屑於場屋聲病之文嘉定間有詔求言莘詣闕論天變人事民窮財盡)
(之弊不報真德秀楊簡見之曰真愛君憂國之言也時朱熹召赴經筵莘貽書言主上父子之)
(間諸公所不能濟者待先生而濟否則不能為天下後世學道者之地熹重其言)
汪勳(黟人嘉定初登第調婺州戸曹改淳安尉時遭水患民舍漂沒勳所救活甚多授荆門錄參及)
(廣西檢法兼提幹舊北銀綱分毫無所染紹定初改辰溪宰地雜夷獠當路欲移近地勳謂臣)
(子之職不當趨易避難單車至邑蠻獠帖服卒于官賴賻贈以歛)
汪澈(字明遠婺源人登進士除監察御史時以和戎弛備澈陳養民養兵自治豫備之說凡數千言)
(又以左相湯思退不協物望與陳俊卿劾罷之歴官參知政事與宰相陳康國同贊内禪孝宗)
(即位銳志恢復用張浚使江淮以澈督軍荆襄後以議不合奉祠去澈知人能薦士嘗曰臣起)
(寒微所以報國者惟無私不欺耳後徙家于廬之六合)
汪作礪(字必成黟人樞密勃長子少有聲場屋預鄉薦入太學補承務郎授浙西倉屬江右帥幕)
(主管臨安府城北右廂乾道初元歲歉朝廷錄捄荒之功主奉常簿乾道五年子義榮義端同)
(登第作礪知桐川陛辭面謝子姪輩俱叨賜第玉音褒諭云皆是卿子足見義方之訓守延平)
(秩滿入對乞裒二十年間寬恤詔令為一書冠以戒勑之辭俟監司守臣陛辭日各賜一本終)
(更仍令以所行復于上而賞罰之除提舉湖南常平茶鹽就除提點湖北刑獄丐祠終于家年)
(七十三居家必時製良藥以施病者市紙衾以施寒者又施棺收無以為斂者居官亦然)
汪義和(字謙之礪子知隆興新建縣時講荒政策畫備具視旱白府帥曰旱勢特甚已批與八分)
(矣帥怒其專義和執愈堅帥為變色久之擢淳熙八年進士第治縣有聲倅紹興守武岡每大)
(比附試於郡歲貢一名義和謂郡統溪洞民尚武健欲變其俗莫若崇學校科舉乃請于朝竟)
(得闢貢闈增貢員秩滿太常博士兼禮部郎中樞密檢詳館伴正旦使時慈福几筵未撤使以)
(樂請義和折之曰國樂尚禁使人奈何以此為請使慚而止除右司兼檢討玉牒除起居舍人)
(繼除侍御史兼侍講兩月卒)
汪義榮(字煥之登第知崇仁縣有豪猾武斷持縣短長令不敢出氣乃籍其姓名姦猾望風知警)
(遇旱盡心荒政丁内外艱服除差江東機幕幹辦&KR1193;司審計知沐陽值蠻寇之變城堞圮毁乃)
(增築城樓經畫捍禦賊遁去除大理丞卒)
汪義端(字充之為叔父作舟之後甫弱冠遂登第廷對第三人授奉國軍節度推官遷樞密院編)
(修太常丞權吏部郎改工部知秀州有形勢戸田數千畝不輸官賦責其輸而返其田守池陽)
(召對除侍左郎官紹興四年除監察御史知太平州改寧國府進華文閣待制帥紹興義端念)
(此邦和買之重倍於他邦奏疏極言下戸科敷之擾與代輸和買并五等未納之稅除徽猷閣)
(待制丁母憂服闋起知婺州帥隆興皆丐祠知鄂州到官未舉以病卒年五十八有盤隠集奏)
(議藏於家)
汪季良(廣信人開禧二年知平陽縣政治寬恕立十事諭民其目曰親父子和兄弟謹夫婦明君)
(臣善朋友視疾病早安厝嚴繼絶保本業戒詞訟凡數千言曲盡人情法理修塘埭斗門以興)
(水利民甚便之)
汪立中(嘉定間出知武岡軍工詩好學作興士類)
汪長源(知阮州增浚城池軍需悉備時巨寇曹成來攻阮長源多方禦之成遂遁去民懷其惠祀)
(于忠賢祠)
汪應元(字節卿歙人紹定五年登第調潭州戶曹嘗奉臺檄出武岡之綏寧會猺洞嘯聚從者請)
(避之應元曰吾以王官奉王事奈何為小寇所懾乎即前往召酋長以理諭之皆服淳祐間擢)
(刑法科除大理評事歴大府丞權刑部郎議獄精審遷攝太常卿後以直祕閣提點浙東刑獄)
(卒于官)
汪肩吾(字君山性澹泊恬退屢辟不就博學宏才著述甚多)
汪若楫(字作舟休寧人咸淳間為紫陽書院山長歴官宣城尹精研理學尤工於詩所著有秀山)
(集十卷)
汪儀鳳(字祥甫歙山泉人六歲能文連中浙漕凡五試禮部不利賈似道嘗以詩經納交後自江)
(上還朝奏授迪功郎隆興府司戶參軍度宗登極辦公事尋以功差充淮東制置大使同幹辦)
(公事歲甲戌詣部班引廟堂議以史館處之謝不顧遂以通直郎致仕性嗜學手不釋卷居鄉)
(好施與病不服藥將終沐浴衣冠端坐而卒年八十四晩築山泉亭因以自號人稱山泉先生)
(所著有山泉類稾四十二卷程文六卷)
汪詠(字若遊休寧人孝宗時知蒲圻興起學校政聲曄然上言正經界均力役皆嘉納遷大理寺丞)
汪自強(淳安人紹定間進士知錢塘縣時值孟饗赤縣出班起居人物清修帝口送之中書因薦)
(其才除監察御史兼崇政殿說書未或遷大理寺卿)
汪元春(字景新奉化人貧苦卓立博涉羣籍尤長于詩早遊京國不妄内交登淳祐元年進士宰)
(錢塘貴勢不敢干以私後以宗學博士守興化端介強敏人皆悅服比歿士民巷哭祠于郡學)
(中書劉克莊以遺愛錄聞于朝)
汪立信(字誠甫六安人舉進士累官端明殿學士咸淳間襄陽陷立信移書抵賈似道請用三策)
(不從為元將巴延取之立信大哭曰吾幸得在趙家地上死竟扼吭而卒巴延求其家厚撫之)
(曰忠臣之家也)
汪之林(字德仲鄞人尚書大猷族孫幼見樓宣獻器之之林言行淵懿善尺牘見後進道嘉言善)
(行灑灑不倦舊與賈丞相游賈少事游狎其母禁止之聞與德仲游不復詰晩守汀州歸里以)
(清約終)
(元)汪一龍(字遠翔休寧人幼好學不倦值鶴山先生子克愚守徽州一龍從之遊久之始調建康句)
(容尉攝縣事歲大饑倣朱子南康遺規為便民十條行之民無瘠殍秩滿注婺州教授淮帥李)
(廷芝辟入幕時京口瓜洲失守奉母航海南歸宋亡不仕至元戊寅江東按察起教紫陽書院)
(先時將李銓降元毁書院屋為城守具一龍與曹涇竭力重建書院使人知朱子之學卒年五)
(十三號定齋學者稱定齋先生)
汪夢斗(字以南績溪人號杏山宋處士晫之孫景定辛酉魁江東漕試授承節郎江東司制幹官)
(咸淳間轉承務郎史館編校即不仕元至元己卯尚書謝昌言等保薦以補馬辟取趨京不赴)
(遂擬將仕郎教授鄉郡見謝有詩云執志本期東海死傷心老作北朝臣又詩云不死雖然如)
(管仲有生終是愧淵明有北遊集雲間集)
汪宗臣(婺源人入元不仕孝友天至子姓同居庭無間言)
汪庭桂(字秋芳婺源人舉進士授紫陽書院山長自宋亡絶意仕進會劉國公平安南授本省左)
(司郎中以終養父母辭不就士大夫高之)
汪灝(字季夷弟瀚字幼海奉化人父懋卿初與弟森卿同學同貢並因宋革不仕杜門著書灝瀚授)
(家學治易春秋躬耕孝養灝從海隂陳嵩伯講學著有詩文曰蠟臺稾灝先卒瀚為知州馬稱)
(德薦于憲臺授衢州路學錄辭不赴國朝洪武初府文學單有成奉使采修實錄書二貢士于)
(宋書二處士于元真一門盛美也)
汪漢卿(字景良黟人宋戸部侍郎綱之孫以祖蔭中銓主龍泉簿歴浙東運幹除知貴池縣歸元)
(除本縣丞考滿趨京值開館修史翰林集賢兩院官交薦其才授翰林院國史編修官同知制)
(誥累轉翰林修撰至大三年以國子監丞承德郎致仕為人謙和樂易博文強記筆札尤精在)
(翰苑十年凡中朝討論典故衆人所不能識者叩之應對不窮卒年八十一自號菊坡有詩文)
(二十卷名養浩集藏于家)
汪世顯(鹽川人仕為都總帥開拓西蜀有功累遷便宜都統帥後追封隴右王子七人忠臣鞏昌)
(便宜副總帥德臣都統帥直臣都總領良臣中書左丞翰臣奥魯兵馬都元帥佐臣左翼都總)
(領清臣四川行樞密院副使累世蔭封)
汪文璟(字良辰衢州人生有異質五六歲如成人平居危坐終日性嗜學泰定元年舉進士尋遷)
(翰林編修累官廉訪副使以國難憂憤不食卒所著有居朝稾明農稾行于世)
汪惟正(世顯孫幼穎悟藏書二萬卷喜從文士論議古今治亂尤善談兵累官中書左丞行秦蜀)
(中書省事改陜西行省左丞卒諡忠肅二子嗣昌成都管軍副萬戶夀昌江南行臺中丞)
汪澤民(藻七世孫少警悟力學長通諸經歴數郡通判所至人服其明後以禮部尚書致仕退居)
(宣州值長槍賊來寇或勸其去澤民曰我故受國厚恩臨危愛死豈臣子之節耶參畫戰守之)
(策及城陷賊誘之降大罵不屈被害)
汪林(常山人幼孤奉母至孝嘗歲歉以財貸貧者不責其償正統中余闕廉問浙東察其行義舉之)
(不就)
汪耆英(休寧人至正壬辰紅中賊起與弟漢英倡義保障鄉里一日與賊戰陷于穽大呼曰吾弗)
(濟矣汝亟脫身以養親漢英奮勇死戰賊退兄弟俱免乃挈家避地耕讀養親)
汪汝懋(字子敬淳安人至正間以春秋中乙榜值鄰境有警省命汝懋領鄉兵禦之有功陞教授)
(參軍謀尋改浙東閫帥掾以老親辭歸攝本邑命未下御史高納麟辟南臺掾遷定海尹興學)
(校理冤枉理軍儲修戰具去虎害善政甚多累官至翰林待制兼國史院編修致仕所著有居)
(官四要行于世)
汪士遜(字宗禮休寧忠孝鄉人至元十八年以例舉授南軒書院山長性資温良不尚華侈尤勤)
(教育嘗謂人曰凡讀書以踐履致用為本立身以孝弟為先苟不由此非聖賢之道化洽鄉閭)
(人多悅服子安甫為黟縣直學孫衮為國子學錄至今猶守遺訓)
汪時中(字天麟祁門西隅人博學善吟不樂仕進元季隠查山築書堂與兄克寬講學學者稱查)
(山先生所著有三分稾藏于家)
汪逢辰字虞卿人大父自(以子三桂蚤世命逢辰為之後母張氏矢節不回逢辰年四十始)
(教諭鄉校調饒州路鄱江書院山長轉嘉興路崇德州學教授卒年七十有七有鳴球集忠孝)
(集稽古編七經要義太平要覽子奕慶字處謙以儒起家調平江路長洲縣學教諭歴衢州路)
(清獻書院山長平江嘉定又太平路二學教授)
(明)汪文炳(字炳叔歙人國初天兵渡江隨撫諭官孫炎入謁授祕書典籖講說稱旨除都昌知縣時)
(陳友諒以兵來攻援絶被執賊奇其才欲官之不受遂抗詈而死)
汪仲魯(初名叡以字行性穎悟過人年十二能賦詩既冠與朱升趙汸諸先達相討論國初徵賢)
(擢授左春坊左司直郎上一日召侍講與朱善劉三吾二學士同班賜坐聯席時稱三老上閔)
(其老而喘御製薰風南來諸詩賜之有吾溪集行世)
汪克寬(字仲裕祁門人少穎敏力學元舉于鄉不第遂隠居教授鄰郡學者皆宗師之號環谷先)
(生所著有春秋纂疏綱目考異國初䀻修元史事畢以疾辭不仕學士程敏政贊其像曰此考)
(亭世適門生第四人也此龍興史局第一人也)
汪繒世(字漢文鄞人宋尚書大猷五世孫洪武初署行都督府掾授太平府同知馭下吏民不忍)
(欺事恒先期而集嘗有三虎踞林岡距城不五里白晝飼人民患焉繒世為文呪之虎即遁去)
(人以為德化所感秩滿陞湖廣按察司副使振肅憲紀姦欺多所摘發然以寬濟明亦未嘗鈎)
(摘隠伏置人于罪論者謂正已格物繒世有焉)
汪大本(洪武初為武昌知府勤於撫字教養有法甫下車即募財捐俸以搆講堂修齋舍由是武)
(昌多學者)
汪廣洋(字朝宗高郵人少從余闕學通詩書上渡江首召諸儒留為元帥府令史歴官中書左丞)
(相封忠勤伯後貶海南死于道善篆隷大書尤工善歌詩為人寬和自守與姦人同處而不能)
(去蓋其相才不至云)
汪興祖(巢人張德勝養子至正庚子德勝戰死太祖命興祖嗣職屢隨出征有功封東勝侯後從)
(傅友德征偽夏戰死贈公世襲)
汪有訓(字得時休寧旌城人祖夀號靜齋宋末以易請鄉舉有訓克傳家法性純質粹貧而力學)
(明易著周易句解尚書論語孟子註未成所交者朱風林升吳葯洲貴輩洪武中卒)
汪凱(龍溪人博學能文章永樂癸卯鄉舉第一登進士第授禮部主事陞浙江按察司僉事以清介)
(聞後致仕卒)
汪景明(黟縣人永樂中進士選為庶吉士歴監察御史巡歴有能聲陞湖廣布政司參議卒于官)
汪夀(世顯之後廕襲指揮同知守鞏昌永樂中陞指揮使宣德初陞都指揮僉事正統中歴陞都指)
(揮使復以靖邊功陞署都督僉事協副總兵官守備涼州為人恭謹敬禮士大夫名重于時)
汪善(字存初歙人永樂丙戌進士以例歸省逾年赴京授吏科給事中彈奏不避權貴搢紳憚之未)
(幾出知湖廣夷陵州改廣東萬州陞永州府同知卒善在郡庠清儉苦學兩任州政勤于撫字)
(勸農桑崇學校有循吏風)
汪存(字廷堅歙人少好學日侍親側怡愉孝敬出得一美味必先以寄父病久祁暑間袪蠅蚊靡晝)
(夜母疾百藥不治乃割股作羹母啜之愈後隨父商歸舟宿邑之汝灘天未明父捨舟先歸人)
(言前路有虎存不待飯冒雨雪追四十里始及父果遇虎山陬存泣告天曰願虎寧傷己毋傷)
(吾父虎不動人謂孝感所致存以忍餓犯寒致疾竟至莫療鄉里共惜)
汪溥(字源學績溪人舉鄉貢授薊州知州興學教士課農足民有龍池河壅塞為患忽自東注粟有)
(一本數穗蝗自滅禾大熟人謂過魯恭之異政秩滿民赴闕留詔陞從四品再任以慰民望擢)
(廣西慶遠知府歴按察副使所在有政績卒于官郡之民莫不為之流涕)
汪進(婺源人舉進士授刑部主事嘗奉命山西訊憲臣與武臣搆獄事武臣賂權貴為之主進據實)
(以聞權貴切齒擢山西按察僉事有宗室誣郡王事力鞫其實改湖廣僉事蠻夷諸司皆中國)
(人冒職有秦志虎者自建府設官夷民酷受其毒進與三司往按之悉置於法御史欲上其功)
(進謂臣子之職固辭歴福建山東副使皆有政績遷按察使至左布政卒于官民皆立去思碑)
汪回顯(字汝光祁門人正統間進士授戶部主事巳巳北敵犯邊督芻餉于畿甸奏行勸借賑恤)
(之令人得甦息景泰初監運懷來永寧軍餉備嘗險阻明年買牛具于河南轉送大同給濟軍)
(民耕種于時饑莩塞路奏發廪賑恤全活甚衆又教民掘蕨為粉以療饑為利甚博民懷其德)
(立祠生祀之又嘗使西蜀覈實鹽井奏除冗課十餘萬後歴知廣惠二府政尚寬厚不任刑罰)
(以老致仕歸)
汪敬(字益謙婺源人正統癸丑進士奉命往湖廣纂修宣廟實錄竣事還丁外艱服闋以母老求終)
(養家居十餘年起授戸部陜西司主事監督通州等處馬房糧料以廉能著績)
汪藻(字文潔曲江人幼以奇童稱七歲補弟子員發解成化乙酉登進士由翰林歴參政首劾汪直)
(王越亂政汪開邊釁立西厰章上罷厰貶直越藻在朝有半朝汪之稱居鄉律已正直剛方允)
(為士表)
汪浩(字弘初石首人進士任僉事善謀斷天順末成夔潼嘉盗羣起連跨州郡鎮巡束手無策乃委)
(於浩浩多用疑兵深入盜區擒斬萬級盜漸衰陞僉都御史巡撫四川討平劇賊趙鐸陞副都)
(後征都掌殺降召亂尚書程信來征糧運不繼衆心危懼浩詭言遠攻近交帥兵先進發其窖)
(藏軍得不乏亂賴以平)
汪舜民(字從仁婺源人由進士授御史陞江西按察司僉事歴陞福建按察使南京操江都御史)
(卒於途舜民才識明敏刑名練達所至有聲)
汪霖(字潤夫六安州人登景泰甲戌進士擢監察御史按雲南浙江所至振紀綱洗冤滯不察察為)
(名歴右僉都御史)
汪洪(字克容蒲圻人成化初順天鄉試第一明年登進士歴戶部郎中值北敵入寇威寧伯王鉞統)
(兵出征洪督餉斟酌損益區畫攸當陟山東參議以拒冢宰尹旻子請詰譖之中官汪直謫知)
(綿州歲旱捐俸賑救既乃濬水源創石盤七堰溉田數千頃賴之先是都御史孝感張瓚開壩)
(底諸堡通茂州洪至往理戎務土酋突遇洪控弦交射中流矢墜偏橋懸崖死居人月夜每見)
(乘馬如生立祠祀之)
汪正(字惟中歙人早知讀書力學成化己丑進士授福州長樂知縣鋤強植弱杜絶私謁權貴銜之)
(沮其遷秩至再考始陞南京戶部主事均衡石謹出納陞本部員外郎再陞郎中在部九年操)
(守一致擢湖廣辰州府知府能施其善政當道者嘉其剛大有守屢剡薦之不幸以疾卒于官)
汪宣(江陵人成化甲辰進士初知華亭以考最擢御史時宦官李廣擅權壊政事敗頗連大臣太宰)
(屠滽以為不必深究宣上疏劾之數其回護及壊選法之跡人甚難之後巡視松江等處貪墨)
(多解印綬去)
汪如玉(字德温直隷歙人和厚醇粹篤古持禮居家以孝友稱所得學廪輙分濟其族人經明行)
(修為士人所宗後以貢授福寧州訓導卻私饋士有嗜學而貧者周之因材施教孜孜不怠語)
(及義利之際尤致意焉故諸生咸興起多文行士督學胡公鐸邵公銳相繼嘉譽之嘉靖三年)
(卒于官諸生哀悼有扶櫬逾百里外者後舉入名宦祠)
汪杲(字廷輝休寧人天順間進士授南京戶部主事清謹詳慎轉郎中擢雲南曲靖軍民府知府時)
(羅雄州土官自相讐殺杲攻抵其地諭以朝廷德威四境帖然以老致仕)
汪山(字仁夫歙人成化間進士授行人拜監察御史巡按雲南時孟密曩罕弄與木邦宣慰罕穵法)
(讐殺屢綏不服久為邊患山至諭以恩威遂革心效順各歸侵疆以事聞璽書褒勞云消三十)
(餘年之邊患活百千萬億之生靈擢浙江按察司僉事乃以疾卒于官)
汪靖(祁門人家百口同爨尺布不私鄉邦稱其行領鄉薦授交河知縣居官清慎不事逢迎民甚安)
(之後改于武平縣卒于官囊無餘蓄)
汪宗器(字鼎夫其先婺源人五世祖徙于太平之繁昌因家焉性素警慧有大志言辭敏給下筆)
(語輙驚人成化庚子領鄉薦甲辰登進士第授行人擢監察御史巡按湖廣薦賢黜貪不避權)
(貴尋擢南京大理寺丞發奸擿伏儼如神明凡疑獄不能決者一訊立辨陞北京大理少卿未)
(幾以母老乞歸養特進光禄卿致仕卒于家子廷伍廷伾廷侄廷倕廷傜廷仕)
汪貴(字良貴歙人成化間舉進士授嘉善知縣富民買田不割稅令小民代納貴悉覈正之為豪猾)
(所誣送吏部民數千人擁舟攀號請留其衣作留衣亭邑人周寅等上書訟其冤尚書三原王)
(恕為請復職民心乃安後改固始縣卒于官身無遺物僅衣被而已)
汪玄錫(字天啓休寧籍婺源人授兵科給事中陞太僕卿轉江西巡撫副都御史仕至戶部右侍)
(郎卒于官贈本部尚書)
汪應軫(字子宿山隂人正德丁丑進士歴提學副使)
汪鋐(字宣之婺源人弘治進士歴任浙江左布政使陞都察院右副都御史提督南贑軍務累陞南)
(京都察院右都御史兵部尚書左都御史掌院事改吏部尚書太子太保)
汪循(字進之休寧人弘治進士兩為縣令民皆有去思擢判順天當正德初逆瑾擅權循一月三抗)
(疏于朝請裁革中官及上内修外攘十策言剴切為瑾所忌罷職瑾誅遂召弗起仕)
汪奎(婺源人舉進士授秀水知縣拜御史正德初同臺諫上疏言宦官弄權廷撲幾死謫通判後至)
(都御史以疾卒)
汪思(字得之婺源人正德進士改庶吉士授給事中推廣東右參議性温雅與世無忤而内藴剛正)
(人莫敢犯擢雲南副使憲度肅然)
汪俊(字美之浙江人弘治進士授編修仕至禮部尚書贈太子太保諡文莊)
汪文盛(字希周崇陽人正德進士授推官入為武庫主事諫止南巡廷杖歴浙江提學副使精于)
(考校品隲無&KR1065;浙士允服屢遷右僉都御史大理寺卿子宗伊戶部侍郎)
汪偉(字器之弋陽人弘治丙辰進士歴刑部侍郎)
汪玉(字汝成鄞縣人正德戊辰進士歴都御史)
汪宗元(字子允崇陽人嘉靖己丑進士歴通政使)
汪一中(字正叔歙縣人嘉靖甲辰進士歴江西副使性爽達明敏有為備兵江上死于賊難贈太)
(常少卿勅祠)
汪彦冲(字懋中歙縣籍錢塘人少英偉不羣人以才士目之隆慶庚午中順天鄉試第二辛未中)
(進士授江西萬安縣知縣性明爽練達志在清修享年不永卒于官惜哉)
萬姓統譜卷四十六
