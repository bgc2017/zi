羣書會元截江網卷十六
兵法
歴代事實
神農兵法一篇黃帝十六篇圖三卷風后十三篇圖
二卷力牧十二篇(前漢藝文志)趙括長平之敗(見將帥)
(門)漢張良韓信序次兵法删取要用定著三十五家諸
吕用事而盗取之武帝時軍政楊僕捃摭遺逸紀奏兵
錄猶未能備至于孝成命任宏論兵書為四種(前藝文)
(志)張良嘗遊下邳圯上夜半老父出書一編曰讀是可
為王者師後十三年孺子見我濟北榖城山下黃石即
我旦日視其書乃太公兵法(本傳)良數以太公兵法說
沛公常用其策為他人言皆不省良曰沛公殆天授(同)
(上)漢王遣韓信擊趙乃使萬人先行出背水陣大破趙
軍諸將因問信曰兵法右背山林前左水澤今者將軍
反之竟以此勝何也信曰此在兵法頋諸君勿察耳兵
法不曰陷之死地而後生投之亡地而後存乎(同上)霍
去病武帝嘗欲教以孫吴兵法對曰頋方略何如耳不
至學古兵法(同上)李陵征匈奴戰敗班師為單于所逐
及於大澤匈奴於上風縦火陵亦先放火燒斷葭葦用
絶火勢(通典)趙充國少好將帥之節而學兵法通知四
夷事(本傳)
東漢光武吴漢討公孫述乃進軍攻廣都拔之漢乘利
遂自將步騎二萬進逼成都阻江北為營作浮橋使副
將劉尚將萬餘人屯於江南相去二十餘里帝聞大驚
使責漢曰公既輕敵深入又與尚别營賊若出兵綴公
而以大衆攻尚尚破公即敗矣急引兵還廣都後漢遂
銜枚引兵與尚合軍遂大敗之(本傳)
蜀先主東下伐吳魏文帝聞備栅連營七百餘里曰豈有七
百里營可以拒敵者乎包原隰險阻而為軍者為敵所擒此
兵忌緩急不相救一軍潰則衆必恐矣後數日果有備敗書
至諸葛亮兵法曰山林之戰不仰其高水上之戰不逆其
流草上之戰不涉其深平地之戰不逆其虚此兵之利
也故戰闘之利惟氣與形也(通典)亮至南中所在戰捷
聞孟獲者為夷漢所服募生致之既而使觀於營陣之
間問曰此軍何如獲曰向者不知虚實故敗今蒙賜顧
看陣若祗如此即定易勝矣亮縱使更戰七縱七擒而
亮猶遣獲獲止不去曰公天威也南人不復反矣(本傳)馬
謖才器過人好論軍計諸葛亮深加器重先主臨斃謂
亮曰馬謖言過其實不可重用亮猶不以為然以謖為
參軍每引見談論自晝達夜亮討雍闓等馬謖迎之曰
用兵之道攻心為上攻城為下心戰為上兵戰為下願
公服其心而已亮納其言及出軍祁山亮不用舊將魏
延吴懿等為先鋒而以謖督諸軍在前與張郃戰于街
亭謖違亮節度大敗亮還漢中收謖下獄殺之(同上)
梁將王僧辨陳覇先之敗侯景也曜軍於張公洲高旗
巨艦遏江蔽日景登石頭城而觀之不悦曰彼軍士有
如堤之氣不可易也因率鐵騎萬人聲鼓而進覇先曰
善用兵者如常山之蛇首尾相應賊驚送死宜分其勢
僧辨然之乃以強弩攻其前輕騎蹂其後大兵徑衝其
中景遂大潰(通典)
唐馬燧歎曰方天下有事大丈夫當以功濟四海更學
兵書戰策(本傳)張廵守睢陽大小四百戰其用兵未嘗
依古法勒大將教戰各出其意或問之荅曰古者人
情厚朴故軍有左右前後大將居中三軍望之以齊進
退今胡人務馳突雲合鳥散變態百出故吾止使兵識
將將識士情上下相習人自為戰耳(本傳)房琯河橋
之敗(見步騎門)
偶句
學萬人敵遂雄諸侯
授一編書克佐大業
山濤論兵暗合孫吴
畢誠言兵稱為頗牧
張良運籌决勝而出於太公之遺書
韓信戰勝攻取而出於孫吴之遺法
至長平而後知兵書坐讀之兵書不足用
至街亭而後知軍計坐論之軍計不足信
投之死地而後生此兵法也惟韓淮隂能用
之
先為不可勝以待勝此兵法也惟趙充國能
用之
孫臏設伏以勝龐涓至王恢用之則罔功矣
趙奢疾走以破秦軍至曹操用之則自斃矣
充國之緩先零兵法所謂窮寇勿迫也而太
宗之擒薛仁杲必有以乘其窮
曹操之勝張繡兵法所謂歸師勿遏也而盛
彦師之擒李密必有以遏其歸
陶侃雖用兵而常得法外意
去病不學法而顧方略如何
皇朝事實
太祖建隆元年上問趙普以揚州事宜普曰李重進無
諸葛亮之恩信有袁本初之強梁計謀不用外絶援内
乏資糧急攻亦取緩攻亦取兵法尚速不如速取之
太宗至道二年夏州延州行營言兩路合勢破賊於烏
白池賊首李繼遷遁去上初以方略授諸將先閱兵於
崇攻殿列陣為攻擊之状刺射之節且令多設強弩及
遇賊布陣萬弩齊發賊無所施其技矢才一發賊皆散
走仁宗嘉祐六年大理寺丞郭固編校御閣所藏兵
書先是置官編校書籍而兵書與天文為秘書而不預
大臣或言固知兵法即以命之然兵書殘缺者多不能
徧補也英宗治平四年詔六宅副使郭固為内藏庫
副使陞一任固嘉祐六年四月奉詔徧修兵書於秘閣
至是書成故有是命神宗熙寧三年上曰今兵無紀
律有紀律則足以勝敵矣安石曰紀律所以自治筭數
所以勝敵故兵法曰多筭勝少筭不勝况於無筭乎今
非但無紀律尤患無筭數五年詔賜王韶御制攻守
圖行軍環珠武略總要神武祕略風角集占四路戰守約
束各一部仍令秦鳳路經略使抄錄六年上謂輔臣
曰李靖團力之法以三人得意者為隊長已令李浩試
之懿治二州疑亦可行王安石等曰三代至於漢魏皆
以五人為伍至如三人若一人戰死押官執刀在後即
斬二人恐不可七年上與輔臣論戰陣之法因曰兵
凶事也主殺尚右而陽多者勝如高者可以勝下長者
可以勝短是也内出攻守圖二十五部賜河北又出敵
樓樣送軍器監頒降修製(並長編)高宗紹興二十六
年吴璘領御前諸軍都統制判興州璘嘗著書號兵要
大略謂金人有四長我有四短當反我之短以制彼之
長至於陣法則有圖而無書焉(聖政)紹興九年胡世將
嘗問吴玠所以勝者於其弟璘璘曰彼令酷而下必死
先兄每與之戰非終日不决大抵舉中國所長而用之
耳蓋中國弓矢勁利彼士卒堅耐吾嘗以長技洞重甲
於數百步外又選據便利出銳卒以更撓之使不得休
彼雖堅耐亦不能無弛此待之之要也(小歷)璘嘗自著
書曰兵要大略謂金人有四長我有四短當反我之短
以制彼之長盖彼之所長曰騎兵曰堅耐曰甲重曰弓
矢吾嘗集漢番所長而兼用之故制其騎則有分隊之
法制其堅忍則有更休迭戰之法制其甲曰勁弩制其
弓矢曰以遠尅近以強制弱其說甚備至於陣法有圖而
無書焉(同上)
偶句
命郭固以編兵書者嘉祐之六年也
召顧臨以問兵法者熙寧之四年也
隂符之覧太宗雖言其詭詐之不可用
祕略之賜神宗亦言其戰攻之不可無
韓琦作陣傚古兵法則契丹不能侵
吴玠用兵皆本孫吴則強寇不能犯
王德用長於兵而不學孫吴兵法
范忠宣熟於兵而未嘗學古兵法
以竒為正以正為竒神宗之言也
多筭者勝少筭者敗安石之言也
七書撮要
孫子十三篇始計一作戰二謀攻三軍形四兵勢五虚
實六軍争七九變八行軍九地形十九地十一火攻十
二用間十三
孫子曰兵者國之大事死生之地存亡之道不可不察
也故經之以五事校之以計而索其情一曰道二曰天
三曰地四曰將五曰法道者令民與上同意可與之死
可與之生而不畏危也天者隂陽寒暑時制也地者遠
近險易廣狹死生也將者智信仁勇嚴也法者典制官
道主用也凡此五者將莫不聞知之者必勝不知者不
勝不知者不勝故校之以計而索其情兵者詭道也故
能而示之不能用而示之不用近而示之遠遠而示之
近利而誘之亂而取之實而備之強而避之怒而撓之
卑而驕之佚而勞之親而離之攻其無備出其不意此
兵家之勝不可先傳也夫未戰而廟筭勝者得筭多也
未戰而廟筭不勝者得筭少也多筭勝少筭不勝而况
於無筭乎吾以此觀之勝負見矣(始計篇)凡用兵之
法馳車千駟革車千乘帶甲十萬千里饋粮内外之費
賓客之用膠漆之材車甲之奉日費千金然後十萬之
師舉矣故兵聞拙速未覩巧之久也善用兵者役不再
籍粮不三載取用於國因粮於敵故軍食可足也兵
貴勝不貴久故知兵之將民之司命國家安危之主也
(作戰篇)百戰百勝非善之善者也不戰而屈人之兵
善之善者也故上兵伐謀其次伐交其次伐兵其下攻
城用兵之法十則圍之五則攻之倍則分之敵則能
戰之少則能逃之不若則能避之故曰知彼知己百戰
不殆不知彼而知己一勝一負不知彼不知己每戰必
敗(謀攻篇)
孫子曰昔之善戰者先為不可勝以待敵之可勝不可
勝在己可勝在敵故善戰者能為不可勝不能使敵之
必可勝故曰勝可知見或形也而不可為敵有備故也
善守者藏於九地之下善攻者動於九天之上(軍形篇)
凡戰者以正合以竒勝故善出竒者無窮如天地不竭
如江海終而復始日月是也死而更生四時是也(兵勢篇)
孫子曰凡先處戰地而待敵者佚後處戰地而趨戰者
勞故善戰者致人而不致於人能使敵人自至者利之
也能使敵人不得至者害之也故我欲戰敵雖高壘深
溝不得不與我戰者攻其所必救也我不欲戰雖畫地
而守之敵不得與我戰者乖其所之也(虚實篇)
孫子曰軍無輜重則亡無粮食則亡無委積則亡故不
知諸侯之謀者不能豫交不知山林險阻沮澤之形者
不能行軍不用鄕𨗳者不能得地利故兵以詐立以利
動以分合為變者也無邀正正之旗勿擊堂堂之陣
此治變者也故用兵之法高陵勿向背丘勿逆佯北勿
從銳卒勿攻餌兵勿食歸師勿遏圍師勿闕窮寇勿廹
此用兵之法也(軍争篇)用兵之法無恃其不來恃吾有
以待之無恃其不攻恃吾有所不可攻也(九變篇)辭卑而
益備者進也辭強而從駈者退也輕車先出居其側者
陳也無約而請和者謀也奔走而陳兵者期也半進半
退者誘也(行軍篇)
孫子曰進不求名退不避罪惟民是保而利於主國之
寶也視卒如嬰兒故可與之赴深谿視卒如愛子故可
與之俱死愛而不能令厚而不能使亂而不能治譬如
驕子不可用也(地形篇)
孫子曰諸侯自戰其地者為散地入人之地而不深者
為輕地我得亦利彼得亦利者為争地我可以往彼可
以來者為交地諸侯之地三屬先至而得天下之衆者
為衢地入人之地深背城邑多者為重地山林險阻沮
澤凡難行之道者為圯地所由入者隘所從歸者迂彼
寡可以擊吾之衆者為危地疾戰則存不疾戰則亡者
為死地故善用兵者譬如常山之蛇也卒然擊其
首則尾至擊其尾則首至擊其中則首尾俱至是故
始如處女敵人開戸後如脱兔敵不及拒(九地篇)
孫子曰凡興師十萬出征千里百姓之費公家之奉日
費千金内外騷動怠於道路不得操事者七十萬家相
守數年以争一日之勝而愛爵祿百金不知敵之情者
不仁之至也(用間篇)
吴子六篇吴子曰昔之圖國家者必先教百姓而親萬
民有四不和不和於國不可以出軍不和於軍不可以
出陳不和於陳不可以進戰不和於戰不可以决勝是
以有道之主將用其民先和而造大事不敢信其私謀
必告其祖廟啓於元龜參之天時吉乃後舉民知軍之
愛其命惜其死若此之至而與之臨難則士以進死為
榮退生為辱矣凡兵之所起者有五一曰争名二曰
争利三曰積惡四曰内亂五曰因饑其名又有五一曰
義兵二曰強兵三曰剛兵四曰暴兵五曰逆兵禁暴救
亂曰義恃衆以伐曰強因怒興師曰剛棄禮貪利曰暴
國亂人疲舉事動衆曰逆五者之數各有其道義必以
禮服強必以謙服剛必以辭服暴必以詐服逆必以權
服
武侯嘗謀事羣臣莫能及罷朝而有喜色起進曰昔楚
莊王嘗謀事羣臣莫能及罷朝而有憂色曰寡人聞
之世不絶聖國不乏賢能得其師者王能得其友者霸
今寡人不才而羣臣莫及者楚國其殆矣此楚王之所
憂而君說之臣竊懼矣於是武侯有慙色(圖國篇)
吴子曰凡兵戰之場丘屍之地必死則生幸生則死其
善將者如坐漏船之中伏燒屋之下使智者不及謀勇
者不及怒受敵可也故曰用兵之害猶豫最大三軍之
灾生於狐疑(治兵篇)
司馬法得百三十篇今所存者五篇一曰仁本二曰天
子之義三曰定爵四曰嚴位五曰用衆(前藝文志)古者
以仁為本以義治之之謂正正不獲已則權權出於戰
不出於害人是故殺人安人殺之可也攻其國愛其民
攻之可也以戰止戰雖戰可也故國雖大好戰必亡天
下雖安忘戰必危天下既平天子大愷春蒐秋獮諸侯
春振旅秋治兵所以不忘戰也古者逐奔不過百步縱
緩不過三舍是以明其禮也不窮不能而哀憐傷病是
以明其仁也成列而鼔是以明其信也争義不争利是
以明其義也(仁本篇)國客不入軍軍客不入國軍客入
國則民德廢國客入軍則民德弱古者賢王明民之德
盡民之善故無廢德無簡民賞無所生罰無所試有虞
氏不賞不罰而民可用至德也夏賞而不罰至教也殷
罰而不賞至威也周以賞罰德衰也賞不踰時欲民速
得為善之利也罰不遷列欲民速覩為不善之害也(天子)
(之義篇)
唐太宗李衛公問對靖曰兵法自黃帝以來先正而後
竒先仁義而後權譎周之始興太公實繕其法始於
岐都以建井畆戎車三百輌虎賁三百人以立車制六
步七步六伐七伐以教戰法陳師牧野太公以百夫致
師以成武功周司馬法本太公者也
太宗曰張良韓信之次兵法今失其傳何也靖曰張良
學太公六韜三略是也韓信學穰苴孫武是也然大體
不出三門四種而已太宗曰何謂三門靖曰按太公謀
八十一篇所謂隂謀不可以言窮太公言七十一篇不
可以兵窮太公兵八十五篇不可以財窮此三門也太
宗曰何謂四種靖曰漢任宏所論是也兵家者流謀為
一種形勢為一種及隂陽技巧為二種此四種也
太宗曰蕃兵惟勁馬奔衝此竒兵歟漢兵惟強弩掎角
此正兵歟靖曰蕃長於馬馬利乎速闘漢長於弩弩利
乎緩戰
太宗曰以誘待昧以静待躁以重待輕以嚴待懈以治
待亂以守待攻反是則力有所不逮
太宗曰朕觀千章萬句不出乎多方以誤之一句而已
靖良久曰誠如聖語大凡用兵若敵人不誤則我師安
能克哉譬如奕棋兩敵均焉一著或失竟莫能救是古
今勝敗率由一誤而已况多失者乎
太宗曰古者出師命將齋三日授之以鉞曰從此至天
將軍制之又授之以斧曰從此至地將軍制之又推其
轂曰進退惟時既行軍中但聞將軍之令不聞君命朕
謂此禮久廢今欲與卿參定遣將之儀如何靖曰臣切
謂聖人制作致齋於廟者所以假威於神也授斧鉞又
推其轂者所以委寄以權也今陛下每有出師必與公
卿議諭告廟而後遣此則邀以神至矣每有任將必使
之便宜從事此則假以權重矣何異於致齋推轂邪盡
合古禮其義同焉不須參定上曰善乃命近臣書此二
事為後世法
太宗曰卿嘗言天官時日明將不法闇者居之廢亦宜
然靖曰昔紂以甲子日亡武王以甲子日興天官時日
甲子一也殷亂周治興亡異焉又宋武帝以往亡日起
兵軍吏以為不可帝曰我往彼亡果克之由此言之可
廢明矣
尉繚子二十四篇凢兵有以道勝有以威勝有以力勝
講武料敵使敵之氣失而師散雖形全而不為之用此
道勝也審法制明賞罰便器用使民有必戰之心此威
勝也破軍殺將乘間發機潰衆奪地成功乃返此力勝
也(戰威篇)將軍受君命必先謀於廟行令於廷君身以
斧鉞授將曰左右中軍皆有分職若踰分而上請者死
軍無二令二令者誅留令者誅失令者誅將軍乃告曰
出國門之外期日中設營表置轅門期之如過時則坐
法將軍入營即閉門清道有敢行者誅有敢高言者誅
有敢不從令者誅(將令篇)
黃石公三略軍誡曰柔能制剛弱能制強柔者德也剛
者賊也弱者德之所助強者怨之所攻能柔能剛其
國彌光能弱能強其國彌彰純柔純弱其國必削純剛
純強其國必亡夫所謂士者英雄也故曰羅其英雄
則敵國窮英雄者國之幹庶民者國之本得其幹收其
本則政行而無怨夫用兵之要在崇禮而重祿禮崇則
智士至祿重則義士輕死故祿賢不愛財賞功不踰時
則下力并而敵國削夫用人之道尊以爵贍以財則士
自來接以禮勵以義則士死之
軍誡曰軍井未達將不言渴軍幕未辦將不言倦軍竈
未炊將不言飢冬不服裘夏不揮扇雨不張蓋是謂將
禮與之安危故其衆可合而不可離可用而不可疲以
其恩素蓄謀素和也故曰蓄恩不倦以一取萬夫將拒
諫則英雄散策不從則謀士叛善惡同則功臣倦專㔾
則下歸咎自伐則下少功信讒則衆離心貪財則奸不
禁内顧則士卒滛將無慮則謀士去將無勇則吏士
恐將妄動則軍不重將遷怒則一軍懼
軍誡曰軍無財士不來軍無賞士不往故曰香餌之
下必有垂魚重賞之下必有死夫故禮者士之所歸賞
者士之所死上略軍勢曰使智使勇使貪使愚智者樂
立其功勇者好行其志貪者邀趍其利愚者不顧其死
上略設禮賞别奸雄著成敗中略差德行審權變下略
陳道德察安危明賊賢之咎
太公六韜其篇六十文韜之目十有二曰文師曰盈虚
曰國務曰大禮曰明傳曰六守曰守土曰守國曰上賢
曰舉賢曰賞罰曰兵道謂文韜者文王之問太公居其
九也武韜之目有五曰發啓曰文啓曰文伐曰順啓曰
三疑謂武韜者武王之問太公居其末也龍韜之目十
有三曰王翼曰論將曰選將曰立將曰將威曰勵軍曰
隂符曰隂書曰軍勢曰竒兵曰五音曰兵徵曰農兵此
皆言謀將之事謂龍韜者以龍而喻謀將虎韜之目十
有二曰軍用曰三陳曰疾戰曰臨境曰壘虚曰必出曰
軍略曰動静曰金鼔曰絶道曰火戰曰陣略此皆言勇將
之事謂虎韜者以虎而喻勇將也豹韜八篇曰林戰曰
突戰曰敵強曰敵武曰鳥雲山兵曰鳥雲澤兵曰少衆
曰分險以豹而命其韜者所以喻偏禆之分擊者也犬
韜十篇曰分合曰武鋒曰練士曰教戰曰均兵曰武車
士曰武騎士曰戰車曰戰騎曰戰步以犬而命其韜者
所以喻士卒之宣力者也太公曰義勝欲則昌欲勝
義則亡敬勝怠則吉怠勝敬則滅(明傳篇)
太公曰將以誅大為威以賞小為明以罰審為禁止而
命行故殺一人而三軍震者殺之賞一人而萬人說者
賞之殺貴大賞貴小殺及當路貴重之臣是刑上極也
賞及牛馬走厮養之徒是賞下通也刑上極賞下通是
將威之所行也(將威篇)用兵之害猶豫最大三軍之灾
莫過狐疑善者見利不失遇時不疑失利後時反受其
殃故智者從之而不釋巧者一决而不猶豫是以疾雷
不及掩耳其必出於法故人不可以不學然法之所得
而傳者其粗也以其不盡出於其法故人不可以專守
盖法之無得而傳者其妙也法有定論而兵無常形一
日之内一陣之間離合取舍其變無窮一移踵瞬目而
兵形易矣守一定之書以應無窮之敵則勝敗之數戾
矣是以古之善用兵者不以法為守而以法為用常能
緣法而生法與離法而會法順求之於古逆施之於今
仰取之以天而俯變之以巳人以之死我以之生人以
之敗而我以之勝視之若拙而卒工察之若愚而適為
智運竒合變既勝而不以語人則人亦莫知其所以然
也(何去非)
古人不拘兵法夫歸師勿遏曹公所以敗張繡也皇甫
嵩犯之而破王國窮寇勿追趙充國所以緩先零也唐
太宗犯之而降薛仁杲百里而争利者蹶上將孫臏所
以殺龐涓也趙奢犯之而破秦軍虞詡犯之而破叛羌
強而避之周亞夫所以不擊吴軍之鋒也光武犯之而
破尋邑石勒犯之而敗姬澹兵少而勢分者敗黥布所
以覆楚軍也曹公用之拒袁紹而斬顔良臨敵而易將
者危騎劫所以喪燕師也秦軍用之將白起而破趙括
薛公策黥布以三計知其必棄上中而用其下賈詡策
張繡以精兵追退軍而敗以敗軍敵勝卒者勝宋武先
料譙縱備我之出其不意然後攻彼之不意李光弼暫
出野次忽焉而歸即降思明之二將凡此者皆非法之
所得膠而書之所能教也(何去非)
韓信用兵以術韓信用兵在楚漢之間則為善矣方之
五伯己自不及以無節制故也如信之軍修武高祖即
其卧内奪之印易諸將信尚未知此與棘門霸上之軍
何異但信用兵能以術駈人使自戰當時亦無有以節
制之兵當之者故信數得以取勝也王者之兵未嘗以
術勝人然亦不可以計敗後世惟諸葛亮李靖為知兵
如諸葛亮已死司馬仲達觀其行營軍壘不覺歎服而
李靖惟以正出竒此為得法制之意而不務僥倖者也
(楊龜山)
遊騎不可太遠兵法須先立定家計然後以遊騎旋旋
量力分外面與敵人合比便是合内外之道若遊騎太
遠則却歸不得至聽金鼔聲亦且忘却自家如何如苻
堅夀春一敗便不可支持無本故也
主意
竒正皆當有路熟路長駈獸奔豕突兵法曰正愚謂正
有時而為竒間道捷出狙擊鼠窺兵法曰竒愚謂竒有
時而為正何則竒正無常形亦無定所竒者我之所不
備敵知我之有備未必不視之以為正正者敵之所必
攻敵示我以不攻未必不因之以為竒黃虎之戰晉正
道也外水之戰晉竒道也向使蜀人捨正而備竒則劉
裕何以成尅取之功外水之襲彭門再襲也竒可暫出
以見侵再用之則正陳倉之出蜀竒道也斜谷之出蜀
正道也向使諸葛亮捨竒而出正則魏人安得遂成守
之謀陳倉之出可以無出也正可不出以示疑忽用之則
竒知此則可論今日之備邊矣
論兵不若以義論兵以法不若論兵以義周戈一揮侯
國效順漢旌一顧士卒歸心論兵以義者然也黃石一
編帝者為師背水一陣三軍效力論兵以法者然也以
法而言則衆寡異勢無敵強而我弱緩急異用無彼先
而此後分合異尚無首觸而尾不應以義而論則寡足
以制衆則前有倒戈之徒緩足以御急則動中投機之
會分足以勝合則後無遺鏃之憂三者真論兵之要領
不可盡泥於法自趙括徒守父書而有膠柱鼓瑟之譏
然後知古之兵法不可盡用於今自霍去病不學兵書
而成攘夷拓境之功然後知今之兵法不容以盡泥乎
古嗟夫師分八陣列壘分屯星分霧散而敵人不得以
嬰其鋒雲張蛇蟠而游兵無自以乘其間其或羽書交
馳則率羣分之卒以張虎狼吞噬之鋒至於烽燧甫集
則全在我之師以為飬威持重之計是固古人之良法
也然世之不同勢亦隨異泥列屯為壘之地以應敵則
今古之世殊而攻守之形異有不容以循途而索軌者
也執衡抗軸布之法以言兵則強弱之勢昧而進取之
策殊有不容以依規而為員者矣是知捨古人八陣之
法而無隨時通變之道亦豈善於用兵者
有胷中之兵書有紙上之兵書有胷中之兵書如太公
隂謀光弼靈轄穰苴司焉法李靖六軍鏡吴孫子三十
三壘經裴行儉回十六陳訣此則為紙上之兵書如淮
隂之囊沙武侯之流馬風后八陣兵陳平六竒計孫臏
之減竈疑晉宋武之糾敵入峴此則為胷中之兵書
偶句
有兵家之談兵
有儒家之談兵
傳兵法以書
用兵法以時
用兵無常勢視時以為之勢
制陣無定法因人以為之法
兵以勢合則知制兵不可無其法
兵以機動則知用兵不可泥其法
警叚
用兵有常有變夫用兵以機動以筭勝不可以形勢求
不可以故智論與神為謀而神不可以測吾之幽示敵
以形而敵不可以得吾之實可以退可以無退可以進
可以無進可以守可以無守呼吸變化雷霆不足以喻
其速山岳不足以喻其重無法之可待無圖之可援非
至神不能知其變非深識不能燭其機非天下竒材不
足以語其巧是非守筌可以得魚刻舟可以求劔也
言兵易用兵難言兵者易用兵者難言兵者肆其說於
己則曰勝曰敗無齟齬也用兵者角其智於人而謂坐
談之兵書我獨得而用之乎故必有鳥雲之陳在吾方
寸中則衝堅攻瑕敵莫敢當而何泥乎方策必有常山
之勢在吾虚室中則邀前薄後敵莫能識而何學乎虚
文其視守孫吴之遺法而僥倖於一勝者不亦大相遠
乎
用兵之道難言論兵之法可以有言論用兵之道不可
以有言何謂可以有言兵法之載于書者方員曲直之有
其形坐作進退之有其節稽韜略之所陳與孫吴之著述
大勢瞭然如指諸掌故可以有言用兵之際呼吸俄頃千
變萬態或備其東而出其西或制於彼而誘于此多方
以誤之竒正以撓之使善用兵者卒然臨敵猶不能以
豫定而况可以有言乎
兵有竒正之理節制之兵其法繁其行密脈絡鈎援曲
折相對進無策奔退無遽走前者鬭後者治力後者進
前者更休一以當十十以當百詐者不能襲勇者不能
突當之則破觸之則摧此所謂正兵而已挫堅敵也簡
捷之兵其法略其行疏號令簡易表裏洞貫進如飇風
退如疾電地險則魚貫而前道迂則鴈行而進以一擊
百以百擊萬間者不及知勇者不及拒望之則恐遇之則
潰此所謂竒兵而已掩脆敵也
偶句
有胷中之成筭
有紙上之陳言
天行地軸之分布
七八九六之經緯
節制之兵其法繁
簡捷之兵其法略
地險則魚貫而前
道迂則鴈行而進
善奕者不以譜而天下之奕者不可以無譜
善醫者不以方而天下之醫者不可以無方
講六韜之遺書不若有征無戰之一言
捨三略之緒論不若師直為壮之一語
通變不窮者始可以言兵法
膠固不通者不可以言兵法
事證
古人不專泥法嘗觀古人言兵法者衆矣竒正之相權
利害之相傾戰守攻圍之法盖以百數操其說者宜無
敵於天下今觀張良之佐漢運籌幃幄决勝千里而其
學實出於太公韓信之用兵戰勝攻取破趙魏下燕齊
其鋒莫當而其法皆本於孫武是皆有得於兵法者也
然霍去病之屢勝匈奴則謂何嘗學古兵法張廵守睢
陽則謂未嘗依古法則又不專在於法也以至趙括好
讀兵書而卒敗於長平馬謖善論兵法而卒敗于街亭
是又法之不足恃也故愚為之論曰制而用之謂之法
推而行之存乎人用兵者固不可不學兵法亦不可專
泥於法
名將不拘古法談兵法於平居無事之時者易識兵略
於倉卒應變之頃者難夫右山左水兵家之常也韓信
易背水之陣而破趙之功以成增竈示強兵家之要也孫
臏陽為減竈之計而破魏之名以顯惟能不拘於一定
之法而思有以乘其機不溺於己陳之迹而思有以通
其變則進取之機可乘而備禦之方可得矣
兵尚乎速兵尚神速如以三千兵而破突厥所謂震雷
不及掩耳固也然堅壁以挫吴楚之鋒者果尚速乎兵
尚安靖如耕者雜於渭濱而軍民無私固也然免胄前
登卒收陜郡之勝果應之緩乎不學古法者或可奏一
時之捷然揣摩事機無發不中者亦自圯上老人之所
授者始也好讀左氏者或可應良將之稱然料敵制勝
無語不酬即前日寄食漂母之人也當攻則攻必如望
轍亂旗靡而后可哥舒翰之攻豈可效乎當守則守必
如保盱眙以却魏而后可雍齒之守果可效耶擇可謀
而謀之必如勝趙而訪李左車而后可謂之謀毋徒輕
舉嘗試以取敗所當斷而斷之如孫權走曹操於赤壁
而后可謂之斷毋徒輕任己見以沮衆謀凡此者皆用
兵者之所當知也兵法之所謂神與深者又豈越是耶
法貴善用兵之有法猶醫之有方至於用之則惟其人
而已自今觀之雨水欲涉必待其定渡兵法也濤灘瀨急
乘水傳壘李靖何為有肖銳之擒風逆則堅陣以待審
候法也逆風而戰出其不意張彦澤胡為而敗契丹之
師韓信以背水陣而勝趙豈法之所謂前左水澤者乎
太宗以右師小却而擒老生豈法之所謂利誘亂取者
乎皇甫之攻王國乘其疲弊豈法之所謂窮寇勿廹乎
國朝不專兵書國朝以仁立國列聖相承雖不敢去兵
亦未嘗窮兵書之於冊無非精神心術之形見也故命
左右取軍戒三篇以賜樞密使而又以賜王顯則太平興
國八年也製平戎萬全以示宰相樞密院又以賜潘美
則雍熙之四年也盖自慶歷留意西事寶章奎畫昭
出兵行師之要則又有神武秘略之書講畫籌策詳彙
次兵書之舊則又有武略總要之書至於三邊經武聖
略則編於王洙熙寧經武要略則類於王存此則要略
之所由始也雖或自備觀覽或分賜諸臣或頒示諸將
其刪次之不一始末之不同大要皆經武之實政豈徒
設詐用竒如談兵者流哉以其心求之斯得之矣
國朝無拘兵法國朝太宗嘗謂兵法詭詐不足以訓
而王德用之長於兵亦不學古兵法若是則古之兵法
果不可用耶然嘉祐中詔修兵書熙寧中詔試兵書又
詔賜兵書何為惓惓於此也竊嘗思其故矣學醫以方
學奕以譜捨方譜而學醫與奕固不可至於察病未形
續脉將絶行義用智合謀適意則非方譜所能盡也善
談兵者其無拘於兵法亦毋棄於兵法斯可以為善矣
時政
今日防邊竒正且梯山緣木薄我西廣竒矣而謂之正
何耶盖敵所不備謂之竒今調遣之慮已詳集結之援已
密使躡踵而來竒者正矣然結筏順流窺我蜀口正矣
反謂之竒何耶盖敵所必攻謂之正今經理之任雖專
侵軼之勢反緩或航葦而來正不竒乎由徑伐木窺我
重湖竒矣而謂之正何耶盖我所不備謂之竒今藩籬
之備益周宿兵之計亦密使剪荆而來竒者正矣然控
弦乘勢侵我荆襄正矣反謂之竒何耶盖我所必備謂
之正今城郭以為丘墟室廬以為塗徑使連騎而來正
不竒乎掛帆遇順闖我海道竒矣而謂之正何耶盖我
所不備謂之竒今舟楫知非所長水路知非所熟使聯
艦而來竒者正矣然哨騎長驅犯我淮甸正矣又謂之
竒何耶盖鎮守雖有其人中外習以為玩使擁戈而來
正不竒乎知竒之為正則今之已備者不必憂知正之
為竒則今之當備者益加意
結尾
將在得人抑聞之孫子兵法固不必泥禁中頗牧豈無
其人分布江淮貔虎雲屯固至夥也然以寡擊衆豈無
如昆陽之勝淝水之捷者乎以積年容飬之力而為一
旦征誅之舉其謀固不輕用也然以速為神豈無如乘
水傅壘以出其不意者乎列屯分戍軍卒相望其兵力
固全矣然分其兵勢豈無延津之渡未幾而白馬之襲
已捷者乎盖兵無強弱將苟得其人則其臨機制勝如
珠走盤未易以一偏一曲論也故有充國則圖上方略以
制先零有李愬則雪夜入城以擒元濟有景弇則决策
進攻以平齊地神而明之存乎其人執事以為如何
羣書會元截江網卷十六
