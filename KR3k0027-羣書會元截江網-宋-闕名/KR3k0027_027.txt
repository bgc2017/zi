羣書會元截江網卷二十七
風俗
歷代事實
鴻荒之世禮義哨哨(揚問道)其風樸略(孝經)唐虞之際比屋
可封(後漢楊脩傳)老人擊壤曰吾日出而作日入而息鑿井
而飲耕田而食帝力何有扵我哉(通歷)童謠云立我烝民
莫匪爾極不識不知順帝之則(康衢謠)教化盛行萬民皆
安仁樂義各得其宜(董策)三代風俗淳一(唐選舉志)三代所以
直道而行也(論語)鄉田同井出入相友守望相助則百姓
親睦(孟子)晉地本其風俗憂深思遠儉而用禮有堯之遺
風焉(詩蟋蟀)商君遺禮義棄仁恩行之三歲秦俗日敗故
秦人家富子壯則出分家貧子壯則出贅借父耰耝慮
有德色毌取箕箒立而誶語抱哺其子與公併踞婦姑
不相說則反唇而相稽其慈子嗜利不同扵禽獸者亡
幾耳天下大敗衆掩寡知欺愚勇威怯壯陵衰其亂至
矣轉而為漢俗尚未改今日以侈靡相競而上亡制度
棄禮義捐廉恥日甚可謂月異而歲不同矣盗者剟寢
戶之簾搴两廟之器白晝大都之中剽吏而奪之金而
大臣特以簿書不報以為大故至扵俗流失世壞敗因
恬而不知怪(賈誼䟽)文帝躬行元默示淳樸為天下先故
五六十載之間至扵移風易俗黎民醇厚(本紀)漢文景時
人給家足人人自愛而重犯法先行義而後絀辱焉(前志)
景帝百姓昌盛風移俗易齊美成康(本紀)武帝使犯法者
贖罪入榖者補吏是以天下奢侈官亂民貧盗賊並起
(貢禹傳)永平之際命有司班憲度昭節儉示太素遂令海
内棄末而反本背偽而歸真百姓滌瑕蕩穢而鏡至清
莫不優游而自得玉潤而金聲下舞上歌蹈德詠仁(東都)
(賦)東漢章帝時馬廖上䟽曰百姓從行不從言也夫改
移風俗必有其本長安語曰城中好廣眉四方高半額
城中好大袖四方全匹帛斯言如戲有切事實晉之興
也朝寡純德之臣鄉乏不貳之老風俗淫僻恥尚所是
學者以莊老為宗而黜六經談者以虛蕩為辨而賤名
檢其婦女不知女工任情而動有逆扵姑舅殺戮妾媵
父兄莫之罪也天下莫之非也禮法刑政扵此大壞(于寳)
(論)唐太宗曰今承大亂之後恐斯民未易化也封德彛
曰三代以還人漸澆訛秦任法律漢襍霸道皆欲治而
不能豈能治而不欲魏徵曰湯武身致太平豈非承大
亂之後邪若謂古人淳樸漸致澆訛則至于今日當悉
化為鬼魅矣上從徵言至四年天下大稔流民散失咸
歸歲終斷死刑纔二十九人(通鑑)文宗言百工在乎按度
而淫巧或未衰俗恬風靡情訛成蠧(唐史)元宗之時與民
休息比屋可封于時垂髫之兒皆知禮遜戴白之老不
識干戈(舊史贊)
偶句
借鉏取箒一變而孝弟之立興
揭竿弄梃一變而刑罰之或措
茅茨流化則比屋有可封之人
綈革示儉則黎民皆醇厚之俗
馬廖之論移風謂從行而不從言
五倫之論教俗當以身而不以言
弋綈示儉而牆屋之被綉者自如
籍田勸農而冶鎔之採銅者益盛
唐堯之流化茅茨而堯之率正者身也
夏禹之惡衣菲食而禹之為度者身也
禁奢
曺蜉蝣刺奢也(詩)漢高帝令賈人無得衣錦綉綺縠絺
綌罽操兵乘騎馬(本紀)文帝時賈誼言庶人屋壁得為帝
服倡優下賤得為后飾且帝之身自衣皂綈而富民牆
屋被文綉后以緣領庶人孽妾緣其履(賈誼疏)景帝以雕
文刻鏤傷農事錦綉纂組害女工特詔除之(本紀)武帝時
晁錯言商賈以利相傾千里遨游冠蓋相望乘堅策肥
履絲曳縞(前志)成帝詔方今公卿列侯奢侈逸豫嫁娶葬
埋過制吏民慕效浸以成俗(本紀)哀帝亦詔諸侯王多蓄
奴婢田宅無限其議限例(本紀)魏毛玠居顯位布衣蔬食
以儉率人由是天下之士莫不廉節自礪雖貴寵之人
輿服不敢過度(本傳)唐高祖武德中著車輿服衣之令上
得以兼下下不得以擬上(本紀)太宗時馬周言京師營造
供奉器物并諸王妃主服飾皆過侈靡文宗策劉蕡言
百工在乎按度而淫巧或未衰俗恬風靡積訛成蠧以
謂由制度不立請以官法禄秩制其器用車服禁用金銀珠
玉錦綉雕鏤不蓄扵私家則無蕩心之巧矣終以不行
(本傳)楊綰性儉約未嘗問生事禄廪分姻舊及除拜之日
崔寬為之毁别業黎幹為之損騎從郭子儀方會而除
書至樂音省五之四其他聞風靡然自化者不可勝紀
世以比楊震謝安山濤(本傳)
偶句
富民墻屋被文綉賈少年憂之
商賈富者乘輕肥晁家令憂之
毛玠為相而人不鮮衣
楊綰在位而人皆减騶
抑末
司市以政令禁物靡而均市以賈民禁偽而除詐(周禮)載
師凢漆林之征二十而五凡宅不毛者有里布田不耕
者出粟屋凡民無職事者出夫家之征(並禮)漢高帝八年
禁賈人不得衣絲乘車重租税以困辱之高后時復弛
商賈之律晁錯曰今法律賤商人商人已富貴矣尊農
夫農夫已貧賤矣文帝即位時民背本趨末賈誼說上
曰今敺民而歸之農皆着扵本(並前志)
偶句
無職事者周官有夫家之征
作竒技者王制有疑衆之殺
為末衆而農民寡景帝所以禁採珠玉
務本少而趨末衆元帝所以勉勸農桑
商賈弛律晁錯所以論農夫之已貧
敺民歸農賈誼所以慮當時之趨末
皇朝事實
太祖開寳元年辛仲甫知彭州上曰蜀土始平輕侈之
俗未革爾有文武才幹是用命爾(長編)太宗興國八年詔
曰能以禮遜為國乎何有故班白不遊扵市井負販相
避扵道途耕歷山者有遜畔之風入周境者有息訟之
美浩穰之地民庶實繁宜申明扵舊章用激清扵薄俗
(事實)真宗咸平元年上曰節用愛人民俗自化祥符元年
上曰古今風俗悉從上之所好國家法令不可不謹(並長)
(編)仁宗嘉祐五年詔曰朕嘗患民之好事而風俗漸靡
扵薄也思有以格正之非吾士大夫躬率以義而導之
扵善則何以哉(長編)高宗紹興二十八年上曰朕惟崇尚
儉素比年以來中外服飾過為侈靡雖累行禁止然末
俗猶未盡革大抵行法當自近始(聖政)孝宗乾道三年御
批朕念治功之未起思風俗之尚澆方欲力救弊源追
還淳古(典章)寧宗慶元二年詔曰朕惟風俗者治忽之樞
機士大夫者風俗之權輿今懷背公死黨之恩蔑尊君
親上之義使毁譽是非混然淆亂自今至于後日洗灌
厥衷存公去私可否從違各當扵理則予汝嘉其有不
吉不廸習非怗終邦有常刑嘉泰元年臣&KR1212;上言本
朝列聖以節儉為家法以&KR0779;風俗其所以躬行而自率
者惟恐天下趨扵薄至扵習俗相靡浸以奢淫法禁雖
立而法不行終不能拯時而救弊
偶句
真宗之論風俗則曰從上所好
高宗之革末俗則曰自近者始
行孝義者當議明舉乾德之詔也
愆孝弟者務申戒飭興國之詔也
太宗之革薄俗則欲使知禮遜之美
孝宗之革澆風則欲追還淳古之舊
禁奢
太祖乾德四年收偽蜀圖書法物皆不中度悉命焚毁
孟㫤服用奢僭至扵溺器亦装以七寳上命碎之曰自
奉如此欲無亡得乎開寳五年永慶公主嘗衣貼綉鋪
翠襦入宫中上曰自今勿復為此飾王家服此宫闈戚
里皆相效京城翠羽價高小民逐利傷生浸廣實汝之
由(並長編)真宗咸平二年上曰近覧上封所述頗言風俗
侈靡有傷淳儉公卿士庶服用踰制至有鎔金飾衣或
以珠翠者令有司禁臣庶泥金鋪翠之飾祥符元年
上曰京師漸事奢侈衣服器玩多鎔金為飾雖累加條
約終未禁止工人鍊金為箔其徒日繁募告者賞之仁
宗景祐三年扈稱言京師天下之本而士民奢侈無法
室居服玩競為華靡珠璣金翠炤燿路衢請條約之詔
兩制與禮院同詳定制度以聞(同前)仁宗始專萬幾富扵
春秋左右欲以竒巧自媚後苑珠玉之工頗盛扵前日
龐藉言今螽螟為災民憂轉死北有耶律西有拓拔陛
下安得不以儉約為師奢靡為戒重惜國用有徇名之
急是歲大旱蝗范仲淹安撫江淮還以貧民所食烏昧草
進呈乞宣示六宫戚里用抑奢侈(並言行錄)英宗治平三年
捕銷金衣有以内庭為言者上疑之竇卞曰真宗禁銷
金自掖庭始今不正以法無以示天下(長編)民間復作銷
金服玩韓琦請以先朝舊制禁絶乃下詔申諭未幾有
犯者琦奏祥符八年勅犯銷金者斬請復用之(言行錄)高
宗紹興七年上曰銷金鋪翠禁中無敢犯者士民之家
尚有服用行下廣南禁採捕者(聖政)十年上曰朕性淡薄
服用朴素宫中無敢踰者富家大室猶有以金翠為飾
亦非所以厚風俗乃詔臨安府榜諭限三日毁棄(係年錄)
二十七年上曰奢侈之服如銷金之類不可不禁近時
金絶少由小人貪利銷而為泥湏申嚴行下(聖政)孝宗乾
道八年上曰近時民俗多尚奢侈纔遇豐年稍遂從容
則華飾門戸鮮麗衣服促婚嫁&KR0779;装奩惟恐奢華之不
至甚非所宜今年遠近豊稔稱此秋成欲使民間各務
儲積以為悠久之計宜降詔戒諭淳熙三年上曰今
日習為奢侈者在民間絶少多是戚里中官之家湏重
作施行八年上曰朕以金翠等事刻之記事板每京
尹初上取示之寧宗嘉泰元年詔禁止銷金鋪翠日
來行市公然造置官司全不禁戢今後如有因事敗獲
守臣及地方官吏並重作施行元年詔曰風俗侈靡
日甚一日其令官民營造室屋務從簡朴銷金鋪翠無
得服用今以宫中所有焚之通衢令有司嚴立禁防貴
近之家尤當遵奉(並聖政)
偶句
糾舉奢侈庶革澆俗端拱之詔也
嚴禁奢侈庶復淳風咸平之詔也
士庶奢侈成風則詔三司申明條制
士民僣侈無法則令两制詳定制度
高宗嚴金翠之禁則曰恐長奢靡之風
孝宗戒門戶之飾則曰欲為悠久之計
抑末
太宗詔曰國家筭及商賈以抑末游率循舊章以助經
費仁宗慶歷三年議弛茶鹽之禁范仲淹以為與其
害農孰若取之商賈高宗紹興二十六年上曰關市之
征本以抑商賈如米麫豈可一概收税
偶句
開寳詔禁採珠欲息游惰以復農桑
淳化詔筭商賈欲抑末游以助經費
筭商賈所以抑末游者淳化之聖詔也
定市𣙜毌使趨末業者祥符之聖訓也
農為衣食之原而游惰者多此非太祖之詔乎君子觀
是詔則知末作之不可不禁
農為天下之本而事末者衆此非孝宗之詔乎君子讀
是詔則知游手之不可不戒
經傳格言
詩美教化移風俗(詩大序)樂移風易俗(樂記)教訓正俗非禮
不偹(曲禮)司徒一道德以同俗廣谷大川異制民生其間
者異俗(王制)君子欲化民成俗必由學乎(學記)儒者在位則
美俗(荀子)凡民函五常之性而其剛柔緩急音聲不同係
水土之風氣故謂之風好惡取捨動静無常随君上之
所欲故謂之俗(前地理志)移風易俗使天下同心而向道非
俗吏所能為也(賈誼策)春秋大一統者六合同風王者以
教化為大務漸民以仁摩民以義節民以禮故刑罰甚
輕而民不犯者教化行而習俗美也(並董策)風行俗美萬
世之基定(賈山傳)長安天子之都親承聖化此教化之本
原風俗之樞機宜先正者也(康行傳)百姓從令不從言也
改移風俗必有其本(烏廖傳)舉仁賢而俗自化以身教者
從以言教者訟(第五倫)青齊人情變詐好行機術鄒魯漢
興猶有儒風揚州人性輕揚而尚鬼好祀荆楚率多勁
悍稱兵跋扈無代不有(通典)以五術省風俗曰聽謠誦審
其哀樂納市賈觀其好惡訊簿書考其爭訟覧車服等
其奢儉省作樂察其趨舍(陸贄云)
偶句
躬行以移風俗漢史之言也
彰好以示民俗緇衣之旨也
美化移俗則莫近扵詩
移風易俗則莫善扵樂
名臣奏議
京師風俗之本彭汝礪上神宗曰古人修身以正天下
而其俗既成之後雖江漢之匹夫皆知無思犯禮而非
止扵京師臣觀四方之人其語言態度短長巧拙必視
京師如何不同則以為鄙焉凡京師之物其衣服器用
淺深闊狹必問宫中如何不同則以為野焉以此知能
以質厚示之則無不從質厚也
設科條絶僣侈治平四年劉述言百姓習扵久安競以
侈靡相尚居處服用率多僣差婚姻喪葬不計其費欲
望陛下躬行節儉以化天下然後勑下有司設為科條
以絶僣侈之弊務崇約素以厚風俗
厚風俗為國本嘉泰元年臣寮言臣聞俗貴近厚法貴
必行恭惟本朝列聖相承以節儉為家法以厚俗為國
本其所以躬行而身率者惟恐天下趨扵薄至扵習俗
相靡以奢淫法令所防嚴扵禁戢則亦有所不容偏廢
也由是上有定制下無玩心今自侈靡之文視先朝極
矣銷毁金玉視為故常豪貴之家固已慣習下至閭巷
傾資效尤被之于身履之于足無非銷金至于装飾神
佛之相且遍膚而無遺矣輦轂之下四方取則奉行法
令固當自近然遠方之貴族大姓而以豪侈相奉抑又
甚焉僣禮傷財可為太息
當抑商而利農司馬光上仁宗曰農夫日寡游手日繁
豈非為利害所驅耶今農夫苦身勞力惡衣糲食以殖
百榖賦歛萃焉徭役出焉歲豐則賤糶以應公上之湏
給債家之求歲凶則流離異鄉轉死溝壑如是而欲使
夫商賈末作之人坐漁厚利鮮衣美食轉而服南畆斯
亦難矣然則勸農者言也害農者政也
偶句
先定紀綱以還淳美之俗司馬光言之
嚴立制度以絶僣奢之原李之純言之
諸儒至論
存亡係扵風俗東坡曰國家之所以存亡者在道德之
淺深而不在乎強與弱歷數之所以長短者在風俗之
厚薄而不在乎富與貧道德誠深風俗誠厚不害扵長
而存道德誠淺風俗誠薄雖強且富不害扵短而亡人
主知此則知所輕重矣是以古之賢君不以弱而亡道
德不以貧而傷風俗即智者觀人之國亦必以察之
風俗無古今東萊曰昔之隆儒以為風俗自厚而之薄
猶人自少而之老古人俗厚猶人之方少也今之俗薄
猶人之已老者也薄者之不可復厚亦猶老者之不可
復少也嗚呼何其不思之甚耶將以三皇之俗為厚乎
則黃帝之末胡為有蚩尤之亂將以五帝之俗為厚乎
則帝舜之時胡為有三苗之亂將以三王之俗為厚乎
則夏商之季胡為有桀紂之亂蚩尤之亂無以異扵項
羽之亂也亂旣除而俗有厚薄之異者非秦民之不如
古特高帝不為黃帝耳三苖之亂無以異扵七國之亂
也亂既除而俗有厚薄之異者非漢民之不如古也特
武帝之不如大舜耳桀紂之亂無以異扵煬帝之亂也
亂既除而俗有厚薄之異者非隋民之不如古特太宗
之不如湯武耳
歷代習尚司馬公曰商之政尚猛故其俗激昂而奮勵
周之政尚寬故其俗和柔而寬緩太公治齊舉賢尚功
周公知其後必以強亡周公治魯尊尊而親親太公知
其後必以弱喪
風俗可知三代吕東萊曰三代雖遠其理常存苟能盡
其理夫何遠之有故萬石君處家而子孫燕居申申此
一家之三代也王烈居鄉而訟者望塵而返此一鄉之
三代也魯恭治中牟而童子不取乳雉此一邑之三代
也延夀之治穎川庸非一郡之三代乎以是而論之則
風俗古不必厚今不必薄古不必易今不必難惟其人
而已安可是古而非今哉
崇本王道之治鄭節卿曰古人教民意深矣康王命畢
公以康四海不出扵表宅里殊井疆畫郊圻之間周公
陳先王風化之由惟在乎舉趾條桑載績播種稱觴之
事孟子以五糓魚鼈不可勝食與使民養生送死無憾
為王道之始韓退之以士農工賈之民君臣父子之位
推而至扵宫室桑麻蔬果魚肉之物而歸之道化也
今日游民之多林執善曰今之所謂游民者何其多也
高宫大室撞鐘伐鼔談無演空眩誘廢畎謂之緇黃之
游懷黃挾彈玩養鳥獸六博鬭鞠歌舞是則謂之市井
之游冐名守關充墀溢廐交相贊助招權為奸謂之官
府之游若此之類不可殫言賈生所謂殘公賊行莫之
或止者也昔勾踐還越令壯無娶老老無娶壯女十七
男二十不嫁不娶罪父母蓋欲人民繁息為國之用今
有民而委之無用亦可惜哉今之四民亦非古之四民
也士學無用之文以媒利禄而立身事君何嘗在是則
士亦游矣工作無用之器以競竒巧而食用所須苦窳
不堪則工亦游矣商通無用之貨以煽侈美而費用所
資往來不通商賈亦游矣嗚呼民相為游而人之類未
相食者幸吾農民尚守耒耜而已然而解凍而耕暴背
而耘櫛風沐雨沾手塗足戴星而出戴星而入其勤極
矣而又有水旱霜雹蝗虫間為之灾幸而收成則公私
之債交相争奪榖未離場已非已有羣游之徒聚而用
之又從而嗤鄙之良可哀也故其子弟時出關市日觀
盛麗歸視其糠粃不飽短褐不蔽其心搖搖已不安扵
畎畆矣不急救之是農又將為游矣
為末者常有餘李清臣曰今之天下為本者常不足為
末者常有餘游民貴而農民賤家扵田畆者不若居市
里以耒耜為業者不若操貨財游民自以為材智之當
然而朴力勤苦之民盻盻焉不足扵衣食而常有賦徭
之憂飢寒之患良可嘆哉
主意
風俗係乎表倡教化風俗之樞機法令風俗之隄防樞
機不謹無以化民隄防不立無以率下二者兼施而迭
舉然後足以轉移風俗而歸之正也自昔聖人在上綱
紀人心維持世道闔闢變作唯吾意耳而四海之廣萬
姓之衆無不靡然而聽從後世法令非不嚴禁防非不
切然欲其朴厚而侈靡之習猶多欲其質實而浮偽之
風愈盛意者法令之徒嚴而教化之實猶有未至也且
夫今之天下亦古之天下昔何為而醇今何為而弊昔
何為而朴厚今何為而澆薄昔何為導之而輒從今何
為禁之而不止君天下者正當詳究其本源考論其得
失以䟽通而轉移之則人心以正風俗以淳一時之治
自可以無愧扵古不然樞機之或失而乃隄防扵一二
檢制之間雖詔令之日頒法令之日詳亦恐徒勞無益
扵治也
朝廷為風俗之本朝廷先天下為風俗天下視朝廷為
趨向攷古驗今未有不由此者昔唐虞流化茅茨而堯
舜之帥正者躬也夏禹之菲食惡衣而禹之為度者身
也文王德廣之所及所以為麟趾鵲巢之應使天下純
被其化推而至扵衰世猶有仁厚之風者非他術也關
睢騶虞之化有以為之地也古之聖人常以恭儉修身
正家之道在上而天下之民莫不目擊而心化則躬行
俗移心正國治誠有自然之應且太王小國之君也躬
行而民日富庶晉侯亦小國之君也好儉而猶多積聚
下民之移風易俗者莫不自其上之人有以先之
在上人防閑禁制荀卿氏論兼足天下之理必在扵明
分而揚雄論列侯田宅之弊必在扵迪法至扵賈誼長
太息之書極論夫亡等冐上之俗亦汲汲扵經制之定
而已夫三子之論豈不能推本夫人主之躬行而惟以
明分廸法與定經制為說者蓋深知夫天下之移扵侈
靡而不能自克流扵浮靡而不能自返非上之人防閑
而禁制之其何以革其目前之習而納之朴素淳厚之
域乎
偶句
正天下之風俗易
正人心之風俗難
警段
君身為風俗之本人君者風俗之機教化之本一有所
尚天下之所觀望而風俗之所由以成也周民之質非
周民之自質文王之化有以使之也蓋文王以一家治
天下康功田功卑服扵一身之間憂勤節儉靡所不至
家邦之御蓋自邇以及遠由外以及内澣濯之衣形扵
詩人之歌詠而節儉正直見扵當時在位之君子教化
之基風俗之本寔在乎此故質美之民歌扵天保之章
豈淺近致也
後世奢侈無禁禮制之隳壊久矣丹楹刻桷則諸侯僭
天子矣瓊弁玉纓則大夫僣諸侯矣連騎而游擊鐘而
食廬室無制器服無度嫁娶以窮侈相誇喪祭以多財
相衒則庶人之僣侈不可勝矣以儀辯等以度教節扵
刑名致詳扵分守致嚴者聖人所以辯上下而定民志
也而後世之奢侈之禁乃至扵此故倡優為后飾土木
被文綉在漢常患其然矣然當時為之沮抑者不過禁
賈人錦縞乘駿之飾耳不過蓆莞履草以為天下先耳
不過裁定禮制以為天下文具耳禁行扵賈人則非賈
人而僣侈者猶衆也身約扵在上則庶人之僣侈自若
也曺褒之制度不能勝大臣之苟簡王涯之條約不能
勝當塗之毀訾此其弊所以循襲至今而未有改也
偶句
仰事俯育之外非心無自而起也
服田力穡之餘異習無自而萌也
耕鑿之業定而天下皆淳朴之風
井田之制立而天下無奢侈之俗
事證
漢初浮耗之習難革漢文帝躬行節儉志移風俗弋綈
革履惜金罷臺亦太朴矣然能檢束扵一己之微不能
䋲約扵士夫之僣能行扵内廷之間不能痛抑扵近戚
之私則墻屋被綉倡優后飾之風猶未能革而尚拳拳
扵少年太息之書至扵吳王濞以骨肉之恩而專豫章
之銅鄧通以倖臣之寵而私鄧氏之錢銅之利亦其縱
矣况放鑄之令一行而天下悉得以攻坏陶之利家自
為爐人自為冶竊國家之經用銷地産之至寳其弛縱
之弊孰甚扵此者故五禍七福之論痛言扵通逹大體
之臣而棄本逐末為斯民慮者至矣
列聖禁奢之意祖宗盛時孝扵其親者必加旌異睦扵
其族者時有褒嘉唐鄧之俗薄扵事親嶺南之俗習扵
異乖或立法而為之禁止或責吏而加之化導至若踰
侈之禁不責扵貴近則責扵大臣猶以是為未足也内
而掖庭之衣錦上而乘輿之服御莫不示以朴素故以
公主而衣翠繻未為過也且奪其所服而戒諭之以皇
族之家而服鋪金之飾亦未為過也且嚴為之禁而覺
察之嬪御之衣銷金者必峻其罰掖庭之服銷金者必
正其法以一人之貴備四海之奉不必過為儉約可也
而且不憚扵儉約者可以見其正身率下之意矣
時政
當責奉行之吏以愚觀之今日之患莫大乎人主有躬
行之德而臣下無輔德之誠人主有禁奢之法而臣下
無奉法之意化行扵九重之上而逹官貴戚之家其侈
猶故也奉行之吏未嘗過而問焉何以責其下之不犯
禁嚴扵宫掖矣而京城之民其侈猶故也奉行之吏未
嘗過而問焉何以責其遠之俱化知責之自上始而不
自下始則風俗可革知自貴者始不自賤者始則風俗
可革知自近始不自遠始則風俗可革
奢僣自士大夫始爰自羔羊廢而人無素絲五紽之德
白駒亡而人無生芻一束之行薇不採葵不拔方且爭
探牛心直碎珊瑚撞鐘舞女流蕩忘歸夫以高冠大輅
莅民行化者既已爾耳則蠢蠢之民隨風而靡幾何不
相胥而為浮詭之習哉
偶句
金翠既塗復用珠玉以為飾
錦綉既厭復誇組縠以為竒
墻屋被文綉而席門有不庇之家
奴婢棄梁肉而糟糠有不充之腹
向之借耰耡德色者今則以孝悌舉矣
向之赭衣半道者今則以善良著矣
以編戶庶民之微而僣王侯之奉
以文物衣冠之地而肆夷貊之習
結尾
當以正本為先古人有言曰上有好者下必有甚焉又
曰示之以好惡而民知禁欲今日風化之厚當自朝廷
始欲法制之行當自貴近始不然徒恃其令可以強天
下不恃其行可以化天下則風俗而欲轉薄趨厚者未
之有也昔者漢高皇帝時有賈人無得衣綉之令而漢
官舊儀亦載庶人無得乘車此其質朴法制亦非不合
然商賈高車大馬其視前日衣綉之禁無忌也長安少
年鬪鷄走狗奢豪自恣其視前日乘車之禁無畏也昔
唐之相楊綰也而或者為之捐騶從减音樂當時風俗
聞風而化者不可勝數蓋民從行而不從令人主者風
化之原而貴近者風俗之所則傚也董仲舒有言人君
正心以正朝廷正朝廷以正百官正百官以正萬民萬
民正遠近四方莫不一扵正愚請以是復明問
羣書會元截江網卷二十七
