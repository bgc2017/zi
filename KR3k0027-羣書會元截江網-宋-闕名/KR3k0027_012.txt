羣書會元截江網卷十二
楮幣
歷代事實
周小宰以官府之八成經邦治四曰聽稱責以傅别(鄭司)
(農云稱責謂貸予也𫝊别謂劵書也)武帝與公卿議更錢幣以贍用乃以
白鹿皮方尺緣以繢為皮幣直四十萬(食貨志詳見財用門)憲宗
時商賈至京師委錢諸道進奏院使富家以輕裝趨四
方合劵乃取號飛錢(唐志)
偶句
漢之皮幣可佐軍需
唐之飛錢亦為民便
圜法立於太公而國用以足
傅别聽於小宰而民生以利
有周官之泉府則可與職幣相流通
無御府之禁錢則雖更皮幣為無益
皇朝事實
真宗張詠鎮蜀患蜀人鐵錢之重不可貿易於是設質
劑之法一交一緡以三年為一界而換之(寳訓)仁宗天聖
元年初蜀民以鐵錢重私為劵謂之交子以便貿易富
民十六戸主之其後富者稍衰不能償所負爭訟數起
太中祥符末薛田為轉運使請官置交子務以權其出
入久不報寇瑊守蜀遂乞廢交子不復用會瑊去而田
代之詔田與張若谷度其利害田若谷議廢交子不復
用則貿遷非便但請官為置務禁民私造又詔梓州路
提點刑獄官與田若谷議田等議如前詔從其請始置
益州交子務(長編)孫輔常知益州轉運使以偽造多欲廢
不用輔曰交子可以偽造鐵錢可以私鑄有犯私鑄鑄
可廢乎但嚴治之不當以小害廢大利交子則不廢(言行)
(錄)神宗熙寧二年條例司言交子之法用於成都人以
為便今河東公私苦運鐵錢勞費宜如高遵裕等議行
交子之法仍令運司舉官置務從之(長編)四年文彦博奏
行交子之法上曰行交子誠非得已若素有定制財用
既足則自不須此八年富公弼言交子之法以方寸之
紙飛錢致遠然不積錢為本亦不能以空文行今鐵冶
所收極廣更鑄折二錢可得百萬緡為交子本弁上可
行十二事上委公弼營辦哲宗紹聖二年上問曾布欲
行交子法如何布曰須有見錢相當乃可行熙寧四年
韓絳作相兩欲施行皆議論不成而罷(同上)高宗紹興元
年尚書省言契勘便錢之法自祖宗以來行於諸路公
私為便有司奉行不務經久致失信於民當别行措畫
詔戸部印押見錢關子降付婺州召人入中執關子赴
杭越權貨務請錢東南會子蓋張本於此六年置行在
交子務先是張澄請造交子與見緡並行仍造三十萬
用於江淮矣至是中書言交子錢引并沿邊糴買文鈔
皆係祖宗舊法便於民間已傚舊法先樁一色見緡印
造交子錢給諸路令公私並同見緡行使逐造百五十
萬充糴本將悉行之東南焉初用張澄議置交子務於
行在而未有所樁見錢於是言者極論其害由是遂復
用關子焉二十六年上曰四川交子亦有弊如沈該稱
提之說但官中常有百萬緡遇交子減價自買之即無
弊矣三十二年置行在會子務後隸都本場悉視川錢
入法行之東南諸路上供軍須並同見錢仍分一千二
千三千凡三等仍賜左帑錢十萬緡為本三十二年詔
新造會子許於淮浙湖北京西路州軍行使降亭戸鹽
本錢並支見錢外其不通水路州軍上供等錢許盡用
會子解發沿流諸州軍錢會各半其諸軍起發等錢並
以會子品搭支給用戸部請也(並係年錄)淳熙三年進呈淮
東西兩總領乞以金銀兊換會子支遣上曰綱運既以
會子中半入納何故乃爾闕少葉衡龔茂良奏緣朝廷
以金銀換會子此不過散在民間三日復宣問衡奏戸
部歲入一千二百萬其半為會子而南庫以金銀換收
者四百餘萬流行於外者纔二百萬安得不少上曰此
是戸部之數不知兩總領所分數入納如何恐久有弊
湏䆒見其源兩處具各以二十萬與之兊換金銀及錢
茂良奏聞得商旅往來貿易兢用會子一為免稅二為
省脚乘三為不復折閱以此觀之大叚流通上因曰卿
等子細講䆒本末思所以為善後之計(聖政)
東南舊無會子大觀中蔡京嘗為錢鈔所出猥多官司
不以出納旋即廢紹興元年張俊屯婺州始置見錢關
子六年置行在務將行之東南趙時霈言官無本錢懼
民不信其不便者五朝廷遂改為關子臨安民復私置
便錢會子錢處和為守奪其利歸於官既而遷戸部乃
於戶部為之三十一年遂置行在會子務後隸多茶場
自會子初剏迨今四十年遂與見緡並行不可復廢矣
凡會子兩界並行總三千六百萬(朝野雜記)
湖北會子隆興元年總領王班始剏謂之直便會子淳
熙十一年始通行於京西路紹興初亦造兩界(同上)
兩淮會子乾道二年初令戸部印三百萬緡謂之交子
八年始出行在會子收兊之紹興三年議者以淮上鐵
錢多欲革其弊乞印造兩淮會子付兩路依湖北路三
年一兊許流轉至江池太平建寧鎮江興國江隂界内
四川錢引者舊成都十六戶主之建炎初增印六十三
萬自後率增印焉鐵錢會子者興元府金洋州用之創
自隆興元年(朝野雜記)
偶句
紹興上供則有盡用會子之令
淳熙上供則有三分會子之說
熙寧中用之陜西未幾輙罷錢不足耳
紹興中用之閩浙疑沮不行錢不足耳
神宗欲廣交子之法必更鑄鐵錢而後行
高宗欲造糴本之會以未樁見錢而遂止
高道裕請行之河東行之凡九閱月而罷
沈起嘗請行之陜西行之凡四閱月而罷
以新交一而易舊交之四則行於大觀之時
出御府金而收空劵之數則見扵淳熙之際
孝宗令州縣入納必用會則朝廷輕用之患無有
趙開出官錢以貴價收楮則州郡輕視之患無有
名臣奏議
請以積錢為本神宗朝富公弼奏交子之法以方寸之
紙飛錢致遠然不積錢為本亦不能以空用文行以商
虢鄜耀紸崖清遠鐵冶所收極廣苟積冶更鑄折二錢
歲除工費外可得百萬緡為交子本謹并上可行十二
事云
入納不受會子孝宗朝臣寮奏伏覩去歲指揮許人戸
以會子入納官物及今年正月内令諸州軍起發上供
諸色窠名錢許用三分會子比見浙中州縣交納稅物
全不交曾子只收一色見錢却將見錢於所在兌買會
子以分數解發其所得贏餘皆不入官唯以資給私費
而已夫公家既不用會子民間何緣流通欲乞州縣入
納官物許民戸鈔上分明聲說官會若干如官司不受
許民戸經戸部御史臺越訴
忠厚謹審之意寧宗朝眞德秀奏自楮幣之更州縣奉
行失當扵是估籍徒流所在相踵而重刑始用矣科敷
折配遠近騷然而厚歛始及民矣告訐公行根連株逮
而苛政始四出矣假秤提之說逞朘削之私者唾掌四
起而酷吏始得志矣夫是數者豈朝廷本指哉方其弊
壞既極不得已而變通之出御府之金捐祠曹之牒展
期以收換多方以優䘏惟恐其病民也法行之初雖有
情重估籍之文未幾又為之令曰當估籍者毋得專行
必聞於朝以俟報可忠厚謹審之意寓於不言又若是
其至也
偶句
偽造交子但當禁治慶歷廷臣之奏也
偽造有禁行之有嚴嘉定臣僚之奏也
皮公弼言交子不能空行必先積錢為本
曾布言交子不可遽行必有見錢以相當
諸儒至論
錢貴而後楮貴葉正則曰古今之變世數之易物之輕
重貨之貴賤其間迭往迭來不可逆知然錢貨至神之
物無留藏積蓄之道惟通融流轉方見其功用今世富
人既務藏錢而朝廷以盡征天下錢入于王府其入者
不可使之出又立楮於外以代之不知錢以通行天下
為利錢雖積之甚多與他物何異人不䆒其本源但以
錢為少只當用楮楮行而錢益少故不惟物不可得而
見而錢亦不可得而見然自古今之弊相續而至於今
日事極則變變極則反必須有作新之道但未知其法
當如何變其决不可易者廢交子然後可以使所藏之
錢復出若夫冨強之道在於物多物多則賤賤則錢貴
錢貴而後輕重可權交易可通今世錢至賤賤出乎物
少其變易之道非聖人不能也
當明歛散之術張文伯曰今交子之行通流於江淮閩
浙一夫可𢃄千萬緡無關津譏征之患無變易賫持之
勞尤便於民今民間往往重錢而輕楮劵者何耶蓋由
失斂散之術也在昔楮劵之行扵蜀賤則官出錢以斂
之貴則官出楮以散之使居者以藏鏹為得行者以挾
劵為便是故州縣之折納四方之征商坊場河渡之課
息不責其錢不拘其楮故錢重而楮亦重今則不然官
之予民者則以楮而其取於民者則必曰見錢焉朝廷
散扵郡邑者則以楮而其索於郡邑者則必曰見錢焉
若是則錢安得不重楮安得不輕為今之計莫若權其
利在民握其利在我斂散周流使錢楮為一則無輕重
之不等矣
楮幣興而錢益少葉正則曰三錢並行而相制之術盡
矣而猶不足至於造楮以權之凡今之所謂錢者反聽
命於楮之行而錢益少此今之所患而不能救之也夫
率意而戲造猥以輔一時之缺而遂貽後日之憂大都
市肆四方所集不復有金錢之用盡以楮相貿易括囊
而趨勝一夫之力輙為錢數百萬行旅之至於都者皆
輕出他貨以售楮天下隂相折閱不可勝計凡今之弊
豈惟使錢益少而他貨亦弃之矣
主意
以錢權楮以楮救楮不若以錢權楮以楮救楮是以火
而燎火也以錢權楮是以水而沃火也今廟堂之所講
明者曰楮廷紳之所議論者亦曰楮但知以楮救楮之
策吁楮如之何而可救也國家所待以為國脉者一折
閱之楮耳内而朝廷百辟外而監司郡守莫不以楮介
意愚獨惜其不知以錢留意也以楮介意但知楮價之
折閱所當稱提不知官司之所以稱提之者不專在楮
在於以錢救楮也以錢救楮則楮日重以楮救楮則楮
日輕何者子母相權之法也(己酉國子解魁)
以信用法用楮之策莫如信重楮之計莫如法信以行
之而法以守之楮之為用庶乎其可重矣何謂行之以
信發號施令當無反汗今也永遠之說既湏收換之文
復出是自為不信矣可以令天下乎何謂守之以法信
賞必罰當無如息今也偽造之禁虚設减伯之戒徒多
是自弛其法矣可以令天下乎難者曰國家以仁厚立
國豈務行操切廹急之政則將應之曰信國之寳也民
之庇也言之而民莫不從特患乎吾之信不能自執耳
法國之䋲也民之防也令之而民莫不畏特患乎吾之
法不能自守耳以信而用法則法因信而可施立法以
維信則信因法而可久由是推之執事明問之及可以
條陳矣
以古言今古者以錢重而製楮故楮輕而便民後世以
錢乏而製楮故楮多而病民夫合數千緡之楮雖一夫
可以將之雖萬里足以致之是誠輕且便也然彼此可
以通融遠近不至折閱則可以經久而無弊柰何印造
無已出數無窮積年之鼔鑄不足以抵一日之功累月
之儲蓄不足以捄頃刻之費錢日以耗楮日以繁母不
足以權子實不足以制虚宜其愈稱提而愈折閱也
偶句
當楮幣積輕之時權之者必有道
當楮幣可變之日歛之者必有謀
警段
行楮貴乎信重楮之令苟以信行之於民奚傷不以信
行之於民奚益今之議重楮者率曰印造之不可不正
是楮之輕固病於數之多也愚則曰楮不病於多而病
於虚多則止扵不勝用虚則鄰扵無所用自以五準一
之令失信扵天下雖多方稱提百計營救祗見其愈出
而愈虚然則重楮之令可不以信行之乎(庚戌省元陳應雷)
用楮病乎輕楮果可重乎稱提之術已窮而誕謾之說
適足以惑民聽輦轂之下粘綴磨補不可辨識民之有
楮者惟恐其用之不亟而欲用者惟恐其持去之不速
也昔也用便於天下則關子亦足以便天下之用今之
楮滯矣昔也利通於天下則公據之足以通天下之利
今之楮壅矣守拘攣之說而不思交通之術紙錢使不
行之慮可不畏也哉(庚戌省經魁黎定)
虚實權御之道楮幣寢輕利不在國意者未得御楮之
道耶蓋有以實御虚之術有以虚御虚之術子母相權
此以實御虚也新舊並用此以虚御虚也今卧鏹不藏
扵富室新鑄不美於冶司海舶運艫漏泄外界錢既不
足以權楮亦有以御虚之而已然今之兩界坐受其窮
而莫之救愚謂於此宜有變通之道神化之方而議論
之徒繁施行之不密則不足以有成也是必有熟慮乎
效尤於正元之張&KR0008;扵是𣙜茗之利為國常經然征及
草木至纖悉也至暴斂也而二人者其初亦自覺其非
遂皆以什稅其一為法猶不失於少寬柰何日趨日下
愈繁愈碎至王播則增天下茶稅率百鈛而增五十至
王涯則徙民間茶種植之於官場則其𤨏屑貪鄙又有
愧於趙張多矣吁急迫之政皆戕國之斧斤操切之用
皆殘民之鴆毒所得者毫末所喪者邱山所取者涓滳
而所失者河海謀國者蓋亦存正大之意向而行精密
之法乎
本朝𣙜茶之法嘗以國朝𣙜茶之法而觀之曰𣙜務曰
貼射曰交引曰三分曰三說曰茶賦紛紜不一然論其
大要不過有三鬻之在官一也通之商賈二也賦之茶
戸三也乾德之𣙜務淳化之交引咸平之三分景德之
三說此鬻之在官者淳化二年貼射置法此通之商賈
者嘉祐三年均賦於民此賦之茶戸者愚嘗推原其法
自乾德置𣙜茶之務定私買之禁然利額未甚多場務
未甚衆而民之有茶猶得以自折其税是官鬻猶有遺
利也至淳化許商賈置鬻茶之場而行貼射之法然大
商之利多而國家之課减未幾復罷其制是通商猶有
遺法也商納芻粟於邊郡官給文劵於茶務此交引之
法爾然鬻引之具一興而所給之茶不充此利復在商
而不在官也始以茶錢與香藥犀象為三分之法邊糴
未充而商人為便後以轉糴便糴直便為三說之法邊
粟雖足而商人折閱此利徒在官而不在商也此二法
者官無全利亦無全害商無全得亦無全失蓋彼此迭
相救矣夫何韓絳以三司所得之息而均扵茶戸之民
舊納茶税今變租錢民甚困之甚者税多不登而官有
侵虧之課販者日寡而商有不通之患此官之與商商
之與民交受其弊噫此猶未至極病者茶戸均賦固也
異日均賦之外復有𣙜之之法民堪之乎茶地出租可
也異日無茶之所亦例有租錢之輸民堪之乎噫民病
矣其可不為之慮耶
祖宗𣙜茶之寬祖宗節用愛民有司以湖南茶軍請高
其價太宗喻之曰茶則善矣無乃重困民乎真宗嘗謂
王旦曰茶之為利要使國用贍足民心和悦可與三司
詳議可否於戱祖宗一念在民拳拳不忘若此是以中
興之後我高宗之語王師心曰若財用有餘則摘山之
利當與民共之我孝宗委胡元質同茶馬措置悉行除
放遠民交慶是皆有德扵家法之源流也愚願廟堂之
間寬其禁令蠲其逋欠使吾民生理少有甦息庶可以
補兵荒之重困而為培植根本之計執事其主之
偶句
自陸羽著論而茶之用始顯
自玉川賦影而茶之名愈彰
自趙贊置稅而茶之利始滋
時政
茶鹽平亭物價邇者廷紳有請欲議乎廷玉音曰俞將
期平售惠至渥也扵是而創茶制置之使則兼足國用
期殷民也殷民所以平物也扵是而傚平准兼濟之法
則通制國用期裕民也裕民所以平物也扵是而脩士
安取予之法期無擾扵民也無擾扵民亦所以平物也
抑不知行之以公而不以私否也均其利扵下而不敢
專其利扵上否也若猶未也民猶病而物價未可平也
結尾
以茶救楮雖然之今日之至嚴密者茶法也至折閱者
楮幣也以茶法而救楮幣夫亦稱提者之一節目歟側
聞高宗問輔臣曰今天下一歲茶利所入幾何秦檜對
曰都茶場等等處一歲所入二百七十餘萬貫于時玉
音喻之曰比承平時少以此推之則今日之數又不知
其幾倍扵中興之初矣朝廷倘能損此以為權楮之用
雖未能使之價值立昂亦或可以維持扵綿綿延延之
地未至如目今之將廢也惟執事以是而復于上
請法開寳景德昔開寳中有司請增茶價我太祖曰茶
則善矣無乃困吾民詔勿增價噫是言也將天地鬼神
實聞之豈惟斯民感之哉愚願今之聖天子法之景德
中茶商俱條三等利害宋太祖曰上等利取太深惟從
中等公私皆濟噫是言也將民生日用實頼之豈惟國
用利之哉愚願今之賢士夫法之
羣書會元截江網卷十二
