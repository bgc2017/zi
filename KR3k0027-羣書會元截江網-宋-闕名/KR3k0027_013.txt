羣書會元截江網卷十三
郡國兵(禁軍土軍)(廂軍)附(東南兵邊兵)
歷代事實
秦始皇分天下為三十六郡郡置守尉監掌佐守典武
職甲卒即材官之屬漢興高祖踵秦而置材官於郡國
(漢刑法志)高祖命天下選能引關蹶張材力武猛者以為輕
車騎士材官樓船以秋後講隸課試各有員數平地用
車騎山阻用材官水泉用樓船(漢官儀)十一年淮南
王布反發上郡北地隴西車騎巴蜀材官及中尉卒三
萬人軍覇上(本紀)漢初則以羽檄召兵扵郡國至於孝文
則以銅虎符羽檄者以木簡為書長尺二寸以召其有
急則以鳥羽插之以示疾速(高祖十年註)武帝元鼎六年發
隴西天水安定騎士及中尉河内率十萬人征西羌平
之(本紀)許嘉反卜式曰臣願與子男及臨黃習弩博昌習船
者請行死之以盡臣節(本傳)時東越數反覆朱買臣因言
故越王居保泉山一人守險千人不得上今聞東越王
更涉處南行去泉山五百里居大澤中今發兵浮海直
指泉山陳舟列兵席捲南行可破滅也上拜買臣會稽
守詔今到郡治樓船備邊粮食水戰具(本傳)昭帝元鳳五
年發三輔及郡國惡少年吏有吉劾亡者屯遼東(本紀)宣
帝本始二年大發興調關東輕車銳卒選郡國吏三百
石伉健習騎射者皆從軍(本紀)光武以幽冀兵定天下始
扵黎陽兵營領兵騎常千人以謁者監之號黎陽兵建
武六年欲罷郡國都尉并職太守無都試之役(本紀)唐高
祖武德初始置軍府折關中為十二道以驃騎車騎兩
將軍領之太宗貞觀十年更號統軍為折衝都尉列將
果毅都尉諸府緫曰折衝府凡天下十道關中道置府
一百七十三河南道置府凡六十二河東道置府百三
十九河北道置府十四山南道置府凡十隴右道置府
二十九淮南道置府凡六江南道置府凡一劔南道置
府凡十嶺南道置府凡二右十道凡置府五百六十四
皆有名號而關中府皆以隸諸衞凡府三等兵千二百
人為上千人為中八百人為下府置折衝都尉又左右
果毅都尉各一人長吏兵馬列將各一人校尉六人士
以三百人為團團有校尉五十人為隊隊有正十人為
火火有長唐凡發兵皆下符契州刺史與折衝勘契
乃發若泉府發則折衝都尉皆行不盡則果毅行少則
列將行(兵制)
偶句
材官騎士布滿郡國漢之制也
折衝諸府散列諸道唐之制也
漢光武罷郡國材官故郡邑有變至發禁兵
晉武帝悉去州郡兵故羣盗並起州郡無偹
漢之初有都尉以處郡國都尉廢則倚京師之兵京師
又不振而州牧之兵盛矣
唐之初有府衞以控諸道府衛廢則立射騎之制射騎
又復變而籓鎮之勢強矣
漢置州牧外郡之兵及其盛也而漢室以衰
唐以方鎮諸道之兵及其強也而唐室以弱
漢高之興則使韓信以發燕趙之勁兵
光武之興則使吳漢以起漁陽之突騎
備胡則上郡隴西事越則會稽豫章
擊朝鮮則齊遼東開西南夷則巴蜀
穎川諸郡多材官隴西諸郡多騎士
西北之地多輕車東南之地多樓船
調兵郡國虎符召遣所以防奸也
調兵府衛魚書契合所以示信也
真卿為平原太守而增陴浚隍
寇恂為河内太守而講兵肆射
募教騎士數月咸精器用全銳威振北土而太原之兵
非復前日之衰單此馬燧之功也
籍丁習射親按能否繕甲淬兵遂雄山東而澤潞之兵
非復前日之彫刓此李抱真之計也
料澤州兵廢遣猛耄築城奪險遠民乃安而川蜀之兵
非復前日之怯弱此李德裕之能也
皇朝事實
國朝以備戰衛為禁衛軍以給徒役為廂軍各隸其州
之本城内總于侍衞司而尚書兵部掌其政令因事立
名者各隸於其部又以廂軍教閱者號為廂禁軍後皆
以為下禁軍其給使扵諸司者亦各以其事役寓焉(王銍)
(兵制叙)逐州置軍招營兵大郡有十數指揮中郡有五七
指揮小郡不下三五指揮每指揮率以四五百人為額
其軍儲餉給悉在運司其統制軍馬乃隸守倅一方有
盗寇不虞州郡有兵有財足以聚人牽衆屏翰王室平
時除戎器備城隍講武事皆有其資此乃祖宗待州郡
深意(蔡氏官制)逐縣置尉專捕盗賊濟以縣巡檢之兵不足
則會數州巡檢使之兵又不足則資之守臣兼提舉兵
甲賊盗公事與一路帥臣兼兵馬鈐轄者故兵威強盛
鼠偷草竊尋即除蕩蓋内外相維上下相制若臂運指
如尾應中靡不相資也(同上)仁宗康定元年㨂諸路罕城
及強盗惡賊配軍年未四十壯徤者隸禁軍(長編)神宗熙
寧間西北各分路置將有正副將兵有係將有不係將
以五千一百人為一將元豊四年東南置十二將團結
諸州軍馬熙寧四年提點開封府界提點諸縣鎮司
言諸縣兵級弓手有武藝積者遇按月請如保甲量給
賞從之四年下諸路轉運司以州大小高下為序始自
某州為第一指揮差次至某州凢為若干指揮每指揮
毋過五百人河北曰崇勝河東曰雄猛陜西曰保寧京
東曰奉化京西曰勁武淮南曰寧淮兩浙曰崇節江南
曰效勇荆湖曰宣節福建曰保節廣南曰清化州陜西
路曰克寧總天下廂兵馬步指揮凡八百四十其為兵
凡二十二萬七千六百二十七人而府界及諸司或因
事兵之額不與焉(長編)孝宗淳熙二年江西安撫司檢凖
指揮將諸路州軍係將不係將禁軍十分為率取五分
專一教習將官點檢上曰諸路㨂中禁軍土軍之手須
常令教閱責在守臣如有違戾當坐其罪(聖政)
偶句
太祖朝諸州兵赴賀州必遣使臣而從發
真宗朝諸州兵赴秦州必詔密院而後發
定州之兵嘗横矣至韓琦而後精
延州之兵嘗弱矣至趙卨而後練
馬知節監博州而繕城治械
范仲淹知延州而選將閱兵
諸州長吏閱所部兵此建隆二年之令也
諸路教閱責在守臣此淳熙二年之法也
東南兵
歷代事實殷高宗撻彼殷武奮伐荆楚罙入其阻裒荆
之旅(殷武)周宣王命召公平淮夷江漢浮浮武夫滔滔(江漢)
(詩)越王勾踐發習流二千教士四萬人君子六千人諸
御千人伐吳吳師敗當是越兵横行江漢東諸侯畢賀
號稱覇王(史本傳)秦二世元年陳勝起項梁曰方今天亡
秦時吳有竒士元楚獨籍知之遂舉吳中兵范增說梁
曰秦滅六國楚最無罪自懷王入秦不返楚人憐之今
君起江東楚蠭起之將皆争附君者以君世世楚將為
能復立楚後也於是立楚懷王孫心從民望也(本傳)粤王
無諸以閩中兵共滅秦漢廬江郡有樓船官南郡有
發弩官(並地理志)番君吳芮以百粤之兵佐諸侯李陵武
帝召見武臺陵自請曰臣所將屯邊者皆荆楚勇士竒
才劍客也力扼虎射命中願得自當一隊到蘭千山南
以分單于兵(本傳)建元三年遣嚴助發會稽兵擊南越救
東(本傳)宣帝神爵元年發越騎淮揚材官詣金城(本紀)三國
孫策說袁術曰家有舊恩在江東願因投本土召募可
得兵以佐定天下術乃許之策將兵千餘人行收兵比
至歷陽衆五六千進攻横江當利皆拔之策渡江轉闘
所向皆破莫敢當其鋒者旬日之間四面雲集得見兵
二萬威震江東(通鑑)魏曹操自江陵將順流東下時周瑜
至番陽魯肅勸權召瑜還瑜至謂權曰將軍割據江東
兵精足用當横行天下為漢家除殘去穢况操自送死
而可迎之耶請將軍籌之瑜得精兵數萬人進往夏口
保為將軍破之(通鑑)謝玄鎮廣陵募驍勇士戰無不捷號
曰北府兵敵人畏之祖逖屯淮隂起冶鑄兵得二千
餘人而後進元温綂步騎四萬發江陵水軍自襄陽
入均口至南鄉步兵自浙川以征關中宋魏人南寇
所遇郡縣赤地無餘江南白丁輕進易退所以敗也(通鑑)
唐憲宗討劉闢未决李吉甫因言宣洪鄿鄂彊弩號天
下精兵爭險地兵家所長請起其兵𢷬三峽之虚則賊
勢必分首尾不救帝從之(李吉甫傳)李德裕請弩人浙西使
習戰(本傳)吳元濟叛柳公綽遣鄂之兵付李愬莫不死戰
所遇輙克(本傳)五代梁兵強扵天下而吳人號為輕弱然
師再舉擊吳輙再敗以死兵法固有以弱而勝強者顧
吳豈足以知之哉豈非適當其機會耶(五代梁臣傳)楊行密
起兵廬州號黑雲都其兵皆江淮人輕弱(五代吳世家)
皇朝事實紹興五年秘書省正字李彌正言見存西北
之兵歲久銷减乞令州郡募東南民兵教習以壯國威
萬一朝廷有警亦可募以調發上曰朕知南兵可用向
有五百人皆平府人在張俊軍中往往率先犯陣其不
可用者但未教習耳(會要)紹興七年趙鼎等因論南兵可
教張守曰止是格尺不及耳上曰人猶馬也人之有力
馬之能行者皆不在軀體之大小故兵無南北顧所以
用之為如何耳申公巫臣通吴扵上國遂伯諸侯項羽
以江東弟子八千人横行天下以至周瑜之敗曹操謝
玄之破符堅皆南兵也(聖政)十年因論南方士馬可用後
數日陳公輔奏對以南兵不可用為疑上慨然曰赤壁
之捷曹操敗於周瑜淝水之戰苻堅敗於謝玄北人豈
常勝哉越王勾踐卒敗吳王兵強諸國亦豈北方士馬
耶(同上)孝宗淳熙十一年新均州葛祺論恢復及論東南
兵可用上曰會稽八千人破秦在用之如何(聖政)
偶句
戴明寳募江南之快手
李德裕請浙西之弩人
李吉甫議討劉闢則發宣洪之兵以𢷬其虚
柳公綽欲平元濟則遣鄂州之兵以挫其銳
南兵怯弱戰必不勝富公弼建言於慶歷
浙民脆弱不閑軍旅吕公祉獻議於紹興
兵無南北顧所用之宋高宗之訓也
人無南北皆有可使陳公輔之言也
論南兵可教者趙鼎之言也
謂南兵可用者葛祺之議也
謂南兵皆可用因李彌正而請也
謂北兵豈常勝因陳公輔而發也
邊兵
歷代事實趙李牧選車得千三百乘選騎得萬三千匹
百金之士五萬人射者十萬人多為竒陳破匈奴單于
十餘年不敢近趙邊城(史本傳)秦欲攻匈奴斯諫不聽使
蒙恬將兵攻胡却地千里以河為境暴兵露師十有餘
年終不能踰河而北(主父偃書)始皇内興工作外攘夷狄收
半千之賦發閭左之戍(前食貨志)漢更有三品有卒更有錢
更有過更古者正卒無常人皆當迭為之一月一更是
為卒更也貧者欲得顧更錢者次直者出錢顧之月二
千是為錢更也天下人皆直戌邊三日亦名為更律所
謂繇戍也雖丞相子亦在戌邊之調不可人人自行三
日戍又行者當自戍三日不可往便還因便往一歲一
更諸不行者出錢三百入官官次給戍者是為過更也
律說錢更者居也居更縣中五月乃更也後從衛尉律
卒錢更一可休十一月也後遂改易有謫乃戍邊一歲
耳(昭帝元鳳四年注)文帝十四年匃奴入朝那蕭關殺北地都
尉以周舍張武為將軍發車千乘十萬騎軍長安旁以
備胡而拜盧卿寗遫周竈張相如董赤為將軍大發車
騎往擊胡逐出塞後四年單于大入上郡雲中於是漢
使三將軍軍屯北地代屯句注趙屯飛狐口緣邊亦各
堅守以備胡胡騎入代句注邊𤇺火通於甘泉長安數
月漢兵至邊匈奴亦遠塞漢兵亦罷(匈奴傳)武帝選將練
兵約賫輕粮深入遠戍雖有克獲之功胡輙報之兵連
禍結三十餘年中國罷耗(西域傳嚴尢論)宣帝地節三年詔曰
朕既不德不能附遠是以邊境屯戍未息今復飾兵重
屯久勞百姓非所以綏天下也其罷衛將軍左將軍屯
兵(本紀)五鳳四年匈奴稱臣遣弟谷蠡王入侍以邊境亡
寇减戍卒什三大司農中丞耿夀昌奏設常平倉以給
北邊省轉漕(本紀)光武建武十二年遣杜茂將衆郡弛刑
屯北邊築亭堠修烽燧(本紀)唐文宗李德裕徙劍南西川
節度使自南詔入寇民無聊生德裕乃建籌邊樓按南
道山川險要與蠻相入者圖之率戶三百取一人使習
戰貸物事緩則農急則戰謂之雄邊子弟其精兵曰南
燕保義保惠兩河慕義左右連弩騎士曰飛皇鷙擊竒
鋒流電霆聲突騎總十一軍於是二邊寢懼南詔請還
所俘掠四千人(本傳)
皇朝事實真宗景德元年陜西轉運使言簡集振武軍
上曰當時河東兵不可减乃議立此軍尚慮簡閱未精
朕詢于知兵及詳練邊事者皆云自立此軍邊聲頗振
戎人畏憚不敢侵寇矣二年知鎮戎軍曹偉言邊民
應募為弓箭手者皆習障塞蹊隧解羌胡語能寒苦有
警可參互正兵為前鋒而官未嘗與器械資粮難責其
死力請給以境内閑田永蠲其租春秋耕斂出兵而護
作之詔人給田二頃出甲士一人及三頃者出戰馬一
疋設堡戍列部伍補指揮使以下校長有功勞者亦補
軍都指揮使置巡檢以統之其後鄜延環慶徑原并河
東州軍亦各募置(並長編)仁宗慶歷五年樞密韓琦言西
路所駐兵十分中宜留六分在邊二分令東還二分徙
近裏州軍逐路鈐轄一員駐泊都監二員與逐處知州
同行訓練而本路仍領之非有事宜不得輙動其徙屯
軍馬處知州才望輕者請選人代之又逐路所抽就粮
上兵請委逐路帥臣相度歲分兩番留一番在邊一番
放歸本處不唯减節邊上粮草兼使無久戍之勞(同上)神
宗熙寧元年詔京東武衛四十二指揮並分隸河北都
總管司六指揮隸大名府路三十六指揮分隸定州高
陽關兩路分番往戍先是屯軍本備河北戍卒近歲分
屯諸路朝廷將减沿邊土兵以行三司餽餉故有是詔
(長編)孝宗隆興二年興元統制彭果申大散關一𢃄邊面
係對境要衝止慮鳳州附近别無監司所管軍馬若不
測敵人窺伺闕人應援利害非輕制置范成大言相度
乞興州下都統司如鳳州不測緩急所有應援一節一
面將附近軍馬遣發却申制司照會(聖政)
經傳格言
道旁過者問行人行人但云點行頻或從十五北防河
便至四十西營田去時里正與褁頭歸來頭白還戍邊
(杜甫兵車行)
名臣奏議
東南郡募兵富弼上仁宗曰朝廷獨京東隣河朔京西
次關陜遂閱鄉民俾習武以代軍東南九道則不之有
略引隋唐以來東南為寇者以明之隋劉元進起餘杭
朱爕管崇起吳朱粲起譙郡寇宏起鄱陽肖銳起羅縣
唐桂林戍卒以龐勛為都頭掠湘潭海賊王郢江賊柳
彦章各數萬魯景起連州黃岫起桂陽沈行收起邵陽
其甚者則江西鍾傳廣南劉𨼆湖南馬裔福建王潮皆
割據焉東南九道自古為寇淵藪王者能鎮撫之則寇
不能生於其間不然則亂必矣臣欲乞九道擇要害十
餘郡於本處募兵大郡五千小郡二三千每道置一都
護經略之九道置一總管者居中以節制之如此則欲
寇者知朝廷有備豈不憚耶
東南有可用之兵陳公輔上高宗兵政三說曰東南軍
兵孱弱不可用然鎗杖手弓手之強勇者相得心力善
用鎗牌利於步鬭今欲急令東南諸州起發見在鎗杖
手等以備防秋之用韓世忠討湖南之寇選福建上
四川之兵及諸營塞弓級以為用欲將禁兵更戍劉
翬奏南人素號剽悍春秋吴楚之覇六朝晉宋之捷不
聞資兵於他境取才於異代也今猶古也豈獨不可用
哉特用之不得其術耳目今諸將之兵雖足戰守然國
家飬兵額衆費大不應艱難之際使之坐食比年以來
訓練不精士氣思奮臣欲望將諸路禁兵自遠及近更
番出役别立統帥不隸他營分屯險隘不當虜衝連營
締壘張大形勢使之耳聞目見漸熟征戰秋出春歸不
戀鄉土歲月積久習以為常緩急調遣人情不震可以
集事
諸儒至論
郡兵皆充厮役有禁軍有廂軍有土軍飽食於營狂遊
於市老與壯相半也勇與怯相半也名隸尺籍身處㕓
肆者十之三也公府之為從隊厮役者十之五也卒之
堂然而陣填然而鼔奔則蹶負則喘迎刃而噎逢敵而
走皆兵也(蘇洵)
禁兵不如土兵今世之強兵莫如沿邊之土人而今世
之惰兵莫如内郡之禁旅其名愈多其廪愈厚其才愈
薄以實較之土兵一人其才力足以當禁軍三人禁軍
一人其廪給足以贍土兵三人使禁兵萬人在邊其用
不能當三千人而常耗三萬人之蓄以此推之則土兵
可益而禁軍可損雖三尺童子知其無疑也(穎濱文)
郡兵冗而無用州縣之兵重於招填利于虚劵而額缺
不復問廂禁軍盡人家子弟執業市㕓名隸軍伍並以
供厮役居官者利於目前之用而不復問老弱者厚賂
管軍增减年甲有司惮於生事而不復問春秋教閱僅
同兒戲辰入教場頃刻而退或夤緣而幸免或嬉笑以
旁觀而技藝之能否不復問一軍之制費計幾千或以
應副人情或因垂滿納賂各有孩兒軍工匠營之目獨
不思兵備而不閱謂之廢既閱而賞罰不明謂之戱乎
(吕祖謙)
南北各有所長平沙淺草千里在目土不成邱水不成
谷馬肥人輕來往電駭雙𢃄雙鞬左右馳射此非南軍
之所長也山林險阨草木蓊欝江流吞天巨浪時啓行
人疑惑飛鳥不渡走步相搏短兵相擊此非北軍之所
長也(李太白文)
東南之兵可用項籍八千子弟横行天下乃吳中人也
李陵步䘚力扼虎射命中當單于數十萬乃荆楚人也
宋高祖西取秦東取燕所向無敵皆江南人也(胡致堂)
東南古有精兵項籍以會稽兵八千而角鉅鹿之戰今
吳楚之兵是也番君吳芮以百越之兵佐諸侯今江湖
之兵是也粤王無諸以閩中兵共滅楚今福建之兵是
也東甌王與無諸同率兵以佐漢今永嘉之兵是也此
則東南之兵自古而精也然則今果不如西北也哉(陳亮)
主意
郡守當總兵權有兵制有兵權隨方建置因事分合此
綂兵之制也然統兵雖有其制而制有不必拘者則以
郡守兼之教閱有時殿最有課此練兵之權也然練兵
雖有其權而權有所當臨者則以郡守總之考論漢人
都尉都試之法無越於此矣夫總兵之職隸于都尉練
兵之職課於都試若於郡守乎何預今乃舉而属之郡
守何耶盖郡守乃都尉之長都尉乃郡守之貳以制而
言則職守不同名號亦異都尉非郡守之所得兼也然
干戈之地不可與禮樂之區槩論桑麻之境豈可與烽
燧之地例言郡有内外事有緩急故都尉之職或有不
當置者則郡守得而兼之况漢之將本無常而有事則
置事已則罷公卿可將大夫可將則以郡守員兼都尉
其制不必拘也都試乃掌兵之官郡守乃掌民之職以
權而論則文武殊尚軍國異容都試若非郡守之所得
專也然貔貅百萬不可無體統之相維介胄武夫不可
無名分之相属職有大小事有輕重故都試之法其有
所當總者郡守得以專之况漢初京師之兵未嘗遠去
設有緩急郡國取焉或發雲中或發蜀郡則以郡守而
統都試之法其權所發總也
當得相維之意制兵當明内外相維之意外重之弊深
故必資内為之制内重之弊極故必資外為之防内外
之兵未嘗不迭相維也漢人京師有南北軍郡國亦未
嘗無備其兵散扵郡國者有材官有樓船有車騎使京
師之兵足以制郡國郡國之兵亦足以衞京師是以終
漢之世上無叛將下無驕兵者以制御得其宜也秦人
銷郡縣之兵器漢高得以掉臂而入關唐人弛郡縣之
武勇禄山得以折箠而破河北是皆郡縣之無備不足
以鎮壓盗賊之憑陵震懾奸雄之窺伺也雖然此特論
其守備耳若夫睢陽得一張公足以為江淮保障河北
得一顔真卿足以為河朔全城又在夫得人而守之也
善論兵者盍於斯考之
警段
教閱不可具文今夫州郡之謂禁兵者非廂兵弓兵巡
兵比也給之優而用之靳也而技巧工匠者若人也差
借占留者若人也又或時執法物備呵導以為衞也若
是而謂之禁兵其不習於驕且惰乎求其所以教之則
有兒戲而無法制有賞賚而無黜責當教之日長吏晨
起而閱兵堂然而陣填然而鼔荷戈被甲者有數也至
其所則升其堂供張既具幕官兵佐環而居也兵卒旁
午紛而列也器械之相角不能無精而不能皆精弓弩
之發不能無中而不能皆中膂力無急戰之苦而賞賚
已有必得之例日未及昃而官吏歸兵卒休矣獲賞者
如戰勝解甲者如釋負賞固所貪而被甲喘汗者所不
樂也如是而責其精欲其強彼亦曰春秋之閱者歲之
常旬月之教者又特為具名也以郡之教兵者若此則
小而邑者可知州郡之為兵者若此則下而廂兵弓兵
巡兵又可知矣
不可勞竭其力是故天下之力可役而不可竭勞而竭
之則將耗散而不舉不可與之犯大難而涉大勞東野
子窮其馬力顔子知其必敗庖丁善刀而藏是以十九
牛而不鈍古者宿兵京師而士無所憚其後用師千里
而士無所憾其遠屯兵歷年而士無所怨其方以守則
固以戰則克亦必有其道矣
邊兵習於戰夫塞下之民非他軍比也耳熟鉦鼔目稔
金革男子操刀女子彎弧三尺之童以介胄為樂非其
性異人也習俗使然也
偶句
春秋教閱有同兒戲身居市㕓名占尺籍
市逐負販不異乎民廪食公家私為厮役
春蒐秋獮把兵刃而手蠒生
鮮衣美食負斗石而背汗下
擊刺挑摶趨走跳躍以鼔其氣
坐作進退驅馳控射以慣其習
名曰招刺而夤緣陳乞者相望
聲言簡汰而侏儒脆弱者自如
武藝不閑而類為遊食之人
強壯不簡而半是老癃之軰
分屯易處更置不常以轉移其怠惰之心
擊刺挑摶趨走跳躍以鼔動其敢戰之氣
事證
周調諸侯之兵先王之制畿内之兵不出所以重内也
卒有四方之役即有諸侯兵耳或遣王師出征亦不過
元戎十乘以先啓行而已而調兵諸侯又各從其方之
便高宗伐楚盖裒荆旅武王克商實用西土至於征徐
以魯追貊以韓平淮夷以江漢略見扵經可攷也平王
出戍遠以見刺當是時周都洛矣由洛戍申許無乃未
甚遠而周人已不能堪况夫後世有勞師萬里者哉齊
威東討陳濤惟及江黃北伐山戎亦因燕衆盖由有節
制者自晉文城濮之戰以秦師從諸侯之後蓋惟黨是
與無復先王之舊矣
漢調近郡之兵漢懲秦調民遠方征戍之弊其偹禦四
夷之計凢一方有警即調近地兵以討之是以有雁門
雲中諸郡兵以專備西域有巴蜀等郡兵以專備西南
夷有會稽豫章等郡兵以專備兩粤南越有渤海遼東
等郡燕齊等國兵以專備朝鮮邊境無事則歲戌於中
都與中都之民同制而遠近優異則有别矣如虜入雲
中東甌告急則發會稽兵西南夷反則發犍為蜀郡之
兵是時一方受敵止一方興發賈誼所謂一面病一方
痛是也
漢郡兵始末且漢列諸郡有都尉佐太守典武職甲卒
王國則以内史比郡守中尉比都尉侯國則亦有相比
天下令長每歲八月會太守都尉令長相承咸預各以
其方之所習課殿最焉巴蜀三河穎川之材官上郡北
地天水安定之騎士廬江會稽之樓船是也然齊王發
兵并瑯琊兵而西以赴諸吕之難則外兵足以制内亞
夫將三十六將軍往擊吳楚則内兵足以制外漢初相
制之意非不善也夫何都試一罷外備單弱扵是北胡
有變始置度遼官南蠻或叛則置象林兵羌犯三輔則
置長安雍二尉鮮卑寇居庸則置漁陽營然戰不素練
每出輒北外兵終失扵弱耳迨至盗賊競起外兵始盛
立為積射募為陷陣邊置義從州為牧鎮外兵既重内
兵復弱盗賊雖衰牧鎮已盛是以京師有變則邊郡長
驅而至董卓曹操之徒相繼而入漢祚遂以鼎立此又
矯重外兵之失也
唐郡兵始末唐之府兵折衝都尉雖遥隸於諸衛軍城
守戌實散在於諸道每歲季冬折衝將率兵馬之在府
者置左右校習戰陣之儀步隊騎隊之有其制擊鉦伐
鼓之有其節國無不習之兵然府兵六百三十四所以
三百六十有一在關中固為重本計而諸道二百有餘
分布錯置亦為防外設唐初相制之意非不善也夫何
更代法廢諸府之籍不補折衝之將不遷及范陽之變
所過州縣望風瓦解如入無人之境外兵蓋失扵不補
耳迨至諸鎮之兵共起討賊其後安史繼亂中國雲擾
肅宗命李光弼等討之號九節度之師大盗既除而武
夫戰卒以功起行陣者皆除節度由是方鎮相望扵内
地朝廷不能制而甘為姑息之政是以京師有變藩鎮
亦驅兵而至朱李之徒相繼犯京唐祚遂以瓜裂此亦
矯重外兵之失也
東南精兵可用自古吳粤之俗最號剽悍能鬭敢死若
夫差悉精兵伐越於夫椒敗齊於艾陵勾踐收會稽餘
卒以滅吳復北渡淮以伐齊晉項羽拔起隴畆將江東
子弟而西滅秦司馬氏遭五胡之亂南渡金陵以恢六
代之業而宣潤洪鄂弩手為晉精兵屢抗北賊兹所用
之兵又悉東南之人也豈古盡驍銳而今盡輭怯耶
國朝用兵之制有禁軍有廂軍有禁廂軍國初以天下
精兵萃之京師而其餘者分布於諸郡以備戰衛此謂
之禁軍宋有天下以來凡役使營繕不調於民皆兵役
之此謂之廂軍熙寧取廂軍之壯者而教之留之在城
免其難役此謂之禁廂軍然州郡所恃以為屏翰王室
者惟禁軍而已其始末可不論歟盖太祖懲前代之弊
收藩鎮之兵連營畿甸守衛皇居而州郡之兵不免有
疲弱之弊至咸平以後循習日久諸郡撤備後恐太弱
乃募陜西之強壯為保毅簡保毅之精卒為振武扵是
有保&KR1063;振武之禁軍康定以來元昊陸梁禁衛皆西乃
籍民兵以補軍籍陞廂軍以充禁旅於是有保捷武衞
宣&KR1063;之禁軍慶歷間修武備增指揮扵是復有保&KR1063;之
禁軍自是而後或刺義勇或教廂軍而兵始克大備在
慶歷已有八九十萬治平復增十五餘萬至于熙寕又
不知其幾矣祖宗所以權衡内外之勢何其審耶
時政
郡兵徒給使令今太守謂之郡將何嘗以兵為意哉居
則給使令而已出則備導從而已春秋大閱姑奉故事
物色人馬指為具文軍匠固有禁矣今禁軍之差出如
故也祖宗時文武臣寮或奉使遠官或受代歸覲無得
取借官軍部送及仁宗朝行人使副罷政者始差十五
人其次或十人或五七人以津送行李而已今日巨藩
崇節一易帥守則將迎率以官兵多者七八百人少者
四五百人不惟帥守爾凡幕府州縣官與夫罷政而家
居奉祠而坐禄受代而待闕者又凡幾人若是則日召
募之召募以充役而已月教閱之教閱以效役而已終
身廩給之廪給以贍役而已又何望其執干戈而衞社
稷乎
結尾
其責在郡守抑有獻焉郡兵不患不勇郡守患不勇郡
兵不患不忠郡守患不忠蓋兵統於郡郡統於守郡守
為勵兵衛國計雖畫地而守植表而限愚知效死者莫
能去冒死者莫肯入郡守為擁兵衛已計雖崇城到天
洪流浸地愚恐兵強者志扵叛兵弱者志扵潰是以持
堅壁之師者河南守也立破羌之功者酒泉守也捍江
准之勢者睢陽守也障漁陽之亂者平原守也否則為
山東之郡賣降而已矣又否則為河北之郡奔潰而已
矣如兵何如郡何愚碩今日謹之哉重之哉郡守之才
必擇為國家萬里長城者可也
用兵在得民心雖然以州郡之兵為籓籬不若以州郡
之民為保障層魚唱禍之變或者以為祖龍氏銷天下
之兵以至扵此而不知民心瓦解雖有熊羆之旅愚知
其無取用矣范文正公言扵慶歷有曰欲備契丹莫若
寬河北之民欲備靈夏莫若寬關陜之民欲備雲南莫
若寬湖嶺之民至哉斯言誠後世之龜鑑也愚敢不以
為今日獻
羣書會元截江網卷十三
