羣書會元截江網卷二十二
將帥
經傳格言
司馬掌邦政統六師平邦國王六軍大國三軍次國二
軍小國一軍軍將皆命卿二千有五百人為師師帥皆
中大夫五百人為旅旅帥皆下大夫(周禮夏官)君子聽鼓
鼙之聲則思將帥之臣(禮樂記)帥師者受命於廟受脤
於社(同上)矯矯虎臣在泮獻馘(詩泮水)有必勝之將無
必勝之民安邊境立功名在於良將(晁錯言兵)首戴武
弁嫉文吏如仇讎足蹈軍門視農夫如草芥謀不足以
剪除兇逆而詐足以抑揚威福勇不足以鎮衛社稷而
暴足以侵軼里閭有藏奸觀釁之心無仗節死難之義
(劉蕡)
名臣奏議
勝敗之機在將秦少游進策曰將帥之難其人久矣勢
有強弱任有久近敵有堅脆地有遠邇時有治亂而勝
敗之機不係焉惟其將而已矣昔智氏以韓魏三國之
兵伐趙馬服君之子以四十萬之衆抗秦可謂強矣而
栗腹以摧騎劫以走是不在乎勢之強弱也穣苴之用
於齊投於閭伍之中一日斬莊賈晉師敗去燕師渡水
而解韓信之擊趙非素拊循士大夫也背水一戰而擒
趙王歇斬成安君是不在乎任之久近也以周瑜之望
曹公不啻虎狼而吴兵捷於赤壁以元德之視陸遜甚
於雛鶩而蜀師衂於白帝是不在乎敵之堅脆也東西
異壤也而鄧艾以縋兵取成都南北異習也而王鎮惡
以舟師平關中是不在乎地之遠邇也夫以東晉之衰
而謝玄得志於淝水開元之盛而哥舒翰失利於潼關
是不在乎時之治亂也故善將者勢無強弱任無久近
敵無堅脆地無遠邇時無治亂不用則已用之無不勝
焉故曰惟其將而已矣
大將當用有道之士秦少游進策有一軍之將有一國
之將有天下之將走及奔馬射中飛鳥攻堅城破強敵
所向無前此有勇之士一軍之將也出竒制勝無窮如
天地不竭如江河攻輙破擊輙服此有智之士一國之
將也福於己而患於人則功有所不立利於今而害於
後則事有所不為功成事畢自視缺然無矜大之色此
有道之士天下之將也國家將帥可謂盛矣閱禮樂而
習詩書者肩摩而轂擊縱横剽悍稱智囊而號肉飛者
至不可勝計而驛騎有赤白囊至則廟堂之上為之紛
然進止賞罰皆從中决者何也豈以為將帥者皆智勇
之人非有道之士不可獨任耶
物望太輕之弊朱晦菴南康封事今日將帥率皆膏粱
子弟厮役凡流徒以趨走應對為能苞苴結託為事物
望素輕既不為軍士之所服而其所以得此差遣所費
已是不貲以故到軍之日惟務裒斂刻剥經營賈販百
種搜羅以償債負債負既足則又别生希望愈肆誅求
盖上所以奉權貴而求陞擢下所以飾子女以快己私
皆於此乎取之軍中急務往往皆不暇及軍士平時既
皆悍然有不服之心一旦緩急何由可恃
諧價輸錢之弊朱晦菴赴召上言曰諸將之求進也必
先掊克士卒以殖私財然後以自結於陛下之私人而
祈以姓名逹於陛下之貴將貴將得其姓名即以付之
軍中使自什伍以上節次保眀稱其材武堪任將帥然
後具奏薦牘而言之於陛下之前陛下但見其等級推
先案牘具&KR0640;則誠以為公薦而可以得人矣而豈知其
諧價輸錢已若晚唐之債帥哉夫將者三軍之司命而
其選置之方乖刺如此則彼智勇材略之人孰肯抑心
下首於宦官宮妾之門而陛下之所得以為將帥者皆
庸夫走卒而猶望其修明軍政激勸士卒以強國勢豈
不悮哉
將帥掊刻之害真德秀奏劄諸道總戎之帥訓隸不勤
而掊刻是務自偏禆以至士卒其家貲稍厚者必使之
治財貨非優之也盖幸其負課而掩有也甚而廪給稍
厚者必以之供役使非親之也盖利其捐金以求免也
軍中相語以酒壚藥局為藉貲產之梯媒謂當其事者
必不能以自免也回易房廊為陷子孫之坑穽其身雖
死而監替至於無窮也主帥剥偏禆偏禆剥隊伍有日
給千錢而不足衾絮者有月廩數斛而不飽糟糠者以
此飾苞苴以此買歌舞於是乎兵貧至骨矣
諸儒至論
將才有大小將之才固有大小傑然於庸將之中者才
小者也傑然於才將之中者才大者也才小志亦小才
大志亦大而人君當觀其才之小大而為制御之術先
賞之說可施之才大者不先賞之說可施之才小者兼
而用之可也昔漢高祖一見韓信而授以上將觧衣衣
之推食哺之一見黥布而以為淮南王供具飲食如王
者一見彭越而以為相國當是時三人者未有功於漢
也厥後追項籍垓下與信越期而不至捐數千里之地
以畀之如棄敝屣項氏未滅天下未定而三人者已極
富貴矣何則高帝知三人者之志大不極於富貴則不
為我用雖極於富貴而不滅項氏不定天下則其志不
已也至樊噲滕公灌嬰之徒則不然拔一城陷一陣而
後增數級之爵否則終歲不遷也項氏已滅天下已定
樊噲滕公灌嬰之徒計百戰之功而後爵之通侯夫豈
高帝至此而嗇哉知其才小而志小雖不先賞不怨而
先賞之則彼將泰然自滿而不復以立功(蘇老泉)
將不任責今國家有西北之憂重擇大臣付以專征大
官以寵之富禄以厚之旌節以榮之宜竭力盡謀以濟
厥事乃偃蹇君命優游私家謂聞金鼔之震天不若聞
絲竹之盈耳謂見羽毛翳目不若見趙衛之侍前謂若
被甲胄不若服輕紈謂若冒矢石不若御重裘豈不負
吾君之委寄哉(石介)
將材不可過為將者不患其不及而患其過過勇則輕
李陵是也過智則奸侯君集是也過威則離張飛是也
過強則驕李光弼是也過專則僣晉王蘇是也然河曲
之師趙盾為將而令出於趙穿邲之師荀林父為將而
令出於先縠皆輿尸之師也(楊誠齋)
亞夫不能見幾而作事修而謗興德高而毁來韓信功
成而見誅蕭何治定而見疑亞夫不能全身遠害景帝
日疎於上梁王日譛於下可以見幾而作也然猶顧謂
尚席而懷不平之心則景帝目送之際是亞夫基禍之
時也昔醴酒不設而穆生退燔肉不至而孔子行禮貌
之衰誠心之亡也亞夫豈明於此乎(何去非)
有英才不得用一置身於縉紳則視天下有志之士喜
功名之人為不足問一躋位卿相將臣守帥則視天下
山林草萊之雄江湖英䧺豪傑之士為不足恤一躡足
於轅門則視天下之統制統領為不足觀一厠迹於幕
府則視天下之軍營行伍為不足道惟是寒素之見王
公大人士卒之見宣招制帥如天之高星辰之遠如神
明之幽如雷霆之震懾望塵雅拜摳衣蒲伏趦趄數歲
而竟莫見其面目鑽刺萬状而竟莫得其門戶材技之
人武勇之士始相顧而飲氣荆楚劒客煙波釣徒始相
視而搖手矣在外雖有科目選舉之法在内雖有都堂
呈身之制而糊名較藝止得夫章句之儒循例到庭一
喏之外無他事是宜今日&KR0008;岈桐栢無非高舉遠引之
流而軍門幕府皆泛濫闒冗之子(華岳)
為將智勇兼全有智將有勇將有智勇兼全之將張子
房運籌帷幄决勝千里而其状貌反若婦人女子曾無
魁梧竒偉之容此智將也關羽張飛號稱虎臣為萬人
之敵然驕於士夫不恤小人而終反不能自保此勇將
也有智無勇尚能自全有勇無智其終必斃若檀道濟
可謂智勇兼全之將矣宋武北征道濟獨為前驅王師
所至望風降附徑進洛陽所獲俘囚築為京觀迨夫文
帝西伐道濟又為前驅上問料敵之策而道濟力陳奉
王命以征討必未陣而禽卒果如所料自非智勇之過
人又孰能如此哉(張鳳)
忌良將狎庸將將帥之乏材其患在於有所忌而戒於
有所狎畏其驕也則置之散地以消其氣老其才於無
用之域以求其無大功畏其偪也則排擯刻削以貶其
權而示其不足為世之輕重兹二者忌之過也夫惟豪
傑竒偉之士既以忌疎則其所用者必庸懦以聽其上
者也知其不足以有為而幸其不至於生變於是舉重
兵以付之而不計其勝任與否此狎之過也(陳傳良)
為將保功之難為將而立功非難而保其功為難鄧艾
鍾會之平蜀其功固立矣然終不能保其首領以沒李
愬李光顏之平淮蔡其功亦立矣然終不免有忿爭之
醜甚哉為將而保功之難也
知將知兵之難索上農夫十戸之賦不足以給一兵悉
關市一歲之征不足以奉一將闊視哆言尚名不滿一
旦走檄傳警投之敵前而用小出必小挫大舉必大北
非天之灾非地之變非時之不幸國不知將將不知兵
兵不知律之祻也嗟夫萬一者將也百萬者兵也有可
用之將無可用之兵
東南將有可用昔之始剏國於東南而形勢為最強者
曰孫氏之吴觀其上之任將與大臣之舉將意之所注
亦已深矣孫權舉江東之兵罄手而付之周瑜瑜疾而
舉魯肅再選而舉呂蒙呂蒙舉陸遜且北来諸將若黃
盖韓當之武勇徐盛朱然之膽略呂範程普之謀畫又
皆孫討逆之舊人陸遜所謂或堪爪牙或任腹心或國
家當與共大事者也權乃捨之而任新進之少年何哉
徐考其故則周瑜家於合淝魯肅家於臨淮呂蒙長於
吴下陸遜起於吴郡是皆東南之人能眀其形勢之強
弱士卒之勇怯故是孟德蹙玄德擒雲長勦三勍敵兵
威所至迎刅而觧若孫權者亦可謂善策勵東南之人
而用之審矣(陳傳良)
主意
賢將才將勇將言將帥於今日者將論其賢乎抑將論
其才與勇乎夫將之品有三曰賢曰才曰勇攄忠竭節
見遠識微有持重而無輕躁有詳審而無疎闊者此賢
將也洞眀韜略熟究兵機呼吸而生風雲顧盼而搖山
嶽此才將也御壘麾旌投石超距取蝥弧以登係桑夲
以徇此勇將也有才而未聞道者則才非所擇有勇而
無義者則勇非所擇擇而後用其惟賢乎昔蘇公軾進
策於先朝有曰觀將帥之才否莫如治兵之不可欺方
略以来之治兵以試之即顏色而觀其氣即約束而觀
其威即坐作進退而觀其能其策亦若詳且盡矣而愚
以為是特足以得才勇之將耳如必欲得賢將而用之
盍亦遠使之而觀其敬繁使之而觀其斷猝焉問之而
觀其智急與之期而觀其信委之以財而觀其廉告之
以危而觀其節有能全是數者其為賢矣
儒將智將勇將制彼裳衣勿士行枚將東征之師者周
公也將如周公非儒將乎陳師鞠旅克壮其猷將北伐
之師者方叔也將如方叔非智將乎進厥虎臣闞如虓
虎將平淮之師者皇父也將如皇父非勇將乎世患無
真儒真智真勇爾誠得夫真儒如周公者焉則禮義以
為威道德以成強固自有萬全之效矣奏淮淝之捷儒
之似者也貽泜水之敗儒之腐者也何足以論儒將誠
得夫真智如方叔者焉則主於至誠眀於體物固自有
幾微之識矣運興劉之籌智之駁者也激七國之變智
之鑿者也何足以論智將誠得夫真勇如皇父者焉則
義以為主氣以為帥固自有無敵之理矣贊遼東之功
勇之小者也稱萬人之敵勇之粗者也何足以論將哉
知兵愛國之將求知兵之將易求愛國之將難指山畫
谷出竒運計决兩軍勝負於指顧之間此知兵之將也
全師制勝坐鎮邊方而國有泰山四維之勢此愛國之
將也善用兵者知有恢疆拓土而已知有斬將搴旗而
已謀不及國也往往邀功生事以求竒效而啟外釁連
兵禍者必斯人為之也若夫愛國之將則不然利可乘
也而先慮其害敵可取也而必舉其全則百戰百克而
動有成勳自攻自守而不勞指授盖其為國致慮者重
故其為兵計甚審是非愛國者能乎
萬全一得之將有萬全之將有一得之將求其萬全者
而用之則不戰可以屈人兵談笑可以挫強敵充其智
則見理明料事審而不為譎詐之智用其勇則内順治
外無敵而不為爭鬭之勇儒將是也取其一得者而用
之則出竒應變有時可以取勝摧鋒陷陣有時可以立
功然其智非有道之智不能終保其無失其勇非仁者
之勇不能終保其不敗勇將是也故用智勇之將不若
儒將何也盖謂之儒者必其智勇無不咸備而智勇之
名不足以盡之道出於萬全而儒者事業固有千百世
不可泯滅者也苟徒曰智勇則獻竒鼔力乘機僥倖而
無仁義之實以扶持之則邀功於一得而暫得暫失其
智勇亦有時乎不足恃也
儒者知兵躬耕南陽笑吟梁父而善用巴蜀之衆高卧
東山風流儒雅而卒奏淮淝之功傳授雍容議論風生
而能標銅柱之勳博覧書傳武庫森列而能贊混一之
烈由古迄今儒者知兵代不乏人顧所用何如耳苟徒
以讀父書而無救長平之敗不學古兵法而竟成封狼
居胥之功遂槩謂天下為無人其可乎嗟夫白面書生
固不足與(闕)介胄武夫若斯人豈皆可仗耶用
長槍大劒安事毛錐子彼以偏見言之耳能挽一石弓
不識一丁字謂是足與言方略愚不信也古人獻馘則
臨泮水遣戍則御曲臺出竒制勝必祖孫吴雅歌投壺
雍容視敵者其意微矣
警段
蓄將使將虎皮息戈狼烽息警時則可以言蓄將羽書
急報戎堠驚塵時則可以言使將當使將之時猶彷徨
求蓄將之術不惟不暇亦不及事矣夫將材未易遽擇
也試之以藝觀其能較之以氣觀其勇投之以險觀其
智嘗之以難觀其決此乃熟察於暇豫之時然後可以
獲用於舒徐之後若夫羽檄四馳兩軍對壘一瞬無將
成敗立決必曰待吾蓄之而後用之毋乃沍寒索裘危
疾求艾將何以應猝耶則蓄將之說於斯時也可以為
緩未可以為急雖然將不素蓄一旦臨機則輕授非人
樂水一跌固不凜乎吁將固不可嘗試也亦在吾使之
之道何如耳
戰守持重古今論將多而所以為將未之及也夫所謂
將者何如哉出兵而戰將也聚兵而守將也摠天下之
兵而居其中亦將也戰將在奮發守將在振勵居中之
將在持重知斯三者可與論將矣司馬遷之表將也首
之以太尉次之以隆慮而昌侯共侯又次之隆慮戰將
也昌侯共侯守將也而太尉則其夲兵者矣揚子雲之
論將也始之以條侯終之以博陸而長平冠軍居中焉
條侯守將也長平冠軍戰將也而博陸大司馬則其夲
兵者矣夫入而總兵出而固吾圉又出而敵王所愾合
三者皆謂之將漢之人論將然耳
將權以時輕重狼烽告警檄書交馳時則將權增九鼎
之重承平無事甲兵久寝時則將權係一縷之輕嗟夫
將無輕重國為之輕重也一跨下之匹夫足以壮關中
之勢而登壇設拜聞者駭汗將權何其重也迨雌䧺既
決天下底定多多益善之哂胡為權之反輕耶一介胄
之武夫可以嚴細柳之屯而壁門不開聽者毛竦將權
何其重也迨和親議成邊鄙獲安鞅鞅不平之誚胡為
權之遽輕耶大抵事變則豪傑足以得志時平則豪傑
不獲設施此皆衰世之政而非隆古之樂易用人之道
也
儒者之兵異乎人陋哉今日之儒徒有醖藉俯仰之容
束之高閣乃可耳異哉今之兵矜勇於長鎗大劒一丁
字未必識也儒既非古儒則兵宜非古兵矣口誦韜略
手畫形勢論古人之得失夸胸中之計謀曰我善為陳
我善為戰此豈古之儒者所謂兵呼吸變化莫可測識
被堅甲蹶勁弩帶利劒曰彼烏敢當我哉此豈古之儒
者所謂兵若夫儒者之兵則有道曰師直為壮曲為老
衆固較強弱而我固較曲直也曰順德者昌逆德者亡
衆人固論利害而我固論逆順也曰戰不必勝不苟接
刅攻不必取不苟勞衆衆人固欲必勝必取而我則有
可以無勝可以無取者也故斂吾師也絀攻取之心肥
仁義之地而豈行危以求安造禍以為福者比張吾師
也伸威千里從抌席上過師而豈乍翕乍張代存代亡
相為雌䧺者比延則若莫邪之長刅嬰之者斷銳則若
莫邪之利鋒當之者潰而豈誇一槊之功矜兜鍪之力
者也
偶句
寄食跨下凡幾淮隂龍韜豹略坐運軍籌
高卧隆中不一諸葛燕頷虎頭威伸敵國
郭子儀朝受詔而夕引道
高崇文夘受命而辰出師
鷹揚而萬旅翹關山川險易盡在目中
虎卧而三陲按堵兵勢戎情若指諸掌
踞鞍矍鑠宿將稱䧺
髀肉復生志士興歎
坐之廟堂則運幄中之籌策
用之戰陣則運胷中之甲兵
吒咤而風雲生
呼吸而山嶽震
將苟賢則一人不能當百萬之師
將不賢則三軍不能當一旅之用
邊之藩籬在守藩籬固則足以衛門戶
邊之爪牙在將爪牙強則足以衛頭目
事證
歴代將帥之置將帥之名古也然周官將與帥並置而
將之職大於帥漢唐之初置將不置帥而帥之名泯國
朝中葉以来置將統以帥而帥之權重愚嘗攷其始末
歷代之將帥可得而論矣周設六官而兵掌於司馬司
馬之職其制軍有六曰軍曰師曰旅曰卒曰兩曰伍萬
二千五百人為軍軍有將二千五百人為師師有帥五
百人為旅旅亦有帥軍將皆命卿師帥皆中大夫旅帥
皆下大夫即是而觀將之職重而帥之職輕將之所統
者衆而帥之所統者寡下至春秋之世此制猶存秦之
伐鄭有三帥之遺齊之内政亦有鄉帥縣帥焉故曰將
帥並置而將之職大於帥也漢初有大將之拜而帥則
未聞也唐興以府衛制兵析關中為十二道皆置府後
更為軍置將則置帥之名亦未聞也故漢之名將前有
韓彭後有衛霍至於唐也靖之與勣功著於前光弼子
儀名播於後不特此爾雲㙜圖畫榮耀一時帝室勒功
垂傳萬世曾不見以帥而顯者雖唐之中世節度使之
置亦謂之帥然府兵壊而方鎮唐室以衰君子無取焉
故曰置將不置帥而帥之名泯也
歷代將帥之異自今觀之細柳堅壁天子為之改容六
飛在門介胄至於不拜亞夫所以養心者為何如七國
之叛吾知其制於亞夫矣隆中高卧先主為之三駕出
師一表識者為之寒心孔眀所以養心者為何如漢賊
未滅吾又知必成擒於亮矣兵難預度馳至金城而後
圖勢有可進力薦杜預之足用充國羊祜之養心者又
何如哉則屯田之計伐吴之畫乃二子優為之事若此
者皆以心御氣其制勝固宜袴下之辱韓信不為之恥
傳堞之兵光弼不為之懼是豈區區武藝兵法所能為
哉正以氣有所養矣六出之師去病不以為勞二問之
設馬燧弗以為難生置之語李廣不以為懼西域之守
班超不以為恐若此者又豈區區譽望世家之所能及
哉亦以氣有所養矣故其夷楚項復兩京威田悅破匈
奴服北虜降西域皆恃此者也若此者皆以氣應心其
制勝者亦宜矣至於房琯趙括則不可以諸人論也以
為將門有將則趙括固馬服之子矣為名下無虛人則
房琯亦在王佐之才矣惟其心無能以御其氣則心無
所守氣不能以養其心則氣有所蹶括之未用趙奢逆
知其必敗琯之方相進明預識其無成則敗於長平喪
於陳濤非戰之罪也明矣
爵禄不可極夫一田單也向也以區區一市掾之微以
坐織簣立仗鍤之賤則破強燕如破竹及其一旦黃金
横帶之侈而興大冠若箕之謠東有夜邑之奉西有淄
上之娱則攻狄不下亦不能逃魯仲連之所料始勇終
怯殆如二人人情所在大略亦可覩矣此燕吴未平戎
車方駕始得二城即授三事之賞若殄二寇將何以加
所以見於王猛拳拳之請若猛者亦可謂賢矣天下不
能人人而王猛也則亦在夫上之人駕馭之者如何耳
寵任不可過必如樂毅然後可以當築臺簡任之托必
如韓信然後可以當設壇寵拜之榮今無毅信之才者
乃有毅信之位設果有毅信之才者肯為今日出耶否
也征蠻無功雖以馬援椒房之親不容不罰街亭違命
雖以馬謖上客之貴不容不誅今有援謖之任者乃無
援謖之責設未有援謖之任者肯為今日出耶否也
太祖諸將夲末我太祖以仁義開國固不事乎兵也而
未能忘兵當是時居樞衡之地任節鉞之責者莫不各
有其人趙則平之貳樞府也石守信之典兵以計出之
懼其不能制下也則平之長樞府也符彥卿之典兵以
辭却之懼其不能衞上也總兵如此内患息矣吾求之
守將關南有漢超瀛州有仁贍常山有令坤易州棣州
有惟忠繼均之五人者可以拒北虜延州有趙贊慶州
有内斌環州有遵誨原州靈武有彥昇繼業之五人者
可以備西戎蕞爾太原未入中國而在西山在昭義在
晉州隰州者亦四人焉吾求之戰將荆南之役慕容釗
不可以執弓逮李處耘之師一至而荆南平湖南之役
丁德裕逡巡而反旆逮慕容釗之師一至而湖南平其
平蜀也王全斌感裘帽之賜而尅敵其平嶺南也潘美
乘席卷之勢而計功其平金陵也曹彬受匣劒之命而
屈人兵治兵若此外侮去矣内患消而國夲益強外侮
去而國勢愈壮國家所以建千萬年不拔之基諸將之
力也
祖宗中興戰功六飛南渡水濱肇基一時諸將虎勇熊
威高橋擊敵敵即拔寨其功偉矣而不滿其内臣之賀
者臥薪嘗膽之志也設備儀真請當一面其辭偉矣而
退為胥浦橋之保者匿形斂翼之圖也海道一炬樓櫓
灰飛即赤壁之走老瞞李寶有之城壁摧闕殺敵枕野
即昆陽之破尋邑劉錡有之旗鼓一馳烏珠鼠竄而走
幸脫佛狸之死謂非俊功可乎水陸一進劉萼狼狽而
逃幾就鬼章之俘謂非俊功可乎鄭商犒師秦人喪氣
饒風嶺之柑不減於此其魄烏得而不驚魏尚雲中敵
至輙敗和尚原之據不怯於此則其膽烏得而不喪雲
梯攻關可謂巧矣而我師一前随手輙碎雖有魯般之
智不得而施箭如撒電可謂危矣而揮刀擊鞭賊隊披
靡雖有控弦之衆不得而用小鐵山之事雖急奮臂大
呼而致姓名之問盖與止啼之張遼同一威聲也招討
使之疾雖急臨師指麾而收掩殺之績盖與拔幟之韓
信同一神竒也采石之師沼我江矣虞公慷慨不衰一
戰報國死中求活竟以收除兇之功管仲一匡又豈足
方其萬一哉
國朝儒將我太祖之有天下也望武臣以文而不強武
臣以文武臣盡使之讀書望之以文也與將士言未嘗
文談不強之以文也儒臣如辛仲甫吾知其有武幹武
臣如曹武惠吾知其鴻儒不能及然不多得也如必得
若人而後用之則當時之削平僣偽備禦西北終無可
用之人矣不然党進一戎虜耳上以兵籍問進以杖記
對自他人處此斥而去之不暇顧乃擢之高位而厚遇
之此果何為也哉因是而推王顯之素寡學問而太宗
用之不以文士責之也高瓊之妄引書句而真宗用之
不以文士薄之也其在當時亦豈遂無人哉文臣有武
略吾有柳仲塗以儒臣知兵吾有錢若水特不可純以
若人望之耳雖然武臣不知書不足責文臣不知兵為
可責人必曹寶臣也而後能好書人必狄武㐮也而後
能喜書否則足知有軍門身知有武弁彼安知詩書為
何物者而又何足多責若夫不以樽爼而折衝不以帷
幄而決勝其習西事不如尹洙其料南事不如孫沔若
斯人者其亦有靦面目多矣禮樂詩書中有元帥雅歌
投壺名將事業寓焉不此之知而曰張横渠談兵范文
正恥之吾亦恥之蘇老泉談兵楊中立恥之吾亦恥之
此工於自文者之說不可以訓
國朝世將將之論其世也吾於詩書見之矣康王之新
立也其將齊侯呂伋伋盖太公之子也宣王之再造也
其將太師皇父皇父盖南仲之孫也天下之最難知者
莫如兵竒正之相乘虛實之相傾不於將門而求將而
欲諳練武事習熟軍情難矣哉我祖宗嘗致意於斯矣
曹彬為太祖名將其子寶臣太宗復用之曰是其父嘗
薦之也已而出鎮西鄙酷類其父楊業為太宗名將其
子延明真宗復用之曰是有父之風也已而委之邊郡
果類其父馬知節以嚴見憚視之如老將非崛起也其
父全義之遺訓也王德用出師以律望之者辟易非新
進也其父武康之餘法李顯忠之果毅其父忠佐頼以
有濟李寳之剛勇其子公佐因以奏凱而兄玠弟璘高
勳相望若此者又未可以悉數也昔者景德之元天䧺
有警諸將難其守也遂探符以分之孫全照奮然曰全
照將家子請不探符諸將不肯當者全照當之已而某
人門其東某人門其西某人門其南其北門人所不便
者乃以命全照噫人皆探符已獨不探符赳赳武夫公
侯干城將家子其可重哉雖趙奢之能兵不能傳其子
括而李陵之失身所以為李廣羞者不少將而必求世
將其不誤人家國事乎不然則張疑能將也而出之軍
校狄青名將也而出之行伍凡天下之英䧺果敢者皆
可用也而又何拘於世將
國朝平定興復之將亦嘗聞之太祖之世乎其平澤潞
也時則有若石守信高懷德其平湖湘也時則有若慕
容釗李處耘其平西蜀也時則有王全斌崔彥進王仁
瞻廣川之平有潘美焉江南之平有曹彬焉扼北虜者
有人禦太原者有人備西戎者有人吁何其勝也又嘗
聞之高宗之世乎金山之捷大儀之捷主之者韓世忠
也和尚原之捷仙人關之捷主之者吴玠也順昌之役
敵騎喪魄非劉錡之功乎亳州之役棄甲驚遁非張俊
之功乎其戰於郾城也有岳飛以復諸郡其戰於柘臯
也有王德以逞威略海陵之方熾也虎視青徐者有之
鷹揚穎夀者有之𢷬殽函之險衝伊洛之郊者有之何
其盛也時乎平定則有平定之將時乎興復則有興復
之將晝烽不燔夜刁不擊則將臣之名泯然於承平之
時矣
國朝東南置帥國初僣國未下西北未賓服太祖命諸
將出鎮邊地即帥之職而未有定名至神宗始置諸路
將官陜西四十二將河北三十七將東南一十三將各
有正副調發賞罰皆決於將副然未有以統其權也宣
和間詔杭越等州守臣並帶安撫掌総護諸將統制軍
而未有帥府也至建炎初李綱請於㳂河㳂江要郡置
帥府其帥府文臣一員帶安撫使為都總管武臣一員
為副總管遇朝廷起兵則副總管為帥至紹興二年諸
路並置則是帥府統諸將矣故張公浚之帥興元得以
節制平江常秀兵馬吴公玠之帥涇原得以兼陜西諸
路都統豈非帥之權重於將乎
時政
將帥無任事之心今日之邊帥何如哉高牙大纛身計
則榮而臨難未必果隆名美號爵位則崇而當敵未必
進黃金横帶志氣驕於豢養白刅可蹈精力憚於驅馳
姑以從事言之岷峨劒閣精骸未除瞿塘灔澦腥流未
洗爰頒鳳詔制命虎臣旌麾分益州之鎮節鉞耀梁域
之封任至重也夫何遲疑不決趦趄不進遜避禮也而
實辭難待時智也而實逗留祖尚受命不行不能不重
人主之怒光弼懷疑不進不能不貽將士之悔愚恐此
風一長更相效尤昔孝宗皇帝有曰士大夫皆諱言恢
復不知其家有田為人強占亦投牒理索士大夫於家
事則人皆能理至國事則諱之至哉聖謨誠今日之家
法也愚願今日單于未臣責去病以絶漢元濟未馘促
裴度以遄征庶幾英風感慨義氣激昂可以轉驕蹇之
末習圖修復之雋功矣
將帥有貪利之心何謂將帥壊於貪利之心夫其聚不
義之徒授之不仁之器苟不素練不惟一卒之命係焉
三軍之命係焉至可畏也而今也紀綱廢弛軍政莫修
三司雖有月教旬教春秋大教之名然不過以是為官
吏賞賜將校燕犒之具而何有於較藝諸郡雖有按教
之文差斆之官而反以是為路分鈐轄弄權搔擾之具
最其甚者翹關超乘者不多見而坐坊賣餅者誰實庇
之蹲甲徹札者不多得而竒技淫巧者誰實驅之若此
者雖諸大屯駐之兵亦未免乎是也又誰與革之耶
掊克忌嫉之弊古之將帥與士卒同甘苦所得賞賜盡
以給之故能得其死力今也不然軍中之支費率事於
科抑當散之賞給多歸之私帑營繕之私末作之務既
用其力無名之征非法之取又耗其財將日以富兵日
以貧怨嗟滿路無所顧忌此將帥掊克之弊也古之將
帥以簡拔人才為急以振作士氣為務今也不然士卒
之有能者忌之偏禆之有才者嫉之惟恐一技一能之
或出於其上凡所陞差不以賄賂則以請托非凡庸平
常之人則親舊狎暱之輩百計沮抑何望陞進此將帥
忌嫉之弊也
嘗試姑息之患嘗試不足以圖事姑息不足以立功今
日之患往往坐此愚觀將材之乏非今日患也患在嘗
試患在姑息爾曩者洛帥之遣既嘗試矣洛覆而後姑
息也曩者㐮閫之畀既嘗試矣㐮燬而後又姑息也失
不可再再則玩敗不可常常則習夫何六合之援乃付
之一庸懦之夫則又嘗試矣斥命未幾重閫深庇淮方
之壘已缺而一麾之守甚閑是亦可姑息乎䕫門之重
乃委之輕易之士則又嘗試之一旦退屯縱敵入裏重
湖之民尚驚而連帥之命猶故是亦可姑息乎甚非所
以令將帥也
邊庭乏人今日果何如時耶強敵匪茹屢軼三陲望烽
者不獲安枕戈者不獲臥此頃刻不可無將之時也今
乃棘門無死難之臣邊閫無折衝之勇圖之壘分弄印
踰時用一將校進退兒戲方邊境慨人才之乏使必欲
求擇帥之術焉噫資舟於旱資車於水先事求將將可
得也然曩自故相怙權廟堂苟媮軟熟槖鞬之風脂韋
介胄之氣主將能否一不暇問且科目之薦所知之薦
堪充時將帥之薦綸音播告無時無之然縉紳有薦亟
加甄拔者幾何人哉有司姑以文具應之朝廷姑以故
事視之豢安養逸將無素備何以為應敵之規模哉
征伐罔功往者曰將曰帥如虎如熊下有鳴鑾東岱之
請上有封狼居胥之心天下固以為王狄之復見也然
三京之役棄甲而行邳徐之師隻輪不返蜀閫遁而巴
蜀蹂踐㐮閫遁而樊㐮淪亡未聞月收三捷之功徒增
日蹙百里之證抵掌有負於初心噬臍無補於後悔前
日之議與後日之議相伯仲今也齋壇授鉞牢辭曲諭
執事以為誇愚以為公議之鍼炙其烈不可尚
偶句
籠街徼道呼唱揚揚將不和同惟務吞噬
緩帶輕裘養安自得軍無紀律所至喧譁
無横草之功而位已極方面乏鷹揚之師
無汗馬之勞而禄已崇軍國無虎視之政
勞績者以小過而廢退朝馳壘而暮改轅
奔敗者以夤緣而超遷前膺綸而繼寝命
挽強引重類皆脆弱之夫聞敵而膽先寒
棄甲曳兵惟有驚潰之意望風而魄以喪
輕儇浮躁而少沉毅謹重之謀
虛張誇誕而乏忠勤恪實之意
自邊守忌心於功名而知有身不知有國
自邊將貪心於富貴而知有已不知有彼
驅之於兩陣相向之間豈可責其空拳而袒
鬭
處之於日費千金之地豈可使其唱籌而量
沙
望塵引退閉壘自全固有之矣賊未授首臣
無還期其孰能厲必戰之志乎
剋剥糧廩私市田宅固有之矣匈奴不滅無
以家為其孰能忘徇私之情乎
結尾
擇將在先擇相雖然論將非難論相為難有相則有將
矣故人主之職在論一相盖有蕭何則不患無韓彭有
鄧禹則不患無寇賈有狄仁傑姚崇張柬之則不患無
婁師德郭元振李多祚輩我宋之創業也曹潘之南征
北伐則趙韓王實主之逮其中興也張韓劉岳之屢戰
屢捷則趙公鼎張公浚實薦之將顧不係於相耶今日
右揆久虛一木慮莫支於大厦長淮分閫孤墉恐難恃
於長城是固皆可慮而愚則曰任相尤所當急盖漢相
孫洪卒啓淮南發蒙之誚晉資商浩遂生元温䟦扈之
心相如賢焉則夾袋所儲拔十得五皆可以任兵寄相
如非才今日易一將焉猶夫人也眀日易一將焉猶夫
人也人皆曰天下危注意將吾則曰危而不持焉用彼
相哉
大臣當薦將帥今勸懲未至而貪縱者尚蕃刑賞未舉
而驕惰者猶故必使馬如羊不以入廐使金如粟不以
入懷而後可以為將今互市貨利以自豐殖剋剥士卒
以資嚢槖而貪者未戒也聞金則怒聞鼔則喜冬日不
裘夏日不扇而後可以為將今聲色貨利日鴆其心羅
綺膏梁日脆其體而懦者未誅也投醪挟纊均其甘苦
觧衣推食共其勞逸而後可以為將今行伍怨訕心志
以離叛卒潰兵所至為亂而驕者未鋤也疾媢同列忌
出已右虛張妄獲冒希賞功望風懷敗北之心臨敵蔑
先登之勇此將帥之才當急也雖然將材不易得亦非
難得任之在人主薦之在大臣若趙充國之立功於漢
薦之者魏相也高崇文之立功於唐薦之者杜黃裳也
將為國之爪牙相為國之股肱人主立億兆之上内有
股肱為之輔外有瓜牙宣其力中心無為則安靜和平
之福不期而集敢以此為今日獻
將帥貴和雖然主國家之兵者在乎將盡將帥之道者
在乎和盖三人為善晉師所以獲麻隧之功二卿相惡
楚子所以貽敗績之辱今日將帥其知之乎外而分閫
者恃手足之親内而制兵者甚矛盾之異諭之持重拜
表而即行告以相睦佩劒而相刅卒有緩急截地為守
不啻如秦越之不加意將何以為謀哉吁宮廟黍離銅
駝荆棘忠臣義士聞之悲酸此正相如避廉頗之時子
翼迎賈復之日豈可為王濬王渾之爭功鍾會鄧艾之
相忌耶嗚呼韓琦仲淹叶心國事可以成西賊膽寒之
謠張韓劉岳非不知兵特不相叶至失中興之大計愚
願將帥以是為勉
人主意氣感召雖然有逹武真人則恢復漢祚不患無
雲臺依乘之士有晉陽天子則開闢唐基不患無煙閣
策勲之流中興諸公得以忠義馳騁功業焜耀者亦我
高宗精神意氣有以感召之耳今攷之國史駕御得宜
懲勸有法一時之英雄豪傑頤指氣使殆如駕輕車於
熟路鞭駿足於康莊或因其拒賊而許以事無遥制或
因其入覲而責以汝獨無功順昌奏凱則由廉車而建
節不以為驟淮西怯敵則由都統而除名不以為慘今
日誠能以高宗馭諸將之法而馭諸閫則抗表北伐裹
屍求戰必有能陸續中興十三戰之偉績毋謂秦無人
噫嘻嵯峨蒼壁峻與天齊勒功紀德流芳異時俯軛燕
然䧺視浯溪景行先烈勉之勉之
羣書會元截江網卷二十二
