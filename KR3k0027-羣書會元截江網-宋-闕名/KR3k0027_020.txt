羣書會元截江網卷二十
國論
歴代事實
盤庚遷于殷民不適有居王命衆悉至于庭曰予告汝
訓汝曷弗告朕而胥動以浮言恐泥于衆(書)鄭人游于
鄉校以論執政然明謂子産曰毁鄉校何如子産曰何
為夫人朝夕退而遊焉以議執政之善否其所善者吾
則行之其所惡者吾則改之齊景公謂梁丘據曰惟
據與我和晏子對曰據亦同也焉得和和如羹焉水火
醯醢鹽梅以烹魚肉宰夫和之齊之以味亦曰亦君所
謂否據亦曰否若以水濟水誰能食之(左傳)楚莊王問
於孫叔敖曰寡人未知所以為國是也孫叔敖曰臣恐
王之不能定也夏商之季不定國是而以合其取舍為
是不合其取舍為非故致亡而不知莊王曰善哉願相
國諸卿共定國是(國語)元譚曰國之有是衆之所惡恐
王不能定也王曰不定獨在君亦在臣乎對曰君驕士
曰士非我無從富貴士驕君曰君非士無從安存人君
或至失國而不悟士或至飢寒而不進君臣不合則國
是無從定矣衞侯言計非是而之羣臣和者如出一口
子思曰人主自臧則衆謀不進說人讃已闇莫甚焉子
思言於衞侯曰君之國事將日非矣君出言自以為是
而卿大夫莫敢矯其非卿大夫出言自以為是而士庶
人莫敢矯其非如此善安從生(並通鑑)漢武帝匈奴請
和親上下其議王恢曰不如勿許舉兵擊之韓安國曰
不如和親羣臣多附安國於是上許和親明年鴈門馬
邑豪聶壹言匈奴可誘以利致伏兵襲擊必破之道上
乃召問公卿恢對曰擊之便乃從恢議(韓傳)漢文帝
張釋之前言便宜事文帝曰卑之毌甚高論令今可行
也於是釋之言秦所以失漢所以興者文帝稱美(張傳)
昭帝詔郡國舉賢良文學之士問民所疾苦於是鹽
鐵之議起焉(車千秋傳)所謂鹽鐵者起始元中召文學
賢良問以治安皆對須罷所謂鹽鐵酒㩁均輸務本抑
末毌與天下争利然後教化可興御史大夫弘羊以為
此乃所以安邊境制四夷狄國家大業不可廢也當時
相詰難頗有其議(公孫賀等贊)宣帝時初酒泉太守
辛武賢奏言擊罕开天子下其書公卿議者也咸以為
不先破罕开先零未可圖上乃拜武賢為破羌將軍以
書勅責充國充國上書謝罪請先誅先零六月戊申奏
七月甲寅璽書報從充國計焉趙充國擊先零條留屯
田得十二便出兵失十二利充國奏每上輒下公卿議
臣先是充國計者什三中什五最後什八有詔誥前言
不便者皆頓首服丞相魏相曰臣愚不習兵事利害後
將軍數畫軍策其言常是臣任其計必可用也上報曰
善(本傳)元帝珠崖山南縣反上傳謀羣臣待詔賈捐
之曰臣願遂棄珠崖專用恤關東為憂上以問御史陳
方年以為當擊丞相于定國以為捐之議是上從之(通鑑)
晉武帝時王濬請伐吳帝決意更議明年出師杜預
上表曰羊祐不先博謀於朝臣而密與陛下共施此計
故益今朝臣多異同之議自秋以來討賊之形已露今
若中止孫皓或怖而生計無所及矣帝方與張華圍棋
預表適至業推枰歛手曰陛下聖武國富兵強當今討
之可不勞而定願勿以為疑帝乃許之(同上)曹操入荆
州將士皆恐咸曰不如迎之周瑜曰操托名漢相其實
漢賊也瑜請得精兵三萬進夏口保為將軍破之權拔
刀斫前奏案曰諸將吏敢復言迎操者與此案同(周瑜傳)
唐太宗房杜王魏議可監於前四方言得失於外不
數年大治(元稹傳)馬周岑文本曰馬周論事會文切理
無一言可損益聆之纚纚令人忘倦(本傳)崔植論當世
事數十條名曰政論(本傳)武宗澤潞留植擅節度始議
用兵中外交章固爭德裕獨曰聖策先定不以小利鈍
為浮議所搖則有功矣帝曰為我語於朝有阻吾軍議
者先誅之羣論遂息(李德裕傳)肅宗欲制定禮樂班
固以為宜廣集諸儒共議得失帝曰諺言作舍道邊三
年不成會禮之家名為聚訟互生疑異筆不得下昔堯
作大章一䕫足矣(曹褒傳)
偶句
遷毫之舉遷之可也拳拳於告百姓之辭
三監之叛伐之可也切切於誥庶邦之語
秦之入滑先軫當國力主擊秦之議而晉卒獲
勝
楚之伐鄭子駟當國力主從楚之議而鄭遂不
寧
朱崖之議有丞相定國以主之則棄之而不顧
屯田之議有丞相魏相以主之則行之而不疑
卿士大同周人必謀于乃心(書傳)
丞相議是漢君必加之親決(漢史)
秦堂上之謀甘龍之言其於得失非不明也而
商鞅以私說勝
漢匈奴之議安國之言其於利害非不明也而
王恢以私說勝
劒閣鳥道非不險阻而不足以沮憲宗平蜀之
謀者有杜黃裳以任其責有高崇文以尸其
事也
淮蔡用兵非不勞弊而不足以奪憲宗平淮之
役者有裴度以主其事有光顔李愬以成其
功也
皇朝事實
侯莫陳利用以左道得幸趙普發其奸欲寘諸死太宗
曰豈有人主而不能庇一人死普曰法可惜此子何足
惜卒賜死仁宗朝初羣盗剽掠淮南將過高郵知軍
晁仲約度不能禦諭富民出金帛具牛酒迎勞之盗悦
徑去不為暴事聞朝廷大怒富弼欲誅仲約以正法范
仲淹欲宥之弼曰方今患法不舉舉法而多方沮之何
以整衆仲淹曰祖宗以來未嘗輕殺臣下此盛德事奈
何欲輕壞之而輕導人主以戮臣下他日手滑雖吾輩
亦未敢自保也范仲淹宣撫陜西河東仲淹疑契丹
入寇欲大發兵為備杜衍謂契丹必不來兵不可妄出仲
淹争議帝前詆衍語甚切仲淹嘗以父行事衍衍不以
為恨既退仲淹猶力爭韓琦曰若爾則琦當請行不須
朝廷一人一騎仲淹怒再求入對首奏琦語坐兵卒不
發仲淹亦不為忤也(長編)仁宗曰今天下洶洶者孫
叔敖所謂國之有是衆之所惡也司馬光曰陛下當審
察是非然後可令條例司所為獨安石韓絳惠卿以為
是天下皆以為非也(長編)邊將劉滬城水洛于渭州尹
洙以滬違節度將誅之大臣稍主洙議孫甫謂水洛通
秦渭於國家利滬不可罪由是罷洙而釋滬洙公平生
所善者也(言行錄)熙寧元豐間士大夫論辨賢者必
曰君實景仁二公蓋相得歡甚君實嘗語人曰吾與景
仁兄弟也但姓不同耳至於論鍾律則反復相非終身
不能相一君子是以知二公非苟同者(言行錄)熙寧
二年富弼言大臣須和乃能成務若人懷私意各執己
見互相疑間則無由濟事上曰朕夙夜焦勞正欲大臣
一心共成國家之務執政誠當不執己見惟求是而已
(長編)保安軍獲李繼遷母是時寇準為樞副呂端為宰
相準欲斬之端不與知呂端請對且曰謂宜置於延
州使善養之以招徠繼遷則母死生之命在我矣上曰
微卿幾誤我事(記聞)哲宗宣仁太后其政司馬光入
相首改差役法純仁力言曰事當熟講而緩行不然滋
為民病於是人服純仁平直知前於安石非苟為異也
荆公主雇役温公主差役蘇軾范純仁温公門下士
復以差役為未便章子厚荆公門下士復以顧役為未
盡蘇軾純仁子厚雖賢否不同其所論甚公各不私其所
主(言行錄)孝宗乾道元年王弗進楚莊王足國是故
事上曰王弗進議誠有國之大戒今日之先務也朕當
與執政大臣九百官僚思其未至以歸於是期共守之
(聖政)
偶句
端拱之備北虜趙普主之而議之者温仲舒也
時則主者與議者無異辭
咸平之棄靈夏楊億議之而主之者李公沆也
時則議者與主者無異意
雍熙幽燕之役任之者張齊賢也始雖惑賀令
圖之說而定於賈趙昌言之所陳是論事者
足以救任事者之偏也
景德澶淵之役任之者寇準也既不從王欽若
之議而又復采畢士安之所對是任事者又
足以擇論事者之中也
景德和戰此大議也一準決策則熱血相㰱之
議不足以撓澶淵之行
紹興和戰亦大議也一鼎居中則有進無退之
議終足以成諸鎮之捷
公言廷争歐公謂四賢皆歸於盡忠此慶歷之
臣主乎公者也
獨銜公議王綯謂數十年無此氣象此建炎之
臣主乎公者也
澶淵之後王欽若言之陳堯叟又言之而寇萊
公獨立赤幟確然不搖也
濮師之議范純仁争之司馬光又爭之而韓魏
公壁立萬仞屹然不變也
永樂之舉惠卿主之而舉朝無敢言其非
燕雲之役王輔主之而舉朝不敢諫其失
經傳格言
公事不私議(禮記)汝則有大疑謀及乃心謀及卿士謀
及庶人謀及卜筮汝則從龜從筮從卿士從庶民從是
之謂大同(書洪範)如彼築室於道謀是用不潰於成謀
夫孔多是用不集發言盈庭誰敢執其咎(詩)孟子曰國
君進賢如不得已將使卑踰尊疏踰戚可不謹與左右
皆曰賢未可也諸大夫皆曰賢未可也國人皆曰賢焉
然後用之(梁惠下)天下有道則庶人不議(文中子)議其
盡天下之心乎黃帝有合宮之聽堯有衢室之問舜有
總章之訪皆議之謂也大哉乎并天下之謀兼天下之
智而理得矣(同上)
名臣奏議
盛時諸臣不苟同歐陽修上仁宗杜衍則清正謹守
仲淹則恢廣自信韓琦則純正而真直富弼則明敏而
果銳四人為性既各不同雖皆歸於盡忠而其所見各
異故於議事多不相從至如杜衍左東請急修邊備富
弼料九事力言契丹必不來至如尹右欲深罪滕宗諒
仲淹力爭而寬之仲淹謂契丹必攻河洙亦號仲淹之
黨及爭水洛城事韓琦則是尹洙非劉滬仲淹則是劉
滬非尹洙此四人者可謂公正之賢也平日閒居則相
稱美之不暇為事則公言廷争而無私以此而言臣見
杜衍等直得漢史所謂忠臣有不和之議而小人讒為
朋黨可謂誣矣
天子當決羣議司馬光上神宗古人有言曰謀之在
多斷之在獨謀之多故可以觀利害之極致斷之獨故
可以定天下之是非漢世國家大典禮大政令大刑獄
大征伐必下公卿大夫博士議郎議其議者固不能一
心有參差不齊者矣於是天子稱制決之曰丞相議是
或曰廷尉議是而羣下厭然無有不服者矣
議論不可苟同蘇軾上神宗君子和而不同小人同
而不和和如和羹同如濟水故孫寳有言周公上聖召
公大賢猶不相悦著於經典兩不相損晉之王導可謂
元臣每與客言舉坐稱善而王述不悦以為人非堯舜
安得每事盡善導亦歛袵謝之若使言無不同意無不
合更唱迭和和何者非賢萬一有小人居其間則人主
何緣知覺
聖人常以天下為心劉述上神宗聖人無常心以百
姓心為心言從衆也仁宗皇帝未嘗私意喜怒天下
之人謂之善則用之天下之人謂之惡則棄之是以天
下稱其聖
當觀公議所在劉述上徽宗人主之勢能生殺禍福
人而不能變天下之公議堯舜三代之時則公議用於
朝廷之上以賞功罰罪進賢退不肖而行於天下至其
亂則不發於朝廷之上切切然發於閭閻之間又其甚
也誹謗之法以杜天下之口則又不發於閭閻而鬱於
人心最甚者莫若秦也立為腹誹心謗之誅則併取其
在人心者而去之也然且獨能禁之於一時而卒大肆
於後世何則所謂公議者其本與天地並立而是非出
於人心之同然不可得而變者也知其不可得變而使
或發於閭閻或鬱於人心或肆於後世孰若舉而用於
朝廷之上行之天下乎
國是出於後世陳權上徽宗是非之心人皆有之古
之聖王以百姓心為心故朝廷之所謂是非者乃天下
之是非也是以國是之說其文不載於二典其事不出
於三代唯楚莊王之間孫叔敖者乃戰國一時之事非
堯舜之法也又云蔡卞託經義唱為國是以行其私卞
之所是謂之國是卞之所非謂之流俗尊安石而薄神
考不可為國乎
人主當獨斷張致遠上高宗自昔為天下國家者建
功立事未嘗不謀於衆亦未嘗必從於衆然有成有敗
有得有失顧從與違能斷與不斷耳故曰謀貴衆斷貴
獨謀不衆則利害不盡斷不獨則臧否不決
諸儒至論
公論行則治世之治也君子在上位而其說行世之不
治也君子在下位而其說隱夫說非隱也上之人不能
顯其言而用之也雖然君子為是說非一人之私言也
天下之公論也天下之公論不能盡隱不行於上必傳
於鄉黨閭里而世之好事者常必相與珍貴而扶持之
及世之有為則必質前日不用之說以為治取鄉黨閭
里之所珍貴而扶持者達之於朝廷施之於四海其效
可覩也當漢之治其用人必先曰長者其舉事必先曰
大體此固漢之所以為治而非漢之君臣建為此言也
因奏之世其說不行而況鄉黨閭里珍貴而扶持之者
漢取而用之耳(呂本中)
公論在上則治天下以為當然者謂之公論公論非強
名乃天道也此道未嘗廢顧所在如何耳唐虞三代與
吾祖宗之時公論在上君臣主之晚周東漢上之人不
能主公論所用非其人於是清議在下然在上則治在
下則亂可以卜之也(元城語)
君子和而不同君子之道出處語默安可同也然其志
則皆欲立身行道輔世養民此其所以同也光今所言
正逆介甫之意明知其不合然光與介甫趣向雖殊大
歸則同介甫方欲得位以行其道澤天下之民光方欲
辭位以行其志救天下之民此其所謂和而不同(司馬)
(温公與王荆公書)
章蔡倡為國是昔者初立國是使章子厚行之子厚在
卞之術内而不知日錄之本謀也子厚既竄默移是於
曾布布亦在卞之術内而不知日錄之本謀也布既竄
默移是於蔡京京於事君之義取諸日錄者十得七八
然而鄧洵武薛昂之所講者京不得而預聞也子厚布
可謂有才矣皆由其術而不知蔡京謂可奸黠矣尚知
其術而未盡卞等國是之謀以鄧綰為忠以呂喜問為
且而常立所言為是以薛昂之所學為正以此誣宗廟
以此欺聖主以此誑學者以此誤蒼生安石唱於前蔡
卞應於後其唱如呼其應如響威之以國是汨之以
新經幼之以字說罔之以日錄(陳子齊文)
國是不一變自王荆公變法而患舉朝議者之異已也
於是取孫叔敖國是之言以塞一時之議而國是至今
不廢矣在熙寧則主變更在元豐則主責實元祐之
變熙寧則以復古名而其欲兼用熙豐之舊人者則其
號之謂調亭紹聖之變元祐則以紹述名而欲盡空元
祐之舊人者則其號謂之朋黨元符末兼收彼此之黨
則其號復謂之建中靖國崇寧以來有豐亨豫大之論
有遵君享上之論此國是更改之大略(林進)
漢集議公天下漢置大夫專掌議論苟其事疑似而未
決則合中朝之士雜議之自兩府大臣以下至博士議
郎皆得以信其己見而不嫌於以卑抗尊也故罷昌陵
有議罷郡國廟有議擊珠厓有議賞邊功有議入糓贖
罪有議賈誼為博士每詔令下諸老先生未能言誼盡
為之對未嘗以公卿之言廢誼之對也呼韓邪單于願
欵塞朝臣集議卒用郎中侯應之策朱博得罪議其獄
者五十八人而諫大夫龔勝等敢於異將軍二千石之
議也王嘉得罪議其獄者六十人而少府猛等敢於抗
驃騎將軍御史之議也不緘默以因人不雷同以附勢
不合黨以濟奸不托公以行私惟盡其己之所以言而
付之人主之獨斷此漢之集議所以有公天下之意然
至屯田之功既成有詔誥前言不便者馬邑之舉既則
獨罪首謀以謝天下此又足以警謀議之不謹而無有
妄議者矣(錢文子制度編)
主意
公意向以決議論一縉紳之議論易一廟堂之意向難
公廟堂之意向以平決縉紳之議論也則議論雖異而
必歸於同私廟堂之意向以偏主縉紳之議論則議論
雖同而亦祗以異甚矣廟堂意向之不可輕也而況四
郊警嚴百度垢玩之時乎然理之所在貫古今徹上下
合人已惟一公耳公則一私則二理也亦勢也議論之
在天下同不必是異不必非特觀主議論者意向之公
私何如耳自其廟堂之意向舉出於公也道曰公道王
路平平也法曰公法金科炳炳也器曰公器截然冠屨
之不踰也心曰公心凛乎神明之可質也公則一矣以
此之公一吾之意向以吾之意向揆縉紳之議論則是
者公是不以合於我而私其所是非者公非不以違於
我而私其所非公則可之其否於公者不以私而可也
不公則否之其可於公不以私而否也執此之公以平
決縉紳之議論如鑑鑑形如權權物同於公而已矣故
曰雖異而必歸於同自其廟堂之意向舉出於私也見
曰私見町畦横生也黨曰私黨藩籬角立也情曰私情
浩乎在瀾之不可障也心曰私心森乎叢棘之不可芟
也私則二矣以此之私一吾之意向以吾之意向揆縉
紳之議論則甲之所是公也或以乙之私而非之乙
之所非公也或以甲之私而是之便於吾私者可之不
便者雖公而亦否也不便於吾私者否之其便者雖私
而亦可也行此之私以偏主縉紳之議論如表曲則影
曲源濁則流濁同於私而已矣故曰雖同而亦祗以異
安正人以抑邪說天下未嘗一日無公論也朝廷不可
一日廢公論也而正人者公論之根邪說者公論之蠧
今日而欲昌正氣植公論也其在於保護正人而窒絶
邪說平化絃新更人心思舊簮纓抗對率苦口利病之
言韋布獻忠多痛哭流涕之策玉階借地鯾論回天矣
此慶歷間所謂言者紛紛乃朝廷好事時也此建炎間
所謂不意數十年復見此氣象時也然愚之所喜者是
今日也而愚之所慮者亦是今日也蓋古今之天下不
難於籌公論之脉而難於固君子之脉不難於開公論
之途而難於塞私眤之途萌孽未滋尋斧已斷曲江之
眷方密而鵩羽之歌遽聞宣室之席未温而湘鵩之賦
已作甚矣正人之難安也久矣然則可不愛護此善類
以愛護此公論歟芟夷雖工惡草易生戚姬之寵既深
未必不遲疑於商皓之羽翼弄臣之惑滋甚未必能舉
正夫申屠之典刑甚矣邪說之難去也久矣然則抑近
倖絶女謁戢私恩者豈非慮公論之易抑易絶易戢歟
激隨皆貴乎真讀論語有三畏之章則發為議論者皆
真激佩軻書皆曰賢之訓則見於議論者皆真隨激固
不患其激也隨亦不患其隨今日之激直言以時病非
激乎君子亦何喜其有今日之激也所蹙額者椐牽之
踵雖步武能繼於昔人而其心則未嘗有牽椐之真意
也檻折之憤雖壯直不減於前輩而其心則未嘗有折
檻之真意也如是則激非真激激過於詭矣柔言以和
國是非隨乎君子亦何嘗全惡其有今日之隨也所顰
顔者心叶之論雖塤箎迭奏於衆口而其心則未嘗有
叶心之真誠也朝和之象雖項背相望於盈庭而其心
則未嘗有和朝之真誠也如是則隨非真隨隨過於詭
矣蓋詭者不正之謂也甚而不顧理之是非以詭激為
相尚不顧事之曲直以詭隨而同宜其負聖經三畏皆
曰可之戒罪莫大矣尚忍言哉
治亂惟公議所在天下有道則公議在廟堂朝廷清明
則公議在臺諫君子小人相參而不相能則公議在縉
紳上無道揆下無法守天下名節慷慨之氣日趍於委
靡頽敗之域則公議在草茅公議天下之元氣也周流
乎宇宙之間不在此而在彼治亂存亡安危得失顧其
所在如何耳公議在廟堂則天下享公議之實而公議
之名常隱於文學法理各稱其職百工技巧咸精其能
之問公議在臺諫則有濫觴而無波蕩廟堂畏之言如
聞父母名則夫毫釐之失皆思慮有所不及而非直情
也公議在縉紳則天下之勢有勝負然君子任道小人
任術道終不足以勝術也故勝亦負負亦負所幸者雖
不能伸公議之快於一時而所以壽國家之脉於異日
皆今日不勝之功也故君子最重焉亦最畏焉若夫公
議在草茅則天下之元氣去矣攅眉於閭閻之間抵掌
於江湖之上果何益於人之國哉設監謗之官嚴偶語
之禁天下公議之口雖不嗚而天下公議之心固已勃
勃而不可遏矣故夫公議在縉紳則雖縉紳不幸而天
下之幸猶自若公議之在草茅則縉紳之幸而天下之
大不幸也
偶句
立議論貴正正則不激不隨足以立天下之事功
主議論貴定定則不撓不回足以用天下之議論
君子之脉既固則公論之脉愈固
邪說之途不開則公論之塗益開
警叚
國是定則論定向以境上當復而議用兵今以師徒沮
衂而復議和矣向以楮弊不行而議换易今以兩界沓
出而又議收矣向以老弱占額而議揀汰今以訛言胥
動而復上向以武備不精而議教閱今以犒費不貲而
復輟鼓鑄有議隨廢羣置有論且罷且行夫言之必可
行也行之必可續也而朝出暮入乍作乍輟迄無定論
有同兒戲昔之舉事有以謀及卿士為未足而謀及庶
人者昔之用賢有以問之左右為未足而問之大夫國
人者一鹽鐵之罷公卿有議賢良文學亦有議一號令
之出討論有人修飾潤色又有人一罷兵屯田之請初
是什三十是什五最後什八古人主張國是謹重若此
今胡不然國亂不定則是非交至無怪矣
公議有三逸惟是廟堂不肯任公議之責故公議逸而
奔臺諫臺諫不受則又逸而奔縉紳縉紳或受或不受
則雌雄之勢吾又未可知也嗟夫道學能使人重而不
能使人愛功利能使人嫌而不能使人忘自功利之根
盤結夫人之心則不受者乃其常而受之者非其真情
也向為身死而不敢敗公議今以其宮室之美妻妾之
奉左公議之祖者過半矣向為身死今不敢敗公議今
以其權勢之臨刑戮之威倒公議之戈者過半矣向為
身死而不敢敗公議今以其世塗之險巇人生之萍梗
則其悔者又過半矣三敗之餘公議之存甚能有幾哉
是則公議至此則縉紳又有所不受也莫尊廟堂莫切
於臺諫莫博於縉紳而皆無所容則夫逸而草茅乃其
勢然也
君子同心定國論變國論易定國論難非國論之難定
也人心之難一也何謂一君子同心而為小人之所撓
是也不外附於君子之列而内附於小人之儕是也言
一矣國論具有不定乎嗚呼今日之公論明矣然吾謂
必先有一一人心而後可以定國論蓋君子之心未同
則不可謂之一小人之去未盡則不可謂之一中亡於
兩可之間而且喜且懼則不可謂之一且元日一詔聖
心已白矣向猶曰小人未必不復合而能擠䧟我也今
無之矣向猶曰大奸未必不再入而能禍福我也今無
之矣夫如是則以韓范諸公上殿如争下殿不失和氣
之事為法以司馬公夫若作宋決無是事之言為的以
歐尹諸公一士去則合疏必爭之舉為准國論其有不
一守局面其有不定乎
上下以道自任所言公公言之所言私則無私宋昌之
決大議可法也今日私恩明日公法蘇章之曲盡人情
可師也不可干以私吾何可不為于定國至公無私吾
何可不如第五倫講明及此公道其冇不著乎無偏無
黨皇極有明訓也以公滅私周官有格言也任官惟其
賢可也毌專及於私昵行法均於衆可也毌獨不問於
南陽惟行及此公道其有不興乎
偶句
天下有公是非左劒而右佩隂主而陽諱
人心有公議論此枘而彼鑿名是而實非
借一是之名藥石時難之沉痼
箝百家之口鍼砭國體之膏盲
雷同一說隨聲遷流知求己勝而不求理勝
首鼠兩端順意逢迎知為身計而不為國計
指鹿為馬非是也用事者以為是
鼠竊狗偷非是也獻諛者以為是
唯唯以為同則其同也不幾於詭隨
嘵嘵以為異則其異也不幾於求勝
可謂不和而未必皆君子之不同
可謂為黨而未必皆君子之為朋
事勢固有成敗矣而理之是非不可誣也
衆說固有異同矣而心之可否不可亂也
隠之於心而安雖循衆人之論而不為苟同
揆之於理而愧雖咈衆人之論而不為苟且
事證
帝王國論之公徂征之師禹以為泰命益以為招損東
征之舉周公以為圖功而邦君御事以為艱大卒之有
苖來格見於七旬禹曾不以益之言為戾已我有大事
體周公亦不以邦君御事之說為敗謀商周能酌人言
遷臺之役而險虜之說行東征之舉而艱大之言起王
曰可遷而民曰不可遷王曰可征而民曰不可征其可
否若難叶也聖人方且含容隠忍綢繆委曲告之以話言
遲之以日思不惟不怒其謀之不叶亦不敢過其言之
非是各宣乃心之語無怒于恤之論亹亹然不絶諸口
疑若優游姑息者之所為不顧也
漢唐能主國論北主燕趙東擊齊南絶楚之糧道而西
會于滎陽非信之定計乎然非高祖聽其計則雖信不
能成其勲先定漁陽取逐郡收富平而東下齊非弇之
本志乎然非光武遂其志則雖弇不能底其績以至和
戰之議王恢韓安國之枘鑿武帝舍安國而信恢其後
反以誤國屯田之議充國朝臣之冰炭宣帝從充國而
詰朝臣其後果以平戎
漢國論有是非高祖興削平煩苛專務簡易傾心以聽
惟將相一二功臣耳末年太子之廢雖出於四老人定
之向非張良主於内周昌諸臣主於外則一介疎遠必
不能一言為帝輕重也曹參略猜忌而遵蕭何之約束
則卿大夫以下欲言而不敢言陳平許其請以封諸呂
之爵則大臣有口欲爭而不容爭以至大臣絳灌力斥
少年紛更之請丞相衞綰請罷申韓蘇張亂政之學此
見漢初功臣主張國論之力自新進用事大臣見絀朔
方之議屈於侍中流民之議屈於九卿尊號之議屈於
外威矯制之議屈於谷永卒養成天下謟佞之俗東漢
雖有公議之名無預君相之事李膺范滂之徒一戰不
勝公議敗績而漢鼎亦不復支然則公議在下而不在
上豈天下之福哉
從違不可輕漢朱崖之議不從衞忠大夫陳萬年而從
待詔賈捐之請罷邊備之議不從羣有司而從郎中侯
應之言受降之議不從卿議者而從光祿大夫谷永單
于朝請之議不從公卿而從黃門楊雄棄凉州之議不
從大將軍鄧隲而從郎中虞詡閉玉關之議不從公卿
而從司馬班勇交阯蠻之議不從公卿百官四府掾屬
而從議即李固涼州亂兵之議不從司徒崔烈而從議
即傅爕
決擇在乎審觀古昔故訂國論切有得於人言從違
之故奉春君言匈奴不可擊也而高帝違之卒有平城
之敗是人言不可不信也温彦博言處突厥於塞下而
太宗從之卒有番戎之釁人言其可以輕信乎王恢言
馬邑之事而武帝聽之至於兆三十年之禍是人言不
可輕信也柳渾料平涼之盟必敗而德宗咈之不能不
失聲於夜半之飛奏人言其可以不信乎
本朝大臣主國論國朝公論之權不在縉紳不在草茅
凛凛然廟堂之上繁星麗天斗杓芒寒江漢滔滔朝宗
于海噫可敬也利害文字焚之通衢則太平興國之國
論在趙中令更張議論一切不行則天禧祥符之國論
在李文靖借契丹其朝廷許之卒奪於呂夷簡之一言
殺繼遷毌福府行之而終屈於呂端之一奏澶淵之役
王欽若言之陳堯叟又言之而寇莱公獨力赤幟確然
不搖奉濮園之議臺諫争之列曹又争之韓琦壁立萬
仞屹然不變也元祐革弊之議朝論洶洶或說以異日
朋黨之禍或告以不可為暴革之患温公拯溺救焚不
暇他恤蓋中流砥柱萬折必東也
本朝集議之公在真宗時棄靈州之議楊億以為存
之無益左右輔臣以為靈州乃必争之地城綏州之議
正公旦呂公蒙王以為修之不便向敏中揚公拯陳公
堯叟以為修之便三司判官與大臣辨論不嫌於論抗
尊下由吳幸蜀之議特屈於寇公準一人耳上嘗謂旦
曰朕每與臣議事但務從長雖言不盡理亦優容之所
冀盡其情也則真宗優容輔臣之意可見矣在慶歷中
元昊未臣遣使多所要請兩府厭兵欲姑從之獨韓公
琦以為不可知高郵沈仲約出金帛迎富公弼欲誅以
正法范仲淹欲宥之杜衍欲罪滕宗諒范仲淹則争之
仲淹請備邊富弼則以謂契丹必不至尹洙號韓范之
黨及爭水洛城事洙則以為不便歐陽修言有三利琦
則條十三事以為不可各執所見不務雷同其後至和
黃河之議貫昌朝欲開故道文彦博欲修六塔歐陽公
欲疏其下流浚以入海治平濮園之議司馬公光奮筆
立議宜稱皇伯而不名中書韓公琦等議稱皇考臺諫
紛然以為不可迨熙寧初安石改立新法上而顧命大
臣如韓富歐陽之徒下而賢士大夫如呂范二蘇之屬
皆毅然力排其非而安石一切詆為流俗援國服為息
之說以駁韓公之議而司馬光欲除樞副則又以有除
拜衆言紛紛為害政之事而公以如此乃朝廷好名為
異論立赤幟之說拒之神宗之初司馬公朝廷每事
又謂今天下洶洶者孫叔敖所謂國之有是衆之所惡
公以為黨察其是非然後守之既哲宗之初司馬公當
國欲復祖宗之法一時議者紛然以三年無改於父之
道為言而公以救焚拯溺之心謂宣仁聖烈以毌改子非
子改父於是衆議乃定厥後差役之議温公主之而蘇
軾條陳其不可韓公維亦以六條駁之開河之議也文
彦博主故道范純仁主新道而蘇公軾亦以道之東流
為非郊祀合祭之議蘇公轍援昊天有成命以為宣而
劉公安世復以為非是蔡確以語言文字得罪於呂大
防文彦博皆謂當然而范公純仁王公存反覆開陳深
以後事為憂范公純仁嘗議改畿内保甲王公存獨以
為無故而廢之不可則知二公非苟相比者
前輩不苟同司馬論張公方平不同於方平者也公
事公言之奚害於可馬方平之和劉元城疏范忠宣
不同於忠宣者也公過公論之奚害於元城忠宣之和
徂徠先生作怪說以闢楊文公徂徠非如丁謂之忌文
公也正所以愛文公也唐質肅公以專權斥文潞公質
肅非如劉沆之譖潞公也正所以愛潞公也迺若朱光
庭為師報復而謂蘇公軾不識大體孔文仲為浮薄輩
所使而謂伊川汙下險巧則萬世而下自有公論奚庸
以口舌為爭哉又奚庸以苟同為同哉
時政
今日國是屢變昔者事在權臣以主和為國是國勢趍
弱以恢復為國是自恢復之名立大言無突於是乎以
責實為國是責實之名出又恐不能成功也於是乎以
守法為國是守法之名出實行其私於是乎君子以嫉
邪更化為國是又恐小人擯棄之甚也於是乎又復以
皇極為國是而翕受君子小人矣
公論未定今之公論所以未定乎蓋自權臣陵滅天性
民彜之正一時廷臣趍勢附和倡為邪論使君君臣臣
父父子子之義不明於天下幾欲胥吾國而陵夷吁可
畏哉所幸天日清明魑魅鬼蜮不容呈露然而雖以公
論抑之而隂覆曲護未能免柔道之牽雖以大義折之
而毁廢正罪未能明楊庭之決羣疑衆憂皆有謀猶回
遹何日斯沮之嗟然則是是非非涇渭别白焉可疎略蓋
邪之與正其不相入如冰炭其不相入如薰蕕未見可
以兼容並蓄而不為害者也
議論沮玩轉為隨且天下但見今日某臣上一章曰言
正國本其議論激矣然而其激本自激也明日某臣上
一章曰言固君子其議論激矣然而其激自激也又明
日某臣上一章曰言絶小人其議論激矣然而其激自
激也未聞斷以不疑即令降詔而曰此事豈可使婦人
知之者也未聞召用純良奸臣搖撼也上疏而不報者
也未聞魁奸遠竄私表陳請南郊肆赦獨不原其罪者
也時方建明雲披風靡還踵施行水止風休彼方疾聲
而大呼我且緩應而降詔彼方抵掌而扼腕我且拱揖
而步趨嗚呼一激之氣不知堪幾玩而幾沮邪多慾之
言汲黯之議論激矣黯能一發於建元之初而不能再
發於建元之後奏鳳一疏王章之議論激矣章能一陳
於建始之際而不能再陳於建始之餘非不能也天下
之有所激者畏有所玩也天下之有所玩者必有所沮
也玩沮之餘隂喪其節隂鑠其氣隂挫其剛由是而為
衞侯言計和於一口矣由是而為王導一言舉坐稱善
矣由是而為淮蔡有議暗決唱聲矣由是而為公孫弘
之阿旨矣由是而為蘇味道之模稜矣
國論不同今日朝廷一議論百官一議論州邑一議論
學校一議論田野又一議論愚謂事變日改上下異議
不足駭耳可否殿陛之上者自有一議論則可駭也且
揮天戈而長驅援義旗而比指謂河洛指日可清此前
日議論也今則曰豺狼遁矣巴蜀尚可理乎敵騎退矣
䕫子尚可戍乎萬馬奔湍固可恃也絶河源之故智尚
可慮乎此則今日議論也且草青哨遁棗紅哨來惟清
野可以杜其驅此前日議論也今則曰議屯田矣淮堙
尚可理乎議畫江矣江北尚可葺乎強敵不侮邊塵尚
可安也議光黃之經理尚可緩乎此則今日議論也一
議論不能決裂矧觀今日之證則厲聲疾呼排雲呌日
又豈止痛哭流涕長太息而已哉是故與其箝口縮舌
孰若明目張膽與其隨聲毁譽孰若肆言無忌與其為
立仗之馬孰若為殿上之虎與其噤聲之鳥孰若為獨
擊之鶻寧牽裾折檻以觸雷霆之威不可阿諛希旨逢
君之惡寧碎首玉階以批逆鱗之怒不可軟美迎合以
固已之位是非喜於激也亦非專於訐也譬之精神不
振痼疾纏身苟不藥之以孟浪之劑則氣脉之衰者將
無自而盛矣此今日言論之氣脉士君子所當自立不
可以難堪之聽已甚之言而遽從中輟也
挾私者恐其公是垂涎於夾袋中之物色者則不欲夫
人之為是言朵頤於中書堂之札筆者則不願夫人之
為是言至於頂踵恩造之賜而預名於私門桃李之數
者則又疾夫人之為是言噫嘻涓涓之溜瀦而為澎湃
之聲熒熒之熖嘘而為焚燎之禍
結尾
主議論者當有人嗚呼趙營平留屯之奏正論也而初
是什三中是什五且不能不搖於盈庭之言自非有居
中主其議者是亦築室耳夫晉公平蔡之謀正論也而
或幸其則或沮其成且不能不奪於左右之口目非出
居中撓其計者是亦棄井耳愚不知今日主議論者果
有弱翁否果有吉甫否苟有弱翁奚患留屯之不成苟
有吉甫則平蔡之功不患其不立也惟顧廟堂如何耳
當如先王之和愚願今日有先正諸公之和而不願今
日有荆公諸人之同如為先正諸公之和則争可也不
爭亦可也如為荆公諸人之同則争固非福也不争亦
非福也大抵如先王之和者落落晨星如荆公諸人之
同者十之五六吁城狐社鼠依憑風雨予猶於此輩凛
凛
議論皆出君子雖然亦在諸君子自勉力耳劉公摯冇言
前者二三大臣之朋黨皆失意怏怏睥睨正人隂幸朝
廷之失欲追還前日之人王岩叟之為僉書也拜命之
始面陳用人之說謂邪正難辨固有外與衆同而中之
懷異趣不以今日之事為然者諸君子曾為此慮否乎
詆前日之非不若求今日之是責小人之過不若求君
子之功機會幸已鼎逄好事莫教蹉過堅定以疑國是
慷慨以結主知上前議論各别下殿不失和氣期於日
改日化剗舊觀而一新之公論之明直與日星争光何
寂鄧禹笑人於地下乎
大臣持綱以去蠧且言論國家之元氣也内無蠧心之
言則可以植公論之根外有格心之言則可以壽公論
之脉如使血脉壅塞於廟堂而格心正大之訓不明則
根本蝕於佞倖而蠧心纖簧之巧滋甚此愚所以重嘆
今日為公論之蠧者在貴近女寵而所望以持公論之
綱者有二三大臣蓋宰輔者公論之綱未有綱散而目
張佞倖者公論之蠧未有蠧生而本植芳秀蔓草難圖
萌甲方芽螟螣頓長愚恐彘姬之寵豔方深則周昌之
七劑難投力士之固蔕愈滋則長庚之翰墨莫寫今日
而欲植公論之根可不抑近倖絶女謁戢私思先有以
去公論之蠧歟玩萎方甦神觀未復股肱瑟縮浮脉昏
沉思意孔明未殁則黃皓何至於亡人之家九齡猶在
則貴妃何至於擅國之寵今日而欲壽公論之脉可不
責宰輔而先有以持公論之綱歟有以持公論之綱則
可以去公論之蠧惟廟堂力主之
言論不可太激且天下固有全當適平之理過於懦與
畏不可也過於激與訐亦不可也國論未定正邪用事
君子亟於拯溺切於濟時則亢言直論寧過於激與訐
未害也國論既定衆芳交集士君子能以至當適平為
心毋沾名每求勝毌力競而私争則雖激猶平也雖訐
猶和也元祐諸賢非不欲扶持公議然攻擊之過排軋
之深適足以稔小人反覆之過雖異時調亭之說似可
消弭競心而氣脉之所傷多矣愚願今日諸賢持議論
之正去意見之偏適義理之平以慶歷諸賢為法以元
祐諸賢為鍳使元祐之後為皇祐毌使元祐一變為紹
聖則天下幸甚
羣書會元截江網卷二十
