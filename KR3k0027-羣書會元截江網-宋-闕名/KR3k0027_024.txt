羣書會元截江網卷二十四
戰守和
歴代事實
戰堯舜不戰屈人兵湯與桀戰於鳴條之野(書湯誓)武
王戎車三百兩虎賁三千人與戰於牧野(牧誓)高祖至藍
田又戰其北秦師大敗(本紀)擊韓王信于銅鞮乘勝逐北
至樓煩(本紀)武帝匈奴請和詔上下其議王恢曰擊之便
單于可禽百全必取(韓安國傳)單于能戰天子自將待邊(本紀)
竇憲與北單于戰於稽落山大破之遂登燕然山勒石
紀功而還(本傳)唐太宗七年李靖與吐谷渾戰破之李世
勣及薛延陀戰敗之(本紀)帝謂左右曰今惟遼東未賓朕
自取之帝使李勣當賊以騎四千趨虜北山虜視勣軍
少即合戰帝自山馳下合圍之延壽等降因號山為駐
蹕山圖破陣狀勒石紀功(高麗傳)
偶句
彼竭我盈魯以克齊
怒我怠寇随以謀楚
陳無鬭心鄭師敗之
鄖無鬭志楚師克之
李晟孤軍以抗強虜
張許百戰以全江淮
寧郤安國之言而不回馬邑之師(漢武帝)
寧抵狄山之語而不阻沙漠之行
伐蜀之謀非之者譁然而不能阻黃裳指授
之略(唐德宗)
擒蔡之舉排之者紛然而不能止裴度督戰
之行(唐憲宗)
漢高之於匈奴其始主於戰一阻於平城之
衂而遽與之和
唐太之於突厥其始主於和一阻於渭橋之
辱則又與之戰
窮兵而絶大漠不足以服匈奴受朝於渭上
者非兵之力也
親征而出遼東不足以平韎鞨拓地於安東
者非戰之力也
守匈奴入寇邊陲充國則屯緣邊九郡此以兵勢規
畫為守也李龍媒出海道蔡謨則立鎮守八所此以形
勝規畫為守也六國既滅始皇北築長城為籓籬此以
形勢規模為守也
和齊宣王問曰交鄰國有道乎孟子曰惟仁者為能
以大事小是故湯事葛文王事昆夷惟智者為能以小
事大故太王事獯鬻句踐事吳(孟梁惠王)晉戎子因魏莊子
納虎豹之皮以請和諸戎魏絳曰和戎有五利焉鄭人
賂晉侯樂晉侯以樂之半賜魏絳曰子教寡人和諸戎
曰夫和戎國之福也君之靈也(左襄十二年)高祖冒頓寇邊
使婁敬往結和親(婁敬傳)文帝後元二年詔單于新棄細
過和親已定始于今年(本紀)與匈奴結和親後而背約令
邊備守(本贊)武帝即位匈奴來請和親上下其議韓安國
曰勿擊便(韓安國傳)單于怖駭交臂受事屈膝請和(司馬相如傳)
宣帝神爵二年匈奴遣名王賀正月始和親(本紀)光武二
十二年匈奴遣使請和親(同上)唐高祖遣劉文静使突厥
連和(同上)太宗突厥遣使和親羣臣咸請許之封倫曰彼
謂我不能戰乘其怠擊之必勝勝而後和威德兩全矣
(封德彜傳)德宗詔大臣以和戎息師之便馬燧曰可百年無
虜患柳渾曰突厥狡變無常易以兵制難以信結(柳渾傳)
偶句
鴻溝之約方成而固陵之師已會
渭橋之盟方結而定襄之捷已馳
和戎之說始于魏絳而晉人收五利之全
和親之謀始於奉春而漢邊有屢警之患
自李唐而有稱臣之和而心益横
自石晉而有割地之和而勢益強
高澄無故而請和所以激侯景之變
吐蕃未困而請和所以罷馬燧之權
後元之世匈奴嘗和親矣而跳梁乎蕭關之
強
建元之初匈奴嘗和親矣而覬倖乎馬邑之
利
東晉焚幣之舉意若壯矣莫能終淮陰之業
太宗便橋之盟意若怯矣竟能奏定襄之功
自漢而有結婚之和若得勾踐事吳之遺意
而莫能息邊民之肩
自漢而有遣幣之和若得太王事狄之遺法
而徒以失國家之體
匈奴和親王恢以為擊之便韓安國以為勿
擊便自擊之之說勝而馬邑之詐結禍者
愈深
吐蕃和親李晟以為勿許便張延賞以為許
之便自許之之說勝而平凉之衂遺笑於
千古
皇朝事實
戰太祖乾德二年親征太原北漢人突犯西塞趙贊
與戰上親至戰所(長編)太宗太平興國四年契丹入寇劉
延翰等分為二陣士衆皆喜三戰大破之雍熙二年潘
美與契丹戰勝之曹彬復與敵戰乘勝攻其北門克之
取涿州端拱元年敵將入寇李繼隆與戰敵大潰景德
元年契丹南侵上幸澶淵射中撻覽契丹請和中興
十三戰功(並詳見平戎門)
偶句
契丹南侵寇準决親征之議
西夏不臣范雍破借助之謀
韓世忠戮力國難金人走遁足以奏金山之
捷
吳玠死戰酣鬭金人不支足以策仙人關之
勝
關南之戰趙延進以二陣破敵而斬獲數十
萬
代州之戰張齊賢以伏兵掩敵而斬獲者甚
衆
兵甲精銳人心忻戴
天子神武將相叶和
太宗一戰而成太原之功
真宗一戰而成澶淵之捷
璘玠諸將在蜀漢必將逐之鳳翔破之饒風
戰之黃牛可以金湯吾三邊之首
岳飛諸將在荆襄必將既捷於絳再捷於鄭
又捷於穎川可以長城吾三邊之脊
韓劉諸將在淮甸則或勝於金山或勝於順
昌或勝於柘臯可以太山磐石吾三邊之
足
守太祖命李漢守關南馬仁瑀守瀛州韓令坤鎮常
山賀惟忠守易州何繼筠守棣州以拒契丹郭進控西
北武守琪戍晉州李謙溥守隰州李繼勲鎮昭義以禦
北漢趙贊屯延州姚内斌守慶州董遵誨屯環州王彥
升守原州馮繼業鎮靈武以備西戎真宗康定元年范
仲淹知延州西賊相戒曰無以延州為意种世衡知
延州開營田二千頃(並長編戎門餘見平)
偶句
郭進守西山則太祖無北顧憂
小范守延州則西人無以為意
有吳玠守仙人關金人不敢窺蜀
有宗澤守東京則金人不敢至汴
畫攻守二策者韓琦所以稟算於朝廷
論戰守二策者子羽所以挫敵於江北
和太祖開寶七年涿州刺史耶律致書於知雄州孫
全興其略曰兩朝初無纖隙若交馳一介之使顯布二
君之心用息疲民永為鄰國全興以書來上上命全興
答書許修好焉(長編)真宗咸平二年敵謀寇邊上以問曹
彬對曰臣料北鄙終復成和好上曰此事朕當屈節為
天下蒼生然須執紀綱存大體即久遠之利也景德元
年曹利用再使北寇準語之曰雖有勑旨所許不得過
三十萬果成約而還上作迴鑾詩李繼隆等曰陛下
復念其請盟許其修好安民息戰示以好生不令邀擊
開其歸路上曰今得其畏威服義息戰安民甚慰朕懷
亦卿等之力也二年李允則知瀛州允則言朝廷不
欲困軍民故屈己議和但擇邊將謹守誓約有言和好
非利者一切斥去仁宗慶歷二年富弼往報契丹曰朕
念兩國生民不欲使之肝腦塗地不愛金帛以徇北朝
之欲若北邊必欲得地是志在敗盟棄好朕獨能避用
兵乎且澶淵之盟天地神祗實鑒之(並同上)高宗建炎元
年李綱上十議一曰議國是謂今日之事欲戰則不足
欲和則不可莫若一切罷和議專務自守之策紹興三
年常同言先振國威則和戰常在我若一意議和則戰
常在彼四年魏矼言當罷講和二字以攻守代之(並小)
(歷)八年上曰有備無患縱和議已成亦不可弛兵備劉
大中曰和與戰守自不相妨若專事和好則墮敵計中
爾(聖政)上諭輔臣曰近殿中侍御史張戒有䟽論備邊當
以和為表以備為裏以戰為不得已此極致之論也(同上)
九年上謂大臣曰乘此閒暇廣武備以戒不虞足以
待強敵矣和議豈足深恃乎(小歷)十年進呈戰守之
計上曰戰守本是一事可進則戰可退則守非謂戰則
為強守則為弱但當臨機應變而已(聖政)孝宗隆興元年
陳康伯湯思退周葵洪遵奏近因北副元帥書來有意
求和陛下聞其言喜見顔色正欲休兵息民以答天戒
因為自治之計羣臣紛紛乃謂臣等意欲講和以苟目
前之安臣等自今以往尤當信賞必罰以作成人才選
將勵兵以激昂士氣務農重穀均節財用以愛惜公私
之力庶幾今日之和乃所以成他日之恢復(聖政)二年
湯思退奏萬一不和當求機會於他日守禦之後不可
尋機會於和議未分之前也寧宗嘉定十一年詔侍從
臺諫兩省官集議平戎禦戎和戎三策開禧三年詔曰
朕寅奉基圖遹駿祖武憂勤弗怠敢忘繼志之誠寡
昧自量尤謹交鄰之道(並長編)
偶句
至和之和不及三年
靖康之和不踰期歲
紹興癸丑之和旋有和尚原之役
紹興壬午之和迄有瓜洲渡之師
元昊約和韓琦慮其為欵兵之計
金人請和吕誨料其有攻取之謀
王倫之使未旋烏珠之師隨舉
秦檜之約雖堅海陵之盟遽渝
振紀網存大體則真宗議和之本心也
以金帛代租賦則仁宗議和之本心也
撻覽死而後有景德之和
烏珠敗而後有紹興之和
以和為名以戰為實則曹輔之言於高宗者
然也
暫與之和亟為之備則黃中之言於孝宗者
然也
經傳格言
戰王者之師有征無戰(唐蘇題傳)我能為君約與國戰必克
(孟子)如以戰則玷項漸襟堯舜乎(揚子)守王公設險以守其
國(易坎)大道既隠城郭溝池以為固(記禮運)固國不以山谿
之險(孟公孫丑)和和戎息師國之大計(唐柳渾傳)和親非禦戎善
經時事有不得已者(陸贄傳)
名臣奏議
可守未可戰紹興二年洪擬上高宗曰國勢強則戰將
士勇則戰財用足則戰我為主彼為客則戰陛下前年
幸會稽今年幸臨安興王之居未定非如高祖之在關
中光武之在河南也又邇者諸將雖有邀擊小勝未見
雲合雷發以取大捷又江浙農耕未盡通平日廪給尚
艱緩急將何以濟又千里餉糧士有飢色今使千里出
戰則彼逸而我勞凡此皆可言守未可以言戰也
能戰守而後能和紹興八年張戒上高宗請外示通和
之名目則不忘决戰之意而實則嚴兵據險以守自古
能守能戰而能和者有矣未有不能守不能戰而能和
者也使真宗無撻覽之捷仁宗非慶歷之盛雖百曹利
用百富弼其能和哉
不可輕許和紹興十年陳沙言急於遣使而不及其他
則知虜不能無求然我有不可許者盖和戰兩途彼之
意常欲戰不得已而後和我之意常欲和不得已而後
戰或者必欲多與之幣以幸其久而不變則無是理臣
願陛下訓所遣之使俾無輕許以誤大計以和為戰守
之權以戰為守和之備此至計也
亟罷請和之議朱熹上孝宗曰臣切觀今日之論國計
者大槩有三曰戰曰守曰和而已然天下之事利必有
害得必有失是以三者之中又各有兩端焉蓋戰誠進
取之勢而亦有輕舉之失守固自治之術而亦有持久
之難至於和之策斯下矣而主其計者亦以為屈己愛
民蓄力觀釁疑敵緩師未為失計多事以來此三說六
端者非是相攻可否相奪於冥冥之中談者各飾其私
而聽者不勝其眩雖以陛下之明未能斷然無惑志於
其間也(云云)臣願陛下詔任事之臣亟罷講和之議大
明黜陟以示天下使知復讎雪耻之本意未嘗少衰雖
使虜意效順無所邀索乃是深有包藏無足疑畏正宜
引義拒絶以伐其謀然後表裏江淮合戰守之計以為
一使守固而有以戰戰勝而有以守竒正相生如環之
無端持以歲月以必復中原必滅金人為期而後已能
守而後可戰可和端平奏劄自古未有無邊患之中國
而中國之所以待之者亦不過戰守和三說而已惟能
守而後可以戰可以和權在我者也守且不固遂舍守
而言戰戰既不勝故易戰而為和權在彼者也權在我
者制人權在彼者制於人成敗安危之計實基於此
戰守和說不一嘉熙奏劄夫戰固一說勢力相敵乃可言
戰或者彼不足以當此則固不肯輕與此戰此不足以
勝彼則又豈可輕與彼戰戰之為戰其說特不一也守
固一說惟事力自壯乃可言守或者彼有以勝此則固
不容遂此以守此無以勝彼則又豈能待彼以守則是
守之為守其說亦不一也和固一說惟資力相稱乃可
言和或者彼方欲逞於此則固不肯從此之和此方有
虞於彼則又焉能致彼之和則和之為和其說又不一
也
諸儒至論
國勢屈則士氣先喪今天下之勢中國之民優游緩帶
不識兵革之勞驕奢怠惰勇氣消耗而歲幣之賂又以
百萬為計轉輸天下甘言厚禮以滿其不足之意使天
下之士耳熟所聞目習所見以為生民之命寄於其手
故俯首帖服莫敢抗拒凡中國勇健豪壯之氣索然無
復存者矣夫戰勝之民勇氣百倍敗兵之卒没世不
復盖所以戰者氣也所以不戰者氣之蓄也戰而後守
者氣之餘也古之不戰者養氣而不傷今之士不戰而
氣已盡矣此天下之所大憂也昔者長平之敗趙卒死
者四十萬人廉頗取合餘燼北摧栗腹西抗秦兵振刷
磨淬不自屈服故其民觀其上之所為日進而不挫皆
自奮怒以争死敵其後秦人圍邯鄲梁王使將軍新垣
衍如趙欲遂帝秦而魯仲連慷慨發憤深以為不可盖
天下之士所為奮不顧身以抗虎狼之秦者為非其君
也而使諸侯從而帝之天下尚誰能出身以事非其君
哉故魯仲連非徒惜帝秦之虚名而惜乎天下之勢有
所不可也今尊奉敵人遣使通和交懽納幣以為弟兄
之國奉之惟謹至不敢一觸其意此足以壞天下義士
之氣而長敵人豪横之勢耳(東坡)
能戰守而後可言和猶之訟焉己則欲止而人制其權
則雖卑辭厚禮以求媚而彼未必許縱許而弗堅也故
凡不能以戰守而為和者是終不克以成和也漢文帝
有灌嬰張武欒布董赫之師以出征有雲中飛狐棘門
細柳之屯以固圉而後能成俱棄細過之約唐太宗有
行軍總管以奏涇陽之捷有渭橋軍陣以耀威武之盛
而後能破強敵之膽以就白馬之盟此所以謂戰守而
為和若夫六國之從既散乃争割其地以塞虎狼之欲
項羽之勢既蹙始有折蓋世之氣請為鴻溝之約以是
為和則不足以為和矣夫能戰能守而後和則和不和
之權常在我未能戰未能守而遽求和焉則和不和之
權常在人權在我則我制人權在人則我制於人我制
人則其勢順而其為和也固我制於人則其勢逆而其
為和也雖成而未可&KR0854;是則今之和議有所未暇聞也
姑亦修我戈矛與子同仇赫赫然為必戰之計徹彼桑
圡綢繆牖戶孜孜焉為固圉之謀且戰且守盡其所以
為我之道而和之一說姑亦聽其發於彼可矣(陳同父文)
主意
當權暇急之宜不以暇自安而知事功之當急則以之
待敵雖戰而有餘不以急自處而付事功於苟暇則以
之為國雖守而不足執事當端委弁冕之時為褰裳濡
足之慮發策以戰守和之三策嗟夫夾攻餌和之舉久
矣其誤國也執事謂和固不可是矣愚不復言請得以
權暇急之宜明戰守之說夫暇者急之對也出於暇則
入於急出於急則入於暇天下曷常有一定之勢哉人
主撫内而圖外籌事而揆策必知綢繆牖戶於未雨之
先欹危枕於寢安之際謀之常密慮之常固而不以目
前之暇為適兵吾爪牙也謂當強之財吾血脈也謂當
裕之人才將帥吾精神心膂也必為之素儲邊陲郡邑
吾髖髀襟帶也必為之兼拊孜孜歲月凛若禍至之無
日夫如是則事功所形件件切實敵去可備敵至可禦
豈惟守哉戰有餘矣(庚戌省試)
能戰則可守可和深溝高壘限隔南北畫地而分其守
可乎曰未也一矢相加必推鋒越河而與之戰而後可
以守卑辭厚禮兼愛南北俯首而聽其和可乎曰未也
一語不合必却使焚幣而與之戰而後可以和嗚呼今
之敵人非他小國比也吾之所以禦敵者其當與之戰
乎其不當與之戰乎反覆之性無常變詐之情莫測必
能戰而後能守不能戰而不能守也必能戰而後能和
不能戰則不能和也吾惟能戰則吾國之威震以之而
守則敵不敢以相陵吾惟能戰則吾國之氣伸以之而
和則敵不敢以相詒是故向者未嘗不守也守之而不
固者以吾不能戰也向者未嘗不和也和之而不堅者
以吾不能戰也在我必能戰則以戰而守則敵畏吾之
威其為守也固在我必能戰則以戰而和敵感吾之恩
其為和也堅講明今日之最急者其戰之謂乎
知人心則一戰可守竊嘗謂今日事勢有不當言和者
有當言和者不當言和者今日之敵人是也所當言和
者今日之人心是也和敵人則以之戰守而不足和人
心則以之戰守而有餘不和於外而當和於内不和於
敵國而當和於吾國此今日之要務不可不力行而定
守也夫抱虎而處安保其不噬囓也枕蛇而卧安保其
不騰躍也朝玉帛而暮干戈口道和而心伺釁敵人不
可以言和久矣和議倡則冠蓋之使一騁其舌而被介
胄者解體矣歃血之盟一聞於耳而鳴劍者扼腕矣其
何以戰哉崇壁到天關門莫限可梯而升矣巨浪駕屋
控扼不嚴可葦而航矣其何以守哉是之謂和敵人則
以之戰守而不足一家不和鄉鄰肆侮血氣不和外邪
乘間子弟則必衛父兄手足則必衛頭目人心不可不
和也久矣人心苟和則制梃強於兵甲仁義強於干櫓
食馬報德推鋒越河雖戰可也家為樓櫓人為金湯沉
竈産蛙民無叛志雖守可也是之謂和人心則以之戰
守而有餘
偶句
當難而圖其暇則和戎固所以為福
已暇而忘其難則和戎乃所以為憂
事力未裕孟浪興師時則輕敵而失於戰
敵勢方張相顧駭愕時則畏敵而失於和
介使往來習熟見聞時則玩敵而失於守
規模素審議論素定敵來則戰敵去則守則
其權常在我
規模不立議論不一敵強則和敵弱則戰則
其權常在敵
警段
和戎後世下策和戎一說古者之人心而後世之下策
也人之言曰和戎之說發於劉敬襲於仲舒而其原起
於晉之魏絳噫漢之所謂和豈晉人之所謂和哉晉之
和戎戎事晉也漢之和戎漢事戎也伐戎吾國之威和
戎吾國之福可以威而福之和在是矣絳之意若是彼
漢人者不吝金繒不愛子女苟為一時之安而已果可
與晉人同日而語乎故凡後世之虧人國體誤人國事
皆和戎之說壞之也
尚守不尚和戰夫謀國者和無種蠡之智徒貪功以市
恩戰無光弼之能反餧敵以媚寇有能堅細柳之屯如
周亞夫嚴刁斗之衛如程不識則彼之欲戰歟吾將被
以甲兵震吾威武以戰則必克矣彼之欲和歟吾將與
以皮幣與以犬馬以和則必成矣否則車馬之不修器
械之不備而欲北伐玁狁南征蠻荆是浪戰也是輕敵
也烏足以言戰子女之既飾玉帛之既遣而曰俱棄細
過偕之大道是求和也是欵師也烏足以言和
輕畏玩敵之失方國勢粗安邊烽未聳我之釁隙猶未
可尋也夫何寡謀不審輕試妄為直謂可以洗荆棘之銅
駝直謂可以復禾黍之宗廟直謂可以謁苕蕘之陵寢
於是興恢疆拓境之師於是失始盟初誓之信而彼得
以有辭於我矣藩籬自開誘盜賊於堂奥之内關防不
密納蜂蠆於懷袖之中寧非謀動干戈之躁乎吾故曰
時則吾國在輕敵而失於戰及外患方滋警報交至我
之聲勢猶可少張也夫何蓄縮淺謀動容失色直謂其
強悍如虎狼直謂其飄忽如風雨直謂其出入變化如
鬼神於是倡撒花買静之說於是謂玉帛交通之好而
敵得以不能師易我矣羽檄方馳手板已倒持於廟堂
之上狼煙未起兵甲已先棄於邊鄙之間得非此心之
不武乎吾故曰時則吾國在畏敵而失於和今秋風已
凜河水將合我之規模正當大作措置也夫何上下安
措耳目慣熟直謂向嘗震我邊鄙俄而漸定直謂向嘗
蹂我州邑俄而漸平直謂向嘗擣我險要俄而漸退於
是不為更新局面之圖於是不為綢繆牖戶之計而敵
將突如其來得以無備乘我矣強寇闖門方為坐視優
游之樂寢薪及火猶痼沉酣高卧之安此果何時而尚
忽視乎吾故曰時則吾國在玩敵而又失於未能守嗟
夫一失於輕噬臍無及再失於畏飲恨尚新命脉無多
着數無幾豈堪復失於玩耶
無戰守之實不然朝廷之意嚮雖新邊閫之事功甚邈
欲語其戰吾見戰備之無其實惟思賣降而已武庫之
戈矛劒戟軍容之旗幟旌旄其有慙色者多矣語其戰
必勝之事不其顏厚乎欲語其守吾見守備之無其實
惟務清野而已疆埸之柞棫松栢關險之津梁驛候其
有愧容者多矣語其守必固之事不其汗下乎此朝廷
責實之意所正有望於邊閫務實之事功者正以此也
有定見定力夫敵人非可以信誓結也有備則去無備
則來勢所必至苟惑於和之一字則將帥無死敵之心
師戎無力戰之志城郭必不修甲兵必不偹教習必少
弛儲積必少緩萬一突如其來何以待之彼之以和誤
我不知其幾矣是必意向有定見規模有定力安集流
移固守形勝濬築吾城池修備吾器械選擇吾將帥訓
練吾卒徒充實糗糧飭諸閫以相援募舟師以衛江當
守則守可戰則戰假以日力而區區小戎坐縳麾下矣
偶句
和戰有兩難之勢
備守有一定之謀
高城深池吾固吾圉
修車備器吾厲吾威
為深局固鐍之謀
嚴積粟褁粮之備
山桑喪師覆轍可監
奉春失策沸鼎可懲
揚執訊獲醜之威
篤講信修睦之好
周師復境戎車啓行
漢幣出疆使蓋相望
偉晉人之議者欲焚幣以斬使
主奉春之說者欲屈已以安民
非國勢尊強則不可以言和
非兵力全盛則不可以言和
和無種蠡之智徒委計以無成
戰無郭李之忠徒餧食以無補
智以和議而昏氣以和議而索
才以和議而沮力以和議而屈
戰與守相為表裏也守乃所以為戰也
和與守不相為謀也和非所以為守也
挽強蹶張半歸技巧則弱吾之兵者和議也
營田之利悉歸囊槖則耗吾之財者和議也
自其六師妄舉羽書狎至有以失馬邑之謀
自其四牡輕遣盟血未乾有以稔平凉之釁
自其推轂非才棘門兒戲有以來闖蜀之兵
自其籌邊無策天塹風寒有以啓飲江之志
必扞敵之臣誠死城郭誠死封疆然後可以
為守之規畫
必立萬死一生之地可戰不可犯然後可以
為守之規畫
事證
帝王無和戰守之名帝王之制敵也有定論無和戰守
之名而得常勝之道何以言之格苗主於修德征葛本
以寬仁文王以明德服昆夷武王以慎德致西旅鬼方
之克干戈省躬之效也淮浦之平車攻修政之功也帝
王之弭外患大扺自内修中得之禦戎定論無踰於此
故四夷之來王氐羌之來享夷蠻之通道肅慎之來賀
不過因其慕義而撫之爾未嘗屈恥與之和也臯陶明
奸宄之刑伯禹屏龍蛇之患玁狁蠻荆之地采芑六月
之師不過因其犯義而驅之爾豈廹而與之戰也皮服
卉服之異制析支西戎之即叙采薇之命南仲烝民之
城東方亦不過嚴此疆彼界之閑爾豈如後世之憚於
和戰而局束自守者乎彼其德修於上政舉於下静則
懷其德動則畏其力故和戰守之說未嘗指是以為應
敵之規而要服荒服自綏輯而來朝王會者非以其先
内後外自有得於常勝之道故耶
漢唐和戰守之失漢唐以來禦戎之策卑矣漢高之於
匈奴其始主於戰也一沮於平城之辱則遽與之和唐
太宗之於突厥其始主於和一激於渭橋之侮則又與
之戰其和也既非修德來遠之規其戰也有愧於修車
備器之盛其所以備夷狄者大抵視外勢之強弱而謀
之故戰和與守茫無定論如此故婁敬之和親文静之
借助平凉之結好皆屈己以和之而失居中馭外之權
矣武帝之於匈奴太宗之於遼東明皇之於雲南皆怙
力以戰之而非取彼凶殘之義矣棘門灞上之戲玉關
謝質之嚴亦徒為&KR0854;邊固圉之策而豈能如昔人之守
在四夷者乎彼其諸君雖無修德明政之實而鼂錯杜
牧之徒不過各執一時之說此漢唐之世四裔之叛服
無常者非以其無内修之實而非常勝之策故耶
古者言和所以為戰大抵和固所以息戰也而亦所以
致戰自古英雄之君出而平定天下莫不豢於和而成
於戰吾求之漢有高帝焉其入秦也以和其下齊也以
和其滅楚也亦以和其以利啗秦將一欲連和而嶢關
之戰已合酈生說齊一諧而韓信之師俄集於歴下項
羽自申鴻溝之約束兵未返國而垓下之師曳踵而至
以其舒遲容與不遽嬰其鋒而方且逡巡退避以托於
和者將以有為也故不五年而帝業定豈恃於和而甘
於辱者所能就大事哉
歴代恃守不恃和戰周衛中國戍邊采薇漢備匈奴軍
屯細柳古人守禦之良畫誠今日之所當講也雖然即
守以遂其欲戰之圖則守之策為可行假守以盡其欲
和之私則守之策不足恃何則守而志於戰則内修外
攘之政無日不講而見可則進特不冒焉送衂而已豈
不足以重國勢守而志於和則遠防險要之地不敢盡
争而臨邊多防特塊然株守而已寧不足以啓戎心有
如濡須築塢合治荆州此吳人之守也而出居巢向合
淝者殆無虚歲豈以戰為可忘乎畫江自固增重上流
此晉人之守也而斬使焚幣未嘗通一介之行李豈以
和為可安乎此無他蓋不如是則不足以為安也然則
今日之守亦盍知所以為策矣
焚幣者有生意愚嘗讀史至殷浩禇褎北伐為蔡謨王
羲之沮止之事未嘗不扼腕太息青衣之辱雞犬憤激
幸而竟自相屠内自相攻指義旗而長驅斯其時矣而
度德量力之語以樸為忠竟沮成謀不知於晉為謨為
羲之而遂忘平陽之事乎又至謝玄淝水一捷反以資
慕容垂復祚之謀為之拊襟浩嘆苻秦之強豈易殄滅
幸而指授有法風鶴彰靈扣函谷而封之斯其時矣而
捧書折屐之喜志盈量滿卒無遠圖不知安石諸人亦
嘗聞新亭涕泗之語乎蓋至於修幣之來詔焚不受然
後為之洒然喜曰晉之猶有生意其在斯矣勒之幣不
登則晉之義猶明和之計不行則晉之氣猶壯他日尚
可係其頸以告宗廟之靈陳其尸以正稾街之罪奈何
徘徊顧望姑息宴安不思掃蕩河嵩關洛之餘氛以雪
前恥反有運米於枋頭以濟仇之飢率軍於關陕以資
敵之助噫淮淝百萬之來志欲何為幸其天敗粮盡力
困而遁晉之生氣亦在斯矣今乃舉國之大讎付之相
忘之域豈不深可惜哉
祖宗和戎難恃和議之不足恃也敵情之不足信也反覆
性成陰謀叵測紹興初年契丹懾我氣燄遣使請和口
血未乾而侵欲之心復萌盟言在耳而和議之計已渝
越明年而又入寇蹂踐疆土屠毒生靈我高宗皇帝肅
將天威委命張韓劉岳吳虞諸將罷和議而修戰略存
紀綱以立國體而有順昌郾城襄陽柘臯大儀朱仙鎮
和尚原之捷然而沿邊諸郡生民騷擾歲無寧日金人
復大舉南侵城邑之屠兵師之衂可不懲乎漢蜀淪失
矣兩淮蹂踐矣一勝難恃後憂方深如必覬兄弟之分
争望南北之猜懼是俟河之清也毋己則有一焉遠交
近攻之遺智可為祖耳昔漢武帝欲伐滇池先遣使通
道于西南將伐匈奴則結好烏孫以斷其右臂此前事
之可師也愚嘗聞諸邊諜之言以為直宜限制近邊不
使越唐鄧蔡息而北獨許之南面而責其子女玉帛之
獻爾夫且既滅其國而俘其人驅之使戰安知不欲坐
收卞莊子刺虎之功乎守戰之說以禦近攻而不至輕
挑遠舉之怒用和之說以交遠之謀而必思力制近攻
之患如紹興初年藕塘一捷殲偽齊數萬之師金人知
懼而和議成矣當敵人方強之時此亦随宜應變之方
也
今日誤於和戰粤自金人既亡中原在望謀國之臣孰
不曰百年祖宗社稷可復一家文軌舊物遄歸勒浯水之碑
刻岐陽之鼔在此行矣奈何始欲揚旗復土而終也匹
馬之莫收始欲推鋒越河而終也隻輪之不返於是痛
心於遼水之行噬臍於白登之役而戰之議倏變而成
和謀國之臣又孰不曰結好全民金繒奚愛締盟鄰國
歲幣寧輸賜南越之書受西域之質斷可信矣奈何琬
圭方執而不知鳴鏑之俱來載書未還而不知警報之
交至於是切齒於吐蕃之欺絶口於便橋之約而和之
議忽轉而為守一誤於戰再誤於和所不誤者僅有守
耳則夫蜀吾首也盍謹隄防襄吾脊也盍錮扄鐍淮吾
足也盍杜藩垣江西孤立何以保吾江海道易窺何以
防吾海無日不討國人而申儆之可也今也峨眉劔閣
黯焉戰塵而蜀墮甑矣方城漢水莽焉盜區而淮瓦
解矣
險阻形勢難恃以守戰傳曰天時不如地利地利不如
人和此可見形勢之不如德也吳起曰在德不在險此
可見險阻不足恃也夫秦中天下之固也劍閣天下之
險也長江天下之阻也秦蜀吳恃以為天固天險天塹
也至於始皇之不道劉禪之庸懦孫皓之凶殘非勢不
足以戰而力不足以守良由德之不修也故陳涉得以
斬揭而入殽函鄧艾得以魚貫而取益州王濬得以順
流下趨建康迨乎後世寇斥中原關中汴京鬱焉蒼莽
而荆襄敝屣矣公山淝水蕩焉虚邑而淮為瓦礫之場
矣曩時波濤洶湧千羣莫前今則共吾險而江可投鞭
矣曩者蛟龍伏藏萬頃澄碧今則窺吾隙而海為捷徑
矣然則戰誤矣而戰壞和誤矣而和壞至於守雖未誤
而復以和戰之誤而亦壞謀國者其將信其誤而聽其
壞乎抑將懲其誤而修其壞乎夫邊之禍極矣邊之議
難矣涸水取魚披枝伐木此彼之狡計也今水果涸而
枝果披矣全蜀失湖湘潰襄峴失長淮蕩輿圖山川不
足以言形勢紙上孫吳不足以言兵法至哉斯言歟
偶句
信誓雖堅而陰險之詐不常
玉帛雖富而溪壑之欲難盈
金繒之好雖講而器械之備不敢忘
玉帛之奉雖勤而兵卒之練不敢忘
罅隙固塞不可謂守風寒未護不可謂守
束手待敵不可謂守閉城危坐不可謂守
羣書會元截江網卷二十四
