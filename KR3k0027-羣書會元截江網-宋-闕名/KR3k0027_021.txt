羣書會元截江網卷二十一
將帥(上)附(儒將邊將)(世將將東南)
歴代事實
禹乃會羣后誓于師曰蠢兹有苗昏迷不恭爾尚一乃
心力其克有勲(書禹謨)太公維師尚父時維鷹揚諒
彼武王肆伐大商(詩大明)周之始興太公實繕其法始
於岐都以建井牧戎車三百兩虎賁三千人以立軍制
六步七步六伐七伐以教戰法陳師牧野太公以百夫
致師以成武功以四萬五千人勝紂七十萬衆太公既
沒齊人得其遺法至桓公霸有天下任管仲復修太公
法謂之節制之師(李靖問對)方叔涖止其車三千師
干之試方叔元老克壯其猶顯允方叔征伐玁狁蠻荆
來威(詩采芑)吉甫文武吉甫萬邦為憲(詩六月)孟
明秦伯猶用孟明增修國政事施於民三年秦伯伐晉
濟河焚舟取王官及郊遂伯西戎(左文公)司馬穣苴
齊景公時晏嬰薦司馬穣苴曰其人文能附衆武能威
敵公召以為將軍穣苴曰欲得大臣以監軍使莊賈往
約日中會於軍門夕時乃至於是斬莊賈以徇然後行
士卒次舍井竈飲食問疾醫藥身自拊循之士卒爭奮
晉師聞之罷去燕師聞之渡水而解遂取所亡邦内故
境而諸侯朝於齊(本傳)吳起衛人魏文侯問李克曰
吳起何如人克曰起貪而好色然用兵司馬穣苴不能
過也起之為將與士卒最下者同飲食卒有病疽起為
吮之魏武侯浮西河而下中流謂起曰美哉山河之固
起曰在德不在險若君不修德舟中之人皆敵國也
廉頗趙之良將也伐齊大破之拜為上卿(本傳)藺相
如兩虎私鬭(見時帥和門)田單燕既盡降齊城東圍
即墨城中推田單為將軍拒燕身操版鍤與士卒分工
妻妾編於行伍之間收城中得千餘牛為絳繒衣畫以
五綵龍文束兵刃於角灌脂束葦於尾燒其端鑿城十
穴夜縱牛壯士五千人隨後牛尾熱怒奔燕軍所觸盡
死殺騎劫復齊七十餘城田單攻狄魯仲連曰將軍攻
狄不能下也將軍之在即墨將軍有死之心士卒無生
之氣今黃金横帶而騁乎淄澠之間有生之樂無死之
心所以不勝也(本傳)張良黃石書(見兵法門)沛公欲
擊秦嶢關良曰秦兵尚強未可輕願且留壁益張旂幟
諸山上為疑兵令酈食其持重寳㗖秦將秦將果欲連
和良曰不如因其懈擊之沛公擊秦軍大破之遂至咸
陽漢王踞鞍而問曰吾欲捐關以東誰可與共功者良
曰九江王布與項王有隙彭越與齊王反梁地漢王之
將獨韓信可屬大事當一面捐之此三人楚可破也漢
王與酈食其謀撓楚權具以告良良曰臣請借前箸以
籌之其不可者八漢王輟飯吐哺曰幾敗乃公事令趣
銷印(本傳)高帝曰運籌帷幄之中决勝千里之外吾不
如子房(本紀)衛青凡七出擊匈奴斬首五萬級一與
單于戰收河南地置朔方郡(本傳)霍去病善騎射為
驃騎將軍出隴西有功上曰驃騎將軍率戎士隃烏桓
討遫濮涉狐奴歴五王國幾獲單于子收休屠祭天金
人益封去病二千二百戸去病所將常選然亦敢深入
常與壯騎先亦有天幸未嘗困絶其後渾邪王與休屠
王謀降漢上令去病將兵迎之獨遣渾邪王詣行在所
盡將其衆渡河降者號稱十萬上嘉去病之功曰去病
降異國之王三十二戰士不離傷十萬之衆畢懷集服
明年大將軍青驃騎將軍去病各五萬騎度幕既皆還
上曰驃騎將軍去病率師躬將獲軍允之士約輕齎絶
大漠涉獲單于章渠以誅北車耆封狼居胥山禪於姑
衍登臨瀚海執訊獲醜卓行殊遠而糧不絶去病為人
少言不泄有氣敢任上嘗欲教孫吳兵法曰顧方略何
如耳不在學古兵法上為治第對曰匈奴不滅無以家
為也(本傳)趙充國沉勇有大略從貳師擊匈奴充國
潰圍䧟陣身被二十餘瘡神爵元年先零諸羌犯塞上
問誰可將者對曰亡踰於老臣者矣臣願馳至金城圖
上方略至金城欲渡河夜遣三校銜枚先渡遣騎四望
陿中亡虜夜引兵上至洛都充國常以遠斥堠為務行
必為戰備止必堅營壘無能持重愛士卒先計而後戰
遂至西部都尉府欲以威信招降䍐开時辛武賢言擊
䍐开虜必震壊充國以為欲捐䍐开闇昧之過先行先
零之誅此全師保勝安之之策六月戊申奏七月甲寅
璽書報從充國計(本傳)屯田十二便宜(見屯田門)陳
湯專與甘延夀共出西域謀曰郅支單于為西域患矯
制發城郭諸國兵至郅支城斬單于首上疏曰臣聞天
下之大義當混為一昔有唐虞今有強漢(本傳)
命使大死時莎車叛漢遂以節發兵進擊莎車王自殺
傳首詣長安(本傳)中興二十八將前世以為上應二
十八宿咸能感會風雲奮其智勇列為佐命亦各志能
之士也
鄧禹馬成吳漢王梁賈復
陳俊耿弇桂荗寇恂傅俊
岑彭堅罈馮異王霸朱祐
任光祭遵李忠景丹方脩
盖延邳彤姚期劉植景純
臧宫馬武劉隆(馬武傳論)
鄧禹聞光武安集河北即杖策北渡曰願明公威德加
於四海禹得效其尺寸垂功名於竹帛耳從至廣阿光
武舍城樓上披地輿圖以示禹曰天下郡國如是今始
得其一子前言天下不足定何也光武以禹深沉有大
度授以西討之略遂定河東長安百姓聞禹師行有紀
降者日以千數禹輒停車駐節以勞來之父老童稚垂
髮載白滿其車下於是名震關西時赤眉西走禹乃至
長安率諸將謁高廟收十一帝神主奉詣洛陽因循行
園陵(本傳)馮異謙退不伐軍中號為整齊赤眉悉衆
攻異縱兵大破於崤底璽書勞異曰始雖垂翅回谿終
能奮翼澠池可謂失之東隅收之桑榆異朝京師帝曰
是我起兵時主簿也為吾披荆棘定關中既罷賜詔異
謝曰願國家無忘河北之難小臣不敢忘巾車之恩(本)
(傳)岑彭公孫述據荆門虎牙横江起浮橋闘樓拒漢
兵彭乃募魯竒先登忽天風狂急竒船逆流直衝浮橋
飛炬焚之彭悉軍並進長驅入江關所過皆奉牛酒迎
勞爭開門降彭因倍道兼行使精騎馳廣都去成都數
十里勢若風雨蜀地震駭述大驚以杖擊地曰是何神
也(本傳)吳漢質厚少文造次不能以辭自達鄧禹及
諸將多知之建武元年圍蘇荗於廣陵漢戰不利墮馬
傷膝褁創而起椎牛饗士令軍中曰今日封侯之秋諸
君勉之於是軍士激怒人倍其氣旦日大破之與公孫
述將戰進逼成都述并出攻漢漢於廣都成都之間八
戰八克斬述首傳送洛陽漢每從征伐諸將見戰陣不
利或多惶懼漢意氣自若方整勵器械激掦士吏帝曰
吳公差強人意隱若一敵國矣(本傳)耿弇從幸舂陵
因請北收上谷兵定彭寵於漁陽取張豐於蜀郡還收
富平獲索東攻張步以平齊地帝壯其意許之(本傳)
王霸光武令霸募人擊王郎傳聞王郎兵在後至滹沱
河候吏曰無船可渡霸曰冰堅可渡至河河水亦合光
武謂屬官曰王霸權以濟事殆天瑞也(本傳)馬援少
有大志常曰丈夫窮當益堅老當益壯公孫述稱帝於
蜀囂使援往觀之歸謂囂曰子陽井底蛙耳囂使援奉
書洛陽世祖迎笑曰卿遨遊二帝間今見卿使人大慙
援曰今見陛下恢廣大度同符高祖乃知帝王自有真
也帝自西征囂援夜至於帝前聚米為山谷指畫形勢
開示軍衆所從道徑往來分析曲折昭然可曉帝曰虜
在吾目中矣初援軍還故人多迎勞之援曰男兒要當
死於邊野以馬革褁屍還葬耳何能臥牀上在兒女子
手中耶(本傳)虞詡遷武都太守日夜進道兼行百餘
里令吏士各作兩竈日增倍之羌不敢逼既到郡羌衆
萬餘攻圍詡乃令軍中潛發小弩羌以為矢力弱不能
至并力急攻詡於是使二十強弩共射一人發無不中
羌大震退詡明日悉陳其衆令從東郭門出北郭門入
貿衣易服回轉數周羌不知其數更相恐動詡計賊當
退乃設伏候其走路虜果大奔因掩擊大破之祖逖
為奮威將軍渡江中流擊楫而誓曰不能清中原而復
濟者有如大江推鋒越河掃清冀朔(本傳)王猛字景
略懷佐世之志侯風雲而動元温入關猛被褐詣之談
當世事捫蝨而言傍若無人温問曰吾帥銳師十萬仗
義討逆三秦豪傑未有至者何也猛曰長安咫尺而不
渡灞水百姓未知公心也及疾篤堅問以後事猛曰晉
雖僻陋乃正朔相承親仁善鄰國之寳也臣沒之後願
不以晉為圖鮮卑羌虜我之仇也終為人患宜漸除之
以便社稷言終而死堅哭之慟曰天不欲使吾平六合
耶何奪吾景略之速也李靖嘗曰大丈夫遭遇要當
以功名取富貴何至於章句儒其舅韓擒虎與論兵歎
曰可與語孫吴者非斯人哉帝嘆曰靖乃銑祐之膏盲
也古韓白衛霍何以加以兵部尚書為定㐮道行軍總
管率都騎三千由馬邑趨惡陽嶺頡利可汗大驚曰靖
敢提孤軍至此夜襲定㐮破之帝曰靖以騎三千蹀血
虜庭遂取定㐮古未有輩足澡吾渭水之恥矣帝將伐
遼召靖入謂曰公南平吳北破突厥西定吐谷渾惟高
麗未服亦有意乎對曰往憑天威得效尺寸功今疾雖
衰且瘳矣帝不許薛仁貴詔副鄭仁泰為鐡勒道行
軍總管將行宴内殿帝曰古善射有穿七札者卿試以
五甲射焉仁貴一發洞貫帝大驚更取堅甲賜之時九
姓衆十餘萬令驍騎數十來挑戰仁貴發三矢輒殺三
人於是虜氣懾軍中歌曰將軍三箭定天山壯士長歌
入漢關李光弼嚴毅沉果有大略善騎射以朔方兵
五千東救常山次真定常山團結子弟執賊將安思義
降光弼不殺光弼用兵謀定而後戰能以少覆衆治師
訓整天下服其威名軍中指顧諸將不敢仰視初與郭
子儀齊名世稱李郭而戰功推為中興第一其代子儀
朔方也營壘士卒麾幟無所更而光弼一號令氣色乃
益精明郭子儀肅宗元帥廣平王率蕃漢兵十五萬
收長安李業嗣為前軍元帥為中軍子儀副之王思禮
為後軍翌日王師入京師老幼夾道呼曰不圖今日復
見官軍魚朝恩又嘗約子儀修具元載使人告以軍容
將不利於公其下衷甲願從子儀不聽但以家僮十數
往朝恩曰何車騎之寡告以所聞朝恩泣曰非公長者
得無致疑乎與李光弼齊名而寬厚得人過之以身為
天下安危二十年校中書令二十四考富貴壽考哀榮
終始人臣之道無缺焉新史贊曰天寳末盗發幽陵外
阻内訌子儀自朔方提孤軍轉戰逐北誼不還須當是
時天子西走唐祚若贅旒而能輔太子再造王室及大
難略平遭纔甚詭奪兵柄然朝聞命夕引道無纖芥自
嫌及被圍涇陽單騎見虜壓以至誠猜忌沮謀雖唐命
方永亦由忠貫日月神明扶持哉(又見步騎門)裴度
憲宗討蔡度請身督戰曰臣誓不與賊偕存即拜淮西
招討使入曰賊未授首臣無還期(本朝又詳見督府門)
偶句
蜀以孔明駐漢中而出師抗表可戰則戰初
不疑其輕
吳以陸抗守荆州而對境交歡可和則和亦
不疑其怯
至長平而後見兵書坐談之不足用
至街亭而後知軍計坐論之不足信
名聞草木當為張萬福
忠貫日月當為郭子儀
燕代樂毅而田單興
趙易李牧而匈奴喜
儒將
伊尹相湯伐桀升自陑遂與桀戰於鳴條之野(書湯誓)
周公相武王誅紂伐奄驅飛廉於海隅而戮之滅國
者五十天下大悅(孟滕文)東山周公東征也周公東征
三年而歸勞歸士大夫美之故作是詩也悅以使民民
忘其勞其惟東山乎(詩東山)孔子定公與齊侯會于
夾谷孔子攝相事曰臣聞有文事者必有武備至會所
萊人以兵劫定公孔子曰兩君為好裔夷之俘敢以兵
亂之非齊君所以會諸侯也齊侯乃歸所侵魯之四邑
及汶陽之田(家語)卻穀晉侯作三軍謀元帥趙衰曰
卻穀可臣亟聞其言矣說禮樂而崇詩書詩書義之府
也禮樂德之則也德義利之本也君其試之乃使卻穀
將中軍(左傳僖公)晏子孔子曰不出樽俎之間折衝
千里之外晏子之謂也(家語)魯仲連談笑却秦軍(文)
(選)寇恂光武問鄧禹曰諸將誰可使守河内者禹曰
寇恂文武備足有牧人御衆之才乃拜河内太守光武
謂恂曰吾今委公以河内堅守轉運給足軍糧率勵士
馬防遏他兵勿令北渡而已(本傳)祭遵光武謂諸將
曰當備祭遵吾舍中兒犯法尚殺之必不私諸卿也(本)
(傳)遵修行積善竭忠於國北平漁陽西拒隴蜀制御士
心不越法度所在吏人不知有軍清名聞於四海廉白
著於當時遵為將軍取士皆用儒術對酒設法必雅歌
投壺雖在軍旅不忘俎豆可謂好禮悅樂守死善道者
也(博上范升上疏)諸葛亮躬耕隴畝好為梁父吟每
自比管仲樂毅徐庶謂先主曰諸葛孔明臥龍也將軍
豈願見之乎由是先主遂詣亮凡三往乃見亮曰操擁
百萬之衆挾天子而令諸侯此誠不可與爭鋒孫權據
有江東已歴三世國險而民附賢能為之用此可與為
援而不可圖也荆州北據漢沔利盡南海東連吳會西
通巴蜀此用武之國而其主不能守此殆天所以資將
軍將軍豈有意乎先主曰孤之有孔明猶魚之有水也
先主率衆南行為曹公所破亮曰請奉命求救於孫將
軍亮說權曰曹公之衆遠來疲弊今將軍誠能命猛將
統兵數萬與豫州叶規同力破操軍必矣如此則荆吳
之勢強鼎足之形成權大悅即遣周瑜程普魯肅等水
軍三萬隨亮詣先主并力拒曹公曹公敗於赤壁五年
率諸軍北駐漢中臨發上疏曰宫中府中俱為一體陟
罰臧否不宜異同親賢臣遠小人此先漢所以興隆也
親小人遠賢臣此後漢所以傾頽也亮身率三軍攻祁
山戎陣整齊賞罰肅而號令明南安天水安定三郡叛
魏應亮關中響震九年亮復出祁山以木牛運十二年
亮悉大衆由斜谷出以流馬運據武功五丈原與司馬
宣王對於渭南亮每患糧不繼分兵屯田為久駐之基
耕者雜於渭濱居民之間而百姓安堵軍無私焉亮性
長於巧思損益連弩木牛流馬皆出其意推原兵法作
八陣圖咸得其要云魯肅治軍整頓禁令必行雖在
軍陣手不釋卷又善談論能屬文辭思弘遠周瑜之後
肅為之冠(本傳)吕蒙孫權謂蒙曰卿今並當塗掌事
宜學問以自開益蒙曰在軍中常苦多務恐不容讀書
權曰急讀孫子六韜左傳國語及三史蒙始就學後魯
肅過蒙言議拊蒙背曰吾謂大弟止有武略今者學識
非吳下阿蒙(本傳)羊祜帝有滅吳之志以祜都督荆
州事出鎮南夏甚得江漢之心與吳人開布大信降者
欲去皆聽之祜在軍常輕裘緩帶身不披甲鈴閣之下
侍衛者不過十數人進據險要開建五城收膏腴之地
奪吳人之資石城以西盡為晉有自是前後降者不絶
乃增修德信以懷柔初附慨然有吞并之心祜密令濬
修舟檝為順流之計繕甲訓卒廣為戎備求入朝面陳
伐吳之計帝欲使祜臥護諸將祜曰取吳不必臣行但
既平之後當勞聖慮爾(詳見邊將門)杜預時帝密有
滅吳之計而朝議多違惟預羊□張華與帝意合及□
卒拜鎮南大將軍都督荆州預既至乃簡精銳襲吳西
陵督張政大破之政恥以無備取敗不以實告于孫皓
預欲間吳邊將乃表還所獲之衆於皓皓果召政預處
分既定乃啟請伐吳之期帝與中書令張華圍棋而預
表適至華推枰斂手曰陛下聖明神武朝野清晏國富
兵強當今討之可不勞而定太康元年正月陳兵於江
陵旬日之間累克城邑時衆議咸曰百年之寇未可盡
剋預曰兵威已振譬如破竹數節之後迎刃而解無復
着手處也預身不跨馬射不穿札而每有大事輒居將
率之列(本傳)李勣王珪曰兼資文武出將入相臣不
如李勣(王珪傳)裴行儉帝親勞曰行儉提孤軍深入
萬里兵不血刃可謂文武兼備(本傳)張弘靖穆宗時
為節度入幽州旬一决事委成於參佐不通大體嘗曰
天下無事而輩挽兩石弓不如識一丁字(本傳)柳渾
渾瑊與吐蕃會平凉是日帝語大臣以和戎息師之便
渾曰夷狄易以兵制難以信結帝變色曰卿儒生未達
邊事夜半飛奏吐蕃劫盟帝大驚曰卿上將軍伐齊追
至臨淄齊湣王保莒毅獨留徇齊入臨淄盡取齊寳財
物祭器輸之燕齊七十餘城皆為郡縣惟莒即墨未服
燕惠王使騎劫代樂毅毅西降趙(本傳)趙奢趙之田
吏也秦伐韓王問趙奢對曰兩鼠鬪於穴中將勇者勝
乃令奢將救之去邯郸三十里堅壁留二十八日不行
秦間來善食而遣之既遣秦間乃卷甲而趨之去閼與
五十里而軍秦人聞之悉甲而至許歴曰先據北山上
者勝即發萬人趨之秦兵後至縱兵擊之大破秦軍秦
與趙兵相拒長平時趙奢已死廉頗將趙王信秦之間
因以趙奢之子括為將藺相如曰王以名使括若膠柱
而鼓瑟耳括徒能讀父書不知合變王不聽白起絶其
糧道悉殺括數十萬衆降秦秦坑之周亞夫沛人父
周勃文帝後六年匈奴入大邊以劉禮軍灞上徐厲軍
棘門亞夫軍細柳上自勞軍至細柳不得入上使使持
節詔曰吾欲勞軍亞夫乃傳言開壁門揖曰介胄之士
不拜天子為動改容式車既出軍門帝曰此真將軍也
灞上棘門如兒戲耳景帝元年吴楚反亞夫東擊吳楚
自請上曰願以梁委之絶其食道上許之亞夫至灞上
趙涉說曰將軍右走藍田出武關抵洛陽直入武庫諸
侯聞之以為將軍從天而下也太尉如其計會兵榮陽
走昌邑深壁而守使輕騎絶吳楚兵食道吳楚兵乏糧
數挑戰終不出吳奔壁東南亞夫使備西北已而精兵
果奔西北不得入乃引而去亞夫出精兵追擊吳楚平
李廣世世受射文帝曰惜廣不逢時當高祖世萬戶
侯豈足道哉廣行無部曲行陳就善水草頓舍人人自
便不擊刁斗幕府省文書然亦遠斥堠未嘗遇害程不
識正部曲行伍營陣結刁斗軍不得自便不識曰李將
軍極簡易然虜卒犯之無以禁我軍雖煩擾虜不得犯
我是時漢邊郡李廣程不識為名將然匈奴長廣士卒
多樂從而苦程不識為北平太守匈奴號曰漢飛將軍
避之數入界廣出獵見草中石以為虎而射之中石受
沒矢視之石也廣為人居則畫地為軍陣射闊狹以為
飲食將兵乏絶處士卒不盡飲不近水不盡餐不嘗食
士卒愛樂為用其射度不中不發發即應弦而倒(本傳)
李陵武帝以為有廣之風天漢二年召見武臺叩首
自請曰臣所將屯邊者皆荆楚勇士竒材劎客也力拒
虎射命中願得自當一隊以少擊衆(本傳)陸遜陸
抗(見東南將)李晟每與賊戰必錦裘繡帽自表指顧
陣前懷光戒之晟曰昔在涇原士頗相畏伏欲令見之
奪其心耳朱泚反晟曰京師天下本若皆執羈靮誰將
復之乃繕甲治兵陴隍以圖收復明日會諸將圖所向
晟曰賊重兵精甲聚苑中今直擊之披其心腹乃自東
渭橋移壁光泰門以薄都城賊將張庭芝李希倩求戰
晟曰賊不出是吾憂也今來天誘之矣勒吳說等縱兵
鏖擊晟以精騎馳救中軍操而從大破之翌日悉軍軍
光泰門晟先夜隤苑垣萬頃先登拔柵以入晟以麾下
百騎自馳之左右呼曰相公來賊驚潰擒馘略盡泚西
走田子竒追之餘黨悉降露布至梁帝感泣羣臣上壽
且言晟蕩夷兇惡而市不易廛宗廟不震長安之人不
識旗鼔雖三代用師不能加之帝曰天生晟為社稷民
人豈獨朕哉子愬李愬討吳元濟沉鷙務推誠待士
繕鎧厲兵攻馬鞍山下之拔道口柵戰嵖岈山以取鑪
治城初秀琳降愬釋縳以為將秀琳曰必破賊非李祜
無與成功者祜賊健將也愬侯祜護獲于野遣史用誠
以壯騎三百伏其旁見羸卒若將燔聚者祜果輕出用
誠禽而還召祜及李忠義屏人語定襲蔡之謀師夜起
祜以突將三千為前鋒李思義副之愬率中軍三千田
進誠以下軍殿出文城柵令曰引而東襲張柴殱其戍
益治鞍鎧吏請所向愬曰入蔡州取吳元濟夜半至垂
瓠城雪甚城旁皆鵝鶩池愬令擊之以亂軍聲元濟請
罪檻送京師(本傳)昔我文祖惟西平是庸孰是蔡人而
不率從蔡人率止惟西平有子西平有子惟我有臣(柳)
(平淮雅)
偶句
康王之新立也其將齊侯吕伋伋蓋太公之
子也
宣王之再造也其將太師皇父皇父南仲之
孫也
命皇父以整六師而本諸薄伐西戎之南仲
命召虎以平江漢而本諸闢國百里之召公
召公是似而能立江漢之功(召虎召奭之孫)
西平有子而能奏淮蔡之捷(李愬李晟之子)
趙奢奏却秦之功而趙括則以敗聞
王翦收破楚之績而王離則以敗告
指授兒輩而能收淝水之功(謝&KR0008;謝安之子)
愛養士卒而能著邊城之績(李廣)
馬服君之子不能敵白起
馮元釋之子不能當灌嬰
滕灌樊酈未必出於將門
馬隆孟觀未必讀其父書
蘇建父子著績可稱則山西之將也
武賢父子虎臣之後則山西之將也
李廣父子勇力顯聞此漢之飛將也
謝安兒輩雄略著捷此晉之虎臣也
景弇之後有景恭焉
班超之後有班勇焉
郭晞之能世其家
李愬之不愧其父
邊將
齊威王曰吾臣有檀子者使守南城則楚人不敢為寇
吾臣有肹子使守高則趙人不敢東漁于河有黔夫使
守徐州則燕人祭北門趙人祭西門有種首使備盗賊
則道不失遺李牧趙北邊良將也嘗居代鴈門備匈
奴以便宜置吏市租皆輸入幕府為士卒費日擊數牛
享士約曰匈奴即入盗急入收保敢捕虜者斬匈奴以
為怯趙邊兵以為吾將怯趙王怒使他人代將歲餘戰
數不利失亡多趙王仍復強起使將兵牧曰王必用臣
臣如前乃敢奉令王許之李牧至如故約邊士日得賞
賜而不用皆願一戰於是選車得千三百乘選馬得萬
三千匹百金之士五萬人射者十萬人匈奴小入佯北
不勝匈奴聞之大率衆來李牧多為竒陣張左右翼擊
之大破匈奴十餘萬十餘歲匈奴不敢近趙邊城蒙
恬(見世將)始皇使蒙恬北築長城而守藩籬却匈奴七
百餘里胡人不敢南下而牧馬士不敢彎弓而報怨(賈)
(誼論)李廣為右北平太守匈奴號曰漢飛將軍(見世)
(將)羊祜務修德信以懷吳人每交兵刻日方戰不為
掩襲之計祜出軍行吴境刈穀為糧皆計所侵送絹賞
之於是吴人皆悅服與陸抗對境使命常通抗遺祜酒
飲之抗疾求藥于祜祜以成藥與之抗即服之曰豈有
酖人羊叔子哉抗告邊戍曰彼專為德我專為暴是不
戰自服也各保分界而已(通鑑)楊素謂文中子曰天
子求善禦邊者子曰羊祜陸遜仁人也可使折衝樽俎
可也何必臨邊也(文中子見儒將門)李勣太宗嘗謂
曰焬帝不擇人守邊築長城以備虜今用勣守并突厥
不敢南賢于長城遠矣(本傳見儒將門)
偶句
齊有肹子趙人不敢東漁於河
秦有蒙恬胡馬不敢南下而牧
長者如魏尚始足任雲中之守
良將如李廣始能壯北平之威
班超鎮西域三十餘年而威信行
祭彤守遼東三十餘年而鮮卑服
郭伋之中渙陽可以致戸口增倍之功
虞詡之守代都可以成設伏破羌之計
㐮陽接境於吳武帝則以羊祜為太守
南郡實邊於魏孫權則以程普為太守
李牧居鴈門十餘年而匈奴不敢寇邊
李勣守并州十六年而突厥不敢南顧
寬繩尺假事權俾之展布四體毋為雲中差
級之守
布誠心去讒言俾之得效死力毋為河南代
任之將
久其歲月軍民素孚如㐮陽峴山之愛則絶
南顧之憂
予其軍租士卒效力如鴈門幕府之利則免
北寇之虞
東南將
韓信淮隂人數與蕭何語何竒之至南鄭度上不我用
即亡何聞信亡自追之曰諸將易得至如信國士無雙
王曰以為大將何曰必欲拜之擇日設壇場具禮乃可
一軍皆驚已拜曰項王匹夫之勇也婦人之仁也其強
易弱今大王誠能反其任天下武勇何不誅以天下城
邑封功臣何不服以義兵從思東歸之士何不散且三
秦王秦父兄怨痛于骨髓今大王舉而東三秦可傳檄
而守定也(本傳)背水陣夾雎水陣(見陣法門)上問曰我
能將幾何對曰陛下不過能將十萬上曰如公何如曰
臣多多益辨耳(本傳)周瑜廬江舒人也曹公入荆權
延見群下議者咸曰曹公挾天子以正四方長江之險
已與我共不如迎之瑜曰不然操雖托名漢相其實漢
賊也操自送死可迎之耶瑜請得精兵三萬人進往夏
口保為將軍破之權遂遣瑜及程普等與備并力逆曹
公遇于赤壁遂敗之(詳見舟師)吕蒙拜漢昌太守與
關羽接境知羽有并兼心羽討樊留兵將備公安南郡
蒙曰多留備兵恐蒙圖其後也蒙常有病乞還建業以
治疾為名羽聞之必檄兵備盡赴㐮陽大軍浮江晝夜
馳上襲其空虚則羽可擒也權乃露檄召蒙還羽果信
之檄兵以赴樊權聞之遂遣蒙蒙至尋陽盡伏其精兵
䑦&KR1139;中使白衣搖櫓作商賈人服晝夜兼行至羽所置
江邊屯候盡收縳之是故羽不聞知遂到南郡蒙入據
城羽吏士無闘心皆委羽而降即父子俱獲荆州遂定
(本傳)陸遜吳郡人意思深長才堪負重劉備率衆至
夷陵界權命遜拒之遜乃敕各持一把茅以火攻拔之
子抗拜荆州牧上疏曰臣父遜昔以為西陵國之西門
雖云易守亦復易失若有不守非但失一郡荆州非吾
有也(本傳)謝玄時朝廷求文武良將可以鎮禦北方
者安乃以玄應舉符堅自率兵次千頃城衆號百萬詔
以玄為前鋒都督與叔父征虜將軍石從弟輔國將軍
琰等拒之衆凡八萬堅列陣臨淝水玄使謂符融曰君
臨水為陣是欲不戰諸君稍却令將士得周施堅遂麾
使却陣衆因亂不能止於是玄與琰伊等以精銳八千
涉渡淝水南堅中流矢衆奔潰自相蹈籍投水死者不
可勝計衆棄甲宵遁聞風聲鶴唳皆以為王師至草行
露宿以飢凍死者十七八(本傳)
偶句
自漢人主山西出將之說則命將者必取乎
西北
自魏人有吳子不足憚之語則論將者必輕
東南
自漢人有山東出相山西出將之言於是論
命將者往往執地以為據士之生於東南
者往往病於不如西北之壯勇而不知國
於東南者未嘗乏才也
吕蒙江表之虎臣也使不用於孫氏則不過
吳下之孺子耳
戴若思東南之遺寳也使不用於晉則不過
廣陵之劫徒耳
陶侃家於鄱陽而立功江表
周魴起於潯陽而威振荆㐮
南州冠冕先主器之(蜀龐紀傳)
江表虎臣孫氏待之(吴丁奉贊)
皇朝事實
曹彬開寳七年上謂彬曰南方之事一以委卿切勿暴
略生民務廣威信使自歸順不須急擊也且以匣劎授
彬曰副將而下不用命者斬之潘美皆失色不敢仰視
自王全斌平蜀多殺人上每恨之彬性仁厚故專任焉
八年王師圍金陵先是上數因使者諭彬以勿傷城中
人於是彬忽稱疾不視事諸將皆來問疾彬曰余之疾
非藥石所愈須諸公共為信誓破城日不妄殺一人則
彬之病愈矣諸將許諾乃相與焚香約言既畢彬即稱
愈王仁瞻歴詆諸將獨曰清廉畏謹不負陛下任使者
惟曹彬一人耳彬前後受命帥師征討諸國凡降四國
蓋江南西川廣南湖南也未嘗殺一無辜功名顯著為
將之首諸子皆賢偉琮璨繼領旄鉞陶弼觀王畫像有
詩曰蒐兵四把降王縛教子三登上將壇(言行錄又本)
(朝人才)潘美開寳三年征嶺南以潘美將行營諸軍
擒劉鋹送京師露布以聞(事要)王全斌乾德二年上
出書圖授全斌等謂曰西川可取否全斌等對曰臣等
仗天威遵廟筭剋日可定也史延德前奏曰西川在天
上固不可到在地上到即平矣上嘉其果敢慰勉之又
謂全斌曰凡克城寨止籍其器甲芻粮悉以錢帛分給
戰士吾所欲得者其土地耳(長編)曹翰太祖一日召
趙中令出取幽州圖以示之中令曰是必曹翰所為也
帝曰何以言之對曰方今將帥材謀無出於翰此圖非
翰他人不可為也(會要)狄青寳元中党項犯塞時新
募萬勝軍未習戰陳遇寇多北公為將一日盡收萬勝
旗付虎翼軍使之出戰敵望其旗易之全軍徑進為虎
翼所破殆無遺類(言行錄)康定元年為涇州都監青每
臨敵被髮面銅具出入賊中皆披靡無敢當者范仲淹
曰此良將也以左氏春秋授之曰將不知古今匹夫勇
耳青折節讀書悉聞秦漢以來將帥兵術由是益知名
宣撫廣西時儂智高守崑崙關青至賓州值上元節令
大張燈燭首夜宴將佐次夜宴從軍官三夜饗軍校首
夜樂飲徹曉次夜二鼔時青忽稱疾暫起如内久之使
人語孫元規令暫主席行酒少服藥乃出數使人勸勞
座客至曉各未散退忽有馳報者云是夜三鼔青已奪
崑崙矣(並同上)熙寧元年狄青子諮奏事上問諮卿父
青征南嘗有遺書存乎宜悉以聞諮上平蠻記及歸仁
舖戰陣二圖上以青出身行伍而名動四裔慨然思之
取青畫像入觀禁中(長編又見本朝人才)高瓊真宗
詔王超等率兵赴行在踰月不至敵益南侵復有以金
陵之謀告上者乃召寇凖問之凖曰陛下惟可進尺不
可退寸河北諸軍日夜望鑾輿至士氣當百倍若回輦
數步則萬衆瓦解金陵亦不得而至矣準出御殿前都
指揮使高瓊謂曰太尉受國厚恩今日有以報乎對曰
瓊武人誠願效死凖復入曰陛下蓋試問瓊曰寇凖言
是隨駕軍士父母妻子盡在京師必不肯棄而南行中
道即亡去耳願陛下亟幸澶州臣等效死敵不難破(長)
(編)袁繼忠端拱元年敵騎大至唐河北諸將欲堅壁
清野勿與戰繼忠曰我將身先士卒死于敵騎李繼隆
曰閫外之事將帥得專焉乃與繼忠出兵拒戰敵騎大
潰捷奏上降璽書褒答(同上)党進太平興國二年命
起居舍人辛仲甫使於契丹契丹主問曰聞中朝有党
進者真強勇如進之比凡幾人仲甫對曰名將甚多如
進鷹犬之才何可勝數(長編)田欽祚契丹六萬騎寇
定州欽祚領兵三千禦之北邊𫝊言三千打六萬韓
琦慶歷二年陜西四帥皆改觀察使公為秦州觀察使
曰吾君憂邊臣子何可以擇官獨不辭初京師所遣戍
兵恑懦不習勞苦賊常輕之公奏增土兵(言行錄)治平
四年十二月琦至長安先是諸將得都帥或監司移文
即領兵入界紛亂無節琦入境亟檄諸路非主帥命舉
兵者軍法從事諸將自是乃知紀律(長編又見本朝人才)
張俊建炎三年烏珠自杭州分兵至明州城下浙東
制置使張俊拒之小捷(朝野雜記)紹興十一年烏珠自
順昌戰敗而歸復簽兩河軍入寇既踐淮西直據和州
劉錡至柘臯與敵會錡與諸軍合擊之俊與大軍繼至
敵大敗俊有兵八萬皆強壮精銳為諸軍之冠號鐡山
軍韓世忠建炎四年烏珠回至鎮江世忠駐楊子江
焦山以邀之募海船百餘艘進泊金山下預命工鍜鐡
聯為長綆貫一大鈎平旦敵擁千船而前世忠分海船
為兩道出其背敵縋一綆則曳一舟而入敵不得渡願
還所掠及獻馬五千匹世忠曰只留下烏珠乃可去烏
珠刑白馬自刃其額以祭天幸風濤之息世忠悉軍督
戰而風弱帆緩敵以輕舟絶江而逝(言行錄)紹興四年
世忠駐兵掦州奉使魏良臣過世忠方置酒流星牌沓
至良臣問故世忠曰有詔移軍守江良臣去世忠上馬
曰視吾鞭所向於是諸軍大集至大儀鎮勒為五陣設
伏二十餘處良臣至金金問我軍動息良臣以所見對
烏珠喜厲兵趨江口距大儀鎮五里其將孛謹撻也擁
鐡騎過世忠鳴鼔伏者四起吾旗與敵旗雜敵軍亂我
師伍迭進背嵬軍各持長斧上砍人胷下稍馬足敵䧟
泥淖中人馬俱斃遂擒撻也烏珠走還泗上責良臣將
殺之良臣好辭得免世忠提舉官董文與敵戰于天長
軍統制官解元成閔與敵戰于承州皆敗之(小歷)四年
上次崇德縣世忠遣董旼陳桶以俘獻行在沈與求曰
建炎以來將士未嘗與金人迎敵一戰今世忠連捷以
挫其鋒其功不細上曰第優賞之庶幾人知激勸必有
成功(係年錄)十年樞密院進呈先得旨令世忠移司鎮
江府留兵以守楚州世忠上奏極論敵情叵測將以計
緩我師乞獨留此軍蔽遮江淮誓與敵人决於一戰(係)
(年錄)王初從梁方之為將也破鄆州賊李太于鹹河又
破大名賊于超化寺又破内黃賊數千沂州賊三萬追
至密州又破徐靖于莒縣回遇賊南樓山又破之還沂
州又破張仙于擂鼓山勇冠三軍(本傳)苗傅等寇蒲城
縣王將兵夜至縣北十里賊跨溪據險設伏于路王使
統制官馬彦輔擊賊伏發死之賊乘勝至中軍王率親
兵力戰傳大敗遂擒劉正彦(言行錄)王攻建城夜賊梢
怠官軍梯而上城遂破萬汝為竄入回源洞自縊死王
遣兵追葉諒并張雄等皆擒戮之初王意城中人皆附
賊欲盡殺之至福州見李綱綱曰建城百姓多無辜蘄
王受教故民得全活(建安錄)劉錡公赴東京副留守
至潁上陸行抵順昌府守臣陳規得報敵騎已入東京
規以示公時公所部選鋒遊奕兩軍及老幼輜重相去
尚遠公遣騎趨之是夕纔抵岸公見規曰事急矣有糧
則能與君共守規曰有米數萬斛公曰可矣召諸將議
曰今此有城池可守機不可失當同心力以死報國家
鑿舟沉之即與屬官登城命統制官許青守東門賀輝
守西門鍾彦守南門杜把守北門且明斥堠及募土人
作嚮導間探於是軍人皆奮曰平時欺我八字軍今日
當為國家立功公親於城上督衆設戰具修壁壘凡六
日粗畢而賊之遊騎已渡河至城外矣公於城下設伏
敵遊騎至擒其千戶阿黑殺等二人詰之云韓將軍在
白沙龍渦下寨距城三十里公夜遣千餘兵擊之頗殺
敵衆既而三路都統及龍虎大王併至逼府城約三萬
餘人公以神臂弓及強弩射之稍引去復以步兵邀擊
溺于河者甚衆生獲部下偏將皆謂賊已遣銀牌使馳
詣東京告急於四太子矣時公見陳蔡以西皆望風投
拜時敵衆圍順昌府城四日乃移寨於城東地號李村
距城二十里公遣驍將閻充以銳卒五百募土人前導
夜刧其寨至軍中氊帳數重朱漆奚車有一敵遽被甲
呼曰留得我即太平不聽竟殺之是夕天欲雨電光所
燭見辮髮者殱之甚衆既而報烏珠親擁兵至先是烏
珠得告急之報即麾其衆出京城門至淮寧府治戰具
備糗糧不數日已至順昌境公登城會諸將于東門問
策將安出或謂今已屢捷宜乘此勢具舟全師而歸公
曰朝廷養兵十五年正欲為緩急之用况已挫北兵軍
聲稍振雖多寡不侔然有進無退兼敵營近在三十里
而四太子又來援吾軍一動被敵追及不惟前功俱廢
致敵遂侵兩淮震驚江浙則平生報國之志反為誤國
之罪不如背城一戰於死中求生可也衆以為然公呼
帳下曹成等諭之曰吾遣汝作間事捷有厚賞第如我
言敵必不殺汝今遣騎綽路置汝隊中汝遇敵必墜馬
使為彼所得烏珠問我何人則曰太平邊帥子喜聲色
朝廷以兩國講好使守東京圖逸樂耳已而遣探騎果
遇敵二人被執烏珠問之對如是烏珠喜曰可蹴此城
耳遂下令不用負鵝車砲具行翌日公行城上見二人
遠來心知其歸即縋上敵械二人以文書一卷繫于械
公取焚之烏珠至順昌城外責諸將前日用兵之失衆
曰今者南方非昔之比國王臨城自可見烏珠下令來
早府第會食且折箭為誓敵併攻城凡十餘萬而府城
惟東西南門受敵公所部不過二萬而可出戰者僅五
千則先攻東門公出兵應之敵敗退烏珠自將牙兵三
千為援皆帶重甲三人為伍貫以葦索號鐡浮屠每進
一步即用拒馬子遮其後示無反顧以鐡騎馬左右翼
號拐子馬悉以健銳充之前此攻所難下之城並用此
軍故又名長勝軍時諸將各居一部衆欲擊韓將軍公
曰法當先擊烏珠烏珠一動則餘軍無能為矣時叛將
孔彦舟酈瓊趙榮輩騎列于陣外有河北簽軍告官軍
曰我輩元是左護軍本無闘志惟兩拐子馬可殺故官
軍皆憤時方極暑我居逸而彼暴露早凉則不與戰逮
未申間彼力疲而氣索公忽遣數百人出西門敵方來
接戰俄以數千人出南門戒令勿喊但與短兵極力與
戰士殊死闘入敵陣中斫以刀斧至有奮手摔之與俱
墜于濠者敵大敗殺其衆五千横屍盈野烏珠乃移寨
于城西掘塹以自衛欲為坐困官軍之計是夕大雨平
地水深尺餘公遣兵劫之上下皆不寧處上謂宰臣曰
劉錡以孤軍首挫賊鋒烏珠遁去其功卓然自觀察使
便除節鉞即日降制(並言行錄)錡至廬州時城中無守
臣備禦之具皆闕錡以城不足守乃趨東關依水據山
以遏金人之衝自金人渡淮淮安惟恃錡兵為安危錡
得東關之險稍相休士卒兵力復振金人不敢舉兵逼
江者蓋懼錡乘其後也江南由是少安(係年錄)岳飛
紹興五年詔韓世忠紀律嚴明岳飛治軍有法並降詔
奬諭時世忠移屯淮南軍行整肅秋毫無犯飛移軍潭
州所過不擾上聞之故有是詔六年岳飛處分往江州
屯駐上曰淮西既無事飛不須更來趙鼎曰此有以見
諸將知尊朝廷上所命令不敢不從上曰劉麟敗北朕
不足喜而諸將知尊朝廷為可喜也岳飛收復㐮陽亦
命劉光世援之飛率統制官王萬等自鄂渚趨㐮陽右
僕射朱勝非許飛迄事建節且命司農少卿歸安沈昭
遠往總軍餉參政趙鼎請上親筆詔監司帥守餉飛軍
無缺庶幾必濟飛等進兵於是劉豫求救于金金偽之
兵俱來我師與遇連戰大破之遂復㐮陽及郢隨諸州
飛分遣統制官王貴張憲連擊賊兵又復鄧州時軍聲
大振(並係年錄)楊么自恃其險官軍陸攻則入湖水攻
則登岸賊中為之語曰有能害我須是飛來蓋言其險
非有羽翼莫能近也俄詔用岳飛適值大旱而湖水涸
飛命軍士伐君山之木為巨筏無數賊不意以木筏塞
諸港汊賊戰敗急趨舟欲出湖而港汊木筏已滿舟為
所礙不能遁戮死外盡招降之飛來之䜟於是乎驗(李)
(龜年記)金人敗盟公遣將李寳孫彦與金人戰于曹州
屢敗之大戰于宛亭縣之宝又遣牛臯戰京西敗之進
戰至黃河上又敗之又遣統制張憲戰于潁昌府敗之
復潁昌府憲又戰陳州界敗之復陳州又遣統制董先
姚政戰潁昌府敗之又遣將王成戰鄭州敗之復鄭州
又遣統制官孟邦傑復永安軍至夜遣其將劉政刧之
於中牟縣敗之又遣將張應韓青戰于河南府敗之又
遣將楊遇戰南城軍敗之復河南府南城軍又遣將梁
興董榮戰絳州垣曲縣敗之興又戰孟州王屋縣敗之
又戰孟州濟垣縣敗之公與烏珠戰偃城縣敗之再戰
又敗之殺其將何李朵孛堇張憲又戰臨潁縣敗之王
貴姚政與烏珠大戰于潁昌府敗之又命張憲傅選寇
成戰臨潁縣敗之公屢獲捷方欲深入而宰相秦檜隂
助敵人勸上累詔班師公憤恨而還所復州縣尋復失
之(本傳)上詔飛入覲偕參謀官薛弼入奏事飛以手疏
言儲貳事衝風吹紙動搖飛聲戰讀不能句飛退弼進
上視之色動弼曰臣在道常怪飛習寫細字乃作此奏
雖其子弟無知者(言行錄)諫議万俟卨奏岳飛不臣之
漸秦檜因舊所部統制張憲之獄改命卨推勘而飛與
其子雲皆係獄飛賜死隆興間賜廟(同上)吳玠少沉
毅尚節氣長於騎射曉兵法未冠以良家子隸涇原夏
人犯邊鏖戰立功金人决意取蜀公遣將分更刧寨晝
夜數十合金人殺死以萬計即斂兵宵遁高宗嘉歎賜
以親札紹興元年烏珠駐兵秦雍至是移寨窺蜀吴玠
於鳳翔之和尚原先據戰地誘其來烏珠乃引衆十餘
萬造浮橋於寳雞縣渡渭來犯玠玠遣吳璘雷仲率勁
弓勁弩分番迭射烏珠中箭而遁俘其將羊哥孛堇横
屍滿野是役也烏珠往返萬里始末二年衆之損者踰
半皆呻吟擕持以歸初有從馬數百至是僅留其六敵
久窺蜀必欲以竒取之撒离喝與四太子懲前日之敗
不敢窺和尚原紹興二年春裒其兵三十萬又盡發諸
路簽軍聲言東歸太原反自商於出漢隂擣梁洋金州
失守公亟率麾下騎兵倍道疾馳晝夜數百里急調兵
利閬徑趨金洋先以黃柑數百枚犒金帥曰大軍遠來
聊奉止渴今日决戰各忠所事撒离喝以杖擊地大驚
曰吳侯爾來何速耶不敢遽進盤旋累日公得以其暇
治饒風嶺寨柵萬據險要而敵已麾中軍急上遂大戰
饒風嶺上凡六晝夜敵皆敗衂撒离喝大怒斬其千戸
孛堇十數人以死犯關又潛軍間道踰蟬溪嶺出官軍
後斷公歸路公按兵乘夜徑趨西縣或曰蜀危矣公曰
敵掃地而來去國遠闘而死傷大半吾以全軍扼其吭
蜀可無憂公遂為清野之謀分屯諸將示以擣虚之勢
敵便旋中梁山浹月一夕潛遁(庭傑撰功續)四年烏珠
以撒离喝十萬復入犯仙人關吳玠預為壘於關旁號
殺金平嚴兵待之楊政曰此地為蜀阨塞死不可失當
守以強弩彼不敢舍此而犯關且地名亦善破之必矣
敵至亦據高阜且戰且攻玠命吳璘領射士號駐隊者
射之敵死者布地玠與由晟出銳兵持長斧大刀擊其
左右夜出不意攻烏珠撒离喝兩大寨破之連戰皆捷
敵萬戸韓常為官軍射損左目遂遁去王俊等追百餘
里至鳳州又敗之(小歷)烏珠舉兵五十萬欲入川劉豫
之弟不忘朝廷密遣使告玠使早備之烏珠來攻興州
仙人關玠親與烏珠相見議定戰日遂大戰於仙人關
大破之北人自破契丹以來狃于常勝至是與公戰輒
北不勝其憤元帥四太子會諸道兵及正甲勁卒數萬
人造浮梁跨渭水自寳雞三十里壘石為城與公拒戰
公指授諸將選勁弓強弩期以必死番休迭射敵稍却
則以竒兵乘險據隘横攻夾擊如是三日度其必困且
走公遣麾下伏神坌谷待其歸敵果遁走伏發敵潰俘
其都將羊哥大孛堇及首領甲士尸填坑谷者二十餘
里獲鎧仗數萬計乘夜倂兵劫敵大寨四太子全軍䧟
沒勦殺殆盡幾獲四太子(明庭傑選)吳璘紹興九年
武安公薨朝廷遣簽樞樓炤出使陜西會諸將議移諸
軍公屯陜右王不可曰敵反覆難信懼有他變今我移
陜右蜀口空虚敵若自南擣蜀要我陜右軍則我不戰
自屈矣當且依山為屯控敵要害遲敵情見力漸疲可
進據遂但以牙挍三隊赴秦州且飭階州等山寨以備
之十年烏珠殺撻辣其夏撒离喝果直趨鳳翔入石壁
寨以要我陜右軍陜右皆䧟而王獨全師蜀口扼敵川
陜宣撫胡世將倉卒召諸將計事璘請以身任責胡壯
之遂與公檄敵責其棄信輕舉率師即日出鳳翔分遣
諸將姚仲等敗折合於石壁李永祺向起等破鶻眼張
太師於扶風敵餘兵保扶風城又攻破之連戰皆捷折
合僅以身免於是撒离喝舍蜀口而北向矣(言行錄)朝
廷出師渡淮宣撫胡公亦被旨乘機進討乃以攻取之
事屬王王受命出秦隴往别宣府胡問方略安出王曰
璘當以三陣破敵人皆莫測所謂蓋王襲敵之策已素
定而諸軍莫有知者時金人統軍胡盞習不祝合軍五
萬營于劉圈胡盞善戰習不祝善謀二人皆敵之老於
兵者且據險自固前臨峻嶺後控臘家城必謂我軍不
敢輕犯王揣知其情因直告曰明日請戰敵聞之笑是
夜王率諸軍䘖枚涉渭令曰近敵營方舉火未至里所
萬炬齊發出敵不意敵震駭倉卒備戰我軍已成列有
聞烏珠以馬撾鼓鐙曰吾事敗矣王猶策習不祝有謀
必謂我趨戰欲速不肯徑出胡盞恃其勇宜可挑取乃
遣輕兵嘗之胡盞果勒兵與我軍鏖擊數十更休迭戰
適及我之陣戰急大將有請曰將居高臨下我戰地不
利宜少就平曠以致其師可勝王叱曰如此則我走而
敵乘我矣敵今潰毋自怯王輕裘駐馬陣前麾軍殊死
戰三陣敵力果憊卒如王言時陜右隔王化王一戰而
聲震關中三秦父老企望官軍不日東下往往擒敵潰
兵縛致之王亦經略且將大舉進圍臘家城將破陜右
州郡以次納書降而講和之詔下遂班師胡聞王之捷
喜曰真能踐言矣(同上)李寳與金人舟師遇於密州
膠西縣陳家島大敗之敵帆皆以油纈為之舒張如錦
綉綿亘數里悉為波濤卷聚一隅寳復以火箭射之着
其油帆烟熖隨發延燒數百火不及者猶欲前拒寳命
徤士登舟以短兵刺擊殪之舟中膠西捷奏至上大喜
曰朕獨用李寳果立功為天下倡矣即賜詔書奬諭書
忠勇李寳四字表其旗幟(係年錄)劉光世時撻辣居
蘄州而其衆尚留承楚公守鎮江欲擕貳之乃以金銀
銅為三色泉其文曰招納信寳獲金人則燕餞而遣之
未幾踵至得數千衆皆給良馬利器用之如華人因創
赤心竒兵兩軍頗得其用光世入覲頗自激昂奏云錢
糧不乏器用漸足臣官職又超衆人所願竭力報國他
日史官記中興名將書臣功第一上曰卿不可徒以空
言當見之行事上以語宰執於是朱勝非等皆知上馭
將得其道因言而誨誘之也(聖政)公朝辭趙昇與張浚
沈與求胡松年侍立上謂光世等曰敵人南侵諸名將
皆在其中蓋有吞噬江浙之意賴卿等戮力扞敵卒伐
奸謀使其失利而去朕甚嘉之李顯忠先名世輔戊
午歲公知同州與王世忠號鐡幡竿者令賴遇等僣謀
通蜀將拒渭水共為恢復之舉乃遣使臣白彦忠黃士
成崔佺以書抵宣府吳公玠冀出兵外應時撒离喝挾
貴驕恣公嘗扼腕一日召公計事公疑不利於己稱疾
不往撒离喝怒領數百人并其首領桀黠者百餘欲以
掩公至則踞坐聽事公使人扶掖見之撒离喝作色誚
公公謝以墜馬傷足請犒從者公密戒左右多與之酒
數盡醉悉殺之别館又殺其親兵數百人出伏甲於幕
下擒撒离喝縳馬上將以南歸為質謀迎北狩之還公
衆憩原上望追騎益多公擁撒离喝謂追者曰追我急
即殺之矣故追騎尾而不敢逼有勸公殺以絶望者公
曰彼衆我寡殺之肯舍我乎雖死無益吾固有所處乃
解其縳謂曰欲生耶欲死耶能從我三事我活汝不則
殺汝吾以死戰追騎皆非我敵撒离喝曰公果活我唯
公命於是授之三箭使折以自誓公曰汝國本偏隅大
宋優禮厚幣講好修睦而汝國遽墜大信強悍至此我
宋何負焉今還語而主歸我二聖復我土疆繼好息兵
免南北生靈無罪被殺一也造謀舉事悉自我出吾家
屬洎同州之民無與也汝無遷怒戮及不辜二也吾既
捨汝汝無縱兵追我我獲汝必不汝放三也撒离喝聽
命惟謹次第折箭且曰如敢背盟有如此箭公麾之使
去追騎得撒离喝東馳莫敢回顧烏珠寇邊朝廷大舉
進討劉光世表公為本司前軍都統制上以宸翰賜公
曰卿將所部與張俊會合如立竒功與卿建節諸將會
淮西戰于柘臯烏珠大敗(行狀)金亮南侵公以池州都
統移軍舒城除御營先鋒都統制候騎報金東京郭副
留韓將軍兵萬人渡淮公領趙康年曹高麥韋永壽劉
彪等與金戰于大人洲首挫其鋒乘勝掩擊過淮金軍
溺死者千餘人俘降甚衆復還舒城入合淝又擕張師
顔馬司精銳由安豐花壓鎮取順昌公先聲所至城中
震悚至則拔之擒王千戶等俘降數千人又遣曹高麥
分兵襲蒙城擒劉承德而還後亮親擁兵犯淮西朝廷
命建康都統王權退保和州詔公駐軍蕪湖以扼裕谿
口之衝督府檄公會軍采石始權失律也虞允文參贊
督府其軍咸詆權笑曰權望風先遁我輩何能自振允
文曰朝廷已令李都統交此軍衆云用李公則我等有
所賴公於是領權軍公募軍校抵亮所諭之曰今管軍
非王權乃曩時擒撒离喝李世輔汝衆逼江將何為曷
若稍却容我渡軍為一戰决勝負今汝臨水而陣是不
欲戰也亮聞之走淮東尚留精兵於和為後拒公分兵
絶江陣于和之城下敵出迎戰公身先將士殊死戰敵
敗走入城我軍攝之敵縱火公領軍塗甲冒火而進遂
復和州公又遣韋永壽頓遇趙宣李宗正襲至香林塘
追擊大破之又分遣將校於蜀山叚寨以來邀擊亮衆
所向無不克捷公伺得亮將犯京口乃遣戈船令戰士
踏車左右岢峩巨艦船艫相䘖掀舞於湍流駭浪中逆
折下上勢若遊龍諸將憑壘觀之莫不喪氣亮乃作偽
詔遣校尉張千秩拏舟來諭王權謂亮提兵往瓜州似
與權有先約雍公與議公曰此其用間耳然但當以朝
廷已罪王權之事答之庶絶其異望雍公以為然遂作
檄曰今統兵乃李世輔也汝豈不知其名若往瓜州渡
江我固有以相待無虚言見休但備一戰以决雌雄可
也遣所獲金兵二人齎往亮得書大怒數諸將不用命
致楊林之敗將斬之諸衆哀懇久之曰姑赦汝旦日各
備戰艦百艘約五日必絶江違令者死諸將退自計曰
南人用李世輔統兵為備甚固我輩進必敗退則誅進
退等死死中求生可也遂殺亮亮斃詔班師以功擢侍
衛馬司諸子得對便殿各賜金帶人謂公義不忘君如
關雲長忠不恤家如李良器子儀之寬厚得人光弼之
嚴明御下公兼四者之美而能持之以恭守之以謙故
秩視槐鼎生榮没哀子孫詵詵復盛一門亦天有以報
之也(行狀)靖康間公遨遊三國萬死來歸忠烈昭然上
貫白日及敗強敵於柘臯挫悍卒於采石西取順昌北
復符離雖志克就亦足暴白於世矣(墓表)
偶句
智將不如福將則寇公凖不得不舉欽若
使功不如使過則趙公鼎不容不取馬廣
采石之役鰍船一出敵必魚矣允文力也
瓜州之役車船一踏鯨鯢驚逝存中力也
平廣南之亂如狄武㐮則出於行伍者也
破西賊之膽如范文正則出於儒臣者也
中原響應凛凛乎張樞密張關西之號
勁敵退聽赫赫乎韓家軍岳家軍之聲
方玠之駐兵河池縣也敵由商於趨金商我
師兼道以進群將至自吞噬已而改趨三
泉堅壁以待不戰自屈是時金以馬為糧
至人有相食之不暇時蓋紹興之三年也
方玠之駐兵殺金平也金乘高阜以勁弩射
中厥目遁至鳳州我又逐之必至狼狽奔
潰而後已是時敵之將帥皆擕弩以來既
不得騁則頓兵鳳翔不敢復動時蓋紹興
之四年也
向也自荆而南半為草萊自吾有李横岳飛
㐮荆之旅而荆㐮固矣
蔡城之積豫欲為更舉計也飛則遣兵以焚
之而所聚皆煨燼
虢州之粮敵謀為保聚計也飛則命兵以奪
之而其糧皆我有
淮之東吾有劉錡而敵必速斃
淮之西吾有成閔而敵不能入
儒將
辛仲甫開寳元年權知彰州上謂之曰蜀土始平輕侈
之俗未革爾有文武才幹是用命爾(長編)叚思恭開
寳二年知泗州上以思恭常有功乃命知靈州謂曰唐
李靖郭子儀皆出儒生立大功豈於我朝獨無人耶厚
賜遣之(長編)錢若水常率衆過河號令軍伍悉有規
節太宗知之謂左右曰朕嘗見儒人談兵不過講之於
樽俎之間責之於用則罕見成功今若水亦儒人曉武
深可嘉也(言行錄)王嗣宗祥符二年真宗謂宰相曰
嗣宗自許知兵汾隂祀事有期京兆宜得大臣才兼文
武者處之然方掌憲臺授以廉車未知樂否既而嗣宗
請行朝廷遂以觀察使授之(長編)李廸翰林學士召
對上曰曹寳臣在秦州屢請益兵未及遣遽辭州事邊
將誰可代者廸對曰寳臣有謀諸將皆非其比何可代
今關右兵多可會其羡益發赴寳臣臣在陜西以方寸
小冊書兵糧數備調發今猶置佩嚢中上令探取日内
侍取紙筆具疏其處當留兵若干餘悉赴寨下上顧曰
真所謂頗牧在禁中(長編)劉平景祐元年為懷慶路
副都部上初擢用平主四廂謂左右曰平所謂詩書之
將也平在定州嘗建言元昊勢且叛宜嚴偹之不聽及
是又戒平曰知卿有將略所委以邊寄卿其勉之(長編)
狄青折節讀書(詳見前)馬知節年十八監彭州兵
馬以嚴飭見憚如老將後知秦延鎮州又除樞密副使
公少慷慨以武力智謀自喜又好書賓友儒者所與善
者必一時豪傑有文集二十卷(言行錄)宋祁嘉祐六
年言天下根本在河北河北根本在真定以其扼賊衝
為國門戶臣日夜深計以為欲兵之強莫若積財與穀
欲士訓練莫若善擇將欲令人樂鬭莫若重賞而嚴罰
欲賊顧望不敢前莫若重鎮而定強臣請合鎮定為一
路願以將相大臣領之祁非特文章有見於世其守邊
議兵雖古名將不能過也(事略)范仲淹才兼文武知
永興時延安新被圍朝廷擇帥皆畏不行仲淹奏請兼
領延安事以待寇至上嘉從之閱兵得萬八千選六將
領之日夕訓練號精兵賊問之戒曰毋以延州為意今
小范老子腹中自有數萬甲兵不比大范老子可欺也
(名臣傳)慶歷二年上聞定州之敗頗以西方為憂謂近
臣曰若得仲淹出援涇原可無慮矣及聞其出師甚喜
仲淹與韓𤦺俱有威名軍中為之詔曰軍中有一韓西
賊聞之心骨寒軍中有一范西賊聞之驚破膽居三歲士
勇邊實恩信大治(事略)仲淹為將號令明白愛撫士卒
諸羌來者推心接之不疑故得人心而賊不敢犯(通略)
(又見本朝人才)虞允文紹興三十一年金主亮既往
淮東允文謂建康都統李顯忠曰京口無備我欲往公
能分兵見助否顯忠分李捧一萬六千人允文至鎮江
謁招討使劉錡問疾錡執允文手曰疾何必問朝廷養
兵三十年我輩一技不施今日大功乃出一儒者我輩
愧死矣(見督府門)劉珙乾道二年進呈劉珙等以措
置李金賊徒了畢推賞上曰朕已批與劉珙近時儒者
多高談無實用卿則不然能為朝廷了事誠可賞也(聖)
(政)
偶句
在兵間而熟西事者尹洙也
請精騎而復燕薊者柳開也
以曹寳臣之智略而必通經傳
以高瓊之英武而必學經史
却敵之功盡出右相則高宗之褒張浚也
今日大功乃出儒者則劉錡之稱虞允文也
以儒臣曉武見嘉於太宗者錢若水也
以才任將帥見稱於真宗者張公詠也
張横渠關洛名流宗主道學而慷慨言兵少
年勃勃不能已
蘇老泉身不與兵事名不隸仕版而張口論
兵至筆之不辭
世將
馬知節馬全節之子也每以方略自任太宗定天下力
戰有功(長編又見儒將)王德用父武康公超事太宗
真宗有勞公以父任為官至道二年討繼遷公從武康
公出鐡門為先鋒殺獲甚衆軍至烏臼池公曰歸師過
險必亂乃令曰亂行者斬因是士卒無敢先後追兵望
其軍整不敢近武康公歎曰王氏有子矣契丹聚兵幽
涿遣使者有所求自河以北皆警乃拜公保靜軍節度
使知澶州契丹使者過澶州見公喜曰聞公名久矣乃
得見於此耶公在定州契丹使人覘其軍或勸公執之
公曰吾軍整而和使覘者得實以歸是屈人兵以不戰
(言行錄又本朝人才)种世衡臨邊數年積穀通貨撫
養士卒得其死力遷環慶路兵馬鈐轄(事略)初至清澗
城逼近敵境守備單弱芻糧俱乏世衡以官錢貸商旅
未幾倉廪皆實又教吏民習射以銀為的中者輒與之
寇至屢破始元昊寇邊王師屢撓其將野利王天都王
各統精兵於别都凡所以能勝我軍皆二將之策种將
軍謀有以去之用王嵩以行間野利既死而天都亦得
罪元昊既失二將遂定講和之策(並言行錄)种師道
世衡之孫御史中丞許翰上疏言金革之事必咨宿將
臣累言師道智慮未衰敵人素畏藉其威名猶可折衝
今縱未能置之樞府宜使之領制置司示不閒廢俾得
盡心虎豹在山藜藿為之不採非虚語也(行狀)曹寶
臣曹彬將薨太宗問以後事對曰臣二子璨瑋材器有
取臣若内舉皆可為將上問其優劣對曰璨不如瑋已
而果然(言行錄)用士得死力平居意舒暇及行師多竒
計出入神速將兵四十年未嘗少失利自三都之捷威
震西域唃厮囉每聞寳臣名即望寳臣所在東向手加
顙契丹使過天雄部勒其下曰曹公在此毋縱騎馳驅
也真宗重兵事每邊奏必手詔詰難至十數反而寳臣
守初議卒無以奪後雖他將有論邊事者往往密付寳
臣處之渭州有告戍卒叛入夏國者寳臣方對客奕碁
遽曰吾使之行也夏人聞之即斬叛者投其首璄上
姚麟元豐八年以父寶死事補官兄兒以交趾寇邊與
諸將帥精兵鏖擊之以功領雅州刺史兄弟並立功聲
蓋一時云(事略)楊延昭咸平三年真宗駐蹕大名延
昭入奏邊事上指以示諸王曰延昭父業為前朝名將
延昭以兵護塞復有父風可嘉也(長編)何承矩從父
繼均討劉崇除閑廐使真宗即位知雄州嘗上疏請和
戎徙知澶州契丹修好上喜其有謀又知雄州徙齊州
卒軍民聞之無不流涕何氏世為名將(事略)吳玠弟
璘(見前)
偶句
一韓之後有忠厚焉
一范之後有純仁焉
何承矩世為名將
楊延昭復有父風
有李寶則有公佐何憂乎無東海之捷
有吳玠則有吳璘何患乎無西蜀之勝
蒐兵四把降王縛教子三登上將壇則曹彬
其翹楚也
妙年出補父兄處可用折箠笞羌夷則范得
孺其冠冕也
邊將
郭進在西山太祖每遣戍西山必戒之曰汝謹奉法我
猶赦汝郭進殺汝矣太祖嘗命有司治第賜進蓋以筩
瓦有司言舊制非親王公主之第不用筩瓦太祖曰進
控扼西邊十餘年使我無北顧憂我視進豈減兒女耶
(事略)李漢超在關南人有訟漢超強取其女為妾及
貸而不償者太祖責而遣之密諭漢超亟遣其女并償
所貸漢超感泣誓以死報繼均在棣漢超在齊皆得用
以養士朝廷不計其費在郡凡十七年有善政齊人愛
之(事略)太祖垂意將帥李漢超及郭進等控禦西北所
部州縣筦𣙜之利悉與之恣其回圖資易許令召募驍
勇以為瓜牙凡軍中事悉聽便宜處置故終太祖世無
西北之憂諸叛以次削平武功蓋世斯乃得壯士以守
四方推赤心置人腹中之所致也(長編)李謙溥移隰
州刺史築保安平同等砦敵人十年不犯境開寳中召
為濟州團練使會邊將失律後以謙溥還涖隰州謙溥
慷慨重然諾所賜分遺將士故為其所用者莫不盡力
(事略)賀惟忠知易州捍禦有功遷正使太祖駐常山
以為刺史兼易定祁等州都廵檢使惟忠知書曉兵法
撫士卒得其心威名振北敵故十餘年契丹不敢南牧
(事略)董遵誨太祖以西戎近邊使守通遠軍凡十四
年番漢悅附許以便宜制軍事(事略)姚内斌太祖以
西鄙為憂以内斌為慶州刺史戎不敢犯塞號内斌為
虎蓋畏其勇也在慶積十餘年卒(事略)何繼均太祖
親征太原契丹來援繼均屯石嶺關追奔數十里斬千
餘級以功拜建武節度使繼均屢以少擊衆在塞上二
十年敵人畏其名繪其像而拜之李允則以才略聞
太平興國中知滄雄鎮潞州而雄嘗再涖焉允則為長
史或於市中下馬過富民家然富民犯罪未嘗少寬假
契丹機密事動息皆知之當時邊臣無及者宋守約
初朝廷併營簡兵欲以省費宋守約推行之一切嚴峻
兵卒惕息始嗟怨終畏服上因從容諭之欲其少寬守
約對曰臣為陛下明犯律雖鼎鑊不避不忍使恩出於
臣而怨歸陛下上乃慰勞之管軍凡十餘年專以嚴名
所居肅然折御卿淳化二年被病遼諜知之韓德威
為李繼遷所誘率衆入寇御卿輿疾而行德威聞其至
頓兵不敢進疾甚其母召御卿歸就醫御卿曰家世受
國恩北寇未滅御卿之罪也今臨敵安可棄士卒死於
軍中乃其分也(並事略)李繼隆端拱二年威遠軍糧
餽不繼契丹欲窺取之詔繼隆發鎮定大軍護送輜重
敵將于越諜知之率精騎數萬來逆尹繼倫屬領步騎
千餘人按行塞上正當敵所入道因令軍中秣馬遣人
持兵躡敵到唐河徐河之間出不意急擊之殺敵將史
室史室者遼相也衆遂驚亂繼隆與范廷召追奔過徐
河十餘里俘獲甚衆孔守正又與敵戰於曹河之斜村
梟其帥大盈相公三十餘級遼自是不敢大入寇以繼
倫面黑相戒曰當避黑面大王(長編)孫全照景德元
年天雄軍聞敵將至合城遑遽王欽若與將議探符分
守諸門孫全照曰全照將家子請不探符諸將自擇便
利處所不肯當者全照請當之既而莫肯守北門者乃
以命全照全照數教蓄無地分弩手皆執朱漆弩射人
馬洞徹重甲隨所指麾應用無常於是大開北門下釣
橋以待之敵畏其名不敢近劉延翰契丹大入寇延
翰帥衆禦之李漢瓊及崔翰亦領兵繼至先是上以陣
圖授諸將翰等方按圖布陣陣相去百步士衆疑懼略
無鬭志趙彦進謂翰等曰今敵騎若此而我師星布其
勢隔絶彼若乘我將何以濟不如合而擊之可以决勝
違令而獲利不猶愈於辱國乎倘有喪敗彦進獨當其
責李繼隆曰兵貴適變安可以預料為定違詔之罪繼
隆獨請當之於是分為二陣前後相副士衆大喜大戰
大破之敵衆潰捷聞手詔褒之(長編)折克行紹聖二
年始居行間無所知名敵寇慶州种諤拒之令河東出
師為援克行請行為先鋒戰葭蘆川以功知府州西夏
久窺河外克行每戰必勝敵畏之克行善撫士卒在邊
三十年戰功最多敵畏其名號折家父
偶句
太祖皇帝之聖訓曰安邊禦衆須要得人
高宗皇帝之聖訓曰今日邊壘未易得人
高宗論沿邊守臣則曰宜精擇其人
孝宗論邊郡太守則曰當選擇人才
賀惟忠守易州十餘年以禦北敵
姚内斌守慶州十餘年以控西羌
范仲淹之守延安而西賊相戒勿以為意
王欽若之守天雄而敵騎充斥隨即退遁
楊延昭為守而能保一道生靈之命蓋以九
載留屯赤心體國延昭之節槩偉矣
韓世忠為將而能策金山戰勝之勲蓋以傳
麾鳴鼔縋綆曳舟世忠之膽略壯矣
遂州之守得一楊延昭則契丹雖熖而攻不
能下是金城非壯以延昭而壯也
延州之守得一范仲淹則西賊膽寒而終不
敢近是延州非難窺以仲淹而不敢窺也
烏珠之闖蜀亟矣吾有璘玠賈勇死戰則敵
敗績而莫支不然劎閣特一拳土耳彼豈
不能魚貫而進乎
金主之飲江危矣吾有允文䘖命總師則敵
送死而盡北不然天塹特一帶水耳彼豈
不能浮梁而濟乎
東南將
王欽若江南人真宗次澶淵一日語寇萊公曰何人可
為魏守公曰古人有言智將不如福將臣觀參知政事
王欽若福禄未艾宜可為守於是即時召欽若諭以上
意俾行欽若馳入魏則戎馬滿野無以為計但屯塞四
門終日危坐越數日敵騎退乃召為次相(長編)范仲
淹蘇州人事見儒將及本朝人才余靖曲江人儂智
高破嶺南詔公經制廣東西賊盗宣撫使狄青會公兵
敗賊於歸仁邕州平(言行錄)劉韐建人河北盗起真
定闕帥上曰無易劉韐公至境單騎入城遣招盗首柴
宏宏叩頭服罪一道遂平敵之入真定也父老號呼曰
使劉資政在此豈有此禍敵益知公名宰相遣公往
以韓正館公正言國相知公名今欲用公矣公仰天大
呼曰有是乎召陳瓘等曰我當以死報國耳即手書片
紙曰忠臣不事二君此余所以有死(言行錄)劉子羽
韐長子也叛將范瓊擁兵據於上流張忠獻與公密謀
誅之因召瓊詣都堂計事公取勅黃舉以麾瓊曰有勅
可詣大理置對使光世出撫其衆悉隸他軍瓊伏誅與
吳玠謀守定軍山游騎甚廹玠守仙人關獨留為堅壘
於潭毒山上數日而敵至公令蓐食遲明上馬先止戰
地諸將至曰此某等駐軍處豈可使敵矢傷公即爭代
公處頃之報敵退乃還公嘗慷慨自許每有捐身徇國
之願遇事立斷凛不可犯尤長于兵料敵决機殆無遺
算(同上)宗澤婺州人開封尹闕李綱曰綏集舊都非
澤不可徙知開封府募義士守京城造决勝戰車千二
百乘據形勝立二十四壁於城駐兵數萬沿大河鱗次
為壘結連兩河山水寨陜西義士上疏請回鑾張慤曰
如澤之忠義得數人天下定矣金人犯滑州張撝率將
士迎敵澤遣王宣往援宣與敵戰于北門敵退自是不
敢犯東京澤修城池治樓櫓屢出師以挫敵鋒請上還
京凡二十餘疏黃潛善等從中沮之嘆曰吾志不得伸
矣(係年錄)
偶句
范文正公生於姑蘇而决策横山足以寒西
賊之膽
余㐮公生於曲江而奏功桂莞竟能服嶺海
之心
吳正甫出於建之浦城而其論元昊叛服之
事宜則雖孫吳之料敵不能過
歐陽公出於吉之永豐而其策麟州興廢之
利害乃有古儒士知軍戎萬里情之風
羣書會元截江網卷二十一
