羣書會元截江網卷二十六
戶口
歷代事實
禹平水土為九州人口千三百五十五萬三千九百三
十三周公相成王人戸千三百七十萬四千九百二十
三此周之極盛也戰國互相傾奪伊闕之敗斬百二十
四萬長平之戰血流漂鹵然考蘇張之說計秦及六國
戎卒尚踰五百餘萬推人口數尚當千餘萬秦兼諸侯
所殺三分居一猶以餘力北築長城四十餘萬南戍五
嶺五十餘萬阿房驪山六十萬三十年間百姓死沒相
踵于路陳項大肆其酷新安之坑二十餘萬彭城之戰
睢水不流漢高帝定天下死傷亦數百萬是以干城之
卒不過三十萬方之六國十分無三文帝與民休息景
帝賦役減省至武帝元狩中六十餘年人衆大增又高
祖初封功臣戸口裁什二三大侯不過萬家而小侯五
六百戶文景流民既歸大者至三四萬戶武帝乘其資
征伐四夷末年虚耗戶口減半孝昭帝時百姓充實戸
口漸益至孝平元始二年人戶千二百二十三萬三千
此西漢極盛之數也更始赤眉之亂十纔二三光武中
元二年戶四百二十七萬明帝永夀三年戶千六百七
十萬此東漢極盛之數也董卓之亂至建安之際人戸
所存十無一二魏平蜀得戶二千八萬并魏見戶通計
九十四萬餘晉武平吳得戸二十三萬九州攸同通計
戶二百四十五萬此晉之極盛之數也(通典)秦苻堅滅前
燕得戶二百四十五萬餘又徙關東豪傑及諸夷十萬
口于關中此秦代最盛之數也是時關隴清晏百姓豐
樂宋武帝素節儉元嘉之政比漢文景元嘉二十七年
後魏數十萬衆南破六州殺掠不可勝計自是里邑蕭
條元嘉之政衰矣至武帝大明八年戸止九千萬餘齊
梁世促戸口未聞陳武帝時京西既非我有淮淝之内
力不能加宣帝勤恤民隐戸六十萬其後遠事經略吴
明徹全軍隻輪不返至後主滅亡之時止戸五十萬隋
受後周禪有戸三百九十九萬開皇九年得陳戸五十
萬至煬帝大業二年纔二十七年戸增至八百九十萬
此隋極盛之數也唐貞觀初戸不及二百萬四年民物
蕃息四夷降附者百二十萬人號稱太平此高祖太宗
致治之成效高宗承之海内乂安數引刺史入閣問民
疾苦即位之歲增戸十五萬元宗開元九年用宇文融
言遣攝御史二十九人分往天下招擕戸口其新附客
戶則充六年賦調又分寬鄉剰田給之二十年戸七百
八十六萬餘至天寳十四載管戸總八百九十二萬餘
不課者三百五十六萬此唐極盛之數也肅宗乾元末
天下上計百六十九州戸百九十三萬(通典)憲宗元和中
供賦者止扵浙東西宣歙淮南江西鄂岳福建湖南八
道戸百四十四萬穆宗長慶中戶三百二十五萬武宗
即位戸二百一十萬餘會昌末戸增至四百九十五萬
餘(唐志)唐自黃巢之亂遺民死傷無幾張全義為河南尹
白骨蔽野居民不滿百戶乃選十八人行十八縣招還
流移无嚴刑無租税民歸之者如市數年之後遂成富
庶焉(唐史)
版籍
天官小宰八成三曰聽閭里以版圖司書掌三歲大
計郡吏之治以知田野夫家之數又掌邦中之版土地
之圖地官大司徒掌建邦土地之圖與其人民之數
小司徒掌四郊都鄙之夫家九比之數頒稽法于六
鄉之大夫使各登其鄉之衆寡以歲時入其數乃均土
地以稽其人民而周知其數三年則大比大比則受邦
國之比要鄉師以國比之法以時稽其夫家衆寡
縣師掌邦國稍甸郊里之地域而辨其人民之數天
府若祭天之司民而獻民數則受而藏之司民掌登
萬民之數自生齒以上皆書于版歲登下其死生及三
年大比以萬民之數詔司寇司寇及孟冬祀司民之日
獻其數于王王拜受之登于天府内史司會冢宰貳之
以贊王治(並周禮)漢高祖入秦蕭何收秦律令圖書漢王
具知天下阨塞戸口強弱處以何收圖書也(本紀)東晉哀
帝隆和元年天下所在土斷(以土著為實斷)孝武帝時范寗嘗
曰昔中原喪亂流寓江左庶有旋反之期故許挾注本
郡令人安其業宜正其封疆故有此制至安帝時劉裕
再申行庚戌土斷梁武帝時沈約上言晉咸和初蘇峻
作亂版籍焚燒此後起咸和以至于宋每皆詳實宋元
嘉二十七年始以七條調發既立此科扵是苟有廽避
奸偽並起以至于齊東堂校籍置郎令史以掌之而簿
籍大壞矣凡有衣食者竟行奸賂落除卑注更書新通
官榮爵隨意高下不辨年號不識官階或注義熙在寧
康之前或以崇安在元興之後此時無此府此年無此
國詔書甲子與長歷不相應詭謬萬端宜選諳䆒流品
者為左人郎左人尚書專共校勘以晉籍及宋永初景
平籍對共讎校帝以是留意譜籍詔王僧儒改定百家
譜北朝後魏民多隠冐五十三家始為一戶謂之蔭附
皆無官役李冲上言初立黨里鄰三長定民戶籍民始
皆愁苦既而課調省費十餘倍上下安之唐制天下戸
為九等而三年一造戸籍凡三本一留縣一留州一送
戸部(並通典)開元宇文融上言天下戸口逃移巧偽甚衆
請加檢括扵是使者競為刻意州縣承風勞擾百姓苦
之又州縣希旨務扵獲多虚張其數或以實戸為客凡
得戸八十餘萬(唐志)
偶句
民數之獻王者拜之里邑蕭條而元嘉之政衰
版圖之負聖人式之海内虚耗而元朔之治壞
晉行土斷之法而民無僑寄之籍
魏立鄰里之制而戸無蔭附之奸
周人重民數之受所以知夫家之衆寡
漢人謹圖籍之拜所以知戶口之強弱
皇朝事實
太祖建隆元年凡望縣五十七緊縣六十七上縣八十
九中縣一百一十五中下縣一百一十緫九十六萬七
千三百五十二戶此國初版籍之數(長編)真宗祥符二年
頒幕職州縣官招攜戶口旌賞條例(會要)仁宗至道元年
天下戸三百五十七萬四千二百五十七(同上)寳元二年
三司上歷代天下戸口數前漢千二百二十三萬後漢
千六百七萬魏三百三十七萬北齊三百三萬後周三
百五十萬隋八百九十萬唐九百六萬太祖朝二百五
十萬太宗朝三百五十七萬真宗朝八百六十六萬寳
元元年一千一十一萬(長編)熙寧六年上論及天下戶口之
數王安石等奏曰戸口之盛無如今日本朝太平百年
生民未嘗見兵革昨章子厚定湖南保甲䆒見戸口之
衆數倍前日蓋天下舉皆類此上曰累聖咸以愛民為
心生齒蕃息蓋未足怪(會要)高宗紹興十三年詔淮東京
西監司歲終取州縣增戸口數以聞(同上)寧宗開禧間是
歲諸州戶一千二百六十六萬九千三百一十口
偶句
諸州版圖閏年貢之建隆初元戸不滿一百萬
州縣丁數歲終上之寳元之盛戶三百五十萬
諸縣貢戶口之數則建隆也
三司上戶口之數則寳元也
以太宗視藝祖加百餘萬
以真宗視太宗加五百萬
其在治平視國初凡十有五倍
其在元豐視國初凡十有八倍
減損戶口申嚴殿罰者建隆制也
招㩦戶口議與旌賞者祥符制也
宋太祖建隆元年有司請據諸道所具版籍之數升降
天下縣以四千戸以上為望三千戸以上為緊二千戸
以上為中不滿千戸為中下仍請三年一貢戶口之籍
别立升降從之先是按令州縣官撫育有方戶口增益
者各準見戶每十分加一分刺史縣令各進考一等若
撫養乖方戶口耗减者各凖增戸法亦減一分降考一
等乾德元年詔諸司版籍戶帖抄委本州判官錄事掌
之舊無者創造始令諸州歲所奏戸批其丁口男夫二
十為丁六十為老太宗興國二年有司上諸州所貢閏
年圖故事每三年一令天下貢地圖與版籍皆上尚書
省所以周知山川之險易戶口之衆寡也(並長編)至道元
年詔重造州縣二税版籍頒其式扵天下上御邇英閣
讀真宗所撰正說養民篇見歷代戶口登耗之數顧謂
侍臣曰今天下民籍幾何梅詢對曰先帝所作蓋述前
代帝王恭儉有節則戶口充羨賦歛多變則版圖衰減
炳然在目作監後王自五代之季生齒消耗宋大祖受
命而太宗真宗繼聖承謨休養百姓天下戶口之數蓋
倍扵前矣因詔三司編修檢閱以聞至是上之(長編)
偶句
三年而貢版圖建隆之旨也
每歲而登戸口乾德之令也
戶帖委州判官者乾德元年也
閏圖上尚書省者興國二年也
版籍来上嚴定陟降者太祖也
戶口登耗重為陞黜者高宗也
據版籍升降縣望者建隆之令也
造版籍批其丁口者乾德之詔也
經傳格言
式負版者子適衛冉有僕子曰庶矣哉冉有曰又何加
焉曰富之(論語)徐偉長中論曰夫役事均在民數周及亂
君為政戸口漏扵圖版夫家脫扵聯伍避役逋逃者有
之扵是姦心競生而偽端並作(通典)
偶句
慈幼養老周官重萬民之保息
養生送死孟子使八口之無飢
名臣奏議
閏圖當在職方太宗咸平四年吳俶上言諸路所納閏
年圖當職方收掌近者並納儀鸞司伏以天下山川險
要皆王室之秘奥國家之急務故周禮職方氏掌天下
圖籍又詔土訓以夾王車漢高祖入關蕭何獨收秦圖
籍由是周知險要請令以今閏所納圖並上職方又州
郡地理犬牙相入向者獨畫一州地形則可以傳合他
郡望令諸路令使每十年各畫本路圖一上職方所冀
天下險要不窺牖而可知九州輪廣如指掌而斯在從
之
覈丁帳文籍高宗紹興七年比部員外郎薛徽言欲望
明𠡠有司稽考州縣丁帳覈正文籍死亡生長以時書
落歲終縣以丁之數上州州以縣之數上漕漕以郡之
數上之戸部戸部合天下之數上之朝廷殘破之處計
登耗而為之賞罰其重困之由願講明之其傷殘之法
願申嚴之從之
登耗責守令紹興十三年張子儀言親民之官莫先守
令戸口登耗之責守令之先務也乞扵未復舊州縣精
選守令以戶口復業登耗重為陞黜之典仍委監司覈
實以嚴課最
偶句
今之戸數至倍扵前梅詢為仁宗言之
戶口之盛無如今日安石為神宗言之
寳元侍臣言戸口數倍以為祖宗休養之功
淳熙臣&KR1212;論戸口滋實以為累聖惻怛之效
諸儒至論
以多寡為貧富東坡曰古者以民之多寡為國之貧富
故管仲以隂謀傾魯梁之民而商鞅亦招三晉之人以
并諸侯當周之盛時其民物之數登扵王府者蓋拜而
受之自漢以來丁口之蕃息與倉庫之充盛莫若隋其
貢賦輸籍之法必有可觀者然學者以其得天下不以
道又不過再世而亡是以鄙之而無傳焉孔子曰不以
人廢言而况可以廢一代之良法乎文帝之初有戶三
百六十餘萬平陳所得又五十萬至大業之始不及二
十年而增至八百九十餘萬者何也方是時布帛之積
至扵無容資儲之在天下者至不可勝數及其敗亡塗
地而洛口諸倉足以供數百萬之衆豈可少哉
戶口係乎君心陳季雅曰人主之心術民命之所係也
為人主者苟知其為民命之所係也則必正吾心術而
已矣衛文公收合散亡纔二十六年而戸口十倍于其
初詩人歌之曰秉心塞淵則曰自吾之秉心塞實而淵
靜也則物有頼之以蕃而况於人乎夫天地之間生齒
之衆盖日趨於蕃庶而不息也自夫君人者秉心之不
得其正則其號令之不常刑罰之數易蓋有困其力敗
其業而堕其生者矣文景之間戶口數倍自高祖之悔
心得之而其末年之減半自武帝之怒心失之武帝外
怒四夷之不服而大兵興内怒吏民之不從而大獄興
自其開兩粤事西南夷穿穢貊朝鮮天下已不勝困而
又連兵匈奴通西域歲所失亡不知其幾萬也盗鑄金
錢之獄淮南衡山之獄巫蠱之獄其所殺戮又不知其
幾千萬也心術之不正其流弊一至是哉然則人主之
牧民亦自牧其心而已矣
古今戸口之數李心傳曰西漢戸口至盛之時率以十
戶為四十八口有竒東漢戶口率以十戸為五十二口
可準周之下農夫唐人戸口至盛之時率以十戶為五
十八口有竒可準周之中次自本朝元豐至紹興率以
十戸為二十五口以一家止扵兩口則無是理蓋詭名
于戸漏口者衆也然今浙中戸口率以十戸為十五口
有竒蜀中戶口率以十戸為三十口若蜀中生聚非盛
扵東南意者蜀中無丁賦故漏口少爾昔陸宣公稱租
庸調之法田不閱而衆寡可知是故一丁授田决不可
令輸二丁之賦自井田什一之後其惟租庸調之法
乎
偶句
蘇東坡論秦人之霸原於商鞅招三晉之人
王逢原論唐室之衰始於禄山陷五百萬戸
主意
豐耗係乎君上三代而上民之命係乎天三代而下民
之命係乎君命係乎天則無時而不豐始者之十則後
者之百矣命係乎君則有時而或耗今焉之百寧保他
日之不十乎故天之於民養以菽粟衣以桑麻日增月
羡未嘗或息自寡而多抑其勢耳君之於民育以仁則
安&KR0681;以威則優施以恩則庶毒以兵則虚或多或寡初
何常哉是知古者之民非無預乎君也君之仁與天一
而惟見天者之勝人也後世之民非無預乎天也君之
心與天違而惟見人者之勝天也然則民生而遇唐虞三
代何其幸哉
盛衰係乎天運三代以前天運主扵西北故戸口之盛
莫盛扵西北三代以後天運主扵東南故戶口之盛莫
過扵東南何者天運所向雖荆榛而榖粟邱隴而桑麻
被髮侏儒之俗可化為衣冠禮樂之地至扵天運不留
雖金湯而邱墟甍棟而瓦礫雞犬相聞之境變而為牛
羊蓄牧之藪是則戸口之或登或耗民數之或多或寡
莫不有天理存焉且舜分天下為十二州淮漢以北居
其九淮漢以南止居其三周公分天下為九州淮漢以
北居其七淮漢以南居其二此豈非三代以前西北戸
口之盛者乎自漢至元始間東南戶口止當天下十之
一東漢建康當天下之二西晉太康當天下十之三李
唐開元當天下十之四此豈非三代之後東南戶口之
盛者乎
警段
先王生息之政昔者先王出而經理天下所以為斯民
至矣省其刑罰薄其賦斂簡其力役春省耕而不足者
補焉秋省斂而不給者助焉莫不為是安養生聚以阜
蕃其民然而所以維持經制之術雖未嘗一日廢要不
深恃扵此也人見夫田野其自耕而為之疆埸室廬其
自居而為之分畫夫家其自處而為之稽多寡曰不如
是則國無定制民無定居為游手為末作終不足以豐
王籍之書而衡版圖之數也又豈知有所謂休養生息
之恩默寓扵不言之表哉
戶口登耗之由為治有大本而末者不與焉世之論治
者有是言也知其為本而不知本之中又有所謂本者
則亦未足與論治駢肩而處比屋而居扵天下者是固
吾之所頼以守邦者也故善觀天下之治否者在觀夫
斯民之多寡及觀夫戸口之登耗自夫戶口之登也兵
扵是而可強自夫戸口之登也國扵是而可富兵強國
富天下之治舉矣此世儒之所謂本者然古今同是天
下也則亦同是民也昔之戸口比之扵後何為而獨登
後之戸口比之扵昔何為而獨耗可不深原其故耶
偶句
雞鳴犬吠聲相聞也粤之南燕之北同一家人父子
魚鱗雲合勢無間也營之東豳之西同一春風和氣
版籍可以稽其衆寡而無遊手之人
譜系可以合其宗族而無乖爭之患
事證
漢隋休養之效漢文帝承秦項戰爭之餘戶口至耗也
而五六十載間卒至海内富庶煙火萬里漢文所以致
此者何也兵革不用者數十年農桑之詔無歲不下斷
獄數百幾致刑措是漢文休養生息之恩也至武帝窮
征極討神仙土木相繼逞欲末年輪臺之詔虚耗大半
矣隋文帝值南北分爭之後戶口益耗也而開皇之版
籍繁夥五倍其初隋文所以致此者何也儉約之風行
扵下招徠扵流離之後賑給扵荒政之餘如將弗及是
隋文休養生息之恩也至煬帝窮奢極欲殫民力扵江
都之幸而盡赤子扵遼海之役則大業之季千里絶烟
十室九空矣
唐無生養之恩夫百戸為里每里有正以按戸口課農
桑唐之制則善矣至天寳初戸高丁多同籍共居家有
五丁者放其一是無征役之勞而足以裕民力也然愚
謂明皇休養生息之恩苟有以及民則蠲下之法不必
行可也胡為乎侈心一啓生民塗炭雲南之師已喪而
幽薊之業方興民之所免者幾何而斃扵征賦者則不
知其數矣居俠鄉者徒寬鄉遠者復一年將以誘之也
唐之制則善矣至元和中比天寳供税之戶四分有一
天下兵費仰給度支者率以二戶資一兵而前日之制
要不敢廢然愚謂憲宗休養生息之恩苟有及民則給
復之令不必行可也胡為乎兵革不息淮西之寇方平
而河北之難未已又且甘心扵土木民之所補者幾何
而困扵征役者亦不知其數矣
戶口盛扵祖宗之時祖宗深知國之所係故扵版籍之
登耗夫家之衆寡尤切加意故州縣官有戸口增減進
考降考之令諸州有閏年圖之獻京師繁盛則動色稱
慶戶帳不增則由嚴殿最故自景德而視咸平戶之增
者已五十萬自祥符而視景德之戶增者已百餘萬由
寳元而視祥符又增三百餘萬至熙寧間王安石謂太
平百年民未嘗見兵革戶口蓋數倍扵前元豐間乃至
一千六百餘萬大觀初而又增二千九十余萬夫西漢
盛時戶口不過二千二百餘萬唐之盛時乃不及此惟
後漢之盛至一千六百萬有竒本朝乃幾倍其數亦可
謂蕃衍盛大而不可復加矣迨今休養生息民物蕃阜
戶口增數又幾倍扵祖宗時矣
時政
東南戶口日增愚嘗聞之天地之氣與時轉遷而日盛
扵東南校東南民籍以今准昔乃為特盛何以言之昔
者戶口之盛無如西北由漢以降則有不然者且漢元
始間天下戶千二百萬而東南戶口止當天下十之一
至東漢建康中乃當天下十之二又後而至唐之開元當
天下十之四又後而至元豐間乃當天下十之五自南
渡以來西北流離歸附之民勞來安集扵鴻雁之餘而
生齒之繁又非昔日比矣
戶口盛扵東南熙豐盛時分天下二十三路而淮漢以
北止居其八淮漢以南乃居十有五總天下餘千有六
百萬戶而淮漢以北乃當五百餘萬戶漢淮以南乃當
千有餘萬戶大率當天下三之二是不出東晉南朝之
地而增十五倍之人以十五倍之人而增三十倍之利
舉天下之美盡萃東南考其古今相反若此之甚是豈
非天運回旋物不兩大故輕重移一至此也
地狹而戶口多戶版登耗時有不同漢元始一千二百
二十三萬戶唐開元八百四十一萬戶我朝元豐一千
四百八十萬戶皆其極盛之時然也然唐疆域加西漢
十二而戶口减十之三國初疆域視西漢减三之一而
戶口加十之四視李唐减十之四而戶口倍之唐疆域
最廣而戶口少本朝最狹而戶口多蓋自藩鎮連衡諸
道不申戶版而列聖撫養元元德澤有加則盛衰之異
固其宜也說者乃謂西北東南之戶口以三國六朝之
上下而分愚觀禹貢荆揚之州賦高而田下釋者以為
人功之脩漢世江南之地土狹而人稠論者以為風俗
之變則古今生聚南多而北寡乃天運之自然有不待
三國六朝而後見扵是可以知消長之數矣
結尾
兵與僧為戶口之蠧雖然今日生聚保養固無容議也
而所以消吾民之戶口者抑有由也蓋不耕不蠶棄而
為兵不農不工逸而為僧者皆戶口之蠧也是故兵固
未易去而老弱虚籍者可不以漸去之乎度牒未可罷
鬻而緇黃之蠶食者可不以漸减之乎誠如是也戶口
吾見其日增版籍吾見其日盛矣故有土此有人有人
此有用因吾之蕃阜殷盛而用之則三百戎車三千虎
賁可以成牧野之捷指義旗而長驅可以慰中原之民
矣惟上之人留意
羣書會元截江網卷二十六
