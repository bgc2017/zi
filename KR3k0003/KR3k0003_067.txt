藝文類聚卷六十七唐歐陽詢撰
服飾部(衣冠衣裳)(貂蟬裙&KR0008;珮裘巾帽袍襦帶)
衣冠
墨子曰昔齊桓公高冠博帶以治其國楚莊王鮮冠組
纓絳衣博袍以治其國
莊子曰曾子居衛正冠而纓絶歛襟而肘見
楚辭曰余幼好此竒服兮年既老而不衰帶長鋏之陸
離兮冠切雲之崔嵬
漢書曰終軍上書請受大冠長纓以羈南越王而致之
闕下乃使越王越王請舉國内屬又曰秦獄法吏冠柱
後惠文冠及張敞弟武為梁相敞遣使送之曰何以治
梁武曰馭黠馬利其銜策當以柱後惠文彈治之爾(惠蟬)
(也冠細如蟬翅今御史冠)
劉向别錄曰鶡冠子常居深山以鶡為冠故號鶡冠子
漢武内傳曰上元夫人戴九星靈芝夜光之冠
胡廣說曰趙武靈王效胡服以璫飾首前搖貂尾秦滅
趙以其君冠賜近臣建武時匈奴内屬世祖賜南單于
常侍惠文冠
東觀漢記曰楊賜患罷居無何拜太常詔賜所服冠幘
綬帶又曰武冠俗謂之大冠
詩晉陸機贈潘正叔詩曰過蒙時來運與爾遊承華執
笏崇賢内振纓曾城阿
晉郭璞詩曰杞梓生南荆竒才應世出擢穎盖漢陽鴻
聲駭皇室遂應四科運朱衣耀玉質
表魏武帝讓還司空印綬表曰臣文非師尹之佐武非
折衝之任遭天之幸干竊重授内踵伯禽司空之職外
承呂尚鷹揚之事斗筲處之民其瞻觀水土不平姦宄
未静臣常媿辱憂為國累臣無智勇以助萬一夙夜慙
懼若集水火未知何地可以殞越
梁江淹為齊王謝冕旒諸法服表曰軒冕雲蹕既非常
之飾宮懸玉戚乃配天之禮昔大啓營丘未修樹羽之
賞光宅曲阜始兼龍旂之貴况臣道狹慶隆身薄器尊
粉繡争暉藻火競曜
啟梁陸倕為息纉謝勑賜朝服啓曰玄冕素帶出自禁
財朱紱青緺降於皇府輝燭鄰黨震耀街衢姻族移聽
朋儕改矚非臣璅弱所能陳報
貂蟬
應劭漢官儀曰侍中左蟬右貂金取堅剛百陶不耗蟬
居高食絜目在腋下貂内勁悍而外温潤
賦陳江總華貂賦曰領軍新安殿下以副貂垂錫仰銘
恩澤謹題小賦貴豐貂於挹婁飾惠文而見求標侍臣
之密設曜毛彩之温柔拜文㮰而影度陪武帳而香浮
随玉珩之近遠共金璫之去留仰太山之千仞開谷中
之鄙吝撤君子之寳飾榮小人之蓬鬢蔑置醴之殊私
誇賜田之薄潤顧朽拙之微躬早遊藝而不工逢河間
之好古自隗始而恩隆諒維鵜之有媿庶懷昔而克終
啟梁元帝謝東宮賚貂蟬啓曰挹婁之毳曲降鴻恩麗
水之珍復蒙殊奬東平紫貂之賜非聞暖額中山黃金
之錫豈曰附蟬坐變仲尼之容增暉允南之貌
玦珮
世本曰舜時西王母獻白環及玦
楚辭曰捐余玦兮江中遺余珮兮澧浦又曰虚衣兮披
披玉珮兮陸離
孔叢子曰子産死鄭人丈夫捨玦珮婦人捨珠玉
說苑曰經侯過魏太子左帶玉具劒右帶環珮左光照
右右光照左太子不視又不問經侯曰魏國亦有寳乎
太子曰主信臣忠百姓戴之此魏之寳也經侯觧劒珮
委之趨而出上車去太子使騎操劒珮與侯曰此寒不
可衣饑不可食無遺我賊也
典略曰孔子返衛衛夫人南子使人謂之曰四方君子
之來者必見寡小君孔子不得己見之夫人在錦帷中
孔子北面稽首夫人自帷中再拜環珮之聲璆然
晉公卿禮秩曰特進珮水蒼玉尚書令僕射中書監令
皆佩水蒼玉
賦魏文帝玉玦賦曰有昆山之妙璞産曾城之峻崖嗽
丹水之炎波蔭瑶樹之玄枝包黃中之純氣抱虚静而
無為應九德之淑懿體五材之表儀
銘後漢崔瑗遺葛龔珮銘曰禹湯罪己仲尼多誨盤盂
有銘几杖有誡天為剛德猶不干時君子妄怒厥亦生
災晉厲好虐欒書作亂荀瑶峻戾韓魏致難慷慨憤激
動腸傷氣久生百疾歴年不遂俯覽斯珮柔韋是貴
啟梁簡文帝謝勑賜玉珮啓曰昉田麗彩槐水鏤文飾
以金闕之珠製以魯班之巧故以裾端照色影外生光
恩發内府猥垂霑賜臣方温謝德比振慙聲
書魏文帝與鍾繇書曰南陽宋惠叔稱君侯昔有美玦
聞之驚喜笑與抃會當自白書恐傳言未審是以令舍
弟子建因荀仲茂時從容喻鄙旨乃不忽遺鄴騎既到
寳玦初至捧匣跪發五内震駭繩窮匣開爛然滿目猥
以蒙鄙之姿得觀希世之寳不煩一介之使不損連城
之價既有秦昭章臺之觀而無藺生詭奪之誑嘉貺益
腆敢不欽承
巾帽
魏略曰夫餘國以金銀飾帽又曰管寧在家恒著皂帽
又曰裴潜為代郡太守撫之以静單于脫帽稽顙
郭林宗别傳曰林宗常行陳梁之間遇雨故其巾一角
霑而折二國名士著巾莫不折其角云作林宗巾其見
儀則如此
語林曰諸葛武侯與宣皇在渭濱將戰宣皇戎衣莅事
使人視武侯乘素輿葛巾毛扇指麾三軍各随其進止
宣皇聞而歎曰可謂名士矣
沈約宋書曰陶潜在家郡將候潜值其酒熟取頭上葛
巾漉酒漉酒畢復還著之
啟陳周弘正謝勑賚烏紗帽等啓曰雖復魏宣二端豈
能比今兹賜廣微四縫未足方其華飾既受非望之恩
方貽匪服之誚
衣裳
毛詩曰掺掺女手可以縫裳
楚辭曰製芰荷以為衣集芙蓉以為裳
漢書曰鄧通以擢船為黃頭郎(施其黃髦於船頭因以其名名郎曰黃頭也)
文帝夢上天不能有一黃頭郎推之顧見其衣後穿覺
而以夢中隂自求推者郎見鄧通衣其後穿是夢中所
見因而甚見幸
魏書曰文帝詔與朝臣云三世長者知被服五世長者
知飲食此言被服飲食難曉也夫珍玩必中國總綃繐
其白如雪羅紈綺縠未聞衣布服葛也又曰甄皇后生
每寢家中人髣髴見如有人持玉衣覆其上者
魏志曰文帝欲徙冀州一十萬戸實河内侍中辛毗諫
帝怒起入内毗随而引帝裾帝奮衣不廻良久帝乃出
曰怪卿持我何太急
吳書曰顧悌每得父書灑掃正衣服拜跪而讀
王隐晉書曰董威輦每得殘碎繒輙結以為衣號曰百
結
詩魏曹毗夜聽擣衣詩曰寒興御紈素佳人治衣襟冬
夜清且永皓月照堂隂纖手疊輕素朗杵叩鳴碪清風
流繁節廻飇灑微吟嗟此嘉運速悼彼幽滯心二物感
余懷豈但聲與音
宋謝惠連擣衣詩曰衡紀無淹度晷運倏如催白露滋
園菊秋風落庭槐肅肅莎雞羽烈烈寒螀啼夕隂結空
幕宵月皓空閨美人戒裳服端飾相招攜簮玉出北房
鳴金步南階簷高碪響發楹長杵聲哀微芳發兩袖輕
汙染雙題
梁柳惲擣衣詩曰孤衾引思緒獨枕悵憂端深庭秋草
綠高門白露寒思君起清夜促柱奏幽蘭不怨飛蓬苦
徒傷蕙草殘行役滯風波遊人淹不歸亭臯木葉下隴
首秋蓬飛鶴鳴勞永歎採綠傷時暮念君方遠遊賤妾
理紈素秋風吹渌潭明月懸高樹軒高夕杵散氣爽夜
碪鳴瑶筆随步響幽蘭逐袂生
梁劉孝威賦得香出衣詩曰香出衣步近氣逾飛博山
登高用鄴錦含情動靨比洛妃香纓麝帶逄金縷瓊花
玉勝綴珠徽蘇合故年微恨歇都梁路遠恐非新猶賢
漢君芳千里尚笑荀令止三旬
周庾信夜聽擣衣詩曰秋夜擣衣聲飛度長門城今夜
長門月應如晝日明小鬟宜粟瑱圓腰運織成秋碪調
急節亂杵變新聲石燥砧逾響桐虚杵絶鳴鳴石出華隂
虚桐採鳳林北堂細腰杵南市女郎砧並結連支縷雙
穿長命針倡樓驚别怨征客動愁心又曰擣衣明月下
静夜秋風飄錦石平砧面連房接杵腰急節迎秋韻新
聲入手調寒衣須及早將寄霍嫖姚
梁費昶華光省中夜聽城外擣衣詩曰闔閭下重關丹
墀吐明月秋氣城中冷秋砧城外發浮聲繞雀臺飄響
度龍闕宛轉何藏摧當從上路來藏摧方未已定自乘
軒里乘軒盡世家佳麗似朝霞員璫耳上照方繡領間
斜衣燻百和屑鬢插九枝花昨暮庭槐落今朝羅綺薄
拂席卷鴛鴦開緼舒龜鵠金波正容與玉步依砧杵紅
袖往還縈素腕参差舉徒聞不得見獨夜空愁佇
梁王僧孺詠擣衣詩曰足傷金管遽多愴緹光促露團
池上紫風飄庭裏綠散度廣陵音掺寫漁陽曲别鵠悲
不已離鸞斷還續尺素在魚腸寸心憑鴈足
啟梁庾肩吾謝東宫賚内人春衣啓曰階邊細草猶推
綟葉之光戸前桃樹反訝藍花之色遂得裾飛合燕領
鬭分鸞試顧採薪皆成留客
袍
史記曰秦相范睢與魏人須賈有隙及賈使秦睢自稱
張禄先生往詣賈賈見其寒取一綈袍以賜之及睢數賈
罪曰爾得不死者以綈袍戀戀有故人之意也
漢武内傳曰上元夫人降武帝服赤霜袍雲采亂色非
錦非繡不可得名
袁山松後漢書曰靈帝欲羊續為太尉時拜三公者輸
東園禮錢千萬令中使督之續乃坐使者於單席舉緼
袍以示之臣之所資惟斯而已故不登公位
賦陳江揔山水衲袍賦曰皇儲監國餘辰勞謙終宴有
令以衲袍降賜何以奉揚恩德因題此賦濫時來之寵
沐振長纓以祗肅奉性與之文章侍相娛之絲竹觧女
羅之山帶佩流霞之羽服裁縫則萬壑縈體針縷則千
巖映目圖島嶼之削成寫淪漣之徑復埒符采於雕煥
並芬芳於蘭菊憫四選之徂遷軫百慮之廻邅霜飛空
而浸霧鴈照月而猜弦聽風鍾之易近對水霤之疎懸
若董衣之百結同衛服之十年嗟班鬢之已颯愧冶袖
之為妍謝銜珠之有報荷墜履之無捐
牋晉劉謐之與天公牋曰體戰身噤脱衣凍坐頼公借
袍南越送火
啟陳周弘正謝東宫賜縠袍啓曰或儔名麗辭等質輕
霧或色華少海用寳叢臺或粲彼三英縫兹五緎品頒
歲襲綠奪春耕蒿席可充緼袍易足
裙襦
漢書曰班伯容貌甚麗誦說有法時上方向文學鄭寬
中張禹等朝夕入說尚書論語於金華殿中詔伯受焉
數年金華之業絶班出與王許子弟為羣在於綺䊵襦
袴之中非其好也
東觀漢記曰梁鴻鄉里孟氏女容貌醜而有節操多求
之不肯父母問其所欲曰得賢壻如梁鴻者鴻聞之乃
求之女布襦裾鴻曰此真梁鴻妻也
漢書曰廉范為蜀郡太守百姓歌之曰廉叔度來何暮
昔日無襦今五袴
啟梁沈約謝齊竟陵王賚母赫國雲氣黃綾裙襦啓曰
竊以積絲成綵散繭騰花巧擅易水之間價貴叢臺之
下民受禄為養霑荷彌深聖恩曲漸自葉流根複袖緼
裾豈伊恒飾榮新之寵固難輕報
梁任孝恭謝裙襦啓曰加以庭闕桑麻室空機杼牀無
暖席桁靡懸衣值蓬卷北郊鴈飛南浦雪闇河隂冰生
海岸而繩帶屢盡苦風霜之切弊履恒穿踐泥沙之凍
自憐袖短雖内手而猶寒每恨衣輕徒歛襟而彌愴
裘
墨子曰江河之水非一水之源千鎰之裘非一狐之白
戰國策曰蘇秦說秦王書十二上而說不行黑貂之裘
弊又曰齊襄王立田單相之過魯有老人涉淄而寒出
而不行坐沙中單見其寒觧裘而衣之襄王曰田單之
惠施欲以取我國乎有貫珠者襄王呼而問之對曰王
不如因賞下令曰寡人憂人之寒單觧裘而衣之稱寡
人之意焉
說苑曰千金之裘非一狐之皮也廊廟之榱非一木之
枝也王法非一士之知也
晉咸寧起居注曰大醫司馬程據上雉頭裘一領詔據
此裘非常衣服消費功用其於殿前燒之勑外内有造
異服依禮治罪
十洲記曰漢武帝天漢三年西國王獻吉光毛裘裘色
黃盖神馬之類入水經日不沉入火不燋帝厚謝使
者
東觀漢記曰東平王蒼來朝章帝以王觸寒涉道賜王
乘輿貂裘
啟齊王融謝勑賜御裘等啓曰雲衣降授仙裾曲委榮
振素里澤駭蓬心昔漢帝觧裘不獨前寵曹王禠帶復
降今恩又謝竟陵王賜納裘啓曰降飾自尊垂榮及賤
玄玉不純曾波奪采南陸方永北風日壯無衣無褐發
念聖衷而挾纊之問每流觧裘之賜偏委
梁簡文帝謝東宫賜裘啓曰物華雉毳名高燕羽才慙
齊相愧白狐之飾德謝漢蕃均黑貂之賜地卷朔風庭
流花雪故以裾生惠氣袖起陽春
帶
穆天子傳曰天子征至赤烏之人赤烏氏先出自宗周
乃賜貝帶五十具
戰國策曰魯仲連謂田單曰將軍東有夜邑之奉西有
淄上之娛黃金横帶而騁乎淄澠之間有生之樂無死
之心所以不勝狄也
史記曰帝遺匈奴黃金飾貝帶一具
魏略曰疎勒王獻大秦赤石帶一枚
吴書曰陸遜破曹休帝脫御金帶以賜遜又親以帶之
吴錄曰鈎落者革帶也世名為鈎落帶
啟梁劉孝儀謝晉安王賜銀装絲帶啓曰雕鏤新竒織
製精絜越中玉女不得關思上方名匠莫能議巧人情
駭觀如見買臣之綬望貌移姿似逢子訓之術
藝文類聚卷六十七
