藝文類聚卷二十八唐歐陽詢撰
人部十二(遊覽)
遊覽
家語曰孔子北遊登農山子路子貢顔回侍孔子四望
喟然歎曰二三子各言爾志
穆天子傳曰天子遂襲崑崙之丘遊軒轅之宫眺望鍾
山之嶺玩帝者之寶勒石王母之山紀迹玄圃之上乃
取其嘉木豔草竒鳥怪獸玉石珍瑰之器重膏銀燭之
寶又曰天子北昇於舂山之上以望四野舂山是惟天
下之高山也天子五日觀於舂山之上
史記曰始皇三十七年上會稽山望於南海立石刻頌
秦德還過吳從江乘渡傍海上北至瑯琊又曰太史公
登會稽山探禹穴登姑蘇望五湖
莊子曰莊子與惠子遊濠梁之上莊子曰儵魚出遊從
容是魚樂也惠子曰子非魚焉知魚之樂也莊子曰子
非我焉知吾不知魚之樂也
楚辭曰覽冀州兮有餘横四海兮焉窮又曰登崑崙兮
四望心飛揚兮浩蕩日將暮兮悵忘歸遺極浦兮悟懷
韓詩外傳曰齊景公遊於牛山而北望齊曰美哉國乎
欝欝蓁蓁
淮南子曰所謂樂者遊雲夢陟高丘耳聽九韶六莖口
味煎熬芬芳馳騁夷道釣射鷫鸘之謂樂乎
戰國策曰昔楚王登彊臺而望崇山左江右湖以臨方
湟其樂忘死
說苑曰齊景公遊海上樂之六月不歸又曰楚昭王欲
之荆臺遊司馬子綦進諫曰荆臺之遊左洞庭之波右
彭蠡之水南望獵山下臨方淮其樂使人遺老而忘死
新序曰晉平公遊西河中流而歎曰嗟乎安得賢士與
共此樂乎
列女傳曰楚昭王燕遊蔡姬在左越姬參乘王親乘駟
以逐登附莊之臺以望雲夢之囿乃顧謂二女曰樂乎
吾願與子生若此
世說曰過江諸人每暇日輙相要出新亭藉卉飲宴周
侯中坐而歎曰風景不殊舉目有江河之異
詩古詩曰青青陵上柏磊磊澗中石人生天地間忽如
遠行客驅車策駑馬遊戲宛與洛長衢羅夾巷王侯多
第宅兩宫遙相望雙闕百餘尺極宴娛心意戚戚何所
廹
魏文帝在孟津詩曰良辰啓初節高會構歡娛清歌發
妙曲樂正奏笙竽曜靈忽西邁炎燭繼望舒翊日浮黃
河長驅旋鄴都又銅雀臺詩曰朝遊高臺觀夕宴華池
隂大酋奉甘醪獸人獻嘉禽齊倡發東舞秦筝奏西音
飛鳥翻翔舞悲鳴集北林樂極哀情來慘恨摧肝心又
於清河作詩曰方舟戲長水澹澹自浮沉絃歌發中流
悲風漂餘音
魏王粲詩曰悠悠涉荒路靡靡我心愁四望無煙火但
見林與丘城郭生榛棘蹊徑無所由萑蒲竟廣澤葭葦
夾長流遊客多悲傷淚下不可收朝入譙郡界曠然
消人憂詩人美樂土雖客猶願留又詩曰日暮遊西
園冀寫憂思情曲池揚素波列樹敷丹榮上有特栖
鳥懷春向我鳴又詩曰吉日簡清時從君出西園方
軌策良馬並驅厲中原北臨清漳渚西看栢楊山回
翔遊廣囿逍遙波水間又詩曰列車息衆駕相伴綠
水湄幽蘭吐芳烈芙蓉發紅暉百鳥何繽翻振翼羣
相追投網引潛鯉強弩下高飛白日已西邁歡樂忽
忘歸
魏陳琳詩曰高會時不娛羈客難為心慇懷從中發悲
感激清音投觴罷歡坐逍遙步長林蕭蕭山谷風黯黯
天路隂惆悵忘旋反歔欷涕霑襟又詩曰節運時氣舒
秋風凉且清閒居心不娛駕言從友生翺翔戲長流逍
遙登高城東望看疇野廻顧覽園庭嘉木凋綠葉芳草
纖紅榮騁哉日月逝年命將西傾建功不及時鍾鼎何
所銘收念還房寢慷慨詠墳經庶幾及君在立德垂功
名
晉陸機遨遊出西城詩曰遨遊出西城按轡循都邑逝
物隨節改時風肅且熠遷化有常然盛衰自相襲靡靡
年時改苒苒老已及行矣勉良圖使爾修名立
晉棗據詩曰矯足登雲閣相伴步九華徙倚憑高山仰
攀桂樹柯延首觀神州廻睛眄曲阿芳林挺脩榦一歲
再三花何以濟不朽噓吸潄朝霞重巖吐神&KR0008;傾觴挹
涌波恢恢大道聞人事足為多
晉張載登成都白莬樓詩曰重城結曲阿飛宇起層區
累棟出雲表嶢櫱臨太虛高軒啓朱扉廻望暢八隅西
瞻岷山嶺嵳峩似荆巫蹲鴟蔽地生原隰殖嘉蔬雖遇
堯湯世民食恒有餘欝欝小城中岌岌百族居街術紛
綺錯高甍夾長衢借問楊子舍想是長卿廬
晉陸冲詩曰命駕遵長塗綿邈塗難尋我行一何艱山
川阻且深洿澤無夷軌重巒有曾隂零雨淹中路玄雲
蔽高岑俯悼孤行獸仰歎偏翔禽空谷回悲響流風漂
哀音又詩曰肆觀野原外放心希太和景嶽造天漢豐
林冐重阿清芬乘風散豔藻映淥波
宋江夏王義恭登景陽樓詩曰丹墀設金屏瑶榭陳玉
牀温宫冬開燠清殿夏含霜弱蘂布遐馥輕葉振遠芳
彌望少無際肆睇周華疆象闕對馳道飛廉矚方塘邸
寺送暉曜槐柳自成行通川溢輕艫長街盈方箱顧此
爝火微胡顔厠天光又彭城戲馬臺集詩曰騁騖辭南
京弭節憩東楚懿蕃重遐望興言藥僚侣于役未云淹
時遷變溽暑眷戀江水流廻首獨延佇
宋袁淑登宣城郡詩曰悵焉訊舊老兹前乃楚居十代
闕州記百祀絶方書
宋顔延之罷郡還與張湘川登巴陵城樓詩曰江漢分
楚望衡巫奠南服三湘淪洞庭七澤藹荆牧悽矣自遠
風傷哉千里目萬古陳往還百代勞起伏又登景陽樓
詩曰風觀要春景月樹迎秋光㳂波被華若隨山茂貞
芳
宋鮑照行樂至城東橋詩曰迅風首旦發平路寒飛塵
擾擾遊宦子營營市井民懷金近從利撫劍遠辭親爭
知萬里途各事百年身
宋謝瞻遊西池詩曰逍遙越郊肆願言屢經過廻阡被
陵闕高臺眺飛霞惠風蕩繁囿白雲屯曾阿褰裳順蘭
沚徙倚引芳柯美人愆歲月遲暮獨如何
宋謝靈運晚出西射堂詩曰步出西掖門遙望城西岑
連障疊巘崿青翠杳深沉曉霜楓葉丹夕曛嵐氣隂節
往慼不淺感来恨已深羈雌戀舊侣迷鳥懷故林含情
尚勞愛如何離賞心撫鏡華緇鬢攬帶緩促衿安排徒
空言幽獨頼鳴琴又登池上樓詩曰殉祿反窮海卧痾
對空林傾耳聆波瀾舉目眺嶇&KR0706;初景革緒風新陽改
故隂池塘生春草園柳變鳴禽索居易永久離羣難處
心持操豈獨古無悶徵於今又登江中孤嶼詩曰江南
倦歴覽江北曠周旋懷新道轉迥尋異景不延亂流趨
正絶孤嶼媚中川雲日相暉映空水共澄鮮表靈物莫
賞藴真誰為傳又東山望海詩曰開春獻初歲白日出
悠悠蕩志將愉樂瞰海庶忘憂策馬步蘭臯緤控息椒
丘採蕙遵大薄搴若履長洲白華縞陽林紫虈曄春流
非徒不弭忘覽物情彌遒萱蘇始無慰寂寞終可求又
初往新安至桐廬口詩曰絺綌雖淒其授衣尚未至感
節良已深懷古徒役思不有千里棹孰申百代意遠協
尚子心遙得許生計既及泠風善又即秋水駛江山共
閒曠雲日相照媚景夕羣物清對玩咸可喜
宋謝莊遊豫章西山觀洪崖井詩曰幽願平生積野好
歲月彌捨簮神區外整褐靈鄉垂林遠炎天隔山深白
日虧遊隂騰鵠嶺飛清起鳳池隱曖松霞被容與澗煙
移將遂丘中性結駕終在斯
齊謝朓和徐勉出新林渚詩曰宛洛佳遨遊春色滿皇
州結軫青郊路廻瞰滄江流日華川上動風光草際浮
桃李成蹊徑桑榆蔭道周又遊東田詩曰戚戚苦無悰
攜手共行樂尋雲陟累榭隨山望菌閣遠樹曖芊芊山
烟紛漠漠魚戲新荷動鳥散餘花落不對芳春酒還望
青山郭
梁簡文帝仰和衛尉新渝侯廵城口號詩曰帝景風雨
中層闕烟霞浮玉署清餘熱金城含暮秋水光凌却敵
槐影帶重樓又薄晚逐凉北樓廻望詩曰平衢望如掌
曾雉曖相連斷雲留去日長山减半天戲鳬乘洑下漁
舟冐浪前又大同八年秋九月詩曰大君重九節下輦
上林中酒闌嘉宴罷車騎各西東時余守西掖脂車歸
北宫車分獨坐道扇拂冶城風落照壍中滿浮烟槐外
通長樂含初紫安榴拆晚紅又大同九年秋七月詩曰
高樓闢左扇廻望依蘭橈晚風䬙颺来落照參差好又
登錦堂詩曰孫生酸棗寺王子枝江樓何如登石鏡因
閒猶豫遊又應令詩曰蠡浦急兮川路長白雲重兮出
帝鄉平原忽兮遠極目江甸阻兮羈心傷樹廬岳兮高
且峻瞻派水兮去泱泱遠烟生兮含山勢風散花兮傳
馨香臨清波兮望石鏡瞻鶴嶺兮睇仙裝望邦畿兮千
里曠悲遙夜兮九廻腸顧龍樓兮不可見徒送目兮淚
霑裳
梁元帝出江陵縣還詩曰遊魚迎浪上雊雉向林飛遠
村雲裏出遙船天際歸又詩曰朝出屠羊縣夕反仲宣
樓水滿還侵岸沙盡稍開流又登江州百花亭懷荆楚
詩曰目極纔千里何由望楚津落花灑行路垂楊拂砌
塵柳絮飄春雪荷珠漾水銀試酌新春酒遙勸陽臺人
梁昭明太子示雲麾弟詩曰白雲飛兮江上阻北流分
兮山風舉山萬仞兮多高峯流九派兮饒江渚上岧嶤
兮乃逼天雲微濛兮後興雨實覽歷兮此名地故遨遊
兮兹勝所爾登涉兮一長望理化顧兮忽憶予想玉顔
兮在目中徒踟蹰兮增延佇
梁沈約登高望春詩曰登高眺京洛街巷何紛紛廻首
望長安城闕欝盤桓齊童躡珠履趙女揚翠翰春風搖
雜樹葳蕤綠且丹寳瑟玫瑰柱金羈玳瑁鞍淹留宿下
蔡置酒過上闌日出照鈿黛風過動羅紈又秋晨羈怨
望海思歸詩曰分空臨澥霧披遠望滄流八桂曖如畫
三桑眇若浮烟極希丹水月表望青丘
梁劉孝威登覆舟山望湖北詩曰紫川通太液丹岑聮
少華堂皇更隱映松灌雜交加荇浦浮新葉漁舟繞落
花浴童爭淺岸漂女擇平沙極望傷春日廻車空狹斜
又出新林詩曰芒山眡洛邑函谷望秦京遙分承露掌
遠見長安城故鄉已可識遊子必勞情霧罷前村見風
息涌川平坐觀暮潮落漸見夕烟生無由一羽化徒想
風御輕
梁劉孝標江州還入石頭詩曰鼓枻浮大川延睇洛城
觀洛城何欝欝杳與雲霄半前望蒼龍門斜瞻白鶴館
槐垂御溝道柳綴金隄岸迅馬晨風趨輕輿流水散高
歌梁塵下絙瑟荆禽亂我思江海遊曾無朝市玩忽寄
靈臺宿空軫及關歎仲子入南楚伯鸞出東漢何能栖
樹枝取斃王孫彈
梁蕭子範東亭極望詩曰晚流稍東急暝景促西暉水
鳥銜魚望蓮舟拂芰歸郊原共起遠林野雜依菲從君
採蘿葛寧復想輕肥
梁蕭子暉應教使客春遊詩曰上林看草色河橋望日
暉洛陽城閉晚金鞍横路歸
梁蕭子雲落日郡西齋望海山詩曰漁舟暮出浦漢女
採蓮歸夕雲向山合水鳥望田飛蟬鳴早秋至蕙草無
芳菲故隱天山北夢想日依依
梁吳筠登鍾山讌集望西靜壇詩曰客思何以緩春郊
滿初律登車陸離至駿騎差池出寳椀汎蓮花珍杯食
竹實才勝商山四文高竹林七復望子喬壇金繩藴綠
帙風雲生屋宇芝英被仙室方隨鳳皇去悠然駕白日
又迎柳吳興道中詩曰團團日西靡客念已蹉跎長風
倒危葉輕練網寒波白雲光彩麗青松意氣多所言飽
恩德忘我北山蘿
梁庾肩吾登城北望詩曰誓師屠六郡登城望九嵏山
沉黃霧裏地盡黑雲中霜戈曜壠日哀笳斷塞風又和
衛尉新渝侯廵城口號詩曰維城寄右戚廵警屬勤王
南瞻通㶚岸北眺指横芒入漢飛延閣臨雲出建章步
逐天津遠城隨秋夜長露槐落金氣風寮上新凉又暮
遊山水賦韻得磧字應令詩曰餘春屬清夜西園恣遊歴入
徑轉金輿開橋通畫鷁細藤初上楥新流漸涵磧雲峯
没城柳電影開巖壁又和晉安主簿晚逐凉北樓廻望
詩曰向夕紛喧屏追凉飛觀中樹影臨城日窗含度水
風遙天如接岸遠帆似凌空陪文慙宋玉徒等侍蘭宫
梁王僧孺落日登高詩曰憑高且一望目極不能捨東
北指青門西南見白社軫軫河梁上紛紛渭橋下爭利
亦爭名驅車復驅馬寕訪蓬蒿人誰憐寂寞者又至牛
渚憶魏少英詩曰楓林曖似畫沙岸靜如掃空籠望玄
石廻斜見危島綠草間遊蜂青葭集輕鴇徘徊洞初月
侵淫潰春澇非願歲物華徒用風光好
梁王筠和衛新渝侯廵城詩曰閶闔曖已昏鈎陳杳將
暮棲烏城上反晚雀林中度閣道趨文昌禁兵連武庫
銅烏迎早風金掌承朝露罘罳分曉色睥睨生秋霧
梁劉綏和晚日登樓詩曰所以登臺榭正重接烟霞長
虹觸欄斷歸鳥避空斜俯巢窺暝宿臨樹摘高花百雉
時方晚九層光尚賖
北周宗懔和歲首寒望詩曰旅騎出平原鉦鐃遍野喧
接里開都邑連車駐小門稻車廻故塢獵馬轉新村古
碑空戴石山龕未上旛所言春不至未有桃花源
北齊劉逖秋朝野望詩曰駐車憑險岸飛蓋歷平湖菊
寒花稍發蓮秋葉漸枯向浦低行鴈排空轉噪烏若將
君共賞何處减城隅
陳隂鏗和登百花亭懷荆楚詩曰江陵一柱觀潯陽千
里潮風煙望似接川路恨成遙落花輕未下飛絲斷易
飄藤長還依格荷生不避橋陽臺可憶處惟有暮將朝
又登武昌岸望詩曰遊人試歴覽舊跡但邱墟巴水縈
非字楚山斷類書荒城高仞落古柳細條疎煙蕪遂若
此當不為能居又和侯司空登樓望鄉詩曰懷土臨霞
觀思歸想石門瞻雲望鳥道對柳憶家園寒田穫裏靜
野日燒中昏信美今何益傷心自有源
陳張正見遊龍首城詩曰關外山川閤城隅塵霞浮白
雲凝絶嶺滄波間斷洲四面觀長薄千里眺平邱河津
無桂樹樽酒自淹留
陳江總秋日登廣州城南樓詩曰秋城韻晚笛危榭引
清風遠氣疑埋劍驚禽似避弓海樹一邊出山雲四面
通野火初烟細新月半輪空塞外離羣鳥顔鬢早如蓬
徒懷建業水復想洛陽宫不及孤飛鴈獨在上林中
賦後漢班彪遊居賦曰夫何事於冀州聊託公以遊居
歷九土而觀風亦慙人之所虞遂發軫於京洛臨孟津
而北厲想尚甫之威虞號蒼兕而明誓既中流而歎息
美周武之知性謀人神以動作享烏魚之瑞命瞻淇澳
之園林善綠竹之猗猗望常山之峩峩登北岳而高遊
嘉孝武之乾乾親飭躬於伯姬建封禪於岱宗瘞玄玉
於此丘徧五岳與四瀆觀滄海以周流鄙臣恨不及事
陪後乘之下僚今匹馬之獨征豈斯樂之足娛且休精
於敝邑聊卒歲以湏臾
魏陳思王曹植節遊賦曰覽宫宇之顯麗實大人之攸
居建三臺於前處飄飛陛以凌虛連雲閣以遠徑營觀
榭於城隅亢高軒以迥眺緣雲霓而結䟽仰西岳之崧
岑臨漳滏之清渠觀靡靡而無終何眇眇而難殊亮靈
后之所處非吾人之所廬於是仲春之月百卉叢生萋
萋藹藹翠葉朱莖竹林青葱珍果含榮凱風發而時鳥
讙微波動而水蟲鳴感氣運之和潤樂時澤之有成遂
乃浮素蓋御驊騮命友生攜同儔誦風人之所歎遂駕
言而出遊步北園而馳騖庶翺翔以解憂望洪池之滉
漾遂降集乎輕舟沉浮蟻於金罍行觴爵於好仇絲竹
發而響厲悲風激於中流且容與以盡觀聊永日而忘
愁嗟羲和之奮策怨曜靈之無光念人生之不永若春
日之微霜諒遺名之可紀信天命之無常愈志蕩以淫
遊非經國之大綱罷曲宴而旋服遂言歸乎舊房又感
節賦曰攜友生而遊觀盡賓主之所求登高墉以永望
冀銷日以忘憂欣陽春之潜潤樂時澤之惠休望候鴈
之翔集想玄鳥之来遊嗟征夫之長勤雖處逸而懷愁
懼天河之一廻没我身乎長流豈吾鄉之足顧戀祖宗
之靈丘惟人生之忽過若鑿石之未燿慕牛山之哀泣
懼平仲之我笑折若華之翳日庶朱光之長炤願寄軀
於飛蓬乘陽風而遠飄亮吾志之不從乃拊心以歎息
青雲欝其西翔飛鳥翩而上匿欲縱體而從之哀予身
之無翼大風隱其四起揚黃塵之冥冥野獸驚以求羣
草木紛其揚英見遊魚之涔灂感流波之悲聲内紆曲
而潜結心怛惕以中驚匪榮德之累身恐年命之早零
慕歸全之明義庶不沗乎所生
魏楊修節遊賦曰爾乃息偃暇豫携手同征遊乎北園
以娛以逞欽太皥之統氣樂乾坤之布靈誕烟煴之純
和百卉挺而滋生谷風習以順時橈百物而有成行中
林以彷徨玩竒樹之抽英或素華而雪朗或紅彩而發
頳綠葉白蔕紫柯朱莖楊柳依依鍾龍蔚青紛灼灼以
舒葩芳馥馥以播馨嗟珍果之叢生每異類而絶形禀
冲和以固植信能實而先榮於是廻旋詳觀目周意倦
御于方舟載笑載言仰泝凉風俯濯纖腕極歡欣以從
容乃升車而来反
歎晉石崇思歸歎曰登城隅兮臨長江極望無涯兮思
填胷魚瀺灂兮鳥繽翻澤雉遊裊兮戲中園秋風厲兮
鴻鴈征蟋蟀嘈嘈兮晨夜鳴落葉飄兮枯枝竦百草零
兮覆畦壠時光逝兮年易盡感彼歲暮兮悵自愍廓羈
旅兮滯野都願御光風兮忽歸徂惟金石兮幽且清林
欝茂兮芳草盈玄泉流兮縈邱阜閣館蕭寥兮蔭叢柳
吹長笛兮彈五絃高歌凌雲兮樂餘年舒篇卷兮與聖
談釋冕投紱兮希彭耼超逍遙兮絶塵埃福亦不至兮
禍不来
書魏應璩與滿公琰書曰徒恨宴樂始酣白日傾夕驪
駒就駕意不宣展追惟耿介迄于明發適欲遣書會承
來命知諸君子復有漳渠之會西有伯陽之館北有曠
野之望高榭翳朝雲文禽蔽綠水沙場夷敞清風肅穆
是京臺之樂也得無流而不反乎適有事務湏自經營
不獲侍坐良增悒悒又與從弟君胄書曰間者北遊喜
歡無量登芒濟河曠若發蒙風伯掃涂雨師洒道按轡
清路周望山野亦既至止酌彼春酒接武茅茨凉過大
厦膚寸肴修味踰方丈逍遙陂塘之上吟詠菀柳之下
結春芳以崇珮折若華以翳日弋下高雲之鳥餌出深
淵之魚蒲且讃善便嬛稱妙何其樂哉雖仲尼忘味於
虞韶楚人流遯於京臺無以過也班嗣之書信不虛矣
來還京都塊然獨處營宅濱洛困於囂塵思樂汶上發
於寤寐昔伊尹輟耕郅惲投竿思致君於有虞濟蒸民
於塗炭而吾方欲執耒於山陽沉縉於丹水知其不如
古人遠矣然山甫不貪天地之樂曾參不慕晉楚之冨
亦其志也
藝文類聚卷二十八
