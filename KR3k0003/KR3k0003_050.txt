藝文類聚卷五十唐歐陽詢撰
職官部六(刺史太守)(尹長令)
刺史
漢書曰武帝時田叔以壯勇舉刺三河奏事稱意又云
王尊遷益州刺史先是琅邪王陽為益州刺史行部至
九折坂歎曰奉先人遺體柰何數乘此險後以病去及
尊為刺史至其坂問吏曰此王陽所畏道邪吏對曰是
尊叱其馭曰驅之王陽為孝子王尊為忠臣又曰朱博
遷冀州刺史博本武吏不習文法及為刺史行部吏民
數百人遮道自言博駐車决遣如神五六百人皆罷去
吏驚不意博臨事乃至於此又曰何武為揚州刺史行
部必先即學宫見諸生試其誦論得失然後入傳舍問
墾田頃畆五穀美惡
司馬彪續漢書曰郭伋拜并州刺史行部至西河美稷
有數百小兒各騎竹馬迎伋拜伋問曰兒何自遠來對曰聞
使君到喜故來迎伋曰苦諸兒復送到郭外問使君何
日當還伋謂從事計日告之行部還入美稷先期一日
伋念負諸兒即止野須期乃往又曰周舉為并州刺史
太原舊俗以介子推焚骸有龍忌之禁輙一月寒食莫
敢煙㸑老小不堪歲歲多死者舉既到州乃作弔書以
置子推之廟言盛冬去火殘損人命非賢者之意以宣
示愚民使還温食又曰皇甫嵩領冀州牧奏請一年租
賑饑民民歌之曰天下亂兮市為墟母不保子兮妻失
夫賴得皇甫兮復安居又曰种暠為益州刺史在職三
年宣恩遠夷開曉殊俗岷山雜落皆懷服漢德其白狼
槃木諸國並貢前刺史卒後遂絶暠至乃復向化永昌
太守鑄黃金為文蛇以獻梁冀暠糾發追捕馳傳上言
冀由是銜怒
東觀漢記曰李珣為兖州刺史所種小麥胡蒜悉付從
事無所留清約率下席羊皮布被又曰段熲起於徒中
為并州刺史有功後徵還京師熲乘輕車介士鼓吹曲
蓋朱旗騎馬殷天蔽日連騎相繼數十里
謝承後漢書曰王閎遷冀州刺史閎性刻不發私書不
交豪族賓客號曰王獨坐又曰李燾為青州刺史
發璽書於本縣傳舍乘法駕騑驂朱軒就路奏免
四郡相百城怖懼悉豫棄官又曰先時交趾屯兵
反有司舉賈琮為刺史即移書告示使其安資業
百姓歌之曰賈父來晚使我先反今見清平吏不
敢飯乃以琮為冀州刺史舊典驂駕垂赤帷裳迎
於州界及琮之部升車言刺史當遠視廣聽糾察美惡
何有反垂帷裳以自掩塞乎乃命御者褰之百城聞風
自然悚震又曰百里嵩為徐州刺史州境遭旱嵩行部
傳車所經甘雨輙注東海金鄉祝其兩縣僻在山間嵩
傳駟不往二縣獨不雨老父干請嵩曲路到二縣入界
即雨又曰巴祗為揚州刺史幘毁壊不復改易以水滲
曝用之處暝暗之中不燃官燭
華陽國志曰趙琰為青州刺史有貴要屬託琰於廳事
前置大器水發書投置水中無有所報又曰郭賀為荆
州刺史百姓歌之曰厥德仁明郭喬卿明帝到南陽廵
狩賜三公服去襜露冕使百姓見之以彰有德
三輔决錄曰蘇章為冀州刺史行部有故人為清河太
守案得其奸贓乃設酒接以温顔太守喜曰人各有一
天我獨有二天章曰今夕蘇孺文與故人歡飲私恩也
明日冀州刺史白奏事公法也遂舉正其罪又曰韋康
代父為涼州刺史父出止傳舍康入官時人榮之
魏志云劉馥為掦州刺史馥既受命單馬造合肥空城
建立州治貢獻相繼數年恩化大行
晉陽秋曰胡質為荆州刺史子威自洛陽至荆州定省
家貧自驅驢單行見父停十餘日臨歸質賜絹一匹為
道糧威跪曰大人清高不審安得此質曰吾俸禄之餘
故以為汝糧爾晉武帝問威曰卿孰與卿父清威曰臣
不如也帝曰何以為不如威曰臣父清畏人知之臣清
畏人不知之
魏志曰徐邈為涼州刺史進善黜惡風化大行百姓歸
心焉西域流通荒戎入貢皆邈勲也又曰田豫護匈奴
中郎將領并州刺史胡聞其威名相率來獻州界寧肅
百姓懷之又曰陳泰為并州刺史懷柔民夷甚有威惠
京邑貴人多寄寳貨因泰市奴婢泰皆挂之於壁不發
其封及徵為尚書悉付還之又曰張既為雍州刺史太
祖謂既曰還君本州可謂衣繡晝行矣又曰賈逵為豫
州刺史其二千石以下阿縱不如法者皆舉奏免之帝
曰逵真刺史矣布告天下當以豫州為法
魏略曰裴潜為兖州時嘗作一胡牀及去留以挂壁
王隱晉書曰羊祜都督荆州諸軍事招擕以禮懷遠以
德吳人悦服稱為羊公又曰山濤轉為冀州刺史自濤
居州甄拔隠屈搜求賢才旌命所加三十餘人皆顯名
當世冀州之士於是為盛又曰杜預為鎮南大將軍都
督荆州諸軍事南土美而謠之曰後世無叛有杜翁孰
識智名與勇功又曰陶侃為都督荆雍益梁四州諸軍
事是時荆州大饑百姓多餓死侃至秋熟輙糴至饑復
减價糶之士庶歡悦咸蒙濟頼又曰庾冰為中書監揚州
刺史乃心夙夜情存治道賓禮朝賢升擢後進由是朝
野注心咸曰賢相又曰庾翼都督江荆益三州刺史制
度規模每出於人數年之中軍國充實人情翕然稱其
才明由是自河以南皆懷歸附又曰吳隱之為廣州刺
史州界有水名貪泉父老云飲此者皆使廉士變貪隱
之始踐境先到水所酌而飲因賦詩曰古人云此水一
㰱重千金若使夷齊飲終當不易心
曹嘉之晉紀云羊暨為青州刺史暨牛産犢及遷以官
舍所生遺之而去
詩梁元帝後臨荆州詩曰擁旄去京縣褰帷辭未央弱
冠從王役從容遊豈張不學胡威絹寧挂裴潛牀所冀
方留犢行當息飲羊戲蝶時飄粉風花乍落香高欄來
蕙氣疎簾度晚光綺錢臨仄宇阿閤繞長廊又示民吏
詩曰闕里尚撝謙厲鄉裁知足咨余再分陜少思宜寡
欲霞出浦流紅苔生岸泉綠方令江漢士變為鄒魯俗
又别荆州吏民詩曰玉節居分陜金貂摠上流麾軍時
舉扇作賦且登樓年光徧原隰春色滿汀洲日華三翼
舸風轉七星斿向觧青絲纜將移丹桂舟
梁劉孝綽和湘東王理訟詩曰馮翊亂京兆廣漢欲兼
治豈若兼邦牧朱輪褰素帷淮海封畿地雜俗良在兹
禁姦擿銖兩馭黠震豺狸
碑後漢蔡邕荆州刺史庾侯碑曰君資天地之正氣含
太極之純精明潔鮮於白珪貞操厲乎寒松視鑒出於
自然英風發乎夭骨事親以孝則行侔於曾閔結交以
信則契明於黃石温温然弘裕虛引落落然高風起世
信荆山之良寳靈川之明珠也爰在弱冠英風固以揚
於四海矣拜為荆州刺史仗沖靜以臨民施仁義以接
物恩惠著於萬里誠信暢於殊俗由是撫亂以治綏擾
以靜也帝嘉其功錫以車服方將掃除寇逆清一宇宙
廓天步之艱難寧陵夷之屯否
晉潘岳荆州刺史東武戴侯楊使君碑曰君誕保靈和
繼期載德宣哲清朗直道高尚若乃嘉號推賢博愛濟
衆鄉黨服其義而縉紳慕其風于時文后歷數在躬相
國幕府實允華夏九德咸事俊乂在官成君名器納字
參軍宏略被于南國美化行乎江漢西陵之役懸軍深
入親薄寇壘躬行天誅既而救兵不進糧盡道窮因乃
憮然廻慮殿其衆而返雖為法受黜勲庸未崇而天下
伏其勇世主思其忠
晉潘尼益州刺史楊恭侯碑曰君毓乾靈之醇德挺一世
之殊量禀天然不渝之操體蘭石芳堅之質夫其器膺
弘濟智能周逹窮不怨否顯不矜泰履行則為模楷吐
言則成櫽括德實充於内而光華發乎外也君發迹州
國委質明主自景皇帝攝政文皇帝繼業值天下多虞
疆埸未靜以君先帝所拔懷寳後時而深達遠識有經
國之量故為腹心謀臣而監度政事焉君出則簡練熊
羆職司是圖入則從容諷議盡規帷幄其所以進可替
否決疑定策者皆言效於既往而事簡於帝心君再臨
司官三撫名郡方將宣文德以來遠建武功於所牧銘
曰天生蒸民有類有則誕育恭表應期秀特文兼六行
武備七德忠肅弘毅柔嘉温克機事無瑕臨疑不惑我
謀既精我化既清澤流河朔勲著王庭西南未夷侯其
是寧上天不惠早世潛靈
北齊邢子才冀州刺史封隆之碑曰公世載儒雅之風
家傳鐘鼎之業出三代而克阜歴兩都而轉盛五世祖
游游子孚恥斯鳥獸狹此丘壑濡足焚首念在一匡委
質中山並充衮闕故已援墜拯溺大庇生民祖定功業
建旆懷藩揚旌冀部耳目相接歌詠獨存父司空孝宣
公禀潤玉府承華桂簿望振鷺而齊舉軼歸鴻而竝運
以兹一德光事三主七登九伯之重再處八元之任必
有餘慶事屬才子莫之與京理歸世禄非因原隰之氣
詎待河嶽之靈發純粹而成址禀中和而樹質神體秀
異志識閒爽幼體成人弱不好弄同鳳凰之五色非豫
章之七年太昌初平洛除侍中驃騎大將軍密勿樞功
逶迤衮職貂蟬承弁華藻披衣鳴䨇璜於峻陛驅六轡
於廣路升華輦以弼一人踐太階而平天下
周王褒故陜州刺史馮章碑曰其先陶唐氏之苗裔堯
少子生而手有馮字因以為氏俾侯于魯義等房心之
地余與之廣事符河汾之邑使君禀靈河嶽比德璁珩
閨門和美譽聖開宗握文命氏濁水北流秦關東徙巖
險襟帶山河枕倚陸離組甲從容青紫
周庾信少保幽州刺史豆盧府君碑曰本姓慕容燕文
帝皝之後也其先保姓受氏初存柳城之功開國承家
始靜遼陽之亂尚書府君改姓豆盧筮仕于魏公資忠
履孝藴義懷仁直幹百尋澄波千頃留心職仕愛翫圖
籍官曹案牘未嘗煩擁戎馬交馳不妨殊俗兄弟公侯
國朝親戚宜春有湯沐之盛濯龍無流水之譏渭南千
畆之竹尚懼盈滿池陽三頃之田常思止足銘曰朝鮮
稱國孤竹為君地稱高柳山名密雲遼陽趙列武遂秦
分寳珪世冑雕戈舊勲名稱實賓言謂身文朝傾地鎮
夜落台星石壇承祀豐碑頌靈渭城高柏昌陵下亭須
知地布為讀山銘
墓誌梁王僧孺豫州墓誌曰自姬發系因魏傳緒留路
在趙名賢世襲相秦將漢英雄係踵忘寵辱無愠喜靡
矜夸慎嗜欲其行軍用武勲合竒正乃治邊御衆威裕
兼行常懔懔然以中原為己任或欲十萬而横行乍思
五千而深入尅反舊京飲馬函渭然後高臥閒帷晤言
空谷思魯連之辭賞慕田疇之高蹈而火傳川逝長塗
已廹雖景鍾良史有功必書刻板鏤石宜兼不朽銘曰
高勲藹藹長旌高旆入作爪牙出司襟𢃄民謠不息王
言有會功為上等政稱九最日隆寵秩方登遠大羲轡
難留濛水易收秘邱玄戶杳杳悠悠
陳徐陵裴使君墓誌銘曰君五音之候兼其方牧八陣
之圖窮其巧變用能戰必勝攻必取督稱無難兵號觧
煩朝飛火箭夜聳雲梯燧象從奔聯狼已合於是厥顔
不撓極咍諸戎龐德高聲肆言羣逆胡夷摠至猶持子
路之纓鋒刃相交終荷温生之節每以財輕篻籜義重
嵩衡割宅字貧友之孤開門延故人之殯篤好朋遊居
常滿席每至鮮雲藹藹披王安之衣明月團團似班姬
之扇日帶花以如笑風鳴條而若歌傍列絲桐對揚文
酒一石之後逾能斷獄五斗之量猶未觧酲嗟乎潘岳
之詩致哀周密莊公之誄用愍縣賁
陳江摠廣州刺史歐陽頠墓誌曰公家習尚書少府儒
高於漢册世居渤海太守文重乎晉原中原喪亂避地
南徙公孝敬純深友悌敦睦家積遺財並讓諸季兼賙
同壤公含章内映遠識沈通窒嗜欲謹言行資貞幹事
廉隅梁室不造凶羯憑陵公被銳執兇有志匡復梁孝
元帝授散騎常侍東衡州刺史始興縣侯而犬戎弑逆
宗社播遷陳纂揖讓攸歸高祖恩加惟舊横使持節都
督南衡二十二州諸軍事廣州刺史進為開府儀同三
司山陽郡公進號征南將軍加鼓吹一部巫山遠曲喧
騎吹於日南芳樹清音肅軍容於海截追贈車騎將軍
司空公涉獵六經優游百氏寬徭省賦化百越之歸心
撫寒投醪感三軍之死力在室如賓寧慚屋漏不貪為
寳每畏人知殺青無兼兩之疑薏苡豈懷珠之謗如羊
如粟不改夷齊之心遺慶遺風方留豹産之德
表魏武帝領兖州牧表曰入司兵校出摠符任臣以累
葉受恩膺荷洪施不敢顧命是以將戈帥甲順天行誅
雖戮夷覆亡不暇臣愧以興隆之秩功無所執以偽假
實條不勝華竊感譏誚益以惟谷
梁簡文帝為武陵王讓揚州表曰臣延首青冥傾心紫
府言非東里誠譬北辰而滔滔雲漢不被霈然之澤鬱
鬱仙居方隔下臣之奏周任量力請固所陳明主理奪
伏冀照許臣聞繫風捕影涉求之路靡階玉馬金舟過
遠之資無託
南康王會理讓湘州表曰絲言自天而忽委玉刻披雲
而下墜浮舟千仞吕梁之惕已深摠轡萬尋懸車之懼
非淺
梁劉孝儀安成王讓江州表曰臣聞失晨之雞雖不忘
於改旦敗駕之馬終取忸於銜鑣臣昔牧淮岱皇風咫
尺一變至道易以為政而亂政莫理美錦徒傷豈可復
宣六條闡化千里又曰臣聞六轡沃若不策玄黃之馬
九成輪奐無求擁腫之材何則跳跼之路已窮梁棟之
用斯闕
南平王讓徐州表曰竊以淮岱務殷事乖坐嘯枌榆望
重非可臥治臣緜頓枕席動移旬晦恒恐尺波易流寸
隂難保寧可復冒此寵膺兹恩榮
臨川王觧揚州表曰臣自馳傳斗牛作牧淮海政刑兩
空璿璣六運既昧弛張之要尤慚大小之獄故以結泳
濡翼取愧能官每一進思無忘退食誠復恩私可憑而
彝倫難紊敢恃慈弘冒披心欵乞觧州任少弭素飱又
為鄱陽嗣王初讓雍州表曰臣大邦維屏既慚宗子之
詩思樂泮宫有缺僖公之頌特以周開元伯錫壤參墟
漢啓三陲分珪舊楚身私家慶摠集微躬擁部襟帶跨
制數州西距嶢關南踰鄧塞雖復呼韓來朝藁街納質
二鹵尋戈四郊無警猶如王戎雅識羊祜尚義臣求諸
己無或宴安進思盡忠歸乎私謁
李揚州舅讓表曰人心彼此盡為敵國金柝夜警和門
晝閉加以淮水淼漫危同三坂懷山之勢已成為魚之
期可見若使身死可以益國城没足用報恩雖葬魚鼈
其甘如薺政以朽耄無庸必負恩寄恥辱之甚非止老
臣
啓梁陸倕勑使行江州事啓曰封畛遐曠㕓井奥實陸
海神臯偏屬兹境兼以茂親明德維翰作鎮宣述條教
匡贊盛猷自非問望兼弘寧可擢膺嘉舉
教齊謝朓為錄公拜揚州恩教曰昔召南分陜流甘棠
之德平陽好道深獄市之寄吾沗属負荷任摠侯伯受
餞元戎作牧中甸此地五都雜會四方是則而向隅之
矜斯積納隍之歎猶繁興念下車無忘待旦有齊禮導
德致之仁夀弘漏網之寬申在宥之澤
梁簡文帝罷雍州恩教曰折以片言事關往聖寄之勿
擾傳彼昔賢故刻木不對畫獄無入吾自之雍矜懷圄
犴幸得天無虐旱地歇怪蟲今軸車行塗舟艎且戒植
柳官渡尚或依然寄飯曹僖猶思恩宥况義化君民節
離寒暑憫兹岐路宜留惠澤
臨雍州原減民間資教曰誠欲投軀决堤曝身求雨九
伐方弘三驅未息役㸑之憂兵家斯急師興之費日用
彌廣今春流既長艫舳爭前轉漕相追饋糧不闕義存
矜急無俟多費
臨雍州革貪惰教曰壯夫疲於擐甲匹婦勞於轉輸藜
藿難充轉死溝壑春蠶不暖寒肌冬收不周夏飽胡寧
斯忍復加裒削傷盗抵罪遂為十一之資金作贖刑翻
成潤屋之産
尹
應劭漢官儀曰河南尹所理周地也秦兼天下置三川守
洛陽尹也漢更名河南孝武皇帝增云太守世祖中興
徙都雒陽改號為尹尹正也
王隠晉書曰樂廣為河南尹郡中多怪無敢數在廳事
者唯廣處之
晉中興書曰晉太興元年改丹陽内史為丹陽尹又曰
劉隗為長兼侍中出補丹陽尹隗雖在外而萬機秘密
皆豫聞之
語林曰許玄度出都詣劉真長先不識至便造之一面
留連摽劉貴略無造詣遂九十日一詣許語曰卿為不
去家將成輕薄京尹
詩梁元帝去丹陽尹尹荆州詩曰驂駕乘駟馬謁帝朝
承明分符蒞閩越終然慚勵精又曰副君垂奬眄仁慈
穆且敦終朝陪北閣清夜侍西園降責深知已寧思食
椹恩未嘗辭畫室誰忍去轘轅
梁蕭琛和元帝詩曰妙善有兼姿羣材成大廈奕奕工
辭賦翩翩富文雅麗藻若龍雕洪才類河瀉案牘時多
暇優游閱典墳儒墨自玄觧文史更區分平臺禮申穆
兔苑接卿雲軒蓋蔭馳道珠履忽成羣德音高下被英
聲遠近聞
梁徐勉和元帝詩曰敬愛良是賢謙恭實所務尊賢遺
道德重學嚴師傅六藝誠為敏三雍稱有裕覆被唯仁
義吐納必珪璋壯思如泉湧逸藻似雲翔夙有匡時調
早懷經世方留心在庶績厲精思治綱
表梁劉孝儀晉安王讓丹陽尹表曰臣聞盈尺徑寸易
取琢磨南箕北斗難為簸挹何則良工質美在器成珍
假名責實涉求必殆
梁邵陵王讓丹陽尹初表曰臣進非民譽退異宗英尸
居崇號已紊彝典况京兆五守西漢難追河南二尹東
京罕繼審已循涯自知莫可街談巷議尤見不勝
梁庾肩吾為南康王讓丹陽尹表曰臣聞劒鏤七星非
有司天之用簾圖五嶽寧識崇朝之雲是知策彼泥龍
不能令其逐日乘斯流馬安可使其奔電方今振鷺盈
庭白駒空谷惟帝念功惟明克允君子之國幸聞其讓
石門之水獲免於貪
序梁元帝丹陽尹傳序曰傳曰大夫受郡漢書曰尹者
正也及其用人實難授受廣漢和顔接下子高自輔經
術孫寳行嚴霜之誅袁安㽜冬日之愛自二京版蕩五
馬南渡固乃上燭天文下應地理爾其地勢可得而言
東以赤山為城臯南以長淮為伊洛北以鍾山為華阜
西以大江為黃河既變淮海為神州亦即丹陽為京尹
雖得人之盛頗愧前賢而眄遇之深多用宰輔皇上受
圖負扆寳歷惟新制禮以告成功作樂以彰治定豈直
四三皇六五帝孕夏陶周而已哉若夫位以德叙德以
位成每念忝莅京河兹焉四載以入安石之門思勤王
之政坐真長之室想清談之風求瘼餘晨頗多暇景今
綴采英賢為丹陽尹傳
太守
漢書曰郡守秦官掌理其郡秩二千石景帝中元二年更
名太守又曰季布為河東太守孝文時人有言其賢召
欲以為御史大夫人又言其勇使酒至㽜邸一月罷布
曰臣待罪河東陛下無故召臣此人必有欺陛下者夫
以一人譽召臣一人毁去臣恐天下有識聞之以窺陛
下上曰河東吾股肱郡故特召君爾又曰文翁廬江人
少好學景帝末為蜀郡守修起學館於成都招下縣子
弟以為學官童子得教令吏民見而榮之由是大化蜀
地學京師者比齊魯焉又曰黃覇字次公為潁川太守
戶口歲增治為天下第一徵守京兆尹是時鳳皇神雀
數集郡國潁川尤多天子以覇治行終長者下詔賜爵
關内侯黃金百觔又曰哀帝時南郡多盗賊授蕭育為
太守上以育耆舊名臣乃以三公使車載育入殿中受
策加賜黃金二十觔育至南郡盗賊斷跡
韓子曰李悝為魏文侯上地守而欲民之善射乃下令
云民有狐疑之訟者令之射狗中之者勝不中者負民
皆習射日夜不休與秦戰大敗之以民之善射也
東觀漢記曰馮勤曾祖揚宣帝時為弘農太守生八男
皆典郡趙魏號為馮萬石又云趙熹字伯陽為平原太
守後青州大蝗入平原界輙死歲屢有年百姓歌之又
曰朱暉字文季再遷臨淮太守吏民畏愛為之歌曰強
直自遂南陽朱季吏畏其威民懷其惠又曰張堪字君
淑試守蜀郡太守遷漁陽太守開治稻田八千餘頃教
民種田百姓以殷富童謠歌云桑無附枝麥穗兩岐張
君為政樂不可支視事八年匈奴不敢犯塞又曰廉范
字叔度為蜀郡太守成都邑宇逼側舊制禁民夜作以
防火而更相隱蔽燒者日日相屬范乃毁削前令但嚴
使儲水百姓為便乃歌之云廉叔度來何暮不禁火民
安堵昔無襦今五袴又曰王阜為益州太守神馬四出
滇河中甘露降白烏見連有瑞應世謂其用法平正寬
慈惠化所致
三輔決錄曰馬援誡兄子書龍伯高敦篤周慎口無擇
言吾愛之重之願汝曹效之世祖見援書即擢為零陵太
守在郡四年甚有治化
張璠漢書曰宋登字叔陽出為潁川太守市無二價路
不拾遺病免卒於家汝隂人配社祀之
沈約宋書曰羊玄保為黃門郎善奕棋棋品第三太祖
亦好奕數蒙引見與太祖賭郡戲勝以補宣城太守
詩宋謝靈運去永嘉郡詩曰野曠沙岸靜天高秋日明
憩石挹飛泉攀林搴落英
梁簡文帝罷丹陽郡往與吏民别詩曰久歸從事麥非
留故吏錢柳栽今尚在棠隂君詎憐
梁沈約去東陽與吏民别詩曰微薄叨今幸忝荷非昔
期唐風豈異世欽明重在兹飾驂去關輔分竹入河淇
下車如昨日曳組忽彌朞霜載凋秋草風三動春旗無
以招臥轍寧望後相思
碑晉孫楚鴈門太守牽府君碑曰君體德允直才量高
潔明鑒達於世變弘毅足以致遠聿振鴻翼於衮塵之
表卓爾先覺於擬議之前遷鴈門太守教民耕戰聽斷
以情信賞必罰下服其命是以夷狄窘迫罔知所安譬
秋枯之隕晨風激雹之不及掩耳目也代叛柔服威震
沙漠遺種遠迹萬里無煙烈烈君侯文武允崇少兼七
德翰飛撫戎名揚河朔威震漢中臨危運竒在難匪從
廻旌東麾撫司徐青截彼降賊海岱以平剖符千里為
國干城
晉孫綽潁州府君碑曰君天縱傑邁竒逸卓犖茂才亮
拔雅度恢廓通理遠鑒之識禮樂飾身之具固以足之
於天仞冠之於搢紳出匡南位功深於爵金龜三曜冲
懷再發道光古賢風改彫偽允可謂明德宏猷贊世之
偉器者矣矯矯秀姿卓卓英韻他人之高及肩而已邀
命有數託生皇代所忝之至人知其幸况在懷情而無
自識但親勤末效違離已及低徊房禁攀戀罔遺
表梁范雲除始興郡表曰臣被沐恩靈棲息榮幸貶貌
兢視挺襟軫慮徒誓蠡管之誠終沈螢爝之用不悟懸
景麗天通涇潤下月緒未交鎔光再鑠修鞠慙疑驩不
及抃且地鄰舊越甸分故楚厥壤惟腴實邦斯大將何
以再宣王猷陶奉惠渥
梁蕭子範為蔡令樽讓吳郡表曰全吳奥區地廹都輦
譬彼西京則扶風馮翊方之洛下則潁川河内自非時
雨之政觧䋲之才寧可奉共理之言承河潤之旨鄧攸
廉白廼著不留之歌賀劭沈靜猶致題門之責
陳徐陵為始興王讓琅琊二郡太守表曰甫離懷袖裁
脱綺紈適荷隆私使膺珪組執玉不起摳衣未勝自甘
泉通火細柳屯兵㫄帶戎臣頗同疆埸言瞻漢草廼曰
中州遥望胡桑已成邊郡誠復居藩體國應思馬駿之
功論地惟親宜慕蕭彰之勇
陳江摠為衡陽王讓吳郡表曰芝泥馳印發命開顔(闕)潁
之誠夏霜易霣兢惶之至春冰可涉臨淄回軾即事何
取廣川無聲頗知自匹
教梁簡文帝復臨丹陽教曰昔越張脩猛用弘美績邊
延善政實著民謠吾冲弱寡能未明理道猥以庸薄作
守京河將恐五袴無謠兩岐難頌思立恩惠微宣風範
梁邱遲永嘉郡教曰貴郡控帶山海利兼水陸實東南
之沃壤一都之巨會而曝背拘牛屢空於畎畆績麻治
絲無聞於窐巷其有耕灌不脩桑榆靡樹遨遊鄽里酣
酺卒歲越伍乖鄰流宕忘返才異相如而四壁獨立高
慚仲蔚而三徑沒人雖謝文翁之正俗庶幾龔遂之移
風
梁任昉為齊竟陵王世子臨會稽郡教曰富室兼并前
史共蠧大姓侵威往哲攸嫉而權豪之族擅割林池勢
富之家專利山海至乃水稱峻巖嚴我君后崇墉增仞
内通神明出符大順火焱崑岡神嶽崩潰蘭艾同燼玉
石俱碎哲人遭命哀有餘慨
碑桓宣城碑曰君器量高濬神明披朗商略雅俗隱括
真偽擢竒取異不軌常流固以凖的當時擬議郭許矣
處身立朝不峻功名俯仰顯默之際優游可否之間迹
卑而道不汚身屈而志不屑矣銘曰於穆我后禀兹純
爽虛豁高暢蕭條邁上風任外舒卓鑒内朗神栖冲慎
形同俯仰將登槐棘宏振綱網令儀早徂德音永響
銘晉傅玄江夏任君銘曰君偉倏承洪苗之高冑禀岐
嶷之上姿質美珪璋志邈雲霄景行足以作儀範柱石
足以慮安危弱冠而英名播乎遐邇拜江夏太守内平
五教外運六竒邦國乂安飄塵不作銘曰峩峩任君應
和秀生如山之峙如海之渟才行闡茂文武是經羣后
利德泊然弗營宜享景福光輔上京如何夙逝不延百
齡
宋傅亮故安城太守傅府君銘曰爰自漢季以及晉朝
高明遠德係軌于時貞風亮節流聲累葉君承世德之
芳流蕩二象之淑靈含章藴粹佩蘭藉蕙韋帶飯蔬朝不
及夕不以棲遲改其間不以隱約回其操楊生所謂久
幽而不改隨和之德者其斯之謂歟棲心古烈擬踵前
脩淹留孔老宛然内求于言中倫庸行歸周神之聽之
匪明匪幽
章梁簡文帝為王規拜吳郡太守章曰臣今願歛袵後
思循牆所忝示山河而形勝顧浮橋而不見蒼鷹一遊
望仙掌而逮然方當駕吉祥之車入句吳之地驅緹扇
之馬撫奉德之鄉製錦何階棼絲方始
梁陸倕授潯陽太守章曰鏤冰雕脂不見大龍之象課
虛叩寂寧聞駕辯之音徒荷容蓋空班推擇不能使府
庭生梓横閣誦經俯睨朱輜仰瞻繒蓋漏上嚴辦伏軾
多慚
表宋顔延之拜永嘉太守辭東宫表曰抗志絶操芼陸
謝芻代食賓士何獨匪民又為齊竟陵王世子臨會稽
郡表曰此郡歌風蹈雅既髣髴於淹中春誦夏絃實依
稀於河上頃者以來稍有訛替可推擇明經式寄儒職
使琢玉成器無爽昔談鑄金待價有符舊說
教梁陸倕未至潯陽郡教曰第五倫之臨會稽躬斬馬
草鄧伯道之莅吳郡自運家糧故能使吏作頌歌民胥
興詠太守薄德謬叨龜組竊願巴祗闇坐接客思匹吳
隠被絮對賓常藥自隨式瞻無遠單車入境竊所庶幾
舊須發民治道及戍邏榆樵採諸如此類一皆省息又
云太守家本諸生伏膺典紀光武靈臺之籍較涉根基
張華聚土之書略見庭戶貴郡圖載具存方策校以
山經參諸括象原野城寺宛在心目龍泉鶴嶺不易窮
登所撰郡圖可勿親用公孫陛戟既似井蛙延夀執戈
實同兒戲
令長
左傳曰子皮使尹何為邑子産曰少未知可否子皮曰
使夫往而學焉夫亦愈知治矣子産曰不可人之愛人
求利之也今吾子愛人則以政猶未能操刀而使割也
其傷實多子之愛人傷之而已
晏子春秋曰景公使晏子為阿宰三年而毁聞於國公
不悦召而免之嬰謝曰嬰知過矣請復阿三年而譽必
聞於國公召而賞之辭而不受公問其故對曰昔者嬰
之所治當賞而今所以治當誅是故不敢受
說苑曰宓子賤治單父彈琴身不下堂單父治巫馬期
亦治單父以星出以星入日夜不處以身親之而單父
亦治巫馬期問其故宓子曰我之謂任人子之謂任力
任力者勞任人者佚又曰晉平公問趙武曰中牟三國
之股肱邯鄲之肩髀也寡人欲其良令也其令空誰使
而可趙武曰邢子可公曰邢子非子之讎邪對曰私讎
不入公門又問曰中府之令空誰使而可趙武曰臣子
可故外舉不避讎内舉不避子
新序曰昔子竒年十八齊君使之治阿既行矣悔之使
使追之未到阿及之還之已到勿還也使者及之而不
還君問其故對曰臣見所以共載者白首也夫以老者
之智以少者决之必能治阿矣是以不還
史記曰西門豹為鄴令會長老問民所疾苦禁巫祝為
河伯取民之女為婦鑿渠十二灌溉民田到今皆得水
利
漢書曰焦延夀字贛為小黃令以伺候先知姦邪盗賊
不得發愛養利民當遷三老官屬上書願留贛有詔許
之又曰蕭育為茂陵令會課育第六而漆令郭舜殿見
責問育為之請扶風怒曰君課第六裁自脱何暇為之
左右及罷傳召茂陵令詣後曹當以職事對育徑出曹
書佐隨牽育育按佩刀曰蕭育杜陵男子何能詣曹也
遂趨出欲去官明旦詔召入拜為司隸校尉育過扶風
府門官屬掾吏數百人拜謁車下又曰召信臣以明經
甲科為郎出補穀陽令舉高第選上蔡長其治視民如
赤子所居見稱述
司馬彪續漢書曰牟融舉茂才為豐令視事三年政化
流行縣無獄訟吏畏而愛之治有異績為州郡最又曰
卓茂遷密令其治民舉善而教不能則勸口不出惡言
勞心憂念吏民知其有緩急以恩信待吏吏畏而愛之
不忍欺也元始中天下蝗河南二十縣蝗獨不入密界
督郵書言太守太守大怒自出案行密界中實然乃驚
又曰魯恭為中牟令導民以孝推誠而治建中初郡國
螟傷稼犬牙緣界不入中牟河南尹袁安疑其不實遣
仁恕掾肥親往察驗之恭隨行阡陌俱坐桑下有雉止
其傍有童兒親曰何不擊之兒曰雉方將雛親矍然而
起與恭訣曰所以來者欲察治之善惡爾今蟲不犯境
此一異也化及鳥獸此二異也豎子有仁心此三異也
久㽜徒擾賢者可還府以状白安美其治以勵属縣又
曰孔奮守姑臧長治有異道時天下擾亂河西獨安而
姑臧市日四合為河西富縣每前長居官數月輙致貲
産奮在姑臧積四歲財産不增奮素孝自來為長時供
養至謹在姑臧唯母極膳妻子飲食但葱韭又曰祭肜
除偃師長視事五年縣無盗賊州課第一遷襄賁令時
盗賊抄剠肜到官誅姦猾縣界清靜詔書增秩一等賜
縑百匹册書勉勵又曰劉寵除東平陵令是時民俗奢
泰寵到官躬儉訓民以禮上下有序都鄙有章視事數
年以母病棄官歸百姓士女攀車距輪充塞道路車不
得前乃輕服潛遁又曰劉陶為順陽長政化大行道不
拾遺以病去官童謠歌曰悒然不樂思我劉君何時復
來安此下民又曰虞詡為朝歌長故舊皆弔詡曰難者
不避易者不從不遇盤根錯節何以别其利器乎又曰
公孫述補清水長太守以其能使兼治五縣政事修理
姦盗不發郡中謂有神明又曰虞延除細陽令每至歲
時伏臘休遣徒繫各使還家並感其恩應期歸有一囚
於家被病自載詣獄既至城門而死又曰董宣為洛陽
令寧平公主乳母奴白日殺人因匿主家吏不能得及
主出行以奴驂乘宣於大廈門亭候之乃駐車叩馬以
刀畫地數主失者三叱奴下車格殺之主即馳車入宫
上大怒召宣曰令欲死乎宣叩頭曰臣奉法之吏不敢縱
法不欲死也上曰捶之宣曰願一言死無恨上曰何言
宣曰陛下聖德中興而縱奴殺良民以奴殺臣臣死之
後陛下何以治天下捶殺臣不如臣自殺即以頭撑楹
流血被面上令小黃門持之曰癡令叩頭謝主宣不從
上頓癡令頭宣兩手據地不肯低頭上敕強項令出詣
太官賜食又曰鄭弘為縣令政化大行民王逢得路遺
寳物懸於衢道求主還之又曰胡紹為河内懷令三日
一視事十日一詣倉俸米於閤外炊作乾飯食之不設
釡竈得一彊盗問其黨與得數百人皆誅之政教清平
為三河表又曰劉昆除江陵令時縣連火災昆輙向火
叩頭多能降雨止風
益部耆舊傳曰閻憲為綿竹令有男子杜成夜行於路
得遺装開視有錦二十疋明早送詣吏曰縣有明府君
犯此則慚
風俗通曰俗說孝明帝時尚書郎河東王喬遷為鄴令
喬有神術每月朔嘗詣臺朝明帝怪其來數而無車騎
密令太子史候望言臨至時常有雙鳬從東南來因伏
伺見鳬舉羅得一隻舄使尚方識視四年中所賜尚書
郎屬履也
魯國先賢傳曰孔翊為洛陽令置水庭前得囑托書皆
投水中一無所發
詩晉潘岳懷縣詩曰小國寡人民終日寂無事白水過
庭激綠槐夾門植信美非吾土秪攪懷歸志眷然顧鞏
洛山川邈離異願言還舊鄉畏此簡書忌
晉河陽令潘安仁詩曰宓生化單父子竒蒞東阿桐鄉
建竒勲武城播弦歌逸驥騰夷路潛龍躍海波弱冠步
鼎銘既立宰三河徒美天姿茂豈謂人爵多
陳隂鏗罷故章縣詩曰秩滿三秋暮舟虛一水濱漫漫
遵歸道悽悽對别津晨風下散葉岐路起飛塵長岑舊
知遠萊蕪本自貧被裏恒容吏正朝不繫民唯當有一
鹿留持贈後人
頌後漢蔡邕陳㽜太守行小黃縣頌曰太皥為政建時
春陽我君勸止戾兹小黃濟濟羣吏攝齊升堂乃訓乃
厲示之憲方原罪以心察獄以情欽于刑濫惟務求輕
有辜小罪放死從生元化洽矣黔首用寧惟以作頌式
昭德聲又考城縣頌曰曖曖玄路北至考城勸兹穡民
東作是營農桑之業為國之經我君勤心德音邈成率
爾苗民慎不敬聽女執伊篚男執其耕申戒羣僚務在
寬平罪人赦宥囹圄用清
晉江偉襄邑令傅渾頌曰君禀二儀之醇粹履元亨之
貞和比德金玉而堅白不磨自處戶庭而名稱家邦不
出門庭而聲播諸華矣弱冠而應式叙起家而君斯民
其為政也同勵秋霜等惠春仁刑不濫疎賞不僣親儀
天地之簡易則大道之清純是以其道易行其教易遵
也凡我士民襁老擕幼惴惴而懷君之恩顒顒而戀君
之德相與援衡軒而雨涕若赤子於父母也明明君侯
臨下有赫克隆有光惠我咫尺于以具瞻有觀其宅乃
冰其清乃玉其白風抗其高雲垂其澤宛荆未清淮夷
孔熾春日萋萋我車既備光光我君爰登其司微微襄
魯有坰斯記君有遺愛民有餘思敢揚斯頌垂之來志
贊晉孫綽孔松楊象贊曰君德器純固基宇高邃荆玉
不及喻其温南金未能方其勵夫其温恭篤誠善誘勤
勸外身崇物菲躬厚人指撝必謙動靜克讓允有古賢
之流風乃祖之遺令矣肇階方尺臨政弊邑潔齊冬冰
澤侔春露於穆我后含和體純行範乃祖德冠搢紳降
迹垂化澤侔三春超然遐舉遺愛在民
頌孫楚梁令孫侯頌曰於穆君侯英才宣朗神鑒將來
思通既往受佐陕西臨我邦壤聲之所振下應如響明
斷决疑易於指掌野有寇盗惟侯屏之我有田疇惟侯
闢之古人慎獄惟侯平之凡此三惠如何勿思
啓梁任孝恭辭縣啓曰但以執笏丹墀累飛庭葉垂纓
禁裏屢改欄花顧慕階墀不願違奉下使戀主之心施
於犬馬傾日之志偏在葵藿
梁劉孝儀除建康令謝啓曰所恐長安少年易為操彈
渭城游徼矜其獨勇清路道奴固知難摺輕綏飛駕且
見為榮
藝文類聚卷五十
