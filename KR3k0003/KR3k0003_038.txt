藝文類聚卷三十八唐歐陽詢撰
禮部上(禮堂明)(祭祀辟廱)(郊丘學校)(宗廟釋奠)
禮
管子曰禮者因人之情緣義之禮而為之節文者也
物理論曰禮者履也律也義同而名異五禮者吉凶
賓軍嘉也
周禮大宗伯之職以吉禮事邦國之鬼神祇事謂祀
之祭之享之以凶禮哀邦國之憂哀謂救患分災也
以賓禮親邦國以軍禮同邦國同謂威其不叶僭差
也以嘉禮親萬民嘉善也所以因人心所善而為制
吉禮之别十有二一曰禋祀二曰實柴三曰槱燎四
曰血祭五曰埋沉六曰疈辜七曰肆獻八曰饋食九
曰祠十曰禴十一曰嘗十二曰蒸凶禮之别有五一
曰喪禮哀死亡二曰荒禮哀凶札荒人物有害者也
三曰弔禮哀禍災遭水火也四曰禬禮哀圍敗同盟
合會財貨以更其所喪也五曰恤禮哀寇亂鄰國相憂
賓禮之别有八一曰朝二曰宗三曰覲四曰遇五曰會
六曰同七曰問八曰視軍禮之别有五一曰大師之禮以
用衆二曰大均之禮以恤衆(均其地政所以憂民)三曰大田之禮
以簡衆因田習閱車徒之數也四曰大役之禮以任衆
築官邑所以事民力彊也五曰大封之禮以合衆正封
疆以合衆人也嘉禮之别有六一曰飲食二曰婚冠三
曰賓射四曰饗燕五曰脤膰六曰慶賀又曰太宰掌建
邦之六典三曰禮典以和邦國以統百官以諧萬民又
曰大司徒以五禮防民之偽而教之中
禮記曰禮也者體也禮不備謂之不成人又曰夫禮者
所以定親疎決嫌疑别同異明是非也道德仁義非禮
不成教訓正俗非禮不僃分爭辨訟非禮不決君臣上
下父子兄弟非禮不定又曰夫禮先王以承天之道以
治人之情故失之者死得之者生詩云相鼠有體人而
無禮胡不遄死言偃復問曰夫子之極言禮也可得而
聞與孔子曰我欲觀夏道是故之杞而不足徵也吾得
夏時焉我欲觀殷道是故之宋而不足徵也吾得坤乾
焉又曰故人情者聖王之田也修禮以耕之陳義以種
之講學以耨之本仁以聚之播樂以安之又曰禮其在
人也如竹箭之有筠也如松栢之有心也二者居天下
之大端矣貫四時不改柯易葉又曰夫禮本於大一分
而為天地轉而為陰陽變而為四時列而為鬼神
大戴禮曰禮象五行也其義四時也故以四時舉有恩
有義有節有權
左傳曰子太叔見趙簡子簡子問揖讓周旋之禮對曰
是儀也非禮也簡子曰敢問何謂禮對曰聞諸先大夫
子產曰夫禮天之經也地之義也民之行也又曰邾隠
公來朝子貢觀焉邾子執玉高其容仰公受玉卑其容
俯子貢曰以禮觀之二公皆有亾焉今朝賀而不度高
仰驕也卑俯替也驕近亂替近疾君為主其先亾乎
論語曰道之以政齊之以刑民免而無恥道之以德齊
之以禮有恥且格又曰顔回問仁子曰克己復禮為仁
一日克己復禮天下歸仁焉為人由己而由人乎哉顔
回曰請問其目子曰非禮勿視非禮勿聽非禮勿言非
禮勿動顔回曰回雖不敏請事斯語矣
莊子曰三皇五帝之禮義法度不矜於同而矜於治故
譬三皇五帝之禮義法度其猶樝梨橘柚耶其味相反
而皆可於口故禮義法度應時而變也
孫卿子曰人生有欲欲則求求則爭爭則亂亂則窮先
王惡其亂也故制禮義以養之
慎子曰禮從俗政從上使從君國有貴賤之禮無賢不
肖之禮也
白虎通曰所以作禮樂者樂以象天禮以法地
家語曰孔子言於魯哀公曰人之所以生禮為大非禮
無以辨君臣之位
董生書曰理者天所為也文者人所為也人所為謂之
禮禮者因人情而為節文也以救其亂夫隄者水之防
也禮者人之防也刑防其末禮防其本
禮稽命徵曰禮之動搖也與天地同氣四時合信陰陽
為符日月為明
漢書曰叔孫通為高祖制漢儀十二篇
范曄後漢書曰詔召玄武司馬班固問定禮制之宜固
曰京師諸儒多能說禮宜廣招集共議失得帝曰作舍
道邊三年不成會禮之家名為聚訟互生疑異筆不得
下昔者堯作大章一䕫足矣章和元年乃召曹褒詣嘉
德門持班固所上叔孫通漢儀十二篇敕褒曰此制散
略多不合經令宜依制條使可施行褒於南宫東觀考
正舊禮上自天子至於庶人冠昏吉凶終始制度以為
一百五十篇
典略曰孔子適宋與弟子習禮於樹下宋司馬桓魋使人
拔其樹去適於野
賦楚荀况禮賦曰爰有大物非絲非帛文理成章非日
非月為天下明生者以夀死者以葬城郭以固三軍以
彊粹而王駮而霸無一焉而亡臣愚弗識敢請之王王
曰此夫文而不采者歟簡而易知而致有理者歟君子
所敬小人所不敬者歟匹夫隆之則為聖人諸侯隆之
則一四海者歟至明而約甚順而體請歸之禮
祭祀
尚書大傳曰祭之為言察也薦至也言人事至於神也
爾雅曰春祭曰祠祠之言食夏祭曰礿新菜可汋秋祭
曰嘗嘗新穀也冬祭曰蒸蒸進也進品物祭天曰燔柴
既祭積薪焚之祭地曰瘞埋既祭埋藏之祭山曰庪懸
或庪或懸置之於山(庪音軌)祭水曰沈浮或沈或浮置之
於水祭星曰布布散於地祭風曰磔今俗當大道中磔
狗云以止風此其遺象也是類是禡師祭也類於上帝
禡於所征之地(禡莫架反出詩大雅)既伯既禱馬祭也伯馬祖也
將用馬力必先祭其祖也
廣雅曰圓丘大壇祭天也方澤大圻祭地也
周書曰設丘兆於南郊以祀上帝配以后稷農皇先王
皆與食
說文曰除惡之祭曰禬告事示福曰禱道上之祭曰禓
絜意以享曰禋以事類祭神曰禷祭司命曰䃾(俾利切)祭
豕先曰䄚(似勞切)月祭曰祽(子内切)
周官曰凡庶人不畜者祭無牲不耕者祭無盛又曰血
祭祭社稷五祀五岳埋沉祭山林川澤以疈(疈音孚逼&KR0008;也)辜
祭四方百物以肆獻祼享先王以饋食享先王又曰凡
陽祀用騂牲毛之陰祀用黝牲毛之陰是兆郊
鄭注周禮曰欎為蘭也煑之和鬯酒也
禮記曰祭豐年不奢凶年不儉又曰祭不欲數數則不
敬祭不欲疏疏則怠是故君子合諸天道春禘秋嘗霜
露既降君子履之必有悽愴之心非其寒之謂也春雨
露既濡君子履之必有怵惕之心如將見之樂以迎來
哀以送往又曰孟春之月其祀戶祭先脾孟夏之月其
祀竈祭先肺中央土其祀中霤祭先心孟秋之月其祀
門祭先肝孟冬之月其祀行祭先腎天子祭天地四方
山川五祀歲徧大夫祭五祀歲徧士祭其先祭日於壇
祭月於坎日於東序月於西序以别幽明内外王立七
祀曰司命曰中霤曰國行曰國門曰泰厲曰戸曰竈諸
侯五祀曰司命中霤國門國行公厲大夫三祀曰族厲
曰門曰行士二祀曰門曰行庶人一祀曰或立戸或立
竈聖人之制祀也法施於民則祀之以死勤事則祀之
以勞定國則祀之能禦大災則祀之能捍大患則祀之
日月星辰人所瞻仰也山林川谷邱陵人所取材用也
非此族也不在祀典
尚書曰肆類于上帝禋于六宗望于山川徧于羣神王
肅注云六宗者所宗者皆絜祀之埋少牢於泰昭祭時
也相近於坎壇祭寒暑也王宫祭日也夜明祭月也幽
宗祭星也雩宗祭水旱也
詩曰以享以祀以介景福
穀梁傳曰宫室不設不可以祭者薦其義也非享味也
物理論曰古者尊祭重神祭宗廟追養也祭天地報往
也
論衡曰凡祭祀之義有二一曰報功二曰修先報功以
勉力修先以崇恩也
幽明錄曰廟方四丈不作墉道廣五尺夾樹蘭香齋者
煑以沐浴後祭所謂蘭湯
尸子曰齊有貧者命其狗為富命其子為樂方將祭入
於室叱之曰富出祝曰不祥家果有禍長子死哭之曰
樂乎而不自悲也
孔叢子曰元和一年春帝東廵狩還過魯幸闕里以太
牢祀孔子及七十弟子作八代之樂大會孔氏男子二
十以上者六十人
越王書曰越王既往平吳春祭三江秋祭五湖因以其
時為之立祠垂之末世傳之萬載
漢書曰高祖微時聞魏公子賢及即位每過大梁常祀
公子高祖十二年從擊黥布還為公子置守冢五家世
世以歲四時奉祠又曰元始四年詔書祀百辟卿士有
益於民者蜀郡以文翁九江以召父應詔書歲時郡二
千石率官属行禮奉祠信臣家在南陽亦為立祠又曰
初朱邑且死嘱其子曰我故為桐鄉嗇夫其吏民愛我必
葬桐鄉後世子孫奉我不如桐鄉民及死其子葬之桐
鄉西郭外民果共為邑起冡立祠祭至今不絕
東觀漢記曰桓譚字君山沛人章帝元和中行廵狩至
沛令使者祠譚冡鄉里甚榮之又曰永平二年十一月
詔京兆右扶風以中牢祀蕭何霍光出郡錢穀給蕭何
子孫在三里内者悉令侍祠又曰皇帝立黃老祠濯龍
中為壇彩色眩曜
漢舊儀曰皇帝祭天紫壇帷幄高皇帝配天后堂下西
向紺席也
左傳曰龍見而雩(旱祭也祈而為雩)雪霜風雨之災則禜之
文魏武帝祠太尉喬玄墓文曰昔以幼年逮升堂室增
榮益觀皆由奬助士死知己懷此無㤀又承從容要誓
徂逝之後路有經由不以斗酒隻雞過相沃酹車過三
步腸痛勿怪雖臨時戲笑之言非至親之篤好夫何肯
為此辭哉
晉潘岳為諸婦祭庾新婦文曰潜形幽櫬寕神舊宇室
虛風生牀塵帷舉自我不見載離寒暑雖則乖隔哀亦
時叙啓殯今夕祖行明朝雨絕華庭埃滅大宵儷執箕
箒偕奉夕朝髣髴未行顧瞻弗獲伏膺飲淚感今懷昔
懷昔伊何祁祁娣姒感今伊何冥冥吾子形未廢目音
猶在耳
晉殷闡祭王東亭文曰以少牢之奠敬薦東亭王侯之
靈盖聞朗鑑不塵精金能照君以珪璋資以明要少長
風流舉契理調事擾皇家道在君子亮誠外内寄心萬
里契同風雲義貫終始自昔索居荏苒于兹五載不覿
何日不思嗚呼若人奄随化遷古之遺愛猶或興言承
凶愴痛慨然留連
晉殷允祭徐孺子文曰惟豫章太守殷君謹奠漢故聘
士豫章徐先生惟君資純玄粹含真太和卓爾高尚道
映南岳逍遥環堵萬物不干其志負褐行吟軒冕不易
其樂時擕虛榻佇金蘭之眷千里命契寄生芻之詠非
夫超悟身名遁世無悶者孰若是乎夫誠素自中微物
為重蘋藻是歆實過牲牢
晉王珣祭徐聘士文曰豫章徐先生陶精太和誕膺一
德藏器高栖確爾特立貞一足以制羣動純本足以息
浮末宣尼有言不事王侯高尚其事若先生者抑亦當
之矣限兹遐路無由造敬係佇靈宇乃情依依故貢薄
祀昭述宿心神而有靈儻垂尚饗
晉周穎文祭梁鴻文曰晉隆安四年陳郡周穎文以蕰
藻行潦祠於梁先生之墓夫子邁志箕潁塵垢雕俗骨
秀風霜性淳寡欲娶待偕隠之儷文絶陪臣之錄遂負
策周魯之郊逆旅吳會之阿可謂高竒絕倫孤生莫和
者也後學撫牘得人在文忽以知命而展其墳芒芒積
草有馥餘芬昔先生過延陵而想季經海隅而感連苟
踐迹而趣合亦斷金於當年
宋王僧遠祭顔延之文曰氣高叔夜嚴方仲舉逸翮獨
征孤風絕侣
宋陶潜自祭文曰歲惟丁未律中無射天寒夜長風氣
蕭颯鴻鴈于征草木黃落陶子將辭逆旅之館永歸本
宅故人悽其相悲同祖行於今夕自余為人逢運之貧
簞瓢屢罄絺綌冬陳已逹運命疇能㒺眷余今斯化可
以無恨壽涉百齡身慕肥遁從老得終奚所復戀葬之
中野以安其魂寂寂我行蕭蕭墓門奢侈宋臣儉笑王
孫匪貴前譽孰貴後歌人生實難死如之何
宋顔延之祭屈原文曰蘭薰而摧玉貞則折物忌堅芳
人諱明絜曰若先生逢辰之缺
齊卞伯玉祭孫叔敖文曰謹以醴羞祭楚令尹孫君之
靈𦕈眇千載悠悠舒荆理無不通事隔者形尚想清塵
承風效誠超超夫子淡矣道情自心伊貴人爵靡嬰芳
風如蕭清響如塤景矣行役言戾豫方側聞夫子記憤
睢陽靈封頹墓丘塋榛荒幽幽神道為有為亡徘徊永
念悽矣其傷
齊謝朓為諸娣祭阮夫人文曰婉娩嬪德幽閒媍性眄
史宏箴陳詩陳詠嘉言足題清暉可映契闊未幾音塵
如昨中景遽傾芳木先落疇日交觴享祀虛薦帶上先
結握中遺扇迸淚失聲潺湲如霰
齊孔稚珪祭外兄張長史文曰惟君之德高明秀挺浩
汗深度昂藏風領學不師古因心則睿筌蹄象繇糠粃
莊惠吾與夫子分協芳金憑風共酒藉月同琴
梁簡文帝祭戰亡者文曰降夫既旋功臣又賞班荷元
勲蘇逢漏網校尉霑榮属國蒙奬獨念斷魂長畢灰壤
膏原染刃委骨埋泉徒聞身没詎辨名傳
梁徐悱妻劉氏祭夫文曰維梁大同五年新婦謹薦少
牢於徐府君之靈曰惟君德爰禮智才兼文雅學比山
成辨同河瀉明經擢秀光朝振野調逸許中聲高洛下
含潘度陸超鍾邁賈二儀既肇判合始分簡賢依德乃
隸夫君外治徒舉内佐無聞幸移蓬性頗習蘭薰式傳
琴瑟相酬典墳輔仁難驗神情易促雹碎春紅霜彫夏
綠躬奉正衾親觀啓足一見無期百身何贖嗚呼哀哉
生死雖殊情親猶一敢遵先好手調薑橘素爼空乾奠
觴徒溢昔奉齊眉異於今日從軍暫别且思樓中薄遊
未反尚比飛蓬如當此訣永痛無窮百年何幾泉穴方
同
陳沈烱祭梁吳郡袁府君文曰夫宫鳴徵應響韻相趍
桂馥蘭芬期臭斯在道合一朝豈忘千載日者明德世
彦振纓王室坐嘯大邦顯治巨麗竊以不敏出宰勾吳
上郡下邑都城接雉雖王事靡盬無失豫遊窺洞庭於
五湖登姑蘇於九曲身後之事一至於斯今者長樂未
央已夾樗里之墓公宫魯庫非復少昊之墟成土一棺
未知何託解劒絮漿轉增欷&KR1187;
郊丘
爾雅曰祭天曰燔柴祭地曰瘞埋
廣雅曰圓丘太壇祭天方澤大圻祭地
周書曰乃兆乎南郊以祀上帝配后稷農皇先王與食
周官曰大宗伯掌夫神之禮以禋祀祀昊天上帝以實
柴祀日月星辰以槱燎祀司中司命風師雨師又曰蒼
璧禮天黃琮禮地又曰四圭有邸以祀天旅上帝兩圭
有邸以祀地旅四望大司樂奏黃鍾歌大呂舞雲門以
祀天神謂五帝及天日月星辰王者各以夏正月祀其
受命之帝於南郊也奏太簇歌應鍾舞咸池以祭地祇
於北郊謂地神及社稷也又曰凡樂圜鍾為宫黃鍾為
角太簇為徵姑洗為羽雷鼓雷鼗孤竹之管雲和之琴
瑟雲門之舞冬曰至於地上之圓丘奏之若樂六變天
神皆降可得而禮矣凡樂函鍾為宫太簇為角姑洗為
徵南吕為羽靈鼓靈鼗孫竹之管空桑之琴瑟咸池之
舞夏日至於澤中之方丘奏之若樂八變則地祇皆出
可得而禮矣
禮記曰郊之祭迎長日之至大報天而主日也兆於南
郊就陽位也掃地而祭於其質也噐用陶匏以象天地
之性也於郊故謂之郊又曰祭帝於郊所以定天位也
又曰成王封周公於魯命魯公祀周公以天子之禮樂
是以魯君孟春乘大輅戴弧䪅旂十有二旒日月之章
祀帝于郊配以后稷天子之禮也
詩序曰昊天有成命郊祀天地也
公羊傳曰祭者薦其時也薦其義也非享味也又曰山
川有能潤乎百里者天子秩而祀之
漢書曰成帝初即位丞相御史大夫桓譚奏言帝王之
事莫大於承天之序承天之序莫重於郊祀故聖王盡
心極慮以建其制祭天於南郊就陽之義瘞地於北郊
則隂之象也又曰高帝入關問秦祀何帝曰白靑黃赤
四帝上曰天有五帝而四何莫知其說上曰五待我為
立黑帝祀曰黑畤
漢舊儀曰漢法二歲一祭天於雲陽宫甘泉壇以冬至日
祭天天神下三歲一祭地於河東汾陰后土宫以夏至
日祭地地神出祭五帝於雍畤又曰祭天用六綵綺席
六重上一丈中一幅四周緣之玉几玉飾噐又曰桓帝
祭天居玄雲宫齋百日上甘泉通天臺高三十丈以候
天神之下見如流火舞女童三百人皆年八歲天神下
壇所舉烽火桓帝就行宫中不至壇所甘泉臺去長安
三百里望見長安成帝已來所祭天之圓丘也又曰祭
地河東汾陰后土宫宫曲入河古之祭地澤中方丘也
禮儀如祭天
五經通義曰王者所祭天地何王者父事天母事地故
以子道也祭日以丁與辛何丁者反覆丁寕也辛者自
克辛也
後漢書曰靈帝建寕二年迎氣黃郊遂放洛水西橋逄
暴風雨導從鹵部車載發蓋百官霑濡還不至郊
賀循上郊壇制度曰漢舊儀南郊圓壇八陛於宫南七
里北郊方壇四陛於城北四里依漢故事柴於壇三十
步高二丈大二丈
賦晉郭璞南郊賦曰於是時惟靑陽日在方旭我后將
受命靈壇乃改步而鳴玉升金軒撫太僕揚六鸞齊八
騄列五幡於一元兮靡日月乎黃屋矯陵烏以偵候兮
整豹尾於後屬爾乃造曠場戾壇庭百寮山立萬乘雲
縈延祝史肆玉牲登圓丘揖太清禮羣望告皇靈天澄
其氣日朗其精飛廉鼓舞於八維兮豐隆擊節於九冥
祝融穆清而肅侍兮陽侯澹以中停郊寰之内區域之
外雕題弁服被髮左帶駿奔在壇不期而會峩峩羣辟
蚩蚩黎庶翹懷聖猷思我王度事崇其簡服尚其素化
無不融萬物自鼓振西北之絕維隆東南之橈柱廓清
紫衢電掃神宇風馬桂林抗旌琳圃五岳不足以題其
勲九韶不足以贊其舞
頌梁簡文帝南郊頌曰臣聞唯天為大聖人敬其德知
幾其神至人契其道故龍官弱言之后合揆於蒼旻鳥
紀垂衣之君昭格於上帝皇帝之御天下也緯天維理
地軸移澆風於末俗反淳正於區中化不言而先顯教
不言而已肅九垓同軌四海無波塵清世晏蒼兕無所
用其武功運謐時雍鴛鷺咸竝修其文德玉門罷候紫
塞沈烽畫一之政萬代表於時和三章之律百姓沐於
仁夀於是龍光之地日浴之鄉紫舌黃支頭飛鼻飲自
西自南無思不服由是嘉祥被衆瑞發金人澤馬丹甑
玉雞三角九尾四肩六足參差於郊藪布濩於宫闈乃
以恭肅神祇理通孝敬江左以來爽塏未闢爰命將作
揆日載營三靈叶響百工咸事宛如神造儼類仙居五
逹四通廓郊彌澤南瞻重岳北眺芒嶺東臨霸滻西望
舊豐紆餘委蛇邱陵起伏澎湃嶤屼山川異態飛梁邃
宇洞燭空懸紫殿仙宫霞褰鳥翥
表梁簡文帝上南郊頌表曰雖周郊南甸宗伯之官徒
設漢興北畤寅恪之道未隆而體元含極先後弗違典
盛望禋理通孝敬潔静之禮載光禘郊之風斯洽昔東
平琅琊著藻炎德臨淄中山摛文魏美
啓梁元帝慶南郊啓曰大裘而冕陶匏以質黃鍾既奏
雲門斯舞樂諧六變歌陳九德感天動神式展誠敬
宗廟
尚書大傳曰廟者貎也其以貎言之也
釋名曰宗尊也廟貌也先祖形貌所在也
禮記曰天子七廟三昭三穆與太祖之廟而七諸侯五
廟二昭二穆與太祖之廟而五大夫三廟一昭一穆與
太祖之廟而三士二廟庶人祭於寢遠廟為祧去祧為
壇去壇為墠去墠為鬼自祧以下皆廟又曰凡祭宗廟
之禮牛曰一元大武豕曰剛鬛豚曰腯肥羊曰柔毛雞
曰翰音犬曰羹獻雉曰疏趾兔曰明視脯曰尹祭槀魚
曰商祭鮮魚曰脡祭水曰清滌酒曰清酌黍曰薌合粱
曰薌萁稷曰明粢稻曰嘉蔬韭曰豐本鹽曰鹹鹺玉曰
嘉玉幣曰量幣又曰當七廟五廟之無虛主唯祫祭於
祖為無主爾又曰夏六月以禘禮祀周公於太廟薦用
玉豆雕篹爵用玉琖
周禮注五歲一禘三歲一祫又曰凡賓客獻瑶爵皆贊
又曰凡灌玉濯之陳之以贊祼事注云灌玉圭瓉也
儀禮曰始虞用柔日哀某敢用挈牲剛鬛香合嘉薦
說文曰宗廟之木主名曰祏
白虎通曰言神無所依據孝子以主繼心又曰位尊盛
德所及彌遠謂之禘祫何禘之為言讓也序昭穆禘父
子也祫合也
五經要義曰木主之狀四方穿中央以逹四方天子長
尺二寸諸侯長尺皆刻諡于其背
摰虞決疑注曰凡廟之主藏於戸外北牖下有石函故
名宗祏
五經異義曰謹按叔孫通宗廟有日祭之禮自古而然
也三歲一祫周禮也一禘疑先王禮也
論語曰夏后氏以松殷人以栢周人以栗栗敬也使人
謹敬也
詩曰閟宫有侐注云閟禘禘陽之盛也姜嫄人所依故
曰神宫又曰清廟祀文王也周公既成洛邑率以祀文
王焉清者言有清明之德又曰有壬有林錫爾純嘏純
大也嘏謂尸與主人以福也
漢書曰廟所以藏主則列昭穆
續漢書曰祫合也毁廟之主合食於太祖也禘以四月
祫以十月四月陽氣在上陰氣在下正尊卑之義十月
五穀登故骨肉合聚飲食
漢書儀曰子為昭孫為穆昭西面穆東面三年大祫諸
帝以昭穆坐於高廟又曰皇帝會諸侯酎酒以上計設
九賓陪位也
國語曰甸服者祀日祭月祀先王之訓者也
張方楚國先賢傳曰古者先王日祭月享時類歲祀諸
侯舍日卿大夫舍月士庶人舍時
鍾離意别傳曰意為魯相修孔子廟孔子堂道有瓮意
召守廟孔訴問曰此何等瓮訴曰夫子瓮背皆有書故
自夫子亡後無敢發者意乃發得素書焉
吳錄地理志曰會稽有禹廟始皇配食王朗為太守黜
之
晉諸公贊曰王浚字彭祖為幽州刺史尋洛陽破浚承
制建行臺以宗廟焚毁設墠望祀七室及功臣配食者
楚辭天問序曰屈原放逐憂心愁悴彷徨山澤經歴陵
陸仰天歎息楚有先王之廟及公卿祠堂圖畫天地山
川神靈及古賢怪物所行事周流罷倦休息其下仰見
圖畫因書其壁呵而問之以泄憤寫愁思
詩宋謝瞻經張子房廟詩曰伊人感代工聿來扶興王
婉婉幕中畫暉暉天業昌鴻門消薄蝕垓下隕欃槍爵
仇建蕭宰定都護儲皇肇允契幽叟翻飛指帝鄉惠心
奮千祀清埃播無疆
宋鄭鮮之行經張子房廟詩曰七雄裂周紐道盡鼎亦
淪長風晦崑溟潜龍動泗濱紫煙翼丹虬靈媪悲素鱗
宋范泰經漢高廟詩曰嘯吒英豪萃指揮五岳分乘彼
道消勢遂廓宇宙氛重瞳豈不偉奮臂騰羣雄壯力拔
高山猛氣烈迅風恃勇終必撓道勝業自隆
齊謝朓賽敬亭廟喜雨詩曰執玉朝羣帝樽桂迎東皇
排雲接虬蓋蔽日下霓裳會舞紛瑶席安歌繞鳳梁百
味芬綺帳四望霑羽觴
梁簡文帝和蕭東陽祀七里廟詩曰萬里實幽宗三神
亦天搆豈謂木石精斯乃山川守遠來太白旗遥徵青
鳥候以兹弗敬怠方知教應富又漢高廟賽神詩曰玉
軌朝行動閶闔旦應開白雲蒼梧上丹霞咸陽來日正
山無影城斜漢屢廻瞻流如地脉望嶺匹天台欲袪九
秋恨聊舉十千杯
梁元帝祀五相廟詩曰石城寕足拒金陣詎能追楚關
開六塞吳邱入九圍山水猶縈帶城池失是非空餘夀
宫在日暮舞靈衣
梁庾肩吾漢高廟詩曰昔作唐山曲今承紫貝壇寕知
臨楚岸非復望長安塵飛遠騎没日徙半峰寒又亂後
經夏禹廟詩曰金簡泥初發龍門鑿始通配天不失舊
為魚微此功林堂上偃蹇山殿下穹窿侵雲似天闕照
水類河宫神來導赤豹仙去擁飛鴻松龕撤暮俎棗徑
落寒叢仙舟還入鏡玉軸更乘空去國嗟行邁離居泣
轉蓬月起吳山兆星臨天漢中申胥猶有志荀息本懷
忠待見欃槍滅歸來松栢桐
周庾信至老子廟詩曰三門臨苦縣九井對靈溪盛丹
須竹節量藥用刀圭行當别關吏直向流沙西又西門
豹廟詩曰君子為利博逹人樹德深蘋藻由斯薦樵蘇
幸未侵恭聞正直祀良識佩韋心容範雖年代徽猷若
可尋菊花隨酒馥槐影向窗臨鶴飛疑逐舞魚驚似聽
琴漳流鳴磴石銅爵影秋林
陳陽慎從駕祀麓山廟詩曰聖德憂民暇麾旆謁山靈
畫航泛北渚文馬侍東平春浦戈鋋照寒林鐃吹鳴依
稀長安驛蕭條都尉城井泉能共動江帆得分行牎幽
細網合階静落花明簷巢始入燕軒樹已遷鶯菲菲蘭
俎馥淡淡桂樽清銀堂日影盡玉座舞衣輕
陳張正見行經季子廟詩曰延州高讓遠傳芳世祀移
地絶遺金路松悲懸劒枝野藤侵沸井山雨濕苔碑别
有觀風處樂奏無人知
陳江摠卞山楚廟詩曰蘋藻祈明德倚棹息巖阿忽聽
鳥鳴曙非復楚宫歌閑階薙宿薺古木斷懸蘿帷堂寂
易晚桴鼓自相和歲祀流百世英威言幾何又攝官梁
小廟詩曰疇昔遊衣所今日薦櫻時憲章時有革歲月
遂難思故人獨之子官聯更在兹虛簷静暮雀洞戶映
光絲平生復能幾語事必傷悲
頌魏陳王曹植孔子廟頌曰修復舊廟豐其甍宇莘莘
學徒爰居爰處王教既備羣小遄阻魯道以興永作憲
矩洪聲登遐神祇來祜休徵雜沓瑞我邦家内光區域
外被荒遐
文宋謝惠連祭禹廟文曰謹遣左曹掾奉水土之羞敬
薦夏帝之靈咨聖繼天載誕英徽克明克哲知章知微
運此宏謨䘏彼民憂身勞五岳形疲九州呱呱弗顧虔
虔是欽物貴尺璧我重寸陰乃錫玄圭以告成功虞數
既改夏德乃隆臨朝總政廵國觀風淹留稽嶺乃徂行
宫恭司皇役敬屬暉融神且略薦乃昭其忠
梁王僧孺武帝祭禹廟文曰惟帝禀圖上昊貽則下民
五聲窮聽四乘兼往輕璧借景既捨冠履愛人忘我不
顧腁胝下車以泣事深罪已憑舟靡懼義存拯物盛業
方來遺神如在愛被昆蟲理有好生之德事安菲素固
無厚味之求是用黍稷非馨蘋繁以薦克誠斯饗憑心
可荅
明堂
釋名曰明堂明堂高顯貌也
大戴禮曰明堂者凡九室一室而有四戸八牖以茅蓋
屋上圓下方所以明諸侯尊卑也外水名曰辟雍揔三
十六戶七十二牖
周禮曰夏后氏世室殷人重屋周人明堂度有九尺之
筵
周書曰明堂方一百一十二尺室中方六十尺牖高三
尺門方十六尺東方曰青陽南方曰明堂西方曰總章
北方曰玄堂中央曰太廟左為左个右為右个(五經要義以大)
(室經為太室)
孝經援神契曰眀堂者天子布政之宫上圓下方八牎
四逹在國之陽
桓譚新論曰王者造明堂上圓下方象天地為四方堂
各從其色以郊四方天稱明故命曰明堂
黃圖曰明堂者明天地之堂也所以順四時行月令宗
祀先王祭五帝故謂之明堂辟雍圓如璧雍之以水異
名同事其實一也
禮記曰昔者周公朝諸侯于明堂之位天子負斧扆南
向而立
三禮圖曰明堂者周制五室東為木室南火西金北水
土在其中秦為九室十二室階各有所居
尸子曰黃帝曰合宫有虞曰揔章殷人曰陽館周人曰
明堂
管子曰黃帝立明堂之議舜有告善之旌湯有緫街之
匡武王有靈臺之候
蔡邕月令論曰明堂者天子太廟也所以宗祀而配上
帝明天地統萬物也
徐虔明堂議曰明堂在國之陽國門外一堂五室四門
八階
許慎五經異義曰明堂在國之陽七里之内堂牎四闥
以地就陽位也
五經釋例曰告朔行正謂之明堂
蔡邕禮樂志曰孝武封岱宗立明堂於太山汶上
禮論曰或以明堂者文王廟周時德澤洽和蒿茂大以為
宫柱名為蒿宫
禮含文嘉曰明堂所以通神靈感天地正四時出教化
崇有德章有道也
白虎通曰禮三老於明堂所以教諸侯孝禮五更於太
學所以教諸侯悌
淮南子曰古者明堂之制下之潤濕不能及也上之霧
露不能入也所以饗上帝禮鬼神示人知節也
家語曰孔子觀乎明堂覩四門之牖有堯舜桀紂之像
而各有善惡之状興廢之戒焉又曰周公相成王抱之
而負斧扆南面以朝諸侯之國焉
吳越春秋曰越王召范蠡而問孤竊自欲以今日一登
上明堂布恩致令以撫百姓也
漢書曰上欲治明堂未曉其制度濟南人公玉帶上黃
帝時明堂圖圖中有一殿四面無壁以茅蓋屋屋通水
水圜宫垣為複道上有樓從西面入名曰崑崙天子從
之又曰元始五年正月祫祭明堂諸侯王列侯宗室子
九百餘人助祭畢皆益戶賜爵及金帛
東觀漢記曰元年營造明堂辟雍靈臺此即明三事不
同也前黃圖云同一物也
詩梁元帝和劉尚書兼明堂齋宫詩曰質明攝上宰詰
旦乘軺軒四圭邸蒼玉六變舞雲門香浮鬱金酒煙繞
鳳皇樽新花臨御陌春色起天園河間獻樂語斯道媿
能論
銘後漢李尤明堂銘曰布政之室上圓下方體則天地
在國正陽牎闥四設流水洋洋順節行化各居其房春
恤幼孤夏進賢良秋厲武人冬謹關梁
辟雍
說文曰辟雍天子饗飲處也
五經通義曰天子立辟雍者何所以行禮樂宣德化教
導天下之人使為士君子養三老事五更與諸侯行禮
之處也又曰諸侯不得觀四方故缺東以南半天子之
學故曰頖宫
禮記曰天子辟雍諸侯頖宫
白虎通曰天子立辟雍行禮樂宣德化辟者象璧圓法
天雍之以水象教化流行
桓譚新論曰王者作圓池如璧形實水其中以圜壅之
名曰辟雍言其上承天地以班教令流轉王道周而復
始
續漢書曰明帝永平二年上始率羣臣躬養三老五更
于辟雍行大射之禮
魏志曰明帝甘露二年幸辟雍命羣臣令賦詩
賦後漢李尤辟雍賦曰辟雍巖巖規矩圓方階序牖闥
雙觀四張流水湯湯造舟為梁神聖班德由斯以匡王
公羣后卿士具集攅羅鱗次差池雜遝延忠信之純一
兮列左右之貂璫三后八蕃師尹羣卿加休慶德稱夀
上觴戴甫垂畢其儀蹌蹌是以乾坤所周八極所要夷
戎蠻羌儋耳哀牢重譯響應抱珍來朝南金大璐玉象
犀龜
晉傅玄辟雍鄉飲酒賦曰時皇帝親枉萬乘之尊號以
幸乎辟雍鹵簿齊列官正其容乃延卿士乃命王公定
小會之常儀兮饗殊俗而見遠邦揖讓而升有主有賓
禮雖舊制其教惟新若其俎豆有數威儀翼翼賓主百
拜貴賤修敕酒清而不飲肴乾而不食及至嘒嘒笙磬
喤喤鐘鼓琴瑟安歌德音有叙樂而不滛好樸尚古四
坐先迷而後悟然後知禮教之宏普也
頌陳徐陵皇太子臨辟雍頌曰臣聞天大王大詳於道
德之言天文人文顯於爻象之說是以大君革命黔首
所以庇焉聖人創物文籍所以生焉咸由此道制為民
極莫不對越上靈裁成庶類濟世育德昭被昆蟲皇帝
世膺下武體資上德握天鏡而授河圖執玉衡而運乾
象皇太子耀彼重離光兹匕鬯儀天以行三善儷極以
照四方惟忠惟孝自家刑國乃武乃文化成天下侍中
國子祭酒新安王宗室羽儀衣冠凖的惟善為樂造次
必儒粤以十一年三月二十一日受詔宏宣發論語題
攝齊升堂摳衣即席對揚天人開闢大訓清言既吐精
義入神副德爰動音辭鋒起問難泉湧辨紛綸之異定倫
理之疑玉振鏘鏘雲浮雨布介王奉繫聖蹤馳辯秀出
信令張禹慙其師法何晏忸其訓詁穆穆焉洋洋焉此
實虞朝之盛德生民之壯觀者也臣抑又聞之魯頌聿
興史克宣其懿晉雍大啓王廙逞其詞所以述休平之
風揚君上之德輕以下才敢為頌曰皇運勃啓膺圖受
命紫盖東臨黃旌南映積仁累德重明疊聖四海無浪
三階已平儲駕戾止和鸞有聲宏風講肆崇儒肅成丹
書貴道黃金賤籯洙泗興業闕里增榮
學校
物理論曰學者植也
五經通義曰三王教化之宫緫名為學
禮記曰古之教者家有塾黨有庠術有序國有學
周官曰師氏以三德教國子一曰至德以為道本二曰
敏德以為行本三曰孝德以知惡逆
尚書大傳曰稷鉏已藏歲事欲畢餘子皆學十三始入小
學見小節踐小義十八始入大學見大節踐大義
漢書曰三代之道鄉里有教夏曰校殷曰庠周曰序
三輔舊事曰漢太子在長安門東書社門五經博士員
弟子萬餘人
黃圖曰禮小學在公宮之南太學在東就陽位也去城
七里東為常滿倉倉之北為槐市列槐樹數百行為隧
無墻屋諸生朔望會此市各持其郡所出貨物及經傳
書記笙磬樂器相與買賣雍容揖讓論說槐下
東觀漢記曰光武五年初起太學諸生吏子弟及民以
義助作上自齊歸幸太學賜博士弟子
續漢書曰明帝永平二年上始帥羣臣養三老於辟雍
郡國縣道行飲酒禮于學校
魏名臣奏曰蔣濟奏學者不恭肅慢師酗酒好訟罰飲
水三升
晉諸公贊曰惠帝時裴頠為國子祭酒奏立國子太學
起講堂築門闕刻石寫經
任豫益州記曰文翁學堂在大城南經火災蜀郡太守
高朕修復繕立圖畫聖賢古人像及禮器瑞物
頌後漢崔瑗南陽文學頌曰昔聖人制禮樂也將以統
天理物經國序民立均出度因其利而利之俾不失其
性也故觀禮則體敬聽樂則心和然後知反其性而正
其身焉取律於天以和聲採言於聖以成謀以和邦國
以諧萬民以序賓旅以悦遠人其觀威儀省禍福也出
言視聽於是乎取之也民生如何導以禮樂乃修禮官
奮其羽籥我國既淳我俗既敦神樂民則嘉生乃繁無
言不酬其德宜光先民既没頼兹舊章我禮既經我樂
既馨三事不叙莫識其形
魏陳王曹植學宫頌曰自五帝典絶三王禮廢應期命
世齊賢等聖者莫高於孔子也故有若曰出乎其類拔
乎其萃誠所謂性與天道不可得而聞矣由也務學名
在前志宰予晝寢糞土作誡過庭子弟詩禮明記歌以
詠言文以騁志予今不述後賢曷識於鑠尼父生民之
傑性與天成該聖備藝德倫三五配皇作烈玄鏡獨鑒
神明昭晰仁塞宇宙志陵雲霓學者三千莫不俊乂唯
仁可憑唯道足恃鑚仰彌高請益不已
記魏王粲荆州文學記有漢荆州牧劉君稽古若時將紹厥
績乃曰先王之世則象天地軌儀憲極設教導化叙經
志業用建雍泮焉立師保焉作為禮樂以淑其性表陳
載籍以持其志上知所以臨下下知所以事上官不失
守民德無悖然後太階平焉夫文學也者人倫之守大
教之本也乃命五業從事宋哀所作文學延朋徒焉宣
德音以贊之降嘉禮以勸之五載之間道化大行耆德
故老綦母闔等負書荷器自遠而至者三百有餘人於
是童幼猛進武人革面總角佩觽委介免胄比肩繼踵
川逝泉涌亹亹如也兢兢如也遂訓六經講禮物諧八
音協律吕修紀歷理刑法六路咸秩百氏備矣天降純
嘏有所底授臻于我君受命既茂南牧是建荆衡作守
時邁淳德宣其丕繇厥繇伊何四國交阻乃赫斯威爰
整其旅虔夷不若屢戡寇侮誕啓洪軌敦崇聖緒典墳
既章禮樂咸舉濟濟搢紳盛兹階宇祁祁髦俊亦集爰
處和化普暢休徵時叙品物宣育百穀繁蕪勲格皇穹
聲被四宇
銘後漢李尤太學銘曰漢遵禮典崇興六藝修周之理
掃秦之弊褒建儒宫廣置異記開延學者勸以爵位
詔宋傅亮立學詔曰古之建國教學為先宏風訓世莫
尚於此發蒙啓滯咸必由之故爰自聖王迄于近代莫
不敦崇學藝修建庠序自昔多故戎馬在郊旌旗卷舒
日不暇給遂令學校荒蕪講誦蔑聞軍旅日陳俎豆藏
器訓誘之風將墜於地今王略遠覃華域清晏仰風之
士日月以冀便宜博延胄子陶奬童蒙選被儒宫宏振
國學
表宋鄭鮮之請立學表曰至於洙泗之教洋洋盈耳所
以柔漸性情日用成器國廢胄子之教家弛勸學之訓
宜振起頽業以廻視聽接光太陽燭之幽夜令欣流者
濟津懷寶者剖和
梁簡文帝求寕國臨城二公入學表曰臣聞瞻彼緝狐
既次良冶相諸筍玉猶符他山故沮渙之水可居鄒魯
之鄉為貴下帷投斧昔人以為精力弃竿委麥先哲以
為美談伏惟陛下宏至德之微言闡無為之妙說話郊
講道不勞賈生之議就陽啓位無待公玉之圖願得齒
年國胄隨肩選造
梁元帝請於州立學校表曰臣聞公宫之南四術四教
司樂成均六詩六律韶濩既舞羽籥之道行焉黨塾兹
備離經之志辯焉故不升嵩霍豈識乾行之峻不臨溟
渤安知地載之厚洎乎秦焚金篆周亡玉鏡羣言争亂
諸子相騰書則夏侯歐陽易則神輸道訓詩乃齊魯毛
韓傳稱鄒左張夾禮有曲臺王史之異樂有龍德趙定
之殊伏惟陛下撫五辰而建五長播九德而導九州容
成為歷興景雲之瑞伶倫吹律應黃鍾之琯撥亂反正
經武也制禮作樂緯文也若非六經庖厨百家異饌三
墳為瑚璉五典為笙簧豈能暴以秋暘紆就望之景濯
以江漢播垂天之澤
啓梁王僧孺為蕭監利求入學啓曰竊以矯首伺飛不
如修弋宛足念遠莫若驅鑣故樸斵成於丹雘篠簜資
於栝羽敢因莩末有志庠均為山資於一簣學海漸其
微流
梁任昉求為劉瓛立館啓曰昔在魏中爰及晉始書貴
虛玄人悦陶縱瑚璉廢泗上之容樽俎恣林下之適春
千秋羽委曠而弗陳西序東膠寂寥而誰仰所以金雞
忘曉玉羊失馭神器毁於獯戎寶歷遷于干越豈不悲
歟劉瓛澡身浴德修行明經賤珪璧於光陰竟松筠於
歲晚貧不隕穫其心窮不二三其操而困無居止浮寓
親遊垣棟傾鑚窐衢墊側有朋自遠無用栖憑皆負笈
擔簦櫛風沐露瓛之器學無謝前修輒欲與之周旋開
館招集臣第西偏官有閒地北拒晉山南望通邑雖曰
人境實少浮喧廣輪裁盈數畝布以施立黌塾薄藝桑
麻粗創茨宇
教晉湛方生修學校教曰貴郡之境山秀水清嶺舉雲
霞之標澤流清曠之氣荆藍之璞豈不在兹
梁元帝召學生教曰閣下昔楚王好詩沛王傳易猶且
傳之不朽以為盛事况吾親承天旨聞禮聞詩方欲化
行南國被于西楚
釋奠
禮記曰凡欲立學必先釋奠於先聖先師及行事必以
幣天子視學大昕鼔徵所以警衆也衆至然後天子至
乃命有司行事適東序釋奠于先老又曰凡學春官釋
奠于先師秋冬亦如之釋奠即舍菜舍菜即祭菜然則
國子入學以蘋蘩告誠祀其師以示敬道也菜芹之屬
又曰天子乃獻羔開冰先薦寝廟上丁命樂正習舞天
子乃率公卿親往視之注云樂正樂官之長也命舞者順萬
物始出地鼓舞也將舞必釋奠於先師夏小正曰二月
丁亥萬用日丁亥者吉日也萬者干戚舞也學者大學
也
晉博士戴邈議曰周禮大胥之職掌國子之版以待致
諸子春入學舍菜合舞秋頒樂合聲
晉范堅書問馮懷曰漢代以來釋奠先師唯饗仲尼不
及公旦何也馮荅曰若如來之談亦當憲章堯舜文武
豈唯周公乎
詩宋顔延之侍皇太子釋奠宴詩曰伊昔周儲聿光往
記思皇世哲體元作嗣資此夙知降從經志正殿張筵
司分簡日尚席函丈承疑奉帙獻終襲吉即宫廣宴堂
設象筵庭宿金懸台保兼徽皇戚比彦肴乾酒澄端服
整弁
齊竟陵王蕭子良侍皇太子釋奠宴詩曰霜輕流日風
送夕雲雕簷結綵綺井生文四璉合旨八簋舒芬
齊王儉侍皇太子釋奠宴詩曰禮惟國幹義實民端身
由業澡世以教安金鎔乃器水術伊瀾漸芳則馥履冰
固寒瞽宗務時頖宫善誘咨此含生躋彼仁夀淳移雅
缺歴兹永久遊藝莫師獨學誰友三兆戒晨八鸞警旦
禮邁仁周樂超英漢神保爰格祝史斯贊
梁任昉侍皇太子釋奠宴詩曰在昔歸運阻亂宏多夷
山掣宇盪海為家風雲改族日月增華惟神知化在物
立言樂正雅頌咸被後昆告奠明祀觀道聖門日月不
息師表常尊
梁沈約侍皇太子釋奠宴詩曰復禮曲臺反樂宣榭闕
文内舉輶軒外駕結朋千里從師百舍隊典必從闕祀
咸薦廻鑾獻爵摐金委奠肆士辯儀胥人掌縣髣髴神
蹤徘徊靈踡又為南郡王侍太子釋奠宴詩曰陵季相
㳂訓隨世殆政缺雅乖風離化改禮亡衽席樂沈河海
二雍靡構四教誰採瞻震竝峻義属重麗横書清道晦
彼生知
頌晉傅咸皇太子釋奠頌曰生而知之上于皇儲以能
而問處實若虚爰雕聖章玉采是敷乃備嘉薦于國之
雍敬享先師以疇聖功
晉潘尼釋奠頌曰三光迭運五德代微黃精既冗素靈
乃暉有皇承天造我晉畿祚以大寶登以龍飛聖容穆
穆侍講誾誾抽演微言啓發道眞探幽窮賾温故知新
曰皇儲后體神含幾兆吉先見知來動微
文晉庾亮釋奠祭孔子文曰維咸康三年荆豫州刺史
都亭侯庾亮敬告孔聖明靈詩書煥於唐虞憲章盛於
文武然後黎民時雍彛倫攸叙幽厲頽搆王䋲絕紀高
岸為谷六合錯否上陵夷而失教下苟免而無耻公以
玄聖之靈應感圓通萬物我頼匪我求蒙夫子既没洪
範乖流秦雖慢道漢聿孔修洎我皇晉仰欽大猷宗聖
既建遐胄俾侯令月吉辰祗陳大禮磬管鏘鏘威儀濟
濟嘉奠既設欽若靈規心存鳳德尚想來儀神其歆之
降鑒在斯
梁元帝釋奠祭孔子文曰粤若宗師猗歟乃聖惟岳降
神惟天所命上善如水至人若鏡又祭顔子文曰欽哉
體一惡彼至人乍分介石時知落鱗不先稱寶席上為
珍致虛守静曲巷安貧欽風味道其德有鄰
梁陸倕釋奠祭孔子文曰於惟上德是曰聖真克明克
俊知化窮神研幾善誘藏用顯仁利同道濟成俗教民
道尊功倍德溥化光離經辨志濟濟洋洋
藝文類聚卷三十八
