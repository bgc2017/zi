藝文類聚卷四唐歐陽詢撰
歲時部中(元正月晦)(人日寒食)(正月十五日三月三日)
(五月五日日七月十五)(七月七日九月九日)
元正
尚書曰月正元日舜格于文祖
列子曰邯鄲之民以正月之旦獻鳩於簡子簡子大悦
厚賞之客問其故簡子曰正旦放生示有恩也
孔叢子曰邯鄲民以正月旦獻爵於趙王而綴以五采
王大悦
東觀漢記曰戴憑為侍中正旦朝賀帝令羣臣說經義
不通者奪其席憑遂重五十餘席(事具講論篇)
漢書曰鮑宣字子都哀帝時正旦日蝕宣上書諫曰陛
下父事天母事地子養黎民父虧明母震動子訛言今
日蝕三陽始小民正月朔旦尚惡敗器物况日虧缺
乎
漢雜事曰正月朝賀三公奉璧上殿嚮御座北面太常
使贊曰皇帝為君興三公伏皇帝坐乃前進璧
典略曰明帝使博士馬均作司南車水轉百戲正月朝
造巨獸魚龍曼延弄馬倒騎備如漢西京故事
魏略曰正始元年商風大起數十日發屋折樹動太極
殿東閣正旦大會又甚傾床案曹休將誅之徵也
王渾集曰詔問明正旦會四方計吏入見臨朝當何所
宜渾奏舊正會計吏軒下中書令宣詔問方土所宜士
人賢才隠伏未逹風俗好尚禮教之宜勤農務本以盡
墾殖之利刑獄清理無枉濫之失郡守長吏勤心治政
為民興利除害訓化之績授以紙筆意陳聞見以明聖
旨垂心四遠
晉咸康起居注曰十二月庚子詔曰正會日百僚增禄
賜醽酒人二升
世說曰元帝正會引丞相王導登御牀王公固辭中宗
引之彌苦文獻曰使太陽與萬物同暉臣下何以仰瞻
帝乃止
鄧德眀南康記曰昔有盧躭仕州為治中少學仙術善
解飛騰每夕輒凌虛歸家曉則還州嘗元會至晚不及
朝列化為白鵠至閣前徊翔欲下威儀以箒擲之得一
隻履躭驚還就列内外左右莫不駭異時步隲為廣州
刺史意甚惡之便以状列聞遂至誅滅
裴玄新語曰正朝縣官殺羊懸其頭於門又磔雞以
副之俗說以厭癘氣玄以問河南伏君伏君曰是土
氣上升草木萌動羊齧百草雞啄五榖故殺之以助生
氣
詩魏陳王曹植元會詩曰初歲元祚吉日惟良乃為嘉
會宴此高堂衣裳鮮潔黼黻玄黃珍膳雜還充溢圓方
俯視文軒仰瞻華梁願保兹善千載為常歡笑盡娱樂
哉未央皇室榮貴夀考無疆
晉荀勖正大會行禮歌詩曰於皇元首羣生資始履端
大享敬御福祉肆覲羣后爰及卿士欽順時財允也天
子又曰眀眀天子臨下有赫四表宅心惠浹荒貊柔遠
能邇孔淑不逆来格祁祁邦家是若又曰光光邦家天
篤其祜丕顯喆命顧予三祖世德作求奄有九土思我
皇度彛倫攸序
晉曹毗正朝詩曰靈春散初澤棼煴青陽舒佳袍忽已
故今載奄復初軟節暢宇宙和風被八區
晉劉和妻王氏正朝詩曰稔冉冥機運迅矣四節經太
簇應玄律青陽兆初正
晉傅充妻辛氏元正詩曰元正唘令節嘉慶肇自兹咸
奏萬年觴小大同悦熙
晉荀勖正會公王上夀酒歌曰踐元辰延顯融獻羽觴
祈令終我皇夀而隆我皇茂而嵩本枝奮百世休祚鍾
聖躬
賦晉傅玄朝會賦曰考夏后之遺訓綜殷周之典制採
秦漢之舊儀肇元正之嘉會於是先期戒事衆𤼵允敕
萬國咸享各以其職翼翼京邑巍巍紫極前三朝之夜
中庭燎晃以舒光華燈若乎火樹熾百枝之煌煌俯而
察之如亢燭龍而炤玄方仰而觀焉若披丹霞而鑒九
陽
頌晉劉臻妻正旦獻椒花頌曰遊穹周廻三朝肇建青
陽散暉澄景載煥美哉靈葩爰采爰獻聖容映之永夀
於萬
人日
荆楚歲時記曰正月七日為人日以七種菜為羹剪綵
為人或縷金薄帖屏風上亦戴之像人入新年形容改
新
董勛問禮俗曰一日為雞二日為狗三日為猪四日為
羊五日為牛六日為馬七日為人
賈充典戒曰人日造華勝相遺像瑞圖金勝之形又像
西王母戴勝也
劉臻妻陳氏進見儀曰正月七日上人勝於人
詩隋楊休之人日登高侍宴詩曰廣殿麗年輝上林起
春色風生拂雕輦雲廻浮綺翼
薛道衡人日思歸詩曰入春纔七日離家已二年人歸
落雁後思𤼵在花前
銘李充登安仁峯銘曰正月七日厥日惟人策我良駟
陟彼安仁
正月十五日
玉燭寳典曰正月十五日作膏以祠門戶
荆楚歲時記曰風俗望日以楊枝插門随楊枝所指而
祭其夕迎紫姑神以卜
史記曰漢家以望日祀太一從昏時到明今夜遊觀燈
是其遺迹
西域記曰摩竭陁國正月十五日僧俗雲集觀佛舍利
放光雨花
涅槃經曰如来闍維訖收舍利罌置金床上天人散花
奏樂繞城步步燃燈十二里
詩蘇味道望日夜遊詩曰火樹銀花合星橋鐵鎖開暗
塵随馬去眀月逐人来遊妓皆穠李行歌盡落梅金吾
不禁夜玉漏莫相催
崔掖夜遊詩曰玉漏銅壺且莫催鐵關金鎖徹明開誰
家見月能閒坐何處聞燈不看来又曰神燈佛火百輪
張刻像圖形七寳裝影裏如聞金口說空中似散玉毫
光又曰金勒銀鞍控紫騮玉輪朱幰駕青牛骖驔始散
東城陌倏忽還逢南陌頭
月晦
荆楚歲時記曰元日至月晦並為酺聚飲食每月皆有
晦朔正月初年時俗重以為節
玉燭寶典曰元日至月晦人並為酺食士女悉湔裳斟
酒於水湄以為度厄
帝王世紀曰堯有草夾階而生每月朔生一莢月半則
生十五莢自十六日一莢落至月晦而盡月小則餘一
莢厭而不落以為瑞草名為蓂莢一名歷莢
詩太宗皇帝月晦詩曰晦魄移中律凝暄起麗城罩雲
朝盖上穿露曉珠呈笑樹花分色啼枝鳥合聲披襟歡
眺望極目暢春晴
北齊魏收晦日汎舟應詔詩曰裊裊春枝弱關關新鳥
呼棹唱忽逶迤菱歌時顧慕睿賞芳日色宴言㤀日暮
游豫慰人心照臨康國步
後魏盧元眀晦日汎舟應詔詩曰輕灰吹上管落蓂飄
下蔕遲遲春色華晼晼年光麗
寒食
周禮曰司烜氏仲春以木鐸修火禁于國中為季春將
出火也
荆楚歲時記曰去冬至一百五日即有疾風甚雨謂之
寒食
周斐先賢傳曰太原舊俗云介子推焚骸一月寒食莫
敢煙㸑
陸翽鄴中記曰并州俗冬至後百五日為介子推斷火
冷食三日作乾粥今之糗是也又曰寒食三日作醴酪
煑粳米及麥為酪𢷬杏仁煑作粥
范曄後漢書曰周舉遷并州刺史太原一郡舊俗以介
子推焚骸有龍忌之禁至其月咸言神靈不樂舉火舉
移書於子推廟曰春中寒食一月老小不堪今則三日
而已
古今藝術圖曰北方山戎寒食日用鞦韆為戲以習輕
趫者
詩李崇嗣寒食詩曰普天皆滅焰匝地盡藏烟不知何
處火来就客心燃
宋之問途中寒食詩曰馬上逢寒食途中属暮春可憐
江浦望不見洛橋人
沈佺期嶺表寒食詩曰嶺外逢寒食春来不見餳洛中
新甲子眀日是清眀
令魏武帝眀罰令曰聞太原上黨西河雁門冬至後百
五日皆絶火寒食云為介子推且北方沍寒之地老少
羸弱將有不堪之患令到人不得寒食若犯者家長半
歲刑主吏百日刑令長奪一月俸
三月三日
應劭風俗通曰按周禮女巫掌歲時以祓除疾病褉者
潔也故於水上盥潔之也己者祉也邪疾已去祈介祉
也
韓詩曰三月桃花水之時鄭國之俗三月上巳於溱洧
兩水之上執蘭招魂續魄拂除不祥
漢書曰太后春幸蠺館率皇后列侯夫人桑遵㶚水而
祓除
續漢書禮儀志曰三月上巳官民皆潔於東流水上自
洗濯祓除宿垢為太潔
魏志曰袁紹三月上巳大會賓徒於薄落津聞魏郡兵
及黑山賊于毒等數萬人共覆鄴城殺守坐中客家在
鄴者皆憂怖失色或起而立紹容貌自若不改常度
竹林七賢論曰王濟嘗觧禊洛水眀日或問王曰昨遊
有何語議濟曰張華善說史漢裴逸民叙前言往行袞
衮可聽(事具談論部)
夏仲御别傳曰仲御詣洛到三月三日洛中公王以下
莫不方軌連軫竝至南浮橋邊褉男則朱服耀路女則
錦綺粲爛仲御時在船中曝所市藥雖見此輩穏坐不
搖賈公望見之深奇其節願相與語此人有心膽有似
冀缺走問船中安坐者為誰仲御不應重問徐乃答曰
會稽北海閒民夏仲御
晉中興書曰王𨗳謂從兄敦曰王仁德未著而名位猶
輕兄威名日已振宜有以共相匡舉會三月三日中宗
出褉乘肩輦敦導並騎從紀瞻使人覘之既聞敦導騎
從乃大驚自出拜於道左中宗從容謂導曰卿吾之蕭
何也
續搜神記曰盧充獵見麞便射中之随逐不覺遠忽見
一里門如府舍問鈴下鈴下對曰崔少府也進見少府
少府語充曰尊府君為索小女婚故相迎耳三日畢車
送充至家母問具狀以對與崔别後四年充三月三日
臨水戲遥見水傍有犢車充往開車戶見崔女與三歲
男共載情意如初抱男兒還充又與金椀别
雜五行書曰欲知蠺善惡常以三月三日天隂而無日
不見雨蠺大善
續齊諧記曰晉武帝問尚書郎摰虞曰三日曲水其義
何指荅曰漢章帝時平原徐肇以三月初生三女至三
日俱亡一村以為怪乃相擕之水濱盥洗遂因水以汎
觴曲水之義起於此帝曰若如所談便非好事尚書郎
束晳曰仲治小生不足以知此臣請說其始昔周公城
洛邑因流水以汎酒故逸詩曰羽觴随波又秦昭王三
日置酒河曲見有金人出奉水心劒曰令君制有西夏
及秦霸諸侯乃因此處立為曲水祠二漢相緣皆為盛
集帝曰善賜金五十斤左遷仲治為陽城令
詩晉張華三月三日後園會詩曰暮春元日陽氣清眀
祁祁甘雨膏澤流盈習習祥風唘滯導生禽鳥逸豫桑
麻滋榮纖條被綠翠華含英於皇我后欽若昊乾順時
省物言觀中園讌及羣辟乃命乃延合樂華池祓濯清
川汎汎龍舟沂遊渚源又上巳篇曰仁風導和氣勾芒
御昊春姑洗應時月元巳唘良辰密雲蔭朝日零雨灑
微塵飛軒遊九野置酒會衆賓
晉潘尼三日洛水作詩曰晷運無窮巳時逝焉可追斗
酒足為歡臨川胡獨悲暮春春服成百草敷英蕤聊為
三日遊方駕結龍旂廊廟多豪俊都邑有豔姿朱軒蔭
蘭臯翠幕映洛湄臨岸濯素手涉水搴輕衣沈鈎出比
目舉弋落雙飛羽觴乘波進素爼随流歸
晉王濟平吴後三月三日華林園詩曰蠢爾長蛇荐食
江汜我皇神武汎舟萬里迅雷電邁弗及掩耳思樂華
林薄采其蘭皇居偉則芳園巨觀仁以山悦水為智歡
清池流爵祕樂通玄物以時序情以化宣
晉閭丘冲三月三日應詔詩曰暮春之月春服既成升
陽土潤冰渙川盈餘萌逹壤嘉木敷榮后皇宣遊既宴
且寧光光華輦詵詵從臣微風扇穢朝露翳塵上蔭丹
幄下藉文茵臨川浥盥濯故潔新俯鏡清流仰睇天津
藹藹華林嚴嚴景陽業業峻宇奕奕飛梁垂隂倒景若
沈若翔浩浩白水汎汎龍舟皇在靈沼百辟同遊擊櫂
清歌鼓枻行酬聞樂咸和具醉斯柔在昔帝虞德被遐
荒干戚在庭苗民来王今我哲后古聖齊芳惠此中國
以綏四方元首既眀股肱惟良樂酒今日君子惟康
晉王讃三月三日詩曰招搖唘運寒暑代新亹亹不舍
如彼行雲猗猗季月穆穆和春皇儲降止宴及嘉賓嘉
賓伊何具惟姻族如彼葛藟衍于樛木郁郁近侍巖巖
台嶽庶寮鱗次以崇天禄如彼崑山别此琚玉巍巍天
階亦降列宿右載元首左光儲副大祚無窮天地為夀
晉陸機詩曰遲遲暮春日天氣柔且嘉元吉隆初已濯
穢遊黃河
晉阮脩上巳會詩曰三春之季歲惟嘉時靈雨既零風
以散之英華扇耀翔鳥羣嬉澄澄綠水澹澹其波脩岸
逶迤長川相過聊且逍遥其樂如何坐此脩筵臨彼素
流嘉肴既設舉爵獻酬彈筝弄琴新聲上浮水有七德
智者所娱清瀨瀺灂菱葭芬敷沈此芳鈎引彼潜魚委
&KR0008;芳美君子戒諸
晉孫綽三月三日詩曰姑洗斡運首陽穆闡嘉卉萋萋
温風煖煖言滌長瀨聊以遊衍縹䓅&KR0034;流綠柳蔭坂羽
從風飄鱗随浪轉
晉庾闡三月三日詩曰心結湘川渚目散冲霄外清泉
吐翠流綠醽漂素瀨悠想眄長川輕瀾渺如帶又三月
三日臨曲水詩曰暮春濯清汜遊鱗泳一壑高泉吐東
岑洄瀾自淨澩臨川疊曲流豐林映綠薄輕舟沈飛觴
鼓枻觀魚躍
宋顔延之三日侍遊曲阿後湖詩曰虞風載帝狩夏諺
頌王遊春方動宸駕望幸傾五州山祗蹕嶠路水若警
滄流神御出瑶軫天儀降藻舟萬軸胤行衛千翼泛飛
浮雕雲麗璇盖祥颷被采斿江南進荆豔河徼獻趙謳
又詔宴曲水詩曰道隠未形治彰既亂帝跡懸衡皇流
共貫惟王創物永錫洪筭仁固開周義高登漢祚融世
哲葉光列聖太上正位天臨海鏡帝體麗眀儀辰作貳
居彼東朝金昭玉粹德有潤身禮不&KR0034;器開榮灑澤舒
虹爍電伊思鎬飲每懷洛宴郊餞有疆君舉有禮幕帳
蘭甸畫流高陛分庭薦樂析波浮醴豫同夏諺事兼出
濟又三月三日詔宴西池詩曰河岳曜圖聖時利見於
赫有皇升中納禪載貞其恒載通其變大哉人文至矣
天睠昭哉儲德靈慶攸繁眀兩紫宸景物乾元帝宗菴
藹惟城惟蕃袞衣善職彤弓受言飾館春宫税鑣青輅
長筵逶迤浮觴沿泝
宋謝靈運三月三日侍宴西池詩曰詳觀記牒鴻荒莫
𫝊降及雲鳥曰聖則天虞承唐命周襲商艱江之永矣
皇心惟眷矧乃暮春時物芳衍濫觴逶迤周流蘭殿禮
備朝容樂闋夕宴
宋謝惠連三月三日曲水集詩曰四時著平分三春禀
融爍遲遲和景婉夭夭園桃灼擕朋斯郊野昧旦辭鄽
郭斐雲興翠嶺芳颷起華薄觧轡偃崇丘藉草繞廻壑
際渚羅時䔩託波泛輕爵
齊謝眺為皇太子侍光華殿曲水宴詩曰傍求邃古逖
聽鴻名大寳曰位得一為貞朱綈叶祉綠字摛英升配
同貫進讓殊聲大横將属會昌已命國步中阻震居膺
慶璽劒克𫝊龜玉增映玄塞北靡丹徼南極浮毳駕風
非泳非涉西京藹藹東都濟濟秋祓濯流春褉浮醴初
吉云獻上除方唘昔駕陽穎今帳雲陛嘉樂舊矣芳宴
在斯載留神瞩有睟天儀龍精已映威仰未移葉依黃
鳥花落春池高宴宏敞禁林稠密青隥崫起丹樓間出
翠葆随風金戈動日惆悵清管徘徊輕佾㶚滻入筵河
淇流阼渦若来往觴肴㳂泝歡飫有終清光欲暮輕軺
廻首華組徐步又為人作三日侍光華殿曲水宴詩曰
神理内寂機象外融遺情汾水垂冕鴻宫樹以司牧匪
我求蒙徒勤日用誰契玄功當宁日昃求衣未眀抵璧
焚翠銷劒隳城九疇式叙三辟載清麗景則春儀方在
震重聖積厚金式瓊潤祓穢河滸張樂春疇既停龍駕
亦汎鳬舟初鸎命曉朝華開夜飾陛導源廻伊流㶚閒
館巖敞長廊水架金觴搖蕩玉爼推移筵浮水豹席擾
雲螭歡兹廣宴穆是天儀
梁簡文帝三日侍宴林光殿曲水詩曰芳年留帝賞應
物動天襟挾苑連金陣分衢度羽林帷宫對廣掖層殿
邇高岑風旗爭曳影亭臯共生隂林花初墮蔕池荷欲
吐心又三日率爾成詩曰芳年多美色麗景復妍遥握
蘭唯是旦採艾亦今朝廻沙溜碧水曲岫散桃夭綺花
非一種風絲亂百條雲起相思觀日照飛虹橋繁華炫
姝色燕趙豔妍妖金鞍汗血馬寳髻珊瑚翹蘭馨起縠
袖蓮錦束瓊腰相看引綠樹見人還自嬌玉柱鳴羅薦
磲椀泛廻潮洛濱非拾羽滿握詎貽椒又三日侍皇太
子曲水宴詩曰震德協靈年芳節淑濯伊臨灞蕩心愉
目驤騎晨野摐金曉陸蕙氣卷旌神颷擎轂曾岑偃蹇
聳觀岧嶢烟生翠幕日照綺寮銀華晨散金芝暮搖綠
水動葉丹距映條顧惟菲薄徒承恩裕藝學未優聲績
不樹豈辨河書寧摛淮賦徒偶羣龍終慙竝馭又曲水
聯句詩曰春色眀上巳桃花落繞溝波廻巵不進綸下
鉤時留(臣導)絳水時廻岸花觴轉更周陳肴度玉俎垂
餌下銀鈎(王卿)廻川入帳殿列俎間芳洲漢艾淩波出
江楓拂岸游(庾肩吾)王生廻水碓蔡嫗蕩輕舟岸燭斜臨
水波光上映樓(殿下)
梁沈約三日侍鳳光殿曲水宴詩曰光遲蕙敏氣婉椒
臺皇心愛矣帝曰遊哉玉鸞徐騖翠鳳輕廻别殿廣臨
離宫洞唘川祗奉夀河宗相禮清洛漸筵長伊流陛洄
盪嘉羞搖漾芳醴輕歌易繞弱舞難持素雲留管玄鶴
停絲引思為歲歲亦陽止叨服賁身身亦昌止徒勤丹
漆終愧文梓又上巳華光殿詩曰於維盛世即軒媯朝
酆宴鎬復在斯朝光灼爍映蘭池春風婉轉入細枝時
鸎顧慕聲合離輕波微動漾羽巵河宗海若生蛟螭浮
梁徑度跨廻漪朱顔始洽景將移安得壮士駐奔曦又
侍林光殿曲水宴詩曰宴鎬鏘玉鑾遊汾舉仙軷榮光
泛采旄修風動芝盖淑氣婉登晨天行聳雲旆帳殿臨
春籞帷宫繞芳薈漸席周羽觴分墀引廻瀨穆穆寳化
昇濟濟皇階泰將御遺風軫遠侍瑶臺會又三日率爾
成篇詩曰麗日属元巳年芳具在斯開花已匝樹流鸎
復滿枝洛陽繁華子長安輕薄兒東出千金堰西臨雁
鶩陂遊絲映空轉高楊拂地垂綠幘文照曜紫燕光陸
離清晨戲伊水薄暮宿蘭池象筵鳴寳瑟金缾汎羽巵
寧憶春蠶起日暮桑欲萎
梁劉孝綽三日侍華光殿曲水宴詩曰薰祓三陽暮濯
褉元巳初皇心睠樂飲帳殿臨春渠豫遊高夏諺凱樂
盛周居復以禁林日丰茸花樹舒羽觴環階轉清瀾傍
席疏妍歌已嘹亮妙舞復紆徐九成變絲竹百戲起龍
魚又三日侍宴成王曲水宴詩曰匯澤良孔殷分區屛
中縣躡跨兼流采矜唯邇封甸吾王奄酆畢折圭承羽
𫝊不資魯俗移何待齊風變東山富遊士北土無遺彦
一言白璧輕片善黃金賤餘辰属上巳清祓追前諺持
此陽瀨遊復展城隅宴芳洲亘千里遠近風光扇方歡
厚德重誰言薄遊倦
梁劉孝威侍宴樂遊林光殿曲水詩曰蒸哉軒頊赫矣
堯心女媧補石重華弃金湯羅禹扇羲瑟農琴皇乎備
矣受命君臨試舟五反和樂九成鈎楯祕戲協律新聲
丹杯水激絳采坯榮天吴還往海若逢迎又三日侍皇
太子宴詩曰二龍廵夏代八駿馭周朝豫遊光帝則樂
飲盛民謠皇儲遵洛褉濫觴追灞橋掌祓開神籞司馬
動鑾鑣周旗交彩眊晉鼓雜清簫旌宫臨廣隰藻衛爍
巖椒蘭樽㳂曲折靈若泝廻潮
梁庾肩吾三日侍蘭亭曲水宴詩曰榮星依夜動鑾駕
忽朝遊旌門臨苑樹相風生鳳樓春生露泥泥天覆雲
油油桃花舒玉澗柳葉暗金溝褉川分曲洛帳殿掩芳
洲湧躍頳魚出參差絳棗浮百戲俱臨水千鍾共逐流
北齊邢子才三日華林園公宴詩曰廻鑾自樂野弭盖
属瑶池五丞接光景七友樹風儀芳春時欲遽覽物惜
將移新萍已冒沼餘花尚滿枝草滋徑蕪沒林長山蔽
虧方筵羅玉爼激水漾金巵歌聲斷且續舞袖合還離
隋盧思道上巳褉飲詩曰山泉好風景城市厭囂塵聊
持一罇酒共尋千里春餘光下幽桂夕吹舞青蘋何言
出關後重有入林人
賦後漢杜篤祓褉賦曰王侯公主暨乎富商用事伊雒
帷幔玄黃於是旨酒嘉肴方丈盈前浮棗絳水酹酒醲
川若乃窈窕淑女美媵豔姝戴翡翠珥眀珠曳離袿立
水涯微風掩壒纖榖低徊蘭蘇肹蠁感動情魂若乃隠
逸未用鴻生俊儒冠高冕曳長裾坐沙渚談詩書詠伊
吕歌唐虞
晉成公綏洛褉賦曰考吉日簡良辰祓除觧褉司會洛
濱妖童媛女嬉游河曲或振纖手或濯素足臨清流坐
沙場列罍樽飛羽觴
晉張協洛褉賦曰夫何三春之令月嘉天氣之氤氲和
風穆以布暢百卉曄而敷芬川流清泠以汪濊原隰葱
翠以龍鱗游魚瀺灂於淥波玄鳥鼔翼於高雲美節慶
之動物悦羣生之樂欣故新服之既成將褉除於水濱
於是縉紳先生嘯儔命友擕朋接黨冠童八九主希孔
墨賓慕顔柳臨崖詠吟濯足揮手乃至都人士女奕奕
祁祁車駕岬嵑充溢中逵粉葩翕習緣阿被湄振袖生
風接袵成幃若夫權戚之家豪侈之族采騎齊鑣華輪
方轂青盖雲浮參差相属集乎長洲之浦曜乎洛川之
曲遂乃停輿蕙渚税駕蘭田朱幔虹舒翠幕蜺連羅樽
列爵周以長筵於是布椒醑薦柔嘉祈休吉蠲百痾潄
清源以滌穢兮攬綠藻之纖柯浮素妝以蔽水灑玄醪
於中河
晉禇爽褉賦曰伊暮春之令月將觧褉於通川淩元巳
之清晨遡微風之冷然川廻瀾以澄映嶺插崿以霏烟
輕霞舒於翠崖白雲映乎青天
晉夏侯湛褉賦曰羡暮春之嘉辰美靈氣之和柔結方
軌之奏路敷令節而宣遊爾乃鈴鳴擢翠旗垂繁纓微
雲乘軒清風卷旌飛輪焱起良馬電驚車駕鱗萃男女
霧會服煥羅縠翠翳連盖榮香丸於素襟結九齡乎時
外粲爛虺韡混曄𤼵越若乎朝春挺葩夕霞抱月爾乃
臨清流背綠柯雲幕高接丹組四羅
晉阮瞻上巳會賦曰臨清川而嘉讌聊假日以遊娱蔭
朝雲而為盖託茂樹以為廬好脩林之蓊鬱樂草莽之
扶疎列四筵而設席祈吉祥於斯塗酌羽觴而交酬獻
遐夀之無疆同歡情而悦豫欣斯樂之愷慷𤼵中懷而
弦歌託情志於官商
梁蕭子範家園三日賦曰春亦暮止田家上巳時將磔
於九門節方郊於七里扇習習之和風照遲遲之華晷
飛玄翮之土燕奪丹胸之山雉聊結新而濯故式東流
之前軌居免上漏樹非榛栗既無擇於爽塏曾不訪於
凶吉右瞻則青溪千仞北覩則龍盤秀出與歲月而荒
茫同林藪之蕪密懽兹嘉月悦此時良庭散花蘂傍插
筠篁灑玄醪於沼沚浮絳棗於泱泱觀翠淪之出沒戲
青舸之低昂
周庾信三月三日華林園馬射賦曰于時玄鳥司歷蒼
龍馭行羔獻冰開桐華萍合皇帝幸於華林之園千乘
雷動萬騎雲屯落花與芝盖同飛楊柳共春旗一色乃
命羣臣陳大射之禮騶虞九節狸首七章於是選朱汗
之馬校黃金之埒紅陽飛鵲紫燕陸沈唐成公之驌驦
海西侯之千里莫不飲羽銜竿吟猨落雁鐘鼓振地埃
塵漲天綵則錦市俱移錢則銅山合徙實天下之至樂
景福之歡欣者也歲次昭陽月在大梁其日上巳其時
少陽春吏司職青祗效祥徵萬騎於平樂開千門於建
章皇帝翊四校於仙園廻六龍於天苑華盖平飛風烏
細轉帷宫宿設帳殿開筵傍臨細柳斜界宜年河漘薙
草渭口澆泉堋雲五色的暈重圓陽管既調春絃實撫
玉律調鐘金錞節鼓於是咀銜拉鐵逐日追風竝試長
楸之埒俱下蘭池之宫鳴鞭則汗赭入埒則塵紅變三
驅而畫鹿登百尺而懸熊禮正六耦詩歌九節弓如眀
月對堋馬似浮雲向埒雁失羣而行斷猨求林而路絶
乃有六郡雄才五陵高選新廻馬邑之兵始罷龍城之
戰尚帶流星猶乘奔電始聽鼓而唱籌即移竿而摽箭
熊耳刻杯浮雲畫罍水衡之錢山積織室之錦霞開司
筵賞至酒正杯来既而日下澤宫筵闌相圃悵從蹕之
留歡眷廻鑾之餘武
序晉王羲之三日蘭亭詩序曰永和九年歲在癸丑暮
春之初會於會稽山隂之蘭亭修褉事也羣賢畢至少長咸
集此地有崇山峻嶺茂林修竹又有清流激湍映𢃄左
右引以為流觴曲水列坐其次雖無絲竹管絃之盛一
觴一詠亦足以暢叙幽情是日也天朗氣清惠風和暢
仰觀宇宙之大俯察品類之盛所以遊目騁懷足以極
視聽之娱信可樂也
晉孫綽三日蘭亭詩序曰古人以水喻性有旨哉斯談
非以停之則清混之則濁耶情因所習而遷移物觸所
遇而興感故振轡於朝市則充屈之心生閒步於林野
則遼落之志興仰瞻義唐邈已遠矣近詠臺尚顧深增
懷為復於曖昧之中思縈拂之道屢借山水以化其鬱
結永一日之足當百年之溢以暮春之始褉于南澗之
濱高嶺千尋長湖萬頃隆屈澄汪之勢可為壮矣乃席
芳草鏡清流覽卉木觀魚鳥具物同榮資生咸暢於是
和以醇醪齊以逹觀決然兀矣焉復覺鵬鷃之二物哉
宋顔延之三日曲水詩序曰夫方策既載皇王之跡已
殊鐘石畢陳舞詠之情不一雖淵流遂往詳略異聞然
其宅天衷立民極莫不崇尚其道神眀其位拓世貽統
固萬葉而為量者也有宋函夏帝圖宏遠高祖以聖武
定鼎規同造物皇上以叡文承歷景属宸居隆周之卜
既永宗漢之兆在焉正體毓德於少陽上宰宣哲於元
輔晷緯昭應山瀆效靈五方雜遝四隩来暨頳莖素毳
并柯共穗之瑞史不絶書棧山航海逾沙軼漠之貢府
無虛月日躔胃維月軌青陸皇祗𤼵生之始后王布和
之辰思對上靈之心以惠庶萌之願加以二王于邁出
餞戒吉有詔掌故爰命司歷獻陳洛飲之禮具上巳之
儀南除輦道北清禁林左關巖隥右梁潮源略亭臯跨
芝㙻苑太液懷曾山松石峻峗葱翠隂烟游泳之所攅
萃翔驟之所往還䦧水環階引池分席春官聯事蒼靈
奉塗然後升祕駕胤褆騎撫玉鑾𤼵流吹以降于所行
禮也龍文飾轡青翰侍御華裔殷至觀聽騖集揚袂風
山舉袖隂澤靚粧藻野袨服縟川故以隠賑外區煥衍
都内者矣上膺萬夀下褆百福布筵禀和闔堂依德情
盤景遽歡洽日斜悵釣臺之未臨慨鄷宫之不懸方且
排鳳闕以高遊開爵園而廣宴並命在位展詩𤼵志則
夫誦美有章陳信無愧者歟
齊王融三日曲水詩序曰臣聞出豫為象鈞天之樂張
焉時乘既位御氣之駕翔焉是以得一奉宸逍遥襄城
之域體元則大悵望姑射之阿然窅眇寂寥其獨適者
也至如夏后兩龍載驅璿臺之上穆王八駿如舞瑶水
之隂亦有饗云固不與萬民共也我大齊之握機創歷
誕命建家接禮貳宫考庸太室昭華之珍既徙延喜之
玉攸歸革宋受天保生萬國度邑静鹿丘之歎遷鼎息
大坰之慙駿𤼵開其遠祥定爾固其洪業皇帝體膺上
聖運鍾下武冠五行之秀氣邁三代之英風昭章雲漢
暉麗日月猶且旦眀廢寢昃晷㤀飱懼負重於春冰懷
御奔於秋駕儲后睿哲在躬妙善居質内積和順外𤼵
英華斧藻至德琢磨令範若夫族茂麟趾宗固磐石跨
蹍昌姬韜軼炎漢元宰比肩於尚父中鉉繼踵乎周南
分陜流勿剪之歡来仕允克施之譽本枝之盛如此稽
古之政如彼故免羣生於湯火納百姓於休和引鏡皆
眀目臨池無洗耳沈冥之怨既缺薖軸之疾已銷讒莠
蔑聞攘争揜息稀鳴桴于砥路鞠茂草于圜扉侮食来
王左言入侍一尉候於西東合車書於南北偃革辭軒
銷金罷刃天瑞降地符升澤馬来器車出江海呈象龜
龍載文功既成矣世既貞矣信可以優游暇豫作樂崇
德者歟于時青鳥司開條風𤼵歲粤斯上巳惟暮之春
褉飲之日在兹風舞之情咸蕩載懷平圃乃睠芳林芳
林園者福地奥區之湊丹陵若水之舊殷殷均乎姚澤
膴膴尚於周原飛觀神行虛簷雲構離房乍設層樓間
起負朝陽而抗殿跨靈沼而浮榮鏡文虹於綺疏浸蘭
泉於玉砌幽幽叢薄秩秩斯干新萍泛沚華桐發岫雜
夭采於柔荑亂嚶聲於錦羽禁軒承幸清宫侍宴緹帷
宿置帟幕宵懸既而滅宿登霞澄光辨色徐鑾警節鳴
鐘暢音七萃連鑣九斿齊軌爾乃廻輿駐蹕岳鎮川渟
睟容有穆賓儀式序授几肆筵因流波而成次蕙肴芳
醴任激水而推移葆佾陳階金匏在席戚奏翹舞籥動
邠詩召鳴鳥于[山弇]山追伶倫於嶰谷清歌有闋羽觴無
筭上陳景福之賜下獻南山之夀信凱宴於在藻知和
樂於食苹
梁簡文帝三日曲水詩序曰竊以周城洛邑自流水以
褉除晉集華林同文軌而高宴莫不禮具義舉沓矩重
規昭動神眀雍熙鍾石者也皇太子生知上德英眀在
躬智湛靈珠辨均河注騰茂實於三善振嘉聲於八區
是節也上巳属辰餘萌逹壤倉庚應律女夷司候爾乃
分階樹羽疏泉泛爵蘭觴㳂泝蕙肴来往賓儀式序盛
德有容吹𤼵孫枝聲流嶰谷舞豔七盤歌新六變遊雲
駐綵仙鶴来儀都人野老雲集霧會結軫方衢飛軒照
日
五月五日
琴操曰介子綏割其腓股以餌重耳重耳復國子綏獨
無所得綏甚怨恨乃作龍蛇之歌以感之終匿於山文
公令燔山求之子綏遂抱木而燒死文公令民五月五
日不得𤼵火(國語云介子推)
續漢禮儀志曰五月五日朱索五色柳桃印為門戶飾
以止惡氣
風土記曰仲夏端五烹鶩角黍端始也謂五月初五日
也又以菰葉裹粘米煮熟謂之角黍
續齊諧記曰屈原五月五日投汩羅而死楚人哀之每
至此日竹筒貯米投水祭之漢建武中長沙歐回白日
忽見一人自稱三閭大夫謂曰君當見祭甚善但常所
遺苦蛟龍所竊今若有惠可以楝樹葉塞其上以五采
絲縛之此二物蛟龍所憚也回依其言世人作粽并帶
五色絲及棟葉皆汩羅之遺風也
崔實四民月令曰五月五日取蟾蜍可合惡疽瘡取東
行螻蛄治婦難産
會稽典錄曰女子曹娥者會稽上虞人父能絃歌漢安
帝二年五月五日於縣江泝濤迎波神溺死不得尸骸
娥年十四乃緣江號哭晝夜不絶聲七日遂投江而死
抱朴子蟾蜍萬歲者頭上有角頷下有丹書八字再重
五月五日午時取之隂乾百日以其足畫地即為流水
又曰或問辟五兵之道荅曰以五月五日作赤靈符著
心前
風俗通曰五月五日以五綵絲繫臂者辟兵及鬼令人
不病温亦因屈原又曰五月五日續命縷俗說以益人
命
夏小正月此日蓄採衆藥以蠲除毒氣
荆楚記曰荆楚人以五月五日並蹋百草採艾以為人
懸門戶上以禳毒氣又曰屈原以是日死故並將舟楫
以拯之今日競渡是其遺跡
大戴禮曰五月五日蓄蘭為沐浴
楚辭曰浴蘭湯兮沐芳華
詩梁王筠五日望採拾詩曰長絲表良節金縷應嘉辰
結蘆同楚客採艾異詩人折花競鮮彩拭露染芳津含
嬌起斜眄歛笑動微嚬獻璫依洛浦懷佩似江濱
七月七日
列仙傳曰陶安公者六安鑄冶師行火者朱雀止冶上
曰安公安公冶與天通七月七日迎汝以赤龍(事具仙部)又曰王
子喬見桓良曰告我家七月七日待我於緱氏山頭至
時乘白鶴在山頭望之不得到舉手謝時人數日而去
漢書曰武帝七月七日生於漪蘭殿
漢武故事曰七月七日上於承華殿齋正中忽有一青
鳥從西方来集殿前上問東方朔朔曰此西王母欲来
也有頃王母至(事具鳥部)
崔實四民月令七月七日曝經書設酒脯時果散香粉
於筵上祈請於河鼔織女言此二星神當會守夜者咸
懷私願或云見天漢中有奕奕正白氣如地河之波輝
輝有光曜五色以此為徵應見者便拜乞願三年乃得
竹林七賢論曰阮咸字仲容籍兄子也諸阮前世皆儒
學内足於財唯藉一生尚道棄事好酒而貧舊俗七月
七日法當曬衣諸阮庭中爛然莫非綈錦咸時總角乃
竪長竿摽大布犢鼻於庭中曰未能免俗聊復爾耳
世說曰郝隆七月七日見鄰人皆曝曬衣物隆乃仰卧
出腹云晒書
續齊諧記曰桂陽城武丁有仙道謂其弟曰七月七日
織女當渡河諸仙悉還宫弟問曰織女何事渡河荅曰
織女暫詣牽牛世人至今云織女嫁牽牛也
詩古詩曰迢迢牽牛星皎皎河漢女纖纖濯素手札札
弄機杼終日不成章涕泣零如雨河漢清且淺相去詎
幾許盈盈一水間脉脉不得語
晉潘尼七月七日侍皇太子宴玄圃園詩曰商風初授
辰火微流朱眀送夏少昊迎秋嘉木茂園芳草被疇於
時我后以豫以遊
晉李充七月七日詩曰朗月垂玄景洪漢截皓倉牽牛
難牽牧織女守空襄河廣尚可越怨此漢無梁
晉蘇彦七月七日詠織女詩曰織女思北沚牽牛歎南
陽時来嘉慶集整駕巾玉箱瓊珮垂藻蕤霧裾結雲裳
釋轡紫微庭觧袊碧琳堂歡宴未及究晨暉照扶桑悵
悵一宵促遲遲别日長
宋孝武七夕詩曰白日傾晚照絃月升初光炫炫葉露
滿肅肅庭風揚贍言媚天漢幽期濟河梁服箱從奔軺
紈綺闕成章觧帶遽廻軫誰云秋夜長愛聚雙情款念
離兩心傷
宋南平王劉鑠七夕詠牛女詩曰秋動清風扇火移炎
氣歇廣簷含夜隂高軒通夕月安步廵芳林傾望極雲
闕組幕縈漢陳龍駕凌霄𤼵誰云長河遥頗覺促筵悦
沉情未申寫飛光已飄忽来對眇難期今歡自兹沒
宋謝惠運七夕詠牛女詩曰落日隠簷楹升月照簾櫳
團團滿葉露淅淅振條風蹀足循廣除瞬目曬曾穹雲
漢有靈匹彌年闕相從遐川阻昵愛脩渚曠清容弄杼
不成藻聳轡騖前蹤昔離秋已兩今聚夕無雙傾河易
廻斡款顔難久悰沃若靈駕旋寂寥雲幄空留情顧華
寢遥心逐奔龍
宋王僧逹七夕月下詩曰遠山歛氛祲廣庭揚月波氣
往風集隟秋還露泫柯節氣既已孱中宵振綺羅来歡
詎終夕收淚泣分河
宋顔延之為織女贈牽牛詩曰婺女儷經星姮娥棲飛
月慙無二媛靈託身侍天闕閶闔殊未暉咸池豈沐髮
漢隂不夕張長河為誰越雖有促宴期方湏涼風𤼵
宋謝靈運七夕詠牛女詩曰火逝首秋節眀經弦月夕
月弦光照戶秋首風入隙陵風步曾岑憑雲肆遥脉徙
倚西北庭竦踴東南覿紈綺無報章河漢有駿軛
宋謝莊七夕夜詠牛女應制詩曰輟機起春暮停箱動
秋衿琁居照漢右芝駕肅河隂容裔泛星道逶迤濟烟
潯陸離迎宵佩倏爍望昏簮俱傾環氣怨共歇浹年心
珠殿釭未沬瑶庭露已深夕清豈掩拂絃輝無久臨
梁武帝七夕詩曰白露月下圓秋風枝上鮮瑶臺含碧
霧羅幕生紫烟妙會非綺節佳期乃涼年玉壺承夜急
蘭膏依曉煎昔悲漢難越今傷河易旋怨咽雙念斷悽
悼兩情懸
梁簡文帝七夕穿針詩曰憐從帳裏出相見夜忩開針
欹疑月暗縷散恨風来
梁柳惲七夕穿針詩曰代馬秋不歸緇䊵無復緒迎寒
理夜縫映月抽纖縷清露下羅衣秋風吹玉柱流景對
秋夕餘光欲難駐
梁劉遵七夕穿針詩曰步月如有意情来不自禁向光
抽一縷舉袖弄雙針
梁劉孝威七夕穿針詩曰縷亂恐風来衫輕羞指現故
穿雙眼針時縫合歡扇
梁沈約織女贈牽牛詩曰紅粧與眀鏡二物本相親用
持施點畫不照離居人往秋雖一照一照還復塵塵生
不復拂蓬首對河津冬夜寒如是寧遽道陽春初商忽
云至暫得奉衣巾施袊誠已故每聚忽如新
梁王筠代牽牛荅織女詩曰新知與生别由来儻相值
如何寸心中一宵懷兩事歡娱未繾綣倏忽成離異終
日遥相望祗益生愁思猶憶今春悲尚有故年淚忽遇
長河轉獨喜涼颷至奔情翊鳳軫精阿警龍轡
梁范雲望織女詩曰盈盈一水邊夜夜空自憐不辭精
衛苦河流未可填寸情百重結一心萬處懸願作雙青
鳥共舒眀鏡前
梁劉孝威詠織女詩曰金鈿已照耀白日未蹉跎欲待
黃昏至含嬌渡淺河
梁何遜七夕詩曰仙車駐七驤鳳駕出天潢月映九微
火風吹百和香来歡暫巧笑還淚已啼粧别離不得語
河漢漸湯湯
梁庾肩吾七夕詩曰玉匣卷懸衣高樓開夜扉姮娥随
月落織女逐星移離前忿促夜别後對空機倩語雕陵
鵲填河未可飛又奉使江州船中七夕詩曰九江逢七
夕初弦值早秋天河来映水織女欲攀舟漢使俱為客
星槎共逐流莫言相送浦不及穿針樓
北齊邢子才七夕詩曰盈盈河水側朝朝長歎息不恡
漸衰苦波流詎可測秋期忽云至停梭理容色束衿未
觧帶廻鑾已霑軾不見眼中人誰堪機上織願逐青鳥
去暫因希羽翼
陳江摠七夕詩曰漢曲天榆冷河邊月桂秋婉孌期今
夜飄颻渡淺流輪随月宿轉路逐綵雲浮横波翻瀉淚
束素反緘愁此時機杼息獨向紅粧羞
杜審言七夕詩曰白露含眀月青雲斷絳河天街七襄
轉關道二神過襦服鏘環珮香筵拂綺羅年年今夜盡
機杼别情多
隋王眘七夕詩曰天河横欲曉鳳駕儼應飛落月移粧
鏡浮雲動别衣懽逐今宵盡愁随還路歸猶將宿昔淚
更上去年機
隋張文恭七夕詩曰鳳律驚秋氣龍梭静夜機星橋百
枝動雲路七香飛映月回雕扇凌霞曳綺衣含情向華
幄流態入重闈懽餘夕漏盡怨結曉驂歸誰念分河漢
還憶兩心違
賦隋庾信七夕賦曰兔月先上羊燈次安覩牛星之曜
景視織女之闌干於是秦娥麗妾趙豔佳人窈窕名燕
逶迤姓秦嫌朝粧之半故憐晚拭之全新此時併捨房
櫳共往庭中縷條緊而貫矩針鼻細而穿中
南齊謝朓七夕賦曰金祗司姖火曜方流素鍾當御夷
則鳴秋朱光既夕凉雲始浮盈多靈之藹藹升夜月之
悠悠步廣庭而延膝属天媛而淹留嗟斯靈之淑景招
好仇於服箱壓白玉而為飾霏丹霞而為裳廻龍駕之
容裔亂鳳管之凄鏘軾帝車而捐玦凌天津而上翔悵
漢渚之夕漲欣河廣之既梁臨瑶席而宴語綿含睇而
蛾揚嗟蘭夜而難永泣會促而怨長撫鳴琴而修浩浣
安歌而自傷歌曰月殿清兮桂醪酬雲幄静兮香風浮
龍鑣蹀兮玉鑾整睠星河兮不可留
七月十五
荆楚歲時記曰七月十五日僧尼道俗悉營盆供諸寺
院
盂蘭盆經云有七葉功德並幡花歌鼓果食送之盖由
此又曰目連比丘見其亡母生餓鬼中即以鉢盛飯往
餉其母食米入口化成火炭遂不得食目連大呌馳還
白佛佛言汝母罪重非汝一人力所奈何當湏十方僧
衆威神之力至七月十五日當為七代父母現在父母
厄難中者具百味五果以著盆中供養十方大德佛敇
衆僧皆為施主咒願七代父母行襌定意然後受食是
時目連母得脱一劫餓鬼之苦目連白佛未来世佛弟
子行孝順者亦應奉盂蘭盆為爾可否佛言大善故後
代人因此廣為華飾乃至刻木割竹飴䗶翦綵模花果
之形極工妙之巧
道經曰七月十五中元之日地官校勾搜選人間分别
善惡諸天聖衆普詣宫中簡定劫數人鬼傳錄餓鬼囚
徒一時皆集以其日作玄都大獻於玉京山採諸花果
珍竒異物幢幡寳盖清膳飲食獻諸聖衆道士於其日
夜講誦是經十方大聖齊詠靈篇囚徒餓鬼俱飽滿免
於衆苦得還人中
賦楊炯盂蘭盆賦曰渾元告秋羲和奏曉太隂望兮圓
魄皎閶闔開兮涼風嫋四海澄兮百川皛隂陽肅兮天
地窅掃離宫清重閣設皇邸張翠幕鸞飛鳳翔晱陽倏
爍雲舒霞布翕赫冥霍陳法供飾盂蘭壮神功之妙物
何造化之多端青蓮吐而非夏頳果搖而不寒銅鐵鉛
錫璆琳琅玕映以甘泉之玉樹冠以承露之金盤憲章
三極儀刑萬類上寥廓兮法天下安貞兮相地殫怪力
窮神異少君王子掣曳兮若束玉女瑶姬翩僊兮不至
鳴鷫鸘與鸑鷟舞鶤雞與翡翠毒龍怒兮赫然狂象奔
兮沈醉怖魍魎潜魑魅离婁眀目不足見其精微匠石
洗心不足徵其奥秘夫其遠也天台&KR0008;起繞之以赤霞
夫其近也削成孤峙覆之以蓮花晃兮瑶臺之帝室赩
兮金闕之仙家其高也上諸天於大梵其廣也遍諸法
於恒沙上可以薦元府於七廟下可以納羣動於三車
九月九日
風土記曰九月九日律中無射而數九俗尚此月折茱
萸房以插頭言辟除惡氣而禦初寒
續晉陽秋曰陶潜嘗九月九日無酒宅邊菊叢中摘菊
盈把坐其側久望見白衣至乃王弘送酒也即便就酌
醉而後歸
續齊諧記曰汝南桓景随費長房遊學累年長房謂之
曰九月九日汝家當有灾厄急宜去令家人各作絳囊
盛茱萸以繫臂登高飲菊酒此禍可消景如言舉家登
山夕還家見雞狗牛羊一時暴死長房聞之曰代之矣
今世人每至九日登山飲菊酒婦人帶茱萸囊是也
孟嘉𫝊曰嘉為桓温參軍既和而正温甚重之九月九
日温遊龍山参僚畢集時佐吏竝著戎服有風至吹嘉
帽落温謂左右及賓客勿言以觀其舉止
臨海記曰郡北四十步有湖山山甚平正可容數百人
坐民俗極重每九日菊酒之辰讌會於此山者常至三
四百人
詩宋謝瞻九日從宋公戲馬臺詩曰風至授寒服霜降
休百工巢幕無留燕遵渚有来鴻輕霞冠秋日迅商薄
清穹聖心眷嘉節鳴鑾戾行宫四筵霑芳醴中堂起絲
桐扶光廹西氾歡餘宴有窮
宋謝靈運九日從宋公戲馬臺送孔令詩曰季秋朔邊
苦旅雁違霜雪淒淒陽卉腓皎皎寒潭潔良辰感聖心
雲旗興暮節鳴葭戾朱宫蘭巵獻時哲歸客逐海隅脱
冠謝朝列河流有急瀾浮驂無緩轍
齊竟陵王蕭子良九日侍宴詩曰月殿風轉層臺氣寒
高雲歛色遥露已團式詔司警言戾秋巒輕觴時薦落
英可飡
齊王儉侍皇太子九日玄圃宴詩曰眀眀儲后沖默其
量徘徊禮樂優遊風尚微言外融幾神内王就日齊暉
儀雲等望本茂條榮源澄流潔漢稱間平周云魯衛咨
我藩華方軌前軼秋日在房鴻雁来翔寥寥清景靄靄
微霜草木搖落幽蘭獨芳眷言淄苑尚想濠梁既暢旨
酒亦飽徽猷有来斯悦無遠不柔
梁簡文帝九日侍皇太子樂遊苑詩曰離光麗景神英
春裕副極儀天金鏘玉度監撫昭眀善物宣布惠潤崐
瓊澤熙垂露秋晨精曜駕動宫闈露點金節霜沉玉機
玄戈側影翠羽翻暉庭廻鶴盖水照犀衣蘭羞薦爼竹
酒澄芬千音寫鳳百戲承雲紫燕躍武赤兔越空横飛
鳥箭半轉地弓又九日賦韻詩曰是節協陽數高秋氣
已精簷芝逐月唘惟風依夜清遠燭承歌黛斜橋聞履
聲梁塵下未息共愛賞心并
梁沈約為臨川王九日侍太子宴詩曰凉風北起高雁
南翻葉浮楚水草折梁園凄清霜野惆悵晨鵾雲輕寒
樹日麗秋源三金廣設六羽高陳寒英始獻涼酎初醇
靡靡神襟鏘鏘羣彦思媚儲猷洽和奉宴思暢蘭席歡
同桂殿景遽樂推臨風以眷麗景天枝位非德舉任伍
辰階祚均河楚負岳未勝瞻雲難侣望古興惕心焉載
佇又九日侍宴樂遊苑詩曰憑玉宅海端扆御天上流
飛壑静震騰川凝神貫極摛道漏泉西裘委袵南風在
弦暮芝始綠年桂初丹上林葉下滄池水寒霜霑玉樹
雁動輕瀾停蹕玉陛徙衛琁墀琱箱鳳綵羽盖鸞姿虹
旌迢遰翠華葳𬎼禮宏㶚汭義高洛湄
梁丘遲九日侍宴樂遊苑詩曰朱明已謝蓐收司禮爰
理秋祓備揚旌&KR1658;奉璋峩峩金貂濟濟上林宏敞離宮
非一綵殿廻風丹樓映日隋珠甲帳屯衛周悉睟容徐
動天儀澄謐雲物游颺光景高麗枯葉未落寒花委砌
絲桐激舞楚雅閒慧參差繁響殷勤流詣
梁任昉九日侍宴樂遊苑詩曰帝德峻韶夏王功書頌
平共貫㳂五勝獨道邁三英我皇撫歸運時乘信告成
一唱華鍾石再撫被絲笙黃草歸雒木梯山薦玉榮時
来濁河變瑞起温洛清物色動宸眷民豫降皇情
梁劉苞九日侍宴樂遊苑正陽堂詩曰六郡良家子幽
并遊俠兒立乘爭飲羽倒騎競紛馳鳴珂飾華眊金鞍
映玉羈膳羞殫海陸和齊眡秋宜雲飛雅琴奏風起洞
簫吹曲終高宴罷景落樹隂移微薄承嘉惠飲德良不
貲取效績無紀感恩心自知
梁王脩巳九日詩曰霜威始落翠寒氣初入堂隋珠爛
似燭懸藜疑夜光舞步因絃折歌聲随袂揚夜深聞漏
緩簷虛覺唱長
梁劉孝威九日酌菊花酒詩曰露花疑始摘羅衣似適
熏餘杯度不取欲持嬌使君
梁何遜為西豐侯九日侍宴樂遊苑詩曰皇德無與讓
重規襲帝勛垂衣化比屋卷領慎為君翾飛悦有道卉
木荷平分宸襟動時豫歲序属涼氛城霞旦晃朗槐霧
曉氤氲鸞和馳八襲鳳駕唘千羣羽觴歌湛露佾舞奏
承雲禁林終宴晚華池物色曛疎樹翻高葉寒流聚細
文
梁庾肩吾侍讌九日詩曰轍迹光周頌廵遊減夏功鉤
陳萬騎轉閶闔九門通秋暉逐行漏朔氣繞相風獻夀
重陽節廻鸞上苑中疏山開輦道間樹出離宫玉醴吹
花菊銀床落井桐飲羽山西射浮雲冀北驄塵飛金埒
滿葉破柳條空
周王褒九日從駕詩曰黃山獵地廣青門官路長律改
三秋節氣應九鍾霜曙影初分地暗色始成光交旆長
秋坂緹幕杏間堂射馬垂雙帶豐貂珮兩璜苑寒梨樹
紫山秋菊葉黃終慙属車對空假侍中郎
賦宋傅亮九月九日登陵囂館賦曰歲九旻之暮月肅
晨駕而北逝度廻壑以停轅凌孤館而遠憩何物惨而
節哀又雲悠而風厲悴綠蘩於寒渚隕豐灌於荒澨玩
中原之芬菊惜蘭圃之彫蕙旌竹栢之勁心謝梧楸之
零脆爾乃流眄平隰落日還臯于感具盈在物周騷聆
離鵾之悽響泝鳴林之瀏飈彼遊子之苦傷每寤歎於
我勞矧集悲而鍾苦疚寸心其如忉𦕈天末以遥瞪怨
故鄉之阻遼
書魏文帝與鍾繇書曰歲往月来忽復九月九日九為
陽數而日月並應俗嘉其名以為宜於長久故以享宴
高會是月律中無射言羣木庶草無有射而生至於芳
菊紛然獨榮非夫含乾坤之純和體芬芳之淑氣孰能
如此故屈平悲冉冉之將老思食秋菊之落英輔體延
年莫斯之貴謹奉一束以助彭祖之術
藝文類聚卷四
