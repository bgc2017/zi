藝文類聚卷十八唐歐陽詢撰
人部二(美婦人老)(賢婦人)
美婦人
方言曰秦晉之間美貌謂之娥美狀為窕美色為艷美
心為窈
毛詩曰窈窕淑女君子好逑又曰碩人其頎衣錦褧衣
手如柔荑膚如凝脂領如蝤蠐齒如瓠犀螓首蛾眉又
曰有美一人婉如清揚
左傳曰宋華父督見孔父之妻于路曰美而艷又曰昔
有仍氏生女鬒黑而甚美光可鑒名曰玄妻
禮含文嘉曰禹卑宫室垂意溝洫則玉女敬養
穆天子傳曰赤烏之人甚好獻二女于天子以為嬖人
赤烏美人之地
韓子曰魏王遺楚王美女王甚悦之
莊子曰毛嬙驪姬人之所美也魚見之深潛鳥見之高
飛
尹文子曰齊有黃公者二女皆國色以其美也常謙辭
毁之為醜惡醜惡之名遠布而一國之人無敢聘者
愼子曰毛嬙西施天下之至姣(胡茅反)也衣以皮褐倛(欺既)
(反)則見者走易以玄楊則行者皆止
楚辭曰姱容修態絙洞房蛾眉曼綠目騰光又曰粉白
黛黑施芳澤長袂拂面善留客又曰美人既醉朱顏酡
淮南子曰曼容皓齒形姱骨佳不待傅粉芳澤而美者
西施陽文也
戰國策曰張儀曰鄭周之女粉白黛黑非知而見之者
以為神又曰司馬喜謂趙王曰趙佳麗之所也
史記曰紂囚西伯而閎夭之徒以有莘氏美女獻紂紂
大悅乃放西伯又曰尹夫人邢夫人同時並幸武帝有
詔不得相見尹夫人自請武帝願見邢夫人帝令他夫
人飾從者數十人來前尹夫人見之曰非邢夫人帝曰
何以言之對曰覩其形狀不足以當人主有詔邢夫
人衣故衣獨身來尹夫人望見之曰真是矣於是乃低
頭俛而泣自痛其不如也喭曰美女入室惡女之仇也
漢書曰李延年善歌侍武帝歌曰北方有佳人絶世而
獨立一顧傾人城再顧傾人國寧不知傾城與傾國佳人難
再得上曰善豈有此人乎平陽主因言延年有女弟上
乃召見之實妙麗善舞以為夫人
漢武故事曰起明光宫發燕趙美女二千人充之率取
十五以上二十以下凡諸宫美人可有七八十與上同
輦者十六人員數恒使滿皆自然美麗不使粉白黛黑
東觀漢記曰初光武聞陰麗華美心悅之歎曰娶妻當
得陰麗華後為皇后
華嶠漢書曰梁冀妻孫壽色美能作愁眉啼粧墮馬髻
折騕步齲齒笑以為媚惑也
妬記曰桓大司馬以李勢女為妾桓妻南郡主拔刀率
數十婢往李所因欲斫之見李在忩前梳頭髮垂委地
姿貌絶麗乃徐下地結髻歛手向主曰國破家亡無心
以至今日若能見殺實猶生之年神色閒正辭氣悽婉
主乃擲刀前抱之曰阿姊見汝不能不憐何況老奴遂
善遇之
干寶晉紀曰石崇有妓人曰綠珠美而工舞孫秀乃使
人求焉崇方登涼觀臨清水婦人侍側使者以告崇崇
出妓妾數十人皆藴蘭麝而被羅縠曰在所擇使者曰
君侯服御麗則麗矣然本受旨索綠珠崇勃然曰綠珠
吾所愛重不可得也使者還以告故秀勸趙王倫殺之
桓譚新論曰陳平說單于閼氏言漢有好麗美女其容
貌天下無雙急以進單于單于見此必大愛之則閼氏
疎矣
典論曰司隸馮方女國色也袁術登城見悅之遂納焉
甚愛幸諸姬害其寵殺之
魏略曰初袁紹子熙納甄后熙出幽州后留侍姑及鄴
破文帝入見紹妻及后后怖伏姑膝文帝曰袁夫人令新
婦舉頭姑乃捧后令仰帝審視見其顏色非凡稱嘆之
太祖為迎取焉
吳志曰孫權步夫人以美麗得幸寵冠後庭又曰周瑜
從孫策皖城得喬公兩女國色也策自納大喬瑜納小
喬
俗說曰宋褘是石崇妓綠珠弟子有國色善吹笛後入
晉明帝宫
鄴中記曰陳逵妹才色甚美髮長七尺石季龍以為夫
人
詩古詩曰燕趙多佳人美者顏如玉被服羅裳衣當戸
理清曲音響一何悲弦急知柱促願為雙飛燕銜泥巢
君屋
魏陳王曹植詩曰有美一人被服纖羅妖姿艷麗蓊若
春花紅顏韡曄雲髻峩峩彈琴撫節為我弦歌清濁齊
均既亮且和取樂今日遑恤其他又雜詩曰南國有佳
人容華若桃李朝遊江海岸夕宿瀟湘沚時俗薄朱顏
誰為𤼵皓齒俛仰歲將暮榮曜寧久恃又美女篇曰美
女妖且閑採桑岐路間攘袖見素手皓腕約金環頭上
金爵釵腰佩翠琅玕明珠交玉體珊瑚間木難羅衣何
飄颻輕裾隨風還顧盻遺光采長笑氣若蘭行徒用息
駕休者以忘飡借問女何居乃在城南端青樓臨大路
高門結重關容華暉朝日誰不希令顏
魏阮籍詩曰西方有佳人皎若白日光被服纖羅衣左
右佩雙璫又詩曰周鄭天下郊衞衢當三河妖冶閑都
子英曜何芬葩玄鬟發朱顏睇盻有光華傾城思一顧
遺視來相過願為三春遊朝陽忽蹉跎又詩曰二妃遊
江濱逍遙從風翔交甫懷環珮婉娩有芬芳綺靡情歡
愛千歲不相忘傾城迷下蔡容華結中腸感激生憂思
萱草樹蘭房
晉傅玄詩曰有女懷芬芳媞媞步東廂蛾眉若雙翠明
眸發清陽丹唇翳皓齒秀顏若珪璋令儀希世出無乃
古毛嬙首戴金步搖耳繫明月璫珠環約素腕翠羽垂
鮮光容華既已艷志節擬秋霜
梁簡文帝晚景出行詩曰細樹含殘影春閨散晚香輕
花鬢畔墮微汗粉中光飛鳬初罷曲啼鳥忽度行羞令
白日暮車馬鬱相望又詩曰麗旦與妖嬙共拂可憐粧
同安鬟裏撥異作額間黃羅裾宜細簡畫屧重高墻含
羞未上砌微笑出長廊取花爭寶鑷攀枝念蘂香但歌
聊一曲鳴絃未肯張自矜心所愛三十侍中郎又詠内
人晝眠詩曰北窗聊就枕南簷日未斜攀鉤落倚障插
捩舉琵琶夢笑開嬌靨眠鬟壓落花簟文生玉腕香汗
浸紅紗夫壻恒相伴莫誤是倡家又詠美人看畫詩曰
殿上圖神女宫裏出佳人可憐俱是畫誰能辯寫真分
明淨眉眼一種細腰身所可持為異長有好精神
梁元帝古意詩曰妾在成都縣願作高唐雲樽中石榴
酒機上蒲萄紋停梭還歛色何時勸使君
梁昭明太子詠照流看落釵詩曰相隨照渌水意是重
涼風流搖粧影壊釵落鬢花空佳期在何許徒傷心不
同又名士悦傾城詩曰美人稱絶世麗色譬花叢經居
李城北來往宋家東教歌公主第學舞漢城宫多遊淇
水曲好在鳳樓中履高疑上砌裾開特畏風袖輕見跳
脱珠摡雜青蟲垂絲繞帷幔落日度房櫳粧窗隔柳色
井水照桃紅非憐交甫珮羞使春閨空又美人晨粧詩
曰北窗朝向鏡錦障復斜縈嬌羞不肯出猶言粧未成
散黛隨眉廣燕支逐臉生試將持出衆定得可憐名
梁邵陵王蕭綸見姬人詩曰春來不復賒入苑駐行車
比來粧點異今世撥鬟斜却扇承枝影舒衫受落花狂
夫不妬妾隨意晚還家
梁蕭子顯美女篇曰章丹暫輟舞巴姬請罷弦佳人淇
洧出艷趙復傾燕繁穠既為李照水亦成蓮朝酤成都
酒瞑數河間錢餘光幸未惜蘭膏空自煎
梁庾肩吾詠美人看畫詩曰欲知畫能巧喚取眞來映
並出似分身相看如照鏡安釵等疎密着領俱周正不
解平城圍誰與丹青競又詩曰絳樹及西施俱是好容
儀非關能結束本自細腰肢鏡前難並照相將映渌池
看粧畏水動歛袖避風吹轉手齊裾亂橫簪歴鬢垂曲
中人未取誰堪白日移不分他相識唯聽使君知又南
苑看人還詩曰春花競玉顏俱折復俱攀細腰宜窄衣
長釵巧扶鬟洛橋初度燭青門欲上關中人應有望上
客莫前還
梁徐君蒨初春擕内人行戲詩曰梳飾多今世衣着一
時新草短猶通屧梅花漸著人樹斜牽錦帔風橫入紅
綸滿酌蘭英酒對此得娛神
梁劉孝綽愛姬贈主人詩曰卧久疑粧脱鏡中私自看
薄黛銷將盡凝朱半有殘垂釵繞落鬢微汗染輕紈同
羞不相難對笑更成懽妾心君自解挂玉且留冠又為
人贈美人詩曰巫山荐枕日洛浦獻珠時一遇便如此
寧關先有期幸非使君問莫作羅敷辭夜長眠復坐誰
知闇歛眉欲寄同花燭為照遙相思又詠姬人未肯出
詩曰帷開見釵影簾動聞釧聲徘徊定不出常羞華燭
明又見鄰舟人投一物衆姬爭之詩曰河流既浼浼河
鳥復關關落華浮浦出飛雉度洲還是日倡家女競嬌
桃李顏良人惜美珥欲以代芳菅新縑疑故素盛趙蔑
衰班曳綃爭掩縠搖珮奮鳴環客心空振蕩喬枝不可
攀又淇上戲蕩子婦詩曰桑中始奕奕淇上未湯湯美
人要雜佩上客誘明璫日暗人聲靜微步上蘭房露葵
不待勸鳴琴無暇張翠釵挂已落羅衣拂更香如何嫁
蕩子春夜守空牀未見青絲騎徒勞紅粉粧
梁吳筠擬古詩曰艷裔陽之春擕手清洛濱雞鳴上林
苑薄暮小平津長裾藻白日廣袖帶芳塵故交一如此
新知詎憶人又古意詩曰妾家橫塘北發艷小長安花
釵玉宛轉珠䋲金絡紈羃䍥懸青鳳逶迤搖白團誰能
分見此含恨不相看
梁王僧孺陳南康新納詩曰二八人如花三五月如鏡
開簾一種色還將兩相映
梁何思澄南苑逢美人詩曰洛浦疑迴雪巫山似旦雲
傾城今始見傾國昔曾聞媚眼隨羞合丹唇逐笑分風
卷蒲萄帶日照石榴裙自有狂夫在空持勞使君
梁費昶春郊望美人詩曰芳郊拾翠人迴袖探芳春金
輝起步搖紅采發吹綸陽陽蓋傾月飄飄馬足塵薄暮
高樓下當知妾姓秦
梁劉緩詠傾城人詩曰不信巫山女不信洛川神何關
别有物還是傾城人經共陳王戲曾與宋家鄰未嫁先
名玉來時本姓秦粉光猶假面朱色不勝脣遙望疑花
發聞香知異春夜夜言嬌盡日日態還新已傾荀奉蒨
能迷石季倫上客徒留目不見正橫陳
梁鮑泉落日看還詩曰妖姬競早春上苑逐名臣苔輕
變水色霞濃掩日輪雕甍斜落景畫扇拂遊塵衣香遙
已度衫紅遠更新誰家蕩舟妾何處織縑人
梁徐悱妻劉氏詩曰花庭麗景斜蘭牖輕風度落日更
新粧開簾對芳樹又詩曰東家挺奇麗南國擅容輝夜
月方神女朝霞喻洛妃
梁范靜妻沈戲蕭娘詩曰明珠翠羽帳金薄綠綃帷因
風時暫舉想像見芳姿清晨插步搖薄晚解羅衣託意
風流子佳情肯自私
陳伏知道詠人娉妾仍逐琴心詩曰春色轉相催佳人
心自迴長卿琴已弄秦家書未來挂冠易分綬薦枕缺
因媒染香風即度登垣花正開貞樓若高下何如上陽
臺
陳徐陵春情詩曰風光今旦動雪色故年殘薄衣迎新
節當罏却晚寒故香分細煙石炭擣輕紈竹葉裁衣帶
梅花奠酒盤年芳袖裏出春色黛中安欲知迷下蔡先
將過上蘭
陳江總秋日新寵美人應令詩曰後宫惟聞莫瓊樹絶
世後有宋容華皆自爭名進女弟定覺雙飛勝蕩家願
並迎春比翼鳥長作照日同心花聞道艷歌時易調忖
許新恩那久要翠眉未畫自生愁玉臉含啼還似笑角
枕千嬌薦芬香若使琴心一曲奏幽蘭度曲不可終陽
臺夢裏自應通秋樹相思一枝綠為插賤妾兩鬟中又
新入姬人應令詩曰洛浦流風漾淇水秦樓初日度陽
臺玉軑輕輪五香散金燈夜火百光開非是妖姬渡江
日定言神女隔河來來時向月别嫦娥别時清吹悲簫
史數錢拾翠爭佳麗拂紅點黛何相似本持纖腰惑楚
宫暫迴舞袖驚吳市新人羽帳挂流蘇故人網戶織蜘
蛛梅花柳色春難遍情來春去在須臾不用庭中賦綠
草但願思着弄明珠
賦楚宋玉登徒子好色賦曰登徒子侍於楚王短宋玉
曰玉為人體貌閒麗口多微詞又性好色願王勿與出
入後宫王以登徒子之言問宋玉玉曰天下之佳人莫
若臣東家子增之一分則太長減之一分則太短著粉
太白施朱太赤眉如翠羽肌如白雪腰如束素齒如含
貝嫣然一笑惑陽城迷下蔡然此女登墻窺臣三年至
今未許也登徒子則不然其妻蓬頭攣耳齞脣歴齒旁
行踽僂又疥且痔登徒子悅之使有五子王熟察之誰
為好色者矣秦章華大夫在側因進而稱曰臣周覽九
土足歴五都從容鄭衞溱洧之間是時向春之末迎夏
之陽倉庚喈喈羣女出桑此郊之姝華色含光體美容
冶不待飾粧於是處子怳若有望而不來忽若有來而
不見意密體疎俯仰異觀含喜微笑竊視流盻因遷延
而辭避目欲其顏心顧其義揚詩守禮終不過差故足
稱也
漢司馬相如美人賦曰司馬相如美麗閒都遊於梁王
梁王悅之鄒陽譖之於王曰相如美則美矣然服色容
冶妖麗不忠將欲媚辭取悅遊王後宫相如曰古之避
色孔墨之徒聞齊饋女而遐逝望朝歌而迴車譬猶防
火水中避溺山隅此乃未見其可欲何以明不好色乎
若臣者少長西土鰥處獨居室宇遼廓莫與為娛臣之
東隣有一女子玄髮豐艷蛾眉皓齒登垣而望臣三年
於兹矣臣棄而不許聞大王之高義命駕來東途出鄭
衞道由桑中朝發溱洧暮宿上宫上宫閒館寂寞云虚
門閤盡掩曖若神居芳香芬烈黼帳高張有女獨處婉
若在牀臣遂撫絃為幽蘭之曲女乃歌曰獨處室兮廓
無依有美人兮來何遲玉釵挂臣冠羅袖拂臣衣茵褥
重陳角枕橫施女乃㢮其上服表其中衣皓體呈露弱
骨豐肌時來親臣柔滑如脂臣脉定於内心正於懷翻
然高舉與彼長辭
後漢張衡定情賦曰夫何妖女之淑麗光華艷而秀容
斷當時而呈美冠朋匹而無雙歎曰大火流兮草蟲鳴
繁霜降兮草木零秋為期兮時已征思美人兮愁屏營
後漢蔡邕協初賦曰其在近也若神龍采鱗翼將舉其
既遠也若披雲緣漢見織女立若碧山亭亭竪動若翡
翠奮其羽衆色燎照視之無主面若明月輝似朝日色
若蓮葩肌如凝蜜又檢逸賦曰夫何姝妖之媛女顏煒
燁而含榮普天壤其無儷曠千載而特生余心悦於淑
麗愛獨結而未并情罔象而無主意徙倚而左傾晝騁
情以舒愛夜託夢以交靈
魏陳琳止欲賦曰媛哉逸女在余東濱色曜春華艷過
碩人乃遂古其寡儔固當世之無隣允宜國而寧家實
君子之攸嬪伊余情之是悅志荒溢而傾移宵炯炯以
不寐晝舍食而忘飢歎北風之好我美携手之同歸忽
日月之徐邁庶枯楊之生梯道攸長而路阻河廣瀁而
無梁雖企予而欲往非一葦之可航展余轡以言歸含
憯瘁而就牀忽假瞑其若寐夢所懽之來征魂翩翩以
遙懷若交好而通靈
魏阮瑀止欲賦曰夫何淑女之佳麗顏㶷㶷以流光歴
千代其無匹超古今而特章執妙年之方盛性聰惠以
和良禀純㓗之明節復申禮以自防重行義以輕身志
高尚乎貞姜予情悅其美麗無須臾而有忘思桃夭之
所宜願無衣之同裳懷紆結而不暢兮魂一夕而九翔
出房戶以躑躅覩天漢之無津傷匏瓜之無偶悲織女
之獨勤還伏枕以求寐庶通夢而交神神惚怳而難遇
思交錯以繽紛遂終夜而靡見東方旭以既晨知所思
之不得乃抑情以自信
魏王粲閑邪賦曰夫何英媛之麗女貌洵美而艷逸橫
四海而無儔超遐世而秀出發唐棣之春華當盛年而
處室恨年歲之方暮哀獨立而無依情紛拏以交橫意
慘悽而增悲何性命之奇薄愛兩絶而俱違排空房而
就衽將取夢以通靈目炯炯而不寐心忉怛而惕驚
魏應瑒正情賦曰夫何媛女之殊麗兮姿温惠而明哲
應靈和以挺質體蘭茂而瓊潔方往載其鮮雙曜來今
而無列𤼵朝陽之鴻暉流精睇而傾泄既榮麗而冠時
援申女而比節余心嘉夫淑美願結歡而靡因承窈窕
之芳美情踊躍乎若人魂翩翩而夕遊甘同夢而交神
晝彷徨于路側宵耿耿而達晨清風厲於玄序涼颷逝
於中唐聽雲鴈之翰鳴察列宿之華煇南星晃而電隕
偏雄肅而特飛冀騰言以俯音嗟激迅而難追傷住禽
之無隅悼流光之不歸愍伏辰之方逝哀吾願之多違
步便旋以永思情憀慄而傷悲還幽室以假寐固展轉
而不安神𦕈𦕈以潛翔恒存遊乎所觀仰崇夏而長息
動哀響而餘歎氣浮踊而雲館腸一夕而九煩
魏陳思王曹植靜思賦曰夫何美女之嫺妖紅顏曄而
流光卓特出而無匹呈才好其莫當性通暢以聦惠行
孊密而妍詳蔭高岑以翳日臨渌水之清流秋風起於
中林離烏鳴而相求愁慘慘以增傷悲予安能乎淹流
晉張華永懷賦曰美淑人之妖艷因盻睞而傾城揚綽
約之麗姿懷婉娩之柔情超六列於往古邁來今之清
英既惠余以至懽又結我以同心交恩好之欵固接情
愛之分深誓中誠於曒日要執契以斷金嗟夫天道幽
昧差錯繆於參差怨禄運之不遭雖義結而絶離執纏
綿之篤趣守德音以終始邀幸會於有期冀谷華之我
俟儻皇靈之垂仁長收懽於永已
梁江淹麗色賦曰夫絶世獨立者信東隣之佳人既翠
眉而瑤質亦顱瞳而頳脣灑金花及珠履颯綺袂與錦
紳色練練而欲奪光炎炎而若神非氣象之可譬焉影
響而能陳故仙藻靈葩冰華玉儀其始見也若紅蓮鏡
池其少進也如綵雲出崖五光徘徊十色陸離寶過珊
瑚同樹價直瓊草共枝於是雕臺繡戶當衢橫術椒庭
承月碧幌延日架虬柱之嚴麗亘虹梁之峻密錦幔垂
而香寂桂煙起而清謐女乃曜邯鄲之麗步媚北里之
鳴瑟若夫紅華舒春黃鳥飛時紺蕙初軟頳蘭始滋不
掔蘅帶無倚桂旗摘芳拾蕊涵詠吐辭笑月出於陳歌
感蔓草於衞詩氣炎日永離明火中槿榮任露蓮華勝
風後欄丹柰前軒碧桐笙歌畹右琴舞池東至乃西陸
始秋白道月弦金波照戶玉露曖天氣以濕兮曉未半星
雖流兮夜何央憶雜佩兮且一念憐錦衾兮以九傷於
是帳必藍田之寶席必蒲萄之文館圖明月室畫浮雲言
必入媚動必應規有光有艷如合如離氣柔色靡神凝
骨奇經秦歴趙既無其雙尋楚訪蔡不覿其容非天下
之至麗孰能與於此哉
梁沈約麗人賦曰有客弱冠未仕締交戚里馳騖王室
遨遊許史歸而稱曰狹斜才女銅街麗人亭亭似月嬿
婉如春凝情待價思尚衣巾芳踰散麝色茂開蓮陸離
羽珮雜錯花鈿響羅衣而不進隠明燈而未前中步襜
而一息順長廊而迥歸池翻荷而納影風動竹而吹衣
薄暮延佇宵分乃至出闇入光含羞隠媚垂羅曳錦鳴
瑤動翠來脱薄粧去留餘膩霑粧委露理鬢清渠落花
入領微風動裾
賢婦人
詩序曰栢舟共姜自誓也衞世子共伯蚤死其妻守義
父母欲奪而嫁之誓而弗許故作是詩以絶之
列女傳曰楚昭貞姜齊侯之女楚昭王之夫人也昭王
出遊留夫人漸臺之上而去王聞江水大至使使者迎
夫人忘持符使者至請夫人出夫人曰大王與宫人約
命曰召若必以符今使者不持符妾不敢從使者而行
妾聞之貞女之義不犯約勇者不畏死守節而已妾知
從使者必生留必死也然妾不敢棄約越義而求生大
水至而死乃號曰貞姜又曰楚白貞姬者楚白勝之妻
也白公早死其妻紡績不嫁吳王聞其美使大夫操金
百鎰白璧一雙以聘焉因以輜軿三十乘迎之將以為
夫人夫人辭曰白公無恙時妾幸得充後宫執箕箒今
白公不幸而死妾願守墳墓以終天年今王賜金璧之
聘夫人之位非愚妾之所聞也吳王賢其守節而有義
號曰楚貞姬又曰魯秋胡潔婦者魯秋胡之妻也秋胡
子既納之五日而去宦於陳五年乃歸未至家見路傍
有一美婦人方採桑秋胡子下車暑日苦曝獨採桑吾
行道遠願託桑陰下一食婦人採桑不輟秋胡子謂曰
力田不如逢少年力桑不如見公卿今吾有金願與夫人
婦人曰採桑力作紡績經織以供衣食奉二親養夫子
而已矣吾不願人之金也秋胡子還家奉金遺母母使
人呼其婦婦乃向採桑婦婦乃自投於河而死又曰梁
寡高行者梁之賓婦早寡不嫁梁貴人爭欲取之不能
得梁王聞之使相聘之高行曰妾之夫不幸先犬馬填
溝壑妾宜以身薦棺槨守養幼孤不得專意妾聞婦人
之義一往不改以全貞信之節棄義而從利無以為人
乃援鏡操刀以割其鼻曰妾已刑餘之人殆可釋矣王
高其節號曰高行又曰漢中趙高妻者同郡張氏之女
也字禮修姑嚴酷無道小怒則罵大怒則罰禮修恭承
初無愠色引過自咎姑後知之乃變意厚加愛敬後姑
疾病其女來視臨困却女曰我困矣絶命當在賢婦之
手婦前抱持乃絶後郡内遭賊高死君難禮修以碧塗
面亂頭稱痛懷刀在身意氣烈决賊不迫也叔父矜其
年壯欲更嫁之禮修慷慨至死為誓又曰丹陽羅靜者
廣德羅勤之女也為同縣朱曠所聘昏禮未成勤遇病
喪沒鄰比斷絶曠觸冒經營尋復病亡靜感其義遂誓
不嫁有楊祚者多將人衆自往納幣靜乃逃竄祚劫其
弟妹靜懼為祚所害乃出見之曰實感朱曠為妾父而
死是以託身亡者自誓不貳辛苦之人願君哀而舍之
如其不然請守之以死乃舍之又曰蜀景奇妻者羅氏
之女字貢羅奇亡無嗣貢羅專心供養父青以許同郡
宰詩貢羅與父書陳其情志歴年不歸後青受遠使詩
白州告縣發遣貢羅貢羅乃由徑道詣州白訴言意慷
慨請死不從州嘉而許焉又曰犍為相登妻者名度適
登一年而寡守令吳厚因入問度度引刀截髮縣長吏
復遣媒介度曰前斷髮謂之表心何悞復有斯言哉欲
取刀割鼻左右救止又曰沛郡劉長卿妻者生一男字
玉玉五歲而長卿卒懼見謗嫁既不歸寧兄弟時往防
漸遠疑言不及外玉年十五死乃援刀割耳明已不二
在喪側者無不感傷又曰吳孫奇妻者廣陵范愼女名
姬年十八配奇一年而奇亡愼以姬少寡無子迎還其
家姬不肯歸迎者以父母命迫之姬遂操刀割耳及鼻
曰父起我者不過以我年少而色美今已殘矣行將焉
如於是迎者空反又曰廣漢廖伯妻者同郡段氏之女
名紀配性聰敏逹於詩書進退閒暇父母將有所許紀
配曰梁高行割鼻告誠以全其節求生害仁仁者不為
紀配生見禮義豈獨使古人擅名哉作詩三章以諷父
母乃援刀斷指又曰吳許升妻者吕氏之女名榮升遊
誕博戲不治操行榮躬勤家業以養其姑勸升學問未
嘗不垂淚而言榮父疾升呼榮欲改嫁之榮曰命之所
遭義無離貳終不肯歸升後感悔尋師遠學四年乃歸
遂致名譽為州所辟遇劫被害榮手刃殺升者以首還
祭又曰河南貞義者樂羊子之妻羊子出學貞義截髮
賣以供其費後羊子得遺金一餅以與貞義貞義曰妾
聞君子不以利汙行羊子慙而棄之鄰人欲犯貞義而
劫其姑貞義操刀而出鄰人曰從者可不從者殺汝姑
貞義仰天而歎以刀刎頸而死太守以大夫禮葬之號
曰貞義又曰留子直妻者漢末擾攘隨夫之從父客居
豫章從父與賊交通郡收族之妻年少有色太守客請
以為妻守死不從以還太守付吏殺之臨死顏色不變
口無怨言郡吏及客憐更還救請免既得活乃自割耳
久之太守聞其夫在遂還其妻又曰會稽翟素者翟氏
之女也受聘未及配適遭亂賊欲犯之臨之以刃曰不
從者今即死矣素曰我可得而殺不可得而辱賊遂殺
素
詩晉傅玄秋胡詩曰秋胡納令室三日宦他鄉皎皎潔
婦姿泠泠守空房嬿娩不終夕别如參與商積誠馳萬
里既至兩相忘行人悅令顏借息此樹傍言以逢卿喻
遂下黃金裝
宋顏延之秋胡詩曰燕居未及好良人顧有違脱巾千
里外結綬登王畿戒徒在昩旦左右來相依蠶月觀時
暇桑野多經過佳人從所務窈窕援高柯傾城誰不顧弭
節停中阿南金豈不重聊自意所輕義心多苦調密此
金玉聲如何久為别百行愆諸已愧彼行露詩甘之長
川涘
贊晉左九嬪班婕妤贊曰恂恂班女恭讓謙虛辭輦進
賢辯祝理誣形圖丹青名侔樊虞
孟軻母贊曰鄒母善導三徙成教鄰止庠序爼豆是效
斷織激子廣以墳奥聰達知禮敷述聖道
狂接輿妻贊曰接輿高潔懷道行謠妻亦冰清同味玄
昭遺俗榮津志遠神遼
荆武王夫人鄧曼贊曰天道惡盈極數則微邈哉鄧曼
心暎禍幾覩兆歎亡考德知衰賢智卓殊邈哉難追
齊把梁妻贊曰遭命不改逢時險屯夫卒莒場郊弔不
賓哀崩高城訴情穹旻遂赴淄川託軀清津
齊義繼母贊曰聖教玄化禮貴信誠至哉繼母行合典
經不遺宿諾義割私情表德來裔垂則後生
魯敬姜贊曰邈矣敬姜含德之英于行則高于理斯明
垂訓子宗厲𤼵奇聲宣尼三歎萬代遺馨
晉滔鈕母孫氏公孫夫人序贊曰夫人姓公孫氏會稽
剡人也夫人資三靈之淳懿誕華宗之澄粹奇朗照於
齠齔四教成於弱笄慈恩温恭行有秋霜之潔祇心制
節性同青春之和敦悅憲章動遵禮規居室則道齊師
氏有行則德配女儀禮服有盈籩豆無闕猗歟夫人天
姿特挺行高冰潔操與霜整性揚蘭芳德振玉穎猗彼
瓊林奇翰有集展彼碩媛含德來綺動與禮遊靜以義
立
碑晉張林陳夫人碑曰夫人姓徐吳郡嘉興人也夫人
少膺靈粹誕兹淑貞聦哲明敏温恭柔順體仁足以長
人嘉德足以合禮恭順不惰其心明烈寔備其體若夫
柔惠清順中和聖善婦德既偹母道亦踐志厲冰玉厥
德靡顯靡靡其操翼翼其仁明景内暎朗節外新芳徽
風邁淑愼其身
書晉鈕滔母與虞定夫人薦環夫人書曰瓊聞興賢崇
德聖主令典旌善表操有邦盛務伏見族祖吳國亡民
富春孫彥妻環少厲令節服膺道教逮適孫氏恪居婦
職宗姻有聲奉禮未周彥母喪殞喪殞半年彥奄亡没
環率禮奉終抗義明節傾竭私產以供葬送禮服既終
前無立子家欲改醮誓而不許
解晉湛方生上貞女解曰伏見西道縣治下里龍憐年
始弱笄出適皮氏未逾半年聓京殞没京兄弟三人相
尋凋落外靡期功之親内絶胤嗣之繼憐貨其父母之
資躬親機杼之勤數年之間三喪俱舉四節蒸嘗于今
不輟志存匪石之固行無片言之玷賢良屢聘誓而勿
許守節窮居於今五十餘年矣詳觀之遺烈書于記傳
者或毁髮膚之體以絶求者之望或自經溝中苟全不
奪之志雖操存而身亡行立而形虧寡能兼全其道始終
若斯者也憐蓋草萊之婦人耳生於幽谷之中長於荒
榛之下目不見尺素之文耳不聞今古之說師心率已
蹈兹四德抑可謂禀靈山岳自然天知者矣而彤管未
揮令問不彰非所以表賢崇善激揚貞風也
老
說文曰老考也七十曰耆八十曰耋九十曰耄
釋名曰九十曰鮐背或曰黃耉或曰凍梨或曰鯢齒或
曰眉壽
易曰枯楊生荑老夫得其女妻
尚書曰五福一曰壽
禮記曰百年曰期頥又曰凡養老有虞氏以燕禮夏后
氏以饗禮殷人以食禮周人修而兼用之又曰六十養
於國七十養於學八十拜君命一坐再至又曰五十始
衰六十非肉不飽七十非帛不煖又曰五十杖於家六
十杖於鄉七十杖於國八十杖於朝
毛詩曰執子之手與子偕老又曰酌以大斗以祈黃耉
黃耉鮐背以引以翼
左傳曰燭之武對鄭伯曰臣之壯也猶不如人今老矣
無能為又曰晉悼夫人食輿人絳縣人或年長矣使問
之年曰臣小人也不知紀年臣生之歲正月甲子朔四
百有四十五甲子矣其季於今三之一也使問諸師曠
曰七十三矣
論語䜟曰堯舜遊首山觀河渚乃有五老遊河渚曰河
圖將浮五老飛為流星上入昴
國語曰昔衞武公年九十有五敬言於國曰苟在朝者
無謂我老耄而舍我也必恭恪於朝朝夕以警戒我聞
一二之言必誦志而納之以訓導我
周書曰文王召太子發曰嗚呼我身老矣吾語汝我所
保與守守之哉傳之子孫
尚書中候曰齊桓公封禪謂管仲曰寡人曰暮仲父年
艾
尸子曰湯問伊尹曰壽可為耶伊尹曰王欲之則可為
弗欲則不可為也
孟子曰伯夷避紂居北海之濱聞文王作興曰盍歸乎
來吾聞西伯善養老太公避紂居東海之濱聞文王作
興曰盍歸乎來吾聞西伯善養老者二老者天下之大
老也
戰國策曰昔者秦魏為與國齊楚約攻魏魏使人求救
於秦冠盖相望秦救不出魏人有唐且者年九十餘謂
魏王曰老臣請西說秦令兵出可乎曰敬諾遂約車遣
之且說秦王秦王遂發兵救之
史記曰秦始皇謂王翦曰將軍老矣何怯也又曰武帝
使使束帛加璧安車駟馬迎申公至見天子天子問治
亂事申公時已年八十餘矣又曰伏生秦博士孝文欲
求治尚書天下無有聞伏生能治欲召之是時伏生老
不能行詔晁錯往受之
韓詩外傳曰齊桓公見畝丘人曰叟年幾何對曰臣年
八十三矣公曰美哉壽也又曰楚丘先生被蓑帶索見
孟嘗君孟嘗君曰先生老矣春秋高矣多遺忘矣何以
教文先生曰惡將我使而老哉使我投石拔距乎追車
赴馬乎吾將死何暇老哉將使我深計而遠謀乎設精
神而決嫌疑吾乃始壯矣何老之有
說苑曰楚文王伐鄧使王子革子靈捃菜二子出採老人載
畚從乞焉不與搏而奪之畚
漢書曰馮唐以老為郎文帝輦過問曰父老何自為郎
又曰張蒼口中無齒飲乳妻妾以百數曾孕者不復幸
年百餘歲乃卒又曰張安世薦蘇武明習故事奉使不
辱宣帝以武著節老臣令朝朔望號稱祭酒
東觀漢記曰馬援年六十二請繫五溪蠻帝愍其老未
許援曰臣尚能被甲上馬帝令試之援據鞍顧盻以示
可用帝笑曰矍鑠哉是翁遂遣援
續漢書曰民年七十者授之以玉杖餔之以糜粥玉杖
長九尺端鳩飾鳩不噎之鳥也欲老人不噎也又曰仲
秋祠老人星于國南郊
神仙傳曰淮南王安好道術八公詣門門者見垂白不
進八公皆化成童子色如桃花門吏白王王迎之登思
仙之臺八公還成老人授之要道
世說曰顧悅與簡文同年而髮早白簡文問曰卿何以先
老答曰蒲柳之姿望秋而落松柏之姿隆冬轉茂
瀨鄉記曰老聃計其年紀時已一百餘聃無老耄之貌
也
述異記曰尹雄年九十左鬢生角長寸半
詩魏應璩詩曰古有行道人陌上見三叟年各百餘歲
相與鋤禾莠住車問三叟何以得此壽又新詩曰少壯
面目澤長老顏色麤麤醜人所惡拔白自洗蘇
魏阮瑀詩曰白髮隨櫛墜未寒思厚衣四支易懈倦行
步益疎遲常恐時歲盡魂魄忽高飛自知百年後堂上
生旅葵
晉張載詩曰氣力漸衰損鬢髮終以皓昔為春月華今
為秋日草
晉陸機詩曰軟顏收紅蘂玄鬢吐素華冉冉逝將老咄
咄奈老何
梁范泰詩曰枉生竟何豫未云倏已老華髮飄悴容苦
慮栖懷抱疇昔少年時皆以歸大造
梁簡文帝詩曰昔類紅蓮草自玩渌池邊今如白華樹
還悲明鏡前
梁孔壽老詩曰盛年歌吹日顧步惜容儀一朝衰朽至
星星白髮垂
表梁沈約致仕表曰徒以桑榆無幾時制行及不朝之
禮忽在今辰使反身敝廬待終窮巷臣又聞之懸車散
髮其來舊矣昔廣德請骸義在量力二疏知止懼貽後
悔數年以來稍就盡竭氣力衰耗不自支持若蒙天地
大恩造物洪施拯其隆滿之&KR0704;救其害盈之災譬彼日
昃假榮終朝踟蹰夕景少觀盛化宅壤歸泉自無云幾
祈仁仰澤事止寸陰
梁王僧孺為韋雍州致仕表曰一旦攀附遂無涯限排
雲矯漢飛捧待翼陸離蟬組照灼潘旗受脤推轂執珪
奉酎變狹室於高門改小冠於侯服況復還周紐其六
印歸齊列其五鼎常懼輪輕載積基薄墉高器覆危傾
人指鬼瞰老與年并疾隨衰及途遙齒截漏迫鐘鳴高
舂之景一斜不周之風忽至菌蟪夕陰倏駛無幾堇蕣
朝采飄零已及仰朱闕而掩涕向濠谷而自悲豈復式
瞻拱默仰接鐘鼔儻帷蓋未親東岳稍駐擊壤鼓腹其
賜猶多
周王褒為庫狄峙致仕表曰俛音赴曲操終則仆傾身
舉重力殫斯斃何者日暮途遠前哲所以告歸漏盡載
馳昔賢以之知退
陳徐陵為王儀同致仕表曰尺波歸海恒歎不居爝火
為薪猶悲假續況復星迴日薄通人有乞老之言鐘鳴
漏盡前史有夜行之誡五陵鼎族家傳軒冕四姓鄉侯
榮由恩澤雖虛名靡實世官非才年力方強雖不能辭
退今三元肇慶六吕司春得奉萬壽之杯豫參百辟之
禮便釋朝衣謹遵初服方同孔光之杖載遊戶庭廣德
之車方懸私館
疏後漢班超上疏曰蠻夷之俗畏壯侮老臣超犬馬齒
耄常恐年衰奄忽僵仆孤魂棄捐自以壽終屯部誠無
所恨但願生入玉門關不敢望到酒泉郡
藝文類聚卷十八
