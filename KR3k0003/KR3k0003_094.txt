藝文類聚卷九十四唐歐陽詢撰
獸部中(牛羊)(驢狗)(駱駝豕)
牛
爾雅曰犘牛(重千斤出巴中音麻)犦(封牛蒲角反)犤(音庳卑小者)犩牛(牛大者出)
(蜀中)犝牛(無角牛)黑眥牰(音袖)黑耳犚(音尉)其子犢體長牬(音泲)絶
有力欣犌(音加)
毛詩曰爾牛來思其耳濕濕
左傳曰介葛盧來朝禮之加宴好葛盧聞牛鳴曰是
生三犧皆用之矣其音云問之而信又曰秦師伐鄭
商人弦高將市於周遇之以乘韋先牛十二犒師曰
寡人聞吾子將師涉於敝邑敢犒從者又曰鼷鼠食
郊牛角改卜牛鼷鼠又食其角乃免牛又曰楚子為
陳夏氏亂故伐陳殺夏徵舒因縣陳申叔時使於齊
復命不賀而退王使讓之對曰抑人亦有言曰牽牛
以蹊人之田而奪之牛牽牛以蹊者信有罪矣而奪
之牛罰已重矣諸侯之從討有罪今縣陳貪其富也
無乃不可乎王曰善
玄中記曰萬歲樹精為青牛
漢書曰桓帝出遊河上忽有一青牛從河中出走踢帝
人皆驚走太尉公時為殿中將軍有勇力走逆牛牛見
公走還河公以手挽牛左足右手持斧斫牛頭而殺之
此青牛者萬年之木精也
莊子曰庖丁為惠文君解牛曰臣之刀十九年所解千
牛而刀刃若新彼節者有間而刀刃無厚以無厚入有
間恢恢乎其於遊刃必有餘地是以十九年刀刃如新
又曰或聘莊子莊子應其使曰子見夫犧牛乎衣以文
繡食以芻菽及其牽而入於太廟雖欲為孤犢其可得
乎
孟子曰齊宣王問曰齊桓晉文之事可得聞乎孟子曰
仲尼之徒無道者未之聞也臣聞王坐堂上有牽牛過
者王問之對曰將以釁鍾王曰吾不忍其觳觫而就死
以羊易之是見牛未見羊也此乃仁術足以王矣
呂氏春秋曰百里奚未遇時飯牛於秦鬻以五羊之皮
公孫枝得而獻諸繆公繆公用之謀無不當舉必有功
又曰昔葛天氏之樂三人操牛尾投足以歌八闋
史記曰騎劫攻即墨田單取牛千頭衣以五彩束矛其
角縳火其尾穿城而出牛壯士五千銜枚隨其後牛出
火明所觸皆死壯士因擊之城上士大譟燕師大敗騎
劫死乘勝追北三戰三尅遂收齊城
蜀王本紀曰秦惠王欲伐蜀乃刻五石牛置金其後蜀
人見之以為牛能大便金牛下有養卒以為此天牛也
能便金蜀王以為然即發卒千人使五丁力士拖牛成
道致三枚於成都秦得道通石牛力也後遣丞相張儀
等隨石牛道伐蜀
漢武内傳曰封君達少好道入鳥鼠山百餘年還鄉里
常乘青牛故謂為青牛道士
桓譚新論曰夫畜生賤也然有尤善者皆見記識故馬
稱驊騮驥騄牛譽郭椒丁櫟
謝承後漢書曰劉寬嘗行有人失牛者乃於路就寬車
中認之寬無所言下駕步歸有頃認者得牛而送還叩
頭謝曰慙負長者寬曰物有相類事容脱誤幸勞見歸
何為謝也
風俗通曰秦昭王使李冰為蜀守開成都兩江溉田萬
頃江神歲取童女二人為婦冰自以其女與神為婚往
至神祠勸神酒杯但澹水冰厲聲責之因忽不見良久
有兩蒼牛鬭於岸傍有間冰還流汗謂官屬曰吾鬭大
極不當相助耶南面腰中正白者我綬也主簿乃刺殺北
面者江神遂死蜀人慕其氣決凡壯健者因名冰兒
列異經曰秦文公伐梓樹梓樹化為牛文公遣騎擊之
騎墮地被髮牛畏之入水不出沒豐水中秦乃立怒特
祠
魏略曰鉅鹿時苗為壽春令始之官乘牸牛歲餘牛生
一犢及去留其犢謂主簿曰令來時本無此犢是淮南
所生也吏曰六畜不識父自當隨其母苗不聽
蜀志曰蔣琬夜夢有一牛頭在門前流血滂沲意甚惡
之問占夢趙直直曰夫見血者事分明也牛角及鼻公
字之象君位當至公大吉之徵也
諸葛亮集曰木牛者方腹曲頭一脚四足頭入領中舌
著於腹載多而行少宜可大用不可小使特行者數十
羣行二十里也
張温自理曰昔百里奚賢秦繆公欲干之繆公好牛奚
因賃養牛公出遊登車以問百里百里曰臣之所長非
養牛者也乃養民也視牛察士乃知賢人也遂與同車
而出
博物志曰近世有居於海渚年年八月有浮槎來甚大
往反不失於期此人乃齎糧乘槎而去忽忽不覺晝夜
奄至一處有城郭屋舍宛然望室中多見織婦見一丈
夫牽牛渚次飲之此人還以問蜀人嚴君平君平曰某
月有客星犯牛斗即此人到天河也
曹嘉之晉紀曰羊祜子暨為青州刺史牛於州産犢及
暨去職以官室所生遺之而去
符子曰堯以天下讓巢父巢父曰君之牧天下亦猶余
之牧孤犢君牧天下是各有其所牧矣君焉用惴惴然
以所牧而與余余無用天下為也於是牽犢而去
袁山松宜都山川記曰自峽口泝江百許里至苦牛灘
南岸有重山山頂有石壁上有人負力牽黃牛人迹所
絶莫得究焉
竺法真登羅山疏曰增城縣南有列渚洲洲南又有牛
潭北岸有石周圓三丈漁人見金鎻牛常出水盤鎻此
石上縣民張安鈞於石上躡得金鎻數十尋俄有物從
水中引之力不能禁以刃斷之唯得數尺遂致大富
琴操曰寗戚飯牛車下叩角而商歌曰南山矸白石䃹
生不逢堯與舜禪短布單衣裁至骭長夜漫漫何時旦
齊桓公聞之舉以為相
賦臧道顔駃牛賦曰若乃豪宗戚胤公侯王后乘輕御
肥貂蟬耀首翟翟華貂鑠鑠雲母良牸濯足於雙島名
駿疊迹於左右如貴遊踊躍於絶倫觀者嗤妍其好醜
遂慕駿駃以相高精彼竒選之希有儀體既美特資高
足名參飛兔價齊驥騄
贊梁劉孝威辟厭青牛畫贊曰泰山怒特吳渚神牛氣
嘘風噴精廻電流詎牽和鞅不入裴鞦狡力難京肆怒
横行朗陵瑩角介葛瞻聲遁仙託稱妖寇馮名名震八
區威陵五都蓄勇槽側息憤場隅仇覽獻豆滕嬰進芻
雄兒楷式悍士規模曹興拂采徐邈成圖
表魏陳王曹植上牛表曰臣聞物以洪珍細亦或貴故
不見僬僥之微不知泱漭之泰不見果下之乘不别龍
馬之大高下相懸所以致觀也謹奉牛一頭不足追遵
大小之制形少有殊敢不獻上
啓梁元帝謝東宮賚蒸栗牛啓曰色似秘府之書毛類
陳王之玉騂角未竒瑩蹄非貴
梁劉孝儀謝始興王賜車牛啓曰下官安於躡屩習以
成性乘堅驅駿未所厝心慈渥無涯每垂奬飾無復難
載之朋將申共弊之美濯龍望水未足儔光長門聽雷
不能均響又謝豫章王賜牛啓曰觀其毛角相合骨像
應圖曳流水而生光驚高限其如接遂使上阜輟駕下
澤是驅馮軾修途既獲坐馳之致馴豢廣庭方念載憂
之勖
書梁劉孝威謝南康王讓牛書曰雖復蜀守神牛秦公
怒特穆王白角何氏瑩蹄無以逾其勁力邁其致遠直
宿九重獲免䟽步路休三逕且息徒行從祀甘泉方無
假於丞相騎至清廟又永笑於博陽
驢
楚辭九懷曰驥垂兩耳兮中坂蹉跎蹇驢服駕兮無用
日多
吳志曰諸葛恪父瑾長面似驢孫權大會羣臣使人牽
一驢入長檢其面題曰諸葛子瑜恪跪請筆益兩字恪
續其下曰之驢舉坐歡笑乃以驢賜恪
文士傳曰晉文帝大親阮籍恒與談戲任其所欲不廹
以職事籍從容常言平生曾遊東平樂其土風願得為
東平太守文帝大悦即從其意籍便騎驢徑到郡至皆
壞府舍諸壁鄣使内外相望然教令清當十餘日便乘
驢去
晉陽秋曰胡威少有志尚厲操清白父質為荆州守威
自京都省之家貧無車馬僮僕自驅驢單行拜見父停
廐中十餘日辭歸每至客舍自放驢取樵㸑食
世說曰王仲宣好驢鳴既葬魏文帝臨其喪顧語同遊
曰王好驢鳴可各作一聲以送之赴客皆作驢鳴
陳武别傳曰武本休屠胡人常騎驢牧羊諸家牧竪十
數人或有和歌者武遂學太山梁甫吟之屬
文宋袁淑俳諧集廬山公九錫文曰若乃三軍陸邁粮
運艱難謀臣停筭武夫吟歎爾乃長鳴上黨慷慨應官
﨑嶇千里荷囊致餐用捷大勲歴世不刊斯實爾之功
也音隨時興晨夜不默仰契玄象俯協漏刻應更長
鳴豪分不&KR1135;雖挈壺著稱未足比德斯又爾之智也若
乃六合昏晦三辰幽冥猶憶天時用不廢聲斯又爾之
明也青脊隆身長頭廣額修尾後垂巨耳雙磔斯又爾
之相也嘉麥既熟寔須精麪負磨廻衡迅若轉電惠我
衆庶神祗獲薦斯又爾之能也爾有濟師旅之勲而加
之以衆能是用遣中大夫閭丘騾加爾使銜勒大鳴鴻
臚班脚大將軍宮亭侯以揚州之廬江江州之廬陵吳
國之桐廬合浦之珠廬封爾為廬山公
駱駝
華嶠漢書曰南單于遣使詣闕奉蕃稱臣入居於雲中
遣使上書獻駱駝二頭文馬十疋
博物志曰燉煌西渡流沙往外國濟沙千餘里中無水
時有伏流處人不能知駱駝知水脉過其處輒停不行
以足踏地人於所踏處掘之輒得水
洛中記曰有銅駞二枚在宮之南四會道頭高九尺頭
似羊頸身似馬有肉鞍兩箇相對
異苑曰西域苟夷國山上有石駱駞腹下出水以金鐵
及手承取即便對過唯葫蘆盛者則得飲之令人身體
香淨而成仙其國神秘不可數過
贊郭璞槖駝贊曰駝惟竒畜肉鞍是被迅騖流沙顯功
絶地潛識泉源微乎其智
羊
爾雅曰麢大羊(音霝似羊而大角圓銳好在山崖間)羱如羊(似羊而大角出西方)羊
牡羒(音墳)牝牂(䍧羊墳首)夏羊(黑羖䍽)牡羭(羭黑班)羳羊黃腹未成
羊羜(音佇詩云肥羜俗云五月羊)絶有力奮羊六尺為羬(羬羊馬尾今大月支)
(國有大羊馬尾五咸反尸子羊為羬六尺)
說文曰羊祥也象四足角尾之形孔子曰牛羊之字以
形舉咩(音弭)羊鳴也羔羊子也羜五月生羔也&KR2508;犍六月
生羊也羍(恥達反)七月生羊也䍮(音兆)羊未卒歲也
易曰小人用壯君子用罔貞厲羝羊觸藩羸其角又曰
兌為羊
毛詩曰羔羊鵲巢之功致也召南之國化文王之政在
位皆節儉正直德如羔羊也羔羊之皮素絲五紽退食
自公委蛇委蛇又曰無羊宣王考牧也誰謂爾無羊三
百維羣爾羊來思其角戢戢
周禮曰賓客則羊人供灋羊羊泠毛則毳羶又曰羊人
掌羊牲凡祭祀飾羔祭祀割羊登其首凡祈珥供其羊
牲若牧人無牲則受布于司馬使其買牲而供之
鄭氏婚禮謁文贊曰羣而不黨跪乳有義
左傳曰華元殺羊食士其御羊斟不與及戰曰疇昔之
羊子為政今日之事我為政與入鄭師故敗又曰楚子
圍鄭鄭伯肉袒牽羊以逆曰孤不天不能事君使懷怒
以及敝邑孤之罪也
論語曰子貢欲去告朔之餼羊子曰賜也爾愛其羊我
愛其禮又曰葉公語孔子曰吾黨有直躬者其父攘羊
而子證之孔子曰吾黨之直者異於是父為子隱子為
父隱直在其中矣
龍魚河圖曰羊有一角食之殺人
周書曰子夏曰桀德衰夷羊在牧飛鴻滿野
家語曰季桓子穿井獲如土缶其中有羊焉使問仲尼
曰吾穿井得羊何也對曰以丘所聞非羊也木石之怪
䕫魍魎水之怪龍㒺象土之怪羵羊也
列子曰楊朱見梁惠王言治天下如運諸掌王曰先生
有一妻一妾而不能治三畝之園而不能耘言治天下
何也曰君見夫牧羊者乎百羊為羣使五尺童子荷箠
而隨之欲東而東欲西而西使堯牽一羊舜荷箠而隨
之則不能前也
莊子曰臧與榖二人相與牧羊而俱亡其羊問臧奚事
則挾策讀書問榖奚事則博塞以遊二人所業不同其
亡羊均也
孫卿子曰仲尼將為魯司寇沈猶氏不敢朝飲其羊
史記曰宋義下令軍中曰狠如羊貪如狼不可使者皆
斬之又曰卜式者河西人式有少弟式脱身出分獨取
畜羊百餘田宅財物盡與弟式入山牧十餘歲羊致千
餘上曰吾有羊在上林中欲令子牧之式乃拜為郎布
衣草屩而牧歲餘羊肥息上過其羊問之式曰非獨羊
也治民亦猶是也惡者輒去無令敗羣上以式為竒拜
緱氏令又曰盧綰與高祖俱學書相愛里中賀兩家以
羊酒
地鏡圖曰金百斤已上至三百斤精如羊者
玄中記曰千歲之樹精化為青羊
春秋繁露曰凡䞇卿用羔羔有角而不用如好仁者執
之不鳴殺之不謗類死義者羔飲其母必跪類知禮者
故羊之為言猶祥故以為䞇
列仙傳曰葛由者羌人周成王時好刻木作羊賣之一
旦騎羊而入蜀蜀中王侯遣人追之上綏山山在峩眉
山西南無極隨之者不得還皆得仙道山上有桃故里
諺曰得綏山一桃雖不得仙亦足以豪山下立祠
左傳曰昔有攘羊者以羊頭遺晉叔向向母埋之不食
後三年攘羊事發追捕向家檢羊骨肉都盡唯有舌在
國人異之遂以羊舌為族
漢書曰蘇武往使匈奴匈奴知武不可降使北海上無
人處牧羝羊下乳乃得歸武處海上廪食不至乃掘野
鼠草荄而食之武杖漢節牧羊臥起持節旄盡落又曰
路温舒鉅鹿人父為里監門使温舒牧羊温舒取澤中
蒲截以為牒編用寫書
東觀漢記曰甄宇北海人建武中為州從事徵拜博士
每臘詔令曰賜博士羊羊有大小肥瘦博士祭酒議欲
殺羊稱分其肉宇曰不可又欲投鈎復恥之宇因先自
取其最瘦者由是不復有爭訟後召會詔問瘦羊甄博
士京師因以號之
魏志曰楊俊同郡王象孩少孤特為人僕隸年十七八
見使牧羊而私讀書因獲箠楚俊美其才質即贖象著
家娉娶立屋然後與别象官至散騎常侍
衞玠少時乘白羊於洛陽市市人觀之咸曰誰家璧人
於是著聞州黨遂號曰璧人
博物志曰胡蕙蜀中本無洛中人有驅羊入蜀者胡蕙
子着羊毛蜀人取種因名曰羊負來又外國得胡麻豆
或曰戎菽
王隱晉書曰王尼嘗為兵洛中名士王澄胡母輔之等
賫羊酒詣護軍門吏請見將軍澄等先過尼炙羊飲酒
訖逕去將軍聞之與尼長假
神仙傳曰皇初平年十五家使牧羊有道士見其良謹
便將至金華山石室中四十餘年忽然不復念家其兄
初起行索初平歴年不得後見市中有道士乃問之道
士曰金華山中有牧羊兒姓皇字初平兄乃隨道士與
初平相見語畢問羊何在云在山東兄往視但見白石不
見羊平曰羊在耳兄自不見平乃往言叱叱羊起於是
白石皆起成羊數萬頭又曰曹公收左慈慈走入羣羊
中失慈之所在追者疑化為羊乃令人數羊羊本千口
揀之長一口知果化為羊乃謂曰若是左公者但出無
苦也有一羊跪云詎如許追者欲執之於是羣羊皆跪
曰詎如許追者乃去
搜神記曰宣帝時陰子方者至孝有二息嘗臘日晨炊
而竈神形見子方再拜受慶家有黃羊因以祠之自是
暴至巨富子方常言我子孫必將強大至識三世而遂
繁昌故後常至臘日祠竈而薦黃羊焉又曰南陽宗定
伯夜行忽逢一鬼鬼問伯為誰伯欺之曰我亦鬼也遂
為侣向宛行勌因相擔問鬼曰鬼何畏曰鬼唯不喜唾
耳欲至宛便擔鬼著頭上詣宛市鬼化為羊伯恐其變
遂唾之因賣得錢千五百買者將還繫之明旦見繩在
時人語曰宗定伯賣鬼得錢千五百
續搜神記曰顧霈者吳之豪士送客置酒有一沙門在
坐主人殺羊羊繩斷便走來入道人膝中穿頭入袈裟
下道人不能救即將去殺之既行炙主人便先割以啖
道人道人食炙下喉便自行道人皮中痛毒不可忍呼
醫來針之以數針貫其炙猶動搖乃破出之是故一臠
肉耳道人於此得病作羊鳴少時便死
崔豹古今注曰羊一名髯鬚主簿
幽明錄曰洛下有洞穴不測有一婦欲殺夫推夫下經
多時至底乃得一穴匍匐行數十里漸見明曠郛郭宮
舘金寶為飾明踰三光人皆長三丈被羽衣如此九處
至最後訴飢長人指中庭大栢樹近百圍下有一羊令
跪持羊鬚捋之得一珠長人取之次亦取後捋令噉即
療飢乃問詣九處名及求住答云君不得停還問張華
當知乃復行出交州還洛問華華曰九處地仙名九館
大羊為螭龍初一珠食之與天地等壽次者延年後者
充飢而已
雜五行書曰懸羊頭門上除盗賊
贊晉郭璞羊贊曰月氐之羊其類在野厥高六尺尾亦
如馬何以審之事見爾雅
杜預奏事曰臣前在南聞魏興北山有野羊大者千數
百斤試令求之者各得一枚并頭角蹄按其形不與中
土羊相似然是野獸中所希有
狗
爾雅曰犬生三猣(宗)二師一玂(旂)未成毫狗(狗子未生翰毛)長
喙獫(力豔)短喙猲(歇)獢(囂詩載獫猲獢)絶有力狣(挑多力)狵狗也狗
四尺為獒
山海經曰蜪犬如犬青色食人從首始
易曰艮為狗
左傳曰晉侯飲趙盾酒伏甲將攻之車右提彌明知之
趨登曰臣侍君宴過三爵非禮也遂扶以下公嗾夫獒
焉明搏而殺之盾曰棄人用犬雖猛何為鬭且出又曰
國人逐瘈狗瘈狗入於華臣氏國人從之華臣懼遂奔
陳又曰取邾師邾人愬于晉晉人來討叔孫婼如晉乃
館諸箕吏人之與叔孫居於箕者取其吠狗弗與及將
歸殺而與之食
穆天子傳曰天子之狗走百里執虎豹
晏子曰晏子短使楚楚人為門於犬門側延晏子晏子
曰使狗國者從狗門入今使楚王不當從此門入
列子曰楊朱之弟曰布衣素衣而出天雨解素衣衣黑
衣而返其狗迎而吠之楊布怒將扑狗楊朱曰子無扑
矣子亦猶是也嚮者使汝狗白而往黑而來豈能無怪
哉
尹文子曰康衢長者字僮曰善搏字犬曰善噬賓客不
過其門三年長者怪而問之以實對於是改之賓客復
往
楚辭曰何少康逐犬而顛隕厥首又曰兄有噬犬弟何
欲易之以百兩卒無禄又曰豈不鬱陶而思君兮君之
門兮九重猛犬狺狺而迎吠兮關梁閉而不通
呂氏春秋曰齊有好獵者終日不得獸入則媿其友推
其所以不得獸狗惡故也欲得良狗則家貧家富則求
良狗得狗則數得獸矣非獨獵也百事皆然又曰楚文
王得如黃之狗宛路之矰遊於雲夢三月不反
韓子曰宋有酤酒者斗概甚平遇客甚謹為酒甚美懸
幟甚高然而酒不售酒酸怪其故問比閭長者楊青青
曰汝狗猛耶曰狗猛狗猛何故不售曰人畏焉或令孺
子懷錢挈壺往酤而狗迎齕之酒所以酸而不售夫國
亦有猛狗有道之士懷其術而欲以明萬乘之主大臣
為猛狗迎而齕之此人主所以蔽脅有道之士所以不
用也
史記曰范睢說秦昭王曰夫以秦而治諸侯譬若縱韓
盧而搏蹇兔也今閉關十五年不敢闚兵於山東者是
穰侯為秦謀不忠而大王之計有所失也又曰高祖詔
齊捕蒯通通至上曰若何教淮陰侯反對曰然臣固教
之跖之狗吠堯堯非不仁狗固吠非其主當是時臣獨
知韓信非知陛下也
戰國策曰齊欲伐魏淳于髠謂齊王曰韓盧者天下之
壯犬也東郭㕙者海内之狡兔也韓盧逐東郭㕙環山
者三騰山者五兔極於前犬疲於後犬兔俱罷死其處
田父獲之無勞勌之苦而擅其功今齊魏久相持以頓
其兵弊其衆臣恐強秦大楚承其後而有田父之功也
齊王懼休將士
說苑曰梁相死惠子欲之梁渡河遽墮船船人救之曰
子欲何之而遽曰梁無相吾欲往相之船人曰子居船
楫之間而溺無我則死矣何能相梁惠子曰居廣艘長
楫之間則我不如子至於安國家全社稷子不比我子
蒙蒙如未視之狗子耳又曰孟嘗君寄客於齊王三年
不見用故客反見曰不知臣之罪耶君之過也孟嘗君
曰寡人聞之縷因針而入不因針而急嫁女因媒而成
不因媒而畜夫子之才必薄矣當何怨寡人哉客曰臣
聞韓氏之盧天下疾狗也見兔而指屬則不失兔望見
而放狗則累世不能得兔狗非不疾不能屬者罪也
漢書曰樊噲沛人也以屠狗為事
漢武故事曰公孫卿至東萊云見一人長五尺牽一黃
犬把一黃雀欲謁天子因忽不見
東觀漢記曰鮑永少有志操治歐陽尚書事後母至孝
妻嘗於母前叱犬而永即去之
風俗通曰桂陽太守汝南韋叔堅少時為從事在家狗
人立行于家中皆言當殺之叔堅云犬馬諭君子狗見
人行效之何傷叔堅為縣令還解冠榻上狗戴持走家
人驚愕復云誤觸冠冠纓挂著耳狗又上竈家益怪復
云兒婦皆在田中狗何能作怪遂不肯殺後數日狗自
暴死卒無纖芥之異叔堅至太尉終於位
魏略曰丁謐外似疎濫而内多忌雖與何晏鄧颺等同
列而皆少之唯以聲勢屈於曹爽爽亦敬之言無不從
故于時謗書謂臺中三狗二狗啀喍不可當一狗憑嘿
作蛆囊三狗謂何鄧丁也默者爽小字也其意言三狗
皆欲齧人而謐尤甚也
華陽國志曰雍闓欲降魏說夷曰官欲得烏狗三百頭
膺前盡黑腦三升汝能得不夷皆從闓
玄中記曰狗封氏者高辛氏有美女未嫁犬戎為亂帝
曰有討之者妻以美女封三百戶帝之狗名槃瓠三月
而殺犬戎之首來帝以為不可訓民乃妻以女流之會
稽東南二萬一千里得海中土方三千里而封之生男
為狗生女為美女
雜五行書曰犬生四子取黃子養之犬生五子取青子
養之六子取赤子養之七子取黑子養之八子取白子
養之白犬烏頭令人得財白犬黑尾令人世世乘車黑
犬白耳犬主畜之令人富貴黑犬白前兩足宜子孫黃
犬白尾令人世世衣冠
孫盛晉陽秋曰王敦敗京都之後夢白犬自天而下噬
之
搜神記曰東越閩中有庸嶺高數十里西北隰中有大
蛇長七八丈大十餘圍常病都尉及長史下夢巫覡欲
得啖女童常八月祭送蛇穴蛇輒吞之已用九女時將
樂縣李誕有小女名竒應募而行乃請好劒咋蛇犬作
數斛餈蜜灌之置穴口蛇出頭大如囷目如二尺鏡先
啖餈灌竒便放犬咋蛇以劍斫殺之得九女髑髏越王
乃娉竒為后又曰高辛氏有老婦人居王宮得耳疾醫
為挑治得一物大如蠒婦人盛之以瓠覆之以盤俄頃
而化為犬其文五色名盤瓠又曰漢成帝河清元年長
安男子石良劉晉相與同居有如人狀在其室擊之為
狗去復至數人被甲持兵弩來格之或傷盡狗也自二
月至六月乃止其於洪範皆犬禍言不從之咎也又曰
成山陽王瑚字孟璉為東海蘭陵令夜半時輒有黑幘
白單衣吏詣縣扣閤迎之則忽然不見如此數年於外
伺之見一老狗黑頭白身至閣便為人殺之乃絶
續搜神記曰會稽句章民張然滯役在都經年不得歸
家有少婦遂與奴私通然在都養一狗甚快名烏龍後
假歸奴與婦欲謀殺然作飯食共坐下食未得噉奴當
戶倚張弓括箭拔刀然以盤中肉飯與狗狗不噉唯注
精䑛脣視奴然亦覺之奴催食轉急然決計拍髀大喚
曰烏龍狗應聲傷奴奴失刀杖倒地狗遂咋奴頭然因
取刀斬奴以婦付官殺之又曰晉太和中廣陵人楊生
養狗甚憐愛之行止與俱後生飲酒醉行大澤草中眠
不能動時冬月野火起風又猛狗周走號喚生醉不覺
前有一坑水狗便走往水中還以身洒生左右草沾水
得著地火尋過去生醒方見之他日又闇行墮空井中
狗伸吟徹曉須臾有人過怪此狗向井號往視見生生
曰君可出我當厚報君人曰以此狗見與便當相出生
曰此狗曾活我於己死不得相與餘即無惜人曰若爾
便不相出狗因下頭目井生知其意乃語路人以狗相
與人乃出之繫狗而去後五日狗夜走歸又曰林慮山
下有亭每過宿者或病死常云有十許人男女合雜衣
或黑或白輒來為害有郅伯夷者過宿明燭而坐誦經
至中夜忽有十餘人來與伯夷並坐蒲博伯夷密以鏡
照之乃是羣犬因執燭起佯誤以燭燒其衣作燃毛氣
伯夷懷刀捉一人刺之初作人喚遂死成犬餘悉走去
又晉穆哀之世領軍司馬濟陽蔡詠家狗夜輒羣衆相
吠往視便伏後日使人夜伺有一狗著黃衣白帢長五
六尺衆狗共吠之尋迹定是詠家老黃狗即打殺之吠
乃止
秦氏三秦記曰有白鹿原周平王時白鹿出此原原上
有狗枷堡秦襄公時有天狗來下其上有賊天狗吠而
護之故一堡無懼心
述征記曰彭城東岸有一丘俗謂之狗葬或云斯則徐
偃王葬后倉者也未詳古徐國宮人娠而生卵棄之水
濱有狗名后倉銜而歸&KR2920;而成人遂為徐之嗣君純筋
無骨曰偃王偃王躬行仁義衆附之得朱弓朱矢之瑞
周穆王命楚滅之后倉將死生角尾實黃龍也
述異記曰陸機少時頗好獵在吳豪客獻快犬名曰黃
耳機後仕洛常將自隨此犬黠慧能解人語又嘗借人
三百里外犬識路自還一日至家機羇旅京師久無家
問因戲語犬曰我家絶無書信汝能賫書馳取消息不
犬搖尾作聲應之機試為書盛以竹筒繫之犬頸犬出
驛路走向吳飢則入草噬肉取飽每經大水輒依渡者
弭毛掉尾向之其人憐愛因呼上船裁近岸犬即騰上
速去先到機家口銜筒作聲示之機家開筒取書看畢
犬又伺人作聲如有所求其家作答書内筒復繫犬頸
犬既得答仍馳還洛計人行程五旬犬往還裁半月後
犬死殯之遣送還葬機村去機家二百步聚土為墳村
人呼為黃耳冡又曰宋元嘉中石玄度家有黃狗生白
雄子母孕其子異於常狗銜食食之子大其狗出獵未
反輒門外望之後玄度病輒危困醫為處方湯須白狗
肺市索卒不能得乃殺所養白狗以湯供其用母向子
死處跳踊嘷呼倒復起竟日不息其家煮狗子肉共食
之投骨於地母輒銜著窟中
詩晉張華詩曰如黃批狡兔青骹撮飛雉鵠鷺皆盡收
鳬鷖安足視
賦晉傅玄狗賦曰何世來貢作珍皇家骨相多竒儀表
可嘉足縣鉤爪口含素牙首類驤螭尾如螣蛇細頸闊
胷廣前稍後豐顱促耳長义緩口
魏賈岱宗大狗賦曰余處大魏之祚迸在朔陽越彼西
旅大犬是獲形體如翦削像貌如刻畫毛翰紫豔光雙
眉如白璧爪類刀戈牙如交戟盼&KR0008;而奮怒揮霍而振
擲譬若天梁折地柱劈倒曳白象挫其腰齧掣六駮折
其脊爪處如鉤牙搩創似矛刺
豕
爾雅曰豕子猪䝐豶么幼(最後生者)大者豱(温)豕生三豵(音宗)
二師一特(豕生子常多故取少者名之)四豴皆白&KR1595;(該)其迹刻絶有
力䝈(扼)牝豝(巴)
方言曰豬燕朝鮮之間謂之豭關東西謂之彘或謂之
豕南楚謂之狶其子或謂之豚或謂貕(奚)吳揚之間謂
之豬子
易曰見豕負塗又曰坎為豕
毛詩曰有豕白蹢蒸涉波矣
論語曰陽貨欲見孔子孔子不見饋孔子豚
墨子曰孔子窮陳蔡之間藜蒸不糂子路烹豚孔子不
問肉所由來即食之
史記曰子路性鄙好勇力冠雄雞佩猳豚凌暴孔子孔
子設禮稍誘子路子路後服委質因門人請為弟子又
曰竇太后好老子書召轅固問老子固曰此家人言耳
太后怒曰安得司空城旦書乎使固下圈擊豕景帝知
太后怒而固直言無罪乃假固利兵下圈刺豕正中其
心應手而倒太后默然乃罷之
韓詩外傳曰孟子少時東家嘗殺猪孟子問其母曰東
家殺猪何以為其母曰欲啖汝其母悔失言曰吾懷姙
是子席不正不坐割不正不食胎教之也今適有知而
欺之是教之不信也買東家猪肉以食之明不欺也
漢書曰公孫弘菑川人少時為獄吏有罪免家貧牧豕
海上四十餘乃學春秋雜說年六十以賢良徵為博士
丞相封平津侯又曰郅都東海人景帝時為郎嘗從游
上林賈姬在厠野彘入厠上目都都不行上乃欲自持
兵救賈姬都伏上前曰亡一姬一姬進天下所少寧賈
姬耶陛下縱自輕奈宗廟太后何上還彘亦不傷賈姬
東觀漢記曰閔仲叔居安邑家貧不能得錢買肉安邑
令候之問諸子何飯食對曰但食猪肝屠者或不肯與
之令出勑市後嘗買輒得仲叔怪問其子道狀如此乃
歎曰叔豈以口腹累安邑耶遂去之又曰吳祐年二十
喪父獨居家無擔石而不受贍遺常牧豕於長垣澤中
行吟經書遇父故人謂之曰卿二千石子而杖鞭牧豕
縱子無恥奈君父何祐辭謝而已守志如初又曰梁鴻
家貧而尚節博覽無不通畢乃牧豕於上林苑中曾誤
遺火延及他舍乃尋訪燒者問所失悉以豕償之其主
猶以為少鴻曰無他財願以身居作主人許因為執勤
不懈耆老見鴻非恒人乃共責讓主人而稱鴻長者於
是始敬異悉還其豕鴻不受乃去
續漢書曰曹騰父萌以仁厚稱鄰人有豕者與萌豕相
類詣門認之萌不與爭後所亡豕自還其家主人大慙
送所認豕并辭謝萌萌笑而受之
張璠漢記曰莎車王殺于闐王于闐大都末出城見野
豕欲搏之豕人語曰無殺我我為汝殺莎車將軍都末
異之即與兄弟共殺莎車王
皇甫謐高士傳曰孫期濟陰人少為諸生治京氏易古
文尚書家貧事母至孝牧豕於大澤中以奉養焉遠人
往從其學者皆執經壟畔以追之里落化其仁讓黃巾
賊起過其里陌相約不犯孫先生舍辟舉方正遣吏賫
羊酒請期期驅豕入草不顧司徒黃琬特辟不就終於
家
董正别傳曰司馬徽字德操時人呼為水鏡嘗有人妄
認徽猪徽便推猪以與之後數日亡猪者得其猪既以
猪還徽乃叩頭自責徽又厚謝之
魏志曰挹婁在扶餘東北處山林之間常穴居大家深
九梯以多為好土氣寒於扶餘其俗好養猪食其肉衣
其皮冬以猪膏塗身厚數分以御風寒夏則裸袒以大
布隱其前後也
郭子曰劉道真少時嘗漁釣草澤善歌嘯聞者莫不留
連有一老嫗識其非常人甚樂其嘯乃殺㹠以進之道
真食㹠盡了不謝嫗見其不飽又進一㹠又食半餘半
還之後道真為吏部郎嫗兒為小令史道真乃超用之
兒不知所由問母而後知之於是賫牛酒以詣道真道
真笑曰去去無復相報
贊晉郭璞封豕贊曰有物貪婪號曰封豕荐食無饜肆
其殘毁羿乃飲羽獻帝效技又豪彘贊曰剛鬛之族號
曰豪狶毛如攢錐中有激矢厥體兼資自為牝牡
藝文類聚卷九十四
