藝文類聚卷八十三唐歐陽詢撰
寶玉部上(實玉)(金珪)(銀)
寶
爾雅曰琛寶也(美寶為琛)
禮記曰南宫敬叔反必載寶而朝(敬叔魯卿失位去魯得反載其寳以朝君)
夫子曰如是其貨也喪不如速貧之愈也
左傳曰晉荀息請以屈産之乘垂棘之璧假道於虞以
伐虢公曰是吾寶也對曰若得道於虞猶外府也又
曰宋人得玉獻諸子罕曰以示玉人玉人以為寶也
故敢獻之子罕曰我以不貪為寶爾以玉為寶若以
與我皆喪寶也不若人有其寶
公羊傳曰虞公貪而好寳及為晉所滅抱寶牽馬而
去又曰盗竊寳玉大弓
穆天子傳曰西征至陽紆之山河伯馮夷所都是惟
河宗氏天子崑崙之山丘春山之寳玉
管子曰玉起於禺氏金起於汝漢珠起於赤野先王
為其從遠其至之難故託用於其重以珠玉為上幣
黃金為中幣刀布為下幣
史記曰梁惠王與齊威王田於郊威王問曰王亦有
寳乎惠王曰若寡人國小尚有徑寸之珠照車前後
各十二乘者十枚柰何以萬乘之國而無寳乎威王
曰寡人之寶與王異吾臣有檀子者使守南城則楚
人不敢為寇東取泗上十二諸侯皆来朝吾臣有盻
子者使守高唐則趙人不敢東漁吾吏有黔夫者使守
徐州則燕人祭北門趙人祭西門(齊之北門西門也言燕趙之人畏見侵伐)
(故祭以求福)徙而從者七千餘家吾臣有種首者使備盗賊
則道不拾遺將以照千里豈特十二乘哉梁惠王慙不
懌而去
淮南子曰夫夏后氏之璜不能無考(考瑕亹也)明月之珠不
能無纇(纇絲結也)其小惡不足以妨大美也今志人所短忘
人所長而求得賢乎天下則難矣
謝承漢書曰鄹人王逢得路遺寶物懸衢道求主還
晉安帝紀曰桓玄尤愛珍寶常玩弄珠玉不離于手
地鏡圖曰凡觀金玉寶劒銅鐵皆以辛之日待雨止明
日平旦及黃昏夜半觀之所見光白者玉也赤者金黃
者銅黑者鐵
金
爾雅曰黃金謂之盪(音蕩)其美者謂之鏐(音留)
尚書洪範五行四曰金金曰從革從革作辛(孔安國金可改庚辛)
(金氣也)
穆天子傳曰披圖視天子之寶黃金之膏
晏子曰景公為履黃金之綦
孝經援神契曰石潤苞玉丹精生金翠羽揚也(三物台和氣故)
(能變通易色也)又曰四夷賓服則金勝土
孫氏瑞應圖曰王者不藏金玉則黃金見深山
禮斗威儀曰君乘金而王其政平則黃金見深山
列子曰齊人有欲金者清旦衣冠之市適鬻金者之所
因攫其金而去吏捕之問曰人皆在焉子攫人之金何
故對曰取金之時不見人徒見金
魯連子曰秦師圍趙而退平原君以千金欲為魯連先
生夀連笑曰所貴天下士者為人釋難解人締結若即
有取商賈之事連不忍為也
韓子曰荆南麗水之中生金
燕丹子曰太子自喜得荆軻永無憂秦後日與軻之東
宫臨池而觀軻拾瓦投鼃太子令人奉盤金軻用祗賜
金復進軻曰非為太子憂金也但臂痛耳
史記曰秦獻公十八年兩金櫟陽公自以得金瑞故作
畦畤於櫟陽祀白帝又曰秦始皇葬於驪山以黃金為
鳬鴈
韓詩外傳曰楚襄王遣使者持金千片白璧百䨇聘莊
子欲以為相莊子辭而不許使者曰黃金白璧寶之至
也卿相尊位也先生辭而不受何也
吳越春秋曰延陵季子出遊於齊見路有遺金有披裘
採薪者季呼薪者取彼地金薪者曰吾當夏五月披裘
而薪豈取金者哉
列仙傳曰安期先生始皇請見之賜金璧數千萬
列女傳曰秋胡子既官於陳五年乃歸未至見路傍有
一美婦人方採桑秋胡子下車謂之曰吾有金願與夫
人婦笑曰嘻夫採桑以作紡績經織以供衣食奉二親
飬夫子而已矣吾不願人之金
漢書曰武帝行幸回中詔曰往者朕郊見上帝泰山見
金宜更黃金為麟趾褭蹄以恊瑞焉又曰梁孝王未死
時金以巨萬計不可勝數及死藏府餘黃金尚四十餘
萬斤他財物稱是又曰季布為任侠有名楚人諺曰得
黃金百斤不如得季布一諾又曰直不疑為郎事文帝
其同舍有告歸者誤持同舍郎金主覺亡意不疑不疑
謝之買金償之後告歸者来而歸金前郎亡金者大慙
又曰韋賢傳曰鄹魯諺云遺子黃金滿籝不如教子一
經又曰䟽廣徙為太傅頃之兄子受為少傅父子並為
師傅俱乞骸骨上以其年老皆許之加賜黃金二十斤
皇太子贈以五十斤又曰秦幣黃金方寸而重一斤以
鎰為名
漢武故事曰帝年數歲長公主遍指侍者曰與子作婦
好否皆不用後指陳后帝曰若得阿嬌當作金屋貯之
續漢書曰楊震為東莱太守道經昌邑初震為荆州舉
茂才王密密時為昌邑令謁見至夜懷金十斤以遺震
震曰故人知君君不知故人何也密曰暮夜無知者震
曰天知神知子知我知何謂無知密愧而出
廬江七賢傳曰陳翼到藍鄉見道邊有馬傍有一病人
呼曰我長安魏公卿聞廬江樂来遊今病不能前翼迎
歸飬之病困曰有金十餅素二十匹死則賣以殯歛餘
謝主人既死翼賣素買棺衣衾以金置棺下騎馬出入
後其兄長公見馬告吏捕翼翼具言之棺下得金長公
叩頭謝以金十餅投其門中翼送長安還之翼後為魯
陽尉號魯陽金尉
漢書曰王陽好車馬衣服及遷徙其載不過囊衣不畜
餘財天下服其廉而怪其奢故風俗傳云王陽能作黃
金
邴原别傳曰原以喪亂方熾遂到遼東時同郡劉攀亦
俱在焉遼東人圖奪太守公孫度度覺之捕其家而攀
得免度曰有藏劉攀同誅攀窘逼歸原曰窮鳥入懷原
曰焉知此懷之可入遂匿之月餘東莱太守太史子義
素有義節原欲以攀付之攀臨去以其手所杖劒金三
餅與原原受金辭劒還謂度曰將軍平日與攀無郄而
欲殺之者但恐其為蜂蠆耳今攀已去而尚拘閑其家
以情推之其念為毒螫必滋甚矣度從之即出攀家原
以金還之
曹操别傳曰操别入碭發梁孝王冡破棺收金寳數萬
斤天子聞之哀泣
英雄記曰董卓郿塢有金二三萬斤
益部耆舊傳曰王忳詣京於客舍見諸生病甚困謂忳
云腰下有金十斤願以相與收藏尸骸未問姓名而絶
忳賣金一斤以給棺殮九斤置生腰下後署大度亭長
到亭日有白馬一疋入亭中其日大風有一繡被隨風
而来後乘馬突入金彦門彦父見曰真盗矣忳說状又
取被示之悵然曰此我子也以被馬歸彦父彦父不受
遣迎彦喪金具存
錄異傳曰隗炤者汝陰鴻夀亭民善於易臨終書板授
其妻曰吾亡後當大荒窮雖爾而慎莫賣宅也到後五
年春當有詔使来頓此亭姓龔此人負吾金卿以此板
往責之勿違言也亡後果大困欲賣宅者數矣憶夫言
輒止到期日有龔使者果止亭中妻遂賫板往責使者
使者執板不知所言曰我平生不踐此何緣爾耶使者
沉吟良久謂曰賢夫何能妻曰夫善易而未嘗為人卜
使者曰可知矣乃顧命侍者取蓍而筮之卦成抵掌歎
曰妙哉隗炤生含明隱迹而莫之聞可謂鏡窮逹而洞
吉凶者也於是告炤妻曰吾不相負金賢夫自有金乃
知亡後當暫窮故藏金以待泰平所以不告兒婦者恐
金盡而困無已也吾善易故書板以寄意耳金有五百
斤盛以青甒覆以銅柈埋在堂屋東頭去壁一丈入地
九尺妻還掘之皆如卜焉
搜神記曰郭巨兄弟三人早喪父禮畢二弟求分以錢
二千萬二弟各取千萬巨獨與母出居客舍夫婦傭賃
以給供飬居有頃妻産男巨念與兒妨事親一也老人
得食喜分兒孫減饌二也乃於野鑿地欲埋兒得石蓋
下有金一釜中有丹書曰孝子郭巨黃金一釜以用賜
汝於是名振天下
世說曰管寧華歆鋤菜見金管揮鋤與瓦石不異華捉
而擲去
異物志曰狼䐠民與漢人交關常夜為市以鼻齅金知
其好惡
扶南傳曰毗騫國食器皆以金為之
幽明錄曰淮牛渚津水極深無可筭計人見一金牛形
甚瑰壮以金為鏁絆又曰巴丘縣自金岡以上二十里
名黃金潭莫測其深上有瀨亦名黃金瀨古有釣於此
潭獲一金鏁引之遂滿一船有金牛出身奔壯釣人被
駭牛因奮勇躍而還潭鏁乃將盡釣人以刀斫得數尺
潭瀨因此取名
異苑曰永康王曠井上有一洗石時見赤氣後有二胡
人寄宿忽求買之未及度錢子婦孫氏覩二黃鳥闘於
石上疾往掩取變成黃金
銀
爾雅曰白金謂之銀其美者謂之鐐(音遼)
史記封禪書曰殷得金德銀自山溢
漢書曰益州盢町山出銀賁古亦出銀又曰無雷國出
銀又曰黃金一斤直錢萬朱提銀八兩為流直一千五
百八十他銀一流直千是為銀貨二品
東方朔神異經曰西南有銀山焉長五十餘里廣四五
里高萬餘丈皆悉白金不雜土石不生草木
列傳異曰故司隸校尉上黨鮑子都少時上許掾於道
中遇一書生獨行無伴卒得心痛子都下車為按摩奄
忽亡不知姓名有素書一卷銀十餅即賣一餅以殯殮
餘銀以坑之素書著腹上哭之謂曰若子䰟靈有知當
令子家知子在此余奉使命不獲久留遂辭而去
抱朴子曰銀但不及金玉餌可以地仙
南越志曰遂成縣任山銀穴有銀沙
地鏡圖曰銀之氣夜正白流散在地撥之隨手散復合
此是也山有葱下有銀光隱隱正白山有磁石下有銅
若金又曰白銀見為雄雞
贊晉郭璞金銀贊曰惟金三品揚越作貢五材之珍是
謂國用務經軍農爰及雕弄
玉
爾雅曰西方之美者霍山之珠玉焉又曰璆美玉也治
玉謂之琢亦謂之雕
廣志曰白玉美者可以照面出交州青玉出倭國赤玉
出夫餘瑜玉玄玉水蒼玉皆佩用
尚書曰惟辟玉食
山海經曰黃帝乃取密之玉榮而投鍾山之陰陽瑾瑜
之玉潤澤而有光五色發作以和景周天地鬼神是食
是饗君子服之以禦不祥
周官曰以玉作六器以禮天地四方以蒼璧禮天以黃
琮禮地以青珪禮東方以赤璋禮南方以白琥禮西方
以玄璜禮北方
禮記曰笏天子以球玉又曰執玉爵者不揮又曰受珠
玉者以掬又曰玉不琢不成器人不學不知道又曰子
貢問於孔子曰敢問君子貴玉而賤珉何也為玉之寡
而珉之多耶子曰昔君子比德於玉焉溫潤而澤仁也
縝密而栗知也廉而不劌義也垂之如墜禮也叩之其
聲清越以長其終詘然樂也瑕不掩瑜瑜不掩瑕忠也
孚尹旁逹信也氣若白虹天也精神見於山川地也珪
璋特逹德也天下莫不貴者道也
詩云言念君子溫其如玉故君子貴之也
大戴禮曰玉在山而木潤川生珠而岸不枯珠者隂中
之陽也故勝火玉者陽中之隂也故勝水
左傳曰初虞叔有玉虞公求旃弗獻既而悔之曰周諺
有之匹夫無罪懷璧其罪吾焉用此其以賈害也乃獻
之
禮斗威儀曰君乘金而王則紫玉見於深山
周書曰武王俘商得寶玉萬四千佩有八萬
尚書中候曰文王至磻谿呂尚釣王趨稱曰望公七年
今見光景荅曰望釣得玉璜刻曰姬受命呂佐之
孝經援神契曰神靈滋液則有玉英(英華也)
穆天子傳曰披圖視典用觀天子寶器玉果璿珠燭銀
黃金之膏又曰天子北征東還乃脩黑水至于羣玉之
山四徹中䋲先王之所謂策府
列子曰周穆王征西戎西戎獻昆吾之劒赤刀切玉如
切泥
孔叢子曰秦王得西戎利刀割玉如割木
尹文子曰魏田父有耕於野者得玉徑尺不知其玉也
以告鄰人鄰人詐之曰此怪石也畜之弗利其家田父
雖疑猶豫以歸置於廡下其玉明照一室大怖遽而棄
之於遠野鄰人取之以獻魏王魏王召玉工相之玉工
望之再拜賀曰大王得天下之寳臣所未嘗見王問其
價玉工曰此無價以當之五城之都僅可一觀魏王賜
獻玉者千金長食上大夫之禄又曰鄭人謂玉未理者
為璞周人謂鼠未腊者為璞周人懷璞問鄭賈曰欲買
璞乎鄭曰欲之出其璞視之乃鼠也因謝不取
鬼谷子曰鄭人之取玉也必載司南之車為其不惑也
紀年曰桀伐珉山珉山莊王女于桀二女曰琬曰琰桀
受二女無子斵其名于苕華之玉苕是琬華是琰也
吕氏春秋曰人不愛崑山之玉江漢之珠而愛己之蒼
璧小璣有之利故也(蒼璧石多玉少也珠之不圓者璣皆喻不好也而愛之者有之為己)
(用得其利故也)
戰國策曰周有砥宋有結綠梁有懸黎楚有和璞此四
寳者天下名器獨不足以厚國家乎又曰蘇秦謂楚王
曰楚國食貴於玉薪貴於桂
尚書大傳曰堯致舜天下贈以苕華之玉
春秋繁露曰公侯贄用玉玉潤而不汙至清潔也故君
子比之於玉玉有瑕穢必見於外故君子不隱所短
韓詩外傳曰良玉度尺雖有十仞之土不能掩其光良
珠度寸雖有百仞之水不能掩其輝
淮南子曰水圓折者有珠方折者有玉又曰崑崙山中
有層城九重上有珠樹玉樹又曰琬琰之玉在汚泥之
中雖廉者釋又曰譬若鍾山崑崙之玉炊爐炭三日三
夜而色澤不變得天地之精也又曰白玉不雕美珠不
文質有餘也
十洲記曰周穆王時西胡獻玉杯是百玉之精明夜照
夕以杯於庭中比明旦而水滿於杯中汁甘而香美斯
靈器也
鹽鐵論曰崑山之傍以玉璞抵烏鵲
列仙傳曰赤松子神農時雨師服水玉
漢書曰宣帝幸河東鳳皇集得玉寳乃起萬夀宫
漢武故事曰上起神屋前庭植玉樹以珊瑚為枝碧玉
為葉華子青赤以珠玉為之空其中如小鈴鎗鎗有聲
琴操曰卞和者楚野民得玉獻懷王懷王使樂正子占
之言玉石以為欺謾斬其一足懷王死子平王立和復
獻之平王又以為欺斬其一足平王死子立為荆王和
復欲獻之恐復見害乃抱其玉而哭晝夜不止涕盡續
之以血荆王遣問之於是和隨使獻王王使剖之中果
有玉乃封和為陵陽侯卞和辭不就而去作退怨之歌
曰悠悠沂水經荆山精氣鬱浃谷巖中中有神寶灼明
明穴山采玉難為功於何獻之楚先王遇王闇昧信讒
言斷截兩足離余身俛仰嗟歎心摧傷紫之亂朱粉墨
同空山歔欷涕龍鍾天鑒孔明竟以彰沂水滂沛流于
汶進寶得刑足離分斷者不續豈不怨
王逸正部論曰或問玉符曰赤如雞冠黃如蒸栗白如
猪肪黑如純漆玉之符也
續漢書曰三老五更玉杖又曰袁逄為三老賜玉杖
魏略曰大秦國出五色玉
魏書曰文帝甄皇后光和中生每寝寐家中髣髴見有
人持玉衣覆其上者常共怪之
文士傳曰劉楨嘗預魏文帝坐見甄后不伏武帝大怒
收付作部使摩石武帝常輦至尚方觀作者見楨楨摩
石不仰帝問曰石何如楨因得喻己自理跪對曰石出
自荆山外有五色之章内含和氏之珍磨之不加瑩雕
之不增文禀氣堅貞受兹自然顧其理枉屈紆繞猶不
得申武帝顧左右大笑赦楨復署吏
胡琮别傳曰吳時掘地得銅匣以琉璃為蓋布雲母於
其上開之得白玉如意大皇帝以問琮對曰秦始皇以
金陵有天子氣處處埋寶物以當王者之氣此抑是乎
神仙傳曰沈羲為仙人所迎見老君以金按玉盤賜之
搜神記曰羊公雍伯雒陽人性篤孝父母亡葬無終山
遂家焉山高無水公汲作義漿於坂頭行者皆飲之三
年有一人就飲以一斗石子與之云玉當生其中又語
云後當以得婦言畢不見乃種其石數歲時時往視見
石子生玉北平徐氏女甚有行人多求不許公乃試求
焉徐氏笑以為狂乃戲云得白璧一雙来當為婚公至
所種石中得五雙以聘徐氏遂以女妻之天子異之拜
為大夫於種玉處四角作大石柱各一丈中央一頃地
名曰玉田
涼州記曰吕纂咸寧二年有盗發張駿陵得白玉樽玉
簫玉笛
異苑曰晉東瀛王騰鎮鄴游常山天時大雪融液不積
掘得玉馬又曰弘農楊子陽聞土中有聲掘得玉㹠長
可尺許屋棟間仍自漏秫米如此三年晝夜不息米墜
既止忽有一青蛇長數尺住在梁上每落糞輒成碎銀
子陽獲銀米遂為富兒鍜銀作器貨賣倍售餘家市者
隨以破滅
白澤圖曰玉之精名曰委然如美女衣青衣見之以桃
戈刺之而呼其名則可得也夜行見女戴燭入石石中
有玉也
詩晉司馬彪詩曰玉出閬風側珠生南海濱奕奕不周
阪蘇桂揚其芬
賦晉傅咸玉賦曰易稱乾為玉玉之美與天合德其在
玉藻仲尼論之備矣非復鄙文所可稱述萬物資生玉
禀其精體乾之剛配天之清故能珍嘉在昔實用罔極
夫豈君子之是比盖乃王度之所式其為美也若此當
其潜光荆野抱璞未理衆視之以為石獨見知於卞子
曠千載以遐棄倏一旦而見齒為有國之偉寶禮神祗
於明祀豈連城之足云嘉遭遇乎知己知己之不可遇
譬河清之難俟既已若此誰亦泣血而刖趾
贊晉庾肅之玉贊曰圓璧月鏡璆琳星羅結秀藍田輝
真荆和玄珪特逹瑜不掩瑕質鮮器潤流映滂沲
郭璞瑾瑜玉贊曰鍾山之寶爰有玉華光采流映氣如
虹霞君子是佩象德閑邪
珪
說文曰玠大珪也珽大珪也長三尺杼上終葵首
爾雅曰珪大尺二寸謂之玠
白虎通曰珪以為信而見何也珪者銳上象物始生見
於上也信莫著於見故以之萬物之始莫不自潔珪之
為言珪也上銳陽也下方隂也
山海經曰羭山之神祠之白圭
易曰告公用圭
尚書禹貢曰禹錫玄圭告厥成功(玄天色禹功聞於四海故堯錫玄圭以旌)
(顯)
周官禮曰以玉作六瑞以等邦國王搢大圭執鎮圭繅
藉五采五就以朝日公執桓圭侯執信圭伯執躬圭繅
皆三采三就子執榖璧男執蒲璧繅皆二采再就四圭
有邸以祀天旅上帝圭璧以祀日月星辰青圭禮東方
榖圭天子以聘女琬圭以治德結好琰圭以易行除慝
土圭以致四時琢圭以頫聘牙璋以起軍治兵
禮記曰諸侯以龜為寶以圭為瑞家不寶龜不藏圭又
曰禮有以素為貴者大圭不琢又曰大夫執圭而使所
以申信也
毛詩曰白圭之玷尚可磨也斯言之玷不可為也
左傳曰鄭駟𢃄伐伯有伯有死游吉如晉還聞難不入
八月奔晉駟帶追之及酸棗與子上盟而用珪質于河
已復歸又曰王子朝用成周之寶珪于河津人得諸河
上陰不佞以溫人南侵(不佞敬王大夫晉以溫丘助敬王南侵子朝也)拘得玉
者取其賣之則為石王定而獻之
論語曰執圭鞠躬如也如不勝
穆天子傳曰天子賓于西王母乃執白珪玄璧以見西
王母
墨子曰圭徒狭曰周之靈珪出於土石楚之明月出於
蜯蜃
莊子曰楚昭王延屠羊以三珪之位
楚詞曰接徑千里出若雲三珪重侯聽類神察篤叐隠
孤寡存
古今注曰章帝建初七年玉珪出弘農華陰
贊晉郭璞珪贊曰玉作五瑞辯章有國君子鳴佩亦以
表德永觀厥祭時惟文則
藝文類聚卷八十三
