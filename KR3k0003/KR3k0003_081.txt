藝文類聚卷八十一唐歐陽詢撰
草部上(藥冬空青天芍藥𣢾門)(百合芣苡)(莵絲薯蕷)(女蘿菖蒲)
(术金草香附欝迷迭)(蘭香菊藿杜若鹿蕙芸香葱)(靡蕪蜀葵)
(薔薇慎火)(藍施卷)
藥
本草經曰太一子曰凡藥上者養命中者養性下者養
病
禮記曰君有疾飲藥臣先嘗之親有疾飲藥子先嘗之
醫不三世不服其藥
左傳曰臧孫曰季孫之愛我美疢也孟孫之惡我藥石
也美疢不如藥石
尚書曰若藥不瞑眩厥疾弗瘳
論語曰康子饋藥拜而受之曰丘未逹不敢嘗
墨子南遊見楚惠王穆賀謂墨子曰言誠善矣王無乃
曰賤人所為不用子墨子曰譬若藥焉夫子服之以療
其疾豈曰一草之本而不食哉
戰國策曰有獻不死之藥於荆王者謁者操以入中射
之士問曰可食乎曰可因奪而食之王怒使人殺中射
之士中射之士使人說王曰臣問謁者謁者曰可食臣
故食之是臣無罪罪在謁者也且客獻不死之藥臣食
之而王殺臣是死藥也王乃不殺
史記曰長桑公與扁鵲藥服之三十日見人五臟
東方朔曰武帝好方士朔曰陛下所使取神藥者皆天
地之間藥不能使人不死獨取死人藥天上藥能使
人不死耳上曰天何可至朔曰臣能上天既辭去出
殿門復還曰今臣上天似謾誕者願得一人為信驗
上即遣方士與朔俱期三十日而返朔等辭而行日
日過諸侯傳飲方士晝臥朔遽呼之曰若極久不應
我何耶今者屬從天上來方士大驚乃具以聞上問
朔朔曰誦天上之物不可稱原上以為面欺詔朔下
獄問之左右方提去朔啼泣對曰使須幾死者再上
曰何也朔對曰天公問臣下方人何衣臣對曰衣蟲
蟲何若臣對曰蟲喙&KR0008;&KR0008;類馬色邠邠類虎天公大
怒以臣為慢使使下問還報名曰蠶天公乃出臣今
陛下苟以為詐願使人上天問之上大驚曰善欲以
喻我止方士也
淮南子曰羿請不死之藥於西王母姮娥竊以奔月
列仙傳曰負局先生者負磨鏡局循吳市中得一錢便
磨輒問主人得無有疾苦若有輒出紫丸藥以與之又
曰崔文子賣黃散發疫死者萬計服皆愈愈者亦萬計
漢武内傳曰西王母謂武帝曰其太上之藥乃有風實
雲子玉津金漿冥陵驎膽炎山其日東掇扶桑之丹椹
俯採長河之文藻太真紅芝九色鳳腦有得食之後天
而老此太上之所服非衆仙之所寳也次藥有班龍黑
胎閬風石髄蒙山白鳳之胏靈邱蒼鸞之血有得服之
後天而逝此天帝之所服非下仙之所逮也其次藥有
丸丹金液紫華紅芝五雲之漿玄霜絳雪若得食之白
日升天此天仙之所服非地仙之所見其下藥有松栢
之膏山木姜沉精菊草澤瀉枸杞茯苓菖蒲門冬巨勝
黃精草類煩多若有數千子得服之可以延年
漢書曰灌夫擊吳身中大鎗十餘適有萬金良藥故不
得死
東觀漢記曰上嘗與朱祐共買蜜合藥上念追之即賜
祐白蜜一石問何如在長安時共買蜜乎
曹毗杜蘭香傳曰神女蘭香降張碩碩問禱祀何如香
曰消摩自可愈疾淫祀無益香以藥為消摩
邴原别傳曰魏太子為中郎將原為長史太子宴會衆
賓客數十人太子建議曰君父各篤疾有藥一丸可救
一人當救君耶父耶衆人紛紜或君或父時原在坐不
與此論太子諮之於原原勃然對曰父也太子亦不復
難
魏志曰太祖性嚴毅屬公事往往加杖何䕫常蓄毒藥
誓死無辱是以終不見及
皇甫謐高士傳曰韓康字伯休京兆㶚陵人常採藥名
山賣於長安市口不二價三十餘年時女子從康買藥
守價不移女子怒曰公是韓伯休耶乃不二價康歎曰
我本避名今女子皆知有我何用藥為乃遁入㶚陵山
中
晉陽秋曰吳陸抗與晉羊祜推僑札之好抗嘗遺祜酒
祜飲之不疑抗有疾祜饋之藥抗亦推心而服之
異苑曰魏武北征踰頓升嶺眺矚見一山岡不生百草
王粲曰是古塜此人在世服礬石死而石生熱蒸出外
故卉木燋滅即令鑿看果得大墓有礬石滿塋仲宣博
識強記皆此類也一說粲在荆州從劉表登彰山見此
異按魏武之平烏桓也粲猶在荆南此言為譎
沈約宋書曰張禕字少微褘少有操行歴官為瑯琊王
國郎中令王還京都高祖封酒一&KR1125;付禕使密加王酖
毒禕受命既還於道自飲藥酒而卒
詩古詩曰仙人騎白鹿髮短耳何長來至主人門奉藥
一玉箱主人服此藥身體日康強髮白復更黑延年壽
命長
宋鮑照遇銅山採藥詩曰土昉閟中經芝术韜内策寳
餌緩童年命藥駐衰歴銅谿晝森沉乳竇夜瀝滴蹀蹀
寒葉離灇灇秋水積松色随野深月露依草白
梁沈約憩郊園和約法師採藥詩曰郭外三千畆欲以
貿朝饘繁蔬既綺布密果亦星懸
梁吳筠採藥大布山詩曰我本住山北緣澗採山麻九
莖日反照三葉長生花可用蠲憂疾聊持駐景斜景斜
不可駐年來果如驅安得崑崙山偃蹇三珠樹三珠始
結荄絳葉凌朱臺玉壺白鳳肺金鼎青龍胎韓衆及王
子何世無仙才安期儻欲顧相見在蓬萊
陳劉刪採藥遊名山詩曰名山本鬱盤道士貴黃冠獨
馭千年鶴來尋五色丸石床新溜乳金竈欲成丹定知
無二價非復在長安
啓梁劉孝綽謝給藥啓曰一物之微遂留膏肓名醫上
藥爰自城府雖巫咸視診岐伯下鍼松子玉漿衛卿雲
液比妙衆珍實云多愧
空青
本草經曰空青生山谷久服輕身延年能化銅鉛作金
生益州
范子計然曰空青出巴郡白青曾青出弘農豫章白青
出新淦青色者善
博物志曰徐公時令人於西平青山採取空青
江乘地記曰樵採者常於山上得空青此山一朝出雲
零雨必降民人以為常占
賦梁江淹空青賦曰夫赤瓊以照燎為光碧石以葳蕤
為色咸見珍於東國並被貴於西極况空青之麗寳挺
山海之不測於是寫雲圖氣學靈狀仙寳波麗水華峰
豔山暘谷之樹崦嵫之泉西海之草炎州之煙有曲帳
畫屏素女綵扇錦色雰爵綺質蔓延點拂濃薄如隱如
見山水萬象丹青四變咸百溢而可珍亦千金而不賤
芍藥
本草經曰芍藥一名白犬生山谷及中岳
古今注芍藥一名可離
毛詩曰惟士與女伊其相謔贈之以芍藥
賦宋王徽芍藥華賦曰原夫神區之麗草兮憑厚德而
挺受翕光液而發藻兮颺暉而振秀
頌晉傅統妻芍藥花頌曰曄曄芍藥植此前庭晨潤甘
露晝晞陽靈曾不踰時荏苒繁茂綠葉青葱應期吐秀
緗蕊攅挺素華菲敷光譬朝日色豔芙蕖媛人是採以
厠金翠發彼妖容增此婉媚惟昔風人抗茲榮華聊用
興思染翰作歌
百合
吳氏本草曰百合一名重邁一名中庭一名重匡生宛
朐及荆山
詩梁宣帝詠百合詩曰接葉有多重開花無異色含露
或低垂從風時偃抑
兔絲
爾雅曰唐蒙女蘿女蘿兔絲
吕氏春秋曰或謂兔絲無根也其根不屬地茯苓是也
史記龜策傳曰下有茯苓上有兔絲
淮南子曰兔絲無根而生茯苓抽兔絲死
抱朴子曰按仙方中自有合離草一名獨搖一名離母
所以為之合離離母者小草為物下根如竽魁有遊子
十二枚周環之去大魁數尺雖相須而實不連但以氣
相屬耳如兔絲之草下有伏兔之根無此兔在下則絲
不得生於上然實不屬也
内篇云兔絲初生之根其形似兔掘取剖其血以和丹
服之立變化任意所作
詩齊謝朓兔絲詩曰輕絲既難理細縷竟無織爛漫已
萬條連綿復一色安根不可知縈心終不測
女蘿
廣雅曰女蘿松蘿也兔絲也
毛詩曰蔦與女蘿施於松上
詩齊王融詠女蘿詩曰冪歴女蘿草蔓衍旁松枝含煙
黃且綠因風卷復垂
陳劉刪賦松上輕蘿詩曰葉繞千年蓋依條百尺枝屬
與松風動時將薜影垂學帶非難結為衣或易披山河
若近遠獨自楚人知
欵冬
本草經曰欵冬一名顆冬一名莵爰生常山
爾雅曰莵爰顆冬生水中莖紫赤
范子曰欵冬花出三輔
吳氏曰欵冬十二月花黃白
述征記曰洛水至歲凝厲則欵冬花茂悅層冰之中
賦晉傅咸欵冬花賦曰惟兹竒卉欵冬而生原厥物之
載育禀淳粹之至精用能託體固陰利此堅貞惡朱紫
之相奪患居衆之易傾在萬物之並作故韜華而弗逞
逮皆死以枯槁獨保質而全形
贊晉郭璞欵冬贊曰吹萬不同陽煦陰蒸欵冬之生擢
穎堅冰物體所安焉知渙凝
天門冬
本草經曰天門冬一名顛勒味苦殺三蟲
爾雅曰薔蘼&KR1666;冬
山海經曰條谷山草多&KR1666;冬
列仙傳曰赤項子食天門冬齒落更生細髮復出
抱朴子曰杜子微服天門冬御十八妾有子百四十人
日行三百里
内篇曰天門冬或名地門冬或名延門冬或名顛棘
神仙傳曰甘始者太原人服天門冬在人間三百餘年
建康記曰建康出天門冬極精妙
名山略記曰鬱山出天門冬
啓梁簡文帝謝勑賚益州天門冬啓曰逮自星橋見珍
玉壘本草稱其輕身延壽實為上藥姬晉之重丹桂曹
丕之愛落英一家恩錫竊幸往代
芣苢
爾雅曰芣苢馬舄馬舄車前
毛詩曰采采芣苢薄言采之
贊晉郭璞芣苢贊曰車前之草别名芣苢王會之云其
實如李名之相亂在乎疑似
薯蕷
本草經曰薯蕷一名山芋益氣力長肌肉除邪氣久服
輕身耳目聦明不饑延年生嵩山
吳氏曰薯蕷一名諸薯
湘中記曰永和初有采藥衡山者道迷粮盡過息岩下
見一老公四五年少對執書告之以饑與其食物如薯
蕷指教所去六日至家而不復饑
異苑曰薯蕷入藥又復可食野人謂之土藷若欲掘取
嘿然而獲唱名者便不可得人有植者隨所種之物而
像之也
頌梁江淹薯蕷頌曰華不可炫葉不足憐微根儻餌棄
劔為仙黃金共壽青艧爭年君謂無妄我驗衡山
菖蒲
春秋運斗樞曰玉衡星散為菖蒲遠雅頌著倡優則玉
衡不明菖蒲冠環
山海經曰菖蒲一寸九節韓終王興所服並然而此過
之有足珍也
左傳曰王使周公閱來聘饗有昌歜
孝經援神契曰菖蒲益聦
抱朴子曰韓終服菖蒲十三年身有毛
吳氏本草曰菖蒲一名堯韭一名昌陽
神仙傳曰王興者陽城人漢武帝上嵩高忽見有仙人
長二丈耳出頷下垂肩帝禮而問之仙人曰吾九疑人
也聞中嶽有石上菖蒲一寸九節食之可以長生故來
採之忽然不見帝問侍臣曰彼非欲服食者以此喻朕
耳
羅浮山記曰羅浮山中菖蒲一寸十二節
詩梁江淹石上菖蒲詩曰瓊琴久蕪沒金鏡廢不看不
見空閨裏縱横愁思端緩步遵汀渚揚枻泛春瀾電至
烟流綺水綠桂&KR0636;丹憑酒竟未悅半影方自歎每為憂
見及杜若詎能寬冀採石上草得以駐餘顔
頌梁江淹菖蒲頌曰藥實靈品爰迺輔性除疴衛福蠲
邪養正縹色外妍金光内映草經所珍山圖是詠
术
本草經曰术一名山筋久服不饑輕身延年生鄭山
山海經曰首山之陰多术女几之山其草多术
吳氏本草曰术一名山連一名山芥一名天蘇一名山
姜
范子曰术出三輔黃白色者善
列仙傳曰㳙子餌术節食其精三百年乃見於齊
崔氏四民月令曰二月採术
神仙傳曰陳子皇得餌术要方服之得仙入霍山去其
妻妾疲病念其壻採术之法服之病自愈至三百七歲
登山取术擔而歸不息不極顔色氣力如二十時
抱朴子内篇曰南陽文氏其先祖漢中人值亂逃華山
中饑困欲死有二人教之食术云遂不饑數十年乃來
還鄉里顔色更少氣力轉勝故术一名山精
神藥經曰必欲長生當服山精
廣州記曰彰平縣偏饒术
建康記曰建康出精术
異術曰术草者山之精也結陰陽之精氣服之令人長
生絶穀致神仙
啓梁庾肩吾答陶隱居賚术煎啓曰竊以綠葉抽條生
於首峰之側紫花標色出自鄭岩之下百邪外禦六府
内充山精見書華神在籙术熒火謝盡採擷之難啓旦
移申窮淋漉之劑故能競爽雲珠爭竒冰玉自非身疲
掌硯役倦攀桃豈可立致還年坐生羽翼臨沅丹井方
覺可捐酈縣菊泉無勞復汲庶得遨遊海岸追㳙子之
塵馳騖霍山共陳生為侣謠俗輕施尚曰難酬出世鴻
恩寧知上報又答陶隱居賚术蒸啓曰味重金漿芳踰
玉液足使芝慚九明丹愧芙蓉坐致延生伏深銘載
草(香附)
爾雅曰卉百草(揔出名也)草謂之榮榮而實謂之英荄根也
方言曰蘇芬莾草也
江淮南楚之間曰蘇自關西曰草或曰莽南楚江湘之
間謂之莾
周書曰霜降之日草木黃落
周官曰薙氏掌殺草春始生而萌之夏日至而夷之秋
繩而芟之冬日至而耜之
毛詩曰無草不死無木不萎又曰野有蔓草零露團兮
又曰湛湛露斯在彼豐草
大戴禮曰孟春冰泮百草權輿
師曠占曰黃帝問師曠曰吾欲知苦樂善惡可知否對
曰歲欲豐甘草先生甘草薺也歲欲苦苦草先生苦草
葶藶也歲欲惡惡草先生惡草水藻也歲欲旱旱草先
生旱草蒺藜也歲欲疫病草先生病草艾也
博物志曰黃帝問天老曰天地所生豈有食之令人不
死者乎天老曰太陽之草名黃精餌之可以長生太陰
草名曰鈎吻不可食之入口立死人信鈎吻之殺人不
信黃精之益壽不亦惑乎
序稽康懷香賦序曰余以太簇之月登于歴山之陽仰
眺崇岡俯察幽坂及覩懷香生蒙楚之間曾見斯草植
於廣厦之庭或被帝王之囿怪其遐棄遂遷而樹於中
堂華麗則殊采婀娜芳實則可以藏之書又感其棄本
高崖委身階庭似傅說顯殷四叟歸漢故因事義賦之
詩古詩曰四顧何茫茫東風搖百草又詩曰新樹蘭蕙
葩雜用杜衡草終朝采其華日暮不盈抱采之欲遺誰
所思在遠道又曰穆穆清風至吹我羅裳裾青袍似春
草草長條風舒又曰青青陵中草傾葉晞朝日陽春被
惠澤枝葉可攬結
魏劉&KR1027;詩曰青青女蘿草上依高松枝幸蒙庇養恩分
惠不可貲風雨雖急疾根株不傾移
梁元帝細草詩曰依階凝綠蘚傍渚若青苔漫生雖欲
遍人跡會應開
梁丘遲玉階春草詩曰發溜始參差扶階方沃若雜葉
半藏蜻叢花未隱雀葳𬎼亂碧紫蒼黃間濃薄
陳劉刪詠青草詩曰雨淋三春葉風傳十步香映袍憐
色重臨書喜帶長
賦晉傅玄紫華賦曰紫華一名長樂華舊生於蜀其東
界特饒中國竒而種之余嘉其華純耐久可歴冬而服
故與友生各為之賦有遐方之竒草禀二氣之純精仰
紫微之景曜因令色以定名剛莖勁立纖條繁列從回
風以搖動紛蘭暢而蕙潔蔚青葱以增茂並含花而未
發於是散綠葉秀紫榮藴若芝草之始敷灼若百枝之
在庭獨參差以照燿何光麗之雜形渙渙昱昱而奪人
目精下無物以借喻上取象於朝霞妙萬物而比豔莫
兹草之可嘉
梁蕭子暉冬草賦曰有閒居之蔓草獨幽隱而羅生對
離披之苦節反𬎼葳而有情若夫火山滅熖湯泉沸瀉
日悠揚而少色天陰霖而四下於時直木先摧曲蓬多
隕衆芳摧而萎絶百卉颯以徂盡未若兹草凌霜自保
挺秀色於冰塗厲貞心於寒道已矣哉徒撫心其何益
但使萬物之後凋夫何獨知於松柏
梁沈約愍衰草賦曰愍衰草衰草無容色憔悴荒徑中
寒荄不可識昔時兮春日昔日兮春風銜華兮佩實垂
綠兮散紅岩陬兮海岸冰多兮霰積布緜密於寒臯吐
纖疏於危石彫芳卉之九衢霣靈茅之三脊風急崤道
難秋至客衣單既傷簷下菊復悲池上蘭飄落逐風盡
方知歲早寒流螢暗明燭鴈聲斷裁續霜奪莖上紫風
銷葉中綠秋鴻兮疏引寒烏兮聚飛徑荒寒草合草長
荒徑微園庭漸蕪沒霜露日霑衣
贊卞敬宗懷香贊曰有卉惟翠因實制名濛濛綠葉荏
苒弱莖寄芬微風寓秀閒庭懷而芳之為翫于情
宋謝惠連仙人草贊曰余之中園有仙人草焉春穎其
苗夏秀其英秋有真實冬無彫色可謂貫四時而不改
者也既嘉其名而美其質染筆作詠庶以攄述云園有
嘉草名曰仙人曄曄煒煒莫莫臻臻穎發炎暑苗秀和
春寄爾靈質乃植中鄰
蘭
說文曰蘭香草也
易曰同心之言其臭如蘭
禮記曰婦人或賜之茞蘭則受獻諸舅姑
左傳曰鄭文公有賤妾曰燕姞夢天使與已蘭曰余為
伯鯈余而祖也以是為而子以蘭為國香人服媚之文
公與之蘭而御之辭曰妾不才幸而有子將不信敢徵
蘭乎公曰諾生穆公名之曰蘭
家語曰芝蘭生於深林不以無人而不芳君子修道立
德不為困窮而改節
文子曰日月欲明浮雲蓋之叢蘭修發秋風敗之又曰
蘭芷不為莫服而不芳君子行道不為莫知而遽止
離騷曰既滋蘭之九畹兮又曰紉秋蘭以為佩又曰秋
蘭兮蘼蕪羅生兮堂下綠葉兮紫莖芳菲兮襲予秋蘭
兮青青綠葉兮紫莖
孫卿子曰民之好我芬若椒蘭
琴操曰猗蘭操者孔子所作也孔子聘諸侯莫能任自
衛反魯隱谷之中見香蘭獨秀喟然歎曰夫蘭當為王
者香今乃獨茂與衆草為伍乃止車援琴鼓之自傷不
逢時託辭於香蘭云
蜀志曰先主殺張裕諸葛亮救之先主曰芳蘭當門不
得不鋤
語林曰謝太傅問諸子姪曰子姪何預人事而政欲使
其佳諸人莫有言者車騎答曰譬如芝蘭玉樹欲使生
於階庭
詩後漢酈炎蘭詩曰靈芝生河洲動搖因洪波秋蘭榮
何晚嚴霜悴其柯哀哉二芳草不植太山阿
晉傅玄詠秋蘭詩曰秋蘭蔭玉池池水清且芳雙魚自
踊躍兩鳥時迴翔
賦陳周弘讓山蘭賦曰爰有奇特之草産於空崖之地
仰鳥路而裁通視行蹤而莫至挺自然之高介豈衆情
之服媚寧紉結之可求非延佇之能洎稟造化之均育
與卉木而齊致入坦道而銷聲屏山幽而靜異獨見識
於琴臺竊逢知於綺季
菊
爾雅曰菊治廧
山海經曰女几之山其草多菊
禮記曰季秋之月菊有黃華
楚辭曰朝飲木蘭之墜露兮夕餐秋菊之落英又曰春
蘭兮秋菊長無絶兮終古
風俗通曰南陽酈縣有甘谷谷水甘美云其山有大菊
水從山上流下得其滋液谷中有三十餘家不復穿井
悉飲此水上壽百二三十中百餘下七八十者名之大
夭菊華輕身益氣故也司空王暢太尉劉寬太尉袁隗
為南陽太守聞有此事令酈縣月送水二十斛用之飲
食諸公多患風眩皆得瘳
崔寔月令曰九月九日可采菊花
盛弘之荆州記曰酈縣菊花水太尉胡廣久患風嬴恒
汲飲此水後疾遂瘳年近百歲非惟天壽亦菊延之此
菊甘美廣後收此菊實播之京師處處傳植
神仙傳曰康風子服甘菊花柏實散得仙
抱朴子曰劉生丹法用白菊花汁連汁搜汁和丹蒸之
服一年壽五百歲又曰菊花與薏苡花相似直以甘苦
别之耳菊甘而薏苦諺所謂苦如薏者也今所有貞菊
但為少耳
續晉陽秋曰陶潛無酒坐宅邊菊叢中採摘盈把望見
王弘遣送酒即便就酌
詩晉袁山松菊詩曰靈菊植幽崖擢穎凌寒颷春露不
染色秋霜不改條
梁王筠摘園菊贈謝僕射舉詩曰靈茅挺三脊神芝曜
九明菊花偏可憙碧葉媚金英重九惟嘉節抱一應元
貞泛酌宜長久聊薦野人誠
賦魏鍾會菊花賦曰何秋菊之竒兮獨華茂乎凝霜挺
葳蕤於蒼春兮表壯觀乎金商延蔓蓊鬱緣坂被岡縹
幹綠葉青柯紅芒芳實離離暉藻煌煌微風扇動照曜
垂光於是季秋初九日數將并置酒華堂高會娛情百
卉凋瘁芳菊始榮紛葩曄曄或黃或青乃有毛嬙西施
荆姬秦嬴妍姿妖艷一顧傾城擢纖纖之素手宣皓腕
而露形仰撫雲髻俯弄芳榮又云夫菊有五美焉圓花
高懸准天極也純黃不雜后土色也早植晚登君子德
也冐霜吐穎象勁直也流中輕體神仙食也
晉孫楚菊花賦曰彼芳菊之為草兮禀自然之醇精當
青春而潜翳兮迄素秋而敷榮於是和樂公子雍容無
為翺翔華林駿足交馳薄言采之手折纖枝飛金英以
浮旨酒握翠葉以振羽儀偉兹物之珍麗兮超庶類而
神竒
晉潘岳秋菊賦曰垂彩煒於芙蓉流芳越乎蘭林遊女
望榮而巧笑鵷鶵遥集而弄音若乃真人採其實王母
接其葩或充虛而養氣或增妖而揚娥既延期以永壽
又蠲疾而弭疴
晉盧諶菊花賦曰浸三泉而結根晞九陽而擢莖若乃
翠葉雲布黃蕊星羅
晉傅玄菊賦曰布濩河洛縱横齊秦掇以纖手承以輕
巾服之者長壽食之者通神
齊卞伯玉菊賦曰佇寒丘以彌望覿中霜之軟菊肇三
春而懷芬凌九秋以愈馥不履苦而淪操不在同而表
淑傷衆花之飄落嘉兹卉之能靈振勁朔以揚淥含凝
露而吐英
銘晉王淑之蘭菊銘曰蘭既春敷菊又秋榮芳薰百草
色艷羣英孰是芳質在幽愈馨
晉稽含菊花銘曰煌煌丹菊翠葉紫莖詵詵仙神徒食
落英
晉成公綏菊銘曰數在三九時惟斯生
頌晉成公綏菊頌曰先民有作詠兹秋菊綠葉黃花菲
菲彧彧芳踰蘭蕙茂過松柏其莖可玩其葩可服味之
不已松喬等福
晉傅統妻菊花頌曰英英麗草禀氣靈和春茂翠葉秋
曜金華布濩高原蔓衍陵阿陽芳吐馥載芬載葩爰採
爰拾投之醇酒御于王公以介眉壽服之延年佩之黃
耉文園賓客乃用不朽
爾雅圖贊曰菊名曰精布華玄月仙客薄采何憂華髮
杜若
爾雅曰杜若土鹵
廣雅曰楚蘅也
本草經曰杜若一名杜蘅味辛微温久服益氣輕身
范子計然曰杜若生南郡漢中
山海經曰天帝之山有草焉狀如葵臭如蘼蕪名曰杜
蘅可以走馬(帶香草令人便馬或曰馬得之健步)
離騷曰采芳洲兮杜若將以遺兮下女又曰雜杜蘅與
芳誕又曰山中人兮芳杜若飲石泉兮蔭松柏
詩梁沈約詠杜若詩曰生在窮絶地豈與世相親不顧
逢采擷本欲芳幽人
古詩曰上山採蘼蕪下山逢故夫
賦齊謝朓杜若賦曰馮瑤圃而宣遊藉幽蘭而夷與覽
兹榮之苑茂紛為芳於清籞觀夫結根擢色發曜垂英
緣春巒以宣布蔭凉潭而影清
頌梁江淹杜若頌曰山中杜若嘉爾翠質不竒不俗載
華載實同銜夕露共烱朝日夷陂無二沉冥如一
蕙
廣雅曰蕙草綠葉紫花魏武帝以為香燒之
離騷曰川谷徑復流潺湲光風轉蕙汜崇蘭又曰樹蕙
之百畒又曰薜荔拍兮蕙綢
山海經曰天帝之山其下多蕙外山之下其草蕙
詩漢繁欽詠蕙詩曰蕙草生山北託身失所依植根陰
崖側夙夜懼危頽寒泉浸我根凄風常徘徊三光照八
極獨不蒙餘暉葩葉非彫瘁凝露不暇晞百卉皆含榮
已獨失時姿比我英芳發鶗鴂鳴已哀
蘼蕪
廣志曰蘼蕪香草魏武帝以藏衣中
楚辭曰秋蘭兮蘼蕪羅生兮堂下綠葉兮素枝芳菲兮
襲予
管子曰五沃之土生蘼蕪
本草經曰蘼蕪一名薇蕪味辛
贊郭璞贊曰蘼蕪善草亂之蛇床不隕其實自别以芳
佞人似智巧言如簧
鬱金
說文曰鬱金芳草也十葉為貫百二十貫采以煑之為
鬯一曰鬱鬯百草之華遠方所貢芳物合而釀之以降
神
魏略曰大秦國欝金
賦漢朱公叔鬱金賦曰歲朱明之首月兮步南園以迥
眺覽草木之紛葩兮美斯華之英妙布綠葉而挺心吐
芳榮而發曜衆華爛以俱發鬱金邈其無䨇比光榮於
秋菊齊英茂乎春松遠而望之粲若羅星出雲垂近而
觀之曄若丹桂曜湘涯赫乎扈扈萋兮猗猗清風逍遥
芳越景移上灼朝日下映蘭池覩兹榮之瑰異副歡情
之所望折英華以飾首曜静女之儀光瞻百草之青青
羌朝榮而夕零美鬱金之純偉獨彌日而久停晨露未
晞微風肅清增妙容之美麗發朱顔之熒熒作椒房之
珍玩超衆葩之獨靈
晉傅玄欝金賦曰葉萋萋兮翠青英藴藴而金黃樹菴
藹以成蔭氣芳馥而含芳凌蘇合之殊珍豈艾網之足
方榮曜帝㝢香播紫宫吐芬揚烈萬里望風
頌晉左貴嬪鬱金頌曰伊此竒草名曰鬱金越自殊域
厥珍來尋芬香酷烈悅目欣心明德惟馨淑人是欽窈
窕妃媛服之褵衿永重名實曠世弗沉
迷迭
廣志曰迷迭出西域
詩樂府歌詩曰&KR0008;毺&KR0146;&KR1674;五木香迷迭艾納及都梁
賦魏文帝迷迭賦曰坐中堂以遊觀兮覽芳草之樹庭重
妙葉于纖枝兮揚脩榦而結莖承靈露以潤根兮嘉日月
而敷榮随迴風以搖動兮吐芳氣之穆清薄西夷之穢
俗兮越萬里而來征豈衆卉之足方兮信希世而特生
魏陳王曹植迷迭香賦曰播西都之麗草兮應青春而
發暉流翠葉于纖柯兮結微根於丹墀信繁華之速實
兮弗見彫於嚴霜方暮秋之幽蘭兮麗崑崙之芝英既
經時而收采兮遂幽殺以增芳去枝葉而特御兮入綃
縠之霧裳附玉體以行止兮順微風而舒光
魏王粲迷迭賦曰惟遐方之珍草兮産崑崙之極幽受
中和之正氣兮承陰陽之靈休揚豐馨於西裔兮布和
種於中州去原野之側陋兮植高宇之外庭布萋萋之
茂葉兮挺苒苒之柔莖色光潤而采發兮似孔翠之揚
精
魏應瑒迷迭賦文曰列中堂之嚴宇跨階序而駢羅建
茂莖以竦立擢脩榦而承阿燭白日之炎陰承翠碧之
繁柯朝敷條以誕節夕結秀而垂華振纖枝之翠粲動
彩葉之莓莓舒芳香之酷烈乘清風以徘徊
魏陳琳迷迭賦曰立碧莖之娜婀鋪綵條之蜿蟺下扶
疎以布濩上綺錯而交紛匪荀方之可樂實來儀之麗
閑動容飾而發微穆斐斐以承顔
芸香
禮記月令曰仲冬之月芸始生
倉頡解詁曰芸蒿似邪蒿香可食
洛陽宫殿簿曰顯揚殿前芸香一株徽音殿前芸香二
株含英殿前芸香二株
晉宫閣名曰太極殿前芸香四畦式乾殿前芸香八畦
賦晉傳咸芸香賦曰携昵友以逍遥兮覽偉草之敷英
慕君子之弘覆兮超託軀於朱庭俯引澤于丹壤兮仰
汲潤乎泰清繁兹綠蕊茂此翠莖葉菶蓯以纖折兮枝
婀娜以迴縈衆春松之含曜兮鬱蓊蔚以葱青
晉成公綏芸香賦曰美芸香之循潔禀陰陽之淑精去
原野之蕪穢相廣厦之前庭莖類秋竹葉象春檉
晉傅玄賦曰月令仲冬之月芸始生
鄭玄曰芸香草也世人種之中庭
藿香
南州異物志曰藿香出海遼國形如都梁可著衣服中
吳時外國傳曰都昆在扶南南三千餘里出藿香
劉欣期交州記曰藿香似蘇合
頌梁江淹藿香頌曰桂以過烈麝以太芬摧沮夭壽天
抑人文誰及藿香微馥微薰攝靈百仞養氣青雲
鹿葱
風土記曰宜男草也高六七尺花如蓮宜懷姙婦人佩
之必生男
詩梁元帝詠宜男草詩曰可愛宜男草垂采映倡家何
時如此葉結實復含花
梁沈約詠鹿葱詩曰野馬不任騎兔絲不任織既非中
野花無堪麕䴥食
序稽含賦序曰宜男多植幽臯曲隰或寄華林玄圃荆
楚之士號曰鹿葱
賦晉傅玄宜男花賦曰猗猗令草生于中方花曰宜男
號應禎祥遠而望之煥若三辰之麗天近而察之明若
芙蓉之鑒泉於是狡童媛女以時來征結九秋之永思
含春風以娛情
晉夏侯湛宜男花賦曰淑大邦之竒草兮應百則之休
祥禀至真之靈氣兮顯嘉名以自彰冠衆卉之挺生兮
承木德於少陽體柔性剛蕙結蘭芳結纖根以立本兮
靈渥液於青雲順陰陽於滋茂兮笑含章之有文遠而
望之若丹霞照青天近而觀之若芙蓉鑒綠泉萋萋翠
葉灼灼朱華曄若珠玉之樹煥若星宿之羅充后妃之
盛飾兮登紫微之内庭回日月之暉光兮随天運以盈
虛
頌魏陳思王曹植宜男花頌曰草號宜男既曄且貞厥
貞伊何惟乾之嘉其曄伊何綠葉丹花光采晃曜配彼
朝日君子躭樂好和琴瑟固作螽斯微立孔臧福齊大
姒永世克昌
蜀葵
爾雅曰菺戎葵(今蜀葵也如木槿花)
序晉傅玄蜀葵賦序曰其苗似瓜瓠既大而結鮮紫色
曜目
賦虞繁蜀葵賦曰惟兹珍草懷芬吐榮挺河渭之膏壤
吸昴井之玄精繞銅爵而䟽植映昆明而羅生作妙觀
於神州扇令名於東京馳驛命而遠致攅華林而麗庭
申脩翹之冉冉播圓葉之青青
梁王筠蜀葵花賦曰惟兹竒草遷花西道凌金坂之威
夷跨玉津之浩浩值油雲之廣臨屬光風之長掃仰椒
屋而敷榮值蘭房而舒藻邁衆芳而秀出冠雜卉而當
闈既扶疎而雲蔓亦灼爍而星微布濩交加蓊茸紛葩
疏莖密葉翠萼丹華
贊宋顔延之蜀葵贊曰井維降精㟭絡升靈物微氣麗
卉草之英渝艷衆葩冠冕羣芬類麻能直方葵不傾
薔薇
本草經曰薔薇一名牛棘又曰一名牛勒一名山棗一
名薔蘼
葛洪治金創方曰用薔薇灰末一方匕七日三服之
詩謝朓詠薔薇詩曰低枝詎勝葉輕香幸自通發萼初
攅紫餘采尚霏紅新花對白日故蕊逐行風
梁簡文帝詠薔薇詩曰燕來枝益軟風飄花轉光氤氲
不肯去還來階上香又賦得薔薇詩曰石榴珊瑚蕊木
槿懸星葩豈如兹草麗逢春始發花廻風舒紫萼照日
吐新芽
梁元帝看摘薔薇詩曰倡女倦春閨迎風戲玉除近叢
看影密隔樹望釵疎横枝斜綰袖嫩葉下牽裾牆高一
不及花新摘未舒莫疑插髩少分人猶有餘
梁劉緩看美人摘薔薇詩曰新花臨曲池佳麗復相随
鮮紅同映水輕香共逐吹繞架尋多處窺叢見好枝今
新猶恨少將故復嫌萎釵邊爛漫插無處不相宜
梁鮑泉詠薔薇詩曰經植宜春館靃靡上蘭宫片舒猶
帶紫半捲未全紅葉疎難蔽日花密易傷風佳麗新粧
罷含笑折芳叢
梁柳惲詠薔薇詩曰當戸種薔薇枝葉太葳蕤不搖香
已亂無風花自飛春閨不能靜開匣理明妃曲池浮采
采斜岸列依依或聞好音度時見銜泥歸且對清酤湛
其餘任是非
藍
禮記月令曰仲夏之月令民無刈藍以染
毛詩曰終朝采藍不盈一襜
孫卿子曰青出於藍而青於藍
續漢書曰楊震種植藍以供母食諸生嘗有鋤種藍者
輙拔更種以拒其後
秦子曰常聞作人當如園圃之藍不異衆草染而後朗
然不如唐棣之華灼灼自顯
賦後漢趙岐藍賦曰余就醫偃師道經陳留此境人皆
以種藍染紺為業藍田彌望黍稷不植慨其遺本念末
遂作賦曰同丘中之有麻似麥秀之油油
慎火
南越志曰廣州有樹可以禦火山北謂之慎火或謂之
戒火多種屋上以防火也但南中無霜雪故成樹
詩梁范筠詠慎火詩曰兹卉信叢叢徵榮未足奇何期
糅香草遂得遶花池㤀憂雖無用止燄或有施早得建
章立幸爇柏梁垂
卷施
爾雅曰卷施草拔心不死
離騷曰夕攬中洲之宿莽
南越志曰寧鄉縣草多卷施拔心不死江淮間謂之宿
莽
贊晉郭璞卷施贊曰卷施之草拔心不死屈平嘉之諷
詠以比取類雖邇興有遠旨
藝文類聚卷八十一
