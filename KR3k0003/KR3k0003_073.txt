藝文類聚卷七十三唐歐陽詢撰
雜器物部(鼎樽)(鎗巵)(鉢杯)(塸盌)
鼎
說文曰鼎三足兩耳和五味之彝器也昔禹貢九牧之
金鑄鼎荆山之下以入山林川澤魑魅魍魎莫能逢之
又曰鼎上大下小
爾雅曰鼎絶大謂之鼐圓弇上謂之鼒鼒子鼎附耳外
謂之翼
周易曰鼎象也九四曰鼎折足覆公餗六五鼎黃耳金
鉉利貞上九玉鉉大吉
禮記曰崇鼎貫鼎大黃封父龜天子之器
毛詩曰絲衣其紑載弁俅俅自堂徂基自羊徂牛鼐鼎
及鼒
三禮鼎器圖曰牛鼎受一斛天子飾以黃金諸侯白金
有鼻目以銅為之三足
左傳曰宋華督已殺孔父而弑殤公召莊公於鄭而立
之以郜大鼎賂公夏四月取郜大鼎于宋納于太廟非
禮也又曰楚子伐陸渾之戎遂至于洛王使王孫滿勞
楚子楚子問鼎之大小輕重對曰在德不在鼎昔夏之
方有德也遠方圖物貢金九牧鑄鼎象物桀有昏德鼎
遷于商商紂暴虐鼎遷于周德之休明雖小重也其姦
回昏亂雖大輕也周德雖衰天命未改鼎之輕重未可
問也又曰徐子及郯人莒人會齊侯盟于蒲隧賂以甲
父之鼎
墨子曰巫馬子問墨子曰鬼神孰與聖人明智墨子曰
鬼神明於聖人猶聰明耳目之與聾盲也若夏后開使
飛廉折金於山以鑄鼎於昆吾使翁難乙灼自若之龜
成曰鼎成四足而方不灼自成不舉自藏不遷自行乙
又言繇曰逢逢白雲一南一北一西一東九鼎既成而
遷三國此知必千年無聖之智豈能知哉
史記曰伊尹欲干湯而無由乃為有莘媵臣負鼎爼以
滋味說湯致於王道又曰秦武王與孟說舉龍文赤鼎
絶臏死又曰秦武時汾隂巫錦為民祠魏脽后土得鼎
鼎大異於衆鼎乃以禮祠迎鼎至甘泉從行上薦之至
中山山有黃雲蓋焉有鹿過上自射之因以祭至長安
公卿大夫皆議請尊寳鼎有司皆曰黃帝作寳鼎三象
天地人也禹收九牧之金鑄九鼎今鼎至甘泉承休無
疆中山有黃白雲降蓋而帝者心知其意而合德焉鼎
宜見於祖禰藏于帝庭以合明應制曰可
淮南子曰闔閭伐楚五戰入郢燒高府之粟破九龍之
鼎(高府太倉也形九龍於鼎以為名言大鼎)鞭平王之墓舍昭王之宫
說苑曰湯時大旱七年煎沙爛石於是使人持三足鼎祝
山川教之祝曰政不節耶使民疾耶苞苴行耶讒夫昌
耶宫室營耶女謁盛耶何不雨之極也言未巳天大雨
東觀漢記曰永平六年廬江太守貢寳鼎
吳越春秋曰吳王闔閭葬女於郭西閶門外鑿地為池
積土為山文石為椁金鼎玉杯銀樽珠襦之寳皆以送
之
南越書曰熙安縣山下有神鼎天清水澄則見鼎刺史
劉道錫常使繋其耳而牽之耳脱而鼎潛既而執紖者
莫不疾耳蓋尉他之鼎又曰永城縣江前有神鼎圓數
里耳高五六丈葛稚川云赤松子陶金丹鼎晉中興書
曰神鼎見鼎者仁器也能息能行不灼而沸不汲而盈
煙煴之氣自然所生也亂則藏於深山文明應運而至
故禹鑄鼎以擬之
銘後漢崔瑗竇大將軍鼎銘曰大禹鑄鼎象物百神饗
帝養賢命錫宗臣三距金鉉公德配焉雉膏之美咸在
擇人惟王建國分之彝器鼎為元寳君臣享位足勝其
任鬻保寳器持盈若冲滿而不溢黃耳不革玉鉉終吉
禹鏤其鼎湯刻其盤紀功申戒貽則後人
後漢李尤鼎銘曰五鼎大和滋味集具雖快其口損之
為務
古鼎銘曰王命尸臣官此拘邑賜爾和鸞黼黻琱弋尸
臣拜手曰敢對揚天子丕顯休命
後漢崔駰仲山父鼎銘曰鼎耳革其行塞雉膏不食方
雨虧悔終吉有福足勝其任公餗乃珍於高思危在滿
戒溢可以永年天之大律
梁周捨鼎銘曰天下寧康異方同軌九牧作貢百司咸
理範金鑄器戒鎮階戺波圓月鏡傳之無已
鎗
東宫舊事曰皇太子初拜給銅龍頭鎗
笑林曰太原人夜失火出物欲出銅鎗誤出熨㪷便大
驚惋語其兒曰異事火未至鎗已被燒失脚
詩梁吳筠以服散鎗贈殷鈞詩曰玉鉉布交文金丹煥
仙說九沸翻成緩七轉良為切執以代䟽麻長貽故人
别
鉢
浮圖澄傳曰澄以鉢盛水燒香呪之須臾鉢中生青蓮
華
西域傳曰諸國志曰佛鉢在乾陁越國青玉也受三斗
許彼國寳之供養願終日花香不滿則如言也願一把
滿亦随言也
交州雜事曰太康四年刺史陶璜表送臨邑王花然所
獻銀鉢一口水精鉢一口
支僧載外國事曰佛鉢在大月氏國一名佛律婆越國
是天子之都也起浮圖浮圖高四丈七層四壁裏有金
銀佛像像悉如人高鉢處中央在第二層上作金絡絡
鉢鍊懸鉢鉢是石也其色青又曰摩竭提國在迦維越
之南相去四十由旬貝多樹去摩竭提三十里一名毗
波棃佛唯在此一樹下坐滿六年長者女以金鉢盛牛
乳糜上佛佛得乳糜往尼連禪河浴浴竟於水邊噉糜
噉糜竟擲鉢水中逆流可百步許然後鉢復流河中架
棃郍龍王接取鉢在宫中供養
法顯記曰弗樓沙國有佛鉢昔月氏王大興衆來伐此
國取佛鉢既服此國巳月氏王篤信佛法欲持鉢去
乃校飾大象置鉢其上象便伏地不能得進更作四輪
車載鉢八象共牽復不能進王知與鉢無緣深自愧歎
即於此處起塔及僧伽藍
啓齊王融謝安陸王賜銀鉢啓曰素金之貴有訪仙經
鐫刻可竒見符神鼎撤膳器於珍羞之席降寳玩於簞
瓢之門
梁劉孝儀謝鄱陽王賜鉢啓曰珍窮貨貢製極範金用
貴寳樽文包龍鼎雕鏤海籍圖載山經閱衆靈於器中
弄神姦於掌裏足令任后所欲遠慙漢世少君有覿遙
羌齊寢
塸
抱朴子曰取金液及水銀以黃土塸盛置之猛火土皆
化為丹以此丹金為盤盌食其中令人長生
袁彦伯羅山疏曰善道門戶在石室北壁下形骸朽壊
止有白骨在昔成都識此道士聞之使人慨然其業行
殊異異當蟬蛻解骨耳石室中先有塸盛香得便掃除
燒香
啓梁皇太子謝勑賚廣門塸等啓曰淮南承月之杯豈
均符采西國浮雲之椀非謂塊竒臣南珍靡究未讀奏
曹之表方物罕逢不識議郎之畫
盤
周官曰玉府掌王之金玉若合諸侯則供珠盤玉敦
禮記曰湯之盤銘德日新又日新康誥曰作新民詩云
周雖舊邦其命維新是故君子無所不用其極(盤銘刻戒於盤)
(極猶盡也君子新其德盡其心力不有餘也)
左傳曰莒人伐我東鄙圍台季武子救台遂入鄆取其
鍾以為公盤
史記曰毛遂謂楚王之左右取雞狗馬之血來毛遂奉
銅盤血而跪進之楚王曰王當唼盟而定從次者吾君
次者遂定從於殿上遂右手持盤而左手招十九人曰
公相與唼此血於堂下公等碌碌所謂因人成事者也
荀卿子曰君者盤也民者水也盤圓則水圓盤方則水
方
神異經曰西北有金樓上有銀盤廣五十丈
漢武内傳曰西王母以七月七日降帝宫命侍女索桃
須臾以玉盤盛桃七枚大如鴨卵形圓色青以呈王母
王母以四枚與帝自食三枚矣
應劭漢官儀曰封禪壇南有玉盤盤中有玉龜
風土記曰越俗飲宴即鼓盤以為樂取太素圜盤以廣
尺六者抱以著腹以右手五指更彈之以為節舞者應
節而舉
詩梁沈約詠竹㯽榔盤詩曰梢風有勁質乘用道非一
平織方以文穹成圓且密
賦魏母丘儉承露盤賦曰樹根芳林濯景天池嘉木靈
草綠葉素枝飛閣鱗接而從連層臺偃蹇以横施龜龍
怪獸嬉遊乎其中詭類壯觀雜逯衆多若乃肇制模鎔
應變入神窮數極理究盡物倫命班爾召淳均撰蘭藉
簡良辰采名金於崑丘斬扶桑以為薪詔燭龍使吐火
運混元以陶甄毆隂陽而役神物豈取力於烝民用能弗
營不日而成匪雕匪斵天挺之靈雄幹碣以高立干雲霧
而上征蓋取象於蓬萊實神明之所憑峻極過於閬風鳳
高翔而弗升遠而望之若紫霓下鄰雙鵾集焉即而視之
若璆琳之柱華蓋在端上際辰極下通九原中承仙掌既
平且安越古今而無匹信竒異之可觀又能致休徵以輔
性豈徒虚設於芳園采和氣之精液承清露於飛雲
銘後漢李尤盤銘曰或以承觴或以受物既舉清觴又
成口實
魏毌丘儉承露盤銘曰赫赫聖魏紹天惟則承露瑰生
爰詔懿德下有蛟龍偃蹇糺紛上有層盤厲彼青雲修
莖擢擢高弗可及仙掌岧岧零露是集有直其體有固
斯基休徵攸降神明攸持少昊惟好我后斯同以祈眉
夀以保萬邦
魏陳王曹植承露盤銘曰岧岧承露峻極大清神石礧
磈洪基岳停下潛醴泉上受雲英和氣四充翔鳳所經
匪我明后孰能經營近歴闡度三光朗明殊俗歸義祥
瑞混并鸞鳳晨棲甘露宵零神明攸協高而不傾奉戴
巍巍恭統神器固若露盤長存永貴賢聖繼跡奕世明
德不忝先功保兹皇極垂祚億兆永荷天秩
晉殷仲堪酒盤銘曰
樽
爾雅曰彝卣罍器也小罍謂之坎卣中樽也
禮記曰廟堂之上罍樽在阼犧樽在西又曰泰有虞氏
之樽也山罍夏后氏之樽著殷樽犧象周樽
莊子曰百年之木破為犧樽青黃以文之其斷在溝中
比犧樽於溝中之斷則美惡有間矣其於失性一也
淮南子曰聖人之道猶中衢而設樽耶過者斟酌各得
其宜又曰夫奉一爵酒不知於色(言其輕也)挈萬石樽則白
汗交流(言其重也)又況嬴天下之憂而任海内之事者乎二
者重於樽亦遠矣(遠猶多也)
漢書曰成都侯商子邑為大司空貴重商故人皆敬
事邑唯樓護自安舊節邑亦事之不敢有闕時請召賓
客邑居樽下稱賤子上夀坐百數皆離席伏護獨東向
正坐
東觀漢記曰劉文及蘇茂易永上遣王霸討之霸至遂
閉門堅守勞賜吏士作冐樂賦賊懽呼雨射營中霸前
酒樽
孔融别傳曰融常歎曰坐上客恒滿樽中酒不空吾無
憂矣
詩魏文帝詩曰良辰起初節高會構懽娛明爵浮象樽
珍膳盈豆區
銘後漢崔駰樽銘曰惟歲之元朝賀奉樽金罍犧象嘉
禮具存獻酬交錯萬國咸歡
後漢蔡邕酒樽銘曰酒以成禮弗繼以淫德將無醉過
則荒沉盈而不冲古人所箴尚鑒兹器茂勖厥心
後漢李尤樽銘曰樽設在堂以俟俊乂三山共承雕琢
錯帶
晉孫綽樽銘曰大匠體物妙思入神儀彼靈禽制器為
人虚以含有文以飾身湛此玄醴延我嘉賓興懷寄詠
聊以摽設詳觀兹器妙巧竒絶酌焉則注受滿則側吐
寫適會未見其竭與之無若施而有節玄應忘知切存
不伐王公擬之德齊上哲
宋何偃常滿樽銘曰貞明麗象吳食中望唯兹竒器神
絶莫尚斟酌賦受不踰其量鳬鷖之詩豈伊異況
巵
韓子曰棠谿空見昭侯曰今有白玉巵而無當瓦器有
當君渴將何以飲曰以瓦器空曰白玉巵美而君不以
其無當耶曰然空曰為人君漏泄羣臣語猶玉巵無當
也空每見出昭侯必獨卧唯恐夢言泄妻妾
戰國策曰昭陽為楚伐魏覆軍殺將得入城移師而攻
齊陳軫為齊王使見昭陽再拜謝賀戰勝起而曰臣竊
譬楚有祠者賜其舍人酒一巵舍人相謂曰數人飲之
不足一人飲之有餘請畫地為蛇蛇先成者飲酒一人
蛇先成引酒且飲之乃左手持巵右手畫蛇曰吾能為
之足足未成一人蛇成奪其巵曰蛇故無足子安能為
之足遂飲酒
鹽鐵論曰川源不能實漏巵
漢書曰高祖奉玉巵為太上皇夀又曰初何武為郡吏
時事太守何夀夀知武有宰相器故厚之後夀為大司
農其兄子為廬江長史時武為揚州刺史奏事在邸春
夀兄子適長安夀為具召武弟顯及故人酒酣見其兄
子曰此子揚州長史材能駑下未曾省見顯等甚慙退
以謂武武曰刺史古之方伯上所以委任一州表率也
職在進善退惡吏治行有茂異民有隠逸乃當召見不
可以所私問顯強之不得已召見賜巵酒
賦晉傅咸汙巵賦曰人有遺余琉璃巵者小兒竊弄墮
之不絜意既惜之又感物之汙辱乃喪其所以為寳況
君子行身而可以有玷乎有金商之瑋寳禀乾剛之淳
精歎春暉之定色越冬冰之至清爰甄陶以成器逞異
域之殊形猥䧟身於醜穢豈厥美之不惜與觴杓之長
辭曾瓦匜之不若
頌後漢崔駰漢明帝頌曰帝乃負扆執胄覆珪運斗杓
以酬酢酌酒旗之玉巵
杯
山海經曰犬戎國有一女子方跪進玉杯食
禮記曰父母沒而杯圈不能飲焉口澤之氣存焉爾(孝子)
(見親之器物哀則不忍用也圈屈木所為也巵匜之屬也)
管子曰桓公管仲鮑叔牙寗戚四人飲公曰盍不為寡
人夀叔牙奉杯而起
文子曰清之為明杯水見眸子濁之言闇河水不見泰
山
韓子曰紂為象箸而箕子怖以為象箸必不加於土鉶
必將犀玉之杯象箸玉杯必不羹菽藿則必薦豹胎又
曰樂羊為魏文侯攻中山其子在中山中山之君烹其
子而遺之樂羊坐於幕下而饗之盡一杯
淮南子曰夫江河之腐胔不可勝數也然祭者用大也
一杯酒甘蠋潰其中匹夫不嘗小也
十洲記曰周穆王時西域獻夜光常滿杯杯容三升是
白玉之精光明照徹夜以杯於庭中以向天比旦而水
汁滿中汁甘而香美斯實靈器
漢書曰有盜高廟座前玉環得盜文帝怒下廷尉治按
盜宗廟服御物者為奏當弃市上大怒曰吾屬廷尉者
欲致族之而君以法奏之非所以奉宗廟意也釋之免
冠頓首謝曰法如是足矣假令愚民取長陵一杯土(不欲)
(指言故以取土喻之)陛下何以加其法乎文帝與太后言之乃許
之又曰元帝徵貢禹為諫議大夫禹奏臣嘗從之東宫
見賜杯案盡金銀飾非當所以食臣下也又曰王嘉為
丞相數上事言不宜封董賢上怒有詔收謁者即召丞
相詣廷尉詔獄掾吏涕泣共和藥進嘉曰將相不對強
吏陳冤君侯宜引決嘉引藥杯以擊地謂官屬曰丞相
幸得備位三公奉職負國伏刑都市以示萬衆豈兒女
子耶何為咀藥而死又曰朱博為御史大夫為人廉儉
食不重味案上不過三杯夜寢早起妻子希見其面
謝承後漢書曰豫章宋叔平為定陵令素杯食麥飯
論衡曰河東須曼都好道去家三年而反曰去時有數
仙人將上天離月數里而止月之旁甚寒凄愴飢欲食
輒飲我流霞一杯每飲數月不飢
王逸子曰顔淵之簞瓢則勝慶封玉杯何者德行高遠
能絶殊也
陶侃故事曰侃上成帝螺杯一枚
南州異物志曰鸚鵡螺狀似霞杯形如鳥頭向其腹視
似鸚鵡故以為名
南越志曰南海以蝦頭為杯鬚長數尺金銀鏤晉康州
刺史常以杯獻簡文用以盛藥未及飲無故酒躍於外
時廬江太守曲安遠頗解術數即令筮之安遠曰即三
旬後庭將有喜慶者
銘後漢馮敬通杯銘曰樂則思舊燕則思懽民之失德
乾餱以愆
後漢李尤杯銘曰小之為杯大之為閜杯閜之用無施
不可以飲以享慎斯得正周公之美驕吝為病
梁陸倕蠡杯銘曰用邁羽杯珍愈渠椀實同蠡測形均
檏滿伊我疲病獨居無伴所不比挹誰誚誰緩
盌
方言曰楚魏宋之間盌謂之盂
說文曰盌小盂也
吳志曰曹公出濡須甘寧為前部督受勑斫敵前營孫
權特賜米酒衆肴寧先以銀椀酌酒自飲兩椀乃酌與
其都督督伏不肯時持寧引白削置膝上呵之曰卿見
知於至尊孰與甘寧甘寧尚不惜死卿何以獨惜死乎
都督見寧色厲即起拜持酒通酌共各一銀椀至二更
時銜枚出斫敵敵驚動遂退寧益貴重
咸康起居注曰詔賜遼東使段遼等琉璃盌
賦魏陳王曹植車渠椀賦曰惟斯椀之所生于涼風之
峻湄采金光以定色擬朝陽而發煇豐玄素之煒曄帶
朱榮之葳蕤緼絲綸以肆采藻繁布以相追翩飄颻而
浮景若驚鵠之雙飛隠神璞於西野彌百葉而莫希于
時乃有明篤神后廣彼仁聲夷慕義而重使獻兹寳於
斯庭命公輸使制匠窮妍麗之殊形華色燦爛文若點
成欝蓊雲蒸蜿蜒龍征光如激電影若浮星何神怪之
巨偉信一覽而九敬雖離朱之聰目由炫燿而失精何
明麗之可悦起羣寳而特章俟君子之閑宴酌甘醴於
斯觴既娛情而可貴故求御而不忘
魏應瑒車渠椀賦曰惟兹椀之珍瑋誕靈岳而竒生扇
不周之芳烈浸瓊露以潤形蔭碧條以納曜噏朝霞而
發榮紛玄黃以肜裔曄豹變而龍華象蜿虹之輔體中
含曜乎雲波若其衆色鱗聚卓度詭常絪緼雜錯乍圓
乍方蔚術繁興散列成章揚丹流縹碧玉飛黃華氣承
朗内外齊光
魏徐幹車渠椀賦曰圜德應規巽從易安大小得宜容
如可觀盛彼清醴承以琱盤因歡接口媚于君顔
晉潘尼琉璃椀賦曰覽方貢之彼珍瑋兹椀之獨竒濟
流沙之絶險越䓤嶺之峻危其由來也阻遠其所託也
幽深據重巒之億仞臨洪溪之萬尋接玉樹與瓊瑶鄰
沙棠與碧林瞻閬風之崔嵬顧玄圃之蕭參光映日曜
圓成月盈纖瑕罔麗飛塵靡停灼爍旁燭表裏相形舉
兹椀以酬賓榮密坐之曲宴流景烱晃以内澈清醴瑤
琰而外見
陳江總瑪腦盌賦曰翠羽流霞之杯諒無聞於瑋麗豈
匹此之竒瓌爰覩殊特臻自西國狀驚鶴之點潰似遊
龍之割刻士衡譬之雲采中郎羞其馬勒于時北園清
夏東閣浮涼山交枝而影雜水沉葉而流香蟬無風而
吲短鷺出迥而飛長副君海渟岳峙紙落金鏘獲阿宗
之美寳命河朔之名觴寳出崑崙之仙阜觴即玄洲之
玉酒酒既醉而還年盌稍酌而延夀仰天縱之體物銘
欹器兮何有
書秦嘉妻與嘉書曰分奉金錯椀一枚可以盛書水琉
璃椀一枚可以服藥酒
表梁諸葛恢表曰詔云行當别離以為悵罔分致氍㲣
一劍一琉璃椀一貴達心領錄之天恩望極天地施鈞
不異遠近
藝文類聚卷七十三
