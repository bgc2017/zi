藝文類聚卷六十五唐歐陽詢撰
産業部(農蠶)(田織)(園鍼)(圃市)
農
管子曰先王者為民興利除害故天下之民歸之所謂
興利者利農事也所謂除害者禁害農者也
尸子曰有虞氏身有南畝妻有桑田神農並耕而王所
以勸耕也
韓子曰歴山農者侵畔舜往耕朞年譲畔
史記曰弃為兒時好種樹麻菽麻菽美及為成人遂好
耕農相地之宜宜榖者耕稼穡之民皆法則之
漢書曰洪範八政一曰食二曰貨食謂農殖嘉穀可食
之物又曰楊季官至廬江太守漢元鼎間避仇後遡江
上處岷山之陽白郫有田一壥有宅一區世世以農桑
為業
東觀漢記曰樊重世善農稼好貨殖
賦晉束晢勸農賦曰惟百里之置吏各區别而異曹考
治民之賤職美莫當乎勸農專一里之權擅百家之勢
及至青幡禁乎游惰田賦度乎頃畝與奪在已良薄浹
口受饒在於肥脯得力在於美酒若場功畢租輸至錄
社長召閭師條牒所領注列名諱則雞豚爭下壺榼横
至遂乃定一以為十拘五以為二蓋由熱啖紆其腹而
杜康咥其胃
田
家語曰虞芮二國爭田而訟連年不決乃相謂曰西伯
仁人也盍往質焉入其境則耕者讓畔行者讓路入其
朝則士讓為大夫大夫讓為卿虞芮之君曰嘻吾儕小
人不可以入君子之朝遂以其所爭為閒田
漢書曰陳平少時家貧好讀書治黃帝老子之術有田
三十畝與伯居伯常耕縱平使游學又曰貢禹上書曰
臣禹年老家貧資不滿萬錢妻子糠豆不贍短褐不完
有田百三十畝陛下過意徵臣臣賣田百畝以供車馬
又曰張禹為人謹厚内殖貨財及富貴多買田至四百
頃皆涇渭溉灌極膏腴又曰太始二年趙中大夫白公
奏穿渠引涇水首起谷口尾入櫟陽江渭中溉四千五
百餘頃因名白渠民歌之曰田於何所池陽谷口鄭國
在前白渠起後舉插為雲决渠為雨涇水一石其泥數
斗且漑且糞長我禾黍
華嶠後漢書曰周燮專精禮易不讀非聖之書不修賀
問之好有先人草廬結于岡畔下有陂田常肆勤以自
給非身所耕漁不食
晉中興書曰郭翻少有志操居貧無業起往古荒田先
立表題經年無主然後乃作將熟有認之者翻悉推與
之
蕭廣濟孝子傳曰原平墓下有數十畝田不屬原平每
農月耕者恒裸原平不欲使慢其墳墓乃歸賣家資買
此田三農之月輒束帶垂泣躬自耕墾
詩宋陶潜雜詩曰種豆南山下草盛豆苗稀晨興理荒
穢帶月荷鋤歸
梁劉孝綽報王永興觀田詩曰重門寂已暮案牘罷囂
塵輕涼生筍席微風起扇輪浮瓜聊可䝿溢酒亦成珍
復有寒泉井兼以瑩心神睠彼㤀言客閑居伊洛濱顧
已慙困地徒知薑桂辛但願崇明德無謂德無鄰
議晉陸機大田議曰臣聞隆名之主不改法而下治陵
夷之世不易術而民怠夫商人逸而利厚農人勞而報
薄道農以利則耕夫勤節商以法則游子歸
論魏王粲務本論曰古者之理國也以本為務八政之
於民也以食為首是以黎民時雍降福孔皆也故仰司
星辰以審其時俯耕籍田以率其力封祀農稷以神其
事祈穀報年以寵其功設農師以監之置田畯以董之
黍稷茂則喜而受賞田不墾則怒而加罰都不得有游
民室不得有懸耜野積踰冬奪者無罪場功過限竊者
不刑所以競之於閉藏也先王藉田以力任力以夫議
其老幼度其遠近種有常時耘有常節收有常期此賞
罰之本種不當時耘不及節收不應期者必加其罰苗
實踰等必加其賞也農益地辟則吏受大賞也農損地
狹則吏受重罰夫火之災人也甚於怠農慎火之力也
輕於秬耘通邑大都有嚴令則火稀無嚴令則燒者數
非賞罰不能齊也
園
易曰賁于丘園
詩曰樂彼之園又曰園有桃又曰無踰我園又曰遊于
北園
子建詩曰清夜遊西園
古詩曰鬱鬱園中柳
說文曰樹果曰園樹菜曰圃
莊子曰漢隂丈人灌園鑿隧而入井
韓子曰昔彌子瑕有寵於衛與君遊於果園食桃而甘
以其半啖君君曰愛我哉
史記曰公儀休相魯拔園葵去織婦又曰董仲舒下帷
講誦三年不觀於舍園
漢書曰和帝詔有司自京師果園悉假與貧人
國語曰趙簡子田於螻(螻園名)
三秦記曰漢武有名園曰樊川一名御宿有大梨如五
升瓶名含消
漢書曰明帝詔先帝時靈芝生芳林園中自吾建成承
露已來甘露復降芳林園
淮南子曰夫臨江之鄉其人汲水以溉其園江水弗減
也又曰山有猛獸林木為之不斬園有螫蟲藜藿為之
不采
謝承後漢書曰法真隱居大澤講論術藝歴年不問園
圃又曰吳祐遷膠東侯相時濟北戴宏父為縣丞宏年
十六從在丞舍祐每行園常聞諷讀之音甚竒之與為
友宏卒成儒宗知名東夏為河間相因自免歸家不復
仕灌園蔬以經書教授年九十八卒
華陽國志曰何隨家養竹園人盗其笋隨行遇見恐盗
者覺怖走竹傷其足挈履徐步而歸
桂陽先賢記曰蘇紞嘗除門庭有衆賓來紞告母曰人
招紞去已種藥著後園梅樹下可治百疾一葉愈一人
賣此藥過足供養
魏志曰明帝起景陽山於芳林園中又曰京城内有園
患無水傅玄先生乃作翻車令童轉之灌水更入其功
百倍
向秀别傳曰秀常與吕安灌園於山陽收其利以供酒
食之費
晉宫閣名曰洛陽有瓊圃園靈芝園石祠園鄴有鳴鵠
園蒲萄園華林園
世說曰簡文帝入華林園顧謂左右曰會心處不必在
遠翳然林水便自有濠濮間想覺鳥獸禽魚自來親人
又曰王子敬入會稽經吳門顧辟疆有名園先不識主
人逕往其家值顧方集賓友酣飲園中而王遊歴既畢
指麾好惡傍若無人顧勃然曰不足齒之傖爾使驅其
左右出門王獨坐輿上展轉顧望而僕從不至遂移時
又曰管寧華歆園中鋤菜見地有片金管揮鋤與瓦石
不異華捉而擲之
法顯記曰舍衛精舍東北六百里毗舍佉毋作精舍請
佛及借此處故在祗洹舍大園落有二門一門東向一
北向此園即須達長者布金錢買地處也精舍當中央
佛住此處最久說法度人經行坐處亦盡起塔皆有名
字又曰拘夷那竭城東行到毗舍離城北有大林重閣
精舍佛住處及阿難半身塔其城裏本菴婆羅女家為
佛起塔今故在城南三里道西菴婆羅女以園施佛住
處
詩晉陶潜雜詩曰開荒南野際守拙歸園田方澤十餘
畝草屋八九間餘竹蔭後檐桃李羅堂前結廬在人境
而無車馬喧問君何能爾心遠地自偏採菊東籬下悠
然望南山秋菊有佳色裛露掇其英汎此㤀憂物遠我
達世情
宋謝靈運還舊園詩曰浮舟千仞壑揔轡萬尋巔流沫
不足險石牀豈為艱夫子昭情素探懷授佳篇
宋謝莊北宅祕園詩曰夕天霽晚氣輕霞澄暮隂微風
清幽幌餘日照青林收光漸窗歇窮園自荒深綠池翻
素景秋槐響寒音伊人倘同愛絃酒共棲尋
齊竟陵王遊後園詩曰託性本禽魚栖情閒物外蘿徑
轉連綿松軒方杳藹邱壑每淹留風雲多賞會
齊王儉春日家園詩曰徙倚未云暮陽光忽已收羲和
無停晷壯士豈淹留苒苒老將至功名竟不修稷契匡
虞夏伊吕翼商周撫躬謝先哲解紱歸山邱
梁簡文帝游韋黃門園詩曰息車冠蓋里停轡仲長園
簷疎遠興積賓至羽觴繁又夜遊北園詩曰星芒侵嶺
樹月暈隠城樓暗花舒不覺明波動見流又臨後園詩
曰隱淪遊少海神仙入太華我有逍遥趣中園復可嘉
千株同落葉百尺共尋霞
梁元帝遊後園詩曰暮春多淑氣斜景落高舂日照池
光淺雲歸山望濃入林迷曲徑度渚隔危峰又晚景遊
後園詩曰高軒聊騁望煥景入川梁波横山渡影雨罷
葉生光日移花色異風散水文長
梁沈約宿東園詩曰槿籬疎復密荆扉新且故樹頂鳴
風飇草根積霜露驚麏去不息征鳥時返顧茅棟嘯愁
鴟平岡走寒兔夕隂帶層阜長烟引輕素又行園詩曰
寒瓜方卧壠秋菰亦滿陂紫茄紛爛漫綠芋鬱參差初
菘向堪把時韭日離離
賦漢枚乘梁王兔園賦曰修竹檀欒夾池水旋兔園並馳
道鸇鶚鷂鵰翡翠鴝鵒巢枝穴藏被塘臨谷聲音相聞
啄尾離屬於是晚春早夏邯鄲襄國相與雜沓而往款
焉高冠扁焉長劒閑焉左挾彈焉右執鞭焉日移樂衰
遊觀西園從容安步鬭雞走兔俛仰釣射煎熬炰炙極
樂到暮若夫采桑之婦連袖方路
齊謝朓遊後園賦曰積芳兮選木幽蘭兮翠竹上蕪蕪
兮隂景下田田兮被谷左蕙畹兮彌望右芝原兮寫目
山霞起而削成水積明以經復於是敞風闥之藹藹聳
雲館之迢迢周步檐以升降對玉堂之泬寥爾乃日栖
榆柳霞照夕陽孤蟬已散去鳥成行惠風湛兮帷殿肅
清隂起兮池館涼
梁裴子野遊華林園賦曰諒無庸於殿省且栖遲而不
事譬籠鳥與池魚本山川而有思伊暇日而容與時遨
遊以蕩志正殿則華光弘敝重臺則景陽秀出赫奕翬
煥隂臨鬱律絶塵霧而上征尋雲霞而蔽日經增城而
斜趣有空巄之石室在盛夏之方中曾匪風而自慄溪
谷則沱潜𣲖别峭峽則險難壁立積峻竇溜闌干草石
苔蘚駮犖叢攅既而登望徙倚臨遠&KR1088;空廣觀逖聽靡
有不通
梁江淹梁王兔園賦曰或重古輕今者僕曰何為其然
哉無知音則已矣聊為古賦體以奮枚叔之製云於是
金塘緬演綠竹被坂繚繞青翠若近復遠水鳥駕鵝&KR2141;
鳿鴻鴈上飛衡陽下宿沔漢十十五五忽合而復散於
是大夫之徒稱詩而歸春陽始曉朱華未稀卒逢邯鄲
之女蕙色玉質綺裳下見錦衣上出
周庾信小園賦曰若夫一枝之上巢父得安巢之所一
壺之中壺公有容身之地豈必連闥洞房南陽樊重之
第綠墀青𤨏西漢王根之宅余有數畝之廬寂寞人外
聊以擬伏臘聊以避風霜雖復晏嬰近市不求朝夕之
利潘岳面城且適閒居之樂爾乃窟宅徘徊聊同鑿坏
琴號珠柱書名玉杯有棠梨而無館足酸棗而非臺猶
得欹側八九丈從斜數十步榆柳三兩行梨桃百餘樹
撥蒙密兮見窗行欹側兮得路蟬有翳兮不驚雉無羅
兮何懼草樹混淆枝格相交山為簣覆水有堂坳﨑嶇
兮狹室穿漏兮茅茨檐直倚而妨帽戶平行而礙眉坐
帳無鶴支牀有龜鳥多閑暇花隨四時心則歴陵枯木
髮則睢陽亂絲一寸二寸之魚三竿兩竿之竹離披落
格之藤爛漫無叢之菊落葉半牀狂花滿屋名為野人
之家是謂愚公之谷試偃息於茂林乃久羡於抽簮雖
有門而常閉實無水而恒沈草無忘憂之意花無長樂
之心鳥何事而逐酒魚何情而聽琴薄晚閑閨老幼相
擕蓬頭王覇之子椎髻梁鴻之妻樹搔搔而風急天慘
慘而雲低聚空倉而雀噪驚懶婦而蟬啼昔早濫于吹
嘘藉文言之慶餘門有通德家藏賜書遂乃山崩川竭冰
碎瓦裂關山則風月悽愴隴水則肝腸斷絶百齡兮倏
忽菁華兮已晚不雪鴈門之踦先念鴻陸之遠非淮海
兮可變非金丹兮能轉不曝骨兮龍門終低頭兮馬阪
頌晉潘尼後園頌曰茫茫在昔悠悠結繩太樸未散玄
化霑凝羲皇繼踵三代相承五德更王文質迭興天命
匪諶祐謙輔信乃眷我皇光有大晉應期納祚天人是
順和氣四充惠澤㫄潤神祇告祥四靈效質遊龍升雲
儀鳳翳日甘露晨流醴泉湧溢華夏既寧八荒靜謐人
亦有言吾何以休乃延卿士從皇以遊長筵遠布廣幕
四周嘉肴惟芳旨酒思柔巖巖峻岳湯湯玄流翔鳥鼓
翼游魚載浮明明天子肅肅庶官文士濟濟武夫桓桓
講藝華林肄射後園威儀既具弓矢斯閑恂恂謙德穆
穆聖顔賜以宴飲詔以話言黍稷既登貨財既豐仁風
潜運皇化彌隆征夫釋甲戰士罷戎遐夷慕義絶域望
風無或慢易在始慮終無或安逸在盈思冲
引謝莊懷園引曰鴻飛從萬里飛飛河岱起辛勤越霜
露聮翩泝江汜去舊國違舊鄉舊鄉悠且長迴首瞻東
路延翮向秋方登楚都入楚關楚地蕭瑟楚山寒歲去
冰未已春來鴈不還風肅幌兮露濡庭漢水初綠柳葉
青朱光藹藹雲英英離禽喈喈又晨鳴菊有秀兮松有
𬎼憂來年去容髮衰流隂逝景不可追臨堂危坐悵欲
悲試託意兮向芳蓀心綿綿兮屬荒樊想綠蘋兮已冒
沼念幽蘭兮已盈園夭桃晨暮發春鶯旦夕喧青苔蕪
石路宿草塞蓬門
詠晉湛方生遊園詠曰諒茲境之可懷究川阜之竒勢
水窮清以徹鍳山鄰天而無際乘初霽之新景登北館
以悠矚對荆門之孤阜傍漁陽之秀岳乘夕陽而含詠
杖輕策以行遊襲秋蘭之流芬幕長猗之森修任緩步
以升降歴丘墟而四周智無涯而難恬性有方而易適
差一豪而遽乖徒理存而事隔故羈馬思其華林籠雉
想其臯澤矧流客之歸思豈可㤀於疇昔
啓梁張纉謝東宫賚園啓曰性愛山泉頗樂閑曠雖復
伏膺堯門情存魏闕至於一丘一壑自謂出處無辨常
願卜居幽僻屏避喧塵傍山臨流面郊負郭依林結宇
憩桃李之夏隂對徑開軒采橘柚之秋實而王畿陸海
畝號一金涇渭土膏豪傑所競徙居好畤必待使越之
裝别館河陽亦資牧荆之富此園左帶平湖修陂千頃
右臨長薄清潭百仞前逼逸陌朝夕爽塏後望鍾阜表
裏烟霞每賸春迎夏華卉競發背秋向冬雲物澄霽歸
瞰戶牖不異登臨升降階墀已窮歴覧舟楫所屇累日
不能究其源魚鳥之豐山澤不能喻其美
圃
毛詩曰九月築場圃又曰折柳樊圃
傳曰晉侯取蒍氏之圃以為囿
論語曰樊遲請學為圃子曰吾不如老圃
列子曰三畝之圃不能耘
楚詞曰忽死蘭圃楚有蕙圃
山海經曰槐江之山實惟帝之平圃(即懸圃也)
淮南子曰崑崙山有層城九重其高萬一千里懸圃涼
風在崑崙之中是其疏圃疏圃之池滿足潢水
穆天子傳曰舂山之澤清水出泉温和無風飛鳥百獸
之所飲食先王之所謂懸圃
詩梁庾肩吾從皇太子出玄圃詩曰春光起麗譙屣履
步山椒閣影臨飛蓋鸎鳴入洞簫水還登故渚樹長蔭
前橋綠荷生綺葉丹藤上細苗顧循慚振藻何用擬瓊
瑶
銘陳江揔玄圃石室銘曰僊巖石㯓僊宇石牆地云正
域道示修羊紫烟碧露絳雪玄霜廣成不踐王烈未翔
移華甲觀徙搆震方遠跨飛梁俛臨倒景瓊蕊珠樹金
階玉井映日分暉搖風共影岫濃翠合林虚桂靜朔去
偷桃董來貨杏檐非刻削戶恣登臨迎春花近避暑涼
深秋雲卷闇冬霰停隂桐棲鳳采竹化龍吟輕飛亂色
激溜成音天縱儲睿生知作兩弦誦餘隟仁智為賞河
曲停遊洛濱息往祥梨吐秀瑞燕流響一物或鐫萬國
斯仰
蠶
禮記曰古者天子諸侯必有公桑蠶室近川而為之卜
三宫之夫人世婦之吉者使入蠶室奉種浴于川桑于
公桑又曰季春之月后妃齋戒親桑以勸蠶事蠶事既
登分繭稱絲以供郊廟之服
東觀漢記曰明德馬后置織室蠶室於濯龍中往來觀
視内以為娛樂外以先女功
續漢書曰貴人助蠶瑇瑁釵加簮珥又曰光武建武二
年野蠶成繭野民收其絮
玄中記曰大月氏有牛名曰日及割取肉一二斤明日
瘡愈漢人入國示之以為珍異漢人曰吾國有蟲大如
小指名曰蠶食桑葉為人吐絲外國復不信有之
古今注曰元帝永元四年東萊郡東半山有野蠶為繭
繭生蛾蛾生卵卵著石收得萬餘石民以為蠶絮
賦晉楊泉蠶賦曰惟隂陽之産物氣陶化而播流物受
氣而含生皆纏綿而自周伊夫蠶之為物功巨大而弘
優成天子之衮冕著皇后之盛服昭五色之玄黃作四
時之單複是以王者貴此功焉使皇后命三宫之夫人
及世婦之吉者親桑于北官二月初吉遂布令於天下
百辟兆民使咸務焉是以仲春之月吉日庚午既差我
馬惟蠶之祖編使童男作以童女温室既調蠶母入處
陳布涗種柔和得所晞用清明浴用穀雨爰求柔桑切
若細縷起止得時燥濕是候逍遥偃仰進止自如仰似
龍騰伏似虎趺員身方腹列足雙俱昏明相推日時不
居粤召役夫築室于房于房伊何在庭之東東愛日景
西望餘陽既酌以酒又挹以漿壺飱在側敷修在㫄我
鄰我黨我助我康於是乎蠶事畢矣大務時成閣紆卷
簿灑掃宫庭蠶母須飾從容自寧至于再宿三日乃開
闔啓房是瞻是觀方者四張員者紆盤縱者相屬横者
交連分薪柴而解著繭絲互而相攀競以挐攫載笑載
言惰者悦而忘懈劣者勉以增勤是月也天子以太牢
之禮獻繭于寢廟皇后親繰三盆然後頒於夫人世婦
至于百辟卿士下及兆民咸趨繰事爾乃絲如凝膏其
白伊雪以為衣裳冠冕服飾禮神納賓各有分職以洽
百禮罔不斯服夫功也起於綿綿成於翼翼頌之難周
論之罔極殷斯勤斯如何勿憶
織
毛詩曰跂彼織女終日七㐮雖則七襄不成報章
魏志曰中山恭王褒徙封濮陽太和二年就國尚儉約
勅妃妾紡績織絍習為家人之事
博物志曰近世有居海渚者每年八月有浮查來此人
乃立於槎上忽忽不覺晝奄至一處有城郭屋舍望室
中多見織婦見一丈夫牽牛渚次飲之驚問此何處荅
曰君可詣蜀問嚴君平
搜神記曰南海之外有鮫人水居如魚不廢績織
詩古詩曰迢迢牽牛星皎皎河漢女纖纖濯素手札札
弄機杼
梁簡文帝詠中婦織流黃詩曰翻花滿階砌愁人獨上
機浮雲西北起孔雀東南飛調絲時繞腕易躡乍牽衣
鳴梭逐動釧紅粧映落暉
梁劉孝威在郄縣遇見人寄織婦詩曰妖姬含怨情織
素起秋聲度梭環玉動踏躡佩珠鳴經稀疑杼澁緯斷
恨絲輕蒲萄始欲罷鴛鴦猶未成雲棟共徘徊紗窗相
向開窗疎眉語度紗輕眼笑來矓矓隔淺紗的的見粧
華鏤玉同心藕雜寳連枝花紅巾向後結金簮臨鬢斜
機頂挂流蘇機傍垂結珠青絲引伏兔黃金繞轆轤豔
采裙邊出芳脂口上渝百城交問遺五馬共踟蹰直為
閨中人守故不要新夢啼漬花枕覺淚濕羅巾獨眠真
自難重衾猶覺寒逾憶凝脂緩彌想横塵歡行驅金絡
騎歸就城南端南端稍有期想子亦勞思羅襦久應罷
花釵堪更治新粧不點黛余還自畫眉
陳徐陵詠織婦詩曰纖纖運玉指脉脉正蛾眉振躡開
交縷停梭續斷絲簷前初月照洞尸朱帷垂弄機行掩
淚彌令織素遲
陳蕭銓賦婀娜當軒織詩曰東南初日照秦樓西北織
婦正嬌羞綺窗猶垂翡翠幌珠簾半上珊瑚鈎新粧入
機映春牖弄杼鳴梭挑纖手何曾織素讓新人不掩流
蘇推中婦三日五匹未言遲衫長腕弱繞輕絲綾中轉
躡成離鵠錦上迴文作别詩不惜紈素同霜雪更傷秋
扇篋中辭
賦後漢王逸機婦曰帝軒龍躍庶業是昌俯覃聖思仰
覽三光爰制布帛始垂衣裳於是取衡山之孤桐南岳
之洪樟結靈根於盤石託九層於岩傍性條暢以端直
貫雲表而剴良儀鳳晨鳴翔其上怪獸羣萃而陸梁於
是乃命匠人潜江奮驤踰五領越九岡斬伐剖析擬度
短長勝復迴轉尅像乾形大匡淡泊擬則川平光為日
月蓋取昭明三軸列布上法台星兩驥齊首儼若將征
方員綺錯微妙窮竒蟲禽品獸物有其宜兔耳跧伏若
安若危猛犬相守竄身匿蹄高樓雙峙下臨清池遊魚
銜餌瀺灂其陂鹿盧竝起纖繳俱垂一往一來匪勞匪
疲於是暮春代謝朱明達時蠶人告訖舍罷獻絲或黃
或白蜜蠟凝脂纖纖靜女經之絡之爾乃窈窕淑媛美
色貞怡解鳴珮釋羅衣披華幕登神機乘輕杼覧牀帷
動搖多容俯仰生姿
晉楊泉織機賦曰伊百工之為技莫機巧之最長似人
君之列位象百官之設張立匡郭之制度如城隅之員
方應萬機以布錯實變態之有章是以孟秋之月首殺
庶物工民呈材取彼椅梓貞幹修枝名匠騁工美乎利
器心暢體通膚合理同規矩盡法因事作容好無不媚
事無不供於是乎女工就素絲輕貫綜紀簡姦清織女
揚翬美乎如芒麗姿妍雅動有令光足閑蹈躡手習檻
匡節奏相應五聲激揚濁者含宫清者應商和聲成柔
慷慨成剛屈申舒縮沈浮抑揚開以厭間闔以高梁進
以懸魚退以俠彊氣變相應隂感乎陽僶俛不及進却
頡頏事物之宜法天之常既合利用得道之方
鍼
吳書曰虞翻年十二有客詣翻兄不遇之翻乃與客書
曰礠石不受曲鍼
賦楚荀况鍼賦曰有物於此生於山阜處於室堂無知
無功善治衣裳不盗不竊穿窬而行日夜合離以成文
章已能合從又善連横下覆百姓上飾帝王
漢曹大家鍼縷賦曰鎔秋金之剛精形微妙而直端性
通遠而漸進博庶物而一貫惟鍼縷之列迹信廣博而
無原退逶迤以補過似素絲之羔羊何斗筲之足筭咸
勒石而升堂
市
列子曰昔齊人有欲金者清旦衣冠而之市適鬻金者
所因攫其金而去吏捕問之對曰取金之時不見人徒
見金
魯連子曰孟嘗逐於齊譚裕子曰富貴則就貧賤則去
此物之必至而理固然也願君勿怨請以市論朝則盈
夕則虛非朝愛而夕憎之也求存故往求亡故去勢使
然也
漢書曰楚王戊與吳通申公白公二人諫不聽衣之赭
衣使杵臼椎舂於市又曰刺繡文不如倚市門此言末
業貧者之資又曰司隸校尉解光奏王根曰縱横恣意
大治室第中立土山而立兩市殿上赤墀戶下青𤨏
東觀漢記曰樊重治家産業起廬舍高樓連閣陂池灌
注竹木成林閉門成市
華嶠後漢書曰宋登為汝隂令為政明能號稱神父出
為潁川太守市無二價道不拾遺
漢名臣奏曰太尉屬應劭等議以為鮮卑隔在漠北犬
羊為羣無君長帥廬落之居又其天性貪而無信故自
漢興于兹數犯障塞且無寧歲吏民創禁不與交關唯
至胡市乃成靡服非畏威懷德實玩中國珍異之故耳
戴延之西征記曰洛陽舊有二市一曰金市在宮西大
城内
詩梁庾肩吾看放市詩曰旗亭出御道游目暫迴車既
非隨舞鶴聊自入看書懸龜識季主牓酒見相如日中
人已合黃昏故未疎
陳張正見賦得日中市朝滿詩曰雲閣綺霞生旗亭麗
日明塵飛三市路蓋入九重城竹葉當壚滿桃花帶綬
輕唯見爭名利安知大隱情
教梁簡文帝移市教曰臨淮作守白鹿隨而忘反蕭令
解綬黃雀從而不歸况復衛卒遮車追民擁㮄瞻言前
古眇愧弘多吾旅泊東川阻茲涸水日中揔會交貿遷
移雖樊無外取要得所求而旗亭舊體自有常處不容
近違孔奮遠逐曹參正恐舊肆盈虛或成彫廢
周庾信荅移市教曰昔張楷碩儒尚移弘農之市宜官
妙篆猶致酒壚之客况復德總郇周聲高梁楚希風慕
義之士舉袂成帷卧轍反車之流磨肩相接遂使王充
閱市之處遠出荒郊石苞販鐵之所翻臨涯岸聖德謙
虛未忘喧湫欲令吹簫舞鶴還反舊鄽賣卜屠羊請辭
新闠而交貿之黨好留豳岐之衆難遣
藝文類聚卷六十五
