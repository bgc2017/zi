藝文類聚卷第七唐歐陽詢撰
山部上(總載山衡山)(崑崙山廬山)(嵩高山太行山)(華山荆山)
(鍾山山燕然)(北芒山羅浮山)(天台山九疑山)(首陽山)
總載山
春秋說題辭曰山之為言宣也含澤布氣調五神也
國語曰禹封九山山者土之聚也
論語曰仁者樂山
春秋元命苞曰山者氣之包含所以含精藏雲故觸石
而出
爾雅曰山西曰夕陽山東曰朝陽又曰山大而高曰崧
山小而高曰岑多草木曰屺無草木曰岵石戴土謂之
崔嵬土戴石為岨
禮記曰夫山一拳石之多及其廣大草木生之禽獸居
之寳藏興焉
史記曰黃帝東至于海登九山西至于崆峒登雞頭南
至熊湘北逐獯鬻合符崟山
蜀王本紀曰天為蜀王生五丁力士能移山秦王獻美
女與蜀王蜀王遣五丁迎女見一大蛇入山穴中五丁
并引蛇山崩秦五女皆上山化為石
河圖曰武關山為地門上為天高星主囹圄岐山在崑
崙東南為地乳上為天糜星汶山之地為井絡帝以會
昌神以建福上為天井
吕氏春秋曰何謂九山會稽太山王屋首陽山太華岐
山太行羊腸孟門
漢名臣奏曰漢得隂山匈奴長老過之未嘗不哭
地鏡曰入名山必先齋五十日牽白犬抱白雞以鹽一
勝山神大喜芝草異藥寳玉為出未到山百步呼曰林
林央央此山王名知之却百邪
袁山松宜都記曰郡西北陸行四十里有丹山山間
時有赤氣籠蓋林嶺如丹色因以名山又曰自西陵
東北陸行百二十里有方山其嶺四方素崖如壁天清
朗時有黃影似人像山上有神祠場特生一竹茂好
其標垂場中場中有塵埃則風起動此竹拂去如灑
掃者
盛弘之荆州記曰宜都西南峽中有黃牛山江湍紆迴
途經信宿猶望見之行者語曰朝發黃牛暮宿黃牛三
日三暮黃牛如故又曰桂陽郡西南五十里有萬歲山
有石室鍾乳山上悉生靈夀木又曰武陵舞陽縣有淳
于白雉二山在寧州武陵二界畔絶壑之半有一石雉
遠望首尾可長二丈伸足翔翼若虚中翻飛頭綴著石
又曰衡山有三峯極秀一峯名紫蓋又曰宜都夷道縣
西南九十里有望州山四面壁立登此見一州内東有
涌泉欲雨輒有赤氣故名丹水又曰宜都宜昌縣三峽
七百里兩岸連山略無絶處漁者歌曰巴東三峽巫峽
長
荆南圖制曰宜都夷陵縣東六十里南岸有荆門山北
有虎牙二山相對虎牙有石壁其文黃赤又似虎牙形
荆門山上合下空有若門象又曰鄧城西七里有作樂
山諸葛亮常登此山為梁甫吟又曰襄陽郡中廬縣西
百三十里有馬穴山傍有一地道云漢時有馬出其中
又曰宜都夷陵縣西八十里有高筐山古老相傳堯時
大水此山不沒如筐篚因以為名又曰巴東昆陽縣東
南十里有栢枝山有石泉口方數丈中有魚又曰宜都
夷道縣北有女觀山昔有思婦登山絶望懷思而死葬
之山頂山遂枯悴因以名山
庾仲雍湘中記曰桂陽郴縣東北五里有馬嶺山高六
百餘丈蘇躭所栖遊處因而得仙後有見躭乘白馬還
此山中世因名為馬嶺
晏子春秋曰齊景公召羣臣問曰天不雨久矣民有饑
色吾卜祟在高山廣澤寡人欲祠靈山可乎晏子曰夫
靈山因以石為身以草木為毛髮天久不雨髮將焦身
將熱獨不欲雨乎祠之何益
淮南子曰牛蹄之涔無尺之鯉頽府之山無丈之材所
以然者何也皆其營守狹小而不能容巨大
韓詩外傳曰仁者何以樂山山者萬物之所瞻仰也草
木生焉萬物殖焉飛鳥集焉走獸休焉吐生萬物而不
私焉出雲導風天地以成國家以寧此仁者所以樂山
張璠漢記曰梁冀聚土築山十里九坂以象二崤窮極
工巧積金玉眀珠充牣其中
相冢書曰青烏子稱山望之如却月形或如覆舟葬之
出富貴山望之如雞栖葬之滅門山有重疊望之如鼓
吹樓葬之連州二千石
遊名山志曰玉溜山一名地肺山一名浮山
魏志曰眀帝鏨太行山之石英採榖城之文石起景陽
山於芳林園
王韶之始興記曰郡東有玉山草木滋茂泉石澄潤
鄧德眀南康記曰平固縣覆笥山上有笥貯玉牒記故
山因笥為名焉
詩晉庾闡登楚山詩曰拂駕升西嶺寓目臨浚波想望
七德耀詠此九功歌龍駟釋陽林朝服集三河迴首盻
宇宙一無濟邦家
晉王凝之妻謝氏詩曰峩峩東嶽高秀極冲清天巖中
閒虚宇寂漠幽以玄非工復非匠雲構發自然噐象爾
何物遂令我屢遷逝將宅斯宇可以盡天年
宋孝武遊覆舟山詩曰束髮好怡衍弱冠頗流薄素想
終勿傾聿來果丘壑層峯亘天維曠渚綿地絡逄臯列
神苑遭壇樹仙閣松墱含青暉荷源煜彤爍川界泳遊
鱗巖庭響鳴鶴又登作樂山詩曰修路軫孤轡竦石頓
飛轅遂登千尋首表裏望丘原屯煙擾風穴積水溺雲
根漢潦吐新波楚山帶舊苑壤草淩故國拱水秀頽垣
目極情無届客思空已繁又登魯山詩曰解帆憩通渚
息徒憑椒丘粤值風景和升高從遠眸紀䣆窮西路湘
夢極南流杳哉漢隂水浩焉江界修
宋謝靈運往北山經湖中詩曰石横水分流林密蹊絶
蹤初篁苞綠籜新蒲合紫茸海鷗戱春岸天雞弄和風
宋宗炳登白鳥山詩曰我徂白鳥山因名感昔擬仰升
數百仞俯覽眇千里杲杲羣木分岌岌衆巒起又登半
石山詩曰清晨陟阻崖氣志洞蕭灑嶰谷崩地幽窮石
凌天委長松列竦肅萬樹巉巖詭上施神農蘿下凝堯
時髓
齊謝朓和王著作登八公山詩曰東限瑯琊臺西距孟
諸陸阡眠起雜樹壇欒隂修竹日隱瀾疑空雲聚岫如
複出沒眺樓雉遠近送春目又遊敬亭山詩曰兹山亘
百里合沓與雲齊上干蔽白日下屬帶迴溪交藤荒且
蔓樛枝聳復低獨鶴方朝唳饑鼯此夜啼泄雲已漫漫
多雨亦淒淒
梁沈約遊金華山詩曰遠策追夙心靈山協久要天倪
臨紫闕地道通丹竅未乘琴高鯉且縱嚴陵釣若蒙羽
駕迎得奉金書召高馳入閶闔方覩靈妃笑
又留真人東山還詩曰連峯竟無已積翠遠微微寥戾
野風急芸黃秋草腓我來歲云暮於此悵懷歸霜雪方
共下寧止露霑衣待余兩岐秀去去掩柴扉
梁范雲登三山詩曰仄徑崩且危叢巖竦復垂石藤多
卷節水樹饒蟠枝海中昔自重江上今如斯
梁江淹歴山詩曰愁生白露日思起秋風年竊悲杜蘅
暮攬涕即空山落葉下楚水别鶴噪吳田嶂氣隂不極
日色半虧天酒至情蕭瑟憑罇還惘然又遊黃檗山詩
曰長望竟何極閩雲連越邊南州饒竒怪赤縣多靈仙
金峯各虧日銅石共臨天陽岫昭鸞采隂谿噴龍泉雞
鳴丹壁上猿嘯青崖間
梁任昉奉和登影陽山詩曰物色感神遊升高悵有閱
南望銅駞街北走長楸埒别澗苑滄溟疏山駕瀛碣奔
鯨吐華浪司南動輕枻日下重門照雲開九華澈觀閤
隆舊恩奉圖愧前哲
梁庾肩吾遊甑山詩曰去子平已久餘風今復追未必
遊春草王孫自不歸寒雲間石起秋葉下山飛
周王褎眀慶寺石壁詩曰夏水懸臺際秋泉帶雨餘石
生銘字長山久谷神虛又雲居寺高頂詩曰中峯雲已
合絶頂日猶晴邑居随望近風煙對眼生
周庾信陪駕幸終南山詩曰玉山乘四載瑶池宴八龍
黿橋浮少海鵠蓋上中峯飛狐横塞路白馬當河衝水
奠三川后山封五樹松長虹雙瀑布圓闕兩芙蓉戍樓
鳴夕鼓山寺響晨鐘新蒲節轉促短筍籜猶重樹宿含
櫻鳥花留釀蜜蜂迎風下列缺釃酒召昌容且欣陪北
上方欲待東封
陳張正見賦得山卦名詩曰蓬萊遁羽客巖穴轉蒙籠
雲歸仙井暗霧解石橋通影帶臨峯鶴形随雜雨風尋
師不失路咸欲馭飛鴻
賦魏劉楨黎陽山賦曰自魏都而南邁迄洪川以朅休
想王旅之旌旄望南路之遐修御輕駕而西徂過舊塢
之高區爾乃踰峻嶺超連罡一登九息遂臻其陽南蔭
黃河左覆金城青壇承祀高碑頌靈珍木駢羅奮華揚
榮雲興風起蕭瑟清泠延首南望顧瞻舊鄉桑梓增敬
慘切懷傷河源汨其東遊陽烏飄而南翔覩衆物之集
華退欣欣而樂康
晉潘岳登虎牢山賦曰辭京輦兮遥邁將遠遊兮東夏
朝發軔兮帝墉夕結軌兮中野憑修坂兮停車臨寒泉
兮飲馬眷故鄉之遼隔思紆軫以鬱陶步玉趾以升降
淩汜水而登虎牢覽河洛之二川眺成平之雙臯崇嶺
驫以崔崪幽谷豁以窙寥路逶迤以迫隘林廓落以蕭
條爾乃仰蔭嘉木俯藉芳卉青煙鬱其相望棟宇懔以
鱗萃彼登山而臨水固先喆之所哀矧去鄉而離家邈
長辭而遠乖望歸雲以歎息腸一日而九迴良勞者之
詠事爰寄言以表懷
晉郭璞巫咸山賦曰蓋巫咸者實以鴻術為帝堯醫生
為上公死為貴神豈封斯山而因以名之乎伊巫咸之
名山崛孤停而嵥峙體岑峭以隆頽冠崇嶺以峻起配
華霍以助鎮致靈潤乎百里爾乃寒泉懸涌浚湍流帶
林薄叢籠幽蔚隱藹八風之所歸起遊鳥之所喧會潜
瑕石揚蘭茞迴翔鵷集凌鷮鷦翳禽鳥栖陽以晨鳴熊
虎窟隂而夕㘁
梁江淹江上之山賦曰挂青蘿兮萬仞竪丹石兮百重
百重兮嵒㟧如斵兮如削波潮兮吐納&KR1778;岸兮積沓見
紅草之交生眺碧樹之四合草自然而千華樹無情而
百色嗟世道之異兹牽憂患而來逼
梁吳筠八公山賦曰峻極之山蓄聖表仙南参差而望
越北邐迤而懷燕爾其盤栢基固含陽藏霧絶壁嶮巇
層巖迴互桂皎月而常團雲望空而自布袖以華閬帶
以潜淮文星亂石藻日流階若夫神基巨鎮而卓犖荆
河箕風畢雨育嶺生峩高岑直兮蔽景修坂出兮架天
以迎雲而就日若從漢而迴山露泫葉而原淨花照磯
而岫鮮促嶂萬尋平崖億絶上被紫而煙生傍帶花而
來雪維英王兮好仙會八公兮小山駕飛龍兮翩翩高
馳翔兮冲天
陳張正見山賦曰何神山之峻美諒苞結之所成東垂
曰泰南服稱衡西戎所擅北狄標名於是堯值洪流滔
天襄陵禹敷水土奠高槎木衆川既導羣岳自修潜通
四瀆鎮壓九州森羅辰象吐吸雲霧深不可測遠不可
步於廓靈山長為作固爾其為狀也則武當太和武功
太白崑崙五門扶寧三石峯高一萬峭峙三百登而眺
之則千里無極俯而臨之則萬仞難測映白鶴而同高
混青天而共色
晉潘尼西道賦曰異山河之岨阨倦關谷之盤紆車低
佪於潜軌馬侘傺於險塗狗肘還勾羊角互戾葂窟連
投十數億計石子之澗坎塪之穴支體為之危竦形骸
為之疲曳此亦行者之艱難羈旅之困斃若其名坂則
羊羹八特成臯黃馬迴波激浪飛沙飄瓦馬則頓躓狼
傍虺頽玄黃牛則體疲力竭損食喪膚尳蹄穿嶺摩髖
脱軀
吟晉夏矦湛山路吟曰夙駕兮待眀陟山路兮遐征冐
晨朝兮入大谷道逶迤兮嵐氣清攬轡兮抑馬踟蹰兮
曠野曠野&KR0008;兮遼落崇岳兮嵬崿丘陵兮連離卉木兮
交錯渌水兮長流驚濤兮拂石
宋謝莊山夜憂曰庭光盡山眀歸流風乘軒卷眀月緣
河飛澗鳥鳴兮夜蟬清橘露靡兮蕙煙輕凌别浦兮值
泉躍經喬林兮遇猨驚南臯别鶴佇行漢東鄰孤管入
青天沉痾白髮共急日朝露過隟詎賖年年去兮髮不
還金膏玉液豈留顔迴舲拓繩戸收棹掩荆關
贊晉庾肅之山贊曰懸巖沓翳神明攸居官府風雲懷
吐川渠崑閬天竦五岳雲停飛峯紫蔚辰秀太清
晉戴逵山贊曰蔚矣名山亭亭洪秀並基二儀嶤嶣雲
構嵳峩積岨寥籠虛岫輕霞下拂神泉旁漱曰仁奚樂
惟兹比壽
晉郭璞炎山贊曰木含陽氣精構則燃焚之無盡是生
火山理見乎微其妙在傳
銘晉張載劒閣銘曰巖巖梁山積石峩峩遠屬荆衡近
綴岷嶓南通卭僰北逹襃斜狹過彭碣高踰嵩華惟蜀
之門作固作鎮是曰劒閣壁立千仞窮地之險極路之
峻世濁則逆道清斯順閉由往漢開自有晉秦得百二
并吞諸矦齊得十二田生獻籌矧兹狹隘土之外區一
人荷戟萬夫趦趄形勝之地非親勿居昔在武侯中流
而喜山河之固見屈吳起興實在德險亦難恃洞庭孟
門二國不祀自古迄今天命匪易憑阻作昏尠不敗績
公孫既滅劉氏銜璧覆車遺軌罔或重跡勒銘山阿敢
告梁益
晉湛方生靈秀山銘曰巖巖靈秀積岨幽重傍嶺關岫
乘標挺峯桂柏參幹芝菊亂叢翠雲久映爽氣晨蒙籠
籠疎林穆穆閒房幽室冬暄清蔭夏凉神木竒生靈草
真香雲鮮其色風飄其芳可以養性可以栖翔長生久
視何必仙鄉
梁簡文帝行雨山銘曰巖畔途遠阿曲路深猶云息馭
尚且抽琴兹峯獨擅嶔﨑千變却繞畫房前臨寳殿玉
岫開華紫水迴斜谿間聚葉澗裏縈沙月映成水人來
當花藤結如帷磧起成基芸香馥逕石鏡臨墀又眀月
山銘曰迢逓峯長威紆岳聚既正書門兼同天柱非競
小山寧論大庾豈學土龍詎湏石鼓緅色斜臨霞文横
竪
梁孝元帝東宮後堂仙室山銘曰太華削成本擅竒聲
峯如雪委嶺若蓮生雲除紫蓋霞通赤城金壇是籙玉
記題名鳳依桐樹鶴聽琴聲殿接南箕橋連北斗秋河
從帶春禽銜綬朱鳥安窗青龍作牖
梁庾肩吾東宮玉帳山銘曰玉帳寥廓崑山抵鵲摠葉
成帳連枝起幕玉蘂難徙金花不落隠士彈琴仙人看
博巖留故鼎竈聚新荆煮石初爛燒丹欲成桑田屢盡
海水頻傾長聞鳳笛永聽簫聲
周庾信梁東宮行雨山銘曰山名行雨地異陽臺佳人
無數神女羞來翠幔朝開新粧旦起樹入牀前山來鏡
裏草色衫同花紅面似開年寒盡正月遊春天絲劇藕
蝶粉多塵横藤礙路垂柳係人誰言洛水一箇河神
陳徐陵後堂望美人山銘曰高堂凝雨洛浦無洲何處
相望山邊一樓峯因五婦石是三侯險逾地肺危鄰天
柱禁苑斜通春人恒聚樹裏聞歌枝中見舞恰對粧臺
諸窗併開遥看已識試喚便迴豈如織女非秋不來
碑梁簡文帝神山碑銘曰開號天井山稱地雌碧雞金
馬越瀆梁池懷靈緼德孕寳含竒此亦仙岫英名遠摛
昔有鷲窟不燒淨土邁彼高蹤搆兹法宇引葉成帷即
樹為柱石砌危横崖階斜竪
梁元帝玄圃牛渚磯碑曰竊以增城九重仙林八樹未
有船如鴈鶴時度宓妃橋似牽牛能分織女丹鳳為羣
紫柱成迾清風韻響即代歌仙桂影浮池仍為月浦璧
月朝暉金樓啓扉畫船向浦錦纜牽磯花飛拂䄂荷香
入衣山林朝市併覺㤀歸
序宋謝靈運名山序曰夫衣食人生之所資山水性分
之所適世識多云歡足本在華堂枕巖潄流者之無大
志故保其枯槁余謂不然君子有愛物之情有救物之
能横流之弊非才不理故時有屈己以濟彼豈以名利
之場賢於清曠之域邪語萬乘則鼎湖有縱轡論儲貳
則嵩山有絶控又陶朱高揖越相留矦願辭漢傅推此
而言可以眀矣
書梁吳筠與施從事書曰故鄣縣東三十五里有青山
絶壁于天孤峯入漢緣嶂百重青川萬轉歸飛之鳥千
翼競來企水之猨百臂相接秋露為霜春蘿被逕風雨
如晦鷄鳴不已信足蕩累頥物悟裏散賞又與朱元思
書曰風煙俱淨天山共色從流飄蕩任意東西自富陽
至桐廬一百許里竒山異水天下獨絶水皆縹碧千丈
見底游魚細石直視無礙急湍甚箭猛浪若奔夾峯高
山皆生寒樹負勢競上互相軒邈爭高直指千百成峯
泉水激石泠泠作響好鳥相鳴嚶嚶成韻蟬則千轉不
窮猨則百呌無絶鳶飛戾天者望峯息心經綸世務者
窺谷㤀反横柯上蔽在晝猶昏疎條交映有時見日
崑崙山
河圖曰崑崙之墟五城十二樓河水出焉
龍魚河圖曰崑崙山天中柱也
大荒西經曰赤水之後黑水之前有大山名曰崑崙之
丘有神人面虎身有尾
爾雅曰西北之美者有崑崙之墟璆琳琅玕焉
穆天子傳曰天子遂宿于崑崙之阿赤水之陽吉日辛
酉天子升于崑崙之丘以觀黃帝之宮
紀年曰周穆王十七年西征至崑崙丘見西王母王母
止之
神異經曰崑崙有銅柱焉其高入天所謂天柱也圍三
千里圓周如削銅柱下有迴屋焉辟方百丈
史記曰禹本紀言河出崑崙崑崙甚高三千五百餘里
日月所相避隠為光眀也其上醴泉華池自張騫使大
夏之後窮河源惡覩本紀所謂崑崙者乎
水經曰崑崙墟在西北去嵩高五萬里地之中也其高
萬一千里河水出其東北陬
博物志曰崑崙從廣萬一千里神物之所生聖人神仙
之所集五色雲氣五色之流水其泉東南流入中國名
為河也
葛仙公傳曰崑崙一曰玄圃一曰積石瑶房一曰閬風
臺一曰華蓋一曰天柱皆仙人所居也
搜神記曰崑崙之山地首也是惟帝之下都故其外絶
以弱水之深又環以炎火之山山上有鳥獸草木皆生
育滋茂於炎火之中故有火澣布非此山之皮枲則其
鳥獸之毛也
贊晉郭璞崑崙丘贊曰崑崙月精水之靈府惟帝下都
西羌之宇嵥然中峙號曰天柱
嵩高山
山海經曰太室之中山其上有木焉葉狀如梨而赤理
而名曰栺服者不垢
毛詩曰嵩高惟嶽峻極于天維嶽降神生甫及申
列仙傳曰王子喬周靈王太子晉也好吹笙作鳳鳴遊
伊雒間道士浮丘公接上嵩高山
漢武帝内傳曰武帝夜夢與李少君俱上嵩高山上半
道有繡衣使者乘龍持節從雲中下言太乙君召覺即
告近臣曰如朕夢少君將舍朕去矣
劉根别傳曰根棄世學道入中嶽嵩山石室中峥嵘上
東南下五十丈北人冬夏不衣身毛皆長一二尺顔狀
如年十五時
仙經云嵩高山東南大巖下石孔方圓一丈西方北入
五六里有太室高三十餘丈周圓三百步自然眀燭相
見如日月無異中有十六仙人云月光童子常在天台
時亦往來此中人非有道不得望見
戴延之西征記曰嵩高山巖中也東謂太室西謂少室
相去七十里嵩高總名也
世記曰嵩高山北有大穴莫測其深百姓歲時每遊觀
其上晉初嘗有一人誤墮穴中同軰冀其儻不死乃投
食於穴中墜者得之為尋穴而行計可十許日忽曠然
見眀又有草屋中有二人對坐圍棋局下有一杯白飲
墜者告以饑渴棋者曰可飲此墜者飲之氣力十倍半
年許乃出于蜀中歸洛下問張華張華曰此仙館大夫
所飲者玉漿也
俗說曰傅亮北征在黃河中垂至洛遥見嵩高山于時
同從客在坐問傅曰潘安仁懷舊賦云前瞻太室傍眺
嵩丘嵩丘太室故是一山何以言傍眺傅曰有嵩丘山
去太室七十里此是書寫誤耳
贊晉郭璞太室山贊曰嵩惟嶽宗華岱恒衡氣通元漠
神洞幽眀嵬然中立衆山之英
華山
爾雅曰華山為西嶽
西山經曰太華之山削成而四方其高五千仞其廣十
里
晏子曰君子若華山然松柏既多矣望之盡日不知厭
列仙傳曰修陽公者魏人止華隂山石室中中有石榻
常卧其上石盡陷穿又曰呼子先者漢中關下卜師夀
百餘歲臨去呼酒家嫗令急装便有仙人持二茅狗來
至子先將一與酒嫗因各騎之乃龍也上華隂山常於
山大呼言子先酒母在此
華山記曰華山高巖四合重嶺秀起上有石池北有石
鼓父老相傳云嘗有聞其鳴者
述征記云華山對河東首陽山黃河流于二山之間云
本一山巨靈所開今睹手跡於華嶽而脚跡在首陽山
下
贊晉郭璞華山贊曰華嶽靈峻削成四方爰有神女是
挹玉漿其誰遊之龍駕雲裳
銘晉傅玄華嶽銘序曰易稱灋象莫大乎天地天以高
眀崇顯而嶽配焉地以廣厚為基而嶽體焉若夫太華
之為鎮也五嶽列位而存其首三條分方而處其中故
能參兩儀以比德協和氣之絪緼故雲行與雨施興雷
風以動物是以古先歴代聖帝眀王莫不燔柴加牲尊
而祀焉於虞書則西廵狩至于西嶽而親祭焉於禮則
大司馬掌其分域而大宗伯典其禮祀也
碑後漢張昶西嶽華山堂闕碑序曰易曰天地定位山
澤通氣然山莫尊於嶽澤莫盛於瀆岳有五而華處其
一瀆有四而河在其數其靈也至矣人主廢興必有其
應故岱山石立中宗繼統太華授璧秦胡絶緒白魚入
舟姬武建業寳珪出水子朝喪位布五方則處其西列
三條則居其中世宗又經集靈之宮於其下想松喬之
儔是遊是憩郡國方士自遠而至者充巖塞崖鄉邑巫
覡宗祝乎其中者亦盈谷溢磎咸有浮飄之志愉悦之
色必雲霄之路可外而越果繁昌之福可降而致也故
殖財之寳黃玉自出令德之珍卿相是毓匪惟嵩高降
生申甫斯亦有焉
衡山
周官曰荆州之鎮山曰衡山
湘中記曰衡山九疑皆有舜廟遥望衡山如陣雲㳂湘
千里九向九背乃不復見又曰南陽劉道人嘗遊衡山
行數十里有絶谷不得前遥望見三石囷二囷閉一囷
開
盛弘之荆州記曰衡山有三峯極秀一峯名芙蓉峯最
為竦桀自非清霽素朝不可望見峯上有泉飛派如一
幅絹分映青林直注山下
異苑曰湘東姚祖太元末為郡吏經衡山望巖下有數
年少並執筆作書祖謂是行侶休息乃枉道過之未至
百許步少年相與翻然飛颺
詩晉庾闡詩曰北眺衡山首南睨五嶺末寂坐挹虛恬
運目情四豁翔亂凌九霄陸鱗困濡沫既體江湖悠安
識南溟闊
廬山
山海經曰廬山名有二一曰天子都二曰天子鄣
伏滔遊廬山序曰廬山者江陽之名嶽其大形也背岷
流面彭蠡蟠根所據亘數百里重嶺桀嶂仰插雲日俯
瞰川湖之流焉
遠法師廬山記曰東南有香罏山孤峯秀起遊氣籠其
上則棼氲若煙
神仙傳曰董奉還豫章廬山下居在山間了不佃作為
人治病亦不取錢物使病愈者種杏五株
張野廬山記曰廬山天將雨則有白雲或冠峯巖或亘
中嶺俗謂之山帶不出三日必雨
周景式廬山記曰匡裕周威王時生而神靈廬於此山
世稱廬君故山取號焉又曰登廬山望九江以觀禹之
跡其兹峯乎東南隱諸嶺不得駢瞩自廬山人迹所暨
迥望處無復出此者又甚高峻每雨其下成潦而上猶
皎日峯頭有大盤石可坐數百人
詩宋謝靈運登廬山絶頂望諸嶠詩曰積峽忽復啓平
塗俄已閉巒隴有合沓往來無蹤轍晝夜蔽日月冬夏
共霜雪
宋鮑昭登廬山詩曰懸裝亂水區旅薄次山楹千巖狀
岨積萬壑勢迴縈巃嵸高昔貎紛亂襲前名洞澗窺地
脉疎樹隱天經松磴上迷密雲竇下縱横隂冰實夏結
炎樹信冬榮又登廬山望石門詩曰眀發振雲冠升&KR4159;
遠栖趾高峯隔半天長崖斷千里雞鳴青澗中猨嘯白
雲裏瑤波逐穴開霞石觸峯起迴互非一形參差悉相
似
梁江淹登廬山香罏峯詩曰綘氣下縈薄白雲上杳冥
中坐瞰蜿虹俛伏視流星日落長沙渚曾隂萬里生藉
蘭素多意臨風默含情
賦宋支曇諦廬山賦曰佳哉壯麗峻極氤氲包靈竒以
藏噐藴絶峯乎青雲景澄則巖岫開鏡風生則芳林流
芬嶺竒故神眀鱗萃路絶故人跡自分嚴清升山於玄
崖世高垂化於䢼亭應真陵雲以踞峯眇忽翳景而入
冥咸豫聞其清塵妙無得之稱名也若其南面巍崫北
背迢蔕懸霤分流以飛湍七嶺重㟽而疊勢映以竹柏
蔚以檉松縈以三湖帶以九江嗟四物之蕭森爽獨秀
於玄冬美二流之潺湲津百川之所衝峭門百尋峻闕
千仞香罏吐雲以像煙甘泉涌霤而先潤
碑梁元帝廬山碑序曰夫日月麗天皇穹所以貞觀川
嶽帶地后土所以維寧廬山者亦南國之德鎮雖林石
異勢而雲霞共色長風夜作則萬流俱響晨鼯曉吟則
百嶺齊應東瞻洪井識曳帛之在兹西望石梁見指寳
之可拾誠後慕類易悲山中難久攀蘿結桂多見淹留
太行山
山海經曰太行山其首曰歸山其上有金玉下有碧玉
穆天子傳曰天子命駕八駿之乘赤驥之駟南征翔行
逕絶翟道升于太行南濟于河
墨子曰墨子請耕桂嶺子曰將上太行駕驥與牛子將
誰驅曰將驅驥以驥足貴也
尸子曰龍門魚之難也太行牛之難也以德報怨人之
難也
戰國策曰范睢說秦王曰舉兵攻滎陽則成臯之路不
通北壍太行之道則上黨之兵不下王舉兵而攻滎陽
則其國斷為三
神仙傳曰王烈入太行山忽聞山東北雷聲往視見山
上破數百丈石中有一孔徑尺中有青泥流出烈取搏
之随手堅凝氣味如粳米飯
詩晉袁宏從征行方山頭詩曰峩峩太行凌虛抗勢天
嶺交氣窈然無際澄流入神玄谷應契四象悟心幽人
來憩
荆山
山海經曰荆山其隂多鐵其陽多赤金
河圖括地象曰荆山為地雌上為軒轅星
韓子曰卞和得玉於楚山中獻厲王王使玉人相之曰
石也刖其左足和抱其璞哭於荆山之下三日泣盡繼
之以血
水經曰荆山在南郡臨沮縣東北
詩晉桓玄登荆山詩曰理不孤湛影比有津曾是名嶽
眀秀超鄰噐栖荒外命契響神我之懷矣巾駕飛輪
梁江淹望荆山詩曰奉詔至江漢始知楚塞長南關繞
桐柏西岳出魯陽寒郊無留影秋日懸清光悲風繞重
林雲霞肅川漲歲晏君如何零淚霑衣裳
鍾山
徐爰釋門略曰建康北十餘里有鍾山舊名金山漢末
金陵尉蔣子文討賊戰亾靈發於山因立蔣侯祠故世
號曰蔣山
庾闡揚都賦注曰建康宮北十里有蔣山輿地圖謂之
鍾山元皇帝未渡江之年望氣者云蔣山上有紫雲時
時晨見
山謙之丹陽記曰京師南北並有連嶺而蔣山獨隆崖
峻異其形象龍實掦都之鎮也
孫權葬山南因山為名號曰蔣陵
沈約宋書曰蕭思話領左衛嘗從太祖登鍾山北嶺石
上彈琴因賜以銀酒鍾
詩梁沈約遊鍾山詩曰靈山紀地德地險資岳靈終南
表秦館少室邇王城比阜何其峻林薄杳葱青發地多
竒嶺千雲非一狀合沓共隱天參差互相望鬱律搆丹
巘崚嶒起青嶂即事既多美臨眺殊復竒南矚儲胥觀
西望昆眀池山中咸可悦賞逐四時移春光發隴首秋
風生桂枝多值息心侣結架山之足八解鳴澗流四禪
隱巖曲
梁虞騫登鍾山下峰望詩曰冠者五六人擕手巖之際
散意百仞端極目千里睇疊岫乍昏眀浮雲時卷閉遥
看野樹短遠望樵人細
北芒山
魏志曰眀帝即位欲平北芒令登臺觀見孟津廷尉辛
毗諫曰天地之性高高下下今而反之既非其理加以
損費人功民不堪役且若九河盛溢洪水為害而丘陵
皆夷何以禦之帝乃止
朱超石與兄書曰登北芒遠眺衆美都盡光武墳邊杏
甚美今奉送核
詩魏劉伶北芒客舍詩曰泱漭望舒隱黮黤玄夜隂寒
雞思天曙擁翅吹長音蚊蚋歸豐草枯葉散蕭林陳醴
發悴顔色覦暢真心緼被終不曉斯歎信難任何以除
斯歎付之與瑟琴長笛響中夕聞此消胷衿
賦晉張協登北芒賦曰陟巒丘之&KR0008;𡊇升逶迤之修岅
廻余車於峻嶺聊送目於四遠靈嶽鬱以造天連岡巖
以蹇産伊洛混而東流帝居赫以崇顯山川汩其常弓
萬物化而代轉何天地之難窮悼人生之危淺歎白日
之西頽兮哀世路之多蹇於是徘徊絶嶺踟躇步趾前
瞻狼山却闚大岯東眺虎牢西睨熊耳邪亘天際旁極
萬里莽眩眼以芒昩諒羣形之難紀臨千仞而俯看似
遊身于雲霓撫長風以延佇想凌天而舉翮瞻冠蓋之
悠悠覩商旅之接枙爾乃地勢窊隆丘墟陂陁墳隴㟪
疊棋布星羅松林摻映以攅列玄木搜寥而振柯壯漢
氏之所營望五陵之嵬峩喪亂起而啓壤僮豎登而作
歌
天台山
名山略記曰天台山在剡縣即是衆聖所降葛仙公山
也
異苑曰會稽天台山雖非遐遠自非平生㤀形不能躋
也
幽眀錄曰漢帝永平五年剡縣劉晨阮肇共入天台山
度山出一大溪溪邊有二女子資質妙絶遂留半年懷
土求歸既出親舊零落邑屋改異無復相識訊問得七
世孫
孔靈符會稽記曰赤城山内則有天台靈嶽玉室璿臺
賦晉孫綽遊天台山賦序曰天台山者蓋山嶽之神秀
者也涉海則有方丈蓬萊登陸則有四眀天台皆玄聖
之所遊化靈仙之所窟宅夫其峻極之狀嘉祥之美窮
山海之瓌冨盡人神之壯麗矣所以不列於五嶽闕載
於常典者豈不以其所立冥奥其路幽迴或倒景於重
溟或匿峯於千嶺始經魑魅之塗卒踐無人之境舉世
罕能登陟王者莫由禋祀理無隱而不彰啓二竒以示
兆赤城霞起以建標瀑布飛流以界道
首陽山
毛詩曰采苓采苓首陽之顚
論語曰伯夷叔齊餓于首陽之下
史記曰伯夷叔齊孤竹君之二子讓國逃去隱於首陽
山採薇而食之遂餓死首陽山
詩魏阮籍詩曰步出上東門遥望首陽岑下有採薇士
上有嘉樹林
賦漢杜篤首陽山賦曰嗟首陽之孤嶺形勢窟其槃曲
面河源而抗巖隴塠隈而相屬長松落落卉木蒙蒙青
羅落漠而上覆穴溜滴瀝而下通高岫帶平巖側洞房
隱於雲中忽吾覩兮二老時采薇以從容於是乎乃訊
其所求問其所修州域鄉黨親戚疋儔何務何樂而並
兹遊矣其二老乃荅余曰吾殷之遺民也厥胤孤竹作
蕃北湄少名叔齊長曰伯夷聞西伯昌之善教育年艾
於胡耈(舉后切)遂相擕而随之冀寄命乎餘壽而天命之
不常伊事變而無方昌伏事而畢命子忽遘其不祥乃
興師於牧野遂干戈以伐商乃棄之而來遊誓不步於
其鄉余閉口而不食並卒命於山傍
燕然山
漢書匈奴傳曰貳師引兵還至燕然山單于知漢軍勞
倦自將五萬騎遮擊貳師軍大亂敗貳師降單于
銘後漢班固燕然山銘曰勒以八陣蒞以威神玄甲耀
日朱旗絳天遂陵高闕下雞鹿經磧鹵絶大漠斬温禺
以釁鼓血尸逐以染鍔然後四校横徂星流彗掃蕭條
萬里野無遺宼於是城滅區殫反旆而旋鑠王師兮征
荒裔勦凶虐兮截海外夐其邈兮亘地界封神丘兮建
隆嵑熙帝載兮振萬世
羅浮山
茅君内傳曰太天之内有地中之洞天三十六所羅浮
山之洞周迴五百里名曰朱明曜真之天
袁彦伯羅浮山䟽曰遥望一石樓直上當十餘里許石
樓之於山頂十分之一耳去縣三十里便見山基至所
登處當百里許山皆平敞極目
羅浮山記曰羅浮者蓋總稱焉羅羅山也浮浮山也二
山合體謂之羅浮在增城博羅二縣之境舊說羅浮高
三千丈有七十石室七十二長溪神眀神禽玉樹朱草
詩宋王叔之遊羅浮山詩曰菴藹靈嶽開景神封綿界
盤趾中天舉峯孤樓側挺增岫迴重風雲秀體卉木媚
容
賦宋謝靈運羅浮山賦曰客夜夢見延陵茅山在京之
東南眀旦得洞經所載羅浮山事云茅山是洞庭口南
通羅浮正與夢中意相會遂感而作羅浮山賦曰若乃
茅公之說神化是悉數非億度道單悒憰(古宂切)洞天有
九此惟其七潜夜引輝幽境朗日故曰朱眀之陽宮耀
真之隂室洞宂之寳衢海靈之雲術伊離情之易結諒
沉念之羅浮發潜夢於永夜若愬波而乘桴越扶嶼之
細漲上增龍之合流鼓蘭枻以水宿杖桂策以山遊
九疑山
山海經曰南方蒼梧之丘蒼梧之川其中有九疑山焉
舜之所葬在長沙零陵界
楚辭九歌曰九疑繽兮並迎
淮南子曰九疑之南陸事寡而水事多
漢書曰武帝南廵狩至于盛唐望祀虞舜于九疑
湘中記曰九疑山在營道縣九山相似行者疑惑故名
九疑
名山略記曰九疑山漢末有張禮正魏時有治明期南
遊九疑禮正服黃精明期服澤瀉柏實後俱適西城若
受虹景方兼以守一内外洞澈東華迎而乘雲升天
詩庾闡採藥詩曰採藥靈山㟽結駕登九疑懸巖漏石
髓芳谷挺丹芝泠泠雲珠落漼漼玉蜜滋解景染冰顔
玅氣翼冥期
碑漢蔡邕九疑山碑曰巖巖九疑峻極于天觸石膚合
興播建雲時風嘉雨浸潤下民芒芒南土實賴厥勛逮
于虞舜聖德光眀克諧頑傲以孝蒸蒸師錫帝世堯而
授徵受終文祖琁璣是承泰階以平入以有終遂葬九
疑解體而升登此崔嵬託靈神仙
藝文類聚卷七
