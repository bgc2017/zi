藝文類聚卷十五唐歐陽詢撰
后妃部
后妃
白虎通曰天子之配謂之后后者何也明海内之小君
也
禮記曰古者天子立后六宫三夫人九嬪二十七世婦
八十一御妻以聽天下之内治以明章婦道故天下内
和而家理婦順不修隂事不得謫見於天月為之食月
食則后素服而修六宫之職蕩天下之隂事又曰舜葬
蒼梧盖三妃未之從也(舜納三妃生九子娥皇無子女英生商均益比生二女宵明燭)
(光舜不告而娶不立正妃故維納三妃焉)
周官曰仲春詔后帥内外命婦始蠶於北郊以為祭服
上春詔王后帥六宫之人生種而獻之於王
詩序曰關雎后妃之德也風之始也所以風天下而正
夫婦也又曰葛覃后妃之本也后妃在父母家則志在
於女功之事躬儉節用服澣濯之衣尊敬師傅則可以
歸安父母化天下以婦道也又曰卷耳后妃之志也又
當輔佐君子求賢審官知臣下之勤勞内有進賢之志
而無險詖私謁之心朝夕思念至於憂勤者也又曰樛
木后妃逮下也言能逮下而無嫉妬之心焉(木下曲曰樛木枝下)
(垂故葛藟得而蔓之喻后妃能下逮衆妾使得其序衆妾上附事之也)又曰螽斯后妃子
孫衆多也言螽斯不妬忌則子孫衆多也(凡物有隂陽慾者無不妬)
(忌惟螽斯不妬各得天氣而生子)又曰兔罝后妃之化也關雎之化行
則莫不好德賢人衆多也又曰芣苡后妃之美也天下
和平則婦人樂有子矣
尚書曰釐降二女於媯汭嬪於虞(嬪嫁也)
尚書大傳曰古者后夫人將侍君前息燭至于房中釋
朝服襲燕服然後入御于君鷄鳴太師奏鷄鳴于陛夫
人鳴佩玉于房中告去也然後應門擊柝告闢也
史記曰自古受命帝王及繼體守文之君非獨内德茂
也盖亦有外戚助焉故易基乾坤詩首關雎書叙釐降
春秋譏不親迎夫妻之際人道之大倫也
漢書曰漢興因秦之稱號帝母皇太后祖母稱太皇
太后正適稱皇后妾稱夫人又有美人良人八子七
子之號至武帝制婕妤娙娥容華充容各有爵位而元
帝加昭儀之號凡十四等又曰黃帝妃方雷氏生玄囂
為青陽妃累祖生昌意妃彤魚氏生夷鼓妃嫫母生蒼
林
應劭漢官儀曰皇后稱椒房取其實蔓延盈升以椒塗
室取温煖祛惡氣也猶天子朱泥殿上曰丹墀
漢舊儀曰皇后婕妤乘輦餘皆以茵四人輿以行皇后
玉璽文與帝同皇后春桑皆衣青手採桑以繅三盆蠒
示羣妃妾從春桑生而皇后親桑於苑中蠶室飬蠶于
箔以上羣臣妾從桑還獻蠒於館又曰皇帝賜后黃金
萬斤又曰皇后食三十縣曰湯沐邑
五經要義曰古者后夫人必有女史彤管之法后妃羣
妾以禮御于君所女史書其環以進退之生子月辰則
以金環退之當御者著于左手既御著于右手左手陽
也以當就男故著左手右手陰也御而復故
世本曰帝嚳卜其四妃之子皆有天下元妃有邰氏之
女曰姜嫄生后稷次妃有娀氏之女曰簡狄生契次妃
陳酆氏慶都生帝堯次妃娵訾氏生帝摯
論語武王曰予有亂臣十人孔子曰才難不其然乎有
婦人焉九人而已婦人文母也
列女傳曰黃帝妃嫫母於四妃之班居下貌甚醜而最
賢心每自退又曰啓母塗山之女者夏禹之妃塗山女
也曰女嬌禹取四日而去治水啓既生呱呱而泣禹三
過其門不入子之塗山獨明教訓啓化其德卒致令名
禹為天子啓嗣而立能繼禹之道又曰湯妃有莘之女
也德高而名訓正後宮嬪御有序伊尹為之媵臣佐湯
致王又曰太姜者太王之妃有台氏之女也賢而有色
生太伯仲雍季歴化導三子皆成賢德太王有事必諮
謀焉詩曰爰及姜女聿來胥宇此之謂也又曰太任者
王季之妃摯任之女也端一誠莊唯德之行及其有娠
也目不視惡色耳不聽惡聲口不出傲言溲于豕牢而
生文王文王生而明聖太任教以一而知其卒為周宗
君子謂太任為能胎教又曰太姒者文王之妃莘姒之
女也號曰文母亦思媚太姜太任旦夕勤勞以盡婦道
文王治外文母治内生十子太姒教誨十子自少及長
常以正道押持之卒成武王周公之德
帝王世紀曰武王妃太公之女曰邑姜修教于内生太
子誦
𤨏語曰周宣王夜卧而晏起后夫人不出於房姜后既
出乃脫簮珥待罪於永巷使其傅母通言於宣王曰妾
之滛心見矣至使君王失禮而晏起以見君王之樂色
而忘德也亂之興從婢子起敢請罪王曰寡人不德寔
自生過非夫人之罪也遂復姜后而勤於政事早朝晏
退卒成中興之名
續漢書曰明德皇后馬氏伏波將軍馬援之女也后年
七歲幹治家事勑制僮御出入計校一以貫之年十三
以選入太子宮接待同列而承至尊先人後已發於至
誠由是見寵是時後宮未有任育者常言繼嗣當以時
立薦達左右惟恐不及身衣大帛御者秃帛不緣諸王
親家朝請望見后裙極麄疎以為綺就視乃笑后曰此
繒染色好故用之耳老人知者無不歎息性不喜出入
遊觀又不好音樂上時幸苑囿離宮以故希從誦易經
習詩論春秋略記大義后志在克己輔上不以私家干
朝庭兄為虎賁中郎將兩弟黃門郎訖永平世不遷
詩晉成公綏詩曰天地不獨立造化由陰陽乾坤垂覆
載日月耀重光治國先家道立教起閨房二妃濟有虞
三母隆周王塗山興大禹有莘佐成湯齊晉霸諸侯皆
賴姬與姜關睢思賢妃此言安可忘又曰殷湯令妃有
莘之女仁教内修度義以處清謐後宮九嬪有序尹為
媵臣遂作元輔
頌又賢明頌曰於鑠姜后光配周宣非義不動非禮不
言晏起早朝永巷告愆王用勤政萬國以虔
晉劉柔妻王氏姜嫄頌曰英英姜嫄寔德之純肇承靈
瑞武敏是遵誕育岐嶷毗贊皇綸播殖之訓萬葉攸循
又啓母塗山頌曰塗山靜居玄朗悟幾大禹至公過門
不歸明此道訓孩胤是綏仁哲以成永繋天暉
魏韋誕皇后親蠶頌曰于時明庶扇物鳥帑昏正躬耕
帝藉邁德班令嘉柔桑之肇敷思郊廟之至敬命皇后
以親蠶俾躬桑于外坰考時日於巫咸認大卜以獻禎
御坤德之大輅翳翠葆以揚旌爾乃皇英參乘塗山奉
輿總姜任於後陳載樊衛於貳車千乘隱其雷動萬騎
粲以星敷啓前路於三官命蚩尤而清衢遊青虬於左
角步素螭於右隅登崇壇而正位覿休氣於朝陽步雕
輦而下降手柔條於公桑嬪妾肅以莅事職蠶植而承
筐供副禕之六服昭孝敬於蒸嘗盛華禮於中宇神化
馳於八方乃延羣妾宴賜于前降至貴以逮下布愷悌
之渥恩禮儀備序巾車廻轅班中黃之禁財散束帛之
戔戔神澤霈以雨施洪惠播於膴原同碩慶於生民發
三靈之永歡苞繁祜於萬國卷福釐以言旋美休祚於
億載豈百世之曾玄
晉左九嬪武帝納皇后頌曰峩峩華山峻極太清巨靈
導流河瀆是經惟瀆之神惟岳之靈鍾于揚族載育盛
明我后穆穆應期挺生含聰體喆岐嶷夙成如蘭之茂
如玉之瑩越在幼冲休有令名飛聲八極翕習紫庭超
任邈姒比德皇英京室是嘉備禮致聘令月吉辰百僚
奉迎登位太微明德日盛羣黎欣載函夏同慶翼翼聖
皇睿哲孔純愍兹狂戾闡惠播仁蠲釁滌穢與時維新
霈然洪赦恩詔遐震后之踐祚囹圄虛陳萬國齊歡六
合同欣坤神抃舞天人載悅興瑞降祥表精日月和氣
烟煴三光朗烈既獲嘉時尋播甘雪玄雲掩靄靈液霏
霏既儲既積待陽而晞長享豐年福祿永綏
贊魏曹植姜嫄簡狄贊曰嚳有四妃子皆為王帝摯早
崩堯承天綱玄鳥大跡殷周美祥稷契既生功顯虞唐
又禹妻贊曰禹娶塗山土功是急聞啓之生過門不入
女嬌達義明勲是執成長聖嗣天祿以襲
晉傅玄班婕妤畫贊曰斌斌婕妤履正修文進辭同輦
以禮匡君納侍顯德讜對解紛退身避害志邈浮雲又
明德馬皇后贊曰明德馬后執貞履素光崇六行動遵
禮度作后作母帝諮厥謀國賴内訓家應顯祚
晉左九嬪虞舜二妃贊曰妙矣二妃體靈應符奉嬪于
媯光有此虞沅湘示教靈德永敷又周宣王姜后贊曰
昭昭宣王克復前制亹亹姜后乃激乃厲執心至公以
恢明世又納楊后贊曰清和協極二儀降靈啓兹楊族
仁哲誕生徽音内發有馥其馨玄符表運作合聖明文
定厥祥考卜惟貞良辰納幣三光明清元公執摯嘉禮
告成卿士庶僚爛其充庭赫赫華宗奕世載榮謙光其
尊在滿戒盈受兹介福垂祚億齡
晉庾闡二妃像贊曰二妃玄達含靈體妙協德坤元配
虞齊耀明兩既麗重光作照有邈其徽神風遐劭
箴後漢皇甫規女師箴曰觀象制教肇經乾坤家有王
義室有嚴君各有定位陰陽是分昔在軒轅陶化正刑
刑于壼闈以臨百宮煌煌后妃女紞是閑穆穆夫人爰
採潔蘩師禮莫違而神罔時怨關睢首化萬國承流實
有淑女允作好逑唐媛興媯文武盛周德音不回弘濟
大繇咨爾庶妃鑾路斯邁戰戰競競厲省鞶帶漸進不
形變起無外行難著而易喪事易失而難退動若順流
應如發機奉上惟敬撫下唯慈怨豈在明患生不思
後漢傅幹皇后箴曰煌煌四星著天垂曜赫赫后妃是
則是效舜納二女對揚茂教正位于内頑囂輟恭辛亂
妲己共則情悅牝雞亂晨殷祀用絶孝成寬柔縱弛紀
綱王擅朝權趙專椒房巨猾是緣竊弄神噐故禍不出
所憎常出所愛是以在晉明后日新其化匪唯訓外亦
訓于内
晉張華女史箴曰茫茫造化兩儀始分散氣流形既陶
既甄在帝庖羲肇經天人爰始夫婦以及君臣家道以
正而王猷有倫婦德尚柔含章貞一婉娩淑慎正位居
室樊姬感莊不食鮮禽衛女矯相耳忌和音志厲義高
而二主易心玄熊攀檻馮媛趨進夫豈無畏知死不恡
班女有辭割歡同輦夫豈無懷防微慮遠人咸知飾其
容莫知飾其性性之不飾或愆禮正出其言善千里應
之苟違斯義同衾以疑懽不可以瀆寵不可以專專實
生慢愛極則遷致盈必損理有固然
晉裴頠女史箴曰膏不厭鮮水不厭清玉不厭潔蘭不
厭馨爾形信直影亦不曲爾聲信清響亦不濁綠衣雖
多無貴於色邪徑雖利無尚於直春華雖美期於秋實
冰璧雖澤期於見日浴者振衣沐者彈冠人知正服莫
知行端服美動目行美動神天道祐順常與吉人
誄漢揚雄皇后誄曰沙麓之靈太陰之精天生聖姿豫
有祥禎作合於漢配元生成孝順皇姑聖敬齊莊内則
純備後烈丕光肇初配元天命是將志在黎元是勞是
勤寅賓出日東秩暘谷鳴鳩拂羽勝降桑木蠶于蠒館
躬執筐曲帥道羣妾咸修蠶族分繭理絲女工是勑遐
邇蒙祉中外禔福自京逮海靡不仰德去此昭昭就彼
冥冥忽兮不見超兮西征既作下宮不復故庭
後漢崔瑗竇貴人誄曰若夫貴人天地之所留神造化
之所慇懃華光曜乎日月才志出乎浮雲然猶退譲未
嘗專寵樂慶雲之普覆悼時雨之不廣憂國念主不敢
怠遑嗚呼哀哉惟以永傷重曰積善之家福慶長修身
以壽道之常聖人之言義不虚修身獲報效莫疏令問
不忘身猶存貴人雖沒遺德尊著于金石垂後昆
魏曹植卞太后誄曰率土噴薄三光改度陵頽谷湧五
行互錯皇室蕭條羽檄四布百姓歔欷嬰兒號慕若喪
考妣天下縞素聖者知命殉道寳名義之攸在亦棄厥
生敢揚后德表之旐旌光垂罔極以慰我情乃作誄曰
我皇之生坤靈是輔作合于魏亦光聖武篤生帝文紹
虞之緒龍飛紫宸奄有九土詳惟聖善岐嶷秀出德配
姜嫄不沗先哲玄覽萬機兼才備藝汎納容衆含垢藏
疾仰奉諸姑降接儔列陰處陽潜外明内察及踐大位
母養萬國温温其仁不替明德悼彼邊氓未遑宴息恒
勞庶事兢兢翼翼親桑蠶館為天下式樊姬霸楚書載
其庸武王有亂孔歎其功我后齊聖克暢丹聰不出房
闥心照萬邦年踰耳順乾乾匪倦珠玉不玩躬御綈練
日昃忘饑臨樂勿讌去奢即儉曠世作顯慎終如始蹈
和履貞恭事神祗昭奉百靈跼天蹐地祗畏神明敬微
慎獨執禮幽冥虔肅宗廟蠲薦三牲降福無疆祝云其
誠宜享斯祐蒙祉自天何圖凶咎不勉斯年嘗禱盡禮
有篤無痊豈命有終神食其言遺孤在疚承諱東藩擗
踊郊甸灑淚中原追號皇妣棄我何遷昔垂顧復今何
不然空宮寥廓棟宇無煙廵省階塗髣髴櫺軒仰瞻帷
幄俯察几筵物不毁故而人不存痛莫酷斯彼蒼者天
遂臻魏都遊䰟舊邑大隧開塗靈將斯戢歎息霧興揮
淚雨集徘徊輀柩號咷弗及神光既幽佇立以泣
晉張華章懷皇后誄曰自天陶靈必有徵祥誕在初載
亦曜神光顯應天禄聿嬪聖皇受氣自然寔聽清和内
含茂質外𤼵英華身處宸極敬恭惟夙窈窕淑媚柔順
婉穆宣慈内政流化太微六宮變雅清我壼闈經綸庶
屬積思萬幾既臻緝熙玄澤流衍將翼我后登封降禪
氛祲告妖沉結彌留奄忽升遐棄世高遊聖上哀懷感
切悼心率土縞素遏密八音𦕈𦕈遊靈將焉所之容光
幽邁豈有反期杳杳新宮下絶三泉茫茫陵域合體中
原委棄暉章即安太清
晉左九嬪元皇后楊氏誄曰昔有莘適殷姜姒歸周宣
德中閨徽音永流樊衛二姬匡齊翼楚馬鄧兩妃亦毗
漢主峨峨元后光嬪晉宇伉儷聖皇比蹤往古遭命不
永背陽即陰六宮號咷四海動心嗟余鄙妾銜恩特深
追慕三良甘心自沉何用存思不忘德音何用紀述記
辭翰林乃作誄曰惟嶽降神顯兹禎祥篤生英媛休有
烈光和暢春日操厲秋霜率由四教容德匪荒行周六
親徽音顯揚皇英佐舜塗山翼禹明明我后與世同矩
云胡不造下兹禍殃寢疾彌留寤寐不康祈禱無應嘗
藥無良有始有終天地之經自非三宮誰能不零存播
令德殁圖丹青温温元后寔宣慈焉撫育羣生恩惠滋
焉懸名日月垂萬春焉
宋謝莊孝武帝宣貴妃誄曰律谷罷暄龍鄉輟曉照車
去魏連城辭趙皇帝痛掖殿之既閴悼泉塗之已空廵
步檐而臨蕙路集重陽而望椒風國軫喪淑之傷家凝
霣妣之怨敢撰德於旂旒庶圖芳於鍾萬其辭曰玄丘
烟煴瑶臺降芬高唐泄雨巫山欝雲誕發蘭儀光啓玉
度望月方娥瞻星比婺毓德素里棲景宸軒處麗絺綌
出懋蘋蘩修詩賁道稱圖昭言翼訓姒幄贊軌堯門展
如之華寔邦之媛敬勤顯揚肅恭崇憲奉榮惟約承兹
以遜逮下延和臨朝違怨祚靈集祉慶藹迎祥皇胤璲
式帝女金相聯附齊穎接萼均芳以蕃以牧燭代暉梁
視朔書氛觀臺告祲璁衡藏容翬翟毁衽掩采瑶光收
華紫禁移氣朔兮變羅紈白露凝兮歲將闌庭樹驚兮
中帷響金釭曖兮玉座寒仰昊天之莫報怨凱風之徒
攀經建春而右轉循閶闔而徑度旌委欝於飛飛龍逶
遲於步步鏘楚挽於槐風唱邊簫於松霧涉姑射而環
廻望樂池而顧慕晨輼解鳳曉蓋俄金山庭寢白隧路
抽陰重扃閉兮燈以黯中泉寂兮此夜深鎻神躬於壌
末散靈魄於天潯
哀策文晉潘岳景獻皇后哀策文曰於穆先后儷皇協
運世宗之胤德博化先用儉禮峻任姒隆周后亦母晉
終温且惠其儀淑慎既慎其儀克明禮教撫翼齊蕃訓
成弘操其慈有威不舒不暴乃家乃邦是則是效嗟余
艱屯仍遭不造靡恃惟妣景命弗保心之云痛痛貫穹
昊襲龜筮之良辰啓幽房之潜𡑞整武駕之隆牡結龍
輈之縞駟望旂常而崩摧披輼輬以增欷口嗚咽以失
聲目横迸以灑淚邈雨絶於宫闈長無覿於髣髴
晉張華元皇后哀策文曰天地配享化成兩儀王假有
道義在伉儷姜嫄佐肇二妃興媯仰觀古藉覬亦同規
今胡不然景命夙虧我膺歷運臨統萬方正位于内寔
在嬪嬙天作之合駿發其祥河嶽降靈啓祚華陽棄世
豐衍朱紱斯皇來翼家邦憲度是常緝熙陰教德聲顯
揚如何不吊背世隕喪瑶齊無住長去蒸嘗廹懷永悼
率土摧傷陵兆既宅將遷幽都霄陳夙駕元妃其徂宫
門遏密階庭永虚設祖屬紼告駕啓途法服翬褕寄象
容車金輅晻藹帷裳不舒千乘動軫六驥踟蹰銘旌樹
表翣柳雲敷祁祁同軌岌岌蒸徒孰云不懷哀感萬夫
寧神虞旃安體玄廬
宋顔延之元皇后哀策文曰龍轜纚綍容翟結驂皇塗
昭曠神路幽嚴皇帝親臨祖饋躬瞻宵載飾遺儀於組
旒淪徂音乎珩佩悲黼翣之移御痛翬褕之重晦降轝
客位徹奠殯階乃命史臣累德述懷其辭曰倫昭儷昇
有物有憑圓精初鑠方祗始凝昭哉世族祥發慶膺秘
儀景胄圓光玉繩昌暉在陰柔明將進率禮蹈和稱詩
納順爰自待年金聲夙振亦既有行素章增絢象服是
加言觀維則俾我王風始基嬪德蕙問川流芳猷允塞
方江泳漢再謠南國伊昔不造鴻化中微用集寳命仰
陟天機釋位公宫登曜紫闈欽若皇姑允廸前徽孝達
寧親敬行宗祀進思才淑傍宗圖史降音在詠動容成
紀坤則順成星軒潤飾下節震騰上清朓側有來斯雍
無思不極象物方臻視祲告沴太和既融攸華委世蘭
殿長陰椒塗弛衛戒凉在律杪秋即穸霜夜流唱曉月
升魄八神警引五輅遷跡噭噭儲嗣哀哀列辟灑零玉
墀雨泗丹掖撫存悼亡感今懷昔南背國門北首山園
遥酸紫蓋𦕈泣素軒滅采清都夷體夀原邑野淪藹戎
夏悲歎來芳可述往駕弗援
齊謝朓敬皇后哀策文曰翠帟舒阜玄堂啓扉爼徹三
獻筵卷六衣懷蜃衛而延首想鷖輅而撫心痛椒塗之
先廓哀長信之莫臨身隔兩赴時無二展旋詔左言光
敷聖善其辭曰帝唐遠胄御龍遥緒在秦作劉在漢開
楚肇惟淑聖克柔克令清漢表靈曾沙膺慶爰定厥祥
徽音允穆光華沼沚榮曜中谷敬始絺綌教先穜稑睿
問川流神襟蘭郁先德韜光君道方被輔佐求賢在謁
無陂顧史弘式陳詩展義厚下曰仁藏往伊智十亂斯
俟四教罔式思媚諸姑貽我嬪則化自公宫遠被南國
軒曜懷光素舒佇德閔予不祐慈訓早違方年冲藐懷
䄂靡依家臻寳業身嗣昌暉夀宫寂遠清廟虛歸帝遷
明命民神胥悅乾景外臨陰儀内缺空悲故劔徒嗟金
穴馮相告祲宸駕長往貽厥遠圖末命是奬懷豐沛之
綢繆背神京之弘敞陋蒼梧之不從遵鮒隅以同壤陳
象設於園寢映輿鋄於松楸望承明而不入度清洛而
南遊繼池綍於通軌接龍帷於造舟廻塘寂其已暮東
川澹而不流藉閟宫之遠烈聞纉女之遐慶始協德於
蘋蘩終配祗而表命慕方纏於賜衣悲日隆於撫鏡思
寒泉之罔極託彤管於遺詠
梁任昉王貴嬪哀策文曰游衣戒節轜車命服永去椒
華長辭嘉福笥緘遺組筵委塵鞠將命啓期寔惟嘉數
珮空響其何節姆下當其誰傅殯宫既毁祖饋斯撤爰
命史臣宣美來裔坤載既厚内德云助軒五有弘姬十
斯豫誕茲邦淑選自良家爰登六列象服委蛇青絇丹
繶展衣素紗肅雍婦職僉曰俞往贊景望舒方娠明兩
心前軌慶軒中增朗與括不愆朏魄無爽式陪璽觀有
事蠶宫降輿訪道基我王風宣禮撤豆緝樂房中居貴
能降在盈思冲仁者必夀彼蒼者穹如何不淑萬化齊
終薦車告途殯穸既辦黼翣璀以陸離帷幌紛其舒卷
出桂宫而北行經未央以西轉池紼顧而徐前服馬嘶
而不踐霜霏微而初被野空籠而始彫促虞泉於薤露
撫悲翁於短簫母以子貴義弘前哲申㐮齊削以從疑
革麻縓之輕殺逹副君之夭至賦白華之無缺庶清廟
之微微非夀原之未翳
謚策文宋謝莊殷貴妃謚策文曰維年月日皇帝曰咨
故淑儀殷氏惟爾合徽挺懋爰光素里友琴流荇實華
紫掖奉軒景以柔明發迹處椒風以婉孌外名幽閑之
範日藹層闈繁祉之慶方隆蕃世而當春掩藻中波滅
源朕用震悼傷于厥心松區已剪泉冥將遂宜旌德第
行式衍聲芳魂而有靈尚兹寵渥嗚呼哀哉
詔梁沈約梁武帝立内軄詔曰刑于垂訓周文所以表
德壼闈失序漢氏所以喪邦並被諸方策式昭戒勸魏
晉以來雖云簡薄而内職名號參差不同在宋太始位
置繁縟遂設九品且擬外朝填委敬掖徵費無已自此
相仍踵以成舊昭陽九華千門萬戶朕受命自天始基
七百思所以立房自邇貽厥方來前代職品所宜因革
外可詳議務令該允
陳徐陵陳文帝登阼尊皇太后詔曰朕以虛薄才非弘
濟竊守蕃維常懼盈滿豈圖蒼昊不弔國步艱難皇嗣
元良藐在崤渭二臣奉迎川塗靡從六𫝊還朝淹留永
日今國圖無主家業事隆上奉父母之嚴規下逼羣公
之庭諍遂以庸質升纂帝基對揚大化彌增兢懼今宜
式遵舊則奉上皇后尊號為皇太后御慈訓宫一依前
典若中流靜晏皇嗣歸來輙當觧紱於箕山之陽歸老
于瑯琊之國復子明辟還承寳圖若問與夷無媿園寢
章梁江淹為建平皇慶皇后正位章曰伏承以嘉月惠
時膺曜宸正翬珩昭品褕組在飾休徧函夏譽殷靈昧
伏惟岳曜靜德式懷謙順升降圖傳左右詩史夙鏡茂
資早摛芳訓衍教紫庭麗軌華屋聲激綺組風偃家邦
梁沈約為六宫拜章曰蓬闈菲質嘉淑無筭越自幽衡
登軀宸漢奉日月之華侍巾屣之末何以厠鴛鸞之盛
序奉屬車之清塵
陳江總為陳六宫謝章曰恭膺禮命愧集丹縷之顔拜
奉曲私愁縈翬羽之色宋宫夜火伯媛匪驚楚榭奔濤
貞姜何懼豈期日月騰影風雲寫潤遲復位崇九御聲
高六列象服增華丹軿耀采何以弼佐王風克柔陰化
兢惶並集追想流荇之詩荷據相并遂失鳴環之節
表魏傅嘏請立貴嬪為皇后表曰有虞始德觀化媯汭
夏后創業啓祚塗山咸以椒哲垂之曲頌伏惟貴嬪誕
秀令族禀貞高胄應昭明之量兼聖善之行金璽未授
而玉瑞先顯表贊天休昭隆后祚貞侔先典告踰往訓
而猶潜光未即皇統進違二儀絪煴之德退闕懸象兼
曜之儀羣僚百辟所以竦佇陛下欽若天秩祗贊帝祉
夙崇盛禮俾君萬國則六合承風天下幸甚
魏陳王曹植上卞太后誄表曰大行皇太后資坤元之
性體載物之仁齊美姜嫄等德任姒佐政内朝惠加四
海草木荷恩含氣受潤庶鍾元吉永膺萬祚何圖一旦
早棄明朝背絶臣庶悲痛靡告臣聞銘以述德誄尚及
哀臣以冐越諒闇之禮作誄一篇知不足讃揚明德實
以展臣蓼莪之思憂荒情散不足觀采
晉左九嬪上元皇后誄表曰伏惟聖善宣慈仁洽六宫
含弘光大德潤四海妾聞之前志卑不誄尊少不誄長
揚雄臣也而誄漢后班固子也而誄其父皆以述揚景
仁顯之竹帛豈所謂三代不同禮随時而作者乎
後魏温子昇魏帝納皇后羣臣上禮文曰臣聞軒轅乃
至西陵以之作合夏后至聖塗山於是來嬪伏惟陛下
龍飛纉歷大明理運長秋既建陰教有主景命無窮靈
基長世普天之下莫不欣躍
陳江總為陳六宫謝表曰鶴籥晨啓雀釵曉暎恭承盛
典肅荷徽章步動雲袿香飄霧縠媿纏豔粉無情拂鏡
愁縈巧黛息意臨窗妾聞漢水贈珠人間絶世洛川拾
翠仙處無雙或有風流行雨窈窕初日聲高一笑價起
兩環乃可桂殿迎春蘭房侍寵借班姬之扇未掩驚羞
假蔡琰之文寧披悚戴
論宋范曄皇后紀論曰周禮后正位宫闈同體天王夫
人坐論婦禮九嬪掌教四德世婦知喪祭賓客女御序
于王之燕寢頒官分務各有典司女史彤管記功書過
居有保阿之訓動有環珮之響進賢才以輔佐君子襃
窈窕而不淫其色所以能宣述陰化修成内則秦并天
下多自驕大官備七國爵列八品漢興因循而婦制莫
釐高祖帷箔不修孝文祍席無辨而選納尚簡飾玩少
華自武元之後世增淫費至乃掖庭三千增級十四及
光武中興斵彫為朴六宫稱號唯后貴人貴人金印紫
綬又置美人宫人采女三等明帝事遵先旨宫教頗修
登建嬪后必先令德内無出閫之言權無私溺之授可
謂矯其弊矣孝章以下漸用色授恩隆好合遂忘濇蠧
自古雖主幼時艱王家多釁委成冡宰未有專任婦人
斷割重噐唯秦芉太后始攝政事故穣侯權重於昭王
家富於嬴國漢仍其謬知患莫改東京皇統屢絶權歸
女主外立者四帝臨朝者六后莫不定策帷帟委事父
兄貪孩童以久其政抑明賢以專其威任重道愆利深
禍速身犯霧露於雲臺之上家嬰縲絏於圄犴之下陻
滅連踵傾輈繼路而赴蹈不息焦爛為期終乃陵夷大
運淪亡神寳詩書所歎略同一揆
行狀梁江淹宋建平下建太妃周氏行狀曰竊聞侯服
之譽非黃冠所敷玉食之門寧皂衣所述諒畏襃虚美
於君后被空名於鼎貴然昔有漢臣誄行晉史書德者
亦云實而已焉太妃誕巽離之正和函雲露之中氣凝
采髫歲賁章笄年若乃彤管女圖之學纂組綺縞之工
升降虔謙之儀柔静嘉順之節莫不中道若性不嚴而
成故譽滿帷閫聲播軒殿
藝文類聚卷十五
