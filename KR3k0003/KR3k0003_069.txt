藝文類聚卷六十九唐歐陽詢撰
服飾部(帳案)(屏風杖幔扇簟麈薦席几尾)
帳
史記曰沛公入秦宫宫室帷帳狗馬重寳婦女以千數
意欲留居之樊噲諫沛公出舍沛公不聽張良諫乃止
又曰項王軍壁垓下夜聞漢軍四面楚歌乃大驚曰漢
皆已得楚乎夜飲帳中又曰丞相公孫弘燕見上或時
不冠而見上嘗坐武帳中汲黯前奏事上不冠望見黯
避帳中使人可其奏事其見敬禮如此
漢武故事曰西王母感上區區之誠暮必神降上乃盛
施帷帳燒兜沫香香聞數百里又曰上以琉璃珠玉明月
夜光雜錯天下珍寳為甲帳其次為乙帳甲以居神乙
以自居
漢書曰東方朔云陛下誠能用臣朔之計推甲乙之帳
(甲乙帳名贊曰興造甲乙之帳絡以隨珠和璧天子襲翠被憑玉几而處其中)燔之於四通之
衢
三輔舊事秦時奢泰渭水貫都以象天河横橋南度以
象牽牛後宫列女萬有餘人婦人之氣上衝於天縑帳
綺帷木衣綈繡土被朱紫
東觀漢記曰桓榮常寝病太子朝夕遣中人問疾賜以
帷帳奴婢曰如有不諱無憂家室也後病愈入復侍講
漢舊儀曰祭天有紺幄帳
馬融别傳曰馬融為儒教飬諸生常有千數善鼓琴好
吹笛達生任性不拘儒者之節居宇器服多存侈飾常
坐高堂施絳紗帳前授生徒後列女樂弟子以次相傳
鮮有入其室者
益部耆舊傳曰翟酺上事云漢文帝連上書囊以為帳
惡聞紈素之聲
傳子曰太祖武皇帝恐嫁娶之僣上公主適人不過帛
帳從婢十人而已
詩梁沈約詠帳詩曰甲帳垂和璧螭雲張桂宫隨珠既
吐曜翠被復含風
屏風
京兆舊事曰杜陵蕭彪子伯文為巴郡太守以父老歸
供養父有客常立屏風後自應使命
東觀漢記曰宋弘嘗燕見御坐新施屏風畫列女帝數
顧視之弘正容言曰未見好德如好色者上即為撤之
時上姊湖陽公主新寡上與共論朝臣微觀其意主曰
宋公威容德器羣臣莫及上曰方且圖之後弘見上令
主坐屏風後因謂弘曰諺言貴易交富易妻人情乎弘
曰臣聞貧賤之交不可忘糟糠之妻不下堂上顧謂主
曰事不諧矣
謝承後漢書曰鄭弘為太尉時舉第五倫為司空班次
在下每正朔朝見弘曲躬自卑上問知其故遂聽置雲
母屏風分隔其間由此為故事
三輔決錄曰何敞為汝南太守章帝南巡過郡有雕鏤
屏風為帝設之命侍中黃香銘之曰古典務農雕鏤傷
民忠在竭節義在修身
魏志曰太祖平柳城班所獲器物特以素屏風素几賜
毛玠曰君有古人之風故賜君古人之服
吳錄曰景帝時紀亮為尚書令子隲為中書令每朝會
詔以御屏風隔其座焉又曰曹不興善畫屏風誤落筆
點素因就以作蠅權以為生蠅舉手彈之
語林曰滿奮字武秋體羸惡風侍坐晉武帝屢顧看雲
母幌武帝笑之奮曰北窗琉璃屏風實密似疎帝有難
色
詩周庾信詠屏風詩曰昨夜鳥聲春驚啼動四鄰今朝
梅樹下定有詠花人流星浮酒泛粟鈿繞杯脣何勞一
片雨喚作陽臺神又曰逍遥遊桂苑寂絶想桃源狹石
分花徑長橋映水門管聲驚百鳥人衣香一園定知懽
未足横琴坐樹根又曰高閣千尋起長廊四注連歌聲
上扇月舞影入琴絃澗水遶窗外山花即眼前但顧長
歡樂從今一百年又曰擣衣明月下靜夜秋風飄錦石
平砧面蓮房接杵腰急節迎秋韻新聲入手調寒衣須
及早將寄霍嫖姚又曰今朝好風日園苑足芳菲竹動
蟬爭散蓮搖魚暫飛面紅新著酒風晚細吹衣跂石多
時望蓮船始復歸
賦漢淮南王屏風賦曰惟斯屏風出自幽谷根深枝茂
號曰喬木孤性陋弱畏金彊族移根易土委伏溝瀆飄
颻危殆靡安厝足天啓我心遭遇微禄中郎善治收拾
捐朴大匠治之雕刻削斵等化器類庇蔭尊屋賴蒙成
濟其恩弘篤不逢仁人永為枯木
啟梁簡文帝謝賚棋子屏風啓曰極班馬之巧兼曹史
之慮均天台之翠璧雜水華之嘉名雲母之牎慙其麗
色琉璃之扇愧其含影
梁劉孝威謝勑賚畫屏風啟曰昔紀亮所隔唯珍雲母
武秋所顧大寳琉璃豈若寫帝臺之基拂崐山之碧畫
巧吳筆素踰魏賜馮商莫能賦李尤誰敢銘
陳周弘正謝梁元帝賚春秋糊屏風啓曰昔琉璃見重
雲母稱珍雖盡華麗有傷眞朴豈若三體五例對玩前
史一字褒貶坐臥箴規無復楚臺之風得同鄒谷之暖
銘後漢李尤屏風銘曰舍則潛避用則設張立必端直
處必廉方雍閼風邪霧露是抗奉上蔽下不失其常
書梁簡文帝荅蕭子雲上飛白書屏風書曰得所送飛
白書縑屏風十牒冠六書而獨美超二篆而擅竒乍寫
星區時圖鳥翅非觀觸石已覺雲飛豈待金鐺便覩蟬
翼間諸衣帛前哲未巧懸彼帳中昔賢掩色
幔
六韜曰將冬不服裘夏不操扇天雨不張幔蓋名曰禮
將將不身服禮無以知士卒寒暑也
東觀漢記曰岑彭與吳漢圍隗囂囂擁谷水以縑幔盛
土為堤灌城
軍令曰戰時皆取船上布幔布衣漬水中積聚之賊有
炬火火箭以掩滅之
蜀志曰張松勸劉璋絶曹公交通先主璋率步騎三萬
餘人車乘帳幔精光耀日往就與會
秦記曰符永固以太常韋逞母宋傳其父業得周官義
旨乃就來宋家互講書百人隔絳紗幔而受書焉
世說曰庾太尉亮風儀偉長時皆以為美亮有大兒年
數歲雅量之質便自如此温太眞嘗隠幔視之此兒神
色怡然乃徐跪曰君侯何以為論者乃謂不減亮
詩齊王融詠幔詩曰幸得與珠綴幕歴君之楹月映不
辭卷風來輒自輕每聚金鑪氣時駐玉琴聲但願致樽
酒蘭缸當夜明
簟
說文曰簟竹席也
釋名曰簟覃也布之覃然正平也
禮記曰夫不在歛枕簟席韣器而蔵之又曰莞簟之安
槀桔之設也
方言曰簟宋魏之間謂之笙(今江東云笙也)
毛詩曰下莞上簟乃安斯寝
孫卿子曰輕煖平簟而體不知其安
淮南子曰蓆之上先萑簟樽之上先玄酒先王貴之先
本而後用末也
漢獻帝傳曰尚書令王允奏曰太史令王立說孝經六
隠事能消却姦邪常以良日允與立入為帝誦孝經一
章以文二竹簟畫九宫其上隨日時而出入焉及允被
害乃不復行也
晉公卿禮秩曰太宰何曾遜位賜簟褥一具
王隠晉書曰車永為廣州刺史永子溢多使工作象牙
細簟工患之乃共舉出永
東宫舊事曰太子納妃有烏韜赤花雙文簟
啟梁劉孝儀謝始興王賜花紈簟啓曰麗兼桃象周洽
昏明便覺夏室已寒冬裘可襲雖九日煎沙香粉猶弃
三旬沸海團扇可捐
書梁簡文帝荅定襄侯餉臥簟書曰筠篁多品篠簜雜
名校色比竒獨此為貴自含蒼紫似久暴於柯亭乍舒
黝素若屢霑於湖水三伏餘炎九折成用便可旅食南
館高臥北窗又荅南平嗣王餉舞簟書曰濯龍之木文
罽飾壇淮南之臺紫羅為薦未若五離九折出桃枝之
翠筍綺爛霞舒制雲母之脩竹南湘點淚喻此未竒東
宫赤花擬之非妙
薦蓆
釋名曰薦所以自薦藉也蓆釋也可卷可舒也
說文曰蒻蒲子也可為薦
六韜曰桀紂之時婦女坐以文綺之蓆衣以綾紈之衣
毛詩曰我心匪席不可卷也
禮記曰羣居五人則長者必異席夫為人子者居不主
奥坐不中席又曰奉席如橋衡請席何鄉請袵何趾席
南鄉北鄉以西方為上東鄉西鄉以南方為上若非飲
食之客則布席席間函丈主人跪正席客跪撫席而辭
客徹重席主人固辭客踐席乃坐又曰哀公命席孔子
曰儒有席上之珍以待聘
大戴禮曰武王踐祚席前左端之銘曰安樂必敬前右
端之銘曰無行可悔後左端之銘曰民一反一側爾不
可不志後右端之銘曰所鑒不遠視爾之所代
左傳曰大路越席昭其儉也又曰臧文仲不仁者三妾
織蒲(家人販席與民爭利也)
論語曰席不正不坐君賜食必正席先嘗之
家語曰明王之守也則必折衝千里之外其征也還師
袵席之上故曰内修七教而士不勞外行三至而財不
匱此之謂明王之道
楚辭曰瑤席兮玉鎮
吕氏春秋曰衞靈公天寒鑿池宛春諫曰天寒起土恐
傷民公曰天寒乎宛春曰公衣狐裘坐熊席陬隅有竈
是以不寒
曾子曰不勞不費之謂明可得而聞乎孔子曰昔者帝
舜左禹右臯繇不下席而天下治
晏子曰景公獵休坐地而食晏子後至滅葭而坐公不
悦子獨席何也對曰臣聞介胄坐不席獄訟不席獄戸
不席三者皆憂也臣故不敢以憂侍坐公曰善令人下
席曰大夫皆席寡人亦席
子思曰舜不降席而天下治桀紂不降席而天下亂也
莊子曰申徒嘉兀者也與鄭子産同師合堂同席而坐
魯連子曰君所察者三不可以不知不知時與不時譬
猶春不耕也不知行與不行譬以方為儉也不知宜與
不宜譬以錦緣薦也
韓子曰趙簡子謂左右曰車席泰美夫冠雖惡必戴之
履雖善必履之今車如此其大美也吾將何以履之且
夫美而耗上妨義之道又曰孟懿伯相魯食不二味坐
不重席
史記曰陳平以敞席為門又曰蘇秦激張儀令相秦以
馬韉席坐之又曰任安與田仁俱為衛將軍舍人居門
下衞將軍從此兩人過平陽公主家令兩人與騎奴同
席而食此二子拔刀裂斷席别坐主家皆怪而惡之莫
敢問也
漢武故事曰帝齊於尋真臺設紫羅薦
東觀漢記曰更始至長安止前殿郎吏以次侍更始愧
恧俯刮席與小常侍語又曰王常與横野大將軍位次
與諸將絶席又曰黃香家素貧躬執勤苦盡心供養暑
則扇牀枕寒則自温席又曰張禹為太傅尚書鄧太后
以殤帝初育欲令重臣居禁内乃詔禹與三公絶席又
曰宣帝建武元年拜御史中丞上特詔御史中丞與司
隸校尉尚書令會同並專席而坐故京兆號曰三獨坐
謝承後漢書曰戴憑徵博士詔公卿大會羣臣皆就席
憑獨立世祖問其意對曰博士說經皆不如臣而坐居
臣上是以不得就席帝令與諸儒難說帝善之後正旦
朝賀令羣臣說經更相難詰義有不通輙奪其席以益
通者憑遂重坐五十餘席故京師語曰解經不窮戴侍
中又曰許敬字鴻卿其吏有誣君者會於縣令坐敬拔
刀斷其席曰敬不忍與惡人同席
盧毓冀州論曰常山為林大陸為澤兼葭蒲葦雲母禦
席
汝南先賢傳曰鄭敬以兼葭為席常隨杞柳之陰
雜記曰吳議郎張純詣鎮南將軍朱據據曰為賦一物
然後乃坐純賦曰席為冬設簟為夏施揖讓而坐君子
攸宜
皇甫謐高士傳曰老莱子親没隠蒙山之陽杞木為牀
艾為席
世說曰管寧與華歆同席讀書有軒冕過門者寧讀書
如故歆廢書出看寧割席分坐曰子非吾友也
說苑曰孔子困於陳蔡之間居環堵之内坐三經之席
詩齊謝眺詠席詩曰本生朝夕池落景照參差可洲蔽
杜若幽渚奪江離遇君時采擷玉坐奉金巵但願羅衣
拂無使素塵彌
梁柳惲詠席詩曰照日汀洲際搖風渌潭側雖無獨繭
輕幸有青袍色羅袖少輕塵象牀多麗飾願君夜闌飲
佳人時安息
銘後漢李尤席銘曰施席接賓士無愚賢直時所有何
必羊豚
案
說文曰案几屬也
燕太子曰太子常與荆軻等案而食
史記曰漢七年高祖過趙趙王張敖自持案進食禮甚
恭高祖箕踞罵之
楚漢春秋曰項王使武涉說淮陰侯信曰臣事項王位
不過中郎官不過執戟乃去楚歸漢漢王賜臣玉案之
食玉具之劒臣背叛之内愧於心
烈士傳曰魏公子方食有鳩飛入其案下公子怪之此
有何急來歸無忌耶使人於殿下視之左右顧望一鷂
在屋上而飛
鹽鐵論曰良民文杯畫案婢妾衣紈履絲匹庶粺飯肉
食所以亂治也
漢書曰萬石君石奮子孫為小吏歸謁萬石君必朝服
見之不名子孫有過失不誚讓為便坐對案不食然後
諸子相責因長老肉袒謝罪改之乃許又曰上欲封傅
太后從弟商鄭崇諫持詔案起傅太后大怒曰何有為
天子反為一臣所制耶又曰朱博為御史大夫為人廉
不好酒色之宴自微賤至富貴食不重味案上不過三
杯
漢武故事曰武帝時東郡獻短人長五寸上疑其山精
常令案上行東方朔問曰巨靈汝何以叛阿母徤否
東觀漢記曰更始韓夫人尤嗜酒每侍飲見常侍奏事
輙怒曰帝方對我正用此時持事來乎起抵破書案又
曰尹敏與班彪相厚每相與語嘗屛案不食又曰梁鴻
適吳依大家臯伯通廡下為人賃舂妻為具食不敢於
鴻前仰視舉案齊眉伯通異之曰彼傭賃能使其妻敬
之如此非凡人也
神仙傳曰茅君當受神靈之職衆賓皆至忽然目有青
縑帳於屋下數重白氈金案玉杯人皆飽醉
江表傳曰曹公平荆州仍欲伐吳張昭等皆勸迎曹公
唯周瑜魯肅諫拒之孫權拔刀斫前奏案曰諸將復有
言迎北軍者與此案同
銘梁簡文帝書案銘曰刻香鏤彩纖銀卷足照色黃金
迴花青玉漆華映紫畫製舒綠性廣知平文雕非曲厠
質錦帷承芳綺縟敬客禮賢恭思儼束披古通今察姦
理俗仁義可安忠貞自燭鑒矣勒銘知微敬勖
几
莊子曰南郭子綦隠几而坐仰天而嘘嗒焉似喪其偶
顔成子游立侍乎前曰何居乎形固可使如槁木心固
可使如死灰乎今之隠几者非昔之隠几也(子綦昔隠几不然乎)
(今何故更然)
戰國策曰郭隗謂燕昭王隠几據杖眄視相使則厮役
之人至
左傳曰諸侯之師久於偪陽荀偃士匄請於荀罃曰水
潦將降懼不能歸請班師智伯怒(智伯荀罃也)投之以几出
於其間
漢書曰朱博遷琅邪太守齊部舒緩飬名博奮髯抵觸
其几曰觀齊兒欲以此為俗耶乃召見諸曹吏書佐及
縣大吏選其可用者又曰平帝詔太師孔光曰聖人之
後先師之子德行純淑道術通明居四輔輔導於帝今
年耆有疾俊乂大臣惟國之重書曰毋遺耇老國之將
興尊師而重傅其令太師每朝十日一賜飡賜太師靈
壽杖令為太師省坐置几太師省中用杖
續漢書曰大將軍何進辟鄭玄玄以進辟權戚不敢違
意不得已而詣之進為設几杖待之甚優玄不受朝服
而以幅巾見一宿逃去
九州春秋曰孔融為北海太守為袁譚所攻流矢雨集
矛戟内接然融憑几安坐讀書論義自若也
詩齊謝眺詠烏皮隠几詩曰蟠木生附枝刻削豈無施
取則龍文鼎三趾獻光儀勿言素韋絜白沙尚推移曲
躬奉微用聊承終宴疲
杖
史記曰張騫曰臣在大夏時見卭竹杖蜀布問曰安得
此大夏國人曰吾賈人往市之身毒國身毒國在大夏
東南可數千里
魯連子曰連却秦軍平原君欲封之終不肯受平原君
乃置酒酒酣起前以千金為壽先生笑曰所貴天下之
士者為排患釋難解人之締結即是有取商賈之事連
不忍也遂杖策而去
吕氏春秋曰孔子之弟子從遠方來者孔子荷杖而問
之曰子之父不有恙乎搏杖而問之曰子之母不有恙
乎置杖而問之曰子之兄弟不有恙乎杖步而陪之問
曰子之妻子不有恙乎故孔子六尺之杖論貴賤之禮
辨親疎之義
韓子曰周王下令索曲杖吏求之不得使私求得之乃
曰吾知吏不事他事也杖甚易得而不能得我令人求
不移日得之豈謂忠我哉
詩梁到溉餉任新安班竹杖因贈詩曰卭竹藉舊聞靈
壽資前識復有冒霜筠寄生桂潭側文彩既班爛質性
甚綢直所以夭天真為有乘危力未嘗以過投屢經芸
苗植
梁任昉荅到建安餉杖詩曰故人有所贈稱以冒霜筠
定是湘妃淚潜灑遂鄰彬扶危復防咽事歸薄暮人勞
君尚齒意矜此杖鄉辰復資後坐彦候余方欠伸獻君
千里笑紓我百憂嚬坐適雖有器臥游苦無津何由乘
此竹直見平生親
賦晉張翰杖賦曰惟萬物之品分何利人之獨貴中神
性之極妙豈給口之至味雖至味之御内乃靡失乎身
外舍少壮之自然假扶我之攸賴良工登乎曾巒妙匠
鑒乎林阿顧眄乎晞陽之條投刃乎直理之柯方圓適
意洪細可手&KR0008;踽旦夕欲與永久儀制則於一尋假飾
存乎尾首瑩牙為其眉額朗金為其觜距
周庾信竹杖賦曰桓宣武平荆州外白有人稱楚丘先
生來詣門下桓公曰名父之子流離江漢孤之責矣及
命引進乃曰噫子老矣鶴髮雞皮蓬頭歴齒乃是江漢
英靈荆衡杞梓雖有聞於十室幸無求於千里寡人有
銅環靈壽銀角桃枝開木瓜而未落養蓮花而不萎迎
仙客於錦市送遊龍於葛陂先生將以養老將以扶危
先生笑而言曰中國明於禮義暗於知人心之憂矣唯
我生民雖復䟽條勁柘促節貞筠杖端刻鳥角首圖麟
豈能相余此疾將余此身余此衰矣雖然有以非鬼非
蜮乃心憂矣未見從心先求順耳伯玉何嗟丘明唯恥
别有九棘龐眉三槐暮齒孔光謝疾袁逢致仕明公此
贈或非乖理
頌王粲靈壽杖頌曰兹杖靈木以介眉壽竒幹貞正不
待矯輮據斯直杖杖之爰茂
贊晉郭璞桃杖贊曰叢薄幽薈從風蔚猗簟以寧寝杖
以扶危
銘漢劉向杖銘曰歴危乘險匪杖不行年耆力竭匪杖
不彊有杖不任顛趺誰怨有士不用害何足言都蔗雖
甘殆不可杖佞人悦已亦不可相杖必取便不必用味
士必任賢何必取貴
後漢李尤靈壽杖銘曰亭亭竒幹寔曰靈壽甘泉潤根
清露流莖乃制為杖扶危定傾既憑其實亦貴其名
後漢馮衍杖銘曰杖莫如信行莫如仁惠而無實怨及
爾身趙武之珍子罕之寳二子之迹蓋近於道
晉蘇彦卭竹杖銘曰安不忘危任在所杖秀矣雲竹勁
直篠簜節高質貞霜雪彌亮圓以應物直以居當妙巧
無功竒不待匠君子是扶逍遥神王
晉殷允杖銘曰二老晨征匪杖不遠四皓降趾匪杖不
反翼德扶耆捨杖焉資輔相天地匪賢而誰荃蕙雖秀
才非貞質異端雖美道無玄術杖必不橈無取苒弱人
貴一德勿惑穿鑿
晉傳咸卭竹杖銘曰嘉兹竒竹質勁體直立比高節示
世於式
晉劉柔妻王氏靈壽杖銘曰籊籊鮮幹秀彼崇㟽下澤
蘭液上瑩芳霄貞勁内固鮮粲外昭耀質靈薈作珍華
朝杖之身安越齡松喬
梁簡文帝錫杖銘曰妙節嘉光遊聖振灼排空霧轉騰
雲鳳躍永異玉神長踰金錯
扇
春秋繁露曰美事召美類惡事召惡類類之相應而起
也如馬鳴則馬應之故以龍致雨以扇逐暑軍之所處
生以棘楚美惡皆有從來也
淮南子曰夫夏日不披裘者非愛之也煖有餘於身也
冬日不用翣者非儉之也清有餘於適也又曰炎火鑿
池披裘而扇不能救也
語林曰庾廙為荆州都督以毛扇上成帝帝疑是故物
侍中劉劭曰柏梁雲構工匠先居其下管絃繁奏夔牙
先聆其音廙之此扇以好不以新
續晉陽秋曰謝安賞袁宏機對辨速後宏出為東陽郡
時賢祖道治亭安起執宏手顧就左右取一扇授云聊
以贈行宏應聲荅曰輙當奉揚仁風慰彼黎庶合座稱
其率而當
詩漢班固竹扇詩曰供時有度量異好有團方來風堪
避暑靜夜致清涼
漢班婕妤扇詩曰新裂齊紈素鮮絜如霜雪裁成合歡
扇團團似明月出入君懷袖動搖微風發常恐秋節至
涼飇奪炎熱棄捐篋笥中恩情中道絶
晉許詢竹扇詩曰良工𦕈芳林妙思觸物騁篾疑秋翼
蟬團取望舒景
齊丘巨源詠七寳畫圖扇詩曰裁状白玉璧縫似明月
輪表裏鏤七寳中銜駭雞珍畫作景山樹圖為河洛神
生風長袖際晞華紅粉津拂聁迎嬌意隠映含歌人
梁簡文帝賦得白羽扇詩曰可憐白羽扇却暑復來氛
終無顧庶子誰為一揮軍
梁何遜詠扇詩曰如珪信非玷學月且為輪搖風入素
手占曲掩丹脣
梁庾肩吾賦得轉歌扇詩曰團紗映似月蟬翼望如空
迴持掩曲態轉作送聲風
梁高爽詠畫扇詩曰細絲本自輕弱彩何足盼直為發
紅顔謬成幄中扇乍奉長門泣時承柏梁宴思妆開已
掩歌容隠而見但畫雙黃鵠莫作飛孤鴈
陳許倪詠破扇詩曰蔽日無全影搖風有半凉不堪彰
巧笑猶足動衣香
賦魏陳王曹植九華扇賦曰昔吾先君常侍得幸漢桓
帝帝賜上方竹扇不方不圓其中結成文名曰九華其
辭曰有神區之名竹生不周之高岑對渌水之素波背
玄澗之重深體虚暢以立幹播翠葉以成陰形五離而
九折篾氂解而縷分效虬龍之蜿蜒法虹蜺之烟煴因
形致好不常厥儀方不應矩圓不中規隨皓腕以徐轉
發惠風之微寒時氣清以芳厲紛飄動乎綺紈
吳閔鴻羽扇賦曰惟羽扇之攸興乃鳴鴻之嘉容産九
華之中澤邁雍喈之天聦表高義於太易著詩人之雅
章賴兹翮以内飛曜羽儀於外掦於時祝融持運朱明
發暉奔陽衝布飛炎赫曦同煴隆於雲漢咸慘毒於中
懷爾乃登爽塏臨甘泉漱清流廕玄雲運輕融以容與
激清風於自然披綃衽而入懷飛羅纓之繽紛衆坐侃
以怡懌咸俯節以齊歡感蕙風之盪懷詠棘心之所歡
於是暑氣雲消獻酬乃設停神靜思且以永日妍羽詳
迴清風盈室動靜揚暉嘉好越逸翻翻奕奕飛景曜日
同皦素於凝霜豈振露之能匹
晉張載扇賦曰有翔雲之素鳥體自然之至潔飄縞羽
於清霄擬妙姿於白雪俯濯素於河漢仰晞光於日月
雙趾蹶而騰虚六翮飛而風厲於是傲世公子俶儻踔
躒遺物獨出樂此天爵飛蒲氏之修蟠榮子余之纖繳
弋翔冥之鵾雞連王子之白鶴裁輕翼以為扇發清風
於勁翮若乃搜竒選妙絶色寡雙鵠質皦鮮玄的點鋒
修短雖異而光彩齊同故易稱可以為儀詩美肅肅之
容是以停之如栖鵠揮之如驚鴻飄纓蕤於軒幌發暉
曜於羣龍夫裂素製圓剖竹為方五明起於名都九華
興於上京
晉傅咸羽扇賦曰吳人截鳥翼而搖風既勝於方圓二
扇而中國莫有生意滅吳之後翕然貴之其辭曰鳳皇
于飛翽翽其羽况靈體以遐翔匪六翮其焉舉感扇揚
之興風宜收之以清暑彼安衆之云妙差剖篾於毫縷
體荏苒以輕弱侔縞素於齊魯此因資以為用不假裁
於規矩雖靡飾於容好亦差池而有序上比列於南箕
下等美於箑甫又扇賦曰天道行而不息四節代以相
尋背青春之令月踐朱夏於斯今熱融融以太甚孰赫
赫之可任汗珠隕以外流氣欝結而内沉庶凱風之自
南競清嘯而啓衿怨微飄之不興恨喬木之無陰搖輕
扇之苒蒻手纔動而&KR1427;心心取&KR1427;於捲握尚何希乎北
林下濟億兆上寧侯王是曰安衆清暑作凉蒙貴幸於
斯時無日夜而有忘謂洪恩之可固終靡弊於君旁火
星忽以西流悲風起乎金商秋日凄凄白露為霜體歛
然以思暖御輕裘於温房猥棄我其若遺去玉手而潛
蔵君背故而向新非余身之無良哀徒勞而靡報獨懷
怨於一方
晉陸機羽扇賦曰昔楚襄王會於章臺之上山西與河
右諸侯在焉大夫宋玉唐勒侍皆操白鶴之羽以為扇
諸侯掩麈尾而笑襄王不悦宋玉趨而進曰敢問諸侯
何笑昔者武王玄覽造扇於前而五明安衆世繁於後
各有託於方圓蓋受則於箑甫舍兹器而不用顧奚取
於鳥羽宋玉曰夫創始者恒樸而飾終者必妍是故烹
飪起於熱石玉輅基於椎輪安衆方而氣散五明圓而
風煩未若兹羽之為麗固體俊而用鮮於是鏤巨獸之
齒裁奇木之幹憲靈樸於造化審貞則而妙觀諸侯曰
善宋玉遂言曰伊兹羽之駿敏似南箕之啓扉垂皓曜
之弈弈含鮮風之微微襄王仰而拊節諸侯伏而引非
皆委扇於楚庭執鳥羽而言歸屬唐勒而為之亂曰伊
鮮禽之令羽夫何翩翩與𦕈𦕈反寒暑於一堂之末迴
八風乎六翮之杪
晉江逌扇賦曰惟羽類之攸出生東南之遐嵎育庶族
於雲夢散宗儔於具區色非一采或素或玄肌平理揚
瓊澤冰鮮戢之則蔵奮之則舉舍之以寒用之以暑制
舒疾於一掌引長風乎胷襟蕩煩垢於體外流妙氣於
中心
梁昭明太子扇賦曰匠人之巧製女工之妙織九折翠
竹之枝直截飛禽之翼雖復草木燋枯金沙銷鑠火山
熾寒泉涸能使凄兮似秋隆暑斯却
梁江淹扇上彩畫賦曰臨淄之稚女宋鄭之妙工織素
麗於日月傳畫明於彩虹洛陽之伎極江南之巧窮故
飾以赤野之玉文以紫山之金粉則南陽之鉛澤墨則
上黨之松心玉琴兮珠徽素女兮錦衣促織兮始鳴秋
蛾兮初飛識桂莖之就罷知蘭葉之行衰
梁周興白鶴羽扇賦曰銜明珠以報德訪在陰而陽止
既來集於衞軒亦傾舞於吳市駢瑤剪雪盈華寫潔通
脊似介點首如翳縈吹動髮環涼入衣悽兮若秋之暮
懔兮如雪之飛
頌晉劉臻妻五時畫扇頌曰炎后飛軌引曜丹逵𬎼賓
應律融精協曦五象列位品物以垂兑降素獸震升
青螭日月澄暉仙章來儀仰憩翠巖俯映蘭池靈柯
幽藹神卉參差如山之壽如松之猗永錫難老與時推
移
贊宋謝惠連白羽扇贊曰唯兹白羽體此皎絜涼齊清
風素同白雪揮之衿袖以御炎熱
銘梁庾肩吾團扇銘曰武王玄覽造扇於前班生贍博
白綺仍傳裁筠比霧裂素輕蟬片月内掩重規外圓炎
隆火正石鑠沙煎清逾萍末瑩等寒泉思深難恃愛極
則遷秋風颯至篋笥長捐勒銘華扇敢薦夏筵梁簡文
帝紗扇銘曰
啟齊王融謝竟陵王示扇啓曰竊以六翮風流五明氣
重若此圓綃有兼玩實輕踰雪羽絜並霜文子淑賞其
如規班姬儷之明月豈直魏王九華漢臣百綺况復動
製聖衷垂言烱戒載摹聽眎式範樞機
麈尾
世說曰康法暢造庾公捉麈尾甚佳公曰麈尾過麗何
以得在荅曰廉者不取貪者不與故得在耳
詩梁宣帝詠麈尾詩曰匣上生光影豪際起風流本持
談妙理寧是用摧牛
銘晉王導麈尾銘曰道無常貴所適惟理勿謂質卑御
於君子拂穢清暑虚心以俟
宋張悦瑇瑁麈尾銘曰移珍西岳費藻南濆凝華淡景
搖彩爭雲夷心似鏡色象斯分
陳徐陵麈尾銘曰爰有妙物窮兹巧制員上天形平下
地勢靡靡絲垂綿綿縷細入貢宜吳出先陪楚壁懸石
拜帳中玉舉既落天花亦通神語用動捨默出處隨時
揚斯雅論釋此繁疑拂靜塵暑引飾妙詞雖云質賤左
右宜之
啟梁湘東王謝東宫賜麈尾錦帔團扇等啓曰揚雄口
訥本貴談端田蚡貌寢終於麗飾始興之扇方斯非擬
鄴中之錦匹此為輕方願弘此仁風既動承華之氣服
兹懷袖復比文若之香
藝文類聚卷六十九
