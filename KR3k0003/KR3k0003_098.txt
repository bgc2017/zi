藝文類聚卷九十八唐歐陽詢撰
祥瑞部上(祥瑞木芝)(慶雲龍)(甘露麟)(木連理)
祥瑞
風角占曰福先見曰祥
字林曰禎祥也福也
禮記曰麟鳳龜龍謂之四靈四靈以為畜則獸不狘又
曰聖王用民必順使無水旱昆蟲之災民無凶飢妖孽
之疾天不愛其道地不愛其寳人不愛其情是以天降
甘露地出醴泉山出器車(山出銀甕丹甑之器及人象車也)河出馬圖
鳳皇麒麟皆在郊藪龜龍在宫沼其餘鳥獸之卵胎皆
可俯而窺也則是無故先王能修禮以逹義體信以逹
順此順之實也
白虎通曰天下太平符瑞所以來至者以為王者承天
順理調和隂陽隂陽和萬物序休氣充塞故符瑞竝臻
皆應德而至德及天即斗極明日月光甘露降德至地
即嘉禾生蓂莢起德至鳥獸即鳳皇翔鸞鳥舞麒麟臻
狐九尾雉白首白鹿見德至山陵即景雲出芝實茂陵
出黑丹山出器車澤出神馬德至淵泉即黃龍見醴泉
涌河出龍圖雒出龜書江出大貝海出名珠德至八方
即祥風至鍾律調四夷化越裳來孝道至即萐蒲出庖
厨不搖自扇於飲食清凉助供飬也繼嗣平即賓連生
於房戸賓連者木名也連累相承故生於房戸象繼嗣
也日歷得其分即蓂莢生於階間蓂莢者樹名也月一
日一莢生十五日畢至十六日一莢去故夾階而生以
明日月也賢不肖位不踰即平露生於庭平露者樹名
也官位得其人即生不得其人即死矣狐九尾何狐死
首邱不㤀本也明安不㤀危也必九尾者九配得其所
子孫繁息也於尾者明後當盛也景星者大星也月或
不見景星常見可以夜作者益於民人也甘露者美露
也降則物無不盛朱草者赤草也可以染絳别尊卑也
醴泉者美泉也狀如醴酒可以飬老嘉禾者大禾也成
王之時有三苗貫桑而生同為一穗大幾盈車長幾充
箱民有得之而上者成王召周公而問之曰三苗為一
穗意天下其和為一乎後果有越裳氏重譯而來矣
春秋演孔圖曰趣作法聖沒周姬亾彗東出秦政起胡
破術書記散孔不絶此魯端門血書十三年冬有星孛
東方說題曰麟得之月天當有血書端門子夏至期往
視逢一郎言門有血書往寫之血蜚鳥化為帛鳥消書
出署曰演孔圖
東觀漢記曰光武中元元年上幸長安祠長陵還洛陽
宫是時醴泉出於京師郡國飲醴泉者痼疾皆愈獨𦕈
蹇者不瘥又曰有赤草生于水涯郡國上甘露降羣臣
上言地祗靈應而朱草萌宜命太史撰具郡國所上上
遂不聽是以史官鮮記焉又曰章帝元和二年鳳皇三
十九麒麟五十一白虎二十九黃龍四青龍黃鵠鸞鳥
神馬神雀九尾狐三足烏赤烏白兔白鹿白鷰白鵲甘
露嘉瓜秬秠明珠芝英華平朱草木連理實日月不絶
載於史官不可勝紀
論衡曰儒者論太平瑞應皆言氣物卓異朱草醴泉祥
風甘露景星嘉禾萐蒲蓂莢屈軼之屬又言山出車澤
出馬男女異路市無二價耕者讓畔班白不提挈關梁
不閉道不虜掠風不鳴條雨不破塊五日一風十日一
雨其盛茂者致黃龍麒麟鳳皇夫儒者之言溢於過實
瑞應之物或無失言鳳皇麒麟之屬大瑞較然不得增
飾其小瑞徵應恐多不是夫風氣雨露本當和適言其
風祥露甘風不鳴條雨不破塊可也言其五日一風十
日一雨褒之甚也
墨子曰赤烏銜珪降周之岐社曰命周文王伐殷有國
河出錄圖地出乘黃天錫武王黃鳥之旗
吕氏春秋曰凡帝王將興天先見祥昔黃帝祭天先見
大螻螾黃帝曰土氣勝土氣勝故其色上黃其事則土
及禹之時天先見草木秋冬不殺禹曰木氣勝故其色
上青其事則木成湯之時天先見金刃生八水湯曰金
氣勝金氣勝故其色上白其事則金也文王時天先見
火赤鳥銜丹書集于周社上文王曰火氣勝火氣勝故
其色上赤其事則火
淮南子曰天覆以德地載以樂樂也其時不失其序日
月淑清而掦光
晉中興書曰昔秦始皇東遊望氣者云五百年後東南
金陵之地有天子氣於是始皇改為秣陵壍北山絶其
勢今建康即秣陵西北界所壍即建康南淮中也按始
皇東遊之歲至孫權僣號四百三十七年考之年數既
不合校之基宇又非倫豈應帝王之符而見兆於上代
乎有晉金行奄君四海金陵之祥其在斯矣且秦政東
遊至今五百二十六年所謂五百年後當有王者也
賦魏劉劭嘉瑞賦曰乾坤交泰嘉瑞降靈皓雉呈其㓗
質素威效其人形白兔掦其翰耀黃龍燿其神精章光
列之焞燿顯休徵之有成昔聖王之降瑞或卓爾而弗
經猶著美於篇籍貽來業而垂名實明德之所墜宜允
納而是丁信無思而不服又何遠之不寧方將收麒麟
於玄圃栖鳳皇於軒&KR0905;舞鸞鳥於中唐聆鸑鷟之和鳴
弄萐蒲之華芳翫朱草之丹榮承靈祚而建基垂遐福
於億齡超三五而無儔與泰初乎齊聲
頌魏何晏瑞頌曰若稽古帝魏武哲欽明文思罄民生
之俊德懿前烈之極休先天而天弗違後天而奉天時
聿廸明命肇啓皇基夫居高聽卑乾之紀也靡德不酬
坤之理也故靈符頻繁衆瑞仍章通政辰修玉燭告祥
和風播烈景星掦光應龍遊於華澤鳳鳥鳴于高岡麒
麟依于圃籍甝虎類于坰疆鹿之麌麌載素其色雉之
朝雊亦白其服交交黃鳥信我中霤儵儵嘉苗吐穎田
疇
裘周王襃上祥瑞表曰明王孝治岳瀆所以效靈至人
澤及風雲以之懸感是以若霧非霧天道叶至德之符
似煙非煙觸石表嘉祥之氣玄黃蕭索之輝丹紫輪困
之狀豈止唐帝沉璧氣合金方姬后望河形如車蓋
慶雲
孫氏瑞應圖曰景雲者太平之應也一曰慶雲非氣非
煙五色氛氲謂之慶雲
孝經援神契曰德至山陵則景雲出
洛書曰蒼帝起青雲扶日赤帝起黃雲扶日有白雲出
自蒼梧入于大梁
尚書中候曰堯沉璧於河白雲起成王觀於河東雲至
禮斗威儀曰其君乘水而王為人黑色大耳其政和平
時則景雲至
春秋合誠圖曰堯母慶都盖大帝之女生於斗維之野
常在三河東南天大雷電有血流潤大石之中生慶都
長丈形象太帝常為黃雲覆盖之蔑食不飢年二十寄
伊長家無夫出觀三河奄然隂雨風赤龍與慶都合有
娠而生堯也
尚書大傳曰俊於時人百工相和而歌卿雲卿雲帝乃
倡之
史記曰若煙非煙若雲非雲郁郁紛紛蕭索輪囷是謂
卿雲卿雲見嘉氣也
漢書曰高祖遊芒碭山上常有雲氣又曰武帝封泰山
夜有光晝有白雲起封中又曰宣帝祠甘泉紫雲從西
北來散於殿前
漢武故事曰上幸梁父祠地上親拜用樂焉其日上有
白雲又有呼萬歲者禪肅然白雲為盖
魏志曰文帝生時有雲氣青色圓如車盖當其上終日
望氣者以為至貴之證
春秋演孔圖曰黃帝之將興黃雲升於堂文命之候玄
龍銜雲於陽白雲入房
春秋運斗樞曰樞得則景雲出又曰天子孝則景雲出
游
車穎秦書曰苻堅立有黃雲五色廻遶臺觀時以為景
雲
贊宋孝武帝景陽樓慶雲贊曰非煙非雲曳紫流光懸
華曜藻奄鬱臺堂粤予休明震乎珍祥積慶有文靈貺
無疆
甘露
廣雅曰湒湒瀼瀼湛湛泥泥露貎也
山海經曰軒邱鳳卵民食之甘露民飲之
禮記曰聖王所以順而弗悖也天降甘露地出醴泉
鶡冠子曰聖人之德上及太清下及太寧中及萬靈則
膏露下
吕氏春秋曰甘露時雨不私一物又曰伊尹說湯曰水
之美者三危之露其色若紫
論衡曰儒者論甘露言其味甘必然也若甘雨霽而隂
翳者謂之甘雨謂水味之甘也
三輔故事曰漢武以銅作承露盤高二十丈十圍上有
仙人掌承露和玉屑欲以求仙也
漢武故事曰承甘露盤仙人掌擎玉杯為取雲表之露
東觀漢記曰明帝夜夢見先帝太后覺悲不能寐明旦
上陵樹葉有甘露上令百官採之
謝承後漢書曰吳郡陸閎為潁川太守致鳳皇甘露之
瑞又曰吳郡沈豐為零陵太守到官一年甘露降泉陵
洮陽五縣流被山林膏潤草木又曰山陽百里嵩為濟
南相甘露降於郡安帝嘉之徵祥拜大鴻臚又曰百里
嵩為徐州刺史甘露再降廳事前樹
神異經曰西北海外有人長二千里但日飲天酒天酒
甘露也
漢書曰元康元年甘露降未央宫大赦以甘露連降改
年為甘露
白虎通曰甘露美露也降則物無不盛
五經通義曰和氣津凝為露露從地生
古今注曰光武建武二十年甘露下日南朱梧積四十
五日
魏略曰文帝欲受禪郡國奏甘露二十七降
晉中興徵祥說曰王者德至天氣感而甘露降郡縣甘
露七十降譙降旴眙方七十五畝
抱朴子曰何以知天上不有甘露之淵湏太平而灑之
地中不有醴泉之源待有道而涌之耶
孫氏瑞應圖曰甘露者神露之精也其味甘王者和氣
茂則甘露降於草木一本曰食之令人夀一本曰耆老
得敬則松柏受甘露尊賢愛老不失細微則竹葦受甘
露
詩北齊邢子才應詔甘露詩曰膏露且漸洽凝液汭旍
旗草木盡霑被玉散復珠霏誰謂穹昊遠道合若應機
頌北齊邢子才甘露頌曰歴選列辟逖聽前聞三才易
綂五運相君皇極攸序庶類以分乃忠乃敬或質或文
(其一)赫矣景命蒸哉上聖大德大名至道無競川停岳路
雲臨水鏡望日齊明瞻天比映(其二)功深微禹業隆作周
英華内積文教外修廣輸四海提封十洲紫川北注赤
水南流(其三)宸居兩楹恭己萬國聖敬日漸王猷允塞禮
有大成樂無慙德用天之道順帝之則(其四)政平民豫歲
稔時和九功惟叙九叙惟歌風輪蹍漢毛舟沉河玉龜
出沼鳴鳳在阿(其五)休徵屢動感極廻天流甘委素玉潤
冰鮮蜜房下結珠琲上懸布濩林野灑散旌旃(其六)日月
已明宇宙已廓鼔缶成詠挹水為樂以為玄黃猶參沃
若取慰天壤用㤀溝壑(其七)
魏陳王曹植露盤頌曰明帝鑄承露盤莖長十二丈大
十圍上盤徑四尺下盤徑五尺銅龍繞其根龍身長一
丈背負兩子自立於芳林園甘露仍降使王為頌銘
詔魏明帝與東阿王詔曰昔先帝時甘露盤以來甘露
仍降芳林園仁夀殿前
表晉范汪在東陽郡表曰瑞日所綂長山諸縣林中木
葉上朝有凝露其味如蜜夕乃溜地耆老咸謂甘露
議蔡謨荅蘭臺議曰被符宣令賀甘露至不朝者天雨
不朝禮也今不朝則不應賀
啓晉翟鏗啓庾翼述甘露曰甘露降學堂柳樹與幹吏
共嘗味極甜宜表賀翼荅曰甘露自古佳祥而頃天下
多故何以致此且其味尚薄未知瑞應否而近得一白
兔尚羸小且飬之并上
木連理
瑞應圖曰木連理王者德化洽八方合為一家則木連
理一本曰不失小民心則生
孝經援神契曰德至於草木則木連理
禮斗威儀曰君乘木而王其政升平時則松柏為常生
京房易傳曰木同本異枝其君有慶鄰邑來附者吉木
生於君屋上及朝廷其君聖子木王而有實其國有慶
木生於城脅一圍以上長數丈此謂城強其君大昌
東觀漢記曰安帝延和三年衛縣木連理又其年定陵
縣木連理
袁山松漢書曰建和二年河東木連理
魏略曰文帝嗣立為魏王是歲天下奏醴泉涌木連理
干寳晉紀曰武帝自咸寧三年至太康元年木連理八
生
晉中興徵祥說曰王者德澤純洽八方同一則木連理
連理者仁木也或異枝還合或兩樹共合建元元年木
連理四一生膏山一生武昌一生汝隂一生汝陽泰興
元年又生武昌
頌湛方生木連理頌曰相彼神竒遠見禎祥同根連柯
木枝俱昌皇基增構靈祚惟長運隆周室道均三王丕
顯奕世休風載掦
表晉范甯為豫章郡表曰永修公國相萬主解列到縣
廵行邑治縣西北出二里有林中兩桐樹下根相去一
丈上枝相去丈八連合成一
木芝
爾雅曰菌芝也
說文曰芝神草也
本草經曰赤芝一名丹芝黃芝一名金芝白芝一名玉
芝黑芝一名玄芝紫芝一名木芝
瑞應圖曰芝英者王者親近耆老養有道則生
離騷曰采三秀兮於山澗
孝經援神契曰德至於草木則芝草生又曰善飬老則
芝茂
春秋運斗樞曰瑶光得陵出黑芝
漢書曰武帝元封六年詔曰甘泉宫中産芝九莖連葉
上帝博臨不異下房其赦天下賜雲陽都百戸牛酒作
芝房之歌又曰宣帝神雀元年金芝九莖産於涵德殿
銅池中
淮南子曰巫山之上從風縱火紫芝與蕭艾俱死
漢武内傳曰西王母仙之上藥有大真紅芝草
東觀漢記曰光和四年郡國上芝英
續漢書曰章帝建初五年零陵獻芝草
論衡曰建初三年零陵泉陵縣女子傳宅内生芝五本
長者尺四寸短者七八寸莖葉紫色蓋紫芝也太守沈
鄷遣門下掾奉獻皇帝悅懌賜錢衣詔會公卿國上計
吏皆以芝草告示天下
古今注曰章帝元和二年芝生沛如人冠建初五年芝
出潁川常以六月中生一葉五歲五重春青夏紫秋白
冬黑色十月後黃氣出上尺五寸
仲長子曰哀帝時有異物生於長樂宫延年廐後東廡
樹及永巷南園合歡樹議者以為芝草
抱朴子曰芝有石芝木芝草芝肉菌芝各有百許種如
水精得而末之以無心草汁和之湏臾成水服一升得
千歲又曰石桂英芝名生岩穴中似桂樹而實石也木
芝者松脂淪地千歲化為茯苓茯苓萬歲其上有小木
狀似蓮葉其名曰木威食之夜視有光持之甚滑燒之
不燋帶之辟兵又曰七明九光芝皆石也生臨水之高
山石崖之間狀如盤梡不過徑尺以還又曰肉芝者謂
萬歲蟾蜍頭上有角頷下有丹書八字再重以五月五
日中時取之隂乾百日以其足畫地即為流水帶其左
手於身辟兵若敵人射已者弓弩矢皆反還自向也又
曰青雲芝生於名山之隂大青石間青蓋三重上有雲
氣覆之味辛甘以隂乾食之令人夀千歲不老能乘雲
通天見鬼神又曰黃龍芝生於神山之中狀如黃龍味
辛甘以四時採隂乾治日食一合夀萬歲令人光澤又
曰金蘭芝生於名山之隂金石之間上有水蓋莖出入
秋旬求之飲其中水夀千歲耳目聰明又曰龍仙芝狀
似升龍之類葉為鱗其根則如蟠龍服一株則夀千歲
又曰紫朱芝其莖黃其葉赤其實如李而紫色二十四
枚輒相連而垂如貫珠也又曰朱草芝九曲曲有三葉
三實又曰行山中見小人乘馬車長七八寸者肉芝生
取服即仙又曰蒼山岑石之中赤雲芝下狀如人竪竪
如連鼔其色如澤以夏採之隂乾食之令人乘雲能上
天觀見八極通見神明延夀萬年又曰月芝生於名山
之隂崑崙之山大谷源泉金石之中又曰山芝者韓衆
所食也與天地相極延年夀通神明矣又曰火芝常以
夏採之葉上赤下莖青赤松子服之常在西王母前隨
風上下往來東西又曰人芝生名山之隂青蓋白莖乾
治食日半合則使人夀入水可久也又曰月精芝秋生
山陽石上莖青上赤味辛苦盛以銅物十月食之夀萬
歲又曰黑芝生於山之隂大谷中白蓋赤莖味甘秋採
之隂乾日食令人身輕齒堅與天地無極又曰火芝生
於名山之陽其色黃澤大如車蓋又曰金芝生於金石
之中青蓋莖味甘辛以秋取隂乾治食令人身有光夀
萬歲又曰萬年芝令人不老延年九千又曰夜光芝出
於名山之隂大谷源泉中金石間上有浮雲翔其上有
五色有目如兩日又曰白雲芝生於名山之隂白石上
有白雲覆之白蓋二重味辛甘小苦以秋採之隂乾治
食令人身輕齒堅又曰金芝生於山無蓋青莖隂乾治
食日一合不中風雷令人色光澤也又曰雲母芝生於
名山之隂青蓋赤莖味甘以季秋竹刀採之隂乾治食
使人身光夀千萬歲醮以牛脯又曰華芝生於名山之
陽及出央山大谷源泉水中赤盖白莖上有兩葉三實
又曰鬼芝青蓋長莖隂乾屑之日食五合所見神明令
人長生
詩梁庾肩吾芝草詩曰踟蹰玩芝草淹留攀桂叢桂叢
方偃蹇芝葉正玲瓏如龍復如馬成闕復成宫黃金九
華發紫莖六英通隠士蒼山北神仙海穴東隨丹聊變
水獨摇不湏風
贊魏繆襲神芝贊曰青龍元年神芝産于長平之習陽
其色丹紫其質光耀其長尺有八寸五分其本圍三寸
有三分上别為三幹分為九枝散為二十六莖圍則一
寸九分葉徑二寸七分其幹洪纖連屬有似珊瑚之形
其吐柯載葉祥明蠲絜考圖案牒盖美乎所同於前代
者矣
古瑞命記曰王者慈仁則芝生採食之則延年不終與
真人同又神農氏論芝云山川雲雨五行四時隂陽晝
夜之精以生五色神芝皆為聖王休祥焉自漢孝武顯
宗世號隆盛而元封永平所紀神芝方斯蔑如也且其
枝幹條莖本末相承乃協于天官之數非神明其孰為
此哉推其類象則蓂莢之植階庭萐蒲之生庖厨視四
靈矣乃詔御府匱而蔵之且畫其形遂以名園為之贊
曰帝德允臻厨不難致煌煌神芝吐葩掦榮曩披其圖
今握其形永章遐紀載之頌聲
龍
瑞應圖曰黃龍者四龍之長四方之正色神靈之精也
能巨細能幽明能短能長乍存乍亾王者不漉池而漁
則應和氣而遊於池沼又曰舜東廵狩黃龍負圖置舜
前又曰不衆行不羣處必待風雨而遊乎清氣之中遊
乎天外之野出入應命以時上下有聖則見無聖則處
龍魚河圖曰天授元始建帝號黃龍負圖從河中出付
黃帝帝令侍臣寫以示天下又曰黃龍從洛水出詣虞
舜鱗甲成字令左右寫文竟龍去
河圖曰舜以太尉即位與三公臨觀黃龍五采負圖出
舜前以黃玉為柙玉檢金繩芝為泥章曰天黃帝符璽
尚書中候曰舜沉璧於河榮光休至黃龍負卷舒圖出
入壇畔又曰河龍圖出雒龜書成赤文像字以授軒轅
詩含神霧曰含始吞赤珠刻曰玉英生漢皇後赤龍感
女媧劉季興也
孝經援神契曰德至水泉則黃龍見者君之象也又曰
左契曰天子孝天龍負圖地龜出書
吕氏春秋曰禹南省方過江黃龍負舟舟中之人五色
無主禹曰吾受命於天竭力養人生性也死命也何憂
龍哉龍俛而去
史記曰高祖常從王媪武負貰酒醉卧武負王媪見其上
常有龍又曰黃帝土德黃龍見夏木青龍生於郊
漢書曰文帝十五年春黃龍見成紀上乃詔議郊祀又
曰宣帝甘露九年黃龍見新豐因改年應之周公沉璧
青龍銜出玄甲圓
東觀漢記曰黃龍見於河馮異勸上即位上曰我昨夜
夢見赤龍上天覺寤心中動悸異等賀曰此天命發於
神明又曰章帝元和二年黃龍四見又曰安帝延光三
年黃龍見歴城又見諸縣
古今注曰高祖五年黃龍見華陽池十餘日九年又見
長安五鳳四年黃龍出廣漢甘露元年黃龍見新豐二
年龍見上郡騰躍五色升天丞相以下俱上夀
章帝建初三年黃龍見汝南項氏田廬中長五丈餘高
二丈光耀廬舍及樹皆黃
哀帝永元十年黃龍見潁川定陵民家井中色黃目如
鏡又見巴郡宕渠草木色皆黃
魏略曰文帝欲受禪郡國奏黃龍十三見明帝鑄銅黃
龍高四尺置殿前
魏志曰漢嘉平五年黃龍見譙光禄大夫喬玄太史令
單颺曰其國當有王者興不及五十年當復見内黃殷
登嘿記之四十五年登尚在黃龍此時見譙登曰單颺
之言其驗兹乎又曰青龍元年春正月甲申青龍見摩
陂井中二月丁酉幸摩陂觀龍於是改摩陂為龍陂
吳志曰黃龍元年樊口武昌並言黃龍見孫權即位改
年為黃龍孫休夢乘龍上天顧不見尾果立為帝而無
後又孫權潘夫人父為吏坐法死夫人輸織室權見而
異之召充後宫得幸有娠夢有以龍頭授已以蔽膝受
之遂生孫亮
漢晉春秋曰青龍三年七月曹叡崇華殿災時郡國有
龍九見故改曰九龍殿
晉中興書曰孝武太后李氏以微賤入為會稽王宫人
夢兩龍抗膝入懷太祖異而召之生烈宗
沈約宋書曰太史奏西方有天子氣時太祖為宜都王
鎮荆州後入篡大位在道有黑龍躍出負上所乘舟左
右皆失色上謂王曇首曰此乃夏禹所以受天命我何
德以堪之
賦魏劉劭龍瑞賦曰太和七年春龍見摩陂行自許昌
親往臨觀形狀瓌麗光色燭燿侍衛左右咸與覩焉自
載籍所紀瑞應之致或翔集于邦國卓犖于要荒未有
若斯之著明也惟殷眺之舊式乃展義而省方皇輿發
於洛邑遂廵幸于許昌憲宸極之天居建正殿以當陽
有蜿之龍來游郊甸應節合義象德效仁煥若羅星蔚
若翠雲光舄奕以外照水清景而内分聖上觀之無射
左右察之既精聊假物以擬身忽神化而無形昔太昊
之初化首帝德以表名暨明后之隆盛又降見以掦聲
惟珍獸之玄真實殊異於四靈信應龍之道掦將天飛
於泰清
表魏陳王曹植表曰臣聞鳳皇復見於鄴南黃龍雙出
於清泉聖德至理以致嘉瑞將栖鳳於林囿龍於池為
百姓旦夕之觀也
麟
孫氏瑞應圖曰一角獸者六合同歸則至一本曰天下
太平則至
春秋運斗樞曰機星得其所則麒麟生和平合萬民
春秋感精符曰麟一角明海内共一主也王者不刳胎
不剖卵則出於郊一本曰德及幽隠不肖斥退賢者在
位則至明於興衰武而仁仁而有慮禽獸有埳穽非時
張獵則至一本曰明王動則有義静則有容乃見
孝經援神契曰德至鳥獸則麒麟臻
尚書中候曰帝軒提像配永修機(永長修從也黃帝觀攝提配而行之以長)
(從升機故也)麒麟在囿鸞鳳來儀
禮斗威儀曰君乘金而王其政平麒麟在郊
鶡冠子曰麟者玄枵之獸隂之精也德能致之其精畢
至
孫卿子曰古之王者其政好生惡殺麟在郊野
春秋繁露曰恩及羽蟲則麒麟至張網焚林則麒麟去
說苑曰帝王之著莫不致四靈焉德盛則以為畜治平
則至矣麒麟□身牛尾圜頭一角含信懷義音中律吕
步中規矩擇土而踐彬彬然動則有容儀
漢書曰終軍從上幸雍獲白麟一角五蹄又得竒木支
㫄出輒復合上異之
毛詩義疏曰麟麏身馬足牛尾黃色圓蹄一角角端有
肉音中鍾吕王者至仁則出
東觀漢記曰章帝時麟五十一見又安帝三年潁川上
言麟見
蔡邕月令章句曰凡麟生於火遊於土故修其母致其
子五行之情性也視明禮修則麒麟見
王隠晉書曰咸寕五年白麒麟見平原又曰泰始元年
白麟見羣獸皆從改年麟嘉
涼州記曰吕光時張掖金澤有麟見羣獸皆從改年麟
嘉
頌吳薛綜麟頌曰懿哉麒麟惟獸之伯世平覿景不則
戢足德以衛身不布牙角委體大吳以昭遐福天祚聖
帝永享萬國
贊晉郭璞麟贊曰麟惟靈獸與麏同體智在隠蹤仁表
不抵孰為來哉宣尼揮涕
藝文類聚卷九十八
