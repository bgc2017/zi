藝文類聚卷九十六唐歐陽詢撰
鱗介部上(龍龜)(蛟龞)(蛇魚)
龍
說文曰龍鱗蟲之長春分而登天秋分而入川
廣雅曰有鱗曰蛟龍有翼曰應龍有角曰虬龍無角曰
螭龍
山海經曰大樂之野夏后啓於此乘兩龍又曰鍾山之
神名曰燭龍視為晝瞑為夜身長三千里
易曰雲行雨施品物流形時乘六龍以御天初九潜龍
勿用象曰陽在下也九二見龍在田利見大人象曰德
施普也九五飛龍在天大人造也又曰龍戰于野其血
玄黃
左傳曰秋龍見于絳郊魏獻子問於蔡墨曰吾聞之蟲
莫智於龍以其不生得也對曰人實不知非龍實智古
者畜龍故國有豢龍氏有御龍氏昔有飂叔安(飂古國名叔安)
(其君名)有裔子曰董父實甚好龍能求其嗜欲以飲食之
擾畜龍以服事帝舜帝舜賜姓曰董氏曰豢龍及有夏
孔甲擾于有帝帝賜之乘龍河漢各二有劉累者學擾
龍于豢龍氏能飲食龍夏后賜氏曰御龍龍水物也仐
水官棄矣故龍不生得又曰鄭大水龍鬭于時門之外
洧淵國人請禜焉子産弗許曰我鬭龍不我覿也龍鬭
我獨何覿焉禳之則彼其室也吾無求於龍龍亦無求
於我乃止
河圖曰黃金千歲生黃龍青金千歲生青龍赤白龍亦
然玄金千歲生玄龍
莊子曰朱伻漫學屠龍於支離益殫千金技成而無所
用其巧又曰子張見魯哀公不禮焉去之曰君之好士
也有似葉公子高之好龍雕文畫之於是天龍聞而示
之窺頭於牖拖尾於堂葉公見之失其魂魄五色無主
是葉公非好真龍也好夫似龍非龍也今君非好士也好
夫似士者又曰孔子見老聃歸三日不談弟子問曰夫
子見老聃何規哉子曰人用意如飛鴻者為弓弩射之
如遊鹿者走狗而逐之若游魚者釣繳以投之吾今見
龍合而成體散而成章余口張不能噏舌出不能言又
曰河上有家貧窮恃緯蕭而食者子沒川得千金珠謂
其子取石来鍜之夫千金之珠必在九重之泉驪龍頷
下若能得珠者遭其睡也如使驪龍寤子尚奚微之有
哉
楚辭曰神龍失水而陸居為螻蟻之所裁
孫卿子曰積水成川蛟龍生焉
吕氏春秋曰晉文公反國介子推不肯受賞自為賦詩
曰有龍于飛周遍天下五蛇從之為之承輔龍反其鄉
既得其所四蛇從之得其露雨一蛇羞之槁死中野
括地圖曰禹誅防風氏夏后德盛二龍降之禹使范氏
御之以行經南方防風神見禹怒射之有迅雷二龍升
去神懼以刃自貫其心而死禹哀之療以不死草皆生
是名穿胷國又曰龍池之山四方高中央有池方七百
里羣龍居之多五色樹羣龍食之又曰崑崙山之弱水
非乘龍不得至
淮南子曰龍舉而景雲屬
公孫弘答東方朔書曰譬猶龍之未升與魚鱉為伍及
其升天鱗不可覩
列仙傳曰陵陽子眀好釣於溪得白龍子解鈎放之後
得白魚腹中有書教子眀服食遂採五石脂服之三年
白龍来迎止陵陽山上百餘年
說苑曰吴王欲從民飲酒子胥諫曰不可昔日白龍下
清冷之淵化為魚漁者豫且射中其目白龍上訴天帝
帝曰當是之時若安置而形對曰我化為魚帝曰魚固人之
所射也豫且何罪今君棄萬乘之位而從布衣之士飲
酒臣恐有豫且之患王乃止
博物志曰龍肉以醢漬之則文章生
抱朴子曰案使者甘宗所奏西域事云外國方士能神
呪者臨川禹步吹氣龍即浮出初出乃長十數丈方士
吹之一吹則龍輒一縮至長數寸乃取著壺中以少水
養之外國常患旱災於是方士聞有旱處便賫龍往賣
之一龍直金數十斤舉國會歛以雇之直畢乃發壺出
龍著淵中因復禹步吹之長數十丈湏臾而雨四集矣
齊地記曰昌平城有井與荆水通有神龍出入焉故名
龍城
外國事曰毗呵羅寺有神龍住米倉中奴取米龍輒却
後奴若長取米龍不與倉中米若盡奴向龍拜倉即盈
溢
辛氏三秦記曰河津一名龍門大魚集龍門下數千不
得上上者為龍不上者魚故云曝顋龍門又曰龍首山
長六十里頭入渭水尾逮樊川頭高二十丈尾漸下高
五六丈云昔有黑龍從山南出飲渭水其行道成土山
故因以為名
賦晉劉琬神龍賦曰大哉龍之為德變化屈伸隠則黃
泉出則升雲賢聖其似之乎惟天神上帝之馬含胎春
夏房心所作軒照形角尾規矩
贊晉郭璞燭龍贊曰天缺西土龍䘖火精氣為寒暑眼
作昏眀身長千里可謂至靈又龍魚一角似鯉居陵俟
時而出神靈攸乘飛驚九域乘雲上升
銘晉傅玄龍銘曰麗哉神龍誕應陽精潜景九淵飛躍
天庭屈伸從時變化無形偃伏汙泥上凌太清
序魏繆襲青龍賦序曰盖青龍者火辰之精木官之瑞
蛟
說文曰蛟龍屬也魚滿三千六百則蛟為之長率魚而
飛去
山海經曰蛟似龍蛇而小頭細頸頸有白嬰大者十數
圍卵生子如三斛瓮能吞人
易緯通卦驗曰震東方也至春分日出青氣也出直震
此正氣也氣出右萬物半死氣出左龍蛟出
楚辭曰與汝游兮九河衝風起兮横波乘水車兮荷盖
駕兩龍兮驂螭
吕氏春秋曰荆有佽飛者得寳劒還涉江有兩蛟夹繞
其船佽飛拔劒赴江刺蛟殺之荆王聞之仕以執珪
韓詩外傳曰東海有勇士菑邱訢過神泉飲馬其僕曰
飲馬此者馬必致死飲馬果沉訢拔劍而入三日三夜
殺二蛟而出雷神随而擊之眇其左目
漢書曰武帝元封五年帝自潯陽江親射蛟江中獲之
潯陽記曰城東門通大橋常有蛟為百姓害董奉疏一
符與水中少日見一蛟死浮出
王韶之始興記曰雲水源有湯泉下流多蛟害厲濟者
遇之必笑而沒
世說曰周處年少時凶強侠氣為鄉里所患又義興水
中有蛟山中有虎並皆犯暴百姓謂為三横而處既刺
殺虎又入水殺蛟蛟或浮或没行數十里處與之俱三
日三夜鄉中皆謂處死更相慶賀處竟殺蛟而出遂自
改勵終為忠臣孝子
贊郭璞蛟贊曰匪蛟匪龍鱗采暉煥騰躍濤波蜿蜒江
漢漢武飲羽佽飛疊斷
蛇
爾雅曰螣騰蛇蟒王蛇
山海經曰巴蛇吞象三歲而出骨君子服之已心腹之
疾又曰大同之山有蛇名曰長蛇其毛如彘豪其音如
鼓柝又曰泰華山有蛇肥遺六足四翼
毛詩曰惟虺惟蛇女子之祥
孫子兵法曰善用兵者譬如率然率然者常山之蛇也
擊其首則尾至擊其尾則首至擊其中身則首尾俱至
楚辭曰蝮蛇蓁蓁
韓子曰鴟夷子皮事田成子成子去齊亡之燕鴟夷子
皮負傳而從至望邑曰子獨不聞涸澤之蛇乎澤涸將
徙小蛇謂大蛇曰大蛇行小蛇隨之人以蛇之行者耳
必殺其子子不如負我以行必以我為神也乃相負越
公道而行人皆避之今子美而我惡以子為上客千乘
之君也以子為使者萬乘之卿也不如為我舍人田成
子負傳而隨之至逆旅逆旅之君待之甚敬因獻酒肉
戰國策曰昭陽為楚伐魏移師攻齊陳軫為齊王使見
昭陽曰有祠者賜其舍人酒一巵舍人相謂曰數人飲
之不足一人飲之有餘請畫地為蛇蛇先成者飲酒一
人蛇先成引酒且飲乃左手持酒右手畫地曰吾能為
之足未成一人蛇成奪其巵曰蛇故無足子安能為遂
飲酒為蛇足者終亡其酒今公攻魏破軍殺將又移師
攻齊戰勝不知止猶為蛇足也昭陽乃解軍而歸
賈誼書曰孫叔敖之為兒出遊還憂而不食其母問其
故泣而對曰今旦見兩頭蛇恐死母曰今蛇安在曰聞
見兩頭蛇者死恐他人復見之也已殺而埋之母曰無
憂汝不死矣吾聞之有隂德者天報以福
淮南子曰夫騰蛇雄鳴上風雌鳴下風而化成形精之
至也又曰豹獸不可使緣木蝮蛇不可使安足
蜀王本紀曰秦惠王欲伐蜀蜀王好色乃獻美女五人
蜀王遣五丁迎女還至梓潼見一大蛇入山穴中士引
其尾不能出五丁共引蛇山崩壓五丁五丁踏蛇而大
呼
廣志曰蝮蛇與土色相亂長三四尺其中人以牙櫟之
裁斷皮出血則身盡痛九竅血出而死
玄中記曰東海有蛇邱之地險多沮洳衆蛇居之無人
民蛇或人頭而蛇身又曰崑崙西北有山周廻三萬里
巨蛇繞之得三周蛇為長九萬里蛇居此山飲食滄海
風俗通曰車騎將軍巴郡馮緄為議郎發綬笥有二赤
蛇可三尺分南北走大用憂怖卜云此吉祥也君後當
為邊將以東為名後五年果為大將軍拜遼東太守
陳留風俗傳曰小黃縣者宋地黃鄉也沛公起兵野戰
喪皇妣于黃鄉天下平定乃使使者以梓宫招魂幽野
於是丹蛇在水自灑濯入于梓宫其浴處有遺髮故諡
曰昭靈夫人
地鏡圖曰金寳化為青蛇
抱朴子曰或問隠居山澤治蛇蝮之道又曰昔負邱多
大蛇又生好藥黃帝將登焉廣成子教之佩雄黃而蛇
皆去也今帶武都黃色如雞冠者五兩以入山林則不
畏蛇蛇若中人以少許末抹之雄黃入瘡中立愈又曰
蛇類多唯有蝮蛇中人至急一日不治則殺人若不曉
方術而為此蛇所中但以刀割瘡肉投地其肉沸如火
灸湏臾燋盡而人得活也
搜神記曰竇武母産武而并産一蛇送之林中後母卒
及葬未窆有大蛇自榛莽而出徑至喪所以頭擊柩涕
血皆流俯仰詰屈若哀泣之容有頃而去時人知為竇
氏之祥又曰隨矦行見大蛇傷救而治之其後蛇銜珠
以報之
周景式廬山記曰安侯世高者安息國太子與友人共
出家學道友人恚怒死受蟒報為此宫亭湖神世高於
廣州為人所殺還生安息國復為王子年二十又棄國
入吴来之宫亭泊船呼友人與語友人身長數十丈見
世高向之胡語竟各分去暮有一少年上世高船跪受
呪願因忽不見世高語同船人曰向少年即此廟神也
得離惡形矣蟒既見世高從山南過死于山北今柴桑
民所居蛇里是也
世說曰杜預為荆州刺史時有讌集大醉輙閉齋獨眠
外聞齋中嘔吐其聲甚苦有小吏開戶看之止見牀上
有一蛇垂頭牀邊吐都不見人既出密覺如此
異苑曰魯國中牟縣蒙山上有寺廟今民欲架室者輒
大蛇數十丈出来驚人故莫得安焉
銘晉傅玄靈蛇銘曰嘉兹靈蛇斷而能續飛不湏翼行
不假足上騰霄霧下遊山嶽進此眀珠預身龍族
贊郭璞長蛇贊曰長蛇百尋厥鬛如彘飛羣走類靡不
吞噬極物之惡盡毒之厲又騰蛇贊曰騰蛇配龍因霧
而躍雖欲升天雲龍陸莫材非所任難以久託又巴蛇
贊曰象實巨獸有蛇吞之越出其骨三年為期厥大何
如屈生是疑又蟒蛇贊曰蠢蠢萬生咸以類長惟蛇之
君是謂巨蟒小則數尋大或百丈又枳首蛇贊曰䕫稱
一足蛇則二首少不知無多不覺有雖資天然無異駢
拇
周庾信孫叔敖逢蛇贊曰叔敖朝出容悴還家母氏顧
訪知埋怪蛇爾有隂德陽報將加終為楚相卒有榮華
龜
爾雅曰龜三足曰賁一曰神龜二曰靈龜三曰攝龜四
曰寳龜五曰文龜六曰筮龜七曰山龜八曰澤龜九曰
水龜十曰火龜
易曰離為龜
尚書曰九江納錫大龜
大戴禮曰甲蟲三百六十而神龜為之長
左傳曰臧武仲自邾使告臧賈且致大蔡焉曰紇之不
祀子以大蔡納請其可賈再拜受龜
列子曰渤海之東有壑焉其中有山無所連著常隨波
上下往還不得暫峙焉仙聖毒之訴於上帝帝恐流於
西極失群聖之居使巨龜十五舉首而戴之迭為三番
六萬歲一交焉五山始峙而不動龍伯之國有大人舉
足不盈數十步而暨五山之所一釣而連六龜合負而
趣歸其國灼其骨以數焉
莊子曰莊子釣於濮水楚王使大夫二往見焉曰願以
境内累子莊子持竿不顧曰吾聞楚有神龜巾笥而蔵
之廟堂之上此龜者寧其為留骨而貴乎寧其生而曳
尾於塗中乎吾將曳尾於泥中矣又曰宋元君夜夢有
人披髮言曰予為清江使河伯漁者豫且得予元君覺
召占夢者占之曰此神龜也眀日豫且網得白龜圓五
尺獻乃殺以卜七十鑚而無遺策仲尼聞之曰神能見
夢於元君而不能避豫且之網智能七十鑚而無遺策
不能避刳剔之患
史記曰余至江南聞長老云龜千歲乃游蓮葉之上又
褚先生曰能得名龜財物歸之家必大富至千萬一曰
北斗龜二曰南辰龜三曰五星龜四曰八風龜五曰二
十八宿龜六曰月龜七曰王龜八曰九州龜神龜在江
南嘉林中常巢於芳蓮之上南方老人以龜搘牀足經
二十餘歲老人死移牀龜尚生龜能行氣導引至神若
此
說苑曰靈龜五色色似玉背隂而負陽上隆象天下平
法地轉運應四時蛇頭龍脛左睛象日右睛象月知存
亡凶吉之憂又龜千歲能與人言
續搜神記曰晉咸康中豫州刺史毛寳戍邾城有一軍
人於武昌市買得一白龜長五寸置瓮中養之漸大放
江中後邾城遭石氏敗赴江者莫不沉溺所養龜人被
甲投水中覺如墮一石上湏臾視之乃是先放白龜既
約岸廻顧而去
會稽後賢傳曰孔愉嘗至吴興縣餘干亭見人籠龜於
路愉求買放之至水反顧及愉封此亭侯而鑄印龜首
廻屈三鑄不正有似昔龜之顧靈德應感如此愉悟乃
取而佩焉
符子曰邦人獻燕昭王以大豕者曰於今百二十歲邦
人謂之豕仙其羣臣言於昭王曰是豕無用王命宰夫
膳之豕既死乃見夢於燕相曰今仗君之靈而化吾生
也始得為魯津之伯而浮舟者食我以粳粮之珍而欣
君之惠將報子焉後燕相遊於魯津有赤龜銜夜光而
獻之
抱朴子巢記曰千歲之龜五色具焉其額上兩骨起似
角解人言浮出蓮葉之上或在叢蓍之下
異苑曰孫權時永康有人入山遇一大龜即束之歸龜
便言曰遊不量時為君所得人甚怪之載出欲上吴王
夜泊越里纜船於大桑樹宵中樹呼龜曰勞乎元緒奚
事爾耶龜曰我被拘縶方見烹臛雖盡南山之樵不能
潰我樹曰諸葛元遜博識必致相苦令求如我之徒計
從安薄龜曰子眀無多辭禍將及爾樹寂而止既至權
命煮之焚柴萬車語猶如故諸葛恪曰燃以老桑乃熟
獻者乃說龜樹共言權登使伐樹煮龜立爛今烹龜猶
多用桑薪野人故呼龜為元緒
賦魏曹植神龜賦曰龜號千歲時有遺余龜者數日而
死肌肉消盡唯甲存焉余感而賦之曰嘉四靈之建德
各潜位乎一方蒼龍虬於東岳白虎嘯於西岡玄武集
於寒門朱雀栖於南鄉順仁風以消息應聖時而後翔
食飛塵以實氣飲不竭於朝露步容趾以俯仰時鸞廻
而鶴顧懼沉泥之逢殆赴芳蓮以巢居
詩北齊趙宗儒詠龜詩曰有靈堪託夢無心自解謀不
能蓍下伏強從蓮上游負圖非所冀支牀空見留儻蒙
一曳尾當為屢廻頭
贊晉郭璞爾雅龜贊曰天生神物十朋之龜或游于火
或游于蓍雖云類殊象二一歸亹亹致用極數盡幾
鼈
爾雅曰鼈三足曰能
易曰離為鼈
說文曰鼈介蟲也
周禮曰春獻鼈蜃
春秋外傳曰公父文伯飲南宫敬叔酒羞鼈焉
晏子春秋曰齊大旱景公召羣臣問曰寡人欲祠河伯
可乎晏子曰不可河伯以水為國以魚鼈為民彼獨不
欲雨乎祠之何益
文子曰鼈無耳而不可蔽精於眀也
莊子曰埳井之鼃謂東海鼈曰吾跳梁奚不時来觀東
海鼈左足未入而右足已縶矣
楚辭曰駟跛鼈而上山吾固知其不能升
孫卿子曰跬步而不休跛鼈千里
淮南子萬畢術曰青埿殺鼈得莧復生又曰燒黿致鼈
列仙傳曰費長房能使社公汝南有妖常作太守服詣
府門椎鼓合郡患之及長房来知是魅乃呵之即解衣
冠叩頭乞自改即老鼈也大如車輪長房令復太守服
作一札勑葛陂君叩頭流涕持札遂去視之以札立陂
邊以頸繞之而死
魏略曰高離國王侍婢有身生子主欲殺之婢云有氣
如雞子来下我故有身後生子捐之於溷中猪以氣嘘
之徙馬閑馬以氣嘘之王乃令其母收畜名曰東眀常
令牧馬東眀善射王恐奪其國欲殺之東眀走以弓擊
水魚鼈浮為橋東眀得渡因都王扶餘之地
搜神記曰清河宋士宗母黃初中夏在室中浴良久家
人於壁穿中窺之正見木盆中有一大鼈先著銀釵猶
在頭上遂入水去
賦晉陸機鼈賦曰皇太子幸于釣臺漁人獻鼈命侍臣
作賦其状也穹脊連脅玄甲四周遁方圓於規矩徒廣
狭以妨舟循盈尺而脚寸又取具於指掌鼻嘗氣而忌
脂耳無聽而受響是以栖居多逼出處寡便尾不副首
足不運身於是從容澤畔肆志汪洋朝戲蘭渚夕息中
塘越高波以燕逸竄洪流而潜藏咀蕙蘭之芳荄翳華
藕之垂房
晉潘尼鼈賦曰皇太子遊於玄圃遂命釣魚有得鼈而
獻之者令侍臣賦之翩銜釣以振掉吁駭人而可惡既
顛墜於巖岸方盤跚而雅步或延首以鶴顧或頓足而
鷹距或曳尾於塗中或縮頭於殼裏若乃秋水暴駭百
川沸流有東海之巨鼈乃負山而吞舟
魚
詩曰南有嘉魚又曰魚潜在淵又曰魚在在藻
月令曰立春魚上冰
莊子曰莊子與惠子觀魚於濠梁
史記曰魏王與龍陽君共船而釣龍陽君得千餘魚而
涕下曰臣之始得魚也臣甚喜後得益大臣欲棄前所
得矣今以臣之凶惡也而得為王拂枕席夫四海之内
其美人亦甚多矣聞臣之得幸於王也畢褰裳而趨王
矣亦曩臣之所棄前魚也
新序曰楚人有獻魚於楚王曰今獲魚食之不盡賣之
不售棄之又惜故獻之左右曰鄙哉辭也楚王曰子不
知漁者仁人也盖聞囷粟有餘者國有餓民後宫多幽
女者下民多曠夫皆失君人之道故庖有肥肉廏有肥
馬民有飢色寡人聞之久矣未能行也漁者知之其以
此諭寡人且今行之矣故漁者獻餘魚而楚國賴之
說苑曰楚王謂淳于髠曰吾有讎在吴子寧能為吾報
之乎對曰臣来見道旁野民持一頭魚上田祝曰高得
萬束下得千斛臣竊笑之以為禮薄而望多也
三輔決錄故事曰武帝作昆眀池學水戰法帝崩昭帝
小不能征討於池中養魚以給諸陵祠餘給長安市市
魚乃賤
吴越春秋曰越王既棲會稽范蠡等曰臣竊見會稽之
山有魚池上下二處水中有三江四瀆之流九溪六谷
之廣上池宜於君王下池宜於臣民畜魚三年其利可
以致千萬越國當富盈
風俗通曰城門失火禍及池中魚舊說池中魚人姓名
居近城城門失火延及其家中魚燒死按百家書曰宋
城門失火因汲池水以沃灌之池中空竭魚悉露死喻
惡之滋并中傷良謹也
謝承漢書曰會稽陳嚚少時於郭外水邊捕魚人有盗
者嚚見避於草中追以魚遺之盗慙不受自後無復取
焉
曹植說疲氣曰鹹水之魚不遊于江淡水之魚不入于
海
汝南先賢傳曰葛玄見遺大魚者元謂暫煩此魚到河
伯處魚主曰魚已死玄曰無苦以丹書紙納魚口中擲
水中有頃魚還躍上岸吐墨書青黑色如木葉而飛又
玄與吴王坐樓上見作請雨土人玄曰雨易得耳即書
符著社中一時之間大雨流淹帝曰水中有魚乎玄復
書符擲中須臾有大魚數百頭使人治之又曰介象與
吴王論鯔魚為上乃於殿庭作坎汲水滿之并求釣象
起餌之湏臾得鯔魚帝驚喜乃使厨人切之象又往蜀
市薑有頃而反
符子曰觀於龍門有一魚奮鱗鼓鬐而登乎龍門而為
龍又一術士凌波蹈流而不陷搖鈴行歌飄浪於龍門
而終日棲遲而不化又曰彼同功而事異迹一而理二
夫何哉無乃魚以實應而人以偽求乎
蕭廣濟孝子傳曰陳元太子也後母謗之陳矦令元自
殺元投遼水魚負之以出元曰我罪人也故求死耳魚
乃去又曰巴郡杜孝役在城都母喜食生魚於官得生
鱗截竹盛魚二頭沉水中曰我母如得此妻出渚得之
笑曰是我壻寄乃以進母
辛氏三秦記曰昆眀池人釣魚綸絶而去夢於漢武帝
求去其鈎眀日帝遊於池見大魚銜索帝曰昨所夢也
取而去之帝後得眀珠
詩梁張騫詠躍魚應詔詩曰戲鱗隠繁藻頒首承綠漪
何用游溟澥且躍天淵池
陳張正見賦得魚躍水花生詩曰漾色桃花水相望濯
錦流躍浦疑珠出依池似鏡浮淩波銜落蘂觸餌避沉
鈎方游蓮葉外詎入武王舟
陳阮卓蓮下游魚詩曰春色映澄陂涵泳且相隨未上
龍門路聊戲芙蓉池觸浪蓮香動乘流葉影披相㤀自
有樂莊惠豈能知
隋岑德潤魚詩曰劒影侵波合珠光帶水新蓮東自可
戲安用上龍津
賦晉王慶釣魚賦曰然後抽纖繳振修竿垂銀鈎運金
丸懸鮪鯢挂鴻鸞連翩雲際瀺灂漪瀾
晉摰虞觀魚賦曰觀鱗族於滮池兮睨羽羣於瀨涯乃
有洧泉之鯉濯陂之鰋瀺灂涌躍没浪赴遠集于曲崖
之隈逐乎澹淡之深攅聚輻蹙或躍或沉倏爍攸驛眩
目驚心汎溢爵於通溝因素波以獻酬騁微巧於浮觴
競機捷於迅流
藝文類聚卷九十六
