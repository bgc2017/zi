藝文類聚卷三十四唐歐陽詢撰
人部十八(懷舊)(哀傷)
懷舊
尚書曰人惟求舊器非求舊惟新
詩序曰友賢不棄不遺故舊則民德歸厚
左傳曰鄭子太叔卒趙簡子爲之臨甚哀曰黃父之會
夫子語我九言
論語曰故舊不遺則民不偷
漢書曰高祖過沛置酒沛宮悉召故人父老酒酣自擊
筑起舞慷慨傷懷泣數行下謂沛父兄曰遊子悲故鄉
吾雖都關中萬歲之後我魂魄猶思樂沛與父老諸母
故鄉人樂飲極歡道舊故爲笑樂又曰朱邑惇篤於故
舊性公平不可交私
新序曰延陵季子使過徐徐君心欲得其寳劒弗忍言
季子心許之而未及與及還而徐君已薨乃脫寳劒懸
於墓樹徐人竒之曰延陵季子不忘舊故脫千金之劒
挂丘樹
東觀漢記曰章帝幸東平祭東平王墓云思其人到其
鄉其處在其人亡
皇甫謐高士傳曰徐稚仁讓聞於天下黃瓊辟公府不
詣及瓊薨稚負笈徒步三千餘里到瓊墓致酹
嵇康高士傳曰商容有疾老子問之容曰子過故鄉而
下車知之乎老子曰非謂不忘故耶
詩梁沈約懷舊詩曰元長秉竒調弱冠慕前蹤眷言懷
祖武一簣望成峯凃難行易跌命舛志難逢折風落迅
羽流恨滿青松(傷王融)又詩曰吏部信才傑文鋒振音響
調與金石諧思逐風雲上豈言陵霜質忽隨人事往尺
璧爾何冤一旦同丘壤(傷謝朓)又詩曰左率馥時譽秀出
冠朋僚聳兹千仞氣依此百尋條藴藉含文雅散朗溢
風飈楸檟今已合容範尚昭昭(傷庾杲之)又詩曰長史體閒
任坦蕩無外求持身非詭遇應物有虛舟心從朋好盡
形爲歡宴留歡宴未終畢零落委山丘(傷王諶)又詩曰東
南既擅美洛陽復稱才擕手同歡宴比跡共追陪事隨
短秀落言歸長夜臺(傷虞炎)又詩曰少府懷貞節忘軀濟
所奉吏道勤不息繁文長自擁既闕優孟歌身没誰爲
寵(傷李珪之)又詩曰韋夐識前載博物備戎華稅驂止營校
淪跡委泥沙如知庸聽局方悟大音賖(傷韋景猷)又詩曰處
和無近累天然有勝質蕭索負高情耿介懷私實義貴
良爲重蘭摧非所恤一罷平生言寧知擕手日(傷劉渢)又
詩曰豫州懷風範綽然標雅度處約志不渝接廣情無
忤頡頏事刀筆紛綸逓朱素美志同山河浮年迫朝露
(傷胡諧之)
賦西晉向秀思舊賦曰予與嵇康呂安居止接近其人
並有不羈之才嵇康意遠而疎呂安心曠而放其後各
以事犯法嵇博綜枝藝於絲竹特妙臨當就命顧視日
影索琴而彈之逝將西邁經其舊廬鄰人有吹笛者發
聲寥亮追想曩昔遊宴之好感音而歎故作賦云將命
適於遠京遂旋返而北徂濟黃河以汎舟經山陽之舊
居踐二子之遺迹歴窮巷之空廬惟古昔以懷人心徘
徊以躊躇棟宇存而弗毁形神逝其焉如昔李斯之受
罪歎黃犬之長吟悼嵇生之永辭顧日影而彈琴託運
遇於際會寄餘命於寸隂聽鳴笛之慷慨妙聲絶而復
尋停駕言而將邁遂援翰而寫心
晉潘岳懷舊賦曰予十二而獲見于父友東武戴侯楊
君遂申之以婚姻而道元公嗣亦隆世親之愛不幸短
命父子凋殞予尋役于外不歴嵩丘之山者九年于兹
矣今而經焉慨然懷舊乃作賦曰仰晞歸雲俯鏡泉流
前瞻大室旁眺嵩丘東武託焉建塋啓疇巖巖雙表列
列行楸予總角而獲見承戴侯之清塵名予以國士眷
予以嘉姻自祖考而隆好逮二子而世親歡擕手以諧
老庶報德之有鄰今九載而一來空館閴其無人陳荄
被于堂除舊圃化而爲薪步庭廡以徘徊流涕泣而霑
巾
銘周庾信思舊銘曰歲次攝提星居鶉首梁故觀寧矦
蕭永卒嗚呼哀哉人之戚也既非金石所移士之悲也
寧有春秋之異高臺已傾稷下有聞琴之泣壯士一去
燕南有擊筑之悲項羽之晨起帳中李陵之徘徊岐路
無假窮秋于時悲矣况復魚飛武庫豫有棄甲之徵鳥
伏狄泉先見横流之兆星紀吳亡庚辰楚滅原隰載馳
轘轅長往甲裳失矣餘皇棄焉河流酸棗把梓與樗櫟
俱沉海淺蓬萊魚鼈共蛟龍並盡燃香複道詎歛冤魂
載酒屬車寧消愁氣芝蘭蕭艾之秋形殊而並悴羽毛
鱗介之怨聲異而俱哀幕府昔開俊賢翹首爲羈終歲
門人謝焉及乎東首告辭西陵長往山陽車馬永别郊
門潁川賓客遥悲松路嵇叔夜之山廬尚多楊柳王子
猷之舊徑唯餘竹林王孫葬地方爲長樂之宮烈士埋
魂即是將軍之墓昔嘗歡宴風月留連追憶平生宛然
心目美酒酌焉猶思建業之水鳴琴在操終念華亭之
鶴重爲此别嗚呼甚哉麟亡星落月死珠傷瓶罄罍恥
芝焚蕙歎所冀鍾沉德水望出風雲劒没豐城氣連牛
斗潸然思舊乃作銘曰風雲上惨舟壑潜移駸駸霜露
君子先危紀矦大去懷王不反玉樹長埋風流遂遠荀
卿故縣慶封餘邑萬里傷魂修門詎入城連武庫山枕
盧龍思歸道遠反葬無從徒留送鴈空靡長松疇昔隆
貴惨舒語嘿託情嵇琴風雲相得有酒如澠終温且克
朝陽落鳳大野傷麟佳城欝欝流寓于秦山陽相送惟
餘故人孀機婺緯獨鶴孤鸞閨深夜靜風月俱寒生平
已矣懷故何期匣巾絃斷鄰人笛悲昔爲幕府今成繐
帷
序梁元帝懷舊志序曰吾自北狩琅臺東探禹穴觀濤
廣陵面金湯之設險方舟宛委眺玉笥之干霄臨水登
山命儔嘯侶中年承乏攝牧神州戚里英賢尚冠髦俊
蔭眞長之弱柳觀茂弘之舞鶴清酒繼進甘果徐行長
安郡公爲其延譽扶風長者刷其羽毛於是駐伏熊廻
駟馬命鄒湛召王祥余顧而言曰斯樂難常誠有之矣日
月不居零露相半素車白馬往矣不追春華秋實懷哉
何已獨軫魂交情深宿草故備書爵里陳懷舊焉
哀傷
毛詩序曰日月衛莊姜傷已也遭州吁之難傷已不見荅
於先君以至困窮
左傳曰魯襄仲殺公子惡及視而立宣公夫人姜氏歸
于齊哭而過市曰天乎仲爲不道殺嫡立庶市人皆哭
魯人謂之哀姜又秦不哀吾喪而滅吾同姓
禮記曰墟墓之間未施哀於民而民哀又曰陽門之介
夫死而司城子罕哭之哀而民說又曰孔子過泰山側
有婦人哭於墓者而哀夫子使子貢問之對曰昔吾舅
死於虎吾夫又死焉今吾子又死焉又曰知生者弔知
死者傷又曰傷哉貧也生無以養死無以爲禮又曰孔
子過衛遇舊館人之喪夫子入哭之出使子貢脫驂而
賻之曰予向者入而哭之過於一哀而出涕
論語曰關睢樂而不淫哀而不傷又曰臨喪不哀吾何
以觀之哉
家語曰閔子騫三年喪畢見於孔子與之琴使之絃切
切而悲孔子曰君子也哀未盡能斷之以禮
焦贑易林曰秋風生哀華落悲心
說苑曰鮑叔死管仲舉上衽而哭之泣下如雨從者曰
非君臣父子也管仲曰生我者父母知我者鮑子也士
爲知已者死而况爲之哀乎
列子曰燕人生長於楚及老而還本國過晉國同行者
誑之指城曰此燕國之城其人愀然變容指社曰此君
里之社乃喟然而歎指舍曰此君先人之廬乃澘然而
泣指壠曰此君先人之冡其人哭不自禁
文子曰九夷八狄之哭異聲而皆哀
吳志曰呂岱親愛徐原原性忠壯好直言及原死哭之
甚哀曰益友不幸岱復何聞乎
王隠晉書曰庾衮兄子孤卒衮既哀其孤又痛其成人
而未娶撫柩而號每哭聽者皆泣人不哀其喪感其哀
也又曰阮籍鄰家女未嫁而死藉往哭之甚哀
俗說曰阮光祿大兒喪哀過遂得失心病
琴操曰孔子遊於泰山見薪者哭甚哀孔子問之薪者
曰吾自傷故哀爾
沈約宋書曰世祖與羣臣至寵姬殷貴妃墓謂劉德願
曰卿等哭貴妃若悲者當加厚賞德願應聲便號慟涕
泗交横上甚悅以爲豫州刺史上又令羊志哭志亦嗚
咽甚哀他日有問志者卿那得此副急淚志荅曰我爾
日自哭亡妾耳
秦州記曰隴西郡有隴山山東人升此而顧瞻者莫不
悲思哀傷
詩魏文帝寡婦詩曰友人阮元瑜早亡傷其妻孤寡爲
作此詩霜露紛兮交下木葉落兮萋萋候鴈叫兮雲中
歸燕翩兮徘徊妾心感兮惆悵白日急兮西頽守長夜
兮思君魂一夕兮九乖悵延佇兮仰視星月隨兮天廻
徒引領兮入房竊自憐兮孤栖願從君兮終没愁何可
兮久懷
魏阮瑀七哀詩曰丁年難再遇富貴不重來良時忽一
過身體爲土灰冥冥九泉室漫漫長夜臺身盡氣力索
精魂靡所廻嘉殽設不御旨酒盈觴杯出壙望故鄉但
見蒿與萊又詩曰臨川多悲風秋日苦清涼客子易爲
戚感此用哀傷攬衣久躑躅上觀心與房三星守故次
明月未收光雞鳴當何時朝晨尚未央還坐長歎息幽
憂難可忘
魏王粲七哀詩曰西京亂無象豺虎方遘患復棄中國
去遠身適荆蠻親戚對我悲朋友追相攀出門無所見
白骨蔽平原南登㶚陵岸廻首望長安悟彼下泉人喟
然傷心肝又詩曰荆蠻非我鄉何人久滯淫方舟遡大
江日暮愁我心山岡有餘映巖阿增重隂流波激清響
猴猨臨岸吟獨夜不能寐攝衣起撫琴絲桐感人情爲
我發悲音
晉張載七哀詩曰秋風吐商氣蕭瑟掃前林陽烏收和
響寒蟬無餘音朱光馳北陸浮景想西沈顧望無所見
唯覩松栢隂肅肅高桐枝翩翩孤栖禽仰聽離鴻鳴俯
聞蚯蚓吟哀人易感傷覧物增悲心
晉潘岳關中詩曰哀此黎元無罪無辜肝腦塗地白骨
交衢夫行妻寡父出子孤俾我晉民化爲狄俘又哀詩
曰摧如葉落樹邈若雨絶天雨絶有歸雲葉落何時連
山氣冐岡嶺長風鼔松柏堂虛聞鳥聲室暗知日夕晝
愁奄逮昏夜思忽終昔展轉獨悲窮泣下霑枕席人居
天地間飄若遠行客先後詎能幾誰能弊金石又悼亡
詩曰皎皎窗中月照我室南端清商應秋至溽暑隨節
闌凛凛凉風升始覺夏衾單豈曰無重纊誰與同歲寒
歲寒無與同朗月何朧朧展轉眄枕席長簟竟牀空牀
空委清塵室虛來悲風霑胷安能已悲懷從中起寢興
目存形遺音猶在耳又悼亡詩曰荏苒冬春謝寒暑忽
流易之子歸窮泉重壤永幽隔望廬思其人入室想所
歴帷屏無髣髴翰墨有餘跡流芳未及歇遺挂猶在壁
悵怳如或存廻遑忡驚惕如彼翰林鳥雙栖一朝隻如
彼游川魚比目中路隔又思子詩曰造化甄品物天命
代虛盈奈何念稚子懷竒隕幼齡追想存髣髴感道傷
中情一往何時還千載不復生
宋顔延之除弟服詩曰徂没離二秋淹泣備三冬往辰
緬難紀來筭忽易窮升没奄朞晦灑掃易禮容縞衣變
余體長逝歸爾躬又辭難潮溝詩曰徘徊春郊甸俯仰
引單襟一塗苟不豫百慮畢來侵永懷交在昔有願諐
瑟琴寫言勞者事將用慰亡簮
齊謝朓銅爵臺妓詩曰繐帷飄井幹尊酒若平生欝欝
西陵樹詎聞歌吹聲芳襟染淚跡嬋媛空復情玉座猶
寂寞况乃妾身輕
梁簡文帝傷美人詩曰昔聞倡女别蕩子無歸期今似
陳王歎流風難重思翠帶留餘結苔階没故綦圖形更
非是夢見反成疑燻罏含好氣庭樹吐華滋香燒日有
歇花落無還時
梁任昉哭范僕射詩曰平生禮數絶式瞻在國禎一朝
萬化盡猶我故人情已矣平生事詠歌盈篋笥兼復相
嘲謔常與虛舟値何時見范矦還叙平生意
梁沈約蕭丞相弟詣世子車中作詩曰廉公失權勢門
館有虛盈貴賤猶如此况乃曲池平高車塵未滅珠履
故餘聲賓階綠錢滿客位紫苔生何當九原上欝欝望
佳城
梁蕭子範入元襄王第詩曰伏軾窺東苑收淚下王橋
昔時方轂處於今共寂寥夾池猶裊裊仙榭尚迢迢一
同西靡柏徒思芳樹蕭
梁王筠和蕭子範入元襄王第詩曰昔入睢陽苑連步
披風雲今遊故臺處回望閴無人皓壁留餘篆蕙圃有
餘芬行人皆隕涕何獨孟嘗君
梁吳筠傷友詩曰可憐桂樹枝懷芳君不知摧折寒山
裏遂死無人窺
梁何遜行經范僕射故宅詩曰旅葵應蔓井荒藤已上
扉寂寂空郊暮無復車馬歸㶑灔故池水蒼茫落日暉
閴寂今如此行客盡霑衣又銅爵臺妓詩曰秋風木葉
落蕭瑟絃管清望陵歌對酒向帳舞空城寂寂檐宇曠
飄飄帷幔輕曲終相顧起日暮松柏聲
梁劉孝綽銅爵臺妓詩曰爵臺三五日歌吹似佳期定
對西陵晚松風飄素帷危絃斷更接心傷於此時何言
留客袂翻掩望陵悲
梁庾肩吾亂後經吳郵亭詩曰郵亭一廻望風塵千里
昏青袍異春草白馬即吳門獯戎梗伊洛雜種亂轘轅
輦道同關塞王城似太原休明鼎尚重秉禮國猶存殷
牖爻雖賾堯城吏轉尊泣血悲東走横戈念北奔方憑
七廟略誓雪五陵冤人事今如此天道共誰論
周庾信傷周處士詩曰冥漠爾遊岱悽凉予向秦雖言
異生死同是不歸人悵然張仲蔚悲哉鄭子眞三山猶
有鶴五柳更應春遂令從渭水投釣往江濱
周王褒送觀寧矦葬詩曰丹旐書空位素帳設虛樽楚
琴南操絶韓書舊說存西靡傷新樹東陵惜故園自憐
悲谷影彌念玉關門餘暉盡天末夕霧起山根平原看
獨樹臯亭望列村寂寥還蓋靖荒茫歸路昏挽鐸已流
唱童歌行自喧眷言千載後誰將遊九原又送劉中書
葬詩曰昔别傷南浦今歸去北邙書生空託夢久客每
思鄉塞近邊雲黑塵昏野日黃陵谷俄遷變松柏易荒
凉題銘無復迹何處驗龜長
陳沈烱望郢州城詩曰魂兮何處反非死復非仙坐柯
如昨日石合未淹年歴陽頓成浦東海果爲田空憶扶
風詠誰見峴山傳世變才良改時移民物遷悲哉孫驃
騎悠悠哭彼天又長安還至方山愴然自傷詩曰秦軍
坑趙卒遂有一人生雖還舊鄉里危心曾未平淮源比
桐柏方山似削成猶疑屯虜騎尚畏値胡兵空村餘拱
木廢邑有頽城舊識莫不盡新知皆異名百年三萬日
處處此傷情
陳隂鏗和樊晉陵傷妾詩曰畫梁朝日盡芳樹落花辭
忽以千金笑長作九泉悲鏡前塵劇粉機上網多絲戶
餘雙入燕牀有一空帷名香不可得何見反魂時
陳張正見銅爵臺詩曰荒凉銅爵晚搖落墓田通雲惨
當歌日松吟欲舞風人疏瑶席冷曲罷繐帷空可惜年
將淚俱盡望陵中
陳江總奉和東宫經故妃舊殿詩曰故殿看看冷空階
步步悲猶憶窺窗處還如解珮時苔生無意早燕入有
言遲若令歸就月照見不須疑又傷顧野王詩曰獨酌
一樽酒高詠七哀詩何言蒿里别非復竹林期階荒鄭
公草戶閴董生帷人隨暮槿落客共晚鶯悲年髮兩如
此傷心獨幾時又和張源傷往詩曰小婦當罏夜夫壻
凱師年正歌千里曲翻入九重泉機中未斷素瑟上本
留絃空帳臨窗掩孤燈向壁燃還悲塞壟曙松短未生
烟
賦漢武帝李夫人賦曰飾新宫以延佇泯不歸乎故鄉
惨欝欝其蕪穢處隱隱而懷傷釋輿馬於山椒奄修夜
之不陽秋氣憯以悽戾桂枝落而消亡神焭焭以遥思
精浮遊而出疆託沉隂以曠久惜繁華之未央念窮極
之不逮惟要妙而相佯
後漢蘇順歎懷賦曰悲終風之隕籜條枝梢以摧傷桂
敷榮而方盛遭暮冬之隆霜華菲菲之將實中夭零而
消亡童烏濬其明哲悲何壽之不將嗟劉生之若兹奄
彌留而永喪
魏文帝悼夭賦曰族弟文仲亡時年十一母氏傷其夭
逝追悼無已予以宗族之愛乃作斯賦氣紆結以填胷
不知涕之縱横時徘徊於舊處覩靈衣之在牀感遺物
之如故痛爾身之獨亡愁端坐以無聊心慼慼而不寧
步廣厦而踟蹰覽萱草於中庭悲風蕭其夜起秋氣&KR0579;
以厲情仰瞻天而太息聞别鳥之哀鳴又寡婦賦曰陳
留阮元瑜早亡每感存其遺孤未嘗不愴然傷心故作
斯賦惟生民兮艱危在孤寡兮常悲人皆處兮歡樂我
獨怨兮無依撫遺孤兮太息俯哀傷兮告誰三辰周兮
逓照寒暑運兮代臻歴夏日兮苦長涉秋夜兮漫漫微
霜隕兮集庭燕雀飛兮我前去秋兮就冬改節兮時寒
水凝兮成冰雪落兮翻翻傷薄命兮寡獨内惆悵兮自
憐又感物賦曰喪亂以來天下城郭丘墟惟從太僕君
宅尚在南征荆州還過鄉里舍焉乃種諸蔗于中庭涉
夏歴秋先盛後衰悟興廢之無常慨然永歎乃作斯賦
伊陽春之散節悟乾坤之交靈瞻玄雲之蓊欝仰沉隂
之杳冥降甘雨之豐霈垂長溜之泠泠掘中堂而爲圃
植諸蔗于前庭涉炎夏而既盛迄凛秋而將衰豈在斯
之獨然信人物其有之
魏陳王曹植思子賦曰彼凡人之相親小離别而懷戀
况中傷之愛子乃千秋而不見入空室而獨倚對牀帷
而切歎痛人亡而物在心何忍而復觀日晼晚而既没
月代照而舒光仰列星以至晨衣霑露而含霜惟逝者
之日遠愴傷心而絶腸
魏高貴鄉公傷魂賦曰上師東征宗正曹並以宗室材
能兼侍中從行到頃得疾數日亡意甚傷之爲作此賦
宗臣充于常伯體材藝而中良何旻天之不怙遘暴疾
而隕亡惟厥疾之初發若常疾之輕微未驚日而沉篤
氣惙惙而耗衰歧鵲騁技而弗救豈藥石之能追精魂
忽已消散神眇𦕈而長違
魏王粲傷夭賦曰惟皇天之賦命實浩蕩而不均或老
終以長世或昏天而夙泯物雖存而人亡心惆悵而長
慕哀皇天之不惠抱此哀而何愬求魂神之形影羌幽
冥而弗迕淹徘徊以想像心彌結而紆縈晝忽忽其若
昏夜烱烱而至明又思友賦曰登城隅之高觀忽臨下
以翺翔行遊目於林中覩舊人之故場身既没而不見
餘迹存而未喪滄浪浩兮廻流波水石激兮揚素精夏
木兮結莖春鳥兮愁鳴平原兮泱漭綠草兮羅生超長
路兮逶迤實舊人兮所經身既逝兮幽翳魂𦕈𦕈兮藏
形又寡婦賦曰闔門兮却掃幽處兮高堂提孤孩兮出
戶與之步兮東廂顧左右兮相憐意悽愴兮摧傷觀草
木以敷榮感傾葉兮落時人皆懷兮歡豫我獨感兮不
怡日掩曖兮不昏明月皎兮揚暉坐幽室兮無爲登空
牀兮下幃涕流連兮交頸心&KR0579;結兮增悲
魏丁廙妻寡婦賦曰惟女子之有行固歴代之彝倫辭
父母而言歸奉君子之清塵如懸蘿之附松似浮萍之
託津何性命之不造遭世路之險迍榮華曄其始茂所
恃奄其徂泯靜閉門以却掃魂孤焭以窮居刷朱扉以
白堊易玄帳以素幃含惨悴以何訴抱弱子以自慰時
翳翳以東隂日亹亹以西墜雞歛翼以登棲雀分散以
赴肆還空牀以下帷拂衾褥以安寐想逝者之有憑因
宵夜之髣髴痛存没之異路終窈漠而不至時荏苒而
不留將遷靈以大行駕龍轜於門側設祖祭於前廊彼
生離其猶難矧永絶而不傷自銜恤而在疚履冰冬之
四節風蕭蕭而增勁寒凛凛而彌切霜悽悽而夜降水
溓溓而晨結瞻靈宇之空虛悲屏幌之徒設仰皇天而
歎息腸一日而九結惟人生於世上若馳驥之過櫺計
先後其何幾亦同歸乎幽冥
晉陸機歎逝賦曰昔每聞長者追計平生同時親故或
曾共遊一途同宴一室十年之外索然已盡以是思哀
哀可知矣賦曰悲夫川閱水以成川水滔滔而日度世
閱人而爲世人冉冉而行暮人何世而弗新世何人之
能故亮造化之若兹吾安取夫久長痛靈根之夙殞怨
具爾之多喪悼堂構之隤瘁愍城闕之丘荒親彌懿其
已逝交何戚而不亡彌年時之詎幾夫何往而不殘或
冥邈而既盡或寥廓而僅半信松茂而柏悅嗟芝焚而
蕙歎苟性命之弗殊豈同波而異瀾年彌往而念廣塗
薄暮而迫迮顧舊要於遺存得十一於千百又愍思賦
曰予屢抱孔懷之痛而奄復喪同生姊銜恤哀傷一載
之間而喪制便過故作此賦以紓惨惻之感時方至其
儵忽歲既去其晼晚樂來日之有繼傷頽年之莫纂覽
萬物以澄念怨伯姊之已遠尋遺塵之思長瞻日月之
何短升降乎階際顧盻兮屏營雲承宇兮藹藹風入室
兮泠泠僕從爲我悲孤鳥爲我鳴又大暮賦曰夫死生
是失得之大者故樂莫甚焉哀莫深焉使死而有知乎
安知其不如生如遂無知耶又何生之足戀故極言其
哀而終之以達庶以開夫近俗云夫何天地之遼闊而
人生之不可久長日引月而並隕時惟歲而俱喪徒假
願於須臾指夕景而爲誓忽呼吸而不振奄神徂而形
弊於是六親雲起姻族如林爭塗掩淚望門舉音敷幄
席以悠想陳備物而虞靈仰寥廓而無見俯寂寞而無
聲殽饛饛其不毁酒湛湛而每盈屯送客於山足伏埏
道而哭之扃幽戶以大畢泝玄闕而長辭歸無塗兮往
不反年彌去兮逝彌遠彌遠兮日隔無塗兮曷因庭樹
兮葉落暮草兮根陳
晉潘岳悼亡賦曰伊良嬪之初降幾二紀以迄茲遭兩
門之不造備荼毒而嘗之嬰生艱之至極又薄命而早
終含芬華之芳列翩零落而從風神飄忽而不反形焉
得而久安襲時服於遺質表鉛華於餘顔問筮賓之何
期霄過分而参闌詎幾時而見之目眷戀以相屬聽雞
人之唱籌來聲叫以連續聞冬夜之恒長何此夕之一
促且伉儷之判合垂明哲乎嘉禮苟此義之不謬乃全
身之半體吾聞喪禮之在妻謂制重而哀輕既履冰而
知寒吾今信其緣情夕既昏兮朝既清延爾族兮臨後
庭入空室兮望靈座帷飄飄兮燈熒熒燈熒熒兮如故
帷飄飄兮若存物未改兮人已化饋生塵兮酒停樽春
風兮泮冰初陽兮戒温逝遥遥兮浸遠嗟焭焭兮孤魂
又寡婦賦曰樂安任子咸者予少而歡焉不幸弱冠而
終其妻又吾姨也故作斯賦伊女子之有行爰奉嬪於
高族承慶雲之光覆荷君子之恩渥奉蒸嘗以效順俱
灑掃以彌載榮華曄其始茂良人忽以捐背愁煩冤其
誰告提孤孩於坐側時曖曖而向昏日杳杳而西匿雀
羣飛而赴楹雞登棲而歛翼歸空館而自憐撫衾幬以
歎息耳傾想於疇昔目髣髴乎平素雖冥冥而罔覿猶
依依以憑附自仲秋而在疚踰履霜以踐冰雪霏霏而
驟落風瀏瀏而夙興意惚恍以遷越神一夕而九升庶
浸遠而哀降情惻惻而彌甚願假夢以通靈目烱烱而
不寢夜漫漫以悠悠寒悽悽以凛凛氣憤薄而乘胷涕
交横而流枕重曰仰皇天兮歎息私自憐兮何極省微
躬兮孤弱顧稚子兮未識如涉川兮無津若凌虛兮失
翼
晉王惲妻鍾氏遐思賦曰惟仲秋之惨悽百草萎悴而變
衰燕翔逝而歸海蟋蟀鳴而相追坐虛堂而無聊嗟我
心之多懷悵遐思而内結嗟爾姜任邈不我留謀民生
之未幾吾何爲其多愁凉風蕭條露霑我衣憂來多方
慨然我懷感飛鳥之反鄉詠衛女之思歸於是周遊容
與逍遥彷徨悲民生之局促願輕舉之遐翔
晉劉滔母孫氏悼艱賦曰伊禀命之不辰遭天難之靡
忱夙無父之何怙哀壅瘁以抽心覽蓼莪之遺詠詠肥
泉之餘音經四位之代謝雖積祀而思深伊三從而有
歸爰奉嬪於他族仰慈姑之惠和荷仁澤之陶渥釋褧
服以斬衣代羅幃以縞布仰慈尊以飲泣撫孤景以協
慕遇飛廉之暴骸觸驚風之所會扶搖奮而上躋頽雲
下而無際頓余邑之當春望峻陵而欝青瞻空宇之寥
廓愍宿草之發生顧南枝以永哀向北風以飲泣情無
觸而不悲思無慼而不集
宋孝武帝擬漢武帝李夫人賦曰觀周氏之逸篇覽漢
室之遺篆弔新宫之掩映嗟璧臺之蕪踐雖媛德之有
載竟滯悲其何遣念桂枝之秋霣惜瑶華之春翦彤殿
閉兮素塵積翠戺蕪兮紫苔生寳羅&KR0008;兮春幌重珍簟
空兮夏幬扄秋臺惻兮碧煙凝冬宮冽兮朱火青流津
有終深心無歇徙倚雲日徘徊風月思玉步於鳳墀想
金聲於鸞闕
宋謝靈運感時賦曰夫逝物之感有生所同頽年致悲
時懼其速豈能忘懷乃作斯賦相物類以迨已閔交臂
之匪賖揆大耋之或遄指崦嵫於西河鍳三命於予躬
怛行年之蹉跎于鶗鴂之先號挹芬芳而夙過微靈芝
之頻秀廹朝露其如何雖發歎之早晏諒大暮之同科
又傷已賦曰嗟夫卞賞珍於連城孫别駿於千里彼珍
駿以貽愛此陋容其敢擬丁曠代之渥惠遭謬眷於君
子眺徂歲之驟經覩芳春之每始始春芳而羡物終歲
徂而感己貎憔悴以衰形意幽翳而苦心出衾裯而載
坐闢襜幌以迥臨望步檐而周流眺幽閨之清隂想輕
綦之往跡飡和聲之餘音播芬煙而不燻張明鏡而不
照歌白華而絶曲奏蒲生之促調
宋顔延之行殣賦曰嗟我來之云遠覩行殣於水隅崩
朽棺以掩壙仰枯顙而枕衢資沙礫以含實藉水草之
襚儲撫躬中塗太息蘭渚行徘徊於永路時悄愴於川
侶
宋鮑昭傷逝賦曰晨登南山望美中河露團秋槿風卷
寒蘿悽愴傷心悲如之何盡若窮煙離若箭弦如影滅
地猶星殞天棄華宇於明世閉金扄於下泉修堂廡而
下降歴幃戶而升基志存業而遺緒身先物而長辭日
月飄而不留命儵忽而誰保髮迎憂而送華貎先悴而
收藻
梁沈約傷美人賦曰信美顔其如玉咀清哇而度曲思
佳人而未來望餘光而躑躅拂螭雲之高帳陳九枝之
華燭虛翡翠之珠被空合歡之芳褥言歡愛之可永庶
羅袂之空裁曾未申其巧笑忽淪軀於夜臺伊芳春之
仲節夜猶長而未遽悵徙倚而不眠往徘徊於故處
梁江淹傷友人賦曰泫然霑衣兮悲袁友之英秀系神
緒而作氏胤靈枝而啓胄轢四代而式昌洎十葉而克
茂友人之生川岫降明譬如冬雪既華既潔將似秋月
至麗至徹乃上代而少雙故叔世而曠絶弔蕙若之暫
芳慟琬琰之永缺余幼好於斯人乃神交於一顧邈疇
年之繾綣窈生平之遊遇懷愛重於素璧結分珍於黃
金捨一世而笑淺訪古人而求深固齊術而共經豈異
袖而同襟爾凝情於霜栢我發志於冬桂帶瑶玉而爭
光握隨珠而比麗予結誼兮梁門復從宦兮朱蕃何人
徑之亟阻而天道之匪存凋碧玉之神樹銷紫芝之靈
根承遠書於江澨結深痛於爾魂
梁蕭子範傷往賦曰彼蘭菊之芳茂及蕖槿之榮色終
於邑乎繁霜俱飄颻於路側引輕華之微珍猶見嗟於
有識况獨立之妍媛信盈盈而挺植去倡家而來儀承
君子之宴息摧麗容而思進豈蛾眉之肯抑詠美媵而
自箴歌忠妾而爲式痛妖姿之不留惜華年之中天冀
羆祥之永慶忽從飈而先摽魂一逝而莫追夕有長而
無曉惟君矦之惆悵覽遺物而霑巾帷半垂而將下尚
仿像而疑真懷方士之良術顯有憑而致神
周庾信哀江南賦曰粤以戊辰之年建亥之月大盗移
國金陵瓦解信年始二毛即逄喪亂狼狽流離至于暮
齒燕歌遠别悲不自勝楚老相逢泣將何及鍾儀君子
入就南冠之囚季孫行人留守西河之館申包胥之頓
地碎之以首蔡威公之淚盡加之以血孫策以天下爲
三分衆纔一旅項羽用江東之子弟人唯八千遂乃分
裂山河宰割天下豈有百萬義師一朝卷甲芟夷斬伐
如草木焉江淮無涯岸之阻亭壁無蕃籬之固將非江
表王氣應終三百年乎嗚呼山岳崩頽既履危亡之運
春秋迭代必有去故之悲天意人事可以悽愴傷心者
矣賦曰始則王子召戎姦臣介胄既官政而離逷遂師
言而泄漏爾乃傑黠構扇憑陵畿甸青袍如草白馬如
練天子履端廢朝單于長圍高宴竟遭夏臺之禍遂覩
堯城之變遂乃韓分趙裂鼓卧旗折失羣班馬迷輪亂
轍猛士嬰城謀臣卷舌昆陽之戰象走林常山之陣蛇
奔穴五郡則兄弟相悲三州則父子離别於是桂林顛
覆長洲麋鹿潰潰沸騰茫茫惨黷競動天關爭廻乾軸
探雀鷇而未飽待熊蹯而詎熟乃有車側郭門筋懸廟
屋鬼同曹社之謀人有秦庭之哭西瞻博望北臨玄圃
月榭風臺池平樹古仁壽之鏡徒懸茂陵之書空聚中
案之夷凶靜亂大雪冤耻去代邸而承基遷唐郊而纂
祀反舊章於司隷歸餘風於正始沉猜則方逞其欲藏
疾則自矜於己天下之事没焉諸侯之心搖矣既而齊
交北絶秦患西起况背關而懷楚冀端委而開吳驅綠
林之散卒拒驪山之叛徒問諸淫昏之鬼求諸厭劾之
巫荆門遭廪延之戮夏口濫逵泉之誅况以沴氣朝浮
妖精夜殞赤鳥則終朝夾日蒼雲則七重圍軫亡吳之
歲既窮入郢之年斯盡周含鄭怒楚結秦怨有南風之
不競值西鄰之責言俄而梯衝亂舞冀馬雲屯棧秦車
於暢轂沓漢鼓於雷門雖復楚有七澤人稱三戶辭洞
庭兮落木去涔陽兮極浦熾火兮楚旗貞風兮害蠱乃
使玉軸揚灰龍文折柱下江餘城長林故營徒思拑馬
之秣未見燒牛之兵章曼支以轂走宫之竒以族行河
無冰而馬渡關未曉而雞鳴忠臣解骨君子吞聲章華
望祭之所雲夢僞遊之地荒谷縊於莫敖冶甫囚乎羣
帥硎穽摺拉鷹鸇批㩌于時瓦解冰泮風飛雹散渾然
千里淄澠一亂雪暗如沙冰横似岸逢赴洛之陸機見
離家之王粲莫不聞隴水而掩泣向關山而長嘆又傷
心賦曰予五福無徵三靈用譴至于繼體多從夭折二
男二女並得勝衣金陵喪亂相守亡没苗而不秀頻有
所悲唯覺傷心遂以傷心爲賦悲哉秋氣搖落變衰魂
兮遠矣何去何依望思無望歸來不歸未達東門之意
空懼西河之譏在昔金陵天下喪亂王室板蕩生人塗
炭兄弟則五郡分張父子則三州離散地鼎沸於袁曹
人豺狼於楚漢或有擁樹離災藏衣遭難未設桑弧先
空柘館人惟一丘亭遂千秋邊韶永恨孫楚長愁張壯
武之心亡羊南城之淚流痛斯傳體尋兹世載天道斯
慈人倫此愛膝下龍摧掌中珠碎芝在室而先枯蘭生
庭而早刈况乃流寓秦川飄颻播遷從宦非宦歸田不田對
玉關而羈旅坐長河而暮年以觸目之萬恨更傷心於
九泉
哀辭魏陳王曹植金瓠哀辭予之首女雖未能言固以
授色知心矣生十九旬而夭折乃作此辭曰在襁褓而
撫育向孩笑而未言不終年而夭絶何見罰於皇天信
吾罪之所招悲弱子之無諐去父母之懷抱滅微骸於
糞土天地長久人生幾時先後無覺從爾有期又行女
哀辭曰行女生于季秋而終于首夏三年之中二子頻喪
伊上靈之䧏命何短修之難裁或華髮以終年或懷姙
而逢災感前哀之未闋復新殃之重來方朝華而晚敷
比晨露而先晞感逝者之不追情忽忽而失度天蓋高
而無階懷此恨其誰訴又仲雍哀辭曰曹喈字仲雍魏
太子之中子也三月生而五月亡昔后稷之在寒冰闘
榖之在楚澤咸依鳥憑虎而無風塵之災今之玄第文
茵無寒冰之惨羅幬綺帳暖於翔禽之翼幽房閑宇密
於雲夢之野慈母良保仁乎於莵之情卒不能延期於
朞載離六旬而夭没彼孤蘭之眇𦕈亮成幹其畢榮哀
綿綿之弱子早背世而潜形且四孟之未周將何願乎
一齡隂靈廻於素蓋悲風動其扶輪臨埏闥以歔欷淚
流射而霑巾
晉陸機吳大司馬陸公少女哀辭曰冉冉晞陽不遂其
茂曄曄芳華凋芳落秀遵堂涉室髣髴興想人皆有聲
爾獨無響
晉潘岳哀永逝辭曰逝日長兮生年淺憂患衆兮歡樂
尠悵悵兮遲遲遵古路兮言歸思其人兮已滅覽餘跡
兮未夷昔同塗兮今異世憶舊歡兮增新悲謂原隰兮
無畔謂川流兮無岸視天日兮蒼茫面邑里兮蕭散匪
外物兮或改固歡哀兮情換歸反哭兮殯宫聲有止兮
哀無終既顧瞻兮冡道長寄心兮爾躬又傷弱子辭曰
予之長安次于新安千秋亭而弱子夭感嬴博之哀乃
傷之曰奈何兮弱子邈棄爾兮丘林還眺兮墳瘞草莾
莾兮木森森伊邃古之遐胄逮祖考之永延咨吾家之
不嗣羌一適之未甄仰崇堂之遺構若無津而涉川葉
落永離覆水不收赤子何辜罪我之由又金鹿哀辭曰
嗟我金鹿天資特挺鬒髮凝膚蛾眉蠐領柔情和泰朗
心聰警嗚呼上天胡忍我門良嬪短世令子夭昏既披
我幹又翦我根槐如瘣木枯荄獨存捐子中野遵我歸
路將反如疑廻首長顧又陽城劉氏妹哀辭曰鳥鳴于
柏烏號于荆徘徊躑躅立聞其聲相彼羽族矧伊人情
叩心長呌痛我同生誕育聖王發竒稚齒如彼名駒昂
昂千里劉氏懷寳未曜隨和伊予輕弱弗克負荷祿微
於朝貯匱于家俾我令妹勤儉備加珍羞罕御器服靡
華撫膺恨毒逝矣奈何哀哀母氏蒸蒸聖慈震慟擗摽
何痛如之魂而有靈豈不慕思嗟哉往矣當復何時又
悲邢生曰周文公之苗裔予元舅之洪胄厲操確其不
拔鄉譽著而日就妙邦畿而高察雄州閭以擢秀茂實
暢矣而休名未衍其財至貧其位至賤而死之日奔者
盈庭停余車而在郊撫靈櫬以增悲瞻轜容而想像曾
無覿乎餘輝送子兮境乖永訣兮路歧一别兮長絶盡
哀兮告離又京陵女公子王氏哀辭曰猗歟公子季女
惟王生自洪胄廪兹義方盼倩粲麗窈窕淑良如彼春
蘭吐葩含芳葩以霜隕芳以歇盡彼蒼者天胡寧斯忍
曾未弱笄無疾而隕官朝震驚靡人不愍嗟爾母氏劬
勞撫鞠恩斯勤斯是長是育帷屏媚子奄離顧復哀無
廢心涕不輟目于以祖之于掖閨庭于以送之陵岡崔
嵬僕馬廻眷旗旐旋飛夕陽失映晴鳥忘歸皎皎宵月
載盈載微冥冥公子一往不追長夜無旦孤魂曷依又
爲任子咸妻作孤女澤蘭哀辭曰茫茫造化爰啓英淑
猗猗澤蘭應靈誕育鬒髮蛾眉巧笑美目顔耀榮苕華
茂時菊如金之精如蘭之馥淑質彌暢聰惠日新朝夕
顧復夙夜盡勤彼蒼者天哀此矜人胡寧不惠忍予𦕈
身俾爾嬰[孑(焉-正+?)]微命弗振俯覽衾襚仰訴穹旻弱子在懷
既生不遂存靡託躬没無遺類耳存遺響目想餘顔寢
蓆伏枕摧心剖肝相彼鳥矣和鳴嚶嚶矧伊蘭子音影
冥冥彷徨丘壟徙倚墳塋
文又爲楊長文作弟仲武哀祝文曰悠悠上天我獨何
辜祖考早世兄弟幼孤備嘗艱毒同集蓼荼父兮生我
過庭靡聞母兮鞠我寧一苦辛日顧日復我弟我身並
自垂髮越于成人濬哲聰朗純粹温良烈烈清風邦族
之望母氏劬勞庶爾之報彼蒼者天子何不弔殱我令
弟窮泉是造無父何怙無弟何友焭焭此身哀哀慈母
煩冤痛毒撫心思咎哀爾薄祜逢家多阻弱冠未室盛
年絶緒喪庭寥廓廬位無主冥冥長夜窈窈玄宇當復
何時見我仲武于以祔之于其王父魂而有靈神其寧
處
晉孫楚和氏外孫道生哀文曰嗟爾道生和氏之寳玉
顔豐下曜於懷抱暮春而育孟冬而夭二十三旬竒于
五日方之期頥百分之一命之修短始則有終誰能長
久與天無窮籛翁近千殤子幼冲俱反無形冥昧之中
造化多少豈獨爾躬又和氏外孫小同哀文曰曄曄蕣
華朝生夕落爾命方之猶爲淺薄暫有冥質尋反冥漠
譬彼蜉蝣不識晦朔死尚未知生亦焉知爾雖旬月我
未之視萬物混焉天地一指杪末嬰孩安足稱誄大人
達觀同之一揆又胡母夫人哀辭曰滔滔汶川浩浩雲
漢乃眷洪族裁育英媛幼挺芳烈暉光日新有美其猗
有虎其文華茂春芳志厲秋霜邂逅之遇遘兹良會豈
惟中饋義形于外恒憑賢明以自休賴冀享永年偕老
一世景命伊何忽然長逝
梁簡文帝大同哀辭曰大同予第十子也生於仲秋殞
於冬末悲夫夕坐於是申旦嘗以食之不甘客謂予曰
死生常也夭壽命也陳蕃所憩之家久記玄錄之歲華
歆所問之語已定北陵之期上聖所以忘情賢者所以
逹節將何戚焉予對之曰觀其明眸豐下玉色和聲豈
不登髫歲而擬觸藩反紈袴而仰折李靈心摧於毫末
慧識挫於跬步豈不傷哉乃爲辭曰彼神蔡之靈長獲
萬春之悠緬有蕣華之灼灼寄一朝之浮淺信歡慰之
未幾悼夭零之云及乃變樂而爲悲遂改笑而成泣
書晉劉臻妻陳氏荅舅母書曰元方春秋始富德業亦
隆弘道博文才質兼備冀志與時暢榮耀當年豈意一
朝冥然長往季方冲幼過庭莫聞聖善明訓業成三徙
亦既冠婚雙譽允集庶幾偕老色養膝下而殃厲横流
艱禍仍遘媛姊傾逝宗模永絶姊方玄華年並夭威豈
慮豈圖禍降彌酷良才夭於始立崇基殞於一匱仰痛
殄滅俯悼二弟斯人斯命當可奈何母年踰耳順備經
百罹一紀之中四遘至痛目前廓然三從靡託窮悼中
發情馳難處
梁任昉與沈約書曰范僕射遂不救疾范矦淳孝睦友
在家必聞直道正色立朝斯著一金之俸必徧親倫鍾
庾之秩散之故舊佐命興王心力俱盡謀猷忠允諒誠
匪躬破産而字死友之孤開門而延故人之殯則惟其
常無得而稱矣器用車馬無改平生之憑素論欵對不
易布素之交若斯人者豈云易遇昉將莅此邦務在遄
速雖解駕流連再貽欵顧將乖之際不忍告别無益離
悲祗增今悵永念平生忽焉疇曩追尋笑緒皆成悲端
又弔樂永世書曰永世孝友之至發自天真皎潔之操
曾非矯飾意有所固白刃不移理有所託淄澠自辨餘
息惟存視隂無幾終始之託方寄祁侯豈謂樂生反先
朝露以理遣滯鄙識未曉以事尋悲哀楚交至宿草易
滋傷恨不滅松檟可拱悲緒無窮
梁劉孝標追荅劉沼書曰劉矦既有斯難值予有天倫
之戚竟未之致也尋而此君長逝化爲異物緒言餘論
藴而莫傳或有自其家得而示予者予悲其音徽未沬
而其人已亡青簡尚新而宿草將列泫然不知涕之無
從也雖隙駟不留尺波電謝而秋菊春蘭英華靡絶故
存其梗槩更酬其旨若使墨翟之言無爽宣室之談有
徵冀東平之樹望咸陽而西靡蓋山之泉聞弦歌而赴
節但懸劒空隴有恨如何
藝文類聚卷三十四
