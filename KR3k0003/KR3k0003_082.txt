藝文類聚卷八十二唐歐陽詢撰
草部下(芙蕖茗)(菱茅)(蒲蓬)(萍艾)(苔藤)(菰蔬荻菜)(蓍葵)
(薺蓼)(葱)
芙蕖
爾雅曰荷芙蕖其莖茄其葉葭其本蔤其花菡萏其實
蓮其根藕其中菂(菂子也)菂中薏(子中心也)
廣雅曰菡萏芙蕖也
周書曰藪澤已竭即蓮藕掘
毛詩曰彼澤之陂有蒲與荷又曰隰有荷花
說文曰芰菱也
管子曰五沃之土生蓮
真人關令尹喜傳曰真人遊時各各坐蓮花之上一花
輙徑十丈
楚辭曰集芙蓉以為裳又曰因芙蓉而為媒憚褰衣而
濡足又曰搴芙蓉兮木末又曰披荷稠之炅炅又曰製
芰荷以為衣又曰荷衣兮蕙帶又曰芙蓉始發雜芰荷
紫莖屏風文綠波
洛神賦曰灼若芙蓉出綠波
文選曰芙蓉散其華又曰神颷自遠至左右芙蓉披又
曰菡蓞溢金塘又曰魚戲新荷動又曰神蔡止荷心
毛詩義䟽曰的可磨以為散輕身益氣令人強徤
拾遺記曰漢昭帝遊柳池有芙蓉紫色大如斗花素葉
甘可食芬氣聞十里之内蓮實如珠
宋起居注曰泰始二年嘉蓮一雙駢花並實合樹同莖
宋書曰臧質字文含兵敗走入南湖無食噉蓮追至質
絡頸沈出鼻兵見斬首傳京
搜神記曰王敦在武昌鈴下儀仗生蓮花五六日而落
又曰無錫上湖陂陂吏丁初雨止見一少婦人著青衣
戴傘呼之不得自投陂中是大蒼獺衣傘皆是荷花
萬歲歷曰太和二年烏程縣閣下生蓮花
顧啓期婁地記曰婁門東南有華墩陂中生千葉蓮花
其荷與衆蓮荷無異菡萏色白豈佛經所載者也
王歆之神境記曰九疑山過半路皆行竹松下狭路有
清澗澗中有黃色蓮花芳氣竟谷
佛圖澄傳曰澄呪鉢中青蓮花生
古今注曰一名水且一名水芝一名澤芝一名水花
華山記曰山頂有池池中生千葉蓮花服之羽化因名
華山
詩古詩曰江南可採蓮荷葉何田田魚戲荷葉東魚戲
荷葉西魚戲荷葉南魚戲荷葉北又曰涉江採芙蓉蘭
澤多芳草採之欲遺誰所思在遠道
晉傅玄歌詩曰度江南採蓮花芙蓉增敷曄若星羅綠
葉映長波廻風容與動纖柯又曰煌煌芙蕖從風芬葩
照以皎日濯以清波陰結其實陽發其花金房綠葉素
株翠柯
晉陸筠芙蕖詩曰綠房含青實金條懸白璆俯仰隨風
傾煒燁照清流
晉張華荷詩曰荷生綠泉中碧葉齊如規廻蕩流霧珠
映水逐條垂照灼此金塘藻曜君玉池不愁世嘗絶但
畏盛明移
梁簡文帝詠芙蓉詩曰團花一蔕卷交葉半心開影前
光照曜香裏蝶徘徊欣隨玉露點不逐秋風催又採蓮
詩曰晚日照空磯採蓮承晚暉風起湖難渡蓮多摘未
稀棹動芙蓉落船移白鷺飛荷絲傍繞腕菱角遠牽衣
梁朱超詠同心芙蓉詩曰青山麗朝景玄峰朗夜光未
及清池上紅蕖並出房日分雙蔕影風合兩花香魚驚
畏蓮折龜上礙荷長雲雨留輕潤草木應嘉祥徒歌涉
江曲誰見緝為裳
梁劉緩詠江南可採蓮詩曰春初北岸涸夏月南湖通
卷荷舒欲倚芙蓉生即紅檝小宜廻逕船輕好入叢釵
光逐影亂衣香隨逆風江南少許地年年情不窮
梁劉孝威和採蓮詩曰金槳木蘭船戲採江南蓮蓮香
隔浦度荷美滿江鮮房垂易入手柄曲自臨盤露花時
濕釧風莖乍拂鈿
梁吳筠採蓮詩曰錦帶雜花鈿羅衣垂綠川問子今何
去出採江南蓮遼西三千里欲寄無因緣願君早旋反
及此荷花鮮
梁沈約詠芙蓉詩曰微風搖紫葉輕露拂朱房中池所
以綠待我汎紅光又詠新荷應詔曰勿言草卉賤幸宅
天池中微根纔出浪短榦未搖風寧知寸心裏蓄紫復
含紅
梁江洪詠荷詩曰澤陂有微草能花復能實碧葉喜翻
風紅英宜照日移居玉池上託根庶非失如何霜露交
應與飛蓬匹
陳祖孫登詠城塹中荷詩曰白水麗金扉青荷承日暉
葉似環城盖香亂上橋衣岸高知水落影合見菱稀猶
疑涉江處空望採蓮歸又賦得涉江採芙蓉詩曰浮照
滿川漲芙蓉承落光人来間花影衣度得荷香桂舟輕
不定菱歌引更長採採嗟離别無暇緝為裳
隋殷英童詠採蓮詩曰蕩舟無數伴解䌫自相催汗粉
無庸拭風裙随意開棹移浮荇亂船進倚荷来藕絲牽
作縷蓮葉捧成杯
賦後漢閔鴻芙蓉賦曰乃有芙蓉靈草載育中川竦脩
幹以凌波建綠葉之規圓灼若夜光之在玄岫赤若太
陽之映朝雲乃有陽文脩嫮傾城之色揚桂枻而来遊
玩英華於水側納嘉實兮傾筐珥紅葩以為飾感桃夭
而歌詩申關雎以自勑嗟留夷與蘭芷聽鶗鴂而不鳴
嘉芙蓉之殊偉託皇居以發英
魏陳王曹植芙蓉賦曰覧百卉之英茂無斯華之獨靈
結脩根於重壤泛清流以擢莖其始榮也皎若夜光尋
扶桑其揚暉也晃若九陽出暘谷芙蓉蹇産菡萏星屬
絲條垂珠丹榮如綠焜焜韡韡爛若龍燭觀者終朝情
猶未足於是狡童媛女相與同遊擢素手於羅袖接紅
葩於中流
吳蘇彦芙蕖賦曰偉芙蓉之菡萏燿煒燁之丹花舒紅
采於綠沼映的皪於朱霞
晉孫楚蓮花賦曰有自然之麗草育靈沼之清瀨結根
係於重壤森蔓延以騰邁爾乃紅花電發暉光燁燁仰
曜朝霞俯照綠水潛緗房之奥密兮含珍藕之甘腴攢
聚星列纖離相扶
晉潘岳蓮花賦曰偉玄澤之普衍嘉植物之並敷遊莫
美於春臺華莫盛於芙蕖於是惠風動冲氣和眄清池
翫蓮花舒綠葉挺纖柯結綠房列紅葩仰含清液俯濯
素波脩柯婀娜柔莖苒弱流風徐轉廻波微激其望之
也曄若曒日燭崑山其即之也晃若盈尺映藍田
晉夏侯湛芙蓉賦曰臨清池以遊覧觀芙蓉之麗華潛
靈藕於玄泉擢脩莖乎清波煥然蔭沼灼爾星羅若乃
廻縈外散菡萏内離的出豔發葉恢花披綠房翠蔕紫
飾紅敷黃螺圓出垂蕤散舒纓以金牙點以素珠固陂
池之麗觀羌終世之特殊爾乃採淳葩摘圓質折碧皮
食素實味甘滋而清美同嘉異乎橙橘參嘉果以作珍
長充御乎口實
晉潘岳芙蓉賦曰蔭蘭池之豐沼育沃野之上腴課衆
榮而比觀煥卓犖而獨殊押臘雲布窋咤星羅光擬燭
龍色奪朝霞丹煇拂紅飛鬚垂的斐披赩赫散煥熠爚
流芬賦采風靡雲旋布濩磊落蔓衍夭閒發清揚而增
媚潤白玉而加鮮
宋傅亮芙蓉賦曰考庶卉之珍麗實總美於芙蕖潛幽
泉以育藕披翠蓮而挺敷汎輕荷以冒沼列紅葩而曜
除檄旭露以滋采靡朝風而肆芳表麗觀於中沚播郁
烈於蘭堂在龍見而萌秀於火中而結房豈呈芬於芷
蕙將越味於沙棠詠三閭之披服美蘭佩而荷裳伊玄
匠之有瞻悅嘉卉於中渠既暉映於丹墀亦納芳於綺
䟽
宋鮑昭芙蓉賦曰感衣裳於楚賦詠夏思於陳詩訪羣
英之豔絶標高名於澤芝青房兮規接紫的兮圓羅樹
妖媱之弱榦散&KR1341;萏之輕柯上星光而倒景下龍鱗而
隠波戲錦鱗而夕映濯繡羽而景過結遊童之湘吹起
榜妾之吳謌被碧塘之周流繞金渠之空曲排積霧而
揚芬鏡洞泉而含綠葉析水而為珠條集露而成玉潤
蓬山之瓊膏暉䓗河之銀燭冠五華於仙草超四照於
靈木
梁簡文帝採蓮賦曰望江南兮清且空對荷花兮丹復
紅卧蓮葉而覆水亂高房而出叢楚王暇日之歡麗人
妖豔之質且棄垂釣之魚未論芳蓱之實唯欲廻渡輕
船共採新蓮傍斜山而屢轉乘横流而不前於是素腕
舉紅袖張廻巧笑墮明璫荷稠刺密亟牽衣而綰裳人
喧水濺惜虧朱而壞粧物色雖晚徘徊未反畏風多而
榜危驚舟移而花遠歌曰常聞蕖可愛採擷欲為裙葉
滑不留綖心忙無假薰千春誰與樂惟有妾隨君
梁元帝採蓮賦曰紫莖兮文波紅蓮兮芰荷綠房兮翠
盖素實兮黃螺於時妖童媛女蕩舟心許鷁首徐廻兼
傳羽杯棹將移而藻挂船欲動而萍開爾其纖腰束素
遷延顧步夏始春餘葉嫰花初恐沾裳而淺笑畏傾船
而歛裾故以水濺蘭橈蘆侵羅&KR3309;菊澤未反梧臺迥見
荇濕霑衫菱長繞釧泛柏舟而容與歌採蓮於枉渚歌
曰碧玉小家女来嫁汝南王蓮花亂臉色荷葉雜衣香
因持薦君子願襲芙蓉裳
梁昭明太子芙蓉賦曰色兼列綵體繁衆號初榮夏芬
晚花秋曜興澤陂之徽章結江南之流調
梁江淹蓮花賦曰蘂金光而赩色藕冰折而玉清戴紅
蓮以吐秀披綘葉以舒英故河北櫂歌之姝江南採菱
之女春水廣兮檝潺湲秋風駚兮舟容與看縹芰兮出
波擥緗蓮兮映渚
頌顔延之碧芙蓉頌曰澤芝芳豔擅竒水屬練氣紅荷
比符縹玉櫂麗滄池飛映雲屋實紀仙方名書靈躅
贊晉郭璞芙蓉贊曰芙蓉麗草一曰澤芝泛葉雲布映
波赮熙伯陽是食饗比靈期
表晉范寗為豫章郡守新淦縣廳事前陸地生一蓮花
入冬花十六年更生四枚今年復生二十六枚鮮明可
愛
啓劉孝威謝東宮賚藕啓曰色華玉樹味奪瓊漿根出
楊池聞之僮的子為靈散得自莊篇楚后江萍秦公海
棗凡厥永羞莫敢相輩
菱
說文曰菱䔖也
廣志曰鉅野之菱大于常菱淮漢以南凶年以菱為蔬猶以
橡為資也
周官曰冬食䔖藕棗栗杼實
國語曰屈到嗜芰有疾召其宗老而屬之曰祭我必以
芰
楚辭曰製芰荷以為衣
呂氏春秋曰杜厲叔事莒公自以為不見知居於海上
夏食菱芡冬食橡栗莒公有難將死之其友曰不知故
去今往死之是知與不知無别也厲叔曰吾將以醜後
世人主不知其臣者也
幽明錄曰東平吕球豐財美貌乘船至曲阿湖值風不
得行泊菰際見一少女乘船採菱舉體皆衣荷葉因問
姑非鬼耶衣服何至如此女則有懼色荅云子不聞荷
衣兮蕙帶倏而来兮忽而逝乎然有懼容廻舟理棹逡
廵而去球遥射之即獲一獺向者之船皆是蘋蘩蕰藻
之葉見老母立岸側如有所候望見船過因問云君向
来不見湖中採菱女子耶球云近在後尋射復獲老獺
居湖次者咸云湖中常有採菱女容色過人有時至人
家結好者甚衆
詩梁簡文帝採菱詩曰菱花落復含桑女罷新蠶桂棹
浮星艇徘徊蓮葉南
梁費昶採菱詩曰妾家五湖口採菱五湖側玉面不關
籹雙眉本翠色日斜天欲暮風生浪未息
梁江淹採菱詩曰秋日心容與涉水望碧蓮紫菱亦可
採試以緩愁年參差萬葉下泛漾百流前高採溢通壑
香芬麗廣川歌出櫂女曲儛入江南弦
梁陸罩採菱詩曰參差雜荇枝田田競荷密轉葉任香
風舒花影流日戲鳥波中蕩游魚菱下出不與文王嗜
羞持比萍實
梁江洪採菱詩曰風生綠葉聚波動紫莖開含花復含
實正待佳人来又曰白日和清風輕雲雜高樹忽然當
此時採菱復相遇
啓梁庾肩吾謝賚菱啓曰上林紫水雜蕰藻而俱浮雲
夢清池間芙蓉而並發珍踰百味来薦畫盤恩重千金
遂沾菲席凌霜朱橘愧此開顔含露蒲萄慚其不䬼
蒲
山海經曰孟于之山其上多蒲
爾雅曰莞苻離其上蒚(今水中莞蒲可作蓆也)
毛詩曰彼澤之陂有蒲與蕳又曰魚在在藻依于其蒲
左傳曰齊侯澤之萑蒲舟鮫守之不與民共又曰臧文
仲妾織蒲
古歌曰蒲葉何離離
離騷曰抽蒲兮陳坐援英兮為盖
文選曰新蒲含紫茸又曰新蒲節轉促
史記曰趙高將為亂先設驗獻蒲以為脯惑二世有言
蒲者誅之
漢書路温舒父為里監門使温舒牧羊乃取澤中蒲截
以為牒編用寫書又曰元帝疾時史丹以親密侍疾唯
上獨寢直入卧内頓首伏青蒲上
東觀漢記曰劉寬遷南陽太守温仁多恕吏民有過但
用蒲鞭罰之示辱而已
秦記曰苻洪之先居武都家生蒲長五丈狀如竹咸異
之謂之蒲家因以氏焉洪後以䜟文草付應王遂改姓
苻氏
續述征記曰鳥當沉湖(齊人謂湖為沉)中有九十臺皆生結蒲
云秦始皇遊此臺結蒲繫馬自此蒲生則結
幽明錄曰河東常醜奴將一小兒湖邊拔蒲暮恒宿空
田舍中時日向暝見一少女子姿容極美乘小船載蓴
逕前投醜奴舍寄住因卧覺有臊氣女已知人意便求
出戸變為獺
詩古詩曰青蒲綠蔕生我池中
齊謝朓詠蒲詩曰離離水上蒲結水散為珠初萌實鵰
俎暮蕊雜椒塗所嗟堂上曲遂鑠黃金軀
梁元帝賦得蒲生我池中詩曰池中種蒲葉葉影蔭池
濱未好中宫薦行堪隱士輪為書聊可截匹柳復宜春
瑞葉生苻苑鏤碧獻周人
萍
爾雅曰苹萍也其大者曰蘋
周禮曰穀雨一日萍始生萍不生陰氣增盈
秋官曰萍氏掌禁川游者萍草無根取名不沈溺
淮南萬畢術曰老血變為萍
古詩曰泛泛江漢萍漂蕩水無根
江賦曰萍實時出而漂泳
東都賦曰發蘋藻以潛魚
風賦曰起於青蘋之末
何晏詩曰願為綠蘋草託身寄清池
劉靈曰俯觀萬物擾擾焉如水之載浮萍
王逸曰自比如萍隨水浮游
本草經曰水萍一名水華味辛寒治暴熱身癢下水烏
鬚髮久服輕身一名水簾
毛詩曰于以采蘋南澗之濱
禮記月令曰季春之月萍始生
呂氏春秋曰菜之美者崑崙之蘋
家語曰楚昭王渡江江中有物大如斗圓而赤直觸王
舟舟人取之問羣臣莫能識之使問孔子孔子曰此謂
萍實可剖而食之吉祥也唯霸者能獲焉王遂食大美
又遣問孔子何以知之子曰吾昔過陳聞童謠曰楚王
渡江得萍實大如斗赤如日剖而食之甜如蜜吾是以
知之
淮南子曰夫萍樹根於水木樹根於土
詩晉司馬彪萍詩曰汎汎江漢萍飄蕩永無根
梁庾肩吾賦得池萍詩曰風翻乍青紫浪起時疎密本
欲歎無根還驚能有實
賦晉夏侯湛浮萍賦曰步長渠以遊目覽隨波之微草
紛漂潎以澄茂羌孤生於靈沼因纖根以自滋乃逸蕩
乎波表散圓葉以舒形發翠綵以含縹蔭脩魚之華鱗
翳蘭池之清潦既澹淡以順流又雍容以隨風有纏薄
於崖側或廻滯乎湍中紛上下而靡常漂往来其無窮
停不安處行無定軌流息則寧濤擾則動浮輕善移勢
危易盪
晉蘇彦浮萍賦曰余嘗汎舟遊觀鼓楫川湖覩浮萍之
飄浪乃觸水而自居體任適以應會亦隨遇而靡拘伊
弱卉之無心合至理之冥符
贊郭璞萍贊曰萍之在水猶卉植地靡見其布漠爾鱗
被物無常託孰之所寄
論晉杜恕篤論曰夫萍與菱之浮相似也菱植根萍隨
波是以堯舜歎巧言亂德仲尼惡紫之奪朱
苔
爾雅曰藫石衣也
說文曰苔水衣也
淮南子曰窮谷之汚生青苔
風土記曰石髮水衣也青綠色皆生於石
遊名山志曰石簣山緣崖而上高百許丈裏悉青苔無
别草木
古今注曰苔或紫或青一名員蘚一名綠錢一名綠蘚
拾遺記曰晉武帝時祖梁國獻蔓苔亦曰金苔亦曰夜
明苔
江文通詩曰青苔日夜黃
江賦綠苔鬖髿乎研上(研石也)
江淹青苔賦鑿山楹為室有老苔焉
天台山賦曰踐莓苔之滑石
古詩曰青苔依空牆
詩梁沈約詠青苔詩曰緣階已漠漠汎水復綿綿微根
如欲斷輕絲似更聮
梁庾肩吾新苔詩曰隨潮染岸石逐脉聚浮查徒令阿
谷麗停筐不汰沙
賦江淹青苔賦曰嗟青苔之依依無色類而可方必居
閑而就寂似幽意之深傷故其處石則松栝交隂泉雨
長注横磵俯視崩壁仰顧若其在水則鏡帶湖沼錦匝
池林春塘秀色陽鳥好音乃生水而搖蕩遂出波而沉
滛
菰
說文曰蔣菰也
廣雅曰蔣菰其米謂之彫胡
廣志曰菰可以為蓆温於蒲生南方
莊子曰孔子之楚舍於蟻丘之蔣
禮記曰十月收水澤之賦
江賦曰泛之以遊菰
吳都賦穱秀菰穗於是乎在
宋玉賦主人之女為臣炊彫胡之飯
詩梁沈約詠菰詩曰結根布洲渚垂葉滿臯澤匹彼露
葵羹可以留上客
荻
爾雅曰菼薍也(似葦而小)
毛詩曰蒹葭蒼蒼白露為霜
詩䟽義曰薍或謂之荻至秋堅成謂之萑也
焦贛易林剥之坤曰從風縱火荻芝俱死
漢書曰董偃見寵館陶公主安陵袁叔謂偃曰顧成廟
遠無宿宫又有荻竹藉田足下何不白主獻長門園於
上此上所欲也
抱朴子曰吳世有姚光者有火術吳主身臨試之積荻
數千束光從其上又以數千束荻累之因猛風燔之火
盡光端坐灰中振衣而起
晉中興書徵祥說曰童謠云官家養蘆化成荻蘆生不
止自成積是時盧循竊據廣州國未能討因而用之是
官養之蘆也荻猶敵也
毛詩曰敦彼行葦牛羊勿踐履又曰誰謂河廣一葦杭
之又曰有漼者淵萑葦淠淠又曰毳衣如菼又曰八月
萑葦
禮記曰七月納材葦
吕氏春秋曰季秋之月命虞人材葦供國
搜神記曰朽葦化蛬也
異苑曰盧龍將攻京師謠曰十丈瓦屋盧作柱薤作欄
郭璞奏曰不宜禁荻地禮云名山大澤不封盖欲以民
通財共利不獨專之也
詩梁元帝賦得春荻詩曰翠菼玉池前遥映江南蓮非
秋無有眊未燒不生煙
詔宋武帝詔曰少府前歲所封諸洲蘆荻可開以利民
蓍
逸禮曰天子之蓍九尺諸侯七尺大夫五尺士三尺蓍
千歲三百莖者先知也
史記曰天下和平蓍莖長一丈其聚生百莖共根今世
取蓍八十莖長八尺即難得矣得六十莖長八尺即可
用
洪範五行曰蓍之言為耆也百年一本生百莖此草木
之壽亦知吉凶者聖人以問鬼神
淮南子曰上有叢蓍下有伏龜
詩梁范筠詠蓍詩曰數竒不可偶性直誰能紆神蔡伏
靈異祥雲降温腴
賦晉傅玄蓍賦曰春邁衡德於青陽混百卉而萌生逮
朱夏而脩茂暨商秋而堅貞雖離霜而未彫與潛龜乎
通靈於是原極以道掘形以度以類萬物之情以通天
下之故豈惟終始於事業乃參天而倚數棄原野之蕭
條升雲階而内御運兹莖於掌握爻象形而星布信鈎
深而致遠實開物而成務
茗
爾雅曰檟苦茶(早採者為茶晚採者為茗)
吳志曰孫皓每饗晏坐席無能否每率以七升為限雖
不悉入口皆澆灌取盡韋曜飲酒不過二升初見禮異
密賜茶茗以當酒
吳興記曰烏程縣西有温山出御荈
續搜神記曰晉孝武帝世宣城人秦精嘗入武昌山中
探茗忽見一人身長一丈通體皆毛精見之大怖毛人
徑牽其臂將至山曲大叢茗處放之便去須臾復来乃
探懷中橘與精精甚怖負茗而歸
異苑曰剡縣陳務妻少寡與二兒為居宅中先有古墳
每日作茗摶飯輒先以著墳上二子患之曰古墓何知徒
以勞意欲掘除之母苦禁乃止夜即夢見一人自說沒
来三百餘年謬蒙惠澤賢二子恒欲見毁相賴保護雖
潛壤與朽骨敢忘翳桑之報明日晨興於外屋得錢十
萬似久埋者而貫皆新提還告其兒並有慙色自是設
饌愈謹
賦晉杜育荈賦曰靈山惟嶽竒産所鍾厥生荈草彌谷
被岡承豐壤之滋潤受甘靈之霄降月惟初秋農功少
休結偶同旅是采是求水則岻方之注挹彼清流器澤
陶簡出自東隅酌之以匏取式公劉惟兹初成沫沉華
浮煥如積雪曄若春敷
茅
爾雅曰藾杜茅也
說文曰菅茅也
易曰拔茅連茹以其彙征吉茅注茅一名茹子又曰藉
用白茅旡咎
天官甸師祭祀供蕭茅
禹貢曰荆州包匭菁茅
毛詩曰白華菅兮白茅束兮又曰野有死麕白茅包之
又曰晝爾于茅宵爾索綯
左傳曰齊侯伐楚謂楚曰爾貢包茅不入王祭不供無
以縮酒寡人是徵
典錄曰武王伐殷微子啓肉袒面縛牽羊把茅膝行而
前
六韜曰吕尚坐茅而漁
尹文子曰堯為天子土階三尺茅茨不剪
尸子曰殷湯救旱素車白馬身嬰白茅以身為牲
莊子曰小巫見大巫拔茅而棄此其所以終身弗如
離騷曰索靈茅以蓬蓴又曰蘭芷變而不芬兮荃蕙化
而為茅
史記封禪書曰管仲說桓公云古之封禪江淮間一茅
三脊所以為藉也
吳錄地理志曰桂陽郴縣有菁茅可染布零陵有香茅
任土貢之
沈約宋書曰有三脊茅生石頭西岸江夏王義恭累表
勸封禪上甚悅
詩梁簡文帝香茅詩曰銅律與鳴琴俱稱類君子豈若
江淮間發葉超衆美珍同自牧歸茅因彙征起豈獨邁
秦蘅方知蔑沅芷
梁定襄侯蕭祗詠香茅詩曰鶗鴂芳不歇霜繁綠更滋
擢本同三脊流芳有四時麤根縮酒易結解舞蠶遲終
當入楚貢豈羡詠陳詩
蓬
毛詩曰彼茁者蓬又曰首如飛蓬
蕪城賦蔌蔌風威孤蓬自振驚沙坐飛
列子曰見百歲髑髏搴蓬而指之
曾子曰蓬生麻中不扶自直白沙在泥與之皆黑
商君書曰今夫飛蓬飄風而行千里乘風之勢也
禮曰桑弧蓬矢
莊子曰斥鷃翺翔蓬蒿之間
古詩轉蓬離本根飄之畏長風又曰孤蓬轉霜根
離騷曰蓬艾親人御于茅兮
魯哀公失國走齊公問焉曰子之年甚少矣道至于此
乎吾少之時多愛我者吾體不親人多諫者吾忘不能
用是内無弼外無輔輔弼無人謟䛕甚衆譬之猶秋蓬
也孤其根本密其枝葉
尚書大傳曰子夏作壤室編蓬戸彈琴瑟其中以歌先
王之風
淮南子曰見飛蓬轉而知為車
三輔决錄曰張仲蔚平陵人也與同郡魏景卿俱隠身
不仕所居蓬蒿沒人
詩魏曺植詩曰轉蓬離本根飄颻隨長風何意回飇舉
吹我入雲中高高上無極天路安可窮類此流宕子捐
軀遠從戎毛褐不掩形薇藿常不充去去莫復道沉憂
令人老
晉司馬彪詩曰百草應節生含氣有深淺秋蓬獨何辜
飄颻隨風轉長颷臺飛薄吹我之四遠搔首望故株邈
然無由反
艾
爾雅曰艾冰臺也
毛詩曰彼采艾兮一日不見如三歲兮
莊子曰越王子搜逃乎丹穴越國無君求王子搜不得
從之丹穴不肯出越人薰之以艾
崔寔月令曰三月可採艾
博物志曰削冰至圓以向日以艾於後承其影得火
孟子曰七年之病求三年之艾
楚辭曰蕭艾於箧笥謂蕙芷而不香又曰扈服艾以盈
腰兮謂幽蘭其不可佩又曰何昔日之芳草兮今直為
此艾也
漢武内傳曰西王母神仙次藥有靈叢艾
賦孔璠之艾賦曰良藥弗逹妙針莫宣竒艾急病靡身
挺煙治匪君臣得用神火振淹固於一爛氣絶息乎無
假淳建投而招祟鉗椒檮而貽禍伊兹艾之淑粹仍索
質於中野嗟乎貞灰與邪燼迭御芳煙與苦蘭競薰是
以艾正而賤蘭妖而珍故言堯則桀對舉蘭則艾因
贊孔璠之艾贊曰論藹靈艾蔚彼脩坂混區羣卉理深
用遠
藤
爾雅曰諸慮山櫐(今江東呼櫐為藤藤似葛而麤大也)
廣雅曰藟藤也
毛詩曰南有樛木葛藟纍之
山海經曰卑山其上多櫐(今悝豆之屬)
南方草木狀曰浮沉藤生子大如韲甌正月華色仍連
著實十月臘月熟色赤生食之甜酢生交阯九真含蘭
子藤生緣樹木正二月花色四五月熟實如梨赤如雄
雞冠取生食之味淡泊出交阯合浦野聚藤緣樹木二
月花色仍連著實五六月熟子大如羹甌俚民煑食其
味甜酢出蒼梧菽藤生金封山俚人往往賣之其色正
赤出興古
裴氏廣州記曰土人伐船為業隨樹所在就以成槽皆
去水甚遠動有數里山生草名為膏藤津汁軟滑無物
能比以此導地牽之如流雖五六丈船數人便運
臨海異物志曰鍾藤附樹作根軟弱須緣樹而作藤既
纏裹樹便死且有惡汗尤令速朽也藤盛成樹若木自
然大者或至十圍又曰&KR0034;藤圍數寸重於竹可以為杖
蔑以縛船及以為席勝於竹也
王歆始興記曰晉中朝有質子將歸忽有人寄其書告
曰吾家在觀亭亭廟石間有懸藤君至叩藤家人自出
歸者如其言果有二人出水取書并曰江伯令君前入
水見屋舍甚麗今俗咸言觀亭有江伯神也
顧微廣州記曰&KR0034;藤如栟櫚葉疎破皮青多棘刺高五
六丈者如五六寸竹小者如筆管竹類有十許種續遊
草藤也一曰諾藤二曰水藤山行渴則斷取汁飲之治
人體有損絶沐則長髮去地一丈斷之輙更生根至地
永不死
異苑曰永陽縣有山壁立千仞岩上有石室路右名為
神農窟窟前百藥叢茂莫不畢備又别有異藤花形似
菱菜朝紫中綠晡黃暮青夜赤五色迭耀
詩梁簡文帝詠藤詩曰纖條寄喬木弱影掣風斜標春
抽曉翠出霧挂懸花
菜蔬
毛詩曰其蔌維何惟筍及蒲又曰我有旨蓄亦以禦冬
爾雅曰菜謂之蔬不熟曰饉
周禮春官曰春入學舍采合舞
禮記曰仲秋之月乃命有司趣民務蓄菜
論語曰雖蔬食菜羹瓜祭必齋如也
孔叢子曰菜謂之蔬
莊子曰顔回不茹葷三月
吕氏春秋曰菜之美者崑崙之蘋壽木之華赤木之葉
餘務之南有菜名嘉樹其色若碧
漢書西域傳曰罽賓地温和冬食生菜
魏志曰倭國地温和冬夏食生菜
漢武内傳曰西王母曰仙之上藥有碧芝琅菜
王充論衡曰董仲舒讀春秋三年不窺園菜
孝子傳曰洛陽公輦水作漿兼以給過者公補屫不取
其直天神化為書生問公何不種菜曰無種即遺數升
公種之化為白璧餘皆為錢公得以娶婦
大夫有汙瀦之宫雖有美菜有義之士不食
莊子曰宣尼窮於陳蔡之間顔回擇菜
文選曰野有菜蔬之色
儀禮曰婚禮舅姑既沒則婦三月乃奠菜蔬盖用待告
漢書張竦曰古叛逆之國瀦其宫室以為汙池名曰凶
墟雖生菜蔬而民不食菜之美者具區之菁
范宣挑菜傷指大啼曰身體髮膚不敢毁傷故啼
蜀都賦曰五肉土菜勝掩腥臊
廣州先賢傳曰丁密蒼梧人非家織布不衣非己耕種
菜果不食
杜蘭香别傳曰香降張碩賫瓦榼酒七子樏樏多菜而
無他味亦有世間常菜輒有三種色或丹或紫一物與
海蛤相象并有非時菜碩云食之亦不甘然一食七八
日不饑
啓梁皇太子謝勑賚河南菜啓曰海水無波来因九譯
周原澤洽味備百羞堯韭未儔姬歜非喻又謝勑賚大
菘啓曰吳愧千里之蓴蜀慙七菜之賦是知泮宫採芹
空入魯詩流火烹葵徒傳豳曲
葵
說文曰葵菜也
七啓曰芳菰精粺霜蓄露葵
文選曰青青園中葵凝露待日晞又曰譬如後園葵有
葉待秋霜又曰無以肉食資取笑葵與藿
豳風曰七月烹葵及菽
左傳仲尼曰鮑莊子之智不如葵葵猶能衛其足(莊子居亂)
(不能危行言遜以致刖足)
師曠占曰黃帝問師曠曰欲知牛馬貴賤秋葵下小葵
生牛馬貴大葵不蟲牛馬賤
史記曰公儀休為魯相食葵而美拔其園葵棄之
韓詩外傳曰魯監門女嬰相從績中夜泣曰衛世子不
肖是以泣其偶問其故曰宋司馬得罪於宋出奔於魯
馬佚食吾園葵是歲亡利一半由是觀之禍福相及也
列女傳曰魯漆室女倚柱而嘯鄰媍曰欲嫁乎曰吾憂
魯君老而太子少也媍曰此魯大夫之憂女曰昔晉客
舍吾家繋馬於園馬佚踐吾園葵使吾終歲不厭葵味
列仙傳曰丁次都不知何許人為遼東丁氏作人丁氏
常使買葵冬得生葵問何得此葵云從日南買来
異苑曰苻堅將欲南師夢葵生城内明以問媍媍曰若
征軍遠出難為將也
博物志曰陳葵子微炒令爆叱散著熟地中遍踏之朝
種暮生遠不過宿
北齊彭城王攸在郡王氏種葵三畆被人盗之王密令
書葵葉明旦市看之遂得偷者
詩古詩曰採葵莫傷根傷根葵不生結友莫羞貧羞貧
友不成
晉陸機園葵詩曰種葵北園中葵生鬱萋萋朝榮東北
傾夕穎西南晞靈露垂鮮澤朗日耀其暉時逝和風戢
歲暮商颷飛曾雲無温液嚴霜有凝威幸蒙高墉德玄
景蔭素蕤豐條並春盛落葉後秋衰慶彼晚彫福忘此
孤生悲又詩曰翩翩晚彫葵孤生寄北蕃被蒙覆露惠
微軀後時殘庇足同一智生理各萬端不若聞道易但
傷知命難
薺
爾雅曰䓆蓂大薺(似薺葉細)又曰蒫薺實
說文曰薺草可食也
毛詩曰誰謂荼苦其甘如薺
禮記曰孟夏之月靡草死
淮南子曰薺夌冬生而夏死
抱朴子曰薺夌大䔉仲夏而枯
賦夏侯湛賦曰寒冬之日余登乎城跬步北園覩衆草
之萎悴覽林菓之零殘悲纖條之槁摧慜枯葉之飄殫
見芳齊之時生被畦疇而獨繁鑽重冰而挺茂蒙嚴霜
以發鮮含盛陽而弗萌在太隂而斯育永安性於猛寒
羌無寧乎煖燠齊精氣於欵凍均貞固乎松竹
齊卞伯玉薺賦曰終風掃於暮節霜露交於杪秋有萋
萋之綠薺方滋繁於中丘
葱
禮記曰凡進食之禮葱㳿處末又曰膾春用葱脂用葱
為君子擇葱薤則絶其本末
爾雅曰茖山葱細莖大葉
劉向别傳曰都尉有種葱書曹公既與先生言細人覘
之見其拔葱
莊子曰徐無鬼見武侯曰先生居山林厭葱韮今老欲
甘酒肉之味邪又曰春月飲酒加葱以通五臟
春秋元命苞曰天門山上有葱所種畦隴悉着行人拔
取者悉絶若精神而求即不拔自出竒異辛香
漢書曰龔遂勸民令人一口種五十本葱一畦韭百本
薤
西河舊事曰葱嶺在燉煌西八十里其山高大上生葱
故曰葱嶺
列仙傳曰阮丘蛆山上種葱百餘年乃去
晉令曰居洛陽内園菜欲課以當者耳其引長流灌紫
葱可各三畝
東觀漢記曰孔奮字君魚為姑臧長時天下亂河西獨
安姑臧長居數月輙致資産奮在姑臧四年財物不增
唯老母妻子但菜食或謂奮曰置脂膏中亦不能自潤
漢武内傳曰西王母曰仙人上藥有玄都綺葱
邵信臣曰大官園種冬葱生不時之物有傷於人也
蓼
爾雅曰薔虞蓼(虞澤蓼也)
毛詩曰予又集于蓼(言辛苦也)
離騷曰蓼蟲不能徙乎葵菜
吳氏本草曰蓼實一名天蓼一名野蓼一名澤蓼
禮記曰鶉羹雞羹鴽釀之蓼
劉向别錄曰尹都尉書有種蓼篇
吳越春秋曰越王念吳欲復怨非一日也苦思勞心夜
以接日卧則切之以蓼
魏文子曰蓼蟲在蓼則生在芥則死非蓼仁而芥賊也
本不可失
古詩曰蘇蓼出浦渠
賦漢孔臧蓼蟲賦曰季夏既望暑往凉還逍遙諷誦遂
居東園周旋覽觀憩乎南蕃覩兹茂蓼紛葩吐榮猗那
隨風綠葉厲莖爰有蠕蟲厥狀似螟羣聚其間食之以
生於是寤物託事推况乎人幼長斯蓼莫或知辛膏粱
之子豈曰不云苟非德義不以為家安逸無心如禽獸
何逸必致驕驕必致亡匪准辛苦乃丁大殃
藝文類聚卷八十二
