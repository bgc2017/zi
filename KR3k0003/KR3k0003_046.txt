藝文類聚卷四十六唐歐陽詢撰
職官部二(太尉祭酒)(太傅博士)(太保)
太尉
春秋合誠圖曰堯坐舟中與太尉舜臨觀鳳皇(授圖)
史記曰孝惠帝六年置太尉官
百官表注曰太尉古官也自上安下曰尉故武官以為
號
月令曰孟夏太尉贊俊傑遂賢良
漢書百官表曰太尉秦官金印紫綬掌武事周勃灌嬰
周亞夫等為之
漢書曰吕后問高祖曰陛下百歲之後蕭相國既死令
誰代之上曰曹參可其次曰王陵可然少戅陳平可以
助之陳平智有餘然難獨任周勃重厚少文然安劉氏
者必勃也可令為太尉又曰王龔為太尉在位自非公
事不通州郡書記其所辟命皆海内長者
東觀漢記曰張酺字孟侯為太尉父尚在酺每遷轉乃
一到洛父來適會正臘公卿罷朝俱賀歲奉酒上酺父
壽極歡莫不嘉其榮又曰鄧彪宇智伯為太尉在位清
白公廉
謝承後漢書曰京兆朱寵字仲威為太尉家貧食脱粟
飯卧布被朝廷賜錦被粱肉皆不敢當又曰鄭弘為臨
江太守行春有兩白鹿隨車夾轂而行弘怪問主簿黃
國鹿為吉凶國拜賀曰聞三公車圖畫作鹿明府當為
宰相後弘果為太尉舉第五倫為司空班次在下每正
朔朝見弘曲躬自卑上後置雲母屏風分隔由此為故
事
續漢書曰太尉公一人掌四方兵事功勤歲盡則奏其
殿最而行賞罰凡郊祀之事掌亞獻
袁山松漢書曰太尉劉虞讓位於羊續靈帝時為三公
者皆輸禮錢千萬續舉緼袍以示之曰臣之有唯此而
已遂不代虞
華嶠後漢書曰安帝即位太尉徐防以災異寇賊策免
就國凡三公以災免始自防也
范煜後漢書曰曹嵩靈帝時貨賂中官及輸西園錢一
億萬故位至太尉
應劭漢官儀曰章帝詔曰司空牟融典職六年勤勞不
怠其以融為太尉錄尚書事又曰冲帝丁酉策書太尉
趙峻二世掌典機衡有匪石不貳之心大司農李固公
族之苗忠直不回有史魚之風今以峻為大傳固為太
尉與大將軍冀參錄尚書事
幽明錄曰常山張顥為梁相天新雨後有鳥如鵲飛翔
稍下墜地民争取即化為一圓石顥椎破之得金印文
曰忠孝侯印顥表上聞藏之秘府顥漢靈帝時至太尉
齊職儀曰魏文帝黃初二年日食奏免太尉賈詡詔曰
天地之災害罪在朕躬勿貶三公遂為永制而太尉華
歆以疾依田千秋故事乘輿上殿大會遣散騎常侍繆
襲請歆百官總己聽歆至
贊後漢蔡邕太尉陳公贊曰公在百里有西産之惠賜
命方伯分陜餘慶餘慶伊何兆民其觀少者是懷老者
是安綱紀文王文王用平東督京輦京輦用清乃登三
事三事攸寧契稷之佐具于堯庭今則由古於穆誕成
箴後漢崔駰太尉箴曰天官冡宰庶僚之師師錫有帝
命虞作尉苟非其人斁我帝載昔周人思文公而召南
詠甘棠昆吾隆夏伊摰盛商季世頗僻禮用不匡
碑後漢蔡邕楊太尉碑銘曰於戲公惟岳靈天挺德翼
赤精神氤氲仁哲生應台任作邦禎帝欽亮訪典刑道
不忒迄有成光遐邇穆其清又楊太尉碑銘曰天鑒有
漢挺生元輔世作三事勲在王府乃及伊公克光前矩
悉心畢力胤其祖武化洽羣生澤霑區宇又太尉李咸
碑銘曰天垂三台地應五岳降生我公應鼎之足奕世
載德名昭圖錄既文且武桓桓紹續外則折衝内則大
麓又太尉橋玄碑曰岐嶷而超等總角而逸羣至矣乎
初紳高明卓異為衆傑之雄其性莊疾尚華樸有折而
不撓拔賢如逝流討惡如霆擊至德在己揚之由人苟
不矯迹夫何舍焉
後漢桓麟太尉劉寬碑曰公誕受純和之氣體有樂道
寧儉之性疾雕飾尚樸素輕榮利重謙讓劣與同好鐫
墳典於茅廬是以根經緯綜精微誨童冠而不倦遷南
陽太守推貞諒以示下顯衆善以厲否惻隱之誠通于
神人故去鞭朴如獲其情弗用刑如弭其姦
晉孫綽太尉庾亮碑曰次黃中以啓曹鍾遐武於軒轅
爰及晉代世號多士公吸峻極之秀氣誕命世之深量
微言散於秋毫玄風暢乎德音闚門者貴其凝峙入室
者議其通玄摽形者得之廊廟悟日者期諸濠川提挈
南翔息肩靈越會大君有命納妃德門自求多福辭不
獲己鳳羽籠于華樊麟趾縶于椒房王敦阻兵翫權志
窺神器乃轉公左衛將軍要雄戟以扶華轂勒武旅以
翼豹尾死難之心義形于色親受中詔奔告方伯於是
羣后契盟同禀高謀巖栖懷德以嚮赴義拯神器於獸
吻扶帝座於已傾王室之不壊翳伯舅是頼公以為戰
伐之謀仁所恥聞况立德弘道年幾不惑闔門沈舟將
遠迹山海詔累遣侍中黃門逼以嚴制知不獲免乃固
求外任江外無烽燧之警宇内歸穆然之美銘曰金德
時昏乾綱絶紀素靈南映中宗蔚起誰其贊之數鍾伊
公達人忘懷形隨運通再潛再躍婉若游龍
梁沈約齊太尉王儉碑銘曰瞻旦奭而齊軫軼䕫龍而
長騖百辟翹首譬列宿之仰望舒千里結轍若𣲖流之
宗江漢及宋道盛運鼎命將改而瞻烏所集未知適歸
公高卧閑宇獨咤虚室眷龍顔以託夢詠日角以興言
佇傅巖之下懷滋水之上慨深版蕩念在濡足霸君亦
慮屬一匡情降三顧卜匪熊羆唯人是與公深覩興廢
妙識人英察榮光於河渚攀龍翼於雲漢傾方寸以奉
國忘七尺以事君殊文共會異軫同歸堆案盈几充庭
滿室隨方引應斷决如流辭不輟響紙無停筆精明外
朗神彩傍映曬矚接其光景風雲溢乎帷席囂喧摠至
大薄相填齊鑣共軫竝而不雜銘曰悵公赫矣世載經
綸四彼三傑六兹五臣德參世命道亞如仁屣步金門
濯纓蘭沚激水上征倍帆欎起
陳沈烱太尉始興昭烈王碑曰古者帝王之興莫不崇
建親屏泰伯讓而退封武哀終而受號則有之矣至若
勒功鼎鼐銘德太常清廟尊乎國家揚名顯乎子弟在
昭烈王見之焉若夫媯水遥源石砮遐集五絲作而詠
南風八世興而和鳴鳳籍帝王之基居正卿之族有由
來矣孔融汝潁之論許其少多傅暢諸公之書頗有賢
哲自漢至魏涉江而東緜邈蟬聯言之耆舊皇上革命
應運大啓邦國麟趾盤石之宗固具金楨玉幹之戚畢
封文叔掩被之悲無冺仲謀援鞍之慟逾切乃封始興
郡王永定元年下詔曰天倫所感義本因心名器追崇
則惟恒典己兄梁故南兖州刺史長城縣公德範沈邃
風度寬厚性與天通深乎靡測昔彈冠入仕譽重城華
宣力艱難遂顧洪業雖時非季漢勢異桓王海内挹其
風流生民懷其大德者矣朕受天明命爰膺寳歷言尋
永往興慕增懷可奉贈太尉公昔之密戚近親宗英令
德若河間之不羣沛獻之受象東平之樂善陳思之藻
麗實聞之也未有身死忠貞名存前代若王之義烈者
銘曰稽古帝舜重瞳有裔曰陳祚土纂虞之系騰波汝
穎承流媯汭四岳有後六竒獻計惟寔惟忠卿長羣公
浮舟震澤佳氣葱葱岐周七十商亳百里婉婉中陽帝
出攸止太常景皇季孫讓于天下不踐間之惇史入孝
出忠清輝何己苞指周藏風流懿德言為世範行成士
則名山可鐫豐碑易勒惜哉往矣殞身凶慝鼎命既遷
山河是始光啓代郡德表永祀周以别功魯侯戾止禮
茂廟堂恩加松杞
墓誌梁沈約齊太尉文憲王公墓誌銘曰德被九官功
苞十亂帝圖必舉皇猷諧煥斯謂國楨是惟民幹翺翔
禮園優游文館秘義烟涵瓌辭雨散揆路揚輝台庭改
觀方翊隆平變兹天網福履每愆降年多爽微言永謝
庶僚誰長鐃吹罷音松風代響
梁沈約齊太尉徐公墓誌曰公美風儀善言笑愛重琴
碁流連清賞拓宇東郊瞹然閑素榮貴之來無槩懷抱
任居端揆萬務同歸簿領盈前囂塵滿席直舉枉錯虚
來實反天道不仁與善蹇應
北齊邢子才太尉韓公墓誌銘曰立事立言是為弗替
且公正德實兮不朽雖將相無種而公卿有門是以萬
鍾四牡舄奕於往代長組高冠陸離於前祀及負笈追
倍結友從師先難後易身佚功倍皆神遊隅隩理合精
微非存甯越廢寢食以存道久殊高鳳忘冠履以成業
皎皎獨照旁絶囂滓亭亭孤鶴入自雲霞忘情譽毁同
嗣宗之於善惡齊心得喪若叔夜之於愠喜方將受在
三九追蹤二八弘大道以事一人敷至理以安百姓而
天德不厚神聽多愆仁勇一亡辯智同盡
晉盧諶太尉劉公誄曰公侯之生固天攸擢高智蕭條
英風卓犖勵操宏壯抗意崇邈雅用深奥明鍳朗出摛
藻雲浮飛辯盆溢驅其豺狼斬其藜藿建立市朝營置
亭徼劉聰南比猗盧北接或以恩燮微我公侯方事焉
捷委重于外弛禦于中制比鄧禹禮優竇融
碑梁王僧孺為臨川王讓太尉表曰臣聞一疋以長望
千里而成累空輸易騁觸三尺而不登苟曰違方難用
適遠安車駟馬望高闕而朝至繡服緹麾&KR2025;康衢而暮
返行瞻盡瘣居對蒼龍陛下海涵春育日鏡雲伸追大
道之無私惜微臣之宜極
後魏温子昇西河王謝太尉表曰臣聞拂羽决起力謝
摩天策蹇載馳功微送日將短翮難以陵高駑乘無由
致遠雖復建旟出郡未追楚趙之風捧壺入侍徒踵金
張之迹及天祚明德運啓興王六遂始遷九鼎初定於
焉承乏有用當官草靡從風未遑克讓常恐執轡輕輪
操刀傷錦
太傅
大戴禮曰傅傳德義又曰天子不惠於庶民不信於諸
侯不戒於戎事不誠於賞罰凡是之屬太傅之任也
尚書曰成王黜殷命滅淮夷歸豐作周官立太師太傅
太保兹惟三公論道經邦夑理隂陽官不必備惟其人
賈誼書曰昔文王使太公望傅太子發嗜鮑魚而公不
與文王曰發嗜鮑魚何為不與太公曰禮鮑魚不登乎
爼豈有非禮而可以養太子哉
東觀漢記章帝詔曰行太尉事衞尉趙憙三世在位為
國元老其以憙為太傅
續漢書曰每帝初即位置太傅錄尚書事薨輒省
應劭漢官曰太傅古官也周成王康叔為之高后元年
初用王陵金印紫綬八年省哀帝元壽二年復置位在
三公上世祖中興特遣使者備禮徵故密令南陽卓茂
策曰夫士誠能為人所不能為名冠天下當受天下重
賞故武王誅紂封比干之墓表商容之閭今以茂為太
傅封宣德侯
曹植輔臣論曰蓋精微聽察理析毫分規矩可則阿保
不傾羣言系于口而研摭是非典誥總乎心而唯所用
之者鍾太傅也
齊職儀曰太傅品秩冠服同太宰成王即位周公為太
傅遷太師秦無其職漢惠帝崩吕后以右丞相王陵為
少帝太傅位在三公上魏黃初七年詔太尉鍾繇為太
傅華歆為太尉並以疾依田千秋乘輿上殿後三公有
疾多以為凖
沈約宋書曰晉宣帝為魏太傅誅曹爽後置左右長史
掾屬舍人各十人事既非常加又領兵非准例也
箴晉齊王攸太傅箴曰伊昔上皇建國立君仰觀天文
俯察地理創業恢道以惠于民承祀祚延統重故援立
太子尊以弘道固以貳己儲德既立邦有所恃固親以
道勿固以恩修身以敬勿託以尊自損者有餘自益者
彌昏
碑後漢蔡邕太傅胡廣碑銘曰用能七登九命篤受介
祉亮皇聖於六世嘉庶績於九有窮生民之光寵享黃
耉之遐紀蹈明哲以保身與福禄于終始五蹈九列七
統三事和神人於宗伯治水土於下台光弼六世歷載
三十自漢興以來鼎臣元輔未有若公者焉覩臯陶之
闈壼究孔氏之房奥通水源於潤下繁后土於稼穡訓
五品於羣黎理人倫於區域曜三辰于混元協太和乎
皇極傳聖德於幼沖率旦奭之舊職
晉孫綽太傅禇褒碑曰公資清剛之正氣挺純粹之茂
質深量體於自然沖識足乎弱冠含章内映而不運皦
察之明玄識沈通而不以浮藻曜物穆然忘容塵務不
干其度默爾獨得膚受莫測其奥加以温恭孝友少思
寡欲都督兖州刺史將以藩屏畿甸綏授分内會康皇
晏駕太后臨朝總己之重民無異望乃徵將軍中書令
錄尚書事公要終之識定於介石雖事己未來而情以
本應顧以主少國危方難未夷思清函夏以一天宇且
帝命所存以社稷為寄謀身雖重方此為輕深為意疾
俛首撫順公志在芟夷兇類拯拔晉民繕甲練卒日不
暇給者久矣遂見機而作遺其劒履將龍馬河洛電掃
司豫廟筭以逆徒尚繁困獸難逼命公還旆以俟齊舉
雖元勲未捷義聲亦足以振暴於華夷矣銘曰邈邈遠
遊亹亹令圖將激淮海灑滌中區雅業未究哲人其徂
敢勒玄石敬刊高謨
晉孫楚故太傅羊祜碑曰禀二儀之純靈膺造化之沖
氣文為辭宗行作世表遷黃門侍郎受秘書監公筭滅
吳之略以為孟獻營虎牢而鄭人懼晏弱城東陽而萊
子服乃進據險處開建五城收膏腴之地奪敵人之資
於是江浦馳義襁負而至雖研精軍政用思滅敵然兼
立學校闡揚典訓是以搢紳之士鱗集仰化雲翔衡門
雖泮宫之詠魯侯菁莪之美育才無以過也銘曰金德
發曜惟公作輔肇造嘉謨建我民主不慙遺公俾屏聖
皇哲人其徂孰不增傷
周王褒太傳燕文公于謹碑銘曰古者六等官人師𫝊
崇其匡輔一命作牧侯伯總其專征南仲成薄伐之功
吉甫作來歸之頌若乃仰叶宸曜上屬台階錫之以彛
器明之以車服除名盛業太傅燕國公其有焉西曄開
其命緒東海傳其世禄父曾致平法之科廷尉稱無冤
之頌駟馬方駕高門繼軌公禀山岳之上靈含風雲之
秀氣雕良玉於廉劌鍊貞金於鍌鋈于時王業締搆國
步權輿太祖地雖二公功猶再駕忠誠簡帝有志興王
公運策帷帳參謀幕府封齊定文成之計間楚資曲逆
之竒仲華訪輿地之圖林叔參兵車之右魏恭帝元年
為大司寇正刑糾慝國無害馬之倫翦暴詰姦民亡飲
羊之俗三刺薦無簡之文兩造陳禁邪之憲大周受命
寳歷攸歸表高惠之功臣紀山河之著命封燕公邑萬
戸姬氏建國君奭始封昭王禮賢郭隗開館又授太傅
本官如先保定五年賜金石樂一部公世為邊將少習
兵書當敵制機臨戎應變增壘減竈之圖題樹繫桑之
略軍中罷戰無廢雅歌壯士志驕時觀投石及乎名高
衞霍爵重韓彭錫邑增於鄭僑賜乘同於魏絳丹節比
司隸之貴緹騎埒金吾之寵座闕倡歌之娛堂無鐘鼓
之奏辭功坐樹不伐征西之勲還第角巾無競龍驤之
賞銘曰惟岳降神膺期命世量苞川藪道弘兼濟昴宿
恊符佐旌冥契匪躬諒直武節横厲函崤重險鍾鼎淪
覆潛龍勿用瞻烏在屋道贊上台功匡上瀆條教斯理
彛倫載睦懋官惟德明試以功既移上將實董元戎傳
呼甚寵徽章載隆居高能降處貴思冲寳命惟新王猷
允塞爵班異姓禮均同德林胡以南易州之北帝曰爾
諧俾侯燕國駸駸過隙滔滔川逝明哲詎寳館舍長捐
立言不没遺愛在㫋三河斥土駟馬開泉丹旒毁宗玄
堂啓殯寵贈虚加鸞和空引晏子悼齊隋武懷晉謂天
蓋高如何不憖
表陳沈炯為陳太傳讓表曰奏六代之舞不能祚天具
百神之歌無以動聖延首當閽轉增危慄百川沸騰百
室如燬釋位同謀諸侯總至盟書會府餘臣一人若使
幅巾衡巷口絶平吳朝遊赤松暮過濟北出就侯服入
禠龍章則四郊有壘誰守社稷如其雄戟在前強弩自
衞負孺子之圖飾緣鶺之鼎軍威重於護將國禮貴於
寒門則臣道尚卑孰云非逼臣所以出謝公卿入訓妻
子拜長陵之園謁太祖之廟不以九族違恩義不以百
姓負國家所期陛下與北極同壽朝廷與南山同固
太保
應劭漢官曰太保古官保養也
吕氏春秋曰荆文王得茄黃之狗宛路之矰以田於雲
夢三月不返得丹陽之姬暮年不聽朝保申曰先王以
臣為保今王暮年不聽朝王之罪當笞王伏臣將笞王
王曰敬諾保申束細箭五十跪而加之于背如此者再
謂王曰起矣王曰有笞之名一也遂致之保申曰君子
恥之小人痛之恥之不變痛之何益保申趨出請死罪
文王曰此不榖之過也保申何罪王乃殺茄黃之狗折
宛路之矰放丹陽之姬兼國三十保申之力也
賈誼書曰天子處位不端受業不敬教誨諷誦詩禮不
經不法言語不序凡此其屬太保之任也
王隱晉書曰王祥字休徵琅琊人泰始元年拜太保三
年春御史中丞侯史光上言曰祥久以疾病闕廢朝會
應免官詔曰太保朕所毗倚以隆道弘治者也前後遜
讓不從所執此非有司所得議也
齊職官議曰太保品秩冠服同太宰成王即位召公為
太保召誥云越三日戊申太保朝于洛
逸禮曰太公為太師周公為太傅召公為太保
沈約宋書曰太師太傅太保為三公訓護天子導以德
義天子加拜待以不臣之禮非人則闕矣漢制保傅在
三公上號曰上公自後常然
碑周王褒太保吳武公尉遲綱碑銘曰昔者王室藩屏
周德謂之宗親列國諸侯異姓稱為伯舅元勲懿德姬
崇齊楚之霸疏爵酬庸漢重韓吳之秩司勲載其弘烈
典册備其徽章山甫式列辟之功紀迹庸器莊叔匡成
獻之難昭德彛鼎鴻名盛業公實兼焉公命世挺生應
期間出嵩華峻極降惟岳之上靈霜露所均體中和之
秀氣危松擢本且觀後彫之質貞桂挺生便體冬華之
秀是故以辰昴膺慶風雲玄感者焉公柔順内凝英華
外發斧藻仁義珪璋令範危勁之節冠四序而踰秀堅
貞之操經百鍊而不銷加以逵門射法遠中戟支養由
箭神遥穿懸葉巧極將軍之技精窮校尉之官及年踰
艾服任隆台衮甲第當衢傳呼啓路不以寵貴驕人每
以卑恭自牧易簀之言無忘寢瘵城郢之志終於瞑目
銘曰珠角應期山庭表德出忠入孝自家刑國人物冠
冕彛章表則任屬屯警官聯極侍行部六條議班三吏
逝水詎停光隂不借遽辭逆旅俄悲恒化旌舒夏鍊棺
陳衛幕北郭人希西山景落三千不見九原誰作銘兹
鼎鼐永傅嵩霍又太子太保中都公陸逞碑銘曰公夲
居三吳郡三吳縣丞相遜後也宋武匡定鐘鼎底平涵
洛公曾祖載實贊軍謀及反旆南轅以司武留守赫連
作亂見拘夏州以江右名家為中山太守地既鮮虞途
通靈壽呼沲易水仗武乘邊趙北燕南申威河外祖營
州使君長於戎馬稱雄朔漠南中都督猶纘奕世之基
西校國門無墜承家之業公識度深詳標尚閑遠處衆
撝謙居簡行敬風鍳外明潛機内敏建章門戶張華成
立原陵松柏虞廷盡記昔處文房又居内職或傳冰華
時遊甲邸魏祖軍謀還豫南陂之宴梁王師傅猶對宣
室之談出内優隆通籍榮寵升降榮步便頌官禁銘曰
淮海維揚具區之藪水朝江漢星躔牛斗盛德遺風神
明厥後龍章八命鸞旂四牡賓階昔遇風月相思卿門
今别宿草何悲輪環不已零落無時永矣元伯長從此
辭
周庾信太保鴈門公紇于弘碑曰公本姓田氏虞賓在
位基於揖讓之風鳳凰于飛紹於親賢之國論其繼世
之功則狄城有廟序其移家之始則長陵有碑况復高
廟上書小車而對漢祖聊城祭鳥長兵而驅燕將公以
胎教之月歲德在寅誕載之辰星精出昴既而受書黃
石意在王者之師揮劒白猿心存霸國之用常願執金
鼔而問吳王横琱戈而反齊地有志不就忠貞死焉銘
曰移茵返葬提柩山行靈墟隴水哀挽長城山如北邙
樹似東平松門石起碑字金生眇眇山河煢煢胤子泣
血徒步奔波千里孝水先枯悲雲即起世數存没哀榮
終始
祭酒
韋昭辯釋名曰祭酒者謂祭六神以酒醊之也辯云凡
會同饗讌必尊長先用先用必以酒祭先故曰祭酒漢
時吳王年長以為劉氏祭酒是也
漢書曰張安世薦蘇武明習故事奉使不辱命先帝以
為遺言宣帝即時召武待詔宦者署數進見復為右曹
典屬國以武著節老臣令朝朔望號稱祭酒甚優寵之
風俗通曰詩禮春秋至齊襄王時而孫卿最為老師齊
尚修列大夫之缺而孫卿三為祭酒也
蜀志曰先主既定益州廣漢太守夏纂請秦宓為師友
祭酒
百官表注曰博士祭酒一人掌國子學早朝服進賢兩
梁冠佩水蒼玉秦燔書籍而置博士之官博者博通於
藝事也
齊職儀曰晉令博士祭酒掌國子生師事祭酒執經葛
巾單衣終身致敬
沈約宋書曰博士秦官也常通古今員多至數十人有
僕射光武增為十五人蓋一經有數家之學故也皆教
弟子光武改僕射曰祭酒祭酒者一位之元長也
表齊王融為王儉讓國子祭酒表曰竊以庠均義重振
古所崇資師道尊有來攸尚匪曰蘭芷疇變入室之情
不自朱藍何遷素絲之質又表曰况臣仁慚富侣德謝
潤身識陋令經器非匣重何以昇墜道於殊身反斯文
於遥日將使良璣修竹無增瑩羽敬遜務時遂騫星歲
又表曰臣聞修危方湛弱露霑而取覆懸衡紀正輕塵
委而必移况臣才非應俗用乖知治取其集木飲冰旌
懸輪騖方臣之念未足言矣
後魏温子昇為安豐王延明讓國子祭酒表曰臣聞寶
劔未砥猶乏切玉之功美箭闕羽尚無衝石之勢况才
非會稽之竹質謝昆吾之金至於敷教束序流訓上庠
置樽候酌懸鐘待叩必須藴朱藍以成彩立規矩以為
式垂三行於貴遊揚六藝於胃子而臣學愧聚沙問慚
攻木雖歷文史不治章句於兹曠官青衿何仰
博士
應劭漢官儀曰博士秦官也博者通博古今士者辯於
然否孝武建元五年初置五經博士太常差次有聰明
威重者一人為祭酒總領綱紀
漢書曰賈誼洛陽人年十八以能誦詩書屬稱於郡中
文帝詔以為博士是時年二十餘最為少每詔令議下
諸老先生未能言誼盡能為之對人人各如其意所出
又曰公孫弘對策時百餘人太常奏弘第居下天子擢
弘對為第一召入見容貎甚麗拜為博士待詔金馬門
東觀漢記曰桓榮授皇太子經每朝令榮於公卿前說
經上曰得卿幾晚因除博士
范煜後漢書曰董平永初為博士時草創五郊祭祀及
宗廟禮樂威儀章服輒令均參議多見從用為當世通
儒
李郃别傳曰郃上書太后數陳忠言其辭不能盡施用
輒有策詔褒贊焉博士著兩梁冠朝會隨將大夫例時
賤經學博士乃在市長下公奏以為非所以敬儒德明
國體也上善公言正月大朝引博士公府長史前
漢舊儀曰武帝初置博士取學通行修博識多藝曉古
文爾雅能屬文章為高第朝賀位次中都官史稱先生
不得言君其真弟子稱門人又曰孝文皇帝時博士七
十餘人朝服玄端章甫冠
晉令曰博士皆取履行清淳通明典義若散騎中書侍
郎太子中庶子以上乃得召試諸生有法度者及白衣
試在高第拜郎中
魯國先賢傳曰漢文帝時聞申公為詩最精以為博士
申公為詩傳號曰魯詩
典儀曰公儀休者魯博士也為魯相無所變更百官自
正使食禄者不得與下爭利
殷氏世傳曰殷亮建武中徵拜博士遷講學大夫諸儒
講論勝者賜席亮重席至八九帝嘉之曰學不當如是
邪
郭子曰張憑舉孝廉詣劉真長還船須臾真長至遣覓
張孝廉船同旅愕然既同載俱詣撫軍劉前進謂撫軍
曰為公得一士太常博士之妙選既前撫軍與之言咨
嗟稱善乃曰張憑勃窣為理窟即用為太常博士
箴漢揚雄博士箴曰洋洋三代典禮是修畫為辟雍國
有學校侯有泮宫各有攸教德用不陵昔在文王經管
其軌勖于德音而思皇多士多士作楨惟周以寧國人
興讓虞芮質成公劉挹行潦而濁亂斯清官操其業士
執其經昔聖人之綏俗莫美於施化故孔子觀夫人之
學而知為王之易大舜南面無為而袵席平還師階級
之間三苗以懷秦作無道斬決天紀漫彼王迹而坑術
士
表梁丘遲為王博士讓表曰臣聞撫臆可以言心量能
則知所止是故矯親魯門簡業事亾雜吹齊稚分聲遽
逝臣才行過汚文質無廉疎達謝於谷杜浹洽乖夫劉
楊非除部飬之勤豈通掌固之業
藝文類聚卷四十六
