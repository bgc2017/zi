藝文類聚卷三十一唐歐陽詢撰
人部十五(贈答)
贈答
毛詩曰無言不酬又曰雜佩以贈之又曰贈之以芍藥
又曰投我以木瓜報之以瓊琚匪報也永以為好也又
曰吉甫作頌其詩孔碩其風肆好以贈申伯
晏子曰曾子將行晏子送之曰君子贈人以軒不如贈
人以言
史記曰孔子適周見老子辭去老子送之曰吾聞富貴
者送人以財仁者送人以言吾竊仁者之號請送子以
言
孫卿子曰贈人以言重於金石珠玉勸人以言美於黼
黻文章聽人以言樂於鐘鼓琴瑟
莊子曰凡交近則必相靡以信遠則必忠之以言
韓子曰鄭人有遺燕相書者夜書火不明因謂持燭者
曰舉燭而過書舉燭非書意也燕相國受書而悦之曰
舉燭者高明也舉賢任之司以治
穆天子傳曰穆王饗西王母于瑶池之上上賦詩往來
辭義可觀
漢書曰古者諸侯卿大夫交接鄰國以微言相感常揖
讓之時必稱詩以喻其志又曰陳遵為河南太守既至
官常遣從使西召善書吏十人於前治私書謝京師親
故遵憑几占書數百封親疎各有意
文士傳曰桓驎伯父焉官至太尉驎年十二在座焉告
客曰吾此弟子知有異才殊能作詩賦客乃為詩曰甘
羅十二楊烏九齡昔有二子今則桓生驎即應聲荅曰
邈矣甘羅超等絶倫伊彼楊烏命世稱賢嗟予惷弱殊
才偉年仰慙二子俯媿過言
漢雜事曰高彪謁馬融辭疾不見彪覆刺與書曰聞高
風為日久矣故不待介者造君子之門冀一見龍光叙
腹心之願不圖辭之以疾昔者周公兄父文武九命作
伯以君華夏猶握沐吐飡以接白屋之士天下歸德歴
載邈矣今君不能相見宜哉融省書大慙遣人辭謝追
請徑去不還
先賢行狀曰杜安入太學時號曰神童時貴戚慕安高
行多有與書者不輒發以慮後患常鑿壁藏書當時皆
嘉其慮遠
會稽典錄曰陳業有特操沛國桓儼當世英俊避地會
稽聞業高節欲與相見終不獲後儼浮海南入交州臨
去遺書與業曰不因行李以係隂山白樓日從容養高
動靜履直季世多艱爰適樂土聞高風飢渴語言知乃
深隱邈然終時求仁斯得勤而無憾齊蹤古賢何其優
哉
蜀志曰馬良使吳良謂諸葛亮曰今䘖國命協睦二家
幸為良介於孫將軍亮曰君試自為文良即為草曰寡
君遣掾馬良通聘繼好以紹昆吾豕韋之勲其人吉士
荆楚之令鮮於造次之華而有克終之美願降心存納
以慰將命權大悦之
文章叙錄曰杜摰與母丘儉鄉里相親故為詩與儉求
仙人藥一丸欲以感切儉求助也
荀氏家傳曰荀勖蜀平之後遣使通吳司馬文王用公
所作書與孫皓皓報命和親王謂公曰君前作書使吳
思順勝十萬之衆也
楚辭曰結微情以陳詞兮矯以遺夫美人
詩後漢蔡邕荅對元式詩曰伊余有行爰戾兹邦先進
博學同類率從濟濟羣彦如雲如龍君子博文貽我德
音辭之集矣穆如清風又荅卜元嗣詩曰斌斌碩人貽
我以文辱此休辭非余所希敢不酬荅賦誦以歸
魏王粲贈蔡子篤詩曰悠悠世路亂離多阻濟岱江衡
邈焉異處風流雲散一别如雨
魏徐幹荅劉楨詩曰與子别無幾所經未一旬我思一
何篤其愁如三春雖路在咫尺難涉如九關陶陶朱夏
别草木昌且繁
魏應瑒報趙淑麗詩曰朝雲不散久結成隂離羣獨宿
永思長吟有鳥孤栖哀鳴北林嗟我懷矣感物傷情
魏繁欽贈梅公明詩曰瞻我北園有條者桑遘此春景
既茂且長氤氲吐葉柔潤有光黃條蔓衍青鳥來翔日
月其邁時不可忘公子瞻旃勲名乃彰
魏程曉贈傅休奕詩曰煢煢獨夫寂寂靜處酒不盈觴
肴不掩爼厥客伊何許由巢父厥醴伊何玄酒瓠脯又
贈傅休奕詩曰三光飛景玉衡代邁龍集甲子四時成
歲權與授代徐陳蕩穢元服初嘉萬福咸會赫赫應門
嚴嚴朱闕羣后揚揚庭燎晳晳
魏邯鄲淳荅贈詩曰我受上命來隨臨菑與君子處曾
未盈朞見召本朝駕言趣期羣子重離首命于時餞我
路隅贈我嘉辭既受德音敢不荅之余惟薄德既局且
鄙見養賢侯於今四祀既庇西伯永誓没齒今也被命
我在不俟瞻戀我侯又慕君子行道遲遲體逝情止豈
無好爵懼不我與聖主受命千載一遇攀龍附鳳必在
初舉行矣去矣别易會難自強不息人誰獲安願子大
夫勉簣成山天休方至萬福爾臻
晉張華荅何劭詩曰良朋貽新詩示我以遊娛穆如灑
清風煥若春華敷自昔同寮寀於今比園墟衰疾近辱
殆庶幾並懸輿散髮重隂下把杖臨清渠屬耳聽鳴禽
流目玩鯈魚從容養餘日取樂於桑榆又詩曰駕言歸
外庭放志永棲遲相伴步園疇春草鬱鬱滋榮觀雖盈
目親友莫與偕悟物增隆思結戀慕同儕援翰屬新詩
永歎有餘懷又贈摰仲治詩曰君子有逸志棲遲於一
丘仰蔭高林茂俯臨渌水流恬淡養玄虛沉精研聖猷
晉何劭贈張華詩曰四時更代謝萬物迭卷舒暮春忽
復來和風與節俱俯臨清泉涌仰觀嘉木敷在昔同班
司今者並園墟私願偕黃髮逍遥樂琴書舉爵茂隂下
擕手共躊躇奚用遺形骸忘筌在得魚
晉潘岳為賈謐贈陸機詩曰神農更生軒轅承紀畫野
離疆爰封衆子夏殷既襲宗周繫祀綿綿瓜瓞六國互
峙彊秦兼并吞滅四隅子嬰面櫬漢祖應符靈獻微弱
在湼則渝三雄鼎足孫啓南吳南吳伊何僣號稱王大
晉綂天仁風遐揚偽孫銜璧奉土歸疆婉婉長離陵江
而翔長離云誰咨余陸生鶴鳴九臯猶載厥聲况乃海
隅播名上京爰應旌招撫翼紫庭蕃岳作鎮輔我京室
旋及桑梓帝弟作弼式云國官清塗攸失吾子洗然恬
淡自逸廊廟惟清俊乂是延擢應嘉舉自國而遷齊轡
羣龍光贊納言優游省闥珥筆華軒昔余與子繾綣同
朝脩日朗月擕手逍遥自我離羣二周于今雖簡其面
分著情深子其超矣實慰我心𤼵言為詩望俟好音欲
崇其高必重其曾在南稱甘度北則橙崇子鋒穎不騫
不崩
晉陸機荅賈謐詩曰先天創物景命是膺降及羣后迭
毁迭興邈矣終古崇替有徵在漢之季皇綱幅裂雄臣
騰騖義夫赴節釋位揮戈言謀王室王室之亂靡邦不
泯如彼墜景曾不可振乃眷三哲俾乂斯民啓土綏難
改物承天天厭霸德皇祚告釁獄訟違魏謳歌逼晉陳
留歸蕃我皇登禪庸崏稽顙三江改獻惟公太宰光翼
二祖誕育洪胄纂戎于魯昔我逮兹時惟下僚及子棲
遲同林異條年殊志密服舛義禂遊跨三春情固二秋
祗承皇命出納無違往踐蕃朝來步紫微升降秘閣我
服載暉孰云匪懼仰肅明威分索則易擕手實難念昔
良遊兹焉永歎公之言感貽此音翰蔚彼高藻如玉如
蘭民之胥好狷狂厲聖儀刑在昔爭聞子命又荅潘尼
詩曰於穆同心如瓊如琳我日來徂來餞其琛彼美潘
生實綜我心探子玉懷疇爾惠音又贈馮文羆詩曰嗟
我人斯戢翼江潭有命集止翻飛自南出彼幽谷及爾
同林雙情交映遺物識心又贈潘尼詩曰水會於海雲
翔於天道之所混孰後孰先及子雖殊同升太玄舍彼
玄冕襲此雲冠遺情市朝永志丘園靜猶幽谷動若揮
蘭又贈從兄車騎詩曰孤獸思故藪離鳥悲舊林翩翩
遊宦子辛苦難為心髣髴谷水陽婉奕崑山隂營魄懷
兹土精爽若飛沉又贈波邱令馮文羆詩曰夙駕出東
城送子臨江曲密席接同志羽觴飛酃渌登樓望峻阪
時逝一何速又贈紀士詩曰瓊瓌俟豐價窈窕不自鬻
有美娥眉子惠音清且淑修姱協姝麗華顔婉如玉又
贈顧彦先詩曰清夜不能寐悲風入我軒立影對孤軀
哀聲應苦言
晉傅玄荅程曉詩曰奕奕兩儀昭昭太陽四氣代升三
朝受祥濟濟羣后峩峩聖皇元服肇御配天垂光伊周
作弼王室惟康顒顒兆民蠢蠢戎羶率土充庭萬國奉
蕃皇澤雲行神化風宣六合咸熙遐邇同歡赫赫明明
天人合和下罔遺滯焦朽斯華矧我良朋如玉之嘉穆
穆雝雝興頌作歌又荅程曉詩曰羲和運玉衡招搖賦
朔旬嘉慶形三朝美德揚初春聖主加元服萬國望威
神伊周敷玄化並世霑天人洪崖歌山岫許由嗟水濱
晉傅咸贈褚武良詩曰爰暨于褚惟晉之禎肇振鳳翼
羽儀上京聿作㗋舌納言紫庭光贊帝道敷皇之明方
任之重實在江揚乃授旄鉞宣曜威靈悠悠遐邁東夏
于征又贈建平太守李叔龍詩曰弘道興化實在良守
悠悠建平皇澤未流朝選於衆乃子之授南荆注望心
乎克副又贈太尉司馬虞顯機詩曰帝崇元淑妙選其
屬命子是佐增衮之縟又贈崔伏二郎詩曰英妙之選
二生之授顒顒兩城歡德之茂君子所居九夷非陋無
狹百里而不垂覆人之好我贈我清詩示我周行心與
道期誠𤼵自忠義形於辭古人辭讜豈不爾思又與尚
書同僚詩曰非望之寵謬加于已猥授非據奄司萬里
煌煌朱軒服驥參騄曄曄初星肅肅臣僕暉光顯赫衆
目所屬斯之弗稱匪榮伊辱質弱尚父受任鷹揚德非
樊仲王命是將百城或違無能有匡一州之矜將弛其
綱得意忘言言在意後夫惟神交可以長久我心之孚
有盈于缶與子偕老豈曰執手出司萬里牧彼朔濱服
冕乘軒六轡既均威風先邁百城肅震又荅潘尼詩并
序曰司州秀才潘正叔識通才高以文學温雅為博士
余性直而處清論褒貶之任作詩以見規雖襃飾之舉
非所敢聞而斐粲之辭良可樂也荅之雖不足以相詶
報所謂盍各言志也詩曰貽我妙文繁春之榮匪榮斯
尚乃新其聲吉甫作頌有馥其馨寔由樊仲其德克明
授此瓦礫厠彼瑶瓊貺非其喻聞寵若驚又荅欒弘詩
并序曰安樂令欒弘太傅鉅平侯羊公辟未就而公薨
後應司州之命舉秀才博文通濟之士余失和於府當
換為護軍司馬賦詩見贈荅之云爾鉅平作宰是貴是
欽弓旌仍招嘉命胥尋鸞鳳養儀戢翼幽林未附雅調
以和韶音鉅平遐逝厲志彌深肅肅京司清風載邁乃
延羣彦龍集鳳會亦既斯降萬里有頼聲𤼵響應好結
傾蓋
晉潘尼荅傅咸詩序曰司徒左長史傅長虞會定九品
左長史宜得其才屈為此職此職執天下清議宰割百
國而長虞性直而行或有不堪余與之親作詩以規焉
悠悠羣吏非子不整嗷嗷衆議非子不靖忽荷略紐握
綱提領矯矯貞臣惟國之屏又贈吳王郎中令陸士衡
詩曰東南之美曩惟延州顯允陸生於今鮮儔振鱗南
海濯翼洪流婆娑翰林容與墳丘玉以瑜潤隨以光融
乃漸上京乃儀儲宫玩爾清藻味爾芳風泳之彌廣挹
之彌冲崑山何有有瑶有珉及爾同僚具惟近臣予涉
素秋子登青春媿無老成厠彼日新祁祁大邦惟桑與
梓穆穆伊人南國之紀帝曰爾諧惟王卿士俯僂從命
奚恤奚喜又荅陸士衡詩曰顧兹蓬蔚厠根蘭陂膏澤
雖均華不足披逮春不茂未秋先萎子濯鱗翼我挫羽
儀願言難常載合載離昔遊禁闥祇畏夕惕今放邱園
縱心夷易口詠新詩目玩文跡予志耕圃爾勤王役慙
無琬琰以詶尺璧又贈隴西太守張正治詩曰二八由
唐顯周以多士隆群靈感韶運理翮應翔風張生拔幽
華蘋蘩登二宫未幾振朱錦剖符撫西戎及子仍同僚
贈言貽爾躬威刑有時用唯德可令終又贈劉佐詩曰
要言將誰苦聊以貽友生念我二三賢規我無隱情又
送大將軍掾盧晏詩曰贈物雖陋薄識意在忘言瓊琚
尚交好桃李貴往還蕭艾苟見納貽我以芳蘭又贈汲
郡太守李茂彦詩曰離索何惆悵後會未可希河朔貴
相忘岐路安足悲又贈長安令劉正伯詩曰遊鸞憑太
虛騰鱗託浮霄過蒙嘉時會假翼陵扶搖疲憊充時乏
及余再同寮並跡侍儲宫擕手登皇朝劉侯撫西都邁
績參豹喬德厚化必深政明姦自消萬尋由積簣千里
一步超爾其騁逸軌遠塗固可要又荅楊士安詩曰逝
將辭儲宫栖遲集南畿不悞百里賤徒惜年志衰躊躇
顧城闕怨戀慕端闈俊德貽妙詩敷藻發清徽媿彼褒
崇過感此岐路悲又贈滎陽太守吳子仲詩曰大晉盛
得人儲宫畜髦士吳侯降高質剖符授千里垂覆豈他
鄉廻光臨桑梓寮類感岐路黎庶思知恥老氏喻小鮮
曹參寄獄士無謂弊邑陋覆簣由兹起
晉張載贈虞顯度詩曰疇昔協蘭房繾綣在華年嘉好
結平素分著寮友前謂得終遐日綢繆永周旋吾子遭
不造遘閔丁憂艱俾我失良朋誰與吐話言一日為三
秋歲况乃三年離居一何闊結思如廻川
晉石崇贈棗腆詩曰久官無成績栖遲於徐方寂寂守
空城悠悠思故鄉恂恂二三賢身遠屈龍光擕手沂泗
間遂登舞雩堂文藻譬春華談話由蘭芳消憂以觴醴
娛耳以名娼博奕逞妙思弓矢威邊疆
晉司馬彪贈山濤詩曰苕苕椅桐樹寄生於南岳上陵
青雲霓下臨千仞谷處身自孤危於何託余足
晉曹攄贈石崇詩曰涓涓谷中泉欝欝巖下林泄泄羣
翟飛咬咬春鳥吟野次何索漠薄暮愁人心三軍望衡
蓋歎息有餘音臨肴忘肉味對酒不能斟人言重别離
斯情效於今
晉劉琨重贈盧諶詩曰時光不我與去乎若雲浮朱實
隕勁風繁英落素秋狹路傾華蓋駭駟摧雙輈何意百
鍊剛化為繞指柔
晉盧諶重贈劉琨詩曰璧由識者顯龍因慶雲翔茨棘
非所憩翰飛遊高岡余音非九韶何以儀鳳皇新城非
芝圃曷由殖蘭芳又荅劉琨詩曰隨寶産漢濱摛此夜
光真不待卞和顯自為命世珍
晉棗腆贈石季倫詩曰深蒙君子眷雅顧出羣俗受寶
取諸懷所贈非珠玉凡我二三子執手擕玉腕嘉言從
所好企予結雲漢望風整輕翮因虛舉雙翰朝遊清渠
側日久登高館又荅石崇詩曰昔我不造備嘗顛沛后
土傾基皇天隕蓋少懷蒙昧長無耿介遺訓莫聞出入
靡頼我舅敷命于彼徐方載詠陟岡言念渭陽乃泝洪
流汎身艅艎宵寢晨逝曷路之長亦既至止願言以寫
爰有石侯作鎮東夏寬以撫戎從容柔雅我聞有言居
安思危位極則遷勢至必移上德無欲貴道不為妙識
先覺通夢皇羲竊覩堂奥欽蹈明規
晉摰虞荅杜育詩曰越有杜生既文且哲龍躍穎豫有
聲彰澈頼兹三益如琢如切好以義結友以文會豈伊
在高分定傾蓋其人如玉美彼生芻鐘鼓匪樂安用百
壺老夫灌灌離羣索居懷戀結好心焉悵如
晉歐陽建荅棗腆詩曰於鑠我舅明德塞違俾扞東藩
在徐之邳載播其惠載揚其威濟寬以猛方夏以綏光
啓先業增曜重暉咨余冲人艱苦攸離過庭無聞頑固
匪移寔頼兹誨導之軌儀仰遵嘉訓俯蹈明規如葛斯
蔓如樛斯垂我遘君子仰之彌高巖巖其高即之惟温
居盈思冲在貴忘尊縱酒嘉讌自明及昏無幽不妍靡
奥不論人樂其量士感其敦
晉石崇荅棗腆詩曰言念將别覩物傷情贈爾話言要
在遺名唯此遺名可以全生
晉杜育贈摰仲治詩曰之子于歸言秣其駒矧乃斯人
乃邁乃徂雖非顯甫餞彼百壺雖非張仲將膾河魚人
亦有言貴在同音雖曰翻飛曾未異林顧戀同枝增其
慨心望爾不遐無金玉音
晉棗據荅阮德猷詩曰友朋顧之貽我良箴玩之無斁
終詠斯音燕鼎在舟雖重不沉庶憑嘉謨高迹可尋
宋顔延之贈王太常僧達詩曰玉水記方流琁源載圓
折蓄寶每希聲雖秘猶彰徹聆龍&KR1353;九淵聞鳳窺丹穴
歴聽豈多士巋然覯時哲舒文廣國華敷言遠朝烈德
煇灼邦懋芳風被鄉耋側同幽人居郊扉常書閉林閭
時宴開亟廻長者轍庭昏見野隂山明望松雪靜惟浹
群化徂生入窮節豫往誠歡歇悲來非樂闋屬美謝繁
翰遥懷具短札又直東宫荅鄭尚書道于詩曰皇居體
環極設險祗天工兩闈阻通軌對禁限清風
宋鮑昭贈顧墨曹詩曰昏明易遠離會難揆雲撤泉分
西艫東軌
宋鮑令暉題書寄行人詩曰自君之出矣臨軒不解顔
砧杵夜不發高門晝恒關帳中流熠燁庭前華紫蘭物
枯識節異鴻來知客寒又寄行人詩曰桂吐兩三枝蘭
開四五葉是時君不歸春風徒笑妾
齊王儉贈徐孝嗣詩曰婉婉遊龍載遊載東靡靡行雲
並躍齊蹤無類不感有來斯雍之子云邁嗟我莫從歲
云暮止述職戒行崇蘭罷秀孤松獨貞悲風宵遠乘鴈
晨征撫物遐想念别書情
齊徐孝嗣荅王儉詩曰書帷停月琴袖承颷結芳幽谷
解珮明椒去德滋永懷德滋深行雲傳想歸鴻寄音
齊王融贈族叔衞軍詩曰台曜澄華鉉岳裁峻經天為
象麗地作鎮不器其德有菲斯文質起瑚璉才逸卿雲
搖筆泉瀉動詠霙紛德馨伊何如蘭之宣貞筠抽箭潤
璧懷山六樂畢該五禮備貫七訓是敷三英有粲惟旦
惟公惟公惟旦
齊謝朓夜發新林至京邑贈西府同僚詩曰大江流
日夜客心悲未央徒望關山近終知返路長秋河曙耿
耿寒渚夜蒼蒼引領望京邑宫雉正相望金波麗鳷鵲
玉繩低建章驅車鼎門外思見昭丘陽馳暉不可接何
况隔兩鄉風煙有鳥路江漢限無梁常恐鷹隼擊時菊
委嚴霜寄言罻羅者寥廓已高翔又在郡呈沈尚書詩
曰淮陽股肱守高卧猶在兹况復南山曲何異幽棲時
高閣常晝掩荒階少諍詞珍簟清夏室輕扇動涼颸夏
李沉朱實秋藕折輕絲良辰竟何許夙昔夢佳期坐嘯
徒可積為邦歲已朞
齊陸厥奉荅内兄顧希叔詩曰平原十日飲中散千里
遊渤海方流滯宜城誰獻詶屏居南山下臨此歲方秋
惜哉時不與日暮無輕舟
梁簡文帝贈張纉詩曰儀表咸推挹墻仞難窺踐既富
垂帷學復折波濤辯綺思曖霞飛清文煥飈轉朱旗赫
容與彫棨紛曜煜波搖白鱧舟風動蒼鷹舳九嶷勢參
差江天相蔽虧三春澧浦葉九月洞庭枝洞庭枝褭娜
澧浦葉參差芬芳與搖落俱應傷别離
梁沈約詶謝宣城朓詩曰王喬飛鳬舄東方金馬門從
官非宦侣避世非避諠揆予登皇鍳短羽屢飛翻早趨
朝建禮晚沐卧郊園賓至下塵榻憂來命綠樽昔賢侔
時雨今守馥蘭蓀神交疲夢寐路遠隔思存又詶孔
通直懷蓬居詩曰閶闔既洞啓龍樓亦高闢兩宫集鸞
步二闥引通籍伊爾事清塗紛吾供賤役
梁任昉荅劉孝綽詩曰閱水既成瀾藏舟遂移壑彼美
洛陽子投我懷秋作久敬類誠言吹噓似嘲謔兼稱夏
雲盡復陳秋樹索詎慰耋嗟人徒深老夫託
梁范雲贈沈左衛詩曰伊昔霑嘉惠出入承明宫遊息
萬年下經過九龍中越鳥憎北樹胡馬畏南風願言反
魚蓨津梁肯見通
梁劉孝綽荅張左西詩曰相思如三月相望非兩宫持
此連枝樹暫作背飛鴻若人惠思我摛藻蔚彫蟲仙掌
方晞露靈烏正轉風方假排虛翮相與北山藂又贈任
中丞詩曰步出金華省遥望承明廬壯哉宛洛池佳麗
實皇居虹蜺拖飛閣蘭芷覆清渠白雲夏峯盡青槐秋
葉疎但願長閒暇酌醴焚枯魚
梁王僧孺贈顧倉曹詩曰洛陽十二門樓闕似西崑曖
曖罘罳下相望隔畫垣畫垣向阿閣栖鳳復栖鴛五曹
均趨奏六尚等便煩朝罏何馥馥夜錦有餘温日中驅
上駟驤首遍京宛晨趨魏公子夕宿韓王孫夙昔今何
在生平棄不論譬如菤葹草心謝葉空存誰復三承睫
獨念九飛魂又秋日愁居荅孔主簿詩曰首夏雲物善
晝暑旦猶清日華隨水汎樹影逐風輕依簾野馬合當
戶昔耶生物我一無際人鳥不相驚儻遇北山北聊訪
法喬卿又寄何記室詩曰思君不得見望望獨長嗟夜
風入寒水曉露拂秋花何由假日御暫得寄風車
梁王均寓直中庶坊贈蕭洗馬詩曰龍樓實九重薄寒
起殊早玉階泣清露銅池結秋潦霜被守宫槐風驚護
門草之子擅文華縱横富辭藻舒錦慙光麗握珠謝竒
寶媿予非工文何用披懷抱又東陽還經嚴陵瀨贈蕭
大夫詩曰子陵洵高尚超然獨長往釣石宛如新故態
依可想
梁裴子野荅張貞成臯詩曰匈奴時未滅連年被甲兵
明君思將帥方聽鼔鞞聲吾生姿逸翮撫劒起徂征非
徒慕辛季聊欲逞良平出車既方軌絶幕且横行豈伊
長纓繫行見黃河清雖令懦夫勇念别猶有情感子盈
編贈握玩以為榮跂子振旅凱含毫備勒銘
梁蕭子雲贈海法師還甑山詩曰直心好丘壑偏悦幽
棲人忽聞甑山旅萬里自相親泬寥晚霖霽重疊晴雲
新秋至蟬鳴柳風高露起塵動予憶山思惆悵惜荷巾
又寒夜直坊憶袁三公詩曰滴滴雨鳴階愔愔兹夜靜
風落宣猷樹寒凋承光屏高帷獨曉垂華燭夜空冷所
思不相見方知寒漏永又東郊望春詶王建安雋晚遊
詩曰金塘綠泉滿上園梨蘂落蛺蝶戀殘花黃鸎對妖
萼芳菲滿郊甸惠氣生蘭薄子家冠蓋里我館幽棲郭
綠楊垂長溪便橋限清洛相去能幾許一水終疎索
梁柳惲贈吳筠詩曰寒雲晦滄洲奔潮溢南浦相思白
露亭永望秋風渚心知别路長誰謂若燕楚關候日遼
絶如何附行旅願作野飛鳥飄然自輕舉又贈吳筠詩
曰山桃落晚紅野蕨開初紫雲日自清明蘋芷齊靃靡
離念已鬱陶物華復如此又贈吳筠詩曰遠遊濟伊洛
秣馬度清漳邯鄲饒美女豔色含春芳鼓瑟未成曲跕
屣復翺翔我本遊客子情愛在淮陽知新誰不樂念舊
苦人傷又贈吳筠詩曰秋風度關隴楚客奏歸音颯颯
避霜葉離離出塞禽
梁何遜落日贈范雲詩曰緣溝綠草蔓扶楥雜花舒輕
煙澹柳色重霞掩日餘遥遥長路晚寂寂行人疎又日
夕望江贈魚司馬詩曰湓城帶湓水湓水縈如帶日夕
望高樓耿耿青雲外城中多宴賞絲竹常繁會管聲已
流悦弦聲復悽切歌黛慘如愁舞腰疑欲絶仲秋黃葉
下長風正騷屑早鴈出雲歸故燕辭簷别晝悲在異縣
夜夢還洛汭洛汭何悠悠起望登西樓的的帆向浦團
團日隱洲誰能一羽化輕舉逐飛浮
梁吳筠贈周興嗣詩曰昔賢當路者聲名振華夏朱輪
玳瑁車紫鞚連錢馬朝花舞風中夜月窺忩下想君貴
易朋居然應見捨又入蘭臺贈王治書僧孺詩曰故人
揚子雲校書麟閣下寂寞少交遊紛綸富文雅予為隴
西使寓居洛陽社相思非不深行行避驄馬又荅柳惲
詩曰閒房肅已靜落月有餘暉寒蟲隱壁思秋蛾繞燭
飛絶雲斷更合離禽去復歸佳人今何在迢逓江之沂
一為别鶴弄千里淚沾衣又贈任黃門詩曰相如體英
彦左右生容暉已紆漢帝組復解梁王衣經過雲母扇
出入千門扉連洲茂芳杜長山鬱翠微欲言終未敢徒
然獨依依又詶郭臨丞詩曰聞君立名義我亦倦晨征
馬在城上蹀劒自腰中鳴白日遼川暗黃塵壠坻驚願
君但銜酒深知有素誠又詶聞人侍郎詩曰悵然心不
樂萬里向悠悠凌朝憩杜渚泊暮遵江州君住青門上
我𤼵霸陵頭相思自有處春風明月樓又詣周承不值
因贈此詩曰竹枝任風轉蘭心逐風卷青雲葉上團白
露花中泫聞君入綺疎聊寄錦中書一隨平原客寧憶
豫章徐又遥贈周承詩曰巨石亂天崖雜樹欝參差伯
魚留蜀郡長房還葛陂練練波中月亭亭雲上枝高岑
蔽人者無處得相知又周承未還重贈詩曰石渠閴無
人子雲今何在顧望獨凝憂䘖杯竟誰待散雪逐吹寒
蓬姿霜雪采甘泉無竹花鵷雛欲還海
陳江總遇長安使寄裴尚書詩曰傳聞合浦葉遠向洛
陽飛北風尚嘶馬南冠獨不歸去雲目徒送離琴手自
揮征蓬失處所春草屢芳菲太息關山月風塵客子衣
賦梁邵陵王贈言賦曰張雲麾聞望之美作牧南蕃維
舟江漢留連飲餞發邁有期會面無日依依别袂恨恨
江干古人贈别以言聊為贈言賦曰昔人有感於知己
情深投分如斯已矣相知勢利之間實君子之所鄙靜
言神交之際亦難得而具美豈真鮮其令終曾未聞其
善始日踰久而益敬蓋惟一人者爾語同志而好合諒
今古之皆然苟託御而自說徐因芻而請前况英聲與
茂實乃絶後而光先似臨潭而對鏡若披霧而覩天欽
愛顧之罔已良佩服之在旃資淑美之上才超羣雄而
獨峻德既深於萬頃墻有高乎數仞思若神而泉湧文
如華而玉振伊薄軀之固陋謬攝官於夏汭知美錦之
難裁處棼絲而易結幸中途而遘止仰旌旆之踟蹰似
德星之東邁類祥雲之西徂亟留連於河渚或終宴於
城隅賞既延於賓友懽亦洽於僕夫嗟灰琯之易逝慨
離袂之云促惜日車之不駐恨流影之難續觀善誘而
不倦飡好音而未足佇浮雲之可寄願無比乎金玉
梁張纉懷音賦并序曰西平邵陵王以親賢近能作蕃
夏首下走叨竊時命驅傳湘羅久託下風素蒙淑顧及
塗經鄢郢淹泊累旬君王彈隨珠於千仞乃貽之以麗
則詩云懷我好音敢為懷音賦云爾伊宗周之令望巡
召南而述職襟帶鄖夏之鄉宣條江漢之域服詩書於
懷袖抱仁義於胷臆總九德以棲身横四溟而撫翼循
微躬之末迹謬馳傳於衡嶷由洞庭而左轉指酃醴而
為期仰芳塵於夏汭路將近而彌滋棹凌波以遄務舟
望浦而倦遲自清光之未覯逾一紀以歴兹敢憑情於
往昔逢君恩之未遺陪桂苑之良遊接蘭臺之高會既
醉酒以飽德亦傾羞而緩帶感平原之愛客傷岐路之
難留戀西園之餘賞泣南浦之徂舟結煩言於將贈情
有盾乎琳球顧龍門其不見過夏首而西浮申服義之
未沬長寄言於還郵
梁陸倕感知已賦贈任昉曰夜申旦而不寐獨匡坐而
怨咨命㒒夫而夙駕指南館而為期學窮書府文究辭
林既耳聞而存口又目見而登心似臨淄之借書類東
武之飛翰軫工遲於長卿踰巧速於王粲固乃度平子
而越孟堅何論孔璋而與公幹或欲涉其涯涘求其界
畔則浩浩淃淃彪彪&KR2377;&KR2377;譬長鋏於韒中若龍淵與蜀
漢濟濟冠蓋祁祁儁逸有竊風以味道咸交臂而屈膝
或望路以窺門空升堂而入室彼春蘭及秋菊尚無絶
於衆芳矧重仁與襲義信遼遼兮未央言追意而不逮
辭欲書而復忘竊仰高而希驥忽脂車而秣馬既一顧
之我隆亦東壁之余假似延州之如舊同伯喈之倒屣
附蒼蠅於驥尾託明鏡於朝光謂虛無而為有布籍甚
於游揚於是柔條颯其成勁白露變而為霜歲忽忽而
遒盡憂與愛兮未忘聚落莖於虛室聽羈雀於枯楊忳
欝悒其誰語獨撫抱而增傷託異人以蠲憂類其文而
愈疾索黃瓊之寄居造安仁之狹室車出門其已歡無
論銜杯與促膝譬鄒子之吟松故未寒而能慄徒納壤
以作高陋吞舟而為網值墨子之愛兼逢太丘之道廣
陪九萬以齊征激三千而同上識公沙於杵臼拔孝相
於無名非夫人之為惑孰云感於余情指北邙以作誓
期鬱鬱於佳城
梁任昉荅陸倕感知巳賦曰原知巳之時義故相知之
信然乃貪廉之異貫柰勇怯之相懸貪在物而成累怯
在我而可甄既自得於為御又甘心於執鞭矧相知其
如此獨攬涕而潺湲雖有望於已知更非謂其知巳信
偉人之世篤本侯服於陸鄉緬風流與道素襲衮衣與
繡裳逮伊人而世載並三駿而龍光過龍津而一息望
鳳條而載翔彼白玉之雖潔此幽蘭之信芳思在物之
取譬非升斛而能量匹方峙於東嶽比凝厲於秋霜不
一飯以忘過每三錢以投渭匪蒙袂之敢嗟豈溝壑之
能衣既藴藉其有餘又澹然而無味得意同乎卷懷違
方似乎仗氣類平叔而靡雕似子臺而不朴冠衆善而
胎操綜群言而名學折高戴於后臺異鄒顔乎董握探
三詩於河間訪九師於淮曲術兼口傳之書藝廣鏗鏘
之樂時坐睡而懸梁裁據梧而錐幄唯忘年之陸子定
一遇於班荆余獲田蘇之價爾得海上之名信落魄而
無産終長勤於短生饑虛表於徐步逃責顯於疾行子
比我於叔則又方余於耀卿心照情交流言靡惑萬類
闇求千里懸渴言象可廢筌蹄自默居非連棟行待舟
車冬夜不長夏日靡餘肴核非餌絲竹豈娛我未捨駕
子已廻輿中飲相顧悵然動色邦壤雖殊離會難測存
異山陽之居没非要離之側以膠投漆中離婁豈能識
書後漢崔瑗與葛元甫書曰今遣奉書錢千為䞇井送
許子十卷貧不及素但以紙耳
後漢馬融與竇伯向書曰孟陵奴來賜書見手跡歡喜
何量次於面也書雖兩紙紙八行行七字七八五十六
字百三十二言耳
後漢延篤荅張奐書曰惟别三年夢想言念何日有違
伯英來惠書盈四紙讀之三復喜不可言
後漢張奐與隂氏書曰篤念既密文章燦爛名實相副
奉讀周旋紙弊墨渝不離于手
晉庾冰與王羲之書曰得示連紙一丈致辭一千祗增
其歎耳了無解於往懷
藝文類聚卷三十一
