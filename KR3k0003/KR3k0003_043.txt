藝文類聚卷四十三唐歐陽詢撰
樂部三(舞)(歌)
舞
爾雅曰婆娑舞也
尚書曰苗民逆命帝乃誕敷文德舞干羽于兩階七旬
有苗格
樂緯曰武王承命興師渡孟津前歌後舞
周官曰樂師掌教國子六舞凡舞有帗舞有羽舞有旄
舞有干舞
禮記曰治民勞者舞行綴遠治民逸者舞行綴短故觀
其舞知其德又曰以禘禮祀周公於太廟朱干玉戚冕
而舞大武
毛詩曰舍其坐遷屢舞僊僊側弁之俄屢舞傞傞
左傳曰考仲子之宫將萬焉公問羽數於衆仲對曰天
子用八諸侯用六大夫四士二夫舞所以節八音而行
八風也
楚辭曰二八齊容起鄭舞袵若交竿撫案下又曰翾飛
兮翠曾(曾舞也言舞工巧似翠鳥之舉)展詩兮會舞
韓子曰長袖善舞多錢善賈
淮南子曰今鼓舞者身若秋葯被風(葯白芷也被風言其弱也)
漢書曰孝武李夫人本以倡進兄延年知音善歌舞延
年侍上起舞歌曰北方有佳人絶世而獨立一顧傾人
城再顧傾人國寧不知傾城與傾國佳人難再得平陽
公主因言延年女弟上召見實妙麗善舞由是幸生昌
邑哀王又曰高祖廟奏武德文始五行之舞武德者象
天下樂已行武以除亂也文始者本舜韶舞也高祖更
名曰文始示不相襲
范煜後漢書曰蔡邕坐上章事徙及歸將就還路五原
太守王智餞之酒酣智起舞屬邕邕不為報智者中常
侍王甫之弟智銜之密告邕怨於囚放謗訕朝廷邕慮
卒不免禍乃亡命江海遠跡吳會
吕氏春秋曰陶唐氏之始隂多滯伏民氣壅閼故為作
舞以宣導之
家語曰子路戎服見孔子拔劒而舞曰古之君子固以
劒自衛乎孔子曰古之君子忠以為質仁以為衛
蔡邕月令章句曰樂容曰舞有俯仰張翕行緩長短之
制
三巴記曰閬中有渝水賨民銳氣喜舞高祖樂其猛銳
數觀其舞使樂人習之故名巴渝舞
魏名臣奏王朗表曰凡音樂以舞為主自黃帝雲門至
周大武皆大廟舞樂名也樂所以樂君之德舞所以象
君之功
魏志曰陶謙為舒令郡守張磐恥為之下磐舞屬謙謙
不為起強之乃舞舞而轉磐曰不當轉耶曰轉則勝人
吳志曰陸遜破曹休王與羣僚共會酒酣命遜舞解所著
白鼯子裘賜之
詩宋南平王白紵舞曲曰僊僊徐動何盈盈玉腕俱凝
若雲行佳人舉袖曜青蛾摻摻擢手映鮮羅狀似眀月
汎雲河體如輕風動流波
梁簡文帝詠舞詩曰嬌情因曲動弱步逐風吹懸釵隨
舞落飛袖低鬟垂又詠舞詩曰戚里多妖麗重娉蔑燕
餘逐節工新舞嬌態似凌虚納花承襵概垂翠逐璫舒
扇開衫影亂巾度履行疎徒勞交甫憶自有專城居又
詠舞詩曰可憐稱二八逐節似飛鴻懸勝河陽伎闇與
淮南同入行看履進轉面望鬟空腕動苕華玉衫隨如
意風上客何湏起啼烏未肯終
梁劉遵應令詠舞詩曰倡女多豔色入選盡華年舉腕
嫌衫重廻腰覺態妍情繞陽春吹影逐相思絃履度開
裙襵鬢轉匝花鈿所愁餘曲罷為欲在君前
梁王訓應令詠舞詩曰新粧本絶世妙舞亦如仙傾腰
逐韻管斂色聽張絃袖輕風易入釵重步難前笑態千
金動衣香十里傳將持比飛燕定當誰可憐
梁楊曒詠舞詩曰紅顔自燕趙妙妓邁陽阿就行齊逐
唱赴節闇相和折腰送餘曲斂袖待新歌嚬容生舞羽
曼睇出横波雖稱趙飛燕比此詎成多
梁庾肩吾詠舞詩曰飛鳥袖始拂啼烏曲未終聊因斷
續唱試託往還風
梁劉孝儀和舞詩曰廻履裾香散飄衫釧響傳低釵依
促管曼睇入繁絃又和詩曰轉袖隨歌發頓履赴絃餘
度行過接手廻身乍斂裾又舞就行詩曰依歌移弱步
傍燭豔新粧徐来翻應節亂去反成行
周庾信詠舞詩曰洞房花燭眀燕餘雙舞輕頓履隨疎
節低鬟逐上聲步轉行初進衫飄曲未成鸞廻鏡欲滿
鶴顧市應傾已曾天上學詎是世中生
陳徐陵詠舞詩曰十五屬平陽因来入建章主家能教
舞城中巧且粧低鬟向綺席舉袖拂花黃燭送空廻影
衫傳箧裏香當由好留客故作舞衣長
賦後漢傅毅舞賦曰楚襄王既遊雲夢將置酒宴飲謂
宋玉曰寡人欲觴羣臣何以娛之玉曰臣聞激楚結風
陽阿之舞材人之窮觀天下之至妙噫可進乎王曰試
為寡人賦之玉曰唯唯鄭女出進二八徐侍姣服極麗
姁媮致態貌嫽妙以妖冶紅顔㷸其楊華眉㜕娟以增
繞目流睇而横波珠翠的皪而照曜華袿飛髾而雜纖
羅顧形影自整装順微風揮若芳動朱脣紆清揚亢音
高歌為樂之方其始興也若俯若仰若来若往雍容惆
悵不可為象羅衣從風長袖交横駱驛飛散颯遝合并
綽約閑靡機迅體輕於是合場遞進案次而俟埒材角
妙夸容乃理軼態横出瑰姿譎起廻身還入廹於急節
紆形赴遠漼以摧折纖縠蛾飛繽猋若絶體如遊龍袖
如素蜺遷延微笑退復次列觀者稱麗莫不怡悦
後漢張衡舞賦曰昔客有觀舞於淮南者美而賦之曰
音樂陳兮旨酒施擊靈鼓兮吹參差叛淫衍兮漫陸離
於是飲者皆醉日亦既&KR0628;美人興而將舞乃修容而改
襲服羅縠之雜錯申綢繆以自飾拊者啾其齊列盤鼓
煥以駢羅抗修袖以翳面兮展清聲而長歌歌曰驚䧺
逝兮孤雌翔臨歸風兮思故鄉搦纖腰而互折嬛傾倚
兮低昂增芙蓉之紅花兮光的皪以發揚騰嫮目以顧
眄眸爛爛以流光連翩駱驛乍續乍絶裾似飛鷰袖如
廻雪於是粉黛施兮玉質粲珠簮挺兮緇髮亂然後整
笄攬髮被纖垂縈同服駢奏合體齊聲進退無差若影
追形
梁簡文帝舞賦曰酌蒲桃坐柘觀命妙舞徵清彈丱髮
初笄參差俱集信身輕而釵重亦腰羸而帶急響玉砌
而遲前度金扉而斜入似斷霞之照彩若飛鸞之相及
既相看而綿視亦含姿而俱立於是徐鳴嬌節薄動輕
金奏巴渝之麗曲唱碣石之清音扇纔移而動步鞞輕
宣而逐吟爾乃優遊容豫顧眄徘徊強紆顔而失笑乍
雜怨而成猜或低昂而失侣乃歸飛而相附或前異而
始同乍初離而後赴不遲不疾若輕若重盼鼓微吟廻
巾自擁髮亂難持簮低易捧牽情恃恩懷嬌妒寵
歌
說文曰詠詩曰歌獨歌謂之謠謳齊歌也
蔡邕月令章句曰樂聲曰歌
山海經曰帝俊八子是始為歌(帝俊帝舜也)
又曰夏后氏啟上三嬪于天得九辯與九歌以下
毛詩序曰情動於中而形於言言之不足故嗟嘆之嗟
嘆之不足故詠歌之
穆天子傳曰天子東遊于黃澤宿于曲洛(洛水之曲也)使宫
樂謠(宫樂曲樂者)曰黃之陁其馬歕沙(歕普問反)黃之澤其馬歕
玉
列子曰薛談學謳於秦青未窮青之伎自謂盡之遂辭
歸秦青弗止餞於交衢拊節悲歌聲震林木響遏行雲
薛談乃謝求反終身不敢言歸秦青顧其友曰昔韓娥
東之齊匱粮過雍門鬻歌假食既去餘響繞梁三日不
絶
孟子曰昔王豹處於淇而河西善謳綿駒處於高唐而
齊右善歌
襄陽耆舊傳曰宋玉識音而善文襄王好樂而愛賦既
美其才而憎其似屈原也乃謂之曰子盍從楚之俗使
楚人貴子之德乎對曰昔楚有善歌者王其聞與始而
曰下里巴人國中唱而和之者數萬人中而曰陽阿採
菱國中唱而和之者數百人既而曰陽春白雪朝日魚
麗含商吐角絶節赴曲國中唱而和之者不過數人盖
其曲彌高其和彌寡
吕氏春秋曰昔葛天氏之樂三人操牛尾捉足以歌八
闋又曰帝嚳氏命咸黑作為唐歌堯命質效山谷之音
以作歌湯命伊尹作為大濩歌晨露
淮南子曰易道良馬使人欲馳飲酒而樂使人欲歌又
曰瓠梁之歌可隨也其所歌者不可為(瓠梁古善歌之人也)
劉向别錄曰有麗人歌賦漢興以来善雅歌者魯人虞
公發聲清哀盖動梁塵
漢書曰孝武南巡狩至于盛唐自潯陽浮江親射蛟江
中獲之舳艫千里薄樅陽而出作盛唐樅陽之歌又曰
武帝思念李夫人不已方士齊人少翁言能致其神乃
夜設燈燭幃幄而令帝居他帳遥見望好女如夫人之
貌而不得就視愈益悲感為作詩令樂府諸音家絃歌
之曰是耶非耶立而望之偏娜娜何姍姍其来遲又曰
張釋之為中郎將從行至灞陵是時慎夫人從上指視
慎夫人新豐道曰此走邯鄲道也使慎夫人鼓瑟上倚
瑟而歌
漢武内傳曰西王母命侍女安法嬰歌玄雲曲上元夫
人自彈雲林之瑟乃歌步玄之曲曰淥景清飈起雲盖
映朱葩蘭房闢琳闕碧室啓瓊沙
鄭緝之東陽記曰歌山在吳寧縣故老相傳云昔有人
乘船從下過見一女子浴汲乃登此山負水行歌姿態
甚妍而莫知所由故名歌山
虞舜作歌曰元首眀哉股肱良哉庶事康哉又歌曰元
首叢脞哉股肱惰哉萬事墮哉又歌曰南風之薰兮可
以解吾民之愠兮南風之時兮可以阜吾民之財兮又卿
雲歌曰卿雲爛兮糺縵縵兮日月光華旦復旦兮八伯
咸進稽首曰眀眀上天爛然星辰日月光華弘於一人帝
乃再歌曰日月有常星辰有行四時從經萬姓允誠於
予論樂配天之靈
周穆天子觴西王母于瑶池之上西王母為天子謠曰
白雲在天上陵自出道里悠遠山川間之將子無死尚
能復来天子荅曰予歸東土和治諸夏萬民平均吾顧
見汝比及三年將復而野
齊寗戚扣牛角歌曰滄浪之水白石粲中有鯉魚長尺
半轂布單衣裁至骭清朝飯牛至夜半黃犢上坂且休
息吾將捨汝相齊國
燕荆軻蕭蕭歌曰燕太子丹使荆軻刺秦王丹祖送於
易水之上高漸離擊筑荆軻歌宋意和之曰風蕭蕭兮
易水寒壯士一去兮不復還
漢高祖大風歌曰高祖還過沛留置酒沛宫悉召故人
父老子弟相佐酒發沛中兒得百二十人教之歌酒酣
上擊筑自歌曰大風起兮雲飛揚威加海内兮歸故鄉
安得猛士兮守四方
漢武臨河決悼功之不成乃歌曰瓠子決兮將奈何浩
浩洋洋慮殫為河殫為河兮地不得寧功無已兮吾山
平吾山平兮鉅鹿溢魚弗鬱兮廹冬日
漢司馬相如琴歌曰相如遊臨邛富人卓王孫家有女
文君新寡竊於壁見之相如因以琴歌挑之曰鳳兮鳳
兮歸故鄉遨遊四海求其皇有艷淑女在此房何緣交
接為鴛鴦鳳兮鳳兮從我栖得託字尾永為妃交情通
體心和諧中夜相從知者誰
漢烏孫公主歌曰吾家嫁我兮天一方遠託異國烏孫
王穹廬為室兮氈為牆肉為食兮酪為漿居常思土心
内傷願為黃鶴兮還故鄉
後漢章帝時童謠曰城中好高髻四方高一尺城中好
大眉四方且半額城中好廣袖四方用疋帛
後漢桓帝時童謠曰城上烏尾畢逋公為吏兒為徒一
徒死百乘車車斑斕至河間姹女能數錢銀為室金為
堂戶上膴膴舂黃粱下有鼓我欲擊之丞相怒
晉劉琨扶風歌曰繫馬長松下發鞍高岳頭烈烈悲風
起泠泠澗水流鹿遊我前猴戲我側資粮既以乏薇蕨
安足食惟昔李愆期寄在匈奴庭忠信反獲罪漢武不
見眀
晉陸機百年歌曰一十時顔如蕣華曄有暉體如飄風
行如飛終朝出遊薄暮歸六情逸豫心無違清酒將炙
奈樂何清酒將炙奈樂何二十時膚彩津澤人理成美
目淑貎灼有榮光車駿馬遊都城高談雅步何盈盈清
酒將炙奈樂何清酒將炙奈樂何三十時行成名立有
令聞力可扛鼎志干雲食如漏巵氣如熏辭家觀國綜
典文清酒將炙奈樂何清酒將炙奈樂何四十時體力
克壯志方剛跨州越郡還帝鄉出入承眀擁大璫清酒
將炙奈樂何清酒將炙奈樂何五十時荷旄杖節鎮邦
家鼓鍾嘈噆趙女歌羅衣綷粲金翠華言笑雅舞相經
過清酒將炙奈樂何清酒將炙奈樂何六十時年亦耆
艾業亦隆驂駕四牡入紫宫軒冕婀那翠雲中子孫昌
盛家道豐清酒將炙奈樂何清酒將炙奈樂何七十時
精爽頗損膂力愆清水眀鏡不欲觀臨樂對酒轉無歡
攬形修髮獨長歎八十時眀已損聰去耳前言往行不
復紀辭官致禄歸桑梓安車駟馬入舊里樂事告終憂
事始九十時日告耽瘁月告衰形體雖是志意非言多
謬誤心多悲子孫朝拜或問誰指景玩日慮安危感念
平生淚交揮百歲時盈數已登肌肉單四支百節還相
患目若濁鏡口垂涎呼吸嚬蹙反側難茵褥滋味不復
安
晉傅玄燕人美兮歌曰燕人美兮趙女佳其室則邇兮
限層崖雲為車兮風為馬玉在泥兮蘭在野雲無期兮
風有止思多端兮誰能理
晉王獻之情人桃葉歌曰桃葉復桃葉桃葉連桃根相
憐兩樂事獨使我纏綿桃葉復桃葉渡江不用楫但渡
無所苦我自楫迎汝
桃葉荅王團扇歌曰七寳畫團扇粲爛眀月光與郎却
暄暑相憶莫相忘青青林中竹可作白團扇動搖郎玉
手因風託方便團扇復向誰持許自障面顦顇無復理
羞與郎相見
齊陸厥李夫人及貴人歌曰别車桂席塵豹尾香煙滅
彤殿向蘼蕪青蒲復萎絶坐萎絶對&KR1048;蕪臨玉階泣椒
塗寡鶴羈雌飛且止彫梁翠壁網蜘蛛洞房眀月夜對
此淚如珠
晉孫綽情人詩曰碧玉破瓜時相為情顛倒感郎不羞
難廻身就郎抱
宋鮑昭白紵辭歌曰朱脣動素袖舉洛陽少童邯鄲女
古稱淥水今白紵催絃急管為君舞窮秋九月荷葉黃
北風驅鷹天雨霜夜長酒多樂未央又曰春風澹蕩使
思多天色淨淥氣妍和含桃紅萼蘭紫芽朝日灼爍發
園花卷幌結帷羅玉筵齊謳秦吹盧女絃千金顧笑買
芳年又曰桂宫柏寢擬天居朱爵文窗韜碧䟽彫屏匼
匝組帳舒秦筝趙瑟挟笙竽垂璫散珮盈玉除停觴不
語欲誰湏又中興歌曰中興太平運化清四海樂祥景
照玉臺紫煙遊鳳閣又曰碧樓含夜月紫殿争朝光綵
墀散蘭麝風起自生芳又曰三五容色滿四五妙容歇
已輸春日觀分隨秋光没
宋謝莊歌眀堂黃帝辭(五言依土數)履艮宅中㝢司繩揔四
方裁化偏寒燭布政周炎凉景麗條可結霜眀冰可折
凱風扇朱辰白雲流素節又青帝辭(三言依木數)參映夕駟
昭晨雲乘震司青春萌動達萬品新潤無際澤無垠又
赤帝辭(七言依火數)龍精初見大火中朱光北至圭景同庶
物盛長咸殷阜恩覃四溟被九有又白帝辭(九言依金數)百
川如鏡天地爽且眀雲冲氣舉盛德在素精又黑帝辭
(六言依水數)歲既暮日既馳靈乘坎德司規玄雲合晦鳥歸
白雪繁亘天涯
齊謝朓郊廟歌青帝(木生數三)營翼日鳥殷霄凝冰泮玄蟄
昭景湯湯風習習夷女歌東皇集又歌赤帝(火成數七)惟此
夏德德恢恢兩龍在御美精來族雲蓊鬱温風煽興雨
祁祁黍苗遍又歌黃帝(土數五)禀火自眀敏資金挺剛克
凉燠資成化羣方載厚德又歌白帝(金數九)帝悦于兑執
矩固司藏百川收潦精景應徂商嘉樹離披榆關命賓
鳥夜光如霜秋風方嫋嫋又歌黑帝(水數六)霜鍾鳴冥陵
起星廻天月窮紀聽嚴風来不息望玄雲黝無色
齊王融眀王歌辭曰眀王日月照至樂天地和幸息雲
門吹復歇咸池歌桂序金匏轉瑶軒絲石羅露凝嘉草
秀煙度醴泉波(右明王曲)又曰聖君應昌歷景祚啓休眀海
蕩萬川集山崖百草滋大哉君為后何羨唐虞時(右聖君曲)
又曰湛露改寒司交鶯變陽旭瓊袖藻晨紅瑶塘汙初
淥日霽沙漵眀風泉暗華燭遵渚汎蘭觴乘漪舞清曲
(右淥水曲)又曰炎光銷玉殿凉風吹鳳樓金華粧翠羽鷁首
畫龍舟荆姬採菱曲越女江南謳良時時一遇佳人難
再求(右採菱曲)
梁武帝春歌曰階上香入懷庭中花照眼春心一如此
情来不自恨又夏歌曰江南蓮花水紅光復碧色同絲
有同藕異心無異菂又秋歌曰繡帶合歡結錦衣連理
文懷情入夜月含笑出朝雲又團扇歌曰手中白團扇
淨如秋圓月清風任動生嬌香乘意發又襄陽白銅鞮
歌曰龍馬紫金鞍翠眊白玉羈照曜雙闕下知是襄陽
兒
梁沈約郊廟歌黃帝辭曰鬱彼中壇含靈闡化廻環氣
象輪無輟駕又歌青帝辭曰帝位在震龍德司春開元
布澤含和上人又歌赤帝辭曰炎光在離火為威德執
禮昭訓持衡授則又歌白帝辭曰神在秋方帝居西顥
允兹金德裁成萬寳又歌黑帝辭曰德盛浮水玄冥紀
節隂降陽騰氣凝象閉又元會歌辭皇帝出入奏皇雅
歌詩(三曲五言二郊大廟明堂同用)帝德實廣運車書靡不賓執瑁朝
羣后垂旒御百神華盖拂紫微鉤陳繞太一容裔被緹
組參差羅罘罼清蹕朝萬㝢端冕臨正陽青絇黃金繶
衮衣文繡裳又皇太子出入奏胤雅歌詩(一曲四言)自昔殷
代哲王世有降及周成惟器是守上天乃眷大梁既受
灼灼重眀仰承元首又上夀酒奏分雅詩(一曲五言)百福四
象初萬夀三元始拜獻惟衮職同心協卿士北極永無
窮南山安足擬又襄陽白銅鞮歌曰分手桃林岸望别
峴山頭若欲寄音信漢水向東流又春白紵歌曰蘭葉
參差桃半紅飛芳舞縠戲春風如嬌如怨狀不同含笑
流盻滿堂中翡翠羣飛飛不息願在雲間長比翼佩服
瑶草駐容色舜日堯年歡無極又夏白紵歌曰朱火灼
爍照佳人含情送意遥相親嫣然一轉亂心神非子之
故欲誰因又秋白紵歌曰白露欲凝草已黃金琯玉柱
響洞房雙心一影俱回翔吐情寄君君莫忘又冬白紵
歌曰寒閨晝密羅幌垂嬌容麗色心相知雙去雙還誓
不移長袖拂面為君施
梁劉孝威行幸甘泉歌曰漢家迎夏畢避暑甘泉宫棧
車鳴里鼓駟馬駕相風校尉烏丸騎待詔婁煩弓後旌
猶五柞前笳度九嵕才人豹尾内御酒屬車中輦廻百
子閣扇動七輪風鳴鐘休衛士披圖召後宫材官促校
獵凉風戲射熊
古東飛伯勞等歌曰東飛伯勞西飛燕黃姑織女時相
見誰家女兒對門居開花發色照里閭南窗北牖挂眀
光羅帷綺帳脂粉香女兒年幾十五六窈窕無雙顔如
玉三春已暮花隨風空留可憐與誰同
古河中之水歌河中之水向東流洛陽女兒名莫愁十三能織綺十
四採桑南陌頭十五嫁為盧家婦十六生兒字阿侯盧
家蘭室桂為梁中有鬱金蘇合香頭上金釵十二行足
下絲履五文章珊瑚挂鏡爛生光平頭奴子提履箱人
生富貴何所望恨不嫁與東家王
賦袁山松歌賦曰朱脣不啓皓齒不離清氣獨轉妍弄
潜移或似停而不留或如疾而不馳
牋魏繁欽與太子牋曰都尉薛訪車子年始十四能囀
喉引聲與笳同音乃知天壤之所生誠有自然之妙物
潜氣内轉哀音外激大不抗越細不幽散聲悲奮笳曲
美常均及與黃門鼓吹温胡迭唱迭和喉所發音無不
響應遺聲抑揚不可勝窮暨其清激悲吟雜以怨慕詠
北狄之遐征奏胡馬之長思是時凉風拂袵背山臨谿
莫不泫泣隕涕悲懷慷慨竊惟聖體兼愛好竒是以先
白
魏文帝荅曰披書歡笑不能自勝竒才妙伎何其善也
頃守土孫世有女曰𤨏年始九歲夢與神通寤而悲吟
哀聲激切涉歴六載于今十五近者督將具以狀聞是
日博延衆賢遂奏名倡曲極數彈歡情未逞乃合從官
引内世女須臾而至厥狀甚美素顔玄髮皓齒丹脣詳
而問之云善歌舞於是提袂徐進揚蛾微眺芳聲清激
逸足横集然後循容飾粧改曲變度斯可謂聲協鍾石
氣應風律今之妙舞莫巧於絳樹清歌莫善於宋臘豈
能亂靈祇下變庶物漂悠風雲横厲無方若斯也哉固
非車子喉囀長吟所能逮也吾練色知聲雅應此選謹
卜良日納之閑房
啓梁沈約謝齊竟陵王宋永眀樂歌曰鳳綵鸞章霞鮮
錦縟覿寳河宗未必比麗觀樂帝所遠有慙德雖日月
在天理絶稱詠而徘徊光景不能自息
藝文類聚卷四十三
