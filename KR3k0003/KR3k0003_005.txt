藝文類聚卷五唐歐陽詢撰
歲時下(社臘)(伏律)(熱歷)(寒)
社
風俗通曰謹按禮傳共工之子曰修車好遠遊舟車所
至足迹所達靡不窮覽故祀以為祖神
毛詩曰韓侯出祖出宿于屠顯甫餞之清酒百壺其肴
惟何炰鼈鮮魚其蔌惟何惟筍及蒲其贈惟何乘馬路
車
左傳曰楚靈王成章華之臺願與諸侯落之薳啓
疆來召公公將往夢襄公祖梓愼曰君不果行襄公之
適楚也夢周公祖而行今襄公實祖君其不行子服惠
伯曰行先君未嘗適楚故周公祖以道之襄公適楚矣而
祖以道君不行何之三月公如楚
魏志曰王修年七歲喪母母以社日亡來歲鄰里社修
感念母悲哀其鄰里聞之為之罷社
武陵先賢傳曰潘京為州辟進謁值社會因得見次及
探得不孝刺史問曰辟士為不孝耶京舉板荅曰今為
忠臣不得復為孝子其機辨如此
魏臺訪議曰帝問何用未社丑臘王肅對曰魏土也土
畏木丑之明日便寅寅木也故以丑臘土成於未故於
歲始未社也
詩晉潘尼皇太子社詩曰太簇恊青陽履端發歲首孟
月涉初旬告日惟上酉我后邇天休設社祈遐耉
序晉嵇含社賦序曰社之在於世尚矣自天子至於庶
人莫不咸用有漢卜日丙午魏氏釋用丁未至於大晉
則社孟月之酉日各因其行運三代固有不同雖共奉
社而莫議社之所由興也說文云祈請道神為之社有
事於道者吉凶偕名
祭文後漢蔡邕祝社文曰元正令午時惟嘉良乾坤交
泰太簇運陽乃祀社靈以祈福祥
晉應碩祝社文曰元首肇建吉酉辰良五政數惠四教
初揚萬類資新英穎擢章谷風滌歲日和時光命于嘉
賓宴兹社箱敬饗社君休祚是將嘉肴綺錯白茅薦恭
有肉如坻有酒如江社君既眷祇肅威容
伏
歷忌釋曰伏者何也金氣伏藏之日也四時代謝皆以
相生立春木代水水生木立夏火代木木生火立冬水
代金金生水至於立秋以金代火金畏於火故至庚日
必伏庚者金故也
漢書曰東方朔伏日詔賜諸侍郎肉朔獨不待詔拔劒
割肉懷之而去(事具肉部)
典略曰光祿劉松北鎮而袁紹夜酣酒以盛夏三伏之
際晝夜與松飲酒至於無知云以避一時之暑故河朔
有避暑飲
世說曰郄嘉賓三伏之日詣謝公炎暑熏赫雖復當
風交扇猶沾汗流離謝著故絹衣食熱白粥晏然無
異
風俗通曰戶律漢中巴蜀廣漢自擇伏日俗說漢中巴
蜀廣漢其地温暑草木早生晚枯氣異中國夷狄畜之
故令自擇伏日也
詩晉程曉詩曰平生三伏時道路無行車閉門避暑卧
出入不相過今世褦襶子觸熱到人家主人聞客來嚬
蹙奈此何搖扇膊中疼流汗正滂沱傳誡語高明熱行
宜見訶
晉潘岳懷縣詩曰南陸迎修景朱明送末垂初伏啓新
節隆暑方赫曦朝想慶雲興夕遲白日移揮汗辭中宇
登城臨清池凉風自遠集輕衿隨風吹靈圃曜華果通
衢列高椅
熱
說文溽濕暑也
山海經曰夀麻之國爰有大暑不可以往
禮記月令曰季夏之月土潤溽暑
毛詩曰旱既太甚藴隆蟲蟲赫赫炎炎云我無所
管子曰善為國者使農寒耕而熱耘
楚辭曰魂兮歸來東方不可以托十日代出流金鑠石
淮南子曰南方之極自北戶之界至炎風之野赤帝祝
融之所司
神異經曰北方層冰萬里厚百丈有磎鼠在冰下土中
其形如鼠食冰草木根肉重萬斤可以作脯食之已熱
(事具肉部)
京房易飛候曰有雲大如車蓋十餘此陽水之氣必暑
有暍者
漢書西域傳曰罽賓國道歴大小頭痛之山赤土身熱
之坂令人身熱無色頭痛嘔吐
桓子新論曰元帝被病廣求方士漢中逸人王仲都者
詔問所能為對曰但能忍寒暑耳因為待詔至夏暑日
使暴坐又環以十爐火不言熱而身汗不出
五經通義曰冬至陽動於下推隂而上之故寒於上夏
至隂動於下推陽而上之故大熱於上
易曰日月運行一寒一暑日在牽牛則寒日在東井則
暑牽牛外宿遠人故寒東井内宿近人故温也
括地圖曰天毒國最大最熱夏草木皆乾死民善没水
以避日入時暑常入寒泉之下
抱朴子曰洪從祖仙公每大醉及夏天盛熱輒入深水
底竟日乃出者正以能閉氣胎息故耳又曰或問不熱
之道曰服玄冰丸飛雪散王仲都等用此方也
語林曰劉真長見王公王公了不與語時大熱以腹熨
石局
詩晉傅玄詩曰朱明運將極溽暑晝夜興裁動四支廢
舉身若山陵珠汗洽玉體呼吸氣鬱蒸塵垢自成泥素
粉隨手凝
梁簡文帝苦熱詩曰六龍騖不息三伏啓炎陽寢興煩
几案俯仰倦幃牀滂沲汗似鑠微靡風如湯洄池愧生
浪蘭殿非含霜細簾時半捲輕幌乍横張雲斜花影没
日落荷心香願見洪崖井詎憐河朔觴
梁任昉苦熱詩曰旭旦烟雲卷烈景入東軒傾光望轉
蕙斜日照西垣既卷蕉梧葉復傾葵藿根重簟無冷氣
挾石似懷温霡霂類珠綴喘嚇狀雷奔
梁何遜苦熱詩曰昔聞草木燋今覩沙石爛曀曀風逾
靜曈曈日漸旰習靜悶衣襟讀書煩几案臥思清露浥
坐待高星燦蝙蝠戶中飛蠛蠓窗間亂實無河朔飲空
有臨淄汗
梁王筠苦暑詩曰日坂散朱雰天隅歛青靄飛颷煥南
陸炎津通北瀨繁星聚若珠密雲屯似蓋月至每開襟
風過時解帶
梁劉孝威苦暑詩曰暮日苦炎溽遷坐接階廊月麗姮
娥影星含織女光栖禽動夜竹流螢出闇墻香盤糅鮮
粉雕壺承玉漿白羽徒垂握淥水自周堂弱紈猶覺重
纖絺尚少凉弄風思漢朔戲雨憶吳王玄冰術難驗赤
道漏猶長誰能更吹律還令黍谷凉
梁簡文帝納凉詩曰斜日晚駸駸池塘生半隂避暑高
梧側輕風時入襟落花還就影驚蟬乍失林游魚吹水
沫神蔡上荷心翠竹垂秋采丹棗映疎砧無勞夜遊曲
寄此託微吟又晚景納凉詩曰日移凉氣散懷抱信悠
哉珠簾影空卷桂戶向池開鳥栖星欲現河靜月應來
横階入細笋蔽地濕輕苔草化飛為火蚊聲合似雷於
兹靜聞見自此歇氛埃又玄圃納凉詩曰登山想劒閣
逗浦憶辰陽飛流如凍雨夜月似秋霜螢翻競晚熱虫
思引秋凉鳴波如礙石闇草别蘭香
梁孝元帝納凉詩曰高舂斜日下佳氣滿欄楹池紅早
花落水綠晚苔生星稀月稍上雲開河尚横白鳥翻帷
暗丹螢入帳明珠綦趨北閣玳席徙南榮金鋪掩夕扇
玉壺傳夜聲
梁劉孝威奉和逐凉詩曰鐘鳴夜未央避暑起徬徨長
河似曳素明星若散璫倚巖欣石冷臨池愛水凉月纖
張敞畫荷妖韓壽香對此遊清夜何勞娛洞房又奉和
晚日詩曰虬簷挂珠箔虹梁卷霧綃迷迭涵香長芙蓉
逐浪搖飛輪搏羽扇翻車引落潮甘泉推激水迎風慚
遠飈寄言王待詔因聲張子僑吾君安已樂無勞詠洞
簫
梁劉緩奉和納涼詩曰清氣流暄濁非關狹室中當由
小堂上自有大王風蟭螟動蘭室神飇起桂叢被襟深
睿賞曲巷何由同
梁庾肩吾奉和山子納涼詩曰北園涼風早步輦暫逍
遙避日交長扇迎風列短簫山帶彈琴曲桐横栖鳳條
懸門開溜水錦日鎮浮橋黑米生菰葑青花出稻苗無
因學仙藻雲氣徒飄颻
陳徐陵内園逐涼詩曰昔有北山北今余東海東納凉
高樹下直坐落花中狹徑長無跡茅齋本自空提琴就
竹篠酌酒勸梧桐
賦魏繁欽暑賦曰暑景方徂時惟六月大火飄光炎氣
酷烈翕翕盛熱蒸我層軒温風淟涊動靜增煩雖託隂
宫罔所避旃粉扇靡效宴戲尠歡庶望秋節慰我愁歎
魏陳王曹植大暑賦曰炎帝掌節祝融司方羲和按轡
南雀舞衡蛇折鱗於靈窟龍解角於皓蒼遂乃温風赫
戲草木垂幹山坼海沸沙融礫爛飛魚躍渚潜黿浮岸
鳥張翼而近栖獸交游而雲散于時黎庶徙倚棋布葉
分機女絶綜農夫釋耘背暑者不羣而齊跡向隂者不
會而成羣於是大臣遷居宅幽緩神育靈雲屋重構閒
房肅清寒泉湧流玄木奮榮積素冰於幽館氣飛結而
為霜奏白雪於琴瑟朔風感而增涼
魏劉楨大暑賦曰其為暑也羲和摠駕發扶木太陽為
輿達炎燭靈威參乘步朱轂赫赫炎炎烈烈暉暉若熾
燎之附體又温泉而沉肌獸喘氣於玄景鳥戢翼於高
危農畯捉鎛而去疇織女釋杼而下機温風至而增熱
歊悒慴而無依披襟領而長嘯冀微風之來思
魏王粲大暑賦曰惟林鍾之季月重陽積而上昇喜潤
土之溽暑扇温風而至興獸狼望以倚喘鳥垂翼而弗
翔遠昆吾之中景天地翕其同光征夫瘼於原野處者
困於門堂患袵席之焚灼譬洪燎之在牀起屏營而東
西欲避之而無方仰庭槐而嘯風風既至而如湯於是
帝后順時幸九峻之隂岡託甘泉之清野御華殿於林
光潜廣室之邃宇激寒流於下堂重屋百層垂隂千廡
九闥洞開周帷高舉堅冰常奠寒饌代叙
晉夏侯湛大暑賦曰若乃三伏相仍徂暑肜肜上無纖
雲下無微風扶桑赩其增燌大火曄其南升爾乃土墳
地坼谷枯川竭寒泉潜沸冰井騰沫洪液蒸於單簟兮
珠汗霑乎絺葛温風翕其至兮若灑湯於玉質沃新水
以達夕振輕箑以終日
晉卞伯玉大暑賦曰惟祝融之司運赫溽暑之方隆日
貞曜於鶉首律遷度於林鍾温風翕以晨至星火爛以
昏中氣滔滔而方盛晷永路而難終流風兮莫繼朱煙
兮四纏欎邑兮中房展轉兮長筵體沸灼兮如燎汗流
爛兮珠連
晉傅咸感涼賦曰踐朱明之中月暑欎隆以肇興赫融
融以彌熾乃沸海而焦陵獸竄伏於幽林兮鳥垂翼而
弗升汗珠隕於玉體兮粉附身而沾凝於是景雲晨敷
曜靈潜光隂氣聿升凱風載揚忽輕箑於坐隅兮思暖
服於蘭房
寒
左傳曰楚莊王圍蕭申公巫臣曰師人多寒王廵三軍
撫而勉之三軍之士皆如挾纊
穆天子傳曰庚寅北風雪天子寒日中大寒有凍人天
子作黃竹詩(事具雪部)
晏子曰景公起大臺歲寒役之凍餒者有焉公延晏
子坐飲酒樂晏子歌曰庶民之凍我若之何奉上靡弊
我若之何歌終喟然流涕公止之曰子殆為大臺之役
夫寡人將罷
尸子曰雨雪楚莊王披裘當戶曰我猶寒彼百姓賓客
甚矣乃使廵國中求百姓賓客之無居宿絶粮者賑之
國人大悅
戰國策曰田單為齊相過淄水有老人涉淄而寒不能
坐沙中乃解裘衣之襄王曰單之厚施欲取我國乎有
貫珠者聞之曰不如因以為己善乃下令曰寡人憂民
之寒而單解裘衣人稱寡人之意於是閭里相與語曰
田單之愛人乃王之教也
吕氏春秋曰衛靈公天寒鑿池宛春曰天寒恐傷民公
曰何寒哉春曰君衣狐裘坐熊席四陬有火是以不寒
民衣弊不補履决不苴君則不寒民則寒矣公曰善命
罷役又曰戎夷違齊如魯天大寒而後門與弟子宿於
郭外寒逾甚謂弟子曰子與我衣我活我與子衣子活
我國士也為天下惜死子不肖人惡能與國士衣哉戎
夷歎曰道不濟夫解衣與弟子夜坐而死
漢書曰上聞韓王信降匈奴上自將擊之連戰乘勝逐
北至樓煩會天寒卒士堕指者十二三
鍾離意別傳曰嚴遵昔與光武俱為諸生暮夜宿息二
人寒不得寝臥更相謂曰後日豪貴憶此勿相忘別後
數年光武有天下徵遵不至
東觀漢記曰王郎起兵上自薊東南馳夜至蕪蔞亭時
天寒烈衆皆飢疲馮異上豆粥明旦上謂諸將曰昨日
得公孫豆粥飢寒俱解
葛仙公別傳曰公與客談語時天大寒仙公謂客曰居
貧不能人人得罏火請作一大火共致暖者仙公因吐
氣火赫然從口中出湏臾火滿屋客皆熱脫衣矣
賦梁裴子野寒夜賦曰何四序之平分處修冬而多慮
眷搖落兮遵盡悲荏苒其云除日晼晚而易潜夜悠長
而難曙既而庭流皓月階被凝霜風吹衣而懍懔氣空
積而蒼蒼襲重裘兮弗燠熾朱火兮無光門蕭條而晝
閴夜寂寞兮無人䟽三逕以負汲結二耦而為賓
晉夏侯湛寒苦謠曰惟立冬之初夜天慘懔以降寒霜
皚皚以被庭冰溏瀩於井幹草槭槭以䟽葉木蕭蕭以
零殘松隕葉於翠條竹摧柯於綠竿
表陳王曹植表曰臣聞寒者不貪尺玉而思短褐饑者
不願千金而美一飡夫千金尺玉至貴而不若一飡短褐
者物有所急也
臘
風俗通曰禮傳曰夏曰嘉平殷曰清祀周曰大蜡漢改
曰臘臘者獵也因獵取獸祭先祖也漢火行衰於戍故
此日臘也
漢舊儀曰臘者報諸鬼神古聖賢有功於民者也
蔡邕獨斷曰臘者歲終大祭縱吏民宴飲非迎氣故
但送不迎
禮記曰天子大蜡八伊耆氏始為蜡蜡者索也歲十二
月合聚萬物而索饗之又曰子貢觀於蜡孔子曰賜也
樂乎對曰一國之人皆若狂賜未知其樂也子曰百日
之蜡一日之澤非爾所知也(蜡之祭勞農以休息之言民勤稼穡有百日之勞今)
(日飲酒宴樂君之恩澤也非爾所知其義大也)
周禮曰國祭蜡則龡豳頌擊土鼓以息老物
左傳曰晉侯假道於虞以伐虢宫之竒諫弗聽以其族
行曰虞不臘也
列女傳曰魯之母師者魯九子之寡母也臘日休家作
者歲祀禮事畢悉召諸子謂曰婦人之義非有大故不
出夫家然吾父母家多幼稚歲時禮不理吾從汝謁往
監之諸子皆稽首唯諾又召諸婦曰婦人有三從之義
無專制之行少繫於父母長繫於夫老繫於子今諸子
許我歸私家雖踰婦禮願與少子俱以脩婦人出入之
制諸婦其慎房戶之守吾夕而反於是使少子僕而歸
謝承後漢書曰沛國陳咸為廷尉監王莾簒位還家杜
門不出莾改昜漢法令及臘日咸常言我先祖何知王
氏臘乎
風俗通曰莵髕俗說臘正祖食得莵髕者名之曰幸賞
以寒酒幸善吉祥令人吉利也
鄭玄別傳曰玄年十二隨母還家正臘宴會同列十數
人皆美服盛飾語言閒通玄獨漠然如不及父母私督
數乃曰此非我志不在所願
陳留志曰范喬邑人臘多盗斫其樹人有告喬佯弗聞
邑人愧而歸之喬曰卿臘日取此欲與父母相歡娛耳
會稽典錄曰陳修烏傷人家貧為吏常步擔上下恒食
乾糒每至正臘僵仆不起同僚飲食請不肯往其志操
如此
世說曰王朗中年以識度推華歆歆蜡日常集子姪宴
飲王朗亦學之有人向張茂先稱此事茂先曰王之學
華皆是形骸之外去之所以更遠
晉博士張亮議曰臘接也祭宜在新故交接也俗謂之
臘之明日為初歲秦漢以來有賀此皆古之遺語也
史記曰秦惠文公十二年初臘始皇三十一年更名臘
曰嘉平
東觀漢記曰甄宇北海人建武中青州從事徵拜博士
每臘詔賜博士羊人一頭羊有大小肥瘦時博士祭酒
議欲殺羊稱分其肉宇曰不可又欲投鈎宇復耻之宇
因先自取其最瘦者
袁山松後漢書曰韓卓字子助陳留人臘日奴竊食祭
其先人卓義其心即日免之
華陽國志曰王長文元康初試守江源令縣收得盗馬
賊及𤼵塜賊長文引前誘慰時遇臘晦皆遣歸家獄先
有繫囚亦遣之謂曰教化不厚使汝等如此長文過也
蜡節慶祚歸就汝上下善相歡樂過節來還當為汝思
他理羣吏惶懅爭請不許尋有赦令無不感恩所宥人
誓不為惡曰不敢負王君也
搜神記曰宣帝時隂子方者當臘日晨炊而竈君神形
見子方再拜受慶家有黃羊因以祀之自是以後暴至
巨冨故後常以臘日祀竈(事具竈部)
養生要曰十二月臘夜令人持椒卧井旁無與人言内
椒井中除温病
詩晉裴秀大蜡詩曰日躔星紀大吕司晨玄象改次庶
衆更新歲事告成八蜡報勤告成伊何年豐物阜豐禋
孝祀介兹萬祐報勤伊何農功是歸穆穆我后務兹蒸
黎宣力菑畝沾體暴肌飲饗清祀四方來綏充牣郊甸
鱗集京師交錯貿遷紛葩相追反袂成帷有肉如丘有
酒如泉有肴如林有貨如山率土同歡和氣來臻祥風
協順降祉自天方隅清謐嘉祚日延與民優游享夀萬
年
晉江偉答賀蜡詩曰正元二年冬臘家君在陳郡余别
在國舍不得集會弟廣平作詩以貽余余因荅之曰蜡
節之會廓焉獨處晨風朝興思我慈父我心懷戀運首
延佇
宋張望蜡除詩曰玄靈告稔謝青龍駕拂軫鮮冰迎流
結凝霤垂簷霣人欣八蜡暢詎知歲聿盡
序晉嵇含娛蜡賦序曰玄象運而寒暑交節會至而萬
物遷天地之化固以不停况於人道之不變乎是以百
年憂喜相參能達要終之數悟生生之宜者百世不週
其人大蜡之夕雖天下同有携金蘭以齊馨利貴得意
以遣榮勢孰我尚哉
律
爾雅曰律謂之分
尚書曰予欲聞六律五聲八音在治忽以出納五言汝
聽又曰聲依永律和聲八音克諧無相奪倫神人以和
周官曰太師掌六律六吕文以五聲播以八音教六詩
以六德為之本以六律為之音
禮記曰正月律中太簇二月律中夾鍾三月律中姑洗
四月律中仲吕五月律中蕤賓六月律中林鍾七月律
中夷則八月律中南吕九月律中無射十月律中應鍾
十一月律中黃鍾十二月律中大吕
周禮注曰律吕相生者三分益一下生者三分減一黃
鍾律長九寸下生林鍾六月律也
左氏傳曰六律七音八風九歌以相成也清濁小大短
長疾徐哀樂遲速高下出入周流以相濟也君子聽之
以平其心
孟子曰師曠之聰不以六律不能正五音
吕氏春秋曰昔黃帝命伶倫作為律伶倫自大夏之西
乃之阮隃之隂取竹之嶰谷以生空竅厚均者斷兩節
間長三寸九分而吹之以為十二筒聽鳳鳴以別十二
律其雄鳴為六雌鳴亦六故曰黃鍾之宫律之本也
淮南子曰䕫合六律調五音通八風
漢書曰至治之世天地之氣合以生風天地之風氣定
十二律又曰漢家言律歷者本張蒼蒼好書無所不觀
無所不通而尤究律歷又曰京房本姓李推律自定為
京氏
劉向別錄曰鄒子在燕燕有谷地美而寒不生五谷鄒
子居之吹律而温氣至今名黍谷(事具地部谷篇)
論衡曰孔子吹律自知殷苗裔
楊泉物理論曰聽清濁五聲之和然後制為鍾律取宏
農宜陽縣金門山竹為管
晉諸公讃曰世祖時以荀勖所造律得周時玉律以校
正同荀勖奏曰中所出御府銅管律二十五具其三具
與杜䕫左延年法同
表周王褒上新定鐘表曰萬物生象始乎算數天道運
行基乎步術量有輕重平以權衡音有清濁協乎律吕
是以周𤼵聽聲候春冬之生殺師曠吹律知晉楚之衰
亡數始黃鍾琯終仲吕還宫變徵參天兩地三分損益
累黍相乘四時發歛忽微斯測皇帝治歷明時推元受
命八音七始之奏五聲六律之和斟酌繁簡分析節
度推之以升斛正之以權衡稽之以古今覈之以經傳
周庾信為晉陽公上玉律表曰臣聞三才既立君臣之
道已陳六位時成禮樂之功斯正故以叶和日月測度
隂陽悦豫兆民儀刑萬國者也伏見勑旨刊正音律平
章歷象奏黃鍾而歌大吕變孤竹而舞雲門莫不器取
疎通聲從安樂四分既明三微是定是以聞鍾於洛浦
即辨聲乖聽鐸於邯鄲先知響韻二分二至行於司歷
之官九變九成被於和樂之職足以動天地感鬼神化
被風俗平分寒暑豈直吟嘯谿谷廻翔鸞鳳而已哉是
知零陵廟前徒尋舜管始平城下空論周天臣聞上制
其禮下習其儀君定其法臣行其事謹造玉律一具并
玉秤尺斗合等始得成功至於分粟累黍量兹數籥實
以仰稟聖規參詳神思所冀節移隂管毋勞河内之灰
氣動陽鍾不待金門之竹而琬琰事輕般倕慮淺不足
展采成均增耀度量
歷
世本曰容成作歷
尚書曰廼命羲和欽若昊天歷象日月星辰敬授民時
又曰協用五紀其五曰歷數
尸子曰造歷數者羲和子也
漢書曰歷數之起尚矣傳述顓頊命南正重司天火正
黎司地其後三苗亂德二官咸廢而閠餘乖次孟陬殄
滅攝提失方又曰使校歷淳于陵渠複覆太初歷晦朔
弦望最密日月如合璧五星若連珠又曰歷譜者序四
時之位正分至之節會日月五星之辰以考寒暑殺生
之實故聖王必正歷以探知五星日月之會凶阨之患
其術皆出焉此聖人知命之術也
續漢書曰昔者聖人之作歷也觀璿璣之運三光之作
道之發歛景之長短斗綱所建青龍所躔參伍以變錯
綜其數而制術焉
益部耆舊傳曰巴郡洛下閎漢武帝時改顓頊歷更作
太初歷曰後八百歲此歷差一日當有聖人定之
楊泉物理論曰疇昔神農始治農功正節氣審寒温以
為早晚之期故立歷日
風土記曰自黃帝顓頊下達三王治歷十有一家考課
損益各有變衰非天運之錯考察意異故也
王隠晉書曰張載弟前烏程令名冗蔡邕注明堂令中
台要解又綴諸脱歷數而為歷贊荀崧見贊異之云信
該羅歷表義矣
表梁簡文帝謝賜新歷表曰五司告肇萬夀載光琯叶
璧輪慶休寶歷班和布政懸闕徇道或宏敬授之典載
闡浹辰之教又謝賜新歷表曰璿籥環璣鳳司肇律觀
斗辨氣玉琯移春萬福維新克固天保
梁沈約謝賜新歷表曰竊惟觀斗辨日馭生為本審時
分地稼政莫先何則勝殺無舛拘忌之理難忽珠璧有
徵禮節之原攸序
梁王僧孺謝歷表曰竊以龍馭不爽靡見侵薄鳳職是
司曾無昃眺璧聯珠燦輪映階平義實明時事惟均政
固以先天候其餘始執杓驗其平分九瀛仰化萬㝢依
朔
啓梁庾吾謝歷日啓曰凌渠所奏弦望既符鄧平之言
錙銖皆合登臺視朔覩雲物之必書拂管移灰識權衡
之有度初開卷始暫謂春留末覧篇終便傷冬及徘徊
厚渥比日為年
藝文類聚卷五
