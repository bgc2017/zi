藝文類聚卷四十二唐歐陽詢撰
樂部二(樂府)
樂府
魏武帝短歌行曰對酒當歌人生幾何譬如朝露去日
苦多明明如月何時可掇憂從中来不可斷絶月明星
稀烏鵲南飛繞樹三匝何枝可依山不厭高海不厭深
周公吐哺天下歸心
晉陸機短歌行曰置酒高堂悲歌臨觴人夀幾何逝如
朝霜時無重至華不載陽蘋以春暉蘭以秋芳来日苦
短去日苦長今我不樂蟋蟀在房
古長歌行曰青青園中葵朝露待日晞陽春布德澤萬
物生光輝常恐秋節至焜黃華葉衰百川東到海何時
復西歸少壯不努力老大徒傷悲又曰昭昭清明月輝
光燭我牀憂人不能寐耿耿夜何長微風衝閨闥羅帷
自飄颺攬衣曳長帶屣履下高堂
魏明帝長歌行曰静夜不能寐耳聆衆禽鳴大城育狐
兔高墉多鳥聲中心感時物攬劒下閒庭翔佯於階際
景星一何明
晉陸機長歌行曰逝矣經天日悲哉帶地川寸隂無停
晷尺波徒自旋遠期鮮克及盈數固希全
梁沈約長歌行曰連連丘壑改微微市朝變局塗頓遠
策留歡限奔箭春貌既移紅秋水豈停蒨一倍茂陵道
寧思柏梁宴長戢兔園情永别金華殿
魏文帝煌煌京洛行曰嗟彼樂生古之雅人智矣燕昭
可謂得臣峩峩仲連齊之高士北辭千金東蹈滄海
宋鮑照代京洛篇曰鳳臺十二重四戶八綺窗繡桷金
蓮花桂柱玉盤龍珠簾無隔露羅幌不勝風春吹廻白
日霜歌落塞鴻但懼秋塵起盛愛逐衰蓬坐視青苔滿
卧對錦筵空琴瑟縦横散舞衣不復縫
梁簡文帝京洛篇曰南遊偃師縣斜上灞陵東廻瞻龍
首堞遥望德陽宫重門遠照耀天闕復穹窿夜輪懸素
魄朝光蕩碧空秋霜曉驅鴈春雨暮成虹曲陽造甲第
高安還禁中劉蒼歸作相竇憲出臨戎惟此两京盛歡
宴遂無窮
梁戴暠煌煌京洛篇曰欲知佳麗地為君陳帝京由来
稱侠窟争利復争名鑄銅門外馬刻石水中鯨黑龍過
飲渭丹鳳俯臨城羣公惡郭觧天子問黃瓊詔幸平陽
第騎指伏波營五侯同拜爵七貴各垂纓揮金留客座
饌玉待鐘聲獨有文園令偏嗟武騎輕
魏陳王曹植名都篇曰名都多妖麗京洛出少年寳劒
直千金被服麗且鮮闘雞長安道走馬長楸間驅馳未
能半䨇兔過我前左挽因右發一縱兩禽連餘巧未及
展仰手接飛鳶歸来宴平樂美酒斗十千又白馬篇曰
白馬飾金羈連翩西北馳借問誰家子幽并遊俠兒少
小去鄉邑揚名沙漠垂控弦破左的右發摧月支仰手
接飛猱俯身散馬蹄邊城多警急胡人數遷移羽檄從
北来厲馬登高隄棄身鋒刃端性命安可懷名在壯士
籍不得中顧私捐軀赴國難視死忽若歸
宋袁淑效曹子建白馬篇曰劒騎何翩翩長安五陵間
秦地天下樞八方湊才賢荆魏多壮士宛洛冨少年義
分明於霜信行直如絃侠烈良有聞古来共知然
宋鮑照代陳王白馬篇曰白馬騂角弓鳴鞭垂北風要
途問邊急雜虜入雲中薄暮雪雲起飛沙被遠松棄别
中國愛要冀胡馬功但令塞上兒知我獨為䧺
梁沈約白馬篇曰白馬紫金鞍停鑣過上蘭赤坂塗三
折龍堆路九蟠水生肌裏凍風起骨中寒唯見恩義重
豈覺衣裳單本持驅命苦幸遇身得完
梁徐悱擬白馬篇曰要功非汗馬報效有鋒端日沒塞
雲起風悲胡地寒歸報明天子燕然今復刊
魏文帝燕歌行曰秋風蕭瑟天氣凉草木搖落露為霜
羣燕辭歸鴈南翔念君遠遊多思腸慊慊思歸戀故鄉
何為淹留寄他方賤妾煢煢守空房憂来思君不敢忘
魏明帝燕歌行曰白日晼晼忽西傾霜露慘悽塗階庭
秋草捲葉摧枝莖翩翩飛蓬常獨征有似遊子不安寧
晉陸機燕歌行曰四時逝代序不追寒風習習落葉飛
蟋蟀在堂露盈墀念君遠遊苦恒悲君何緬然久不歸
宋謝惠連燕歌行曰四時推遷迅不停三秋蕭瑟葉辭
莖霏霜被野鴈南征念君客遊羇思盈何為淹留無歸
聲愛而不見傷心情
梁元帝燕歌行曰燕趙佳人本自多遼東少婦學春歌
黃龍戍北花如錦玄莵城前月似蛾如何此時别夫壻
金羈翠眊往交河還聞入漢去燕營怨妾愁心百恨生
漫漫悠悠天未曉遥遥夜夜聽寒更自從異縣同心别
偏恨同時成異節横波滿臉萬行啼翠眉暫歛千重結
並海連天合不開那堪春日上春臺唯見遠舟如落葉
復看遥舸似行杯沙汀夜鶴嘯羇雌妾心無趣坐傷離
翻嗟漢使音塵斷空傷䏼妾燕南垂
周王襃燕歌行曰初春麗日鶯欲嬌桃花流水沒河橋
薔薇花開百重葉楊柳覆地數千條自從昔别春燕分
經年一去不相聞無復漢地關山月唯有漠北薊城雲
屬國小婦猶年少羽林輕騎數征行遥聞陌頭採桑曲
猶勝胡笳邊地聲胡笳向暮使人泣長望閨中空佇立
桃花覆地杏花舒桐生井底寒葉疎試為来看上林鴈
應有遥寄隴頭書
周庾信燕歌行曰代北雲氣晝昏昏千里飛蓬無復根
寒鴈一一度遼水桑葉紛紛落薊門晉陽山頭無箭竹
疏勒城中乏水源屬國征戍久離居陽關音信絶能疏
願得魯連飛一箭持寄思歸燕將書度遼本自有將軍
寒風蕭蕭生水紋妾驚甘泉且烽火君訝漁陽多陣雲
自從將軍出細柳蕩子空牀定難守盤龍明鏡餉秦嘉
辟惡生香寄韓夀洛陽遊絲百丈連黃河春冰千片穿
桃花顔色如好馬榆莢新開似細錢蒲萄一杯千日醉
無事九轉學神仙定取金丹作幾服能令華表得千年
魏文帝月重輪行曰三辰垂光照臨四海煥哉何煌煌
悠悠與天地久長愚見目前聖覩萬年明闇相絶何可
勝言
魏明帝月重輪行曰天地無窮人命有終立功揚名行
之在躬聖賢度量得為道中
梁戴暠月重輪篇曰皇基屬明朗副德表重輪輪重非
是暈桂滿自恒春海珠全更減階蓂翳且新婕妤譬圑
扇曹王比洛神北堂豈盈手西園偏照人
魏陳王曹植飛龍篇曰晨遊太山雲霧窈窕忽逢二童
顔色鮮好乘彼白鹿手翳芝草西登玉堂金樓複道授
我此藥神皇所造夀同金石永世難老又吁嗟篇曰吁
嗟此轉蓬居世何獨然長去本根逝宿昔無休閒願為
中林草秋随野火燔又鰕䱉篇曰鰕䱉遊潢潦不知江
海流燕雀戲蕃柴安識鵠鶴遊世士比誠明大德故無
儔又種葛篇曰種葛南山下葛蔓自成隂與君初定婚
結髮恩義深行年將晚暮佳人懷異心恩紀曠不接我
情遂抑沉又驅車篇曰神哉彼太山五岳顯其名隆高
貫雲霓嵳峩出太清周流二六候間置十二亭上有涌
醴泉玉石揚華英東北望吳野西眺觀日精王者以歸
天效厥元功成又當欲遊南山篇曰東海廣且深由卑
下百川五岳雖高大不逆垢與塵嘉善而矜愚大聖亦
同然仁者必夀考八坐咸萬年又仙人篇曰仙人攬六
著對博太山隅湘娥拊琴瑟素女吹笙竽玉樽盈桂酒
河伯獻神魚廻駕過紫微與帝合靈符閶闔正嵳峩䨇
闕萬丈餘又升天行曰乘蹻追術士遠之蓬莱山靈液
飛素波蘭桂上參天玄豹遊其下翔鵾戲其巔乘風忽
登舉彷彿見衆仙又曰扶桑之所出乃在朝陽谿中心
陵蒼昊布葉蓋天涯日出登東幹既夕沒西枝願得紆
陽轡廻日使東馳
宋鮑照升天行曰倦見物興衰驟覩俗屯平窮途悔短
計晚志重長生從師入遠岳結友事仙靈風餐委松宿
雲卧恣天行暫遊越萬里近别數千齡
晉傅玄歴九秋篇曰歴九秋兮三春遣貴客兮一賓顧
多君心所親乃命妙妓才人窮八音兮異倫微披素齒
丹唇逸響飛薄梁塵精爽𦕈𦕈入神薺與麥兮夏零蘭
桂踐霜逾馨妾心結意丹青何憂君心中傾又車遥篇
曰車遥遥兮馬洋洋追思君兮不可忘君安遊兮西入
秦願為影兮隨君身
梁簡文帝度關山行曰關山遠可度遠度復難思直指
遮歸道都護總前期力農争地利轉戰逐天時材官蹶
張皆命中弘農越騎盡搴旗搴旗遠不息驅虜何窮極
狼居一封難再覩閼氏永去無容色銳氣且横行朱旗
亂日精先屠光禄寨却破夫人城凱還歸舊里非是衒
功名
梁戴暠度關山篇曰昔聽隴頭吟平居已流涕今上關
山望長安樹如薺千里非鄉邑百姓為兄弟武帝初承
平東伐復西征催令四校出倚望三邊平丈夫意氣本
自然来時辭第已聞天但令此心與命在不持烽火照
甘泉
周王襃關山篇曰從軍出隴阪驅馬度關山關山恒掩
藹高峯白雲外遥望秦川水千里長如帶好勇自秦中
意氣多豪䧺少年便習戰十四已從戎遼水深難渡榆
關斷未通
晉陸機太山吟曰太山一何高迢迢造天庭峻極周已
遠曾雲鬱冥冥梁甫亦有館蒿里亦有亭幽塗延萬鬼
神房集百靈長吟太山側慷慨激楚聲
宋謝靈運吳會行曰六引緩清唱三調佇繁音列筵皆
寂寂咸共聆會吟會吟自有初請從文命敷敷績壺冀
始刊木至江汜句踐善廢興越王識行止范蠡出江湖
梅福入城市
晉傅玄豔歌行曰蛾眉分翠羽明眸發清揚丹脣翳皓
齒秀色若珪璋容華既以豔志節擬秋霜
梁簡文帝豔歌行曰雲楣桂成戶飛棟杏為梁斜窗通
藥氣細隙引塵光裁衣魏后尺汲水淮南牀青驪暮已
及豫使羅魂香
晉陸機前緩聲歌行曰遊仙聚靈族高宴層城阿長風
萬里急慶雲鬱嵳峩北徵瑶臺女南要湘川娥肅肅宵
駕動翩翩翠盖羅太容揮高絃洪崖發清歌獻酬既已
終輕舉乘紫霞
宋謝靈運緩歌行曰飛客結靈友凌空萃丹丘習習和
風起采采彤雲浮娥皇發湘浦宵明出河洲宛宛連螭
轡裔裔振龍旒
晉陸機櫂歌行曰遲遲暮春日天氣柔且嘉元吉隆初
已濯穢遊黃河龍舟浮鷁首羽旗垂藻葩乘風宣飛景
逍遥戲中波名謳激清唱榜人縱櫂歌投綸沉洪川飛
繳入紫霞
梁簡文帝櫂歌行曰妾家住湘川菱歌本自便風生觧
刺浪水深能促船葉亂由牽荇絲飄為折蓮濺粧疑薄
汗霑衣似故□浣沙流暫濁汰錦色還鮮參同趙飛燕
借問李延年從来入絃管誰在棹歌前
宋鮑照放歌行曰蓼蟲避葵堇習苦良可哀小人自齷
齪安知曠士懷雞鳴洛城裏禁門平旦開冠盖縦横至
車騎四方来夷世不可逢賢君信愛才一言分珪爵片
善辭蒿莱豈伊白璧賜將起黃金臺今君有何疾臨路
獨遲廻
梁何遜輕薄篇曰長安美年少重身輕萬億柘彈随珠
丸白馬黃金飾相期百戲傍去来三市側象牀沓繡被
玉盤傳綺食倡女掩扇歌小婦開簾織相看獨隐笑見
人還歛色
張率遠期篇曰遠期終不歸節華坐將變誰將久離别
他鄉且異縣浮雲蔽重山相望不可見
梁庾成師遠期篇曰憶别春花飛已見秋葉稀淚粉羞
明鏡愁帶減寬衣得書言未及夢見道應歸坐使紅顔
歇獨掩青樓扉
梁簡文帝蜀道難曲曰巫山七百里巴水三廻曲笛聲
下復高猿啼斷還續
梁劉孝威蜀道難篇曰玉壘高無極銅梁不可攀䨇流
迸巇道九坂澀陽關鄧侯束馬去王生歛轡還嵎山金
碧有光輝遷亭車馬正輕肥彌思王褒擁節去復憶相
如乘傳歸君平子雲寂不嗣江漢英靈已信稀又行行
遊獵篇曰之罘講射所上林娛獵場佽飛具罾繳材官
命蹶張高罝掩月兔勁矢射天狼蹶地不遑逸排虛豈
及翔又思歸篇曰胡地憑良馬懷驕負漢恩甘泉烽火
入回中宫室燔錦車勞遠駕繡衣疲屢奔櫪下嚴䨇駿
腰邊垂两鞬乘嶂無期限歸思安可言又公莫渡河篇
曰請公莫渡河河廣風威厲牆偃落金烏舟傾沒犀枻
劍飛猶共水魂沉理俱逝君為川后臣妾作江妃娣
梁簡文帝鴈門太守歌曰輕霜中夜下黃葉晚辭枝寒
苦春難覺邊城秋易知風急鈴旗斷塗長鎧馬疲少觧
孫吳法家本幽并兒非關買鴈肉徙勞皇甫規又曰三
月楊花合四月麥秋初幽州寒食罷鄭國採桑疏便聞
鴈門戍結束事戎車寄語金閨妾勿怨寒牀虛
齊謝眺鼓吹曲十首元會曲曰二儀啟昌歷三朝應慶
期分階赩組練充庭羅翠旗觴流白日下吹謐景雲滋
天儀穆藻殿萬宇慶皇基鈞天曲曰高宴皓天臺置酒
迎風觀笙鏞禮百神鍾石動雲漢瑶臺寳瑟驚綺席舞
衣散已慶明庭樂誰想南風彈入朝曲曰江南佳麗地
金陵帝王州飛甍夹馳道垂楊蔭御溝凝笳翼高蓋疉
鼓送華輈獻納雲臺表功名良可收從戎曲曰選旅辭
轘轅弭節趨河源日起霜戈照風廻連旗翻寥唳清笳
轉蕭條邊馬煩自勉輟耕願征役去何言送遠曲曰北
梁辭歡宴南浦送佳人方衢控龍馬平路騁朱輪瓊筵
妙舞絶桂席羽觴陳一為清吹激潺湲傷别神登山曲
曰天明開秀㠋瀾光媚碧隄風盪翻鶯亂雲行芳樹低
暮春春服美遊駕躡石梯汎水曲曰玉霜霑翠草金風
鳴素枝罷遊平樂苑汎鷁昆明池羽旗散容裔簫鼓吹
參差百年如流水寸心寧共知
梁沈約鼓吹曲十二首漢第一曲朱鷺今第一曲木紀謝言
齊謝梁升也木紀謝炎運昌民去癸鼎歸梁轥五帝軼
三王横四海被八荒漢第二曲思悲翁今第二曲賢首
山言武帝破魏軍於司部肇王跡也賢首山險而峻乘
岨憑臨胡陣騁竒謀奮卒徒斷白馬塞飛狐漢第三曲
艾如張今第三曲桐柏山言武帝牧司王業彌彰也桐
柏山淮之首肇基帝迹遂光區有震邊關殪獯醜農既
歡民惟阜漢第四曲上之迴今第四曲道亾言東昏喪
道義師起樊鄧也道亾數極歸永元悠悠兆庶盡含冤
矯龍翰自樊漢率兹八百驅十亂登我聖明由多難漢
第五曲翁離今第五曲忱威言破加湖元勲建也忱威
授律命蒼兕言薄加湖灌秋水資此威烈齊文軌漢第
六曲戰城南今第六曲漢東流言義師剋魯山城也漢
東流江之汭逆徒蜂聚旌旗紛蔽仰震威靈乘高騁銳
至仁觧網窮鳥入懷因此龍躍言登泰階漢第七曲巫
山高今第七曲鶴樓峻言平郢城兵威無敵也鶴樓峻
連翠微薄言震曜靈威凶衆稽顙天不能違漢第八曲
上陵今第八曲昏主言東昏政亂武帝起義平九江姑
孰大破朱崖伐罪弔民也昏主恣淫慝皆曰自昌盛上
仁矜億兆誓師為請命既齊丹浦戰又符甲子辰悠悠
萬姓民於此覩陽春漢第九曲將進酒今第九曲石首
局言義師先平京邑四城仍廢昏主定大事也石首局
北墉墐新堞嚴東壘峻矢未飛鼓方振競銜璧並輿櫬
翦庶惡靡餘胤漢第十曲有所思今第十曲期運集言
武帝膺籙受禪德盛化遠也期運集惟皇膺寳符龍躍
清漢渚鳳起方城隅謳歌共適夏獄訟两違朱二儀啟
嘉祚千載猶旦暮舞蹈流帝功金玉昭王度漢第十一
曲芳樹今第十一曲於穆言大梁闡運君臣和樂休祚
方遠也於穆君臣君臣和以肅關王道定天保樂均靈
囿宴同在鎬前庭懸鼔鐘左右列笙鏞纓佩俯仰有則
修禮容漢第十二曲上雅今第十二曲惟大梁言梁德
廣運仁化溥洽也惟大梁開運受籙膺圖君八極冠帶
被五都
齊王融巫山高曰髣像巫山高薄暮陽臺曲煙霞乍卷
舒行芳時斷續無㤀坐相望秋風下庭綠
梁元帝巫山高曰巫山高不窮迥出荆門中灘聲下濺
石猿鳥上逐風樹雜山如畫林暗澗疑空無因謝神女
一為出房櫳
梁范雲巫山高曰巫山高不極白日隠光暉藹藹朝雲
去冥冥暮雨歸巖懸獸無跡林暗鳥疑飛枕席竟誰薦
相望徒依依
梁沈約芳樹曰發萼九華隈開跗露寒側氤氲非一香
參差多異色夙昔寒颷舉摧殘不可識霜雪交横至對
之長歎息
梁丘遲芳樹曰芳葉已漠漠嘉實復離離發景傍雲屋
凝暉覆華池輕蜂掇浮穎弱鳥隐深枝一朝容色茂千
春長不移
魏文帝臨高臺行曰臨臺行高高以軒下有水清且寒
中有黃鵠往且翻行為臣當盡忠願令皇帝陛下三千
歲宜居此宫鵠欲南遊雌不能隨我欲躬銜汝口噤不
能開我欲負之毛衣摧頽五里一顧六里徘徊
齊謝朓臨高臺行曰千里常思歸登臺臨綺翼纔見孤
鳥還未辨連山極四面動清風朝夜起寒色誰知倦遊
者嗟此故鄉憶
梁沈約臨高臺行曰高臺不望遠望遠使人愁連山無
斷續河水復悠悠所思愛何在洛陽南陌頭可望不可
至何用觧人憂
梁王僧孺登高臺曰試出金華殿聊登銅雀臺九路平
如砥千門洞已開軒車映日過簫管逐風来若非邯鄲
美便是洛陽才
梁范雲當對酒曰對酒心自足故人来共持方悦羅襟
觧誰念髮成絲迨余聽歌日及我傾樽時
梁張率當對酒曰對酒誠可樂此酒復能醇如華良可
貴似乳更非珍誰能共遲暮對酒惜芳辰君歌尚未罷
却坐避梁塵
梁柳惲獨不見曰芳草生未積春花落如霰出從張公
子還過趙飛燕奉箒長信宫誰知獨不見
梁元帝關山月曰朝望清波道夜上白登臺月中含桂
樹流影自徘徊寒沙逐風起春花犯雪開夜長無與晤
衣單誰為裁又隴頭水歌曰銜杯别隴頭關路漫悠悠
故鄉迷遠近征人分去留沙飛曉成幕海氣旦如樓欲
識秦川處隴水向東流
梁劉孝威横吹曲隴頭流水詩曰從軍戍隴頭隴水滯
沙流時觀胡騎飲常為漢國羞釁妻成兩劒殺子祠䨇
鈎頓取樓蘭頸就觧郅支裘勿令如李廣功遂不封侯
梁簡文帝洛陽道詩曰洛陽佳麗所大道滿春光遊童
時挟彈蚕妾始提筐金鞍照龍馬羅袖拂春桑王車争
曉入潘果溢高箱
梁元帝洛陽道詩曰洛陽開大道城北達城西青槐隨
幔拂綠柳逐風低玉珂鳴戰馬金爪闘場雞桑萎日行
暮多逢秦氏妻
陳蕭蕡長安路曰前登灞陵岸還瞻渭水流城形類北
斗橋勢似牽牛飛軒駕良駟寳劍雜輕裘經過狭斜里
日暮且淹留
梁庾肩吾長安路詩曰桂宫延複道黃山開廣路遠聽
平陵鐘遥識新豐樹日落唱歌還塵飛車馬度
宋鮑照代淮南王曰淮南王好長生服藥鍊氣讀仙經
琉璃作椀牙作盤金鼎玉匕合神丹合神丹戲紫房紫
房綵女弄明璫朱城九門門九閨願逐明月入君懷入
君懷結君珮怨君恨君恃君愛
宋吳邁遠陽春曲詩曰綠樹搖雲光春城起風色佳人
愛華景流靡園塘側宋玉歌陽春巴人長歎息生重愛
惠輕私自憫何極又長離别詩曰生離不可聞况復長
相思如何與君别當我盛年時蕙華每搖蕩妾心空自
持又長相思詩曰晨有遠遊客依依造門端人馬風塵
色知從關塞還煩君尺錦書寸心從此殫道妾長憔悴
無復歌笑顔欄隐千霜樹庭枯十年蘭經春不舉袂秋
落寧復看
梁張率長相思詩曰長相思久離别美人之遠如雨絶
獨延佇心中結望雲去去遠望鳥飛飛滅長相思久别
離所思何在苦天垂鬱鬱相望不得知玉階月夕映羅
帷風夜吹長思不能寢坐望天河移
梁簡文帝烏栖曲曰芙蓉作船絲作筰北斗横天月將
落採蓮渡頭擬黃河郎今欲渡畏風波又曰浮雲似帳
月如鈎那能夜夜南陌遊宜城投酒今行熟停鞍繫馬
暫栖宿又曰青牛丹轂七香車可憐今夜宿娼家娼家
高樹鳥欲栖羅帷翠帳向君低又曰織成屏風銀屈膝
朱脣玉面燈前出相看氣息望君憐誰能含羞不自前
梁元帝烏栖曲曰沙棠作船桂為楫夜渡江南採蓮葉
復值西施新浣紗共汎江干眺月華又曰月華似璧星
如珮流影澄明玉堂内邯鄲九枝朝始成金巵銀椀共
君傾又曰交龍成錦闘鳳紋芙蓉為帶石榴裙日下城
南两相望月沒參横掩羅帳又曰七彩隨珠九華玉蛺
蝶為歌明星曲蘭房椒閣夜方開那知步步香風逐
梁蕭子顯烏栖曲曰濃黛輕紅點花色還欲令人不相
識金壺夜永誰能過莫持奢用比懸河又曰芳樹歸飛
聚儔匹猶有殘光半山日莫憚褰裳不相求漢臯遊女
習風流
梁簡文帝龍笛曲曰江真弄真態翔鳳陽春臺同去復
同来
梁柳惲江南曲曰汀洲採白蘋日落江南春洞庭有歸
客瀟湘逢故人故人久不返春華復應晚不道新知樂
空言行路遠
梁吳均擕手曲曰豔裔陽之春擕手清洛濱雞鳴上林
苑薄暮小平津長裾掃白日廣袖帶芳塵故友一如此
新知詎憶人
梁沈約夜夜曲曰河漢縱復横北斗横復直星漢空如
此寧知心所憶孤燈曖不明寒機猶更織零涕向誰道
雞鳴徒歎息
梁江洪綠水曲曰潺湲復皎潔輕鮮尚可悦横使有情
禽照影遂孤絶又曰塵容不忍飾臨池思客歸誰知取
綠水無趣浣羅衣又秋風曲曰先拂連雲臺罷入迎鑾
殿已折池中荷復馳簷裏燕又胡笳曲曰藏器欲邀時
年来不相讓紅顔征戍兒白首邊城將又曰落日慘無
光臨河獨飲馬瑟䬃夕風高聯翩鴈飛下
宋吳邁遠秋風曲曰寒鄉無異服氊褐代文練月月望
君歸年年不觧線荆揚早春和幽冀猶霜霰地寒妾已
知妾心君不見又胡笳曲曰輕命重意氣古来豈但今
緩頬獻一說揚眉受千金邊風落寒草鳴笳墜飛禽越
情結楚思漢耳聽胡音既懷離俗傷復悲朝光侵日當
故鄉沒遥見浮雲隂
梁吳均秦王卷衣曲曰咸陽春草芳秦帝卷衣裳玉檢
茱萸匣金泥蘇合香初芳薰複帳餘輝耀玉牀須臾朝
宴罷持此贈華陽
梁劉孝綽賦得烏夜啼詩曰鵾絃且輟弄鶴操暫停揮
别有啼烏曲東西各自飛倡人怨獨守蕩子猶未歸忽
聞生離唱中夜泣羅衣
周庾信烏夜啼曲曰促柱繁絃非子夜歌聲舞態異前
溪御史府中何處宿洛陽城頭那得棲彈琴蜀郡卓家
女織錦秦川竇氏妻詎不自驚長淚落到道啼烏恒夜
啼又曰桂樹懸知遠風竿詎肯低獨来明月夜孤情猶
未棲虎賁誰見惜御史詎相擕雖言入絃管終是曲中
啼
晉石崇明君辭曰王明君者本為王昭君以觸文帝諱
改之匃奴盛請婚於漢元帝以明君配焉昔公主嫁烏
孫令琵琶馬上作樂以慰其道路之思其送明君亦必
爾也詩曰我本漢家子將適單于庭辭訣未及終前驅
已抗旌僕御涕流離轅馬悲且鳴行行日已遠遂造匃
奴城延我於穹廬加我閼氏名殺身良不易默默以苟
生願假飛鴻翼乘之以遐征昔為匣中玉今為糞上英
朝華不足歡甘與秋草并傳語後世人遠嫁難為情
梁沈約昭君辭曰朝發披香殿夕濟汾隂河於兹懷九
折自此歛䨇蛾霑粧疑湛露繞臉状流波日見奔沙起
稍覺轉蓬多唯有三五夜明月暫經過
魏陳王曹植箜篌引曰置酒高殿上親友從我遊中厨
辦豐膳烹羊宰肥牛秦筝何慷慨齊瑟和且柔陽阿奏
妙舞京洛出名謳樂飲過三爵緩帶傾庶羞主稱千金
夀賓承萬年酬驚風飄白日光景馳西流盛時不再来
百年忽我遒生存華屋處零落歸山邱
晉石崇思歸引曰思歸引歸河陽假余翼鴻鶴高飛翔
經芒阜濟河梁望我舊館心悦康清渠繳魚彷徨鴈驚
泝波群相將終日周覽樂無方登雲閣列姬姜拊絲竹
叩宫商宴華池酌玉觴
梁簡文帝江南曲曰陽春路時使佳人度枝中水上春
併歸長楊掃地桃花飛清風吹人光照衣光照衣景將
夕擲黃金留上客
梁沈約江南行陽春曲曰楊柳至地燕差池緘情忍思
落容儀絃傷曲怨心自知心自知人不見動羅裙拂珠
殿又朝雲曲曰陽臺氛氲多異色巫山高高上無極雲
来雲去長不息長不息夢来遊經萬世度千秋
梁簡文帝悲楚妃歎曰閨閒漏永永漏長宵寂寂草螢
飛夜戶絲蟲繞秋壁薄笑未為欣微歎還成戚金簮鬢
下垂玉筯衣前滴
宋孝武帝夜聽妓詩曰寒夜起聲管促席引靈寄深心
屬悲絃遠情逐流吹勞衿憑若展誰謂懷㤀易
梁簡文帝夜聽妓詩曰合歡蠲忿葉萱草㤀憂條何如
明月夜流風拂舞腰朱脣隨吹盡玉釧逐絃搖留賓惜
殘弄負態動餘嬌
梁元帝春夜看妓詩曰蛾眉漸成光燕姬戲小堂胡舞
開春閤鈴盤出步廊起龍調節奏却鳳點笙篁樹交臨
舞席荷生夹妓航竹密無分影花疎有異香舉杯聊轉
笑歎兹樂未央
梁何遜詠妓詩曰管隨羅薦合絃驚雪袖遲逐唱廻纖
手聽曲動蛾眉凝情眄墮珥微睇記含辭日暮留佳客
相看愛此時
周庾信看妓詩曰綠珠歌扇薄飛燕舞衫長琴曲随流
水簫聲逐鳳皇細縷纏鐘格圓花釘鼓牀懸知曲不誤
無事顧周郎
陳劉刪矦司空第山園詠妓詩曰石家金谷妓粧罷出
蘭閨看花争欲笑聞瑟似能啼山邊歌落日池上舞前
溪將人當桃李無處不成蹊
陳隂鏗矦司空第山園詠妓詩曰佳人偏綺席妙曲動
鵾絃樓似陽臺上池如洛水邊鶯啼歌扇後花落舞衫
前翠柳將斜日俱照晚粧鮮
陳蕭琳隔壁聽妓詩曰徒聞絃管切不見舞腰廻唯有
歌梁共塵飛一半来
隋盧思道夜聞鄰妓詩曰娼樓對三道吹臺臨九重笙
随山上鶴笛奏水中龍怨歌聲易斷妙舞態難逢誰能
暫留客觧珮一相從
隋弘執恭和平凉公觀趙郡王妓曰小堂羅薦陳妙妓
命燕秦蛾眉疑假黛紅臉自含春合舞俱廻雪分歌共
落塵齊竽不可厠空願上龍津
論晉阮籍樂論曰昔者聖人之作樂也將以順天地之
性體萬物之生也故定天地八方之音以迎隂陽八風
之聲故律吕協則隂陽和音聲適而萬物類奏之圓丘
而天神下降肆之方岳而地祇上應天地合其德則萬
物合其生刑賞不用而民自安車服旌旗宫室飲食禮
之具也鐘磬鞞鼓琴瑟樂之器也禮踰其制則尊卑乖
樂失其序則親疏亂禮定其衆樂平其心禮治其外樂
化其内故清廟之歌詠成功之績賓饗之詩稱禮讓之
則百姓化其善異俗服其德也
藝文類聚卷四十二
