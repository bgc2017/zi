藝文類聚卷五十一唐歐陽詢撰
封爵部(總載封爵外戚封)(親戚封婦人封)(功臣封絶遜讓封尊賢繼封)
總載封爵
周官曰王畿其外方五百里曰侯服又其外方五百里
曰甸服又其外方五百里曰男服又其外方五百里曰
采服又其外方五百里曰衛服又其外方五百里曰蠻
服又其外方五百里曰夷服又其外方五百里曰鎮服
又其外方五百里曰藩服
吕氏春秋曰太公望封於齊周公旦封於魯二君者甚
相善也相謂曰何以治國太公望曰尊賢上功周公曰
親親上恩太公曰魯自此削矣周公曰魯雖削有齊者
亦必非吕氏也其後齊日以大至於霸二十四世而田
氏有齊國魯日以削至於僅四十四世亡
史記曰殷以前尚矣周封五等公侯伯子男然封伯
禽康叔於魯衛地各四百親親之義襃有德也太公
兼五侯地尊勤勞也武王成康所封數百而同姓五
十地上不過百里下三十以輔衛王室又曰騶忌見
威王王說之三月而受相印淳于髠曰善說哉髠
有愚志願陳諸前髠說畢趨出至門而面其僕曰是
人者吾與之微言五其應我若響之應聲是必封不
久矣
漢書曰李廣與望氣王朔語曰漢擊匈奴廣未嘗不在
其中而諸候校尉已下材能不及中人以軍功取侯者
數十人廣不為後人然終無尺寸功以得封邑者何也
豈吾相不當侯耶朔曰將軍自念豈嘗有所恨者乎廣
曰吾為隴西太守羌嘗反吾誘降八百餘人詐而同日
殺之至今恨獨此爾朔曰禍莫大於殺已降此乃將軍所
以不得侯也
漢雜事曰天子太社以五色為壇封諸侯者取其土苴
以白茅授之各以所封方之色以立社於其國故謂之
受茅土漢興唯皇子封為王者得茅土其他臣以戶賦
租入為節不受茅土不立社
東觀漢記曰上封功臣皆為列侯大國四縣餘各有差
博士丁恭等議古帝王封諸侯不過百里故利以建侯
取法於雷上曰古之亡國皆以無道未嘗聞功臣地多
而滅者也乃遣謁者即授印綬又曰馮勤使典諸侯封
事勤差量功次輕重國土遠近地勢豐薄不相踰越莫
不厭服焉自是封爵之制非勤不定
白虎通曰受命之王致太平之美羣臣上下之功故盡
封之及中興征伐大功皆封盛德之士亦封之以德封
者必試之為附庸三年有功因而封之五十里元士有
功者亦為附庸也其位大夫有功成封五十里卿成封
七十里公成封百里又曰王者即位先封賢者憂民之
急也故列土分疆非為諸侯張官設府非為卿大夫皆
為民也
鹽鐵論曰昔太公封營邱之墟辟草萊而居焉地薄人
少於是通利末之道極女工之功是以鄰國交於齊財
畜貨殖世為彊國管仲相桓公襲先君業輕重之變南
服彊楚而霸諸侯
袁子曰今有卿相之才居三公之位修其治政以寧國
家未必封侯也今軍政之法斬一牙門將者封侯夫斬
一將之功孰與安寧天下者乎夫斬一將之功者封侯
失封賞之意也
相書曰天中容半印封侯又曰天中正臽如刀者封侯
周易曰我有好爵吾與爾靡之
左傳曰齊莊公為勇爵殖綽郭最欲與焉州綽曰東閭
之役臣左驂廹還於門中識其枚數其可以與乎公曰
子為晉君也對曰臣為隷新
管子曰爵不尊禄不重者不與圖難犯危以其道為未
可以求之也是故先王制軒冕足以著貴賤不求其美
設爵禄足以守其服不求其親使君子食於道小人食
於力
孟子曰有天爵有人爵仁義忠信樂善不倦此天爵也
公卿大夫此人爵也古之人脩其天爵而人爵從之脩
其天爵以要人爵既得人爵而棄其天爵則惑之甚者
也
商君書曰明主之所貴唯爵爵賞不榮其民不急列爵
不顯則民不事爵易得則民不貴禄賞不道則民不以
死争位也又曰凡人主之所以勸民者官爵也國之所
以興者農戰也今民求官爵皆不農戰而以功言虛道
此謂勞民者其國必削
周官禮曰諸公之地封疆方五百里其食者半又曰公
執桓圭又曰諸侯之地封疆方四百里其食者三之一
又曰諸侯諸伯七命其國家宫室車旗衣服禮儀皆以
七為節又曰侯用信圭又曰諸伯之地封疆方三百里
其食者三之一又曰伯用躬圭又曰諸子之地封疆方
二百里其食者四之一又曰子男五命其國家宫室車
旗衣服禮儀皆以五為節又曰子執榖璧又曰諸男之
地封疆方百里其食者四之一又曰男執蒲璧
百官表注曰五等諸公周官金章朱綬朱質四采玄文
織百四十首廣尺四寸長一丈六尺朝服進賢三梁冠
官品第二地方七十五里位視三公班次邑三千八百
戶國秩絹千八百匹妾六人車前司馬十四人旅賁五
十人又曰縣侯漢官也自縣侯而下通號列侯金章紫
綬朝服進賢三梁冠官品第三光武中興論功封大功
臣吳漢鄧禹各四縣賈復朱浮三縣耿弇等二十九人
又縣侯有家丞庶子之官列侯亦皆如之
漢官解詁曰列侯金印紫綬以賞其有功功大者食縣
邑小者食鄉亭得臣其所食吏民本為徹侯避武帝諱
曰通侯舊時文書或爵通侯是也後更曰列侯今俗人
或都言諸侯乃王爾非此也列侯歸國不受茅土不立
宫室各随貧富
環濟要略曰爵有五等公者無人也故文背厶為公又
曰伯把也持政事也又曰子猶孳孳恤下之稱也又曰
男任也任治事受王命為君也
周書曰能移於衆與百姓同謂之公又曰能樹名生物
與天道俱謂之侯
謚法曰執應八方曰侯
孝經援神契曰侯候也所以守蕃也
詔梁任昉初封諸功臣詔曰草昧權輿事深締構康俗
成務義在庇民自非羣才並軌文武宣翼將何以啓兹
景祚弘此帝圖或運籌帷帳經啓王業或攻城略野殉
義忘生或腹心爪牙折衝禦侮忠勤茂德夷險一致並
宜建國開宇蕃屏王室山河之誓永永無窮
論後魏王粲爵論曰依律有奪爵之法此謂古者爵行
之時民賜爵則喜奪爵則懼故可以奪賜而法也今爵
事廢矣民不知爵者何也奪之民亦不懼賜之民亦不
喜是空設文書而無用也今誠循爵則上下不失實而
功勞者勸得古之道合漢之法以貨財為賞者不可供
以復除為賞者租税損减以爵為賞者民勸而費省
故古人重爵也
晉陸機五等論曰五等之制始於黃唐郡縣之治創自
秦漢得失成敗備在典謨是以其詳可得而言夫先王
知帝業至重天下至廣廣不可以偏制重不可以獨任
任重必於借力制廣終乎因人於是乎立其封疆之典
財其親疎之宜使萬國相維以成磐石之固宗庶雜居
而定維城之業知其為人不如厚己利物不如圖身安
上在於悦下為己在乎利人是以分天下以厚樂而已
得與之同憂饗天下以豐利而我得與之共害故諸侯
享食土之實萬國受世及之祚夫然則南面之君各務
其治世治足以敦風道衰足以禦暴故彊毅之國不能
擅一時之勢雄俊之民無所寄覇王之志降及亡秦棄
道任術懲周之失自矜其得尋斧始於所庇制國昧於
弱下國慶獨饗其利主憂莫與共害雖速亡趣亂不必
一道顛沛之釁實由孤立是盖思五等之小怨忘經國
之大德知陵夷之可患闇土崩之為痛漢矯秦枉大啓
侯王境土逾溢不遵舊典是以諸侯阻其國家之富憑
其士民之力勢足者反疾土狹者逆遲六臣犯其弱綱
七子衝其漏網皇祖夷於黥徒西京病於東帝是盖過
正之災而非建侯之累也
親戚封
左氏傳曰太上以德撫民其次親親以相及也昔周公
弔二叔之不咸故封親戚以蕃屏周管蔡郕霍魯衛毛
聃郜雍曹滕畢原鄷郇文之昭也䢴晉應韓武之穆也
凡蔣邢茅胙祭周公之胤也
毛詩曰乃命魯公俾侯于東錫之山川土田附庸又曰
奄有龜蒙遂荒大東至於海邦淮夷來同
史記曰成王與叔虞戲削桐葉為珪予虞曰以唐封汝
史佚因言請擇日立叔虞成王曰吾與之戲耳史佚曰
天子無戲言言則史書之禮成之樂歌之於是遂封叔
虞於唐
漢書曰漢興之初尊王子弟大啓九國京師内史凡十
五郡公主列侯頗邑其中蕃國大者跨州兼郡連城數
十宫室百官同制京師諸吕之難頼於諸侯也
孟子曰象至不仁封諸有庳仁人之於其弟也不藏怒
焉不宿怨焉親愛之而已矣親之欲其貴愛之欲其富
也封之有庳者富貴之也身為天子弟為匹夫可謂親
愛之乎
詔魏明帝詔曰古之帝王封建諸侯所以蕃屏王室也
詩不云乎懷德維寧宗子維城秦漢繼周或強或弱俱
失厥中大魏創業諸王開國随時之宜未有定制非所
以永為後法也其改封諸王皆以郡為國
梁任昉武帝追封永陽王詔曰亡兄德履沖粹識業深
通徽聲善譽風流籍甚道長世短清塵緬邈感惟既往
永慕慟心可追封永陽郡王又追封丞相長沙王詔曰
夫襃崇名器率由舊章光昭德祀永世作則亡兄道被
如仁功深微管懸諸日月久而彌新故能拯龜玉於己
毁導涸源於將塞今理運惟新賢戚並建感惟永遠觸
目崩心可追封長沙郡王又追封衡陽王桂陽王詔曰
亡弟暢風標秀特器體淹弘朱方之役盡勤王事策出
無方物惟不賞亡弟融業行清簡風度閒綽蚤優名輩
夙廣令聞朕應天紹命君臨萬㝢祚啟郇滕感興魯衛
事往運來永懷傷切暢可追封衡陽郡王融可追封桂
陽郡王又封臨川安興建安等三王詔曰神州帝城冠
冕列岳渚宫樊鄧形勝是歸居中作衛翼宣戎重隆兹
寵號實允舊章並非親勿居惟賢斯授宏朕之介弟早
富德譽董一蕃政緝是嘉庸國禮家情瞻寄隆重季風
穎儁邁誠業標簡任居蕃翰政以化成偉體韻淹穆神
㝢凝正經綸夷險參贊王業
陳徐陵始興王詔曰漢祖天倫伯叔追封晉元世系琅
邪傳國仰惟二后重光率由前典朕昔因蕃次蒙繼本
宗分在要荒久離寒燠天嘉紹祚别命皇枝歸自崤函
禮隔登獻每至霜庭可履矚垣寢而懷悲風樹鳴條望
章陵而增感今嗣王乖德獲罪慈訓永言主奠宜自朕
躬但國步時艱皇基務切復奉家業升纂帝圖重違情
理言深哽慟可以第二皇子升陵為始興王
策漢武帝使御史大夫策諸子立閎為齊王曰於戲小
子閎受兹青社朕承祖考道惟稽古建爾國家封于東
土世為漢蕃輔於戲念哉共朕之詔唯命不于常人之
好德克明顯光義之丕圖俾為君子無怠爾心允執其
中又立子旦為燕王曰小子旦受兹玄社建爾國家封
于北土又立子胥為廣陵王曰小子胥受兹赤社建爾
國家封于南土戰戰兢兢乃惠乃慎無同好佚無邇小
人
章魏陳王曹植改封陳王謝恩章曰臣既弊陋守國無
效自分削黜以彰衆誡不意天恩滂霈潤澤横流猥蒙
加封茅土既優爵賞必重非臣虛淺所宜奉受非臣灰
身所能報塞又封二子為公謝恩章曰詔書封臣息男
苗為高陽鄉公志為穆鄉公臣伏自惟文無升堂廟勝
之功武無摧鋒接刃之效天時運幸得生貴門遇以親
戚少荷光寵竊位列侯榮曜當世顧影慙形流汗反側
洪恩罔極雲雨增加既榮本榦枝葉并蒙苗志小竪既
頑且稚猥荷列爵並佩金紫施崇一門惠及父子
齊謝朓為宣城公拜章曰惟天為大日星度其象謂地
盖厚河岳宣其氣斯冕旒所以貞觀衮職所以代終慙
下穆而上尊豈南征而北怨何以克詠九歌載宣七德
銘彼旂裳勒斯鍾鼎
表陳思王曹植謝初封安鄉侯表曰臣抱罪即道憂惶
恐怖不知刑罪當所限齊陛下哀愍臣身不聽有司所
執待之過厚即日於延津受安鄉侯印綬奉詔之日且
懼且悲懼於不修始違憲法悲於不慎速此貶退上增
陛下垂念下遺太后見憂臣自知罪深責重受恩無量
精魂飛散忘軀殞命(云云)
齊謝朓封鄄城王表曰臣愚駑垢穢才質疵下過受陛
下日月之恩不能摧身碎首以答陛下厚德而狂悖發
露始干天憲自分放棄抱罪終身苟貪視息無復睎幸
不悟聖恩爵以非望枯木生葉白骨更肉非臣罪戾所
當宜蒙俯仰慙惶五内戰悸奉詔之日悲喜參至雖因
拜章陳荅聖恩下情未展又轉封東阿王謝表曰奉詔
太皇太后念雍邱下濕少桑欲轉東阿當合王意可遣
人按行知可居否奉詔之日伏增悲喜臣以無功虛荷
國恩爵尊禄厚用無益於時脂車秣馬志在黜放不圖
陛下天父之恩猥宣皇太后慈母之念遷之陛下幸為
久長計聖旨惻隠恩過天地臣在雍邱劬勞五年左右
罷怠居業向定園果萬株枝條始茂私情區區實所重
棄然桑田無業左右貧窮食財餬口形有躶露臣聞古
之仁君必有棄國以為百姓况乃轉居沃土人從蒙福
江海所流無地不潤雲雨所加無物不茂若陛下念臣
入從五年之勤少見佐助此枯木生華白骨更肉非臣
之敢望也饑者易食寒者易衣臣之謂矣
吳胡綜請立諸王表曰受命之主繫天而王建化垂統
為一代制雖禮有損益事有質文至於崇建懿親列土
封爵内蕃國朝外鎮天下古今同契其揆一也周室之
興寵秩子弟姬姓之國五十有五諸王子受國者漸多
光武中興四海擾攘衆諸制度未徧而九子受國明章
即位男則封王女為公主故詩曰既受帝祉施于孫子
陛下踐阼以來十有二載皇后無號公主無邑臣下歎
息遠近失望是以屢獻愚懷依據典禮庶請具陳足寤
聖心深辭固拒不蒙進納恐天下有識之士將謂吳臣
闇於禮制不知陛下謙以失之也加今迎夏盛德在上
大吳之慶於是乎始開國建號吉莫大焉唯陛下割謙
謙之德副兆民之望留臣祐許天下幸甚
晉孫毓賀封諸侯王表曰臣聞軒轅二十五宗黃祚以
繁姬姓建國七十周過其歷故禦侮莫如同德伏惟陛
下聖哲欽明稽乾作則超五越三與靈協契天祚明德
克昌祚胤秦王楚王淮南王光濟碩美冠于羣后改建
大國分鎮方岳皇太子皇孫並啓土宇培敦潼索制弘
往代内輔皇畿外蕃九服羣生仰德向風懷義率土臣
妾莫不稱慶
梁任昉為蕭侍中拜襲封表曰詔書拜臣襲封竟陵郡
王臣以凡庸素乏才植皇朝尚德詔爵惟賢遂復出修
職貢入頒卿士但有道之守海外重扃蕃籬近甸無勞
擊柝仰閱舊章俯增私感報國承家豈云萬一
奏宋傅亮尚書八座封諸皇弟皇子奏曰臣聞懿親廣
樹聖主所先明德並建古之休典所以維城皇代磐石
帝基内衛畿服外綏四海者也第某皇弟皇子等神姿
穎哲大成俱茂地均魯衛德兼庸賢顯進徽號啓建疆
宇弘道作屏光翰邦家並可封郡王
宋謝莊為尚書八座封皇子郡王奏曰臣聞桐珪睦親
書河汾之策賜帶懷賢敬東平之祚諒以訓經終始義
洽垣墉第某皇弟等器彩明敏令識穎悟並宜憲章前
典光啓祚宇作屏王室式雍帝載臣等參議可封郡王
功臣封
周官曰司勲掌六卿賞地之法以等其功王功曰勲國
功曰功事功曰勞治功曰力戰功曰多凡有功者銘書
於王之太常
史記曰古之人臣功有五品以德立宗廟定社稷曰勲
以言曰勞用力曰功明其等曰伐積日曰閱又曰武王
克紂太公之謀居多於是武王封尚父於齊營邱成王
少時管蔡作亂淮夷叛周乃使召康公命太公東至海
西至河南至穆陵北至無棣五侯九伯實得征之齊由
此征伐大于諸國又曰召公奭與周同姓武王之滅紂
封召公于燕其在成王時自陜以西召公主之自陜而
東周公主之又曰鬻熊事周文王早卒當成王之時舉
文武勤勞之嗣乃封其後熊繹於楚又曰晉獻公伐霍
耿魏滅之因以魏封畢萬為大夫卜偃曰畢萬之後必大
萬盈數也魏大名也以是始賞天啓之也又曰陳完奔
齊懿仲欲妻之卜之吉曰是謂鳳凰于飛和鳴鏘鏘有
媯之後將育于姜五世其昌並于正卿八世之後莫之
與京卒妻之完卒諡為敬仲六世而至田常田常弑簡
公立簡公弟為平公乃割齊安平以東為己封邑始大
於齊
漢書曰漢五年克項天下乃平始論功侯者百四十有
三人時人民散亡大侯不過萬戶封爵之誓曰使黃河
如帶太山如礪於是申以丹書之信重以白馬之盟藏
之宗廟副在有司又曰陳平凡六出奇計輙益封凡六
萬家又曰高祖封項伯等四人為列侯賜姓劉氏又曰
項羽曰吾聞漢購我頭千金邑萬戶吾為公得之乃自
剄王翳取其頭楊喜吕馬童郎中吕勝楊武各得一體
故分其地以封五人皆列侯
東觀漢記曰上謂耿丹曰今關東故王國雖數縣不過櫟
陽萬戶邑夫富貴不歸故鄉如衣繡夜行故以封卿爾
又封竇融曰率厲五郡積兵羌胡畢至兵不血刃而虜
土崩瓦解功既大矣篤意分明斷之不疑吾甚嘉之其
以六安安豐陽泉蓼安風四縣封融為安豐侯又曰三
輔豪傑入長安攻未央宫庚戌殺莽於漸臺東海公賓
就得其首傳詣宛封滑侯又曰班超定西域五十餘國
乃封超為定遠侯
魏志曰夏侯惇文帝追思惇功欲使子孫畢侯分邑千
戶賜惇七十二孫皆關内侯惇弟廉及子楙素列侯又
曹真字子丹以功封邵陵侯曹真少與宗人曹遵鄉人
朱讃並事太祖早亡真愍之乞分食邑封遵等子詔曰大
司馬有叔向撫孤之仁晏平久要之分聽分賜遵等子
爵關内侯及真薨明帝悉封真五子皆列侯又曰太祖
表封荀彧為萬歲亭侯太祖又與彧書曰君之相匡弼
君之相為舉人君之相與建計君之相密謀亦已多矣
大功未必野戰也十二年復增邑合二千戶又曰太祖
表封荀攸曰前後剋敵皆攸之謀也於是封攸陵樹亭
侯又曰太祖自柳城還過攸舍稱攸前後謀曰昔高祖
使張子房自擇齊三萬戶今孤亦欲君自擇所封又曰郭
嘉字奉孝冀州平封洧陽亭侯及薨太祖表曰良策未
决嘉輙成之平定天下謀功為高宜增邑并前千戶又
曰任峻字伯遠為典農中郎大興屯田軍國致饒太祖
以峻功高表封都亭侯又曰朱靈字文博封鄃侯文帝
曰將軍佐命先帝威過方邵平王所志願勿難言靈謝
曰高唐宿所願乃更封高唐侯
詔後漢獻帝詔勅鎮東將軍領兖州牧費亭侯故特進
顯授上將鈇鉞之任復食舊土䨇金之寵董統一州委
成之重榮曜昭示亦以優崇投節效命自首之秋也又
詔書拜鎮東將軍襲費亭侯曹操業履忠貞輔幹王室
頃遭凶暴海内離析操執義討截黃巾為國出命夫禄
以賞功罰以絀否今以操為鎮東將軍領兖州牧襲父
費亭侯嵩爵并印綬符策
魏文帝册孫權太子登為東中郎封侯詔曰盖河洛寫
天意符䜟述聖心昭晰著明與天談也故易曰河出圖
洛出書聖人則之孫將軍歸心國朝忠亮之節同功佐
命而其子當為魏將軍著在圖䜟猶漢光武受命李氏
為輔王梁孫咸並見符緯也斯乃皇天啓祐大魏永令
孫氏仍世為佐其以登為東中郎將封縣侯萬戶昔周
嘉公旦祚流七胤漢禮蕭何一門十侯今孫將軍亦當
如斯若夫長平之榮安豐之寵方斯蔑如
陳徐陵進武帝為長城公詔曰德懋懋官功懋懋賞皇
王盛則所謂元龜司空公南徐州刺史長城縣開國侯
諱志懷寅亮風度弘遠體文經武明允篤誠曩者率五
嶺之彊兵誅四海之讎敵固以勒功彝鼎書勲太常克
定京師勤勞自重自鎮撫枌榆永寧豐沛東凉既息北
蔡無歸代馬燕犀氣雄天下裹糧坐甲固敵是求方欲
大討於秦崤敦修於與睦叶謀上相爰納朕躬思所以
敬荅忠勲用申朝典可進爵為長城縣公
表宋謝靈運謝封康樂侯表曰昔強臣暴虐恃僭歷紀
既噬五都志吞六合遂䧟没西河傾覆南漢凌籍紀郢
跨越淮泗于時策畫惟疑地險已謝咸懼君臣同冺有
生無餘亡祖奉國威靈董符戎重盡心所事剋黜禍亂
功參盤鼎胙土南服逮至臣身值遭泰路日月改暉榮
落代運輸税唐化生幸無已不悟天道下濟鴻鈞曲成
乃眷遐績式是興徵分虎紐龜復顯茅土鳴玉拖紱班
景元勲澤洽往德恩覃來胤永惟先蹤遠感崩結豈臣
尫弱所當忝承臣聞至公無私甄善則一皇恩遠被殊
代可侔是以信陵之賢簡在高祖之心望諸之道復獲
隆漢之封觀史歎古欽兹盛美豈謂榮渥近霑微躬傾
宗殞元心識其會酬恩荅厚罔知所由
宋顔延之謝子竣封建城侯表曰伏見策書降錫息竣
開國建城縣侯爵踰三等戶越兼千生邀洪禮身茂盛
世闔宗革聽盡室改觀誠慙末品誤參其泰臣聞子之
能仕父教之忠忠教善信臣實負其前誥能仕志政竣
固暗於明試徒以數遇會昌消憂啓聖幸與靈祚福德
共從義勲分賞執珪登朝析金受邑慶重慮愆恩往懼
積非臣耄蔽所任圖報豈竣庸薄所能奉服
梁沈約謝封建昌侯表曰陛下投袂萬里拯厥塗炭臣
雖心不吠堯而迹淪桀犬此則王業始基臣所不與徒
荷日月之私竟無蒸燭之用天命玄鳥非止今日受命
作周其來久矣雖復備數樂推與同謳頌而誠微弱草
效闕纖塵遂班山河之誓叨佐命之賞亦何以慰悦帷
帳酬報爪牙
遜讓封
左氏傳曰會于戚討曹成公也諸侯將見子臧於王而
立之子臧曰前志有之曰聖達節次守節下失節為君
非吾節也遂逃奔宋又曰吳諸樊既除喪將立季札季
札辭曰曹宣公之卒諸侯不義曹君將立子臧子臧去
之君子曰能守節也誰敢姦君有國非吾節也棄其室
而耕
韓子曰楚莊王既勝晉于河雍歸而賞孫叔敖叔敖請
漢間之地沙石之處楚國之法禄臣再世收唯叔敖獨
存九世而祀不絶
漢書曰韋賢薨子玄成當為嗣心知非賢意即佯狂妄
語笑既葬當襲爵玄成素有名疑其欲讓兄遂奏劾之
玄成不得已乃受侯爵
東觀漢記曰竇融數辭爵位又上疏曰臣有一子質性頑
鈍何况乃當傳以連城廣土享諸侯之國哉他日會見
迎詔融曰公欲讓職還土今相見不宜論也又曰桓榮卒子
郁當襲爵讓於兄子顯宗不許不得已受封而悉以租
入與之又曰丁綝從上渡河及封功臣上令各言所樂
謂綝曰諸將皆欲縣子獨求鄉何也綝曰昔孫叔敖勑
其子受封必求磽确之地今綝能薄功微得鄉亭厚矣
上從之封為定陵新安鄉侯後徙封陵陽侯又曰張純
臨終謂家丞曰吾無功於時猥蒙爵土身死之後勿議
傳國爵子奮上詔奮嗣爵奮稱純遺旨固不肯受帝以
奮違詔收下獄奮乃襲封又曰帝欲封樊興置印綬於
前興固讓曰臣未有先登䧟陣之功而一家數人並蒙
爵土令天下觖望上嘉興之讓不奪其志又曰上欲封
諸舅馬太后輒斷絶曰吾計之熟矣勿疑也至孝之行安親
為上今遭變異穀價數倍憂惶晝夜不安坐卧而欲封
爵違逆慈母之拳拳吾素剛急有胷中氣不可不慎穰
歲之後唯子之志吾但當含飴弄孫不能復知政
魏志曰田疇從太祖入盧龍塞太祖獨欲侯之疇素與
夏侯惇善太祖語惇曰且往以情喻之荅曰豈可賣盧
龍塞以易賞禄哉縱國私疇疇獨不愧於心乎涕泣横
流惇具答太祖太祖喟然知不可屈乃拜為議郎
晉起居注曰故南城侯羊祜固辭歴年志不可奪身没
讓存遺操益厲此亦夷齊所稱賢也今聽復本封以彰
厥美
表齊謝朓為齊明帝讓封宣城公表曰如其懸旌㶚滻
刷馬伊榖灑酒望屬車之塵整笏侍升平之禮陛下訏
謨玄覽欽若宏圖鑒臣匪躬共申彝訓雖量能之請近
遂微躬則弘長之風足軌來世
梁簡文帝為子大心讓當陽公表曰日蝕之餘無黃童之
對荷戟入榛異子烏之辯遂復早建茅社夙開井賦爵
列五等綬參四色又帝為子大欵讓石城公表曰詭對
鶴書俯羞鴉翼臣生處深宫未覿焦原之險不出戶庭
豈觀砥柱之峻臣聞㘭堂汎水豈議大瀆之流覆簣為
峯終乖小魯之說又為長子大器讓宣城王表曰襄野
之辯尚對軒君弘羊之計猶干漢主徒以結慶璿源乘
蔭霄極一日千里困騏驥之馳高隂百尺藉雲崖之遠
熙祖流聰慧之稱方建臨淮之國元仲表岐嶷之姿乃
啓平原之封南郡奥部春谷名區民化仲翔之俗山峻
陵陽之嶺而綠車赤綬交映相暉金璽銀劵炤灼光彩
梁江淹為齊高帝讓進爵為王表曰昔虞思勤夏不别
殊物之錫晉叔臣周豈頒上公之典魯蕃懿親裁蒙衮
舄之榮梁國戚屬方忝旌旗之貴
梁任昉為齊明帝讓宣城郡公表曰臣本庸才智力淺
短太祖高皇帝篤猶子之愛降家人之慈世祖武皇帝
情等布衣寄深同氣武皇大漸實奉話言雖自見之明
庸近所蔽愚夫至此已實不忍自固於綴衣之辰拒違
於玉几之側遂荷顧托道揚末命雖嗣君棄常獲罪宣
德王室不造職臣之由何者親則東牟任惟博陸徒懷
子孟社稷之對何救昌邑爭臣之譏四海之議於何逃
責且陵土未乾訓誓在耳家國之事一至於斯非臣之
尤誰任其咎將何以肅拜高寢虔奉武園悼心失圖泣
血待旦寧容復徼榮於家耻晏安於國危且虚飾寵章
委成禦侮臣知不愜物誰謂攸宜命輕鴻毛責重山岳
存没同歸毁譽一貫辭一官不减身累增一職已黷朝
經便當自同體國不為飾讓至於功均一匡賞同千室
光宅近甸奄有全邦殞越為期弗敢聞命亦願曲留降
鍳即垂順許乃君臣之道綽有餘裕苟曰易照敢守難
奪
梁沈約為柳世隆讓封公表曰臣聞懸旌玉塞貳師尚
黜其功伐鼓炎州伏波猶懼其賞徒以兼委之施或難
固辭抽心之情必無䨇奪是故俛容青閣願還慈於裂
壤竊步丹墀希收寵於開賦昔竄命窮雉難廹勢孤沈
板末難負戶非切及顧温清之館懼結尊慈之懷累葉
喁喁舉門惴惴臣事逼君親理非外奬實頼朝謨謹肅
宰略遐震奔鯨外剿臣何力焉幸得扶老携弱重出幽
堵還軸歸驂再踐鄉路豈可資國眚以邀其功因衆功
而饗其報遂使甘霜受電之心有同於飾請皎日大河
之志匪殊於貌謁
書魏武帝上書讓增封曰無非常之功而受非常之福
是用憂結比章歸聞天慈無已未即聽許臣雖不敏猶
知讓不過三所以仍布腹心至于四五上欲陛下爵不
失實下為臣身免於苟取又上書讓封曰臣誅除暴逆
克定二州四方來貢以為臣之功蕭相國以關中之勞
一門受封鄧禹以河北之勤連城食邑考功效實非臣
之勲臣祖父中常侍侯時但從輦扶翼左右既非首謀
又不奮戟並受爵封暨臣三葉臣聞易豫卦曰利建侯
行師有功乃當進立以為諸侯也又訟卦六三曰食舊
德或從王事謂先祖有大德若從王事有功者子孫乃
得食其禄也伏惟陛下垂乾坤之仁降雲雨之潤遠錄
先臣扶掖之節採臣在戎犬馬之用優策襃崇光曜顯
重非臣尫頑所能克堪又上書讓費亭侯曰臣伏讀前
後策命既錄臣庸才微功乃復追述先臣幽讃顯揚見
得思義屏營怖懼未知首領所當所授故古人忠臣或
有連城而不辭或有一邑而違命所以然者欲必正其
名也又禮制諸侯國土已絶子孫有功者當更受封不
得增襲其有所增者謂國未絶也或有所襲者謂先祖
功大也數未極無故斷絶故追紹之也臣自三省先臣雖
有扶輦微勞不應受爵豈逮臣三葉若錄臣關東微功
皆祖宗之靈祐陛下之聖德豈臣愚陋所能克堪又上
書讓增封武平侯及費亭侯曰伏自三省姿質頑素材
志鄙下進無匡輔之功退乏拾遺之美雖有犬馬微勞
非獨臣力皆由部曲將校之助陛下前追念先臣微功
使臣續襲爵土祖考蒙光照之榮臣受不貲之分未有
絲髮以自報效昔齊侯欲更晏嬰之宅嬰曰臣之先容
焉臣不足以繼之卒違公命以成私志臣自顧省不克
負荷食舊為幸雖上德在弘下有因割臣三葉累寵皆
綂極位義在殞越豈敢飾辭
外戚封
史記曰武帝衛后弟青封長平侯四子皆封侯貴震天
下天下歌曰生男無喜生女勿怒獨不見衞青子夫霸天下
漢書曰漢興外戚與定天下侯者二人后父據春秋襃
紀之義帝舅緣大雅申伯之恩浸廣博矣又曰高祖封
吕后父吕公為臨泗侯兄澤為周吕侯又曰文帝封后
弟薄昭為軹侯又封齊淮南王舅駟鈞等二人為侯又
曰景帝封太后弟姪竇廣國為章武侯竇彭祖為南皮
侯竇嬰以破吳楚功封魏其侯后弟王信為蓋侯又
河平二年上悉封舅譚為平阿侯商成都侯根曲陽侯
逢時高平侯立紅陽侯五人同日封故世謂之五侯又
曰武帝封太后同母弟田蚡為武安侯勝周陽侯皇后
姊子霍去病伐匈奴封冠軍侯
東觀漢記曰馬防兄弟三人各六千戶防為潁陽侯特
以前參醫藥勤勞綏定西羌以襄城羹亭一千二百戶
增防防身帶三綬寵貴至盛又光武封新野主子鄧泛
為吳侯伯父皇皇考姊子周均為富波侯追封外祖樊
重為夀張侯重子丹為射陽侯孫茂為平望侯彝鄉侯
從子冲更父侯后父隂隆宣陽侯子識原鹿侯就為信
陽侯皇考女弟子來歙征羌侯弟由宜西侯以寧平公
主子李雄為新市侯后父郭昌為陽安侯子㳘緜曼侯
兄子竟新郪侯匡發干侯以姨子馮邯為鍾離侯又曰
明帝封太后弟隂興為鮦陽侯子傅隐強侯隂盛為無
錫侯楚王舅子許昌龍舒侯又曰鄧訓自中興後累世
寵貴凡侯者二十九人東京莫比
魏志曰文帝欲追封太后母父尚書陳羣議自古無婦
人分土命爵之制秦違古法漢氏因之非先王之令典
也帝曰此議是也
表晉庾亮讓封公表曰觀聖賢之於名爵敬戒之甚重
豈先哲宜重之於古而聖朝可輕之於今耶譬猶廻太
陽以消湛露運滄海以灌燎火其功易成其事易立
婦人封
左傳曰晉敗齊師齊侯遂自徐關入見保者曰勉之齊
師敗矣辟女子女子曰君免乎曰免銳司徒免乎曰免
矣苟君與吾父免矣可若何乃奔齊侯以為有禮既而
問之辟司徒之妻也封之石窌
陳留風俗傳曰封邱者高祖與項氏戰厄於延鄉有翟
母者免其難故以延鄉為封邱縣以封翟母焉
表魏陳王曹植謝妻改封表曰璽書今以東阿王妃為
陳王妃并下印綬因故上前所假印以其拜授書以即
日到臣輙奉詔拜其才質底下謬同受私遇寵素飡臣
為其首陛下體乾坤育物之德東海含容之大乃復随
例顯封大國光揚章灼非臣負薪之才所宜克當非臣
穢釁所宜蒙獲夙夜憂歎念報罔極洪施遂隆既榮枝
榦猥復正臣妃為陳妃熠燿宣朗非妾婦惷愚所當蒙
被葵藿草物猶感恩飬况臣含氣銜佩弘惠没而後已
誠非翰墨屢辭所能報荅
梁沈約謝母封建昌國太夫人表曰伏見詔書以臣母
封為建昌國太夫人慶溢蓬門榮流素族恭荷屏營罔
識攸寘臣禀訓私閨志塗靡立勉以為義誠有由然輸
力致身曾無萬一天慈罔已至德彌光探其私志降此
洪澤榮親之至始自微臣率斯道也方流萬物草卉輕
命固莫云酬又為長城公主謝表曰奉策書封妾為長
城縣公主徽命降臨慙腆罔寘妾膺靈禀氣育景璇閨
弱志易淪柔德難樹雖復式修姆保莫敢或遑而肅雍
不著穠華盖闕不悟宸暉曲漸彝章夙賁籍此恩加遽
延典策湯沐光啓珩緄昭被
梁王僧孺為南平王妃拜改封表曰拜妾為南平王妃
奉命震慙有灼丹寸妾瞻絲望帨且或多慙鏡史觀圖
是焉知愧以兹眇薄有儷蕃儀紃組不聞饘&KR0755;盖闕不
悟玄造曲被徽渥愈臻改服逓名事華品貴恩深外邸
榮照下庭豈斯輶弱所能勝荷
奏宋謝莊為尚書八座改封郡長公主奏曰臣聞爵厚
懿戚國之恒典景祚既新禮與時渥永興等七公主可
封郡長公主
尊賢繼絶封
禮記曰天子存二代之後猶尊賢尊賢不過二代武王
克殷未及下車而封黃帝之後於薊封帝堯之後于祝封
帝舜之後於陳下車而封夏后氏之後於杞殷之後於
宋
左傳曰鄭子産曰昔虞閼父為陶正以服事我先王先
王頼其利器用與其神明之後也庸以元女太姬配胡
公而封諸陳以備三恪
史記曰高帝過趙問樂毅有後乎得樂臣叔封之囂鄉
號華成君華成君毅之後也
漢書曰自古受命及中興之君必興滅繼絶修廢舉逸
然後天下歸仁四方之政行焉傳稱武王克殷追存賢
聖至乎不及下車世代雖殊其揆一也高祖撥亂日不
暇給然猶修祀六國求聘四皓過魏則寵無忌之墓適
趙則封樂毅之後孝武疇咨前代初得周後復加爵邑
元成之間晚得殷世以備賓位又曰武帝還過洛陽曰
三代邈遠以其三十里地封周後為周子南君又曰高
祖功臣侯者子孫驕逸多䧟法禁訖于孝武靡有孑遺
於是成帝復紹蕭何而哀平之世復曹參周勃之後又
曰元康四年立靳翕夏侯嬰陳平張良周勃等一百一
十八人後紹爵復家也又漢武元狩中復以鄼戶二千
四百封蕭何曾孫慶為鄼侯布告天下令明知朕報以
蕭相國德慶厚也
東觀漢記曰高祖功臣蕭曹為首有傳世不絶之誼曹
相國後容城侯無嗣朕甚愍焉望長陵東門見二臣之
墓生既有節終不遠身誼臣受寵古今所同遣使者以
中牢禱大鴻臚悉求近親宜為嗣者須景風紹封以彰
厥功
晉陽秋曰夏侯惇魏之元功勲書竹帛昔庭堅不祀猶
或悼之况朕受終于魏而可忘其功臣哉其擇惇近屬
封之
晉中興書曰泰元二年興滅繼絶後故陳騫後浩之為
高平公裴秀後球為鉅鹿公王沉後朴之為博陵公荀
勖後軌為濟北侯何曾後闡為朗陵侯羊祜後法興為
鉅平侯又曰元帝紹封魏後曹勵為陳留王
表魏武帝謝襲費亭侯表曰不悟陛下乃尋臣祖父厠
豫功臣克定寇逆援立孝順皇帝謂操不忘獲封茅土
聖恩明發遠念桑梓日以臣為忠孝之苗不復量臣才
之豐否既勉襲爵邑忝厥祖考復寵上將鈇鉞之任兼
領大州萬里之憲内比鼎臣外參二伯身荷兼紱之榮
本枝頼無窮之祚也昔大彭輔殷昆吾翼夏功成事就
乃備爵錫臣束脩無稱綂御無績比荷殊寵策命襃績
未盈一時三命交至䨇金重紫顯以方任雖不識義庶
知所尤又郭嘉有功臣死宜追贈封表曰臣聞襃忠示
寵未必當身念功惟績恩隆後嗣是以楚宗孫叔敖顯
封厥子岑彭既没爵及支庶誠賢君殷勤於清良聖祖
敦篤於明勲也故軍祭酒洧陽亭侯潁川郭嘉立身著
行稱茂鄉邦與臣參事盡節為國臣今日所以免戾嘉
與其功方將表顯使賞足以報效薄命夭隕不終美志
上為陛下悼惜良臣下自毒恨喪失奇佐昔霍去病蚤
死孝武為之咨嗟祭遵不究功業世祖望柩悲慟仁恩
降下念發五内今嘉隕命誠足憐傷
梁任昉為褚蓁代兄襲封表曰一日被司徒符印稱詔
二日許臣兄賁所請以臣詔封南康郡公臣世屬啓聖
運偶時來尚德疇庸光錫土宇臣賁載世承家兄居長
德而量已夙退内事園蔬以臣行達幽明早酷荼苦賁
天倫冥至友愛淳深非直引瘠推温故能逃迹讓位鞠
育提飬以及人次事死讓生尚均脱屣取信十室本若
錙銖乃遠謬推恩近霑庸薄能以國讓弘義有歸匹夫
難奪守以勿二昔武始廹家臣之策陵陽感鮑子之言
張以誠請丁為理屈且大宗絶緒命臣出纉傍統禀承
在昔理絶終天永懷情事觸感崩裂伏惟陛下俯權孤
門哀榮之重爰奪臣賁一至之輕察其丹欵特賜停絶
至公允穆微臣剋幸又表曰近冒披款庶蒙哀亮奉被
還詔未垂矜允伏讀周遑罔寘心誠臣本凡劣身名不
限摽一善不足以驗風流存小讓不足以弘進止若乃
富埒千駟貴有邦家二者之來不期而至中人猶其趦
趄凡近固宜勉勖直以門緒有歸長德無二若使賁高
延陵之風臣忘子臧之節是廢德舉豈曰能賢陛下留
心孤門特深追遠故臣窮必呼天憑威咫尺賁嬰疾沉
固公私廢禮逢不世之恩遂良已之志確然難奪有理
存焉臣既承先旨出纉傍統受命有資反身何奉叙心
感悼義迫窮誠臣賁息霽年將志學禮及趨拜且私門
世適二三攸序若天眷無已必降殊私乞以臣霽奉膺
珪社伏願陛下聖慈曲垂矜慎如蒙哀允施重含育
周庾信功臣不死王事請門襲封表曰臣聞以法施民
必傳祀典以勞定國必有承家孫叔敖祭酹無聞有傷
良相汝叔齊胤嗣絶没實貶賢臣謹案大統十六年格
先有封爵死於王事絶嗣者聽以支子繼襲非死王事
不許承封前牒五等功臣皆是勤勞王室身當患難扞
禦災禍翼贊大猷一日遇疾身捐館舍不幸無胤享祀
便絶於禮則不足於義則有傷未求上林之獵已削其
侯不服襜䄖之衣先除其國伏惟皇帝崇德旌庸興亡
繼絶聞鼓鼙而思將帥畫雲臺而念舊臣豈有功存社
稷而無後可守事盡忠貞而無祠可祭周於蕃屏為約
事在世功漢以山河為誓義存長久臣聞存人之國大
於救人之災立人之後重於封人之墓竊以殷朝繼及
無廢小宗周室興亡貴存身後紹高密者累葉豈專鄧
禹之正胤嗣平陽者重世何必曹參之嫡孫愚謂生有
其勞死非王事雖在支庶並聽承襲幸使伯有之魂不
能為厲若敖之鬼其無餒而幽顯對揚人神咫尺
藝文類聚卷五十一
