藝文類聚卷七十二唐歐陽詢撰
食物部(食鮓)(餅蘇肉米脯酒醬酪)
食
禮記曰古者未有火化食草木之實鳥獸之肉
禮含文嘉曰燧人氏始炮生為熟
易曰君子以飲食宴樂又曰君子慎言語節飲食
尚書洪範三八政一曰食
大傳曰八政何竟先食食者萬物之始人之所本者也
周禮曰王齊則玉府供玉食又曰食醬掌和王之六食
六飲六膳百羞百醬八珍之齊凡和春多酸夏多苦秋
多辛冬多鹹調以滑甘凡會膳食之宜牛宜稌羊宜黍
豕宜稷犬宜梁鴈宜麥魚宜苽凡君子之食嘗放焉
莊子曰巧者勞而智者憂無能者無所求飽食者遨遊
汎若不繫之舟
史記曰韓信常數從其下鄉南昌亭長寄食數月亭長
患之乃晨炊蓐食信食時往不為具食信亦知其怒竟
絶乃釣城下諸母漂有一母見信飢為設食信謂漂母
曰吾必有以重報母母怒曰丈夫不能自食吾哀王孫
而進食豈望報乎
說苑曰子思居於衛緼袍無裏三旬九食
漢書曰萬石君時賜食於家必稽首俯伏而食如在上
前子孫有過對案不食
東觀漢記曰汝郁年五歲母疾不能飲食郁亦不肯食
母憐之強為之飡飯欺言愈郁視母色未平輒不食又
曰梁鴻少孤以童幼詣太學受業治禮詩春秋常獨坐
止不與人同食
王隠晉書曰何曾食日近萬錢猶曰無下著處也又曰
皇甫謐姑子梁抑為城陽太守或勸謐送謐曰抑為布
衣過吾送迎不出門食不過鹽菜貧不以酒肉為禮也
今作郡而送豈古人之道哉
啓梁劉孝威謝東宫賜聖僧餘饌啓曰齊桓柏寢之器
周穆軒宫之寳乳糜香飯素糝糗漿五杏七桃靈瓜仙
棗莫不氣馥上天薰流下界石崇芳果金谷僅於萬株
陳湯木滋杜陵幾于千樹猶自高謝珍竒多慙品族又
謝東宫賜淨饌啓曰糜獻牛牧飯出龍宫千品甘露之
食百花珍藥之果餅兼髄乳漿苞蔗捺雕盤流其滋旨
寳器委其包香足使五世長者羞彼識味一角仙人恥
其呪術微物多幸叨奉曲恩性命可捐殊私難答
陳徐陵謝勅賜祀三皇五帝餘饌啓曰竊以甘泉之殿
舊禮羲農長樂之宫本圖堯舜自東京晚世曠代無聞
西漢盛儀復覩今日金壺流十旬之氣玉案備千品之
羞昔絳羅為薦既延王母紫蓋為壇允招太一同斯美
號理致衆星臣以餘年豫聞清祀如陪瑤席遂飲瓊漿
移梁吳筠移曰月光離畢風氣入箕細雨如網細柳如
絲離隔東西之怨眺望山川之阻企龍門而不見覽桂
枝而延佇此乃方寸之恒情羌難得而覼縷也亦有鮑
叔分財華歆讓位乃相知於平生實忘懷於寤寐雞有
呼羣之德鹿有食草之美在微物其尚然況仁義之君
子哉今足下居則廣厦高堂連闥洞房綺窗半卷屏風
角張指天地如一指安知故人之可傷一死一生乃知
交情一貴一賤交情乃見謂古昔之恒談在今日而方
見嗚呼如何忘我實多輙欲彈琴縱酒於首陽之阿君
有厨中腐肉而僕不厭糟糠君有鴈鶩之食而余不得
一嘗願以小人之腹為君子之腸何如哉今欲君之餘
江臯綠葹之筍洞庭紫鬛之魚昆山龍胎之脯玄圃鳳
足之葅千里蓴羹萬丈名膾氣馨若蘭色美如艾扶南
甘蔗一丈三節白日炙便銷清風吹即折安定之梨皮
薄味厚一歲三花一枚二升凡厥上味惟君能施君若
不施成君深累於神為不祥於人為愆義
餅
漢書曰宣帝微時每買餅所從買家輒大售亦以自怪
三輔舊事曰太上不樂關中高祖徙豐沛屠兒沽酒賣
餅商人立為新豐縣故一縣多小人
三輔決錄曰趙歧避難至北海於市中販胡餅孫嵩乘
犢車入市見歧疑非常人問曰自有餅耶曰販之嵩曰
買幾錢賣幾錢歧曰買三十賣亦三十嵩曰視處士之
狀非賣餅者乃開車後載還家
賦晉束晳餅賦曰玄冬猛寒清晨之會涕凍鼻中霜凝
口外充虚解戰湯餅為最弱似春綿白若秋練氣勃鬱
以揚布香飛散而遠遍行人失涎於下風童僕空噍而
斜眄擎器者䑛脣立侍者乾咽
說梁吳筠餅說曰宋公至長安得姚泓時故大官丞程
季者了了人也公曰今日之食何者最先季曰仲秋禦
景離蟬欲静燮燮曉風淒淒夜冷臣當此景唯能說餅
公曰善季乃稱曰安定噎鳩之麥洛陽董德之磨河東
長若之葱隴西䑛背之犢抱罕赤髓之羊張掖北門之
豉然以銀屑煎以金銚洞庭負霜之橘仇池蓮蔕之椒
調以濟北之鹽剉以新豐之雞細如華山之玉屑白如
梁甫之銀泥既聞香而口悶亦見色而心迷公曰善
肉
左傳曰晉侯與齊侯投壺晉侯曰有酒如川有肉如坻
寡人中此為諸侯師
戰國策曰晚食以當肉安行以當車
漢書曰伏日詔賜從官肉太官丞日晏不來東方朔獨
拔劍割肉謂其同官曰伏日當早歸請受賜即懷肉去
太官奏之朔入上曰昨賜肉不待詔以劍割肉而去何
也朔免冠謝上曰先生起自責也朔再拜曰朔來朔來
受賜不待詔何無禮也拔劍割肉一何壯也割之不多
又何廉也歸遺細君又何仁也上笑曰使先生自責乃
反自譽賜酒一石肉百斤歸遺細君又曰鮑宣云公奈
何獨私養外親與幸臣董賢多賞賜賓客漿酒藿肉(視酒)
(如漿視肉如藿)
桓譚新論曰關東鄙語曰人聞長安樂出門向西笑知
肉味美則對屠門而嚼
啓梁劉孝綽謝安成王賚祭孤石廟胙肉啓曰味過瀹
鳳珍越屠龍故使屏翳收風馮夷淨浪神居鷁首獨汎
安流民幸同附得徵遘迕復等受釐預頒純嘏恩靈所
降信次委積報生以死竊聞斯義
脯
吕氏春秋曰趙宣孟之絳見骫桑之下有卧餓人宣孟
與脯二胊拜受而不敢食問其故曰臣有母持以遺之
宣孟更賜之脯二束而去
尚書大傳曰散宜生閎夭南宫括三子俱學乎太公太
公見三子之為賢人遂酌酒切脯約為朋友
漢書蜀氏以賣脯而連騎張里以馬醫而擊鍾
論衡曰儒者言泰平時箑莆生於厨中厨中自生肉脯
薄如箑形
神仙傳曰王遠至蔡經家與麻姑共設肴饍擗脯而行
云是麟脯又曰左慈詣劉表云有薄禮願以犒軍表使
取之有酒一器有脯一盤千餘人共舉不能勝慈自取
之引入求書刀削脯投地百人接酒及脯賜兵人人酒
三杯酒如故脯亦不減
啓梁孝威謝東宫賚鹿脯等啓曰上林絶胡人之摶禁
地無張京之犯而猶有班超遊獵李廣馳射遠歸於厨
吏入貢於腊人形圖三事之車影入九仙之鏡
醬
論語曰不得其醬不食
漢書曰劉歆謂揚雄曰今學有禄利然尚不能明易又
如玄何吾恐後人覆醬瓿(瓿音部水甖名也)
風俗通曰醬成於鹽而醎於鹽夫物之變有時而重
啓梁劉孝儀謝晉安王賚蝦醬啓曰龍醬傳甘退誠可
陋蚳醢稱貴追覺失言上聖聞雷未之能覆嘉賓流歠
羞無辭窶
鮓
列異傳曰費長房又能縮地脉坐客在家至市買鮓一
日之間人見之千里外者數處
列女後傳曰吳光禄勲孟宗為監魚池司馬罷職道作
兩器鮓以歸奉母母怒之曰吾老為母戒言唯聽飲彼
水何吾言之不從也宗曰於道作之非池魚也母曰汝
為主魚吏而獲鮓以歸豈可家至戶告耶乃還鮓於宗
宗伏謝罪遂沉鮓於江
世說曰有人遺張華鮓者華見之謂客曰此龍肉鮓也
鮓中則有五采光試之果如言後問其主云於茅積下
得白魚所作也又曰陶侃少時作魚梁吏嘗以一坩鮓
餉母母封鮓及書責侃曰汝為吏以官物見餉非唯不
能益吾乃以增吾憂也
啓齊王融謝司徒賜紫鮓啓曰東越水羞寔罄乘時之
美南荆任土方揖鮓魚之最
陳周宏正謝勅賚紫鮓啓曰珍韜江浦味越名川昔聞
八駿東征止收黑水之麥七華西討才獲苦山之菜豈
如兩階干舞四方來格臨朝拱默任土爭貢
酪蘇
釋名曰酪澤也乳汁所作使人肥澤也
漢武内傳曰西王母云仙次藥有太玄之酪
晉太康起居注曰詔云尚書令荀勖既久羸毁可賜乳
酪太官随日給之
西河舊事曰祁連山冬夏寒涼宜牧牛羊充肥乳酪好
郭子曰陸機詣王武子武子有數斛羊酪指以示陸卿
東吳何以敵此陸云有千里蓴羹未下鹽豉
笑林曰吳人至京為設食者有酪蘇未知是何物也強
而食之歸吐遂至困頓謂其子曰與傖人同死亦無所
恨然汝故宜慎之
啓梁沈約謝司徒賜北蘇啓曰曠阻隂山之外𦕈絶蒲
海之東自非神力所引莫或輕至聖慈普洽遂遍芻薇停
鑣懼喘既弘道於世務方駕四衢又興言於俗表
米
古史考曰神農時民食穀釋米加燒石上而食之
家語曰子路見孔子曰由也事二親之時常食藜藿之
食而為親負米百里之外親沒之後南遊從車百乘積
粟萬鍾重茵而坐列鼎而食顧欲藜藿為親負米而不
可復得也
孫卿子曰仁義禮智之於人也譬之若貨財米粟之於
家也多有之者富少有之者貧至無者窮
漢書曰宣曲任氏其先為督道倉秦敗豪傑爭取金玉
任氏獨窖倉粟楚漢相距滎陽民不得耕種米石萬錢
而豪傑金玉盡歸任氏任氏以此起富又曰賈捐之云
武帝元狩六年太倉粟紅腐不可食又曰東方朔云如
以臣言無可用之宜捐棄無空索長安之米
東觀漢記曰馬援勸光武伐隗囂聚米為山川地勢上
曰虜在吾目中矣又曰第五倫性節儉作會稽郡雖為
二千石卧布被自養馬妻炊㸑受俸禄常求赤米與小
吏受等財留一月俸餘皆賤糶與民飢羸者
九州春秋曰臧洪為青州刺史為袁紹所圍糧食盡厨
有米三升主簿啓進内稍以為糜粥洪歎曰吾獨食此
何味命使為薄粥與衆共歠之
吳志曰魯肅以振窮士為務甚得邑人歡心周瑜為居
巢長將數百人故過候肅并告資糧肅家有囷米各三
千斛乃指一囷與瑜瑜益知其竒也遂相親結定僑札
之分又曰全琮父使琮賷米數千斛到吳有所市易琮至
皆散空船而還父大怒琮頓首曰愚以所市非急而士
大夫方有倒懸之患故便振贍不及啓報父便以竒之
語林曰陳夀將為國志謂丁梁州曰若可覓千斛米見
借當為尊公作佳傳丁不與米遂以無傳
世說曰郄嘉賓餉釋道安米千斛道安答直云損米愈
覺有待之煩
啓齊王融謝勅賜米啓曰臣無王陽之術計然之智不
能負粟百里分地一廛上虧温養自取飢切豈悟外恩
横集天私妄委
梁簡文帝謝敇賚長生米啓曰堯禾五尺未足稱珍漢
苗九穗方斯非擬如随瑞鹿若降神烏暮律向遊獻春
方始食乃民天之貴粒有延齡之名藉此資身因斯養
性
梁庾肩吾謝東宫賚米啓曰滍水鳴蟬香聞七里瓊山
合穎租歸十縣肩吾人慙振藻徒降雲間之松職濫便
繁空撤家承之俸成珠委地事重逢仙遊玉為糧珍踰
入楚雖復激水滄流不待濫河之說春風掃地方誚文
學之篇又謝湘東王賚米啓曰竊以月滿則虧恩來無
爽海潮雖大萬江恒注遂使連箱委地不殊陽翟盈倉
接宇寧異海陵
周庾信謝趙王賚米啓曰比陋巷簞瓢櫛風沐雨剥榆
皮於秋塞掘蟄燕於寒山仰費國租遂開塵甑非丹竈
而流珠異荆臺而炊玉東方朔之俸米既息長飢西門
豹之墾田方慙此賚
酒
古史考曰古有醴酪禹時儀狄作酒
毛詩曰為此春酒以介眉夀
禮記曰先王為酒醴一獻之禮賓主百拜終日飲酒而
不得醉焉此先王之所以備酒禍也
左傳曰鄭伯有嗜酒為窟室而夜飲酒擊鍾焉
王孫子新書曰楚莊王攻宋厨有臭肉樽有敗酒將軍
子重諫曰今君厨肉臭而不可食樽酒敗而不可飲而
三軍之士皆有飢色欲以勝敵不亦難乎莊王曰請有
酒投之士有食饋之賢
楚辭曰蕙肴烝兮蘭藉奠桂酒兮椒漿
吕氏春秋曰肥肉厚酒務以自強命曰明腸之食
黃石公記曰昔者良將用兵人有饋一單醪者使投之
於河令將士迎流而飲之夫單醪不能味一河水三軍
思為之死非滋味及之也
史記曰晉擊秦繆公傷於是歧下食善馬者三百人馳
冒晉君圍遂脱繆公而返生得晉君初繆公亡善馬歧
下野人共得而食之者三百餘人逐得欲法之公曰君
子不以畜害人吾聞食善馬肉不飲酒傷人乃皆賜酒
而赦之又曰高帝除秦苛法為簡易羣臣飲酒爭功高
帝患之叔孫通知上益厭也說上願以諸弟子共起朝
儀後七年長樂宫成羣臣皆朝十月復置法酒諸侍坐
殿上皆伏尊卑次起上夀觴九行謁者言罷酒御史執
法舉不如儀者輒引去竟朝置酒無敢失禮者高帝乃
曰吾今日知為皇帝之貴也
漢書曰百味旨酒(百日之米酒也味或作末)芬布蘭生(芬布列若蘭之生也)又曰
于定國飲酒至數石不亂飲益精明
神異經曰西北海外有人長二千里兩脚中間相去千
里腹圍一千六百里但日飲天酒五斗(天酒甘露也)不食五
穀魚肉唯飲天酒忽有飢時向天乃飽好遊山海間不
犯百姓不干萬物與天地同休又曰西北荒中有酒泉
人飲此酒酒美如肉清如鏡其上有玉樽取一樽復一
樽出與天地同休無乾時飲此酒人不死長生
東方朔别傳曰武帝幸甘泉長平坂道中有蟲赤如肝
頭目口齒悉具先驅馳還以報上使視之莫知也時朔
在屬車中令往視焉朔曰此謂怪哉是必秦獄處也上
使按地圖果秦獄地上問朔何以知之朔曰夫積憂者
得酒而解乃取蟲置酒中立消賜朔帛百匹後屬車上
盛酒為此也
十洲記曰瀛洲有玉膏如酒味名曰玉酒飲數升輒醉
乃令人長生
孔叢子曰平原君與子高飲強子高酒曰昔有遺諺堯
舜千鍾孔子百觚子路尚飲百榼古之賢聖無不能飲
吾子何辭焉
續漢書曰盧植能飲一石不醉
崔寔四民月令曰正月旦進椒酒降神畢各舉椒酒於
其家長
魏略曰太祖禁酒而人竊飲之故難言酒以白酒為賢
者清酒為聖人
博物志曰西域有蒲萄酒積年不敗彼俗傳云可至十
年欲飲之醉彌日乃解
干寳晉紀曰杜豫作河橋成武帝幸橋讌舉觴勸豫曰
非卿此功不能就豫曰自非陛下之聖明則臣無所施
其愚巧也
晉中興書曰畢卓嘗謂人曰右手執酒杯左手執蟹螯
拍浮酒池中便足了一生
語林曰劉伶字伯倫飲酒一石至酲復飲五斗其妻責
之伶曰卿可致酒五斗吾當斷之妻如其言伶呪曰天
生劉伶以酒為名一飲一石五斗解酲婦人之言慎莫
可聽
詩宋陶潛飲酒詩曰既醉之後輒以數句自娛紙墨遂
多别辭無次聊命故人書之以為談笑也有客常同止
趣舍邈異景一士長獨醉一夫終年醒醒醉還大笑發
言各不領
周庾信報趙王賜酒詩曰梁王修竹園冠蓋風塵喧行
人忽枉道直逐桃花源稚子還羞出驚妻倒閉門始聞
傳上命定是賜中樽野罏燃樹葉山杯捧竹根風池還
更暖寒谷遂長暄未知稻粱鴈何時報君恩又正旦蒙
趙王賚酒詩曰正旦辟惡酒新年長命杯柏葉随銘至
椒花逐頌來流星向捥落浮蟻對春開成都已救火蜀
使何時迴又中山公許乞酒一車未送詩曰細柳望蒲
臺長河始一迴秋葉幾迴落春蟻未曾開瑩角非難馭
椎輪稍可催只言千日飲舊逐中山來又就蒲州刺史
乞酒詩曰蕭瑟風聲慘蒼茫雲貎愁鳥寒栖不定池凝
聚未流蒲城桑葉落灞岸菊花秋願持河朔飲分勸東
陵侯又答王褒餉酒詩曰今日小園中桃花數樹紅開
君一壺酒細酌對春風未能扶畢卓猶足舞王戎仙人
一捧露判不及杯中
賦漢揚雄酒賦曰子猶瓶矣觀瓶之居居井之湄處高
臨深動常近危酒醪不入口藏冰滿懷不得左右牽於
纆徽自用如此不如鴟夷鴟夷滑稽腹大如壺盡日盛
酒人腹藉酤常為國器託於屬車出入兩宫經營公家
由是言之酒何過乎
魏陳王曹植酒賦曰余覽揚雄酒賦辭甚瑰瑋頗戲而
不雅聊作酒賦粗究其終始嘉儀氏之造思亮兹美之
獨珍仰酒旗之景曜協嘉號於天辰穆生失禮而辭楚
侯嬴感爵而輕身其味有宜城醪醴蒼梧縹清或秋藏
冬發或春醖夏成或雲沸川涌或素蟻如萍爾乃王孫
公子遊俠翺翔將承歡以接意會陵雲之朱堂獻酬交
錯宴笑無方於是飲者並醉從横讙譁或揚袂屢舞或
扣劍清歌或嚬蹴辭觴或奮爵横飛或歎驪駒既駕或
稱朝露未晞于斯時也質者或文剛者或仁卑者忘賤
窶者忘貧於是矯俗先生聞之而歎曰噫夫言何容易
此乃淫荒之源非作者之事若耽于觴酌流情縱佚先
王所禁君子所斥
魏王粲酒賦曰帝女儀狄旨酒是獻苾芬享祀人神式
宴辯其五齊節其三事醍沉盎泛清濁各異章文德于
廟堂協武義于三軍致子弟之孝養糾骨肉之睦親成
朋友之懽好贊交往之主賓既無禮而不入又何事而
不因賊功業而敗事毁名行以取誣遺大恥於載籍滿
簡帛而見書孰不飲而罹兹罔非酒而惟事昔在公旦
極兹話言濡首屢舞談易作難大禹所忌文王是艱
晉張載酃酒賦曰惟聖賢之興作貴垂功而不泯嘉康
狄之先識亦應天而順民擬酒旗於玄象造甘醴以怡
神雖賢愚而同好似大化之齊均物無往而不變獨居
舊而彌新經盛衰而無廢歴百代而作珍若乃中山冬
啓醇酎秋發長安春御樂浪夏設縹蟻蓱布芬香酷烈
垂嘉稱於百代信人神之所悦故其為酒也殊功絶倫
三事既節五齊必均造釀以秋告成以春備味滋和體
淳色清宣御神志導氣養形遣憂消患適性順情於是
糾合同好以遨以遊嘉賓雲會矩坐四周設罍樽於南
楹酌浮觴以施流備鮮肴之綺錯進時膳之珍羞禮儀
攸序是獻是酬咸得志以自足願棲遲於一丘於是歡
樂既洽日薄西隅主稱湛露賓歌驪駒僕夫整駕言旋
其居乃憑軾以迴軌騁輕駟於通衢及衡門以隠跡覽
前聖之典謨感夏禹之防微悟儀氏之見疏鑒往事而
作誡罔非酒而惟愆哀秦穆之見謬惜三良之殱賢嘉
衛武之能悔著屢舞於初筵察成敗於往古垂將來於
兹篇
頌魏劉伶酒德頌曰有大人先生以天地為一朝萬期
為須臾日月為牖戶八荒為庭衢行無轍跡居無室廬
幕天席地縱意所如止則操巵執觚動則挈榼提壺唯
酒是務焉知其餘有貴介公子搢紳處士聞吾風聲議
其所以乃奮袂攘衿怒目切齒陳說禮法是非鋒起先
生於是捧甖承槽銜杯歠醪奮鬢箕踞枕麴籍糟無思
無慮其樂陶陶
引梁朱异田飲引曰卜田宇兮京之陽面清洛兮背修
邙屬風林之蕭瑟值寒野之蒼茫鵬紛紛而聚散鴻冥
冥而遠翔酒沉兮俱發雲沸兮波揚豈味薄於東魯鄙
蜜甜於南湘於是客有不速朋自遠方臨清池而滌器
闢山牖而飛觴促膝兮道故久要兮不忘間談希夷之
理或賦連翩之章
戒晉庾闡斷酒戒曰蓋神明智惠人之所以靈也好惡
情欲人之所以生也明智運於常厓好惡安於自然吾
固以窮智之害性任欲之喪真也於是椎金罍碎玉椀
破兕觥捐觚瓉遺舉白廢引滿使巷無行榼家無停壺
剖樽折杓沈炭銷罏屏神州之竹葉絶縹醪乎華都言
未及盡有一醉夫勃然作色曰蓋空桑珍味始於無情
靈和陶醖竒液特生聖賢所美百代同營故醴泉涌於
上世懸象煥乎列星斷蛇者以興霸折獄者以流聲是
以達人暢而不壅抑其小節而濟大通子獨區區檢情
自封無或口閉其味而心馳其聽者乎庾生曰爾不聞
先哲之言乎人生而静天之性也感物而動性之欲也
物之感人無窮而情之好惡無節故不見可欲使心不
亂是以惡迹止步滅影即隂形情絶於所託萬感無累
乎心心静則樂非外唱樂足則欲無所淫唯味作戒其
道彌深賓曰唯唯敬承德音
啓梁劉孝儀謝東宫賚酒啓曰異五齊之甘非九醖之
法屬車未曾載油囊不得酤試儔仙樹葛玄泥首才比
蒲桃孟他銜璧固知託之養性妙解怡神擬彼聖人羞
得連類
書後漢孔融難魏武帝禁酒書曰公初當來邦人咸抃
舞踊躍以望我后亦既至止酒禁施行天垂酒旗之曜
地列酒泉之郡人有旨酒之德堯非千鍾無以建太平
孔非百觚無以堪上聖樊噲解厄鴻門非彘肩巵酒無
以奮其怒趙之厮養東迎其王非引巵酒無以激其氣
高祖非醉斬白蛇無以揚其靈袁盎非醇醪之力無以
服其命定國非酣飲一斛無以決法令故酈生以高陽
酒徒著功於漢屈原以餔糟歠醨身困於楚猶是觀之
酒何負於治者哉
藝文類聚卷七十二
