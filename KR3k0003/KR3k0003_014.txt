藝文類聚卷十四唐歐陽詢撰
帝王部四(齊高帝梁武帝)(齊武帝梁元帝)(齊明帝皇帝北齊文)
(陳武帝陳宣帝)(陳文帝)
齊高帝
齊書曰高帝諱道成字紹伯蘭陵人受禪于宋在位四
年
哀策文齊王儉高帝哀策文曰降階執禮泣血纏心感
客臺之罷御哀恭館之不臨仰神儀而邈絶視區物
而悽陰俾兹良史敬修舊則敢圖鴻規式揚至德其
辭曰靈源遥裔肇惟商丘聖功寧夏賢識歸周我皇
踵武超冠前猷英風允廸德音孔修月准敷仁日精
表孝則地均和體天合照外宏三至内隆七教水祀
將傾乾維晦象韋弁長襲鼓磬屬響聲化已淪政刑
遂往國圖靡緝民規載爽康世以德撥亂資武威以
雷霆潤以風雨六術允昭四義克舉自東徂北遐方
即序功被河濟化隆江漢帝謩仰式王維佇幹改步
藩屏來登翼贊綢繆總章因循陽館昔在保衡君違
斯正爰兹博陸亦鑒靈命放昏以忠登明資敬義煥
金石功昭舞詠蠢爾荆漢悖亂人經謀連樞禁兵接
神坰禦奸以德禦宄以刑獻捷宗寢飲至王庭政教
雲行徽猷天造山鑑紫璇苑茂朱草玉檢騰暉金繩
薦寳天鏡既穆地維既肅遐邇壹體表裏禔福乃眷
斯民昧旦抒軸興文偃武纉禹舊服所尚惟簡所保
惟賢居尊彌約無善不延膠庠載緝風軌克宣上洞
清儀下達玄泉聽覽閒日應物餘景怡慮以文棲心
以靜鴻章晨暎徽言夕永迹疪區服情深箕穎萬㝢
飱和百神受職梁甫欣儀示亭望式輔德伊何奄捐
民極嵩岳長傾宸暉斯昃機照惟寂達鑒靡傷慎終
敬始知微知彰立言垂範玉潤金相瞻仰遺式哀結流
霜旋玉[車犬]之曒鏡動雲旗之逶迤振哀笳於八極響清
蹕於咸池顧應掖而稍遠視機衡而長離風遲遲而懷
暮日&KR0579;&KR0579;其若垂感衣冠於喬岳追弓劒之在斯悼丁
年之薄祐訴窮心於兩儀
表梁江淹齊高帝讓禪表曰陛下遠視唐虞永揖之典
近摹漢魏高謝之禮既鑒金水昏明之數又協雲雷興
替之徵若乃與能之交禪錫之會豈伊盧薄所可遵擬
昔傅巖佐商秩終上公磻谿翼周名極列伯臣才非半
古功愧逮聖獄訟不往謳歌寧歸河乏馬圖之寳天無
乘龍之錫伏願陛下遺舜禹之心俾臣守巢由之節則
道曜日月澤浸飛泳
齊武帝
齊書曰武帝諱績字宣遠在位十一年
議梁沈約齊武帝謚議曰臣聞天德平分而四時之名
或異聖功一揆而皇王之稱不同蓋跡因随事名由義
立堯臣禹佐咸率兹典伏惟盡寂窮微含神獨照德茂
始裳之主道冠初耜之君含精靈於五緯駕貞明於三
象初九勿用英氣凌雲負揭日月仰揚霄漢龍姿鳳采
煥若麗天登庸在試盛績雲舉雖屈景潢汙降情尺木
而拯世濟民浚發懷抱昔成湯百家仁被比屋文王十
里化先寡妻前聖後賢重規沓矩震雄圖於九江播靈
威於夏汭旌旆未麾鯨鯢自殞弗勞羌僰之長無待六
事之人義等伐謀功高善陣建有國之符成定鼎之業
會朝清明事資於牧野受命作周非止於西伯視膳寢
門孝德光備守器宗祧元良載遠嗣大寳以君百辟敷
景化以致隆平守在四夷威行海内囹圄寂寞禮譲交
興八柄馭下九官咸事臨朝凝默尊嚴若神風行日烜
無思不暢至仁與造化爭流靈威與雷霆齊軌上貫蒼
昊下洞深泉春無凄風夏無苦雨時若罔愆多稔如積
三革不累五刃不砥庠塾大啟儒雅雲集訓閱得宜蒐
狩有序丹徼青丘之野跂踵反舌之民浮深駕阻廻首
革面北夷畏力獻琛内欵不藉終軍之使無假絶漠之
威嘉祥霧合秘瑞泉涌史不輟文簡無虚日方當垂七
曜之旗駕八龍之乘望禮中嶽肆覲羣后造化不仁穆
卜愆應慕切遺弓哀同遏密晦朔不居殯宮將啟勒兹
大名宜盡徽極
齊明帝
齊書曰明帝諱鸞字景栖在位五年
哀策文梁沈約齊明帝哀策文曰龍菆既徹備物已陳
殯宮無夜夕燎終晨號環輬幄攀摽應路容衛弗改軒
檻如故望東川而不追仰昊天而自訴列聖同軌謚法
樹聲爰詔掌牘式播遺英其辭曰五曜在天逓作民主
赫矣帝高蒸哉嗣武多難固業隱憂啟聖時惟我皇功
符受命爰始濡足坐運機深鵬逝風舉龍動雲陰之郢
南泝即豫西臨體兹大德懷此小心賓于四門四門穆
穆納于百揆百揆肅肅德浸堇荼仁被比屋何遠何邇
無思不服嗣君喪道不式典謨神器業業事等聸烏民
懷奥主后來其蘇皇天眷命授以籙圖臨朝凝睟昧旦
丕顯斟酌前王擇其令典不言斯應不行斯踐路臺靡
營離宮弗宴眷言膠塾宏啟上庠軌儀四代祖述三王
德暉内動英華外揚禮行罇俎義及幽荒仰荷天德降
年永久北極齊光南山獻夀滄溟奄竭嵩岱皆朽沴非
昊穹惟余之咎攀龍詎幾大隧玄玄厭世崇陛即宮下
泉殯階已遽素幕高褰端闈洞啟蜃紼徐前背朱闕以
南轉乘翠龍而東度經原野之荒涼屬西成之云暮伐
金鼓以清道揚悲笳而啓路極厚地而不追終蒼天而
永慕蒼梧晦遠眘徽不泯紀事寂寞龜書可循哲王違
世克播遺塵猗歟萬古暉光日新
謚策文齊謝眺明皇帝謚策文曰仰惟早棄萬邦聖列
方遠式遵帝世俾鬯鴻猷咸以為無名以化則言繫莫
宣其道有來斯應則影響庶圖其功所以永言配命寄
心宗極光昭令德允樹風聲伏惟合信四時齊光日月
創保大於登庸通機神於受命因時以惕藉九萬而輕
舉天保既定運四海而高臨及開物成務重維國紐風
行草偃化往如神左賢右戚内樂外禮輯五材以教民
申三驅而在宥用能盛德殷薦美善斯畢皇矣之業既
孚蒸哉之道咸備景化方遠厭世在天龜筮告期遠日
無改仰則前王俯詢百辟累德彌睿允極鴻名
議梁沈約齊明帝謚議曰臣聞君德靡二辟王之名不
一聖功無爽堯禹之稱或殊兼以拯世寧亂致平未必
同道崇墠增祧嘉號不可相襲伏惟自天誕睿英聖在
躬皇矣之符夙著蒸哉之謠早集賓門納揆天平地成
自南自北無思不韙在屬負圖導揚末命值嗣主狂凶
人倫道盡宗社阽危瞻烏靡託國難立長亂極治刑四
海樂推三靈以眷東向而讓天下功高代入流涕而膺
寳位如就重負日昃劬勞躬親庶事撫辜納隍之念義
同於罪已振民厚下之情無廢於終食聰明神武逖聽
邇聞萬目備張紘綱靡漏御轡不迷寧藉聽於襄野大
川可濟不待備於舟檝峥嶸之下澤靡不懷寥廓之上
明無不燭包以宇宙潤以風雨霜露所交人跡所至百
姓仰之而不知其始萬物用之而罔識其終上庠廢業
忽焉已久三載弗為淪㢮將及臨朝引領思隆雅訓貴
遊胥萃俊造成羣方將驅世反本既仁且壽告成東嶽
高宴汾陽造化不仁厭世云及放勛之慕不追負鄉之
思空遠殯宮將撤輴軫難留英聲茂實於是乎在
梁任昉齊明帝謚議曰以為窮神之跡無繼於成名教
思所宗言歸於有稱是以則天為大義盡於翼善武功
受命理貫於斯文伏惟功高五譲道冠三極愛敬始於
揚名孝饗終乎嚴配寥廓大度誕君人之符閨庭小節
應軌物之訓歷試允諧納揆時序貽厥之寄義均負圖
榱棟惟新壓焉將及於是承制宣德定策公卿登嗣后
於西鍾反獨夫於侯服既而主幼時艱仍離屯蹇應當
璧之祥注息肩之願立德以長紹開中興擬度天行取
則乾健日昃罷朝幽枉必達官曹寂寞圄犴空虚虎門
肆義大足協律巖廊有縉紳之談鄉塾無横議之士既
富而教弘此孝治遂使家無蕩子野有栖畝寘天下於
掌握覽八荒於戶牖寵微金穴之家恩絶椒風之館天
應民和祥符總暨故能上變雲物下漏深泉若乃青丘
丹陵之國黃銀紫玉之瑞幽符遠萃詢德報功方將馳
道日觀清宮鳴澤為而不恃高揖成功百川所以朝宗
參辰於焉取正豈所謂中衢均奠懸衡共軌者歟
表齊謝眺為百官勸進齊明帝表曰臣聞時乘在御必
待先天之業神化為皇乃叶應期之運况復湯孫有緒
纂堯惟德舊邦佇新復禹歸祉大齊之權輿寳歷孕育
前古昭假四海克酬三靈而嗣命疾威蕃鄙叛換委裘
御㝢彝鼎如忽陛下文思體道徇齊作聖剪應龍於冀
州戮長蛇於沮水榮光之瑞昭回近喜之寳潤色天睠
爰發人謀咸贊伏願陛下仰荅靈祗弘宣景命誕受多
方奄宅萬國
啟梁沈約賀齊明帝登祚啟曰竊惟皇源浚遠帝寳連
暉基深慶厚道貫萬葉而欝林凶德早樹行悖人經逖
聽之所未書宗廟之殆如綴百靈聳動九服廻遑結后
來之望思庇民之主日月以冀遐邇翹心伏惟陛下大
聖在躬君德夙表龍章日綵煥若麗天納麓賓門道風
遐被眷化神行無思不洽獄訟允歸天人戴仰屈飛龍
之𦕈轡紆汾陽之遠情運堯心以臨億兆敷舜烈以膺
寳命雖中宗之興殷道宣后之隆漢德異世同符千載
一揆刑措之業方遠隆平之基在焉率土含欣懷生戴
賴况臣早蒙覆潤夙荷恩靈踊躍外畿心不勝慶謹縃
民和式流星澤塗歌里林戴懷鳬藻
梁武帝
梁書曰武帝諱衍字叔達蘭陵人受禪于齊在位四十
九年
議梁元帝高祖武皇帝謚議曰臣聞翼善傳聖曰堯仁
聖盛明曰舜受禪成功曰禹除虐去殘曰湯謚者行之
跡號者功之表雖賤不誄貴卑不誄尊而彰乎名者盛
德之嘉號也被於物者治定之實錄也斯所以聲明煥
乎鍾石昭晰備於絃管者焉伏惟天縱欽明惟睿作聖
功超三五聲踰七十仰之彌高就之彌遠載潜載躍乃
武乃文先是木運告終羣后改屬乾維罔搆地紐如崩
祧祀阽危公卿旰食九牧有淪胥之悲八表興横流之
歎乃凝威黑水表瑞丹陵雲合景從表裏禔福受終文
祖允恭克譲知黔首不可以無歸蒼生不可以無主降
汾陽之遠志不得已而臨之於是類帝禋宗革命創制
禘郊式展殷薦斯㓗臨兹大寳化與和氣俱宣扇此王
風政與秋霜並肅言懸日月功格區宇不以紫宸為貴
不以黃屋為尊政謐刑措民殷國阜虹旌式卷堡燧載
清胥象相因環楛無曠天衢亭泰王道升平南海候風
東溟奉貢膏露凝枝慶雲觸石山開蒼璧地出玄珪驃
騎把鉞則休屠欵塞太尉抗旌則名王蹷角聲教所漸
浹靈蛇之都威令所行通燭龍之外開庠建序布濩於
成均正俗移風氛氲於司樂虛納十亂引諒直之規廣
闢四門宏招賢之德青衿知擊壤之性黃髮恣鼓腹之
歡加以鑚味微言研精至道文終所牧之典史倚所讀
之書無輟萬機日且千遍馳郁郁之聲表乾乾之德允
所謂皇哉君哉日用而不知者矣方且告成岱嶽鏤升
中之玉簡昭事梁甫秘禮首之金繩而文王明夷事侔
往冊黃帝橋山痛深前典萬有淪傷三辰掩曜人祗軫
慕山海含悲慟切陟方哀深遏密煩冤荼毒貫切心髓
風樹不静陟岵何期思所以欽若九功仰稽七德
勑梁沈約武帝踐祚後與諸州郡勑曰欽惟遂古爰及
近代雖禪代異時而成功一揆豈惟静民寧亂實由符
運總集故能啟業垂統光宅區夏齊氏遘茲昏詖斯亡
奄及民命蠢蠢倒懸非喻朕大懼四海舟覆二象雲傾
億兆與崐㟠並燎縉紳與藴崇共日永言悽悼發憤經
營推鋒投袂電擊風掃藉上天之靈因熊羆之用德未
半古功侔前烈齊民既欽若虞夏高揖萬邦兼以冥符
先著樂推攸在幽顯宅心辭不獲命猥以虚寡君臨萬
國川壑之懷寤寐盈慮方欲昧旦丕顯日昃忘勞思與
賢能康濟世道卿擁旄萬里共治是寄當求民瘼留念
獄市威斷以御強猾仁惠以撫貧孤使遠近幽深咸得
其所方虚位欽能懸爵佇效勿令漢代璽書獨行於自
古晉世班條靡用於兹日想加克勉副其側席
令梁任昉齊宣德皇后臨朝荅梁王令曰承固兹謙揖
未膺大典敬復雅旨良有憮然夫至寂難原言象所絶
教思有律感通斯在所以異人者神明同人者用舍王
誕兹上睿對越天行德冠二儀化周羣動生民以來一
人而已但達節宏道每濡跡於中庸神照惟幾不抑心
於鑚仰范宣既譲其下取則况聖圖睿範歌思是歸廉
約雖弘慶賞遂替誠賢者悦義長難進之風不肖者矜
功沮竭力之效勸沮之間所差已遠王何得不暫紆雅
尚允荅天人使朕夜艾以安早朝有預今遣率兹百辟
申薦誠欵萬致一塗煩言可略又敦勸梁王令曰夫功
在不賞故庸勲之典蓋闕施侔造物則謝德之塗已冥
要不得不強為之名使銓宰有寄王實天生德齊聖廣
淵重搆參辰而九星仰止不易日月而二儀貞觀在昔
晦明隠鱗戢翼博通羣籍而讓齒乎一卷之師劒氣凌
雲而屈跡於萬夫之下辯析天口而似不能言文擅彫
龍而成輙削藁爰在弱冠首膺弓旌客遊梁朝聲華藉
甚隆昌季年勤王始著建武惟新締搆斯在功隆賞薄
嘉庸莫酬一馬之田介山之志愈厲六百之秩大樹之
號斯存及擁旄司部代馬不敢南牧推轂樊鄧胡塵罕
嘗夕起惟彼狡童窮凶極虐衣冠泯絶禮樂崩喪既而
鞠旅誓衆言謀王室白羽一麾黃馬底定甲既鱗下車
亦瓦裂致天之届拱揖羣后豐功厚利無得而稱是以
祥光總至休氣四塞五老遊河飛星入昴元功茂勲若
斯之盛而地狭乎四履勢卑乎九伯帝有惡焉輶軒萃
止令遣率兹百辟人致其誠庶匪席之旨不遠而復又敦
重勸梁王令曰朕聞匹夫好仁義在摩踵君子行道達
斯兼濟未有盡器窮神藴徽章乎天植高奠中樽覩傾
罍而弗極惟王德冠往初功無與二四時等契兩曜齊
明擬度天行取則乾健而運距艱季道極百王援義而
起一戎大定羅山革草罔不率從用使商庭産&KR0034;周闕
樹梓傾宮既散鹿臺靡蓄盛德大業巍巍若此日者事
岐之號爰發帝言殊物備禮率由寡昧雖復雲竿載路
清蹕啟行昭德報功未臻其極而高揖天休遠存克譲
俾予未亡與慙日昃今遣率兹百辟人致誠請庶有感
睿心霈然降志
牋梁任昉為百辟勸進梁王牋曰伏承嘉命佇策明公
逡廵盛禮斯實謙尊之旨未窮遠大之致何者嗣君棄
常自絶宗社國命民生剪為仇讐折棟崩榱&KR1062;焉自及
卿士懷脯斮之痛黔首懼比屋之誅明公亮格天之功
拯水火之切再踵日月重綴參辰反龜玉於塗泥濟斯
民於坑岸使夫匹婦童兒羞言伊吕鄉校里塾耻談五
覇位卑乎阿衡地狭於曲阜明公宜祗奉天人允膺大
禮無使後予之歌同彼胥怨兼濟之仁翻為獨善又牋
曰近以朝命藴崇冐奏丹誠奉披還令未蒙虚受縉紳
顒顒深所未達盖聞受金於府通人之宏致高蹈海隅
匹夫之小節是以履乘石而周公不以為疑增玉璜而
太公不以為讓况世哲繼軌先德在民經綸草昧歎深
微管加以朱方之役荆河是依班師振旅大造王室雖
復累跡救宋重眡存楚居今觀古曾何足云而惑甚盗
鍾功疑不賞皇天后土不勝其酷是以玉馬駿奔表微
子之去金版出地告龍逢之怨明公據鞍輙哭厲三軍
之志獨居淹涕激義士之心故能使海若登祗磬圖效
祉山戎孤竹束馬景從伐罪弔民匡時靖亂匪叨天功實
勤濡足且明公本自諸生取樂名教道風素論坐鎮雅
俗不習孫吴搆兹神武驅盡誅之氓濟必封之俗龜玉
不毁誰之功歟獨為君子將使伊周何地某等不達通
變實有愚誠不任悾欵棘心重謁伏願特膺典策式副
民望
序梁沈約武帝集序曰文思安安欽明所以光宅日月
光華南風所以興詠日角之主出自諸生銳頂之君少
明古學漢高宋武雖闕章句歌大風以還沛好清談於
暮年夫成天地之大功膺樂推之寳運未或不文武兼
資能事斯畢者也我皇誕縱自天生知在御清明内發
疏通外典爰始貴遊篤志經術究淹中之雅旨盡曲臺
之奥義莫不因流極源披條振藻若前疑往滯舊學罕
通而超然直詣妙拔終古善發談端精於持論置壘難
踰摧鋒莫擬有同成誦無假含毫興絶節於高唱振清
辭於蘭畹至於春風秋月送别望歸皇王高宴心期促
賞莫不超挺睿興濬發神衷及登庸歷試辭翰繁蔚牋
記風動表議雲飛彫蟲小藝無累大道懷君人之大德
有事君之小心為下奉上形於辭旨雖密奏忠規遺槀
必削而國謨藩政存者猶多逮乎俯應歸運仰修乾錄
載筆握簡各有司存如綸之旨時或染翰暨於設簴靈
囿愷樂在鎬鹿鳴四牡皇華棠棣之歌伐木採薇出車
杖杜之讌皆詠志摛藻廣命羣臣上與日月争光下與
鍾石比韻事同觀海義等窺天觀之而不測遊之而不
知者矣竊惟左史記言右史記事君舉必書無論大小
况乎感而後思思而後積積而後滿滿而後言若斯而
已哉謹因事立名随源編次
梁元帝
梁書曰元帝諱繹字世誠武帝第七子也嗣位三年
表陳沈炯為羣臣勸進梁元帝初表曰蠢爾羯胡遂憑
天邑閶闔受白登之辱象魏致堯城之疑臣聞喪君有
君春秋之茂典以德以長先王之通訓少康則收衆撫
職祀夏所以配天平王則居正東遷宗周所以卜世漢
光以能補不道故景歷重昌中宗以不違羣議故江東
可立天其祚梁必將有主軒轅得姓存者二人高祖五
王代實居長功高九有道濟生民非奉聖明誰嗣下武
日月貞明太陽不可以闕照天地貞觀乾道不可以久
惕寳器存乎至重介石慎於易差黔首豈可以少選無
君宗祏豈可以一日無主又第二表曰紫宸曠位赤縣
無主百靈聳動萬國廻遑雖醒醉相扶同歸景亳或謳
且誦總赴唐郊陛下沈首䜎然譲德不嗣臣聞星廻日
薄擊雷鞭電者之謂天岳立川流吐霧蒸雲者之謂地
包天地之混成洞隂陽之不測而以財成萬物者其在
聖人乎故云天地之大德曰生聖人之大寳曰位黃屋
廟堂之下大非獲己所安明鏡四衢之尊盖由應物取
訓陛下稽古文思英雄特達比以周旦則文王之子方
之放勛則帝摰之季千年旦暮可不在斯庭闕湮亡鐘
鼎淪覆嗣膺景業非陛下而誰豈可使赤眉更立盆子
隗囂託置高廟陛下方復從容高讓用執謙尊展其矯
行偽書証㒺正朔見機而作斷可識矣不疑何卜無待
蓍龜日者公卿失馭禍纏霄極獯羯憑凌奸臣互起師
戎伐穎無處不然勸乎誅晉側足皆爾宗社不墜繄在
聖明今也何時而申帝啟之避凶危若此方陳太伯之
辭國有具臣誰敢奉詔又第三表曰日者百司岳牧仰
祈宸鑒以錫珪之功既歸有道當璧之禮允屬聖明而
優詔謙冲窅然凝貌謳歌載馳是用翹首楚人固執燻
丹穴以求君周民樂歸越岐山而事主漢王不即位無
以貴功臣光武止蕭王豈謂紹宗廟陛下英威茂略雄
圖武筭指撝則丹浦不戰顧昉則阪泉自蕩地維絶而
重組天柱傾而更植縱陛下拂衣而遊廣成登弇山而
去東土羣臣安得仰訴萬物何所歸仁况郊祀配天罍
筐禮曠齋宮清廟匏竹不陳豈可久稽衆議有曠彝典
陳徐陵勸進梁元帝表曰臣聞封唐有聖還承帝嚳之
家居代維賢終纂高皇之祚至如金行重作源出東莞
炎運猶昌枝分南頓莫不因時多難俱繼神宗者也陛
下握符執鉞將在御天玉勝珠衡先章元后神祗所命
非惟太室之祥圖書斯歸何止堯門之瑞星躔東井時
破崤潼雷震南陽初平尋邑宗王啟霸非勞武德之侯
清蹕無虞何事長安之邸正應揚龍旂以饗帝御鳳扆
以承天歷數在躬疇與為譲豈可逡廵固譲方求石戶
之農高謝君臨徒引箕山之客未知上德之不德唯見
聖人之不仁
北齊文宣帝
北齊書曰文宣帝諱洋字子進受禪于後魏在位五年
哀策文北齊邢子才文宣帝哀策文曰皇路啟扉輴菆
弛殯八校案部六卿且引攀蜃輅而雨泣仰穹蒼而撫
心悲風發而地駭愁雲興而景沈哲王垂範有訓有則
式奉話言光敷令德其辭曰四象更運九天代名通三
以王得一為貞是應玄德實啟蒼精風后之陣師尚之
兵三竒六合七變五成授柯推轂禀律襲行野無完陳
邑少堅城經營四海劬勞百姓芝蓋夕臨羽旄晨映地
不掩瑞天不愛寳既丹其雀又朱其草莫黑已素莫赤
自皓百獸斯蹈五靈載擾甘露瀼瀼青龍矯矯武功已
暢文教未窮方偃烽候銷戟藏弓齊光日月比祚嵩華
而氛祲日下星闇虚中奄捐朝市長棄華戎道宣末命
義闡餘風六繂已散九旗方卷見容衛之虚歸知平生
之日遠同乘雲而永逝異騎龍之更反清笳奏兮野風
急金鼓震兮日光晚千官悲而雨注萬國哀而露泫萬
事同盡百慮俱收劒舄永去衣冠自遊音儀已謝神教
空留知英聲與至德當無絶兮千秋
議北齊邢子才文宣帝謚議曰伏惟聖德光遠神猷弘
大初自登庸民譽所集把尺持刀成務斯在百揆載清
四門唯穆及天眷既屬人謀所歸鳥獸遷情士女革面
敬順天人拱揖羣后處無上之尊居域中之大禮盛樂
修時和歲稔海内有截天下泰然猶憂勞億兆經營四
國同虞舜之廵省若軒轅之靡寧威武紛紜神功四暢
怨西以東化南自北臨瀚海以浴兵登天山而紲馬左
縈右拂疑歌成章方朝百神於太華受萬國於稽嶺升
中增封高拱垂衣而天喪黎庶奄捐四海考妣之慕實
被含生稱天作誄抑唯恒數故以名追實盡物未臻其
美屈道從制一日可以成名
陳武帝
陳書曰武帝諱覇先字興國吳興長城人受禪於梁在
位三年
哀策文陳沈炯武帝哀策文曰望三靈而摽目蹐九地
而崩心哭仍几之將撤慟祖鬯之虚斟黃屋祲而白日
掩紫極㴠而浮雲隂其辭曰悠悠媯水欝欝姚墟惟帝
之系在唐作虞正卿之後握此靈符雕雲布族祥星結
樞負兹大鏡未拾遺珠爰初發跡斬蛇鞠旅大定番禺
載戡海渚承釁而運席卷中流王室如燬乃合諸侯負
鉞誓衆釋位同謀俱登涿鹿實斷蚩尤道濟一匡功歸
四履爰總百官訓于天子儻來有運事非獲已翠龜負
字赤雀銜書謳歌適夏禮樂遷虞負扆正位升壇受圖
二儀協序五緯同符門歌麟趾室詠騶虞奉常定日太
卜蠲時升中備物方告雍熙天甘玉露地秀金芝休禎
未荅靈貺徒欺吏求穆卜詔絶良醫羲躔失御天街禠
蹕夏采升榮宮車晏出洞閨移凶充庭罷吉閑窅窅之
窮燈去昭昭之遊日歸大暮之不𤾉降幽宮而長畢巫
咸筮告容成戒期文衛如在葆鐸相悲去畢陌而東顧
望橋山而路遲臣攀龍而尚在魂過沛而何之侍低昂
之靈纛奉寂寂之空帷銅雀沒於脩松平陵隠於深柏
鼖鼓之哀音燎爟火於通夕薤露落而暮日寒玄霜凝
而壟草白銘功德於旗常被徽音於鐘石廻天儀於清
廟祔祖考而來格播茂實與英聲欝氛氲於宗祏
表陳沈炯為百官勸進陳武帝表曰臣聞春榮秋落四
時所以迭代金行水流五德所以互序昔陶唐告終有
虞氏作漢魏禪譲晉宋以之登庸天有非常之功有非
常之賞能利天下者受天下之利陛下造化之功日用
之德褰裳去之物誰仰訴頃五星夜聚八風通吹豐露
呈甘卿雲舒族白狼遠至素雉朝飛天意顯然靈貺可
覩
陳文帝
陳書曰文帝諱蒨字子華嗣位七年
哀策文陳徐陵文帝哀策文曰容車曉駕幄殿晨張旌
帷具列綍翮成行擗蜃輅於丹陛攀龍帷於紫庭趨過
窮於屏闈拜慟感於明靈東京飛其瑞露北陸霣其祥
星乃詔雲臺之史稽採咸池之曲叶大雅於鳴金同藏
書於羣玉其辭曰若水傅帝薰風御民重光所集世載
于陳赫矣高祖悠哉上旻蟬聫寳胄暉煥郊禋我皇誕
聖膺此家慶道主衢罇神凝懸鏡洛書天表河紀靈命
納揆馳芳賓門流詠稽陰克伐震野勤王亳道增搆豳
風會昌言瞻少昊實仗高陽駕彼軫轕清宮未央歡覃
兆庶德洎遐荒穆齊高寢上膳長樂肅肅承顔哀哀薦
酌悼園恭儉章陵謙約大寳崇名無聞改作纂武升歷
遺愛寔繁三湘九派彌氣雲昏力折天柱才傾地門甘
泉夜照細柳朝屯谷魅山鬼横流塞源赫赫英謩赳赳
雄斷遍行天討無遺神算欝掃江淮長驅巴漢九夷百
越雷随風渙北俘昆耶西戡伊靬荷負皇極劬勞庶機
勤民聽政靈食宵衣服貴綈皂風移閫闈唐山罷奏濮
水韜徽訪採狂狷搜敡仄微世感中孚民維大畜外戶
無閉高垣奚築降情儒雅凝懷庠塾御廡為歡臨雍彌
肅禮兼三代樂備九成天資武德地照文明墨履斯在
幪巾自清連珠合璧曜爽流精獸舞時豫禽歌頌平帝
載維遠王靈維大候雨占風荒中海外憬彼鞮譯咸承
冠帶是曰君臨斯為交泰白環已賮玄珪克慎東河佇
楫北狄思征鉞斧將戒璁珩未鳴星滛去楚日沴悲荆
億兆何亹穹旻遽傾大禹腁胝重華腒腊仰惟勞務同
斯違懌發夢無徵照祈奚益聽茂陵之鐘鼓抱喬陽之
劒舄詎髣髴於宸儀終纏綿於號擗三占以吉四海同
奔列賵天宇崩號帝閽千門啟於閶闔萬乘警於靈輼
槐風悲於輦道松雨思於郊原鑾旂動而虚蹕宿衛靜
而空尊畢陌平夷流山蟠固紀無遷市唐有通樹經白
社之脩塗廻青門之廣路思沛邑以東臨懷周京以西
顧機神不測性道難稱充窮靡寄孺慕奚憑惟封云之
與禪肅玉牒之與金繩揚英聲而永久共日月而俱升
陳宣帝
陳書曰宣帝諱頊字紹世在位十四年
哀策文陳江總陳宣帝哀策文曰望蜃綍而攀摽拜龍
菆而慟絶變五統而凄凉廻三辰而慘切感川岳而地
維傾號穹蒼而天柱折千秋茂德萬世鴻名爰詔掌禮
式序英聲其辭曰嬀水樞宿姚墟大虹謳歌承歷揖譲
受終重規帝緒踵武王風名山紀迹清廟傳功我后丕
承思宏祖業莅政恭已臨朝凝默煥爛九功葳蕤七德
憲章昭著威靈允塞爰兹發迹天步艱難連華滕衛比
譽應韓羽儀戚右軒冕朝端祈膺當璧繇顯大横延喜
授玉告善飛旌神器有奉性道無名詩頌唐年樂舞姬
日仁聲汪濊武義洋溢理訟總街凝情衢室廵望如禮
幽祗咸袟疆垂叛援關徼虔劉治兵丹浦獲醜青丘屠
釣且拔管庫方搜如龍駕鼔獻雉焚裘天必呈祥地寧
愛寳神禽竒獸嘉榖靈草屈軼抽階飛黃伏皂綺雲舒
慶珠星照老廣敷丘素宏啟膠庠書林吐馥文囿含鏘
南洽侯衛北暢遐荒殷羅自觧周圄無傷金英掩色玉
床弗豫天駟摧鑣王良失御鑄鼎奚益綴衣何處漫漫
幽夜冥冥上仙長違拜日天意祈年寧神卜兆晏駕廻
天銅驎感泣銀海埋田出德陽之廣殿動繁笳之哀囀
渡洛水之浮橋望偃師之近縣背紫陌而未遠隱黃山
而不見鐸啟挽而依依馬嘶風而戀戀平原欲晦落照
將垂鳳蓋飄而水暗鸞蹕聳而山危曳蛇旗之舒卷間
翠野之參差鳥哀哀而驚曙松瑟瑟而吟枝異故鄕之
絲竹非舊宅之塤箎掃秋葉而無盡薦春櫻而願知北
邙已謝西陵何有遠宿蒼梧便乖仁夀聲合韶濩道宣
戶牖共瀛海而恒流並嵩華而莫朽
藝文類聚卷十四
