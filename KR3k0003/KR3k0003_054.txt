藝文類聚卷五十四唐歐陽詢撰
刑法部(刑法)
刑法
爾雅曰律法也又律法銓也(易坎卦主法律銓衡輕重也)
管子曰正月之朔百吏在朝君乃出令布憲于國五鄉
五師五屬大夫皆受憲于君矣又曰法者所以興功懼
暴律者所以定分止争也又曰凡國無法則衆不知所
為無度則事無儀有法不正有度不直則治僻治僻則
國亂故曰正法直度罪殺無赦殺戮必信民畏而懼武
威既明令不再行又曰法者天地之位象四時之行以
治天下四時之行有寒有暑聖人法之故有文有武天
地之位有前有後有左有右聖人法之以建經紀春生
於左秋殺於右夏長於前冬藏於後生長之事文也收
藏之事武也是故文事在左武事在右聖人法之以行
法令以治事理也
申子曰君必有明法正義若懸權衡以稱輕重所以一
羣臣也又曰堯之治也善明法察令而已聖君任法而
不任智任數而不任說黃帝之治天下置法而不變使
民安泰安樂其法也又曰昔七十九代之君法制不
一號令不同然而俱王天下何也必當國富而多粟也
家語曰孔子初仕為中都宰制為養生送死之節長幼
異食強弱異任男女别塗路不拾遺器不雕偽市不二
價行之一年而四方諸侯皆則焉
定公謂孔子曰學子之法以治魯國何如孔子對曰雖
天下可何但魯國而已矣
韓子曰治大國而數變法則民苦之是以有道之君貴
虛静而重變法又曰聖人立法賞足以勸善威足以勝
暴備足以必完又曰釋法術而思治堯不能正一國去
規矩而妄意度奚仲不能成一輪廢尺寸而差長短王
爾不能命中使中主守法術拙匠執規矩尺寸則萬不
失一又曰董安于行石阜山中見深澗峭如牆深百仞
因問其鄉左右曰人嘗有入者乎對曰無有安于喟然
嘆曰吾能治矣使吾法之無改猶入澗之必死也則民
莫之犯何為不治又曰越王問於大夫種曰吾欲伐吳
可乎對曰可矣君賞厚而信罰嚴而必君欲知之何不
試焚宮室於是遂焚宮室民莫救火乃下令曰人救火
而死者比敵死之賞勝火而死者比勝敵之賞不救火
者比降北之罪民之塗其體被濡衣走火者左三千人
右三千人此知必勝之勢也
文子曰文子問老子法安所生曰法生於義義生於衆
適合乎人心此治之要也法非從天下非從地出發於
人間及己自正
申子曰君子之所以尊者令令不行是無君也故明君
慎令
慎子曰堯為匹夫不能使家化至南面而王則令行禁
止由此觀之賢未足以服不肖而勢位足以屈賢也又
曰法之功莫大使私不行君之功莫大使民不争今立
法而行私是與法爭其亂甚於無法立君而尊賢是賢
與君爭其亂甚於無君故有道之國法立則私善不行
君立則賢者不尊民一於君斷於法國之大道也又曰
故治國無其法則亂守法而不變則衰有法而行私謂
之不法以力役法者百姓也以死守法者有司也以道
變法者君長也
漢書曰漢興高祖初入關約法三章曰殺人者死傷人
及盜抵罪蠲削煩苛兆民大悦其後四夷未附兵革未
息三章之法不足以禦姦於是相國蕭何捃摭秦法取
宜於時者作律九章又曰杜周為廷尉其治獄倣張湯而善
伺候上所欲擠者因而陷之上所欲釋久繫待問而微
見其冤狀客有謂周曰君為天下決平不修三尺法(以三)
(尺簡書法律也)專以人主指為獄獄者固如是也周曰三尺安
出哉前主所以著為律後主所是疏為令當時為是何
古之法又曰時上方向文學張湯決大獄欲傅古議乃
請博士弟子治尚書春秋補廷尉使平疑法奏讞疑事
必奏先為上分别其原上所是受而著讞法廷尉挈令
揚主之明
東觀漢記曰陳寵曾祖父咸成哀間以明律令為侍御
史王莽簒位父子相將歸鄉里閉門不出入收家中律
令文書壁藏之以俟明王咸常勑戒子孫為人議法當
依輕雖有百金之利無與人重比故世謂陳氏持法寬
范曄後漢書曰鄭弘建初初為尚書令舊制尚書郎限
滿補縣長令史報丞尉弘奏以為臺職雖尊而酬賞甚
薄至於關選多無樂者請使郎補千戶令史為長帝從
其議弘前後所陳有補益王政者著之南宫以為故事
說文曰科程也程品也十發為程十程為寸
揚雄劇秦美新論曰金科玉條(科條謂所施法律金玉當珍之)
鹽鐵論曰昔秦法繁於秋荼而密於凝脂然上下相趨
姦偽萌生又曰夫善言天者合之於人善言古者考之
於今二尺四寸之律古今一也
風俗通曰咎陶謨虞始造律蕭何成九章此關諸百王
不易之道也時所制曰令漢書着于甲令夫吏者治也
當先自正然後正人故文書下如律令言當承憲履繩
動不失律令也
王隱晉書曰荀勖與賈充共定律令班下施用各加禄
賜
詩周庾信正旦上司憲詩曰詰旦唘門欄繁辭湧筆端
蒼鷹下獄吏獬豸飾刑官司朝引玉節盟載捧珠盤孟
門久失路扶搖忽上摶栖烏還得府棄馬復歸闌榮華
名義重虛薄報恩難枚乘還起疾貢禹遂彈冠方乘蓮
葉劒未用竹根丹一知懸象法誰思垂釣竿
賦晉傅咸明意賦曰侍御史傳咸奉詔治獄作賦用明
意云舍控款以彌載令棲遲以淹留吏砥身以存公古
有死而無柔彼背正以從邪我沒世而是尤敷腎腸以
為效兮豈文飾之足修感恩輸命心口自滅加我數年
竭力效節春秋既不吾與日月忽其不屈周道兮如砥
吉人兮是由材曲兮枉橈朽木兮難抽
晉傅玄釋法篇曰釋法任情姦佞在下多疑少決譬執
腐索以御奔馬專任刑名民不聊生通儒逹道政乃升
平浩浩大海百川歸之洋洋聖化九服仰之春風暢物
秋霜肅殺同則相濟異若胡越
贊梁昭明太子爾雅制法則贊曰惟斯法則信如四時
嚴此刑政刑輕罪疑霜威已振民不敢欺
後漢李尤鞠城銘曰員鞠方牆倣象隂陽法月衡對二
六相當建長立平其例有常不以親疎不有阿私端心
平意莫怨其非鞠政由然況乎執機
令魏陳王曹植黃初五年令曰夫遠不可知者天也近
不可知者人也傳曰知人則哲堯猶病諸諺曰人心不
同若其面焉唯女子與小人為難養也近之則不遜遠
之則怨詩云憂心悄悄愠于羣小自世間人或受寵而
背恩或無故而叛違顧左右曠然無信大嚼者咋斷其
舌右手執斧左手執鉞傷夷一身之中尚有不可信況
於人乎惟無深瑕潛釁隱過匿愆乃可以為人諺曰榖
千駑不如養一驢又曰榖駑養虎大無益也乃知韓昭
使藏弊袴良有以也使臣有三品有可以仁義化者有
可以恩惠驅者不足以導之則當以刑罰使之刑罰復
不足以率之則明所以不畜故堯舜至仁不能容無益
之子湯武至聖不能養無益之臣九折臂知為良醫吾
知所以待下矣諸吏各敬爾在位孤推一槩之平功之
宜賞於疏必與罪之宜戮在親不赦此令之行有若皎
日於戲羣司其覽之哉又黃初六年令曰身輕於鴻毛
而謗重於泰山賴蒙帝主天地之仁違百寮之典議赦
三千之首戾反我舊居襲我初服雲雨之施焉有量哉
孤以何功而納斯貺富而不吝寵至不驕者則周公其
人也孤小人爾深更以榮為戚何者將恐簡易之尤出
於細微脱爾之愆一朝復露也故欲修吾往業守吾初
志欲使皇帝恩在摩天使孤心常存入地將以全陛下
厚德究孤犬馬之年此難能也然固欲行衆之難詩曰
德輶如毛鮮克舉之此之謂也
難漢張敞議入榖贖罪蕭望之難曰國兵在外軍以夏
發隴西以北安定以西吏民並給轉輸田事頗廢素無
餘積雖羌虜以破來春必乏窮僻之處買無所得縣官
榖度不足以振之願令諸有罪非盜受財殺人及犯法
不得赦者得以差入榖此八郡贖罪務益致榖以豫備
百姓之急事下有司望之與少府李彊議以為民含隂
陽之氣有仁義欲利之心在教化之所助雖堯在上不
能去民欲利之心而能令其欲利不勝其好義也雖桀
在上不能去民好義之心而能令其好義不勝其欲利
也故堯桀之分在於義利而已導民不可不慎也今欲
令民量粟以贖罪如此則富者得生貧者獨死是貧富
異刑而法不一也人情貧窮父兄囚執聞出財得以生
活為人子弟者將不顧死亡之患敗亂之行以赴財利
夫親戚一人得生十人以死如此伯夷之行壞公綽之
名滅政教一傾雖有周召之佐恐不能復古者藏於民
不足則取有餘則予詩曰爰及矜人哀此鰥寡上惠下
也
議後漢孔融肉刑議曰古者敦龐善否區别吏端刑清
治無過失百姓有罪皆自取之末世凌遲風俗壞亂政
撓其俗法害其民故曰上失其道民散久矣而欲繩之
以古刑投之以殘棄非所謂與時消息也紂斮朝涉之
脛天下謂之無道夫九牧之地千八百君若各刖一人
是天下常有千八百紂也求世休和弗可得已且被刑
之人慮不念生志在思死類多趨惡莫復歸正夙沙亂
齊伊戾禍宋趙高英布為世大患不能止其源遂為非
也雖忠如鬻拳信如卞和智如孫臏冤如巷伯才如史
遷逹如子政一罹刀鋸没世不齒漢開改惡之路凡為
此也故明德之君遠度深惟棄短就長不苟革其政也
魏傅幹肉刑議曰蓋禮樂所以導民刑罰所以威之是
故君子忌禮而小人畏刑雖湯武之隆成康之盛不專
用禮樂亦陳肉刑之法而康哉之歌興清廟之頌作由
此推之肉刑之法不當除也經有墨劓剕割之制至於
鑿顛抽脅烹煑之刑衛鞅所為非咎陶所造吕侯所述
據經按傳肉刑不當除有五驗請言其理荀卿論之備
矣太古質簡制事樸略故耒耜未用於牛而弧矢不加
筋鐵智非闇也不識事宜以為聖人純一之教不如賢
者支離之術鄭衛可以易咸池激楚可以陵韶武耶斯
不足復難矣
晉曹志議曰嚴刑以殺犯之者寡刑輕易犯蹈惡者多
臣謂玩常苟免犯法乃衆黥刖彰罪而民甚恥且創制
墨則見者知禁彰罪表惡聞者多服假使惡多尚不至
死無妨産育苟能殺以止殺為惡縱寡積而不已將至
無人天無以神君無以尊矣故古人寧過不殺是以為
上寧寬得衆不寧急積殺若及于張聽訟刑以止刑可
不革舊過此以往肉刑是宜假令漢文于張承大亂之
後創基七十國寡民稀止禁刑書鞭杖為治也
晉程咸女適人不從坐議曰夫司寇作典建三等之制
甫侯修刑通輕重之法叔世多變秦立重辟漢因循之
大魏承襲未革其弊大逆之誅不差已出之女者誠欲
絶惡類於一族然法貴得中刑慎過制臣以為女人有
三從之義無自專之道出適他族還喪父母降其服紀
所以明外成之節異在室之恩父母有罪追刑已出之
女夫黨見誅又隨異姓之戮一人之身内外受辟男不
衍禍於他族女獨嬰罰於二門非所以哀矜蒙弱立法
之本分也今女既嫁則為異姓之妻如或産育則為他
族之母此為元惡之所輕忽戮無辜之所重於恩則傷
孝子之心而興嫌怨之路臣以為在室之女宜從父族
之誅既醮之婦使就夫家之罰宜定齊科以為永制
表晉盧諶理劉司空表曰臣聞經國之體在於崇明典
刑立政之務在於固慎開塞典刑不明則人情歴揞閉
塞乏慎則逆節滋明竊見故司空廣武侯琨在東皇帝
擾攘之際值羣臣鼎沸之難戮力皇家義誠彌厲躬統
華夷親受矢石王彌授首於河南吕朗面縛於滎陽社
稷克寧鑾輿反旆奉迎之勲琨效忠之一驗也琨授并
州屬承其弊到官之日遺戶無幾荆棘茂於街里豺狼
居於府舍既無句踐甲楯之卒又無衛文共滕之民當
易危之勢處難濟之中鳩集傷夷撫和戎狄會遭京都
失守孝懷板蕩羣逆縱逸充斥王畿咸以為并州之地
四塞為固東阻井陘西限藍谷前有太行之嶺後有句
注之關琨抗辭厲聲忠亮奮發以為天子沉辱而不隕
身死節言情則非所能安言罪則不容於誅遂乃鞠誓
百姓修繕甲兵跋履山川東征西討以喪氣之衆當天
下嚴敵蟣虱生於甲胄燕雀巢於帷幕雖不能摧殄聰
勒且得據其心腹琨破家為國之二驗也琨乃稽民神
之旨通天下之意唱上尊號歸重聖躬令南北萬里若
合符契此又琨乃心本朝之三驗也比夫遇害知匹磾
必有禍心惟恨不能效節於一方上不得歸誠於陛下
辭上日慷慨動於左右聽其言者莫能仰視昔子囊垂
終遺言城郢古人稱以為忠貞琨匪躬之操義實茂之
此琨沒不忘國之四驗也取亂侮亡仲虺之遺言也兼
弱攻昧隨季之善經也匹磾之狹謀踊躍一隅無以自
展精卒勁騎不得致力以一人之身妨一國之用當今
二賊未殄方難尚殷而使殊俗疆國懷怨自相疑懼非
國家静難之遠術也伏惟陛下以淑聖之姿隆中興之
緒方將平章典刑以序萬邦而琨受害悲哀冤痛已甚
也未聞朝廷有以甄論昔壺關三老訟衛太子之罪谷
永劉向辯陳湯之功下足以明功罪之分上足以寤主
上之懷
晉殷仲文罪釁解尚書表曰臣聞洪波振壑川無活鱗
驚飈拂野林無静柯何者勢弱則受制於人力微則無
以自保於理雖昧可得而言於臣實非所敢論桓玄之
世誠復驅廹者衆於微臣罪實深矣進不能見危授命
亡身殉國退不能辭粟首陽拂衣高謝遂乃宴安昏寵
叨昧偽封錫文簒事曾莫獨固名義以之俱淪情節自
茲兼橈宜其極法以判忠邪鎮軍臣裕匡復社稷大弘
善貸紆一戮於微命由三驅於大信既惠之以首領復
引之以縶維于時皇輿否隔天人未泰用忘進退唯力
是視是以僶俛從事自同全人今宸極反政惟新告始
憲章既明品物思舊臣亦胡顔之厚何以顯居榮次乞
解斯職待罪私門違謝闕庭乃心愧戀
宋傅亮為劉毅軍敗自解表曰遂令犬羊内侮兵纏紫
極聖朝肝膽社稷幾殆稽之典刑罪不容宥賴天祚有
底冢宰靈武長蛇翦毒醜類宵遯今畿甸告寧四封有
截臣元釁大責既積朝野桑榆之效又無與立而聖恩
含宥弛其徽纆偏私之譏既彰民聽況可重荷岳牧之
任復當推轂之重
宋趙伯符以息舊犯罪乞解侍中讓軍表曰臣識慙羊
媪慮闕日磾致咎猖狂初不自悟形影相弔心情喪恧
無宜復管司喉脣作統連率
齊孔稚珪上新定法律表曰臣聞匠萬物者以繩墨為
政馭大國者以法理為本故定國釋之聲著漢臺元
文慧績應魏閣則臯陶之謨指掌可致杜鄭之業鬱焉
何遠然後姦人無所逃其刑惡吏無所窮其詐如身手
之相驅弦括之相接矣
梁任昉為梁公請刊改律令表曰臣聞淳源既遠天討
是因畫衣象服以致刑厝草纓艾韠民不能犯及淳德
下衰運距澆季湯刑禹政不足禁姦九法三章無以息
訟所以赭衣塞路圄犴成市凝脂已疎秋荼非苦姦吏
為市生殺並用可為慟哭豈徒一緒夫肖貌天地禀靈
川岳受體愛敬髮膚為重流矢影風顧有憂色而當妄
加刳斮金木為伍且夫刻木不對畫地不入畏避若是
而動貽非命王道為虧良在於此法開二門為政之蠧
生殺多緒誰其適政
書奏漢杜欽奏記於王鳳曰切見令曰吏二千石告過
長安謁不分别予賜今有司以為予告得歸賜告不得
是一律兩科失省刑之意夫三最予告令也病滿三月
告不賜告詔恩也今告則得詔恩不得失輕重之差又
二千石病賜告得歸有故事不得去郡亡著令傳曰賞
疑從予所以廣恩勸功也罰疑從去所以慎刑闕難知
也今釋令與故事而假不敬之法甚違闕疑從去之意
即以二千石守千里之地任兵馬之重不宜去郡將以
制刑為後法者則馮野王之罪在未制令前也賞罰大
信不可不慎鳳不聽竟免野王郡國二千石病賜告不
得歸家自此始也
漢貢禹上書曰孝文皇帝時貴廉潔賤貪汙賈人贅壻
及吏坐贓者禁固不得為吏無贖罪之法故令行禁止
海内大化武帝始臨天下尊賢用士自見功大遂從嗜
欲廼行一時之變使犯法贖罪入榖者補吏是以官亂
民貧盜賊並起故俗皆曰何以孝悌為財多而官榮使
黥劓髠鉗者猶復攘臂為政俗之壞敗乃至於此今欲
興至治致太平宜除贖罪之法
漢張俊上書曰臣辜恩負義自䧟重刑情斷意訖無所
復望廷尉鞫遣歐刀在前絮棺在後魂魄飛揚形容已
枯陛下聖澤以臣嘗在近密識其狀貌傷其眼目留心
曲慮特加偏覆喪車復還白骨更肉披棺發椁起見白
日天地父母能生臣俊不能使臣俊當死復生陛下德
過天地恩重父母誠非臣俊破碎骸骨舉宗肉爛所報
萬一
魏鍾繇上書曰大魏受命繼蹤虞夏孝文革法不合古
道先帝聖德固天所縱墳典之業一以貫之是以繼世
仍發明詔思復古刑為一代法連有軍事遂未施行陛
下遠追二祖遺意惜斬趾可以禁惡恨入死之無辜使
明習律令與羣臣共議出本當右趾而入大辟者復行
此刑書云皇帝清問下民有辭于苗此言堯當除蚩尤
有苗之刑先審問於下民之有辭者也若今弊獄之時
訊問三槐九棘羣吏萬民如孝景之令其當棄市欲斬
右趾者許之其黥劓左趾宮刑者自如孝文易以髠笞
能有姦者率年二十至四五十雖斬其足猶任生育今
天下人少於孝文之世下計所全歲三千人張蒼除肉
刑所殺歲以萬計臣欲復肉刑歲生三千人子貢問能
濟民可謂仁乎孔子曰何事於仁必也聖乎堯舜其猶
病諸又曰仁遠乎哉我欲仁斯仁至矣若試行之斯民
永濟
晉劉頌上書曰古者刑以止刑及今民於此以刑生刑
以徒生徒諸犯重亡者髠過三寸輒重髠之此以刑生
刑加作一歲此以徒生徒也亡者積多繫囚猥畜議者
因曰不可殺復從而赦之此為刑不制罪法不勝姦民
知法之不勝相聚而謀為不軌月異而歲不同故自頃
以來姦惡兇暴漸以滋蔓日積不已弊將何歸識者不
深思此故曰肉刑於名忤聽忤聽孰與賊盜不禁聖主
制肉刑還有深理其事所得而言非徒懲其畏剥割之
痛而不為也乃去其為惡之具使夫姦民無用復肆其
志止姦絶本理之盡也亡者刖之無所用復亡盜者截
其手無所用復盜淫者割其勢理亦如之除惡塞源莫
善於此又非徒然也此等已刑之後便各歸家父母妻
子共相養䘏不流離於塗路創愈可役上准古制隨宜
業作雖以刑殘不為虐棄而所患都塞又生育繁阜之
道自若也
晉杜預奏事曰古之刑書銘之鼎鍾鑄之金石斯所以
遠塞異端絶異理也法出一門然後人知恒禁吏無淫
巧政明於上民安於下
晉劉頌刑獄奏曰君臣之分各有所司法欲必奉故令
主者守文理有窮塞故使大臣釋滯事有時宜故人主
權斷主者守文若釋之執犯蹕之卒也大臣釋滯公孫
弘斷郭解之獄也人主權斷若漢祖戮丁公之為也天
下萬事自非斯格不得以出意妄議其餘皆以律令從
事然後法信於下民聽不惑吏不容姦可以言理人主
執斯格以責羣下大臣小吏各守其局則法一矣上古
議事以制不為刑辟夏殷及周禮法象魏三代之君咸
棄典常之妙鑒而任微文之直凖非聖有殊所遇異也
今論時勢弊不及中古而執平者欲適情之所安自託
於議事以制臣切以為聽言則美論理則遠至如非常
之斷出法賞罰若漢祖戮楚臣之私己封趙氏之無功
唯人主專之非奉職之臣所得擬議然後情求傍請之
迹絶似是而非之奏塞此蓋齊法之大准也
晉郭璞奏曰臣聞上古象刑而民不犯中古明刑以致
刑措故立刑以禁刑立殺以去殺重之以死所以求其
生峻之以刑所以輕其死死由於法輕生存乎法重此
立防之成標也然則刑無輕重用之唯平非平法之為
難思在斷之為難是以子臯行戮刖者忘痛釋之典刑
民無怨色何者積之於誠也按癸酉詔書之旨專為邊
城實之裔土濟當時一切之用非為經遠之法亦是中
夏全平之時威御足指控制故可得行之矣欲役無賴
子弟驅不逞之人聚之於空荒四維之地將以扞固牧
圉未見其利也且濱接鯨猾密邇姦藪退未絶其丘窟
之顧進無以塞其逋逃之門五流三居誠古之犯刑論
之於今事實難行且律令以跨三代歴載所遵未易輕
改者也是以刑法不專則名幸者興政令驟變則人志
無繫子産患其如此故矯先正議事之制而立刑書之
辟皆所以弼民心而正羣惑者也
唘梁簡文帝唘囚徒配役事唘曰伏以明慎三典寬簡
八刑宸鑒每以垂心國誥是焉攸切臣比時奉勅旨權
視京師雜事切見南北郊等處並唘請四五歲以下輕
囚助充使役復令聽獄官詳其可否侮文之路自此而
生將恐玉科重輕全關墨綬金書去取更由丹筆愚謂
宜詳五條制以為永凖又謝邵陵王禁錮唘曰臣綸習
近宵人不能改過屢犯明憲三入刑科昔繆彤掩扉曹
儀著論布衣兄弟且相誡勖以臣居長終慙勸勵仰負
慈嚴心顔戰讋
梁任昉為王金紫謝齊武帝示皇太子律序唘曰臣聞
化澄上葉草纓垂典教清中世艾服懲刑自禮失宗周
俗反炎漢張馮導其迹賈杜浚其流仲舒之得情孔子
之博約故以義該往哲盡美前王而年世浸遠篇牘訛
誤朽編落簡見誣前淑侮文擅議取弊後昆立不倚衡
遂均鴻毛之殞傷足居憂忘貽髮膚之痛豈所以臨河
永歎合育最靈者也伏惟陛下施博天地澤深禹湯温
舒之策優游虛授衛展之議寧失弗經削秋荼之法解
凝脂之網
陳徐陵謝兒報坐事付治中唘曰夫拾金樵路高士所
羞整冠李下君子斯慎兒報不能謹潔敢觸嚴網右趾
釱繫事允法科左校論輸實由恩宥老臣過庭之訓多
謝古賢折笄之杖有愧前逹
晉叔向與鄭子産書曰昔先王議事以制不為刑辟懼
民之有争心是故閑之以義糾之以政行之以禮守之
以信奉之以仁制為禄位以勸其從嚴斷刑罰以威其
淫懼其未也故誨之以忠聳之以行教之以務使之以
和臨之以敬莅之以彊斷之以剛猶求聖哲之主明察
之官忠信之長慈惠之師民於是乎可任使也而不生
禍亂民知有辟則不忌於上並有爭心以懲於書而徼
倖以成之不可為矣三辟之興皆叔世也今吾子相鄭
國作封洫立謗政制參辟鑄刑書將以静民不亦難乎
民知爭端矣將棄禮而徵於書錐刀之末將盡争之亂
獄滋豐賄賂並行終子之世鄭其敗乎
序晉杜預律序曰律以正罪名令以存事制二者相須
為用
晉張斐律序曰律令者政事之經萬機之緯又曰鄭鑄
刑書晉作執秩趙制國律楚造僕區兹述法律之名申
韓之徒各自立制
論魏丁儀刑禮論曰天垂象聖人則之天之為歲也先
春而後秋君之為治也先禮而後刑春以生長為德秋
以殺戮為功禮以教訓為美刑以威嚴為用故先生而
後殺天之為歲先教而後罰君之為治也天不以久遠
更其春冬而人也得以古今改其禮刑哉太古之世民
故質樸質樸之民宜其易化是以中古之君子或結繩
以治或象刑惟明夏后肉辟民轉姦詐刑彌滋繁禮亦
如之由斯言之古之刑省禮亦宜略今所論辨雖出傳
記之前夫流東源不得西景正形不得傾自然之勢也
後世禮刑俱失於前先後之宜故自有常今夫先刑者
用其末也由禮禁未然之前謂難明之禮古人不能行
也按如所云禮嫂叔不親之屬也非太古之禮也所云
禮者豈此也哉古者民少而獸多未有所爭民無患則
無所思故未有君焉後民禍多強暴弱於是有賢人焉
平其多少均其有無推逸取勞以身先之民獲其利歸
而樂之樂之得為君焉夫刑之記君也精具筋力民畏
其強而不敢校得為君也恐上古未具刑罪之品設逋
亡之法懼彼為我而以勇力侵暴於己能與則校不能
歸奉之明矣且上古之時賊耳非所謂君也上古雖質
宜所以為君會當先别男女定夫婦分土地班食物此
先以禮也夫婦定而後禁淫與貨物正而後止竊此後
刑也
魏曹羲肉刑論曰夫言肉刑之濟治者荀卿所唱班固
所述隆其趣則曰像天地為之惟明察其用則曰死刑
重而生刑輕其所馳騁極於此矣治則刑重亂則刑輕
又曰殺人者死傷人者刑是百王之所同固未逹夫用
刑之本矣夫死刑者不唯殺人妖逆是除天地之道也
傷人者不改斯亦妖逆之類也如其可改此則無取於
肉刑也且傷人殺人皆非人性之自然也必有由然者
也夫有由而然者激之則淫敦之則一激之也者動其
利路敦之也者篤其質樸故在上者議茲本要不營竒
思行之以簡守之以静大則其隆足以侔天地中則其
理可以厚民萌下則刑罰可以無殘虐民静理則其化
成為惡之尤者衆之所棄衆之所棄則無改之驗著矣夫
死不可以有生而欲增淫刑以利暴刑暴刑所加雖云
懲慢之由興有使之然謂之宜生生之可也舍死析骸
又何辜耶猶稱以滿堂而飲有向隅哀泣則一堂為之
不樂在上者洗濯其心静而民足各得其性何懼乎姦
之不勝乃欲斷截防轉而入死乎
晉楊乂刑禮論曰覽衆所抵精思構微迭為先後文若
榮繁翩然相反豈彼繫未存厥中嘗試稽之天地考之
人事旁貫品物綜覈彝倫而刑禮之旨可略言也蓋刑
禮之本經緯隂陽擬則乾坤先王所以化民理物興國
濟治也或者取證於春秋有意乎尋本以綜末然猶未
離於先後亦速難之始也夫隂陽異制化物則鈞萬物
本一變而殊形故王者去彼而適此于此為生而於彼為死
夫死者去此而適彼於此為死而於彼為生矣禮生於
讓刑生於争讓者割己以與人是刑加於己而禮加於
人也争者奪人以崇己是刑施於人而禮施於己也由
此言之讓非純禮爭非純刑也慶賞以勸善而為惡者
懲如有所懲刑亦存矣刑罰以懲惡而為善者勸如有
所勸禮亦存矣故亡刑則禮不獨施大道廢焉則刑禮
俱錯大道行焉則刑禮俱興不合而成未之有也
藝文類聚卷五十四
