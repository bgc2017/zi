藝文類聚卷二唐歐陽詢撰
天部下(雪電)(雨霧)(霽虹)(雷)
雪
毛詩曰北風其涼雨雪其雱又曰今我來思雨雪霏霏
又曰上天同雲雨雪雰雰又曰雨雪瀌瀌見晛曰消(晛日)
(氣也)
左氏傳曰楚子次于乾谿雨雪王皮冠秦復陶(秦所遺羽衣也)
翠被豹舄執鞭以出
山海經曰由首之山小威之山空桑之山竝冬夏有
雪
金匱曰武王伐紂都洛邑未成隂寒大雪深丈餘甲子
旦不知何五丈夫乘五車從兩騎止門外王使太師尚
父謝賓幸臨之尚父使人持一器粥出進五車兩騎軍
使者具以告尚父曰五車兩騎四海之神與河伯雨師
耳尚父各以其名進之五神皆驚相視而嘆
穆天子傳曰雨雪天子獵于鈃山之西阿又曰北風雨
雪天子遊黃室之丘筮獵苹澤日中大寒北風雨雪有
凍人天子作黃竹詩(事具文部)
晏子春秋曰景公時雨雪三日公披狐白之裘晏子入
公曰怪哉雨雪三日不寒晏子曰古之賢君飽而知人
饑温而知人寒公曰善出裘𤼵粟以與饑寒者
王孫子曰昔衛君重裘累茵而坐見路有負薪而哭之
者問曰何故也對曰雪下衣薄是以哭之於是衛君懼
見於顔色曰為君而不知民孰以我為君於是開府金
出倉粟以賑貧窮
史記曰東郭先生衣弊履不完行雪中履有上無下足
盡踐地(事具人部)
漢書蘇武傳曰單于幽武置大窖中絶不與飲食天雨
雪武卧齧雪與旃毛并咽之數日不死匈奴以為神
漢武内傳曰西王母云仙之上藥有玄霜絳雪
琴操曰曾子耕太山之下天雨雪凍旬日不得歸思其
父母作梁山歌
論衡曰雲霧雨之徵也夏則為露冬則為霜温則為雨
寒則為雪雨露凍凝者皆由地𤼵不從天降
國策曰魏惠王卒葬有日矣天大雨雪甚至牛目羣臣
請弛期太子不許惠子諫曰昔王季葬渦山之尾欒水
齧其墓見棺前和文王曰先君欲見羣臣百姓矣乃出
為帳三日後葬今先王欲小留而撫社稷故使雪甚弛
期而更為日此文王之義也
汜勝之書曰取雪汁以漬原蠶矢漬之五六日釋因摩
之雜榖種使稼能早故謂雪五榖之精也
秦子曰今欲馳光日下顯白雪中不可得已
晉諸公贊曰東嬴王騰於常山屯營時大積雪常山門
前方數丈融液騰怪而掘之得玉馬高尺餘
錄異傳曰漢時大雪積地丈餘洛陽令身出按行見民
家皆除雪出至袁安門無有路謂安已死令人除雪入
戶見安僵卧問何以不出安曰大雪人皆餓不宜干人
令以為賢舉為孝廉
皇甫謐高士傳曰焦先野火燒其廬先因露寢遭大雪
至先袒卧不移人以為死就視如故(事具居處部廬篇)
世說曰謝太傅寒雪日内集與兒女講論文義俄而雪
驟公欣然曰白雪紛紛何所似兄子胡兒曰撒鹽空中
差可擬兄女曰未若柳絮因風起
語林曰王子猷居山隂大雪夜眠覺開室酌酒四望皎
然因起徬徨詠左思招隠詩忽憶戴安道時戴在剡溪
即便夜乘輕船就戴經宿方至既造門不前便返人問
其故王曰吾本乘興而行興盡而返何必見戴
楚辭招魂曰魂兮歸来北方不可以止增冰峨峨飛雪
千里又曰霰雪紛其無垠又曰霰雪霏霏糅其增加又
曰霰雪紛紛而薄木又曰桂棹兮蘭枻斵冰兮積雪
釋名曰雪綏也水下遇寒而凝綏綏然下也
韓詩外傳曰凡草木花多五出雪花獨六出雪花曰霙
雪雲曰同雲
西京雜記曰太平之代雪不封條凌弭毒害而已自上
而下曰雨雪
左傳曰平地尺為大雪雪有七尺雪
崔鴻北涼錄曰先酒泉南有銅駞出言虜犯者大雨雪
沮渠蒙遜遣工取之得銅萬斤
毛詩曰蜉蝣掘閱麻衣如雪
班婕妤怨歌行曰新裂齊紈素鮮潔如霜雪
孫康家貧常映雪讀書清介交遊不雜
宋玉曰陽春白雪國中属和者不及十人
莊子曰藐姑射山有神人居焉肌膚若冰雪
洛神賦曰飄颻兮若流風之廻雪
詩宋鮑照詠雪詩曰胡風吹朔雪千里度龍山集君瑶
臺裏飛舞兩楹前
齊虞羲望雪詩曰歲杪雲晝昏玄池冰夜結遠風金河
起吹我玉山雪
梁簡文帝雪朝詩曰同雲凝暮序嚴隂屯廣隰落梅飛
四注翻霙舞三襲實斷望如連恒分似相及已觀池影
亂復見簾珠濕又詠雪詩曰晚霰飛銀礫浮雲暗未開
入池消不積因風随復来思婦流黃素温姬玉鏡臺看
花言可折定自非春梅又詠雪顛倒使韻曰鹽飛亂蝶
舞花落飄粉匳
梁沈約詠餘雪詩曰隂庭覆素芷南階搴綠葹玉臺新
落構青山已半虧
梁任昉同謝朏花雪詩曰土膏候年動積雪表辰暮散
葩似浮玉飛英若總素東序皆白珩西㴩盡翔鷺山經
陋蜜榮騷人貶瓊樹
梁丘遲望雪詩曰氛氲𤼵紫漢雜沓被朱城倏忽銀臺
構俄頃玉樹生緜緜九軌合昭昭四區眀
梁裴子野上朝值雪詩曰沐雪欵千門櫛風朝萬戶集
霰渝丹黻流雲飄繡柱滴瀝垂土膏闌干懸石乳又詠
雪詩曰飄颻千里雪倏忽度龍沙從雲合且散因風卷
復斜拂草如連蝶落樹似飛花若贈離居者折以代瑶
華
梁吴均詠雪詩曰微風搖庭樹細雪下簾隙縈空如霧
轉凝階似花積不見楊柳春徒看桂枝白又詠雪詩曰
雪逐春風来過集巫山野瀾漫雖可愛翻揚詎堪把問
君何所思昔日同心者坐湏風雪霽相期雒城下
梁何遜詠雪詩曰凝階似月夜拂曙曉疑春蕭散忽如
盡徘徊已復新若逐微風起誰言非玉塵
梁劉孝綽對雪詩曰桂華殊皎皎柳絮亦霏霏詎比咸
池曲飄颻千里飛耻均班女扇羞灑曹人衣浮光亂粉
壁積照朗彤闈
梁庾肩吾詠花雪詩曰瑞雪墜堯年因風入綺錢飛花
灑庭樹凝瑛結井泉寒光晦八極同雲暗九天已飄黃
竹路共慶白渠田
陳徐陵詠雪詩曰瓊林玄圃葉桂樹日南華豈若天庭
瑞輕雪帶風斜三農喜盈尺六出儛崇花眀朝闕門外
應見海神車
賦晉孫楚雪賦曰堯九載以山栖兮湯請禱於桑林㒺
二聖以濟世兮孰繁衍以迄今嗟亢陽之踰時兮情反
側以寢興豐隆灑雪交錯翻紛膏澤偃液普潤中田肅
肅三麥實獲豐年
晉李顒雪賦曰何時雪之嘉澤亦應變而俱凝随同雲
而下降固霑渥之所興
宋謝惠連雪賦曰歲將暮時既昏寒風積愁雲繁梁王
不悦遊於兔園俄而微霰零密雪下王乃歌北風於衞
詩詠南山於周雅相如於是避席而起逡廵而揖曰臣
聞雪宫建於東國雪山峙於西域岐昌發詠於来思姬
滿申歌於黃竹曹風以麻衣比色楚謠以幽蘭儷曲盈
尺則呈瑞於豐年袤丈則表沴於隂德連氛累靄揜日
韜霞霰淅瀝而先集雪紛糅而遂多其為状也散漫交
錯氛氲蕭索藹藹浮浮瀌瀌奕奕連翩飛灑徘徊委積
始緣甍而冒棟終開簾而入隙既因方而為珪亦遇圓
而成璧眄隰則萬頃同縞瞻山則千巖俱白於是臺如
重璧逵似連璐庭列瑶階林挺瓊樹若乃積素未虧白
日朝鮮爛兮若燭龍銜曜照崑山及其流滴垂冰緣霤
承隅粲兮若馮夷剖蚌列眀珠亂曰白羽雖白質已輕
兮白玉雖白空守貞兮未若兹雪因時興滅玄隂凝不
昧其潔太陽曜不固其節節豈我名潔豈我貞憑雲升
降從風飄零值物賦象任地班形素因遇立汚随染成
縱心皓然何慮何營
周劉璠雪賦曰天地否閉凝而成雪應乎玄冬之晨在
於沍寒之節蒼雲暮同嚴風曉别散亂徘徊雰霏皎潔
違朝陽之曜煦就凌隂之惨冽混二儀而並色覆萬有
而皆空既奪朱而成素實矯異而為同始飄颻而稍落
遂紛糅而無窮曉攝光而映淨夜合影而通曨似北荒
之眀月比西崑之閬風
宋謝莊雜言詠雪曰火洲滅日壑清龍關沙蒸河徼雲
驚晷未沈而井閟㝢方霾而海溟始葐蒀以蕤轉終徘
徊而烟曳状素鏡之晨光寫金波之夜晰
贊晉庾肅之雪贊曰百籟哀吟廣莫長揮霰雨馺灑皓
雪其霏輕質飄颻與風廻散望之凝映浩若天漢即之
皎潔色踰玉粲
晉羊孚雪贊曰資清以化乘氣以霏遇象能鮮即潔成
暉
宋謝惠連雪贊曰氣遍霜繁年豐雪積彼厲我和爾素
子白其德懿矣玩之庭隙權陋瑶臺暫踐盈尺
梁沈約雪贊曰火競乃上炎隂矯亦下潤獨有凝雨姿
貞晼而無殉排雲寧自高晞光本非恡委谷不辭深因
巖豈知峻潔貎雖同賞英心共誰振
雨
爾雅曰暴雨謂之涷小雨謂之霡霂久雨謂之霪霪謂
之霖
管子曰春𤼵五政一曰論幼孤赦有罪二曰賦爵列
授禄位三曰修溝洫復亾人四曰治封疆正阡陌五曰
無殺麑䴠無絶華萼五政苟時春雨乃来
尸子曰神農氏治天下欲雨則雨五日為行雨旬為榖
雨旬五日為時雨正四時之制萬物咸利故謂之神
東觀漢記曰沛獻王輔善京氏易永平五年少雨上御
雲臺卦自以周易林占之其繇曰蟻封穴戶大雨將至
以問輔輔曰蹇艮下坎上艮為山坎為水山出雲為雨
蟻穴居時雨將至故以蟻為興居
黃子𤼵相雨書曰常戊申日候日欲入時日生有觀雲
不問大小視四方黑者大雨青者小雨
戰國策曰魏文侯與虞人期獵是日飲酒樂天雨文侯
曰雖樂豈可不一會期哉乃往(事具獵部)
楚辭曰雷填填兮雨冥冥又曰令飄風兮先驅使涷雨
兮灑塵
尚書大傳曰天之無烈風淫雨意中國有聖人乎
河圖帝通紀曰雨者天地之施也
曾子曰天地之氣和則雨
山海經曰為應龍之状乃得大雨
尚書洪範休徵曰肅時雨若(君仁敬則時雨從之)
毛詩曰有渰萋萋興雨祁祁雨我公田遂及我私又曰
月離于畢俾滂沱矣
左傳曰衛大旱卜有事於山川不吉寗莊子曰昔周饑
尅殷而年豐今邢無道諸侯無伯天其或者欲衛討邢
乎從之師興而雨
家語曰齊有一足之鳥飛公朝下於殿前舒翅而跳齊
侯遣使訪孔子孔子曰此鳥名商羊昔童兒有屈其一
脚振迅兩臂而跳且謠曰天將大雨商羊起舞今齊有
之其應至將有水為災
老子曰驟雨不終日
春秋說題辭曰一歲三十六雨天地之氣宣十日小雨
應天文十五日大雨以斗運也
山海經曰羽山其上多雨而符陽之山多怪雨雲風之
所出也
莊子曰時雨降矣而猶浸灌不亦勞乎
又曰宋景公時大旱三年卜之以人祠乃雨公下堂頓
首曰吾所以求雨將自當之言未卒天下大雨方千里
者何德於天而惠於民也
六韜曰文王問散宜生卜伐殷吉乎曰不吉鑚龜龜不
兆數蓍蓍不交而如折將行之日雨輜重車至軫行之
日幟折為三散宜生曰此凶四不祥不可舉事太公進
曰是非子之所知也祖行之日雨輜重車至軫是洗濯
甲兵也
鹽鐵論曰周公太平之時雨不破塊旬而一雨必以夜
列仙傳曰赤松子者神農時雨師也(事具仙部)
謝承後漢書曰百里嵩為徐州刺史境遭旱嵩行部傳
車所經甘雨輒至(事具職官部刺史篇)
管輅别傳曰輅過清河太守時天旱輅曰今夕當雨樹
中已有少女微風樹間又有隂鳥和鳴又少男風起衆
鳥亂翔其應至矣湏臾風雲興玄氣四合大雨注傾
風俗通曰玄冥雨師也
論衡曰道至天者祥風起甘雨降雨霽而隂曀者謂之
甘雨
風土記曰六月有大雨名濯枝雨
益部耆舊傳曰趙瑶為閬中令遭旱請雨於靈星應時
大雨
楚國先賢傳曰樊英忽謂學者曰成都市火甚盛因含
水西向噀之後有從蜀郡来者云是日大火湏臾大雨
火遂滅(事具火部)
詩魏陳王曹植喜雨詩曰天覆何彌廣苞育此羣生棄
之必憔悴惠之則滋榮慶雲從北来鬱述西南征時雨
中夜降長雷周我庭嘉種獲膏壤登秋畢有成
魏阮瑀詩曰苦雨滋玄冬引日彌且長丹墀自殱殪深
樹猶沾裳客行易感悴我心摧已傷登臺望江沔陽侯
沛洋洋
晉張載霖雨詩曰霖雨餘旬朔濛昧日夜墜何以觧愁
懷置酒招親類悲歌結流風逸響廻秋氣
晉張協苦雨詩曰黑蜧躍重川商羊儛野庭飛廉應南
箕豐隆迎號屏雲根臨八極雨足灑四溟霖瀝過二旬
散漫亞九齡階下伏泉湧堂上水苔生尺燼重尋桂紅
粒貴瑶瓊
又雜詩曰金風扇素節丹霞唘隂期騰雲似湧烟密雨
如散絲寒花𤼵黃彩秋隂含綠滋
又雜詩曰朝霞迎白日丹氣臨陽谷翳翳結繁雲森森
散雨足
晉傅玄詩曰徂暑未一旬重陽翳朝霞厥初月離畢積
日遂滂沲屯雲結不觧長溜周四阿霖雨如倒井黃潦
起洪波湍深激牆隅門庭若決河炊爨不復舉竈中生
蛙蝦
宋謝莊喜雨詩曰鵝起知風舞礎潤識雲流洌泉承夜
湛零雨望晨浮合潁行盛茂分穗方盈疇
宋謝惠連喜雨詩曰朱眀振炎氣溽暑扇温飇羨彼眀
月輝離畢經中宵思此西郊雲既雨盈崇朝上天愍憔
悴商羊自吟謠
宋鮑照喜雨詩曰營社逹羣隂屯宫掩積陽族雲飛泉
室震風沉羽鄉升雰浹地維傾潤瀉天潢彌木抽翠條
炎卉耀朱芳關市欣九賦京廪開萬箱
又苦雨詩曰連隂積澆灌滂沲下霖亂沈雲日夕昏驟
雨淫朝旦蹊濘走獸希枝寒鳥飛宴密霧冥下溪聚雲
屯高岸
齊謝朓觀雨詩曰朔風吹飛雨蕭條江上来既灑百常
觀復集九成臺空濛如薄霧散漫似輕埃
梁簡文帝賦得入階雨詩曰細雨階前入灑砌復沾帷
漬花枝覺重濕鳥翻飛遲儻令斜日照併欲似遊絲
梁孝元帝詠細雨詩曰風輕不斷葉雨細未沾衣入樓
如霧上拂馬似塵飛
梁劉苞望夕雨詩曰崇朝遘行雨薄晚屯密雲緣階起
素沬竟水散圓文河柳低未舉山桃落已芬清樽久不
薦淹留遂待君
梁虞騫擬雨詩曰清風送涼氣薄暮蕩炎氛虹照漣漪
水電出嵯峨雲落暉散長足細雨織斜文
梁劉孝綽秋雨卧疾詩曰賈君徭役少潘生民務稀及
此同多暇高卧掩重闈寂寂榆桑晚滂沲曀不晞電隙
時光帳風簾乍扣扇
梁劉孝威和皇太子春林晚雨詩曰雲樹交為密雨日
共成虹電舒長男氣枝搖少女風葉珠垂滴水檐䋲下
溜空蝶濡飛不颺花沾色更紅眀離信養德能事畢春
宫誰堪偶鳳吹唯有浮丘公又望雨詩曰清隂蕩暄濁
飛雨入階廊瞻空亂無緒望霤耿成行交枝含晚潤雜
葉帶新光浮芥離還聚㳂漚滅復張浴禽飄落毳亂荇
散餘香璚綃挂繡幕象簟列華牀侍童拂羽扇厨人奉
濫觴寄言楚臺客雄風詎獨涼
梁庾肩吾從駕喜雨詩曰西岳浮樽桂東皇事浴蘭赦
詔還京兆歸神出灌壇濕風含酒氣隂雲助麥寒典農
欣受職治粟喜當官復此随車雨民天知可安
梁朱超對雨詩曰當夏苦炎埃習静對花臺落照依山
盡浮涼帶雨来重雲吐飛電高棟響行雷灑樹輕花𤼵
滴沼細萍開泛沫縈階草奔流起砌苔
北齊劉逖對雨有懷詩曰重輪宵犯畢行雨旦浮空細
落疑含霧斜飛覺帶風濕槐仍足綠沾桃更上紅無由
似玄豹縱意坐山中
周庾信和趙王喜雨詩曰玄霓臨日谷封蟻對雲臺投
地欲起電倚柱稍驚雷白沙如濕粉蓮花類玉杯驚鳥
灑翼度濕鴈斷行来浮橋七星起高堰六門開厥田終
上上原野自莓莓又喜雨詩曰離光初繞電震氣始乘
雷雲逐魚鱗起渠随龍骨開崩沙雜水去卧樹擁槎来
嘉苗雙合穎熟稻再含胎又對雨詩曰繁雲猶暗嶺積
雨未開庭階含侵角路鑊滿溜疏萍濕楊生細椹爛草
變初螢徒勞看蟻封無事祀靈星
陳陰鏗閒居對雨詩曰四溟飛旦雨三徑絶来遊震位
雷聲𤼵離宫電影浮山雲遥似帶庭葉近成舟茅簷下
亂滴石竇引環流寄言一高士如何麥不收
詩曰蘋藻降靈祗聰眀諒在斯觸石朝雲起從星夜月
離八川奔巨壑萬頃溢澄陂綠野含膏潤青山帶濯枝
嘉禾方合穎秀麥已分岐寄語紛綸學持竿詎必知
賦魏文帝愁霖賦曰脂余車而秣馬將言旋乎鄴都玄
雲黯其四塞雨濛濛而襲予塗漸洳以沈滯潦淫衍而
横湍豈在余之憚勞哀行旅之艱難仰皇天而太息悲
白日之不暘思若木以照路假龍燭之末光
魏陳王曹植愁霖賦曰迎朔風而爰邁兮雨微微而逮
行悼朝陽之𨼆曜兮怨北辰之潜精車結轍以盤桓兮
馬躑躅以悲鳴攀扶桑而仰觀兮假九日於天皇瞻沉
雲之泱漭兮哀吾願之不將又愁霖賦曰夫何季秋之
淫雨兮既彌日而成霖瞻玄雲之晻晻兮聽長霤之淋
淋中宵夜而歎息起飾帶而撫琴
魏應㻛愁霖賦曰聽屯雷之恒音兮聞左右之歎聲情
惨憒而含欷兮起披衣而遊庭三辰幽而重關蒼曜隠
而無形雲曖曖而周馳雨濛濛而霧零排房帳而北入
振盖服之沾衣還空牀而寢息夢白日之餘暉惕中寤
而不效兮意悽悷而增悲
晉潘尼苦雨賦曰氣觸石而結蒸兮雲膚合而仰浮雨
紛射而下注兮潦波湧而横流豈信宿之云多乃踰月
而成霖瞻中塘之浩汗聽長霤之涔涔始蒙瀎而徐墜
終滂霈而難禁悲列宿之匿景悼太陽之幽沈雲暫披
而驟合雨乍息而亟零旦漎漎以逹暮衣淋淋以極眀
黿鼉遊於門闥蛙蝦嬉乎中庭懼二源之并合畏黔首
之為魚處者含瘁於窮巷行者歎息於長衢
晉陸雲愁霖賦曰在朱眀之季月反極陽之重隂興介
丘之膚寸墜崩雲之洪沉谷風扇而攸遠苦雨播而成
淫天泱漭以懷惨民嚬蹙而愁霖於是天地𤼵揮隂陽
交激萬物混而同波玄黃浩而無質雷憑虛以振庭電
凌牖而曜室霤鼎沸以駿奔潦風馳而競疾豈南山之
暴隮將溟海之暫溢毒甚雨之未晞悲夏日之方永瞻
大晨以積思仰天衢而引領
晉傅咸患雨賦曰夫何遠寓之多懷患淫雨之有經自
流火以迄今歴九旬而無寧庶太清之垂曜覩日月之
光眀雲乍披而旋合霤暫輟而復零將收雷之要月棄
嘉榖於已成前渴焉而不降後患之而弗晴惟二儀
之神化奚水旱之有并湯亢陽於七載兮堯洪汎乎九
齡天道且猶若兹况人事之不平又喜雨賦曰於是祝
融熾景羲和警轡亢陽火憤野無生類悠悠億兆同兹
惨悴伊我皇之仁德兮配燾育於二儀屢刻躬而勤政
兮廣請禱於靈祗孰謂天高其聽不遼孰謂神遠厥應
孔昭潔齋致虔于兹三朝隂鬱怫而騰起陽菴薆而自
消飛廉扇谷風之翼翼靈嶽興慶雲之飄颻遂乃重隂
四會溟邈無垠方中降雨亘夜迄今生我百榖粒我蒸
民昔洪水滔天於唐堯之朝亢旱為災於殷湯之世下
民其咨莫能俾乂歴稔九七僅免斯害猶以疇咨為美
談躬禱為勲代
晉成公綏陰霖賦曰百川泛濫潢潦横流沈竈生鼃中
庭運舟又時雨賦曰兩儀恊合二氣烟煴洪川起波名
山興雲
宋傅亮喜雨賦曰唯二儀之順動數有積而時偏墊襄
陵於唐籍慼雲漢於周篇匪叔葉之或遘在盛王其固
然伊元嘉之初載肇休眀於此年懿玉燭之方熙愠積
陽之獨愆涸涼泉於井谷委嘉穎於中田嗟我皇之翼
翼悵臨朝而輟娱踵沖謙於禹湯協至誠於在余且東
作之未晏庶雨露之夙濡遵懸子之徙㕓尤魯侯之焚
巫祗桑林之六禱修季宰之再雩誠在幽其必貫感何
遠而不孚聆晨鸛於高垤候宵畢於天隅𤼵曾雲於觸
石晦重陽於八區春霆殷以遠響興雨霈而載塗灑豐
浸於中疇覃餘潤於嘉蔬殷嗇人於菑畝衍將繁於中
衢嗣良頌於多稔兆嘉夢於維魚矧其臣之逢運又均
休而等虞陶曲成於暮稔金歸駕於董疎
梁張纉秋雨賦曰霡霂興乎爽節膚寸起於曾岑乃娱
情而悦體猶冬陽與夏隂褰南帷以寓目儆北戶而披
襟商律戒於兹辰涼雨感而已作甘泉集而溟溟油雲
興而漠漠温飇革於早暮炎涼改於今昨乍斜檐而上
階或從風而灑幕周小庭而密下泫高枝而疎落渌池
泛澹員波儵鑠低昂弱篠葳蕤叢薄
霽
說文曰霽雨止也
魏略曰延康元年大霖雨五十餘日魏有天下乃霽將
受大祚之應也
晉中興書曰咸和四年隂霖五十餘日蘇峻滅後乃霽
長沙耆舊傳曰文虔字仲孺時霖雨廢民業太守憂色
虔補戶曹掾虔奉教齋戒在社三日夜夢見白頭翁謂
曰爾来何遲虔具白所夢太守曰昔禹夢繡衣男子稱
蒼水使者禹知水脉當通若掾此夢將可比也眀日果
大霽
扶南傳曰金障國入四月便雨六月乃止少有晴日
詩晉嵇含悦晴詩曰勁風歸巽林玄雲起重基朝霞炙
瓊樹夕景映玉枝翔鳳晞輕翮應龍曝纖鬐百榖偃而
立大木顛復持
宋謝瞻荅康樂秋霽詩曰夕霽風氣涼閒房有餘清開
軒滅華燭月露皓已盈
梁簡文帝開霽詩曰景落商飇靖烟開四郊謐偃蹇暮
山虹游揚下峯日水紋城上動城樓水中出竟徵共治
功空卧淮陽秩
梁王筠夕霽詩曰連山卷族雲長林息衆籟密樹含綠
滋遥峯凝翠靄石溜正潨潺山泉始澄汰物華方入賞
䟦予心期會
周庾信初晴詩曰濕花飛未遠隂雲歛尚低燕燥還為
石龍殘便是泥
賦魏文帝喜霽賦曰乃命駕而言歸唘吉日而北廵厭
羣萌之至願感上下之眀神密雲興之坱北甘雨降以
灑塵既灑塵而為塗惟平路之未晞激清風以漂潦發
皎日之揚暉振余策而長驅忽臨食而㤀饑
魏陳王曹植喜霽賦曰禹身誓於陽旰卒錫圭而告成
湯感旱於殷時造桑林而敷誠動玉輞而雲披鳴鑾鈴
而日陽指北極以為期吾將倍道以兼行
晉陸雲喜霽賦曰靖屏翳之洪隧戢太山之觸石凌風
絶而謐寧歸雲反而揮霍改望舒之離畢曜六龍於紫
閣於是朱眀唘候凱風来南復火正之權司兮默后土
於重隂夷中原之多潦兮反高岸於嵩岑萎禾竦而振
穎兮偃木樹而為林隂陽交泰萬物方遒炎神送暑素
靈迎秋四時逝而代謝大火忽其西流年冉冉其易頽
時靡靡而難留
文宋孝武帝祈晴文曰幽眀失序就隂則滯連雲霖淫
注而不替潤既違時澤而非惠幸輟霖而吐景權停風
而歛翳昭鑾輅於天郊光龍旂於田際耒耨得施黍稷
獲藝增高廪於嘉年登十千於兹歲
雷
易曰鼓之以雷霆潤之以風雨又曰震為雷動萬物者
莫疾於雷
禮記曰仲春之月日夜分雷乃𤼵聲仲秋之月雷乃收
聲
大戴禮夏小正曰正月雉震鳴鴝鼓其翼也正月必雷
雷不正聞唯雉聞
毛詩曰殷其雷在南山之陽又曰虺虺其雷
左傳曰藏冰以時則雷出不震棄冰不用則雷不𤼵而
震
尚書中候曰秦穆公出狩天震大雷下有火化為白雀
銜丹書集公車
史記曰高祖母曰劉媪嘗息大澤之陂夢與神遇時雷
電冥晦
山海經曰翔次之山有鳥名橐䨽服其毛羽令人不畏
雷也
淮南子曰隂陽相薄感而為雷
焦贛易林曰白日揚光雷車避藏雲雨不下各自正鄉
物理論曰積風成雷
易曰雷風相薄
洪範五行傳曰夫雷人君象也入能除害出能興利
河圖帝紀通曰雷天地之鼓也又曰黃帝以雷精起
鶡冠子曰夫耳之主聰目之主眀一葉蔽目不見太山
兩豆塞耳不聞雷霆
論衡曰圖畫之工圖雷之状畾畾如連鼓形又圖一人
若力士謂之雷公使之左手引連鼓右手推之
晉陽秋曰王裒母性畏雷及母死每雷震輙就墓側唘
曰裒在此裒在此
盛弘之荆州記曰湖陽縣春秋蓼國樊重之邑也重母
畏雷為石室避之悉以文石為階砌今猶存
王韶孝子傳曰竺彌父生時畏雷每至天隂輒至墓伏
墳悲哭有白兔在其左右
華陽國志曰曹公從容謂先主曰天下英雄唯使君與
操本初之徒不足數也先主方食失匕箸會雷大震先
主曰聖人言迅雷風烈必變良有以也一震之威乃可
致此公亦悔失言
雷於天地為長子以其萬物為出入也雷二月出地百
八十日雷出則萬物出八月入地百八十日雷入則萬
物入入則除害出則興利人君之象也
孟奥北征記曰凌雲臺東南角一百步有白石室名為
避雷室
續搜神記曰義興人姓周永和中出都日暮道邊有一
新草小屋有一女出門望見周曰日已暮周求寄宿向
一更中聞外有小兒喚阿香官喚汝推雷車女子乃辭
去眀朝視宿處乃見一新冡
爾雅曰疾雷謂之霆
榖梁傳曰隂陽相薄感而為雷激而為霆
五經通義曰震與霆皆霹靂也
公羊傳曰雷疾而甚者為震震與霆皆謂霹靂也雷謂
電之先
易曰天地解而雷雨作雷雨作而萬物草木皆甲坼
山海經曰飛魚如豚赤文無羽食之辟兵不畏雷也
淮南子曰叢輕折軸衆呼成雷又曰庶女呌天而雷下
擊景公臺損支體傷折海水大出
漢書曰桓帝建和二年六月乙卯雷震憲陵寢屋是梁
太后聽兄冀枉誅喬也
蔡順母平生畏雷自亾後每有雷輒環冡泣曰順在此
論衡曰雷霆迅疾擊折樹木壊敗屋室時犯殺人俗以
為天取龍其犯殺人謂之有隂過
雜兵書曰雷電霹靂破軍内若樹木屋舍急徙去吉也
雷電風所從来不可逆而伐宜慎之
論語䜟曰雷震百里聲相附近宋均注曰雷動百里故
因以為言也雷聲謂諸侯之政教所至相附近也
說文曰雷霆餘聲鈐鈐所以挺出萬物也
詩晉傅玄雜言詩曰雷隠隠感妾心傾耳清聽非車音
又曰童女掣電策童男挽雷車又驚雷歌曰驚雷奮兮
震萬里威陵宇宙兮動四海六合不維兮誰能理
晉李顒雷賦曰伊有陽之肇化兮陶萬殊於天壤結鬱
蒸而成雷兮鼓訇稜之逸響若乃駭氣奔激震響交搏
濆淪隠轔崩騰磊落来無轍迹去無阡陌君子恐懼而
修省聖人因象以制作
電
毛詩曰燁燁震電
易曰離為電又曰雷電噬嗑
月令曰仲春始電
晉書曰王戎視日不眩目爛爛若巖下電
山海經曰列缺電名
莊子曰隂氣伏於黃泉陽氣上通於天隂陽分爭故為
電玉女投壺天為之笑則電
河圖握拒起曰大電繞樞星炤郊野感符寳而生黃帝
(事具符命部)
淮南子曰電以為鞭策(雷激氣也)
甘泉賦曰電倏閃於牆藩
賦晉顧凱之雷電賦曰太極紛綸元氣澄練隂陽相薄
為雷為電是以宣尼敬威忽變夫其聲無定響光不恒
照砰訇輪轉儵閃羅曜若乃太隂下淪少陽初升蟄蟲
將唘動靈先應殷殷徐振不激不憑林鍾統節溽暑烟
煴星月不朗衣裳若焚爾乃清風前䬃蕩濁流塵豐隆
破響列缺開雲當時倦容廓焉精新豈直驚安竦寐乃
以暢精悟神天怒將凌赤電先發窺巖四照映流雙絶
雷電赫以驚衡山海磕其崩裂
霧
爾雅曰地氣𤼵天不應曰霧霧謂之晦
帝王世紀曰黃帝時天大霧三日帝遊洛川之上見大
魚殺三牲以醮之天乃甚雨七日七夜魚流始得圖書
黃帝玄女之宫戰法曰黃帝與蚩尤對力戰久不勝黃
帝歸於泰山三日三夜天霧冥冥有一婦人人首鳥形
黃帝稽首再拜伏不敢起婦人曰吾所謂玄女者子欲
何問黃帝曰小子欲萬戰萬勝萬隠萬匿首當何從起
曾子曰隂陽之氣亂則霧
龍魚河圖曰山冬天霧十日已上不除者山崩之候也
鏡圖曰古之王者行遊諸侯其所居國國必有三日浸
變而為日中之霧
陳留風俗傳曰雍丘縣有祠名曰夏后祠有神井能致
霧
漢武帝内傳曰東方朔乘雲飛去仰望大霧覆之不知
所在
東觀漢記曰馬援謂官属曰吾在浪泊西里間賊未
滅之時下潦上霧毒氣薰蒸仰視烏鳶跕跕墮水中
謝承後漢書曰河南張楷性好道術能作五里霧時關
西人裴優亦能作三里霧自以不如楷往從學之楷避
不肯見
英雄記曰曹公赤壁之役行至雲夢大澤中遇大霧迷
失道
魏略曰劉雄鳴每出行雲霧中識道不迷惑時人因謂
能為雲霧
望氣經曰六月三日有霧歲熟
博物志曰王肅張衡馬均昔俱冒霧行一人無恙一人
病一人死問無恙者云我飲酒病者飽食死者空腹
王隠晉書曰樂廣為尚書郎尚書令衛瓘見竒之命諸
子造焉曰此人之水鏡每見令人瑩然若披雲霧覩青
天
神仙傳曰欒巴為尚書忽一旦天大霧對坐不相見失
巴所在尋問之云其日還成都親故别時亦風雨晦冥
袁山松宜都山川記曰郡西北有舟山天晴嶺忽有霧
起廻轉如烟不過再朝雨必降
詩梁孝元帝詠霧詩曰三晨生遠霧五里暗城闉從風
疑細雨映日似遊塵乍若飛煙散時如佳氣新又詩曰
曉霧晦階前垂珠帶葉邊五里浮長隰三晨暗遠天㫄
通似佳氣却望若非烟疏簾還復密斷棟更疑連還思
逢樂廣能令雲霧褰
梁伏挺行舟值早霧詩曰水霧雜山烟冥冥見曉天聽
猨方忖岫聞瀨始知川漁人惑隩浦行舟迷泝沿日中
氛靄盡空水共澄鮮
周王褒詠霧應詔詩曰七條開早陌五里闇朝氛帶樓
疑海氣含盖似浮雲方從河水上預奉綠圖文
虹
禮記月令曰季春之月虹始見孟冬之月虹藏不見
釋名曰虹陽氣之動虹攻也純陽攻隂氣也又曰夫人
隂陽不合婚姻錯亂淫風流行男女互相奔随之時此
則氣盛故以其盛時合之也
說文曰蜺屈虹青赤或白色隂氣也
毛詩曰螮蝀在東莫之敢指一名挈貳
河圖稽曜鈎曰鎮星散為虹蜺
春秋運斗曰樞星散為虹蜺
尚書考靈曜鄭玄注曰日㫄氣白者為虹
莊子曰陽炙隂為虹
黃帝占軍訣曰攻城有虹從外南方入飲城中者從虹
攻之勝白虹繞城不匝從虹所在乃擊
蔡邕月令章句曰虹螮蝀也隂陽交接之氣著於形色
者也雄曰虹雌曰蜺蜺常依隂雲而晝見於日衝無雲
不見大隂亦不見率以日西見於東方故詩云螮蝀在
於東蜺常在於㫄四時常有之唯雄虹見藏有月
戰國策曰唐睢謂秦王曰聶政刺韓傀白虹貫日
列士傳曰荆軻為燕太子謀刺秦王白虹貫日
異苑曰古者有夫妻荒年菜食而死俱化成青虹故俗
呼美人虹
又曰晉陵薛願義熙初有虹飲其釡澳噏響便竭願輦
酒灌之隨投随涸便吐金滿器於是災弊日祛而豐富
歲臻
楚辭天問曰白蜺嬰茀胡為此堂(蜺雲之有色似龍茀白雲萎蛇者也)又
曰虹蜺紛其朝覆兮夕淫淫而霖雨
賦梁江淹赤虹賦曰俄而赤蜺電出蚴虬神驤曖昧以
變依稀不常非虛非實乍滅乍光赩赫山頂照燎水陽
雖圖緯之有載曠世識之未逢既咨嗟而躑躅聊周流
而從容餘形可覽殘色未去曜萎蕤而在草映青葱而
結樹霞晃朗而下飛日通籠而上度
詩董思恭詠虹詩曰春暮萍生早日落雨飛餘横彩分
長漢倒色媚青渠梁前朝影出橋上晚光舒願逐旌旗
轉飄飄侍直廬
蘇味道詠虹詩曰紆餘帶星渚窈窕架天潯空因壮士
見還共美人沉逸勢含良玉神光藻瑞金獨留長劒彩
終負昔賢心
藝文類聚卷二
