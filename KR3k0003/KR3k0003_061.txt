藝文類聚卷六十一唐歐陽詢撰
居處部一(緫載居處)
易曰上古穴居而野處後世聖人易之以宮室上棟下
宇以待風雨
楚辭曰像設君室靜閑安高堂䆳宇檻層軒層臺累榭
臨高山網戶朱綴刻方連冬有突夏夏室寒經堂入奥
朱塵延(承塵筵席也)砥室翠翹挂曲瓊蒻阿拂壁羅幬張翡
帷翠幬飾高堂紅壁沙版玄玉梁仰觀刻桷畫龍蛇坐
堂伏檻臨曲池芙蓉始發雜芰荷紫莖屛風文緣波又
曰築室兮水中葺之兮以荷蓋荃壁兮紫壇播芳椒兮
成堂桂棟兮蘭橑辛夷楣兮葯房
鹽鐵論曰貴人之家梓匠斵巨為小以圓為方上成雲
氣下成山林
漢武故事曰上起神屋鑄銅為柱黃金塗之赤玉為階
椽亦以金刻玳瑁為禽獸以薄其上椽首皆作龍首銜
鈴流蘇懸之鑄銅為竹以赤白石脂為泥椒汁和之以
火齊薄其上扇屛悉以白琉璃作之光照洞徹以白珠
為簾箔玳瑁壓之以象牙為牀以琉璃珠玉明月夜光
雜錯天下珍寳為甲帳其次為乙帳甲以居神乙上自
御之前庭植玉樹珊瑚為枝以碧玉為葉或青或赤悉
以珠玉為之子皆空其中如小鈴鎗鎗有聲甍標作鳳
皇軒翥若飛狀
漢書曰趙皇后姊為昭儀居昭陽舍其中庭彤采而砌
皆銅沓黃金塗白玉階壁帶往往為黃金釭函藍田璧
明珠翠羽飾之又曰五侯大治第宅起土山漸臺洞門
高廓閣道百姓歌之曰五侯初起曲陽最怒壊決高都
(决高都使水入長安城高都在城西)連竟外杜(杜陵也)成都侯商嘗病欲避
暑從上借明光宫又穿長安城引内漕水以行船立羽
盖張周帷楫櫂越歌上幸商第見赤墀青瑣又曰梁孝
王築東苑方三百里廣睢陽城七十里大治宫室為複
道自宫連屬於平臺三十餘里
東觀漢記曰琅琊孝王京就國都雅好宫室窮極技巧
壁帶玉飾以金銀
張璠漢記曰山陽督郵張儉奏中常侍侯覧起第十六
區皆高樓四周連閣洞門之井蓮華壁杜綵畫魚池臺
苑擬諸宫闕
董生書曰禮天子之宫在清廟左涼室右明堂後路寢
四室者足以避寒暑而不高大也夫高近陽廣室多隂
故室適形而止
仲長統昌言曰今為宫室者崇臺數十層長街十百仞
延袤臨浮雲上樹九丈旗珠玉翡翠以為飾連帷為城
構帳為宫起臺榭則高數百丈壁帶珠玉土披緹錦
曹植表曰詔使周觀初玩雲盤北觀疏圃遂步九華神
明特處譎詭天然誠可謂帝室皇居者矣雖崑崙閬風
之麗文昌之居不是過也
羅含别傳曰桓宣武以含為别駕以官廨寺諠擾非靜
默所處乃於城西池小洲上立茅茨之屋竹果蔭宇伐
木為牀織葦為席布衣蔬食晏若有餘
詩陳孔奐名都一何綺詩曰京洛信名都佳麗擬蓬壺
九華彫玳瑁百福上椒塗黃金絡腰褭蓮花裝鹿盧咸
言儀服盛無勝執金吾
陳沈炯詩曰名都一何綺春日吐光輝高樓雲母扇複
殿琉璃扉昭儀同輦出高安連騎歸欲知天子貴千門
應紫微
陳周弘正詩曰名都宫觀綺金璧藻華璫吹臺望鳷鵲
舞殿接披香繡轂遊丹水彫輦出平陽陸離徒照眼何
解憂人腸
賦漢楊雄蜀都賦曰蜀都之地古曰梁州禹治其江渟
臯彌望鬱乎青葱丹青玲瓏石䲛水螭於近則有瑕英
菌芝玉石江珠於遠則有銀鉛錫碧馬犀象𤏡西有鹽
泉鐵冶橘林銅陵其傍則有期牛兕旄金馬碧雞其竹
則宗生族攅俊茂豐美夾江緣山尋卒而起其深則有
猵獺沉鱓水豹蛟蛇其都門二九四百餘閭两江珥其
市九橋帶其流苴竹浮流龜磧若蝎風胎雨鷇衆物駭
目百華投春隆隱芳芬螭燭若揮錦布繡望芒芒兮無
幅其布則筩中黃潤一端數金雕鏤釦器百技千工上
乃使有伊之徒調夫五味甘甜之和芍藥之羹江東鮐
鮑隴西牛羊五肉七菜朦厭腥臊若其吉日嘉會期於
送春之隂迎夏之陽置酒于榮川之間宅設坐于華都
之高堂延帷揚幕接帳連岡郄公之徒相與如平陽□
巨沼羅車百乘期會投宿觀者方隄行船競逐也
後漢班固西都賦曰賦者古詩之流或以抒下情而通
諷諭或以宣上德而盡忠孝雍容揄揚亦雅頌之亞也
西土耆老有陋洛邑之議故臣作兩都之賦漢之西都
在乎雍州左據函谷二崤之阻表以太華終南之山右
界褒斜隴首之險帶以洪河涇渭之川披三條之廣路
立十二之通門英俊之域紱冕所興冠帶如雲七相五
公其陽則崇山隐天幽林穹谷陸海珍藏藍田美玉其
隂則冠以九嵕陪以甘泉下有鄭白之沃衣食之源提
封五萬疆場綺紛溝塍刻鏤原隰龍鱗決渠降雨荷鍤
成雲離宫别館神池靈沼其中則有九真之鱗大宛之
馬黃支之犀條枝之鳥其宫室也體象乎天地經緯乎
隂陽樹中天之華闕豐冠山之朱堂因瓌材而䆒竒抗
應龍之虹梁列棼橑以布翼荷棟桴而高驤彫玉瑱以
居楹裁金璧以飾璫左墄(倉勒反階級也)右平重軒三階閨房
周通門闥洞開列鍾虡於中庭立金人於端闈增盤崔
嵬登降炤爛殊形詭制每各異觀乘茵步輦唯所息宴
後宫則有掖庭椒房后妃之室茞若椒風披香發越蘭
林蕙草鴛鸞飛翔之列昭陽特盛隆乎孝成隋侯明月
錯落其間金缸䘖璧是為列錢翡翠火齊流曜含英珊
瑚碧樹周阿而生後宫之號十有四位窈窕繁華更盛
迭貴又有天祿石渠典籍之府講論乎六藝稽合乎異
同周以鉤陳之位衛以嚴更之署周廬千列徼道綺錯
輦路經營修途飛閣堎墱道而超西墉混建章而連外
屬神明(臺名也)鬱其特起遂偃蹇而上躋軼雲雨於太半
虹蜺迴帶於棼楣攀井幹而未半目眩轉而意迷靈草
冬華神木叢生抗仙掌以承露擢雙立之金莖爾乃盛
娛遊之壯觀曜威靈而講武事命荆州使起鳥詔梁野
而驅獸毛羣内填飛羽上覆列卒周匝星羅雲布矢不
單殺中必疉雙風毛雨血灑野蔽天於是天子乃登屬
玉之館歴長楊(上林也)之榭陳輕騎以行炰騰酒車以斟
酌割鮮野饗舉烽命爵大輅鳴鑾容與徘徊集乎豫章
之宇臨乎昆明之池左牽牛而右織女似雲漢之無涯
茂樹蔭蔚芳草被堤若摛錦與布繡燭燿乎其陂玄鶴
白鷺鳬鷖鴻鴈沉浮往來雲集霧散都都相望邑邑相
屬國籍十世之基家承百年之業又東都賦曰王莽作
逆漢祚中缺於是聖皇握乾符闡坤珍披皇圖稽帝文
赫然發憤應若興雲遂超大河跨北嶽立號高邑建都
河洛系唐統接漢緒茂育羣生恢復疆宇若乃順時節
而蒐狩簡車徒以講武歴騶虞覽駟驖嘉車攻采吉日
禮官整儀乘輿乃出於是發鯨魚鏗華鍾登玉輅乘時
龍元戎竟野戈鋋彗雲羽旄掃蜺旌旗拂天然後舉烽
伐鼔申令三驅輶車霆擊驍騎電騖指顧倏忽獲車已
實樂不極盤殺不盡物於是薦三犠效五牲禮神祗懷
百靈覲明堂臨辟雍登靈臺考休徵列百僚而贊羣后
穹皇儀而展帝容明堂詩曰於昭明堂明堂孔陽聖皇
宗祀穆穆煌煌辟雍詩曰乃流辟雍辟雍湯湯聖皇莅
止造舟為梁靈臺詩曰三光宣精五行布序習習祥風
祁祁甘雨寳鼎詩曰岳修貢兮川效珍吐金景兮歊浮
雲寳鼎見兮色紛紜煥其炳兮被龍文白雉詩曰啓靈
篇兮披瑞圖獲白雉兮效素烏嘉祥阜兮集皇都發皓
羽兮奮翹英
後漢張衡西京賦曰昔班固觀世祖遷都于洛邑懼將
必踰溢制度不能遵先聖之正法也故假西都賓盛稱
長安舊制有陋洛邑之議而為東都主人折禮衷以荅
之張平子薄而陋之故更造焉有馮虛公子者(無此公子但依)
(憑言之)言於安處先生曰(亦無此先生也)秦據雍而強周即豫而
弱高祖都西而泰光武處東而約先生獨不見西京之
事歟漢氏初都在渭之涘秦里其朔實為咸陽(里居朔北也高)
(帝六年改曰長安)左有崤函重險桃林之塞綴以二華巨靈贔
屭高掌遠蹠以流河曲厥迹猶存右有隴坻之隘隔閡
華戎岐梁汧雍陳寳鳴雞在焉於前則終南太一隆窟
崔崒隐轔鬱律連岡乎嶓冢爰有藍田珍玉是之自出
於後則高陵平原據渭踞涇其遠則九嵏甘泉涸隂沍
寒日北至而含凍此焉清暑寔為地之奥區神臯昔者
太帝悅秦穆公而覲之饗以鈞天廣樂帝有醉焉乃為
金策錫用此土而剪諸鶉首自我高祖之始入也乃覧
秦制跨周法正紫宫於未央表嶤闕於閶闔䟽龍首以
抗殿狀嵬峩以岌嶪蔕倒茄於藻井披紅葩之狎獵飾
華榱與璧璫流景曜之暐煜彫楹玉磶繡栭雲楣三階
重軒鏤檻文㮰左平右墄青𤨏丹墀仰福帝居陽曜隂
藏洪鐘萬鈞猛虡趪趪負筍業而餘怒乃奮趐而騰驤
若夫長年神仙宣室玉堂麒麟朱鳥龍興含章正殿路
寢用朝羣辟嘉木樹庭芳草如積高門有閌列坐金狄
(秦時長狄見於臨洮鑄銅作其象)後宫則昭陽飛翔增成合歡蘭林披
香鳳皇鴛鸞(皆宫殿名)故其館室次舍采飾纖縟裛以藻繡
文以朱綠翡翠火齊絡以美玉流懸黎之夜光綴隋珠
以為燭於是鉤陳之外閣道穹隆屬長樂與明光徑北
通乎桂宫恣意所幸下輦成燕窮年㤀歸猶不能徧覛
往昔之遺館獲林光於秦餘處甘泉之爽塏乃隆崇而
弘敷既新作於迎風增露寒與儲胥通天眇以竦峙徑
百常而莖擢翔鵾仰而弗逮况青鳥與黃雀伏櫺檻而
俯聽聞雷霆之相激柏梁既災越巫陳方建章是經用
厭火祥圜闕竦以造天若雙碣之相望鳳鶱翥於甍標
咸遡風而欲翔干雲霧而上逹狀亭亭以迢迢神明崛
其特起井幹疉而百增上飛闥而仰眺正覩瑶光與玉
繩列瀛洲與方丈夾蓬萊而駢羅長風激於别島起洪
濤而揚波海若遊於玄渚鯨魚失流而蹉跎立脩莖之
仙掌承雲表之清露屑瓊蘂以朝食必性命之可度爾
乃廓開九市通闤帶闠旗亭五重俯察百隧(隧列肆道也)上
林禁苑跨谷彌阜東至鼎湖邪界細桺掩長揚而連五
柞繞黃山而欵牛首乃有昆明靈沼黑水玄沚周以金
堤樹以桺杞豫章珍館揭焉中峙牽牛立其左織女處
其右日月於是乎出入象扶桑與濛汜其魚則鮪鯢鱨
魦脩額短項大口折鼻詭類殊種鳥則鷫鷞鴰鴇鴐鵝
鴻鶤南翔衡陽北棲鴈門於是孟冬作隂寒風肅殺雨
雪飄颻冰霜慘烈天子乃駕雕軫六駿駮戴翠帽倚金
較華蓋承辰天罼先驅千乘雷動萬騎龍趨縱獵徒赴
長莽迾卒清候武士赫怒河渭為之波盪吳岳為之陁
堵百禽㥄遽騤瞿奔觸喪精亾魂失歸㤀趣矢不虚捨
鋋不苟躍當足見蹍值輪被轢乃使迅羽輕足尋景追
括鳥不暇舉獸不得發青骹摰於韝下韓盧噬於緤末
於是鳥獸殫目觀窮遷延邪睨集乎長揚之宫酒車酌
醴方駕授饔升觴舉燧既釂鳴鍾儴佯乎五柞之館旋
憩乎昆明之池浮鷁首翳雲芝垂翟葆建羽旗齊拽女
縱棹歌奏淮南度陽阿大駕幸乎平樂帳甲乙而襲翠
被臨迴望之廣場程角觝之妙戲烏獲扛鼎都盧尋橦
衝狹鷰濯胷突銛鋒跳丸劒之揮霍走索上而相逢度
曲未終雲起雪飛巨獸百尋是為蔓延神山崔嵬歘從
背見白象行孕垂鼻轔囷海鱗變而成龍狀蜿蜿以蝹
蝹(於云反龍行貌)舍利(獸名)颬颬化為仙車驪駕四鹿芝蓋九葩
竒幻儵忽易貌分形吞刀吐火雲霧杳冥畫地成川流
渭通涇百馬同轡騁足並馳橦末之枝態不可彌秘舞
更奏妙材騁技始徐進而羸形似不勝乎羅綺紛縱體
而迅赴若驚鶴之羣羆要紹修態麗服颺菁昭邈流眄
一顧傾城列爵十四競媚取榮盛衰無常唯愛所丁衛
后興於鬒髮飛燕寵於輕體又東京賦曰是時也七雄
竝爭競相高以奢麗楚築章華於前趙建叢臺於後秦
政利觜長距終得擅場思專其侈以莫己若也乃搆阿
房起甘泉結雲閣觀南山百姓不能忍是用息肩於大
漢高祖膺籙受圖順天行誅掃項軍於垓下紲子嬰於
枳塗因秦宫室據其府庫且夫天子有道狩在海外守
位以仁不恃隘害秦負阻於二關卒開項而受沛彼偏
據而規小豈若宅中而圖大昔先王之經邑也掩觀九
隩靡地不營土圭測影不縮不盈揔風雨之所交然後
以建王城審曲面勢泝洛背河左伊右瀍西阻九阿盟
津逹其後太谷通其前迴行道乎伊闕斜徑捷乎轘轅
太室作鎮揭以熊耳底柱輟流鐔以太坯漢初弗之宅
也故宗緒中圮巨猾閒舋竊弄神器歴載三六偷安天
位我世祖忿之乃龍飛白水鳳翔參墟授鉞四七共工
是除區宇乂寕思和求中睿哲玄覧都兹洛宫逮至顯
宗六合殷昌既新崇德遂作德陽昭仁惠於崇賢抗義
聲於金商建象魏之兩觀旌六典之舊章濯龍芳林九
谷八谿芙蓉覆水秋蘭被涯永安離宫脩竹冬青隂池
幽流玄泉洌清鵯鶋秋棲鶻鵰春鳴瞗鳩鸝黃關關嚶
嚶於南則前殿雲臺和懽安福謻門曲榭斜阻城洫竒
樹珍果鉤盾所職於東則洪池清籞淥水澹澹内阜川
禽外豐葭菼其西則平樂都場示遠之觀龍雀蟠蜿天
馬半漢乃營三宫布政頒常複廟重屋于斯胥洎龍輅
充庭雲旗拂霓夏正三朝庭燎晰晰(章列反)春日載陽合
射辟雍設業設虡宫懸金鏞鼖(音汾)鼔路鼗(音桃)樹羽幢幢
張大侯制五正設三之厞(音翡)司旌天子乃撫玉輅時乘
六龍發鯨魚鏗華鍾攝提運衡徐至於射宫禮事展樂
物具王夏闋騶虞奏決拾既次彫弓斯彀(古候反)逹餘萌
於暮春昭誠心以遠喻三農之隙耀威中原歲惟仲冬
大閱西園乃馭小戎撫輕軒戈矛若林牙旗繽紛迄乎
上林結徒為營叙和樹表司鐸授鉦坐作進退節以軍
聲火烈具舉武士星敷鵝鸛魚麗箕張翼舒馭不詭遇
射不翦毛升獻六禽時膳四膏成禮三驅解罘放麟不
窮樂以訓儉不殫物以昭仁爾乃卒歲大儺驅除羣癘
侲子萬童丹首玄製桃弧棘矢所發無臬飛礫雨散剛
癉必斃煌火馳而星流逐赤疫於四裔又南都賦曰於
顯樂都既麗且康陪京之南居漢之陽剖周楚之豐壌
跨荆豫而為疆其寳利珍怪則金采玉璞隋珠夜光太
一餘粮中黃㲄玉松子神陂赤靈解角耕父揚光於清
泠之泉游女弄珠於漢臯之曲其水蟲則有蠳龜鳴蛇
潛龍伏螭其鳥則有鴛鴦鵠鷖鴻鴇鴐鵝嚶嚶和鳴澹
澹隨波其香草則薜荔蕙若&KR1048;蕪蓀萇晻曖蓊蔚含棼
吐芳酒則九醖甘醴十旬兼清醪敷徑寸浮蟻若萍其
甘不爽醉而不酲獻酢既交率禮無違彈琹擫籥流風
徘徊於是暮春之禊元巳之辰方軌齊軫袚(音弗)于陽濱
朱帷連網曜野映雲脩袖繞繚而滿庭羅襪躡蹀而容
與翩綿綿其若絶眩將墜而復舉於是羣士放逐馳于
沙場俯貫魴鱮仰落雙鶬魚不及竄鳥不暇翔車雷震
而風厲馬鹿超而龍驤夕暮而歸其樂難㤀
後漢杜篤論都賦曰天命有聖託之大漢大漢開基高
祖有勳斬白蛇屯黑雲蹈滄海跨崑崙劉敬建策初都
長安太宗承流守之以文孝武因其餘財府帑之畜深
入匈奴割裂王庭連綏耳鎻雕題摧天督牽象犀沃野
千里原隰彌望保值五穀桑麻條暢濱據南山帶以涇
渭號曰陸海蠢生萬類城池百尺阨塞要害一人奮戟
三軍沮敗于時聖帝赫然申威南禽公孫北脅強胡西
平隴冀東據洛都今天下新定矢石之勤始瘳未遑於
論都而遺思雍州也
後漢崔駰反都賦曰漢歷中絶京師為墟光武受命始
遷洛都客有陳西土之富云洛邑褊小故略陳禍敗之
機不在險也建武龍興奮旅西驅虜赤眉計高胡斬銅
馬破骨都收翡翠之駕據天下之圖上帝受命將昭其
烈潜龍初九真人乃發上貫紫宫徘徊天闕幄狼弧蹈
參伐陶以乾坤始分日月觀三代之餘烈察殷夏之遺
風背崤函之固即周洛之中興四郊建三雍禪梁父封
岱宗
漢傅毅洛都賦曰惟漢元之運會世祖受命而弭亂體
神武之聖&KR1086;握天人之契贊尋往代之規兆乃險塞之
自然被崑崙之洪流據伊洛之雙川挾成臯之嚴阻扶
二崤之崇山分畫經緯開正塗軌序立廟祧面朝後市
歎息起雰霧奮袂生風雨覽正殿之體制承日月之皓
精騁流星於突陋追歸鴈於軒軨帶螭龍之疏鏤垂菡
萏之敷榮顧濯龍之臺觀望永安之園藪渟清沼以汎
舟浮翠虬與玄武桑宫繭館區制有規后帥九嬪躬敕
工女近則明堂辟雍靈臺之列宗祀揚化雲物是察其
後則有長岡芒阜屬以首山通谷岋㞹石瀨寒泉於是
乘興鳴和按節發軔列翠蓋方龍輈備五路之時副㩜
三辰之旗斿傅說作僕羲和奉時千乘雷駭萬騎星鋪
絡繹相屬揮沫揚鑣羣仙列於中庭發魚龍之巨偉羡
門拊鼓偓佺操麾講武農隙校獵因田搜幽林以集禽
激通川以御獸跨乘黃射遊麋弦不虚控目不徒睎解
腋分心應箭殪夷然後弭節容與淥水之濱垂芳餌於
清流出漩瀨之潜鱗
魏徐幹齊都賦曰齊國實坤德之膏腴而神州之奥府
其川瀆則洪河洋洋發源崑崙驚波沛厲浮沫揚奔南
望無垠北顧無鄂蒹葭蒼蒼莞菰沃若瑰禽異鳥羣萃
乎其間帶華蹈縹披紫垂丹應節往來翕習翩翻靈芝
生乎丹石發翠華之煌煌其寳玩則玄蛤抱璣駁蚌含
璫構夏殿以宏覆起層榭以高驤龍楹螭桷山㞯雲牆
其後宫内庭嬪妾之館衆偉所施極巧窮變然後脩龍
㮄遊洪池折珊瑚破琉瓈日既仄而西舍乃反宫而棲
遲歡幸在側便嬖侍隅含清歌以詠志流玄眸而微眄
竦長袖以合節紛翩翩其輕迅王乃乘華玉之輅駕元
駮之駿武騎星散鉦鼔雷動旌旗虹亂盈乎靈圃之中
於是羽族咸興毛羣盡起上蔽穹庭下被臯藪
魏劉楨魯都賦曰昔大庭氏肇建厥居少昊受命亦都
兹焉山則連岡屬嶺曀&KR0008;峽北紫金揚暉於洪崖水精
潜光乎雲穴岱宗邈其層秀千氣霧以高越其木則赤
桋青松文莖蕙棠洪幹百圍高徑穹皇竹則填彼山垠
陔彌阪域夏簜攅包勁條竝殖翠實離離鳳皇攸食水
産衆夥各有彛倫頒首華尾豐顱重斷戴兵挾刃盤甲
曲麟且觀其時謝節移和族綏宗招歡合好肅戒友朋
蛾眉清眸顔若雪霜插曜日之珍笄珥明月之珠璫舞
人就列整飾容華和顔揚眸眄風長歌飄乎猋發身如
轉波尋虛騁迹顧與節和縱脩袖以終曲若奔星之赴
河及其素秋二七天漢指隅民胥祓禊國于水游緹帷
彌津丹帳覆洲蓋如飛鶴馬如游魚應門巖巖朱扉含
光路殿巋其隆崇文陛巘其高驤聽迅雷於長除若有
聞而復亾其園囿苑沼駢田接連淥池分浪以帶石垠
文隅瓊岸華玉依津邦乃大狩振揚炎威教民即戎講
習興師落幕包括連結營圍毛羣隕殪羽族殱剝填﨑
塞畎不可勝錄
魏劉邵趙都賦曰且敝邑者固靈州之敞宇而天下之
雄國南則有洪川巨瀆黃水濁河發河積石徑拂太華
灑為九流入于元波東則有天浪水府百川是鍾包絡
坤維連薄大濛北則有陶林元壇增冰沍寒西則有靈
邱平圃邪接崑崙其近則有天井句注飛壺太行璀錯
磥硌屬阜連岡龍首嵳峩以&KR1293;鬱羊坂輪&KR3057;以&KR1478;嵣清
漳發源濁滏汩越湯泉涫沸洪波漂厲爾乃都城萬雉
百里周廻九衢交錯三門旁開層樓竦閣連棟結階峙
華爵以表甍若翔鳳之將飛正殿儼其造天朱櫺赫以
舒光盤虬螭之蜿蜒承雄虹之飛梁結雲閣於南宇立
叢臺於少陽及至暮秋涉秋則風烈寒猛豺鷙攫鷹隼
奮翰國乃講武狩于清源駕鶩冥之駿駁抗冲天之旌
旃北連昭餘南屬呼沲西眄太陵東結繚河然後嵠子
放機戈矛亂發決斑鬐破文頞當手斃僵應弦倒越爾
乃進夫山中名倡㐮國妖女狄鞮妙音邯鄲才舞六八
駢羅逓奏迭舉體凌浮雲聲哀激楚其珍玩服物則昆
山美玉元珠曲環輕綃啓繒織纊綈紈其器用良馬則
六弓四弩綠沈黃間堂嵠魚腸丁令角端飛兔奚斯常
驪紫燕豐鬒确顱龍身鵠頸目如黃金蘭筋參精迅躡
飛浮䡍響追聲若乃至季春元己辰火熾光挺新贈往
袚于水陽朱幕蔽野綵帷連岡妖冶呈飾顔如春英
晉左思蜀都賦曰夫蜀都者盖兆基於上世開國于中
古廓靈關而為門包玉壘而為宇帶二江之雙流抗蛾
眉之重阻於前則跨躡犍䍧枕倚交趾經塗所亘五千
餘里於是乎卭竹緣嶺菌桂臨崖㫄挺龍目側生荔枝
布綠葉之萋萋結朱實之離離孔翠羣翔犀象競馳白
雉朝雊猩猩夜啼金馬騁光而絶影碧雞倏忽而曜曦
火井沉熒於幽泉高爓飛扇於天垂於後則却背華容
北指崑崙緣以劒閣阻以石門流漢湯湯驚浪雷奔望
之天迴即之雲昏水物殊品鱗介異族或藏蛟螭或隐
碧玉其樹則有木蘭梫(音侵)桂杞櫹椅桐楩柟幽藹於谷
底松柏蓊蔚於山峰擢脩幹竦長條扇飛雲拂輕霄羲
和假道於峻岐陽烏廻翼乎高標於東則左綿巴中百
濮所充外負銅梁於宕渠内函要害於膏腴丹砂赩熾
出其坂蜜房郁毓被其阜山圖采而得道赤斧服而不
朽交譲所值蹲鴟所伏百藥灌叢寒卉冬馥其中則有
青珠黃環碧砮芒硝或豐綠荑或蕃丹椒紅葩紫飾柯
葉漸苞敷蘂葳蕤落英飄颻溝洫脉散疆里綺錯黍稷
油油稉稻漠漠指渠口以為雲門灑滮池而為陸澤爾
乃邑居隐賑夾江傍山家有鹽泉之井戶有橘柚之園
百果甲坼異色同榮朱櫻春熟素奈夏成若乃大火流
涼風厲白露凝微霜結紫梨津潤樼栗罅發蒲萄亂潰
石榴競裂晨鳬旦至候鴈銜蘆木落南翔冰泮北徂雲
飛水宿哢吭(胡浪反)清渠其深則有鱣鮪鱒魴鮷鱧魦鱨
差鱗次色錦質報章闢二九之通門畫方軌之廣塗營
新宫於爽塏擬承明而起廬結陽城之延閣飛觀榭乎
雲中開高軒以臨山列綺窗以瞰江内則宣化之闥崇
禮之闈華闕雙邈重門洞開金鋪交映玉題相暉亞以
少城接乎其西列隧百重羅肆巨千賄貨山積纖麗星
繁都人士女袨服靚(才性反)粧布有橦華麵有桄榔卭竹
傳節於大夏之邑蒟醬流味於番禺之鄉闤闠之里伎
巧之家百室離房機杼相和貝錦斐成濯色江波若夫
王孫之屬郄公之倫從禽於外巷無居人並乘驥子俱
服魚文西踰金隄東越玉津戟食鐵之獸射噬毒之鹿
拍貙氓於葽草彈言鳥於森木拔象齒戾(歴結反)犀角鳥
鎩翮獸廢足殆而朅來相與第如滇(丁田反)池集乎江洲
試水客漾輕舟娉江妃與神遊將饗獠者張帟幕會平
原酌醪酤割芳鮮飲御酣賓旅旋車馬雷駭轟轟填填
近則江漢炳靈世載其英蔚若相如皭若君平王褒煒
燁而秀發楊雄含章而挺生幽思絢道德摛藻掞天庭
又吳都賦曰東吳王孫囅(勑忍反大笑也)然而咍曰夫上圖景
宿辯於天文者也下料物土析於地理者也鳥策篆素
玉牒石記烏聞梁岷有陟方之館行宫之基歟而吾子
獨未聞大吳之壯麗乎且有吳之開國也造自泰伯宣
於延陵固其經略上當星紀拓土畫疆指衡岳以鎮野
目龍川而帶坰百川𣲖别歸海而會控清引濁混濤并
瀨濆薄沸騰寂寥長邁出乎太荒之中行乎東極之外
於是乎長鯨吞航修鯢吐浪躍龍騰蛇蛟鯔琵琶泝洄
順流噞喁沉浮鳥則鵾鷄鸀鳿鷞鵠鷺鴻鶢鶋避風候
鴈造江湛淡羽儀隨波參差理翮整翰容與自玩彫啄
蔓藻刷盪漪瀾蚌蛤珠胎與月虧全巨鼇贔屭首冠靈
山大鵬繽翻翼若垂天洪桃盤屈丹桂灌叢瓊枝抗莖
而敷蘂珊瑚幽茂而玲瓏增岡重阻列真之宇江妃於
是往來海童於是宴語草則藿蒳豆䓻薑彙非一石帆
水松東風扶留布濩臯澤蟬聯陵邱夤緣山岳之岊冪
歴江海之流木則平仲君遷松梓古度楠榴之木相思
之樹宗生高岡族茂幽阜擢本千尋垂蔭萬畆與風颻
颺䬀瀏颼飀鳴條暢律飛音響亮蓋象琹筑并奏笙竽
俱唱其竹則篔簹林箊桂箭射筒柚梧有篁篻簩有叢
苞筍抽節往往縈結綠葉翠莖冐霜停雪梢雲無以喻
嶰谷不能連鸑鷟食其實鵷雛擾其間其果則丹橘餘
甘荔枝之林㯽榔無柯椰葉無隂其琛賂則琨瑶之阜
銅鍇(白鐵也)之垠火齊之寳駭雞之珍頳丹明璣金華銀
樸紫貝流黃縹碧素玉其荒陬譎詭則有龍穴内蒸雲
雨所儲陵鯉若獸浮石若桴雙則比目片則王餘窮陸
飲木極沉水居泉室潛織而卷綃淵客慷慨而泣珠象
耕鳥耘此之自改煑海為鹽采山鑄錢國稅再熟之稻
鄉貢八蠶之緜造姑蘇之高臺臨四遠而特建帶朝夕
之濬池佩長洲之茂苑闚東山之府則環寳溢目䚕海
陵之倉則紅粟流衍雕欒鏤楶(音節)青𤨏丹楹圖以雲氣
畫以仙靈高闈有閌洞門方軌朱闕雙立馳道如砥樹
以青槐亘以淥水桃笙象簟韜於筒中蕉葛升越弱於
羅紈命官帥而擁鐸將校獵乎具區吳王乃巾玉輅軺
驌驦羽旄揚蕤雄戟燿鋩貝胄象弭織文鳥章六軍袀
服四騏龍驤猩猩啼而就禽&KR1757;&KR1757;(扶弗反)笑而被格屠巴
蛇出象骼斬鵬翼掩廣澤結輕舟而競逐迎潮水而振
緡精衛銜石而遇繳文鰩夜飛而觸綸指包山以為期
集洞庭而淹留數軍實乎桂林之苑饗戎旅乎落星之
樓又魏都賦曰魏國先生有睟其容乃盱衡而詰曰异
乎交益之士劔閣雖嶛(嶛險也)憑之者蹶洞庭雖濬負之者
北且魏土者畢昴之所應虞夏之餘人先王之桑梓列
聖之遺塵爾其疆域則㫄及齊秦結湊冀道開胷殷衛
跨躡燕趙墨井鹽池玄滋素液厥田惟中厥壌惟白思
重爻摹大壯覽荀卿采蕭相枌橑複結欒櫨疉施丹梁
虹申以並亘朱桷森布而支離綺井列疏以懸蔕華蓮
重葩而倒披於前宣明顕陽順德崇禮重闈洞出鏘鏘
濟濟於後椒鶴文石永巷壺術楸梓木蘭次舍甲乙增
構峩峩清塵剽剽雲雀踶甍而矯首壯翼摛鏤於青霄
雷雨杳冥而未半曒日籠光於綺寮碩果灌叢圍木竦
尋篁條懷風蒲萄結隂丹藕凌波而的皪綠芰汎濤而
浸潭羽翮頡頏鱗介浮沉澄流十二同原異口蓄為屯
雲泄為行雨内則街衢輻輳朱闕結隅石杠(杠橋也)飛梁
出控漳渠疏通溝以濱路羅青槐以蔭途
晉庾闡揚都賦曰子未聞揚都之巨偉也左滄海右岷
山龜鳥津其落江漢演其源碣金摽乎象浦注桐柏乎
元川昔句吳端委延州儷臧高譲殆於庶幾英風亞乎
潁陽土映黃旗之景巒吐紫蓋之祥巖栖赤松之館岫
啓縉雲之堂龍符渙而夏德興羣神萃而玉帛昌也天
包龍軫地奄衡霍玄聖所遊陟方所託我皇晉之中興
而駿命是廓靈運啓於中宗天綱振其絶絡於是乎源
澤浩瀁林阜隐薈彭蠡吞江荆牙吐瀨赴三峽之隘洞
九川之會泮五嶺而分流鼓沱潜而碎沛漨渤灪滃潢
漾擁涌驚波霆激駭浪川動東注尾閭呼蹹洞庭茫若
雲漢窈若青城其山則重岡峨屼峻嶺嵦崿陽侯鱗萃
龍濤綺錯嵭&KR1293;磊砢嵬峞鄱薄㫄帶千溪下同萬壑木
則灌以杞梓被以沙棠結根九疑布葉天柱林為五嶽
之苑材為八都之府掃飛虹虧陽景拂白雪而增翠凌
廣莫而敷穎竹則䉁風箘簵篠簜林箊單棘箜&KR0034;蓊蔚
蕭疎貞條梢風勁節集霧望之猗猗即之倩倩蒼浪之
竿東南之箭其林可游其芳可薦草則陵苔海藻山英
江蘺綸組菁茅繁露卷施獸則騊駼狻猊鋸牙披蹄登
重巘蹲嶫&KR2337;噫氣則風生噴沫則雨灑其間則有騰猨
夭嶠閃儵柯杪風母果然星流電遷或淩虚赴絶或繚
繞希聞鳥則鷦鵬孔翠丹穴之羽鳴鳳自歌翔鸞自舞
魚則鮫鱣䲋鮪比目鱨魦脩鯤横海徵鯨偃波其中則
有靈蛟白黿之族種繁六眸類豐三足鸚螺蛻骨寄居
負敖餘泉如輪文蚳如琢果則黃甘朱橙楊桃琵琶林
蔚八桂之業色耀三珠之華爾其寳怪則有瑶琨琅玕
青碧素珉陽珠散火隂甲潜珍雲英水玉錯燿龍鱗煥
若金膏晃若燭銀琉璃冰朗而外映珊瑚觸石而搆翹
牙簟裂文於象齒火布濯穢於炎焱西岨石城則舟車
之所混并東盡金塘則方駕之所連箱其中則有龍坻
華屋晨鳬之舸青雀飛艫餘皇鼔柂鷁首鋪於黃宫盤
蛟纏於赤馬爰有蘭堂華室高門重構羅鼎玉食絲竹
竝奏龍驥汗血於廣塗朱輪擊轂而輻湊
晉傅元正都賦曰撫琴瑟陳鍾虡吹鳴簫擊靈鼔奏新
聲理秘舞乃有材童妙妓都盧迅足緣脩竿而上下形
既變而景屬忽跟挂而倒絶若將墜而復續虬縈龍蛇
委隨紆曲杪竿首而腹旋承嚴節之繁促於是神嶽雙
立岡巖岑崟靈草蔽崖嘉木成林東父翳青盖而遐望
西母使三足之靈禽丹蛟吹笙文豹鼓琴素女撫瑟而
安歌聲可意而入心偓佺企而鶴立和清響而哀吟
藝文類聚卷六十一
