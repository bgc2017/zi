藝文類聚卷四十一唐歐陽詢撰
樂部一(論樂)
論樂
說文曰樂五聲八音總也
易曰雷出地奮豫先王以作樂崇德殷薦上帝
禮記曰䕫始作樂以賞諸侯又曰凡音之起由人心生
也人心之動物使之然感於物而動故形於聲聲相應
故生變變成方謂之音比音而樂之及干戚羽旄謂之
樂又曰審聲以知音審音以知樂審樂以知政而治道
備矣又曰大樂必易大禮必簡鐘鼔管磬羽籥干戚樂
之器也屈伸俯仰綴兆疾舒樂之文也故知禮樂之情
者能作識禮樂之文者能述作者之謂聖述者之謂明
明聖者述作之謂也五帝殊時不相㳂樂三王異世不
相襲禮
孝經曰移風易俗莫善於樂
樂緯曰黃帝樂曰咸池帝嚳曰六英顓頊曰五莖堯曰
大章舜曰簫韶殷曰濩周曰勺是以清和上升天下樂
其風俗鳳皇來儀百獸率舞神龍升降靈龜晏寧
尚書曰帝曰䕫命汝典樂教胄子詩言志歌永言聲依
永律和聲八音克諧無相奪倫神人以和䕫曰於予擊
石拊石百獸率舞
周官曰凡六樂者一變而致羽物及川澤之祇再變而
致臝物及山林之祇三變而致鱗物及丘陵之祇四變
而致毛物及墳衍之祇五變而致介物及土示六變而
致象物及天神九德之歌九㲈之舞於宗廟之中奏之
若樂九變則人鬼可得而禮矣又曰鍾師掌金奏凡樂
事以鐘鼓奏九夏
穆天子傳曰天子西征至于玄池之上乃奏廣樂三日
而終是曰樂池
論語曰子在齊聞韶三月不知肉味曰不圖為樂之至
於斯也
楚辭曰陳鍾案鼓造新歌涉江採菱發陽阿二八齊容
起鄭舞衽若交竿撫案下竽瑟狂會填鳴鼔宫庭震驚
發激楚又代秦鄭衛鳴竽張伏戲駕辯楚勞商
韓子曰昔衛靈公之晉於濮水之上宿夜聞有新聲者
召師㳙撫瑟寫之公遂之晉晉平公觴之靈公乃召師
㳙坐師曠之傍援琴鼔之未終師曠曰不如清徵平公
曰願試聽之師曠援琴一奏有玄鶴二八来集再奏而
列三奏而延頸鳴舒翼而舞音中宫商師曠曰不如清
角師曠一奏之有雲從西北方来再奏之大風至大雨
隨之裂帷幕破爼豆墮廊瓦
史記曰趙簡子疾五日不知人居二日半簡子寤語大
夫曰我之帝所甚樂與百神遊于鈞天廣樂九奏萬舞
鹽鐵論曰貴人之家中山索女撫流徵於堂與鳴鼓巴
渝交作堂下
漢武故事曰未央庭中設角抵戲享外國三百里内觀
角抵者使角力相觸也其雲雨雷電無異於真畫地為
川聚石成山倏忽變化無所不為
漢官典職曰正旦天子行陽德殿作九賓樂舍利從東
来戲於庭入殿前激水化成比目魚跳躍潄水作霧化
成黃龍高八十丈出水戲於庭以兩大絲纏繫兩頭中
間相去數丈兩倡女對舞行於䋲上道逢切肩不傾又
踏跼屈身藏形於斗中鐘磬普唱樂畢作魚龍曼延黃
門吹三匝
淮南子曰奏雅樂者始於陽阿採菱
五經通義曰舞四夷之樂明德澤廣被四表也東夷之
樂曰侏離南夷之樂曰任西夷之樂曰禁北夷之樂曰
昩又曰受命而王者六樂焉以太一樂天以咸池樂地
以肆夏樂人以大夏樂四時以大濩樂五行神明以大
武樂六律各象其性分而為之制以樂其先祖又曰王
者之樂有先後者各尚其德也以文得之先文樂衣繡
持羽而舞以武得之先武樂持朱干玉戚而舞
五經要義曰周禮鐘磬皆編懸之二八十六而在一簴
謂之堵磬一堵謂之肆春秋傳曰歌鍾二肆此之謂也
又曰凡樂音有八鼓謂之革鍾謂之金磬謂之石琴瑟
謂之絲簫管謂之竹塤謂之土柷敔謂之木笙謂之匏
是謂八音
袁淮招公子曰燕倡趙舞齊商歌五色紛華曳纖羅
摰虞决疑曰漢末喪亂絶無金石之樂魏武帝至漢中
得杜䕫識舊法始復設軒懸鐘磬至于今用之
樂府古詩飲馬長城窟行曰青青河畔草綿綿思遠道
遠道不可思宿昔夢見之夢見在我旁忽覺在他鄉他
鄉各異縣展轉不相見枯桑知天風海水知天寒入門
各自媚誰肯相與言客從遠方来遺我䨇鯉魚呼兒烹
鯉魚中有尺素書長跪讀素書書中竟何如上有加飡
飯下有長相思
魏文帝飲馬長城窟行曰浮舟横大江討彼犯荆虜武
將齊貫甲征人伐金鼓長戟十萬隊幽冀百石弩發機
若雷電一發連四五
晉傅玄飲馬長城窟行曰青青河邊草悠悠萬里道草
生在春時遠道還有期春至草不生期盡漠無聲感物
懷思心夢想發中情夢君如鴛鴦比翼雲間翔既覺寂
無見曠若參與商
晉陸機飲馬長城窟行曰驅馬陟隂山山高馬不前往
問隂山候勁虜在燕然末德争先鳴凶德無兩全師克
薄賞行軍沒微軀捐將軍甘陳迹收功單于旃
梁沈約飲馬長城窟行曰介馬渡龍堆塗縈馬屢廻前
訪昌海驛雜種寇輪臺旌幕倦煙雨徒御犯冰埃
晉陸機董逃行六言曰和風習習薄林柔條布繁垂隂
鳴鳩拂羽相尋倉庚喈喈弄音感時悼逝傷心又長安
有狹斜行曰伊洛有歧路歧路交朱輪輕盖承華景騰
步躡飛塵鳴玉豈樸儒憑軾皆俊民烈心厲勁秋麗服
鮮芳春余本倦遊客豪彦多舊親傾盖承芳訊欲鳴賞
及晨
宋謝惠連長安有狹斜行曰紀郢有通逵通逵並軒車
弈弈彫輪馳軒軒翠盖舒杖策之五尹振轡從三閭推
劒憑前軾鳴佩專後輿
梁沈約長安有狭斜行曰青槐金陵陌丹轂貴遊士方
驂萬乘臣炫服千金子咸陽不足稱臨淄孰能擬
梁庾肩吾長安有狭斜詩曰長安有曲陌曲陌不容幰
路逢䨇綺襦問君居近遠我居臨御溝可識不難求長
子登麟閣次子侍龍樓少子無高位聊從嚴駕遊大婦
襞雲裘中婦卷羅幬少婦多妖豔當鈿槧石榴夫君且
安坐歡娱方未周
宋鮑照結客少年場行曰騘馬金絡頭錦帶佩吳鉤失
意杯酒間白刃起相讎追兵一旦至負劒遠行遊去鄉
三十載復得還舊邱升高臨四野表裏望皇州九衢平
若水䨇闕似雲浮扶宫羅將相夹道列王矦日中市朝
滿車馬如川流擊鐘陳鼎食方駕自相求今我獨何為
塪壈懷百憂
梁劉孝威結客少年場行曰少年本六郡遨遊遍五都
插腰銅匕首障日錦塗蘇鷙羽装銀鏑犀膠飾象弧近
發連䨇兔高彎落九烏邊城多警急節使滿郊衢居延
箭箙盡䟽勒井泉枯千金募惡少一麾擒骨都勇餘聊
蹴踘戰罷戲投壺昔為北邊將今成南面孤邦君行負
弩縣令且前驅
宋鮑照出自薊北門行曰羽&KR0702;起邊亭烽火入咸陽徵
騎屯廣武分兵救朔方嚴秋筋竿勁虜陣精且彊天子
案劒怒使者遥相望鴈行緣石徑魚貫度飛梁簫鼓流
漢思旌甲被胡霜疾風衝塞起沙礫自飄揚馬毛縮如
蝟角弓不可張時危見臣節世亂識忠良投軀報明主
身死為國殤
周庾信出自薊北門行曰薊門還北望徭役盡傷情笳
寒蘆葉脆弓凍紵絃鳴梅林能止渴複姓可防兵燕山
猶有石須勒幾人名
陳徐陵出自薊北門行曰薊北聊長望黃昏心獨愁燕
山對古刹代郡倚城樓屢戰橋恒斷長冰壍不流天雲
如地陣漢月帶胡秋請土泥函谷按䋲縛凉州生平燕
頷相會自得封侯
宋鮑照苦熱行曰赤阪横西阻火山赫南威身熱頭且
痛鳥堕魂来歸湯泉發雲澤焦烟起石圻丹蛇踰百尺
玄蜂盈十圍含沙射流影吹蠱病行暉戈船榮既薄伏
波賞亦微爵輕君尚惜士重安可希又白頭吟曰直如
朱絲繩清如玉壺冰何慙宿昔意猜恨坐相仍人情賤
恩舊世議逐衰興毫髮一為瑕丘山不可勝鳬鶴遠成
美薪芻前見陵申黜襃女進班去趙姬升古来共如此
非君獨撫膺
魏文帝釣竿行曰東越河濟水遥望大海涯釣竿何珊
珊魚尾何簁簁行路之好者芳餌欲何為
梁沈約釣竿行曰桂舟既容與緣浦復廻紆輕絲動弱
芰微楫起單鳬扣舷忘日暮卒歲以為娛
梁戴暠釣竿篇曰試持玄渚釣暫罷池陽獵翠羽飾長
綸蕖花装小緤鉅利斷蓴絲汛舉牽菱葉聊載前魚童
過看後舟妾
梁劉孝威釣竿篇曰釣舟畫采鷁魚子服冰紈金轄茱
萸網銀鉤翡翠竿歛橈隨水脉急槳度沙湍湍長自不
辭前浦有佳期蓮交棹影合浦深魚出遲
魏陳王曹植太山梁甫行曰八方各異氣千里殊風雨
劇哉邊海民寄身於草墅妻子象禽獸行止依林阻柴
門何蕭條狐兔翔我宇
梁沈約梁甫吟行曰龍駕有馳策日御無停隂寒光稍
眇眇秋海日沉沉哀歌涉梁甫歎絶有遺吟
魏陳王曹植豫章行曰窮達難豫圖禍福信亦然虞舜
不逢堯耕耘處中田太公未遭文漁釣終渭川不見魯
孔&KR0588;窮困陳蔡間周公下白屋天下稱其賢又曰鴛鴦
自用親不若比翼連他人雖同盟骨肉天性然周公穆
康叔管蔡則流言子臧讓千乘季札慕其賢
晉傅玄豫章行曰苦相身為女卑陋難再陳男兒當門
戶墮地自生神䧺心志四海萬里望風塵女育無欣慶
不為家所珍玉顔隨年變丈夫多好新昔為形與影今
為胡與秦
晉陸機豫章行曰汎舟晴川渚遥望南山隂川陸殊塗
軌懿親將遠尋三荆歡同株四鳥悲異林樂會良自古
悼别豈獨今
宋謝靈運豫章行曰短生旅長世恒覺白日欹覧鏡睨
頽容華顔豈久期苟無廻戈術坐觀落崦嵫
梁沈約豫章行曰燕陸平而遠易河清且駚一見塵波
阻臨塗引征思䨇劒愛匣同孤鸞悲影異往歡墜壮心
来戚滿衰志
魏陳王曹植薤露行曰天地無窮極隂陽轉相因人居
一世間忽若風吹塵願得展功勤輸力於明君懷此王
佐才慷慨獨不羣鱗介尊神龍走獸宗麒麟蟲獸豈知
德何况於士人孔氏刪詩書王業粲已分騁我徑寸翰
流藻垂華芬
魏文帝秋胡行曰堯任舜禹當復何為百獸率舞鳳皇
来儀得人則安失人則危唯賢知賢人不易知歌以詠
言誠不易移鳴條之役萬舉必全明德通靈福降自天
又曰朝與佳人期日夕殊不来嘉肴不嘗旨酒停杯寄
言飛鳥告余不能俯折蘭英仰結桂枝佳人不在結之
何為從爾何所之乃至大海隅靈若道言貽爾明珠企
予望之步立躇蹰佳人不来何得何須又曰汎汎渌池
中有浮萍寄身流波隨風靡傾芙蓉含芳菡萏垂榮朝
采其實夕佩其英采之誰遺所思在庭䨇魚比目鴛鴦
交頸有美一人婉如青揚知音識曲善為樂方又丹霞
蔽日行曰丹霞蔽日采虹垂天谷水潺潺木落翩翩孤
禽失羣悲鳴雲間月盈則冲華不再繁古来有之嗟我
何言
魏陳王曹植丹霞蔽日行曰紂為昏亂殘忠虐正周室
何隆一門三聖牧野致功天亦革命漢祖之興階秦之
衰雖有南面王道陵夷炎光再幽忽滅無遺
晉傅玄秋胡行曰秋胡子娶婦三日會行仕宦既享顯
爵保兹德音以禄頥親韞此黃金覩一好婦採桑路傍
遂下黃金誘以逢卿玉磨逾絜蘭動彌馨源流潔清水
無濁波奈何秋胡中道懷邪美此節婦高行峩峩哀哉
可愍自投長河
晉陸機秋胡行曰道雖一致塗有萬端吉凶紛藹休咎
之源人鮮知命命未易觀生亦何惜功名所勤
宋謝惠連秋胡行曰春日遲遲桑何萋萋紅桃含妖綠
柳舒荑邂逅粲者遊渚戲蹊華顔易改良願難諧又曰
係風捕景誠知不得念彼奔波意慮廻惑漢女倏忽洛
神飄揚空勤交甫徒勞陳王
魏陳王曹植蒲生行曰浮萍寄綠水隨風東西流結髮
辭嚴親来為君子仇恪勤在朝夕中年獲愆尤茱萸自
内芳不若桂與蘭佳人雖成列不若故所歡行雲有返
期君恩儻中還又妾薄命行曰擕玉手喜同車比上雲
閤飛除釣臺蹇産清虛池塘靈沼可娛仰汎龍舟渌波
俯櫂神草枝柯想彼宓妃洛河退詠漢女湘娥日既逝
矣西藏更會蘭室洞房華燈先置舒光皎若日出扶桑
促酒合座行觴妙舞僊僊體輕觧裳履遺絶纓齊舉金
爵翠盤腕弱不勝珠環
梁簡文帝妾薄命行曰名都多雅質本自恃容姿蕩子
仃不至秋胡無定期玉貌歇紅縷長嚬串翠眉毛嬙貌
本絶踉蹌入氈帷盧姬嫁日晚非復少年時
梁劉孝威妾薄命行曰去年從越漳今歲沒胡庭嚴霜
封碣石驚沙暗井陘玉簮久落鬢羅衣長挂屏勿言戎
夏隔但令心契冥不見酆城劒千祀復同形又古陌上
桑羅敷行曰日出東南隅照我秦氏樓秦氏有好女自
名為羅敷羅敷喜蠶桑採桑城南隅青絲為籠繩桂枝
為籠鉤頭上倭堕髻耳中明月珠緗綺為下裙紫綺為
上襦使君從南来五馬立踟蹰使君遣吏往問是誰家
姝二十尚未然十五頗有餘使君謝羅敷寧可共載不
羅敷前致詞使君一何愚使君自有婦羅敷自有夫東
方千餘騎夫壻居上頭何用識夫壻白馬從驪駒青絲
繫馬尾黃金絡馬頭腰中鹿盧劒可直千萬餘十五府
小史二十朝大夫三十侍中郎四十專城居為人潔白
晳鬑鬑頗有鬚盈盈公府步冉冉府中趨
晉陸機日出東南隅行曰扶桑升朝暉照此高臺端淑
貌曜皎日惠心清且閑美目揚玉澤蛾眉象翠翰暮春
春服成霞粲綺與紈金雀垂藻翹瓊珮結瑶璠方駕揚
清塵濯足洛水瀾悲歌吐清響雅韻播幽蘭赴曲迅驚
鴻蹈節如集鸞俯仰紛阿那顧步咸可歡
宋謝靈運日出東南隅行曰柏梁冠南山桂宫燿北泉
晨風拂幨幌朝日照閨軒美人卧屏席懷蘭秀瑶璠皎
潔秋松氣淑德春景暄
梁沈約日出東南隅行曰朝日出邯鄲照我叢臺端中
有傾國豔顧影織羅紈幸有同匡好西仕服秦官寳劒
垂玉貝汗馬飾金鞍縈場類轉雪逸控寫騰鸞羅衣夕
觧帶玉釵暮垂冠
梁蕭子顯日出東南隅行曰大明上迢迢陽城射凌霄
光照窗中婦絶世同阿嬌逶迤梁家髻冉弱楚宫腰蠶
籠拾芳翠桑陌採柔條路逢車馬客飛蓋動襜軺單衣
鼠毛織寳劒羊頭銷大夫疲應對御者輟䘖鑣女本西
家宿君自上宫要漢馬三萬匹夫壻仕嫖姚十五張内
侍十八賈登朝
晉陸機君子有所思行曰命駕登北山延佇望城郭鄽
里一何盛街巷紛漠漠甲第崇高闥洞房結阿閣曲池
何湛湛清川帶華薄人生誠行邁容華随年落善哉膏
粱士營生奥且博無以酒肉資取笑葵與藿
宋鮑照代君子有所思行曰西上登雀臺東下望雲闕
層閤肅天居馳道直如髮繡甍結飛霞璇題納行月陳
鍾陪夕宴歌笙待明發年貌不可留身意會盈歇
齊王融有所思曰如何有所思而無相見期宿昔夢顔
色階庭尋履綦高張更何已引滿終自欹欲知憂裏老
為視鏡中絲
齊劉繪有所思行曰别離安可再而我更重之佳人不
相見明月空在帷共銜滿堂酌獨歛向隅眉心中亂如
雪寧知有所思
梁庾肩吾賦得有所思行曰佳期竟不歸春物坐芳菲
拂匣看離扇開箱見别衣井梧生未合宫槐卷復稀不
及銜泥燕從来相逐飛
梁沈約君子有所思行曰晨策終南首顧望咸陽川戚
里遡層闕甲館負崇軒複塗希紫閤高臺擬望仙巴姬
幽蘭奏鄭女陽春絃共矜紅顔日俱忘白髮年寂寥茂
陵宅照曜未央蟬無以五鼎盛顧咄三經玄
梁王僧孺有所思行曰夜風吹熠燿朝光照昔邪幾銷
蘼蕪葉空落蒲桃花不堪長織素誰嗟獨澣沙光隂復
何極望促反成賒知君自蕩子奈妾亦倡家
晉陸機東武吟行曰投跡短世間高步長生闈濯髮冒
雲冠洗身被羽衣飢從韓衆食寒就佚女棲
宋鮑照東武吟行曰主人且勿諠賤子歌一言僕本寒
鄉士出身蒙漢恩始隨張校尉召募到河源後逐李輕
車追虜窮塞垣密塗亘萬里寧歲猶七奔將軍既即世
部曲亦罕存時事一朝異孤績誰復論少壮辭家去窮
老還入門昔如韝上鷹今似檻中猨徒結千載恨空負
百年怨棄席思君幄疲馬戀君軒願垂晉主惠不媿田
子魂
梁沈約東武吟行曰天德深且曠人世賤而浮東枝裁
拂景西壑已停輈遊辭金門寵去飲玉池流宵轡絶永
矣俗累從此休
晉陸機順東西門行曰日出西門望天庭陽谷既虛崦
嵫盈逝者如斯安得停迨未年暮及世平置酒高堂宴
友生取樂今日盡歡情
宋謝惠連順東西門行曰日衰朝囷愍頽力遷化常然
焉肯息年及壯齒遇世直酌酪華堂集親識舒情盡歡
遣悽惻又却東西門行曰慷慨發想思惆悵戀音徽四
節競闌候六龍引頽機人生隨時變遷化焉可祈百年
難必保千慮盈懷之
梁沈約却東西門行曰驅馬西城阿廻眺想京闕望極
煙原盡地遠山河沒歲華委徂邈年霜移暮髮
魏文帝上留田行曰居世一何不同上留田富人食稻
與梁上留田貧子食糟與糠上留田貧賤亦何傷上留
田禄命懸在蒼天上留田今爾歎息將欲誰怨上留田
晉陸機上留田行曰嗟行人之藹藹駿馬陟原風馳輕
舟汎川雷邁寒往暑来相尋零雪霏霏集宇悲風徘徊
入襟歲華冉冉方除我思纏綿未舒感時悼逝悽如又
齊謳行曰營丘負海曲沃野爽且平洪川控河濟崇山
入高冥東被姑尤側南界聊攝城孟諸吞楚夢百二侔
秦京惟師恢東表桓后定周傾天道有迭代人道無久
盈行行將復去長存非所營
梁沈約齊謳行曰東秦稱右地川隰固夷昶層峰駕蒼
雲濁河流素壤青丘長杳鬱淄宫信疏敞王佐改殷命
霸功繆周網
晉陸機隴西行曰我静如鏡民動如煙事以形兆應以
象懸豈曰無才世鮮興賢
宋謝惠連隴西行曰運有榮枯道有舒屈潜保黃裳顯
服朱紱誰能守静棄華辭榮窮谷是處考槃是營千金
不廻百代傳名厥包者柚㤀憂者萱何爲有用自乖中
原實摘柯摧葉殞條煩
梁簡文帝隴西行曰邊秋胡馬肥雪中驚寇入勇氣時
無佀輕兵救邊急沙平不見虜嶂嶮還相及出塞豈成
歌經川未遑汲烏孫塗更阻康居路猶澀月暈抱龍城
星眉照馬邑長安路遠書不還寧知征人獨佇立
晉陸機吳趍行曰楚妃且勿歎齊娥且莫謳四坐並清
聽聽我歌吳趍吳趨自有紀請從閶門起閶門何峩峩
飛閣跨通波重欒承琁極廻軒啟曲阿泰伯導仁風仲
雍揚其波穆穆延陵子灼灼光其華大皇自富春矯手
頓世羅邦彦應運興粲若春林葩屬城咸有士吳邑最
為多
漢班婕妤怨歌行曰新裂齊紈素皎絜如霜雪裁為合
歡扇團團似明月出入君懷袖動搖微風發常恐秋節
至涼風奪炎熱弃捐箧笥中恩情中道絶
梁江淹擬班婕妤詠扇曰紈扇如團月出自機中素畫
作秦王女乘鸞向煙霧竊愁秋凉至吹我玉階樹君子
恩未畢零落委中路
魏陳王曹植怨歌行曰為君既不易為臣良獨難忠信
事不顯乃有見疑患周旦佐文武金縢功不刊推心輔
王政二叔反流言待罪居東國泣涕當留連皇靈天動
變震雷風且寒拔樹偃秋稼天威不可干素服開金縢
感悟求其端公旦事既顯成王乃哀歎吾欲竟此曲此
曲悲且長今日樂相樂别後莫相忘
晉傅玄怨詩曰昔為春蠶緒今為秋女衣丹脣形素齒
翠采發蛾眉玉顔虧有時秀色随年衰常恐新間舊變
故興細微浮萍本無根非水將何依
梁沈約怨歌行曰時屯寧易犯俗險信難羣坎壈元淑
賦頓挫敬通文遽淪班姬寵夙窆賈生墳短俗同如此
長歎欲何云
魏武帝苦寒行曰北上太行山艱哉何巍巍羊腸坂詰
屈車輪為之摧壠樹何蕭瑟北風聲正悲溪谷少人民
雪落何霏霏擔嚢行取薪斧冰持作糜悲彼東山詩悠
悠使我哀
晉陸機苦寒行曰北遊幽朔城凉野多險難凝冰結重
澗積雪被長巒隂雲興巖側悲風鳴樹端渴飲堅冰漿
飢食零露飡劇哉人行役慊慊恒苦寒
宋謝靈運苦寒行曰歲歲曾冰合紛紛霰雪落浮陽滅
清暉寒禽呌悲壑饑㸑煙不興渴汲水枯涸
魏文帝善哉行曰有美一人婉如清揚知音識曲善為
樂方流鄭激楚度宫中商感心動耳綺麗難忘
魏陳思王曹植善哉行曰来日大難口燥脣乾今日相
樂皆當喜歡經歴名山芝草翩翩仙人王喬奉藥一丸
自惜袖短内手知寒慙無靈輒以救趙宣月沒參横北
斗闌干親友及門飢不及飡
宋謝惠連善哉行曰凉来温謝寒往暑卻隂灌陽藂彫
華墜萼擊節當歌對酒親酌鄙哉愚人戚戚懷瘼善哉
達士滔滔處樂
魏文帝善哉行曰上山采薇薄暮苦飢溪谷多風霜露
霑衣高山有崖林木有枝憂来無方人莫之知今我不
樂歲月若馳湯湯川流中有行舟隨波轉泊有似客遊
魏陳思王曹植君子行曰君子防未然不處嫌疑間瓜
田不納履李下不正冠周公下白屋吐哺不及飡一沐
三握髮後人稱聖賢
晉陸機君子行曰天道夷且簡人道險而艱休咎相乘
躡翻覆各波瀾去疾苦不遠疑似實生患
梁簡文帝君子行曰君子懷琬琰不使湼塵淄從容子
雲閣寂寞仲舒帷多謝悠悠子管窺良可悲
梁沈約君子行曰良御惑燕楚妙察亂澠淄隄傾由漏
壤垣隟自危基囂途或妄踐讜義勿輕持
梁戴暠君子行曰盡野依德星開酈對廉水接越稱交
讓連樹名君子數非唯二失升階無三止探甑不凝塵
正冠還避李寄言蘧伯玉無為嗟獨恥
魏文帝猛虎行曰與君媾新歡託配於二儀充列于紫
微升降焉可知梧桐攀鳳翼雲雨散洪池
晉陸機猛虎行曰渴不飲盗泉水熱不息惡木隂惡木
豈無枝志士苦用心整駕肅時命振策將遠尋飢食猛
虎窟寒棲野雀林
宋謝惠連猛虎行曰貧不攻九嶷玉倦不憩三危峰九
嶷有惑號三危無安容美物摽貴用志士厲竒蹤如何
抵遠役王命宜肅恭伐鼓功未著振旅何時從
魏陳王曹植平陵東行曰閶闔開天衢通被我羽衣乘
飛龍飛龍與仙期東上蓬莱採靈芝靈芝採之可服食
年若王父無終極又苦思行曰綠蘿緣玉樹光曜燦相
暉下有兩真人舉翅翻高飛我心何踊躍思欲攀雲追
鬱鬱西岳顚石室青葱與天連中有耆年一隐士鬚髮
皆皓然策杖從吾遊教我要忘言
魏文帝甄皇后塘上行曰蒲生我池中蒲葉何離離傍
能行仁義莫若妾自知衆口爍黃金使君生别離莫以
毫髮故棄捐素所愛莫以魚肉賤棄捐葱與薤莫以麻
枲賤棄捐菅與蒯
晉陸機塘上行曰江籬生幽渚微芳不足宣被蒙風雲
會移居華池邊天道有遷易人理無常全男懽智傾愚
女愛衰避姸不惜微軀退但懼蒼蠅前願君廣末光照
妾薄暮年
宋謝惠連塘上行曰芳萱秀陵阿菲質不足營幸有忘
憂用移根託君庭垂穎臨清池擢彩仰華甍霑渥雲雨
潤葳蕤吐芳馨願君春傾葉留景惠餘明
梁沈約塘上行曰澤蘭被荒徑孤芳豈自通幸逢瑶池
曠得與金芝叢既美修嫮女復悦繁華童夙昔玉霜滿
旦暮翠條空財殫交易絶華落色難終所願昭陽景時
照長門宫
梁劉孝威塘上行苦辛篇曰蒲生伊何陳曲中多苦辛
黃金坐銷鑠白玉遂淄磷裂衣工毁嫡掩袖巧䜛新嫌
成跡易已愛去理難申秦雲猶變色魯日尚廻輪妾歌
已腸斷君心終未親
古相逢行曰相逢狭路間道隘不容車不知何年少夾
轂問君家君家誠易知易知復難忘黃金為君門璧玉
為君堂中庭生桂樹華燈何煌煌兄弟两三人中子為
侍郎五日因来歸道上自生光黃金絡馬頭觀者盈道
傍入門一左顧但見䨇鴛鴦大婦織綺羅中婦織流黃
小婦無所為挾瑟上高堂丈人且安坐調絃未遽央
宋謝靈運相逢行曰行行即長道長道息班草邂逅賞
心人與我傾懷抱夷世信難值浮生不可保
梁張率相逢行曰相逢夕隂街獨趨尚冠里高門既如
一甲第復相似憑軾日欲昏何處訪公子公子之所在
所在良易知青樓出上路漸臺臨曲池兄弟两三人冠
佩紛陸離朝從禁中出車騎並驅馳金鞍馬腦勒聚觀
路傍兒大婦刺方領中婦抱嬰兒小婦尚嬌稚端坐吹
參差丈人幸無遽神鳳且来儀
古驅車上東門行曰驅車上東門遥望北郭墓白楊何
蕭蕭松柏夹廣路下有陳死人杳杳即長暮潜寐黃泉
下千載不覺寤浩浩隂陽移年命如朝露服食求神仙
多為藥所誤不如飲美酒被服紈與素
晉陸機駕言出北闕行曰駕言出北闕躑躅遵山陵長
松何鬱鬱丘墓互相承念昔徂殁子悠悠不可勝人生
何期促忽如朝露凝求仙鮮克仙太虛不可凌良會罄
美服對酒宴同聲
宋鮑照驅馬上東門行曰傷禽見絃驚倦客惡離聲離
聲斷客情賓御皆涕零涕零心斷絶將去復還訣一息
不相知何况異鄉别遥遥征駕遠杳杳落日晚居人掩
閨卧行子夜中飯食梅常苦酸衣葛常苦寒絲竹徒滿
座憂人不解顔長歌欲自慰彌起長恨端
晉陸機從軍行曰苦哉遠征人飄飄窮西河南涉五嶺
顛北戍長城阿胡馬如雲屯越騎亦星羅朝食不免胄
夕息常負戈苦哉遠征人拊心悲如何
宋顔延之從軍行曰苦哉遠征人畢力幹時艱秦初略
揚越漢世争隂山羽檄旦暮急旌旗晝夜懸卧伺金柝
響起候亭燧燃悲矣遠征人苦哉私自憐
梁簡文帝從軍行曰貳師惜善馬樓蘭貪漢財前年出
右地今歲討輪臺魚雲望旗聚龍沙隨陣開冰城朝浴
鐵地道夜銜枚將軍號令密天子璽書催何時反舊里
遥見下機来又曰雲中亭障羽檄驚甘泉烽火通夜明
貳師將軍新築營嫖姚校尉初出征復有山西將絶世
愛䧺名三門應遯甲五壘學神兵白雲隨旆色蒼山答
鼓聲先平小月陳卻滅大宛城善馬還長道黃金付水
衡小婦趙人能鼓瑟侍婢初笄觧鄭聲庭前柳色飛欲
合必應紅粧来起迎
梁蕭子顯從軍行曰左角名王侵漢邊輕薄良家惡少
年縱横向沮澤凌厲取山田黃塵不見景飛蓬恒滿天
邀功封浞野竊寵劫祈連春風春月將進酒妖姬舞女
亂君前
梁戴暠從軍行曰長安夜刺閨胡騎白銅鞮詔書發隴
右召募取關西劒懸三尺鞘鎧累七重犀侵星出柳塞
際晚入榆溪隂山日不暮長城風自凄弓寒折錦鞬馬
凍滑斜蹄登山試下趙憑軾且平齊當今函谷上唯用
一丸泥
晉陸機悲哉行曰遊客芳春林春芳傷客心和風飛清
響鮮雲垂薄隂蕙草饒淑氣時鳥多好音傷哉客遊士
憂思一何深願託歸風響寄言遺所欽
宋謝靈運悲哉行曰萋萋春草生王孫遊有情差池燕
始飛夭嬝柳初榮
梁沈約悲哉行曰旅遊媚年春年春媚遊人徐光旦垂
彩和露曉凝津時嚶起稚葉蕙氣動初蘋一朝阻舊國
萬里隔良辰
晉張華門有車馬客行曰門有車馬客問君何鄉士捷
步往相&KR1018;果是舊鄉里語昔有故悲論今無新喜清晨
相訪慰日暮不能已詞端競未究忽唱分途始前悲尚
未弭後憂方復起
晉陸機門有車馬客行曰門有車馬客駕言發故鄉念
君久不歸濡跡涉江湘投袂赴門途攬衣不及裳借問
邦族間惻愴論存亡天道信崇替人生安得長
梁何遜門有車馬行曰門有車馬客言是故鄉来故鄉
有書信縦横印檢開開書看未極行客屢相識借問故
鄉来潺湲淚不息上言離别久下言望應歸寸心將夜
鵲相逐向南飛
藝文類聚卷四十一
