藝文類聚卷二十七唐歐陽詢撰
人部十一(行旅)
行旅
爾雅曰征邁行也
易曰天行健又曰牝馬地類行地无疆又曰利有攸往
毛詩曰周大夫行役過故宗廟宫室盡為禾黍彷徨而
不忍去行邁靡靡中心搖搖又曰周公東征三年而歸
我徂東山慆慆不歸我来自東零雨其濛又曰我行其
野芃芃其麥又曰惠而好我攜手同行又曰行道遲遲
中心有違
尚書曰歲二月東廵狩至于岱宗五月南廵狩至于南
岳八月西廵狩至于西岳十有一月北廵狩至于北岳
左氏傳曰不有居者誰守社稷不有行者誰扞牧圉又
曰先王北征五年歲襲其祥祥習乃行又曰行李之往
來共其資糧屝屨其可也又曰凡公行告于宗廟反行
飲至舍爵策勲焉禮也又曰君行師從卿行旅從又曰
昔周穆王欲肆其心周行天下將皆必有車轍馬迹焉
禮記曰行則有随立則有序行則無随則亂於行
莊子曰黃帝將見大隗於具茨之山方明為馭昌㝢參
乘於襄城之野七聖皆迷適遇牧馬童子問塗焉又曰
黃帝遊乎赤水之池登於崑崙之丘又曰適百里者宿
舂糧適千里者三月聚糧
家語曰齊人歸女樂魯君觀之三日不朝孔子遂行
穆天子傳曰天子北征絶漳水西征賓于王母天子觴
西王母瑤池之上
史記曰禹乘四載随山刊木山行乘&KR1964;泥行乘橇陸行
乘車水行乘舟又曰老子居周久之見周之衰乃遂去
關關令尹喜曰子將隠矣喜與老子俱之流沙之西又
曰秦始皇至雲夢望祀虞舜於九疑浮江下觀丹陽至
錢塘臨浙江上會稽祭大禹望於南海傍海北至琅琊
漢書曰武帝行幸雍遂北出蕭關歷獨鹿鳴澤自代而
還又曰行幸至甘泉宫賓禮外國客又行幸東海獲赤
鴈又武帝南廵至盛唐祀虞帝於九疑祭天柱山自潯
陽浮江斬蛟江中遂北至琅邪傍海而還所過名山大
川又曰張騫為郎募使月支匈奴留之十餘年騫持漢
節不失西走大宛抵康居傅至大月支王從月支至大
夏窮河源廣地萬里九譯致殊俗威德遍於四海
詩古詩曰驅車遠行役悠悠涉長道四顧何茫茫東風
搖百草所遇無故物焉得不速老
魏文帝詩曰漫漫秋夜長烈烈北風涼展轉不能寐披
衣起彷徉俯視清水波仰看明月光鬱鬱多愁思綿綿
思故鄉願飛安得翼欲濟河無梁又於明律作詩曰遥
遥山上亭皎皎雲間星遠望使心懷遊子戀所生驅車
出北門遙望河陽城
魏陳王曹植雜詩曰悠悠遠行客去家千餘里出亦無
所之入亦無所止浮雲翳日光悲風動地起又曰游魚
潛渌水翔鸞薄天飛始出嚴霜結今来白露稀
魏阮瑀詩曰臨川多悲風秋日苦清涼客子易為戚感
此用哀傷攬衣起躑躅上觀心與房三星守故次明月
未收光雞鳴當何時朝晨尚未央還坐長嘆息憂心安
可忘又曰我行自凛秋季冬乃來歸置酒高堂上友朋
集光輝念當復離别涉路險且夷思慮益惆悵淚下霑
裳衣
晉王讃詩曰朔風動秋草邊馬有歸心昔往倉庚鳴今
来蟋蟀吟人情懷舊鄉客鳥思故林
晉張協詩曰述職投邊城羈束戎旅間下車如昨日望
舒三五圓流波戀舊浦行雲思故山
晉陸機赴洛詩曰總轡登長路嗚咽辭密親借問子何
為世網嬰我身永嘆遵北渚遺思結南津又曰遠遊越
山川山川脩且廣振策涉崇丘按轡遵平莽夕息抱景
寐朝徂銜思往又尸鄉亭詩曰東遊觀鞏洛逍遥丘墓
間秋草蔓長柯寒木入雲烟發軫有夙宴思駕無愚賢
晉湛方生帆入南湖詩曰彭蠡紀三江廬岳主衆阜白
沙淨川路青松蔚巖首此水何時流此山何時有人運
互推遷兹器獨長久悠悠宇宙中古今迭先後又還都
帆詩曰高岳萬丈峻長湖千里清白沙窮年潔林松冬
夏青水無暫停流木有千載貞寤言賦新詩忽忘羇客
情
晉成公綏詩曰洋洋熊耳流巍巍伊闕山高岡碣崔嵬
雙阜夾長川素石何磷磷水禽何翩翩遠涉許潁路顧
思邈綿綿鬱陶懷所親引領情緬然
宋陶潛赴假還江陵夜行塗口作詩曰閑居三十載遂
與塵事冥詩書敦夙好園林無俗情叩枻新秋月臨流
别友生涼風起將夕夜景湛虚明
宋謝靈運入東道路詩曰整駕辭金門命旅惟詰朝懷
居顧歸雲指塗泝行飇屬值清明節榮華感和韶陵隰
繁綠把墟囿粲紅桃鷕鷕翬方雊纖纖麥垂苗隠軫邑
里密綿邈江海遼滿目皆古事心賞貴所高魯連謝千
金延州權去朝行路既經見願言寄吟謠又之郡發都
詩曰述職期蘭署理棹變金素秋岸沉夕隂火昊團朝
露辛苦誰為情遊子值頽暮生幸休明時親蒙英達顧
空班趙氏璧徒乖魏王瓠從來漸二紀始得傍歸路將
窮山海迹永絶賞心悟又發石首城詩曰白珪尚可磨
斯言易為緇雖抱中孚爻猶勞貝錦詩寸心若不亮微
命察如絲日月垂光景成貸遂兼兹出宿薄京畿晨装
摶曾颸重經平生别再與朋知辭故山日已遠風波豈
還時遥遥萬里帆茫茫終何之欽聖若旦暮懷賢亦凄
其皎皎明發心不為歲寒欺又七里瀨詩曰孤客傷逝
湍徒旅苦奔峭石淺水潺湲日落山照曜又初往新安
桐廬口詩曰感節良已深懷古亦云思不有千里棹孰
伸百代意既及泠風善又即秋水駃江山共開曠雲日
相照媚景夕羣物清對玩咸可憙又夜發石關亭詩曰
随山踰千里浮谿將十夕鳥歸息舟楫星闌命行役亭
亭曉月映冷冷朝露滴又彭蠡口詩曰春晚綠野秀巖
高白雲屯千念集日夜萬感盈朝昏攀崖照石鏡牽葉
入松門又初發入南城詩曰弄波不輟手玩景豈停目
雖未登雲峰且以歡水宿又往臨川郡發石頭城詩曰
越海陵三山遊湘歷九疑欽聖若旦暮懷賢亦凄其
宋顔延之北使至洛詩曰振楫發吳州秣馬陵楚山塗
出梁宋郊道由周鄭間前登陽城路旦夕望三川伊洛
絶津濟臺館無尺椽空階多巢穴城闕生雲煙
宋鮑照還都道中詩曰昨夜宿南陵今旦入蘆洲客行
惜日月崩波不可留侵星赴早路畢景逐前儔登艫眺
淮甸掩泣望荆州絶目盡平原時見遠烟浮又從臨海
王西鎮發新亭詩曰客行有苦樂但問客何行攀龍不
待翼附驥絶塵冥梁珪分楚牧羽鷁指全荆狐兔懷窟
志犬馬戀主情又登黃鶴坼詩曰適郢無東轅過夏有
西浮三崖隠丹隥九𣲖引蒼流淚竹感湘别荆珠懷漢
遊又還都在路詩曰夕聽江上波遠極千里目寒煙警
窮谿爽氣起喬木又至竹里詩曰複澗𨼆松聲重崖伏
雲色君子樹令名細人效命力不見長波水清濁俱不
息
齊劉繪入琵琶峽望積布磯詩曰江山信多美此地最
為神以兹峯石麗重在芳樹春照爛虹蜺雜交錯錦繡
陳却瞻了非向前觀已復新翠微上虧景青莎下拂津
齊謝朓和劉繪琵琶峽望積布磯詩曰昔餘侍君子歷
此遊荆漢山川隔舊賞朋僚多雨散惆悵懷昔踐髣髴
得殊觀頳紫共彬駮雲錦相凌亂又晚登三山望京邑
詩曰灞涘望長安河陽視京縣白日麗飛甍參差皆可
見餘霞散成綺澄江静如練喧鳥覆春洲雜英滿芳甸
又休沐重還道中詩曰還邛歌賦似休汝車騎非霸池
不可别伊川難重違汀葭稍靡靡江葉復依依田鵠遠
相叫沙鳩忽爭飛雲端楚山見林表吳岫微歲華春有
酒初服偃郊扉
齊孔稚珪旦發青林詩曰孤征越清江遊子悲路長二
旬倏已滿三千渺未央草雜今古色巖留冬夏霜寄懷
中山舊舉酒莫相忘
齊劉瑱上湘度琵琶磯詩曰兹山挺異萼孤起秀雲中
陂池激楚浪紛糺絶宛風煙峰晦如晝寒水清若空頡
頏鷗舞白流亂葉飛紅
梁簡文帝經琵琶峽詩曰百嶺相迂蔽千崖共隠天横
峰時礙水斜岸或通川
梁孝元帝經巴陵行部伍詩曰涉江望行旅金鉦問綵
游水際含天色虹光入浪浮柳條恒拂岸花氣盡燻舟
叢林多故社單戍有危樓
梁范雲述行詩曰振策出燕代驅車背朔并翩翩朱蓋
轉蕭蕭良馬鳴
梁劉孝綽還渡浙江詩曰季秋弦望後輕寒朝夕殊商
人泣紈扇客子夢羅襦憂方自難遣况復阻川隅日暮
愁雲合繞樹噪寒烏濛漠江烟上蒼茫沙嶼蕪解纜辭
東越接舳鶩西徂懸帆似馳驥飛棹若驚鳬言歸遊俠
窟方從冠盖衢又夕逗繁昌浦詩曰日入江風静安波
似天流暮煙生遠路夕鳥赴前洲又月半夜泊鵲尾詩
曰客行三五夜息棹隠中洲月光随浪動山影逐波流
梁劉孝儀帆渡吉陽洲詩曰揚帆乘浪華噪鼓揚風力
近樹倏而遐遥山俄已逼欲比驚龍掣將頓陽烏翼客
行悲道遠唯須前路極
梁劉孝威帆渡吉陽洲詩曰江潮凌晚急鉦鼓候晨催
幸息榜人唱聊望高帆開聯村倏忽盡循汀俄頃廻疑
是傍洲退似覺前山來將與圖南競誰云勞泝洄
梁江洪詩曰日沒風光静遠山深無雲潮落晚洲出浪
罷沙成文挾琴上高岸望月彈明君去家未千里斷絶
悲離羣
梁吳筠酬鮑畿詩曰振棹出江湄依依望九疑欲謁蒼
梧帝過問沅湘姬折荷縫作盖落羽紡成絲吾行别有
意不為君道之又憶費昶詩曰皎皎日將上獵獵起微
風山沒清波内帆在浮雲中直趣珠星北斜開碧海東
故人若思我當念離根蓬又使廬陵詩曰悵然不自悟
端憂坐漠漠風急雁毛斷冰堅馬迹落客子饑寒多江
上衣裝薄何當報恩罷驅車還北郭
梁王僧孺中川長望詩曰長川杳難即四望四無極安
流寧可值憤風方未息危帆渡中懸孤光岩下昃岸際
樹難辨雲中鳥易識莫恨東復西誰知迂且直故鄉相
思者當春受顔色獨寫千行淚誰同萬里憶
梁何遜度連圻詩曰客子行行倦年光處處華石蒲生
促節岩樹落高花又還度五洲詩曰睠言還九𣲖廻艫
出五洲蕭散烟霞晚清淒江漢秋沙汀暮寂寂蘆岸夕
脩脩又富陽浦口和朗上人詩曰客心愁日暮徙倚空
望歸山煙歛樹色江水映霞輝獨鶴凌風逝雙鳬出浪
飛故鄉千餘里兹夕寒無衣
梁虞騫尋沈剡夕至嵊亭詩曰命楫尋嘉會信次歷山
原捫天上雲糺礜石下雷奔澄潭寫度鳥空嶺應鳴猨
榜歌唱將夕商子處方昏
梁王筠遊望詩曰晨登黃馬坡遥望白龍堆風威盡撩
折路險車輪摧
梁朱超泊巴陵詩曰月夜三江静雲霧四邊收淤泥不
通挽寒浦劣客舟廻風折長草輕冰斷細流古村空烈
樹荒戍久無樓
梁庾肩吾舟中寒望詩曰日暮敝鳬舟曾冰合駛流雪
照齊君履寒入楚王裘
周王褒始發宿亭詩曰送人亭上别被馬櫪中嘶漠漠
村煙起離離嶺樹齊落星侵曉沒殘月半山低又和趙
王途中詩曰飄飄映車幕出沒望連旗度雲還翊陣廻
風即送師峽路沙如月山峰石似眉村桃拂紅粉岸柳
被青絲錦城遥可望廻鞍念此詩
周庾信將命使北始渡瓜步江詩曰校尉始辭國樓船
欲渡河輴軒臨磧岸旌節映江沱觀濤想帷盖爭長憶
干戈雖同燕市泣猶聽趙津歌又入彭城館詩曰襄君
前建國項氏昔稜威鶂飛傷楚戰雞鳴悲漢圍年代殊
氓俗風雲更盛衰水流浮磬動山喧雙翟飛夏餘花欲
盡秋盡燕將稀槐庭垂綠穗蓮浦落紅衣又詩曰飛蓬
損腰帶秋鬢落容顔寄言舊相識知余生入關
陳隂鏗和傅郎歲暮還湘州詩曰蒼茫歲欲晚辛苦客
方行大江静猶浪扁舟獨且征棠枯綘葉盡蘆凍白花
輕戍人寒不望沙禽廻未驚湘波各深淺空軫念歸情
又晚泊五洲詩曰客行逢日暮結纜晚洲中戍樓因碪
險村路入江窮水随雲渡黑山帶日歸紅遙然一柱觀
欲輕千里風又夜發詩曰夜江霧裏闊新月迥中明溜
&KR0008;唯識火驚鳬但聽聲勞者時歌榜愁人數問更
賦漢劉歆遂初賦曰歆好左氏春秋欲立於學官時諸
儒不聽歆乃移書太常責讓深切為朝廷大臣所非求
出補吏後徙五原太守志意不得經歷故晉之域感今
思古遂作斯賦得玄武之嘉兆守五原之烽燧馳大行
之岩防入天井之喬關望亭燧之皎皎飛旗幟之翩翩
廻百里之無家路修遠之綿綿勒漳寒而固守奮武靈
之精誠攄趙奢之策慮威謀完乎金城
後漢班彪北征賦曰紛吾去此舊都兮騑遲遲以歷兹
遂舒節以遠逝兮指安定以為期飛雲霧之杳杳涉積
雪之皚皚遊子悲其故鄉兮心愴悢以傷懷攬余涕之於
邑兮哀生民之多故諒時運之所為兮永伊鬱其誰訴
後漢曹世叔妻班氏東征賦曰惟永初之有七兮余随
子乎東征時孟春之吉日兮撰良辰而將行遂去故而
就新兮志愴恨而懷悲明發曙而不寐心遲遲而有違
亂曰君子之思必成文兮盍各言志慕古人兮
後漢蔡邕述行賦曰余有行於京洛遘淫雨之經時塗
迍邅其蹇連潦汙滯而為灾聊弘慮以存古宣幽情而
屬詞行遊目以南望覽太室之威靈顧大河于北垠覩
河洛之始并牽陵阿以登降赴偃師而精勤壯田横之
奉首義二士之夾墳
魏崔琰述初賦曰琰性頑口訥至二十九粗關書傳聞
北海有鄭徵君者當世名儒遂往造焉道由齊都而作
述初賦曰有鄭氏之高訓吾將往乎發矇灑余髮乎蘭
池振余珮於清風望高密以亟征戾衡門而造止覿游
夏之峩峩聽大猷之篇記高洪崖之耿介羨安期之長
生登川山以永望臨洞浦之廣溟左揚波於𤾉谷右濯
岸於濛汜運混元以升降與三光而終始蓬萊蔚其潛
興瀛壺崛以駢羅列金臺之蹇産方玉闕之嵯峨
晉陸機行思賦曰背洛浦之遥遥浮黃川之裔裔遵河
曲以悠遠觀通流之所會啓石門而東縈沿汴渠其如
帶託飄風之習習冒沈雲之藹藹商秋肅其𤼵節玄雲
霈而垂隂涼氣淒其薄體零雨鬱而下淫覩川禽之遵
渚見山鳥之歸林揮清波以濯羽翳綠葉而弄音行彌
久而情勞塗愈近而思深羨品物以獨感悲綢繆而在
心嗟逝官之永久年荏苒而歷兹越河山而託景𦕈四
載而遠期孰歸寧之弗樂獨抱感而弗怡又思歸賦曰
余以元康六年冬取急歸而王師外征職典中兵與聞
軍政懼兵革未息宿願有違懷歸之思憤而成篇節運
代序四氣相催寒風肅殺白露霑衣嗟行邁之彌留感
時逝而懷悲彼離思之在人恒戚戚而無歡悲緣情以
自誘憂觸物而生端晝輟食而發憤宵假寐而興言羨
歸鴻以矯首挹谷風而如蘭歲靡靡而薄暮心悠悠而
增楚風霏霏而入室響泠泠而愁予既遨遊於川沚亦
改駕乎山林伊我思之沈鬱愴感物而增深歎随風而
上逝涕承纓而下尋冀王事之暇豫庶歸寧之有時候
涼風而警策指孟冬而為期願靈暉之促景相立表以
望之
晉潘岳西征賦曰歲次玄枵月旅蕤賓潘子馮軾西征
自京徂秦皇鑒揆余之忠誠俄令余以末班杖疲人於
西夏擕老幼而入關余乃越平樂過街郵秣馬臯門税
駕西周澡孝水而濯纓嘉善名而在兹登崤坂之威夷
仰崇嶺之嵯峨臯託墳於南陵文違風於北阿躡函谷
之重阻看天險之衿帶迹諸侯之勇怯筭嬴氏之利害
或開關以延敵競遁逃而奔竄發閿鄉而警策遡黃卷
而濟潼眺華岳之隂崖覿高掌之遺蹤倦狹路之廹隘
軌﨑嶇以低仰蹈泰郊而始闢豁爽塏以宏壯黃壤千
里沃野彌望華實芬敷桑麻條暢邪界囊斜右濱&KR0648;隴
寳鷄前鳴甘泉後涌面終南而背雲陽跨平原而連嶓
冢九嵕嶻嶭太一巃嵸吐清風之飂戾納歸雲之鬱蓊
南有玄灞素滻湯井温谷北有清渭濁涇蘭池周曲浸
決鄭白之渠漕引淮海之粟林茂有鄠之竹山挺藍田
之玉履犬戎之侵地疾幽后之詭惑舉偽烽以沮衆淫
嬖褒以縱慝軍敗戲水之上身死驪山之北異哉秦始
皇之為君也傾天下以厚葬自開闢而未聞匠人勞而
弗圖俾生理以報勤外罹西楚之禍内受牧䜿之焚語
曰行無禮必自及此非效歟乾坤以有親可久君子以
厚德載物夫漢高之興也非徒聰明神武豁達大度而
已乃實慎終追遠篤誠欵愛澤靡不漸恩無不逮率土
且猶不遺而况於鄰里乎而况於卿士乎於斯時也乃
摹寫舊豐製造新邑故社易置枌榆遷立街衢如一庭
宇相襲渾鷄犬而亂放各識家而競入籍含怒於鴻門
沛跼蹐而來王范謀害而弗許隂授劔以約莊撛白刃
以萬舞危冬葉之待霜爾乃階長樂登未央汎太液凌
建章榮馺娑而欵駘盪轥枍詣而轢承光徘徊桂宫惆
悵柏梁鷩雉雊於臺陂狐兔窟於殿傍何黍苗之離離
而予思之茫茫
晉郭璞流寓賦曰戒雞晨而星發至猗氏而方曉觀屋
落之隳殘顧徂見乎丘棗嗟城池之不固何人物之希
少越南山之高嶺修焦丘之微路駭斯徑之峻絶感王
陽而增懼詰朝發於解池辰中曁乎河北思此縣之舊
名盖曩日之魏國詠詩人之流歌信風土之險刻背兹
邑之迥逝何險難之多歷望陜城於南涯存虢氏之疆
場實我姓之攸出邈有懷乎乃迹陟函谷之高關壮斯
勢之險固過王城之丘墉想穀洛之合鬭惡王靈之壅
流竒子喬之輕舉遊華輦而永懷乃凭軾以寓目思文
公之所營盖成周之墟域
晉張載叙行賦曰歲大荒之孟夏余將往乎蜀都脂輕
車而秣馬循路軌以西徂朝發軔于京宇兮夕予宿於
穀洛踐有周之舊墟&KR0008;丘荒以寥廓讃王孫於北門問
九鼎於東郭寔公旦之所卜曷斯水之濆薄入函谷而
長驅歷新安之鹵阜行逶迤以登降涉二崤之重阻經
嶔岑之險巇想姬文之避雨出潼關以廻逝仰華岳之
崔嵬勤大禹之疏導豁龍門之洞開舍予車以步趾玩
卉木之璀錯翳青青之長松蔭肅肅之高柞緣阻岑之
絶崖蹈偏梁之懸閣石壁立以切天岌&KR1041;隗其欲落超
陽平而越白水稍幽薆以廻深秉重巒之百層轉木末
於九岑浮雲起於轂下零雨集於麓林上昭晰以清陽
下杳冥而晝隂聞山鳥之晨鳴聽玄猨之夜吟雖處者
之所樂嗟寂寞而愁予心造劍門之崇關路盤曲以晻
藹山峥嶸以峻狹仰青天其如帶兼習坎之重固形東
隘以要害豈乾坤之分域將隔絶乎内外
晉袁宏東征賦曰惟吾生於末運託一葉於鄧林顧微
軀之𦕈𦕈若絶響之遺音壮公瑾之明達吐不世之竒
策握百勝於崇朝靡雲旗於赤壁三光一舉而參分四
海指麾而中隔過武昌而逍遥登樊山以流盼訪遺老
以證往乃西鄂之舊縣曩有吳之初基升員丘而豹變
爾乃出桑洛會通川背彭澤面長泉洲渚迢逓&KR1105;岫虛
懸即雲似水望水若天日月出乎波中雲霓生乎浪間
嗟我行之彌留跨晦朔之倏忽風褰林而蕭瑟雲出山
而逢渤向孫氏之南面鑽靈龜以相土模酆鎬之制度
寫河洛之規矩經始郛郭築室葺宇金城萬雉崇墉百
堵君臣有章上下獲叙所以能三分天下而有其文武
到吳都以停舟覽闔閭之餘塵建修城以營郭引通流
而發津遠矣吳德舊邦惟新太伯被髮仲雍文身言偃
以文學遺風季札以讓國稱仁高節顯於華夏端委行
乎海濱
宋謝靈運歸塗賦曰昔文章之士多作行旅賦或欣在
觀國或怵在斥徙或述職邦邑或羈役戎陣事由於外
興不自巳雖高才可推求懷未惬今量分告退反身草
澤經塗履運用感其心賦曰承百世之慶靈遇千載之
優渥匪康衢之難踐諒跬步之易局踐寒暑以推換眷
桑梓以緬邈禠簪帶於窮城反巾褐於空谷果歸期於
願言獲素念於思樂於是舟人告辦佇楫在川觀鳥候
風望景測圓背海向谿乘潮傍山悽悽送歸愍愍告旋
時旻秋之杪節天既高而物衰雲上騰而雁翔霜下淪
而草腓捨隂漠之舊浦去陽景之芳蕤林承風而飄落
水鑒月而含輝發青田之枉渚逗白岸之空亭路威夷
而詭狀山側背而易形停余舟而淹留搜縉雲之遺迹
漾百里之清潭見千仞之孤石歷古今而長在經盛衰
而不易
宋鮑照遊思賦曰雲遙兮海衝上潮兮送風秋水兮架
浦涼煙兮冒虹暮氣起兮遠岸黑陽精滅兮天際紅波
茫茫兮無底山嵾嵾兮萬重捨堂宇之密親坐江潭而
為客對蒹葭之遂黃視零露之方白鴻晨驚以響湍泉
夜下而鳴石瞻荆吳之遠山望邯鄲之長陌塞風馳兮
邊草飛胡沙起兮雁揚翮雖燕越之異心在禽鳥之同
戚
齊謝朓思歸賦曰余菲薄以固陋受恩靈而不訾拖銀
黃之沃若剖金符之陸離舟未濟而河廣途方遥而馬
疲紛吾生之遊薄彌一紀而歷兹自下車於江海涉青
春而於是時睠崇茫而引領望大夏而長思離曲街之
委陋猶寤寐而見之余乃眷言興慕南眺猶然將整歸
轡願受一廛考華城之直陌相洛浦之廻阡於是籬插
芳槿門拂長楊簷桃春𤼵忩竹夏涼晨露晞而草馥微
風起而樹香恒離居而歲月痛銷落而徒傷
梁簡文帝述羈賦曰奉明后之霑渥將遠述於荆楚歎
雲霞之窅漫對江山之遥阻是時孟夏首節雄風吹甸
晚解纜乎鄉津涕淫淫其若霰舟飄飄而轉遠顧帝都
而裁見遠山碧暮水紅日既晏孰與同雲嵳峩而出岫
江搖漾而生風奉璽言而遄邁改余玉於江隈遵陽塗
而中正軫悲心其若頽引領京邑瞻望弗遠戀逐雲飛
思随蓬轉觀江水之寂寥願從流而東反又阻歸賦曰
觀建國之皇王選能官於前古元帝慈而布教豈齊聖
而作輔伊吾人之固陋宅璇漢而自通躡九枝而耀景
總六翮而摶風屬玄玦之啓異逢玉弩之相驚頓天羅
於八表騰雲驅於四溟發伏鼈之雄氣耀策馬之高星
地邇朔場疆鄰北極壠樹饒風胡天少色上月斜臨寒
松遙直雲向山而欲歛雁疲飛而不息何愁緒之交加
豈樹萱與折麻聞繁鉦之韻冰聽流風之入笳終知客
遊之阻無解鄉路之賒
梁江淹待罪江南思北歸賦曰惟江南兮邱墟經萬里
兮長蕪帶封狐兮比景連雄虺兮蒼梧當青春而離散
方仲秋而遂徂雲清冷而多緒風蕭條而無端猨之吟
兮日光迥狖之啼兮月色寒况北州之賤士為炎上之
流人共魍魎而相偶與蠨蛸而為鄰秋露下兮點劍舄
春苔生兮綴衣巾
梁丘遲還林賦曰爰自京師言歸舊嶺今風古轍每動
寸衷因事而書不覺成卷非謂為文聊記行途所經云
爾太皥弭節祝融聳駕炎鍾汎響青籥静吹丘子税轅
畿路總舳川湄裭魂故嶺結夢舊墀揆身世而載懷鏡
古今而興辭騐難停於揚轍昭易改於墨絲匪追舉而
辯命豈適伊而問蓍擔簦無白璧之想負書無黑豹之
悲纜解山潮首顧京澨仰絳堞之紛廻與素津之容裔
荃橈往來芰盖經過依稀子陵之釣髣髴滄浪之歌出
入風霞游息雲露階伺禽飛忩高月度踟蹰七教徘徊
五禮永翦帶於關上長緝巾乎林底
梁沈約愍塗賦曰結榜窮渚思臨長嶼情依舊越身經
故楚彼長路之多端伊客心之無緒懽因循而易失悲
由心而難拒此江海之信遼知余思之方阻日淹長浦
風掃聯葭疊雲凝憤廣水騰華聽奔沸於洲嶼望掩曖
乎煙沙依雲邊以知國極鳥道以瞻家免悽愴於羈離
亦殷勤於行路歎余塗之屢蹇奚前芳之可慕
梁張纉南征賦曰歲次娵訾月惟中吕余謁帝於承明
將述職於南楚忽中川而反顧懷舊鄉而延佇泝金牛
之迅渚覩靈濤之雄壯標素嶺乎青壁葺頳文於翠障
跳巨石以驚湍批衝岩而駭浪鏟千尋之峭峯深萬流
之大壑隐日月以蔽虧摶風烟而廻薄崖映川而晃朗
水騰光以倏爍下流湍而洊險上岑崟而將落於是近
睇赭峯遥瞻鵲岸島嶼蒼茫風霜蕭散值時雨之新晴
觀百川之浩汗水泓澄以闇夕山參差而辨旦忽臨睨
於故鄉聊江天其無畔獨向風而舒情搴芳洲而誰玩
於是千流共歸萬嶺分狀清江洗潮平湖夷暢翻光轉
彩出沒搖漾岷山嶓冢悠遠寂寥青湓赤岸控夕引潮
界飛流於翠薄耿長虹於青霄若夫灌漭川涯曾潭水
府游泳之所往還喧鳴之所攅聚聆寡鶴之偏呌問孤
鴻之慕侣在客行而多思獨傷魂而悽楚
陳沈炯魂歸賦曰值天地之輻裂遭日月之雰虹去父
母之邦國埋形影於胡戎絶君臣而辭骨肉蹐厚地而跼
蒼穹抱北思之胡馬望南飛之夕鴻泣霑衿而雜露悲
微吟而帶風履峩峩之層冰面飀飀之嚴霜去莫敖之
所縊過臨川之折軸矧今古之悲涼並攅心而霑袂渡
狹石之欹危跨清津之幽咽雁虚弓而自殞猨呌子而
腸裂歷江漢之逶迤及樊郡之參差望隆中之大宅映
峴首之沉碑乃尋折而歷裔遂經秦而至洛覺高蹈之
清遠見風雲之倏爍何武關之狹隘而漢祖之英雄山
萬重而仰雲霧水百仞而寫蜿虹去青泥而踰白鹿越
滻水而至青門長卿之賦可想邵平之迹不存咄嗟驪
山之阜惆悵灞陵之園訪軹道之長組拾藍田之璵璠
登未央之北闕望長樂之基址伊太后之所居築旗亭
而成市槐路鬱以三條方塗阻而九軌觀阡陌之遺蹤
實不乖於前史傍直城而北轉臨横門而左起泊涇泥
之混濁盥渭渚之清波指咸陽而長望何李趙之經過
息甘泉而避暑猶爽塏而清和至誠可以感鬼秉信可
以祈天何精殞而魄散忽魂歸而氣旋解龍驂而見送
走却驛於停𫝊出向來之大道及初入之山川愛繞朝
之贈策報李陵之别篇淚未悲而自堕語有噎而無宣
書宋鮑照與妹書曰吾自發寒雨而全行日少棧石星
飯結荷水宿以今食時僅及大雷塗登千里日踰一辰
去親為客如何如何向因步頓憑觀川陸遨神清渚流
睇方曛東顧三洲之隔西眺九𣲖之分闚地門之絶景
望天際之孤雲南則積山萬狀爭氣負高含霞飲景參
差代雄陵跨長隴前後相屬帶天有匝横地無窮東則
砥原遠隰亡端靡際寒蓬夕卷古樹雲平旋風四起思
鳥羣歸静聽無聞極視不見北則陂池潜演湖澤脈通
栖風之鳥水化之蟲以智吞愚因彊捕小號噪驚聒紛
牣其中西則廻江永指長波吞合滔滔何窮漫漫安竭
左右青靄表裏紫霄從嶺而西氣盡金光半山以下純
為黛色信可以神居帝郊鎮控湘漢者也夕景欲沉曉
霧將合孤鶴寒嘯遊鴻遠吟樵蘇一歎舟子再泫誠足
憂悲不可說也
藝文類聚卷二十七
