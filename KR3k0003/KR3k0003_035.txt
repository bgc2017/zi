藝文類聚卷三十五唐歐陽詢撰
人部十九(妬貧)(淫奴)(愁婢)(泣保傭)
妬
左傳曰叔向之母妬叔虎之母美而不使見叔向諫其
母曰深山大澤實生龍蛇彼美余懼而生龍蛇以禍汝
我何愛焉使往侍寢生叔虎
毛詩序曰夫人無妒忌之行惠及賤妾進御於君知其
命有貴賤能盡其心矣又曰不妬忌則子孫衆多矣
山海經曰秦室山有木葉如棃而赤理其名曰指木服
之不妬
文子曰爵高者人妬之官大者王惡之祿厚者怨處之
漢書曰武帝陳皇后為妬别在長門宫司馬相如作賦
皇后復親幸又曰陳后寵衰妬甚令巫祭祀以逥上意
又曰吕氏妬戚夫人髠鉗赭衣使舂又斷手足去目熏
耳飲瘖藥名曰人豕又曰廣川王去嘗有疾陽城昭信
侍疾甚謹去愛之立為后又有幸姬望鄉為修孊夫人
主繒帛昭信譛望鄉曰與我無禮衣服常鮮我又傅粉
數南戶窺郎吏疑有姦去曰伺之益不愛望鄉昭信知
去怒誣言望鄉歷指郎吏卧處具知其名去即與昭信
從諸姬至望鄉室裸形繫之令諸姬各持鐵共灼之
望鄉自投井而死昭信出之㭬隂中割其口脣斷舌
遂解置大鑊中取桃灰毒藥并煑之令諸姬觀糜盡乃
止
馮敬通集曰敬通有一婢妻任酷妬之擊婢無所不至
敬通乃棄遣之因與婦弟任武達書曰不去此婦則家
不寧不去此婦則家不清不去此婦則福不生不去此
婦則身不榮不去此婦則事不成吾數竒命薄端相逢
遭
典論曰上洛都尉王琰以功封其妻哭於家為琰富貴
更取妾故也
魏志曰馮方女美袁術納焉甚寵幸諸妾害其寵因共
殺而懸之言其自縊又曰袁紹婦劉氐甚妬紹死未殯
寵妾五人劉盡殺之又毁其形其少子尚又盡滅死妾
家焉
王隠晉書曰賈充妻郭産子黎民三歲乳母抱向閣充
入就乳母手中戲之郭遥望見疑充即鞭乳母殺之兒
思乳母而死郭又生一男乳母抱在中庭充過拈頰郭
又疑復殺乳母男又死
郭子曰孫秀妻蒯嘗妬罵秀為貉秀大不平遂出不復
入蒯氏請救於武帝時大赦帝曰天下曠蕩蒯夫人可
得從其例不秀免冠謝為夫婦如初
妬記曰王丞相曹夫人性甚忌禁制丞相不得有侍御
時有妍少必加誚責王公不能久堪乃密營别館衆妾
羅列男女成行後元會日夫人於青疏中觀望忽見兩
三小兒騎牛背端正夫人語婢云汝出問此是誰家兒
竒可念給使不達旨乃云此是第四五等諸郎曹氏驚
恚不能自忍乃命駕車將黃門及婢二十人持食刀欲
自出尋討王公亦飛轡出門猶患遲乃以左手攀車攔
右手提麈尾以柄打牛狼狽奔馳方得先至蔡司徒聞
之乃謂王曰朝廷欲加九錫公知否王為信自敘謙志
蔡曰不聞加餘物惟聞短轅犢車長柄麈尾爾王大羞
愧又曰謝太傅劉夫人不令公有别房公既深好聲樂
後遂頗欲立妓妾兄子外生等微達此旨共問訊劉夫
人因方便稱關睢螽斯有不忌之德夫人知以諷已乃
問誰撰此詩荅云周公夫人曰周公是男子相為爾若
使周姥撰詩當無此也又曰京邑有士人婦大妬忌於
夫小則罵詈大必捶打常以長繩繫夫脚且喚便牽繩
士人密與巫嫗為計因婦眠士人入厠以繩繫羊士人
緣墻走避婦覺牽繩而羊至大驚怪召問巫巫曰娘積
惡先人怪責故郎君變成羊若能改悔乃可祈請婦因
悲號抱羊慟哭自咎悔誓師嫗乃令七日齋舉家大小
悉避於室中祭鬼神師祝羊還復本形壻徐徐還婦見
壻啼問曰多日作羊不乃辛苦耶壻曰猶憶噉草不美
腹中痛爾婦愈悲哀後復妬忌壻因伏地作羊鳴婦驚
起徒跣呼先人為誓不復敢爾於此不復妬忌又曰泰
元中有人姓荀婦庾氏大妬忌荀嘗宿行遂殺二兒為
屋不立齋室唯有廳事不作後壁令在堂上泠然望見
外事凡無鬚人不得入門送書之人若以手近荀手無
不痛打客若共牀坐亦賓主俱敗鄰近有年少徑突前
詣荀接膝共坐便聞大罵推求刀杖荀謂客曰㒒狂婦
行君之所聞君不去必誤君事客曰㒒不畏此乃前捉
荀手婦便持杖直前向客客既大徤又有短杖在衣裏
便與婦老嫗無力即倒地客打垂死荀走叛不敢還婦
密令覓荀云近遭狂人非君之過君便可還荀然後敢
出婦兄来就荀共方牀臥而婦不知便来捉兄頭拽着
地欲殺方知是兄慙懼入内兄稱父命與杖數百亦無
改悔又曰諸葛元直妻劉氏大妬忌恒與元直杖不勝
痛纔得一兩仍以手模婦誤打指節腫從此作制每與
杖輒令兩手名捉䋟跗元直遇見婦捉䋟跗欲成衣謂
當與已杖失色怖婦曰不也捉此自欲成衣耳乃欣然
異苑曰吳興桑乞妻臨終執乞手云我死為當婚否乞
言不忍也服竟更娶白日見其死婦語之云君先結誓
云何負言因以刀割其陽道雖不致死人性永廢
世說桓温平蜀後以李勢女為妾南郡主甚妬
詩魏陳王曹植詩曰嗟爾同衾曾弗是志寧彼冶容安
此妬忌
賦梁張纘妬婦賦曰惟婦怨之無極羌于何而弗有或
造端構末皆莠言之在口常因情以起恨每傳聲而妄
受乍隔帳而窺屏或覘窗而瞰牖若夫室怒小憾反目
私言不忍細忿皆成大冤閨房之所隠私牀笫之所討
論咸一朝之發洩滿四海之囂喧忽有逆其妬鱗犯其
忌制赴湯蹈火瞋目攘袂或棄産而焚家或投兒而害
壻
淫
周易上繫曰冶容誨淫(誨教也)
洪範五行傳曰蜮射人者生於南方謂之短狐故南越
多蜮蜮者淫女惑亂之所生也
毛詩序曰柏舟桑中刺奔也衛公室亂男女相奔至于
世族在位相竊妻妾期於幽遠期我乎桑中要我乎上
宫送我乎淇之上矣(桑中上宫所期之地淇水名也)又序曰齊鷄鳴南山
刺襄公也鳥獸之行淫乎其妹
左傳曰齊桓公好内多淫内嬖如夫人者六人
戰國策曰秦皇太后愛魏醜后病且令曰我死必以魏
子為殉庸芮為諫曰以死為無知何空以生所愛葬無
知之死人若有知先王積怒久太后救過不暇何得更
殉魏醜后乃止
列子曰鄭公孫穆好色後庭數十皆擇稚齒屏親昵絶
交遊於後庭以晝足夜三月一出意猶未惬
博物志曰三身國一頭三身三手昔容戌氏有季子好
淫白日淫於市帝放之西南季子妻馬生子人身有尾
蹄
漢書曰五鳳中濟北王終吉所愛奴與八子及諸御妾
為姦終吉與共被席或晝日使裸伏犬馬交接終吉親
觀産子輒曰亂不可知丞相御史奏終吉位諸侯王以
置八子秩比六百石宜廣嗣重祖而終吉禽獸行亂悖
逆人倫請削四縣又曰許皇后坐左道廢處長信宮姊
孊為龍額思侯夫人寡居淳于長與孊私通因娶為小
妻許后因孊賂遺欲求復為婕妤長受后金錢乘輿物
服物千餘萬計為白上立為左皇后孊每入長信宮長
與孊書戲許后
華俊後漢書曰梁冀愛監奴秦宮官至太倉令得入妻
夀所夀見宮屏御者以言事因通焉宮威權大震二千
石皆拜謁之
范煜後漢書曰赤眉發掘諸陵取寶貨汙辱呂后凡有
玉匣者皆如生故赤眉多行淫穢
臧榮緒晉書曰賈充後妻郭氏又生二女少有淫行年
十四五通於韓夀充未覺時外國獻竒香世祖分與充
充以賜女充與夀坐聞其衣香心疑之充家嚴峻墻高
丈五薦以枳棘周行東北角如狐狸行處充潜殺知婢
遂以女妻之
沈約宋書曰楚王山隂公主廢帝姊也肆情淫縱以吏
部禇淵貌美請自侍十日帝許之淵雖遂旨以死自
固
列女傳曰夏姬者陳大夫徵舒母也狀美好老而復壯
者三三為皇后諸侯爭之莫不迷惑陳靈公與孔寗儀
父皆通焉或衣衵衣或裝其襎(襎蔽膝衣)以戲於朝
列異傳曰漢桓帝馮夫人病亡靈帝時有賊盜𤼵冡七
十餘年顔色如故但小冷共姦通之至闘爭相殺竇太
后家被誅欲以馮夫人配食下邳陳公達議以貴人雖
是先所幸尸體穢汙不宜配至尊乃以竇太后配食
論衡曰書云齊桓公負婦人以朝諸侯管仲曰吾君背
疽瘡不得婦人不愈此疾也
風俗通曰平原君讞胡奠譚娶周碧為妻譚隂陽不屬
令碧與李方張少姦通冀得其子
語林曰劉道真子婦始入門遣婢虔劉抑之甚苦婢固
不從劉乃下地叩頭婢懼而從之明日語人曰手推固
是神物一下而婢服淫
傳曰衛宣公烝於夷姜生急子(姜公之母淫上曰烝)又曰晉祁勝
與鄔臧通室易妻
愁
左傳曰晉人謀去故絳諸大夫曰必居郇瑕氏之地沃
饒而近鹽魏獻子曰不如新田土厚水深居之不疾郇
瑕氏土薄水淺其惡易覯覯則民愁愁則墊隘於是乎
有沉溺重膇之疾又曰吳公子札来聘請觀於周樂為
之歌頌曰至矣哉哀而不愁(知命也)樂而不荒(節之以禮)
莊子曰不知乎人謂之愚知乎則反愁我軀不仁則害
人仁則反傷吾身不義則傷彼義則反愁我已
吳越春秋曰越王念吳欲復讐愁心苦志中夜抱柱而
哭承之以嘯羣臣聞之曰君王何愁心之甚也夫復讐
謀敵非君王之憂自臣小之急務也
史記曰虞卿著書八篇號曰虞氏春秋太史公曰虞卿
非窮愁不能著書自見於後世
後漢書曰梁冀妻色美善為妖態作愁眉
楚辭曰天問者屈原所作也屈原放逐憂心愁悴彷徨
山澤經歴陵陸嗟號日聞仰天歎息楚有先王之廟及
公卿祠堂圖畫天地山川神靈竒偉及古賢聖怪物行
事周流罷倦休息其下仰見圖畫因書其壁呵而問之
以洩憤懣書寫愁思又曰漁父者屈原所作也屈原馳
逐江湘之間憂愁吟歎而漁父避世隠身釣魚江濱欣
然自樂時遇屈原川澤之域怪而問之遂相應荅
晉書曰王丞去官東渡是時道路寇盗人懷危懼丞每
過艱險處之若夷然雖家人不見其愁喜之色
郭子曰王東海初過江(王丞字安期)登琅邪山歎曰我由来
不愁今日直欲愁
詩後漢張衡四愁詩曰我所思兮在泰山欲往從之梁
甫艱側身東望涕霑翰美人贈我金錯刀何以報之英
瓊瑶路遠莫致倚逍遥何以懷愁心煩勞又曰我所思
兮在桂林欲往從之湘水深側身南望涕霑襟美人贈
我翠琅玕何以報之雙玉盤又曰我所思兮在漢陽欲
往從之隴坂長側身西望涕霑裳美人贈我貂襜褕何
以報之明月珠又曰我所思兮在鴈門欲往從之雪紛
紛側身北望涕霑巾美人贈我錦繡叚何以報之青玉
案
晉張載擬四愁詩曰我所思兮在南巢欲往從之巫山
高佳人遺我筒中布何以報之流黃素又曰我所思兮
在朔湄欲往從之白雪霏佳人遺我雲中翮何以贈之
連城璧又曰我所思兮在隴原欲往從之隔秦山佳人
遺我雙角端何以贈之雕玉環又曰我所思兮在營州
欲往從之路阻修佳人遺我綠綺琴何以贈之雙南金
宋王徽詠愁詩曰自予抱羈思𦕈與日月長載離非宋
遠誰謂河難航憂隨積霖密慨因朗旭彰負之苦不勝
即之竟無方如彼引鯤魚待盡守空梁天地豈私貧運
至豈固當既悟非形兆兹數詎可攘
梁王僧孺夜愁示諸賓詩曰簷露滴為珠池水合如璧
萬行朝淚瀉千里夜愁積孤帳閉不開寒膏盡復益誰
知心眼亂看朱忽成碧又忽不任愁聊示固遠詩曰去
秋客舊吳今春投故越淚逐東歸水心挂西斜月未應
歲貶顔直以憂殘髮
梁劉孝綽夜不得眠詩曰夜長愁反覆懷抱不能裁披
衣坐惆悵當戶立徘徊風音觸樹起月色度雲来夏葉
依窗落秋花當戶開光隂已如此復持憂自催
梁劉孝先和兄孝綽夜不得眠詩曰夜愁眠不安起望
臺南端葉慘風聲異樓空月色寒笙冷調簧數弦脆上
琴難百年行詎幾萬慮坐相攅誰家有明鏡暫借照心
看
賦魏陳王曹植敘愁賦曰時家二女弟故漢皇帝聘以
為貴人家母見二弟愁思故令予作賦曰嗟妾身之微
薄信未達乎義方遭母氏之聖善奉恩化之彌長迄盛
年而始立修女職於衣裳承師保之明訓誦六列之篇
章觀圖像之遺形竊庶幾乎英皇委微軀於帝室充末
列於椒房荷印紱之令服非陋才之所望對牀帳而太
息慕二親以增傷揚羅袖而掩涕起出戶而彷徨顧堂
宇之舊處悲一别之異鄉又愁思賦曰四節更王兮秋
氣悲遥思惝怳兮若有遺原野蕭條兮煙無依雲高氣
靜兮露凝衣野草變色兮莖葉希鳴蜩抱木兮鴈南飛
歸室解裳兮步庭前月光照懷兮星依天居一世兮芳景
遷松喬難慕兮誰能仙長短命也兮獨何愆又九愁賦
曰嗟離思之難忘心慘毒而含哀踐南畿之末境超引
領之徘徊眷浮雲以太息願攀登而無階匪徇榮而愉
樂信舊都之可懷恨時王之謬聽受姦枉之虛辭揚天
威以臨下忽放臣而不疑登高陵而反顧心懷愁而荒
悴念先寵之既隆哀後施之不遂雖危亡之不豫亮無
遠君之心刈桂蘭而秣馬舍予車於西林願接翼於歸
鴻嗟高飛而莫攀因流景而寄言嚮一絶而不還傷時
俗之趍險獨惆悵而長愁感龍鸞而匿迹如吾身之不
留竄江介之曠野獨𦕈𦕈而汎舟思孤客之可悲愍予
身之翩翔豈天監之孔明將時運之無常謂内思而自
策算乃昔之愆殃以忠言而見黜信無負於時王俗参
差而不齊豈毁譽之可同競昏瞀以營私害予身之奉
公共朋黨而妬賢俾予濟乎長江嗟大化之移易悲性
命之攸遭愁慊慊而繼懷怛慘慘而情挽曠年載而不
廻長去君乎悠遠御飛龍之蜿蜒揚翠霓之華旌絶九
霄而高騖飄弭節於天庭披輕雲而下觀覽九土之殊
形顧南郢之邦壤咸蕪穢而倚傾驂盤桓而思服仰御
驤以悲鳴紓予𬒮而收涕㒒夫感以失聲履先王之正
路豈滛徑之可遵知犯君之招咎恥干媚而求親顧旋
復之無軏長自棄於遐濱與麋鹿而為羣宿林藪之葳
蓁野蕭條而極望曠千里而無人民生期於必死何自
苦以終身寧作清水之沉泥不為濁路之飛塵踐蹊徑
之危阻登岧嶤之高岑見失羣之離獸覿偏栖之孤禽
懷憤激以切痛若回刃之在心愁戚戚其無為遊綠林
而逍遥臨白水以悲嘯猿驚聽而失條亮無怨而棄逐
乃余行之所招
魏繁欽愁思賦曰何旻秋之慘慘處閑夜而懷愁潜白
日於玄隂翳朗月於重幽零雨濛其迅集潢淹汩以横
流聽峻階之回霤心沉切以增憂嗟王事之靡盬士感
時而情悲願出身以徇役式簡書以忘歸時陟岵以旋
顧涕漸纓而鮮晞聽鳴鶴之哀音知我行之多違悵俯
仰而自憐志荒咽而摧威聊弦歌以厲志勉奉職於閨
闈又弭愁賦曰傷有閑之淑女採薜荔於朝陽露素質
之皎皎綰玄髮以流光結翠葉於珠簮擢丹華於綠房
點圜的之熒熒映雙輔而相望襲遊閑之妓服褥阿縠
之桂裳紉畹蘭於纓佩動晻曖以遺芳既容冶而多好
且妍惠之纖微顧見予之獨立知我情之思歸鳴環瑱
以回眄若欲進而行遲眷紅顔之曄曄何的皪之少羣
整桂冠而自飾敷綦藻之華文從景炎而猗靡粲綿邈
以繽紛時暸眇以含笑收婉媚以愁人
梁簡文帝序愁賦曰情無所治志無所求不懷傷而忽
恨無驚猜而自愁玩飛花之入戶看斜暉之度寮雖復
玉觴浮椀趙瑟含嬌未足以祛斯耿耿息此長謠
文魏陳王曹植釋愁文曰予以愁慘行吟路邊形容枯
悴憂心如焚有玄虛先生見而問之曰子將何疾以至
於斯荅曰吾所病者愁也先生曰愁是何物而能病子
乎荅曰愁之為物惟惚惟怳不召自来推之弗往尋之
不知其際握之不盈一掌寂寂長夜或羣或黨去来無
方亂我精爽其来也難進其去也易追臨飡困於哽咽
煩冤毒於酸嘶加之以粉飾不澤飲之以兼肴不肥温
之以火石不消摩之以神膏不稀受之以巧笑不悦樂
之以絲竹增悲醫和絶思而無措先生豈能為我蓍龜
乎先生作色而言曰予徒辯子之愁形未知子愁所由
生吾獨為子言其𤼵矣今大道既隠子生末季沉溺流
俗眩惑名位濯纓彈冠諮諏榮貴坐不安席食不終味
遑遑汲汲或慘或悴所鬻者名所拘者利良由華薄凋
損正氣吾將贈子以無為之藥給子以澹泊之湯刺子
以玄虛之針炙子以淳朴之方安子以恢廓之宇坐子
以寂寞之牀使王&KR1324;與子擕手而游黃公與子詠歌而
行莊生為子具養神之饌老聃為子致愛性之方趣遐
路以棲跡乘輕雲以高翔於是精駭意散改心回趣願
納至言仰崇玄度衆愁忽然不辭而去
泣
說文曰泣無聲出涕也
禮記曰高子臯執親之喪泣血三年未嘗見齒君子以
為難矣又曰弁人有其母死而孺子泣者孔子曰哀則
哀矣而難為繼也
左傳曰楚令尹子元欲蠱文夫人為館於其宮側振萬
焉夫人聞之泣曰先君以是舞也習戎僃也今令尹不
尋諸仇讎而於未亡人之側不亦異乎又曰叔孫婼聘
于宋宋公與宴飲酒樂宋公使昭子右坐語相泣樂祁
左退而告人曰今兹君與叔孫其皆死乎吾聞之哀而
樂樂而哀皆喪心也何以能久
國語曰叔向見司馬侯之子撫而泣之曰自其父死也
吾蔑與比而事君也昔者其父始之我終之我始之夫
子終之
尸子曰曾子每讀喪禮泣霑襟又曰費子陽謂子思曰
吾念周室將滅涕泣不可禁也子思曰然今以一人之
身憂世之不治而涕泣不禁是憂河水濁而以泣清之
也
呂氏春秋曰吳起治西門之外王錯譛之魏武矦武矦
使人召之吳起至於岸門止車而望西河泣數行而下
楚漢春秋曰呂后欲為惠帝高墳使從未央宮坐而見
之東陽矦垂泣曰陛下日夜見惠帝冡悲哀流涕無已
是傷生也臣竊哀之太后乃止
史記曰箕子過故殷墟咸生禾黍箕子傷之欲哭則不
可欲泣為近婦人乃作麥秀之詩以歌詠之殷民皆流
涕又曰荆軻與高漸離飲於燕市酒酣漸離共荆軻相
和而歌於市中相樂已而相泣傍若無人又曰漢高欲
自擊陳豨蒯成侯周緤泣曰始秦攻破天下未嘗自行
今上自行是為無人可使者乎又曰戚姬愛幸生趙王
如意常從之關東日夜啼泣欲立如意為太子又曰竇
皇后兄長君弟曰廣國年五歲時家貧為人所略賣之
長安聞竇后新立廣國上書自陳后召見具言其故后
持之而泣侍御左右皆伏地泣
說苑曰雍門周以琴見孟嘗君君曰先生鼔琴亦能令
人悲乎周曰夫千秋萬歲之後高臺既已壊曲池既已
塹墳墓既已下嬰兒豎子樵採者躑躅其足而歌其上
曰夫以孟嘗君貴尊乃若是乎於是孟嘗君澘然涕泣
曰令文立若破國亡邑之人又曰聖人於天下也譬猶
一堂之上令滿堂飲酒有一人向隅而泣則一堂之人
皆不樂矣又曰禹出見辠人問而泣之左右問其故禹
曰堯舜之民皆以堯舜之心為心今吾為君百姓皆以
其心為心是以痛之
新序曰周舍事趙簡子居無幾何周舍死後與諸大夫
飲酒酣簡子泣曰百羊之皮不如一狐之腋衆人之唯
唯不如周舍之愕愕自周舍死吾未嘗聞吾罪也吾國
幾亡乎是以垂泣
漢書曰高祖破黥布軍還過沛置酒沛宮上慷慨傷懷
泣數行下
東觀漢記曰更始害齊武王光武飲食語笑如平常獨
居輒不御酒肉枕席有涕泣處又曰来歙盖延攻公孫
述蜀人大懼使刺客刺歙歙未死馳告盖延延見歙悲
哀不能仰視歙叱曰欲屬以軍事而反效兒女子涕泣
乎
論衡曰昔周人有仕不遇年老白首泣涕於途者或問
何為泣乎對曰吾仕數不遇自傷年老失時是以泣又
曰蘇秦張儀學縱横之術於鬼谷先生先生曰能說我
泣出則能分天皇之地秦說鬼谷先生先生泣霑襟
汝南先賢傳曰蔡順母畏雷後母卒每有震順輒圜冡
泣曰順在此
邴原傳曰原年五六歲過書舍而泣師曰何泣原曰孤
者易傷感夫書者皆有父母也心願其得書故惻然涕
零也師哀原而為之泣曰欲之可書須費也
後漢書曰張奐與張公超書曰下筆愴恨泣先言泯
吳錄曰孟宗為驃騎朱據軍吏將母在營既不得志又
夜雨屋漏因起涕泣以謝母母曰但當勉之何足泣也
襄陽耆舊記曰羊公與鄒潤甫登峴山垂泣曰有宇宙
便有此山由来賢達登此遠望者多矣皆湮滅無聞不
可得知念此令人悲傷
晉陽秋曰司馬文王問劉襌曰頗思蜀否禪曰此間樂
不思蜀也郄正見襌曰若王後問宜泣以對會王復問
襌曰先人墳墓遠在隴蜀乃心西悲無日不思因閉眼
王曰何以似郄正語耶禪驚視曰如尊命
貧
尚書洪範曰六極四曰貧
禮記子路曰傷哉貧生無以為養死無以為禮子曰啜
菽飲水盡其歡斯之謂孝歛手足形還葬而無槨稱其
財之謂禮又曰儒有一畝之宮環堵之室蓽門圭竇
論語曰子曰邦有道貧且賤焉恥也又曰衣敝緼袍與
衣狐貉者立而不恥者其由也與鄭玄曰緼絮也
毛詩曰出自北門終窶且貧莫知我艱又曰小東大東
杼柚其空注曰謂無貨唯絲麻今盡不作也
家語曰端木賜結駟連騎以從原憲憲居蓬蒿中并日
而食子貢曰甚矣子之病也憲曰予貧也非病也
國語曰叔向見韓宣子宣子憂貧叔向賀之宣子曰吾
有卿名而無其實無以從二三子吾是以憂子賀我何
故對曰昔欒武子無一卒之田諸侯親之戎翟懷之以
正晉國今吾子有欒武子之貧吾以為能修其德也是
以賀若不憂德之不修而患貨之不足將弔不暇何賀
之有
呂忱字林曰窶貧空也方言曰南楚人貧衣被醜敝謂
之須捷(捷謂狎疌)或謂之褸裂(褸衣壊貎音樓)或謂之藍縷(左傳曰蓽路藍)
(縷為貧也)
晏子曰晏子方食景公使使者至分食食之使不飽晏
子亦不飽使者反之公曰晏子如此貧乎使致千金以
奉賓客
列子曰凡為名者必廉廉斯貧為名者必讓讓斯賤
莊子曰原憲處魯居環堵之室茨以生草蓬戶不完桑
木為樞而甕牖上漏下濕匡坐而弦歌子貢乘大馬中
紺而表素軒車不容巷往見原憲憲杖藜應門子貢曰
先生病也憲應之曰憲聞無財之謂貧學而不能行之
謂病今憲貧也非病也子貢逡巡而退有愧色又曰孔
子謂顔回曰家貧居卑胡不仕乎對曰不願仕回有郭
外之田五十畝足以給&KR0673;鬻郭内十畝足以為絲麻鼓
琴可以自娛所學夫子者足以自樂也回不願仕夫子
愀然變色曰美哉又曰莊周家貧故往貸粟於監河侯
監河侯曰我將得邑金貸子三百金周忿然作色曰周昨
来有中道而呼者顧視車轍有鮒魚焉問之曰子何為
者耶對曰我東海波臣也君豈有斗升之水而活我哉
周曰諾我將南遊吳越之王激西江之水而迎子可乎
鮒魚忿焉作色曰吾得升斗之水為活爾君乃言此曾
不如早索我枮魚之肆又曰子輿與子桑友而霖雨十
日子輿曰子桑殆病矣裹飯而往食之子桑若歌若哭
鼔琴曰父母豈欲吾貧哉天地豈私貧吾哉求其為之
者不得也
孫卿子曰子夏貧若懸鶉人曰子何不仕曰諸侯之驕
我者吾不為臣大夫之驕我者吾不復見又曰仁義之
於人也譬之若貨財粟米之於家也多有之者冨少有
之者貧至無有者窮
呂氏春秋曰世皆以珠玉為寶寶愈多而民愈貧失其
所寶也
戰國策曰齊人有馮諼者貧乏不能自存使人屬孟嘗
君願寄食門下
史記曰魏勃少時欲求見齊相曹參家貧無以自通乃
常獨早夜埽齊相門外相舍人怪而以為物而伺之得
勃勃曰願見相君無因故為子埽門欲求見於是舍人
見勃曹參因以為舍人又曰東郭先生久待詔公車貧
困飢乏寒衣敝履不完行雪中履有上無下足盡以踐
地道中人笑之又曰甘茂亡秦奔齊逢蘇代代為齊使
於秦茂曰臣得罪於秦懼而逃無所容跡臣聞貧人女
曰我無以買燭而子之燭光有餘子可分我餘光無損
子之明今臣因願以餘光振之又曰楚相孫叔敖死謂
其子曰我死汝必貧困可見優孟
漢書曰朱買臣家貧好書不治産業妻求去買臣笑曰
我五十當貴今已四十餘妻曰如公等終當餓死買臣
不能留即聽之去又曰酈食其好讀書家貧落魄無衣
食産業為里監門然縣中賢豪不敢役皆謂之狂生又
曰王章字仲卿為諸生學長安獨與妻居病疾無被卧
牛衣中與妻訣涕泣其妻呵怒之曰仲卿京師尊貴在
朝廷人誰逾仲卿者今病疾困厄不自激昂乃反涕泣
何鄙也
謝承後漢書曰王充字仲任少孤家貧無書常遊洛陽
市肆閱所賣書
續漢書曰王苑字孫仲安貧茅屋蓬戶藜藿不饜又曰
范丹桓帝時以丹為莱蕪長不到官遭黨人禁錮結草
室居歌之曰甑中生塵范史雲釡中生魚范莱蕪
范曄漢書曰李元字大遜陳留人事母至孝家貧兄弟
六人同衣出入
三輔決錄曰第五頡字子陵倫小子洛陽無主人鄉里
無田宅寄上靈臺中或十日不炊又曰孫晨字元公家
貧不仕生居城中織箕為業明詩書為郡功曹冬月無
被有藁一束暮臥其中旦收之
先賢行狀曰胡定字元安至行絶人在喪雉兔遊其庭
時雪霜滿其室縣令遣戶曹掾排雪問定定已絶榖妻
子皆卧在牀令即遣掾以亁粮就遺之定乃受半
魏書曰楊師前後宰城守不以私計介意故身退之後
家無餘財起蝸牛廬居其中妻子凍餓
魏略曰裵潜每之官不將妻子妻子貧乏織荆笓以自
供羣弟之田廬常步行家人小大咸并日而食
楚辭曰坎壈兮貧士失耳而志不平
六韜曰成王問太公貧富豈有命乎將理不得其意太
公曰盜在其室計之不熟一盜收種不時二盜取得無
能三盜養女太多四盜棄事就酒五盜衣服過度
顔延之庭誥曰冨則盛貧則病甚矣不惟形色麄黶或
至神心沮喪非但交友䟽棄必有家人訟誤非廣潔深
識者何能不交移其植故欲蠲憂患莫若懷古之意當
自同古見深則憂淺識遠則患浮昔有琴歌於編蓬之
中用此道也
詩晉張望詩曰荒墟人迹希隠僻閭鄰闊葦籬自朽損
毁屋每寥豁炎夏無完絺玄冬無暖褐四體困寒暑六
時疲飢渴營生生愈瘁愁来不可割
晉江逌詩曰蓽門不啟扇環堵蒙蒿榛空瓢覆壁下箄
上自生塵出問誰氏子憊哉一何貧
宋陶潜貧士詩曰萬族各有託孤雲獨無依曖曖虛中
滅何時見餘暉又詩曰安貧守賤者自古有黔婁好爵
吾弗營厚饋吾不酬一旦夀命盡蔽覆乃不周豈不知
其極非道固無憂
梁朱超詠貧詩曰觸塗皆可試惟貧獨未安窗開兩片
月霜足一重寒槀濕鋪牀泠荷脆補衣難若言為客易
推劍與君彈
賦漢揚雄逐貧賦曰揚子遁世離俗隠處左鄰崇山右
接曠野鄰垣乞兒終貧且窶禮薄義敝相與羣聚惆悵
失志呼貧與語汝在六極投棄荒遐好為庸卒刑戮是
加匪惟幼稚嬉戲土沙亦非近鄰接屋連家恩輕毛羽
義薄綺羅進不由德退不受呵久為滯客其意若何人
皆文繡余褐不完人皆稻粮我獨藜飡貧無寶玩何以
接歡宗室之宴為樂不期徒行負賃出處易衣身服百
役手足腁胝或耘或耔霑體露肌朋友道絶進官凌遲
厥咎安在職汝為之舍汝遠竄崑崙之巔爾復我隨翰
飛戾天舍爾登山嵒穴隠藏爾復隨我陟彼高岡舍爾
入海汎彼栢舟爾復我隨載沉載浮我行爾動我靜汝
休豈無他人從我何求今汝去矣勿復久留貧曰唯唯
主人見逐多言益嗤心有所懷願得盡辭昔我乃祖宣
其明德克佐帝堯誓為典則土階茅茨匪彫匪飾爰及
季世縱其昏惑饕餮之羣貪富苟得鄙我先人乃傲乃
驕瑤臺瓊室華屋崇高流酒為池積肉為肴是用鵠逝
不踐其朝三省吾身謂子無諐處君之所福禄如山忘
我大德思我小怨堪寒能暑少而習焉寒暑不忒等夀
神仙桀跖不顧貪類不干人皆重閉子獨露居人皆怵
惕子獨無虞言辭既罄色厲目張攝齊而興降階下堂
逝將去汝適彼首陽孤竹之子與我連行予乃避席辭
謝不直請不貳過聞義則服長與爾居終無厭極貧逐
不去與我遊息
晉束晳貧家賦曰余遭家之轗軻嬰六極之困屯恒勤
身以勞思丁飢寒之苦辛無原憲之厚德有民斯之下
貧有漏狹之草屋無蔽覆之受塵唯曲壁之常在時弛
落而壓鎮食草葉而不飽常嗛嗛於膳珍涉孟夏之季
月迄仲冬之堅冰稍煎蹙而窮迫無衣褐以蔽身還趨
牀而無被手狂攘而妄牽何長夜之難曉心咨嗟以怨
天債家至而相敦乃取東而償西行乞貸而無處退顧
影以自憐衒賣業而難售遂前至於飢年煑黃當之草
菜作汪洋之羹饘釡遲鈍而難沸薪鬱絀而不然至日
中而不熟心苦苦而飢懸丈夫慨於堂上妻妾歎於竈
間悲風噭於左側小兒啼於右邊
牋宋晃道元與天公牋曰道居在城南接水墟草木幽
鬱蚊䖟所臧茅茨陋宇纔容數牀積汙累燻體貌萎黃
冬則兩幅之薄被心有牽黎與敝絮撤以三股之絲綖
祫以四升之麤布狹領不掩其巨形促緣不覆其長度
申脚則足出攣捲則拳露
書魏應璩與韋仲將書曰夫以原憲縣磬之居而值皇
天無已之雨薪芻既盡舊榖亦傾屠蘇發撤機㯓見
謀進無顔子不改之志退無揚雄晏然之情是以懷蹙
良不可堪人非神仙須仰衣食方今體寒心飢憂在旦
夕而欲東希許昌治生之物西望陵縣廚食之禄誠恐
將為牛蹄中魚卒鮑氏之肆矣又與董仲連書曰榖糴
驚踊告求周隣日獲數升猶復無薪可以熟之雖孟軻
困於梁宋宣尼飢於陳蔡無以過此夫挾管晏之智者
不有厮役之勞懷陶朱之慮者不居貧賤之地出蒙譏
於恤護入見謫於嬪息忽便邑憤不知處世之為樂又
與尚書諸郎書曰夫秋節凉和霖雨清閒正高會之盛
時飲宴之良日也而陋巷之居無高密之宇壁立之室
無旬朔之資流潦浸於北堂隟漏霑於衣服藁蒸單竭
檐石傾罄中饋告乏役者莫興飯玉炊桂猶尚優泰雖
欣皇天之降潤亮水車之思雨私懷蹙額良不可言想
諸夫子亦斯困也夫否泰潜升盖由昏明二三執事以
龍虎之姿遭風雲之會方將飛騰閶闔振翼紫微運籌
帷幄顯揚豐績豈久沉滯於下職契闊於貧悴哉
文後漢蔡邕九惟文曰八惟困乏憂心殷殷天之生我
星宿值貧六極之厄獨遭斯勤居處浮&KR1934;無以自存冬
日栗栗上下同雲無衣無褐何以自温六月徂暑炎赫
来臻無絺無綌何以蔽身無食不飽永離懽欣
奴
周禮注男奴女婢鄭司農注云奴罪隷也男女同名又
曰其奴男子入于罪隷女子入于舂藁又曰奚三百人
注云今時侍史官奴婢也
論語曰箕子為之奴
左傳曰斐豹隷也注云犯罪没為奴
方言曰臧甬海獲奴婢賤稱也荆淮海岱之間罵奴曰
臧罵婢曰獲齊之北鄙燕之南郊凡民男而壻婢謂之
臧女而婦奴謂之獲亡奴謂之臧亡婢謂之獲此皆異
方罵奴婢之醜稱也
風俗通曰古制本無奴婢犯事者原之臧者被罪没入
為官奴獲者逃亡復得為婢又曰南陽龐儉少失其父
後居廬里鑿井得錢千餘萬行求老蒼頭使主牛馬耕
種直錢二萬有賓婚大會奴在竈下竊言堂上母我婦
也婢即具白母母使儉問曰是我翁也因下堂抱其頸
啼泣遂為夫婦儉及子歴二千石刺史七八人時為之
語曰廬里諸龐鑿井得銅買奴得翁又曰將作大匠陳
國公孫志節有蒼頭地餘年十七工書䟽志節為戶曹
吏令地餘歸取物地餘馳車馬亡去至丹陽改姓王名斌
字文高遂留為諸曹吏志節拜揚州刺史郡衣冠子弟
皆出斌下乃用之斌乞屏左右叩頭涕洟曰斌即使君
地餘也斌後為蒼梧太守
史記曰衛青為侯家人少時歸其父使牧羊先母之子
皆奴畜之不以為兄弟青常至甘泉居室有鉗徒相青
曰貴人也官至封侯青歎曰人奴之生得無笞罵足矣
安望封侯又曰欒布嘗為人所略賣為奴賣與燕將臧
荼後為都尉又曰齊俗賤奴虜而刁聞獨愛貴之桀黠
奴人之所患唯刁聞收使之終得其力又曰季布為朱
家鉗奴又曰諸呂擅權陸賈曰天下安危注意將相將
相和則士豫附陳平結懽太尉以奴百人遺賈又曰衛
將軍舍人過平陽主家主令騎奴同席而食持刀斷席
而坐
漢書曰武帝時募民能入奴婢得以終身復為郎增秩
又曰王鳳羣弟爭為驕侈奴僮以千數又曰張安世家
僮七百人皆有手技又曰王莽時匈奴侵寇乃大虜囚
徒人奴名曰猪突豨勇又曰宣帝詔大司馬光宿衛忠
正宣德明恩前後賜奴婢百七十人
新序曰昌邑王以側注冠賜師及儒者後以冠冠奴龔
遂免冠歸之曰今以冠冠奴是奴虜畜臣也
東觀漢記曰劉寬簡略嗜酒嘗坐客使蒼頭市酒大醉
而還對客罵曰畜生寬遣人視奴疑必自殺又曰韓卓
臘日奴竊食祭其母卓義其心即日免之又曰彭寵奴
子密等三人寵晝卧密等遂縛寵著牀召其妻入縫纏
囊夜斷寵及妻頭盛囊中投世祖世祖封子密為不義
侯又曰鄧弘奴醉擊長夀亭長弘見亭長賞錢五千異
日奴得復宮中衛士怒爭衛士箠奴弘聞又與五千
前秦錄曰慕容冲進偪長安堅登城観之大言責冲曰爾
輩羣奴正可牧羊牛何為送死冲曰奴則奴矣既厄奴
苦欲取爾相代
蜀志曰劉琰侈靡侍婢奴能為聲樂又教誦靈光殿賦
三輔決錄曰平陵孟佗盡以家財賂張讓監奴衆奴異
之時賓客求見讓者常數百乘累日不得通焉佗後至
諸奴拜迎徑將佗車獨往入衆謂佗與讓善争以珍物
賂佗佗得以賂讓
沈約宋書曰太祖欲北伐沈慶之固陳不可丹陽尹徐
湛之吏部尚書江湛在座湛之等難慶之慶之曰理國
譬如理家耕當使奴織當問婢陛下欲伐國而與白面
書生輩謀之何由濟上笑曰傳土有隸子弟(以其子弟為僕隸)
林邑記曰范文夷師奴也以刀斫石障如斬蘆葦後
為國王
江表傳曰谷利孫權奴也
書梁簡文帝荅安吉公主餉胡子書曰方言異俗極有
可觀山高水遠宛在其邈不使去来執轡嫓彼青衣正
當出入燒香還依丹轂豈直王濟女奴獨有羅袴方使
樂府行胡羞論歌舞垂膝新竒伏增荷抃
漢王襃僮約曰蜀郡王襃以事止寡婦楊惠舍有一奴
名便了倩行酤酒便提大杖上冡巔曰大夫買便了時
但約守家不約為他家男子酤酒也襃大怒曰奴寧欲
賣耶奴復曰欲使便了皆當上劵不上劵便了不能為
也襃乃為劵曰百役不得有二言晨起早歸飲食洗滌
居當穿臼縛箒裁盂鑿井出入不得騎馬載車踑坐大
呶下牀振頭垂鈎刈芻織履作麤黏雀張鳥結網捕魚
繳鴈彈鳧登山射鹿入水捕龜後園縱養鴈鶩百餘驅
逐鴟鳥持梢牧猪種薑養芋長育豚駒糞除堂廡食馬
牛驢鼓四起坐夜半益芻舍中有客提壺行酤汲水作
餔奴但當飯豆飲水不得嗜酒欲飲美酒唯得染脣漬
口不得傾盂覆斗不得晨出夜入交關伴偶多取蒲茅
益作繩索雨墮無所為當編將織薄植種桃李棃柿柘
桑三丈一樹八樹為行果類相從縱横相當果熟收歛
不得吮嘗犬吠當起驚告鄰里搶門拄戶上樓擊鼔持
盾曳矛環落三周勤心疾作不得遨遊奴老力索種莧
織席事訖欲休常舂一石夜半無事浣衣當白若有私
錢主急賓客奴不得有姦私事事當關白奴不聽教當
笞一百讀劵文訖辭窮咋索仡仡叩頭兩手自搏目淚
下落鼻涕長一尺審如王大夫言不如早歸黃土陌丘
蚓鑚頟早知當爾為王大夫酤酒真不敢作惡
婢
管子曰齊桓公使管仲求寗戚戚應之浩浩乎仲不能知
婢子問之仲曰非婢子所知也婢子曰詩有之浩浩之
水育育之魚未有家室我將安居寗子其欲室乎仲以
其言告桓公
列女傳曰周室大夫仕於周妻滛於鄰主父還恐覺之
為毒藥使婢進上婢恐殺主父因僵覆酒主父怒而笞
之妻因他過欲殺婢婢就杖將死而不言主父弟聞之
復以言告主父主父乃厚幣嫁之
漢書曰傅太后使謁者買諸官婢賤取之復取執金吾
官婢八人
東觀漢記曰劉寬向朝會裝已訖婢奉肉羹翻汙衣寬
神色不異乃徐語曰羹爛爾手又曰朱暉為郡督郵太
守阮况當嫁女欲買暉婢暉不與及况卒暉送金三斤
問其故暉曰前不與婢者恐以財汚府君今重送欲明
己心也
謝承後漢書曰長沙祝良為洛陽令常侍樊豐妻殺侍
婢置井中良收其妻殺之
晉書曰烈宗之母本織坊中婢也形長色黑宮人謂之
崑崙太宗以計幸之有身
語林曰裴秀母是婢秀年十八有令望而嫡母妬猶令
秀母親下食與衆賓賓見並起拜之荅曰微賤豈宜如
此當為小兒故耳於是父母乃不敢復役之
皇甫謐列女後傳曰會稽翟素受聘未及配適遭賊欲
犯之臨之以白刃素曰我可得而殺不可得而辱素婢
名青乞代素賊遂殺素復欲犯青青曰向欲代素者恐
被恥獲害耳今素已死我何以生為賊復殺之
搜神記曰晉社嘏冢葬而婢誤不得出十餘年開墓婢
尚生云其始如眠有頃漸覺自謂一再宿初婢之埋年
十五六及開冡時猶十五六嫁之有子又曰諸葛恪已
被誅其妻在室問婢爾何故血臭婢忽然起躍至於棟攘
臂切齒曰諸葛恪公乃為孫峻所殺
晉中興書曰祖約為丞相從事中郎於府内為婢所傷
司直劉隗奏約患生婢僕身被傷刑解職還家
世說曰鄭玄家奴婢讀書玄嘗使一婢不稱旨將撻之
方自陳說玄怒使人曳著泥中須臾復一婢来問曰胡
為乎泥中荅曰薄言往訴逢彼之怒又曰石崇冨侈厠
常令婢數十曳羅縠直之又曰崇婢綠珠天下美色孫
秀求之不與因誅崇又曰祖訥少孤貧至孝常自炊㸑
王北平聞而佳之乃以二婢餉焉因取為吏人戲之曰
奴價倍於婢訥荅曰百里奚亦何必不輕於五羖之皮
也
三輔決錄曰金禕為郡上計留在許都時魏武使長史
王必將兵衛天子於許禕與必善見褘有胡婢善射必
常從請之
賦後漢蔡邕青衣賦曰金生沙礫珠出蚌泥嘆兹窈窕
生于卑微玄髮光潤領如螬蠐修長冉冉碩人其頎綺
繡丹裳躡蹈絲韋都冶嫵媚卓礫多姿精慧小心趣事
若飛寒雪翩翻充庭盈階停停溝側噭噭青衣我思遠
逝爾思来追明月昭昭當我戶扉條風狎獵吹予牀帷
河上逍遥徙倚庭階南瞻井柳仰察斗機非彼牛女隔
于河維思爾念爾惄焉且飢
後漢張安超譏青衣賦曰彼何人斯悦此豔姿麗辭美
譽雅詞斐斐文則可嘉志鄙意微鳳兮鳳兮何德之衰
醴泉可飲何必洿泥隋珠彈雀堂溪刈葵鴛雛啄鼠何
異于鴟歴觀古今禍福之階晏嬰潔志不顧景女及儁
不疑奉霍不受見尊不迷况此隸豎生女為妾生男為
虜歲時醊祀詣其先祖或於馬廐廚門竈下東向長跪
接神觴酒悉請諸靈辟邪富主多乞少出銅丸鐵柱績
繒累嘉皆来集聚臧獲之類盖不足數古之贅壻尚為
塵垢况明智者欲作奴父勤節君子無當自逸宜如防
水守之以一秦繆思諐故獲終吉
傭保
史記曰荆軻死高漸離變姓名為人傭保作於宋子(縣名)
久之作苦聞其家堂上客擊筑不能去彷徨從者告其
主便擊筑一座稱善又曰欒布與彭越為家人
鶡冠子曰伊尹酒保立為世師
藝文類聚卷三十五
