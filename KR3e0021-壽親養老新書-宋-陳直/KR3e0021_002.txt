壽親養老新書卷二
元鄒鉉續編
顔氏家訓曰夫所以讀書學問本欲開心明目利於
行耳未知養親者欲其觀古人之先意承顔怡聲下
氣不憚劬勞以致甘腝惕然慙懼起而行之也經史
傳記述孝子順孫嘉言懿行聫篇累牘不勝其紀今
略舉數十條以激發夫人孝愛之心必有目之心之
而興起者
文公家禮曰凡子事父母婦事舅姑天欲明咸起盥潄
櫛總具冠帶昧爽適父母舅姑之所省問父母舅姑起
子供湯藥婦具晨羞供具畢乃退各從其事
按内則曰子事父母婦事舅姑雞初鳴適父母舅姑
之所及所下氣怡聲問衣寒燠疾痛苛癢而敬抑搔
之(怡悅也苛瘡也抑按也搔摩也溫公曰丈夫唱喏婦人道萬福問侍者夜來安否何如侍者曰安乃)
(退其或不安節則侍者以告此即禮之晨省也)出入則或先或後而敬扶持
之(先後隨時便也)進盥少者奉槃長者奉水請沃盥盥卒授
巾(㮽承盥水者巾以帨手)問所欲而敬進之(所欲如下文饘酏之類)柔色
以温之(温藉也承尊者必和顔色也)饘酏(粥也稠者為饘稀者為酏)酒醴(厚者為酒)
(薄者為醴)芼羹(魚肉為羹芼之以菜)菽麥蕡稻黍粱秫(菽大豆也蕡麻也稻黍粱)
(秫皆米也)唯所欲(隨所愛)棗栗飴蜜以甘之(飴餳也四者味皆甘)堇荁
枌榆免薧滫瀡以滑之(堇與荁相類枌與榆相類四物新者曰免乾者曰薧滫溲也瀡)
(滑也數者性皆滑)脂膏以膏之(脂膏亦類也角者曰脂無角曰膏二者皆肥而澤)父母
舅姑必嘗之而後退(尊長舉箸子婦乃各退就食温公曰藥物乃關身之切務人子當親)
(自檢數調煑供進不可但委婢僕脫若有誤即其禍不測晨羞俗謂點心易曰在中饋詩曰惟酒食是議)
(凡烹調飲膳婦人之職也近年婦女驕倨皆不肯入庖厨今縱不親執刀七亦當檢校監視務令精潔劉)
(氏曰問其意之所欲食者則敬順其心以進之和柔其色以温之芬芳其意以奉之庶其親喜而不厭也)
(孝子之事其親必養其志常使歡欣樂其子之能養)
曲禮曰凡為人子之禮冬温而夏清昏定而晨省(定安)
(其牀衽也省問其安否如何温公曰父母舅姑將寢則安置而退大夫唱喏婦人道安置此即禮之昏定)
(也)
老萊子少以孝行養親年七十父母俱存著五色斑斕
之衣為嬰兒戲於親側言不稱老為親取食上堂足
跌而偃因臥地為嬰兒啼或弄鶵於親側欲親之喜
身老壽而雙親具慶亘古今鮮儷者也
東漢黃香事父竭力致養暑則扇牀枕寒則以身温席
晉王延事親色養夏則扇枕席冬則以身温被隆冬
盛寒體常無全衣而親極滋味二人孝行甚相類也
陳太丘詣荀朗陵貧儉無僕役乃使元方將車季方持
杖從後長文尚少載著車中既至荀使叔慈應門慈
明行酒餘六龍下食文若亦小坐著膝前於時奏真
人東行兩家父子會聚之樂至矣哉(陳實字仲弓為太丘長荀淑舉)
(方正補朗陵侯相紀字元方實長子至德絶俗與實高名並著而弟諶又配之每宰府辟召羔鴈成羣世)
(號三君諶字季方淑有八子儉緄靖燾紝爽肅敖居西豪里縣令曰高陽氏有才子八人署其里為高陽)
(里時人號曰八龍於時德星聚太史奏五百里賢人聚)
朱文公聚星亭畫屏贊云猗歟陳子神嶽鍾英文淵
懿範道廣心平願言懷人曰我同志故朗陵君荀季
和氏連峯對起麗澤潛滋愛而不見有黯其思薄言
造之顧無僕役獨呼二兒駕予以出青芻黃犢布幰
柴車策紀前衛杖諶後趨所造伊何高陽之里維時
荀君聞至而喜顧謂汝靖往應於門七龍矯矯布席
開尊靖肅而前翁拜其辱何悞斯晨得見清穆命爽
行觴旅饋次陳獻酬交錯禮度情親載笑載言㒺非
德義益邁乃猷以輔斯世髧髦兩稚亦置膝前源深
本固莫出匪賢崇臺回極於以占天猶曰茲野德星
萃焉高山景行好德所同課忠責孝獨概余衷
有客詣陳太丘談鋒甚敏太丘乃令元方季方炊飯
太丘問炊何遲留元方長跪曰君與客語乃具竊聽
炊忘著箄今皆成糜太丘曰爾頗有所識否二子長
跪俱說言無遺失太丘曰如此俱成糜自可何必飯
邪
王長豫為人謹順事親盡色養之孝丞相見長豫輙喜
敬豫輙嗔長豫與丞相語常以謹密為端觀其親之
喜愠則其子之為人可知矣(悅字長豫導長子恬字敬豫導次子丞相導也)
王羲之牽諸子抱弱孫一味之甘割而分之以娛目前
羲之生七子羲之又有之(長凝之字子直第二子徽之字子猷最幼子獻之字)
(子敬孫禎之徽之之子)
後周李遷哲除真州刺史其本州也男女六十九人緣
漢十餘里第宅相次姬媵之有子者分處其中遷哲
鳴笳導從往來其間縱酒歡讌子孫參見或忘其年
名披簿以審之漢陸賈五男常乘安車駟馬從歌鼔
瑟侍者十人約其子曰過汝汝給人馬酒食其往來
擊鮮之樂未得如遷哲之子孫衆多唐郭子儀諸孫
數十人每羣孫問安不盡辨頷之而已此可以為盛
也(子儀中書令二十四考壽八十五)
唐河東節度使柳公綽在公卿間最名有家法中門東
有小齋自非朝謁之日每平旦輙出至小齋諸子仲
郢皆束帶晨省於中門之北公綽決私事接賓客與
公權及羣從弟再會食自旦至暮不離小齋燭至則
命一人子弟執經史躬讀一過訖乃講議居官治家
之法或論文或聽琴至人定鐘然後歸寢諸子復昏
定於中門之北凡二十餘年未嘗一日變易(公綽公權公諒)
(兄弟三人公器公度其從兄弟也公綽一子四孫子仲郢孫璞珪璧玭公權字誠懸子仲憲孫缺玭字)
(直清)
公綽子仲郢事公權如事公綽見公權未嘗不束帶
為京兆尹出遇公權於道衢必下馬端笏立候公權
過乃上馬公權莫歸必束帶迎候於馬首公權屢以
為言仲郢終不以官達有小改公綽妻韓氏相國休
之曾孫家法嚴肅儉約為縉紳家楷範常命粉苦參
黃連熊膽和為丸賜諸子每永夜習學含之以資勤
苦仲郢以禮律身居家無事常端坐拱手出内齋亦肅
容束帶三為大鎮廐無良馬衣不薰香公退必讀書
手不釋卷事事皆可法也
柳玭曰崔山南昆弟子孫之盛鄉族罕比山南曾祖王
母長孫夫人年高無齒祖母唐夫人事姑孝每旦櫛
縰笄拜於階下即升堂乳其姑長孫夫人不粒食數
年而康寧一日疾病長幼咸萃宣言無以報新婦有
子有孫皆得如新婦孝敬則崔之門安得不昌乎(崔山)
(南昆弟唐世系博陵第二房崔頲八子世比荀氏八龍琯字從律為山南西道節度)
張蒼口中無齒飲乳壽百餘歲穢城有人年一百四
十歲不復能食榖飲曾孫婦乳(見南史梁須蕭印傳)
東漢姜詩事母至孝妻奉順尤篤母好飲江水水去舍
六七里妻常泝流而汲姑嗜魚鱠又不能獨食夫婦
常力作供鱠呼鄰母共之舍側忽有涌泉味如江水
每旦輙出雙鯉魚常以供二母之膳子婦同心竭力
以致其養不易得也
節孝徐先生事母謹嚴非有大故未嘗去其側日其太
夫人所嗜或不獲即奔走闤市若有所亡人或慕其
純孝損直以售之親戚故人或致甘毳誠不至禮不
恭弗受也所奉饌皆手自調味太夫人飲食時先生
率家人在左右為兒嬉或謳歌以說之故太夫人雖
在窮巷而奉養與富貴家等無須臾不快也
先生名積字仲車自兒童不為嬉戲寡言笑莊毅
如成人事母太夫人篤孝朝夕冠帶問起居一日
幞頭晨省外氏諸婦大笑之翌日復如是笑不已
被笑旬日彌恪自是至老不廢童蒙訓云先生因
具公裳見貴官忽自思云見貴官尚必用公裳豈
有朝夕見母而不具公裳者乎遂晨夕具公裳揖
其母先生應舉貢禮部不忍一日去其親遂徒步
載母西入京師中進士第同牓第一人許安世率
同年數十人拜太夫人於堂上仍以百千為太夫
人壽數往返先生終拒之先生年過壯未娶或勉
之答曰娶非人必為母病予非敢忘嗣固有待也
初從安定胡先生學潛心力行不復仕進其學以
至誠為本積思六經而喜為文詞老而不衰政和
六年諡節孝處士
任元受事母盡孝母老多疾病未嘗離左右元受自言
老母有疾其得疾之由或以飲食或以燥濕或以語
話稍多或以憂喜稍過盡言皆朝暮候之無毫髮不
盡五臟六腑中事皆洞見曲折不待切脉而後知故
用藥必效雖名醫不逮也張魏公作都督欲辟之入
幕元受力辭曰盡言方養親使得一神丹可以長年
必持以遺母不以獻公也况能舍母而與公軍事邪
魏公太息而許之
程明道先生曰事親者不可以不知醫
放翁曰先公守南都時有直秘閣張山者開封人判
留司御史臺事年八十餘矣視聽步履飲食悉如少
壯或問何術至此曰吾無他術但頃嘗遇異人授一
藥服之數十年未嘗一日輟耳其法用香附子薑黃
甘草三物同末之沸湯點晨起空心服三四錢名降
氣湯以為人所以多疾病者多由氣不降故下虚而
上實此藥能導之使歸下爾鄉人有效之者或返致
虚弱蓋香附子薑黃瀉氣太甚而然不知山何以獨
能取效如此意其别有它術特託此藥以㒺人及渡
江見一武官王昇者亦七十餘矣康強無病問何所
服藥則與山正同而後知人之於藥各有所宜不可
強也
祖光禄少孤貧性至孝常自為母炊爨作食王平北聞
其佳名以兩婢餉之因取為中郎(祖訥字士言能清言溫嶠薦為光禄)
(大夫王乂字叔元為平北將軍)
吳𨼆之事母孝謹與太常韓康伯鄰居康伯母賢明婦
人也謂康伯曰汝若居銓衡常舉如此軰人及康伯
為吏部隠之遂階清級古人以孝行取人賢明之婦
亦知此義
吕侍講希哲言孝子事親須事事躬親不可委之使令
也嘗說榖梁言天子親耕以供粢盛王后親蠶以供
祭服國非無良農工女也以為人之所盡事其祖禰
不若以己所自親者也此說最盡事親之道又說為
人子者聽於無聲視於無形未嘗頃刻離親也事親
如天頃刻離親則有時而違天天不可得而違也
吕侍講字原明申國正獻公公著之長子正獻公
居家簡重寡默不以事物經心而申國夫人性嚴
有法度雖甚愛公然教公事事循蹈規矩甫十歲
祁寒暑雨侍立終日不命之坐不敢坐也日必冠
帶以見長者平居雖甚熱在父母長者之側不得
去巾襪縛袴衣服唯謹行步出入無得入茶肆酒
肆市井里巷之語鄭衛之音未嘗一經於耳不正
之書非禮之色未嘗一接於目内則正獻公與申
國夫人教訓之嚴外則焦先生千之字伯強化導
之篤故公德器成就大異衆人公嘗言人生内無
賢父兄外無嚴師友而能有成者少矣
司馬温公曰凡諸卑幼事無大小毋得專行必咨禀於
家長又曰凡子受父母之命必籍記而佩之時省而
速行之事畢則返命焉或所命有所不可行者則和
色柔聲具是非利害而白之待父母之許然後改之
若不許苟於事無大害者亦當曲從若以父母之命
為非而直行己志雖所執皆是猶為不順之子况未
必是乎
吳顧愷每得父書常掃洒几案舒書於上拜跪讀
之每句應諾閱畢再拜得父之書猶拜跪而讀受
父之命其敬佩而行當何如耶
包孝肅拯字希仁始及第以親老侍養不仕宦且十年
人稱其孝
范忠宣純仁字堯夫再調官皆不赴文正公遣之公曰
純仁豈可重於禄食而輕去父母邪雖近亦不能朝
夕在側遂終養焉
二公以事親為重以仕進為輕可法也
王逢原思歸賦云吾父八十母髮亦素尚爾為吏夐焉
遐路嗷嗷晨烏其子反哺我豈不如鬱其誰訴惟秋
之氣憀慄感人日興愁思側睇江濱憶為童子當此
凜辰百果始就迭進其珍時則有紫菱長腰紅芡圓
實牛心綠蒂之柿獨包黃膚之栗青芋連區烏椑五
出鴨脚受彩乎微核木瓜鏤丹而成質青乳之梨頳
壺之橘蜂蛹淹鹺榠樝漬蜜膳羞則有鵁鶄野鴈澤
鳬鳴鶉清江之膏蠏寒水之鮮鱗冒以紫薑雜以茭
首觴浮萸菊爼薦菁韭坐溪山之松篁掃門前之桐
柳僮僕不譁圖書左右或静默以終日或歡言以對
友信吾親之所樂安閭里其滋久切切余懷欲辭印
綬固非效淵明之褊心耻折腰於五斗
潘岳閒居賦云太夫人在堂覽止足之分庶浮雲之志
築室種木逍遥自得池沼足以漁釣舂稅足以代耕
灌園鬻蔬供朝夕之膳牧羊酤酪俟伏臘之資凛秋
暑退熙春寒往微雨新晴六合清朗太夫人御板輿
升輕軒遠覽王畿近周家園席長筵列子孫柳垂隂
車結軌或宴於林或褉於汜昆弟斑白兒童稚齒稱
萬夀以獻觴或一懼而一喜壽觴舉慈顔和浮杯樂
飲絲竹駢羅頓足起舞抗音高歌人生安樂孰知其
他
王潘二賦仕宦而志於事親者良可諷味
黃山谷手書云王谹稚川元豐初調官京師寓家鼎州
親年九十餘矣尚閱貴人家歌舞醉歸書其旅邸壁
間云鴈外無書為客久蛩邊有夢到家多畫堂玉佩
縈雲響不及桃源欸乃歌余訪稚川於邸中而和之
詩曰五更歸夢常苦短一寸客愁無奈多慈母每占
烏鵲喜家人應賦扊扅歌身如病鶴翅翎短心似亂
絲頭緒多此曲朱門歌不得湖南湖北竹枝歌王稚
川既得官都下有所盻忘歸余戲作林夫人欸乃歌
二章與之竹枝歌本出三巴其流在湖湘耳欸乃湖
南歌也詩曰花上盈盈人不歸棗下纂纂實已垂臘
雪在時聽馬嘶長安城中花片飛從師學道魚千里蓋
世成功黍一炊日月倚門人不見看盡林烏返哺兒
四詩之作可謂盡朋友責善之義山谷至孝奉母安
康君至為親滌虎子未嘗頃刻不供子職故錫類之
意力勸稚川以歸侍云
明道伊川二先生之母夫人候氏事舅姑以孝謹稱與
太中公珦相待如賓客公頼其内助禮敬尤至而夫
人謙順自牧雖小事未嘗專必禀而後行
伊川曰先夫人候氏七八歲誦古詩曰女子不夜
出夜出秉明燭自是日暮則不復出房閤既長好
文而不為辭章見世之婦女以文章筆札𫝊於人
者則深以為非
楊誠齋夫人羅氏年七十餘每寒月黎明即起詣厨躬
作粥一釡徧享奴婢然後使之服役其子東山先生
啟曰天寒何自苦如此夫人曰奴婢亦人子也清晨
寒冷須使其腹中略有火氣乃堪服役耳東山曰夫
人老且賤事何倒行而逆施乎夫人曰我自樂此不
知寒也汝為此言必不能如吾矣東山守吳興夫人
於郡圃種紵躬緝績以為衣時年八十餘矣東山月
俸分以奉母夫人忽小疾既愈出所積劵曰此長物
也今宜悉以謝醫則吾無事矣平居首飾止於銀衣
止於紬絹生四子三女悉自乳曰饑人之子以哺吾
子是誠何心哉其家采椽土階如田舍翁三世無增
飾史良叔守廬陵官滿來訪入其門升其堂目之所
見無非可敬可仰可師可法者所得多矣因命畫工
圖之而去誠齋東山清介絶俗固皆得之天資而婦
道母儀所助者亦多矣左傳文伯之母老而猶績文
伯曰以歜之家而主猶績乎母曰王后親織玄紞公
侯之夫人加以紘綖卿之内子為大帶命婦成祭服
列士之妻加之以朝服自庶士以下皆衣其夫社而
賦事烝而獻功男女效績愆則有辟古之制也羅鶴
林大經云觀誠齋夫人乃知古今未嘗無列女未嘗
無賢母
籍溪胡氏宗系記序云吾家自上世以來事親從兄多
以孝悌聞曾祖十四公有二兄雖已異居每事必先
咨長兄次咨仲兄二兄不取而後取二兄許行而後
行曾祖妣余太君感末疾十年不離牀席飲食起居
梳沐盥潄便圊皆須人抱負扶掖子孫婦女左右奉
事惟懼不如其意祖妣章太君妣余氏叔祖妣吳令
人更互直侍衣不解帶目不交睫朝夕匪懈余太君
常慰勞之曰吾無以報汝等天當以祐汝等吳令人
果應福慶是生文定公登巍科歷顯任其立朝正色
直言無所假借所以納忠君父之意雖死不忘憲昔
侍文定居漳濱十五年見其躬事二親可謂盡之矣
奮由白屋二親安樂享禄養者二十年皆生受官邑
之封此人間所稀有令人慈母也通詩書達義理愉
顔柔色以事之不足以為難中大公嚴毅豪勇不可
少犯文定所以事之者未始徇其意每每以正道開
說中大久而益親信之有晚生兒女三人初以為慮
文定視之如一嫁幼妹與己女裝遣奩具無少異中
大臨終以二荆授文定曰二弟若不才為汝之羞可
嚴教之文定泣對曰誓不忍撻之其後循循然誘以
學術廸以道義立身婚宦皆克有成立至使一家烝
烝雖婦女兒童咸知恭順之道實由文定躬行之化
所及也孔子曰人之行莫大於孝有子曰孝悌也者
其為仁之本歟後代子孫當務勉行孝悌以無忝所
生庶幾門風益振家聲不墜豈不善哉(胡文定公安國字康侯仕)
(至給事中二弟長安止仕至郡倅次安老仕至知州三子長致堂寅字明仲仲五峯宏字仁仲季寧籍溪)
(憲字原仲仕至秘書省正字西園大壯字季履五峯第三子)
元魏楊播家世純厚並敦義譲昆季相事有如父子椿
津恭謙兄弟旦則聚於廳堂終日相對未曾入内有
一美味不集不食廳堂間往往幃幔隔障為寢息之
所時就休偃還共談笑椿年老曾他處醉歸津扶持
還至假寢閣前承候安否椿津年過六十並登台鼎
而津常旦暮參問子姪羅列階下椿不命坐津不敢
坐椿每近出或日斜不至津不先飯椿還然後共食
食則津親授匙筯味皆先嘗椿命食然後食津為肆
州椿在京宅每有四時嘉味輙因使次附之若或未
寄不先入口一家之内男女百口緦服同㸑庭無間
言(楊播字延慶事元魏孝文帝為平東將軍椿字延壽位至司徒津字羅漢為司空椿津俱事明太后)
椿嘗戒子孫云吾兄弟在家必同盤而食若有近行
不至必待其還亦有過中不食忍饑相待吾兄弟八
人今存者三不忍别食也聞汝兄弟時有别齋獨食
者又不如吾一世也又云仕魏以來高祖而下七郡
守三十二刺史内外顯任少比
司馬温公與其兄伯康友愛尤篤伯康年將八十公奉
之如嚴父保之如嬰兒每食少頃則問曰得無饑乎
天少冷則拊其背曰衣得無薄乎
范忠宣知襄城縣承事伯兄照管湯藥飲食居處
衣服必躬必親如孝子之事嚴父事親從兄仁義
之實愛敬之理與生俱生仁之至義之盡也
温公耆英真率會約
序齒不序官
為具務簡素
朝夕食各不過五味
菜果脯醢之類各不過三十器
酒廵無算深淺自斟主人不勸客亦不辭
逐廵無下酒時作菜羹不禁
召客共用一簡客注可否於字下不别作簡或因事
分簡者聽會日早赴不待促
違約者每事罰一巨觥
公自序其詩云作真率會伯康與君從七十八歲
安之七十七歲正叔七十四歲不疑七十三歲叔
達七十歲光六十五歲合五百一十歲口號成詩
用安之前韻(伯康溫公之兄君從席汝言安之王尚恭正叔楚達中不疑王謹言)
七人五百有餘歲同醉花前今古稀走馬鬭雞非我
事紵衣絲髮且相輝
經春無事連翩醉彼此往來能幾家切莫辭斟十分
酒儘從他笑滿頭花
南陽劉驎之為桓沖長史沖嘗至驎之家驎之方條桑
謂沖使君既枉駕宜先詣家君沖詣其父父命乃還
拂短褐與沖言父使驎之自持濁酒葅菜供賓沖勅
人代之父辭曰若使官人則非野人意也
德星之聚慈明行酒六龍下食宋胡侍講瑗治家
甚嚴閨門整肅尤謹内外之分諸子常侍立左右
賓至則供億茶湯待客不用使令而以子弟禮度
&KR0570;雅杜子美詩亦有問荅未及己兒女羅酒漿之
句
横渠先生曰若親之故舊所喜當極力招致賓客之奉
當極力營辦務以悅親不可計家之有無然又須安
之不知其勉強勞苦苟使見其為而不易則亦不安
矣
唐張士嚴父病藥須鯉魚冬月冰合有獺䘖魚至前得
以供父父遂愈宋查道字湛然歙州人母病思鱖魚
羹方冬苦寒道泣祝於河鑿冰脫巾以取之得鱖尺
許以饋母疾尋愈孝感之事無世無之孟宗得筍之
事尤竒陳遺之鐺底飯蔡順之異器椹尤於患難中
得力真西山參政性篤孝為母吳夫人祈福詞云天
下之樂莫如以禄之及親人子之情尤欲其親之難
老母疾愈醮謝詞云莫親乎母實為命以相依蓋高
者天惟盡誠而可動願損臣身之筭以延母氏之齡
鑪薰之燼未銷嚢藥之功已應孝行之簡在帝心若
此為人子者可不敬諸
應璩古樂府云昔有行道人陌上見三叟年各百餘歲
相與鋤禾莠住車問三叟何以得此壽上叟前置辭
量腹節所受中叟前置辭室内嫗麤醜下叟前置辭
暮臥不覆首要哉三叟言所以能長久晦翁語錄或
云俗語夜飯減一口活得九十九先生曰此出古樂
府三叟詩
唐柳公度年八十有強力人問其術對曰吾平生未嘗
以脾胃熟生物暖冷物不以元氣佐喜怒耳(此下十數條述)
(老人所以觀頤自養者)
富鄭公年八十書座右云守口如瓶防意如城
張廷老名珙年七十餘步趨拜起健甚自言夙興必拜
數十老人氣血多滯拜則支體屈伸氣血流暢可終
身無手足之疾
唐仲俊年八十五六極康寧自言少時因讀千字文有
所悟謂心動神疲四字也平生遇事未嘗動心故老
而不衰
太醫孫君昉字景初自號四休居士山谷問其說四休
笑曰麤茶淡飯飽即休補破遮寒暖即休三平二滿
過即休不貪不妬老即休山谷曰此安樂法也夫少
欲者不伐之家也知足者極樂之國也四休家有三
畆園花木鬱鬱客來煮茗談上都貴游人間可喜事
或茗寒酒冷賓主皆忘其居與余相望暇則步草徑
相尋故作小詩遣家僮歌之以侑酒茗詩曰太醫診
得人間病安樂延年萬事休又曰無求不著看人面
有酒可以留人嬉欲知四休安樂法聽取山谷老人
詩
山谷四印云我提養生之四印君家所有更贈君百戰
百勝不如一忍萬言萬當不如一默無可簡擇眼界
平不藏秋毫心地直我肱三折得此醫自覺兩踵生
光輝團蒲日静鳥吟時鑪薰一炷試觀之四休四印
老少富貧普同受用
東坡云舊說南陽有菊水水甘而芳居民三十餘家飲
其水皆壽或至百二三十歲蜀青城山老人村有見
五世孫者道極嶮遠生不識鹽醯而溪中多枸杞根
如龍蛇飲其水故壽
道人中往往多有耆壽者陸放翁云青城山上官道人
此人也巢居食松麵年九十矣人有謁之者但粲然
一笑有所請問則託言病聵一語不肯答予嘗見之
於丈人觀道院忽自語養生曰為國家致太平與長
生不死皆非常人所能且當守國使不亂以待竒才
之出衛生使不天以須異人之至不亂不天皆不待
異術惟謹而已予大喜從而叩之則已復言聵矣
放翁又云老葉道人龍舒人不食五味年八十七八平
生未嘗有疾居會稽舜山天將寒必增屋瓦補墻壁
使極完固下帷設簾多儲薪炭杜門終日及春乃出
對客莊敬不肯多語予每訪之殊無它語一日默作
意欲叩其所得纔入門即引入臥内燒香具道其遇
師本末若先知者亦異矣夫
旴江有日峯丘道人號河南子年九十餘皓髮朱顔冬
夏一單衣雨雪不張蓋叔祖西巖寺丞招之來泰寧
留十餘載擕一道籃繫一小牌子上書詩四句云老
遲因性慢無病為心寬紅杏難禁雨青松耐歲寒常
跣足賣卜於市得錢則散與小兒兒争拾之黃玉窗
與二三友扣問功名皆笑而不言獨指玉窗云子壽
高嘗問養生之術但指小牌子上詩四句眠焉今歷
五十餘年信知其言之有味也
太乙真人七禁文其六曰美飲食養胃氣彭鶴林耜云
夫脾為臟胃為腑脾胃二氣互相表裏胃為水榖之
海主受水榖脾為中央磨而消之化為血氣以滋養
一身灌溉五臟故修生之士不可以不美其飲食所
謂美者非水陸畢備異品珍羞之謂也要在乎生冷
勿食塵硬勿食勿強食勿強飲先饑而食食不過飽
先渴而飲飲不過多以至孔氏所謂食饐而餲魚餒
而肉敗不食等語凡此數端皆損胃氣非惟致疾亦
乃傷生欲希長年此宜深戒而亦養老奉親與觀頤
自養者之所當知也
黃山谷云爛蒸同州羔灌以杏酪食之以匕不以筯南
都撥心麵作槐芽温淘糝以襄邑抹猪炊共城香稻
薦以蒸子鵝吳興庖人斫松江鱸鱠繼以廬山康王
谷水烹曾坑鬭品少焉解衣仰臥使人誦東坡赤壁
前後賦亦足以一笑也此雖山谷之寓言然想像其
食味之美安得聚之以奉老人之旨甘
東坡老饕賦云庖丁鼓刀易牙烹熬水欲新而釡欲潔
火惡陳而薪惡勞九蒸暴而日燥百上下而湯塵嘗
項上之一臠嚼霜前之兩螯爛櫻珠之煎蜜滃杏酪之
蒸羔蛤半熟以含酒蟹微生而帶糟蓋聚物之夭美
以養吾之老饕婉彼姬姜顔如李桃彈湘妃之玉瑟
鼓帝子之雲璈命仙人之萼綠華舞古曲之鬱輪袍
引南海之玻瓈酌涼州之蒲萄願先生之耆壽分餘
&KR0377;於兩髦候紅潮於玉頰驚暖響於檀槽忽纍珠之
妙曲抽獨繭之長繰閔手倦而少休疑吻燥而當膏
倒一缸之雪乳列百柁之瓊艘各眼灧於秋水咸骨
碎於春醪美人告去已而雲散先生方兀然而禪逃
饗松風於蟹眼浮雪花於兔毫先生一笑而起渺海
闊天而高
苕溪漁隠曰東坡於飲食作詩賦以寫之往往皆臻其
妙如老饕賦豆粥詩是也豆粥詩云江頭千頃雪色
蘆茅簷出沒晨煙孤地碓舂粇光似玉沙瓶煮豆軟
如酥我老此身無著處賣書來問東家住臥聽雞鳴
粥熟時蓬頭曳履君家去又寒具詩云纖手搓來玉
數尋碧油煎出嫩黃深夜來春睡無輕重壓褊佳人
纏臂金寒具乃捻頭也出劉禹錫佳話過子忽出新
意以山芋作玉糝羹色香味皆竒絶天酥陀則不可
知人間決無此味也詩云香似龍涎仍釅白味如牛
乳更全清莫將北海金虀鱠輕比東坡玉糝羹誠齋
菜羹詩亦云雲子香抄玉色鮮菜羹新煮翠茸纖人間
膾炙無此味天上酥陀恐爾甜
宋太宗命蘇易簡講文中子有楊素遺子食經羹藜含
糗之說上因問食品何物最珍對曰物無定味適口
者珍臣止知虀汁為美臣憶一夕寒甚擁爐痛飲夜
半吻燥中庭月明殘雪中覆一虀盂連咀數根臣此
時自謂上界仙厨鸞脯鳳胎殆恐不及屢欲作冰壺
先生𫝊紀其事因循未果也上笑而然之
唐劉晏五鼔入朝時寒中路見賣蒸胡處熱氣騰
輝使人買以袍袖包裙褐底㗖謂同列曰美不可
言此亦物無定味適口者珍之意也
倪正父思云魯直作食時五觀其言深切可謂知慙愧
者矣余嘗入一佛寺見僧持戒者每食先淡喫三口
第一以知飯之正味人多以五味雜之未有知正味
者若淡食則本自甘美初不假外味也第二思衣食
之從來第三思農夫之艱苦此則五觀中已備其義
每食用此為法極為簡易且先喫三口白飯已過半
矣後所食者雖無羹蔬亦自可了處貧之道也又云
造物勞我以生逸我以老少年不勤是不知勞也年
老奔馳是不知逸也天命我逸而我自勞可乎又曰
吾鄉有前輩三人其一施大任參政享年九十有四
其一李季叔參政享年八十有一其一沈持要詹事
今年已八十有二耳目聰明步履輕捷夜書細字三
賢難老皆以絶欲早故效騐彰彰如此然則欲求長
年可不以為法乎
倪正父經鉏堂雜誌述五事云静坐第一觀書第二看
山水花木第三與良朋講論第四教子弟第五述齊
齋十樂云讀義理書學法帖字澄心静坐益友清談
小酌半醺澆花種竹聽琴翫鶴焚香煎茶登城觀山
寓意奕棋雖有他樂吾不易矣
劉後村云外舅林寶章瑑晚歲奉祠舊廬略繕葺小圃
粗種蓺體中佳時幅巾短褐野眺露坐悠然忘歸二
子公遇公選朝夕侍公跬步不離家庭講肄偶有會
意公輙喜曰天下至樂不出閨門之内公遇兄弟安
隱約習苦淡耆年一燈熒然語必達旦至言妙義不
緣師授亦非言語文字可𫝊公遇號寒齋二子同字
子真合字子常守寒齋孝友之規子常事兄如父家
政聽焉子真亦極友愛連牀之語至曙一膳之珍必
剖制行同孝謹臨財同廉譲讀書同義趨作文同機
鍵奕世傳一心百年如一日父子兄弟自為師友世
未有如林氏家庭講肄之樂者也
鶴林羅大經云余家深山中每春夏之交蒼蘚盈階落
花滿徑門無剥啄松影參差禽聲上下午睡初足旋
汲山泉拾松枝煮苦茗啜之隨意讀周易國風左氏
𫝊離騷太史公書及陶杜詩韓蘇文數篇從容步山
徑撫松竹與麛犢共偃息於長林豐草間坐弄流泉
潄齒濯足既歸竹窗下山妻稚子作笋蕨供麥飯欣
然一飽弄筆窗間隨大小作數十字展所藏法帖墨
蹟畫卷縱觀之興到則吟小詩或草玉露一兩段再
烹苦茗一杯出步溪邊邂逅園翁溪友問桑麻說秔
稻量晴校雨探節數時相與劇談一餉歸而倚杖柴
門之下則夕陽在山紫綠萬狀變幻頃刻悅可人目
牛背笛聲兩兩來歸而月印前溪矣唐子西詩云山
静似太古日長如小年玩味此句最妙然識其妙者
蓋少彼牽黃臂蒼馳獵於聲利之場者但見衮衮馬
頭塵怱怱駒隙影耳人能真知此妙則東坡所謂無
事此静生一日是兩日若活七十年便是百四十所
得不已多乎易曰觀頤觀其自養也康節詩云老年
軀體素温存安樂窩中别有春盡有山翁拙於用也能
康濟自家身此自養之旨也善自養如鶴林斯可以
佚老矣
邵康節先生年老逢春吟云年老逢春雨乍晴雨晴况
復近清明天低宫殿初長日風暖園林未轉鶯花似
錦時高閣望草如茵處小車行東君見賜何多也又
復人間久太平(凡八首)首尾吟云堯夫非是愛吟詩詩
是堯夫喜老時明著衣冠為士子高談仁義作男兒
敢於世上明開眼肯向人前浪皺眉六十七年無事
客堯夫非是愛吟詩(凡十一首)惜芳菲吟云綠楊隂裏尋
芳徧紅杏香中帶醉歸末聫云芳樽有酒慈親樂猶
得階前戲綵衣(凡四首)擊壤集一編老人怡神悅目時
可吟玩無名公𫝊自叙尤詳性喜飲酒命之曰太和
湯所飲不多不喜過醉其詩曰飲微酡口先吟哦吟
哦不足遂及浩歌所寢之室謂之安樂窩冬燠夏涼
遇有睡思則就枕其詩曰墻高於肩室大如斗布被
暖餘藜羹飽後氣吐胷中充塞宇宙聞人言人之善
就而和之又從而喜之其詩曰樂見善人樂聞善事
樂道善言樂行善意聞人之善如佩蘭蕙晩有二子
教之以仁義授之以六經家素業儒口未嘗不道儒
言身未嘗不道儒行其詩曰羲軒之書未嘗去手堯
舜之談未嘗離口當中和天同樂易友吟自在詩飲
歡喜酒百年升平不為不偶七十康強不為不壽夫
老境從容善於自養孰有如康節翁者乎
吕東萊伯恭横山吳氏佚老庵記云横山吳君珉治别
室之西偏榜以佚老休工歸役斤釡收聲輯杖立於
前聞竊語於階者曰棋隴繩畦坻粟京稼籌筭掛壁
萬貨四臻此吾主人翁所以佚其老也少進至於門
聞行語於塗者曰豐林邃宇樽爼靖嘉鷗鷺不驚風
月相答此吾豪長者所以佚其老也又進至於郊聞
聚語於塾者曰培嗣以學既楙既敷秩壺以禮既序
既飭此吾鄉丈人所以佚其老也他日吳君為道之
予曰夫三者之言何如吳君曰階得吾粕塗得吾漓
塾得吾醇出浸遠吾名吾室義其究於此乎予曰未
既也畏嶠登輿身閒心慄厭市築墉目静耳喧君雖
善自佚踰闑以往肩頳腹枵者踵相接歲或不升尫
瘠困憊呻吟交於大逵專一室之佚樂乎哉君里中
望也盍勸族黨愒勞振乏己責紓逋同其美於是鄉
則盡横山表裏皆吾佚老庵也其視尺椽半席廣狹
何若君謝曰厚矣子之拓吾境也顧童奴䧟其說於
壁間以勸此記為勉耆英力行好事歛歲濟賑實積
隂功必有紫府真人延之於上坐者
辛稼軒詞壽趙茂中郎中時以置兼濟倉里中賑濟除
直秘閣沁園春云
甲子相高亥首曾疑絳縣老人看長身玉立鶴般
風度方頤鬚磔虎樣精神文爛卿雲詩凌鮑謝筆
勢駸駸更右軍渾餘事羡仙都夢覺金闕名存門
前父老忻忻換奎閣新褒詔語温記他年帷幄須
依日月只今劔履快上星辰人道隂功天教多壽
看到貂蟬七葉孫君家裏是幾枝丹桂幾樹靈椿
又呈茂中前章記廣濟倉事滿江紅云我對君侯長
怪見兩眉隂德更長夢玉皇金闕姓名仙籍舊歲
炊煙渾欲斷被公扶起干人活筭胷中除却五車
書都無物溪左右山南北花園近雲朝夕看風流
杖屨蒼髯如戟種柳已成陶令宅散花更滿維摩
室勸人間且住五千年如金石
趙龍圖自詠念奴嬌云
吾今老矣好歸來了取青山活計甲子一周餘半
紀諳盡人間物理婚嫁隨緣田園粗給知足生慚
愧心田安逸自然綽有餘地還是初度來臨葛巾
野服不減貂蟬貴門外風波煙浪惡我已收心無
累弟勸兄酧兒歌女舞樂得醺醺醉滿堂一笑大
家百二十歲
辛稼軒壽人七十感皇恩云
七十古來稀人人都道不是隂功怎生到松姿雖
瘦偏耐雲寒霜冷看君霜鬢底青青好樓雪初晴
庭闈嬉笑一醉何妨玉壺倒從今康健不用靈丹
仙草更有一百歲人難老
又為嬸母王氏慶七十感皇恩云
七十古來稀未為稀有須是榮華更長久滿牀靴
笏羅列兒孫新婦精神渾似箇西王母遥想畫堂
兩行紅袖妙舞清歌擁前後大男小女逐箇出來
為壽一箇一百歲一杯酒
最高樓詩洪内翰七十云
金閨老眉壽正如川七十且華筵樂天詩句香山
裏杜陵酒債曲江邊問何如歌窈窕舞嬋娟更十
歲太公方出將又十歲武公方入相留盛事看明
年直須腰下添金印莫教頭上欠貂蟬向人間長
富貴地行仙
鵲橋仙為人慶八十席間戲作云
朱顔暈酒方瞳點漆閒傍松邊荷杖不須更展畫
圖看是箇壽星模樣今朝盛事一杯深勸更把新
詞齊唱人間八十最風流長貼在兒兒額上
又為岳母慶八十云
八旬慶會人間盛事齊勸一杯春釀臙脂小事點
眉間猶記得舊時宫樣綵衣更著功名富貴直過
太公以上大家著意記新詞遇著箇十年便唱
品令族姑慶八十來索俳語
更休說便是箇住世觀音菩薩甚今年容貌八十
歲見底道才十八莫獻壽星香燭莫祝靈龜椿鶴
只消得把筆輕輕去十字上添一撇
張于湖孝祥帥潭州日壽黃倅永存母淑人木蘭花云
慈闈生日見說今年年九十戲綵盈門大底孩兒七
箇孫人間盛事只這一般難得似願我雙親都似君
家太淑人
曾祖參政文靖公壽伯母太夫人上官氏木蘭花詞云
吾家二老前有高平生癸夘若到今辰詎止榮華九
十齡共惟伯母九十新年還又五五五相承好看重
逢乙巳春上官氏朋溪寧國府判夢得樸庵編修
戶部提刑應𫝊之母高平郡夫人江氏文靖公之
祖母皆年過九十吾家二壽母也
又有鷓鴣天二闋云
九十吾家兩壽星今夫人賽昔夫人百年轉眼新開
袠十月循環小有春(十月二十一日生)生日到轉精神目光
如鏡步如雲年年長侍華堂宴子子孫孫孫又孫
壽母開年九十三佳辰就養大江南緹屏晃耀新寧
國繡斧斕斑老樸庵傾玉斝擘黃柑兩孫垂綬碧於
藍便當刊頌崆峒頂留與千年作美談
文靖公在朝日壽母昌國葉夫人詞云
帝里風光别是天花如錦繡柳如煙還逢令節春三
二又慶慈闈歲八千斟壽斝列長筵子孫何以詠高
年各裒千首西湖什一度生朝獻一篇
任静江經略安撫日元夕奉親出郊詞云
綵結輕車五馬隨傾城争出看花枝笙歌十里巖前
去燈火千門月下歸蓮炬引老萊衣蛾眉無數捲簾
窺誰知萬里逢燈夕却勝尋常三五時
壽母詞云
滿二望三時(中春三十日生)春景方明媚又見蟠桃結子來
王母初筵啟無數桂林山不盡灕江水總入今朝祝
壽杯永保千千歲
樸庵編修戶部知平江府日夀母上官太夫人感皇恩
云覓得箇州兒稍供綵戲多謝天公為排備一輪明
月醖作清廉滋味傾入壽杯裏何妨醉我有禄書呈
母年萬計八十三那裏暨便和兒筭恰一百四十地
這九千餘歲長隨侍
鷓鴣天云天遣豐年祝母齡人人安業即安親探支
十日新陽福來獻千秋古佛身兒捧盞婦傾瓶更欣
筵上有嘉賓紫駞出釡雙臺餽玉節升堂兩使星
家居日鷓鴣天壽詞云諸佛林中女夀星千祥百福産
心田喜歸王母初生地滿勸麻姑不老泉吾夢佛半
千員一年一佛護庭萱數過九十從頭數四百餘零
一十年序云十月二十一日吾母太淑人生日也今
年九十仰荷乾坤垂佑賜以福壽康寧願益加景覆
令其耳目聰明手足便順五臟六腑和氣流通常獲
平安之慶子孫賢順寸禄足以供甘旨也黃玉窗祖
母張氏壽八十有三乃翁怡軒居士賦詞有八十加
三迎九十還似嬰童之句其居與樸庵對門樸庵聞
之喜曰吾仁鄰亦有壽母如此耶怡軒慶母年開九
袠詩云又見梅粧碧玉枝弟兄相聚著萊衣西方佛
慶明朝誕南極星騰壽日輝百歲阿㜷開九袠兩房
孫子戲重闈年年得侍高堂醉坐對天花散漫飛
劉隨如鎮壽趙路分八十歲感皇恩云八十最風流那誰
不喜况是精神可人意太公當日未必榮華如此兒
孫列兩行萊衣戲好景良辰滿堂和氣唱箇新詞管
教美願同彭祖尚有八百來歲十分才一分那裏暨
(此詞亦用那裏暨三字蓋本於康伯可之詞)
程滄洲壽後溪劉侍郎云朱顔白髮烱雙瞳一念平生
造物通内閣圖書真學士西園几杖老仙翁木公金
母人間現桂子桐孫壽籍同遥想綵衣圍四世後溪
無日不春風姚狀元賦吕氏宜老堂云此堂清不著
珠璣只要雙親佚老宜春酒儘堪眉壽介斑衣長似
乳時嬉婦垂鶴髮陪姑緯翁撚銀髯課子詩飽飲菊
花潭上水雞窠猶自拜孫枝二詩貴華富艷人間至
樂孰加焉(李守為承旨奉使南海至瓊道逢一翁自稱楊遐舉年八十一其叔父皆年一百二)
(十餘又見其祖宋卿年九十五次見雞窠中有小兒出頭下視宋卿曰此九代祖也不語不食不知其幾)
(歲矣)
唐九老圖白樂天詩序云胡杲年八十九吉旼年八十
八劉真年八十七鄭據年八十五盧直年八十三張
渾年七十七居易年七十七於東都履道坊合尚齒
之會七老相顧既醉且歡静而思之此會希有因各
賦七言韻詩一章以記之樂天詩云
七人五百八十四拖紫紆朱垂白鬚囊裏無金莫
嗟嘆樽中有酒且歡娛吟成六韻神還旺飲到三
杯氣尚麤嵬峩狂歌教婢拍婆娑醉舞遣孫扶天
年高邁二疎傳人數多於四皓圖除却三山五天
竺人間此會且應無
或傳諸好事者有二老年貌絶倫同歸故鄉亦來斯
會洛中遺老李元爽年一百三十六禪僧如滿歸洛
年九十五皆年之尤高者也續命書姓名年齒寫其
形貌附於圖右樂天贈之詩云
雪作鬚眉雲作衣遼東華表暮雙歸當時一鶴尤
希有何況今逢兩令威
宋洛陽耆英會文潞公七十七留守西都富韓公年七
十九致政在里第二公弼亮三朝為國元老與席司
封汝言等於韓公之第買酒相樂賓主十有二人圖
於妙覺僧舍司馬温公年未七十亦與焉潞公命温
公序其事諸公皆有詩温公詩云
洛下衣冠愛惜春相從小飲任天真隨家所有自
可樂為具更微誰笑貧不待珍羞方下筯只將佳
景便娛賓庾公此興知非淺藜藿終難作主人
潞公請老致仕後再起平章軍國重事制書云吕望
惟賢起佐文王之治周公已老留為孺子之師繼而請
老復以太師致仕年九十二壽獨高於諸公云
壽親養老新書卷二
