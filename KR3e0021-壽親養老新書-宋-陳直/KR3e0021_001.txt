壽親養老新書卷一
宋陳直撰
養老奉親書
飲食調治第一
形證脉候第二
醫藥扶持第三
性氣好嗜第四
宴處起居第五
貧富分限第六
戒忌保護第七
四時養老總序第八
春時攝養第九
夏時攝養第十
秋時攝養第十一
冬時攝養第十二
食治養老序第十三
食治老人諸疾方第十四
簡妙老人備急方第十五
飲食調治第一
主身者神養氣者精益精者氣資氣者食食者生民之
天活人之本也故飲食進則榖氣充榖氣充則氣血勝
氣血勝則筋力強故脾胃者五臟之宗也四臟之氣皆
稟於脾故四時皆以胃氣為本生氣通天論云氣味辛
甘發散為陽酸苦涌泄為隂是以一身之中隂陽運用
五行相生莫不由於飲食也若少年之人真元氣壯或
失於饑飽食於生冷以根本強盛未易為患其高年之
人真氣耗竭五臟衰弱全仰飲食以資氣血若生冷無
節饑飽失宜調停無度動成疾患凡人疾病未有不因
八邪而感所謂八邪者風寒暑濕饑飽勞逸也為人子
者得不慎之若有疾患且先詳食醫之法審其疾狀以
食療之食療未愈然後命藥貴不傷其臟腑也凡百飲
食必在人子躬親調治無縱婢使慢其所食老人之食
大抵宜其温熱熟軟忌其粘硬生冷每日晨朝宜以醇
酒先進平補下元藥一服女人則平補血海藥一服無
燥熱者良尋以猪羊腎粟米粥一杯壓之五味葱薤鶉
膂等粥皆可至辰時服人參平胃散一服然後次第以
順四時軟熟飲食進之食後引行一二百步令運動消
散臨卧時進化痰利膈人參半夏丸一服尊年之人不
可頓飽但頻頻與食使脾胃易化穀氣長存若頓令飽
食則多傷滿緣衰老人腸胃虚薄不能消納故成疾患
為人子者深宜體悉此養老人之大要也日止可進前
藥三服不可多餌如無疾患亦不湏服藥但只調停飲
食自然無恙矣
形證脉候第二
上古天真論曰女子之數七丈夫之數八女子七七四
十九任脉虛衝脉衰天癸竭地道不通丈夫八八六十
四五臟皆衰筋骨解墮天癸盡脉弱形枯女子過六十
之期丈夫逾七十之年越天常數上壽之人若衣食豐
備子孫勤養承順慈親參行孝禮能調其飲食適其寒
温上合神靈下契人理此順天之道也高年之人形羸
氣弱理自當然其有丈夫女子年踰七十面色紅潤形
氣康強飲食不退尚多秘熱者此理何哉且年老之人
痿瘁為常今反此者非真陽血海氣壯也但診左右手
脉湏大緊數此老人延永之兆也老人真氣已衰此得
虛陽氣盛充於肌體則兩手脉大飲食倍進雙臉常紅
精神強健此皆虛陽氣所助也須時有煩渴膈熱大腑
秘結但隨時以平常湯藥微微消解三五日間自然平
復常得虛陽氣存自然飲食得進此天假其夀也切不
得為有小熱頻用轉瀉之藥通利苦冷之藥疎解若虛
陽氣退復歸真體則形氣尫羸臓腑衰弱多生冷疾無
由補復若是從來無虛陽之氣一向憊乏之人全在斟
量湯劑常加温補調停饘粥以為養治此養老之先也
醫藥扶持第三
常見世人治高年之人疾患將同年少亂投湯藥妄行
針灸以攻其疾務欲速愈殊不知上壽之人血氣已衰
精神减耗危若風燭百疾易攻至於視聽不至聰明手
足舉動不隨其身體勞倦頭目昏眩風氣不順宿疾時
發或秘或泄或冷或熱此皆老人之常態也不順治之
緊用針藥務求痊瘥往往因此别致危殆且攻病之藥
或吐或汗或解或利緣衰老之人不同年少真氣壯盛
雖汗吐轉利未至危困其老弱之人若汗之則陽氣泄
吐之則胃氣逆瀉之則元氣脱立致不虞此養老之大
忌也大體老人藥餌止是扶持之法只可用温平順氣
進食補虛中和之藥治之不可用市肆贖買他人惠送
不知方味及狼虎之藥與之服餌切宜審詳若身有宿
疾或時發動則隨其疾狀用中和湯藥順三朝五日自
然無事然後調停飲食依食醫之法隨食性變饌治之
此最為良也
性氣好嗜第四
眉壽之人形氣雖衰心亦自壯但不能遂時人事遂其
所欲雖居温給亦常不足故多咨煎背執等閒喜怒性
氣不定止如小兒全在承順顔色遂其所欲嚴戒婢使
子孫不令違背若憤怒一作血氣虛弱中氣不順因而
飲食便成疾患深宜體悉常令人隨侍左右不可令孤
生獨寢緣老人孤僻易於傷感纔覺孤寂便生鬱悶養
老之法凡人平生為性各有好嗜之事見即喜之有好
書畫者有好琴碁者有好賭撲者有好珍竒者有好藥
餌者有好禽鳥者有好古物者有好佛事者有好丹竈
者人之僻好不能備舉但以其平生偏嗜之物時為尋
求擇其精絶者布於左右使其喜愛玩悦不已老人衰
倦無所用心若只令守家孤坐自成滯悶今見所好之
物自然用心於物上日自看承戲玩自以為樂雖有勞
倦咨煎性氣自然减可
宴處起居第五
凡人衰晩之年心力倦怠精神耗短百事懶於施為蓋
氣血筋力之使然也全藉子孫孝養竭力將護以免非
横之虞凡行住坐卧宴處起居皆湏巧立制度以助娛
樂棲息之室必常㓗雅夏則虛敞冬則温密其寢寐牀
榻不湏高廣比常之制三分减一低則易於升降狹則
不容漫風裀褥厚藉務在軟平三面設屏以防風冷其
枕宜用夾熟色帛為之實以菊花制在低則寢無罅風
長則轉不落枕其所坐椅(音倚)宜作矮禪牀樣坐可垂足
履地易於興起左右置欄面前設几緣老多因坐則成
眠有所欄圍免閃側之傷其衣服制度不湏寬長長則
多有蹴絆寬則衣服不著身緣老人骨肉疎冷風寒易
中若窄衣貼身暖氣著體自然血氣流利四肢和暢雖
遇盛夏亦不可令袒露其頸連項常用紫軟夾帛自頸
後巾幘中垂下著肉入衣領中至背甲間以護腠理尊
年人肌肉瘦怯腠理開疎若風傷腠中便成大患深宜
慎之
貧富禍福第六
經曰自天子至於庶人孝無終始而患不及者未之有
也人子以純孝之心竭力事親無終始不及之理惟供
養之有厚薄由貧富之有分限人居富貴有奉於巳而
薄於親者人所不錄天所不容雖處富貴而即貧賤也
人雖居貧賤能約於巳而豐於親者人所推仰天所助
與雖處貧賤而即富貴也作善降之百祥作不善降之
百殃善莫大於孝孝感於天故天與之福所以雖貧賤
而即富貴也罪莫大於不孝不孝感於天故天與之禍
所以雖富貴而即貧賤也善惡之報其猶影響為人子
者可不信乎奉親之道亦不在日用三牲但能承順父
母顔色盡其孝心隨其所有此順天之理也其温厚之
家不可慢於老者盡依養老之方勵力行之其貧下闕
乏之家養老之法雖有奉行之心而無奉行之力者但
隨家豐儉竭力於親約禮設具使老者知其罄力事奉
而止將見孝心感格隂靈默祐如姜詩之躍鯉孟宗之泣
笋無非孝感所致此行孝之明驗也慮孝子順孫有窘
乏不能依此法者意有不足故立此貧富禍福之說以
齊之
戒忌保護第七
人萬物中一物也不能逃天地之數若天癸數窮則精
血耗竭神氣浮弱返同小兒全假將護以助衰晚若遇
水火兵寇非横驚怖之事必先扶侍老人於安穏處避
之不可喧忙驚動尊年之人一遭大驚便致冒昩因生
餘疾凡喪葬凶禍不可令弔疾病危困不可令驚悲哀
憂愁不可令人預報穢惡臭敗不可令食粘硬毒物不
可令飡敝漏卑濕不可令居卒風暴寒不可令冒煩暑
燠熱不可令中動作行步不可令勞暮夜之食不可令
飽隂霧晦暝不可令饑假借鞍馬不可令乘偏僻藥餌
不可令服廢宅欹宇不可令入墳園塚墓不可令遊危
險之地不可令行澗淵之水不可令渡闇昧之室不可
令孤凶禍遠報不可令知輕薄婢使不可令親家緣冗
事不可令管若此事類頗多不克備舉但人子悉意深
慮過為之防稍不便於老人者皆宜忌之以保長年常
宜遊息精藍崇尚佛事使神識趣向一歸善道此養老
之竒術也
四時養老總序第八
四時調神論曰隂陽四時者萬物終始死生之本也逆
之則災害生從之則苛疾不起是謂得道春温以生之
夏熱以長之秋涼以收之冬寒以藏之若氣反於時則
皆為疾癘此天之常道也順之則生逆之則病經曰觀
天之道執天之行盡矣人能執天道生殺之理法四時
運用而行自然疾病不生長年可保其黃髮之人五臓
氣虛精神耗竭若稍失節宣即動成危瘵蓋老人勌惰
不能自調在人資養以延遐算為人子者深宜察其寒
温審其饘藥依四時攝養之方順五行休王之氣恭恪
奉親慎無懈怠今集老人四時通用備疾藥法具陳於
左(此方多用寒藥蓋北人所宜凡用藥者宜參處之)
四時通用男女婦人方
治老人風熱上攻頭旋運悶喜卧怔悸起即欲倒背急
身強旋覆花散(女人通用)
旋覆花(半兩)前胡(一兩)麥門冬(一兩去心)
蔓荆子(半兩)白术(二分)枳殼(二分去穰麵炒)
甘菊花(三分)半夏(半兩薑汁煮)防風(半兩)
大黃(虛人者用石膏)獨活(半兩)甘草(半兩)
右為末每服三錢水一中盞入薑半分同煎至六分
去滓温服不計時候
老人補壯筋骨治風走疰疼痛並風氣上攻下疰羌活
丸
羌活牛膝(酒浴過焙乾)川練子白附子
舶上茴香黃耆(去皮剉)青鹽巴戟(去心)
黑附子(炮裂去皮臍)沙苑白蒺藜
右件等分一處擣羅為末酒煮麵糊為丸如梧桐子
大每服十丸空心臨卧鹽湯下看老少加减服
老人和脾胃氣進飲食止痰逆療腹痛氣調中木香人
參散(男子女人通用方)
木香(半兩)人參(去蘆頭半兩)茯苓(去黑皮一分)白术(半兩微炒)
肉豆蔲(去皮一分)枇杷葉(去毛一分)厚朴(去粗皮用薑汁製)丁香(半兩)
藿香葉(一分)甘草(半兩炙)乾薑(半兩炮)陳皮(半兩湯浸去穰)
右件一十二味修事了秤分兩擣羅為末每服二錢
水一盞入生薑錢一片棗二枚同煎至六分去滓温
服此藥老人常服合喫
老人和脾胃氣治胷膈疰悶心腹刺痛不思飲食枳殼
木香散(男子女人通用此方)
木香(一兩)神麯(杵末炒四兩)京三稜(四兩炮)青橘皮(去穰三兩)
甘草(三兩炮)益智(去皮三兩)白芷(一兩)桂心(三兩)莪术(三兩炮)
白术(微炒二兩)枳殼(麵炒炮)
右件藥擣羅為末每服二錢水一盞入生薑鹽各少
許同煎至七分併滓熱服
解老人四時傷寒四順散(男子女人同用此方)
麻黃(去節)杏仁(去皮)甘草(炙)荆芥穗(已上各等分)
右同杵為末每服一錢入鹽湯點熱服
治老人心脾積熱或流疰脚膝疼痛黃耆散(男子女人通用)
黃耆赤芍藥牡丹皮香白芷沙參
甘草(炙)肉桂(去皮)柴胡(去苖)當歸(洗後炙)
右件等分擣羅為末每服二錢水一盞薑三片煎至
五分日進三服春冬每煎時入蜜蒸瓜蔞煎半匙忌
粘食炙煿等物
橘皮煮散益元氣和脾胃治傷寒(此名不換金散但心腹諸疾並用療之男)
(子女人通用)
橘皮(去穰秤一兩用)人參茯苓白术(各一兩)木香(一分)
乾薑(炮)官桂(半兩去皮秤)梹榔(一兩雞心者用)草豆蔲(二箇去皮)
半夏(一分麩炒)厚朴(半兩入薑一分同秤碎炒乾)枳殼(半兩去穰麩炒)
訶棃勒(五箇煨熟去核)甘草(半兩炮)
右件擣羅為末每服一大錢水一盞薑棗同煎至七
分熱喫不問食前食後並宜服忌如常
治老人臟腑冷熱不調裏急後重闌門不和香白芷散
(男子女人通用)
當歸(三錢洗)香白芷(三錢洗)茯苓(三錢去皮)枳殼(三錢麩炒)
木香(一錢)
右件為末每服一錢水半盞生薑少許同煎至四分
温服
治老人大小便不通勻氣散(通用)
生薑(半兩)葱一莖(和根葉泥用)鹽一捻豉(三十粒)
右件四味擣爛安臍中良久便通
治老人小便不通地龍膏
白項地龍茴香(用時看多少)
右件杵汁傾於臍内自然便通
治老人脚膝疼痛不能履地七聖散
杜仲續斷萆薢防風獨活牛膝(酒浸一宿)
甘草(已上各一兩)
右件為末每服二錢酒調下
治老人脾胃一切病温白圓兼治脾不承受吐逆瀉痢
及宿食不消方(通用)
半夏(二兩湯洗薑汁浸)白术(一兩炮)丁香(一分)
右件為末用生薑自然汁和飛麵為糊搜和前藥末
為丸如梧桐子大濃煎生薑湯下十丸空心服如腹
疼並嘔逆食後
藁本散治婦人血氣丈夫筋骨風四肢軟弱及卒中急
風並寸白蟲但常服並皆攻治或要出汗解傷寒湯使
如後(此方是孟相公進過)
藁本牛膝(酒浸一宿焙乾)當歸麻黃(去節已上各一兩)
羌活獨活防風肉桂(去粗皮秤)芍藥菊花
續斷五加皮芎藭甘草赤箭枳殼(麩炒去穰)
(已上各半兩)黑附子(大者一箇炮製去皮臍)細辛(一分去葉秤)
右件藥一十八味並湏州土好者使水洗過細剉焙
乾擣羅為末空心温酒下二錢如不飲酒薄苛湯下
發汗解傷寒熱葱白酒下二錢併服三五服為妙
治老人風冷展筋骨續斷散方
續斷(一兩)牛膝(二兩)芎(一兩)木瓜(二兩)
右為細末空心時温酒調下一大錢
墜痰化涎和脾胃人參半夏丸
半夏(一兩生薑四兩取汁先以湯洗半夏七遍浸三日後於日内煎乾切作餅子焙乾)
白礬(一兩)人參(一兩)茯苓(一兩去皮)
右為末以蒸餅水浸過却用紙裹煨熟為丸如菉豆
大每日空心夜卧用淡生薑湯下十五丸開胃口薑
棗湯下風涎用皂角一條薑三片蘿蔔三片同煎湯
下
治老人暖食藥丁香丸消食治一切氣悶止醋心腹脹
利胸膈逐積滯方(男子婦人通用)
大烏梅(一箇湏是有裙襴者)巴豆(一箇新肥者和皮用)香墨(末抄半錢)
揀丁香(五箇湏是新者用)胡椒(五粒湏是黑者)乾漆(末抄半錢先炒為末)
桂花(末抄半錢香墨乾漆桂花三味研入)
右為末用馬尾羅子羅過用醋麵糊為劑臼中杵令
勻如菉豆大温酒下五丸至七丸茶下亦得或入蠟
茶末抄三錢更妙
香草散治婦人氣羸腸寒便白食傷積滯冷結腸不成
温脾肺活榮生肌進食益衝任二經
䕡茹桔梗白芷當歸地榆芍藥
㯽榔白荳蔲(各半兩)麝香(一錢)
右為末每服二錢水一盞薑棗同煎至數沸通口食
前日進三服
香枳湯治老人大腸秘&KR2723;調風順氣(男子婦人通用)
枳殼(去穰麩炒)防風(一兩)甘草(半兩炙)
右為末每服二錢百沸湯點服空心食前各一服
治婦人男子久積虚敗壯元補血徤胃暖脾止痰逆消
飲食北亭丸
北亭(二兩去除砂石)阿魏(半兩同&KR1216;砂研令細醋化去砂石)川當歸(淨洗去苗稍用)
厚朴(去皮薑汁炙令黃色)陳橘皮(去穰用紅)官桂(去皮秤)乾薑(炮)甘草
(炙)川芎胡椒(揀好者)縮砂(去皮用)大附子(炮去皮臍已上各秤四兩)
茯苓(二兩)青鹽(二兩與&KR1216;砂阿魏同醋研去沙土)白术(米泔水侵一宿切作片子焙乾)
五味子(一兩半去沙土用之)
右件依法修事為末將&KR1216;砂阿魏醋入麵看多少同
煎稀糊下藥更煉好蜜同搜和拌勻再入臼中杵千
百下丸如酸棗大每服一丸空心鹽湯茶酒任
下嚼破女人一切病患並宜服此
治老人一切風烏犀丸
天麻(二兩)地榆(一兩)元參(一兩)川烏頭(一兩炮製去皮)
龍腦薄荷(四兩)藿香葉(一兩)皂角(三挺不蛀者燒紅入水中浸之)
龍腦(少許)麝香(少許)
右為末煉蜜為膏如皂子大每服一丸嚼喫小兒半
丸已下薄荷茶酒調下
鎮心丸飬老人心氣令不健忘聰耳明目方
辰砂(一兩)桂(一兩)遠志(去心)人參(已上各一兩)茯苓(二兩)
麥門冬(去心)石菖蒲乾地黃(各一兩半)已上除辰砂
並為末合勻
右煉蜜為丸如桐子大空心薄荷酒吞下十丸至十
五丸留少硃砂為衣益心氣飬神宜常服
治老人脾肺客熱上焦滯痰凉心潤肺消壅枇杷葉散
(王昉進男子女人通用)
枇杷葉(炙去毛)人參茯苓白术羌活黃耆(各一)
(兩)甘草(炙)半夏(湯洗去滑切破焙乾各半兩)
右為末每服二錢水一盞入生薑薄荷煎至七分食
後臨卧温服
羌活散治老人耳聾眼時頭項腰背疼痛渾身瘡癬此
乃腎臟風所攻也
羌活枳殼(麩炒去穰)半夏(湯浸七遍)甘草(炙)大腹子
防風桑白皮(各等分)
右為粗末每服二錢水一盞生薑煎至七分温服早
辰日午時臨卧各一服
搜風順氣治老人百疾七聖丸(男子女人通用)
㯽榔木香川芎羌活桂心(各一兩)郁李仁(一兩)
(去皮尖炒令黃色)大黃(一兩一分炒)
右為末煉蜜為丸桐子大不計時候温酒下七丸要
利動即加七丸淡薑湯下亦得
春時攝養第九
春屬木主發生宜戒殺茂於恩惠以頥生氣春肝氣王
肝屬木其味酸木能勝土土屬脾主甘當春之時其飲
食之味宜减酸益甘以飬脾氣肝氣盛者調虚氣以利
之順之則安逆之則少陽不生肝氣内變春時陽氣初
昇萬物萌發正二月間乍寒乍熱高年之人多有宿疾
春氣所攻則精神昏倦宿患發動又復經冬已來擁爐
熏衾㗖炙飲熱至春成積多所發泄致體熱頭昏膈壅
涎𠻳四肢勞倦腰脚不任皆冬所發之疾也常宜體候
若稍利恐傷臓腑别生和氣凉膈化痰之藥消解或只
選食治方中性稍凉利飲食調停與進自然通暢若别
無疾狀不湏服藥常擇和暖日引侍尊親於園亭樓閣
虛敞之處使放意登眺用攄滯懷以暢生氣時尋花木
遊賞以快其意不令孤坐獨眠自生鬱悶春時若親朋
請召老人意欲從歡任自遨遊常令嫡親侍從惟酒不
可過飲春時人家多造冷饌米食等不令下與如水團
兼粽粘冷肥僻之物多傷脾胃難得消化大不益老人
切宜看承春時遇天氣燠暖不可頓减綿衣緣老人氣
弱骨疎怯風冷易傷肌體但多穿夾衣遇暖之時一重
漸减一重即不致暴傷也今具春時湯藥如後
春時用諸藥方
治老人春時多昏倦細辛散明目和脾胃除風氣去痰
涎(男子女人通用)
細辛(一兩去土)芎(二兩)甘草(半兩炙)
右為末每服一大錢以水一盞煎至六分熱呷可常
服
治老人春時熱毒風攻頸項頭痛面腫及風毒眼&KR2723;菊
花散
菊花前胡旋覆花芍藥元參苦參
防風(各等分)
右為末食後臨卧用温酒調下三錢不飲酒用米飲
調下亦得
治老人春時頭目不利昏昏如醉壯熱頭疼有似傷寒
惺惺丸(通用)
桔梗細辛人參甘草茯苓瓜蔞根
白术(各一兩)
右為末煉蜜為丸如彈子大每服一丸温水化破治
頭痛腰痛藥入口當下便惺惺
治老人春時多偏正頭疼神效方(通用)
旋覆花(一兩焙)白僵蠶(一兩炒)石膏(一分細研)
右件為末以葱煨熟和根同杵為丸桐子大急痛用
葱茶下二丸慢痛不過二服
治老人春時胸膈不利或時滿悶墜痰飲子
半夏(不計多少用湯洗十遍為末)生薑(一大塊)棗七枚
右二味以水二盞藥末二錢慢火煎至七分臨卧時
去生薑頻服
老人春時宜喫延年草進食順氣御藥院常合進(通用)
青橘皮(四兩浸洗去穰)甘草(二兩為細末)鹽(二兩半炒)
右三味先洗浸橘皮去苦水微焙入甘草同焙乾後
入鹽每早辰嚼三兩葉子通滯氣大好
治老人春時諸般眼疾發動黃耆散兼治口鼻生瘡
黃耆川芎防風甘草白蒺藜(略炒杵去尖出火毒已上)
(各一兩)甘菊花(三分不得用新菊)
右净洗晒乾勿更近火擣為末每服二錢早辰空心
日午臨卧各一服乾嚥或米飲調下暴赤風毒淚昏
&KR2723;痛痒等眼只三服三兩日永效内外障眼久服方
退忌房室毒物火上食凡患眼切不得頭上針絡出
血及服皂角牽牛等藥取一時之快並大損眼
治老人春時胸膈不利痰壅氣噎及咽喉諸疾黍粘湯
方
黍粘子(三兩炒令香熟)甘草(半兩炙)
右為末擣羅細末每服一錢食後臨卧如常點之
夏時攝養第十
夏屬火主於長養夏心氣王心主火味屬苦火能剋金
金屬肺肺主辛其飲食之味當夏之時宜减苦增辛以
養肺氣心氣盛者調呵氣以疎之順之則安逆之則太
陽不長心氣内洞盛夏之月最難治攝隂氣内伏暑毒
外蒸縱意當風任性食冷故人多暴泄之患惟是老人
尤宜保護若簷下過道穿隙破窗皆不可納凉此為賊
風中人暴毒宜居虚堂净室水次木隂潔淨之處自有
清凉每日凌晨進温平順氣湯散一服飲食温軟不令
太飽畏日長永但時復進之渴宜飲粟米温飲豆蔲熟
水生冷肥膩尤宜减之緣老人氣弱當夏之時納隂在
内以隂弱之腹當冷肥之物則多成滑泄一傷正氣卒
難補復切宜慎之若湏要食瓜菓之類量虛實少為進
之緣老人思食之物若有違阻意便不樂但隨意與之
纔食之際以方便之言解之往往知味便休不逆其意
自無所損若是氣弱老人夏至已後宜服不燥熱平補
腎氣暖藥三二十服以助元氣若蓯蓉丸八味丸之類
宜往潔雅寺院中擇虚敞處以其所好之物悦之若要
寢息但任其意不可令久眠但時時令歇久則神昏直
召年高相協之人日陪閒話論往昔之事自然喜悦忘
其暑毒細湯名茶時為進之晚凉方歸謹選夏時湯藥
如後
夏時用藥諸方
治老人夏多冷氣發動胸膈氣滯噎塞脾胃不和可思
飲食豆蔲散
草豆蔲(四兩以薑四兩炒香黃為度和薑用)大麥蘖子(十兩炒黃)
神麴(四兩炒黃)杏仁(四兩去尖炒熟)甘草(四兩炙)乾薑(二兩炮製)
右為末每服一錢如茶點之不計時候服
治老人夏月宜服平補下元明目蓯蓉丸
蓯蓉(四兩)巴戟(二兩)菊花(二兩)枸把子(二兩)
右為末煉蜜為丸桐子大每服鹽湯下二十丸
治老人夏月暴發腹痛及泄瀉木香丸
輕好全乾蝎(二十箇每箇擘三兩段子於慢火上炒令黃熟)揀好胡椒(三百粒生)
木香(一分)
右件同藥擣為末濕紙裹燒粟米飯為丸如菉豆大
如患腹痛每服十五丸煎燈心陳橘皮生薑湯下大
便不調及泄瀉每服十五丸煎陳橘皮湯下
治老人夏月脾胃忽生冷氣心腹脹滿疼悶泄瀉不止
訶子散
訶子皮(五箇)大腹(五箇去皮)甘草(半兩炙)白术(半兩微炒)
草豆&KR1740;(十四箇用麵褁燒令麵熟黃去麵并皮用)人參(去蘆頭半兩)
右為末每服二錢水一盞入生薑少許棗二箇同煎
至六分去滓温服
治老人夏月因食冷氣積滯或心腹疼痛等宜常服
京三稜(三兩濕紙褁煨熟透别杵)蓬莪术(二兩同上)烏藥(二兩)
益智(去皮二兩)甘草(三兩炙)陳橘皮(二兩如烏藥用厚朴亦得)
右為末每服入鹽點之不計時候一錢
治老人夏月宜服三聖丸袪逐風冷氣進食和胃去痰
滯腰膝冷痛
葳靈仙(淨洗去土揀擇焙乾秤五兩)乾薑(二兩炮製)烏頭(二兩炮製去皮)
(臍秤)
右件為末煮棗肉為丸如梧子大每服十五丸至二
十丸温薑湯下
治老人夏月宜服平補楮實丸方駐顔壯筋骨補益元
藏療積冷虚乏一切氣疾暖胃進酒食久服令人輕健
此神效方
楮實(半斤輕杵去白及膜揀擇淨微微炒)鹿茸(四兩茄子茸為上其次亦得淨瓮上炙令)
(黃色如無則鹿角屑代之亦妙)大附子(四兩炮去皮臍出火毒)懷州牛膝
(四兩去蘆頭酒浸二宿焙)紫巴戟(四兩洗去心)金釵石斛(四兩去根揀淨)
(細細切之)川乾薑(二兩炮製急於新水内淨過)肉桂(二兩去粗皮)
右件八味為末楮實子一味用砂盆别研二日令爛
細後旋入前藥末同研拌令細勻入煮棗肉同研拌
得所方入鐵臼杵二千下丸如桐子大每服三十丸
温酒下忌牛肉豉汁
治老人百疾常服四順湯
神麴(四兩入生薑四兩去皮一處作餅子焙乾)甘草(一兩半炙黃)
草豆蔲(一兩半先炮熟去皮細剉用)大麥蘖子(二兩炒香熟)
右件為末鹽點之一錢
婦人年老夏月平補血海活血去風五倍丸
五焙子(二兩)川芎(二兩剉細)菊花(二兩)荆芥穗(二兩)
旋覆花(二兩)
右為末蜜為丸如桐子大每日空心五更晚食後鹽
湯酒下十五丸喫至半月日覺見漸安手足有力眼
目鮮明進得飲食大王血海請每一日三服若見大
叚安樂一日只喫一服尤佳
治老人脾胃弱不思飲食吐瀉霍亂理中丸
人參甘草乾薑白术(各等分)
右為末煉蜜為丸桐子大每服十五丸食前服
夏月消食和氣橘紅散
陳橘皮(一斤半湯浸洗五七度用淨巾拭乾後用生薑五兩取自然汁拌橘皮令勻淹一宿焙乾)
(秤一斤)肉荳蔲(半兩)甘草(五兩)
右先將甘草寸截用白鹽五兩一處同炒候鹽紅色
甘草赤色為度一處為末如茶點之
夏月平胃補老人元藏虚弱腑氣不順壯筋骨益顔容
固精髓八仙丸
澤瀉(三兩)茯苓(二兩去粗皮)牡丹(三兩)官桂(二兩)
附子(三兩炮去皮臍)生乾地黃(八兩洗乾杵)山茱萸(四兩)
乾薯藥(四兩微炒炙)
右事持了焙乾惟桂不焙為末煉蜜為丸如桐子大
每日空心温酒或鹽湯下三十丸
秋時攝養第十一
秋屬金主於肅殺秋肺氣王肺屬金味屬辛金能尅木
木屬肝肝主酸當秋之時其飲食之味宜減辛增酸以
養肝氣肺氣盛者調呬氣以洩之順之則安逆之則太
隂不收肺氣焦滿秋時凄風慘雨草木黃落高年之人
身雖老弱心亦如壯秋時思念往昔親朋動多傷感季
秋之後水冷草枯多發宿患此時人子最宜承奉晨昏
體悉舉止看詳若顔色不樂便須多方誘說使役其心
神則忘其秋思其新登五穀不宜與食易動人宿疾
若素知宿患秋終多發或痰涎喘𠻳或風眩痹癖或秘
泄勞倦或寒熱進退計其所發之疾預於未發已前擇
其中和應病之藥預與服食止其欲發今布秋時湯藥
如後
秋時用諸藥方
治老人一切瀉痢七寳丹此藥如久患瀉痢諸藥療不
差者服此藥無不差若老人反脾洩滑大宜服此藥
附子(炮)當歸陳橘皮乾薑(已上各一兩)吳茱萸
厚朴(以薑汁炙)南椒(已上三味各半兩)舶上硫黃(一兩)
右件七味細剉以慢火焙過擣羅為末與硫黃末同
拌勻一處煎米醋和作兩劑却以白麵半斤和令得
所亦令分作兩劑用裹藥如燒餅法用文武火煨令
麵熟為度去却麵於臼中擣三百下丸如桐子大如
患諸般瀉痢以米湯下二十丸空心日午服如患氣
痛及宿食不消以薑鹽湯下二十丸空心日午服如
患氣痛及宿冷並無忌此方如神如聖其效無及
治老人乘秋臟腑虚冷滑泄不定攝脾丸
木香訶子(炮去核)厚朴(生薑汁炙)五倍子白术(各等)
(分)
右為末用燒粟米飯為丸桐子大每服十丸米飲送
下
治老人秋肺壅滯涎𠻳間作胃脘痰滯塞悶不快葳靈
仙丸
乾薄荷(取末一兩)皂角(一斤不蛀肥者以河水浸洗去黑皮用銀石器内用河水軟揉去滓)
(絹濾去渣熬成膏)葳靈仙(洗擇去土焙乾為末四兩)
右入前膏搜丸如桐子大每服三十丸臨卧生薑湯
吞下
治老人脾臟泄瀉中心氣不和精神倦怠不思飲食神
授高青丸
高良薑青木香(各一兩)
右二味為末煮棗肉為丸桐子大乾薑湯下十五丸
至二十丸
治老人秋後多發𠻳遠年一切𠻳疾並勞𠻳痰壅保救
丹
蛤蚧(一箇如是丈夫患取腰前一截雄者用之女人患取雌者腰後一截用之)不蛀皂
角(二挺塗酥炙去黑皮並子)乾地黃(一分熟蒸如餳)五味子(一分)杏
仁(一分去皮尖用童子小便浸一伏時入蜜炒黃色)半夏(一分漿水煮三七遍)丁
香(少許)
右為末煉蜜為丸如桐子大每日食前一服五丸薑
湯下
治老人膈滯肺疾痰𠻳生薑湯
杏仁(四兩去皮尖)生薑(六兩去皮細横切之)甘草(三分)桃仁(半兩)
(去皮尖)鹽花(三兩)
右以杏仁桃仁薑濕紙同裹煨沙盆内研極細後入
甘草鹽再研㓗器貯之湯點服
治諸般腹瀉不止及年高久瀉健脾散
川烏頭(炮去皮臍三分)厚朴(去皮薑汁製)甘草(炙)乾薑(炮各)
(一兩)
右為末每服一錢水三合生薑二片煎至二合熱服
併進二服立止
冬時攝養第十二
冬屬水主於歛藏冬腎氣旺屬水味屬鹹水尅火火屬
心心主苦當冬之時其飲食之味宜减鹹而增苦以養
心氣腎氣盛者調吹氣以平之順之則安逆之則少隂
不藏腎之水獨沉三冬之月最宜居處密室温暖衾服
調其飲食適其寒温大寒之日山藥酒肉酒時進一杯
以扶衰弱以禦寒氣不可輕出觸冒寒風緣老人血氣
虚怯真陽氣少若感寒邪便成疾患多為𠻳吐逆麻痺
昏眩之疾冬燥煎爐之物尤宜少食冬月陽氣在内隂
氣在外池沼之中冰堅如石地裂横璺寒從下起人亦
如是故盛冬月人多患膈氣滿急之疾老人多有上熱
下冷之患如冬月陽氣在内虚陽上攻若食炙煿燥熱
之物故多有壅噎痰𠻳眼目之疾亦不宜澡沐陽氣内
藴之時若加湯火所逼須出大汗高年人陽氣發泄骨
肉疎薄昜於傷動多感外疾惟早眠晚起以避霜威晨
朝宜飲少醇酒然後進粥臨卧宜服微凉膈化痰藥一
服今列冬時湯藥如後
冬時用藥諸方
治老人大腸風燥氣秘陳橘皮(霍大使與馮尚藥同定此方)
陳橘皮(去穰一兩)㯽榔(細剉半兩)木香(一分)羌活(去蘆頭半兩)
防風(去蘆頭半兩)青皮子(去穰半兩)枳殼(麵炒去穰半兩)不蛀
皂角(兩挺去黑皮酥炙黃)郁李仁(一兩去皮尖炒黃)牽牛(微炒杵細羅取)
(末二兩)
右為末郁李仁牽牛同研拌勻煉蜜為丸桐子大每
服二十丸食前用薑湯下未利漸加三十丸以利為
度
老人有熱壅滯不快大腸時秘結諸熱毒生瘡搜風順
氣牽牛丸
牽牛(二兩飯甑蒸過)木通(一兩)青橘(一兩去穰)桑白皮(一兩)
赤芍藥(一兩)木香(半兩)
右為末煉蜜為丸如桐子大每服十五丸至二十丸
丈夫酒下婦人血氣醋湯下
解老人熱秘方
大附子一箇燒留性研為末每服一錢熱酒調下
食治養老序第十三
昔聖人詮置藥石療諸疾病者以其五臟本於五行五
行有相生勝之理也榮衛本於隂陽隂陽有順逆之理
也故萬物皆稟隂陽五行而生有五色焉有五味焉有
寒熱焉有良毒焉人取其色味熱良毒之性歸之五行
處以為藥以治諸疾順五行之氣者以相生之物為藥
以養之逆五行之氣者以相勝之物為藥以攻之或瀉
母以利子或益子以補母此用藥之竒法也經曰天地
萬物之盗人萬物之盗人所以盗萬物為資養之法其
水陸之物為飲食者不啻千品其五色五味冷熱補瀉
之性亦皆稟於隂陽五行與藥無殊大體用藥之法以
冷治熱以熱治冷實則瀉之虚則補之此用藥之大要
也人若能知其食性調而用之則倍勝於藥也緣老人
之性皆厭於藥而喜於食以食治疾勝於用藥况是老
人之疾慎於吐利尤宜食以治之凡老人有患宜先以
食治食治未愈然後命藥此養老人之大法也是以善
治病者不如善慎疾善治藥者不如善治食今以食醫
心鏡食療本草詮食要法諸家治饌洎太平聖惠方食
治諸法類成養老食治方各開門目用治諸疾具列於
左為人子者宜留意焉
食治老人諸疾方第十四
食治養老益氣方食治眼目方
食治耳聾耳鳴方食治五勞七傷方
食治虚損羸瘦方食治脾胃氣弱方
食治瀉痢方食治渴熱方
食治水氣方食治喘𠻳方
食治脚氣方食治腰脚疼痛方
食治諸淋方食治噎塞方
食治冷氣方食治諸痔方
食治諸風方
食治養老益氣方
食治老人補虚益氣牛乳方
牛乳(五升)蓽茇末(一兩)
右件藥入銀器内以水三升和乳合煎取三升後入
瓷合中每於食前煖一小盞服之
食治老人補虚羸乏氣力法製猪肚方
獖猪肚(一枚洗如食法)人參(半兩去蘆頭)乾薑(二錢炮製剉)
椒(二錢去目不開口者微炒去汗)葱白(七莖去鬚切)糯米(三合)
右件擣為末入米合和相得入猪肚内縫合勿令洩
氣以水五升於鐺内微火煮令爛熟空心服放温服
之次煖酒一中盞飲之
老人益氣牛乳方
牛乳最宜老人平補血脈益心長肌肉令人身體康
強潤澤面目光悦志不衰故為人子者常須供之以
為常食或為乳餅或作斷乳等恒使恣意充足為度
此物勝肉遠矣
食治老人養老以藥水飲牛取乳服食方
鍾乳(一斤上好者細研)人參(三兩去蘆頭)甘草(五兩炙微赤剉)乾地黃(三兩)
黃耆(二兩剉)杜仲(三兩去皺皮用)肉蓯蓉(六兩)白茯苓(五兩)麥門冬
(四兩去心)薯蕷(六兩)石斛(二兩去根剉)
右藥為末以水三斗先煮粟米七升為粥放盆内用
藥一兩攪令勻少和冷水與渴牛飲之令足不足更
飲之一日飲時患渴不飲清水平旦取牛乳服之生
熟任意牛須三歲以上七歲以下純黃色者為上餘
色為下其乳常令犢子飲之若犢子不飲者其乳動
氣不堪服也慎蒜猪魚生冷陳臭其乳牛清潔養之
洗刷飲飼須如法用心看之
食治老人頻遭重病虚羸不可平復宜服此枸把煎方
生枸把根(細剉一斗以水五斗煮取一斗五升澄清)白羊脊骨(一貝剉碎)
右件藥以微火煎取五升去滓取入瓷合中每服一
合與酒一小盞合煖每於食前温服
食治老人補五勞七傷虚損法煮羊頭方
白羊頭蹄(一副頭蹄須用草火燒令黃色刮去灰塵)胡椒(半兩)萆苃(半兩)
乾薑(半兩)葱白(切半升)豉(半斤)
右件藥先以水煮頭蹄半熟内藥更煮令爛去骨空
腹適性食之日食一具滿七具即止禁生冷醋滑五
辛陳臭猪雞等七日
治老人大虚羸困極宜服煎猪肪方
猪肪(不中水者半斤)
右入葱白一莖於銚内煎令葱黃即止候冷暖如身
體空腹頻服之令盡暖蓋覆卧至日晡後乃白粥調
糜過三日後宜服羊肝羹
羊肝羹方
羊肝(一具去筋膜細切)羊脊&KR1569;肉(二條細切)麴末(半兩)枸杞根(五斤)
(剉以水一斗五升煮取四升去滓)
右用枸杞汁煮前羊肝等令爛入䜴一小盞葱白七
莖切以五味調和作羹空腹食之後三日慎食如上
法
食治老人補虚勞油麵餺飥方
生胡麻油(一斤)浙粳米泔清(一斤)
右二味以微火煎盡泔清乃止出貯之取合鹽湯二
合將和麵作餺飥煮令熟入五味食之
食治眼目方
食治老人肝臟虚弱遠視無力補肝猪肝羹方
猪肝(一具細切去筋膜)葱白(一握去鬚切)雞子(二枚)
右以䜴汁中煮作羹臨熟打破雞子投在内食之
又方
青羊肝(一具細切水煮熟漉乾)
右以鹽醬醋和食之立效
又方
葱子(半升炒熟)
右為末每服一匙以水二大盞煎取一盞去滓入米
煮粥食之
食治老人青白翳明目除邪氣利大腸去寒熱馬齒實
拌葱䜴粥方
馬齒實(一升)
右為末每服一匙煮葱豉粥和攪食之馬齒菜作羹
粥喫並明目極佳
食治老人肝臟風虚眼暗烏雞肝粥方
烏雞肝(一具細切)
右以豉和米作羹粥食之
食治老人目暗不明蒼耳粥方
右件擣蒼耳子爛用布絞濾以水一升取汁和米煮
粥食之或作散煎服亦佳
食治老人熱發眼赤澀痛梔子仁粥方
梔子仁(一兩)
右為末分為四服每服用米三合煮粥臨熟時下梔
子末一分攪令勻食之
食治老人益精氣強志意聰耳目雞頭實粥方
雞頭實(三合)
右煮令熟去殼研如膏入粳米一合煮粥空腹食
治老人補中明目利小便蔓菁粥方
蔓菁子(二合)粳米(三合)
右擣碎入水二大盞絞瀘取汁著米煮粥空心食之
食老人益耳目聰明補中強志蓮實粥方
蓮實(半兩去皮細切)糯米(三合)
右先以水煮蓮實令熟次入糯米作粥候熟入蓮實
攪令勻熱食之
食治老人膈上風熱頭目赤痛目赤昏>昏>竹葉粥方
竹葉(五十片洗淨)石膏(三兩)沙糖(一兩)浙粳米(三合)
右以水三大盞煎石膏等二味取二盞去滓澄清用
煮粥熟入沙塘食之
食治耳聾耳鳴諸方
食治老人久患耳聾養腎臟強骨氣磁石猪腎羹方
磁石(一斤杵碎水淘去赤用綿裹)猪腎(一對去脂膜細切)
右以水五升煮磁石取二升去磁石投腎調和以葱
豉薑椒作羹空腹食之作粥及入酒並得磁石常留
起依前法用之
食治老人腎氣虚損耳聾鹿腎粥方
鹿腎(一對去脂膜切)粳米(三合)
右於䜴汁中相和煮作粥入五味如法調和空腹食
之作羹及作酒並得
食治老人五臟氣壅耳聾烏雞膏粥方
烏雞脂(一兩)粳米(三合)
右相合煮粥入五味調和空腹食之烏雞脂和酒飲
亦佳
食治老人耳聾不差鯉魚腦髓粥方
鯉魚腦髓(二兩)粳米(三合)
右煮粥以五味調和空腹食之
食治老人腎臟氣憊耳聾猪腎粥方
猪腎(一兩去膜細切)葱白(二莖去鬚切)人參(一分去蘆頭)防風(一分去蘆)
粳米(二合)薤白(去莖去鬚)
右件藥末并米葱薤白著水下鍋中煮候粥臨熟撥
開中心下腎莫攪動慢火更煮良久入五味空腹服
之
食治五勞七傷諸方
食治老人五勞七傷下焦虚冷小便遺精宜食暖腰壯
陽道餅子方
附子(一兩炮製去皮臍)神麵麴(三兩)乾薑(一兩炮製剉)桂心(一兩)五味
子(一兩)肉蓯蓉(一兩半酒浸一宿刮去皺皮炙乾)兔絲子(一兩酒浸三日暴乾為末)
羊髓(二兩)大棗(二十枚煮去皮核)酥(二兩)蜜(四兩)白麵(一斤)黃牛乳(一斤)
(半)漢椒(半兩去目及閉口者微炒去汗)
右為末入麵以酥蜜髓乳相和入棗瓤熟搜於盆中
蓋覆勿令通風半日久即將出更搜令熟捍作糊餅
大面上以筋挑之即入爐&KR1582;中上下以火煿令熟每
日空腹食五枚一方入酵和更佳
食治老人五勞七傷益下元壯氣海服經月餘肌肉充
盛老成少年宜服食雌雞粥方
黃雌雞(一隻去毛藏腹)肉蓯蓉(酒浸一宿一兩刮去皺皮切)生薯蕷(一兩切)
阿魏(少許煉過)粳米(二合淘入)
右以上先將雞爛煮擘骨取汁下米及雞肉蓯蓉等
都煮粥入五味空心食之
食治五勞七傷陽氣衰弱腰脚無力宜食羊腎蓯蓉羹
方
羊腎(一對去筋膜脂細切)肉蓯蓉(一兩酒浸一宿刮去皺皮細切)
右件藥和作羹著葱白鹽五味末等一如常法空腹
服之
食治老人五勞七傷陽氣衰弱強益氣力鹿腎粥方
鹿腎(一對去脂膜細切)肉蓯蓉(二兩酒浸一宿刮去皮切)粳米(三合)
右件藥先以水二盞煮米作粥欲熟下鹿腎蓯蓉葱
食治老人虚損羸瘦諸方
食治老人臟腑虚損羸瘦陽氣乏弱雀兒粥方
雀兒(五隻治如食法細切)粟米(一合)葱白(三莖切)
右先將雀兒炒肉次入酒一合煮少時入水二大盞
半下米煮作粥欲熟下葱白五味等候熟空心服之
食治老人虚損羸瘦下焦久冷眼昏耳聾骨汁煮餅方
大羊尾骨(一條以水五大盞煮取汁二大盞五分)葱白(五莖去鬚切)麵(三兩)陳
橘皮(一兩湯浸去白穰焙)羊肉(四兩細切)荆芥(一握)
右件藥都用骨汁煮五七沸去滓用汁少許後搜麵
作索餅却於汁中與羊肉煮入五味空腹服之
食治老人虚損羸瘦助陽壯筋骨羊肉粥方
羊肉(二斤)黃耆(一兩生剉)人參(一兩去蘆頭)白茯苓(一兩)棗(五枚)
粳米(三合)
右件藥先將肉去脂皮取精膂肉留四兩細切餘一
斤十二兩以水五大盞并黃耆等煎取汁三盞去滓
入米煮粥臨熟下切了生肉更煮入五味調和空心
食之
食治老人虚損羸瘦令人肥白光澤雞子索餅方
白麵(四兩)雞子(四兩)白羊肉(四兩炒作臛)
右件以雞子清搜麵作索餅於豉汁中煮令熟入五
味和臛空腹食之
食治老人腎氣損隂痿固痹風濕肢節中痛不可持物
石英水煮粥方
白石英(二十兩)磁石(三十兩槌碎)
右件藥以水二斗器中浸於露地安置夜即揭蓋令
得星月氣每日取水作羹粥及煎茶湯喫皆用之用
却一升即添一升如此經年諸風並差氣力強盛顔
如童子
食治老人脾胃氣弱方
食治老人脾胃氣弱不多食四肢困乏無力黃瘦羊肉
索餅方
白羊肉(四兩)白麵(六兩)生薑汁(二合)
右以薑汁搜麵肉切作臛頭下五味椒葱煮熟空心
食之日一服如常作益佳
食治老人脾胃氣弱飲食不下虚劣羸瘦及氣力衰微
行履不得鯽魚熟鱠方
鯽魚肉(半斤細作鱠)
右投䜴汁中煮令熟下胡椒蒔蘿并薑橘皮等末及
五味空腹食常尤佳
食治老人脾胃氣弱飲食不多羸乏藿菜羹方
藿菜(四兩切之)鯽魚肉(五兩)
右煮作羹下五味椒薑並調少麵空心食之常以三
五日服極補益
食治老人脾胃氣弱不能飲食多困無力釀猪肚方
猪肚(一箇肥者淨洗之)人參末(半兩)橘皮末(半兩)猪脾(二枚細切)
飯(半碗)葱白(半握)
右總内猪肚中相和入椒醬五味訖縫口合蒸之令
爛熟空心漸食之能作三兩劑兼補勞
食治老人脾胃氣弱不多進食行步無力黃瘦氣微見
食即欲吐雞子餺飥方
雞子(三枚)白麵(五兩)白羊肉(五兩作臛頭)
右件以雞子白搜麵如常法作之以五味煮熟空心
食之日一服常作極補虚
食治老人脾胃氣弱食不消化羸瘦舉動無力多卧麴
末索餅子方
麴末(二兩擣為麵)白麵(五兩)生薑汁(三兩)白羊肉(二兩作臛頭)
右以薑汁搜麴末和麵作之加羊肉臛頭及下醬椒
五味煮熟空心食之日一服常服尤益
食治老人脾胃氣弱勞損不下食羊脊粥方
大羊脊骨(一具肥者搥碎)青粱米(四合淨淘)
右以水五升煎取二升汁下米煮作粥空心食之可
下五味常服其功難及甚效
食治老人脾胃氣弱乾嘔不能下食羊血方
羊血(一斤鮮者麵醬作片)葱白(一握)白麵(四兩捍切)
右煮血令熟漸食之三五服極有驗能補益臟腑
食治老人脾胃氣弱虚嘔吐不下食漸加羸瘦粟米粥
方
粟米(四合淨淘)白麵(四兩)
右以粟米拌麵令勻煮作粥空心食之一日一服極
養腎氣和胃
食治老人飲食不下或嘔逆虚弱生薑湯方
生薑(二兩去皮細切)漿水(一升)
右和少鹽煎取七合空心常作開胃進食
食治老人脾胃虚弱惡心不欲飲食常嘔吐虎肉炙方
虎肉(半斤切作臠)葱白(半握細切)
右件以椒醬五味調炙之空心食冷為佳不可熱食
損齒
食治老人脾胃氣弱不多食痿瘦黃雌雞餛飩方
黃雌雞肉(五兩)白麵(七兩)葱白(二合細切)
右以切肉作餛飩下椒醬五味調和煮熟空心食之
日一服皆益臟腑悦澤顔色
食治老人瀉痢諸方
食治老人脾胃氣冷痢白膿涕腰脊疼痛瘦弱無力鯽
魚熟鱠
鯽魚肉(九兩切作鱠)豉汁(七合)乾薑(半兩)橘皮末(半兩)
右以椒醬五味調和豉汁沸即下鱠魚煮熟下二味
空心食之日一服其效尤益
食治老人腸胃冷氣痢下不止赤石脂餺飥方
赤石脂(五兩碎篩如麵)白麵(七兩)
右以赤石脂末和麵搜作之煮熟下葱醬五味臛頭
空心食之三四服皆愈
食治老人脾胃氣冷腸數痢黃雌雞炙方
雌雞(一隻如常法)
右以五味椒醬刷炙之令熟空心漸食之亦甚補益
臟腑
食治老人脾胃虚氣頻頻下痢瘦乏無力猪肝煎
獖猪肝(一具去膜切作片洗去血)好醋(一升)
右以醋煎肝微火令泣盡乾即空心常服之亦明目
温中除冷氣
食治老人脾胃虚弱冷痛泄痢無常不下食椒麵粥方
蜀椒(一兩熬𢷬為末)白麵(四兩)
右和椒拌之令勻即煮空心食之日一服尤佳
食治老人冷熱不調下痢赤白腹痛不止甘草湯方
甘草(一兩切熬)生薑(一兩刮去皮切)烏豆(一合)
右以水一升煎取七合去滓空心服之不過三日服
愈
食治老人赤白痢刺痛不多食痿瘦鯽魚粥方
鯽魚肉(七兩)青粱米(四兩)橘皮末(一分)
右相和煮作粥下五味椒醬葱調和空心食之二服
亦治勞和臟腑
食治老人腸胃虚冷泄痢水穀不分薤白粥方
薤白(一握細切)粳米(四合)葱白(三合細切)
右相和作羹下五味椒醬薑空心食常作取效
食治老人脾虚氣弱食不消化泄痢無定麴末粥方
神麴(二兩炙擣羅為末)青粱米(四合淨淘)
右相和煮粥空心食之常三五服立愈
食治老人赤白痢日夜無度煩熱不止車前子飲
車前子(五合綿裹用水二升煎取一升半汁)青粱米(三合)
右取煎汁煮作飲空心食之日三服最除熱毒
食治老人痢不止日漸黃瘦無力不多食黍米粥方
黍米(四合淨淘)阿膠(一兩炙為末)
右煮粥臨熟下膠末調和空心食之一服尤效
食治老人下痢赤白及水穀不度腹痛馬齒菜方
馬齒菜(一斤淨淘洗)
右煮令熟及熱以五味或薑醋漸食之其功無比
食治老人煩渴熱諸方
食治老人煩渴口乾骨節煩熱枸杞飲方
枸把根白皮(一升)小麥(一升淨淘)粳米(三合研)
右以水一斗煮二味取七升汁下米作飲渴即漸服
之
食治老人煩渴不止飲水不定轉渴舌捲乾焦大麥湯
方
大麥(二升)赤餳(二合)
右以水七升煎取五升去滓下餳調之渴即服愈
食治老人煩渴小便黃色無度黃雌雞羹方
黃雌雞(一隻如常法)粳米(二合淘淨)葱白(一握)
右切雞和煮作羹下五味少著鹽空心食之漸進當
效
食治老人消渴熱中飲水不止小便無度煩熱猪肚方
猪肚(一具肥者淨洗之)葱白(一握)豉(五合綿褁)
右煮爛熟下五味調和空心切漸食之渴即飲汁亦
治勞熱皆差
食治老人煩渴臟腑乾枯渴不止野雞臛方
野雞(一隻如常法)葱白(一握)粳米(二合細研)
右切作相和羹作臛下五味椒醬空心食心常作服
佳妙
食治老人煩渴飲水不足日漸羸瘦困弱兔頭飲方
兔頭(一枚淨洗之)豉心(五合綿裹)
右以水七升煮取五升汁渴即漸飲之最效
食治老人消渴煩悶常熱身體枯燥黃瘦牛乳方
牛乳(一升真者微熬)
右空心分為二服極補益五臟令人強健光悦
食治老人消渴壯熱燥不安兼無力青粱米飲方
青粱米(一升淨洗淘之研令細)
右以水三升和煮之渴即漸飲服之極治熱燥並除
食治老人消渴熱中飲水無度常若不足青豆方
青豆(二升净淘)
右煮令爛熟空心饑即食之渴即飲汁或作粥食之
任性亦佳
食治老人消渴煩熱心神狂亂躁悶不安冬瓜羹方
冬瓜(半斤去皮)豉心(二合綿裹)葱白(半握)
右以和煮作羹下五味調和空心食之常作粥佳
食治老人消渴消中飲水不足五臟乾枯蘆根飲子
蘆根(切一升水一斗煎取七升半)青粱米(五合)
右以煎煮飲空心食之漸進為度益效忌醎食炙肉
熟麵等
食治老人消渴諸藥不差黃瘦力弱鹿頭方
鹿頭(一枚炮去毛淨洗之)
右煮令爛熟空心日以五味食之並服汁極效
食治老人水氣諸方
食治老人水氣病身體腫悶滿氣急不能食皮膚欲裂
四肢常疼不可屈伸鯉魚臛方
鯉魚肉(十兩)葱白(一握)麻子(一升熬細研)
右以水濾麻子汁和煮作臛下五味椒薑調和空心
時漸食之常服尤佳
食治老人水氣病四肢腫悶沉重喘息不安水牛肉方
水牛肉(一斤鮮)
右蒸令爛熟空心切以五味薑醋漸食之任性為佳
食治老人水氣浮腫身皮膚燥癢氣急不能下食心腹
脹滿氣欲絶貒肉羹方
貒肉(一斤細切)葱白(半握切)粳米(三合浙)
右和煮作羹下五味椒薑空心常食之最驗
食治老人水氣腫滿身體疼痛不能食麻子粥方
冬麻子(一升研取汁)鯉魚肉(七兩切)
右取麻子汁下米四合和魚煮作粥以五味葱椒空
心食日一服頻作皆愈
食治老人水氣脹悶手足浮腫氣急煩滿赤豆方
赤小豆(三升淘淨)樟柳眼(好者切一升)
右和豆煮爛熟空心常食豆渴即飲汁勿别雜食服
三二服立效
食治老人水氣面腫腹脹喘乏不安轉動不得手足不
仁身體重困或疼痛郁李仁粥方
郁李仁(二兩研以水濾取汁)薏苡仁(五合淘)
右以煎汁作粥空心食之日二服常立效
食治老人水氣面目手足浮腫腹脹風急桑白皮飲
桑白皮(四兩切)青粱米(四合研)
右以桑汁煮作飲空心漸食常服尤佳益
食治老人水氣疾心腹脹滿四肢煩疼無力白煮鯉魚
方
鯉魚一頭(重二斤者如常法)橘皮(二兩)
右和煮令爛熟空心以二味少著鹽食之常服並飲
少許汁將理為驗
食治水氣脹滿手足俱腫心煩悶無力大豆方
大豆(二升)白术(二兩)鯉魚(一斤)
右以水和煮令豆爛熟空心常食之魚豆飲其汁尤佳
食治老人水氣身體虚腫面目虚脹水牛皮方
水牛皮(二斤刮去毛净洗)橘皮(一兩)
右相和煮令爛熟切以生薑醋五味漸食之常作尤
益
食治喘𠻳諸方
食治老人上氣急喘息不得坐卧不安猪頤酒方
猪頥(三具細切)青州棗(三十枚)
右以酒三升浸之若秋冬三五日春夏一二日密封
頭以布絞去滓空心温任性漸服之極驗切忌鹹熱
食治老人上氣咳𠻳胸中妨滿急喘桃仁粥方
桃仁(三兩去皮尖研)青粱米(二合淨淘)
右調桃仁和米煮作粥空心食之日一服尤益
食治老人上氣咳𠻳煩熱乾燥不能食餳煎方
寒食餳(四兩)乾地黃(生者汁一升)白蜜(三合)
右相和微火煎之令稠即空心每日含半匙細咽汁
食後亦服除熱最效
食治老人上喘咳𠻳身體壯熱口乾渴燥猪脂方
猪肪脂(一斤切作臠)
右於沸湯中投煮之空心以五味漸食之其效不可
比補勞治百病
食治老人上喘咳𠻳氣急面目浮腫坐卧不得蘇煎方
土蘇(四兩)鹿髓(三合)生地黃汁(一升)
右相和微火煎之如餳即止空心及食後常含半匙
細咽汁三兩日即差
食治老人氣急胸脅逆滿食飲不下棗煎方
青州棗(三十枚大者去核)土蘇(三兩)餳(二合)
右相和微火温令消即下棗攪之相和以微火煎令
蘇餳泣盡即止每食止即噉一二枚漸漸咽汁為佳
忌鹹熱炙肉
食治老人咳𠻳胸脇引痛即多見唾涕燠梨方
黃梨(一大顆刺作五十孔)蜀椒(五十粒)麵(二兩)
右以蜀椒每孔内一顆軟麵軟裹放於塘灰火中候
煨令熟去麵冷空心切食用三二服尤佳不當及熱
食之益甚須羊肚肝羹治之
食治老人上氣咳𠻳喘急煩熱不下食食即吐逆腹脹
滿薑糖煎方
生薑汁(五合)沙糖(四兩)
右相和微火温之一二十沸即止每度含半匙漸漸
下汁
食治老人咳𠻳虚弱口舌乾燥涕唾濃粘甘蔗粥方
甘蔗汁(一升半)青粱米(四合淨淘)
右以蔗汁煮粥空心漸食之日一二服極潤心肺
食治老人上氣熱咳𠻳引心腹痛滿悶桃仁煎方
桃仁(二兩去皮尖熬末)赤餳(四合)
右相和微煎三五沸即止空心每度含少許漸漸咽
汁尤益
食治老人咳𠻳煩熱或唾血氣急不能食地黃飲方
生地黃(半斤研如水取汁)
右以地黃汁煎作膏空心漸食之日一服極效
食治脚氣諸方
食治老人脚氣煩熱流腫入膝滿悶猪肚生方
猪肚(一具肥者細切作生)
右以水洗布絞令乾好蒜醋椒醬五味空心常食之
亦治熱勞補益效
食治老人脚氣毒悶身體不任行履不能紫蘇粥方
紫蘇子(五合熬研細以水投取汁)粳米(四合淨淘)
右煮作粥臨熟下蘇汁調之空心而食之日一服亦
温中
食治老人脚氣逆悶嘔吐衝心不能下食猪腎生方
猪腎(二隻去膜細切作生)
右以蒜醋五味空心食之日一服佳極
食治老人脚氣衝逆身腫脚腫大小便秘&KR2723;不通氣息
喘急食飲不下郁李仁飲方
郁李仁(二兩細研以水濾取汁)薏苡仁(四合淘研破)
右以相和煮飲空心食之一二服極騐
食治老人脚氣逆心悶煩燥心神狂誤鯉魚臛方
鯉魚(一斤取肉)蓴菜(四兩)粳米(三合研)
右切以葱白一握相和煮臛下五味椒薑調和空心
食之常服亦治水氣
食治老人脚氣煩悶或吐逆不下食痺弱麻子粥方
麻子(一斤熬研水濾取汁)粳米(四合淨淘)
右以麻子汁作粥空心食之日一服尤益亦中治冷
氣
食治老人脚氣煩燥或逆心間憒嘔逆水牛頭方
水牛頭(一枚炮去毛洗之)
右煮令爛熟切以薑醋五味空心漸漸食之皆效
食治老人脚氣毒衝心身面浮腫氣急熊肉腌方
熊肉(二斤肥者切作塊)
右切以五味作腌腊空心日炙食之亦可作羹粥任
性食之極效
食治老人脚氣攻心煩悶胸腹脹滿烏雞羹方
烏雞(一隻治如常法)葱白(一握細切)米(二合研)
右煮令熟空心切以五味作羹常食之為佳
食治老人脚氣腎虚氣損脚膝無力困乏生栗方
生栗(一斤以蒸熟透風處懸令乾)
右以每日空心常食十顆極治脚氣不測有功
食治老人脚氣煩痺緩弱不隨行履不能猪腎粥方
猪腎(二隻去膜切細)粳米(四合淘)葱白(半握)
右和煮作粥下五味椒薑空心食之日一服最驗
食治老人脚氣痺弱五緩六急煩燥不安豉心酒方
豉心(三升九蒸九曝為佳)酒(五升)
右以酒浸一二日空心任意温服三盞極效
食治諸淋方
食治老人五淋小便&KR2723;痛常頻不利煩熱麻子粥方
麻子(五合熬研水濾取汁)青粱米(四合淘之)
右以麻子汁煮作粥空心漸食之一日二服常益佳
食治老人淋病小便不通利秘&KR2723;少痛榆皮索餅方
榆皮(二兩切用水三升煮取一升半汁)白麵(六兩)
右搜麵作之於榆汁拌煮下五味葱椒空心食之常
三五服極利水道
食治老人五淋病身體煩熱小便痛不利漿水飲
漿水(三升酸美者)青粱米(三合研)
右煮作飲空心漸飲之日二三服亦宣利效
食治老人淋小便秘&KR2723;煩熱燥痛四肢寒慄葵菜羹方
葵菜(四兩切)青粱米(三合研)葱白(一握)
右煮作羹下五味椒醬空心食之極治小便不通
食治老人淋煩熱小便莖中痛澀少不快利青豆方
青豆(二升)橘皮(二兩)麻子汁(一升)
右煮豆臨熟即下麻子汁空心漸食之併服其汁皆
驗
食治老人五淋久不止身體壯熱小便滿悶小麥湯方
小麥(一升)通草(二兩)
右以水煮取三升去滓漸漸食之須臾當差
食治老人淋病小便長&KR2723;不利痛悶之極蘇蜜煎方
藕汁(五合)白蜜(五合)生地黃汁(一升)
右相和微火煎之令如餳空心含半匙漸漸下飲食
了亦服忌熱食炙肉
食治老人五淋燥痛小便不多秘&KR2723;不通蘇粥方
土蘇(二兩)青粱米(四合淘淨)漿水(二升)
右煮作粥臨熟下蘇攪之空心食之日一服尤佳
食治老人淋病小便下血身體熱盛車前子飲
車前子(五合綿裹水煮取汁)青粱米(四合淘研)
右煮煎汁作飲空心食之常服亦明目去熱毒
食治老人五淋秘&KR2723;小便禁痛膈悶不利蒲桃漿方
蒲桃汁(一升)白蜜(三合)藕汁(一升)
右相和微火温三沸即止空心服五合食後服五合
常以服之殊效
食治噎塞諸方
食治老人胸膈妨塞食飲不下漸黃瘦行履無氣軟弱
羊肉索餅方
羊肉白者(四兩切作臛頭)白麵(六兩)橘皮末(一分)
右𢷬薑汁搜麵作之如常肉下五味葱椒橘皮末等
炒熟煮空心食之日一服極肥健温臓腑
食治老人噎病心痛悶膈氣結飲食不下桂心粥方
桂心末(一兩)粳米(四合淘研)
右以煮作粥半熟次下桂末調和空心日一服亦破
冷氣殊效
食治老人噎病食不通胸膈滿悶黃雌雞餺飥方
黃雌雞(四兩切作臛頭)白麵(六兩)茯苓末(二兩)
右和茯苓末搜麵作豉汁中煮空心食之常作三五
服極除冷氣噎
食治老人噎病食飲不下氣塞不通蜜漿方
白蜜(一兩)熟湯(一升)
右湯令熟即下蜜調之分二服皆愈
食治老人噎病氣塞食不通吐逆蘇蜜煎方
土蘇(二兩)白蜜(五合)生薑汁(五合)
右相和微火煎之令沸空心服半匙細細下汁尤效
食治老人噎病胸滿塞悶飲食不下薑橘湯方
生薑(二兩切)陳橘皮(一兩)
右以水二升煎取一升去滓空心漸服之常益
食治老人噎臓腑虚弱胸脇逆滿飲食不下椒麵粥方
蜀椒(一兩杵令碎)白麵(五兩)
右以苦酒浸椒一宿明旦取出以拌麵中令勻煮熟
空心食之日二服常驗
食治老人噎冷氣壅塞虚弱食不下蘇煎餅子
土蘇(二兩)白麵(六兩以生薑汁五合調之)
右如常法作之空心常食潤臓腑和中
食治老人咽食入口即塞&KR2723;不下氣壅白米飲方
白米(四合研)舂頭糠末(一兩)
右煮飲熟下糠米調之空心服食尤益
食治老人噎塞水食不通黃瘦羸弱餛飩方
雌雞肉(五兩細切)白麵(六兩)葱白(半握)
右如常法下五味椒薑向雞汁中煮熟空心食之日
一服極補益
食治冷氣諸方
食治老人冷氣心痛無時往往發動不能食桃仁粥方
桃仁(二兩去皮尖研水淘取)青粱米(四合淘研)
右以桃仁汁煮作粥空心食之常服除泠温中
食治老人冷氣心痛不止腹脇脹滿坐卧不得茱臾飲
方
茱萸末(二分)青粱米(二合研細)
右以水二升煎茱萸末取一升便下米煮作飲空心
食之一二服尤佳
食治老人冷氣心痛繳結氣悶桂心酒方
桂心末(一兩)清酒(六合)
右温酒令熱即下桂心末調之頻服一二服效
食治老人冷氣心痛牽引背脊不能下食紫蘇粥方
紫蘇子(三合熬細研)青粱米(四合淘)
右煮作粥臨熟下蘇子末調之空心服為佳
食心老人冷氣卒心痛悶&KR2723;氣不來手足冷鹽湯方
鹽末(一合)沸湯(一升)
右以鹽末内湯中調頻令服盡須臾當吐吐即差
食治老人冷氣心痛嘔不多下食煩悶椒麵餺飥方
蜀椒(一兩去目及閉口者焙乾為末篩)白麵(五兩)葱(三莖切)
右以椒末和麵搜作之水煮下五味調和食之常三
五服極效尤佳
食治老人冷氣心痛薑橘皮湯方
生薑(一兩切)陳橘皮(一兩炙為末)
右以水一升煎取七合去滓空心食之日三兩服尤
益
食治老人冷氣心痛鬱結兩脇脹滿高良薑粥方
高良薑(二兩切以水二升煎取一升半汁)青粱米(四合研淘)
右以薑汁煮粥空心食之日一服極益效
食治老人冷氣心痛發動時遇冷風即痛蓽苃粥方
蓽苃末(二合)胡椒末(一分)青粱末(四合淘)
右以煮作粥熟下二味調之空心食常服尤效
食治老人冷氣逆心痛結舉動不得乾薑酒方
乾薑末(半兩)清酒(六合)
右温酒熱即下椒末投酒中頓服之立愈
食治諸痔方
食治老人痔病下血不止肛門腫&KR0008;狸羹方
&KR0008;狸(一兩如常法治)
右細切以麵及葱椒五味拌作片炙熟空心漸食之
亦可作羹粥任性尤佳
食治老人痔下血久不差漸加黃瘦無力鯉魚鱠方
鯉魚肉(十兩切作鱠如常法)
右以蒜醋五味空心常食之日一服差忌鮓甜食
食治老人痔常下血身體壯熱不多食蒼耳粥方
蒼耳子(五合熟拌水二升煎取一升半汁)粳米(四合淘)
右以前件煮作粥空心食之日常服亦可煎湯服之
極效破氣明目
食治老人痔病久不愈肛門腫痛鰻鱺魚臛方
鰻鱺魚肉(一斤切作臛)葱白(半握細切)
右煮作臛下五味椒薑空心漸食之殺蟲尤佳
食治老人痔病下血不止日加羸瘦無力鴝鵒散方
鴝鵒(五隻治洗令淨曝令乾)
右擣為散空心以白粥飲服二方寸匕日二服最驗
亦可炙食任性
食治老人五痔泄血不絶四肢衰弱不能下食杏仁飲
方
杏仁(二兩去皮尖細研以水浸之)粳米(四合淘之)
右以杏仁汁相和煮作飲空心食之日一服效
食治老人五痔久不愈生瘡疼痛野猪肉羹方
野猪肉(一斤細切)葱白(一握)米(二合細研)
右煮作羹五味調和椒薑空心漸食之常作極效
食治老人五痔下血常煩熱羸瘦桑耳粥方
桑耳(二兩水三升煎取二升汁)粳米(四合淘之)
右以桑耳汁煮作粥空心食之日一二服皆效
食治老人五痔泄血不止積日困劣無氣鴛鴦法炙方
鴛鴦(一枚如常法)
右以五味椒醬腌火炙之令熟空心漸食之亦療久
瘻瘡絶驗
食治老人五痔血下不差肛門腫痛漸瘦鮎魚方
鮎魚肉(一斤)葱(半把)
右以白煮令熟空心以蒜醋五味漸漸食之常作尤
佳
食治諸風方
食治老人中風言語蹇&KR2723;精神昏憒手足不仁緩弱不
遂方
葛粉(五兩)荆芥(一握)豉(五合)
右以搜葛粉如常作之煎二味取汁煮之下葱椒五
味臛頭空心食之一二服將息為效忌猪肉&KR1593;麵
食治老人中風口面喎偏大小便秘&KR2723;煩熱荆芥粥方
荆芥(一把切)青粱米(四合淘)薄荷葉(半握切)豉(五合綿裹)
右以水煮取荆芥汁下米及諸味煮作粥入少鹽醋
空心食之常服佳
食治老人中風緩弱不仁四肢搖動無氣力炙熊肉方
熊肉(一斤切)葱白(半握切)醬椒等
右以五味腌之炙熟空心冷食之恒服為佳亦可作
羹粥任性食之尤佳
食治老人中風汗出四肢頑痺言語不利麻子飲方
麻子(五合熬細研水淹取汁)粳米(四合淨淘研之)
右以麻子煮作飲空心漸食之頻作極補益
食治老人中風口目瞤動煩悶不安牛蒡餺飥方
牛蒡根(切一升去皮曝乾杵為麵)白米(四合淨淘研之)
右以牛蒡粉和麵作之向䜴汁中煮加葱椒五味臛
頭空心食之恒服極效
食治老人卒中風口噤身體反張不語大豆酒方
大豆(二升熬之)清酒(二升)
右熬豆令聲絶即下酒投之煮一二沸去滓頓服之
覆卧汗差口禁拗灌之
食治老人中風頭旋目眩身體厥強筋骨疼痛手足煩
熱心神不安烏驢頭方
烏驢頭(一枚炮去毛淨治之)
右以煮令爛熟細切空心以薑醋五味食之漸進為
佳極除風熱其汁如釅酒亦醫前患尤效
食治老人中風四肢不仁筋骨頑強蒼耳葉羹方
蒼耳葉(五兩切好嫩者)豉心(二兩别煎)
右和煮作羹下五味椒薑調和空心食之尤佳
食治老人中風熱毒心悶氣壅惛倒甘草豆方
甘草(一兩)烏豆(三合)生薑(半兩切)
右以水二升煎取一升去滓冷漸食服之極治熱毒
食治老人中風煩熱言語&KR2723;悶手足熱烏雞臛方
烏雞(半斤細切)麻子汁(五合)葱白(一把)
右煮作臛次下麻子汁五味椒薑令熟空心漸食之
補益
食治老人中風心神惛昧行即欲倒嘔吐白羊頭方
白羊頭(一具治如常法)
右以空心用薑醋漸食之為佳
食治老人中風邪毒臟腑壅塞手足緩弱蒜煎
大蒜(一升去皮細切)大豆黃(炒二升)
右以水一升和二味微火煎之似稠即止空心每服
食噉三二匙亦補腎氣
食治老人久風濕痹筋攣骨痛潤皮毛益氣力補虛止
毒除面皯宜服補腎地黃酒
生地黃(一升切)大豆(二升熬之)生牛蒡根(一升切)
右以絹袋盛之以酒一斗浸之五六日任性空心温
服三二盞恒作之尤佳
食治老人風熱煩毒頑痹不仁五緩六急駞脂酒方
野駞脂(五兩煉之為上)
右空心温酒五合下半匙已上調脂令消頓服之日
二服極效
食治老人風攣拘急偏枯不通利雁脂酒方
雁脂(五兩消之令散)
右每日空心温酒一盞下脂半合許調頓服之
食治老人風虚痹弱四肢無力腰膝疼痛巨勝酒方
巨勝酒(二升熬)薏苡仁(二升)乾地黃(半斤切)
右以絹袋貯無灰酒一斗漬之勿令洩氣滿五六日
任性空心温服一二盞尤益
食治老人風冷痹筋脉緩急蒼耳茶方
蒼耳子(二升熟杵為末)
右每日煎服之代茶常服治風熱明目
食治老人熱風下血明目益氣除邪治齒疼利臓腑順
氣槐茶方
槐葉(嫩者五斤蒸令熟為片曝乾作茶擣羅為末)
右每日煎如茶法服之恒益除風尤佳
簡妙老人備急方第十五
治一切傷損血出消腫毒秦王背指散
宣連㯽榔(各等分)
右為末傷撲乾貼消腫冷水調雞翎掃妙
治失音迴聲飲子
皂角(一挺刮去黑皮並子)蘿蔔(二個切作片)
右以水二椀同煎至半椀以下服之不過三服便語
喫却蘿蔔更妙
治鼻衂醍醐酒
右以蘿蔔自然汁半盞熱酒半盞相和令勻再用湯
温過服之立驗
補下元烏髭鬚壯脚膝進食悦顔色治腰疼杜仲丸
杜仲(一兩炙令黃為度)補骨脂(一兩炒令香熟為末)胡桃仁(一兩湯浸去皮細研)
右件三味研令勻煉蜜為丸如梧桐子大空心温酒
下三十丸
治一切眼洗眼藥
膽礬(一兩煅令白去火毒用)滑石(一兩研)秦皮(半兩)膩粉(二錢匕)
右每用一字湯泡候温閉目洗兩眥頭以冷為度
補益療眼有黑花明目川椒丸
川椒(一斤每用鹽一斤拌淹一宿三度換鹽淹三夜取出曬乾去鹽用)黑參(半斤剉)
右二味為末煉蜜為丸如梧桐子大每日鹽湯下三
十丸食後臨卧服之
治腎臓虚冷肝膈浮熱上衝兩目生翳黑花風毒久不
治者
青鹽(一兩生研)蒼术(一兩先用米泔水浸洗三日焙乾切)木賊草(一兩小便浸三日焙)
(乾)
右為末空心熟水調下一錢如大段青白不見物者
不過十服小可只三二服
治眼有冷淚木賊散
木賊(一兩為末)木耳(一兩燒為黑灰)
右件二味同研令勻每用二錢以清米泔煎熟放温
調下食後臨卧各一服
治腸風瀉血當日止方
附子(一兩炮去皮臍為末)綠礬(四兩用瓶子盛之火煅食頃候冷取入鹽一合硫黃一兩同礬)
(研依前入瓶子内燒食久候冷取出研細用之)
右二味一處研令勻粟米粥為丸如桐子大空心用
生地黃汁下三十丸當日止一月除根亦可久服助
下元除風氣補益臓腑
治瀉痢乳香散和氣止藏毒瀉血腹内㽲痛等
乳香(少許)訶子皮(一分)當歸(半兩)木香(半分)
右細剉與乳香微炒候當歸乾為度杵為末每服二
錢用陳米第三度泔六分一盞煎至五分空心午前
服此方最妙患及百餘日者服之皆愈
芸香丸治風血留滯下成腸風痔疾
鹿角(一兩燒令紅候冷研)芸薹子(半兩微炒)
右二味為末醋煮麵糊為丸如桐子大每服十丸飯
飲下温酒下亦得空心食前服
白香散治一切惡瘡疼痛不可忍者
楓香(一分紙襯於地上食頃令脆細研)膩粉(一分)
右二味同細研令勻每有患者先用口内含漿水令
暖吐出洗瘡令淨後以藥末乾傅之疼痛立止貼至
差為度
治金瘡水毒及木簽刺癰疽熱毒等刻聖散方金瘡此
藥最妙
糯米(三升㨂去粳米入甆盆内於端午日前四十九日以冷水浸之以一日兩度換水時輕以手淘)
(轉碎去水勿令攪碎浸至端午日取出用乾生絹裹掛於通風處收之)
右旋取少許炒令燋黑碾為末冷水調如膏藥大小
裹定瘡口外以絹帛包定更不要動著候瘡愈若金
瘡誤犯生水瘡口作膿烘漸甚者急以藥膏裹定三
食久腫處已消更不作膿直至瘡合若癰疽毒瘡初
發纔覺焮腫赤熱急以膏藥貼之一宿便消喉閉及
咽喉腫痛吒腮並用藥貼項下及腫處若竹木簽刺
入肉者臨卧貼之明日揭看其刺出在藥内若貼腫
毒乾即换之常令濕為妙惟金瘡水毒不可換恐傷
瘡口
治手臂疼痛冷重無力虎骨散
虎骨(為粗末炒黃二錢)羚羊角屑(二兩)芍藥(二兩)
右一處酒浸一宿焙杵為末每服二錢食前暖酒調
下
治上焦風熱毒瘡腫
黃耆(二兩)防風(一兩半)甘草(一兩炙)
右為末如茶點服一錢
治風氣神白散
白芷(二兩)甘草(一兩)
右剉成骰子大慢火一處炒令深紫色勿令燋黑放
地上出火毒杵為末每服一錢半水八分一盞薑二
片棗二箇同煎至六分通口服如傷寒時疾去棗薑
却入葱白三寸豉五十粒依前服如人行五七里已
來更服汗出為妙
治一切心腹刺痛應痛丸
乳香(一兩)五靈脂(一兩)没藥(一兩)川烏頭(二兩去皮臍)
右以末麵糊為丸如桐子大每服熟水吞下二十丸
治赤白痢方
黃連(半兩)漢椒(一兩)
右同炒令黃色去火毒為末以多年水梅肉丸如菉
豆大每服二十丸鹽湯下小兒加减用之
續添
一年老豐肥之人承暑冒熱腹内火燒遍身汗流心中
焦渴忽遇冰雪冷漿盡力而飲承凉而睡久而停滯
秋來不瘧則痢
一年老豐肥之人不可騎馬恐有墜墮宜别置乘座器
具穏當無失
一老人目暗耳聾腎水衰而心火盛也若峻補之則腎
水彌涸心火彌茂
一老人腎虚無力夜多小溲腎主足腎水虚而火不下
故足痿心火上乘肺而不入脬囊故夜多小溲若峻
補之則火益上行脬囊亦寒矣
一老人喘𠻳火乘肺也若温補之則宜峻補之則危
一老人臓腑結燥大便秘&KR2723;可頻服猪羊血或葵菜血
臓羹皆能疎利
一老人可常服杏湯杏仁板兒炒熟麻子芝麻作湯服
之亦能通利
右第一卷備抄陳令尹元編養老奉親書
壽親養老新書卷一
