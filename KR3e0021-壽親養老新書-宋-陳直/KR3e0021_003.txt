壽親養老新書卷三
元鄒鉉續編
太上玉軸六字氣訣(黃廷山人鄒應博述)
道藏有玉軸經言五臟六腑之氣因五味薰灼不和又
六欲七情積久生疾内傷臟腑外攻九竅以至百骸受
病輕則痼癖甚則盲廢又重則喪亡故太上憫之以六
字氣訣治五臟六腑之病其法以呼而自瀉出臟腑之
毒氣以吸而自採天地之清氣以補之當日小驗旬日
大驗年後萬病不生延年益筭衛生之寶非人勿傳呼
有六曰呵呼呬嘘嘻吹也吸則一而已呼有六者以呵
字治心氣以呼字治脾氣以呬字治肺氣以嘘字治肝
氣以嘻字治膽氣以吹字治腎氣此六字氣訣分主五
臟六腑也凡天地之氣自子至巳為六陽時自午至亥
為六隂時如陽時則對東方勿盡閉窗戸然忌風入乃
解帶正坐扣齒三十六以定神先攪口中濁津潄鍊二
三百下候口中成清水即低頭向左而嚥之以意送下候汩
汩至腹間即低頭開口先念呵字以吐心中毒氣念時
耳不得聞呵字聲聞即氣麤反損心氣也念畢仰頭閉
口以鼻徐徐吸天地之清氣以補心氣吸時耳亦不得
聞吸聲聞即氣麤亦損心氣也但呵時令短吸時令長即
吐少納多也吸訖即又低頭念呵字耳復不得聞呵字
聲呵訖又仰頭以鼻徐徐吸清氣以補心亦不可聞吸
聲如此吸者六次即心之毒氣漸散又以天地之清氣
補之心之元氣亦漸復矣再又依此式念呼字耳亦不
可聞呼聲又吸以補脾耳亦不可聞吸聲如此者六所
以散脾毒而補脾元也次又念呬字以瀉肺毒以吸而
補肺元亦須六次次念嘘字以瀉肝毒以吸而補肝元
嘻以瀉膽毒吸以補膽元吹以瀉腎毒吸以補腎元如
此者並各六次是謂小周小周者六六三十六也三十
六而六氣徧臟腑之毒氣漸消病根漸除祖氣漸完
矣次看是何臟腑受病如眼病即又念嘘嘻二字各十
八徧仍每次以吸補之總之為三十六訖是為中周中
周者第二次三十六通為七十二也次又再依前呵呼
呬嘘嘻吹六字法各為六次並須呼以瀉之吸以補之
愈當精虔不可怠廢此第三次三十六也是為大周即
總之為一百單八次是謂百八訣也午時屬隂時有病
即對南方為之南方屬火所以却隂毒也然又不若子
後已前面東之為陽時也如早起牀上面東將六字各
為六次是為小周亦可治眼病也凡眼中諸證惟此訣
能去之他病亦然神乎神乎此太上之慈旨也略見玉
軸真經而詳則得之師授也如病重者每字作五十次
凡三百而六腑周矣乃潄鍊嚥液扣齒訖復為之又三
百次訖復潄鍊嚥液扣齒如初如此者三即通為九百
次無病不愈祕之祕之非人勿傳
四時攝養論中有云春肝氣盛者調嘘氣以利之夏
心氣盛者調呵氣以疎之秋肺氣盛者調呬氣以洩
之冬腎氣盛者調吹氣以平之但言調此四氣而書
中未詳及四氣之訣今舉曾叔祖樸庵炎詹集中玉
軸六氣全文以明之黃玉窗云愛山袁倅得樸庵親
𫝊每日子午夘酉四時行持六字密室中竹簾布帷
隔風為上亦嘗得愛山親授口訣云
食後將息法
平旦點心訖即自以熱手摩腹出門庭行五六十步消
息之中食後還以熱手摩腹行一二百步緩緩行勿令
氣急行訖還牀偃臥顆蘇煎棗啜半升以下人參茯苓
甘草等飲覺似少熱即以麥冬竹葉茅根等飲量性將
理食飽不宜急行及走不宜大語遠喚人嗔喜臥睡覺
食散後隨其所業不宜勞心力腹空即須索食不宜忍
饑生硬黏滑等物多致霍亂秋冬間暖裹腹腹中微似
不安即服厚朴生薑等飲如此將息必無横疾
養性
雞鳴時起就臥牀中導引訖櫛潄即巾正坐量時候寒
温喫點心飯或粥若服藥先飯食服藥喫酒消息訖入
静室燒香誦經洗雪心源息其煩慮良久事了即出徐
徐步庭院散氣地濕即勿行但屋下東西步令氣散家
事付與兒子不宜關心平居不得嗔叫用力飲酒至醉
並為大害四時氣候和暢之日量其時節寒温出門行
三二里及三百二百步為佳量力行但勿令氣乏喘而
已親故相訪間同行出遊百步或坐量力談笑纔得歡
通不可過度耳人性非合道者焉能無悶須畜數百卷
書易老莊等第一勤洗浣以香霑之身數沐浴令潔淨
則神安道勝也左右供使之人得清淨子弟小心少過
謙謹者自然事閒無物相惱令人氣和心平凡人不能
絶嗔若用無理之人易生嗔怒妨人導性
二篇之旨養衛得理皆沈存中懷山錄所述(存中名括)
安車
輪不欲高高則摇車身長六尺可以臥也其廣合轍輞
以索繫合之索如條大可也車上設四柱蓋密簾竹織
絹糊黑漆少加椶㯶重又蔽眼害於觀眺箱高尺四寸
設茵薦之外可以𨼆肘為法車後為門前設扶版加於
箱上在前可憑在後可倚臨時移徙以鐡距子簮于兩
箱之上版可闊尺餘令可容書策及肴樽之類箱下以
版彌之臥則障風近後為窣戶以備仄臥觀山也車後
施油幰幰兩頭施軸如畫幀軸大如指有雨則展之傅
於前柱欲障日障風則半展或偏展一邊臨時以鐵距
子簮於車蓋梁及箱下無用則卷之立於車後車前為
納陛令可垂足而坐要臥則以版梁之令平琴書酒榼
扇帽之類挂車柱及蓋間車後皆可也
漢召申公以安車蒲輪閔子騫江革皆嘗為親御車
邵康節詩云喜醉豈無千日酒惜花還有四時花小
車行處人觀看滿洛城中都是家又云大兔子中消
白日小車兒上看青天司馬温公崇德待康節不至
有詩云淡日濃雲合復開碧嵩清洛遠縈迴林端高
閣望已久花外小車猶未來康節和章亦有萬花深
處小車來之句老人遊觀雅宜小車之適存中懷山
錄以安車為首云
遊山具
遊山客不可多多則應接人事勞頓有妨静賞兼僕衆
所至擾人今為三人其諸應用物共為兩肩三人荷之
操几杖持蓋雜使更三人足矣肩輿者未預客有所攜
則相照裁損無浪重複惟輕簡為便器皿皆木漆輕而
遠盜惟酒杯或可用銀錢一二千使人腰之操几杖者
可兼也
行具二肩
甲肩
左衣篋一
衣被枕盥潄具手巾足巾藥
湯梳
右食匱一
竹為之二隔并底蓋為四食盤子三每盤果子
楪十矮酒榼一可容數升以備沽酒匏一杯三
漆筒合子貯脯脩乾果嘉蔬各數品餅餌少許
以備飲食不時應猝惟三食盤相重為一連其
餘分任之暑月果脩皆不須攜
乙肩竹篋二下為櫃上為虚隔
左鬲上層書箱一
紙筆墨硯剪刀韻略雜書册
櫃中食椀楪各六七箸各四生果數物削果刀
子
右隔上層琴一竹匣貯之
摺疊棋局一櫃中棋子茶二三品臘茶即碾熟
者盞托各三(瓢七等)
附帶雜物小斧子刀子劚藥鋤子蠟
燭拄杖泥靴雨傘凉笠食銚虎
子急須子油筒
老人心閒無事每喜出遊康節詩所謂待天春暖秋
凉日是我東遊西泛時也懷山錄述遊山之具適用
之宜倪尚書(思)經鋤堂雜誌記霅川城内外遊賞去
處凡四十二所謂每月一遊則日日可度每歲一遊
則可閱三十年日日遊太頻勞費可厭歲一遊太疎
今酌其宜每月往一處遊一月之中又擇良辰美景
具山殽野䔩或邀一兩賓無賓攜子弟同行庶疎數
得中亦康節所謂遍洛陽城皆可遊也
居山約
余營兼山本以藏拙已就粗安可以忘歸諸兒之意眷
戀挽留又難遽絶今與汝曹約每月二十日在山十日
在家獨甚暑甚寒兩月則全在家恐山中不便也山中
不可獨須子弟一人侍置歷輪流四子每人一旬周而
復始其當旬者飲饍之類專一掌之其餘在家有效時
新各隨其意多少不拘無亦不責其或有商議事合要
來此不必當旬自宜前稟自六月為始各於旬下書名如
當旬有私幹兄弟那容(倪尚書之子祖仁祖義祖禮祖智祖信祖常祖常有最良之譽)
老人之性有喜山居者沈存中云山林深遠固是佳
境獨往則多阻數人則喧雜必在人野相近心遠地
偏背山臨流氣候高爽土地良沃泉石清美如此得
十畆平坦處便可葺居左右映帶岡阜形勝最為上
地地勢好則居者安也締造規模從人意匠中門外
作池可半畝餘種芰荷菱芡遶池岸種甘菊既可採
又可觀賞
欹牀
如今之倚牀但兩向施檔齊高合曲尺上平(僧家亦有偏禪倚亦)
(有仄檔然高低不等難為仄倚)若臂倚左檔則右檔可几臂倚右檔則
左可几臂左右几互倚令人不倦仍可左右盤足或枕
檔角欹眠無不便適其度座方二尺足高一尺八寸檔
高一尺五寸(從地至檔共高三尺三寸)木製藤綳或竹為之(尺寸隨人所便)
(增損)
飽食緩行初睡覺一甌新茗侍兒煎脫巾斜倚繩牀
坐風送水聲來耳邊裴晉公詩也
醉牀
為牀長七尺廣三尺高一尺八寸自半以上别為子面
歉大牀中間子面廣二尺五寸長三尺皆木製韋綜之
(韋綜欲澁欲眠人身不退)韋下虚二寸牀底以板彌之勿令通風子
面歉下與大牀平一頭施轉軸(當大牀中間)子面底設一拐
撐分為五刻子面首掛一枕若欲危坐即撐起令子面
直上便可靠背以枕承腦欲稍偃則退一刻盡五刻即
與大牀平矣凡飲酒不宜便臥當倚牀而坐稍倦則稍
偃之困即放平而臥使一童移撐高下如意不須(闕)
以盡四體之適大牀兩緣有二尺餘前(闕)&KR1038;孔
為直凡(闕)其下為筍欲倚手則歉(闕)&KR1038;孔中(闕)一
牀便於佚老制度皆佳
觀雪菴
菴長九尺闊八尺高六尺以輕木為格紙糊之三面如
枕屏風上以一格覆之面前施夾幔中間可容小坐牀
四具不妨設火及飲具隨處移行背風展之迥地即就
雪中卓之比之氊帳輕而開闊不礙瞻眺施之别用皆可
不獨觀雪也
此菴即東坡之擇勝亭也東坡守汝隂作亭以帷幕
為之世所未有銘略云乃作新亭筵楹欒梁鑿枘交
設合散靡常赤油仰承青幄四張我所欲往十夫可
將與水升降除地布牀又云豈獨臨水無適不臧春
朝花郊秋夕月場無脛而趨無翼而翔敝又改為其
費易償榜曰擇勝名實允當觀此銘則其製度可備
見也子由亦云子瞻以幄為亭欲往即設不常其處
名曰擇勝作四言一章轍愛其文故繼之略云我兄
和仲塞剛立柔視身如𫝊苟完不求山磐水嬉習氣
未瘳豈以吾好而俾民憂潁尾甚清潁曲孔幽風有
翠幄雨有赤油匪舟匪車亦可相攸養老奉親者為
之良可以供遊觀之適云
蒲花槈
九月掇蒲略蒸不爾則生蟲暴令燥投布囊中捋取花
如柳絮者欲為坐褥或臥褥以帛為方囊滿實蒲花杖
鞭令勻厚五六寸許其上復以褥表囊之虚軟温燠他
物無比春間不御則褫去褥表出囊複亢燥處略暴之
歲歲如此南方海閩中有木綿亦不及蒲花之柔暖
湯鎗
温酒為鐡銅鎗深三寸平底可貯二寸湯以酒杯排湯
中酒温即取飲冬時擁爐静話免使僮僕紛紛殊益幽
致
羊羔酒
米一石如常法浸漿肥羊肉七斤麴十四兩諸麴皆可
將羊肉切作四方塊爛煮杏仁一斤同煮留汁七斗許
拌米飯麴更用木香一兩同醖不得犯水十日熟味極
甘滑(此宣和化成殿方)
雪花酒
羊精膂肉一斤去筋膜温水浸洗批作薄片用極好酒
一升煮令肉爛細切研成膏别用羊骨髓三兩腎窠脂
一兩於銀鍋内鎔作油去滓却入先研肉膏内并研令
勻又入龍腦少許拌和傾入甆瓶内候冷每用時取出
切作薄片入酒杯中以温酒浸飲之龍腦候極温方入
如無腦入木香少許亦佳二味各入少許尤佳
二酒宜為旨甘之奉
荼䕷酒
好酒一斗用木香一塊以酒一杯於砂盆内約磨下半
錢許用細絹濾入瓶密封包臨飲取荼䕷花英浮沉酒
面人不能辨杏花和露紅小蓓取十個去枝葉用生紗
袋盛掛於瓶口近酒面一寸許密封瓶口三兩日可飲
或以黃柑皮旋滴汁數點於酒琖内亦佳
此酒色香味三絶宜奉老人清興酴醿本酒名也世
所開花元以其顔色似之故取其名唐書百官志良
醖著令供酴醿酒今人或取花以為枕囊故黃山谷
詩云名字因壺酒風流付枕幃
香炭
以精石炭屑之生葵葉雜搗為餅錢大暴乾焚香雖致
冷濕地火亦不滅石炭相郡煤子最佳餘處者性急動
之則火滅不得已清泉者次之長泉者又為下
一法杉炭末五兩胡粉黃丹各一兩合擣為細末著
糈米膠和勻作餅子候乾火内燒通紅以紙灰埋香
爐中焚香經夕不滅不消
降真香
虚堂清夜宴坐焚之降真香一斤沉香四兩龍腦一分
蜜和之
茅香時燒少許亦佳本草云可入印香中合香附子
末用
四品竒香
雪梅香丁香一分沉檀半脛炭篩研半兩來捻取些
兒爐口爇人人道是雪中梅
江梅香人人盡道是江梅半兩丁香一分茴更用藿
零俱半兩麝香少許是良媒
百花香一兩甘松二兩芎麝香少許蜜和同圓如彈
子安爐上恰是百花凝曉風
長春香二兩箋香三兩檀麝香腦子一錢寬華堂静
處爐烟起清韻長春賽蕙蘭
御愛四和香
沈香檀香降真箋香茅香海螵蛸(各一兩)
麝香(二錢)樟腦(一錢半)龍骨(半兩)蜜
右諸香剉碎蜜和勻後用龍骨麝腦碾細和入新瓦
瓶内封閉勿令氣出經三日方傾出限三日過遇四
更時分當天取露氣天明便收隂乾如此三次研為
末用蜜些子黃蠟調作餅子用甆器收遇燒時用水
一盞傍香爐邊方燒香
香方甚多獨此方用龍骨鎖住其煙不散所以為妙
試茶
採嫩芽先沸湯乃投芽煮變色挹取握去水小焙中焙
欲乾鎗内略炒使香磨碾皆可坐圃臨泉旋擷旋烹芳
新不類常韻
香茶
上春嫩茶芽每五百錢重以菉豆一升去殼蒸焙山藥
十兩一處細磨别以腦麝各半錢重入盆同研約二千
杵納罐内密封窨三日後可以烹點愈久香味愈佳
栢湯方
採嫩栢葉線繫垂桂一大甕中紙糊其口經月取如未
甚乾更閉之至乾取為末如嫩草色不用甕只密室中
亦可但不及甕中者青翠若見風則黃矣此湯可以代
茶夜話飲之尢醒睡飲茶多則傷人氣耗精害脾胃栢
湯甚有益如太苦則加少山芋尢佳外臺秘要有代茶
新飲然作藥味不若栢湯隠居道話尤助幽尚
三妙湯
地黃枸杞實各取汁一升蜜半升銀器中同煎如稀餳
每服一大七湯調酒調皆可實氣養血久服彌益人
乾茘枝湯
蔗糖(一斤毬糖亦好)大烏梅(潤者二兩湯浸時復換水澄去酸汁不去核焙乾)川桂
(去皮為末)生薑(二兩薄切作片焙乾)
右先將烏梅生薑為細末入在沙糖内與桂末拌和
勻再取麤隔過如茶點喫欲作膏子喫烏梅用去核
修事如上法不焙桂作小片為末薑切片不焙用水
三盌煎至二碗湯調服暑熱心煩井水調服葉龍
圖𫝊暑月可常合服之
清韻湯
縮砂仁(二兩)石菖蒲(一兩)甘草(半兩)
右末入鹽點服
橙湯
橙子(十個)乾山藥(一兩)甘草(二兩)鹽(四兩炒)白梅(四兩槌碎)
(去仁核)
右先用橙子山藥甘草白梅一處研細捏作餅子焙
乾為末入檀香半兩尢佳
桂花湯
黃桂花(三斤㨂净去青柄研細以磁器盛貯覆合略蒸花)乾薑(一兩)甘草(一兩)
(略炒)
右末和勻量入炒鹽盛貯莫令漏氣如常點服
醍醐湯
神曲(二兩)鹽(十兩炒)官桂(二兩)甘草(七兩)烏梅(八兩洗拍碎)
乾薑(二兩煨)
右先將五味焙乾為末後入炒鹽和勻作一處新甆
罐收
洞庭湯
真橘皮(四兩不去白去蒂擘作小錢大冷水浸一宿曬乾)生薑(四兩淨洗擦)
右將薑與橘皮同淹一宿曬乾焙乾入甘草一兩三
錢炙黃好白鹽梅二十個去核以白麵拍作片子無
油銚内煿乾入炒白鹽一兩半同一處為末沸湯點
用
木瓜湯
生薑(四兩取汁)木瓜(十兩)白鹽(五兩)甘草(五兩)紫蘇(十兩)
右炒薑鹽拌和蘇瓜甘草三日取出曬乾為末沸湯
點服手足酸服之妙又一方加縮砂山藥炒為末消
食化氣壯脾
韻梅湯
半黃梅(百個槌去仁)青椒(四兩揀淨秤)薑(一斤去皮研)甘草(四兩炙為末)
鹽(半斤)
右件安淨缽内一處拌勻烈日曬半月以色變稍紫
為度更約度稀稠得所為佳須用曬半月日安淨瓶
内點用(已上諸方皆得之秘𫝊宜供湯藥之用)
熟水
稻葉榖葉楮葉橘葉樟葉皆可採隂乾紙囊懸之用時
火炙使香湯沃羃其口良久
前朝太醫院定熟水以紫蘇為上沉香次之麥門冬
又次之蘇能下胷膈滯氣功效至大炙蘇須隔竹紙
不得飜候香以湯先泡一次傾却再泡用大能利氣
極佳
晨朝補養藥糜法
地黃粥
切地黃二合候湯沸與米同下鐺先取酥二合蜜一合
同炒令香熟别貯之候粥欲熟乃下同煮取熟
胡麻粥
烏油麻去皮蒸一炊曝乾更炒令香熟每用白秔米一
升胡麻半升如常煮粥法為之臨熟加糖蜜任意極香
甘胡麻多治之臨時取用
乳粥
牛羊乳皆可先淅細秔米令精細控令極乾乃煎乳令
沸一依用水法乃投米煮之候熟即挹置盌中每盌下
真酥半兩置粥上令自鎔如油徧覆粥上食時旋攪美
無比
薯蕷粥(薯蕷生於山者名山藥一名山芋)
薯蕷生山者佳圃種者無味取去皮細石上磨如糊每
椀粥用薯蕷一合以酥二合蜜一合同炒令凝以匙揉
碎粥欲熟投攪令勻乃出
栗粥
小栗去殼切如米粒每秔米一升栗肉二合同米煮更
無他法
百合粥
生百合一升切蜜一兩同水窨熟投欲熟粥中每盌用
三合
麋角粥
新麋角一具寸截流水内浸三日刷腥穢以河水入砂
瓶或銀瓶内以桑葉塞瓶口勿令漏氣炭火猛煮時時
看候如湯耗旋益熱湯一日許其角爛似熟山芋掐得
酥軟即止未軟更煮慎勿漏氣漏氣則難熟取暴乾為
粉其汁澄濾候清冷以綿濾作膠片盌盛風中吹乾麋
角膠别入藥每粥一盌入麋角粉五錢鹽一匙同攪温
服
枸把子粥
枸杞子生研捩取汁每一盌粥可用汁一盞加少熟蜜
同煮
馬眼粥
新黑豆一斗淨淘入大釡中如常用水煮令熟擗取汁
再入釡以熟麻油浸之豆上油深四指密蓋之慢火煮
直候露出豆即以匙拌轉更煮直令&KR0377;盡油即住每粥
一釡可下熟豆三五盌欲熟入拌勻食之
又法
白米二升别煮令熟大顆黑豆一升先以薄灰汁煮豆
令熟漉出豆却以清水燒沸依前入豆再煮透出灰氣
漉出却以沙糖六兩用水兩碗化濾過入鹽二兩醬三
兩只用水取醬汁同煮熟桃仁杏仁皆可為粥生去皮
尖略炒令香細研水絞取濃汁隨意入粥中煮臨時加
酥蜜亦可金罌术煎亦可作粥一入用糖法
諸山蔬可作粥者皆只如菜粥法
禮記内則言子事父母婦事舅姑進盥授巾之後問
所欲而敬進之以饘酏為先饘厚粥酏薄粥也故此
編詳述懷山錄中諸藥糜法陸放翁云平旦粥後就
枕粥在腹中暖而宜睡天下第一樂也
紫不託法
新黑豆煮取濃汗搜麵作湯餅極甘美能去麵毒令不
蒸熱服丹石人尤宜食此雜蓴菜為羹妙
沈存中云麵治壅熱益氣力但不可多食致令憤悶
料理有法節而食之餺飥蒸餅及餻索餅起麵等法
在食經中此法用黑豆汁搜麵則無毒矣
造山藥麵法
取山藥去皮薄切日中暴乾柳箕中挼為粉下篩如常
麵食之加酥蜜為淳麵尤精益氣力長肌肉久服輕身
耳目聰明不饑延年
造乾地黃法
九月末掘取肥大者去鬚熟蒸微暴乾又蒸暴乾食之
如蜜可停
芭蕉脯
蕉根有兩種一種黏者為糯蕉可食取作手大片灰汁
煮令熟去灰汁又以清水煮易水令灰味盡取壓乾乃
以鹽醬蕪荑椒乾薑熟油胡椒等雜物研浥一兩宿出
焙乾略搥令軟食之全類肥肉之味
牛蒡脯
十月以後取根洗乾去皮(闕)少煮勿太爛硬者即
熟煮並搥令軟下雜料物如芭蕉脯法浥焙取乾
笋脯一如牛蒡脯法
蓮房脯
取嫩蓮房去蒂又去皮(闕)入灰煮浥一如芭蕉
脯法焙乾以石壓令匾作片收之
薝蔔鮓
詹蔔花即栀子也採嫩花釀作鮓極香美
白樂天方劑劉禹錫饋以菊苗韲蘆菔鮓換取樂天
六班茶二囊以自醒酒
乾蕨菜
採嫩蕨菜蒸熟以乾灰拌之同曝極乾濯去灰又曝乾
收之臨食湯浸令軟味如合蕈
石芥&KR4321;菜
此二物極辛為菹大佳
苦蓋菜
苦蓋菜青蘘苦麻皆可作羹
苦麻即今俗謂之胡麻者葉作羹大甘滑(其苗名青蘘)
松蘂
去赤皮取嫩白者密漬之略燒令蜜熟勿太熟極香脆
白芷
蜜漬糟藏皆可食
防風芽
防風芽如臙脂色天門冬芽如馬椿芹菜芎芽又有蘼
蕪枸杞芽菊芽荇菜水藻牛膝芽地黃嫩葉皆如常菜
治之
東坡詩云秋來霜露滿東園蘆菔生兒芥有孫我與
何曾同一飽不知何苦食雞豚況藥菜之佳乎
水苔
立春前採嫩者淘澤令極淨其間多沙石蝶蟲取得壓
乾只入鹽油完椒切薤白同入瓶中釀為醑醋浸食之
甚佳又可油炒加鹽醬亦善
瓜虀
生甜瓜㨂去未熟者每十斤隨瓣切開去穰不用就百
沸湯綽過以鹽五兩勻擦飜轉豆豉末半升釅醋升半
麫醬斤半馬芹川椒乾薑陳皮甘草茴香各半兩蕪荑
二兩並為細末同瓜一處拌勻入甆瓮内醃壓於冷處
頓之經半月後則熟瓜色明透絶類琥珀味甚香美
菜虀
大菘菜叢採十字劈裂萊菔取緊小者破作兩半同向
日中曬去水脚二件薄切作方片如錢眼子大入淨罐
中以馬芹茴香雜酒醋水等令得所調淨鹽澆之隨手
舉罐撼觸五七十次密蓋罐口置竈上温處仍日一次
如前法撼觸三日後可供菜色青白間錯鮮潔可愛
藕虀
嫩藕梢隨意切作方塊如骰子大就蠏眼湯内快手綽
上取牽牛花揉汁醃染片時投冷熟水中滌過控乾以
馬芹鹽花泡湯入少醋加蜜作虀澄冷澆供之
豆虀
先取濕沙納甆器中以綠豆勻撒其上如種蓺法深桶
覆藏室中勿令見風日一次掬水洒透竢其苗長可尺
許摘取蠏眼湯綽過以料虀供之赤豆亦可種然不如
綠豆之佳
薺羹(俗謂薺為東風菜方言訛而為公爹菜謂可以奉公爹也)
東坡與徐十三書云今日食薺極美天然之珍雖不甘
於五味而有味外之美其法取薺一二升許淨擇入淘
了米三合冷水三升生薑不去皮搥兩指大同入釡中
澆生油一蜆殼當於羹面上不得觸觸則生油氣不可
食不得入鹽醋君若知此味則陸海八珍皆可厭也天
生此物以為幽人山居之禄輒以奉𫝊不可忽也羹以
物覆則易熱而羹極爛乃佳也
本草薺和肝氣明目凡人夜則血歸於肝肝為宿血之
臟過三更不睡則朝旦而色黃燥意思荒浪以血不
得歸故也若肝氣和則血脉流通津液暢潤東坡嘗
有詩云時遶麥田求野薺強為僧舍煮山羹陸放翁
亦有詩云小着鹽醯助滋味微加薑桂助精神風爐
歙缽窮家活妙訣何曾肯授人
筍鱖
東坡回錢穆父書云竹萌蒙佳貺取筍蕈菘心與鱖魚
相和清水煮熟用薑蘆菔自然汁及酒三物等入少鹽
漸漸欵洒之過熟可食不敢獨味此請依法作與老嫂
共之
老人有性善茹素不忍害物者菽水之奉在嘉蔬藥
菜料理如法殊益於人杞菊芎术等苗嫩時採食之
或煮或虀或炒或罨悉用土蘇鹹豉汁加鹽下飲甚
良蔓菁作虀最妙不斷五辛者春秋嫩韭四時採薤
甚益綠豆紫蘇烏麻須宜貯俱能下氣其餘䜴醬之
徒食所不可少皆須貯蓄肉食心不害物但以錢買
猶愈於殺第一戒慎勿殺然肉須新鮮似有氣息則
不宜食爛臟損氣切須慎之戒之
種埴
庭檻園林間種植可愛翫之物如世間花果人家自有
此不悉載令抄東坡一書誠齋一詩于左
東坡與程全父書
白鶴峯新居成從天侔求數色果木太大則難活小
則老人不能待當酌中者又須土碪稍大不傷根者
柑橘柚茘枝楊梅枇杷松柏含
笑栀子
漫寫此數品不必皆有仍告書記其東西
誠齋三三徑詩
東園新開九徑
江梅海棠桃李橘杏紅梅碧桃
芙蓉
九種花木各植一徑命曰三三徑其詩云
三徑初開是蔣卿再開三徑是淵明誠齋奄有三三
徑一徑花開一徑行
歐陽公示謝道人種花詩云
淺深紅白宜相間先後仍須次第栽我欲四時攜酒
去莫教一日不花開
西園胡(大壯一)喜種花卉以窺造化生育之妙喜飲醇
酎以寓經綸燮理之方
芸香
古人藏書謂之芸香是也採置書帙中即去蠧置席下
去蚤虱栽園庭間香聞數十步極可愛葉類豌豆作小
聚生秋間葉上微白如粉江南人謂之七里香江南極
多大率香草多只是花過則已縱有葉香者須採掇嗅
之方香此草遠在數十步外此間已香自春至秋不歇
絶可翫也
茅香
閒地種之可洗手終日香一年數次刈閒屋中時時燒
少許亦佳
本草云苗葉可煮作浴湯令人身香同藁本尢佳仍
入印香中合香附子用
枸杞
㨂好地熟斸加糞訖然後逐畦長開壠深七八寸令寬
乃取枸杞連莖剉長四寸許以草為索慢束如羹盌大
於壠中立種之每束相去一尺下束訖别調爛牛糞稀
如麵糊灌束子上令滿減則更灌然後以肥土壅之滿
訖土上更加熟牛糞然後灌水不久即生乃如翦韭法
從一頭起首割之得半畆料理如法可供數人其割時
與地面平高留則無葉深翦則傷根割仍避熱及雨中
但早朝為佳
又法但作束子掘坑方一尺深於束子三寸即下束
子訖著好糞滿坑填之以水沃糞下即更著糞填以
不減為度令糞蓋束子一二寸即得生後極肥嫩數
鋤壅每月一加糞尢佳
又法但畦中種子如種菜法土糞下水當年疎瘦二
年以後悉肥勿令長苗即不堪食如食不盡即剪作
乾菜以備冬中常使如此從春及秋其苗不絶取甘
州者為真葉厚大者是有刺葉小者是白棘不堪服
食
又法枸杞子於水盆内挼令散訖暴乾斸地作畦畦
中去却五六寸土勿作壠縛草穰作稕似臂長短即
以泥塗稕令徧以安壠中即以子布泥上一面令稀
稠得所乃以細土蓋之令徧又以爛牛糞蓋上令徧
又布土一重令與畦平待苗出時時澆灌及堪採即
如翦韭法更不要煮鍊每種用二月初一每年但五
度翦不可過也凡枸杞生西河郡谷中及甘州者其味
迥過於蒲萄今蘭州西去鄴城靈州九原並大根莖
尢大
甘菊
移根最佳若少時折取苗乘雨濕種便活一年之後落
徧地長服却老冬中收子翦如韭法
陸龜蒙杞菊賦云惟杞與菊偕寒互綠或穎或苕煙
披雨沐我衣敗綈我飯脫粟羞慚齒牙苟且粱肉蔓
延駢羅其生實多爾杞未棘爾菊未莎其如予何其
如予何東坡云天隨生自言常食杞菊及夏五月枝
葉老梗氣味苦澁猶食不已余守膠西與通守劉君
循古城廢圃求杞菊食之捫腹而笑作後杞菊賦云
人生一世如屈伸肘何者為貧何者為富何者為美
何者為陋或糠覈而瓠肥或粱肉而黑瘦何侯方丈
庾即三韭較豐約於夢寐卒同歸於一朽吾方以杞
為粱以菊為糗春食苗夏食葉秋食花實而冬食根
尚庶幾乎河西南陽之壽張南軒賦云張子為江陵
之數月時方仲春草木敷榮經行郡圃意有所欣爰
命採掇付之庖人汲清泉以細烹屏五味而不親甘
脆可口蔚其芬馨盡日為之加飯而他物不足以前
陳又云天壤之間孰為正味厚或腊毒淡乃其至猩
唇豹胎徒取詭異山鮮海錯紛糾莫計苟滋味之或
偏在臟腑而成贅惟杞與菊微勁不苦滑甘靡滯非
若它蔬善嘔走水既瞭目而安神復沃煩而滌穢驕
南陽於西河又頽齡之可制隨寓必有約居足恃雪
消壤肥其茸葳蕤與子婆娑薄言掇之古銚瓦盆啜
汁咀虀高論唐虞詠歌書詩嗟乎微斯物孰同先生
之歸於是相屬而歌殆日晏以忘飢
地黃
十二月耕地至正月可止三四遍細爬訖然後作溝溝
闊一尺兩闊作一畦畦闊四尺其畦微高而平硬甚不
受雨水苗未生間得水即爛畦中又撥作溝溝深三寸取
地黃切長二寸種於溝内訖即以熟土蓋之其土厚三
寸以上每種一畆用根五十斤蓋土訖即取經冬爛草
覆之候芽稍出以火燒其草令燒去其苖冄生葉肥茂
根益壯自春至秋凡五六耘不得鋤八月堪採根至冬
尢佳若不採其根太盛春二月當宜出之若秋採訖至
春不復更種其生者猶得三四年但採訖比及明年耨
耘而已參騐古法此為最良按本草二月八月採殊未
窮物性也八月殘葉猶在葉中精氣未盡歸根二月新苗
已生根中精氣已滋不如冬月採殊妙又與蒸暴相宜
古人云二月八月非為種者將為野生當須見苗矣欲
食葉但露散後摘取旁葉勿損中心正葉甚益人勝諸
藥
東坡詩云地黃飼老馬可使光鑒人吾聞樂天語喻
馬施之身(白樂天採地黃詩凌晨荷鍤去薄暮不盈筐攜來朱家門賣與白面即與君啖肥馬)
(可使照地光願易馬殘粟救此苦飢腸)我衰正伏櫪垂耳氣不振移栽
附沃壤(本草古稱地黃宜黃土今不然大宜肥壤虛地則根大而多汁)蕃茂争新春
沉水得穉根(言以水沉而試之也日華子云浮者名天黃半浮半沉者名人黃沉者名地黃)
(其沉者佳也)重湯養陳薪(於鼎釡水中更以噐盛水而煮謂之重湯)投以東阿
清(阿膠出東阿其用皮有老少則膠有清濁)和以北海醇崖蜜助甘冷山
薑發芳辛(山薑木名古方用术)融為寒食餳(寒食日研杏仁為酪以煮麥粥以餳)
(沃之)嚥作瑞露珍丹田自宿火渴肺還生津願餉内熱
子一洗胷中塵
五加
取根深掘肥地二尺埋一根令沒舊㾗甚易活苗生從
一頭翦取每翦訖鋤土壅之
五加蓋天有五車之星精也金應五行人應五德位
應五方物應五車青精入莖有東方之液白氣入節
有西方之津赤氣入華有南方之光玄精入根有北
方之&KR0961;黃煙入皮有戊巳之靈五神鎮主相轉育成
用之者真仙服之者反嬰久服輕身耐老明目下氣
補中益精堅筋骨強志意五葉者良葉可作蔬菜食
五月七月採莖十月採根隂乾張子聲楊建始王叔
才于世彦皆服此酒得壽三百年有子二十人世世
有得服五加酒散而獲延年者不可勝計或只為散
以代湯茶而餌之驗亦然也
青蘘(胡麻苗也)
取八稜者畦中如菜法種之生苗為菜食秋間依此法
種之甚滑美
百合
上好肥地加糞熟斸訖春中取根大劈取瓣於畦中如
種蒜法五寸一瓣種之直作行又加糞灌水苗出即鋤
四邊令絶無草春後看稀稠得所處更别移亦得畦中
乾即灌水三年後其大如拳然後取食之又取子種亦
得或一年以後二年以來始生甚遲不如種瓣
黃精
擇取葉參差者是真取根擘破稀種一年以後極稠種
無得其苗香美可食
苜蓿
擇肥地斸令熟作壠種之極益人還須從一頭翦每翦
加糞鉏土壅之
合歡(萱草也)
移根畦中稀種一年自稠春翦苗食如枸杞秋夏不堪
食
牛蒡
取子畦中種種時乘雨即生若有水不候雨也地須加
糞灼然後肥旱則沃水翦如上法菜中之尢益者但多
種食苗及根莖益於人
蓮子
八九月取堅黑子瓦上磨尖頭直令皮薄取墐土作熟
泥封如三指大長使帶頭兼重令磨須尖泥欲種時擲
至池中重頭向下自能周正薄皮上易生數日即出不
磨者率不可生
藕
春初掘取藕三節無損處種入深泥令到硬土榖雨前
種當年有花
藕可作粉其法取麤藕不限多少淨洗截斷浸三宿
數換水看灼然潔淨然後漉出碓中碎擣以新布絞
取汁重擣取汁盡為度又以密布濾去麤惡物澄去
清水如稠難澄以水攪之然後澄看水清即瀉去一
如造米粉法
雞頭
雞頭粉取新熟者去皮熟擣實如上法
菱角粉去皮如上法
薑粉以生薑爛研捩汁如上法以和羹
葛粉去皮如上法開胃止煩熱
茯芩粉剉如彈子以水浸去赤汁如上法
松栢粉春採嫩葉如上法須垂露採為之經宿則無粉
如嫩草鬱鬱可愛
脫果
木生之果八月間以牛羊滓和土包其鶴膝處(彼端幹相摟黃)
(紋處)如大柸以紙裹囊覆之麻繞令密緻重則以杖拄之
任其發花結實明年夏秋間試發一包視之其根生則
斷其本埋土中其花實皆晏然不動一如巨木所結予
在蕭山縣見山寺中橘木止高一二尺實皆如拳大蓋
用此術也大木亦可為之嘗見人家有老林檎木根巳
蠧朽圃人乃去木本二三尺許如上法以土包之一年
後土中生根乃截去近根處三尺許包入地後遂為完
木
凡種果木須望前種實多望後種實少
百部
山地種之如百合法多種為佳取根挼汁濯衣令不生
虱仍潔白如用皂角也
右自杞菊以次為粥為蔬為脯為粉須自種植充饒
足用百部之種亦可為澣濯之供
菖蒲石
怪石竒峯以沙石器種之旦暮易水則茂水濁及有泥
滓則萎一寸九節者服之可以烏髭輕身延年夜檠燈
間置一兩盆可以收煙不薰人眼東坡詩云碧玉盌盛
紅瑪瑙青盆水養石菖蒲曾茶山云窗明几淨室空虚
盡道幽人一事無莫道幽人無一事汲泉承露養菖蒲
文石清漪斯亦几案間良翫也
相鶴
相鶴不必如鶴經所說但取其標格立瘦唳聲清徹者
為勝凡老鶴所生則氣韻清古三年頂赤則能唳細論
其法頸欲細而長身欲人立而不横足欲瘦而節欲高
頸肥則類鴈身横則類鶩脛麤韻俗則類鸛聲濁體肥
則類鵝皆下才也為雛食魚稻甚多老則食榖漸少甚
老則不食惟華亭縣鶴窠村所出者為得地他處雖時
有皆凡格也養處須有廣水茂木風月清曠之地嘗食
生物則格韻高野畜之樊籠餉以熟食則多肥濁而精
彩羽毛日漸摧藏類乎雞矣
養龜
龜者壽物養庭檻中可以愛翫愈於觀他物尢宜畜山
龜爾雅謂之攝龜者腹下殼能開合此龜啖蛇蛇甚
畏之庭檻中養此龜則蛇不復至以至園圃中多畜之
大能辟蛇兼此龜不賴水陸地畜之不失其性予在隨
州時寓法雲寺之後有竹園常苦多蛇寺僧乃畜龜於
園中自爾不復有蛇(相鶴養龜二事皆懷山錄所述)
收畫
子弟遇好圖畫極宜收拾在前士大夫家有耕莘築巖
釣渭浴沂荀陳德星李郭仙舟蜀先主訪草廬王羲之
會蘭亭陶淵明歸去來韓昌黎盤谷序晉廬山十八賢
唐瀛洲十八學士香山九老洛陽耆英古今事實皆繪
為圖可以供老人閒玩共賓友高談人物山水花卉翎
毛各有評品吟詠亦以廣後生見聞梅蘭竹石尢為雅
致瑶池壽鄉圖慶壽近年有壽域圖備列歴代聖賢神
仙耆壽者丹青粧點尤為竒玩
王維字摩詰九歲知屬辭擢進士工草隸善畫名盛於
開元天寳間寧薛諸王待若師友畫思入神至山
平水遠雲勢石色繪工以為天機所到别墅在輞川
地竒勝與裴廸遊其中賦詩相酬為樂東坡云味摩
詰之詩詩中有畫觀摩詰之畫畫中有詩秦太虛云
余為汝南得疾臥直舍高仲符攜輞川圖示余曰閱
此可以療疾余本江海人得圖喜甚即使二兒從旁
引之閱於枕上恍然若與摩詰入輞川度華子岡經
孟城拗憩輞口莊泊文杏館上斤竹嶺並木蘭柴絶
茱萸沜躡槐栢窺塵柴返於南北垞航歇湖戱柳浪
濯奕家瀨酌金屑泉過白石灘停竹里館轉辛夷塢
抵漆園幅巾杖履棋弈茗飲或賦詩自娱忘其身之
匏繫於汝南也數日疾良愈
龍眠居士李公麟字伯時能行草書善畫尢工人物
人以比顧陸(顧凱之陸知微)晩年致仕歸老肆意於泉石間
作龍眠山莊圖為世所寳韓子蒼題太乙真人蓮葉
圖云太乙真人蓮葉舟脱巾露髮寒颼颼輕風為帆
浪為檝臥看玉宇浮中流中流蕩漾翠綃舞穏如龍
驤萬斛舉不是峯頭十丈花世間那得葉如許龍眠
畫手老入神尺素幻出真天人恍然坐我水仙府蒼
煙萬頃波粼粼玉堂學士今劉向禁直岧蕘九天上
不須對此融心神會植青藜夜相訪觀畫之趣二事
可參
置琴
朱文公琴贊云養君中和之正性禁爾忿慾之邪心乾
坤無言物有則我欲與子鉤其深歐陽公云予嘗有幽
憂之疾退而閒居不能治也既而學琴於友人孫道滋
受宫聲數引久而樂之不知疾之在其體也夫疾生乎
憂者也藥之毒者能攻其疾之聚而不若聲之至者能
和其心之所不平心而平不和者和則疾之忘也宜哉
奉親者能琴時為親庭鼓一二操亦足以娱悦其意和
平其心
琴師六言云擘托抺挑打摘先後輕重疾徐最是一
般妙處更要其人讀書斯亦子弟藏修息游之一益
云
延方士
湖州東林沈東老能釀十八仙白酒一日有客自號回
道人長揖於門曰知公白酒新熟遠來相訪願求一醉
公見其風骨秀偉跫然起迎徐觀其碧眼有光與之語
其聲清圓於古今治亂老莊浮圖氏之理無所不通知
其非塵埃中人也因出酒器十數於席間曰聞道人善
飲欲以鼎先為壽如何道人曰飲器中鍾鼎為大屈卮螺
杯次之梨花蕉葉最小請戒侍人次第速斟當為公自
小至大以飲之笑曰有如顧愷之食蔗漸入佳境也又
約周而復始常易器滿斟於前笑曰所謂杯中酒不空
也回公興至即舉杯常命東老鼔琴回浩歌以和之又
嘗圍基以相娛止弈數子輒拂去笑曰秪恐棋終爛斧
柯回公自日中至暮已飲數斗無酒色東老欲有所叩
回公曰聞公自能黃白之術未嘗妄用且篤於孝義又
多隂功此余每日所以來尋訪而將以發之也東老因
叩長生輕舉之術回公曰四大假合之身未可離形而
頓去東老攝衣起謝有以喻之回公曰此古今所謂第一
最上極則處也飲將逹旦甕中所釀止留糟粕而無餘
瀝回公曰久不遊浙中今日為公而來當留詩以贈然
吾不學世人用筆書乃就擘席上榴皮畫字題於庵壁
其色微黃而漸加黑其詩云西鄰已富憂不足東老雖
貧樂有餘白酒釀來緣好客黃金散盡為收書已而告
别東老啟門送之天漸明矣握手並行至舍西石橋回
公先度乘風而去莫知所適
延名衲
成都一僧誦法華經甚專雖經兵亂卒不能害忽一山
僕至云先生請師誦經引行過溪嶺數重煙嵐中一山
居僕曰先生老病起晚請誦至寳塔品見報欲一聽之
至此果出野服杖藜兩耳垂肩焚香聽經罷入不復出
以藤盤竹箸秫飯一盂把菊數甌無鹽酪美若甘露得
襯錢一環僕送出路口問曰先生何姓曰姓孫問何名
僕於僧掌中書思邈二字僧大駭僕遽失之三日山中
尋求竟迷舊路歸視襯資乃金錢一百文也由茲一飯
身輕無疾天禧中僧一百五十歲矣後隠不見
欵延方士談真誥時約名緇聽梵書二士共談必說
妙法真有所遇豈不樂哉
肅客
朱文公晚年野服見客榜客位云滎陽吕公嘗言京洛致
仕官與人相接皆以閒居野服為禮而歎外郡或不能
然其旨深矣某叨恩致事前此蒙賓客下訪初亦未敢
援此遽以老人野逸自居近緣久病難於動作遂以野
服從事上衣下裳大𢃄方履比之凉衫自不為簡所便
者束帶足以為禮解帶足以燕居且使窮鄉下邑復見
京都舊俗之美亦補助風教之一端也又云衰病之餘
不堪拜跪親舊相訪亦望察此非應受者並告權免庶
幾還答不至闕禮
羅鶴林云余嘗於趙季仁處見其服上衣下裳衣用
黃白青皆可直領兩𢃄結之緣以皂如道服長與膝
齊裳必用黃中及兩旁皆四幅不相屬頭帶皆用一
色取黃裳之義也别以白絹為大帶兩旁以青或皂
緣之見儕軰則繋帶見卑者則否謂之野服又謂之
便服
記事
周益公云蘇子容聞人引故事必令人檢出處司馬温
公聞新事即便抄錄且記所言之人故當時諺曰古事
莫語子容今事勿告君實
司馬公對賓客無問賢愚長幼悉以疑事問之有草
簿數枚常致座間苟有可取隨手抄錄或對客即書
率以為常其書字皆真謹劉元城見時已有三十餘
册
曾祖南谷文靖公叔祖樸庵提刑皆有日記樸庵所
記名長生歷有序云司馬温公日記凡十年作一袠
一日之事無論善惡必載焉限以十年所以推一期
進德與否也夫子三十而立自是十年則有加於前
矣至從心之時蓋涉歴四十年聖人所以密推熟察
以自驗其道藝所造功力所成者至矣夫甲乙周而
時已久矣時愈久而行愈進此聖人之所以為聖人
也温公之袠豈其原亦出於此歟(長生歷亦十年為一袠)
二老相訪
周益公以宰相退休楊誠齋以秘書監退休為廬陵二
大老益公嘗訪誠齋於南溪之上留詩云楊監全勝賀
監家賜湖豈比賜書華回環自闢三三徑頃刻能開七
七花門外有田供伏臘望中無處不煙霞却慙下客非
摩詰無畫無詩只漫誇誠齊和云相國來臨處士家山
間草木也光華高軒行李能過李小隊尋花到浣花留
贈新詩光奪月端令老子氣成霞未論藏去𫝊貽厥拈
向田夫野老誇好事者繪以為圖誠齋題云平叔曾過
魏秀才何如老子致元台蒼松白石青苔徑也不𫝊呼
宰相來用魏野詩翻案也誠齋冢嗣東山先生伯子以
集英殿修撰致仕家居年八十雲巢曾無疑益公門人
也年尤高嘗攜茶袖詩訪伯子其詩云褰衣不待履霜
回到得如今亦樂哉泓穎有時供戲劇軒裳無用任塵
埃眉頭猶自懷千恨興到何如酒一杯知道華山方睡
覺打門聊伴茗奴來伯子和云雪舟不肯半塗回直到
荒林意盛哉籬菊苞時披宿霧木犀香裏絶纖埃錦心
繡口垂金薤月露天漿貯玉林八十仙翁能許健片雲
得得出巢來其風味庶幾可亞前二老云
二老相訪倡妍酬麗四詩可觀放翁詩云老人無一
事有興即吟詩唱者和者皆須興到也
儲書
邵康節詩云花木四時分景致經書萬卷號生涯有人
若問閒居處道德坊中第一家歐陽文忠公六一堂記
云琴一張棋一局酒一壺藏書一萬卷集錄金石遺文
一千卷以吾一翁老於此五者之間是為六一陸放翁
書巢記云陸子既老且病猶不置讀書名其室曰書巢
吾室之内或棲於櫝或陳於前或枕藉於牀俯仰四顧
無非書者吾飲食起居未嘗不與書俱間有意欲起而
亂書圍之至不得行輒自笑曰此非吾所謂巢者耶二
公蓋儲書以旬佚其老者也丁度之祖顗盡其家貲以
置書至八千卷且曰吾聚書多矣必有好學者為吾子
孫度力學有守登服勤詞學科仕至參政曾子固平生
嗜書家藏至六萬餘卷手自讎對白首不倦此儲書以
遺其子孫者也孟子有賢父兄之言惟以書教子弟者
而後為賢晉人有佳子弟之目惟從父兄之教而知書
者而後為佳
唐杜荀鶴詩云欺春只愛和醅酒諱老猶看夾註書
放翁詩云燈前目力依然在且盡山房萬卷書歐公
詩云至哉天下樂終日在書案家仲本云至樂莫如
讀書至要莫如教子又云人家教子弟如養芝蘭然
既積學以培植之又須積德以澆灌之子弟儲書正
以備侍旁檢閱陳后山左右圖書日以討論為務其
志專欲以文章名後世夜與諸生會宿忽思一事必
明燭繙閱得之乃已或以為可待旦者后山曰不然
人情樂因循一放過則不復省矣故其學甚博而精
尤好經術非如唐之諸子作詩之外他無所知魏衍
昌世亦彭城人從后山學年五十餘見異書猶手自
抄寫藏書數千卷云
夀親養老新書卷三
