壽親養老新書卷四
元鄒鉉續編
保養
安樂之道惟善保養者得之孟子曰我善養吾浩然之
氣太乙真人曰一者少言語養内氣二者戒色慾養精
氣三者薄滋味養血氣四者嚥精液養臓氣五者莫嗔
怒養肝氣六者美飲食養胃氣七者少思慮養心氣人
由氣生氣由神住養氣全神可得真道凡在萬形之中
所保者莫先於元氣攝養之道莫若守中實内以陶和
將護之方須在閒日安不忘危聖人預戒老人尤不可
不慎也春秋冬夏四時隂陽生病起於過用五臓受氣
蓋有常分不適其性而強云為用之過耗是以病生善
養生者保守真元外邪客氣不得而干之至於藥餌往
往招徠真氣之藥少攻伐和氣之藥多故善服藥者不
如善保養康節先生詩云爽口物多終作疾快心事過
必為殃知君病後能服藥不若病前能自防郭康伯遇
神人授一保身衛生之術云但有四句偈須是在處受
持偈云自身有病自心知身病還將心自醫心境靜時
身亦靜心生還是病生時郭信用其言知自護愛康強
倍常年幾百歲
服藥
沈存中云人非金石況犯寒暑霧露既不調理必生疾
病常宜服藥辟外氣和臓腑也平居服七宣丸鍾乳丸
量其性冷熱虚實自求好方常服紅雪三黃丸青木香
丸理中丸神明膏陳元膏春初冰解散天行茵蔯元散
皆宜先貯之以防疾發忽有卒急不備難求其防危救
急不可闕者伏火丹砂保精養魄尤宜長服伏火硫黃
益氣除冷癖理腰膝能食有力小還丹愈疾去風伏火
磁石眀目堅骨伏火水銀壓熱鎮心金銀膏養精神去
邪氣如上方藥固宜留心其餘丹火須冀神助不可卒
致有心者亦宜精懇或遇其真
貯藥
圓散皆以深筍沙合盛之勿用有油即受濕外為漆櫝
櫝筍亦欲深深則濕氣難入櫝中夾灰淨磨之勿漆則
不受潤更集繒纊為襆厚襆之更以氊冒櫝口縱有潤
氣自縫中入亦為氊纊所收暑月三焙之遇雨則入煴
室貯茶如此亦善藥璞新甆罌盛蠟紙羃之懸於東簷
楣上令常得晨日勿令沾兩久隂則一焙移置深室晴
復出之數品同一罌可也喜蛀物用舊曾貯油麻罐淨
拭置藥其中即不蛀
煴閣
南方暑兩時茶藥圖籍皮毛膠糊物弓劔色衣筆墨之
類皆惡蒸溽悉可置在閣中若山居即依山為閣其高
去地一文則不復有蒸潤閣中循壁為厨厨三層壁仍
板彌之前後開忩梁上為長笎物可懸者懸於笎餘悉
置格上天日明燥即大開門忩令納風日隂晦則密閉
中設煴爐常令火氣鬱鬱然
又法煴閣中布卧牀牀下新出窑炭實之乃置物牀
上永不蒸潤更不須着火其炭至秋供燒明年復易
新炭牀上慎不可卧卧者多病瘖屢有驗蓋為火氣
所爍也
又法有餘力則設一小閣子但去地盈文以上自無
蒸矣
集方
凡人少長老其氣血有盛壯衰三等岐伯曰少火之氣
壯壯火之氣衰蓋少火生氣壯火散氣況復衰火不可
不知也故治法亦當分三等其少日服餌之藥於壯老
之時皆須别處之陳令尹集方俱為老人備用今所續
編亦皆據平日見聞為老人對證處方者品列之
天下受拜平胃散
常服温養脾元平和胃氣寬中進食仍治脾胃不和膈
氣噎塞嘔吐酸水氣刺氣悶脇肋虚脹腹痛腸鳴胸膈
痞滯不美飲食
川厚朴(去麄皮)陳橘皮(湯洗不去穰)甘草(以上各三兩剉)南京小棗
(二百枚去核切)生薑(和皮四兩薄切)茅山蒼术(五兩去皮未泔浸一宿剉)
右六味用水五升慢火煮乾𢷬作餅子日乾再焙碾
為細末每二錢入鹽少許點如泄瀉每服三錢生薑
五片烏梅二個鹽少許水一盞半煎八分服此藥人
人常服獨此方煮透滋味相和而美與衆不同所以
為佳老人尤宜服之
易簡方
縮脾飲草菓烏梅縮砂甘草各等分乾葛白扁豆各減
半老人加附子每服五錢水一碗生薑十片煎至八
分浸以熟水令極冷暑月用此代熟水飲之極妙
降氣湯老人虚氣上壅當間以生附子加生薑煎臨熟
以藥汁濃磨沉香水再煎一沸服之尤為穏當
調氣散老人寒疝作疼不可攻擊改為㕮咀每服二錢
水一大盞生薑紫蘇鹽煎服或煎茴香鹽酒調下末
子亦得
養正丹年高人臓腑寒秘者尤宜服之
來復丹老人寒秘悉能主之一法治老人寒氣入腹小
便不通者用生薑半兩連根葉和泥葱一莖鹽一捻
豆豉五十粒爛研略炒盫臍中心作兩劑更易用之
以利為度亦良法也
震靈丹老人血痢白梅茶下
紅圓子治大人小兒脾胃等患極有神效治病不能傷
耗真氣應老人小兒妊婦皆可服之
青州白圓子治一切痰涎為患常服有功咳𠻳痰實咽
喉作聲老人小兒皆宜服之
予家已刊易簡方大字本兹不贅述本方
秘傳六和元
益老扶羸助脾活血進美飲食第一平和之劑
熟地黃(十兩)破故紙兔絲子白茯苓(去黑皮曬)山
藥(并同十兩曬乾)胡桃(五十顆須用贛州信豐産者佳)
右先將熟地黃破故紙兔絲子三味酒浸一宿次早
甑上蒸日中曝乾九浸九蒸九曝候十分乾次和
白茯苓山藥二味杵臼中舂令極細為末次用胡桃
研爛和五味令勻用酒煮麫糊為丸如梧桐子大每
服三十丸空心温酒鹽湯下(此方不犯鐡氣所以佳妙)
神仙不老丸
不老仙方功效殊駐顔全不費工夫人參牛膝川巴戟
蜀地當歸杜仲俱一味地黃生熟用兔絲栢子石菖蒲
更添枸把皮兼子細末蜜丸梧子如早午臨眠三次服
鹽湯温酒任君須忌飡三白并諸血能使鬚烏髮亦烏
人參(新羅者須是團結重實滋潤去蘆頭刷洗淨焙乾薄切焙燥秤二兩)川牛膝(長三四尺)
(而滋潤者去苗刷洗淨焙乾寸截用酒浸一宿焙燥秤一兩半)川巴戟(色黑紫沉重大而穿心者)
(佳若色帶黃而浮輕者非刷洗淨焙乾細切刷酒浸一宿焙燥秤二兩)川當歸(大莖其稍如馬)
(尾狀滋潤辛酒芬香者去蘆頭刷洗淨焙乾細切用浸一宿焙燥秤二兩)杜仲(截之多絲者削)
(去麄皮只取其肉如取肉桂之法然後刷洗淨焙乾横理剉之如豆用麥麩炒令絲斷色黑去麩别磨秤)
(一兩半)地黃(冬節前取以水浸沉者為是去其浮者𢷬取汁浸令浹蒸畢焙乾如是者三色黑味)
(甘為慶用時以生乾熟二種焙乾酒浸一宿漉出竹刀細切焙乾各秤一兩忌鐡器)兔絲子(小如)
(芥子極堅硬者佳大而輕者非用新布繓起挪洗焙乾以酒浸一宿又添酒浸一宿漉出將温湯淋去酒)
(焙燥别磨秤二兩)栢子仁(色紅而滋潤者去殼取仁秤一兩細研臨時和入衆藥)石菖
蒲(緊細節密者去毛刷洗淨焙乾未泔浸一宿再焙乾細切焙燥秤一兩)枸把子(色白而肥)
(潤去蒂洗淨焙乾用酒浸一宿焙乾秤一兩)地骨皮(色黃入手輕者佳重者非略去浮皮淨洗)
(焙乾薄切焙乾秤一兩)
右十二味選之貴精製之如法不可曬只用慢火焙
若太燥則又失藥氣只八分乾即於風前略吹令冷
熱相激便十分燥取淨秤分兩磨如細散煉白蜜以
火日搜和入木石臼内𢷬數百杵圓如梧桐子大每
日空心午間臨卧三次服每服七十粒鹽酒鹽湯任
下忌食葱白薤白蘆菔豆粉及藕諸般血蓋藕能破
血諸血能解藥力若三白調食亦無他止令人鬚髮
返白耳合時忌穢觸并婦人孝子雞犬等見
陳書林煜云此方非特烏髭髮且大能温養榮衛補
益五臓和調六腑滋充百脈潤澤三焦活血助氣添
精實髓須是節慾使藥力相須乃見功效之速
三仙丹(又名長壽圖)
一烏二术三茴香久服令人夀命長善治耳聾并眼暗
尤能補腎與膀胱順氣搜風輕腰膝駐顔活血鬢難蒼
空心温酒鹽湯下誰知凡世有仙方
川烏頭(一兩去皮尖剉作骰子塊用鹽半兩炒焚烈)茴香(三兩炒香)蒼术(二兩米泔)
(浸一宿用竹刀刮去麄皮切片用葱白一握共炒黃)
右為細末酒糊為九如梧子大每服五十丸空心食
前温鹽酒或鹽湯下一日兩服切忌諸血
陳書林曄云先公晚年常服此飲啖倍進後見錢都倉
年八十鬚鬢皆黑詢其所以云自三十歲以後日進
一服
八仙丹
治虚損補精髓壯筋骨益心智安魂魄令人悦澤駐顔
輕身延年益夀閉固天癸
伏火硃砂真磁石赤石脂代赭石石中黃
禹餘糧(六味并用醋淬)乳香没藥(八味各一兩)
右為細末勻研極細糯米濃飲丸如梧桐子大或如
豆大每服一粒空心鹽湯下
有人年幾七旬夢漏羸弱氣惙惙然虚損得此方服
之頓爾強壯精氣閉固飲食如舊
草還丹
延年益夀耐寒暑能雙修德行可登地仙
補骨脂熟地黃遠志地骨皮牛膝石菖
蒲
右等分末酒糊為丸如梧桐子大每服三五十丸空
心日午温酒下鹽湯熟水亦可
大治虚勞白濁乃翊聖真君降授與張真人方服之
百日百病除二百日精髓滿視聽倍常神聰氣爽瘟
疫不侵三百日步驟輕徤鬢鬚如漆反老還童
小丹
益夀延年安寧神志魂魄流滋氣血脈絡開益智慧釋
散風濕耳目聰明筋力強壯肌膚悦澤氣宇泰定
熟地黃肉蓯蓉(酒浸各六兩)五味子兔絲子(酒浸各五)
(兩)栢子仁(别研)石斛巴戟(去心)天門冬(去心)蛇
牀子(炒)覆盆子(各三兩)續斷澤瀉人參山
藥遠志(去心炒焦)山茱萸菖蒲桂心白茯苓
杜仲(剉炒絲斷各二兩)天雄(炮去皮臍秤一兩)煉成鍾乳粉
(扶衰三兩續老二兩常服一兩氣完則拆去)
右為末蜜丸如梧桐子大食前酒服三十丸至五十
丸忌五辛生葱蕪荑餳鯉虚人多起去鍾乳倍地黃
多忘倍遠志茯苓少氣神虚倍覆盆子欲光澤倍栢
子仁風虚倍天雄虚寒倍桂心小便赤濁三倍茯苓
一倍澤瀉吐逆倍人參
此方補勞益血去風冷百病諸虚不足老人精枯神
耗女子絶傷斷緒并皆治之
交感丹
俞居易之祖通奉云予年五十一歲遇鐡甕申先生授
此秘術確志行持服食一年大有補益平日所服藥一
切屏去而飲食嗜好不減壯歲此藥之功大矣今年八
十有五享天然之夀爰以秘方傳之世人普願羣生同
登道果後有牙藥可同用之
茯神(四兩)香附子(一斤用新水浸一宿臼内鍤去毛炒令黃色)
右為細末煉蜜圓如彈子大每服一丸早晨細嚼用
降氣湯下
降氣湯
茯神(一兩)香附子(半兩製法如前)甘草(一兩半炙)
右為細末每服二錢沸湯點下前藥
揩牙法
香附子(五兩修治如前法擣生薑四兩同掩一宿炒令焦黑)青鹽(二兩研細拌勻同上)
(藥收)
右每夜臨卧以少許揩牙如常法
神仙訓老丸
昔有宣徽使在鍾南山路邊見村莊一婦人年方二八
持杖責一老兒年約百歲宣徽駐車令問何故婦人至
車前云此老兒是妾長男宣徽怪之下車問其仔細婦
人云適來責此長男為家中自有神藥累訓令服不肯
服至令老邁鬚髮如霜腰曲頭低故責之宣徽因懇求
數服并方以歸常服延年益夀氣力倍常齒落再生髮
白再黑顔貎如嬰兒
生乾地黃熟乾地黃(各五兩)川椒(十兩不去核)牛膝
(五兩酒浸了為末)大黑豆(一升生用)乾山藥(五兩)雌雄何首
烏(各十兩雌者白雄者赤雄者不碾)肉蓯蓉(五兩)枸把(五兩)藁本
(十兩洗)
右將雌何首烏為末用水甑内旦辰蒸日出曬夜間
露如此九蒸九曬九露數足焙焦為末酒糊丸如梧
桐子大空心温酒鹽湯下忌蘿蔔
此藥性温無毒治百病補下元光澤皮膚嬰兒亦可
服之
經進地仙丸
凡丈夫婦人五勞七傷腎氣衰敗精神耗散行步艱辛
飲食無味耳焦眼昏皮膚枯燥婦人臓冷無子下部穢
惡腸風痔漏吐血瀉血諸風諸氣并皆治之
川牛膝(酒浸一宿切焙)肉蓯蓉(酒浸一宿切焙)川椒(去目)附子
(炮已上各四兩)木鼈子(去殼)地龍(去土已上各三兩)覆盆子
白附子兔絲子(酒浸研)赤小豆天南星防風
(去蘆)骨碎補(去毛)何首烏萆薢川羌活金毛
狗脊(去毛)烏藥(已上各二兩)綿黃耆人參(各一兩)川
烏(炮)白茯苓白术甘草(各一兩)
右為細末酒煮麫糊為圓如梧桐子大每服三四十
圓空心温酒下
陶𨼆居以此方編入道藏時有人母幼年得風氣疾
久治不瘥五十餘年隠居處此方修合日進二服半
年母病頓愈髮白返黑齒落再生至八十歲顔色如
少年人血氣筋力倍壯耳目聰眀其家老僕七十餘
歲竊服此藥遇嚴冬御絺葛履霜雪無寒色有别業
去家七十里每使老僕往返不移時又能負重非昔
時比幾成地仙
八味丸
劉戴花方老人常服延夀延年
川巴戟(一兩半酒浸去心用荔枝肉一兩同炒赤色去荔枝肉不用)高良薑(一兩剉碎)
(用麥門冬一兩半去心用炒赤色為度去門冬)川楝子(二兩去核用降真香一兩剉碎同炒油出)
(為慶去降真香)吳茱萸(一兩半去梗用青鹽一兩同炒後茱萸炮同用)胡蘆巴(一兩用全)
(蝎十四個同炒後胡蘆巴炮去全蝎不用)山藥(一兩半用熟地黃同炒焦色去地黃不用)茯苓
(一兩用川椒一兩同炒赤色去椒不用)香附子(一兩半去毛同牡丹皮一兩同炒焦赤色去牡)
(丹皮不用)
右一處研為細末鹽煮麫糊為丸如梧桐子大每服
四五十丸空心食前鹽湯下温酒亦得
此方温平補肝腎清上實下分清濁二氣補煖丹田
接華池真水三車不敗五漏不生熱不流於上膈冷
不侵於脾胃令人耳目聰眀治積年冷病除累歲沉
疴兼治遺精白濁婦人赤白帶下其效如神
雙補丸
劉上舍之祖在京師辟雍得史載之家傳方服此四十
載享年八十七歲
熟地黃(半斤補血)兔絲子(半斤補精)
右為細末酒糊為丸如梧桐子大每服五十丸人參
湯下
此方治下部虚冷平補不熱不燥氣不順沉香湯下
心氣虚茯苓湯下心經煩燥酸棗仁湯下小便少車
前子湯下小便多益智湯下
二黃丸
黃德延曰夫人心生血血生氣氣生精精盛則鬚髮不
白顔貎不衰可以延年益算其夭閼者多由服熱藥性
燥不能滋生精血也予深燭此理以謂藥之滋補無出
生熟二地黃天麥二門冬世人徒知服二地黃而不知
以門冬為引導則服二地黃者徒過去爾生地黃生精
血用天門冬引入所生之地熟地黃補血用麥門冬引
入所補之地四味互相該說載於本草可考而知而又
以人參為通氣之主使五味併歸於心藥之滋補無出
於此
生地黃熟地黃天門冬(去皮)麥門冬(去心各一兩)
人參(一兩)
右五味為末煉蜜為丸如梧桐子大每服三十丸至
五十丸空心温酒鹽湯下
此方常服十日眀目十日不渴自此以往可以長生
予登真人之位此藥之功也
扶羸黑白丹
治年尊氣血虚耗精血少不能榮養經絡精神枯瘁行
步戰悼筋脈緩縱目視茫茫
黑丹用麋茸去牀骨皮毛酒浸一宿酥炙令黃又用
鹿茸事治如麋茸之法各等分并為細末酒糊為
丸如梧子大
白丹用鐘乳粉一味糯米糊為丸
右用此二丹雜之而服如覺血少即多用黑丹如覺
氣不足即多用白丹温酒或米飲吞下空心食前服
史丞相常服此二丹
還少丹
西川羅赤脚方大補心腎治一切虚敗心神耗散筋力
頓衰腰脚沉重肢體倦怠血氣羸乏小便昏濁服藥五
日頗覺有力十日精神爽徤半月氣稍壯二十日耳目
聰明一月夜思飲食久服令人身體輕徤筋骨壯盛怡
悦顔色婦人服之姿容悦澤大煖子宫去一切等疾
山藥牛膝(酒浸一宿焙乾各二兩)遠志山茱萸白茯苓
五味子肉蓯蓉(酒浸一宿切焙乾)石菖蒲巴戟(去心)
楮實子杜仲(去粗皮薑汁并酒塗)茴香(各一兩)枸把子熟乾
地黃(各半兩)
右為細末煉蜜入棗肉為丸如梧桐子大每服三十
丸温酒鹽湯下日進三服空心食前
看證候加減用藥身熱加山梔子一兩心氣不寧加
麥門冬子一兩精液少加五味子一兩陽氣弱加續
斷一兩
勝駿丸
治老人元氣不足真氣虚弱及諸虚寒濕氣進襲手足
拳攣屈伸不得筋脈不舒行步不隨常服益真氣壯筋
骨治膚散一切風
附子一枚(重八九錢重去皮臍)當歸(一兩酒浸一宿)天麻(酒浸)牛膝(酒浸)酸
棗仁(炒)防風(各一兩)熟地黃(酒浸)没藥(别研)木香(不見火)全蝎
(去嘴足稍尾)羌活甘草(炙)檳榔萆薢(炒)蓯蓉(酒浸)破故
紙巴戟(各一兩)木瓜(四兩)麝香(二錢半别研)乳香(半兩别研)
右二十味除乳香没藥麝香别研外搗羅為末用生
地黃三斤淨洗研爛如泥入無灰酒四升爛煮如膏
以前藥拌勻杵令堅每兩分作十丸每服一丸細嚼
臨卧酒送下如服半月見效甚速無事人服此亦壯
筋力行步如飛故名勝駿此藥專在地黃膏要熬得好
惟春夏好合以有生地黃也若合半劑每味減半
(此方黃謙仲傳於永福陳學諭)
鱠韲散
老人脾胃久弱飲食全不能進兩服主效王醫繼先進
高廟方
附子(七個炮)丁香藿香葉官桂木香(各三錢)人參
(半兩)
右為末每服二大錢以尋常辣糊虀半盞熱調服用
匙挑服之
薑黃散
治老人脾泄
鷹爪黃連一兩斷作小叚生薑四兩淨洗和皮切
作骰子塊
右於銀器内同炒得薑焦黃色去薑以黃連碾為細
末臘茶清調下二錢不拘時(吳興沈漕德器傳)
通利散
治老人秘澁
和劑方嘉禾散(須用廣州增城縣隨風子)
右每服三大錢水一盞半生薑三片棗二枚煎至七
分入蜜一匙再煎去滓不拘時(制帥劉尚書用光傳)
脾約丸
治老人津液少大便燥小便澁其脾為約
大黃(二兩酒洗焙)厚朴枳殼白芍藥(各半兩)麻子仁(一兩)
(微炒)杏仁(三分)
右為末蜜丸如梧桐子大每服二十丸温水下加至
三十丸
磨積丸
治老人磨滯積去浮腫
厚朴白薑縮砂胡椒青皮蒼术麥芽
陳茱萸肉桂(不見火)
右用醋同鹽煮再焙乾為細末酒糊為丸如梧桐子
大每服十元日午或臨睡香附子煎湯吞下橘皮湯
亦得此方老幼常服快脾進食
白芷丸
治老人氣虛頭暈
白芷石斛乾薑(各一兩半)細辛五味子厚朴
肉桂防風茯苓甘草陳皮(各一兩)白术(一兩一分)
右為細末煉蜜丸如梧桐子大每服三十丸清米飲
下不饑不飽服邵致遠年八十有三有此疾得此方
數服即愈(楊吉老傳)
治眼昏夜光育神丸
養神明育精氣主徤㤀益智聰心補血不壅燥潤顔色
遠眎移時目不䀮䀮臓腑調適久服目光烱然神宇泰
定語音清徹就燈永夜眼力愈壯并不昏澁不睡達旦
亦不倦怠服兩三月後愈覺神清眼眀志強力盛步履
輕快體氣舒暢是藥之效常餌如飲食一日不可輟惟
在修合洗濯潔淨藥材須件件正當不宜草率
熟地黃(洗晒乾酒浸)遠志(淨洗就砧上槌碎取皮去骨木)牛膝(去蘆)免絲子
(淨洗晒乾以酒浸别研如泥)枳殼(淨洗去穰麩炒赤色)地骨皮(須自取淨洗淨砧上槌打)
(取皮)當歸(淨洗晒乾焙亦得)
以上七味各等分逐一秤過分兩平除地黃兔絲子
别器用酒浸其餘五味同剉細共入一鉢内或甆甕
内若每件十兩都用第一等無灰濃酒六升同浸三
宿取出文武火焙乾須試火令得所不可太猛恐傷
藥性十分焙乾𢷬羅為末以兩手拌令十分勻煉蜜
為丸如梧桐子大每服空心鹽酒下三十丸加至四
五十丸亦不妨若不飲酒鹽湯亦得但不如酒勝煉
蜜法冬五滚夏六七滚候冷以紙貼惹去沫丸後都
入微火焙少頃入甕收(陳書林云黃牧仲司諫常服此藥晚年目視甚眀因傳其)
(方)
李守愚取黑豆緊小而圓者侵晨以井花水吞二七
粒謂之五藏榖到老視聽不衰
本草云熟地黃麥門冬車前子相雜治内障眼有效
屢試信然其法細𢷬羅蜜丸如桐子大三藥皆美𢷬
羅和合異常甘香真竒藥也
牢牙烏髭方
紹定壬辰江淮趙大使尅復旴昭時納合行省相公名
買住來金陵予在趙監軍廳同會納合年逾七十鬢髮
髭鬚皆不白質其所由謂吾國有行臺出典藩鎮髭鬚
皓然數載歸朝而鬚髮皆黑人怪其異自序遇一方牢
牙烏髭歲久得效因傳其方却不言分兩續乙巳年會
張經歷朝請始得分兩云(紫壺温尉序)
旱蓮草(二兩半)此草有二種一種是紫菊花爐火客用
之此一種再就北人始識之本草中名鯉腸草孫
真人千金方名金陵草浙人謂之蓮子草其子若
小蓮蓬故也
芝麻辛(三兩)此是壓油了麻枯餅是也
訶子(二十個并核剉)不蛀皂角(三鋌)月蠶沙(二兩)青鹽(三兩半)蓋青
鹽吾鄉少且貴價只以食鹽代之但藥力減少
川升麻(三兩半最治牙疼)
右為末醋打薄糊為丸如彈子大撚作餅子或焙或
曬以乾為度先用小口甆瓶罐子將紙筋泥固濟曝
乾入藥餅在瓶内煻灰火中燒令煙出若煙淡時藥
尚存性急取退火以黃泥塞瓶口候冷次日出藥旋
取數丸旋研為末早晚用如揩牙藥以温湯灌潄使
牙藥時須少候片時方始灌潄久用功莫大焉
烏髭方甚多此方頗為竒異故抄之
吾祖知縣承議公家傳常用牢牙方
荆芥(不見火)土芎細辛當歸
右為末使時未可便用水潄須令藥氣入牙内良久
方潄為佳常用至老牙不動搖
東坡治脾節飲水說
脾能母養餘臟養生家謂之黃婆司馬子微著天隠子
獨教人存黃氣入泥丸能致長生太倉公言安榖過期
不安榖不及期以此知脾胃令固百疾不生近見江南
一老人年七十三狀貎氣力如四五十人問其所得初
無異術但云平生習不飲湯水耳常人日飲數升吾日
減數合但只沾唇而已脾胃惡濕飲少胃疆氣盛液行
自然不濕或冐暑遠行亦不念水此可謂至言不煩周
曼叔比得腫疾皆以利水藥去之中年以後一利一衰
豈可數乎當及今無病時力養胃氣若土能制水病何
由生向陳彦升云少時得此疾服當歸防已之類皆不
效服金液丹炙臍下乃愈此亦固胃助陽之意但火力
外物不如江南老人之術薑桂辣藥例能脹肺多為腫
媒不可服
陳書林云友人陳昊卿年六十二面色光澤扣之以
何道致此云常時絶不飲湯水雖羹汁亦少呷參以
坡公之說方審昊卿之言為信
飲食用暖
王玠密人嘗食道傍有一老人進言飲食須用暖蓋脾
喜温不可以冷熱犯之惟暖則冷熱之物至脾皆温矣
又因論飲食太冷熱皆傷隂陽之和(晁氏客語)
戒夜飲說
酒古禮也奉祭祀會賓親製藥餌禮有不可缺者用之
有時飲之有度豈可以為常而不知節哉禮經賓主百
拜而酒三行者蓋重其道而不容輕故爾豈令人浮沉
於其中乎予家祖父處世養生惟務淡薄皆享年八九
十上下予自幼年性喜恬退今又七十餘矣飲酒止一
二盞纔夜即睡明早即起居常既罕病且康徤亦自知
節戒之功然也人生天地間貧賤者多貴而富豈易得
哉倘能戒夜飲順隂陽正寤寐保精氣使一身神識安
寧百邪不侵安享天年豈不幸歟好生君子審而察之
(此序見東氏經驗方不記何人所作)
擦湧泉穴
其穴在足心之上濕氣皆從此入日夕之間常以兩足
赤肉更次用一手握指一手磨擦數目多時覺足心熱
即將脚指略略動轉倦則少歇或令人擦之亦得終不
若自擦為佳陳書林云先公每夜常自擦至數千所以
晚年步履輕便僕性懶每卧時只令人擦至睡熟即止
亦覺得力鄉人鄭彦和自太府丞出為江東倉足弱不
能陛辭樞筦黃繼道教以此法踰月即能拜跪霅人丁
邵州致遠病足半年不能下牀遇一道人亦授此法久
而即愈令筆於冊用告病者豈曰小補之哉
東坡云揚州有武官侍真者官於二廣十餘年終不
染瘴面色紅&KR1401;腰足輕快初不服藥唯每日五更起
坐兩足相向熱磨湧泉穴無數以汗出為度歐公平
生不信仙佛笑人行氣晚年云數年來足瘡一點痛
不可忍有人傳一法用之三日不覺失去其法重足
坐閉目握固縮榖道搖颭為之兩足如氣毬狀氣極
即休氣平復為之日七八得暇即為乃般運捷法也
文忠痛已即廢若不廢當有益又與王定國書云摩
脚心法定國自巳行之更請加二不廢每日飲少酒
調節飲食常令胃氣壯徤(湧泉穴在足心陷者中屈足卷指宛宛中足少隂脈)
(所出為井地)
擦腎腧穴
陳書林云余司藥市倉部輪羌諸軍請米受籌鄉人張
成之為司農丞監史同坐時冬嚴寒余一二刻間兩起
便溺問曰何頻數若此答曰天寒自應如是張云某不
問冬夏只早晚兩次余諗之曰有導引之術乎曰然余
曰旦夕當北面因暇專往叩請荷其口授曰某先為李
文定公家壻妻弟少年遇人有所得遂教小訣臨卧時
坐於牀垂足解衣閉氣舌柱上㗁目視頂仍提縮榖道
以手摩擦兩腎腧穴各一百二十次以多為妙畢即卧
如是三十年極得力歸稟老人老人行之旬日云真是
竒妙亦與親舊中篤信者數人言之皆得效今以告修
鍊之士云
東坡酒經
南方之氓以糯與秔雜以卉藥而為餅嗅之香嚼之辣
揣之枵然而輕此餅之良者也吾始取麫而起肥之和
之以薑液烝之使十裂繩穿而風戾之愈久而益悍此
麴之精者也米五斗為率而五分之為二斗者一為五
升者四三斗者以釀五升者以投三投而止尚有五升
之羸也始釀以四兩之餅而每投以二兩之麴皆澤以
少水足以散解而勻停也釀者必甕按而井泓之三日
而井溢此吾酒之萌也酒之始萌也甚烈而微苦蓋三
投而後平也凡餅烈而麴和投者必屢嘗而增損之以
舌為權衡也既溢之三日乃投九日三投通十有五日
而後定也既定乃注以斗水凡水必熟而冷者也凡釀
與投必寒之而後下此炎州之令也既水五日乃篘得
三斗有半此吾酒之正也先篘半日取所為羸者為粥
米一而水三之揉以餅麴凡四兩二物并也投之糟中
熟撋而再釀之五日壓得斗有半此吾酒之少勁者也
勁正合為四斗又五日而飲則和而力嚴而猛也篘之
不旋踵而粥投之少留則糟枯中風而致酒病也釀久
者酒醇而豐連者反是故吾酒三十日而成也
洪内翰曰此文如太牢八珍咀嚼不嫌於致力則真
味愈雋永令附編與耆英喜文章者玩之
歐公醉翁亭記用二十一也字此經用十六也字每
一也字上必押韻暗寓於賦而讀之者不覺其激昂
淵妙殊非世間筆墨所能形容也
仲長統樂志論
使居有良田廣宅背山臨流溝池環匝竹木周布埸圃
築前果園樹後舟車足以代步涉之難使令足以息四
體之役養親有兼珍之饍妻孥無苦身之勞良朋萃止
則陳酒肴以娛之嘉時吉日則烹羔豚以奉之躊躇畦
苑遊戲平林濯清水追涼風釣遊鯉弋高鴻風於舞雩
之下詠歸高堂之上安神閨房思老氏之玄虛呼吸精
和求至人之彷彿與達者數子論道講書俯仰二儀錯
綜人物彈南風之雅操發清商之妙曲逍遙一世之上
睥睨天地之間不受當時之責永保性命之期如是則
可以陵霄漢出宇宙之外矣豈羨夫入帝王之門哉
照袋
王少保仁裕每天氣和暖必乘小駟從三四蒼頭攜照
袋貯筆硯韻略刀子箋紙并小樂器之類名園佳墅隨
意所適照袋以烏皮為之四方有蓋并襻五代士人多
用之(偶閱此事寓筆於兹視沈存中遊山之具尤為簡便)
處方
人有常言看方三年無病可治治病三年無藥可用噫
有是哉余近苦脚膝酸疼吕惠卿處以經進地仙丹連
服三日而愈由是知天下無不可治之病醫書無不可
用之方特在於遇醫之明不明耳(地仙丹見前第十八方)
食治方
凡飲養陽氣也凡食養隂氣也天産動物地産植物隂
陽稟質氣味渾全飲和食德節適而無過則入於口達
於脾胃入於鼻藏於心肺氣味相成隂陽和調神乃自
生蓋精順五氣以為靈若食氣相惡則傷其精形受五
味以成體若食味不調則傷其形隂勝則陽病陽勝則
隂病所以謂安身之本必資於食不知食宜不足以存
生古之别五肉五菓五菜必先之五榖以夫生生不窮
莫如五榖為種之美也苟明此道安腑臓資血氣悦神
爽志平痾去疾何待於外求哉孫真人謂醫者先曉病
源知其所犯以食治之食療不愈然後命藥陳令尹書
食治之方已備續編糜粥之法已詳此卷所編諸酒諸
煎諸食治方有草木之滋焉老人平居服食可以養夀
而無病可以消患於未然臨患用之可以濟生而速效
也
食治諸方不特老人用之少壯者對證療病皆可通
用負隂抱陽有生所同食味和調百疾不生保生永
年其功則一
真一酒
米麥水三一而已此東坡先生真一酒也
撥雪披雲得乳泓蜜蠭又欲醉先生(真一色味頗類予在黃州日所)
(醖蜜酒也)稻垂麥仰隂陽足器潔泉新表裏清曉日着顔
紅有暈春風入髓散無聲人間真一東坡老與作青
州從事名
東坡云予在白鶴新居鄧道士忽扣門時已三鼓家
人盡寢月色如霜其後有偉人衣桄榔葉手攜斗酒
丰神英發如吕洞賓曰子嘗真一酒乎就坐三人各
飲數杯擊節高歌袖出一書授予乃真一法及修養
九事其末云九霞仙人李靖既出恍然
桂酒
楚辭曰奠桂酒兮椒漿是桂可以為酒也有𨼆居者
以桂酒方教吾釀成而玉色香味超然非世間物也
搗香篩辣入缾盆盎盎春溪帶雨渾收拾小山藏社
甕招呼明月到芳樽酒材已遣門生致菜把仍叨地
主恩爛煮葵羹斟桂醑風流可惜在蠻村
天門冬酒
醇酒一斗六月六日麴末一升好糯米五升作飯天
門冬煎五升米須淘訖曬乾取天門冬汁浸先將酒
浸麴如常法候炒飯適寒温用煎和飲令相入投之
春夏七日勤看勿令熱秋冬十日熟
庚辰歲正月十二日天門冬酒熟予自漉之且漉且
嘗遂以大醉
自撥牀頭一甕雲幽人先已醉竒芬天門冬熟新年
喜麴米春香并舍聞菜圃漸疎花漠漠竹扉斜掩兩
紛紛擁裘睡覺知何處吹面東風散纈紋
山藥酒
補虛損益顔色用薯蕷於砂盆中細研然後下於銚中
先以酥一大匙熬令香次旋添酒一盞攪令勻空心飲
之
川人黃葛峰次辰冬月霜晨常以待客
又方治下焦虛冷小便數瘦損無力生薯藥半斤刮
去皮以刀切碎研令細爛於鐺中着酒酒沸下薯不
得攪待熟着鹽葱白更添酒空腹飲三二盞妙
菖蒲酒
通血脈調榮衛主風痹治骨立痿黃醫所不治者服一
劑經百日顔色豐足氣力倍常耳目聰明行及奔馬髮
白更黑齒落再生晝夜有光延年益夀久服得與神通
菖蒲
右搗絞取汁五斗糯米五斗炊熟細麴五斤搗碎相
拌令勻入甆器密蓋三七日即開每温服一中盞日
三
又方菖蒲三斤薄切日中曬令極乾以絹囊盛之玄
水一斗清者(玄水者酒也)懸此菖蒲密封閉一百日出視
之如綠菜色以一斗熟黍米内中封十四日間出飲
酒則三十六種風有不治者悉效
又方
菖蒲(一斗細剉蒸熟)生术(一斗去皮細剉)
右二味都入絹袋盛用清酒五斗入不漏甕中盛密
封春冬二七秋夏一七日取開每温飲一盞日三令
人不老強健面色光澤精神
菊花酒
壯筋骨補髓延年益夀耐老
菊花(五升)生地黃(五升)枸把子根(五斤)
右三味都𢷬碎以水一石煮出汁五斗炊糯米五斗
細麴碎令勻入甕内密封候熟澄清每温服一盞
東坡云菊黃中之色香味和正花葉根實皆長生也
又云仙姿高潔宜通仙靈
紫蘇子酒
紫蘇子(一升微炒)清酒(三斗)
右𢷬碎以生絹袋盛納於酒中浸三宿少少飲之日
華子云蘇子主調中益五臓下氣補虛肥健人潤心
肺消痰氣
枸把子酒
眀目駐顔輕身不老堅筋骨耐寒暑療虛羸黃瘦不能
食服不過兩劑必得肥充無所禁斷
枸把子(五升乾者搗)生地黃(切三升)大麻子(五升搗碎)
右先撈麻子令熟攤去熱氣入地黃枸把子相和得
所納生絹袋中以酒五斗浸之密封春夏七日秋冬
二七日取服多少任意令體中微有酒力醺醺為妙
諺云去家千里勿食蘿摩枸杞此言其補益精氣強
盛隂道久服令人長夀葉和羊肉作羹益人
术酒
术三十斤去黑皮淨洗𢷬碎以東流水三石於不漏器
中漬之二十日壓漉去滓以汁於甆器中盛貯夜間候
流星過時抄自己姓名置於汁中如是五夜其汁當變
如血旋取汁以浸麴如家醖法造酒酒熟任性飲之十
日萬病除百日髮白再黑齒落更生面有光澤久服延
年不老忌桃李蛤肉服此酒者真康節所謂頻頻到口
微成醉拍拍滿懷都是春也
蘇合香酒
蘇合香丸(有腦子者炙去腦子)
右用十分好醇酒每夜將五丸浸一宿次早温服一
杯除百病辟四時寒邪不正之氣舊酒尤佳
醉鄉寶屑
經進八仙散
壯脾進食令人飲酒不醉宣和初華山貢士張老人號
為鐡翁居士入山採藥遇道人在石巖坐共酌約有八
人手中各出一物亦令張翁坐與少酒飲飲數杯各賜
手中之物張翁熟視之乃八味藥也兼求其方名曰八
仙剉散
乾葛(紋細嫩有粉者)白豆䓻(去皮殼)縮砂仁(實者)丁香(大者已上各半兩)
甘草(粉者一兩)百藥煎(一分)木瓜(鹽窨加倍用)燒鹽(一兩)
右件八味共細剉人不能飲酒者只抄一錢細嚼温
酒下即能飲酒醉鄉寳屑無如此方之妙
丁香餅子
温胃去痰解酒進食寬中和氣仍治積滯不消心腹堅
脹痰逆嘔噦噫酢吞酸脇肋刺痛胸膈痞悶反胃惡心
等證
半夏(湯泡二兩)白茯苓(去皮一兩)丁香(半兩不見火)白术(一兩炒)川白
薑(一兩炮)甘草(一兩炙)白扁豆(用薑汁浸蒸熟焙一兩)橘紅(二兩去白膜汁)
(浸一宿焙)
右為細末用生薑汁煮薄麫糊為餅如大碁子大每
服一餅細嚼生薑湯下不以時
柑皮散治酒毒煩渴或醉未醒
柑子皮(二兩洗焙乾)
右一味𢷬羅為散每服三錢七水一盞煎三五沸温
服或入少鹽末沸湯點未效再服
石膏湯
治飲酒過多大醉難醒
石膏(五兩)葛根(剉)生薑(細切各半兩)
右剉如麻豆大每服五錢七水二盞煎至一盞去滓
温服不拘時候
解酒
葛花(一兩)
右𢷬為散沸湯點一大錢七不拘時亦可煎服
又方葛根細剉作麄末每服三錢水一盞煎去滓温
服
又方乾桑椹二合用酒一升浸一時久取酒旋飲之
即解
大寒凝海惟酒不冰酒大熱不可多飲邵康節詩又
云斟有淺深存夑理飲無多少繋經綸在老人斟酌
間何如耳
諸煎
地黃煎
每年十月用生地黃十斤浮洗漉出一宿後𢷬壓取汁
鹿角膠一大斤半生薑半斤絞取汁蜜二大升酒四升
以文武火煎地黃汁數沸即以酒研紫蘇子濾取汁下
之又煎二十沸已來下膠膠盡下酥蜜同汁煎良久候
稠如餳貯潔器中凌晨取一匕以温酒調服之
東坡答滕達道書蒙惠地黃煎扶衰之要藥若續寄
為幸又與翟東玉書云藥之膏油者莫如地黃啖老
馬皆復為駒吾晚學道血氣衰耗如老馬矣欲多食
生地黃而不可得也此藥以二八月採者良
金櫻子煎
經霜後以竹夾子摘取於木臼中轉柞却刺勿損之擘
為兩片去其子以水淘洗過爛𢷬入大鍋以水煎不得
絶火煎約水耗半取出澄濾過仍重煎似稀餳每服取
一匙用煖酒一盞調服其功不可具載
沈存中云金櫻子止遺泄取其温且澁世之用者待
紅熟取汁熬膏大誤也紅熟則却失本性今取半黃
時採為妙十一月十二月採佳
本草云療脾洩下痢止小便利澀精氣久服令人耐
寒輕身方術多用之
金髓煎
枸把子不拘多少逐日旋採摘紅熟者去嫩蔕子揀令
潔淨便以無灰酒於淨器浸之須是甕用酒浸以兩月
為限用蠟紙封閉緊密無令透氣候日數足漉出於新
竹器内盛貯旋於沙盆中研令爛細然後以細布濾過
候研濾皆畢去滓不用即并前漬藥酒及濾過藥汁攪
勻量銀鍋内多少升斗作番次慢火熬成膏切須不住
手用物攪恐粘底不勻候稀稠得所然後用淨瓶器盛
之勿令泄氣每早晨温酒下二大匙夜卧服之百日中
身輕氣壯積年不廢可以延夀
茯苓煎
白茯苓五斤去黑皮𢷬篩以熟絹囊盛於三斗米下蒸
之米熟即止曝乾又蒸如此三過乃取牛乳二斗和合
着銅器中微火煮如膏收之每食以竹刀割取隨性任
飽服之則不饑如欲食先煮葵菜汁飲之任食無礙
又方
養老延年服茯苓方華山鋌子茯苓研削如棗許大令
四方有角安於新甆瓶内以好酒浸以三重紙封其頭
候百日開其色當如餳糖可日食二塊百日後肌體潤
澤服一年後可夜視物久久服之腸化為筋可延年耐
老面若童顔
本草茯苓補五勞七傷安胎暖腰膝開心益智止健
忘忌醋及酸物
補骨脂煎
唐鄭相公為南海節度七十有五越地卑濕傷於内外
衆疾俱作陽氣衰絶乳石補益之藥百端不應有訶陵
國舶主李摩訶獻此方經七八日覺其功神驗自爾常
服之其方用破故紙十兩揀洗為末用胡桃肉去皮二
十兩研如泥即入前末更以好煉蜜和勻如飴盛甆器
中旦日以温酒化藥一匙服之不飲酒者温熟水化下
彌久則延年益氣悦心明目補添筋骨但禁食芸薹羊
血
五味子煎
五味子紅熟時採得蒸爛研取汁去子熬成稀膏量酸
甘入蜜再火上待蜜熟俟冷器中貯作湯肺虚寒人可
化為湯時時服作果可以寄遠
五味皮肉甘酸核中辛苦有鹹味此則五味具也移
門子服之十六年色如玉女入水不霑入火不灼
本草云主益氣欬逆上氣勞傷羸瘦補不足強隂益
精養五臓除熱生隂中肌入藥生曝不去子
薄荷煎
消風熱化痰涎利咽膈清頭目
龍腦薄荷葉一斤川芎三兩桔梗五兩去蘆
甘草四兩防風三兩縮砂仁一兩
右為末煉蜜為劑此藥看之甚可忽用之大有功倉
卒之中亦可應手解利
治遍身麻痺百節酸疼頭昏目眩鼻塞腦痛語言聲
重項背拘急皮膚瘙痒或生癮疹及治肺熱喉腥脾
熱口甜膽熱口苦又治鼻衂唾血大小便出血及脱
着傷風并沐浴後風并可服之
兩眼暴赤腫痛可以生薄荷取汁更調此藥令稀貼
兩太陽臨睡更貼上下兩眼臉次日即散
治腸風下血可用此藥二貼和雪糕圓如梧桐子大
作二服空心熟水下即止
麥門冬飲
東坡詩云一枕清風直萬錢無人肯買北忩眠開心暖
胃門冬飲知是東坡手自煎
本草云麥門冬根上子也安魂定魄止渴肥人治心
肺虚熱并虚勞客熱頭痛亦可取苗作熟水飲之
陶隠居云以四月採冬月作實如青珠根似穬麥故
謂麥門冬以肥大者為好用之湯澤抽去心不爾令
人煩
甘露飲
常服快利胸膈調養脾胃忺進飲食
乾餳糟頭(酢者六分)生薑(四分洗淨和皮)
右相拌𢷬爛捏作餅子或焙或曬令乾每十兩用甘
草二兩炙同碾羅為末每服二錢入少鹽沸湯點不
拘時候
此方專治翻胃嘔吐不止飲食減少常州一富人病
翻胃往京口甘露寺設水陸泊舟岸下夢一僧持湯
一杯與之飲罷猶記其香味便覺胸膈少快早入寺
知客供湯乃是夢中所飲者胸膈尤快遂求其方修
製數十服後疾遂瘥名曰觀音應夢散予得之常以
待賓易名曰甘露飲在臨汀治一書吏旋愈切勿忽
之
糯米糕
治小便數用純糯米糕一掌大臨卧炙令軟熟啖之仍
以温酒下不能飲温湯下坐行良久待心間空便睡蓋
糯稻能縮水凡人夜飲酒者是夜輙不尿此糯之力也
又方有人渴用糯禾稈斬去穗及根取其中心淨器
中燒作灰每用一合許湯一碗沃浸良久澄去滓乘
渴頓飲之此亦糯稻縮水之力也
杏仁粥
杏仁(二兩去皮失研)猪肺(一具去管和研令爛如糊)
右用瓦瓶煮粥令熟却將甆碗放火上炙令熱以猪
肺糊在碗内便瀉粥蓋之更以熱湯抵令熟後服之
大能補肺氣
人參粥
人參(半兩為末)生薑(取汁半兩)
右二味以水二升煮取一升入粟米一合煮為稀粥
覺饑即食之治反胃吐酸水
枸把葉粥
枸把葉(半斤細切)粳米(二合)
右二味於石器中相和煮作粥以五味末葱白等調
和食之
燒肝散
治男子婦人五勞七傷胸膈滿悶飲食無味脚膝無力
大腸虚滑口内生瘡女人血氣并宜服之
肉豆蔲(三個和皮)官桂香白芷當歸破故紙人
參茯苓桔梗(各半兩)
右為末每服四錢半羊肝四兩作片糁藥在上以紙
褁後用南粉塗文武火煨熟米飲嚼下
參歸腰子
治心氣虚損
人參(半兩細切)當歸(半兩上去蘆下去細者取中叚切)猪腰子(一雙)
右以腰子用水兩碗煮至一盞半將腰子細切入二
味藥同煎至八分喫腰子以汁送下有喫不盡腰子
同上二味藥滓焙乾為細末山藥糊為丸如梧桐子
大每服三五十丸此藥多服為佳
崑山神濟大師方獻張魏公丞相韓子常知府閣中
服之有效
平江醫者丁御幹謂葛樞密云此藥本治心氣怔忡
而自汗者不過一二服即愈蓋竒藥也
甲乙餅
治痰喘𠻳咳
杏仁(一兩去皮尖)牡蠣粉(一兩同杏仁炒黃色)青黛(一兩)
右研勻入蠟一兩鎔搜丸如彈子大捏作餅每用一
餅合日柿中濕紙裹煨約藥鎔方取出火毒細嚼糯
米飲送下
茯苓麫
東坡與程正輔書云舊苦痔疾二十一年今忽大作百
藥不效欲休粮以清淨勝之而未能令斷酒肉與鹽酪
醬菜凡有味物皆斷又斷粇米飯惟食淡麫一味其間
更食胡麻茯苓麫少許取飽胡麻黑脂麻是也去皮九
蒸曝白茯苓去皮入少白蜜為麫雜胡麻食之甚美如
此服食多日氣力不衰而痔漸退又云既絶肉五味只
知此麨及淡麫更不消别藥百病自去此長年之真訣
但易知而難行爾
蘿蔔菜
治酒疾下血旬日不止
生蘿蔔
右一味揀稍大圓實者二十枚留上青葉寸餘及下
根用甆瓶取井冰煮令十分爛熟薑米淡醋空心任
意食之立止用銀器重湯煮尤佳
羊肺羹
治小便頻數下焦虚冷
羊肺(一具細切)羊肉(四兩細切)
右二味入五味作羹空腹食之
又方生山芋(半斤削去皮)小豆葉(嫩者一斤)
右二味豉汁中入五味煮羹食之
又方生山芋(半斤削去皮)薤白(切一握)
右二味以䜴汁煮羹入五味如常法空腹食之
又方生山芋(半斤削去皮)
右拍碎慢火煎酒二升候酒沸旋下山芋入鹽椒葱
白空腹飲之
百合
治肺藏壅熱煩悶
新百合(四兩)
右用蜜半盞和蒸令軟時時含一棗大嚥津服之
黃精
餌黃精耐老不饑其法可取甕子去底釡上安頓令得
所盛黃精令滿密蓋蒸之令氣溜即暴之第二遍蒸之
亦如此九蒸九暴凡生時有一碩熟有三四斗方好蒸
之不熟則刺人咽喉既熟曝乾不爾朽壞食之甘美補
中益氣安五藏潤心肺輕身延年饑歲可以與老小休
粮食療云根葉花實皆可食之但相對者是不對者名
扁精不可食
金櫻子丸
補腎秘精止遺泄去白濁牢關鍵神妙
金櫻子(一升槌碎入好酒二升銀器内熬之候酒乾至一升以下去滓再熬成膏)
桑白皮(一兩炒)雞頭粉(半兩夏採日乾)桑螵蛸(一分酥炙)白龍骨(半兩)
(燒赤為末)蓮花鬚(二分)
右為末入前膏子搜為丸如梧桐子大空心鹽湯温
酒下三十丸如丸不就即用酒麫糊為之
青娥丸
治腎氣虚弱腰痛俛仰不利秘精大益陽事老人服此
顔色還童少年服此行步如飛
破故紙(十兩以水淘過用香油炒如膩腑虛泠麥麩炒)杜仲(五兩須是六兩方得五兩剉如)
(骰子大麥麩炒黃色)胡桃仁(五十個以糯米粥相拌臼内搗五六百下只用此粥為丸)
右丸如梧桐子大每服三十丸空心鹽酒下
此方趙進道從廣州太守處得之久服大有神效遂
作詩一絶以紀其功十年辛苦走邊隅造化工夫信
不虚奪得風光歸掌内青娥不笑白髭鬚
服椒法
書林陳煜括為之歌
青城山老人服椒得妙訣年過九十餘貎不類期耋再
拜而請之忻然為我說蜀椒二斤淨(揀去梗核及閉口者淨秤)解鹽
六兩潔(其色青白龜背者良研細)糝鹽慢火煮煮透滚菊末(糝鹽在椒上用)
(滚湯炮過椒五寸許經宿以銀石器慢火煮止留椒汁半盞掃乾地鋪淨紙傾椒在紙上覆以新盆封以黃土)
(經宿取置盆内將乾菊花末六兩拌滚令勻更洒所餘椒汁然後攤於篩子内㫰乾菊須花小色黃葉厚莖紫)
(氣香味甘名曰甘菊蕊可作羹者為真隂乾為末)初服十五圓早晚不可輟每
月漸漸增累之至二百(初服之月早十五粒晚如之次月早晚各二十粒第三月增十)
(粒至二百粒止)鹽酒或鹽湯任君意所歠服及半年間胸膈微
覺塞每日退十圓還至十五粒俟其無礙時數服如前
日(服半年後覺胸膈間撗塞如有物礙即每日退十粒退至十五粒止俟其無礙所服仍如前)常令
氣熏蒸否則前功失(須終始服之令椒氣早晚熏蒸如一日不服則前功俱廢矣)飲
食蔬果等并無所忌節一年效即見容顔頓悦澤目眀
而耳聰鬚烏而髮黑補腎輕腰身固氣益精血椒温鹽
亦温菊性去煩熱四旬方可服服之幸毋忽逮至數十
年功與造化埒耐老更延年不知幾歲月(四十歲方可服若四十歲)
(服至老只如四十歲人顔容此其驗也)嗜慾若能忘其效尤卓絶我欲世
人安作歌故怛切
服狶薟法
狶薟俗名火忺草春生苗葉秋初有花秋末結實近世
多有單服者云甚益元氣蜀人服之法五月五日六月
六日九月九日採其葉去根莖花實淨洗曝乾入甑中
層層灑酒與蜜蒸之如此九過則已氣味極香美熬𢷬
篩蜜元服之云治肝腎風氣四肢麻痺骨間疼腰膝無
力亦能行大腸氣張乖崖詠進表云誰知至賤之中乃
有殊常之效臣喫至百服眼目輕明至千服髭鬢烏黑
筋力較健效驗多端陳書林經驗方叙述甚詳療諸疾
患各有湯使今人採服一就秋花成實後和枝取用洒
酒蒸曝杵臼中舂為細末煉蜜為丸以服之
婦人小兒食治方
陳令尹書精細狠好處在食治諸方然老人晚景兒孫
眷輯團欒侍奉諸婦妊娠望得雄之喜諸孫襁褓快含
飴之樂其間或有疢疾者在目前豈不縈懷余疇昔聞
見所抄有婦人小兒食治諸方用之良驗今附益於編
末亦以資耆英閒覽且以備用云
血氣諸方
地黃粥
治婦人血氣不調
生地黃汁(二合)粟米(一合)粳米(一合)訶黎勒(炮去核為末半兩)鹽花
(少許)
右以水三升先煮二米將熟次入訶黎勒末地黃汁
鹽花攪勻煮令稀稠得所分二服
猪肚粥
治婦人腹脇血癖氣痛衝頭面熻熻嘔吐酸水四肢煩
熱腹脹
白术(二兩)檳榔(一枚)生薑(一兩半切炒)
右三味粗𢷬篩以猪肚一枚治如食法去涎滑納藥
於肚中縫口以水七升煮肚令熟取汁入搜米及五
味同煮粥空腹食之
羊肉麫碁子
治婦人血氣癖積臓腑疼痛泄瀉
小麥麫(四兩)肉豆䓻(去榖為末)畢撥(為末)胡椒(為末)蜀椒(去目并閉口炒)
(出汗各一錢末)
右五味拌勻以水和作碁子用精羊肉四兩細切炒
令乾下水五升入葱薤白各五莖細切依常法煮肉
以鹽醋調和候熟濾去肉將汁煮碁子空腹熱食之
猪腎碁子
治婦人血積久憊冷氣心腹常疼
小麥麫(四兩)良薑(末)茴香(末)肉蓯蓉(去皮炙為末)蜀椒(各一錢末)
獖猪腎(一對去脂膜切如菉豆大)
右六味除腎外以水切作碁子先將腎以水五碗煮
次入葱薤白各少許候腎熟以五味調和如常法入
藥碁子再煮令熟分三次空腹食之
半夏撥刀
治婦人痃癖血氣口吐酸水
大麥麫(四兩)半夏(湯洗去滑盡炒半兩為末)桂(去粗皮一錢為末)
右三味同以生薑汁并米醋少許和切作撥刀熟煮
如常法空心食之
妊娠諸病
麥門冬粥
治妊娠胃反嘔逆不下
生麥門冬(去心淨洗切碎研爛絞汁取一合)白粳米(淨淘二合)薏苡仁(揀淨)
(去土一合)生地黃(肥者四兩淨洗切碎研爛絞汁三合)生薑汁(一合)
右以水三盞先煮煎粳米薏苡仁二味令百沸次下
地黃麥門冬生薑三味汁相合煎成稀粥空心温服
如嘔逆未定晚後更煮食之
生地黃粥
治妊娠下血漏胎
生地黃汁(一合)糯米(淨淘一合)
右先將糯米煮作粥熟後下地黃汁攪調勻服之每
日空腹服
陳橘皮粥
治妊娠冷熱氣痛連腹不可忍
陳橘皮(湯浸去白焙一兩)苧麻根(刮去土曝乾一兩)良薑(末三錢)白粳
米(擇淨半合)
右四味除粳米外𢷬羅為散每服五錢匕先以水五
盞煎至三盞去滓入粳米半合鹽一錢煮作粥食之
空心一服至晚更一服
豉心粥
治諸種瘧疾寒熱往來
豆豉心(二合以百沸湯泡細研)柴葫(去苗二錢末)桃仁(湯浸去皮尖研三十個)
右先將豆豉心桃仁以白米三合水半升同煮為粥
臨熟入茈葫末攪勻食之
阿膠粥
治妊娠胎動不安
阿膠(一兩搗碎炒令黃燥搗為末)糯米
右先將糯米煮粥臨熟下阿膠攪勻温食之
鹿頭肉粥
治妊娠四肢虚腫喘急脹滿
鹿頭肉(半斤)蔓荆子(去土一兩)良薑茴香(炒令香各半兩)
右四味除鹿肉外𢷬羅為末每服四錢匕先將水五
盞煮鹿肉候水至三盞去肉下白米一合同藥末候
米熟下五味調和得所分作三服一日食盡
鯉魚粥
治妊娠安胎
鯉魚(一尾治如食法)糯米(一合)葱(二七莖細切)豉(半合)
右以水三升煮魚至一半去魚入糯米葱豉煮粥食
之
葱粥
治妊娠數月未滿損動
葱(三莖)糯米(三合)
右以葱煮糯米粥食之如産後血運用之亦效
竹&KR0377;粥
治妊娠常若煩悶
淡竹&KR0377;(三合)粟米(三合)
右以水煮粟米成粥臨熟下竹&KR0377;更煎令稀稠得所
温食之
苧麻粥
治妊娠胎不安腹中疼痛宜常食
生苧麻根(一兩淨洗煮取汁二合)白糯米(二合)大麥麫(一合)陳橘皮
(浸去白妙半兩末)
右四味以水同煮為粥令稀稠得所熟後入鹽少許
平分作二服空腹熱食之
鯉魚羹
治妊娠傷動胎氣不安
鮮鯉魚(一頭理如食法)黃芪(剉炒)當歸(切焙)人參生地黃(各半兩)
蜀椒(十粒炒)生薑(一分)陳橘皮(湯浸去白一分)糯米(一合)
右九味剉八味令勻細納魚腹中用綿褁合以水三
升煮魚熟將出去骨取肉及取魚腹中藥同為羹下
少鹽醋熱啜汁喫極效
黃雞臛
治妊娠四肢虚腫喘急兼嘔逆不下
黃雄雞(一隻去頭足及皮毛腸胃等洗淨去血脈於沸湯中掠過去腥水)
良薑(一兩)桑白皮(刮淨剉一兩半)黃耆(揀剉一兩)
右四味剉後三味與雞同煮候雞熟去藥取雞留汁
將雞細擘去骨將汁入五味調和入雞肉再煮令滋
味相入了隨性食之不計早晚不妨别服藥餌
雞子羹
治妊娠胎不安
雞子(一枚)阿膠(炒令燥一兩)
右取好酒一升微火煎膠令消後入雞子并鹽一錢
和之分作三服相次食之
山芋麫
治妊娠惡阻嘔逆及頭痛食物不下
生山芋(一尺於沙盆内研令盡以葛布絞濾過)苧麻根(一握去皮爛搗碎)
右研勻入大麥麫三兩和搜細切如碁子大於葱薤
羹汁内煮熟旋食之
又方
木瓜(一枚大者切)蜜(二兩)
右二味於水中同煮令木瓜爛於沙盆内細研入小
麥麫三兩搜令相入薄捍切為碁子每日空心用白
沸湯煮強半盞和汁淡食之
雞肉索餅
治妊娠養胎藏及治胎漏下血心煩口乾
丹雄雞(一隻取肉去肚作臛)白麫(一斤)
右二味搜麫作索餅和臛任意食之
雞子酒
治妊娠血下不止
雞子(五個取黃)
右取好酒一盞同煎如稀餳頓服之未差更作服之
以差為度
小豆飲
治妊娠漏胎血盡子死
赤小豆(半升)蜀椒(去目并閉口炒出汗十四枚)烏雌雞(一隻理如食法)
右三味以水二升同煮令熟取汁時時飲之未差更
作服之
葱豉湯
治妊娠傷寒頭痛
豉(一合)葱白(一握去根切)生薑(一兩半)
右以水一大盞煮至六分去滓分二服
産後諸病
論曰妊娠者十月既足百骨皆坼肌肉開解然後能生
百日之内猶名産母時人將調一月便為平復豈不謬
乎若飲食失節冷熱乖理血氣虚損因此成疾藥餌不
和更增諸病令宜以飲食調治為良
鮑魚羹
治産後乳汁不下
鮑魚肉(半斤細切)麻子仁(一兩半别研)葱白(三莖切碎)香豉(半合别研)
右先將水三升煮魚肉熟後入後三味煮作羹任意
食之
猪蹄粥
治産後乳汁不下
母猪蹄(一隻治如食法以水三盞煮取二盞去蹄)王瓜根(洗切)木通(剉碎)漏蘆
(去蘆頭各一兩)
右四味除猪蹄汁外粗𢷬篩每服三錢匕以煮猪蹄
汁二盞先煎藥至一盞半去滓入葱豉五味等并白
米半合煮作粥任意食之
猪蹄羹
治産後乳汁不下
母猪蹄(二隻淨洗剉)木通(一兩半剉作寸段)
右先將木通以水五升煎取四升去木通和猪蹄入
五味如常法煮羹任意食
又方
猪蹄(一具洗剉)粳米(一合淨淘)
右用不拘多少入五味煮作羹任意食作粥亦得
牛肉羹
治産後乳無汁
牛鼻肉(淨洗切作小片)
右用水煮爛入五味如常法煮作羹任意食之
鹿肉臛
治産後乳無汁
鹿肉(四兩洗切)
右用水三碗煮入五味作臛任意食之
三肉臛
治産後乳汁不下
龜肉(二兩洗切)羊肉(三兩洗切)麞肉(三兩洗切)
右用水不拘多少入五味煮為臛食之
蘇麻粥
治婦人産後有三種疾鬱冐則多汗汗則大便秘故難
於用藥惟此粥最佳且穏
紫蘇子大麻子(二味各半合淨洗研極細用水再研濾汁二盞分二次粥啜)
右此粥不獨産後可服大抵老人諸虛久風祕皆得
力嘗有一貴人母年八十四忽腹滿頭疼惡心不能
食醫家供補脾進食治風清頭目藥數日疾益甚懇
予辨之予曰誤矣此老人風祕藏府壅滯聚膈中則
腹脹惡心不喜食至巔頭痛神昏如得藏府流暢諸
疾悉去予進此而氣洩下結糞如胡椒十餘少間通
利諸證悉去(許學士方)
茯苓粥
治産後無所苦欲睡而不得睡
白茯苓(去黑皮取末半兩)粳米(一合)
右二味以米淘淨煮粥半熟即下茯苓末粥熟任意
食之
地黃粥
治初産腹中惡血不下
生地黃(五兩擣絞汁三合)生薑(𢷬絞取汁二合)粳米(淨淘三合)
右先將米如常法煮粥臨熟下地黃及生薑汁攪令
勻空服食之
紫莧粥
治産前後赤白痢
紫莧葉(細剉一握)粇米(三合)
右先以水煎莧葉取汁去滓下米煮粥空心食之立
瘥
滑石粥
治産後小便不利淋澁
滑石(半兩别研)瞿麥穗(一兩)粇米(三合)
右以水三升先煎瞿麥取二升半濾去滓將汁入米
煮如常粥將熟入鹽少許葱白三寸方入滑石末煮
令稀稠得所分作三度食之
羊肉粥
治産後七日後宜喫此粥
白羊肉(去脂膜四兩細切)粇米(淨淘三合)生地黃(汁三合)桂(去粗皮剉取末)
(一分)
右以水煮肉并米熟後入地黃汁并桂末令得所以
五味調和空心任意食之
猪腎粥
治産後寒熱狀如瘧猪腎粥方
猪腎(去脂膜細切一對)香豉(一合)白粇米(三合)葱(三莖細切)
右四味以水三升煮猪腎豉葱至二升去滓下米煮
如常法以五味調和作粥食之未瘥更作
黃雌雞飯
治産後虚羸補益
黃雌雞(一隻去毛及肚腸)生百合(淨洗擇一果)白粳米飯(一盞)
右將粳米飯百合入在雞腹内以線縫定用五味汁
煮雞令熟開肚取百合粳米飯和雞汁調和食之食
雞肉亦妙
黃雌雞羹
治産後虛損
黃雌雞(一隻肥者理如食法)葱白(五莖切)粇米(半升)
右三味依常法以五味調和為羹任意食之
猪肚羹
治産後積熱勞極四肢乾瘦飲食不生肌肉
獖猪肚(一件淨洗先以小麥煮令半熟取出肚細切令安一處)黃耆(剉碎半兩)人參
(三分)粇米(三合)蓮實(剉碎一兩)
右以水五升煮猪肚入人參黃耆蓮實候爛濾去藥
并肚澄其汁令清方入米煮臨熟入葱白五味調和
作粥任意食
鯽魚羹
治産後乳無汁
鯽魚(一斤)蠐螬(五個)
右依常法煮羹食後食之
鯽魚鱠
治産後赤白痢
鯽魚(一斤治如食法)蒔蘿陳橘皮(湯去白焙)蕪荑乾薑(炮)胡
椒(各一錢為末)
右取鯽魚作鱠投熱豉汁中入鹽藥末攪調空腹食
之
脯雞糝
治産後心虚忪悸徧身疼痛
黃雌雞(一隻去毛頭足腸胃淨洗以小麥兩合水五升煮雞半熟即取出雞去骨)蜀椒(去目)
(并開口炒汗出取末錢)茈葫(去苗二錢)乾薑末(半錢)粳米(合)
右先取水再煮雞及米令爛入葱薤椒薑茈葫末等
次又入五味鹽醬煎熟任意食之
猪腎臛
治産後風虚勞冷百骨節疼其醴煩熱
猪腎(一對去脂膜薄切)羊腎(一對去脂膜薄切)
右以五味并葱白䜴為臛處常食之不拘時
冬瓜撥刀
治産後血壅消渴日夜不止
冬瓜(研取汁三合)小麥麫(四兩)地黃汁(三合)
右三味一處搜和如常麫切為撥刀先將麞肉四兩
細切用五味調和煮汁熟後却漉去肉取汁下撥刀
麫煮令熟不拘多少任意食之
煨猪肝
治産後赤白痢腰腹疼痛不能下食
猪肝(四兩)蕪荑(末一錢)
右將猪肝薄切糝蕪荑末於肝葉上五味調和以濕
紙裹煻灰火煨熟去紙食
生藕汁飲
治産後惡血不利壯熱虛煩
生藕汁地黃汁(各半盞)蜜(一匙)淡竹葉(一握切以水一盞半煎取汁半)
(盞)
右四味同煎沸熟温分三服日二夜一
又方
治婦人蓐中好食熱麫酒肉變成渴燥
生藕汁生地黃汁(各半盞)
右二味相和温煖分為三服
小兒諸病
四米湯
治小兒泄注
粱米稻米黍米(各三合)蠟(如半彈丸大)
右以東流水二升煮粱米三沸絞去滓以汁煮稻米
三沸去滓用汁煮黍米三沸絞去滓置蠟於汁中候
蠟消每服半合空心午後各一隨兒大小增減
牡丹粥
治小兒癖瘕病
牡丹葉漏蘆(去蘆頭)决明子(各一兩半)雄猪肝(去筋膜切研二兩)
右以水三升煎前三味去滓取一升半入猪肝及入
粇米二合煮粥如常法空腹食之隨兒大小加減
扁豆粥
治小兒霍亂
扁豆莖(切焙一升)人參(二兩)
右以水三升先煮扁豆莖令熟下人參煎至二升去
滓取汁煮粟米三合為粥與乳母食臨乳兒時先將
去少許冷乳汁然後乳母常食此粥佳
猪子肝
治小兒久痢
猪子肝(一具)
右切作片炙熟空心食之
雞子餌
治小兒秋夏中暴冷忽下痢腹脹乍寒乍熱渴甚
雞子(二枚去殼)胡粉(半兩炒令黃)黃蠟(一棗大)
右先將黃蠟於銚子内微火上鎔次下雞子黃及胡
粉調和候冷作餅與兒空心午後食之量兒大小增
減
牛乳飲
治小兒&KR0938;
牛乳(一合)生薑汁(半合)
右於銀器中慢火同煎至六七沸一歲兒飲半合仍
量兒大小以意加減
甘草豆方
冬月小兒解諸熱毒老人亦宜服之
大黑豆(三升淨洗)甘草(三兩細剉)
右用水六升煮令爛熟時時以三五十顆與小兒食
之汁亦可服又可用已煮過黑豆入香藥末和勻甑
上蒸令香軟尤佳
夀親養老新書卷四
