欽定四庫全書
御定佩文韻府卷一百一之四
入聲十二錫韻四
戚(倉歴切親丨又姓)
韻藻戚戚(詩丨丨兄弟莫遠具爾南史謝宏微傳叔父混風格高峻少所交納唯與族子靈運瞻晦曜以文義賞會常共)
(宴處居在烏衣巷混詩所言昔為烏衣游丨丨皆親姓者也陸倕詩促膝豈異人丨丨皆朋婭)親戚(禮記兄弟丨丨稱其慈也)
(左傳昔周公弔二叔之不咸故封建丨丨以蕃屏周國語近臣盡規丨丨𥙷察戰國策貧窮則父母不子富貴則丨丨畏懼史記五)
(帝紀舜居媯汭内行彌謹堯二女不敢以貴驕事舜丨丨甚有婦道又孟嘗君傳孟嘗君待客坐語而屏風後常有侍史主記君所)
(與客語問丨丨居處客去孟嘗君已使使存問獻遺其丨丨漢書貢禹傳賞善罰惡不阿丨丨魏志華歆傳歆素清貧祿賜以振施)
(丨丨晉書裴頠傳頠雖后之親屬然雅望素隆四海不謂之以丨丨進也南史蕭眎素傳眎素為諸暨令到縣十餘日掛衣冠于縣)
(門而去獨居屏事非丨丨不得至其籬門又任昉傳祿奉所收四方餉遺皆班之丨丨即日便盡張華詩降禮崇丨丨旁施協族姻)
(陶潛歸去来辭悦丨丨之情話樂琴書以消憂儲光羲詩故鄉滿丨丨道遠日情疎杜甫送李校書詩何時太夫人堂上會丨丨于)
(濆織素謠勸爾畫長眉學歌飽丨丨)貴戚(孟子有丨丨之卿戰國策事利國者行無邪因丨丨者名不累史記秦紀商鞅曰法)
(之不行始于丨丨漢書酷吏傳義縦為長安令直法行治不避丨丨後漢書樊宏傳常戒其子曰天道惡盈而好謙前世丨丨皆明)
(戒也又第五倫傳三輔論議者至云以丨丨廢錮當以丨丨浣濯之猶解醒當以酒也晉書天文志中台之北一星曰太尊丨丨也)
(南史蕭惠開傳惠開家雖丨丨而居服簡素曹植詩丨丨並出送夾道交輜軿陳子昂宴高氏林亭詩序有渤海之宗英是平陽之)
(丨丨杜甫曹將軍畫馬歌丨丨權門得筆蹟始如屏幛生光輝)帝戚(唐書竇威傳威曰臣家在漢再為外戚至元魏有三皇后)
(今臣復以姻戚進夙夜懼不克任帝笑曰關東人與崔盧㛰者猶自矜大公世為丨丨不亦貴乎)六戚(吕氏春秋論人者又)
(必以丨丨四隱何謂丨丨父母兄弟妻子何謂四隱交友故舊邑里門郭)賓戚(李白詩終朝巖洞間歌舞燕丨丨)末戚
(杜甫贈别李十五丈詩孤陋添丨丨等級敢比肩)遠戚(杜甫詩中宵愜良會裴鄭非丨丨)綴戚(韓愈城南聯句館儒)
(養經史丨丨觴孫甥)寗戚(國語桓公唯能用管夷吾丨丨隰朋賓胥無鮑叔牙之屬而伯功立漢書鄒陽傳丨丨飯牛車下桓)
(公任之以國管子丨丨之為人也能事相牛經牛經出自丨丨傳百里奚漢世河西薛公得其書以相牛百不失一楚辭丨丨之謳)
(歌兮齊桓聞以該輔李白詩醉上山公馬寒歌丨丨牛又聽曲知丨丨夷吾用小妻)
疏踰戚(孟子將使卑踰尊丨丨丨可不慎與又唐書廣德公主傳下嫁于琮治家有禮法凡内外冠㛰喪祭主皆身荅疏戚)
(咸得其心為世聞婦莊子子張曰子不為行即將疏戚無倫貴賤無義長幼無序五紀六位將何以為别乎揭徯斯詩磊落收羣材)
(疏戚共登薦)
右賢左戚(漢書文帝紀昔先王遠施不求其報望祀不祈其福丨丨丨丨先民後已注以賢為上然後及親)
增反戚(左傳衛侯如晉晉丨丨焉注戚林父邑)如戚(左傳衛獻公戒孫文子寗惠子食皆服而朝日旰不召而射鴻)
(于圃二子從之不釋皮冠而與之言二子怒孫文子丨丨)蒲戚(國語昔鄭有京櫟衛有丨丨宋有蕭蒙魯有弁費)爰戚
(史記曹相國世家高祖為沛公而初起也參以中涓從擊章邯車騎攻丨丨及元父漢書地理志山陽郡縣丨丨侯國)外戚
(史記丨丨世家自古受命帝王及繼體守文之君非徒内德茂也蓋亦有丨丨之助焉又魏其武安傳魏其武安皆以丨丨重漢書)
(丨丨恩澤侯表漢興丨丨侯者二人又張安世傳自宣元以来功臣之世唯有金氏張氏親近寵貴比于丨丨後漢書崔駰傳昔馮)
(野王以丨丨居位稱為賢臣又樊鯈傳建武中諸王以鯈為丨丨爭遣致之而鯈清淨自保無所交結南史趙倫之傳倫之雖丨丨)
(貴寵而居身儉素唐書百官志凡諸王公主丨丨之家卜祝占相不入門李商隱詩丨丨封侯自有恩平眀通籍九華門又丨丨平)
(羌第一功生年二十有重封)近戚(漢書辛慶忌傳丨丨主内異姓距外晉書禇裒傳康獻皇太后臨朝有司以裒皇太后父)
(議加不臣之禮拜侍中衞將軍錄尚書事持節都督刺史如故裒以丨丨懼𫉬譏嫌上疏固請居藩南史劉延孫傳武帝詔京口要)
(地去都密邇自非宗室丨丨不得居之)廣戚(漢書楚孝王嚻傳武帝詔曰楚王嚻素行孝順仁慈其以丨丨縣戶四千三百)
(封其子勲為丨丨侯晉書地理志宣帝改楚為彭城郡後漢改為彭城國以沛郡之丨丨縣来屬)至戚(漢書谷永傳永與王)
(譚曰屬聞以特進領城門兵是則車騎將軍秉政雍和于内而丨丨賢舅管籥于外也孟郊詩定交昔何在丨丨今或疎)黨戚
(後漢書郭皇后紀論郭后以衰離見貶恚怨成尤而猶恩加别館增寵丨丨)姻戚(後漢書鄧皇后紀詔曰車騎將軍隲等雖)
(懷敬順之志而宗門廣大丨丨不少賓客姦滑多干禁憲其眀加檢勅勿相容護晉書禇裒傳徵為衞將軍領中書令裒以中書銓)
(管詔命不宜以丨丨居之固譲南史王球傳殷景仁劉湛竝執重權球雖通家丨丨未嘗往来又阮孝緒傳鄱陽忠烈王妃孝緒姊)
(也王欲就之遊卒不肯見㦯問其故孝緒曰我本素賤不應為王侯丨丨隋書鄭善果毋傳静室端居未嘗輙出内閤内外丨丨有)
(吉凶事但厚加贈遺皆不詣其家杜甫贈蕭即中詩宅相榮丨丨兒童惠討論李商隱文通孔李道德之舊兼盧劉丨丨之私)權
戚(後漢書虞詡傳詡好刺舉無所回容數以此忤丨丨宋書蕭惠開傳入為侍中詔曰惠開前在憲司奉法直繩不阿丨丨朕甚)
(嘉之可更授御史中丞唐書魏謩傳召授給事中遷御史中丞發駙馬都尉杜中立姦贓丨丨縮氣束晳玄居釋將忽蒲輪而不眄)
(夫何丨丨之云附哉)内戚(後漢書趙熹傳帝延入丨丨讌會歡甚諸夫人各各前言趙熹篤義多恩往遭赤眉皆為熹所濟活)
(帝甚嘉之)盛戚(後漢書朱暉等傳論永元之際天子幼弱太后臨朝竇氏憑丨丨之權將有呂霍之變幸漢德未衰大臣方忠)
(袁任二公正色立朝樂何之徒抗議柱下故能挾幼主之斷勦姦回之偪晉書閻纘傳皇太孫立纘上疏曰其侍臣以下文武將吏)
(且勿復取丨丨豪門子弟)尊戚(後漢書鮑永傳帝叔父趙王良丨丨貴重永以事劾良大不敬由是朝廷肅然宋書袁湛傳世)
(祖幸籍田行經湛墓下詔曰外氏丨丨素風簡正歲紀稍積墳塋浸遠緬維徽塵感慕增結南史宋宗室傳論江夏地居愛子位當)
(上相歴載踰十以丨丨自保)重戚(後漢書崔駰傳竇太后臨朝憲以丨丨出内詔命駰獻書誡之)豪戚(晉書賈謐傳謐)
(開閣延賓海内輻輳貴遊丨丨及浮競之徒莫不盡禮事之南史劉敬宣傳敬宣父牢之為王恭前軍司馬恭以丨丨自居甚相陵)
(忽)寵戚(晉書周處傳遷御史中丞凡所紏劾不避丨丨又慕容暐載記守宰或擢自匹夫兵將之間或因丨丨藉緣時會)
國戚(晉書王愷傳愷既世族丨丨性復豪侈用赤石脂泥壁宋書臧質傳質丨丨勲臣忠誠篤亮宋史曹彬傳出為晉州兵馬)
(都監一日與主帥暨賓從環坐于野會鄰道守將走价馳書来詣使者素不識彬潛問人曰孰為曹監軍有指彬以示之使人以為)
(紿已笑曰豈有丨丨近臣而衣綈袍坐素胡牀者乎審視之方信張昱輦下曲丨丨来朝總盛容左班翹鶡右王封)懿戚(晉書)
(苻登載記王猛以宏才緯軍國符融以丨丨贊經綸魏書南安王楨傳以丨丨之貴作鎮關右不能潔已奉公助宣皇度方肆貪欲)
(殖貨私庭隋書鄭譯傳時將遣譯南征譯請元帥帝曰卿意如何譯對曰若定江東自非丨丨重臣無以鎮撫孫逖授衛將軍制衣)
(冠濟業言行資身地在通姻人稱丨丨王勃文昔孔融之逢元禮罕覩高文王粲之謁伯喈終慙丨丨崔祐甫汾河義橋記昔周王)
(以丨丨封建吳札美盛德宜人)密戚(宋書何尚之傳論晉世幼主在位政歸輔臣判揚司牧事同二陜宋室受命權不能移二)
(州之重咸歸丨丨沈烱始興昭烈王碑昔之丨丨近親宗英會德若河間之不羣沛顯之受象東平之樂善陳思之藻䴡實聞之也)
(王勃秋日宴洛陽序但有潘楊之丨丨得無鮑叔之深知)淳戚(宋書南郡王義宣傳異姓震主嫌隟易搆葭莩丨丨昭亮可期)
藩戚(宋書武三王傳大宋之興雖協應符緯而開基造次根條未繁宜廣樹丨丨敦睦以道南史虞寄傳寄諫陳寶應書今將)
(軍以丨丨之重擁東南之衆盡忠奉上戮力勤王豈不勲高竇融寵過吳芮徐陵為王僧辯荅貞陽侯書足下宗枝丨丨德譽早隆)
(蘇味道詩丨丨三雍暇禪居二室隈)宗戚(宋書臧質傳定主勤王之業勲越乎齊晉丨丨懿親之寄望崇于魯衞又恩倖傳論)
(權倖之徒慴憚丨丨南史梁武帝紀大通三年詔丨丨有服屬者竝賜湯沐食鄉亭侯)恩戚(南史蕭惠開傳惠開少有風氣)
(意趣與人多不同外祖劉成戒之曰汝丨丨家子無多異以取天下之疾)㛰戚(南史王藻傳清官顯位或由才升一叨丨丨咸)
(成恩假)右戚(南史蔡撙傳撙曰臣預為丨丨職在納言王僧孺文德貫丨丨義藹周親庾肩吾詩維城寄丨丨廵警屬勤王)
(許敬宗為叚綸請致仕表濫叨丨丨之榮曲荷睦親之禮張大安詩盛藩資丨丨連萼重皇情)舊戚(南史蔡凝傳帝謂凝曰我)
(欲用義興主壻錢肅為黃門侍郎卿意何如凝正色曰帝鄉丨丨恩由聖旨則無所復問若格以檢議黃散之職故須人門兼美孫)
(逖授竇諤太僕卿等制勲華之緒既連于丨丨選尚之恩更諧于新禮)賢戚(北史周宗室傳贊分命丨丨布于内外宋史李)
(端慤傳神宗嘆曰近世之丨丨也庾信樂府多士歸丨丨維城屬茂親蘇頲授王仁皎開府制盛門華緒當代丨丨)諸戚(唐書)
(齊國昭懿公主傳下嫁郭曖大歷末寰内民訴涇水為磑壅不得溉田京兆尹黎幹以請詔撤磑以水與民時主及曖家皆有磑丐)
(留帝曰吾為蒼生若可為丨丨倡即日毁由是廢者八十所)四戚(汲冡周書政有丨丨一内姓二外㛰三友朋四同里)朋
戚(劉勰新論饑饉之春不賑丨丨多稔之秋饗及四鄰梅堯臣杜挺之贈端溪硯詩強持慰勤心歸以示丨丨)桂戚(蔡邕)
(太尉喬公廟碑刺史周公辟舉從事公紏發贓罪致之于理時有椒房丨丨之託周公累&KR1178;公不為之動)枝戚(沈炯奉貞陽侯)
(啓皇家丨丨莫不榮荷江東冠冕俱知憑賴)漢戚(駱賓王上崔長史啓崇基壘秀匡霸道于周盟茂緒聯輝贊文場於丨丨)
會于戚(左傳十五年春丨丨丨討曹成公也)同姓戚(史記魯周公世家徧封功臣丨丨丨者封周公于少昊之墟曲)
(阜是為魯公)不謀戚(史記魏世家李克曰卑不謀尊疏丨丨丨)與民戚(管子為國者反民性然後可以丨丨丨)
鏚(倉歴切干丨斧鉞本作戚)
韻藻干戚(禮記仲夏之月命樂師修鞀鞞鼓均琴瑟管簫執丨丨戈羽又鐘鼔丨丨所以安和樂也注恐其好逸樂而不)
(能和順于義理故為鐘鼔丨丨之樂以和之又樂者異文合愛者也故鐘鼔管磬羽籥丨丨樂之器也屈伸俯仰綴兆舒疾樂之文)
(也又王者功成作樂其功大者其樂備丨丨之舞非備樂也注丨丨武舞不如韶樂盡善盡美故云非備樂又聽其雅頌之聲志意)
(得廣焉執其丨丨習其俯仰詘伸容貌得莊焉魏志鍾毓傳大將軍曹爽伐蜀軍不得進欲增兵毓與書曰竊以為王者之兵有征)
(無戰誠以丨丨可以服有苗退舍足以納原寇晉書王導傳有虞舞丨丨而化三苗魯僖作泮宫而服淮夷南史梁武帝紀論帝留)
(心爼豆忘情丨丨北史鄭道昭傳孝文享侍臣於縣瓠方丈竹堂道昭侍坐樂作酒酣邢巒歌曰舜舞丨丨兮天下歸文德被遠莫)
(不思唐書禮樂志高宗幸九成宫置酒韋萬石曰禮天子親總丨丨以舞先祖之樂今破陣樂久廢羣下無所稱述非所以發孝思)
(也帝令奏之帝王世紀有苗氏負固不服舜乃修文教三年執丨丨而舞之有苗請服淮南子高帝總鄒魯之儒墨通先聖之遺教)
(戴天子之旂垂大輅建九斿撞大鐘擊鳴鼓奏咸池揚丨丨又歲登民豐乃始懸鐘鼔陳丨丨君臣上下同心而樂之說苑發以聲)
(音文以琴瑟動以丨丨飾以羽旄從以簫管奮至德之光動四氣之和以著萬物之理魏明帝櫂歌行重華舞丨丨有苗服從媯左)
(思魏都賦丨丨羽毛之飾好清謳微吟之要妙晉正德舞歌丨丨撥揮節以笙鏞沈約鼔吹曲横四海被八荒舞丨丨垂衣裳王筠)
(詩軒習弧矢夏陳丨丨周騖戎車漢馳羽檄李白詩如何舞丨丨一使有苗平杜甫朝享太廟賦簨簴仡以碣磍丨丨宛而婆娑逹)
(奚珣太常觀樂器賦觀奮豫而崇上帝舞丨丨而柔大荒)玉戚(禮記朱干丨丨冕而舞大武漢書董仲舒傳制曰蓋儉者不造)
(玄黃旌旂之飾及至周室設兩觀乘大輅朱干丨丨八佾陳于庭而頌聲興夫帝王之道豈異指哉揚雄甘泉賦蚩尤之倫帶干將)
(而秉丨丨兮飛蒙茸而走陸梁李程太學釋奠觀古樂賦朱絃徐泛覺虞舜之風薰丨丨載持想周武之山立袁桷安南行朱干丨)
(丨廣庭舞笑問銅柱今何人)
增金戚(漢書王莽傳左建朱鉞右建丨丨)羽戚(南史崔祖思傳祖思啓陳政事曰今欲撥邪歸道莫若罷雜伎王庭)
(唯置鐘簴丨丨登歌而已)舞戚(魏書蕭衍傳元首懷丨丨之風上宰薄兵車之會李德林天命論時屬大道偃兵丨丨)右
戚(唐書禮樂志武舞左干丨丨)白戚(司馬法夏執玄戉殷執丨丨周左杖黃鉞右秉白旄)戈戚(酉陽雜爼天山有神)
(名刑天黃帝時與帝爭神斷其首乃曰吾以乳為目臍為口操丨丨而舞不止陶潛讀山海經詩刑天舞丨丨猛志故常在)執
戚(蔡邕月令章句天子八佾諸侯六佾大夫四佾佾列也八人每佾每服冕而丨丨)夏戚(虞世基講武賦彼周干與丨丨)
(粤可得而前聞)秉戚(李嶠攀龍臺碑頌玉鉉調梅金壇丨丨)
西方戚(白虎通東夷之樂持矛舞南夷之樂持羽舞西夷之樂持戟舞北夷之樂持干舞一說東方持矛南方歌丨丨丨北)
(方擊金)
慼(倉歴切憂也懼也集韻或作慽通作戚)
韻藻戚戚(論語小人長丨丨漢書揚雄傳不汲汲于富貴不丨丨于貧賤古詩極宴娛心意丨丨何所廹曹植九愁賦愁)
(丨丨其無為游綠林而逍遥陸機答張士然詩丨丨多遠念行行遂成篇謝眺遊東田詩丨丨苦無悰攜手共行樂韋應物秋夜詩)
(庭樹轉蕭蕭隂蟲還丨丨柳宗元對賀者文嘻笑之怒甚乎裂眥長歌之哀過乎慟哭庸詎知吾之浩浩非丨丨之尤者乎許渾詩)
(管絃心丨丨羅綺髩星星蘇軾戲孫公素詩不須丨丨如馮衍便與時時說李陽)哀戚(史記萬石君傳奮無文學恭謹無與)
(比其執喪丨丨甚悼子孫遵教亦如之晉書王導傳導以元帝睠同布衣匪惟君臣而已每一崇進皆就拜不勝丨丨白虎通聲味)
(不可變丨丨不可改百王不易之道也嵇康思親詩中夜悲兮當告誰獨收淚兮抱丨丨)喜戚(吳志孫權傳詔今日諸君與孤)
(從事雖君臣義存猶謂骨肉不復是過榮福丨丨相與共之韓愈爭臣論視政之得失若越人視秦人之肥瘠怱焉不加丨丨于其)
(心李觀鈞天樂賦既覺既悟如丨如丨)慘慽(神仙傳李意期蜀人少言人有所問略不對答蜀人有憂患往問之凶吉自有)
(常候但占其顔色若懽悦則善丨丨則惡蘇武荅李陵詩憂心常丨丨晨風為我悲杜甫詩壯夫貴壯健丨丨非朱顔又烟氛靄崷)
(崒魍魎森丨丨劉駕詩高秋灞滻路游子多丨丨王安石送李屯田守桂陽詩方為萬里别執手先丨丨)
顔色戚(孟子丨丨之丨哭泣之哀)
增衆慼(書率籲丨丨出矢言)胥慼(書保后丨丨鮮以不浮于天時)詒戚(詩心之憂矣自丨伊丨白居易選人代試)
(判果代試而有晦既彰聞而丨丨張養浩田居詩勞心漫刻七年楮丨丨定成九載弓)不慼(左傳丨丨而願大視躁而足高)
(心在他矣列子在窮丨丨知命安時也嵇康聲無哀樂論夫人心不歡則慼丨丨則歡此情志之大域也)大慼(左傳初楚司馬)
(子良生子越椒子文曰必殺之是子也熊虎之狀而豺狼之聲弗殺必滅若敖氏矣諺曰狼子野心是乃狼也其可畜乎子良不可)
(子文以為丨丨柳宗元報崔黯秀才書吾嘗見病心腹人有思啗土炭嗜酸鹹者不得則大戚其親愛之不忍其戚因探而與之)
在慼(左傳丨丨而有嘉容是謂不度張華情詩居歡惜夜促丨丨怨宵長)憂慼(左傳季孫練冠麻衣跣行注示丨丨吳志)
(諸葛瑾傳瑾子恪名盛當世權深器異之然瑾常嫌之謂非保家之子每以憂戚南史姚察傳察既累居憂戚齋素日久因加氣疾)
(夏侯湛東方朔畫贊出不休顯賤不憂戚陳與義晚晴詩念此百年内可復受憂戚)休戚(國語晉孫談之子周適周事單襄公)
(晉國有憂未嘗不戚有慶未嘗不怡㐮公曰周將得晉國慎成端正德之相也為晉丨丨不背本也晉書王渾傳朝臣以齊王攸當)
(之藩渾上書曰陛下篤親親之恩使攸蒙仁覆之惠臣同國丨丨義在盡言心之所見不能默已又溫嶠傳嶠與陶侃書曰僕與仁)
(公竝受方嶽之任安危丨丨理既同之皮日休太湖詩序志之可適者有山水遊翫則丨丨不孤矣李中吉水寄閻侍御詩不得論)
(丨丨何因校獻酬劉克莊送陳寺丞守南劍詩此行丨丨係未敢賀朱輪)悲戚(後漢書馮異傳自伯升之敗光武不敢顯其丨)
(丨每獨居輙不御酒肉枕席有涕泣處)私戚(魏志董昭傳夏侯尚等攻江陵未拔昭上疏曰今屯渚中至深也浮橋而濟至)
(危也一道而行至狹也三者兵家所忌而今行臣丨丨之)榮戚(吳志吳主傳陸遜陳便宜權報曰孤與君分義特異丨丨實同)
(来表云不敢隨衆容身苟免此實甘心所望于君也)至戚(晉書會稽文孝王傳丨丨由中軌容著外又謝尚傳尚曰夫以一體)
(之小患猶或忘思慮損聽察况于抱傷心之巨痛懷忉怛之丨丨哉)背慼(晉書李含傳衛瓘曰今以含俯就王制謂之丨丨居)
(榮)履慼(晉書謝尚傳尚曰或有執志邱園守心不革者猶當崇其操業以弘風尚而况含艱丨丨之人勉之以榮貴耶)懷
慼(晉書殷仲堪傳願節下弘之以道德運之以神明隱心以及物垂埋以禁暴使足踐晉境者必無丨丨之心枯槁之𩔖莫不同)
(漸天潤又汲冡周書具行衝梯振以長旗懷戚思終左右憤勇應璩與韋仲將書進無顔子不改之志退無揚雄宴然之情是以懷)
(戚良不可堪嵇康琴賦懷戚者聞之莫不憯懔慘悽愀愴傷心)抱戚(北史宇文護傳護毋閏没齊齊主會人為閏作書與護曰)
(今寄汝小時所著錦袍一領至宜撿看知吾含悲丨丨多歴年祀今復何福還望見汝左貴嬪芬離思賦長含哀而丨丨兮仰蒼天)
(而泣血)同戚(唐書諸公主傳初城陽公主之婚帝使卜之繇曰二火皆食始同榮末丨丨請晝昏則吉周曇子牙妻詩陵柏)
(無心竹變秋不能丨丨擬同休)含戚(劉向九歎行唫累欷聲喟喟兮懷憂丨丨何侘傺兮崔駰逹旨堯丨丨而臯陶謨高祖歎)
(而子房慮)愁慼(王逸九思欲静居以自娛心丨丨兮不能左貴嬪芬離思賦懷丨丨之多感兮患涕淚之自零)長戚(馬融)
(長笛賦聽簉弄者遥思于古昔虞志于怛惕以知丨丨之不能閒居焉潘岳寡婦賦情丨丨以永慕兮思彌遠而逾深)心戚
(嵇康聲無哀樂論丨丨者則形為之動情悲者則聲為之哀)歡慽(嵇康聲無哀樂論夫會賓盈堂酒酣奏琴或忻然而歡或)
(慘爾而泣非進哀于彼導樂于此也其音無變于昔而丨丨竝用斯非吹萬不同耶鮑照代門有車馬客行丨丨競尋緒談調何終)
(止崔塗聲詩丨丨由来恨不平此中高下本無情沈遼贈别子瞻詩相逢不盡一樽酒故態那復論丨丨)四戚(潘岳秋興賦彼)
(丨丨之疚心兮遭一途而難忍注丨丨謂遠行登山臨水送將歸也)忘戚(張協七命樂以丨丨遊以卒時)茹慼(宋世祖檄)
(文含憤丨丨不可為心任昉齊竟陵王行狀丨丨肌膚沉痛創距)悽戚(謝靈運南樓望客詩即事怨暌攜感物方丨丨劉長)
(卿送元八遊汝南詩勿復樽前酒離居剩丨丨李羣玉送魏珪覲省詩離觴有黃花節物助丨丨)情戚(吳均檄江神責周穆)
(王璧文如有負穢心迷懷釁丨丨蔵玉泥中匿珪魚腹)拊戚(沈約長歌行丨丨狀驚瀾循休擬回電)傷戚(韋應物過)
(昭國里故第詩唯思今古同時緩丨與丨)感戚(權德輿詩沈憂丨丨多浩歎不得如意居大半柳宗元讀書詩遇忻或自笑丨)
(丨亦以吁)神慼(楊䕫歙州重築新城記新安郡之新城為暴水所汨雉堞咸圯都帥太尉潯陽公周視其壞色沮丨丨)加
慼(李商隱祭吕商州文撫事傷年減歡丨丨)欣戚(胡長孺詩人間萬得喪丨丨隨所制)
愠斯戚(禮記人喜則斯陶陶斯詠詠斯猶猶斯舞舞斯愠丨丨丨戚斯歎歎斯辟辟斯踊矣)小人戚(左傳晉隂飴甥)
(會秦伯盟于王城秦伯曰國謂君何對曰丨丨丨謂之不免君子恕以為必歸)一日慼(左傳有三年之喪而無丨丨之丨國)
(不恤喪不忌君也)賢者戚(戰國策武靈王曰狂夫之樂智者哀焉愚者之笑丨丨丨焉)手足戚(史記田儋傳項)
(梁使使告趙齊發兵共擊章邯齊曰蝮螫手則斬手螫足則斬足何者為害于人也今田假田角田間于楚趙非直丨丨丨也注言)
(非直手足憂也)倚楹戚(後漢書盧植傳婺有不恤緯之事漆室有丨丨之丨注琴操曰魯漆室女倚柱悲吟)慎無戚
(魏志王昶傳昶戒子書曰其處勢戒驕盈其貧賤丨丨丨杜牧竇烈女傳李希烈破汴州取竇桂娘以去將出門顧其父曰丨丨丨)
(必能殺賊使大人取富貴于天子)聽歌戚(嵇康聲無哀樂論夫殊方異俗歌哭不同使錯而用之或聞哭而懽或丨丨而)
(丨然哀樂之情均也)還成戚(梁簡文帝詩薄笑未為欣微歎丨丨丨王建送韋處士詩既来今又去暫笑丨丨丨)洗憂
戚(杜甫鄭典設自施州歸詩青山自一川城郭丨丨丨)匪予戚(柳宗元弔萇宏文殺身之丨丨丨兮閔宗周之不完)南
山戚(傅若金秋夕雨詩既興北風歎亦抱丨丨丨)
同休等戚(蜀志費詩傳詩謂關公曰王與君侯譬猶一體丨丨丨丨禍福共之沈炯表丨丨丨丨自國型家)
滌(徒歴切洗也除也淨也)
韻藻清滌(禮記水曰丨丨疏古祭用水當酒而云丨丨言其甚清皎潔也樂記云尚元酒是也獨斷凡祭號牲物異于人)
(者所以尊鬼神也水曰丨丨酒曰清酌權德輿祭獨孤台州文柔嘉丨丨用寄單誠又張九齡歲除陪王司馬登逍遥臺序必有以)
(丨丨孤憤舒嘯佳辰寄文翰以相宣仰風流而未冺)在滌(禮記帝牛必丨丨三月稷牛唯具所以别事天神與人鬼也注滌牢)
(中所搜除處也公羊傳帝牲丨于丨三日注滌宫名取其蕩滌即潔清也隋書禮儀志有司以為三牲或離杙依制埋瘞猪羊死則)
(不埋請議其制司馬褧等議以為牲死則埋必丨丨矣謂三牲丨丨死悉宜埋帝從之唐書禮樂志凡牲丨丨大祀九旬中祀三旬)
(小祀一旬)蕩滌(禮記日食則天子素服而修六官之職蕩天下之陽事注蕩丨丨去穢惡也史記樂書天子躬于明堂臨觀而)
(萬民咸丨丨邪穢斟酌飽滿以飾厥性漢書律歷志所以作樂者諧八音丨丨人之邪意全其正性移風易俗也後漢書明帝紀方)
(盛夏長養之時丨丨宿惡以報農功又陳寵傳疏曰宜隆先王之道丨丨煩苛之法晉書郭璞傳疏曰推之卦理宜因郊祀作赦以)
(丨丨瑕穢宋書武帝紀其有犯鄉論清議贓汙淫盗一皆丨丨洗除與之史始魏書北海王詳傳詳還洛高祖餞之詔詳曰朕必欲)
(丨丨南海然後言歸說苑四瀆何以視諸侯能丨丨垢汚焉能道百川于海焉風俗通笛滌也所以丨丨邪穢納之雅正也書史唐)
(人背右軍帖皆硾熟軟紙如綿乃不損古紙又入水丨丨而㬠古紙加有性不縻蓋紙是丨丨之物如重抄一過也班固東都賦紹)
(百王之荒屯因造化之丨丨古詩丨丨放情志何為自結束庾信郊廟歌牲牷丨丨蕭合馨香李德林天命論丨丨天壤之速規摹)
(指畫之神杜甫詩指麾安率土丨丨撫洪鑪孟郊旅次洛城東水亭詩自然逍遥風丨丨浮競情崔道融秋霽詩兩洗長空丨丨清)
(遠山初出未知名王延昌河瀆神靈源公祠碑國之氛霾惟河公丨丨國之土宇惟河公廓開曾鞏詩好風吹雨来暑氣一丨丨王)
(令詩轉来清澈飲百斛丨丨腸肺無纖塵陸游詩炎歊數日劇丨丨及秋初)親滌(杜甫贈鄭虔詩相如逸才丨丨器子雲識)
(字終投閣按漢書司馬相如傳令文君當壚相如與庸保雜作滌器于市中)
蘿院滌(孟郊詩松齊何用掃丨丨自然丨)謝景滌(南史謝覽傳丨覽字丨丨𨕖尚齊錢唐公主拜駙馬都尉梁武)
(平建業覽時年二十餘意氣閑雅瞻視聰明梁武目送良久謂徐勉曰覺此生芳蘭竟體想謝莊正當如此)
增滌滌(詩丨丨山川釋名&KR1055;滌也其聲丨丨然也柳宗元晉問浩浩奕奕淋淋丨丨胡錡耕禄藁川適逢于丨丨泉曷導于)
(源源)視滌(儀禮大射儀前射三日宰夫戒宰及司馬射人宿丨丨注滌謂溉器掃除射宫)命滌(儀禮少牢饋食禮乃官戒)
(宗人丨丨宰命為酒乃退)浣滌(史記萬石君傳長子建為郎中令每五日沐浴歸謁親入子舍竊問侍者取親中裙厠牏親自)
(丨丨)潄滌(史記扁鵲倉公傳湔浣腸胃丨丨五藏抱朴子上古俞跗治病不以湯液乃割皮解肌湔浣腸胃丨丨五臟柳宗元)
(愚溪詩序余雖不合于俗亦頗以文墨自慰丨丨萬物牢籠百態無所避之方䕫無愁潭詩無愁潭上弄明月丨丨萬慮清肝脾)
蠲滌(後漢書桓帝紀詔曰方今淮夷未殄軍師屢出百姓疲悴困於徵發庶望群吏惠我勞民丨丨貪穢以祈休祥)洗滌
(後漢書左雄傳州宰競共辟召或考奏𥙷案而亡不受罪會赦行賂復見丨丨朱紫同色清濁不分南史何佟之傳性好潔一日之)
(中丨丨者十餘遍猶恨不足隋書高祖紀詔曰當丨丨之時屬干戈之代克定禍亂先運武功删正彜典日不暇給雲林石譜林慮)
(石有色稍斑而微黑以産土中微有土漬易于丨丨木華海賦嘘噏百川丨丨淮漢江總棲霞寺碑王公縉紳之軰步林壑陟臯壤)
(升精舍拜道場莫不丨丨無明澣濯囂暗杜甫皇甫氏碑銘丨丨蒼翠誕生娉婷又詩蔗漿歸厨金盌凍丨丨煩熱足以寧君軀柳)
(宗元上鄭相公啓藻飾文字丨丨心神致之門下祇俟嚴命孟郊詩丨丨煩濁盡視聽昭曠生孫頠春儺賦丨丨氛癘祚我邦國王)
(安石詩浮屠之法與世殊丨丨萬事求空虚周必大詩向来面面景天日誰丨丨僧道潛詩杉松本竒姿丨丨看愈好吳萊詩安能)
(丨丨盡却見鴻荒前倪瓚翠濤硯詩珠還合浦乃有時丨丨摩挲冰玉姿)平滌(晉書趙至傳至與嵇蕃書曰丨丨九區恢維宇)
(宙)開滌(宋書武帝紀三俘偽主丨丨五都世說王胡之至吳興印渚中歎曰非惟使人情丨丨亦覺日月清朗)雪滌
(宋書何尚之傳袁淑與尚之書曰丈人已晦志山田雖曰年禮宜遵亦事難斯貴俾疎班邴魏通美于前策龔貢山衞淪慙乎曩篇)
(規迨休告丨丨素懷)掃滌(南史宋高祖紀百年榛穢一朝丨丨段文昌平淮西碑丨丨區宇光啓帝圖)削滌(唐書杜譲)
(能傳陛下欲丨丨僣嫚此中外大臣所宜共成之不宜耑任臣)澣滌(宋史列女傳崔氏合肥包繶妻繶樞密副使拯之子早亡)
(惟一稚兒拯夫婦意崔不能守也使左右嘗其心崔蓬垢涕泣出堂下見拯曰翁天下名公也婦得齒賤𫉬執丨丨之事幸矣况敢)
(汙家乎)&KR0949;滌(中論酒醴也如丨丨肴饌也如糞土)疏滌(杜氏通典天寶六載淮瀆封為長源公祝文云惟神源流深泌)
(潛潤溥洽阜成百穀丨丨三川)摩滌(茶經鍑以生鐡為之内摸土而外摸沙土滑于内易其丨丨沙澀于外吸其炎熖一作磨)
(樵牧閑談孟蜀時軍校張敵得一古鏡將求磨滌之有貧士見而歎曰久知寳在蜀中一見足矣)潔滌(開天傳信記裴寬性)
(好釋氏師事普寂禪師一日詣寂寂曰有小事且請休憩寬乃止于空室見寂丨丨正堂焚香端坐未久見一行師入詣作禮禮寂)
(之足禮訖附耳密語語訖又禮禮語三寂惟云是是一行降階入南堂自閤其扉寂乃徐命弟子云遣鐘一行和尚滅度矣)自
滌(南唐近事劉信攻南康凱旋之日師至新林浦犒錫不至他日謁見義祖命諸元勲為六博之戲信酒酣掬六骰于手曰令公)
(疑信傾西江之水終難丨丨不負公當一擲遍赤投之于盆六子皆赤國老談苑太宗一日寫書筆滯思欲滌硯中宿墨顧左右咸)
(不在因丨俯銅池丨之既畢左右方至)浚滌(高似孫緯略莊周丨丨沉潛若老于元者而泓崢蕭瑟乃欲超遙于老氏之表)
大滌(浮咸臨安志丨丨山在餘杭縣西南高六百九十丈曰丨丨者人謂此山幽邃可以洗滌塵心故也洞天福地記天目山)
(洞周廽一百里名曰丨蓋丨玄天在杭州餘杭縣屬姜真人治之茅君傳丨丨第三十四洞天名丨丨元蓋之天與華陽林屋暗道)
(相通吳筠天柱觀記有五洞相鄰得其名者為之丨丨雖寥邃莫測蓋與林屋華陽密通上帝隂宫耳羅隱詩海向餘杭盡雲從丨)
(丨昏又杳杳諸天路蒼蒼丨丨山林逋詩丨丨山相向華陽路暗通又潘岳西征賦卓滔天以丨丨刦宫廟而遷迹)時滌(澄懷)
(錄元章有潔癖屋宇器具丨一丨之客去則滌其坐榻)流滌(孫綽司空庾冰碑洋洋俊潁岩岩神嵩丨丨淳氣頗扇祥風)
山滌(陶潛詩丨丨餘靄宇暖微霄)殱滌(謝靈運撰征賦過雷池而振曜次彭蠡而丨丨)恭滌(謝超宗明堂樂章丨)
(丨惟清敬事惟神)芬滌(謝超宗太廟樂歌丨丨既肅牲牷既整)霧滌(王勃福會寺碑貪機丨丨法施泉流)刷滌
(楊炯高府君碑銘殱夷叛逆丨丨邊荒)禋滌(宋之問祠海詩致牲匪元享丨丨期靈煦)氣滌(李嶠詩丨丨朝川朗光澄)
(夕照浮)濬滌(柳宗元貞符大聖乃起丕降霖雨丨丨盪沃蒸為清氛疏為冷風)宣滌(柳宗元送文暢上人序今燕魏)
(趙代之間勤服聖人之教尊禮浮圖之事者比比有焉上人之往也將統合儒釋丨丨疑滯)毛滌(柳宗元監祭使壁記居常)
(則飾四方祀貢之物以時登于王府服器之修具祠宇之繕理牛羊丨丨之節三宫御廩之實畢備而聽命焉)露滌(劉禹錫庭)
(竹詩丨丨鉛粉節風搖青玉枝)雨滌(司空曙詩丨丨莓苔綠風搖松桂香穆員祭顔太師文日照天臨風清丨丨皮日休種藥)
(詩丨丨烟鋤傴僂賫紺牙紅甲兩三畦)盥滌(白居易冷泉亭記眼耳之塵心舌之垢不待丨丨見輙除去)神滌(鄧衮)
(望雪樓記三伏赫曦九野如燒斯焉一登丨丨煩銷)滂滌(周墀旱辭祇寺蚤暮暇惟丨丨天既不蒙我憂孔益)朝滌(程俱)
(詩朱顔丨丨玉壺冰素手暮理朱絲繩)三滌(戴復古白苧歌雪為緯玉為經一織丨丨手織成一片冰)湔滌(謝翺九日)
(詩飲愧望柴桑稍以自丨丨)
十月滌(詩九月肅霜丨丨丨場許有孚蔬囿詩九月築場丨丨丨連年藉此輸官租)重氛滌(宋書武帝紀遂使衝)
(鯨潰流暴鱗奔漢廟勝遠加丨丨載丨)江河滌(法言聖人得言之解得書之體白日以照之丨丨以丨之)承溜滌
(雲仙雜記侯道昌因雨置硯于簷下丨丨以丨之俄而滴破硯硯中出白影珠十顆有患目者煮珠水以洗之皆愈)春煖滌
(鷄肋編燕地仕族女子冬月以苦蔞塗面但皆傅而不洗至丨丨方丨不為風日所侵故潔白如玉也)靈府滌(郭璞山海)
(經圖讚帝臺之水飲蠲心病丨丨是丨和神養性)桂尊滌(謝超宗太廟樂歌丨丨既丨瑶俎既薰)鴻私滌(杜審)
(言詩雨霈丨丨丨風行睿旨宣)清暉滌(張九齡廵按自灕水南行詩目因詭容逆心與丨丨丨)犧牛滌(張仲素稼)
(如雲賦分地而嘉穀用登報天而丨丨在丨)熾焰滌(鄭龍宋州重修五驛記我公念㕍池泊會亭五郵前為賊丨丨所丨)
(况沿河旁午豈可使厦屋不修)寒泉滌(梅堯臣端硯詩為汲丨丨丨)煩冤滌(虞集詩春雨丨丨丨朝陽癙思疎)
塵襟滌(貢師泰詩坐久竟忘疲丨丨忽如丨)
的(都歴切指丨又明也說文作的)
韻藻發的(詩丨彼有丨以祈爾爵)同的(漢書晁錯傳材官騶發矢道丨丨注騶謂矢之善者也騶發發騶矢以射)
(也手工矢善故中則丨丨)表的(後漢書馬援傳援為書與囂將楊廣使曉勸于囂曰竊見四海已定兆民同情而季孟閉拒背)
(畔為天下丨丨嘗懼海内切齒)凖的(後漢書賈彪傳遊京師與郭林宗為談論之首一言一行天下以為丨丨晉書良吏傳序)
(惇史播其徽音良能以為丨丨南史孔休源傳休源州舉秀才太尉徐孝嗣省其策深善之問同坐曰董仲舒華令思何以尚此可)
(謂後生之丨丨也魏書温子昇傳子昇外恬静與物無競言有丨丨不妄毁譽北史柳虬傳著漢魏者非一氏造晉史者至數家後)
(代紛紜莫知丨丨唐書天文志太陽陟降積歲有差月及五星亦隨日度出入古無器具規制不知丨丨又虞世南傳太宗手詔魏)
(王恭曰世南當代名臣人倫丨丨論衡觀色以窺心皆有因緣以丨丨之文心雕龍章表奏議則丨丨乎雅頌賦頌歌詩則羽儀乎)
(清麗詩品觀王公縉紳之士每博論之餘何嘗不以詩為口實隨其嗜欲商確不同淄澠竝泛朱紫相奪喧議競起丨丨無依養生)
(論藉名高于一世取丨丨于天下徐陵皇太子臨辟雍頌序宗室羽儀衣冠丨丨杜甫詩我有平肩輿前途猶丨丨)植的(吳志)
(太史慈傳初孔融為黃巾賊所圍欲告急于劉備城中人無由得出慈自請行于是將兩騎各持一的開門直出丨所持丨各射之)
(明晨復如此圍下人或起或卧明晨復如此無復起者因突圍出)持的(見上)破的(晉書謝尚傳尚嘗與庾翼共射翼曰)
(卿若丨丨當以鼓吹相賞尚應聲中之又王濟傳王愷有牛名八百里駁濟請以錢千萬與牛對射而賭之愷亦自恃其能令濟先)
(射一發丨丨北史賀若弼傳突厥入朝上賜之射突厥一發中的上曰非弼無能當此乃命弼弼再拜呪曰臣若赤誠奉國當一發)
(丨丨如不能發不中也弼一發而中宋史曹評傳評善射左右手如一夜或滅燭能中伴契丹使者射嘗雙丨丨神仙傳王烈者入)
(山得仙道晉永寧中出洛下遊諸處與人同戲鬭射烈挽二石弓射百步十發矢九丨丨一年復去世說劉尹至王長史許清言時)
(苟子年十三倚牀邊聽既去問父曰劉尹語何如尊長史曰韶音令辭不如我往輙丨丨勝我杜甫贈鄧諫議詩丨丨由来事先鋒)
(孰敢爭元稹酬白學士詩輸贏論丨丨點竄肯容絲蘇軾和子由聞予善射詩共怪書生能丨丨亦如驍將解論文葉適詩更抽竒)
(筆向雲射丨丨叠中千鴐鵝)標的(晉書王彪之傳為政之道以得賢為急非謂雍容廊廟丨丨而已唐書宗室傳贊景元子)
(孫當高祖攘除四方所以宣力皆顯顯為世豪英至河間之功江夏之略可謂宗室丨丨者也宋史胡安國傳安國彊學力行以聖)
(人為丨丨括異志資聖寺在海鹽縣西有塔極高峻層層用四方燈點照東海行舟者皆望此為丨丨焉韓愈薛公逹誌銘九月九)
(日大會射設丨丨高出百數十尺何據射楊葉百中賦丨丨外凖精和内融)指的(南史陸厥傳厥與沈約書曰前英已早識)
(宫徵但未屈曲丨丨若今論所申李白詩自然成妙用孰知其丨丨)質的(荀子丨丨張而弓矢至焉林木茂而弓矢至焉淮南)
(子先者隤陷則後者以謀先者敗績則後者違之由此觀之先者則後者之弓矢丨丨也)格的(淮南子夫射儀度不得則丨丨)
(不中)的的(淮南子丨丨者𫉬提提者射注丨丨明也為衆所見故𫉬新序燕昭王用毅以勝惠王逐之而敗此丨丨然若白黑)
(道德指歸論道以無有之形無狀之容開虚無導神通照察察以熒熒顯丨丨以彰彰驃國樂頌南唐異習貢于内庭丨丨軒軒有)
(儀有聲古讀歌曲閨閣斷信使丨丨兩相憶梁簡文帝秋夜詩螢飛夜丨丨蟲思夕喓喓又詠梔子花詩素華偏可憙丨丨半臨池)
(劉峻詩籠籠隔淺紗丨丨見粧華何遜望新月詩丨丨與沙静灧灧逐波輕徐陵與楊僕射書鐺鐺曉漏丨丨宵烽隔溆浦而相聞)
(臨高臺而可望沈佺期詩天窗虚丨丨雲竇下沈沈宋之問詩丨丨波際禽沄沄島間樹劉希夷詩丨丨珠簾白日映娥娥玉顔紅)
(粉粧鄭遥初月賦纖光潤海重明表壑丨丨飛上娟娟未落杜甫宿白沙驛詩隨波無限月丨丨近南溟杜牧詩白鷺煙分光丨丨)
(微漣風定翠&KR0008;&KR0008;趙嘏詩曉渭度簷帆丨丨晚原含雨樹重重樓鑰詩小閣臨流暑氣清藕花丨丨照人明五燈會元崇夀院契稠)
(禪師上堂僧問丨丨西来意師當第幾人師曰年年八月半中秋又通玄禪師僧問如何是西来丨丨意師曰立雪未為勞斷臂方)
(為的)微的(韓詩外傳三月丨丨而後能見七月生齒而後能食按的明也謂目微明也)愁的(古詩古来將月作丨丨推)
(月下来愁始休)畫的(張說侍射詩雕弧月半上丨丨暈重圓)
增鵠的(戰國策今夫丨丨非咎罪於人也便弓引弩而射之中者則喜不中則媿少長貴賤則同心於貫之者何也惡其示)
(人以難也)弩的(晉書朱伺傳夏口之戰伺用鐵面自衞以丨丨射賊)貫的(南史康絢傳帝幸德陽殿敕絢馬射撫弦丨丨)
(觀者悅之)堋的(南史宜都王傳宜都王鏗善射嘗以丨丨太闊乃取甘蔗插地百步射之十發十中)五的(北史尉古真傳)
(子眷忠謹有父風眷弟地于機悟有才藝馳馬立射丨丨時人莫能及應貞華林園集詩于時肄射弓矢斯御發彼丨丨有酒斯飫)
設的(唐書薛播傳子公逹擢進士第佐鳳翔軍會帥不文嘗集射丨丨高數十尺令曰中者酬錦與金一軍莫能中公逹執弓)
(矢揖曰請為公歡射三發連中衆大呼笑)錢的(宋史陳堯咨傳堯咨工隸書善射嘗以丨為丨一發貫其中)中的(韓非)
(子發矢丨丨賞罰當符淮南子夫矢之所以射遠貫牢者努力也其所以丨丨剖微者正心也文心雕龍對策者應詔而陳政也射)
(策者探事而獻說也言中理凖譬射侯丨丨二名雖殊即射之别體也湘山野錄寇萊公歴富貴四十年無田園邸舍詩人魏野獻)
(詩曰有官居鼎鼐無地起樓臺采詩者以為丨丨元稹詩丨丨顔初起抽毫踵未旋)射的(韓非子李悝為魏文侯土地之守而)
(欲人之善射也乃下令曰人之有狐疑之訟者令之丨丨中之者勝不中者負令下而人皆疾習射日夜不休及與秦人戰大敗之)
(以人之善射也水經注會稽有丨丨山遠望如射侯土人以暗占米價諺云丨丨白斛一百丨丨玄斛一千張正見石賦韜神弓于)
(丨丨産利劍于昆吾李白送紀秀才遊越詩仙人居丨丨道士住山隂陸游詩丨丨峯前禹廟東短篷三扇卧蓑翁)儀的(韓非)
(子釋丨丨而妄發雖中而不巧釋法制而妄怒雖殺戮而奸人不恐)審的(釋常談范巨卿與張元伯為友春别京師暮秋為期)
(元伯至九月十五日殺鷄炊黍以待之母曰相去千里何以丨丨元伯曰巨卿信士必不愆期言訖巨卿果至)華的(靚粧錄丨)
(丨一作圓的又曰星的王粲神女賦稅衣裳兮免簪笄施丨丨兮結羽儀)圓的(見上繁欽弭愁賦結翠葉干珠簪擢丹華于綠)
(房點丨丨之熒熒映䨇輔而相望)星的(見上)端的(朱子語𩔖康節之學抉摘窈微與佛老之言豈無一二相似而卓然)
(自信無所汚染此其所見必有丨丨處羅湖野錄雲居舜禪師以偈示衆曰尋求就理兩俱愆不涉二途病亦然孰謂箇中丨丨處)
(椎胸貧子一文錢古讀曲歌闊面行負情詐我言丨丨張表臣畫水詩此身丨丨老江湖雨笠烟蓑是所圖李純甫天游齊詩誰會)
(天游更丨丨瘦梅疎竹一窗風楊萬里詩酒香丨丨似梅無小摘梅花浸酒壺宋无牆頭杏花詩相煩問春色丨丨屬誰家)入
的(燕射記招箭班者服紫衣幞頭叉手立于垜前御箭之来能以幞頭取勢轉導丨丨亦絶伎也)左的(曹植白馬篇控弦破)
(丨丨右發摧月支)文的(陳琳武庫賦馬則飛雲絶景直鬐騧駵駁龍紫鹿丨丨&KR2025;魚)立的(左思詩舉觶擬京兆丨丨)
(成復易)翠的(梁簡文帝鳥名詩雀釵照輕幌丨丨繞纖腰)仙的(梁宣帝七山寺賦神囂嵒嵒而獨立丨丨皎皎以孤)
(臨注峯之尖者曰的庾信射堂新成詩軒臺聊可習丨丨不難登)紫的(江總永陽王山亭銘山條丨丨水葉紅鬚)俄的
(杜甫朝獻太清宫賦翠蕤丨丨藻籍舒龍)高的(符載會讌序列丨丨於虚碧翻大旆於回飇)應的(李濯内人馬伎賦楊)
(葉既指琱弓斯彀百步丨丨七札皆透)箭的(吕令問雲中古城賦楊葉丨丨蓮花劍騎)舊的(王起詩楊葉縦能穿丨丨)
(桂枝何必愛新香)檀的(杜牧笛詩丨丨染時㾗半月落梅飄處響穿雲徐鉉夢遊詩丨丨慢調銀字管雲鬟低綴折枝花)
異的(李咸用詩鵠箭親疎雖丨丨桂花高下一般香)徽的(晁𥙷之古琴詩嬾從丨丨自凝塵老向詩書逾愛日)真的
(劉宰詩且應除豁見丨丨孰恃強梁敢逋負)
不失的(淮南子射者發丨丨丨善于射矣而不善所射)厮辣的(真臘風土記金傘柄以上官皆呼為巴丁或呼暗丁)
(銀傘柄者呼為丨丨丨)朱唇的(神女賦眉聯娟以蛾揚兮丨丨丨其若丹)
菂(都歴切韻會蓮中子也或作芍通作的)
韻藻增蓮菂(種樹書丨丨投靛甕中經年移種發碧花李商隱詩剩結茱萸枝多擘秋丨丨楊維楨聯句解籜上萌丨)
(丨苦潑醅新盎蜜脾甜陳高詩丨丨苦如茶藕甘能爽口)金菂(元氏掖庭記菱舟進鮮紫角玉心之竒山聳而至蓮艇奉實絳)
(房丨丨之異陵疉而来)紫菂(王延夀魯靈光殿賦爾乃懸棟結阿天窗綺疏圓淵方井反植荷蕖發秀吐榮菡蓞披敷綠房)
(丨丨窋䆛垂珠鮑照咏荷詩青芳兮規接丨丨兮圓羅)垂的(潘岳芙蓉賦丹煇拂紅飛鬚丨丨)緗菂(王勃採蓮賦折)
(紺房與丨丨攬紅葩及碧枝)晩菂(駱賓王晚泊河西詩浦荷疎丨丨津柳漬寒條)新菂(王安石詩携幼尋丨丨扶衰坐)
(野航)
荷中的(爾雅荷芙蕖其華菡蓞其實蓮其根藕其丨丨丨的中薏注實謂蓮房的謂子薏蓮子中苦心)千萬的(宋无)
(詩絲房丨丨丨多少可憐心)
喫(苦擊切丨食與&KR0008;同)
韻藻漫喫(杜甫雞栅詩愈風傳烏雞秋卵方丨丨)飽喫(杜甫詩但使殘年丨丨飯只願無事長相見黃庭堅跋子)
(瞻和陶詩丨丨惠州飯細和淵明詩張九成詩只思歸去西湖上丨丨東坡玉糝羹范成大詩相將丨丨滹沱飯来聽林間快活吟)
(吳儆詩不如丨丨飯清風北窗眠)煎喫(盧仝新茶詩柴門反關無俗客紗帽籠頭自丨丨)
不能喫(杜甫送李校書詩臨岐意頗切對酒丨丨丨)饑來喫(傳燈錄慧海師或問修道如何用功師曰丨丨丨飯)
(困時即眠一切人喫飯時不肻喫百種須索睡時不肻睡千般計校又范成大詩饑時喫飯慵時睡何暇將心更覓心)
增生喫(隋書庫狄士文傳有京兆韋焜為貝州司馬河東趙逹為清河令二人竝苛刻唯長史有惠政時人為之語曰刺史)
(羅刹政司馬蝮蛇瞋長史含笑判清河丨丨人楊萬里詩淮南蒲萄八月酸只可丨丨不可乾)自喫(朝野僉載通川界内多獺)
(各有主養之竝在河側岸間獺若入水插雉尾于穴前即不敢出得魚必上岸人便奪之取多然後放令丨丨)堪喫(酉陽雜俎)
(貞元中一將軍家出飯食每說物無不丨丨唯在火候善均五味嘗取敗障泥胡盝修理食之其味極佳)盗喫(種樹書果子先)
(被人丨丨一枚飛禽便来喫)曾喫(洛中紀異唐禧宗時進士在曲江上命御厨各賜紅綾餅餤徐夤詩莫欺老缺殘牙齒丨)
(丨紅綾餅餤来)分喫(聞竒錄葉簡剡人善卜筮有將橘子合之令占曰圓似珠色如丹儻能擘破同丨丨爭不慙怪洞庭山)
驢喫(王銍雜纂續慳人有錢好女嫁醜漢富商據名妓新鞋袴蹴踘綵皂舖失火玉器失手書畫被鼠齧古銅器重鑄丨丨牡)
(丹)好喫(獨醒雜志范文正公云常調官好做家常飯丨丨真名言也)淡喫(經鉏堂雜志余嘗入一佛寺見僧持戒者)
(每食先丨丨三口第一以知飯之正味第二思衣食之從来第三思農夫之愁苦)頻喫(賓退錄唐張茂說昭為節鎮丨丨人)
(肉及除統軍到京班中有人問曰聞尚書在鎮好食人肉虚實笑曰人肉腥而且䏰爭堪喫)同喫(杜甫詩果熟許丨朱老丨)
(松高擬對阮生論韓愈酬崔少府詩蔬飱要丨丨破襖請来綻)窺喫(皇甫湜枝江縣南亭記潛魚歴歴産鏡嬉碧淨鳥白赤洗)
(翅丨丨)偷喫(曹唐大遊仙詩不知白馬紅韁解丨丨東田碧玉花)沽喫(陸龜蒙詩寒蔬賣却還丨丨可有金貂換得来)
晩喫(熊鉌題東坡詩集詩丨丨惠州飯晨夕對蔬筍)試喫(張雨游仙詞子能丨丨青精飯我亦聊書白練裙)
山鳥喫(深雪偶談梅花單題難工至以梅花二字置之五七言中隨其景趣足而成律尤為難工天樂趙公放了吏人無一)
(事坐看丨丨丨梅花端是秀語)覓酒喫(冷齋夜話許中復大夫趙宜人云我十許歲時見劉跛子来丨丨丨笑語終日而去)
(計其夀百四十五年又崔國輔對酒吟蒙蘢荆棘一鳥吟屢勸提壺沽酒喫又陳旅詩神工夜發金吾刀剜作金杯盛酒喫)相
待喫(張籍贈施肩吾詩合取藥成丨丨丨不須先作上天人)煮石喫(孟郊懷南岳隱士詩飯不丨丨丨眉應似髮長)
(又賈島題魚尊師院詩夜煎白石平明喫)一牛喫(楊萬里詩丨丨丨過柳隂西)趁時喫(陳造田家謠飯熟何曾丨)
(丨丨辛苦僅得蠶事畢)朝朝喫(虞集詩筍因春雨丨丨丨橘待秋風顆顆肥)煮茶喫(劉迎淮安行里閭風俗樂)
(過從學得南人丨丨丨)無鬼喫(宋无題中山出游圖詩老馗忍饑丨丨丨冷落人間守門壁)終日喫(傳燈錄丨)
(丨丨飯不曾嚼著一粒終歲穿衣不曾挂著一絲)
爭得水喫(南部新書白樂天之母因看花墜井後有排擯者以賞花新井之作左遷穆皇嘗題柱曰此人一生丨丨丨丨)
甓(扶歴切瓴丨㼾甎)
韻藻瓴甓(爾雅丨甋謂之丨注㼾甎也今江東呼為丨丨化書解丨丨之音則背膂凛森撾鼓鼙之音則鴻毛躑躅傅休)
(奕贈扶風馬鈞序馬先生天下之名巧也欲作一輪懸大石數十以機鼔輪為常則以斷懸石飛擊敵城使首尾電至嘗試以車輪)
(懸丨丨數十飛之數百步矣庾信言志詩徒知守丨丨空欲報璠璵柳宗元終南山祠堂碑斬板榦礱柱礎陶丨丨築垣墉楊載詩)
(金井轆轤哀響絶玉階丨丨斷紋生)運甓(晉書陶侃傳侃在州無事輙朝丨百丨于齋外暮運于齊内人問其故答曰吾方致)
(力中原過爾優逸恐不堪事其勵志勤力如此蘇軾送公為遊淮南詩負米萬里緣其親丨丨無度憂其身范成大不寐詩髀弱𩔖)
(跨鞍臂強如丨丨元好問遊龍山詩初疑陶輪比丨丨今悟夜壑真藏舟)金甓(唐書南蠻傳驃八日至婆賄伽盧國王居以丨)
(為丨厨覆銀瓦㸑香木堂飾明珠)抵甓(唐書衞孝女無忌傳父為鄉人衞長則所殺無忌志報讐會從父延客長則在坐無)
(忌丨以丨殺之詣吏請就刑太宗免其罪賜田宅以禮嫁之)懷甓(宋史謝泌傳泌判三司鹽鐡勾院奉詔解送國學舉人黜)
(落既多羣聚喧詬丨丨以俟泌出泌知之潛由他途入史館數宿不敢出請對自陳太宗問何官騶導嚴肅都人畏避有以臺雜對)
(者即授泌虞部員外兼侍御史知雜事)瓦甓(莊子東郭子問于莊子曰道惡乎在曰愈在螻蟻曰何其下耶曰在稊稗曰何其)
(下耶曰在丨丨曰何其愈甚耶曰在尿溺注言道無所不在也闞子宋之愚人得燕石歸而藏之以為大寳周客聞而觀之主人父)
(齋七日端冕之衣釁之以特牲革匱十重緹甲十襲客見之掩口盧胡而笑曰此燕石也與丨丨不殊主人藏之愈固歐陽詹二公)
(亭記榛莽可去以自雉丨丨無脛而奔萃蘇舜欽大風詩驅令燃火徧照燎丨丨狼籍滿我前)文甓(唐太宗實錄貞觀二十一)
(年起紫微殿十三間丨丨重基高敞宏壯盧肇新興寺碑崇基廣厦丨丨雕甍)
中唐甓(詩丨丨有丨卬有旨鷊)
增塼甓(晉書吳逵傳家極貧晝則傭賃夜燒丨丨唐書高駢傳蜀之士惡成都城歲壞駢易以丨丨陴堞完新柳宗元息壤)
(記永州龍興寺東北陬有堂堂之地隆然負丨丨而起者廣四步高一丈五寸歐陽詹甘露述躬開坎室自埏丨丨)作甓(南史)
(梁長沙王業傳業都督南兗州刺史運私邸米僦人丨丨以砌城武帝善之)陶甓(唐書牛僧孺傳帝于鄂州置武昌軍授武)
(昌節度使同平章事鄂城土惡亟圮歲增築賦蓑茅于民吏倚為擾僧孺丨丨以城五年畢鄂人無復歲費韋臯西川鸚鵡舍利塔)
(記有高僧慧觀常詣三學山廵禮聖跡聞說此鳥涕泣請以舍利于靈山用丨丨建塔旌其異也)青甓(唐書南蠻傳驃王以)
(丨丨為園城周百六十里)履甓(新書越王之窮至乎喫山草飲腑水易子而食于是丨丨戴璧號唫告毋罪呼皇天使大夫㮔)
(行成于吳王)舉甓(酉陽雜俎元和中有淮西道軍將止驛夜眠怱覺一物壓已軍將驚起與之角力因奪手中革囊鬼闇中)
(哀祈甚苦軍將乃丨丨擊之遂絶)累甓(丹陽記石頭城吳時悉土塢義熙初始加磚丨丨因山以為城因江以為池)庖
甓(盧照鄰秋霖賦蕪碧草于園徑聚綠塵于丨丨)古甓(陸龜蒙古井詩丨丨團團蘚花碧鼎熒寒泉深百尺)修甓(釋清)
(越新興寺石階記林池谷壑煜爚煇變遂以丨丨務周其功)踴甓(蘇舜欽薦福墖聯句丨丨皇都壯盤基紫宙雄)翠甓
(曾鞏詩丨丨布天路黃簾分直廬)聚甓(陸游蔬圃詩過溝横略彴丨丨起浮屠)殘甓(党懷英詩破塚餘丨丨荒蹊足)
(轉蓬)斷甓(吳師道詩曲終紅䄂辭尊前簷傾丨丨飛人間)
琉璃甓(唐書南蠻傳驃俗明天文喜佛法有百寺丨丨為丨錯以金銀丹彩紫鑛塗地覆以錦罽)一口甓(顧雲築城)
(高詩一家人率丨丨丨版築纔興城已成)壞城甓(范成大嘲峽口詩堆疑聚廩粟陊若丨丨丨)
霹(普擊切丨靂)
韻藻增震霹(神仙感遇傳葉遷韶曾避雨救雷公于夾𣗳間翌日雷公以墨篆一卷與之曰依此可致雷雨袪疾苦立)
(功救人我兄弟五人要聞雷聲但喚雷二雷五性剛躁無危急之事不可喚之自是行符致雨咸有殊功嘗醉于吉州為太守所辱)
(乃大呼雷五時郡中亢旱忽丨丨暴作太守下階禮接請為致雨信宿霑足)
雷霆霹(杜甫詩丨丨丨長松骨大却生筋)
&KR0377;(郎擊切滴丨)
韻藻餘&KR0377;(史記滑稽傳淳于髠曰親有嚴客侍酒于前時賜丨丨不過二斗徑醉矣晉書陸納傳納遺桓溫酒一斗鹿肉)
(一柈曰明公近云飲酒三升納止可二升今有一斗以備杯杓丨丨北里志胡證尚書質狀魁偉膂力絶人與裴晉公同年公嘗狎)
(遊為兩軍力士十許軰凌轢公潛遣一介求救于胡胡突門而入諸力士睨之失色胡飲酒一舉三鍾不啻數升杯盤無丨丨蠻甌)
(志覺林院僧志崇收茶三等待客以驚雷莢自奉以萱草帶供佛以紫茸香客赴茶者皆以油囊盛丨丨以歸陶潛貧士詩傾壺絶)
(丨丨窺竈不見烟劉峻廣絶交論分鴈鶩之稻粱霑玉斝之丨丨宋之問祭禹廟文遺羞厭于魚鳥丨丨醉于山林杜甫示獠奴阿)
(叚詩郡人入夜爭丨丨豎子尋源獨不聞陳師道詩疾風無末勢過雨有丨丨)楚&KR0377;(大招吳醴白蘖和丨丨只注&KR0377;清酒也言)
(使吳人醲醴和以白米之麴以作丨丨其清酒尤醲美也)淅&KR0377;(謝靈運雪賦霰丨丨而先集雪粉糅而遂多鄭愔人日恩賜綵)
(縷人勝詩佳氣徘徊籠細網殘霙丨丨染輕塵喬知之定情篇碧榮始芬敷黃葉已丨丨孟浩然詩更聞楓葉下丨丨度秋聲杜甫)
(崔少府高齊詩危階根清冥曾冰生丨丨韋應物詩丨丨危葉振蕭瑟涼風生柳宗元詩蒹葭丨丨含秋霧橘柚玲瓏透夕陽溫庭)
(筠舞衣曲金梭丨丨透空薄剪落交刀吹斷雲李羣玉詩松風洒寒雨丨丨醒餘醉歐陽修秋聲賦初丨丨以蕭颯忽奔騰而砰湃)
玉&KR0377;(江淹詩山中有雜桂丨丨乃共斟)
增決&KR0377;(晉書食貨志杜預又言漢氏舊陂舊堨及山谷私家小陂皆當修繕以積水其諸魏氏以来所造立及諸因雨決溢)
(蒲葦馬腸陂之𩔖皆丨丨之)滴&KR0377;(水經注鍾乳穴凝膏下垂微津細液丨丨不斷拾遺記崑崙山甘露濛濛似霧著草木則)
(丨丨如珠湘中記衡山有懸泉丨丨巖間聲泠泠如弦有白鶴廻翔其上如舞沈約簷前竹詩風動露丨丨月照影參差庾信山齋)
(詩丨丨泉澆路穹窿石卧階陳子昂春夜别友人詩清冷花露滿丨丨簷宇虚楊炯惠義寺重閣銘序飛流丨丨而成響喬𣗳璀璨)
(而垂榮上官儀詩丨丨露枝響空濛烟壑深嚴武光福寺楠木詩香殿蕭條轉密陰花龕丨丨垂清露陸龜蒙蓑衣詩丨丨珠影泫)
(離披嵐彩虚吳融梅雨詩初從丨丨妨琴榭漸到潺湲繞藥畦歐陽修浮槎山水記聽山溜之潺湲飲石泉之丨丨周伯𤦺詩更移)
(壺丨丨衙報鼔籠銅)&KR0377;&KR0377;(逸士傳許由隱箕山無杯器人遺一瓢飲訖挂于樹上風吹丨丨有聲杜陽雜編羅浮先生軒轅集)
(飲百斗不醉夜則垂髮于盆中其酒丨丨而出麴蘖之香輙無減耗于武陵詩入戶風泉聲丨丨當軒雲岫色沉沉)水瀝(佛國)
(記阿羅漢以水灌手丨丨滴地正復掃除常現不滅)油&KR0377;(歸田錄陳康肅公堯咨善射當世無雙嘗射于家圃有賣油翁釋擔)
(而立見其十中八九曰無他但手熟耳以我酌油知之乃取一葫蘆置于地以錢覆其口徐以杓酌丨丨之自錢孔入而錢不濕因)
(曰我亦無他惟手熟爾)金&KR0377;(王氏談錄金陵有一術者自言得黃白術持二藥罨至云丹砂所化也其一當中印一指㾗乃)
(丨丨也其一如滿盛其瀝而復瀉去者其表則素潔如初)竹&KR0377;(鄰幾雜志蘇才翁嘗與蔡君謨鬭茶蔡用惠山泉蘇茶少劣改)
(用丨丨水煎遂能取勝)霖&KR0377;(張協詩丨丨過二旬散漫亞九齡)神&KR0377;(江淹麗色賦象奩瓊盤丨丨仙丹)淋&KR0377;
(盧思道祭漅湖文當使日月貞眀天地交泰雨師止其丨丨雲母卷其蔚薈王泠然蘇合山賦素手丨丨而象起玄冬固沍而體成)
披&KR0377;(上官儀盧岐州請致仕表丨丨丹愚諒非矯飾)滲&KR0377;(元稹大觜烏詩丨丨脂膏盡鳳凰那得知)戚&KR0377;(韓偓冬日)
(詩蕭條古木銜斜日丨丨寒雲滯早梅)絶&KR0377;(方回詩空樽已丨丨寒庖僅微蔬)
靂(郎擊切霹丨)
韻藻霹靂(爾雅疾雷為庭霓注雷之急擊者為丨丨史記天官書天雷電蝦虹辟歴夜明者陽氣之動也按歴同靂晉書)
(楚王瑋傳大風雷雨礔礰按礰同靂南史曹景宗傳謂所親曰我昔在鄉里騎快馬如龍與年少輩數十騎拓弓弦作丨丨聲北史)
(長孫晟傳晟善彈射趫捷過人為秦州行軍總管突厥来降大畏長孫總管聞其弓聲謂為丨丨見其走馬稱為閃電又薛孤延傳)
(神武閱馬于北牧道逢暴雨大雷震地火燒浮圖令延視之延按稍直前大呼繞浮圖走火遂滅延還鬚及馬鬃尾皆焦神武歎其)
(勇決曰延乃能與丨丨鬭唐書天文志雷電在赤道内二度丨丨四星在赤道内一星在外師曠占春雷初起其音洛洛丨丨者所)
(謂雄雷旱氣也其鳴依依音不丨丨者謂之雌雷水氣也春秋繁露金不從革秋多丨丨霹靂者金氣也其音商也十洲記武帝幸)
(安定西月支國王遣使獻猛獸一頭帝使使者令獸發聲使者乃指獸命喚一聲獸&KR1851;脣良久忽呌如天大雷丨丨五經通義震與)
(霆皆丨丨也世說夏侯太初嘗倚柱作書時大雨丨丨破所倚柱神色無變書亦如故嶺表異錄雷州之西有雷公廟彼中百姓每)
(年於丨丨處或土木中得楔如斧者謂之丨丨楔與小兒佩帶皆辟驚邪與孕婦磨服為催生藥有驗玄中記玉門之西有一國國)
(中有山山中有祠廟國人歲歲出石碪數千輸廟中名曰丨丨䃡給丨丨用酉陽雜俎李鄘在北都有介休縣百姓送解牒夜止晉)
(祠宇下夜半有人叩門云介休王暫借丨丨車某日至介休收麥良久見數人共持一物如幢環綴旂幡幢凡十八葉每葉有光如)
(電起百姓遍報鄰村令速收麥至日介山上有黑雲蔽天注雨如綆風吼雷震損麥千頃幕府燕閒錄漢時海上漁人得一鐘如鐸)
(狀舉之聲如丨丨山川皆動漁者亦沉于海識者曰此始皇驅山鐸也丁謂撰記雷欽州南七里有里民陳氏家無子因射獵中𫉬)
(一大卵圉尺餘携歸家忽一日丨丨而開遽生一子鄉俗異之曰雷種陳天建二年也琴操楚膏梁子出遊九臯之澤張罛罝罟臨)
(曲池而漁疾風霣雹雷電晦冥乃援琴作丨丨引揚雄羽獵賦丨丨烈缺吐火施鞭張衡東京賦丨丨激而增響閻朝隱鸚鵡猫兒)
(篇丨丨引豐隆鳴猛獸噫氣蛇吼聲沈佺期丨丨引歲七月火伏而金生客有鼓琴于門者奏丨丨之商聲張鼎有丨丨賦岑參古)
(藤歌丰茸離纚若無骨風雷丨丨連枝黑杜甫丹青引曾貌先帝照夜白龍池十日飛丨丨包佶贈劉尊師詩手護崑崙象牙簡心)
(推丨丨棗枝&KR0777;盧綸癭柏亭歌莓苔舊點色尚青丨丨殘㾗節猶黑韓愈贈張僕射詩側身轉臂著馬腹丨丨應手神珠馳柳宗元)
(丨丨琴贊引丨丨琴零陵湘水西震餘枯桐之為也始枯桐生石上一夕暴震為火焚之至旦乃已其餘倒卧道上震旁之民稍柴)
(薪之超道人聞取以為三琴杜牧詩屈指百萬世過如丨丨忙薛逢古鏡歌有時丨丨半夜驚窗中飛電如晦眀皮日休苦雨詩踏)
(破丨丨車折却三四輻蘇舜欽水輪聯句圃外滄浪洩庭間丨丨摧蘇軾吳傳正枯木詩龍眠居士本詩人能使龍池飛丨丨又木)
(山引水詩泫然疑有蛟龍吐斷處人言丨丨焦樓鑰詩奸胥及強使時用丨丨手郝經怒雨賦震来兮虩虩迅擊兮丨丨薩都剌詩)
(錢唐三日風雨急古銅夜光飛丨丨趙孟頫震餘琴詩根柯&KR0777;鬱如蛟龍一朝丨丨驅雷公張宏範射柳詩簫鼓聲中驚丨丨綺羅)
(筵上動光輝)
䍥(郎擊切羃丨烟狀)
韻藻增羃䍥(左思吳都賦夤緣山嶽之岊丨丨江海之流王融咏幔詩幸得與珠綴丨丨君之楹虞炎詩差池燕始飛)
(丨丨草初輝吳均詩丨丨懸丹鳳逶迤搖白團豆盧田詩丨丨野烟起蒼茫嵐氣昏儲光羲射雉詞丨丨疎蒿下毰毸深麥裏徐夤)
(詩玲瓏薄展鮫綃片丨丨輕含鳳竹叢揭傒斯詩丨丨楊柳枝蒙茸春草齊)
&KR0995;(郎擊切葶丨子)
韻藻增葶&KR0995;(爾雅簟丨丨也郭璞注實葉皆似芥一名狗薺淮南子大戟去水丨丨愈脹本草丨丨生藁城平澤及田)
(野立夏後採實隂乾春秋繁露丨丨死于盛夏欵冬花于嚴寒相馬書斷踠緣風血燥蹄亦一般麝香丨丨子貫衆及黃丹北堂書)
(鈔歲欲豐則甘草先生薺也歲欲饑則苦草先生丨丨也溫子昇大覺寺碑置須彌于丨丨納世界于微塵晏殊中園賦菖蒲感于)
(百隂丨丨萌于大寒)
&KR1349;(郎擊切瘰丨)
韻藻增黑&KR1349;(齊書祥瑞志太祖體有龍鱗斑駁成文始謂是丨丨治之甚至而文愈眀伏羲亦鱗身也)瘰&KR1349;(行營)
(雜錄龍宣義嘗言有親戚宦經襄漢晚投一店見有一人無首以為鬼也主人曰此人也往年因患丨丨病勢蔓衍一旦頭忽脫而)
(竟不死自此每有所需則以手指畫但日以粥湯灌之至今猶存耳)
䥶(郎擊切鎘鎗同鎘)
韻藻增瓦䥶(魏志高句麗傳其葬作大木槨新死者皆假埋之皮肉盡乃取骨置槨中舉家皆共一槨刻木如生形隨)
(死者為數又有丨丨置米其中編懸之於槨戶邊)兩䥶(越絶書吳王晝卧夢入章明之宫入門見丨丨炊而不蒸太宰嚭曰)
(見丨丨炊而不蒸者大王聖氣有餘也)鼎䥶(茶經若松間石上可坐則具列廢用槁薪丨丨之屬則風爐灰承炭檛火筴交)
(牀等廢左思嬌女詩止為荼菽據吹吁對丨丨)
惕(他歴切怵丨憂也又愛也或作悐)
韻藻夕惕(易君子終日乾乾丨丨若晉書禮志武帝詔刺史二千石長吏曰朕在位累載如臨深淵夙興丨丨明發不寢)
(坐而待旦隋書煬帝紀詔曰一物失所乃傷和氣萬方有罪責在朕躬所以寤寐增歎而丨丨載懷者也張華詩負乘為我戒丨丨)
(坐自驚潘岳藉田賦今聖上昧旦丕顯丨丨若慄圖匱於豐防險于逸傅林奕疏惟陛下下祇畏之詔求極言之意同禹湯之罪已)
(侔周文之丨丨趙至與嵇茂齊書朝霞啓暉則身疲于遄征太陽戢要則情劬于丨丨沈約安陸昭王碑文如仁丨丨之志中夜九)
(迴龕世拯亂之情獨用懷抱薛道衡老氏碑在青蒲之上常若乘奔處黃屋之下無忘丨丨杜甫送李校書詩羡君齒髮新行已能)
(丨丨柳宗元謝賜時服表捧戴以入閨門空知丨丨裁縫而為衣服固可晝行閻寬松滋江北阻風詩憂人勞丨丨鄉事憊晨興趙)
(蕃衆星環北辰賦惟臣不矜德合星之丨丨惟聖不伐道配極之日新陸龜蒙詩如聞恭儉語謇謇事丨丨楊億受詔修書述懷感)
(事詩晨趨歎勞止丨丨詠歸歟)怵惕(書丨丨惟厲中夜以興思勉厥愆禮記雨露既濡君子履之必有丨丨之心如將見之孟)
(子皆有丨丨惻隱之心周語芮良夫曰夫王人者將導利而布之上下者也使神人百物無不得其極猶日丨丨懼怨之来也漢書)
(藝文志神仙者所以保性命之真而游求于其外者也聊以盪意平心同死生之域而無丨丨于胸中又王商傳文帝退周勃使就)
(國卒無怵悐憂注作丨丨魏志管寧傳胡昭居陸渾山中躬耕樂道孫狼等到陸渾南長樂亭自相約誓言胡居士賢者也一不得)
(犯其部落一川頼昭咸無丨丨晉書庾懌傳貶業為建威將軍朝議欲召還庾亮上疏曰懌御衆簡而有惠且懌名號大不可以小)
(故輕議進退賊帥艾秀遣使歸誠上洛附賊降者五萬餘口冀一安穩無復丨丨從之又左貴嬪傳受詔作愁思之文因為離思賦)
(曰非草苗之所處兮恒丨丨以憂懼韓詩外傳北郭先生婦曰夫子以織屨為食食粥毚履無丨丨之憂者何哉與物無治也博雅)
(丨丨恐懼也楚辭諒無怨于天下兮心焉取此丨丨曹植詩皇恩過隆祗承丨丨郭遐叔詩情以丨丨惟思惟憂阮籍詩殷憂令志)
(結丨丨常若驚唐明皇詩顧循承丕搆丨丨多憂虞駱賓王答員半千書楊朱徘徊于岐路阮籍丨丨于窮途儲光羲詩炎時方丨)
(丨有若踐霜露李白詩鼻息干虹蜺行人皆丨丨杜甫詩奉辭詣闕下丨丨久未出又朝享太廟賦奉郊廟以為寳增丨丨以孜孜)
(柳宗元愚溪對僵仆虺蜴而不知丨丨韓愈詩夜風一何喧杉檜屢磨颭猶疑在波濤丨丨夢成魘徐夤露詩丨丨與霜同降日蘋)
(蘩思薦獨凄然李鐸秋露賦詞人賦矣已凝冷以凄清君子履之又傷心而丨丨)驚惕(潘岳詩悵怳如或存周遑忡丨丨李)
(白詩恨君阻歡遊使我自丨丨蕭穎士答韋司業垂訪詩俯仰轉丨丨徘徊獨憂煎常衮謝賜緋表祗奉寵榮頓生丨丨曾鞏寄王)
(介甫詩仁賢保無恙所想挂丨丨)憂惕(孟郊擇友詩面無恡色容心無詐丨丨)
增不惕(書非予自荒兹德惟汝含德丨丨予一人予若觀火論衡語不益心丨丨)惕惕(詩誰侜予美心焉丨丨禮記凡)
(行容丨丨國語子餘曰君若恣志以用重耳四方諸侯其誰不丨丨以從君命說苑忽忽之謀不可為也丨丨之心不可長也枚乘)
(七發丨丨怵怵卧不得瞑陽固演賾賦心怊怊而丨丨兮志憫憫而緜緜喬知之定情篇以兹常丨丨百慮恒盈積儲光羲責躬詩)
(丨丨愧不已豈敢論其私謝觀吳坂馬賦羣心丨丨以暗伏衆口喧喧而相謂王禹偁籍田賦修農事以丨丨襲春服之重重)日
惕(楚語沈諸梁見子西曰夫誰無疾𤯝能者早除之猶恐其至也是之謂丨丨)怛惕(史記文帝紀上曰今朕夙興夜寐勤)
(勞天下憂苦萬民為之丨丨不安文心雕龍若夫氣分有限智用無涯或慚鳬企鶴瀝辭鐫思于是精氣内銷有似尾閭之波神志)
(外傷同乎牛山之木丨丨之盛疾亦可推矣馬融長笛賦聽簉弄者遙思于古昔虞志于丨丨以知長戚之不能閒居焉注簉弄蓋)
(小曲也)愧惕(魏志曹爽傳注爽使第羲為表曰今臣虚闇位冠朝首顧惟越次中心丨丨敢竭愚情陳寫至實)震惕
(晉書孝武帝紀上天垂鑒譴告屢彰朕有懼焉丨丨于心)冰惕(齊書禇淵傳太祖與淵及袁粲書曰下官常人志不及遠才輕)
(任重夙宵丨丨)慚惕(南史徐勉傳初勉受詔撰五禮普通六年功畢表上之曰臣以庸識謬司其任淹留歷稔允當斯責兼勒)
(成之初未遑表上實由才輕務廣思力不同永言丨丨無忘寤寐隋書楊素傳素上表陳謝曰草木無識尚榮枯候時况臣有心實)
(自效無路晝夜廻徨寢食丨丨)慘惕(魏書李彪傳無情之人父兄繫獄子弟無丨丨之容子弟逃刑父兄無愧恧之色)畏
惕(唐書房元齡傳元齡當國或以事被譲必稽顙請罪丨丨視若無所容)兢惕(大唐新語陸象先為益州長史奏請鑿山)
(之南以從捷近招慰使張宣明移牒益州曰此路高山臨雲斗絶巨險木人猶堪淚下鐡馬亦可蹄穿象先覽此丨丨遽罷役仍舊)
(路以聞蜀人賴焉吳筠巖栖賦蹈方外之坦途信可免於丨丨柳宗元禮部為百官上尊號第二表陛下確違羣願固守謙冲此臣)
(等所以丨丨失圖恛惶無措又代韋永州謝上表過量逾涯每深丨丨王周詩拯危居坦夷濟險免丨丨)悚惕(北夢瑣言唐裴)
(相公休始麻衣就試金吾大將軍張直方慕其風采裴造謁欵待異禮他日朝中盛稱裴秀才文藝朝賢訝之相國不遑安處自是)
(不敢更歴其門執金吾頻召不往一日傳語曰若不訪及即再奉薦裴益丨丨雲溪友議義士廖有方進蜀窆旅逝之人于路旁後)
(自蜀取東川路還至靈合驛驛將迎歸私第及見其妻素衣再拜嗚咽情不可任徘徊設饌有同親懿有方不測何緣如此丨丨尤)
(甚臨别驛將曰郎君今春所埋胡綰秀才即妻室之李兄也始知向埋者姓字焉)憼惕(石鼓文虞人憐亟朝夕丨丨)中
惕(潘岳西征賦顧請旋于傕汜既𫉬許而丨丨)交惕(禇淵謝玉珮啟采賁蓬楹響聞繩戶佩服載驚心容丨丨)内惕
(陶宏景難沈約均聖論非謂丨丨寡方意在緣報覩迹或似論情顧乖黃溍敬亭山詩憑生實丨丨即事多冥契)載惕(許敬)
(宗賀杭州等龍見并慶雲朱草表一物不安則宵衣丨丨)巨惕(李嶠為張令譲麟臺監封國公表縟禮崇徽頓榮於非據深憂)
(丨丨更切于如臨)悛惕(吳少微唐北京崇福寺銅鐘銘序于是旭旦之音逹而人用丨丨伐虞泉而人悲衰老鼔昏定而人)
(悞煩憂)祗惕(常衮減徵京畿丁役等制夙夜丨丨永懷增懼)懼惕(常衮放京畿丁役及免稅制哀痛勤約明發不寐在)
(予之情丨丨良深)心惕(陸䞇聖人苑中射落飛㕍賦聞之者足蹈手舞覩之者目駭丨丨柳宗元答問遇揖目動聞言丨丨)
窒惕(張鼎大夫祭判劾而是誠誠丨丨而有孚訴者非辜終屨校而无咎)愁惕(韋應物過昭國里故第詩殘工委筐篋餘)
(素經刀尺收此還我家將還復丨丨)惴惕(柳宗元寄許京兆書每當春秋時饗孑立捧奠惸惸然欷歔丨丨)惶惕(柳宗)
(元上廣州趙宗儒尚書陳情啟宗元初授御史之日尚書與杜司空先賜臨顧光耀里閭下情至今猶增丨丨又上西川武元衡相)
(公謝撫問啟拜伏無路不勝丨丨輕冐威重戰汗交深)增惕(柳宗元為劉同州謝上表庶幾之心懍懍丨丨)感惕(孔平)
(仲常父寄半夏詩急難我輩事丨丨成此章)懷惕(范鎮大報天賦念報天之罔極顧履霜而丨丨)
因時惕(易故乾乾丨其丨而丨雖危无咎矣)形無惕(列子子列子曰南郭子貌充心虛耳無聞目無見口無言心無)
(知丨丨丨往將奚為)不遽惕(楚辭魂兮歸徠丨丨丨只)宸衷惕(柳宗元為王京兆賀雨表丨丨暫丨已矯御天之龍)
(聖謨既宣遂洽漏泉之澤)
不為威惕(左傳不為利諂丨丨丨丨)
裼(先擊切袒衣)
韻藻袒裼(詩䄠裼暴虎獻于公所注肉丨曰襢去上衣曰丨按與袒同禮記不有敬事不敢丨丨注父是天性以質為敬)
(故子于父母之所不敢丨丨孟子雖丨丨裸裎于我側爾焉能凂我哉漢書鼂錯傳甲不堅密與丨丨同水經注魏眀帝于宣武場)
(上為欄苞虎阱使力士丨丨迭與之搏朝野僉載宋令文者有神力禪定寺有牛觸人築圈以閘之令文丨丨而入牛竦角而前令)
(文接兩角頓之應手而倒真臘風土記自國主以下男女皆椎髻丨丨止以布圍腰出入則加以大布一條纏于小布之上國老談)
(苑太祖一日丨丨幸翰林院時學士盧多遜獨直上行與語引入寢殿因指所御青縑帳紫綾褥謂多遜曰爾在外意朕豐侈耶用)
(此猶常愧之馬融廣成頌乃使鄭叔晉婦之徒暌孤刲刺裸裎丨丨左思吳都賦丨丨徒搏拔距超石之部柳宗元序飲吾聞昔之)
(飲酒者有揖譲酬酢百拜以為禮者有呌號如沸如羹以為極者有裸裎丨丨以為達者劉禹錫武夫辭酣歌高樓上丨丨大道傍)
(吳萊詩犇騰鞭用駿丨丨割分腥)徒裼(戰國策張儀說秦王曰出其父母懷袵之中生未嘗見寇也聞戰頓足丨丨犯白刃)
(蹈煨炭者比比是也史記張儀傳秦人捐甲丨丨以趨敵)偏裼(新序趙簡子上羊阪羣臣皆丨丨推車)
增裘裼(禮記丨之丨也見美也疏丨之丨者謂裘上加裼衣裼衣上雖加他服猶開露裼衣見裼衣之美以為敬也)加
裼(見上)當裼(禮記襲裘不入公門注衣裘必丨丨也)露裼(禮記襲裘不入公門疏裼裘襲裘皆謂裘上有裼衣裼衣)
(之上有襲衣襲衣之上有正服但據丨丨衣不丨丨衣為異耳若襲裘不得入公門也)覆裼(禮記君子狐青裘疏君子大夫)
(士也以狐青為裘豹皮為褎用玄綃之衣以丨丨之)不裼(禮記犬羊之裘丨丨不文飾也丨丨又大裘丨丨)素裼(禮記)
(士不衣狐白注天子之士及諸侯之士在天子之朝既不衣狐白裘用麛裘丨丨也)服裼(范梈送張練師歸武當山詩可以寵)
(名號可以蕃丨丨)
錦衣裼(禮記君衣狐白裘丨丨以丨之注狐白裘用丨丨為丨是裼衣與裘色相近也又羔裘豹飾緇衣以裼之狐裘黃衣)
(以裼之)皮弁裼(禮記錦衣狐裘注諸侯朝天子受丨丨之丨歸来嚮國則亦錦衣狐裘以告廟)無事裼(禮記丨丨)
(則丨弗敢充也)素積裼(禮記皮弁丨丨丨而武大夏樂服皮弁見裼衣而舞大夏之)有藉裼(禮記執玉其丨丨者)
(則丨無藉者則襲)
有衣曰裼(禮記君衣狐白裘注袒而丨丨丨丨必覆之者裘䙝也)君在則裼(禮記丨丨丨丨盡飾也疏凡君)
(在之時則露此裼衣盡其文飾之道以敬于君也)
踢(他歴切䟣丨獸名左右有首出山海經)
韻藻增䟣踢(山海經南海之外赤水之西流沙之東有獸左右有首名曰丨丨郭璞注丨丨出&KR0008;名國駢雅丨丨屏蓬)
(兩首獸也)對踢(齊雲論白打蹴踘戲也兩人丨丨為白打三人角踢為官場)角踢(見上)大踢(蹴踘譜每人兩踢名)
(打二曳開丨丨名白打)挑踢(蹴踘譜一人單使脚名丨丨)一踢(五燈會元慧初禪師上堂顧視大衆曰丨丨踢翻四)
(大海一拳拳倒須彌山佛祖位中留不住又吹漁笛汨羅灣)
孫臏踢(艾子雜說安釐王曰何人有伎艾子曰淳于髠之籠養丨丨之丨毬東郭先生之吹竽皆足以奉王歡也)鱉厮
踢(調謔編東坡與温公論事偶不合坡曰相公此論故為丨丨丨温公不解其故曰丨安能丨丨坡曰是之謂丨丨丨)
乾拳濕踢(冷齊夜話劉野夫久未入都劉淵材以書督之野夫荅曰欲上京相覻又恐撞著文人泥沱佛驀地被丨丨丨)
(丨著甚来由其不羈如此)
剔(他歴切解骨也)
韻藻刳剔(書焚炙忠良丨丨孕婦謝觀木女解平城圍賦節操堅貞狀丨丨之刑無懼穠華窈窕見削成之肩不疑羅隱)
(新築羅城記一壘之不謹一板之不嚴則丨丨之不暇雖十室之邑三戶之鄉必壁塹以備之籬落以抗之)攘剔(詩丨之丨)
(之其檿其柘疏丨去之丨翦之者其為檿木柘木之材也胡錡耕祿藁聚百鍊之精以鑄農器俾啓辟丨丨之有其具以成我黍稷)
糾剔(後漢書王渙傳渙卒連詔三公特𨕖洛陽令皆不稱職永平中以任峻𥙷之峻擢用文武吏皆盡其能丨丨姦盜不得旋)
(踵)翦剔(北史齊成帝紀婦人皆丨丨以著假髻而危邪之狀如飛鳥杜甫詩紫鷰自超詣翠駮誰丨丨)旁剔(潘岳射雉)
(賦亦有目不步體邪眺丨丨靡聞而驚無見自&KR0034;注邪眺丨丨視瞻不正常驚惕也)
增疏剔(唐書房琯傳時廣溫泉為華清宫環宫所置百司區署以琯資機算詔總經度&KR0784;山丨巖丨藪為天子游觀)湔
剔(唐書白居易傳居易被遇憲宗時事無不言丨丨抉摩多見聽可)反剔(琴聲經緯右指向上擘二絃為擘聲右指向下)
(丨丨一絃為綽聲)力剔(驂鸞錄葉公好石丨丨山骨森然發露若林而開徑于石間亦有自他所移徙置道旁以補缺空者)
挑剔(續書譜丨丨者字之步履欲其沉實五燈會元僧問郢州洞泉山禪師如何是相傳底事師曰龍吐長生水魚吞無盡漚)
(曰請師丨丨師曰攂鼔轉船頭棹穿波裏月)轉剔(虞世南筆髓論任毫端之竒象兔絲之縈結丨丨刓角多鈎篆體)爬
剔(韓愈進學解丨羅丨抉刮垢磨光蓋有幸而𫉬選孰云多而不揚)浴剔(柳宗元起廢荅于是衆牽駒上燥土大廡下薦)
(之席縻之絲丨丨蚤鬋刮惡除洟)搜剔(柳宗元零陵三亭記決疏沮洳丨丨山麓萬石如林積坳為池又裴府君誌銘丨丨)
(疑互探抉遯隱杜牧祭百神文紹功嗣德丨丨幽昧寒暑合節風輕雨碎韓維遊高陽山詩喜我蕭散人幽竒共丨丨晁沖之詩丨)
(丨發清新聯翩雜竒醜)屠剔(柳宗元貞符琢斮丨丨膏流節離之禍不作而人乃克完平舒愉尸其肌膚以逹于夷途)撥
剔(崔道融詩酒醒丨丨殘灰火多少淒凉在此中)半剔(鄭薰移顔魯公詩記孤宇夐閴扃縢不固久為飄□薪牧所困一挑)
(丨丨往往洿缺)割剔(牛僧孺相國崔羣家廟碑德宗狩梁漢九州歲貢瑟縮不集包大夫表公嘗從二府事澄磨丨丨以靳靳)
(于當時)抉剔(蘇舜欽詩丨丨雖強成徒使腸胃沸蘇軾詩爾来手實降新書丨丨根株窮脈縷孟宗翰詩形神久已坐枯槁)
(一旦丨丨驅肓聾)
細蔑剔(夢溪筆談隨州䝂蔡士寧嘗寶一石云數十年前得于一道人其色紫有纏紐之文重如金錫其上有兩三竅以丨)
(丨丨之出屑如丹砂)
緆(先擊切細布亦作&KR3810;通作錫)
韻藻阿錫(漢書禮樂志被華文厠霧縠曳丨丨被珠玉注丨細繒丨細布也淮南子今夫毛嬙西施天下之美人使之施)
(芳澤正蛾眉設笄珥衣丨丨曳齊紈則雖有志嚴頡頏之行者無不憚悇癢心而悦其色司馬相如子虛賦于是鄭女曼姬被丨丨)
(揄紵縞左思嬌女詩脂膩漫白袖烟薰染丨丨)弱緆(淮南子有詭文繁繡丨丨羅紈必有菅屩跐踦短褐不完者注丨丨細布)
(也)
增灰錫(禮記朝服十五升去其半而緦加丨丨也疏取緦以為布又加灰治之則曰錫言錫然滑易也)綌錫(儀禮燕禮)
(冪用丨若丨注冪用丨若丨冬夏異也)
礫(郎擊切小石曰丨)
韻藻沙礫(漢書霍去病傳會日且入而大風起丨丨擊面兩軍不相見晉書葛洪傳推丨丨之賤質索千金于和肆南史)
(孔道徽傳道徽父祐隱于四明山嘗見山谷中有數百斛錢視之如瓦石不異采樵者競取入手即成丨丨世說王文度范榮期俱)
(為簡文所要范年大而位小王年小而位大將前更相推在前既移久王遂在范前王因謂曰簸之揚之穅秕在前范曰洮之汰之)
(丨丨在後王褒九諫丨丨進寶兮捐棄隋和蔡邕青衣賦金生丨丨珠出蚌泥劉楨詩凉風吹丨丨霜氣何皚皚鮑照出自薊北門)
(行疾風衝塞起丨丨自飄揚韓愈病鴟詩羣童呌相召丨丨爭先之顧雲苔歌檻前溪奪秋空色百丈潭心數丨丨蘇軾題畫雁詩)
(慘淡雲水昏晶熒丨丨碎陳師道詩茅屋滿風霜山田帶丨丨)磧礫(北史周武帝紀翫培塿者識嵩岱之崇崛守丨丨者悟渤)
(澥之泓澄張衡西京賦僵禽斃獸爛若丨丨左思吳都賦翫其丨丨而不窺玉淵者未知驪龍之所蟠也柳惲詩夕宿飛狐關晨登)
(丨丨坂)瓦礫(北史李安世傳聖朝不貴金玉所以同于丨丨劉勰新論假使天下丨丨悉化為和璞砂石皆變為隋珠如值)
(水旱之歲瓊粒之年則璧不可以禦寒珠未可以充飢也徐陵諫深法師罷道書譬如丨丨盈路人所不驚片子黃金萬夫息步錢)
(起片玉篇世人所貴惟燕石美玉對之成丨丨盧仝詩丨丨暫拂拭光掩速城珍韓愈詠筍詩身寧虞丨丨計擬掩蘭蓀韓偓味道)
(詩如含丨丨竟何功癡黠相兼似得中蘇軾詩去年東坡拾丨丨自種黃桑三百尺)石礫(淮南子視珍寶珠玉猶丨丨也劇談)
(錄伊闕縣前臨大溪每僚佐有入臺者即水中先有小灘漲出丨丨金沙澄澈可愛)珠礫(相貝經南海貝如丨丨或白駮其性)
(寒其味甘止小毒杜牧阿房宫賦鼎鐺玉石金塊丨丨柳貫送文子房典選詩豈無甲乙簿丨丨同一收)銀礫(始興記小首山)
(宋元嘉元年夏霖雨山崩自巔及麓崩處有光耀有若辰焉居人往觀皆是丨丨鑄得銀也梁簡文帝春雪詩曉霰飛丨丨浮雲暗)
(未開劉希夷汝陽潭詩廻流清見底金沙覆丨丨白居易詩稀星點丨丨殘月墮金環李商隱詩江勢翻丨丨天文露玉繩楊億詩)
(丨丨飛晴霰蘭英湛凍醪)二礫(輿地志黟縣魚亭山十里為復山山形孤峻石壁四絶亦謂之五硠丨丨兩邊皆石壇)
增卓礫(後漢書禰衡傳孔融上疏薦之曰竊見處士襧衡淑質貞亮英才丨丨阮瑀筝賦慷慨磊落丨丨盤紆壯士之節也)
揚礫(晉書五行志寧康三年暴風迅起飛沙丨丨崔湜塞垣行疾風卷溟海萬里丨砂丨)飛礫(宋書孝武帝紀騰砂丨丨)
(平嶽盪海張衡東都賦桃弧棘矢所發無臬丨丨雨散剛癉必斃張協七命衝飇發而廻日丨丨起而麗天)畚礫(宋史蘇雲)
(卿傳披荆丨丨為圃藝植耘芟灌溉培壅皆有法度雖隆暑極寒土焦萆凍圃不絶蔬)燕礫(文心雕龍魯臣以麟為麏楚人)
(以雉為鳳魏氏以夜光為怪石宋客以丨丨為寶珠)藴礫(後書品蚌質懷珠銀鋼丨丨)黃礫(司馬相如子虚賦鮮支丨)
(丨蔣茅青蘋注丨丨今用染者黃屑之木也)積礫(張華歸田賦目白沙與丨丨玩衆卉之同異)丹礫(郭璞三水山贊)
(三水之山&KR2123;石堆錯爰有璿瑰金沙丨丨又江賦其下則金礦丨丨雲精爥銀陸龜蒙四明山詩雲南更有溪丨丨盡無泥)瑕
礫(郭璞爾雅注序剟其丨丨搴其蕭稂)素礫(陶潛述酒詩丨丨皛修渚南岳無餘雲曾鞏芙蓉臺詩清瀾丨丨為庭戶羽蓋)
(霓裳不知數又鄆州新堂詩谿寒丨丨徧宜月璧瑩黃金不受塵吳師道虎峪淙淙泉詩前趨俯絶壁丨丨没坡陀)聚礫(王勃)
(龍懷寺碑果浮觴引潛圖彼岸之功丨丨延砂即揆為山之業)飄礫(沈佺期塞北詩朔風吹汗漫丨丨灑&KR0008;輼)礫礫(萬齊)
(融三日綠潭篇素影沉沉對蝶飛金沙丨丨窺魚泳)空礫(權德輿詩暮天沙漠漠丨丨馬蕭蕭)澗礫(李賀昌谷詩苔絮縈)
(丨丨山實垂頳紫)白礫(柳宗元袁家渴記其旁多巖洞其下多丨丨)筥礫(韋瓘南陵孫大農陂記具畚挶列綆鍤丨)
(丨礱堅披材輦壤)凝礫(邵真定惠寺新造文殊菩薩記攻木陶瓴窮沙丨丨)走礫(張鼎霹靂賦飄忽兮霏烟驛霧拂樓)
(臺慘烈兮飛沙丨丨揚塵埃)錦礫(温庭筠東峰歌丨丨潺湲玉溪水曉来微雨籐花紫)格礫(皮日休太湖石詩胮肛篔)
(簹筍丨丨琅玕株)伏礫(王安石詩老工取河天上落丨丨邅沙卷無底楊載黃河詩母金丨丨秋逾盛隂火藏淵夜不焚)
投礫(蘇軾觀臺詩須防戲童子丨丨犯清泠)玉礫(蘇軾遊白水山詩金沙丨丨粲可數古鏡寶奩寒不動)碎礫
(宋无詠石詩丨丨鋪文貝兴峰斫黛蓮)荒礫(袁桷龍門詩漢漢沙田丨丨滿空將霖雨一溪分)遺礫(楊載廢檠詩牆)
(下偕丨丨窗間帶舊烟)
珠含礫(中論丨之丨丨瑾之挾瑕斯其性歟良工為之以純其性若夫素然)賤如礫(范成大詩聯翩五組帶天青世)
(上籯金丨丨丨)
櫟(郎擊切木名柞屬又藥韻)
韻藻苞櫟(詩山有丨丨陸璣詩疏秦人謂柞櫟為櫟河内人謂木蓼為櫟椒榝之屬也)夀櫟(莊子匠石之齊至乎)
(曲轅見櫟社樹其大蔽牛觀者如市匠石不顧曰是不材之木也無所可用故能若是之夀范成大送楊商卿詩丨丨堂前哄一笑)
(人生聚散真難料)
增居櫟(左傳鄭伯因櫟人殺檀伯而遂丨丨)取櫟(左傳狄伐鄭丨丨王德狄人將以其女為后)犫櫟(左傳使枝)
(如子躬聘于鄭且致丨丨之田注丨丨本鄭邑楚中取之)城櫟(左傳鄭莊公丨丨而寘子元焉使昭公不立)京櫟(國語)
(鄭有丨丨衛有蒲戚注丨莊公弟叔叚之邑丨鄭子元之邑)郇櫟(國語文子成晉荆之盟豐兄弟之國使無有間隙是以受)
(丨丨注丨丨二邑名)重櫟(史記滑稽傳建章宫後閣丨丨中有物出焉其狀似麋詔東方朔視之曰所謂騶牙者也遠方當来)
(歸義注丨丨欄楯之下有重欄處也)樗櫟(北史李士謙傳客曰邢子才云豈有松柏後身可為丨丨僕以為然士謙曰此不𩔖)
(之談也變化皆由心作木豈有心乎庾信思歸銘序河傾酸棗把梓與丨丨俱流海淺蓬萊魚鼈與蛟龍共盡李咸用詩頼是水鄉)
(丨丨賤滿爐紅熖且相親蘇軾穉栝詩何隨丨丨生不為樵木侵曾鞏寄王介甫詩有司甄棟幹度量棄丨丨)柘櫟(管子五粟)
(之土其丨其丨條直以長)樹櫟(淮南子十二月其丨丨注櫟可以為車轂木不出火惟櫟為然)丁櫟(桓譚新論夫畜生賤)
(也然有尤善者皆見記識故馬稱驊騮驥騄牛譽郭椒丨丨)導櫟(釋名導所以丨丨鬢髮使入巾幘之裏也或曰櫟鬢以事)
(名之也)長櫟(水經注中山夫人祠前有丨丨聯&KR0034;扶疎里餘)柞櫟(陸璣詩疏栩今丨丨也徐州謂櫟為杼或謂之為栩)
栲櫟(陸璣詩疏丨葉似丨木皮厚數寸可為車軸或謂之丨丨)椽櫟(本草柞櫟也杼也栩也皆丨丨之通名)白櫟
(六書故櫟冬不凋其實亦斗有黑心櫟丨丨綿櫟丨丨子尤細綿櫟以堅忍得名)綿櫟(見上)𠢐櫟(馬融長笛賦丨丨銚)
(㦎晳龍之惠也注丨丨銚㦎皆分别節制之貌鄧晳鄭大夫公孫龍趙人)青櫟(李賀感諷詩低迷黃昏徑裊裊丨丨道王安石)
(詩赤楓丨丨生滿谷山鬼白日樵人遭吳師道金華館詩盤坐白日臺長嘯丨丨林)大櫟(陸龜蒙書李賀傳後溧陽昔為平陵)
(縣城周千餘步基址陂陁裁高三四尺而草木勢甚盛率多丨丨合數十抱藂蓧蒙翳如塢如洞)枯櫟(李洞維摩暢林居詩)
(冷笻和雪倚丨丨帶雲燒貢師泰題山水圖詩老楓丨丨葉紛紛下有人家深閉門)檉櫟(于鵠詩觸烟入溪口岸岸惟丨丨)
松櫟(王安石遊鍾山詩兩山丨丨暗朱籐一水中間勝武陵蘇軾送表弟知楚州詩醴泉寺古垂橘柚石頭山高暗丨丨方回)
(王千三嶺詩澄練平臯水屈盤青蒼丨丨擁峯巒)社櫟(蘇軾送程六表弟詩君才不用如澗松我老得全猶丨丨黃庭堅詩)
(我方神其拙丨丨官道樗)櫧櫟(楊載題山石猿鳥圖詩楩柟丨丨大百圍奔泉透石霹靂飛)紅櫟(陳孚詩晨發定邊驛)
(千崖丨丨林)散櫟(戴良寄胡仲李詩學通上古長桑術道悟南華丨丨篇)朽櫟(僧大訢送趙公子詩丨丨依瓊樹飛)
(花戀錦茵)辛櫟(說苑丨丨見魯穆公曰周公不如太公之賢也穆公曰子何以言之丨丨對曰周公擇地而封曲阜太公擇地)
(而封營邱爵土等其地不若營邱之美人民不若營之衆不徒若是營邱又有天固穆公心慙不能應也)
溪邊櫟(党懷英詩婆娑十畝丨丨丨借汝清隂感不材)
轢(郎擊切車踐又藥韻)
韻藻凌轢(史記灌夫傳丞相言灌夫家累巨萬横恣潁川丨丨宗室侵犯骨肉後漢書朱浮傳帝以浮丨丨同列每銜之)
(惜其功能不忍加罪隋書楊素傳素性疎而辯高下在心朝臣之内頗推高潁敬牛宏厚接薛道衡視蘇威蔑如也自餘朝貴多被)
(丨丨鍾嶸詩品謝靈運才高詞絶富麗難蹤固巳舍跨劉郭丨丨潘左宣和書譜陳叔懷作行書筆畫圓整其論梅發一帖字雖嫵)
(媚而中藏勁氣如幽香孤豔丨丨冰霜夏侯湛東方朔畫贊序丨丨卿相嘲哂豪傑李白詩少年學劍術丨丨白猿公陸龜蒙甫里)
(先生傳少攻歌詩欲與造物者爭柄遇事輙變化不一其體裁始則丨丨波濤穿穴險固囚鏁怪異破碎陣敵卒造平淡而後已柳)
(貫觀趙使君藏書畫詩南唐常侍六書學丨丨斯邈開榛蕪)轥轢(隋書楊元感等傳論又躬為長君功高曩列寵不假于外)
(戚權不逮于羣下足以丨丨軒唐奄吞周漢上林賦徒車之所丨丨步騎之所蹂蹃岑參詩回瞻後来者皆欲肆丨丨)
增車轢(周禮夏官大馭犯軷注行山曰軷犯之者封土為山象以菩芻棘栢為神主既祭之以丨丨而去喻無險難也論衡)
(火燔野草丨丨所致)刻轢(漢書酷吏傳序高后時酷吏獨有侯封丨丨宗室侵辱功臣韓愈南山詩秋霜喜丨丨傑卓立癯瘦)
輮轢(晉書孫楚傳楚遺書孫皓曰公孫氏信能右折燕齊左震扶桑丨丨沙漠南面稱王)轔轢(隋書何妥傳張山居未知)
(星位前已蹂藉太常曹魏祖不識北辰今復丨丨太史)磑轢(耳目記深州諸葛卭性豪俠屈高瓚客數百人大設車行酒馬)
(行炙挫碓斬膾丨丨蒜虀)被轢(張衡西京賦矢不虛舍鋋不苟躍當足見碾值輪丨丨)卓轢(應瑒奕勢或飾遁偽旋丨)
(丨軿列羸師延敵一乘虛絶歸不得合兩見擒滅淮陰之謨拔旂之勢也傅休奕七謨序若七依之丨丨一致七辨之纏綿精巧七)
(啓之奔逸壯麗七釋之精密閑理亦近代之所希也)氣轢(歐陽修寄蘇舜欽梅堯臣詩蘇豪以丨丨舉世徒驚駭)
皪(郎擊切的丨白狀)
韻藻的皪(蔬食譜汲金井水煑瓊珠羹蚌胎丨丨龍目精熒按謂煑圓眼乾荔也司馬相如上林賦明月珠子丨丨江靡)
(師古注丨丨光也江靡江邊靡迤之處也張衡賦離朱唇而微笑兮顏丨丨以遺光傅毅舞賦珠翠丨丨而炤燿兮華袿飛鬌而雜)
(纖羅左思魏都賦丹藕凌波而丨丨綠芰泛濤而浸潭宋之問初之厓口詩水禽泛容與岩花飛丨丨賀知章詩華滋丨丨丹青樹)
(顥氣氤氲金玉堂韋應物咏水精詩持来向明月丨丨愁成水劉义詩鏗鏜冰有韻丨丨玉無瑕符載襄陽張端公西園記復有含)
(桃朱杏丨丨蔭藹殊滋絶浥甲冠他囿張仲素賦得玉繩低建章詩微明連粉堞丨丨映仙盤孟郊詩翠影何丨丨霜飈飃空虛張)
(友正詩丨丨宜驄馬斕斒映綺裘蘇軾詩雙頰凝酥髮抹漆眼光入簾珠丨丨)
增絲皪(王融淨行頌丹青有必渝丨丨豈常皓)
鬲(郎擊切鼎欵足者謂之丨說文作鬲鼎屬實五觳斗二升曰觳象腹交文三足亦作鬲)
韻藻增重鬲(禮記甸人為垼于西墻下陶人出丨丨管人受沐乃煑之)釡鬲(史記蔡澤傳蔡澤去之趙見逐入韓)
(魏遇奪丨丨于塗南史康絢傳魏人王足陳計求堰淮水以灌夀陽或謂江淮多蛟其性惡鐵因是引東西二冶鐡器大則丨丨小)
(則鐵鋤數千萬觔沈于堰所柳宗元非國語三川震篇夫丨丨而㸑者必涌溢蒸鬱以麋百物畦汲而灌者必衝盪濆激以敗土石)
(蘇軾夜卧濯足詩况有松風聲丨丨鳴颼颼)瓦鬲(晉書東夷傳肅慎氏在不咸山北無井竈作丨丨受四五升以食坐則箕)
(踞以足挾肉而啖之說苑魯有儉者丨丨煮食盛之土鉶之器以進孔子孔子歡然而悦如受大牢之饋)縣鬲(南史陳武帝紀)
(帝遣錢明領水軍邀擊齊人其夜大雨震電平地水丈餘齊軍晝夜坐立泥中丨丨以㸑)鐺鬲(唐書武攸緒傳盤桓龍門少室)
(間冬蔽茅椒夏居石室所賜金銀丨丨野服王公所遺鹿裘素障櫻桮塵皆流積不御也)鼎鬲(鄭杓衍極倉史之跡遠矣幣刀)
(丨丨世復寡傳陸龜蒙食魚詩江南春旱魚無澤歲晏未曾腥丨丨蔡京保和曲宴記諸閣藏祖宗訓謨與夏商周尊彜丨丨爵斝)
(卣敦盤盂漢晉隋唐書畫多不知欵識)觳鬲(歐陽詹陶器銘序丨丨罍甗瓶缶杯盂大窮擔石小極圭撮)周鬲(陳造)
(八月晦試院中詩清醳聆鄒琴欵識辨丨丨)寶鬲(元好問移居詩渾渾商丨丨纍纍漢銅章)銅鬲(蕭貢君馬白詩一朝)
(計落路傍兒丨丨為椁薪為衣)
庚父鬲(吳協三代鼎銘錄丨丨丨齊姜鬲書鬲文子鬲父已鬲毛乙鬲乃子鬲母鬲虢叔鬲莫敖鬲寶德鬲聿遠鬲伯鬲)
戊巳鬲(研北雜記嘉興天聖寺有唐宣宗真跡羅漢佛牙郡學有丨丨丨)
空足曰鬲(漢書郊祀志禹收九牧之金鑄九鼎象九州其丨丨丨丨以象三德)
汩(莫狄切丨羅水名在豫章屈原所沈之處㵋漞同)
韻藻增瀄汨(南史蘇侃傳齊高帝鎮淮隂作塞客吟以喻志曰驚飇兮丨丨淮流兮潺湲七發丨丨潺湲波揚流灑注)
(瀄泌瀄波相揳也汨密汨水流疾也嵇康琴賦丨丨澎湃䖤蟺相糾注丨丨去疾貌䖤蟺展轉也沈約餞謝文學詩丨丨背吳潮潺)
(湲横楚瀨)淢汨(張衡南都賦長轉遠逝漻淚丨丨注漻清貌丨疾流也丨猶去也)望汨(顔延之祭屈原文丨丨心欷瞻)
(羅思越)投汨(李白書情贈蔡舍人雄詩丨丨笑古人臨濠得天和)猗汩(柳宗元愚溪對秦有水丨丨泥淖撓混沙礫)
滑汩(柳宗元序飲置監史而令曰當飲者舉薵之十寸者三逆而投之既或投之則旋眩丨丨若舞若躍衆皆據石注視懽抃)
(以助其勢)汩汩(柳宗元晉問黿鼉鬼怪于于丨丨)赴汨(王起獺皮書袋賦雖納以魚牋乍似噬魴之日臨乎墨沼寧同)
(丨丨之時)
涌醴汨(揚雄甘泉賦蔭西海與幽都兮丨丨丨以生川注北海之内有山名曰幽都涌醴醴泉涌出也汩疾也)
砉(呼狊切丨然物相離聲)
韻藻增騞砉(沈佺期霹靂引始戞羽以丨丨終叩宫而砰駖杜甫朝享太廟賦既而膟膋胿罥柴燎窟塊丨丨擘赫葩)
(斜晦潰注丨丨擘赫燔烈之聲葩斜晦潰香聲斜散也)歙砉(蘇軾上清辭乘飛電而追逸影兮丨丨掃滅而無蹤)磔砉
(孔平仲詩丨丨時有聲百罅水爭入)
霆之砉(元包震龖之赫丨丨丨悚忪忪駭悚悚)
適(都歴切從也又陌韻)
韻藻誰適(詩豈無膏沐丨丨為容注音的左傳晉侯使士蒍為二公子築蒲與屈不慎置薪焉夷吾訴之公使讓之士蒍)
(退而賦曰狐裘尨茸一國三公吾丨丨從注適丁歴反)無適(左傳楚子享公于新臺使長鬛者相好以大屈既而悔之薳啓)
(疆聞之見公公語之拜賀公曰何賀對曰齊與晉越欲此久矣寡君丨丨與也而傳諸君君其備禦三隣慎守寶矣敢不賀乎公懼)
(乃反之論語丨丨也無莫也)
增我適(書惟我事不貳適惟爾王家丨丨)莫適(左傳吳子問于伍員曰伐楚何如對曰楚執政衆而乖丨丨任患若)
(為三師以肄焉必大克之注音的越語王召范蠡而問曰今吳王丨丨相非上下相偷其可乎黃氏筆記他傳記初平初起亦或作)
(黃而山谷則自謂七世以上失其譜于金華之族尚丨丨相通蓋未嘗以初平與起混皇黃為一姓也)
知所適(左傳好惡不愆民丨丨丨事無不濟)任之適(左思嬌女詩動為鑪鉦屈屣履丨丨丨)心有適(劉禹)
(錫觀棋歌忽思爭道畫平沙獨笑無言丨丨丨)
嫡(都歴切正也君也通作適)
韻藻殷適(詩天位丨丨使不挾四方)嗣適(左傳君之丨丨不可以帥師)立適(公羊傳丨丨以長者何敵也天)
(子之子尊無與敵唐書高宗諸子傳帝召見敬宗曰丨丨若何對曰正本則萬事治)間適(漢書杜欽傳不以禮為制則正后自)
(疑而支庶有丨丨之心)
增正適(晉書禮志尚書令卞壼議以為周禮王后太子不會明禮同于君皆所以重儲貳異丨丨)匹嫡(晉書禮志太尉)
(荀顗議曰春秋竝后丨丨古之明典也)首嫡(晉書禮志陳詵妻李氏被掠更娶嚴氏後又迎歸李亡詵疑制服司馬王愆期)
(曰始不見絶終又見迎養姑于堂子為丨丨制服無所疑矣)崇嫡(晉書庾皇后傳册曰羣公卿士稽之往代僉以丨丨明統)
(載在典謨宜建長秋以奉宗廟)元嫡(南史殷淑妃傳據春秋仲子非魯惠公丨丨尚得考别宫)長嫡(南史徐湛之傳湛之)
(母會稽公主身居丨丨為文帝所禮)嫚嫡(南史江斆傳譲婚表本無丨丨之嫌豈有輕婦之誚)世嫡(北史李彪傳彪上封)
(事曰昔姬王得斯道也故恢崇儒術以訓丨丨世嫡于是乎習成懿德用大協于黎蒸是以世統黎元載祀八百)冢嫡(北史)
(李彪傳禮云冢子生因舉以禮使士負之有司齋肅端冕見于南郊明丨丨之重見乎天也)
無二嫡(晉書禮志禮丨丨丨不可以竝又禮不二嫡所以重正非徒防妒忌而已)承事嫡(釋名姪姊曰腃媵丨丨丨)
(也)
商(都歴切本也)
韻藻增三商(儀禮士昏禮漏下丨丨為昏蘇舜欽文丨丨而眠高舂而起)
靮(都歴切馬韁也)
韻藻羈靮(禮記衞獻公反于衞及郊將班邑于從者而後入柳莊曰如皆守社稷則孰執丨丨而從注丨以絡馬丨以控)
(馬晉書傉檀載記利鹿曰負丨丨而待陛下者臣之分也惟願開弘遠猷審進止之算唐書李晟傳詔進晟尚書左僕射同中書門)
(下平章事晟受命拜且泣曰京師天下本若皆執丨丨誰將復之乃繕甲兵治陴隍以圖收復陸龜蒙詩閒心放丨丨醉脚從欹傾)
(趙孟頫詩長林豐草我所愛未脱丨丨無由緣)
增執靮(禮記牛則執靷馬則丨丨皆右之注以右手牽為便韓愈畫記丨羈丨立者二人騎而下倚馬臂隼而立者一人張)
(耒贈晁无咎詩平生丨羈丨開府與參軍)
闃(苦鶪切寂静也)
韻藻增寥闃(盧鴻終南十志詩序枕烟庭者蓋特峰秀起意若枕烟即揚雄所謂爰靜神遊之庭是也及機士登焉則)
(丨丨戃恍愁懷情累矣杜甫詩君意人不知人間夜丨丨陳師道詩所来為親舊掃除稱丨丨劉子翬詩殊觀發秘藏妙聽生丨丨)
(貢師泰詩空山自丨丨况此連日雨黃溍湖上詩坐久聞拏音忽然破丨丨師拓冬夜詩此抱誰與知乾坤夜丨丨范梈晚上南山)
(觀燒詩渡口向丨丨夕暉生翠屏)隘闃(盧鴻終南十志詩序樾館者居不期逸為不至勞清淡娛賓斯為尚矣及蕩者鄙其)
(丨丨苟事宏麗乖其實矣)㵳闃(鄭杓衍極言者聲之宣也書者聲之寄也飛龍肇音丨哉丨乎其罔聞也)戶闃(宋之問為)
(宗尚書兄弟祭魯忠王文玳席賓空金鄉丨丨)虚闃(房千里廬陵所居竹室記視其門即寂寥丨丨若清秋之山焉若寒浦之)
(波焉)夐闃(鄭薰移顔魯公詩記孤宇丨丨扄縢不固久為飄曝薪牧所困)空闃(唐次祭楊判官八弟文何疇日之歡愜變)
(今辰之丨丨)幽闃(辛愿題游彦明林園詩城郭繁華斷往還林園丨丨養高閒吳師道廬山紀遊詩竹庭夐丨丨四壁多殘)
(碑曹伯啓詩南塘丨丨似山林是是非非總不侵)境闃(馬祖常詩丨丨便静室心古樂高情)
君戶闃(宋祁筆記政在大臣人走私門私門可炙丨丨將丨)遊衍闃(杜甫白水崔少府高齋詩高齋坐林杪信宿丨)
(丨丨)
鬩(許激切鬭也狠也戾也又相怨也)
韻藻彊鬩(法言若秦楚丨丨震撲胎藉三正注鬩鬭也撲猶言擊也胎始也藉狼籍也三正天地人也)
兄弟鬩(詩丨丨丨于墻外禦其侮)
增讒鬩(周語王將以翟伐鄭富辰諫曰不可人有言曰兄弟丨丨侮人百里注兄弟雖以讒言相違狠猶禁禦他人侵侮己)
(者百里喻遠也)鬭鬩(魏志管寧傳注寧所居屯落會井汲者或男女雜錯或爭井丨丨寧患之乃多買器分置井傍汲以待之)
(隋書宇文化及傳兄弟數相丨丨言無長幼醒而復飲以此為恒其衆多亡自知必敗賈誼新書聖王在上位則天下不死軍兵之)
(事故諸侯不私相攻而民不私相丨丨不私相殺也顔氏家訓禁童子之暴謔則師友之誡不如傅婢之指揮止凡人之丨丨則堯)
(舜之道不如寡妻之誨諭張說㴩湖山寺詩楚老遊山寺提擕觀畫壁揚𬒮指辟支眭盻相丨丨)忿鬩(魏書李冲傳冲兄弟)
(六人四母所出頗相丨丨及冲之貴封禄恩賜皆以共之隋書諸葛穎傳穎性𥚹急與柳䛒每相丨丨帝屢責怒之而猶不止於後)
(帝亦薄之張九齡勅渤海王大武藝書卿於昆弟之間自相丨丨門藝窮而歸我安得不從然處之西垂為卿之故亦云不失頗謂)
(得所)訟鬩(魏書夏侯夬傳夬妻裴植女也與道遷諸妾不穆丨丨徹于公庭)離鬩(唐書武平一傳于時太平安樂公主)
(各立黨相根毁親貴丨丨)脅鬩(方言謾台丨丨懼也燕代之間曰謾台齊楚之間曰丨丨宋衞之間凡怒而噎噫謂之丨丨)
不鬩(元包恒夫嚴丨丨婦順不逆隂陽胥嫓雷風胥激)
焱(呼狊切火華又火焰也)
韻藻增騰焱(宋書孔覬傳或振霜江蠡或丨丨荆河金甲燭天庭囂聲震海浦)有焱(莊子天機不張而五官皆)
(備此之謂天樂無言而心悦故丨丨氏為之頌曰聽之不聞其聲視之不見其形充滿天地包褁六極)餘焱(謝靈運撰征賦)
(熾丨丨于海濟驅鮐稚于淮曲)
鶪(古闃切伯勞也)
韻藻鳴鶪(詩七月丨丨八月載績)
增蜩鵙(蘇軾和子由岐下詩自昔為神樹空聞丨丨鳴自注樗樹舊為土地廟所蔽予始還廟墻北)
蹢(都歴切蹄也)
韻藻豕白蹢(詩有丨丨丨蒸涉波矣)
增四蹢(爾雅驓丨丨皆白)
廸(徒歴切進也道也蹈也)
韻藻惠廸(書丨丨吉從逆凶惟影響注丨順丨道也順于道則吉也)啓廸(書旁求俊彦丨丨後人又丨丨有命眷求)
(一德俾作神主)天廸(書丨丨格保)訓廸(書仰惟前代時若丨丨厥官)惷廸(法言君子純終領聞丨丨檢押注純)
(善也領令也聞名也言善于終而有令名也丨道也丨進也檢押猶隱括也言動則由于檢押)
增允廸(書丨丨厥德謨明弼諧又丨丨兹生民保厥居惟乃世王陸機贈馮文羆詩奕奕馮生哲聞丨丨)各廸(書外)
(薄四海咸建五長丨丨有功注言四海之内蹈行我之德教者是汝功惟叙之故)棐廸(書王曰公功丨丨篤注言周公之功)
(所以輔我啓我者厚矣)由廸(方言丨丨正也東齊青徐之間相正謂之丨丨)光廸(陸雲餞王羊二公詩惟帝思庸大典)
(丨丨)龐廸(魏志邴原傳是後大鴻臚鉅鹿張泰河南尹扶風丨丨以清賢稱)傅廸(晉書劉柳傳右丞丨丨好廣讀書而)
(不解其義柳惟讀老子而已廸每輕之柳云卿讀書雖多而無所解可謂書簏矣時人重其言)周廸(南史周文育傳文育遺丨)
(丨書約為兄弟并陳利害廸得書甚喜)
覡(湖狄切巫丨男曰巫女曰丨)
韻藻增巫覡(晉書沮渠蒙遜載記建康太守叚業為杜進記室無他權略威禁不行尤信卜筮䜟記丨丨徵祥又李特)
(載記漢末張魯居漢中以鬼道教百姓賨人敬信丨丨多往奉之隋書倭國傳敬佛法於百濟求得佛經始有文字知卜筮尤信丨)
(丨文子聖人之於善無小而不行其為過也無微而不改行不用丨丨而鬼神不敢先可謂至貴矣顔氏家訓吾家丨丨符章絶不)
(言議汝曹所見勿為妖妄邢凱坦齊通編吉贑地近甌越其俗右鬼父老言丨丨挾邪以登人門妖怪隨至當令絶之歲華紀麗譜)
(三月三日出北門宴學射山既罷復射弓蓋張伯子以是日即此地上升丨丨賣符于道遊者佩之以宜蠶辟災張衡東京賦方相)
(秉鉞丨丨操茢注茢音例杜甫諸葛廟詩蟲蛇穿畫壁丨丨綴珠絲元稹賽神詩村落事妖神林木大如村事来三十載丨丨傳子)
(孫陸龜蒙吳中苦雨詩江南多事鬼丨丨連甌粤)男覡(隋書百官志太卜署有卜師相師丨丨女巫太卜博士助教相博士)
(助教等員)廟覡(元稹送客遊嶺南詩島夷徐市種丨丨趙佗神)小覡(元稹賽神詩去年大巫死丨丨又妖言邑中神明宰)
(有意效西門)召覡(文同蒲生畫鍾馗詩呼巫丨丨使咒詛翁驚嫗忙設賽具)
酈(郎擊切縣名在南陽又姓又支韻)
韻藻增析酈(史記越世家越王曰商於丨丨宋胡之地夏路以左不足以備秦漢書高帝紀沛公引兵西無不下者至)
(丹水高武侯鰓襄侯王陵降還攻胡陽遇番君别將梅鋗與偕攻丨丨皆降所過毋得鹵掠秦民喜師古注丨丨二縣名丨縣今内)
(鄉丨即菊潭縣也)陸酈(漢書刑法志高祖總擥英雄以誅秦項任蕭曹之文用良平之謀騁丨丨之辨明叔孫通之儀文武)
(相配大略舉焉)樊酈(漢書賈誼傳欲臣子之勿葅醢則莫若令如丨丨等法言縢灌丨丨曰俠介注俠與挾同持也介衞也言)
(高帝為沛公時而為持衛也論衡丨丨有攻城野戰之功高祖行封先及蕭何則比蕭何於獵人同丨丨於獵犬也徐陵司空徐州)
(刺史侯安都德政碑自大討瀟湘同兹丨丨)覆酈(漢書叙傳丨丨驕韓田横顛沛南史虞寄傳陳寳應嘗令左右讀漢書臥)
(而聽之至蒯通說韓信寳應蹶然起曰可謂智士寄正色曰丨丨驕韓未足稱智豈若班彪王命識所歸乎)南酈(水經注湍)
(水甚清徹流逕丨丨縣)
踧(徒歴切又屋韻)
韻藻增踧踧(詩丨丨周道鞠為茂草)
菥(先擊切丨蓂大薺)
韻藻增析菥(易乾鑿度丨丨以策運蓍以數)靈菥(易乾鑿度軒轅本經云紫蓍之下五龍十朋伏隱天生丨丨聖)
(人採之而用四十九運天地之數萬源由也)葴菥(司馬相如子虚賦其高燥則生丨丨苞荔張揖注葴馬藍也菥似燕多也)
(苞蔍也荔馬荔也)
淅(先擊切丨米)
韻藻接淅(孟子孔子去齊丨丨而行說苑鄭桓公暮舍于宋東之逆旅逆旅之叟從外来曰客將焉之曰會封于鄭叟曰)
(吾聞時難得而易失今客之寢安殆非封也桓公聞之援轡自駕其僕丨丨而載之楊萬里泊樟頭詩此地三丨丨從来四肅霜朱)
(自牧詩萬里歸心應丨丨一尊别酒且班荆耶律楚材詩星星華髮鏡中驚好賦歸歟丨丨行吳萊詩日日一丨丨釡甑恒生塵袁)
(裒詩違吳始丨丨過越𩔖指掌馬祖常詩飯香非丨丨酒好不篘糟姚樞詩知津定何人丨丨吾將求)
矛頭淅(晉書顧愷之傳桓元時與愷之同在仲堪坐共作危語元曰丨丨丨米劍頭炊仲堪曰百歲老翁攀枯枝有一參軍)
(云盲人騎瞎馬夜半臨深池仲堪眇目驚曰此太逼人袁桷過槍竿嶺詩兢兢丨丨丨扤扤井口索)
增淅淅(謝惠連詠牛女詩團團滿葉露丨丨振條風虞騫詩夜條風丨丨曉葉露凄凄尹懋詩風光丨丨草中飄日彩熒熒)
(水上搖祖詠詩旅懷勞自慰丨丨有凉風杜甫詩朔風鳴丨丨寒雨下霏霏又朝享太廟賦地回回而風丨丨天泱泱而氣清清孟)
(郊詩何以祛擾擾扣調清丨丨吳融詩香啼蓼穗娟娟露乾動蓮花丨丨風陸龜蒙詩霏霏晚砌烟華上丨丨疎簾雨氣通李咸用)
(詩丨丨夢初驚幽窗枕簟清羅隱詩風簾丨丨漏鐙㾗一半秋光此夕分趙抃詩初時丨丨以鼓動布帆尚留十幅窄蘇軾侍宴前)
(一日微雪詩天風丨丨飛玉沙詔恩歸沐早休衙元好問詩凉葉蕭蕭散雨聲虛堂丨丨掩霜清王惲玉方池硯詩紛紛落墨騰蛟)
(霧丨丨秋風拉瑟聲朱希晦詩夜闌丨丨西風凉月中老桂吹天香舒頔金陵懷古詩月照觚稜風丨丨霜清甬道夜沉沉)
蜥(先擊切丨蜴)
韻藻增虺蜥(李觀交難說交之難兮苟合忿深咆哮余當識之不妄語交矧今之人兮無異蒙丨丨是故獨處而悲蠨)
(蛸)蜴蜥(晁補之詩宵人操籠利徒手捕丨丨蘇軾詩靜看月窗盤丨丨卧聞風幔落蛜蝛又甕中丨丨尤可笑跂跋脉脉何)
(等秩)
頔(徒歴切好貎)
韻藻于頔(唐書丨丨傳頔為湖州刺史未幾改蘇州為政有績然暴横少恩貞元十四年拜山南東道節度使升襄州為)
(大都督府初襄有髤器天下以為法至頔驕蹇故方帥不法者號襄樣節度憲宗立權綱自出頔稍懼願以子尚主帝許之遂入朝)
(拜司空同中書門下平章事頔嘗制順聖樂舞獻諸朝又教女妓為八佾舞聲態雄侈號孫吳順聖樂云雲溪友議戴符問襄陽節)
(度丨丨求買山錢頔與之百萬)
增高頔(宋史丨丨傳後唐清泰中舉進士同輩紿之曰何不從裴僕射求知乎時裴皥以左僕射致仕後進無至其門者頔)
(性純樸信其言以文䞇于皥明年禮部侍郎馬裔孫知貢舉乃皥門下生也皥以頔語之遂擢乙科)
籊(徒歴切竹竿貎)
韻藻籊籊(詩丨丨竹竿以釣于淇傳丨丨長而殺也宋漁父答孫𬗟歌竹竿丨丨河水攸攸白居易洗竹詩青青復丨丨)
(頗異凡草木袁桷秋江釣月圖歌丨丨千尺綸蟾永不受吞)
弔(都歴切至也又嘯韻)
韻藻神弔(詩丨之丨矣貽爾多福)
增不弔(書善糓乃甲胄敿乃干無敢丨丨)弗弔(書丨丨天降割于我家不少又爾殷遺多士丨丨旻天大降喪于殷)
䢮(徒歴切雨也)
韻藻增䢮䢮(博雅靀靀丨丨雨也)
霓(倪歴切雌虹也又齊韻屑韻)
韻藻增雌霓(南史王筠傳沈約製郊居賦示筠草筠讀至丨丨連蜷約撫掌欣忭曰僕常恐人呼為霓按丨丨之霓五)
(的反為霓之霓五兮反秦觀詩連蜷丨丨拄西樓逐雨追晴意未休)雲霓(謝靈運山居賦此焉卜寢翫水弄石邇即回眺終歲)
(㒺斁傷美物之遂化怨浮齡之如昔眇遯逸于人羣長寄心于丨丨)
鷊(倪歴切綬鳥也陸佃云綬鳥大如鸜鵒頭似雉有時吐物長數寸食必畜嗉臆前大如斗)
韻藻旨鷊(詩中唐有甓卬有丨丨)
澼(普擊切漂絮也)
韻藻增洴澼(莊子宋人有善為不龜手之藥者世世以丨丨絖為事注龜音均坼也丨丨洗也絖絮也冬月漂絮有藥)
(故手不坼裂陸希聲詩寄言昔日不龜手應念江頭丨丨人)
趯(他歴切跳貎亦作䢰)
韻藻趯趯(詩喓喓草蟲丨丨阜螽史記春申君傳歇說秦昭王曰楚國援也隣國敵也詩云丨丨毚兔遇犬𫉬之他人有)
(心予忖度之今王中道而信韓魏之善王也此正吳之信越也曹植孟冬篇丨丨狡兔揚白跳翰吳均詩寒蟲鳴丨丨落葉飛翻翻)
(元稹詩二十走獵騎三十游海門憎兔跳丨丨惡鵬黑翻翻蘇軾二蟲詩大江東流日千里此蟲丨丨長在此)鉅趯(柳宗元詩)
(有鳥&KR0743;立羽翼張鉤喙決前丨丨傍)
獥(古歴切狼子又湖狄切又嘯韻)
韻藻增子獥(爾雅狼牡貛牝狼其丨丨絶有力迅疏此辨狼之種𩔖也狼牡名貛牝名狼其丨名丨絶有力者名迅)
虉(五歴切綬草也爾雅注小草有雜色似綬)倜(他歴切丨儻不羈)
毄(苦擊切攻也漢書攻苦丨淡)惄(奴歴切心之飢也憂也思也)
塓(莫狄切塗也)狊(古闃切說文犬視貎亦獸名猨屬唇厚而碧色)
殈(呼狊切鳥卵破也)薂(湖狄切的丨蓮實也見爾雅)
馰(都歴切丨顱馬白額又作的)樀(都歴切屋梠)
艗(五歴切丨舟舟頭為鷁首)
御定佩文韻府卷一百一之四
