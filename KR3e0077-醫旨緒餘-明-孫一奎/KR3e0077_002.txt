醫旨緒餘卷下
明孫一奎撰
脇痛
余弟於六月赴邑途行受熱且過勞性多躁暴忽左脇
痛皮膚上一片紅如椀大發水泡瘡三五點脉七至
而弦夜重于晝醫作肝經欝火治之以黃連青皮香
附川芎柴胡之類進一服其夜痛極且增熱次早看
之其皮膚上紅大如盤水泡瘡又加至三十餘粒醫
教以白礬研末井水調敷仍於前藥加青黛龍膽草
進之其夜痛苦不已呌號之聲徹于四鄰脇中痛如
鈎摘之狀次早觀之其紅已及半身矣水泡瘡又增
至百數予心甚不懌乃載歸以詢先師黃古潭先生
先生觀脉案藥方哂曰切脉認病則審矣製藥定方
則未也夫用藥如用兵知己知彼百戰百勝今病勢
有燒眉之急叠卵之危豈可執尋常瀉肝之劑正治
耶是謂驅羊搏虎矣且苦寒之藥愈資其燥以故病
轉增劇水泡瘡發于外者肝欝既久不得發越乃侮
其所不勝故皮腠為之潰也至于自焚則死矣可懼
之甚為訂一方以大瓜蔞一枚重一二兩者連皮搗
爛加粉草二錢紅花五分戌時進藥少頃就得睡至
子丑時方醒問之已不痛矣乃索食予禁止之恐邪
火未盡退也急煎藥渣與之又睡至天明時微利一
度復睡至辰時起視皮膚之紅皆已冰釋而水泡瘡
亦盡斂矣後亦不服他藥夫病重三日飲食不進呻
吟不輟口一劑而愈真可謂之神矣夫瓜蔞味甘寒
經云泄其肝者緩其中且其為物柔而滑潤於欝不
逆甘緩潤下又如油之洗物未嘗不潔考之本草瓜
蔞能治插脇之痛盖為其緩中潤燥以致于流通故
痛自然止也
腹中水鳴
生生子曰一婦三十五歲無子恐夫娶妾致欝經不行
者三月矣病腹痛惡心諸醫皆云有孕其夫亦粗知
醫舉家欣喜治以安胎行氣止痛之藥服三五十帖
不效痛苦益甚凡未申時發寒熱腹中有塊如彈子
大者二三十枚翻騰作痛行動則水聲漉漉痛極則
吐酸水五六碗吐盡則塊息而寒熱除痛亦不作明
日亦然又作瘧治轉劇召予診左手弦尺濇右手濡
弱重取則滑尺同左時經已五月不行矣予曰此欝
病也豈有濇脉成孕之理若然則前藥當效矣其夫
亦悟乃為製方以二陳加香附山梔撫芎玄胡當歸
紅花之類藥進而痛止連與四帖皆效但藥止則痛
發如故調治一月不能除根予因持脉案見先師黃
古潭先生先生乃諭予曰此欝火病也其病起于肝
膽盖肝主謀慮膽主決斷謀不決則欝生欝生則木
盛木盛則凌脾脾傷則不能運化精微而生氣血以
故月水不來也肺金失于母養則降殺之令不行木
寡于畏而侮所不勝是以直沖犯清道以作吐也吐
後諸症皆減者木升而火息也為裁一方以黃茋五
錢柴胡三錢白芍藥二錢甘草一錢陳皮貝母枳實
各五分姜三片一劑而寒熱除再劑而痛減吐止水
聲亦絶七日不發其夫喜曰是何神速也乃拉予復
請命于先生先生曰夫寒熱者少陽膽也吐酸者厥
隂肝也痛而腹塊翻騰者火盛激動其水如鍋中湯
滚泡浪沸騰是也吐多則肺金愈傷故用黃茋補肺
金為君使得以制肝木以柴胡瀉肝為臣以升發其
膽火經曰木欝則逹之逹是通逹之義夫木性上升
者也既欝則不升故用柴胡升發膽肝之清氣使衝
開其欝結以復其常又曰過者折之以其畏也所謂
瀉之補肺制肝正謂此也又曰泄其肝者緩其中以
甘草緩中為佐又曰木位之主其瀉以酸以白芍藥
于脾中瀉木為臣病久生欝欝久則生涎以貝母陳
皮枳實開欝逐涎為禆使然後金得其正木得其平
土得其安由是病去而愈速前方用山梔黃連之類
皆降下之藥火勢正熾豈區區寒涼所能抑哉故經
曰輕者正治重則從其性而升之但凡治病要當識
得此意
先生吾徽黟人也汪石山翁弟子少業儒通五經
以疾就醫治病每有超見此略述其二耳且此今
人所患者多而治者鮮有若是之明且盡也故揭
附于斯以公同志者庶先生之名不泯也
治腎消
本事方云唐李祠部治消渴者腎虚所致每發則小便
甜醫多不知其故方書缺而不言洪範曰稼穯作甘
以物理推之淋餳醋酒作晡法須臾即甜足明人之
食後滋味皆甜流在膀胱若腰腎氣盛則上蒸炎氣
化成精氣下入骨髓其次為脂膏又其次為血肉其
餘則為小便故小便色黃血之餘氣也五臓之氣醎
潤者則下味也若腰腎既虚冷則不能蒸化穀氣盡
下為小便故味甘不變其色清冷則肌膚枯稿也猶
如乳母穀氣上洩皆為乳汁味甘消渴病者下洩皆
為小便皆精氣不實於内則小便頻數也又肺為五
臓華盖若下有暖氣蒸則氣潤若下冷極則陽不能
升故肺乾而渴譬如釡中有水以火暖之又以板覆
之則暖氣上騰故板能潤若無火力則水氣不能上
升此板終不得潤火力者腰腎強盛也常須煖補腎
氣飲食得火力則潤上而易消亦免乾渴之患故仲
景云宜服八味腎氣丸
余族兄雙柏五旬後病此時師以滋隂降火之劑
投之小便愈多色清而長味益甘則渴益甚屢更
醫率認為熱盡用苦寒輕劑如天花粉黃連麥冬
石膏知母之類重劑如汞丹之類不惟不效反至
遍身如癩精神癯削脉皆細數余後至曰此東垣
所云消渴末傳也能食者必發腦疽背瘡不能食
者必𫝊中滿鼓脹今脉細數而膚皆隱疹寧免其
無疽瘍乎急宜更藥毋用寒涼壊胃也乃以腎氣
丸加桂心五味子鹿角膠益智仁服之半月精神
霈長消渴痊除小便不甜膚疹俱脱十年無恙後
以不如意事觸之渴疾復作諸醫又以滋隂劑與
之遂成腫滿而斃嗚呼痛哉設若守加味腎氣丸
未必有是腫滿病也仲景東垣實為祖師千載之
下益使人崇信也特附于斯以告同志
羅太無藥戒
客有病痞者積于其中伏而不得下自外至者捍而不
得納從醫而問之曰非下之不可歸而飲其藥既飲
而暴下不終日而向之伏者散而無餘向之捍者柔
而不支焦膈通逹呼吸開利快然若未始有疾者不
數日痞復作投以故藥其快然也亦如初自是不踰
月而痞五作五下每下輒愈然客之氣一語而三引
體不勞而汗股不步而慄肌革無所耗于前而其中
薾然莫知其所來嗟夫心痞非下不可已予從而下
之術未爽也薾然獨何如聞楚之南有良醫焉往而
問之醫笑曰子無怪是薾然者也凡子之来固為是
薾然也坐吾語汝天下之理有甚快于吾心者其末
也必有傷求無傷扵其中則無望快于吾心夫隂伏
而陽蓄氣與血不運而為痞横乎子之胸者其累大
矣擊而去之不須臾而除甚大之累和平之物不能
為也必將搏擊震撓而後可夫人之和氣沖然而甚
微泊乎其易危擊搏震撓之功成而子之和亦已病
矣由是觀之則子之痞凡一快者則子之和亦一傷
矣不踰月而快者五子之和平之氣不既索乎故薾
然如不終日也且將去子之痞而無害於和也子歸
燕居三月而後與之藥可為也客歸三月齋戒而復
請之醫曰子之氣少復矣取藥而授之曰服之三月
而疾少平又三月而少康終年而可復常且飲藥不
得亟進客歸而行其說然其初使人懣然而遅之盖
三投藥而三反之也然日不見其所攻之效久較則
月異而時不同終歲而疾平矣客謁醫再拜而謝之
坐而問其故醫曰此醫國之說豈特施之於病哉子
獨不見秦之治民乎捍而不聽令墯而不勤事放而
不畏法令之不聽治之不變則秦之民常痞矣商君
見其痞也厲以刑法威以斬伐悍厲猛鷙不毫髮少
貸痛剗而力鉏之於是乎秦之政如建瓴流通四逹
無敢或拒而秦之痞常一快矣自孝公以至二世凡
幾痞而幾快矣頑者已圮強者已柔而秦之民無懽
心矣故猛政一快者歡心一亡積快而不已而秦之
四肢枵然徒具其物而已民心日離而君孤立於上
故匹夫大呼不終日而百姓皆起秦欲運其手足肩
膂而漠然不我應故秦之亡也是好為快者之過也
昔者先王之民其初亦嘗痞矣先王豈不知砉然擊
去之以為速也惟懼其有傷于中也故不敢求快於
吾心優柔而撫育之教以仁義道以禮樂隂解其亂
而除去其痞旁視而懣然有之矣然月計之歲察之
前歲之俗非今歲之俗也不擊不搏無所忤逆是以
日去其戾氣而不嬰其歡心於是政成教逹安樂久
而後患除矣是故三代之治皆更數聖人歴數百年
而後俗成則予之藥終年而疾愈盖無足怪也故曰
天下之理有甚快於吾心者其末也必有傷求無傷
於其中則無望快於予心雖然豈特治天下為然哉
客再拜而紀其說
人經脉上下左右前後二十八脉考
靈樞經苐十五篇有曰人經脉上下左右前後二十八
脉以應二十八宿夫謂二十八脉者何左右手足上
下各十二經又隂蹻陽蹻共二十六也合任督二脉
前後以足其數云
人身四海說
生生子曰天有四時地有四海而人亦應之四海者髓
海血海氣海水穀之海也十二經水皆注于海也岐
伯曰胃者水穀之海其輸上在氣街下至三里衝脉
者為十二經之海其輸上在于大杼下出于巨虚之
上下廉膻中者為氣之海其輸上在于柱骨之上下
前在于人迎腦為髓之海其輸上在于其盖下在風
府有餘不足皆可得而見也氣海有餘者氣滿胷中
悦息面赤氣海不足則氣少不足以言血海有餘則
常想其身大怫然不知其所病血海不足亦常想其
身小狹然不知其所病水穀之海有餘則腹滿不足
則飢不受穀食髓海有餘則輕勁多力自過其度不
足則腦轉耳鳴脛痠眩冐目無所見懈怠安卧凡此
有餘不足宜審守其輸而調其虚實無犯其虚順者
得復逆者必敗(出靈樞海論篇)
刪定野山祕抄種子論
易曰天地絪縕萬物化醇男女媾精萬物化生則絪縕
者升降凝聚之謂也媾精者配合交感之謂也必二
氣合則化自生矣否則獨陽不生獨隂不成惡能望
其化生哉然則人之不孕育者豈夫婦竟無一交媾
之遇耶遇而不識不會是亦獨隂獨陽之謂也不知
者諉於天命則泥矣間有倡為資藥餌以養精血候
月水以種孕育又多峻補以求詭遇則嗣未必得而
害巳隨之此固予之痛惜也久矣因究種子之道有
四一曰擇地二曰養種三曰乘時四曰投虛是也何
也盖地則母之精也種則父精也時則兩精交媾之
時也虚則去舊生新之初也又嘗聞之師曰不受胎
之原有二隂失其道而不能受者以氣勝血衰故也
衰則寒熱乘之氣凝血滯而營衛不和經水先後多
寡不一也陽失其道而不能施者以氣虛精弱故也
弱則原于色欲過度耗其精元精元既弱譬之射者
力微矢枉安能中的究斯二者皆由不能自寳以致
真元耗散陽不施隂不受隂涸陽枯則生生之道息
矣猶乃歸之天命不亦悮哉以是種子者必地盛則
種可投又必時與虛俱得焉可成孕而生子矣雖然
至難養者精至難遇者時與虛苟不憑以藥餌之力
示以調攝之宜候以如期之法則養與遇竟茫然矣
又知種子之法以調經養精為首而用藥須審平和
夫婦尤必相保守旬日之間可使精元俱盛待時而
合時則所謂三十日中兩日半也經候至此積穢蕩
滌既盡新血初生時與虚俱會而可以施其巧矣又
恐情竇不開隂陽背弛續有竒砭以動其慾庶子宫
開而真元媾合兩情暢美雖平生不孕者亦孕矣尚
何疑哉是乃歴試歴驗百發百中者也嗚呼是說也
豈畔道云乎哉亦以培植元氣順養天真特資藥力
以佐助之所謂人定亦可以勝天者是也由是而知
始而無嗣者非天也人自戕天也繼而有嗣者亦非
天也人能成其天也故曰斯道順則成人逆則成丹
慎毋以天命自諉也噫以天命自諉者良可惜哉
護胎說
凡婦人孕後當戒之在色不知自慎則慾動而子宫復
開豈惟多致半産漏下即生子亦多瘡毒夭傷何也
由淫火爍胎也彼馬牛之類受胎後牡逼身輒蹄之
使不得近謂之護胎何致有半産之事人惟多慾故
往往不知護也産寳論及婦人科俱缺此一欵余故
采菽園雜記所載者潤色之如此
王節齋本草集要参蓍論
或有問於生生子曰觀子視病用藥嘗於各家所長中
求之亦未嘗見子純用參蓍何獨於此便便不絶口
耶予曰予之便便盖欲白王公之冤而針時師之癖
也王公以六經出身行軒岐之道著書立言生生之
志廓然矣觀其書羽翼丹溪固欲成人之美者盖丹
溪掃溫補之弊其書雖行後之人顛倒於其間者猶
未斬然而截迹也故王公亹亹告戒常恐後之人不
遵丹溪隂虚之說而闖溫補之籓豈意後人不究其
原而于告戒之處則一槩木偶而泥塑凡遇發熱咳
𠻳見紅之疾不察病因不詢兼症則曰此正王公隂
虚火動忌用參蓍之病也當以滋隂降火治之冤哉
冤哉王公欲成人之美者詎謂釀禍迨今不已耶何
者時師誦王公之書於雜著則曰是拳拳扵滋隂也
誦本草於參蓍則曰是溫也積溫可以成熱此陽也
陽旺則隂愈消肺寒則可服肺熱反傷肺等語時不
徹口間欲有用之者則衆起而排之乃曰參蓍豈易
服者耶服則殺人是以病家亦相安於滋隂雖死而
無悔也識卓理融者每為之束手正如一傅衆咻欲
求不寒心也難矣推王公之心抑何嘗謂参蓍不補
隂而特補陽哉觀其序本草集要云古人因病以立
方非製方以待病學醫之道莫先扵讀本草藥性明
然後學處方云云時師觀書只識吹毛求疵安知通
章大義又安知寓意之處如古人諷諫之謂也王公
本草集要於人参條下云味甘氣溫微寒云云夫既
主補五臓安精神定魂魄止驚悸除邪氣明目開心
益志調中生津通血脉治五勞七傷已上症誰謂非
五臓之隂虛者耶王公曷為不刪而略之王公盖以
其味甘氣雖溫而又有微寒在焉故集此為補隂者
之法眼也雖有肺受火邪喘𠻳及隂虛火動勞𠻳吐
血勿用之語盖指不當補而補之者觀其復引仲景
治亾血脉虚以此補之謂氣虚血弱故補其氣而血
自生隂生於陽甘能生血也以通章大義觀之王公
何嘗道人參不補隂也丹溪治隂虚咳𠻳瓊玉膏葛
可久治吐血獨參湯義皆孚此扵黃蓍條下云味甘
氣微温云云夫既補丈夫虚損五勞羸瘦補中生血
補肺氣實皮毛瀉隂火為退熱之聖藥治虚勞自汗
無汗則發有汗則止又治消渴腹痛泄痢腸風血崩
帶下月候不勻産前後一切痛補腎三焦命門元氣
藥中呼為羊肉已上症誰謂非五臓之隂虚者耶王
公曷為不刪而略之王公亦以其甘能生血且其氣
微溫是以能溫分肉而實皮毛以通章大義觀之王
公何嘗道黃茋不補隂也東垣治血虚發熱以黃茋
一兩當歸二錢名曰補血湯治盗汗用當歸六黃湯
以黃茋為君義皆本此夫本草之所以集者特述其
藥性之剛柔氣味之溫涼補瀉之專功以為立方治
病之準誰謂通章之義不足憑而於一句積溫成熱
之說獨可據哉必如時師所言養血藥中以四物湯
為主加黃柏知母就為滋隂降火之妙劑則愜然服
之而無疑抑不思當歸味甘辛氣溫川芎味辛氣溫
當歸雖補血亦能破血以其甘中有辛也川芎上行
頂巔下行血海乃血中之氣藥也治一切氣溫中散
寒開欝行氣燥濕又曰久服則走散真氣盖辛散故
也較之於參蓍補性優劣為何如俱一本草語也俱
王公所集要也時師既宗王公乃不畏芎歸之辛而
獨畏參蓍之甘抑何僻也丹溪心法傳中羅成之云
先生猶以芎歸之&KR1167;辛溫而非隂虚者所宜服況其
他乎時師既遵王公當求王公之所自知王公之所
自則可以知丹溪之用心矣予故曰丹溪謂隂虚者
救時之言也王公道隂虚者成人之美者也時師言
隂虛者偏而僻者也畏人参如虎者此又丹溪王公
之罪人悮天下之蒼生者也予之便言豈好辨哉願
為王公之忠臣耳
洗冤錄載沿身骨節上下聯絡名目
夫人兩手指甲連者小節小節之後中節中節之後本
節本節之後肢骨之前生掌骨掌骨上生掌肉掌肉
後可屈曲者腕腕左起高骨者手外踝右起高骨者
右手踝二踝相連生者臂骨輔臂骨者髀骨三骨相
經者肘骨前可屈曲者曲肘曲肘上生者臑骨臑骨
上生者肩髃肩髃之前者髃骨髃骨之前髀骨髀骨
之中陷者缺盆缺盆之上者頸頸之前者顙喉顙喉
之上者結喉結喉之上者胲胲兩傍者曲頷曲頷兩
傍者頤頤兩傍者頬車頬車之上者耳耳上者曲鬢
曲鬢上行者頂頂前者顖門顖門之下者髮際髮際
正下者額額下者眉眉際之末者太陽穴太陽穴前
者目目兩傍者兩小眥小眥上者上臉下者下臉正
位能瞻視者目瞳子瞳近鼻者兩大眥近兩大眥者
山根山根上印堂印堂上者腦角腦角下者乘枕骨
脊骨下横生者髖骨髖骨兩傍者釵骨釵骨下中者
腰門骨釵骨上連生者腿骨腿骨下可屈曲者曲䐐
曲䐐上生者膝蓋骨盖骨下生者脛骨脛骨傍生䯒
骨䯒骨下左起高大者兩足外踝右起高大者兩足
右踝脛骨前垂者兩足跂骨跂骨前者足本節本節
前者小節小節相連者足趾甲趾甲後生者足前趺
趺後凹陷足心下生者足掌骨掌骨後生者踵肉踵
肉後者脚跟也
洗冤錄驗胎法
又五臓論有稱耆婆者云一月如珠露二月如桃花三
月男女分四月形象全五月筋骨成六月毛髮生七
月動右手扵母腹左八月動左手扵母腹右九月三
轉身十月滿足生若驗得未成形象只驗所墮胎作
血肉一片或一塊若經日壊爛多化為水若所墮胎
已成形像者謂頭腦口眼耳鼻手脚指甲等全亦有
臍𢃄之類若胎在母腹中被驚而死其胎下係紫黑
色血蔭軟弱若生下腹外死者其屍係淡紅赤色胞
衣白却無紫黑色極易驗也
人身内景說
咽之與喉有二竅前後不同喉在前咽在後咽則因物
而嚥以應地氣而為胃之系下連胃管為水谷之道
路自咽而入於胃胃主腐熟水谷其水谷精悍之氣
自胃之上口出於賁門輸於脾脾氣散精上歸於心
淫精於脉脉氣流經經氣歸於肺肺朝百脉輸精於
皮毛毛脉合精氣行于腑腑精神明留於四蔵沖和
百脉頥養神氣利關節通九竅滋志意者也其滓穢
則自胃之下口入於幽門𫝊於小腸自小腸下口至
于大腸上口大小二腸相會為闌門闌門者闌約水
谷以分别也其水則滲灌入于膀胱膀胱者胞之室
也胞虛受水而為蔵水之室家也其濁穢入于大腸
大腸一名回腸以其回屈而受小腸之濁穢也喉主
出納以應天氣而為肺之系下接肺經為喘息之道
路自喉嚨而通於肺肺下無竅而有空行列分布諸
蔵清濁之氣以為氣管大腸為肺之府肺色白故大
腸為白腸主𫝊送濁穢之氣下行而不使上干於心
肺所謂𫝊瀉行道之府也肺之下有心心系有二一
則上與肺相通一則自肺葉曲折向後並脊膂細絡
相連貫脊通髓而與腎系相通小腸為心之府心色
赤故小腸為赤腸主引心火濁氣下行而不使上干
于華盖所謂容受之府也盖心通五蔵系而為五蔵
之主有膈膜遮蔽濁氣不得上薰于心所以真心不
受邪凌犯其所以致病者心包絡耳心包絡是心上
漫脂之外有細筋如絲與心肺相連者是也心包絡
經自膻中散布絡繞于三焦三焦其氣通灌十二經
絡上下往来無有休息自與心包絡配合為表裏故
俱有名而無合應脾系在膈下著右脇上與胃膜相
連胃為脾之府脾色黃故胃為黃腸而為水谷之府
也肝系在心肺下著左脇上貫膈入肺中與膈膜相
連而膽在肝短葉之間膽為肝之府肝色青故膽為
青腸而為清淨之府也腎與臍對形如石卵而曲附
脊膂有系上通于心所謂坎離相感水火升降者此
也膀胱為腎之府腎色黑故膀胱為黑腸而為津液
之府也
不執方說
余屈首受醫日惟有事于素難病源病機甲乙等書俯
而誦仰而思希心融貫前哲秘旨而未逮也若彼局
方袖珍惠濟等集間用之參考而不敢執泥至臨症
務虚心察受病之因始敢投劑亦未嘗執方以合病
以故執方之夫往往見而駭之議之謂如上方書之
𫝊簡易捷徑大有便于後學素難諸書固云精妙迺
渙漫艱深力難究竟胡子好難惡易&KR1167;與人殊且子
胗病用藥類與方書懸異有病同而劑異有始終用
一法而不殊有三五變其方而不軌輒亦投劑獲效
此遵何道哉或方書不足憑而他有祕授歟奚與諸
醫殊致也余曰嘻醫何容易談哉人之死生關于呼
吸間余何敢師心自用而巇嶮為也古稱用藥如用
兵然齊步伐肅部伍坐作進退刺殺攻擊一定而不
亂者法也胡可廢也迺若知己知彼置伏設竒臨變
不測其運用妙扵一心藥之君臣佐使味之甘苦寒
涼方之丸散湯引著于載籍者法也察病之寒熱虚
實感之臟腑表裏所以君臣佐使甘苦寒涼補而丸
散湯引者不廢方亦可不執方也故按圖用兵而不
達變者以卒與敵執方治病而不察因者未有能生
人者也雖然不執方而又合法亦匪易臻也脫非生
平融通素難本草仲景潔古守真東垣丹溪諸書不
可以語此祕密醫何容易談也子徒以方書為捷徑
盍亦未求之上古乎上古之世無方扁鵲𫝊載長桑
君以禁方相授受亦不載曰何方春秋時秦緩醫和
漢淳于公輩以醫名天下亦未嘗有方𫝊也至張仲
景乃始有方是知東漢已前醫皆妙悟心法察病投
劑未嘗徇方也彼豈私其方不欲授之人哉誠懼後
之人拘執不變必致悮人耳然立法處方不過酌病
機之詳確審經絡之虚實察藥&KR1167;之宜悖明氣味之
走守合色脉衍天和調燮隂陽恭相造化以一理貫
之理融則識真識真則機順自然應變不膠方自吾
心出病可去而功可成以成功而名方誰曰不可余
何能余僅守方而不執焉巳子寧以余言為迂乎
張劉李朱滑六名師小𫝊
孫氏生生子曰醫以通變稱良而執方則泥故業醫者
能因古人之法而審其用法之時斯得古人立法之
心矣不則窺其一斑而議其偏長即醫如張仲景李
東垣諸公亦妄加譏貶也可乎哉可乎哉余故列其
因時立法者于後
醫學自漢秦以上無方有方自張長沙始故醫家以長
沙為方書之祖晩世議長沙者率謂其長於傷寒而
短扵雜症余惟醫如長沙亦無間然矣乃長沙急於
傷寒者盖病莫大于傷寒而變症亦莫甚於傷寒其
生死決于七日十三四日之間非若他疾可從容而
治也長沙察其緩急故以傷寒為首務爾不然金櫃
要略治雜症書也獨非長沙著述者乎何顒别𫝊有
曰仲景受業扵同郡張伯祖善於治療尤精經方時
人謂扁鵲倉公無以加焉觀此則仲景不專長於傷
寒又可知矣而劉宗厚亦曰吾嘗用東垣之藥效仲
景處方宗厚丹溪高弟也不效丹溪而效仲景以仲
景醫之亞聖非丹溪可企及者效仲景或亦取法乎
上之意云後世慎毋輕議長沙也
張戴人醫亦竒傑也世人不究其用意議其治疾惟事
攻擊即明理如丹溪格致餘論亦譏其偏丹溪之說
出益令人畏汗吐下三法如虎并其書置之不與睫
交予甚冤之予惟人之受病如寇入國不先逐寇而
先拊循適足以養寇而擾黎元也戴人有見於是故
以攻疾為急疾去而後調養是得靖寇安民之法矣
彼仲景麻黃瓜蒂大承氣非攻擊急劑哉審緩急而
用之此仲景意也盖醫難於認病而不難於攻擊調
補戴人特揭其難者言之也丹溪引内經邪之所湊
其氣必虛為論乃遺下文留而不去其病為實一句
引精氣奪則虚又遺邪氣盛則實一句引虚者正氣
虚也又遺實者邪氣實也一句摭其可議戴人為言
而于戴所急略而不採丹溪且若此餘又何怪哉且
戴人名其書曰儒門事親豈有儒者事親而行霸道
以害其親者哉必不然矣譬彼武王伐殷先懸紂於
太白而後散財發粟漢高入秦降子嬰而後約法三
章彼拘拘然進調補而詘攻擊是猶治國專用賞而
不用罰也則舜討凶而尼父誅卯為多事哉予因著
於篇以為戴人辨白
有謂劉守真長於治火斯言亦未知守真所長也守真
高邁明敏非泛常可儔其所治多在推陳致新不使
少有怫欝正造化新新不停之意醫而不知此是無
術也此王海蔵之言海蔵乃東垣高弟尚推轂如此
則其䆳學可知且其所撰原病式歴揭素問病機一
十九條而属火者五又覘人心好動諸動属火夫五
行具于人身者各一惟火有君有相由此病機属火
者多也原病式特為病機而發故不暇論及其餘若
所著保命集三卷治雜症則皆妙絶矣然則謂守真
長于治火者其真未知守真所長者乎
醫家雅議李東垣善于内傷而虛怯非其所長故有補
腎不若補脾之語竊謂腎主闔闢腎間原氣人之司
命豈反輕於脾胃哉盖病有緩急而時勢有不同東
垣或以急者為首務也彼當金元擾攘之際人生斯
世疲于奔命未免勞倦傷脾憂思傷脾飢飽傷脾何
莫而非傷脾也者内經曰脾胃者倉廪之本營之居
也又曰五臓六腑皆禀受于脾胃脾胃一傷則臓腑
無所受氣故東垣惟孜孜以保脾胃為急彼虚怯傷
腎隂者乃燕居安閑淫勝之疾又不可同日而語也
不則内外傷辯惑與外科精義及蘭室祕蔵等書皆
治雜症者豈止内傷已哉此可以觀矣
余觀近世醫家明理學者宜莫如丹溪雖倡陽有餘隂
不足之論其用意固有所在也盖以人當承平酗酒
縦慾以竭其精精竭則火熾復以剛劑認為溫補故
不旋踵血溢内熱骨立而斃與燈膏竭而復加炷者
何異此陽有餘隂不足之論所由著也後學不察槩
守其說一遇虚怯開手便以滋隂降火為劑及未期
卒聲啞洩瀉以死則曰丹溪之論具在不知此不善
學丹溪之罪而于丹溪何尤丹溪為許文懿高弟學
原考亭其認病最真而投劑最確觀其治許文懿之
病及疼風十三症可槩見矣功首罪魁之言余嘗為
冤之昔荀卿喜為高論而李斯祖之以禍天下則報
讐行劫之說著矣大都前哲立論必有定見調施經
權必合宜適彼執方而不達變者反為丹溪累也余
故不惜牙頬辯之
余讀史記至太史公所稱由光及伯夷之語未嘗不掩
卷歎滑伯仁之術而後無有彰之者伯仁我明竒士
也技藝之精不下丹溪即其文辭如素問抄難經註
診有樞要針有經絡發揮與瘡瘍痔瘻醫韻等萹亦
可謂集往哲之大成矣顧後學但知宗丹溪心法如
靈素於伯仁諸集若罔聞知雖其術有竒中治有明
徵所至成名如朱太史列傳所稱亦莫之顧何哉盖
丹溪為當時縉紳所游揚又戴元禮劉宗厚諸名士
為弟子故丹溪之名藉藉而伯仁藝雖高弗若之矣
何一陽有言歴考上古高賢若以岐伯越人為醫中
尼父則仲景可為顔曾之陪而河間東垣當在宰我
子貢之列若伯仁義理精明製作醇粹可與游夏之
班至彦修又下一等也此論甚確而今宗伯仁者不
然也豈惟伯仁則戴人守真亦若是爾故太史公曰
岩穴之士欲砥立名行非附青雲之士惡能聲施後
世哉此言信矣余故特為伯仁表之也
生生子曰余著論若是非阿所好也欲後人知仲
景不徒以傷寒擅長守真不獨以治火要譽戴人
不當以攻擊蒙譏東垣不專以内傷樹績陽有餘
隂不足之譚不可以疪丹溪而攖寧生之長技亦
將與諸公並稱不朽矣同志者幸亮之毋余訾哉
醫通節文
生生子曰余嘗稱宋儒謂為人子不可不知醫為知言
已觀韓氏醫通益證斯言為匪欺也韓飛霞為親習
醫而餘澤徧物閱其集方楷當而修製合宜其投劑
多竒中有以哉余懼其術沒沒也用采其論藥數欵
附於集令後人識有韓飛霞云
醫通緒論章
飛霞子曰天地萬物氣成形也不位不育病之時也人
之養氣踐形而致中和者醫之道也夫醫而至于鍼
砭藥餌第二義矣易无妄九五曰无妄之疾勿藥有
喜孔子曰无妄之藥不可試也此最上義也得醫之
最上義者氣之沖神之化皆此身之真息以踵也盧
扁指竪子華佗剖腸腑白玉蟾呵臋癰藥餌云乎哉
鍼砭云乎哉
風土異宜自然氣隔古分南北二政自今輿圖以河界
南北而江之東關之西可類從矣南北云者隂陽之
軌四方之轂八風之輻輳也
人之禀賦参天兩地一氣流行而已氣失其平之謂疾
疾甚之謂病三才相因之謂機機動之謂時隂符經
曰天發殺機移星易宿地發殺機龍蛇起陸人發殺
機天地反覆又曰食其時百骸理動其機萬化安又
曰三才既宜三盗既安嗚呼此可以契醫之三昧矣
乎
醫之理可比周易鍼砭藥餌即卜筮法也丹溪云冷生
氣高陽生之&KR0861;言予謂冷生氣是復卦䷗熱生風是
姤卦䷫即天根月窟之化機内經所謂亢則害承乃
制者也故王安道論曰易也者造化之不可常者也
惟其不可常故神化莫能測易曰一隂一陽之謂道
隂陽不測之謂神世之攻醫卜而自小焉者何也
藥性裁成
藥有成性必材相制味相洽而後逹夫病情古書如
本草括湯液珍珠諸篇予不能悉記也而二五之升
沈醎苦酸辛甘者觸物在焉姑列數則以例其餘
論用藥標病攻擊宜生料者以氣全力強本病服餌
宜製煉調劑大成病在元氣宜醇澹
論人参人参煉膏回元氣於無何有之鄉王道也黑
附子回陽霸功赫奕甘草調元無可無不可
論當歸當歸主血分之病川産力剛可攻秦産柔宜
補凡用本病酒製而痰獨以薑汁浸透導血歸源之
理熟地黃亦然血虚以人参石脂為佐血熱以生地
黃薑黃條芩佐之不絶生化之源血積配以大黃婦
人形肥血化為痰二味薑浸佐以利水道藥要之血
藥不容舍當歸故古方四物以為君芍藥為臣地黃
分生熟為佐川芎為使可為典要云
論香附香附主氣分之病香能竄苦能降推陳致新
故諸書皆云益氣而俗有耗氣之訛女科之專非也
治本病略炒兼血以酒煮痰以薑汁虚以童便浸實
以鹽水煮積以醋浸水煮婦人血用事氣行則無疾
老人精枯血閉惟氣是資小兒氣日充形乃日固大
凡病則氣滯而餒故香附於氣分為君藥世所罕知
佐以木香散滯洩肺以沈香無不升降以小茴香可
行經絡而鹽炒則補腎間元氣香附為君参茋為臣
甘草為佐治虚怯甚速佐以厚朴之類決壅積佐以
稜莪之類攻壅積之甚者予嘗避諸香燥之熱而用
檀香佐香附者以檀香流動諸氣極妙也
論半夏痰分之病半夏為主脾主濕每惡濕濕生痰
而寒又生濕故半夏之辛燥濕也然必造而為麴以
生薑自然汁生白&KR0552;湯等分共和造麯楮葉包裹風
乾然後入藥風痰以猪牙皂角煮汁去渣滓煉膏如
餳入薑汁火痰黑色老痰如膠以竹瀝或荆瀝入薑
汁濕痰白色寒痰清以老薑煎濃湯加煅白&KR0552;三分
之一(如半夏三兩煅&KR0552;一兩)俱造麯如前法予以霞天膏加白
芥子三分之二薑汁&KR0552;湯竹瀝造麯治痰積□疴者
日能使腐敗隨大小便出或散而為瘡此半夏麯之
妙也古方二陳湯以此為君世醫因辛反減至少許
而茯苓渗濕陳皮行氣甘草醒脾皆臣佐使而反多
其銖兩盖不造麯之過觀法製半夏以薑&KR0552;製辛即
能大嚼是也佐以南星治風痰以薑汁酒浸炒芩連
及瓜蔞實香油拌麯略炒之類治痰火以麯炒枳殼
只實薑汁浸蒸大黃海粉之類治老痰以蒼术白术
俱米泔薑汁浸炒甚至乾薑烏頭皆治濕痰而常有
脾洩者以肉豆䓻配半夏麯加神麯麥牙作丸尤有
竒效厚養之人酒後多此而苦痰為病者十常八九
也方書謂天下無逆流之水人身有倒上之痰氣亂
血餘化而為痰故治痰以行氣殺血為要
論黃連火分之病黃連為主五臓皆有火平則治病
則亂方書有君火相火邪火龍火之論其實一氣而
已故丹溪云氣有餘便是火分為一類凡治本病略
炒以從邪實火以朴硝湯假火以酒虚火以醋痰火
以薑汁俱浸透炒氣滯火以茱萸食積洩以黃土血
疾癥瘕痛以乾漆俱以水拌同炒去萸土漆下焦伏
火以鹽水浸透焙目疾以人乳浸蒸或點或服生用
為君佐官桂少許煎百沸入蜜空心服能使心腎交
于頃刻入五苓滑石大治夢遺以土薑酒蜜四炒者
為君史君子為臣白芍藥酒煮為佐廣木香為使治
小兒五疳以茱萸炒者加木香等分生大黃倍之水
丸治五痢以薑汁酒煮者為末和霞天膏治癲癎諸
風眩暈瘡瘍皆神效非彼但云瀉心火而與芩柏諸
苦藥例稱者比也
論諸藥余治㽸疴先循經絡者即諸古書所載引經
報使藥貴識真爾如心經以人参益氣石脂補血硃
砂鎮心天竺黃去痰澤瀉瀉熱而蓮肉茯神赤茯苓
遠志益智酸棗之屬利心竅以安神識中間製煉如
以苦焦之味逹本經醎引所畏辛避所勝酸益其母
而甘洩其子皆裁成藥&KR1167;之道
論五穀粳米造飯用荷葉煮湯寬中芥菜葉者豁痰
紫蘇葉者行氣解肌薄荷葉者氣熱淡竹葉者辟暑
造粥則粥之外入茯苓酪者清上實下薯蕷粉者理
胃花椒汁者辟嵐瘴薑葱汁䜴者發汗與夫古方羊
腎猪腎之類無非藥力也一人淋素不服藥余教以
專啖粟米粥絶他味旬餘減月餘痊此五穀治病之
理
論五菓棃汁䟽風豁痰蒸露治内熱藕汁研墨止吐
血鼻衂研桃仁調酒破血積胡桃仁佐破故紙鹽水
糊丸治腰濕痛如神大棗煮汁去渣煉膏救小兒脾
虚胃寒不能藥者蓮肉作末甦禁口痢柿蒂加碓頭
糠止轉食凡此余以應驗習之家亦五菓治疾之理
論五菜韮白愈淋子澁精大葱汁和五倍子末澁虚
脫之痢非虚脫不用莧煮汁愈初痢羅蔔風乾愈傷
食𠻳白扁豆益脾清暑蒜汁煮香附加蓽撥大黃治
瘴鄉中毒諸菜俱能治病貴專啖耳
論五畜禽蟲之属黃牛肉補氣與綿黃茋同功羊肉
補血與熟地黃同功猪肉無補而人習之化也惟膽
于肝肚于胃腰子于腎脊髓于骨心于血可引諸藥
入本經實非其補鹿則全體大補異時每欲以肉汁
煉膏如霞天膏小刀圭之法恨不多得牛肝連膽用
朴硝作脯消痞塊骨髓煎油擦四肢之損禽則鵝善
䟽風稚雞補損老雞作羹起衰蟲則蜣蜋土裹燒熟
與兒食治疳蚋皮作丸大治驚癎疳痢以上予治厚
養之人多用之亦從其化也獨犬之壯陽俗夫所尚
古方戊戌酒盖為虚寒病設耳或云士無故不殺犬
豕則古人已饈於珍矣意者黑黃二色足補脾腎亦
可如小刀圭法為之以治虛怯勞瘵而戒恣欲之非
價廉工省可濟貧乏云
論異類有情丸人至中年覺體衰弱便可以此丸服餌
此方藥僅三品而補性極峻盖鹿乃陽獸食山中之
靈草故多夀夏至一隂生而角便解角得純陽之氣
故補人身之陽龜者靈物也属隂能養息上可補心
下可補腎故補人身之隂虎西方之獸也属金而能
抑木故虎嘯而風生也三者皆多夀皆有生育皆有
靈性殊非草木金石比也服餌寧無補益乎
鹿茸鹿角霜龜板虎脛骨各如常製為末以猪脊髓
加煉蜜為丸梧桐子大空心鹽湯吞五七十丸或加
猪膽汁三合和于劑中以寓降火之意
難經本義十八難圖註辨
十八難秦越人曰手太隂陽明金也足少隂太陽水也
水流下行而不能上故在下部足厥隂少陽木也生
手太陽少隂火火炎上行而不能下故為上部手心
主少陽火生足太隂陽明土土主中宫故在中部也
滑伯仁註曰手太隂陽明金下生足太陽少隂水水
&KR1167;下流故居下部足少隂太陽水生足厥隂少陽木
木生手少隂太陽火及手心主火火炎上行是為上
部火生足太隂陽明土土居中部復生肺金此五行
子母更相生養者也觀十八難所列之圖乃以手厥
隂心主火與手少陽三焦火分診在下部右尺圖與
註自相背戾後人翕然宗之不復查考且經文只云
手之太隂陽明足之太陽少隂為上下部言肺高而
腎下子母相望之意按脉經以心肺合於上焦脾胃
肝膽合於中焦腎膀胱合于下焦兩尺分診兩腎無
手厥隂少陽之語千金方診法與脉經同顧靈蘭祕
典篇曰膻中者臣使之官喜樂出焉啓玄子註曰膻
中在胸中兩乳間為心君播宣教令氣布隂陽氣和
志適則喜樂由生脉要精微以左寸之外候心内以
候膻中膻中為十二臓之一以其無形與心肺並居
胸中故診附焉本義此圖恐未必是伯仁之意豈有
自相矛盾哉此必後人泥脉訣右肺大腸脾胃命之
說而以此圖牽合因土居中部乃以火居下部生中
土也獨不思手太陽少隂之火復何所生耶智者自
能辨之
按何一陽醫學統宗有云圖註難經乃四明張世
賢襲取紀天錫袁坤厚虞庶舊章斷簡殘文淺附
己意欺為新撰維揚運司梓行失旨處頗多然則
難經本義之圖註實張世賢之集者後人增附梓
焉非滑氏之筆明矣
難經肺金肝木浮沈說
三十三難曰肝青象木肺白象金肝得水而沈木得水
而浮肺得水而浮金得水而沈其意何也答詞以五
音剛柔吸受云云是啓後學要識五行造化之妙而
註者又以長生臨官帝旺為言而不就肝肺上究竟
其說似訓釋太深玄之又玄者也物物具五行如註
所云心脾腎得水皆沈不知又當何解據愚見不若
平平講去亦自明暢且又開發後學隂陽相感之義
雖不明言而理實寓焉盖肺雖属金而位在膈上行
陽道多且其經為手太隂主乎氣以體而言金也以
用而言氣也而又属手經故浮肺熟則手經之氣去
而金之體獨存故熟則沈也肝雖属木而位處膈下
行隂道多且其經為足厥隂主乎血以體而言木也
以用而言血也而又属足經故沈肝熟則足經之血
去而木之體獨存故熟則浮也返本之義也臨官帝
旺之說微覺牽合學者詳之
難經七十五難金不得平木不字辨
生生子曰七十五難云經言東方實西方虛瀉南方補
北方何謂也云云故瀉火補水欲令金不得平木也
經曰不能治其虛何問其餘此之謂也滑伯仁曰不
字疑衍四明陳氏曰仲景云木行乘金曰横内經曰
氣有餘則制巳所勝而侮所不勝木實金虛是木横
而凌金侮所不勝也木實本以金平之然以其氣正
強而横金平之則兩不相伏而戰戰則實者亦傷虚
者亦敗金虛本資氣于土然其時土亦受制未足以
資之故取水為金之子又為木之母於是瀉火補水
使水勝火則火餒而取氣于木木乃減而不復實水
為木母此母能令子虚也木既不實其氣乃平平則
金免木凌而不復虚水為金子此子能令母實也所
謂金不得平木不得徑以金平其木必瀉火補水而
旁治之使木金之氣自然兩平耳而滑伯仁又曰陳
氏之說亦自有理但為不之一字纏擾牽強費辭不
若直以不字為衍文耳余曰不字非衍難經所謂不
者乃姑息之謂不徑以金平木故有瀉火補水之治
觀越人謂金木水火土當更相平更字與不字乃一
篇之大關鍵也此更字與二十難更相乘更相伏更
字義同謂互相平制不直令金以平木也觀仲景木
行乘金曰横之横字則知金非等閑之虚即驟補之
猶未能自保況欲令其得平木乎彼金之得平木乃
以五行順相平者言也此以五行更相平者言也更
與順自當有别不然越人何不徑去補金使得平木
而乃曰瀉南方補北方哉越人之微意正欲瀉火以
泄木之餘補水以實金之虚五行逓相濟養更互尅
伐子為母復仇之義故曰欲令金不得平木也此圍
魏救韓之意不平之平乃所以平也陳氏訓不字誠
是但于更字仍欠發明故未免啓後人之疑醫道如
伯仁亦可謂精詣矣乃以不字為衍文余又不知其
何見也
(此不字乃一篇主意瀉火補水之治法也觀者甚母忍)
難經八十一難篇是病二字辨
生生子曰八十一難云經言無實實虚虛損不足而益
有餘是寸口脉耶將病自有虚實耶其損益柰何然
是病非謂寸口脉也謂病自有虛實也云云彼註難
經者謂是病二字非誤即衍愚謂二字非誤亦非衍
盖答辭也言此是病之虚而非寸口脉也與夫子答
子路曰然有是言也一類皆答問文法爾經書中多
有之窮經者能以意逆志而玩其辭斯得之矣
節抄靈樞引
生生子曰余惟醫以靈素為祖但其書出秦火之後斷
簡殘篇幾至散失雖命世之才如秦越人淳于意張
華諸公胗治稱神竒者亦未之訓釋至啓玄子始於
素問掇摭成卷門分章析引類註明厥功亦偉矣而
偏執局曲之夫尚吹毛索疵妄加訶詆乃於靈樞非
惟不敢註一字且置此書略不涉目夫靈樞一經於
臓腑經絡盈虚順逆針法疾徐靡不周悉顧棄而不
讀何稱醫哉何稱醫哉余觀史崧先生序靈樞有曰
夫為醫者在讀書讀而不能為醫者有矣未有不讀
而能為醫者也余嘗從事斯語用節抄靈樞數條於
後以備恭考云
本神篇
黃帝問於岐伯曰何謂德氣生精神魂魄心意志思智
慮請問其故岐伯答曰天之在我者德也地之在我
者氣也德流氣薄而生者也故生之來謂之精兩精
相摶謂之神隨神往來者謂之䰟並精而出入者謂
之魄所以任物者謂之心心有所憶謂之意意之所
存謂之志因志而存變謂之思因思而遠慕謂之慮
因慮而處物謂之智故智者之養生也必順四時而
適寒暑和喜怒而安居處節隂陽而調剛柔如是則
僻邪不至長生久視是故怵惕思慮者則傷神神傷
則恐懼流淫而不止因悲哀動中者竭絶而失生喜
樂者神憚散而不蔵愁憂者氣閉塞而不行盛怒者
迷惑而不治恐懼者神蕩憚而不收心怵惕思慮則
傷神神傷則恐懼自失破㬷脫肉毛悴色夭死于冬
脾愁憂而不解則傷意意傷則悗亂四肢不舉毛悴
色夭死於春肝悲哀動中則傷魂魂傷則狂忘不精
不精則不正當人隂縮而攣筋兩脇骨不舉毛悴色
夭死於秋肺喜樂無極則傷魄魄傷則狂狂者意不
存人皮革焦毛悴色夭死於夏腎盛怒而不止則傷
志志傷則喜忘其前言腰脊不可以俛仰屈伸毛悴
色夭死於季夏恐懼而不解則傷精精傷則骨痠痿
厥精時自下是故五蔵主蔵精者也不可傷傷則失
守而隂虛隂虚則無氣無氣則死矣是故用針者察
觀病人之態以知精神魂魄之存亡得失之意五者
以傷針不可以治之也肝蔵血血舍魂肝氣虛則恐
實則怒脾蔵營營舍意脾氣虚則四支不用五蔵不
安實則腹脹涇溲不利心蔵脉脉舍神心氣虚則悲
實則笑不休肺蔵氣氣舍魄肺氣虚則鼻塞不利少
氣實則喘喝胷盈仰息腎蔵精精舍志腎氣虛則厥
實則脹五蔵不安必審五蔵之病形以知其氣之虚
實謹而調之也
決氣篇
黃帝曰余聞人有精氣津液血脉余意以為一氣耳今
乃辨為六名余不知其所以然岐伯曰兩神相摶合
而成形常先身生是謂精何謂氣岐伯曰上焦開發
宣五穀味熏膚充身澤毛若霧露之溉是謂氣何謂
津岐伯曰腠理發泄汗出溱溱是謂津何謂液岐伯
曰穀入氣滿淖澤注於骨骨属屈伸洩澤補益腦髓
皮膚潤澤是謂液何謂血岐伯曰中焦受氣取汁變
化而赤是謂血何謂脉岐伯曰壅遏營氣令無所避
是謂脉黃帝曰六氣者有餘不足氣之多少腦髓之
虛實血脉之清濁何以知之岐伯曰精脱者耳聾氣
脱者目不明津脱者腠理開汗大泄液脱者骨属屈
伸不利色夭腦髓消脛痠耳數鳴血脱者色白夭然
不澤其脉空虛此其候也黃帝曰六氣者貴賤何如
岐伯曰六氣者各有部主也其貴賤善惡可為常主
然五穀與胃為大海也
脹論
黃帝曰夫氣之令人脹也在于血脉之中耶蔵府之内
乎岐伯曰二者皆存焉然非脹之舍也黃帝曰願聞
脹之舍岐伯曰夫脹者皆在于臓腑之外排蔵府而
郭胷脇脹皮膚故命曰脹黃帝曰蔵府之在胸脇腹
裏之内也若匣匱之蔵禁器也各有次舍異名而同
處一城之中其氣各異願聞其故岐伯曰夫胸腹蔵
府之郭也膻中者心主之宫城也胃者太倉也咽喉
小腸者𫝊送也胃之五竅者閭里門戶也廉泉玉英
者津液之道也故五蔵六腑者各有畔界其病各有
形狀營氣循脉衛氣逆為脉脹衛氣並脉循分為膚
脹三里而寫近者一下遠者三下無問虛實工在疾
寫黃帝曰願聞脹形岐伯曰夫心脹者煩心短氣卧
不安肺脹者虛滿而喘咳肝脹者脇下滿而痛引小
腹脾脹者善噦四肢煩悗體重不能勝衣卧不安腎
脹者腹滿引背央央然腰髀痛胃脹者腹滿胃腕痛
鼻聞焦臭妨於食大便難大腸脹者腸鳴而痛濯濯
冬日重感于寒則飱泄不化小腸脹者少腹䐜脹引
腰而痛膀胱脹者小腹滿而氣癃三焦脹者氣滿于
皮膚中輕輕然而不堅膽脹者脇下痛脹口中苦善
太息帝曰脹者焉生何因而有岐伯曰衛氣之在身
也常然並脉循分肉行有逆順隂陽相隨乃得天和
五蔵更始四時循序五穀乃化然後厥氣在下營衛
留止寒氣逆上真邪相攻兩氣相搏乃合為脹也帝
曰脹論無問虛實工在疾瀉近者一下遠者三下今
有其三而不下者其過焉在岐伯曰衛氣相亂隂陽
相逐其於脹也當寫不寫氣故不下三而不下必更
其道氣下乃止不可復始可以萬全烏有殆者乎其
脹也必審其脉當寫則寫當補則補如鼔應桴惡有
不下者乎
五癃津液篇
黃帝問於岐伯曰水穀入于口輸於腸胃其液别為五
天寒衣薄則為溺與氣天熱衣厚則為汗悲哀氣并
則為泣中熱胃緩則為唾邪氣内逆則氣為之閉塞
而不行不行則為水脹余知其然也不知其何由生
願聞其道岐伯曰水穀皆入于口其味有五各注其
海津液各走其道故三焦出氣以溫肌肉充皮膚為
其津其流而不行者為液天暑衣厚則腠理開故汗
出寒留于分肉之間聚沫則為痛天寒則腠理閉氣
濕不行水下留于膀胱則為溺與氣五蔵六府心為
之主耳為之聽目為之候肺為之相肝為之將脾為
之衛腎為之主外故五蔵六府之津液盡上滲於目
心悲氣并則心系急心系急則肺舉肺舉則液上溢
夫心系與肺不能常舉乍上乍下故欬而泣出矣中
熱則胃中消穀消穀則蟲上下作腸胃充郭故胃緩
胃緩則氣逆故唾出五穀之津液和合而為高者内
滲入于骨空補益腦髓而下流於隂股隂陽不和則
使液溢而下流於隂髓液皆減而下下過度則虛虛
故腰背痛而脛痠隂陽氣道不通四海閉塞三焦不
寫津液不化水穀並行腸胃之中别于迴腸留于下
焦不得渗膀胱則下焦脹水溢則為水脹此津液五
别之逆順也
賊風篇
黃帝曰夫子言賊風邪氣之傷人也令人病焉今有其
不離屏蔽不出室穴之中卒然病者非不離賊風邪
氣其故何也岐伯曰此皆嘗有所傷於濕氣蔵於血
脉之中分肉之間久留而不去若有所墮墜惡血在
内而不去卒然喜怒不節飲食不適寒溫不時腠理
閉而不通其開而遇風寒則血氣凝結與故邪相襲
則為寒痺其有熱則汗出汗出則受風雖不遇賊風
邪氣必有因加而發焉黃帝曰今夫子之所言者皆
病人之所自知也其毋所遇邪氣又毋怵惕之志所
卒然而病者其故何也唯有因鬼神之事乎岐伯曰
此亦有故邪留而未發因而志有所惡及有所慕血
氣内亂兩氣相搏其所從来者微視之不見聽而不
聞故似鬼神黃帝曰其祝而已者其故何也岐伯曰
先巫者因知百病之勝先知其病之所從生者可祝
而已也
婦人無鬚篇
黃帝曰婦人無鬚者無血氣乎岐伯曰衝脉任脉皆起
於胞中上循背裏為經脉之海其浮而外者循腹右
上行會於咽喉别而絡唇口血氣盛則充膚熱肉血
獨盛則澹渗皮膚生毫毛今婦人之生有餘於氣不
足于血以其數脱血也衝任之脉不榮口唇故鬚不
生焉黃帝曰士人有傷於隂隂氣絶而不起隂不用
然其鬚不去其故何也宦者獨去何也願聞其故岐
伯曰宦者去其宗筋傷其衝脉血寫不復皮膚内結
唇口不榮故鬚不生黃帝曰其有天宦者未嘗被傷
不脫于血然其鬚不生其故何也岐伯曰此天之所
不足也其任衝不盛宗筋不成有氣無血唇口不營
故鬚不生黃帝曰善乎哉聖人之通萬物也若日月
之光影音聲鼓響聞其聲而知其形其非夫子孰能
明萬物之精是故聖人視其顔色黃赤者多熱氣青
白者少熱氣黑色者多血少氣美眉者太陽多血通
髯極鬚者少陽多血美鬚者陽明多血此其時然也
夫人之常數太陽常多血少氣少陽常多氣少血陽
明常多血多氣少隂常多氣少血厥隂常多血少氣
太隂常多血少氣此天之常數也
憂恚無言篇
黃帝問於少師曰人之卒然憂恚而言無音者何道之
寒何氣出行使音不彰願聞其方少師答曰咽喉者
水穀之道也喉嚨者氣之所以上下者也會厭者音
聲之戶也口唇者音聲之扇也舌者音聲之機也懸
雍垂者音聲之關也頏顙者分氣之所泄也橫骨者
神氣所使主發舌者也故人之鼻洞涕出不收者頏
顙不開分氣失也是故厭小而疾薄則發氣疾其開
闔利其出氣易其厭大而厚則開闔難其氣出遲故
重言也人卒然無音者寒氣客於厭則厭不能發發
不能下至其開闔不致故無音黃帝曰刺之柰何岐
伯曰足之少隂主繫於舌絡於横骨絡于會厭兩寫
其血脉濁氣乃辟會厭之脉上絡任脉取之天突其
厭乃發也
邪客篇
黃帝問於伯高曰願聞人之肢節以應天地柰何伯高
答曰天圓地方人頭圓足方以應之天有日月人有
兩目地有九州人有九竅天有風雨人有喜怒天有
雷電人有音聲天有四時人有四肢天有五音人有
五蔵天有六律人有六府天有冬夏人有寒熱天有
十月人有手十指辰有十二人有足十指莖垂以應
之女子不足二節以抱人形天有隂陽人有夫妻歲
有三百六十五日人有三百六十節地有高山人有
肩膝地有深谷人有腋膕地有十二經水人有十二
經脉地有泉脉人有衞氣地有草蓂人有毫毛天有
晝夜人有卧起天有列星人有牙齒地有小山人有
小節地有山石人有高骨地有林木人有募筋地有
聚邑人有䐃肉歲有十二月人有十二節地有四時
不生草人有無子此人與天地相應者也
大惑篇
黃帝問於岐伯曰余嘗上於清冷之臺中階而顧匐匐
而前則惑余私異之竊内怪之獨瞑獨視安心定氣
久而不解獨傳獨眩披髮長跪俛而視之後久之不
已也卒然自上何氣使然岐伯對曰五蔵六府之精
氣皆上注于目而爲之精精之窠爲眼骨之精爲瞳
子筋之精爲黑眼血之精爲絡其窠氣之精爲白眼
肌肉之精爲約束裹擷筋骨血氣之精而與脉并爲
系上屬于腦後出于項中故邪中于項因逢其身之
虛其入深則隨眼系以入於腦入於腦則腦轉腦轉
則引目系急目系急則目眩以轉矣邪其精其精所
中不相比也則精散精散則視岐視岐見兩物目者
五蔵六府之精也營衛䰟魄之所常營也神氣之所
生也故神勞則䰟魄散志意亂是故瞳子黑眼法於
隂白眼赤脉法於陽也故隂陽合𫝊而精明也目者
心使也心者神之舍也故神精亂而不轉卒然見非
常處精神䰟魄散不相得故曰惑也黃帝曰余疑其
然余每之東苑未曾不惑去之則復余唯獨爲東苑
勞神乎何其異也岐伯曰不然也心有所喜神有所
惡卒然相惑則精氣亂視誤故惑神移乃復是故間
者爲迷甚者爲惑
十二經絡臓象見証
手太隂肺蔵象(是經多氣少血)
肺之爲蔵六葉兩耳四垂如蓋附著於脊之第三椎
中有二十四空行列分布諸蔵之氣爲五蔵華蓋云
其經起於中焦下絡大腸還循胃口上膈屬肺從肺系
横出腋下下循臑内(肩下臂上通名曰臑)行少隂心主之前(臑内)
(廉凡有三脉太隂居前少隂居後厥隂居中也)下肘中(臂上臑下接處曰肘)循臂内上
骨下廉(臑下掌上名曰臂臂有二骨今太隂脉循臂上骨之下廉也)入寸口(掌後陷中)
(動脉太淵穴也寸口中動脉經渠穴也)上魚循魚際(魚際穴也散脉中是)出大指
之端(少商穴也)其支者從腕後直出次指内廉出其端
是動則病肺脹滿膨膨而喘欬缺盆中痛甚則交兩手
而瞀此爲臂厥是主肺所生病者咳𠻳上氣喘喝煩
心胸滿臑臂内前廉痛掌中熱氣盛有餘則肩背痛
風寒汗出中風小便數而欠虛則肩背痛寒少氣不
足以息溺色黃變卒遺失無度
手陽明大腸經蔵象(是經多血多氣)
大腸長二丈一尺廣四寸徑一寸當臍右回十六曲
盛穀一斗水七升半
其經之脉起于大指次指之端(商陽穴也)循指上廉(指上廉本節前)
(陷中二間穴本節後陷中三間穴也)出合谷兩骨間(合谷穴也)上入兩筋之
中(陽溪穴也)循臂上廉入肘外廉(曲池穴也)上臑外前廉上肩
出髃骨之前廉上出於柱骨之會上下入缺盆絡肺
下膈属大腸其支者從缺盆上頸貫頬入下齒中還
出挟口交人中左之右右之左上挾鼻孔
是動則病齒痛䪼腫是主津液所生病者目黃口乾鼽
衂喉痺肩前臑痛大指次指痛不用氣有餘則當脉
所過者熱腫虚則寒凛不復
足陽明胃經蔵象(是經多血多氣)
胃大一尺五寸紆曲屈伸長二尺六寸徑五寸盛穀
二斗水一斗五升
其經之脉起於鼻之交頞中旁約太陽之脉下循鼻外
入上齒中還出挾口環唇下交承漿却循頤後下廉
出大迎循頬車上耳前過客主人循髮際至額顱其
支者從大迎前下人迎循喉嚨入缺盆下膈属胃絡
脾其直者從缺盆下乳内廉下挾臍入氣街中其支
者起于胃口下循腹裏下至氣街中而合以下髀關
抵伏兔下膝臏中(腿下脛上接處曰膝)下循脛外廉(謂脛骨之外廉也其)
(外廉下膝三寸三里穴也又下三寸巨虛上廉也又下三寸巨虛下廉也直下至腕中解溪穴也)下
足跗(衝陽穴也足面曰跗跗上陷中動脉是也凡是跗直下大指之間皆有動脉其大指之間足少)
(陽脉也上入指本節後間動脉足厥隂脉也上跗上動脉足陽明脉也針經終始篇云陽明在上厥隂在)
(中少陽在下者是也凡言間皆謂兩指中間也)入中指内間(中指内間本節後陷中陷谷穴)
(也本節前陷中内庭穴也大指次指之端厲兌穴也)其支者下廉三寸而别下
入中指外間其支者别跗上入大指間出其端
是動則病灑灑然振寒善伸數欠頰黑病至則惡人與
火聞木音則惕然而驚心欲動獨閉戶牖而處甚則
欲上高而歌棄衣而走賁响腹脹是爲骬厥是主血
所生病者狂瘧溫淫汗出鼽衂口喎唇脗頸腫喉痺
大腹水腫膝臏腫痛循膺乳氣街股伏兔䯒外廉足
跗上皆痛中指不用氣盛則身以前皆熱其有餘于
胃則消穀善飢溺色黃不足則身以前皆寒慄胃中
寒則脹滿
足太隂脾經蔵象(是經多氣少血)
脾廣三寸長五寸掩乎太倉附著扵脊之第十一椎
其經之脉起於大指之端(隱白穴也在大指端内側)循指内側白肉
際(大指内側本節後大都穴也)過核骨後(核骨下太白穴也核骨在足大指本節後約二)
(寸内踝骨前約三寸如棗核横于足内側赤白肉際者是也竇太師指爲孤拐骨者非是也)上内
踝前廉(内踝下前陷中商丘穴也)上踹内循脛骨後交出厥隂之
前上膝股内前廉(膝輔骨下陷中隂陵泉穴也)入腹属脾絡胃上
膈挾咽連舌本散舌下其支者復從胃别上膈注心
中
是動則病舌本強食則嘔胃脘痛腹脹善噫得後與氣
則快然如衰身體皆重是主脾所生病者舌本痛體
不能動捶食不下煩心心下急痛寒瘧溏瘕洩水閉
黃疸不能卧強立股膝内瘇厥足大指不用
手少隂心經蔵象(是經多氣少血)
心形如未敷蓮花居肺下膈上附著於脊之第五椎
其經之脉起于心中出属心系下膈絡小腸其支者從
心系上挾咽繫目系其直者復從心系却上肺下出
腋下(肺脉從肺系横出腋下心脉從肺而出于腋下包絡脉從脇下抵腋下)下循臑内
後廉行太隂心主之後下肘内(少海穴也)循臂内後廉(臂内)
(後廉上脘一寸半靈道穴也)抵掌後兌骨之端(神門穴也)入掌内後廉
(掌内後廉小指本節陷中少府穴也)循小指之内出其端(少沖穴也在小指内廉之)
(端)
是動則病嗌乾心痛渴而欲飲是爲臂厥是主心所生
病者目黃脇痛臑臂内后廉痛厥掌中熱
手太陽小腸經蔵象(是經多血多氣)
小腸長三丈二尺左回叠積十六曲胃之下口小腸
上口也在臍上二寸水穀於是入焉復下一寸爲水
分穴則小腸下口也至是而泌别清濁水液入膀胱
滓穢入大腸
其經之脉起于小指之端(少澤穴也)循手外側(小指本節前谷穴也本節)
(後陷中後溪穴也)上腕(臂下掌上節處曰腕腕前起骨中陷中腕骨穴也當腕中陷處陽谷穴也)
出踝中直上循臂骨下廉出肘内側兩筋之間(少海穴也)
上循臑外後廉出肩解繞肩脾交肩上入缺盆絡心
循咽下膈抵胃属小腸其支者從缺盆循頸上頰至
目銳眥却入耳中其支者别頰上䪼抵鼻至目内眥
斜終於顴
是動則病嗌痛頷腫不可回顧肩似拔臑似折是主液
所生病者耳聾目黃頬腫頸頷肩臑肘臂外後廉痛
足太陽膀胱蔵象(是經多血少氣)
膀胱縦廣九寸居腎之下大腸之側小腸下口乃膀
胱上口水液由是滲入焉盛溺九升九合
其經之脉起於目内眥上額交巔其支者從巔至耳上
角其直者從巔入絡腦還出别下項循肩髆内挾脊
抵腰中入循膂絡腎属膀胱其支者從腰中下挟脊
貫臀入膕中(腿下踹上接處約文中央動脉曰膕中委中穴也)其支者從髆
内左右别下貫胛挟脊内過髀樞(竇云髀骨節也)循髀外從
後廉下合膕中以下貫踹内(足肚曰踹)出外踝之後(崑崙穴也)
循京骨(京骨穴也)至小指外側(小指外側本節後陷中束骨穴也本節前通谷穴也)
(小指端至隂穴也)
是動則病衝頭痛目似脫項似拔脊痛腰似折髀不可
以曲膕如結腨如裂是為踝厥是主筋所生病者痔
瘧狂顛疾頭顖頂痛目黃淚出鼽衂項背腰凥膕腨
脚皆痛小指不用盛者人迎大再倍于寸口虚者人
迎反小於寸口也
足少隂腎蔵象(是經多氣少血)
腎有兩枚重一斤一兩狀如石卵附著于脊之十四
椎當胃下兩旁
其經之脉起于小指之下斜走足心(湧泉穴也)出于然骨之
下(然骨穴也在内踝前起大骨下陷中)循内踝之後(内踝之後跟骨之上陷中動脉大溪)
(穴也上太陵二寸復溜穴也)别入跟中以上踹内出膕内廉(隂谷穴也)
上脉内後廉貫脊属腎絡膀胱其直者從腎上貫膈
入肺中循喉嚨侠舌本其支者從肺出絡心注胸中
是動則病飢不欲食面黑如地色欬唾則有血喝喝而
喘坐而欲起目&KR0617;&KR0617;如無所見心如懸病飢狀氣不
足則善恐心惕惕如人將捕之是謂骨厥是主腎所
生病者口熱舌乾咽腫上氣嗌乾及痛煩心心痛黃
疸腸癖脊臀股内後廉痛痿厥嗜卧足下熱而痛盛
者寸口大再倍于人迎虛者寸口反小于人迎也
手厥隂心包絡之經(是經多血少氣)
滑伯仁曰心包一名手心主以臓象校之在心下横
膜之上竪膜之下與横膜相粘而黃脂漫裹者心也
其漫脂之外有細筋膜如系與心肺相連者心包也
君火以名相火以位手心主代君火行事以用而言
則曰手心主以經而言則曰心包絡一經二名實相
火也
其經之脉起于胸中出属心包絡下膈歴絡三焦其支
者循胸出脇下腋三寸上抵腋下循臑内行太隂少
隂之間入肘中(曲澤穴也)下臂行兩筋之間(兩節之上腕三寸間使穴)
(也當腕中太陵穴也)入掌中(勞宫穴也穴有動脉)循中指出其端(中衝穴也)其
支者别掌中循小指次指出其端
是動則病手心熱臂肘攣急腋腫甚則胸脇支滿心中
澹澹大動面赤目黃喜笑不休是主脉所生病者煩
心心痛掌中熱
手少陽三焦之經(是經多氣少血)
三焦者水穀之道路氣之所終始也上焦在心下下
膈在胃上口其治在膻中直兩乳間陷者中中焦在
胃中脘當臍上四寸不上不下其治在臍旁下焦當
膀胱上口其治在臍下一寸
其經之脉起于小指次指之端(關沖穴也)上出兩指之間(兩指)
(之間陷中腋門穴也上兩指本節後間陷中中渚穴也)循手表腕(陽池穴也)出臂外
兩骨之間(兩骨之間上腕二寸支溝穴也)上貫肘(天井穴也)循臑外上肩
而交出足少陽之後入缺盆布膻中散絡心包下膈
循属三焦其支者從膻中上出缺盆上項繫耳後直
上出耳上角以屈下頬至䪼(䪼頬骨也)其支者從耳後入
耳中出走耳前過客主人前交頬至目銳眥
是動則病耳聾渾渾焞焞嗌腫喉痺是主氣所生病者
汗出目銳眥痛頬痛耳後肩臑肘臂外皆痛小指次
指不用
足少陽膽蔵象(是經多氣少血)
膽長三寸在肝之短葉間包精汁三合爲清淨之府
諸府皆𫝊穢濁獨膽無所𫝊道故曰清淨膽汁減則
目昏又吐傷膽倒則視物倒植
其經之脉起于目銳眥上抵頭角下耳後循頸行手少
陽之前至肩上却交出手少陽之後入缺盆其支者
從耳後入耳中出走耳前至目銳眥後其支者别銳
眥下大迎合手少陽抵于䪼下加頰車下頭合缺盆
以下胸中貫膈絡肝属膽循脇裏出氣街繞毛際横
入髀厭中其直者從缺盆下腋循胸過季脇下合髀
厭中(竇氏云腹下腿上節處是也)以下循髀陽出膝外廉下外輔
骨之前(外輔骨之前膝之下一寸陽陵泉穴也伸足取之)直下抵絶骨之端
(陽輔穴也)下出外踝之前(丘墟穴也)循足跗上入小指次指之
間(小指次指之間本節前陷中侠溪穴也本節後陷中臨池穴也小指次指之端竅隂穴也)其支
者别跗上入大指之間循大指岐骨内出其端還貫
瓜甲出三毛
是動則病口苦善太息心脇痛不能轉側甚則面微塵
體無膏澤足外反熱是為陽厥是主骨所生病者頭
角頷痛目銳眥痛缺盆中腫痛腋下腫馬刀夾癭汗
出振寒瘧胷脇肋髀膝外至脛絶骨外踝前及諸節
皆痛小指次指不用
足厥隂肝蔵象(是經多血少氣)
肝左三葉右四葉凡七葉其治在左其蔵在右附著
于脊之第九椎
其經之脉起于大指叢毛之際(大敦穴也)上循足跗上廉(足跗)
(上廉大指間陷中行間穴也大指本節後間陷中太衝穴也)去内踝一寸上踝八
寸交出太隂之後(内踝前一寸中封穴也)上膕内廉(曲泉穴也)循股
隂入毛中過隂器抵小腹挾胃属肝絡膽上貫膈布
脇肋循喉嚨之後上入頏顙連目系上出額與督脉
會於巔其支者從目系下頬裏環唇内其支者復從
肝别貫膈上注肺(經脉篇)
是動則病腰痛不可以俛仰丈夫㿗疝婦人小腹腫甚
則嗌乾面塵脫色是主肝所生病者胸滿嘔逆洞洩
狐疝遺溺癃閉
督脉
督之爲言都也行背部之中行爲陽脉之都綱竒經
八脉之一也
督脉者起于下極之腧並于脊裏上至風府入腦上巔
循額至鼻柱属陽脉之海也
脊之爲骨凡二十一椎通項骨三椎共二十四椎自
屛翳而起歴長強穴並脊裏而上行循腰腧陽關命
門懸樞脊中筋縮至陽陵靈臺神道身柱過風門循
陶道大椎瘂門至風府入腦循腦戸強間後頂上巔
至百會前項顖會上星神庭循額至鼻柱經素髎水
溝兊端至齗交而終焉云陽脉之海者以人之脉
絡周流于諸陽之分譬猶水也而督脉則爲之都綱
故曰陽脉之海
任脉
任之爲言姙也行腹部中行爲婦人生養之本竒經
之一脉也
任脉者起于中極之下以上毛際循腹裏上關元至喉
嚨属隂脉之海也
任與督一源而二岐督則由會隂而行背任則由會
隂而行腹夫人身之有任督猶天地之有子午也人
身之任督以腹背言天地之子午以南北言可以分
可以合者也分之以見隂陽之不雜合之以見渾淪
之無間一而二二而一者也任脉起于中極之下會
隂之分也由是循曲骨上毛際至中極行腹裏上循
關元石門氣海隂交神闕水分下脘建里中脘上脘
巨闕鳩尾中庭膻中玉堂紫宫華蓋璇璣天突廉泉
上頤循承漿環唇上至齗交分行繫兩目下之中央
會承泣而終焉云隂脉之海者亦以人之脉絡周
流於諸隂之分譬猶水也而任脉則爲之總會焉故
曰隂脉之海
附王好古類集五臓苦欲補瀉藥味
肝苦急急食甘以緩之甘草欲散急食辛以散之川芎
以辛補之細辛以酸瀉之芍藥虛以生薑陳皮之類
補之經曰虚則補其母水能生木腎乃肝之母腎水
也苦以補腎熟地黃黃柏是也如無他證錢氏地黃
丸主之實則白芍藥瀉之如無他證錢氏瀉青丸主
之實則瀉其子心乃肝之子以甘草瀉心
心苦緩急食酸以收之五味子欲軟急食鹹以軟之芒
硝以鹹補之澤瀉以甘瀉之人參黃茋甘草虛以炒
鹽補之虚則補其母木能生火肝乃心之母肝木也
以生薑補肝如無他證錢氏安神丸主之實則甘草
瀉之如無他證錢氏方中重則瀉心湯輕則導赤飲
脾苦濕急食苦以燥之白术欲緩急食甘以緩之甘草
以甘補之人参以苦瀉之黃連虚則以甘草大棗之
類補之如無他證錢氏益黃散主之心乃脾之母以
炒鹽補心實則以枳實瀉之如無他證以瀉黃散瀉
之肺乃脾之子以桑白皮瀉肺
肺苦氣上逆急食苦以瀉之訶子皮一作黃芩欲收急
食酸以收之白芍藥以辛瀉之桑白皮以酸補之五
味子虚則五味子補之如無他證錢氏阿膠散補之
脾乃肺之母以甘草補脾實則桑白皮瀉之如無他
證以瀉白散瀉之腎乃肺之子以澤瀉瀉腎
腎苦燥急食辛以潤之知母黃柏欲堅急食苦以堅之
知母以苦補之黃柏以鹹瀉之澤瀉虚則熟地黃黃
蘖補之腎本無實不可瀉錢氏止有補腎地黃丸無
瀉腎之藥肺乃腎之母以五味子補肺
以上五臓補瀉内經臓氣法時論中備言之欲究
其精詳看本論
臓腑瀉火藥
黃連瀉心火木通瀉小腸火
黃芩瀉肺火(梔子佐之)黃芩瀉大腸火
柴胡瀉肝火(黃連佐之)柴胡瀉膽火(亦以黃連佐之)
白芍藥瀉脾火石膏瀉胃火
知母瀉腎火黃柏瀉膀胱火
柴胡瀉三焦火(黃芩佐之)
以上諸藥各瀉其火不惟止能如此更有治病合
為君合為臣處詳其所宜而用勿執一也
附李東垣藥類法象
天有隂陽
風寒暑濕燥火三隂三陽上奉之
溫涼寒熱四氣是也溫熱者天之陽也涼寒者天
之隂也此乃天之隂陽也
地有隂陽
金木水火土生長化收蔵下應之
辛甘淡酸苦鹹五味是也皆象於地辛甘淡者地
之陽也酸苦鹹地之隂也此乃地之隂陽也
味之薄者爲隂中之陽味薄則通酸苦鹹平是也
味之厚者爲隂中之隂味厚則泄酸苦鹹寒是也
氣之厚者爲陽中之陽氣厚則發熱辛甘溫熱是也
氣之薄者爲陽中之隂氣薄則發泄辛甘淡平涼寒是
也
輕清成象(味薄&KR1727;之類)本乎天者親上
重濁成形(味厚大黃之類)本乎地者親下
氣味辛甘發散爲陽酸苦湧泄爲隂
清陽發腠理清之清者也
清陽實四肢清之濁者也
濁隂歸六腑濁之濁者也
濁隂走五臓濁之清者也
藥性要旨
苦藥平升微寒平亦升
甘辛藥平降甘寒瀉火
苦寒瀉濕熱苦甘寒瀉血熱
用藥升降浮沉補瀉法
肝膽味辛補酸瀉氣溫補涼瀉
心小腸味鹹補甘瀉氣熱補寒瀉
脾胃味甘補苦瀉氣溫涼寒熱補瀉各從其宜
肺大腸味酸補辛瀉氣涼補溫瀉
腎膀胱味苦補鹹瀉氣寒補熱瀉
五臓更相平也一臓不平所勝平之此之謂也故
云安穀則昌絶穀則亡水去則榮散穀消則衞亡
榮散衞亡神無所居又仲景云水入於經其血乃
成穀入於胃脉道乃行故血不可不養衛不可不
溫血溫衞和榮衞將行常有天命矣
五味所用
苦泄甘緩酸收鹹軟淡滲泄辛散
藥類法象
風升生(味之薄者隂中之陽味薄則通酸苦鹹平是也)
防風(純陽性溫味甘辛)升麻(氣平味微苦)柴胡(氣平味苦平)
羌活(氣微溫味苦甘平)葳靈仙(氣溫微苦)葛根(氣平味甘)
獨活(氣微溫味苦甘平)細辛(氣溫味大辛)桔梗(氣微溫味苦辛)
白芷(氣溫味大辛)藁本(氣溫味大辛)鼠粘子(氣平味辛)
蔓荆子(氣清味辛)川芎(氣溫味辛)天麻(氣平味苦)
秦芁(氣微溫味苦辛平)荆芥(氣溫味苦辛)麻黃(氣溫味甘苦)
前胡(氣微寒味苦)薄荷(氣溫味苦辛)
熱浮長(氣之厚者陽中之陽氣厚則發熱辛甘溫熱是也)
黑附子(氣熱味大辛)烏頭(氣熱味大辛)乾薑(氣熱味大辛)
良薑(氣熱味辛一本味甘辛)乾生薑(氣溫味辛)肉桂(氣熱味大辛)
桂枝(氣熱味甘辛)草荳䓻(氣熱味大辛)丁香(氣溫味辛)
厚朴(氣溫味辛)木香(氣熱味苦辛)益智(氣熱味大辛)
白荳蔲(氣熱味大辛)川椒(氣熱溫味大辛)吳茱萸(氣熱味苦辛)
茴香(氣平味辛)延胡索(氣溫味辛)縮砂(氣溫味辛)
紅藍花(氣溫味辛)神麯(氣大緩味甘)
濕化成(戊溫其本氣平其兼氣溫涼寒熱在人以胃應之已土其本味鹹其兼味辛甘鹹苦在人以脾)
(應之)
黃茋(氣溫平味甘)人參(氣溫味甘)甘草(氣平味甘)
當歸(氣溫味辛一作味甘)熟地黃(氣寒味苦)半夏(氣微寒味辛平)
白术(氣溫味甘)蒼术(氣溫味甘)陳皮(氣溫味微苦)
青皮(氣溫味辛)藿香(氣微溫味甘辛)㯽榔(氣溫味辛)
莪术(氣溫味苦辛)京三稜(氣平味苦)阿膠(氣微溫味甘辛)
訶子(氣溫味苦)杏仁(氣溫味甘苦)大麥蘖(氣溫味鹹)
桃仁(氣溫味甘苦)紫草(氣寒味苦)蘇木(氣平味甘鹹一作味)
(酸)
燥降收(氣之薄者陽中之隂氣薄則發泄辛甘淡平寒涼是也)
茯苓(氣平味甘)澤瀉(氣平味甘)猪苓(氣寒味甘)
滑石(氣寒味甘)瞿麥(氣寒味苦平)車前子(氣寒味甘)
燈心草(氣平味甘)五味子(氣溫味酸)桑白皮(氣寒味苦酸)
天門冬(氣寒味微苦)白芍藥(氣微寒味酸)麥門冬(氣寒味微苦)
犀角(氣寒味苦酸)烏梅(氣平味酸)牡丹皮(氣寒味苦)
地骨皮(氣寒味苦)枳殼(氣寒味苦)琥珀(氣平味甘)
連翹(氣平味苦)枳實(氣寒味苦酸)木通(氣平味甘)
寒沈蔵(味之厚者隂中之隂味厚則泄酸苦鹹氣寒是也)
大黃(氣寒味苦)黃柏(氣寒味苦)黃芩(氣寒味苦)
黃連(氣寒味苦)草龍膽(氣寒味大苦)石膏(氣寒味辛)
生地黃(氣寒味苦)知母(氣寒味大辛)防己(氣寒味大苦)
茵陳(氣微寒味苦平)&KR2948;硝(氣寒味苦辛)瓜蔞根(氣寒味苦)
牡蠣(氣微寒味鹹平)玄參(氣寒味微苦)山梔子(氣寒味微苦)
川練子(氣寒味苦平)香䜴(氣寒味苦)地榆(氣微寒味甘鹹)
標本隂陽論
天陽無圓氣上外升生浮晝動輕燥六腑
地隂有方血下内降殺沈夜静重濕五臓
夫治病者當知標本以身論之則外爲標内爲本陽爲
標隂爲本故六腑屬陽爲標五臓屬隂爲本此臓腑
之標本也又臓腑在内爲本各臓腑之經絡在外爲
標此臓腑經絡之標本也更人身之臓腑隂陽氣血
經絡各有標本也以病論之先受病爲本後𫝊流病
為標凡治病者必先治其本後治其標若先治其標
後治其本邪氣滋甚其病益蓄若先治其本後治其
標雖病有十數證皆去矣謂如先生輕病後生重病
當先治輕病如是則邪氣乃伏盖先治本故也若有
中滿無問標本先治中滿謂其急也若中滿復有大
小便不利亦無問標本先利大小便次治中滿謂尤
急也除大小便不利及中滿三者之外皆治其本不
可不愼也從前來者為實邪從後來者為虛邪此子
能令母實母能令子虛是也治法云虛則補其母實
則瀉其子假令肝受心火之邪是從前来者為實邪
當瀉其子火也然非直瀉其火十二經中各有金木
水火土當木之分瀉其火也故標本論云本而標之
先治其本後治其標既標受火邪先於肝經五穴中
瀉滎心行閒穴是也後治其標者於心經五穴内瀉
熒火少府穴是也以藥論之入肝經藥為之引用瀉
心火藥為君是治實邪之病也假令肝受腎邪是從
後來者為虛邪虛則當補其母故標本論云標而本
之先治其標後治其本既受水邪當先於腎經湧泉
穴中補木是先治其標後於肝經曲泉穴中瀉水是
後治其本此先治其標者推其至理亦是先治本也
以藥論之入腎經藥為引用補肝經藥為君是也
五方之正氣味(制方用藥附)
東方甲風乙木其氣溫其味甘在人以肝膽應之
南方丙熱丁火其氣熱其味辛在人以心小腸三焦包
絡應之
中央戊濕其本氣平其兼氣溫涼寒熱在人以胃應之
中央已土其本味鹹其兼味辛甘酸苦在人以脾應之
西方庚燥辛金其氣凉其味酸在人以肺大腸應之
北方壬寒癸水其氣寒其味苦在人以腎膀胱應之
人乃萬物中之一也獨陽不生獨隂不長須禀兩儀之
氣而生化也聖人垂世立教不能渾說必當分析以
至理而言則隂陽相附不相離其實一也呼則隨陽
出吸則隨隂入天以陽生隂長地以陽殺隂蔵此上
說止明補瀉用藥君之一也故曰主病者為君用藥
之機會要明輕清成象重濁成形本乎天者親上本
乎地者親下則各從其類也清中清者清肺以助其
天真清中濁者榮華腠理濁中清者榮養于神濁中
濁者堅強骨髓故至真要大論云五味隂陽之用辛
甘發散爲陽酸苦湧泄爲隂淡味滲泄爲陽鹹味湧
泄爲隂六者或收或散或緩或急或燥或潤或軟或
堅各以所利而行之調其氣使之平也
隨證治病藥品
如頭痛須用川芎如不愈各加引經藥
(太陽川芎太隂蒼术)(陽明白芷少隂細辛)(少陽柴胡萸厥隂吴茱)
如頂巔痛須用藁本去川芎
如肢節痛須用羌活去風濕亦宜用之
如腹痛須用芍藥惡寒而痛加桂惡熱而痛加黃柏
如心下痞須用枳實黃連
如肌熱及去痰者須用黃芩肌熱亦用黃茋
如腹脹用薑制厚朴(一本用芍藥)
如虛熱須用黃茋止虛汗亦用
如脇下痛往来潮熱日脯潮熱須用柴胡
如脾胃受濕沉困無力怠惰好卧去痰用白术
如破滯氣用枳殼高者用之夫枳殼者損胸中至高
之氣二三服而已
如破滯血用桃仁蘇木
如補血不足須用甘草
如去痰須用半夏熱痰加黃芩風痰加南星胷中寒
痰痞塞用陳皮白术多用則瀉脾胃
如腹中窄狹須用蒼术
如調氣須用木香
如補氣須用人參
如和血須用當歸凡血受病者皆當用也
如去下焦濕腫及痛并膀胱有火邪者必須酒洗防
己草龍膽黃柏知母
如去上焦濕及熱須用黃芩瀉肺火故也
如去中焦濕與痛熱用黃連能瀉心火故也
如去滯氣用青皮勿多服多則瀉人真氣
如渴者用乾葛茯苓禁半夏
如𠻳用五味子
如喘者用阿膠
如宿食不消須用黃連枳實
如胷中煩熱須用梔子仁
如水瀉用白术茯苓芍藥
如氣刺痛用枳殼看何部分以引經藥導使之行則
可
如血刺痛用當歸詳上下用根梢
如瘡痛不可忍者用寒苦藥如黃柏黃芩詳上下用
根梢及引經藥則可
如眼痛不可忍者用黃連當歸根以酒浸煎
如小便黃者用黃柏數者澀者或加澤瀉
如腹中實熱用大黃芒硝
如小腹痛用青皮
如莖中痛用生甘草梢
如驚悸恍惚用茯神
如飲水多致傷脾用白术茯苓猪苓
如胃脘痛用草荳蔲
凡用純寒純熱藥必用甘草以緩其力也寒熱相
雜亦用甘草調和其性也中滿者禁用經云中滿
勿食甘
用藥凡例
凡解利傷風以防風爲君甘草白术為佐經云辛甘發
散爲陽風宜防風味辛及治風通用故防風爲君甘
草白术爲佐
凡解利傷寒以甘草為君防風白术為佐是寒宜甘緩
也或有别證於前隨證治病藥内選用分兩以君臣
論
凡眼暴發赤腫以防風黃芩為君以瀉火以黃連當歸
根和血為佐兼以各經藥用之
凡眼久病昏暗以熟地黃當歸根為君以羌活防風為
臣甘草甘菊之類為佐
凡痢疾腹痛以白芍藥甘草為君當歸白术為佐見血
先後以三焦熱論
凡水瀉以茯苓白术為君芍藥甘草為佐
凡諸風以防風為君隨治病為佐
凡𠻳以五味子為君有痰者以半夏為佐喘者以阿膠
為佐有熱無熱以黃芩為佐但分兩多寡不同耳
凡小便不利黃柏知母為君茯苓澤瀉為佐
凡下焦有濕草龍膽防己為君甘草黃柏為佐
凡痔漏以蒼术防風為君甘草芍藥為佐詳别證加減
凡諸瘡以黃連當歸為君甘草黃芩為佐
凡瘧以柴胡為君隨所發時所属經分用引經藥佐之
已上皆用藥之大要更詳别證於前隨證治病藥
内逐旋加減用之
東垣報使
太陽羌活下黃柏
陽明白芷升麻下石膏
少陽柴胡青皮
太隂白芍藥
少隂知母
厥隂青皮柴胡
小腸膀胱屬太陽藁本羌活是本方
三焦膽與肝包絡少陽厥隂柴胡強
陽明大腸兼足胃葛根白芷升麻當
太隂肺脉中焦起白芷升麻葱白鄉
脾經少與肺經異升麻芍藥白者詳
少隂心經獨活主腎經獨活加桂良
通經用此藥為主更有何病到膏肓
十二經向導
手太隂肺
南星欵冬花升麻桔梗山藥
檀香五味子粳米白茯苓阿膠
天門冬麥門冬桑白皮葱白杏仁
麻黃益智丁香白荳蔲知母
砂仁(檀香荳蔲為使)黃芩石膏
足太隂脾
草荳蔲茱萸砂仁(人参益智為使)防風
當歸益智黃茋蒼术白术
膠飴代赭石茯苓麻子甘草
半夏
通入手足太隂肺脾
升麻芍藥木瓜白芍藥藿香
玄胡索砂仁
手陽明大腸
升麻白芷麻子秦芁薤白
白石脂砂仁(白石脂為使)肉荳蔲石膏
足陽明胃
丁香草荳蔲砂仁防風石膏
知母白术神麯葛根烏藥
半夏蒼术升麻白芷葱白
通入手足陽明
麻黃(酒)大黃(酒)連翹升麻白术
葛根石膏檀香(佐以他藥)白芷
手少陽三焦
川芎大黃(酒)柴胡青皮白术
熟地黃茋地骨皮石膏細辛
附子
足少陽膽
半夏草龍膽柴胡
通入手足少陽
青皮川芎柴胡連翹
手厥隂心包絡
沙參白术柴胡熟地牡丹皮
敗醬
足厥隂肝
草龍膽蔓荆子阿膠瞿麥桃仁
山茱萸代赭石紫石英當歸甘草
青皮羌活吴茱萸白术
通入手足厥隂
青皮熟地柴胡川芎皂角
苦茶桃仁
手太陽小腸
白术生地黃羌活赤茯苓赤石脂
砂仁(赤石脂為使)
足太陽膀胱
蔓荆子滑石茵陳白茯苓猪苓
澤瀉桂枝黃柏羌活麻黃
通入手足太陽
防風羌活藁本蔓荆子茴香
黃柏白术澤瀉防己大黃(酒)
手少隂心
麻黃桂心當歸生地黃連
代赭石紫石英梔子獨活赤茯苓
足少隂腎
知母黃柏地骨皮阿膠猪膚
牡丹皮玄参敗醬牡蠣烏藥
山茱萸天門冬猪苓澤瀉白茯苓
檀香甘草五味子吴茱萸益智
丁香獨活桔梗(或用梢)砂仁(黃柏茯苓為使)
通入手足少隂
細辛熟地五味子澤瀉地榆
附子知母白术
攻尅血積癥瘕類
玄胡索三稜蓬术川芎歸尾
使君子大戟紅花蘇木黑丑
續隨子射香雷丸神曲白芷
海螵蛸桃仁䖟蟲水蛭乾漆
木香通草牛膝山查大黃
瞿麥射干麥牙水銀碙砂
鱉甲
肉積類
碙砂阿魏山查
甚者巴荳
酒積類
葛根葛花神曲麥芽黃連
青蒿巴荳
甚者甘遂牽牛
魚積類
橄欖蘆根草果紅曲
甚者巴荳芫花
血積類
歸尾桃仁紅花蘇木牛膝
乾漆丹参大黃
甚者䖟蟲水蛭
氣積類
木香檳榔沉香檀香烏藥
枳壳青皮枳實
甚者黑丑
水積類
黑丑澤瀉猪苓郁李仁海藻
昆布
甚者芫花大戟甘遂商陸
涎積類
雄黃膩粉枯&KR0552;
甚者礞石巴荳瓜蒂甘遂
輕粉
痰積類
半夏南星竹瀝礞石枳實
海石蝎梢皂莢
甚者瓜蒂藜蘆巴荳
食積類
砂仁香附麥芽青皮枳實
神曲穀芽紅曲草果
甚者巴荳
蟲積類
薏苡根吴茱萸根酸石榴根使君子
雷丸蕪荑乾漆㯽榔
甚者苦楝根皮錫灰輕粉
鶴虱
諸瓜菓積
平胃散加健脾消導倍加肉桂加麝香尤妙
荳腐積
蘿蔔子
荳粉積
杏仁
諸骨鯁在喉中
狸頭骨鸕鷀骨野苧根紫玉簪花根
葳靈仙蓬砂
安胎類
桑上寄生川續斷杜仲白术條芩
葱白阿膠鯉魚地黃艾葉砂仁
人參黃茋銀烏骨雌雞家苧根皮
墮胎類
雄黃雌黃水銀粉錫朴硝大戟
巴荳牛黃藜蘆丹皮牛膝桂心
皂莢䕡茹槐子薏苡瞿麥大附子
天雄烏頭蜈蚣斑貓芫青水蛭
䖟蟲蝟皮蛇皮蠏爪半夏黑丑
麝香桃仁芫花代赭石羊躑躅
難産
槐子桂心滑石貝母皂莢蛇退
頭垢麻油牛膝龜板兔腦柞木
丹参海馬益母草猪脂酒冬葵子
急性子
通乳汁類
石鍾乳土瓜根狗四足猪四足王不留行
通草猪胰木通葵子芝蔴
内外吹
蒲公英金雞瓜草鹿角貝母括蔞
青皮白芷芭蕉根
蛇虺百蟲毒
雄黃巴荳麝香丹砂乾薑甘草
白芷
蜈蚣毒
桑皮汁及煮桑根汁瀝清
蜘蛛毒
藍青汁麝香
蜂蠆毒
蜂房藍青汁薄荷汁
狗毒
杏仁&KR0552;石韮根人屎汁虎骨
風狗毒
斑猫
十八反
甘草反諸藥類
大戟芫花甘遂海藻
烏頭反諸藥類
半夏瓜蔞貝母白蘝白芨
藜蘆反諸藥類
人参玄参丹参沙参苦参細辛
芍藥
醫旨緒餘卷下
