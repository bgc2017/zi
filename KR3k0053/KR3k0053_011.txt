古儷府卷十一
明王志慶編
居處部(宮殿)
漢揚雄甘泉賦洪臺崛其獨出兮㮹北極之嶟嶟列宿
乃施於上榮兮日月纔經於柍桭雷鬱律于巖窔兮電
倏忽於牆藩鬼魅不能自逮兮半長途而下顛歴倒影
而絶飛梁兮浮蠛蠓而撇天
班固西都賦其宫室也體象乎天地經緯乎隂陽據
坤靈之正位放太紫之圓方樹中天之華闕豐冠山之
朱堂因瓌材而究奇抗應龍之虹梁列棼橑以布翼荷
棟桴而高驤雕玉瑱以居楹裁金璧以飾璫發五色之
渥彩光爓朗以景彰于是左墄右平重軒三階閨房周
通門闥洞開列鐘虡于中庭立金人于端闈仍增崖而
衡閾臨峻路而啟扉徇以離宫别寢承以崇臺閒館煥
若列宿紫宫是環清凉宣溫神仙長年金華玉堂白虎
麒麟區宇若兹不可殫論增盤崔嵬登降炤爛殊形詭
制每各異觀乘茵步輦惟所息宴後宫則有掖庭椒房
后妃之室合歡增城安處常寧茝若椒風披香發越蘭
林蕙草鴛鸞飛翔之列昭陽特盛隆于孝成屋不呈材
牆不露形裛以藻繡絡以綸連隨侯明月錯落其間金
釭銜璧是為列錢翡翠火齊流耀含英懸黎垂棘夜光
在焉于是玄墀釦砌玉階彤庭碝磩綵緻琳珉青熒珊
瑚碧樹周阿而生紅羅颯纚綺組繽紛精曜華燭俯仰
如神上反宇以蓋戴激日景而納光神明鬱其特起
遂偃蹇而上躋軼雲雨于太半虹霓廻帶于棼楣雖輕
迅與僄狡猶愕眙而不能階攀井幹而未半目眩轉而
意迷捨櫺檻而郤倚若顛墜而復稽魂怳怳以失度廵
廻途而下低既懲懼于登望降周流以徬徨步甬道以
縈紆又杳窱而不見陽排飛闥而上出若遊目于天表
似無依而洋洋
張衡西京賦惟帝王之神麗懼尊卑之不殊雖斯宇
之既坦心猶憑而未攄思比象于紫微恨阿房之不可
廬[瓜見]往昔之遺館獲林光于秦餘處甘泉之爽塏乃隆
崇而弘敷既新作于迎風增露寒與儲胥託喬基于山
岡直墆霓以高居通天訬以竦峙經百常而莖擢上辬
華以交紛下刻陗其若削翔鶤仰而弗逮况青鳥與黃
雀伏櫺檻而頫聽聞雷霆之相激神明崛其特起井
幹疊而百增峙遊極於浮柱結重欒以相承累層構而
遂隮望北辰而高興消雰埃于中宸集重陽之清澂瞰
宛虹之長鬐察雲師之所憑上飛闥而仰眺正覩瑶光
與玉繩將乍往而未半怵悼慄而慫兢非都盧之輕趫
孰能超而究升天梁之宫實開高闈旗不脫扄結駟
方蘄櫟輻輕騖容于一扉
王延壽魯靈光殿賦排金扉而北入宵藹藹而晻曖
旋室㛹娟以窈窕洞房叫窱而幽䆳西廂踟蹰以閒宴
東序重深而奥祕屹&KR0008;&KR0008;以勿罔屑黶翳以懿濞魂悚
悚其驚斯心&KR1253;&KR1253;而發悸于是詳察其棟宇觀其結構
規矩應天上憲觜陬倔佹雲起嶔崟離樓三間四表八
維九隅萬楹叢倚磊砢相扶浮柱岹嵽以星懸漂嶢&KR1160;
而枝柱飛梁偃蹇以虹指揭蘧蘧而騰湊層櫨&KR1761;垝以
岌峩曲枅要紹而環句芝栭攢羅以戢孴枝牚杈枒而
斜據傍夭嶠以横出互黝糾而搏負下岪蔚以璀錯上
崎嶬而重注摙獵鱗集支離分赴縱横駱驛各有所趣
爾乃懸棟結阿天窗綺疏圓淵方井反植荷蕖發秀吐
榮菡萏披敷綠房紫菂窋䆛垂珠雲楶藻梲龍桷彫鏤
飛禽走獸因木生姿奔虎攫拏以梁倚仡奮亹而軒鬐
虬龍騰驤以蜿蟺頷若動而躨跜朱鳥舒翼以峙衡騰
蛇蟉虬而遶榱白鹿孑蜺于欂櫨蟠螭宛轉而承楣狡
兔跧伏于柎側猨狖攀椽而相追玄熊蚺䗊以齗齗却
負戴而蹲跠齊首目以瞪眄徒眽眽而狋狋
魏何晏景福殿賦爾乃豐層覆之耽耽建高基之堂堂
羅疎柱之汨越肅邸鄂之鏘鏘飛櫩翼以軒翥反宇䡾
以高驤流羽毛之葳蕤垂環玭之琳瑯參旗九旒從風
飄揚皓皓旰旰丹彩煌煌故其華表則鎬鎬鑠鑠赫奕
章灼若日月之麗天也其奥祕則翳蔽曖昧髣髴退概
若幽星之纚連也既櫛比而攢集又宏璉以豐敞兼包
博落不常一象遠而望之若摛朱霞而耀天文迫而察
之若仰崇山而戴垂雲嗟瓌瑋以壯麗紛彧彧其難分
此其大較也若乃高甍崔嵬飛宇承霓緜蠻黮䨴隨雲
融泄鳥企山峙若翔若滯峨峨嶫嶫罔識所屆雖離朱
之至精猶眩矅而不能昭晰也于是蘭栭積重窶數
矩設㰇櫨各落以相承欒栱夭蟜而交結金楹齊列玉
舄承䟦青瑣銀鋪是為閨闥雙枚既脩重桴乃飾㮰梠
緣邊周流四極侯衛之班藩服之職溫房承其東序凉
室處其西偏開建陽則朱炎豔啓金光則清風臻故冬
不凄寒夏無炎燀鈞調中適可以永年
魏韋誕景福殿賦瞻大厦之穹崇結層構而高驤修
棟迪以虹指飛甍竦而鳳翔榱桷駢逼以星羅軒檻曼
延而悠長伏應龍于反宇乘流蘇以飄揚于是周覽升
降流目評觀叢楹負極飛檻承&KR2013;桁梧綺錯楶梲鱗攢
芙蓉側植藻井懸川望舒凉室羲和温房玄冬則煖炎
夏則凉總寒暑于區宇制天地之隂陽又有外城金狄
詭貌殊姿列于應門肅有容威若乃離殿別館粲如列
星安昌延休清宴永寧美百號之特居嘉休祥之令名
步雕輦以逍遥時容與于蘭庭
北齊邢子才新宫賦擬二儀而構路寢法三山而起
翼室何大厦之耽耽而斯干之秩秩豈西京之足偉故
東都之所匹爾其狀也則瓌譎屈奇瀾漫陸離嵳峩崔
嵬巉巖參差若密雲之乍舉似鵬翼之中垂布菱華之
與蓮蔕咸反植而倒施若承露而將轉似含風而欲披
土成黼黻木化蛟螭布紅紫之融泄間朱黃之赫曦獸
狂顧而猶動鳥將鶱而中疲木神水怪海若山祗千變
萬化殊形異宜隂梁北注陽馬南施百楹列倚千櫨代
支或據險而形固或居安而勢危
唐梁洽晴望長春宫賦倚萬楹以磊柯洞千門而陸離
玲瓏玉樹則偏澄霽色連騫繡檻則却映斜曦
樊鑄明光殿粉壁賦守靜含虛上以隣貞明于千年
之主保純不汚下以範恬淡于萬國之臣煥北極而開
瓊室激南風而生玉塵月桂低檐失蟾暉于午夜御柳
垂砌惹絮色于三春則知粉壁之道齊乎玄造達上下
而明明通晝夜之杲杲日仄之後慰天勤而暝遲夙興
之時副聖恩而曙早可使楚客具瞻羞持練而稱獻
荆人仰止恥懷寶而來朝豈止光動玉戸氣射金屋秋
露懷慙冬霜自伏蛾眉夜侍意瑶臺之已升玉顔曉臨
若瑞雲之相逐而已哉
高蓋花萼樓賦然後層軒四敞聖情周顧遥窺函谷
之雲近識昆池之樹綠野初霽分渭北之川原青門洞
開覧山東之貢賦亦以崇友悌之德勸農桑之務豈止
唯臨鄠杜之郊空指邯鄲之路而已哉壯麗難匹光
華匪一馮禁掖以孤明隱垂楊而半出
王諲花萼樓賦横邐迤而十丈上崚嶒而三休仰接
天漢俯瞰皇州百鄽之所廻合九逵之所夷猶總萬象
之多少極二曜之環周為棟宇之殊觀實崇高之寡仇
浮欄鬱律而却偃飛甍參差而前注連磴道而内屬
曳軒窗之横騖龍獸撫柱而相驚虹蜺亘薄而齊布塗
椒蘭以為馥銜明月而為炷牓題仲將之手頌登文考
之賦
張甫花萼樓賦維梓維匠爰謀爰度建彩旗規層閣
欒櫨拱翼以攢鬭枝掌杈牙而相搏凌兢雲垂嶪岌星
錯風恬氣隱雨霽煙廓中坐平望數香街之往來馮檻
下觀盡天京之郊郭厲丹鳳凌白鶴浮網玲瓏流光灼
爍隂移翠伏影碧潭之清泠日上金題照錦林之花萼
李濯廣達樓賦材露桐栢階駢碔砆應龍蜿蟺以驤
宇猛獸贔屭以乘桴明璫藻耀于懸井朱鳥鶱翻於薄
櫨旋題景曜銀牓霞鋪反麗譙而崛起疊井幹以相扶
月透榱璧星懸網珠莫不功侔造化妙盡洪纖雉堞相
望而闇連宫闕門闈廣達而俯接閭閻德陽傍倚少室
前瞻散春光于玉戸擁佳氣于珠簾桂棟連雲巢儀彩
鳳蓂枝擢秀影伴初蟾
李華含元殿賦命徵般石之匠下荆揚之材操斧執
斤者萬人涉磧礫而登崔嵬擇一幹于千木規大壯于
喬枚聲坎坎于青雲若神踣而顛摧勢動連崖拉風碎
雷倒勁梢于窮谷斬巨柢于昭回時也山祗效靈波神
作氣為桴為栰羽疊鱗萃朝沈江漢夕出河渭雲奔山
横井構(一作交積)于作宫之地星鎚電交于萬堵霜鋸冰
解于千尋擁材為山攢杵如林乃占日月之吉以成帝
室雄梁勁于中極榱桷戢以礱密析姑繇以為楹隳喬
山以為礩飛重簷以切霞烱素壁以留日神標峻樀鬼
疊曾楣高卑迭作尋尺相持木從繩而後正棟操宇而
不危陛瑩冰級瓦敷鱗差蕩晶景而升降歘睒眥以交
輝聳大厦之奇傑勢將頓而復飛深闈秘殿曼宇疎
楹瑞木交蔭玄墀砥平鮮風歴廡凌霰飄英至若時
雨膏田九農恞(音夷悅也)暢雲歸山穴儵以昭曠白日麗于
宫隅渾晶光而益壯于是風師斂威纖埃不升穎絶搖
芒葉無翻稜自中徂外鏡洗川澄弦直閭閈井畫溝塍
靡迆秦山陂陀漢陵知稼穡之艱難見皇王之廢興及
乎玄冥戒寒海神飛雪瑶城粉野琪樹森列玉宇璇階
雲門露闕天華爽霽朗日朝徹赤旌降庭朱柱艷月仰
白帝而金精開披河宫而銀燭發
陳張正見重陽殿成金石會竟上詩周王興路寢漢后
式甘泉共知崇壯麗迢遞與雲連抗殿疏龍首峻陛激
天泉東西跨函谷左右矚伊瀍百常飛觀竦三休複道
懸拱烏遥造日攑虬遠架煙雲棟疑飛雨風窗似望仙
玉女臨方鏡金璫映彩椽梅梁横發蘂玉井倒披蓮榮
光開御宿佳氣屬祈年霜鴈排空斷寒花映日鮮負扆
憑宵極台司列象躔登臺諠大厦御氣響鈞天北斗承
三獻南風入五絃鸞歌鳷鵲右獸舞射熊前翔鶤仰不
見鷰雀徒聯翩
江總臨芳殿侍宴詩鍾箭且徘徊皇堂薦羽杯橋平
疑水落石迥見山開林前暝色靜花處近香來西嵫傷
撫夕北閣濫游陪
唐蘇頲奉和春日幸望春宫詩東望望春春可憐更逢
晴日柳含煙宫中下見南山盡城上平臨北斗懸細草
偏承廻輦處輕花故落捧觴前宸遊對此歡無極鳥弄
歌聲入管絃
又馬懷素詩綵仗琱輿俯碧潯行春御氣發皇心搖
風細柳縈馳道映日輕花出禁林通野園林開帟幕連
堤草樹狎衣簪謬參西掖霑堯酒願沐南薰解舜琴
又李適詩玉輦金輿天上來花園四望錦屛開輕絲
半拂朱門柳細纈全披畫閣梅舞蝶飛行飄御席鸎歌
度曲繞仙杯聖詞今日光輝滿漢主秋風莫道才
又沈佺期詩芳郊綠野散春晴複道離宫烟草生楊
柳千條花欲綻蒲萄百丈蔓初縈林香酒氣元相入鳥
囀歌聲各自成定是風光牽宿醉來晨復得幸昆明
蘇頲奉和聖製至長春宫登樓觀稼穡詩帝迹奚其
遠皇符之所崇敬時堯務作盡力禹稱功赫赫惟元后
經營自左馮變蕪秔稻實流惡水泉通國阜猶前豹人
疲詎昔熊黃圖廵沃野清次入離宫是閱京坻富仍觀
都邑雄憑軒一何綺積溜寫晴空禮節家安外和平俗
在中見龍垂渭北辭鴈指河東睿思方居鎬宸遊若飲
豐寧夸子雲從秪為獵扶風
李憕奉和御製從蓬萊宫向興慶閣道中詩别館春
還淑氣催三宫路轉鳳凰臺雲飛北闕輕隂散雨歇南
山積翠來御柳遥隨天仗發林花不待曉風開已知聖
澤深無限更喜年芳入睿才
盧綸蚤秋望華清宫中樹成詠詩可憐雲木叢滿禁
碧濛濛色潤虛泉近隂清輦路通玉壇標八桂金井識
雙桐交映凝寒露相和起夜風數枝盤石上幾葉落雲
中燕拂宜秋霽蟬鳴覺晝空翠屛更隱見珠綴共玲瓏
雲雨生成早樵蘇禁令雄野藤高助綠仙果迥呈紅惆
悵繚垣暮兹山聞暗蛩
王維勅借岐王九成宫避暑之作應教詩帝子遠辭
丹鳳闕天書遥借翠微宫隔窗雲霧生衣上捲幔山泉
入鏡中林下水聲喧笑語巖間樹色隱房櫳仙家未必
能勝此何事吹笙向碧空
又和太常韋主簿五郎温湯寓目詩漢主離宫接露
臺秦川一半夕陽開青山盡是朱旗繞碧澗翻從玉殿
來新豐樹裏行人度小苑城邊獵騎廻聞道甘泉能獻
賦懸知獨有子雲才
王建上陽宫詩上陽花木不曾秋洛水穿宫處處流
畫閣紅樓宫女笑玉簫金管路人愁幔城入澗橙花發
玉輦登山桂葉稠曾讀列仙王母𫝊九天未勝此中遊
司空曙長安晩望寄程補闕詩迢遞山河擁帝京參
差宫殿接雲平風吹曉漏經長樂柳帶晴烟出禁城天
淨笙歌臨路奏日高車馬隔塵行獨有淺才甘未達多
慙名在魯諸生
錢起闕下贈閻舍人詩二月黃鸝飛上林春城紫禁
晩隂隂長樂鐘聲花外盡龍池柳色雨中深陽和不散
窮途恨霄漢長懸捧日心獻賦十年猶未遇羞將白髮
對華簪
戴叔倫長安早春贈萬評事詩春風歸戚里曉日上
花枝清管新鶯發重門細柳垂經過千騎客調笑五陵
兒何事靈臺客狂歌自不知
杜牧華清宫詩繡嶺明珠殿層巒下繚牆仰窺雕檻
影猶想赭袍光昔帝登封後中原自古強一千年際會
三萬里農桑几席延堯舜軒墀立禹湯雷霆驅號令星
斗煥文章釣築乘時用芝蘭在處芳北扉閒木索南面
富循良至道思玄圃平居厭未央鈎陳裹巖谷文陛壓
青蒼歌吹千秋節樓臺八月凉神仙高縹緲環珮碎釘
鐺泉暖涵窗鏡雲嬌惹粉囊嫩嵐滋翠葆清渭照紅粧
帖泰生靈壽歡娛歲序長月聞仙曲調霓作舞衣裳雨
露偏金穴乾坤入醉鄉玩兵師漢武廻首倒干將鯨鬛
掀東海胡牙揭上陽喧呼馬嵬血零落羽林槍傾國留
無路還魂怨有香蜀峰横慘淡秦樹遠微茫鼎重山難
轉天扶業更昌望賢餘父老花萼舊池塘往事人難問
幽襟淚獨傷碧簷斜送日殷葉半凋霜迸水傾瑶砌疎
風罅玉房塵埃羯鼔索片段荔枝筐鳥啄摧寒木蝸涎
蠧畫梁孤烟知客恨遥起泰陵傍
溫庭筠過華清宫詩憶昔開元日承平事勝遊貴妃
專寵幸天子富春秋月白霓裳殿風乾羯鼔樓鬭雞花
蔽膝騎馬玉搔頭繡轂千門妓金鞍萬戸侯薄雲欺雀
扇輕雪犯貂裘過客聞韶濩居人識冕旒氣和春不覺
烟煖霽難收澁浪和瓊甃晴陽上綵斿卷衣輕髩懶窺
鏡淡蛾羞屏掩芙蓉帳簾搴瑇瑁鈎重曈分渭曲纖手
指神州御案迷萱草天袍妬石榴深巖蔵浴鳳鮮隰媚
潛虬不料邯鄲蝨俄成即墨牛劒鋒揮太皥旗焰拂蚩
尤内嬖陪行在孤臣預坐籌瑤簪遺翡翠霜仗駐驊騮
艷笑雙飛斷香魂一哭休早梅悲蜀道高樹隔昭丘朱
閣重霄近蒼崖萬古秋至今湯殿水嗚咽縣前流
(闕)華清宫和杜舍人詩五十年天子離宫仰峻
牆登封時正泰御宇日何長上位先名實中興事憲章
起戎輕甲胄餘地復河湟道帝玄元祖儒封孔子王因
緣百司署聚會一人觴渭水波搖綠秦郊草半黃馬馴
金勒細鷹健玉鈴鏘下箭朱弓滿鳴鞭皓腕攘畋思獲
吕望諫秪避周昌兔跡貪前逐梟心不早防幾添鸚鵡
酌先賜荔枝嘗月鎖千門靜風吹一笛凉細音搖羽珮
輕步宛霓裳韜晦基潛結昇平意遽忘衣冠逃大虜鼙
鼓動漁陽外戚心殊迫中途事可量血埋妃子艷刃斷
祿兒腸近侍烟塵隔前蹤輦路荒益知迷寵佞遺恨喪
賢良北闕尊明主南宫遜上皇禁清餘鳳吹池冷睡龍
光祝壽山猶在流年水共傷杜鵑魂厭蜀蝴蝶夢悲莊
雀卵遺雕栱蟲絲罥畫梁紫苔侵壁潤紅樹閉門芳守
吏齊鴛瓦耕民得翠璫登年昔酺樂講武舊兵場暮草
深巖翠幽花墜徑香不堪垂白叟行折御溝楊
章孝標古行宫詩瓦烟疎冷古行宫寂寞朱門反鎖
空殘粉水銀流砌下墮環秋月落泥中鸎𫝊舊語嬌春
日花學嚴粧妬曉風天子時清不廵幸祗應鸞鳳集梧
桐
李商隠陳後宫詩(二首)茂苑城如晝閶門瓦欲流還依
水光殿更起月華樓侵夜鸞開境迎冬雉獻裘從臣皆半
醉天子正無愁漢武開新苑龍舟燕幸頻渚蓮參法
駕沙鳥犯勾陳夀獻金莖露歌翻玉樹塵夜來江令醉
别詔宿臨春
又隋宫詩紫泉宫殿鎖烟霞欲取蕪城作帝家玉璽
不緣歸日角錦帆應是到天涯于今腐草無螢火終古
垂楊有暮鴉地下若逢陳後主豈宜重問後庭花
又楚宫詩複壁交青瑣重簾掛紫繩如何一柱觀不
礙九枝燈扇薄常窺月釵斜只鏤冰歌成猶未唱秦火
入夷陵
晉張協七命蘭宫秘宇彫堂綺櫳雲屏爛汗瓊壁青葱
應門八襲旋臺九重表以百常之闕圜以萬雉之墉爾
乃嶢榭迎風秀出中天翠觀岑青彫閣霞連長翼臨雲
飛陛陵山望玉繩而結極承倒景而開軒赬素炳煥枌
栱嵯峨隂虬負檐陽馬承阿錯以瓊英鏤以金華方疏
含秀圓井吐葩重殿疊起交綺對榥幽堂晝密明室夜
朗
梁沈約為柳兗州世隆上舊宫表舊宫蘊靈千古合
祥百代萬祗相祉八神警室事超齊甸義邁譙宫故能
屬輦道于天階命帝闕于霄路宜樹闕疏壤寫極上穹
克播徽塵永光盛烈
王筠上太極殿表繡栭鏤檻延耀光輝虬柱虹梁
杳冥烟霧
唐王勃九成宫頌序帝機無朕道洽則時雝靈化不
言功成則道顯伏惟陛下體元纂極模神建墬棟梁一
氣庭階六合松軒夜警杳冥姑射之心茅殿晨凝寥廓
峒山之駕臣霑風太上庇影華胥仰衢室而無階候襄
城而有地雖望卑平叔空勒景福之詞而文謝子雲願
竭甘泉之思謹憑天造輙上九成宫頌二十四章攀紫
墀而絶望呌丹闕而累息
又乾元殿頌序鵬霄上廓瓊都開紫帝之庭鼇紀下
清珍野闢黃靈之館兼山配極照鸞闕于霞標洊水涵
元湛驪宫于霧壑斯則神徵語怪功潛鳥跡之初理涉
非經道昧鶉居之始授鳳書而稽碧落仙構罕存按龜
籙而質黃圖金模間起粤若風移處闇增巢恢火運之
機業拒嚮明上棟括河圖之奥三階布政詠匪日于靈
臺百堵陳詩頌斯干于考室亦有黃軒瞰月樵門頽九
洛之功璿闥排烟牧野構三河之酷御燕臺而臨北極
缺王度于祈招列雲閣而拒南山隕皇謨于軹道然則
卑宫喪禮采椽輕四海之尊豐屋延災柏梁非萬乘之
有雖因時立事奢儉殊流而弘道在人興亡迭運靈光
末造不窺九室之榮景福宏規猶擁三方之釁聞風舊
史逮曹馬而無譏觀跡故墟歴周隋而未得由是三
靈物覩扣蘭禁而棲誠九服子來詠蒿宫而騁力去奢
去甚不矜黃屋之隆匪樸匪雕方順丹墀之請宸規相
宅考周舊于靈都睿覽思和獲秦餘于正殿羣臣列陛
奏蕭相之遺模天子臨軒採荀卿之故事炎州八桂簉
仙栱于林衡層(一作岱)畎五松委靈材于梓匠衢宫記
範萬機抗九戸之尊海孽移琛千欒省十家之費飛廉
卷藹徹烟極而浮甍屏翳收津劃星墟而置𣙗瑶階百
雉光懸寶露之壇瓊壁萬尋影綷崇霞之閣拖虹梁而
四注星漢虧于上榮疊雲棟而三休寒暑隔于中霤雕
楣鶴企沓勢分規繡桷虬奔殊形别起圓璫布藻罄羽
璧于狼泉方鏡披蓮孕明璣于蜃浦芝樓對幄重𫝊五
日之風芸閣列錢彩鍛三旬之霧文疏罩迥隂兔息肩
于綺寮翠幌籠霄陽烏鎩翼于珠網豐隆按節下複橑
而司階列缺施鞭低叢楹而假道溫房佇幸煦芳景于
佳辰凉室乘閒凛徂飇于火序金鋪夕照若帝圃之輝
瓊英寶綴晨懸類阿房之聚銀燭烟丘碧桂翊珉陛而
披香雨岫赬筠夾璿流而颺影九衢翻翠雜仙卉于中
逵四照霏紅間靈葩于右墄神禽率舞光浮肆夏之軒
瑞鳥相鳴響叶鈞天之樂鈎陳宿列儼雙碣于丹霄綺
繳霞周闢千門于紫露
漢王褒甘泉宫頌徑落莫以差錯編玳瑁之文㮰鏤
螭龍以造牖採雲氣以為楣神星羅于題鄂虹蜺往往
而繞榱
唐王勃九成宫頌雖南纏統序北室開榮凛勁氣于
叢楹起凄風于洞穴踆烏失轡出澗戸而無光金兔低
輪下山扉而變色隂庭徂夏祝融無竊據之因邃屋乘
春顓頊定忘歸之策飛廉扣響赴北闕而神寒屛翳收
津跼南端而股戰蒼蒼八桂白露為霜落落千松玄隂
昧景金人列陛來危砌而思裘玉女窺窗伏層巒而請
纊陽秋代駕不凋仙圃之華天地為爐未解幽陵之凍
陳徐陵太極殿銘法氐象亢王者之位以尊左平右
墄天子之堂為貴嵯峨容與若漢水之僊槎搖蕩波
濤似新亭之龍刹孤拔靈山允彰天貺植綠芰而動
微風舒丹蓮而制流火甘泉遠望觀正殿之崢嶸函谷
遥看美皇都之佳麗信可以齊三光而示宇宙會萬國
而朝諸侯
唐裴素重修漢未央宫記嘗因勝日聖思閒遊倦大
厦之講習想鮮原之游衍乃命法駕備宫馭細草迎輦
神飇引衣超然肆行造適自得于是命工度材審曲
面勢裁成法度以就斯宫攢櫨栱密玉石碧瓦龍錯層
軒鳥跂崇墉粉靜璇題月照舒廊四注以雲委隆臺分
據而山屹蟠虬蜿蜒鱗動梠桷蹲獸却騁姿雄欄檻宏
袤乎豁達跨臨乎涇渭綠竹凝遠繁松藹深奇樹流光
丹墀㢠繞于是闢戲馬之廣場開遠目之閒館天地景
新山川勢重廻太華之秀氣列終南之翠屛九嵕&KR1005;&KR1625;
而固護八水分流以縈帶而又揚太液之波繚周帝之
垣原隰成文丹素含華翼樓杳以分張雄虹直而中跱
神機一發廓若懸㝢祥烟瑞彩鬱鬱葱葱瞻廻途(一作遠)
以下濟撫璇璣而高視見秦川風物漢原邐迤感前王
興廢知稼穡艱難吾君用此鏡是非閱思慮豈獨資耳
目縱游玩也
居處部(門闕)
魏繁欽建章鳳闕賦築雙鳳之重闕表大路以遐通上
規圜以穹隆下矩折而繩直長楹森以駢停修桷揭以
舒翼象玄圃之層樓肖華蓋之麗天當蒸暑之炎赫步
北楹而周旋鷦鵬振而不及豈歸雁之能翔抗神鳳以
甄甍似虞廷之鏘鏘櫨六翮以撫跱俟高風之清凉華
鐘金獸列在南廷嘉樹蓊薆奇鳥哀鳴臺榭臨池萬種
千名周櫩輦道屈繞紆縈
梁陸倕石闕銘象闕之制其來已遠春秋設舊章之教
經禮垂布憲之文戴記顯游觀之言周史書樹闕之夢
北荒明月西極流精海岳黃金河庭紫貝蒼龍玄武之
制銅爵鐵鳳之工或以聽窮省冤或以布治懸法或以表
正王居或以光崇帝里晉氏浸弱宋歷威夷禮經舊典
寂寥無記鴻規盛烈湮沒罕稱乃假天闕于牛頭託遠
圖于博望有欺耳目無補憲章乃命審曲直之官選明
中之士陳圭置臬瞻星揆地興復表門草創華闕于是
歲次天紀月旅太蔟皇帝御天下之七載也構兹盛
則興此崇麗方且趨以表敬觀而知法物覩雙碣之容
民識百重之典作範垂訓赫矣壯乎爰命下臣式銘磐
石其辭曰惟帝建國正位辨方周營洛涘漢啟岐梁
居因業盛文以化光爰有象闕是惟舊章青蓋南洎黃
旗東指懸法無聞蔵書弗紀大人造物龍德休否建此
百常興兹雙起偉哉偃蹇壯矣巍巍旁映重疊上連翠
微布教方顯浹日初輝懸書有附委篋知歸鬱崫重軒
穹隆反宇形聳飛棟勢超浮柱色法上圓制模下矩周
望原隰俛臨烟雨前賓四會却背九房北通二轍南湊
五方暑來寒往地久天長神哉華觀永配無疆
魏温子昇閶闔門上梁祝文大君有命高門啟扉良辰
是簡穆卜無違雕梁乃架綺翼斯飛八龍杳杳九重巍
巍居宸納祐就日垂衣一人有慶四海攸歸
居處部(佛寺)
陳江總遊棲霞寺言志詩靜心抱冰雪暮齒逼桑榆
太息波川迅悲哉人世拘歲華皆採穫冬晩共嚴枯濯
流濟八水開襟入四衢兹山靈妙合當與天地俱石瀨
乍深淺烟崖遞有無缺碑横古隧盤木卧荒塗行行備
履歴步步憐威紆高僧迹共遠勝地心相符樵隱各有
得丹青獨不渝遺風佇芳桂比德喻生芻寄言長往客
悽然傷鄙夫
又明慶寺詩十五詩書日六十軒冕年名山極歴覽
勝地殊留連幽崖聳絶壑洞穴瀉飛泉金河知證果石
室乃安禪市朝霑草露淮海閱桑田夜梵聞三界朝香
徹九天山階步皎月澗戶聽凉蟬永言望鍾嶺更復切
秦川
周庾信同泰寺浮圖詩岧岧陵太清照殿比東京長
影臨雙闕高層出九城拱積浮雲礙幡搖度鳥驚花飛
如始落蓮合似初生輪重對月滿鐸韻擬鸞聲畫水流
全住圖雲色半輕烟露晚猶滴珠火朝更明雖連博望
苑還接銀沙城天香下殿桂仙梵入伊笙庶同八界樂
方遣六塵情
北齊蕭慤和崔侍中從駕經山寺詩鈎陳夜驚徼河漢
曉參横遊騎騰文馬前驅轉翠旌野禽喧曙色山樹動秋
聲雲表金輪見巖端畫栱明塔疑從地涌蓋似積香成
泉高下溜急松古上枝平儀容多壯思麗藻蔚緣情自
嗤非照廡何以繼連城
唐盧照鄰石鏡寺詩古墓芙蓉塔明神松柏烟鸞沈仙
鏡底花沒梵輪前銖衣千古佛寶月兩重圓隱隱香臺
夜鐘聲徹九天
駱賓王和王記室從趙王春日遊陀山寺詩鳥旟陪
訪道鷲嶺洽棲真四禪明靜業三空廣勝因祥河疎疊
澗慧日皎重輪葉暗龍舟密花明鹿苑春彫談筌奥旨
妙論潄玄津雅曲終難和徒自奏巴人
沈佺期樂城白鶴寺詩碧海開龍蔵青雲起鴈堂潮
聲應法鼔雨氣濕天香樹接前山暗溪承瀑水涼無言
謫居遠清淨得空王
宋之問遊韶州廣果寺詩影殿臨丹壑香臺隱翠霞
巢飛銜象鳥砌蹋雨空花寶鐸搖初霽金池映晩沙莫
愁歸路遠門外有三車
又和九月九日登慈恩寺浮圖應制詩鳳刹侵雲半
虹旌倚日邊散花多寶塔張樂布金鈿時菊芳仙醞秋
蘭動睿篇香街稍欲晩清蹕扈歸天
又奉和幸三會寺應制詩六飛廻玉輦雙樹謁金仙
瑞鳥呈真宇神龍吐玉泉淨心遥證果睿想獨超禪塔
湧香花地山圍日月天梵音迎漏徹空樂倚雲懸今日
登仁壽長看法鏡圓
李嶠奉和幸大薦福寺詩鴈沼開香域鸚林降綵旃
還窺圖鳳宇更坐躍龍川桂嶼朝羣辟蘭宫列四禪半
空銀閣斷分砌寶繩連甘雨申譙澤慈雲動沛篇獨慚
賢作礪空喜福成田(寺即中宗舊宅)
又宋之問詩香刹中天起宸遊滿路輝乘龍太子去
駕象法王歸殿飾金人影窗搖玉女扉稍迷新草木遍
識舊庭闈水入禪心定雲從寶思飛欲知皇劫遠初服
六銖衣
又鄭愔詩舊邸三乘闢佳辰萬騎留蘭圖承葉偈芝
蓋拂花樓圖會人王法宫還天帝遊紫雲成寶界白水
作襌流雁塔昌基遠鸚林睿草抽欣承大風曲竊預小
童謳
宋之問遊法華寺詩(二首)薄遊京都日遥羡稽山名分
刺江海郡朅來徵素情松路洗心眷象筵敷念誠薄雲界
青嶂暾日鶱朱甍苔澗深不測竹房閒且清感真六象
見垂兆二烏鳴古今信靈跡中州莫與京林巘永棲業
豈伊在一生浮悟雖已久事試去來成觀念幸相續庶
幾最後明高岫擬耆闍真乘飲妙車空中結樓殿意
表出雲霞後果纏三足前因感六牙宴林薰寶樹水漏
溜金沙寒谷梅猶淺溫庭橘未華臺香紅藥亂塔影綠
篁遮果漸輪王族緣超梵帝家晨行蹋忍草夜誦得靈
花江郡將何匹天都亦未加朝來泛舟所應是逐僊查
又遊雲門寺詩維舟探靜域作禮事尊經投跡一蕭
散為心自杳冥龕交大禹穴樓倚少微星沓嶂圍蘭若
廻溪抱竹庭覺花塗砌白甘露洗山青鴈塔鶱金地虹
橋轉翠屏人天宵見影神鬼晝潛形理勝常虚寂緣空
自感靈入禪從鴿繞說法有龍聽劫累終期滅塵躬豈
暫寧搖搖不安寐待月詠嵓扃
張說清遠江峽山寺詩流落經荒外逍遥此梵宫雲
峰吐日月石壁淡烟虹寶塔靈仙湧懸龕造化功天香
涵竹氣虛唄引松風簷牖飛花滿廊階激水通猿鳴知
谷靜魚戲見江空靜默將何貴所貴心鏡同
王維遊化感寺詩翡翠香烟合琉璃寶地平龍宫連
棟宇虎穴傍簷楹谷靜唯松響山深無鳥聲瓊峰當戸
坼金澗透林明郢路雲端迥秦川雨外晴鴈王銜果獻
鹿女踏花行抖擻辭貧里歸依宿化城繞籬生野蕨空
館發山櫻香飯青菰米嘉蔬綠筍莖誓陪清梵末端坐
學無生
唐太宗過慈恩寺詩日宫開百仞月殿聳千尋花蓋
飛員影幡虹曳曲隂霞綺遥籠帳叢珠細網林寥廓烟
雲表超然物外心
又許敬宗奉和詩鳳閣臨金地龍旂拂寶臺雲楣將
葉並風牖送花來月宫清晚桂虹梁絢早梅梵鏡留宸
矚掞發麗天才
王縉遊悟真寺詩聞道黃金地仍依白玉田擲山移
巨石呪嶺出飛泉猛虎同三逕愁猿學四禪買香燃綠
桂乞火蹋紅蓮草色搖霞上松聲泛月邊山河窮百二
世界滿三千梵宇聊平覽王城遂渺然霸陵纔出樹渭
水欲連天遠縣分朱郭孤城起白烟望雲思聖主披霧
憶羣賢薄宦慙尸素終身擬尚玄誰言草庵客曾和柏
梁篇
孟浩然題容山主蘭若詩精舍買金地流泉繞砌廻
芰荷薰講席松柏繞香臺法雨晴飛去天花晝下來一
乘談未了歸騎夕陽催
丁仙芝和薦福寺英公新構禪堂詩上人久棄世中
道自忘筌寂照出羣有了心清衆緣所成於此地築館
開青蓮果藥羅砌下烟虹垂戸前呪中灑甘露指處流
香泉神遠日無事體清宵不眠枳開廬山法松入漢陽
禪一枕四山外虚舟常浩然
宋昱題石窟寺即魏孝文之所置詩梵宇開金地香
龕鑿鐵圍影中羣象動空裏衆靈飛簾牖籠朱旭房廊
鎖翠微瑞蓮生佛步寶樹挂天衣邀福功雖在興王代
久非誰知雲朔外更覩化胡歸
楊衡宿陟岵寺雲律師院詩像宇鬱參差寶林疎復
密中有彌天子燃燈坐虚室心證紅蓮喻跡羈青眼律
玉鑪揚翠烟金經開縹帙肆陳堅固學破我夢幻質碧
水灑塵纓凉扇當夏日宿禽詎相保迸火烟欲失願廻
戚促勞趨隅事休逸
釋無可寄題廬山二林寺詩廬岳東南秀香花惠遠
蹤名齊松嶺峻氣比沃洲濃積岫連何處幽崖越幾重
雙流湓隱隱九派棹憧憧山限東西寺林交旦暮鐘半
天傾瀑溜數郡見鑪峰巖並金繩道潭分玉像容江微
匡俗路日杲晉朝松㯶徑新苞拆梅籬故葉壅嵐光生
疊砌霞焰發高墉窗籟虚聞狖庭烟黑過龍定僧仙嶠
起逋客虎溪逢濩落垂楊戸荒凉種杏封塔留紅舍利
池吐白芙蓉畫壁披雲見禪衣對鶴縫喧經泉滴瀝沒
履草丰茸翠竇欹攀乳苔橋側杖笻探奇盈夢想搜峭
滌心胸冥奥終難盡登臨惜未從上方薇蕨滿歸去養
乖慵
盧肇題甘露寺詩北固巖端寺佳名自上台地從京
口斷山到海門廻曙色烟中滅潮聲日下來一隅通雉
堞千仞聳樓臺林暗疑降虎江空想度杯福庭增氣象
仙磬落昭回覺路花非染流年景謾催隋宫凋綠草晉
室散黃埃西蜀波湍盡東溟日月開如登最高處應得
見蓬萊
李羣玉登蒲澗寺後二巖詩五仙騎五羊何代降兹
鄉澗有堯時韭山餘禹代糧樓臺籠海色草樹羡天香
吟嘯秋光裏浮溟興甚長
周庾信陜州弘農郡五張寺經蔵碑弘農五張寺者南
陽張元高寓居此地昔者千金之族見徙五陵大姓之
民移家六郡蓋其流也元高五子負荷遺訓離經辨志
並是成名入室生光咸能顯德加以尊承慧業敬受法
門兄弟同居共捨為寺伽藍肇建即以五張為名是知
城居趙信仍名趙信之城殿入蕭何即號蕭何之殿加
以象馬無恡衣裘是捨春園柳路變入禪林蠶月桑津
迴成定水平輿雖盛豈可獨擅二龍扶風最良不得專
稱五馬法水津梁得無砥柱之難香山轍迹非復終
南之險
唐王勃益州緜竹縣武都山淨惠寺碑燭龍韜景避
堯日于幽都雲鵬斂翼候虞風于晏海爰經寳地大
啟祥宫撫香象而高視鳴法螺而再唱龍垣淨土連帝
道而重光鶴苑崇基脫皇居而首出况乎山積舊壤下
鎮偏隅天帝遺墟上干躔次王舍城之宫闕白玉猶存
給孤獨之園林黃金尚在法物由其大備盛德所以相
尋株兵奉天蔵之圖泉女獻山祗之籍離亭合榭因岸
谷之高低疊觀連房就岡巒之曲直丹崖反照畫栱相
臨綠嶂斜烟雕簾間出豐隆曉震次復霤而棲遑列缺
晨奔望崇軒而愕眙千香寶樹自起風烟九乳仙鐘獨
鳴霜雪銀龕佛影遥承鴈塔之花石壁經文下映龍宫
之業虹生北澗即掛新幡鳳下東岑還棲舊刹若乃尋
曲&KR1293;歴崇隈周行數里直上千仞蒼松蓄吹臨絶徑而
疏寒黛篠防烟繞廻疆而結蔭春巖橘柚影入山堂秋
壑芙蓉光浮水殿亦有山童採葛入丹竇而忘歸野老
紆花向青溪而不返山神獻果送出菴園天女持花來
遊淨國實杳冥之秘訣託幽深之逸境豈直淮南桂樹
暫得仙家江左桃源終迷故老而已武都仙鎮靈墟
奥域邑動香城山開淨國澗流百道峰雲五色谷暗藤
斜山高樹逼千楣鶴列萬栱星懸分林構趾接磴開㕓
臨階竹樹遶棟風烟龕前怪石塔下秋泉綠崖疏逕青
岑拒室霧道相縈烟房互出葉濃磎淨花深嶂密鳥度
難尋猨驚易失簷分石竇地絡金沙丹丘抗月碧洞棲
霞松開野路桂列仙家仙鑪柏葉寶座蓮花砌因巖曲
橋隨峰返果出天厨香來仙苑玉鑄啟曙金鐺照晩谷
思鐘張山悲鐸遠閭閻踐勝銅墨高情聲飛别邑望動
專城懸金道肆刻石山楹千載之後于嗟令名
又益州德陽縣善寂寺碑爾其碧雞仙宇分絶障于
金堤石兔遥源控長江于玉峽封畿四會龍坰舍衛之壇
里閈三分鹿野經行之地洎蒼鵝上擊銅馬交馳祗園
興版蕩之悲沙界積淪胥之痛火炎崑岳高臺與鴈塔
俱平水浸天街曲岸與猴池共盡于是林衡授矩周
官詮揆日之工梓匠揮斤荆客練成風之巧重楹畫栱
坐出天霄複樹文閨俛臨電宇琱楣鶴翥洩珠網于
星津繡桷蚪伸吐璿璫于月徑綠房丹瑣彩綴晴霞紫
閣青疏光含薄霧春風瓊樹香飄席上之蘭秋水銀塘
影數軒中之芰晨光轉卉翻寶宇之龍花溽露低枝蕩
真文于貝葉由是岷英蜀秀攀講序以雲趨帶鷰裙
鸞仰齊庭而霧合貪機火阻淨施旁流綺羅分解珮之
因軒蓋得捐金之所靈妃翳日捨翠幄于香筵仙客停
雲落霓裳于寶地
又梓州通泉縣惠普寺碑重欒複棟霧緝霞張繡桷
琱楣鸞伸鶴跂珍臺控景羲和紆練轡之因綺榭裁氛
屏翳得停鑣之所連甍積翠交玉鎖于星衢洞戸流丹
綴金鋪于月竇垂珠網露傍傾漢浦之琛列鐸吟飇上
合鈞天之樂清露花徑飛泉葉戸磵綠苔秋山蒼樹
古
又梓州郪縣兜率寺浮圖碑巖花落沼近拂天衣澗
葉低隂斜籠寶座宵汀鶴警乘鼔吹而齊鳴曉峽猿清
挾霜鐘而赴節若乃廵碧磴歴崇階瑣窗澄綵瓊鋪洞
照神姿滿月疑臨石鏡之峰衆馥揚烟似登香爐之岳
信可下清人境上配天都為勝地之先鳴執名山之右
契者也龍蟠萬栱策屛翳而高驤鶴矯千楣冠扶搖
而獨運熏詹藹藹雲將反覆于櫺軒洞宇寥寥風伯栖
遑于戸牖仙娥去月旅方鏡而忘歸寶婺辭星攀圓璫
而未返玄甍湛䨴若鵬飛而戾九天丹楹聯鶱如鳳翔
之據千仞每至韶光照野爽靄晴遥列郊墟于四野開
雲氣于千里風恬雨霽烟霧藻天地之容野曠川明光
景挾江山之助則有琱簾綉軸排淨域而停輪寶騎銀
鞍指珍臺而聳轡于是披岫幌抵巖扄攀翠椱而三休
步玄梁而十憩廊軒外敞淑氣長延隂室中開鮮飇自
激俯環瀛而極野積蘇非遠出雲漢而高踐靈槎可記
真福地之殊觀香城之巨麗者乎
張文成滄州弓高縣實性寺釋迦像碑芟毒樹而建
祗園拔邪山而開福地平原控趙渤海臨齊上衡畢昴
之星下瞰衡漳之地浦稱駿瀆馬頰太史之遺蹤地號
弓高龍頟將軍之舊業爰于此地廻構乾堂興八會之
香臺闢三休之妙觀龔遂解繩之邑寶線爭長(一作將)曹
丕沈李之郊天花競落螺宫映水枕藕關于黃河魚梵
吟風接蜃樓于滄海實栖真之秘宅為毓善之神區者
哉蓬萊之水三尺孤標碣館之前扶桑之日再中獨
立金臺之上俾夫天銷劫石瓊文寫而無窮地入微塵
寶字書而不滅
李嶠宣州大雲寺碑星榆月桂汎河鼔之天津露柏
霜松出巴陵之地道山祗則讓夫荑境海若則輸其珍
蔵精衛銜石遇神營而中留靈蛇吐珠屬良緣而改獻
内則香殿崛起若朱鳥舒翼冠南海之鵬雲前則涌
塔化成若皇媧振鱗立東維之鼇柱翕赩璀璨帶璧而
垂珠窈窕森沈蔵烟而吐霧瓊林幽其妙境珍衛嚴其
象設五通羅漢夾奉金山八部龍王分司玉砌窮壯麗
于天巧擬威神于帝室故能使外道摧伏異方歸向四
倒八謬瞻柰苑而心廻五蓋六纏經竹園而累盡
岑勛西京千福寺多寳佛塔感應碑爾其為狀也則
岳聳蓮披雲垂蓋偃下歘崛以踊地上亭盈而媚空中
晻晻其靜深旁赫赫以弘敞礝磩承陛琅玕綷檻玉瑱
居楹銀黃拂戸重簷疊于畫栱反宇環其璧璫坤靈贔
屭以負砌天祗儼雅而翔戸肩架鷙鳥肘擐修蛇冠盤
巨龍帽抱猛獸勃如戰色有奭其容窮繪事之筆精選
朝英之偈贊若乃開扄鐍窺祕奥二尊分座疑對鷲山
千佛發題若觀龍蔵金碧晃耀環珮葳蕤
李邕五臺山清涼寺碑其山也左溟渤右孟津恒岳
揭其前隂山屋其後五峯對聳四望崇崇蓄隂陽之神
秀含造化之奇特每至丹霄出日俯拍雲霞清漢無波
下看星月可以侔鷲嶺可以闢蓮宫寒暑隔閡于簷楣
雷風擊薄于軒牖星樓月殿憑林跨谷香窟花堂枕峯
臥嶺尊顔有睟像設無聲觀之者發惠而興敬居之者
應如而合道天花覆地積雪交輝梵響乘虚遠山相答
珍木靈草仰施而紛榮神鐘異香降祥而聞聽凄風烈
烈詎辨冬春奔溜潺潺不知晨暮
封演魏州開元寺新建三門樓碑山不吝寶貞松大
來炎凉未再水濱如積驚和嶠之千丈恧慶氏之百車
陳會彭州九隴縣再建龍興寺碑是知摩騰建寺豈
滯有為如來葺門寧妨無著以是因復寺而破性相者
以為空寂兩忘方歸真諦性相俱在未入妙塗如是則
理乖圓對法閡影從俾迷方者盡不得出于三塗溺川
者何緣極于五衍茫茫八表盡從心猿浩浩羣生誰調
意馬因知空寂與性相同途性相與空寂易軌非性相
無以臻空寂非空寂無以見性相是知性相為空寂之
筌蹄空寂因性相而超度如是則寺不得不復道不得
不弘捨之不可猶四教之在躬為之則無何三乘之别
載
居處部(道觀)
陳隂鏗遊始興道館詩紫臺高不極青溪千仞餘壇邊
逢藥銚洞裏閱仙書庭舞經乘鶴池遊被控魚稍昏蕙
葉斂欲暝槿花疎徒教斧柯爛會自不凌虚
周弘正和庾肩吾入道士館詩石橋看舊跡虚空儼
衆仙菊潭溜餘水丹竈起寒烟桃花經作實海水屢成
田逆愁歸里閈追問斧柯年
唐王勃秋日仙遊觀贈道士詩石圖分帝宇銀牒洞靈
宫廻丹縈岫室複翠上巖櫳露濃金竈靜雲暗玉壇空
野花常捧露山葉自吹風林泉明月在詩酒故人同待
余逄石髓從爾命飛鴻
又尋道觀詩芝㕓光分野蓬闕盛規模碧壇清桂閾
丹洞肅松樞玉笈三山記金箱五岳圖蒼虬不可得空
望白雲衢
楊炯和輔先入昊天觀星瞻詩遁甲爰皇里星瞻太
一宫天門開奕奕佳氣鬱葱葱碧落三山外黃圖四海
中邑居環若水城闕抵新豐玉檻崑崙側金樞地軸東
上真朝北斗元始詠南風漢君祠五帝淮王禮八公道
書編竹簡靈藥灌梧桐草茂瓊階綠花繁寳樹紅石樓
紛似畫地鏡淼如空桑海年應積桃源路不窮黃軒若
有問三月住崆峒
李白尋雍尊師隱居詩羣峭碧摩天逍遥不記年撥
雲尋古道倚樹聽流泉花暖青牛臥松高白鶴眠語來江
色暮獨自下寒烟
孟浩然清明日宴梅道士房詩林臥愁春盡開軒覽
物華忽逢青鳥使邀我赤松家丹竈初開火仙桃正落
花童顔若可駐何惜醉流霞
劉長卿過包尊師山院詩賣藥曾相識吹簫此復聞
杏花誰是主桂樹獨留君潄玉臨丹井圍碁訪白雲道
經今為寫不慮惜鵝羣
韓翃同題仙遊觀詩仙臺下見五城樓風景凄凄宿
雨收山色遥連秦樹晚碪聲近報漢宫秋疎松影落空
壇靜細草香開小洞幽何用別尋方外去人間亦自有
丹丘
盧綸過李尊師院詩城闕望烟霞常悲仙路賒寧知
樵子徑得到葛洪家犬吠松間月人行洞裏花留詩千
載鶴送客五雲車訪世山空在觀碁日未斜不知塵俗
士誰解種胡麻
李益同蕭鍊師宿太一廟詩微月空山曙春初謁少
君落花壇上掃流水洞中聞酒引芝童奠香餘桂女焚
鶴飛將羽節遥向赤城分
李端雲陽觀寄袁稠詩花洞晩沈沈仙壇隔杏林潄
泉春谷冷𢷬藥夜窗深石上開仙酌松間對玉琴戴家
溪北住雪後去相尋
武元衡遊昊天觀詩瑶圃高秋會金閨奉詔辰朱輪
天上客白石洞中人珮響泉聲雜朝衣羽服親九重青
𤨏秘三秀紫芝新化藥秦方士餘桃漢侍臣玉笙王子
駕遼鶴令威身歎逝頽波遠緘詞麗曲春重將悽恨意
苔壁問遺塵
賈島過陽道士居詩先生修道處茅屋遠囂氛叩齒
坐明月搘頥望白雲精神含藥色衣服帶霞紋每語瀛
洲路多年别少君
許渾重遊蘇州玉芝觀詩高梧一葉下秋初迢遞重
來寄舊居月過碧窗今夜酒雨淋紅壁舊年書玉池露
冷芙蓉淺金井烟分薜荔疎從此扁舟更東去仙翁應
笑憶鱸魚
趙嘏早出洞仙觀詩露濃如水灑蒼苔洞口烟蘿密
不開殘月色低當戸後曉鐘聲迥隔山來春生藥圃芝
猶短夜醮齋壇鶴未廻愁是獨尋歸路去人間步步是
塵埃
羅隱聖真觀劉真師院詩簾下嚴君卦窗間少室峯
攝生門已盡混跡世猶逢山藪師王烈簪纓友戴顒魚
跳介象鱠飯吐葛玄蜂紫飽垂新椹黃輕墮小松塵埃
金谷路樓閣上陽鐘野鶴鳶肩寄仙書鳥爪封支牀龜
縱老取箭鶴何慵别久曾牽念閒來肯壓重尚餘青竹
在試為剪成龍
梁沈約桐柏山金庭館碑銘故仙學之秘上聖攸尊啟
玉笈之幽文貽金壇之妙訣駐景濛谷還光上枝吐吸
烟霞變煉丹液出沒無方升降自已下棲洞室上賓羣
帝覩靈岳之驟啟見滄波之屢竭望玄洲而駿驅指蓬
山而永騖芝蓋三重駕螭龍之蜿蜒雲車萬乘載旗旆
之逶迤此蓋棲靈五嶽未暨夫三清者也若夫上玄奥
遠言象斯絶金簡玉字之書玄霜絳雪之寶俗士所不
能窺學徒不敢輕慕且禁誓嚴重志業艱劬自非天禀
上才未易可擬翹心屬念晚臥晨興餐正陽于停午
念孔神于中夜將五芝而延佇飛九丹而宴息九重
嶢屼玉山璀璨日為車馬芝成宫觀虹旍拂月龍輈漸
漢萬春方華千齡始旦
周王褒靈臺館銘雲橋啟館景曜開扉明庭朝禮仙
館羽衣鷰履霄去鳬舄晨歸鍊石三轉燒丹七飛昆吾
陶鑄丹陽鋈銑畫寫龍文圖開彫篆聲隨地氣調均天
辯九宫方應萬靈稱善
梁簡文帝招真館碑夫東瀛淥水三變成田西岳靈
桃千載未子尚以星起牽牛苛首迢遞律生甲子氣數
杳冥况復上遊玉清損之又損高排金闕玄之又玄豈
言象之能筌非時節之所辨高巖鬱起帶青雲而作峰
瀑水懸流雜天河而俱灑雖日門採藥之地楚望懷椒
之歌陽反流沙之魂錦識汾陽之鼎無以喻書銘曰玉
龜二始金書八會道浹地心功浮天外故帝可小惟貞
能大德起同塵善生塞兌保物自然人符交泰掩映綠
蘿穹隆紫蓋仙冶之美此焉為最雄柱千步陽臺百丈
水均下矚山踰高掌野寂雲興禽繁山響升虹夕棲豐
雷朝上書蔵玉柙藥蘊銀筒燒鉛雜鯉折桂和葱斧柯
雖朽碎石無窮
梁元帝衡山九貞館碑簫鼔騰空烟霞相接星辰奪
采燈燭非明風牖雲梁千門萬戸樓施九柱已同瀨鄉
之地山帶五城復類玄洲之所玉版之經猶蘊金丹之
處存焉上月臺而遺愛登景雲而忘老欣欣然不知所
以而然日暉石瓦東眺靈夀之峰月蔭玉牀西瞻華蓋
之嶺竹類黃金既葳蕤而防露木似紅蓮且紛披而拂
日杯𫝊九醞隱淪之車晨至堂開四扇西楹之鐘夜響
唐盧照鄰益州至真觀主黎君碑琳堂鬱其峙起星闈
忽以環周仰&KR0772;窱以嶙峋下崢嶸以廣朗隂娥假道窺
玉女于南軒陽烏廻轡招青禽于北閣
李湜唐江州冲陽觀碑瑶林寶蕊髣髴三珠之麗邃
宇崇堂依稀七寶之飾真容式備道氣殊高少華金童
捧金(疑)鑪而入侍太清玉女捧真訣而來儀鑿沼營壇
宛在風塵之外藥堂經蔵蕭然松石之間
李觀道士劉宏山院壁記馮山建基鑿石開戸墾磽
确以植靈草撥崢嶸以樹修竹苔駮松徑風吟步虚巖
收(集作生)夏雲林散秋色
居處部(道路)
梁簡文帝長安道神臯開隴右陸海實西秦推輪抵
赤縣複道向宜春落花依度幰垂柳拂行人金張與許
史夜夜尚留賓
又梁元帝西接長楸道南望小平津飛甍臨綺翼輕
軒影畫輪雕鞍承赭汗槐路起紅塵燕姬雜趙女淹留
重上春
又庾肩吾桂宫延複道黃山開廣路遠聽平陵鐘遥
識新豐樹合殿生光彩離宫起烟霧日落歌吹還塵飛
車馬度
又陳徐陵輦道承雙闕豪雄被五都横橋象天漢法駕
應坤圖韓康賣良藥董偃鬻明珠喧喧擁車騎非但執
金吾
又梁庾肩吾洛陽道徼道臨河曲層城傍漢川金門纔出
柳銅井半含泉日起罘罳外車廻雙闕前潘生時未返
遥心從眷然
又陳江總小平臨四逹長楸聽五鐘玉節迎司隸錦車
歸濯龍絃歌聲不息環珮響相從花障蕩舟笑日映下
山逢
又唐沈佺期詩九門開洛邑雙闕對河橋白日青春道
軒裳半下朝乘羊稚子看拾翠美人嬌行樂歸恒晚香
塵撲地遥
唐歐陽詹棧道銘序立巨衡而舉追氏縋懸纑以下
梓人猿垂絶冥鳥傍危岑鑿積翠以全力梁半空於木
棚斜根玉壘旁綴青泥截斷岸以虹矯繞翠屏而龍踠
堅勁膠固雲横砥平總庸蜀之通途繞岐雍之康莊都
邑之能步山川之無脛若水决防如鴻嚮陽南之北之
踵武湯湯躋峨峨以自若臨蒼蒼而不懼
陳徐陵丹陽上庸路碑至如月離金虎泥染石牛薈蔚
朝興滂沱晩至而清蹕纔動纖羅不搖高閈將臨油雲
自闢陽烏馭日寧懼武賁之功飛雨蔽天無待期門之
蓋震維舉德非曰尚年若發居酆猶莊在漢濤如白馬
既凝廣陵之江山曰金牛用險梅湖之路專州典郡青
鳬赤馬之船皇子天孫鳴鳳飛龍之乘莫不欣斯利涉
玩此修渠乍擁節而長歌乃摐金而鳴籟斯實曠世之
奇功無疆之鴻烈者也
居處部(關梁)
唐閻伯璵函谷關賦函谷天險弘農邦鎮南據二虢北
荒三晉洞開一軌壁立千仞徑薦雙合梯苔孤峻世濁
先封道康後順遠秦塞近崤陵幽泉脉脉斷峰稜稜增
陴霧杳聚柝烟凝高卑異級坻崿相承靡届靡究不騫
不崩實隄防之樞轄為造化之緘縢
張翌潼關賦柱史老聃擁仙雲而西邁終軍童子建
使節而東行文仲不仁廢六關而興誚王元有說封一
丸而永清若用備不虞取諸繫象作邦畿之襟帶杜奸
宄之來往長墉矗兮雲屯層樓赫以霞敞登臨者有知
其地雄踰越者無漏于天網亦有孟嘗奔走長宵未曙
何白馬之不談學雞鳴而乃去
王啟武關賦縱下客之雞鳴將開莫可任公孫之馬
白欲度無由蕭條古壘豈臧文之廢來寂寞空扉似
楊僕之遺後
杜顔灞橋賦飛梁默以霞起綵柱曄其星舒九陌咸
湊三條所如
閻伯璵河橋賦却頓鐵牛駭浮川之魍魎旁飛畫鷁
驚入浪之黿鼉竹笮其維不虞于奔濤擘赫金鎖斯纜
何懼于層冰皚峨豈比夫虹能象之不可以來往鵲
能填兮不可以經過既似乎瀑布之界天台又似乎
蓬萊之横海島華柱上征殊馬援之標界石臺中聳
若鼇力之負山舟形崎嶬似火龍之飲川梁勢聯綿
疑海鵬之點翼
獨孤及古函谷關銘序天作崤函俾屏京室崇山廻
合連岡叢倚長河屈盤萬里來束崖奔嶺蹙谷扼溪鬭
崛起重險為秦東門截函夏于閫域鎖天府于戸牖外
扼八州之咽喉故百二形焉内擁六合之奥區故霸王
出焉當其中原鹿駭戰國蝟起嬴氏建瓴山東擇肉宇
内持戟百萬連衡此關是時也開門而九國師遁振策
而二周鼎入奄有大寶遂吞中國洎江返秦璧天祐漢
祚高皇帝提劒而起以遏亂略斬白帝絏降王舉漢中
平咸陽廓金城以建都活萬姓于三章取威定功此焉
是保停驂塞門憑覽舊國襟帶如故世道不留秦餘
空山漢遺茂草恐復舟失于壑岸化為谷萬載之後昧
者不知乃刻頌此石以示來裔
皮日休藍田關銘序秀欲染眸危將驚魄
張彧趙郡南石橋銘斡地泉開盤根玉甃虹舒電拖
虎步雲構力將岸爭勢與空鬭吞齊跨趙警夜防晝
月桂虚蟾星羅伏獸謂之鈐鍵撮我宇宙謂之關梁扼
我(一作延)戎寇質含冰碧文輝藻秀花影全芳苔痕半
舊
喬潭中渭橋記丹柱插於坎陷(一作窞)朱欄赩而電炫
(一作烻)乃虹引成勢猶鵲填就功濟濟有衆憧憧往來
車馬載馳而不危水潦起漲而轉固人思啟者吾其能
濟赩赩赫赫轟轟闐闐且周穆之駕黿鼉振千祀也東
明之聚魚鼈稱一時也孰若我由之而必達憑之而必
安
居處部(城)
唐張嵩雲中古城賦于是魏祖發大號鼓洪爐天授
宏略神輸秘圖北清獯獫南振荆吳繇是一太隂以建
極則廣莫而論都遂徵板榦庀徒卒鏟嶕嶢剞崛屼因
方山以列榭按長城以為窟既雲和而星繁亦星連而
岳突月觀霞閣左社右鄽玄沼泓汯湧其後白樓&KR1005;㠗
興其前
(闕)華山為城賦地控強秦路惟分陜有太華之
作固若崇墉之生險絶壑中抱重巒外掩倚雲漢而匝
野屏開跨金方而當空黛染千尋壁立萬雉雲屯龍盤
日月虎視乾坤大河自北而東呀為濬洫窮谷從中而
斷豁若重門誠百二之光宅見九五之天尊况乎天
地初霽雲霞四披紅塵滅影碧落標奇宿霧市之氣尚
疑烟闕聳蓮峰之色不讓文陴顧萬夫之莫向信六國
而奚為岌岌神才言言天設連岸抱九州之路壯氣折
諸侯之節蕭蕭歸馬想飲窟之初還隠隠輕雷訝鳴鼓
之不歇天包地束鳥過雲輕萬仞垂峭千峰入冥髣髴
虹霓盡識旌旗之色依稀星月皆分弧矢之形疑其發
跡混茫孕兹重阻假巨靈拔山之力衞王者登龍之所
陳諷新築峨和城賦元侯以制敵之雄略期方隅之
永清得奔衝之故地剏備守之新城四合分形見岡巒
之表裏百堵定制變勝負之虚盈崒雲屯而霞起忽虎
踞而龍行倚蒼壁以中絶黏赬壤而外明將伐謀禦力
制敵投兵馭亭障于振策摧氐羌于矯衡是知地利攸
歸兵家大福我有巨防師無遺鏃神謀洞啟而機張天
險載興而板築於以巒披岡削嶺門崖谷(此二句一作披岡削嶺門)
(崖塹谷)雉堞霜皜麗譙雲矗連山上捧鬭士以之增威峭
壁初嚴戎王于焉慟哭矧夫勢雄形固師嚴令肅數萬
落于屈指睇連營于寸目何暫費于經營永無虞于敗
覆周城朔方漢得赤坂無制勝之明術徒疲人以勤
遠
徐彦伯登長城賦鑿臨洮之西徼穿負海之東隅猛
將虎視焉存綱紀謫戍勃興鈎繩亂起連連塢壁岌岌
亭壘飛芻而輓粟者十有二年塹山而堙谷者三千餘
里黔首之死亡無日白骨之悲哀不已猶欲張伯翳之
絶胤馳棠梨之驕子(棠梨疑作撑犁)曾不知失全者易傾逆用
者無成夢驂徵其敗德斬蛇騐其鴻名板築未艾君臣
顛沛六郡沙漠五原旌旆昔者韓信猜叛李陵拘執
望極燕臺山横馬邑戰雲愁聚衝飇晦急莫不陵地脉
以扣心望天街以隕泣亦有王昭直送蔡琰未還路盡
南國亭臨北蠻貯漢月于衣袖裛胡霜于髻鬟雖寵盈
氊幄而魂斷蕭關至若趙王遷逐馬融幽放去家離土
踰沙歴障夢蠨蛸之戸側坐蠮螉之塞上桃李夕兮有
所思綺羅春兮遥相望登毁垣以擗摽坐頽隅以惆悵
是以衞青開幕張遼闢土校尉嫖姚將軍捕虜薙垣鋪
障鋤亭伐鼓斬元于鐵防之門流血于金河之浦張虎
牙以洩憤虬蝟鬚以蓄怒及夫中郎徇節博望踰邊取
劒仆地尋河際天幽海上而萬里竄胡中而幾年銀車
薦出玉節仍旋南向國兮樂只北違沙以莞然嗚呼長
城之設載踰九百古往今來巋然陳迹窮海戰士孤亭
戍客登峻墉陟窮石嗟故里而不見感殊方以殞魄者
亦何可勝道哉
李嶠奉使築朔方六州城率爾而作詩奉詔受邊服
總徒築朔方驅彼旃裘族正此戎夏疆子來多悅豫王
事寧怠遑三旬無愆期百雉鬱相望雄視沙漠垂有截
北海陽二庭已頓顙五嶺盡來王驅車登崇墉顧盼凌
大荒千里何蕭條草木自悲凉憑軾訊古今慨焉感興
亡漢障緣河遠秦城入海長顧無廟堂策貽此中夏殃
道隱前業衰運開今化昌制為百王式舉合千載防馬
牛被路隅鋒鏑銷戰場豈不懷殆勞所圖在永康王車
何為者稱代陳頌章
陳子昂白帝城懷古詩日落滄江晚停橈問土風城
臨巴子國臺沒漢王宫荒服仍周甸深山尚禹功巖懸
青壁斷地險碧流通古樹生雲際孤帆出霧中川途去
無限客思坐何窮
許渾登故洛陽城詩禾黍離離半野蒿昔人城此豈
知勞水聲東去市朝變山勢北來宫殿高鴉噪暮雲歸
古堞鴈迷寒雨下空壕可憐緱嶺登仙子猶自吹笙醉
碧桃
符載蘄州新城門頌序度舊址量客土備畚鍤嘯丁
壯勃焉而興于是謹刀布以索力拷鼛鼓以蕩氣嚴進
退以設令立師伍以程課烝徒雷呼萬鎚星飛誅惰聳
勞間無留時門臺睥睨霞赩雲截如崇山斷岸邈不
可嚮
吕溫三受降城碑銘有拂雲祠者在河之北地形雄
坦控扼樞會虜伏其下以窺域中禱神觀兵然後入寇
甲不及擐突如其來鯨一躍而吞舟虎數步而擇肉塞
草落而邊甿懼河冰堅而羽檄走爰自受命至于中興
國無寧歲景龍二年默啜強暴瀆鄰構怨掃境西伐漠
南空虚朔方大總管韓國公張仁愿躡機而謀請築三
城奪據其地跨大河以北嚮制胡馬之南牧中宗詔許
横議不撓於是留及瓜之戍斬姦命之卒六旬雷動三
城岳立以拂雲祠為中城東西相去各四百里過朝那
而北闢斥候迭望幾二千所損費億計減兵萬人分形
以據同力而守東極于海西窮于天納隂山于寸眸拳
大漠于一掌驚塵飛而烽火燿孤鴈起而刁斗鳴涉河
而南門用晏閉亘漠横塞揭兹雄壁如三鬭龍躍出
大澤並分襟帶各閉風雷俯視隂山仰看昭回一夫登
陴萬里洞開日晏秋盡纖塵不來
居處部(𪠘署)
唐宋之問和庫部李員外秋夜寓直詩相庭貽慶遠才
子拜郎初起草儀仙閣焚香臥直廬更深河欲斷節勁
柳偏疎氣耿凌雲筆心搖待漏車叨榮厠儔侣省已恧
空虚徒斐陽春和難參麗曲餘
蘇頲春晚紫微省直贈内詩直省清華接建章向來
無事日猶長花間燕子栖鳷鵲竹下鴛雛繞鳳凰内史
通宵承紫詔中人日晚愛紅粧别離不慣無窮憶莫悞
卿卿學太常
寇坦同張少府知庫狄員外夏晚初霽南省寓直兼充
節度判官詩黃綬歸休日仙郎復奏餘宴居當夏晩
寓直會晴初露散星文發雲披水鏡居高才推獨唱嘉
會喜連茹月色搖春闥香烟藹暝廬千門𫝊夜警萬象
照階除少孺嘉能賦文強閱賜書兼曹謀未展入幕志
方攄為奉靈臺帛恭先待漏車貞標不可仰空此樂樵
漁
王維和崔員外秋宵寓直詩建禮高秋夜承明候曉
過九門寒漏徹萬井曙鐘多月迥蔵珠斗雲開出絳河
更慙衰朽質南陌共鳴珂
杜甫晚出左掖詩晝刻傳呼淺春旗簇仗齊退朝花
底散歸院柳邊迷樓雪融城濕宫雲去殿低避人焚諫
草騎馬欲雞棲
又春夜宿左省詩花隱掖垣暮啾啾棲鳥過星臨萬
戸動月傍九霄多不寢聽金鑰因風想玉珂明朝有封
事數問夜如何
崔顥奉和許給事夜直簡諸公詩西掖黃樞近東曹
紫禁連地因才子拜人用省郎遷夜直千門靜河開萬
象懸建章宵漏急閶闔曉鐘𫝊寵列貂蟬位恩深侍從
年九重初起草五夜即成編顧已無官次循涯但自憐
遠陪蘭渚作空此仰神仙
岑參西省即事詩西掖重雲開曙色北山疎雨點朝
衣千門柳色連青瑣三殿花香入紫微平明端笏陪鴛
列薄暮垂鞭信馬歸官拙自悲頭白盡不如巖下掩荆
扉
常衮晚秋集賢院即事寄徐薛二侍郎詩穆穆上清
居沈沈中秘書金鋪深内殿石甃淨寒渠花樹臺斜倚
空烟閣半虚縹囊披錦翠綉軸卷瓊琚墨潤冰文繭香
銷蠧字魚翻黃桐葉老吐白桂花初舊德雙遊處聫芳
十載餘北朝榮庾薛西漢盛嚴徐侍講親華扆微吟步
綺疏綴簾金翡翠賜硯玉蟾蜍序秩東西遠離憂歲月
餘承明期重入江海意何如
司空曙奉和常舍人晚秋集賢院即事寄徐薛二侍郎詩
藹藹鳳凰宫蘭臺玉署通夜霜凝樹羽朝日照相風
官附三台首儒開百氏宗司言陳禹命侍講發堯聰香
卷青編内鉛分綠字中綴籖從太史鏘珮揖羣公池接
天泉碧林交御果紅寒龜登故葉秋蝶戀疎叢顔謝徵
文並鍾裴直事同離羣驚海鶴屬思怨江楓地遠姑蘇
外山長越絶東慙當哲匠後下曲本難工
盧綸和常舍人晚秋集賢院即事十二韻寄贈江南徐
薛二侍郎詩綸閣九華前森沈綵仗連洞門開旭日
清禁肅秋天霜滿朝容備鐘餘曉唱𫝊瑶璫陪羽扇端
弁入爐烟麟筆刪金篆龍綃薦玉編汲書荀勖定漢史
蔡邕專御竹潛通筍宫池暗瀉泉亂叢縈弱蕙墜葉灑
枯蓮列署齊遊日重江並謫年登封思議草侍講憶同
筵滄海風濤廣黝山瘴雨偏唯應緘上寶贈遠一呈妍
盧綸酬金部王郎中省中春日詩南宫樹色曉森森
雖有春光未有隂鶴侣正宜芳景引玉人那為簿書沈
山含瑞氣偏當日鸎逐輕風不在林更有阮郎迷路處
萬株紅樹一溪深
劉禹錫早秋集賢院即事詩金數已三伏火星西正
流樹含清露曉閣倚碧天秋灰琯應新律銅壺添夜籌
商飇從朔塞爽氣入神州蕙草香書殿槐花點御樓山
明真色見水淨濁烟收早歲忝華省再來成白頭幸依
羣玉府有路向瀛洲
溫庭筠休澣日謁西掖所知詩赤墀高閣自從容玉
女窗扉報曙鐘日麗九華青瑣闥雨晴雙闕翠微峰毫
端蕙露滋仙草琴上薰風入禁松荀令鳳池春婉娩好
將餘潤變魚龍
吕讓楚州刺史廳壁記乃築崇基乃剏宏規悅使樂
成不亟不遲法度既備丹素亦施清氣和風旦暮颸颸
氛厲不干笑語是怡大會其中寒暑皆宜駢列鐘鼔間
發塤篪劒士伎兒飲食熙熙以寬以容逮于養厮觀及
遠邇何物不綏
白居易許昌縣令新廳壁記公署吏所命次圖廳事
取材于土物取工于子來取時于農隙然後豐約量其
力廣狹稱其位儉不至陋壯不至驕庇身無燥濕之憂
視事有朝夕之利官由是而立政由是而舉民由是而
乂建一物而三事成其孰能不韙之哉
劉寬夫邠州節度使院新建食堂記夫為理之本在
于得人燕以尊賢是稱衞以多士是美令鰌瑗在列而
堂館未嚴非所以重樽俎咨帷幄之意也因是從觀馬
之舊亭敞公府之新宇增臺陛所以示尊嚴也卜高明
所以啟顧慮也大不踰制崇不近奢榱桷礎闥無不中
度翼張四簷洞開雙扉冬霜不到夏日潛却可以備盤
餐之品式可以叙賓主之威儀可以寄琴樽之笑傲可
以籌政令之得失
柳宗元盩厔縣新食堂記廩庫既修學校既成取其
餘材以構斯堂周阿峻嚴列楹齊同其飾之文質階
之高下視邑之大小與吏之品秩不陋不盈高山在前
流水在下可以俯仰可以宴樂
舒元輿御史臺新造中書院記梁棟甚宏柱石甚偉
椽欒楶梲麗而不華門窗戸牖華而不侈名木修篁新
姿如舊若升綠雲若編青簫
權德輿開州刺史新宅記慶農功之隙因悅使之衆
合於古常得其時制殖殖廣庭渠渠中堂堂下布武席
間函丈工徒不勞里旅不煩攸介攸止為仁為義君子
綏之邦人宜之其潔而中禮儉以成德與夫臧文之山
藻趙武之輪奐異矣
又宣州響山新亭新營記乃量日力計徒庸闢于弇
内成是夷道華軒峻宇皆據勝勢廣厦疏窗可棲顥
氣碧山亘日清流在下跨以虹梁抵兹近郊因兹爽塏
乃列營署
居處部(園囿亭臺)
漢班固東都賦是以皇城之内宫室光明闕庭神麗奢
不可踰儉不能侈外則因原野以作苑填流泉而為沼
發蘋藻以潛魚豐圃草以毓獸制同乎梁鄒誼合乎靈
囿
晉張協玄武館賦於是崇墉四匝豐厦詭譎爛若丹霞
皎如素雪璀璨皓旰華璫四垂接棟連阿崥嶱參差朱
戸青鋪幽闥秘閨於是高樓特起竦峙岧嶤飛甍四注
上槩浮霄直亭亭以孤立迎千里之清飇陽扉南啟隂
軒北達春牖左開秋窗右豁仰視雲根俯臨天末
左思魏都賦菀以玄武陪以幽林繚垣開囿觀宇相
臨碩果灌叢圍木竦尋篁篠懷風蒲桃結隂回淵漼積
水深蒹葭贙雚蒻森丹藕凌波而的礫綠芰泛濤而浸
潭羽翮頡頑鱗介浮沈棲者擇木雊者擇音若咆渤澥
與姑餘常鳴鶴而在隂表清籞勒虞箴思國䘏忘從禽
樵蘇往而無忌即鹿縱而匪禁
宋謝靈運山居賦爰初經略杖策孤征入澗水涉登嶺
山行紆頂不息窮泉不停櫛風沐雨犯露乘星研其淺
思罄其短規非龜非筮擇良選奇翦榛開徑尋石覓崖
四山周廻雙流逶迤陵名山而屢止過巖室而披情雖
未階于至道且緬絶于世纓若乃南北兩居水通陸阻
觀風瞻雲方知厥所九泉别澗五谷異巘抗北頂以葺
館瞰南峰以起軒羅層崖于戸裏鏡清瀾于窗前修竹
葳蕤以翳薈灌木森叢以蒙茂蘿蔦蔓延以攀援香花
芬薰而媚秀日月投光于柯間風霧披清于㟪岫夏凉
寒燠隨時取適此焉卜寢玩水弄石及其二川合流異
源同口赴隘入險俱會山首瀨排沙以積岸島倚渚以
起阜畦町斸藝合蕊藉芳綠葵眷節以懷露白薤感時
而負霜
梁沈約郊居賦爾乃傍窮野指荒郊編霜菼葺寒茅構
棲噪之所集築町疃之所交因犯檐而刊樹由妨基而
剪巢織宿楚而成門藉外扉而為戸既取隂于庭樾又
因籬以芳杜草則蘋萍芡芰菁藻蒹菰石衣海髮黃荇
綠蒲動紅荷于輕浪覆碧葉于澄湖其陸卉則紫&KR0034;綠
葹天薯山韭鴈齒麋舌牛唇彘首若乃園宅殊制田圃
異區李衡則橘林千樹石崇則雜果萬株並豪情之所
侈非儉志之所娛欲令紛披蓊鬱吐綠攢朱開丹房以
四照舒翠葉而九衢其林鳥則翻泊頡頏遺音下上楚
雀多名流嚶雜響或斑尾而綺翼或綠衿而絳顙好葉
隱而枝蔵乍間關而來往其水禽則大鴻小雁天駒澤
虞秋鷖寒鷘脩鷁短鳬翅抨波而起沫翼鼓浪而成珠
其魚則赤鯉青魴纖鯈巨鱯碧鱗朱尾脩鱸偃頟小則
戲渚成文大則噴流揚白惟鍾巖之隱鬱表皇都而作
峻蓋望秩之所宗含風雲而吐潤孤嶝横插洞穴斜經
千丈萬仞三襲九成亘繞州邑欵跨郊坰素烟晚帶白
露晨縈近循則一巖異色遠望則百嶺俱青時言歸于
陋宇聊暇日以翺翔獸依庭而莫駭魚牣沼而不綱晚
樹開花初英落蕊異林而分丹素因風而雜紅紫青蓮
夜發紅荷曉舒輕風微動芬芳襲余冰懸埳而帶坻雪
縈松而蔽野鴨屯飛而不散鴈高翔而欲下傷余情之
頹暮憂與愁其相溢悲異軫而同歸歡殊万而並失時
復寄情魚鳥歸閒蓬蓽傍闕吳娃前無趙瑟唯以天地
之恩莫報書事之官靡述徒重于高門之地不載於良
史之筆長太息以何言羞愧心之非一
周庾信小園賦余有數畝敝廬寂寞人外聊以擬伏臘
聊以避風霜雖復晏嬰近市不求朝夕之利潘岳面城
且適閒居之樂况乃黃鶴戒露非有意于輪軒爰居避
風本無情于鐘鼓陸機則兄弟同居韓康則舅甥不别
蝸角蚊睫又足相容者也爾乃窟室徘徊聊同鑿坯桐
間露落柳下風來琴號珠柱書名玉杯有棠梨而無館
足酸棗而非臺猶得欹側八九尺縱横數十步榆柳兩
三行梨桃百餘樹撥蒙密兮見窗行欹斜兮得路蟬有
翳兮不驚雉無羅兮何懼坐帳無鶴支牀有龜鳥多
閒暇花隨四時落葉半牀狂花滿屋名為野人之家
是謂愚公之谷試偃息于茂林迺久羡于抽簪雖有門
而長閉實無水而恒沉三春負鋤相識五月披裘見尋
問葛洪之藥性訪京房之卜林草無忘憂之意花無長
樂之心烏何事而逐酒魚何情而聽琴
唐王勃九成宫東臺山池賦驛冲情于月道飛峻賞于
烟墟指山楹而思逸懷水鏡而神虚複嶂烟廻攢溪
霧錯規疊巘于盤龍憲飛泉于掛鶴覆簣而縈巖磴
浮芥而環洲崿採拳石于瑶濱搴纖珠于綺薄萍徙楚
江之蔕花轉崑墟之萼岫蘊玉而鴻驚浦涵珠而星落
嶺分雞秀波連鳳液花鳥縈紅蘋魚漾碧每至景
沈西㠋月下東濱峰深夜久潭靜秋新荷抽水蓋薜引
山茵雪芝獻液露菊傾津嗣南商之逸興有東海之遐
賓保林泉而肆賞混簪紱而同塵何濯纓之有地如攀
桂之無因
宋之問太平公主山池賦圖萬重于積石匿千嶺于
天台荆門揭起兮壁峻少室叢生兮劒開削成秀絶蓮
華之覆高掌獨立窈窕神女之戲陽臺向背重複參
差反覆翳薈蒙蘢含青吐紅陽崖奪景隂壑生風奇樹
抱石新花灌叢
楊系通天臺賦赫兮烜兮獨出烟雲之表壯矣麗矣
迥標天地之中栢梁不同井榦非匹勢岌嶷以山峙體
曈曨而景軼中邃窅窱入之者當晝而居昏上跂崚嶒
登之者先曙而觀日偓佺於是乎宴處安期於是乎暇
逸月上壁而旁飛雲緣梯而下出拂軒楯之宛轉步
檐楹之倒影
(闕)通天臺賦昔漢皇帝幸甘泉宫肆目將遠築
臺其中高居物外若與天通祈列仙之戾止致聖夀之
延洪繹繹憑雲蹲蹲捧日干元氣以直上倚長空而迥
出危檻岧嶤廻途鬱律植承露之盤開肅神之室將以
接上元朝太一
梁庾肩吾從皇太子出玄圃應令詩春光起麗譙屣步
陟山椒閣影臨飛蓋鶯鳴入洞簫水還澄故渚樹長合
前橋綠荷生綺葉丹藤上細苗顧循慙良藻何用擬瓊
瑶
陳張正見春初賦得池應教詩遥天收密雨高閣映奔
曦雪盡青山路冰消綠水池春光落雲葉花影發晴枝
琴樽奉終宴風月豈云疲
周庾信登州中新閣詩跨虚凌倒景連雲拒少陽璇極
龍鱗上雕甍鵬翅張千尋文杏照十里木蘭香開窗對
高掌平坐望河梁歌響開天樂鐘聲徹建章賦用王延
夀書須韋仲將龍來隨畫壁鳳起逐吹簧石作芙蓉影
池如明鏡光花梁反披葉蓮井倒垂房徒然思燕賀無
以預鵾翔
又山齋詩寂寥尋靜室蒙密就山齋滴瀝泉澆路穹
窿石臥階淺槎全不動盤根唯半埋殘珠墜曉菊細火
落空槐直置風雲慘彌憐心事乖
陳徐陵山齋詩桃源驚往客鴻嶠斷來賓復有風雲處
蕭條無俗人寒山微有雪石路本無塵竹徑朦朧巧茅
齋結構新燒香披道記懸鏡壓山神砌水何年溜簷桐
幾度春雲霞一已絶寧辯漢將秦
齊蕭慤臨高臺詩崇臺高百尺迥出望仙宫畫栱浮朝
氣飛梁照晚虹小衫飄霧縠艷粉拂輕紅笙吹汶陽篠
琴奏嶧山桐舞逐飛龍引花隨少女風臨春今若此極
宴豈無窮
唐盧藏用奉和立春遊苑詩天遊御輦駐城闉上苑遲
光晚更新瑶臺半入黃山路玉檻傍臨玄灞津梅香欲
待歌前落蘭氣先過酒上春幸預柏臺稱獻夀願陪千
畝及農辰
又沈佺期詩東郊暫轉迎春仗上苑初飛行慶杯風
射蛟冰千片斷氣衝魚鑰九關開林中覓草才知荔殿
裏爭花併是梅歌吹銜恩歸路晩棲烏半下鳳城來
盧照隣相如琴臺詩聞有雍容地千年無四鄰園院
風烟古池臺松檟春雲疑作賦客月似聽琴人寂寂啼
烏處空傷遊子神
宋之問登越王臺詩江上越王臺登高望幾回南溟
天外合北戶日邊開地濕烟常起山晴雨半來冬花掃
盧橘夏果摘楊梅跡類虞翻枉人非賈誼才歸心不可
見白髮重相催
又使過襄陽登鳳林寺山閣詩香閣臨清漢丹梯隱
翠微林篁天際密人世谷中違苔石銜仙洞蓮舟泊釣
磯山雲連棟起江雨入庭飛信美雖南國嚴程限北歸
幽情不可再留步惜芳菲
沈佺期奉和晦日幸昆明池應制詩法駕乘春轉神
池象漢回雙星遺舊石孤月隱殘灰戰鷁逢時去恩魚
望幸來岸花緹綺繞堤柳幔城開思逸横汾唱歡流宴
鎬杯微臣雕朽質羞覩豫章材
徐彦伯興慶池侍宴應制詩夾道𫝊呼翊翠虬天廻
日轉御芳洲清潭曉靄籠仙蹕紅嶼晴花隔綵旒香溢金
杯環廣座聲搖妓舸匝中流羣臣相慶嘉魚樂共哂横
汾歌吹秋
又蘇頲詩降鶴池前廻步輦栖鸞樹杪出行宫山光
積翠遥相逼水態含情近若空直視天河垂象外俯窺
京室畫圖中皇歡未使恩波極日暮樓船更起風
又沈佺期詩碧水澄潭映遠空紫雲香輦御微風漢
家宫闕疑天上秦地山川似鏡中向浦廻舟萍已綠分
林蔽殿槿初紅古來徒羡横汾賞今日宸遊聖藻雄
又韋元旦詩神池汎濫水盈科仙蹕紆餘步輦過縱
棹廻沿萍溜合開軒眺賞麥風和潭魚在藻欣游泳谷
鳥含櫻入賦歌寄謝乘槎溟海客詎須來此問天河
李嶠王屋山第之側雜構小亭暇日與羣公同遊詩
桂亭依絶巘蘭榭俯回蹊綺棟魚鱗出雕甍鳳羽棲引
泉聊漲沼鑿磴且通溪席上山花落簷前野樹低弋林
開曙景釣渚發晴霓狎水驚梁鴈臨風聽楚雞復看題
柳葉彌喜蔭桐圭
劉長卿題干越亭詩天高愁望絶亭上柳條新落日
獨歸鳥孤舟何處人生涯投嶺徼世業陷邊塵江入千
峰暮花連百越春秦臺憐白首楚水怨青蘋草色無征
路鸎聲傍逐臣獨醒翻取笑直道不容身得罪風霜苦
全生天地仁青山數行淚滄海一窮鱗流落誰相識空
將鷗鳥親
許堯佐石季倫金谷園詩石氏遺文在凄凉見故園
輕風思奏樂衰草憶行軒舞榭荒苔掩歌臺墜葉繁斷
雲歸舊壑流水咽清源曲渚殘虹斂叢篁宿鳥喧空餘
林上月長似對金尊
又李君房詩梓澤風流地凄凉跡尚存殘芳迷妓女
衰草憶王孫舞態隨人謝歌聲寄鳥言池平森灌木月
落弔空園流水悲難駐浮雲影自翻賓階餘蘚石車馬
詎喧喧
白居易題周皓大夫新亭詩東道常為主南亭列大
賓規模何日創景致一時新廣砌羅紅藥高窗蔭綠筠
鎖開賓閣曉梯上妓樓春置醴寧三爵加籩過八珍茶
香浮紫筍膾縷落紅鱗輝赫車輿鬧珍奇鳥獸馴獼猴
看櫪馬鸚鵡喚家人錦額簾高捲銀花盞謾廵勸嘗光
祿酒許看洛川神斂翠凝歌黛流香動舞巾裙翻繡鸂
鶒梳陷鈿麒麟笛怨音含楚箏嬌語帶秦侍兒催畫燭
醉客吐文茵投轄多連曙鳴珂更達晨入朝紆紫綬待
漏擁朱輪貴介交三事光榮照四鄰甘濃將奉客穩煖
不緣身十載歌鐘地三朝節鉞臣愛才心倜儻敦舊禮
殷勤門以招賢盛家因好事貧始知豪傑意富貴為交
親
梁何遜七召千門始構百常洞啟激洛開渠䟽山抗
陛延袤水陸曠望東西下臨江海上屬雲霓百丈杳冥
以飛跨九層鬱律以階梯步三休而更迥塗中宿而方
迷雕牆屈曲以交㸦網戸周流以重積既隂涔而影響
亦呌嘯而廻易沙板金鋪紫柱玉舄煒煌熻赩硱磳摶
敞圖雲霧之蔽虧狀神仙之來往璧璫自耀珠綴恒響
蜉蝣動而晝喧熠燿飛而夜朗既臨下以寥泬亦憑高
而泱漭聞疾雷于階陛弄犇星于帷幌亘以曲堂周以
洞房北負連闥南注長廊綺疏交映鏤檻相望鷰飛蓮
井日照杏梁陽烏鶱其將動雲鳳矯而欲翔若乃後沼
開源延石崇壤擬崑閬之㠨&KR1293;比滄溟之瀇瀁其中則
有桂宫栢寢吳臺柘館複道耿介而連雲阿閣穹隆而
仰漢望虬欄之映水見丹鶴之出岸艷草奇色臺樹珍
名長生靈夀男華女貞河柳垂葉山榴發英翫奇華之
春滿摘甘食于夏成此實宫苑之壯麗豈能從我而為
榮
齊王融三月三日曲水詩序芳林園者福地奥區之
湊丹陵若水之舊殷殷均乎姚澤膴膴尚于周原狹豐
邑之未宏陋譙居之猶褊求中和而經處暌景緯以裁
基飛觀神行虚簷雲構離房乍設層樓間起負朝陽以
抗殿跨靈沼而浮榮鏡文虹于綺疏浸蘭泉于玉砌幽
幽叢薄秩秩斯干曲拂邅廻潺湲往復新蓱泛沚華桐
發岫雜夭采于柔荑亂嚶聲于綿羽
宋鮑照凌烟樓銘序伏見所製凌烟樓棲置崇廻延瞰
平寂即秀神臯因基地勢東臨吳甸西眺楚關奔江永
瀉鱗嶺相葺重樹窮天通原盡目悲積陳古賞絶舊年
誠可以暉曠高明藻徹遠心矣
唐宋之問早秋上陽宫侍宴序徒觀其離宫别殿彌複
道而亘南端高閣重甍瞰崇墉而連北斗滄洲曉氣化
為宫闕之形閶闔秋風亂起金銀之樹䧏琱輿而式宴
簪紼凝嚴披鏤檻而昇高山河在目參光有地遊日月
于天邊睨遠無窮見城池于掌上四達分九重之路積
樹捎雲雙莖當鐵鎖之橋流珠耿漢霞漿玉醴與湛露
而俱傾鳳管龍絲雜商飇而共作
陳江總永陽王齋後山亭銘叢臺造日淄館連雲錦牆
列繢繡地成文吾王卓爾逸趣不羣梅梁蕙閣桂棟蘭
枌竹深蓋雨石暗迎曛激流疑疏搆峰似削苔滑危磴
藤攀聳㟧樹影搖窗池光動幕月澄遥溆風清近壑雪
岸難消花園易落高桐百尺垂楊五株開榮九畹結秀
三珠山條紫的水葉紅鬚抽芳繞霤接翠分衢亭讙旅
鶴浦噪驚鳬前列牧馬後招郇伯諷誦楚詩精微沛易
叢桂留賞散金匪惜不羡睢陽還嗤碣石馳聲終古服
義無斁
唐歐陽詹二公亭記家有餘糧囿有餘木或掬一抔
土焉或剪一枝材焉一心百身蜂還蟻往榛莽可去以
自薙瓦甓無脛而奔萃糊白墳以呈素雘頳壤而垂
繪通以虹橋綴以綺樹華而非侈儉而不陋烟水交浮
嵒巒疊廻精舍奉其旁達都城企其遐際容影光彩搖
漪入澗指朱軒于潭底閱雲岑于波裏爌熿油油如飛
若動
權德輿許氏吳興溪亭記青蒼在目潺湲激砌晴烟
蔭嵐明晦萬狀鷗飛魚遊不驚不喁時時歸雲來冒茅
洞許氏方岸鶡冠支笻竹目送溪鳥口吟招隱則神機
自生利欲自薄百骸六蔵之内累無自而入焉有田二
頃傅于亭下鎡基之功出于僮指每露蟬一聲秋稼成
實倚杖眺遠不覺日暮
白居易白蘋洲五亭記每至汀風春溪月秋花繁鳥
啼之旦蓮開水香之夕賓友集歌吹作舟棹徐動觴詠
半酣飄然怳然遊者相顧咸曰此不知方外也人間也
又不知蓬瀛崑閬復何如哉
李紳四望亭記春臺視和氣夏日居高明秋以閱農
功冬以觀肅成蓋君子布和求瘼之誠志豈徒縱目于
白雪望雲于黃鶴庾樓夕月峴首春風蓋一時之勝爽
無四者之臨眺斯亭之佳景固難儔儷哉淮柳初變濠
泉始清山凝遠嵐霞散餘綺
李德裕易州候臺記澤從雲游心入水淨俗變于道
禮賢存擁篲之風人歌其德聽訟擬坐棠之化幸三年
而政教已成雖一日而牆宇必葺以為先王議事理不
忘本君子懷德人惟求舊况候臺易之古臺也壯址仍
存昭王燕之賢王也盛德不泯欲觀古人之象至止可
以肅肅如享太牢之味登之可以熙熙
閻伯里黃鶴樓記州城西南隅有黃鶴樓者圖經云
費禕登仙嘗駕黃鶴返憩于此遂以名樓事列神仙之
傳跡存述異之志觀其聳構巍峩高標巃嵸上倚河漢
下臨江流重簷翼館四闥霞敞坐窺井邑俯拍雲烟亦
荆吳形勝之最也何必賴鄉九柱東陽八詠迺可賞觀
時物會集靈仙者哉
符載五福樓記自下而望之也若鼇山冠雲蜃氣横
天霓裳鶴駕縹緲髣髴及其登也居顥氣之中坐青霞
之側惝怳自顧謂生羽翼二江東注萬井如畫耳聞天
語目視鳥背雪山嶔岑山與雲齊風從中來肌骨凄凄
李德裕懷崧樓記余盡去危堞敞為虚樓剪榛木而
始見前山除密蓧而近對佳樹延清輝于月幌留愛景
于寒甍晨憩宵遊皆有殊意周視原野永懷崧峰肇此
嘉名且符夙尚盡庾公不淺之意寫仲宣極望之心
鄧衮望雪樓記圍蜀之鄙截如巨砥厥郡維彭北西
天屏危碧峭青戛霄磨冥鯨跳虬奔限蠻隔番上排雪
峰延疊萬重鶴甃瑶駢月積綃鮮振古不泐四節一色
皎皎披飄寒錮隂膠光涵二水冷射千里往哲所嘉名
之玉壘公來未期畢完瘵凋乃于崇墉作為麗譙長材
羡工不伐不徭趾故規新不僭不驕經之浹辰翬飛迢
迢三伏赫曦九野如燒斯焉一登神滌煩銷他日徵黃
羊碑召棠下客貢銘永播德芳
宋文天祥山中廳屋上梁文主人未了書癡頗有山
癖先人之敝廬在苟安風雨之餘慈母以輕軒來亦愛
園林之近頃斸蒼苔之地昉營蘐草之堂雖牆堵之間
粗云具體然闔廬之制未畢全功相協厥居聿來胥宇
階戺所以行僎介屛著所以肅賓嘉不日成之以時可
矣是用戒良梓筮吉辰茀蚴蟉於水端架蜿蟺於雲表
然後翼之以廡承之以門移石而立庭臯通泉而周戸
外清湍峻嶺為不斷之藩垣野草幽花作自然之丹雘
老之將至汔可小休昔晦翁愛武夷而不能家歐公卜
潁水而非吾土余何為者乃幸得之未問君王便比賜
鑑湖之宅何須將相方謀歸綠野之堂
元張養浩綽然亭上梁文幸今完璧理合廻輈王夷
甫宦情既無哂清談之多躗錢若水急流而退歎奇節
之鮮儔非有心敢儗乎名賢固無技可呈于治世疇昔
之捧檄非詘而今之稅駕何疑人謂歐陽公踐言之遲
我喜陶弘景掛冠之早
居處部(祠廟)
梁庾肩吾亂後經夏禹廟詩金簡泥初發龍門鑿始通
配天不失舊為魚微此功林堂上偃蹇山殿下穹窿侵
雲似天闕照水類河宫神來導赤豹仙去擁飛鴻松龕
撤暮爼棗徑落寒叢仙舟還入鏡玉軸更乘空去國嗟
行邁離居泣轉蓬月起關山北星臨天漢東申胥獨有
志荀息本懷忠待見欃槍滅歸來松柏同
陳陽慎從駕祀麓山廟詩聖德憂民暇麾旆謁山靈畫
航汎北渚文馬侍東平春浦戈鋋照寒林鐃吹鳴依稀
長安驛蕭條都尉城井泉能共動江帆得分行窗幽細
網合階淨落花明櫩巢始入燕軒樹已遷鶯菲菲蘭爼
馥淡淡桂樽清銀塘日影晝玉坐舞衣輕
張正見行經季子廟詩延州高讓遠𫝊芳世祀移地
絶遺金路松悲懸劒枝野藤侵藻井山雨濕苔碑别有
觀風處樂奏無人知
周庾信至老子廟應詔詩虚無推馭辯寥廓本乘蜺三
門臨苦縣九井對靈溪盛丹須竹節量藥用刀圭石似
臨卭芋芝如封禪泥氄毛新鵠小盤根古樹低野戍孤
烟起春山百鳥啼路有三千别途經七聖迷唯當别關
吏直向流沙西
周王襃四瀆祠碑靈祠嶽立貝闕雲浮寂寥詭怪髣
髴神遊姬嬴分國河渭合流桃花春水靈草孤洲潼鄉
河曲汾隂睢壤亂流不度龍門難上河魚送迎江妃來
往水開通跡山臨高掌知以蔵往神以知來榮光離合
雲氣徘徊水仙遺操津吏餘杯波息川后浪靜澹臺
唐楊烱遂州長江縣先聖孔子廟堂碑丹牆數仞吐納
雲霞椽屋三間蔽虧風雨瑠璃曉闢東宫雀目之窗玳
瑁朝懸西漢蛇鱗之桷圖光芒于北斗聖質猶生赫符
彩于連珠宏姿可想至于月衡月準山額山庭偘偘星
文堂堂日角莫不向之如在疑遊北上之山望之儼然
似矚東流之水若夫平南壯烈沈流水于裁碑逐北
勲庸(集作元勲)登燕山而刻頌庾太尉新亭之墓尚有黃金
鄭康成通德之門猶存白瓦况乎功苞大象績被蒼生
豈使銘典闕如音塵不嗣
王勃益州夫子廟碑探周規于舊宅詢漢制于新都
(一作成都)開基于四會之鄽授矩于三農之隙土階無級就
擊壤于新懽茅茨不剪易檜巢于故事莊壇文杏即架
椽欒夾(一作樊)谷幽蘭爰疏戸牖儀形莞爾似聞沂水之
歌列侍誾如若奉農山之對緇帷曉闢横組帶于西河
絳帳宵懸聚青襟于北海雖秋禮冬詩之化以洽于齊
人而宣風觀俗之規實歸于上宰
令狐楚白楊神新廟碑戛若木捎扶桑卑大椿于漆
園小蟠桃于東方與夫古墓多悲蕪城早落者不同品
矣耽耽沈沈顯敞靚深不風而清無雲而隂
崔融嵩山啓母廟碑紅葩奪日飛累榭于山間綺綴
衝風架廻廊于木末仙人在棟神女臨窗周施玳瑁之
椽徧覆琉璃之瓦赤玉為階甃黃金作門闕山如白岸
樹似青溪羞蕰藻于前庭籍生芻于後徑蘭香夾水居
然洗沐之資竹帚臨風自隔囂塵之境夢臺雲雨宋玉
賦而先驚楚璧山川屈原書而幾倦
楊烱少室山少姨廟碑于是降天渙命司存因其
舊跡葺其新廟詳費務議工徒下隴蜀之名材致荆藍
之寶玉易者言乎悅使人忘其勞詩者歌乎子來成之
不日東西膠葛南北崢嶸繡栭兮雲楣光照耀兮奪日
桂棟兮蘭橑氣氛氳兮襲人皎日登于綺疏奔星下于
閨闥珠簾瑇匣上高閣而三休金柱銀檻廵步廊而中
宿窮山海之瓌寶盡人神之壯麗豈直河庭貝闕俯鏡
馮夷之都洛水瑶壇旁臨虙妃之館爾其巖嶂重複岡
巒左右青霞起而照天白露生而匝地餘基隱嶙仍知
萬歲之亭古木摧殘尚變三花之樹明公舊祀棟宇岧
嶤仙女層臺風烟爛漫軒轅之訪大隗先求牧馬之童
太一之徵少君直下乘龍之使
居處部(宫室儉約侈秦附)
唐太宗初春登樓即目觀作述懷詩憑軒俯蘭閣眺
矚散靈襟綺峰含翠霧照日蕊紅林鏤丹霞錦岫殘素
雪斑岑拂浪堤垂柳嬌花鳥續吟連甍豈一栱衆幹如
千尋明非獨材力終藉棟梁深彌懷矜樂志更懼戒盈
心愧制勞居逸方規十産金
隋薛道衡老氏碑昔軒轅顓頊建國不同太昊少昊邦
畿各異舜改堯都夏遷虞邑歴選前辟義存創造惜十
家之産愛兆民之力經始帝居不移天府規摹紫極仍
據皇圖下宇上棟務存卑儉右平左墄聿尊制度朝夕
正殿不别起于鴛鸞升降靈臺豈更營于鳷鵲(已上儉約)
後漢張衡西京賦北闕甲第當道直啟程巧致功期不
陁陊木衣綈錦土被朱紫武庫禁兵設在蘭錡匪石匪董
疇能居此
唐祖君彦為李密檄洛州文上棟下宇著于易爻茅
茨采椽陳諸史籍聖人本意唯蔽風雨詎待珠玉之華
寧須綈綿之麗故瓊宫崇構商辛以之滅亡阿房崛起
秦俗以之傾覆而不遵古典不念前車廣立池臺多為
宫觀金鋪玉戸青瑣丹墀蔽虧日月隔閡寒暑窮生人
之筋力罄天下之資財使鬼尚難為之勞人固知不可
其罪四也
魏曹植七啟彤軒紫柱文榱華梁綺井含葩金墀玉
箱溫房則冬服絺綌清室則中夏含霜華閣緣雲飛陛
凌虚俯瞰流星仰觀八隅升龍攀而不逮渺天際而高
居
晉陸機七徵豐屋華殿奇構磊落高宇雲覆千楹林
錯仰綏瑰木俯積堧石敷延袤之廣廡矯凌霄之高閣
秀清暉于雲表騰藻蔭之奕奕珍觀清榭岳立連行雲
階飛陛仰陟穹蒼聳浮柱而虬立施飛檐以龍翔回房
璇室綴琳襲玉圖畫神仙延祐承福懸闥高逹長廊㢠
屬
梁蕭子範七誘冬斬陽木夏伐隂材剞劂之功咸至
鉤繩之妙並來擬天文而特建象地戸而高開麗前修
之金屋陋曩日之璜臺若乃緹錦徧室丹青被土白珠
之簾水晶之柱綺井鏤而重葩華桷煥而相拒文石之
井珊瑚之樹紫複峻而連天青綺高而干霧(侈泰附)
恩賚部(錫錄)
唐權德輿謝追贈父母官表豈謂聖慈曲被孝理是崇
當啟匱題主之時有告第漏泉之命感悲霜露禮盛烝
嘗自葉流根實荷非常之澤摩頂至踵難酬不次之恩
劉禹錫為杜司徒謝追贈表紫書忽降于重霄蜜印
榮加于厚夜星霜增感烝嘗有輝
錢翊代人謝賜官誥表琅函乍啟光凝紫府之烟寶
軸潛舒潤帶金盤之露
柳宗元為南承嗣上中書門下乞兩河效用狀越敗
夫差多會稽納官之子趙摧栗腹即常平死事之孤何
者義烈之餘色氣猛厲上將效于國用下欲濟其家聲
所以憤激悽愴常思致命者也
李嶠攀龍臺碑酬德踰于二錢報恩過于一笥闔門
受邑寧惟吳漢之子孫舉宗畢侯豈直蕭何之兄弟
恩賚部(奬慰)
唐顔師古為留守郡官謝恩詔表九鼎鳬飛八紘魚
爛
許敬宗謝敕書表伏開瑶檢等鑿竅而睹虹霓載荷
絲言似假翼而騰雲漢精衛銜芻豈究靈鼇之境秋
螢繼日安測陽羽之昇雕朽為妍比鏗金之響涸鱗
沾潤縱陸海之深
劉禹錫謝手詔慰撫表每佳馮異推功見稱良史嘗
惡樂羊求賞翻謝謗書拳拳血誠天實諒只但以孤根
獨立衆口易誣銷骨為虞撫心是懼樹楊恐拔非獨一
人採葛畏讒信如三月
宋蘇軾徐州謝奬諭表伏念臣學無師法才與世疎
經術既已不深吏事又其所短累忝優寄卒無異稱寬
如定遠之言平平無取拙比道州之政下下宜然乃者
河決澶淵毒流淮泗百堵皆作蓋僚吏之勤劬三板不
沈乃朝廷之威德而臣下掠衆美上貪天工獨竊璽書
之榮以為私室之寶此蓋伏遇皇帝陛下天覆四海子
養萬民哀無辜之遭罹特遣吏以存問既捐免其賦調
又飲食其饑寒所以錄臣之微勞蓋將責臣之來效臣
敢不躬親畚築益修今歲之防安集流亡盡復平時之
業庶殫朽鈍少補絲毫
唐元稹謝御札狀宸翰忽臨天章煥發舞鳳廻翔于
懷抱飛龍顧盼于縑緗豈獨𫝊之子孫便合鏤于肌骨
恩賚部(賜歷)
梁簡文帝謝賜新歷表璿籥環璣鳳司肇律觀斗辨
氣玉琯移春萬福惟新克固天保五司告肇萬夀載光
琯叶璧輪慶休寶歷班和布政懸闕徇道式弘敬授之
典載闡浹辰之教
沈約謝賜新歷表竊惟觀斗辨日馭生為本審時分
地稼政莫先何則勝殺無舛拘忌之理難忽珠璧有徵
禮節之原攸序
王僧孺謝歷表竊以龍馭不爽靡見侵薄鳳職是司
曾無昃朓璧聯珠璨輪映階平義實明時事惟均政固
以先天候其餘始執杓驗其平分九瀛仰化萬㝢依朔
宋歐陽修謝賜歷日表聖人在上天地節隂陽和一日
十二辰五星二十八舍皆安次而行四時八風六律二
十四氣各應時而至臣愚幸同萬物俱被長育而得與
草木自别使知寒暑之期聰明睿智天縱多能向因萬
機之餘親閱上元之律以授百職以同萬方而臣官任
轉輸兼司案察乃加正朔于四海頒政教于明堂陛下
總其要而舉其大端至于經時節勸農桑候豐凶勤蓄
積順時令察姦邪則臣敢不守其職而行其小者庶無
失業以答洪恩
王安石謝賜歷日表清臺課歷肇明一歲之宜列郡
仰成欽布四時之事躬包歷數政順璣衡齊日月之
照臨體乾坤之闔闢考觀新度遠存堯象之明推步大
端猶得夏時之正盡俯仰察觀之理概裁成輔相之宜
歲事備存詔文偕下先天誕告間無杪忽之差率土逢
占騐若節符之合恭承睿旨順考時行贊聖神化育
之功極天人和同之效奏而行政期不戾于隂陽推以
治人庶克躋于富夀
蘇軾謝賜歷日表迎日推筴雖曰百王之常後天奉
時惟我二后之德伏讀詔旨灼知聖心(中謝)伏以嗣歲
將興舊章畢舉三朝受海内之圖籍七月陳王業之艱
難冬有祁寒知民言之可畏陽居大夏識天地之至仁
故于頒朔之初更下布新之詔恭惟太皇太后皇帝陛
下視民如子以國為家振廩勸分人自忘于艱歲消兵
去殺天必報之豐年臣敢不省事清心貴農時之不奪
思患預備期歲計之有餘庶竭微誠少裨洪造
晁補之齊州謝賜歷日表恭惟陛下脩身以道求端
于天璧合珠聯煥三辰之順晷雲行雨施肇萬物之革
心雖歲事之宜班本王功之最急璣衡潛運孰知聖治
之日新銚耨時修已覺豐年之氣應
又於河中府謝歷日表本諸修已雖聰明睿知足以
臨用此求端蓋風雨霜露無非教將以撫五辰而熙績
和三事以叙功臣職在牧民欣于奉令土牛將磔猶歌
二日之鑿冰玉燭可調願頌豐年之多黍
梁庾肩吾謝歷日啟凌渠所奏弦望既符鄧平之言錙
銖皆合登臺視朔覩雲物之必書拂管移灰識權衡之
有度初開卷始暫謂春留末覽篇終便傷冬及徘徊厚
渥比日為年
恩賚部(賜衣)
唐張玄晏謝春衣表執領襘而抃舞失次被纖柔而顧
盼增輝舉體動容既安且吉在身不稱恐招鵜翼之譏
居任無功叨受鶴紋之賜
宋蘇軾謝對衣金帶馬表被三品之服章君子所以
昭令德分六閑之駔駿朝廷所以旌有功顧惟何人亦
與兹寵拜恩俯僂流汗交幷伏念臣人微地寒性迂才
短襲布韋而自薦偶忝縉紳駕欵段以言歸終安畎畝
豈謂便蕃之錫萃于衰病之軀此蓋伏遇皇帝陛下總
覽衆工財成大化至誠樂與有緇衣之好賢俊民用章
無白駒于空谷不違寒陋亦被光華攬佩以思遂識斷
金之義舉鞭自誓敢忘希驥之心
又表慨然攬轡敢有意于澄清束以立朝尚可言于
賓客
又表漢官三服已分密麗之珍唐監八坊復下權奇
之駿拜嘉甚寵省已何功伏念臣受材迂疎賦命寒蹇
幼師季路止服縕袍長慕少游欲乘下澤目眩重金之
耀神驚四牡之良俛仰自維周章失次此蓋伏遇皇帝
陛下憂勤黎庶寤寐儁賢故損廏庫之儲以廣英雄之
彀致兹孱陋亦被寵光臣敢不求稱于衷益鞭其後薄
德盛服當戒維鵜之篇強力安邦庶幾有駜之頌
又表枯羸之質匪伊垂之而帶有餘斂退之心非敢
後也而馬不進
又謝賜衣襖表齊官三服已寬卒歲之憂漢札十行
更佩先春之煖恩均吏士聲動華夷伏以禮著始裘詩
歌無褐邊陲更戍本為臣子之常朔易早寒特軫聖神
之念惟德具物豈曰無衣恭惟皇帝陛下廣運聰明力
行恭儉威風傍振方戰栗于天驕溫詔下融遂流澌于
河凍既無功而坐食實有愧于解衣敢不推廣朝廷之
仁益收凍餒申嚴祖宗之法少肅惰媮庶收汗馬之勞
以解濡鵜之誚
晁補之謝賜春衣表勾萌畢奮慶賜可行土牛久飭
于送寒豳籥未歌于逆暑迺眷造庭之彦爰開在笥之
良肆有等差均于覆被宜人布政育物為功卉皮自適
于隂陽氄毨同和于天地既陶無外之化亦沾咸若之
恩織篚亂流豈惟加五百里之遠女工同燎故復半三
十日之收矧是具寮與之同體適及風雩之後大頒帑
帛之珍君賜足榮不歎無衣之七王章有分庶逃終褫
之三
楊億謝賜衣表鳥獸氄毛俯及嚴凝之候衣裳在笥
爰推賜予之恩在渙汗之所霑雖容光而必照如臣者
任叨符竹地僻甌吳奉漢昭之六條方深祗畏分齊官
之三服忽荷頒宣纂組極于纖華純綿加于麗密璽書
下降竊窺雲漢之文驛騎來臨更重皇華之命但曳婁
而增惕實被服以難勝矧于戎行亦膺天寵干城雖久
皆無汗馬之勞守土何功獨懼濡鵜之刺
唐崔行先謝賜春衣狀御府紈素耀晴景于三春天
宫蘭麝襲回風于十步
令狐楚謝賜春衣牙尺狀推漢后解衣之恩寵錫春
服稽有虞審度之典榮頒象尺樂官考正無累黍之差
女御裁縫有奪朱之麗而况端平皎潔無慙七寶輕盈
綷䌨不謝六銖此臣所以捧觀而似睹鈞衡拜服而如
生羽翼
又謝賜冬衣狀司寒肇至命服載新降自九霄來經
千里錯鳥章于襟帶奮龍文于素箋兼并縟麗備極瑰
奇木石之姿過蒙鮮飾冰霜之氣頓減嚴凝
李商隱為滎陽公謝賜冬衣狀臣叨蒙重寄適控遐
陬地雖五鎮之衝氣得四時之正每玄冥應律顓頊司
辰當二日之鑿冰則殊豳野及兩楹之飛雪無異朔山
重以賨布少溫蠻綿乏暖方求麗密以御嚴凝豈望司
服頒衣貴臣傳詔綾裁飛鵠絮裛仙蠶白分椒壁之光
紫奪蘭芽之色已均下將仍逮連營晏子狐裘故弊何
彰于國儉王恭鶴氅風流不自于君恩被服有輝負戴
無力謹當上宣殊渥下拊多寒均大袑于瑯琊變無襦
于蜀郡粗令康泰以塞貪叨
又為濮陽公涇原謝冬衣狀恩極解衣榮加降繭戴
山未重負日非暄臣謬領藩垣適當戎狄唯憑廟算粗
展軍威絶塞獵廻幸無警急高烽火過但報平安直以
地勢多隂川形稍背三伏常聞于屏箑九秋尋訝于垂
繒代馬暫嘶隴山無葉燕鴻未過涇水先冰是以每降
王臣仍迂御筆緘封垂露寵錫御冬非玉女裁成即仙
人織出徒驚在笥莫匪因針始顧孱微深懼不勝冠帶
旋蒙被服便如能執干戈徧逮軍前歴霑麾下達喜氣
而陳根復秀動歡聲而蟄戸潛開華楚成行曳婁塞路
宋謝莊謝賜貂裘啟匭法衽開玄華有耀靡毫柔毳
黯鑑自凝綵越綴翬光踰緝燕嚬笑不妄韓裳勿假
續有昭庸楚纊爰逮歡忭自歌而同委衾之澤勤劬
未報而叨解裘之寵空荷榮施徒賁微軀承恩必識服
以淪生銘悅之情罔知所寘
齊王融謝敕賜御裘等啟雲衣降授仙裾曲委榮振
素里澤駭蓬心昔漢帝解裘不獨前寵曹王禠帶復降
今恩
又謝竟陵王賜衲裘啟降飾自尊垂榮及賤玄玉不
純曾波奪采南陸方永北風日壯無衣無褐發念聖衷
而挾纊之問每流解裘之賜偏委
梁皇太子謝敕賚魏國所獻錦等啟山羊之毳東燕
之席尚𫝊登高之文北鄴之錦猶見胡綾織大秦之草
戎布紡玄菟之花
梁元帝為江夏王安豐謝東宫賚錦啟舒將並石堪
來暮雨縈持結纜剰可蕩舟秦川書字妙能八體鄴縣
登高真堪九日宋姬贈馬未足為榮馮煖乘車方兹非
寵
又謝東宫賚辟邪子錦白褊等啟江波可濯豈藉成
都之水登高為艷取映鳳凰之文至如鮮潔齊紈聲高
趙縠色方藍浦光譬靈山試以照花含銀燭之狀將持
比月亂含璧之暉
庾肩吾謝武陵王賚絹啟清河之珍丘園慙其束帛
關東之妙潛織陋其卷綃遂使鶴露宵凝輕絺立變
鴈風朝急冶服成溫
又謝武陵王賚白綺綾啟圖雲緝鶴鄴市稀逢寫霧
𫝊花叢臺罕遇雖復馬均騁思比巧猶慙虞卿受金方
恩未重此扁舟獨返燕路有心載寶言歸銜珠無日
又謝東宫賚内人春衣啟階邊細草猶推綟葉之光
戸前桃樹反訝藍花之色遂得裾飛合燕領鬭分鸞試
顧採薪皆成留客
陳周弘正謝東宫賜縠袍啟或儔名麗辭等質輕霧
或色華少海用寶叢臺或粲彼三英縫兹五緎品頒歲
襲綠奪春耕蒿席可充縕袍易足
梁沈約謝賜軫調絹等啟霜紈雪委霧縠冰鮮昔劉氏
歸國未聞漢儲之禮曹植還藩非降魏兩之賜恩愈枉
道賁深束帛
又謝敇賜絹葛啟素采冰華絺文霜潔變溽暑于閨
閤起凉風于襟袖
又謝齊竟陵王賚母赫國雲氣黃綾裙襦啟竊以積
絲成綵抽繭騰花巧擅易水之間價貴叢臺之下
梁簡文帝謝東宫賜裘啟物華雉毳名高燕羽才慙
齊相愧白狐之飾德謝漢蕃均黑貂之賜地卷朔風庭
流花雪故以裾生惠氣袖起陽春荷澤知慙瞻恩興戀
梁任孝恭謝裙襦啟加以庭闕桑麻室空機杼牀無
煖席桁靡懸衣值蓬卷北郊鴈飛南浦雪闇河隂冰生
海岸而繩帶屢盡苦風霜之切敝履恒穿踐泥沙之凍
自憐袖短雖内手而猶寒每恨衣輕徒斂襟而彌愴
劉孝威謝賚錦被啟色豔蒲桃采踰聯璧鄂君慙繡
楚侍羞珠雖復帝賜鶴綾客贈鴛綺高懸麗藻遠謝鮮
明漢老悅其怪文魏馬驚其香氣
劉孝儀謝晉安王賜銀裝絲帶啓雕鏤新奇織製精
潔越中玉女不得關思上方名匠莫能議巧人情駭觀
如見買臣之綬望貌移姿似逢子訓之術
周庾信謝趙王賚皂羅袍袴啟懸機巧綜變躡奇文
鳳不去而恒飛花雖寒而不落披千金之暫煖棄百結
之長寒永無黃葛之嗟方見青綾之重對天山之積雪
尚得開衿冒廣漠之長風猶當揮汗白龜報主終自無
期黃雀謝恩竟知何日
又謝明皇帝賜絲布銀錢等啟比年以來恒有闕乏白
社之内拂草看冰靈臺之中吹塵視甑懟妻狠妾既嗟
且憎瘠子羸孫虛恭實怨王人忽降大賚先臨天帝賜
年無踰此樂仙童贈藥未均斯喜張袖而舞玄鶴欲來
撫節而歌行雲幾斷所謂舟檝無岸海若為之反風薺
麥將枯山靈為之出雨况復全抽素繭雪坂疑傾併落
青鳬銀山或動是知青牛道士更延將盡之命白鹿真
人能生已枯之骨雖復拔山超海負德未勝垂露懸針
書恩不盡蓬萊謝恩之雀白玉四環漢水報德之蛇明
珠一寸某之觀此寧無愧心直以物受其生于天不謝
謹啟
又謝趙王賚絲布啟去冬凝閉今春嚴勁霰似瓊田
凌如鹽浦張超之壁未足鄣風袁安之門無人開雪覆
鳥毛而不暖燃獸炭而逾寒遠降聖慈曲垂矜賑諭其
蠶月殆罄桑車津實秉杼幾空織室遂令新市數錢忽
疑販綵平陵月夜驚聞𢷬衣妾遇新縑自然心伏妻聞
裂帛方當含笑莊周車轍實有涸魚信陵鞭前元非窮
鳥關尹津梁之織鄴地雙絲扶風彩文之機仙園獨
繭
恩賚部(賜食)
唐王維敇賜百官櫻桃詩芙蓉闕下會千官紫禁朱櫻
出上闌纔是寢園春薦後非關御苑鳥銜殘歸鞭競帶
青絲籠中使頻傾赤玉盤飽食不須愁内熱大官還有
蔗漿寒
又崔興宗和詩未央朝謁正逶迤天上櫻桃錫此時
朱實初𫝊九華殿繁花舊雜萬年枝全勝晏子江南橘
莫比潘家大谷梨聞道令人好顔色神農本草自應知
韓愈和張員外敕賜百官櫻桃詩漢家舊種明光殿
炎帝還書本草經豈似滿朝承雨露共看𫝊賜出青冥
香隨翠籠擎初到色照銀盤瀉未停食罷自知無所報
空然慙汗仰皇扃
劉禹錫代武中丞謝賜新茶表效參藥石芳越椒蘭
顧蘭露而慙芳豈蔗漿而齊味
柳宗元謝新茶表况兹靈味成自遐方照臨而甲拆
維新煦嫗而芬芳可襲調六氣而成美扶萬夀以效珍
豈臣賤微膺此殊錫銜恩敢同于嘗酒滌慮方切于飲
冰
韓翃為田神玉謝茶表榮分紫筍寵降朱宫味足蠲
邪助其正直香堪愈病沃以勤勞飲德相歡撫心是荷
吳主禮賢方聞置茗晉臣愛客纔有分茶豈如澤被
三軍仁加千乘
宋范仲淹謝賜鳳茶表念犬馬之微志錫龍鳳之上珍
香掩靈芝味滋甘醴濯五神之精爽祛百疾之冥煩允
彰仁夀之恩特出聖神之眷謹當餅為良藥飲代凝冰
思苦口以進言勵清心而守道上酬君父旁質神明
唐劉禹錫代武中丞謝新柑表黃苞輝穎雕俎增華芬
芳初佐于天庖慶賜忽霑于凡口甘踰萍實剖食既同
于楚謠寒比蔗漿析酲何慙于漢史
柳宗元為武中丞謝賜櫻桃表含桃之羞時令攸貴
况今採因御苑分自天厨使發九霄集繁星而積耀味
調六氣承湛露而不晞盈眥而外被恩光適口而中含
渥澤顧慙素食彌切自公豈徒君子所先遂厭小人之
腹
錢翊嘉會節為宰相謝酒食狀嘗珍而食指先驚敢
忘盈滿竊位而憂心已醉寧待獻酬
常衮重九謝賜餻酒等狀玄月戒時清風應律宜于
長久欣聖祚之夀昌復見芳華喜陽數之重合時恩忽
降節賜薦加綠芋金茅紫蔗筠節茱萸清酒嘗聞舊
俗之傳薏苡稠餳今睹靈珍之味
元稹謝賜設狀空懷滿腹之慙未有沃心之鯁既充
膚革誓竭肺肝
李商隱為滎陽公赴桂州長樂驛謝敕設狀臣階緣
薄技塵辱修塗揚執戟之讀書雖無非聖董太中之對
策何補清時忽委廉車乍離閨籍誠欣列土實耿辭天
然猶食指告祥朵頤有慶爰于近驛式降貴臣酒自堯
樽饌分禹膳(集作殷鼎)下沾將校旁耀路岐况臣平生本實
孤賤懷書奉役久無黔突之謀入國展儀且懵殽烝之
禮飽期滿腹醉更憂心終虞負乘之災無報雲天之施
苑咸為晉公謝賜車螯蛤蜊等狀昔周美康侯特沾
蕃庶之錫漢崇張禹亟覃賜饌之榮才不逮于前賢而
遇每深于曩眷
于邵謝賜柑子啟江潭所出見重于南州苞茅入貢
遠歸于北闕陛下念其野次賜及微臣顧萍實以虚言
非蔗漿之足擬分甘絶少竊荷于恩私食椹懷音敢忘
于報效
周庾信謝趙王賚乾魚啟澧水朝浮光凝朱鼈文鰩
夜觸翼似青鸞况復洞庭鮮鮒溫湖美鯽波瀾成雨鱗
甲防寒不勞獅子之亭即勝雷池之長翻驚河伯獨
不愛人足笑任公終年垂釣
又謝趙王賚米啟丹烏銜燧既集西周黃雀隨車還
飛東市漬而為種不無霜雪之精取以論兵即有山川
之勢某陋巷簞瓢櫛風沐雨剝榆皮于秋塞掘蟄鷰于
寒山仰費國租遂開塵甑非丹竈而流珠異荆臺而炊
玉東方朔之捧米既息長飢西門豹之墾田方慙此賚
梁劉孝威謝東宫賜聖僧餘饌啟齊桓柏寢之器周
穆軒宫之寶乳糜香飯素&KR0008;糗漿五杏七桃靈瓜仙棗
莫不氣馥上天薰流下界石崇芳果金谷僅于萬株陳
湯木滋杜陵幾于千樹猶自高謝珍奇多慙品族
又謝東宫賜淨饌啟糜獻牛牧飯出龍宫千品甘露
之食百花珍藥之果餅兼髓乳漿苞蔗㮏雕盤流其滋
旨寶器委其色香足使三世長者羞彼識味一角仙人
恥其咒術
陳徐陵謝敕賜祀三皇五帝餘饌啟竊以甘泉之殿
舊禮羲農長樂之宫本圖堯舜自東京晩世曠代無聞
西漢盛儀復覩今曰金壺流十旬之氣玉案備千品之
羞昔絳羅為薦既延王母紫蓋為壇允招太一同斯美
號理致衆星臣以餘年豫開清祀如陪瑶席遂飲瓊漿
梁劉孝威謝東宫賚鹿脯等啟上林絶胡人之搏禁
地無張京之犯而猶有班超遊獵李廣馳射遠歸于厨
吏入貢于腊人形圖三事之車影入九仙之鏡
梁劉孝儀謝東宫賚酒啟異五齊之甘非九醞之法
屬車未曾載油囊不得酤試儔仙樹葛玄泥首才比蒲
桃孟他銜璧
又謝晉安王賜宜城酒啟歲暮不聊在隂即慘惟斯
二理總萃一時少府鬭猴莫能致笑大夫落雉不足解
顔忽值瓶瀉椒芳壺開玉液漢樽莫遇殷杯未逢方平
醉而遁仙羲和耽而廢職仰憑殊塗便申私飲未矚罍
恥已觀幘岸傾耳求音不聞霆擊澄神密視豈覿山高
愈疾消憂于斯已騐遺榮忽賤即事不欺酩酊之中猶
知銘荷
庾肩吾謝湘東王賚米啟味重新城香踰滍水連舟
入浦似彦伯之南歸積地為山疑馬援之西至不待候
沙同新渝之再熟無勞拜石均遼倉之重滿
又答湘東王賚稉米啟㭬斛瀉珠嘉聞陶量翻庭委
玉欣見馬圖
又謝東宫賚米啟滍水鳴蟬香聞七里瓊山合穎租
歸十縣肩吾人慙振藻徒降雲間之松職濫便繁空撤
家丞之俸成珠委地事重逢仙游玉為糧珍踰入楚雖
復激水滄流不待監河之說春風掃地方誚文學之篇
齊謝脁謝隨王賜紫梨啟將恐帝臺妙棠安期靈棗
不得孤擅玉盤獨甘仙席
梁庾肩吾謝賚梨啟睢陽東苑子圍三尺新豐箭谷
枝懸六斤未有生因粉水産自銅丘影連鄧橘林交苑
柿遠薦中厨爰頒下室事同靈棗有願還年恐似仙桃
無因留核
又謝蒙賚朱櫻啟成叢殿側猶連製賦之條結實西
園非復黏蟬之樹異合浦之歸來疑藏朱實同秦人之
逐彈似得金丸
恩賚部(賜服用)
唐謝觀清明日恩賜百官新火賦木鐸罷循乃灼燎于
榆柳桐花始發賜新火于公卿由是太史奉期司烜不
失平明鑽燧以獻入匍匐當軒而奏畢初焰猶短新烟未
密觀夫電落天闕紅排内垣乍歴闈瑣初辭渥恩振
香爐以朱噴和曉日而燄翻出禁署而螢分九陌入人
寰而星落千門煖逐來命風隨逸騎入權門見執熱
之象閱有司識燭幽之義燿燿當門烟助松篁之茂
熒熒滿目燄如桃李之春然後各爨鼎鑊𫝊輝膳官
爭焚爐炷競爇膏蘭銷冷酒之餘毒却羅衣之曉寒
韓濬清明日賜百寮新火詩朱騎𫝊紅燭天厨賜近
臣火隨黃道見烟遶白榆新榮耀分他日恩光拱紫宸
更調金鼎味還煖玉堂人灼灼千門曉輝輝萬井春應
憐螢聚夜瞻望及東鄰
又王濯詩御火𫝊香殿華光及侍臣星流中使馬燭
耀九衢人轉影連金屋分輝麗錦茵焰迎紅蕊發烟染
綠條春助律和風早添爐煖氣新誰憐一寒玉猶望照
東鄰
梁簡文帝讓鼔吹表寬博為善不飾被于聲明緣寵
成功未增榮于鐃管豈宜響芳樹于西河鳴朝飛于黑
水彼已之譏可懼尸素之誡知慙
江淹為齊高帝讓前部羽葆鼔吹表臣聞國容軍禮
旌羽昭其華車騎品第鑾蕤藹其飾世教以之垂采民
聽以之流文故勒岫銘海之功鞞革寫其詠戡難夷邦
之業管竹凝其聲朱露玄雲既錫上德玉山芳樹以被
奇勲
陳江總謝勑給鼓吹表略尋近古逖聽前事王文憲匡
佐革命沈隱侯經綸始運騎吹之榮猶難忝冒以臣况
此寔非倫輩豈可更崇文物重假名器高臺迢遞未朱
夏而登臨芳樹華滋非青春而奏曲
宋李綱謝賜鞍馬表端一心而觀萬化操八柄以馭
羣臣念其驅馳之勞錫以駢蕃之寵壯元戎之十乘解
左服之兩驂偉然神駿之姿被以連乾之飾臣敢不仰
承睿眷俯罄愚衷誓不與賊以偕存顧雖捐軀而何惜
餘齡尚在雖無據鞍矍鑠之姿將命不愆或遂攬轡澄
清之志
播芳大全代嗣秀王謝賜玉帶表寳玉之展于親
允嚴國典鞶厲之昭其數莫重身章緬考青編無如蒼
籙麟經紀𫝊夏璜特畀于魯公馬史垂芳衛寶併貽于
康叔雖侈瑰奇之賜未聞佩服之華疇若熙朝誕加殊
寵鼎來圭璧之輝賁及碔砆之陋恩光有爛絢寧王
玄圃之明屬籍本疎邁衛公于闐之賜諦觀虹璞深靦
鵜梁宗英追琢俱粲然其可觀磐石藩維豈垂之而
如隊種西崑之羣玉表東平之十圍昌熒盩綬之𫝊照
映翠緌之飾獨羞駑鈍上玷龍光
唐吕溫代鄭相公謝賜戟狀吏考三十始秩銀青戰
勛十二乃號柱國必資具美方錫殊榮于是有命服以
朝加戟于戸將勸勞而責實亦馭貴而崇名禮異其
數物盛其榮新其閈閎賜之棨戟衡門燕雀乍相賀于
朱楹武庫龍蛇忽追飛于陋巷
白居易中和節謝賜尺狀中和戒節慶賜申恩當晝
夜平分之時頒度量合門之令况以紅牙為尺白金為
寸美而有度煥以相宣逮下明忖度之心為上表裁成
之德雖恩光下濟咫尺之顔不違而尸素内慙分寸
之功未效
又清明謝賜火狀節遇蔵烟時當改火助和氣以發
滯表皇明而燭幽降實自天非因榆柳之燧仰之如
日空傾葵藿之心
齊映為趙相公謝馬狀豈徒體合鑄金法相皆備而
乃足符歴塊驥德是稱當攬轡之際思六合于如琴
執鞭之辰度三代之得策
李商隱為滎陽公謝借飛龍馬送至府界狀梁懸蜀
鐙几覆吳鞍每多曳練之疑不假著鞭之力倏踰秦甸
將復周閑照地回光瞻天送影長亭欲别未期東道而
來雙闕儻嘶願附北風之思
又為滎陽公謝端午賜物狀五神定位祝融施長養
之功六律均和蕤賓有酢酬之義故節推戴禮日著漢
儀彼艾人遠具于歲時角黍近標于風土乃耆舊𫝊聞
之末亦君親慶賜之原敢希瘴嶠特降乾文輕縞染
衣真金備器海綃掩麗渠椀蔵珍拜受若驚跪捧如失
嘗衣國僑之紵被服多慚久攜顔氏之瓢捧持未慣當
晝而不假交扇白日而惟宜飲冰
梁簡文帝謝敕賚方諸劒等啟纔發紫函彫奇溢目
始開泥檢麗飾交陳已匹丹霞之輝乍比青雲之制
又謝敕賜玉佩啟昉田麗彩槐水鏤文飾以金闕之
珠製以魯班之巧故以裾端照色影外生光恩發内府
猥垂霑賜臣方溫謝德比振慚聲
梁劉孝儀謝始興王賜花紈簟啟麗兼桃象用洽昏
明便覺夏室已寒冬裘可襲雖九日煎沙香粉不棄三
旬沸海團扇可捐
梁簡文帝答定襄侯餉臥簟書筠篁多品篠簜雜名
校色比奇獨此為貴自含蒼紫似久暴于柯亭乍舒黝
素若屢沾于湖水三伏餘炎九折成用便可旅食南館
高臥北窗
又答南平嗣王餉舞簟書濯龍之木文罽飾壇淮南
之臺紫羅為薦未若五離九折出桃枝之翠筍綺爛霞
舒制雲母之修竹南湘點淚喻此未奇東宫赤花擬之
非妙
梁元帝謝東宫賚寳枕啟泰山之藥既使延齡長生
之枕能令益夀黃金可化豈直劉向之書陽燧含火方
得葛洪之說况復重安玳瑁獨勝瑰材芳松非匹柟榴
未擬(吳書張紘見柟&KR3889;猶愛其文而為作賦劉向别錄云向有芳松枕)
齊王融謝竟陵王示扇啟竊以六翮風流五明氣重
若此圓綃有兼玩實輕踰雪羽潔並霜文子淑賞其如
規班姬儷之明月豈直魏王九華漢臣百綺
又謝弓啟摛藻蕙樓暢藝蘭苑敷積玉于風筵疊連
珠于月的兔園掩秀鄴水慚奇揖讓未工濫升下飲
之賞操弧反正謬奉招賢之錫文韜鏤景逸幹捎雲玩
溢百齡佩流千載
梁簡文帝謝賚扇啟文筠析縷香發海檀肅肅清風
即令象簟非貴依依散綵便覺夏室含霜飲露清蜩應
三伏之修景羣飛黃雀送六月之南風蔽日垂隂薰澤
慙采浮涼滌暑蘋末愧吹聖人造物之巧俯萃庸薄王
府好玩之恩於兹下被
又謝賜善勝刀啟水鍔含采雕琰表飾名均素質神
號脫光五寳初成曹丕先荷其一二勝今造愚臣總被
其恩賜韓非之書未足為比給博山之筆方此更輕
梁元帝謝東宫賚花釵啟茝亂九衢花含四照田文
之珥慙于寳葉王粲之詠恧此乘蓮九官之璫豈直黃
香之賦三珠之釵敢高崔瑗之說况以麗玉澄暉遠過
玳瑁之飾精金耀首高踐翡翠之名
又謝晉安王賜馬啟繹武媿仲都遂蒙大驪之錫儒
謝春卿空頒名馬之賚故以取方驎友自匹龍媒不待
景公婉如齊畫無勞馬援翻等漢銅豈有滅沒黑龍連
翩白馬錢文見重津名取貴相彼騏驥猶深戀主矧兹
伏櫪彌結懷恩
周庾信謝滕王賚馬啟柳谷未開翻逢紫燕臨源猶
遠忽見桃花流電爭光浮雲連影張敞畫眉之暇直走
章臺王濟飲酒之歡長驅金埒
王褒謝賚馬啟邊城無草來自東南塞外饒沙經
從西北漢時樂府偏愛權奇晉世桑門特憐神駿黃金
作勒足渡西河白玉為鐙方𫝊南國儻逢漢帝仍駕鼓
車若值魏王應驚香氣
唐溫庭筠謝人賚集賢墨啟竹山奇製上蔡輕烟色
掩緇帷香含膝(疑作漆)簡雅復三臺故物貴重相𫝊五兩
新膠乾輕入用猶怨於潛曠遠建業尫羸韋曜名方即
求雞木傅玄佳致别染龜名恩加于蘭署郎官禮備于
松櫺介婦汲妻衡弟所未窺觀廣記漢儀何嘗著列况
又玄洲上苑青瑣西垣讎字猶新疑籖尚整帳中女史
每襲清香架上仙人常持縹帙得于華近辱在庸虚豈
知夜鶴頻驚殊慙志業秋蛇屢綰不稱精研唯憂痗物
虚投蠟槃空設晉陵雖壤正握銅兵王詔徒深唯磨正
硯
梁元帝答齊國雙馬書名重桂條形圖柳谷襄陽地
穴近求未易滇池水裏遠訪猶難價匹龍媒聲齊驥子
河精曜采似伏波之鑄銅震象飛文笑東瀛之刻玉加
以控斯銀勅利此金銜鞍揭鏤衢光含兩月纏縈紫縷
色麗雙絲方嗤晉后恒乘鄭國之駟更鄙曹君經餉蜀
王之馬
恩賚部(錢貨)
梁簡文帝謝敕賜解講錢啟無勞磁石之火金貨猥
臻非遊玉壘之川銅山可見舒王濟之埒猶覺有餘假
劉實之繩穿而不盡慧輪究竟爰降曲私福田滿成仰
由慈被榮光獨照自均若木負恩知重竊譬蓬萊
陳張正見謝賜錢啟名稱榆莢非投飲馬之橋價重
圜泉寧棄呪雞之野暫移周府纔經漢鑄始降主門忽
光私室青蚨委質笑夷甫之不言赤仄垂緡重河間之
能數
唐韓翃為田神玉母太夫人謝男神功葬賜錢及神玉
領節度表妾隨子東征銜恩北闕累承雨露載啟山
河同顗之親幸及貴登僕射異勤之母不見生拜司徒
何荷聖慈寵加存歿共姜年暮俯矜哭子之哀庾翼才
微尚使領兄之衆殊悲望外且慰目前况將通遠期特
垂渥澤更切撫存之義兼廻贈往之資赤仄滿庭紫泥
在篋痛而受賜哀以為榮庶神功有知應感安親之道
魂其無昧更酬報國之誠載號載悲不勝感絶(顗謂周顗勤謂)
(馮勤)
李商隠為同州張評事謝辟幷聘錢啟重非半兩輕
異五銖子母相權饑寒頓解細看銅郭徐憶牙籌雖云
神有魯褒便恐癖如和嶠
又為東川崔從事謝辟幷聘錢啟磨文難滅較貫知
多陸賈方騐于火花郭况莫矜于金穴
恩賚部(第宅)
梁元帝謝勑賜第啟竊以漢賜五倫實云清吏魏寵
衛臻用旌庸直未如靈光輪奐睢陽爽塏北連城闕有
似甄侯之舍東望市鄽榮深豫章之圃昔狼望未平冠
軍辭宅馬池猶隔雍丘讓邸臣慚霍曹遠志但識君命
無違再思庸陋九殞非答
任孝恭謝賚錢治宅啟繩樞斷續薄雨已傾席戸穿
闌微風自卷不悟恩隆問舍降自天造事深更宅乃被
庸微脆條可援毁垣再築遂得窗臨上路戸望柬家人
悅爽塏里驚輪奐門學于公逆容駟馬巷均王濬豫擬
幡旗
劉孝儀為武陵王謝賜第啟竊以南望朱鳥北距蒼
龍右帶御溝左廻青路異晏嬰之湫隘同潘岳之閒居
臣幼自宫掖長遊城府雖輪奐之美多門而館第之私
未暇今輕舟將反高門遽錫遂葺家築室百堵皆興雲
屋連甍一朝弘敞
庾肩吾謝東宫賜第啟肩吾居異道南才非巷北流
寓建春之外寄息靈臺之下豈望地無湫隘里號乘軒
巷轉幡旗門容幰蓋况乃交垂五柳若元亮之居夾石
雙槐似安仁之縣却瞻鍾阜前枕洛橋池通西舍之流
窗映東鄰之棗來歸高里翻成待封之門夜坐書臺非
復通燈之壁才下應王禮加溫阮官成名立無事非恩
劉孝儀為王儀同謝宅啟昔晏嬰湫隘齊景營其爽
塏孫歴無家晉武為之築館或功高千載德重一時故
蒙考室之榮以降葺宇之澤並辭而處𫝊芳前載臣才
愧昔人恩同往哲豈宜妄荷重增疵吝但匈奴未滅遽
當輪奐之美環堵為室遂得歌哭于斯
張纘謝東宫賚園啟常願卜居幽僻屏避喧塵傍山
臨流面郊負郭依林結宇憩桃李之夏隂對徑開軒採
橘柚之秋實而王畿陸海畝號一金涇渭土膏豪傑所
競徙居好畤必待使越之裝别館河陽亦資牧荆之富
此園左帶平湖修陂千頃右臨長薄清潭百仞前逼逸
陌朝夕爽塏後望鍾阜表裹烟霞每賸春迎夏華卉競
發背秋向冬雲物澄霽歸瞰戸牖不異登臨升降階墀
已窮歴覽舟楫所届累日不能究其源魚鳥之豐山澤
不能踰其美
唐羅袞謝江陵借宅啟恐馬援之災氛寧逃漏濕念
揚雄之風雨須託帡幪特借華居俾安滯跡愛忽異
于吾廬誤將同于君室遂得彌寬徯后更盡依劉宛如
夫子之牆不在隸人之館揣循涯分抃戴恩光館開
碣石略為鄒衍之身臺認章華永荷楚王之德
恩賚部(藥石)
唐李嶠謝臘日賜面藥口脂表安寧戒序嘉平在節白
日臨于陽谷繁霜入于寒露蘅秣始停桂筵豐暇青牛
帳裏未輟鑪香朱鳥窗前新調鉛粉因三冬之吉慶造
六宫之脂澤糅之以辛夷甲煎燃之以桂火蘭蘇氣溢
象奩香衝翠幄以光金屋之仙卿以賜瑶房之帝嬪南
國容華之人從來未識西京妖冶之妾何時可見臣等
叨膺天命謬總留臺雖天動星廻暫違于侍從而雲行
雨施更延于恩渥猥承郵驛曲賜絲綸分八子之膏腴
及三臣之瑣賤竊窺明鏡已覺衣冠之不任旋顧粧奩
遂欣箕帚之多幸身輕塵露佩德空深貺等丘山殞身
何答
張九齡謝賜香藥面脂表捧日月之光寒移雪海沐
雲雨之澤春入花門雕奩忽開珠囊暫解蘭薰異氣玉
潤凝脂藥自天來不假淮王之術香宜風度如𫝊荀令
之衣
古儷府卷十一
