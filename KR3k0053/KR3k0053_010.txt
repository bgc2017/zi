古儷府卷十
明王志慶編
武功部(論兵)
唐李商隠為李貽孫上李德裕啟既赫斯而貽怒乃密
勿以陳謀管氏將来屢發新柴之井留侯每入便聞借
箸之籌羣帥受成中樞獨運前軍露板方事於羽馳清
禁夀觴旋聞於月捷仍其貴種慕我華風或辨姓寫誠
推諸右校或釋兵伏義列在周廬潞子離狄而春秋書
徐夷朝周而大雅詠其餘&KR0874;驚烏散風去雨還亘絶漠
以銷魂委窮沙而喪膽胡琴公主已出於襜襤毳幕天
驕行遺其湩酪向若非薛公料敵先陳三策充國為舉
嘗通四夷則何以雪高廟稱臣之羞全肅祖復京之好
此廟戰之功一也袁熙因累葉之資衛朔拒大君之
詔人將自棄鬼得而誅蛙覺井寬蟻言樹大招延輕險
曾微吳國之錢藏匿罪亡又乏江陵之粟所謀者河朔
遺事所恃者巖險偷生今則趙魏俱攻燕秦併入奉規
於帷幄遵命於指縱亞夫拒吳驚東南而備西北韓信
擊魏艤臨晉而渡夏陽百道無飛走之虞一縷見傾危
之勢計其反接當不踰時是則陳曲逆之六策翻成屑
屑葛武侯之八陳更見區區此廟戰之功三也
王勃上劉右相書昔明王之制國也自近而及遠先
仁而後罰徵實則效存徇名則功淺是以農疏千里僅
踰重石之鄉禹截九州不叙流沙之境豈才不及而智
有遺哉將以辨離方而存正功也雖聖人無外甲兵曜
天子之威王事有征金鼓發將軍之氣而長城在界秦
漢所以失全昌巨海横流天地所以限殊俗闢土數千
里無益神封勒兵十八萬空疲帝卒驚烽走𫝊駭秦洛
之甿飛芻挽粟竭淮海之費於是乘奸放命者出繩纏
以生威因公挾私者入閭閻而競法雖一物失所太階
延旰食之憂而百戰方雄中國鮮終年之樂圖得而不
圖失知利而不知害移手足之病成腹心之疾征税屈
於東西威信蹇於表裏語曰勝之不武不勝為辱天下
之責四而至矣誠可遠凝高策上薦忠言决人事於去
就合天情於終始遂令回麾轉檄背青韭而騖列障分
亭廵蒼波而守昔者齊侯以力方城為楚國之辭虞帝
崇文苗人失洞庭之險况乎伏德綏亂以直乘邪明逆
順之端聳華夷之望雖復舳艫沸海旌旗觸天鐡山四
面金城千里亦不能為敵人計矣
沈諒賢良方正策大哉武之為功赫矣師之所處象
震耀而舉垂雲雷以揚宣威而山河蕩容訓誓而煙塵
動色
武功部(講武)
唐胡瑱大閱賦長楊草落鄠杜霜明既不虞而作式亦
因狩而治兵大田獲之以三品和門樹之以兩旌抱木
之猿見矯矢而遙泣傷弦之鴈聞虚弓而已驚且夫設
席張幕蒙盾負羽獸之大小既公私而殊獲野之險易
亦人車而各主遵蘭防而合禮罷艽野而作鎮
李子卿飲至賦蒲海長清匈奴已聞於斷臂槀街初
列戎王正見於懸首舞干且在於舜階挾纊更聞於堯
酒
喬彛立走馬賦輪寶刀以直視拔長劍而端揖奔鯨
絶海旋巨浪以尚遲餓鶻翻身寫長風而未急於是神
仙惝恍鬼怪呼吸擺金甲而作寒噴玉花而半濕膂力
既剛雄鋒莫當擲紅旌以顛倒按白刃以熒煌霍[穫-禾+火]滅
沒離披頡䀪引山河之奔走隨簸蕩以低昂雲旗一
簸翻古塞而半飛畫戟雙盤寫長風而自冷
王起轅門射戟枝賦若嗤同失鵠我藝自忝其疊雙
儻妙等麗龜爾心固宜乎如一蹲甲非敵措杯不倫
梁沈約從齊武帝瑯琊講武應詔詩九功播祧墠七德
陳武懸展事昌國圖息兵由重戰皇情咨閱典出車迨
辰選飾徒映寒隰翻綏臨廣甸颯沓佩吳戈參差腰夏
箭風旆舒復卷雲霞清以轉輕舞信徘徊前歌且遥衍
秋原嘶代馬朱光浮楚練虹壑寫飛文巖阿藻餘絢發
震岳靈從揚旌水華變憑高訓武則中天起遐眷鳳蓋
掩洪河珠旗掃長汧方待翠華舉遠適瑤池宴
周庾信從駕觀講武詩校戰出長楊兵欄入鬭場置陣
横雲起開營鴈翼張門嫌磁石礙馬畏鐡菱傷龍淵出
牛斗繁弱駭天狼落星奔驥騄浮雲上驌驦急風吹戰
鼔高塵擁貝裝駭猿時落木驚鴻屢斷行樹寒條更直
山枯菊轉芳豹略推全勝龍韜揖所長小臣欣寓目還
知奉會昌
唐李嶠奉和杜員外扈從教閱詩杪冬嚴殺氣窮紀送
頽光薄狩三農隙大閱五戎場萊田初起燒蘭野正開
防夾岸虹旗轉分朋獸罟張燕弧帶曉月吳劍動秋霜
原啟前禽路山縈後騎行雲區墜日羽星苑斃天狼禮
振軍容肅威宣武節揚神心體殷祝靈兆叶姬祥幸陪
仙駕末欣採翰林芳
宋之問為人讓羽林將軍表天衛嚴凝北軍清切風
霜劍騎頓玄武之仙闈龍鳥旌旗環紫微之帝座
孫逖伯樂川記戈如林羽若月少長有禮賓主不悖
蚩尤衂其五兵若敖慙其六卒洸洸乎信可以慴穹廬
而震高闕也於是地主致餼以昭饗宴之禮君子有
儀以訓上下之則歌蔓草之相遇笑投壺之失辭大庖
既盈釃酒有藇胥樂周於卒乘屬厭及於輿臺
獨孤及風后八陣圖記乃有力吞八荒爭截九有大
者天柱折地維絶小者作慝盧山負阻中冀上帝憑怒
下土是恤乃眷武德黃帝受之始順殺氣以作兵法文
昌以命將於是乎征不服討不庭其誰佐命曰元老風
后蓋戎行之不修則師律用爽隂謀之不作則凶器何
恃故天命聖者以廣戰術俾懸衡於未然察變於竒獸
(集作倚數)握機制勝作為陣圖夫八宫之位正則數不愆神
不忒故八其陣所以定位也衡抗於外軸布於内風雲
附其四維所以備物也虎翼張以進蛇向敵而蟠飛龍
翔鳥上下其勢所以致用也至若疑兵以固其餘地遊
軍以按其後列門具將發然後合戰弛張則二廣迭舉
犄角則四竒皆出必使陷堅陣拔深壘若星馳天旋雷
動山破彼魏之鶴列鄭之魚麗周武之熊羆昆陽之虎
豹出匪以律我異於是既而圖成樽俎帝用經略北逐
獯鬻南平蚩尤戡黎於版泉省方於崆峒底定萬國旁
羅七曜鼎成龍至去而上僊於是遺風冥冥時亡而圖
在
符載保安鎮陣圖記紅旗拉風長戟如倚晨暮三接
朱殷谿瀆
武功部(田獵)
漢司馬相如上林賦列卒滿澤罘網彌山掩兔轔鹿射
麋脚麟騖於鹽浦割鮮染輪射中獲多矜而自功楚
王乃駕馴駁之駟乘雕玉之輿靡魚鬚之撓旃曳明月
之珠旗陽子參乘孅阿為御按節未舒即凌狡獸蹵蛩
蛩轔巨虚軼野馬&KR1495;騊駼乘遺風射遊騏弓不虚發中
必決眥洞胸逹掖絶乎心繫於是離宫别館彌山跨
谷高廊四注重坐曲閣華榱璧璫輦道纚屬步櫩周流
長途中宿俛杳眇而亡見仰攀橑而捫天奔星更於閨
闥宛虹拖於楯軒背秋涉冬天子校獵乘鏤象馭玉
虬拖蜺旌靡雲斿前皮軒後道游孫叔奉轡衛公驂乘
扈從横行出乎四校之中江河為阹太山為櫓車騎雷
起殷天動地生貔豹搏豺狼手熊羆足野羊箭不苟害
解脰陷腦弓不虚發應聲而倒然後侵淫促節儵夐遠
去流離輕禽蹵履狡獸擇肉後發先中命處拂鷖鳥捎
鳳凰捷鵷雛掩鷦䳟蹷石闕歴封巒過鳷鵲望露寒下
棠梨息宜春西馳宣曲濯鷁牛首登龍臺掩細柳於是
遊戲懈怠置酒乎顥天之臺張樂乎膠葛之㝢撞千石
之鐘立萬石之虡建翠華之旗樹靈鼉之鼓奏陶唐氏
之舞聽葛天氏之歌千人唱萬人和巴渝宋蔡淮南干
遮文成顛歌族居遞奏金鼔迭起鏗鏘闛&KR1861;洞心駭耳
荆吳鄭衛之聲韶濩武象之樂隂淫案衍之音鄢郢繽
紛激楚結風若夫青琴宓妃之徒絶殊離俗妖冶嫺都
靚粧刻飾嫵媚孅弱皓齒燦爛宜笑的皪色授魂與心
愉於側酒中樂酣天子曰嗟乎此大奢侈於是歴吉日
以齋戒襲朝服乘法駕建華旗鳴玉鑾遊於六藝之囿
馳騖仁義之途修容乎禮園翺翔乎書圃
揚雄羽獵賦荷垂天之罼張竟野之罘靡日月之朱
竿曳彗星之飛旗渙若天星之羅浩如濤水之波淫淫
與與前後要遮立歴天之旗曳捎星之旃霹靂列缺吐
火揚鞭車騎雲會登降闇藹泰華為旒熊耳為綴木仆
山還漫若天外於是鳥不及飛獸不得過軍驚師駭刮
野掃地禽殫中衰相與集於靖冥之館以臨珍池灌以
岐梁溢以江河東瞰目盡西暢亡涯隨珠和氏焯爍其
陂方椎夜光之流離剖明月之胎珠
班固東都賦由基發射范氏施御弦不睼禽轡不詭
遇飛者未及翔走者未及去指顧倏忽獲車已實樂不
極盤殺不盡物馬踠餘足士怒未㳿
又西都賦爾乃盛娛遊之壯觀奮大武乎上囿因兹
以威戎夸狄耀威靈而講武事命荆州使起鳥詔梁野
而驅獸毛羣内闐飛羽上覆接翼側足集禁林而屯聚
水衡虞人修其營表種别羣分部曲有署罘網連紘籠
山絡野列卒周匝星羅雲布於是乘鑾輿備法駕帥羣
臣披飛廉入苑門遂繞酆鄗歴上蘭六師發逐百獸駭
殫震震爚爚雷奔電激草木塗地山淵反覆蹂躪其十
二三乃拗怒而少息爾乃期門佽飛列刃攅鍭要趹追蹤
烏驚觸絲獸駭值鋒機不虚掎弦不再控矢不單殺中
必疊雙颮颮紛紛矰繳相纏風毛雨血洒野蔽天平原
赤勇士厲猨狖失木豺狼懾竄禽相鎮壓獸相枕藉
然後收禽會衆論功賜胙陳輕騎以行炰騰酒車以斟
酌割鮮野食舉烽命釂
應瑒西狩賦乃擇吉日練嘉辰清風矢戒屏翳收塵
於是魏公乃乘雕輅駟飛黃擁簫鉦建九斿按轡清途
颯沓風翔於是圍網周合雷鼓天振千乘長羅萬表星
陳雙翼抗旌八校祖分長燧電舉高烟蔽雲爾乃徒輿並
興方軌連質驚飈四駭衝禽驚溢騁獸塞野飛鳥蔽日
爾乃赴玄谷陵崇巒俯掣奔猴仰捷飛猿雲幕被於廣
野京燎照乎平原醴炰充給洪施普宣
魏王粲羽獵賦旌旗雲繞鋒刃林錯揚輝吐火曜野
蔽澤山川於是搖蕩草木為之摧撥禽獸振駭魂亡氣
奪舉首觸網搖足遇撻陷心裂胃潰腦破頰鷹犬競逐
奕奕霏霏下鞲窮緤搏肉噬肌墜者若雨僵者若坻清
野滌原莫不殱夷
唐路季登皇帝冬狩一箭射雙兔賦若乃整鈎陳嚴羽
衛星旄燭野雲旗拂曀周長楊而為阹屬甘泉以為綴
騁六龍而電發顧雙兔而飇逝性毚狡而不恭足輕迅
而靡制爰從聖射乃觀神藝鑾鑣却轉引柘月而隨圓
金鏃斜飛疊霜毫而俱斃既絶系而達臆亦洞胸而裂
背岐陽之美不獨稱於周王上林之雄未可論於漢帝
蘇頲扈從鳳泉和崔黃門喜恩旨解嚴罷圍詩輦路
岐山曲儲胥渭水濱教成提將鼓禮備植虞旗不取從
畋樂先流去殺詞舜韶同舞日湯祝盡飛時物應陽和
施人知雨露私如何穆天子七萃幾勞師
晉張協七命若乃白商素節月既授衣天凝地閉風厲
霜飛柔條夕勁密葉晨稀將因氣以效殺臨金郊而講
師爾乃列輕武整戎剛建雲髦啟雄芒駕紅陽之飛燕
驂唐公之驌驦屯羽隊於外林縱飛翼於中荒爾乃布
飛羉張修罠凌黃岑挂青巒畫長壑以為限帶流谿以
為關既乃内無䟽蹊外無漏跡叩鉦散校舉麾贊獲彀
金機馳鳴鏑翦剛豪落勁翮連騎競騖駢武齊轍翕忽
揮霍雲逥風烈聲動響飛形移影發舉戈林聳揮鋒電
滅仰傾雲巢俯殫地穴乃有圓文之豜斑題之豵鼓鬛
風生怒目電瞛口齩霜刃足撥飛鋒齀林蹶石扣拔幽
叢於是飛黃奮銳賁育逞伎䠞封狶㩌馮豕拉甝虪挫
獬廌鉤爪摧踞牙捭瀾漫狼藉傾榛倒壑隕胔挂山僵
踣掩澤藪為毛林隰為丹薄於是徹圍頓網卷旆收鳶
虞人數獸林衡計鮮論最犒勤息馬韜弦肴駟連䮽酒
駕方軒千鍾電釂萬燧星繁陵阜沾流膏谿谷厭芳烟
歡極樂殫逥節而旋
後漢傅毅七激駟驥騄乘輕軒麾旄旗鳴八鸞陳衆
車於廣隰散列騎乎平原屬罘網以彌野連罻羅以營
山部曲周匝風動雲旋合圍促陣禽獸駭殫仆不暇起
窮不及旋擊不待刃骨解肉離摧牙碎首分其文皮流
血丹野羽毛翳日於是下蘭臯臨流泉觀通谷望景山
酌旨酒割芳鮮
魏曹植七啟駕雲龍之飛駟飾玉輅之繁纓垂宛虹
之長緌抗招搖之華旌於是曳文狐掩狡兔捎鷫鸘拂
振鷺當軌見藉值足遇踐飛軒電逝獸随輪轉騰山赴
壑風厲飇舉形不抗手骨不隠拳野無毛類林無羽羣
積獸如陵飛翮成雲
梁何遜七召歲晩農休時閒務隙山火已燎野霜初
白聊效殺於秋冬乃從禽於艸澤蜀地五丁齊國二子
氣動山漂汗揮雨起渥洼流赬蘭池照血躡飛影於未
形赴奔星於欲滅革車隠隠轂騎闐闐鼔噪喧而振地
烝徒駭而聒天割玉之刀飲石之箭罝羅布其一目網
罟周及三面犬號驤螭鷹名奔電暫離已合忽隠仍見
赴迥超危衝林䟦援草隨足起山從眼轉跨躡岡澗電
舉陵陸鳥不及飛獸不遑伏既前轥而後赴亦左排而
右蹴蹠實駭而自救騰虚亂而相撲視灑血之丹地見
飛毛之暗目傍窮劫剞勢極搜求文皮坐裂膬尾生抽
手羈鐡頂足批銅頭象折牙而陵遽貊拉齒而夷猶擒
高樓之度索走大樹之神牛雁聞弦而暫墜猨抱木而
啾啾笑楚王之雲夢恥漢帝之中流
昭明太子七契輕繳纔飛則連鴻解羽微纖始放則
並鱗失波豈論玄泉之則寧願將遨之歌
武功部(征伐)
魏陳琳神武賦建安十有二年大司空武平侯曹公
東征烏丸六軍被介雲輜萬乘治兵易水次於北平可
謂神武奕奕有征無戰者也佇盤桓以淹次乃申命而
後征覲狄民之故土追大晉之遐蹤惡先縠之懲寇善
魏綘之和戎受金石而弗伐蓋禮樂而思終陵九城而
上濟起齊軌乎玉繩車軒轔於雷室騎浮厲乎雷宫暉
曜連乎白月旂旐繼於電光旆既軼乎白狼殿未出乎
盧龍威逼天地勢括十衝單鼓未伐虜已潰崩克俊馘
首梟其魁雄爾乃總輯瓌珍茵氈幕幄攘瓔帶佩不飾
彫琢華璫玉瑤金麟牙琢文貝紫瑛縹碧玄綠黼錦繢
組罽毼皮服
又武軍賦漢季世之不辟青龍紀乎大荒熊狼競以
挐攫神寳播乎鎬京於是武臣赫然颺炎天之隆怒呌
諸夏而號八荒爾乃擬北落而樹表睎壘壁以結營百
校羅峙千部列陳彌方城掩平原於是啟明戒旦長庚
告昏火烈具舉鼔角並震千徒從唱億夫求和聲訇隠
而動山光赫奕以燭夜其刃也則楚金越冶棠谿名工
清堅皓鍔修刺銳鋒陸陷蘂犀水截輕鴻鎧則東胡闕
鞏百煉精剛函師振旅韋人制縫弩則幽都筋角恒山
檿榦通肌暢骨崇緼曲煙其弓則烏號越耗繁弱角端
象弭繡質哲拊文身矢則申息肅慎箘簵空疏焦銅毒
鐡麗轂撻輈馬則飛雲絶景直鬐騧駵駁龍紫鹿文的
&KR2025;魚若乃清道整列按節徐行龍姿鳳峙灼有遺英
魏繁欽征天山賦素甲玄燄皓旰流光左駢雄戟右
攅干將彤玈朱矰丹羽絳房望之如火燄奪朝陽華旗
翳雲霓聚刃曜日鋩於是轒輼雲趨威弧雨發鉦鼔雷
鳴猛火風烈躍刃霧散虜鋒摧折呼吸無聞醜類剥滅
晉左思魏都賦至乎勁敵糺紛庶土罔寧聖武興言將
曜威靈介胄重襲旌旗躍莖弓珧解檠矛鋋飄英三屬
之甲縵胡之纓控弦簡發妙擬更嬴齊被練而銛戈襲
偏裻以䜋列畢出征而中律執竒正以四伐碩畫精通
目無匪制推鋒積紀鋩氣彌銳三接三捷既晝亦月尅
剪方命呑滅咆咻雲撤叛換席卷虔劉祲威八紘荒阻
率由洗兵海島刷馬江洲振旅䡘䡘反旆悠悠凱歸同
飲疏爵普疇朝無刓印國無費留
梁沈約憫國賦育素蟣於玄胄垂葆髮於縵胡
王筠侍宴餞臨川王北伐應詔詩金版韜英玉牒藴
精帝德乃武王威有征軒習弧矢夏陳干戚周騖戎車
漢馳羽檄我皇駿聖千年踵武德洞千門威加八柱金
正圮德水行失道駟馬南牧戎徒西保荐食伊瀍整居
豐鎬金闕揚塵銅臺茂草命彼膳夫受詔恊律樂賦出
車絃操吉日玉饌駢羅瓊漿泛溢聖德温温賓儀秩秩
周庾信奉報寄洛州詩舟師會孟津甲子陳東隣雷轅
驚戰鼔劍室動金神幕府風雲氣軍門關塞人長旍析
鳥羽合甲抱犀鱗星芒一丈焰月暈七重輪黎陽水稍
綠官渡柳應春無庸奉天睠驅傳牧南秦繁詞勞簡牘
雜俗弊風塵上洛逢都尉商山見逸民留滯終南下唯
當一史臣
庾信奉報趙王出師在道賜詩上將出東平先定下
江兵彎弧伏石動振鼔沸沙鳴横海將軍號長風駿馬
名雨歇殘虹斷雲偏一鴈征暗巖朝石濕空山夜火明
低橋澗底渡狹路花中行錦車同建節魚軒異伯榮軍
中女子氣塞外夫人城小人乖攝養岐路阻逢迎幾月
芝田熟何年金竈成哀笳關塞曲嘶馬别離聲王子身為
寶深思不倚衡
唐李嶠軍師凱旋自邕州順流舟中詩鳴鞞入嶂口汎
舸歴川湄尚想江陵陣猶疑下瀨師岸逥帆影疾風送
鼔聲遲萍葉沾蘭槳林花拂桂旗弓鳴蒼隼落劍動白
猿悲芳樹吟羌管幽篁入楚詞全軍多勝策無戰在明
時寄謝山東妙長纓徒自期
沈佺期夏日都門送司馬員外逸客孫員外佺北征詩
二庭追虜騎六月動周師廟略天人授軍麾相國持
復言徵二妙才令重當時畫省連征橐横門共别詞雲
迎出塞馬風卷渡河旗計日方夷寇旋聞杕杜詩
又李乂詩日逐滋南寇天威撫北垂析珪行仗節持
印且分麾羽檄雙鳬去兵車駟馬馳虎旗懸氣色龍劍
抱雄雌候月期戡剪經時念别離坐聞關隴外無復引
弓兒
唐蘇頲命吕休璟等北伐制莫不運其長策悉心而
效六竒接以短兵指掌而論七縱使天陣齊舉雲罝備
設賈勇於飲醪之夫一以當萬揚威於汗血之騎左縈
右拂咸繫黿斬蛟曳牛佩豕必能力簸窮海聲壓大荒
刈谷蠡之庭拔祅渠之壘不遑渭橋之拜已見隂山之
哭
又命姚崇等北伐制統燕犀冀馬之雄屯斬蛟繫黿
之勇鼓鼙沸野旌旗彗雲豈式遏於河塞方震驚於沙
漠於是乎善醪以信之芳餌以賞之戮揚干之僕必行其
令持穰苴之兵不枉其法堅壁清野則投石而有餘追
奔逐北則掃塵而無類
又命薛納等伐默啜制吳鈎楚練照曜隂山之峯冀
馬燕犀張皇窮漠之地
梁劉孝儀臨川王奉詔班師表臣自受脤廟堂申威
塞表既驅熊羆之衆兼稟帷幄之謀登濟河山夷滅趙
魏將繫軹道之頸且屈渭橋之膝而玄隂届節祁寒方
始降此慈弘愍兹介胄使燕然之石願勒而不刊函谷
之土將封而莫遂雖荷杕杜之恩終慙采薇之旨
宋唐庚賀進築表臣竊以要荒之叛服係乎制馭之是
非有蠢西羌久羈天討當元豐之願治將議剪除逮元
祐之偷安務從姑息養成其惡以迄於今屬神聖之嗣
興起師徒而進築遠攻近取日削月侵城堙漸逼其腹
心刁斗相聞於巢穴天都形勝既歸掌握之中靈武勢
孤自有唇亡之懼
楊億駕幸河北起居表毳幕稽誅鑾輿順動羽衛方
離於象魏天威已震於龍荒慰編甿徯后之心增壯士
平戎之氣臣聞涿鹿之野軒皇所以親征單于之臺漢
帝因之耀武用消弭於侵侮遂底定於邊陲五材並陳
蓋去兵之未可六龍時邁因犯順以必誅矧朔漠揚氛
窮荒恃險敢因膠折之候輙為鳥舉之謀固已命將出
師擒俘獻馘雖奪名王之帳未焚老上之庭是用親御
戎車躬行天討勞軍細柳之壁巡守常山之陽師人多
寒感恩而皆同挾纊匈奴未滅受命而孰不忘家行當
肅靜邊垣削平夷落梟冒頓之首收督亢之圖使遼陽
八州之民得聞聲教榆關千里之地盡入提封蛇豕之
穴悉降干戈之事永戢
齊王融勸高帝北伐啟雖窮鳥必啄固等命於良鶉
困獸斯騖終並懸於厨鹿若藉巫漢之歸師騁士卒之
餘憤取函河如反掌凌關塞若摧枯
後漢班固竇將軍北征頌於是雷震九原電曜高闕
金光鏡野武旗冒日衝雞鹿超黃磧輕選四縱所從莫
敵
唐薛稷應臨難不顧徇節寧邦科策第二道持人
之術地著為本應敵之道糗糧為先故李悝盡地
力而創謀本能強魏衛鞅開阡陌而急戰終以霸秦
當今三壤既平九税有職倉庾陳積秷秸充牣山川
效正而咸叙隂陽感化而致和狡戎黠羌不討之日
久矣天有星象以分其區地有山河以致其險素野
遐曠玄國寒凉塞下三春未辨重重之樹河邊九月
已落青青之草吾后惻隠巖廊之下垂拱祍席之上
聖智備天地神武動山岳悠然遠覽白露凉秋建日
月朱鳥之旗樹風雨蒼龍之旆將帥良猛謀慮深長
猶重息人未修伐鬼而彊梁無檢時驚邊柝定遠侯
之功略還出玉門戊校尉之七營更連金郡麻奴小
醜敢懷凌斥之心榆鬼殘祅仍延晷刻之命結山豪
而嘯聚驅榖馬而陸梁百萬之師糗糧易盡空磧之
地轉餉難集良可追蹤墾草取彼大田修充國之舊
圖採威明之遠筭將軍素勵爰興斷河之術都尉乘
強畢盡通溝之利舉農夫而休戰士息轉輸而用耕
牛智效其謀勇奮其力資窖金之如粟藉邊馬之如
羊賞士犒師選騎館穀或休垣罷障城滅途殫然
後坐鳳凰之臺驗麒麟之貢王旅凱入豈不休
哉
祖君彦檄洛州文遼水之東朝鮮之地禹貢以為荒
服周王棄而不臣示以羈縻達其聲教苟欲愛人非求
拓土又強弩末矢不能穿於魯縞衝風餘力非敢動於
鴻毛石田得而無堪雞肋食而奚用恃衆怙強窮兵黷
武務在吞併不思長策夫兵猶火也不戢則自焚遂使
億兆夷人隻輪莫返夫差喪國實為黃池之盟苻堅滅
身良由夀陽之役欲捕鳴蟬於前不知黃雀於後復矢
相顧髽吊成行義夫切齒壯士扼腕其罪七也(黷武附)
武功部(將略)
周王褒從軍行兵書久閑習征戰數曾經講戎平樂觀
學戲羽林亭西征度疎勒東驅出井陘牧馬濱長渭營
軍毒上涇平雲如陣色半月類城形羽書封信璽詔使
動流星對岸流沙白緣河柳色青將幕恒臨斗旌門常
背刑勲封瀚海石功勒燕然銘兵勢因麾下軍圖送掖庭
誰憐下玉筯向暮掩金屏
又庾信詩河圖論陣氣金匱辨星文地中聞鼔角天上
下將軍函犀恒七屬絡鐡本千羣飛梯聊度綘合弩暫
凌汾寇陣先中斷妖營即兩分連烽對嶺度嘶馬隔河
聞箭飛如疾雨城崩似壊雲英王於此戰何用武安君
隋陳子良讚德上越國公楊素詩君侯稱上宰命世挺
才英本超騏驥足復藴風雲情攄藻掞錦綺育德潤瑤
瓊已踵四知舉非無三傑名濟世同舟檝匡政本阿衡
雍容入青璅肅穆侍丹楹桂宫擅鳴珮槐路獨飛纓高
門羅虎戟綺閣麗彫甍金罇酌湛湛歌扇掩盈盈匈奴
軼燕薊烽火照幽并天子命薄伐受脤事專征七德播
雄略十萬騁行兵鴈行蔽大漠魚貫出長城交河方飲
馬瀚海盛揚旌拔劍倚天外象犀耀日精彎弧穿伏石
揮戈斬大鯨鼔鼙朝作氣刁斗夜便鳴六郡多壯士三
邊豈足平嶺雲朝合陣山月夜臨營胡塵暗馬色芳樹
動笳聲關雲未盡散塞霧常自生川長蔓草綠峰廽雜
花明小人愧王氏雕文慙馬卿濫此叨書記何以謝過
榮高山徒仰止終是恨才輕
唐張說送趙頥貞郎中試安西副大都護詩絶鎮功難
立懸軍命匪輕復承遷相後彌重任賢情將起神仙地
才稱禮樂英長心堪繫虜短語足論兵日授休門法星
教置陣名龍泉恩已著燕頷相終成月窟窮天遠河源
入塞清老夫操别翰承旨頌營平
蘇頲同餞陽將軍兼原州都督御史中丞詩右地接
龜沙中朝任虎牙然明方改俗去病不為家將禮登壇
盛軍容出塞華朔風搖漢鼓邊月思胡笳旗合無邀正
冠危有觸邪當看榮旋日及此御溝花
杜甫投贈哥舒開府翰詩今代麒麟閣何人第一功
君王自神武駕馭必英雄開府當朝傑論兵邁古風先
鋒百勝在略地兩隅空青海無飛箭天山早挂弓廉頗
仍走敵魏綘已和戎每惜河湟棄新兼節制通知謀垂
睿想出入冠諸公日月低秦樹乾坤遶漢宫胡人愁逐
北宛馬又從東受命邊沙遠歸来御席同軒墀曾寵鶴
畋獵舊非熊茅土加名數山河誓始終策行宜戰伐契
合動昭融勲業青冥上交親氣槩中未為珠履客已是
白頭翁壯節初題柱生涯獨轉蓬幾年春草歇今日暮
途窮軍事留孫楚行間識吕蒙防身一長劍聊欲倚崆
峒
李白送羽林陶將軍詩將軍出塞擁樓船江上旌旗
拂紫烟萬里横戈探虎穴三杯拔劍舞龍泉莫道詞人無
膽氣臨行將贈繞朝鞭
又贈張相鎬詩神器難竊弄天狼窺紫宸六龍遷白
日四海暗紅塵昊穹䧏元宰君子方經綸澹然養浩氣
歘起持天鈞秀骨象山岳英謀合鬼神佐漢解鴻門興
唐思退身擁旄秉金鉞伐鼔乘朱輪虎將如電霆總戎
向東巡諸侯拜馬首猛士騎鯨鱗澤被魚鳥悦令行草
木春逢聖不失時建功及良辰醜虜安足紀可貽幗與
巾倒瀉溟海珠盡為入幕珍馮異獻赤伏鄧生歘來臻
庶同昆陽舉再覩漢儀新昔為管將鮑中奔吳隔秦一
生欲報主百代期榮親其事竟不就哀哉難重陳卧病
古松滋蒼山空四隣風雲激壯志枯槁驚常倫聞君自
天来目張氣益振亞夫得劇孟七國空無人捫虱對桓
公願得論悲辛大塊方噫氣何辭鼓青蘋斯言儻不合
歸老漢江濱
又贈郭將軍詩將軍豪蕩有英威昔掌銀臺護紫微
平明拂劍朝天去薄暮垂鞭醉酒歸愛子臨風吹玉笛
美人嬌月舞羅衣今日相逢俱失路何年灞上弄春輝
孟匡明餞王將軍赴雲中詩二師憑廟略分閫佐元
戎勢亞彤弓寵時推金印雄關山横代北旌節壯河東
日轉前茅影春生細柳風飲冰君命速揮涕餞筵空佇
聽隂山静誰爭萬里功
劉長卿代邊將有懷詩少年辭魏闕白首向沙場瘦
馬戀秋草征人思故鄉暮笳吹塞月曉甲帶胡霜自到
雲中郡於今百戰強
又湖南使還留辭辛大夫詩王師勞近甸兵食仰諸
侯天子無南顧元勲在上游大才生間氣盛業拯横流
風景隨搖筆山川入運籌羽觴交餞席旄節對歸舟鸎
識春深恨猿知日去愁别離花寂寂南北水悠悠唯有
家將國終身共所憂
又獻寧淮軍節度使相公詩建牙吹角不聞喧三十登
壇衆所尊家散萬金酬士死身留一劍答君恩漁陽老
將多逥席魯國諸生半在門白馬翩翩春草細邵陵西
去獵平原
又觀校獵上淮西相公詩龍驤校獵邵陵東野火初
燒楚澤空師事黃公千戰後身騎白馬萬人中笳隨曉
吹經邊草箭入青雲落塞鴻三十擁旄誰不羨周郎少
小有竒功
盧綸雪謗後書事上皇甫大夫詩盛德緫羣英高標
仰國楨獨安巡狩日曾掩趙張名業就難辭寵朝逥更
授兵曉川分牧馬夜雪覆連營長策威殊俗嘉謀翊聖
明畫圖規陣勢夢筆紀山行綬拂池中影珂搖竹外聲
賜歡徵伎樂陪酒間公卿却意經前事翻疑得此生分
深存歿感恩在子孫榮覽鏡愁將老捫心喜復驚豈言
沈族重但覺殺身輕有淚沾墳典無家集弟兄東西遭
世難流浪識交情閱古宗文舉推才慕正平應憐守貧
賤又欲事躬耕
劉禹錫贈澧州高大夫司馬霞寓詩前年牧錦城馬
踏血泥行千里追戎首三軍許勇名殘兵疑鶴唳空壘
辨烏聲一誤雲中繳南遊湘水清
韓翃贈劉將軍詩明光細甲照錏鍜昨日承恩拜虎
牙膽大欲欺姜伯約功多不讓李輕車青巾校尉遙相
許黑矟將軍莫大誇闕下来時親伏奏胡塵未盡不為
家
韓翃雜言贈哥舒僕射詩萬里長城家一生唯報國
腰垂紫艾綬手控黃金勒高視黑矟翁遙吞白騎賊先
麾牙門將轉鬭黃河北帳下親兵皆少年錦衣承日繡
行纏轆轤寶劍初出鞘宛轉角弓爭上弦步叉抽箭大
如笛前把兩矛後雙戟左盤右射紅塵中鶻入鵶羣有
何敵殺將破軍白日餘逥船舞旆北風初羣公楯鼻好
磨墨走馬為君飛羽書
耿湋上裴行軍中丞詩胡塵已滅天山外閉閣隂隂
日復曛櫪上驊騮嘶鼔角門前老將識風雲旌旗四面
高秋見絲竹千家靜夜聞莫道古来多計策功成唯有
李將軍
楊巨源贈侯侍御詩步逸辭羣迹機真結遠心敦詩
揚大雅映古酌高音逃禍栖蝸舍因醒解豸簪紫蘭
秋露濕黃鶴晩天隂舊葉餘荒草寒山出遠林月明多
宿寺世亂重悲琴霄漢時應在詩書道未沈坐期閶闔
霽雲暖一開襟
又懷德抒情寄上信州座主詩五馬江天郡諸生淚
共垂讌餘明主德恩在侍臣知悵望緘雙鯉龍鍾假一
枝玉峯遥寄夢雲海暗傷離幢蓋全家去琴書首路随
滄洲值康樂明月向元規鵷鳳終凌漢蛟龍會出池蕙
香因暖發松色肯寒移舉世瞻風藻當朝揖羽儀加飡
門下意溪水綠逶迤
又贈隣家老將詩白首羽林郎丁年戍朔方隂天瞻
磧落秋日渡遼陽大漠寒山黑孤城夜月黃十年依蓐
食萬里帶金瘡拂雪陳師祭衝風立教場箭飛瓊羽合
旗動火雲張虎翼分營勢魚鱗擁陣行誓心清塞色鬭
血雜沙光戰地晴輝薄軍門曉氣長寇深爭暗襲關迥
勒春防身賤竟何訴天高徒自傷功成封寵將力盡到
貧鄉雀老方悲海鷹衰却念霜空餘孤劍在開匣一霑
裳
張佑送王昌涉侍御詩十里指東平軍前首出征諸
侯青服舊御史紫衣榮入陣梟心死分圍虎力生畫時
安楚塞刻日下齊城號令朝移暮偷蹤夜斫營雲梯曾
險上地道慣深行舉旆招降將投戈趁敗兵自慙居處
者當此立功名
楊䕫送張相公出征詩得意在當年登壇秉國權漢
推周勃重晉讓趙宣賢儒德尼丘降兵鈐太白傳援毫飛
鳳藻發匣吼龍泉歴火金難耗凌霜桂益堅從来稱玉
潔此更讓珠妍鴛鷺臻門下貔貅擁帳前去知清朔漠
行不費陶甄獻畫符中旨推誠契上玄願將班固筆書
頌勒燕然
韋莊贈邊將詩昔因征遠向金微馬出榆關一鳥飛
萬里只携孤劍去十年空逐塞鴻歸手招都護新降虜
身着文皇舊賜衣只待烟塵報天子壯心無事别無機
元閻復丞相阿珠贈諡制鳶瘴揮戈萬里若衽席之上
龍驤飛渡三吳歸掌握之中
宋汪藻除韓世忠兩鎮節度使麻稟剛故俗甘陳兼
六郡之良決勝重圍關張有萬人之敵蚤備師干之試
旋膺齋鉞之除豈惟蹇蹇以匪躬每見多多而益善
見無禮於君爾既殫於忠藎歸飲至於廟我何愛於寵
褒
播芳大全韓世忠加恩麻先人有奪人之心進則
奮沈雄之略尚賢無自賢之行退而皆名義之談
唐柳宗元為南承嗣請從軍狀臣聞周官考藝國子置
車甲之司漢道推恩孤兒備羽林之用千秋思奮於事
越仲孺期死於奔吳義激君親名高竹帛臣雖無似有
慕昔人雖身塗草野死而不朽
顧雲投西邊節度使啟九天九地之法夜受於神姝
金箱金櫃之書曉傳於靈叟故得拔劍龍吼彎弧鴈驚
使夷落無喧干戈盡偃邊烽息焰塞柝沈聲為天子之
長城斷匈奴之右臂加以文通三變學洞九流郭璞神
毫每通於夢想羅含彩羽素貯於心誠時或月滿青樓
風清畫閣謝玄暉之理郡不廢謳吟杜元凱之禦戎何
妨講讀
宋王邁賀陳提刑兼安撫啟披肝許國掉舌籌邊雪
衣貂裘慷慨辨太原之檄風聲鶴唳笑談却淮甸之兵
草木知其威名夷狄問其年貌屬當鼪鼯之為梗羣然
鴻雁之離居嗟懦俗之脂韋伏元戎之斧鉞毅然以身
任朝廷責誓不以賊為君父憂卯受命辰即行有崇文
之勇決申上奏寅報可從充國之便宜南丹嚴保障之
雄西帥習號令之素如毉師之治廢疾半劑而蘇如國
手之救危棋一著即活
唐張仲宣智合孫吳可以運籌決勝策玉弩垂芒耀明
威於紫緯金方戒序凝殺氣於丹霄然則負扆登樞規
七衡而立辟垂旒御辨法四選以詳刑是故黃運披圖
靜妖氛於涿鹿丹陵啟業耀佳兵於洞庭
王昂沈謀祕略科策國家授武秩設邊防東自榆林
西連蒲海可謂制度祕遠典章大備而猶以遼靄未清
湟烽或照者但未得其人耳今若垂旌揚之期崇奬激
之道用不求備任惟其材舉吳起則捨其貪推穰苴則
略其賤務升智術勿限資年則將得其人矣
晉書羊祜𫝊論泰始之際人祗呈貺羊公起平吳之策其
見天地之心焉昔齊有黔夫燕人祭北門之鬼趙有李
牧秦王罷東并之勢桑枝不競瓜潤空慙垂大信於南
服傾吳人於漢渚江衢如砥襁袂同歸而在乎成功弗
居幅巾窮巷落落焉其有風飈者也
唐吕温凌烟閣勛臣頌洸洸鄂公百鍊龍泉沈翳未宣
氣沖斗間佩非其人躍入大川神武獲焉提之上天天
地之内指揮無前(右尉遲鄂公敬德)虎来風壯鼇轉山没
翕如鶚聳縱若鯨冥(右秦胡公叔寶)
周庾信大將軍崔說神道碑觀虎於檻齠髮不驚稱
象於船勝衣能對地似伏龍城如飛鳥燉煌實錄宛
在胸襟玉門亭障無勞圖畫有馬如羊不以入廏有金
如粟不以入懷
又柱國大將軍紇干弘神道碑學不專經略觀書籍
兵無師古自得縱横青烏甲乙之占白馬星辰之變九
宫推步三門起伏天弧射法太乙營圖並皆成誦在心
若指諸掌鹵青犢之兵甚有祕計燒烏巢之米本無遺
策西零賊退屈指可知南郡兵逥插標而待
又車騎大將軍賀婁慈神道碑六郡良家西河鼎族
地壯金行人雄塞氣兵書七卷河水浮来射法三篇天
弧夜下鋒旗不息刁斗恒驚猶得馬上讀書軍中習禮
五車行簡不取博士之名一卷兵書即以將軍自許
角端在手必無齊魯之侵蓮花插腰甚得蛟龍之氣
又大將軍襄城公鄭偉墓誌銘公暫臨江界已悉南
越之兵裁御樓船即善昆明之戰
又驃騎大將軍開府侯莫陳道生墓誌銘讀書馬上
清談劍端
又上柱國齊王憲神道碑管絃入耳則溪谷俱調文
雅沿心則煙霞並韻養由百發落雁吟猿應奉五行綈
緗縹帙少有壯志頗校兵書玄水降靈糓城授策飛
風長柳月角星眉莫不吟誦在心撰成於手所著兵法
凡有五卷六韜九法(一作地)不用吳起舊書三令五申無
勞孫武先誡
唐張說撥川郡王神道碑公之理兵也堅三甲利五刃
偶拳勇齊足力信賞罰分甘苦六轡如手千夫一心接
獯獫猶蚊蚋卧沙塞如袵席荐居露食垂二十年雨畢
而成師冰泮而休卒寒氣入於肌骨夜霜入於鬢鬚人
不堪其勤公不改其節
又冠軍大將軍郭知運神道碑金鼓登壇隠如敵國
麾幢指塞自比長城沈謀可以掩著蔡雄斷可以奪
鬼神故常糟粕韜鈐芻狗風角感知已之主陳必死
之力皇情西顧則九羌釁鼓詔書北代則六狄焚旗上
成聖君之玄鑒下效武臣之素節介士送葬即封征
虜之墳單于入朝當祭度遼之墓
又贈太尉裴行儉神道碑百城故老望塵而雅拜四
鎮酋渠連營而獻酒一言召募萬騎雲集公乃解嚴以
反諜託獵以訓旅誤之多方間其無備裹糧十日執郅
支於帳前破竹一呼鉗遮匐於麾下
楊炯唐昭武校尉曹君神道碑陶謙性好於幡旗王
濬志在於長戟
又唐右將軍魏哲神道碑乃有心如鐡石氣若風雲
洛䜟書名河圖祕象青聯雷燭歴大塊以三休碧羽霜
凄倚渾天而一息岑彭許允征南鎮北之名馮異王昌
大樹中軍之號杜太行而泥函谷猛氣無前戮封豕而
斬長鯨雄圖不測元戎十乘驅衛霍於前矛甲士三千
列孫吳於後殿秋風白露執金鼔而齊六軍太山黃河
析銅符而光百代營雄對日兵氣横天開玉堂而按
部坐金城而勒陣闕鞏之甲犀兕七重艅艎之船舳艫
千里駕鼉梁於聖海秦皇息鞭石之威泛鼇釣於仙洲
愚叟罷移山之力然後風行電卷斬將屠城塞丹浦之
遙源伐黑林之奥本王孫公子名霑皂隸之臣深谷大
山境入樵漁之囿軍井未建如臨盜水之源軍竈未
炊似對嗟来之食
又左武衛將軍成安子崔獻行狀斬大風之翼霧卷
青丘卧長鯨之鱗煙銷碧海仰觀於天值三軍之星
落俯察於地逢五將之山崩詔書來北斗之門圖象在
南宫之壁孤虚向背則雖女子之衆可以當於丈夫
前後折旋則雖婦人之兵可以陷於湯火兔起而鳬舉
龍驤而鳳飛無戰不平無城不尅有如馮異羞言大樹
之功宛似魯連不受黃金之賞
柳宗元唐故特進贈開府儀同三司揚州大都督南府
君睢陽廟碑急病讓夷義之先圖國忘死貞之大利合而
動乃市賈之相求恩加而感則報施之常道睢陽所以不
階王命横絶凶威超千祀而挺生奮百代而特立者也
時惟南公天與拳勇神資機智藝窮百中豪出千人不
遇興辭鬱龐眉之都尉數竒見惜挫猿臂之將軍天寶
末寇劇憑陵隳突河華天旋虧斗極之位地圮積狐狸
之穴親賢在庭子駿陳謨以佐命元老用武夷甫委師
而勸進惟公與南陽張公巡高陽許公遠義氣懸合訏
謨大同誓鳩武旅以遏横潰裂裳而千里来應左袒而
一呼皆至柱厲不知而死難狼瞫見黜而奔師忠謀朗
然萬夫齊力公以推讓且專奮擊為馬軍兵馬使出戰
則羣校同強入守則百雉齊固初據雍丘謂非要害將
保江淮之臣庶通南北之奏復拔我義類扼於睢陽前
後捕斬要遮凶氣連沮漢兵已絶守疏勒而彌堅虜騎
雖強頓盱眙而不進賊徒乃棄疾於我悉衆合圍技雖
窮於九攻志益專於三板偪陽懸布之勁汧城鑿穴之竒
息意牽牛羞鄭師之大臨甘心易子鄙宋臣之病告諸
侯環觀而莫救國命阻絶而無歸以有盡之疲人敵無
已之強寇公乃躍馬潰圍馳出萬衆抵賀蘭進明乞師
進明乃張樂侑食以好聘待之公曰敝邑父子相食而
君辱以燕禮獨何心與乃自噬其指曰噉此足矣遂慟
哭而返即死孤城首碎秦庭終懵無衣之賦身離楚野
徒傷帶劍之辭至德二年十月城陷遇害無傅燮之嘆
息有周苛之慷慨聞義能徙果其初心烈士抗辭痛臧
洪之同日直臣致憤惜蔡恭於累旬葬刻鮑信之形
陵圖龐德之狀納官其子見勾踐之心羽林字孤知孝
武之志舉門關於周典徵印綬於漢儀王猷以光寵錫
斯備嗚呼睢陽之事不惟以能死為勇善守為功所以
出竒以恥敵立慬以怒寇俾其專力於東南而去備於
西北力專則堅城必陷備去則天討可行是故即城陷
之辰為尅敵之日世徒知力保於江淮而不知功靖乎
醜虜論者或未之思與廟貌斯存碑表攸託洛陽城
下思鄉之夢倘来麒麟閣中即圖之辭可繼梯衝外
舞缶穴中偵鈐馬非艱析骸猶競
謀韜玉帳寄重金壇將星明則英豪用靈旗指則妖
祲銷勁草可以受疾風盤根然後見利器璧玉持身
嬰兒撫士(俱見孫子)軍井未達將不言渴軍幕未辨將不
言倦軍竈未炊將不言饑(三略軍䜟)將軍之心淊淊如春曠
曠如夏湫漻如秋慘惻如冬(淮南子)
武功部(賀捷)
唐明皇平戎詩雜寇忽猖狂無何敢亂常羽書朝繼
入烽火夜相望將出凶門勇兵因死地強蒙輪皆突騎
按劍盡鷹揚鼓角雄山野龍蛇入戰場流膏潤沙漠濺
血染鋒鋩霧廓清玄塞雲開靜朔方武功今已立文德
愧前王
裴灌奉和御製詩玄漠聖恩通由来書軌同忽聞窺
月滿相聚寇雲中廟略占黃氣神兵出綘宫將軍行逐
北使者亦知戎一舉轒輼減再麾沙朔空直將威禁暴
非用武為雄飲至明軍禮疇勲錫武功干戈還載戢文
德在唐風
周庾信賀平鄴都表伏惟陛下握天樞秉地軸駕馭風
雲驅馳龍虎沈雄内斷不勞謀於力牧天策勇決無待
問於容成是以威風所振烈火之遇鴻毛旗鼔所臨衝
風之卷秋葉竊聞伊洛戎夷幽并僭偽抱圖載籍已歸
丞相之府銜玉繫綬並詣中軍之營百年逋誅遂窮巢
窟三代敵怨俄然掃蕩昔周王鮪水之師尚勞再駕軒
轅上谷之戰猶須九伐未有一朝指麾獨決神慮平定
㝢内光宅天下二十八宿止餘吳越一星千二百國裁
滿麟洲小水若夫咸康之年四方始定建武之代諸侯
並朝不得同年而語矣雖復八風並唱未足頌其英聲
六樂俱陳無以歌其神武坐鈞臺而誓衆姒啓繼夏禹
之功入南郊而問罪姬發成周文之志此無改之道大
孝也歟
北齊邢邵百官賀平石頭表大江設險實限夷華前
魏觀濤而退後魏登山而返聲教不通多歴年代今蒼
雉奉職靈鼉自梁折葦為舟憑力可渡始知德通於物
孟門失險道清將順劍閣自開行舉洞庭之樂放畜長
洲之苑會玉帛於塗山樹銅柱於南極
唐吕温代李侍郎賀收成都表當挾纊之時賜戰士
悉出内府開食椹之路賞降者曾不踰辰遂使昏迷革
心義勇增氣江山自拔雷雨長驅渠魁假息而逃威士
衆順風而捨仗市不易肆巷無驚犬人蒙骨肉戶解倒
懸旌旗導長飬之風金鼓動發生之氣
常衮為李採訪賀收西京表及清秋戒節太白方高
爰整軍容順乎殺氣龔行天罰掃彼妖氛千里貔虎之
營百里龍蛇之陣沸若雲海聚如雪山壘揭終峯塹逥
渭水闞軍聲而丘陵簸蕩煬兵氣而天地晦冥蠢兹凶
徒猶敢旅拒鼓譟白刃來聚么麽之羣旗靡黃塵旋就
鯨鯢之戮渠魁不漏噍類無遺枝梧者面縛中軍顛背
者頭懸後殿敗苻融於淝水自可慙功破王邑於昆陽
未云快意遂封尸於京觀旋振旅於王城啓闢千門掃
除九陌祓氛埃於宫闕洗毒螫於閭閻耆艾歡迎久思
周德衣冠雨泣還睹漢儀謳吟變噢咻之聲氣象逥嚴
凝之慘
李商隠為滎陽公賀幽州破奚寇表天聲遠疊廟略
遐宣白虜獲於寧臺赤夷俘於燕路臣竊窺舊史逖聽
前朝有天子憂邊清宵輟寐將軍出塞白首言歸至乃
或勝或奔一彼一此竟困塞郊之柝那停絶漢之烽猶
欲叙烈旂常告功祧廟用其暫勝謂曰難能况幽朔巨
都全燕重地荐臻奚寇猾亂華人田讓之護鮮卑莫能
深入祭彤之軍遼水唯遣相攻近歲以来為患滋甚是
單于偵邏之路懷駒支漏泄之姦張仲武重感國恩習
知邊事同三師而肄楚侔五餌以開戎乘其囂惰之時
俄得剪除之便燕犀密掛冀馬潜羈超距拔石者動過千
羣戟手科頭者略踰萬計坎三鼓而河流自却聲六校
而屋瓦皆飛自使鴞懼喪林兔忙迷穴無舟掬指有地
僵屍未驚紫陌之烏前軍已蹙不唳淮山之鶴後隊仍
窮遂分袁尚之頭顱仍裂蚩尤之肩髀穹廬落燼同甲
揚灰山積雲屯大收其車乘角羸耳濕盡獲其牛羊柳
水載澄桑河無事爰施吉語入解皇威此皆陛下功格
上玄運膺下武授兹成筭於彼當仁震肅九圍歡呼萬
國昔艱難云始寇塵首起於盧龍今開泰有期漢將先
清於涿鹿人謀允若靈貺昭然固已上慶祖宗下光編
策籙圖洪範競三古之殊猷玉檢金泥有百神之靈祐
臣雖當防遏不介邊陲空增氣於懦夫實叨榮於下將
日圍千里天蓋九重奉一月之捷書唯知抃蹈獻萬年
之壽酒尚隔班行念風水於遐藩寄夢寐於宣室
令狐楚賀靈武破吐蕃表兵既落於天上羌乃陷於
彀中箝口之馬僨車而縶者千蹄辮髮之人輿屍為俘
者萬指遙知水赤坐想風腥
杜牧為中書門下請追尊號表北絶梓領西過榆溪
壯中夏起塞之雄奪西戎埋弓之地至使強寇不敢觸
鋒山鏁七關地闢千里歌狸首而息射詠杕杜以勞旋
蓄睿算於雲漢之表畫聖謀於造化之先捕虜將軍
射聲校尉羽林突陣之騎酒泉校射之兵親自指縱同
時受命信星效祉靈旗呈祥壁壘言言而洞開渠魁纍
纍而面縛解辮削袵投戈委弓怛攝威靈歡呼冠帶破
種徙域空漠淨邊指北海而封燕然中西域而立幕府
鄭吉之理烏壘班超之鎮西域大庇生人一寬天下
王維賀神兵助收石堡城表天丁力士潜結鸛鵝星
劍雲旗暗充貔虎遂殱逆命之寇果屠難拔之城
柳宗元柳州賀破東平表伏惟陛下威使百神德消
六沴天降寳運時歸太平自克夏擒蕃剪蜀平蔡殊類
稽顙羣疑格心惟此兇妖尚聞悖慢庭議既得廟謨必
臧旌旗燭耀於洪河金鼓震驚於靈嶽鄆城自潰寧同
莒魯之爭齊地悉平無俟耿陳之戰五兵永戢七德無
虧含生比堯舜之仁率土陋成康之俗介丘霧息已望
翠華之来沂水風生更起舞雩之詠千歲之統實在於
斯
又為裴中丞賀破東平表臣聞負恩干紀者鬼得而
誅犯順窮兇者天奪其魄不自妖孽曷彰聖功伏惟陛
下先天弗違與神合契掩周宣中興之業陋漢光再造
之勛靈旗四臨氛沴皆散凡在臣庶盡覩升平伏以師
道席祖父以作威包海岳而專禄恃東秦十二之險誘
臨淄三七之兵竊據一方歲踰五紀朝宗之地曠若外
區封祀之山隔成異域累聖垂德曾未悛心餘孽滔天
果聞折首遂使云亭有主知玉牒之將封遼海無虞見
石砮之已至此皆陛下神籌獨得廟略無遺授任推盡
力之誠縱捨有感心之化金石可貫龜筮必從克成不
戰之功遂洽無為之理臣謬司戎旅遠守方隅愧無横
艸之功坐見覆盂之泰抃蹈歡慶萬倍恒情
令狐楚賀行營破賊狀今者將從天落兵若山行
濟溵水而不濡隔偃城而欲斷長蛇之首尾如截應接
自難狡兔之窟穴已焚死亡無所方當破竹猶繋苞桑
剰銳氣以長驅抗威稜而直指困雖猶鬭亂不能軍既
摧衆惡之鋒必喪元兇之膽
又狀逆賊吳少誠用己之愚刦人為惡唯日不足謂
天可逃羸師之骸罣罥穢草而腥林疲馬之命委離
裝壕而咽塹
(闕)前鋒都督平兖青州露布敢行稱亂不戢
自焚師克在和雖武騎無所用天助者順聞風鶴皆為
兵一戰成淝水之勲三捷取夀陽之境匹馬觭(音起)輪無
反乃滅而亡簞食壺漿以迎曰徯予后謳吟思漢震動
附周齊變至魯魯變至道載戢干戈汶達于濟濟達
于河底慎財賦遂鼓行于司豫汔盪穢于羌髳時靡爭
而心載寧君之訓而臣何力斯皆帝德廣運聖武布昭
歸鄆讙田用儒無敵揚文武烈圖功攸終
唐于公異破朱泚露布指麾而貙兕作威感激而風
雲動色遂先登進擊深入合攻七擒連發而星馳兩翼旁
張而雲合霜刃交光而霍耀鼉鼓騰聲而隠轔賊方土
崩我乃霆擊乘其踣藉遂至於上蘭取彼鯨鯢直通於
中禁惡鳥將墜尚顧危巢妖狐就擒猶守舊穴讙
譟之聲山傾而河泄鼓鼙之氣霆鬭而雷馳屏翳發向
敵之風回禄扇燎原之焰馬逸未止士怒未舒既自北
而徂南竟輿尸而折首
韋臯破吐蕃露布連連執訊矯矯獻囚不然我薪
而自焚有如破竹之立解拂廬魚潰甌脱兔犇谷靜山
空行就焉耆之僇區殫域滅汔聞智盛之降明見萬
里運竒堂上之兵守在四夷制勝目中之虜勒功須池
之柱植表赤嶺之碑一怒安民文之勇也三軍用命克
何力焉
駱賓王兵部奏姚州道破逆賊楊虔柳等露布北辰
列象六合奉天子之尊南面乘乾一統成聖人之業是
知衣裳所會義有輯於殊隣霜露所均誠兼育於異類
故塗山萬國誅後至者防風丹浦一戎緩前禽者就日
然則陳弧矢以威天下法雷霆而震域中四時行焉天
道不能去殺五兵備矣皇業所以勝殘雖事切救焚苟
順時而濟物恩深祝網不獲已而用兵伏惟皇帝陛下
登翠媯以握圖憲紫微而正象玄功不宰混太始以凝
神至道無名佇華胥而得夢闡文教以清中夏崇武功
以制九夷環海十洲通波太液之水鄧林萬里交影甘
泉之樹反踵穿胸之域襲冠帶以来王竒肱儋耳之酋
奉正朔而請吏逆賊蒙儉和舍等浮竹遺胤沈木餘苗
邑殊禮樂之鄉人習貪殘之性日者皇明廣燭帝道遐
融頗亦削左袵而被朝衣解椎髻而弁華冕而豺狼有
性梟獍難馴遂敢亂我天常率九種而背誕負其地險
携七郡以稽誅騷動邊疆寇攘州縣是用三門援律長
驅無戰之師五月渡瀘深入不毛之地去月二十一日
軍次三朏崐崘鎮前後捕得生口知守捉山羌傍山連
結十部蠻首徒五萬衆此山即南郡中之巨防也岡巒
千里西通大荒之路谿谷萬重南極炎州之境聳喬林
而插月隂兔有假道之標拔崇岩以隠天陽烏無回翼
之地峯危束馬路絶懸車賊據臨岱之形乘建瓴之利
徵風召雨蝟起蜂飛驅雜種以挺妖封狐千里肆沈黎
而作孽雄虺九頭臣以為制敵以權柔遠者理或存於
德教伐叛以義決勝者不必在於干戈於是廣布朝恩
恭宣帝德申之以安撫曉之以存亡信重蠻陬無負黃
龍之約賞隆漢爵不踰白馬之盟地接冉駹詞屢殫於
喻蜀俗通盤瓠聲不輟於吠堯臣遣某銜枚遠襲卷甲
前驅偃危旆而設潜兵疑從天落乘間道而掩不備似
出地中又遣某涉南山之南衝其要害之路陵北山之
北絶其飛走之途賊首楊虔柳等振螳蜋之力拒轍當
輪肆蚊蚋之羣彌山滿谷臣某等忠勤克著智略遠聞
識明君之重恩輕生有地提太阿之雄劍視死無時彎
弧而兇黨土崩舉刃而妖徒瓦解雖危苕沸鼎未窮梟
首之誅救死扶傷猶致析骸之請二十二日臣遣某擁
貔豹之雄順天機而左轉驅象犀之卒乘地軸以右逥
總投石超距之材蹈中權而拊其背騰躍鐵噴金之騎
犯前茅而扼其喉横玉弩以高臨縱金鉦而直進玄雲
結陣影密西郊赤堇揮鋒氣衝南斗颺煙塵而匝地白
日為之晝昏積氛祲以稽天蒼冥為之晦色兵交刃接
鳥散魚驚自卯及申追奔逐北斬首千餘級轉戰三十
里激流膏而為泉似變萇弘之血委亂骸而擠壑若沈
鼈靈之屍既而照盡高舂光昏乙夜賊乃收集餘衆深
據重岩臣度彼游魂慮其宵遁使三軍齊進四面合圍
二十三日乘魚爛之危啟蛇形之陣揚麾誓衆杖節訓
兵一鼓先登賞必懸於芳餌九攻失律罪無赦於嚴誅
五都雄材三河俠少或生居燕地尤工即墨之圍或家
本秦人早習昆明之戰叱咤則江山搖蕩慷慨則林壑
飛騰舉鵬翼以揚威耀犀渠而鼓勇澄氛廓祲回夏景
以潰春冰滅跡掃塵若霜風之卷秋籜戰踰百里時歴
三期前後生擒四千餘人斬首五千餘級諾沒弄楊虔
柳等殞死行陣懸首旌門蒙儉和舍等委衆奔馳脱身
鋌險雖復刑以止殺丁壯咸伏於誅夷禮不重傷班白
必存於寬宥昔魏臣伐蜀徒聞蒟醬之竒漢使開卭纔
通竹杖之利豈若膺紫泥而弔伐指丹徼以臨戎一戰
而孟獲已擒再舉而哀牢授首斯顯皇威遠暢廟略遐
宣奉玄德以配天徒知帝力掩黃輿而闢地豈曰臣功
又破賊設蒙儉等露布七緯經天星墟分張翼之野
八紘紀地火洲限建木之鄉西距大秦雜金莖而孕氣
南通交阯枕銅柱以為隣俗帶白狼人習貪殘之性河
淪赤虺川多風雨之妖水積炎氛山涵毒霧竹浮三節
肇興外域之源木化九隆頗為中國之患年將千祀代
歴百王鄭純之化不追孟獲之風逾扇故三年疲衆徒
聞定笮之譏五月出師未息渡瀘之役然則大人拯物
上聖乘期法乾坤以握樞體剛柔而建極知仁義不能
禁暴設刑網以勝殘知揖讓不可濟時用干戈而靜亂
伏惟陛下祥摛載玉出地軸以登皇道契書繩掩天紘
而踐帝玄靈入戶纂靈慶於丹陵蒼籙昇壇荐禎圖於
翠渚垂衣裳以朝萬國崇玉帛而禮百神昭儉防奢露
臺惜中人之産宣風布政明堂法上帝之宫致羣生於
太和登品物於仁夀四神踐雪五老飛星君囿祥麟樂
班文於仙卉女牀鳴鳳韻歸昌於帝梧四隩同文五風
異色鄧林萬里纔疏苑囿之原層城九重未浚池隍之
域合璧照臨之地候月歸琛大鑪覆載之所占風納賮
蠢茲蠻貊敢亂天常横赤熛以疏疆背朱提而設險石
林萬仞岩邑千重望秦阜以相傾崤陵失四塞之阻對梁
山而錯峙劍門成一簣之峰自謂絶壤幽荒中外足以
迷聲教憑深負固江河可以逃靈誅殊不知玉弩垂芒
汹水無九嬰之沴瑤階舞戚洞庭有三苗之墟臣等謬
以散材忝專分閫白招乘候順秋官以揚旌綘節臨邊
通夜郎而解辮自營開嶲穴旆轉卭山峻岐折坂之危
盡亡衿帶滇池㴜江之固曾莫藩籬唯逆賊設蒙儉等
未革狼心仍懷豕突陸梁放命旅拒偷安地接祠雞竟
無心於改旦山多神鹿終未息於擇音臣以大帝宣威
有征無戰明王仗順先德後刑弘聖澤於中孚緩天誅
於大造庶南薰解愠仰雲闕以翔魂東律和音扣轅門
而頓顙祝禽疎網徒開三面之恩毒虺挺妖愈肆九頭
之暴乃鳩集餘衆蟻結兇徒儋耳椎髻之渠千里霧合
鑿齒雕題之孽一呼雲集疊石菌以開營拒巖椒而峻
壘崇巒切漢若登珤藏之山絶壑憑霄似瞰封泥之谷
以前月十七日連營布陣據險揚兵東西三十餘里馬
步二十餘萬聚蚊蚋而合響聲若雷霆縱蛇豕以為羣
氣稽宇宙臣遣中郎將令狐智通等擁拔山超海之師
當其步陣遣銀州刺史李大志等以躍景騰雲之騎乘
其馬軍遣嶲州都督府長史行軍司馬梁待壁等領勁
卒二千絶其飛走之路遣臨源府果毅馬仁靜等勒精
兵九百斷其潜伏之軍臣率行軍長史韓餘慶等負霜
戈而直指掃雲陣以長驅庶令斬馘七擒將士挾雷公
之怒伏屍百里蠻夷識天子之尊於是三略訓兵五申
誓衆先登陷敵惟標大樹之功後拒亂行必致曲梁之
罰楚人三戶蜀郡五丁氣擁玄霜精貫白日喑嗚則乾
坤搖蕩呼吸則海岳沸騰列旗影以雲舒似長虹之東
指横劍鋒而電轉疑大火之西流刃接兵交洞胸達臆
自辰踰未魚爛土崩沸殘息於層峰更切守陴之哭積
圓顱於重阜殆成京觀之形惟賊帥夸干未悟傾巢之
兆敢懷拒轍之心猶率馬軍平川轉鬭驚塵亂起六合
為之寢光殺氣相稽四溟為之變色副總管李大志忠
惟徇國義則忘軀臨危而貞節愈明制敵而機謀獨遠
丹誠自守雖九死其如歸白刃交前豈三軍之可奪投
袂則妖徒霧廓搴旗而逆黨兵摧於是乘利追奔因機
深入困獸猶鬭似化廩君之魂窮鳥尚飛如驚杜宇之
魄斬甲卒七千餘級獲裝馬五千餘匹僵屍蔽地臨赤
坂而非遙流血洒途視丹徼而不遠首領和舍等並計
窮力屈面縛軍門寬其萬死之誅弘以冄生之路唯蒙
儉脱身鋌險委命窮山顧巢穴以靡依延晷漏其何幾
况妖徒革面荒外非復他人部落離心舟中皆為敵國
瞻言梟首指日可期凡所歸䧏隨事招撫與之更始復
其故業首丘懷戀疑臨舊國之墟安堵如歸似入新豐
之市然後班師薩水振旅禺山建鴻業於武功暢玄猷
於文教庶荒陬襲中邦之禮邊疆息外寇之虞華人祝
堯兆皇基於千歲夷歌頌漢美王澤於三章宜與夫天
帝前星廣賜秦公之冊坤元益地遙開王母之圖古亦
有云曾何足紀斯並玄謀廣達妙略遐覃一戰而荒景
肅清再鼔而邊隅底定豈臣等提戈擐甲克全百勝之
功杖節揚麾能通九變之策謁藁街而獻捷大帝成規
聞杕杜以勞還小臣何力
張說為河南郡王武懿宗平冀州賊契丹等露布陛
下震赫斯之怒援決勝之符天地合謀鬼神助伐六狄
舉國百蠻整衆運欃槍而掃除縱列缺而焚蕩臣引兵
受斧指日揚麾雖謝河間之學竊慕任城之勇誓將首
冒鋒刃躬先士卒上假神兵之威下定鬼方之罪其
餘部散校分離綱别緒兵車星布巡太行而綴碣石介
馬雲羅挾衡漳而聯海浦山川積雨盡銷胡騎之塵艸
木長風咸有王師之氣巢穴是空胎卵皆覆蓄銳
淵渟乘機電發援枹作氣則山岳動搖書箭一飛則酋
渠相滅兵纔接刃元兇授首舂喉蔽野京觀起於中州
積甲成山組練收於外府二載逋誅一朝泯滅數州
肆毒俄然清弭舞溢河冀歌達塞垣截風浪以息滄溟
廓氛埃而睹白日卻縠何力敢推羣帥之勞叔向有言
實在明君之德臣憑藉睿略忝當戎政神機密運不待
横艸之功天贊冥符恭承破竹之勢
梁元帝討侯景檄斬馘凶渠不可勝筭沙同赤岸水
若綘河
宋袁豹伐蜀檄盛如盧循強如容超陵威南海跨制北
岱樓船萬艘掩江蓋汜鐡馬千羣充原塞隰然廣固之
攻陸無完雉左里之戰水靡全舟或顯戮京畿或傳首
萬里故知順逆有勢難以力抗斯又目前殷監深切著
明者也
後漢班固封燕然山銘惟永元元年秋七月有漢元
舅曰車騎將軍竇憲寅亮聖皇登翼王室納於大麓惟
清緝熙乃與執金吾耿秉述職巡禦治兵於朔方鷹揚
之校螭虎之士爰該六師暨南單于東胡烏桓西戎氐
羌侯王君長之羣驍騎十萬元戎輕武長轂四分雷輜
蔽路萬有三千餘乘勒以八陣莅以威神玄甲耀日朱
旗綘天遂陵高闕下雞鹿經磧鹵絶大漠斬温禺以釁
鼓血尸逐以染鍔然後四校横徂星流彗掃蕭條萬里
野無遺寇於是域滅區殫反旆而旋考傳騐圖窮覽其
山川遂踰涿邪跨安侯乘燕然躡冒頓之區落焚老上
之龍庭將上以攄高文之宿憤光祖宗之玄靈下以安
固後嗣恢拓境宇振大漢之天聲兹可謂一勞而久
逸暫費而永寧也(漢書左右日逐王左右温禺鞮王皆單于子弟次第當為單于者也)
周庾信上柱國齊王憲神道碑馬陵削樹魏將路窮
平隂聽烏齊師其遯馬邑星飛(一作逥)龍城月動撓留
犁之酒經略不前失煙支之山下馬而去(留犁出漢書匈奴傳一作)
(蒲桃非)
唐盧照隣歌東軍遐哉廟略赫以台臣横戈碣石倚劍
浮津風兵拂籜日域清塵鳬夷復祀龍伯來賓休兵㝢縣
獻馘天闉旆海凱入耀輝震震
武功部(兵餉)
唐盧綸寄贈庫部王郎中時充折糴使詩諤諤漢名臣
從天令若春叙辭皆詔旨稱使即星辰草木承風偃雲
雷施澤均威懲治粟尉恩洽讓田人泉貨方將散京坻
自此陳五營俱益竈千里不停輪未遠金門籍旋清玉
塞塵碩儒推慶重良友頌功頻鶴髮逢新鏡龍門躍舊
鱗荷君偏有問深感浩難申
錢起送劉相公江淮催轉運事詩國用資戎事臣勞
為主憂將徵任土貢更發濟川舟擁𫝊星還去過池鳳
不留唯高飲冰節稍淺别家愁落葉籬邊雨孤山海上
秋遙知謝公興微月在江樓
梁元帝上糓充軍糧啟臣聞金城千仞必資守粟革
車千乘其在饋食願武軍綏旌列飛鴻之行陳奉辭受
脤揜摯獸於貙虎賈逵渠水雖曰難蹤梁習勸農竊知
自勉
唐張說河州刺史冉君神道碑地壯伏龍城雄飛烏
位居半刺吏總全邊公仍利溝洫懋藨蓘庤茭藁積糗
糧均轉輸程力役寬御悦使授方任能人胥忘其久勞
兵不怨其長戍雖金方氣候風雨不交之地磧路沙霾
艸木不植之所莫不豐滯穗於埛牧猒甘瓜於戍時
武功部(邊防)
唐徐彦伯登長城賦歲次單閼我行窮髮眇嘿雞田
幽隂馬窟土色紫而關逥川氣黃而塞沒調噪鼓於海
風咽愁笳於隴月試危坐以側聽孰不魂銷而斷骨哉
況復日入青波堅冰峩峩危蓬殞蔕森木靜柯羣峰雪
滿連峴霜多龍北卧而銜燭雁南飛而渡河載馳載驟
彼亭之候惟見玄洲無春隂壑罷晝鷙烏爭擊哀猱直
透饑鹿夜咆乳虎晨鬭蟄熊䑛掌寒龜縮殼悲壯圖之
夭遏憫勞生之艱遘
梁蕭子顯燕歌行風光遲暮出青蘋蘭條翠鳥鳴發春
洛陽梨花白如雪河邊細草青如茵桐生井底葉交枝
今看無端雙燕離五重飛樓入河漢九華閣道暗清池
遙看白馬津上吏傳道黃龍征戍兒明月金花徒照妾
浮雲玉葉君不知思君昔去柳依依至今八月避暑歸
明珠蠶蠒登杼機鬱金春蘤持香衣洛陽城頭鷄欲曙
丞相府中烏未飛夜夢征人縫狐貉私憐織婦裁錦緋
吳刀鄭錦絡寒閨夜被薄芳年海上水中鳬日寒暮夜
空城雀
又周王褒初春麗景鶯欲嬌桃花流水沒河橋薔薇開
花百里葉楊柳覆池數千條隴西將軍號都護樓蘭校
尉稱嫖姚自惜别如春燕分經年一去無相親不復漢
地關山月唯有漠北薊城雲淮南鏡中明月影流黃機
上織成文充國行軍屢築營楊史討虜陷平城城下風
多能却陣沙中雪淺詎停兵屬國小婦猶年少羽林輕
騎數征行遙聞陌上採桑曲猶勝邊地胡笳聲笳聲向
暮使人泣還使閨中空竚立桃花落地杏花舒桐生井
底寒葉疎試為来看上林雁應有遙寄隴頭書
又唐高適漢家烟塵在東北漢將辭家破殘賊男兒本
自重横行天子非常賜顔色摐金伐鼔下榆關旌旗逶
迤碣石間校尉羽書飛瀚海單于獵火照狼山山川蕭
條極邊土胡騎憑陵雜風雨戰士軍前半死生美人帳
下猶歌舞大漠窮秋塞草衰孤城落日鬭兵稀身當恩
遇恒輕敵力盡關山未解圍鐡衣遠戍辛勤久玉筯應
啼别離後少婦城南欲斷腸行人薊北空逥首邊風飄
颻難可越絶域蒼茫無所有殺氣三時作陣雲寒風一
夜傳刁斗相看白刃血紛紛死節從来豈顧勲君不見
沙場征戰苦至今猶憶李將軍
梁簡文帝鴈門太守行隴暮風恒急關寒霜自濃櫪
馬夜方飼邊衣秋未重潜師夜接戰略地曉摧鋒悲笳
動胡塞高旗出漢墉勤勞謝功業青白報迎逢非頒主
人賞寧期定遠封單于如未繫終夜慕前蹤
唐徐彦伯邊詞十月繁霜下征人遠鑿空雲遥錦旄
節海照角端弓暗磧埋沙樹衝飇卷塞蓬方随膜拜入
歌舞玉門中
李白塞下曲塞虜乘秋下天兵出漢家將軍分虎竹戰
士卧龍沙邊月隨弓影胡霜拂劍花玉關殊未入少婦
莫長嗟
周王褒出塞詩飛蓬似征客千里自長驅塞禽惟有鴈
關樹但生榆背山看故壘繫馬識餘蒲還因麾下騎来
送月支圖
隋楊素詩漠南猶未空漢將復臨戎飛狐出塞北碣
石指遼東冠軍臨瀚海長平翼大風横虎落陣氣抱龍
繞城虹横行萬里外卜運百年窮兵寢星芒落戰解月
輪空嚴譙息夜斗騂角罷鳴弓北風嘶朔馬胡霜切塞
鴻休明大道暨幽荒日用同方就長安邸来謁建章宫
又薛道衡詩邊庭烽火警插羽夜徵兵少昊騰金氣
文昌動將星長驅鞮汗北直指夫人城絶漠三秋暮窮
隂萬里生寒夜哀笳曲霜天斷鴈聲連旗下鹿塞疉鼓
向龍庭妖雲墜後陣暈月遶中營左賢皆頓顙單于已
繫纓絏馬登玄闕釣鯤臨北溟當知霍驃騎高第起西
京
唐于鵠詩單于驕愛獵放火到軍城乘月調新馬防
秋置遠營空山朱戟影寒磧鐡衣聲逄著降人說沙隂
有伏兵
鄭愔塞上詩荒壘三軍夕窮郊萬里平海隂凝獨樹
月氣下連營戎旆霜凝重邊裘寒更輕將軍猶轉戰都
尉不成名折柳悲春曲吹葭斷夜聲明年漢使返猶築
受降城
梁王訓度關山詩關山度曉月劍客還從征雲中出逥
陣天外落竒兵輪摧偃去節樹倒礙懸旌沙場折坂暗
雲磧榆溪明馬倦時銜草人疲屢看城寒隴胡笳澁空
林漢鼓鳴還嗟幽咽水併切斷腸聲
又戴暠詩馬肥苜蓿葉劍瑩鸊鵜血初征心未息復
值鴈飛入山頭看月高草上知風急笛揭曲難成笳繁
響還澁武帝信承平東伐復南征薊門海作塹榆塞冰
為城催令四校出倚望三邊平箭箙朝来動刀環臨陳
鳴將軍一百戰都尉五千兵
唐司空曙關山月詩蒼茫明月上夜久光如積野幕冷
胡霜關樓宿邊客隴頭秋露暗磧外寒沙白唯有故鄉
人霑裳此聞笛
梁簡文帝從軍行(二首)雲中亭障羽檄驚甘泉烽火
通夜明貳師將軍新築營嫖姚校尉初出征復有山西
將絶世愛雄名三門應遁甲五壘學神兵白雲隨陣色
蒼山答鼓聲先平小月陣却滅大宛城善馬還長樂黃
金付水衡小婦趙人能鼓瑟侍婢初笄解鄭聲迤邐觀
鵝翼參差覩鴈行庭前柳花飛欲合必應紅粧起見迎
貳師惜善馬樓蘭貪漢財前年平右地今歲討輪臺
魚雲望旗聚龍沙隨陣開冰城朝浴鐡地道夜銜枚將
軍號令密天子璽書催何時反舊里遙見下機来
又梁元帝寶劍飾龍淵長虹畫彩旃山虚和鐃管水
靜瀉樓船連雞隨火度燧象帶烽然洞庭曉風急瀟湘
夜月圓荀令多文藻臨戎賦雅篇
又陳張正見雄兵屯薊北漢將起山西故人輕百戰聊
欲定三齊風前噴畫角雲上舞飛梯鴈塞秋風遠龍沙
雲路迷燕然自可勒函谷詎須泥
又唐虞世南塗山烽候警弭節度龍城冀馬樓蘭將燕
犀上谷兵劍寒花不落弓曉月逾明凛凛嚴霜節冰壯
黃河絶蔽日卷征蓬浮天散飛雪全兵傎月滿精騎乘
膠折結髮早驅馳辛苦事旌麾馬凍重關冷輪摧九折
危獨有山西將年年屬數竒
又楊烱烽火照西京心中自不平牙璋辭鳳闕鐡騎
遶龍城雪暗凋旗畫風多雜鼓聲寧為百夫長勝作一
書生
又駱賓王平生一顧重意氣溢三軍野日分戈影天
星合劍文弓弦抱漢月馬足踐胡塵不求生入塞唯留
死報君
又賀朝清朔風乘月寇邊城軍書插羽刺中京天子
金壇拜飛將單于玉塞振佳兵騎射先鳴推任俠龍韜
決勝佇時英聞有河湟客愔愔理帷帟常山啟霸圖汜
水先天策銜珠浴鐡向桑乾疊旗膏劍指烏丸鳴鷄已
報關山曉来鴈遙傳沙塞寒直為甘心從苦節隴頭流
水長嗚咽邊樹蕭蕭不覺春天山漠漠長飛雪魚麗陣
接塞雲平鴈翼營通海月明始看晉幕飛鵝入旋聞齊
壘鳴烏聲自從一戍燕支山春光幾度晉陽關金河未
轉青絲騎玉筯應啼紅粉顔鴻歸燕相續池邊芳草綠
已見氛清細柳營莫更春歌落梅曲烽沈竈減靜邊亭
海晏山空肅已寧行望鳳京旋凱捷重来麟閣畫丹青
又李約(二首)看圖閒教陣畫地靜論邊烏壘天西戌鷹
娑塞上川路長唯算月書遠每題年無復生還望翻思
未别前栅壕三面鬭箭盡舉烽頻營柳和煙暮關榆
帶雪春邊城多老將磧路少歸人殺盡金河卒年年添
塞塵
王貞白古悔從軍行憶昔仗孤劍十年從軍威論兵
親玉帳逐虜過金微隴水秋先凍關雲暵不飛辛勤功
業在麟閣志猶違
駱賓王行路難君不見玉關寒色闇邊庭銅鞮雜虜
寇長城天子按劍征餘虜將軍受脤事横行七德龍韜
開玉帳千里龜壘動金鉦隂山苦霧埋高壘交河孤月
照連營連營去去無窮極擁旆遙遙過絶國陣雲朝結
晦天山寒沙夕漲迷疎勒龍鱗水上開魚貫馬首山前
振鵬翼長驅萬里讋祁連分麾三令武功宣百發烏號
遙碎柳七尺龍文逥照蓮春来秋去移灰琯蘭閨柳市
芳塵斷鴈門迢遞尺書稀鴛被相思雙帶緩行路難誓
令氛祲靜臯蘭但使封侯龍額貴詎隨中婦鳳樓寒
唐太宗於北平作詩翠野駐戎軒盧龍轉征旆遙山
麗如綺長流縈似帶海氣百重樓巖松千丈蓋兹焉可
遊賞何必襄城外
杜審言贈蘇味道詩北地寒應苦南庭戍未歸邊聲
亂羌笛朔氣卷戎衣雨雪關山暗風霜草木稀胡兵戰
欲盡漢卒尚重圍雲靜妖星落秋深塞馬肥據鞍雄劍
動插筆羽書飛輿駕還京邑朋遊滿帝畿方期乘獻凱
歌舞共春輝
張說奉和餞王晙巡邊應制詩六月歌周雅三邊念
夏卿欲施攻戰法先作簡稽行禮樂知謀帥春秋識用
兵一勞堪定國萬里即長城策有和戎利威傳破虜名
軍前雨洒道樓上月臨營别藻瑤華降同衣錦襮榮關
山由義近戈甲為恩輕絲竹路傍散風雲馬上生朝廷
為吉甫邦國望君平
李嶠奉和幸望春宫送朔方軍大總管張亶詩玉塞
懲驕子金符命老臣三軍張武旆萬乘餞行輪猛氣陵
玄朔崇恩降紫宸投醪還約士辭第本忘身露下鷹初
擊風高鴈欲賓方銷塞北祲還靜漠南塵
鄭愔塞外詩塞外蕭條望征人此路賒邊聲亂朔馬
秋引動胡笳遙障侵歸日長城帶晩霞斷蓬飛古戍連
鴈聚寒沙海暗雲無葉山春雪作花丈夫期報主萬里
獨歸家
孫逖送趙都護赴安西詩外域分都護中臺命職方
欲傳清廟略為取劇曹郎已佩登壇印猶懷伏奏章百
壺開祖餞駟牡結戎裝青海連西夐黃河帶北涼關
山瞻漢月戈劍宿胡霜體國才先著論兵策復長果持
文武術還繼晉當陽
唐明皇送張說巡邊詩端拱復垂裳長懷御遠方股
肱申教義戈劔靜要荒命將綏邊服雄圖出廟堂三台
入武帳八座起文昌寶胄匡朝主華宗輔漢王茂先慚
博物平子謝文章盡節恢時佐輸誠禦寇場三軍臨朔
野駟馬即戎行鼓吹威夷狄旌軒溢洛陽雲臺先著美
今日更貽芳
又張嘉貞奉和詩天賜我宗盟元戎付夏卿多才兼
將相必勇獨横行經緯稱人傑文章作代英山川看是
陣草木想為兵不待河冰合猶防塞月明有謀當繫醜
無戰且綏氓閫外傳三略雲中冀一平感恩同義激悵
别屢魂驚直視前旌掣遙聞後騎鳴還期方定日復此
出郊迎
又宋璟奉和詩帝道薄存兵王師尚有征是關司馬
法爰命總戎行畫閫崇威信分麾盛寵榮聚觀方結轍
出祖遂傾城聖酒江河潤天詞象緯明德風邊草偃勝
氣朔雲平宰國推良器為軍挹壯聲至和嘗得體不戰
即忘精以智泉寧竭其徐海自清遲還廊廟座贈别故
人情
又王光庭奉和詩賢相得符充朝推文武雄海波先
若鏡關草預從風鉞助將軍勇威成天子功瓊章九霄
發錫宴五衢通玉輾龍盤帶金裝鳳頸騘虎貔分儗儗
河洛振熊熊戈劍千霜白旌旃萬火紅示刑夷狄變流
惠鬼神同寇息軍容偃塵銷朔野空用師敷禮樂非是
為獯戎
又張九齡奉和詩宗臣事有征廟算在休兵天與三
台座人當萬里城朔南方偃革河右暫揚旌寵錫從仙
禁光華出漢京山川勤遠略原隰軫皇情為動薰琴唱
仍題寶劍名聞風六郡勇計日五戎平山甫歸應疾留
侯功復成歌鐘旋可望枕席豈難行四牡何時入吾君
憶履聲
又賀知章奉和詩荒景盡懷忠梯航已自通九攻雖
不戰五月尚持戎遣戍徵周牒恢邊重漢功撰車命元
宰授律取文雄胄出天弧上謀成帝幄中詔旂分夏物
專討錫唐弓帳宿伊川右鉦傳晉苑東饔人籍蕡實樂
正理絲桐岐陌涵餘雨離川照晚虹恭聞咏方叔千載
舞皇風
杜甫奉送郭中丞兼太僕卿充隴右節度使詩詔發
山西將秋屯隴右兵凄涼餘部曲燀爀舊家聲鵰鶚乘
時去驊騮顧主鳴艱難須上策容易即前程斜日當軒
蓋高風卷旆旌松悲天水冷沙亂雪山清和虜猶懷惠
防邊詎敢驚古来於異域鎮靜示專征燕薊奔封豕周
秦觸駭鯨中原何慘黷餘孽尚縱横箭入昭陽殿笳吟
細柳營内人紅袖泣王子白衣行宸極妖星動園陵殺
氣平空餘金盌出無復繐帷輕毁廟天飛雨焚宫火徹
明罘罳朝共落棆桷夜同傾三月師逾整羣胡勢就烹
瘡痍親接戰勇決冠垂成妙譽期元宰殊恩且列卿幾
時逥節鉞戮力掃攙搶圭竇三千士雲梯七十城恥非
齊說客甘似魯諸生通籍微班忝周行獨坐榮隨肩趨
漏刻短髮寄簮纓徑欲依劉表還疑厭禰衡漸衰那此
别忍淚獨含情廢邑狐狸語空村虎豹爭人頻墜塗炭
公豈忘精誠元帥調新律前軍壓舊京安邊仍扈從莫
作後功名
又送陵州路使君赴任詩王室比多難高官皆武臣
幽燕通使者岳牧用詞人國待賢良急君當拔擢新佩
刀成氣象行蓋出風塵戰伐乾坤破瘡痍府庫貧衆寮
宜潔白萬役但平均霄漢瞻佳士泥塗任此身秋天正
搖落逥首大江濱
李益過五原飲馬泉詩綠楊著水宛如煙舊是胡兒
飲馬泉幾處吹笳明月夜何時倚劔白雲天從来凍合
關山路今日分流漢使前莫遣行人照容鬢恐驚憔悴
入新年
郎士元送李將軍赴定州詩雙旌漢飛將萬里獨横
戈春色臨關盡黃雲出塞多鼓鼙悲絶漠烽戍隔長河
莫斷隂山路天驕已請和
楊巨源和呂舍人喜張員外自北番逥至境上寄詩
割愛天文動敦和國步安仙姿歸舊好戎意結新歡並
命瞻鵷鷺同心揖蕙蘭玉簫臨祖帳金牓引征鞍廣陌
雙旌去平沙萬里看海雲侵鬢起邊月向眉殘突兀隂
山迥蒼茫朔野寬毳廬同甲帳韋橐比琱盤義著親胡
俗儀全識漢官地隣冰鼠淨天映燭龍寒節異蘇卿執
絃殊蔡女彈磧分黃渺渺塞極黑漫漫歡味羶腥列徵
聲佅僸攅歸期先鴈候登路劇鵬搏上客離心遠西宫
草詔殫麗詞傳錦綺珍價掩琅玕百兩開戎壘千蹄入
御欄瑞光麟閣上喜氣鳳城端尚德曾辭劔柔凶本舞
干茫茫斗星北威服古来難
又贈史開封詩天低荒草誓師壇鄧艾心知戰地寬
鼓角逥臨霜野曙旌旗高對雪峯寒五營向水紅塵起一
劍當風白日看曾從伏波征絶域磧西蕃部怯金鞍
張喬書邊事詩萬里沙西寇已平犬羊羣外築空城
分營夜火燒雲遠教獵秋鵰掠草輕秦將力隨胡馬竭
蕃河流入漢家清羌戎不識干戈老須賀明時聖主明
韓宗涼西即事詩秋草河蘭起陣雲凉州唯向管絃
聞豺狼毳幕三千帳貔虎金郊十萬軍候騎北来驚有
說戍樓西望悔為文昭陽亦待平安火誰握旌旗不見
勲
張蠙過蕭關詩出得蕭關北儒衣不稱身隴狐来試
客沙鶻下欺人曉戌殘衙火晴原起獵塵邊戎莫相忌
非是霍家親
李義甫和邊城秋氣早詩金微凝素節玉律應清葭
邊馬秋聲急征鴻曉陣斜關樹凋涼葉塞草落寒花霧
暗長川景雲昏大漠沙溪深路難越川平望超忽極望
斷煙飄遙落驚蓬沒霜結龍城吹水照龜林月日色夏
猶冷霜華春未歇睿作高紫宸分明映玄闕
許渾獻鄜坊丘常侍詩詔選將軍護北戎身騎白馬
臂彤弓柳營遠識金貂貴榆塞遙知玉帳雄秋檻鼓鼙
驚朔雪曉階旗纛起邊風蓬莱每望平安火應奏班超
定遠功
趙嘏降蕃詩廣武溪頭降宼稀一聲寒角怨金微河
湟不在春風地歌舞空裁雪夜衣鐡馬半嘶邊草去狼
煙高映塞鴻飛揚雄尚白相如吃今日何人從獵歸
陳陶贈容南韋中丞詩普寧都護軍威重九譯梯航
壓要津十二銅魚尊畫戟三千犀甲擁朱輪風雲已靜
西山寇閭井全移上國春不獨来蘇發歌詠天涯半是
泣珠人
又贈江南李階副使詩世禄三朝壓鳳池桂陵公子
漢庭知雷封始賀棠溪劍花府尋邀玉樹枝幾日坐談
誅叛逆列城歸美見歌詩從軍莫厭千場醉即是金鑾
寵命時
梁簡文帝七勵夫氛氲構象純雜不同共工折柱雖
播英風自古而然曾何足道但吹沙役寇抑自犧年吐
霧藏妖聞之堯日至如玄蹄外境紫舌頑人悖而無
禮不沬皇仁於是騰三泉之窅漫戴五旗之飄揚引玉
車於西隴鳴金鼔於北邙拭龍泉之雄劔瑩魏國之寶
刀銛踰巨闕利擬豪曹至如牽鈎壯氣斗膽豪心緣腰
白玉帶珮黃金酬恩報死尅遠長岑騕褭白鷰耀躍青
離五玉察善十相無遺連腰錦帶半足塵飛標威於鴈
門之境振旅於龍突之鄉若乃驚沙絶岸苦霧綿長秋
河曉碧落蕙山黃紅顔素改玄鬢斑霜征夫抵掌而飲
膳壯士憤氣而沸腸逥雲鳥之密陣背却月而相望旗
才轉而漂杵鋒未至而驂傷前鋒紛其易幟後騎決其
沙囊何湯雪之能比豈拾塵之可方於是呼韓頓顙龜
兹銜璧羊牽既袒熊山已積九截同文八極齊軌
唐杜牧賀平党項表自古處夷狄於中華未有不為患
者春秋時長狄攻魯北戎病齊破衛陵燕侵秦撓晉西
漢趙充國納先零於内地東朝馬文泉(淵)致當煎於三
輔自後熾大侵亂關中戰爭十年騷擾四海凌逼京邑
發掘園陵段熲不生終不能滅後至曹公因匈奴衰弱
分為五部處在汾晉散而居之元海傑出首亂華夏中
原喪沒凡數百年國朝貞觀之初突厥破滅太宗惑彦
博之利口忽文貞之成算處其降衆置於河南不數十
年果殘燕趙比以逥鶻未殄吐蕃正強且須羈縻未
可重撅於是邊疆日駭種類歲繁每至勁弓折膠種馬
免乳以魁健之質張忿鷙之兇劫饋穀以焚舟殺軺車
而閉道衆虺盤結羣犬呌牙依據深山出沒險逕近在
宇下游於彀中艱難以成不能剷削潛運睿算獨決
神機箕宿禡牙狼星歛角戊日禱馬太白揚眉按鎖而
邊事無遺聚米而兵形盡見披其要地擣以竒兵獸窮
搏人鹿急走險囊封赤白雜沓繼来雉走檄書遠近同
至蘇辛李蔡傅鄭甘陳十萬齊呼四面同入行軍猶枕
席之上敗虜於險阻之中或以利戈舂喉或以長矛挾
脅僵屍積疊千山之草木盡腥霆電轟喧萬里之威靈
大震
元稹進西北邊圖經狀所冀袵席之上欹枕而郡邑
可觀游幸之時倚馬而山川盡在
宋播芳大全上史丞相啟竊惟國家閒暇之時當思
文武長久之術况外夷之雲擾貴内治之日嚴詎云行
李之通可緩苞桑之慮國虚難動民困易搖豈特謀國
之數公知諱用兵之兩字然能應則乃可謂定故欲翕
者未始不張今徒千里而畏人未思四境之不治一氣
先竭百為弗開羣材付之乍佞以乍賢正論聽其自鳴
而自息耳目之受既狹心腹之委亦偏為赤子為龍蛇
未始得敵情之實以皮幣以犬馬但云量自力之宜軍
籍既隠於蔽蒙將材又阨於媢嫉舟師未練馬政不修
鑿斯池築斯城豈可無九攻之具鍛乃戈厲乃刃孰能
遏再鼓之衰仰而思之無非事者上作而下不應朝廷
每有是言外呼而内不聞郡國亦為此論惟事事備乃
可無患言人人殊何以成功周得上漢得中策將安決
蠡治内種治外責恐宜分試考先朝立四總管之謀及
觀諸儒分三大鎮之說皆欲取之人望從而假以事權
一用孔明陸遜之規模力行晁錯充國之論議移江上
之屯於淮上實關表之粟如關中使權守禦之方漸講招
懷之略衆犬方狺則養威持重兩虎既傷則取亂侮亡
是為屈羣策以共圖奚至無寸功之可論與其待一朝
之患始出於兹孰若折千里之衝早為之所若任人而
疑疑人而任則聞事不實實事不聞何怪草野之私言
動違槐棘之成算日月逝矣風雨萃之無謂天變不足
慮人言不足從庶幾君子有所恃小人有所畏用藥
莫先於無病止車當在於未奔相亦惟終邦其無斁
仰勤大播盍進小忠敢輸肺腑之微誠盡告腹心之元
老一毫有補萬死亦甘平津之招賢有三惜難受汲生
之戅洛陽之太息者六實欲全周勃之功
陳徐陵與周冢宰宇文護論邊境事書灌瓜之美久敇
邊吏拾橡之尤想應無忽
武功部(檄書)
梁元帝伐侯景檄粤若梁興五十餘載平壹㝢内德
惠悠長仁育羣生義征不服左伊右瀍咸皆仰化濁涇
清渭靡不向風建翠鳳之旗則六龍驤首擊靈鼉之鼓
則百神警肅風牧方邵之賢衛霍辛趙之將羽林黃頭
之士虎賁緹騎之夫叱咤則風雲興起鼔動則嵩華倒
拔自桐栢以北孤竹以南碣石之前流沙之後延頸舉
踵交臂屈膝胡人不敢牧馬秦士不敢彎弓叶和萬邦
平章百姓十堯九舜曷足云也董率臯貔躬擐甲胄
霜戈照日則晨離奪暉龍騎蔽野則平原掩色信與江
水同流氣與寒風俱憤咸以義旗既建宜須總一共
推幕府實用主盟粤以不佞謬董連率遠惟國艱不遑
寕處中權後勁恭行天罰提戈蒙險隕越以之天馬千
羣長戟百萬驅賁獲之士資智勇之力大楚踰荆山淺
原渡彭蠡舳艫泛水以掎其南輜軿委輸以衝其北華
夷百濮贏糧影從雷震風駭直指建業按劍而咤江水
為之倒流抽戈而揮皎日為之退舍方駕長驅百道俱
入夷山殄谷充原蔽野挾輈曳牛之侣拔距磔石之夫
騎則逐日追風弓則吟猿落鴈捧崑崙而壓卵傾渤海
而灌熒如駟馬之載鴻毛奔牛之觸魯縞以此衆戰誰
能禦之
梁簡文帝答穰城永和移文屬彼數及侮亡運逢瓦
解石言水鬭實驗地凶飛絮雨粟還符天怪故淪俗駿
奔遺黎南請所以皇略北征事同拯溺愍百姓之未安
傷一物之失所故餘民負襁掃地来王而向化之黨忽
覽今移咸以陶兹禮樂重睹衣冠已變伊川之髮兼削
呼韓之袵寧當生入玉關死歸建業民情若此匪我求
蒙行人遠届實亦勞止想近察時機遠詳圖緯早去中
原遽還桑梓旋地脈而北移越天渠而南指然後三姓
二賢可存十半如其遂固守株不達玄象將恐衛將之
師復有狼居之戰應侯之討更睹隂山之哭
梁任昉答魏初和移文值魏氏紛綸亟離星晷競尋
干戈爭以興廢王無卒歲相不浹辰隻馬泣師月陳庭闕
裹糧請救日欵關扉故屢動雲旗再驅蒼兕同小白之
存亡等任好之繼絶匹婦是讐尺土非利然百戰百勝
猶苦民情九拒九攻終勞萬姓納隍之念無忘日昃李
陵失律暫摧羽鱗同孟明之返秦似荀罃之歸晉并賚
来移聞之委曲知彼當璧得人兆龜有主欲掩兵戈式
敦雅好鶴鳴九臯唳天已響出其言善良以欣然輙勒沿
邊屯戍各息烽警旌旗晝卷刁斗夜停混雞犬於四隣
接桑麻於二境
又為汝南王檄魏文董卓稱亂徒藉羣雄之手王莽
偷安卒成光武之業故市耀臍膏府傳飲器
陳徐陵為護軍長史王質移文比金風已勁玉露方
漙宜及窮秋幸踰高塞當使孤旌不返隻騎無還非止
湯羅豈知堯德其比年民墊仍歲藴隆粒粟貴於隨珠
分糜乏於齊鼎且氐羌旅拒已跨伊瀍胡羯馮陵方踰
汾潞刺虎之勢時期卞生拾蜯之譏彌騐蘇子但國家
體兹明信有同皎日豈惟風雨之旦猶救匹夫宵夢之
言無欺幽壤逆豎浮舟同趣夏浦王師&KR0712;櫂素在中
流羣帥争驅應時殱蕩羌胡寶馬縱横七澤之中荆楚
樓船彌滿三江之上俘禽所獲水陸無遺
又移齊文夫天綱之大固無微而不擒文武之師本
無征而不克至如戎王傾其部落逆豎導其鄉關非厥
英圖殆難戡戮况復洞庭遐曠兵食殷阜西窮板屋北
罄氊廬聲冠姚苻勢兼聰勒庸蜀寶馬彌山不窮巴漢
樓船凌波無際我之元戎上將恊力同心承禀朝謩致
行明罰為風為火殪彼蒙衝如雷如霆擊其舟艦羌兵
楚賊越水沈沙棄甲則兩岸同奔横屍則千里相枕江
川盡滿譬睢水之無流原隰窮胡等隂山之長哭於是
黑山叛邑諸城洞開白虜連羣投戈請命長沙鵩鳥靡
復為妖湘川石燕自然還儛克剪無算縲擒不貲欲計
軍俘終難巧歷所獲龍駒驥子百千其羣更開苜蓿之
園方廣騊駼之廏於是衛霍甘陳虬髭瞋目心馳隴路
志飲河源乘勝長驅未知所限豈如桓温不武弃彼關
中殷浩無能長兹羌賊方且西踰酒郡抵我境而置邊
亭東略鹽池為齊朝而反侵地
後魏魏收檄梁文強弩衝城長戟指闕徒探雀鷇無
用府藏之虚空請熊踏詎延晷刻之命外崩中潰今實
其時鷸蜯相扼我乘其敝方使鍾山渡江青蓋入洛荆
棘生於建業之宫麋鹿遊於姑蘇之館但恐革車之所
轥轢劒騎之所蹂踐椅梓於焉傾折竹箭以此摧殘若
吳之王孫蜀之公子順時以動見機而作歸欵軍門委
命下吏當使焚櫬而出拂席相俟必以楚材終為晉用
也
隋盧思道為北齊檄陳文聖主以軒開萬國屬盡九
州一隅不庭宜置天討爰詔六軍分閫受鉞西征秦隴
之銳北引燕代之英五校雄兒超乘俱起三河猛氏援
距争奮虎夫萬隊豹騎千羣並骨勇肉飛風驤霧合憬
彼江黃之衆逖矣彭濮之民巨艦高艫順流東指江都
夀春之域扼喉撫背之兵飛龍赤馬絶水南越漢后昆
明未足方其訓旅魏王玄武不能比其隸師扛鼎蒙
輪之卒事均驅兕三禮四義之將俛視韓白上稟廟
堂之謀下資素抱之氣使張悌之魂先遊北斗吕嘉之
級遠至新鄉漂櫓溺驂孱然已至亂麻積莽可謂寒心
唐祖君彦為李密檄洛州文復有蒙輪挾輈之士拔
距投石之夫冀馬追風吳戈照月於是熊羆角逐貔
虎争先因爾倒戈之心乘我破竹之勢曾未旋踵瓦解
冰消坑卒則長平未多積甲則熊耳為少達等助紂為
虐嬰城自固梯衝亂舞徒設九拒之謀鼔角齊鳴空凭
百樓之險鷰巢衛幕魚游宋池殄滅之期匪朝伊夕
柳宗元為裴中烝伐黃賊轉牒黃少卿等歴稔逋
誅舉宗肆暴恃狡兔之穴跧伏偷安憑孽狐之丘跳踉
見怪以為威弧不射天網可逃侵逼使臣隳犯王略恣
其毒虐速我誅鋤敵國盡在於舟中還師已期於席上
謂宜投戈頓顙面縛乞身歸郡邑於王官效黎獻於天
吏而乃繕兵補卒增壘閉塗正當天討之辰更積鬼誅
之罪衆輕鬭蟻勇劣怒蛙纖縞當強弩之初孤豚僨肥
牛之下事同拾芥力易摧枯杪忽蜂腰虚見辱於齊斧
突梯鼠首濫欲寄於旄頭勦絶有時不索何獲某拱稽
致命執銳忘生車中既備於小戎鯨鯢豈逃於誅戮竊
觀上略總制中權戰士義激於身心列校勢成於臂指
蹶張之技盡出於山林拔距之材徧征於川洞賞懸香
餌令布疾雷莫不鼔舞戎行虔恭師律投軀不愆於羽
檄跂足惟俟於牙璋今月某日奏事官米蘭逥捧受詔
命神飛骨勇足蹈心馳懽聲洽於萬夫勝氣横於千里
國容不入屨且及於寢門家事勿關土已填於左闔
南則浮海濟師共集堂堂之陣東則横江誓衆用成善
善之功以此鼓行坐觀盡敵刑惟勿喜誅有可哀徵側
之勇冠一方竟就伏波之僇吕嘉之威行五嶺終摧下
瀨之師嗟此陋微自貽擒滅勉成良畫速致殊勛雖荒
徼之地固不勞於有征而昇平之年將自此而何事
(闕)諭晉隰慈州檄天保以上采薇以下内撫外
從濮鉛於北視粟於南德洋風普神旌遞列窫窳咸誅
堯治時雍猶有青丘之梗舜仁天幬未除丹浦之凶李
懷光奮渤海之俘授蒲洋之節始謂狙之作使不虞鷹
之易颺犇命醴泉粗展勤王之績請朝行闕輙衷犯上
之謀猶念前勲屢縻好爵張萌芽於霜雹悖木水之本
原升鸞之諜肆行巢父之使弗返奪二軍而殱良將剽
三輔而翦近畿豕心莫悛鴞音不革已復漢京之日月
載揚周旅之霆雷風雲助氣草木為兵詔參伐以清
氛命招搖而繕怒不竣前茅之遏即成獨柳之誅惟爾
三州之士夫夙被累朝之德澤嶠從處仲適受逆汙遵
事隗囂豈為賊守鼎魚假息穴兔阽危犯大義者衆必
擕作不善者神弗赦歴數古今所記未聞叛逆獲全惟
岳阻兵汔膏齊斧朱泚竊號亦梟藁街矧兹狄孥敢干
天罰犬馬猶有主覆載不容鯨鯢取以封脅從罔治聖
上禹湯罪已文武行仁凡鳴狐假王之妖首鼠觀釁之
將莫不匿瑕宥戾&KR0008;垢滌郵雖三子猶存蓬艾之間豈
太陽不回葵藿之照尚式王命共惟帝臣勿相依於輔
車以俱焚於玉石
鄭畋討黃巢檄爛羊頭而拜爵續狗尾以命官鷰
巢幕以誇安魚在鼎而猶戲殊不知五侯拗怒期分項
羽之屍四塜既成待葬蚩尤之骨
武功部(勞師)
唐駱賓王軍中贈先還知已詩蓬轉俱行役瓜時獨
未還魂迷金闕路望斷玉門關獻凱多慙霍論封幾謝
班風塵催白首歲月損紅顔落雁低秋塞驚鳬起暝灣
胡霜如劍鍔漢月似刀鐶别有邊亭樹相思幾度攀
令孤楚為人賜行營將士襖子及弓弩狀特班星使
猥降天波衣絮八蠶之綿暖如狐腋弓纏九牛之角勁
若烏號遙知被服皆不憚於兵鋒緬想操張盡將穿
於膚骨
又賀破賊兼優䘏將士狀臣伏以雖忠不烈戰士所
羞視死如歸武夫之志伏惟陛下弘天覆幬為日照臨
載激怒肝爰收膚骨漢世徒頒其槥櫝義闕送終周師
縱裏其餱糧賞延非嗣以今觀古奮一當千
武功部(外夷向化)
後漢班固東都賦目中夏而布德瞰四裔而抗稜西盪
河源東瞻海漘北動幽崖南耀朱垠殊方别區界絶而不
鄰自孝武之所不征孝宣之所未臣莫不陸礱水慄奔走
而来賓遂綏哀牢開永昌春王三朝會同漢京是日也
天子受四海之圖籍膺萬國之貢珍内撫諸夏外綏百
蠻
晉左思魏都賦於是東鯷即序西傾順軌荆南懷憓朔
北思韙綿綿迥塗驟山驟水襁負賮䞇重譯貢篚髽首
之豪鐻耳之傑服其荒服歛袵魏闕置酒文昌高張宿
設其夜未遽庭燎晰晰有客祁祁載華載裔岌岌冠縰
纍纍辮髮清酟如濟濁醪如河凍醴流澌温酎躍波豐
肴衍衍行庖皤皤愔愔醧讌酣湑無譁延廣樂奏九成
冠韶夏冒六英嘈響起疑震霆天宇駭地廬驚億若大
帝之所興作二嬴之所曾聆金石絲竹之恒韻匏土革
木之常調干戚羽毛之飾好清謳微吟之要妙世業之
所日用耳目之所聞覺雜糅紛錯兼該汜博鞮鞻所掌
之音韎昧任禁之曲以娛四夷之君以睦八荒之俗
唐裴度漢宣帝冠帶單于賦亦何必貺玉帛之資空成
耗國錫金石之樂用表和戎
張隨耀德不觀兵賦素翟南来而越裳重譯白狼西
入而荒服来歸
李嶠安輯嶺表事平罷歸詩雲端想京縣帝鄉如可
見天涯望越臺海路幾悠哉六月飛鵬去三年瑞雉来
境遙銅柱出山險石門開自我違瀍洛瞻途屢揮霍朝
朝寒露多夜夜征衣薄白簡承朝憲朱方撫夷落既弘
天覆廣且諭皇恩博皇恩溢外區憬俗詠来蘇聲朔臣
天子壇場拜老夫綘宫韜將略黃石寢兵符返旆收龍
虎空營集鳥烏日落澄氛靄憑高視衿帶東甌抗於越
南斗臨吳會春色遶邊陲飛花出荒外卉服紛如積長
川思遊客風生丹桂晚雲起蒼梧夕去舳艤清江歸軒
趨紫陌衣裳會百蠻賝賮委重關不學金刀使空持寶
劍還
劉禹錫蠻徼歸降寄嚴司空詩蠻水阻朝宗兵符下
渚宫前籌得上策無戰已成功漢使星飛入夷心草偃
同歡謠開竹棧拜舞擲桑弓就日知冰釋投人念鳥窮
網羅三面觧章奏九重通卉服聯操袂雕題盡鞠躬降
幡秋練白驛騎晝塵紅火號休傳警機橋罷亘空登山
不見虜振旆自生風江遠煙波靜軍逥氣色雄佇看聞
喜後金石賜元戎
王若嵒越裳獻白翟詩素翟宛昭彰遙遙自越裳冰
睛朝映日玉羽夜含霜歲月三年遠山川九譯長来從
碧海路入見白雲鄉作瑞興周后登歌美漢皇天朝資
孝理惠化且無疆
齊王融策秀才文關洛動南望之懷獯夷遽北歸之念
夫危葉畏風驚禽易落無待干戈聊用辭辯片言而求
三輔一說而定五州
王融三月三日曲水詩序侮食來王左言入侍離
身反踵之君髽首貫胸之長屈膝厥角請受纓縻文鉞
碧砮之琛竒幹善芳之賦紈牛露犬之玩乘黃兹白之
駟盈衍儲邸充牣郊虞匭牘相尋鞮譯無曠一尉候於
西東合車書於南北暢轂埋轔轔之轍緌旌卷悠悠之
旆四方無拂五戎不距偃革辭軒銷金罷刃
梁元帝職貢圖序竊聞職方氏掌天下之圖四夷八
蠻七閩九貉其所由来久矣漢氏以来南羌旅距西域
憑陵創金城開玉關絶夜郎討日逐覩犀甲則建朱崖
聞蒲萄則通大宛以德懷遠異乎是哉皇帝君臨天下
之四十載垂衣裳而賴兆民坐巖廊而彰萬國梯山航
海交臂屈滕占雲望日重譯至焉自塞以西萬八千里
路之峽者尺有六寸高山尋雲深谷絶景雪無冬夏與
白雲而共色冰無早晩與素石而俱貞踰空桑而歴昆
吾度青丘而跨丹穴炎風弱水不革其心身熱頭痛不
改其節故以明珠翠羽之珍細而弗有龍文汗血之驥
卻而不乘尼丘乃聖猶有圖人之法晉帝君臨實聞樂
賢之象甘泉寫閼氏之形後宫玩單于之圖臣以不佞
推轂上游夷歌成章胡人遙集欵關蹶角沿泝荆門瞻
其容貌訴其風俗如有来朝京輦不涉漢南别加訪採
以廣見聞
梁簡文帝南郊頌龍光之地日浴之鄉紫舌黃支頭
飛鼻飲自西自南無思不服欵關質子稱臣内向珠樹
素禽越火枝之地銀甕卭杖踰沈羽之涘出赤野而連
翩度玄洲之泱漭
唐王勃乾元殿頌龍關靜柝鶴塞投弦歌呈豹尾舞進
鳶肩銅橈疑月斥鐡輞星懸繩幽架險驛霧馳煙
隋許善心神雀頌序月棲日浴熱坂寒門吹鱗沒羽之
荒赤蛇青馬之裔解辮請隸削袵承風豈止呼韓北埸
遠頌(一作頫勒)狼居之岫息慎南境遙表不耐之城
梁簡文帝蜀父老問月竁來庭風丘欵塞
武功部(奉使)
北齊裴讓之公館讌詶南使徐陵詩嵩山表京邑鍾
嶺對江津方域殊風壤分野各星辰出境君圖事尋盟
我恤隣有才稱竹箭無用忝絲綸列樂歌鐘響張旃玉
帛陳皇華榮受命垂譽本無因韓宣將聘楚申胥欲去
秦方當飲河朔翻屬卧漳濱禮酒盈三獻賓筵盛八珍
歲稔鳴銅爵兵戢坐金人雲来朝起蓋日落晩推輪異
國猶兄弟相知無舊新
裴訥之奉使至鄴館詩晉楚敦盟好僑札同心賞禮
成罇俎陳樂和金石響朝雲駕馬進曉日乘龍上雙闕
表皇居三臺映仙掌當階篁篠密約岸荷蕖長束帶盡
忻娛誰言騖歸兩
周庾信將命至鄴詩大國修聘禮親隣自此敦張旃
事原隰賓序報成言西過犯風露北指度轘轅交歡值
公子展覿遇王孫何以譽嘉樹徒欣賦采蘩四牢盈折
俎三獻盡罍樽人臣無境外何由欣此言風俗既殊阻
山河不復論無因旅南館空欲祭西門眷然惟此别風
期幸共存
庾信將命至鄴酬祖正員詩我皇臨九有聲教洎
無堤興文盛禮樂偃武息氓黎承乏驅騏驥旌旗事琬
珪古碑文字盡荒城年代迷被隴文瓜熟交塍香穗低
投瓊實有慰報李更無蹊
唐盧綸逢南中使因寄嶺外故人詩見說南来處蒼梧
接桂林過秋天更暖邊海日長隂巴路緣雲出蠻鄉入
洞深信逥人自說夢到月應沈碧水通春色青山寄遠
心炎方難久客為爾一霑襟
錢起送陸珽侍御使新羅詩衣冠周柱史才學我鄉
人受命辭雲陛傾城送使臣去和滄海月歸思上林春
始覺儒風遠殊方禮樂新
錢起重送陸侍御使日本詩萬里三韓國行人滿目
愁辭天使星遠臨水簡霜秋雲旆迎仙島虹旌過蜃樓
定知懷魏闕逥首海西頭
顧况送從兄使新羅詩六氣銅渾轉三光玉律調河
宫清奉賮海嶽晏来朝地絶提封入天平賜貢饒揚威
輕破虜柔服恥征遼曙色黃金闕寒聲白鷺潮樓船非
習戰驄馬是嘉招帝女飛銜石鮫人賣淚綃管寧雖不
偶徐福儻相邀獨島緣空翠孤霞上泬寥蟾蜍同漢月
螮蝀異秦橋水豹横吹浪花鷹迥拂霄晨裝凌莽渺夜
泊記招搖幾路通員嶠何山是沃焦颶風晴汨起隂火
暝潛燒鬢髮成新髻人參長舊苗扶桑銜日近析木帶津
遙夢向愁中積魂當别處銷臨川思結網見彈欲求鴞
共散羲和歷誰差甲子朝滄波仗忠信譯語辨謳謠疊
鼓鯨鱗隠隂帆鷁首飄南溟垂大翼西海飲文鰩指景
尋靈草排雲聽洞簫封侯萬里外未肯後班超
李益送歸中丞使新羅册立吊祭詩東望扶桑日何
年是到時片帆通雨露積水隔華夷浩渺風来遠虚明
鳥去遲長波靜雲月孤島宿旌旗别葉傳秋意迴潮動
客思滄溟無舊路何處問前期
劉禹錫送源中丞充新羅册立使詩相門才子稱華
簮持節東行奉德音身帶霜威辭鳳闕口傳天語到雞
林煙開鼇背千尋碧日浴鯨波萬頃金想見扶桑受恩
後一時西拜盡傾心
馬戴送和北國使詩路始隂山北迢迢雨雪天長城
人過少砂磧馬難前日入流沙際隂生瀚海邊刀鐶向
月動旌纛冒霜懸逐獸孤圍合交兵一箭傳穹廬移斥
候烽火絶祁連漢將行持節胡兒坐控弦明妃應望闕
南送使臣旋
趙嘏送裴評事詩塞垣從事識兵機只擬平戎不擬
歸入夜笳聲含白髮報秋榆葉落征衣城臨戰壘黃雲
晚馬渡寒沙夕照微此别不應書斷絶滿天霜雪有鴻
飛
梁劉孝儀北使還與永豐侯書足踐寒地身犯朔風暮
宿客亭晨炊謁舍飄颻辛苦迄届氊鄉雜種覃化頗慕
中國兵傳李緒之法樓擬衛律所治而毳幕難淹酪漿
易饜王程有限時及玉關射鹿胡奴乃共歸國刻龍漢
節還持入塞馬銜苜蓿嘶立故墟人獲蒲萄歸種舊里
稚子出迎善隣相勞倦握蠏螯亟覆蝦椀未改朱顔略
多自醉用此終日亦以自娛
陳徐陵與王僧辯書何圖釁咎災極蒼旻號慕煩冤
肝腸屠殞酷痛奈何無狀奈何維桑與梓翻作天涯植
栢栽松悠然長絶明明日月號呌無聞茫茫宇宙容身
何所窮劇奈何自忝膺嘉聘仍屬亂離上下年尊偏嬰
此酷昔人迎門請盜恒懷廢寢之憂當輓輿親猶有危
途之懼况乎逆寇崩騰京師播越興居動止長隔山河
朝夕饘&KR1246;誰經心眼程糜不繼原粟何資瞻望風雲朝
夕嗚咽固乃游魂已謝非復全生餘息空留非為全死
同冰魚之不絶似蟄蟲之猶蘇良可哀也良可哀也自
東都紹漢南亳興殷修好徵兵彌留星琯韓宣范武方
駕連鑣蘇秦張儀朱輪華轂而孤子三危是擯四罪同
科聽别馬而長號杖歸旍而永慟王稽返命既無托乘
之恩椒舉相逢誰為班荆之位昔人違齊處魯時降徵
求亡晉奔秦猶蒙招請問管寧於遼左追王朗於浙東並
物譽時賢卿門公族懸須應務深挾情祈斯豈庸賤之
儔耶非餘生之敢望也
又使東魏值侯景亂與北齊尚書令(一作僕射楊遵彦)求還書
夫一言所感凝暉落於魯陽一志冥通飛泉擁於疏
勒况復元首康哉股肱良哉隣國相聞風教相期者也
天道窮剥鍾亂本朝情計馳惶公私鯁懼而骸骨之請
徒淹歲寒顛沛之折空盈卷軸是所不圖也非所仰望
也執事不聞之乎昔分鼇命鳸之世觀河拜洛之年則
有日烏流灾風禽騁暴天傾西柱地闕東門盛旱折三
洲長波含五岳我大梁膺金圖而有亢纂玉鏡而猶屯
何則聖人不能違時斯固窮通之恒理也至若荆州刺
史湘東王幾神之本元(一作無)寄名言陶鑄之餘猶為堯
舜雖復六代之舞陳於總章九州之音登於司樂虞䕫
拊石晉曠調鐘未足頌此英華無以宣其盛德者也若
使郊禋楚翼寧非祀夏之君龕定京師(一作戡定艱難)即是匡
周之霸豈徒豳王徙雍期月為都姚帝遷河周年成邑
方今越裳渺渺馴雉北飛肅慎茫茫風牛南偃吾君之
子含識知歸而答旨云何所不投身斯所未喻一也又
聞晉熙等郡皆入貴朝去我尋陽經途何幾至於鐺鐺
曉漏的的宵烽隔溆浦而相聞臨高臺而可望泉流寶
蓋(一作盌)遙憶湓城峰號香爐依然廬岳日者鄱陽嗣王
範治兵滙派屯戍瀹波朝夕牋書春秋方物吾無從以
躡屐彼有路而齊鑣豈其然乎斯不然矣又近卲陵王
綸通和此國郢中上客雲聚魏都鄴下公卿風馳江浦
豈盧龍之逕於彼新開銅駝之街於我長閉何彼途甚
易非勞於五丁我路為難如登於九折地不私載何其
爽歟而答旨云還路無從斯所未喻二也又晉熙廬江
義陽安陸皆云欵附非復危邦計彼中途便當靜晏自
斯以北桴鼓不鳴自此以南王靈未缺(一作封疆未一)如其境
外脱殞輕軀幸非邊吏之羞何在匹夫之命又此賓遊
通無貨殖忝非韓起聘鄭私買玉環吳札過徐躬要寶
劍由来宴錫凡厥囊裝行役淹留皆已虚罄散有限之
微財供無期之久客斯可知矣且據圖刎首愚者不為
運斧全身流庸所鑒何則生輕一髮自重千鈞不以賈
盜明矣骨肉不任充鼎俎皮毛不足入貨財盜有道焉
吾無憂也又公家遣使脱有資頒本朝非隆平之時游
客豈皇華之勢輕裘獨宿非勞聚橐(一作□)之儀微騎間
行寧望輶軒之禮歸人將從私具驢騾緣道亭郵惟希
蔬粟若曰留之無煩於執事遣之有費於官司或以顛
沛為言或云資裝可懼固非通論皆是外篇斯所未喻
三也又若以吾徒應還侯景侯景凶逆殱吾國家天下
含靈人懷憤厲既不獲投身社稷衛難乘輿四塜磔蚩
尤千臠割王莽安所謂俛眉頓膝歸奉寇讎佩弭腰鞬
為其皂隸又日者通和方敦曩睦兇人狙詐遂駭狼心
頗擬宋萬之誅彌懼荀罃之請所以奔蹄勁角專恣憑
陵凡我行人偏鍾讎憾正當葅筋醢骨抽舌探肝於彼
兇情猶當未雪海内之所知也君侯之所具焉又聞本
朝王公居人士女風行雨散東播西沈城闕丘墟菅蓬
蕭瑟偃師還望咸為艸莱霸陵逥首皆霑霜露此又君
之所知也彼以何義爭免寇讎我有何勲爭歸委質昔
鉅平貴將懸重於陸公叔向名流深知於鬷蔑吾雖不
敏常慕前修不圖明庶為懷翻其以此量物昔魏氏將
亡羣兇挺爭諸賢戮力想得其朋為葛榮之黨也(一作邪)
為邢果之徒耶如曰不然斯所未喻四也又假使我徒
還為兇黨侯景生於趙代家自幽恒任則台司行為連
率山川形勢軍國彛章不勞請箸為籌便當屈指能算景
以逋逃小醜羊豕同羣身寓江臯家留河朔鄉井鄉邑
如鬼如神其不然乎抑又君之所知也且夫宫闈祕事
皆若雲霄英俊訏謨寧非帷幄或佯驚以定策或焚藁
而奏書朝廷之士猶難參預羈旅之人何偕耳目至於
禮樂沿革刑政寬猛謳歌已遠萬舞成風不知手之舞
之足之蹈之也安在搖其牙齒為間諜者哉若謂復命
西朝終奔東虜雖齊梁有隔尉候奚殊豈以河曲之難
浮而曰江關之可濟河橋馬渡寧非宋典之奸關路雞
鳴皆是田文之客何其通蔽乃爾相妨斯所未喻五也
又兵交使在雖著前經倘同徇僕之尤追恣韓山之怒
(一作寒山)則凡諸元帥並釋纍囚爰及偏禆同加恩禮(一作無剪)
(馘)乃至鍾儀見赦朋咲遵途襄老蒙歸虞歌引路吾等
張&KR0950;拭玉修好尋盟涉泗之與浮河郊勞至於贈賄公
恩既備賓敬無違今者何諐翻蒙貶責若以此為言斯
所未喻六也若曰妖氛永久喪亂悠然哀悼奔波存其
形魄固已銘茲厚德載此弘恩譬渤澥而俱深方嵩華
而猶重但山梁飲啄非有意於樊籠江海飛浮本無情
於鐘鼓况吾等營魂已謝餘息空留悲默為生何能支
久是則雖蒙養護更夭天年若以此為言斯所未喻七
也若云逆䜿殱夷當聽返命高軒繼路飛蓋相随未解
其言何能善謔夫亨屯治亂豈有意於前期謝常侍今
年五十有一吾今年四十有四介已知命儐又杖鄉計
彼後生肩隨而已豈銀臺之要彼未從師金竈之方我
知其訣正恐南陽菊水竟不延齡東海桑田無由佇望
若以此為言斯所未喻八也足下清襟勝託書囿文林
凡曰洪荒終於幽厲如吾今日寧有其人爰至春秋微
宜商略夫宗姬殄墜霸道昏凶或執政之多門或陪臣
之涼德故臧孫有禮翻囚與國之賓周伯無諐空怒天
王之使遷箕卿於兩館縶樂(一作驥)子於三年斯匪貪亂
之風耶寧比當今之高例也至於雙崤且帝四海爭雄或
構趙而侵燕或連韓而謀魏自永盟於楚殿躬奪璧於
泰庭輸寶鼎以托齊王憑安車而誘梁客其膏唇販舌
分路揚鑣無罪無辜如兄如弟逮乎中陽受命天下同
歸巡省諸華無聞幽辱及三方之霸也孫甘言以嫵媚
曹屈話以羈縻旌軫歲到於勾吳冠蓋年馳於庸蜀則
客嘲殊險賓戲已深共盡遊談誰云猜忤若使搜求故
實脱有前蹤恐是叔世之姦謀非為邦之勝略也抑又
聞之雲師火帝澆淳乃異其風龍躍麟驚王霸雖殊其
道莫不崇君親以詔物敦敬養以治民預有邦家曾無
隆替吾奉違温凊仍屬亂罹寇虜猖狂公私播越蕭軒
靡御王舫誰持瞻望鄉關何心天地自非生憑廪竹身
(一作源)出空桑行路含情猶其相愍嘗以擇官而事非曰
孝家擇事而趨非云忠國況乎欽承有道驂駕前王郎
吏明經鴟鳶知禮巡方省化咸問高年東序西郊皆尊
耆耋吾以圭璋玉帛通聘来朝屬世道之屯期鍾生民之
否運兼年累載無申元直之祈銜泣吞聲長對公閭之
怒情理之訴翻同逆鱗忠孝之言皆應對(一作齚)舌是所
不圖也非所仰望也且天倫之愛何得忘懷妻子之情
誰能無累夫以清河公主之貴餘姚書佐之家莫限高
卑皆被驅掠自東南醜虜抄販饑民臺署郎官俱餒牆
壁况吾生離死别多歴暄寒孀室嬰兒何可言念如得
身還鄉土躬自推求猶冀提携俱免凶虐夫四聰不達
華陽君所謂亂臣百姓無冤孫叔敖稱為良相足下高
才重譽參贊經綸非虎非貔聞詩聞禮而中朝大義曾
未經綸清禁嘉謨安能相及諤諤非周舍容容類胡廣
何其無爭臣哉歲月如流人生何幾晨看旅雁心赴江
淮昏望牽牛情馳揚越朝千悲而下泣夕萬緒以逥腸
不自知其為生不自知其為死也足下素挺辭鋒兼長
理窟匡丞相解頥之說樂令君清耳之譚向所未疑誰
能曉諭若鄙言為繆来旨必通分請灰釘甘從釡鑊何
但規規默默齰舌低頭而已哉若一理存焉猶希矜眷
何故期令吾等必死齊都足趙魏之黃塵加幽并之片
土遂使東平拱樹長懷向漢之悲西洛孤墳恒表思鄉
之夢干祈已屢哽慟增深
唐王維送晁監還日本國序舜覲羣后有苗不格禹
會諸侯防風後至動干戚之舞興斧鉞之誅乃貢九牧
之金始班五瑞之玉大道之行先天布化乾元廣運
涵育無垠若華為東道之標戴勝為西門之候豈甘心
於卭杖非徵貢於苞茅亦猶呼韓来朝舍於蒲萄之館
昆彌遣使報以蛟龍之錦犧牲玉帛以將厚意服食器
用不寶遠物百神受職五老告期况乎戴髮含齒得不
稽顙屈膝海東諸國日本為大服聖人之訓有君子之
風正朔本乎夏時衣裳同乎漢制歴歲方達繼舊好於
行人滔天無涯貢方物於天子司儀加等位在王侯之
先掌次改觀不居蠻夷之邸我無爾詐爾無我虞彼以
好来廢關弛禁上敷文教虛至實歸故人民雜居往来
如市晁司馬結髮遊聖負笈辭親問禮於老耼學詩於
子夏魯借車馬孔丘遂適於宗周鄭獻縞衣李札始通
於上國名成太學官至客卿必齊之姜不歸娶於高國
在楚猶晉亦何獨於由余宦游三年願以君羹遺母不
居一國欲其書錦還鄉莊舄既顯而思歸關侯報恩而
終去於是稽首北闕裹足東轅篋命賜之衣懷敬問之
詔金簡玉字傳道經於絶域之人方鼎彛罇致分器於
異姓之國琅邪臺上迥望龍門碣石館前夐然鳥逝鯨
魚噴浪則萬里倒迴鷁首乘雲則八風却走扶桑若薺
鬱島如萍沃白日而簸三山浮蒼天而吞九域黃雀之
風動地黑蜃之氣成雲淼不知其所之何相思之可寄
嘻去帝鄉之故舊謁本朝之君臣詠七子之詩佩兩國
之印恢我王度諭彼蕃臣三寸猶存樂毅辭燕而未老
十年在外信陵歸魏而逾尊
武功部(水戰)
唐王起昆明池習水戰賦乃命搜舳艫徵卒伍剡檝棹
備金鼓得佽飛於荆江獲文身於越土榜人来萃水客
斯覩介夫仡仡將牽牛以交映畫鶂呀呀與石鯨而對
吐列萬夫之貔豹雜五兩之雪霜躍彼漣漪見魚麗
之出游乎洲渚知雁翼之張
武功部(兵器)
魏曹植寳刀賦礪以五方之石礛以中黃之壤規圓景
以定環攄神功而造像陸斬犀革水斷龍角輕擊浮截
刃不&KR0655;流踰南越之巨闕超西楚之泰阿實真精之攸
御永天禄而是荷
唐達奚珣豐城寳劔賦鍛霆電明秋水殺氣森映光輝四
起歐冶失律風胡愕視
(闕)秦客相劍賦天氣得中而不易金精順理而
無逆翼乎秋水之欲波渙乎春冰之將釋陽散隂漫霜
鍔雪脊好勇者不能禦其折衝善說者不能離其堅白
賈餗太阿如秋水賦原其極良冶之功出洪爐之裏
薛燭增駭風胡&KR0787;視千里萬里之斜漢耿耿方侔八月
九月之洞庭沈沈相似深淺難測精光不死磨越砥疑
穿石之泉淬葛溪如貫河之水氣晶熒而不息質瑩徹
而難比流影耀金精之上涯涘皆空涼飇鳴玉匣之中
波濤不起韜暎無慝埃塵不居澄曉峽黯清渠俯視則
孤光溢目横窺而一帶澄虚龍泉非偶巨闕難儔蓮
影如植龜文若遊星綴明珠孰辨懷珠之浦環分圓月
終疑暎月之流
陳章斗牛間有紫氣賦謂繞樞之電郁郁彌彰想干
吕之雲亭亭自異殊祥可驗直質不渝委照自歸乎有
晉藏鋒若避于亡吳對西揭之星望何勞於尹喜臨北
走之塞相寧藉於風胡凌夾月之霞徘徊碧落透靄
空之露隠暎白榆永夕猶存其光未匿齊效珍之金景
鄙如虹之玉色
韋肇金劍出匣賦發匣而覩爛然非常環啟蜯以吐
月刃披雲而降霜若金隄始開横秋水之漫漫如青天
欲倚散陽彩之煌煌
裴夷直觀淬龍泉劍詩歐冶將成器風胡幸見逢發
硎思剸玉投水化為龍詎肯藏深匣終期用刜鐘蓮華
生寶鍔秋日厲霜鋒鍊質纔三尺吹毛過百重磨礲如
不倦提握願長從
晉張協七命楚之陽劔歐冶所營耶谿之鋌赤山之精
銷踰羊頭鐷越鍛成乃鍊乃鑠萬辟千灌豐隆奮椎飛
廉扇炭神器化成陽文隂縵既而流綺星連浮彩豔發
光如散電質如耀雪霜鍔水凝冰刃露潔形冠豪曹名
珍巨闕指鄭則三軍白首麾晉則千里流血豈徒水截
蛟鴻陸灑奔駟斷浮翮以為工絶重甲而稱利云爾而
已哉若其靈寶則舒辟無方竒鋒異模形震薛燭光駭
風胡價兼三鄉聲貴二都或馳名傾秦或夜飛去吳是
以功冠萬載威曜無窮揮之者無前擁之者身雄可以
從服九國横制八戎爪牙景附函夏承風
梁劉孝儀為晉安王謝賜玉環刀啟苗峰珍鋌利極
鉤芒謹當擁以雄身藉而安體不令北海小雍孤擅穿
滕之寄廬江佩刀獨表不欺之驗
晉張協長鋏銘五材並建金作明威長鋏陸離弭凶防
違素刃霜厲溢景横飛
又短鋏銘器用多品詭制殊觀亦有短鋏清暉載爛
昔在先朝戢兵靜亂惟皇寶之優而弗玩
周庾信刀銘風伯吹罏雲師煉冶鐡燄朝流金精夜
下價重十城名高千馬千金穎合百鍊鋒成光連斗
氣燄動山精身文水動刃古珠生斗精遙降山靈下
從水文千曲蛇鱗百重燕砥歛刃蜀水開鋒氣生分景
環成屈龍
梁簡文帝馬槊譜序馬槊為用雖非遠法近代相傳
稍已成藝鄧蔍榮魏后之廷武而猶質種馬入丹陽之
寺雄而未巧聊以餘暇復撰斯法搜採抑揚斟酌煩簡
至春亭落景秋臯晩静嚴霜盡降密雲初晴纖驪沃若
天馬半漢盼金精而轉態交流汗血愛連乾而自息不
畏衣香雕衢與白刃同暉翠眊與紅塵俱動足使武夫
憤氣觀者衝冠巴童留玩不待輕舟之楫越女踟蹰無
假如臯之箭
武功部(死事)
唐張說為魏元忠祭石嶺戰亡兵士文痛茲壯士翦為
國殤盍訴上帝降厲鬼方助氣金鼓復怨沙場虜血爾
酹虜醢爾嘗封屍死所招魂故鄉
程浩相州公宴堂記百戰俠骨委於溪澗九遷殤魂
飛在草莽
唐太宗貞觀年為戰陣處立寺詔有隋失道九服沸
騰朕親總元戎致茲明罰誓牧登陑曾無寧歲其有桀
犬嬰此湯羅銜鬚義憤終乎握節各徇所奉咸有可嘉
日往月来逝川斯遠雖復項籍致命封樹紀於丘墳鮑
信捐生丹青著於圖象猶恐九泉之下尚淪鼎鑊八難
之間永纏冰炭愀然疚懷用忘興寢所以樹其福田濟
其營魄可以建義以来交兵之處為義士兇徒殞身戎
陣者各建寺刹招延勝侣望法鼓所振變炎火於青蓮
清梵所聞易苦海於甘露
古儷府卷十
