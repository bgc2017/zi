書小史卷十
宋陳思撰
傳九(唐)
蕭誠蘭陵人官至右司員外郎工正書善摹勒弟諒亦
善書世謂誠真諒草開元中時尚褚薛誠為之最善李
邕每不重誠誠因採西山野麻虢郡土糓造五色斑文
紙作王右軍書帖與之邕覽翫不悟謂其真迹誠因道
其所撰邕乃歎服
張庭珪河南濟源人官至太子詹事工八分書素與李
邕親善屢上表薦之邕所撰碑碣必請庭珪八分書之
甚為時人所重庭珪家多法書亦善正隸頗有獻之之
法
史白廣陵人官至諫議大夫善飛白
史惟則字子華白之子官至殿中侍御史工八分頗近
鍾書發筆方廣字形峻美亦為時所重尤善篆籀飛白
弟懷則亦善八分書賦云史侍御惟則必優世業階乎
籀篆古今折衷大小應變如因高而矚遠俯川陸而必
見
蔡有鄰濟陽人官至胄曺參軍善八分始拙弱至天寳
中遂精妙相衛間多其筆迹
蔡希寂有鄰從子為洛陽令深工草隸頗為當時所稱
田琦雁門人武德功臣兵部尚書德平之孫工八分小
篆署書圖畫歴官豫蘄許等州刺史書賦云赫赫許昌
翰苑文房徵前賢而少對當聖代而難方
顧誡奢官至太子文學翰林院侍詔善八分杜甫集有
贈顧八分文學詩即誡奢也詩云中郎石經後八分盖
顦顇顧侯運鑪錘筆力破餘地昔在開元中韓蔡同贔
屭玄宗妙其書是以數子至此詩盖謂誡奢也
韋陟字殷卿京兆萬年人風格秀整善文辭書有楷法
常以五彩牋為書記使侍妾主之其裁荅授意而已皆
有楷法惟陟署名自謂所書陟字若五朵雲時人慕之
號郇公五雲體吕摠云韋陟書如蟲穿古木鳥踏花枝
韋斌陟之弟少修整好文藝善隸書與兄陟齊名天寳
中為中書舍人集賢院學士
衛包京兆人工八分古文小篆通字學兼象緯之術官
至尚書郎包以古文見稱於當時甚盛
蘇詵字廷言丞相瓌之子善八分瓌與東明觀道士周
彦雲素相往來彦雲將為其師建碑謂瓌曰成某志不
過煩相君數子耳五郎文(頲)六郎致石(泳)七郎書(詵)瓌
大笑不言而心服其公
鄔肜錢塘人為金吾兵曺參軍善草書妙得其法時人
比之張旭盖親得張公之旨吕摠云鄔肜書如寒林栖
鵶平岡走兔
徐安貞善隸書初名楚璧開元中為中書侍郎嘗參李
右相議後林甫用事恐罪累乃逃隱於衡嶽為掇蔬行
者而病啞不言數年後因修建佛殿僧中選善書者題
其梁己二三人矣徐行者跨梁而過掌事人怒以杖連
擊其背徐以手畫地曰口雖不言昔年曾學大書願試
書及題數行羣僧皆悅服因遣盡書之後李邕過寺見
其題處大驚召之同載而歸
胡霈然安定人工行書八分小篆筆法雖未至而媚熟
可喜上黨佛寺畫壁多霈然所書
李造隴西人官至起居舍人武都公善隸書入能品
李潮杜甫之甥善八分小篆杜甫盛稱之以比蔡有鄰
韓擇木(見杜集八分小篆歌)
徐嶠之越州人官至廣平太守善正行草書名冠古今
無以為比常以其法授其子浩嶠之神道碑云初獻策
十八篇進書六體明皇手詔荅曰得所進書甚可觀覽
回鸞顧鵲墜露凌雲既極臨池之功足方懸帳之妙今
賜物三十叚用彰翰墨之佳也
徐浩字季海嶠之之子官至彭王傅會稽郡公善正行
草書四方詔令多出浩手遣辭贍速而書法至精帝喜
之嘗書二十四幅屏八體皆偹草隸尤工世狀其法曰
怒猊抉石渴驥奔泉
王維字摩詰太原祁人官至尚書右丞與弟縉齊名維
工草隸善畫能詩名盛於開元天寳間豪英貴人虚左
以迎寧薛諸王待若師友畫思入神至山水平遠雲勢
石色繪工以為天機所到學者不可及也其詩自云夙
世定詞客前身應畫師
王縉字夏卿維之弟官至丞相善草隸書功超薛稷國
史補云縉與維名望首冠一時議者云論詩則王維崔
顥論筆則王縉李邕祖詠張說不得預焉
李陽冰趙郡人官至將作大匠工於小篆初師李斯嶧
山碑後見仲尼吳季札墓誌變化開闔龍蛇盤踞勁利
豪爽風行雨集文字之本悉在心胷自言得篆籀之宗
旨斯翁之後直至小生曺喜蔡邕不足數識者謂之倉
頡後身從子謄亦工小篆書賦云吾家世業趙郡李君
嶧山並騖宣父同羣洞於字學古今通文家傳孝義意
感風雲
張諲官至刑部員外郎明易象丹青善草隸與王維李
頎為詩酒丹青之友李頎荅詩云小王破體嫻文策落
日梨花照空壁詩堪記室妬風流畫與將軍作勍敵(畫一)
(作書)
李權淮安王神通之曾孫歴官金州刺史工八分
李樞權之弟官至侍御史工小篆
李平鈞權之姪官至江陵掾富詞學工小篆兼妙山水
並冠絶一時書賦云温良之德書畫兼美誠依仁以游
藝同上善之若水
鄭遷及弟邁逾並工八分遷官至浚儀尉季弟逾兼善
山水天寳中知名梁宋書賦云滎陽昆弟内外光華揮
毫美麗自是一家幼弟曰逾丹青大誇信斵玉而剖石
即揀金而披沙
張懷瓘海陵人為翰林供奉右率府兵曺參軍善正行
草書亦能臆斷吕摠云懷瓘草書如露花濯錦淵月沉
珠懷瓘每云書者猶人相知始疎而終密則大同始密
而終疎則大異小人甘以壊君子淡以成耀俗之書甘
而易入乍觀肥滿悅心豁目亦猶鄭衛之在聽焉撰評
書藥石論書斷書佑等書行於世弟懷瓌亦善書官至
盛王府司馬待詔翰林
顔允南字去惑惟貞之子官至國子司業少以詞藻擅
名工草隸書尤善五言詩深為伯父元孫所稱
顔真卿字清臣允南之弟官至太子太師魯國公少勤
學孝敬有文辭善正行書結筆濃秀尤尚字學可謂書
之大雅矣陸羽嘗論其體得羲之之筋骨心肺也公受
筆法於張長史又嘗問法於釋懷素素告以坼壁路公
曰何如屋漏痕素起捉公手曰老賊得之矣
張志和字子尚婺州金華人性高邁不拘自稱煙波釣
徒著玄真子亦以自號與顔魯公友善工草書跡甚狂
逸亦善圖山水自為漁歌畫之甚有逸思
韓滉字太冲京兆長安人官至左僕射平章事封晉國
公工隸書章草尤善雜畫書得張旭筆法畫與韓幹相
埒自言不能定筆不可論書畫以非急務故自晦不傳
於人
張從申官至大理司直志業精絶工正行書握管用筆
期於結字緊密近古所無恨於歴覽不多聞見遂寡右
軍之外一步不窺意多搨書闕於真迹黃長睿云從申
雖學右軍其原出於大令筆意與李北海同科故名重
一時宜不虛得但所短者抑揚低昂太過又真不及行
耳然唐人而有晉韻殊可嘉尚弟從師監察御史從義
從約灼然有才並工書皆得右軍風規時人謂之張氏
四龍書賦云張氏四龍名揚海内厥有季弟功夫少對
右軍風規下筆斯在季謂從申也
劉繪彭城人為延安都督善書
明若山平原人為京兆三原縣尉大理評事善書書賦
云延安君則快速不滯若懸流得勢三原君則婉媚工
密似垂楊應律
竇蒙字子全官至國子司業善書書賦云吾兄則書包
雜體首冠衆賢手關目瞥瞬息彌年比夫得道家之深
旨習閬風而欲仙
竇臮字靈長蒙之弟官至刑部員外郎詞藻雄贍草隸
精絶著述書賦一篇兄蒙為之注
喬龜年善小篆養母至孝大歴中每為人寫大字獲其
錢以供甘旨
瞿令聞善八分古文倒薤藝兼篆籀
齊皎高陽人官至澤州刺史曉音律善大篆工小楷筆
蹟雄壯
林傑字智周閩川人精琴碁善草隸俱自天然不因師
授
徐璹浩之子幼勤學善真行書能别識書畫
徐峴璹之弟善正書
袁滋字德深蔡州人官至兵部尚書強學博記工篆隸
有古法
吳通玄海州人與弟通微皆博學善文章並侍太子游
德宗立弟兄踵為翰林學士並知制誥通微工行草書
翰林習之號院體
沈傳師字子言蘇州吳人官至吏部侍郎材行有餘工
書有楷法
柳子厚河東人少精敏文章卓偉善書家蓄魏晉尺牘
甚富臨池訣云柳宗元與劉禹錫得筆法於皇甫閱以
宗元為入室禹錫及門宗元自矜其書然亦不甚工
裴潾河東聞喜人官至兵部侍郎篤學善隸書
裴休字公美孟州濟源人官至吏部尚書太子少師能
文章善正書體法遒媚休早隸於河内後登顯位乃建
刹於彼目為化成寺尋授太原節制經由是寺寺僧粉
壁陳筆硯候公親題之公神色自若以衣袖揾墨以書
之字勢竒絶
柳公權字誠懸官至太子少師善正行書初為夏州李
聽掌書記穆宗即位入奏事召見謂之曰朕常於佛寺
見卿筆蹟思之久矣即日拜右拾遺充翰林侍書學士
遷右補闕司封員外郎穆宗臨朝召問公權筆何盡善
對曰用筆在心心正則筆正上改容知其筆諫也公權
初學王書遍閱近代筆法體勢勁媚自成一家當時公
卿大臣碑版不得公權手筆者人以為不孝外夷入貢
皆别署貨貝曰此購柳書文宗夏日與學士聯句帝曰
人皆苦炎熱我愛夏日長公權曰薰風自南來殿閣生
微涼時丁袁五學士皆屬繼帝獨諷公權兩句曰詞清
意足不可多得乃令公權題於殿壁字方圓五寸帝視
之嘆曰鍾王復生無以加焉大中初轉少師中謝宣宗
召升殿御前書三紙軍容使西門季元捧硯樞密使崔
巨源過筆真書十字曰衛夫人傳筆法於王右軍行書
十一字永禪師真書千字文得家法草書八字曰謂語
助者焉哉乎也賜錦綵瓶盤等銀器仍令自書謝表不
拘真行帝尤竒惜之嘗書京兆西明寺金剛經有鍾王
歐虞褚陸諸家法自謂得意
柳仲郢字諭蒙公權從子幼嗜學工草隸札節九經三
史魏晉已下南北史分門上下凡三十卷號柳氏自備
小楷精謹無一字行書當時甚賞其工
盧知猷字子謩官至太子太師器度渾厚文詞贍麗工
草隸有楷法落簡飛翰人争摹倣
唐元度官至翰林待詔沔王友善小篆名於一時筆法
柔弱無復前人之比而流俗妄稱惜之
于僧翰河南人特工八分與貝靈該俱擅名江左靈該
效明皇書筆力柔弱略盡而已僧翰師韓擇木字勢妍
美筆畫遒勁兼用篆法然其格律不高亦自成一家爾
周墀字德升汝南人官至尚書右僕射長於史學尤工
小篆見稱於一時字畫頗佳傷於柔媚
陸希聲博學善屬文工書得其法凡五字擫押鉤格抵
用筆雙鉤則點畫遒勁而盡其妙謂之撥鐙法希聲自
言昔二王皆傳此法自斯翁以至陽冰皆得之希聲以
授沙門𧦬光光入長安為翰林供奉引希聲於貴倖昭
宗召為給事中後位至宰相
僧懷素字藏真長沙人疎放不拘細行頗好筆翰貧無
紙可書嘗於故里種芭蕉萬餘株以供揮灑書不足乃
漆一盤書之又漆一方板書至再三盤板皆穿吏部尚
書韋陟見而賞之曰此沙門札翰當振宇宙大名授筆
法於金吾兵曺鄔肜肜嘗謂懷素曰草書古勢多矣惟
太宗以獻之書如凌冬枯樹寒寂勁硬不置枝葉張旭
長史又嘗私謂肜曰孤蓬自振驚沙怒飛余師而為書
故得竒怪凡草聖盡於此懷素不復應對但連呌數十
聲曰得之矣顔魯公嘗問師曰夫草書於師授之外師
有自得之乎師曰貧道觀夏雲多竒峰輙嘗師之夏雲
因風變化乃無常勢又遇壁坼之路一一自然顔公曰
噫草聖之淵妙代不絶人可謂聞所未聞之旨也
釋高閑善草書師懷素深窮體勢韓文公嘗以序送之
極稱其善張祜承吉亦有詩云卷軸朝廷餞書函内庫
收
釋亞栖洛陽人善草書自云其書如飛鳥出林驚蛇入
草嘗對御草書兩賜紫袍有詩云通神筆法得玄門親
入長安謁至尊莫怪出來多意氣草書曾悅聖明
君
釋貫休蘭溪人善謌詩工草隸南土皆比之懷素尤善
丹青多畫佛像
釋𧦬光善書受撥鐙法於陸希聲自後書法頓長先入
長安為翰林供奉希聲猶未逹因寄詩曰筆下龍蛇似
有神天池雷雨變逡廵寄言昔日不龜手應念江頭洴
澼人𧦬光因引薦希聲於貴倖後至貴顯
釋洪堰博學儒釋風姿秀整能講唱詩篇草隸皆極精
妙時人以其貌義詩書謂之四絶
五代楊凝式字景度唐相涉之子有文辭善筆札歴仕
梁唐晉三朝佯狂不任事累官至太子少師致仕居洛
陽延福坊其書法自顔以入二王之妙洛人得凝式真
蹟夸詡以為希世珍西洛寺觀二百餘所題寫幾遍時
人以楊風子呼之
羅紹威字端己魏州貴鄉人仕梁累拜太師中書令少
好學工書頗知屬文聚書數萬卷開館以延四方之士
馬允孫字慶先棣州人少好學事後唐為宰相晉時以
太子賓客罷歸洛陽嗜八分書
李鶚後唐清泰中仕至國子丞九經印板多其所書當
時頗貴重之其筆法盖出歐陽率更然窘於法度而韻
不能高非名書也
李從曮茂貞之子善書畫仕後唐襲為鳳翔節度
南唐後主李煜字重光善屬文工書畫王師克金陵俘
至京師赦之為違命侯煜又能作撮金書自言得筆法
於先王然枯勁無可取者
韓熙載仕李煜官至中書侍郎才俊氣逸工書畫特善
八分皆冠絶當時
徐鉉字鼎臣金陵人隨李煜歸朝官至散騎常侍好字
學善篆隸初學李陽冰後得李斯嶧山碑潛思改作遂
逼其勢弟鍇亦能八分小篆而筆法頗少力其在江南
皆以文翰知名號二徐為學者所宗
郭忠恕字恕先洛陽人七歲童子及第漢周之際為湘
隂公從事工古文小篆八分亦能楷法尤善字學著古
文汗簡十卷全倣許氏說文偏旁凡五百四十一字太
宗朝官至國子監主簿
書小史卷十
