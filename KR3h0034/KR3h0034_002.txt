書小史卷二
宋陳思撰
傳一(后)(女)(王)
漢孝成許皇后大司馬車騎將軍平恩侯嘉女也聰慧
善史書
後漢和帝隂皇后諱某光烈皇后兄執金吾識之曾孫
也少聰慧善書藝
和熹鄧皇后諱綏太傅禹之孫也六歲能史書十二通
詩論語志在典籍母嘗非之曰汝不習女工以供衣服
乃更務學寧當舉博士耶后重違母言晝脩婦業暮誦
經典家人號曰諸生
昭烈梁皇后諱妠大將軍商之女也少善女工好史書
九歲能誦論語治韓詩大義略舉嘗以烈女圖畫置於
左右以自監戒
魏文帝甄皇后中山無極人明帝母漢太保甄邯後也
九歲喜書視字輒識數用諸兄筆硯兄謂后言汝當習
女工用書為學當作女博士耶后答言聞古者賢女未
有不學前世成敗以為已誡不知書何由見之
吳王趙夫人丞相趙逵之妹善書畫巧妙無雙名畫記
云孫權嘗歎魏蜀未平思得善畫者圖山川地形夫人
乃進所寫江湖九州山岳之勢
晉武元楊皇后諱艷字瓊芝弘農華陰人后少聰慧善
書姿質美麗嫻於女工
東晉安僖王皇后諱神愛瑯琊臨沂人中書令獻之女
也善書
梁武郗皇后諱徽高平金鄉人父&KR0008;太子舍人后母宋
文帝女尋陽公主也幼明慧善隸書讀史傳女工之事
無不嫻習
陳武宣章皇后諱要兒吳興烏程人少聰慧美容儀善
書能誦詩及楚辭
後主沈皇后諱婺華吳興武康人父君理母即武帝女
會稽穆公主也后性端静有識量聪明強記涉獵經史
工書翰國亡與後主俱入長安及後主薨后自為哀辭
文甚酸切書賦云沈氏后德名標婺華允光親署獨美
可嘉如晚晴陣雲傍日殘霞
唐則天順聖皇后武氏諱曌并州文水人也臨朝稱尊
號曰大周金輪皇帝好飛白書自題昇仙太子廟碑額
后好書嘗墨制問石泉公王方慶求其祖父書方慶進
十一代祖𨗳已下二十八人書共十卷后御武成殿示
羣臣仍令中書舍人崔融為寶章集以叙其事復賜方
慶當時以為榮書賦云武后君臨藻翰時欽順天矜而
永保先業從人欲而不顧兼金
諸女
魯秋胡妻者魯人秋胡遠宦三年不歸其妻幽居懷思
而作蟲書秦書有八體四曰蟲書以書幡信首蕭子良
云實蠶書也盖婦人閨閫之所事故因擬象韋續五十
六種書體云蟲書魯秋胡妻因浣蠶所作亦曰雕蟲書
漢安定皇甫規妻馬氏善屬文能草書時為規答書記
人怪其工
蔡琰字文姬即中郎邕之女也博學有才辯工書善章
草適河東衛仲道夫亡無子歸寧於家興平中天下喪
亂文姬為胡騎所獲沒於胡中十二年曹操素與邕善
痛其無嗣乃遣使者以金璧贖之而重嫁於董祀祀為
屯田都尉犯法當死文姬詣曹操請之乃原祀之罪操
因問曰聞夫人家先多墳籍猶能記憶之否文姬曰昔
亡父賜書四千許卷流離塗炭罔有存者今所誦憶裁
四百餘篇耳操曰今當使十吏就夫人寫之文姬曰妾
聞男女之别禮不親授乞給紙筆真草唯命於是繕寫
送之文無遺誤今太宗皇帝所勒法帖中有文姬十四
字云我生之初尚無為我生之後漢祚衰
晉衛夫人名鑠字茂猗廷尉展之女弟恒之從妹汝隂
太守李矩之妻也善隸書張懷瓘云隸書尤善規矩鍾
公碎玉壺之冰爛瑶臺之月婉然芳樹穆若清風右軍
少嘗師之子敬年五六歲已解書神情朗悟嘗從諸兄
造焉夫人乃書大雅吟賜之後右軍亦愛其書而臨寫
之唐人評云衛夫人書如插花舞女低昂美容又如美
女登臺仙娥弄影紅蓮暎水碧沼浮霞
王羲之妻郗氏鑒之女也甚工書兄愔與曇謂之女中
筆仙
王凝之妻謝氏字道韞安西將軍奕之女也聰識有才
辯善正行書甚為舅氏所重李嗣真云雍容和雅芬馥
可翫
郗愔妻傅氏善正書(見庾肩吾書品)
王洽妻苟氏善書
王珉妻江氏善書
宋孔琳之妻謝氏善書
唐臨川公主太宗女也下嫁周道務主工籀隸能屬文
高宗立上孝德頌帝下詔褒答
劉秦妹歸馬氏善臨學王右軍蘭亭及安西帖咄咄逼
真秦翰林書人也書賦云馬家劉氏臨效逼斥安西蘭
亭貌奪真蹟如宓妃遺形於巧素再見如在之古昔
房璘妻高氏善隸書(嘗書太原府太谷縣令安庭堅美政頌歐公集古錄有跋)
諸王
後漢北海敬王睦靖王興之子光武兄伯升之孫也少
好學博通書傳能屬文善史書當世以為楷則光武器
之明帝為太子尤見親幸甚愛其法及寢疾帝馹馬令
作草書尺牘十首
樂成靖王黨明帝子聰慧善史書喜正文字與肅宗同
年尤相親愛
魏陳思王植字子建武帝子善屬文言出為論下筆成
章亦工書
晉齊獻王攸字大猷文帝第二子也少而岐嶷及長清
和平允愛經籍能屬文善尺牘為世模楷王僧虔云晉
齊王攸書京洛以為楷法張懷瓘云蘭芳玉潔竒而且
古書賦云偉哉齊王手蹟長留翰墨之外仁賢是優重
則突兀嵩華輕則參差斗牛
武陵威王晞字道叔元帝子也善正書書賦云﨣﨣道
叔遠淳通俗全姓名而孰多議風度而不足元子憚其
威武吾徒遵其軌躅
會稽文孝王道子字道子簡文帝子少以清澹為謝安
所稱善行書書賦云道子雅薄綿密纖潤露輕藏沈假
曲躡峻猶尺水之含衆象小山之擬萬仞
宋南平穆王鑠字休元文帝第四子少好學有文才善
正書書賦云南平休元筆力自全幼齒結搆老成天然
比夫鳥在&KR1145;龍潛泉神采卓爾文辭燦然
海陵王休茂文帝第十四子也善正書書賦云休茂尚
冲己恭法則長於用筆結字短於精神骨力性靈可觀
運用未極猶鳬雛鵠子初備羽翼
齊臨川獻王映字宣光高帝第二子也幼而警悟美言
笑善騎射解聲律工左右書左右射
武陵昭王&KR0008;字宣昭高帝第五子也高祖雖為方伯而
居處甚貧諸子學書無紙筆&KR0008;嘗以指畫空中及畫掌
學字遂工篆法
衡陽王鈞字宣禮高帝第十一子也七歲出繼衡陽王
性好學善屬文工正書嘗手自書細書寫五經部為一
卷置於巾箱中以備遺忘侍讀賀玠問曰殿下家自有
墳索復何須蠅頭細書别藏巾箱中答曰巾箱中有五
經於檢閱既易且一更手寫則永不忘諸王聞而争效
為巾箱五經巾箱五經自此始也
江夏王鋒字宣穎高帝第十二子也年四歲性方整好
學書畜於母張氏舍張氏無紙乃倚井欄為書書滿則
洗之已復更書如此者累月又晨興不肯拂窗塵而先
畫塵上學為字書五歲高帝使學鳳尾諾一學即工高
帝大悦以玉麒麟賜之曰麒麟賞鳳尾矣工書為當時
藩王所推南郡王昭業亦稱工書謂武帝曰臣書固應
勝江夏王武帝答闍黎第一法身第二法身昭業小名
闍黎鋒小名也(唐陸龜蒙說鳳尾諾或問余曰鳳尾諾為何等物圍耶書耶對曰余之所聞自)
(晉訖于梁陳以來藩邸之書也凡封子弟為王則開府辟僚屬取當時士有學行才藻者中是選其所下書東)
(宫則曰令上書則曰牋諸王下書則曰教上書則曰啟應和文章則曰應令應教下其制一等故也其事行則)
(曰諾猶漢天子肯臣下之奏曰可也鳳尾則所諾牋之文也綷縩然䙰褷然織與繪莫的知既肯其行必有褒)
(異之辭若今之批答案晉元帝為琅琊王時帝美其才令通習外事常使批鳳尾諾南齊江夏王鋒高帝第十)
(二子甚憐之年五歲使學鳳尾諾下筆便工帝大悦以玉麒麟賜之餘未見其出)
竟陵文宣王子良字雲英武帝第二子也少有清尚禮
才好士善行書書賦云子良則能知未善心遠蹟邇家
風若遺古則翻鄙雖有力而無體將從真而自美猶土
階茅茨儉德之始
梁邵陵攜王綸字世調武帝第六子也少穎悟博學善
屬文能書尤工尺牘隸書更變古法甚有趣媚書賦云
世調則氣吞元常若置度内方之惠達(蕭特)旨趣猶昧擅
時譽而徒高考遺蹤而罕逮
陳始興王伯茂字欎之文帝第二子也性聰敏好學謙
恭下士世祖深愛重之時征北人於丹徒盗發晉郗曇
墓大獲晉右將軍王羲之書及諸名賢事蹟事覺其書
並沒官藏於秘府文帝以伯茂好古多以賜之由是伯
茂大工草隸甚得右軍法
廬陵王伯仁字夀之文帝第八子官至光禄大夫中武
將軍善行書
武陵王伯禮字用之文帝第十子陳亡入隋為臨洮太
守善行書
永陽王伯智字策之文帝第十二子少敦厚有器局博
涉經史善行書陳亡入隋大業中為國子司業
桂陽王伯謀字深之文帝第十三子位至散騎常侍善
行書書賦云高疎壯浪復睹伯謀如策馬馳逐葦航泛
浮
新蔡王叔齊子子肅宣帝第十一子也風采眀贍博涉
經史善屬文能正書陳亡入隋為尚書主客郎
北齊彭城景思王浟字子深神武第五子也元象二年
拜通直散騎常侍封長樂郡公博士韓毅教浟書見浟
筆迹未工戲浟曰五郎書畫如此忽為常侍開國今日
後更宜用心浟正色答曰昔甘羅為秦相未聞能書凡
人惟論才具何如豈必勤勤筆迹博士當今能者何為
不作三公浟時年蓋八歲矣毅甚慚
唐魯哀王智雲初名稚詮高祖子善射工書奕
漢王元昌高祖第七子少好學能書畫尤長正行書諸
王仲季兼有能名韓王曹王即其亞也曹則妙於飛白
韓則工於草行李嗣真云漢王作獻之氣勢或如舞劍
往無鄰幾書賦云漢王童年自得書意夙承羲獻守法
不二
韓王元嘉高祖第十一子少好學聚書至萬卷又採碑
文古跡多得異本參定同異尤善書畫
魯王靈䕫高祖第十九子篤學善草隸通音律
曹王明太宗之子特善飛白不减其父
岐王隆範&KR0790;宗子追冊惠文太子範好學工書愛儒士
無貴賤為盡禮又聚書畫皆世所珍者初隋亡禁内圖
書湮沒唐興募訪稍稍復出藏於秘府長安初張易之
奏令善工整治乃密使摹肖殆不可辨竊其真本藏於
家既誅悉為薛稷取去稷又敗範得之初不聞奏後慮
焉乃盡焚之書賦云惠文靡惓博學敦勸恨夫有始無
終灰燼成空苟懼存而投閣徒榮歿而昇宫尚可謂梁
園筆壯樂府文雄累聖重光之盛業六書一藝之精工
書小史卷二
