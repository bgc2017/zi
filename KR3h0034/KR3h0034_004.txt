書小史卷四
宋陳思撰
傳(魏)(吳)(蜀)(晉)
魏梁鵠字孟皇安定烏氏人舉孝廉為郎少好書受學
於師宜官以善八分知名靈帝重之亦在鴻都門下遷
幽州刺史魏武甚愛其書嘗懸帳中又以釘壁以為勝
宜官也庾肩吾云孟皇功盡筆力字入帳中時邯鄲淳
亦得次仲法淳宜為小字鵠宜為大字不如鵠之用筆
盡其勢也黃初中更脩夫子廟陳思王為文鵠八分書
之入妙
胡昭字孔明潁川人少而博學老而彌篤有夷皓之節
甚能史書真行又妙衛桓云昭與鍾繇並師於劉德昇
俱善行草而胡肥鍾瘦尺牘之迹動見模楷羊欣云胡
得張芝骨索靖得其肉韋誕得其筋張華云胡昭善隷
書華與荀勖共整理記籍又立書博士置弟子教習以
鍾胡為法可謂宿士矣嘉平二年卒
邯鄲淳字子淑潁川昆陽人官至給事中志行清潔才
學通敏書則八體悉工師於曹喜尤精古文大篆八分
隷書自杜林衛宏以來古文𣲖絶由淳復著太祖甚敬
異之淳博聞古藝特善蒼雅許氏字指八體六書精究
其理有名於時以書教諸皇子正始中又書古文篆隷
三字石經於漢碑之西其文蔚煥三體復宣校之說文
篆隸大同而古文小異衛恒云魏初傳古文者出於邯
鄲淳蔡邕採斯喜之法為古今雜形然精密閒理不如
淳也梁鵠云淳得次仲法韋誕師淳而不及也袁昂云
邯鄲淳書應規入矩方圓乃成
韋誕字仲將京兆人官至侍中服膺於張芝兼邯鄲淳
之法諸書並善尤精題署明帝時淩雲臺初成誤先釘
榜而未題以籠盛誕轆轤長絙引之使就榜書之誕甚
危懼乃戒子孫絶此楷書著之家令初青龍中洛陽許
鄴三都宫觀始就令詔仲將大為題署以為永制以御
給筆墨皆不任用因奏云蔡邕自矜能書兼斯喜之法
非流紈綺素不妄下筆夫工欲善其事必先利其器若
用張芝筆左伯紙及臣墨兼此三具又得臣手然後可
以逞徑丈之勢方寸千言然草迹之妙亞乎索靖梁武
帝評云韋誕書如龍威虎振劍拔弩張書賦云魏之仲
將奮藻獨步或迸泉湧溢或錯玉班賦蹟遺情忘契入
神悞然而負才異履危懼膏明自煎鬢髮改素生非其
代痛惜不遇
韋康字元將誕之兄亦工書
韋熊字少章誕之子善書時人云名父之子克有工事
世所美焉張華云京兆韋誕子熊潁川鍾繇子會並善
隷書
鍾繇字元常潁川長社人才思通敏舉孝廉為郎歷官
侍中尚書僕射封東武亭侯魏國初建遷相國明帝即
位遷太傅有脚疾乘輿上殿尤善書師曹喜蔡邕劉德
昇張懷瓘云真書絶妙乃過於師剛柔備焉點畫之間
多有異趣可謂幽深無際古雅有餘秦漢以來一人而
已雖古之善政遺愛結於人心未足多也梁武帝云鍾
繇書如雲鵠游天羣鳬戲海行聞茂密實亦難過庾肩
吾云鍾繇書天然第一工夫次之妙盡許昌之碑(受禪碑也)
(今在許昌)窮極鄴下之牘(賀魏武破陣表也)虞世南云鍾繇師資德
昇馳騖曹蔡傚學而致一體真楷獨得其妍
鍾會字士季繇之子官至司徒善書有父風稍備筋骨
兼美行草尤工隸書美姿獨秀逸致飄然有凌雲之志
亦所謂劒則干將莫邪焉會嘗詐為荀勖書就勖母鍾
夫人取寶劒會兄弟以千萬造宅未移居勖乃潛畫繇
形像於壁會兄弟入見感慟便廢宅勖書亦會之比也
庾肩吾云士季之範元常猶子敬之禀逸少而工拙兼
效真草皆成書賦云觀士季之軌轍審鍾家之超越將
遺古而皆能與象賢而蹈拙如後生之可畏寔氣盖於
前哲
衞覬字伯儒河東安邑人官至侍中少夙成以才學稱
尤工古文篆隷草體傷瘦筆力絶妙衞恒書勢云魏世
傳古文者出於邯鄲淳伯儒嘗寫淳古文尚書還以示
淳淳不能别卒諡敬侯
張揖字敬仲清河人魏初為博士工楷書有名魏世與
韋仲將相善書亦其亞揖嘗著埤蒼廣雅古今字詁綴
拾遺漏增長事類抑亦於文為益者也然其字詁方之
許篇古今體用或得或失
劉廙字嗣恭安陽人官至黃門侍郎妙草書文帝器之
命廙通草書
杜畿字伯張京兆杜陵人官至尚書僕射子恕字務伯
太和中為散騎黃門侍郎出為河東郡太守並善草隷
虞松字叔茂會稽人官至中書令大司農善草書書賦
云名微格高復見叔茂體裁簡約肌骨豐嫮如空凝斷
雲水泛連鷺
宋翼鍾繇弟子也翼嘗作書平直相似狀如筭子繇叱
之翼三年不敢見繇乃潛心改迹翼初書惡晉太康中
有人於洛下破鍾繇墓翼得筆勢論讀之依此法學名
遂大振
吳皇象字休明廣陵江都人官至侍中工八分篆及章
草章草師於杜度先是有張子並陳良甫並稱能書然
陳恨瘦張恨峻休明斟酌其閒甚得其妙世謂沈著痛
快張懷瓘云右軍隷書以一形而衆相萬字皆别休明
章草雖相衆而形一萬字皆同各造其極八分雄逸力
乃均於蔡邕而婉冶不逮通議傷於多肉矣書賦云廣
陵休明樸質古情難以窮真非可學成似龍蠖啓伸盤
復行
張紘字子綱廣陵人喜文章善篆書官至侍御史嘗與
孔融書自篆融遺子綱書云前勞手筆多為篆書每舉
篇見字欣然獨笑如復睹其人然融之此言不易於得
也紘之小篆頗有聲譽
張昭字子布彭城人容貎矜嚴有威風為孫權軍師少
好學善隷書
處士張宏字敬禮吳郡人篤學不仕嘗著烏巾時號張
烏巾善篆隷其於飛白絶妙當時飄若遊雲激若驚電
飛仙舞鶴之態盖有類焉自作飛白叙勢備其美也歐
陽詢曰飛白張烏巾冠世其後逸少子敬亦稱妙絶
賀劭字興伯吳興人官至太子太傅善章草書書賦云
賀氏興伯同時共體瘦而不疎逸而寡禮等殊皇賀品
類兄弟
朱育山隂人會稽典錄云育少好竒字凡所特達皆依
體象類造作異字千名以上育後仕朝常在臺閣為東
觀令遥拜清河太守加位侍中推刺占射文藝多通
蜀諸葛亮字孔明瑯琊陽都人位至丞相其篆隷八分
今法帖中有元莫大寂混合隂陽字殊工
諸葛瞻字思遠亮之子也官至侍中僕射軍師將軍強
識善書畫
晉何曾字潁考陳郡陽夏人魏明帝時為黃門郎晉武
帝即位官至太保乘輿上殿曾博聞好學工於藁草甚
有古質乏於風味亦猶人則抱素木即對冰亦為時所
珍
荀勖字公曾潁川人在魏為大將軍掾入晉位至尚書
令多材藝善書畫鍾會嘗詐作勖書取寶劒勖書亦會
之比也
楊肇字季初滎陽宛陵人官至折衝將軍荆州刺史工
於草隷咸寧元年卒潘岳誄曰草隷兼善尺牘必珍足
無輟行手不釋文翰動若飛紙落如雲亦猶甘茂不能
自通借餘光於蘇代安仁之誄抑不其然書賦云季初
則隱姓名展纖勁寫搨共傳賞能之盛猶踞牙鉤爪超
越䧟穽
嵇康字叔夜譙國銍人官至中散大夫竒才不羣美詞
氣有風儀雖土木形骸不自藻飾人以為龍章鳳墨若
高逸之士雖在布衣有傲然之色故如臨不測之淵使
人神清登萬仞之巖自然意遠所與神交者惟王戎山
濤等為竹林七賢唐人評云嵇康書如抱琴半醉詠物
緩行又若獨鶴歸林羣烏乍散書賦云叔夜才高心在
幽墳允文允武令望令聞精光照人氣格凌雲力舉巨
石芳逾衆芬
阮籍字嗣宗陳留尉氏人官至步兵校尉博覽羣籍尤
好莊老嗜酒能嘯善彈琴工行草書
阮咸字仲容官至散騎侍郎與叔父籍為竹林之遊妙
觧音律善彈琵琶工行草書
王戎字濬仲瑯琊臨沂人官至侍中幼穎悟神彩秀朗
善隸行書
山濤字巨源河内懷人武帝時為侍中司徒有器量善
正行書書賦云巨源正書樸略仍餘染翰忘筌寄情得
魚若拔賢草澤匿銳茅廬
劉伶字伯倫沛國人官至建威參軍善行草書
向秀字子期河内懷人官至散騎常侍清悟有遠識雅
好莊老之學善行書見七賢帖
衞瓘字伯玉河東安邑人魏侍中覬之子仕魏為尚書
郎入晉為尚書令明識清允尤善諸書引索靖為尚書
郎號一臺二妙時議謂伯玉放手流便過索而法則不
如之嘗云我得伯英之筋恒得其骨索靖得其肉伯玉
採張芝法取父書參之遂至神妙天姿特秀若鴻鵠奮
翼飄飄乎清風之上率情運用不以為艱章草入妙品
衞恒字巨山瓘之仲子官至太子黃門侍郎善古文草
隷章草其古文過於父袓體含風雅調合絲桐探異鈎
深悠然獨往博識古今文字得汲冡古文論楚事者最
妙恒嘗翫之作四體書勢并造散隷書弟宣善篆及草
名亞父兄宣弟庭亦工書恒子璪玠俱有書名家風四
世不墜
索靖字幼安燉煌龍勒人漢張伯英之離孫官至征西
司馬少有出羣之量才藝絶人善章草及草書出於韋
誕峻險過之有若山形中裂水勢懸流雪嶺孤松冰河
危石其堅勁則古今不逮或云楷法過於衞瓘甚矜其
書名其書曰銀鉤蠆尾武帝愛之王隱云索靖草書絶
世學者如雲時論云精熟至極索不及張妙有餘姿張
不及索袁昂云索靖書如遊飈忽舉鷙鳥乍飛又善八
分亦韋鍾之亞也
羊祜字叔子泰山南城人漢蔡邕外孫博學能属文善
書仕魏歷中書黃門侍郎武帝受禪以佐命功封鉅平
郡公
張華字茂先范陽人官至司空壯武公博涉羣書盈於
萬卷高才達識天文術數無所不精善章草書體勢尤
古
傅元字休奕北地泥陽人官至司隷校尉少孤貧博學
善屬文尤精篆隷得鍾胡之法見重當時唐人評云𫝊
元書如項羽投戈荆軻執戟
王允字信之官至衞將軍善草隸又張嘉善隷書羊欣
云嘉師於鍾氏勝王羲之在臨川時也又皇甫定年七
歲善史書從兄謐深竒之
樂廣字彦輔南陽淯陽人累遷侍中河南尹有遠識喜
談論善草書
吕忱字伯雍任城人官至義陽王典祠令善書博識古
今文字撰字林五篇萬二千八百餘字表上之字林則
說文之流小篆亦許慎之亞也
杜預字元凱京兆杜陵人漢齊相杜度即六世之祖也
祖畿魏尚書僕射父恕幽州刺史並善行草書預博學
通敏尚文帝妹官至鎮南將軍特進當陽侯父祖三世
善章草書時人以衞瓘方之謂之杜衞二氏焉
左思字太冲齊國臨淄人家世儒學少習鍾胡書及鼓
琴遂善隷書
陸機字士衡吳郡人官至後將軍少有異才善行書吳
亡與弟雲俱入洛王僧虔云陸機吳士書也無以校其
多少
陸雲字士龍機之弟官至大將軍司馬善行草書
張越字仲治燉煌人官至太子舍人梁至刺史善草書
張翰字季鷹吳郡人有清才善屬文工草書官至齊王
冏大司馬覩天下方亂因秋風起思吳中菰葉蓴菜鱸
魚遂命駕而歸人謂之見機書賦云季鷹有聲古貌磅
礴雖無名驗攀附張索如凝隂斷雲垂翅一鶚
成公綏字子安東郡白馬人累遷中書侍郎博涉經傳
有俊才善隷書作隷書體一篇行於世
蔡克字子尼陳留考城人官至成都王掾工草書書賦
云子尼簡約片月孤峰千歲之下森森古容
劉琨字越石中山人官至太尉善行書書賦云越石偉
度粃糠翰墨如不伐樹而愛人示問鼎而在德
盧諶字子諒范陽涿人為劉琨司空從事中郎琨敗為
石季龍所得為侍中中書監善正書并草與崔悅齊名
諶法鍾繇悅法衞瓘而俱習索靖之草皆盡其妙子偃
孫邈並有書名
辛謐字叔重隴西狄道人少有志尚博學善屬文工草
隷書為時楷法召拜太子舍人諸王文學累徵不起永
嘉末長安䧟沒於劉聰
江瓊字孟琚仕晉為馮翊太守善蟲篆訓詁受學於衞
覬永嘉亂棄官西投張軌子孫因居凉土世傳家業
偽趙劉聦字元明元海之子幼聦慧好學善屬文工草
隷
劉曜字永明元海族子幼聪慧善屬文工草隷
書小史卷四
