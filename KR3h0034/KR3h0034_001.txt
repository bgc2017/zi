書小史卷一
宋陳思撰
紀
太昊伏犧氏燧人氏之子也因風而生故為風姓以木
王天下始畫八卦造書契代結繩因獲景龍之瑞其制
儀象布政令紀官皆以龍於是始為龍書唐韓晉公滉
嘗獲齊竟陵王子良龍書千五字置於招隠寺乃其遺
法
炎帝神農氏姜姓以火德王始為耒耜以教民稼穡作
陶冶斧斤民用以利嘗百草以濟民病因上黨羊頭山
始生嘉禾八穗帝異之乃作穗書用頒政令
黃帝少典之子姓公孫名軒轅號有熊氏命倉頡沮誦
造書字以正名百物由是古文滋生是時景雲常見郁
郁紛紛帝因為雲書以紀職又嘗遊元扈之上靈龜負
圖而臻文章之繁充自此始帝嘉其感應作書以寫其
状後世有龜書焉
少昊金天氏名摰字青陽黃帝之子也姬姓少昊之立
鳳鳥適至故以鳥紀官作鸞鳳書其文章衣服皆以為
象
顓頊高陽氏黃帝之孫昌意之子也靜淵以有謀疏通
而知事作科斗書因科斗之名故飾之以形頭麄尾細
腹状團圓如水中之科斗魯恭王時壊孔子宅於壁中
得所藏書皆科斗文字令古文是也
帝嚳高辛氏黃帝之曾孫也生而神靈自言其名日月
所照風雨所至莫不從服以人事紀官象仙人形書其
車器衣服皆為之後代因之遂作此體
帝堯陶唐氏名放勲姓伊耆帝嚳之子也因軒轅靈龜
負圖遂作龜書象龜之形焉
帝禹夏后氏名文命姒姓黃帝元孫顓頊之孫鯀之子
也舜授禹以位於是大朝天下諸侯因九牧貢金鑄鼎
象物故作鐘鼎書象鐘鼎形象
周武王名發姬姓帝嚳之後文王之子也率脩文王緒
業時殷紂無道武王東觀兵至於盟津渡河中流白魚
躍八王舟中武王俯取以祭凡厥符瑞史臣曰佚紀之
文字作為魚書體魚之首骨為乙尾翼為丙盖是則焉
初文王時赤雀銜書集戶至武王又感丹烏流室以此
二瑞故作鳥書勢若翔羽
穆王名滿昭王之子時西域化人來王與之遊而得八
駿之乘乃西遊見王母於瑤池之上樂而忘返聞徐偃
王得諸侯遂長驅而歸後登趙州贊皇山大篆吉日癸
巳四字於山
漠孝武皇帝姓劉氏諱徹景帝中子也能文辭詩賦初
六國時各以異體之書僭為符信而芝草芝英等書興
焉秦焚儒典其文煨燼至帝産靈芝於宣房既作芝房
之歌因述芝英之書焉
孝元皇帝名奭宣帝太子也好儒多材藝善史書(史書周宣)
(王太史籀所作大篆也十五篇教學童之書)洞曉音律窮極要妙
後漢肅宗孝章皇帝諱烜顯宗第五子也少寬容好儒
術初史游作草書惟君長告令臣下用之建初中杜度
善草帝貴其迹詔上章表令作草體始號章草今法帖
中有章帝草書辰宿列張等數十字存焉
恭宗孝安皇帝諱祐肅宗孫也年十歲好學史書和帝
常稱之
孝靈皇帝諱宏肅宗元孫也帝好學善書自作皇羲篇
五十章始置鴻都門學生勅州郡王公舉召能為尺牘
辭賦及工書鳥篆者相課試至千人熹平中詔諸儒正
五經文字命蔡邕等書刻石立於太學
魏太祖武皇帝姓曹氏諱操字孟德沛國譙人也多材
藝自作兵書十餘萬言尤工章草雄逸絶倫張華云漢
世安平崔瑗崔瑗子實弘農張芝芝弟昶善草書而武
帝亞焉
文皇帝諱丕字子桓武帝太子也善飛白書時於宫中
戲為之
高貴鄉公諱髦字彦士文帝孫東海定王霖子也少好
學夙成工草隸
吳大帝姓孫諱權字仲謀吳郡富春人性度宏朗仁而多智
善行草書南齊王僧虔常得大帝及景帝歸命侯法書
上之齊高帝
後主諱皓字元宗大帝權之孫太子和之子也善行隸
書梁庾肩吾云魏武筆墨雄贍孫皓體裁綿密李嗣真
云孫皓吳人酣暢驕其家室雖欲矜豪亦復平矣
晉景皇帝姓司馬氏諱師字子元河内温縣人宣帝長
子也沈毅有大略少流美譽善正書
文皇帝諱昭字子上景帝之母弟也善正書書賦云挹
子元之瓌蹟高子上之雄神量藴文儒才苞古真或寄
詞達禮任道懷仁或仰則鍾繇平視衛臻如晴郊駟馬
維岳降神
武皇帝諱炎字安世文帝長子也寬惠仁厚深沈有度
量善行草書
東晉元皇帝名睿字景文宣帝曾孫瑯琊恭王覲之子
東朝中興之主也沈敏有度量善正行書當東遷謠曰
五馬浮渡江一馬化為龍書賦云逮乎龍化東遷景文
興嗣天然俊傑毫翰英異元帝之用筆可觀世踰(劉超)之
呈規仰似如發硎刃虎駿鶚眙懦夫喪精劍客得志
明皇帝諱紹字道幾元帝長子也幼而聰哲有對日之
竒雅好文詞善書畫
成皇帝諱衍字世根明帝長子也少聰敏及長留心萬
幾務在簡儉善草書書賦云成帝則生知草意穎悟通
諳光使畏魄青疑過藍勁力外爽古風内含若雲開而
乍睹晴日泉湧而懸歸碧潭
康皇帝諱岳字世同成帝母弟也善行草書書賦云康
帝則幼少閒慢迥出凡境駟馬安車不尚馳騁
哀皇帝諱丕字千齡成帝長子也善行書
簡文皇帝諱昱字道萬元帝少子也幼而岐嶷為元帝
所愛及長尤愛玄言留心典籍工行草書
孝武皇帝諱曜字昌明簡文帝第三子也善行草書書
賦云真率孝武不規不矩氣有餘高體無所主若露滋
蔓草風送驟雨
宋高祖武皇帝姓劉氏諱裕字德輿彭城人性嚴整有
法度帝素拙於書劉穆之曰此雖小事然宣被四遠願
公少復留意帝既不能措意又禀分有在穆之乃曰公
但縱筆為大字一字徑尺亦無嫌大既足有所包且其
勢亦美武帝從之一紙不過六七字便滿書賦云宋武
德輿法含古初見答道和之啓未披有位之書觀其逸
毫巨麗載兆虎變高躅莫究其涯雄風於焉已扇猶金
玉鑛璞包露貴賤
文皇帝諱義隆武帝第三子也聰明仁厚雅重文儒博
涉經史善隷書及行草張懷瓘云規模大令自謂不减
於師時論以為天然勝羊欣而功夫恨少是亦可尚道
心雖微探索幽深若泠泠水行有巖石間真聲爾李嗣
真云放逸屈摺頗效康昕量其直置孤梗是謝靈運之
流書賦云皇矣文帝天知正隸舉已達於縱横攀王媚
於緊細向專精而習熟幾可與之興替尚瞻擊水之鵬
摶且並聞天之鶴唳
孝武皇帝諱駿字休龍文帝第三子也少機穎讀書七
行俱下才藻甚美善正行草書書賦云孝武則武威戡
難翰墨馳聲雖禀訓而已高恨一簣而未成徒忌人之
賢已冀及父之令名與思話而雄強追彦琳而愧恥若
夷狄之佳麗慕容顔於桃李
明皇帝諱彧字休景文帝第十一子也善行書書賦云
太宗徽音用壯之心遺棄鄙野不無高深快突俗工匠
古鄰今冠柤梨之下果怯鸞鳳之珍禽
齊太祖高皇帝姓蕭氏諱道成字紹伯南蘭陵人姿表
英異龍顙鐘聲鱗文遍體敦樸尚古善屬文工真行草
書篤好不已祖述子敬稍乏筋骨與王僧虔賭書畢帝
曰誰為第一僧虔對曰臣書臣中第一陛下書帝中第
一帝笑曰卿可謂善自謀矣張懷瓘云高帝與簡穆賭
書亦猶驅雞之搏貍稍不自量也書賦云齊高則文武
英威時來運歸挺生紹伯墨妙翰飛觀乎吐納僧虔擠
排子敬昂藏鬱拔勝草負正猶力稽牛刀水展龍性
世祖武皇帝諱賾字宣述高帝長子也剛毅有斷工行
草書帝欲擅書名故王僧虔不敢顯其迹嘗用拙筆書
以此見容書賦云世祖宣遠象賢豈敢仰英規而無功
超筆力而有膽莫顧程式率由胷襟能騁逸氣未忘童
心若横波束薪泛濫淺深
廢帝鬱林王名昭業字元尚文惠太子長子也美容止
好隷書武帝特所鍾愛勅皇孫手書不得妄出以貴之
嘗謂武帝曰臣書固應勝江夏王帝答曰闍黎第一法
身第二法身昭業小名闍黎江夏王鋒小名也
梁高祖武皇帝姓蕭氏名衍字叔達南蘭陵人也性嚴
整勤學博文好草書張懷瓘云状貌雖古但乏於筋骨
無竒姿異態稍减於齊高矣帝尤好圖書搜訪天下大
有所獲書賦云梁則高祖叔達恢宏厥躬冺規矩合童
蒙文勝質而辭寡明察衆而理窮猶巧匠琢玉心愜雕
蟲
太宗簡文皇帝諱綱字世讃武帝第三子也幼聰睿六
歲能屬文及長氣宇寬宏讀書十行俱下博綜羣言善
談玄理工行書書賦云簡文慕鍾不瑕有害慠景喬而
含古(蕭子雲)肩邵陵而去泰(邵陵王綸)侯景將亂帝數夢秦王
焚天下書既而内府書畫數百函後果煨滅於侯景
世祖孝元皇帝諱繹字世誠武帝第七子也聰悟俊朗
天才英發博極羣書工書善畫嘗自圖宣尼像為之贊
而書之時人謂之三絶嘗權衡蕭子雲書比二王則若
牡雞仰於威鳳子貢賢於仲尼書賦云孝元不拘快利
睢盱習寬疎於一體加緊薄而小殊名畫記云承聖末
魏師襲荆州城陷帝將降聚其古畫法書及典籍十四
萬卷遣後閤舍人高善寳焚之帝欲投火俱焚宫嬪牽
衣得免吳越寳劍並將斫柱令折乃嘆曰蕭世誠一至
此乎文武之道今夜窮矣周將于瑾於煨燼中捃拾遺
逸得書畫四千餘卷歸於長安
陳高祖武皇帝姓陳氏諱霸先字興國吴興長城人也
少倜儻有大志及長涉獵史籍善行草書書賦云爰及
陳氏霸先創業盤桓有威牢落無法等王師憑怒挫衂
攻劫
文皇帝諱蒨字子華始興昭烈王之長子也少沉敏有
識量美容儀留意經史善行草書
後主諱叔寳字元秀宣帝長子也善行草書陳室富有
書畫隋文帝即位以晉王廣為元帥平之命元帥記室
參軍裴矩高熲收其書畫得八百餘卷於東京觀文殿
起二臺東曰妙楷藏自古法書西曰寳躅收自古名畫
隋煬皇帝姓楊氏諱廣高祖第二子也少敏慧好學善
屬文好飛白書大業記云煬帝將幸江都宫女半不隨
駕爭泣留帝言遼東小國不足煩大駕願擇將征之攀
車惜留指血染鞅帝意不回因飛白題二十字賜宫嬪
曰我夢江都好征遼亦偶然但留顔色在離别只今年
二王書錄曰大業末帝幸江都秘府圖書多將從行中
道船没大半淪棄其間得存所餘無幾弑逆之後並歸
宇文化及至聊城為竇建德所破並皆亡失
唐高祖神堯大聖大光孝皇帝姓李氏諱淵字叔德隴
西成紀人也性寬仁善書師王褒得其妙故有梁朝風
格尤善行草工而且疾結字不拘常體而筆迹韻美可
愛常一日注授千許人吏案遇得好紙筆筆若飛食頃
而訖得官人等並不取告符乞寳神筆之迹遂各分所
授官而去書賦云我巨唐之膺休一六合而闡幽武功
定文德修高祖運龍爪陳睿謀自我雄其神貌冠梁代
之徽猷
太宗文武大聖大廣孝皇帝諱世民高祖次子也聰明
英武有大志兼資文武博通羣書善屬文工隸書飛白
行草得二王法尤善臨古帖殆於逼真貞觀初銳意臨
翫右軍真蹟人間購募殆盡嘗自書真草屏風以示羣
下為一時之絶隸書師虞世南嘗患於戈法一日書遇
戩字空其落於世南因取筆填之俄而魏鄭公奏事帝
出書示之曰朕近學虞世南似盡其法卿看之鄭公曰
天筆所臨萬象不能逃其形非小臣所可擬倫今仰窺
聖作惟戩字戈法頗逼其真既而舞蹈慶謝上深歎鄭
公高其藻識然益加工焉太宗嘗讌三品已上於玄武
門帝操筆作飛白書賜羣臣或乘酒争取於帝手唯常
侍劉泊登御座引手得之御史請劾罪以死帝曰昔聞
婕好辭輦今見常侍登牀竟釋其罪
高宗天皇大聖大宏孝皇帝諱治字為善太宗第九子
也善正書飛白龍朔中上自為書與遼東諸將謂許敬
宗曰許圉師嘗自愛書可於朝堂開示圉師見甚驚喜
私謂從官曰圉師見古跡多矣晉魏已後惟稱二王然
逸少多力而醜子敬妍而少力今觀聖跡兼絶二王鳳
翥鸞迴實古今書聖帝嘗飛白書賜宰臣人各六字戴
至德曰泛洪源俟舟檝郝處俊曰飛九霄假六翮李敬
元曰資啓沃罄丹誠崔知悌曰竭忠節贊皇猷皆見意
於辭
中宗孝和大聖大昭孝皇帝諱顯高宗第七子也善飛
白書嘗寫昇中述志碑額今見存焉
睿宗元貞大聖大興孝皇帝諱且高宗第八子也性淳
和長而温恭好學通詁訓工草隸書中宗嘗為武后追
福脩聖善寺制度竒麗為都城之最寺内立碑中宗製
文睿宗書之書賦云睿宗垂文規模尚古飛五雲而在
天運三光以窺戶
玄宗至道大聖大明孝皇帝諱隆基睿宗第三子也孝
友慈仁善騎射通音律歴象之學好圖畫工八分章草
豐茂英特初張說為麗正殿學士獻詩明皇自於綵牋
上八分書讚曰德重和鼎功逾濟川詞林秀發翰苑光
鮮開元中御注御書道德經詔列郡咸建石臺譙郡太
守趙冬曦請置聖祖降生之地書賦云開元應乾神武
聦明風骨巨麗碑版峥嶸思如泉而吐鳳筆為海而吞
鯨
順宗至德宏道大聖大安孝皇帝諱誦德宗長子也寬
仁喜學藝善隸書德宗工為詩每賜大臣方鎮詩制必
命寫之
書小史卷一
