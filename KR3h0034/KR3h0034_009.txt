書小史卷九
宋陳思撰
傳八(唐)
唐房玄齡字喬齊州臨淄人隋司隸彦謙之子官至司
空文昭公幼警敏貫綜墳籍善屬文書兼草隸後圖形
凌烟閣讃云才兼翰藻思入機神書賦云房文昭則雅
而和隱乃訛精神乏氣胷臆餘波若蘋萍無品共泛中
河
歐陽詢字信本潭州臨湘人歴太子率更令幼孤陳中
書令江總收養之教以書記聰悟絶人博覽古今書則
八體盡能筆力勁險尤妙古篆高麗愛其書遣使請焉
神堯嘆曰不意詢之書名遠播夷狄嘗行見索靖所書
碑觀之去數步復返及疲乃布坐至宿其傍三日乃得
去其所嗜類此張懷瓘云詢飛白冠絶峻於古人有龍
蛇戰鬭之象雲霧輕濃之勢風旋雷激操舉若神真行
出於大令森森焉若武庫矛戟風神嚴於智永潤色寡
於虞世南其草書跌宕通流示之二王可為動色然驚
竒跳駿不避危嶮傷於清雅之致自羊薄之後略無勍
敵
歐陽通詢之子也累官殿中監蚤孤母徐教以父書懼
其惰嘗遺錢使市父遺迹通乃刻意臨倣以求售數年
書亞於詢父子齊名號大小歐陽體通晚自矜重以狸
毛為筆覆以兔毫管皆犀象非是未嘗書書賦云學有
大小夏侯書有大小歐陽父掌邦禮子居廟堂隨運變
化為龍為光
虞世南字伯施會稽餘姚人官至秘書監永興公性沉
靜寡欲博達古今善正行草書出於大令太宗每稱其
五絶一曰德行二曰忠直三曰博學四曰文詞五曰書
翰世南始學書於浮屠智永遠究其法為世秘愛張懷
瓘云其書得大令之宏規合五方之正色姿榮秀出智
勇存焉絶頂危峰處處間起行草之際尤所偏工及其
暮齒加以遒逸書賦云永興超出下筆如神不落疎慢
無慙世珍然則比文幾(阮研)而老成與貞白(陶弘景)而德鄰
如層臺緩步高謝風塵
虞纂世南族子書翰甚工有叔父體則而風骨不逮
虞焕世南之孫善書竇臮云子纂孫煥皆能繼世煥授
武官在仗宿衛初隋有猛將來護兒子恒濟皆負才學
入唐繼登三事故陸元方云來護兒兒把筆虞世南男
帶刀言物極則反一至於此書賦云纂煥嗣聖體多拘
檢如彼碔砆亂其琬琰
褚遂良字登善杭州錢唐人官至右僕射河南公博涉
文史工隸楷書太宗嘗歎曰虞世南死無與論書者魏
徵白見遂良帝令侍書帝方博購王羲之故帖天下争
獻然莫能質其真偽遂良獨論所出無舛冐者嘗問虞
世南曰吾書何如智永答曰吾聞彼一字直五萬君豈
得此曰孰與歐陽詢曰吾聞詢不擇紙筆皆得如志君
豈得此遂良曰然則何如世南曰君若手和筆調固可
貴尚遂良大喜張懷瓘云遂良少則服膺虞監長則祖
述右軍真書甚得媚趣若瑶臺青瑣窅映春林美人婵
娟似不任乎羅綺鉛華綽約甚有餘態遂良亦嘗師受
史陵然史亦有高古傷於疎瘦書賦云河南專精克儉
克勤伏膺告誓銳思猗文恐無成於畫虎將有類於效
顰
曹憲揚州江都人官至秘書學士精諸古字於小學家
尤邃自漢杜林衛宏以後古文冺絶至憲此學復興撰
桂苑珠叢一百二十卷體製擬顧野王玉篇以小篆八
分隸書三體正御本甚精
顔師古字籀京兆萬年人官至秘書監弘文館學士少
博學精訓詁學善屬文多藏古圖畫器物書帖性所篤
愛古篇竒字世所惑者討析申論必暢本源
顔勤禮字敬官至著作郎幼而朗悟識量宏遠工於篆
籀尤精詁訓秘閣司經史籍多所刊定與兄師古相峙
俱以文學為崇賢弘文館學士太宗使蕭鈞贊曰依仁
服義懷文守一履道自居下帷終日德彰梓里行成蘭
室鶴鑰馳稱龍樓委質
顔昭甫字周卿勤禮之子少聰穎工篆籀草隸書與内
弟殷仲容齊名而勁利過之特為伯父師古所賞凡所
注釋必令參定為天皇曹王侍讀曹王屬有獻古鼎篆
書二十餘字舉朝莫能讀昭甫盡能讀之
劉仁軌字正則陳留尉氏人位至尚書左僕射工正行
書少好學值隋末喪亂不遑專習每行坐書空畫地遂
有能名
陸柬之吳郡人虞世南之甥也官至太子司議郎善正
行草書李嗣真云柬之學虞草體用筆則青出於藍故
非子雲之徒正隸工夫恨少不致高絶也張懷瓘云柬
之少師世南臨寫所合亦猶張翼換羲之表奏蔡邕為
平子後身晚習二王尤尚其古中年之迹猶有怯懦總
章以後乃備筋骨殊矜質樸耻夫&KR0655;靡故欲暴露瑕疵
雖為時鄙回也不愚尤善運筆至於興會則窮理造微
然工於倣效劣於獨斷以此為少也
楊師道字景猷華隂人官至侍中中書令清警有才思
善草隸工詩
上官儀字游韶陜人官至西臺侍郎工文詞涉貫墳典
善書張懷瓘云楊師道上官儀劉伯莊並師法虞公過
於纂矣
殷開山名嶠以字行京兆鄠人官至吏部尚書鄖國公
開山涉書工為尺牘(竇苹云尺牘書題也見前漢陳遵傳)
李懷琳洛陽人工臨寫善草隸好為偽迹嘗效王書大
急就兩本各十紙言詞鄙下而䟦尾分明徐唐沈范蹤
跡烜赫勞茹裝背持以質錢貞觀中勑頻搜求彼之錢
主持以詣闕太宗殊喜賜縑二百疋懷琳乃上别本因
得待詔文林館書賦云爰有懷琳厥迹疎壯假他人之
姓氏作自己之形狀高風甚少俗態猶多吠聲之軰或
浸餘波
薛純陀太宗時官至秘書其書有筆法遒勁精悍不减
歐陽詢張懷瓘云薛純陀學歐陽詢草書傷於肥鈍亦
通之亞也
孫過庭字虔禮吳郡人官至率府錄事博通今古獨秀
文華善正行草書張懷瓘云草書憲章二王用筆雋拔
尚異好竒凌越險阻功用雖少而天材有餘真行之書
亞於草矣嘗作運筆論甚得書趣與王知敬友善王則
過於遲緩孫亦傷於急速使夫二子寬猛相濟是為合
矣書賦云虔禮凡草閭閻之風千紙一類一字萬同如
見疑於冰冷甘没齒於夏蟲
錢毅善小篆飛白風流敏麗太宗甚賞其能
薛稷字嗣通河東人官至太子少保善書初貞觀永徽
間虞世南褚遂良以書專家後莫能繼稷外祖魏徵家
多藏虞褚書故銳精臨倣結體遒麗遂以書名天下畫
又絶品睿宗在藩喜之張懷瓘云師學褚公尤尚綺麗
媚好膚肉得師之半可謂河南公之高足當時無及之
者甚為時所珍尚書賦云少保師褚菁華却倍超鼫鼠
之效能愧隋珠之掩纇
魏叔瑜字思瑾鄭公之子善草隸書嘗以筆意傳其子
華及甥薛稷
魏華字茂實叔瑜之子官至太子左庶子世業清素尤
好書翰初與薛稷俱師於褚後習右軍行草其迹遂過
於師世稱善書者前有虞褚後有薛魏
裴行儉字守約絳州聞喜人官至禮部尚書工草隸行
書及章草高宗嘗以絹素令寫文選一部覽之秘愛其
法賚物良厚嘗謂人曰褚遂良非精筆佳墨未嘗輙書
不擇筆墨而研捷者惟予與虞世南耳所撰草字雜體
數萬言傳於世
姜協字夀秦州上邽人善篆籀歴燕然都護夏州都督
封成紀縣侯謚曰威
殷令民陳郡人善正書與其子仲容皆以能書擅名一
時而令民筆法精妙不减歐虞
殷仲容令民之子官至禮部郎中善正書尤精題署武
后嘗詔仲容題資聖寺額王知敬題清禪寺額當時謂
之雙絶書賦云殷公王公兼正兼署大乃有則小非無
據麒麟將騰鸞鳳欲翥題二榜而迹在歎百川而身去
王知敬懷州河内人官至太子家令工草行及章草尤
善題署李嗣真云房僕射(玄齡)雕文抱質王家令碎玉殘
金房如海上雙鵷王比雲間孤鶴
王知慎知敬之弟官至少府監工書善畫與兄知敬齊
名張彦遠名畫錄云長安靈苑寺西廊北院有趙武端
畫淨土變相知慎書甚有功
宋令文虢州弘農人有勇力工書畫善屬文高宗時為
驍衛將軍東臺詳學正士世稱令文三絶書畫力也張
懷瓘云令文尤好於書備兼諸體偏意在草志欲究能
力用雖殷筋骨終寡亦得書之媚趣公有三子之問以
文詞知名之悌有勇力之愻精草隸世謂皆得父一絶
王紹宗字承烈廣陵江都人官至秘書少監少貧困嗜
學工草隸客居僧房寫書取庸自給張懷瓘云紹宗清
鑒遠識才高出羣書則祖述子敬欽羡柬之其草則攻
乎異端度越繩墨其正行與章草則體象尤異沈邃堅
密然華不逮陸而古乃齊之嘗與人書曰鄙夫書翰無
功者特由水墨之積習耳當精心率意虛神靜思以取
之吴中陸大夫常以余比虞君以不臨寫故也聞虞被
中畫腹與余正同虞即世南也兄嗣宗亦善書師陸柬
之甚有骨氣而性矛盾書賦云王秘監則首末全貞尊
道重德或終紙而結字或重模而足(遵句反)墨濩落風規
雄壯氣力播清譽而祖述屢見賞於有識如曲浦鴻飛
芳園桂植
高正臣廣平人官至衛尉少卿善正行草書習右軍之
法次之甲乙脂肉頗多骨氣微少睿宗甚愛其書張懷
瓘云先君(張紹光)強仕之年與高有舊朝士就高乞書或
&KR1088;先君書之高嘗為人書五十紙先君&KR0008;換五紙又令
示高高竟不辨客曰有人换公書高笑曰必是張公也
乃審詳之得三紙客曰猶有在高熟視之終不能辨陸
柬之嘗為高書告身高常嫌之不將入帙後為鼠傷乃
謂先君曰此鼠甚解正臣意其風調不合乃爾
李思訓唐宗室也官至右武衛大將軍彭城公早以藝
稱高宗甚重之畫山水得名亦能隸筆李北海邕為其
碑云思訓畫工神於鄭陸墨妙聖於鍾張
鍾紹京虔州贛人魏太尉繇十五代孫以善書直鳳閣
武后時署諸宫殿明堂及銘九鼎皆其筆也尤善草隸
當時呼為小鍾其字畫妍媚遒勁有法石泉公王方慶
素尚毫翰每還私第必請紹京盛論法書方慶嘗疾湏
紹京言書輙差右相楊再思以為鍾君可愈王侍郎疾
也張昌宗搜訪天下圖書以紹京妙識古今奏請直秘
書寳匣竒蹟莫不徧覽明皇在藩邸愛重其書及即位
拜戶部尚書太子詹事紹京嗜書畫如王羲之獻之褚
遂良真迹家藏至數十百卷
賈膺福官至太子中舍人善八分筆法精妙可喜按舊
唐史云武后鑄九鼎圖寫山川物象命工書人賈膺福
薛昌容李元振鍾紹京等分題之
顔元孫字聿修昭甫之子少孤養於舅殷仲容家尤善
草隸仲容以能書為天下所宗人造請者牋盈几輙令
代遣得者欣然莫之能辨玄宗出諸家書迹數十卷曰
聞公能書可為定其真偽公分别以進玄宗大悅賜箋
籐筆墨衣服等物著干禄字書行於世
顔惟貞字叔堅元孫之弟官至太子文學薛王友仁孝
友悌少孤育舅殷仲容氏蒙教筆法家貧無紙筆與兄
以黃土掃壁木石畫而習之故特以草隸擅名
杜審言字必簡襄陽人官至國子監主簿修文館直學
士性滑稽雅善五言詩工草隸嘗謂人曰吾文章當得
屈宋作衙官吾筆當得王羲之北面其矜誕類此
盧藏用字子潛幽州范陽人官至黃門侍郎才貌清雅
工草隸大小篆八分善琴奕張懷瓘云幼尚孫薛晚師
右軍雖闕於功績嫻於體豔八分之製頗傷疎怯呂摠
云盧藏用八分如露潤花妍煙凝修竹
魏哲善章草及應命而作略無疑滯功夫越於子潛而
氣魄不逮也
張旭蘇州吴人官至右率府長史善草書自言吾見公
主擔夫争路而得其意又觀公孫氏舞劍器而得其神
性嗜酒每飲醉輙草書揮筆大呌或以頭揾墨中而書
既醒自視以為神異不可復得世呼為張顛嘗私謂鄔
肜曰孤蓬自振驚沙怒飛予師而為書故得竒怪凡草
聖盡於此矣初仕為常熟尉有老人陳牒求判宿昔又
求旭怒其煩責之老人曰觀公筆迹竒妙欲以藏家耳
旭因問所藏盡出其父書旭視之天下奇筆也自是盡
其法旭以善草得名亦甚能小楷盖虞褚之流也書賦
云張長史則酒酣不羈逸軌神澄回眸而壁無全粉揮
毫而氣有餘興若遺能於學知遂獨荷其顛稱
司馬承禎字子微洛州温人隱天台華峯號白雲先生
開元中召至京師勅於王屋山置壇室以居善篆籀帝
命以三體寫老子刊正文句著坐忘論八篇年八十九
卒諡貞一先生
賀知章字季真會稽人官至秘書監自號四明狂客善
草隸嘗與張旭游於人間凡人家廳館好墻壁及屏幛
忽忘機興發筆落數行如蟲豸飛走雖古之張索不如
也好事者具筆硯從之意有所愜不復拒然每紙纔十
數字世傳以為寳天寳初請為道士還鄉里詔許之以
宅為千秋觀仍賜剡川鏡湖一曲
宋儋字藏諸廣平人高尚不仕戶部侍郎宇文融薦授
秘書省校書郎善書作鍾體而側戾放縱迹不副名開
元末舉場中後軰多師之吕摠云宋儋書如暮春花發
夏柳枝低
李璆隴西人性疎達輕財重諾善書筆路緊媚亦有聲
於代書賦云宋儋李璆擅美中州李師王而意淺宋祖
鍾而體便
吴道元陽翟人官至寧王友工書善畫好酒使氣每欲
揮毫必湏酣飲學書於張長史旭賀監知章其迹似薛
少保亦甚便利初名道子玄宗改名道元張懷瓘云吳
生之畫筆下有神是張僧繇後身也
鄭虔鄭州滎陽人官至著作郎善圖山水好書常苦無
紙知慈恩寺有柿葉數屋遂借僧房居之日取葉學書
歲久殆遍玄宗愛其材為置廣文館以虔為博士嘗自
寫其詩并畫以獻帝大署其尾曰鄭虔三絶吕摠云鄭
虔書如風送雲收霞催月上
盧鴻字顥然其先范陽人隱於嵩山博學善篆籕及楷
隸開元初備禮徵至東都拜諫議大夫固辭還山廣學
廬聚徒至五百人
陸堅洛陽人初名友悌玄宗嘉其剛正更賜名堅官至
秘書監善書帝待之甚厚圖形禁中親製贊
李巖趙州高邑人歴官兵部侍郎善草隸
吕向字子回涇州人少孤託外祖母隱陸渾山工草隸
能一筆環寫百字若縈髮然世號連綿書官至工部侍
郎文詞學業當代莫比書賦云吕公歐鍾相雜自是一
調雖則筋骨乾枯終是精神嶮峭其於小楷尤更巧妙
梁昇卿善小篆八分吕摠云梁昇卿八分如驚波往來
巨石前却
郭謙光官至國子監丞善八分初不見稱於唐人獨歐
陽公修盛稱其字畫筆法不减韓蔡史李四家
韓擇木昌黎人官至工部尚書右散騎常侍工八分書
師蔡邕法風流閒媚為伯喈中興書賦云韓常侍則八分
中興伯喈如在光和之美古今迭代昭刻石而成名類
神都之冠蓋
李邕字泰和揚州江都人官至北海太守善行書以文
名天下時稱李北海盧藏用嘗謂邕如干將莫邪難與
争鋒翰林美事云李北海文章書翰公直詞辨義烈英
邁皆一時之傑夫人之藝術多不兼稱至於王逸少以
書掩其文李淳風以術映其學如公之藝六事咸絶古
今罕儔呂摠云李邕書如華岳三峯黃河一曲
書小史卷九
