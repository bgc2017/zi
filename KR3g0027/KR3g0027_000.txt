發微論術數類三(相宅相墓之屬)
提要
(臣)等謹按發微論一卷宋蔡元定撰元定字
季通建陽人遊於朱子之門慶元中偽學禁
起坐黨籍竄道州卒於謫所後韓侂胄敗追
贈廸功郎賜諡文節事蹟具宋史儒林𫝊元
定之學旁涉術數而尤究心於地理是篇即
其相地之書大旨主於地道一剛一柔以明
動静觀聚散審向背觀雌雄辨強弱分順逆
識生死察微著究分合别浮沉定淺深正饒
減詳趨避知裁成凡十有四例逓為推闡而
以原感應一篇明福善禍淫之理終焉蓋術
家惟論其數元定則推究以儒理故其說能
不悖於道如云水本動欲其静山本静欲其
動聚散言乎其大勢向背言乎其性情知山
川之大勢默定於數里之外而後能推順逆
於咫尺微茫之間善觀者以有形察無形不
善觀者以無形蔽有形皆能抉摘精奥非方
技之士支離誕漫之比也地理大全亦載此
書題曰蔡牧堂撰考元定父發自號牧堂老
人則其書當出自發手或後人誤属之元定
亦未可知然勘核諸本題元定者為多今故
以元定之名著於錄焉乾隆四十六年十月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
