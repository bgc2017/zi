靈城精義卷上
南唐何溥撰
形氣章正訣
宇宙有大關合氣運為主山川有真性情氣勢為先
此首章乃堪輿家之論氣者第一機竅也昔云有地
非人不下有人非時不下蓋以氣運言也又云察以
眼界會以性情若能了此天下横行此以氣勢言也
如彼前哲一睹形勢便知禍福之大小世數之先後
全在氣運上卜之夫山川有真性情何以辨也昔人
有云山乘秀氣水乘積氣石乘煞氣平乘脊氣又云
山谷異形平原一氣此山川之大勢乃山川之真性
情也山何以獨取秀氣也山之勢類多剛猛而頑硬
惟患不秀麗若見秀麗所叢便是真氣所聚且上聚
地惟天清之氣居多所謂收山不收水者正用之此
處故以峯巒之秀氣為生氣耳水何以獨取積氣也
水之勢類多流走而散逸惟患不澄凝若見諸水所
積便是真氣所鍾且下聚地惟取凝蓄之氣居多所
謂收水不收山者正用之此處故以水之積氣為生
氣耳石何以獨取煞氣也山有山之喜氣亦有山之
怒氣怒則山之威靈所在威靈之氣多露為石若石
山而徒剛猛壓逼不成體勢不作威儀則徒有煞而
無生矣從而下之禍不旋踵故石貴乘煞氣者取其
威而成體有生氣也最宜細認平何以獨取脊氣也
如平陽一派之土純陽無陰生氣不斂苟得一骨脊
之處高起便為斂而有生氣矣昔人有没牛吹氣如
酥在湯之喻正如此山谷又何以稱異氣乎如今山
谷之間各自起勢各自開局各自成門戶其氣各異
故凡江南一帶不當與江北同看只見一箇星辰特
起一箇局面特開有蓋有送有朝有迎或如專城或
如停驛倘得兩三重水口特特關鎖便為有結便當
着眼試觀閩廣吳越之間各村各社各有名族亦各
有名塚諸凡語言習尚又各不同風惟異氣然也平
原又何以稱一氣乎如今四望廣漠之地有何大分
别只見有一方岡脊起處便作城池市鎮其為廬舍
墳墓盡聚於此即凡語言習尚雖數百里多為通同
謂非一氣然乎倘居異氣處而漫以漠然四望之勢
求之則以眼界太寬而失矣倘居一氣處而必以山
谷分結之勢求之則又以眼界太窄而失矣此認氣
以認氣勢為難也
地運有推移而天氣從之天運有轉旋而地氣應之天
氣動於上而人為應之人為動於下而天氣從之
此言宇宙氣運天地人皆相與於有成一有轉移舉
動氣即以異此識時觀變者之一大樞紐也何謂地
運有轉移而天氣從之如黃河是天地間一大血脈
據黃虞時河由龍門而轉吕梁由吕梁而轉太行由
太行而轉碣石乃入海是河從西轉南從南轉東北
而冀居其中則所謂黃河如帶五嶽俱朝為天下第
一大風水者此也此冀都一時而堯舜禹三聖人出
焉千古莫盛矣夫惟黃河經其北長江繞其南而泰
岳夾於其間則泰山為華山以來大盡之龍乃中國
之一大幹也若論中國形勝則泰山為中盡當時孔
聖起而羣賢濟濟並生千古亦莫盛焉此開闢以來
未有轉徙之山水也自漢黃河漸徙而南乃至穿斷
鄒魯之墟直走淮泗則泰山反居北而黃河乃居南
矣冀州之水勢傾鄒魯之地脈斷而北地之氣運衰
矣我朝祖陵鍾於中都大業起於滁陽正在淮泗之
間豈非黃河南徙氣運固使之然乎人言江南之盛
以宋南渡而然不知黃河徙而之南則天運亦從而
之南人不能為之挽也夫天氣一從地運之轉者如
此何謂天運有轉旋而地氣亦應之如秦太史占金
陵有天子氣乃疏秦淮以洩之不知秦淮一疏地運
乃動嗣後小而六朝之建都大而我朝之鼎奠果應
於此又如洛陽素未有杜鵑及杜鵑啼而天氣行於
南矣南人自是果作相是地運未到而天運先到則
地乃從天轉也何謂天氣動於上而人為應之如陳
希夷一夕見小星居帝星之左及旦而亟覓其所見
宋太祖與趙普同坐酒肆間而趙居其左陳乃曰小
星何敢居帝座左哉推而易之此宋太祖微時事今
人多以星氣為渺茫而不知天動人應其不爽如此
何謂人事動於下而天氣從之如洛陽花石何大關
係而元史占之以為花石不去則宋之旺氣不絶及
一旦移去花石而航海之舟遂覆今人多以前哲按
星卦為作用似為怪誕不經而不知一舉一動天即
為應氣何不貫通也夫論氣運者而苟拘拘於定格
不及於轉徙幻化之不常抑何以定其變哉夫古大
哲望氣而可預占察時而可觀變蓋能通此竅耳自
非神仙道眼烏足語此
有聚講行講坐講則氣聚於龍有權星尊星雄星則氣
聚於勢有蓋胎夾胎乘胎則氣聚於穴有收襟收堂收
關則氣聚於局
此四段乃認氣者第一關鍵也夫龍忌孤單人所共
知然亦但知看到頭數節耳不知龍有起有止有行
度起處必要聚講如層雲疊霧合氣運形大以數百
里小以數十里横亘緜延或五星聚而不分謂之聚
講如都會之地百官所聚萬民所止乃樞要之會也
既聚之後則分枝劈脈而去條分縷析正幹從中餘
支分左分右而行或以渡峽或以走閃兩邊夾護各
帶峰巒帶印帶筆帶旗帶鼓帶倉帶庫各各不一總
之叢聚拱護不孤不露謂之行講龍之行度既歴剥
換必有歸宿譬則行者之赴家其一家骨肉必為團
聚又譬則貴人之登堂其所屬僚佐必為拱護決無
孤立獨坐之理謂之坐講有此三講其龍乃真若或
不然則孤單二字不特在入穴之所矣何以謂之權
星吳公鉗龍經中所稱都權之星也蓋以其勢正盛
正大祖宗二字不足以盡之高大如雪山之齊天不
見其頂緜亘如雲中之鴈不見其來叢集如崐崘八
方之蟠踞不見其分則天下萬派之山皆祖於此此
亦何可以祖言故以都權之星名也大抵權星多土
金之體蓋惟土金能緜亘也若水木火多作祖星以
其活動而卓立則為分形矣則宇宙間惟土石為大
為盛蓋石即金也經云權星宜大不宜秀祖星臨來
要起峯正此之謂從此而推一郡有一郡之權星凡
論佛仙侯王相公之大結搆必本於此至如尊星則
或祖或宗高出於一方為衆山所首出者從此而知
龍之正幹正結皆肇於此又如雄星則於城廓交關
之處有卓立星辰可以應尊星而當門戶者則以雄
星稱即今所謂北辰羅㬋之類蓋交牙織結不如以
禽獸成形物形守關又不如以人守關之為大也有
此三星方為勢大胎星是結穴之所何謂蓋胎即蓋
座是也蓋無蓋勢胎必不結華蓋為上冠蓋寶蓋次
之即个字飛蛾亦是蓋㨾蓋有蓋則脈不露不孤而
穴必藏風聚氣矣何謂夾胎如今龍虎夾耳之說使
風門不動所以衛穴者也何謂乘胎如今小明堂是
也蓋上蓋則氣注於下下乘則氣壅於上兩旁夾則
氣蓄於中方謂有氣之穴何謂收襟則穴中微茫界
水所會如人之襟領所交名曰襟合何謂收堂則龍
虎界割之水所會如居室之明堂為四水之所聚名
曰堂合何謂收關以龍之分來作城作郭之水所會
小如居室之門戶大如城廓之關鎖名曰關合古人
所謂小合收囊以堂合言也大合收局以關合言也
穴情低小者收堂以内之水穴情高大者收關以内
之水至如穴前小明堂合襟之水無論高低穴皆所
當收也凡論局者必準諸此合而論之昔人有云有
穴方言地無局不言龍則局又龍之所以定背面也廖
公洩天機分龍穴砂水而又加之以堂正此之謂與
陰勝逢陽則止陽勝逢陰則住雄龍須要雌龍御雌龍
須要雄龍簇
此二段言龍勢必得陰陽雌雄媾會之處而始成胎
認氣者所當審也如山谷之間陰氣嘗勝故一卸平
洋脫胎換骨局面亦且開陽舒暢此便有結所謂陰
勝逢陽而止是也大開大結小開小結萬萬不爽又
如平洋之地陽氣嘗勝故忽然起一岡阜一山脊謂
之吉氣所起乃四面陰砂未纏未護便是淺露亦自
成局故平原之處只要分局得明骨脈顯露為證所
謂陽勝逢陰而住也又如龍勢之來正幹雄強謂之
雄龍有自天而降御風而行之勢乃兩護送之山須
要柔順婉轉遠纏遠護不與爭強則正幹乃結昔人
所云雄龍坐大將以握重兵是也要之所御之砂若
果秀雅亦出文士或以文臣握兵權耳又如龍勢之
行一派軟嫩為雌必兩邊擁護拱夾有力作起氣勢
乃見精神夫雌龍固主文秀然四面砂如筆如笏如
鼓如旗亦主威嚴豈止文秀哉此雌龍以夾從雄勢
為佳凡雌雄貴交媾如此
大地無形看氣槩小地無勢看精神水成形山上止山
成形水中止
此言立穴當先認其形神止聚之處而穴之不可一
槩論也今人於入首作穴處便看窩鉗乳突四字一
有此四者便稱好穴不知形乃穴之證佐耳至其生
機真結之處全在大勢上理會如大地之形嘗隱嘗
拙何有形之巧媚動人只於大象上察其氣勢認其
性情苟得生機便成穴法不在拘拘於窩鉗乳突之
常法也至若小地既無氣槩必須形局合度聚氣藏
風出局觀之似無氣勢入局觀之却有精神則便可
於精神聚處穴之亦可成一器局也此管氏立穴以
認形勢為先最為至要乃論形之止宿處义要辨支
壠高下乃不失其性情也如平支之龍全以水為界
合而成陽氣嘗勝其勢柔婉穴當從其起處剛處而
乘之所謂山上止者是也即葬書支葬其巔之意如
山壠之龍陰氣常勝其勢雄急穴當從其坦處而乘
之所謂水中止者是也謂之水中只是界水會而止
處古所云來不來坦中裁住不住坪中取此與葬書
壠葬其麓之意同
認氣於大父母看尊星認氣於真子息看主星認氣於
方交媾看胎伏星認氣於胎育看胎息星認氣於化煞
為權看解星認氣於逢絶而生看恩星
此數段乃龍氣中認氣第一法門也凡看龍須認尊
星為主蓋到一方看是何山最高最大專擅一方便
以之為大父母看尊星是何星辰如土星起頂垂肩
大開蓋帳則為土龍勢其所育之子孫土是本氣金
是生氣如木則為煞如火則為其所洩如水則又為
其所刑故凡自上而下遇生旺為子息遇尅害則為
刑煞其法當祖河圖一以順生為序蓋父母不可尅
子孫也李家龍經云息星尅母子榮昌母星尅子死
絶亡蓋下可尅上上不可剋下也凡山一到入首之
處看是何星辰如金星入首乃祖宗原是土勢出脈
則為真子孫矣若於入首蓋覆之星或帶木不免相
剋然息為金而覆胎之星帶木則子息之破母胎而
出原有此理但得金木相接之處微有水意便不隔
絶矣此即合前所云息星剋母子榮昌之說有何妨
乎其法出於洛書一以逆剋為序而吳公解義云木
星入土星一甲輔明廷亦以從下剋上之不畏也如
今術家所稱屏下貴人夫以木星貴人而在屏土之
下非木入土之說乎又如大父母既佈勢降脈而來
若於其間不遇雌雄交媾何以成胎故當行到氣盛
處須要跌斷過峽一俯一仰而成胎伏乃成交媾此
去方有生育若無胎伏前去必不變化便是純陽純
陰無生機矣楊公論龍必以胎伏意正如此此於龍
腰認氣之第一機竅也龍既跌斷過峽則再起必有
好星辰或開蓋覆必成胎育蓋蓋覆之下一線起脈
為胎所謂鶴膝蜂腰龍已成正指此處此一線垂落
必要水體乃成胎所謂萬物皆生於水是也此即束
氣之處胎之下再起便是息星或於一節即結或數
節乃結在所不拘然亦不可節數太多以氣離胎不
可緩亦不可脫也息星便是入首入首之下再看入
手成何穴法或即貼於息星之本體或脫落而為另
體乃穴場也此認真氣於父母相合處正在此凡龍行
度豈能盡無駁雜如土龍行度遇木則為煞然以木
星貴人之峯而在土屏之下雖為煞而有權若於貴
人峯下少轉水而頓起金星則金可制木之煞而水
為貴人秀矣豈不化煞為權乎謂之解星從此行去
必為生旺便結穴矣凡龍行度必不變換則雖生旺
未免太過反致剛煞矣如土龍降勢金星為生乃一
派金星三五不間不生支脚渾是堅剛則純陽不化
反為陽龍之絶必須卸下或轉天虹之土兩邊開掙
以分堅剛之氣是以母救子為恩也或卸下轉摺如
三裊之水以洩剛直之氣是以子救母亦恩也得此
方去結穴若不得此便是香火之居或為蛟龍之窟
矣凡一方起一尊星必有一結或於盡處正受便為
正格或盡處皆受刑煞則於解星恩星之有生機處
或作騎龍或作斬關須要詳認覆蓋峽前峽後之處
每有結作正從脫卸處而得解星恩星之有氣也從
龍認氣妙法在此
認龍之氣以勢認穴之氣以情
昔人云望氣存乎勢立穴乘乎情大要看龍以勢為
主其局有五曰直曰横曰回曰飛曰潛入式歌云直
龍原是撞背來中出貴徘徊言直來之龍勢多直硬
妙在徘徊乃有氣也横龍原是從側落逆轉須磅礴
言横來之龍其勢不正氣須逆轉而勒定乃收住也
回龍原是逆翻身顧祖要逡巡言回龍之勢多湊促
其氣不舒必得寬暢逡巡氣乃和也飛龍原是結上
聚昂首真竒異言飛龍既屬上勢須要軒昂收得衆
山水制得衆山水氣象始為竒也潛龍原是落平洋
撒脈自悠揚言平洋多撒漫病在脈不到故須撒脈
悠揚有分有合有擺有摺則氣乃真耳從龍論氣大
約在此五者穴法大要有天地人三停不論高下只
要收得山水便是真情向也即如以飛龍而作天穴
情在上聚法當以龍之氣勢與上聚峯巒配合為是
昔人斷天穴之吉凶專以龍斷以上聚專主於龍勢
也若下面砂水不為用事則不必論矣凡收山納水
只以眼中得力用事者為緊要也至如雌雄相半之
龍可扦人穴情在中聚則以中聚拱揖之砂為應取
入首之脈與之配合以其後龍之勢尚緩而歸堂之
水尚低惟取中聚之砂收而納之其氣聚其應速也
至如柔婉之龍所謂潛龍多作地穴則以入口之水
為主矣蓋平洋之地一以水之界合為龍故聚水歸
堂乃為有情故收下聚之氣者妙在用水昔人斷中
聚之地以砂下聚之地以水者誠有見也
龍備五行之全故山之形體象龍龍極變化之神故山
之變換象龍龍之體純乎陽故山逢陽而化遇陽則生
龍之性喜乎水故山夾水為界得水為住龍之行御乎
風故山乘風則騰藏風乃歇龍必得巢乃棲故山以有
局有關乃聚以無局無關為散龍凡遇物則配故山以
有配有合而止以無配無合而行
此言論龍者必深得龍之性情乃能得其精神血脈
之所聚此認龍氣者第一喫緊處也凡宇宙間物理
雖各有五行以一體而具五行者惟龍龍之鱗為金
角與爪為火身為木擺摺為水腹之黃為土今人取
天罡星亦備五行又以辰為天罡星正以亢為金龍
正謂五行之全局也龍能潛能見能大能小能升能
降山之行動貴有起伏有變換正象乎龍故以龍名
夫辰肖龍以辰居五陽之地而龍之氣純乎陽辰則
肖之故山之行度遇活動開暢則為陽乃龍變換之
處山之結穴遇平坦圓滿則為陽乃龍棲止之處以
其體本屬陽也且以時序論逢到三陽則為驚蟄而
龍動及到四陽則為飛龍在天非以陽為得令之候
乎若逢夏至以後漸及五陽龍則藏之重淵之下矣
龍之性喜水故山有界水有大界水則為大界合有
小界水則為小界合又如金魚如蝦鬚如蟹眼皆以
水言正以象龍之得水為喜得水而住也龍之起必
風雲從之龍之藏必其雲散風靜是故山之止處亦
必藏風乃為止也龍有龍之巢穴其巢穴必且深沈
邃密乃為龍居其在山谷必有巖洞之深邃其在平
洋必有江湖洲渚為衆水所聚淵深莫測之處豈是
洩露迫隘故今堪輿家必取堂局之完密四獸之俱
來有開有閤有關有鎖正以象龍之巢穴不得渙散
而淺露也今人論穴只以安棺八尺之所為穴不知
合龍穴砂水局面城垣而論之乃為穴也龍氣純陽
其性至淫凡遇物之雌者則配是其所喜則與配合
故山家於龍穴砂水皆取其配合即是此義今人論
龍穴砂水以四件備不知只以龍為主乃其所謂配
合之意又只是一箇他來有情於我耳如朝案如龍
虎只是一箇開面轉脚拱揖環抱便是與我配合若
有一山走去一水傾流不我回顧便是不配便非真
龍之住便不可言穴矣
辨龍生死須分三陰三陽辨穴生死須識陽多陰少
此二段乃以脈絡之陰陽而認氣為一法吳公間星
之說以金木火為陽水土為陰謂之三陰三陽行龍
必陰陽互換乃為變化乃能生物故以此為間星間
者脫換變化之謂也龍不變化不成真龍故必金木
火得水土水土得金木火兩相互濟以成胎育方結
好穴不然則純陰不生純陽不成不涸燥而為香火
之居則濫溢而為蛟龍之窟矣今人立穴但於入首
結作之處如金開口木生芽土掛角則為陰來陽受
或入首之脈斂而急至入穴乃平而舒有腦有窩
有小明堂亦為陰來陽受此所謂之葬口如陽來陰
受亦然三寶經所謂陰少陽多得葬法陰多陽少莫
強求何其專取陽多乎不知經云惟取乎陽不犯乎
陰大要萬物生於陽和死於陰肅故穴情以陽為主
總是陽來陰受畢竟陰中又有陽乃可葬也如平地
之突是陽來陰受必突頂平坦乃有陽氣而無煞如
突頂削尖則是純陰有煞矣便不可葬只宜於突旁
坦氣為陰陽交媾之所方可受穴前段論龍之陰陽
後論穴中陰陽皆以陰陽而論生氣者也
龍有變體或為頓住勒住穴有變格則為墜宫纂宫
此二段乃以大勢之緩急浮沈而為論氣者之變律
也凡龍之行度如強弱相間而來便能多結有如枝
條太長節數太多名為長行金水行到十數節多是
困憊無力但一向行來手足亦不偏枯頭面亦不崚
嶒似乎無力不謂無體及到立穴處忽然頓起高山
巍然成一主星其手足盡能轉翻扛起則兩邊枝節
皆為有力若得左右山水湊集朝案局面拱注及所
去未盡之龍又轉關有力而作水口便是大地此所
謂内旺之格也忽然頓起故為頓住此以緩嬾而得
頓起真氣自聚其與穴之緩中取急者同義又如龍
之行來一向狂猛其勢飛騰收住不得忽然跌斷再
起星辰婉婉有駐足之意接下二三節手足盡為回
顧翻轉恰如勒馬之狀此與急中取緩之義同其為
有結無疑矣此皆龍之變態不可不細察也凡立穴
必取陰陽沖和神氣融洽為主若於立穴之處界割
深而蝦鬚不明朝對遠而拱揖不密然真氣所在不
得改移縱穴場至高亦須深取至一丈許或至一丈
五六尺許惟取前朝外照雌雄交度處為深淺此之
謂乘除假借全以外照為主也以其墜下而按遠砂
遠水故法謂之墜宫經曰低藏高點納前朝深淺得
乘真氣聚蓋如此又如諸山輻輳於平洋有大池湖
隱注之處名天仙大會格以諸龍會於中也然深廣
難下須要認定氣勢會定精神的確何處可收諸龍
之會可納四方之氣乃於此立穴培土成墳其取堂
局立向座一從諸山之擁護朝案為憑以其穴乃由
聚會處纂定故法謂之纂宫經曰饑得飽而陰迴疾
遇舒而陽住蓋如此凡此皆廖公之大作用處亦穴
法中之變體也
星體有正有附兼襯貼之當辨穴情有顯有晦形氣影
之宜詳
此言入首星辰形體不一氣各有聚有變不可不細
認也如今人於入首之星辰只知五星九星合是何
體便為指阡不知星辰多無正形如金星到頭只是
全全一箇太陰太陽有何難辨不知一箇星辰有三
體之分曰兼曰襯曰貼兼者如金星而轉土轉水則
為兼土兼水又如金星而拖火拖木則為兼火兼木
相生則吉相尅則凶此於本體上或左或右或前或
腰明帶而易見者如貼體則於穴情處僅僅微貼一
些星象乃形之微露處須細認乃見如所謂氣塊之
類又如所謂湯中酥雲中鴈之類此一體而不分者
也正謂星辰之靈光發露處最宜體認其美惡俱自
本體論生尅也若襯與貼不同貼不分二件襯猶分
二件也如所稱襯衣之樣實是二物而又相依此於
依靠襯貼最為親切其吉凶亦以生尅論論氣者須
於襯之得力貼之有情兼之有生處精而辨之乃能
得真氣也又如穴場所在其證佐有窩鉗乳突是形
之可見者也古人即依形葬之所謂形葬是也至有
形而無窩鉗乳突之可證只微微有凸有塊又微微
有塊有絃謂之氣穴以其有氣而無氣也古人便用
氣葬之又有本體星辰全無形亦無氣帶飽而不開
面然真龍既到必有真氣乃至脫落平洋或在田或
在坪或在湖渚隱隱隆隆靈光若露如所謂烏月沈
江其光在影之類此即窗外月明窗内白水邊花發
水中紅之意全於影上着精神也以此古人又有影
光之穴夫氣穴無形猶不離乎本體乃影穴則脫本
體而在影響之閒此等微茫極精極妙自非道眼未
易言此今人只知葬形蓋拘拘蝦鬚蟹眼說耳豈知
造化之妙變化固無窮哉
蓋帳不開龍不窠輪暈不覆穴不住束咽不細氣不聚
泥丸不滿氣不充
此言龍穴各有真氣凝結之處所必不可少者今人
但見山勢所來便以為龍不知有龍之蟠則有龍之
巢必須有帳有蓋成得一箇勢帳而龍乃止且龍一
經蓋帳則一向直來狂奔之氣得此而開肩展翅暢
朗舒徐煞氣盡脫生氣自融乃可結穴若非蓋帳之
龍不為純陰必為孤露自然不結縱結亦不大也輪
暈之說何昉乎以穴場之所上有横紋細路圓而且
彎若車之輪然則陰氣不沖陽氣自暢昔人所謂穴
有三輪其貴無倫是也暈即日之暈有其影無其形
圓而不缺滿而不傾今人所稱太極圈是也以此認
氣則必不犯乎陰而穴乃真矣夫結咽之說乃入首
束氣之處如人之喉然昔人所謂結花先結蒂又譬
之吹管者衆竅齊開必不成響惟閉衆孔而放一孔
則可按律而響音乃成此善喻也是故龍之結束氣
處不可不細蓋氣不翕聚不能發散必須束之至細
則氣乃聚而穴可結乃至結穴之處則又要充滿光
潤如孩兒頭然必其泥丸精髓滿足而後頭面之間
氣乃充溢其色乃華若有一缺陷薄削則氣必枯槁
而不可穴矣於此氣脈入首結作之處最為緊要不
可不細認者
五星不離水土體九星常帶輔弼隨土星不作倚五星
皆有撞火木不可益水土豈能粘
此二段乃認星辰之總體分體而葬以乘氣為一法
夫宇宙間無水不生無土不成龍非此不成龍穴非
此不成穴故凡龍脈入首五星雖各有體而要之水
土必不可無古人云或結乳或結鉗且要從頭頂蓋
圓凡圓平處即是土體所謂化生腦是也又云不管
從頭來不來只要金魚水蔭腮凡水界合處便是水
體所謂蝦鬚蟹眼是也如輔弼二星亦是水土之義
蓋輔星屬金弼星屬水在九星中隱而不見常隨七
星之左右故凡立穴不拘貪巨武到頭須要輔為之
蓋弼為之承所謂乘金相水正是此意此是星辰之
總體化合處最當體認者也又如葬法中曰蓋粘倚
撞今人只相剛柔緩急之勢而施之便為的當不知
古人作則用星仍要於星體上體認如土葬其饑豈
可脫而粘水葬其湧豈可緩而粘土星倚葬則崩木
星蓋腦則破火星當峰則烈一或犯此不為鬭煞則
為脫氣此於星辰之分體處各有真機也
坐宕坐旺坐煞是謂坐法全胎保胎破胎是為作法
此條特語坐穴之法何謂坐宕如今強急之龍其氣
正怒怒不可犯則於坦宕之處看其四應可以穴則
穴昔人所謂脫煞坐宕是也何謂坐旺如今平鋪緩
嬾之龍其氣正弱弱不可乘當於旺相處乘之此是
葬法如蘇湖一帶凡見岡脊堆阜起處即為村市墳
墓亦是坐旺之法也何謂坐煞有如金以剛飽為煞
而剛飽之上下又無穴情只得從剛處開金取水而
坐之又如金以火為煞而穴情又在金火相交之處
只得挨金剪火劈火嘴而騎之即如騎形之法是也
何謂全胎如龍卸平洋則煞氣盡脫至入首之處如
印掌金盤之穴又屬純陽則用客土堆培成墳即古
開井怕見土之法是謂全胎何謂保胎如金珠嵌花
簪之類半吞半吐而乘之珠從旁入花從正入十分
之氣只取其四是謂保胎何謂破胎如今頑金孤罡
之類陰氣居多不大開深取水而成陽穴則不可下
是謂破胎全胎如梧桐子之結於葉上輕浮而胎全
露也保胎如蓮子之藏於蓮房微露而大半含胎中
破胎如栗子之包於刺包胡桃肉之藏於堅殼必破
胎而出乃得精髓也
挨生旁氣或為脫殼借胎或為子投母腹脫煞逢生或
為借母養子或為以子救母
此為乘氣中挨生化煞之妙用也何謂脫殼借胎即
以九星論如天罡乃孤罡何以成胎必開孤取水則
罡氣斯脫而水乃成胎故謂之脫殼借胎也何謂子
投母腹如木星而帶蕩水星而帶金則原有胎育而
子可投故木不葬木而葬木之擺蕩有水處水不葬
水而葬水之堅實如金處非謂子投母腹乎何謂借
母養子即以五星論如木體帶金者必破金取水以
蔭木是木受病不能養其子而特借取水穴以蔭之
所謂借母養子也何謂以子救母如金體而帶火者
必於金火相間之處大開水穴以制之昔人有取水
鎮火之法正謂此耳夫金母遇火難而得水之為子
者且解且制則煞不為我害而可化為權又合作用
中留煞為官之說矣此非謂煞不必去也以能剪鏟
刑煞而制之則在前可作官星在左右便可作曜氣
耳夫造化無全功安得星辰盡是純粹只要曉得趨
生而避死脫煞而逢生乃為裁成造化之殊功也
脫龍就局納前朝只為半偽半真撩山劈硬處平基秪
畏直來直受
此以前朝後勢而為乘氣中之進退消納亦一法也
凡葬貴棺不離脈而此之脫龍就局者乃入首之脈
駁雜不純直至一二節上乃為真脈而前朝却可取
是朝真而入首之脈非真也如必直頂其脈則初年
不利當於穴中放出棺二三尺大作堆金以納前朝
且受水法之吉以發初年為是凡葬貴氣不脱脈而
此言撩山劈硬退出平基以為穴者乃入首之脈陰
來直硬則煞重又如子龍作午向謂之子午淋頭煞
則葬之必凶故須撩山劈硬以作平基將棺退出平
基立穴則無鬭煞沖棺之禍或穴從兩邊微斜又或
上砌虚壙下葬真棺庶可避煞乃為直來直受之作
法也古人有形葬有法葬夫順其穴之生成而葬者
為形葬或劈削或堆培而葬者為法葬此皆古人作
用之妙處不可不理會也
平洋之氣嘗舒嘗散須要湯中浮酥山壟之氣嘗急嘗
斂當看水面蟠蛇
此以氣之聚散緩急而認穴之微茫葬書中所云葬
乘生氣者正在於此夫平洋之地陽勝乎陰故以斂
而聚為有氣如所云隱隱隆隆穴在其中之說須要
體認蓋所謂隆隆者正謂隱隱之中而有此豐露之
象古人取象於如酥在湯良有見也葬書云吉氣所起
起即隆隆之謂酥在湯之謂也不然則亦鋪氊展席
散漫無收而已何謂穴乎至如山壟之勢陰勝乎陽
不嫌脈之不到而嫌氣之不和所以多煞故須結穴
之所圓融平坦不險不迫有如水面蟠蛇之狀活而
不死靜而不動盤旋而無直硬渾渾一箇太極之圈
則形舒氣和而煞盡脫矣古人所謂山壟之龍葬氣
不葬形者正謂此意此認穴之祕訣也
没水之牛氣仰而吹宜乘其氣出洞之龍氣直而吐宜
乘其餘精華外露之氣如花宜葬其皮精華内釀之氣
如果宜葬其骨
此四段以氣之緩急深淺而為葬之緩急深淺乃作
法也如平坦之龍脈潛於地而微露毛脊至結穴處
特起一氣乃吉氣之所起也其氣從沈緩而僅浮不
宜緩乘其為緩來不妨安絶頂乎譬如牛之没水身
藏水中而偶露毛脊特一仰而吹氣則盡在鼻中若
稍脫之便失氣矣此緩來之法也又如高隴之龍脈
行於山而勢奔氣湧至結穴之處須要脫卸落在平
洋氣乃沖和所謂來不來坦中裁住不住坪中取也
其氣從盛急而乃舒不宜急承其為急來不怕葬深
泥乎譬如龍之出洞其氣焰方盛何可犯之乃其氣
之吐而有餘焰處則精靈之可掬者也故宜脫毬而
葬簷緩以承之又如氣浮於上而靈光已露深葬之
則氣從上過故宜淺葬如木之有華水之有珠其英
華盡露於外深之則傷其質矣又如氣沉於下而皮
膚粗剛美含於内不以深取則氣從下過故宜深葬
如頑金之開孤取水厚土之破角見金皆於深而得
之也譬如果實之味皮不佳而肉佳其精釀在内所
宜深取今人不察氣之浮沈而槩用淺葬深葬者皆
非也古人謂深葬發遲淺葬發速所見誠然但欲速
發而槩用淺葬則失古人之意矣水木龍多易發正
以其氣之可淺葬耳此又論氣之久遠者不可不知
也
龍穴有陰陽砂水亦有陰陽龍穴有生死砂水亦有生
死
此以砂水之陰陽生死而論氣者也龍穴之陰陽生
死前已論之詳矣砂何以分陰陽乎亦以開面而舒
坦者為陽以反背而崚嶒者為陰譬之人然其在正
面之間自然開面平坦而為陽其在背面自然反背
頑硬而為陰有面則為向我而有情無面則為背我
而無情非惟龍穴貴陽而砂亦貴開陽也水何以分
陰陽乎如水之來去屈曲悠悠洋洋沈沈渾渾則舒
徐沈凝而為陽其細如繩其直如矢其急如瀑布其
斜如反弓則急遽斜反而為陰譬之人然其血脈流
通條暢則呼吸之間自然和平吐納之際自然調適
不疾不徐無反無逆乃可無病如驟然而入顛倒而
出不見安閒沈靜便是病到非惟砂貴開陽而水亦
貴開陽也砂之生死何分也砂無論龍虎案對只是
情向朝我有面有目有手有足拱揖環抱直若僕之
從主婦之從夫有唱有隨有呼有應豈不是箇有情
有意有生發的譬如人之相見有卑於我而畏敬我
者有等於我而親愛我者其面目雖各不同而要一
氣喜喜懽懽雍雍肅肅之意無不同也看其面目開
發情意顧戀則為活動而生否則直硬頑悍呼之不
來驅之不去則為無情無氣而死矣水之死亦以直
急返逆不顧不凝而然要之砂水生死又總在陰陽
上見蓋宇宙間物總是逢陽則生逢陰則死又如人
之結胎男精屬陽女血屬陰陽貴有餘陰貴不足是
故精盛則結血虚則受一以陽為主也又如人之既
死母血先敗父骨猶存其可收納天地之氣而蔭生
人者全在父骨非一以陽為主乎又如大而天地天
氣為陽地脈為陰若非天行至健頃刻不停三光為
照雨露為潤一陽來復萬籟乃吹則地何能生乎是
天地一以陽為主也此乃堪輿家論生死之大關係
也古來大哲見實主此間亦論及而未嘗揭以示人
豈以千古不傳之祕惟以神會而非以言傳者乎
氣有虚實法當以實投虚以虚乘實氣有先後法當先
到先收後到後收
此二段乃以主穴之進退饒減而乘氣為一法前段
言凡胤息之成初結胎時以陽精為主氣為勝而形
未實故虚而屬陽陽則不宜緩承宜中正以乘之如
平面太陽作金盤堆果如百般花味總居心之類是
也既成胎後以陰血為主形為實而氣已斂故實而
屬陰陰則不宜急湊宜脫脈以乘之如珠則穴其旁
乳不可當頭是也此以進退虚實之間論者也後段
言結穴之所如左插先到則氣歸於右則宜挨右以
收左砂如右插先到則氣歸於左則宜挨左以收右
砂古人謂兩宫齊到中乘平氣雖耐久而發常遲先
到先收氣從挨倚乃迎財就禄而發常速正是此意
此乃饒減收放之間而論者也
傍城借主須詳審乎樂托就向拗龍當消詳乎明堂
此二段皆借外氣以乘内氣乃坐向中之作法以龍
之來不宜正受有側落有翻身落不無脫去本來之
勢而傍羅城或傍水城或傍禄儲峯此皆借樂托以
為主而憑外氣以為聚散者也故曰傍城借主又有
龍氣直來似宜正受乃入首之處無面目向方之處
則無情便不成局故當看其明堂何堂開局便當拗
龍而就之所謂以龍定穴以水定向者正謂水之聚
處則有明堂而成局便當準此以定向方不必拘拘
於正受也撥砂經云無局不言龍可見局之所在即
龍之所止故有就向拗龍之法
點穴須求三靜一動認氣須要百死一生
此以動靜生死而識氣脈之真假最為關要何謂三
靜案對要靜開面朝拱而無壓逼走竄龍虎要靜内
向懷抱而無他顧飛騰水城要靜遶環凝聚而無反
背沖激中間惟見穴場之所一脈活動而有精神此
則三靜一動其穴乃真而認氣則於穴場中看其精
神何者是其精神發越處即如孩兒頭一般頭上之
骨皆堅而惟𩕄門獨柔一呼一吸可浮可沈此真生
意處古人以化生腦不取象於頭而取象於孩兒頭
者極有味也他如厚中取薄薄中取厚靜中取動動
中取靜必皆餘氣盡死而惟此一點獨有生機乃為
生氣不然則亦今人所稱菩薩面死鱉背之說而已
最宜細察之
有弦有稜則形真若湧若凸則氣到認氣難於認脈葬
脈豈如葬氣
此乃於入首微茫處認出一點靈光之氣為堪輿家
至要亦至訣也前段言一入穴場當先認形隨即認
氣如穴場必有弦稜則蟹眼蝦鬚之水乃見始能成
胎蟹眼是凸穴其中圓滿而起如蟹眼然外有蟬翼
砂為之陰護而水微見謂之蟹眼水也一有蟬翼砂
則弦稜成矣蝦鬚是窩穴其中翕聚如蝦鬚之抱掬
然外有牛角砂為之明護而水明見謂之蝦鬚水也
一有牛角砂則弦稜成矣弦稜成則氣聚而不散天
心自然湧凸乃成胎息若天心沈陷乃是花假不成
穴矣氣脈何以分别凡脈之行必須斂而有脊乃見
草蛇灰線形雖不甚露而未嘗無形也凡形之有脊
而斂處便屬陰陰則有煞不可犯平坦圓滿則為氣
如人之身脈猶按之有脊氣則充滿周徧而無凝滯
乃屬陽陽所宜乘也但脈易見而氣難認耳謂葬脈
不如葬氣者正以脈犯陰而氣為陽當葬氣也如前
所稱太極暈及天輪之說正是氣體耳時師多能葬
脈而不能葬氣者以其原未明此故禍常多而福常
少也夫苟形真穴正而又能辨乎氣脈則為人造福
百不失一矣
法葬之葬法在形裏會意之葬意在形表
此以穴情變態不一有穴藏於拙以人力而剪裁之
者有穴隱於微以意向而融會之者此之謂仙蹤凡
論氣者不可不神會也夫論穴先論形乃有形不足
以成穴者如頑金而不少開窩其剛飽豈可言穴則
當細認其中之微凹處便為生氣須以開孤法大用
人工取出水窩以葬之此全以人力而成謂之法葬
又如水窩太深乃陽中之陽不可言穴然真氣既蓄
必然有結則宜於窩内或填以土或墊以石如龍強
又或墊之以木須用填實其窩成箇陽中之陰取披
架於其上而葬此乃虚而實之之法亦所謂法葬也
他如騎刑剪燥開孤截蕩各各有法亦當培則培當
削則削宜虚而虛應實而實之法度也是以楊公有
法葬之條又如有真龍正脈盡鍾於此情勢局面亦
盡會於此乃考之穴情則無真正入相形穴古人一
惟會其精神所聚之意如官坑梁上掛金斗地乃在
窮源僻塢高嶺絶頂之上兩邊山勢俱是不止行去
且有十數里餘此亦形穴之所不相者但觀其氣勢
則兩邊龍回虎抱前面朝對自近案横欄之外一望
可百里許遠遠見鵝子尖為正朝鴉峯峙左大茅峙
右三陽並聳萬峯俱朝去水雖有一二十里然一折
一回之玄九曲不見其去穴下餘氣亦自成箇小明
堂如在平地不見其傾立在穴内惟見上聚之派天
清之氣高朗恢弘森嚴翕聚儼然一聖賢清高氣象
故當時則用頂門百會之穴而葬之龍是横來入首
處微有土金貼體取象金斗則亦以意會之耳又如
坑口麻榨形龍自高山脫下平洋闊有十餘畝下脈
處雖亦有來龍發到前面却是一片鋪陽其於窩鉗
乳突四字全無佐證又無龍虎溪風掃來不可為穴
然真龍既到却是大結作當時賴仙只會其中氣正
聚之處大開深槽闊一二丈長有三五丈深亦五六
尺許取象油槽喝作麻榨形穴頂槽頭一取槽溝以
聚氣一取槽溝當作龍虎以蔽其風若論穴豈有此
等蓋亦會意作之耳此其法又在形之外矣
龍之貴賤以格辨龍之正餘以祖辨龍之大小以幹辨
故同龍論格同格論祖同祖論幹龍之去住以局辨龍
之偏正以堂辨龍之真偽以座辨故同龍論局同局論
堂同堂論座
前一段論龍之來處後一段論龍之止處皆認氣者
之不可不辨夫龍何以分貴賤也如龍之體勢或以
五腦或以三台或以華蓋或以玉屏或以誥軸成何
貴格則不論龍之二三五節或長或短而有此狀樣
便以貴論矣要之以穴後一節為主廖公云穴後一
節為龍格是己然龍有貴格而官不尊福不永者則
多以承祖分家之處不得其正耳故須看其分祖之
處為正為餘而後官之尊卑福之遠近可辨也分祖
之處必須起祖垂肩成何星辰成何品格方為正降
又有祖龍得其正脈而貴不列於上卿富不侔乎敵
國者則其枝中之幹而非幹中之幹故其力量終不
足以攬全勝當大任耳蓋有百里之幹始收百里之
形勝有千萬里之幹始收千萬里之形勝又豈可以
眼前之器局分大小也凡論龍之來處一當以此為
準龍何以定去住也夫龍必有巢穴乃蟠故凡一到
方所看其城垣關鎖局面寬圓成箇巢穴則知龍之
歸宿在此然有於此則為正於彼則為偏者以堂在
此不在彼也昔人所謂山歸成龍水歸成穴正以堂
之聚處為水所歸耳乃又有堂正而穴不真葬不發
者以入首之蓋座在此不在彼也蓋座如木秀華蓋
土秀冠蓋金秀寶蓋之類猶是衆所共倚又如樂托
禄儲襯貼之類亦是顯而易見只如化生之腦天輪
之蓋太極之暈任其左閃右倚俱有隱隱蓋覆之意
此是入首真蓋座也必有蓋座而穴乃真譬如都邑
之間以龍之垣局即城郭也以龍之穴場即堂廳也
以龍之座向即臺座也凡論龍之止處一當以此為
準
凶星不無夾雜只要有胎有化吉曜縱然雄聳亦要有
精有神
此言認生氣於微茫者所當致審也如五星得其正
體無論矣有如直硬之木而微帶泡節有水之意如
掃蕩之水而微露堅塊有金之意是為逢胎則就其
母而子有靠不為敗也又如火金相戰為天罡但看
其中微有水窩則從其微窩而大開深取以成水體
蓋金剛飽而用水以洩之則以洩而化其凶也火傷
金而以水制之則以制而化其凶也此以人力而為
化者又如粗糲之土而微露金意則以生而洩其氣
為化如太陰之角帶火然金盛而火微可用以陶鎔
乎金而金反粹則以制而成其美為化此又生成之
自然而化氣者如出身自不逢胎又不逢化則難下
手矣又如沖天之木本美然望之而險峻不秀不雅
是木無華又如獻天之金至聳然望之而頑蠢無體
無儀是金無色又如焰天之火亦至難得然望之而
崚嶒非筆非劒無影無焰是火無光又如平天之土
漲天之水皆是尊貴然望之而非屏非閣無波無紋
是土為壅而水為蕩也何足貴哉又如貴人在衙形
便要有箇堂堂之氣象將軍按劒形便要有箇威權
模樣又如仙人跨鶴形便要有箇清風高韻若文而
不雅秀而不嚴清而不高便是無精神亦不發福何
足貴邪此證星辰者尤當證其精神大抵山有體魄
有精神認體魄易認精神難此非别有大竅未易語
此
陵谷變遷山川改色造物固自有時控制山川打動龍
神作用亦自有法
今人但見先賢作用有甚竒甚隱又甚迂而不可測
度者便以為幻妄而肆譏詆不知造化尚無定體尚
無全功不無與時推移豈以人為而不隨時隨俗以
為之裁成者乎昔人所謂人不天不因天不人不成
者非虚語也大如黃河南徙而氣運亦南小如金沙
灘出見而牛僧果應内召又大如黃河清而聖賢出
小如壺公以時易色而兩郡人材興替隨之此非造
物固自有時乎又如徽郡之城設弩樓以射五鬼丁
源之墓開油槽以應麻榨楊公所謂如睡如蒙或發
以鐘廖公所謂滅火滅瘟則鑿其地至今其應如響
此非作用亦自有法乎凡如一枝一派山水則可眼
前而定至於大形大勢或以近應或以遠應其應驗
固自有時蓋山水既非眼前點檢得盡則福澤亦非
眼前計量得盡也且如前賢作用有應之當年亦有
應之數十年及千百年者皆不可以尋常耳目窺測
嗟乎嗟乎自非神心慧識孰能當此乎
靈城精義卷上
