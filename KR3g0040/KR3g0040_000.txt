演禽通纂術數類五(命書相書之屬)
提要
(臣)等謹案演禽通纂二卷不著撰人姓名乃
以演禽法推人禄命之書也相傳謂出於黃
帝七元之說唐時有都利聿斯經本梵書五
卷貞元中李彌乾將至京師推十一星行歴
知人貴賤至宋而又有秤星經者演十二宫
宿度以推休咎亦以為出於梵學晁公武讀
書志復有鮮鶚經十卷以星禽推知人吉凶
言其性情嗜好說者謂本神仙之說故載於
道蔵其書均已失傳而詳溯源流要皆為談
演禽者所自祖今世亦頗有通其術者則以
為本於明之劉基然其中如甲子寶瓶之類
與回回歴所載名目相近似其源亦出於西
域蓋即秤星鮮鶚之支流傳者忘其自來遂
舉而歸之於基非其實也其書上卷載三十
六禽喜好吞㗖干支取化及旬頭胎命流星
十二宫行限入手之法下卷鑒形賦具論窮
達夀夭吉凶變幻之理其詞為俗師所綴集
大抵鄙俚不文而其法則相承已久可與三
命之學相為表裏故存之以備一家至鑒形
賦世或别為一書名之曰星禽直指其實上
卷提其綱下卷竟其用為說相輔今仍合為
一集云乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
