水東日記卷三十六
明葉盛撰
詩林廣記元至正中蔡正孫氏所著前集十卷以晉陶
淵明唐杜甫李白韋應物劉禹錫韓退之柳子厚王摩
詰李義山王建杜牧孟郊賈島孟浩然盧仝鄭谷李賀
唐彦謙韓偓杜荀鶴陸龜蒙白居易元稹附薛能王駕
張祐薛道衡李涉王播韓翃張繼諸人詩證以名人評
議間附已見亦多可觀閒中偶見此本為贅一二與同
志者商確焉
陶淵明詩劉後村云云
後村此語雖不失為尊坡謂之至論則未也
附王介甫桃源行高齋詩話云云
此詩槩言秦亂猶言嬴氏父子不道久矣初非于此以
世次先後叙列言也高齋過矣此却與東坡二疏贊不
同
杜子美詩朱文公云云
文公此語萬世不易之論蓋取法于上自當如此作文
皆然學者不可忽也近世士人惑于蘇文生啜菜羹蘇
文熟喫羊肉之語更不肯做向上工夫卒之又遜于蘇
數倍也何怪
杜子美和早朝大明宫詩梅聖俞金針詩格云云
胡苕溪云山谷之言云云
山谷說當矣
杜子美櫻桃詩詩眼云云
潛溪所謂搜求事迹排比對偶出于勉強之言甚當
附韓退之謝賜櫻桃詩胡苕溪云云
色香味在名果多具此況又櫻桃耶苕溪之議過矣
杜子美九日詩楊誠齋云云
誠齋二說學者所當知也
杜子美絶句詩室中語云云
后山詩語與王杜二詩未倫以之無媿前人恐誤後學
杜子美羌村詩楊誠齋冷齋夜話云云
夜闌更秉燭更字作平聲讀是
杜子美何將軍宴詩胡苕溪云云
楊東里東郭南園宴集三詩皆用此體
杜子美縛鷄行詩洪容齋文章正宗步里容談師民
瞻云云
詩與文稍異者以詩兼興趣有感慨調笑風流脱灑處
如長詩落句翻空旁人作散場語是也然時一出竒可
耳前元詩人陳孚剛中集中歌行則全用此體觀者審
之
李太白登鳳凰臺詩後村詩話云云
崔顥題詩在上頭太白語也瞿宗吉詩話乃云時人因
太白不作黃鶴樓詩作此譏之誤矣宗吉以博記能吟
自負乃猶若是可不戒哉
李太白宫詞胡苕溪云云
苕溪間有發明如此等則似太不知詩矣李尚有風吹
柳花滿店香杜尚有竹光團野色將不曰柳安得香竹
何為有光耶
李太白宫詞鞏溪詩話云云
詩話太白之譏亦清議中所不可少者雖然元微之李
杜優劣之評不能勝昌黎金薤琳琅之說善與古人者
自解領會各不相掩可也
韋蘇州郡中與諸文士讌集詩附東坡效韋蘇州詩
蔡氏云云(身當疾病思田里邑有流亡愧俸錢自慚)
(居處崇未覩斯民康)
韋蘇州詩他如相敦在勤事海内方勞師理郡無異政
所憂在素餐何當四海晏甘與齊氏耕顧謂軍中士仰
答何由申與夫丈夫當為國破敵如摧山上懷犬馬戀
下有骨肉情等句諷詠反復真能使人動心此前輩大
儒所以酷愛之東坡詩意蓋亦寧不足于樂天而獨歸
蘇州以樂天晚年頗惑道釋而詩亦有纖豔滛媟之失
故也
劉禹錫楊柳枝辭復齋謾錄云云附楊巨源折楊柳
詩胡苕溪云云
謝疊山說詩本作水邊楊柳綠烟絲麴塵既無精考從
疊山本亦不害其為佳句也
劉禹錫酬柳子厚家鷄之贈詩附子厚寄夢得詩附
后山紀徐僊效山谷書諸附東坡酬柳氏二外甥求
筆蹟詩蔡寬夫詩話復齋謾錄云云
柳劉此詩往復八首今見柳集元和脚者說者謂柳公
權元和間有書名此必指公權者近之意者以公權字
體言也若東坡又云元和守愈不可曉矣東坡火急固
因子厚而后山天厄人窮則東坡海市詩亦云其相師
相推尊固如此也
劉禹錫贈白樂天詩(自注云高山本高高門使之高)
(二字為義不同三山老人語錄云云)
李頎片石孤峯窺色相清池白石照禪心唐人亦未嘗
忌重疊也
韓退之方橋詩蔡寬夫詩話云云
作唐韻已在佐韻造也亦見子史書皆韻去聲唐人集
中多自注音佐者以别入聲作字耳不聞以為方言也
蔡寬夫旁引曲證力以方言為說𩔖新竒已見矣三百
九十橋在蘇城内今蘇州人不聞以十為忱音且韓公
鄧州人張公又虢州刺使不知何以却用吳中方言使
如所云不知蘇黃門我讀君詩笑無語恍然再見儲光
羲儲字又必用呼作何聲耶尹和靖先生有言訓經而
欲新竒無所不至矣予于是亦云
韓退之古意詩附樂天月中桂詩楊誠齋云云
何不中央種兩株樂天語固多有𩔖此者誠齋以驚人
句屬之則恐未然蓋誠齋之好尚意向與之投合耳李
商𨼆馬嵬詩後人尚以為淺近徐凝之瀑布鄭谷之雪
詩石曼卿之認桃辨杏東坡一以陋惡歸之不亦宜乎
要之白俗之譏亦出至公而盛唐正音兹所以為不可
及也歟
柳子厚南澗中題詩蘇東坡云云
漠漠吹烟村遠近鼕鼕儺鼓埭西東三叉古路殘蕪裏
一曲清江淡靄中外物已知如弊屣此身無伴等羇鴻
天寒寂寞籬門晚又見浮生一歲窮此陸放翁詩也朱
文公于一時文人最慎許可而于放翁加推服焉其䟦
此詩引季禮聞歌小雅蘇公讀柳子南澗詩為言不復
詳說而惟致感嘆之意蓋欲後之學者致思而自得之
耳
王摩詰輞川庄詩石林詩話雪浪齋日記云云
石林雪浪論連綿字皆切
王摩詰山中送别詩并附詩胡苕溪云云
詩不有反前人之意而用之者乎況相思之切歸歟不
歸思之至矣苕溪知錄此詩又從而吹毛之不思之過
也
李義山詩古今詩話冷齋夜話云云對雪詩蔡載集
云云
義山固是用事深僻之開先楊大年諸公亦推波助瀾
矣老坡一出而才高學富至于全篇首尾句句用故事
成說則去盛唐為益遠而不可救矣
附林和靖書夀堂壁詩胡苕溪云云
苕溪說是此詩與文所以異也
李義山登樂遊原詩楊誠齋云云
亡友沈文敏憲副有俊才尤善論詩然居常好誦義山
登樂遊原末句人頗疑之景泰初出官于閩道中寄友
詩亦曰回首紅塵人去遠夕陽西望淚沾纓愈以為非
遠大之兆不十年竟卒于閩
附程明道修禊詩楊龜山云云
明道先生尚有詩云莫辭盞酒十分醉只恐風花一片
飛亦是此氣象
王建宫詞陳輔之詩話云云
疊山云說落花氣象便蕭索此詩從落花詩歸結子便
有生意
王建宫詞附杜牧之秋夕王昌齡長信宫秋詞苕溪
叢話云云
杜牧之秋夕王昌齡長信宫秋詞此等詩人能識之乃
謂與王建宫詞雜苕溪之言非是兩詩亦有謝疊山所
說詩意不可不知
杜牧之赤壁詩許彦周詩話云云
詩人提掇二喬言之覇業固在其中矣癡人聽夢彦周
之謂歟
杜牧之題烏江亭詩
他本多作不可期此本近是忌疊之說雖未必然然亦
不宜爾也
附王介甫題烏江亭詩胡苕溪劉後村云云(吕温天)
(下起兵誅董卓長沙義士最先來)謝疊山蔡氏云云
後村之說當矣疊山又引柳文箕子廟碑隂語亦甚當
苕溪陋矣觀王荆公詩何等衰颯牧之此詩何等精神
杜牧之悵别詩附田畫詩蔡氏云云
田承君汴宋人弟病兄孤此必摘杜集書帖中語蔡氏
失于考證而拈出之
杜牧之絶句詩石林詩話云云(清時有味白首無能)
石林所記亦可以為世戒
杜牧之趙使君詩附元厚之哀曹覲詩
吾家石本如此知𫝊刻之誤多矣
賈閬仙下第詩題裴晉公第詩文見錄云云自註詩
𨼆居詩話云云
讀賈閬仙題裴公第及下第等詩知唐人之不聞道豈
獨孟東野哉夫賢人君子之所為亦求諸其身而已矣
閬仙一第不偶則傷已而尤人一詩得意而汲汲于求
人之知至欲以為其身之進退亦甚乎其昧道也已然
此等詩選唐音者皆不著目吾于雜選唐詩而知唐音
之為精不可及也
盧玉川山中詩胡苕溪云云
玉川兩語自然非介甫所易及苕溪于此(缺)
介甫即止玉川可也
李長吉鴈門太守詩蔡氏云云
孟子曰盡信書不如無書經尚可疑況史乎史固不能
無疑又況小說雜書出于𫝊聞𩔖于游戲者乎王荆公
不滿李長吉鴈門太守詩是已夫雲斯須變化之物固
有咫尺不能無異者當黑雲壓城之時安知城内外甲
光無日可尚耶荆公才高千古未必有此議論荆公而
然則其于南風吹山作平地夫容泣露香蘭笑又何如
其為長吉言也學者要須識此
韓致光雷公詩附朱喬年冬乾詩蔡氏云云附朱文
公聞雷有感詩
韓偓雷公詩朱喬年冬乾詩晦庵壬子三月廿七日聞
迅雷有感詩皆名世大抵前二詩有用世救民意後一
詩有憤世疾邪之心焉嘗記景泰中一日諸公高會友
人湯公讓酒間颺言曰胤勣夜來燒燭閱事文𩔖聚見
聞雷三詩意頗不愜欲取韓致光前二句晦翁後二句
意作一詩以洩吾思又有二公在前孰若合是四句略
援一字師故事趁韻借乃翁一工字易去心字如何語
已即朗然成誦作瞋目嚼齒態一座動色噫公讓已矣
一時語雖𩔖狂意則可念也因并志之
杜荀鶴聞子規詩
荀鶴此詩其亦時危言塞有為之言歟
杜荀鶴時世行二首蔡氏云云
詩文無關世教無補治道所謂雖工何益吾于荀鶴兹
二詩者蓋三復焉有志于國家生民者固未可以其非
鳴盛之作而忽之也
薛能絶句王直方詩話云云
灰心緣忍事霜鬢為論兵唐裴晉公語也宋相亦有屢
題此語于壁間者蓋曠百世而相感得此心之同然也
張祐金山寺詩附孫魴詩南唐書胡苕溪云云
甫里趙宗文金山寺詩云水天樓閣影重重化國何年
此寄蹤滄海西來三百里大江中擁一孤峯濤聲夜恐
巢林鶴雲氣朝隨出洞龍幾度欲登帆去疾蒼茫空聽
隔烟鐘此亦國朝詩可誦者苕溪評孫魴詩雖未盡固
已得之矣
白樂天咸陽原上草詩復齋謾錄云云
春入燒痕青固是五字好句野火燒不盡春風吹又生
十字句中自不可少各相本題各極其趣可也如欲以
彼掩此其亦不可哉
張繼楓橋夜泊詩王直方詩話石林詩話復齋謾錄
云云附皇甫冉宿嚴維宅詩蔡氏云云
歐陽公以夜半鍾為唐詩語病一時偶記說者之言耳
後人博考乃有唐人五詩事原又三出焉然則讀書未
到歐公者又其可輕議前人者乎
水東日記卷三十六
