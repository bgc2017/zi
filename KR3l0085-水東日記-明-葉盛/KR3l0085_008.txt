水東日記卷八
明葉盛撰
詹事劉先生簡静端確士也久在翰林初為祭酒人或
以不更事為先生疑久之始大服祭酒所苦諸生出身
資格為權要所撓一事先生曰此易耳立諸生而與之
約曰有不守規格圖出身者必同館諸生合辭共推即
遣行不然不可得也他日有圖之者動為諸生所譁詈
至不能容由是此風遂絶嘗見吕洪御史言聞之乃祖
先生一日家中作祀事忽外間有云高先生使人來言
有保薦矣先生不怡者終日曰爾自保薦何與我事高
世用亦為是耶蓋先生與高最厚高初以有旨即欲入
謝欲先生知之耳蓋出無心而先生之言如此則其為
人可知己
張翼字文翔太倉人性嫉惡至不容人小過御史按吳
中不律翼忿忿不能平因建白數事指斥頗多竟為衆
所傾謫開平數年以宥還予亦以其或懲於是矣一日
來偶及後御史之不律者其事尤詳或從旁竊笑之翼
猶瞋目罵曰使得一碗涼水已吞之矣蓋方言云翼善
書學歐顔二大家得意處謂能逼真嶺北察院公館及
温泉等處題壁極多大者至如方斗終日揮灑不倦蓋
其書於題壁尤長予謂龍門諫院題名記尤超偉非流
輩所可及
衣和庵主蘇州崑山人也𨼆居雪竇之棲雲畜二虎恒
跨之以遊後徙二靈終焉初雪竇妙高峯左千丈巖巔
有藤一枝蜿蜒其上下臨不測乃蟠結成龕為藏修之
所故號棲雲大德丁未燬於盜更二十年不克復虎乳
其墟為民害咸謂庵復而和祠則虎禍其息至元丙子
復其庵肖其像於是二虎前伏餐兹飲和屈猛從仁不
為害和師在日有四偈詠藤龕偈云竹筧兩三升野水
窗前五七片閒雲老僧活計只如此留與人間作見聞
十方世界目前寬抛却雲庵過別山三事衲衣穿處補
一枝藜杖伴身閒黃皮裹骨一常僧壞衲蒙頭萬慮澄
年老懶能頻對客披蘿又上一崚嶒自從南嶽來雪竇
二十餘年不下山兩處住庵身已老更尋幽谷養衰殘
此出奉化志節之自浙錄寄於廣中云
山東參政海寧孫子良與同年進士西昌楊相交游極
厚相為主事坐谷府累卒子良懼不敢往弔由是為東
里楊公所薄子良累膺薦舉輒不果雖未必由楊公而
士論固云然矣正統中都察院因陳智李庸事奏去御
史五人三人出蘇州而成規敢言之士章珪亦無大過
頗為公論所少楊仲舉先生時為王府長史以去國一
身輕似葉高名千古重如山分韻要諸公賦詩送之或
以忤當道為言先生毅然曰彼固得罪於朝廷不得罪
於鄉里交際之禮何可廢耶然蘇人輕薄之謗始於此
矣又嘗見好問言右都御史耿公初以石氏事補外繼
而及好問門外邏者猶紛紛未已好問治裝間謝絶親
友非至親亦無敢入門者而惟孫狀元賢日一至焉好
問以彼此無益謝之則答曰誰無朋友噫此為狀元也
歟
鄭太師府僉判位本貫開封府開封縣今寓平江府崑
山縣三代曾祖南皇任國信所親屬祖端皇任修職郎
池州司法參軍祖母趙氏前知興國軍與燔姊父元德
見擬將士郎母王氏前軍器監薄中實係沂國文正公
後親祖姑長適前湖南運使陳貴謹次適見任淮西運
司帳管盧復孫從伯元方見任從政郎前嚴州桐廬縣
丞元哲見任將仕郎待銓從叔元壽見任儒林郎新宜
差信州軍事判官主婚從叔祖竦見任朝奉大夫前知
寳慶軍府事主管建康府崇禧觀䇕見任朝奉郎前監
尚書六部門本位長女慶一娘年一十四歲十二月十
一日巳時生今與潘少卿宅知縣萬八新恩為親奩租
五百畝奩具一十萬貫(十七界)締姻五千貫(十七界)景
定元年二月初三日元德具狀忝眷朝散大夫新知韶
州軍州事兼管内勸農事提點銀銅坑冶事鄭竦謹專
送上少充姪孫女慶一娘回定之儀伏惟親慈俯賜容
納本宅禮書三緘(雙金魚袋)開合銷金紅纈一疋開書
利市綵一疋(藉用玉紅文虎紗)官綠公服羅一疋畫眉
天孫錦一疋(藉用玉紅條紗)轉官毬&KR1326;掠一副疊金篋
帕女紅五事(藉用官綠紗條)疊疊喜&KR1326;掠一副盛線篋
帕女紅十事(藉用金褐條絲)勸酒孩兒一合(藉用紫紗)
茶花三十枝(藉用紅纈)果四色酒二壺媒氏生金條紗
四疋官楮二百千省景定三年四月二十日謹狀大明
天順六年太歲壬午春正月六世裔孫進士文康錄此
卷時又寄至梧州予為跋焉
蘇長公雪中飲王定國清虚堂詩真蹟自注云舊說佛
經所言如人入簷蔔林中只嗅簷蔔不嗅餘香蓋中華
梔子花也百花皆五出惟梔子雪花獨六出也
都察院右都御史太康顧公佐洪武庚辰進士永樂初
自莊浪令為監察御史陞江西按察司副使入為應天
府尹轉通政司宣德初進掌臺事疾上遣醫往視再閱
歲降勑慰問俾致仕賜楮幣永復其家刑部尚書南昌
魏公源永樂丙戌進士監察御史浙江副使入署刑部右侍
郎事陞河南左布政使賑饑三年為刑部左侍郎進尚
書常奉勑整飭北邊武備簡禁兵晚以足疾辭詔免常
朝再辭賜勑褒美給舟車以還復其家二公嘗同道為
御史同大拜執邦法俱嘗典留守聲名相上下歸榮令
終亦同而廉介公正人於太康無間言云
嘗聞宋景濂先生過佛寺方孝儒實從先生見佛參拜
孝儒不為禮或以為請先生曰後來未到老夫田地故
耳先生豈亦主尹和静拜觀音之說者耶
吾家唐相履水之後舊有家譜咸通十一年一枝度江
為處州麗水縣丞諱隋中元亂離不克歸子孫為中吳
人皇宋太平興國三年曾孫諱堅垌墉塤埴昌言六人
錢氏歸朝仕官四方終於他邦子孫流離遺失前譜仲
淹蒙竊國恩皇祐中來守錢塘遂過姑蘇與親族會追
祖宗既前譜未獲復懼後來昭穆不明乃於族中索所
藏誥書家集考之自麗水府君而下四代祖考及今子
孫支𣲖盡在乃創義田計族人口數而月給之又修理
祖第使復其居以求衣庇故作續家譜而次序之皇祐
三年正月八日資政殿大學士金紫光禄大夫行尚書
戶部侍郎知青州軍州事兼管内勸農事使充青州淄
濰登萊沂密齊州淮陽軍安撫使范仲淹謹述此譜見
於今廣西參將都指揮使范信所譜叙文正公子純仁
生正思第三子正思生直方直方生公興第二子公興
生良史良史生士選長子士選生光祖第三子光祖生
文炳長子文炳生伯萊伯萊生叔胄叔胄生子圉第二
子子圉生仁傑第三子仁傑四子其第三名檀州蓋信
父也信之言曰吾祖國初辰州教授謫為吏密雲家焉
教授之子習武事矣譜近年所修錄詢其元本曰同楮
錢焚之矣信有將略而素以墨聞其言雖未可憑而予
甚愛公文之簡而質也故錄之
翰林編修梁禋先生既病語家人曰朋游中惟隣居同
年陳汝同心地好且有家法孤子女可托也汝同蓋國
子祭酒致仕陳古庵先生云梁病篤先生往視之已不
能言惟指以手左右具述其言先生垂涕諾焉後梁氏
凡居第嫁娶等事皆先生為經紀之至冒謗毁而為之
終始如一嫁女得今肇慶知府黃瑜瑜今日偶及此噫
友道彫喪久矣如陳先生何可多得也哉
楊文貞公傳王抑庵尚書作公嘗三致書適確書削再
致潤筆且求其親書俾子孫寳藏王忠毅公行狀亦公
無恙時口授指畫為之假王鹽山名至如其臨終於神
道碑墓銘書旐題主之𩔖某出何人某出何人皆公所
自定豈豪傑之士固亦不忘身後之名歟然亦可見前
輩於死生之際其不苟如此文貞公遺囑數條如不用
孝帛等事真足以警流俗悉附于此吾在世已久踰越
分願無所遺憾但官品崇重國恩未報此雖死不能瞑
目身後數事務示子孫此吾之治命其遵行之不可違
也一只用幅巾深衣殮須用絞衾庶幾柩歸經過閘埧
可得穏當一吾平生不曾用僧道死後亦勿用只依家
禮祭祀祭物隨時所有不必豐但設我平日所用冠帶
袍服於中行禮祭告之文亦用家禮不必新作也凡今
喪家遇親朋來弔者皆散孝此是北方風俗南方素無
此禮古禮亦無蓋弔是常禮孝是凶物豈可進凶物請
他人為己持孝大非禮非禮吾死後切不可行或有縉
紳大夫來弔待賓者明謝以非禮不敢䙝瀆實非慢也
一吾久病數數累公卿大夫垂問感愧甚矣今不能報
煩院中一僚友干凂少保先生宗伯先生冡宰先生三
大人遍叩列位公卿大人一切遣祭遣&KR0608;並止不行至
叩至叩同院僚友鄉里親交及歸途有相知者欲行祭
賻皆謝郤之此吾之中懇非矯情也力辭力辭一作急
寫書託徐尚書大人儻有馳驛上廣東者寄去報導令
急急作墳楮原龍州隨擇一處乾燥平穏無凶禍者便
選日興工切不可求子孫利達如此然後易成蓋要利
達須力學修德不在風水也磚石石灰務要堅固於外
只作一大土饅頭必須自費不可吝慳庶得早完若延
緩稍遲必累煩鄉里重吾過矣一柩到家可且安置於
學後正廳却擇日葬亦不可久停蓋死者復土則安矣
一啓行回去凡書籍文字並須逐一收拾包裹愛護舟
中尤須謹備雨水漏濕片楮隻字不可損壞遺落圖畫
皆然
黃霸只是州郡之才為宰相而事鉤距固無如許精神
天下亦將無所容而弊將不勝其多矣若丙吉則又傷
於太鶻突易曰易簡得天下之理孟子曰智者行其所
無事宰相之道其在平乎
元人為宰相須福德才量四者兼備之說誠亦前人所
未道也然君子所務亦惟曰德才量而已
東坡赤壁賦真蹟寄傅堯俞者嘗於俞尚書家見之洗
盞更酌更字下自注一小平字
元詩人果囉羅納延字易之金臺集前後序題跋出虞
伯生歐陽元功黃晉卿張起巖余廷心曾子固危大朴
等篆隸真行小楷皆出諸公親筆入刻極其精妙嘗從
錢元溥檢討借觀留余所者數月後再從借觀則托辭
却去矣
張文忠公養浩全集有歐陽圭齋序今在故副都御史
雲中孫廷瑞家蓋齊府舊物廷瑞得之青州庫中
韓令公真贊在歐陽外集末句作丞相衛公而題云魏
國黃文獻公乃云末句作魏公且云在居士集當別考
也
詫異差(去)異闒靸衰颯錄續等字非必古有所出亦遷
就仿佛耳
天地間事凡有人用如此工夫則必有如此效驗有是
工夫無是效驗雖間有之然亦鮮矣姑以予幼學時所
聞所見事明之廬陵彭祖期先生以監察御史提督南
畿學校化誘型範皆有法禮部會試三甲之魁與高等
多出蘇松應天如狀元施槃探花倪謙二甲一二名張
和錢漙三甲之莫霞是也吳縣舊學卑隘科目屢闕巡
撫侍郎周公忱始一新之未幾邑生施槃狀元及第廬
陵孫鼎宜鉉教授松江一時東南稱善教者無踰焉正
綂辛酉京闈鄉士百人松舉十五人五經魁占二人崑
山教諭嘉興朱士章先生季考月試勤而且嚴其考二
場文字厭人作詔誥以字數少不能襯貼論文必欲其
習四六作表且授以作表之法曰起語須切題不爾則
號大家幞頭矣崑山科舉雖不乏而未有刊文字者正
綂三年南京所刻進新唐書表為崑山鄭文康六年敬
天圖表則予所為後科則太倉軍生陳銓皆刊表皆先
生門人蓋先生自崑陞鎮海太倉衛學教授也凡是皆
不可謂之偶然有志者其亦可以監之哉
水東日記卷八
