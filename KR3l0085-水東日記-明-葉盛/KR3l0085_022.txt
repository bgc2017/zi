水東日記卷二十二
明葉盛撰
周禮一書漢以下名儒率有評議然莽用於漢安石用
於宋皆不效者雖非其人要之時異勢殊斟酌損益難
乎其人矣善乎先儒之言曰有關雎麟趾之意然後可
行周官之法度斯言盡之矣吕成公嘗序周禮陳龍川
有周禮發題葉水心亦有黃文叔周禮序皆不可不知
序曰周禮古帝王之舊典禮經也始於太古成於周故
曰周若昔生民有欲而無禮乃亂胥戕胥虐人𩔖且盡
惟皇上帝哀我民無盡劉首生聖人本性植禮以養天
下惟爾靈承罔敢暇逸迺始仰乾順坤以奠崇卑沿山
襲川以位貴賤相生者為父祖子孫相治者為君臣民
物相合者為兄弟夫婦賓主朋友三者建而天下之為
大紀者定民始得胥敬愛胥保惠以有其躬以至於兹
今日皇乎篤哉皆古禮之遺澤也然自剖極立元剏規
兆榘民生未繁王業未鉅以故樸而弗彫伉而弗文若
作室家既基既宇而丹艧塗墁之未具日增月加以至
於大成實有待於來世也粤若稽古陶唐氏作視包犧
之禮已寖克有成九族萬邦黎民四時百工之道固已
煥乎其不可掩也有虞氏夏后氏率沿而增賁之禮樂
日新法度日著稽典揆謨維見可覩若七政若六宗若
五瑞若四狩若九官十二牧若六府三事三壤庶貢皇
皇乎帝王之偹典也而繇後視前尚曰弗縟忠賢相病
未有殫極及於周而王道成焉當是時也世變極治體
偹文武成康四聖代作周召毛畢衆正悉登九土清晏
八荒會同於以纂四代之彌文為萬世之極則乘時應
機若晝必熭確乎其不可拔也越成王即位之七年太
師兼冡宰臣旦定都於洛京以措太平於千萬年始具
經禮勒為成書識一國號兹用詔久傳遠垂範無極蓋
自堯舜至是凡二千餘年而是書始出則禮既大偹而
不可復加矣嘗試迹之凡宇宙之間一物一名無鉅細
無遠近無幽明生死罔有絲毫遺軼不具以勤後業之
補苴者浩乎博哉圓生方育海停岳萃不足以議其博
也非聖人其孰能修之然嘗輯其凡有三而所以盡者
一何謂三曰天曰地曰人何謂一曰中爰自祭祀推步
占卜祓禳之官立而天事偹國都郊野道路險固之官
立而地事偹治教刑政禮樂事工之官立而人事偹惟
兹三者以有目咸覲迺若厥中則罔攸覿六官之元聖
意微見其辭若曰以為民中大哉言乎民非中弗克胥
正以生中非禮罔與範天下與來世兹實上帝佑民之
本旨而堯舜禹湯所以陳軌立度以啟我後人而底於
大成也聖人抽關發鑰俾遐邇是訓亦瞭然著矣惟古
作書必序厥指易有序卦書有孔氏之文詩有卜商毛
萇衛弘春秋三傳有杜預何休范寗惟兹大典闕然弗
修杜子春鄭興康成更授迭釋維訓詁句讀是究是圖
莫有秉筆以揭厲宗統不亦陋哉是用追述端緒以訂
於前發題曰周禮一書先王之遺制具在吾夫子蓋嘆
其郁郁之文而知天地之功莫偹於此後有聖人不能
加毫末於此矣世儒之論以為治至於周公而術已窮
窮則不可復繼周之後必為秦吾夫子蓋逆知之而不
言也嗚呼果其窮也則周公之志荒矣自伏羲神農黃
帝以來順風氣之宜而因時制法凡所以為人道立極
而非有私天下之心也蓋至於周公集百聖之大成文
理密察纍纍乎如貫珠井井乎如畫棋局曲而當盡而
不汙無復一毫之間而人道備矣人道偹則足以周天
下之理而通天下之變變通之理其在周公之道蓋至
此而與天地同流而憂其窮哉夫周家之制既定而上
下維持至於八百年諸侯既已擅立周之王徒擁其虛
器蕞然立於諸侯之上諸侯皆相顧而莫之或廢彼獨
何畏而未忍哉豈非周公之制有以維持其不忍之心
雖顛倒錯亂而猶未亡也當是之時周雖自絶於天有
能變通周公之制而行之天下不必周而周公之術蓋
未始窮也秦徒見其得天下之難以為周公之制蓋非
其所便併與夫僅存者而盡棄之而不知周家之制既
盡而秦亦亡矣人道廢則其君豈能獨存哉始夫子之
言曰其或繼周者雖百世可知也蓋以為後之王者必
因周而損益焉自是變通至於百世而不窮而豈知其
至此極也漢高帝崛起草莽而得天下知天下厭秦之
苛思有息肩之所故其君臣相與因陋就簡存寬大之
意而為漢家之制民亦以是安之而漢祚靈長絶而復
續者幾與夏商等自是功利苟且之政習以為常先王
不易之制棄而不講人極之不亡者幾希矣此有志之
士所以抱遺書而興百世之嘆反覆推究而思欲復見
天地之大全也然自秦火之餘此書已非其全而駮亂
不經之言蓋如黑白之不相入尚可考而知也雖然文
武之政布在方冊其人存則其政舉自周之衰以迨于
今蓋千五百餘年矣天獨未厭於斯乎故將與諸君參
攷同異以有待焉葉序曰周官晩出而劉歆遽行之大
壊矣蘇綽又壊矣王安石又壊矣千四百年更三大壊
而是書所存無幾矣詩書春秋皆孔子論定孟子諸儒
相與弼承世不能知而信其所從井洌於逵衆酌飲焉
惟其量爾故治雖不足而書有餘也孔子未嘗言周官
孟子亦以為不可得聞一旦驟至如竒方大藥非黃帝
神農所名無制使服食之法而庸夫鄙人妄咀吞之不
眩亂顛錯幾希故用雖有餘而書不足也雖然以余考
之周之道固莫聚於此書他經其散者也周之籍固莫
切於此書他經其緩者也公卿敬羣有司廉教法齊偹
義利均等固文武周召之實政在是也奈何使降為度
數事物之學哉新昌黃文叔始述五官而為之說亹亹
乎孔孟之以理貫事者必相發明也惻惻乎文武之以
已形民者必相緯經也守天下非私智也設邦家非自
尊也養民至厚取之至薄為下甚逸為上甚勞洗滌三
壊之腥穢而一以性命道德起後世之公心雖未能表
是書而獨行猶將合他經而共序也其功大矣同時永
嘉陳君舉亦著周禮說十二篇蓋嘗獻之紹熙天子為
科舉家宗尚君舉素善文叔論議頗相出入所以異者
君舉以後凖前由本朝至漢遡而通之文叔以前凖後
由春秋戰國至本朝沿而别之其叙鄉遂溝洫辨二鄭
是非凡一字一語細入毫芒不可損益也
正統十四年未多事之先五軍都督府并錦衣等衛官
旗軍人等三百二十五萬八千一百七十三員名實有
一百六十二萬四千五百九員名事故一百六十三萬
三千六百六十四員名馬駝騾驢牛二十萬八千三百
二十六匹頭隻實有一十九萬七千三百五十八匹頭隻事
故一萬九百六十八匹頭隻蓋官軍等則錦衣等三十五衛
二十九萬四千二百一十七員名實有一十五萬九千
八百七十一員名事故一十三萬四千三百四十六員
名五府并所屬二百九十六萬四千五十六員名實有
一百四十六萬四千六百三十八員名事故一百四十
九萬九千四百一十八員名馬騾等則錦衣等三十五
衛二萬二千八百二十匹頭隻實有二萬五百一十二
匹頭隻事故二千三百八匹頭隻五府并所屬一十八
萬五千五百六匹頭隻實有一十七萬六千八百四十
六匹頭隻事故八千六百六十匹頭隻今休養藩息之
久不知其數何如者也
兵科職掌有守衞官軍四城官軍二揭帖間見正統十
三年所藏二本蓋予私錄且詳識其由也今幾二十年
矣具錄如左
守衛官軍揭帖者衛士守宿内門前班官旗軍校尉
四千三百二十四員名後班少十名東中門七玄武
門一北安門二俱只從本門旗軍并隨伍内轉午等
四門除東華玄武依前後班於隨伍旗軍内增減十名
餘皆定數各門除東中玄武北安如前增減餘亦皆定
數官少則以隨伍軍旗補之官軍三日一點揭帖三日
一進如十五日至十七日終者則十四日蚤羽林前金
吾前虎賁左燕山前旗手濟州府軍濟陽府軍左燕山
左羽林左金吾左府軍右羽林右金吾右府軍後通州
金吾後大興左等二十一衛各具官軍等項數目奏
本送科本科攢揭帖十六日蚤掌科事官於御前奏
進十八日留守衛具點閘過數目奏本送科偹照留
守則中前後左右五衛輪點而例不點閘者隨駕錦
衣衛也(錦衣暨金吾前後府軍府軍左右後羽林左)
(右虎賁左各衛皆各隨駕衛分)
午門至長安左右門
午門闕左門并守鋪
闕右門并守鋪端門
承天門長安左門并守鋪
長安右門并守鋪
東華門至東安門
東華門并守鋪東上門并東上南北門
東中門東安牆門
東安門并守鋪
西華門至西安門
西華門并守鋪西上門并西上南北門
西中門乾明門
西安裏門西安門并守鋪
玄武門至北安門
玄武門并守鋪北上門并北上東西門
北中門北安門并守鋪
四城官軍揭帖
朝陽等九門十六衛分官軍緫四百七十八員名東城
神武左忠義左大寧前西城會州義勇右蔚州左寬河
忠義後中則武城中前後大寧中忠義左後義勇中北
城忠義前右義勇前也每月三日一點挨次不論大小
盡如初一日至初三日點過則本日晩四城兵馬指揮
司各具奏本送科本科𩔖揭帖初四日早送司禮監也
九門
朝陽東直西直阜城
正陽崇文宣武安定
德勝
廬陵楊文貞公年幾七十即作歸田趣四時滿江紅詞
四首豈亦吕居仁之作有以感發其興趣歟當時卷首
沈民則學士隸古先生自序并詞皆錢塘蔣廷暉書畫
四段則華亭朱孔易筆也民則廷暉書固已名世而孔
易畫評者謂其作家士氣皆具亦今之罕有者矣予嘗
從叔簡得石本而厄於營火再求得之則石已壊於牆
壓叔簡因以詩來曰歸田詞畫富流傳猶是難兄舊日
鐫愛護無人悲寸毁近來模本不如前公詞今錄於此
春牧霜鬢蕭蕭皇恩重賜歸田里郊郭外草亭四面青
山綠水好鳥好花春似昔同時同輩人無幾一布袍棕
帽任消搖東風裏芳草岸平如砥垂楊徑清如洗散牧
處冉冉晴霞飛綺江色比於懷抱淨都無一點間塵滓
更小兒牛背有書聲清人耳夏耘詔歸田里長散誕天
恩深厚尋蚤歲釣游之所風烟依舊萬物方當嘉會處
一年最是清和候暢幽懷緩緩步東皋觀耕耨竹色淨
槐隂茂荷鋪翠葵舒繡農忙際兒子大家趍走頻有鶯
聲迎杖屨渾無塵影霑襟袖望水南雲似玉光浮籠巖
岫秋漁七十歸來西江上堪游堪釣秋水共長天一色
也堪吟嘯稳坐木蘭漁艇子大兒能網中兒棹小兒自
理會爇香鑪烹茶竈蘋花渚雪争耀楓葉岸霞相照山
無數清比方壷員嶠放浪不知天地外蕭閒底用玄真
號聽數聲長笛白鷗前江南調冬樵白首閒居冬風冷
偏欺衰老晨光動瀰漫院落六花飛繞坐煖茅柴煨芋
栗老妻孫子圍爐好更兒曹腰斧析枯薪歸來蚤階前
璐池邊縞都總出天工巧石山峯亭下盡成瓊島況是
太平豐稔瑞教兒愛護休輕掃看園林一鶴意蕭條尋
瑶草
水東日記卷二十二
