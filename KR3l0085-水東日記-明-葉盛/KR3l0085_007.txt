水東日記卷七
明葉盛撰
太宗皇帝初營天壽山命皇太子偕漢趙二王暨皇太
孫往視之過沙河凍王請却步輦就行仁廟素苦足疾
中官翼之猶或時失足漢顧趙曰前人失脚後人把滑
宣廟即應聲曰更有後人把滑哩漢回顧怒目者久之
此則雖由一時而後來武定州事已兆於此已矣
太監沐敬建文中人貌魁偉敢慷慨直言永樂中從征
漠北逾月不與敵遇人馬困頓上意猶未已諫者皆被
譴敬諫再四上詈之曰反蠻敬曰固不知孰敢反也上
怒命曳出斬之敬辭色不為動上徐曰我家養人皆若
人豈不誠有益釋之此與凍滑事皆今日得之錢學士
原溥蓋其同使交南奉御張榮云
近内閣翰苑諸公有賞芍藥黃字韻詩號玉堂賞花集
盛行於時永新劉學士之弟行人寅之一日笑謂其兄
曰我亦有和篇因即誦之頗寓譏切意卒章至有從戎
謫宦有倪黃之句聞者不覺失笑蓋賞花未幾而倪學
士戍開平黃學士降授廣州通判也
錢學士原溥言交阯偽學士承旨某頗有文學其言曰
國人多往來中國詩文僅見國子監一碑計亦非一人
之長也其誇誕如此
宋薛簡肅公五女長適張竒次喬易從次王拱辰次歐
陽公次又適拱辰載於公墓文甚明而詩話等書皆稱
歐陽公兩為簡肅公壻公因自為舊女壻為新女壻大
姨夫作小姨夫之句譌謬甚矣近山陽瞿佑因有詩曰
醉翁意在山和水却向妻家問小姨蓋亦不考之過耳
北海陳僉事先生璲云昔翰林陳登善謔一日見坊印
章中舍炳如所作詩登戲之曰昔西江士有偕其友宿
舟中者中夜起開鎖風板友人驚且問曰夜甚寒何得
開板答曰偶氣洩恐薰及吾友耳友人曰不開板薰止
於我開板則薰及多人矣氣洩自氣洩奚以開板為炳
如頗銜之
歐陽文忠公與十二姪帖蘇長公題其後曰凡人勉強
於外何所不至惟考諸其私乃見真偽此歐陽公與其
弟姪家書也葉石林乃以公書帖中語誤矣
吾平日行李出入未嘗有意擇日每為同事將官中貴
所懇留聞士夫中喜談星命者亦頗厭之近見富鄭公
以禄命不利稱病歐陽文忠公避五月不上官知古人
乃爾豈亦未能免俗耶
陳僖敏公治陜西王文少保為按察使金榮襄為副使
兩人皆僖敏先後保薦入臺然皆互有疑隙僖敏金則
稍舒景泰中金為十三道所劾及其𨼆惡蓋文實主之
聞金乃以袁旭事復之奏雖留中時事則可嘆已僖敏
屢為文所侮一不校金至部正位在臺官上以僖敏舉
將會聚每辭就次席士論亦以僖敏為寬而以金為近
厚也
司馬温公嘗手書其所薦朝士為一冊隸其卷端曰舉
賢才此紙百年前尚在人間夷考其人失之者十不一
二吕惠卿未達時歐陽公以學者罕能及告之於朋友
以端雅之士薦之於朝廷且云後有不如甘與同罪歐
公好賢為國之心未必有愧於温公特所值有不同耳
然則知人豈不誠難矣哉予嘗忝竊近臣邊吏濫與薦
士頗多不副所期而南來尤甚每以温公事自愧亦未
嘗不以歐公事自寬而今而後要必以温公之鑒識自
勉庶幾可無愧耳
歐陽公撰范文正神道碑富韓公以差叙官次為言公
以為此碑直叙事繫天下國家之大者耳後人固不於
此求范公官次也嘗聞沈簡庵先生為人作草書於古
詩文或悞漏字間請先生足之先生曰若須全文則書
坊固有印本矣亦得此意
吳下舉子有作詩自揭廳壁間者乃兄譽之座客曰舍
弟此詩云有唐氣一客忽起索梯甚急衆莫曉其故既
得梯以舌䑛其詩曰有糖氣何為不甜一座為之絶倒
少保戶部尚書東萊黃公在南京才識通敏亦為襄城
伯諸公所歆服一日得旨欲生虎進京襄城密召殺虎
手計擒取方略既定始以咨於公公所對與其所預計
略同以是尤敬服之少師廬陵楊公歸省過南京公適
然病在告廬陵公就卧内候之公不及他惟以手作丈
尺狀曰主上尚爾老相公遠出於心安乎廬陵公改容
謝焉後來為公作神道碑略述其事蓋紀實也公在南
京帥府參贊機務襄城伯中坐公旁坐旦視事皆襄城
處分公不出一語蓋隂相之則多矣或以為言公曰體
當如是且汝見守備何嘗錯發落一事也後來參贊則
皆有不然矣(近見南歸紀行知楊公歸省事與此小異要之所聞亦有之可互見也)
正綂中内閣三楊先生恩寵多出常例惟皆得奉勑歸
榮中官護行文敏因卒於武林又嘗見馬侍郎愉因父
病得賜歸省蓋皆希闊之賜也景泰諸公寵賚視昔已
加近年徐武功及今李宫保榮寵之推頒錫之盛蔑以
加矣部院正官亦然是宜蹌蹌濟濟感恩圖報之多其
人理固然耳
今人書簡後具禮或誤作禮如初或具禮如初或禮如
左右前等雖名公卿亦有之蓋誤傳於啓劄等雜書不
知其云如初蓋如初云頓首後亦頓首初云再拜後亦
再拜也學之不講亦至於此哉
圖書印信之說具印史等書蓋自漢以來固有之而元
為特盛但多官封爵邑姓名道號書堂齋舍而已雖亦
有尊德樂道筆精墨妙等印終非雅製嘗見八十年前
兩伍張氏所刻家乘一時諸公圖記尚有典刑後來竒
巧溢出漸不足觀近又有摘古人語以寓己意或自造
語以為謙己自勵之辭皆非也其書不盡言仁知所好
等作固已可笑而所謂保傅尚書大學士章則又可厭
矣
館閣諸公無不喜用名印雖草廬吳公所尚質樸亦所
不免惟揭文安公絶不用其制吾竹房論著甚詳然其
所用却又多不合作趙文敏有一印文曰水晶宫道人
在京與李息齋袁子方同坐適用此印袁曰水晶宫道
人政可對瑪瑙寺行者闔坐絶倒蓋息齋元居慶壽寺
也鮮于郎中一印曰鮮于伯幾印吾子行曰可對尉遲
敬德鞭滑稽大略相同子行嘗作一小印曰好嬉子蓋
吳中方言一日魏國夫人作馬圖傳至子行處子行為
題詩後倒用此印觀者曰先生倒用了印子行曰不妨
坐客莫曉他日文敏見之罵曰箇瞎子他道倒好嬉子
耳太平盛時文人滑稽如此情懷可見今不可得矣余
座主張先生仲舉在杭一印曰平皋鶴叟蓋用杭州三
山名臨平皋亭黃鶴也古人亦有如此者如雲烟過眼
錄載姜白石印文鷹揚周郊鳳儀虞廷蓋以其姓字作
𨼆語辛稼軒印曰六十一上人又以破其姓文米元章
書史言劉巨濟符符字亦好竒耳雲門山樵張紳書於
朱伯盛印譜後雲門此跋真蹟予得之蕭墅張世昌家
因徐尚賓借錄失去矣雲門水晶宫道人一說與陶南
村所記不同蓋小說記事出於傳聞固多如此誠實不
妄如司馬温公猶或失之不足怪也朱伯盛名珪崑山
人工刻畫通六書之學性高潔不娶無子今孫紹先者
其女兄之孫云
嘗見勑内閣楊學士蓋勤民之璽皇太后遺誥蓋弘德
昭順之寳皇后制書蓋厚載之記詔書制諭羣臣誥命
皆制誥之寳近年詔書蓋皇帝之寳云始於李學士賢
勑命勑諭皆勑命之寳又嘗見正綂中手摺印本勑諭
蓋廣運之寳朝覲勑諭亦手摺印本蓋敬天勤民之寳
勑則蓋廣運之寳勑今皆謂勑書蓋手勑耳惟景泰初
勑諭亦蓋廣運之寳或曰以失守重造未得成故爾遣
勑於外皆黃紙外封用三圖書疑是牙刻其文曰丹符
出驗四方初不識出字嘗以問曾任翰林中書者皆莫
能對前年議事朝下因有問諸公如趙尚書榮楊侍郎
鼎皆前中書翰林皆不知少頃閣下辦事一小中官過
趙走扣之乃云然每事問之必不可忽也有是夫
劉廷美主事求作乃翁合葬挽辭以玉帶生軸為贄謹
錄如左紫之衣兮緜緜玉之帶兮卷卷中之藏兮淵淵
外之澤兮日宣烏乎䃺爾心之堅兮壽吾文之傳兮廬
陵文天祥造此小篆書硯隂拓本居首下有朱孟辯楷
書釋文次則鐵崖真蹟其文曰楊子七客者有一客曰
玉帶生玉帶生者廬陵宋丞相文天祥硯也硯得於文
丞相客冬青謝先生翺黃太史溍嘗為余記之李著作
孝光又為予歌之兵變中余腰硯走富春山而詩卷則
失之矣玉笥生張憲為硯補歌滄洲生朱芾打硯北籀
文并釋音一通寫憲詩于左與好事者傳之至正二十
一年春三月初吉楊子維禎廉夫在芾𩔖村居試奎章
賜墨謹識又其次則孟辯所自隸玉帶生歌并引後有
至正辛丑雲間朱芾書一通十一字歌與玉笥集所載
數字不同文丞相銘亦有一二字與他本不同此皆不
重錄也
天不生仲尼萬世如長夜兩語其來已久而優人嘗以
為言聞有舉子卷中曾具此考官遂以俳優語黜之誤
矣又嘗見陳通政璉作𨼆畊陳處士墓文述其常題竹
有常在眼前人不識化龍飛去見應難之句然予在嶺
北時見優人道此兩句不知為何人語也
豐布政文慶世居鄞宋清敏公稷之後也高祖庚六徙
居奉化曾祖茂四徙定海考寅初洪武中授訓導陞九
江德化教諭正統間卒慶扶柩還鄞將合葬祖塋訪遺
墓故址無知者僑寓無聊有語慶者曰大卿橋南廢紫
清觀地實城西之勝盍圖之道遇卜者得豐之革慶喜
曰卦符吾姓意者地必吾所有乎繼而得元袁學士桷
所修郡志云紫清觀去縣西三里豐清敏故園也慶益
喜傾意請復又有得觀之砧基舊簿於鄉人備載圃地
三十餘畝為其隣所侵尋皆倍直贖之既而先墓前石
翁仲等皆以漸而復今家焉慶念自清敏公薨迄今三
百餘年其故園淪於他姓而慶始克復之作園居十詠
以志喜貽後往年在科中語予極詳云
沈孟端先生方學雖本世醫而通知古今有儒者風寓
南京最久卿大夫若南郡楊公東萊黃公祭酒陳公太
常魏公皆極愛重其人初節之見先生於旅邸以士為
問先生曰楊鼎黃琛其人也二公時在太學與文敏游
今楊右侍郎黃左布政使云先生以愚魯質訥名其四
子其志可知也羣行見文敏所著行實
陳檢討嗣初以文章擅名翰林一日見同官於碑志中
叙還金事太繁者曰使繼為之則十二字爾扣之則曰
嘗得白金于道伺其主而還之又嘗以文示後進詫之
曰吾此文何出後生應聲曰氣脉頗𩔖下武詩嗣次默
然
己巳敵騎之薄都城朝野汹汹廷議有以南遷為言者
蓋亦寇準所非王欽若之議耳太監金英一日宣言於
衆死則君臣當一處死爾有以遷都為言者上命必誅
之衆心稍定明日監察御史于謙上疏及論兹事因又
諭旨禁飭焉
壬申易立之詔就下何文淵嘗告人曰詔語天佑下民
作之君父有天下傳之子既歸里又屢以告郡邑親識
人皆知之天順改元鄉人固虞文淵必及禍謂在旦夕
一日迎報陳都御史將至邑人益驚信文淵將就逮矣
未幾至者蓋廣東陳副使泰取便道過家耳陳以都憲
改職因誤傳云
蘇武傳揚名匈奴功顯漢室即昌黎春猿秋鶴之𩔖李
陵欲效曹柯之盟是雖追咎無補之言然近年論者謂
喜寧之叛亦由早籍其家故爾
錢選舜舉有蔡琰南歸圖今在前臨海丞夏佑存賢家
元人多有題詠偶記其一絶云二雛回首淚千行腸斷
胡笳十八章三嫁流離身未老至今人惜蔡中郎
水東日記卷七
