水東日記卷三十八
明葉盛撰
太宗皇帝以任事十臣者問解縉各以實對十人者
黃福最優次蹇義夏原吉鄭賜陳洽其最下者則方賓
李至剛劉儁然至剛夀終儁以節死交阯得贈謚也古
亦有之王倫嘗為胡忠簡公所罵後亦盡節云
宣府軍民預備倉之舉予往來于懷者兩年矣去年七
月御史張海亦嘗言之顧以數年來頗有多事之名(天)
(順四年議事回姚大章侍郎語予云云之詳)亦鑒耶律
文正王省事之說又嘗見黃東發撫州金谿縣李氏社
倉記文以是欲為復止至今猶豫焉近得本院咨知商
學士弘載言八事其一曰廣儲積戸部覆請乃以其所
言鰥寡廢疾無依者作養濟院數取息一斗則依擬行
之不知有司里胥之弊有在而所謂養濟院何嘗得盡
鰥寡廢疾無依之人若取息之說既不合抵斗還官舊
制亦為不才官司添一騙局名目矣民之重困如此哉
然則東發之言亦可念矣咸淳七年余承乏撫州適歲
大饑賴撫之賢士大夫相與講求賑貸因多有以社倉
事來論臨川縣李君德傑首以書來曰鄉有李令君捐
粟六百石為倡將成社倉幸因以風厲其餘余報曰甚
矣社倉之法之良之可慕也亦甚矣社倉之弊之苦之
可慮也余前歲負丞廣德見社倉元息二分而倉官至
取倍稱之息州縣展轉侵漁而社倉或無擔石之儲其
法以十戶為率一戸逃亡九戸賠備逃者愈衆賠者愈
苦久則防其逃也或坐倉展息而竟不貸本或臨秋貸
錢而白取其息民不堪命或至自經僉謂此文公法也
無敢議變余謂非變其法也救其弊耳乃為之請于朝
曰法出于黃帝堯舜尚當變通法立于三代盛王尚須
損益安有法本先儒而不可為之救弊使法本于儒先
坐視其弊而不救豈儒先所望于後之人哉朝廷可之
既又念臨以官司之煩不若聽從民間之便也又為之
請於朝曰朱文公社倉法主於減息以濟民王荆公青
苗法亦主于減息以濟民而利害相反者青苗行之以
官司社倉主之以鄉曲耳故我孝宗皇帝頒文公法于
天下令民間願從者聽官司不得與廣德社倉剏于官
故其弊不一請照本法一切歸之民朝廷又可之今遂
得窮年餘之力經理更革以其收息實由六百畆承代
人戸認息且使常年不貸惟荒年則貸之而不復收息
凡費皆取辦于六百畆官田之租事甫集而余去官未
知近何如至今猶念念不能忘此余親歴于廣德者如
此若凡他州各縣之有社倉者聞其弊往往而然殆不
勝述及來撫州社倉幸皆鄉曲之自置有如文公初立
之本法然亦間有名雖文公而人不文公其初雖文公
而其後不文公倚美名以侔厚利者亦已不少余方為
之悚然以懼何敢更以官司預社倉之事哉大抵小民
假貸皆起于貧貸時則易還時則難貸時雖以為恩索
時或以為怨儻稍從而變通之鳩錢買田豐年聚租荒
年賑散不惟不取其息併亦不取其本庶乎有利而無
害凡皆余答李君之說如此而未敢以為信也未幾金
谿李君沂復以社倉法來俾余為記及閱實其始末蓋
一家自為之計而依法惟取二分之息不借勢于官不
鳩粟于衆故能至今無弊利民為博今歲一歉一邑賴
之置倉如此信能以文公之濟人者濟人矣然有治人
無治法良法易泯流弊難防君能如文公更望君之子
孫世世如君也因錄所報李君之說以遺之先是郡之
新豐饒君景淵亦嘗以社倉求余為說其法取息視文
公尤輕貸而負者去其籍而不責其償事益省而民益
安并書以遺之咸淳七年冬至日承議郎權發遣撫州
軍州軍節制軍馬黃震記
欽廉雷在百粤距中國萬里而遠郡南皆岸大洋而廉
又居其折故曰海角也有亭在城西南隅昔人以是名
之歲遠代易廢亦久矣延祐三年秋余使過郡訪其地
得于荒蕪亂水之間欲復之未能也屬之郡吏曰諾明
年來告成請記之夫土木之靡工人之用雖未獲諗至
于雲霞之映帶隖渚之出沒夢寐所歴猶見其處亦殊
方之勝槩也然廉為侯郡亭有地勝居是者雖擁高爵
厚禄亦往往有悲憤無聊之感者何哉蓋常因是而億
之地辟遠加瘴癘自古以來非謫徙流離之士鮮至焉
故吾無為而得之宜其人之戚戚爾也抑嘗推者朝廷
之于士大夫苟非甚過極惡未嘗不欲曲受而優容之
萬不得已則又非深放遠屏無以啟其摧痛自反之忠
古之人臣思堯君而心魏闕者每惓惓于畎畆之間江
海之上彼蕭墻之内固有負不扶不持之憂者多矣然
則甚疏之者迺所以甚親之也于此見聖王忠厚之至
也而居者從未思也思而或未之求也登斯亭者有能
驅去流俗之悲涵養孤忠之氣把酒賦詩憑高瞰遠反
而求之何往而不得所適哉又豈獨誇結構之華從臨
眺之樂而已于是記之俾刻亭上後之覽者其不參有
所感發矣乎前翰林國史院編修官今授將仕佐郎海
北海南道肅政廉訪司管勾承發架閤庫兼照磨高平
范梈文承直郎僉海北海南道肅政廉訪司事燕山大
都題額
水東日記卷三十八
