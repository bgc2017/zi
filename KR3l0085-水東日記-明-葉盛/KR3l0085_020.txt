水東日記卷二十
明葉盛撰
南雄楊氏譜本蜀唐祭酒𣲖兩淮運副有文正統初所
重修宗人東里公有序有文一弟在太學一子為弟子
員家藏虞文靖公所撰衡州府君墓碑猶存予今已得
兩閱其譜矣為存虞公一帖於此見前輩雖數字一簡
關繫亦甚大可以示法後人也詩書門戶眞情相問兩
語是已集記事奉復子牧孝廉賢表姪前年别後正以
不得一信常在懷抱敬仲來知克襄大事而又有季父
之感何慶門之連有變故如此出蜀萬里詩書門戶之
托不輕竊惟節哀自彊以副故人親友之望君懷令叔
遠館時節方一歸去年喪母喪女喪媳婦更自貧苦然
老人夫婦却粗安耳此後有便真情相問不必作為文
章但得時相知足慰老懷也地遠無由相見賢昆仲各
宜保愛不宣集再拜
張篠庵有秋臺清話未成卷間見其斷簡云景泰甲戌
冬予以考滿便道東歸飬痾於郡城定惠寺見玹上人
望庋上有舊書曰雪庵長語曰西齋和陶集皆蠧侵鼠
食編簡錯亂取而閱之惜其文之竒而將就湮泯也錄
其一二於左以備遺忘云
雪庵者元僧雲中人頭陀教大宗師任昭文館大學士
雪庵蓋其號也俗姓李氏字玄暉其題顯宗墨竹詩云
春滿承華睿思舒墨君别有聖工夫如何整頓乾坤手
不寫臯陶大禹謨題三山萬歲峰詩云一沼曾教役萬
民一峯曾使九州貧江山假設方成就真箇江山已屬
人范蠡歸湖圖云名遂功成泛五湖知幾千古擅良圖
向教勾踐堪同樂不識先生肯退無夷齊圖云乾坤分
得聖中清一節能為萬世經殷滅周衰幾今古首陽山
色愈青青題平陽龍神張誠叔别業長歌云始山之東
山之隅龍神風物美且都泉清樹茂田膏腴中有太古
仙民居云是先人之故廬龜趺千字存遺墟右岡左林
跨修途前潭後阜開畫圖柳琚竹塢當門閭藥畦花圃
相營紆三間茅屋藏堪輿延賓有齋爨有厨壁間縣琴
架積書文楸在榻酒在壷棣花春風歡友于紫蘭芝草
羅庭除田蠶春磑賈陶漁牛羊騾馬鷄豚鳬絲麻委婢
耕委奴歲時足以供百需打門未始驚追胥遶屋時聞
幽鳥呼主人況乃非世儒王門肯曳鄒枚裾胸中素有
廊廟謨冥鴻未可世網拘振衣歸來弗躊躇青鞋布襪
竹杖扶南窗寄傲忘居諸一觴一詠日自娛高情澹澹
寄太虛出岫野雲同卷舒寬兮綽兮矩不踰優哉游哉
樂有餘人間有此安養區輞川盤中未必如平生我亦
山澤癯所經佳勝神與俱田園至樂獨讓渠知君之樂
孰若吾自笑才非陶謝徒作詩儘荒其可無
西齋亦元僧其謝事檇李歸和陶歸去來辭韻曰歸去
來兮至今丁年初得歸山川欎其在目霜露慘以增悲
登高臺以遠望見蜚鳥之相追老冉冉而多病眎濛濛
而半非臨滄浪以濯足製荷芰以為衣忘余身之固陋
究聖學之玄微長江東注急景西奔落葉掩地寒風動
門齒剛斯毁舌軟則存嘉此散木鄙哉犧樽縱眉斧以
伐性恃神藥而駐顔肅遠賓而傲主家不知其所安歴
七日以來復始一陽之閉關積涓埃之近效進海嶽以
遐觀莊夢中而蝶化丁華表而鶴還古同風於丹穴今
異俗於烏桓歸去來兮集書而燕遊文或繁而或寡義
余取而余求因翰墨以寫懷樂簞瓢以忘憂植春蔬於
近圃觀秋稼於平疇埜人扶杖童子命舟覽烟雲之變
態吊草木之荒丘水有源而難竭萍無根而易流何許
由之耿介傲唐堯以歸休已矣乎假令千載終有時金
玉滿堂豈可留正當委運隨所之寒暑隨遷謝去來不
失期事道苗之蕃茂等農事之耘&KR0008;招彭澤以入社擬
寒山而吟詩齊大椿於朝囷良自信而絶疑其和閑情
賦作正情賦曰若有思於明哲表獨立以冠羣服蘭荃
與蕙茝芳酷烈其彌聞恐嚴霜之早降俾衆草之不芬
無長繩以繋日矯壯志以凌雲及芳馨之未衰求榘矱
而自勤嗟王事之靡盬慨民徭之方殷欲從今以變節
非學古之所欣尚丹青之炳燿賤黑白之糾紛欝潛居
而晝短塊危坐而宵分月色入戶松聲滿軒遊魚躍波
栖烏在山聊賦一章或揮五絃爐薰静汎燈火餘妍儼
神交於夢寐應易象之文言必中正而為吉苟淫邪而
作諐勉純誠於終始消悔吝於後先神要渺而莫測體
虛徐而屢遷夢春和而命駕涉原埜以尋芳懼流連而
不返徇聲色之無央夢朱夏而飲水託華欀以芘身懼
余心之内熱衣被汙而求新夢步月於秋郊喜良友之
隨肩懼悲歡之沓至猶薪火之交煎夢玄冬而塞向任
沙礫以飃揚懼玉妃之見欺添青女之晨粧夢楊舲於
鉅海問蟠木之春秋懼波濤之洶湧遵平陸而改求夢
祝融之故墟繞衡嶽以回旋懼炎埃之眯目中怵惕而
難前夢流沙之可度指華夏以正東懼身熱而首痛驚
壤隔而不同夢大荒之遐裔考金闕之幾楹懼寒風之
裂膚併龍燭而失明又升降於兩儀曾不能以一握忽
睡覺而形開竟天懸而地邈如吕生之授枕若昭氏之
廢琴野蒼茫而向曙鷄寂寞而收音索夢境而不得妄
纏綿於此心吐陽光於東嶺韜晦魄於西林蠲六慕之
浮想惜四時之分隂啟生靈之大本發曠古之幽襟就
深厲而淺揭違枉尺而直尋傷聖道之將絶出蓬門而
永歎日逍遥以舒憂歲荏冉以異顔燕當去而逼社鴈
初來而戒寒送歸雲於隴首迎落葉於林端嗅巖菊以
延佇望沙鷗之往還悼干戈而俗弊空杼軸而財殫汨
流殍以相接余何心而獨安瞻鳳闕之九重冀龍鱗之
一攀於時燕臺露冷易水風凄顧影躑躅臨岐徘徊庶
寫情於金鏡容抗論於玉階必皇天之無私惟蒼生之
可哀補衮衣之有闕扶柱石之將摧矧米鹽之細務又
何足以縈懷慮虎豹之守關待鳳凰之來過鳳翔翺而
遠引乏舟楫以濟河但含毫於草澤徒洒淚於烟波寄
捫虱之遠韻續飯牛之高歌願時康而物阜豈室邇而
人遐和九日閒居詩云閒居愛重九使我念陶生但取
杯中物不貪身後名季秋霜始降向晩月初明草際亂
䖝語林梢殘葉聲疏籬采叢菊小嚼扶衰齡美酒既滿
樽一吟還一傾田園自可樂圭衮何足榮貴賤各有志
好惡吾無情所以君子懷悠然歲功成其居秦川正月
初追念疇昔和遊斜川詩云日月更出入何時得番休
古人厭長夜常欲秉燭遊散亂北歸翼蒼茫東逝流輕
颵拂海霧遠景分沙鷗適野見漁樵杖藜赴林丘羣松
何錯落乃與襍蔓儔譬彼丈夫雄兒女互相酬却立冰
雪間爾曺無愧不陽春降德澤草木解隂幽但事食與
眠其他非我求和怨詩楚調示龐主簿鄧治中云淵明
性嗜酒燭理本昭然楚調豈懷怨宋詩猶紀年明微性
有在造物初無偏均彼雨露功異此肥磽田龐鄧又相
知往來同故㕓論文終朝樂枕麴竟夜眠但使名萬古
何須嶽三遷親朋滿中外圖史散後前時復寫我懷陶
泓染松烟悲歌亦不惡適意斯為賢真間新蟬和和郭
主簿前篇云新蟬何處來鳴我高槐隂流水欲入屋好
風自開襟床頭一束書壁上三尺琴琴以散哀樂書以
通古今所幸車馬稀非邀里人欽虛名如北斗有酒不
能斟縱洗鶢鶋耳寧知鐘鼓音陶潛初罷職蘇軾未投
簮莫改麋鹿性常懷烟瘴深仲秋有感和後篇云皇天
分四時白露表佳節最愛潭水清猶如鏡容徹蟾蜍出
復没絡緯聲欲絶静卧深夜起仰觀衆星列流水可嗟
吁附勢非俊傑身即大患本家無不死訣且餐籬下菊
兼吸林中月中夏示張養元和次胡西曹示顧云何人
製團扇為我邀涼颸新竹已解籜早蓮欲垂衣高堂金
博山中篆碧縷微欵客稍進簞呼童剰烹葵洒然煩襟靜
覺此暑力衰蕉葉映棐几援毫時一揮居閒不勝樂見
事無乃遲坐念十載前奔走令心悲廣戍阻風和庚子
歲五月中從都還阻風規林前篇云自古嘆行役我今
始知之山川一何曠巽坎難與期崩浪聒天響長風無
息時久遊戀所生如何淹在兹静念園林好人間良可
辭當年誰有幾縱心復何疑送董國賢任奉化州别駕
和於王撫軍座送客云滄江風露冷綠野花草腓天遠
孤鳥没海深衆流歸高賢少許可盛德方瞻依昨旦欣
來聚兹晨悵言違直因山川近良免徒馭悲握手多交
舊名藩借光輝疲民望已深别駕未可遲簿領有餘暇
道路不拾遺
天順四年過南京見夏時正寅即中手臨范文正公與
監簿兄家書六因亦臨得此本㸦字即互字也此書校
集本同缺處是問也二字不偹以後集無
仲淹拜上三哥監簿伏惟尊體起居萬福制恩擢貳
樞府此蓋祖宗之慶下及家世累讓不允今月二日
已簽署勾當至十二日蒙恩改參大政尋面陳利害
已得旨依讓且在西府相次必出廵邊不知甚日入
京相見小三即已就聖節奏得試監簿諸骨肉各安
吉相次專差人去存問㸦相戒約勿煩州縣如輒興
詞訟必奏乞深行請三哥指揮兒姪知委保重保重
不偹弟仲淹拜上監簿三哥座前三嫂郎娘各安
邵復孺先生家藏老蘇大全文集四十五卷東坡大全
文集東坡集四十卷東坡後集一十卷東坡奏議十五
卷東坡内制集十卷樂語附東坡外制集上中下卷東
坡和陶淵明詩四卷東坡應詔集十卷欒城集五十卷
欒城後集二十四卷欒城第三集十卷欒城應詔集十
二卷(老蘇集前書坊識云東坡大全集一百七十卷實則不足楊文貞公云嘗錄於胡祭酒家東坡外集)
(起二十五卷至九十卷若然則此書尚多也)此是細字小本老蘇板稍大松
江啓東白和尚所藏大本東坡集四十卷又二十卷奏
議十五卷内制十卷外制十五卷前有御製賜蘇嶠序
又有小字大本前有誥詞并嶠謝表及黃門所為乃兄
誌銘云卲書今陳宗信買得東白書今在吉安周文襄
公家
吉安程源伊知府處見文山文集道體堂元編二書共
八冊元序俱乃大字行書刻亦精明但二冊是抄本乃
知吉之士人家固宜尚有之不獨禁中也
景泰辛未廷試盛預彌封徐侍講珵受卷陳御史同年
叔紹等監試正午忽大風驟起黃塵漲天侍講曰今日
譬之人家納婦贅壻而變異若此進士中他日其有小
人僨事者乎良久一貢士紙卷為風所颺半空去呼之
至乃濬縣王越也云文已成尚有藁底在盛謂叔紹當
入奏庶不誤此生三年叔紹遂執筆至奏尾思而未得
盛曰以全盛典侍講曰當矣偕叔紹至兵科書奏適書
奏監生皆已出不得已盛為自書之既而得旨禮部再
給紙卷是科諸進士紙卷皆盛手封惟王越卷獨長成
凱卷以病錄正不完不得封二卷人皆能識之抑庵王
先生謂成卷不胡說王越策能引漢傳士修於家而壊
于天子之廷語衆以其能言皆傳觀焉又是日東閣讀
卷陳閣老已得三卷赴南房嚮西紙窗圈寫三卷外尚
餘周輿等六七卷未有所歸蓋先是二甲三甲卷皆陳
手自判定封置他所商弘載至以兩甲既皆定因判六
七卷之外封白頭等予所親見也俄頃王抑庵拉陳至
戶外附耳數語陳倉皇入内索所謂六七卷者即得首
卷喜而入頗聞此卷始得柯狀元潛而初三卷内摸出
一卷則吳匯也
水東日記卷二十
