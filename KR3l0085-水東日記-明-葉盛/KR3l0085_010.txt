水東日記卷十
明葉盛撰
宋崔淸獻公與之為四川路安撫制置使時與統制吳
彦書帖并當時省劄見淸獻家集不惟可考當時之制
而淸獻薦賢為國之心馭將待下之誠此亦可見御前
劄字至樞密院劄兩行共二十字皆兼行大字戎帥至
可喜可賀云出親染也
二月初奏剡已上并專書朝堂薦懇甚力旦夕當有峻
除欲煩統制此來有一二邊事欲面分付緣李帥出邊
要人在司彈壓難以輕動又恐將來命下即合起發愈
是來不得今已行下戎司時暫差官抵替統制即便疾
速司又薦隴西為守庶幾得人共濟國事千萬察之不
可泄也十三日押
付吳統制
御前劄字付金州都統吳彦(御寳)封
御寳實封樞密院劄
(此處疑有闕文)
四川崔制置申與之竊惟人材難得而將材尤難得自
非平時察訪而收蓄之則緩急無以為用與之冐膺梱
寄無補絲毫時事孔難以選將厲兵為急其間有材略
過人可用為將帥之儲者可不薦拔之乎與之伏見修
武郎與元府駐劄御前中軍統制吳彦人物偉健議論
通暢留心軍政宣力邊防有慷慨功名之志輕財好義
得士卒心欲望朝廷特賜旌擢處以統制之寄庶幾邊
陲得人諸將亦所知勸矣除已錄奏聞伏乞照會申聞
事右三月十七日奉聖旨吳彦特差權金州都統制任
責措置捍禦邊面具管幹日時狀申樞密院今劄付吳
彦照會准此
押押押
嘉定十六年三月十八日
十八日遣使臣樊厚前去想已到矣忽二十二日未時
准庚牌逓到省劄有金州統制之除亦賜勅書已下李
都統差官時贊兼權中軍統制職事仍管幹營寨候到
即便疾速起發前去金州交割職事不須更來本司恐
成遲滯二十二日與之手書上都統太尉吳戎帥膺三
軍之重寄而以統制兼之終是事荷不顓正此多事盍
正其名今來朝廷區處行下委是合宜可喜可賀與之
黃山谷元豐中過泗州僧伽塔作發願文戒酒色肉但
朝粥午飯如浮屠法後來醉酒如常豈亦嘲戲耶今人
内不足者動以發願為言可知巳
上大人丘乙巳化三千七十士尔小生八九子佳作仁
可知禮也尚士由山水中人坐竹林王生自有性平子
本留心王子去求仙丹成入九天山中方七日世上幾
千年已上數語凡鄉學小童臨倣字書皆昉於此謂之
描朱爾傳我習幾徧海内然皆莫知所謂或云僅取字
畫簡少無他義或云義有了了可解者且有出也諸曁
陳儒士洙今日云嘗見宋學士晚年以眼明自夸細書
小字嘗及此學士其知所自者耶
宋南渡後行在百官有謝許乘轎表見汪浮溪集此亦
乘轎事原然伊洛大儒則又嘗云乘轎是以人代畜也
蘇州自國朝洪武中來凡斯文盛舉未嘗乏人吾所知
如洪武士子簡會試士十八人授編修等職入文華堂
命宋學士等為之師俾肄業勸懲寵錫略似後來曾棨
等則有王璉汝器修元史則高啟謝徽亦有傳著不知
即潞州知州否永樂中纂修大典有王汝嘉趙友同大
典尤多其人洪熙初弘文舘中則汝嘉與陳繼嗣初正
統提調學校則僉事張某景泰中修史其自外赴召者
有節之欽謨而天順再舉提舉之選節之欽謨又當其
首選也
范石湖為李結記濬塘浦云浦有五曰新洋江曰小虞
曰茜涇曰下張曰顧浦塘有三曰郭澤曰七了曰至和
又崐山水利序大槩有二曰作堤曰疏水小槩有一曰
種茭王荆公送人宰吳江曰當知耕牧地往往茭蒲靑
三江斷其二洚水何由寧皆吾東南人所不可不知者
正統中石璞為江西按察使王孟堅先生為僉事先生
淸方端重文學淵䆳且儀觀豐偉亦殊衆人而石才行
猶人舉止亦輕率適又以失囚降副使士大夫莫不以
不日台輔期先生而以衆人遇石有占命者適曰石向
去遠到腰玉尚未艾也王當止五品壽亦不久後皆如
其言然則人生修短通塞豈皆本於命耶刑部員外郎
吉水許振先生諸生也嘗與夏御史塤言如此
宋楊惠之以塑工妙天下元劉正奉亦名世焉今北京
東嶽廟云尚有其蹟兩人見黃涪翁虞伯生之文皆不
泯矣
初予有關北之行叔簡司丞手書漁家傲一闋見贈云
是范魏公經略西邊時所作其辭曰塞下秋來風景異
衡陽鴈去無留意四面角聲相對起千嶂裏長烟落日
孤城閉濁酒一杯家萬里燕然未勒歸無計羌管悠悠
霜滿地人不寐將軍白髮征夫淚兹來南中得唐裴晉
公二詩其一曰有意效承平無功荅聖明灰心緣忍事
霜鬢為論兵道直身還在恩深命轉輕鹽梅非擬議葵
藿是平生白日常懸照蒼蠅謾有聲嵩陽舊田里終欲
謝歸耕其一曰危事輕非一浮榮得是空白頭官舍裏
今日又春風又得宋崔淸獻公題劍閣詞云萬里雲間
戍立馬劍門關亂山極目無際直北是長安人苦百年
塗炭鬼哭三邊鋒鏑天道久應還手寫留屯奏烱烱寸
心丹對靑燈搔白髮漏聲殘老來勲業未就妨却一身
閑梅嶺綠隂靑子蒲澗淸泉白石怪我舊盟寒烽火平
安歸夢到家山又得我朝巡撫南畿尚書周公恂如感
懷一首云日晏忘飱夜半興簿書煩擾為無能秉心初
擬逢衡鑑任意寧知越凖繩法在恤民民反病事因除
弊弊逾增前非未悟羞蘧瑗敢歎微軀踐薄冰數篇者
於予有慨於中焉因取筆記之
景泰元年三月予自開封還兵科見壁間貼記某月某
日取回某本同僚言近日公侯伯尚書都御史大臣言
欲遣使使北進冬衣有旨欲能識太上皇帝大臣行郡
臣震懼謝罪因繳納元奏已之矣予因謂當時科中失
之納還奏疏雖諸公以怵威誤國者以欲泯跡科中當
奏知以某日某人取回某本非但跡不容泯而亦可以
警誤國者之心事已無及徒一惋嘆而已
范文正公嘗用黃素楷書伯夷頌遺蘇才翁劉原父以
蜀素烏絲闌求歐陽公寫孝經一章公以其不染墨寫
澄心紙荅之蓋黃素蜀素皆絹名也伯夷頌今在義莊
歐陽文忠公與尹材帖云墓銘刻石時更不要留官銜
題目及撰人書人刻字人等姓名祇依此寫晉以前碑
皆不著撰人姓名此古人有深意況久遠自知篆蓋祇
著尹師魯墓四字楊東里云漢魏碑皆不著書人姓名
以當時能書者多也周尚書云小西天唐碑數通皆開
元景雲太極中所建梁高望王大悅寗思道王利貞所
書然皆不著撰文人姓名豈即書此者之所為歟
海昌詩人蘇平秉衡者嘗言宋一代近體詩其彷彿唐
人僅王禹玉元夕一詩耳猶惜其鎬京春酒沾周晏沾
周字音調不諧易沾為陪可也高槎軒太史詩二千首
亦止取其夜聞吳女誦經一律然好事者則以(闕)
八字管定秉衡近體詩云禁是莫能為也
蓋與許洞詩僧事相𩔖云
世稱警悟有局幹人曰乖覺於兵部奏内常用之然未
見所出韓退之云親朋頓乖角羅𨼆詩云祖龍筭事渾
乖角宋儒語錄亦有乖角似與今用乖覺意相反云
釋栢子庭鑄磬疏鳴鑼惡念生擊磬善心發善心發時
火鑊凉惡念生如蓮葉脱我來化磬不化鑼布施無分
少與多一槌打却自家底聲聲喚出阿彌陀
蕭墅張氏聞見錄云石川張子才洪武二十四年以秀
才舉赴吏部嘗有元宵詩及上御覽詩二律元宵詩曰
三五佳期意氣生燈光偏與月華明一天星斗移人世
萬斛驪珠布帝京龍閣風光連上苑鳳樓春色勝蓬瀛
游觀唱咏應多幸四海雍雍正治平進御前詩曰曙氣
初分四海同聖明天子五雲中冕旒端拱昇平日禮樂
雍和化毓風萬國衣冠懽拜舞一朝刑罰伏姦兇書生
老得趨金闕願祝皇猷效寸衷詩雖止是子才亦莫詳
其人吾以吾石川今之言詩禮者落落也以是取之
凡大班奏事有常規亦多所司預進事目惟正統戊辰
狀元彭時謝恩以夜坐久誤入朝被劾上惟命錦衣衛
尋而已與他凡有劾皆即命逮捕不同於此不惟可見
聖明倉卒應變而保全愛惜儒臣之心至矣狀元同榜
吾友鄭時乂云狀元退就鴻臚習儀大鴻臚即言厲色
詰其誤事之由狀元舉止殊從容唯唯謝過而已此亦
可見其量也
三月二日秋官郎中彦謐賢友南行詩以識别楊生靑
雲器文采輝白壁腰間龍泉劍别我有遠適吾聞禹徂
征舞干致苗格所以宣尼訓服遠修文德好謀而有成
明明垂警飭如何才智士宏議薄古昔懷忿忽遠圖急
功幸苟得寧論萬里行糗粻豫峙積漢廷所遣帥孰是
趙充國子行職贊襄僶勉攄良畫雖有斗酒錢安能寫
胸臆臨岐念素交聊贈繞朝策廬陵楊士奇右詩見楊
氏世美錄初麓川之議蓋有主之者内閣未之聽而兵
部和之於是王忠毅公有總督之命此詩大意具矣後
來忠毅西巡一奏此事愈明他日豈無秉公是於彤簡
而致深慨於是詩者乎
景泰中一時多兩正官如吏部王直何文淵繼王翱禮
部胡濙楊寧兵部于謙儀銘都察院陳鎰王文繼王翱
國子監劉鉉陳詢太常尚寳皆然天順初諸司當事多
武臣内閣則武功伯兵部則靖遠伯禮部則興濟伯今
之異於常者則李少保賢自郎署至閣老劉崇益由方
面入為大司成也
今時俗語事物紀名相傳莫知所自而見諸唐人詩最
多近讀王建詩如鹵簿分頭入太常銀帶排方獺尾長
恐防天子在樓頭射生宫女宿紅粧地衣簾額一時新
御厨不食索時新家常愛著舊衣裳浴堂門外抄名入
為逢好日先移入直無鵶鵲到園中暗中白頭没人知
空閒地内人初滿薔薇不似已前春勞動先生遠相示
百方回避老須來文案把來看未會向晚臨階看號簿
眼前風景任支分當直巡更近五雲自執金吾長上直
侍女常時教合藥立地階前賜紫衣宫女月中更替立
誰家將息過今春美人開池北堂下漸覺生衣不著身
上皇生日出京城蠧生騰藥篋近來身不健近來年紀
到斬新衣踏盡知道縣家門時時一窠薤皆是也惟分
頭今作分投非他如昌黎之老翁眞箇似童兒韋莊之
近來中酒起常遲甚多當别錄焉
大言無實專事表暴之人如唐之李元平李係石晉之
景延廣宋之雷簡夫趙彦訥金之富察阿爾博遜我朝
之伏伯安皆是也賢如杜祁公蹇忠定猶為其所動王
鐸關播重貴為其所惑而委之以國倚之以兵宜矣吕
夷簡楊雲翼之識鑒固足多若崔菊坡當彦訥得軍民
心五年之久之時乃能炳然見之之眞豈不誠難哉
山谷跋歐陽公所作黃夢升墓銘面目太似可厭也
國朝之制臣民奏事稱奏本後以奏本用長紙字畫必
依洪武正韻又用計字數於後舍鄭重而從簡便改用
題本則不然矣然題本多在内衙門公事若在外并自
陳己事則仍用奏本東駕則稱啓本宣廟每呼本為株
子嘗見傳旨中云然
水東日記卷十
