水東日記卷十六
明葉盛撰
今印行宋名臣言行錄前集趙普曹彬范質竇儀李昉
吕蒙正張齊賢吕端錢若水李沆王旦向敏中陳恕張
詠馬知節曹瑋畢士安寇凖高瓊楊億王曙王曾李迪
魯宗道薛奎蔡齊吕夷簡陳堯佐晏殊宋庠韓億程琳
杜衍范仲淹种世衡龐籍狄靑吳育王堯臣包拯王德
用田錫王禹偁孫奭李及孔道輔孫甫尹洙王質陳摶
种放魏野林逋附胡瑗孫復石介蘇洵後集韓琦富弼
歐陽修文彦博趙槩吳奎張方平胡宿蔡襄王素劉敞
唐介趙抃吕誨彭思永范鎮魯公亮王安石司馬光則
康附吕公著則希哲附曾鞏曾肇蘇軾蘇轍韓絳韓維
傅堯俞彭汝礪范純仁王存蘇頌劉摰王巖叟劉安世
范祖禹陳瓘鄒浩邵雍陳襄劉恕徐積陳師道為五朝
云朱夫子纂集太平老圃李衡校正有寳祐戊子廬陵
李居安張續集黃庭堅任伯雨江公望豐稷陳過庭陳
師錫吳敏曹輔孫傅許份錢即种師道傅察劉韐程振
李若水歐陽珣宇文虚中洪皓張邵宋弁張叔夜鄭驤
張克戬向子韶孫昭遠郭永楊邦入吕社别集李邴權
邦彦張(缺)陳康伯范宗尹朱棹張燾鄭㲄滕康王庶沈
與永汪澈周麟之葉夢得程瑀王大寳廖剛胡舜陟衛
膚敏陳公輔陳戩張闡王縉杜莘老黃龜年辛次膺汪
藻綦崇禮吕本中王居正胡寅潘良貴吳玠吳璘周葵
王庭珪范如圭翁蒙之向子諲向子忞陳規趙密王德
張子蓋李寳李彦仙趙立魏勝外錄周敦頥程顥程頥
張載則戬附邵雍吕希哲范祖禹朱光庭劉絢李籲吕
大鈞吕大臨則大忠附蘇昞謝良佐游酢楊時劉安節
尹焞則張繹附馬伸則孟厚侯仲良周行已附王蘋李
郁胡安國胡宏胡憲劉子翬劉勉之李侗朱松朱熹張
栻吕祖謙魏梃之劉淸之陸九齡陸九淵陳亮蔡元定
蔡沈後集於吕希哲邵雍曰詳見外錄有景定辛酉浚
儀趙崇(缺)引云其外孫明溪李幼武士英所輯且云朱
子所編止八朝之前士英則南渡中興之後四朝諸名
臣也今觀别集一卷有李綱二卷有吕頥浩三卷有張
浚皆另在卷前不在目錄中又殘缺脫板甚多頗疑其
非朱子手筆為後人所增者頗多蓋諸子纂緝本意非
為廣聞見也期有補於世教而深以虚浮怪誕之說為
非今其間吕夷簡非正人而記剪髭賜藥之詳余襄公
正人而有杖醫懷金之恥蘇子瞻蘇木私鹽等事亦無
甚關繫若此者蓋不一也豈李居安所謂剪截纂要其
是之謂歟嘗見章副使繪有此書巾箱小本又聞叔簡
尚寳家有宋末廬陵鍾堯侖所編言行𩔖編舉要十六
卷前後集尚俟借觀以袪所惑又嘗見宣府舉人林春
有元蘇天爵所編名臣四十七人事略許有壬諸公皆
别有親筆序其人蓋穆呼哩安圖巴延阿珠阿爾哈雅伊
囉勒諾延伊徹察喇圖圖爾哈旺扎勒達爾罕布呼珠徹
爾耶律楚材楊惟中汪世顯嚴實張柔張弘範劉秉忠
史天澤廉希憲張文謙竇默姚樞許衡王恂郭守敬劉
肅宋子貞楊果張德輝李德輝商挺趙良弼賈居貞王
鶚王磐李㫤徐世隆楊奐李冶楊恭懿董文炳董文用
董文忠郝經劉因其曰太師魯國淮安河南楚諸王公
之勲伐中書令丞相耶律楊史之器業宋商姚張之謀
猷保定藁城東平鞏昌之方略二王楊徐之辭章劉李
賈趙之政事興元順德之有古良相風廉恒山康軍國
之有士君子操太保少師三太史天人之學陵川容城
名節之持司徒文正公尊主庇民之術歐陽圭齋序云
事略凡十五卷噫宋元邈矣我國朝聖聖相承歴八朝
幾百年名臣碩輔蓋多矣而未有紫陽天爵者出何哉
南海神廟中銅鼓二黃寇毁其一今存者一徑(缺)尺(缺)
寸圍(缺)尺(缺)寸高(缺)尺(缺)寸面圓不甚厚邊突起狀蟾
蜍者六邊地仍出口外寸許以次層細如腰束然下復
大與面等面與四圍皆細波紋中心高起寸許圓圍(缺)
寸徑(缺)寸(缺)分蓋控擊處也或曰二廣銅鼓皆馬伏波
時作南海天妃廟舊亦有之廣西蠻夷土官最多若雲
南貴州則武侯作今夷酋寳蓄之以集衆云
元人挽文丞相近體之字韻詩史家以為翰林王磐作
或又云徐世隆作朱知孰是趙松雪集懷德淸别業第
二詩唐錢起詩也但花盡作花落不同耳豈公嘗手書
之編𩔖者遂悞收入集耶荆公臨川集亦有𩔖此者近
黃諫侍講集解學士文以宋景濓送張藻仲歸聚詩亦
編入又不知廣西有宣成書院遂妄改其詩題為宣聖
書院至詩中不可念則又改曰文宣書院皆可笑之甚
者也
今人似大舒氣作聲為打呵欠韓昌黎詩噫欠為飄風
注噫烏介切欠或作吹方云聚氣為噫張口為欠說文
欠張口氣悟也宋孟顗以亢聲大欠被勅舊本作噫歆
蓋警神聲也見鄭氏禮注音於其切者非
眞淸三韻本不宜通用張篠庵兄弟云竊知忌此但詩
與楚辭多有之蓋時或一見焉杜工部百舌詩亦然
讀湖廣新編國朝進士題名錄惜其任己意為之脱
略訛謬不可枚舉即如永樂二年甲申四年丙戍兩
科第二甲所刻策皆略去且洪武中尤甚脱略殊無足
觀題名記王抑庵云自洪武辛亥至正統丙辰二十科
陳德遵云自洪武乙丑歲至景泰五年進士題名太學
者二十四榜兩人故史官其言不甚同如此如抑庵言
則洪武三年庚戌開科辛亥會試至洪武二十七年甲
戌張信榜前尚有五科蓋自張信至丙辰周旋則十五
科也但辛亥至甲戌三十三年中不知五科者的在何
年也如陳言則自洪武十七年甲子開科乙丑會試至
甲戌為四科則是景泰五年為二十四科較之抑庵所
云則又當作二十六科矣雖陳似止言題名太學以今
題名錄考之乙丑辛未二榜未知為誰碑之有無又未
可知又聞楊文貞公云洪武辛未至宣德丁未臨軒策
士十有六蓋又有不同焉者因念前代名臣事蹟如宋
之言行有錄奏議文鑑有編詳備可考下至軍旅醫藥
亦有武經總要大觀本草等書皆有成書皆可師法今
登科一事即洪武中事已無能悉者然則當蘭臺芸舘
之任擅玉堂金馬之淸有金匱石室之富予蓋不能無
待於今日之諸君子焉
獨石參將黃瑄往日言少嘗迨事武安侯鄭亨陽武侯
薛禄兩總戎如斯人今皆不可復得已武安治大同極
有威嚴前呵一出街頭狗豕皆走避之瑄所目擊當時
人亦大異此事不謁神祠惟騎馬過城隍廟前則舉手
曰大哥好照顧餘寺觀祠宇一不顧也陽武侯築獨石
隆慶諸城躬勤早莫軍中肅然不毫髮科擾尋以病還
朝繼之者修武沈淸則貪濁之風作矣瑄故予部將也
頗有廉聲將略亦在優等蓋知慕前輩者云
莊浪属環雪山其北生氂牛毛雜黑白二色長甚孔軍
中紅黑纓皆用之紅即茜染白毛也毛牛與黃牛合則
生楄牛亦頗𩔖毛牛又有山中野牛亦相𩔖又有饕羊
土人歲取其脂非久復滿腹蓋地接西番偏方氣使然
耳
凡人榮辱進退等事固亦有命所謂飲啄有前定況死
生禍福其大者耶兹舉一二所聞於後雖然有性焉君
子不謂之命也
正統丙辰廷試閣老將進讀卷問同事諸公曰孰能識
周旋否其人物何如浙人有誤聽者荅曰面白而偉蓋
所問者温人周旋而所對則淳安周瑄也
己巳冬邊方騷動兵部郎中羅通守居庸復以給事中
孫祥守紫荆廷儀皆授僉都御史時殿下方御極面命
吏部誤云副都御史遂因之云
統幕潰圍一戍卒嘗語其家人曰亂殱叢中吾見一神
人謂曰爾非此中人豆腐閘兒人也旣而得脱還然莫
曉所言何謂未幾敵犯土城官軍接戰此卒竟没於豆
腐閘陣中
余在兵科急欲詢將官應詔同年夏季爵主事曰聞南
京陳旺者正統中黃尚書福薦來不果用今在陜西予
聞之躍然蓋以尚書卓然名臣其所薦必佳士也他日
旺以貪敗始得之人曰旺不為尚書所容其所薦者宗
載尚書耳
文字著述官制稱謂器物名號以至歌謠語䜟戲謔之
言多有徵應亦皆有當諱避者前古固多有之近世亦
然文字如王言制策之𩔖視草者尤不可不愼也智者
詳之
漢高帝忌栢人之名岑壯侯惡彭亡之地
宋神宗改元大成豐亨之議三省臺印乖戾倒屈宣撫
使印從亡之應劉原父梅都官鄭都官之戱歐陽公内
地招討之疑劉羲叟編鍾之論趙世長送燈臺之詩後
皆有驗可考也
吳之馬鞍山隂疊浪軒面湖水數百頃宋時有識者曰
車干水宜良田今湖為桑田久矣
賈似道福華編誠覆國矣
咸淳中將作監楊文仲兩侍經幄屢得賜詩中有一元
肇始大原壹正之語蓋未十年而宋運訖矣宣府有朝
元觀胡毘陵尚書扈從寓宿易之曰朝玄
王翰林玉初名子璠鄉試當魁時初平高煦拆卷以其
音𩔖王子反也已之
正統中京師旱小兒輿土龍禱雨𩔖云雨地雨地城隍
土地雨若大來謝了土地等語又嘗有羣兒環繞一人
按月問荅事尤為時異也
陳皥者自號安止任會稽知縣後調淳安竟坐事罷官
朱晦庵廬山紀行詩有曰斯須莫雲合白日無餘暉金
波從地湧寳燄穿林飛僧言自雄誇俗駭無因依安知
本地靈發見隨天機註云天地院西數步有小佛閣下
臨絶壑是遊人請登處僧云燈非禱不見是日不禱而
光景明滅頃刻異狀諸生或疑其妄予謂僧言則妄而
此光不可誣豈地氣之盛而然耶又有觀野燈詩飛螢
腐草尋常事作底兹山獨耀芒須信地靈資物化金膏
隨處發精光他日又云廬山下有寳故常有光吾江南
平疇曠野夜中常常有燐火點點往來不定或自一而
百千或亂千百而卒歸於無俗云鬼火豈亦所謂昭明
焄蒿悽愴者耶
東里居士還家詩一則曰猶有黃花待我回二則曰定
有黃花待客回豈亦昌黎留花不發待郎歸之意耶
數十年來號知詩者稱楊東里公而好議論者或以公
千古葬靈輀謂靈輀非可葬也素行元不忝謂素其位
而行經語非可詩也此豈所謂不知詩者耶雖然黃山
谷云爾雅山有穴為岫謝玄暉窗中列遠岫徐浩孤岫
龜形在皆誤用字後來黃東發遂以山谷晴岫插天如
畫屏為自背其說又以其顧我今成喪家狗期君早作
濟川舟喪字本平聲不當作去聲用蓋在古人已然矣
山谷東發皆名儒愚於此未敢以其說為然
正統十三年彭時榜進士詔選北士(缺)林為
庶吉士命儒臣教督之長州劉詹事先生宗器公安王
祭酒先生的(缺)亦嘗同事時山東士二人尹旻同仁孫
昱廷昭也同仁之言曰兩先生言行皆可師法劉先生
一日出送行同官之任南京詩一律命書之詩成慟哭
不能語忠誠之發左右莫不感動其詩曰一尊傾罷雨
蕭蕭客思離情總不消十載禁林同侍講五更靑瑣共
趍朝西風鴻鴈南歸急落日雲烟北望遙此際送君無
限意疎疎楊柳玉河橋
予嘗記宋嘉定中地理厲伯韶事兹讀開化江氏譜見
秉心紀善贊曾學世求作墓記書云桂巗去開化縣治
東南二十五里西塘又去桂巗西南百步侍御景房之
墓在焉松檟蓊鬱岡巒屈曲勢若蜿蜒然宋季有相地
者賴布衣過之留記云云此墓是已乃知稱賴布衣者
不獨嶺南人也
水東日記卷十六
