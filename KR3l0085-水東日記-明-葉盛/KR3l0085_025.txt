水東日記卷二十五
明葉盛撰
歌風臺詩多矣宋張安道云落魄劉郎作帝歸樽前一
曲大風詞才如信越猶葅醢安用思他猛士為近時張
光弼亦有七言二十句不可謂非佳作然皆未若(缺)
二絶句藴藉含蓄有餘味可咏也一詩今刻石碑
下詩曰(缺)
蔡京以章惇入相卞等左右之紹聖元年已拜戸部尚
書靖康元年始敗以死三十三四年間下毒生民上禍
九重之母子兄弟卒之敗壞乃事不勝誅矣善乎王覿
之言曰國家安危治亂係於大臣今執政八人而姦邪
居半使一二元老何以行志又莫切乎常安民之言曰
翰林學士蔡京姦足以惑衆辯足以飾非巧足以移奪
人主之視聽力足以顛倒天下之是非内結中官外連
朝士在朝之人京黨過半不可不蚤覺悟而逐之他日
羽翼成就悔無及矣覿言於惇未相十年之前安民言
信於京之竄蓋三十餘年之後中間言惇言京者其人
猶多則是當時士論非不公人品非不易辨也惟是不
奈庸君闇主如徽宗者朝聦而莫惑暫疎而即親既罷
而復用蓋亦末如之何也已豈可獨諉之京等之姦邪
也耶偶閱舊碑得徽宗親書太清樓特晏記不完本三
幅此石多在今開封府學牆壁間遭當時草草打得此
不知尚存他石可完否按宋史特晏在政和壬辰去京
之死財十五年亦萬世之大戒也噫
太清樓特晏記
為君難為臣不易尚矣歴選前世有其君無其臣或有
其臣而其君不足以有為故君臣難偶常以千載而一
遇蓋因堯舜臯䕫禹契都俞賡載莫得而倫至成湯之
於伊尹高宗之於傅說文王之於散宜生後無繼者若
管仲之於齊蕭曹之於漢蘇綽之於周房杜之於唐其
事功或足以霸或足以善一時或起刀筆之吏寥寥數
十世然後有一焉其功烈之卑無足取法道之不行人
之不足與明久矣朕嗣承先構永惟烈考追述三代相
王安石創業垂統方大有為大勲
右一
踰遠道之難明世莫能知莫能行朕欲取信流俗故三
黜三已之法度亦再更之乃用害京者繼其位使别其
賢否而中外紛然民怨士懟財匱力屈朕亦焦心勞思
矣京復位未幾巧發竒中未泯也故日遣介使往諭旨
意賜予問勞相屬至如治第建閣以資燕適供帳帟幕
以飾其居若禁籞果蓏芳葩遐方底貢新竒莫不首以
頒賚絡繹於道偶聞小恙必親遣國醫面授治狀往頒
良劑或因美膳手自調羹分餉如是之𩔖月無虛日日
無虛時又許其子鞗尚朕女孫行衍聯姻后家使情義
相通契分結密不可得而疎
右二
奮於百世之下斷而行之迄用有成凡厥萬事其視於
兹因筆以詔天下後世
政和甲午六月朔日記
翰林書蓻局鐫字蓻學臣嚴竒
睿思殿御前文字外庫鐫字蓻學臣徐珣
臣張士亨
待詔臣朱章
臣邢肅
臣張仲文
書待詔臣王公琬
待詔賜緋臣倪士宣
臣封士寧
從義即臣張士永模刊
睿思殿御前文字外庫祗應武翼即臣俞邁題寫
通侍大夫臣梁師成
通侍大夫保康軍節度觀察留後臣賈管勾上石
右三
胡忠安公嘗䟦先公遺事卷予既求夏主事仲昭夏局
使有賢錄過請公圖書公用清和恭靖圖書畢戚然言
此先帝賜物也當時同受賜者如蜀蹇公廬陵建安諸
公猶記建安同年因謂余曰子渥恩過矣何也伯夷聖
之清柳下惠聖之和兩人百世之師也吾輩得一可矣
而子乃獨兼之耶此語蓋在正統十二年時余初授給
事中今考之圖書於蹇曰忠厚寬弘廬陵曰清方貞靖
建安則方直剛正夏忠靖曰含弘貞靖吳少師則和敏
詳達云
清江俞行之在永樂中有能詩盛名其題清慎堂警句曰
夜門無客敢懷金秋屋有情甘飲水惜不多見近見其
題顧師顔西湖畫二幅云西湖湖上可憐春烟柳風花
最惱人羅袖淚乾無好思畫船歌舞為誰新秋來碧水
湛平湖荷葉菱花取次枯唯有斷堤殘柳樹淡烟猶鎻
亂啼烏
文衡之任亦難矣語言文字不足以變士習服士心誠
亦漫浪為之耳正統四年會試王抑庵先生主考第二
名張穆兵馬策其元卷起語云兵所以衛民也非兵無
以安夫民之生馬所以資兵也非馬無以足夫兵之用
會試錄云兵以衛民非兵無以安民生馬以資兵非馬
無以足兵用兩句減去八字抑庵筆也自是舉子以造
語簡嚴典重為尚先生前序嘗為寧王所許蓋其云天
之愛人君莫大乎以賢才遺之雖稍變大蘇語然亦自
佳惜乎學如不及論語義分截做策如以六馬作五馬
之𩔖不能無疵嘗觀場屋文字無疵者絶少豈亦迫於
揭曉而改訂不及歟
歐陽公豐樂亭記仰而望山俯而聽泉用白樂天廬山
草堂記仰觀山俯聽泉語張子野雲破月來花弄影亦用
白公三遊洞序雲破月出也
毘陵謝子蘭氏辨惑編一書誠亦闢邪植正有益於世
其中援經據法深怪世人惑於淫祀當矣乃云自其先
人亡後即以所事神影火之以其非義之故此獨惜其
有未當耳春秋毁泉臺之書君子以為臺之存毁非安
危治亂所繫雖勿居可也何必暴揚其失非之毁之至
是耶子蘭之闢淫祀先儒成說甚多正不必此雖不言
可也愛子蘭者須削而去之
四明袁桷伯長元翰林大手筆也其先實宋相之後家
世具見清容集虞文靖公與伯長最厚其先文獻累見
公文字乃元明善之文文靖送冷敬先序亦加感歎伯
長卒其為祭文尤拳拳焉袁忠徹家進士忠義錄所述
其先固名族亦未迨伯長乃云伯長之祖與進士求通
譜進士不之許後伯長因泯其死節事夫求通譜者或
為家世不彼若而然今也不然通譜果何為耶況伯長
一代名士泯鄉邦之忠義謂伯長忍為是耶凡若此者
吾固不能無疑不敢因其偏辭而遂必信之以為實錄
者也
頗記一紀聞云文丞相一子至元中出仕行數驛即死
人挽之云地下修文同父子人間讀史各君臣其意蓋
以王裒不西坐之義責之蓋王深甫亦嘗以責嵇侍中
矣要之不失為正論也已丞相之子即元仁宗皇慶中
集賢直學士陞云至元中誤也陞仕不二三年奉使卒
於贛州道中耳然元文敏公為作神道碑謂其生也無
慊而死又無憾銘亦云翼翼子服如不見克昔也天民
無戾天德今也帝臣允由帝則彼不達人小中闚瞰嘗
試大觀萬物皆暫存者奚哀逝者奚憾其說似與挽者
之意弗同覽者詳之
蘇天爵為右司都事時所𩔖元詩文名曰國朝文𩔖凡
七十卷以古賦騷辭樂章四言詩五言古詩樂府歌行
七言古詩雜言雜體五言律詩七言律詩五言絶句七
言絶句詔赦冊文制奏議表箋箴銘頌贊碑文記序書
說題䟦雜著策問啓上梁文祝文祭文哀辭謚議行狀
墓誌銘墓碣墓表神道碑傳為叙元統中監察御史南
鄭王理序之夫有元名人文集如王百一閻高唐姚牧
庵元清河馬祖常元好問之焯焯者今皆無傳則有以
考勝國一代文章之盛獨賴是編而已嘗見至正初浙
省元刻大字本有陳旅序此本則有書坊自增考亭書
院記建陽縣江源復一堂記并高昌偰氏家傳云
古人好尚多簡而實後世則繁而偽矣如碑刻一事亦
可見漢魏碑多不著書人姓名唐碑多書其人而亦多
實歐虞顔柳李北海等碑是已今人詩文尚有偽為他
人姓名若碑志中所題書篆人則例借名公顯人官銜
姓名間雖有一二從實者亦不多見也近年胡祭酒文
多求蔣廷暉書入刻東里詩文集序皆出程南雲隸書
吳思庵懲鄉人偽作張宗海修撰之文之故晚年文字
皆自書今印行祥刑要覽序可考此意猶為近古若如
予前所記元人金臺集前後序䟦之𩔖悉出名人親筆
則又加少也
宋元祐中游師雄為陜府轉運判官時刻石紀唐李英
衞二公墳制如衛公云贈司徒并州都督陪葬昭陵之
左墳制(缺)故事起冢象鐡山積
石山以旌殊功冢為三山之狀主山與西山迤邐相屬
而東北者勢若斷絶别為二山疑其一象積石一象鐡
山也其高五十五尺東西七十五步周圍一百五十四
步神道碑座元無鰲制規模皆削於英公未詳其然蓋
英公冢象隂鐵烏德鞬山高七十五尺東西綿延與衛
公同周圍二百步有羣峰高下崔嵬之狀神道碑高二
丈二尺廣五尺八寸五分鼇座甚偉乃儀鳳三年高宗
御製御書云吾嘗見姑蘇靈巖山下韓世忠墓穹碑高
十丈有餘乃知前代之於勲臣其待遇之厚蓋如是也
吳思庵先生題錢武肅畫像卷云昔彦強王先生誌謙
齋錢甦墓稱其先本吳越武肅王後謙齋之孫宣予子
壻也一日奉畫像卷求題抑聞洪武庚戍我太祖高皇
帝將剖劵大封功臣遣使詣台郡訪唐和陵所賜武肅
鐵劵十五世孫尚德捧劵及五王像以進蒙寵遇優渥
已而還其劵與像以禮敦遣而歸至今藏於其家此卷
畫像十(缺)前即五王次則彭城郡公惟演父子後乃駙
馬景臻至玄孫像祖小傳叙景臻而下五世皆窆於台
則知此像亦出台之族矣嗚呼世之保姓受氏孰非神
明之胄武肅保障吳越實季世之事際兹盛時無足言
者若謙齋之碩學醇德覆幬厥後子子孫孫正宜續學
循理躬行孝友勉盡繼繩之實此諸畫像惟在什襲珍
藏而已予嘗觀之今東南錢氏𩔖多喜宗吳越而妄冒
者屢屢也先生此䟦首言王立中墓志為錢宣家以此
為其証據也次考尚德家事而斷其像之所從來原其
實明其所自也乃復繼之以感嘆數言則字字著意矣
意謂凡今之人要皆古人之後非有傳承之的不必遠
宗他人近而求之爾之祖父足矣而循理二字尤為錢
氏對病之藥蓋錢富室恒失之奢失之豪也近年訟訐
者遂以錢曄自稱王孫為詞錢幾至破家則先生者不
惟其文謹嚴可稱而其先見之明亦何可得哉又嘗見
近世文章者流不考虛實不察賢否一惟其人之口與
其妄自撰造塗飾之文是憑是信作為文章貽譏於世
者吾見亦多矣吾不得而徧舉之也凡若此者其即思
庵先生所謂宵人瞽說非耶嗚呼其視先生何如哉
景泰中初修寰宇通志采事實凡例一凖祝穆方輿勝
覽予竊以為祝氏此書趙宋偏安之物未可為法況此
書初為四六設今欲成盛代混一之書要須有資軍國
有益勸戒如地圖道里戸口之𩔖皆未可闕必如永樂
中志書凡例而充益之可也主議者其或未之思乎近
嘗以請於翰林友人則曰當時亦有以戸口為言者泰
和陳先生執議不從曰此非造黃冊子何用戶口耶後
聞此書竟以屢題狀元之名可厭而改為之矣夫狀元
及第不問賢否固已不泯顧其人何如耳此非科舉錄
何為而詳列進士之名又何為而一一書狀元豈惟無
識其亦𩔖乎愚也已
水東日記卷二十五
