農書後跋
此書成於紹興十九年真州雖曾刊行而當時𫝊者失
真首尾㒹錯意義不貫者甚多又為或人不曉旨趣妄
自刪改徒事絺章繪句而理致乖越是書也將以曉農
事之大使人人心喻志解今乃反惑其說使老於農圃
而視效於斯文者方且嗤鄙不暇其肯轉相讀說勸勉
而依倣之耶㒒誠憂之故取家藏副本繕寫成帙以待
當世之君子採取以獻于上然後鍥板流布必使天下
之民咸究其利則區區之志願畢矣後五年甲戌元日
如是菴全真子題
