農書農家類
提要
(臣)等謹案農書三卷影宋抄本題曰陳旉撰
宋史藝文志亦同陳振孫書錄解題作西山
隠居全真子陳雱撰未詳何人永樂大典所
載則作陳敷考漢郊祀歌朱明旉與顔師古
注曰旉古敷字永樂大典盖改古文從今文
陳氏作雱則字形相近而誤也首有自序佚
其前二頁末有洪興祖後序及旉自䟦興祖
序稱西山陳居士於六經諸子百家之書釋
老氏黃帝神農氏之學貫穿出入往往成誦
下至術數小道亦精其能平生讀書不求仕
進所至即種藥治圃以自給又稱其紹興己
巳年七十四則南北宋間處士也自䟦云此
書成於紹興十九年真州雖曾刊行而當時
傳者失真首尾顛倒意義不貫者甚多又為
或人不曉旨趣妄自刪改徒事絺章繪句而
理致乖越故取家藏副本繕寫成帙以待當
世之君子採取以獻於上則興祖所刊之本
有所點竄旉盖不以為然其自序又稱此書
非騰口空言誇張盗名如齊民要術四時纂
要迂疎不適用之比其自命殊高今觀其書
上卷泛言農事中卷論養牛下卷論養蠶大
抵泛陳大要引經史以證明之虚論多而實
事少殊不及齊民要術之典賅詳明遽詆前
人殊不自量然所言亦頗有入理者宋人舊
帙久無刊本姑存備一家可也末有蠶書一
卷宋秦湛撰湛字處度高郵人秦觀之子也
所言蠶事頗詳宋志與旉書各著錄不知何
人以綴旉後合為一編其說與旉書下篇可
以互相補苴今亦仍並錄之焉乾隆四十六
年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
農書序
(闕)
分篇目條陳件别而論次之是書也非苟知之蓋嘗允
蹈之確乎能其事乃敢著其說以示人孔子曰蓋有不
知而作者我無是也多聞擇其善者而從之多見而識
之以言聞見雖多必擇其善者乃從而識其不善者也
若徒知之雖多曾何足用文中子曰蓋有慕名掠美攘
善矜能盗譽而作者其取譏後世寧有已乎若葛抱朴
之論神仙陶隠居之疏本草其謬悠之說荒唐之論取
誚後世不可勝紀矣僕之所述深以孔子不知而作為
可戒文中子慕名而作為可恥與夫葛抱朴陶隠居之
述作皆在所不取也此蓋叙述先聖人仁民愛物之志
固非騰口空言誇張盗名如齊民要術四時纂要迂疎
不適用之比也實有補於來世云爾自念人微言輕雖
能為可信可用而不能使人必信必用也惟藉仁人君
子能取信於人者以利天下之心為心庶能推而廣之
以行於此時而利後世少禆吾聖君賢相財成之道輔
相之宜以左右斯民則旉飲天和食地德亦少效物職
之宜不虛為太平之幸老爾西山隠居全真子陳旉序
