農書卷下
宋陳旉撰
蠶桑叙
古人種桑育蠶莫不有法不知其法未有能得者縱或
得之亦幸而已矣盖法可以為常而幸不可以為常也
今一或幸焉則曰是無法也或未盡善而失之則亦曰
法不足恃也故愚備論之以次牛說之後
種桑之法篇第一
種桑自本及末分為三叚若欲種椹子則擇美桑種椹
每一枚剪去兩頭兩頭者不用為其子差細以種即成
雞桑花桑故去之唯取中間一截以其子堅栗特大以
種即其榦強實其葉肥厚故存之所存者先以柴灰淹
揉一宿次日以水淘去輕秕不實者擇取堅實者略曬
乾水脉勿令甚燥種乃易生預擇肥壤土鉏而又糞糞
畢復鉏如此三四轉踏令小緊平整了乃于地面勻薄
布細沙約厚寸許然後于沙上勻布椹子令疎密得所
下子了又以薄沙摻盖其上即疎爽而子易生芽蘖不
為泥瓮腐而根漸蝕下所踏實者肥壤中則易以長茂
矣每畦闊叄尺其長稱焉一畦只可種四行即便於澆
灌又易採除草畦上作棚高三尺棚上略薄著草盖却
如種薑棚樣以防黃梅時連雨後忽暴日晒損也待苖
長三五寸即勤剔摘去根榦四傍樸蔌小枝葉只存直
上者榦標葉五七日一次以水解小便澆沃即易長此
第一叚也至當年八月上旬擇陽顯滋潤肥沃之地
深鉏以肥窖燒過土糞以糞之則雖久雨亦疎爽不作
泥淤沮洳久乾亦不致堅硬磽埆也雖甚霜雪亦不凝
凛凍冱治溝壟町畦須疎密得宜然後取起所種之苖
就根頭盡削去榦只留根又削去對榦一條直下者命
根只留四傍根每三根合作一株若品字樣繋縛著一
竹筒底下筒各長三尺大如脚拇指盡劚去中心節令
透徹底一一繋縳了然後行列并竹筒植之可相距二
尺許一株俾三根日久竹筒朽腐自然三榦合為一榦
以三根共蔭一榦植未逾數月榦力專厚易長大矣每
一竹筒口尋常以瓦子一片盖却免雨水得入漬爛之
也覺久須澆灌即揭起瓦片子以瓶酌小便從竹筒中
下直至根底矣澆畢依前以瓦片子盖筒口但不必如
前種苖樣作棚也又須時時摘去榦之四傍枝葉謂之
妬芽恐分其力以害榦此第二叚也于次年正月上
旬徙植削去太半條榦先行列作穴每相距二丈許深
廣各七尺穴中填以碎瓦石約六七分滿乃下肥火糞
三兩檐于穴中所填者碎瓦石上然後於穴中央植一
株下土平填緊築免風搖動更四畔以椀足大木子四
五條長三尺餘斫槧周廻牢釘以輔助其榦仍以棘刺
絆縳遶護免牛羊挨拶損動也根下得瓦石即虚疏作不
泥糞落其中又引其根易以行待數月根行矣乃于四
傍以大木斫槧周廻釘穴搖動為十數穴穴可深三四
尺又四圍略高作塘塍貴得澆灌時不流走了糞且蔭
注四傍直從穴中下至根底即易發旺而歲久難摧也
又時時看蟲恐蝕損仍剔摘去細枝葉謂之妬條若桑
圃在曠野處即每歲于六七月間必鉏去其下草免引
蟲援上蝕損至十月又併其下腐草敗葉鉏轉藴積根
下謂之罨蘀最浮泛肥美也至来年正月間斫剔去枯
摧細枝雖大條之長者亦斫去其半即氣浹而葉濃厚
矣大率斫桑要得漿液未行不犯霜雪寒雨斫之乃佳
若漿液已行而斫之即滲溜損最不宜也纔斫了便鉏
開根下糞之謂之開根糞則是每歲兩次鉏糞耳此第
三叚也又有一種海桑本自低亞若欲壓條即于春初
相視其低近根本處條以竹木鈎鈎釘地中上以肥潤
土培之不三兩月生根矣次年鑿斷徙植尤易于種椹
也若欲接插即别取好桑直上生條不用横垂生者三
四寸長截如接果子樣接之其葉倍好然亦易衰不可
不知也湖中安吉人皆能之彼中人唯藉蠶辦生事十
口之家養蠶十箔每箔得繭一十二斤每一斤取絲一
兩三分每五兩絲織小絹一疋每一疋絹易米一石四
㪷絹與米價常相侔也以此歲計衣食之給極有凖的
也以一月之勞賢于終歲勤動且無旱乾水溢之苦豈
不優裕也哉前所謂每歲兩次糞鉏乃桑圃之遠于家
者如此若桑圃近家即可作墻籬仍更疎植桑令畦壟
差闊其下徧栽苧因糞苧即桑亦獲肥益矣是兩得之
也桑根植深苧根植淺並不相妨而利倍差且苧有數
種唯延苧最勝其皮薄白細軟宜緝績非麄澁赤硬比
也糞苧宜麄爛榖殼糠藁若能勤糞治即一歲三收中
小之家只此一件自可了納賦稅充足布帛也聚糠藁
法于厨棧下深闊鑿一池結甃使不滲洩每舂米即聚
礱簸殼及腐藁敗葉漚漬其中以收滌器肥水與滲漉
泔淀漚久自然腐爛浮泛一歲三四次出以糞苧因以
肥桑愈久而愈茂寧有荒廢枯摧者作一事而兩得誠
用力少而見功多也僕每如此為之比隣莫不歎異而
胥傚也
收蠶種之法篇第二
人多收蠶種于篋中經天時雨濕熱蒸寒燠不時即罨
損浙人謂之蒸布以言在卵布中已成其病其苖出必
黃苖黃即不堪育矣譬如嬰兒在胎中受病出胎便病
難以治也凡收蠶種之法以竹架疎疎垂之易見風日
又擘緜冪之勿使飛蝶綿蟲食之待臘日或臘月大雪
即鋪蠶種于雪中令雪壓一日乃復攤之架冪之如
初至春候其欲生未生之間細研朱砂調温水浴之水
不可冷亦不可熱但如人體斯可矣以辟其不祥也次
治明密之室不可漏風以糠火温之如春三月然後置
種其中以無灰白紙藉之斯出齊矣先未出時秤種寫
記輕重于紙背及已出齊慎勿掃多見人纔見蠶出便
即以箒刷或以雞鵝翎掃之夫以微渺如絲髮之弱其
能禁箒刷之傷哉必細切葉别布白紙上務令勻薄却
以出苗和紙覆其上蠶喜葉香自然下矣却再秤元種
紙見所下多少約計自有葉看養寧葉多而蠶少即優
裕而無窘廹之患乃善今人多不先計料至闕葉則典
質貿鬻之無所不至苦于蠶受飢餒雖費資産不敢
悋也縱或得之已不償所費且狼籍損壊枉損物命多
矣一或不得遂失所望可不戒哉又有一種原蠶謂之
再生言放子後随即再出也切不可育既損壊葉條且
狼籍作踐其絲且不耐衣著所損多而為利少育之何
益也
育蠶之法篇第三
凡育蠶之法須自摘種若買種鮮有得者何哉夫蠶蛾
有隔一二日出者有隔三五日出者蛾出不齊則放子
先後亦不齊矣其收種者取參差未齊之時别紙摘之
及正中間放子齊時又别作一紙摘之及末後放子稍
遲又别作一紙摘之凡鬻與人皆首尾前後不齊者而
中間齊者留以自用始摘不齊則苖出不齊蠶之眠起
遂分數等有正眠者有起而欲食者有未眠者放食不
齊此所以得失相半也若自摘種必擇繭之早晩齊者
則蛾出亦齊矣蛾出既齊則摘子亦齊矣摘子既齊則出
苗亦齊矣出苗既齊勤勤疎撥則食葉勻矣食葉既勻則
再眠起等矣三眠之後晝三與食葉必薄而使食盡非唯
省葉且不罨損蠶將飽必勤視去糞薙此育蠶之法也
用火採桑之法篇第四
蠶火類也宜用火以養之而用火之法須别作一小鑪
令可擡舁出入蠶既鋪葉餵矣待其循葉而上乃始進
火火須在外燒令熟以穀灰盖之即不暴烈生熖纔食
了即退火鋪葉然後進火每每如此則蠶無傷火之患
若蠶饑而進火即傷火若纔鋪葉蠶猶在葉下未能循
援葉上而進火即下為糞薙所蒸上為葉蔽遂有熱蒸
之患又須勤去沙薙最怕南風若天氣鬱蒸即略以火
温解之以去其濕蒸之氣略疏通窗戸以快爽之沙
薙必遠放為其蒸熱作氣也最怕濕熱及冷風傷濕
即黃肥傷風即節高沙蒸即脚腫傷冷即亮頭而白蜇
傷火即焦尾又傷風亦黃肥傷冷風即黑白紅僵能避
此數患乃善又須先治葉室必深密凉燥而不蒸濕下
作架高五六寸上鋪新簟然後置葉其上勿使通風通
風即葉易乾槁常收三日葉以備雨濕則蠶常不食濕
葉且不失饑矣外採葉歸必疎爽於葉室中以待其熱
氣退乃可與食若便與食則上為葉熱下為沙濕蠶居
其中遂成葉蒸矣蒸而黃雖救之亦失半
簇箔藏繭之法篇第五
簇箔宜以杉木解枋長六尺闊三尺以箭竹作馬眼隔
插茅疎密得中復以無葉竹篠縱横撘之又簇背鋪以
蘆箔而以篾透背面縛之即蠶可駐足無跌墜之患且
其中深穏稠密旋旋放蠶其上初略欹斜以竢其糞盡
微以熟灰火温之待入網漸漸加火不宜中輟稍冷即
游絲亦止繰之即斷絶多煑爛作絮不能一緒抽盡矣
纔拆下箔即急剥去繭衣免致蒸壊如多即以鹽藏之
蛾乃不出且絲柔韌潤澤也藏繭之法先晒繭令燥埋
大甕地上甕中先鋪竹簀次以大桐葉覆之乃鋪繭一
重以十斤為率摻鹽二兩上又以桐葉平鋪如此重
重隔之以至滿瓮然後密盖以泥封之七日之後出而
澡之頻頻換水即絲明快随以火焙乾即不黯斁而
色鮮潔也
農書卷下
