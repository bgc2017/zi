農書卷中
宋陳旉撰
牛說
或問牛與馬適用於世孰先孰後孰緩孰急孰輕孰重
是何馬貴重如彼而牛之輕慢如此荅曰二物皆世所
資頼而馬之所直或相倍蓰或相什伯或相千萬以夫
貴者乘之三軍用之芻秣之精教習之適養治之至駕
馭之良有圉人校人馭夫馭僕專掌其事此馬之所以
貴重也牛之為物駕車之外獨用于農夫之事耳牧之
于蒿莱之地用之于田野之間勤者尚或顧省之惰者
漫不加省飢渴不之知也寒暑不之避也疫癘不之治
也困踣不之恤也豈知農者天下之大本衣食財用之
所從出非牛無以成其事耶較其輕重先後緩急宜莫
大于此也夫欲播種而不深耕熟耰之則食用何自而
出食用乏絶即養生何所頼傳曰衣食足知榮辱倉廪
實知禮節又曰禮義生于富足盗竊起于貧窮惟富足
貧窮禮義盗竊之由皆農畝之所致也馬必待富足然
後可以養治繇此推之牛之功多于馬也審矣故愚著
為之說以次農事之後
牧養役用之宜篇第一
夫善牧養者必先知愛重之心以革慢易之意然何術
而能俾民如此哉必也在上之人貴之重之使民不敢
輕愛之養之使民不敢殺然後慢易之意不生矣視牛
之飢渴猶已之飢渴視牛之困苦羸瘠猶已之困苦羸
瘠視牛之疫癘若已之有疾也視牛之字育若已之有
子也苟能如此則牛必蕃盛滋多奚患田疇之荒蕪而
衣食之不繼乎且四時有温暑凉寒之異必順時調適
之可也于春之初必盡去牢欄中積滯蓐糞亦不必
春也但旬日一除免穢氣蒸鬱以成疫癘且浸漬蹄甲
易以生病又當祓除不祥以淨爽其處乃善方舊草朽
腐新草未生之初取潔淨藁草細剉之和以麥麩榖糠
或荳使之微濕槽盛而飽飼之荳仍破之可也藁草須
以時暴乾勿使朽腐天氣寒冷即處之燠煖之地煑糜
粥以啖之即壯盛矣亦宜預收荳楮之葉與黃落之桑
舂碎而貯積之天寒即以米泔和剉草糠麩以飼之春
夏草茂放牧必恣其飽每放必先飲水然後與草則不
腹脹又刈新芻雜舊藁剉細和勻夜餧之至五更初
乘日未出天氣凉而用之即力倍于常半日可勝一日
之功日高熱喘便令休息勿竭其力以致困乏時其飢
渴以適其性則血氣常壯皮毛潤澤力有餘而老不衰
矣其血氣與人均也勿犯寒暑情性與人均也勿使太
勞此要法也當盛寒之時宜待日出晏温乃可用至晩
天隂氣寒即早息之大熱之時須夙餧令飽健至臨用
時不可極飽飽即役力傷損也如此愛護調養尚何困
苦羸瘠之有所以困苦羸瘠者以苟目前之急而不顧
恤之也古人卧牛衣而待旦則牛之寒盖有衣矣飯牛
而牛肥則牛之瘠餒盖啖以菽粟矣衣以褐薦飯以菽
粟古人豈重畜如此哉以此為衣食之根本故也彼藁
秸不足以充其飢水漿不足以禦其渴天寒嚴凝而凍
慄之天時酷暑而曬暴之困瘠羸劣疫癘結瘴以致斃
踣則田畝不治無足怪者且古人分田之制必有莱牧
之地稱田而為等差故養牧得宜博碩肥腯不疾瘯蠡
也觀宣王考牧之詩可知矣其詩曰誰謂爾無牛九十
其犉爾牛來思其耳濕濕以見其牧養得宜故字育蕃
息也或降于阿或飲于池或寢或訛以見其水草調適
而遂性也爾牧来斯矜矜兢兢揮之以肱畢來既升以
見其愛之重之不驚擾之也後世無莱牧之地動失其
宜又牧人類皆頑童苟貪嬉戲往往慮其奔逸繋之隠
蔽之地其肯求牧于豐芻清澗俾無飢渴之患耶飢渴
莫之顧恤及其瘦瘠從而役使困苦之鞭撻趁逐以徇
一時之急日云暮矣氣喘汗流其力竭矣耕者急于就
食往往逐之水中或放之山上牛困得水動輙移時毛
竅空疎因而乏食則瘦瘠而病矣放之高山筋骨疲乏
遂有顛跌僵仆之患愚民無知乃始祈禱巫祝以幸其
生而不知所以然者人事不脩以致此也
醫治之宜篇第二
周禮獸醫掌療獸病凡療獸病灌而行之以發其惡然
後藥之養之其來尚矣然牛之病不一或病草脹或食
雜蟲以致其毒或為結脹以閉其便溺冷熱之異須識
其端其用藥與人相似也但大為之劑以灌之即無不
愈者其便溺有血是傷于熱也以便血溺血之藥大其
劑灌之冷結即鼻乾而不喘以發散藥投之熱結即鼻
汗而喘以觧利藥投之脹即疏通毒即解利若每能審
理以節適何病之足患哉今農家不知此說謂之疫癘
方其病也薰蒸相染盡而後已俗謂之天行唯以巫祝禱
祈為先至其無驗則置之于無可奈何又已死之肉經
過村里其氣尚能相染也欲病不相染勿令與不病者
相近能適時養治如前所說則無病矣今人有病風病
勞病脚皆能相傳染豈獨疫癘之氣薰蒸也哉傳曰養備
動時則天不能使之病然已病而治猶愈于不治
也
農書卷中
