義門讀書記卷二十
翰林院侍讀學士何焯撰
前漢書
揚雄傳正皇天之清則兮度后土之方貞師古注此
乃雄自論已心所履行取法天地耳非也盖謂遭漢之
隆天清地寧非若原之天軌不辟也
鳳皇翔於蓬陼兮豈鴐鵝之能捷蓬陼蓬藋雜生之
洲渚言不能捷於鴐鵝也捷速也當以上下語脉例之
徒恐鷤䳏之將鳴兮顧先百草為不芳師古注言終
以自沉何惜芳草而憂鷤䳏非也言何為畏其將鳴先
自隕吾芳耶
昔仲尼之去魯兮(至)何必湘淵與濤瀨言進退去就
自有中道孔子不用於季桓子則去及康子召之則歸
屈子亦可去可歸不當必期自沉也與前折衷重華之
語相應
孝成帝時客有薦雄文似相如者(至)奏甘泉賦以風
客謂王音据文選注此客字指蜀人楊莊但雄所與劉
歆書疑非真耳按成帝紀永始二年春正月王音薨
三年冬十月皇太后詔有司復甘泉秦畤汾隂后土諸
祠則雄雖嘗為音門下史及薦之待詔又别一人故自
序曰客贊誤
相與齊乎陽靈之宫齊當作側加切
故遂推而隆之(至)黨鬼神可也賦家之心當以子雲
此言思之無非六義之風非苟為夸飾也其或本頌功
德而反事侈靡淫而非則是司馬班揚之罪人矣
參天地而獨立兮廓盪盪其亡雙此状登華之峻非
如師古注所云合德
蒙公先驅文選注如淳曰蒙公髦頭也晉灼曰此多
說天子事如說是則此注中孟說為長
及至獲夷之徒二劉以為烏獲夷羿說勝服虔但此
下更有羿氏控弦之文
入洞穴洞穴即具區之洞庭穴潛行地底無所不通
謂之地脉李善引郭璞山海經注得之
炎炎者滅(至)自守者身全此言丁傳董賢方將顛仆
何足慕也
贊以為經莫大於易(至)作四賦觀此可知方言非子
雲作
雄素不與事四字可以核子雲之真矣
年七十一天鳳五年卒自莽居攝至此凡十三年子
雲之節有慙龔生然夷之劉歆則失其平矣宋賢抑揚
之論幾於夷跖要不若孟堅此贊真實錄也
若使遭遇時君更閱賢知為所稱善則必度越諸子矣
安溪師云至韓文公司馬温公曾王諸公之論出而
譚之言果騐矣按推重始於張平子
儒林傳所聞令相長丞上屬所二千石顔注以所聞
令相長丞為句今按史記聞下有一者字自當屬上出
入不悖為句也
而請諸能稱者史記作而請諸不稱者罰是謂罷其
受業太常又請行不帥教之罰也若僅為弟子則太常
自擇二千石令與計偕何奏請之有
施讎魯伯授太山毛莫如少路厚齋云宋景文公引
蕭該音義按風俗通姓氏篇混沌氏太昊之良佐漢有
屯莫如為常山太守則此莫如姓非毛應作屯字音徒
本反
伏生伏生教濟南張生及歐陽生伏生既以教張生
歐陽生歐陽生又授兒寬則鼂大夫所不知者雖十二
三其弟子固有明之者今文難通非以女子傳言故失
之也
歐陽生寬又受業孔安國倪寬受今文于安國古文
之學自授都尉朝也
孔氏有古文尚書孔安國以今文字讀之因以起其家
逸書起其家似謂别起家法司馬貞云起者謂起發
以出也則當屬下逸書讀
孟卿由是禮有大戴小戴慶氏之學此所傳戴氏禮
皆謂儀禮十七篇
循吏傳漢興之初(至)稱中興焉紀吏治行推本君相
識其本矣
文翁數歲蜀生皆成就還歸(至)比齊魯焉假使文翁
未久輙罷蜀生學成而歸孰奬勸之乎吏非久任無以
責成功也
王成或對言前膠東相成偽自增加以蒙顯賞是後俗
吏多為虛名云宣帝褎成即燕昭事隗之意史家并
書此語以窒元始以後上下相蒙之弊黃霸篇詳著張
敞奏無非此指務在可否相濟足為後法也
黃霸馮翊以霸入財為官不署右職霸天材自當絶
人然為良吏受尚書未必不自不署右職激發成就之
也
遂遵武帝法度以刑罰痛繩其下武帝承文景之餘
澤故天之報虐也在戾太子史皇孫之凶終光怨異已
而因峻刑身歿而族赤人其可多殺哉
京兆尹張敞舍鶡雀(至)如敞指意為相而復以興化
致瑞自予不亦偪君耶此非若郡守遠且卑無所嫌也
故敞言一入即使侍中臨飭計吏不為丞相地耳霸徒
知昔者以是襃賞乃欲屢試亦愚而不學哉
又樂陵侯史高(至)以霸為首霸為相功名固損於治
郡時然宣帝所以任之者不越治郡之務其見待不如
丙魏亦遠矣明察之主既久於位事無不習胥欲自攬
威權大臣又皆後出新進豈復能虚已以聽哉舉太
尉非越職丞相事無不統也此宣帝失言但高非其人
霸受責而人不之恨耳
霸死後樂陵侯高竟為大司馬史著此者見宣帝必
欲恩自己出故霸死始用高以實將相之官朕之任焉
之語顔注謂其適事宜知其一也
龔遂王生曰天子即問君何以治渤海(至)天子說其有
譲說其有讓者宣帝之器淺也然厲精圖治與良二
千石共致於政平訟理元成以下能之乎是雖謂皆聖
主之德奚愧哉
召信臣奏請上林諸離遠宫館稀幸御者勿復繕治共
張成帝建始元年秋罷上林宫館希御幸者二十五
所此用信臣所請非貢公事也
信臣年老以官卒按百官表徙中少府
酷吏傳郅都至則誅瞷氏首惡餘皆股栗僅誅首惡
法之正也史記誅字作族滅此都所以為酷耳本文首
惡乃謂一郡之首惡非指一家
匈奴患之乃中都以漢法史記云竇太后乃竟中都
以漢法今去四字似都為匈奴所間矣
周陽由汲黯為忮(至)而由棄市汲君子司馬巧宦皆
度外畜由使稔其驕恣終遇申屠凶德相挺為二子笑
矣
趙禹亦不覆案求官屬隂罪(至)以夀卒於家不覆案
求陰罪晚節獨以緩名為平此禹獨以夀卒也景帝
時賊深者至武帝中為平感歎於民生之不幸深矣
義縱楊可方受告緡縱以為此亂民部吏捕其為可使
者捕其為可使者即以氣陵之敗壊其功之智非能
為民也
王温舒擇郡中豪(至)亦滅宗此張子高朱子元尹子
心所祖然此可施之一郡發起耳目王莽當天下土崩
乃欲竊用此術責效原涉使涉亦何所施其技哉
其時兩弟及兩婚家(至)而王温舒罪至同時而五族乎
此史家之以敘為斷也
楊僕敕責楊僕書此自當在東越傳中雜此非史法
也
咸宣諸部都尉部都尉史記作輔百官表有左右京
輔都尉屬中尉當從史記
田廣明上封不害為當塗侯德轑陽侯昌蒲侯按魏
不害封當塗侯表云以捕反者淮陽胡倩侯與此互異
蘇昌以捕反者故越王子鄒起侯亦必公孫勇之黨而
此略也
田延年子賓以墨敗雖任刑罰以入酷吏則過
嚴延年昔韓盧之取莵也上觀下獲不甚多殺此謂
宣帝雖尚法律然欲民無歎息愁恨之心非以多殺為
能者也
尹賞紅陽長仲兄弟元后傳紅陽侯立父子臧匿姦
猾亡命賓客為羣盗成帝使尚書責問司隸校尉京兆
尹阿縱則師古注中後一說是也
安所求子死桓東少年場古詩結客少年場本此蓋
所以為戒也
贊雖酷稱其位矣稱其位者歸咎於任之者也本馬
遷之微辭
貨殖傳師史雒陽街居在齊秦楚趙之中街居當如
孟說作街巷居民在中則小顔注居在諸國之中為優
然以為要衝之所若大街衢疎矣
任氏善富者數世善字當從史記屬上為讀下文然
字乃可結上更起顔注非也司馬貞曰謂買物必取貴
而善者不爭賤價也
故秦楊以田農而甲一州田宅隃制六條所取漢法
嚴安得容此孟康注非也史記曰田農拙業而秦楊以
蓋一州不過言其因力田而致富甲一州耳以下數句
例之自明
又况掘冡搏掩史記曰博戲惡業也而桓發用之富
則搏字當為博如師古後說也
游俠傳自與殺身成名若季路仇牧死而不悔也此
言游俠謬託季路仇牧非班生以季路仇牧為可少也
華嶠失其本意譏以不敘殺身成仁之為美疎矣哉
唯成帝時外家王氏賓客為盛王氏用其謀議卒以
代漢然則孝武切齒不亦宜乎
萭章石君家破(至)萭氏反當以為福耶此亦所以避
禍也
樓護護假貸(至)一日散百金之費此即樓護先假貸
將以遺宗族耳顔注稍紆回
陳遵初遵為河南太守(至)臣請皆免遵以雄(才)處莽
代酒亦有托而逃者也然此奏不以崇廢如遵者不亟
彈治嵇阮之禍豈待晉哉
原涉天下殷富(至)以定產業容其受亦所以勸廉
涉自以為前讓南陽賻送(至)周閣重門巨先能知守
身之為孝則無此得已不已之舉
佞幸傳淳於長其愛幸不及富平侯張放放常與上臥
起俱為微行出入放事附見張湯傳後不入佞幸者
以張純復顯於建武中也然不掩其惡所以不失為良
史
董賢初丞相孔光為御史大夫(至)立拜光兩兄子為諫
大夫常侍寧為王嘉死毋為孔光生何堪經史家如
此描畫貽笑千載乎
即日賢與妻皆自殺家惶恐夜葬周禮司烜氏注司
烜掌明竁則罪人夜葬歟疏云以司烜主明火掌夜事
既令掌之則罪人夜葬可知故曾子問云見星而行者
惟罪人是夜葬之事也
翼姦以獲封侯翼姦謂輔翼孫寵息夫躬也
賢所厚吏沛朱詡(至)以它罪擊殺詡朱詡可配云敞
惜乎所事非人漢人尚氣而不知義者多也
匈奴傳自代竝陰山下至高闕為塞而置雲中鴈門代
郡自代至陰山憑嶮為塞故趙獨不築長城
秋馬肥大會蹛林師古注鮮卑之俗自古相傳秋天
之祭無林木者尚竪柳枝衆騎馳繞三周乃止此其遺
法按金源有射柳但不於秋而於夏五月
小者軋軋之義似當從如淳說
於是冒頓陽敗走(至)見其羸弱即上所謂善為誘兵
以包敵此蓋冒頓所長也
廼為書使使遺高后曰(至)以奉常駕嫚書報書詳載
此傳中固不為失體然不若史記直削去之也
其三年夏匈奴右賢王入居河南地為寇前此匈奴
復得陽山北假地至是乃入居河南地故十四年單于
合十四萬衆大入遂至彭陽也
於是文帝以中尉周舍(至)以備胡寇此專以備右賢
王也及置朔方開河西四郡則無事此矣
於是漢使三將軍軍屯北地(至)漢兵亦罷文帝大發
兵者再終不遠追出塞
其明年衛青復出雲中以西(至)築朔方大軍擊其西
出匈奴不意漢都長安既取河南地則隔絶天險安有
㷭火通甘泉之患哉
其明年春漢遣衛青將六將軍十餘萬人出朔方高闕
再西衛青傳云大行李息岸頭侯張次公為將軍俱
出右北平以牽綴其東也
其明年春漢復遣大將軍衛青將六將軍十餘萬騎仍
再出定襄數百里擊匈奴復遣大軍直單于庭北出
信教單于益北絶幕以誘罷漢兵徼極而取之此後
匈奴計不出此
明年春漢使票騎將軍去病將萬騎出隴西過焉耆山
千餘里遣票騎擊其西春小嘗之夏大發兵
漢使博望侯及李將軍廣出右北平擊匈奴左賢王
兩將軍擊其東
漢使票騎將軍迎之昆邪王殺休屠王并將其衆降漢
凡四萬餘人票騎再西前斬三萬級此復降四萬人
右王不能軍矣後出代攻左王得首虜亦七萬餘人左
王不能軍矣冒頓之盛控弦之士三十餘萬於是幾耗
其種之半偉矣哉
令大將軍青票騎將軍去病中分軍大將軍出定襄票
騎將軍出代咸約絶幕擊匈奴昆邪來降則西方無復
匃奴故兩軍皆東大將軍遇單于票騎直左賢王也
北至寘顔山趙信城而還直北
票騎之出代二千餘里與左王接戰漢兵得胡首虜凡
七萬餘人左王將皆遁走迤而東先解右肩復斷左
臂皆票騎之為也
而單于終不肯為寇於漢邊休養士馬習射獵匈奴
猶休養士馬漢計顧出其下乎使漢武當衛霍大舉之
後即有輪臺之悔復修文景之政則六月之雅繼美三
代矣
其明年漢使貳師將軍將三萬騎出酒泉(至)不利引歸
匈奴益遠徙則漢兵先疲極於寒苦無水草之地兵
食亦不能盡達不致人而致於人宜乎其無功也
廼更謀歸漢使不降者蘇武馬宏等馬宏姓名頼此
傳不沒
明年匈奴發左右部二萬騎為四隊(至)漢無所失亡
自馬邑啟釁以來漢之得策未有如此役者
右賢王犁汙王四千騎分三隊(至)大破之二萬騎分
四隊猶以勢分力弱為漢所敗况分四千騎為三隊乎
匈奴既數困國中亦無一知兵者宜其漸為漢所臣服
也
使長其衆居右地右地疑作左地
郎中侯應論邊事状十條一字不可遺忘侯應材未
減朝錯也
莽將嚴尤諫曰(至)且以創艾胡虜賈讓治河嚴尤禦
胡所陳三策皆百代之龜鑑五難字字洞見兵勢與侯
應論邊備不可罷足以匹敵合之趙充國金城留屯便
宜十二事略盡制禦外夷要務矣蔡邕議鮮卑事云
守邊之術李牧善其略保塞之論嚴尤申其要前賢重
之如此
贊該本末見表裏立論如此真良史矣
夫賦歛行賂不足以當三軍之費後世議和議欵不
出此一語
是以聖王禽獸畜之(至)蓋聖王制御蠻夷之常道也
嚴尤三策皆包於數語之中
兩粤傳趙佗其衆半羸史記作其西甌駱祼國則羸
者臝之譌也顔注非
且先王言事天子(至)亡國之勢也錢俶恨不早聞斯
言然天子其肯但已乎故曰日月出爝火息
無諸搖姓騶氏史記注徐廣曰騶一作駱然則甌駱
之名其以此乎
王閩中故地都冶按朱育傳漢滅東越以為冶冶之
為縣在國滅之後又其民盡徙故領於會稽之東部都
尉史因後日之名書之
朝鮮傳自始燕時嘗略屬眞番朝鮮為置吏築障箕
子之後已滅於燕矣
使馭刺殺送何者朝鮮禆王長涉何多事誤邊計當
以為戒
贊三方之開皆自好事之臣此已為隋煬帝唐太宗
窒其流矣
西域傳西夜國王號子合王後書云西夜國一名漂
沙漢書中誤云西夜子合是一國今各自有王
烏孫國遣使者至烏孫先迎取聘先迎取聘則是貪
得其馬驘矣此舉辱國莫大焉
舍上林中學烏孫言先是細君以語言不通而悲愁
故學烏孫言而後遣嫁也
遣使者案行表溝洫志令齊人水工徐伯表注謂表
記之今之竪標是
雖不指為漢合於討賊奏以為堅守都尉因而旌之
則恩威皆歸於漢
自烏孫分立兩昆彌後漢用憂勞且無寧歲烏孫之
事以蕭望之議為當史家終書此語為誡深矣
贊通西域城郭諸國與收河南地置朔方郡及開河
西酒泉之地不同乃聽一時浮說勞敝中國而無實效
者也此贊亦洞悉備邊長計當與匈奴傳贊竝書御屏
唐太宗不熟復之耳
是以末年遂棄輪臺之地而下哀痛之詔豈非仁聖之
所悔哉其去隋煬帝蓋一間耳特飬民五世德澤深
厚非楊氏簒盜得國以峻刑強刧天下可比武帝天資
尚異煬帝之愚愎頼有晚節之悔故漢存而隋亡然史
家備書之亦足以為萬世烱鍳矣
雖屬匈奴不相親附(至)亦何以尚兹起處乃敘當時
廟筭之誤至此孟堅始斷以已意而言光武所以得異
於孝武所以失示後人當謹守此意勿復蹈前漢覆轍
也
外戚傳孝惠張皇后以公主女配帝為皇后楚成無
别是以不沒漢承秦後有夷風焉妻其自出
少帝恒山淮南濟川王皆以非孝惠子誅獨置孝惠皇
后按前所立者自吕后時已幽死此云少帝恒山即
恒山王一人吕祿女亦竝誅故云獨置孝惠皇后
孝武衛皇后帝起更衣子夫侍尚衣軒中得幸師古
曰軒謂軒車按長廊有窗而周廻者曰軒此軒中盖屋
也豈有帝方宴飲時上車更衣者乎
孝武李夫人大將軍霍光緣上雅意以李夫人配食
何不用鉤弋乃使倡祔廟乎漢大臣寡學至此
飾新宫以延貯兮新宫即設帷帳也
孝昭上官皇后有詔外人侍長主詔使侍主故燕王
旦得為請爵號此霍光不學失之始也
后年十四五云(至)立孝宣帝觀廢昌邑時言動后亦
明智夙成信昭帝之匹也
宣帝即位為太皇太后元訛為宣當如劉原父說
孝宣霍皇后上亦寵之(至)昌成君者為平恩侯宣帝
深沉如此
孝元王皇后家凡十侯按元后傳云後又封太后姊
子淳于長為定陵侯王氏親屬侯者凡十人則師古注
中後說是
孝成趙皇后封御史中丞印御史中丞在殿中蘭臺
周禮小宰掌建邦之宫刑以治王宫之政令凡宫之紏
禁鄭氏曰若今御史中丞蓋漢宫中事皆御史中丞所
掌故用其印封
事不當時固爭(至)此臣所深痛也但當申明數語如
王尊之劾匡衡耳尊號已定謂趙氏已稱太后
孝元馮昭儀數禱祠解解禳而解之也師古音懈非
張由以先告(至)徙合浦云平帝初立但罪張由史立
不聞追復宜鄉爵邑及孝王后中山太后之號蓋以王
氏自鳳廢野王與馮氏亦有怨故也使宜鄉侯平帝時
尚在必為莽所深畏亦夷滅之不能一刻緩矣
中山衛姬莽欲顓國權懲丁傅行事懲丁傅者太后
之意假以顓國權者莽之私其後莽不惜一宇益堅太
后委仗盡夷衛氏而孝平遂在莽股掌之内無所忌矣
又令共王祭祀絶廢謂徙定陶王景為信都王也
元后傳孝元皇后王莽之姑也獨提王莽起筆力高
以太后崩後十年漢兵誅莽為全傳首尾關鍵
時太后從弟長樂衛尉宏子侍中音獨側聽具知章言
以語鳳音語鳳此人之情也勸之以退而不貪副相
之寵則庶乎君子矣
初譚倨不肯事鳳而音敬鳳卑恭如子鳳宗子也音
可以傲乎譚本庶孽緣恩澤得封倨不事長内行先衰
使得秉政必凌侮同列結怨天下先丁傅而敗矣史家
之言固不可徒知其一也雖然音敬鳳不為非若音子
舜之於莽則又昧弑父與君亦不從也之義
諫大夫楊宣上封事楊宣之言固屬婦人之仁然使
哀帝不任董賢倉卒之際王氏無以乘時竊柄則留一
二人以娛東宫何嘗非厚道哉
協於新室故交代之際室字疑衍宋祁曰熙寧監
本作協於新淳化本作新室按此黃氏麻沙本所載然
宋景文公卒於仁宗時遺奏請擇宗室為匕鬯之主安
得見熙寧監本耶姑存此說以見宋本固有與予意同
者矣
立少子丹為中山太守後書王丹别是一人
王莽傳後漢張衡以為王莽本傳但應載簒事而已
至於編年月紀災祥宜為元后本紀此說非也居攝以
後莽不復禀承元后非産祿當吕后之時可比若元始
五年以内雖曰元后臨朝政由莽出然平帝非子宏等
可比遽以元后著紀又奪漢太速唯云更始居位人無
異望光武初為其將然後即真宜以更始之號建於光
武之初斯則為編年之史者當參取焉孟堅於律歴志
大書更始帝於光武之前固已不没其實矣然更始倉
猝本因伯升光武之資光武非假更始之爵位士馬以
立基本昆陽既摧百萬之衆三輔響應誅莽而迎更始
更始不克負荷以致赤眉復亂故都焚蕩園陵殘毁光
武綏輯河北辭不赴徵卒能興復炎祚為克家之子以
高文為重則不得不貳於更始可以告諸皇天后土無
慚德也
使迎中山王奉成帝後是為孝平皇帝莽輙敢不為
哀帝置後而以孝平上繼成帝羣公於此時無能折奸
臣之萌者何怪其馴至於攝位即真廢漢為新也
安後復徵召之安後謂國家少安之後師古注安猶
徐也恐非
其令公奉舍人賞賜皆倍故百姓家給人足内使上
自羣公下而舍人皆知附莽為利乃復益樹黨使四海
皆頌慕之
上尊宗廟(至)無所不施上尊宗廟謂奏尊元帝廟為
高宗以謟惑太后下施恩澤以明自言願須百姓家給
非空言飾讓示信衆庶也
莽欲以虛名說太后(至)愛身為國太后亦與莽俱化
共相為偽
莽復自白宜博選衆女與前受安漢公號同術
藉假遺詔(至)其不難矣八句又虛設丁傅董賢不然
之罪以張大莽功遂誣往冤者言平帝必因馮太后故
不得立也
晏平仲不受輔齊之封左氏春秋傳襄二十八年齊
慶氏亡與晏子弼殿其鄙六十不受
使者廹守皆自殺死者以百數海内震焉先以恩結
復以威震
平作二旬書庶殷平作字當為㔻也
元始五年五月庚寅九命之鍚策潘勖九鍚文合竦
奏與此策為之
子午道從杜陵直絶南山徑漢中通梁漢道者即莽
所為顔前說是也第不當竝舉在宜慶二州界者耳劉
奉世盡非之又誤
泉陵侯劉慶上書(至)宜如慶言居攝之請發於平帝
當陽之日然則帝雖幼而常年被疾其見鴆於莽無可
疑者
莽徵明禮者宗伯鳳等與定天下吏六百石以上皆服
喪三年雖曰欺偽然臣為君服喪三年唯元始後嘗
議行之矣
太保舜謂太后事已如此無可奈何沮之力不能止
至此遂明目張膽扼孤兒寡婦之吭而奪之
以武功縣為安漢公采地武功縣曰漢光邑光武皇
帝受命中興之祥
三月己丑立宣帝元孫嬰為皇太子號曰孺子先為
攝皇帝而後立嬰不復令有君臣之分也又止立為皇
太子不正其君之名則予奪惟莽也
安衆侯劉崇與相張紹謀曰(至)海内必和創舉大義
者自長沙之後卒歸舂陵天命之矣
遣王邑孫建等八將軍擊義分屯諸關守阸塞不遽
與戰竊用蓨侯制吳楚之策也
莽母功顯君死意不在哀令太后詔議其服自古權
奸貪位奪情自王莽始前朝羅彛正趙汝師之流不知
曾引以為戒否
漏刻以百二十為度亦用夏賀良偽書也
莽至高廟拜受金匱神嬗莽欲即真亦何事此蓋亂
賊之尤鄙晻者後又求興盛以實之致豐歆羞與等列
腹心先敗不待於地皇四年董忠王涉之謀也
以十二月朔癸酉為建國元年正月之朔魏曹叡景
初元年改用建丑之月為正凡三年而子芳嗣魏位改
元正始復用建寅之月為正雖以叡忌日在正月為辭
其亦以莽嘗自謂代漢得地統中覺而改耶
莽策羣司曰凡誦莽及莽策命羣下之辭皆可從刊
削固不免於記緐志寡也
德祥發於漢三七九世之後孝惠孝文為一世哀平
為一世蘇林注謂九天子非也
五威將乘乾文車(至)服飾甚偉莽侈然遠追唐虞而
五威服飾稱名則三苖之妖誕矣
拜爵王庭謝恩私門者祿去公室政從亡矣莽深畏
備其下故有第六條
初設六筦之令(至)乘傳督酒利莽即真一年後當四
方無虞而桑孔壹切苟且丐奪之政已無所不用其何
以久
初甄豐劉歆王舜為莽腹心(至)皆驛車載其屍傳致云
諸人之始止以不能得之太后故借附莽以速化一
時利合耳實亦何甘為莽北面不知大權既盡入莽手
諸人安能禁其簒奪一朝隙開還自相屠生為叛賊死
為愚鬼始不以正何望有終哉
先是莽恐河決(至)故遂不堤塞莽事事期以利已故
百姓不附
以新為心後又改心為信此古音信與新同之證
予以二月建寅之節行廵狩之禮(至)行廵狩之禮莽
至明堂猶横摉五日况肯出行萬里耶皆虛為此文以
示墜典無所不舉又借臣下之言輟行仍言天鳳七年
當出上下相蒙益彰姦偽而乃有愚蔽之甚私喜其術
者此南北五代所以多故也
州長各一人州長凖周官與前州牧凖虞書者不同
劉奉世以為衍州字者誤也故下文亦稱六州
誠恐一旦不保中室中室即前王路堂後閤更衣中
室也時臨出在外第故云不保中室舊說則李竒猶近
之
夫三皇象春五帝象夏三王象秋五伯象冬四語蓋
古有是言而莽引之不謂宋人復從而祖述不已也
更始將軍史諶將度渭橋皆散走諶空還史諶其後
妻之父故莽信而使將不明其能戰與否也
時莽紺袀服袀是戎服與均同杜預云戎事上下同
服按地皇元年莽令郎從官皆衣絳當嫌漢家尚赤故
其服獨止為紺也
敘傳楚人謂虎班其子以為號師古曰子文之子鬭
班亦為楚令尹按春秋傳作般與班同非殺令尹子元
之申公鬭班也
沈湎於酒微子所以告去也式號式謼大雅所以流連
也沈湎二語對引滿舉白式號二語對談笑大噱
慶未得其云已師古注慶發語辭又云人之餘慶資
以積善三行之内前後異解
若胤彭而偕老兮訴來哲以通情謂死而不朽不啻
彭老之夀可以俟百世後之人也注非
賓戲此文更簡十之三使不徒以詞勝則起人意矣
時闇而久章者君子之真也此本禮記中庸篇闇然
而日章也注非
述高紀罔漏於楚謂陳勝項梁首難遂竝起亡秦也
師古注謂高祖漏楚之罔迂謬甚矣
項氏畔換注中孟說是
述惠紀高后紀罔顧天顯謂殺三趙王及燕王也
述元紀優繇亮直師古曰亮直謂朱雲也按朱雲事
在成帝時注誤
述成紀孝成煌煌(至)如圭如璋徒稱其儀貎則爽德
可知也
述溝洫志商竭周移(至)北亡八支此敘獨謂九河之
亡在秦漢之間其說近之
述酈陸朱婁叔孫傳禮義是創義疑作儀
述景十三王傳承文之慶長沙之後光武中興中山
之後昭烈分鼎皆文之慶也
述趙充國辛慶忌傳營平皤皤立功立論言其言并
可為萬古法也
述魏相丙吉傳天誘其衷慶流苖裔言吉之保全宣
帝天啓之也
述蓋諸葛劉鄭母將孫何傳寳曲定陵竝有立志有
立志謂不撓於鍾廷尉鍾威不入關卒收之非若寳之
言及杜穉季而氣索也
述蕭望之傳見躓石許見躓於石顯史高耳許字乃
不經校勘之過或本史字傳寫訛
述宣元六王傳楚孝惡疾馮昭儀傳注中言平帝幼
被眚病不謂楚王囂也注非
昭而不穆謂哀平皆後成帝不相傳世
述西域傳總督城郭總督二字本此故前代惟邊境
乃稱之
義門讀書記卷二十
