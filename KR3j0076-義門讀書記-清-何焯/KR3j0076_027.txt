義門讀書記卷二十七
翰林院侍讀學士何焯撰
三國志(蜀志)
劉二牧傳二牧不從董袁群雄之例而列蜀志首非
夷昭烈于割據也王者之興先有驅除評云慶鍾二主
即以漢家故事明統緒所歸天祚眞主即二牧猶不得
以闇干耳其文則若霸國之書其義莫非天子之事遺
臣故主之思淵矣哉序吳事則正禮不先于討逆系
漢統則二牧乃冠乎興王變其例遜其詞所以待後之
人自遇其旨于參錯迷謬之中故非當時所測也
劉焉扶亦求為蜀郡西部屬國都尉注陳壽益部耆
舊傳董扶褒秋毫之善貶纖芥之惡按趙岐孟子注云
孔子舉毫毛之善貶纖芥之惡故皆錄之於春秋二語
必經師成語也
焉徙治緜竹東漢益州治雒縣焉以郤儉被殺故徙
治緜竹緜竹西漢都尉所治也
張魯母始以鬼道又有少容常往來焉家所謂少容
蓋能久視之意後漢書作有姿色蓋范欲醜之甚其詞
耳
先主傳先主姓劉諱備(至)因家焉漢書王子侯表陸
城侯貞元朔二年六月甲午封十五年元鼎五年坐酎
金免蓋以始封之明年爲元年也此云元狩六年少十
年矣恐誤續漢書百官志宗正卿下注云郡國歲因
計上宗室名籍補注胡廣曰又歲一治諸王世譜差序
次第故西京枝屬其後衰者猶皆可考
承等皆伏誅(至)先主乃殺徐州刺史車胄魏志建安
四年偹殺車胄五年承等謀洩乃死袁紀備據下邳亦
在承死前蜀志誤也
十二年曹公南征表會表卒曹公南征在建安十三
年此上疑有脫文
權遣周瑜程普等水軍數萬與先主并力注採江表
傳云云按江表傳欲專赤壁之功而不能掩樊口之即
爲一地也
二十四年一百二十人上言曰昔唐堯至聖(至)雖死無
恨据後注乃廣漢李朝作此文在西京亦不多得疑
諸葛公潤色也
先主上言漢帝曰臣以具臣之才(至)以報萬分前一
篇是西京此一篇西京氣味東京節奏
於是還治成都還治成都當時未必懷安但與高祖
氣燄差異或以得其地不得其民故不久駐耶
章武元年立宗廟祫祭高皇帝以下注臣松之云云
按臣子一例昭烈當日蓋以孝愍爲禰而於本生則仍
光武南頓君之例此可以意推而知也
三年夏四月癸巳先主殂於永安宫注引諸葛亮集
載先主遺詔勿以惡小而爲之勿以善小而不爲按易
之繫辭曰善不積不足以成名惡不積不足以滅身小
人以小善無益而弗爲也以小惡爲無傷而勿去也故
惡積而不可掩罪大而不可解昭烈以此爲誡則不甚
樂讀書特少年之事其後則知書之要矣射君即射
援見上表中列名
後主傳建興五年春丞相亮出屯漢中營沔北陽平石
馬注諸葛亮集載禪三月下詔云云按此詔猶有過
繁去二百餘字則愈嚴重
延熙九年冬十一月大司馬蔣琬卒董允亦卒于是
年蜀内外之政始壊
十五年吳王孫權薨不書吳主書吳王耶恐字誤
景耀元年宦人黃皓始專政皓專政五年而國亡
六年紹良與艾相遇於雒縣注採王隱蜀記禪又遣
尚書郎李虎送士民簿云云按蜀窮匱至此固難以支
久矣
評禮國君繼體(至)體理爲違介于二寇加之南中煽
動必執踰年之禮非所以係屬人心鎮撫方夏也
又國不置史(至)猶有未周焉吳蜀之主雖均曰傳然
皆編年紀事于史家之例實亦紀也紀則災異當詳書
而舊史闕其承傳是以作者用此自明非欲持此以詆
毁葛相
注華陽國志先帝亦言吾周旋陳元方鄭康成間陳
元方鄭康成皆避地徐州而先主以建安元年領徐州
牧其啟告以治亂之道在此時也
先主穆皇后傳先主既定益州而孫夫人還吳注採
漢晉春秋云云按此妄言先主定益州時諸葛公與張
趙等泝流至蜀孫夫人還吳當在建安二十年爭荆州
時
諸葛亮傳好爲梁父吟蔡中郎琴頌云梁父悲吟周
公越裳武鄉之志其有取于此乎今所傳之詞蓋非其
作
先主自葭萌還攻璋(至)成都平兵勢已合豈得中息
若議公不當泝流合規者眞迂儒俗士也智能之士思
得明君如張松法正之情固夙昔所畫亦未有逆拒不
往者耳
先主外出亮嘗鎮守成都足食足兵當先主時但寄
以蕭何之任
若嗣子可輔輔之如其不才君可自取注採孫盛云
云按此堯舜之心非同詭僞
封亮武鄉侯十道記武鄉谷在南鄭縣孔明受封之
地
然侍衛之臣不懈於内(至)可計日而待也以不懈于
内任群司以忘身于外自效以修身正家納諫任人責
難其主蓋此又興復之本也其眞王佐之才與伊訓說
命相表裡者歟
將軍向寵(至)優劣得所馳驅于外可以使貪使詐故
魏延可任若宿衛之選必以信行爲本也向寵居攸之
等之前者寵督中部掌宿衛兵蜀小或兼攝虎賁羽林
之職亦其近于君者也故先言之
於是以亮爲右將軍注漢晉春秋使孫策坐大遂并
江東按下有脫文當是指斥孫權之語吳臣諱而削之
注此表亮集所無出張儼默記按趙雲以建興七年
卒散關之役乃在六年後人或据此疑此表爲僞非也
以元遜傳觀之自明苐此表乃劇論時勢之盡非若發
漢中時所陳得以激厲士衆不妨宣洩于外失之蜀而
傳之吳或伯松寫留箱篋元遜鈎致之于身後耳集不
載者益明武侯之慎非由陳氏之疏若趙雲傳七年字
當爲六年雲本信臣宿將箕谷失利適由兵弱既貶雜
號將軍以明法散關之役使其尚在必别統萬衆使復
所負而不聞再出其必殁于是冬之前矣
十二年春亮悉大衆由斜谷出注引魏氏春秋云云
按罰二十以上豈無參佐可以平之孔明雖蹇蹇夙夜
不若是之不諳政體也
亮遺命葬漢中定軍山葬漢中者欲後人嗣事于魏
也
蓋天命有歸不可以智力爭也上云人傑在其子孫
之朝故耳歸之天命則仍夷之也
孟軻有云以逸道使民(至)信矣上云不戢蓋對敵國
之詞此又申明其眞王者之師也
喬年二十五建興元年卒公北駐漢中在建興五年
元字誤思遠之生即在建興五年也詳元字當作六伯
松亦以轉運之勤死于王事
關羽傳先主斜趣漢津適與羽船相値共至夏口注
採蜀記云云按蜀記語多淺妄恐不足信
馬超傳聞先主圍劉璋于成都密書請降賴得所歸
不終名爲賊
趙雲傳瓚遣先主爲田楷拒袁紹雲遂隨從爲先主主
騎注雲别傳云云按本傳先主爲平原相時雲已隨
從主騎别傳謂就袁紹雲見於鄴則在建安五年後此
違反不可信者也
成都既定以雲爲翊軍將軍注雲别傳云云按雲駁
議甚忠正然經國之務有諸葛公在必得其當未應反
待武臣駁議殆家傳掠美耳其諫伐吳則又諸葛公所
不能得之其主追思孝直恐散號列將非所及也别傳
大抵依仿諸葛子瑜書及孫權稱尊號諸葛公不明絶
其僭之義爲之
軍退貶爲鎮軍將軍注雲别傳云云按諸葛賞罰之
肅雲猶貶號其下安得濫賜又足以明其不然别傳類
皆子孫溢美之言故承祚不取
龐統傳性好人倫勤於長養(至)使有志者自勵不亦可
乎士元此論東漢之風流已耳欲興世教非務實不
可也參取其意則足以資奬勸孔子曰如有所譽者其
有所試矣有所試而誘之使竟其志勿徒以浮聲競煽
斯得者多
親待亞於諸葛亮遂與亮並爲軍師中郎將注九州
春秋云云按以皇極幽昧漢祚將墜較其輕重則取璋
不爲非
法正傳璋既稽服先主以此薄靖不用也薄靖而不
薄李嚴是先主之所見以其虛名無實用不爲大節
亮又知先主雅愛信正故言如此注採孫盛云云按
艱難之初權以濟事未宜以常道論也先主初定益
州與晉君祖宗世守之國勢殊且諸葛公方以審配不
容許攸爲鍳也
今策淵郃才略(至)時不可失也孝直智術不下公瑾
且猶知尊奬王室非碌碌程郭惟思攀附孟德者也
許靖傳進退天下之士沙汰穢濁顯拔幽滯此靖所
以名盛一時
靖收恤親里(至)莫不嘆息文休與子魚景興人物相
等使處太平猶不失公望也
正禮師退術兵前進術兵即孫策也
復相扶持前到此郡(至)豈可具陳哉注臣松之云云
按袁術僭盗策爲其部曲文休避地未可厚非文休
雖曰羈客然名滿八區誠畏爲袁氏僞命所汙當時誰
能預計伯符絶術厥後兄弟相繼開吳鼎立哉即于季
玉非有君臣之分慕仰宗傑希欲歸命亦與臨難邀利
殊科論者原其本末可也
建安十六年轉在蜀郡注採山陽公載記云云按斯
時稍覺悟操之將簒非復歸死國家故意故應優于劉
子初也
靖雖年逾七十(至)丞相諸葛亮皆爲之拜文休一生
不逾漢末名士風格求之以知幾望之以匡世誠所不
暇若以諸葛公所敬而輕相毁詆亦安國輩之不自量
也
簡雍傳性簡傲跌宕(至)自縱適視恃舊不虔見誅者
度量相越是以當困厄而士歸之者多也
秦宓傳仲舒之徒不逹封禪相如制其禮相如雖爲
封禪書臨殁乃成未與諸儒共定其禮蜀士多誇往往
過實
參伐則益州分野漢書地理志蜀系秦分統于輿鬼
東井參伐乃魏地星也此云參伐則益州分野未詳
評然專對有餘文藻壯美可謂一時之才士矣承祚
此書大趣簡質而獨推秦子勅之文藻異于諸傳斯則
文無定體之謂耶
董和傳先主定蜀(至)並署左將軍大司馬府事董和
並署李嚴並托皆所以慰蜀士大夫之心特幼宰端良
正方傾邪耳若使黃公衡不因喪敗隔絶則受遺當屬
斯人不傷昭烈之明矣
劉巴傳俄而先主定益州巴辭謝罪負先主不責昭
烈初定蜀土人懷反側其加意于子初即高帝之封雍
齒也
而諸葛孔明數稱薦之注採零陵先賢傳亮亦曰運
籌於帷幄之中吾不如子初遠矣按子初粗有筆耳此
助而張之造作劉葛之語也
注初攻劉璋(至)府庫充實必無此事錢至直百豈復
可以通行初得一州公私囂然是五均之續也以張益
德傳中頒賜之差觀之則聽其赴藏競取亦不然矣
董允傳以允秉心公亮(至)則戮允等以彰其慢此疏
已載孔明本傳則休昭及向寵傳中可勿重出
允遷爲侍中領虎賁中郎將(至)備員而已既任宫省
兼統宿衛孔明蓋用周公立政之言治内也和順與
公亮者相參並在左右則劑之使平徐以養成君德無
暌否之憂矣
蜀人無不追思允注臣松之云云按允事關蜀存亡
故與和傳别出
劉封傳以封爲副軍中郎將副軍之名失之尊寵太
過是以事當愼始
諸葛亮慮封剛猛(至)使自裁先主無他枝葉後嗣庸
弱封地處疑偪又嘗將兵一朝作難則禍生肘腋國祚
方危故不得不因其罪速斷也後代如潞王從珂事可
相參爲鍳
恨不用孟子度之言注逹子興爲議督軍按此則孟
逹家且不誅况黃公衡乎其不承信郭冲之言不虛也
彭羕傳如永年者自可不爲立傳
廖立傳昔先主不取漢中(至)徒失一方此實前事之
失亦當參取觀之當吕蒙襲奪三郡即與吳追好棄惡
先收漢中以圖關隴于時生齒殷盛錄其客戸爲兵聲
勢十倍也
亮表立曰(至)於是廢立爲民方受託付主少國疑不
得不廢立以懲不恪非度之未宏也
李嚴傳李嚴所以並當大任者既蜀土故臣宜加奬
慰又南陽人諸葛公僑客兹郡有鄉黨之分必能協規
荆土歸操嚴獨西奔似有志操理民治戎幹略亦優是
故取之然自其歸降即領郡于外不共帷幄何由得其
腹心昭烈用人必由試可嚴特未試之于左右周旋歴
年所以猶有失也
章武二年先主徵嚴詣永安宫(至)留鎮永安武帝失
之于宏羊昭烈失之于李嚴人固難知而權位相逼猜
嫌易構亦事勢之常矣
部分如流趣舍罔滯正方性也使正方胸無鱗甲則
文偉匹也
注採諸葛亮集雖十命可受况於九耶孔明恭遜十
命之語未必出自其口諸葛氏集當以承祚叙錄者爲
正
平遣參軍狐忠狐忠即馬忠
注採亮公文上尚書行前監軍征南將軍臣劉巴此
别劉巴非子初
乃廢平爲民注引諸葛亮與平子豐教云云按平既
見廢豐猶在留府非公之公忠無此量也
劉琰傳又悉教誦讀魯靈光殿賦誦靈光者以宗姓
隨從惟琰一人也本出魯國文考此賦自負若爲己作
又于侈靡中炫其風流耳
魏延傳當得重將以鎮漢川(至)一軍盡驚拔延而益
德不見望非君臣相信之深何以能然
平叱延先登曰(至)軍皆散丞相之澤數十年追思不
忘况此日乎順逆一明則延雖善養士卒一叱即散矣
楊儀傳往者丞相亡沒之際(至)令人追悔不可復及
何乃無賴自棄至此然公琰亦有以致之稍崇其祿位
以答前勞不亦優乎自審不能駕馭唯勿寄以重任可
耳
向朗傳亮卒後徙左將軍朗爲左將軍時行丞相事
見後主張皇后冊文中
自去長史優游無事垂二十年二十年之功何書不
可讀朗去長史已六十餘老而好學正吾儕過時者所
宜師法也雖公淵之口終能以凡俗批詆邪
寵弟充歴射聲校尉尚書注襄陽記云云按此語即
漢晉春秋之所由作也孫盛語已見魏書三少帝紀
此重出
張裔傳丞相亮以爲參軍(至)領留府長史既重裔幹
理亦不欲但用公琰文偉署府事一府皆楚人失蜀士
心也
人自敬丞相長史男子張君嗣附之疲倦欲死語頗
輕薄然深悟此理即無死權之愚也豈惟長史即貴極
公侯亦猶是耳戀慕外物薾然疲役不無謂乎
少與犍爲楊恭友善(至)行義甚至行義如此故諸葛
公以貞亮死節並許之不緣季休之言遂與威公一視
費詩傳隆崇於漢室室當作升黃忠字也御覧作漢
叔叔字草書似升字耳
由是忤指左遷部永昌從事費詩左遷雍茂見殺固
由不宏亦其暮氣
杜瓊傳周緣瓊言乃觸類而長之曰(至)意者甚於穆侯
靈帝之名子君子好仇豈怨耦之謂師服已屬傅會
後人不必恃此自喜爲知微也宋明帝之多諱皆譙叟
輩啟之何關治亂興亡乎
許慈傳善鄭氏學治易尚書三禮毛詩論語鄭氏尚
書注今與易皆僅存于正義中
乃鳩合典籍沙汰衆學此荀文若曾與孟德言而不
暇行者
稍遷至大長秋卒大長秋用通經之士爲之則可以
修周官内宰之職
注孫盛曰蜀少人士故慈潛等並見載述按仁篤通
大經四小經三即在中土亦烏可無述
來敏傳爲虎賁中郎將丞相亮住漢中請爲軍祭酒
請敏軍職而以董允領宿衛此楊洪勸留向朗之意故
敏言奪我榮資也
尹默傳自劉歆條例鄭衆賈逵父子陳元方服虔注說
咸略誦述傳寫之譌衍一方字按後漢書陳元字長
孫父欽習左氏春秋事黎陽賈護與劉歆同時而别自
名家元少傳父業爲之訓詁與范升爭立左氏學
李譔傳從司馬徽宋忠等學司馬二人于前思潛傳
則稱字欽仲傳則稱名似疎
譙周傳時後主頗出游觀增廣聲樂延熙元年立子
璿爲皇太子至八年冬蔣琬始卒然則自琬之存後主
已荒縱矣故傳于建興十四年大書至湔看汶水旬日
而還識其不恤國事盤游于外自此始也傷大臣不能
正書以示譏後不書者不可諫則不足譏也
若至南方外當拒敵(至)誠恐邳彤之言復信于今此
所料皆是奔南亦歸于亡不若以此勸之死守君臣共
殉社稷不亦爲四百年之光乎邳彤之言世祖從之以
破邯鄲豈從之以降王郎何周之昧于義而愚于術必
使其主蹈軹道之轍也
若遂適南勢窮乃服其禍必深此則不然但爲張魯
之入巴則再辱耳
於是遂從周策(至)周之謀也從周之謀則蜀人免屠
戮之慘故鄉邦韙之非萬世公議也
注孫盛云云按指畫實自了了從來轉亡爲存因敗
爲功苟有可資務盡人事則事機俄返此非書生事外
作好語也然而能爲此者必其君之有志者也公嗣非
所及也時群臣但以恐不受降爲難則退次東鄙亦無
可俱逹之臣矣
周長子熙熙子秀字元彥元彥之去承祚遠矣此十
字皆裴注之文
評注採張璠云云張璠識陋旨迂注家何以取諸
黃權傳權閉城堅守(至)先主假權偏軍先主奬拔公
衡故霍弋羅憲皆不失事君之禮
景初三年蜀延熙二年權遷車騎將軍儀同三司注
採蜀記云云按凡取精多用物宏者皆應天象太白入
太微中而漢兵誅莽不害爲僭盗也公衡一時遜詞耳
宋書天文志云按三國史並無熒惑守心之文黃初
六年五月十六日壬戌熒惑入太微至二十七日癸酉
乃出宜是入太微
崇帥厲軍士期於必死臨陣見殺崇死國此劉葛推
誠之效也
李恢傳後軍還南夷復叛殺害守將觀此傳及馬忠
張嶷二傳中皆有南夷復反事蓋雖諸葛公猶不能要
其終不反也
蔣琬傳琬曰吾實不如前人無可推也自反必期于
當理此伊傅之心非獨寬厚
而衆論咸謂如不克捷還路甚難非長策也此即黃
公衡所諫先主者衆論不爲非也
以凉州胡塞之要(至)赴之不難按蜀本僻在一隅必
圖關中則義聲可以震動天下若能克敵則洛陽皆有
劻勷之勢今入羌圖隴借使挫之未爲壊其心腹中原
念舊者漸無所繫屬矣昔三郡常反應王師而丞相不
速行赴利蓋不欲舉我之全力顧用于彼之偏師魏延
入羌蓋聊欲掩其不備斷賊右臂仍不階此爲進取雖
勝敵而不再往也維先琬繼所規則小矣雜耕跨渭遺
蹟未遠若之何計止于略民廣境與東吳之士共矜邊
角之勢也哉雖然君子猶有取焉異乎蹈丞相所料坐
而待亡者也
費禕傳孫權性既滑稽嘲啁無方仲謀氣象無異子
桓雖昭烈猶不免以諸毛遶涿取侮豈漢末風氣使然
辛有百年之歎亦微見魄兆耶
姜維傳維自以練西方風俗(至)與其兵不過萬人欲
斷隴則當及曹爽初誅衆志二三未遑外事之時文偉
身駐漢川以牽關中之救伯約以萬衆招誘羌胡披割
西鄙過相裁制又失事機元遜輕舉于東文偉坐待于
西皆若天之假助典午以成其奸者可長太息
大破魏雍州刺史王經於洮西此功若在秦川不亦
偉哉吳殷禮言於仲謀曰民疲威消時往力竭不能不
相爲惜此小用也
與鎮西大將軍胡濟期會上邽此胡濟又一人非胡
偉度
鄧艾亦自隴右皆軍于長城鄧艾得自隴右赴關中
之急故丞相以間擊破費郭也
六年維表後主(至)啟後主寢其事而群臣不知此密
表而不關尚書故思遠不能力爭伯約不貽思遠書言
其事者當以素非同心故耶
因將維等詣成都自稱益州牧以叛注臣松之以爲
殺會復蜀不爲難矣按殺會易復蜀難華陽國志載王
崇論曰維徒能謀一會不慮窮兵十萬難爲制御
評然猶未盡治小之宜(至)而可屢擾乎哉此皆承祚
在晉之遜詞裴注駁之或未喻其旨也宫中府中理
民治戎立國一不可闕今伯約孤立後主昏蔽其本已
搖加之政刑非昔不能使民忘其敗上邽之役甚于街
亭伯約但知前人裁制之過不知失文偉之助亦不復
可以有爲此誠志士爲之深悲者也蜀事以葛始以
姜終十卷實相首尾其末卷則特爲楊戱之贊而設也
蜀都賦云匪葛匪姜疇能是恤
宗預傳蜀聞之亦益永安之守以防非常永安益守
則圖關中者力又减矣此劉葛所以優與吳盟然斯時
公琰未有遠名于事勢宜然
楊戲傳維外寬内忌意不能堪伯約于此不及公琰
遠矣
戱以延熙四年著季漢輔臣贊其所頌述今多載于蜀
書是以記之於左承祚身入晉室奉命修史彼自謂
三禪相承同符舜禹不得不以魏爲正乃于蜀書之末
記文然之贊假託網羅散軼隂著中漢季漢皇統斯在
躋蜀于曹氏之上大書贊昭烈皇帝則已之所述曰先
主傳者明其遜詞實以文然所贊代已序傳也張茂先
能譚史漢而爲承祚所面欺千載以下吾猶取其區區
乃心辨正閏戀眞舊也
其戲之所贊而今不作傳者余皆注疏本末於其詞下
注中凡引他書者皆裴注卷末所採益部耆舊雜記載
王嗣常播衛繼三人亦然
縻芳士仁郝普潘濬四子叛臣故獨書名傷天下
三分不歸一統始於荆州失關侯敗故以三叛人終之
并及郝普者吕蒙襲奪南三郡荆吳之釁所由成也略
孟逹而專言此意有所寓矣關羽傳作傅士仁而贊
止曰士仁則其人姓士傅字衍也
評楊戲商略意在不群意在不群承祚自譽信乎其
不群也
義門讀書記卷二十七
