義門讀書記卷二十六
翰林院侍讀學士何焯撰
三國志(魏志)
武帝紀飬子嵩嗣注採吳人作曹瞞傳及郭頒世語
並云嵩夏侯氏子按夏侯惇之子楙尚清河公主淵子
衡亦娶曹氏則謂嵩夏侯氏子者敵國傳聞蓋不足信
大將軍何進與袁紹謀誅宦官太后不聽進乃召董卓
欲以脅太后注魏書曰太祖聞而笑之曰閹豎之官
古今宜有但世主不當假之權寵使至於此按此注乃
事後虛詞掠美厥祖何人斥言閹豎
初平元年使袁將軍率南陽之軍(至)以順誅逆可立定
也此項羽戰河北高祖西入關之勢也卓兵方盛未
挫于外故堅壁勿戰待内釁作而後乘之
袁紹與韓馥謀立幽州牧劉虞為帝太祖拒之以弑
君討卓無故又改立君是二卓也
注諸君北面我自西向虞在幽州故曰北面長安爲
行在所故曰西向
紹又嘗得一玉印於太祖座中舉向其肘注魏書曰
紹復使人說太祖曰今袁公勢盛兵強二子已長天下
群英孰踰于此按紹此時僅爲一郡守并未得韓馥讓
州未應意盛若此
三年毒等攻東武陽太祖乃引兵西入山攻毒等本屯
毒聞之棄武陽還烏巢之役袁氏之謀略同而成敗
異焉故用兵貴知彼己也
青州黃巾衆百萬入兗州(至)果爲所殺光武擊銅馬
于鄡賊數挑戰光武堅營自守有出鹵掠者輒擊取之
絶其糧道積月餘日賊食盡夜遁去追至館陶大破之
此成敗之可參質者也明季與流賊相持者皆不知
此謀督促出戰遂皆爲劉岱之續
四年太祖擊詳術救之(至)又追之至九江外爲紹用
實所以保據兗州也
興平元年春太祖自徐州還(至)所過多所殘戮以報
讐興師實志在并兼所過殺戮所以不能定徐
布出兵戰先以騎犯青州兵青州兵奔所收黃巾精
銳尚未習練猝遇勍騎則偏敗衆擕先犯之者由宫邈
素知虚實也
二年時太祖兵少設伏縱竒兵擊大破之注魏書云
云按布蓋使人蹋伏見無兵乃復來操豫料其然設伏
以待布兵見乘隄者猝起出不意奪氣遂爲所敗也
建安元年冬十月公征奉自爲大將軍後始稱公蓋
天子三公稱公也
是歲用棗祗韓浩等議始興屯田注魏書云云按議
始祗浩成之者峻淵不憂運饋則可與賊持久伺變施
巧勝算常在我矣
三年初公爲兖州以東平畢諶爲别駕(至)以爲魯相
孟德待畢諶尚爾况昭烈之于元直乎
四年初公舉种孝廉(至)釋其縛而用之釋畢諶魏种
而用之皆假以懷四方之士于時宿儒世胄大抵在河
北漢南也評所謂矯情任算不念舊惡指此類
使臧霸等入青州入青州者擾紹之左以分其兵
十二月公軍官渡裴松之北征記曰中牟臺下臨汴
水是爲官渡袁紹曹操壘尚存焉在今鄭州中牟縣北
五年公曰夫劉備人傑也今不擊必爲後患備有雄
才加之宗室如與紹連兵備必襲許以迎天子衆心歸
仰操事去矣故不得不急破之也
時公兵不滿萬傷者十二三上固云分營與相當矣
則此但指自將之親兵也然亦必有一二萬人云不滿
萬則非其實
大破瓊等皆斬之注採曹瞞傳曰公意欲不殺按靈
帝時瓊爲左軍校尉與魏武皆西園八校尉之一故欲
活之
六年九月公還許紹地廣衆盛謀議之士附者尚多
其兵雖破未可取也故歸許以養威俟釁且以其間剪
劉備復起之勢得以全力徐收河北莫能牽制耳
八年其令諸將出征敗軍者抵罪失利者免官爵始
猶烏合故多寬假至此乃議罰爲立國經久之計
九年武安長尹楷屯毛城(至)尚將沮鵠守邯鄲又擊拔
之破楷則高幹并州之援北斷拔邯鄲則袁熙幽州
之援東絶擊楷自將者運道不通則堅城大衆有自潰
之勢所係尤大也
紹曰吾南據河北阻燕代兼戎狄之衆南向以爭天下
庶可以濟乎紹見光武資河北以定海内故圖據之
十二年於是大封功臣二十餘人皆爲列侯其餘各以
次受封封功臣乃徐議自尊矣
十三年秋七月公南征劉表注採皇甫謐逸士傳天
下將亂爲亂魁者必此二人也按歴世持權賓客翕習
其人又小有才鮮不爲亂者二袁即前漢之王氏也
益州收劉璋始受徵役遣兵給軍時操駸駸有取蜀
之機
十四年置揚州郡縣長吏開芍陂屯田由此淮南爲
重鎮
十五年春下令注採魏武故事載公十二月己亥令
遂平天下按孫劉方睦而云遂平天下蓋其器限之也
史家評操攻伐自克紹而止譏過此即鼎足虎爭非復
所能戡定矣
注以及子植兄弟此子植植字乃子桓傳寫之訛對
臣下不以稱子之字爲嫌觀陳思王傳注中所載諸令
屢稱子建則此爲子桓决也
十六年先以輕兵挑之戰良久乃縱虎騎夾擊大破之
弱者出戰強者繼之其挑戰者乃遊軍也
十八年五月丙申天子使御史大夫郗慮持節策命公
爲魏公關中定而後魏公九錫之事成矣魏公之
命及丕禪受之際但錄冊書而不著其僞讓承祚之微
詞所以殊於他史者也勖辭可以削略注復載勸進
牋不亦贅乎
初置尚書侍中六卿注採魏氏春秋云云按此魏國
之官
十九年夫有行之士未必能進取(至)士有偏短庸可廢
乎如此則所得者不過從亂如歸之徒雖取濟一時
東漢二百年之善俗俄焉盡矣由此簒亂相循神州左
袵豈非中國禮教信義爲操所斲喪而然耶
二十年賊見大軍退其守備解散(至)巴漢皆降操誠
善兵以諸傳考之獨此役幸成非實錄
二十一年三月壬寅公親耕籍田注魏書云云春祠
令講武奏儼然以天子議禮自處矣
二十四年夏五月引軍還長安朱温末路大敗於李
存勖後嗣彌以不振乃知操之斂軍而退爲善持盈也
冬十月王軍摩陂陸機弔魏武帝文云當建安之三
八實大命之所艱雖光昭於曩載將稅駕乎此年憤西
夏以鞠旅泝秦川而舉旗踰鎬京而不豫臨渭濱而有
疑冀翌日之云瘳彌四旬而成災詠歸塗以反旆登崤
澠而朅來次洛汭而大漸指六軍曰念哉觀此則操實
以西行不得志而發病及襄樊圍急狼狽還救偃息不
遑登頓而死史不盡書耳當以武侯正議參證
二十五年遺令曰天下尚未安定(至)無藏金玉珍寳
陸機弔文載遺令有云吾在軍中持法是也至于小忿
怒大過失不當效也注中亦宜補見
評評無溢美收紹四州之後不復能有爲此志所以
不得不並列三國也
文帝紀建安二十二年立爲魏太子注採魏書云云
此與朱建平事相類或所傳異也
庚午大將軍夏侯惇薨注孫盛曰在禮天子哭同姓
於宗廟門之外哭於城門失其所也按魏未嘗以夏侯
爲同姓故與之婚姻孫盛所議非也
庚午遂南征注採魏略云云其言凡近無可採危于
累卵言之又過先王不稱爲德犯其所忌性之死非不
幸也其得禍尤酷者丕將行禪代之事而治兵以偹非
常又欲飾其跡托之南征性不喻而贅言沮衆丕遂莫
能容忍耳
使兼御史大夫張音持節奉璽綬禪位注採太史丞
許芝條魏代漢見䜟緯于魏王又曰初六履霜隂始凝
也按此可爲無堅冰二字之證
黃初二年後有天地之𤯝勿復劾三公自此遂無水
旱劾三公之事然燮理之意微矣
三年春正月丙寅朔日有蝕之日食正朝應在昭烈
伐吳喪敗
若限年然後取士(至)到皆試用左雄限年之法至此
復變欲以誘進銳進之士壹志事已也
豈有七百里營(至)此兵忌也兵勢惡分敵乘其間則
救禦難
四年三月癸夘月犯心中央大星四月癸巳漢昭烈
皇帝崩
是月大雨伊洛溢流殺人民壊廬宅宋書五行傳云
簡宗廟廢祭祀則水不潤下帝初即位自鄴遷洛營造
宫室而不起宗廟太祖神主猶在鄴常於建始殿饗祭
如家人禮終黃初不復還鄴而員丘方澤南北郊社稷
等神位未有定所此其罰也按此可見魏氏禮制之缺
不獨一事之徵附著之
評仿漢武贊
文帝天資文藻下筆成章博聞彊識才藝兼該注採
典論帝自敘云云按觀其自敘所謂望之不似人君已
不堪張子布見况立石太學甚矣魏人之不知恥也
明帝紀太和三年追尊高祖大長秋曰高皇帝夫人吳
氏爲高皇后與其追尊曹騰自實其爲贅閹乞養不
如丕之殺于禮矣此自爲叡不能生子而以加隆所後
之親爲後人勸與下七月詔書連類而觀可以得其情
矣
青龍二年三月庚寅山陽公薨山陽公薨書日山
陽以三月薨及秋而丞相亮適亦卒于渭濱天之于漢
數訖於是矣
三年是時大治洛陽宫起昭陽太極殿築總章觀百姓
失農時諸葛既卒邊鄙不聳而叡遂恣滛荒矣孟子
之論中人者不亦信乎
秋七月洛陽崇華殿災注採魏氏春秋云云按馬有
七其宣景文武惠懷愍之祥乎
四年置崇文觀徵善屬文者以充之王肅爲祭酒
景初元年改太和歴曰景初歴景初歴尚書郎楊偉
所造事詳宋書歴志曹爽有參軍楊偉疑即斯人宋書
又載黃初中太史丞韓翊嘗造黃初歴時陳群爲尚書
令奏以爲是非得失當以一年决定今注家于群傳遺
之楊偉歴施用暨於晉宋而名字翳然亦採掇之闕略
也
十二月壬子冬至始祀注漢晉春秋云云按金狄泣
者叡死魏亡之妖也
二年春正月詔太尉司馬宣王帥衆討遼東注魏名
臣奏載散騎常侍何曾表云云按孔明殁而軍幾亂穎
考置副之義蓋老謀也
有彗星見張宿其占與王莽地皇三年有星孛于張
同天將除曹氏矣
三年癸丑葬高平陵注魏書曰自在東宫不交朝臣
不問政事唯潛思書籍而已按不交朝臣不問政事此
不獨免于文德之䜛亦萬古毓德潛邸正法也潛思書
籍事其遠者大者而不徒用資文藻則才識開益不待
接人臨事胸中自有權衡矣
三少帝紀齊王正始五年冬十一月癸卯詔祀故尚書
令荀攸于太祖廟庭注臣松之云云按遺郭嘉者亦
以非魏臣也景元三年復祀嘉蓋司馬氏以厲其黨
獨祀典韋者加之死事也
八年尚書何晏奏曰善爲國者必先治其身(至)爲萬世
法史家於平叔等既于曹爽傳中附見不能爲之平
反特錄此奏於紀使百世下因其言而知其人不欲盡
没其實於異同之口耳
嘉平元年太傅司馬宣王奏免大將軍曹爽(至)語在爽
傳莽之殺賢懿之族爽皆稔知其中外殫微猝起乘
之
六年秋九月太后令曰(至)以避皇位芳臨御數載非
若昌邑始徵若果君德有闕播惡于衆師何難執以爲
辭今稱太后之令發牀第之私有以知其爲誣矣
高貴鄉公甘露元年春注採魏氏春秋遂言帝王優
劣之差帝慕夏少康按言論之間慨慕少康則澆&KR1830;有
在矣其亦機事不密之端乎
丙辰帝幸太學陳氏詳書幸學問難于紀蓋亦深致
嗟惜之意
二年詔吳使持節都督夏口諸軍事鎮軍將軍沙羡侯
孫壹(至)事從豐厚注臣松之云云按時淮南引吳爲
援壹適來奔故司馬氏濫以爵寵之冀以招誘來者
五年五月己丑高貴鄕公卒年二十公羊傳曰公薨
何以不地不忍言也書高貴鄕公卒其猶有良史之風
歟抽戈犯蹕若直書之則反得以歸獄于成濟今公卒
之下詳載詔表則其實自著而司馬氏之罪益無可逃
所謂微而顯順而辨也史通論之蓋未識變例之深旨
沈業即馳語大將軍得先嚴警觀此二語沈業方爲
司馬借以自解于天下幾與成濟同戮矣
使使持節行中護軍中壘將軍司馬炎北迎常道鄕公
璜嗣明帝後以親疎論是時丕後尚有人璜爲宇之
子則操後也當時惟昭之指昭穆遠近莫敢議矣
陳留王景元元年故漢獻帝夫人節薨高貴鄕公弑
崩之事獻穆猶親見之常道鄕公薨于晉太安元年則
又晉室大亂趙王倫盗簒反正之後也噫
臣等平議以爲燕王章表可聽如舊式章表稱臣于
心有所不安不臣可也當更取北魏清河王事參之不
至如周世宗之野差順耳
咸熙元年春正月行幸長安郭太后在殯蓋墨縗而
出也
以司空王祥爲太尉注採漢晉春秋云云按祥知拜
之不可然其自處何以并在楊彪下也厥後馮道受郭
威之拜復折而事周是以唯大節不可奪爲難
罷屯田官以均政役法久漸敝當時罷之必有以也
當合司馬芝傳參觀之
評仰遵前式(至)比之山陽班寵有加焉君以此始必
以此終評語可謂絞而婉矣
后妃傳武宣卞皇后尊后曰皇太后稱永壽宫注採
魏書云云按卞亦有權數若顯救植則外廷必有武姜
叔段之議不以爲言而動以意或可爲耳
文德郭皇后遂勅諸家曰今世婦女少當配將士不得
因緣取以爲妾也此時當别有科禁今不可考矣青
龍中諸士女嫁非士者一切奪以配戰士亦當緣此爲
辭耳
后崩于許昌以終制營陵注採魏略云云按郭太后
殁其宗親恩禮無改故陳氏不取然毛后賜死曾猶遷
官曹氏之酷虐變詐難以常理推也
董卓傳公卿見卓謁拜車下注採張璠漢紀云云按
注前所採山陽公載記之語尤近實觀義眞後此其氣
已衰未必能爲是言僅足以避兇人之鋒耳
袁紹傳高祖父安爲漢司徒自安以下四世居三公位
由是勢傾天下注採魏書云云按游俠之歸必爲亂
首諸袁是已曹操所語王儁者上之人當圖之于未形
也儁事在武紀荆州平下
乃召董卓欲以脅太后紹勸進召董卓爲謀不臧漢
室破壊而袁宗先受其殃天下之罪魁也
時紹勸進便可于此决之進意既同紹爲司隸乘讓
忠之出選爪牙武吏執取渠魁盡之于獄反掌可以集
事徒見王甫既誅陽球旋亦受禍欲措其身于萬全之
地惟望進之早斷不敢自决耳
紹自號車騎將軍主盟與冀州牧韓馥立幽州牧劉虞
爲帝紹此舉更誤方起兵討卓以廢弑少帝爲辭乃
欲尊立疎宗蹈其覆轍其後終以獻帝君臣之好不固
狐疑未即奉迎曹操先之使號令爲他人所假不戰而
成敗異勢矣
圖還說紹迎天子都鄴紹不從注採獻帝傳若迎天
子以自近動輒表聞從之則權輕違之則拒命非計之
善者也按後之權衡不審爲此二語所誤者多矣
擊破瓚於易京并其衆注採九州春秋曰紹延徵北
海鄭元而不禮按許靖猶當加禮况鄭康成乎
出長子譚爲青州沮授諫紹必爲禍始紹不聽紹不
從迎天子之謀所以先敗不聽出長子之諫所以速亡
史家撮舉之乃一傳之綱也
太祖自東征備田豐說紹襲太祖後紹辭以子疾不許
若用田豐之言即使許不可拔而紹據臨大河以爭
其北徐州出兵擾其東南過于彭越之在梁地操奔命
不暇矣
注魏氏春秋載紹檄州郡文故復援旗擐甲席捲赴征
金鼓響震布(衆)破沮李善文選注云紹征吕布諸史
不載蓋史略也
注故使從事中郎徐勛就發遣操天下之人豈可盡
欺發遣之云徒爲操所嗤耳
注又梁孝王先帝母弟墳陵尊顯(至)士民傷懷此事
不知信否文選注曹瞞傳云曹操破梁孝王棺收金寳
天子聞之哀泣似緣此檄而實之者也
注加其細政苛慘(至)動足蹈機陷此因其法令必行
而動搖之
譚尚舉兵相攻注引漢書春秋載審配獻書于譚曰
先公謂將軍爲兄子將軍謂先公爲叔父按此二句則
漢末稱本生父母之親不復係以父母之名矣
生禽配配聲氣壯烈(至)遂斬之配於廢立之際從主
于昏雖能死不得與沮授比
袁術傳南陽戸口數百萬(至)舍近交遠如此二事亦
是撮舉其敗亡之由注採吳書云云按獻帝幼冲董卓
擅命何可比于子胥術書雖非本旨於情理稍分明
曹將軍神武應期(至)信有徵矣當時人心歸操其言
至此早知其爲漢賊者不過數人而已
劉表傳范書以表爲魯恭王之後而此注無聞焉
表雖遣使貢獻(至)表不聽注採漢晉春秋云云按此
曹操所謂乍前乍却以觀世事者也
南收零桂北據漢川注採英雄記云云按喪亂中經
籍不遂冺絶實頼有此非可以表無遠略嗤爲不急
太祖與袁紹方相持於官渡紹遣人求助表許之而不
至表不助紹以綴操後則失合從之勢雖欲保江漢
間其可得乎
太祖軍到襄陽琮舉州降注採漢晉春秋云云按人
心瓦解遣之必相率而潰將又凡材豈能徼一時之幸
琮之勢比于張繡之素能拊循其衆者又已異矣徒爾
覆宗不納爲愈
吕布傳布覺其意從紹求去注採英雄記云云按布
是王官又除董卓故兖徐之士往往附之曹劉天下英
雄然其始衆心未一者猶有擅相署置之嫌耳
張邈傳太祖曰布狼子野心(至)拜登廣陵太守據徐
揚之中
陳登傳年三十九卒安溪師謂元龍於昭烈一見傾
心然登父子始終爲曹未爲知人使永厥年豈能自潔
于漢魏之間乎按昭烈固嘗歸曹氏當其奉迎都許從
掃地赤立之中使天子復有尊安之勢天下顒顒孰不
仰望及後乃知其志在自封耳使登尚在當昭烈復據
徐州必戮力合規同奬王室或可不至失土北奔也惜
其早殁不得與孔明季直並列季漢輔臣贊中决不隨
公逹輩配食魏廟耳
臧洪傳紹本愛洪意欲令屈服原之見洪辭切知終不
爲己用乃殺之注採徐衆三國評爲洪計者云云按
當時無他國可奔與袁曹不協者北有公孫與超鞭長
不及南則袁術方謀僭盗况身又爲紹所拘留哉惟有
辭東郡之符退而耕野待如昭烈者起而事之報曹氏
于後斯上策耳
公孫瓚傳及劉徙日南瓚具米肉于北芒上祭先人
瓚既遼西人前世又非素官于朝何緣先墓乃在北芒
虞宗室知名民之望也遂推虞爲帝因紹等之謬計
亦即可見昭烈當日足以有爲但屬宗室自爲人所服
從乃兩漢稍存封建之效也
注吳書曰是時有四星會于箕尾(至)文曰虞爲天子
四星會于箕尾昭烈起涿郡之祥虞爲天子魏虞後也
遣人與子書刻期兵至舉火爲應注採獻帝春秋云
云按更其書者所以譎瓚在昔衰周二十四字後漢書
即作瓚與續書發端者近之非琳所更也
陶謙傳參車騎將軍張溫軍事注採吳書謙仰曰謙
自謝朝廷豈爲公耶按漢末爭下士故謙得以行其意
是歲謙病死注採吳書云云按子布之筆未爲竒傑
何以禰衡重之
張魯傳魯欲舉漢中降(至)太祖攻破之遂入蜀注採
魏名臣奏載揚暨表云云按此操不敢取蜀之實錄其
後懲于夏侯授首亦無意復爭漢川也然持勝之道莫
善于此
爲子彭祖取魯女魯薨諡之曰原侯子富嗣注採魏
略時又有程銀侯選李堪云云按此屬皆大亂之時塢
壁自保因爲雄長者也金末封建九公亦因而用之之
法力不能平反假以祿位使爲扞禦也
曹洪傳始洪家富而性吝嗇(至)乃得免官削爵土按
楊沛傳此舉雖文帝不宏而洪舍客亦屢犯法與劉勲
並稱得罪亦由素不檢制其下也沛事在賈逵傳注中
曹休傳明帝即位進封長平侯孫資别傳有文皇帝
晏駕陛下即阼猶有曹休外内之望云云按明帝與休
無間知資别傳爲妄
曹眞傳眞以蜀連出侵邊境(至)詔眞還軍内審已外
量敵于時豈能必取而數道興師子丹此舉幾于敗國
喪名昭伯嗣事于蜀遂爲結怨天下之始亦徼倖之餘
殃也
爽齊王即位加爽侍中(至)贊拜不名爽名位素輕忽
膺重寄不勞謙以先天下而偃然輒當殊禮有以知其
必敗矣
注魏書曰其以太尉爲太傅兼大司馬則懿猶典兵
但崇以太傅虛名所爲實奪之權也
颺等欲令爽立威名于天下勸使伐蜀爽從其言曹
爽諸葛恪皆以輕舉喪功結怨于民無懷之者遂以致
敗後之輔幼主者苟才德不如孔明且務法子孟之休
息哉
十年正月車駕朝高平陵(至)遂出屯洛水浮橋昭伯
兄弟專政九年乃及禍敗宣王舉事固非聊爾一擲也
侍中許允尚書陳泰說爽使早自歸罪是役舊德如
蔣濟人望如陳許皆爲仲逹所欺
晏注採魏末傳晏母歸藏其子王宫中云云按據此
則平叔蓋尚有後但亦出魏末傳恐虛妄耳費文偉甲
乙論云晏子魏之親甥亦與同戮雖曰敵國傳聞然以
彼爲可信
夏侯尚傳子元夫欲清教審選在明其分叙不使相涉
而已清教謂中正審選謂臺閣
臺閣則據官長能否之第參以鄕閭德行之次擬其倫
比勿使偏頗前代吏部用人略得此意雖不設中正
猶參取鄉評也
司牧之主欲一而專一則官任定而上下安專則職業
修而事不煩此議古今可以通行但吳蜀未一各置
重鎮郡守之權不得不有所統又其人素貴驟與令長
等列雖爵命不齊必以失權爲恨猶當徐俟混一乃議
之也
又幹郡之吏職監諸縣(至)若皆并合則亂原自塞此
謂刺史之典郡書佐
秦時無刺史(至)其後轉更爲官司耳懿之意蓋謂無
變官制但刺史所察止于六條循漢之初意則亦無重
累之患郡守以總率令長古有監牧亦不可盡去也
今公侯命世作宰(至)竊未喻焉公侯謂懿三公封侯
故兼稱之于時懿方營立私門日暮倒行何暇經遠
如清教審選各不相涉而仍互相形檢此反掌可行而
亦不能有改有以知其志不在公矣
與曹爽共興駱谷之役眞嘗建議伐蜀而無功淵被
殺于陽平二子所以共興是役也然不料劉葛之澤尚
存賢才未盡君臣無釁守偹甚設豈可倖其有功哉年
少浮華未練于事無端輕舉遂爲國家之憂悲夫
元格量宏濟臨斬東市顔色不變舉動自若注採魏
氏春秋元之執也衛將軍司馬文王流涕請之按以三
少帝紀證之文王于時爲安東將軍亦非衛將軍也
清河王經注採晉武帝太始元年詔云云按此詔可
見因沈業申意之言亦誣
荀彧傳今東方皆以收麥(至)未戰而自困耳如此論
事表裏皆見信乎其爲留侯之亞
夫事固有棄彼取此者(至)不患本之不固可也如昭
烈之取益州亦是此意
紹益驕與太祖書其詞悖慢太祖大怒出入動静變于
常此書即陳琳所作檄豫州將校文也操陽怒以激
其士卒耳
此二人留知後事若攸家犯其法必不能縱也不縱攸
必爲變此孔明所以優假孝直也
太祖就榖東平之安民糧少不足與河北相支時所
在屯田積榖猶患糧少况仰給桑椹虜掠田野者宜其
一敗之後不能再舉也
願公急引兵先定河北(至)此社稷長久之利也既當
時務之要而修復舊京之語亦猶乃心王室
太祖將伐劉表注採彧别傳宜集天下大才通儒考
論六經刊定傳記存古今之學除其煩重以一聖眞並
隆禮學漸敦教化則王道兩濟按不及時圖之則宿儒
老生日就衰落後生一失派别則聖籍湮微復尋其緒
爲力甚難此荀令君所以汲汲于兩濟也
荀攸傳攸深密有知防(至)莫知其所言攸後陵夷豈
以隂謀故耶
賈詡傳注採九州春秋屠三十六萬方按萬字衍因
下方字而妄增加也
注引九州春秋及英雄記云云人心未忘漢而擁兵
作逆必且變生麾下身膏齊斧以膺禍始之罰使嵩聽
之則董卓之前驅耳忠導人作賊卒爲賊所迫脅憤慨
而死其氣燄有以取之矣
傕乃西攻長安注松之云云按詡凉州人爲此救死
當咎王允不得獨恨詡也
明公昔破袁氏(至)太祖不從軍遂無利譚尚兄弟三
駕而後克順江東下顧易了若是乎從賈言而以爲後
圖養威持勝之善謀也
注臣松之以爲詡之此謀(至)稽服之可期孫權自赤
壁之勝始能立國前此荆人何憚之有賈言未可非
然使劉琦倚仗昭烈收父故地荆州猶必旋得而復失
固無暇遽望江東之稽服耳
用軍之道先勝後戰量敵論將故舉無遺策良平不
易斯言
評曰荀彧清秀通雅(至)未能充其志也謂如魏武者
豈能終爲純臣恨文若辨之不早有王佐之才而必欲
自見遂不暇於擇主不如孔明潛見皆合龍德
田疇傳遼東斬送袁尚首(至)乃往弔祭注臣松之云
云按疇自報烏丸耳
邴原傳閉門自守非公事不出注採原别傳是時海
内清議云青州有邴鄭之學按鄭公業亦以鄭邴並言
非家傳妄相推高之語
注其不來者惟有邴祭酒耳(至)謁訖而出如此張弛
則無損大節而仍得謙以受福之道矣
管寧傳王烈者字彥方本爲彥考後漢書注可据方
字寡學者所定也北宋本正作考
崔琰傳鄕移爲正此正疑即正卒羡卒之正
時未立太子(至)琰以死守之以密函下訪乃露板以
答非所以處骨肉之間季珪之禍實萌于此
初太祖性忌有所不堪者魯國孔融注採續漢書煒
曰人小時了了者大亦未必竒也按長大失學故無竒
融此對却輕薄
注張璠漢紀常嘆曰坐上客常滿罇中酒不空吾無憂
矣處亂世遇多忌二語有一于此殺身有餘矣
何夔傳以爲自今所用必先核之鄉閭(至)各任其責
核之鄕閭時方草創不易行也修保舉故不以實之令
則無施不可
然于節儉之世最爲豪汰孝先清恪叔龍豪汰而相
與爲友古人所重在大節奉己之奢儉不以相非也
叔龍汰侈穎考濟之貽謀一謬子孫卒受其敗不可以
不戒
鮑勛傳文帝將出游獵(至)請有司議罪以清皇朝勛
語殊壯但丕聞諒隂之語漠無所動毁表行獵復問其
樂何如八音心已死矣又何可與言哉亮有餘而識不
足又君子所惜也
司馬芝傳自黃初以來聽諸典農治生各爲部下之計
黃初中屯田之制已壊可嘆
鍾繇傳注採先賢行狀少府李膺常宗此三人(至)復
以膺妹妻之按李膺之妹嫁姑之子則中外連姻自古
不爲非也
其後河東衛固作亂注採魏略謹按侍中守司隸校
尉東武亭侯鍾繇(至)伏須罪誅按此當日自劾之體
初太祖下令使平議死刑可宫割者注採袁宏議云
云按宏議浮泛
毓許昌偪狹于城南以氊爲殿百年爲戎氊殿兆之
華歆傳歆知策善用兵乃幅巾奉迎策以其長者待以
上賓之禮注採胡冲吳歴云云按伯符之致敬子魚
猶孔明之待文休風氣所趨雖英賢亦因時以答輿望
而已
及踐阼改爲司徒注採華嶠譜叙歆以形色忤時徙
爲司徒而不進爵按此華嶠之飾詞歆不恥爲魏相國
又何忤哉發壁牽后誰所爲也
公卿嘗並賜没入生口唯歆出而嫁之注採孫盛云
云按孫論似高而遠于情
王朗傳及文帝踐阼改爲司空注採魏名臣奏載朗
節省奏云云按數行中西京經費如指掌不過漢書表
志精熟也
黃初中鵜鶘集靈芝池(至)位次三公歆薦寧朗薦彪
徒欲汙染遺逸以分損謗議又何能答曹人之刺乎
百姓萬民莫不欣欣此亦以百姓爲百官族姓故與
萬民相屬言之
肅是以唐虞之設官分職(至)公卿尚書各以事進肅
此奏欲漸革政歸臺閣之弊乃當日之急務又欲轉移
無迹故但以復五日一朝之儀各以事進爲言蓋臨朝
奏事面取裁决則尚書不得專執大柄可否任心矣
則皇是其差輕者也注採孫盛語及臣松之云云按
肅之說出于蔡雝然秦尊莊襄王爲太上皇漢沿其名
未必爲其貴而無位高而無民也
漢武帝聞其述史記(至)而不在于史遷也子邕此對
本之衛敬仲與班氏所記不同敬仲所紀非實于時主
則爲善對
大司農宏農董遇等注採魏略云云按宏農雖未踰
年然嘗北面臣之則故君也遇謂不應謁者非
評劉實以爲肅方于事上而好下佞巳去其好下佞
巳之病則肅可以無譏矣
程昱傳夫袁紹據燕趙之地(至)覇王之業可成也昱
等計謀皆啟孟德奸心者與文若須分别觀之
劉備失徐州來歸太祖昱說太祖殺備太祖不聽觀
荀文若豈不識元德者哉而不聞有郭嘉程昱之策文
若乃心不爲操可知矣
論者以爲孫權必殺備論者徒見二袁公孫前事
乃自表歸兵闔門不出(至)太祖賜待益厚歸兵闔門
告者安能入哉
曉於是遂罷校事官罷之是也然當時實以師方擅
朝不欲有&KR2237;詗之人故曉言得伸
郭嘉傳彧薦嘉召見論天下事注採傅子云云按與
荀文若語少有異同或附會也
郭奉孝在不使孤至此孟德追惜奉孝而諸葛亦思
孝直帷幄之助不可或失其人雖英雄必資群策也
董昭傳後昭建議宜修古建封五等(至)不敢不陳昭
自顧才謀非荀郭之儔遂首爲諂邪以媚于操時操勢
已成故不爲耿苞耳
又圍中將吏不知有救(至)必不速退倘權計未就樊
守已下關遂長驅則許洛瓦解吕蒙亦沮矣昭可謂慮
之周也
劉曄傳曄覩漢室漸微已爲支屬不欲擁兵此時曹
氏代漢之勢未成以支屬不欲擁兵乃曄後來飾詞
上繚宗民數欺下國此宗民亦是賨賊即當時山越
也
劉備人傑也有度而遲(至)無不克也劉氏必死之戰
得蜀雖新已能用其豪傑憑險相持非若張魯未遇大
敵小小利鈍可恐而走也曄奈何以料陳策者料蜀士
大夫乎
今不取必爲後憂太祖不從魏武用兵必圖萬全蜀
漢險峻豈肯懸軍深入若身駐漢中遣將攻備則素非
其敵往遺之禽徒損威重故不爲也
注傅子曰居七日蜀降者說蜀中一日數十驚(至)未可
擊也一日數驚震鄰之勢有所必然彼懼我驕敗徵
在我先動則又爲烏林之覆轍矣操之不從是量彼己
而全其力以俟時者也勸丕伐吳則曄近是
可因其窮襲而取之注採傅子云云按曄計得矣然
蜀得其外乃上游形勝彼以漢之宗支新破一國天下
震動名我爲賊若天假之年丕豈其敵乎故董昭以兩
敝爲長策也若丕之言乃是下愚彼謂疑天下欲來者
心吳外惟蜀又以誰疑如占夢耳
彼謂陛下欲以萬乘之重牽巳(至)未有進退也此言
非知兵見事深知彼己不能如此其審
有間爲大鴻臚注採傅子曄能應變持兩端如此按
曄好持兩端而言不由衷所以任術取敗若進謀决策
誠當徐俟其機固陵始議韓彭地複道方圖雍齒封此
固知言者也
注諺曰巧作不如拙誠信矣(至)豈不惜哉爲帷幄之
臣本之以忠信持之以慎密則無敗矣若窺伺機詐未
有令終者也韓非爲說難而不能自脫誠未至猶未有
能動者也况以術哉徒歸于一步不可行而已
蔣濟傳吾前决謂分半燒船於山陽池中分當作扶
問切自料大半如此也通鑑注作分半船誤
陛下既已察之於大臣(至)莫適以聞蔣濟此疏係國
安危信公才也使能用之則孫資劉放安得于彌留之
際易置顧托大臣使祚移金行哉此疏萬古英主藥
石不專一時之務
今雖有十二州至于民數不過漢時一大郡葛相不
死魏必可滅蓋以此也
敝攰之民攰居胃切力乏也
劉放傳尋更見放資曰我自召太尉(至)帝獨召爽與放
資俱受詔命疾病則亂數語中足以見放資之弄權
敗國矣晉初修史故其辭也微曰獨召則并詔之眞
僞不可知矣
注世語曰放資久典機任(至)故勸帝召宣王不密
注肇出纂見驚曰上不安云何悉共出曹肇曹爽皆
以俱出而敗
抑辛毗而助王思王思在梁習傳
劉馥傳馥子靖靖字文恭見水經注第十四卷中
應璩書與靖曰入作納言(至)有馥遺風以失其事實
故採此書靖爲治亦杜畿之亞矣
靖以爲經常之大法(至)屯據險要其先見在江統之
前
又廣修戾渠陵大堨水水經注作戾陵堨車箱渠其
元康中所立碑宜補錄以廣世期之闕
司馬朗傳朗以爲天下土崩之勢(至)宜及此時復之
伯逹前一條所以救建武之後盡罷郡國都尉官一變
西京舊制罷輕車騎士材官樓船士及軍假吏令還復
民伍廢立秋講肄課試之禮馴至三十六方同日並起
天下土崩也後一條則奪累世之業王莽慕古制而失
其宜及亂後而復世祖懲近謬而失其會適在此時然
曹氏無遠見創制經久故口分世業反有待于拓䟦之
據中原也
張既傳太祖將拔漢中守恐劉備北取武都氐以逼關
中(至)出居扶風天水界江統徙戎論云魏興之初與
蜀分隔疆場之戎一彼一此武帝徙武都氐于秦川欲
以弱宼強國扞禦蜀虜蓋指此事當日操所以使劉氏
無所資以北伐者不但空漢中之地而已統徙戎之
計亦即祖既語而反用之
緝與中書令李豐同謀誅注採魏略緝云威震其主
功蓋一國欲不死可得乎按料恪實刺師也欲免難矣
任峻傳羽林監潁川棗祗建置屯田注採魏武故事
載令云云按祗議即龍子貢助之說也魏人屯田之制
頼此令而存
杜畿傳會白騎攻東垣龐德傳云張白騎叛于宏農
白騎即上張晟耶後漢書朱雋傳自黃巾賊後復有張
白騎之徒並起山谷騎白馬者爲張白騎
恕乃上疏曰帝王之道莫尚乎安民(至)此古今之所常
患也何不削略冗長使就簡當讀之易起人意乎于
此思班孟堅
焉有大臣守職辨課可以致雍熙者哉其論則高然
考課者所以待中材凡士亦不可廢也
恕上疏極諫曰伏見尚書郎廉昭(至)誠不可以怠也
恕言甚煩長不能自逹其意泰初亦然
出爲宏農太守注採魏略以孟康代恕爲宏農按此
孟康即注漢書者顏師古曰安平廣宗人
鄭渾傳渾兄泰與荀攸等謀誅董卓注採張璠漢紀
後又與王允謀共誅卓按後漢書作與何顒荀攸共謀
誅卓爲得其實
其所得獲十以七賞百姓大悅皆願捕賊用此法則
無兵而有兵矣文公固善權變
渾以百姓新集爲制移居之法(至)以發姦者此非俗
吏所知安農息盗皆在移居法中勤稼穡明法令是目
倉慈傳慈躬往省閱(至)曾不滿十人治邊郡固宜寬
簡
自太祖迄于咸熙魏郡大守陳國吳瓘(至)咸爲良二千
石無政可以垂範後來附見其名爲己足矣近代紛
煩立傳亦何知體要
張樂于張徐傳此與下卷序魏諸將但以注記所載
稍櫽其略非經意之文徐晃之解樊圍一時竒功而惟
存一令亦安得謂之偹詳也序張遼合肥許禇潼關差
勝耳
任城陳蕭王傳三王以母弟故别爲一卷後卷以母
貴賤爲次其猶春秋之教歟
陳思王植於是以罪誅修植益不自安注採典略文
之佳麗吾自得之後世誰相知定吾文者耶按自得佳
麗則受彈者之益傳之後世但以佳麗見稱亦誰知因
改定而佳麗乎今人多誤會佳麗文選作佳惡亦未爲
大遠本意不解讀者何緣憒憒也
注世語曰修年二十五(至)修遂以交搆賜死世語所
言皆鄙淺兒戲不足信
其年改封鄄城侯注採魏略云云按魏略所載皆規
橅前史梁孝王事而忘其失實
而臣敢陳聞于陛下者誠與國分形同氣憂患共之者
也于時人民稀少東西並騖饋輸是憂若屢喪敗魏
將不復能支且植自料才武猶不後于眞休故懇懇求
試誠不忍爲秦越之視也
初植登魚山魚山即吾山
鄧哀王冲傳時孫權曾致巨象(至)即施行焉孫策以
建安五年死時孫權初統事至建安十五年權遣步騭
爲交州刺史士燮率兄弟奉承節度此後或能致巨象
而倉舒已于建安十三年前死矣知此事之妄飾也置
船刻水疑筭術中本有此法能改齋漫錄引符子所載
燕昭王大豕命水官浮舟而量之事
太祖曰此我之不幸而汝曹之幸也倉舒之死正在
軍敗赤壁之年故尤憤不擇音
中山恭王袞傳太和二年就國(至)習爲家人之事袞
保身之符勝于陳思也
王粲傳時舊儀廢弛興造制度粲恒典之以此獨爲
粲立傳
自潁川邯鄲淳注採魏略初平時從三輔客荆州按
世傳魏正始中所立一字石經乃邯鄲淳書自漢獻帝
初平元年庚子至曹魏邵陵厲公正始元年庚申已五
十一年使子叔以弱冠避難荆土已應七十餘安得精
力猶辦書七經于石也
繁欽注採典略其所與太子書記㗋轉意率皆巧麗
按記下疑有脫文當是薛訪車子㗋轉能與笳同音事
而注脫其文也
瑀子籍注採魏氏春秋大將軍司馬文王常保持之
按司馬昭謂嗣宗至慎在李通傳注中
吳質注採世語曰魏王嘗出征(至)而誠心不及也按
此鄙妄不足信
劉劭傳受詔集五經群書以類相從作皇覧類書疑
以皇覧爲祖按楊俊傳注中所引魏略皇覧凡四十餘
部部有數十篇通合八百餘萬字乃王象一人撰集與
此互異
韋誕注採文章叙錄覬孫恒撰四體書勢(至)然殊不
及文舒也按古人論書者惟巨山獨尋其原留意此藝
當背誦之此書學之經也故右軍之傳自衛氏
杜摯注採文章叙錄儉答曰鳳鳥翔京邑(至)卒于秘
書按儉雖敗滅要是曹氏死臣詩以言志固不碌碌也
不得遷者摯之命非儉過比興經緯亦非晉以下所
及
注臣松之按魏朝自微而顯者不聞胡康疑是孟康
孟康郭后外屬始仕見輕晚爲良二千石又冀部安平
人當時自有胡康也
傅嘏傳晏等遂與嘏不平(至)爲河南尹嘏亦一時之
良然以不平免官之故自此遂爲司馬氏腹心于義有
所晻矣特功名之士稍循幅尺者耳
注採傅子曰次尹劉静綜其目而太密按劉馥傳載
劉靖爲河南尹初如碎密終于百姓便之則静當爲靖
也
注然持法有恒(至)吏民久而後安之曾更内職則舉
動必與鋒銳悍吏急名喜事者不同
惟進軍大佃(至)此軍之急務也此雜耕渭濱爲蠶食
伺利之上策也先儒謂武侯三年不死可以取魏即蘭
石之言耳
嘏議以爲淮海非賊輕行之路(至)恪自并兵來向淮南
耳若使習于海道則亦當有其偹矣此又不可執蘭
石之料吳謂後來永無其事
嘏常論才性同異鍾會集而論之注臣松之云云按
實由愛憎耳然其論三士者不惟取友之鍳亦時當以
之自省自箴也
評傅嘏用才逹顯云注臣松之云云按陳評未爲失
傅鍊逹見成敗耳
桓階傳遷趙郡太守水經注引長沙耆舊傳稱桓階
爲趙郡太守嘗有遺嚢粟于路者行人掛嚢粟于樹莫
敢取之
陳羣傳昔陳鴻臚以爲死刑有可加于仁恩者(至)而輕
人軀命也陳鴻臚之論原于班固刑法志
泰景元元年薨注採魏氏春秋云云按請誅賈充蓋
非實錄元伯說曹爽自歸者也使持忠入地咸熙之封
不及溫矣
徐宣傳帝船回倒回即桅也古字通耳
盧毓傳爽等見收太傅司馬宣王使毓行司隸校尉治
其獄子家議論平易確切一時之良特以與何畢相
左遂爲司馬氏所用有愧于子幹之抗卓矣
和洽傳轉爲太常清貧守約至賣田宅以自給陽士
嘗非毛崔過崇節儉之弊而處身清約此爲深識治體
而非立異同之論以苟便己私者也
杜襲傳留督漢中軍事綏懷開導百姓自樂出徙洛鄴
者八萬餘口先徙八萬餘口蓋知此地之難與蜀爭
豫爲之所也
趙儼傳注臣松之按魏武紀云云按陽焚之而密使
人搜閱既安反側又審情僞操多猜或有是
今賊圍素固(至)破賊必矣敵方乘勝若督促解圍士
衆豫怯輕動而敗即後至者望風奔北不能禦寇矣晃
之成功賴儼能見兵勢也
今羽已孤迸(至)將生患于我矣羽存則兩疲羽亡則
劉孫連兵不解爲魏利皆甚大也况羽士衆尚盛又無
歸路若急追之人皆致死我新勝而驕又自戰其地必
喪前勞萬一大衂方生他變昔黃池之役晉甘爲吳所
先正慮此也謂權改虞而生患於我乃儼之巧詞
裴潛傳太祖次摩陂嘆其軍陳齊整摩陂之役蓋集
數州之衆以解二城之圍亦勍矣哉
崔林傳涿郡太守王雄謂林别駕曰(至)以此爲寄注
採魏名臣奏天下之士欲使皆先歴散騎然後出據州
郡是吾本意也按不更州郡者不可使處内不歴近職
者不可使處外此有深旨
孫禮傳當以烈祖初封平原時圖决之何必推古問故
以益詞訟縱不得眞獄可折矣此解結之術也
評柔保官二十年元老終位比之徐邈常林于兹為疚
矣高柔為廷尉二十三年此得人久任之方未可因
末路難退并致譏也
辛毗傳帝報曰二虜未滅而治宫室直諫者立名之時
也千古拒諫根柢在此一語
楊阜傳使楊昂殺刺史太守超使楊昂者欲以堅張
魯之助
阜常見明帝著帽被縹綾半裦䄂裦䄂古今字少章
疑下一字衍尋宋書五行志果然帽上宋書有繡字
高堂隆傳升平學行不减劉子政
今興宫室起凌霄闕而鵲巢之(至)斯乃上天之戒也
高堂本以師傅舊恩素所敬信又明帝雖從而不改亦
與狠愎惡直者殊使當日身領太史遇災隠默豈不為
張禹之續乎
今若有人來告權備並修德政(至)亦不遠矣詞意周
至是儒者語備當作禪
其科郎吏高才解經義者三十人(至)主者具爲設課試
之法魏世去漢未遠猶有此舉
滿寵傳寵一無所報考訊如法注臣松之以爲楊公
云云按世期此論無異孫氏之責高文惠也
郭淮傳太和二年蜀相諸葛亮出祁山(至)加建威將軍
蜀後主建興八年當魏太和四年魏延破郭淮于陽谿
延傳云使延西入羌中魏後將軍雍州刺史郭淮與延
戰于陽谿延大破淮等而此傳諱之
王昶傳於是遷昶征南大將軍儀同三司進封京陵侯
此傳亦諱東關之敗
王基傳夫大捷之後上下輕敵(至)懼挫威也魏不能
一天下坐新得荆州乘勝輒進有烏林之敗耳基此論
千古持勝之要未有能易之者也
嘉平以來(至)以求外利此深於爲司馬氏謀者
王母邱諸葛鄧鍾傳諸人惟鍾會可加以逆名鄧艾
有功無罪至于三賢乃心王室事連不就而典午之勢
益重諸人之終即國之終也故次于此焉
王凌傳宣王將中軍乘水道討凌此中軍猶言禁軍
不及徵調外軍故以中軍進也
廣有志尚學行注採魏氏春秋云云按此言亦後人
所增飾若曹爽執權時濟無緣有此既七族同夷濟以
恨其失信發病死矣
母邱儉傳漢書高紀下注云曼邱母邱本一姓也語
有緩急耳故知此字作母者傳寫之誤史通中音貫是
也
儉欽自將五六萬衆渡淮西至項儉堅守欽在外爲游
兵至項即堅守不知將何爲無必死之心失勤王之
義衆銳一沮即使逃死敵國亦惡在其爲丈夫乎
注採儉欽等表賊舉國悉衆號五十萬(至)莫過於此
諸葛恪雖挫于新城以此表觀之亦一時之強對也
欽亡入吳注採欽降吳表廢害二主按此表後人僞
作高貴鄉公之弑昭事也何得預言二主乎
諸葛誕傳人有所屬托(至)以爲褒貶此絶屬托之一
法然未若不受之於先爲尤善也使失人而後議之負
敗已多矣公休之法欲變屬托爲保任要之若此仍
與中正不殊
徵爲司空誕被詔書愈恐遂反注採魏末傳云云按
昭初代兄秉政未有恩威及人安得即言禪代哀誕之
志甚充之惡者爲之也
斂淮南及淮北郡縣屯田口十餘萬官兵(至)遣長史吳
綱將小子靚至吳請救儉欽猶出至項誕閉城自守
專倚吳救彌爲下矣
注採世語曰黃初末吳人發長沙王吳芮冡以其塼于
臨湘爲孫堅立廟立廟何事而發死者之磚乎世語
之鄙淺不足信如此
三年二月破滅注採干寳晉記云云按外圍既合士
衆猥多資糧方竭誕不盡人謀則天棄之矣誕能合虚
譽養死士實中情恇怯無遠略者也假使舉淮南之衆
直趨洛陽投命勤王司馬昭徵調未集勝負誠未可知
耳
唐咨誕欽屠戮咨亦生禽三叛皆獲天下快焉唐咨
本非巨猾因其面縛生致并張之以爲功耳
鄧艾傳宣王善之事皆施行事皆施行御覧作皆如
艾計下有遂北臨淮水自鍾離而南横石以西盡沘水
(沘旁脂切)四百餘里五里置一營營六十人且田且守兼修
淮陽百咫二渠上引河流下通淮潁大理諸陂於潁南
潁北穿渠三百餘里溉田二萬頃淮南淮北皆相連接
自壽春到京師農官兵屯雞犬之聲阡陌相屬凡九十
四字下接每東南有事云云按冊府引此亦曰鄧艾傳
則悉是承祚本書後來所當刊正也
每匈奴一盛爲前代重患(至)此御邊長計也江統郭
欽之前輒已有此先覺遠猷
恪新秉國政(至)此恪獲罪之日也觀艾之料恪則知
王基之忠于司馬昭所謂撫恤上下以立根基者至言
要略也曹爽固豚犢終于必敗然不興駱谷之役則民
怨未起蜀衞將軍諸葛瞻自涪還綿竹(至)大破之艾
軍入死地理無反顧而瞻不知憑城持重何哉
以爲可封禪爲扶風王(至)以顯歸命之寵并封爵皆
專自儗定宜乎䜛言之得入
昔太尉王凌謀廢齊王(至)令祭祀不絶王彥雲畏其
爲厲鄧士載憐其被冤此襲鄭人立良止之智也
艾在西時修治障塞(至)皆保艾所築塢焉史家于艾
有餘惜
鍾會傳鄧艾追姜維到隂平(至)會與緒軍向劔閣如
此則會亦預有其功但使瞻等不敗艾行危地必致飢
疲維拒劔閣會莫能前迄于無功耳
若蜀以破遺民震恐(至)祗自族滅耳將士思歸不肯
同反此即其婦翁策淮南事比例得之人但有智識而
稍更事便不可當也
評曰王凌風節格尚(至)豈不謬惑耶史家頗審輕重
鍾會在蜀亦矯太后遺詔不得斷之曰叛也
方技傳華陀又有一郡守病(至)吐黑血數升而愈郡
守事似依托吕氏春秋文摯齊王語爲之
然君壽亦不過十年(至)不足故自刳裂此最近理孟
德所以果於殺佗也陳元龍三期當發竟不爲除此根
原亦所謂養吾病以自重者耳然常人多可療之疾不
遇良醫則罹夭枉此佗所爲可惜仁恕之人必忍此小
忿爲萬民全之也
注採佗别傳又有婦人常病經年(至)汗燥便愈南史
中有一事又依托於此
注採文帝典論至寺人嚴峻往從問受閹豎眞無事於
斯術也寺人受房術殆魏公恐爲人所窺欲轉從嚴
峻學之子桓乃未喻耳
杜䕫杜公良當與王仲宣同傳不可與方技伍
管輅字公明注採輅别傳嘗謂忠孝信義人之根本
不可不厚廉介細直士之浮飾不足爲務也按語似小
偏然長者當如是也
直宋無忌之妖急就篇注古有仙人宋無忌此云妖
未詳又見封禪書注引白澤圖云火之精曰宋無忌蓋
其人火仙也以入竈故以爲火之妖
直老鈴下耳御覧引此語下更有公府閤有繩鈴以
傳呼鈴下吏者也當亦是裴注
輅至安德令劉長仁家注採輅别傳長仁言君辭雖
茂華而不實未敢之信按别傳實皆然但陳氏所引用
者不外此削去其迂蔓耳
卒年四十八注輅别傳書不少也然而世鮮名人皆
由無才不由無書也按才由于思不思則無才
烏丸鮮卑東夷傳後鮮卑大人軻比能(至)不能復相扇
動矣自冐頓屈強一時其後如檀石槐蹋頓軻比能
之興皆僅雄長北邊中國無釁人才向用彼固不能有
加也劉淵以還皆中國先自敗而後乘之耳謀國之士
聞一部新盛即智勇豫怯是又與兒童之見無異
義門讀書記卷二十六
