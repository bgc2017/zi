義門讀書記卷十二
翰林院侍讀學士何焯撰
公羊春秋
隱元年王者孰謂謂文王也(至)王正月也榖梁不解
王字為疎此云文王者本之文王既沒文不在兹之云
也劉知幾云年則魯君之年月則周王之月自謂攷竹
書紀年始逹此義豈知已不外此傳之中乎
大一統也後世正統之說出于公羊
母以子貴以子貴謂有子則以次升為貴妾也
曷為稱字裦之也字不若子未命姑書字也
克之者何殺之也勝之而未殺故曰克傳非也
何以不稱弟當國也不弟者鄭伯不以為弟也
其言惠公仲子何兼之兼之非禮也兼之所謂於失
禮之中又失禮焉
二年宋公使公孫夀來納幣則其稱主人何辭窮也辭
窮者何無母也身為宗子而又無母故辭窮也
紀子伯者何無聞焉爾子者衍文也
夫人子氏者何隱公之母也何以不書葬成公意也
夫人子氏者桓公之母也何以不書葬桓未成乎君也
三年宋公和卒惟宋公之卒書公而他國則書侯伯
子男者自我正其名也葬則他國皆書公既從主人而
因以不沒其僣稱上公之實也吳楚之君不書葬民無
二王不得復從彼國盖誅絶之義也
吾立乎此攝也自宋魯之禍相仍而攝之道廢攝主
廢政在大夫之由也
四年翬者何公子翬也(至)與弑公也隱與桓皆先君
也於桓不得不諱則誅翬不得不嚴也翬之罪既不
可以質言貶於桓之代於義益無所附今加貶于隱一
代之中使人因而推得其故所謂微而顯也
五年夏四月葬衛桓公書葬善其能討賊非譏過期
考仲子之宮不袝于姑故别立廟
初獻六羽因考宫而獻六羽别而言之者考宫宜也
六羽僣也先著其善後譏其惡所謂婉而辨也
天子之相則何以三(至)一相處乎内此說獨見于此
六年狐壤之戰(至)諱獲也事在隱即位前非諱
七年何以不名微國也不名者史失其名
城中邱何以書以重書也書者當以其不時然傳意
有可採
十年隱之罪人也故終引之篇貶也桓三年書公子
翬故
桓二年宋督弑其君與夷及其大夫孔父仇牧荀息
不書字孔父書字以祖考故也
何賢乎孔父善其能與君共存亡故略其卑而書及
以旌異之
器之與人非有即爾器為無情之物不能於人相就
五年譏父老子代從政也代從政謂子攝其官於
世卿之中又失禮焉書仍叔之子甚之也
八年春正月己卯烝書正月烝者以其為周時也此
宜烝下則譏爾常時不書獨書之者以正其失常者也
祭公來或稱祭伯或稱祭公時王進退之也
十一年宋人執鄭祭仲書祭仲舍爵明乎其貶也
十二年嫌與鄭人戰也下年二月復會鄭伯與四國
之師戰則二傳言與鄭人戰為無據也當從左氏
十五年許叔入于許入者難也鄭人守之外無援内
無應而許叔能復其土地人民可不謂難乎故書字以
嘉之注非也
皆何以稱人夷狄之也此盖因其國而用其禮也注
云不當朝桓失之
十八年君子辭也言君子之恕辭也其賊非吾所得
討
莊五年曷為不言納衛侯朔辟王也此所謂内大惡
諱注指下文王人子突謂避王者兵非也
六年不得意致伐上雖諱之而仍致伐以顯其實
齊人來歸衛寶左氏曰衛俘深沒其文諱取賂以犯
王命使若取所歸者乃前伐衛所獲之俘焉爾
則其稱齊人何讓乎我也書齊人者見魯前非主兵
後分齊利以殺内惡也
八年非師之罪也傳意謂非師病而所以出者則病
也
九年何以不稱公子君前臣名也下言取子糾則明
是脫文
其言入何簒辭也入者難辭也糾與之爭也
及齊師戰于乾時我師敗績經意惜伐齊之師不用
于襄存之日而反于襄之既亡勞師欲定讎嗣顛倒失
正故獨書敗傳似失之
十二年其國亡矣徒歸于叔爾也&KR0566;不繫齊所以成
叔姬之志叔姬一婦人能植其節隱然若紀未亡也
十三年曹子請盟桓公下與之盟以非兩君故不盟
于壇上也
十九年諸侯不再娶不再娶者恐後夫人危嫡子為
宗社之禍
二十年齊人伐戎魯不與師而大書之嘉其能憂中
國也
二十二年冬公如齊納幣不言月譏公之忘其在二
十五月之中也
何譏爾親納幣非禮也本譏忘哀而舉親納幣者大
惡諱但因事以見意也注謂不譏喪娶舉滛為重非也
二十三年祭叔來聘人方有喪而行嘉好之事故不
稱使
荆何以稱人始能聘也知有禮義威儀則人之也
公在外也在外故不書來朝
二十九年何譏爾凶年不脩築邑脩廏皆荒政也其
譏者與告糴同例然則并此無之者其得罪于百姓益
甚矣
紀叔姬卒申其志節也
三十年鄣者何紀之遺邑也(至)盡也觀此知樂生不
取二城之意矣
三十一年其威我奈何旗獲而過我也傳未必合
三十二年無子不廟不廟則不書葬不書葬者賊不
討也與閔公例同
閔元年既而不可及因獄有所歸不探其情而誅焉親
親之道也季子力不逮爾此傳進退無據
冬齊仲孫來前書公子慶父如齊後書公子慶父出
奔莒中間復入不見于經二傳以為慶父者近之繫之
齊者既外慶父亦譏桓公為伯主不能遏亂萌于早也
左氏以為齊仲孫湫則從下書高子來盟之例兩存
其說可也
以春秋為春秋以春秋為春秋者據經以解經也注
謂以史記氏族為春秋言古謂史記為春秋恐非
冬齊高子來盟高子久留定魯故不月
僖元年上無天子(至)則救之可也易曰通其變使民
不倦聖人之不得已也
二年曷為不言狄滅之為桓公諱也前已書狄入衛
則此非為桓公諱也榖梁得之
曷為為桓公諱(至)則救之可也義同而復舉之者如
詩人之有詠歎所以見春秋之不得已而作
葬我小君哀姜上不稱姜氏者齊絶之也此仍言哀
姜者從其實
四年何以致伐楚叛盟也致伐楚者大其績也楚於
是始懼中國故又見于詩之頌月者見其役之重注謂
危公之久非也
十四年曷為為桓公諱(至)則救之可也存亡國死君
難特皆反覆再三發例
外異不書此何以書為天下記異也故不繫晉
十五年晦者何冥也春秋不書晦故以晝冥釋
十六年是月六鷁退飛是一作提釋文徒兮反若經
本作是則不必注且明其為魯語矣初學記晦日引之
作提
十八年邢人狄人伐衛既書邢人則不得不書狄人
相屬之辭也邢棄親即狄啓亡國之舋使與狄等乃所
以譏邢也邵公以為狄稱人者善能救齊恐迂鑿
十九年盖叩其鼻以血社也山海經傳引此作叩其
鼻以䎶社音釣餌之餌既不見于釋文許氏說文亦無
之
二十年西宮者何(至)記災也終前用致夫人傳
齊人狄人盟于邢亦相屬之辭齊無能繼桓公之志
者譏自見也注謂狄稱人者能常與中國恐非經意
二十一年不與夷狄之執中國也然則下釋宋公之
經亦諱中國見釋于外裔也
楚人使宜申來獻捷上不書楚子執于獻捷著其實
曷為不言捷乎宋為襄公諱也此為中國諱不為襄
公也
公會諸侯盟于薄言會諸侯者諱背中國會
二十三年何以不書葬盈乎諱也不書葬魯即楚背
宋不會其葬傷中國之無人也
二十六年曷為以外内同若辭重師也外内同辭者
恥即夷
二十八年曷為再言晉侯非兩之也大其能攘楚討
夏之即夷者也
冬公會晉侯齊侯宋公蔡侯鄭伯衛子莒子邾婁子秦
人于溫天王狩于河陽時溫地已入于晉則是致天
子于其國中後世所謂挾天子以令天下者也故以天
王自狩為文明非晉之所得私挾也如陋儒則先書
王狩矣此聖人之權也
三十年衛殺其大夫元咺及公子瑕言及者元咺首
禍也注謂是下大夫别尊卑謬
三十一年猶三望三望當定從鄭康成之說魯既僣
郊何以獨祭三者也
魯郊非禮也謂之郊者地在郊也注謂天人相與交
接之意非
天子祭天諸侯祭土天子祭天與天為體也諸侯祭
土與國為體也
然則曷祭祭泰山河海三望榖梁注言泰山淮海者
得之河非所祭也
秋圍衛十有二月衞遷于帝邱桓公城楚邱文公則
聽衞之遷帝邱顧私怨而昧夷夏之辨則城濮之戰豈
出于天下之公義哉書此者傷天下之無伯注言惡衞
畏人非也
文元年會葬禮也此注中論親親失賢甚備但恐于
經意非要
二年先禰而後祖也此祖禰二字借說僖元年傳
此非子也臣子一例則不為昭穆但不得先之耳詩云
莊公之子孔子取之
五年王使榮叔歸含且賵注去天者含者臣子職以
至尊行至卑事失尊之義也按去天者恐因成風為妾
失禮
六年是月非常月也此傳與左氏歸餘于終之說不
同然書曰以閏月定四時成歲明不專在冬時矣則此
說為長
七年以師外也注本所以懷持二心者其咎亦由晉
侯要以無功當誅也按注甚謬時晉未立君
八年冬十月壬午公子遂會晉趙盾盟于衡雍乙酉公
子遂會伊雒戎盟于暴以其名遂故不言遂而再著
其名
九年以諸侯之踰年即位(至)三年稱子也禮文散軼
當以此法參互求之
十年臧孫辰卒自莊二十八年書告糴于齊至此凡
五十年
十二年子叔姬卒其稱子先君之子也
其貴奈何母弟也母弟雖女弟亦貴之
以為能變也(至)是難也此與能悔過不相蒙
河千里而一曲也注不别曲直而地以河曲明兩曲
也按此兒戲之語
十四年邾婁人言曰接菑晉出(至)貴則皆貴矣皆媵
出也注以為邾婁再娶二子母尊同體敵恐非
此未踰年之君也其言弑其君舍何商人既公子則
書弑其君之子文義複重相亂故從成君之例
十八年秦伯罃卒按此是康公注云穆公未知何据
宣六年趙盾弑君此其復見何注据宋督鄭歸生齊
崔杼弑其君後不復見按宋督鄭歸生齊崔杼不復見
于經者無事可書爾公子翬如齊逆女非復見乎此公
羊家之曲說也
靈公望見趙盾愬而再拜愬即自愬膳宰之事再拜
則知過之意故下曰心怍
八年頃熊者何宣公之母也注熊氏楚女宣公即僖
公妾子以宣公為僖公子異聞
九年晉侯黑臀卒于扈不書葬者魯不會也時楚方
盛魯事晉怠
十年齊已言取之矣其實未之齊也如宋之歲幣
十一年此楚子也(至)不與外討也稱人者討賊之辭
也雖外討猶之乎稱國以殺爾入陳不譏而於殺徵舒
焉譏乎
十二年大夫不敵君(至)而與楚子為禮也大夫不敵
君此則夷夏之辭也
令之還師而逆晉宼宼者敵國之辭注謂傳序經意
謂晉如宼虜非也
十五年中國不救狄人不有是以亡也此漢書所笑
龜兹王也
成元年作邱甲注解作甲不合
二年季孫行父臧孫許叔孫僑如公孫嬰齊帥師會晉
卻克衞孫良父曹公子手及齊侯戰于鞌齊師敗績
大夫敵君不貶者曲在齊也
齊侯使國佐如師書齊侯者對卻克言之齊既悔過
臣不可以敵君也
公會楚公子嬰齊于蜀(至)盟于蜀方與晉伐齊旋背
晉而與楚其失在内故先書公會嬰齊而獨于下盟正
其猾夏之罪
十年齊人來媵伯姬獨三國來媵意宋王者之後其
書則為錄伯姬也
晉侯獳卒不書葬者楚人方盛魯不會葬傷中國之
失霸也
十五年臧宣叔者相也宣叔為司宼謂之為相此孔
子攝行相事之證
於是使嬰齊後之也注云弟無後兄之義為亂昭穆
之序失父子之親故不言仲孫明不與子為父孫按弟
無後兄之義自大夫言之也大夫之生也不臣其兄弟
則死亦不得以為子
夏六月宋公固卒不日者譏赴者之疎
襄十四年季孫宿叔老會晉士匄(至)會吳于向獨士
匄公孫蠆書未詳豈其餘皆非卿耶
二十九年公在楚前年十二月書天王崩楚子卒天
王崩而不反楚子卒而公留所以譏公且傷中國也
爾殺吾兄(至)以其不殺為仁季子能殺光則討賊也
力不逮而去之不懷其寵抑亦庶乎能潔身違亂者
歟不殺為仁則公羊子或未盡也
昭十年晉欒施來奔晉者齊之訛當從左氏
十二年晉伐鮮虞和戎三駕所以復伯楚虔横而顧
伐鮮虞所以失伯也
定六年二名非禮也東漢禁二名本此
十二年秋大雩觀此則聖人正有放過處不事事爭
也
哀元年仲孫何忌帥師伐邾婁邾婁子新來奔喪而
三家伐之無己所以深著其無君非譏哀公之替其恩
也
三年冬十月癸卯秦伯卒至此小國皆卒日葬月
十年楚公子結帥師伐陳吳救陳救中國不進者吳
楚結憾志不在救中國故不進
十三年此晉魏曼多也(至)二名非禮也不譏于七年
春之侵衞而譏于此何哉然則魏多者闕文也
十有四年春西狩獲麟此孔子所親見何為但書春
而不月盖天心之仁愛無往不復麟之出也固亂極反
治之祥孔子道雖不行於一時猶以望之來者春秋始
終以春亦猶易之雜卦始乎乾而終以夬一隂決去即為
乾之意云爾愚聞之師說如此盖服膺而弗疑也
反袂拭面涕沾袍所謂滿腔子是惻隱之心歟
義門讀書記卷十二
