義門讀書記卷三十二
翰林院侍讀學士何焯撰
昌黎集(書)(序)
重答張籍書其原出于孟子此是初識張籍時時
年三十許耳此時盛尊揚雄其後謂其大醇小疵則退
之之學進矣末年乃謂軻之死不得其傳及答孟簡書
中不數况雄諸子又一詣也
昔者聖人之作春秋也(至)書於吾何有此段言著書
闢佛恐有患害
吾豈敢昌言排之哉一層不敢為書
下乃公卿輔相句法
夫子聖人也(至)故余所以不敢也二段言著書之難
向使獨言之而獨書之二句二層言書非獨為所能
傳
非所以朝令而夕禁也三層言不可以易為
及乎夫子未久也對六百餘年
其為也易三句即帶轉上三層
然觀古人得其時(至)而行乎後世者也此轉筆力尤
曲折馳騁
今吾之得吾志(至)吾子何戚戚于吾所為哉此段言
書可以不必著
竢五六十為之未失也四層即為書亦不必遽
其行道其為書其化今其傳後必有在矣激昂末
後二段俱穿入道字應前可至于道句
答竇秀才書其誠有志于道者耶抑其名也故姑為
是言以謝之
上李尚書書促促少味
賀徐州張僕射白兔狀唐人好言祥瑞類表中若此
者多不足為公稱也
答尉遲生書固非公不能言
體不備四句兼及其外
若獨有愛於是(至)末結得澹宕
至鄧州北寄上襄陽于相公書苻載寄于尚書書云
恭覩製作約數十篇高格侔山嶽迅勢儗波濤邁氣薄
雲霄遠思躡鴛鴻當世翰墨都無此手臓腑怳怳至今
悸動斯可謂煥乎文章也其造語去公遠矣孰謂少有
慚者遂非越俗耶
然且云爾者(至)不為僭越也言外有裁之之意贊王
公之能以下兜轉前半仍渾然不露
上宰相書為宰相者各宜書一通於座右未可以後
進求知常語視之也須具絶大心胸讀之此中真有
海涵地負之勢其文溫醇有涵養深粹之功
樂育材也此樂字下之所以為心
君子之于人也旣長育之(至)而于其才無所遺焉總
收上數章詩意
樂得天下英才而教育之此樂字上之所以為心
此皆聖人賢士之所極言至論古今之所宜法者也
總收詩孟子
然則孰能長育天下之人材四句又總承詩孟子兩
段引已意秦漢以來廟堂久不聞此高言
錢榖甲兵之問不至於廟堂不似德宗時
論道經邦之暇二句援經術陳世事自然正大剴切
今有人生二十八年矣(至)教育之使成材其亦可矣
此層應上長育
抑邪與正二句抑邪承楊墨釋老與正承聖人之道
妖淫諛佞譸張之說妖淫對怪竒諛佞對感激譸張
對怨懟
四舉于禮部乃一得子厚亦自云四進而後獲
九品之位其可望二句轉移無迹
一夫不獲其所對微草
洪範曰凡厥庶民(至)是皆與善之辭也此層應爵命
寵貴之即長育之實也從諸經相表裏處推明職分
當為之實乃非徒攀援求進也
抑又聞古之人有自進者四句此一引更密自進
對往告不逆對長育
抑又聞上之設官制禄(至)以濟其不足者耳將往告
一面義理說得光明俊偉惟公可以無慙此言已之
所餘本上積二十年之所學
然則上之于求人二句求人是樂得英才求位是樂
育才
不必讓其自舉也讓責讓也
抑又聞上之化下得其道(至)于于焉而來矣此應浮
沉皆載于才無所遺焉乃長育之所施及也以沉者况
遺逸之士
固自以其身不能與時從順俯仰故甘心自絶而不悔
焉朱子亦謂隠者皆帶性負氣之人
而方聞國家之仕進者(至)然後得從下士之列即鎻
第一段
雖有化俗之方安邊之畫推有餘濟不足之意
今若聞有以書進宰相而求仕者宰相不辱焉而薦之
天子而爵命之即鎻第二段
必且洋洋焉動其心是心美之
考古君子相其君之道收上之道
庶天下之行道者知所歸焉收下之道併推有餘濟
不足等語
後十九日復上書文勢如奔湍激箭所謂情隘詞蹙
也與第一書氣貌迥異故是神竒
以求畢其說就前書不獲其所意更切望之十有九
日不得命則宰相之不能及遠可見故不復及山林遺
逸之云也
其勢誠急二句上句束求者下句束救者
愈之彊學力行有年矣愚不惟道之險夷行且不息
上句本前書積二十年下句本前書行道句
有來言于閤下者(至)閣下且以為仁人乎哉到難轉
身處忽用反照收上二句瀠洄反復又變出一層愈婉
愈迫有可救之道本前書中古君子之道
如時不可何時字對前書中古字
固在上位者之為耳先深一層
與今豈異時哉非無時
况在宰相吾君所尊敬者又未嘗不可
或取于盜二句復自顧才能句
情隘辭蹙果然
後廿九日復上書就前書自進而不逆意更顯責焉
末段言其不唯無望于浮沉皆載方且驅自進而歸山
林豈不重失天下士之心也此書自古之士以下非
常人所見察其所以而去就之并非若第二書中猶
謂其必舉特責其待命四十餘日直置之不聞而已故
末段中皆申明所由自進之亟有不得已者其不逆以
否則固聽之豈屑屑蘄得一官哉
天下之賢才皆已舉用從賢才已用打頭說起下一
語亦必有賓主
不唯不賢於周公而已四句一路頓跌而下如怒濤
出峽
不得于天下之心小頓對前天下之心美之意
維其如是三句着此氣愈足勢愈重無此一勒文
勢便有剽而不留之患
今閣下為輔相亦近耳跌落有力長史云先安放
此句下面便儘暢說人可不恨
今雖不能如周公吐哺握髮頌周公更深一層責時
相反寬一步激切頓挫
古之士三月不仕則相弔前是已所得為者不當與古
異下是已所不得為者不可與古同以明更無所辭其
責也
然所以重於自進者自留地步
舍乎此則夷狄矣(至)足數及門而不知止焉言至此
則第二書之情隘辭蹙亦不為過矣與第一書行道
者知所歸焉反對第二書恐懼不敢逃遁與前昏愚不
知逃遁皆指山林言之
如有憂天下之心則不能矣是故孟子韓子同道也
寧獨如此而已三句復有周公之說蓋猶終不絶之
故寧往告焉耳收此三句辭氣仍歸於和平非空為罵
譏而已惴惴是懼者憂天下之心所廹也
答崔立之書題注唐進士禮部旣登第後云云按吏
部乃宏詞試耳未即得仕非不許其入仕也公迄不預
宏詞選遂從董晉於藩幕來書蓋有戒其崛強惜其
冷落之意其為不知公也甚矣前後作兩段分析却將
崔書點在中間文勢妙有斷續自覺激昂磊落
僕始年十六七時(至)余亦無甚愧焉此段先敘失所
操持辱至再三
以為人之仕者皆為人耳為人致君澤民也
夫所謂博學者(至)而為之憂樂哉此一段先辯明必
竢工人之剖然後見知于天下二句明已之道非可决
得失于一夫之目斯立不當勸之自卑
故凡僕之汲汲於進者(至)足下無為為我戚戚也此
一段辯兩刖不為病二句明已宏詞再試特遊戲以求
禄若其道甚大不可遽謂其再獻再刖待之甚淺
蓋欲以同吾之所樂於人耳為人
今足下乃復比之獻玉者(至)且無使勍者再尅將來
書敘在中間文勢便不直此昔人所謂斷續也
又所謂勍者果誰哉勍者句只輕帶
無以發吾之狂言應發余句
答李翊書書中前後兩段分明便有知言飬氣二事
在韓子於斯文其原過他賢遠矣安溪云蘄至于古
之立言是立志戞戞其難汨汨然來兩段如孟子所云
知言而根却帶立志故中云非聖人之志不敢存浩乎
沛然至高下咸宜如孟子所云養氣而根又却帶著知
言故云懼其雜也平心而察之要之韓子所云養氣亦
同歸于立言故又云氣盛則言與聲皆宜然皆非無志
者所能也故仍收到立志上而勖之以當志乎古又嘉
其不志乎利也按此一段非凡所見
仁義之人其言藹如也仁義是茂沃藹如是遂曄
不自知其至猶未也欲言已用力之艱而先作謙詞
學之二十餘年矣無望其速成
始者非三漢兩代之書不敢觀膏沃伏下書詩
非聖人之志不敢存根茂伏下仁義此是工夫故
漸進
惟陳言之務去先去其甚駁者
然後識古書之正偽此真字宋人避諱改之也
而務去之又去其未醇者
其觀于人也笑之則以喜四句無誘于勢利
吾又懼其雜也并去其小疵揚子或曰玄何為曰
為仁義曰孰不為仁孰不為義曰勿雜也而已矣
其皆醇也然後肆焉揚子聖人肆筆而成書
不可以不養也養其根加其膏
行之乎仁義之途二句上句貼根下句貼膏
終吾身而已矣此是原本故終身以之
氣盛則言之短長與聲之高下者皆宜氣盛者茂遂
也言與聲皆宜者沃曄也
其敢自謂幾于成乎此句掉轉至猶未也結過自己
其用于人也奚取焉又應取于人非古之道以堅其
志
處心有道五句此即所謂道德之歸而不徒外之文
者
如是者其亦足樂乎其無足樂也婉轉有深味
有志乎古希矣應生之志
亟稱其人所以勸之恐其以遺乎今見沮故亟稱以
勸之
不志乎利此利字不過對取于人說若以自用于人
也奚取焉以下為應無誘于勢利而以學之二十餘年
以下為無望其速成則意脈反不融貫矣不可用幾于
成成字(闕)志於利二字粘定作照應上二
句也幾於成亦不過前至猶未也之意
代張籍與李浙東書李浙東英華作李遜亦乞食
之文然頗寫得激昂頓挫頗儗戰國策就盲不盲兩
層翻出無限起伏
惟閤下心事犖犖與其心能别是非句相對
無所能人六句先以道自明當惜心中平生所知
見即古人之道也嫌于夸毘故反以中丞言之
浙水東七州(至)不當計其盲與不盲也此段從不盲
者反襯
當今盲心者皆是又變出一層
籍又善于古詩復以藝動之憐古詩則又古道之
末也
夫盲者業專于藝必故樂工皆盲注諸本專字在
必字下今從文苑必字下缺一字疑是精字按從諸本
亦得此段從盲者襯出
與李翺書習之當責之以失其所從故以無所資為
解且言雖之京師亦安得知已者而從以深悲已之不
遇且并以悲李也挫頓往復兼有李之文態
持僕所守(至)其安能有以合乎徐府固非相知京師
亦安得知已所謂不酌時人待我之情也
今而思之四句先言京城亦無可樂與後一段對照
非旅食久不知其悲
内無所資外無所從終安所為乎將無所資穿入無
知已中帶上總束
今天下之人有如子者乎(至)無也所謂以子待我之
意望時人公之寄身從事幕府不入京師徒以德宗
昏惑信用讒慝諛佞之人無可為者然難以顯言故但
言不相忌者少偏以不能下達見意自堯舜以來二句
正見當待明天子也深得聖經微而顯之妙
子獨安能使我潔淸不汚二句帶起下一段
僕于此豈以為大相知乎非真為得所從
將亦有所病而求息于此也徒以舍之不可挈之不
可聊資其禄耳
及之而後知履之而後難耳知此者讀此文未有不
涕下矣
孔子稱顔回一簞食(至)其不亦難乎又觧潔淸二句
顔子雖上無明天子與公同而獨能潔淸不汚處其
所可樂則與公異
子之聞我言亦悲矣收悲我
子亦慎其所之哉收自責自悲
故專使馳此候足下意候其意
并以自解解其言
上張僕射書寅而入盡辰而退申而入中酉而退此
古者朝夕之義仍非越分以自高也
與于襄陽書兩存地步不失輕重乞索書之最出拔
者
未嘗干之四句結上生下
豈愈所謂其人哉不說煞方起得未聞二字
愈今者惟朝夕芻米僕賃之資是急二句只此正說
如曰吾志存乎立功五句都用反跌不陋
世之齪齪者二句顧未嘗敢以聞于人
磊落竒偉之人三句此一轉仍未嘗乞哀更妙于放
開
亦足以知其志之所存又收到不肯後于恒人
與崔羣書公在張徐州幕下頗不得志故假崔而報
此
僕愚陋無所知曉(至)于吾崔君無所損益也已非無
黑白崔君亦不待明其好惡兩段相承說
自古賢者少(至)不知造物意竟如何打轉宜在上位
一段為樂天知命四字下落
無乃所好惡與人異心哉(至)况又時有兼得者耶身
當窮悴彌有此慨然卒不蹈于狷忿此公之所以為高
明歸之于正為前無入不自得樂天知命二句歸宿
僕不樂江南官滿便終老嵩下公之于徐也蓋屢形
于歎
與馮宿論文章下筆令人慚及示人則人以為好矣
此不可謂之知
其時桓譚亦以為雄書勝老子此尚不可謂之知
子雲豈止與老子争強而已乎激昂
直百世以竢聖人而不惑二句此則文之至知之極
也
一二年業之庶幾乎至也昔人之少也于經史無所
不通又得如公者而從之故可業之一二年而至未可
為今之少致力遽自足者藉口也
然閔其棄俗尚三句此策其退而誘其進之詞非感
憤也
與祠部陸員外書題注貞元十八年中書舍人權德
輿典貢舉云云按以退之之賢所薦十人而僅舉其四
侯雲長則又陸所自知也然則謂陸歙州之果能好賢
樂善歟抑權文公之于陸非相知深歟吾未解也末
云宜當是時皆争為韓門弟子也按然則韓門弟子皆
慕勢而來者耶何言之陋也其斯為廖瑩中歟韓門
弟子語本李肇國史補
與鳳翔邢尚書書論卑而文無向背往來之勢何故
不刊去之亦學孟子而所得尚淺
功業逐日以新八句此等是學王襃
愈見天下之竹帛四句稍陋
前古之興亡四句對功業聲名一邊說此皆為文
本根
常以天下之安危在邊當觀其所處之時
為人求薦書面目似戰國策命意則左氏之善為說
詞者也公文真難為狀前伯樂匠石雙起後却只說
伯樂古人文字不拘如此
及至匠石遇之而不睨二句影過從前不知一面是
結句始字之根
以某在公之宇下非一日伏始字
是生於匠石之園五句本是親厚之人反不能知已
却如此宛轉說入柔而不犯絞而婉矣于是而不得
句應前又變
若某等比咸得以薦聞見其無愧
是以冐進其說以累於執事結句終字之根
亦不自量已在不知己之前不得不自謙一語為之
地
應科目時與人書應科目是已舉進士及第人非布
衣隠逸仕進無階者比故謂已在池之濱江之濆但未
及水耳世得云怪物者士也得水不得水者窮達也
有力者援引也劈頭便分三柱以下復應三段哀之命
也結庸詎知數句不哀之命也結熟視無覩數句知其
在命而且鳴號又回護寧樂泥沙而不乞憐意要之亦
命也見已之出處制之于天仍自負是怪物之意難
于致詞則托物為喻此詩人比興之道也直道正意醜
不可耐晚唐四六啟是已
天池之濱三句開口即切應科目時龍為水之怪
見國語
蓋尋常尺寸之間耳三句即起運轉之易從上濱字
濆字生下
然是物也(至)非我之志也此一段若引咎若歎息公
卿之不先下人將從前安頓得好搖尾乞憐此常鱗
凡介也能
其死其生固不可知也起下以鳴號卜興廢
聊試仰首一鳴號焉此句斟酌雖告以窮仍與搖尾
者異
其不哀之命也生平之志固在
知其在命而且鳴號者亦命也所以觀吾道廢興之
機故曰亦命也
愈今者實有類于是今者謂應科目類是謂在濱濆
答劉正夫書題注豈正夫即嵒夫耶按正夫疑即端
夫
未及文章深旨要且教之自為安溪云唯其是則真
所謂布帛之華菽粟之味矣又曰必有以異于物而非
常物者然後為異而可珍愛前後義理未免有幾微牴
牾之處若孔孟之言必無此病
而愈獨不幸有接後輩名謂其抗顔為師
惟其是爾其皆醇也而後肆所謂是也
非固開其為此二句以下反復辨此
夫百物朝夕所見者(至)夫文豈異于是乎此段言求
其是不得不異于今不異乎今必無以幾于是所謂
異者其是者也所謂是者師古聖賢人之意者也古聖
賢用功不深其何以得之韓子于答李翊書也蓋語焉
而詳
若皆與世浮沉四句雖非禁其為彼然不得不異乎
時尚矣
然其所珍愛者二句又一瀠洄正喻皆一意翻作兩
層
今後進之為文(至)必其能者也即上一段中兩層意
反復申言之雖未必能即是亦必自異于今始要之
其卒至于是者必歸之異于今者
與孟尚書書安溪云佛骨表其所言于廷者耳此是
欲流傳學者之書故拔本塞源争辨千古道術之歸反
復剴切無復餘恨自江都河汾之書鮮足以比儗者何
况諸子理明氣暢此文真是如潮
非崇信其法二句因孟簡之言故云
孔子云邱之禱久矣(至)以求福利也進無所據
詩不云乎(至)不為利疚求福不回句結上不為威惕
句起下
假如釋氏能與人為禍祟(至)作威福于其間哉退無
所據
且愈不助釋氏而排之者其亦有說以上辨與大顛
往來非求福以下申已不信奉釋氏素所自任者重
夫楊墨行正道廢(至)以為功不在禹下者為此也此
段正為于斯時起夲
始除挾書之律惠帝四年已除挾書之律此句從上
文順勢說下不及照顧耳
二帝三王羣聖人之道于是大壞對上聖人之道不
明句
其禍出于楊墨肆行而莫之禁故也呌得醒應轉
楊墨交亂
空言無施應能言距楊墨
其大經大法三句應倫斁道壊
則皆服左衽而言侏離矣應上夷狄禽獸
故愈常推尊孟子呌得醒
以為功不在禹下者為此也應上聖人之徒
漢氏已來(至)以從于邪也此段發明已之于釋氏不
得不排之故
釋老之害四句紐得緊
孟子不能救之于未亡之前(至)莫之救以死也筆筆
折說得極孤危轉有光燄
天地鬼神六句信奉釋氏則反得罪于天地鬼神矣
併反照到福利一面極密迴抱到近少信奉釋氏前
後紐得緊
與鄂州柳中丞書又一首字字着實觀昌黎議禮
制譚兵農刑律等文稽古而不迂適時而不詭經術純
明非諸子修詞者所及
送陸歙州詩序先一州而後天下二句此處不說盡
留天子有詔句在詩中結出
天子有詔時宰吾無望焉庶幾悟而追者天子乎
按權文公送陸公佐序當日似以直道不為時宰所容
者此言豈吾君吾相之心哉反言之也末言天子有詔
以見非德宗本意欲棄之外而仍望其獨斷于心耳
送孟東野序只說文章如何關係便有酸氣旁見側
出突兀崢嶸鳴字句法雖學攷工然波瀾要似莊子
其在唐虞咎陶禹其善鳴者也在上
䕫弗能以文辭鳴又自為波瀾
周之衰孔子之徒鳴之在下
其他浸淫乎漢氏矣其他蓋以雜文言之
李翺張籍其尤也又入二子前半千波萬嶂不容此
處太平也
三子者之鳴信善矣結過前半
抑不知天將和其聲而使鳴國家之盛耶以下始因
其不釋然而解之
其在上也奚以喜二句一賓一主三子之上下繫
國家之盛衰却說得蘊藉不流于夸毗又藏過棄才則
國家之盛可卜極得體但吾終疑不得其平四字與聖
賢之善鳴及鳴國家之盛處終不能包含此韓子之文
尚未與經為一耳
送許郢州序忠告善道亦六經孔氏之詞諷刺之
辭却語語平恕藹如也變化如龍味亦炙之愈出
善為說辭長于諷諭本是不恤民命却只諷他不通下
情妙甚
愈嘗以書自通於于公(至)足下之言是也一方連率
不容率爾獻規從平昔相知發端乃得進言之體
是非忠乎君而樂乎善二句引入
情已至而事不從二句動之以誠信
為刺史者恒私于其民妙于語言從刺史說起善為
于公地
繇是刺史不安其官(至)其不去為盗也亦幸矣數語
側重觀察以致意長史云不安其官是重民命而輕
位若不得政則為害無窮矣用筆極有輕重
誠使刺史不私于其民(至)未之有也復兩平賓主
雙行方是道刺史之事以為于公贈說得刺史與有責
焉為之分謗則道之易入
其前之言者四句紐合
縣之于州猶州之于府也紐合
有以事乎上(至)其誰能信之此一段又就刺史本分
言之不失文章賓主諷諭又不覺長史云正是敲擊
于公戒許公無效尤也併規郢州乃不使連帥無施面
目
不以頌而以規規字扯于公在内
送竇從事序連山隔其陰鉅海敵其陽注一作歊按
隔是嶺之勢歊是海之氣對旣工而句尤有力若敵字
何味之有方說引横擿者亦非
瀕海之饒固加于初風氣正則生齒盛生齒盛則地
力可盡故其饒有加
上巳日燕太學聽彈琹詩序與衆樂之之為樂上已
樂而不失其正彈琹
皆充然若有得也收足聽字
送齊曍下第序題注暭或作曎按暭與曎乃一字也
崧卿不通小學其陋至此又苑本亦注云一作曎非周
益公亦不講小學也左國之文最為雄直
有内媿之名世得云謂雖得公忠之名而可媿也
為人嚮道者注以方從閣苑以人為仁殊無文理按
作為仁本自文從字順若以通榜為嚮道此何理哉
生于私其親四句私其親植黨者也私其身避嫌者
也以已之不直通上下言
非百年必世不可得而化也此責之在上者
非知命不惑不可得而改也此責之在下者
公無私者也將此句位置中間一索皆穿
送李愿歸盤谷序其中稍有六朝餘習者少作故也
化議為序歸字送字渾然融釋其中創變一體
太行之陽有盤谷(至)隠者之所盤旋先叙盤谷
愿之言曰以兩或曰愿之言曰為之歌曰作章法
吾非惡此而逃之此句中反帶歸盤谷勢方不懈
不可幸而致也幸而致并起後一段
窮居而野處(至)孰若無憂于其心總只無不足兮奚
所望意
我則行之正落歸字
伺候于公卿之門(至)老死而後止者此不遇而求遇
者加此一段見不歸不可
徼倖于萬一對有命句
其于為人賢不肖何如也有非逃之則行之二句故
只如此虛結
可以稼應土肥
可濯可沿濯古與櫂通漢書水衡有輯濯丞音直孝
反應泉甘
誰争子所應居民鮮少
窈而深是谷
繚而曲是盤
無不足兮奚所望中一段
膏吾車兮秣吾馬送字餘音
從子于盤兮二句收出送字透過一步
送董邵南序無限曲折忠厚之至視争臣論德加進
矣南部新書貞元中仕進道塞奏請難行東省數月
閉門南臺惟一御史令狐楚為桂府白身判官七八年
奏官不下由是兩河競辟才雋抱器之士往往歸之用
為謀主日以恣橫元和以來始進用有序公此文正從
事汴徐二府時作董生之去遊河北蓋有以也隋書
地理志冀幽俗重氣俠好結朋黨其相赴生死亦出于
仁義故班志述其土俗悲歌慷慨椎剽掘冡亦自古之
所患焉發端議論亦從此出
苟慕義強仁者皆愛惜焉此句見中朝未必終無知
已
矧燕趙之士出乎其性者哉性下當有情字猶今諺
云脾胃也
然吾嘗聞風俗與化移易暗伏明天子
吾惡知其今不異于古所云耶不亦翻然能慕義強
仁耶
為我弔望諸君之墓此句勉董生恐其怨朝廷而
為藩鎮用故諷以望諸君不敢謀燕之語
而觀于其市(至)末此五句勉燕趙之士燕趙之士
猶欲招之使出况董生耶能化其俗則可不然亦可以
無往諷而止之即在言外有無窮之味樂毅卒于趙
冡在邯鄲西弔墓觀市分應燕趙意旣深婉于文章復
點綴有情所以為國能也
贈張童子序題注唐制有童子科按張自以明經舉
非童子科如劉晏李泌故事也
天下之以明二經舉于禮部者每一大經兼一小經
慕回路二子之相請贈與處也嫌于不請而教故引
贈言之義
送浮屠文暢師序橫空而入推排衆說又不覺為遠
於人情非宋人所及以浮屠之說凟告浮屠此即陳
言也公此文淺言之亦務去陳言而已此文會須味
其忠厚誠慤不是虛憍之氣
在門墻則揮之此句并對子厚諸人
浮屠師文暢喜文章佛學不立語言文字而喜文章
此則其志將有以異乎彼也
惜其無以聖人之道告之者翻案
夫文暢浮屠也(至)故樂聞其說而請之此段打入得
妙方不覺為武斷立說似孟子
道莫大乎仁義二句上言二帝三王之道云云而此
不逐句疏釋者蓋仁義禮樂刑政即其所以行著幽蕃
流者也
施之于天下四句非無用之虛器又皆為已之實功
四語庶乎知道矣
書之于冊關着文字
今浮屠者孰為而孰傳之耶只一語含蓄有體若贈
以言而詈其師何如不作耶
夫不知者非其人之罪也就不知二字瞥然掉轉
悦乎故不能即乎新者弱也破前拘其法而未能入
知而不以告人者(至)不信也有此二句誠懇有味不
是強以大言彈壓仁義之人其言藹如可從此二句觀
之
送楊支使序愈在京師時伏下天朝
其來而鎮兹土也注鎮或作領按湖南非節鎮作領
為是證以荆潭唱和序可見
以輔其質此句綰結密惟知道者有之
而流聲實于天朝也關合在京師時
送何堅序何於韓同姓為近注何氏出周成王母弟
唐叔虞後云云按注本姓苑晉字當作音江淮下云江
淮間音以韓為何字隨音變遂為何氏
送廖道士序必蜿蟺扶輿扶輿字義未詳疑傳寫或
誤注引子虛賦非也張揖注謂扶持王之車輿顔注則
謂或扶或輿而行耳
送王秀才序深厚安溪云韓詩云名士例須憐麴
蘖今其立論如此固知韓子遠矣
吾旣悲醉鄉之文辭伏下文字
而又嘉良臣之烈伏下行字
惜乎吾力不能振之無以使之平其心
姑與之飲酒一半在言外
送王秀才序安溪云語皆的確公不云乎學古者
非其文辭之謂好其道焉耳因王生為文好舉孟子故
以孟子之學所自出者告之不泝其源孟子之文辭不
可得而為也
荀卿之書(至)子弓受易于商瞿上順敘下倒敘
故求觀聖人之道二句許而堅之
如又得其船與檝二句因而進之
其可量哉引而不發
荆潭唱和詩序非公文之至者然梁權輩不能到也
送幽州李端公序空中結撰及郊一段儀禮也幽
州從事非李相國之子端公或佐他鎮作序者非公皆
不可移用一字故歸熙甫謂不切者為陳言
曰某前年被詔(至)坐必東向述相國李公言使者
持節南向故東向坐也
國家失太平(至)如開元時乎自述答相國之言
元年之言殆合矣收前半段
其為人佐甚忠序端公只一筆
請以愈言為使歸之獻收後半段來壽相國歸佐
司徒絶不粘題却句句緊密
送高閑上人序語甚竒特而意都不可曉或以閑旣
未能忘乎名而又從業于無用之法故戲而諷之
不得其心而逐其跡二句名言
為旭有道道字術字相對
解外膠膠當從苑本作繆若作膠恐于前不膠于心
相犯
則其于書得無象之然乎注引東坡送參寥詩云云
而謂正謂此一段文意也按坡詩豪猛下云細思乃不
然真巧非幻影欲令詩語妙無厭空且静静故了羣動
空故納萬境正翻此案也
送殷員外序右庶子韓愈執盞言曰殷大夫注或作
殷侯按唐人唯呼副相曰大夫當作殷侯苑本同
送楊少尹序反復詠歎言婉思深
于時公卿設供張至赫赫若前日事詳敘為設影地
世常說古今人不相及下文從此句生出
遇病不能出下文從此句生出虛景
不知楊侯去時(至)而畫與不畫固不論也此段乃謂
恐世之知其美者少也然絶無痕迹不善作文則此
等皆平實直敘無復意味道旁觀者二句兼諷難退
者當因乞身者而有動于中也
白以為其都少尹注白或作署按作署為是唐時宰
相得自除人也
古今人同不同未可知也仍放活
楊侯始冠三句反將始仕翻轉相形波瀾更妙
指其樹曰四句亦有一段虛景妙有此餘波與前
相配
以楊侯不去其鄉為法主意在此歸亦何所苦哉
此一段又歆動之
其在斯人歟二句所見唯一老而已矣
送石處士序送石處士與贈石處士不同序已詩與
序衆人詩又不同無限議論都化在敘事中此篇
命意蓋因處士之行望重胤盡力轉輸使朝廷克成討
王承宗之功不可復若盧從史陰與之通而位置有體
藏諷諭于不覺
先生居嵩邙瀍榖之間(至)左右圖書此一層明石洪
非圖利便私之人
與之語道理(至)燭照數計而龜卜也此一層明重胤
能敬信其言而後可以保其禄位當否成敗即為後
祝規伏脈人之高下亦視此而已
其肯為某來耶頓挫
吾所處地歸輸之塗眼目在此
有執爵而言者(至)而私便其身議論妙有裁翦于送
行上更有生色不寂寞也宋人便一片寫去了無風神
側重大夫却藏在中間與許郢州序法同
無務富其家而飢其師切歸輸
無甘受佞人而外敬正士如盧從史之于孔戡此重
胤前車之鑒
送溫處士赴河陽軍序空際結撰
伯樂一過冀北之野而馬羣遂空是第二人發端
東都固士大夫之冀北也此句中并暗藏自已
自居守河南尹(至)無所禮于其廬空羣意洗發得淋
漓從詩叔于田來此推明鄭詩之意言之
無所禮于其廬此句恰好脱卸出處士之廬句來
而東都處士之廬無人焉上統云士大夫之冀北此
句剔清處士之廬方好接出下段
惟相與將耳此相字其文則謂留守其意則斥西京
政事堂中人也
愈縻于茲(至)其何能無介然于懷耶言重胤起率任
猶能拔二士于數月之中如公之才宰相乃置之冗散
冉冉且老為可感耳
為吾致私怨于盡取也只如此收仍不露顧起處
緊甚
送鄭尚書序前半盛稱其任之重以戒勉之而以兩
語反復微諷使知所自處知其為諷愈覺有味猶詩
之有楚茨篇也宋人自歐公而外無復得其意矣
大府始至(至)諮而後行發明獨嶺南為大府先敘
四府之事大府文有賓主
隸州之府(至)舶交海中言任之重于他鎮
故常薄其征入下皆控御之術然必以薄其征入為
無怨變之本正鄭權對症之藥也
若嶺南帥得其人五句承隸府之州一段
外國之貨日至(至)不可勝用承海外雜國一段
故選帥常重于他鎮五句束得嚴重有力載得前半
起勒得住世得云為羣帥首則須文蠻夷多變則須
武遠聞海外則須威風知大體承文可畏承武不但可
畏而又可信方有威風而後可以來遠人也
送鄭十校理詩親交誰不羡注或作交親按作交親
為是指分司吏與留守從事也
韋侍講盛山十二詩序十二詩今元白二集皆無之
傳者唯韋相及張文昌張蓋慕而為者也
石鼎聯句詩序長頸而高結攷異云道士之首加冠
不作椎結云云按此詩中上為孤髻撑為譏道士語此
又以加冠致疑何也
子為我書祭侯主簿文云我或為文筆俾子持
豕腹漲彭亨毛傳炰烋猶彭亨也
詩末考異云彌字之義又與愈字相類按王肅易賁
六五注云失位無應隠處邱園蓋蒙闇之人道德彌明
必有束帛之聘也文中謂隠君子彌明本此
義門讀書記卷三十二
