義門讀書記卷五十三
翰林院侍讀學士何焯撰
杜工部集
冬日洛城北謁&KR0975;元皇帝廟(廟有吳道子畫五聖圖)發端四連
直書即目蓋有譏其不類之意不解其何故忽如此追
崇也
配極&KR0975;都閟城北
碧瓦初寒外冬日
仙李盤根大一連又叙明國家追崇之故猗蘭注謂
以漢武比&KR0975;宗者非
世家遺舊史一連言史家以為老聃或以為老萊子
且不能定其人何所據而祖之
道德付今王暗渡五聖或以為開元二十年置&KR0975;學
之事亦非
畫手看前軰一連先接吳生從容次第入今人手
必即接五聖則吳生便無處安頓惟歎息畫手之妙
則此舉之無取可以見矣
翠柏深留景兩連又點綴冬日前半只有初寒二字
一見也
養拙更何鄉落句就洛陽推開一語作結注家以為
有所刺者謬也以為有所刺亦得但如注則非言老
子之道清淨無為當師其意徒侈其奉則吾知老子有
靈方深潛遠引不之饗耳于體則黷于義則誣祖宗
之失不能有改又加侈焉不顧天下之譏是唐之佞媚
不如漢之善用其術遠矣鋪陳其事所以刺也
贈韋左丞丈(濟)懇懇欵欵流轉如彈丸
左轄頻虛位方云今布政司稱左轄非也楊鐵崖有
送吕左轄詩保障東南第一功必元末詩人如此用起
按元設行省平章則鐵崖未嘗誤用明之布政承元之
制相沿稱之亦未有大謬
家人憂几杖一連以卦名對干支
投贈哥舒開府(翰)二十韻軒墀曾寵鶴一連軒鶴畋
熊皆指翰言之只叙寵眷非有所譏六朝用事皆然注
鑿
策行遺戰伐一連方束得住
勲業青冥上結上述德
交親氣槩中起下陳情
軍事留孫楚二句謂文武惟所驅策耳
上韋左相二十韻(見素)沙汰江河濁四句望其稍稍
改紀前政
傳經固絶倫(至)風俗盡還淳非謂其子乃追叙其前
所歷也
聰明過管輅誠有如注家之說
豈是池中物國忠訪于中書舍人竇華宋昱等華昱
言見素方雅柔而易制故公以此語激其有為耳舊
唐書言見素既為國忠引用無所是非署字而已
才傑俱登用結上
愚蒙但隱淪生下
巫咸不可問公此詩中亦用巫咸字
奉贈太常張卿二十韻(均)伶官詩必誦太常
適越空顛躓以下自叙處如彈丸幾許曲折
敬贈鄭諫議十韻起二語知名以詩不以官叙致敏
妙
築居仙縹緲言無定居也
奉贈鮮于京兆二十韻侯伯知何等注等吳本刊作
算言自以文章致身五等作筭者避下連等級字也
義聲紛感激轉
計疎疑翰墨轉二語婉約
陰謀獨秉鈞謂李林甫
贈特進汝陽王二十韻朝退若無憑猶言如失左右
手
精理通談笑結上
忘形向友朋轉下
何知對李膺言龍門不足言也
鄭駙馬宅宴洞中長安志蓮花洞在神禾原即鄭駙
馬之居所謂主家陰洞者也
自是秦樓壓鄭谷言今日秦樓居然兼有隱居之勝
當家舊事為之壓倒也
重題鄭氏東亭(在新安界)通首暗藏一風字
蒼隼護巢歸起晚字
向晚尋征路收入翠微
題張氏隱居二首張氏隱居在今兗州記其地多紫
石英或後人因黃鶴注而附會更攷之
春山無伴獨相求含下乘興
伐木丁丁山更幽似用鳥啼山更幽
澗道餘寒歷冰雪二句春猶冰雪幽深可知此二
句獨相求也
第二首霽潭鱣發發一聯物之得所如此真能隱者
杜酒偏勞勸一連用兩當家事與首連對起相應淡
朴中詩律精整
前村山路險二句收留字每字并對時字
天寶初南曹小司宼舅于我太夫人堂下累土為山一
匱盈尺云云方云員外郎為尚書侍郎之貳故稱小
今郎署云分司亦其義也按員外郎乃散郎安得即貳
尚書侍郎乎小司寇乃比部郎中之類
望中疑在野一連題中塵外數致
惟南將獻壽顧太夫人
與任城許主簿遊南池真如畫
菱熟經時雨頂水盛
蒲荒八月天頂候凉菱熟當八月天蒲荒為經時
雨兩句互文見意對法奇變
晨朝降白露從上句帶下正收足南池之遊爽氣沁
人肌骨也
遥憶舊青氊公父為兗州任城屬兗落句兼寓兒童
舊遊意
登兗州城樓突過乃祖登襄陽城作
東郡趨庭日隋煬帝大業二年以東郡為兗州即故
滑縣乃在白馬今之滑縣也唐改郡為州而州下復係
郡名地理志書兗州魯郡即今之兗州府起句于先後
沿革兩無所据
南樓縱目初先破樓字留登字作結
浮雲連海岱一連縱目也
平野入青徐按魯郡于禹貢為徐州之域非古兗州
地此句亦詩人一時假借耳
孤嶂秦碑在一連含下古意中四句先遠後近每一
連又上句山川下句都邑
從來多古意二句思以述作繼之也秦碑嘉頌未
厠從臣之列魯殿諷賦適當省覲之時所為懷古躊躇
者乎
劉九法曹鄭瑕邱石門宴集掾曹乘逸興指劉
能吏逢聯璧指鄭
對雨書懷走邀許十一簿公驟雨落河魚方云雨細
則魚在水面雨驟則沉對細雨魚兒出看方知其妙
已上人茅齋枕簟入林僻一連是北方夏日真景
天棘夢青絲夢當作蔓葉石林引佛書以為夢字之
證雖有據而不成文理
空忝許詢軰二句馮云六朝結法
房兵曹胡馬詩鋒稜瘦骨成相士失之貧相馬失之
瘦
所向無空闊言瞬息萬里不更有空闊也含下可
字
真堪託死生楊云無空闊馬之力託死生馬之德
驍騰有如此二句方云末句歸美兵曹言有此馬可
横行萬里矣
畫鷹側目似愁胡方云孫楚鷹賦為言不知狀似愁
胡按魯靈光賦胡人遥集于上楹仡欺&KR1253;以雕&KR0008;狀若
悲愁于危處注欺&KR1253;大首也雕&KR0008;如雕之視也
何當擊凡鳥二句反醒畫字兜裹超脫
臨邑舍弟書至苦雨黃河泛溢隄防之患簿領所憂因
寄此詩用寬其意倚頼天涯釣二句結是寬其意
夜宴左氏莊月落露滋夜轉深矣星殘燭炧將達曙
矣鳴琹檢書說劍賦詩所以終夜引杯賓主不厭倦也
舊遊因此不忘况茲夕有不往來于懷者乎
暗水流花徑入夜羣動俱息乃聞暗水此句最妙
看劍引杯長題是夜宴故以引杯總上言之
詩罷聞吳詠二句翻疑柁樓底晚飯越中行詩罷聞
吳詠扁舟意不忘皆壯遊詩之明證也
送蔡希曾都尉還隴右因寄高三十五書記(時哥舒入奏勒蔡子)
(先歸)上公猶寵錫指翰留
突將且前驅指蔡行
因君問消息寄高也
春日憶李白清新庾開府一聯承無敵
渭北春天樹四句春日憶
贈陳二補闕自到青冥裏言自然不汨沒也
寄高三十五書記(適)自然不可移掇他人
歎息高生老二句達夫五十稱詩
主將收才子二句從軍感激詩境日新自足佳句也
聞君已朱紱二句緣此老得一官雖居幕府未能發
抒其雄心猛氣然視我猶粗慰也
送裴二虬作尉永嘉以江中孤嶼詩發端即起第六
故人官就此含吏隱
絶境興誰同開後三句
吏隱同梅福裴二
遊山憶謝公永嘉通首轉掣如龍
城西陂泛舟此篇似齊梁體
春風自信牙檣動往也
遲日徐看錦䌫牽來也
不有小舟能盪漿并收足遠字意并無輕風生浪
水影搖扇細似魚吹亦非風飄萬點花片綴筵飛隨燕
蹴極寫熙春媚景澄波綺席之趣結句却借小舟反映
樓船補寫一叚餘興遠天遲日不醉無歸妙用反筆更
搖曳多姿也
贈田九判官梁邱崆峒使節上青霄先叙迎虜得體
河隴降王欵聖朝時吐渾谷欵塞詔遣哥舒翰迎之
宛馬總肥春苜蓿一聯言雜虜方盛非翰一人所辦
次聯是危詞非叠發端致頌也如俗人解則屬死句
更逼不起後半矣
陳留阮瑀誰争長一連虛實對
麾下頼君才並入二句言梁邱早在幕府當招合羣
策致之麾下未容以漁樵遺我也
贈獻納使起居田舍人(澄)中二聯極寫地分清切見
其得以薦士進賢以興至治使其主可以追蹤帝王也
白雲篇謂御製詩賦末二句收到自己言如揚雄
所云乃不負獻納臣也
送韋書記赴安西白頭無籍在名不挂朝籍也
陪鄭廣文遊何將軍山林十首不識南塘路二句反
對舊字已藏陪鄭并含遥字
名園依綠水寫其曠
野竹上青霄寫其奥一望水竹便可經夏忘暑二句
牢籠中八首方云馬上望中大略
濠梁同見招陪字
第二首初至絶境
百頃風潭上頂依綠水
卑枝低結子一連頂夏木卑枝接葉叠韻對叠韻
鮮鯽銀絲鱠一連頂風潭
翻疑柁樓底二句是初至恍惚意象所謂濠濮間想
也
第三首復見異花
萬里戎王子六句無所不有真名園矣
異花開絶域初入則夏木千重注視復異花獨發
露翻兼雨打點夏意絶域異花視若凡卉任其露翻
雨打則此園無一非嘉花珍樹可見矣注謂寵任蕃將
迂鑿不倫
第四首旁舍連高竹旁舍含東家高竹顧第一首
疎籬帶晚花晚花顧第二首旁舍疎籬迤行所漸
見也
藤蔓曲藏蛇藏一作垂按垂字佳乃借對也
山林跡未賒雖托旁舍猶堪投老則山林之勝可知
也
第五首剰水滄江破一連殘山剰水歷覽所細賞也
言不惟全景即拳石勺水亦居然有萬里之勢
綠垂風折笋一連園中時物漸變也
銀甲彈筝用一連好洽而佳伎出酒盡而金魚典始
緣陪鄭今漸相得矣
興移無洒掃二句遊迹無不到也竹林果園興到
即移列坐竟醉矣
第六首風磴吹陰雪一連飛瀑奔流自高來會此風
潭百頃之源也雪者瀑之狀倒裝句并已起次連醒
字冷字
酒醒思卧簟一連因冷而醒又倒裝也
只疑淳朴處二句因其氣象淳朴不覺流連轉深開
出下二首此篇反醒夏字此下三篇興極而步屐
山林之外與前詩疎籬旁舍復相映帶
第七首石林蟠水府二句定昆下赴蟠曲百里山林
居其内宛在中坻也窮源遠覽自高臨下則得此境矣
幾于人蹤所不到故上有野鶴山精之句清晨出者求
食遠也楊云名園依綠水自外遠望也石林蟠水府
自内縱覽也
第八首憶過楊柳渚二句瀑泉怒吼石林矗立固定
昆之委也昔年走馬詎知此中更有佳處耶
醉把青荷葉所謂碧筒也
坐對秦山晚二句二句與翻疑柁樓底晚飯越中行
因山林而觸撥平生幽興也
第九首此獨專寫夜
牀上書連屋先起三四
階前樹拂雲起風字仍不脫山林
將軍不好武一連非賢主人則嘯咏徑出矣不止游
覧兼道文章所以不覺其久留也
醒酒微風入起凉字已起感秋之意
絺衣挂蘿薜二句凉月紛紛絺衣將換經夏涉秋故
迫于歸期也
第十首人或與爾止書云幽意云云兩句突兀而起
即兩句截斷云出門云云此一轉勢也次一轉云自笑
云云又一轉云祗應云云八句之内勢變多端尺寸之
間移形換步所謂波瀾獨老成也此老不容易放筆如
此
幽意忽不愜四句幽意應幽期自為歸期所迫而
將軍之愛客可以相過百遍故出門迴首戀戀為後期
也須溪云水自無住但出何氏山林便覺景别如此
最是妙意
祗應與朋好二句收陪字
重過何氏五首問訊東橋竹第五橋野竹也
花妥鸎捎蝶一連乃自室中遥望遠聞之景
第二首犬迎曾宿客頂上榻
鴉護落巢兒頂上雨
雲薄翠微寺四句翠微寺黃子陂猶嘗過東籬而極
幽興况此地肯為風雨阻乎向來二字與仍在未移
呼應步屣注一作屐屐字佳方透得極字出
第三首翡翠鳴衣桁衣桁之上鳴鳥狎至極狀幽意
自今幽興熟向來自今呼應又轉一層
來往亦無期顧問訊報書
第四首頗怪朝參懶二句從休沐生下總不直下
手自移蒲柳一聯句中有躭字長字移蒲柳言一
草一木皆其胸次邱壑足稻粱賦其不貪言外則羡其
無所求于世也與下買田相對
第五首到此應常宿二句與前吾廬句瀠抱
蹉跎暮容色以下前遊已去而低徊後遊未别而惆
悵至于歎羡無計則追憶不置無待言矣此變化淺深
之妙也
何路霑微禄四句將軍猶躭野趣而懶朝老我反違
斯遊而求禄買田不遂羡之真如在羲皇以上也求
禄無路豈但買田計未成飢來驅人即斯遊詎可常得
來往無期不易有此閒歲月故為之茫然三歎也
杜位宅守歲盍簪喧櫪馬虞翻豫九四注云盍聚也
簪舊讀作攢作宗公正用之義取宗族聚會耳紀聞云
云恐未必然
四十明朝過一連虛谷云四與十對飛與騰對
飛騰暮景斜言即使飛騰已暮景也阿戎或引南
史齊王思遠小字此胡儼語通鑑注云六朝人多呼從
弟為阿戎
與鄠縣源大少府宴渼陂飯抄雲子白馮云佛經以
稻為雲子
九日楊奉先會白水崔明府今日潘懷縣指楊
同時陸浚儀指崔此篇了無意咮不知補之何意
取之
贈翰林張四學士賦詩拾翠殿拾與十杜白詩中平
聲讀
陪諸貴公子丈八溝携伎納凉晚際遇雨二首發端
便已激射遇雨
片雲頭上黑并藏風字
應是雨催詩携伎納凉忽遇風雨大裂風景矣却云
催詩興會轉勝
第二首䌫侵隄柳繫反映放字
幔宛浪花浮宛一作卷有死生之判
歸路翻蕭颯二句言處處生凉何待丈八溝遠汎非
敗意語也魏文帝詩秋風蕭颯天氣凉
白水明府舅宅喜雨曲折包括
碧山晴又濕又字暗包從前已雨接出偏字反對旱
甚使上下兩連喜字無不有力
白水雨偏多借白水二字妙
今日醉弦歌收政如此久旱因明府至禱而得雨
故弦歌美政古人莫過喜其行動神明也
贈比部蕭郎中十兄(甫從姑子也)後半勝
漂蕩雲天闊兩連激昂頓挫
九日曲江綴席茱萸好九日
浮舟菡萏衰曲江
荆門此路疑荆門未詳
承沈八丈東美除膳部員外阻雨未遂馳賀奉寄此詩
公自注府掾四人同日拜郎
儒門舊史長東美佺期之子佺期世推史庫注家不
之及
奉留贈集賢院崔于二學士氣衝星象表二句三賦
儒術誠難起一連曲折激昂
欲整還鄉旆以下結甚緊不恨其平稍冗便弱通
篇一氣屈注極為豪宕
故武衛將軍挽歌三首三篇惜不知所挽為誰殆當
開元之初乎
第二首鳴弓射獸能射獸用李廣事避唐諱耳
赤羽千夫膳倒裝句
横行沙漠外二句乘冰深入士不齎糧射獵以給故
曰横行神速也次篇言人但見其晚年屏棄環衛格
猛獸射入石相與稱歎不知其當年横行深入足稱飛
將至今名動四夷也
第三首部曲精仍銳部曲將校經其訓練猶足以制
四夷况將軍之材武豈非人百其身者乎
九日藍田崔氏莊前半跌宕曲折體勢最佳此在賊
中作故尤悲凉非獨歎老而已
羞將短髮還吹帽一連點化九日故事仍雙關悲歡
非公無此神氣今人若一意扯作兩句索然無味矣
古人命意高愈覺䧺厚笑倩句頂盡歡
藍水遠從千澗落一連陳先生云非但寫景以山水
常在起人之常健也
明年此會知誰健收老去
醉把茱萸子細看收盡歡言茱萸猶恐不復重把手
未肯釋安得不盡君一日之歡乎歡之盡正悲之深也
崔氏東山草堂此篇自是一體
有時自發鐘磬響一連從動處形容出静來猶云鳥
鳴山更幽也
盤剥白鴉谷口栗一連不食賊禄也
柴門空閉好松筠松筠二字好諷刺見幾不先自墮
歲寒之節也落句謂有如王者有地可辟所惜去不
早耳
對雪此篇沒賊時作
愁吟獨老翁獨老翁則所對無非盗賊小人矣
瓢棄樽無綠一聯樽無酒爐無火對句變換巧妙
愁坐正書空慘淡風雲會乘時各有人獨此老翁棄
置不燃使衰亂之後小人縱其殘虐耶所書空者即此
也
月夜遥憐小兒女一連憶長安不正說却借兒女未
解點出甚藴藉
香霧雲鬟濕一連襯拓獨字逼起落句精神百倍轉
變更竒
雙照淚痕乾亂離方甚兒女尚小深閨間隔淚痕所
以不乾也
元日寄韋氏妺郎伯殊方鎮郎伯猶言兄公
春望起連筆力千鈞
國破山河在望字
城春草木深點春字
感時花濺淚收上
恨别鳥驚心起下
白頭搔更短二句感時心長恨别意短落句故置家
言國也匡復無期趨朝望斷不知此身得睹司隸章
服否只以不勝簪終之凄凉含蓄
憶幼子(字驥子時隔絶在鄜州)驥子春猶隔猶字對後四句言
之一冬愁憶不謂春深節換相隔如故故鶯歌正繁其
愁不減于對空山老樹熙春日暖只如炙背愁睡也公
詩多用倒叙尤覺曲折深苦
一百五日夜對月與閨中獨看篇同趣皆没賊時作
也牛女有期而我無期安得不淚如金波乎金波半為
仙槎我則渾是淚耳
仳離放紅繠二句是家中景
牛女漫愁思合收
喜達行在所三首從在路發端入達字始緊第二首
始追叙墮賊中出喜字亦更有力
西憶岐陽信行在所
無人遂却回無人繼至遂復自行也
眼穿當落日一連眼穿起下連望字心死終上連憶
字為喜達作遠勢
蓮峯望忽開入達字
所親驚老瘦反喜字
辛苦賊中來辛苦二字上包眼穿心死下含愁思凄
凉
第二首愁思胡笳夕接上賊中來忽賊中忽行在
筆勢出没無端
生還今日事喜達
間道暫時人含倒極
司隸章初覩含中興
南陽氣已新對凄凉
喜心翻倒極出喜字
第三首死去憑誰報二句接生還今日事來前此
憶信不得何竟竟生達耶間道辛苦忽睹中興宜乎其
喜有倍也
猶瞻太白雪捻岐陽承蓮峯
影静干官裏應眼穿
心蘇七校前應心死司隸二句是喜行在之中興
影静二句是喜身際中興次第賓主
今朝漢社稷二句喜字足反覆頓挫喜字在中篇
點出却仍不即正落留在第三篇作結
得家書去憑遊客寄得字來歷
來為附家書得字正面
凉風新過雁映家書
奉贈嚴八閣老王明清云蛟龍一連見晉書載記
奉送郭中丞兼太僕卿充隴右節度使三十韻(英乂)舊
注英乂瓜州長樂人英乂父知運嘗鎮隴右
鵰鶚乘時去安邊
驊騮顧主鳴扈從
艱難須上策包含後半篇意
容易即前程先言隴右可無須郭之亟去
斜日當軒蓋二句是送
燕薊奔封豕八韻發艱難一連意
幾時迴節鉞一連錢夕公曰細玩全詩之意蓋以英
乂果决老成不用之畿輔之地而乃置之秦隴故曰幾
時迴云云官雖尊用非其地也立言婉而有直體
恥非齊說客(至)忍淚獨含情言不能如&KR1073;生之掉舌
而下齊城故甘于在下如叔孫通之但進羣盜少年而
後諸生也如我之腐儒衰晚則反可依公遠去耳
送楊六判官使西蕃絶域遥懷怒言吐蕃來請討賊
敕書憐贊普言天子許其和親
子雲清自守一連雲日假對
九萬一朝摶秋風海氣恰相映發
月人但知望月憶家及期思代無必死之志亦念天
子蒙塵于外宗廟宫室皆為賊據乎故干戈滿地而獨
深悲于國西結壘之士也
天上秋期近二句互文
入河蟾不沒一連楊云承天上上句月之外下句月
之内
只益丹心苦一連楊云承人間上句内下句外秋
期方近當行肅殺使干戈不再見深恐國西戰士但望
月憶家故對月之時心益苦髮添白也明字人不能
下與清字相關
留别賈嚴二閣老兩院補闕一秋常苦雨顧須往
山路時吹角顧戎馬
晚行口號三川不可到起晚字
落雁浮寒水一連興起喪亂失所市朝遷變之意其
言則直書即目也
獨酌成詩酒渌正相親破獨字妙
醉裏從為客兵戈遠客惟醉裏可度第三最妙
兵戈猶在眼無可喜也
儒術豈謀身言豈為身謀乎有可愧也
共被微官縛二句既為官縛仍兵戈不能稍弭徒以
高歌深酌學野人之所為強用陶寫所以無可喜而獨
居思愧也
行次昭陵時公以廷争推問放還鄜州故有感于開
國之納諫然而非為一身也明皇法神堯之内禪而肅
宗不如太宗之幹蠱將何以復安率土使蒼生獲息此
孤臣所以流恨于行邁之日耳
䜟歸龍鳳質一連史記秦虎狼之國易一都字龍鳳
之姿易一質字妙在各換一字此翦裁法
天屬尊堯典謂内禪
神功協禹謨謂頼太宗之克家也
文物多師古四句非獨頌美太宗乃魏相之條故事
肅宗非此不足以致中興故收處有寂寥流恨之歎
往者灾猶降四句安溪先生云唐雖受命而武德之
間亂猶未弭貞觀之初始致太平故曰灾猶降而喘未
蘇承上疲庸主一叚說至于指揮盪滌則承上叚為用
賢納諫之效也按此解最得本趣
鐵馬汗常趨或引禄山事蹟云云為鐵當作石按馬
汗猶朝享大明賦云弓劍皆鳴汗鑄金之風馬耳與上
句皆是虚用見神靈常如在也必欲紐合附會胸中更
著不得一故事矣
松柏瞻虛殿行次
塵沙立暝途言徘徊而不能去也
重經昭陵此篇反覆感歎盪滌之功不能速奏無太
宗之善繼也聖圖以下即北征結句之意太平可望惟
恃此耳皆援開國以規切今日之聽
陵寢盤空曲或引會要云云按自魏以後陵不立寢
殿不造園邑此云寢因習俗之語連類及之
再窺松柏路二句收重經
喜聞官軍已臨賊寇二十韻穴蟻欲何逃喜字
五原空壁壘一連言垂克而敗
今日看天意二句言偶爾失利非天之未定失利只
虛影者内諱敗也
元帥歸龍種廣平王
司空握豹韜郭子儀
前軍蘇武節二句蘇武節有必死之心吕虔刀成破
竹之勢蘇武為典屬國即唐之鴻臚士兼蕃漢也王
濬為龍驤將軍治水軍師備兼水陸也
戈鋋開雪色一連軍容益整
天步艱方盡以下言方乘時進軍决勝也
睿想丹墀近指元帥
神行羽衛牢指諸將
花門騰絶漠一連回鶻尤為賊所畏故獨提出言之
喜覺都城動一連官軍初至清渠失利士女為之悲
憤而奪氣已而回鶻空國助順賊欲奔亡人皆歌舞悲
喜二字一賓一主包括前後
只待獻春醪春字兼紀其時前半乃因官軍初至
京師不利元帥以下又歷歷决其必滅收復之效功在
漏刻以誌喜也當分兩層看
收京三首聊飛燕將書燕將書似謂招諸畔將也若
指哥舒翰以書招李光弼諸將恐非
依然七廟略二句依然七廟者言明皇固在也孰謂
暫爾西幸肅宗已自取之更與萬方初乎
第二首天涯正寂寥承上萬方來
羽翼懷商老二句父父子子而後君君臣臣此連言
改紀從前亂政當以是為先也當時廣平王方收兩
京而建寧王已為張良娣李輔國所讒而歸死李泌來
獻捷即引黃臺之詞以為前戒羽翼句蓋指此也
叨逢罪已日二句上皇在蜀先脩青宫羽翼之功則
兩宫相見如韋妃前事者殊足默傷乃父隱衷况罪已
當出上皇之誥今肅宗為之是暴父之失明已之功此
詔豈所以示萬古乎
第三首汗馬收宫闕二句末首始破出收京刺僅保
宫闕更無遠略收京即志滿政怠關門之外更不問也
賞應歌杖杜出車以勞還率杖杜以勞還役言當遍
圖士卒之功也
萬方頻送喜言不止收京
無乃聖躬勞即大夫夙退無使君勞之意前四句
言當念收京之難以從前七廟灰燼為鍳後四句言收
京之後回鶻之欲無厭功臣皆有生之樂無死之心隱
憂方大平吳之後更勞聖慮不謂已君臣泄泄如後世
所謂恐聖人心困也
紫宸殿退朝口號如畫宣政是正衙紫宸是便殿
故二詩不同
戸外昭容紫袖垂二句惟御便殿故有宫人垂帛引
百僚之事
花覆千官淑景移已起退字
宫中每出歸東省退朝
曲江二首一片花飛減却春四句方云先追說花飛
一句初飛二句亂飛三句飛將盡已飛一片旋飄萬
點俄而欲盡所謂暫時相賞也自初飛以至欲盡無不
經眼所謂日盡醉莫相違也
江上小堂巢翡翠二句言但見翡翠成巢一春易過
不思麒麟列塜一生復易過乎然則何為不亟行樂乎
曲江南苑夾城綵仗所在轉眼而將相之華屋野鳥
巢其中苑旁之宫堧高塜起其側國家盛衰變幻不常
如此况區區浮名何為受其絆繫不及時為樂耶
細推物理須行樂物理即江上二句
第二首酒債尋常行處有二句必為浮名所絆待七
十致仕則行樂終無時矣尋常七十以度數借對
穿花蛺蝶深深見方云殘春花已殘故用深深
點水蜻蜓欵欵飛方云初夏水已滿故用欵欵
傳語風光共流轉二句蛺蝶戀花蜻蜓帖水我于風
光亦復然也却反傳語風光勸其共我流轉杜語妙多
如此上篇前四句下篇後四句總極言流轉之速歲
月不可絆行樂乃為浮名絆則是與風光交臂失之也
曲江對酒苑外江頭坐不歸虛含對酒
水晶春殿轉霏微苑外也顧云宫殿本如水晶映
徹而公久坐于此酒意漸迷望之皆霏微莫辨矣
桃花細逐楊花落一連逐字兼字亦有霏微莫辨之
意黃鳥句切江頭
縱飲久判人共棄始出題
嬾朝真與世相違方云頂坐不歸
吏情更覺滄洲遠反映曲江
老大悲傷未拂衣更縱言之
曲江對雨江亭晚色静年芳起風雨
龍武新軍深駐輦四句歎其非復太平之舊且不必
遽謂其父子間有所嫌猜也
奉和賈至舍人早朝大明宫(舍人先世嘗掌絲綸)五夜漏聲催曉
箭早字
九重春色醉仙桃襯出早字唐時宫殿皆植花柳此
句以比主恩優厚近臣皆欣欣向榮也
旌旗日暖龍蛇動二句日暖二字又不脫春日以
旌旗起宫殿亦本言觀其旂也以上四句將早朝打
叠後半詳叙和賈較之王岑綽有餘裕此筆力之高
朝罷香烟擕滿袖舍人立朝班
欲知世掌絲綸美二句他人但切舍人此更切賈
宣政殿退朝晚出左掖方云全首趨到晚出予謂前
半自寫退朝也第五失粘
春殿晴曛赤羽旗宣政
侍臣緩步歸青𤨏左掖
退食從容出每遲退字晚字一句結出
題省中院壁腹聯的是禁署
春宿左省花隱掖垣暮花隱切春掖垣切左省
星臨萬戸動一連因左省所見景物興起言不容緩
之意星動者國亂而民勞也月多者陽微而陰盛也皆
當急思補袞職之闕矣
不寢聽金鑰含夜如何
因風想玉珂金鑰自内出玉珂自外入
數問夜如何夜如何者王有鷄人之官凡國事為期
則告之以時我為兩省近臣以言為責豈可視王之自
勤而不知所從乎問夜而興庶幾致主中興居周宣庭
燎之右也
送翰林張司馬南海勒碑(相國製文)文章落上台指相國
不知滄海上二句落句點化乘槎事切張司馬
晚出左掖晝刻傳呼淺淺字未喻傳呼謂喚仗由閤
門而入
春旗簇仗齊紫宸奏事也
退朝花底散頂春字
歸院柳邊迷切左掖
樓雪融城濕切春字
宫雲去殿低切晚字呼應迷字
騎馬欲鷄棲拈出字足晚字
曲江陪鄭八丈南史飲自知白髮非春事一聯與九
日藍田詩意同而彼作首連更有力
送賈閤老出汝州兩省自此無人矣起句藴藉
西掖梧桐樹二句惜之也梧桐在而鳳去矣破出
字高妙
去住損春心去者賈住者我也
宫殿青門隔閤老青門青瑣門也
雲山紫邏深汝州九域圖汝州有紫邏山
人生五馬貴二句寬之也
鄭駙馬池臺喜遇鄭廣文同飲不謂生戎馬謂當此
戎馬而猶得生存也
重對秦簫發二句指鄭駙馬池臺
送鄭十八虔貶台州司戸傷其臨老陷賊之故闕為面
别情見于詩鄭公樗散髩成絲二句發端見與曾受
國家曠恩美仕者異
端午日賜衣宫衣亦有名有名即所謂自天題處濕
衣有賜杜甫字也
細葛含風軟一連藏一清字
意内稱長短二句稱字本用去聲義古人通押法也
長短恰稱聖情乃如臣意恩榮自天真無涯也
贈畢四飢寒奴僕賤一連飢寒卑賤迫促成翁所謂
惟憂用老也
流傳江鮑體二句上句應詩伯言或後人有得志
者若吾生固長貧苦卑矣贈畢蓋以自歎只用相顧
二字結出更無痕迹
奉贈王中允(維)心雖可原迹固難解後四句諷刺嗟
惜俱備
因許八奉寄江寧旻上人碁局動隨尋澗竹一連上
句杜尋旻下句旻尋杜二句即三十年舊來好事光景
也
聞君話我為官在因許三十年相隔只訪死生存
没耳一在字收轉淚潺湲意足
頭白昏昏只醉眠頭白切三十年與老去對照誰與
傳又與因許八對照只醉眠言不復能好事如舊矣
此淚與俱也
至德二載甫自京金光門出問道歸鳳翔乾元初從左
拾遺移華州椽與親故别因出此門有悲往事不無
少望然淡淡直叙怨而不怒諷刺體之聖也
此道昔歸順金光門
近得歸京邑四句一句一層轉折事不可解惟有自
傷而已末則仍歸于不忍忘君所以為公歟
寄高三十五詹事(適)安稳高詹事時高以被讒分司
故云
兵戈久索居久字起歲晚直貫注過半百
歲晚莫情疎莫字作或字解兵戈年長非頻仍寄
書何由知其存没為爾憒憒安穩否耶抑宦途轗軻不
暇及此而相疎耶前四句皆驚疑不定之詞
天上多鴻雁一連言不可謂兵戈之故乏信將命也
路逢襄陽楊少府入城戲呈楊員外綰寄語楊員外
不屬意少府故寄語句直起
兼將老藤杖二句更轉一層反映少字
題鄭縣亭子更欲題詩滿青竹二句點題字别轉一
層憑高愈收得足
望岳方云無一句移得岱宗嵩衡
安得仙人九節杖望中已含尋字
車箱入谷無歸路一連頂諸峯自高而下從遠望
之歸路反為岩崖塞斷也無歸路有一門一重一掩
或暗或明方是處下窺高真景上承到字下起尋字亦
非常生動方云五六即將望中作一轉
高尋白帝問真源高字竦字既相應尊字亦對白帝
字
至日遣興奉寄北省舊閤老兩院故人二首尚書省
謂之北省題曰遣興句句是不能遣腸一日而九廻
愁與日而俱永因令節而觸撥尤甚耳
欲知趨走傷心地不能遣處
正想氛氲滿眼香寒雲白滿山非是物也
無路從容陪笑語指兩院故人
有時顛倒着衣裳用三百篇體于律詩中
何人錯認窮愁日二句錯認即下雲氣雖欲錯認得
乎言我如此望帝闕而思故人不知故人亦有錯憶
及我否我真愁隨日長不可掇也
第二首上篇曰入鵷行未視朝時也下篇班齊之候
曰侍龍顔則君在也
去年今日侍龍顔重言之所謂趨走傷心地也
玉几由來天北極一連此中獨少孤臣也
孤臣此日堪腸斷不能遣
愁對寒雲雪滿山前虛含此點破雲氣爐烟互映
作收
得弟消息二首血淚所結寫倣其面即鈍賊矣
第二首生理何顔面一連至于顔面不顧而仍未必
可延歲時甚矣可悲也且歲時與招得幾時魂應
得舍弟消息此等詩自不可規橅前半三折
亂後誰歸得二句起是倒裝他鄉豈勝故鄉只亂後
無一人能歸耳
舊犬知愁恨二句言汝妾乃不如犬
秦州雜詩二十首遲廻度隴怯遲廻伏淹留度隴伏
烽火
水落魚龍夜一連茫茫奔竄如魚龍之失所碌碌因
人等鳥鼠之同穴借山川點化尚書春言日秋言夜
夜亦秋也變文屬對見滿目無非兵象起下烽火句言
秦州仍不可久留耳注家引水經注魚龍以秋日為夜
非詩人本意以此證用字之穩則得之
第二首清渭無情極言一身不能隨渭水而東故反
怨其無情也
第三首胡舞白題斜白題從舊注引南史裴子野語
然作蹄亦得詩有豕白蹢箋四蹄皆白曰駭白蹄尤其
躁疾者喻荆舒之人勇悍捷敏其君猶白蹄之豕也正
與駭字相類暗用馬與豕對也
第四首抱葉寒蟬静一聯寒蟬静不敢言也獨鳥遲
不敢息也故下有何之句腹連自比
第五首聞說真龍種一連此歎時危市駿獨在所遺
老棄遐荒也
第六首旌疎鳥獸稀注旌一作林按旌謂使旌也旌
疎有搜抉之迹然自屬佳句自齊梁出林疎鳥獸稀
言不但轉餉艱難即行圍亦鮮所得起下往來者將何
堪也
那聞往來戍二句言河隴已没抽兵防河不復往來
番戍所畏内憂方急僅以解鄴縣之圍并無暇東赴滄
海郡也
第七首此歎吐蕃日迫秦州方陷没為憂使車由此
者徒貽張勝之累莫奏義陽之績烟塵何計可息也
莽莽萬重山含獨長望
第八首此言昔人尚能鑿空遠略今寇在門庭腹心
未有平定之期為可歎耳
第九首思返近郊而不得無聊反言也
今日明人眼妙起
臨池好驛亭此起若施之内地即一字不通人
第十一首蕭蕭古塞冷起變
第十二首清渠一邑傳傳流傳也傳送也
秋花危石底一連予嘗入泉林壽聖寺親見此景乃
歎為工
第十三首傳道東柯谷伏相報
瘦地翻宜粟一連張籍賈島宗祖也
第十六首東柯好崖谷(至)採藥吾將老言若得居東
柯便遂疎嬾之性吾將老焉何須鑷髩毛斑乎
落日邀雙鳥一聯落日歸翼方擬迅飛崖谷迴碍若
邀留不遣也一作谷中易暗日纔落而鳥已栖若邀之
也晴天無雲而養片雲于谷中則崖谷之深峻可知矣
山澤多藏蓄山川出雲皆合養字之義似新實穩
兒童未遣聞兒童不知亂靡有定日夜思返聞此則
舉室悲歎徒亂人意也
第十七首鸕鷀窺淺井西邊土厚水深陰久井溢反
若其淺矣窺淺井井中皆生魚也
第十八首塞雲多斷續一連貼秋又形容得高字出
邊日少光輝驚人語
警急烽常報四句所謂聞烽火而此淹留也
第十九首故老思飛將二句國家得復經略安西則
河北之平可知矣
第二十首曬藥能無婦二句應發端悲生事
為報鴛行舊二句應此淹留歎當時同在兩省者竟
任一老之播棄也
月夜憶舍弟秦州作時公之三弟在許徐二州
戍鼔斷人行興未休兵
秋邊一雁聲興寄書
月是故鄉明點化隔千里兮共明月家人皆不在側
獨月色與故鄉同耳
有弟皆分散二句正捻憶弟
宿贊公房(京中大雲寺主謫此安置)湘靈刪當以其無據
隴月向人圓應來此
東樓師徒撓敗鼔角戰塵内侵日偪無他方略但厚
遇其使如奉驕子耳
雨晴天水秋雲薄從注洪氏隨筆作天永勝水字遠
矣
寓目秦州詩
山寺秦州詩
麝香眠石竹一連頂山園麝以香賊鸚鵡以言囚
自非遥岑絶磴人迹不到之地安得眠食遂性耶此亦
所謂意外之巧也次連寫凄寂之景如此細麗真小庾
嗣音也
亂石通人過頂細路
懸崖置屋牢顧高字
上方重閣晚就高字收轉
百里見秋毫并收野字上六句皆細寫結忽拓開
然云見愁毫仍歸于細先着晚字然後折出見秋毫更
不直
即事和親事却非和親本冀以紓國難豈知公主復
歸羣凶猶熾至是始悟其非不已徒貽社稷之恥乎
人憐漢公主二句不追論和親之非仍以公主生還
為已功大臣無恥誤國可戒可怒故反覆責之
遣懷歷亂無端全似風騷豈得以起承轉合求之
夜來歸鳥盡夜來即謂此日之夜玩全篇曰霜露
自春而秋也曰日斜自朝至暮也無時不悲無計可遣
失栖之鴉無家之客悲啼清淚那得不盈睫乎
天河句句比興偏字字着題
常時任顯晦二句一起便是天河暗寓亂世識忠
臣也
縱被浮雲掩一連是河不是星月
含星動雙闕一連頂出永夜中四句有一老杜小影
在内
牛女年年渡二句刺先據要津之人不已容也
初月微升古塞外一聯頂影斜
河漢不改色頂光細
關山空自寒用關山月與河漢屬對新
庭前有白露二句本詩零露團兮後四句承隱字
皆以甲夜即無月反襯初字
歸□春色豈相訪方云預望其來所謂社日遠看人
是相訪也春色句是生生世世反對霜雪
衆雛還識機衆雛句是子子孫孫反對儔侣稀篇
中豈字還字儻字會字愈活愈醒
擣衣如泣如訢前四語俱在題前落脉
一寄塞垣深深字能與不返二字呼應
促織草根吟不穩頂哀音兼微細
久客得無淚頂動人
故妻難及晨猶言秋天不肯明也
悲絲與急管二句亦顧起二句
螢火刺詩仍帶憫惜故味長起四句四折
幸因腐草出楊云起句暗點螢
敢近太陽飛次句反點火
未足臨書卷實事翻用
隨風隔幔小一連先寫出一層飄零
十月清霜重二句結更轉得有力何處歸與上點衣
隔幔傍林層層呼應
蒹葭體弱春甲早古人入聲字收入平上去三聲如
甲字自可作平聲讀也道昇先生之論如此然亦有上
去作平者
苦竹味苦夏蟲避頂守字
叢卑春鳥疑頂弱字
除架公自注瓜架也
束薪已零落自稀以至于除
寒事今牢落二句落句直言曾不如秋蟲暮雀猶知
懷舊也因除架悟人生消息之理有初必終不必說
盡
秋笛後四句忽然轉折非此老筆力其誰敢為
送遠定翁云末二句未喻按江淹詩送君如昨日簷
前露已團
觀兵李泌請命郭子儀並塞北出直搗范陽公持論
與之暗合落句即李愬取蔡之策
天末懷李白悃欵落句疑白已死地下當與三閭
相贈答也
魑魅喜人過嵇叔夜恥與魑魅争光此句指與白争
進者言之鬼神忌才喜伺過失古人四聲多轉借用
之非過從之過也此解出安溪先生最有意味蓋以比
惡俊異訾文雅之徒
獨立水鳥猶慮搏擊微蟲尚有網羅况人事有甚于
此者乎
空囊翠柏苦猶食古人有食柏而體生毛羽者翠柏
句與下無衣對
吾道屬艱難謂必擇所依也
蕃劍又非珠玉裝妙在此句呼得氣字身字起
虎氣必騰上一連夕公云虎邱嘗有劍氣狀如虎延
平津劍躍化為龍
銅瓶容齋極稱其曲折宛轉細讀果是異人
百丈有哀音從深字生來無中生有更入神也
側想美人意此句追想走向活路便空闊詩須如此
脫化
猶得折黃金得失二字照應井廢殿摧人往銅瓶
反因失水幸在治亂得失意外相反重旨隱躍
觀安西兵過赴關中待命二首用意始如神謂因材
駕馭老馬不遺知道之能飢鷹不成飽颺之患則人人
可以臨危授命風塵不足静也安溪先生云老馬夜
知道者經多而熟也蒼鷹秋著人者時至而厲也臨危
即用蒼鷹意久戰則用老馬意兼此二者用意始能如
神蓋練事明而决機速兵家之要盡于此矣
第二首心肝奉至尊語不可學
竟日留歡樂二句待命此即之子于征有聞無聲
之意
送人從軍秦州詩
野望葉已稀而風更勁則望中彌曠日沉而山勢加
長則層層陰晦中四句皆承發端二句而又次第相生
自遠而近也
葉稀風更落含林字
山迥日初沉含晚字
示姪佐(佐草堂在東柯谷)滿谷山雲起一連承茆屋趣谷中
雲滿澗瀑忽懸深山絶壑陰晴互異句法為有神也
從人覓小胡孫許寄如何措筆乃爾藴藉
人說南州路覓字已藏許字
為寄小如拳逐字位置
童稚捧應癲反駭字并應小字
秋日阮隱居致薤三十束字字精到
畦蔬繞舍秋先位置此句妙即帶出秋日
盈筐承露薤盈筐三十束也承露藏秋字
不待致書求致字從對面反出
束比青芻色出束字
衰年關鬲冷二句并及情味楊明遠作扁豆五言
古詩長篇予謂當檢本草并以性味之良作一連或頗
嗤之試看老杜于八句内尚不遺漏也
秦州見勅目薛三據授司議郎畢四曜除監察與二子
有故遠喜遷官兼述索居凡三十韻此篇叚落尚未
詳
獨慙投漢閣一連公之自責如此于摩詰廣文有恕
詞焉可謂忠厚之至
宫臣仍點染指司議
柱史正零丁指監察
喚人看騕褭方于上句上分謂喚人以下乃公自喻
今從之
旅泊窮清渭指索居
隴俗輕鸚鵡自謂
原情類鶺鴒指二子
秋風動關塞指索居
高卧想儀形喜遷
寄彭州高三十五使君適虢州岑二十七長史參三十
韻(時患瘧病)前賢命可傷此句以寓今我獨凄凉也
諸侯非棄擲指高使君
半刺已翺翔岑為長史故曰半刺
客子鬥身強注鬥一作問當是聞字之誤白詩中用
之最熟
羇旅推賢聖用仲尼旅人
有靦屢新粧有靦句似指避鬼而復屢至即上所謂
不銷亡也趙與時賓退錄所謂不惟避之而且塗抺其
面
盡室在邊疆秦州
荆玉簪頭冷指岑
巴牋染翰光指高
更得清新否可見清新二字詩家最上一乘法具此
矣
寄岳州賈司馬六丈巴州嚴八使君兩閣老五十韻
元白代書百韻之祖
討胡愁李廣謂老將數奇無功也
奉使待張騫謂未有回鶻之助也
虛修水戰船謂昆明池落賊中也
蒼茫城七十謂君出走
流落劍三千謂陵被發用魚腸之劍三千
畫角吹秦晉晉注一作塞秦塞謂桃林之塞賊自潼
關入也諱兩都連破但舉近郊言之
花動朱樓雪二句含下霽景
衣冠心慘愴二句含下悲風四句言雖宇宙重開
然收京非可賀之事如此立言乃為得體
宫莎軟勝綿注莎刊作花按宫莎出入所踐也花字
不通
舊好腸堪斷一連綰上起下
翠乾危棧竹指巴
紅膩小湖蓮指岳
朱絲有斷絃此用直如弦死道邊也
地僻昏炎瘴指岳
山稠隘石泉指巴
典郡終微眇指嚴使君
治中實棄捐指賈司馬
去去才難得一連轉接渾化
他鄉饒夢寐一連綰合
寄張十二山人彪三十韻曹植休前軰頂上詩興
張芝更後身頂上草書
世祖修高廟一連按此借漢晉以為喻而宗廟之焚
燬闕廷之匡復盡于十字中矣叙事簡妙若此真攢簇
五行手也
商山猶入楚一連招隱亦何藴藉
存想青龍秘三韻當天翻地覆之時畊岩結草想青
龍而騎白鶴静者之妙如此此數句隱顯映帶其妙處
未易名言亦可以悟作律之法
鼔角凌天籟分外清新
關山信月輪方與山人相關
寄李十二白二十韻筆落驚風雨一連非此頂仙人
不出
未負幽棲志一連關照前後事
蘇武先還漢句未詳
莫怪恩波隔二句落句反用天不可問之意此篇
不獨惜其才且為白其節古人厚於友朋如此
義門讀書記卷五十三
