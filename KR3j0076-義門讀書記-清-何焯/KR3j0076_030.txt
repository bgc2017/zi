義門讀書記卷三十
翰林院侍讀學士何焯撰
昌黎集(賦詩)
感二鳥賦序光耀如此注此下諸本有可以人而不
如鳥乎一句按觀後云庶無羡于斯類則此句乃妄人
謬贅也
篇末注載歐陽文忠讀李習之幽懷賦一段公自云
庶無羡于斯類歐陽子豈讀之未終耶
復志賦公在汴當董公之衰暮遠猶深慮有所未入
欲去之而耕野懼食其祿而與其難故為此賦以自訟
也
退將遁而窮居此句是志
孰與不食而高翔此句是復
閔己賦題注採晁無咎嘗取此賦云云按閔己不得
聖人而師之何謂自傷不遇也晁氏於文義可謂滅裂
别知賦索微言於亂志六句此敘一時與楊往復之
樂公處遷逐所以自樂者用此故非同儕任達者所
能及也
知來者之不可以數二句懼仁而不能守所以惜陰
而感歎于離羣也
元和聖德詩掉棄兵革私習簋簠二句鎖上起下
琴操十首劉向别錄云君子因雅琴之適故從容以
致思焉其道閉塞悲愁而作者名其曲曰操言遇灾害
不失其操也十篇皆得不失其操本意
龜山操末句所謂公伯寮其如命何
越裳操孰荒于門二句言必内治而後外服亦所謂
不泄邇不忘遠也
拘幽操篇末注引徐仲車凱風云云按仲車可謂善
道文章體源
殘形操未得其首蓋歎明王不作也
謝自然詩阮公詠懷云王子十五年遊衍伊洛濱朱
顔茂春華辨慧懷淸真焉見浮邱公舉手謝時人輕蕩
易恍惚飄颻棄其身飛飛鳴且翔揮翼且酸辛退之此
篇蓋從之出唐書藝文志李堅東極真人傳一卷注
果州謝自然安溪先生云世固有仙道自韓子言之
則皆鬼魅所為也信乎曰其入於鬼魅者多矣故首曰
凝心感魑魅後曰木石生怪變狐狸騁妖患而中敘其
昇舉之候風寒幽晦則非休徵可知然韓子本意雖視
仙道猶鬼道也故曰莫能盡性命安得更長延其記夢
云安能從汝巢神山則直謂世無仙道但窟宅巖崖羣
彼異物耳韓子之距邪也嚴故於仙佛皆以鳥獸號之
若朱子感興二詩則探其本原之論也
秋懷詩十一首第一首悲哉秋之為氣也草木搖落
而變衰發端祖此
胡為浪自苦二句反結放開
第二首墻草蟀蟋又得氣之偏者言物亦各適其時
非必以草木之榮悴生感也
第三首學堂日無事此詩蓋博士時作
丈夫意有在二句志士悲秋不同思女傷春我特以
時易失而志難行耳豈歎老哉
第四首泬寥兮天高而氣淸寂寥兮收潦而水淸是
首所祖原本前哲却句句直書即目所以為至
淸曉卷書坐以下不但去所憎霏開水澄尤秋之可
喜也末又因不得手攬蛟龍觸動所懷此固丈夫之猛
志奈何為一博士束縛也
第五首發端即虛喝下二句悼前猛應攬蛟龍就
新懦仍歸於閱史書
第六首尚須勉其頑二句仍不能終于幽屏與前首
結句反對
第七首我無汲汲志二句正言若反
低心逐時趨承上塵埃慵伺候文字浪馳騁言之
苦勉秖能暫應上章勉字
一縱不可纜應頑字
豈必求贏餘二句史書之味無窮朝請之求有限何
必以人之營營易己之汲汲也
第八首君不知兮可奈何蓄怨兮積思心煩憺兮忘
食事願一見兮道余意君之心兮與余異詩意似本於
此我之所以誦詩讀書者豈惟空言無施之為哉學
古之文期於行古之道日月逾邁事業之有無不可知
前日變衰者今已搖落矣安得不後顧無窮愴然興懷
也
第九首白露旣下百草兮奄離披此梧楸王逸謂以
茂美樹興於仁賢早遇霜露故此篇復獨以梧桐起興
也下半篇亦從仰明月而太息兮步列星而極明意
變化而出
望舒霣其團卿士惟月此篇必有所指
靑冥無依倚二句豈不高明或以孤立難安亦公自
比也驚心動魄之句
憂愁費晷景(至)末言君自憂愁日月自飛行不顧晷
景空費迷復轉賒望舒司御從此果為君駐鞍安驅乎
第十首此又自堅其志不欲有所依倚也
第十一首菊有黃華則九秋矣故秋懷以是終也
西風蟄龍蛇二句蟄龍蛇或自謂一云即賦衆木之
凋其枝幹如龍蛇之蟄也乃倒裝句法
由來命分爾二句歸之於命言盛衰不足道及時進
德修業則有死而不亡者存矣
赴江陵途中寄贈三學士早知大理官二句注東漢
楊賜云云按此太遠太大不獨漢儒謬于經意
峨冠進鴻疇謂鴻範九疇
重雲李觀疾贈之安溪云此詩言生憂世之志雖可
貴而非軄所當今日貧賤如此苟富貴當何如乎有以
獨樂而知天命則不以歲寒改柯易葉如高飛之鳳凰
覧德暉而來下也
江漢答孟郊發端叠下四喻極繾綣之致詩亦突過
黃初
此日足可惜贈張籍捨酒去相語注去方作須按須
字是所以飲酒不樂者乃亟待張之至也去字真無理
爾詩卬須我友
有根易為長少有所知便是根也
兒童畏雷電二句韓蘇詩病
竊喜復竊笑二竊字暗與衆夫指笑對照
驚波暗合沓四句非履涉江湖不知其真
臨泉窺鬪龍只此句用一故實趁韵非當時情理
閉門讀書史二句驚魂初復不覺及秋二語神助
晨坐達五更謂自五更起坐達晨也本老杜午時起
坐自天明來
百歲如風狂結歸此日可惜
醉後人生如此少二句正言若反
醉贈張秘書軒鶴避雞羣避當作辟言軒鶴一至雞
羣辟易也猶孟子行辟人之辟與上驚俗語意相類也
所以欲得酒八句穿作一事
長安衆富兒六句此耳不聞志也
不解文字飲詩瓠葉君子有酒箋云此君子謂庶人
之有賢行者也其農功畢乃為酒漿以合朋友習禮講
道藝也公詩文字飲本此
險語破鬼膽四句對上文字三君之為文上旣言
之此四語乃終及余各能文之意筆勢錯綜不見其誇
然於公實不愧也
吾徒幸無事二句對上飲字
送靈師得母太冗
耕桑日失隸二句耕桑頂齊民來朝署頂高士來
瞿唐五六月(至)冒涉道轉延此段見不獨有才調且
兼膽勇
乘寒恣窺緣嶺外山川惟天寒乃可經尋
縣齋有懷發端兩連領起全篇為綱
事業窺臯稷二句此二語於公不為夸但意盡於詞
無餘味爾
身將老寂寞二句已為結處伏脈
風雨靈臺夜謂調四門博士也後漢書注第五頡洛
陽無主人鄉里無田宅客止靈臺中或十日不炊然公
詩似非用此
雖陪彤庭臣謂除監察御史
惟思滌瑕垢(至)末事業文章竒偉之實嫌小人儒而
不為者也蹉跎摧折悲咤之由今將不得為大人之事
行以學稼終所謂悼本志之變化者也後半故謬其詞
公豈有樂乎此哉
合江亭舊刻五百家注韓集獨此詩三處有箋云疑
舊有之注家削去宇文炫又增其制句而私前後二處
為已有絶可笑
維昔經營初二句箋云故相齊映所作
老郎來何暮二句箋云宇文炫又增其制
中丞黜凶邪四句箋云前刺史元澄無政廉使楊中
丞奏黜之朝廷遂用鄒君
陪杜侍御遊湘西兩寺獨宿有題一首因獻楊常侍長
沙千里平考異附載云洽嘗至長沙登嶽麓寺見相
識云千當作十蓋後人誤增□也州城方十里坦然而
平湘西嶽麓寺乃獨高處下視城中故云長沙十里平
勝地猶在險寺中道鄉亭觀之信然此朱先生及方氏
所未及漫誌以偹考訂
深林高玲瓏二句斗起
幸逢車馬歸入獨宿
静思屈原沈八句此四連係之夢魔便可味
珥貂藩維重楊常侍
岳陽樓别竇司直注劉禹錫有和篇按劉詩見外集
炎風日搜攪只賦其大便是死句借風形容因為比
興
朝過宜春口宜春口未詳注以宜春郡當之謬甚
餘瀾怒不已歸到風上
飛廉戢其威二句此連是詩中轉關生出下半
江豚時出戲風之餘
憐我竄逐歸伏後追思南渡一段此下皆賦淸宴
之意
此禍最無妄不說人以無罪
姦猜畏彈射一連退之出官頗猜劉柳泄其情于韋
王乃此詩即以示劉令其屬和母乃強直而疎淺乎或
者竇庠語次深明劉柳之不然勸其因倡和以兩釋疑
猜而劉亦忍詬以自明也
嚴程廹風帆關合
送文暢師北遊未免以好用險韵減其自然之美
酒場舞閨妺六句數語甚鄙恐反為聰明識道理者
所笑也
答張徹以強韵為工
肝膽一古劍一連二句一鎖
碧流滴瓏玲甘泉賦和氏瓏玲
薦士中間數鮑謝謝自謂康樂若元暉則齊人矣
衆作等蟬噪蟬噪對三百篇言之也
有窮者孟郊窮字貫注後半
行身踐規矩二連古來才子或多文而薄於行不可
薦之天子若郊之方正誠篤如此二公又何所疑難不
亟進言於上也
五十幾何耄此句貫注不汲汲而後時悔懊一連
悠悠我之思四句若必待已得者而後進郊則恐後
時矣故以此責望二公亦詩人忠厚之至也
鶴翎不天生二句謂東野之待薦
通波非難圖謂二公
尺地易可漕地疑作池此句自謂
喜侯喜至贈張籍張徹常思得遊處直貫注結句
水鏡涵石劍此謂山水清峭可喜
人生但如此二句收得不費力虛含有味
古風平準書楊可告緡杜周治之於是商賈中家以
上大率破民偷甘食好衣不事畜藏之産業托之方鎮
以覺在上者也幸時不用兵蓋以兵方自此不解正言
若反也
駑驥此詩太直
汴州亂二首前傷無伯後傷無王
山石直書即目無意求工而文自至一變謝家模範
之迹如畫家之有荆關也
淸月出嶺光入扉從晦中轉到明
出入高下窮烟霏窮烟霏三字是山中平明真景
從明中仍帶晦都是雨後興象又即發端犖确黃昏
二句中所包縕也
當流赤足蹋澗石二句顧雨足
鳴雁違憂懷惠性匪他二句注惠一作息按息字長
二語促在一處忠厚明快兩得其妙
雉帶箭紅翎白鏃隨傾斜帶字醒
桃源圖神仙有無何眇芒眇芒言其細已甚也若作
渺茫與荒唐重複
架巖鑿谷開宫室以下事旣流傳已熟又所賦者圖
不須更著此鋪叙此詩在韓子非得意者
世俗寧知偽與真二句中極鋪張則似有似真矣章
法蓋未甚密武陵人三字并太守皆收在内
贈侯喜一名始得紅顔衰注採續仙傳藍采和云云
按此人在韓公後百年何得引注公詩
八月十五夜贈張功曹未免捶楚塵埃間隋文帝以
所在屬官不敬憚其上開皇十七年三月壬辰詔諸司
論屬官罪有律輕情重者聽於律外斟酌決杖於是上
下相驅迭行捶楚唐蓋沿隋俗也
謁衡嶽廟遂宿嶽寺題門樓我來正逄秋雨節頂上
雲霧
豈非正直能感通正直謂嶽神左傳神聰明正直而
壹者也注引詩者誤
紫蓋連延接天柱頂上絶頂
松柏一逕趍靈宫頂上窮字
星月掩暎雲朣朧顧陰晦
杲杲寒日生於東反照陰氣
永貞行一朝奪印付私黨叔文欲奪中人兵柄還之
天子此事未可因其人而厚非之下文九錫天位等語
直欲坐之以反公於是乎失大人長者之度矣
董賢三公誰復惜四句二連過矣有傷詩教
具書目見非妄徵二句具書目見亦有君來路吾歸
路之意非長者言也末句言將來朝士咸宜以數子
旣往之事懲躁進也
李有花贈張十一署君知此處花何似插入張復作
體物語勢有斷續語有關鍵
力擕一尊獨就醉注獨或作共非是按寒食日出遊
篇云李花初發君始病
杏花此篇真怨而不怒矣
若在京國情何窮應曲江滿園不可到
明年更發應更好安知明年不仍在江陵京國真不
可到矣落句正悲之至也即從飄泊二字生下凄絶
語出以平淡
感春四首四愁十八拍之間而筆力逾健
第二首不到聖處寧非癡此聖字用徐邈中聖人之
語注謂傷其違聖之達節者非
寒食日出遊曷不薦賢陛下聖句法竒健
有月莫愁當火令注東坡嘗為李公擇書此詩作燈
火冷考異以坡讀為誤按燈火冷亦禁火之意兩本字
不同坡固未誤讀也
憶昨行和張十一從此直至耉與鮐反對數日
劉生詩往取將相酬恩讎雖因其人而言之然公之
生平於恩讎二字耿耿不忘亦心病之形於聲詩者也
魯頌所以尚乎克廣德心也哉
遊靑龍寺贈崔大補闕炎官張傘金烏啄卵宋人學
竒者多矣不能到得後半情味則徒餘惡面目也
躑躅成山開不算不算即無數之意
惻耳酸腸難濯澣亭林云是用詩如匪澣衣
須知節候即風寒二句安溪謂韓子七言古詩此篇
第一尤佳處則在此二句真能隨遇而安也
贈崔立之評事有似黃金擲虛牝文選注大戴禮邱
陵為牡谿谷為牝
枚臯即召窮且忍獨以枚臯比崔為其敏捷也
送區宏南歸温柔敦厚聲如厥志愔愔藹藹所謂
伯牙之琴絃乎氣味出于平子思元賦中邊皆甜
穆昔南征軍不歸六句與送廖道士序同意
觀以彜訓或從違伏後業字
落以斧引以纆徽注引張文潜云云按漢鐃歌上邪
篇云山無陵江水為竭又汝南童謠云飯我豆食羹芋
魁其句脈皆上三字略斷韓子必有本也
雖有不逮驅騑騑伏後勤字
服役不辱言不譏伏後苦字
雖不勅還情庶幾三百篇語妙
行行正直慎脂韋伏下志字王道正直即上彝訓
歸宿也
陸渾山火劉石齡云易說卦離為火其於人也為大
腹故以頽胸垤腹儗諸形容又形幢紫纛日轂霞車虹
靷豹鞬電光頳目等字亦從為日為電為甲胄為兵戈
句化出造語必有依據也
新竹小詩自佳
日日成淸閟淸閟閣本此
黃苞猶揜翠筍添
落齒儗止酒詩
和虞部盧四酬翰林錢七赤藤杖歌幾重包裹自題署
二句似與途經百國二句微碍
送侯參謀赴河中幕乖離坐難憑學省官亦是分司
乖離獨指繼之去耳
東都遇春謀謨收禹績注左茫茫禹跡畫為九州作
績恐非按商頌天命多辟設都於禹之績歲事來辟勿
予禍適稼穡匪懈公詩用此爾鄭箋謂時楚不修諸侯
之職此所用告曉楚之義也禹平水土弼成五服而諸
侯之國定是以云然
感春五首第五首將衰正盛須頻來將衰正盛名理
亦筆語俱妙
燕河南府秀才得體
此都自周公四句安得此才
陰風攪短日二句曲折頓挫
送湖南李正字歸字字妙
招揚之罘一首柏生兩石間十二句此即董子常玉
不瑑不成文章君子不學不成其德指趣
囂譁所不及二句不應計出柏馬之下或者思山中
閒曠爾復以此解而招之其用心也苦矣
寄盧仝猶上虛空跨綠駬注引郭璞注穆天子傳云
云按馬亦有黃耳事
更遣長鬚致雙鯉以致書反應下狀
送無本師歸范陽勉率吐歌詩二句結語恰好便有
味
石鼔歌辭嚴義密讀難曉文章只一句點過專論字
體得之
年深豈免有缺畫二句橫插此二句勢不直
陋儒編詩不收入四句此劉彦和所謂夸飾然在此
題詩反成病累
聖恩若許留太學元人緣公此詩乃置石鼓於太學
然公之在唐嘗為祭酒竟不暇自實斯言何獨切責于
中朝大官哉
羲之俗書趁姿媚對籀文言之乃俗書耳麈史之云
愚且妄矣
雙鳥詩柳說迂鑿葛說近之三千謂夏秋冬三時也
紛紛致疑總不曉詞人夸飾之體耳
聽穎師彈琴按李賀亦有聽穎師琴歌中云笠僧前
立當吾門梵宫真相眉棱尊穎師蓋僧也題注載六
一居士以為此秖是琵琶云云按必非歐公語又吳
僧義海并洪慶善云云按義海之云固為膚受洪氏所
載則此數聲者凡琴工皆能昌黎何至聞所不聞哉失
勢一落千丈強與歷聲尤不肖真妄論也已卯十一月
留淸苑行臺聽李世得彈琴出此詩共評記所得於世
得者如此余不知琴請世得為余作此數聲求以詩
意乃深信或者之妄唐賢詩不易讀也後又與世得
讀馮定遠贈單曾傳詩有他人一半是筝聲之句世得
云此老亦不知琴法從册子得此語耳琴中固偹有筝
琶之聲但不流宕非古樂真可臥也并記之
贈張籍吾老著讀書東方朔客難著於竹帛唇腐齒
落服膺而不失此著字所本也
我身蹈邱軻二句安溪云蹈道何以便須早綰爵位
此等與病中贈張籍末數行皆可謂直而無禮也
盧郎中雲夫寄示送盤谷子詩兩章歌以和之題注
載東坡謂此詩不減子美按此詩頗近太白
病中贈張十八中虛得暴下以此為發端自是累句
扶几導之言以下此篇波瀾起伏分明從管公明與
諸葛景春往復變化來但不師其辭耳
傾罇與斟酌四句夾此乃頓挫
東流水淙淙應派别失大江
雜詩體源太白要自有公之胸次介甫多學此也
寄崔二十六立之詩騷之裔
西城員外丞員外置之丞立之雖為藍田丞西城則
非謂藍田也注誤
不將勢力隨暗伏巢中鷇
迴首卿相位二句反呼不脫吏部選
童稚見稱說十句波瀾頓挫處
由來人間事(至)那用分高卑九辯願自往而徑遊兮
路壅絶而不通欲循途而平驅兮又未知其所從然中
路而迷惑兮自壓鞍而學誦性愚陋以褊淺兮信未達
乎從容篇中意本於此而碩大寬平過之
憐我還好古好古二字文書傳道之源
又論諸毛功蜀志張裕傳諸毛遶涿居
巧能喻其誠正與鯨以興君身八句相對
朋交日凋謝一連此二句即為幾輩先騰馳起本
文字銳氣在二句迴顧戰藝其下二句即為後贈&KR0678;
以益其誠引脈亦且含思其盛見其衰意
我雖未耋老以下數句皆從盛衰意生出
燕席謝不詣四句極自狀其衰却又已為傳道起本
且吾聞之師以下此則擺掉而出於盛衰之外觀名
以計則向之逐利者固未必利何摧戚之有哉從吾所
好而已
觀名計之利莊子盜跖篇子張問於滿苟得曰觀之
名計之利而義真是也
不辨薋菉葹薋菉惡草自謂歡華之徒也
鯨以興君身以下數句將前半命與道意收攝照應
不遺結句只從酒&KR0678;直收使人不能尋其起伏之迹
月蝕詩效玉川子作題注引陳齊之云云按盧詩過
於流宕但亦有刪節太多近於暗者
完完上天東注古書完多誤作皃此又轉寫為貌耳
按黃庭經孔子廟堂碑完皆為皃此下體貌蝕字似
應稍存盧語一二連
堯呼大水浸十日以下日月二字較盧詩脱卸淸
丁寧附耳莫漏洩附耳星名
此外内外官以下此處極裁翦省净但列經星不及
五緯者五緯非月所行也
盡釋衆罪以蛙磔死注方以為譏宦官而考異謂方
說恐亦未必然按方說未為不然是年吐突承璀討成
德無功而還憲宗不加誅竄此詩蓋嫉宦官之蔽明耳
孟生詩應對多差參注引藝苑雌黃云古詩押韵或
有語顛倒而理無害者按山谷謂後人讀書少謂韓杜
自作此語者善論也雌黃之說非
符讀書城南人之能為人二句詩書乃文章根本人
之所以不䧟於不義者莫不由之也
一為馬前卒六句非過卑也子之才質旣不高而為
學亦有序姑先以情之最切近者為之勸誡使其子先
講求經訓根源則所知日以明道之遠者大者庶不至
有凌節苦難之患耳唐人尤重門第能保其祿位守其
祭祀則立身行道揚名後世基之矣
潭潭府中居漢書陳勝傳沉沉者沉音長含反與潭
潭義同宫室深邃貌也
金璧雖重寶四句此即暗用黃金滿籝不如一經之
意
不見公與相二句注閣本作不見公與汝幸免自犁
鉏考異謂其謬按閣本語自佳但與上不繫父母之義
不屬
文章豈不貴八句唐人重進士而薄明經所學者詩
賦文章獨韓氏為此學爾曰通古今則讀書并該史學
及當代六典開元禮之屬行身一連已略及躬行矣
人不通古今二句應人之能為人腹旣空虛則所有
者襟裾而已
行身䧟不義二句身不䧟於不義身不離於令名皆
孝經語
豈不旦夕念下文恩字
為爾惜居諸下文義字
作詩勸躊躇躊躇不前也應前詩書勤乃有
病鴟朱公叔與劉伯宗絶交作詩曰北山有鴟不潔
其翼飛不定向寑不定息饑則木攬飽則泥伏饕餮貪
汙臭腐是食填腸滿嗉嗜慾無極長鳴呼鳳謂鳳無德
鳳之所趣與子異域永從此决各自努力公此詩所刺
則又加以負恩反覆者也
讀皇甫湜公安園池詩書其後春秋書王法二句安
溪先生取二句為讀春秋法先生云春秋如書弑君者
有稱國稱人者矣而不虞亂臣賊子之逭於討蓋柄國
權奸必不以實赴告而有所委罪春秋欲書其實則非
仍舊闕疑之義欲從赴告則其漏大惡也深矣故寧不
誅其身而存其法如今律嚴殺人未得真犯而立虛案
猶足令抵扞者終身亡魄也此類是春秋大義忽自韓
公發之殷員外及啖氏三家豈得以其專門驕公哉又
按孔叢載孔子之言曰古之聽訟者惡其意不惡其人
所謂不誅其人身者似本此意如先生說則與下二句
尤貫穿爾
不自閑(至)汙穢豈有臧不自閑其閑窮年枉智思掎
摭糞壤間糞壤多汙穢豈有臧不臧按增八字出麈史
謝說是
瀧吏最古自訟兼望後命亦得體
譬官居京邑三句東吳語無謂當如注中或作
潮州底處所六句頓挫處
贈别元十八協律六首頗有陳思老杜之風六詩
勝處在多發天然自流肺腑有意於竒者轉無其工耳
何氏之從學四句驚心動魄少年當日誦以自儆
四句乃思其向晚之由或緣此也
子兮獨如何四句上二語言協律初非過于蹇蹇下
二語言協律亦非深于閉匿
别趙子心平而行高二句兼此者我思其人
早赴街西行香贈盧李二中舍人次連似柳惲何遜
語
晚寄張十八助教周郎博士擘絮磨鎌皆田野事也
奉酬盧給事雲夫四兄曲江荷花行見寄并呈上錢七
兄閣老張十八助教風韵佳
走馬來看立不正與婆娑反
示兒詩以示兒曹二句注載考異云云按峩冠講唐
虞考評道精粗則猶行道憂世之為也姑以其外焉者
誘進小兒曹耳
和李相公攝事南郊覧物興懷呈一二知舊惟彼顛瞑
者二句上即其所明而進之下乃窺其所短而諷之
也
勿憚吐捉勤二句宰相能為人主得人斯可以對越
上帝暗收攝事南郊意極深厚
和裴僕射相公假山十一韵晉會稽王道子嬖人趙
牙為道子開東第築山穿池功用鉅萬孝武帝常幸其
第謂道子曰府内有山甚善然修飾太過帝去道子謂
牙曰上知山是人力所為爾必死矣道子帝弟相王當
時築一假山尚以為異事至齊而武陵王自怨貧薄名
後堂山曰首陽山池由此遂盛國用人力盡費于園囿
自唐至今視為常事矣雖賢如裴韓賦詩相誇曾不致
疑也
傅氏築已卑二句傅巖磻溪之時其功德尚未昭宣
此裴公山池所以尤當其盛也儭語仍不失分寸
送諸葛覺往隨州讀書諸葛覺貫休集中作珏其懷
珏詩有出山因覓孟踏雪去尋韓注云遇孟郊韓愈於
洛下又注云諸葛曾為僧名然公詩蓋送其人也
厚齋云李泌父承休聚書二萬餘卷誡子孫不許出門
有求讀者别院供饌見鄴侯家傳多書有自來矣
新若手未觸倒&KR1149;不再讀意
城南聯句碎纈紅滿杏注中方引唐小說及小杜李
賀詩皆出公後與同時不足据
鬭雞聯句高行若矜豪頂上昂字
側睨如伺殆頂上竦字
精光目相射欲鬭之神
磔毛各噤㾕四句是兩雞空鬭未相搏時俗所謂打
掽脚(掽音如唪)
裂血失鳴聲二句頂冠來
隨旋誠巧紿巧紿是俗所謂游鬭
毒手飽李陽二句頂距來
惻心我以仁四句韓孟徒一面
知雄欣動顔二句鬭雞主一面
爭觀雲填道二句豪甚衆人在場一面
事爪深難解頂距來漢書注李竒云東方人以物
插地中為事
頭垂碎丹砂二句負一面碎丹砂頂冠來
連軒尚賈餘二句勝一面
秋雨聯句氛醨稍疎映四句餘勇
吾人猶在陳此蓋用莊子子桑事安溪云東野雖
有捷疾響報之材終不如退之愈出不窘也
遠遊聯句村飲泊好木飲或作館按飲字勝蒙上宿
江岸來亦不必引幽居詩為据
題楚昭王廟近體即非公得意處要之自是雅音
昭王欲用孔子而為子西所沮公之托意或在於此歟
答張十一功曹題注唐本有張署寄公詩按不載張
詩并失古人編次之體五六旣不如屈子之狷懟結
仍借答詩以見其憔悴可謂怨而不亂矣
湘中酬張十一功曹此召還志喜也
喜雪獻裴尚書氣嚴當酒換換字絶妙略停杯冷已
不禁也
春雪發端深妙非春雪不稱
城險疑懸布一聯語頗工然不必春雪也
夜色自相饒夜旦二字相對作關鎖色字仍與看字
呼應
水芙蓉第二以水破木似太拘於法
梁國惠康公主挽歌第一首龍轜非厭翟詩小序王
姬下嫁於諸侯車服不繫其夫下王后一等鄭箋謂車
乘厭翟勒面繢總
第二首觀三四公主似以乳子死
詠雪贈張籍開寶近體初不以多為貴觀此益信
奉酬振武胡十二丈大夫証本儒生故有落句
奉和庫部盧四兄曹長元日朝迴玉珮聲來雉尾高
注唐制人君舉動必以扇雉尾障扇四云云按今呼掌
扇者障之訛也
戎服上趨承北極按唐書禮樂志元正朝賀上公一
人詣西階席脱舄解劔升當御座前北面跪賀乃降階
詣席佩劔納舄復位非戎服也豈艱難以後遂與開元
禮殊制乎然則結句乃言當以太平未復為嘆若一身
之向老何足計也
寒食直歸遇雨唯内直者知此詩之悲然第四亦非
有所望也
送李六協律歸荆南淡而有味
柳花還漠漠二句承羈遊來
題百葉桃花張裕江南雜題亦有紅鮮百葉桃之句
首句晚字即呼起下連第二愈淡愈豔透出晚更
紅
戲題牡丹結句非牡丹不稱飛卿希逸近來成懶病
不能容易向春風巧於偷意者也
雙燕無機還拂掠二句襯出結句
奉和虢州劉給事使君三堂新題二十一詠西山下
二句的的是虢州詩
稻畦是園亭中稻畦
梯橋菡蓞似指蓮華峯
晚雨首句當如蜀本第二句亦不諧也
把酒他人未嘗不閒公意中自無對爾
送李尚書赴襄陽八韵後半與改命付忠良一破無
照應
和席八十二韵餘事作詩人班固賓戲著作者前烈
之餘事也
太安池太安池是郭瞹家羊士諤有詩注誤
遊太平公主山莊末句透占字
廣宣上人頻見過窮年擾擾竟未立功立事稍偷閒
暇又費之一談一詠能不增葉落長年之悲乎此詩即
公所謂聰明日減於前時道德有負於初心者結句妙
借廣宣點出更不說盡宣既為僧亦有本分當行之
事奈何持末藝與朝士徵逐不懼春秋迅速耶言外亦
以警覺之也
和侯協律詠笋諷刺苦於太露亦不自然
次潼關上都統相公題注都統謂韓宏也按暫辭堂
印句則都統即謂晉公李商隱詩亦云腰懸相印作都
統
晉公破賊回重拜台司以詩示幕中賓客愈奉和後
四句只直敘幕中賓客即至公三字便已帶轉晉公相
業上下俱有關鎖筆力最高
送鄭尚書赴南海爰居去年榖和熟得天時也蚌蛤
迴商貨流通得地利也
答道士寄樹雞末句注引龍城志云云按公詩當据
古詩不可引龍城錄
左遷至藍關示侄孫湘安溪云妙在許大題目而以
除弊事三字了却結句即是不肯自毁其道以從於
邪之意非怨懟亦非悲傷也
韶州留别張端公使君起句再字與末句淹留反對
久欽江摠文才妙二句南史劉之遴嘗酬摠詩深相
欽挹臺城䧟避難會稽摠舅蕭勃據廣州自會稽往依
焉流寓嶺南積歲陳天嘉四年以中書侍郎徵還此句
乃斷章用嶺外事與第七奏課徵拜呼應虞仲翔徙交
州不返自危幾類此也
清歌緩送欵行人注欵諸本作感按作感便與緩字
無情
量移袁州張韶州端公以詩相賀因酬之安溪云末
句取諸離騷所謂跪敷衽以敶辭者有蒙難正志氣象
遊西林寺題蕭二兄郎中舊室蕭存穎士之子為金
部員外終檢校倉部郎中生三子皆無祿早世文公少
時嘗受金部知賞及自袁州入為國子祭酒途經江州
因遊廬山過金部山居訪知諸子凋謝惟二女在因賦
詩云云留百縑以拯之(見因話錄)
自袁州還京行次安陸先寄隨州周員外第四句謂
雲夢也
酒中留上襄陽李相公第六句用前有墮珥後有遺
簮之意依注作墜為是
賀張十八秘書得裴司空馬毛色桃花眼鏡明毛色
當從英華作衫色唐人馬詩用衫色者非一
旦夕公歸伸拜謝二句賢者不得志而至於從戎則
時可知矣元勛大老亦不可以久棄於外也因一馬之
微而惓惓於否之還泰公之意於是遠矣
奉和兵部張侍郎酬鄆州馬尚書祗召途中見寄開緘
之日馬帥已再領鄆州之作名貴
仍遷少昊司魯地為少皥之墟此句既切秋官仍雙
關鄆師
和水部張員外宣政衙賜百官櫻桃詩前四句鄭重
正蓄無所報三字之勢結句收出宣政衙非趁韵
穆宗昏荒不復可以有為公雖立朝徒俯仰默歎而已
曰自知無所報者正傷欲報而無路也公寄崔立之詩
無能食國惠豈異哀癃罷其即慚汗二字注脚乎
送桂州嚴大夫飛鸞不假驂注假或作暇按暇字佳
假字與勝仙不相應
奉和僕射裴相公感恩言志次連是感恩故有味
義門讀書記卷三十
