義門讀書記卷一
翰林院侍讀學士何焯撰
大學
聖經章第一節語類云天之賦於人物者謂之命人
與物受之者謂之性主於一身者謂之心有得於天而
光明正大者謂之明德按此解明德比註更優止字
本在事物上說然必其本體無有不盡故能立事理當
然之極則止至善自須兼體用乃是易艮背有不見之
止體也又有止所之止用也又即是周子主靜人極之
意
第二節知止只是識得大段定靜安是入道之始一
段涵養德性工夫有此基址然後可為致知力行之本
慮字則便是從致知做將去知所先後則條理脉絡一
一分明前知止是嚮道而行此下便循途而至矣
定而后能靜靜只是此心更不動搖走作非虛靜之
謂也如明德便以聖人為必可學而不惑於異端虛無
寂滅之教新民便以三代為必可復而不惑於後世術
數功利之卑
慮而后能得知止是先知事之理如此如平日知得
為子當孝為臣當忠慮是臨事親事君之時更研窮其
精微曲折使此理無一毫欠缺故知止僅云有定到慮
後便云能得脱却注中處事二字則知止時豈未曾思
慮耶
注安謂所處而安言隨其所之此心只安在這裏
今人將安字講做安土敦乎仁光景則豈止能得地位
哉
第三節所字是着力字知其當先當後而即如此以
從事也故近道
第四節朱子云知主别識意主營為知近性近體意
近情近用誠者真實无妄全盡天理之謂故必推極
其知於天理之極處也天下無性外之物而萬理同出
一原格者物物必至其物與无妄之極也看得誠字真
則致字格字皆是推到頂上不泛然說向汗漫處去矣
致知次第當由外以及内盖随事精察而忽焉貫通
則性無不在而天下無性外之物矣如小德之統於大
德也博我以文到如有所立卓爾地位亦今日格明
日格脫然貫通之極致也
注意者心之所發也有主之心所發也故好者必善
惡者必惡
欲其必自慊必自慊宋元板作一於善
欲其極處無不到也是言其根柢之處無不到乃窮
源之意非汗漫博求之謂也極猶太極皇極之極非
北極之極證以無所不用其極句自曉
第五節注物格知至四句但可如此收轉照應不可
作知止節正解
第六節由上文觀之必至於脩身而已之明德始明
由脩身推之而後能明明德於天下是故皆以脩身為
本天子有天下諸侯有國大夫士有家又佐天子諸
侯治國平天下者庶人雖無國天下之責然亦必有家
身不行道不行於妻子豈不均以脩身為本哉
末節又言家者此則自天子至庶人所同也只從末
不治中推以示人見當脩身以為家之準則不如此則
國與天下更無可言耳
傳首章第一節此節本是着力之辭次言顧諟則涵
養工夫終言峻德則逹天德之妙也
第二節存其心所以養其性也存心養性所以事天
也顧諟明命實際不外此
第三節峻字見至善意黎民於變皆克明中事即含
下新民意
末節自字是非於所性之外有加毫末之意所謂明
命峻德即是這箇也
傳二章第一節一層進一層即此之謂極
第二節作字是又從而振德之意思已經咸與維新
再造四海之民彜復加鼓舞作興之不已乃是極字意
第三節舊邦非衰敝之謂言先世積德累仁太王王
季肇基而文王之德又能克享天心也
注能新其德三句能新其德句頂首節以及於民句
頂次節始受天命句貼本節即起下極字
末節新命不過新民之極至處故注中只言兩項
傳三章第三節作為人君五段題不細貼緝熙敬止
着語無由說着
與國人交止於信當就邦交說即朋友之道也國人
若仍作庶民則是為人君一項内事不必分五者矣
注則於天下之事皆有以知其所止而無疑矣緝熙
是知承上節知字來
第四節瑟僩是敬以直内赫喧是義以方外恂慄
威儀是成德後培養功夫
末節君子二句即是平天下傳中政事盖必至此而
後為新民之止至善也賢賢親親則有所師法樂樂
利利則從善也輕注咏歎淫泆泆宋本液
傳四章易天與水違行訟君子以作事謀始畏民志
者謀始之道也上三章皆明新平說此章承上起下
又見脩身以上一截尤為用力之地所謂六分是内四
分是外也
補傳以求至乎其極極是根本非泛濫周詳之謂
傳六章首節意是好善惡惡之發非一念善惡之發
真西山曰自慊是為己言己之所以為善者乃自我合
當如此若不為善則此心自不快足自不能安非是為
他人而為善也自欺是為人本無實意為善但外面若
假借以欺人欲人講好而已自慊是誠自欺是偽注
自脩之首也按此句貫注德潤身二句以徇外而為
人也按外字人字即對獨字看他人不及知按不及
二字是幾以審其幾焉按獨字只是對人說幾是為
己為人之幾只在好一邊說但審好之實與不實耳
第二節其始為人則其繼必至欺人故復以小人警
之厭然身不泰如見肺肝心不安
第三節此節只是証上人之視己二句指視乃言其
形外之實嚴字即指形外之可畏非形容揜著時自苦
如是也十目十手是實事揜其不善而著其善即
注中所謂善惡也歴來講章認得不清所以有兼指善
惡及重惡一邊之紛紜
傳七章第一第二節二節分有心之病無心之病本
是但語未圓不如云心有偏倚之病心無存主之病耳
有所即不在朱子未定之說不可從觀或問自明此
章是說正心故上節先從感於物而用心偏倚處說起
若未感之時先無主而昏則此身日用動靜之間尤無
往而可矣上節是随事反求下節是涵養大本但說有
所即不在道理狹矣聖賢豈如此其辭費哉忿&KR1264;等
字與下親愛五者同注蓋是四者皆心之用按心之
用是已發下節心有不存是未發
末節正心是敬以直内孝弟慈是義以方外
傳八章首節私箋云上章忿&KR1264;四者自其主乎心而
有所係累則以言心之病此章親愛五者自其發於事
而有所偏向則以言身之病按偏向之根在不正心病
而事從之也好惡是情情之發是意注辟猶偏也
按偏對正字而不加察焉按病在心上
末節此二句反覆言之者對經文其本亂而末治者否
矣下章先反喝其家不可教而能教人者無之對經文
其所厚者薄三句所藏身三句又廽顧
傳九章此章只說教家故以身之感發言之下章說
治國故必以政事言之乃家人國人之分今人誤以為
國與天下之分不可通矣(聞之李世得)
首節孝者三句頂上不出家而成教只講理之相通
方不預奪後三節教國人一層注身脩則家可教矣
按此跟身脩來則所藏乎身句亦極要緊此所以家
齊於上二句按此乃推開說以起下文不是孝者三句
本位
第二節世得云此節是鞭策人致力於本之詞按引
書之意只以母子之心不遠喻家國之心無二覺於上
下文義更為貫穿且不費力
未有學養子而後嫁者也此養字即上保字近文多
用姜嫄生民等詩謬甚注又明立教之本按如此說
恐单就教家上說亦得不假強為二句按孝弟慈乃
心之同然所得于天也識其端謂孝弟慈推廣則所令
皆是
第三節仁讓又從孝弟慈推開說是因三者又推類
以盡其餘也讓兼節文言之注此教成於國之效按
效猶云實迹也
第四節上文言家齊而即成教於國此以下又言教
國非本之身脩家齊不可三引詩反覆詠歎皆以足上
其家不可教而能教人者無之之意按其所令二句
打轉其家不可教而能教人者無之
第六第七第八節三節中皆暗伏一箇身字在内
桃夭節刑于寡妻宜兄節至于兄弟其儀節以御于家
邦(本或問)
傳十章首節所謂平天下在治其國者一句領起通
章所言絜矩同好惡皆治國之事觀所謂得國失國及
結處此謂國可見上老老三句與孝者三句分别處
只是彼但言其理之相通此則有國者所行之政事如
恤孤便是指慈己之幼說不倍謂不倍死忘生也注
不可使有一夫之不獲矣按醒得此句是以二字乃分
明
第三節此節正絜矩之實盖既有教化以興起其善
而乂必好民所好惡民所惡使獲遂其善也泛說以欲
從人不得君子自任如是不謂民之愛之而加以是
名也注而民愛之如父母矣按愛之亦如父母不可
落空須照為天下僇矣下以得失對言
第四節辟則為天下僇矣辟字反對均齊方正撫
則后而虐則讎既為民所讎疾則危辱随之矣僇字亦
不必說出身弑國亡來
第十節有德有人順而入者也外本内末悖而入者
也只說到爭民施奪民散上悖出却只論其理不可
鋪張其事聖賢論理極透快而仍有餘地
第十二節惟字本是謙詞却是極鄭重要從心裏透
出來
第十三節此是舅犯教公子之詞作公子辭秦使語
者非
第十五節此謂唯仁人新安陳氏謂此引孔子之言
故着此謂二字
第十八節前所云慎德及所云仁皆忠信實際工夫
注君子以位言之按君子指有國者
第十九節藍田解中四句皆專責之在上者方是絜
矩之大道也王政固因民所利而利之然豈聽其自生
自為哉注朝無倖位按出荀子王制篇
第二十二節前言以財發身以身發財此二節又言
非獨其身為之所用之人亦不容于不審本節眼目在
不畜聚歛之臣下節則畜聚歛之臣者也
伐冰之家左傳食肉之禄冰皆與焉杜注在朝廷治
其職事就官食者孔疏在官之食有冰下云自命夫命
婦無不受冰謂賜之受以歸在家用者也是伐冰得兼
食言之周禮云春始治鑑凡内外饔之膳羞鑑焉凡酒
漿之酒醴亦如之祭祀共冰鑑賓客共冰注中獨言祭
乃舉食之重者
此謂國不以利為利二句此節就義理以明用心之
公下復舉利害以明擇術之審注不忍傷民之力按
不忍二字從好仁來
義門讀書記卷一
