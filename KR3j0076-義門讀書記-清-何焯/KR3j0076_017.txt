義門讀書記卷十七
翰林院侍讀學士何焯撰
前漢書
陳勝傳趙王將相相與謀曰(至)可以得志於天下趙
王將相與宋義之屬皆戰國之餘謀初無遠略所以皆
敗死無成韓廣王燕又效尤武臣者也
今假王驕(至)因相與矯陳王令以誅吴廣田臧誅吴
廣而敗項籍誅宋義而勝材固殊也
項籍傳廼教以兵法(至)又不肯竟藝文志兵法形勢
中有項王一篇而黥布置陣如項籍軍高祖望而惡之
盖治兵置陣是其所長故能力戰摧鋒而不足於權謀
故其後往来奔命卒為人乘其罷而踣之所謂略知其
意而不竟者也
廼遣當陽君蒲將軍將卒二萬人度河救鉅鹿(至)擊秦
軍汙水上鉅鹿之役與昆陽不同昆陽衆而不整天
人交助致死一戰莽師奔潰鉅鹿則秦將習兵長圍先
合當陽君蒲將軍雖小挫其鋒未有所損也苦戰至九
絶其甬道而後南北不能相救章邯畏縮王離偏敗始
解鉅鹿之圍楚益進秦益却復大破之汙水乃降其二
十萬衆克敵之難盖亦古今僅見也蘇角當是章邯
禆將此役當合陳餘傳觀之楚人既連勝并破章邯於
是諸侯亦皆縦兵擊秦乃虜王離也
羽隂使九江王布殺義帝殺義帝予漢以東兵之端
於是田榮弟横收得亡卒數萬人反城陽田榮首難
且連彭越横又繼之為高祖驅除功莫先於齊也
羽聞之即令諸將擊齊(至)南從魯出胡陵羽不急争
關中者以漢去彭城遠齊梁逼處也故擊田榮則留久
而漢入彭城擊彭越則再行而漢破滎陽東騖西馳使
漢得乘其敝不知輕重先後故耳
廼為高爼置太公其上(至)羽從之此事獨見之羽傳
得體
漢王廼以魯公號葬羽於榖城羽受命懷王救趙時
以魯公為次將被以魯公號正以正楚君臣之分終擊
楚之弑義帝者之實也
陳餘傳皆徙其民河内夷其城郭徙民夷城恐兵去
而還復為趙守也
趙相貫高趙午年六十餘故耳客也怒曰吾王孱王也
高祖嘗從耳遊高午故等夷客也是以怒
田儋傳還攻殺濟北王安項羽傳云彭越擊殺濟北
王安誤也此云榮還攻殺安與異姓諸侯王表同案越
傳亦止云下濟隂以擊楚
韓王信傳楚漢春秋韓王本名信都見史通按信都
之信與申同然則當讀為平聲與淮隂侯名異也小顔
功臣表留侯下亦引之
增世貴至不能有所建明處平世事英主大抵用此
術盖又張安世之次也
韓信傳請言項王為人也(至)三秦可傳檄而定也韓
信用兵古今無及者然不過知彼己耳
不聽廣武君策(至)乃敢引兵遂下或問使陳餘果用
廣武君策信必不敢遂下將如何曰留張耳以牽綴之
東兵取燕繞出其左
信所出竒兵二千騎者(至)立漢赤幟二千此即廣武
君兵法用之於對陣者也
足下所以得須臾至今者以項王在項王即亡次取足
下古今不出此語
彭越傳廼拜越為魏相國擅將兵略定梁地擅將兵
者雖拜越為魏相國不使受魏豹節度得自主兵也
黥布傳臣請與大王杖劍而歸漢王布兵既破乃間
行歸漢今方全有淮南南面稱孤安得預要之杖劍歸
漢劉氏寓言之疑為不徒也
吳王濞傳方今為將軍計(至)破吳必矣鄧都尉之謀
即師高祖破黥布之餘智唯以梁委吳則因乎當日之
事勢也
楚元王交傳常為穆生設醴師古曰醴甘酒也少麴
多米一宿而熟不齊之按醴在周禮六飲中黍粥也與
酒異不用麴也
德德數責以公主起居無状(至)承指劾德誹謗詔獄
起居無状即丁外人私侍盖主事中冓之醜故御史劾
以誹謗
向吏劾更生鑄偽黃金繋當死鑄作黃金不成與鑄
偽金者殊科吏誤當之也
徵堪向欲以為諫大夫此向字當作更生史駮文
下太傅韋玄成(至)更生坐免為庶人貢公共劾更生
亦平生之累
易曰飛龍在天大人聚也飛龍以喻賢人師古以為
聖王正位臨馭四方則賢人君子皆来見此後儒釋經
之固亦非向引易本意
歆在漢朝之儒唯賈生而已儒林傳漢興梁太傅賈
誼脩左氏春秋傳為左氏傳訓故授趙人貫公歆欲建
立左氏春秋是以推賈生
外内相應内謂陳發秘藏外謂民間桓公貫公庸生
遺學
以䧟於文吏之議脅以吏議則反淺矣
初歆以建平元年改名秀(至)後事皆在莽傳載其改
名於哀帝之時所以見歆樂禍非望素不能乃心王室
卒為王莽所殺不得以佯愚忍垢志存匡復為解也
贊劉氏鴻範論(至)古之益友與多聞指上鴻範論七
略三統歴譜言山陵之戒指明梓柱則加以直諒也於
今察之謂赤眉之亂無不被發七略三統并子歆所著
連類舉之而獨申言向之直諒則褒貶亦具其中矣
季布傳布果大怒待曹邱(至)布乃大說既為侠則其
交必雜此曹邱所以卒容於季布也
布弟季心(至)聞關中漢初游侠之盛季布袁盎扇之
也自田竇既敗公卿不敢致賓客遂多閭里之魁矣
欒布傳於是嘗有德厚報之(至)號曰欒公社至於燕
齊之間皆為立社則其為政必有過人者不忘恩怨乃
小疵也
田叔傳叔為漢中守十餘年欒布再為燕相田叔守
漢中孟舒守雲中皆十餘年此漢初所以吏盡其職得
與民休息也
贊及至困戹(至)其畫無俚之至耳季布能死則君臣
之義震耀於千載之下區區為一時名將何足以方之
槩以婢妾賤人者是讀論語而未明孔子之本意者也
蕭何傳秦御史監郡者與從事辨之何廼給泗水卒史
以乃字觀之則何因事辨乃得由縣主吏掾給郡卒
史也
何進韓信至使給軍食進韓信是謂致賢填撫該飬
民之事諭告使給軍食則收用之事也
而發縱指示獸處者人也史記作發蹤洪景伯隸釋
引漢碑多以縱為蹤辨顔注為非
曹参傳治道貴清淨而民自定居敬而行簡儒者何
嘗不清淨乎
擇郡國吏(至)即召除為丞相史謹厚長者其為治乃
能務與秦吏相反年又長大非唯歴事多其人親受秦
法酷烈之害必事事思順民情與之休息也
贊何以信謹守管籥鄼文終侯以信謹武鄉忠武侯
以謹慎一代宗臣之家法也
張良傳東見倉海君注中晉灼以為海神可備詩料
乃因老父為黃石復訛倉海君是海神也
臣聞其將屠者子賈豎易動以利沛公後以陳豨將
為易與猶良故智也
漢王下馬踞案而問曰(至)楚可破也固陵之議權輿
於下邑矣
因舉燕代齊趙代宋大字本亦誤作伐此顯誤非班
馬異同處當刊正
酈生曰昔湯伐桀至楚必歛衽而朝此項羽之所以
敗者所謂老生之常談也自齊桓晉文以来已四百年
豈有拘守此轍有混一之規反紛紛樹兵乎
周勃傳上廢栗太子亞父固争之(至)即何以責人臣不
守節乎亞父非唯真將軍乃真宰相也
樊噲傳從擊秦車騎壤東此秦字當為雍史駮文
酈商傳沛公為漢王賜商爵信成君此復云賜商爵
信成君當即樊噲傳所謂賜重封也
寄欲取平原君姊為夫人蘇林曰景帝王皇后母臧
兒也按外戚傳武帝即位尊太后母臧兒為平原君則
當如監本汪本無姊字為與注合寄欲取之盖臧兒更
嫁田氏而復寡之時時武帝立為皇太子已三年矣
周昌傳初趙尭既代周昌為御史大夫(至)乃抵尭罪
趙尭擠昌而代之位自以至巧不知其禍乃伏於此所
以為刀筆吏之智哉
酈食其傳臣聞其下廼有臧粟甚多聞之中州人云
秦人因土山窖粟其下不與今他處倉廪等故曰聞其
下乃有藏粟
杜太行之道距飛狐之口此似後人依托之語杜太
行之道乃秦人規取韓趙舊意當時漢已虜魏王豹禽
趙歇河東河内河北皆歸漢何庸復杜太行之道以示
諸侯形勢乎燕趙已定即代郡飛狐亦非楚人所能北
窺無事距守壺關近太行之道何庸杜此兼距彼乎與
當時事實闊遠
婁敬傳廼營成周都雒(至)令後世驕奢以虐民也周
公營洛止以為朝會諸侯之區非遂居之也則道里均
之說長無德易亡不欲阻險乃後世儒生推測聖人之
過周公本意夫豈然哉然言此於高帝之前著都洛之
非便則易以入耳矣
因言匈奴河南白羊樓煩王(至)輕騎一日一夕可以至
至武帝乃使衛青奪取其地為朔方郡
叔孫通傳號稷嗣君稷嗣君當謂如六國時稷下也
注中張晏說非高紀載孟康注以為邑名者亦非獨徐
廣注史記得之
臣願頗采古禮與秦儀雜就之此言亦未可盡非
淮南厲王傳大王欲屬國為布衣屬國當謂傳國於
子
息夫躬傳方今丞相王嘉(至)何益禍敗之至哉此真
妖言横議非所謂憂盛世而危明主者比
游曠迥兮反亡期師古曰言一死不可復生非也乃
高舉遠遊不復反顧之意觀上撫神龍之文可見班史
所謂如其文者指上冤頸折翼若為其萌兆耳
萬石君石奮傳諸子孫為小吏至二千石者十三人
至上史記有更字若一時有十三人為二千石慶安得
全
周仁傳溺袴期為不潔清為郎中令侍中不敢溺乃
為小袴以藉慎之至也
賈誼傳股紛紛其離此郵兮(至)何必懷此都也但以
自譬則皆追傷屈子之辭耳當從李注顔說贅矣史記
故作辜文義尤明&KR3492;者盤桓不去謂未能遠乎濁世即
下懷此都也當從蘇音作槃
病非徒瘇也(至)䟽者或制大權以偪天子如此則數
傳之後文帝子孫亦日䟽矣又將發憤於蹠戾乎數言
似昧大體惠王當作哀王文帝元年齊哀王薨子文
王則嗣故曰今之王者兄子之子若惠王乃文帝親兄
也前人皆不覺其誤通鑑惠王下有之子二字正與
前親兄之子句相應刊本脫誤耳
爰盎傳陛下居代時(至)故病死盎之所言縱横抑揚
雌黃在口所謂佞人亂義者也
郎署長布席郎署長亦從幸上林職司布席耳未必
天子幸署也如淳注恐非
亡何猶言亡問也對上刻治句
吳楚反聞(至)宜知其計謀是時不直錯者必已多矣
及反聞既至錯不亟亟籌兵食進賢智乃先事私仇此
固舉朝之所切齒也太史公曰諸侯發難不急匡救欲
報私仇反以亡軀可謂切而中矣
公幸有親吾不足累公盎艱嶮中有此語人所以争
為死
廼之棓生所問占秦時棓生景帝時猶以術自食
鼂錯傳一曰得地形二曰卒服習三曰器用利為將
者必先使卒服習器用利而後其兵可用今反先言得
地形者盖當文帝之時去創業未遠沿邊之郡士皆習
戰特不知險易異備故中國長技雖多而不能以長制
短皆昧於地形使之然耳得地形則險易異備者可講
盡中國士卒器用之長匈奴惟我所制矣此巧拙之門
所以首論之
臣聞秦時北攻胡貉(至)有背畔之心恐文帝懲秦戍
卒創亂不敢徙民實塞下故先將秦所以致亂之故分
䟽明白然後議者不得而撓之也
以計為之也計為之言自計亦為利而願為之也
時賈誼已死對策者百餘人唯錯為高第孟堅盖亦
不滿斯對言誼已死者所謂無豪易高也
錯廼穿門南出鑿廟堧垣錯此舉亢而疎其不敗幸
矣學刑名而不先自律於無過耶
誠令吳得豪傑(至)故相誘以亂當文景澤被海内之
時而反誠豪傑所必不為盎言知大計非徒一時為䛕
以投主意
鄧公曰吳為反數十歲矣(至)臣竊為陛下不取也即
叙鄧公語為斷案
公卿言鄧先張恢生史記作張恢先則師古以鄧先
為先生者是也
汲黯傳至如見黯(至)其見敬禮如此自為太子洗馬
即以莊見憚帝固已信之於素矣非精誠無以得此於
君臣之際也
公為正卿(至)而公以此無種矣紛更高帝寬大之約
束而以嚴急苛細繩天下使民犯刑不已廹而為盗故
罵為當門誅無種也
大將軍青既益尊(至)遇黯加於平日武帝元舅猶為
揖客况大將軍以后弟暴貴乎此亦非如袁盎之徒色
莊以取名一朝故衛青敬信之也
上以為淮陽楚地之郊也召黯拜為淮陽太守懼梁
楚之間有變以黯鎮定之耳此固重寄也
賈山傳又為阿房之殿阿房注中後一說近是然史
記始皇本紀云阿房宫未成成欲更擇令名名之作宫
阿房故天下謂之阿房宫則阿房乃地名并近也之解
為贅其地在渭南上林苑中東方朔傳所謂阿城其遺
址也
鄒陽傳懸衡天下注中如淳說正與下句詞義相屬
宜從之
然則軻湛七族監本亦無荆字以注尋之是也不必
以史記添補
齊人公孫玃謂濟北王曰(至)徙封於淄川公孫玃事
與鄒陽相似牽連書之
枚乘傳禍生有胎(至)先其未形也時吳王初怨望故
以禍生有胎言之漸靡使然若所欲為而長禍胎者也
據其未生先其未形變所欲為而絶禍胎者也石稱丈
量則深計得失之全言諸侯反天子從逆必凶不可區
區較量形勢利鈍當舉其全以論之乃其間轉禍為福
之道也
枚乘復說吳王(至)願大王孰察焉前篇儒者之文此
作迥别高下劉攽以為後人以吳事寓言是也
臯奏賦以戒終臯為賦善於朔也奏賦戒終有詩人
之則非徒俳倡嫚戲也故云善於朔
路温舒傳廷尉光以治詔獄按百官公卿表元鳳六
年廷尉李光注云解光誤也解光成哀間人仕至司隸
校尉亦非廷尉也
臣聞秦有十失其一尚存治獄之吏是也霍光既摧
上官之後頗峻刑罰廷尉王平坐縱不道下獄棄市所
謂宜改前世之失者温舒不敢斥言故以秦失尚存立
論深者獲公名平者多後患皆隠以譏切昭帝時事也
當以杜延年黃覇傳中語参觀之
唯陛下除誹謗以招切言霍山言諸儒生喜狂說妄
言不避忌諱大將軍常仇之則所謂除誹謗以招切言
者亦反霍氏之政也
温舒子及孫皆至牧守大官建武永平吏事深刻故
班生有味長君之言著其後福後又於贊辭致意也
田蚡傳御史大夫趙綰請毋奏事東宫(至)而免丞相嬰
持之太廹往往難作此亦沾沾自喜之效也
而嬰失竇太后(至)諸公稍自引而怠驁一念所激相
敺致禍此自喜多易不知時變而妄動之鑒也
灌夫傳夫不好文學(至)横穎川以夫所行雖廉潔無
玷猶將不免况自蹈於法所必取乎
兩人相為引重至恨相知之晚嬰與夫以氣合亦勢
交也雖無田蚡二人他日或偕復得志轉以争權利相
傾軋耳
夫愈益怒(至)語侵之不以服解前何恭遽怒且侵之
後何倨進退無據欲為好而反致郤與魏其之強夫往
賀一也
魏其子嘗殺人(至)由此大怒嘗讓相位又活其子田
於何有不饜其欲耶當此時魏其特恥於以勢奪之乃
其身固未能超然於勢利之外則因所處盛衰以為屈
伸者所以自保而待彼之衰也惜其慕儒術之粗不學
黃老耳
與長孺共一秃翁何為首鼠兩端安國行五百金於
蚡得進故蚡責其不專助已
劾繋都司空嬰外家故繋宗正屬
廼劾嬰矯先帝詔害史記無害字此衍文鄭注迂鑿
五年十月悉論灌夫支屬(至)欲殺之竟死史記注徐
廣曰疑非五年亦非十月司馬貞曰按武帝四年三月
蚡薨竇嬰死在前今云五年故疑非也按是時雖以十
月為正月然未嘗改時故紀書四年冬魏其侯竇嬰有
罪棄市續書云春三月乙夘丞相蚡薨是此傳但誤以
四年為五年其云十月十二月皆是也司馬貞之勘校
審矣
迎安覇上謂安曰至厚遺金錢財物蚡為太尉多受
諸侯王金私與交通其罪大矣然安之入朝在建元二
年武帝即位之初雖未有太子而春秋鼎盛康強無疾
身又外戚非王誰立之言狂惑所不應有疑惡蚡者從
而加之
韓安國傳從行則廹脅(至)人馬乏食此老謀而深見
兵勢之語
安國為人多大略(至)皆廉士賢於己者唯其素貪故
捐廉恥而以五百金遺田蚡也其能舉廉士殆亦因當
世所取舍耳
安國既斥䟽(至)會其病卒安國將相而顛墜壺遂亦
將相而病卒事適符合故於安國傳末終言之亦悲其
命也深中謂存心深厚
贊然嬰不知時變(至)待時而發太史公既云皆以外
戚重復申之曰魏其之舉以吳楚武安之貴在日月之
際其區分兩人賢不肖尤核
景十三王傳河間獻王德實事求是四字是讀書窮
理之要
其學舉六藝立毛氏詩左氏春秋博士凡經獻王皆
立博士此二者以王朝未立其學故特著之也博士謂
毛公貫公
王身端行治(至)宜諡曰獻王獻王策諡之辭襃崇若
此五宗世家注中杜業之語知其無稽
後元怒少史留貴少史即少使外戚傳有長使少使
主供使者
中山靖王勝臣聞悲者不可為絫欷一篇此對疑亦
文士寓言非當日辭令也
李廣傳典屬國公孫昆邪為上泣曰(至)恐亡之昆邪
乃可謂愛材矣按公孫賀傳北地義渠人賀其孫也
廣請覇陵尉與俱至軍而斬之以此事觀之廣之器
量固不過終於偏禆矣
故怒形則千里竦(至)數歲不入界怒形則千里竦言
當使敵國畏之如是報忿除害報盗邊之忿而大創以
除民害責其立功自贖毋徒謝罪非謂素有嫌怨者不
妨殺之以快忿也及匈奴數年不入右北平則功亦多
矣故武帝遂不復問斬尉事
廣出獵(至)終不能入矣吕覽精通篇云養由基射虎
中石矢乃飲羽誠乎虎也與此相類豈世因廣之善射
而造為此事以加之歟(段成式亦已疑之)
以為李廣數竒孟康曰竒隻不耦也師古是孟說仍
音所角反則讀數為本字者非
青欲上書報天子失軍曲折按廣失道非喪師也軍
曲折上衍失字史記無(後見白廷玉湛淵静語與予意同)
李蔡以丞相至當下獄自殺先叙李蔡而後終李敢
事
李陵傳出居延北行三十日至浚稽山止營舉圖所過
山川地形使麾下騎陳步樂還以聞以圖為信也浚
稽山出居延行三十日始至程大昌北邊備對引應劭
云在武威塞北疎矣
軍居兩山間上云東西浚稽故云居兩山間
期至遮虜鄣者相待遮虜鄣在居延
言李陵教單于為兵以備漢軍(至)母弟妻子皆伏誅
史記云匈奴單于以其女妻陵而貴之漢聞族陵與此
先後不同
蘇武傳其冬丁令盗武牛羊衛律為丁令王使人盗
之以困武冀其終降以分謗也
王必欲降武時陵為右校王故因其稱
武所得賞賜盡以施予昆弟故人士未有不廉而能
著節者也
廼圖畫其人於麒麟閣至列於方叔召虎仲山甫焉
陵之降則書隴西士大夫以李氏為媿武傳末則係以
圖畫形貌列於方叔召虎其為勸懲也至矣
自丞相黃覇至以此知其選矣極淋漓之趣
衛青傳青至籠城(至)惟青賜爵關内侯以深入故首
虜不多得賜爵
明年青復出雲中(至)遂取河南地為朔方郡出雲中
則若向單于庭者忽西至隴西攻其無備所以遂取河
南地也劉敬傳云匈奴河南白羊樓煩王去長安近者
七百里輕騎一日一夕可至攻瑕紓患是役為得勝算
矣
令青將三萬騎出高闕至即軍中拜青為大將軍匈
奴右賢王怨漢兵侵奪其河南地數侵擾朔方此出專
以擊走右賢王終前功也前出雲中而忽西焉知不
出朔方而忽東乎亦令兩將軍出右北平者綴單于疑
右賢王也不著兩將軍功罪未嘗使深入故
蘇建趙信并軍三千餘騎(至)犇降單于趙信為前行
雖與右將軍并兵後繼未至故衆寡不敵而敗
閎安曰不然至不當斬閎安議是
青幸得以肺附待罪行間(至)不亦可乎青語固保身
之法於將略則非也將但當明功罪所歸使建果當斬
何嫌於專戮乎
霍去病傳直棄大將軍數百里赴利將字衍史記無
之
是歲失兩將軍(至)青賜千金於此傳中終青與蘇建
事
去病與合騎侯敖俱出北地(至)所殺亦過當兵勢分
則易敗是役票騎西出北地幸士馬精故得無敗然詔
書稱其能舍服知成而止則不過疾略遄反非能有力
戰之功也東出者為左賢王所圍雖名將幾沒匈奴中
矣
去病乃馳入(至)盡將其衆度河此舉寔有膽智生平
之功最大
去病始為出定襄(至)令青出定襄代郡雲中皆直單
于庭大將軍出定襄反遇單于者時單于度幕遠徙非
故所居地李廣傳云大將軍出塞捕虜知單于所居乃
自以精兵走之故與始時捕虜所傳者不同是役若二
將合兵票騎率力戰深入之士窮追則單于敗散之餘
幾可獲矣
而縱五千騎往當匈奴此五千騎乃遊軍也
漢益縱左右翼繞單于(至)西北馳去時單于止以精
兵待幕北與漢兵多少不相當漢又未罷戰必不利漢
已縱左右翼繞之不去必為所取故冐圍走也
得匈奴積粟食軍軍留一日而還云得匈奴積粟食
軍明所齎糧亦已盡故留一日即還此不能深入久留
之騐也下詔書言票騎之功亦云取食於敵卓行殊遠
而糧不絶盖絶幕深入車重必不相及輕齎有幾其得
敵糧乃所謂天幸不困絶耳後之行師者慎無自犯此
敗危之道哉
出代右北平二千餘里青出塞千餘里追單于又二
百餘里而歸而去病出塞二千餘里由力戰深入之士
皆屬之也
兩軍之出塞(至)不滿三萬匹票騎太深入則東軍馬
死且盡也書馬死之多所亡士衆可以意求此史家
隠顯互見之辭也上文固云殺傷大當
然於天下未有稱也大將軍將略以伍被所荅淮南
王問参觀乃備不可獨據於天下未有稱之語此即出
太史公淮南衡山列傳也
起冡象廬山云廬山當作盧山匈奴傳楊雄上書曰
運府庫之財填盧山之壑而不悔注盧山匈奴中山也
以上文象祁連山例之自明
趙破奴傳征和中戾太子敗衛氏遂滅戾太子傳太
子未斬江充衛伉先坐巫蠱死
贊自魏其武安之厚賓客(至)何與招士此言得之其
言主父偃滅宣於上乃在名位未盛之時也武帝雄猜
拔擢一人必欲恩自己出丞相猶不敢薦士况為將握
兵者乎
董仲舒傳下帷講誦至非禮不行可謂博學於文約
之以禮有漢一代醇儒矣
永惟萬事之統統紀也總也注釋為緒者非此處本
意觀第三策中統紀不終之語可見
春秋深探其本至而王道終矣治亂興廢在已而德
教之被又必有序得其本而善推之則災異息而受命
之符自至先王所由以適於治盡乎此也
設誠於内而致行之不誠無物内多欲而外施仁義
必無冀也當與汲直之語参觀
選郎吏又以冨訾漢初訾十筭以上乃得官景帝後
二年更令訾筭四得官詳見景紀
各擇其吏民之賢者(至)可得而官使也上所謂英俊
乃能明王道輔世長民者也養之不可不素此吏民之
賢者以儲郡守縣令之材承流宣化者也求之不可不
廣
盖聞善言天者(至)必有騐於今四語荀卿性惡篇之
文
明於天性知自貴於物(至)然後謂之君子此數語於
致知立志居敬力行無所不包
故孔子曰不知命無以為君子此之謂也董子所謂
知命以天命之性言之
故盡小者大慎微者著昭烈遺戒其子曰勿以惡小
而為之勿以善小而不為其天資之美合乎此矣
若宜少損周之文致文致謂文敝之極也然致字屬
下句讀貢父希元之說並同似宜從之
夫天亦有所分予(至)大夫之所當循以為行也上之
人去其好利之心以為立教之本所謂正心以正朝廷
當世之務孰先於此此武帝所當虛心以改去其多欲
而後仁義可施者也其止言正百官以正萬民猶孔子
對哀公言在下位之意
窮急愁苦而上不救(至)安能避罪平凖書酷吏傳相
為表裏始終數語該之矣
今師異道至民知所從矣謂放黜黃老申韓之說而
專以仁誼教化為治也揚子法言反覆數千言不出
此數句
公孫弘治春秋不如仲舒公孫弘傳少為獄吏年四
十餘乃學春秋雜說
贊至向曾孫龔篤論君子也以歆之言為然劉歆末
路披猖班氏恐言以人廢故復以龔所論定者佐之
義門讀書記卷十七
