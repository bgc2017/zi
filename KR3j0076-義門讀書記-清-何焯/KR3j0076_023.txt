義門讀書記卷二十三
翰林院侍讀學士何焯撰
後漢書
明八王傳樂成靖王黨和帝立崇兄修侯廵為樂成王
注修縣及條縣皆屬勃海條字或作修按修讀為條非
有兩縣注誤也
李恂傳會鴻卒(至)持喪三年送鴻喪可也留起冢墳
持喪三年不又過乎
陳禪傳故詩云以雅以南韎任朱離注毛詩無韎任
朱離之文蓋見齊魯之詩也今亡按以雅以南之下蓋
有脫文今獨存四字耳非韎任朱離齊魯别有此句
龐參陳龜傳二傳特多長語所載文皆當痛削也
橋元傳七世祖仁(至)成帝時為大鴻臚前書百官公
卿表無仁名
崔駰傳此傳大抵本安平之譜牒殊過于煩冗
上有老母(至)遂稱疾去欲潔已而不危所生仰藥可
也否則稱篤疾可也胡為受偽命哉篆嘗勸其友孔子
建仕莽逡廵稱疾特見莽將敗巧於脫免非真明于義
者
著周易林六十四篇即今所傳之易林否更考之又
許峻亦著易林見方術傳
駰擬揚雄解嘲作達旨以答焉此文無一語攄寫胸
臆脫槧而已寫載真為無識
帝曰公愛班固而忽崔駰此葉公之好龍也帝其葉
公乎達旨一篇尙不足為賓戲之輿臺况固自有一代
著述耶
憲以重戚出内詔命駰獻書誡之曰(至)慶流無窮矣
崔琦外戚箴遠不逮此篇
寔論當世便事數十條名曰政論此文華而不實雖
意在救弊然殊不若王符謂不當數赦贖者為得其要
且桓靈以後非失之寬失在寬縱權戚姦閹嚴于清流
耳今不討究用法之謬但勸其糾之以猛積衰之後重
以威虐徒促祚速禍而已(見東萊先生論與鄙趣同)量力度德以上
宜大加删剪以此言之文帝乃重刑非輕之也以嚴致
平非以寬致平也此又曲為之說以申己意以下則
縱横之士遺唾也歷位邊郡而愈貧薄(至)無以殯殮
觀寔以歴邊郡而貧薄見稱則由來邊吏多貪此國事
所以易敗也
公卿州郡(至)别自通達因常侍阿保别自通達者公
卿也故靈紀云私令左右賣公卿若州縣至黃綬則公
賣不諱貧者到官倍輸方有左騶四出督收所負矣民
安得不困窮黃巾安得不三十六方同日反乎
徐穉傳設雞酒薄祭(至)何為栖栖不遑寧處通鑑所
採徐孺子此事參取袁記其敘致優于范書大樹將顛
之語作以書戒之亦非此時語茅容
申屠蟠傳太學生爭慕其風(至)今之謂矣明季清流
何以竟不戒前車
楊震傳宏農華陰人也八世祖喜高祖時有功封赤泉
侯高祖敞昭帝時為丞相前書楊敞不云是楊喜之
後安得據附托之譜學大書于史功臣表赤泉之後居
茂陵受歐陽尚書於太常桓郁伯起受經桓郁疑
楊寳乃是其祖
書奏不省伯起可以去矣
帝不省騰竟伏尸都市(至)有恚恨之心趙騰死伯起
猶不去方急攻羣小速其致死于我可謂忠有餘而智
不足矣
秉傳曰禍福無門唯人自召注誤以閔子馬為閔子
騫此傳寫致然文選注中亦如之
秉因奏覧及中常侍具瑗以理以勢不容舍覧矣奏
中無具瑗恐有脫文
書奏尙書召對秉掾屬政歸臺閣横妄如此
漢世故事(至)竟免覧官而削瑗國秉言得行桓差勝
靈恨復用覧耳然對語真知大臣之職者矣
章八王傳千乘貞王伉悝自殺(至)悉伏誅冤酷至此
豈有不請于帝者段熲附甫罪通于天豈惟夷滅蘇氏
之報哉
清河孝王慶帝移幸北宫章德殿(至)慶出居邸和帝
舍慶無可寄腹心者故假講於白虎移慶自近觀憲誅
後即出居邸可見其微帝時年十四慶年十五决策定
亂如取一鼠亦英異哉
張晧傳犍為武陽人也六世祖良高帝時為太子少傅
封留侯功臣表元康四年良元孫之子陽陵公乘千
秋詔復家是子孫居陽陵無緣徙蜀也千秋當宣帝時
已為良六世孫不應自元康四年至世祖建武之元又
八十七年晧猶為六世孫也譜牒之學淆于六朝輕信
無稽傅託之說于是張魯子孫皆冐留侯之後班氏不
信馮商言張湯與留侯同祖何其卓也又蜀志張翼傳
晧作浩翼之高祖亦不言其出于留侯如孔明之于豐
鄧芝之于禹來敏之于歙也
陽嘉元年復為廷尉其年卒官時年八十三自順帝
陽嘉元年壬申上溯世祖建武二十六年庚戍為年八
十有三晧之生去千秋復家時一百十有二年
王龔傳山陽高平人也世為豪族曹子建王仲宣誄
言王氏畢萬之後則浚儀之王也
暢以明府上智之才(至)不在用刑敞之論得為政大
體李元禮輩惜不聞也
杜根傳父安字伯夷(至)時人貴之安事亦略見樂恢
傳注中年十三具此遠識真竒童也
時和熹鄧后臨朝(至)拜侍御史按此皆採潁川先賢
行狀以積十五年之語觀之則事有違反和熹之崩在
永寧二年三月至五月而鄧隲等以譖自殺計下詔求
根等即在是年考和熹既立安帝久不歸政至是凡十
五年遂稱制終身誠過于持權若永初初年帝尙未加
元服不得謂之年長根等何緣輒進諫哉
欒巴傳以宦者給事掖庭補黃門令此宦者乃所謂
五種黃門非割勢之人
徵拜尙書注所引神仙傳乃依仿樊英事
上書極諫理陳竇之冤(至)巴自殺欒巴以此不入方
技然附見他人傳後可也
劉陶傳耳不聞檀車之聲通鑑注大明之詩曰牧野
洋洋檀車煌煌陶蓋用此檀車言桀紂亡國之事
武旅有鳬藻之士武旅乃詩泮宫矯矯虎臣之義必
避諱作武耳詩有薄采其茆則毛傳云鳬葵也注謂周
武王之旅鳬得水藻謬甚
帝殊不悟方詔陶次苐春秋條例宋人不管防秋但
管春秋類此
李雲傳乃露布上書移副三府黃精代見此語豈可
露上帝欲不諦又指斥無忌寬饒眭孟合而一之曉人
不當如是
當有黃精代見注黃精謂魏氏將興也按雲所言者
但據䜟緯不指魏氏
蓋勲傳凉州刺史梁鵠畏懼貴戚梁鵠出于鴻都素
與貴戚宦官相表裏者也
臧洪傳袁紹憚其能徙為東郡太守都東武陽洪之
失在不早見袁紹之不可與尊奬王室後事則曲在紹
范議其偏忿者非也
洪答曰(至)夫復何言范節此書比三國志為優
豈悟本州被侵(至)收淚告絶洪不直紹尤在不聽其
獨赴故主之急故還為敵讐也
足下當見久圍不解句上三國志有足下欲使我輕
本破家數語其分析分義輕重甚明不當節去
獨不念黃巾之合從耶句下三國志有加飛燕之屬
悉以受王命矣二語不當節去
夫仁義豈有常所(至)不與將軍同日生也千載生氣
士不可以成敗論也
張衡傳祖父堪蜀郡太守此又一張堪非張君游君
游宛人後為漁陽太守
復造候風地動儀風盛則地從而動於儀可徵
初光武善䜟(至)儒者爭學圖緯䜟傅於緯緯亦非為
䜟設
自漢取秦用兵力戰(至)成哀之後乃始聞之按賈誼
鵩賦已有䜟言其度之文傅會五經以高遠其所自來
則諸陋儒以漸潤飾哀平之際如賀良輩又妄造異說
私相竄改彌益誣偽其實自漢而上非無䜟也燕人盧
生奏錄圖書曰亡秦者胡也又在賈生之前矣淮南說
山訓云畜生多耳目者不祥䜟書著記之
尙書堯使鯀理洪水理當作堙因下共工理水致誤
而春秋讖云共工理水共工防川事在鯀前四岳
佐禹則又共工從孫也事見太子晉諫壅榖水外傳中
平子博極羣書殆偶有遺忘耳
衡乃詭對而出閹豎恐終為其患遂共讒之詭對而
出猶為所讒衡蓋不知命者也
又條上司馬遷班固所敘與典籍不合者十餘事注
衡集其略曰易稱宓犧氏王天下宓犧氏沒神農氏作
神農氏沒黃帝堯舜氏作史遷獨載五帝不記三皇今
宜并錄按不記三皇者書缺有間也世次不可得而詳
矣後小司馬因之補作不知量也
至于編年月紀災祥(至)建于光武之初少帝非劉氏
子不作吕后本紀則事無所繫若作元后本紀則元始
之時不當反退平帝不著于紀居攝之時政出自莽后
不預焉可謂進退無所據也以更始之號建于光武之
初今范氏用之然班氏律歴志固未嘗沒其實張之說
蓋出于班耳
馬融傳察淫侈之華譽(至)宗重淵之潛龍此兼諷不
當委政于舅族故頌奏而忤鄧氏
蔡邕傳六世祖勲(至)授以厭戎連率歴官與蔡邕所
作祖攜碑不合此云平帝時碑作哀帝此云為郿令碑
作邰長
騁駑駘於修路(至)高受滅家之誅伯喈晚為董氏所
縻正與釋誨之旨違反故范氏載之其文則東方曼倩
揚子雲之輿臺也
邕乃自書冊于碑冊當從水經注作丹
往來依太山羊氏按羊祜為蔡邕外孫蓋以㛰姻依
之邕在司徒王允坐殊不意言之而歎裴松之以為
伯喈不應發嘆于子師之坐此謝承妄記
黃瓊傳初瓊隨父在臺閣(至)莫能抗奪黃公練達守
正亦非有過人才識病篤乃奏諫書又不能極言宦官
不可擅權僅優于胡廣而已
冀可比鄧禹(至)同於霍光冀遂可比鄧禹同霍光乎
此議雖不載可也
順帝始以童弱反政(至)可為恨哉必欲一一規仿前
書彌見凡固東萊因其語遂謂東京人材莫盛于順帝
之時斯耳學也
荀爽傳拜郞中對策陳便宜對策無一語及外戚宦
官豈不使谷子雲胡盧九原哉
漢為火德火生于木木盛于火故其德為孝以火德
為孝則孝非達禮喪制可以改易矣迂曲不通漢儒之
蔽如此
王姬嫁齊使魯主之不以天子之尊加於諸侯也慈
明之語比邵公于義長矣
及逢卒爽制服三年為舉主制服三年為君當如何
又私諡其君父及諸名士此所謂君指太守令長言之
悦又言尚主之制非古(至)違人不義此即荀爽
對策中語何事復採
陳寔傳倫謂衆人言曰(至)過則稱已者也如高倫者
亦真長者不以一𤯝掩
李固傳李之器識在楊震以上使清河得立可以致
主文宣天不祚漢爾其駁議發荆揚兖豫四州兵援日
南事在南蠻傳中亦深悉邊計
盧植傳宜依古禮置諸子之官諸子周禮夏官司馬
之屬掌國子之倅
申宥回枉回屈也注訓邪誤
侯王之家(至)以防未然侯王以减削賦稅思亂如明
之中葉以後宗藩無祿以給屢至譁訴此其徵也古今
之變兩漢二書中備矣
趙岐傳今海内分崩(至)前後不絶此亦漢室存亡之
機若表能盡用岐言先迎天子未遽為魏也
著孟子章句儒林傳程曾作孟子章句在邠卿之前
今曾書不傳
皇甫規傳及黨事大起(至)恥不得豫若皆坐黨被錮
誰與事君恥不得豫賢者之過
張奐傳而召主簿於諸羌前按水經注此主簿為張
祁
段熲傳朝廷知熲為郭閎所誣(至)稱為長者非熲之
厚閎乃宦豎私人不敢言耳記事者當以其人其時裁之
煎當亂邊馬援遷之三輔按徙滇吾餘種七千口
於三輔者乃永平初馬武事
陳蕃傳帝得奏愈怒竟無所納蕃言不用天命去漢
故桓帝下愚不移以為一時君子激切太過者是小人
諧媚設淫詞而比逆亂者耳
論彼非不能絜情志(至)數公之力也天下一君四海
一國雖異姓之臣既當鼎鉉固當禍福共之竭力致死
無所辭避事之不濟則天也
王允傳士孫瑞字君策(至)為亂兵所殺瑞事亦見董
卓傳注中宜移之於此
黨錮傳李膺尋轉蜀郡太守以母老乞不之官按注
所引謝承書則固之官矣
膺等頗引宦官子弟頗引宦官子弟猶以智免何不
于黨禍未作稍濟以寬宏使不致死于我乎無事則摧
破其支黨以立名有急則連引其子弟以脫免又安能
服奄寺之心哉此牢修之獄發之自外朱並之章授之
自内也
杜密後密去官還家(至)無所干及不在其位不謀其
政周甫非功曹督郵何事多所陳托侵預太守刑賞乎
學季林者不失為刻鵠也
范滂投版棄官而去注云版笏也按版非笏乃署其
職官氏名于版持以上謁者也
張儉儉舉劾覧及其母罪惡請誅之苑康傳云殺常
侍侯覧母以宦官傳參攷之不過追論覧母生時罪惡
此云及者得其實
外黃令毛欽操兵到門(至)欽嘆息而去黨錮者游俠
之變其行有清濁而以意氣相死則同歸也
岑晊晊與牧勸瑨收捕汎等(至)終于江夏山中云所
殺至二百餘人疾惡而傷于嚴酷矣况又遇赦乎又翟
超之獄事由張儉成瑨之死禍起岑晊府朝被難不聞
奔問與之同命而徒竄身自免揆之臣人之義亦有愧
焉宜乎公孝見拒於偉節也
賈彪吾不西行大禍不解(至)於是咸服其裁正偉節
亦游俠之魁然能知輕重故可與權
郭太傳性明知人好奬訓士類奬而不訓則徒合虚
譽何補于世然知人之明或不至則不可與言而強聒
者有矣
竇武傳武召侍御史河間劉儵(至)是為靈帝劉儵未
必賢智其所稱何可信也
時武出宿歸府方舉大事而反出宿歸府可謂疎矣
何進傳詔使進弟河南尹苖出擊之苖朱氏子與皇
后同母異父冐何氏五行傳作后異父兄朱苗
前竇武欲誅内寵(至)而五營百官服畏中人故也魏
志注引九州春秋云但坐言語漏泄以五營士為兵故
耳五營士生長京師服畏中人而竇氏反用其鋒遂果
叛走歸黃門是以自取破滅事勢分曉
袁紹勸進便於此决之(至)使捕案中官親屬紹為司
隷校尉假節擊斷當進未决直盡收中官付一獄吏可
了此之不圖而詐宣進教捕案親族不亦不知要乎
孔融傳初女年七歲(至)遂盡殺之井誅幼弱此司馬
懿滅七族之權輿也
荀彧傳乃為彧娶中常侍唐衡女裴松之三國志注
云按漢記云唐衡以桓帝延熹七年死計彧于時年始
二歲則彧㛰之日衡死久矣
夫事固有棄彼取此以權一時之勢棄彼二句宜并
刪去今失文若本意矣雖回易彼此二字然兗州本所
固有不得云取此也以魏志參攷乃知作史之難
各懼不得保其土宇(至)責王貢之不入保其土宇守
其兵衆之下刪去人多說關右諸將以閉關之計一語
則此段遂無要領矣一旦生變之下刪去袁尙得寬其
死袁譚懷貳劉表遂保江漢之間三語亦不見天下未
可圖之實下先定河北四語指陳得失不見其反覆透
切矣陳范敘事其高下難以數計也一旦生變指馬
超韓遂而言堅營固守徼其軍實操表出荀别傳
今載裴注中無堅營固守徼其軍實二語按烏巢之謀
許攸來奔而後定非文若素籌及此今并歸之為失其
實
會南征孫權表請彧勞軍于譙因表留彧復存此表
徒使紙費
皇甫嵩傳故信都令漢陽閻忠干說嵩曰(至)何以求安
乎張元說張溫以誅宦官清君側此則直教義真以
反耳然用元之言必至如忠之計騎虎豈得中下其歸
于逆亂一也其後王國之亂忠亦卒為逆魁
見中常侍趙忠舍宅踰制(至)嵩不與此威明家法東
漢士習
初平元年乃徵嵩為城門校尉(至)將遂誅之徵嵩乃
卓之意非天子之命也放兵入朝則一匹夫矣梁衍之
計異乎閻忠不從者為闇于義矣
朱雋傳令過本郡簡募家兵雋擊却黑山猶賴家兵
徵調之卒非素拊循倉卒難用
更封錢唐侯錢唐自秦時有此名以唐為塘乃俗字
耳注家謬信水經注故引之
贊亦弭于越注謂平許昭也按傳斬梁龍非平許昭
注誤平許昭乃臧旻事在其子洪傳
董卓傳尋而何進及弟苖先所領部曲(至)卓兵士大盛
魏志云時進苖部曲無所屬皆詣卓卓又使吕布殺
執金吾丁原并其衆故京都兵權獨在卓數字異同事
勢分曉卓乃與司徒黃琬司空楊彪(至)擢用子孫此
事當書之竇武傳末
越騎校尉汝南伍孚(至)言未畢而斃瓊與孚疑是一
人因其被害時人造此事以歸之耳裴注中採謝承書
亦致疑及此
論然猶折意縉紳遲疑陵奪(至)於焉而極山東鼎沸
蜂起卓奔敗不暇非遲疑也盜亦有道操為近之卓徒
為操驅除耳傕汜即卓之餘殃何事抑揚稱量哉但當
追本何進輕於召宼王允闇于應變致斯禍敗耳
劉虞傳魏志公孫瓚傳注中頗有虞事宜採之入注
以虞宗室長者欲立為主東海恭王光武之子虞
於宗室為最親故諸人欲奉之
公孫瓚傳瓚具豚酒於北芒上祭辭先人瓚遼西人
安得先墓在北芒
論自帝室王公之胄皆生長脂腴(至)或未聞焉按魏
志瓚傳注引吳書云虞遭世衰亂又與時主疎遠仕縣
為戸曹吏以能治身奉職召為郡吏以孝廉為郎則生
長脂腴不知稼穡之論於伯安為闊遠矣
陶讌傳大起浮屠寺(至)且萬餘人民間起寺自笮融
始而融後被殺
廣陵太守趙昱待以賓禮融利廣陵資貨遂乘酒酣殺
昱按魏志注引謝承書云賊笮融從臨淮見討迸入
郡界昱將兵拒戰敗績見害與此互異
袁紹傳紹壯健好交結此指紹父成言之衍紹字
紹勃然曰勃然與上詭對相違反雖小處亦以承祚
為優
義兵伏楯下一時同發以步當騎非楯不濟此戰必
觀魏志紹傳注中所引英雄記乃分曉此太略
斬毒及其衆萬餘級英雄記斬毒下有及長安所署
冀州牧壺壽一語則收復鄴城乃為分曉
潁川郭圖淳于瓊曰(至)非計之善者也魏志云天子
在河東紹使郭圖使焉圖還說紹迎天子都鄴紹不從
此用裴注所引獻帝傳語互異
今迎朝廷於義為得(至)於是以中子熙為幽州刺史
紹所以終于無成者在不先迎天子所以身沒一敗塗
地者在繼嗣不定故並敘立案此承祚作傳綱領而范
因之乃下詔書於紹(至)而但擅相討伐先下詔責
紹所謂名其為賊也然操以紹恥班在其下遽讓大將
軍于紹則仍蓄力俟時不先動以挑強宼故能從容取
布破備無後憂耳
紹旣并四州之地衆數十萬而驕心轉盛貢御希簡
紹雖失計不迎天子然旣已據有四州若能外修職貢
内撫其民以待事機縱曹氏難圖猶足宰制大河以北
未至一敗塗地也
若不得通(至)漸營河南師曲為老欲其出有名也
監軍之計在於將軍三國志注中載獻帝傳作監軍
之計在持牢將軍二字傳寫之誤
父嵩乞匄擕養注引曹瞞傳及郭頒世語並云嵩夏
侯氏子惇之叔父魏太祖於惇為從父兄弟也按惇淵
之子皆與魏室締姻有以知曹瞞傳及郭頒世語之妄
配等恐譚立而評等為害遂矯紹遺命奉尚為嗣袁
氏傾覆以紀配立少促之配後雖抗節不足多也
尚逆擊破操操軍還許小失利而遽還者緩之使自
相圖則取之易也故後度河救譚尚旣還鄴仍復引還
俟尚再出攻譚乃乘虚攻鄴城
初交殊族卒成同盟二語文義難曉疑有脫誤
昔三王五伯(至)而徼富強於一世也數語詞理悖謬
宜從削略
劉表傳時江南宗賊大甚宗恐與巴賨之賨同義南
蠻號也
在荆州幾二十年家無餘積盡費于養士亦不厚斂
于民故能保境殁身也
蒯越等侯者十五人封列侯者十五人此子布等所
以望風勸權迎操也然琮本凡才不失為保族之計傅
㢲譙周亦難同論在人所審處
贊闚圖訊鼎禋天類社闚圖謂紹以耿包白事示僚
屬也劉表郊祀天地事在孔融傳
旣云天工亦資人亮天工范直指天命言
劉焉傳州任之重自此而始州任重而土地分裂卒
成鼎足之運
焉遣叟兵五千助之注漢世謂蜀為叟孔安國注尙
書云蜀叟也按孔穎達尙書疏云叟者蜀夷之别名漢
世不即謂蜀為叟也光武紀注中引常璩華陽國志云
武帝元封二年叟夷反將軍郭昌討平之因開為益州
郡是蜀人謂其西南勞深靡莫諸夷為叟乃今雲南地
也
時人有地中得玉印者今米道之後云自陵傳有玉
印豈因魯嘗得之猶假以欺人耶
吕布傳袁術待之甚厚(至)復去從張楊於河内魏志
云術惡其反覆拒而不受與此互異
義門讀書記卷二十三
