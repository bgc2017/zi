義門讀書記卷十
翰林院侍讀學士何焯撰
左氏春秋
成元年為齊難故作邱甲五伯衰而諸侯無所統壹
強凌弱衆暴寡患始及民矣書作邱甲傷天下之無伯
也
銳司徒免乎婦人内夫家何以反不問辟司徒(二年)
不可則聽客之所為曰聽客之所為是役也非惟國
佐善辭齊之廟謨亦素定矣富弼以死爭獻納二字于
遼宰相反不難徇敵國之欲則如之何哉國佐本以
賂求成而晉人反為其正議所屈侮人者還自侮也
其自為謀也則過矣(至)何勞錮焉共王是時十二歲
耳而其語何明且盡也使復有若子文孫叔敖者輔之
豈其有鄢陵之失哉共王之言如此而子重子反殺
巫臣之族而分其室致巫臣怨二子而謀害楚國不能
禁之何哉盖明者必貴濟之以斷使漢昭帝能辨上書
者之詐而不能去盖主上官桀則亦無救于國家之禍
也已
三年以君之靈(至)所以報也其為言也文而有禮忠
而能力一句一字皆有義理次第
次及于事文公之伯也先軫自下軍佐為中軍帥惟
尚德也靈公以後從政者不尚德而以次及焉宜乎其
不競矣
此行也君為婦人之笑辱也寡君未之敢任卻克人
臣也猶必報其一笑之辱今當兩君相見而反其惡聲
以辱與國之君其能堪乎且又蔑己之君也至于錡而
亡焉幸矣
六年說欲襲衛衛有一卿一大夫同在行間而說乃
欲襲之不惟棄信亦多見其不智矣
晉人謀去故綘晉因梁山崩而懼故遷都以厭之
七年吳伐郯郯成通吳本欲以敝楚而中國先被其
害矣伐郯者黃池之漸也
爾以讒慝貪惏事君讒慝貪惏有一于此皆足以亡
人之國况兼之乎是故楚任子重子反而失伯任子常
無極而亡郢
十四年宣伯如齊逆女稱族尊君命也僑如以夫人婦
姜氏至自齊舍族尊夫人也凡大夫有事于境外皆
稱族所以尊君命固不在此僑如以夫人婦姜氏至自
齊非舍族也蒙上逆女之文也所以尊夫人亦不在此
十五年會于戚討曹成公也執而歸諸京師負芻殺
太子而自立弑君之賊也晉侯率諸侯以討之何患罪
人之不得乃同盟于戚使得列于會而誘執之晉侯于
是乎失政刑矣書晉侯咎其昧討賊之義而惟逞一己
之威福也
十六年其行速過險而不整其行速魏武帝之追漢
昭烈也過險而不整夏王之救東都也
六月晉楚遇于鄢陵楚欲及東師之未至而戰其行
速故晉師方臨鄭而相遇
楚晨壓晉軍而陳(至)陳于軍中而疏行首邲之役楚
乘晉之不備而晉潰晨壓其軍而陳亦掩其不備使之
欲進不可爭退必亂也邲之戰中軍下軍皆潰欒書下
軍帥也楚人狃而易之其謀若曰如此書又不知所為
也已成陳以當之楚先為奪氣矣
文子執戈逐之觀後欒書怨卻至則文子之逐宣子
其識遠矣不在其位而露才揚已無補于國而咎怨及
身可矣乎
楚子登巢車以望晉軍壓壘故可望且彼此聞囂聲
陳而不整軍而不陳皆在目也
子以君免我請止乃死楚師薄于險鄭敗而其君先
遁楚人顧之遂莫有鬭心而退故薄于險而反為晉所
乘也季梁有言偏敗衆乃擕矣
王曰天敗楚也夫余不可以待乃宵遁楚師猶未其
敗而王遽遁者二卿相惡子重因子反之醉與王俱遁
以幸其敗也王及令尹既遁而師有不胥潰者乎
十八年孤始願不及此(至)神之所福也悼公初入其
氣象極似漢文帝朱子謂數語便有操有縱
齊為慶氏之難(至)使嗣國氏禮也齊之有慶克猶魯
之有僑如也僑如搆季孟于晉有卻犫為之主而魯卒
出而盟之齊則國佐被殺高無咎鮑牽則且逐慶克雖
死慶封反因以得政其右滛人也若是豈非魯猶重禮
教而齊風俗大壊不之恥耶
襄三年孟獻子相公稽首仲孫不能守周公之典以
尊其君而稽首于大國又不能以禮拒大國之求而請
屬鄫以供命其不逮鄭子産遠矣其平日之言行時合
于道而謂之社稷臣則未也
與之禮食禮食盖儀禮所謂公食大夫禮也
四年魏綘曰諸侯新服(至)無乃不可乎晉方有事于
中原而無終遠在東北若用師焉楚爭陳鄭鞭長不及
也故姑事羈縻盖莊子一時之權計而後王㢲懦者乃
用為口實何哉况戎先納賂以請和亦與屈中國以事
外夷者異矣
五年王使王叔陳生愬戎于晉(至)言王叔之貳于戎也
晉新和諸戎將與楚爭陳鄭又無以謝王之愬故以貳
于戎誣使人使王慙而自止且堅諸戎之心也
六年司武而梏於朝難以勝矣(至)亦逐子蕩勝字當
讀平聲以為不勝任而逐之也亦逐子蕩子罕之言謂
亦宜逐也
九年吾聞之宋災於是乎知有天道晉侯所聞盖相
傳之恒言
姜曰亡是於周易當以亡是絶句言無是理也
我實不德(至)何恃于鄭武子之言宏遠不迫猶有王
臣氣象
輸積聚以貸晉饑故各輸其積以貸
十年晉荀偃士匄請伐偪陽而封宋向戍焉會吳者
欲分楚之力以爭鄭也乃無故而興得已之役以徇中
行偃范匄之請晉君親在行間曾不以勤而無所為懼
何哉盖悼公之為君也量有餘而略不足以濟之乘厲
公之後于世臣大族欲以德禮柔而服焉而不知過于
寬假則上下之分不肅久將專命而無所忌威權日以
下移矣
初子駟為田洫子産為政田有封洫亦因子駟之故
而修之
欒黶曰逃楚晉之恥也(至)我將獨進欒黶違帥先進
而晉君不問棫林之役棄命先歸以辱社稷彼固以為
恒矣黶之汰悼公成之也
十一年鄭人賂晉侯以師悝(至)女樂二八晉楚爭鄭
三駕乃定諸侯道敝悼公乃不深惟招擕懷遠之道苟
焉私享其重賂是勤諸侯以黷貨也至是而悼公之志
荒矣
子教寡人和諸戎狄以正諸華惟欲正諸華故和戎
以壹其力而豈竭諸華之有以媚戎狄哉
十二年莒人伐我東鄙圍台季武子救台遂入鄆莒
圍台武子乘其虛以入鄆即圍魏救趙之智也
十四年晉侯舍新軍禮也(至)故舍之晉侯之舍新軍
以二子之弱也非知其僣而革之也盖其入國之初修
舉廢墜政令雖若可觀而權之下移者不能復收之以
歸于上故限于世及之例寧廢新軍而不敢選于大夫
之中舉其賢者以使為卿至此則六卿之勢一定而不
可變矣觀其嘉魏莊子之功賞以金石之樂而緜上之
蒐僅從新軍以次佐下軍而已亦不能如文公之用原
軫也夫撥亂反治苟無非常之才其力固難以及遠也
晉侯問衛故於中行獻子(至)謀定衛也孫林父甚善
晉大夫而荀偃親嘗弑君者也其不欲伐衛固宜吾異
乎悼公欲繼文襄之烈身為盟主同姓之國有出其君
者不以為己恥乃偷一時之安納邪臣之說墮冠履之
義身殁而公室遂卑有以開其漸矣
范宣子假羽毛於齊而弗歸齊人始貳楚之不能與
晉爭成於子卒之侵欲也而士匄復蹈之及為政而又
重諸侯之幣晉雖欲不失伯得乎
十六年以寡君之未禘祀時晉亦僣用禘祀之禮
十九年范宣子言于晉侯以其善於伐秦也錄子蟜
伐秦之善所以彰欒黶先歸之惡也于是士匄將逐盈
矣
士子孔亦相親也士石經宋本皆作二
二十三年晉將嫁女于吳晉侯内有四姬而已亦嫁
女于吳其違禽獸不遠矣
初臧宣叔娶于鑄(至)乃立臧為臧紇以少凌長為臧
氏後及欲成季孫之邪心廢長立少遂失守宗祧豈非
君以此始亦必以終乎
二十五年趙文子為政令薄諸侯之幣而重其禮范
滅趙興基于此矣
自今以往兵其少弭矣弭兵則威削于外晉所以有
黃池之羞民附于内趙所以能興晉陽之甲
晉人問陳之罪鄭伯之請伐陳在范宣子為政之日
今新易趙武故復詰問陳以何罪見伐
故不書其族言違命也不書其族蒙上會諸大夫之
文也(二十七年)
伯有賦鶉之賁賁(至)非使人之所得聞也伯有憤于
晉執衛侯鄭伯為請而不獲命必待納衛姬而後釋之
故賦鶉賁以刺趙武言誰執晉政而不辨姓也趙武恥
之故若不知其刺晉而謂伯有自誣其上
崔之薄慶之厚也及期而厚者亦亡矣殆天討弑君
之賊而使自相殘也
遂滅崔氏崔氏滅于九月慶氏即滅于明年之十一
月
二十九年公在楚釋不朝正于廟也書公在楚傷天
下之無伯也
三十年無欲實難(至)邑將焉往趙子直不知此義
子産是以惡其為人也使次己位使次己位滿其欲
也
泰侈者因而斃之法不嚴則制度徒為文具而不得
行也
子産請其田里三年而復之三年而復之但欲其勿
撓己政不為己甚所以安巨室也
三十一年滕成公來會葬魯既留楚會葬復尤而效
之時無伯主則小大轉相役而已
繕完葺墻繕完李涪刊誤云當作繕宇
不立是二王之命也(至)雖有國不立觀狐庸之言則
夷昧將背前約而以位私其子如宋趙普豈容再誤之
情矣僚之立非衆所戴也宜其啟光之爭以揖讓始之
而以簒弑終之歟
昭四年鄭子産作邱賦並從晉楚國用不足子産賢
者豈得已乎
六年士匄相士鞅逆諸河士匄董遇王肅本皆作王
正疏云不當取士鞅之父同姓名而為之介
七年夢周公祖而行周公祖以道之雖鬼神亦無如
蠻夷之横矣然則有能攘之以安中國者豈非文武周
公所式憑乎是故夫子未嘗不偉桓文之績也
十三年乃並徵會告于吳楚圍既死乃敢徵會于諸
侯盖政在私門志不在于修伯業也告于吳謀因楚國
未定而弱之
子産爭承貢之無藝不得已而取諸邱賦爭承庶乎
得以寬民力焉而竟不及改也故制國用者必先正君
而善俗
魯事晉何以不如夷之小國(至)吾豈無大國自昭以
前其辭命猶皆有三代禮義之風至此則惟以利害相
哃喝流而為戰國縱横之術矣
十五年忘經而多言舉典將焉用之多言舉典而樂
憂習儀已亟而不慼末盛本撥適長亂亡而已
十六年昔我先君桓公(至)敢私布之昔我桓公一段
借商人之質誓以諷晉卿不當匄奪于小國
十七年天子失官學在四夷石經作天子失官官學
在四夷
十九年若大城城父而寘太子焉(至)故太子建居于城
父二五之出三公子也動以啟土無極之出太子動
以得天下小人之言如一轍
二十一年而不能送亡君孫毓以送亡絶句
二十三年胡沈之君幼而狂(至)楚必大奔即鄭子元
所以敗王師
吳太子諸樊入&KR0008;諸樊二字當誤
二十五年吾聞文武之世文武宋大字本作文成
二十六年王子朝使告于諸侯曰(至)亦唯伯仲叔季圖
之周之典籍皆歸子朝故其辭有承平之風其爾雅
勝于呂相之絶秦也
攜王奸命(至)則是兄弟之能率先王之命也歴舉攜
王頽帶以指斥敬王
二十八年吾懲舅氏矣懲舅氏言其種之不宜子也
古者妾媵皆其姪娣注以為嫌母氏性不曠盖因不使
叔虎之母之文
定元年春王未踰年而改元不正之大者是以經文
定無正月
五年子西問高厚焉石經高厚下有大小二字
六年君將以文之舒鼎成之昭兆定之鞶鑑衛為狄
滅大路少帛掃地無遺故言宗器自文公始
鄭于是乎伐馮滑胥靡負黍狐人闕外子太叔始卒
而鄭遽為不道至此
九年陽虎欲勤齊師也(至)已于是奮其詐謀田常以
此智代齊
十年公會齊侯于祝其實夾谷此篇叙事于孔子皆
稱名君在會故也
使公若為郈宰(至)齊人乃致郈費屢叛至是郈亦叛
矣墮費墮郈皆因勢利導之也二子所謂遊其術中而
不悟者羅氏既盡殺其牙兵而悔亦猶是也(朱子語類論此事亦)
(爾亦引羅紹威事為詞)
十三年使師伐晉將濟河(至)乃伐河内孟逹以此亡
盖司馬懿之師在外與此固懸殊也
哀七年以吳為無能為也以吳為無能為句為伐邾
起本
十二年盟所以周信也(至)亦可寒也吳本蠻夷太宰
又小人也不可喻以禮教故子貢景伯皆詭其辭以止
之若對季札伍員當改命矣
十五年成叛于齊至是而成亦叛所謂五世希不失
於是乎有朝聘而終以尸將事之禮(至)無乃不可乎
吳人不欲以尸入惡其凶也故以不許奉尸將命則是
吳人先以凶禮自處折之
二十二年越滅吳闔廬之殪力已竭于入楚也夫差
之亡力已斃于勝齊也越適乘之耳天下未有能以獨
力拔一國者也
義門讀書記卷十
