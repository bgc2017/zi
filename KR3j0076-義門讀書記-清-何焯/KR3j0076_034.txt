義門讀書記卷三十四
翰林院侍讀學士何焯撰
昌黎集(外集)
明水賦題注公貞元八年登第云云按今文苑英華
尚存賈稜陳羽歐陽詹李觀馮宿劉遵古六人詩觀
同時柳白集中所載及前後場屋諸賦乃見韓公此作
格超韵穏亦冠絶當代也
旣齊芳於酒醴周禮注明水以為玄酒疏云鬱鬯五
齊以明水配三酒以&KR0975;酒配&KR0975;酒井水也&KR0975;酒與明水
别而云明水以為&KR0975;酒者對則異散文通謂之&KR0975;酒是
以禮運云&KR0975;酒在堂亦謂明水為&KR0975;酒也
如得其宜宜苑本作情此正與前主忠敬意相應
豈不以德恊于坎(至)氣應則通二韵促之使緊公文
必有隨手之變也宋賦必一韵十二句則拙矣形藏
之藏苑作昭得之
足以驗聖賢之無黨(至)末不着迹
海水詩意謂其才未足以勝大任則當退而求志以
待其成也注謬
海水非愛廣(至)末此下言與身世兩相棄者不同
請遷&KR0975;宗廟議謹潔似經
尚書咸有一德(至)可以觀德注十六字舊史闕按此
十六字乃祖功宗德不在其數之據何可闕也
祖功宗德不在其數劉歆議只以二語括之為高祖
太宗起本
上賈滑州書雅潔古節
昭融古之典義(至)保任皇極猶有塗塈經典之迹
上考功崔虞部書前半嫌於自暴而訐人者故正集
無之
是知其文之或可四句上人之莫可者非今之人也
下人之或可者志古之人也
又歎執事所守異於人與下愚之所守對
人廢耳任目(至)故有所退廢耳任目而時所尚者華
則所進者必華而所退必實也兩故字即上異字意
華實不兼注不疑當作必按不兼即下所云實與華
違也若作必字則公已不在三人之列矣
然愚之所守竟非偶然故不可變以下言其人寧為
莫可者其所志有在不容變而為時之所可也
夫古之人四十而仕(至)而又之死不倦日以進
夫今之人務利而遺道(至)而役役於持權者之門日
以退
行之以不息六句終上所守之不可以變
其信然否也應前疑字
斯文未喪四句惟乖於時乃與天通此公生平所自
信知命不惑者也終上信字
必有以見知爾應知其人知其文兩知字
與少室李拾遺清挺勁直不同常玩
小大之事皆出宰相樂善言如不得聞觀太平之運
者在此三語
必望審察而遠思之審察收加秩遠思收善類
答劉秀才論史書史書記人善惡傳信於萬世若褒
貶失當後人猶可駁而正之苟記錄失實輕據傳聞撰
立事跡甚則牽顧他人之諱忌恣憑已意之愛憎不公
不直為阿為誣使來世蒙其欺誑永無别白其取怒于
鬼神不亦宜哉至於易代之後人跡久陳每見修撰之
家猶多瞻徇不免私曲然則為實錄者何得容易也退
之一作平淮西碑不詳李愬之功果致發憤於正夫其
不肯作史豈非明哲之論乎
在據事跡實錄二句本揚子雲
然此尚非淺陋偷惰者所能就伏後
僕年志已就衰退(至)行且謀引去此段應非淺陋偷
惰者所能就
且傳聞之不同(至)令傳萬世乎此段又見實錄之難
此是主意誠不可以率爾為也
若無鬼神二句收住當畏懼
與大顛書題注其後書吏部侍郎潮州刺史則非也
云云按即此亦可證其偽矣要之公與大顛始末盡於
孟尚書書中數語何必為緇流所欺取此謬妄之迹歟
考異云皆非可與實事而求是者也云云按必欲反
復文致三書為出於韓亦可以見朱子用心之隘而私
矣使其無他亦可謂絶不知文識見凡下徒貽後人之
笑耳久聞道德尚是未見顛時語
切思見顔成何文理朱子乃謂决為公文非他人所
能作乎
送汴州監軍俱文珍序屯兵十萬(至)舟車所同數筆
有班馬風力
送浮屠令縱西游序於是乎吾忘令縱之為釋氏子也
收異同
不知其不可也應可與
河南府同官記筆無點塵
盧公去河南為右補闕(至)自工部尚書至吏部尚書
上一層只點明得河南同時得五將相此層又將中間
轉遷敘清略一裁翦不令板直
我公愿潔而沈密二句世得云愿潔沈密以沈潜言
開亮卓偉以高明言愿潔言其行沈密言其識開亮言
其識卓偉言其行
登槐贊元二句均後以宰相出藩此特伏案非䛕佞
語
有若將同其後二句結住一倒轉便不凡
除崔羣戸部侍郎制朱子語錄退之除崔羣侍郎制
最好
於今雖重當作於今為盛為惟音訛又訛作雖
潮州請置鄉校牒體格氣味純乎西漢質雅中意
味深長此真充於中溢乎外而不自知者
不如以德禮為先而輔以政刑也政刑不可廢但不
可獨任耳此句變得好
夫欲用德禮未有不由學校師弟子者論本董子
夫十室之邑必有忠信古注必有忠信一讀如邱者
焉不如一讀邱之好學也一讀言我不如此人方願學
之也
刺史縣令不躬為之師所謂三王四代惟其師
順宗實錄第一景申上即位太極殿册曰(至)無沗我高
祖太宗之休命凡册文詔書但削去繁縟即簡質近
古脩唐書者不知此法本紀中至一字不存宋景文列
傳遇章疏輒竄易以就竒澁皆與公背馳者也宋元諸
史略無翦裁亦其失維均
登伉皆上在東宫時侍讀以師傅恩拜書以師傅恩
所以别於伾文之黨也
實錄第二貞元末五坊小兒張捕鳥雀於閭里南部
新書聖歷二年勅雕鶻鷹鷂狗為五坊二十四年各置
使
追故相忠州刺史陸贄直自貶所召還者時謂之追
刺史二字當作别駕緣上蘇弁之文傳寫致誤
丁酉吏部尚書平章事鄭珣瑜稱疾去位(至)遂不起
此事敘致尤不减班孟堅
實錄第三元和三年以修實錄功追贈工部尚書附
書
實錄第四贄令吏部分内外官員為三分計闕集人以
為常今截闕之法所始
城字亢宗北平人代為官族陽騖顯於慕容氏由此
遂為非平望族
有懷刺造城而問者(至)不能聽客語敘事至千載下
讀之猶聲音笑貌顯顯在目馬班而下可復見乎
朝廷有直臣天下必太平矣元和之治此舉貽之也
萬福知言哉
實錄第五永貞二年正月景戍朔注戍史作寅按當
作寅所謂永貞二年者止於此一日耳翌日丁夘即下
制改元元和詳見舊唐書及通鑑也
同竇(牟)韋(執中)尋劉尊師不遇竇詩止三四佳不及公
遠甚韋甚凡鄙公此詩直當與沈宋抗行也發端得
尋字神味
院閉青霞入二句含下隠形又不寂寞但用馭風
二字即已暗藏不遇矣筆墨之敏妙至此
猶疑隠形坐二句結不遇變化桃字又與仙源暗應
嘲鼾睡此篇多用佛經因其浮屠而戲之
晝月觀此則知玉川月蝕體貌蝕字處公皆刪去蓋
不以為難能也
辭唱歌近東野
知音者誠希下二句只似惜别却暗寓知希深妙
答侯生問論語書愈昔注觧其書而不敢過求其意
不敢過求則本意可得而歸穏當矣穏當二字觧經之
極則也此篇當以文采不耀故正集遺之
長安慈恩塔題名石洪至長安當在元和六年徵拜
昭應尉校理集賢御書時石洪歿於元和七年而子
厚十年始自永州例召至京師安得同登慈恩也東野
之歿亦在九年時年六十四其齒長于退之不啻一終
不應題名於習之下
福先塔寺題名王仲舒神道碑云元和初徵拜吏部
員外郎未幾為職方郎中知制誥安得三年尚為吏部
員外仲舒以直楊憑之冤出為硤州刺史憑貶在四年
則三年亦不得在洛也仲舒貞元中已入南宫名軰尊
矣又安得以石洪加其上乎其偽無疑歐公不之審耳
趙德文錄序文錄疑好事者依托
義門讀書記卷三十四
