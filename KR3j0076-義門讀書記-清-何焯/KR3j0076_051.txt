義門讀書記卷五十一
翰林院侍讀學士何焯撰
杜工部集
宋景濂為俞默翁杜詩舉隅序以為註杜者無慮數百
家大抵務穿鑿者謂一字皆有所出泛引經史巧為附
會楦釀而叢脞騁新竒者稱其一飯不忘君發為言詞
無非忠君愛國之意至扵率爾詠懷之作亦必遷就而
為之說說者雖多不出于彼則入于此遂使子美之詩
不白于世余謂此言蓋切中諸家之病而明人注杜則
又多曲為遷就以自發其怨懟君父之私其為害蓋又
有甚焉者矣景濂譏劉辰翁于杜詩輕加批抹如醉翁
寤語終不能了了其視二者相去不遠元人皆崇信辰
翁莫有斥其非者此實自景濂發之而注杜者從未有
一言及之何耶默翁名浙字季淵宋開慶己未進士蓋
因生不逢辰有所托而為之者序言其各析章句于體
叚之分明脈絡之聯屬三致意焉亦必有可觀惜余不
及見也
奉贈韋左丞丈觀唐代贈送之詩惟老杜篇篇意思
深長此篇發端二語氣象𥚹廹早年詩如此此詩兼
帶齊梁氣調
賦料揚雄敵一聯儒者之華
致君堯舜上一聯儒者之實
此意竟蕭條提起
此意竟蕭條(至)到處潛悲辛出則出處則處若不行
道而徒餔啜豈不可痛乎
朝扣富兒門四語非身歴京華不知其言之悲扣門
二句并縈拂紈絝
主上頃見徵四語透出多誤
每于百寮上謂林甫之前也
竊效貢公喜一聮望其如王陽乃僅同子貢二句寓
意深婉
焉能心怏怏言不能與衆伍也心怏怏應潛悲辛
祗是走踆踆應行歌三十載
今欲東入海應隱淪
尚憐終南山(至末)終南頂去秦一飯并縈拂杯炙末
句收入海并顧縱鱗誰能非傲世語蓋雖去仍望如韋
者能馴之誦于百寮何不言之主上乎終南山屬意大
臣清渭濱屬意主上不可以悻悻一决之詞例之也
白鷗没浩蕩志林宋敏求謂鷗不能没改作波字按
小謝集有往敬亭路中聯句云鷖鷗没而遊此没字所
本不必泥鷗不能没之說
送高三十五書記無窮轉變起伏
脱身簿尉中當是由封邱尉為掌書記也
十年出幕府二句以封常清前例期之非虛設也
念子何當歸邊城有餘力何當歸有餘力應休王師
無迹
贈李白太白初放還山時作
亦有梁宋遊二句雙收
遊龍門奉先寺用两層叠注逼出末句有力
已從招提遊二句撇過遊字
隂壑生虛籟初夜
月林散清影月升
天闕象緯逼二句指宿天闕謂伊闕也注改闚字
死對無味境之竒在龍門遊宿在寺中四句寫龍門以
寺起結界畫輕重自見龍門是最高處却從下方衆
壑襯起林開而象緯入牖籟發而衣裳覺冷四句中次
第相生恰又偪出覺字晨字
望嶽首尾實中四句虚
岱宗夫如何嶽字倒起夫如何三字盡望之神理夫
如何三字幾不成語然非三字無以成下句有數百里
之氣象若上句俱雄麗則一李長吉耳趙閑閑記前輩
論詩語
齊魯青未了望字
造化鍾神秀二句指嶽
盪胸生曾雲二句是第二層望
會當凌絶頂反醒望字
一覧衆山小收嶽句出法言
陪李北海宴歴下亭天寳初邕為汲郡北海二太守
東藩駐皂蓋駐字直貫注落日句
濟南名士多邑人在坐
交流空湧波言水波湧起在空中也
落日將如何起難重過
從公難重過陪字
登歴下古城員外新亭(同李邕作)圓荷想自昔當指
東湖故事記酉陽雜俎有之更考
芳宴此時具二句關鎖上下
不阻蓬蓽興同字
元都壇歌開長吉
青石漠漠常風寒蕭爽
鐵鏁高垂不可攀二句子午道從杜陵抵終南公夲
杜陵人而故人長往遂高不可攀故歎羡其獨能致身
福地也
今夕行今之輸後之贏者也進者乃退退者真進笑
者無遠見耳只說半面有味
邂逅豈即非良圖良圖即在輸處
兵車行咸陽橋即中渭橋此詩自為河隴用兵而作
或謂刺南詔之師非也
塵埃不見咸陽橋此不見虛字實用後二不見實字
虚用作章法映帶
行人但云點行頻但云藏下申恨一層目前一層意
中也
邊亭流血成海水血流入青海故稱海水也
君不見漢家山東二百州君指過者言山東二百
州已包天下矣
千村萬落成荆把起索租借秦人以包天下
况復秦兵耐苦戰二句曲折穿漏不直亦有賓主
借秦人口中帶出以所見者包舉所不及見者也
長者雖有問重喚過者作一頓挫雖字與上但字
暗相呼應雖有問當云雖無問易一字即怨而不怒也
役夫敢申恨敢之為言不敢也
信知生男惡四語廻顧爺娘送哭中間健婦句仍不
漏妻子
君不見青海頭(至末)君指過者咸陽橋青海頭人
哭鬼哭首尾相對篇中逐層相接纍纍珠貫弊中國
以邀邊功農桑廢而賦斂益急不待祿山作逆山東已
有土崩之勢矣况畿輔根夲亦空虛如是一朝有事誰
與守耶借漢以喻唐借山東以切關西尤得體
高都護驄馬行唐書高仙芝傳仙芝少隨父至安西
累擢副都護四征都知兵馬使天寳六載虜勃律王及
公主還代夫蒙靈詧為四鎮節度使九載討石國平之
獲其王入朝除武威太守河西節度使代安思順思順
諷羣胡剺面割耳請留制復留思順以仙芝為右羽林
大將軍公詩蓋作于此時惜其屢立大功而終老于環
衛也
猛氣猶思戰場利縈拂臨陣
萬里方看汗流血束遠字即起何由出
青絲絡頭為君老顧伏櫪
何由却出横門道正結應來向東
天育驃騎歌画馬徒存而真馬老死槽櫪不得為天
子用公詩蓋寓葉公画龍之嘆乎只說時無王良伯樂
不使其流及上
矯矯龍性合變化二句是健字精神乃稱其為天子
馬也
遂令大奴守天育胡仔曰東坡書此詩作字天育按
作守乃與别養合特設天育一廐專官守之也作字不
與養字重複乎
張公歎其材盡下以張公興良樂
鳴呼健步何由騁顧走千里
時無王良伯樂死即休縈拂張景順雖欲盡力于天
子誰知之者
白絲行落絮遊絲亦有情二句極其眩曜而後折之
秋雨嘆堂上書生空白頭後時也
第三首秋來未省見白日結出本意
醉時歌目空一世而不露輕肆之迹人但以為曠達
耳
先生有道出羲皇四語即下儒術孔徒也下以同襟
期三字束住則此四語亦自譽也
杜陵野客人更嗤二句野客被褐并不得為廣文先
生矣故更為臺省食肉者所嗤
日糴太倉五升米日糴太倉亦不如先生猶月請俸
歲縻粟也
燈前細雨簷花落燈前頂上夜沉沉簷花落頂上
春字
相如逸才親滌器歸則無所不堪
子雲識字終投閣不歸恐有甚者
石田茒屋荒蒼苔言猶可力耕自食
孔邱盗跖俱塵埃紛紛袞袞孰非跖之徒與俱為塵
埃而我二人雖儒術轗軻自信身後名高萬古則亦不
須慘愴無疑樂飲也
生前相遇且銜杯身後名生前酒兼而有之我二人
高歌曠達真天下窮極貴盛之人矣即餓死何不足况
劚荒力作其窮辱僅比于相如之滌器亦非腐鼠所能
嚇乎勸其并去此官與已同也
醉歌行詞源倒流三峡水能綴文也
筆陣獨掃千人軍指草書
只今年纔十六七更小于陸
暫蹶霜蹄未為失承驊騮
會是排風有毛質承鷙鳥
風吹客衣日杲杲(至末)風吹二句言别之苦貧賤句
收轉落第兩路夾出酒盡獨醒來此時即望以一醉遣
懷不可得也對酒如此况會散乎不欲傷勤之意故聲
出復吞然躑躅之間涕零有莫能制者矣
贈衞八處士句句轉
訪舊半為鬼暗藏衞八之父在内
夜雨剪春韭雖然倉卒薄設猶必冐雨剪韭所以見
其恭也
新炊間黃梁宋子京書作聞黃梁非常生動
苦雨奉寄隴西公所思碍行潦指隴西公
式瞻北隣居指王徵士
同諸公登慈恩寺塔方云皇州以上十六句形容塔之
高凡山頂日夜大風故廟宇皆用鐵瓦老杜烈風無時休
非身歴至高處不知其妙也仰穿二句謂塔中磴道盤旋
而上每級之下必以邪拄枝撑幽矣既至塔頂身在半空
北斗若挂其戶河漢若聽其聲羲和少昊仿彿可覩秦中
諸山從高望之皆培塿俯視一氣瀰漫皇州且不辨况涇
渭二水乎此段形容其高俱可解回首八句方屬風刺
自非曠士懷一聮次聮難接最是曲折變化二句
固是行文曲折處然亦暗為後半伏脉
仰穿龍蛇窟一聮接語工細登字不枯
七星在北戸一聫是跨蒼穹
羲和鞭白日二句收到慈恩
廻首呌虞舜四句從上皇州二字忽然轉入諷刺比
興相緯暗移不覺
黃鵠去不息二句言欲褰裳去之也
君看隨陽㕍二句結語暗與㕍塔相關隨陽又頂日
晏來廻首以下或有所托前半若如三山老人遽妄
為穿穴是忘題目之為登塔也
示從孫濟娓娓惻惻宗老訓誡之詞中入比體似歌
似謠两漢風流宋張表臣珊瑚詩話云萱忘憂而已死
竹可愛而不蕃則荒落甚矣水濁而不復其清源葵傷
而不芘其根本則宗族乖離之况也此詩人因物而興
竹枝霜不蕃蕃作翻字佳
九日寄岑參两脚但如舊陳后山夲作雨是也作两
則中間無根矣
所向泥活活先起寄岑
思君令人瘦風雨思朋友
吁嗟乎蒼生申前苦雨
大明韜日月四語鄭之雞鳴曹之候人此作者之體
源所自出
是節東籬菊指九日
送孔巢父謝病歸遊江東兼呈李白似用太白體
深山大澤龍蛇遠四句虛景作襯
自是君身有仙骨四句言我自惜巢父之為人非如
俗流欲以富貴縻之也
惜君只欲苦死㽜應不肯住
南尋禹穴見李白太白刺貴妃辱力士被纔還山亦
掉頭不屑富貴人也
飲中八仙歌董易農云每人為韵句中各見仙字意
然以太白為綱領白傳因此詩而附會八人未嘗如
昔人為竹林之遊也
道逢麯車口流涎道逢改路見從白氏長慶集注
李白一斗詩百篇一段獨多一句點出眼目八人中
太白尤與公論交酒罏者也通章皆嘆諸子之不得
志有托而逃言外亦自寓已之沉飲聊自遣也八人中
焦遂獨無官位詩亦以是終猶之杜陵有布衣也凡
三人兩句四人三句一人四句相雜成章
曲江三章第一章白石素沙亦相蕩層次深淺
麗人行前半鋪揚處皆詩人君子偕老之體
紫駞之峯出翠釡二句交互對
簫鼓哀吟動鬼神帶叙一句
後來鞍馬何逡廵二句即指丞相蓋謂國忠也
當軒下馬入錦茵言其一無所避分明指斥其男女
無别故只用虛叙却㽜向末句中點破
楊花雪落覆青萍一聮暗指諸楊覆亡貴妃賜死之
事此篇蓋追賦以為後世鍳末句就本事收轉言要津
鞍馬炙手可熱者徒以雄狐之醜遺臭萬世五家車騎
瞥眼不知所往也若後多費烟墨即與題不稱味亦無
餘故略以廋詞&KR1357;括耳
樂遊園歌于今為南内于漢不嘗為樂遊乎芙蓉園
夾城仗有時而盡而吾詩可以垂之無窮然則何以無
歸為悲哉結句又以自解也獨立二字不但為會散寂
寞言之
煙綿碧草萋萋長此句中暗伏無歸與結處呼應
曲江翠幕排銀牓對無歸
拂水低徊舞袖翻對獨立
只今未醉已先悲貧賤如昔又加以老安得不未醉
先悲乎
聖朝亦知賤士醜醜謂以有道貧賤為恥也
一物自荷皇天慈但荷天慈則不被君恩可知措詞
微婉
渼陂行縮夲江海賦
天地黤惨忽異色與自非曠士懷登兹翻百憂同法
晉李顒涉湖詩黯蕩天時隂岧嶤舟航舞長川廣澤雲
氣吞吐風浪廻旋往往然也
鼉作鯨吞不復知為萬頃起伏
舟子喜甚無氛埃一半明
宛在中流渤澥清二句中間界劃
下歸無極終南黑一半晦
半陂已南純浸山頂終南黑
水面月出藍田關廻舟月出于叙景中暗暗帶出
此時驪龍亦吐珠二聮上二連水中之影此二連水
中之氣萬頃之竒非此不能參靈極妙亦暗與前黤慘
憂思相應也
渼陂注入濴水濴當作澇說文亦無此語
渼陂西南臺懷新目似擊二句謝家句法
乘陵惜俄頃乘陵謂乘扁舟而陵長風也俄頃對後
彌年
外物慕張邴張是張長公舊注以為留侯與邴曼容
不類
戲簡鄭廣文兼呈蘇司業頼有蘇司業頼作近近字
與三十年呼應
時時乞酒錢亦差勝騎驢三十載旅食京華春耳
夏日李公見訪貧居類村塢幽也
客意已驚秋已字注庶字
巢多衆鳥鬥頂遠林以下六句從遠林長流四字
更轉一層自作客主極文之變
苦遭此物聒反起靜字巢多衆鳥鬥四句偷蟬噪
林逾靜鳥鳴山更幽反用之此宋人翻案法所自也但
公不肯一槪生拗耳
水花晚色静頂長流又見不假清風而自凉也
奉同郭給事湯東靈湫作說者為指祿山事予尚未
喻
東山氣鴻濛湯泉
閬風入轍跡四句轉入湯東靈湫明皇常與妃子行
幸湯泉駐蹕靈湫䙝舉祀禮詩乃紀其事以起諷
王命官屬休插入郭給事
百祥奔盛明二句此當時獻諛之徒為是語下文出
見蓋有由則公與給事所見也
坡陀金蝦蟆以下或賦當日靈湫所見或因靈湫而
感事寓言亦頗似之
金蝦蟆注隋書蕭吉傳房陵王為太子言東宫多鬼
&KR0146;鼠妖數見上令吉詣東宫禳邪氣于宣慈殿設神座
有廻風從艮地鬼門來撲太子座吉以桃湯葦火駈逐
之風出宫門而止又謝土于未地設壇于四門置五帝
座于時至寒有蝦蟆從西南來入人門升赤帝座還從
人門而出行數步忽不見上大異之上言太子當不安
位
夜聽許十損誦詩愛而有作誦詩渾遊衍似指其言
之多溢此詩蓋戲之也
人間夜寥閴倒結夜聽
橋陵詩三十韵因呈縣内諸官前半布置好
坡陁因厚地沃野開也
却略羅峻屏崇岡擁也
雲闕虛冉冉八句寫得隂沉慘淡
高岳前嵂崒六句夲呈縣内諸官却兼寫縣外形勝
詩為橋陵作也
王劉美竹潤四句指縣内諸官
驄馬行賜者太常梁卿李鄧公乃後得故賜馬本事
至後始出
鄧公馬癖人共知指題中注愛而有之
夙昔傳聞思一見伏後
顧影驕嘶自驚寵暗藏賜馬
銀鞍却覆香羅帕轉出賜馬
卿家舊賜公取之卿家指梁卿
此馬數年人更驚廻顧夙昔傳聞
不與八駿俱先鳴縈拂賜馬極咏嘆淫泆之致
雲霧晦冥方降精大宛之種漢書大宛馬其先天
馬子也良驥老始成言其成與八駿俱鳴言其用方
降精句言其生
自京赴奉先縣咏懷五百字紆廻頓挫極温柔敦厚
之味所以異于鄙儒之大言也
老大意轉拙咏懷起
白首甘契闊未遇堯舜故
非無江海志二句對下巢由不憂
生逢堯舜君對稷契句
葵霍傾太陽二句將稷契堯舜一綰
顧惟螻蟻輩螻蟻輩即同學翁之事干謁者下之盈
朝多士衛霍食客皆此曺也
胡為慕大鯨鯨魚于海公之志則然曰胡為者反言
之亦若自嘲其拙也
以兹悟生理言自知不得不與螻蟻爭榮
忍為塵埃没承老大白首
沉飲聊自遣言吾誠笑螻蟻之卑亦少愧巢由之高
矣然終未能以吾之性易彼之節所以進退躑躅沉飲
自遣也
放歌頗愁絶放歌所以為歡而翻云愁絶者為有失
業徒遠戍卒隱憂方大難以自遣也鮑詩長歌欲自
慰彌起長恨端公促作一句
霜嚴衣帶斷對彤庭分帛
蚩尤塞寒空此天戒也蚩尤竟天對後遠戍民之
失業尤夲病也故語有詳略
鞭撻其夫家指民怨此等語秦中吟之祖
君豈棄此物分帛而不分憂則如棄之也
多士盈朝廷廻顧當今廊廟具二句
况聞内金盤二句指國空此又言好武功而寵邊
將舉其奢滛驕恣可知也
煖客貂鼠裘四句二客字乃所謂無恥而事干謁者
也又對下十口飢渴
路有凍死骨應霜嚴等句
羣冰從西下羣冰與前疾風嚴霜皆比羣小之盈朝
也
老妻寄異縣應布衣濩落
庶往共飢渴赴縣
豈知秋未登二句未作禾歲自豐稔貧家倉卒偏以
餒死也
生常免租税對前出帛
名不隸征伐對下遠戌
默思失業徒二句收窮年憂黎元
憂端齊終南咏懷結二句言士之窮若此况下民
與戍卒乎此憂又有甚于一家十口者故不可掇也
中間就温湯一事言之可憂已有數端况通計民生失
業五大在邊其憂眞有百端交集者故曰齊終南也
自首句至愁絶句皆自叙其志尚也竊比稷契而不遇
而猶覬此志之伸至于取笑而不顧者蓋雖有江海之
好而不忍忘君雖非廊廟之材而不可奪志故也仕路
之徒如螻蟻之求穴鑽營趨附我則又所慕者大恥事
干謁所以至於老而不遇猶不能變其夙志以徇巢由
之節可謂窮矣故向之浩歌激烈者今又放歌而愁絶
也歲暮至再述叙其經行所見宴遊之事所聞奢靡之
風以感切時政壮遊詩所謂舉隅見繁費引古惜興亡
者意此類也北轅至末叙已歴險赴家而有飢餓之慘
因以念窮民而憂國事蓋應第二節路有凍死之意又
終首節所謂歎息熱腸者于是不久而祿山之難作矣
(系安溪先生語)
奉先劉少宰新畫山水障歌堂上不合生楓樹畫障
怪底江山起烟霧是新畫
畫手亦無數六句皆有新字在
得非元圃裂四句大槩寫
反思前夜風雨急四句跌斷插入四句新障變化曲
折并奉先少府亦不漏略
野亭春還雜花遠言其明
漁翁暝踏孤舟立言其暗
滄浪水深青溟闊言其平
欹岸側島秋毫末言其側野亭以下六句細寫
两層相對逐層不亂
自有两兒郎帶叙
大兒聰明到二句畫其高處
小兒心孔開二句畫其下處四句又將大處細景
補出
青鞵布襪從此始暗應新字結
白水縣崔少府十九翁高齋三十韵崇岡相枕帶二句
雖有崇岡枕帶而所處旣高則曠野皆如咫尺二句
曲折善形容
泉聲聞復息泉聲是動復息是静含下動静二字
有似懼彈射起下隱字
為我炊雕胡對旅食
相對十丈蛟十丈蛟承上長松言之
何得空裡雷二句形容松濤也
崑崙崆峒顛二句烟霾霧擁則山若增而高故云
人生半哀樂二句一綰
三川觀水漲二十韵礧磈共充塞充塞字與南池篇
用韵同
不有萬穴歸四句接法竒變
及觀川源漲二句出意反襯江海猶懼其覆則平
陸何可復見竒之又竒
悲青坂落句深傷中人督戰以致一敗塗地也
哀江頭輦前才人帶弓箭四句無賢才廢武偹皆暗
寓其中
翻身向天仰射雲二句仰天一箭而翼墜雙飛此指
陳元禮請殺貴妃事其云輦前才人者姑隱避其詞如
聞比興在可解不可解之間欲人思而自得之耳
去住彼此無消息去謂上皇住謂肅宗
哀王孫長安城頭頭白烏二句烏生八九子猶哀鳴
相呼天子出走獨不能庇其子孫乎
屋底達官走避胡曰達官不忍斥言也
金鞭斷折九馬死曰馬死代為之解諱莫如深也
不敢長語臨交衢二句頓斷不直
朔方健兒好身手此朔方謂幽燕非朔方軍也
大雲寺贊公房四首格詩
黃鸝度結構二句暗入花邊
第二首取用及吾身對下潤字
第三首此篇雖謝元暉無以過
玉繩廻斷絶二句鐵鳳横亘於玉繩之中若中斷
第四首童兒汲井華根上首塵沙來
明霞爛複閣根上首天黑
側塞被徑花根上首地清
蘇端薛復筵簡薛華醉歌愛客滿堂盡豪翰承交有道
坐中薛華善醉歌承文章有神
近來海内為長句四句唐初七言歌行多用齊梁舊
體至公等乃專法鮑明遠行路難極于遒壮故詩中專
以長句為言也岑參有與獨孤漸道别長句兼呈嚴八
侍御詩
萬事終傷不自保顧垂老遇亂
如何不飲令心哀收轉緩憂
晦日尋崔戢李封尸寢驚敝裘伏嬾字
晚定崔李交崔李蘇鄭是切對
况因令節求點晦日
草芽既青出二句春氣和柔
濁醪有妙理二句東坡濁醪有妙理賦出此
雨過蘇端久旱雨亦好正苦無食可堪久旱喪亂流
離得雨一身可延雨亦好三字頂久旱包含結處
濁醪必在眼二句入眼只有濁醪欲假以抒懷不覺
盡醉二句意亦曲折
紅稠屋角花顧雨字
喧閙慰衰老暗對妻孥隔軍壘
况蒙霈澤垂抱雨
糧粒或自保應無食
喜晴青熒陵陂麥熒貼陵青貼陂
廻首白日斜收晴字
述懷一首誓報主恩以贊中興家之在否所不暇顧
深杯歡會盡謝不與故結云云
送樊二十三侍御赴漢中判官長驅振凋敝振凋敝
者中興之本而驅之為賊用固吾民也
南伯從事賢按朱鶴齡云南伯謂山南主將
生知七曜歴續漢律歴志劉洪為七曜歴此句天時
手畫三軍勢此句地利
至尊方旰食二句言不如人和也
實藉長久計長久計欲其于征斂之中勿浚民生以
鳩集之致滋凋敝庶能如後漢興復長世不然則賊雖
滅而民不懷旋有英䧺起于草莽矣
居人莽牢落(至末)凋敝之實即離叛之原徵數目見
以明吾論之非迂也
送從弟亞赴安西判官崆峒地無軸二句轉入安西
為畫長久利當時惟仗靈武一軍為興復根本安西
存則朔方固故欲其畫長久之利使反正得遂也
踴躍常人情四句異人二字精神透出
送韋十六評事充同谷郡防禦判官昔没賊中時伏
下沉字
今歸行在所伏下浮字
偪側兵馬間六句壯其激烈閔其險艱用意深長
張目視宼讐伏下憤激
鑾輿駐鳳翔八句言防禦之重
走馬仇池頭指同谷
古色沙土裂二句伏下馳林邱
羌父豪猪靴十句言防禦之難
吹角向月窟二句即下横戈矛也
鳥驚出死樹二句即下無人境也
且復戀良友至末抑何敦厚此望盡復承平舊規
非不急語也無公之胸次亦道不到此所謂諸葛君真
名士也結善頌善禱
塞蘆子黃鶴云時官軍止知東討收復河洛而不知
蘆子關之可塞公懼有乘隙而入者故有此作按鶴注
為得公意
五城何迢迢迢迢反對速字莫謂其遠為宼不能至
止隔一水耳
思明割懷衛二句割懷衛言思明亦隨秀岩而西恐
其意不專在太原
崤函蓋虛爾足上句意空國而來豈徒然哉
疾驅塞蘆子疾驅對速字
岐有薛大夫四句乃憑險扼宼之比例
深意實在此公之遠圖正望于靈武之預為&KR0640;也
彭衙行早行石上水二句名句望見白水以為曉
光幾墮深澗遥指晚烟以為邨落僅宿空林深山間道
奔竄之苦盡此十字矣
故人有孫宰有者言奔竄以來獨有此一人也
煖湯濯我足緣上泥濘
翦紙招我魂此句言始歸也命垂絶而忽續如招
我魂而忽歸也
衆雛爛漫睡二句徒步旣久驟得安處無暇索食投
地鼾睡字字眞景
别來歲月周收轉憶昔
北征皇帝二載秋二句書二載秋者都人士之望已
久園陵淪賊洒掃廢闕不可泄泄也閏八月秋且向盡
正當順肅殺之氣成收復之功也後云禍轉亡胡歲勢
成禽胡月與起二語相應
杜子將北征二句開出前半篇
君誠中興主二聯伏後半篇
憂虞何時畢何時畢幾時休皆中間線脉撥動歲月
句
靡靡踰阡陌以下北征
廻首鳳翔縣指行在時肅宗在鳳翔
前登寒山重二句漸次脱卸
蒼崖吼時裂言若吼則崖裂也
菊垂今秋花切閏八月二句言干戈滿地幾于無
花數道出師幾于塞路寫出深山最深處
青雲動高興十句最頓挫曲折
雨露之所濡四句乾坤瘡痍呻吟蕭瑟此獨各遂其
性若别一身世也
坡陀望鄜畤先望見
我行已水濱頂上谷字
我僕猶木末頂上岩字二句脱卸錯綜
鴟鳥鳴黃桑四句并無復人烟矣
况我墮胡塵隨勢跌落
經年至茆屋經年從與妻子隔絶計之非久居道塗
也以下問家室
見耶背面啼四句垢膩非復玉雪故見耶而反背面
也脚不襪透出寒意纔過膝則亦跣足矣男女異詞用
筆之細如此
嘔泄臥數日一作數日卧嘔泄日字韵重從之為是
那無嚢中帛二句閏八月授衣候至此亦生理之不
可少者
似欲忘飢渴忘飢渴中不惟志喜已起下生理句
問事競挽鬚暗渡
翻思在賊愁應墮胡塵
新歸且慰意二句從家事轉到國事
幾日休練卒應東胡反未巳
仰觀天色改轉到肅殺
慘淡隨回鶻注回鶻作回紇是蓋德宗時方請易為
回鶻也
其俗善馳突善字直貫注鷹騰箭疾
送兵五千人二句方云胡人長于騎射其取勝獨以
馬故一人有两馬此古法也按魏主燾帥輕騎兼馬襲
擊柔然胡三省注兼馬者每一騎兼有兩馬也
聖心頗虛佇(至末)朝議所恃者回紇助順顧我所卜
皇綱未墜者則在上皇悔過足以感人心太宗德澤入
人者深但至尊能以宣光自待東胡未必久也
胡命其能久鎻胡反
皇綱未宜絶鎻中興即開下言興復責在肅宗况
上皇亦非亡國之主也
姦臣竟葅醢四句國忠先為士卒所殺而後妃子賜
死叙得井然
宣光果明哲應君誠中興主
桓桓陳將軍先言明皇能處敗始歸美元禮得體而
不失實
寂寞白獸闥悲君側諫諍之無人也
煌煌太宗業二句歴叙皇綱未宜遽絶歸本開創責
望于中興者愈切矣
玉華宫太宗所建梅聖俞曰玉華宫近有苻堅墓
直刺太宗結句引歸自已身上不訐露
溪廻松風長伏萬籟
蒼鼠竄古瓦望見
不知何王殿前王侈殿謬云不知詩人譎諫之意也
隂房鬼火青入尋
壞道哀湍瀉顧溪回
萬籟真笙竽一聮妙用反櫬接得不直
美人為黃土真中有假
况乃粉黛假粉黛指塗墍丹雘言之
故物獨石馬假按石馬封演曰秦漢以來帝王陵
前有麒麟辟邪象馬之屬人臣墓刻石虎羊以為儀衞
其在唐有制
冉冉征途問二句用木葉落兮長年悲天地四時
運行不窮人生其間百年旦暮在虛空則假者或真有
形象則真者乃假憂來無方欲浩歌自遣而不覺淚之
盈把也雖然此豈自我一人始哉吾但與天地四時委
蛇觀化固已觧憂矣末二句則所謂莫繫于去來復歸
于無物也
九成宫立神扶棟梁顧上崖字立神言其初倘鬼
神為之也甘泉賦抗浮柱之飛榱兮神莫莫而扶傾
鑿翠開戸牖顧上斷字
其隂宿牛斗顧上廻字
紛披長松倒顧上風字
羌村三首俱似脱胎于陶叙述家人及鄉隣情景
幼吾幼以及人之幼彌哀婉而彌深厚
第一首世亂遭飄蕩二句跌宕
第二首且用慰遲暮顧歡趣
第三首傾榼濁復清頂上各字
偪側行贈畢曜學鮑
十日不一見顏色對速字
此心炯炯君應識起相就
已令請急會通籍起相就飲
辛夷始花亦已落逼出速字湘靈云始花之始照月
令讀作試言初開之花尚且落矣况我與子原非壯年
乎一字亦有呼應
送李校書二十六韵衆中每一見四句少年而席高
門据清貫有盛譽皆悔吝之媒也前半非復泛然鋪叙
此四句正見愛之深故誨之切
乾元元年春此等健句最不易得
已見楚山碧碧字似用春草碧色與後綠野相應
歸期豈爛漫伏遲字
小來習性懶二句懶慵二字暗代驕亢
如覺天地窄苦言
行已能夕惕夕惕者少年所難公欲以為贈故先以
身歴者警之羡其能者正慮其未能也可謂詞不廹而
意獨至矣
廻身視綠野二句此即孟嘗君所謂使文立為亡國
之人者也
時哉高飛燕(至末)及時高飛下復叙重來道途所經
反起勿遲頓挫有力
長雲拂褒斜二句戒行李事細只留作結
衰疾悲夙昔夙昔已衰况過此乎
洗兵馬(收京後作)齊梁體類夲云四叚六韵却不可
截然分開
中興諸將收山東二句曰收山東其實所收只兩京
耳自注正合春秋書事之法也
袛殘鄴城不日得鄴在河南尚不能下乃遂一葦可
杭乎危之也
獨任朔方無限功獨任朔方則兵馬可洗公蓋知廟
謀已不專委郭相故因已成之功期後效也
已喜皇威清海岱已喜者刺其天下未平但收兩京
志已驕盈起下小心深謀之意清海岱謂收地僅至
淄青滄景以北仍為賊藪也
常思仙仗過崆峒此管子所謂願君無忘在莒也
三年笛裡關山月二句自我不見于今三年宿兵于
外民不得有家室之樂何得以收京自安也
成王功大心轉小六句指諸將
東走無復憶鱸魚二句此謂朝士
鶴禁通霄鳳輦偹二句此謂靈武倉卒本出權宜自
今兩宫相見當極天下之養也
汝等豈知蒙帝力二句鄴城反覆不足怪關中小兒
壞紀綱甲兵未戢所憂在汝等耳
關中既留蕭丞相以下勸帝與南衙大臣謀扶顛之
策勿聽宦豎邪說致中興之業不竟也
青袍白馬更何有以下皆所謂安得親見其若是者
非已然之實事也
淇上健兒歸莫嬾二句淇上健兒即鄴城之將潰者
也歸莫嬾與三年不日遥應戒其將有輿尸髽逆之患
而托其詞于莫嬾又不忍遽料其然而托于室家愁思
夢魂變異微婉深厚
安得壯士挽天河二句两京雖收河北之平尚未有
期師老而權分公知鄴城之將喪師而洗兵之難冀也
故因頌而致善後之思焉
留花門百里見積雪回鶻皆白帽故望之若雪
病後遇王倚飲贈歌麟角鳳觜世莫識二句對後命
如綫句言此飲殆可續命也
酷見凍餒不足耻二句非病後則是嗜飲食人矣古
人作詩皆存品格也
遣人向市賖香粳六句其誠敬欵曲如此故下云情
味誰似
令我手脚輕欲漩收足續命
老馬為駒信不虚借作返老還童用收足續命
湖城東遇孟雲卿復歸劉顥宅宿宴飲散因為醉歌(蔡本)
(題上有冬末以事之東都七字)前十二句叙事後六句感慨一路將
虚字點撥文機翔舞情事活躍
駐馬偶識雲卿面遇字
嬾廻鞭轡成高宴指復歸
照室紅爐簇曙花二句就冬盡春回上點化上承艱
難下起同軌
天開地裂長安陌冬末自子而丑也易闢為裂古
人用字常有此體
寒盡春生洛陽殿之東都
人生會合不可常艱難故也
庭樹雞鳴淚如綫用祖劉事兼寓雞棲樹
閿鄉姜七少府設鱠戲贈長歌王倚姜侯俱當公失
意時能加敬禮故可佳
河凍未漁不易得二句鄭重為設字着意
偏勸腹腴愧年少周禮籩人注燕人膾魚方寸切其
腴以㗖所貴二句方見特為公設所謂情屢極也
落碪何曾白紙濕束無聲二句
放筯未覺金盤空束偏勸二句并起飽字
新歡便飽姜侯德二句重在設鱠清觴異味只用帶
叙
欲别上馬身無力戲之也
不恨我衰子貴時二句少府微官獨重其情耳豈結
納他日哉亦戲之也
戲贈閿鄉秦少公短歌去年行宫當太白作用寓此
二句中
每語見許文章伯伏下多才
昨夜邀歡樂更無為樂止于昨夜則他日之悲可知
也
多才依舊能潦倒同為两省官今年則杜為功曹秦
為縣尉俱以直廢艱危扈從時清而反不錄無所歸咎
故相戲以才為身累也出之以戲故曰可以怨
李鄠縣丈人胡馬行相士失之貧相馬失之瘦通篇
託意在是
朝飲漢水暮靈州朝飲漢水過金牛也暮靈州見天
子也
義鶻巨顙拆老拳鶻之擊物以拳非借用語
死亦垂千年千年修蛇一朝而斃耳
物情有報復此句指鷹
急難心炯然透義字
功成失所在二句足上意非有所利益見其為義也
畫鶻行颯爽動秋骨動字頂上生字
乃知畫師妙二句從畫字兜轉生字
充君眼中物又顧上見字
烏鵲散樛枝八句生字餘韵
寧為衆鳥沒反對恐字没猶乾没之没言意不在
逐禽也
人寰可超越言仍不可拘
𬗟思雲沙際四句以生鶻結一篇波瀾寄託總在
拘攣句内生出
瘦馬行(英華作老馬)作老馬非也此詩以為自謂者得之
驊騮不慣不得將不慣即所謂我不貫與小人乘也
新安吏(收京後作雖收两京賊猶充斥)不曰關以内而曰新安不曰
詔書而曰府帖諱之也
次選中男行六歲曰中
何以守王城王城謂洛陽即下所謂舊京也
瘦男獨伶俜三句更無送者徒有白水雖隔青山猶
聞哭聲也
白水暮東流白水謂河水
天地終無情言天地無情以抒其怨言僕射父兄以
寬其憂
僕射如父兄此汾陽所以收再造之功也
潼關吏大城鐵不如二句高與厚二句中互見之
胡來但自守二句能守潼關尚恐自河東徑渡無補
西都之存亡况如哥舒之不能扼險乎但自守句又暗
藏一面議論在
慎勿學哥舒若似哥舒築城何為潼關天險患不得
其人為守將無事此勞費也
石壕吏有吏夜捉人按胡震亨曰人如延切列女傳
有此叶
老婦出門看蘇潤公本作出看門蓋疑看字為不叶
不知真文元寒山先同收上齶音古詩如此為叶者多
矣近世名儒又或疑此句為無韻更拘滯也
室中更無人二句兼點中男之故
如聞泣幽咽婦思其姑也面面寫到
新婚别父母飬我時以下專寫别
雞狗亦得將比體
勿為新婚念又將新婚一喚上下詞意句句是新
婚
仰視百鳥飛二句起結俱比體
人事多錯迕二句收别字
垂老别長揖别上官旁襯别字
憶昔少壯日思太平也
無家别寂寞天寳後二句自天寳以後困于徵發逃
亡已多及祿山亂後則生民略盡矣發端原其本始言
之
日瘦氣慘悽日瘦言其光之薄也
但對狐與狸二句狐狸敢于鼓怒向人則已成鬼窟
可知也
縣吏知我至二句方欲斬刈高藜而復召習鼓鞞孑
遺僅存何從得食生民之窮至此真無所復之也
内顧無所携無家
人生無家别二句天下之民至于不復能有其生人
主安能復有其民哉結句危痛之甚無以加也
夏日歎二詩亦逼似漢魏
陵天經中街舊注中街黃道之所經也
王師安在哉與上蒼無雷相應
眇然貞觀初二句本思貞觀之主而但羡貞觀之臣
得體
夏夜歎茂林延疎光夏月妙句疎字即帶風在内
仲夏苦夜短上顧永日下起笳發
虛明見纖毫顧月
羽蟲亦飛揚顧風
立秋後題落句按本傳甫為華州司功屬關輔飢棄
官西客秦州此詩殆欲棄官時作
貽阮隱居車馬入隣家伏下榮貴
褰裳踏寒雨恐逢俗客又雨窗可以静對耳
避喧甘猛虎避喧避車馬也慕榮貴則能動而不
能静人物所以日陋阮生嘉遯蓬蒿避喧境之静也鬚
眉蒼古貌之静也苦心近道中之静也隣家車馬自以
為榮貴亦知世所數者乃此阮生乎
遣興三首第一首安得廉耻將廉者不貪殺人之功
耻者不逢時主之欲能廉不剥下知耻不避難如此
封疆自安矣
第三首春苖九月交二句日至皆熟也此篇本子建
良田無晚歲膏澤多豐年
幽人幽人見瑕疵見作在字佳在瑕疵與上内懼
相應如指李泌文不從矣因草堂本叙荆潭詩内故有
此說
五湖復浩蕩二句望其不來而悲終前失羣之意
佳人合昏尙知時按漏刻銘合昏暮卷注合昏槿也
二句比賦參錯
在山泉水清以下言門戸雖衰節操益厲庶幾幽居
自守以完晚節斥賣珠玉不御花卉婢牽蘿躬采栢不
憚勞瘁期保歲寒而已
牽蘿補茒屋有終焉空谷之志
摘花不插髮不復事人也
天寒翠䄂薄二句依草木也
赤谷西崦人家如畫
西枝村尋置草堂地夜宿贊公土室二首第一首捫蘿
澀先登一聮方曰絶似康樂廻顧眺左狹
要求陽岡暖以下無一語是死景字字有尋置神味
在
第二首幽尋豈一路始點尋字此首絶唱
寄贊上人石田又收足顧兼土
夢李白二首李白以永王璘累竄逐公每作詩懷憶
蓋身雖完節而于故交如李與王鄭者猶惓惓然表其
心迹不忍遐棄此蘇李之遺音厚之至也是時公在
秦州白在江州相去數千里不得消息故作此詩
第一首明我長相憶與下首情親見君意呼應
何以有羽翼頂上魂來
落月滿屋梁二句横亘在中間生動曲折
水深波浪闊二句頂上魂返夢疑非覺復疑是恍
惚凄切
第二首告歸常局促二句將前篇來返倒轉
冠蓋滿京華二句從苦負平生志句借夢境慨歎實
事此我所以常惻惻者也白寄元云舉目誰能不惆
悵高車大馬滿長安蓋出于此也
孰云網恢恢應前篇在網羅天道不恢兔爰雉罹不
能致君徒焉憶友所謂苦負平生志不獨久要之云也
千秋萬歲名二句言身後之名正以傷當時之政公
于君臣朋友之誼可謂兼至矣
遣興第二首林茂鳥有歸二句吕氏春秋水泉深則
魚鼈歸之樹木盛則飛鳥歸之庶草茂則禽獸歸之人
主賢則豪傑歸之二句以起下劉表之不足事也用
成語以變化本詞又一法也
第四首客子念故宅故宅即下篇洛陽
生涯能幾何二句可悲
第五首丈夫貴壯健二句自悲自觧
遣興朔風首從獵無厭化自五陵刺在上者政事廢
弛惟習馳逐也
猛虎首此刺酷吏
朝逢首人云近陶我謂似鮑
前出塞九首第一首戚戚去故里四句遠戍則一身
死于兵亡命則父母罹其禍無故興得已之役民莫用
命徒為法令所廹強赴程期耳
棄絶父母恩二句交河遠戍既已棄絶父母莫報罔
極之恩矣况敢亡命以累父母乎是以吞聲即路也
第二首走馬脱轡頭以下言不復顧恤父母之身也
第三首欲輕腸斷聲二句言不待聞隴水而腸斷也
第四首送徒即有長顧程期
生死向前去緣上篇當速朽
不復問苦辛生死各不能顧無暇復問苦辛矣
第五首隔河見胡騎隔河即上交河
我始為奴僕二句緣上篇圖麒麟
第六首挽弓當挽強四句緣上篇樹功勲
射人先射馬所以制侵陵之要一言盡之
殺人亦有限四句如王嗣忠不肯貪石堡之功蓋開
元將帥猶有持重而不苟為僥僥之意四句真圖麒
麟人語
立國自有疆出塞則踰越漢疆也
第七首既一創之築城要路制勝在我不敢侵陵矣
下篇則單于恐我城之立復空國來争也
第八首單于宼我壘四句以逸待勞閉壘不出俟其
飢疲短兵步鬭彼之弓矢馬力無所用長故大奔也
第九首從軍十年餘二句應樹功勲
欲語羞雷同衆人以殺傷為功而我志在安邊故以
雷同為羞也前云但欲制其侵陵此更反之内治意盖
深遠矣
况在狄與戎况猶言豈也
丈夫四方志二句寧無功而不争苟得所以不辭固
窮若既棄父母之恩又釀公家之禍焉得為丈夫乎
後出塞五首前出塞征戍之人猶戀田里而憚行役
風俗甚厚後出塞則天子好武不已天下化之其勇悍
無頼氣象不待祿山作逆已知天下之將亂矣
少年别有贈二句惡少群起看劔相笑無復父母井
里之戀矣
第二首此篇以朝暮二字結搆悲笳復動從暮字轉
到來朝軍動也行軍對陣前九篇已詳此又補出中夜
安營之事但歌軍容明無戰績又其分也
落日照大旗望纛而集
馬鳴風蕭蕭三句騎兵環外為衛步兵列幕然後各
歸其伍也
借問大將誰二句去病敢深入此句乃正按出塞起
下篇四夷孤軍也恐是言外正見非其人也漢書
霍去病傳注服虔云音飄搖小顔乃俱作去聲讀耳
第三首遂使貔虎士二句曰遂使者尤之也奸雄惡
少孰非自在上者發之哉
拔劔擊大荒所收非要地也
日收胡馬群所獲非名王也二句言逢迎欺蔽慕虛
名而受實禍也
第四首獻凱日繼踵二句非言出師之功效也奚契
丹同羅寳韋之屬本未嘗蠢動邊帥邀功生事日戮不
侵不畔之小夷自以為功天子不知見其獻凱接踵真
王兼鎮封崇亂階其實两蕃固無虞耳
漁陽豪俠地六句極形容幽薊富強尾大偏重然後
轉到將驕
第五首夲圖遠略欲開元冥之北豈知外重變生京
師失守六郡良家之地俱為空村然則六合一家何苦
重高勲而致畔亂乎此篇暗藏两京淪沒重為開邊者
戒仍止就出塞之士二十年妄思立功歸于僅免一身
兒孫遂與兵終始言之詩人所以為無罪也
窮老無兒孫與首篇及壯當封侯呼應蓋始期及壯
封侯豈知窮老無後亦可為樂禍生事者鑑矣上恤
其私而盡人之情則為采薇出車下苦其役而自抒其
怨則為前後出塞故正得失者莫近于詩也
别贊上人豆子雨己熟熟字以屋與職同押豆子
句未詳
萬丈潭閉藏修鱗蟄二句造幽幽字餘韻
何當炎天過二句發興興字餘韻又反應壓字結
以潛龍之見自喻
两當縣吳十侍御江上宅昔在鳳翔都(至)所以分白黑
言當國家紛紜之際慎恤無辜即所以安反側招携
貮使之長居臺諫未為無補不必事外遠索
閉口休歎息下注樊夲仲尼一聮在朝廷一聮下按
當從樊本言吳固安之于我則多負諍臣也意更曲折
語更從順
余時忝諍臣以下言一夫無辜猶必剖析况宰相誣
枉斥逐乎公意蓋歎两省不復有如吳郁者共救房琯
故追論其事而謂昔實負之不留與同諍諫也
發秦州(乾元二年自秦州赴同谷縣紀行十二首)漢源十月交頂無衣
况聞山水幽此句對人事稠
下有良田疇頂無食
實恐人事稠顧嬾拙
塞田始微收顧生事
豈復慰老大顧我衰
日色隱孤戍四句題中發字
大哉乾坤内二句發字餘音遠勢此詩以衣食二
字為眼漢源四句言其地之暖可以有衣也栗亭四句
言其産物之多不湏憂食也密竹四句言風景之妙可
以旅寓也此邦八句言秦州之不可居也日色八句乃
發秦州之時也
赤谷秦州至成都皆行萬山中艱險自赤谷始故曰
方自兹村墟炊烟少未免飢餓加以貧病零落故有性
命之憂非久客者不知其痛
鐵堂峡山風吹遊子已藏慘字
硖形藏堂隍堂字
壁色立積鐵鐵字山形似堂壁立如鐵故謂鐵堂
峡山氣隂塞重以冬月故行哀壑而徒旅悲涉層冰而
我馬瘏也
鹽井官作旣有程起下知足
汲井歲榾榾顧有程
出車日連連起下喧闐
我何良歎嗟二句小人道長必漁利以病民若欲轉
移其待君子當路乎此公之所歎也
寒硖野人尋烟語謂山硖中無不向火之人則泝沿
者之寒可知也
法鏡寺畏途之中忽得清凉世界前此山行深寂
悄然神傷乍經崖寺旅愁頓破故清晨而入亭午而出
遂忘前路之久待也
嬋娟碧鮮净暗藏雨後
冥冥子規啼二句收轉神傷
青陽峽憶昨登隴坂即塞外也後半極好
龍門鎮過古鎮而見戍卒旌竿慘淡白刃繡澁歎彼
鎮成臯此屯龍門豈相及哉故宿其地而問之中夜飲
泣也
石龕起四語四面皆石畫出龕字天寒日淡遠道絶
壑怪石四合皆如竒鬼猛獸森然摶人非公不能刻酷
伐嶮寫此難狀之景
仲冬見虹蜺仲冬猶虹見則陽氣不收無以伸肅殺
之威使蒼生安枕也
苦云直簳盡篠簜且盡師老無成故假伐竹者以抒
其悲
積草嶺卜居尚百里而茆茨已如眼中見以來書眷
我之深也同谷諸彦公尚未面先以書候之報章欣
然相迎故有此喜
食蕨不願餘二句言粗有居食便可息肩不必更投
足百里之外矣眼中見三字叙致變化即指倦休之地
也
泥功山起本三朝三暮黃牛如故
乃將汨没同注作及此不如乃將二字佳
小兒成老翁方云小兒䧟于泥中不能自出亦似老
翁之力竭也
哀猿透却墜說文透跳也
鳳凰臺此詩極變
西伯今寂寞對後王者
群盗何淹留與上西伯寂寞彼此暗暗激射亦以二
老天下之父自待也按公之志蓋在長飬人才以光
中興之業而自傷為小人所忌不得入朝又不欲斥言
故托之群盗為梗阻絶淹留也
乾元中寓居同谷縣作歌七首七歌以儗四愁其音
節則胡笳十八拍而竒健勝之七歌以第一篇作領
下六篇乃分言之
第一首歲拾橡栗隨狙公拾橡栗與下劚黃精皆言
不可倚仗他人固窮獨立之意
中原無書歸不得為下弟妹遠隔起夲
悲風為我從天來與末篇仰視皇天白日速首尾相
應知我者天亦惟自守以俟天命而已方曰七歌結
句俱有深意其言為我者四悲風自天天憐之也隣里
惆悵人憐之也林猿晝啼物憐之也溪壑廻姿地憐之
也至皇天白日速天不我憐人物又何問焉前後互應
用意殊慘
第二首隣里為我色惆悵隣里反對弟妹
第五首白狐跳梁黃狐立狐指禄山作逆两京皆為
賊藪也
第六首南有龍兮在山湫三句龍之蟄也時至則伸
自比也
蝮蛇東來水上遊比盗賊小人
溪壑為我廻春姿廻春則蟄者起矣或云此篇為
明皇作鑿甚
第七首言若我未亂之時得致卿相則天下當不至
此此共話夙昔懷抱增傷也然天意亦當厭亂矣白
日速者廻春不久也
嗚呼七歌兮悄終曲七者復之數也今我悄然其悲
懸知有終期矣
木皮嶺再聞虎豹鬥帶上艱險
白沙渡層次無一字不工細
差池上舟楫渡字
水清石礧礧醒白沙
迥然洗愁辛頓挫洗愁辛反對畏途
高壁抵嶔崟對上渡口下絶岸
攬轡復三歎攬轡不漏我馬復三歎則前途仍可
畏也退之示張籍詩乃規仿此種聮為長篇不露痕
迹耳
水會渡微月没已久路暗也
崖傾路何難地險也
歌笑輕波瀾反對下千憂
霜濃木石滑一聯即下文陟巘
廻眺積水外二句朱云言水勢洶湧非登岸而廻眺
水外幾不知天水之為二也下句竒句湘靈曰舟行
積水衆星皆濕猶言日月沐浴出入昆明則今登山四
眺始知是乾耳
飛仙閣棧雲闌干峻(至)所歴高閣道雖險而結搆堅
牢闌干在旁故奔濤出其下亦不足畏也惟是歇鞍後
四望所歴始覺其高峻
梯石結搆牢雖知其牢然勢則危矣曲折入神
萬壑欹疎林起風字
歇鞍在地底二句倒醒飛閣妙妙
往來雜坐卧方云是日暮投店之景
我何隨汝曹安溪云汝曹何隨我倒裝法按言我何
相隨有汝曹乎
五盤謂棧道盤互有五重
俯映江木疎襯出閣道之高
地僻無網罟頂上俯字
野人半巢居頂上仰字
喜見淳朴俗二句已伏故廬歸思
成都萬事好二句結句已到自然
龍門閣仰望垂線縷(至末)蜀道之龍門與天對峙仰
望雲天只一線縷耳不知何人鑿此滑石以繫浮梁過
渡時頭目搖眩稍失足則不可起矣往聞瞿唐大庾之
險而未經今歴此險之後無數恐懼當從此起也
浮梁裊相拄閣字
目眩隕雜花二句寫險艱乃爾細麗
石櫃閣唐子西詩話最愛暝色帶遠客五字
信甘孱懦嬰二句言山水幽異處不能停息往探其
竒雖由行李催廹亦因吾身孱懦無濟勝之具耳所以
深有愧于陶謝也
桔栢渡江永風蕭蕭永字起下連字
連笮動嫋娜二句刻出渡竹橋時景
急流鴇鷁散二句方云流急故散岸絶故驕
高通荆門路承上東逝二句就渡字一縱不測言
寒江東逝尚得朝宗若余則方竄走窮山西轅未知所
税也妙在隠躍有餘味
前登但山椒指西轅
劍門宋子京知成都過之謂人曰老杜連山云云此
四句蓋劍閣實錄也
两崖崇墉倚門字
一夫怒臨關設險天下
百萬未可傍顧壯字
珠玉走中原顧北向
岷峨氣悽愴顧抱西南氣悽愴所謂漏天也二語
言其險而富
并吞與割據二句盗賊據險君失其德之罪也
恐此復偶然二句到此說明不得故謬其詞默惆
悵三字包藴無限意思
鹿頭山及兹險阻盡顧慰飢渴
冀公柱石姿慰飢渴
斯人亦何幸二句踰歲月而已為幸者傷前此非人
而又恐公去而無其繼也
成都府正用仲宣七哀之旨落句故謬其詞
翳翳桑榆日二句明皇晚而幸蜀改名曰南京升為
成都府故云
大江東流去故鄉在東下云側身望川梁自恨不如
此水也
喧然名都會府字
信美無與適所謂信美非吾土也
鳥雀夜各歸此句興下羈旅應上未見故鄉
初月出不高臣子一例故以肅宗比月按此時肅
宗之立已久厚齋說乃宋人喜附會耳厚齋云初月
出不高衆星尚争光謂肅宗初立盗賊未息也初立
之說固非然作者託寄自在王室微弱故結句云云此
魯連所謂衆人不知止為一身者也
義門讀書記卷五十一
