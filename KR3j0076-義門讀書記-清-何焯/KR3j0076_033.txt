義門讀書記卷三十三
翰林院侍讀學士何焯撰
昌黎集(碑)(誌雜文)
祭田橫墓文祭舊刻作弔不知誰何改之此儗弔
屈原文不當有墓字
題哀辭後古之道不苟毁譽於人此專為孟簡誤信
穆&KR0975;道之語有為太原伎慟怨而歿之謗又以其事不
足辨故但自明其不苟譽則毁者之為非實可見矣
祭虞部張員外文篇中注維元和十年月日中書舍
人王涯云云按古人於同年不敘爵崔敦詩在韓公之
下可以為法
各以文售(至)永絶心耳此段是敘情
廬親之墓(至)以播華問此段是論德
祭河南張員外文來寅其徵寅或作夤按唐碑寅夘
之寅多作夤蓋通用字也考異之云贅矣
祭薛中丞文似非公文
祭裴太常文題注裴之諱字皆不可考按柳子厚有
裴墐崇豐二陵集禮後序墐字封叔以太常丞佐杜佑
是其人也篇中注載給事中李逄吉等五人按此則
古人朋友皆序齒
祭柳子厚文嗟惜子厚只以其文誌墓亦此意若此
文明云非我知子矣
犧尊靑黃二句謂見用於世為害
子之中棄二句謂不用乃造物者使其傳子厚之利
也
祭馬僕射文曾不醉飽以勸酒胾按此則唐時大僚
在輦下無酒食遊戲之會
弔武侍御所畫佛文晢晢兮目存(至)末漢武李夫人
賦不如
祭十二郎文杜拾遺誌其姑萬年縣君墓誌曰銘而
不韵蓋情至無文公似用其例
告汝十二郎子之靈舊注郎子是當時語雖不必存
亦不可不知也
吾上有三兄曰介曰會一人失其名
吾年十九始來京城以後漸相離
請歸取其孥自是長别矣
施先生墓銘新唐書啖助傳大歷時助匡質以春秋
施士匄以詩仲子陵袁彜韋彤韋茝以禮蔡廣成以易
強蒙以論語皆自名其學而士匄子陵最卓異士匄撰
春秋傳未甚傳後文宗喜經術宰相李石因言士匄春
秋可讀帝曰朕見之矣穿鑿之學徒為異同但學者如
浚井得美水而已何必勞苦立異然後為得耶
施州房使君鄭夫人殯表殯表宜如此簡
監察御史元君妻京兆韋氏夫人墓誌銘蒼厓金石
例前輩云銘婦人墓當詳於家世議論取法於韓退之
退之所作蓋出於碩人之詩觀其銘元稹妻韋夫人墓
可見矣
登封縣尉盧殷墓誌詩可錄傳者在紙凡千餘篇殷
詩今惟唐御覽集中猶存十四篇
然止用以資為詩注以下或有自字按當有自字惜
其不有試用而止自鳴於詩也
唐故江西觀察使韋公墓誌銘初讀此似無竒後觀
杜牧遺愛碑僅存一空殼乃服其敘致之精贍也
號曰私覿官雖非體然有以見國家恤臣之私
非要害地不足張職張猶設也
以晉慈隰屬河東此句點在下錯綜
始教人為瓦屋(至)民無火憂叙致如在目
灌陂塘五百九十八二句韋公之功於是尤大
銘傳於後固不朽矣言不望其伸於今也
銘詞卒之誣公者皆忌者嫉公聲名使之末四語有
餘味
唐故河南府王屋縣尉畢君墓誌銘宗人宏以家財贖
出之畢宏疑即杜詩所稱畫松者
襄陽盧丞墓誌銘潘氏金石例云漢碑有銘詞亦有
無者
孔司勲墓誌銘君陰争不從先着此句好
曰公當為彼三句一斷警動
佐昭義軍(至)君不得已留一歲又詳其始佐前帥不
得已而強留非不知從史為人苟應其請
唐銀靑光禄大夫襄陽郡王平陽路公神道碑事零
雜無成片文章又不可提一節為線索者稍鍜鍊其句
使古不欲似斷爛冊籍耳
冀公諱嗣恭嗣恭初名劍客玄宗以為可嗣漢魯恭
賜今名
又甓其城人不歲苫苫土城覆以草也或作苦非朱
子不至北方容有未及知耳
公之為州逄水旱(至)而官府畜積此常平之法曹成
王亦然此一事所同故於最後帶出從前捴叙文勢
即作一束
朝夕人事人事民事也
滎陽鄭公神道碑削四隣之交賄(至)軍給以饒儋為
率僅一年數語叙得精鍊緊簇
而曾不得須臾有焉為帥僅一年故也
劉統軍碑聲駕元侯元侯謂上官說非韓全義也
峻之大夫考異以峻為可疑按猶言陟也唐人每用
之無可疑者
衢州徐偃王廟碑偃王本不合祀典特其子孫為之
立廟故借秦之僨國沉宗以相形而略舉小說稗史所
載偃王之事以見本宜有後而非淫祠可比其廽護處
甚得體此碑徐放自書
徐與秦俱出栢翳(至)咸有大功與孔子廟碑舉勾龍
后稷並說同法左氏傳齊侯夫人徐嬴此文所本
秦處西偏專用武勝無中生有
好道士說初學記載樓觀本記云周穆王好尚神仙
因尹真人學制樓觀遂召幽逸之士置為道士平王東
遷又置道士七人
四方諸侯之争辯者(至)得朱弓赤矢之瑞偃王事蔚
宗旣据以作東夷列傳故昌黎得而引之
自秦至今名公巨人繼跡史書帶入秦
衢州故會稽太末也即用秦時郡名
或曰偃王之逃戰傳說妙
故制觕樸下窄廣川書跋云故制樸角用淮南子樸
多不斵下有梁桷則此本為是
民皆曰耿耿祉哉二句仍歸到有功於民上
袁氏先廟碑袁公滋旣成廟截去無限陳冗
刻詩牲繫碑也
魏博節度觀察使沂國公先廟碑銘起手詳敘奉勑
撰碑所以鋪揚國家寵嘉順命之臣以勸來者得體
田季安卒以下其先心在王室已見詔中此處只敘
宏正功得立廟之由
贈工部尚書太原郡公神道碑文此文可謂贍而不
穢
曹成王碑朱子極喜此篇文公誌銘括例云法揚
子雲造語
其先王明以太宗子國曹明自以太宗子封兆紹巢
刺王史誤當以此文正之
兼州别駕德宗復置别駕一人唐故事以宗室為
州别駕見孔若思傳
禁無以家事關我太妃旣薨則惟以王事為急可無
復顧家也
王親教之搏力勾卒嬴越之法搏力秦法勾卒越法
以與賊遌紹定本作遻按遻與&KR1541;同遇也若遌則不
欲見而見也
嘬鋒蔡山踣之(至)捁其州此段學左傳襄十八年圍
齊文法而變其語
鏺廣濟審配獻袁譚書放兵鈔鏺
十抽一推厚齋云始皇紀王翦什推二人從軍索隠
云什中推擇二人公語本此不必改為椎
大小之戰三十有二又撮敘
王坐南方北向落其角距成王當時無大功但以牽
制之績歸之
其實有待歐公蓋有待也用此語
試大理評事王君墓誌銘王適之才必有過人者如
栢耆之屬而以不拘小節大冠若箕者遂失之於牝牡
驪黃之外故即𤨏事摹畫其生平大槩如此
狂子不足以共事立謝客此事略見其名節
櫛垢爬痒民獲蘇醒二句略見其功業
居歲餘三句負氣
處士高女亦無資地
自方阿衡太師亦懷竒
再試吏再怒去亦負氣
初處士將嫁其女(至)以女與王氏懷竒之人困於資
地思女嫁官人至為人紿其情亦旣可悲而兩人情性
反適相合因而記之乃極跌宕一妻耳猶謾言官人
而乃得之則何事不困於無資地而不能自出乎書此
以見其窮所謂微而顯也點破即與前半不稱矣妙
在仍有闊略不羈之意
扶風郡夫人墓誌銘長子殿中丞繼祖考異云少監
志云諱繼祖或是反用此志誤本補足按繼祖小說有
德宗所命繫縛其祖之說則少監志諱繼祖者非仍誤
本補足也
殿中侍御史李君墓誌銘深於五行百不失一二乃
信道士說妄冀大還卒以疽死所以深著學仙服食之
愚也
唐故朝散大夫商州刺史除名徙封州董府君墓誌銘
觀銘詞則溪之獲罪殆亦出於不幸非自盗者也前
引陸長源稱舉以戒子弟見溪必不肯一旦隤其家聲
其為銘也豈我一人私故府之子弟而為之說哉他日
送陸暢云云蓋深恨不能直溪冤也
退而見其人二句沉厚也囊篋二句是精敏
有赦令許歸葬二句左降官死亦必遇赦而後歸葬
李道古墓誌可參考
善為詩張籍稱之文昌之見重於當世如此
貞曜先生墓誌銘諸嘗與往來者咸來哭弔韓氏舊
以哭弔絶句哭弔韓氏檀弓所謂吾哭諸賜氏也時昌
黎為之主
唯其大翫於詞(至)其猶足存耶言其翫詞而抹煞名
利故人所徵逐者處之裕如謂是我所棄以讓人者不
足争先也
而與世抹摋此用抹殺恐是塗殺之意殺字不當從
手旁
親拜其母於門内此鄭拜孟母耳拜從事母真盛
德事
維執不猗二句執不猗言其進之難出不訾其文之
盛也上言貞下言曜也齊語訾相其質韋昭注訾量
也不訾蓋不可量非貧也注謬
統軍劉公墓誌銘即其日與使者俱西(至)曰吾恐不得
生謝天子元和中朝廷威令之行如此
河南令張君墓誌銘諸曹白事(至)事以辦治精彩
鳳翔隴州節度使李公墓誌銘隴州地與土蕃接(至)相
繼不絶敘事詳贍
唐故相權國公墓碑權公有文而厚重無震世功烈
故只銘其大略其詳則公之門生故吏當列其行狀上
史館也
其臣有安邱公翼者有大臣之言大臣之言即詆訶
浮屠
公在相位三年頂上其相曰權公句來
改左補闕(至)一不以綴意為諫官知貢舉以明其長
厚非鄉愿中庸之比而人自無忌嫉所以為道中人也
平淮西碑題注命段文昌重撰按觀段文乃當年刻
之蔡州者非重撰也
天以唐克肖其德以天祖起
相臣將臣文恬武嬉與一二臣反對
明年平夏(至)無不從志因平淮西而盡舉當時武功
所以昭示天下節將使知所警以寧朝廷也
皇帝曰不可究武二句一頓最高乃有王者氣象
皇帝歷問於朝一二臣外一篇歸美君相所謂辭尚
體要也
大官臆决唱聲(至)牢不可破當時謂其有私蓋因此
數語
曰光顏(至)曰愬汝帥唐鄧隨諸將一處敘
各以其兵進戰總束諸將一句
曰度汝長御史其往視師(至)予其臨門送汝使相都
統監軍一處敘晉公前以中丞視師後以使相拒討
故作兩番敘
以旣厥事四字見成之由于斷
非郊廟祠祀其無用樂王者氣象儭出斷來
愬入其西(至)戰比有功非略也愬原未嘗下其城邑
十二年八月丞相度至師度至師書月
十月壬申愬用所得賊將(至)盡得其所屬人卒愬取
元濟書日安溪云至此才詳書日月則數年淹師之
迹隠矣所謂微而顯也
辛已丞相度入蔡以皇帝命赦其人度入蔡書日應
旣厥事赦其人應生蔡人
河北悍驕二句從河北說到河南敘致旣源委分明
以下魏將首義及奔走偕來等語節節有根
魏將首義書法
淮蔡不順悍驕者已恭順而附起者顧倔強深著其
愚而不可赦也
遂連姦隣二句姦隣謂李師道時裴止為中丞相臣
謂武元衡也二句補前所略
乃相同德此相字指裴言
常兵時曲(至)郾城來降補前所略
兵頓不厲二句安溪云序隠而銘見譏
帝有恩言至教而不税此段見天子之恩若往哺
以下即接為之擇人四句便恨其直妙在翦斷為之
擇人以下是旣平之後其恩如此
蔡人有言(至)同我太平此段見天子之威聲勢相
倚應前遂連姦隣汝弱奚恃所謂王承宗破膽矣
淮蔡為亂(至)惟斷乃成束上歸美君相
四夷畢來况河北内地乎
遂開明堂二句依然罔有内外悉主悉臣高祖太宗
之業矣
南海神廟碑題注蘇内翰嘗移書楊康公使遷廟文
登按遷廟文登乃東海神廟
處州孔子廟碑昌黎文無不根據經籍而議論仍未
嘗襲前人陳言故下筆如魚龍百變曾王文字只讀死
書未解此秘也與徐偃王碑皆以賓形主其高下輕
重不失銖黍
句龍與棄乃其佐享用康成之說
不屋而壇謂句龍與棄不得專立廟附祭於壇非謂
廟屋尊於壇也
巍然當座專主
自古多有以功德得其位者不得常祀又轉此層波
瀾始富筆力始高
又令工改為顔子至子夏十人像招魂云像設君室
其來亦已久矣不始於佛教之行也
故其為政知所先後收能以為先
柳州羅池廟碑侯之船兮兩旗度中流兮風泊之若
見兩旗風又亂之有無恍惚正與下不來相貫中流豈
可泊也定從蘇本
不嚬以笑即匪怒伊教也蘇本嚬下有兮字亦更
頓挫
北方之人北當作此
黃陵廟碑老學庵筆記周子光言退之黃陵廟碑辨
陟方事非也古蓋謂適遠為陟書曰若陟遐必自邇猶
今人言上路也豈得云南方地勢下耶
以此謂舜死葬蒼梧於時二妃從之不及而溺者皆不
可信李云為神何故在湘禮記離騷注言之必有其
端緒
懼不得脱死過廟而禱之有此事故人傳其信奉佛
氏也退之兄會死南方故尤以竄潮為憂耳
且令後世知有子名此亦習氣不可為法孔孟必不
為此言也
贈太尉許國公神道碑銘通篇大意只說韓宏帥汴
居蔡鄆之交而能屹然中立制之使不得逞卒成朝廷
翦逆之功首尾只一節但敘得逐層變化耳韓宏入
朝不可比田宏正之以六州來歸鹿門分七節而以入
朝為一大節故詳敘何不看通鑑乎近見新刻本文
章正宗亦分七節舊刻正宗無批語此惡本妄增先
提擊走少誠來敘然後敘誅劉鍔事便不平直此左氏
敘事法也若今人則有其舅之兵與地下即接自吾舅
沒云云矣能遏賊然後能自立故有其舅之兵與地
下急敘走少誠也能久安然後可以居二寇之衝而不
懾故繼即敘誅劉鍔也古人作文設身處地井井有條
一字不亂下
夫人之兄曰司徒元佐提筆
此軍司徒所樹元佐增其軍至十萬
當此時提
自是訖公之朝京師三句精神貫注直透到此然後
層次敘去方緊
少誠以牛皮鞵材遺師古(至)此於法不得以私相餽
此段將鄆蔡一紐
無自行以遏北寇帶鄆
初公有汴(至)至於露積不垣又一束瀠洄曲折不可
一覽而盡自是訖公之朝京師初公有汴周環一線
又除河中節度使三句略
汴之南則蔡(至)孰與高下發明前案通篇只此意
將他不黨惡處點綴成一段伐謀静勝之功又使人全
不覺其罅漏左史筆力不過如此
公子公武(至)莫與為比此段又敘國家報功之厚淋
漓有餘情極設色之工然于事未嘗有所增加宋以後
人不及也
自唐以來莫與為比應上至唐始大
公之為治略補
止除害本如誅鍔之類
在所以富收公私充塞
衆乃一愒史記務以秦權恐愒諸侯似當讀喝然與
上猘犬猘字音季者相叶只當讀器銘詩亦偉麗絶
世
柳子厚墓誌銘此文失當時碑額公此文亦在遠
貶之後作故尤淋漓感慨
為拓跋魏侍中公他文皆作拓拔
儁傑廉悍此是雅健後云汎濫停蓄則更雄深也合
此八字略盡柳氏一家詩筆之長矣
因其土俗三句簡括羅池廟碑著其有功德于斯
土可以世祀者故詳敘政事誌則所重者在文章必傳
於後區區下州之理特餘事也故只用三語虛括
衡湘以南(至)悉有法度可觀通篇重文學故此事不
得略
其召至京師(至)夢得於是改刺連州詳柳待劉之厚
所以媿他人有力不救子厚者
士窮乃見節義(至)亦可以少媿矣以子厚無人推挽
故發此論
子厚前時少年(至)且必復用不窮持論旣嚴精神亦
打得緊上旣敘子厚之篤于朋友因反復嗟惜人莫
為推挽言子厚始誠有過及其能改柰何使之終窮後
以文之必傳慰死者而生者之失才蓋無可解矣
勇於為人為猶助也
不自貴重顧籍猶顧惜也讀本安溪
謂功業可立就言子厚欲藉叔文輩引用以就功業
非餮富怙權不枉子厚用心
材不為世用二句許之者不小
然子厚斥不久(至)如今無疑也此是篤論使子厚見
用詩不窺建安文不到西京不過與常楊軰争伯而已
即有功業豈能數有唐第二人也
其得歸葬也(至)庶幾有始終者復詳裴盧之待子厚
以媿有力者與前一段感慨亦相配且以深著子厚之
窮也
既固既安二句子厚已矣不復能伸其志矣庶幾以
待後之人乎銘詞蓋深痛之也
唐故朝散大夫越州刺史薛公墓誌銘部㓨史得自為
治此部㓨史謂觀察所部中之州守與漢之部㓨史
不同
國子司業竇公墓誌銘初公善事繼母孝行
名聲詞章行於京師文
然實未嘗以干有司以下皆發明其謹厚六段相
對
其為郎官令守令守即上為洛陽令澤州刺史先言
郎中者以京朝官書令守下即不成語也注欲易為守
令以配慎法非
尚書左丞孔公墓誌銘曹娥碑銘曰作亂曰蓋於篇
終復理其事而詠歎之此文兩以孔子起不為複也
孔子之後三十八世倒敘
吾為左丞至二宜去含正平意
且公雖貴而無留資含淸苦意
守節淸苦論議正平二語為通篇眼目
事有害於正者二句故曰議論平正
言京兆尹阿縱罪人以下發明無所不言
約以取足(至)悉放不收守節淸苦
公屢言遠人急之(至)不足與論是非議論平正
公之北歸不載南物守節淸苦
奴婢之籍不增一人嶺南以口為貨故書不增
殿中少監馬君墓誌如此俯仰淋漓仍是簡古不覺
繁溢屈指三四十年事寫得歷歷在目依依如畫真
神筆也無可誌故只以世舊為波瀾又一體
王軫其寒飢(至)稱其家兒也將三人性情容止描寫
一段在中方有風神有賓主而馬氏榮落之故亦可想
見於千載之下矣
當是時見王於北亭(至)稱其家兒也作兩層寫不直
瑶環瑜珥帶補服餙一句
吾未耄老(至)末使我亦不樂其生則於故舊盛衰之
際哀歎至矣
中大夫陜府左司馬李公墓誌銘比四世(至)為士大夫
家當時王孫之貴不及士大夫家宜人之勵於善也
故幽州節度判官贈給事中淸河張君墓誌銘今牛宰
相為御史中丞注陳齊之云云按牛宰相三字豈成
文理耶好惡予奪固不在此作今宰相牛公為是
太學博士李君墓誌銘誌子弟墓不嫌於直深切
著明筆力亦健時主好方士服金丹公之為世誡者
微詞也故非臚列故人之失以訐為直也
余不知服食說自何世起(至)以為世誡憲宗服柳泌
藥躁怒為左右所弑公作此文蓋所戒者遠不嫌於訐
也凡作文立論須權輕重耳以此立坊而武宗又服趙
歸真之藥矣
乳母墓銘題注葬乳母且為之銘自公始按王獻之
已有保母誌
瘞硯銘硯乎硯乎與瓦礫異不當有與字從高氏硯
箋
毛穎傳柳子厚所最喜者毛穎傳孫可之所特稱者
進學解今人不以為俳體則以為六朝多見其不知量
也即其用參同契一節變化深妙至此宜乎柳子之
折服也參同契云故易統天心復卦建如蒙長子繼
父體因母立兆基消息應鍾律升降據斗樞三日出為
爽震庚受西方八日兑受丁上弦平如繩十五乾體成
盛滿甲東方蟾蜍與兔魄日月氣雙明蟾蜍視卦節兔
老吐生光七八道已訖屈折低下降十六轉受統㢲辛
見平明艮直於丙南下弦二十三坤乙三十日東北喪
其朋中山之云蓋當東北也類聚載廣志云漢諸郡
獻兔豪書鴻都門題惟趙國豪中用博物志云蒙恬造
筆李白殷十一贈栗岡硯詩灑染中山豪光輝吳門
練以三代比三十日筆始於三代後故云然
南伐楚次中山此中山是宣州地名正楚地孫大雅
贈筆生張蒙序云昌黎韓子傳毛穎為中山人中山非
晉乃唐宣州中山也宣州自唐來多擅名筆而諸葛氏
尤精孫說疑強為之解姑備異聞
及至浮圖老子外國之說浮屠之說秦時無之二字
亦信筆寫入也
又善隨人意正直邪曲巧拙(至)然見請亦時往馳驟
亦用子雲心盡之意
上親决事(至)上未嘗怪焉又兩層旁襯
見絶於孔子而非其罪時所謂筆乃刀削也故云
而姬姓之毛無聞瀠洄此句文法乃見斷續曲折
送窮文卓犖宏肆只固窮二字翻出爾許波瀾
攜朋挈儔伏中間
子在孩提吾不子愚下五者首曰智窮故著此二句
我非其鄉波瀾
心無異謀(至)敢不迴避逐層應轉情狀二字開下
羞為姦欺二句上句是義下句是仁正言若反
磨肌戞骨四句上二句就已說下二句就人言
能使我迷四句先伏固窮在内應前自初至終及有
間於余等語
乃與天通天之心即君子之心也
攜持琬琰四句足上癡字
請質詩書希聖人也聖則與天一矣
鱷魚文浩然之氣悚懾百靈誠能動物非其剛猛
之謂此文曲折次第曲盡情理所以近於六經古者貓
虎之類俱有迎祭而除治蟲獸鼃龜猶設專官不以為
物而不教且制也韓子斯舉明於古義矣辭旨之妙兩
漢以來未有
昔先王旣有天下(至)驅而出之四海之外發端先提
破必無可容之道
况潮嶺海之間(至)亦固其所開其前愆
鱷魚其不可與刺史雜處此土也責其更新
刺史雖駑弱(至)以偷活於此耶平之以情
且承天子命以來為吏二句又一提諭之以體
潮之州(至)鱷魚朝發而夕至也導之以路應前驅
而出之四海之外
今與鱷魚約(至)至七日寬之以期
七日不能(至)不聞不知也逐層逆捲後復順下三段
有千層萬疊之勢不有刺史應與鱷魚辨冥頑三句
應有知聽刺史言
夫傲天子之命吏(至)皆可殺竦之以法為民物害
應惡物為民害句
刺史則選材技吏民(至)末廹之以威強弓毒矢應
罔繩獨刃句
贈大傅董公行狀兼御史中丞知臺事三司使少章
云若以三司使為句則時無此官若以使字屬下句則
恐上下猶有脱誤按雲麓漫抄云唐三司使有三凡鞠
獄以尚書侍郎與御史中丞大理寺卿為三司使中葉
以後有三司使捴戶部鹽鐵度支皇太子監國則詹事
左右庶子亦號三司使據此則董公以中丞鞠獄故有
三司使之號非脱誤也南部新書大歴十四年六月
勑御史中丞董晉中書舍人薛播給事中劉廼宜充三
司使仍取右金吾將軍廳一所充三司使院并西朝堂
置幕屋收詞訟至建中二年十一月停後不常置有大
獄即命御史中丞刑部侍郎大理卿充謂之大三司使
次又以刑部員外郎御史大理寺官為之謂之小三司
使皆事畢日罷此董公為三司使之明徵其事不見於
本紀疑出唐大詔令也
與汝州盧郎中論薦侯喜狀素不薦士之人其能力
乎故或靳以激之或稱道以引之
未聞有所推引二句以之激勸
今子鬱為選首二句頓挫
若自有名聲(至)又何貴乎恐其後之不力又反激之
閤下既已知侯生(至)末鼓而勸其後
論今年權停舉選狀竊以為十口之家(至)未見其弊
先論乏食
臣聞古之求雨之詞曰(至)使人失職而召災也二段
即從旱上轉出不可停罷妙絶
臣又聞君者陽也(至)銷殄旱災不惟不當停罷方且
更廣其路又進一步絶妙
漢武帝之取公孫宏公孫是應選舉人此句不倫
唐故贈絳州刺史馬府君行狀許國薨少府始孩顧託
以其為繼室繼室二字惟公不失左氏本義
復讐狀題注舊史書於憲宗紀刑法志新史書於孝
友張琇傳按舊史載刑法志者是也新史書於孝友傳
則謬矣以復讐為孝則非語常也議論極得其平
錢重物輕狀禁錢不得出五嶺注下或有複出五嶺
字按複出五嶺為是張文昌詩海國戰騎象蠻州市用
銀是唐時嶺外用銀買賣也
進撰平淮西碑文表今詞學之英(至)無有不可此公
之謙詞却似含諷數句本屬可已
捕賊行賞表何為辭費乃爾
孔子欲存信去食(至)况可無故而輕棄也此下即宜
接漢高一段
昔周成王尚小(至)于是遂封叔虞於晉不須蔓引此
等
論佛骨表惑之大者則用借鑒失之小者則用直陳
極得因事納誨立言之體憲宗奉佛求夀故前半只
從年夀上立論
伏以佛者二句見非中國天子所當奉
惟梁武帝在位四十八年又變
臣常以為高祖之志二句倒跌
今聞陛下令羣僧迎佛骨於鳳翔以下指其失
臣雖至愚(至)而肯信此等事哉此數句是前後關鍵
綰結處祈福無驗上已開陳故入迎佛骨本事後一
句撇過只以國家大體反復言之
然百姓愚冥(至)非細事也就詭異戲玩上推言其不
可即加禁遏破上遞迎供養
夫佛夲夷狄之人(至)豈宜令入宫禁破上舁入大内
假如其身至今尚在(至)不令惑衆也與前高祖之志
必行於陛下之手一樣文法長史云有此推駁方是
論佛骨不是論佛法
使天下之人(至)豈不快哉與前天子大聖一段相對
佛如有靈四句安溪云後段旣欲上奮然投之水火
便只言其不足畏以推廣上心可矣復欲以身任其禍
是欲使上冥行也
潮州刺史謝上表此文亦仿虞仲翔交州上吳大帝
書須玩其位置之巧篇中並無乞憐祗自傷耳若
以文章自任非惟時輩見推即憲宗亦自深知之也孔
子曰文莫吾猶人也班固云著作者前烈之餘事公固
不僅以文章自任者勿謂其不謙也議之者適見其眼
孔之淺耳封禪之事自宋以後始同辭非之前此儒
者多以為盛事未可守一師之學疑其導人主以侈心
也漢書藝文志封禪錄於禮十三家之中
臣受性愚陋(至)所見推許接縫處有痕無迹
伏以大唐受命有天下(至)以至陛下拓開
旋乾轉坤四句十六字雖揚子雲不能過也
天地父母哀而憐之只一語見意亦使之得奏薄技
以贖罪過非為禄位計也
賀册尊號表柳表中附會古有尊號及白虎通道德
論皆近於誣韓公二表中不涉一語雖順時為之其識
自高也
臣聞體仁長人之謂元八句表中逐字疏釋韓柳皆
然
請上尊號表在漢廷亦僅有之作
今天子整齊乾坤(至)各脩貢職勢如湧出雄偉非常
非臣之愚所敢隠蔽其歌功頌德之語皆托于太學
廣文諸生列狀後以代奏收之斟酌得宜
取正於經則亦非必然之辭也
論孔戣致仕狀以明人君貪賢敬老之道也貪賢出
鄭禮注
若戣尚以繁要為辭二句如此乃曲盡優之之方
有年過於戣即前所謂雖八九十也
然人皆求進三句又即從求退一事上明其為朝廷
所少老固當敬而賢尤可貪也
國子監論新注學官牒題注此疏公為祭酒時所論
按此牒吏部者非疏也
黃家賊事宜狀若令於邕容側近(至)攻則有利不用
客兵而召募側近土人公於此及淮西事屢言之
論淮西事宜狀然可圖功考異云此蓋當時俗體如
此按文選注中最多凡然後然則皆獨用然字
一諸道發兵(至)閭里懷離别之思發兵之害
今聞陳許安唐汝夀等州以下召募之利
識賊深淺非不相諳委
若令召募可立成軍不煩資遣
若要添兵自可取足不致單弱
賊平之後易使歸農又無後患
擇要害地屯聚一處使有隠然之望兵勢忌分此雖
防邊亦然處處置屯節節立堡但可令邊民自為之重
兵扼要寇亦不敢大入若狗盗則邊民自足禦之也
一論語曰欲速則不達此段尤為精彩
宜特下詔云(至)廻軍討之李文饒之討劉楨祖述公
意以諭河北
朕即赦元濟不問李云諸道亦知朝廷不能分兵故
以實告之盧循入寇宋高祖建牙石頭城時議者謂
宜分兵以守諸津要公以為賊衆我寡若分兵屯則人
測虛實且一處失利則沮三軍之心今聚衆石頭隨宜
應赴既令賊無以測多少又於衆力不分若徒旅轉集
徐更論之耳此可與公第二條相恭末二句乃婉其詞
以謝衆賊一道致死而我分數道雖衆亦力分而不可
用矣
義門讀書記卷三十三
