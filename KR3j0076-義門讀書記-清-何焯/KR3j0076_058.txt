義門讀書記卷五十八
翰林院侍讀學士何焯撰
李義山詩集
題漢祖廟宅八荒者可以自起新豐戀池隍者終不
能故鄉晝錦相形最妙
東阿王詩之指未詳吳喬云此義山自悔其婚于王
茂元因而見擯彭陽終身淪落也從吳說亦得
聖女祠前二連分明如畫
過景陵似亦刺學仙之無益
野菊湘衡以此篇與九日詩同旨細讀之近是
紫雲新苑移花處二句收野字
銀河吹笙未詳
楚宫二首第二首一刻水天閒話舊事按此篇賦
當年貴主之事而不可攷矣
和友人戲贈二首第二首明珠可貫須為佩韓詩外
傳曾子曰君子有三言可貫而佩之
題二首後重有戲贈任秀才落句見往還既久烏龍
亦不復作妬媒也
有感二首上篇深斥訓注下篇則哀涯餗元輿等重
有感一篇并懼文宗將有望夷之禍而望籓鎮協力以
救之
第二首古有清君側以下古有清君側之義本為國
家今多老成之人宜為平反豈可以涯等本非素心而
聽閹人誣罔族誅之如今日者無名之舉乎末句不特
譏開讌用樂盖深嘆文宗明知其冤而刑賞下移不能
出聲也
重有感第六用見無禮於君者如鷹鸇之逐鳥雀也
第七幽謂王涯等十一族顯謂士大夫不附宦官者也
末句星關二字未詳
中元作五六承上金條脱句結句承上玉鏡臺句
楚宫宫疑作厲按開成元年三月左僕射令狐楚
從容奏王涯等既伏誅其家夷滅遺骸棄捐請官為收
瘞以順陽和之氣上慘然久之命京兆收葬涯等十一
人於城西仇士良潛使人發之棄骨於渭水此詩盖傷
其事而托言屈子沉湘困於腥臊也渭水至清故曰色
漻漻涯等被族無後故以泰厲為比落句所謂人之云
亡邦國殄瘁也
宿晉昌亭聞驚禽楚園吟雜橘村砧園作猿
明禪師院酬從兄見寄腹聫言歲月不居也
崇讓宅東亭醉後沔然有作即王茂元宅
晚晴倂添高閣迥句微晦言晴後憑高所見愈遠也
越鳥巢乾後切晴
歸飛體更輕切晚
迎寄韓魯州同年次連悲凉古直羈旅中偶一吟諷
便爾即目皆驚心也
一片本是連城光價况又良工雕琢乃偏不值錢豈
能無慨於中乎
鄭州獻從叔舍人褎三四是從叔入道五六是舍人
入道第三從祖父說到今日叔姪分誼落句根脉在
此
安定城樓第二言滿地江湖欲歸即得五六言所以
垂淚與遠遊者豈為此腐鼠而不能捨然哉吾誠永憶
江河欲歸而優游白髮但俟廻旋天地功成却入扁舟
耳此二句亦是荆公一生心事故酷愛之
隋宫守歲落句既脱守歲又非隋事定翁云隋宫
用金蓮事可戒也
利州江潭作武氏見駱賓王檄文猶以為斯人淪落
宰相之罪義山為令狐綯所擯白首使府天子曾不知
其姓名有不獲與后同時之恨故因過其所生之地停
舟賦詩落句盖言已之漂泊西南曾不如羅子春之獻
燕脯於龍女猶得乘龍載珠而還也
茂陵八句中包括貫穿極工整而不牽率
漢家天馬出蒲梢梢作捎定遠云蒲梢馬名已蒼
云首句亦有病
苜蓿榴花遍近郊點化工妙起二句指用兵
内苑只知含鳳觜指畋獵
屬車無復插鷄翹指微行
玉桃偷得憐方朔指神仙
金屋修成貯阿嬌指聲色
誰料蘇卿老歸國二句落句只借子卿一襯風刺自
見於言外此詩始不甚愛之後觀西崑酬唱集求如
此者絶不可得乃嘆義山筆力之高
鏡楹陳無已謂昌黎以文為詩妄也吾獨謂義山是
以文為詩者觀其使事全得徐孝穆庾子山門法
待烏燕太子待烏謂烏棲也
駐馬魏東阿洛神賦日既西傾車殆馬煩
洞庭魚下半好三四足可拾之意
驪山有感末句太露
别智元法師言不能隨智元住山反致所向泣岐學
楊朱之道也
日日日日春光鬥日光驚心動魄之句
過楚宫微生盡戀人間樂微作浮
淚定遠云句句是淚不是哭
出關宿盤豆館對叢蘆有感次連言昔客江南黃蘆
徧地然年壯氣盛自視立致要津曾無搖落之感此日
流落而為關外之人不覺悽兮其悲因蘆葉之梢梢而
百端交集也腹聫皆是所感末句指叢蘆
清聲不遠行人去遠作逐
一世荒城伴夜砧世作任
和韓錄事送宫人入道觀項斯於鵠之寒窘乃嘆義
山才情過人落句用韓憑事
七月二十九日崇讓宅讌作前半自是變體
月過廻塘萬竹悲一句月字西溪叢話作風二十九
日安得有月耶
豈到白頭長只耳二句猶言庶幾有時衰莊缶猶可
擊
贈從兄閬之中四句畫出絶人逃世落句一歸字收
盡歸者歸於荻花村裏石蘚庭中及幽徑寒塘内也
寄蜀客第二聫翻案以無情誚金徽殊妙若說文
君無情便同嚼蠟矣
深樹見一顆櫻桃尚在矮墮綠雲髻矮作倭
越鳥誇香荔二句似桂林幕中所作末句蓋有謂也
魏侯第東北樓堂郢叔言别聊用書所見成篇周賀
送耿山人腹聫云夜濤鳴柵鎖寒草露船燈似本落句
白雲夫舊居義山之平生誤識白雲夫致光之若是
有情爭不哭皆是言外巧妙
墻外萬株人絶跡外作柳
同學彭道士參寥亦寓自傷之意
小桃園第六似柳
無愁果有愁曲北齊歌此真鬼詩大似長吉手筆
房中曲最古
汴上送李郢之蘇州起二句是汴上第三是之蘇州
第四仍說汴上
贈鄭讜處士寒歸山觀隨碁局一連此身反隨逐碁
局釣輪乃真似浮雲浪迹也
越桂留烹張翰鱠一連伏下故人
復至裴明府所居求之流輩豈易得一連此等要非
佳處
覽古未詳
空糊赬壤真何益一連言金湯不可恃
子初郊墅起連中便籠罩得子孫世世相好在買舍
耕耘却從腹連生下更無起承轉合之迹第五所以
息機第六所以發興曲盡郊居之樂中四句一片烟
波孟德所謂以泥水自蔽也
亦擬村南買烟舍村南作城南方是郊外
漢南書事此指討黨項事第三責宰相也用汲長孺
刀筆吏不可為公卿語
當句有對每句中有對所謂當句對格也此遊戲之
筆
井絡第一句便破盡全蜀第二是門戶第三是東川
第四是西川四句中包括後人數紙三四一聫若不點
出東西二字只是成都詩耳堪嘆一聫言以世守因
餘猶歸於冺滅况么麽草竊耶喝起落句有力此篇
若作於元和初劉闢據蜀之後更有關係在義山之世
止當賦杜元穎悉怛謀兩事也觀西崑成都三篇何
其瑣屑補綴如此工緻却非補紉義山佳處在議論
感慨專以對仗求之只是崑體諸公面目耳
陣圖東聚燕江口燕作䕫
寫意燕鴈迢迢隔上林伏思鄉
人間路有潼江險二句正披寫其不思鄉而不可得
之故
日向花間留晚照朱晦翁云西北邊多隂盖日到彼
方午則彼已甚晚不久則西落故西邊不甚見日元稹
通州酬白居易詩有州斜日易晡未酉即桑榆之句
三年已制思鄉淚二句一路逼出此二句
宋玉此題下缺一宅字此作者自謂落句澹澹
收住自有無窮感慨
韓同年新居餞韓西迎家室戲贈義山與畏之俱為
茂元之壻玩前後詞意似乎義山悼亡之後王氏待之
差異往日故云
新緣貴壻起朱樓切新居即帶戲
一名我漫居先甲戲也
雲路招邀廻彩鳳二句西迎家室
南朝禁臠無人近戲也
瘦盡瓊枝詠四愁按畏之有四樂茂元愛之一也仕
宦通顯二也新居三也迎家室四也義山皆反是安得
不瘦盡瓊枝乎
賈生末二句即詩人召彼故老訊之占夢意
鈞天昔人因夢到青冥庸才貴仕皆所謂因夢到青
冥者也
却為知音不得聽何嘗知音偏忽梦到是真可痛耳
王昭君忍為黃金不顧人顧一作為
舊將軍此似為石雄而發
所居霜日曝衣輕輕字豈可代單字用
高松落句自傷留滯也玩無雪句必在桂林所作
訪秋中四句疏上望字
昭州虎當官道鬥道英華作路為是
哭劉司戶蕡起句言行道為之傷嗟也
空聞遷賈誼一連精切公孫宏再舉賢良乃遭遇
人主而至相位而去華不及待第四尤精切
江闊惟廻首二句是哭
春雪滿黃陵長沙地暖而方春雨雪非君子道消隂
氣盛長乎落句深痛去華之冤也
陸發荆南始至商洛青辭木奴橘切荆南
紫見地仙芝切商洛
陳後宫已蒼云參法駕者為渚蓮犯勾陳者為沙鳥
宿臨春者為江令君臣滛湎之狀極意形容定翁云
次聫妙又云如此詠史不媿盛譽
小園獨酌句句生動與小桃園詩皆是宫體
獻寄舊府開封公五六逐臣讀之定皆雨泣
商於新開路﨑嶇古共聞反映新路
路向泉間辨是新路
更誰開捷徑是新路
夜飲如此學杜亦似不病而呻
凉思起聫寫水亭秋夜讀之亦覺凉氣侵肌
鸞鳳此亦悼亡之詩
即日第三未詳
漫成五章第一首嘆世之宗仰三十六體者僅以對
屬為能事而莫窺其風刺之妙也
第二首此嘆已之不遇時主如李杜也
第三首身既錮廢生子又劣所以深悲所遇之竒蹇
也
第四首此言反不如武夫猶得拔用於草萊也
第五首此嘆貧賤以終又將并失清平之適也
射魚曲自射魚曲至景陽宫井雙桐皆仿長吉雜長
吉集中幾不能辨
秋日晚思蝶去螢銷止剰寒冷只是頂上雨餘寂寥
即此已足興感不必又苦穿鑿
平生有遊舊二句對寂寥
春宵自遣陶然恃琴酒二句是自遣
幽居冬暮曉鷄驚樹雪一聫工於比興
過姚孝子廬偶書拱木臨周道過字
魚因感姜出一聫切廬頂得出
永樂縣所居一草一木無非自栽今春悉已芳茂因書
即事一章柳飛彭澤雪六句寫悉已芳茂
學植功雖倍寫自栽
南潭上亭讌集以疾後至因而抒情次第如畫
偶題二首第二首落句風刺隱秀
夜冷樹遶池寬月影多含下敗荷
正月崇讓宅此悼亡之詩情深一往
不覺猶歌起夜來楊文公詩云風細傳疎漏猶歌起
夜來正用其語
撰彭陽公誌文畢有感待得生金後二句恩門非尋
常可報惟此文使托以不朽而已落句意微旨遠非細
讀無由知欲收到碑文却與彭陽公無關然梁陳詩體
亦多有之
北青蘿獨敲初夜磬寫孤字初夜頂殘陽來而路
幾層亦透落句不惟廻顧孤字兼使初夜深山迷離如
覩
戲贈張書記心知兩愁絶廻顧起處
幽人樵歸說逢虎正見塵迹隔絶
星斗同秦分二句秦分漢陵含下衰興
東流清渭苦二句言恒人屢閱興亡幽人不知代謝
秦分漢陵不以密邇而妨其獨善斯真高尚其事者也
念遠床空鄂君被一聫對仗工
曲江此亦感憤文宗之禍而作注所引甚當特未盡
作者之意蓋此篇句句與少陵哀江頭相對而言也
若比陽春意未多陽作傷為是
咏雲河秋壓鴈聲句更新
柳勝飛卿作
九日於東逢雪粒輕還自亂是秋雪
僧院牡丹僧院於中間一點起結止賦牡丹不可以
大歴後常體論之
贈司勲杜十三員外牧之以氣節自負故有第五落
句言朝廷著述推渠手筆比之於已未為不遇也
羊祐韋丹盡有碑祐作祜
送豐都李尉固難尋綺季一聯頂泣歧二句用筆
之妙百讀乃知
山晚更參差參差二字收歧字足
天平公座中呈令狐公云云第七自謂
賦得桃李無言得意搖風態似柳
登霍山驛樓弱柳千條露一連弱柳衰荷以興劉稹
之易取
題小松此篇不似義山手筆落句殆有夢得不得
看花之感耶
行次昭應縣道上送戶部李郎中充昭義攻討頗似
夢得相門才子稱華簮篇落句尤有開寳風氣然恨
其少言外遠致
水齋一病忽忽疑已入秋及見飛燕拂水暗蟲打窗
始覺猶是夏令寫病後真入神更閱已披之書仍斟昨
夜之酒水齋之中病夫所以遣日者頼此如此寂寞無
聊不能出戶惟望故交時時書至以當披寫亦字字是
多病人心情也前四句或作多病之後日想秋爽而
恨其猶然夏令亦復佳落句或地主病中疎闊相接
故云爾
捲簾飛燕還拂水一聫簾已捲而飛燕拂水不入戶
已開而暗蟲打窗不休是多病晏起即目事
奉同諸公題河中任中丞新創河亭之作次連只可
施之新創移掇泛題河亭不得所以尤佳唐六典造
舟之梁四河三洛一蒲津浮梁河之一也故有第六句
獨留巧思傳千古新創
長與蒲津作勝遊河中
過故府中武威公交城舊莊感事中字衍
贈田叟荷蓧衰翁似有情蓧作莜
贈别前蔚州契苾使君本自功臣之後材又足以威
遠懷外奈何少恩至此一路逼出末句第四用霸陵夜
獵收前字通鑑會昌二年秋以蔚州刺史契苾通將兵
詣振武通何力五世孫即其人也注契苾種帳太和中
附於振武故有鸊鵜泉畔之句典麗極矣但少題中
一别字
夜掩牙旗千帳雪掩作捲
人日即事楊劉只學此種齊梁中本有此體今變
為七言耳
文王喻復今朝是此句是破題
舜格有苖旬太遠二句襯出日字
春日寄懷未知何路到龍津陳後主詩岸草發青龍
和馬郎中移白菊見示郢曲先傳白雪英和字見示
字
素色不同籬下發二句移字
偏稱含香五字客切馬郎中
從兹得地始芳榮移字
喜聞太原同院崔侍御臺拜兼寄在臺三二同年之什
極似夢得
燕臺四首四首實絶竒之作何减昌谷惟夏一首思
致太幽尋味不出
絮亂絲繁天亦迷竒句
河内詩二首湖中首結句從王孫遊兮不歸芳草生
化出
贈送前劉五經映三十四韵洋洋大篇仍自一氣呵
成莫能尋其段落之迹
送千年李將軍赴闕五十韵空拳轉鬥地拳作弮為
是
數板不沈城沈作□
壇上揖韓彭揖作挹
此時惟短劍此句轉
和鄭愚汝陽王孫家筝妓二十韵碧嶂愁不行二句
用遏雲意
殘雪勝前作
大鹵平後移家到永樂縣居書懷十韵云云依然五柳
在二句使夢得子厚為之便無此風致
不憂懸磬乏二句是大鹵平後
送從翁從東川宏農尚書幕高安翡翠巢巢字出韵
戲題樞言草閣三十二韵氣味逼古後幅純乎漢魏
樂府
君時臥掁觸入本題
榆莢亂不整四句以比小人之得君多援
偶成轉韵七十二句贈四同舍迴看屈宋由年輩年
疑作平
此時聞有燕昭臺以下指盧宏正
五言述德抒情詩一首四十韵獻上杜七兄僕射相公
驚人肯再鳴會昌四年七月杜悰自淮南節度使入
為同平章事帝以其不肯選揚州倡女得大臣體也一
鳴驚人蓋指此事
後飲曹參酒二句如此使事西崐所未窺即伏下
爭澤潞窮兵事言不為蕭曹之畫一而為鹽梅之相濟
也此長詩中提挈細讀乃知之
叩額慮興兵時方討澤潞劉稹將郭誼殺稹以降李
德裕以為稹阻兵拒命皆誼為謀主力屈又賣稹以求
賞不誅何以懲惡帝然之詔石雄以七千人入潞州誅
誼杜悰以饋運不給謂誼等可赦帝熟視不應所謂叩
額慮興兵也五年五月悰遂罷相出為劍南東川節度
使後徙西川事詳通鑑及唐書本傳
感念殽屍露(至)公意本無爭惡草似謂贊皇門下諸
人錢龍愓誤以殽屍趙卒之語指大和中不受維州之
降戮悉怛謀於界上以悰為西川節度使收復維州當
非執政所喜非也悰本牛黨時執政者白敏中馬植魏
扶皆與悰善廟堂之上方以克復河湟請上尊號何人
言之可畏哉寄詞收的博一聫乃指悰收復維州事
上杜僕射寳瑟和神農農字出韵
安禪合北宗宗字出韵
轉覺季心恭恭字出韵
驕兒詩爺昔好讀書以下若無此段此詩便無謂
行次西郊作及門還具陳此下皆述具陳至末方自
發議論章法絶佳
晉公忌此事唐之亂源開自李林甫
常恐值荒迥二句灾荒之時兵即為盗千古一轍
我聽此言罷終具陳此下寄慨作收得法此等傑
作可稱詩史當與少陵北征並傳
井泥四十韵後半與牧之杜秋詩極相似
集外詩夜思消瘦滯非鄉非當作他
思賢頓詠明皇天寳之事次連借舞馬鬭鷄二實
事暗寓重兵在邊宿衛單薄之意漢官儀宫中不畜
鷄汝南出長鳴鷄衛士候朱雀門外專傳鷄唱
無題此篇未詳
有懷在蒙飛卿哀同庾開府頂索居
瘦極沈尚書頂移疾
五月十五夜憶往歲秋與徹師同宿十五夜當作十
六日
朱槿花二首第二首題當作晉昌晚歸馬上贈按
戊籖次首刻云勇多侵露去恨有碍燈還嗅自微微白
看成沓沓殷坐忘疑物外歸去有簾閑君問傷春句千
詞不可刪
寓懷義山有極似庾子山處不可以白公之清流繩
之
星機呈密緒呈作抛
回中牡丹為雨所敗二首回中為安定地則此詩作
於依王茂元於涇原之時詳味二篇領句似皆有所思
而托物起興者其亦為甘露罹禍者而發耶舒元輿以
牡丹賦知名於諸相中最為早逹下苑莫追榴花浪笑
雖不敢強為之說世有知言之君子必將有以解予之
惑也(庚午夏日)後細讀牡丹賦無一語與此詩相涉則非
為甘露罹禍者發也下苑句乃自言未得曲江看花耳
(庚午十一月又記)
謝往桂林至彤庭竊咏禁城將開晚詩眼
燒香曲長吉詩雖竒然指趣故自分明若義山則徒
令人循誦而莫喻其賦何事耳
送從翁東川宏農尚書幕振溺休規步文選永明十
一年策秀士文拯溺無待於規行
宇宙昨還淳以上叙唐業之興
纘祖功宜急二句轉
晉昌晚歸馬上贈此篇戊籖刻西北朝天路勇多侵
露去云云乃朱槿花次首也
哭虔州楊侍郎虞卿齊民困未蘇民作人
旋踵戮城狐楊虞卿之貶發難於李訓鍛鍊者舒元
輿也
義門讀書記卷五十八
