義門讀書記卷四十七
翰林院侍讀學士何焯撰
文選(詩)
顔延年北使洛擬士衡赴洛詩與下還至梁城首
在顔集中亦為清拔
還至梁城作儗赴洛道中作
始安郡還都與張湘州登巴陵城樓作清壯
鮑明遠還都道中作字字清新句句竒
登艫眺淮甸一頓妙
謝元暉之宣城出新林浦向版橋次聯固自警絕然
其得勢全在首聯出字向字無不貫注
既懽懷禄情二句上句是之郡下句是出江
雖無元豹姿二句之郡收以廉節自厲使事無迹
休沐重還道中還卭歌賦似二句按還卭義取家徒
四壁言遊宧以來有相如之四壁無袁紹之兼輌所以
思歸耳重闈之戀非其誠也
晚登三山還望京邑首聯可作用事之法次聯三山
在金陵西故向晚而西頽之日轉明也
喧鳥覆春洲二句喧鳥雜英以比當日得路之人去
國已可悲况滯滛而佳期不可必乎
邱希範旦發漁浦潭步趨康樂而未届精微所工特
模範間矣體物工矣興象不逮沓障下插出村童
埜老一聯與櫂歌鳴鞞縈拂則結處坐嘯卧治氣脉皆
貫穿生動然後模山範水亦紆餘不直矣邱方出守
永嘉未容先事遊覽也崖傾嶼難傍五字不惟叙致窈
折亦可隨勢脱卸出後四句書家所謂意在筆先也
沈休文新安江水至清淺深見底貽京邑游好休文
素被文惠太子親遇鬱林隆昌元年由吏部郎出為東
陽太守此詩蓋不能無望於中矣
清濟涸無津續漢書郡國志温蘇子所都濟水出王
莽時久旱枯絕非用吳越春秋事
紛吾隔囂滓隔囂滓自言此生辱在泥塗也注非
寧假濯衣中假當從文苑英華作可為是乃與隔字
相應無斥京師為囂滓之理也
王仲宣從軍詩按詩所言亦不止二十年事當是二
十一年從征吳時作也
徒行兼乘還二句如此何異作賊何如昌黎士飽而
歌馬騰于槽八字為有雅頌風格也詩取紀實亦不
為病
孰覽夫子詩二句建安二十一年操進爵為王殺中
尉崔琰斥尚書僕射毛玠當時必有高蹈以避禍者故
粲之言云
凉風首我君順時發桓桓東南征魏志建安二十一
年冬十月治兵遂征孫權
朝發首許歴為完士史記軍士許歴請以軍事諫
完當作軍傳寫之誤也善以為全具張銑又觧為凡士
六臣之庸妄如此司馬貞史記索隱載江邃觧完士
之語云漢令稱完而不髠曰耐是完士未免從軍亦復
過於迂曲然相仍作完固已久矣
悠悠首上半篇皆反與譙郡激射
顔延年宋郊祀歌不採錄漢郊祀房中諸篇者與此
書文體不相入雅與題稱麗不病蕪揚班儔也康樂
亦復不能兼
古辭飲馬長城窟行兩地難會面兩情終如一輾轉
生出結句長字
緜緜思遠道伏長字
枯桑知天風二句桑常經風雖枯猶知之水常經寒
到海猶知之若新少年不通人情各自媚悅於君子誰
為我言離思之苦乎
客從遠方來應前遠字
上有加餐食下有長相憶亦先尊者而後及已私
長相憶應前思字
長歌行何等筆力
魏武帝短歌行猶是漢音宋書明明如月一解在
呦呦鹿鳴之上斯為文從字順觀後半則發端乃傳
所謂古之王者知壽命之不長故並建聖哲蓋此詩之
旨也
何以觧憂反言之也
唯有杜康說文帚字下注云古者少康作箕帚秫酒
少康杜康也葬長垣
苦寒行此篇征高幹時作
魏文帝善哉行丕他日詩云壽命非&KR1324;松誰能得神
仙遨遊快心志保已終百年其言如此其偷也復有子
孫黎民之遠圖哉詩以言志文帝之志固已荒矣風
俗衰敝不待何晏王弼之徒出也
高山有崖二句崖與枝以比氣類之同注非
燕歌行秋風之變七言之祖魏世已作燕歌行十
六國之機兆動矣極於梁元帝而文武之道盡于江陵
之敗
曹子建樂府詩四篇不無托寄一一牽附反失之矣
箜篌引此篇亦長歌短歌之義
置酒高殿上高殿猶高堂
美女篇采桑岐路間豳風之采桑者女公子也故以
自比
珊瑚間木難上云明珠交玉體則珊瑚當從廣雅木
難廣箋其色黃出東夷
行徒用息駕二句用羅敷詩中語
借問女安居二句不惟其才身又托在親藩非若幽
陋難於上逹豈宜反見遺也詩静女俟我于城隅傳云
以言高不可踰
盛年處房室二句植求自試而不得故其言云
白馬篇此即所謂閑居非吾志甘心赴國憂者也
仰手接飛猱二句倒裝句身俯則馬馳故迎于前也
名都篇結處四句言不能垂功名于竹帛而徒遊戲
以須老為可歎也
石季倫王明君辭逼似陳王此詩可以諷失節之
士
序匈奴盛請婚於漢時陳湯斬郅支傳首呼韓邪單
于復入朝非薦女和親也強盛請婚殊乖本事後世作
者多謬宜也
昔為匣中玉二句世之不安為匣中玉而甘心為糞
上英者多矣如昭君自向掖庭令請行其鑒也
君子行語甚貭直却近于風雅前三聯君子之事
後三連則聖賢之歸前則自律之嚴後則與人之周也
瓜田不納履邱光庭兼明書云諸經傳無納履之語
按曲禮曰俯而納屨正義曰俯低頭也納猶着也低頭
着屨則似取瓜故為人所疑也履無𢃄着時不必低頭
故知履當為屨傳寫誤也
陸士衡樂府數詩沉着痛快可以直追曹王顔延年
專寫仿其典麗則偶人而已
猛虎行起手反古詞之意宋人翻案實祖述於此
自日歸功末建以下所謂多苦心也末云俯仰愧古今
惟恐有愧於俯仰所以一食息而不敢苟也
君子行較之古詞猶為深切去疾苦不遠二句此
即發眀古詞不處嫌疑間之意乃下所謂近情苦自信
也福鍾有兆以下言天命之不可知禍來誠無所避人
事可以自主猶可無愧于心傾冠之難掩于朗鏡皆自
取之是以君子常防未然豫遠疑似於兆端未著之時
卒能自求多福順乎夷簡之天道也注家未暢作者本
意
從軍行胡馬如雲屯應北戍
越旗亦星羅應南陟
豫章行遠節嬰物淺遠節謂向時
飲馬長城窟行後惟老杜前後出塞可以追配之
末德争先鳴在傳師克在和故以争功為末德也
門有車馬客行悲凉古直
君子有所思行此君子以戒有位者也以此與鮑
明遠相較則遺山詆士衡為布榖真不知量也
齊謳行南界聊攝城南字必為西字之誤而李善必
為曲說以觧之何哉
長存非所營師尚父桓公之業所當及時自勉長存
非所營也
悲哉行緣情綺麗斯為不負此入洛之後為北士
所輕而賦
長秀被高岑秀樂府作莠亦澗松山苖之意
傷哉遊客士遊客樂府作客遊然似與發端遊客二
字相應也按宋本亦作遊客
吳趨行曰昌門曰吳邑所歌專在一縣不為吳郡作
也
泠泠祥風過祥當作鮮江淹雜儗許徵君自序詩注
中引此句作鮮風樂府及吳郡志皆作鮮如詩度其鮮
原之鮮詁為善風亦與泠泠相貫慶雲恰對
王迹隤陽九以下言昔惟為侯國今乃出天子也
矯手頓世羅世羅猶言世變也吕向注以為舉手下
羅天下英賢而用之亦非也
禮讓何濟濟二句收泰伯季札密緻
短歌行華不再陽華日華也
豈曰無感六句忘憂所以合歡無荒所以知節
日出東南隅行或曰羅敷豔歌注引崔豹古今注羅
敷為千乘王仁妻採桑于陌上趙王見而悅之欲奪焉
羅敷作陌上歌以自明按詩中不見自明之意玉臺只
題為豔歌行
照此高臺端高臺指在上之人此刺晉人無政滛荒
遊蕩王公以下皆不能正其家當以令升之論同觀與
羅敷本觧殊旨
塘上行注古詞或云甄皇后造或云魏文帝或曰武
帝按以本詞為甄皇后造者近之
謝靈運會吟行會謂會稽也吟猶咏也儗吳趨行
樂府詩宜讓明遠謝公不嫻斯體他章亦無可觀曩
疑吳趨行既述泰伯仲雍之化復述大帝剏業四姓夾
輔所謂樂操土風也靈運此詩既序大禹及句踐舊蹟
當舉永嘉南渡名臣將相出於會稽以徵邦彦之盛且
文靖常居會稽而獻武又為内史乃皆略之未免舉典
而㤀其祖後細玩詩中亦故有微旨首叙禹功及勾踐
伯業不敢㤀其在上者也自范蠡以下皆客遊之杞梓
則所以增土風之重固隱然在南渡諸賢矣不明言近
事恐一羣白項烏張其喙耳往時於斯藝實粗致滋妄
議
會吟自有初二句會稽以大禹得名
兩京愧佳麗八句會稽之初安得有此
梁鴻去桑梓事止於明帝時則吳會未分之始也
鮑明遠樂府詩至明遠已發露無餘李杜元白皆從
此出也鍾記室謂其含景陽之俶詭兼茂先之靡嫚
知之最深然亦具太冲之瑰竒太白退之學鮑處多
他家則求味兼採耳鮑不及謝行路難諸篇却是七言
之祖與此書之體不合故未甄收
東武吟密塗亘萬里二句語極竒然烏有是理
將軍既下世八句波瀾甚闊已為老杜啓行
腰鎌刈葵藿二句晦翁謂此二語分明說得個倔強
不肯甘心之意
棄席思君幄四句言欲如晉主之不捐棄席田子之
不棄疲馬也文義本明注者自擾
結客少年場行結語作悔艾之詞於詩教合矣
東門行直追十九首又近景陽鮑詩中過事夸餙
竒之又竒顧少餘味此篇佳處乃在真朴也
一息不相知二句驚心動魄
苦熱行可敵景陽苦雨
白頭吟世議逐衰興恒言興衰倒作衰興韓詩用字
多如此
放歌行八篇之中此作無愧風雅矣
小人自齷齪二句即下所謂遲廻也
夷世不可逄二句曠士所懷則如此也
今君有何疾二句結得婉有味外味
升天行似景純
觧玉飲椒庭觧玉謂服玉屑
繆熙伯挽歌詩注譙周法訓曰挽歌者高帝召田横
至尸鄉自殺從者不敢哭而不勝哀故為此歌按五百
人不難自殺乃至不敢哭耶周奈何以小人之腹量君
子風俗通義言漢末時京師賓婚嘉會皆作魁&KR2721;酒
酣之後續以挽歌又後漢書周舉傳陽嘉六年三月上
己日大將軍梁商大會賓客讌於洛水酣飲極歡及酒
闌唱罷繼以䪥露之歌坐中聞者皆為掩涕蓋漢末尤
尚之故魏武父子皆有此作論其出拔莫過陳思王首
錄熙伯拘限本詞也謂挽歌始于田橫賓客恐亦不然
纂文云䪥露今之挽歌也宋玉對問已有陽阿薤露矣
推而上之左傳哀十一年公孫夏命其徒歌虞殯杜注
云送葬歌曲莊子亦有紼挽之文司馬紹統注紼引柩
索也挽哀歌也詞極峭促亦淡以悲
陸士衡挽歌詩卜擇首按虞殯本謂啟殯將虞之歌
此為得其本意也
殺子非所能此用芊尹申亥事
雜歌荆軻漢高祖二歌不可以詩格論
劉越石扶風歌此詩疑為叚氏所幽而作
陸韓卿中山王孺子妾歌擬怨歌行陸士衡之樂
府雖本前人之意實能自回風氣所以可尚韓卿生永
明天監之時而規撫前人略不能自出新意豈非所謂
失肉餘皮者乎
古詩十九首行行首胡馬依北風比興下所謂顧
返也
浮雲蔽白日風刺
努力加餐飯忠厚
青青河畔草首草興蕩子柳興美人
昔為倡家女二句昔為倡家女閉之總章晚嫁復遇
蕩子則是終身不諧也
西北有高樓首誰能為此曲二句水經注引琹操云
殖死妻援琹作歌曰樂莫樂兮新相知悲莫悲兮生離
别
明月皎夜光首此其太初以前之詩乎下孟冬寒氣
至則為夏令故詩非一時一人之詞也
秋蟬鳴樹間自比如秋蟬之悲吟也
冉冉孤生竹首孤竹是興女蘿是比劉彦和云古詩
佳麗或稱枚叔其孤竹一篇則傅毅之詞
迢迢牽牛星首脉脉不得語脉當從見從目亦可通
從月則乖其義廣韻嗼字下箋列此作嗼嗼不得語
廻車首榮名以為寳榮名以名之不朽為榮也諺曰
人貎榮名
驅車首萬歲更相送六句深言之即退之謝自然詩
不越此矣彼儒者之文詩人忌語切耳
去者日以疎首此亦當時紼謳也
生年不滿百首唐李石為文宗說此詩云人生不滿
百常懷千歲憂會不逢也晝短苦夜長闇時多也何不
秉燭遊勸之照也臣願捐軀命濟國家惟陛下鑑照不
惑則安人強國其庶乎
孟冬寒氣至首月令季秋命有司曰寒氣總至其皆
入室康成曰總猶猥卒也此篇則夏時之孟冬矣
李少卿與蘇武詩子瞻辨蘇李之詩皆為後人儗作
然固非曹劉下之人所辨也
良時首長當從此别四句已自知當别而惜良時之
不再忽復忘已身之莫可偕往也
嘉會首幽咽怨亂
臨河濯長纓羡其揚名匈奴功顯漢室也
獨有盈觴酒容齋隨筆云盈字惠帝諱漢法觸諱者
有罪不應陵敢用之東坡云後人所儗為可信也
㩦手首遊子暮何之遊子陵自謂也暮字與第一首
中欲因晨風發晨字相呼應何之者言我欲乘風送子
然君臣之義已乖將安歸乎徘徊終日遂别隔生死
行人難久留行人謂武也
安知非日月二句此設為子卿慰之之語
努力崇明德二句自悲無可奈何而祝故人益崇明
德也
蘇子卿古詩子卿歸以始元六年庚子少卿死以元
平元年丁未又十五年神爵二年辛酉子卿年八十餘
病卒注甚疎
骨肉首昔為鴛與央指同仕漢庭時
今為參與辰左傳高辛氏有二子伯曰閼伯季曰實
沉居於曠林日尋干戈后帝不臧遷閼伯於商邱主辰
遷實沉於大夏主參杜預注后帝堯也辰大火也
邈若胡與秦指同在匈奴時注胡秦之義猶胡越
也按史記大宛列傳宛城中新得秦人知穿井當時塞
外謂中國人為秦人猶魏以後謂之漢人也胡與秦中
外之辨非胡越比
我有一樽酒四句胡秦既判知復何言然子雖為遠
人而故者無失其故惟有樽酒之贈用觧其憂以叙昔
年同仕漢庭之舊意也言我與子昔為朋友今各事
敵國矣惟以離别之故盡暫時之欵洽耳
黃鵠首何况雙飛龍退之雲龍之喻本此
念子不忘歸反應請為遊子吟
願為雙黃鵠二句言本願固爾其如子自不可歸哉
結髮首上篇言念子不能歸此復動以吾君之舊恩
而冀其復來歸也
參辰皆已没言將旦也晨起踐嚴霜則即路矣自有
次第
行役在戰場謂少卿也
生當復來歸家雖被戮天不可讎没身異域所謂一
慚之不忍而終身慚矣故既云念子不忘歸仍招其復
來歸也
燭燭首征夫懷遠路二句征夫憚遠遊子戀歸則不
顧蒙犯霜露也
寒冬十二月漢書本傳武以始元六年春至京師則
與少卿話别在五年之冬也
俯觀江漢流二句江漢浮雲一去不復返一分不復
合以比離别不得以地非塞外為疑
隨時愛景光少卿詩曰皓首子卿報以隨時亦不欲
其没身異域示之以不可長也
張平子四愁詩四愁之作所謂我瞻四方蹙蹙靡所
騁者也自東而南又自西而北言終歲愁望以四方比
四時也
一思首欲往從之梁父難注梁父喻小人按梁父似
不得喻小人若以泰山比王朝梁父比河間亦得但難
例之下三篇耳
二思首我所思兮在桂林二句注舜死蒼梧葬九疑
故思明君按惟美人謂君耳若泰山桂林指眀君則漢
陽雁門將何以解之
王仲宣雜詩風飈揚塵起二句謂値衰亂而獻帝播
遷也
劉公幹雜詩人不當如晉人之虛薄然羈鞅官人讀
此詩如六月北窗下凉風至也
釋此出西城六句所謂公幹有逸氣於此見之
魏文帝雜詩注集云枹中作下篇云於黎陽作按子
桓不從西征集云枹中作者亦後人妄加也
漫漫首俯視一聯清新萬古
西北首此篇恐子建奪嫡而自言欲為泰伯而不能
也
南行至吳會注當時實至廣陵按既云至黎陽作則
非自謂征吳而至廣陵也吳會陸務觀以為吳郡與
會稽也按秦置會稽郡治吳故謂之吳會吳書朱桓傳
除餘姚長遷盪寇校尉使部伍吳會二郡此吳會為吳
與會稽之明徵
曹子建雜詩高臺首朝日照北林注朝日喻君此言
是也其他太繁雜反入於晦孤雁南飛以下言欲附
書以逹意耳
南國有佳人本詩漢有游女故曰南國
嵇叔夜雜詩與爾剖符剖符乃同樂之意不謂仕也
傳元雜詩亦只隨人作計然自清麗
張茂先情詩二詩疑為荀馮所搆而作
曹顔遠感舊詩淺薄無餘味殷領軍誦之而泣下
蓋各有所感耳
廉藺門易軌注引史記曰藺相如出望見廉頗相如
引車避匿云云按因廉公客去之事并藺牽連及之不
用相避事也
素絲與路岐素絲應前奪移路岐應前易軌
棗道彦雜詩儗仲宣從軍
張季鷹雜詩嘉卉亮有觀二句胸懷本趣
張景陽雜詩胸次之高言語之妙景陽與元亮之在
兩晉蓋猶長庚啟明之麗天矣詩家鍊字琢句始於
景陽而極於鮑明遠於建安能者而外復變創斯體
鍾記室品目之云風流調逹實曠代之高手詞彩葱蒨
音韻鏗鏘使人味之亹亹不倦不為妄歎也
大火首骨氣挺拔不徒工於造語
忽如鳥過目身輕一鳥過蓋本諸此
朝霞首叢林森如束鍾記室所謂巧搆形似之言
昔我首巴人皆下節下節似擊節之意
朝登魯陽關首文中子曰與其居險而運竒不如宅
平而無為亦景陽此詩之趣也
陶淵明雜詩結廬首悠然望南山望一作見就一句
而言望字誠不若見字為近自然然山氣飛鳥皆望中
所有非復偶然見此也悠然二字從上心遠來東坡之
論不必附會
謝惠連七月七日夜詠牛女不為高格後半尤穢褻
擣衣詩簪玉鳴金無乃不類結語托意高妙
謝靈運南樓中望所遲客孟夏非長夜二句此本楚
詞之意而反用之蓋楚詞所謂晦明若歲者乃言秋夜
之長望夏夜之短而不得也
齋中讀書懷抱觀古今二句起下達字
石門新營所住四面高山廻溪石瀨修竹茂林詩所
引楚詞參觀王逸注乃知此詩托意之遠
庶特乘日用特當作持用當作車以日為車而遊六
合之外則屈子之遠遊也
謝元暉始作尚書省與下直中書省一首皆祖述顔
光禄
防口猶寬政二句言昭業凶暴防口尚為寬政朝士
懼禍者餐荼亦如薺也善注全乖文義劉良注得之
黃旗映朱邸明帝為揚州刺史輔政
直中書省結語亦學公幹
風動萬年枝二句承上彤庭萬年枝即詩山有杻
疏中所謂萬年樹蓋檍也
玲瓏結綺錢二句承上紫殿
紅藥當階翻從宏敞生來
蒼苔依砌上從隂陰生来
春物方駘蕩三輔黃圖駘蕩宫言春時景物駘蕩滿
宫中也
觀朝雨元暉之言如此而卒不免自蹈暴腮之禍者
蓋清雨曉凉萬慮俱息能戰勝俄頃之間而不覺旋惑
於富貴之途也行之維艱亦可悲夫
戢翼希驤首四句是戰即所謂貧賤常思富貴富
貴必履危機者也
郡内登望晦翁賞寒城一以眺十字以為有力
借問下車日二句逼出登望言匪直數月而已經
歲故下云心已極魂屢遷也
山積陵陽阻四句是郡内
結髮倦為旅為旅二字起末句避世之意王弼云仲
尼旅人則國可知矣
和伏武昌登孫權故城孫權嘗都武昌復徙建業
無句不妙然比之前人意味力量自殊此退之所以并
掃齊梁也鮑明遠太麗謝元暉太工皆求勝前人而
反不及
鵲起登吳山吳山顔氏家訓作吳臺為姑蘇也
鳳翔陵楚甸緊入武昌
文物共葳蕤二句葳蕤葱蒨與下故林一聯借映
從賞乖纓弁亦切楚事
良書限聞見注良書謂伏詩按下芳音乃謂伏詩注
非
和王著作八公山詩向疑何以不用苻堅八公山草
木皆疑晉兵事豈王詩已及之耶王詩今不傳細玩詩
中已用宗袞此事何必瑣屑又晉書中以為禱於蔣侯
而然固宜在所棄也
西距孟諸陸注孟諸澤在八公山東按睢陽乃今歸
德八公山在今壽州則孟諸在西也
長蛇固能翦二句注長蛇喻融奔鯨喻堅非也蛇鯨
總謂苻堅耳
和徐都曹日華川上動二句川上承上蒼江草際承
上青郊二句妙是昧旦即目
和王主簿怨情掖庭聘絕國四句是怨
花叢亂數蝶四句是情
生平一顧重二句如此說怨情方見身分力量
沈休文應王中丞思遠詠月小庾以降必無此力量
一詩中戶隙樓園軒門房七事可抵小賦三四一
大一小五六一憂一樂七八一高一下高樓一聯自
小庾至玉溪皆奉為使事之法
夜静滅氛埃頂華字
方暉竟戶入二句頂滅氛埃說文閒字下云隙也
從門從月注當引此
高樓切思婦二句以思婦自比以上才比思遠劉
彦和曰言對為易事對為難反對為優正對為劣思婦
上才一憂一樂理殊趣合者也
網軒映珠綴二句又從細處寫
清光信悠哉收足華字悠哉二字括盡達曙事
沈休文冬節後至丞相第詣世子車中作結有萬鈞
力
詠湖中鴈詩園葵湖鴈詠物之祖
三月三日率爾成篇東出千金堰頂洛陽
西臨雁鶩陂頂長安
清晨戲伊水頂洛陽
薄暮宿蘭池頂長安
寕憶春蠶起四句諷刺
陸士衡擬古詩十二首擬古十二首遠不如樂府十
七首
擬今日良宴會首曷為恒憂苦守此貧與賤華亭鶴
唳復可得聞乎
張孟陽擬四愁詩集是四首昭明欲備擬詩各體遂
錄其一亦編集文章變例也
陶淵明擬古詩豈無一時好不久當如何傅謝惜不
早聞斯言
謝靈運擬魏太子鄴中集詩當是與廬陵周旋時所
作惟陳徐二詩為可觀首篇真副君語矣不在貎
似也儗古變體
序建安末末當為中按徐陳應劉一時俱逝二十二
年事也
魏太子首栢梁發唱云日月星辰和四時起手從此
出也起二句有蓋世之氣結句緼藉有餘味
王粲首此篇自比
公子特先賞注公子謂曹植非也公子明兩皆謂子
桓
既作長夜飲二句言終於此而已矣自傷止以文義
見賞不參權要如仲宣在建安中也
徐幹首棲集建薄質李周翰注中有延及之語則建
者逮字傳寫之誤也
永夜繋白日以注觀之繋字當作繼如五臣本此又
以音同傳寫誤耳
劉楨首貧居晏里閈六句言適當本州不能遠引
既覽古今事二句注解達言相說而進達也按非此
意也言古今逢亂失所何事不有緣此互相觧譬雖乖
平生之素亦安之也
應瑒首調笑輒酬答二句皆飄蕩不見禮不勝後生
末契之感也
平原侯植首中山不知醉中山用漢書中山王勝事
願以黃髮期植贈白馬王彪詩王其愛玉體俱享黃
髮期
養生念將老注引左傳隱公曰使營莬裘吾將老焉
按序所謂憂生之嗟通指後事言之然如本注亦得
袁陽源傚曹子建樂府白馬篇音節悲壯近太冲
劉休元擬古詩注世祖時進侍中司空後以藥内食
中毒殺之按二詩不懼孝武之猜忍而作
鮑明遠擬古十五諷詩書首兩說窮舌端此句起下
五車摧筆鋒句顧上
觧佩襲犀渠佩佩玉也
卷&KR1030;奉盧弓&KR1030;書帙也
學劉公幹體不過當識時之意
代君子有所思繡甍結飛霞四句伏下滿字
選色遍齊代四句伏下厚字
服理辨昭昧收所思
范彦龍傚古遲留法未輕注遲或作逗按當作逗留
為是
江文通雜體詩所儗既衆才力高下時有不齊意製
體源罔軼尺寸爰自椎輪漢京訖乎大明泰始五言之
變旁備無遺矣雖孫許似道德論泉明為隱逸宗亦并
别搆成是搃雜唯永明聲病不在舊列也
古離别儗古詩殆欲遠跨士衡不在多少也
李都尉從軍悠悠清川水四句河魴以味美獲薦結
髮以命舛遠隔注非
魏文帝遊宴小儒安足為點出文帝
陳思王贈友擬陳王亦自遒秀
延陵輕寶劍二句起下葵藿
處富不忘貧二句應前禮賢
阮步兵詠懷精衛銜木石阮公知己
張司空離情玉臺生網絲玉臺似指鏡臺
左記室詠史左之詠史大抵賓主相形此作既以衛
霍諸公形容仲蔚乃復以韓梅發端不已贅乎太冲
本詩雖用事錯雜而指趣瞭然此徒放其體不復能文
從字順矣
張黃門苦雨苦雨本趣在乎固窮儗者殊不及此
索居慕儔侣風雨思朋友
劉太尉傷亂氣味逼真
秦趙値薄蝕成都王穎据鄴河間王顒据關中皆王
室懿親故謂之薄蝕
千里何蕭條二句所謂日暮途窮也
功名惜未立二句覆裝以起下文
郭宏農遊仙亦失本趣
海濱饒竒石竒石如丹砂空青琉黃之屬可鍊藥者
許徵君自序采藥白雲隈八句有此即虚實相間不
復苦其平典此儗議之變化也
殷東陽興曯稍革孫許之風餘有虛無之趣推移方
始實之惟肖
直置忘所宰二句清曠如接仙真
謝僕射遊覧極似叔源
陶徵君田居儗陶能得其自然
歸人望煙火二句詩中畫
素心正如此二句陶詩聞多素心人樂與數晨夕結
句欲起古人而從之托意於三益耳
謝臨川遊山模範之巧工細無敵兼以一幽一顯更
互成竒妙是謝公屐齒淹留非復尋常登眺
平明登雲峰四句總領大槩
桐林𢃄晨霞八句一巖一壑一顯一幽
夜聞猩猩啼四句分寫鳥獸草木寒暄朝暮亦盡淹
留之趣
且泛桂水潮二句反映遊山轉餘興會即應轉江海
邅㢠映月映轉備盈缺兼映平明也
顔特進侍宴擬顔遂蹈困躓然顔之詩體本爾
謝法曹贈别子衿怨勿往四句激昂處去法曹微遠
謝光禄郊遊凉葉昭沙嶼昭當作照吕延濟謂秋葉
黃故云照
雲鬱石道深名句
鮑參軍戎行明遠之竒麗是其天才絶倫固非文通
所能到也
鷦䳟不能飛四句亦自凄壯
休上人怨别看其層次勝本詩
悵望陽雲臺陽雲當作雲陽在雲澤之陽也
義門讀書記卷四十七
