義門讀書記卷五十
翰林院侍讀學士何焯撰
陶靖節詩
時運山滌餘靄宇曖微消二句含下風字
榮木序總角聞道白首無成斯人豈徒頽然自放者
耶
贈長沙公族祖族祖二字衍雖同出大司馬而已在
五服之外服盡矣長沙謂淵明為族祖也傳寫誤衍二
字
閻百詩云自昭明誤讀陶命子詩以祖與考係於陶侃
之下及作淵明傳遂謂侃乃淵明會祖其實不然又贈
長沙公詩叙中長沙公於予為族族是一句祖同出大
司馬大字當作右即漢高時功臣舍也云云按顔延之
陶徵士誄云韜此洪族抑彼名級可證此詩序中大司
馬斷指士行非漢初開封侯陶舍以右司馬從高祖訛
右為大也延之與淵明同時安得云傳文昭明誤讀命
子及此二詩乎
命子於赫愍侯六句前漢書高祖功臣表開封愍侯
陶舍以右司馬從擊燕代侯子夷侯青嗣
亹亹丞相前漢書百官公卿表孝景二年八月丁未
御史大夫陶青為丞相七年六月乙巳免
在我中晉漢季稱東漢為中漢此中晉所本也
尚想孔伋庶其企而字之求思企孔思也
厲夜生子遽而求火欲其勝父眞如孔思也
爾之不才亦已焉哉末句警儼并自悼也
歸鳥雖無昔侣衆聲每諧隣曲妻孥雖不如中朝舊
侣為多才然眞趣則相入也
游不曠林宿則森標不曠林而森標則深潛山澤物
色不至已起末二句
形贈影此篇言百年忽過行與草木同腐此形必不
可恃尚及時行樂下篇反其意不如立善也
神釋此篇言縱欲足以伐生求名猶為願外但委運
以全吾神則死而不亡與天地俱永也
日醉或能忘二句對首篇
立善常所欣二句對次篇
示周續之祖企謝景夷三郎道喪向千載四句上二
句一揚下二句一抑
從我潁水濱魯兩生不肯起從漢高况見此季代簒
奪乎故勸之從我為箕潁之遊也
乞食感子漂母惠二句雲起龍驤非我所處矣
銜戢知何謝二句胷中亦將以有為也冥報相貽則
不事二姓以遺逸終焉之志亦已久矣
怨詩楚調示龐主簿鄧治中收斂不盈㕓毛詩一夫
之居曰㕓
連雨獨飲句句折
移居春秋多佳日首農務各自歸插此句起結處
此理將不勝言勝絶惟此也
和劉柴桑歲月共相疎我棄世世亦棄我也
和郭主簿藹藹堂前林首遥遥望白雲二句富貴非
吾願帝鄊不可期所謂望雲懷古蓋西方之思也懷安
止足皆遜詞自晦耳
與殷晉安别方熊曰殷已為太尉參軍而仍稱之曰
晉安蓋先作長史掾者晉所命也題即有意
語默自殊勢不曰出處而曰語默公之遜詞也
悠悠東去雲東下
良才不隱世二句應語默
贈羊長史愚生三季後二句托意非常
得知千載上六句言僅以書知之餘迹向者未之見
也
九域甫已一二句逸興高騫義熙十三年八月平
姚泓
擁懷累代下二句始皇雖一九域四皓逃之此篇所
以庶武羅於羿奡之域想王躅於亡齊之境聊以寄其
難言之隱也
歲暮和張常侍窮通靡攸慮四句民生多以愁苦自
賊若自以年至氣衰窮通不一關其慮久矣然亦有撫
已慨然者則冉冉老至修名不立也
庚子歲五月中從都還阻風於規林近瞻百里餘應
前望字
巽坎難與期巽坎以代風水謂下連用風浪字也
癸卯歲始春懷古田舍二篇發端皆自言躬耕非始
志下半篇則申時不可為不事伯朝之本趣
屢空既有人言已不足以當之也即下章難逮之意
詞有輕重下字尤工
即理愧通識二句自詭通識而至喪節乃吾所羞也
正言若反
瞻望邈難逮二句此謂道不可行聊為農以没世也
雖未量歲功二句妙絶仍不一於憂貧故言近旨
遠
行者無問津此句寓遯世之意
乙巳歲三月為建威參軍使都經錢溪微雨洗高林二
句奮迅出塵
戊申歲六月中遇火形迹憑化往四句形骸猶外而
况華軒所以遺宇都盡而孤介一念炯炯獨存之死靡
它也
庚戌歲九月中於西田穫早稻遥遥沮溺心二句本
非沮溺之徒而生乎晉宋之交避世之心乃若與之符
也
丙辰歲八月中於下潠田舍穫姿年逝已老二句似
此老而好學故有年逝未乖之喜
飲酒衰榮首邵生瓜田中二句先世宰輔故以邵平
自比
達人解其會四句邵平可遊蕭相之門淵明何妨飲
王宏之酒在我皭然不滓則衰榮各適而不相疑也
積善首九十猶帶索四句當年壯時也今都下語猶
爾言老彌戒得則壯盛之厲節可想所以使百世興起
也此又自言其可得而同不可得而雜
道喪首有酒不肯飲直是有人不肯做之託詞耳百
年幾何奈何不及時自立也
持此欲何成惜其情而不反則是忘其性也
結廬首欲辯已忘言辯字與前問字相應
在昔首恐此非名計恐墜固窮之節也
顔生稱為仁首前後自作客主志士不忘在溝壑則
陶公篇末所自矢也祼葬猶可又何枯槁之恨哉
死去何所知二句曲折頓挫
有客首規規一何愚四句張睢陽有言未識人倫焉
知天道不明大義則醒者何必愈於醉也
少年首敝廬交悲風四句謂不見治平也
子雲首有時不肯言四句可得而親不可得而雜政
所以待王顔輩也
羲農首終日馳車走六句終日狂馳則汨沒聲利將
貽名教之憂所謂人而不仁其如禮樂何又不若沉飲
者反與眞淳之意差近矣此反言以激之也
止酒昔昏而今明故曰將止扶桑涘
述酒此詩眞不可解
責子老夫耄矣子又凡劣北山愚公竟何人哉此責
子所為作也
總不好紙筆人不學安知忠孝為何事陶士行後人
遂為原伯魯之子此公所以俯仰家國而感歎於天運
如此也
天運苟如此國亡主滅何暇復恤子孫為門戸計故
歸之天運也
有會而作後半言蒙袂揚目者誠過然斯濫可戒當
以固窮為師也
斯濫豈攸志攸亦所也變文作對
蜡日梅多用一枝未有用一條者
擬古日暮天無雲首似詠懷
少時壯且厲首伯牙與莊周鍾期與惠施陶公所自
託也
種桑長江邊首此言下流不可處不得謬比易代
柯葉自摧折倒装句
雜詩人生無根蔕首金源劉從益和陶詩以此篇合
榮華難久居為一篇日月不肯遲合我行未云遠為一
篇
丈夫志四海首歎老嗟卑則常自托於志在四海於
是冰炭交戰至死不悟吾知空名為無益故不知老之
將至而目前莫非真樂也行路難中有一篇用其意
罇中酒不燥燥字新只將孔北海語易一字
憶我少壯時首沉着痛快中年人讀之始覺味長
無樂自欣豫妙妙與值歡無復娛反對
日月不肯遲首素標插人頭險語
代耕本非望首拙生失其方自謂謀道不謀食也
嫋嫋松標崖首舊注東坡和陶詩無此篇
詠貧士詩以言志君子固窮七篇皆自道也
萬族各有託首孤雲自比其高潔下六篇皆言聖賢
惟能固窮所以輝曜千載迥立於萬族之表不可如世
人之但見目前也
凄厲歲云暮首患難不失其常陳蔡見圍仲尼不
疑吾道之非况止於飢乏何為不追古人而從之乎
榮叟老帶索首非獨遠於人情生不逢堯與舜禪則
宜以榮期原思自居求無媿於仲尼而已如子貢所以
告二子者姑舍是可也
安貧守賤者首死生不改其操
非道故無憂貧賤不以道得者不去陶公誠造次顛
沛必於是者矣
袁安門積雪首苟求富樂則身敗名辱有甚於飢寒
者故不戚戚於貧賤但恐修名之不立也
採莒足朝飡莒疑作稆後漢獻紀尚書郎以下自出
採稆注云稆音吕與穭同
仲蔚愛窮居首自言事在詩外有不易其介者俟後
人論其世而知之
昔在黃子廉首妻子不撓其慮言終不為妻子所
累貶節而復出也
詠二疎雖無揮金事濁酒聊可恃此千載心期也
離别情所悲四句洗發
詠三良箴規嚮已從含下厚恩
臨穴罔惟疑惟思也
詠荆軻心知去不歸二句抑揚三致
讀山海經玉臺凌霞秀首王母自謠耳豈為周王亦
自道一譚一詠與世俗了不相關也
迢逓槐江嶺首落落清瑶流當作洛洛清滛流按山
海經槐江之山爰有滛水其清洛洛注水流下之貌滛
音遥
夸父誕宏忘首妙在縱其詞以夸之後人不窺此妙
也
餘迹寄鄧林二句其為夸也死猶不悟
精衛銜微木首周益公云宣和末臨漢曾紘謂形夭
無千歲當作形天舞干戚某初喜其援証甚明已而再
味前篇專詠夸父事次篇亦當專詠精衛不應旁及他
獸今觀康節只從舊本則紘言似未可憑矣按尤延之
所開山海經作形天
桃花源記此文極古
率妻子邑人來此絶境曰邑人則先世固所謂彼都
人士者也
詩嬴氏亂天紀謂以十月為正舉一端以槪其餘也
雖無紀歴誌與亂天紀相對兼收足遯世
怡然有餘樂二句暗藏淳字於何勞智慧世外之
淳也彌縫使其淳名教中之淳也
義門讀書記卷五十
