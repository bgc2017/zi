義門讀書記卷五十四
翰林院侍讀學士何焯撰
杜工部集
蜀相錦官城外柏森森破蜀字
映階碧草自春色一連與下淚滿襟反對自字空字
呼應最微
三顧頻煩天下計以下深歎其止以蜀相終也見隆
中規取荆益以爭天下豈知創業未半而崩永安受遺
北伐又不及擒叡馘懿丞相先鞠躬盡瘁天下之才僅
為偏安輔佐所以一瞻廟貎而不禁涕之無從也
出師未捷身先死捷注一作用按順宗實錄中作出
師未用身先死未用未展其用也作未捷了無意味矣
讀袁子論武侯語自知
卜居東行萬里堪乘興二句東行萬里當指萬里橋
耳方公以為落句公中有所不自得雖卜築而已欲去
誤也二泉云用王猷事暗指裴公草堂在西却縱言
東面澄江之可以銷愁則水西幽勝言外益見如此詩
法使人何處捉摸
一室大巧若拙乃此等也
應同王粲宅二句江船空見獨滯一室也
梅雨梅雨是及時之雨不得一例怨咨如昭諫長安
有貧者為瑞不宜多便覺偏枯淺薄
湛湛長江去妙為結句生根
茅茨疎易濕點眼
竟日蛟龍喜暗藏苦雨之人在内
為農錦里烟塵外照去國賖
圓荷浮小葉一連寫時令將有事于農也
為農去國賖為農只一點
遠慚句漏令二句收為農脫灑末句言去國無禄
衣食累之不得不為農也所謂味在鹹酸之外
有客(草堂本作賓至)詩紀編客至後二詩體勢相似意味各
别公詩所以妙方云江干僻地老病才盡聞人足音
而喜幾於清談不爨矣
幽棲地僻經過少一連先敘主反破有字
漫勞車馬駐江干破至字
竟日淹留佳客坐始出賓字
百年麤糲腐儒餐百年麤糲猶云家常茶飯也
不嫌野外無供給二句結嫌以文章自居故但回顧
幽棲而云看藥欄也江干遠訪淹留清坐其人亦應妙
觧書味知其不緣簡率興盡乃復因其至之疎期其至
之數云耳
狂夫清風峻節固窮獨立比賦相參不全訐露
萬里橋西一草堂一草堂猶言家徒四壁意
百花潭水即滄浪即滄浪三字含後半所謂世人皆
濁我獨清也
風含翠篠娟娟靜一連風雨起下故人碧篠紅蕖襯
出潭水之清娟娟冉冉風雨相關句法之工細乃爾
曰娟娟風中有雨曰冉冉雨中有風此羅大經所謂互
體
欲填溝壑惟疎放二句只自嘲怨而不怒
賓至(草堂本作有客)七言幽棲地僻一篇稍廓而大之
喧卑方避俗對下情親
王十五司馬弟出郭相訪兼遺營茅屋貲如話
堂成句句是初成語
緣江路熟俯青郊草堂在西郭故曰俯青郊小謝詩
結軫青郊路善注引周禮東方謂之青
榿林碍日吟風葉一連以竹木襯出新堂之高頂上
俯字榿從人易求竹隨時可移新居所有真景也
吟風滴露交互對
暫止飛烏將數子一連室家有定飛鳥依人腹聫暗
藏得一面在言外自比避地偶托
旁人錯比揚雄宅二句本非蜀士而自守泊如頗同
揚子故曰宅誠錯比嘲亦懶觧也
田舍草深迷市井承古道
地僻懶衣裳承清江曲
鸕鷀西日照二句收足江曲
進艇南京久客畊南畝成都嘗為南京
晝引老妻乘小艇一連言尚得團圞可無飲恨
西郊西郊向草堂向字生出腹聮暗藏往來蹤迹在内
市橋官柳細往西郊
江路野梅香路注作岸岸字方是郊只有官柳野
梅含下無人競三字
傍架齊書帙二句來草堂
疎嬾意何長長字收足時字暗藏營競短半面
所思苦憶荆州醉司馬崔自吏部謫司馬
可憐懷抱向人盡一連對屬渾化
江村自去自來梁上燕一連頂幽字中四句皆一
句内一句外若云分屬江字村字則不通矣
多病所需惟藥物二句藥物之外更無求于斯世吾
將老于江村矣
野老漁人網集澄潭下下下網也
賈客船隨返照來賈客來者只隨返照則東路未通
也
片雲何意傍琹臺片雲公自謂也舊注琹臺詩引
成都記云在浣花溪之海安寺南此句猶云不意自
全至此
王師未報收東郡二句我野老也猶可漂泊息肩于
此若天子幸蜀則如所謂公出在野豈可狃于奔竄西
京並置不急收山東乎
雲山京洛雲山外含下望鄉
神交作賦客作賦客謂如屈子之南放也
白鷗元水宿二句將白鷗襯出哀字妙有味外味白
鷗無上所云云而猶有餘哀則公之哀其可盡乎宿字
比留滯不能去
北鄰愛酒晉山簡一連山水借對增一晉字作對政
自無妨
南鄰錦里先生烏角巾呼後半角巾隠居之服是
不出戶人也
園收芧栗不全貧乃政言其貧也莊子山木篇衣
皮裘食杼栗此句似用此又徐无鬼篇居山林食茅栗
釋文本亦作茅栗芧音序作芋者字之譌
慣看賓客兒童喜兒童猶喜賓客則其好事可知
得食階除鳥雀馴鳥雀皆為之馴則其接物可知二
句見先生故貧所以尤難也
野航恰受兩三人注航魯直作艇音平聲方言云小
舟也按淮南子越舲蜀艇注艇一版之舟魯直惜不據
此故明人疑為臆說杜更有進艇篇可知當作艇也釋
名三百斛以下曰艇其形徑挺一人二人所乘行也兩
三人亦惟艇字為穏
相對柴門月色新對注作送棹舟過訪月生而未厭
相對作送字反覺意味殊短落句襯出竟日淹留無
迹
出郭遠烟鹽井上無人烟也
斜景雪峰西無村落也
還與舊烏啼頂亦字言舊則夜啼非自今始也
過南鄰朱山人水亭看君多道氣更酌數隨皆緣道
氣綰結上下見不但境幽可愛也
恨别成都作
草木變衰行劍外頂四千里
兵戈阻絶老江邊頂五六年
思家步月清宵立一連清宵立白日眠兼寫出老態
來若使賊仍不破此恨不復可以年計矣
聞道河陽近乘勝二句近字急字並應五六年
寄楊五桂州(譚因州参軍叚子之任)雪片一冬深此句虛對實
嶺外梅花十月即發非獨桂林一冬作雪獨不炎熱
江邊送孫楚指叚参軍
逄唐興劉主簿弟劉杜同出
和裴迪登新津寺寄王侍郎老夫貪佛日貪佛較佞
佛新甚
敬簡王明府神仙才有數頂葉縣
流落意無窮頂周南
建都十二韻蒼生未蘇息四句先從萬國將翻國恥
未雪說起
恐失東人望婉至
雖倚三階正質直三階句深罪宰相非人將復至
覆國
牽裾恨不死以下因國論之非而深悲不得身與雲
臺之議也
遙憐湘水魂即公自謂
隨事有田園匹夫羇旅隨處可立田園有國者一敗
塗地别無奔竄之方也
願枉長安日枉注作駐駐字尤有力枉回也與後篇
未枉周王駕亦兩義或謂追憶房琯分鎮之策非也
此詩直謂肅宗不當議遷若不能雪恥自強則胡馬半
天下江陵豈能免乎落句又言五陵北原祖宗陵寢在
彼不可輕棄為晉元帝也
和裴迪登蜀州東亭送客逄早梅相憶見寄淡然初
不著題的是早梅後人何由可到
寄贈王十將軍承俊似吳叔庠
賓客滿堂上二句兼以自歎
暮登四安寺鐘樓寄裴十僧來不語自鳴鐘含下閴
寂獨愁
孤城返照紅將斂頂暮字
知君苦思緣詩瘦二句言我病不能往君何慵乃爾
豈緣詩瘦耶然亦當念交遊如此閴寂即一可語之僧
亦無處覓也近觧作思我緣詩而瘦者非
散愁二首欲散而愁愈結也
百萬傳深入一連不知有對屬
第二首老魂招不得收久客
客至(喜崔明府相過)舍南舍北皆春水二句反打開去惟公
能之賓至起相似風雨則思友况經春積水繞舍日
惟鷗鷺羣乎極寫不至則喜字溢發紙上矣
花徑不曾緣客掃反點客字
盤飱市遠無兼味一連市遠家貧惟恐我喜之無以
將也
肯與鄰翁相對飲一連留之不聽其去以應至之難
也呼取對飲令共此喜也
遣意二首方云二詩雨後作一晝一夜分别觀之始
見其妙上六句逐層頂接
囀枝黃鳥近含花落
泛渚白鷗輕含水生
漸喜交遊絶二句收遣字
第二首簷影微微落夜景
宿雁聚圓沙草堂即事詩宿鷺起圓沙見火而起此
處若作起字尤飛動并與野船細火相應
鄰人有美酒二句收遣字賖酒與前篇催釀呼應
漫成二首眼邊無俗物二句妙語
春夜喜雨及時之雨而又無所不遍所以為可喜也
野徑江船錦城以見雨之霑足都非漫下
好雨知時節喜字
潤物細無聲好雨
野徑雲俱黑此句暗
江船火獨明此句明二句皆剔夜字
曉看紅濕處二句細潤故重而不落結春字工妙
春水已添無數鳥二句方云一夜水起便有衆鳥爭
浴惟久居水上者知之
春水生二絶山谷只法此種
江亭雲在意俱遲一在字人更不能到
邨夜邨舂雨外急指水碓也
早起帖石防隤岸頂春字
童僕來城市二句除却沽酒無復一事與城市相關
政足幽字
可惜生前酒身後名吾自兼之然少壯雖可惜何嘗
不可同陶潛之任逹也
落日芳菲緣岸圃一連便覺有風月無邊意
徐步花繠上蜂鬚花繠注作繠粉佳
把酒從衣濕一連正寫徐步
高柟江邊一蓋青破高字妙
遊脩覺寺馮云以遊字結搆
禪枝宿衆鳥二句仍映𢃄花竹
後遊寺憶新遊處新字生動
客愁全為減二句是後遊結後遊皆寫寺外
題新津北橋樓望極春城上惟樓故所望彌遠寫高
處正做遠字做遠字又是襯近郊幻甚
白花簷外朵一連頂近鳥巢朵字有居高俯下之景
池水觀為政一連指近郊
江上值水如海勢聊短述水如海勢驚人之景乃止
短述漫興云爾
新添水檻供垂釣一連略捻值字
赴青城縣出成都寄陶王二少尹老恥妻孥笑宜從
注作老被樊籠役
東郭滄江合與樊籠反
文章差底病應詩態句注引匡謬正俗云云按今
江隂人猶有此音正作都禮反古音之存于今者在所
不同不必以匡謬正俗之說為疑
野望因過常少仙隨筆云唐人稱縣尉為少府此少
仙用梅仙事名更新
竹覆青城合一連惟見碧竹清江是秋望也
入村樵徑引是因字妙
嘗果栗皺開是過字
奉簡高三十五使君此篇當是高為蜀州時詩
送韓十四江東覲省黃牛峽静灘聲轉四句一路俱
有水聲樹影兵戈之後幾無子遺正見尋訪之難然不
可不努力也各努力者必欲尋訪同歸補人間之缺
陷而後已也弟妹必欲其見况吾親乎上二句是送
各字雙收我字君字
酬高使君相贈如話
草堂即事獨樹老夫家草堂
雪裏江船渡四句即事極寫風雪嚴寒偪出須酒來
徐九少尹見過發端飄飄絶塵
賞静憐雲竹一連頂晚景
何當看花繠二句為新字餘韻照字妙的是梅花又
與晚景反映
范二員外邈吳十侍御郁特枉駕闕展待聊寄此如話
暫往比鄰去去注作至至字佳言急至而已成空
歸也不為複齊梁句法多如此
幽棲誠簡略闕展待
衰白己光輝特枉駕己光輝三字頓挫得妙
野外貧家遠難其重來
村中好客稀望其重來
論文或不媿二句則直邀之
王十七侍御掄許携酒至草堂奉寄此詩便請邀高三
十五使君同到如此事何足便為賦詩特為逃空虛
者聞人足音而喜也前四句開闊有意
白屋寒多暖始開白屋寒多仍先破出草堂寒多二
字已寓正宜有酒詩律之細也
江鸛巧當幽徑浴一聯反映許而不至
繡衣屢許携家醖指侍御
皂蓋能忘折野梅指使君
戲假霜威促山簡請邀同到
須成一醉習池廻至草堂幽栖無侣白首忘形前
半閒淡寫來自促携酒便請邀賓正覺無所不可也
王竟擕酒高亦同過共用寒字卧病荒郊遠二句竟
字神味
故人能領客先出同過
陪李七司馬皂江上觀造竹橋即日成往來之人免冬
寒入水聊題短作簡李公二首褰裳不涉往來通往
來之人免入水也
天寒白鶴歸華表即日成
日落青龍見水中竹橋青龍是用竹杖化龍與青
龍卧橋上無與註說非
合歡却笑千年事合歡言萬人鼓舞不獨我與司馬
也
驅石何時到海東驅石對竹橋何時對即日
野人送朱櫻野人相贈滿筠籠贈對賜筠籠對金盤
玉箸野人對官省
數廻細寫愁仍破寫去聲
此日嘗新任轉蓬曰轉蓬則又將不止居蜀也
即事成都詩
贈花卿刺其僭也
觀李固請司馬弟山水圖三首第一首山水出得不
平緣是碧海圖也
第二首方丈渾連水一連超妙至此
人間長見畫一連接得竒變
范蠡舟偏小一連妙就畫上指點生動八句中離
合斷續不可捉摸
第三首起二句頂掛圖
題桃樹因桃樹而傷今思舊也
五株桃樹亦從遮鮑明遠行路難中庭五株桃一株
先作花今人熟用五柳未有用五株桃者
從韋二明府續處覓綿竹元白小律多類此
贈别鄭鍊赴襄陽把君詩過日但把其詩則不見其
人矣轉出别字最妙
試覓姓龐人龐公不肯為劉荆州屈者殆以此勉鄭
耶
奉和嚴中丞西城晚眺十韻詩清立意新入奉和
層城臨暇景一連艱難之際身當分閫重寄寸隂可
惜遊覧賦詩非所先也立言重中丞不可粘晚眺曰暇
景曰餘春皆有體要
天闊樹浮秦暗入望京意接出帝念
征南多興緒應詩清
嚴中丞枉駕見過地分南北任浮萍二泉云自蜀望
長安為北
扁舟不獨如張翰頂浮萍
何人道有少微星二泉云歎知己之少若自謙而實
自負也按何人二字鬆得妙言微嚴公誰復知之
廣州段功曹到得楊五長史譚書功曹却歸聊寄此詩
衛青開幕府廣州于五管為大府故曰開幕府
漢節梅花外一連嶺外樓邊點化工妙
絶句漫興第四首莫辭身外無窮事莫辭言無得辭
也此元白所本曲而有直體
第六首呼兒日在掩柴門日未落而掩門方頂得出
懶惰俗本將日字作自字妄作如此
第七首白氊青錢元白最好寫仿其流遂有放翁
江畔獨步尋花七絶句走覓南鄰愛酒伴二句馮云
南鄰已出洗題中獨字獨空床三字見其醉卧時多
頂出愛酒妙絶
第七首此等詩即在老杜亦非佳語
三絶句不如醉裏風吹盡二句老見亂離不若太平
先逝詩人所謂知我如此不如無生也
第三首會須上番看成竹馮云上番猶言頭潑凡二
三潑筍多蛀折不能成竹
戲為六絶句第三首龍文虎脊皆君馭龍文疑作龍
媒麗春非近體也編者以類相從耳
鸂鶒與下花鴨皆在嚴公幕中作王人失路托身
使府自畫小影
花鴨階前每緩行是鴨
黑白太分明花字熨貼
畏人前半虛含畏人即所謂心微傍魚鳥肉瘦怯豺
狼也不斥薄俗而遜詞于褊性其益厚且慎歟然非我
之輕絶故人萬里三峯曾不我顧其實待之無可待耳
起四語空闊渾淪
三年落日低年字從注作峯三峯落日所居者西郊
也
野望西山白雪三城戍望字
南浦清江萬里橋野字
海内風塵諸弟隔伏人事蕭條
惟將遲暮供多病二句不言家國之棄才而惟以病
不能報致此四郊多壘自責不以身不在朝歸咎于愛
莫助之也
跨馬出郊時極目收望字
不堪人事日蕭條願須臾無死早見興復何堪日甚
一日耶按松維沒于吐蕃但見西山白雪三城戍守曾
無藩籬之固蜀中殷富徵調既繁但見南浦清江橋名
萬里東道阻絶故曰人事日蕭條也
官池春雁二首依嚴于成都時作未入幕也
第一首且休悵望看春水二句言所憂不但無歲恐
亂離阻絶歸期無日也
水檻遣心二首第一首中二連皆一高一下對
城中十萬戶應去郭
此地兩三家應無村
第二首後半篇是遣心
屏迹三首用拙存吾道伏心字
幽居近物情伏迹字
心迹喜雙清謝詩心迹雙寂寞
第二首晚起家何事倒喝勢宕
竹光團野色一連上句暗下句明上句聚下句散
一月不梳頭應晚起無營言無營則迹屏而心與
之俱冥矣承上雙清來但得醉己足而不少為妻孥計
所謂拙也
第三首衰顔甘屏迹點題
幽事供高卧承晚起
猶酌甘泉歌對家何事至此則其貧益甚然信道
彌篤寧為其拙而屏迹以終也
奉酬嚴公寄題野亭之作懶性從來水竹居本非野
人然懶性適得所便也
奉引濫騎沙苑馬頂拾遺
謝安不倦登臨費起旌麾
阮籍焉知禮法疎應懶性
草茅無徑欲教鋤收野字注引孔毅父續世說云
云按鵕䴊侍中所冠嚴詩自言杜二曾作拾遺何以自
名野亭豈得如禰處士徒以能賦為滎觀乎故公酬之
云雖常奏書而濫騎官馬野性本其從來之素也謝安
以下酬其末句興發使君灘之語言猶能如阮公之對
晉文脫略禮法罄一日之歡耳續世說妄有穿穴附會
可以一笑
嚴公仲夏枉駕草堂兼攜酒饌竹裏行厨洗玉盤
酒饌
花邊立馬簇金鞍枉駕二句言方治酒饌中丞已
至必欲作竟日之歡也
非關使者徵求急使者即謂攜酒饌之人徵求急謂
急于烹調陳設也
百年地闢柴門迥草堂
五月江深草閣寒仲夏
看弄漁舟移白日終上禮數寬
老農何有罄交歡對攜酒饌
嚴公廳宴同詠蜀道畫圖日臨公館靜嚴公廳
劍閣星橋北一連大手筆腹聫展拓更闊遠所謂居
然有萬里之勢
興與烟霞會二句綰入宴
奉送嚴公入朝十韻句句筋兩字字精神
鼎湖瞻望遠舊恩
象闕憲章新新寵
四海猶多難時危
中原憶舊臣衆望
自昔有經綸生平
從容靜塞塵機會
南圖廻羽翮二句入朝
漏鼓還思晝四句先位置蜀民一面成都曾作南
京故有宫鶯之句玉帳術乃兵家厭勝之方位主將
于其方置帳則敵不得犯其法出黃帝遁甲以月建前
三位取之
江潭隠白蘋方入本身
此生那老蜀四句亦欲入朝不徒送公也收轉前半
詞高意足
送嚴侍郎到綿州同登杜使君江樓野興每難盡先
為惜字作勢
稍稍烟集渚二句承落景層次洗發惜字
不勞朱戶閉二句惜字淋漓以河沉對映落景
九日奉寄嚴大夫不眠持漢節二句是時徐知道反
以兵守劍閣武不得出故云
黃草時公在梓閬黃鶴注最當
懷舊悲來望白雲望雲事朋友亦可用
不見(近無李白消息)飄零酒一杯言致此飄零豈不由酒
不過佯狂縱酒遂致世人欲殺觸此駭機真可哀也然
鴻飛冥冥弋者何慕但拂衣歸山吾詩自足不朽今者
不見又安之乎深諷其自愛也
題元武禪師屋壁錫飛常近鶴禪師壁
似得廬山路二句鈍吟云若大歴以還决以畫結此
詩亦同結到畫却瀟洒擺脫不可及按非為擺脫也無
末二句題者伊誰凡詩中無自己乃大病也
客夜卷簾殘月影一連輾轉不寐遂見月殘明日求
睡又聞江聲無限曲折頂得何曾着三字出後四句
都從客字貫注
應悉未歸情時公家在成都故以成都為歸即并州
故鄉之意
客亭秋窗猶曙色亭字起
江流宿霧中此句曉光也日出則霧消矣
飄零似轉蓬客字結
秋盡籬邊老却陶潛菊一連王室微諸侯横無白衣
送酒之王宏為伏地行酒之康成懷抱可知矣
不辭萬里長為客二句懷抱之惡豈獨為一身遠客
公詩所以深遠
聞官軍收河南河北如龍二泉云後半喜之極故
言之詳
却看妻子愁何在愁何在言妻子皆非復向時之愁
歎也
涪江泛舟送韋班歸京花遠重重樹一連羡字出
望之何異登仙
天涯故人少緊密
春日梓州登樓二首雙雙新燕子二句從春風轉下
言無家之人不如營巢之燕也
郪城西原送李判官兄武判官弟赴成都府憑高送所
親西原
野花隨處發二句惜芳辰
泛江送魏十八倉曹還京因寄岑中允參范郎中季明
若逄岑與范岑公孝與范孟博齊名無一字無來處
為報各衰年各字妙古人所謂不可知無可奈何者
皆在其中然則君方得路我方流落如之何不急相援
也
送路六侍御入朝四十年睽隔一見即又言别故不
暇喜而但有悲也然路乃入朝返命義不顧私則愁緒
千端獨我留滯劍南者而已結句得體有味
更為後會知何地先起别字屈折有力
上牛頭寺何處鶯啼切二句結得變化正與意不盡
暗應
望牛頭寺春色浮山外望字
傳燈無白日無白日不以白日而火不傳也
上兜率寺馮云以上字結搆
江山有巴蜀頂知名
數陪李梓州泛江有女樂在諸舫戲為豔曲二首贈李
第一首上客廻空騎泛江故騎廻也
佳人滿近船在諸舫
第二首立馬千山暮應上客句
廻舟一水香應佳人句
使君自有婦二句戲贈
登牛頭山亭子春谷遠含風春和景麗嘗若悲風颯
至真深谷也
陪季梓州王閬州蘇遂州李果州四使君登惠義寺鶯
花隨世界一聫一倒轉便不凡
送何侍御歸朝次連是比體
春日垂霜鬢一連無對屬㾗通篇淡而有味
涪城縣香積寺官閣方云次連句中有三層景
寺下春江深不流上下二字呼應起連先說寺下
涪江
含風翠壁孤雲細一連說寺上石壁夾出山腰意
二句是上
小院廻廊清寂寂正叙官閣又起下之鳬鷺上之藤
蘿通篇無一句不切山腰也
浴鳬飛鷺晚悠悠此句是下晚字既承背日又起
昏黑
戲題寄上漢中王三首(時王在梓州初至斷酒不飲篇有戲述)曰戲皆
責望之詞也
第一首忍斷杯中物二句戲述斷酒用晉元帝事
座右銘只斷章人短已長二句
自醉逐浮萍落句從第六句轉下言非王之不已思
也已所短在躭酒姑且萍梗飄飄自適已事遂不能追
逐昔遊耳
第二首言一别五秋旦暮入地王猶視其萍梗不我
許留乎下四句又言成都取醉固有餘樂然終不如依
王于梓州也
已知嗟不起一連出之以戲故無迹
第三首言王雖斷酒今何可遂不已思乎
羣盗無歸路二句言已豈真沉&KR1196;者哉姑以此陶寫
耳歸路謂歸朝也
猶記酒顛狂猶記者王猶以酒狂為嫌也妙在是戲
魯衛彌尊重四句當肅宗朝故曰魯衛交分不淺
久要難負魯衛親賢當為朝廷惜才自徐陳徂謝人物
益稀如我者萬一天子詔徵之如漢武之安車召枚乘
而乘死可不亟拯其窮老乎
陪章留後侍御宴南樓寇盗狂歌外一連謂狂歌痛
飲庶幾寇盗之憂虞形骸之拘忌皆可忘也起結句
出號江城黑出號二字未詳
此身醒復醉二句朝命不通寇盗充斥雖逄高宴食
不下咽真窮途也曰不儗者微詞婉諷耳
臺上何須把官燭應月光
送王十五判官扶侍還黔中扶侍南還孝子之恩不
可奪然艱危中不得資其幹濟惜别又何能已兩面俱
到
青青竹筍迎船出二句猶似用事耶
倦夜顧陶類編題云倦秋夜
空悲清夜徂此詩前三句上半夜下三句後半夜以
徂字結裹以見徹夜不寐悲且倦也
悲秋此篇妙在淡
凉風動萬里二句函蓋無限國家事在内
愁窺高鳥過頂為客倒裝句超妙變動
老逐衆人行方云老至居人下更快然不如此句之
渾厚
始欲投三峽二句以家遠結收足悲字
對雨首連領得起直籠罩到繩橋雪嶺
西戎甥舅禮二句言恃其不背恩而不薄我於險則
兵與將皆不足用矣因雨而危遽可知
警急(時高公適領西川節度)才名舊楚將二句言人與地違非
所以弭邊警詞與而實不與也適自淮南移西川故
云舊楚將
玉壘雖傳檄六句玉壘傳檄况望窮討青海西戎飽
飛去來自如中國將帥非人誠無如之何耳松州危
急擁兵不救所恃西戎或飽欲自去耳逹夫故舊公不
得已而隱躍致譏彼固深於詩冀幸可以一悟玉壘羽
書其少紓乎
王命漢北豺狼滿二句漢北巴西賊氣充斥則蜀中
之亂可知也前半歎蜀中連亂不即王誅
牢落新燒棧言職貢不入
蒼茫舊築壇言將帥自立如此使事意味乃長
深懷喻蜀意此句斷章取自擅不討之義耳
有感五首首篇言將帥不思報主次篇以下則言主
上制御六合當以不能弭亂自責不可獨諉之下也先
責諸將而後探本言之可謂盡其體要矣
第一首乘槎斷消息二句言吐蕃孔熾求將帥之中
有一如張騫之開西域者絶不可得而徒以賊遺君父
蒙恩澤而不思報為可感也
第二首諸侯春不貢二聫諸侯不貢由失制馭之方
乃使者徵求往來屑屑略無大體又何以服其心哉即
起下不行儉德意兵分則威削五六論平亂當有序
姑先其所急即欲從事於内師老氣竭亦復難用不如
息戰務農養威伺釁也
第三首欲平河北當駐洛陽宏衛文大布之衣以收
小民之心以厲將士之氣何有深拱關中泄泄奢怠日
復一日洛下之峙儲且盡河北逆亂蟠結遂忘上下之
分豈復能有為乎公詩與汾陽所論形勢微異
長令宇宙新如下所云行儉德以與宇宙更新也
第四首言分封費重不可猝辦豈知但取係屬遠人
卑宫示儉何不可也但言強幹而至枝葉盡凋則朝
廷勢弱何以彈壓不臣者哉親賢受鉞空成往事卑宫
出鎮遥遥不聞豈封建果不可復耶
丹桂風霜急二句用襯出方是緣情之體注以丹
桂言王室青梧言宗籓者得之
終依古封建二句方云反言見意得諷諭體
第五首諸侯不朝不貢由朝廷有以致其猜阻然不
可以質言之也故但以登壇絶假解諸將之疑而責以
臣節有所未盡也諸將得以要脇天子由朝廷無恤民
之政從亂者相繼若實心存撫以起瘡痍彼欲為亂將
誰與哉領郡一連是諸侯所以莫朝之故弱者則懼鄰
道并吞不敢離其地黠者則借多事為辭諸侯理非皆
畔故借二者言之也此篇直繳應發端四句願聞哀
痛詔則終上以行儉德為本也
送元二適江左亂後今相見二句數折
晉室丹楊尹四句温太真自河北奉表江左言元
如温尹之乃心王室蜀將如子陽之井蛙自大順逆異
趣使露詞色則殆矣故以莫論兵戒之
章梓州水亭(時漢中王兼道士席謙在會同用荷字韻)城晚通雲霧一連
引起水亭妙
近屬淮王至漢中王
高門薊子過席道士
荆州愛山簡章梓州仍以習池暗點水亭
翫月呈漢中王夜深露氣清玩字遠致
浮客轉危坐方云浮客出康樂詩正貼玩字
歸舟應獨行起下驚字
欲得淮王術收王
風吹暈已生收玩
登高遠客悲秋又以老病止酒其無聊可知千緒
萬端無首無尾使人無處捉摸此等詩如何可學
風急天高猿嘯哀發端已藏獨字
艱難苦恨繁霜鬢頂萬里作客
潦倒新停濁酒杯頂百年多病結凄壯止益登高
之悲不見九日之樂也前半先寫登高所見第五插
出萬里作客呼起艱難然後點出登臺在第六句中見
排奡縱横
遣憤雷霆可振威三句言當自強以定難勿復乞師
小夷致宫臣有鞭血之辱也
薄暮高秋心苦悲歲暮
鬢髮白成絲以齒暮結悲痛
西山三首第一首言老師費財與賊相望直書其事
而庸懦無能可知矣
築城依白帝白帝謂金天也
第二首腹連酷寫畏縮不前之狀
第三首前四句言人疲粟盡無尺寸之功子弟自往
元戎自歸關城自圍凱歌自奏將帥非人以敗為功乞
和飾勝脱身危疆而已口舌和親不如力戰决勝今乃
踵和親之謬飽胡人之欲幸其自退乃奏凱冐功侈然
若伸威萬里者此將誰欺乎
城上春動水茫茫名句
羣臣從武皇若將第六句稍稍穿鑿則為子盗父兵
矣論詩正不得爾
舍弟占歸草堂檢校聊示此詩鵝鴨應長數二句是
檢校處公有四弟惟占相隨入蜀此日又從公於梓
遣其歸成都草堂檢校故有此囑
傷春五首第一首天下兵雖滿二句是倒装法言春
光雖日濃天下兵方滿故可傷也
御宿且誰供御宿不供禁旅離散從吾君者誰乎意
者鬼神呵護如雲之從龍也并含末句意
殷復前王道一連望其為武丁之撻伐莫如平王之
避狄
蓬萊足雲氣二句責左右之臣不能輔主修德致此
播遷誰執其咎也
第二首天青風卷幔風卷幔疑兄弟之來也
草碧水通池暗用池塘春草事
牢落官軍速言日望官軍速為定亂而何其轉牢落
也
第三首不成誅執法二句此歎元振不誅人無奮志
也晉書天文志執法廷尉御史大夫之象所以舉刺
凶奸者也
大角纏兵氣一連陸士衡詩在漢之末皇綱幅裂大
辰匿輝金虎習質宫闕没於吐蕃天子出走内敗不
書假天象以言之
賢多隠屠釣二句斥其用宦官以致播屯也天子七
尺之輿當與天下賢者共之同子驂乘袁絲變色奈何
惟元振一刑餘是佐乎求賢及於釣屠况在朝之賢必
無反見斥遠者親之信之則可以服武夫悍卒之心惟
我役使成收復之功矣一曰郭子儀為尚父此借文王
後車事瘦詞見志言幸而憗遺一老何不悉以收復寄
之也
第四首復道使通秦曰使通秦則京師未復可知此
句法也
奪馬悲公主當時用高歡奪爾朱榮妻北鄉公主馬
事注家未及
蕭關迷北上言不得歸秦也
滄海欲東廵言復不得安處洛陽也
豈無嵇紹血二句自傷在遠不得以死衛主也豈
無者傷其無也
第五首孤兒却走多羽林孤兒天子親軍亦棄之而
散况四方誰為守乎
王公出御河御河宜用爾朱榮河隂事
得無中夜舞一連聞鷄起舞者收而用之即為忠臣
當如漢祖之大度以得猛士耳
春色生烽燧萬物發生之時不見其他但見烽燧已
屬可傷况烽燧不知何時始平方有與春俱生之勢則
尤可傷也此句總結傷春
送梓州李使君之任(故陳拾遺射洪人也篇末有云)籍甚黃丞相二句
從前籍甚能名却忘此舉不免猶是俗吏故此行尤
急也
近看除刺史指再任
老思卭竹杖六句言所望於使君者非卭杖錦衾恤
其窮老惟最先一舉為執熱中一酌甘泉沉着中極變
化生動火雲二句襯出先字接得變化此我所思所要
也若誤會自注於山驛句不劃斷即了無意味矣
遇害陳公殞四句天地之英靈斯民之耳目此之不
念何以為政言死者之可惜則生者之宜留意益可知
也遇害下言陳公殞於酷吏李如欲為循良則此行
未有先於此也一篇非為陳公篇末乃點明射洪在
梓州耳注引舊書及雲溪友議云云按子昂事當据
盧藏用别傳舊書亦多失實别傳云子昂以父老乞歸
歸而為後史記綱條粗立筆削未終會丁父憂則亦非
一歲矣安得先有父為段簡所辱之事又章仇兼瓊鎮
蜀去子昂已遠安得為之雪獄此皆無足取也
王閬州筵奉酬十一舅惜别之作沙頭暮黃鵠二句
結用比有餘味
奉待嚴大夫八句無一句非待字意
常怪偏裨終日待用他人待作襯
一生襟抱向誰開收喜字
奉寄高常侍汶上相逢年頗多二句位日崇詩日妙
其如今日所責望於高者非復汶上相逢故意必有大
節壯猷乃不負飛騰無悔遲暮也
今日朝廷須汲黯謂歸朝
中原將帥憶廉頗望其復出
别淚遥添錦水波公自謂
將赴荆南寄别李劍州天入滄浪一釣舟言老而為
客仍無家也
奉寄别馬巴州南國浮雲水上多言但見湖光待馬
則杳然也
難隨鳥翼一相過寄别
知君未愛春湖色只云不愛湖色責之愈深而語愈
婉也
陪王使君晦日泛江就黃家亭子二首首篇泛江次
篇就黃家亭子首篇花鳥二字暗渡亭子次篇結句
所以終上歡娛恨白頭之意
春遠春遠獨柴荆始出題上言春下言遠又一法
何曾劍外清變換妙
地入亞夫營亞夫營是反言以託諷言天子尚無如
之何我安得歸也
暮寒起二句寒意透骨
戍鼓猶長擊暮字
林鶯遂不歌寒字
忽思高宴會反寒字
朱袖拂雲和又與腹聯相映
百舌重重祗報春祗字便含下過時發口詩律之妙
如此
知音兼衆語百字
花密藏難見已起過時
遊子似不經意咀詠轉自深長吳門巴蜀廻環轉接
一絲不亂
九江春草外頂出杳然
厭就成都卜應誰語
休為吏部眠只是言不復卜鄰於此
蓬莱如可到言更杳然也末見誰語
歸夢偷生惟一老言天下生民將盡也
雨急青楓暮一連暗入魂招不得黑水蓋指梁益
言之
滕王亭子(在玉臺觀内王調露年中任閬州刺史)春日鶯啼修竹裏一連
使事無迹楊用修云第三用梁孝王事第四用淮
南王事獨怪修竹本無鶯啼後見孫綽蘭亭詩鶯語吟
修竹乃知老杜用此
來遊此地不知還謂滕王當日
滕王亭子中二連極言其寂寞
鳥雀荒村暮對鼓吹
雲霞過客情對霓旌
尚思鼓吹入二句以牧閬州結收轉行春反對寂寞
玉臺館(滕王造)二篇猶有王楊氣味
渡江宋人止能極其材力摹儗前四句却更不解作
後四句
渚花兼素錦一連是將到岸時
戲問垂綸客二句是已渡後
喜雨發端是喜字遠勢
巢燕高飛盡一連久旱逢雨云何不喜不須更破明
題字此連見飛潛動植皆含喜意也
晚來聲不絶二句喜字餘音夜字應朝字按鳥
雨作則歸巢久旱又思隂雨而銜泥花雨打則辭樹久
旱又頼霑潤而發色真徐庾神妙處也篇中纔字已字
不絶字為朝晚夜深淺映帶上五句皆是即目結用聲
聞二字反對律細無比
送韋郎司直歸成都天下兵戈滿頂竄身
江邊歲月長頂同病
别筵花欲暮帶起春字
為問南溪竹二句從春日帶出成都時鄭公再鎮
公將復歸故有落句復期之往來草堂也
將赴成都草堂途中有作先寄嚴鄭公五首第一首直
為文翁再剖符文翁事非浪使奴僕旄旌詩書墻壁
鄭公世胄名士再領節鎮望之以息兵氛興禮教如文
翁之舊蜀民庶得休息不惟窮老故人蒙其庇蔭而已
逐逐魚鳥之陣非所望於鄭公也
魚知丙穴由來美二句言成都可居舊所深悉然所
以復來故非為此正呼起落句也
五馬舊曾諳小徑收再字
第二首此篇承還揖讓句意
處處青江帶白蘋途中
故園猶得見殘春自閬州而言成都為故園也猶得
與上待字呼應
况復荆州賞更新荆州即謂山簡時以征南將軍都
督荆襄交廣四州鎮襄陽也
第三首此篇承久荒蕪句意
書籖藥裏封蛛網室内如此荒蕪可知也
野店山橋送馬啼𢃄途中
豈藉荒庭春草色二句言雖則已荒思行路之難則
藉草一飲已有餘樂矣
第四首以下二篇又反覆洗發總為文翁再剖符之
意
新松恨不高千尺一連言松三年而不高竹三年而
不斬也
生理祗憑黃閤老寄嚴意在此句點嚴以黃門侍
郎再鎮
衰顔欲付紫金丹即下奔走三年所以遽衰也
三年奔走空皮骨𢃄起第五首醒出途中有作
第五首烏皮几在還思歸應得歸
側身天地更懷古一連收歸字天矯不直致於途中
二字非常精神
不妨遊子芰荷衣是潛夫野服
别房太尉墓(閬州)把劍覓徐君貼墓
惟見林花落二句有風颯然却點化不覺讀者徒以
為凄凉之景而已若用松柏呼風不惟太露太熟房
是藁葬暫寄亦不合也
自閬州領妻子却赴蜀山行三首第一首方云似沈
宋
不成向南國二句是却赴
第三首真供一笑樂二句反結注一笑引賈大夫
事得之
山館起連便覺山鬼欲出
鷄鳴問前館移居
倚杖(鹽亭縣作)遊吳興便知此詩之佳
舟前小鵝兒鵝兒黃似酒破小字超
引頸嗔船逼一連更不可移掇
登樓可憐後主還祠廟徒為武侯立廟也
春歸此似復歸成都草堂之作
倏忽又春華倏忽注作歸到又字應上頻字下文
多梗有涯無不籠罩訛為倏忽了無意味矣
遠鷗浮水静一連鷗之任水燕之隨風即落句所謂
乘興即為家也
贈王二十四侍御契四十韻自閬州再至成都作
敗亡非赤壁病句
錦里殘丹竈一連叙再至沉痛王室方亂明知不可
依而别無安土也
伏柱聞周史侍御
乘槎有漢臣客成都
浪跡同生死同生死言生猶死也
偶然存䉀芋䉀當亦蜀物可資生者
寄董卿嘉榮十韻筆不停
寄李十四員外布十二韻(新除司議郎兼萬州别駕雖尚伏枕已聞理裝)遠行
無自苦領起
内熱比何如内熱用莊子沈諸梁事
正是炎天闊一連言病後不可復行闊字妙
黃牛平駕浪二連言舟行亦湏水落也
悶能過小徑一連轉接無痕
江清心可瑩廻抱内熱
秋帆發敝廬應盤渦歇通首如話愈讀愈有神
歸來起句非作客不知其悲
洗杓開新醖一連所以明已之潔雖未得長給終難
共爾啄腐吞腥耳
憑誰給麴糵憑誰者自見不輕為人衣食也
寄卭州崔錄事終朝有底忙底字今靖江人猶有此音
浩蕩風塵外塵注作烟按浩蕩是江野風烟是荒遠
不當作風塵
過故斛斯校書莊二首第一首竟無宣室召是没後
授官
立秋雨院中有作與遣悶呈嚴公篇同意
禮寬心有適二句上句反言之言所頼節爽病瘳也
主將歸調鼎二句直言欲去則主將亦屬相知者故
仍望其功成内擢庶幾稍效長者謀而引身也
院中晚晴懷西郭茅舍幕府秋風日夜清院中起
淡雲疎雨過高城過高城三字即打着西郭
葉心朱實堪時落六句青苔先生朱實時落積雨思
歸歴計何日出院乃風清雲淡暮景西銜復拘吏職故
懷隠彌切也第四句是倒装見望晴之切下陡接復
字極變化
復有樓臺銜暮景二句言西日猶為樓臺所銜况高
城隔限即欲從院中一望西郭豈可得乎如此則新晴
况味何殊積雨故不勞晚衙鐘鼓為報也二句透出懷
西郭言外之巧
浣花溪裏花含笑西郭茅舍結
肯信吾兼吏隠名言吏隠不得兼行且謀舍院中而
歸茅舍矣
到村老去參戎幕二句公與武並在兩省比肩事主
老而為客屈居幕府其思返故林如痿人之願起非今
人謬語恬退也
宿府不得於中甚矣故下編遣悶一篇
永夜角聲悲自語一連二泉云自聞之自言之自見
之自賞之皆無人相和也獨宿之况如此按三四言但
聞角聲之可悲不知月色之為好起後四句不如卲說
也
已忍伶俜十年事二句言非遯操不堅直為無路可
歸耳然十年忍窮今來豈肯懷安方决去也
遣悶奉呈嚴公二十韻黃卷真如律黃卷似同今日
黃冊
老妻憂坐痺一連言妻女先覺其悶
分曹失異同言在院幕者各自分曹相待之禮亦可
稍示異同而今失之也
疇昔論詩早二句言以文章則師友以名位偶仗鉞
耳
寬容存性拙二句即所謂異同
露裛思藤架二句尋别業
信然龜觸網二句悶字
束縳酬知已悶字
會希全物色言亦須使我不失故態也
時放倚梧桐兼以鳳棲自比以遣字收
送舍弟頻赴齊州三首第一首繼先祚收兄弟都在
腹聯十字中如此乃暫見即去於情理為不可解故曰
意都迷也
徐關東海西左傳遂自徐關入
第二首反覆申前意以留之無如客意常在東北也
安在哉三字收起二句渾成
第三首代為之解言於我似恝能覓諸姑兩弟復聚
亦豈不善但恐徒去耳莫作俱流落代為諱其不去也
甚恨其去而終不忍傷弟之情措詞無不深穩三首
俱高妙齊州二字首篇發端暗破次篇結句明點破用
順點用反以送起以望其復來收
嚴鄭公階下新松弱質豈自負新松
移根方爾瞻鄭公
疎翠近珠簾階下
虛蒙清露霑深穩語
何當一百丈二句醒階下更妙句句藏得一諸侯
老賓客在内
嚴鄭公宅同咏竹綠竹半含籜伏下新字
新梢纔出墻宅中竹
色侵書帙晚一連晚字凉字妙
但令無剪伐二句反應新梢又結到鄭公
奉觀嚴鄭公廳事岷山沲江畫圖十韻沲水流中座四
句廳事
直訝杉松冷二句入觀字
雪雲虛點綴兩連畫上着精神
秋成元圃外一連又將岷山沲江一拓開
幽襟興激昂以下鄭公學杜者從此等入便有仰
窺之路
晚秋陪嚴鄭公摩訶池泛舟高城秋自落未詳意
謂秋水落愈覺城之高也
初冬時在嚴公幕府同為遊宴獨有寒色此日多
愁南八所謂雖食不下咽也
至後青袍白馬有何意在幕府
金谷銅駞非故鄉思洛陽
正月三日歸溪上有作簡院内諸公野外堂依竹溪
上
蟻浮仍臘味正月三日
白頭趨幕府院内
春日江村五首第一首農務村村急江村起
乾坤萬里眼一連方云萬里百年本王子安用意在
心眼二字分貼江村春日
第二首迢逓來三蜀頂上飄泊
蹉跎又六年頂上到如今
客身逢故舊謂裴冕也下乃指嚴武
發興自林泉以下言所處雖窮亦非遽因故人求禄
不戚戚貧賤也後半極寫興字亦暗寓蹉跎
第三首種竹交加翠二句言所歴非一春也
經心石鏡月二句月經心風到面又將自秋而冬自
冬回春也暗寓蹉跎之意
赤管隨王命以下言林泉之興可得而奪者以屈居
幕府猶服王官豈以生理艱難昩所從乎薦者嚴公隨
者王命隨字與自字呼應
第四首前四句言本依故舊苦遭輕薄仍以林泉為
適志耳本勉起以謀王室何有一腐鼠羣兒乃相嚇也
存晚計猶云保晚節故隠其詞耳
問我數能來寓蹉跎意來字反呼懷去
第五首羣盗哀王粲二句言雖存晚計要非終焉之
地如王賈已屬不幸猶愈今所處也
登樓初有作二句百年心驚萬里眼枯惟在長安今
登樓空賦覺前席真榮也
異時懷二子異時含蹉跎言二子終顯於朝不淪
没處士中也
春日復含情以春日收
絶句四首第三首言鳥猶飛鳴得所蜀中久亂何可
復戀俟雪消水生便思放船下峽也
義門讀書記卷五十四
