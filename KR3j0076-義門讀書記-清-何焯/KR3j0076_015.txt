義門讀書記卷十五
翰林院侍讀學士何焯撰
前漢書
高帝紀寬仁愛人意豁如也寬仁愛人起自布衣代
秦之本故首著之
令諸大夫曰下卷詔書有云秦民爵公大夫以上令
丞與亢禮諸大夫當謂此也
生孝惠帝魯元公主(至)遂不知老父處及此二事王
氏所謂記繁而志寡者也服虔以元為長韋昭以元
為諡師古謂韋說失之按西京人質無文長公主為元
理况一代更無稱元者歸乎田成子豈非諡耶韋說無
妨勝服
秦二世元年秋七月陳涉起蘄至陳自立為楚王遣武
臣張耳陳餘略趙地八月武臣自立為趙王始皇末
年亡聚山澤者所在而是故陳涉一呼雲會饗應亂固
不始于二世也特繼世者復加以昏虐益速其亡耳
是月項梁與兄子羽起吴(至)秦將章邯破之總叙于
此見秦已有必亡之勢
秦二年秦泗川監平將兵圍豐師古曰泗川郡川字
或為水其寔一也按地里志作泗水郡川字傳寫之誤
作水者是也
秦三年沛公從碭北攻昌邑遇彭越越助攻昌邑史
記云沛公引兵西遇彭越昌邑因與俱攻秦軍戰不利
還至栗云云下乃云與魏將之軍并攻昌邑沛公盖與
越再攻昌邑也
襄侯王陵降師古以晉灼王陵即安國侯王陵之說
為非按下云因王陵兵從南陽迎太公吕后於沛亦出
武關之道則此王陵即安國侯王陵也襄侯則初起時
所假封爵耳功臣表云以自聚黨定南陽漢王還擊項
籍以兵屬從非别一人可知
章邯舉軍降項羽羽以為雍王羽擅以邯為雍王已
不守懷王之約矣
秦相趙高恐乃殺二世使人来欲約分王關中沛公不
許不許賊臣真能扶義而西者矣
張良曰此獨其將欲叛(至)大破之藍田南此即韓信
所以破齊也
元年與父老約法三章耳此約法與上苛法對因紀
末有初順民心作三章之約改約字為讀始厚齋王氏
然文紀中宋昌有約法令之語刑法志言約法三章者
非一當仍舊也
傷人及盜抵罪觀注中服虔李竒解抵罪之義則盜
亦當以臧之多少科罪今法惟竊盜計臧強盜則已行
而但得財者不分首從皆斬或恐過也
可急使守函谷關注文穎曰是時關在宏農縣衡嶺
今移東在河南榖城縣按地理志宏農郡有宏農有新
安武帝元鼎三年徙函谷關于新安當為宏農之新安
也河南郡有榖成師古曰即今新安然則非漢宏農之
新安明矣潘岳西征賦注岳以元康二年五月十八日
乙未自洛陽之長安二十五日壬寅次于新安之千秋
亭榖成去洛陽甚近疑非漢武徙關之地文穎注及後
書郡國志更當詳考以求真是
二年拔隴西(至)繕治河上塞拔隴繕塞關中安固而
後東兵
故秦苑囿園池令民得田之既反暴政且益足關中食
施恩德(至)復勿繇戍稍休息其民使有樂生之心
又略知禮教而後用之此當日蕭何治關中規模也
兵出無名(至)天下之賊也天下苦秦并起亡之秦亡
而復搆兵以争中原劉項曲直未有分也明其為賊而
後民望在劉不在項天下洶洶皆知非以自利動非無
名之師比矣
漢王以故得劫五諸侯兵師古以五諸侯為常山王
張耳河南王申陽韓王鄭昌魏王豹殷王卬按韓王是
韓信不當云鄭昌
漢王拜越為魏相國令定梁地越已有衆三萬故得
獨當一面
兵復大振與楚戰滎陽南京索間破之史記書此戰
在六月立太子下此為得之
三年冬十月甲戌晦日有食之十一月癸卯晦日有食
之兩月再蝕與魯襄公二十一年同歴家云或此月
食在交前而次月復食在交後亦時有之後孝文三年
同按史記孝文本紀但書十月丁酉晦食
項羽數侵奪漢甬道漢軍乏食時關中大饑僅仰敖
倉粟既為羽侵奪甬道滎陽即以乏絶不守其後劉賈
入楚地佐彭越燒楚積聚而曹咎等守成臯亦為漢所
破矣
項王必引兵南走(至)破之必矣項王既引而南不能
驟為河北聲援取趙亦可以萬全矣轅生之計即伍
子胥所以覆楚也
晨馳入張耳韓信壁而奪之軍乃使張耳北收兵趙地
已舉燕趙則前所請益三萬人可收之以自將若盡
奪其軍則張耳所北收趙地之兵豈足以東擊齊哉
使盧綰劉賈將卒二萬人(至)佐彭越燒楚積聚既奪
信軍乃可分二萬人與劉賈助彭越絶楚糧道矣
四年漢王羽相與臨廣武之間而語之間按萟文類
聚當作澗然以上文孟注兩城相對之說觀之則如字
也
梟故塞王欣頭櫟陽市章邯罪過於欣獨梟欣頭者
以其既降漢而復叛去故也
五年漢王為發喪哭臨而去誅羽以正君臣之義仍
為發喪哭臨者嘗受命懷王約為兄弟故也
漢王還至定陶馳入齊王信壁奪其軍羽死所畏惡
者信故乘其不意而奪之軍此正所以息天下之兵端
間不容髮者也後陳豨之獄使信被參夷之禍則于報
功之義儉耳
義帝亡後(至)都下邳仍以義帝為言終擊楚之殺義
帝者之事亦使信不自以徙王驚疑其家在楚又本所
欲得也
民以飢餓自賣為人奴婢者以飢餓自賣為人奴婢
則不獨以罪沒身始為官奴婢矣今賣身劵契必云口
食不周其来遠矣
燕王臧荼反臧荼項氏所置又負殺故主之罪故懼
誅最先反
六年西有濁河之限晉灼注孟津號黃河故曰濁河
也按孟津不在齊界字有誤或是鬲津地理志平原郡
有鬲縣平當以為鬲津
韓王信等奏請以故東陽郡鄣郡吴郡五十三縣立劉
賈為荆王文穎注吴郡本會稽也當以會稽治吴故
亦得稱吴郡當班氏作書時亦未分也此正與下郯郡
義同
今上尊太公曰太上皇秦始皇追尊莊襄王為太上
皇漢仍其舊師古不預治國故不言帝之說非也皇帝
本兼採三皇五帝義三皇古之盛天子也顔說出蔡伯
喈盖据定陶恭皇孝德皇諸號以後事臆斷
七年民産子復勿事二歲大亂之後戶口減半優之
使生聚日滋也
九年罪三族按刑法志孝文詔明指父母妻子及同
産為三族則注中張晏說為是如淳說不惟禍及舉宗
復妄增母妻二異姓一言之誤其為不仁甚矣以今法
準之亦如張說
賢趙臣田叔孟舒等十人(至)盡拜為郡守諸侯相用
之則國家收其效彼亦無所妄覬矣
十年令諸侯王皆立太上皇廟于國都失禮之始至
韋元成貢禹始覺其非
十一年御史大夫昌下相國臣瓚注周昌已為趙相
御史大夫是趙堯耳按當時周昌疑以御史大夫行趙
相事趙堯特以御史守御史大夫故詔書仍言昌也
十二年陳平灌嬰將十萬守滎陽(至)亡可蹻足待也
五代郭威之事近之
上尊號曰高皇帝後世人主生上尊號不祥莫大焉
贊置祠祀官則有秦晉梁荆之巫漢之報本遠矣
漢承堯運(至)得天統矣順民心得天統此高紀眼目
也
惠帝紀外郎滿六歲二級蘇林以外郎為散郎按外
郎宜對在中者而言非員外之散郎也後世散郎稱外
郎者乃借用舊名
令郡諸侯王立高廟諸侯不得祖天子而左氏云鄭
祖厲王似因諸侯王得立高廟附益之也
元年春正月城長安高帝六年令天下縣邑城至惠
帝元年乃城長安先使百姓有所保聚而後規拓京師
後世所不及也
二年郃陽侯仲薨子封王而父仍侯爵
三年春發長安六百里内男女十四萬六千人城長安
以漸城之則民不勞費可給檢察可精漢初休息天
下事必有次第若此即國祚悠久之氣象也
六月發諸侯王列侯徒隸二萬人城長安諸侯王遠
近地異故豫以六月發之使各及期而至其築城仍在
春正月也
六年女子年十五以上至三十不嫁五算産子復二
歲不嫁謫五算與武帝之口賦重困民産子輙殺者可
以觀世運矣
起長安西市修敖倉五年九月城成明年六月乃始
起市其修敖倉是當時亦有兩都並建之意
高后紀取後宫美人子名之以為太子名之名為皇
后所産子也是少帝非劉氏乃大臣既誅諸吕從而為
之辭耳以其能匡漢祚立太宗功既大故後世不之求
備
文帝紀願請楚王計宜者隂安侯頃王后皆婦人琅
邪王疎屬帝言請楚王計宜斯識體矣
賜民爵一級女子百戶牛酒後書注云姚察云女子
謂賜爵者之妻史記封禪書百戶牛一頭酒十石臣賢
按此女子百戶若是戶頭之妻不得更稱為戶此謂女
戶頭即今之女戶也恩當普洽所以男戶賜爵女戶賜
牛酒按此說近之又按昭紀始元元年秋七月賜民百
戶牛酒元紀初元元年夏四月賜吏民五十戶牛酒而
别無女子百戶五十戶之文或者吏民但賜牛酒而不
賜爵則其妻不别沾賜非女戶也惟章帝元和二年夏
四月詔書獨繋以經曰無侮鰥寡惠此煢獨加賜河南
女子百戶牛酒或當如章懷之說詔書曰河南則止于
河南尹所屬縣不普洽天下與前書中事不同
元年因賜天下民當為父後者爵一級按當為父後
正謂嫡長耳顔注非其曰非己生尤乖於理
皇太后曰立太子母竇氏為皇后先建太子後立皇
后者時代王王后先卒竇姬乃以子貴也立皇后稱皇
太后命得著代之意立太子母上史記有諸侯皆同
姓五字盖周之天子逆后於媯姜之國今諸侯皆同姓
則不可拘以舊制必貴姓也然自此景立王武立衛安
于立賤矣此等皆漢事與三代始判分處况此時固亦
有長沙王在乎
唯中尉宋昌勸朕(至)官皆至九卿高文二帝氣象雖
不同其開誠無飾則一也
二年為吏及詔所止者遣太子周公留相伯禽之魯
此其遺意
人主不德(至)災孰大焉自秦以来不畏于天至文帝
始聞此言
九年春大旱十年冬行幸甘泉將軍薄昭死無興革
大事其簡如此後漢諸紀書事太煩碎矣
十三年今厪身從事(至)其除田之租税盡除租税不
可為經常盖欲極所以勸農之道耳非帝之節儉亦莫
之能行也
後元年孝惠皇后張氏薨不以后禮喪葬故不曰崩
書曰皇后則但退處未嘗廢也此文帝之失張晏云廢
處北宫者仍外戚傳之文後卷景紀中三年顔注云廢
后死不書
六年以中大夫令免為車騎將軍屯飛狐(至)次棘門
曰屯曰次屯有分地次備調發也後書郡國志上曲
陽故屬常山恒山在西北注引晉地道記云自縣北行
四百二十五里恒多山坂名飛狐口按此則飛狐口即
代郡之常山關與上曲陽相接者也句注則雁門關也
七年以下服大紅十五日小紅十四日纖七日釋服
史記索隱曰以下謂柩已下於壙語尤分明足明三十
六日斷自已葬之後矣禮服不講乃有易月之謬說
顔師古及劉貢父駮正者是然大紅小紅當如應氏之
說閻丈百詩云漢文此制行之三百七十年魏武帝始
令葬畢便除無所為三十六日之服者後又不知何代
以三十六日為除服期而不論葬與否唐元肅二宗之
喪又降三十六日為二十七日則所謂以日易月者於
是焉始(按元肅二宗之喪為二十七日見常衮議中)
贊斷獄數百幾致刑措貢禹言文帝貴廉潔賤貪汙
吏坐臧者皆禁錮賞善罰惡不阿親戚罪白者伏其誅
是帝之為政不專于寬也特刑不濫耳張武舊勛受賂
不飭未至大惡故加賜以媿之豈槩施諸下姑息成風
致貪吏放手哉
景帝紀丁未太子即皇帝位文帝以乙巳葬既葬乃
即位也史記云太子即位于高廟此皆典禮所徵不宜
削略
四年十月戊戌晦日有蝕之貢父曰此年記事十月
在年終誤按此十月或九月之誤史記是年有後九月
然近下中四年亦記十月于年終
七年夏四月乙巳立皇后王氏丁巳立膠東王徹為皇
太子先立皇后而後立太子與文帝故事異
中二年令諸侯王薨(至)大行奏諡誄策策者初封及
除官之策命注謂哀策者非
四年死罪欲腐者許之以腐贖死是則異于使無罪
幼童輕絶其世傷天地生物之和者矣
後二年今訾算十以上乃得宦董仲舒所謂選郎吏
以訾冨指此訾算也張釋之司馬相如皆以訾算為郎
耳
武帝紀建元元年丞相綰奏所舉賢良(至)請皆罷自
此乃一于儒術士始尚經學而揚于廷者有仲舒之對
矣不可謂非衞綰之功也
二年御史大夫趙綰坐請毋奏事太皇太后及郎中令
王臧皆下獄自殺直筆
五年夏四月平原君薨可不書于本紀
元光元年於是董仲舒公孫宏等出焉按仲舒傳謂
州郡舉茂材孝廉自仲舒發之而是年十一月已有郡
國各舉孝廉之令則仲舒對策當在元光之前此總舉
其得人之著者言之
四年魏其侯竇嬰有罪棄市坐矯先帝詔非獨如師
古所云黨灌夫也
元朔二年於是藩國始分而子弟畢侯矣元朔二年
藩國始分然而不能絶淮南衡山之謀也
五年其令禮官勸學(至)學者益廣其議本發于宏故
先著詔書以章人君興起絶學之美而仍不沒其實焉
元狩元年丁卯立皇太子因治淮南獄聞武安之謀
故立太子
四年青至幕北圍單于(至)兩軍士戰死者數萬人書
功而必并言所喪戰士之多以見雖幸而勝得失僅足
相償所以為良史明年復書馬少亦以終前事也
五年徙天下姦猾吏民於邊秦始皇三十四年適治
獄吏不直者築長城及南越地此徙天下姦猾吏民於
邊其用同也
元鼎三年徙函谷關於新安應劭注時樓船將軍楊
僕數有大功恥為關外民上書乞徙東關以家財給其
用度按五年南越反楊僕始拜樓船將軍事在徙關之
後以武帝之雄豈展拓都畿費出臣下之家財乎應注
出於流傳非實事也
元封五年初置刺史部十三州是時刺史不常厥居
至東漢始有治所顔注微誤劉昭續書郡國志注補謂
傳車周流匪有定鎮者得之
其令州郡察吏民有茂材異等史記儒林傳有秀才
異等輙以名聞可證茂之為秀矣應劭所云避光武諱
是也秀才所由命名則出于管子小匡篇其秀才之能
為士者則足頼也之文
太初元年正歴以正月為歲首師古曰謂以建寅之
月為正也未正歴之前謂建亥之月為正今此言以正
月為歲首者史追正其月名按既曰正歴以正月為歲
首明前此不改月固以建寅之月為正月矣若前此果
謂建亥之月為正則當云以建寅之月為正也更從識
者質之(贊有改正朔之文故師古云然)
發天下讁民西征大宛讁者獨非民乎而使二十萬
衆暴骨異域其不喪而僅報虐于子孫幸耳
蝗從東方飛至敦煌從東方飛至敦煌則幾遍天下
矣書其所見辭微而顯
二年籍吏民馬補車騎馬此籍馬為伐宛也
征和四年上耕于鉅定服虔曰地名也近東海按服
說亦据溝洫志東海引鉅定之文盖不悟東海乃北海
之訛耳
贊孝武初立卓然罷黜百家(至)何有加焉但美其文
德而不及武功末始以不改恭儉一語見意可謂微而
章矣自蔚宗以下未能然也
昭帝紀始元二年以宗室毋在位者(至)辟疆守長樂衞
尉此霍光之善亦足以閒執燕與廣陵之口
遣使者振貸貧民毋種食者(至)毋令民出今年田租
稍修文景之政天下所以復安
五年夏陽男子張延年(至)要斬即成方遂兩書之以
傳疑也
元鳳二年三輔太常郡得以叔粟當賦此事得禹貢
甸服之本意可視年之豐嗇時時施行也
四年毋收四年五年口賦貢禹上書言古民無賦算
口錢起武帝征伐四夷重賦于民民産子三歲則出口
錢故民重困至于生子輙殺宜令兒七歲去齒乃出口
錢年二十乃算如淳所引漢儀注乃元帝以後之制也
三年以前逋更賦未入者皆勿收如淳曰更有三品
有卒更有踐更有過更按其實則二也踐更即是代人
卒更但以月計私得雇直過更則是總代人繇戍以歲
計人輸戍邊三日之直于官官為給與久住之人也盖
卒更即古者田賦出兵之制戍邊三日則仿力役之制
為之雇更即雇役之法所昉
贊承孝武奢侈餘敝(至)戶口減半武帝之失因事著
見所謂不溢美不隱惡也
宣帝紀皇太后歸長樂宫宣帝秋七月即位十一月
太后乃歸長樂宫者懲昌邑前事也
本始元年詔内郡舉文學高第各一人師古曰中國
為内郡緣邊有夷狄障塞者為外郡成帝時内郡舉方
正北邊二十二郡舉勇猛士按此為兩得之今取士以
文章而為緣邊設觧額誤矣
二年以水衡錢為平陵徙民起第宅於為人後之恩
有加隆也
地節二年迺復使樂平侯山領尚書事(至)以傳奏其言
漢家氣象至宣帝復一變漸已任法不任人矣
侍中尚書功勞當遷(至)品式備具久于其任則諳習
故事故品式備具也由此尚書權重人主得倚以裁決
庶務東漢政歸臺閤不任三公原于宣帝也
四年詔曰父子之親(至)延尉以聞此詔最得法意非
前人不知及此也盖古者議事以制子首匿父母等固
在所原宥耳父母匿子情雖同而平居失于不教故
坐之然猶必上請將權衡其輕重以行法或直原宥之
也
其令郡國歲上繋囚(至)課殿最以聞令法監斃罪囚
管獄官有罰盖始于宣帝也
元康元年其博舉吏民厥身修正(至)各二人宣帝雖
不甚用儒然於通經者未嘗不加勸誘亦武帝家法也
二年聞古天子之名(至)其更諱詢宣帝因人有以觸
諱犯罪者故更其名然則生而諱名前此已然疑起秦
世也
三年封賀所子弟子侍中中郎將彭祖為陽都侯平
帝元始元年始著令諸侯王公列侯關内侯亡子而有
孫若子同産子者皆得以為嗣今彭祖特以賀舊恩得
封盖從来殊數也
四年諸年八十以上非誣告殺傷人他皆勿坐誣告
人與殺傷人同在不以老耄縱舍之科當時誣告之重
如此
神爵元年朕之不明震於珍物服虔曰震驚也蘇林
曰震動也按以震為驚乃與下懼不能任之意協服說
是
三年起樂游苑樂游苑猶景帝之德陽宫皆自作廟
也微眇時尤樂杜鄠之門故以杜東原為初陵而以樂
游名苑
甘露二年其以客禮待之位在諸侯王上王者所客
議中已發其端待以殊禮則恩自天子出耳
元帝紀漢家自有制度(至)何足委任德教不可不純
俗儒不足委任宣元各有所偏或治或亂又非盡由所
操之術其天資乃判智愚也
元紀初元三年丞相御史舉天下明隂陽災異者(至)或
進擢召見隂陽月令發于魏相至此言隂陽者遂盛
永光元年詔丞相御史舉質樸敦厚遜讓有行者光禄
歲以此科第郎從官光禄亦以此科第郎從官則周
官宰夫正歲于宫中羣吏書其能者與其良者以告小
宰大宰之餘意也
稼秋罷如說為近稼秋罷不成文義
四年詔曰安土重遷(至)令明知之法窮則變此詔得之
五年潁川水出(至)士卒遣歸此便民善政
建昭五年方春農桑興(至)公卿其明察申敕之此今
法農忙停訟所始
贊吹洞簫如注簫之無底者按王褒頌曰原夫簫幹
之所生于江南之邱墟洞條暢而罕節標敷紛以扶疎
是洞簫以一幹無節故得此名博雅謂簫大者無底小
者有底如注非也
自度曲被歌聲從注中瓚說則度讀本音然班之文
義先度而後被之于歌則應說為諦也
貢薛韋匡迭為宰相顔師古以韋為韋賢按韋賢為
相在昭宣之際則此應謂其子元成也
成帝紀宣帝愛之字曰太孫漢諸帝高祖宣帝光武
興于民間以字著獻帝遜位字亦著焉唯成帝之字則
以古無太孫之號宣帝以世嫡故特呼之亦傳為字後
世遂目世嫡皇孫曰太孫也
建始四年中謁者丞陳臨殺司隸校尉轅豐于殿中
司隸校尉天子倚以清輦轂而中人得以殺之豈非禄
去公室之兆乎
河平三年光禄大夫劉向校中秘書劉向校中秘書
孟堅大書于帝紀尊經籍也
陽朔元年京兆尹王章有罪下獄死王章不言為王
鳳所害于體例不能一也
鴻嘉四年被災害什四以上(至)思稱朕意如此則雖
遇凶災尚可不至流為宼賊亦治標之善策
永始二年吏民以義收食貧民(至)萬錢以上一年如
此乃成國體安桓預下詔書計金受官則市賈矣且安
桓爵得至關内侯此亦不至甚濫也
冬十一月行幸雍祠五畤建始二年罷雍五畤至此
始復而于後年總書之
四年出杜陵諸未嘗御者歸家宣帝之葬至是三十
六年矣以無繼嗣故出之也
綏和元年詔曰朕承太祖鴻業(至)其立欣為皇太子
以此詔文觀之哀帝背大宗顧私親其罪于是為大因
此傷元后之心奸臣煽惑借以竊權國之將亡未有不
基于倫紀不立者其微則又自成帝昧夫婦判合之重
賤者得以色升自貽絶嗣并及宗社也永始元年五月
封王莽為新都侯六月立皇后趙氏適相符會終成禍
胎豈偶然哉
封中山王舅諫大夫馮參為宜鄉侯馮參有賢名而
此時不固讓宜鄉之封他日傅太后修怨幾至覆宗亦
自昧其幾也
以大司馬票騎大將軍根為大司馬票騎將軍疑不
當有大字
贊可謂穆穆天子之容者矣謂有其容爽其德也
哀帝紀田宅亡限(至)皆無得過三十頃哀帝行限田
之制本善王莽之行王田盖務以祈勝而致不便于民
也
博士弟子父母死予寧三年漢制之失莫大于仕者
不為父母行服三年達禮于是焉廢其予寧者不過自
卒至葬後三十六日而已哀帝既許博士弟子予寧三
年何不推之既仕者乎至安帝元初三年鄧太后臨朝
初聽大臣二千石刺史行三年喪至建光三年安帝親
政宦䜿不便復議斷之桓帝永興二年初聽刺史二千
石行三年喪延熹二年復斷之若公卿則終漢之祚不
議行三年喪服也
建平元年太皇太后詔外家王氏田非冢塋皆以賦貧
民自此而王氏家施漸及民矣
二年定陶恭皇之號不宜復稱定陶去定陶而直稱
恭皇以太上皇為比也
待詔夏賀良等(至)宜改元易號張衡謂䜟起哀平則
夏賀良其漢人内學之祖歟
平帝紀諸有臧及内惡未發(至)不以小疵妨大材此
莽羅致屏棄不齒之人被以望外過恩使為已用耳莽
謂諸有臧及内惡未發者不以小疵妨大材曹操亦謂
若必廉士而後用則齊桓其何以伯世簒賊所求往往
必于其類以為此屬皆計不反顧不得不奮效鳴吠以
圖富貴一時乃可惟我所使也
元始二年諭說江湖賊(至)送家在所收事收事猶今
編入里甲當差
三年立官稷及學官自周衰學廢至王莽復天下皆
立學官稷似瓚說得之
五年漢元至今十有餘萬人(至)致教訓焉時諸侯王
皆同編戶民無足憚者然以十餘萬之衆慮諸劉相結
起事故隂置其所厚黨於王氏斵喪公室者隂檢束之
非教訓其人也
其出媵妾皆歸家得嫁如孝文時故事出媵妾歸家
得嫁者莽欲階此奪孝平皇后之志頼其女賢耳凡奸
人為一善事亦必為其私故可誅也
義門讀書記卷十五
