義門讀書記卷三十八
翰林院侍讀學士何焯撰
歐文
凖詔言事上書漢王尋等以百萬之兵(至)少則勝之明
騐也三事亦未審其實如王尋之事亦所謂偏敗衆
攜耳
其四曰禦戎之策兵將財用皆不具雖有禦戎之策
將安所施哉公言真紙上空譚也
自四路分帥今已半年訓練恩信兵已可用半年安
得遂可用耶
論臺諫官言事未蒙聽允書其意之曲折似陸相氣
之清潔似李侍郎五代史記宦者傳論與此文略相
近
論包拯除三司使上書可以裁去其半不必乃爾辭
費
臣聞治天下者在知用人之先後而已(至)而人君者亦
常全名節以養成善士冐頭太冗
論選皇子疏得進言之法有體有味
臣聞言天下之難言者(至)其可默而不言工于發端
其優游宴樂也三句陪說處婉而不迫
居外則無一人可親三句凄婉動聽
論美人張氏恩寵宜加裁損劄子切而不激
論賈昌朝除樞密使劄子是則陛下雖斷自聖心(至)積
漸稱譽之力也透骨此英主所不免况仁柔之主乎
論臺諫官唐介等宜早牽復劄子辨析條暢字字皆
合情理如此論事方能開悟人主
陛下自臨御已來(至)中外驚疑張長史云從聽言有
異上起疑一層
臣雖不知臺諫所言是非(至)不宜有此張云從進言
有異上起疑一層
臣竊以謂自古人臣之進諫于其君者(至)此不可不察
也若泛言當優容臺諫不别白其言之無他與剖破
人主疑臺諫挾私妄言之根未有能動聽者也張云
論聽言者之異一層
自古人主之聽言也(至)則聽言易也張云論進言者
之異一層
伏惟陛下仁聖寬慈(至)則可知其用心矣張云明聽
言之所以有異一層
昨所罷黜臺諫五人(至)固謂未可以此疑言事之臣也
張云明進言之未嘗有異一層
議者或謂言事之臣(至)以作威勢所謂左右之助者
此等是也
論杜衍范仲淹等罷政事狀明辨懇款慶歴五年
乙酉公時為河東轉運使
論修河第三狀指陳利害鑿鑿
言西邊事宜第一狀其言慶歴之失策亦後來籌邊
者之龜鑑也
故吾兵雖衆(至)不得不敗也要語
表啟歐公四六對屬流轉變化有如彈丸而矯枉已
過學之太枯不若子瞻尚多風致
蔡州乞致仕第二表此篇更有情味
謝賜漢書表方經衡石之程此句不類
謝襄州燕龍圖肅惠詩啟變調佳在不作長句
謝進士及第啟少作風逸既不如唐又未變新體槩
錄真憒憒也
上范司諫書歐公上范司諫書與王炎午生祭文丞
相文皆所謂君子愛人以德者文勢如雲之出岫愈
轉愈妙
故士學古懷道者(至)與宰相等議論崢嶸可以振作
諫官之氣
宰相尊行其道(至)言行道亦行也足賀字正以起責
字懼字
九卿百司郡縣之吏(至)亦任天下之責逐層逼入
束上二段
夫七品之官(至)非材且賢者不能為也又作一束轉
到希文身上長史云拖一句接下
幸而城為諫官七年(至)何所取哉又將已五年二句
翻覆說透以見有待之不然
又曰彼非我職帶前一句
與高司諫書而足下厠其間三句此何庸牽綴及之
昔漢殺蕭望之與王章(至)况今之人未可欺也此一
段頗失之冗况王章事尤比類失當
上杜中丞書且中丞為天子司直之臣(至)中丞之舉動
也此段申明不可隨以為非
與陳員外書太辭費
與郭秀才書雖勉其進而不已然未嘗示以所當進
者何業異于韓之直道也
與石推官第二書語太煩
與荆南樂秀才書天聖中天子下詔書(至)是直齊肩于
兩漢之士也長史云言昔之時文浮華而已今古文
之學既行而學之又足以致名兩得之計非特為卑論
已也
答陜西安撫使范龍圖辭辟命書其自負既隱然有
在而求士之道亦宜然公文之最近韓者言外多諷
切亦忠告之遺意
此一端也拖起下意
士雖貧賤(至)士不為用長史云此是歐公本意
顧用之如何爾仍紆餘不迫
若修者恨無他才二句兜裹前幅仍不訐露
非敢效庸人苟且樂安佚也憤恥等語俱有照應
答祖擇之書更鍛鍊則尤高古
夫世無師矣學者當師經名言讀書則得古聖賢人
以為師矣
答李大臨學士書儘曲折
今足下在滁而事陳君與居事字張改得
代人上王樞密求先集序書模儗而無自得此公早
歲文爾大抵歐自夷陵蘇自黃州以後皆以謫處窮僻
有餘閒致力於經史乃彌深厚也荆川謂架空累層
之文按須問其累層所發明者何語荆川論文亦止于
皮相也
漢之盛時有賈誼董仲舒司馬相如揚雄歐公始稱
仲舒
正統論上古今論正統者當以公為第一特下篇稍
有冗語未盡削耳居正者實也一統者名也二者不
可得兼以居正為治世之本一統為傳世之號分而言
之可也既冠之以正而蘇子又曰正統者猶曰有天下
云爾則又失之偏矣
傳曰君子大居正(至)所以合天下之不一也以經為
案長史云先原正統二字來歴
由是學者疑焉而是非又多不公長史云發明論者
之失此二句一篇之總
秦親得周而一天下(至)其可疑者三也長史云數語
櫽括後篇之旨
正統論下天下大亂(至)則大且彊者謂之正統長史
云此段即是申明晉隋之為正統
然則有不幸而丁其時(至)而正統明不易之論亦語
有斷制長史云以上伸已論之是以下辨諸論之非
其惡秦而黜之以為閏者誰乎(至)則始皇未可廢秦也
以下更有翦截筆力便高看子厚封建論是如何
春秋之說君弑而賊不討(至)况欲干天下之統哉賊
在國而不能討則謂之無臣子若東晉但不能報讐與
討賊又不同類也
七世至于孝文而去夷即華(至)而其為功何異王者之
興魏非真能修文德也不過以江左文物所在人艷
稱之亦改革法制以自文代北之陋爾然行之未久而
國亂非如三代王者創制立法使數百年民被其澤也
論其志亦曰彼善于此云爾功則未也
今特以其不能并晉宋之一方孝文不當晉宋之代
春秋之時齊桓晉文(至)聖人有所不取也直以其不
能一天下而黜之是也若援桓文吳楚為比則斯時之
為周者誰歟
及契丹之北也(至)漢乃殺之而後入許王者唐明宗
之子又豈可以存晉乎八句亦可削
鹿門評云統之在天下未嘗絶也按正統有時而絶歐
公千古特出之見而朱子所謂三國南北五代皆無統
之時實因之也以統與蜀與晉又因南軒之例而不絶
因餘之統雖有為為之而較之歐公所論則尤密矣鹿
門不通古今妄欲判此大公案真可笑不自量也朱
子雖有正統之餘亦予之統一例然魏吳皆漢臣子漢
中王既承漢緒魏吳不得而抗也晉之琅琊雖不能仗
義討賊如諸葛之屢耀其武然劉石皆常伏屬于晉晉
祀不絶彼雖桀大名不容假也若宋之與金則本為敵
國畫淮為界又不得以遼事為比凖之南北並書乃為
至公不知後世有朱子者作又何如耳長史錄王子
充正統論于此篇之後亦以歐公之說為斷建炎南渡
亦不予之以統
為君難論上能燭理則可以知人矣能知人則可以
用人矣
文遇對曰臣聞作舍道邊(至)何必更問羣臣文子曰
是而行之謂之斷非而行之謂之亂清泰帝之徙太原
所以異于憲宗之平淮西也
本論上然一遇水旱如明道景祐之間明道景祐之
水旱豈天地之氣獨鍾于人而生大賢乎
本論中文章漸嫌皮肉太厚人言曾文沓拖我謂曾
視歐為健也
王政修明禮義之教充于天下氣實
其慮民之意甚精(至)又奚暇夫外慕哉說三代法制
教化之妙亹亹可味
然則禮義者勝佛之本也(至)末不如韓云明先王之
道以道之矜寡孤獨廢疾者有養也二語表裏兼備
春秋論上勁健有家法公文之至者
春秋論中兩意淺深反覆析理明暢
其于是非善惡難明之際聖人所盡心也長史云難
明二字又進一層
其不為正君者幾何(至)則何從而知其攝也長史云
此言是非難明則正名尤急
其生也志不克伸(至)亦何望于春秋乎長史云此言
善惡難明則求情實尤重
隱實為攝(至)則隱决非攝以公遇弑而祔于廟安得
不以公書不可以此而難非攝也
秦誓論明辨不冗
朋黨論自是會做文章然久讀反覺其虛誇寡味此
歐文之近蘇者無誠意少和氣宋仁宗資性寬厚
愛人所病者多疑爾故公可以此論進若雄察之主方
以朝士植黨為疑驟聞是說必謂其敢為黨比又巧為
異說以自飾自炫言者乘之其不以誣罔不敬受禍者
鮮矣有朋而不黨乃顛撲不破之論不必新說而後可
悚聽也
惟幸人君辨其君子小人而已能辨是本
大凡君子與君子以同道為朋以下指陳君子小人
之情狀
然臣謂小人無朋惟君子則有之此轉又透上一層
翻說惟君子為有朋尤足破人主之惑長史云孟子
賢者而後樂此不賢者雖有此不樂也此文全是摹倣
堯之時小人共工驩兜等四人為一朋以下舉自古
人主能辨不能辨之得失治亂以証之
自古為朋之多且大莫如周跌宕
夫興亡治亂之迹為人君者可以鑒矣上已極透快
故只用澹澹一句收結
縱囚論然安知夫縱之去也(至)所以復來乎此段終
是刻深但言其不可為法則得之矣
不然太宗施德于天下(至)此又不通之論也此却責
備得是即使其誠亦不過意氣之相感何如禮義之化
使人不入于惡乎
唐書兵志論及其末也(至)曰禁軍禁軍自唐之盛已
有之不待末年
唐書藝文志論四類平起方是唐書藝文志論蓋于
是始分為四也
帝王世次圖序更簡勁尤佳
以孔子之學(至)宜其失之多也數語可謂通人之論
蘇子由不知此而復為古史其亦謬矣
而舜禹皆夀百世添毫
外制集序用筆極有頓挫言外亦感慨無窮
學者文章見用于世鮮矣又申歎上兩層
蓋王者之訓在焉二句語重收煞得住
蘇氏文集序子美固杜公之壻然當時借以起事尤
在范文正公故事甚微而斥逐不少貸前輩論此文都
不甚分曉禍作于李定而張方平王拱辰之徒皆承吕
許公之風旨者歐公于序文緣有所避不曾盡情說破
而集錄之以為十卷今作十五卷者又非歐公所編
之舊矣豈公于子美之詩别為編故誌中首敘集錄
遺稿之事後又稱其詩也
其材雖高而人亦不甚嫉忌(至)末不惟不加愛惜并
見廢亦非其罪及他人得路而子美獨前死此尤可悲
悼者瀠迥反覆言盡而意不止
江鄰幾文集序既銘其墓又序其文公于故交亦止
三人耳故此文以蘇梅陪說
而其間又有不幸罹憂患三句對蘇
與夫仕宦連蹇二句對梅江
獨其文章尚見于世者轉入文集
故余于聖俞子美之殁(至)其言尤感切而殷勤者以此
也蘇梅二序妙處公已自發其藴
仲氏文集序此文殊少佳處後半亦不謹嚴
梅聖俞詩集序得意之作
然則非詩之能窮人二句跌宕
輒抑于有司窮久
年今五十提出將老
不求苟說于世(至)樂于詩而發之一句一折
雖知之深亦不果薦也跌宕
其妻之兄子謝景初景初之詩頗工蓋其淵源有自
魯直謂從婦翁得句法則亦本于此也景初名師
厚
其後十五年以下又公他日所續書
謝氏詩序此等文韓柳不為
昔衛莊姜許穆夫人(至)其不冺没矣太大太遠南宋
後爛套實基于此
釋惟儼文集序曼卿嘗曰(至)則賢者安肯顧我哉前
後客主相酌成章
然嘗竊怪平生所交(至)尚安能酣豢于富貴而無為哉
下云以此誚其坐人若無此數語則難從不交妄人
一段轉接耳
釋秘演詩集序穆伯長尹師魯皆與演善見于師魯
文集亦謂其好論天下事衣冠而振起之必犖犖取竒
節云
予少以進士遊京師長史云從自家起老少盛衰
四字作關鍵
予疑所謂伏而不見者四句長史云又入自已
予亦時至其室長史云又入自已
嗟夫二人者予乃見其盛衰二句跌宕
章望之字序亦學韓然太直
送徐無黨南歸序用立德立功立言之語而稍變之
其意蓋在言不能以徒立必附于德與功而後能必其
不朽然轉至要處却不能說出師古聖賢之實于此見
歐之本領規橅去韓甚遠也
予欲摧其盛氣摧字收全篇有力
送楊寘序此似學送王秀才序而不如者不獨筆力
簡古為難韓乃簡古中旨趣深遠
送梅聖俞歸河陽序長史云歐公論梅聖俞詩詳于
書聖俞稿後一篇與此序同時所作其後序其詩集十
卷所謂詩乃窮而後工而最後作墓誌即書此數語曰
聖俞以為知言也作詩序惜無人能薦聖俞作墓誌又
悲聖俞之屢薦而終不見用也
送曾鞏秀才序况若曾生之業(至)可怪也駭其文
思廣其學而堅其守壯其志
而有司又失之帶前
使知生者可以弔有司之失而賀余之獨得也二句
總結所以許生者悠揚不盡
送田畫秀才寧親萬州序長史云極似昌黎送王秀
才序本其先世立說也又云大抵歐公文從脩五代史
處極有得力其中無味與昌黎絶遠發端語亦太冗
及建隆之際或滅或微從萬州發端先着此句方不
散漫
用兵不過萬人欲誇功德之盛而語非實錄文字必
歸無用乃書生之陋也未有師少于三萬人而能攻一
國者
巴峽之險至此地始平夷即紐
皆王師嚮所用武處(至)末雙綰
傳易圖序易之傳注以下又論傳注及師承
詩譜補亡後序雖少深旨而文頗醇潔
夫不盡見其書(至)其能使之必服乎善論
刪正黃庭經序明白條暢
又有以謂此外物不足恃而反求諸内者轉到黃庭
若大雅君子則豈取于此收歸無仙本意
韻總序發端迂遠諱其所不能而姑為大言以張之
此作者之大病
故儒者莫暇精之非儒者之莫暇也近世小學廢矣
禮部唱和詩序此等文未能喻其佳處
蓋絶不通人者五十日宋時試期之寬如此故校閱
宜精且有餘力唱和也
集古錄目序使子瞻為之必不若此費力自不逮
寶繪諸記
或譏予曰物多則其勢難聚上既有聚多必散之語
此轉似贅
予對曰足吾所好(至)末回抱前半亦不見筆力
桑懌傳以免短使送三班免短未詳
若欲避名則善皆不可為也已名言
仁宗御飛白記較東坡文為深厚公事仁宗久自然
尤言之沉摰也
蓋以遭時清明(至)亦朝廷一時之盛事也長史云從
高一層說來
余曰仁宗之德澤(至)登金門而上玉堂者乎長史云
從低一層說來
御書閣記晦翁以此為公文第一開元以老子為
祖且有道舉而太宗未始崇信其說特以前代帝王嘗
賜御書因而賜之此可見祖宗好尚之正而彼得之尤
為光寵絶盛之事以此立論轉到興復上亦可作一篇
文字
而道家非遭人主之好尚不能獨興挽上開元
相州晝錦堂記題無深意特高一層起論施諸魏公
獨不為夸荆川云前一段依題說起後乃歸之於正
此反題格也按反題却愈切題所以佳閻云為時名
卿謂父國華官右諫議大夫有列傳歐公為作真贊
臨大事六句宋史取以為列傳論
此一介之士得志當時此志字淺
昔人比之衣錦之榮者也提過本意
此公之志而士亦以此望于公也長史云言公少時
之志便如此
其言以快恩讐矜名譽為可薄有此証佐則前半方
不涉客氣若不量輕重只要高處立闊處坐便成亂道
矣
有美堂記通篇以虛景成文
峴山亭記長史云前半篇俱是後半篇影子言外
有規史君好名意蓋叔子是賓光祿堂却是主也史
君非其人而尤汲汲於名公蓋心非之妙在微諷中有
引而進之之意仍歸於敦厚也
峴山臨漢上望之隠然起句用襄陽耆舊傳見世說
注
是知陵谷有變而不知石有時而磨滅也
後人針砭亦是為後人放寬
將自待者厚而所思者遠歟為後其為人與志之所
存伏脉無自待者厚二句便義理不圓足文章亦徑
露少味矣歐公此等處尚得韓法也
因以君之官(至)並傳於久遠據事直書諷刺自見
君皆不能止也諷
余謂君知慕叔子之風而襲其遺迹(至)則君之為政於
襄者又可知矣長史云有諷有頌立意好而文法
太卑熟
李秀才東園亭記本不足記故但書其不能忘情于
園亭者
修友李公佐(至)命修志之下方詳敘隨之風土先點
出為亭作記方不散漫然亦嫌其語太煩也
隨雖陋非吾鄉六字收束前二段
泗州先春亭記有用文章筆亦峻健
泗之民曰(至)以食役者長史云以出米助役為民之
意說得有體
且推其美于前人而志邦人之思也長史云此却說
是張侯之意尤妙
前司封員外郎張侯夏守是州(至)末補明因其舊蓋
前政亦知所先者不欲没其人因可歸重堤上也
真州東園記園之廣百畝(至)闢其後以為射賓之圃
先撮記園之大略
芙渠芰荷之的歴(至)鼪鼯鳥獸之嘷音也細記園之
景物就廢興上相形逐段裁剪文字始不平衍又得
當時即圖指點神貎
水光日景動搖而上下儭筆生動
嘉時令節州人士女嘯歌而管絃來遊不記三人但
記士女并為結處無辛苦愁怨之聲伏脉
若乃升于高以望江山之遠近(至)吾亦不能言也補
寫圖外之景趣是文章染法彌有餘情
其為我書其大概焉落到作記此虛後實此正後反
皆有層次變換
真天下之衝也應起處當東南之水會句又轉出一
層
然而池臺日益以新草樹日益以茂即總收前文所
載
而又協于其職從相得二字中結到園之可記而非
徒以其眷眷于是也
然後休其餘閒又與四方之賢士大夫共樂于此包
括首尾結處故非溢美此園之所以可記也
乃為之書記字結
海陵許氏南園記長史云南園者許君之鄉園也故
本其居家之孝友以風示其鄉之人亦在鄉言鄉之義
也海陵去真州密邇以發運使還臨本州為小園于
郊居既不足鋪揚且有桑梓之敬又不可泛入與民同
樂議論故從許氏世有孝德能化其鄉意推而論之非
漫然翻案破壊記事文體
夫以制置七十六州之有餘(至)亦不足書將園字撇
開從海陵許氏四字着意
凡海陵之人(至)登其臺榭于記園仍善抱不脱
使許氏之子孫世久而愈篤從上文世字生下
將見其園間之草木(至)不擇子而哺也張云似昌黎
董生詩又作此一層文勢方不單薄于園上亦有餘
味
叢翠亭記早歲學唐之文似柳
蓋其名在祀典以下此處尚少煩
見山之連者(至)若鬭若倚寫出叢字
菱溪石記刺史李濆為荇谿記李濆荇谿新亭記見
文苑英華此句疑脫新亭二字
予感夫人物之興廢一句結上生下
亭負城而近荇谿新亭記云得古溪于郡之東北十
里
桴槎山水記前後意不相屬浮槎之水安知非前人
所未親歴而龍池或至宋而壊也乃遽發怒于又新何
哉以吾郡言之虎邱石井唐人品為第三今不可食
天平山白雲泉發自范文正公今水味亦減矣使歐公
為文又作何語耶
游鯈亭記翻得好
吉州學記意思氣象俱勝句句切慶歴吉州之學
其中照應極綿密長史批分三段看前言宋之學久
而後立而歸美于天子次言吉州之學不久遂成而歸
美于李侯後言學之道又必久而後成以深致責望後
人之意尤覺神理警動
學校王政之本也(至)須其久而後至于大備歟長史
云此于立學遲久之故特作一段回護
事方上請而詔已下學遂以成長史云李侯治吉在
未舉詔書之時此作者着意處見其賢于他人
吉之士率其私錢一百五十萬以助(至)而來學者常三
百餘人長史云此是記事正面
進不能贊揚天子之盛美退不能與諸生揖讓乎其中
長史云上句遠應下句近接
善教者以不倦之意須遲久之功公于本論下篇亦
云然
以詩頌天子太平之功長史云收起處
刻辭于石而立諸其廡以俟作記只一句結出
襄州穀城縣夫子廟記長史云是廟記不是學記
釋奠釋菜(至)獨春秋行事而已長史云廟以祭而設
故從祭祀說起是議論有原本處
而後之人不推所謂釋奠者(至)何其謬論者歟此層
議論徒欲駕韓之上不知乃犯駁題之病行文亦少撿
局矣
而州縣幸有社稷釋奠(至)可勝歎哉長史云有此一
段方見廟之不可不修方見修廟者之功
豐樂亭記和平深雅余嘗過清流關者其嶺甚卑
不為絶嶮特以介南北之衝取滁之所必爭故耳
修既治滁之明年夏(至)闢地以為亭此一段先記亭
曰明年則既在歲物豐成之後矣
而與滁人往遊其間虛含共樂
滁于五代干戈之際用武之地也本其山川以下
記豐樂之所以名
自唐失其政海内分裂(至)何可勝數此段意思甚好
但下字亦寬緩須如東坡表忠觀碑纔得精神必說
到殺人盈野殺人盈城着在百姓身上乃見今日休養
生息朝廷功德之深
漠然徒見山高而水清插入山與泉一筆
今滁介于江淮之間道其風俗之美
舟車商賈四方賓客之所不至地僻
民生不見外事事簡
而安于畎畝衣食以樂生送死俗之安閒
而孰知上之功德宣上功德
乃日與滁人共樂
風霜冰雪刻露清秀南山逼冬轉清瘦刻露圭角出
崖窽公二語從韓詩出也
樂其歲物之豐成破題
使民知所以安其豐年之樂者其字從東坡書此記
反應五代之際二句反覆以宣上恩德意
刺史之事也應治滁
遂書以名其亭焉結句是記事之體
醉翁亭記長史云通篇命意在醉翁之意四句下分
兩大段摹寫昭明太子陶淵明集序云有疑淵明詩
篇篇有酒吾觀其意不在酒亦寄酒為迹者也公此篇
中用其語獨孤至之瑯琊溪述云公登山樂山者爭
同無小無大乘興從公又云時時醉止與夕鳥俱明月
滿山朱轓徐驅亦採用而變化出之
環滁皆山也起句是法陽山天下之窮處也
若夫日出而林霏開以下第二層又寫瑣屑事
臨溪而漁(至)太守醉也還題中醉字
泉冽而酒香泊宅編云東坡書此文改泉冽而酒香
作泉香而酒冽按倒轉則句響亦本月令水泉必香也
樹林隂翳三句無此一層即意味索然
然而禽鳥知山林之樂(至)末逐層帶轉兼取濠上
之意
畫舫齋記善于洗發後來如戴帥初輩專效此種
豈真樂于舟居者耶樂字即反起下一段
峽州至喜亭記江出峽始漫為平流按漢書地理志
夷陵下注應劭云夷陵山在西北是夷陵之所以名也
歐公乃云峽口之嶮至此而始平夷無乃未之攷歟
故舟人至此者出至字
相賀以為更生起喜字
夷陵縣至喜堂記前段極言始來而不樂之由皆為
下文既至而後喜之地中間因朱君待公厚而堂又為
公作也故插敘能變陋俗以致歸美之意末仍以此作
收文字照應處得大體所記雖止一堂仍非獨為吾一
人之私也
夷陵者楚之西境(至)而詩人亦曰蠻荆上皆敘細碎
事着此三四語點染乃質而不俚
義門讀書記卷三十八
