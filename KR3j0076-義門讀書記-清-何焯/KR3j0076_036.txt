義門讀書記卷三十六
翰林院侍讀學士何焯撰
河東集
沛國漢原廟銘三銘皆當時體
昔在帝堯云云發端本典引來在後人若此牽合尤
無謂
又俾九臣之後九作元
且夫以斷蛇之威以下言今日亦非遂無功德
羣蛇輔龍四語倒敘變換有義意
以翊天門翊作羾較勝
塗山銘如此文豈可並存以為大圭之玷
天地之道尚德而右功(至)商周讓德焉論至卑淺不
根
是以周穆遐追遺法周穆卽可以比禹乎
夀州安豐縣孝門銘似蔡伯喈其體則表忠觀碑文
所由也
武岡銘御史中丞柳公綽練立將校兵素不練又無
先聲而偏師别屯未有不往遺之禽者也
兇渠同惡革面向化嚴綬攘公綽之功而史仍之賴
此文而後世猶有考也以退之與公綽書觀之非私其
族人而為者
以示我子孫億萬年億上有彌字
井銘古直
舜禹之事嚮者丕若曰(至)其事則信亦小巧
堯知其道不可退而自忘四句文法頗晦理有所短
也三載遏密其果忘堯乎以鄙語侈為新竒而反謂經
言非實錄亦可憫笑
而堯隤然聾其聰(至)加少矣此直小兒語也
宦董袁陶之賊生人盈矣宦董袁陶成一語乎
謗譽此二篇頗可觀乃法韓李者其不出柳子决也
故可寵可富而人猶謗之猶字不如作彌字
然而世之人聞而大惑(至)在上而必彰也似可已
咸宜爽朗
鞭賈其賈宜五十宜作直
其節朽黑而無文文下有材字
以求賈技于朝朝下有者字此文何味之有不作
也可
吏商此文與謗譽二篇亦相類或非柳所作
以故貶吏相逐于道貶作敗
何以利為也利下有教字
東海若是其永州儗莊之作
毛穎傳後題而學者得之勵其有益于世歟之字作
以
裴瑾崇豐二陵集禮後序起五行甚有筆力
與文物以受方國與字未詳
昔韋孟以詩禮傳楚至咸以為榮因其書而并及其
祖宗兄弟之美此古人作序正體
瑾字封叔此下太煩
柳宗直西漢文類序發端本荀仲豫
合而為史史下有記字
欲采比義會年長疾作李于義字為讀
森然炳然若開羣玉之府六句點染類字然似少味
殷周之前其文簡而野文莫盛于周降而諸子屈宋
其變盡矣漢氏得其緒耳何謂野乎
貞元間文章特甚(至)末李云一結卽得孟堅筆意
序後復系一序文之變體從史書中來
楊評事文集後序後序故起處但述其制作所詣
此篇多法藝文志以為詞然稍濬彥和而清之爾未及
于古也
濮陽吳君文集序武陵又論次誌傳(至)末已有此故
可與王文憲集序之體異
王氏伯仲唱和詩序雖古猶今也今作乏此作無
所取
送崔羣序稟至和之至者作稟和氣
今將寧覲東周告寧漢分吉凶寧覲二字後人不可
襲用
送邠寧獨孤書記赴辟命序為壯夫捧腹捧腹句是
當時語未刮磨者此篇似符載得意文
送幸南容歸使聯句詩序當時體
送苑論登第後歸覲詩序如此作宜從削略矣
送蕭鍊登第後南歸序早歲文之最雅潔者
送班孝廉序相國馮翊王公送嚴公貺下第序但云
馮翊公則王字衍此序宜削
送獨孤申叔侍親往河東序温清奉引之隟清與凊
古字通用此序卽步趨梁補闕之徒所以淺薄柳子
少年不先沉浸于經而遽為幅尺所限永州以後始開
廣矣
送豆盧膺序而恒以幼孤幼孤疑作孤幼
送趙大秀才序辭旨淺鄙吾豈丐夫隸人哉
同吳武陵贈李睦州詩序勁拔而未淳古
送薛存義之任序今我受其直我字衍
以今天下多類此(至)勢不同也此言豈可公傳道歟
此序詞稍偏激孟子雖發露猶自得其平也
送李渭赴京師序予嫉其不為是久矣嫉字不穩凡
有此者皆氣質之偏也
送嚴公貺下第歸興元覲省詩序而子之伯仲(至)如少
習然稱之者亦有分寸
于是文行之達達下有者字
送辛殆庶下第遊南鄭序如此文宜悉削去夢得編
集更少百篇則柳之道益光
四貢鄉里而後獲焉昌黎再舉河東四貢
懷有美餌餌下有者字
神文章神作袖
吾欲抑而不歎二句乃有此疲薾之句此序皆流
俗人之見顧視曹偶則遂以為可矣若退之軰何
送崔子符罷舉詩序文學移而從之文學作又舉
仕將晚矣仕一作任觀下崔子之仕又何晚乎句究
當作仕
而戚其幼孤幼孤作孤幼
再歲不就選(至)其可厚而理乎柳猶有激而云蘇議
事若此彌乖疎矣
是且不見隆是字上有如字按蘇子瞻議學校貢
舉狀本此雖然易其科隆其實則俗加美焉道加廣焉
君子之論豈可限于一偏也
送蔡秀才下第歸覲序未克决而忘之也决是决去
之意
彼莫莫者其有宰于人乎二句無可疑者理也不足
信者數也其言進退無據
故君子之居易俟命果哉末之難矣不為居易俟命
者歎也此篇可削
送韋七秀才下第求益友序所謂先聲後實者(至)是豈
拙于為聲者歟故謬其詞使有司無解于失士實之
不辨則是驅天下而趨于聲也巧于聲而拙于實豈士
端使然哉有司乃自致之
穀梁子曰五句直斤其無目而託為自反之辭賴引
穀梁子數句粗存廧仞此篇詼啁之作要之輕薄作
者不尚發端亦太尖
送辛生下第序略發端見其過不在士中多平心之
論絶私請而惟文之甲乙焉則二者之患去斯能為無
私為守正焉耳郢乃不學而惟已之名是邀者也
吾甚憤焉憤字過矣使辛生如是猶當有以平其心
也憤不若惜字之穩
送從兄偁罷選歸江淮詩序當時體殊凡近
遂命從姪立從姪稱亦與經不合
送從弟謀歸江陵序從伏波將軍念從弟少游哀吾
志大之語拓為大章意味甚雋永
獨見謀在衆少言下智字從少言生下
後以智免歸智免對不智觸罪
求其道之至者以相勵也伏後
不謀道而道顯道可以不謀而顯乎
抑又聞聖人之道(至)其可度哉應道之至者仍望其
不以是終而相與振其祖宗之緒不誇不激情話可愛
送表弟吕讓將仕進序勤而不忘斯可也四句繳可
不可
陪永州崔使君遊宴南池序連山倒垂(至)可謂無負矣
此等摹寫是唐人常語
愚溪詩序詞意殊怨憤不遜然不露一迹
愚溪之上買小邱(至)為愚島詩有八題先詳敘于此
皆山水之竒者伏後案
夫水智者樂也愚字對面
寗武子邦無道則愚五句愚字側面
溪雖莫利于世六句轉出敘詩
以愚詞歌愚溪(至)莫我知也愚字翻身出脫
婁秀才花下對酒唱和詩序文甚秀拔而發端有不
自貴重之病所學然也
法華寺西亭夜飲賦詩序此永州文猶未能脫棄凡
近
序飲員小邱員作買
衆皆據石注視二句間此二句在中間得情
序棋晏元獻公題云此二篇古本或有或無
如其第書之第字生波通篇少味
凌助教蓬屋題詩序為當時體而不犯俗句惟求仁
而得四字尚嫌奢闊不倫
送韓豐羣公詩後序宗元常與韓安平遇于上京韓
豐弟泰字安平通篇嚼蠟
送婁圖秀才遊淮南將入道序無事為閒不死為生
閒以心不以事生以道不以形
送易師楊君序宜求專而通新而一者以為胄子師
此專為仲子陵施士丐之徒加砭
送徐從事北遊序抑處于遠(至)而至于是歟從北遊
起論
然則餘二者為之决矣累累如貫珠
苟聞傳必得位(至)末掉尾生色振起全篇之勢遂拔
出俗下所見之外李云起訖間架其源派亦與韓同
而稍變其音節
送詩人廖有方序皆竒怪上有其產二字
為唐詩有大雅之道當時目沈宋所變為唐詩
送元十八山人南遊序李云此篇卽退之所病者
黃鵠一去以下結尾傷格
送文暢上人登五臺遂遊河朔序休上人休上人豈
得復在高僧之列人謂柳子于彼法最深密者彼蓋感
其張已而許之也
與竺乾鷲嶺角立相望而往解脫者角立相望謂清
凉山形似鷲嶺也然摩滕法蘭所對明帝文殊自佛法
未入中國以前卽于此山攝化之語乃屬後人附會故
作者不取潘云圓覺經云聲聞人具六通得入解脫
凡有所傳皆是妄想得脫其由名之解脫去
偉長德璉之述作稱引不逾選學于唐格亦凡語也
此早年文不出唐格
送巽上人赴中丞叔父召序不于其書而求之(至)况其
意乎斯言也吾取以為陸王氏之徒砭焉
其土汪汪也汪汪疑作汪衍一汪字
求道者多半天下者字下有之字此篇奥旨括于
送琛上人敘中
送僧浩初序而賤季札由余乎季札由余用夏變夷
者也
吾之所取者與易論語合不暇遠引與易之乾坤論
語之本立道生猶有合否也
無夫婦父子(至)不知韞玉也此遁詞耳天下豈有外
倫而能盡性者乎
且凡為其道者四句所長止此何至去人倫無君父
以徇之哉然則柳子可謂昩于輕重者矣此篇柳子
極用意之作
送元暠師序劉禹錫引不足以發之故重有此敘
送琛上人南遊序彼教之金隄底柱
送文郁師序與送從弟謀文同趣借族兄弟以自抒
胸臆
送元舉歸幽泉寺序永州初變文體時刻削而不免
局束
送濬上人歸淮南覲省序語頗多凡俗
古之贈禮必以輕先重以輕先重施之作序是佳語
但于釋子殊無涉耳
監察使壁記謹潔永州以前文之至者
非必神之也蓋亦附之教焉謂非必神之者是其識
有所偏于附之一言亦自相違反其失與䄍說同也
洎執役而衛者役一作殳言衛則作殳為是
四門助教廳壁記後魏太和中太和元魏孝文帝時
也
貞元中王化旣成王化旣成四字太無歸宿
余故為之記而由夫三子者始賀與歸則旣見于文
矣他不足稱由三子者始非文人清官則可以無書也
武功縣丞廳壁記凡以戰得爵(至)末德宗以後神策
軍士倚中官為暴横于畿赤結語微及之前路官之
有丞何必煩引
諸使兼御史中丞壁記亦無敗句
嶺南節度饗軍堂記更簡百餘字則筆力益高起
處先敘軍府所領之大所寄之重乃記改作是堂緣起
以執秩拱稽指軍
以譯言䞇寶指賓
合二使之重二使豈可並論鳥獸睢盱亦不足以言
賓也但欲對舉使文整贍亦嘗即押舶之名思其義乎
增德以來遠人指賓
申威以修戎政指軍
問工焉取十句太承襲前規
羽鱗貍牙之物二句韓子引經惟在義理器數名物
則古今異制不苟務博
華元名大夫也四句何乃引此
願訪于金石訪一作勒此等文不可與送鄭權序
比猶是燕許之拔出者
邠寧進奏院記燕許舊規亦閎壯可喜
以奉王制以下鋪揚皆太煩惟忠惟敬以院至耶既
至矣後又云他政之末何也此篇其半可削
興州江運記在唐人中已足高步永州以後則超羣
絶倫矣尚覺拘跼
使中謁者來錫公命平淮碑書監軍者不得已而存
其實若中人錫命既乖典禮又無關係何以書為
公固不許而相與怨咨而字上有退字
盛秋水潦窮冬雨雪注一作水潦于秋雨雪于冬句
法較堅硬疑公後所改
西門遺利四句非溉田非塞决也所引二事未當
全義縣復北門記由道廢邪注一作由是道以廢邪
上用推是此用由是文法相犯短幅不應有此
潭州楊中丞作東池戴氏堂記無味此當時輕浮套
數
桂州裴中丞作訾家洲亭記柳州諸記是真美故皆
如畫出此是粧點虛景苦乏生氣
邕州柳中丞作馬退山茆亭記英華作獨孤常州文
者近之
歲在辛卯辛卯為元和六年柳子既振拔當時文體
矣何當有是前此辛卯為天寶十載至之有初晴抱
琴登馬退山對酒望遠醉後作一篇詩中有王旅方伐
叛虎臣皆被堅魯人著儒服甘就南山田之語于時方
討南詔則此文亦出于至之有可徵也
于是手揮絲桐六句語雜氣輕
永州韋使君新堂記公之居高以望遠并收外之一
層
永州崔中丞萬石亭記怒者虎鬭企者鳥厲兩者字
並作若字
環行卒愕行作顧
其上青壁斗絶六句寫萬字有餘韻
敢頌休聲祝于明神推開借父老輿頌見之始不俗
零陵三亭記一有薛令作三字
使繼是者咸有薛之志三句不偏枯按桂訾家洲
永新堂零陵三亭皆為說以發其端唐語林言淮西事
當直起者非柳子之論也
零陵郡復乳穴記自韻
吾聞之曰吾字作士字
道州毁鼻亭神記除穢革邪四句從薛之治道州為
政大體發端已涵蓋下兩層
君有鼻而天子之吏實理二句領下兩層為二教興
起本上句又見非有功德于此上文謹嚴但亦是
常語
永州龍興寺息壤記甘茂盟息壤息當為滋息之意
永州龍興寺東邱記今所謂東邱者也者字下有奥
之宜者四字
懼翦伐之及也收上竹木
永州法華寺新作西亭記其照也逾寂二句從覺照
起論却似收不轉
柳州復大雲寺記董之禮則頑束之刑則逃先王為
治百家皆所用是或一道也讀西域傳其效可見柳子
至此信奉佛氏似少衰矣蓋讀書久而少有悟也
永州龍興寺修淨土院記文不高釋氏取與東海若
篇表裏
永州鐵爐步志凡舟可縻而上下者曰步任昉云吳
楚間謂浦為步語之譌耳
則求位與德于彼數語筆亦膠繞不圓快
大者桀冐禹云云此文直斥在上者徒建空名旨趣
既已偏宕求其警策則又無有何以存諸集中按此
文似為以門地論相而發
遊黃溪記發端既涉模儗又未必果然也刪此而直
以黃溪距永州治七十里起何如
有魚數尾數字下有百字
有鳥赤者烏翼者作首
始得西山宴遊記中多寓言不惟寫物之工
傾壺而醉帶出宴字
而未始知西山之怪特反呼始字
始指異之虛領始字
然後知是山之特出下有不與培塿為類六字
蒼然暮色三句始字神理
心凝神釋破惴慄
然後知向之未始遊二句上句帶前一叚下句正收
始字李云羈憂中一得曠豁寫情景俱真
鈷鉧潭記盪擊益暴四句寫出鈷鉧形貌李云記
文只是情景字句均適最忌餘剰
鈷鉧潭西小邱記唐氏之棄地棄地比遷客
則清泠之狀與目謀四句四與謀字為遭字起本
心神二句寓已之可貴
争買愈不可得争買下有者日增千金而六字
所以賀兹邱之遭也兹邱猶有遭逐客所以羡而賀
也言表殊不自得耳
至小邱西小石潭記聞水聲如鳴佩環水激石而成
聲一句中將下兩層都暗領
全石以為底敘明石字先寫四面竹樹
潭中魚可百許頭六句透出清冽
怡然不動怡作佁
其岸勢犬牙差互二句石岸差互故水流皆作斗折
蛇行之勢為岸所蔽雖明滅可見莫窮其源也
袁家渴記皆永州幽麗其處也其近刻作竒然恐均
誤或是異字
謂水之支流者為渴支一作反為是
每風自四山而下至大都如此發明反流襯筆尤狀
出幽麗李云末段言風處亦以興已
石渠記視之既静其聽始遠李云名理遠者虛谷
相應故此貎已静彼聲轉遠也
石澗記道狹不可窮也李云可窮便非佳山水
柳州東亭記甚古
乃取館之北宇右(至)復其號似古明堂制
則朝復其號朝字下有夕字
柳州山水近治可遊者記在薄水南山石間薄作潯
有右川東流入于潯水右作支
北流潯水瀨下流作沉
其上有穴(至)如器物甚衆先敘山之所有
黑肌而赤脉三句始敘山之所由名
在多秭歸在疑作尤此篇多擬山經
寄許京兆孟容書很忤貴近謂中官
加以素卑賤(至)更造怨讟此亦事理所有但素無善
行則異同之口得以實之人遂莫加憐耳
外連強暴失職者謂韋臯
此皆丈人所見見字上有聞字
消息于亡于亡作存亡
不知辛酸節過節過作節適
自古賢人才士以下二段太叢散太模儗
范座騎危座作痤
今以恇怯淟涊(至)愈疎闊矣暗綰前後
假令萬一除刑部囚籍三句是所以息謗讟者之猜
擺落撫慰收恤尚置人數一面專以宗祀祈哀既為力
差易亦人人所必動心也
但以存通家宗祀為念先提起此一層
雖不敢望歸掃塋域顧先墓
退託先人之廬顧田宅
就婚娶求胤嗣顧子息
與楊京兆憑書而其忠誠者而字下有激字忠作中
才如王景略以尹緯為令史符堅謂尹緯宰相才王
景略之儔非王猛抑緯為令史也
近世尤好此類二句李云柳子自言得號為輕薄人
觀其謫後仍是此等議論据要津時可知
不益于世用益字上有盡字
彼不足我而惎我哉注引說文惎毒也按左傳楚人
惎之脫扄杜注惎教也
言而有是患二句李云省筆
苟知之雖無有司(至)其必有施矣安溪師云此皆子
厚之所以敗而終始拳拳若此故知其為有心人也
今之世言士者先文章三段自為聯絡
希王褒劉向之徒者二句柳子置子政于第二流
文人以文律通流當世文人作丈人
理不一斷以古書老生自韓柳所見皆頗脱略先儒
章句矣
今復得好官猶不辭讓上云無有是念而此云云然
豈謂量移善地為好官耶
以人望人尚足自進四句李云四句詞甚晦大略言
已自處且未能自免于常情之中如下歸鄉閭立家室
託嗣續之類是也以義度人則難為人以人望人則賢
者可知已矣語本表記
使有世嗣使作所李云世嗣謂已也此篇敘情
欵不如與許書而所答薦舉文章二者卓犖可用之言
為多
與蕭翰林俛書乃岌岌而造其門哉若作造其門則
岌岌當為汲汲若作岌岌則又當云操其間
伏自思念過大恩甚過大收前一段恩甚收不能塞
衆人之怒以下一段
居蠻夷中久一段其氣韻兼屈馬而有之
身被之目睹之(至)又非道也筆筆旋折
朝夕謌謠使成文章李云首言困卦處自命甚重終
之以作為謌謠文章蓋其本領只如此也然文采精麗
之極
與李翰林建書與致思謙書略同而稍碎
與顧十郎書以非乎人而售乎已非乎人今所謂刺
也
不意璅璅者復以病執事似十郎又坐劉柳累者
與韓愈論史官書按退之以是年撰進順宗實錄舊
史謂其說禁中事頗切直内官惡之往往于上前言其
不實然則與劉秀才書遜詞自晦其識遠矣當其下筆
則詞直事核而仍不敢以褒貶自任召閙致憎雖謂之
中道可也
設使退之為御史中丞大夫(至)利其祿者也文法從
賈生假設陛下居齊桓之處兩難化來
决必不沉没大字本作决必沉沒注重校一本必下
有不字按韓與劉書云决不沉沒故反其詞耳今考異
載柳書作决必沉沒朱子當日所見之本為無誤也
李云詞氣逼直以極其辨是子厚本色
與史官韓愈致叚秀實太尉逸事書竊自冠好遊邊上
三句以下致太尉逸事皆破疑不得實之意
宜不苟過日時顧力字
連遭瘴羸頓瘴下有癘字
苐不能竟其業(至)末答書當有規其志太銳而取困
于世者以下言雖知其病終惟不得已又即從史遷句
生下波折皆有源
春秋傳所謂傳信傳著傳信傳著以終得其實當即
籍之之意
與劉禹錫論周易九六說書李云所言者&KR0034;數一端
然摘出學者讀書不謹而輕于立論之病可以推類警
省
則是取其過揲四分而九也世得云孔疏云九過揲
六過揲過猶遍也言揲之九遍六遍耳節用過揲二字
未妥
孔穎達等作正義論云不遺等字何等謹細
君子之學五句李云極得讀書之法
答元饒州論春秋書李云于與夢得及此兩書見盡
心經學若此後之綴文者動儗韓柳其于聖賢經傳蓋
無一卷成熟者根本蹶矣
知春秋之道久隱上增嘗諷習之又聞韓宣英及亡
友吕和叔軰言他義十九字
盡得宗指辨疑集注等一通今但有微指亦不知復
有宗指也集注豈纂例之異名耶
于紀侯大去其國此條竊于微指尚有疑焉太王之
避狄猶可以立國也紀侯之義固當效死勿去耳然而
春秋不責紀侯者其亦傷天下之無王乎
見聖人褒貶與奪三句杜牧之曾襲此語
其言書荀息此條今檢陸氏書不得
頃嘗怪荀息奉君之邪心以立嬖子申生之死荀息
立于朝而不能爭是其失耳若立奚齊不可責以奉君
之邪心也至于立卓子則謬甚卓非奚齊之母弟均之
庶孽息不從奚齊以死則立君者將以定國也舍舉國
屬望之重耳而奉童昏以臨之以啟再亂身亦不免焉
經權兩謬聖人安得不貶之乎其與仇孔同辭者仇孔
固亦有貶也為正卿執國命亂臣無所顧忌而無禮于
君身預其禍若一匹夫謂聖人之猶有取焉然非歟柳
子謂進荀息以甚苟免之惡夫君弑賊不討者不書葬
聖人于苟免者固不許其改得為人臣子履后土而戴
皇天矣庸待進息以甚之哉立齊君命也立卓非君
命也可以行權而不能計安國家息雖欲辭其罪不可
得矣
今凡言貶息凡作兄
答吳武陵論非國語書清古二書皆柳子得意者
雖無所有然極反覆馳驟之態也
與吕恭論墓中石書又得部中廬墓父者作父墓
又二十年來三句多閱則識真
怪而掘其土而字上有擢字
况廬而居者其足尚之哉李云刲股廬墓韓柳交譏
之然廬墓與刲股又自别
聖人有制度以下不減左氏内外傳之文
若然者勿與知焉可也二句李云極是
慮善善之過而莫之省三句李云何其篤厚意本
漢書王成偽自增加以蒙顯賞及張敞論神爵事所云
務自增加澆浮散朴諸語之意李云一小事而能見
其大者訓辭尤深厚
與友人論為文書非謂比興之不足六句世得云此
文所云得之蓋老蘇所云天之所與者其云比興恢拓
四語則人工雖至而非天之所與者也得之難者天也
知之難者人也
則彼卓然自得以奮其間者二句帶上一層
况乎未甚聞者哉聞字下有著字李云盡歴代文
章作者傳者之弊而隱寓其所為卓然自信者
答元饒州論政理書管子亦不欲以民產為征二句
管子說見海王篇
與崔饒州論石鍾乳書饒州作連州
則油然而清二句言其粹
其竅滑以夷二句言其美
凡為此也以下若即接是故經中云云斯最善矣
必若土之出無不可者以下兩叚乃因其徵引之多
而極其辨以折之不知其為羡言侈論有傷文格豈其
踔厲風發之故習不能以自制歟
則不必服則字上有連字
姑務人而夸辨博務字下有勝字
答周君巢餌藥久夀書行則若帶纆索八句亦何至
此汲汲無歡宜不永年矣
然由未嘗肯道鬼神等事由作猶
獲是而中中作終
視人之害若利言不以動于心非因人之害以為已
利
昩昩而趨(至)高明之圖哉為韻語甚古
與李睦州服氣書貎加老而心少歡諭諭作愉
若古之強大諸侯然(至)進决于城下若此張皇則是
借以發其文非為睦州效忠也
今使號于天下曰(至)固小子之所懍懍也與前幅一
一廻環呼應但不應徒爾詞費使人厭其寡效爾古文
與詞賦派别判焉柳子所以馳驟縱横若是反減其工
者蔽在必合屈馬而一之詞勝氣溢乖自然之節也
與楊誨之第二書多有不足縷縷致辨者而亦毛舉
不已所謂道不足而強有言也
不過其勤讀書過字下有欲字
今將申告子以古聖人之道世得云自此至為偽乎
為佞乎是一叚稱古昔聖賢以諍楊之失然細分之又
有兩層自書之言至不為也非不能也為首層對楊欲
任性率真而不能勉強立論自凡吾之致書為說車至
如是而心反不愧耶為次層對楊以已之失為非聖道
立論而結之曰偽乎佞乎偽結首層佞結次層
若果以聖與我異類至聖人不足重也此一層從孟
子中來非無實之辨
今子又以行險為車之罪世得云自此至此甚未可
也是一段言涉世之道以諍楊之失車不得不行險譬
人不能不涉世也然細分之亦有二層上層辨甘羅終
軍是一種入世法下層引嵇康阮籍又是一種入世法
要之均非中道也
吾意足下所以云云者世得云自此至而惡之也一
段又就楊身上寬一步說收前二段意楊之所惡在佞
前言偽乎佞乎其旨亦歸於辨佞也故此單收佞
非特于可進也四句又云可進可退顧上出世一段
意
吾年十七求進士自此至幸甚一段又就自已身上
說法狂疎輕薄兩意又分照上二段
日思摧其形暗照縱心意
旦暮走謁于大官堂下暗照出世意
益知出于世者之難自任也總收
今因道人行此道人當是道州人非浮屠
答貢士沈起書幾于萬一用以萬報也下萬字作為
此早年最卑淺之作宜削
賀進士王參元失火書一出口則蚩蚩者以為得重賂
此即上所謂羣小之慍轉因水火之孽而得光明也
宥而彰之宥猶助也
顏曾之養三句收得密
與太學諸生喜詣闕留陽城司業書乃知欲煩陽公四
句婉轉
始僕少時嘗有意遊太學至可無愧矣此段應陶醇
煦懿熙然大洽二句言外亦見化百數人不為功坐一
人即致累恐失平也
陽公有博厚恢宏之德以下皆所自欲論列者借與
諸生書發之先明其無罪下則所謂大體此以解德宗
胸中之惑下又見詔命雖優無以解于棄賢也
故少佐筆端耳諸生之留陽公意誠善而不長于措
詞柳子蓋出此以佐之
俾為史者有以紀述也顧元禮叔夜事此文削其
半則及于古矣
答韋中立論師道書僕自卜固無取五句筆善折故
常語皆遒峻然不應若是之費墨也吾以為柳子之未
遠于六代者以此
然雪與日豈有過哉二句李云詞無涵蓄至此
平居望外遭齒舌不少二句此等語亦何味但覺其
尖薄耳
古者重冠禮(至)大類此李云繁稱𤨏引子家修詞之
一累惟昌黎能免是矣
故吾每為文章(至)而以為之文也李云文章根本之
病作文精微之要盡于此矣
抑之欲其奥二句對輕
疎之欲其通二句對怠
激而發之欲其清對昏
固而存之欲其重對矜
本之書以求其質言實事也質者道德之本言其
大體
本之詩以求其恒言常理也恒者性情之常言其
細微
本之禮以求其宜節文之中
本之春秋以求其斷是非之辨
本之易以求其動變通之道按未嘗敢以輕心掉
之八句以心氣言之此存乎文之先者也下六句乃即
臨文言之抑揚二句謂命意也疎廉二句謂布勢也發
存二句謂鍊格也此于逐句反復先後尤當彼此相成
斯為意不浮為勢不窘為格不澁也
有徐以告焉徐作餘
無招越蜀吠怪此等收法亦有迹
答貢士元公瑾論仕進書少作殊無條理
古之道(至)子皮是也所引闊誕無當
是誠難矣非其難也事至微淺故美不歸
答嚴厚輿論師道書仲尼可學不可為也不可為言
不可以居之不疑
馬融鄭元者(至)僕幸非其人如馬鄭者恐終唐之代
不可見柳子謂其不少亦非也乃云幸非其人語尤浮
薄此作自然古雅
報袁君陳秀才避師名其教也雖若是上三字誤以
注入行
前已畢秀才可為成人畢作必
次論語孟軻書皆經言子厚亦斷然以孟子為經
異日討也討字下有可字
道苟成則慤然爾六句似揚子
答韋珩示韓愈相推以文墨事書若退之之才過僕數
等過僕數等即謂下子雲之徒也
如太元法言及四愁賦作四賦
事以固當無以字李云柳子于文用力深故善品
題古人及當世高下
答貢士廖有方論文書秀折
答貢士蕭纂欲相師書少作
上門下李夷簡相公陳情書是時不可遇時疑作特
人居相位人作入此篇前仿國策結參漢體李
云此文格調似韓子固知當日切䃺相資同工異曲也
按此與應科目日與人書貎似而命意殊不如韓之
工用筆亦煩簡紆徑差異韓作于少年柳作于晚歲以
一文論則韓果數倍矣求諸全集可也
義門讀書記卷三十六
