畫繼藝術類一(書畫之屬)
提要
(臣)等謹案畫繼十卷宋鄧椿撰椿雙流人祖
洵武政和中知樞密院事時最重畫學椿以
家世聞見綴成此書其曰畫繼者唐張彦遠
作歷代名畫記起軒轅止唐會昌元年宋郭
若虚作圖畫見聞志起會昌元年止宋熙寧
七年椿作此書起熙寧七年止乾道三年用續
二家之書故曰繼也所錄上而帝王下而工技
九十四年之中凡得二百一十九人一卷至五
卷以人分曰聖藝曰侯王貴戚曰軒冕材賢曰
巖穴上士曰搢紳韋布曰道人衲子曰世胄婦
女及宦者各為區分類别以總括一代之技
能六卷七卷以畫分曰仙佛鬼神曰人物傳
寫曰山水樹石曰花竹翎毛曰畜獸蟲魚曰
屋木舟車曰蔬果藥草曰小景襍畫各為標
舉短長以分闡諸家之工巧盖互相經緯欲
俾一善不遺八卷曰銘心絶品記所見竒跡
愛不能忘者為書中之特筆九卷十卷曰襍
說分二子目一曰論遠皆品評繪事一曰論
近皆錄宋時畫家襍事其論遠之末忽綴宋
時襍事一條疑傳寫亂其次也椿以當代之
人記當代之藝所收自未免稍寬故其迹多
不傳于世迄今有不知其姓名者然觀其所
品不取徽宗時畫院之格物守法度亦不取
石恪等之縱佚規矩頗為平允又網羅賅備
俾後來得以考核固賞鑒之家所據為左騐
者矣乾隆四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
畫繼原序
自昔賞鑒之家留神繪事者多矣著之傳記何止一書
獨唐張彦遠總括畫人姓名品而第之自軒轅時史皇
而下至唐會昌元年而止著為歴代名畫記本朝郭若
虚作圖畫見聞誌又自會昌元年至神宗皇帝熙寧七
年名人藝士亦復編次兩書既出他書為贅矣予雖生
承平時自少歸蜀見故家名勝避難於蜀者十五六古
軸舊圖不期而聚而又先世所藏殊尤絶異之品散在
一門往往得免焚劫猶得披尋故性情所嗜心目所寄
出於精深不能移奪每念熙寕而後游心兹藝者甚衆
迨今九十四春秋矣無復好事者為之紀述於是稽之
方冊益以見聞參諸自得自若虛所止之年逮乾道之
三禩上而王矦下而工技凡二百一十九人或在或亡
悉數畢見又列所見人家竒迹愛而不能忘者為銘心
絶品及凡繪事可傳可載者裒成此書分為十卷目為
畫繼若虛雖不加品第而其論氣韻生動以為非師可
傳多是軒冕才賢巖穴上士高雅之情之所寄也人品
既已高矣氣韻不得不高氣韻既已高矣生動不得不
至不爾雖竭巧思止同衆工之事雖曰畫而非畫嗟夫
自昔妙悟精能取重於世者必凱之探微摩詰道子等
輩彼庸工俗隸車載斗量何敢望其青雲後塵耶或謂
若虛之論為太過吾不信也故今於類特立軒冕巖穴
二門以寓微意焉鑒裁明當者須一肯首是年閏旦華
國鄧椿公壽序
