畫繼卷六宋鄧椿撰
仙佛鬼神
劉國用陳自然
于氏雷宗道
能仁甫費宗道
成宗道吉祥
司馬寇楊傑
鄭希古張通
人物傳寫
李士雲程懷立
朱漸朱宗翼
徐確劉宗道
杜孩兒
山水林石
燕文季陳用之
王可訓李明
池州匠蔡規
李宗晟兼至誠
賀真寗濤
寗久中高洵
馮曠何淵
劉翼宋處
李遠郝士安
張舉趙林
郭鐵子老成
李希成田和
蒙亨李唐
戰德淳和成忠
劉仲先劉堅
郝孝隆李覺
花竹翎毛
尹白劉常
張涇陳常
張希顔任源
費道寧楊寵
楊祁李猷
韓若拙孟應之
宣亨老麻
胡竒鮑洵
鮑洋盧章
李端劉益
富燮夏奕
田逸民李誕
仙佛鬼神
劉國用漢州人工畫羅漢壁素之傳甚多在丘杜金水
張之下也
陳自然工畫佛山谷題云陳君以佛畫名京師作秋水
寒禽甚可觀
于氏不記名河東人寓閬州工佛道像兼畫鬼神
雷宗道商州人工雜畫尤長於佛像山水雙流張庭堅
家有兩横軸人以為郭熙也
能仁甫以字行本畫院出身官至縣令長於佛像山水
世多觀音
費宗道蔡州人来京師畫太一宫中主火神頃刻而成
衆工疾之告監牧中使曰畫太速成殊不加意中使遂
令墁毁一夕憤怒而卒
成宗道長安人工畫人物兼善刻石凡長安壁傳吳筆
皆臨摹上石其跡細如絲髮而不失精神體段有所集
吳生三清像與左右侍衛宛如吳作或云因能勒石後
轉而為畫也又改武洞清長沙羅漢與三元皆能捨短
求長自出新意過於長沙遠矣
吉祥平陽人工佛道筆墨輕清又能布景作佛像星辰
多在山水中後人罕及山水亦佳
司馬寇汝州人佛像鬼神人物種種能之宣和間稱第
一手多畫翊聖真武於雲霧中現半身觀者駭敬士大
夫奉事皆有靈應
楊傑閬州人長於鬼神每下筆必先畫手足四支然後
用三兩筆成就全體
鄭希古河東人長於平畫每出新意輒過人初未甚精
紹興初遇郝章於閬州居相近一日章病希古視候甚
謹病已章感其誠盡傳其法
張通鄜延人長於仙佛初居利州今居興元
人物傳寫
李士雲金陵人傳荆公神贈詩曰衰容一見便疑真李
氏揮毫妙入神欲去鍾山終不忍謝渠分我死前身又
善山水荆公贈古風有李子好山水而常寓城郭毫端
出窈窕心手初不著之句
程懷立南都人東坡作傳神記謂傳吾神衆以為爾得
其全者懷立舉止如諸生蕭然有意於筆墨之外者也
朱漸京師人宣和間寫六殿御容俗云未滿三十歲不
可令朱待詔寫真恐其奪盡精神也
朱宗翼畫院人也嘗與任安合手畫慕容夫人宅堂影
壁神州圖樓觀屋木任安主之山水人物宗翼主之
徐確不知何許人今居臨安供應御前傳寫名播中外
劉宗道京師人作照盆孩兒以水指影影亦相指形影
自分每作一扇必畫數百本然後出貨即日流布實恐
他人傳模之先也
杜孩兒京師人在政和間其筆盛行而不遭遇流落輦
下畫院衆工必轉求之以應宫禁之須
山水林石
燕文季神廟時人工畫山水清雅秀媚予家舊有花村
曉月平江晚雨竹林暮靄松溪殘雪四時景畫院謂之
燕家景
陳用之居小窑村善山水宋復古見其畫曰此畫信工
但少天趣耳先當求一敗牆張絹素倚之牆上朝夕觀
之既久隔素見敗牆之上高平曲折皆成山水之勢心
存目想高者為山下者為水坎者為谷缺者為澗顯者
為近晦者為遠神領意造恍然見其有人禽草木飛動
往来之象則隨意命筆自然景皆天就不類人為是為
活筆用之感悟格遂進予按存中筆談故錄用之而郭
誌亦有小窑陳名用智豈用之耶
王可訓京西人熙豐待詔也工山水自成一家曾作瀟
湘夜雨圖實難命意宋復古八景皆是晩景其間烟寺
晚鐘瀟湘夜雨頗費形容鐘聲固不可為而瀟湘夜矣
又復雨作有何所見蓋復古先畫而後命意不過略具
掩靄慘淡之状耳後之庸工學為此題以火炬照䌫孤
燈映船其鄙淺可惡至於形容不出而反嘲誚云不過
剪數尺皂絹張之堂上始副其名也可訓之作悉無此
病
李明善山水坡嘗以其畫送吳遠遊云近李明畫山水
有名頗用墨不俗輒求得一横卷甚長可用床上繞屏
池州匠作秋浦九華筆麤有清趣師董源
蔡規建昌軍人謝無逸觀其畫山水有蔡生老江南山
水涵眼界揮灑若無心筆端出萬怪之句
李宗晟作水簾圖坡題云宗晟一軸水簾圖寄與南舒
李大夫未向林泉歸得去炎天酷日且令無
兼至誠不知何許人大觀初得旨以至誠進所畫山水
意匠精深筆法高古特補將仕郎
賀真延安人出自戎籍專門山水宣和初建寳真宫一
時名手畢呈其技有忌真者推為講堂照壁實難下手
真亦不辭日醉酒於門衆工皆畢中使促真真以幕圍
壁揮却其徒不數日成作雪林高八尺觀者嗟賞衆工
斂袵
寗濤華隂敷水人師范寬多作關右風景其巧過寬而
渾厚藏蓄不及也但樓觀人物纖悉畢呈失於太顯正
如高克明人謂馬行家山水也
寗久中濤子也又兼畫人物深得出俗之態筆意不減
其父但多平遠道路之景不起峰頂耳
高洵京師人工山水師高克明尤長於湖石以畫院多
學克明故洵晚年復師范寬
馮曠河内人工山水體製不類前人自成一家馳名於
熙豐間其筆墨蒼老峰巒秀潤亦為難及也
何淵在圖畫院不知何處人專師克明往往逼真然失
之繁碎也
劉翼耀州呼為劉評事學范寬而有自得處不知者以
為寬筆
宋處不記名邢州人州署有郭熙滿溪春溜圖乃宋所
模其名見林泉高致
李遠青州人學營丘氣象深遠崇觀間馳名
郝士安太原榆次人張遠之弟子也事其師甚敬常執
杖屨侍立左右
張舉懷州人亦山水家其性不羈好飲酒與群小日游
市肆作鼔板社每得畫貲必盡於此尤長濺撲
趙林字子安懷州人李士舉提刑家有林所畫不凋圖
步驟營丘然方籍籍間遽以疾亡聞者惜之
郭鐵子太原榆次人學李成善鍜鐵作方響故號為鐵
子
老成洺州臨洺人熙豐間工雜畫尤長山水其性沉静
終日兀坐似不能言者筆法謹細如其為人年八十餘
而終
李希成華州人慕李成遂命名初入圖畫院能自晦以
防忌嫉比己補官始出所長衆雖睥睨無及矣
田和陜人學李成意韻深遠筆墨精簡熙豐間罕能及
者
蒙亨華州人初為僧兵火後偶其兄從軍遂置軍中屯
綿州學其鄉人寗濤得典刑也
李唐河陽人亂離後至臨安年已八十光堯極喜其山
水
戰德淳本畫院人因試蝴蝶夢中家萬里題畫蘇武牧
羊假寐以見萬里意遂魁能著色山人物甚小青衫白
袴烏巾黃履不遺毫髮又作紅花綠柳清江碧岫一扇
之間動有十里光景真可愛也
和成忠京西人宣和待詔不記名成忠其官也學李成
筆墨温潤病在烟雲太多爾
劉仲先成都人善山水昭覺方丈僧堂内外皆仲先筆
時年七十矣今存
瀟湘劉堅頗柔媚師范寬樓閣人物種種皆工多作小
圖無豪放之氣
郝孝隆太原人師李成今成都信相寺有所畫四壁可
觀
李覺京師人字民先自號方平九友能書能琴能占嘗
為明節皇后閤掌牋後流落於廣州長於山水每被酒
則綳素於壁以墨潑之隨而成象曲盡自然之態
花竹翎毛
尹白汴人專工墨花坡嘗賦之云花心起墨暈春色散
毫端
劉常江南人所作花氣格清秀有生意在趙昌王友上
張涇不知何處人米元章稱其翎毛蘆雁不俗
陳常江南人以飛白筆作樹石有清逸意折枝花亦有
逸氣一株以色亂點花頭意欲奪造物本朝妙工也
張希顔漢州人初名適大觀初累進所畫花得旨麄似
可采特補將仕郎畫學諭希顔始師趙昌後到京師稍變
從院體得蜀州推官以歸不勝士大夫之求多令任源
代作故復似昌
任源漢州人少隸軍籍從希顔久盡得其法
費道寧懷安人善畫花多作交枝比趙昌有筆格
楊寵成都人善畫花可亞費道寧
楊祁彭州崇寧人善花竹翎毛有百禽帳又畫籠雞如
生昭覺寺超然堂舊有倦翼知還等壁今不復存
李猷河内人長於鷹鶻精神態度曲盡其妙世所作多
搏搦狐兔鳬鷺之屬流血淋漓頗乖好生之意猷盡反
之嘗見其畫二鷹坐於枯枝之上貌甚閒暇略無鷙猛
慘烈之状而不失英姿勁氣可尚也
韓若拙洛人善作翎毛每作一禽自觜至尾足皆有名
而毛羽有數政宣間兩京推以為絶筆又能傳神宣和
末應募使高麗寫國王真會用兵不果行年八十餘死
襄陽
孟應之不知何許人入圖畫院精於翎毛嘗見其畫扇
作秋老海棠子著枝已乾而不枯猶帶生意生一白頭
翁生動
宣亨京師人久在畫院承平時入蜀終普州兵官精花
鳥初離院時徽宗留之亨牢辭而去既出當塗命畫者
甚衆不勝煩勞頗厭苦之每云上嘗戒我勿出必為措
大所殃今果然也
老麻關中人熙寕間以花鳥稱非蜀之居禮也
胡竒長安人長於蘆雁何丞相文縝家有四幅圖可觀
鮑洵京西人工花鳥尤長布景小景愈工
鮑洋洵之弟真魯衞也
盧章京畿人久在畫院多畫禁中物象如白杏花綠萼
梅白鸚鵡皆其本也
李端京師人偏工棃花鳩子多作扇圖極形似亂離後
卒於杭
劉益京師人字益之以字行宣和間專與富燮供御畫
其自得處多取内殿珍禽諦玩以為法不師古本故多
酷似尤長小景作蓮塘背風荷葉百餘獨一紅蓮花半
開其中創意可喜也
富燮京師人宣和間與劉益同供御畫布景運思過於
益
夏奕不知何地人工翎毛雙流張庭堅家有野鴨鸂䳵
兩軸極精詳鸂䳵作對而皆雄蓋求脱俗也
田逸民濟南人長於墨竹宣和畫院人其所作極美觀
多作欹風冐雪帶雨含烟之状
李誕河間人多畫叢竹筍籜鞭節色色畢具宣和體也
畫繼卷六
