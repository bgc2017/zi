欽定四庫全書
古今攷卷十二
元方回續
賜民爵
二年二月癸未令民除秦社稷立漢社稷下文云施恩
德賜民爵同此一日臣瓉曰爵者禄位民賜爵有罪得
以減也按漢書商鞅為法戰斬一首賜爵一級欲為官
曰五十石故名曰爵級又曰首級今攷史記秦紀自孝
公以前未見秦爵之名孝公三年衛鞅說孝公變法居
三年拜鞅為左庶長十年為大良造二十二年封列侯
號商君攷商君傳同蓋相秦十年其初見後三年而得
左庶長則秦之爵名恐商君前已有之戰士斬一首賜
爵一級自商君始耳白起傳長平之戰秦王自之河内
賜民爵各一級發年十五已上悉詣長平此河内郡民
賜民爵之始也始皇本紀吕不韋之死秦人六百石以
上奪爵遷五百石以下不臨遷勿奪爵此賜爵而奪爵
之可見者也既并天下二十七年築甬道治馳道賜爵
一級此以役賜爵者也三十六年遷北河榆中三萬家
拜爵一級此以遷拜爵者也然秦之法苛未有寬大之
恩如漢王賜民爵者時則盡漢王所有之境之民皆賜
爵也臣瓉減罪之說太狹乃復民得買爵又武帝有軍
功十一爵其事愈多今具秦漢二十級爵名於后
一公士二上造三簮&KR1153;四不更五大夫
(周勃以中涓賜昭襄王四十五年五大夫賁)六官大夫(漢非七大夫以下皆復其身及
戸勿事凡六等)七公大夫(曹參傳賜爵七大夫恐欠公字漢以上得食邑)八公乘
九五大夫(曹參遷大夫後封執帛乃楚爵)十左庶長(商鞅所除秦昭王)
(十三年白起為之)十一右庶長十二左更(秦昭王十四年白起為之
惟王翦傳並無言爵)十三中更(昭襄王三十八年中更胡傷)十四右更(秦惠
王八年樗里疾為之後為將為相)十五少上造十六大上造商鞅
再除大良造注即大上造也(秦昭王十五年白起為之明年為卿又五
年封武安君商君自此封商君皆列侯犀首亦為之)十七&KR0008;車庶長十八
大庶長十九關内侯二十徹侯
班固云皆秦爵以賞功勞徹侯金印紫綬避武帝諱曰
通侯或曰列侯改所食國令長名相又有家丞門大夫
庶子
秦不用周公侯伯子男附庸之制創為此爵二十等徹
侯如商君封商於十五邑食其所入如周都鄙之田為
公卿大夫王子弟之采邑俾甸人治之公卿大夫王子
弟得立宗廟建冢立社稷則與民同之而已不得如外
諸侯之左廟右社也秦之制所謂商於十五邑者必有
十五邑之長而亦未之聞也惟漢制列侯所食國改令
長之名為相皆縣也漢高於列侯之上創諸侯王大封
同姓而亦有異姓韓信韓王信黥布吳芮盧綰之徒習
見封六國後以為常及項羽分王諸侯之比而不知周
制之所無尾大不掉動輙謀反不若五等封建其衰也
猶五伯迭起齊桓晉文挾天子令諸侯又其極衰也七
王從横以至於秦併六王則周亦至弱而未亡事不師
古秦也因秦之陋漢也關内侯有侯號而居京師無國
邑以下十八爵猶後世有官而無爵曹參周勃以將賜
爵其職實將也非將無職而得此爵一公士異於士卒
猶後世軍功補官異於白身然進義進武校尉之下無
職事四不更不與更卒之士也猶後世不差役耳五大
夫等而上之則差貴矣猶周之下大夫中大夫得與比
肩也五年夏五月兵罷詔民或相聚保山澤令各歸其
縣復故爵田宅雖秦民之有爵者許如故也此亦忠厚
之一也軍吏卒會赦免罪及無罪而無爵及不滿大夫
者皆賜爵為大夫所謂五大夫異於士矣優軍吏士卒
也故大夫以上賜爵各一級加賜也其七大夫以上皆
令食邑七大夫者第七之公大夫漢書例不書公字秦
列侯乃得食邑高祖特令七大夫食邑自七至十九凡
十三等然亦未知所食之邑之等降也自七大夫以下
皆復其身及戸勿事復(音扶候反)自一公士至六官大夫一
身及其一戸皆不徭賦也復謂當征而還之徭身役賦
如口泉之類惠亦廣矣又曰七大夫公乘以上皆高爵
也諸侯子及從軍歸者甚多高爵吾數詔吏先與田宅及
所當求於吏者亟與爵或人君上所尊禮(師古曰爵高有國邑者則
自君其人故曰或人君也上謂天子)久立吏前曾不為决(師古曰辨訟陳請不早為决斷)
甚亡謂也此之田宅云即七大夫以上所當得之食邑
吏不早與又阻其凡所請也異日秦民爵公大夫以上
令丞與亢禮今吾於爵非輕也其令諸吏善遇高爵稱
吾意此詔温潤篤厚軍功之士大夫雖未有職任大者
有食邑田宅次者免一身一戶之徭賦長吏又不敢忽
之豈非所謂有功見知則說者乎雖襲秦人之陋制而
行之以漢帝之寬恩程子所云有關雎麟趾之意然後
可以行周官之法度是也八年春三月爵非公乘以上
母得冠劉氏冠公乘第八爵上至列侯十三等之首也
十二年春二月擊盧綰詔燕吏民非有罪也賜其吏六
百石以上爵各一級與綰居去來歸者赦之加爵亦一
級惠帝即位賜爵一級中郎郎中至太子驂乘舍人有
差外郎不滿二歲賜錢萬則一級之爵貴可知矣元年
冬十二月民有罪得買爵三十級以免死罪賜民爵戶
一級此一戸一級非一人而一級也應劭注一級直錢
二千凡為六萬若今贖罪入三十疋縑矣此一條非是
以三十貫之銅錢三十疋之絹足免死罪富民何憚而
不殺人乎高后稱制賜民戸爵一級文帝即位賜民爵
一級女子百戸牛酒立太子賜天下民當為父後者爵
一級六年夏四月大旱民得賣爵漢之賜爵或一身或
一戸之長其制必有符信如後世官告公據之類其得
賣爵必當告於有司立文憑相授受此則未可攷也景
帝元年後元年皆賜民爵一級武帝即位建元元年賜
民爵一級元狩元年立皇太子賜中二千石爵右庶長
民為父後者一級元鼎四年冬十月行幸雍祠五畤賜
民爵一級五年九月列侯坐酎金奪爵者百六人卜式
傳以欲輸家半財助邊拜中郎賜爵左庶長欲風天下
民助財而終莫有應者列侯酎金色惡亦本此元封元
年夏四月上登封泰山賜天下民爵一級武帝年七十
一年十七即位在位五十四年四賜民爵一賜為父後
者爵凡五賜史記平準書大將軍將六將軍再出擊胡
之年是為元朔十八年書置賞官命曰武功爵級十七
萬其事甚詳班固於是年末書詔(節文)今大將軍斬首
虜萬九千級受爵賞而欲移賣者無所流貤其議為令
有司奏請置武功賞官以寵戰士此史綱也不明食貨
志下用史記平準書史目也其文終覺固不如遷固卜
式傳亦全書遷平準書之一節耳武功爵别書下方昭
宣以後賜爵不必書
附武帝武功爵攷
史記平準書日者大將軍斬首虜萬九千級留蹛無所
食(韋昭蹛音滯古今字缺蹛今滯字案謂富人貯滯積穀則貧者無所食也漢紀一句不同受爵賞而欲移
賣者無所流貤)議令民得買爵及贖禁固免減罪請置賞官命
曰武功爵瓉註茂陵書中有武功爵十一級之名今列
于后
一級曰造士二級曰閑輿衛三級曰良士
四級曰元戎士五級曰官首六級曰乘鐸
七級曰千夫八級曰樂卿九級曰執戎十
級曰左庶長十一級曰軍衛(顔師古謂十一級恐茂陵書說之不
盡)
此武帝所制以寵軍功級十七萬凡直三十餘萬金(參漢
史計一金萬錢計十一級級十七萬合百七十萬金而此云三十餘萬金其數必有誤者此不必深攷)諸
買武功爵官首者試補吏先除千夫如五大夫其有罪
又減二等爵得至樂卿官首者武功爵之第五也買武
功爵而買得官首之爵則當補吏而先除用之如此則
欲為吏而先除用者争買此買軍士所得爵之為官首
者易於出賣不患貧矣此乃國家出虚器以當實用也
猶近世之進納迪功郎十七界十萬貫進武校尉而下
不入選限登仕郎之類各有價也千夫如五大夫者今
武功爵之千夫比舊二十等之爵五大夫免身及戸徭
賦也民必争買軍必易賣也其有罪又減二等民何憚
而不買此爵乎爵得至樂卿者師古曰樂卿者武功爵
八等也言賣爵唯得至第八也今案元鼎五年春大將
軍衛青將六將軍十餘萬人出朔方獲首虜萬五千級
六年春二月衛青將六將軍兵十餘萬騎出定襄斬首
三千餘級夏四月復將六將軍出絶幕大克獲不言級
六月詔謂朔方斬萬八千級諸禁錮及有過者咸蒙厚
賞得免減罪(注或釋免或減輕)今大將軍仍復克獲斬首虜萬
九千級受爵賞而欲移賣者無所流貤蓋謂舊二十等
之爵民積得所賜又賣得軍功爵皆已高而進身免刑
二途無用再得軍爵不售如新其格優其利以誘民之
買者也十餘萬衆獲萬九千級有當賞一級二級三級
四五級者細筭其所以然得爵者亦無數文帝時賣爵
級二千錢恐不止此今此爵謂一級十七萬錢萬錢為
金斤亦不可強為之說也
鄉三老
一年二月舉民年五十以上有修行能率衆為善置以
三老鄉一人秦制縣十里一亭亭有長十亭一鄉鄉有
三老有秩嗇夫游徼三老掌教化嗇夫職訟聽收賦稅
游徼徼巡禁賊盜此所謂鄉長十亭而百里其制非周
禮王城近郊之六鄉也王城之外一百里之内為六鄉
有鄉老二鄉則公一人公者王之三公太師太傅太保
鄭注云三公者内與王論道中參六官之事外與六鄉
之教如此則二鄉二萬五千家一鄉一萬二千五百家
每鄉鄉一人五家為比比長下士一人五比為閭閭胥
中士一人四閭為族族師上士一人五族為黨黨正下
大夫一人五黨為州州長中大夫一人上下相維二鄉
之民至以三公一人為鄉老而任其教事然則所教者
何大司徒以鄉三物教萬民而賓興之是也一曰六德
知仁聖義中和二曰六行孝友睦婣任恤三曰六藝禮
樂射御書數而禮則又有五禮防萬民之偽而教之中
樂則又有六樂防萬民之情而教之和大司徒教之而
三公之為鄉老者統其事於上也古之於教化也不輕
矣今漢承秦制舉民年五十以上修行率善為三老鄉
一人其選不太輕乎三老之稱古以對五更人主執醬
執爵奉上養老之盛而隆其名也十亭為一鄉名若隆
而望則卑不知其所以教化者何事雖然意亦不惡也
古之六鄉上有三公為鄉老下有大司徒小司徒又有
鄉師鄉大夫三年大比興賢能鄉老及鄉大夫以禮賓
之獻賢能之書於王王再拜受之登於天府退而以鄉
射之禮五物詢衆庶然後賢出長能入治如此其重秦
漢乃如此其輕何耶(嘗疑六鄉云此興賢能僅及百里之内恐當六遂都鄙亦然諸侯之
國亦當闔境興賢能以貢天子不然則可疑也)
縣三老
擇鄉三老一人為縣三老班固百官公卿表止言鄉三
老有秩不言有縣三老秦必有之班史省文耳雒陽新
城三老董公遮說漢王地理志河南郡第一雒陽縣又
有新城縣乃惠帝置董公乃雒陽縣新城之三老未可
知也周制天子之畿内稱縣内大司寇之屬有縣士掌
野各掌其縣之民數鄭注地距王城三百里外以至四
百里曰縣二百里至三百里曰野四百里至五百里曰
都都縣野非王子弟公卿大夫之采地則皆公邑有三
縣趙晉韓魏為公侯大夫置郡縣小司徒造都鄙之井
田九夫為井四井為邑四邑為丘四丘為甸四甸為縣
四縣為都鄭注四甸為縣方二十里四縣為都方四十
里四都方八十里旁加十里乃得方百里為一同也積
萬井九萬夫井田之備於一同今止於都者采地食者
皆四之一其制三等百里之國凡四都一都之田稅入
於王三十里之國凡四縣一縣之田稅入於王二十五
里之國凡四甸一甸之田稅入於王此天下之縣卿士
之縣井田之縣非後世之縣也史記趙世家晉頃公之
十二年六卿以法誅祁氏羊舌氏分其邑為十縣六卿
各令其族為之大夫韓魏世家皆書六卿十縣事此乃
後郡縣之縣左傳書曰晉韓宣子卒魏獻子為政分祁
氏羊舌氏之田命司馬彌牟為十大夫以賢舉也左傳
曲筆不如司馬遷之公以法誅祁氏羊舌氏直筆也六
卿各令其族為十縣大夫直筆也此縣大夫之始也秦
之縣之謂也春秋之末晉頃公最昏弱六卿分晉自此
始十縣大夫不為公室田自此始孔子未相魯之十四
年前也魏世家魏武侯擊十三年書秦獻公縣櫟陽秦
紀獻公二年城櫟陽徐廣注徙都之司馬遷於魏世家
書曰縣謂都之也僭也周安王十九年也趙孝成王四
年韓上黨守馮亭趙世家入城市邑十七於趙上黨郡
也城市邑十七縣也孝成王使趙勝受地告馮亭以萬
戶都三封太守千戶都三封縣令皆世世為侯吏民皆
益爵三級馮亭不說此又可見郡太守縣令之始也又
可知戰國之有爵級亦不專於秦也趙以兵取上黨遂
有長平之禍秦紀厲共公二十一年初縣顔陽又在獻
公未縣櫟陽之前七世三晉殺智伯之前孔子卒之二
十三年間秦之縣久矣周顯王十九年歲在辛未史記
秦紀孝公之十二年大良造商鞅作為咸陽築冀闕徙
都之并諸小鄉聚集為大縣縣一令四十一縣為田開
阡陌東萊大事記書秦聚小都鄉邑為三十一縣置令
丞(三十一字與四十一字差)解題曰此廢都邑為郡縣之始也前漢
百官表曰縣令長皆秦官萬戶以上為令秩千石至六
百石減萬戸為長秩五百石至三百石皆有丞尉今更
損益漢書東萊記者於下方
周顯王十二年秦初置有秩史商鞅既廢井田比閭鄰
里之制亦壊故置有秩史以董之也縣令長丞尉是為
長吏丞尉秩微者止於二百石
百石以下有斗食佐史之秩是為小吏
十里一亭亭有長漢官儀曰十里一亭亭長亭候五里
一郵郵間相去二里半司姦盜亭長持二尺板以劾賊
索䋲以收執賊風俗通曰漢家因秦太率十里一亭亭
留也蓋行旅宿會之所館十亭一鄉鄉有三老三老在
佐史有秩上者以德齒表率其鄉非吏也三老掌教化
後漢志云凡有孝子順孫貞女義婦讓財救患及學士
為民法式者皆扁表其門以興善行回謂假如縣方百
里則為方十里者百十亭一鄉則一縣當有十鄉鄉二
老當有十人各掌一鄉之教化縣三老者其當掌縣城
中之教化且兼掌十鄉之事乎
有秩後漢志云郡所署秩百石掌一鄉人漢官儀曰鄉
戶五千則置有秩風俗通曰秩則田間大夫言其官裁
有秩耳
嗇夫職聽訟收賦稅後漢志云其鄉小者縣置嗇夫一
人謂鄉戶不滿五千則不置有秩如一縣有數鄉小不
置有秩則縣置嗇夫一人以總治之也又後漢志云有
秩嗇夫皆主知民善惡為役先後知民貧富為賦多少
平其差品前漢百官表不言有秩所掌蓋與嗇夫所主
之事同總言之也
游徼徼巡禁賊盜後漢志云又有鄉佐屬鄉主民收賦
稅
縣大方百里里其民稠則減稀則擴鄉亭亦如之皆秦
官也又按後漢書志里有里魁民有什伍善惡以告里
魁掌一里百家什主十家伍主五家以相檢察雖不載
所起觀商鞅初令令民為什五而相收司則始於鞅民
矣鄉官者政事之所基也鞅既刻滅三代之制猶置三
老掌教化者何耶蓋初變古者必有流澤餘韻間見層
出於汙法暴政之中至於再變三變則遂蕩然矣
縣令丞尉
縣之所以然前固詳矣然其制不專始於秦也漢書高
紀書鄉三老縣三老下文曰與縣令丞尉以事相教復
勿繇戌此古今攷以縣令丞尉四字命題者也百官公
卿表縣令長皆秦官掌治其縣萬戶以上為令秩千石
至六百石減萬戶為長秩五百石至三百石皆有丞尉
秩四百石至一百石此古今攷所以當旁推曲引以見
縣令之别猶有縣長也秦孝公十二年周顯王之十九
年辛未商鞅為秦併小鄉為大縣三十一未有郡也東
萊大事記書周顯王四十一年魏納上郡於秦攷之史
記秦紀惠文君即秦惠王即位之十年張儀相魏獻上
郡十五縣東萊先生解題曰張儀既取蒲陽而復歸之
故魏以上郡為謝也魏世家書盡入上郡於秦豈上郡
所統不止十五縣前此有為秦取者歟春秋之時郡屬
於縣趙簡子誓衆所謂上大夫受縣下大夫受郡是也
杜預注曰周書作雒篇千里百縣縣有四郡戰國之時
縣屬於郡此所謂上郡十五縣也方孝公商鞅時并小
鄉為大縣縣一令尚未有郡及守稱及魏納上郡之後
十餘年秦紀始書置漢中郡或者山東諸侯先變古制
而效倣之歟東萊注又自引戰國策城渾南游楚至新
城說其令為主何不以新城為主郡新邑甚利之新城
公乃城城渾之楚楚王果以新城為主郡以此攷之則
郡必居形勢控扼之城郡者縣之主故謂之主郡回按
楚之治縣皆稱公新城縣之公治縣者也如沛公之公
及升為主郡則得為郡守矣東萊又按史記正義曰魏
前納隂晉次納同丹二州(州名亦見於此)今納上郡而盡河西
濱洛之地矣地志云上郡故城在綏州上縣東南五十
里按丹鄜延綏等州北至勝州固陽並上郡地又注輿
地廣記云上郡乃今鄜延安丹坊麟銀夏綏德保安之
地回按漢書地里志上郡二十二郡皆古地名今難攷
高帝元年更為翟國後復為匈奴都尉治塞外顔師古
注匈歸者謂匈奴歸附此地漢唐有之宋朝為夏國所
據范文正帥延安种諤城綏州皆近靈夏三晉之地其
犬牙磬折懸遠如此魏所以徙都大梁者以舊都安邑
無障蔽故去之古今攷此篇博攷郡縣之始令長丞尉
則已曉然矣秦漢郡縣制至今不變知縣縣丞主簿縣
尉近世改官須入選人為令初筮簿尉隅官保正保長
或曰里正里長吏員父老之類當别攷以附亦可供晚
進咀嚼也
漢王自臨晉渡
漢王二年冬十一月還都櫟陽留至春三月自臨晉渡
河師古曰舊縣名其地居河西濱東臨晉境本列國時
秦所名也即今之同州朝邑縣界也按黃河一直一曲
千里河西五郡瓜沙甘肅涼即漢所開酒泉張掖等五
郡其河北流出塞而東東而又南所以臨晉在河西晉
之太原為河東河至潼關過華山然後又東流也韓信
陳船欲渡臨晉而伏兵從夏陽以木罌缶渡軍襲安邑
虜魏王豹即此地漢王此行自關中渡河降魏王豹虜
殷王卭以殷王卭之地置為河内郡而不郡魏王豹之
地者以其降也故使將其國之兵從下河内異時歸謁
親畔為楚故遣韓信擊豹定魏地置河東太原上黨郡
陳平亡楚來降
陳平事魏王咎為太僕說不聽又畏䜛歸項羽從破秦
賜爵卿殷王卭之反楚以平為武信君擊殷拜都尉漢
攻下殷羽怒將誅定殷者平乃間行仗劒歸漢漢亦拜
為都尉漢彭城之敗還滎陽以平為亞將屬韓信軍廣
武綘灌等為盜嫂受金之謗漢王讓魏無知又自問平
使此際而漢王不復明察則平無可事之主乞骸骨何
所往乎平乃復首進間疎楚君臣說為第一策滎陽夜
出女子二千人東門為第二策躡漢王封韓信為第三
策偽遊雲夢為第四策(此時韓信無反心來會於陳無辜遭縳高帝畏其能耳)平
城解圍為第五策及從擊臧荼陳豨黥布凡六出竒計
封戸牖曲逆侯常為護軍中尉其後為少卿郎中令左
丞相定吕氏之難論漢初人才當為張良蕭何韓信三
傑之亞其所成立如此不過高帝能不受綘灌之䜛耳
然魏無知之言不足法也其謂所言者能所問者行非
也古今天下皆不以行取人而以能取人欲久安長治
得乎平之為人漢高終疑之故曰陳平智有餘然難獨
任觀其不斬樊噲以取容於吕后求宿衛得留而免於
滎陽之屯智則智也知命守道之君子不如是也
古今攷卷十二
