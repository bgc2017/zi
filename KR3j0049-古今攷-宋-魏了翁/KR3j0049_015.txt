欽定四庫全書
古今攷卷十六
元方回續
關中大饑米斛萬錢人相食
漢元年甲午冬十月沛公至霸上十一月秦民争持牛
羊酒食獻享軍士沛公讓不受曰倉粟多不欲費民則
知秦儲關中粟於京師亦如關東儲粟於敖倉也是年
春三月沛公為漢王四月就國五月還襲取咸陽而蕭
何收巴蜀租給軍食即關中粟已空矣豈項羽焚燒而
空之乎二年乙未六月漢得關中一年零一月矣而關
中大饑非水即旱也米至一斛直萬錢豈蕭何運關中
粟餉關東故粟貴之極至于此歟人相食則如左傳所
謂易子而食歟漢宣帝時京中榖石六錢唐太宗時斗
米三錢粟賤之極莫如此際且加以水旱粟貴之極莫
如漢高之乙未夏古者三年耕必有一年之畜三十年
則有十年之積或謂堯有九年之水湯有七年之旱而
民無捐瘠者畜積多而備先具也凡積畜以為民則堯
湯可以御天災畜積而止于富國則武王發鉅橋之粟
矣齊桓公之盟曰無遏糴晉饑秦輸之粟秦饑而晉閉
之糴則春秋時此疆爾界已有不相恤者矣後世義倉
聚斂而不散皆立法之初意至為不仁莫若朱文公之
社倉為可久漢高創業艱難如此下文令民就食蜀漢
乃梁惠王移民移粟之策不得已歟
虜魏王豹置河東太原上黨郡
魏豹之兄魏咎故魏時寗陵君秦滅魏為庶人(史記云遷咎為
家人)陳勝之起咎往從之周市下魏地而不肯為王賢者
也迎咎為王章邯破之豹降咎自燒殺以全其民亦賢
者也項羽後立豹王魏尋移豹河東為西魏王其以國
屬漢而從漢王擊羽彭城怨之也自彭城還請視母病
歸國畔漢韓信遂擊虜之乃反覆之人攷之薄姬傳許
負相薄當生天子豹以是叛漢愚矣哉(說已見前)漢王初有
巴蜀郡漢中郡降河南王申陽置河南郡虜殷王卬置
河内郡廢丘章邯自殺置河上渭南中地隴西上郡史
記多北地郡至魏豹之虜又置河東太原上黨郡明年
獲趙王歇又置常山郡代郡櫟陽為都之外凡十五郡
幾于有天下之半還定三秦二年間耳東向以争天下
大勢以成而項羽皆無此規模(服虔曰河上即左馮翊也渭南京兆也中地右
扶風也)
大將騎將步卒將(古人不騎馬附)
漢王謂魏大將栢直口尚乳臭不能當韓信騎將馮敬
不能當灌嬰步卒將項它不能當曹參以將之才否决
勝負智矣古天子六軍諸侯大國三軍次國二軍小國
一軍軍一萬二千五百人每一車將一人御一人右一
人步卒七十二人啟與有扈戰于甘之野乃召六卿誓
之曰嗟六事之人則六軍皆出六卿為將也仲康命胤
侯征羲和有命掌六師之言則以諸侯為大司馬而將
之也周官曰司馬掌邦政統六師平邦國其實天子之
國可具兵車萬乘出師征伐曰六師不過用兵車千乘
馬六千匹將卒共七萬五千人武王伐商止革車三百
兩注謂步卒二萬一千人不計車上之三人也所誓司
徒司馬司空未備天子六卿也史記謂紂發軍七十萬
人拒武王恐太誇當是時太公望周公召公畢公皆從
未有大將大將軍之號至老子道德經始有云偏將軍
上將軍者春秋傳書晉之上軍中軍下軍皆有將有佐
然皆以車戰而已禮記前有車騎則載飛鴻正義謂古
人不騎馬經紀正典無言騎者當是周末時禮左傳昭
公二十五年季平子陽州之難左師展欲以公乘馬而
歸釋音乘馬如字此為單騎馬見于傳之始史記蘇秦
傳始見騎字此為騎戰見于史之始漢王以韓信為大
將軍灌嬰為騎將曹參為步卒將副貳之一則見後世
軍制之異古騎戰盛而車戰廢一則見漢高善用人之
足以勝敵終于追項羽而得其首者灌嬰之騎也韓信
時已拜左丞相築壇拜大將軍矣第二除曹參漢初王
時封建成侯遷將軍又遷中尉二年拜假左丞相此行
以假丞相將步卒佐信信破趙為相國參以左丞相屬
信下齊常佐信灌嬰(未見漢書偶缺十二卷)史記無嬰傳
木罌缶渡軍
予嘗閱經武要略畫木罌渡軍状上以木旁午交加其
下用今甕押縳于木下上加以板士卒用棹而渡盖倉
卒為筏猶難取民家水器拆其屋柱棟梁可立具也史
記信傳以木罌缻渡軍徐廣曰缻一作缶服虔曰以木
押縳罌缻以渡韋昭曰以木為器如罌缻以渡韓信傳
作木罌缻師古曰服說是也罌缶謂瓶之大腹小口者
也音一政反臨晉陳船欲渡今同州朝邑縣界伏兵渡
夏陽在韓城縣界韓信初見漢王議論甚正大至其用
兵智詐而已
韓信使人請兵三萬人
漢書韓信傳使人請漢王願益兵三萬人多一益字盖
破魏見兵弱又請益也請以北舉燕趙東擊齊南絶楚
之糧道西與大王會於滎陽是時趙王歇佐之者代王
陳餘成安君也陳餘張耳交道不終張耳以常山王走
漢為客而燕王則臧荼也項羽王臧荼于燕徙韓廣王
遼東不肯行而荼殺之也齊王田假項羽立之不一月
田横逐之立田榮子廣為王曰趙代燕齊四國者于項
羽名為事之實亦反側又皆庸人惟陳餘田横有聲然
不足當韓信信知漢王之在滎陽可以與項羽相持而
未可以滅項羽故益兵三萬人之請氣已吞趙代燕齊
于胸中矣南絶楚糧道必燕齊向項羽故欲絶之而西
與大王會于滎陽此一語謂項羽之滅必待己至而後
可也可謂豪傑也己雖然功名之士君子耻焉
韓信二幸二善四不善為一大惡
韓信淮隂之餓免于漂母一幸也連敖之斬免于滕嬰
二幸也即不幸餓死斬死亦命也平生所為惟初見漢
王策項必敗知漢必興見事甚明為一善北面師廣武
君服善不伐為二善功名之士專尚智詐臨戎破敵詭
譎萬状苟以是心推之事君則不可矣破趙而請張耳
為趙王非漢高意也此一不善也下齊而自請為假王
遂得真王非漢高意也此二不善也武涉之說其所以
答項羽者專論官爵衣食而不斷之以君臣大義此三
不善也蒯通之說史記信傳書信答語甚詳漢書節移
入蒯通傳然亦不過謂乘人之車者載人之患衣人之
衣者懷人之憂食人之食者死人之事吾豈可以鄉利
背義此一語庶幾而君臣一定不可反易略不及之通
之再說則答曰先生且休矣吾將念之後數日通說至
于三終不忍背漢然吾將念之四字有邪心矣春秋無
將將而必誅此四不善而惡之大者也陳豨之出(漢書為代
相史記守鉅鹿)仰天之歎史書其事旁無證佐果有之誅死宜
也功轉大心轉小可也漢還定三秦信之功也漢王出
關降河南王申陽韓王昌虜殷王卬信之功也漢王入
彭城信弗與大敗而還頼信收兵來會往往漢敗輙收
信精兵復振信之功也戰京索間羽不得西信之功也
平魏趙燕齊信之功也會垓下决戰以兵三十萬當項
羽滅之信之功也然有是前四惡本于不奪不饜之一
私以成其一大惡功雖大何所容乎奪齊王楚漢高之
怨怒見乎此矣漂母可報也亭長不必責也出跨之少
年勿問足矣不必以中尉官之也鍾離昧以窘見歸欲
全朋友而干君令卒欲免已而殺之即不如初弗匿之
此亦小不善之三也初信不餓死不斬死二幸也而二
善不足以贖四不善以重者論成一大惡叛君是也是
故君子于此鄙功名之士而重理義之學司馬遷謂信
不能學道謙讓遷之所謂道學淺之淺者而信初未嘗
知此則豈不可惜哉蕭何不學而知恭謹曹參不學而
知清淨張良常學禮學太公兵法非聖門之學而知止
知足皆天資過人戰國以來無一學者匹夫而懷帝王
之心餓隸而有將相之望得全身者百不一人嗚呼皆
不學之弊哉
置常山代郡
三年冬十月韓信張耳東下井陘擊趙斬陳餘獲趙王
歇置常山代郡此漢書高記也史記書虜魏王豹在此
年于置河東太原上黨郡之下文書曰漢王乃令張耳
與韓信遂東下井陘擊趙斬陳餘趙王歇其明年立張
耳為趙王不書置常山代郡漢紀不書立張耳為趙王
意者信耳初破趙漢置常山代郡矣四年夏韓信請立
張耳為趙王則常山代郡又為趙國耳之為王僅一年
死子敖嗣以貫高謀反子敖免王為侯乃復為常山代
郡而文帝又為代王更革不常漢地理志無代郡而有
趙國故秦邯鄲郡不過四縣八萬四千戶則張耳之王
趙非趙全地也井陘史記索隠曰常山石邑縣井陘山
在西又穆天子傳云至于陘山之隧升于三道之上是
也吕東萊曰今為真定府井陘縣地理志常山郡井陘
縣應劭曰井陘山在南(陘音形)韓信曹參灌嬰三將擊趙
漢王又益以失國之張耳與陳餘為讐者同擊之其必
取無疑矣高祖可謂善用人也韓信用廣武君之計留
趙一年而後請張耳為王使人說燕王臧荼下之而未
伐齊則項羽之所助者僅有田廣耳(此以後高祖置郡紀不再書)
韓信兵法項羽兵法張良兵法
韓信傳引兵法曰陷之死地而後生投之亡地而後存
史記作置之亡地項籍傳梁竒其意乃教以兵法史記
云乃教籍兵法張良傳圯上一編廼太公兵法史記留
侯世家亦然予謂孔子刪詩定書繫易作春秋當時豈
有所謂兵法哉留侯圮上夜半之書曰太公兵法項籍
韓信所謂兵法乃其幼少所讀書也近世武舉以七書
為業有六韜三略孫武吳起二書尉繚子司馬法唐太
宗李衛公問對而善用兵者不必皆讀此書漢藝文志
有兵權謀十三家兵形勢十一家隂陽十六家兵技巧
十三家此為兵書五十三家七百九十篇圖四十三卷
孫武孫臏吳起公孫鞅范蠡大夫種李子(不知名)娷(女瑞反不
知姓)兵春秋龐煖(許遠反)兒良廣武君(李左車)韓信此十三家
為權謀注省伊尹太公管子孫卿鶡冠子蘇子蒯通陸
賈淮南王二百五十九種出司馬法入禮也兵形勢中
有項王一篇韓信以之而赤族項羽以之而亡身其兵
法又果可信乎古今之變不同兵法又果可泥乎學者
自有當讀之書不必講此
日有食之
三年冬十月甲戌晦日有食之十一月癸夘晦日有食
之此春秋書法也漢紀史記不書朱文公曰歴家之說
謂日光以望時遥奪月光故月食日月交會日為月掩
則日食然聖人不言月食日而以有食為文者闕于所
不見此本杜預之說也詩十月之交疏日食者月掩之
也唐志月臣道也遠日益明近日益虧與日軌相會則
涉而寖遠遠極又涉而近交所以著人臣之象也望而
正于黃道是謂臣干君明則陽斯食之矣朔而正于黃
道是謂臣壅君明則陽為之食矣古之太平日不食星
不孛(詳見回歴象攷)吾州程懷古秘仕至翰林學士端明殿學
士知建寧府年八十休寧縣汊口人經筵讀三朝寳訓
有曰日月同度謂之朔同行一道相合謂之食如食少
只一分二分則隔一兩月後如月行進來必再食若退
去則不食如食多至九分十分則隔一兩月後如月行
退速則不食如退遲必再食至五分六分則後月月行
必退去决無再食之理頓數年後或遇日月同道相合
方食予謂此必歴家之說春秋日食三十六見漢書楚
元王交傳中劉向封事顔師古注襄公二十四年秋七
月甲子朔八月癸巳朔連食兩月與漢三年丙申十月
十一月兩食同他不書
項羽數侵奪漢甬道漢軍乏食
初漢彭城之敗退屯滎陽今鄭州滎陽縣韓信收兵來
會與楚戰滎陽南京索間破之築甬道屬河以取敖倉
粟應劭曰恐敵鈔錙重故築垣墻如街巷也吕東萊曰
京故城在鄭州滎陽縣東京縣有大索城小索城楚漢
戰滎陽京索間即此城耳楚以故終不能過滎陽而西
秦建敖倉于成臯敖地名在滎陽西北山上臨河有谷
倉酈食其曰敖倉天下轉輸久矣聞其下乃有藏粟甚
多滎陽成臯控南北之衝故秦積粟于此通典曰鉅橋
盈而殷喪成臯溢而秦亡回今攷漢書地理志周平王
東遷洛陽鄭滅虢會都之所謂晉鄭焉依戰國時鄭為
韓所滅韓徙都之後為新鄭縣者是也秦滅韓滅周及
滅東周君西周君置三川郡其守李由李斯之子沛公
斬之漢王出關項羽所立河南王申陽韓王鄭昌降置
河南郡治雒陽即周公之成周也魚豢云漢火行忌水
故去水而加佳顔師古以為光武所改河南郡統縣二
十二滎陽亦縣也汴水池皆在西南有浪蕩渠東南至
陳入潁行七百八十里應劭曰故虢國今虢亭是也京
縣師古曰即鄭叔段所居也陽武縣有博浪沙張良徂
擊始皇之地河南縣故郟鄏定鼎之地周公之王城至
平王居之漢以名郡開封縣汲郡古文梁惠王發逢忌
之藪以賜民今有逢地忌潭宋置開封府汴梁為京師
成臯縣故虎牢或曰制師古曰穆天子傳七萃之士生
捕禽即獻天子天子置之東虢虢曰獸牢唐諱虎師古
改虎為獸春秋傳曰制巖邑也晉楚争鄭城虎牢信乎
其為南北之衝漢高敗于彭城退屯滎陽頼韓信共力
戰楚不能西過京索間信乎其為險矣相拒一年而敖
倉之甬道絶滎陽受圍以詐得出跳走成臯入關收兵
成臯又被圍急甚又自小修武渡河奪韓信張耳之軍
軍復大振滎陽成臯皆破而再復項羽終不為河南洛
陽之害漢之戰守亦甚勞矣特此數縣為大戰場丁壮
苦軍旅老弱疲轉餉此十字盡之矣卒頼韓信定燕齊
黥布彭越擾楚腹心南北夾攻漢高身當一面風寒全
護關河而後楚卒以亡故略攷地書此
酈食其欲立六國後(缺)
酈食其張良稱漢王陛下
史記留侯世家漢書張良酈食其欲立六國後兩稱陛
下張良發八難稱陛下者凡十一史記秦始王紀丞相
綰御史大夫劫廷尉斯合議尊號秦始皇稱陛下蔡邕
曰陛階也所由升堂也天子必有近臣立于陛側以戒
不虞謂之陛下者羣臣與天子言不敢指斥故呼在陛
下者與之言因卑達尊之意也上書亦如之按此天子
稱陛下自秦政始也漢王未即天子位而酈食其張良
已稱陛下此司馬遷之筆而班固因之當時未必果爾
後世有天子皆稱皇帝陛下非二帝三王之舊制也
陳平計間疎楚君臣
漢紀于趨銷印之後書又問陳平乃從其計與平黃金
四萬斤以間疎楚君臣殊無倫理無滋味史記高帝紀
書曰漢軍乏食遂圍漢王漢王請(當作欲)和割滎陽以西
者為漢項王不聽漢王患之乃用陳平之計與陳平金
四萬斤以間疎楚君臣于是項羽乃疑亞父亞父是時
勸項羽遂下滎陽及其見疑乃怒辭老願賜骸骨歸卒
伍未至彭城而死司馬公所書殊有倫理有滋味反間
事詳見史記陳丞相平世家其淺近之智甚不足道鍾
離昧等項王既疑之使使至漢漢王為大牢具舉進見
楚使即佯驚曰吾以為亞父使乃項王使復持去更以
惡草具進楚使楚使歸具以報項王項王果大疑亞父
亞父欲急攻下滎陽城項王不信不肯聽漢書陳平傳
改佯驚為陽驚吕東萊引延平陳氏之言曰項王之使
飲食之人也不然則陳平之間豈難見哉回謂項羽而
有烹阿封即墨之明則譽言日至毁言日至有不難察
矣項羽左右受陳平金䜛譛亞父鍾離昧龍且周殷之
屬而不能察悲夫然此事秦尉繚已行之始皇紀大梁
人尉繚來說秦王曰以秦之強諸侯譬如郡縣之君臣
但恐諸侯合從翕而出不意願大王毋愛財物賂其豪
臣以亂其謀不過亡三十萬金則諸侯可盡秦王從其
計陳平之策尉繚之策耳
王車黃屋左纛
顔淵問為邦子曰行夏之時乘殷之輅朱文公曰商輅
木輅也輅者大車之名古者以木為車而已至殷而有
輅之名盖始異其制也周人飾以金玉則過侈而易敗
不若殷輅之朴素渾堅而等威以辨為質而得其中也
或問曰周輅為過侈何也曰夫輅者身之所乘足之所
履其為用也賤矣運行振動任重致遠其為物也勞矣
且一器而工聚焉則其為費也廣矣賤用而貴飾之則
不稱物勞而華飾之則易壊費廣而又增費之則傷財
周輅之所以為過侈歟此數語極天下之工誰謂朱子
不喜為文工聚事出周攷工記滎陽圍急紀信詐為漢
王出降三年丙申五月也紀信乘王車黃屋左纛李裴
曰天子車以黃繪為盖裏纛毛羽幢也在乘輿車左方
衡上蔡邕曰以㹈牛尾為之如斗或在騑頭或在衡吕
東萊曰此戰國以來王者之制也太史公高帝贊曰朝
以十月車服黃屋左纛言遂為漢定制也紫陽方氏
曰魏鶴山初意以漢紀為古今攷謂二帝三王制度至
于春秋戰國秦而百不一存漢得天下宜一變復古而
因仍秦制一切不改承繆襲舛皆高帝少文蕭曹諸臣
不學之過三代車輅不同孔子酌其中謂當乘殷之輅
三代正朔不同孔子謂當行夏之時太史公竊歎朝以
十月車服黃屋左纛之不然不為無識極有意味深不
滿于一時君臣之苟且此東萊所以陋班固而奬馬遷
也
廣車輅攷
周禮巾車下大夫二人掌公車之政令(云云)王之五路
一曰玉路錫樊纓十有再就建太常十有二斿以祀
金路象路革路木路王后之五路重翟
厭翟安車翟車輦車王之喪車五乘木車
蒲蔽素車棼蔽薻車薻蔽䮾車葦蔽漆車藩
蔽服車五乘孤乘夏篆卿乘夏縵大夫乘墨
車士乘棧車庶人乘役車凡良車散車不在等
者其用無常
典路中士二人車僕中士二人司常中士二人皆
巾車之次官合攷注疏音義詳之陳祥道禮書數卷
候節抄
右春官宗伯之屬官車路
攷工記胡無弓車夫人而能為弓車作車以行陸故一
器而工聚焉者車為多車有六等之數察車自輪始凡
察車之道欲其樸屬而微至不樸屬無以為完久也不
微至無以為戚速也兵車之輪六尺有六寸田車之
輪六尺有三寸乘車之輪六尺有六寸人長八尺登
下以為節
輪人為輪輪人為盖達常圍三寸注達嘗盖斗柄
下入杠中也輿人為車當攷注疏音義詳之不可忽
右攷工記車之名數
吕東萊大事記曰秦車服之可見者大駕屬車八十一
乘周末諸侯有貳車九乘秦滅九國兼其車服故屬車
八十一乘(服不當入于此不書服者衣也冠也)
右秦大駕八十一乘
紫陽方氏曰戰國之末六工蕩無法度而秦又焚書則
先王之制盡矣周之五路孔子不然而况秦之八十一
乘乎漢王車乃戰國王者之車想當時匹夫草竊焉得
遽備威儀如秦乎六工法亡矣江南之人至不識車僅
有獨輪柴車朱文公吕東萊之學精麤一貫小小議論
亦非他人所及故記之
羽燒殺信
夫項羽學兵法而實無所得貪婪一也殘暴二也疑忌
三也滎陽圍急陳平夜出女子東門二千餘人被甲班
固刪被甲字楚因四面擊之項羽不察其為誤我之計
四面奮擊屠婦女二千餘人此乃陳平欲寬西面走路
耳羽何等兵法紀信之出項羽以為真漢王降我也問
探略不審細羽何等兵法假如城東真受降南北西三
面軍士豈可擅離所部皆呼萬歲之城東觀羽何等兵
法羽是時盖愚不可言不知其胸中何以處漢王也下
車而漢王非是乃紀信耳雖縱一時之怒燒殺之漢王
遁矣諸軍定發一笑也
漢出軍宛葉彭越渡睢項羽擊彭越漢
復軍成臯漢王宿小修武楚拔成臯屯兵
鞏拒羽劉賈焚楚積聚
漢王出滎陽至成臯入關收兵欲復東轅生說漢王曰
楚與漢相拒滎陽數歲漢二年五月屯滎陽三年五月
出滎陽一年間耳今轅生曰相拒數歲太史公之文有
疎者班固因而書之轅生願漢王出武關漢從之出軍
宛葉間項羽聞漢王在宛果引兵南漢王堅壁不戰或
謂項羽儻不南兵疾攻滎陽成臯破之入洛陽窺函谷
漢當如之何曰此非人情兵法也項羽恐漢王出宛葉
又為彭城𢷬虚之計不容不南兵親禦漢王也以此滎
陽成臯間少得休息然此五月内漢已遣彭越渡淮破
下邳殺薛公矣項羽終不能西過京索滎陽成臯而彭
越乃已出今之睢陽西至下邳則項羽又有腹心之憂
矣于是使終公守成臯而身自東擊彭越漢王聞項羽
之東引軍擊破終公復軍成臯而不議解滎陽之圍盖
攻成臯所以救滎陽也項羽聞漢王軍成臯成已破彭
越即西拔滎陽殺周苛終公遂圍成臯漢王跳出玉門
北渡河宿小修武項羽遂拔成臯拔成臯事漢紀不書
史記高紀不書書之于項羽本紀項羽欲西漢遣兵拒
之鞏不得西使劉賈將兵二萬人渡白馬津燒楚積聚
破楚軍燕郭西索隠曰故南燕國在東郡秦以為縣合
漢書本紀史記高帝項羽本紀攷之始見此年丙申五
月六日楚漢互勝互負之勢大抵漢之勢似弱而強楚
之勢似強而弱漢王身護河南郡連河内郡以鄭之滎
陽虎牢為藩蔽項羽不能過而韓信北輯燕趙以窺齊
黥布彭越劉賈偏師在南今汴梁下邳東平之地内為
之梗所謂常山蛇勢也項羽備多力分而漢有左有右
有中三軍相應也
漢王奪韓信軍屯小修武復取成臯
漢王北渡河出小修武自稱使者晨馳入張耳韓信壁
而奪之軍史記高紀不書項羽紀書自擊彭越在拔成
臯之後似乎微差奪軍事見淮隂侯傳既奪其軍信以
左丞相拜相國蕭何以丞相為相國在定天下誅韓信
之後盖奪其軍而欲慰其心也是時漢三年六月張耳
同韓信在趙猶未為王明年四年丁酉夏耳始為王出
于韓信之請小修武屬河内郡今洛陽北渡大河是為
懷州漢時有懷縣有修武縣晉灼曰在大修武城東八
月漢王臨河南鄉欲復戰郎中鄭忠說止之而令盧綰
劉賈佐彭越燒楚積聚攻下睢陽内黃十七城九月項
羽復自擊彭越於梁地漢所以掣其肘者在此以故明
年冬漢復取成臯
古今攷卷十六
