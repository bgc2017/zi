欽定四庫全書
古今攷卷三十三
元方回續
附小雅二十二篇饗燕攷
七月朋酒羔羊之饗
紫陽方氏曰豳風七月流火九月授衣八章章十一句
周公遭變陳后稷先公風化之所由致王業之艱難也
周公欲成王知先公先王致王業之由民之勞力趨時
稼穡之艱難如此多陳歲序節物之遷人事當及時耳
第七章言十月收歛之事第八章言夏正十二月鑿冰
之事則歲功成矣乃又歌曰九月肅霜十月滌場朋酒
斯饗曰殺羔羊躋彼公堂稱彼兕觥萬夀無疆吕東萊
曰豳之先公國容未備無君民之間故曰朋酒羔羊躋
彼公堂毛氏曰兩樽曰朋回謂兩樽之簡羔羊之微民
得以升人君之公堂名之曰饗非儀禮饗禮亡之饗也
意者周公作此詩亦必以樂官弦歌之而以諷成王
鹿鳴燕群臣嘉賓附論大小雅
紫陽方氏曰鹿鳴三章章八句正小雅也鄭氏詩譜曰
小雅大雅者周室居西都豐鎬之時詩也小雅自鹿鳴至
於魚麗皆文武時詩自南有嘉魚下及菁菁者莪周公
成王之時詩自文王至文王有聲自生民下及卷阿皆
成王周公之時詩小雅十六篇大雅十八篇為正經釋
文曰從鹿鳴至菁菁者莪凡二十二篇皆正小雅六篇
亡今唯十六篇孔氏曰二雅正有文武成變有厲宣幽
六王皆居鎬豐之地文王居豐武王居鎬太史公曰成
王卜居洛邑定鼎焉而周復都豐鎬魚麗序云王居鎬
京幽王以上皆居鎬皇甫懿曰鎬在長安南二十里程
氏曰自鹿鳴以下二十二篇各賦其事而用之其周公
之所為乎與二南同也朱氏曰舊說自鹿鳴至魚麗文
武之世燕勞樂歌之辭周公所删定也南陔至菁菁者
莪周公相成王所制之樂歌也回按孔氏謂商魯頌詩
少可以同卷而雅頌篇數既多故分其篇每十為卷謂
之鹿鳴之什者五人謂之伍十人謂之什周頌臣工首
篇為什長則鹿鳴之十篇鹿鳴亦什長也序宴羣臣嘉
賓也既飲食之又實幣帛筐篚以將其厚意呦呦鹿鳴
食野之苹蒿芩興也鼓瑟吹笙鼓簧鼓瑟樂也承筐是
將一句幣帛也我有旨酒兩句燕有飲則有食也孔氏
曰燕禮於客之内立一人為賓使宰夫為主人乃諸侯
之禮天子以膳夫為主立一人為賓之說亦不皆然燕
來使者使即賓副者為介此云宴羣臣而稱之曰嘉賓
乃詩中有云嘉賓式燕以敖以燕樂嘉賓之心也朱氏
曰於朝曰君臣焉於燕曰賓主焉先王以禮使臣之厚
也蓋亦有諸侯之使焉回謂人君不與其臣親獻故立
宰夫膳夫為主人以獻賓酢之主人酬之而後主人獻
君天子諸侯皆然朝則君臣燕則賓主其說未安學記
大學始教皮弁祭菜示敬道也宵雅肄三官其始也鄭
氏曰宵之言小也肄習也習小雅之三鹿鳴四牡皇皇
者華也此皆君臣宴樂相勞苦之詩
四牡勞使臣
紫陽方氏曰四牡勞使臣之來也有功而見知則說矣
五章章五句全在豈不懷歸而王事靡盬為一問一答
之勢足以見使臣之情不遑將父不遑將母又曰豈不
懷歸乃上之人作此詩勞問之朱氏曰燕勞而詠歌之
乃使臣來歸燕勞之詩不言飲酒
皇華遣使臣
紫陽方氏曰皇皇者華君遣使臣也送之以禮樂言遠
而有光華也詩五章章四句其末送之以禮樂恐當是
燕禮有樂歌是詩以遣之若以戒夫使臣者而說於其
自道之辭以發之詩之忠厚如此朱文公之說也在文
王時至周公制禮作樂後凡遣使臣無不用是詩以遣
之然禮樂二字只當是燕禮樂歌如後世送别置酒唱
陽關之意惟文武成王周公至誠惻怛使樂工歌之可
也否則具文而已使臣何以華為皇皇者華於彼原隰
駪駪征夫每懷靡及草木之華皇皇然興也於彼原隰
使臣之所往也駪駪征夫使也介也凡同行者皆是也
每懷靡及惟恐緩惟恐後人臣之義也我馬凡四歌之
指使臣之馬也諏謀詢度易韻以足詩章之義其音節
必有可以感人者惜乎回老而生於今不能為其時使
臣聞此歌也
棠棣燕兄弟附賦詩或作篇或誦古
紫陽方氏曰棠棣燕兄弟也閔管蔡之失道故作棠棣
焉八章章四句程氏謂此詩句少而章多所以極其鄭
重句少則各陳一義鄭氏謂周公弔二叔之不咸召穆
公作此詩歌以親之孔氏引左傳富辰諫王伐鄭曰昔
周公弔二叔之不咸故封建親以藩屏周召穆公思周
德之不類故紏合宗族於成周而作詩曰棠棣之華鄂
不韡韡凡今之人莫如兄弟此鄭氏所據然春秋外傳
云周公之詩曰兄弟䦧於墻外禦其侮(本作務)則此詩乃
周公所作吕東萊謂召穆公虎見厲王之時兄弟恩疎
故重歌之故鄭氏答趙商云凡賦詩者或造篇或誦古
朱氏謂舊說鹿鳴以下至魚麗為文武燕勞之樂歌文
武固有燕兄弟之詩周公以管蔡之亂故制作之際更
為是詩委曲致意以申兄弟之好文武燕兄弟之詩雖
不可見然至其詞意和平必異於此此詩專言死喪急
難之事其志切其詞哀蓋處兄弟之變也棠棣之華鄂
不韡韡興也鄂猶鄂鄂然不韡韡言韡韡也不作拊亦
可花萼相依也說文作萼死喪之威兄弟孔懷原隰裒
矣兄弟求矣脊令在原兄弟急難每有良朋况也永歎
兄弟䦧於墻外禦其侮每有良朋蒸也無戎戎相也助
也烝之承反一音塵久也吕與叔解䦧為窺伺謂寇至
同力相死朱文公不然内有小忿外猶不許他人見侮
而共禦之為是第一章興也二章言死喪三章言急難
四章言䦧墻禦侮五章周公言兄弟之間喪亂平矣則
遂謂兄弟不如友生可乎故曰喪亂既平既安且寧雖
有兄弟不如友生此責夫庸人者急則倚兄弟緩則謂
友朋勝兄弟者也六章儐爾籩豆飲酒之飫兄弟既具
和樂且孺此章始言燕禮孺慕也當和樂而至於如孺
子也七章妻子好合如鼓瑟琴兄弟既翕和樂且湛古
韻合作沉此章顔之推說謂兄弟乖爭未必不起於各
妻其妻各子其子亦通據上文言之則死喪急難禦侮
之義盡而後可以有籩豆飲酒之樂則有妻子琴瑟之
樂八章宜爾室家樂爾妻帑人身之終事兄弟不咸有
如管蔡室家不保妻孥為戮欲免乎此則此八章之詩
自首至尾是必䆒之是必圖之則信乎其宜爾樂爾而
可保其終矣成王燕其叔父伯父及巳之兄弟行而周
公以此意作此詩也成王以後皆歌此章以燕兄弟也
父行兄弟已行兄弟子行兄弟一理也
伐木燕朋友故舊
紫陽方氏曰伐木燕朋友故舊此一句曰小序隋經籍
志曰先儒相承謂毛詩序子夏所創自天子至於庶人
未有不須朋友以成者親親以睦友友不棄則民德歸
厚矣此數語曰大序如關睢葛覃以下皆然隋書云毛
不及衛敬仲更加潤色恐當用此說釋文關睢后妃之
德也至用之邦國焉謂之小序自風始也訖末名為大
序回謂只當用后妃之德也一曰為小序乃子夏之筆
風之始也而下乃毛公之筆及衛宏之筆東萊又引沈
重云按鄭詩語意大序是子夏作小序是子夏毛公合
作卜商意有未盡毛更足成如此則小大序顛倒其說
又自不同又引漢書衛宏從謝曼卿受學作毛詩序善
得風雅之旨如此則毛氏傳有序下注誤焉得西漢人
預為後漢人注序文乎衛宏之序恐已不傳朱文公去
序全不信則又恐太甚伐木丁丁鳥鳴嚶嚶出自幽谷
遷於喬木嚶其鳴矣求其友聲相彼鳥矣猶求友聲矧
伊人矣不求友生神之聽之終和且平三章章十二句
此章前四句興也故因伐木有丁丁之聲而且聽禽鳴
之嚶嚶蓋感於兩物之聲也嚶其鳴矣求其友聲相彼
鳥矣猶求友聲矧伊人矣不求友生此六句二十四字
如生蛇活龍一起一伏一盤一屈妙義無窮可一唱而
三歎押兩聲字古詩不拘結之曰神之聽之終和且平
則為此詩者借木鳥之興述文王之心事人而用心至
於此可以質諸鬼神而無疑紂方為酒池肉林使男女
裸相逐其間為長夜之飲飲酒一也文王以興紂以亡
可不監乎二章肥羜肥牡以速諸父諸舅寧適不來微
我有咎何其婉也文王三分天下有二之君於親舅不
遺如此三章民之失德乾餱以愆一餱之微民以失德
上之人知人情可謂至矣有酒湑我無酒酤我坎坎鼓
我蹲蹲舞我乃叙朋友故舊之言然文王為西伯雖不
為富何至無酒則酤買而飲朋友乎湑毛氏曰莤也所
六反與左傳縮酒同義以茅泲之而去其糟回貧不可
言旅寓杭城八年客至或典衣酤酒以飲之伐木之詩
文武成康以來燕朋舊之樂章尚且酤酒而况於一寒
儒乎孔氏疏解同班固志之異故舊即昔日之朋友朋
友新故通名故舊惟施久遠舊則不可更擇新友則非
賢不交故變曰友賢親親以睦指上棠棣燕兄弟友賢
不遺不棄故舊則此篇是也回謂說詩不以文害辭何
必如此曲論此詩言天子須友之事序乃下及庶人今
之庶人知此者寡矣後世人主自秦漢以來為此者誰
乎君尊臣卑叔孫通之法漢高祖知皇帝之為貴耳
天保下報上
紫陽方氏曰天保六章三十六句序曰下報上也君能
下下以成其政臣能歸美以報其上焉鄭氏曰下下謂
鹿鳴至伐木皆君以下臣也臣亦歸美以答其歌蘇氏
曰人君以鹿鳴之五詩宴其羣臣天保者豈以答是五
詩於其燕也皆用之歟回謂諸侯燕其臣以宰夫為主
人天子燕其臣以膳夫為主人詩六章俱是祝天子福
夀之辭第四章吉蠲為饎是用孝享禴祠烝嘗于公先
王君曰卜爾萬夀無疆武王有天下追王其先朱文公
謂此詩武王所作周公所更定者歟回謂凡膳夫於宴
獻天子其禮今亡得非天子舉膳夫之獻爵則樂工歌
此詩以弦之以介夀乎歸之禴祠烝嘗于公先王而君
曰卜爾君者即先公王也假神辭以隂福也如山如阜
如岡如陵如川之方至如月之恒如日之升如南山之
夀如松栢之茂歐陽公謂前既欲其興盛後又欲其永
久故多引常久不虧壊之物以為况回謂後世人主聖
節有宴致語樂歌歸美於上以祝聖夀蓋此意也
詩采薇遣戍役出車以勞還枤杜以勤歸
紫陽方氏曰采薇六章章八句序曰遣戍役也文王之
時西有昆夷之患北有玁狁之難以天子之命命將率
遣戍役以守衛中國故歌采薇以遣之出車以勞還枤
杜以勤歸也此三詩者一以宴送防狄之將帥二以燕
勞其還歸勞還勤歸互文也文王為西伯專征伐戍守
西方防玁狁昆夷入寇以紂天子之命命將帥則知文
王無受命稱王之事前五章多述戍邊勞苦憂傷之事
知人情也豈敢定居一月三捷謂以勤則成功也勉之
也君子所依小人所腓腓足肚也隨身而動君子行而
小人從上下睦也亦勉之也末章昔我往矣楊柳依依
今我來思雨雪霏霏行道遲遲載渴載飢我心傷悲莫
知我哀此則兼指士卒之情懷而知彼之哀也莫知我
哀非實不知也今年春往戍至戍所夏矣我代彼戍彼
以秋歸而冬始至家一戍近乎兩年更相往來此文王之
詩不知實誰所作後來成康四十餘年刑措不用天子
守在四夷此詩於周公之後其用乎其不用乎出車六
章章八句前二章述往戍道路之苦三章美南仲者文
王之將帥往城於方古必築城以禦狄也四章言士卒
往來之苦豈不懷歸畏此簡書知士卒之情非不欲宴
安室家義命所在有軍中之號令書諸簡策人人之所
畏也五章六章曰既見君子喜歸也曰執訊獲醜有功
也文王歌此詩以燕歸師與夫枤杜四章章七句亦燕
其將帥之所歌後世焉得有之
魚麗美萬物盛多
紫陽方氏曰鹿鳴之什第十詩曰魚麗於罶鱨鯊君子
有酒旨且多繼以魴鱮鰋鯉有酒多且旨多且有此章
章三句一意物之衆多莫如魚亦興也感於此而言君
子之酒君子指文武也罶音柳寡婦之笱多旨旨多互
文也言物富之一也後三章章二句物其多矣維其嘉
矣物其旨矣維其偕矣物其有矣維其時矣多旨有酒
下先三字添嘉字偕字時字則一節勝一節嘉則美矣
偕則萬物並美也無不美也時則萬物不徒盛而又及
時也此詩者豈非文王暮年三分有二國家富極之時
文王功成治定之後無事而飲酒則歌此詩乎序詩者
謂文武以天保以上治内采薇以下治外分前九詩六
為内三為外已非矣此詩萬物富盛遂謂終於逸樂者
此一詩也始於憂勤者彼九詩也程子不取其說洛學
終是過人一頭地
南陔之什六篇亡
紫陽方氏曰南陔之什六篇亡南陔孝子相戒以飬也
白華孝子心潔白也華黍時和歲豐宜黍稷也
有其義而亡其辭
毛氏曰有其義而亡其辭附書於鹿鳴之什後其注恐
是鄭玄云此三篇者鄉飲酒燕禮用焉孔子刪定篇第
當在於此遭戰國及秦而亡之其義則與衆篇之義合
編故存至毛公為詁訓乃分衆篇之義寘於篇端其權
改什前非孔子之舊東萊讀詩記依六月序小雅諸篇
魚麗之後一南陔二白華三華黍四由庚五南有嘉魚
六崇丘七南山八由儀謂與鄉飲酒禮燕禮奏樂之序
皆合故改定毛本不於第十七卷用南有嘉魚為什首
而定為十八卷以南陔為首毛本於南有嘉魚南山有
臺後書由庚萬物得由其道也崇丘萬物得極其高大
也由儀萬物之生各得其義
東萊本南陔白華華黍由庚四亡詩在十八卷為南陔
之什宜在先崇丘已在第六由儀宜在第八此什只有
四詩與毛本嘉魚至末自不同
儀禮鄉飲酒工歌之詩
東萊記曰儀禮鄉飲酒禮工歌鹿鳴四牡皇皇者華笙
南陔白華華黍乃間歌魚麗笙由庚歌南有嘉魚笙崇
丘歌南山有臺笙由儀乃合樂周南關睢葛覃卷耳召
南鵲巢采蘩采蘋工告於樂正曰正歌備紫陽方氏曰
鄉飲酒用詩十七而六亡詩皆在其内孔氏謂召南三
篇越草蟲而取采蘋蓋采蘋舊在草蟲之前孔子以後
簡劄始倒張氏曰人或言亡詩六篇古無其詩既無詩
安得有此篇必有是詩其辭所以亡者良由施之於笙
非若歌之可習董氏以為笙入者有聲而無詩東萊謂
其說不為無理然國語叔孫豹聘於晉合簫詠歌鹿鳴
之三鹿鳴三篇既可與簫相和而歌則南陔下豈不與
笙相和而歌乎朱文公謂意篇題之下必有譜焉如投
壺魯鼓薛鼓六節而亡之四謂今琴譜勾剔打摘吟揉
等合為一字而一字數聲乃有聲而無詩者也近人長
篇古樂府不必皆可歌有詩而不用於聲者也歐陽公
醉翁亭記東坡赤壁賦世人以為歌熟之而後可也方
詩亡矣而有聲則猶有笙也今古之鄉飲禮不備矣其
笙之聲亦不可得聞矣
鄉射禮六詩
鄉射禮乃合樂周南關睢葛覃卷耳召南鵲巢采蘋采
蘩告於樂正曰正歌備
燕禮工歌之詩
紫陽方氏曰燕禮之工歌笙與鄉飲酒禮用十七詩先
後歌笙數目次序並同但易其文兩處乃合樂易曰遂
歌鄉樂后云大師告於樂正曰正歌備夫所謂正歌備
者未有無筭爵無筭樂無筭樂三字未考為何聲何器
當檢儀禮疏攷之續書
大射禮歌鹿鳴三終奏肆夏新宫三終
紫陽方氏曰儀禮大射禮第八諸侯射禮也天子大射
禮大夫大射禮亡公升即席奏肆夏注肆夏樂章名今
亡吕叔玉云肆夏時邁也時邁者大平廵狩祭山川之
樂歌其詩曰明昭有周式序在位又曰我求懿德肆於
時夏奏此以延賓其著宣王貴德勸賢歟周禮曰賓出
入奏肆夏工六人四瑟工謂瞽矇善歌諷誦詩者也
乃歌鹿鳴三終注鹿鳴小雅篇也人君與臣下及四方
之賓燕講道修政之樂歌也言已有旨酒以召嘉賓又
樂嘉賓有孔昭之明德可則傚也歌鹿鳴三終而不歌
四牡皇華主於講道略於勞苦與諮事乃管新宫三
終管謂吹簜以播新宫之樂其篇亡其義未聞賓醉降
奏陔陔夏樂章也其歌頌類也以鐘鼓奏之其篇今亡
禮器其出也肆夏而送之注云謂諸侯之賓也禮畢而
出作樂以節之肆夏當為陔夏如此則陔夏之陔誤為
肆也
附論九夏三夏肆夏陔夏采薺漢行禮大學出鼓
陔王昭㝢環拜之說
紫陽方氏曰因攷鹿鳴以下燕樂歌詩遂及大射禮鹿
鳴三終新宫三終内有肆夏與陔之說則不容不檢周
禮樂師之肆夏采薺鍾師之九夏以書於此稍變注䟽
之文從俗然則讀書之難可知也誇一目十行之速而
無詳玩細閱之功可乎樂師教樂儀行以肆夏趨以采
薺注教樂儀教王以樂出入於大寢朝廷之儀肆夏采
薺皆樂名或曰皆逸詩謂人君行步以肆夏為節趨疾
於步則以采薺為節若今時行禮於大學罷出以鼓陔
為節康成謂行者謂於大寢之中趨謂於朝廷爾雅曰
堂上謂之行門外謂之趨然則王出既復至堂而肆夏
作出路門而采薺作其反入至應門路門亦如之此謂
步迎賓客王如有車出之事登車於大寢西階之前反
降於阼階之前尚書傳曰天子將出撞黃鍾之鍾右五
鍾皆應入則撞蕤賓之鍾左五鍾皆應大師於是奏樂
薺或作齊除私反康成之釋多於司農以下文有車亦
如之環拜以鼓鍾為節也然不釋環拜二字今攷王
昭㝢有解曰玉藻曰趨以采薺行以肆夏先趨而後行
者以外而入内也此先行而後趨者從内而出外也行
趨以肆夏采薺此王接賓之儀環拜以鍾鼓為節此又
賓拜之儀也環拜謂列而拜者非一也有大禮則必有
大樂以和之環拜者禮之大也鍾鼓者樂之大也回向
有王安石三經字說久已棄之王次點周禮訂義佳今
無之正義張仲實偶借去耳如此攷而鍾師九夏附焉
附鍾師九夏
鍾師掌金奏注擊金以為奏樂之節金謂鍾及鎛凡樂
事以鍾鼓奏九夏以鍾鼓者先擊鍾次擊鼓以奏九夏
夏大也樂之大歌有九
王夏王出入奏王夏肆夏尸出入奏肆夏昭夏牲出入
奏昭夏納夏故書納作内杜子春云納當為約四方賓
來奏納夏章夏臣有功奏章夏齊夏夫人助祭奏齊夏
齊側皆反又作齊族夏族人待燕奏族夏祴夏祴讀為
陔鼓之陔客醉而出奏陔夏(鄉飲酒鄉射大射燕射賓醉將出皆云奏南陔勸之
使不失禮)
驁夏公出入奏驁夏王昭㝢曰諸侯射於西郊自外而
入所奏也國語曰金奏肆夏及繁遏渠天子所以享元
侯肆夏繁遏渠所謂三夏矣吕叔玉云肆夏繁遏渠皆
周頌肆夏時邁也繁遏執競也渠思文也春秋傳叔孫
穆子不拜三夏文王大明緜拜鹿鳴之三國語叔孫穆
子聘於晉晉悼公饗之樂及鹿鳴之三而後拜樂三晉
侯使行人問焉對曰夫先樂金奏肆夏繁遏渠天子所
以饗元侯也夫歌文王大明緜則兩君相見之樂也皆
非使臣之所敢聞也今伶簫詠歌鹿鳴之三君之所以
况使臣臣敢不拜况夫鹿鳴君之所以嘉先君之好也
敢不拜嘉四牡君之所以章使臣之勤也敢不拜章皇
皇者華君教使臣曰每懷靡及諏謀度詢必諮於周敢
不拜教紫陽方氏曰叔孫豹魯三桓公子叔牙之後
也叔牙子公孫戴伯兹兹生叔孫莊叔得臣得臣生叔
孫宣伯僑如僑如弟叔孫穆叔豹三拜鹿鳴之三在襄
四年穆叔如晉報知武子之聘也晉侯享之金奏肆夏
之三不拜工歌文王之三又不拜歌鹿鳴之三三拜韓
獻子使行人子員問之下文大同小異杜預注肆夏樂
曲名周禮以鍾鼓奏九夏其三曰肆夏一名樊三曰昭
夏一名遏四曰納夏一名渠蓋擊鍾而奏此三夏曲工
樂人文王之三大雅之首文王大明緜回謂杜預一名
樊一名遏一名渠之說同周禮注周禮注肆遂也夏大
也言遂於大位故時邁曰肆於時夏允王保之繁多也
遏止也言福禄止於周之多也故執競曰降福穰穰降
福簡簡福禄來反渠大也言以后稷配天王道之大也
故思文曰思文后稷克配彼天康成謂九夏皆詩篇名
頌之族類也此歌之大者載在樂章樂崩亦從而亡是
以頌不能具回攷此略知九詩之義叔孫可謂善言詩
矣文字注疏不同當兩存之文王之三附書正大雅
之始文王之什七章章八句序曰文王受命作周也一
章有曰周雖舊邦其命維新文王陟降在帝左右吕氏
春秋以為此詩周公所作也末章云上天之載無聲無
臭儀刑文王萬邦作孚工歌此五詩六句於叔孫豹何
預焉大明八章四章六句四章章八句序曰文王有明
德故天復命武王也言大姙有身生此文王纉女維萃
篤生武王牧野之師曰上帝臨汝無貳爾心亦非叔孫
豹之事緜九章章六句序曰文王之興本由天生也八
章備言太王承古公亶父之業遷岐作周營造之事末
章至文王而虞芮質厥成所謂獄訟不之紂而之文王
武王所以有天下歌之以施於叔孫豹與夫三夏之詩
晉悼公之有司何其謬也豹惟拜鹿鳴四牡皇華讀而
味之知魯有君子晉霸徒強而已未有知道之士也然
周以來兩君相見歌文王之三亦太侈
大射騶虞貍首采繁采蘋之節
周禮樂師凡射王以騶虞為節諸侯以貍首為節大夫
以采蘋為節士以采繁為節鍾師凡射王奏騶虞諸侯
奏貍首卿大夫奏采蘋士奏采蘩鄭玄注騶虞采蘋
采蘩皆樂章名在國風唯貍首在樂記射義曰騶虞者
樂官備也貍首者樂會時也采蘋者樂循法也采蘩者
樂不失職也是故天子以備官為節諸侯以時會為節
大夫以循法為節士以不失職為節鄭司農說樂正
奏貍首以射貍首射儀注騶虞采蘩采蘋今詩篇名
貍首逸下云曾孫侯氏是也樂官備者謂騶虞壹發五
豝喻得賢者多也吁嗟乎騶虞歎仁人也樂會時者謂
貍首曰小大莫處御于君所樂循法度者謂采蘋曰於
以采蘋南澗之賓循澗以采蘋喻循法度以成君事樂
不失職者謂采蘩曰被之僮僮夙夜在公紫陽方氏
曰鄭注貍首逸今射義故詩曰曾孫侯氏四正具舉大
夫君子凡以庶士小大莫處御于君所以燕以射則燕
則譽言君臣相與盡志於射以習禮樂則安則譽也是
以天子制之而諸侯務焉回謂諸侯燕射之樂節必不
止此八句故曰貍首逸射義貍首力之反貍之言不來
也首先也不來二字難曉不知樂正奏貍首以射貍首
二句好似乎畫貍首為的也第射侯中無此物正義禮
鄉射歌騶虞若采蘋皆五終鄭注鄉射之鼓五節歌五
終
南有嘉魚燕歌
紫陽方氏曰鹿鳴之什十篇南陔之什十篇鄉飲酒禮
燕禮工歌笙次序同工歌鹿鳴四牡皇皇者華笙南陔
白華華黍三篇亡乃間歌魚麗笙由庚亡歌南有嘉魚
笙崇丘亡歌南山有臺笙由儀亡合樂則以周南召南
六詩今南有嘉魚在南陔之什第五篇前鹿鳴之什内
七篇各有所用不入於後人飲燕之歌乃文王武王以
來人君自以燕賓之歌也内天保一篇羣下報上之歌
也此南有嘉魚四章章四句序曰樂與賢也太平之君
子至誠樂與賢者共之也說者以謂此成王時詩也首
章南有嘉魚烝然罩罩君子有酒嘉賓式燕以樂次章
易汕汕而押衍韻兩章一意言之不足故申言之興也
魚多猶得賢者之多亦近乎比也君子成王也有酒以
樂嘉賓則與賢者共之也共者何共太平之樂也三章
南有樛木甘瓠纍之樛居虬切纍力追切樛木興君甘
瓠興賢者上下相纏繞亦與賢者共之意也四章翩翩
者鵻與賢者之來也朱文公謂烝然來思式燕又思上
思字是助語下思字是必思上與來字押韻比非所急
通論燕歌之詩見此為第十五篇成王燕其臣而周公
作詩以歌其樂與賢之心也此樂章人主之所用也而
儀禮飲燕取以為歌
崇丘亡
紫陽方氏曰笙崇丘亡已見前
南山有臺燕歌
紫陽方氏白南山有臺五章章六句凡三十句一意序
曰得賢則能為邦家立太平之基矣臺萊桑楊杞李栲
杻(音考女九反)枸楰(音庾)十物興也每章之末不祝其壽而美
其德君子者皆指成王周公作此詩當是膳夫獻君之
樂而鄉飲酒燕禮取以為歌
由儀亡
紫陽方氏曰笙由儀亡前已見六笙詩皆亡或謂有聲
無詩而笙有其曲似亦可取
蓼蕭澤及四海
紫陽方氏曰蓼蕭四章章六句序曰澤及四海也蓼音
六以長大之蕭蒿受天之露興也臣得君之恩意也既
見君子四歌之諸侯來朝而成王燕之之歌也周公作
此詩我心寫兮指此詩也
湛露天子燕諸侯
紫陽方氏曰太平之極諸侯來朝周禮有三饗三食之
說則樂章不一湛露四章章四句序曰天子燕諸侯也
他無一語易曉之至也湛湛露斯匪陽不晞厭厭夜飲
不醉無歸興也露必至見日而乾天子燕來朝之諸侯
不至於夜醉不出乃無算爵也毛氏以為燕宗子族人
之禮天子燕諸侯禮亡此歌以詩而有孔氏引諸侯燕
禮庶子執燭甸人執大燭則恐天子待異姓諸侯亦然
諸父諸舅同時與宴何不夜之有此二十篇燕樂歌
章亡其六十四篇次第玩味文武成康太平之天下周
公制禮作樂之盛想像羨慕心喜神悦秦之酷至於盡
掃禮樂漢之興一叔孫通因陋就簡可痛矣哉
彤弓天子錫有功諸侯
紫陽方氏曰彤弓之什十篇其前二篇彤弓菁菁者莪
通前鹿鳴之什南陔之什二十二篇為正小雅皆文武
成王時宴歌之樂周公之所作也自六月以下至無羊
十四篇為宣王之變小雅自節南山何草不黃為幽王
之變小雅今且攷彤弓菁莪二篇于此彤弓三章章六
句言不多而意有餘序曰天子錫有功諸侯也諸先儒
之說不可不攷左傳寗武子曰諸侯敵王所愾而獻其
功於是錫之彤弓一彤矢百玈弓矢千以覺報宴注謂
諸侯有四夷之功王錫之弓矢又為歌彤弓以明報功
宴樂鄭氏云凡諸侯錫弓矢然後專征伐范氏曰諸侯
不可無長為之方伯連率以維之其有功則錫之弓矢
使專征伐此王室之所以尊不然則強凌弱大併小而
莫能制故曰彤弓廢則征伐缺矣李氏曰周室東遷彤
弓之錫惟及晉文侯文公二人則先王盛時可知矣回按
尚書文侯之命第三十平王賜晉文侯秬鬯圭瓉曰用
賚爾秬鬯一卣彤弓一彤矢百盧弓一盧矢百馬四匹
毛傳幽王為犬戎所殺平王東遷洛邑晉文侯送迎安
定之故錫命焉彤赤盧黑諸侯有大功賜弓矢然後專
征伐彤弓以講德習射傳示子孫左傳僖二十八年晉
文公重耳城濮之勝作王宫於踐土經書天王狩於河
陽傳注以周平王享晉侯讐之禮享晉侯王享醴命晉
侯侑注既饗之又命晉侯助之束帛又策命為侯伯(九命
作伯)賜之大輅之服戎輅之服彤弓一彤矢百玈弓矢千
秬鬯一卣虎賁三百人書春秋傳所見二人而已吕東
萊曰所謂專征者如四夷入邊臣子簒弑不容待報者
其他則九伐之法乃大司馬所職非諸侯所得專也與
後世強臣拜表即行者異矣彤弓弨兮受言藏之我有
嘉賓中心貺之鐘鼓既設一朝饗之後二章載之櫜之
喜之好之右之醻之后之詩二章三章中言之無别意
東萊記於受言藏之謂如說命衣裳在笥之意中心貺
之言其誠也一朝饗之言其速也後世視府藏為巳私
至有以武庫兵賜弄臣者則與受言藏之者異矣賞賜
非出於利誘則迫於事勢至於朝賜鐵劵而暮屠戮者
則與中心貺之者異矣屯膏吝賞功臣解體至於有印
刓而不忍與者則與一朝饗之者異矣說詩太巧求詩
太深主人見獻弓焉得不藏功臣合賞心焉得不誠一朝
饗之本何名者此乃天子饗有功之諸侯樂歌天子饗
禮燕禮食禮俱亡有此樂意猶可知
詩菁莪長育人材
紫陽方氏曰菁菁者莪四章章四句序曰樂育材也君
子能長育人材則天下喜樂之矣序語良是六月詩序
下說小雅燕樂二十二詩菁菁者莪廢則無禮儀矣則
殊不然菁菁者莪在彼中阿中沚中陵皆興也莪謂蘿
蒿今潮水不到處舒州江州渚間春生蔞蒿可食甚美
菁菁其盛在阿在沚在陵興也人主能長育人材也說
者以為天子行禮學校燕飲之歌鄭康成朱文公皆以
為飬士既見君子四言之學校之士喜見天子之至也
樂且有儀我心則喜錫我百朋我心則休四句皆指士
類喜樂之心而求之深者揭樂且有儀一句為天子之
樂之儀又於儀字上生出禮字敬字皆好高之論君子
能長育人材必有其道不當以儀之一字創為禮儀之
說且四句一體樂且有儀謂士類樂而有所儀法儀刑
有威儀有禮儀何不可何必歸之於人君之身我心則
喜我心則休與此句同意錫我百朋士類樂錫予之厚
禄飬之富亦四句一意回欲改曰菁菁者莪廢則無人
材矣豈不痛快第因樂且有儀之儀曰菁菁者莪廢則
無禮儀矣其意如此乃謂此詩一廢天子無禮儀也不
通先儒曲說人君必以禮敬長育人材迂矣哉
變小雅十四篇自六月始就攷正大雅
六月宣王北伐也鹿鳴廢則和樂缺矣四牡廢則君臣
缺矣皇皇者華廢則忠信缺矣棠棣廢則兄弟缺矣伐
木廢則朋友缺矣天保廢則福禄缺矣采薇廢則征伐
缺矣出車廢則功力缺矣枤杜廢則師衆缺矣魚麗廢
則法度缺矣南陔廢則孝友缺矣白華廢則廉耻缺矣
華黍廢則蓄積缺矣由庚廢則隂陽失其道理矣南有
嘉魚廢則賢者不安下不得其所矣崇丘廢則萬物不
遂矣南山有臺廢則為國之基墜矣由儀廢則萬物失
其道理矣蓼蕭廢則恩澤乖戾矣湛露廢則萬國離矣
彤弓廢則諸夏衰矣菁菁者莪廢則無禮儀矣小雅盡
廢則四夷交侵中國微矣紫陽方氏曰於宣王伐北
之篇歷序小雅燕樂二十二篇之義然語多有疵間有
不得詩之意而妄下三字者如菁菁者莪樂且有儀止
是學校士人喜見成王之來心樂而體莊或指此為人
主樂而有禮敬為之主足以長育人材殊不知下文我
心則喜錫我百朋我心則休四句一意也獨摘此一句
歸於人主之身非也其曰菁菁者莪廢則無禮儀矣於
十六句詩中專摘一儀字此詩此意廢則無禮儀指人
主乎指士類乎故曰語多有疵文王武王成王周公能
行此詩之事之意而至於天下太平因循廢弛至於厲
王則二十二詩之意通廢矣故於宣王北伐釋此義以
謂宣王中興後世北伐南征再修此詩既廢而後見文
武成王周公之盛也然文武成王治天下尚有大雅自
文王至文王有聲十篇文武之大雅也自生民及卷阿
八篇成王周公之大雅也凡正大雅十八篇此尤周家
致治之大根本也豈止於小雅乎
古今攷卷三十三
