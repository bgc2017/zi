欽定四庫全書
古今攷卷三十
元方回續
置酒二字亦古漸臺范臺強臺之名
紫陽方氏曰偶讀劉向列女傳齊鍾離春齊無鹽之醜
女宣王之正后宣王方置酒於漸臺則置酒二字齊宣
王時巳然無鹽女謂漸臺五重黃金白玉琅玕籠疏翡
翠珠璣幕絡連餙飲酒沉湎以夜繼晝女樂俳優縱横
大笑則古之饗燕鄉飲獻酬酢三行而成禮乃立司正
旅酬而無筭乎今筭爵之禮其廢久矣戰國策魏惠王
觴諸侯於范臺魯共公曰今主君之尊儀狄之酒也主
君之味易牙之調也左白台而右閭須南威之美也前
夾林而後蘭臺強臺之樂也兼此四者可無戒歟讀此
則以饗燕為觴亦久矣廢百拜三行之禮所從來遠矣
左傳書享書宴不一君臣賓主多引詩謂之賦所謂於
旅也語之遺意至春秋末但書飲酒哀十五年欒寧將
飲酒十六年衛侯飲孔悝酒於平陽意者饗宴之禮自
是以後漸廢歟古者享禮兼燕食之禮有酒有肉為盛
燕次之食禮有酒不飲但食而已然天子廟饗諸侯亦
禮飲而已
禮樂百年積德而後興
魯兩生曰今天下初定死者未葬傷者未起又欲起禮
樂禮樂所由起百年積德而後可興也紫陽方氏曰
必從兩生之說則堯在位百年而後舜命夷夔周世修
德太王王季文王以至成王而後周公制作乎秦焚書
始皇三十四年戊子之年甲午而亡高祖七年辛丑叔
孫通制禮儀去焚書十四年耳天下學士尚多存者不
及此時復周禮樂之舊用通苟且之制愈久愈遠則諸
儒老死無可再復之日矣兩生之言亦似未然
五齊三酒恬酒
周禮天官酒正辨五齊三酒泛齊(泛芳劍反)泛者成而滓
浮泛泛然如今宜成醪矣醴齊醴猶體也成而汁滓
相將如今恬酒矣盎齊(盎烏浪反)盎猶翁也(翁鳴動反)成而翁
翁然䓤白色如今鄼白矣(鄼宜作醝醝在何反)緹齊(緹音體)體者
成而紅赤如今下酒矣沈齊沈者成而滓沉如今造
清矣自醴以上尤濁縮酌者盎以下差清其象類則然
古之法式未可盡聞杜子春讀齊曰粢又禮器曰醴酒
之用玄酒之尚玄謂齊者每有祭祀凡以度量節作之
齊(才細反)事酒鄭司農云有事而飲也玄謂事酒酌有
事者之酒其酒即今之醳酒也醳音亦徐音昔昔酒司
農云無事而飲也玄謂今之酋久白酒所謂舊醳者也
清酒司農云祭祀之酒玄謂今中山冬釀接夏而成
正義曰五齊皆言成者酒熟曰成如今宜成醪宜成
說以為地名曹植酒賦曰宜成醴醪蒼梧縹清未知鄭
意酒名地名類下鄼白則蕭何所封南陽地名下酒謂
槽床下酒其色紅赤故以緹名之下注五伯緹衣亦赤
黑色也漢時造清熟則滓沈故以況沈齊也醴以上尤
濁縮酌者以茅縮酌謂以茅泲之故司尊彛云醴齊縮
酌盎以下差清清不用茅故云盎齊涗酌涗清也五者
皆漢法昔酒對事酒為清若對清酒則為白故曰酋久
白酒也酒敦曰酋酋者久遠之稱故月令名酒官為大
酋於周禮則為酒人中山郡名故魏武賦曰醇酎中山
沈湎千日紫陽方氏曰周之五齊三酒漢近古猶可
引類方比如今恬酒之恬恐只是甜字韻書注甜甘也
美也楚元王交傳穆生設醴注醴甘酒也少麴多米一
宿而熟不齊之則漢之醴酒與周之醴齊已自不同似
乎後世五齊三酒之法皆不可攷今之煑酒實則蒸泥
之季冬者佳曰清酒則未蒸者用清水白麫麴曰白酒
用諸藥蓼汁為麴易成曰茅柴酒曰紅酒釀米為紅麴
記得蜀人有醪子酒小瓶傾少許以湯和飲今之造酒
其米曰秫曰糯月令秫稻必齊是也粟有糯亦可釀而
古五齊皆用秬黍則三酒亦然秬黍之中又以一稃二
米者為鬯酒在月令始云秫稻又謂之榖粟之黏者酒
以地名則如烏程箬下之類宜成或非地名或認意誇
酒美名近世思堂春高廟之堂也玉練槌美之如玉也
羊羔白如其色也靜江府酒尤佳
公酒合錢飲酒
周禮正義曰鄉飲酒鄉射飲酒鄉飲中有黨正飲酒賓
賢能飲酒鄉射飲酒中有州長春秋習射於序又有鄉
大夫賓賢能以五物詢衆庶用州長射禮並是鄉射飲
酒若曰州長黨正飲酒而謂之鄉者或是鄉大夫所居
州黨或是鄉大夫親來臨禮並得鄉名故謂之鄉此數
事者皆為國行禮不可横斂於民故得公酒其百家為
族不得公酒族祭步神之時合錢飲酒鶴山先生曰
賈氏謂鄉飲之名有四吕與叔謂鄉飲會皆行此禮不
止有四
式法授酒材大酋酒官
酒正掌酒之政令以式法授酒材注云式法作酒之法
式作酒既有米麴之數又有功沽之巧月令曰乃令大
酋秫稻必齊麴蘖必時湛饎必潔水泉必香陶器必良
火齊必得鄭司農云授酒材授酒人以其材沽(古)秫(述)
湛(接簾反)饎(昌志反)紫陽方氏曰今月令饎作熾注炊也
湛漬也大酋者掌酒之官於周則為酒人未知大酋何
代酒官古者穫稻而漬米麴至春而為酒詩云十月穫
稻為此春酒回謂十月十一月造酒之時明年春篘酒
榨酒蒸炊酒之時酒正天子之一官也酒人則六鄉六
遂各有之乎酒正授酒材酒人授之以飲其鄉故曰公
酒
果祼灌鬱鬯秬鬯白掬杵梧天地不祼
紫陽方氏曰周禮大宗伯以肆獻祼享先王肆進所解
牲體謂獻熟時也獻獻醴謂薦血腥也裸之言灌灌以
鬱鬯謂始獻尸求神時也周人求諸隂先灌祭必先灌
乃後薦腥薦熟六享皆然大賓客則攝而載果載為也
果讀曰祼代王祼賓賓以鬯小宗伯凡祭祀賓客以時
將瓉果將送也猶奉也祭祀以時而奉王賓客以時而
奉宗伯肆師祭之日及果築鬻大賓築鬻贊祼將大喪
大渳以鬯則築鬻音煑渳亡婢反又音汲亡忍反又亡
辨反浴尸也鬱人掌祼器凡祭祀賓客之祼事和鬱鬯
以實彛而陳之鬯人掌共秬鬯而餙之築煑築香草煮
以為鬯築鬱金草以和鬯酒十葉為貫百二十貫為築
以煑之鐎中停於祭前正義謂此鄭司農注不知出於
何文秬鬯不和鬱者禮記鬱合鬯又曰暢臼以掬杵以
梧回謂臼掬杵梧文奇正義曰掬栢也梧桐也曰栢臼
桐杵耳以栢香桐潔白擣鬱金草和於鬯酒之中秬黍
之一稃二米者為鬯酒詩維秬維秠一稃二米與秬黍
秠皆黑黍一物而二名秬不必二米秠則必二米鬱金
草魏略云出大秦國今鬱林郡有之開寳末草木部中
品嘉祐本草謂本經不載所出或云生蜀地西戎二月
三月十月有花如紅藍陳藏器云百草之英陳祥道疑
謂本草乃入木部今人不復用無辨之者漢和帝時任
城生黑黍或三四實實二米得米三斛八斗秬是黑黍
之大名秠是黑黍之中有二米者前事禮經爾雅同異
回會而一之朱文公注禘自既灌而往依正義止謂灌
地以降神然祭祀有祼尸之禮正義王酌鬱鬯以獻尸
謂之灌明不為飲主以祭祀惟人道宗廟有祼天地大
神至尊不祼凡鬱鬯尸受祭之啐之奠之天地大神不
祼者不用降神也祭社稷山川祼用秬鬯不用鬱鬯惟
宗廟用鬱鬯以灌詩曰瑟彼玉瓉黃流在中是也賓客
之祼大行人云上公再祼而酢侯伯一祼而酢子男一
祼不酢謂諸侯來朝朝享既畢王禮禮云有此灌酢之
禮也祼也果也灌也三字一也鬯暢也芬芳調暢秬鬯
必二米五齊三酒不必二米秬黑黍總名也可為五齊
三酒秠必一稃二米則為鬯酒也又有和鬱者五齊三
酒八尊五齊設明水三酒設玄酒實為十六尊而所共
鬱鬯不知用何尊彛各有其名而五齊三酒亦未見以
尊彛如何配匹分寘古禮之難攷如此夫
王后世子養具有四
周禮膳夫掌王之食飲膳羞以養王后及世子注食飯
也食音嗣飲酒漿也膳牲肉也羞有滋味者凡養之具
大略有四正義曰食飯也者即下文云食用六穀是也
云飲酒漿也者即下文云飲用六清是也下文不言酒
略也云膳牲肉也者即下文云膳用六牲是也云羞有
滋味者即下文云羞用百有二十品是也下文仍有
珍用八物醬用百有二十罋不言之者此舉大者珍
醬是饋之小者略而不書故鄭云凡養之具大略有四
紫陽方氏曰此周禮膳夫王日一舉而饋之物凡六也
六饋食用六榖
膳夫鄭注進物於尊者曰饋此饋之盛者王舉之饌也
六榖稌黍稷粱麥苽苽雕胡也苽古吴反
飲用六清六飲五飲角柶之制
膳夫飲用六清鄭注六清水漿醴䣼&KR2768;酏䣼本文作
涼力羊力放二反&KR2768;於美於計二反酏以支書支二反
鶴山先生曰&KR2768;今當從&KR2768;古注釋文正義皆相承作醫
後鄭從酒鄭注之從殹從酉省疑先鄭已誤矣
漿人掌共王之六飲水槳醴涼醫酏入于酒府共賓客
之稍禮共夫人致飲于賓客之禮清醴醫酏糟而奉之
凡飲共之鄭注王之六飲亦酒正當奉之醴醴清也鄭司
農云涼以水和酒也玄謂涼今寒粥若糗飯雜水也酒
正不辨水涼者無厚薄之齊
酒正辨四飲之物一曰清二曰醫三曰漿四曰酏鄭注
清謂醴醴之泲者泲子禮反醫内則所謂或以酏為醴
凡醴濁釀酏為之則少清矣醫之字從殹從酉省也漿
今之酨漿也酨音在又昨再反酏今之粥内則有黍酏
酏飲粥稀者之清也鄭司農說以内則飲重醴稻醴清
&KR1636;黍醴清&KR1636;梁醴清&KR1636;&KR1636;音糟或以酏為醴漿水醷后
致飲于賓客之禮有醫&KR0755;糟糟之音與&KR1636;相似醫醷亦
相似字不同記者異耳此皆一物鄭又注共后之致飲
于賓客之禮醫酏糟醫酏不泲者泲曰清不泲曰糟后
致飲無醴醫酏不清者與王同體屈也又注漿人共夫
人致飲于賓客之禮清醴醫酏糟亦酒正使之三物有
清有糟夫人不體王得備之飲醴用柶者糟也不用柶
者清也角柶儀禮所見不一玉府正義引既夕禮楔貌
如軛上兩末如枇杷枝屈中央楔齒士喪禮楔齒用角
柶注為將含恐其口閉急既夕禮遷尸若酒若醴無巾
柶又角觶四本柶二素為二柱為少進酒醴兼饌之也
古文角觶為角柶又士冠禮酌禮加柶不見書正義曰
一曰清則漿人云醴清也二曰醫者謂釀粥為醴則曰
醫三曰漿者今之酨漿四曰酏者即今之薄粥也漿今
之酨漿也酨漿亦是酒類故其字亦從酉省酨之言載
米汁相載漢時名為酨漿
食醫掌和王之六食六飲六膳百羞百醬八珍之齊飲
齊眡冬時注飲宜寒
禮記玉藻天子五飲上水漿酒醴酏注上水以水為上
餘其次之内則飲重醴稻醴清糟黍醴清糟粱醴清糟
注重陪也糟醇也清泲也致飲有醇者有泲者陪設之
也或以酏為醴黍酏注酏粥漿注酢胾酢七故反水注
清新醷注梅漿濫注以諸和水也以周禮六飲校之則
濫涼也紀莒之間名諸為濫正義曰桃諸梅諸卵鹽者
言食桃諸梅諸之時以卵鹽和之王肅云諸菹也謂桃
諸梅諸即今之藏桃也藏梅也欲藏之時先少乾之故
周禮謂之乾□鄭云桃諸梅諸是也
儀禮公食大夫禮無尊注主於食不獻酧飲酒漿飲俟
于東房注飲酒清酒也漿飲酨漿也其俟奠於豐上也
飲酒先言飲明非獻酧之酒也漿飲先言漿别於六飲
也
賓三飯宰夫執觶漿飲與其豊以進注此進潄也非為
卒食優賓賓意欲自潔清賓挩手興受宰夫設其豐於
稻西注酒在東漿在西是所謂左酒右漿賓坐祭遂飲
奠於豐上注飲漱賓卒食會飯三飲注卒已也已食
會飯三漱漿也會飯謂黍稷也此食黍稷則初食稻粱
下文不以醬湆注不復用正饌也初食時加飯用正饌
此食正飯用庶羞互相成也上大夫庶羞酒飲漿飲
庶羞可也注於食庶羞宰夫又設酒漿以之食庶羞可
也以優賓
士冠禮側尊一甒醴在服北有筐實勺觶角柶注無偶
曰側置酒曰尊側者無玄酒服北者纁裳北也爵三升
曰觶柶狀如匕以角為之者欲滑也既冠贊者洗于
房中側酌醴加柶覆之面葉注面前也葉柶大端冠者
就筵賓受醴加柶面枋冠者拜受觶即筵坐左執觶右
祭脯醢以柶祭醴三坐啐醴捷柶興降筵坐奠觶拜見
母見兄弟見姑姊乃見於君遂以摯見於卿大夫鄉先
生乃醴賓以壹獻之禮注壹獻者主人獻賓而已即燕
無亞獻者獻酢酬賓主人各兩爵而禮成特牲少牢饋
食之禮獻尸此其類也士禮一獻卿大夫三獻若不醴
則醮用酒注若不醴謂國有舊俗酌而無酬酢曰醮尊
於房戶之間兩甒有禁玄酒在西三加三醮用脯醢賓
取爵酌冠者坐左執爵右祭脯醢祭酒啐酒奠爵加皮
弁加爵弁如初儀有乾肉折爼躋之三醮皆有醮辭
紫陽方氏曰周禮膳夫六清漿人六飲食醫六飲皆曰
水漿醴涼醫酏禮記乃曰五飲有酒而無涼醫陳祥道
以為異代之禮回則以為周禮出於劉歆禮記出於漢
儒不可攷者闕疑可矣酒正之四飲曰清醫漿酏而無
水無涼后飲賓客有醫酏糟夫人飲賓客乃多清多醴
皆難曲說揣鄭注稻醴黍醴粱醴各有醇漓而陪設則
醴有六種漿則有梅諸之漿桃諸之漿漢有載漿米汁
相載酏曰薄粥醫亦釀粥為之儀禮公食大夫設酒而
不用設漿乃以為漱潔之用先食正饌後食庶羞先飯
稻粱後飯黍稷謂之三飯三嗽謂之三飲然亦以漿祭
而後飲則玉藻所謂惟水漿不祭又自不同士冠禮酌
醴用觶柶禮賓以一獻之禮然亦有三加三醮用酒者
賓酌酒醮冠者而無酬酢故設之醮一主一賓一獻一
酢一酬主賓各但飲二爵又與鄉飲不同此皆無儕不
可不知也後世宴飲自朝廷至于士庶無六清水醴涼
醫酏之制矣清水之為玄酒亦不設矣飲水則泠飲涼
飲以井為水和酸則梅和甘則飴蜜温則曰熱水黃豉
甘草縮砂荳䓻紫蘇草木之花葉無所不可而素馨茉
莉木犀沉檀皆可調合丸藥餌曰湯曰飲無數而酒漿
之漿恐當是今之米湯麫湯舂磨米汁曰漿衣粉染鋪
既謂之糊謂之強粥尤不一碾粟曰解粥粳米糯米吴
中江右為最而糟之一字乃酒之餘滓屈原餔糟劉伶
藉糟糟丘酒池糟所淹藏或葷或茹蓋有所不可窮云
古今攷卷三十
