欽定四庫全書
古今攷卷三十四
元方回續
珍用八物禮記八珍
鄭註珍謂淳熬淳母淳之純反母莫胡反炮豚炮牂𢷬珍
漬熬肝膋也禮記淳熬煎醢加于陸稻上沃之以膏
曰淳熬注淳沃也熬亦煎沃煎成之以為名淳母煎
醢加于黍食上沃之以膏曰淳母注母讀曰模模象也
作此象淳熬炮取豚若將當作牂刲之刳之實棗於其
腹中編萑以苴之塗之以謹塗謹本作墐音斤炮之塗
皆乾擘之濯手以摩之去其皽為稻粉糔溲之以為酏
以付豚皽章善反糔息酒反溲所九反煎諸膏膏必滅
之鉅鑊湯以小鼎薌脯於其中使其湯母滅鼎三日三
夜母絶火而後調之以醯醢注炮者以塗燒之為名也
將當作牂牂牡羊也刲刳博異語也謹當作墐聲之誤
也墐塗塗有穰草也皽皮肉之上魄膜也糔溲亦博異
語也糔讀滫髓之滫同薌脯謂煮豚若羊於小鼎中使
之香美也謂之脯者既去皽則解析其肉使薄如為脯
然惟豚全耳豚羊入鼎三日乃内醯醢可食也紫陽
方氏曰淳熬淳母炮豚炮牂八珍之四其厚於味如此
淳熬淳母一則煎稻飯一則煎黍飯皆醯醢肉醬也單
稻醬亦可漢醢彭越肉醬也漢䈮醬今人海味稱魚子
醬蛤蜊醬鱟醬皆鹽以成之單稻醬則麥豆和麵蒸&KR0034;
和盦成醬黃調水下鹽曝以赫日凡羹味煎熬無不用
之古或以醯醢並言則今之醋與醬歟但古醢乃肉汁
為之曲禮醯醬處内亦以醋醬並言淳熬淳母既煎皆
沃以膏猶今之米食以醬以膏煎飫熱飯猶易也炮豚
炮羊實棗其腹編萑塗墐既熟擘去皮膜實之棗小鼎
寘之鑊湯或全或析三日三夜而後和以今之醋醬而
後食之不亦勞乎不過棗肉與猪肉羊肉相入先炮後
煑耳
𢷬珍取牛羊麋鹿麕之肉必脄每物與牛若一捶反側之
去其餌熟出之去其皽柔其肉脄音每注脄脊側肉也
捶𢷬之也餌筋腱也柔之為汁和也汁和亦醯醢歟腱
其言其偃二反筋之大者紫陽方氏八珍之五曰𢷬
珍以牛羊麋鹿麕脊側肉捶以柔之此乃今杭人巴鮓
鋪所謂紅羊巴也今但用猪脊膂内柔醢而風之臘乾
為上吕兩府判閩時為回言買諸秔以猪臟裹而煮之
彌潤且佳凡今巴鋪有鹿脯獐巴脯鹿條及此紅羊也
削而生食謂之削脯煨而箠之謂之捶脯鬆脯此云牛
羊麋鹿麕之脊側肉却似易辨
漬取牛肉必新殺者薄切之必絶其理湛諸美酒期朝
而食之以醢若醯醷為熬捶之去其皽編雈布牛肉焉
屑桂與薑以灑諸上而鹽之乾而食之施羊亦如之施
麋施鹿施麕皆如牛羊欲濡肉則釋而煎之以醢欲乾
肉則捶而食之肝膋取狗肝一幪之以其膋濡炙之
舉燋其膋不蓼注膋腸間脂取稻米舉糔溲之小切狼
臅膏以與稻米為酏膋音遼蒙音幪酏讀為&KR0673;之然反
臆音憶注狼臅膏臆中膏也以煎稻米則似今膏餈矣
此周禮酏食也餈與&KR0673;同又音贊紫陽方氏曰以新
殺牛肉薄切漬諸美酒朝而食之今旋鮓鵝鮓取牛肉
為之此一珍不難牛羊麋鹿麕之肉屑以薑桂或濡或
乾而食之或今之肉旋鮮筭條巴皂角脡影戲巴椒醋
炙巴以牛羊麋鹿麕肉為之何不可狗膋幪肝燒食今
北人羊脂裹脂燒而割亦佳稻果狼臅膏恐别是一物
鄭注周禮餰食上文糝取牛羊豕之肉三如一小切之
與稻米二肉一合以為餌煎之鄭注此周禮糝食附攷
在後具醢人羞豆之實
醢人羞食酏食糝食
紫陽方氏曰周禮膳夫八珍引禮記内則書其物八珍
中多糝食酏食今却以周禮醢人羞豆之實酏食糝食
補之不取鄭司農說康成謂酏餰也之然反内則曰取
稻米舉糔溲之小切狼臅膏以與稻米為酏又曰糝取
牛羊豕之肉三如一小切之與稻米二肉一(周禮注有兩稻米字
今去一)合以為餌煎之此醢人朝事饋食加豆羞豆肆豆
之末一豆也附此
醬用百有二十甕醯人醢人各六十甕四豆之
實
紫陽方氏曰注醬謂醯醢也如此則醬乃醯醢之總名
歟今之世醬自是醬醯自是醋醢以肉汁鹽料或魚或
肉或骨海物以物釀之不常有周人之制難以強通存
其名數以考其古耳注又謂王舉則醯人共醢六十甕
以五韲七醢七菹三臡實之醯人共韲菹醯物六十甕
醢人掌四豆之實注醢肉汁也朝事之豆韭菹醓
醢昌本麕臡菁菹鹿臡茆菹麋臡注昌本昌蒲根切之
四寸為菹三臡亦醢也作醢及臡者必先膊乾其肉乃
後莝之雜以梁麴及鹽漬以美酒置瓶中百日則成矣
鄭司農云麋臡麋骭髓醢或曰麋臡醬也有骨為臡無
骨為醢菁菹茆菹鄭大夫讀茆為茅謂茅初生或曰茅
水艸杜子春讀茆為卯玄謂青蔓青也茆鳬葵也凡菹
醢皆以氣味相成其狀未聞回謂韭昌菁茆蔬茹也醢
麏鹿麋肉饌也以一物配一物取其氣味相成鄭康成
謂其狀未聞則回亦無所容其攷矣竊謂朝事八物八
豆也饋食八物八豆也加豆八物八豆也羞豆二物則
二豆乎計此二十六物合用二十六豆乃豆實也王舉
則共醢六十甕以五齊(注作韲)七醢七菹三臡實之今紐
筭此乃二十二物合酏食糝食為二十四欠二豆之實
豆之外又以此等物為六十甕并醯人為百二十甕宗
廟祭祀用之燕饗賓客用之王日一舉用之王之所食
不止於食前方丈也析饋食之豆葵菹蠃醢脾析蠯醢
蜃蚳醢豚拍魚醢注蠃螔蝓蜃大蛤蚳蛾子鄭司農云
脾析牛百葉蠯蛤也鄭大夫杜子春皆以拍為膞謂脅
也或曰肩也今河間名豚脅聲如鍜鎛回謂蠃當如今
螺周豐鎬之地所生豈必皆甲於天下必取諸九州四
海如海邦螺之類不一何必曰螔蝓乃今之&KR0008;牛莊子
所謂左右角觸蠻氏者其可以為醢醬乎今兩浙螺大
小幾百種以為醢可勝筭此八物不拘以魚對肉魚則
周之涇渭灞滻大陂澤黃河上流當有之不減東南荆
揚州也加豆之實芹菹兔醢深蒲醓醢箈菹鴈醢筍
菹魚醢回謂此四醢易曉芹楚葵也鄭司農云深蒲蒲
蒻入水深故曰深蒲或曰深蒲桑耳菭水中魚衣玄謂
深蒲蒲始生水中箈箭萌筍竹萌芹音勤說文作菦音
謹箈音迨又徒來反禿改又之二切不可用芹回嘗食
之生挼用酸醋鹽亦可口深蒲蒲蒻之說得非今之吳
中若茭艸蕩者乎岑參詩菰蒲深處疑無地忽有人家
笑語聲菰者今茨菰也有大有小上開花小結菰子而
或者以今交白為菰臂杜詩波飄菰米米又冷秋菰各
一物菖蒲不能成頃畆有絶細者大者今端午用之菰
蒲深處皆茭草蕩則蒲蒻之謂乎今人以海上草織鹽
席者為帆曰蒲帆為鞋曰蒲鞋席曰蒲席則蒲蒻之說
通箈當是今水中苔浙人食苔脯不一類鄭司農云水
中魚衣妙康成謂箭萌則若箭竹之笋笋筍今通用筍
竹萌三字竒康成謂五齊昌本脾析蜃豚拍深蒲也齊
子西反非酒正之五齊七醢醓蠃蠯蚳魚兔鴈也七菹
韭菁茆葵芹箈筍也三臡麏鹿麋也凡醯醬所和細切
為韲全物若聶為菹少儀曰麋鹿為菹野豕為軒皆聶
而不切麋為辟鷄兔為宛脾皆聶而切
之切葱若薤實之醯以柔之由此言之則韲菹之稱菜肉通羞豆之
實酏食糝食前已見醯人掌共五齊七菹凡醯物王
舉則共齊菹醢物六十甕其說略
朝事饋食加羞之說籩人四籩之實司尊彛朝
踐朝獻再獻饋獻
鄭司農云朝事謂清朝未食先進口食康成以司尊彛
之職參之朝事謂祭宗廟薦血腥之事饋食薦熟也
今吉禮存者特牲少牢諸侯之大夫士祭禮也不祼不
薦血腥而自薦熟始是以皆云饋食之禮加籩謂尸
既食后亞獻尸所加之籩羞籩謂若少牢主人酬尸
宰夫羞房中之羞于尸侑主人主婦皆右之也紫陽
方氏曰此籩人肆籩所注也鄭司農朝事之說人子朝
事其親之禮也康成謂之宗朝薦血腥之事其詳見司
尊彛注今具于后司尊彛春祠夏禴祼用鷄彛鳥彛
皆有舟其朝踐用兩獻尊其再獻用兩象尊皆有罍秋
嘗冬烝祼用斝彛黃彛皆有舟其朝獻用兩著尊其饋
獻用兩壺尊皆有罍凡四時之間祀追享朝享祼用虎
彛蜼彛皆有舟其朝踐用兩泰尊其再獻用兩山尊皆
有罍鄭注祼謂以圭瓉酌鬱鬯始獻尸也后於是以璋
瓉酌亞祼既灌然後迎牲致隂氣朝踐謂血腥酌醴始
行祭事后於是薦朝事之豆籩既又酌獻變朝踐為朝
獻者尊相因也朝獻謂尸卒食王酳之再獻者王酳尸
之後后酌亞獻諸臣為賓又次后酌盎齊備卒食三獻也
於后亞獻内宗薦加豆籩其變再獻為饋獻者亦尊相
因饋獻謂薦熟時后於是薦饋食之豆籩此凡九酌王
及后各四諸臣一祭之正也回攷之朝事朝踐朝獻一
也雖薦血腥有燔膟膋肝之事尸食此也饋食薦熟又
再燔之故有焫蕭合黍稷之說羞籩主人酬尸宰夫羞
房中之羞于尸侑主人主婦羞尸也侑尸者必主人也
主婦也宰夫以房中之羞羞之鄭以此解羞籩之實所
羞者糗餌粉餈也朝事䵄熬蕡也䵄音逢字從麥故知
為熬麥蕡符文反熬麻也子夏喪服傳白苴麻之有蕡
者回見今藥舖有之曰麻仁熟藥有麻仁圓白熬稻也
黑熬黍也爾雅有黑秬黍故以黑為黍因以白為稻形
鹽築鹽為虎形也春秋傳曰鹽虎形李秀嵓謂師中之
說近是康成以為鹽之似虎者殆非也回謂堆散鹽於
器似不雅故餙為虎形周公作此禮必有所本否則兒
戲耳今釋奠有此虎形鹽膴火吳反䐑魚為大臠也䐑
章涉反或曰豕肉也鮑乾魚也或曰魚包也鱐所求反
乾魚之折者也以上凡八物凡八籩饋食棗也㮚也
桃也乾□也□音老梅乾也榛實也凡五物鄭氏又曰
有桃諸梅諸内則之文也賈氏曰桃梅有乾濕則棗
中亦宜有乾濕通為八物八籩
加籩菱芡脯㮚脯重言之者以四物為八籩菱古稱芰
今菱角芡今鷄頭㮚古栗字鄭康成謂栗與饋食同鄭
師中謂栗脯當作脯修避饋食之栗肉脯薄切者肉修
捶之而施薑桂者捶之蘃反羞籩糗餌粉餈餌粉稻
而合蒸之粉餈粉稻而為乾餅李秀嵓從康成不從師
仲糗熬大豆與米粉豆屑亦不從此四物乎兩物乎亦
八籩四籩乎豆法當各三十二豆三十二籩
六尊六彛舟罍之數
鄭司農云舟尊下臺若今時承槃獻讀為犧犧尊飾以
翡翠象尊以象鳳凰或曰以象骨餙尊明堂位曰犧象
周尊也春秋傳曰犧象不出門尊以祼神罍神之所飲
也詩曰瓶之罄矣維罍之耻斝讀為稼稼彛畫禾稼也
黃彛黃目尊也明堂位曰夏后氏以鷄彛殷以斝周以
黃目爾雅曰彛卣罍器也著尊者略尊也或曰著尊著
地無足明堂位曰著殷尊也壺者以壺為尊春秋傳曰
尊以魯壺追享朝享謂禘祫也在四時之間故曰間祀
蜼讀為蛇虺之虺或讀為公用射隼之隼大尊太古之
瓦尊山尊山罍也明堂位曰泰尊有虞氏之尊也山罍
夏后氏之尊也故書踐作餞杜子春云餞當為殘玄謂
黃目以黃金為目郊特牲曰黃目鬱氣之上尊也黃者
中也目者氣之清明者也言酌於中而清明於外追享
謂追祭遷廟之主以事有所請禱朝享謂朝受政於廟
春秋傳曰閠月不告朔猶朝於廟蜼禺屬卬鼻而長尾
山罍亦刻而畫之為山雲之形紫陽方氏曰此春官
之屬也回著論天官二十四官王曰膳飲祭祀賓客牲
牢鼎爼豆籩之事及於朝事饋食加籩豆之數則不容
不書六尊六彛舟罍之所以然云
王日一舉鼎十有二物皆有爼后與王同庖
王日一舉鼎十有二物皆有爼注殺牲盛饌曰舉王日
一舉以朝食也后與王同庖鼎十有二牢正鼎九陪鼎
三物謂牢鼎之實亦九爼正義曰言王日一舉者謂一
日一太牢鼎十有二者按郊特牲鼎爼竒而籩豆偶者
謂正鼎九陪鼎三即是竒數揔而言之即十二云物皆有
爼者爼據正鼎而鼎各一爼紫陽方氏曰正鼎九陪
鼎三其曰牢鼎之實其馬牛羊豕犬鷄王之膳用六牲
六鼎乎魚不入鼎入庶羞腊一鼎乎馬牛羊腸胃一鼎
乎祭肺煑於何處用何鼎鑊以為鑊烹煮之而後升於
鼎由鼎升之爼此九鼎而九爼也臐膷膮牛羊豕之臛
不升爼者陪鼎三者此物也升之豆在庶羞之列先儒
論王膳多言太牢牛也不言殺馬何也一日三食言日
一舉者指殺六牲而言也言王不言后者知后與王同
庖也
王齊日三舉三太牢朔食兩太牢
王齊日三舉釋曰齊謂散齊致齊必變食故加牲體至
三太牢
按玉藻曰朔食加日食一等則於此朔食當兩太牢
矣紫陽方氏曰王膳用六牲馬為首牛羊豕次之今
但言一舉為一太牢三舉為三太牢或兩太牢不言馬
何也豈馬亦太牢乎王齊之日三太牢加盛饌也近世
齊輙不食肉用僧徒之說菜茹終日豈禮乎
不舉有二(如後世避殿减膳徹樂)
大喪大荒大札天地有烖邦有大故則不舉大荒凶年
大札喪癘天烖日月晦食地烖崩動大故寇戎之事鄭
司農云大故刑戮也春秋傳曰司寇行戮君為之不舉
紫陽方氏曰不舉之說有二不殺牲一也不聽樂二
也王膳用六牲以樂侑食盛其饌而備其音王齊則不
侑食以樂而加三舉如凶年之類則不殺牲如刑人之
類則不聽樂如後世人主下詔避殿减膳徹樂也
王以樂侑食
正義以樂侑食即是王制云天子食日舉以樂按論語
微子云亞飯三飯四飯鄭云此舉食之樂彼諸侯禮尚
有舉食之樂明天子日食當有舉食之樂可知按大司
樂云王大食皆令奏鐘鼓彼大食自是朔食日舉之樂
無妨日食自有舉食之樂紫陽方氏曰然不知王食
之侑果何樂也
玉藻用禮牢食之異
趙商問康成王日一舉鼎有十二是為三牲備焉玉藻
曰天子日食少牢朔月大牢禮數不同請聞其說鄭答
禮記後人所集據時而言或以諸侯同天子或以天子
與諸侯等禮數不同難以據也周禮周公太平法玉藻
據衰世或是異代故與此不同紫陽方氏曰正義中
有趙商與康成問答此其一也禮記出於漢儒王制尤
多舛剌不但玉藻也明堂位之誇魯謂君臣未嘗相弑
禮樂刑法未嘗相變然魯弑三君士有誄始莊公婦人
髽而弔始臺駘豈不誣哉周禮一書亦何可盡信出於
劉歆之手五帝之說因秦西畤始於漢高祖曰待我而
五故漢人必祀五帝尚書注上帝偽為孔安國傳者亦
曰五帝皆漢俗儒泥於目之所見也可疑指者不一可
盡信乎月令五帝呂不韋之書附會世俗偽孔安國書
傳朱文公謂魏晉間人所為吾輩讀書當具法眼
膳夫授祭品嘗食王乃食
膳夫授祭品嘗食王乃食註祭謂&KR1951;肺脊也禮飲食必
祭示有所先品嘗每物皆嘗之正義曰玉藻曰火熟者
先君子鄭注云備火齊之不得也故膳夫品物皆嘗之
王乃食紫陽方氏曰曲禮有云殽之序徧祭之膳夫
授王以所當祭之物天子至尊也不可廢祭而使之自
取&KR1951;肺&KR1951;脊於爼不可也故膳夫授之天子至尊也飬
之不可不慎也品嘗其食王乃食不但謂火齊之不得
也許世子止不嘗藥書為弑與地地墳與犬犬斃與小臣
小臣斃所防微矣
日中夕食奉餘膳祭牢肉
王燕食則奉膳贊祭注燕食謂日中與夕食奉膳奉朝
之餘膳所祭者牢肉紫陽方氏曰日中而餕即朝之
餘食也玉藻天子與諸侯相互為三時食天子膳用六
牲馬牛羊豕犬鷄庶羞百二十品分為一日三時之食
與后同庖釋禮者謂燕食者日中食與夕食是也祭牢
肉以明日中食夕食但祭牢肉而他殽不徧祭也曰牢
肉者三時所食皆肉也下文王稍事設薦脯醢先鄭意
謂朝食日中食之後間食則薦脯醢後鄭不然玉藻諸
侯猶云深衣祭牢肉則天子夕食牢肉可知曰以此一
事旁証之天子夕食祭牢肉與諸侯同
凡王之稍事設薦脯醢
凡王之稍事設薦脯醢紫陽方氏曰正義非先鄭是
後鄭今攷王昭㝢解曰謂之稍食則禮事之略者鄭氏
謂小事而飲酒是也故膳夫設薦脯醢而已腊人醢人
之物回以為王一日三時食或遇小事飲酒則不必備
牲凡可以薦酒者隨宜而已
王燕飲酒則為獻主
鄭司農云主人當獻賓則膳夫代王為主君不敵臣也
燕義使宰夫為獻主臣莫敢與君亢禮紫陽方氏曰
王昭㝢解謂王之於羣臣有饗有燕饗以訓恭儉燕以
示慈惠意以謂惟燕禮王以膳夫為獻主為饗饗於廟
燕於寝禮固不同天子諸侯皆君無親酌其臣之禮侯
伯來朝有三享三燕三食者饗則不以膳夫為獻主可
乎饗禮非必享諸侯如饗庶子饗耆老孤子皆可饗也
豈可屈天子親酌以饗之則恐饗禮亦以膳夫為獻主
也天子饗燕食禮俱亡然小雅正二十二篇自鹿鳴至
菁莪天子與功臣諸侯卿大夫士學校故舊朋友燕饗
之樂章俱在回嘗次序之就發明各詩之義附諸此卷
之後拘於饗禮不設膳夫為獻主恐不可也
禮酒燕飲酒之異
酒正共賓客之禮酒凡王之燕飲酒共其計紫陽
方氏曰鄭注禮酒王所致酒也其燕飲酒但注云共其
計者獻酬多少度當足也無禮酒飲酒之異王昭㝢解
始謂禮酒謂致饗於賓客之酒饗以訓恭儉爵盈而不
敢飲為禮而已燕以示慈惠以恩為主故燕飲則取醉
而已不若饗之為有節然亦當防其過焉故共其多寡
之計回謂此說恐未然姑存之饗士庶子耆老孤子亦
曰享豈可謂之禮酒王燕羣臣而酒正計多寡與王后
飲酒不會違矣
古諸侯無饗君之禮春秋鄭伯饗周惠王
禮記郊特牲正義天子無客禮莫敢為主焉君適臣升
自阼階臣不敢有其室臣既不敢為主則饗君非禮春
秋之時則有諸侯享天子故莊二十一年鄭伯饗王於
闕西辟樂備亂世非正法也紫陽方氏曰魯莊公十
七年周惠王即位春秋之第五王也武王至幽王十二
王而平王東遷桓王僖王莊王而惠王魯莊二十一年
王子頽之難鄭伯與虢叔納王鄭伯將王自圉門入虢
叔自北門入殺王子頽及五大夫鄭伯享王於闕西
辟樂備王與之武公之略虎牢以東又以后鞶鑑與
之王廵虢守虢公為王宫于蚌王與之酒泉鄭伯由是
惡於王矣鄭伯者鄭厲公突也突立二年而出奔為鄭
昭公忽所逐昭公立二年又子亹立二年子儀立十四
年突在外十七年再入為君又七年卒其卒之年即饗
王之年也厲公突雖有功於惠王非賢君也輙廢古禮
而饗王自厲公始惠王雖能克王子頽而欲立子帶非
明君也故屈已受諸侯之享自周惠王始非頼齊桓公
立其子襄王周室不知所為矣
附論天子下堂不下堂
正義釋天子無客禮按覲禮天子負扆依南面侯氏執
玉入是不下堂見諸侯也若春朝夏宗以客禮待諸侯
以車出迎熊氏云春夏受三享之時乃有迎法義或然
也故齊僕云各以其等為車送迎之節注節謂王乘車
迎賓客及送相去遠近之處紫陽方氏曰覲禮亦下
堂而迎諸侯自周夷王始周禮齊僕有朝宗下堂以車
迎送之節正義有或然之疑則周禮之不可信者多矣
饗禮亡孔氏約大射燕禮解大宗伯饗燕攝王祼
賓客
禮記郊特牲賓入大門而奏肆夏示易以敬也卒爵而
樂闋孔子屢嘆之孔氏曰饗禮既亡無可憑據今約大
射禮燕禮解奏樂及樂闋之節鄭注賓入大門謂朝聘
之禮行朝聘既畢燕則大門是寝門也饗則大門是廟
門也卒爵而樂闋者賓至庭樂作及至主人獻賓賓受
爵啐酒拜告旨而樂止賓飲訖酢主人主人受酢畢主
人獻公而樂作公飲卒爵而樂止是卒爵而樂闋也此
卒爵謂賓飲作樂卒爵則樂止諸侯稱公稱主君飲則
作卒爵則樂止宰夫之為主人者受酢而飲則樂不作
無作則無止依大射禮主人受酢不作樂也回略改孔文若
其享時主君親獻賓賓親酢主君賓主俱作樂也孔子
屢歎此禮之美也紫陽方氏曰回疑天子饗來朝諸
侯亦必有待之酌酒以獻賓者如諸侯燕賓禮宰夫為
主人天子則膳夫為主人今孔氏論享謂主君親獻賓
賓親酢主君乃諸侯饗異國卿之禮推而上之天子之
享來朝者果不設主人乎李心傳三禮辨謂燕飲酒則
膳夫為主饗則王自主之語在大宗伯職回以大宗伯
職攷之以賓禮親邦國之下正文與注中並無王自為
饗主之文以飲食之禮親宗族兄弟以冠昏之禮親成
異女以賓射之禮親故舊朋友以饗燕之禮親四方之
賓客此四禮皆用酒無王自為饗主之文讀至大賓客
攝而載果康成注曰載為也果祼也讀為祼祼賓客以
鬯君無酌臣之禮言為者攝酌獻耳拜送則主也鄭師
仲司農云王不親為主回謂大賓客王饗之也燕之也
今此文不言膳夫為主人康成乃為大宗伯代王祼賓
客以鬯又曰君無酌臣之禮又曰攝酌獻師仲又曰王
不親為主則不知李心傳所謂饗則王自主之語在宗
伯者果何所據乎有大宗伯大賓客則攝而載祼之文
李心傳所謂檢索不見其語孔氏所謂饗時主君親獻
賓賓親酢主君亦不知何所據也
饗燕食酒主人之疑
紫陽方氏曰饗禮酒不敢飲未見誰為主人周禮有大
宗伯攝祼燕禮酒成禮而爵無算王膳夫為主侯宰夫
為主食禮設酒於觶不飲不設主人鄭氏以禮酒為饗
燕之酒王光遠王介甫皆以為禮酒饗也飲酒燕也李
心傳引春秋傳曰公當饗卿當燕王室之禮也心傳謂
由是言之饗燕皆謂之禮不得分而為二矣回疑文王
時未有天下鹿鳴以下二十二詩有文王燕饗之詩有
武王成王燕饗之詩文王為西伯可以享來朝之虞芮
及諸侯與諸侯之卿矣不然則用燕禮而已王燕禮用
膳夫為主人周公之制也文王未為王也則無此禮武
王成王時始有此禮乎彤弓錫有功諸侯曰一朝饗之
此饗禮也異於燕祼不設主人而天子親酌之乎然君
無酌臣之禮康成言之王不自為主師仲言之大宗伯
大賓客攝祼周禮書之回覺饗燕恐不甚相遠饗於廟
燕於寢燕有膳夫之主人則饗亦當有之大宗伯之攝
祼非乎諸侯饗列國之卿如晉侯享叔孫穆叔歌肆夏
繁遏渠不拜歌文王之三不拜歌鹿鳴之三始三拜此
饗禮也必不出三獻而成禮也有主君有賓有介必有
主人昭六年季武子晉人饗之辭五獻而三獻昭元年
鄭人饗趙孟五獻所謂五獻者豈可晉君一一親酌乎
天子饗侯伯九獻天子親酌酒至九不亦勞乎饗燕一
也膳夫為主人恐亦一也大宗伯攝祼推之則大宗伯
亦可代酌獻也天子有饗士庶子之禮有饗孤子耆老
之禮必有主人湛露之燕蓼蕭之燕鹿鳴之燕伐木之
燕皆有主人則彤弓之享必亦有主人回不敢曲徇先
儒之臆說也
古今攷卷三十四
