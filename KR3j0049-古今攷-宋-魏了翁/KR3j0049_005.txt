欽定四庫全書
古今攷卷六
元方回續
西入咸陽欲止宫休舍
公論之所予而有其名無其實不可也公論之所疵而
有其名遂有其實尤不可也沛公號為寬大長者公論
之所予也然而未有其實也不誅秦王子嬰則有其實
矣是可以得天下矣沛公居山東時貪財好色此公論
之所疵也一入咸陽遂欲奄有秦之宫室帷帳重寳狗
馬婦女居之如此則貪財好色有其名而又有其實而
天下不可得矣賴樊噲諫張良又諫然後還軍霸上不
然則天下之兵皆得而爭之何獨一項羽不能平也蕭
何傳有云沛公至咸陽諸將皆爭走金帛財物之府分
之此諸將皆庸人耳蕭何獨收律令圖書又以樊噲張
良諫而沛公貨財無所取婦女無所幸獨此十字足為
漢四百年之根本蕭張固號人傑不意屠狗如噲亦頗
有識也蓋嘗攷之五子之歌内作色荒外作禽荒甘酒
嗜音峻宇雕牆有一于此未或不亡聖人垂戒後世存
此為書孔安國謂此六者棄德之君必有其一有一必
亡况兼有乎秦其所謂兼有者也其破滅六國倣其宫
室作於咸陽北阪上徙其鐘鼓美人以充之帷帳重寳
婦女狗馬張良傳謂皆數千則尤不道之極也公羊傳
謂周制諸侯一娶九女天子一娶十二女漢儒謂商制
天子一娶亦不過九女禮記昏義謂古者天子后立六
宫三夫人九嬪二十七世婦八十一御妻然周禮天官
有九嬪世婦御妻而無三夫人九嬪言九而世婦御妻
不言數鄭康成曲為之說謂不立夫人者猶三公之於
王坐而論道婦禮無官職謂世婦不言數者君子不苟
於色有婦德者充無則闕其說恐無所據皆不可攷内
宰掌教六宫教九嬪大夫士十四人府史胥徒百人皆
男子不知教婦人如之何而施其法王后之外夫人嬪
御計一百二十人而左右執役者女祝僅四人女史僅
八人奚僅二十四人多少亦不相當康成又謂羣妃御
見之法女御八十一人當九夕世婦二十七人當三夕
九嬪九人當一夕三夫人當一夕后當一夕十五日而
遍自望後反之苟如此則王后一月之間不過兩御於
王除王后當夕獨進之外其餘則三夫人而一夕九嬪
九御世婦一百一十七人當十三夕每九人而一夕雖
金石之軀不足支也况古者天子祭天地祖宗社稷山
川朝日夕月為禮不一動輒三日齋七日戒而可以無
夕不御女乎康成釋經穿鑿往往難信涪州羅端良作
内官問謂嬪婦女御則信有之矣若夫人則諸侯之妃
不在王宫稽之周禮九嬪亞后而夫人不與漿人之職
夫人致飲掌客之職夫人致禮此職之在諸侯國中者
耳周禮所記有掌侯國之事掌客亦謂諸侯相見之禮
故夫人致禮王后有酒正致飲侯國無之故以漿人致
飲王后無夫人也后之六宫以象王之六寢王后之所
治世婦為后之屬實分掌之九室以象卿之九室以象
卿之列九嬪之所居女御為九嬪之屬實分處之二十
七世婦者先世御女之老而無子者雖在王后六宫掌
事不在於進御之列九嬪與九御五日一見王后無夕
不見五日一洗沐則一嬪與其御進四十有九日而九
嬪九御畢見一時再見四時八見每見則十人共進一
夕不如王后一月二十四日見而專其夕也此說又通
於康成第天子一娶九女十二女莫知其的謂諸侯一
娶九女則如魯之宋共姬至於三國來媵乃十二女矣
僭也管仲有三姓之女亦大夫之僭也左氏傳秦伯納
女五人則五而已齊桓公之夫人三内嬖如夫人者又
六則九人也晉文公逆懷嬴曰班在九人則亦九人也
齊襄公九妃之外又有六嬪則十五人也大抵春秋作
而王制廢戰國之世又甚於春秋孟子論堂高數仞榱
題數尺食前方丈侍妾數百人孔子之時未至於如此
而孟子所云不必諸侯或大夫陪臣四公子之徒皆是
也按古天子之内稱后諸侯稱夫人亦稱妃詩序關睢
言后妃謂文王為諸侯則太姒為妃追王以後稱后也
鵲巢言夫人則周之大夫之妻如召公後為國君則亦
追稱夫人也戰國僭王皆稱王后而以妾為夫人秦於
夫人之下又有美人良人八子七子長使少使之號漢
興因之武帝元帝制婕妤昭儀凡十四等具見班固書
外戚傳序而後世至于三十六宫或宫女五千人三千
人晉隋唐尤盛有后有妃有夫人雜號不一亂匪降自
天生自婦人人主率以此事天其天年蓋自戰國與秦
始也
附攷秦漢唐后夫人之名
秦太皇太后皇太后皇后夫人美人
良人八子七子長使少使
漢(初同前)漢武后以上不書婕妤(比上卿列侯)
娙娥(比中二千石關内侯)傛華充依
元帝昭儀(比丞相諸侯王)婕妤娙娥傛華
美人八子充依七子良人長使
少使五官順常無㳙共和娛靈
保林良使夜者上家人子中家人
子
唐貴妃淑妃德妃賢妃(為夫人)昭儀
昭容昭媛脩儀脩容脩媛充儀
充容充媛(為九嬪)婕妤九人美人九人
才人九人(為二十七世婦)寳林御女采女(各二
十七合八十一代御妻)六尚(分典采典服御等)
開元改惠妃麗妃華妃六儀
四美人七才人尚官三尚儀三
天寳有楊妃前又有宸妃太子有妃
良娣
六籍遭秦之後出於漢者禮記不可盡信周禮有多疑
而難信詩序又全不足信如三夫人九嬪二十七世婦
八十一御妻周禮禮記自有異同鄭康成所釋諸經又
當後漢之末愈支離穿鑿大率亦不可信如十五日王
后一御決無此理詩序兼下后妃二字便已疎脱文王
為商之諸侯固未可以妻為后太姒乃其夫人稱曰妃
可也武王有天下追王其先則夫人稱后可也今其兼
曰后妃者乃漢儒耳因當時朝廷之事如匡衡所謂后
夫人之行不侔乎天地兼王母與妾並言之如高祖有
吕后又有戚夫人文帝有慎夫人武帝有李夫人是也
文士循習稱后夫人無嫡媵之别殊為可嘆又姬者周
之姓詩序曰雖則王姬亦下嫁於諸侯如云齊姜宋子
耳漢史因俗稱謂書薄姬栗姬憲姬則以姬為妾而非
姓之謂故蔡京當國改公主為帝姬其失久矣又如詩
序召南國君妻大夫妻之類亦不分曉文王為諸侯其
臣如召伯之等皆大夫商未滅稱其内為大夫妻周滅
商大夫封為諸侯始可稱國君妻畢竟周南諸詩指文
王之妻召南諸詩指召公之妻諸侯及大夫之妻耳如
麟趾關睢之應尤為曲說不通於理若曰文王所以三
分天下有二至武王得天下不無内助而君臣之間家
道皆齊則可也
蕭何盡收秦丞相府圖籍文書
沛公西入咸陽還軍霸上蕭何盡收秦丞相府圖籍文
書蕭何傳沛公至咸陽諸將皆爭走金帛財物之府分
之如此則所過無得鹵掠恐是虚文謹封府庫還霸上
亦十取七八矣何獨先入收秦丞相御史律令圖書藏
之沛公具知天下阨塞戶口多少彊弱處民疾苦者以
何得秦圖書也班史紀傳同異牴牾甚多此事於紀止
言丞相府圖籍文書傳兼言御史律令當是紀略傳詳
如田榮欲楚殺田假楚不肯殺田儋傳書謂楚之懷王
曰田假與國之王窮而歸我殺之不宜項籍傳書則謂
項梁曰田假與國之王窮來歸我不忍殺其言同而二
人異如此不一今具攷秦所謂圖籍律令文書者按秦
之始皇在位之三十四年焚書三十五年坑諸生焚書
之年并天下九年矣李斯請史官非秦記皆燒之非博
士官所職天下敢有藏詩書百家語者悉詣守尉雜燒
之有敢偶語詩書者棄市以古非今者族見知不舉者
同其罪令下三十日不燒黥為城旦所不去者醫藥卜
筮種樹之書欲學法令以吏為師此所焚者一曰諸國
之史非秦所記雖博士官亦不許藏六國及周之所記
者皆灰滅矣二曰詩書百家語前乎孔子所刪定後乎
子思孟子莊老楊墨申商韓非吕不韋所著民間一切
不許復存惟博士官尚許秘藏之也吕東萊謂所燒者
天下之書博士官所職固自若也蕭何獨收圖籍而遺
此惜哉回謂始皇焚書四年而身死二世立三年而
秦亡七年之間天下常讀書之人老師宿儒存者宜不
為少屋壁之藏不止一泗上孔氏沛公元年十月入咸
陽十一月召秦父老約法三章固已云除去秦法矣所
引秦苛法謂誹謗者族偶語者棄市豈但除此二法而
已乎焚書之年令謂偶語詩書者棄市以古非今者族
以沛公所引二語觀之則又毒矣偶語即棄市不必語
詩書也誹謗凡出口皆可坐不必以古非今而後謂之
誹謗也其法之苛虐如此沛公與蕭何宜委曲詳備其
辭舉秦之焚書之事明以諭衆自今而後諸書百家語
並再許習誦召老師宿儒能記憶者出典學校而許百
姓師之山巖野塢屋壁有藏詩書能出以上之官者有
賞如此則漢之為漢非苟且之漢矣蕭何刀筆之吏也
其能收丞相御史府圖籍文書已是見識過人遠甚特
博士官所職不遑收取致為項羽所焚而後天下無副
本漢王還定三秦日不暇給又不能盡除挾書之令大
槩悉遵秦所立官制刑辟而行之至于今近一千五百
年皆秦法令也嗚呼痛哉圖謂繪畫山川形勢器物制
度族姓原委星辰度數籍謂官吏版簿戶口生齒百凡
之數律與令則前王後王之刑法文書則二帝三王以
來政事議論見於孔子之所刪定著作戰國以來百家
迭興大率龐駁不純去非取是在乎擇耳此乃有國家
者不可缺一而不完者也秦既悖矣漢亦昧焉蕭何者
號人傑本一縣吏也張良亦號為人傑然乃專尚老氏
之學故於儒學亦漫不加意其餘無足責矣嗚呼痛哉
漢高祖元年乙未至五代周顯德己未一千一百六
十五年至今戊子一千四百九十四年春秋己未至
今戊子二千七十年
約法三章
附論蕭何律九章廣律令攷别見
十一月召諸縣豪謂曰父老苦秦苛法久矣誹謗者族
偶語者棄市吾與諸侯約先入關者王之吾當王關中
與父老約法三章耳殺人者死傷人及盜抵罪餘悉除
去秦苛法吏民皆安堵如故
紫陽方氏曰三章之法何其簡易明白也而惜乎其
易言難行也秦之毒甚矣今俗語謂殺人償命必殺
人然後處死而秦以偶語棄市誹謗致族傷人與盜
財物罪有輕重不至於死而秦法不告姦者腰斬蓋
自秦文公始為三族之法秦孝公得商鞅又盡廢周
法而肉刑上及公子師傅令民為什伍而相收司連
坐步過六尺者有罰棄灰於道者被刑一旦臨渭論
囚七百餘人渭水盡赤秦惠王之立鞅亡而莫敢舍
車裂之民不恤也沛公三章之約仁矣一時之言易
而久遠行之則難漢書刑法志曰漢興約法三章網
漏吞舟之魚然則大辟尚有夷三族之令令曰當三
族者皆先黥劓斬左右趾笞之且梟其首菹其骨肉
於市其誹謗詈詛者又先斷舌故謂之具五刑彭越
韓信之屬皆受此誅回謂吕后斬韓信長樂宮室未
必依此施行恐是急梟其首乃殘其肌膚骨肉此乃
秦以來慘法也三章未足以禁姦而蕭何採摭秦法
作律九章亦見刑法志惠帝四年三月始省法令妨
民者始除挾書律則是悉除去秦法之言未嘗踐也
呂后元年正月始除三族罪妖言令則是蕭何所申
律令猶明著此等苛法也文帝元年十二月始除收
孥諸相坐律令二年五月始除誹謗妖言律十三年
五月始除肉刑文帝號為寬仁然新垣平之反亦夷
其三族終漢之世有大逆不道之刑有非所宜言之
刑以言語文致坐夷滅者不一且如許廣漢從上甘
泉誤以他郎鞍被馬坐從行而盜抵死募下蠶室司
馬遷諫救李陵坐遊說沮貳師軍下蠶室一何其太
慘也入關初約竟成虚言亦可悲夫然則近世用法
寬大宜莫如宋誤國大臣無誅止於流竄命官自非
贓罪不加杖責兵不強地不廣而延三百一十七年
之天下厥有自來紹聖崇寧姦黨以私意徙祐符
諸賢於南方遂失中原似道隂殺舊相決黥士類用刑
殘酷亦以殞國亡身云
餘悉除去秦法
法始於伏羲成於堯大備於周是法也非但謂刑法而
已矣周平王東遷賜秦襄公以岐西之地遂立西畤祭
天周自己卯至己未於是四百單一年矣孔子作春秋
書二百四十二年之行事傷王道之既衰憫宗周之不
復其所定之書所刪之詩所贊之易所正之禮樂皆古
聖人治天下之法也春秋後七十八年入通鑑周紀猶
有一百四十八年而赧王亡秦自昭王書于紀秦紀起
丙午歴六君至甲午二世亡凡四十九年而入漢紀蓋
嘗攷之春秋迄于甲子五年當敬王之四十三年而秦
悼公卒厲共公立其二十六年當周貞定王十八年秦
左庶長城南鄭左庶長非周官制也秦起自西戎未嘗
用周法始見於此厲共公三十四年卒躁公立十四年
卒懷公立懷公四年弑孫靈公立十年卒季父簡公立
七年初租禾計畆而收不用周十一法始見於此十五
年簡公卒惠公立十三年出公立二年庶長弑出公迎
靈公之子是為獻公立秦數有亂魏奪其河西地二十
一年秦章嶠伐魏趙與韓救之戰于石門敗魏趙韓斬
首六萬王以黼黻賀秦春秋傳書戰勝敗績未嘗書斬
首之數秦漸強戰漸力書斬首之數始見于此秦前此
未有天子所賜命服王賜以黼黻乃侯伯七命下裳之
飾秦人不識周之命服書賜曰賀始見於此獻公二十
三年卒孝公立當周顯王之八年去春秋後己未一百
二十年矣秦孝公元年庚申商鞅自衛來見變易法令
秦益愈強大積以滅周鞅者衛康叔之後曰公孫鞅實
姬姓也蓋周室支子之不肖遠孫輔異姓滅同姓扶不
道之強秦以毁周室實始見于此是年伐戎斬䝠王二
年周顯王致文武胙于秦待以齊桓公之禮始見于此
三年商鞅為左庶長變法修刑勸耕戰置法官其法令
民為什伍而相收司連坐謂一家有罪五家糾發否則
十家連坐(周禮地官比長五家相授相和親有罪竒衺則相及回疑周禮不可盡信一家有罪五家
連坐恐不當耳又鄰長五家則一人掌相糾相授王昭禹謂亦相反)不告姦者腰斬(告姦者與
斬敵首同賞謂告姦人得爵一級與斬敵首一級同)匿姦者與降敵同罰(誅其身沒其家)
民有二男以上不分異者倍其賦有軍功者各以律受
上賞為私鬭者各以輕重被刑大小僇力本業耕織致
粟帛多者復其身事末利及怠而貧者舉以為收孥(謂懈
怠不事之人而貧者收錄其妻子没為官奴婢)宗室非有軍功論不得為屬籍
又按商子有率民篇及杜祐通典謂誘三晉之民利其
田宅復之三世無知兵事任其所耕不限多少而使秦
人應敵於外為耕戰富強兩成之術又商子定分篇為
法令置官有遷徙物故使吏民學讀法有敢剟定一字
罪死不赦諸官吏及民間法法官明告之各為尺六寸
之符以左券予吏之問法者主法令之官藏其右券木
柙以室藏之封以法令之長印即後有物故以券書從
事法令皆副置一副天子之殿中天子置三法官殿中
及御史丞相諸侯郡縣皆置一法官天下之民無不知
法商鞅得志以行其令始見於此又商鞅為法戰斬一
首賜爵一級欲為官者輸粟五十石以爵一級賞斬一
首者名曰爵級又曰首級始見于此欲官而不欲爵則
為五十石之官官自五十石以至二千石始見于此漢
書記秦爵二十級一公士二上造三簪裊四不更五大
夫六官大夫七公大夫八公乘九五大夫十左庶長十
一右庶長十二左更十三中更十四右更十五少上造
十六大上造十七駟車庶長十八大庶長十九關内侯
二十徹侯秦不用周公侯伯子男附庸之制自為爵名
始見于此孝文十年鞅為大良造十一年鞅圍魏固陽
降之十二年壊井田開阡陌廢周之夫井溝洫民得盡
力占耕田許買賣始見于此築冀闕宫庭於咸陽如魯
衛自櫟陽徙都之秦舊戎狄未有廟朝制度宫室奢僭
始見於此令民父子兄弟同室内息者為禁謂子弟納
妻而生子則不許同居古禮不下庶人命士以上始父
子異居今商鞅刑則上於公子師傅繆以父子有别㒺
庶民俾之離析則戶口多致民自顧妻子不顧父母始
見于此聚小都邑為三十一縣置令丞周置邦國都鄙
六鄉有鄉老曰鄉大夫鄉一人有州長曰中大夫一人
黨正曰下大夫一人族師曰上士一人閭胥曰中士一
人比長曰下士一人六遂有遂大夫每遂中大夫一人
縣正曰下大夫一人鄙師上士鄼長中士里宰下士皆
一人鄰長五家長一人秦不用周制大率以方百里為
縣後世縣令縣丞之名始見于此縣不滿萬戶為長又
有尉後世某縣長某縣尉之名亦始見于此十三年置
有秩史比長閭胥鄰長里宰鄉遂大夫之制秦既不用
縣設令長丞尉為長吏之外則又設為百石以下斗食
佐史之秩曰少吏十里有亭長伺行旅姦盜十亭曰鄉
有三老以掌教化又有秩以掌一鄉之人有嗇夫職聽
訟收賦税有游徼循禁賊盜凡漢所因仍縣之職任始
見於此二十二年鞅以詐虜魏公子卬破其軍封為列
侯食商於十五邑秦擅封列侯始見於此二十四年周
顯王三十一年孝公卒子惠王立鞅出奔魏魏人不納
入於商於以叛秦克之于黽池車裂鞅而滅其族車裂
之刑滅族之法亦始見於此其所謂刑法者大較慘毒
不道而其誘魏公子卬也秦魏相距鞅與卬書約公子
面相見盟樂飲罷兵既盟已飲伏甲士襲虜卬遂破其
軍以歸秦後祖用此詐襲虜楚懷王終以亡其天下此
何等禽獸所為而忍為之乎按商子開塞篇謂人主所
以勸民者官爵不以農戰而巧言虚道者其國必削今
境内之民皆曰農戰可避而官爵可得故豪傑務學詩
書以避農戰故詩書禮樂善修仁廉辨惠國有此十者
上無使守戰敵至必削不至必貪國去此十者敵不敢
至敵至必却然則詩書禮樂何負于人之國善與不善
對修與不修對仁與不仁對廉與不廉對去善修仁廉
而得不善不修不仁不廉之人如此而敵不至者未之
有也鞅之不善不修不仁不廉亦甚矣其裂之以車滅
其家族非不幸也秦之坑儒焚書萬罪千惡自取滅亡
一皆根本於此於是秦惠王用公孫衍張儀十三年而
稱王又用樗里疾司馬錯甘茂惠王卒子武王立二年
初置丞相丞相之名始見於此而周之三公三孤天官
冡宰所謂經邦論道掌百官均四海者不可復矣武王
扛鼎絶臏卒異母弟昭王立七年魏冉相八年誘執楚
懷王十三年白起為左庶長十九年昭王稱帝去帝復
稱王四十一年范睢相四十八年白起破趙長平坑降
卒及斬首前後四十五萬五十年殺白起五十一年乙
已滅周去春秋末己未二百二十六年矣五十二年蔡
澤相五十六年昭王卒孝文王立一年卒子楚為莊襄
王立吕不韋相四年卒始皇立是年甲寅漢高祖生九
年誅嫪毐十年吕不韋免用李斯十二年吕不韋自殺
二十六年六國盡滅更號皇帝命為制令為詔稱朕追
尊莊襄王為太上皇除諡法定為水德以十月為歲首
從李斯議不置諸侯分天下為三十六郡置守尉監銷
天下兵收大半之賦租賦鹽鐵二十倍於古更戍力役
三十倍於古以黃金為上幣以銅錢半兩為下幣龜貝
玉不為幣二十七年作廟治馳道二十八年東巡三十
二年壊城郭決隄防入海求方士蒙恬將三十萬擊匈
奴三十三年擊南越閩越東越置桂林南海象郡閩中
築長城起臨洮至遼東萬里三十四年焚書偶語詩書
者棄市是古非今者族三十五年七十餘萬人作阿房
宫坑諸生四百六十餘人於咸陽三十七年七月崩於
沙丘二世元年十二月殺諸公子公主七月陳勝起九
月沛公項梁起二年八月李斯具五刑夷三族三年八
月沛公破武關趙高弑二世立子嬰九月沛公破嶢關
漢元年十月沛公至霸上子嬰降十二月沛公約法三
章雖嘗告喻父老謂今悉除去秦法然其所以不能盡
除秦法復周制者沛公之佐惟蕭何張良二傑張良尚
老子學蕭何乃刀筆吏一時姑為大言以慰民心其後
奸宂不勝何復摭秦法作律九章三族之誅高帝以施
之韓彭文帝以施之新垣平文帝除肉刑而笞箠過多
反以陷民於死久之而後漸降漸輕武帝之世至於律
令三百九章大辟四百九條千八百八十二事死罪決
事比萬三千四百七十二事文書盈於几閣典者不能
遍覩具見班史刑法志嗚呼使漢之相臣有孔子孟子
周公召公之儔則秦之法可以悉除二帝三王之法可
以復行於天下後世矣蕭張人品器識至此已極易有
攸往夙吉之訓豈容以此事望之至今千五百年君臣
上下無一人悟秦之非無一事不蹈秦之覆轍其可痛
也夫其可痛也夫(商鞅用事二十四年封侯食商於僅五年車裂滅族骨肉無種而其法為
萬世之戒)
吏民皆安堵如故
秦子嬰之降也以屬吏沛公不殺子嬰付有司守視之
耳不知主以何人居之何地亦若俘囚然必自有其人
其地而史不可考也秦之未亡一年右丞相馮去疾左
丞相李斯將軍馮劫請止阿房宫省邊戍詔以屬吏此
乃下之吏而治之下獄是也去疾劫自殺而李斯尚望
不死據李斯傳其以李斯屬郎中令趙高按治拘執束
縛居囹圄中御史謁者侍中更往覆訊辭服具斯五刑
論腰斬咸陽市夷三族趙高為中丞相弑二世立子嬰
子嬰誅高亦夷三族是後左右丞相御史大夫將軍九
卿莫知為誰而沛公至矣羣臣百官皆叛子嬰子嬰與
妻子係頸以組降沛公沛公入咸陽吏民皆安堵如故
未知秦内史為誰而籍吏民封府庫以待諸侯疑職掌
府庫之人必稍易之秦朝廷大吏必皆逃叛他之或悉
降沛公耳今所謂安堵如故者恐止是諸縣令丞尉三
老亭長有秩嗇夫游徼父老百姓並不遷易視周胥徒
則如沛縣有主吏如蕭何有獄吏如曹參皆稱豪吏併
鄉里之民皆如其故也此慰安人心之權道也按秦内
史地為漢之京兆扶風馮翊及弘農郡孝公時初置縣
闔秦境僅三十一縣其後南有漢中黔中巴郡蜀郡西
北有隴西北地上郡太原河東郡而東則三川潁川南
陽郡皆按秦故境不知沛公所召諸縣豪傑計幾縣也
其所以諭之之辭除約法三章外曰吾所以來者為父
兄除害非有所侵暴毋恐且吾所以軍霸上待諸侯至
而定要束耳何其温厚而明白也乃使人與秦吏行至
縣鄉邑告諭之見得秦之為縣有鄉而又有邑也秦民
大喜爭持牛羊酒食獻享軍士沛公讓不受曰倉粟多
不欲費民民又益喜惟恐沛公不為秦王此皆沛公之
明之寬而蕭張之謀之正秦民脱湯火而升袵席可謂
幸矣不幸項羽晚至焚剽誅戮不得安堵秦分為四漢
徙居南久之而盡為漢有然又不幸張良東歸而未復
蕭何獨力而無輔得一韓信圖河北窺關東日不暇給
增三章之法襲亡秦之制官制爵級刑名法令財賦軍
旅郡縣田土皆如秦舊用秦之吏因秦之民天下雖名
為漢而秦之鞅斯之所為卒不盡革以至于今無一而
非秦也嗚呼痛哉(漢京兆尹縣十二左馮翊縣二十四右扶風縣二十一弘農郡縣十一總
計三輔縣五十七而弘農之縣十一在外秦内所治其廣如此)
項羽破函谷關至戲
十一月或說沛公今聞章邯降項羽號曰雍王王關中
即來可急使守函谷關十二月項羽大怒使黥布攻破
關遂至戲下(此一下字可疑戲許宜反戲水也不應言下若他用為麾下之戲則可)戲水
也在新豐縣東北三十里鴻門在新豐縣東十七里以
此知戲水西十三里為鴻門沛公時在霸上水經曰新
豐縣西五十里為霸城城西十里為霸水水西二十里
為長安城此漢新豐縣長安城也秦咸陽宫闕夾渭而
都其朝廷在渭北之咸陽其長樂宫阿房宫在渭南以
今形勢地理攷之沛公在霸上西去漢長安三十里東
北去戲水約八十里沛公往會項羽已離戲水十三里
即會項伯夜見張良往返百五十里漢王詰朝見項羽
馳七十餘里也所以攷及此者要知函谷關之險不足
恃也周文以陳勝之命車千乘軍十萬入關嘗至戲矣
關不足恃也章邯擊周文自戲敗退出關已入關亦不
足恃也沛公已入關而黥布破之關不足恃也項羽燒
秦宫室不據關中又惡背懷王約王漢南鄭及分王三
降將捨而東歸使羽不出此計守關以令諸侯天下之
兵皆得而攻之關亦不足恃也戲字指水言不當云戲
下當獨書云戲若項羽至鴻門則當書云戲西若罷戲
下各就國此謂旌麾之下則當書云戲下然則沛公守
關聞章邯欲以雍王就國故拒之耳不意項羽率諸侯
兵四十萬而自來也邯之來必不能敵沛公羽之來兵
多力強非賴張良與項伯有故寧不殆哉然於仁義有
一分之蒙乎彼者即天理之所在天理之所在即天命
之所在未可以區區陳迹為優劣也
亞父使人望沛公氣皆為龍成五色
災祥自天降而根於人古帝王不敢忽也而未若春秋
戰國之間其說誕謾特甚焉堯命羲和歴象日月星辰
舜在璿璣玉衡以齊七政協時月正日為敬授民時耳
胤征羲和至興六師以其不知日食引政典曰先時者
殺無赦不及時者殺無赦如今置歴爭差攷驗日月食
當於某時食若干而或先之後之其分數有餘不及則
是為藝不精不為無罪何至興兵如此或者羲和加以
湎淫罪當殺而不受誅故至於興六師也然則其罪亦
重而不輕明矣洪範五行五紀稽疑庶政九疇之内凡
四疇與隂陽家流相關而周禮春官卜祝巫史凡二十
一官太卜下大夫二人而有卜師卜人龜人菙人(菙氏髓反)
占人&KR0034;人占夢眡祲共九官大祝下大夫二人而有小
祝喪祝甸祝詛祝又有司巫男巫女巫共八官大史下
大夫二人而有小史馮相氏保章氏共四官卜祝巫史
其重如此司馬遷為漢大史乃謂大史卜祝星歴上以
娼優畜之特怨詞耳然則秦漢間所謂望氣者其周禮
眡祲之謂歟司馬遷天官書曰昔之傳天數者高辛之
前重黎於唐虞羲和有夏昆吾殷商巫咸周室史佚萇
弘於宋子韋鄭則禆竈在齊甘公楚唐昧趙尹臯魏石
申太史公推古天變未有可攷于今者略以春秋二百
四十二年之間日食三十六彗星三見宋襄公時星隕
如雨天子微諸侯力政(一作征)五霸代興更為主命自是
之後衆暴寡大并小秦楚吳越夷狄也為強伯田氏簒
齊三家分晉並為戰國爭伐攻取其察禨祥候星氣尤
急近世十二諸侯七國相王臯唐甘石因時務論其書
傳故其占驗凌雜天盤二十八舍主十二州斗柄兼之
(柄本文作秉)秦始皇之時十五年彗星四見久者八十日長
或竟天其後秦遂以滅六王并六國外攘四夷死人如
亂麻項羽救鉅鹿枉矢西流山東遂合從諸侯西坑秦
人誅屠咸陽漢之興五星聚于東井平城之圍月暈參
畢七重諸吕作亂日食晝晦吳楚七國叛逆彗星數丈
天狗過梁野及兵起遂伏屍流血其下元光元狩蚩尤
之旗再見長則半天其後京師師四出誅夷狄者數十年
而北伐尤急越之亡熒惑守斗朝鮮之拔星茀于河戒
兵征大宛星茀招搖此其犖犖大者若至委曲小變不
可勝道由是觀之未有不先形見而應隨之者也自漢
之為天數者星則唐都氣則王朔占歲則魏鮮按此言
星亦必兼氣其亦必有災祥而不可誣矣是故太史公
記望氣一事謂凡望雲氣仰而望之三四百里平望在
桑榆上餘二千里登高而望之下屬地者三千里雲氣
有獸居上者勝自華以南氣下黑上赤嵩高三河之郊
氣正赤恒山之地氣下黑上青勃碣海岱之間氣皆黑
江淮之間氣皆白徒氣白土功氣黃車氣乍高乍下騎
氣卑而布卒氣摶前卑而後高者疾前方而高後兊而
畢者卻(兊當是銳)其氣平者其行徐氣相遇者卑勝高陳雲如
立垣杼氣類杼軸(索𨼆曰兵書營上氣如織勿與戰)王朔所候決於日
旁皆如其形以占北夷之氣如羣畜穹廬南夷之氣類
舟船幡旗大水敗軍破國之墟下有積錢金寳之上皆
有氣海旁蜃氣象樓臺廣野氣成宫闕若煙非煙若雲非
雲郁郁紛紛蕭索輪囷是謂卿雲卿雲見喜氣也若霧
非霧此望氣之大略也夫自上古至唐虞必有天子以
主天下唐虞禪夏商周父子相傳為天子近二千年而
秦以二三百年強暴力戰然後得之未有卒然興於民
間而為天子者也秦知夫得天下之未必可久也惴惴
然惟恐天下之復有起者望氣之徒或言山東有天子
氣或言金陵有天子氣於是東南遊以厭當之劉季之
為天子固天之所命然以古今大化生死貴賤言之恐
亦偶然而已耳凡儻來之物得之則曰偶然失之則無
可奈何而委於命然後可謂之知道矣太公吕后求劉
季於芒碭之間常得之則曰季所居上常有雲氣今范
增說項羽又謂沛公其氣龍成五色此天子氣急擊之
勿失先儒嘗謂范增愚人既知其氣為天子氣則不可
擊矣而又欲擊之
回竊謂世多以成敗論人故高祖既有天下俗人喜
怪好竒謂其生有自來龍成五色之說一人倡之千
人和之史臣紀之牢不可破矣夫天子者亦不過富
貴之極耳二世三年子嬰三月亦天子也死不旋踵
當其急欲為黔首而不可得也沛公乃太公所生亦
人也而謂母媪夢交於龍如此則沛公非太公之子
乃龍之子耳龍獸也沛公人也龍交於人而不生龍
乃生為人無是理也後世以龍為天子以日為天子
故婦人生天子者輒書曰夢龍據胷夢日入懷皆不
過神異之辭也項羽不死東城則重瞳子與舜何異
王莽不戮漸臺則符命無非真孰敢斥之曰偽乎天
子氣之說予不敢信而望氣之術自光武舂陵之後
而世無復傳今之相人氣色者其說出於黃帝素問
凡病人色黃為有穀氣無不愈青黑白赤皆為殃占
星色亦然故以黃氣為喜氣乃小小利害耳雖然天
變之大者嘗親見之甲子七月彗出柳柄長丈餘而
曲至九月化為直白氣亘天十月而有白衣之會又
十年甲戌再會而東南以亡亦不可不畏也新垣
平以望氣見文帝言長安東北有神氣成五采若人
冠絻於是作渭陽五帝廟同宇帝一殿面各五門各
如其帝也(恐是一屋而五其殿南面臨渭水一殿一門故曰五門)夫帝一而已
矣舜典所謂類于上帝焉得有五秦襄公諸侯耳僭
作西畤祠白帝此五帝之始也是後白青赤秦祠四
畤四帝漢高帝作北畤北帝具而為五此漢儒骨髓
深病不可解之惑也周禮言五帝吾恐決非周公之
書禮記言九卿即知亦非周官之制凡漢儒所云五
帝九卿皆習見秦漢制度而言帝者上帝而已何五
之有卿者冡宰至司空六卿而已強攀三孤為九卿
決不可信鄭玄釋經往往引緯書不經之言撰五帝
名以實之自當他辨今且著其端於此且如新垣平
望氣謂見五采若人冠絻亦是習見漢儒五帝之說
以㒺文帝使人上玉杯則預言有寳玉氣來又謂汾
隂有金寳氣欲衍出周鼎良由文帝富平賜累千金
私鑄一鼎理之汾隂不難也徐廣注史記曰後三十
七年鼎出汾隂蓋平詐為之鼎也人上書告平所言
神氣事皆詐誅平夷三族秦漢間所言天子氣恐亦
不過如此
羽兵四十萬號百萬漢兵十萬號二十萬
周制天子之國提封百萬井出車萬乘可以具六軍者
十為七十五萬人其行軍止稱六師止用軍七萬五千
人其制出於六鄉一鄉而出一軍也每長轂一乘甲士
三人步卒七十二人其六軍之出也為車千乘軍七萬
五千人六遂亦然未聞周天王盡出六鄉六遂之兵用
至十五萬人者也武王伐紂起於諸侯已制六軍則視
紂為獨夫而自為王矣諸侯之國不期而會者八百蓋
天子六軍諸侯大國三軍次國二軍小國一軍夏商以
來莫不皆然内以犬牙相制維持中國而外以禦夷狄
戎蠻不使侵陵有方伯連帥以司其征伐諸侯有不庭
者方伯糾率旁近之國以問其罪天子之軍不輕出也
桀為無道湯放之則天子之軍而或無道雖十其六軍
之數不足以禦有道之諸侯乃天之理也紂為無道烹
伯邑考而賜西伯以羹又囚西伯欲殺之置炮烙之刑
剖比干之心天下諸侯不保首領起而誅紂武王雖起
六軍八百國雖各以兵會然戰于牧野不過用革車三
百兩虎賁三千人紂率其衆若林前徒倒戈血流標杵
紂非無提封百萬井非無軍七十五萬人無道之極則
兵雖多而不為用有道之至則兵不在多而足以王此
亦天之理也齊桓之霸往往將卑師少晉文以後六卿
專國則已僭為天子之六軍而卿將一軍矣春秋之所
以作傷王制之不復惡夫霸之僭王而欲黜乎秦楚吳
越之強也降為戰國動輒興兵數十萬人鄉遂之軍井
牧之民蕩然掃地孫吳騁其詐辨曰興師十萬日費千
金而匈奴盛于北方入塞率用十萬騎秦之白起王翦
為甚起攻破長平至坑塹四十五萬人翦攻楚必欲用
六十萬人割生靈如草芥積骸骨如丘山北築長城南
戍五嶺加以驪山阿房之役無度近二百萬人民生斯
時何其不幸混一未幾國隨以亡沛公之起沛中三千
人項羽之起吳中八千人今入關沛公兵十萬號二十
萬項羽兵四十萬號百萬為百姓者苟戀城市村落之
居而不從軍必遭劫擄焚掠之苦與其老弱無力銜冤
待盡曾不如強而壯者聽吏調發或父老發其子弟盡
以為軍則可萬一臨陳不死大則享封侯割地之利小
則擄掠金帛抄劫婦女以苟且存全其性命豐肥其口
體嗚呼其破壊先王之法制而求以滅人之國家其亦
不仁甚矣自春秋戰國秦漢至今二千年動興兵七八
十萬至百萬以敗者不可勝數養兵七八十萬以過百
萬而國力不支隨以淪亡者亦班班可攷人主不能御
其將將不能御其兵皆兵多之為害也惟唐太宗府兵
得其法加以聽諫知人卒致貞觀之治其餘率非良法
僥倖一時以強勝弱則有之而非久長有國之道也蓋
始於漢有天下不能復周舊制而兵其一端云(自春秋己未至
今戊子三千七十年寳祐六年己未第三十五次己未也春秋戰國秦亂之極漢興不能復至今一千四百九
十四年自乙未至戊子)
項伯夜馳見沛公
沛公還軍霸上告諭秦民謂吾當王關中待諸侯而定
約束耳不曰待懷王之命而曰待諸侯其舛逆可見也
沛公初起為陳涉之縣令改事懷王為懷王之碭郡長
武安侯攻城掠地有軍十萬以至入關止稱沛公未盡
用碭郡武安之號下南陽入武關破嶢關降子嬰入咸
陽還霸上未聞遣一介之使以尅捷之事告諸懷王而
請命焉或者君臣之間情不相通沛公既無使以白事
於其君懷王亦不常遣使以勞其軍而賜之封否則沛
公顓制自為如封拜等事軍中以便宜行其意已不奉
懷王之命久矣此其失策一也沛公閉關謂備他盜實
欲塞絶章邯之來不意項羽自將率四十萬人而軍戲
水亦宜遣一介之使告之項羽謂幸先入關已降子嬰
既不敢遽自王亦不敢掩有秦之重寳府庫一毫髮無
所取以待懷王之命也今將軍存趙破秦威震天下其
亦當有分地以王秦地當屬之誰子嬰其何以處沛公
胷中固已有一定之計要合以審之項羽以觀其所答
而缺然不講此其失策二也軍事貴乎間探明測度遠
項羽之來一切不復間探測度其所為曹無傷也間言
既入范增之大怒相激項羽已饗士欲旦日合戰而沛
公不知非項伯嘗殺人張良嘗藏匿之有此舊好夜馳
見良良具以白則以沛公不備之師而當項羽卒然一
擊之勢存亡未可知也此其失策三也良引項伯同見
沛公託以婚姻卑辭遜謝俾伯以達之項羽當以高紀
與張良傳參看則沛公一時之懼可知矣鴻門之會羽
固無殺沛公意范增目羽不應項莊入以劔舞卒賴樊
噲幸免當以項籍樊噲傳參看則沛公一時之窘亦可
知矣幸而沛公得多失少其最得策者在於不殺子嬰
珍寳無所取婦女無所幸還軍灞上秦吏民安堵如故
雖牛羊酒食無所受不惟秦民心服之雖頑戾如項羽
亦心暗服之矣范增不能勸項羽以行仁不能諫項羽
殘虐鹵掠之失亟亟然惟以殺沛公為事沛公何罪縱
項羽能殺沛公天下亦非項羽之有從入關之諸侯其
心可頃刻變也然則使當時沛公無張良以為之謀遽
然入秦宫闕南面而王有其珍寳妻其婦女如此則不
必項羽可疾殺之不出於懷王之命夫人而能見攻矣
更始之立析人鄧曄起兵破王莽九虎開武關迎丞相
司直李松攻京師倉未下以弘農掾王憲為校尉將數
百人北度渭入右扶風界攻略及公賓就殺莽持莽首
詣王憲憲自稱漢大將軍城中兵數十萬皆屬舍東宫
妻莽後宫乘其車服後六日李松鄧曄入長安將軍趙
萌申屠建亦至以王憲得璽綬不輒上多挾宫女建天
子鼔旗收斬之是則王憲之所為沛公之所不為王憲
之死宜也沛公之不死乃人心之所歸即天命之所祐
四百年之天下在於入關而不自王耳在於矯揉其貪
財好色之素習一時能自忍耳
沛公約項伯謝項羽
孔門有言語之科春秋列國相往來必脩其辭令所以
宰我子貢見取於仲尼而禆諶草創世叔討論又加以
子羽修飾子産潤色而後鄭雖弱國亦足以自立也戰
國辨士務為縱橫口舌游說眩惑是非以敗人之國者
不一然兩敵相當措辭發言一有不善立致顛隕誠不
可不謹哉項羽破函谷關欲擊沛公項伯夜馳見張良
欲與俱去沛公與伯約為婚姻曰吾入關秋毫無所敢
取籍吏民封府庫待將軍所以守關者備他盜也日夜
望將軍到豈敢反耶願伯明言不敢背德旦日見羽鴻
門謝曰臣與將軍戮力攻秦將軍戰河北臣戰河南不
自意先入關能破秦與將軍復相見今者有小人言令
將軍與臣有隙羽曰此沛公左司馬曹無傷言之不然
籍何以至此詳味沛公所以語項羽項伯者於倉卒患
難之際為從容卑遜之辭何其委曲而謙下也是必張
良彌縫其間不至輕銳然亦高祖性資過人明見事幾
不如是何以柔項羽之氣而平項羽之心俗所謂伸拳
不打笑面而言語辭令温厚坦夷豈小補哉高祖異時
臨廣武數羽十罪辭嚴義正羽之肺腸幽𨼆洞見無餘
可謂知彼知己及洛陽置酒論楚所以失天下謂漢能
用三傑羽不能用一范增名言確論出人意表又可謂
知人知成敗然則謂之天授非人力非歟惜乎其有帝
王之資而無帝王之學又無帝王之臣故不能革秦法
復周制而令後世猶有遺論也
項伯曹無傷
家賊難防所至有之曹無傷真沛公之家賊也欲王關
中盡有珍寳沛公初意或然以樊噲張良諫還軍霸上
則不然矣曹無傷以此譖沛公悦項羽意以求封是所
謂叛臣也鴻門幸免沛公至軍立誅曹無傷殆天理所
不容若項伯殆可謂項羽之家賊乎曰此則尚可議也
人臣無外交曹無傷外交項羽不可貸原項伯之心初
不外交沛公故嘗殺人亡命張良匿而藏之夜見良欲
與俱去耳良強之見沛公因遂結好為之觧紛當項莊
舞劔之時又起翼蔽沛公亦皆天祐沛公以致于此非
人力也使項羽得肆其忿屠沛公於杯酒之間諸侯四
十萬軍非皆項羽之腹心衆怒難犯直劉曲項亦起而
屠項氏之族其亦頃刻而無噍類矣不欲遽殺沛公非
項伯之私也沛公之不當殺蓋一時之公論然耳其欲
殺之者獨范增之偏見也古未有兩軍相會兩將見而
即座殺之者商鞅虜魏公子卬秦誘執楚懷王天下醜
之唐吐蕃平涼劫盟夷狄變詐見同禽獸故曰項伯尚
可議也沛公為漢王以金百鎰(二千兩)珠二斗賜張良良
具以獻項伯伯又受漢王厚遺為盡請漢中地此則貪
顧財物其人苟賤汙下大不足道非吾徒也項羽既滅
賜姓而曰劉纏封侯射陽功臣表叙次在張良之下蕭
何之上則可謂頑鈍無恥矣謂其賣項自全為羽家賊
則不至是以高帝之憾于項羽悉誅項氏無不可者賴
項伯故其宗族皆釋弗誅智果别族為輔氏惜項伯不
早出此然處夫勢之所難有不可者世議譏高祖能誅
丁公不能誅項伯是又不原項伯之初心而易於立論
予懼今之人不善讀史評品不當故詳著之
使張良獻璧獻玉斗附見俘厥寳玉及璇璣玉衡
書湯伐騣獻俘厥寳玉傳謂玉以禮神使無水旱之災
故取而寳之注義甚狹古帝王之用玉也尚矣豈止如
孔傳所云胤征火炎崑岡玉石俱焚此言崑山出玉之
地也舜典在璇璣玉衡以齊七政傳云璿美玉璣衡王
者正天文之器可運動者正義以璿為璣以玉為衡璣
為運轉衡以為蕭渾天儀此觀天文之玉也周禮大司
徒土圭測影玉人土圭尺有五寸以至日以測地中此
察地理之玉也周禮司服掌王大裘而冕衮冕鷩冕毳
冕希冕玄冕弁師掌王之五冕繅十有二就皆五采玉
十有二玉弁玉瑱冕皆十二旒旒十有二玉前後各用
玉百四十有四繅玉五采然則其實六冕也公侯以下
有等殺追師掌王后之首服為副編次追衡笄曰衡曰
笄與王之冕弁之瑱皆玉為之弁師掌王之皮弁會
五采玉璂象邸玉笄鄭玄謂會縫中也璂讀如綦結也
皮弁之縫中每貫結五采玉十二以為之飾詩曰會弁
如星又曰其弁伊騏是也韋弁以韎韋為弁異乎白鹿
皮之皮弁彼不去毛此去毛而染色玉飾璂笄亦同皮
弁公侯以下亦有等殺此首服之玉也舜典輯五瑞班
瑞于羣后傳云舜斂公侯伯子男之圭璧還與之正始
下文云修五玉又云如五器卒乃復是也謂禮終以五
玉還諸侯聘義所謂輕財而重禮者其一說也周禮大
宗伯以玉作六瑞而舜典止言五瑞謂公執桓圭侯執
信圭伯執躬圭子執穀璧男執蒲璧此謂五器五瑞通
王搢大圭執鎮圭而數之則六也諸侯朝天子執瑞而
納其玉王執冒圭四寸以受其朝諸侯所賜命圭其首
邪銳冒圭當斜刻其廣狹如圭者以冒之以知諸侯之
信偽孔穎達之說冒亦作瑁然公侯伯恐無四寸之圭
首此以一王圭如合符然未知子男之璧又何以冒之
尚書大傳有留圭之說無過行者復其圭能改過者復
其圭有三年黜爵六年黜地九年地盡之說古事難攷
五瑞執於手既已納瑞則取腰間所搢之笏而執焉此
天子諸侯相見圭璧之玉也是周禮所用玉甚多天官
太宰六曰貨貢大享祀大朝覲大會同大喪之所贊小
宰玉府内府内宰追師之所職與夫春官大宗伯小宗
伯肆師天府典瑞夏官小行人冬官考工記玉人之事
官凡十有三又諸經用玉者不可勝書今條列于别幅
蓋賄賂盛行自春秋戰國始加璧寘璧返璧懷璧以璧
假道以璧易城臣以玉獻君君以玉賜臣皆違於禮而
非古先帝王用玉之意沛公亦匹夫耳其家本無一物
兵至霸上所得滋多會項羽于鴻門亦以雙璧為賄且
賄范增以玉斗於是乎知風俗之衰好貨寳而通賄賂
以至于今未已悲夫
范增玉玦就攷玉佩
荀子曰絶人以玦反絶以環范寗釋穀梁亦曰君賜之
環則還賜之玦則往環與玦皆以玉為之豈古之制特
為是玉環玉玦以為還人絶人之所用歟蓋嘗攷之□
環内之空處名之曰好玉之圓者為肉其大者璧也肉
倍於好孔小而身大璧之用亦甚大□此環也肉好若
一謂之環肉内之孔與玉之肉等也□此瑗也好倍肉謂
之瑗玉之肉身闊一分之數說文曰瑗大孔璧人君上
除陛以相引則有人臣手握此物於先人君以手攀此
物引而上階級也荀子曰召人以瑗亦環之亞也□□
此玦也古不謂之玦而謂之璜故曰半璧謂之璜亦
玉環之半者也古男子婦人冕弁之服王后之服皆有玉
佩佩之上曰珩晉語夷吾白珩六雙亦曰珩形似磬有
孔貫小帶曰褑以繫綬綬貫玉珠而綬三焉其中名曰
琚瑀者玉環也綬中直下貫玉環而左右參差不齊有
綬以維之左右又各有直下之綬前有一璜後有一璜
相向是為玦中懸綬以貫之方玉謂之衝牙腰左右各
有此佩以步以行即玉衝牙與兩玦鏘然而鳴中乎宫
商角徵羽之音天子佩白玉而玄組綬公侯佩山玄玉
而朱組綬大夫佩水蒼玉而純組綬世子佩瑜玉而綦
組綬士佩瓀玟而緼組綬意者還人以環即佩之琚瑀
絶人以玦則佩之璜天子諸侯后夫人之佩必有副以
備用者卿大夫亦然欲還其人即以環召欲絶其人即
以玦絶晉語夷吾在梁驪姬使奄楚以環釋言欲其還
也左傳晉獻公佩申生以金玦此則又以金為玦示將
絶之也環玦在佩則為琚瑀璜以賜此物示意還人絶
人即為環玦不然則造環所用尤多豈有專造玉玦而
為絶人之物者哉以佩具就用之耳范增鴻門之會拔
劔撞玉斗即所佩劔耳其又佩玉玦必不全有古之玉
佩珩璜琚瑀也以此玦為寳而腰之故三舉以示項羽
欲其決也欲其殺沛公嗔其不勇也
鴻門獻玉稱謂史漢不同
漢紀書鴻門事沛公稱項羽為將軍時則羽自為諸將
上將軍也沛公雖以碭郡長武安侯入關止稱沛公故
張良項羽皆稱為沛公史記項籍紀皆書為項王項伯
范增稱曰君王書張良語沛公不勝桮杓使臣奉白璧
一雙再拜獻項王足下玉斗一隻再拜獻大將軍足下
又書張良稱公為大王此時劉項亦皆未封王司馬遷
追書從口便耳
附攷舟玉及瑶
篤公劉詩陟則在巘復降在原何以舟之維玉及瑶鞞
琫容刀舟帶也下曰鞞上曰琫鞞者刀鞘之名琫者鞘
之上飾孔氏曰瑶是玉之别名公劉帶美玉及瑶鞞琫
容飾之刀東萊吕氏曰躋攀跋涉賤者之事非貴者所
能堪也公劉陟巘降原其勞如此視其何所佩服乎則
維玉及瑶鞞琫容刀也以如是之佩服親如是之勞苦
斯所以為厚於民乎東萊說極有味周世世修德公劉
其一也佩玉而忘其身之勞則民德之非不佩玉也而
無德於民則怨積而禍來不可不察也
附左傳佩玉橤攷
左傳哀公十三年黃池之會吳申叔儀乞糧於公孫有
山氏曰佩玉橤兮余無所繫之旨酒一盛兮余與褐之
父睨之杜注橤然服飾備也已獨無以繋佩言吳王不
恤下一盛一器也睨視也褐寒賤之人言但視不飲下
文又注庚癸之呼曰吳子不能親與士共饑渴所由以
亡(橤而棰而水二切)公劉之佩玉也民見之而思之吳夫差之
佩亦玉也申叔儀與褐之父視之而憾之一以興國一
以亡國愛民者如此而不恤下者如彼朝廷非無法度
不德者敗山河非無險要不德者亡予於是有感古者
創制興業不繫於物而繫於德也
附朱文公說佩攷
詩雜佩以贈之東萊小字書朱氏玉佩制度與予所書
微不同亦可攷旋檢看不妨
古今攷卷六
