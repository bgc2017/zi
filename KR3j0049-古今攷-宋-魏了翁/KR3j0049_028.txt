欽定四庫全書
古今攷卷二十九
元方回續
叔孫通制禮儀
紫陽方氏曰高紀之末書天下既定命蕭何次律令韓
信申軍法張蒼定章程叔孫通制禮儀陸賈造新語今
所攷以七年冬十月長樂宫成諸侯朝正始用叔孫通
新儀則律令軍法章程新語皆天下既定時事也合次
序書而攷諸此東萊大事記亦然但不書新語耳今按
通傳漢王拜通為博士號稷嗣君漢王已并天下諸侯
共尊為皇帝于定陶通就其儀號高帝悉去秦儀法為
簡易羣臣爭功醉或妄呼拔劒擊柱上患之通說上曰
夫儒者難與進取可與守成臣願徵魯諸生與臣弟子
共起朝儀回謂伊尹相湯伐桀進取也湯有天下以至
相太甲商祀六百守成也太公望周公旦相武王伐紂
進取也武王有天下用太公周公畢榮閎顛散宜生之
徒佐佑成王周祀八百守成也叔孫通謂儒者難與進
取張良計謀進取居多非讀書之人乎可與守成曹參
周勃亦皆長鎗大劍之士非通之所謂儒者也通所謂
儒小儒腐儒也抑又有可議者班固稱叔孫通制禮儀
經禮三百曲禮三千通何足以知之回謂書叔孫通制
朝儀可也
度吾所能行為之
高帝曰得無難乎通曰禮者因時世人情為之節文者
也故夏殷周禮所因損益可知者謂不相復也師古曰
復扶目反重也因也臣願頗采古禮與秦儀雜就之上
曰可試為之令易知度吾所能行為之沙隨程氏迥
可久曰孟子謂齊宣王曰今有璞玉于此雖萬鎰必使
玉人雕琢之至于治國家則曰姑舍女所學而從我三
代而後上無帝王之政下無孔孟之學而生民不被其
澤皆高帝謂叔孫生之意也所以有古人之學者竟老
死山林而通輩于于然而來烏足為世之輕重哉
魯有兩生不肯行
于是通使徵魯諸生三十餘人師古曰通為使者而徵
諸生魯有兩生不肯行曰公所事者且十主云云吾不
行公往矣毋汚我案通事秦二世為博士亡之薛從項
梁敗定陶從懷王義帝徙長沙事項羽漢王入彭城通
降漢王從弟子百餘人
東萊吕氏曰叔孫通所與共起朝儀者魯諸生就徵者
也帝左右近臣素知書者也弟子從通降漢者也兩生
之所藴雖不可詳考亦異乎三子之撰矣
延平陳氏曰叔孫通朝儀頗采古禮與秦儀雜就之夫
秦儀尊君抑臣而已夫尊君抑臣則人主之于禮也不
難矣高祖患其難叔孫通為其易此固兩生之所不肯
行也
帝左右素知書者上左右為學者
東萊大事記曰帝左右近臣素知書者班固通傳上左
右為學者師古曰左右為近臣也謂素有學術紫陽
方氏曰秦始皇帝三十四年焚書丞相李斯請史官非
秦記皆燒之非博士官所職天下敢有藏詩書百家語
者悉詣廷尉雜燒之吕東萊曰所燒者天下之書博士
官所職固自若也蕭何獨收圖籍而遺此惜哉回謂李
斯燒天下書博士所職之書在秦府項羽燒秦宫室咸
陽火三月不滅則博士所職乃項羽焚之書也按始皇
三十四年歲在戊子焚書又三年辛卯崩壬辰二世立
甲午秦亡漢高元年乙未約法三章除去秦法而未有
明言除挾書之禁高祖在位之七年辛丑去焚書戊子
十四年耳天下讀書之人且以三十而立通五經六藝
算之三十歲知書之人今年四十四而五十歲知書之
人今年六十四耳何乃焚書僅十四年而獨一叔孫通
知古禮秦禮耶左右近臣為學知書不知所學何學所
謂書何書耶詩書藏民間易以占筮不焚攷之則是時
儀禮未出也劉歆周禮未出也漢儒禮記未有也叔孫
通所記憶者所誦讀者十四年之前舊所業也俯就高
祖之意雖用秦儀全廢古禮則通之于禮未足以為功
之首而足以為罪之魁矣
禮畢盡伏置法酒
諸侯王以下莫不震恐肅敬至禮畢盡伏置法酒師古
曰法酒者猶禮酌謂不飲之至醉
紫陽方氏曰古者天子諸侯于其臣有饗有燕有食諸
侯朝天子有上公三饗三燕三食之禮(饗亦作享燕亦作宴)諸侯
相朝會諸侯卿大夫來聘則亦有饗燕食而等殺不同
詩有鹿鳴燕羣臣嘉賓棠棣燕兄弟也湛露天子燕諸
侯也學者觀其詩歌所以然則知古者君臣相與之懿
至儀禮饗禮亡惟有諸侯燕禮一篇公食大夫禮一篇
今存又有如古之鄉飲酒禮天子有之諸侯有之天子
六鄉六遂其卿大夫大比獻賢能之書則今日行鄉飲
酒禮而明日以書獻其禮已亡今儀禮有一篇乃諸侯
卿大夫飲酒獻賢能之書之禮他有黨正飲酒州長習
射先鄉飲酒鄉大夫或飲其國中賢者凡古飲酒之禮
皆曰賓主百拜而酒三行謂獻也酢也酬也成禮之後
然後無算樂無算爵天子諸侯饗燕以膳夫為主人設
一上賓餘則有衆賓而鄉飲酒有賓有介又有曰僎凡
享燕又有擯不可具書食禮不用酒周顯王十三年韓
昭侯魯共公衛成侯朝魏是時梁惠王方強諸侯相率
朝之索隱又謂有宋桓侯鄭釐侯戰國策梁王觴諸侯
于范臺酒酣請魯君舉觴(古者于旅也語于是道古即晉所謂杜舉也)魯共
公興避席擇言曰禹疏儀狄謂後必有以酒亡其國者
齊桓公以易牙庖謂後世必有以味亡其國者晉文公
得南之威謂後世必有以色亡其國者楚王登強臺謂
後世必有以高臺陂池而亡其國者共公謂惠王兼有
此四者惠王稱善然古者饗于朝燕于廟孔子祝其即
夾谷相魯定公齊侯之會齊侯將享公孔子謂犧象不
出門嘉樂不野合即知古者饗與燕皆不當于野梁惠
王范臺之飲衰世之遺禮其來久矣秦趙渑池之飲鼓
瑟擊缶爭一時之客氣秦始皇紀十年齊王趙王來置
酒置酒之名始于此吕東萊謂凡諸侯相朝主國設饗
燕以禮之未有賓客反置酒者蓋齊趙畏秦極其謟而
然也齊世家書王入朝秦秦王政置酒咸陽然則秦亦
置酒以報之歟回謂廢古者饗禮燕禮而書曰置酒者
衰世之變也自秦人始也其于獻酢酬之禮廢矣而所
以主賓相觴之節亦不可攷
朝十月朝歲朝正(十二月十一月十月三歲首陳太和說好容别補)
史記漢書叔孫通傳會十月漢七年長樂宫成朝十月
師古曰適會七年十月而長樂宫新成也漢時尚以十
月為正月故行朝歲之禮史家追書十月史記索隠曰
小顔云史家追書十月按諸書並云十月為歲首不言
以十月為正月古今注曰羣臣始朝十月也以上東萊
大事記所注東萊書其題曰朝正于長樂宫紫陽方
氏曰歴攷書傳但見朝歲朝正人君必于宗廟朝祖宗
未見元日受羣臣朝賀于朝者今具下項
書舜正月上日受終于文祖注上日朔日也既月輯
五瑞既月乃日覲四岳羣牧班瑞月正元日舜格于
文祖注月正正月元日上日也禹正月朔旦受命于
神宗回按此堯舜禹之正月建寅之月也上日元日
朔旦正月初一日也文祖神宗未審的為何廟正月元
日舜禹于此廟告禪讓即位之事乃就廟見羣臣歟覲
字即朝字未有周禮朝覲之分伊訓惟元祀十有二月
乙丑伊尹祠于先王奉嗣王祗見厥祖羣后總已聽冡
宰太甲中惟三祀十有二月朔回案商曰祀元祀太
甲元年也十有二月乙丑商建丑為正歲而不改十有
二月之稱也此踰年改元之禮也太甲惟三祀終喪而
三年也十有二月朔亦建丑之歲首也此商之建丑之
正也春秋隠公元年春王正月杜預注隠公之始年周
王之正月也凡人君即位欲其體元以居正故不言一
年一月也隠雖不即位然攝行君事故亦朝廟告朔也
告朔朝正例在襄公二十九年即位例在隠莊閔僖元
年回謂隠莊閔僖當作桓莊閔僖此周之建子之正月
初一日實夏之十一月初一日也告朔事見論語餼羊
注朝正者公朝于祖廟天子亦然既北面朝祖廟之正
即亦南面受羣臣之朝歟而無可攷桓公元年春王正
月公即位注改元必踰年諸侯每首歲必有禮于廟諸
遭喪繼位者因此而改元正位百官以序回謂諸侯每
首歲必有禮于廟此十字佳以此是古者人君正月初
一日必朝正于廟嗣君遭喪踰年改元于廟告朔正位
其所謂百官以序者百官先從其君列班以朝其祖後
乃其君南面受百官之朝歟以意揣之如此此皆周建
子之月正月初一日也
周禮太宰正月之吉始和布治于邦國都鄙注周之正
月吉朔日以正月朔日布王治之事于天下至正歲又
書而懸于象魏小宰正歲帥治官之屬觀治象徇以
木鐸注正歲謂夏之正月得四時之正回攷此則周之
正月太宰布治而不言周王朝正于廟之禮不言周王
受羣臣朝之禮至夏之正月孟春小宰乃徇木鐸即四
時政事仍用夏正也而周之正月朔日不見受朝何歟
春官大宗伯以賓禮親邦國春見曰朝夏見曰宗秋見
曰覲冬見曰遇時見曰會殷見曰同時聘曰問殷頫曰
視朝宗覲遇會同注此六禮者以諸侯見王為文六服
之内四方以時分來或朝春或宗夏或覲秋或遇冬名
殊禮異更而遍回按論語宗廟之事如會同即諸侯有
會同春秋二百四十二年書朝則有之未嘗見書覲字
何也諸侯會不一書諸侯遇無之書宗于王覲于王會
于王遇于王同于王無之也其所謂春見曰朝者其周
之建子之正月朔日非歟周禮之春秋冬夏如春秋所
書歟且朝與覲不同春朝受摯于朝受享于廟生氣文
也秋覲一受之于廟殺氣質也朝者位于内朝而序進
覲者位于廟門外而序入王南面禮記曰天子當依而
立諸侯北面而見曰覲依斧依畫斧為屏風狀天子當
宁而立諸公東面諸侯西面曰朝注疏人君視朝所宁
立處正門内兩塾間為宁天子受朝于路門外之朝于
門外而宁立以待諸侯之至此謂春夏受朝先受朝竟
然後入廟受享也庭實受之于廟分兩處受之陽生之
時其文舒而布散也回謂如此則春朝必非正月元日
天子之尊亦當于正月元日朝正而謁祖廟豈容先于
治朝受羣臣諸侯之朝摯而後至廟受羣臣諸侯之朝
享故曰此必非正月元日也且所謂朝則當宁而立覲
則于廟負依而立一日而兼二禮歟此劉歆周禮回終
疑而不甚信周禮時時言大朝覲會同削去宗遇二字
何也禮記中屢言朝覲二字不曾分注詩韓侯入覲毛
傳覲見也東萊記取之鄭箋引周禮諸侯秋見于天子
曰覲東萊不取則可知己先儒多云儀禮朝禮宗禮遇
禮亡惟存覲禮一篇回亦疑此事恐覲則是朝又儀禮
大朝覲會同設方明之壇則四字渾而為一其謂覲禮
天子不下堂朝禮則天子以車下堂迎諸侯相去有九
十步五十步之分覲禮而下堂見諸侯自夷王始然則
回亦不必多辨後世人主正旦不朝廟而于大殿受羣
臣之朝自秦始皇始也而古之廟見諸侯以冕服斧依
之禮其亡久矣以遇禮見者一容别書
史記秦始皇本紀二十六年初并天下為始皇帝改年
始朝賀皆自十月朔回攷此秦改用十月為歲首自此
始然未嘗改十月為正月如周之春王正月也周以建
子十一月為正月改冬為春孔子麟經因書之記其非
也秦莊襄王生始皇以秦昭王四十八年正月生邯鄲
及生名為政徐廣一作正
宋忠曰以正月旦日生故名正索隠曰系本作政又生
于趙故曰趙政古正月書音政去聲又音征平聲邯鄲
二音平聲者乃因始皇名而諱之也然不知秦正朔而
用夏時之正月何也豈戰國時侯國已擅改正朔從夏
正始生于邯鄲即趙與秦皆已用夏正乎史記始皇三
十一年書十二月更名臘為嘉平三十七年書十月癸
丑始皇出游乃歲首也十一月行至雲夢七月丙寅崩
于沙丘歲在辛卯漢書本紀書秦二世元年秦二年三
年皆書十月為歲首壬辰癸巳甲午歲也乙未歲書元
年冬十月乃漢元年也七年冬十月不書幸宫受朝事
取叔孫通傳書之漢朝十年朝正朝歲始此後世正旦
大朝會始秦漢至今廢正旦祖廟之禮一千七百餘年
矣
古邦國致貢不必元日
陳祥道曰古者邦國致貢不必元日班固東都賦曰春
王三朝會同漢京天子受四海之圖籍應萬國之貢珍
唐禮正旦朝會戶部陳諸州貢物禮部陳諸藩貢物而
議以為周官春入貢之禮是附會者之編也紫陽方
氏曰漢武帝建元元年辛丑始有年號大初元年丁丑
始用夏正自此正月元日受朝以為盛禮初學記載晉
王沉正會賦曹植元會詩而近世諸道各進賀正表禮部
書官撰表賀雪表最難賀冬(或冬至也)賀正表亦難新而工云
西漢朝正服不可攷東漢晉始可攷
紫陽方氏曰東萊大事記惟書秦祭服其朝服與漢高
朝十月服無可攷今姑取陳祥道說陳祥道曰漢制百
官賀月正天子服通天冠張衡東京賦曰冠通天佩玉
璽韋䑣曰通天冠朝會之正服猶古之皮弁也自晉以
來天子郊祀天地明堂宗廟元會臨軒介幘通天冠平
冕冕皂表朱綠裏加于通天冠上衣畫而裳繡為日月
星辰十二章自此元日受朝始用祭服梁及隋唐因之
蓋古者受朝未嘗不以祭服漢失其制至晉以來諸儒
考正乃復舊典宋朝之制亦然近者元會服通天冠綘
紗袍恐非古也(回按漢高帝以至哀平朝服無所考漢明帝始制冕服古受朝視朝不同受朝
多于廟或于朝皆冕服王日視朝則皮弁養老躬耕昏射亦多用冕)
賓主百拜酒三行
紫陽方氏曰子嘗著儀禮攷以今人語易古語令易曉
以鄉飲酒禮攷之鄉大夫為主人謀賓介于先生君子
主阼階上西面介西階上東面賓牖前南面衆賓在賓
席西主獻賓卒爵賓酢主人此主賓一獻一酢之禮也
主人酬賓以觯主人自先卒一觯乃以觯酬賓奠于薦
東酬酒不舉此主人酬賓之禮也主人于是以爵獻介
介卒爵介酢主人洗爵以授主人自實爵卒爵無酬此
主人與介獻酢之禮也主人于是獻衆賓凡三人坐祭
立飲衆賓于主人無酢此主人獻衆賓之禮也三者之
禮既成然後吏舉觯于賓賓奠于薦西僎乃入或無僎
工入合樂立司正旅酬賓徹爼乃無算樂無算爵其揖
讓升降拜之數不備書所謂賓主百拜酒三行者獻也
酢也酬也以諸侯燕禮推之公席在阼階上西向以大
夫為賓以宰夫為主人主獻賓賓酢主人主人獻公公
酢主人主人更爵自酌乃酬賓主人先自飲用觚酬酒
不舉于是下大夫二人媵爵曰揚觯公以酬賓亦先自
飲賓易觯旅酬君之卿大夫皆以次序受飲卿大夫勿
先酌以飲賓賓先飲乃遍酬衆卿大夫主人乃始獻卿
又命二人揚觯奠于公南唯公所酬主人乃始獻大夫
大夫無酬乃始入工合樂無算樂無算爵皆賓主百拜
酒三行曰獻曰酢曰酬天子饗享上公皆三或二或一
禮俱亡以膳夫為主人然百拜而獻酢酬則一也
主人倍食于賓
紫陽方氏曰以鄉飲酒禮推之主人飲四廵賓飲二廵
介飲二廵衆賓飲二廵而三行之禮成故曰主人倍食
于賓至無算樂無算爵則不醉不可以飲數計矣天子
諸侯饗燕禮别攷
上壽觴九行之所從來
紫陽方氏曰漢高朝十月尊卑以次起上壽觴九行其
禮何所始乎古者祭祀饗燕有十二獻九獻七獻五獻
三獻一獻之禮或謂大祫十有二獻而四時與禘九獻
耳不皆九獻杜岐公謂祭天七獻鄭康成謂祭先公七
獻祭四望山川五獻祭社稷五祀三獻祭羣小祀一獻
說各不同王于諸侯來朝覲也受其三饗于廟上公三
饗三燕三食諸侯長十有再獻周禮掌客上公再祼饗
禮九獻侯伯一裸七獻子男一裸五獻諸侯六卿各下
其君二等以下及其大夫士亦如其祭祀者獻尸也饗
燕者獻賓也回且攷禮器禘祫四時祭之獻數王與尸
皆衮冕尸入室作樂降神衆尸以次灌(亦作祼)是為一獻
王出迎牲后從灌二獻也王親執鸞刀啟其毛而祀以
血告于宗廟各别牢如白牡騂剛鬛廟主昭共一牢穆
共一牢于是行朝踐之事尸出于室太祖尸坐戶西南
面其主在右昭東穆西相向坐主各在其右王洗肝于
欝鬯而燔之以制于主前所謂制祭次如升牲首室中
北墉下后薦朝事之豆籩以酳于尸主之前謂之朝踐
王乃酌壺尊泛齊以玉爵獻尸三獻也后以玉爵酌醴
齊獻尸四獻也乃薦孰大合樂延主入室太祖東向昭
在南面穆在北面謂之□祭乃迎尸入室主人拜以妥
尸後薦饌獻之豆籩王以玉爵酌壺尊盎齊獻尸五獻
也后以玉爵酌齊獻尸六獻也于尸食十五飲飲訖王
以玉爵因朝踐之尊泛齊以酳尸七獻也變朝踐曰朝
獻后乃薦加豆籩尸酌酢主人主人受嘏王所以獻諸
侯于是后以瑶爵饋食壺尊緹齊以酳尸八獻也于是
王以瑶爵飲卿諸侯為賓者以瑶爵酌壺尊緹齊以獻
尸九獻也九獻之後謂之加爵特牲有三加或不止三
加有嗣子奠文王世子謂之上嗣其說無及王者之後
皆九獻與天子同侯伯七獻去朝踐饋獻減二子男之
獻宜薦腥饋熟不獻酳尸之時君但一獻九獻之中去
其四大夫士即三獻而獻賓祭統尸飲五君洗玉爵獻
卿尸飲七以瑶爵獻大夫尸飲九以散爵獻士正義之
說又不同若夫王之獻諸侯自十有二獻下及九獻七
獻五獻亦各有注䟽可攷今漢殿上壽觴九行乃祭祀
中飲九之數天子諸侯饗大賓獻爵之數古無人臣置
酒饗其君之禮因饗燕羣臣而臣之為主人獻其君則
有之凡古禮皆廢于秦而不復于漢所以重鶴山先生
之嘆也歟
附攷祭天七獻
禮記郊特牲正義曰祭天之樂皆用雷鼓故古人云以
雷鼓祀神其圓丘之祭皇祇云祭日之旦王立丘之東
南西鄉而燔柴及牲玉于丘上升壇以降其神故韓詩
内傳云天子奉玉升紫加于牲上詩又云圭璧既卒是
燔牲玉也次乃奏圜鍾之樂六變以降其神天皇之神
為尊故有再降之禮次則以豆薦血腥祭天無祼故鄭
注小宰云唯人道宗廟有祼天地大神至尊不祼然則
祭天唯七獻也故鄭注周禮云大事于大廟備五齊三
酒則圓丘之祭與宗廟祫同朝踐王酌泛齊以獻是一
獻也后無祭天之事大宗伯次酌醴齊以獻是為二獻
也王進爵之時皆奏樂但不皆六變次薦熟王酌盎齊
以獻是為三獻也宗伯次酌緹齊以獻是為四獻也次
尸食之訖王酌朝踐之泛齊是為五獻也又次宗伯酌
饋食之醍齊以獻是為六獻也次諸臣為賓長酌泛齊
以獻是為七獻也以外皆加爵非正酢獻之數其尸酢
王以清酒酢宗伯以昔酒酢諸臣以事酒紫陽方氏
曰祭天之禮不一而圓丘為重無宗廟欝鬯二祼(亦作灌)
故止于七獻五獻三獻宗伯獻三其一臣為賓長獻凡
七有尸后不預宗廟之禮王祼后祼一獻也二獻也三
獻王薦肝首四獻后五獻薦熟大合樂主入室尸入室
王也六獻后也尸十五飲王酳尸七獻也尸酢主人主
人受嘏后酳尸八獻也王飲卿諸侯為賓者壺尊獻尸
九獻也後世人主郊廟之禮皆不過三獻天子初獻親
王亞獻又諸王三獻回己巳明堂為太廟功臣分獻官
至尊手執冕旒之珠以行手面皆玉鼻隆無髭身短二
相江萬里馬廷鸞前引又二大閹左右引今如夢矣今
釋奠亦三獻
陳祥道論九獻不同禘祫皆十二獻
上公再祼九獻
陳祥道禮書曰先儒謂大祫十有二獻四時與禘九獻
上公亦九獻侯伯七獻周官掌客諸侯長十有再獻行
人上公再祼饗禮九獻侯伯一祼七獻子男一祼五獻
諸侯之饗下其君二等以下及其大夫士亦如之及禮
噐有五獻之尊郊特牲有三獻之介則饗賓祀神亦然
祫雖大于時祭而禘又大于祫宜亦十二獻先儒以禘
小于祫非也行人上公再祼而祼不與于九獻侯伯子
男一祼而祼亦不與于七獻五獻先儒以二祼在九獻
之内非也司尊彛朝踐用兩尊皆有罍饋食用兩尊皆
有罍籩人醢人有朝踐之籩豆饋食之籩豆有加籩加
豆則朝踐王獻后亞之諸臣之所酢三獻也饋食王獻
后亞之諸臣之所酢六獻也酳尸三為九獻加爵不與
焉此宗廟九獻之禮也夫卒食必有酳曾子問侑酳是
侑食然後有酳樂記言執醬而饋執爵而酳是饋食然
後有酳也
紫陽方氏曰諸臣之所昨見于司尊彛下者三酢字誤
為昨鄭注諸臣獻者酌罍以自酢不敢與王之神靈共
尊回細味之春祠夏褅二彜二尊曰朝踐曰再獻尊皆
有罍下曰諸臣之所酢不見諸臣獻字注則曰諸臣獻
者果如此亦但言三獻耳秋嘗冬烝四時追享朝享文
勢一同雖諸臣之所昨有三然非一日而三酢祭祀三
不同而各一酢祥道以兩祼之昨配王獻后獻先朝踐
後饋食為六獻却以酳尸三為三獻故謂二祼不在九
獻之列以行人上公再祼而後九獻推之也回疑若有
未安者攷之大行人上公之禮將幣三享之後王禮再
祼而酢饗禮九獻食禮九舉諸侯伯一祼而酢酌璋瓉
后又拜送爵是謂再祼賓乃酢主也康成不解九獻則
焉知九獻之中不以二祼為二獻乎侯伯二祼則七獻
五而已子男一祼則五獻四而已恐是如此賈䟽曰王
酌獻賓賓酢主人主人酬賓酬後更八獻是謂九獻回
謂第一以賓酢主酬始成禮賈氏酬後八獻王親獻乎
大宗伯代乎有無主人乎饗上公有王有后王祼后再
祼王與后皆拜送也而後王一獻后一獻則上公酢王
不酢后乎王酬賓后不酢則不酬乎大宗伯攝祼亦攝
獻君不自酌臣王不自為主此二鄭不可破之論二祼
九獻則似乎十一獻祥道所云當俟識者問之大行
人小行人掌客司儀之官恐皆不當在大司寇為屬合
屬春官周禮錯簡極多近小友柯德陽所述周禮多得
之
酳之義
儀禮鄭注酳猶飲也既食之而又飲之所以樂之悦刅
反韻書注潄也續酒也似乎食禮之三飲𠻳其口也而
此似乎𠻳賓之口實飲之酒也
古今攷卷二十九
