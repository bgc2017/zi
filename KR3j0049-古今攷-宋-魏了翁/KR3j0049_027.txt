欽定四庫全書
古今攷卷二十八
元方回續
覲禮今存朝宗遇禮今亡
曲禮當依當宁朝覲鄭注春朝受摯於朝受享於廟生
氣文也秋覲一受之於廟殺氣質也朝者位於内朝而
序進覲者位於廟門外而序入夏宗依春冬遇依秋覲
禮今存朝宗遇禮今亡紫陽方氏曰儀禮舊百篇今存
者十七篇朝覲會同宗遇當是六篇今亡其五惟覲禮
存謹以今人言語解說抄之於後春秋書朝書遇書會
不一惟覲禮宗禮同禮未見書禮記諸侯未及期相見
曰遇相見於郤地曰會齊桓公有衣裳之會葵丘之會
兵車之會不歃血古禮喪亡後學惟聞其名而已後世
朝廷大朝會與古懸絶久矣
儀禮覲禮一篇以今人之文解於此
紫陽方氏曰朝覲宗遇惟覲禮存在儀禮第十卷第十
篇以今人文字解曰諸侯之見天子也春曰朝夏曰宗
秋曰覲冬曰遇朝宗禮備覲遇禮省據鄭康成言則此
覲禮乃秋見天子之禮也朝宗遇之禮亡矣今儀禮十
七篇至此始見天子於臣下之禮最簡而易讀而天子
之尊其受朝覲異於諸侯之受朝覲亦可見焉曲禮曰
天子當扆而立諸侯北面而見天子曰覲此之謂也受
之於廟秋殺氣也質也春朝則受摯於朝受享於廟與
此異也夏宗依春朝冬遇依秋覲此備禮省禮之别也
不言諸侯而言侯氏者國殊舍異不凡之也侯氏至郊
王使人皮弁用璧以勞侯有帷宫則於帷門迎使受玉
還玉拜手稽首用束帛乘馬以儐使者此一節也賜舍
受館則又以束帛乘馬儐王之使此二節也王使大夫
戒以入覲之期而曰某日伯父帥乃初事諸侯將朝受
舍於朝蓋朝時所立之次同姓異姓東面西面之分若
但一侯則北面歟此三節也將覲之際其日質明釋幣
于禰諸侯之出遷廟之主以車載行告於行廟以將見
君此四節也墨車殺制自視大夫龍旂弧韣以至王官
圭璧五等各有繅藉天子斧扆南面左右玉几衮冕而
立侯氏入門之右奠圭拜稽擯者升之天子親受左降
拜稽謂之成拜於是覲禮既畢乃行享禮享禮凡三皆
以璧帛致之惟國所有則或以馬或虎豹皮三牲魚腊
籩豆之實龜金丹漆絲纊竹箭土之珍異其貨無常三
享既畢乃有十馬奉以束帛又再拜稽天子使擯喻欲
親受侯升致命王撫其玉侯降西階授宰以幣拜稽階
下以一馬出九馬隨之授諸主人此五節也覲禮之事
成也侯氏肉袒廟門之東入門之右北面而立以告聽
事如治國有罪將請於王擯者以告王使擯辭伯父無
事此六節也於是天子乃有路車乘馬冕服錦幣之賜
諸公奉篋服加命書侯氏升東西面太史升東西面讀
王命書侯氏降階拜稽升而成拜受服受命侯氏乃出
諸公賜服與太史諸侯皆儐以束帛乘馬此七節也然
後天子立於斧依不動聲色其體至逸諸侯奔走拜而
且稽覲之有瑞固為定禮三享之禮皆帛加璧所産土
物享至再三肉袒請罪天子宥之制禮如此然猶後世
至於陵替有下堂而見諸侯者予於是詳書之雖朝宗
遇之禮不可復觀而亦可意推也此為四時常朝如大
朝覲會同則築壇其高曰深四尺其方十二尋廣九十
六尺為方明於其上設六玉分四時而受之焉而春東
夏南秋西冬北壇在國外自當他書而陳祥道禮書凡
制度名物無不備也
附沙隨程氏論視朝皮弁
駁溫公通鑑纊旒說
沙隨程迥可夕文史評元魏主至肆州見道路民有跛
者停駕慰勞
司馬温公通鑑曰先王黈纊塞聰前旒蔽明欲其廢耳
目之近用逹聰明於四遠迥評曰按周禮王者祀昊天
上帝則大裘而冕故黈纊塞聰前旒蔽明欲專誠潔於
内也塞耳蔽明者冕服也若視朝則皮弁乃明目逹聰
温公引義雖精於經則未攷也紫陽方氏曰凡書難讀
如此溫公黈纊前旒之說謂王者當略視聽於近而用
聰明於遠意則甚美然攷之禮制未明也周禮六冕大
裘而冕無旒也沙隨之說亦未明也東方朔傳曰冕而
前旒所以蔽明黈纊充耳所以塞聰如淳曰黈音土苟
反韻書他苟反謂以玉為瑱用黈纊懸之也師古曰如
說非也黈黃色也纊綿也以黃綿為丸用組懸之於冕
垂兩耳傍示不外聽非玉瑱之懸也瑱他甸切韻書注
以玉充耳也周禮弁師掌王之五冕及諸公冕皆有玉
瑱師古但謂黈為黃纊為綿丸而無為瑱之玉周禮有
之詩有之君子偕老曰玉之瑱也淇澳曰充耳琇瑩注
天子以瑱諸侯以石又曰充耳以素乎而青乎而黃乎
而毛鄭自為不同毛曰素象瑱鄭曰以素為充耳謂所
以懸瑱者或曰紞人君五色人臣三色至釋青黃毛曰
青玉黃玉鄭曰青紞黃紞其不同如此回謂西漢時祭
用秦冕而不如周毛公詩傳所見别也唐初隔西漢數
百年顔師古所見又别也或者三代至周有紞有玉後
漢至唐用綿而無玉也然此無所攷也六冕也五冕也
大裘之冕祀昊天上帝出司服祀五帝亦如之五冕出
弁師皆祭服而所掌二官似有可疑天子六冕則以衮
冕受朝覲公侯伯子男卿大夫士亦各有冕有纊專一
精誠之謂不但天子也回又攷周春見曰朝受摯於朝
受享於廟蓋朝用弁服廟用冕服乎其視治朝内朝外
朝則皆用皮弁乎朝覲會同之朝與王日視朝之朝不
同六冕以用之於祭祀於朝覲亦多不同沙隨之說得
大綱而已又成王顧命康王尸天子皆於視朝之所冕
服云
覲禮天子不下堂春朝夏宗以車迎
朝以廟與朝覲一於廟齊僕行人事可疑
禮記郊特牲曰大夫而饗君非禮也又曰天子無客禮
莫敢為主焉君適其臣升自阼階不敢有其室也覲禮
天子不下堂而見諸侯下堂而見諸侯天子之失禮也
由夷王以下正義曰天子無客禮莫敢為主焉君適其
臣升自阼階臣不敢有其室臣既不敢為主明饗君非
禮結上文也春秋之時則有諸侯享天子故莊二十一
年鄭伯饗王於闕西辟樂備亂世非正法也按覲禮天
子負斧依南面侯氏執玉入是不下堂見諸侯也若春
朝夏宗則以客禮待諸侯以車出迎熊氏云春夏受三
享之時及有迎法義或然也故齊僕云各以其等為車
送逆之節注云節謂三乘車迎賓客及送相去遠近之
數是也紫陽方氏曰夏官齊僕掌馭金輅以賓朝覲
宗遇饗食皆乘金輅其法儀各以其等為車送逆之節
注引行人所謂迎賓客及送上公相去九十步侯伯七
十步子男五十步者又司儀職曰車逆拜辱曰及出車
送詳齊僕之文則王乘金輅朝覲宗遇饗皆以之送迎
諸侯不言禮節之數但曰送迎之節行人則有主賓相
去之步數回未審王之金輅當在何處公侯伯子男之
車入王門墨車殺制自視大夫龍旂弧韣以至王宮待
王車下堂相望依此步數而後下車乎康成謂覲遇禮
一於廟朝宗禮受摰於廟受享於朝日分兩處豈非覲
禮不下堂者廟中不迎春朝夏宗享禮在朝則以車下
堂而迎之乎陳祥道謂朝宗春夏象生氣王於堂下見
之覲遇秋冬象殺氣王於堂上見之祖康成之說然朝
宗有廟朝之異下堂而迎不於廟而於朝歟秦為尊君
卑臣之制三揖之禮且無之矣而況於堂下乎漢以來
亦無天子迎諸侯下堂之制矣周覲禮之廢自夷王始
則失天子之尊其來久矣晉文召王天王狩於河陽雖
曰公朝于王所天子反就諸侯相見卑已甚矣孔穎逹
於熊氏三享之迎疑之謂義或然此禮雖不講可也
舜典朝覲二字未分禹貢四海會同
舜典歲二月東巡守至於岱宗肆覲東后五月南巡守
至於南岳八月西巡守至於西岳十有一月朔巡守至
於北岳五載一巡守羣后四朝紫陽方氏曰先曰肆
覲東后後曰羣后四朝舜之時朝覲二字未分為二禮
孔注各會朝於方岳之下引周官下文云堯舜同道舜
攝則然堯又可知此十二字佳二典言堯舜之道與制
度堯如此舜如此互見也至如朝會京師典謨未及於
禹貢末見之曰四海會同是也注四海之内會同京師
但未見幾歲而一會同禹治水成功而諸侯會同乃堯
舜時事也朝覲會同四字周始分而異其禮乎
周官六年五服一朝周官未分朝覲會同
周官六年五服一朝又六年王乃時巡考制度於四岳
諸侯各朝於方岳孔注五服侯甸男采衛六年一朝會
京師又曰覲四方諸侯各朝於方岳之下紫陽方氏
曰詳孔注則周官之所謂朝亦曰會亦曰覲周禮始有
朝覲會同之異禮劉歆但見伏生今文尚書不見孔壁
古文尚書周官孔壁之書也謂周禮全不可信乎則六
官之數暗合於此之周官六卿謂周禮盡可信乎則三
公三孤官之極也何為周禮雜見於三公六官之中而
不特書其當為之職分兼孔注引天地春夏秋冬六卿
則似乎已死之孔安國反用後來劉歆周禮為傳此朱
文公所以疑孔傳為魏晉間人所作也
覲壇加方明於上春夏秋冬四時會同
東南西北四岳朝覲方明他經無出處
覲禮諸侯覲於天子為宫方三百步四門壇十有二尋
深四尺加方明於其上方明者木也方四尺設六色東
方青南方赤西方白北方黑上玄下黃設六玉上圭下
璧南方璋西方琥北方璜東方圭上介皆奉其君之旂
置於宫尚左公侯伯子男皆就其旂而立四傳擯天子
乘龍載大旂象日月升龍降龍出拜日於東門之外反
祀方明
鄭注四時朝覲受之於廟此謂時會殷同也為宫者於
國外春東方夏南秋西冬北八尺曰尋十有二尋則方
九十六尺也深謂高也司儀職曰為壇三成成猶重也
三重為三等上有堂堂方二丈四尺上中下等每面十
二尺方明者上下四方神明之象也王廵守至於方岳
之下諸侯會之亦為此官以見之六色象其神六玉以
禮之上宜以蒼璧下宜以黃琮而不以者上下之神非
天地之至貴者也設玉者刻其木而著之諸公中階之
前北面東上諸侯阼階之東西面北上諸伯西階之西
東面北上諸子門東北面東上諸男門西北面東上尚
左者建旂公東上侯先伯伯先子子先男而位皆上東
方也諸侯入壝門或左或右各就其旂而立王降階南
鄉見之三揖土揖庶姓時揖異姓天揖同姓見揖位乃
定乘龍載大旂象日月升龍降龍出拜日於東門之外
反祀方明此謂會同以春者也馬八尺以上為龍大旂
大常也帥諸侯而朝日於東郊所以教尊尊也以朝事
儀二者言之已祀方明乃以會同之禮見諸侯也
紫陽方氏曰此禮惟儀禮有之方明者方六尺之木繪
以六色飾以六玉如神之有主他經無所見亦不見周
之天子何王何年行此禮於何地康成謂時會殷同宫
在國外四時四方而會同二字不分此一可疑也公侯
伯子男分作五班既就旂而立則庶姓異姓同姓之三
等如之何而别之不若宰夫治朝之法三揖公一侯伯
一子男一之易說此二可疑也夏秋冬南西北會同異
方則不知拜東門之日與否三可疑也祀方明之禮不
言奠玉奠幣獻神節次四可疑也不以蒼璧黃琮非天
地之至貴者也何以分貴賤五可疑也如諸侯朝方岳
之下乃天子廵守而朝康成云亦為此宫以見之其事
更别無出處回謂方明之禮講於國門外者四春夏秋
冬四會同也講於方岳之下者四春夏秋冬四岳諸侯
朝覲也古者朝即是覲會即是同有合而言之有分而
言之然則自周公以後未嘗見有一君行此方明之禮
者方明之設今乍見却不謂之兒戲乎
孟子三不朝之罰
孟子天子適諸侯曰廵狩諸侯朝於天子曰述職一不
朝則貶其爵再不朝則削其地三不朝則六師移之
紫陽方氏曰此周制也班爵禄之籍孟子謂諸侯惡其
害己而去之亦以平王東遷之先幽王有犬戎之難典
籍喪亡此數語必孟子或見或聞劉歆周禮無此則六
典之書可疑者此亦一端也
後世朝會宫殿
摯虞决疑要注曰漢制會於建始殿晉制大會於太極
殿小會於東堂其會則五時朝服庭設金石虎賁旄頭
文衣繡尾紫陽方氏曰漢高祖都關中項羽燒咸陽
宫殿故初猶居秦之櫟陽蕭何治長樂宫成徙都長安
即故咸陽其後又有未央宫此所謂建始殿太極殿者
東漢後制度也太極殿之名始於曹魏晉因之晉以降
皆因之為正殿
附論小顔
顔師古注漢書已見朝十月注
附論秦漢以來宫亦曰内亦曰禁中古士庶皆稱
宫今道觀亦曰宫
紫陽方氏曰尚書五刑有服注五刑墨劓剕宫大辟穆
王作吕刑宫罰之屬三百漢刑法志宫罪五百小顔引
書孔傳注宫淫刑也男子割勢婦人幽閉又曰宫者使
守内注人道既絶於事便也然則宫刑者以守内得名
宫亦謂之内内亦謂之宫史記秦紀二世常居禁中蔡
邕曰禁中者門戶有禁非侍御者不得入故曰禁中王
鳳父諱禁徵王莽改禁中曰省中後世稱宫禁諸葛表
曰宫中府中然則宫府者内庭外庭之分曰大内曰南
内曰北内曰東朝曰西朝一也然古者宫無稱禮記曰
命士以上父子異宫儒有一畝之宫環堵之室士庶通
謂之宫風俗通曰漢來尊者以為帝居下乃避之也釋
應云宫窮也言屋見於垣上窮崇然也易曰上古穴居
而野處後世聖人易之以宫室上棟下宇以待風雨蓋
取諸大壯
白虎通黃帝作宫室世本禹作宫室論語禹卑宫
室詩有泮宫禮記曰頖宫管子黃帝有合宫
帝王世紀堯見舜處於貳宫相見經堯有&KR0008;宫晉
&KR2791;祈宫孟子齊宣王雪宫墨子楊受命鑣宫大
戴禮周德理和論蒿茂丈以為宫柱名為蒿宫紀年
穆王所居鄭宣眷宫史記秦始皇居蘄年宫梁山宫
信宫乃營作朝宫渭南上林苑中先作前殿阿房索
隠曰言其宫四阿高廣也阿房後為宫名杜牧阿房宫
賦所由作也二世乃齋於望夷宫以望北夷也張晏
注臨涇水作之曰先帝後宫非有子者出焉復作阿房
宫子嬰刺殺趙高於齋宫漢書有長樂宫未央宫
沛宫林泉宫甘泉宫龍泉宫首門宫交門宫光明宫五
柞宫萬歲宫池陽宫蒲萄宫竹宫壽宫建章宫黃山宫
太乙宫思子宫或在京師或在外郡或在帝王所居或
祠祀所在或因事以立也三輔黃圖有夜光宫棠棃
宫扶荔宫三輔故事有注宫漢武故事有鼎湖宫
宜春宫谷口宫望仙宫通天宫東觀漢記後有南宫
北宫胡桃宫論語有南宫适孟子有北宫錡三國
魏有鄴宫吴有太初宫昭明宫蜀有永安宫唐宋之
宫不勝書史記天官書中宫紫宫文昌五宫人主
有六宫後宫離宫上仙有梓宫太子曰東宫青宫
道士觀許僭稱宫大臣為宫使觀使侍官為宫相有禄
今革神廟作景靈宫南渡杭有之徽廟作神霄宫高
廟内禪所居曰德壽宫孝廟就改曰重華宫史記孝廟
有佑聖觀光廟有泰安宫升揚宫為酒樓今廢寧
廟開元宫在舊秘書省西今徙舊左藏庫西楊駙馬宅
貨而改理廟龍翔宫度廟宗陽宫今存
附論秦漢以來殿
初學記蒼頡篇曰殿大堂也商周以前其名不載按史
記秦始皇本紀始曰作前殿上可以坐萬人下可以建
五丈旗漢書則有甘泉函德鳳凰明光臯門麒麟白虎
金華漠宫又有大夏長秋朱烏玉堂飛雲昭陽鴛鸞銅
馬蕭何曹參韓信諸殿後漢書有德明温明(在邯鄲)陽安
華光諸殿洛陽宫殿簿有魏太極九龍芙蓉九華承光
諸殿漢晉春秋有景福在許昌聽政在鄴晉宫閤名有
靈圃百子虞泉清冥諸殿洛陽故宫南宫有玉堂前殿
黃龍鳳翔平殿竹殿歴代殿名或因或革唯魏之太極
自晉以降正殿皆名之摯虞決疑要注云其制有陛右
墄左平平以文塼相亞次墄者為陛級也九錫之禮納
陛以登謂受此陛以上殿(攷)唐長安殿(攷)宋汴京殿(攷)
紫陽方氏曰人主之堂曰殿自秦始納陛以登謂陛
十六級在殿前屋簷之下今夫子大成殿老氏三清殿
佛氏三寳殿皆納陛九級古殿墄即陛也平者車輦上
下也古人君以車上殿下殿但名曰朝曰堂廟亦恐然
而人君步上堂下堂則侍御者以玉環引其手小臣不
敢執君之手也近世神廟以土木像祀事或封王皆曰
殿僭矣唐長安宋汴梁殿候攷南渡杭行在所麗正門
内大殿一耳以宣麻朝會則曰文德以策士則曰集英
以明大禮則日二隨時揭額自和寧門入有後殿曰受
常朝回皆嘗至焉崇政殿說書則講筵也端明殿資政
殿觀文殿學士之除用南京虚名無其殿
文選有王延壽文晉魯靈光殿何晏平叔許昌景福殿
賦似乎制度太侈自是一所宫禁之大者非近世一殿
之比也靈光殿乃魯共王餘之所作王所賦怪澁不足
觀蔡邕欲作此賦見之而輟筆恐傳者妄也景福殿曹
操父子物色寫壁土所畫前代后妃婦人事何足入文
選哉文選惟李善注可資博覽耳
古今攷卷二十八
