欽定四庫全書
古今攷卷十七
元方回撰
有星孛于大角
三年秋七月有星孛于大角按春秋文公十四年秋七
月有星孛入于北斗公羊傳曰左傳杜預注孛彗也既
見而後入北斗非常所有故書之左傳周内史服曰不
出七年宋齊晉之君皆將死亂杜預注後三年宋弑昭
公五年齊弑懿公七年晉弑靈公史服但言事徵而不
論其占固非末學所得詳言公羊傳曰孛者何彗星也
其言入于北斗何北斗中有也何以書紀異也榖梁傳
孛之為言猶茀也其曰入北斗斗有環域也高郵孫氏
曰星孛之異經書之者三而皆曰有夫有者不宜有之
辭且不知其所孛者何星闕所不知也昭公十七年冬
有星孛于大辰哀公十三年冬十一月有星孛于東方
明年春秋事終春秋彗星三見皆書為孛後世彗孛異
書景祐新書孛星芒氣四出為孛非常惡氣所生亦彗
也春秋書者三彗星偏指曰彗亦曰掃星除舊布新之
象秦始皇十四年間彗四見回初識星象後己未年三
十三歲避地江陵府魏静齋先生之姊夫劉朔齋先生
諱震孫字長翁為賈似道宣撫司參議官時鄂州解圍
令回藁撰賀啟因言及天文朔齋謂天文之書惟景祐
新書最佳後為沿江制司幹官書行兵房事房吏嘗為
陳子華韚制使書表司傳寫得之予亦錄得其本用此
及史漢晉隋天文志作歴象攷是也今攷之大角一星
在攝提中亢池北入亢二度赤道内二十六度天王座
也又為天棟為紀綱也漢高帝三年七月有星孛于大
角又攷星圖角亢氐房心尾箕角二星十三度亢四星
九度氐四星十六度房四星五度心三星六度尾九星
十九度箕四星十度東方蒼龍之七宿也古之觀星者
以赤道界于渾天儀之中角七宿亢氐房心尾箕皆在
赤道外亢四星九度在赤道内外之中而大角在赤道
内有玄戈一星招搖一星分亢氐間梗河三星帝席三
星在帝席之旁此一星曰大角在亢池六星之北(右攝提左
攝提)各三星與亢池而並亢之四星跨赤道而二星在北
二星在南是為天之夀星其次在辰其分野在鄭楚漢
方大戰滎陽成臯京索間正是鄭之分野有德者昌無
德者亡項羽之為漢所滅其兆固先見于此矣
附論秦始皇彗星
秦始皇帝七年彗星見出東方北方五月見西方彗星
復見西方六十日九年彗星見或竟天四月寒凍有死
者彗星見西方又見北方從斗以南八十日十三年正
月彗星見東方此所謂秦始皇十四年間彗星四見者
也其間一歲再見者三其三十三年明星出西方徐廣
曰皇甫謐云彗星見三十六年熒惑守心有墜星下東
郡至地為石明年七月始皇崩天下大亂始云所以除
舊布新者滅六國也終于自滅則除舊布新之尤甚者
也此馬遷所書也書彗不書孛遷于秦紀惠公元年書
孔子行魯相事又八公為孝公子惠文王武王昭襄王
五十二年周初亡昭襄王在位五十六年又歴孝文王
莊襄王而始皇立凡八公五王彗孛非無有也史缺書
耳班固五行志論孛自春秋孛北斗始凡三孛董仲舒
劉向申繻梓慎劉歆及諸家星傳災異之應此不具書
哀公十四年冬有星孛在獲麟後劉歆以為不言所在
官失之也
附論漢武帝彗星
秦皇之後兵争莫若劉項用兵不輟莫若武帝漢高帝
一孛之後漢文帝後七年九月有星孛于西方劉向以
為七國誅滅之兆遂至武帝其即位之建元三年秋七
月有星孛于西北四年秋九月有星孛于東北此二孛
班固五行志缺六年秋八月有星孛于東方長竟天紀
之所書也而五行志乃書曰建元六年六月有星孛于
北方紀無此一孛下文曰八月長星出於東方長終天
三十日去占曰是為蚩尤旗見則王者征伐四方其後
兵誅四夷連數十年或曰戾太子之生年也武帝即位
六年而四見彗孛中一名長星蚩尤旗五行志論徵應
不必書元光元年即位之七年策賢良有曰周之成康
星辰不孛日月不食然則唐虞三代太平之世其必果
如此否元狩四年在位之二十二年春有星孛于東北
夏有長星出于西北五行志不書孛但曰長星又出西
北是時征伐尤甚元封元年在位之三十一年秋有星
孛于西北又孛于三台五行志書為五月史之異同如
此謂其後江充作亂京師紛然此明東井三台為秦地
效也此皆不可拘泥人主當聞變而修己不可如武帝
之嗜兵用刑也乃後宣帝地節元年正月有星孛于西
方去大白二丈所也劉向以為大白為大將彗孛加之
掃滅象也為霍光死家夷滅之兆成帝建始元年正月
有星孛于營室青白光長六七丈廣尺餘劉向谷永以
為後宫許皇后廢趙姊妹害皇子無嗣卒皆伏辜之兆
又元延元年七月辛未有星孛于東井踐五諸侯出河
戒北率行軒轅太微後日六度有餘晨出東方後十三
日見西方(云云)五十六日與蒼龍俱伏谷永曰上古以
來大亂之極所希有也内為後宫女妾之害外為諸侯
叛逆之禍劉向曰三代之亡攝提易方秦項之滅星孛
大角(秦滅久矣前人作文不務太密)志以為趙昭儀害兩皇子哀帝無
嗣王莽簒國之兆盖西漢十二帝一武帝之身為彗孛
長星者八其餘有高之一文之一宣之一成之二凡五
而元延之孛西漢遂絶云吁可畏哉東漢以下未論
附論景定甲子七月彗
回忝科第之三年景定五年甲子以隨州州學教授兼
湖北安撫大使司簽廳㝢居鄂州州治之宅堂西偏七
月不記日夜四鼓聞天西有聲如大火砲之震起登城
上煙波亭視之有星如箒長丈六七尺鄂州與漢陽軍
對州在東岸軍在西岸星正臨漢陽稍北而尾掃江之
順流光燄燄然是謂彗出柳在午為周之分野然尾之
所掃對宫則子也為吳之分野至十一月不滅而白氣
亘天理廟是時欲罷丞相賈似道不果而十一月崩或
以為應在此也咸淳乙丑改元權臣得志迄至亡國甲
戌年秋度廟奄忽冬十二月溶子口失守鄂州先降荆
閫沿江副閫次之乙亥改元德祐丙子正月十九日宋
祚終焉吁可畏哉
項羽置高爼欲殺太公
史漢紀不書史記項羽紀書與漢俱臨廣武而軍為高
爼置太公其上索隠曰爼亦杌之類比太公于牲肉故
置之爼上此說是李竒以為軍中巢櫓姚察以為楚子
巢車皆非是羽告漢王曰今不急下吾烹太公漢王曰
吾與項羽俱北面受命懷王曰約為兄弟吾翁即若翁
必欲烹而翁幸分我一杯羹項羽怒欲殺之項伯諫止
或謂寒浞烹后羿以食其子子不忍食漢王不顧其父
欲分一杯羹無乃太甚乎曰不然項羽如果殺太公漢
之臣子奮不顧死一舉而滅項羽必矣何待于東城而
後自刎古有復讐之禮父之讐弗與共戴天鄭玄注謂
父者子之天殺己之天與共戴天非孝子也行求殺之
乃止寒浞殺羿羿之子亦為所殺不能報然浞簒殺夏
帝相相之遺腹子少康能以一旅讐殺浞而祀夏配天
史記不書左傳可據天亦不容人之殺人之父也父有
子而不能讐殺己之父之人天亦厭之矣越王勾踐傷
吳王闔廬將指而死夫差初亦不忘父讐使人于其出
入語之曰夫差爾忘勾踐之殺爾父乎曰不敢既而棲
勾踐于會稽之山殺而滅其國可也聽宰嚭之反間許
之行成父之讐而忘之此越之所以卒滅吳也天厭之
也周幽王犬戎之艱或謂犬戎食幽王之肝申后太子
宜臼是為東遷之周平王似乎怨乃父之愛褒姒而黜
其母也略無一毫報父讐之志竄迹洛邑而周室衰焉
此亦天厭之也故禮有曰知有母而不知有父禽獸也
靖康之難二帝蒙塵高廟南渡當時諸人決不以和議
為然顧乃惑于秦檜之反間置父兄于不問汲汲然僅
得其母韋后來歸而守偏安之業絶中原之望故議者
亦以周平王方之衛輙拒蒯瞶冐頓弑頭曼此不可以
人理論漢王一杯羹之言心知項羽必不至殺其父非
忍也乃所以為善待敵也侯公一說而歸固自有時也
哉
楚大司馬曹咎敗汜水
周制天子六卿諸侯半之司徒司馬司空無冡宰宗伯
司寇一兼二也武王伐紂有司徒司馬司空矣即亦古
制有所自來春秋有大司馬禮記王制亦有大司徒大
司馬大司空秦廢周制無三公三少六卿之官(漢百官公卿表
三少為孤卿與六卿為九)有相國左丞右相太尉御史大夫漢因循
而不革班固之言謂簡易隨時宜也其後頗有所改武
帝建元二年省太尉元狩四年置大司馬以冠大將軍
之號今項羽已有大司馬曹咎矣漢三年九月項羽令
曹咎謹守成臯勿與漢戰自擊彭越劉賈等約十五日
還明年四月丁酉冬十月漢挑戰咎大敗與長史欣皆
自刎漢復取成臯軍廣武彭越有功于漢不少哉
酈食其說齊連和韓信襲破齊自立為王
三年九月漢王使酈食其說齊王田廣罷守備與漢連
和四年冬十月韓信用蒯通計襲破齊齊王烹酈生東
走高密史記書蒯通說語在淮隂侯傳漢書特立蒯通
傳書之將軍受詔擊齊而漢獨發間使下之寧有詔止
將軍乎于是有為將軍數載反不如一豎儒之言以激
韓信真巇險士也且韓信已知漢王間下齊矣佯為不
知進兵擊之持此之心以事君即不可言忠臣矣齊破
韓信既使人願為假王史記項羽紀書韓信因自立為
齊王四年十一月也時始立張耳為趙王亦韓信所請
先請王張耳而已自為齊王其使人以書與漢王言假
王者乃擅自立為王之後始請之宜高祖之怒也非張
良陳平漢王遂于項羽外又生一敵耳辨士如蒯通可
畏哉再說之言傳記其文信雖不叛卒陷信于死者此
也漢書不當為蒯通立傳
汜水有二不同音
曹咎渡兵汜水漢書史記注音義互有異同吕東萊曰
顔師古曰臣瓚以汜水在成臯城東此說得之音杞高
帝即位于汜水之陽此水在濟隂音敷劍反回曰地名
有單稱濟隂者有專稱濟隂郡者張晏謂汜水在濟隂
界如淳曰汜音杞師古以臣瓚為是張晏為非索隠謂
張晏亦未全失古濟水截河而南東流溢為滎澤則成
臯之汜水亦在濟水之隂水南為隂但非濟隂郡耳臣
瓚之說尤明白也然字畫巳巳微不同
濰水
四年冬十月韓信破齊史記淮隂侯得龍且韓信夾濰
水陳吕東萊曰顔師古濰水出瑯琊北箕縣(刊本誤箕為經非)
東北經臺昌入海(師古有即禹貢所謂濰淄既道者東萊不書史記注臺昌作昌都)又
曰史記正義曰括地志之濰水今俗謂百尺水在密州
高密縣即韓信夾濰水戰處沙囊壅水上流引軍半渡
而佯不勝以此勝龍且龍且愚人亦勇而無識者也信
入臨淄田廣走高密求救于楚合從為此戰遂遭虜廣
罷歴下守備亦愚人也
項羽亦軍廣武鍾離昧相與臨廣武之間而語
項羽聞海春侯破乃引兵還漢軍方圍鍾離昧于滎陽
東師古曰昧音莫葛反其字從本末之末漢軍聞羽至
盡走險阻羽亦軍廣武與漢相守丁壮苦軍旅老弱罷
轉輸相與臨廣武之間而語欲與漢王獨身挑戰古之
帝王有親征矣豈有獨身挑戰之事項羽可謂匹夫之
勇耳漢王數羽十罪可謂知彼知己羽大罪殺主殺降
信乎天下所不容所謂不戰而氣已索也至于伏弩射
中漢王又不過區區盗賊之智
立張耳韓信黥布彭越吳芮為王
張耳以常山王敗走歸漢在二年冬十月同韓信下趙
在三年十月立為趙王在四年十一月失國兩年零一
月稱故常山王其王也韓信所請韓信下齊在四年十
月張耳不從曹參將步灌嬰將騎如故韓信自立為齊
王然後以假王為請漢王遣張良立為齊王在二月黥
布常冠楚軍項羽封為九江王都六今之鎮巢軍是為
項羽弑義帝之人後有隙漢遣隨何說布叛楚間行歸
漢在二年四月七月張耳韓信既王不容不立黥布為
王而王淮南且淮南漢未全得之也如今之遥授耳惟
彭越之王最晚在項羽死後固陵不會用張良計許之
以王其地睢陽以北至榖城此四王者皆非漢王之本
心張耳五年死時漢未滅楚惟吳芮故衡山王項羽降
為番君助漢擊楚立為長沙王在漢王立為皇帝之月
乃高祖至誠之心也韓彭英布之不終心與人主不相
脗合故也然以此觀之項羽西向而争天下河北右手
也河南中道也淮南左手也既失右手之燕齊趙代魏
又失河南淮南之英布彭越及吳芮漢王東向而争天
下右手連河南淮南左手連河北三道進兵而項羽以
一中道身當之雖善戰掣肘多矣項羽但知兵陣之勢
而不知天下之大勢
田横自立為齊王奔彭越
漢王遣問使酈食其說齊連和矣而韓信進兵虜齊王
田廣齊實無罪漢不詔止韓信又不赦齊王無乃怒其
烹酈食其而然乎韓信既立為齊王田横亦自立為齊
王而無措足之地奔就彭越在梁地且為漢且為楚然
燒楚積聚為漢常多田横為無土之王漢是時遣使召
之即歸漢可也漢紀書關中兵出益多而彭越田横居
梁地往來苦楚則田横亦為漢矣漢王既即皇帝位横
猶懼誅亡入海何也得非以烹酈食其之故而高帝終
怒之歟史記高紀不書田横自王事不書彭越田横往
來苦楚但曰彭越往來苦楚田横往從之
古今攷卷十七
