欽定四庫全書
古今攷卷三
元方回續
旗幟皆赤
史記注索隠曰墨翟云幟帛長丈五廣平福字詁云幟
標也字林又云熊旗五斿謂與士卒期於其下回謂二
物也幟標也旗期也旗字從於音偃從其以天有參星
旁有伐星聖人作旗以象之有征伐則士卒期於其下
也周官司常掌九旗之物名日月為常交龍為旂通帛
為&KR0950;雜帛為物熊虎為旗鳥隼為旟龜蛇為旐全羽
為旞析羽為旌凡旌旂之字皆從於有偃蹇逶迤之狀旌
旂邊所綴謂之斿參旗之旁有九斿星亦所以象天也
言偃字子游義盖取此幟字經中無之始於史記漢書
音式志反史或作志或作識說文亦無此字檀弓孔子
之喪公西赤為志焉注志謂章識下文設崇旐是也又
銘明旌也以死者為不可别已故以其旗識之(識式志反)皇
如字詩六月織文鳥章白旆央央織音志(又尺志反)鄭玄箋
織徽織也鳥章鳥隼之文章將帥以下衣皆著焉檀弓
之識有二音皆旗旐也鄭玄所謂織有幟音則不謂之
旗而謂之徽號謂為旌旗之細者若銘旌在車則衣之
於身然則皆旗也而有大小之異云耳沛公旗幟固不
能盡法王者之典禮既曰旗又曰幟其實二物而有二
義旗所以致士卒期於其下幟所以殊徽號兵法夜戰
多火鼓晝戰多旌旗軍中之耳目也韓信傳拔趙白幟
立漢赤幟二千以旗為幟而字從巾旁始此史記張蒼
傳周昌為職志職主也志旗幟也志與幟同叔孫通傳
張旗幟昌志反班史食貨志旗幟加其上織音熾此一
字而有四寫識幟志織而有三音曰試曰志曰熾從巾
傍者非古字也姑舍是而論沛公之心則以斬蛇之事
為殺白帝子自比為赤帝子負此禎祥作此赤旗赤幟
氣吞亡秦視天下若已有之矣秦以數十百年之力剪
宗周亡六國一天下而區區一匹夫起於亭長攘天命
而奪之興亡之間可不畏哉
附廣旗幟攷
周禮司常掌九旗之物名(物名者所畫異物則異名也)各有屬以待
國事(屬謂徽識也大傳謂之徽號今令城門校尉所被及亭長着絳衣皆其遺制)日月為常
交龍為旂通帛為&KR0950;雜帛為物(通帛謂大赤周正色無飾雜帛者以帛素飾其
側殷之正色)熊虎為旗鳥隼為旟龜蛇為旐全羽為旞析羽
為旌(全羽析羽皆五采繫之於旟旌之上所謂注旄於干首也凡九旗之帛皆用絳)予謂九旗
九名而總謂之旗國之大閱贊司馬頒旗物王建大
常此大閱所建則戎路以建大常玉路金路不出諸侯
建旂孤卿建&KR0950;大夫士建物師都建旗州里建旟縣鄙
建旐道車載旞斿車載旌大常之制王畫日月象天
明也舜衮服十二章至周移日月星於旗則大常也其
制乃大旗也以絳帛為之而橫十二幅直一幅如下裳
有腰於直一幅之上畫弧矢次畫日次畫北斗次畫月
其十二幅則畫升龍者六而素畫降龍者六而青郊特
牲曰龍章而設日月魯用天子之禮曰龍旂承祀左傳
曰三辰旂旗可攷也惟崇牙之制未的鄭玄以為崇牙
者為重牙以飾旒之側旒則斿十有二旒是也司常曰
日月為常而不言弧矢星升降龍惟天子許畫日月故
舉其重也要之大常亦曰旗亦曰旂爾雅曰素錦綢杠
杠者所以揭旗也今以木為之謂之旗桿而韜之以錦
也其末則設旄以覆之而綴以鈴予前朝一觀大禮一
侍祠為太廟配饗功臣官近世天子大常他無所用惟
三年一大禮玉路建左右二大旗此所謂大常也側垂
於路之後六馬不能勝以衛士數百人曳之路之上飾
珠玉甚多想古者不如是之侈巾車曰王乘玉路建大
常十有二旒以祀是也然古者不止用於祀天祀廟拜
日禮月祀方明而朝諸侯禮四瀆禮山川秋治兵冬大
閱皆用之古人不單騎馬馬以駕車天子一舉一動别
無所謂今之逍遥輦平頭輦則何往而不乘路五路之
内玉路駕大常其一也後世人主三年一用之徽廟時
常備五路見南郊鹵簿圖南渡後僅一路大常三年一
用之古所謂厥有成績紀於大常者其廢久矣漢人主
之車惟曰黃屋左纛當别攷也旂之制交龍為旂考
工記不言大常之制曰龍斿九以象大火也諸侯之所
建也大閱治兵皆建之大火蒼龍宿之心其屬有尾尾
乃九星巾車建大旗以賓同姓以封諸侯則天子亦可
建九旒之旂故樂記曰龍旂九旒天子之旌也其制橫
九幅升龍降龍間焉直二幅一升龍一降龍末有鈴亦
當有旄覲禮曰侯載龍旂弧韣則亦有弧矢在直幅之
上歟詩曰龍旂陽陽龍旂十乘龍旂承祀淑旂綏章左
傳曰分魯公大路之旂明堂位曰有虞氏之旂夏后氏
之綏殷之大白周之大赤魯兼用之則旂始於舜孔氏
傳予觀古人之象作服謂十二章畫衣服旌旂不誤也
鄭玄謂綏當為緌有虞氏當言綏夏后氏當言旂予謂
未嘗誤也綏之為綏兩音(耳佳反)王制下大綏亦改此字
此音故亦無傷玄謂注旄牛尾於杠首亦旌旗之類耳
陳祥道以為綏者旌旞而已且如天子大常亦畫升龍
降龍玄注諸侯旂乃謂交龍一象其升朝一象其下復
則天子之龍亦下復邪玄望文作義舛剌不一龍有蟄
有飛自潜至亢各有義取不可過剛而至於亢故一升
一降也大常曳地侯之旂齊軫卿大夫齊較士齊肩則
其等降也後漢志龍旂九斿以齊軫熊旗五仞以齊肩
龜蛇四仞以齊首仞尺也先儒又謂天子旌九仞諸侯
大夫五士三古尺甚短如此七尺及軫五尺及較車制
較在軫上難攷大槩高下不同楚令尹為王旌以田芋
尹無宇斷之齊欒高伐虎門公卜以靈姑銔率吉請斷
三尺而用之侯以下不敢同於君古禮如此&KR0950;之制
通帛為&KR0950;亦作旃其制橫六幅直一幅謂之大赤無繪
畫王之孤卿六命建之公侯伯亦有孤四命有卿三命
子男有卿再命而無孤皆許建大赤歟鄭玄謂大赤同
周正色孤卿不畫言舉王之政教而已說亦無據物
之制雜帛為物士大夫建物其制橫三幅直一幅亦曰
少帛與大赤其斿無可攷考工記並無之旗之制熊
虎為旗其制橫六幅直一幅直畫一熊一虎橫熊虎間
考工記熊旗之斿以象伐也伐屬白虎宿與參連體而
六星大閱師都建旗治兵則軍吏建旗軍吏者五師為
軍軍有將命卿也五旅為師師有帥中大夫也古將帥
之官其名見此五卒為旅旅亦有帥下大夫也此萬二
千五百人及二千五百人與五百人之兵官也宜建熊
虎之旗百人之卒長二十五人之司馬五十之伍長渾
於軍中其不建此者歟師都二字難攷鄭司農以為二
千五百人之師帥鄭玄兩注皆以為鄉遂大夫姑存疑
可乎邦國都鄙之都鄭玄以為二百里外卿大夫采邑
王子弟食邑之地謂都之所居曰鄙又引六遂五鄼為
鄙之鄙全不分曉旟之制鳥隼為旟考工記鳥隼七
斿以象鶉火也鶉火朱雀宿之柳其屬有星星乃七星
大閱州里建旟治兵百官建旟百官者主兵之百官惟
大閱之州里鄭玄以為州長里宰六鄉有比長閭胥族
師黨正州長而後有鄉大夫各鄉卿一人二鄉公一人
有鄉師共七萬五千家六遂有鄰長里宰鄼長鄙師縣
正縣士而後有遂師遂大夫遂士共七萬五千家六鄉
在王城外一百里之内六遂在六鄉外二百里之内六
鄉之州長中大夫所掌五黨二千五百家六遂之里宰
下士一人所掌二十五家州長掌二千五百家中大夫
建旟里宰掌二十五家下士亦建旟無乃不倫之甚歟
鄭玄嘗以鄉大夫遂大夫兩解師都尚有可疑以州長
對里宰言建旟尤可疑也其制橫七幅直一幅直畫一
朱雀一隼橫朱雀隼間焉詩曰孑孑干旟郭璞釋爾雅
謂旟剝鳥皮毛置之竿頭即禮記載飛鴻及鳴鳶其說
非是爾雅曰錯隼鳥為旟謂朱雀與隼此說是旐之
制龜蛇為旐考工記龜蛇四斿以象營室注營室玄武
宿與東壁連體而四星考工記於九旗之内惟舉此旗
旂旟旐謂象東蒼龍西白虎南朱雀北玄武而不言大
常&KR0950;物旞旌何也其說詳見曲禮攷之左傳旐制四斿
橫四幅直一幅皆繪蛇纏龜身鄭玄以營室二星東壁
二星共四星為四斿之說東方角亢氐房心尾箕龍也
西方奎婁胃昴畢觜參虎也南方井鬼柳星張翼軫朱
雀也北方斗牛女虚危室壁玄武也九七六四之斿不
取星數大常十有二斿又取何星之數乃隆殺然耳或
謂龍虎雀皆一物惟北方龜蛇二物象人之有腎其數
亦二是亦曲說男子外腎二内腎者俗呼為腰子亦二
固也古旂旗旟畫升龍降龍亦二畫朱雀與隼亦二畫
熊與虎亦二天地之間無獨必有對眼二鼻孔二耳竅
二口之食喉氣喉二小腸為心之腑大腸為肺之腑膽
為肝之腑胃為脾之腑膀胱為腎之腑而腎分其一為
命門故曰五臓六腑予謂二十八宿分天為四赤道界
天之中黃道半在赤道内半在赤道外北方七宿所管
星對室壁處有騰蛇二星所以取象二物也若曰北方
七宿以二腎象龜蛇則不知左腎為龜右腎為蛇乎未
有為之說者大閱縣鄙建旐六遂五鄼為鄙上士鄙師
掌百家五鄙為縣下大夫縣正掌二千五百家其所建
也六鄉亦有大閱然不言六鄉州黨何也治兵郊野建
旐即二百里外為郊野鄭司農謂縣師六遂有縣正縣
士而縣師之官乃井田井邑丘甸縣都之縣其職稍貴
鄭玄謂州長縣正然亦不同鄉大夫之職貴於遂大夫
鄉大夫之下曰州長中大夫遂大夫之下縣正下大夫
並建龜蛇之旐以治兵别無明文然則大閱簡軍實治
兵甲軍法固各有其制而後世亡之矣今世所謂九旗
者一切皆廢天子三年大禮一用大常之外他皆苟且
為之自天子以至州縣旗物之類皆不應古格回亦空
言之云耳詩曰設此旐矣又曰建旐設旄旞之制全
羽為旞旌之制析羽為旌其杠皆飾以錦朱旄覆其首
皆以五采繫而垂之其數皆七孟子所謂羽旄之美是
也道車載旞斿車載旌道車象路也斿車木路也象車
建大赤以朝木車建大麾以田朝建大赤而燕出入則
建旞田則建大麾而鄙則載旌全羽析羽考工記鍾氏
染羽盖鳥羽不皆朱則染之以朱湛丹秫三月而熾之
淳而漬之後世總謂之旌旗或問此九旗者考工記
何以獨舉旂旗旟旐象天文四物也曲禮因言武車綏
旌德車結旌因及七者所載而繼之曰行前朱雀而後
玄武左青龍而右白虎招搖在上急繕其怒繕讀作勁
此謂軍行前建朱雀與隼之旟後建龜蛇之旐左建交
龍之旂右建熊虎之旗也或謂王建大常居中謂之招
搖在上指大常所畫之北斗也豈左青龍即諸侯歟右
白虎即軍吏歟前百官之旟而後郊野之旐歟如是說
者拘矣王者九旗皆得用之天子軍行或親征宜當四
面備此四旗之制也鄭玄注以此四獸為軍陣非也攷
之上文前有水則載青旌即旗之類禮家圖以旄揭旛
畫三青龍雀於上知水也前有塵埃則載鳴鳶畫三鳶
於幡鳶知風塵埃風所為也前有車騎則載飛鴻畫三
鴻於幡鴻有行列警衆使知備也前有士師則載虎皮
以旌懸真虎皮兵衆將接則當如虎之威猛以敵之也
前有摯獸則載貔貅皮以警衆獸之尤摯者可以相服
猶柳子厚熊說也鄭玄云君行師從卿行旅從此軍行
之備也司常大閱所建前已備書鄭玄謂州里建旟
縣鄙建旐鄉遂之官互言之是也正文於九旗下有皆
畫其象焉五字即所謂日月交龍熊虎鳥隼龜蛇而鄭
玄注乃謂畫雲氣殊不可曉官府各象其事州里各象
其名家各象其號玄謂事名號者徽織也所以題别衆
臣樹之於位朝各就焉三者旌旗之細也異於在國軍
事之飾予謂旌旗之細四字甚竒謂以小旌小旗畫象
而植於各官所當立之地也凡祭祀各建其旗(玉路以下)會
同賓客亦如之(祭祀以下又自是吉禮)凡軍事建旌旗及致民置
旗弊之(此又是軍禮)甸亦如之凡射共獲旌周禮凡弊字有
三音必世簿計府世反讀經當從第一音讀史當從後
音此音弊也而義則斷也八曰官計以弊邦治是也至
如此置旗弊之之弊則不同婢世簿計二反皆脣音只
是弊字本音注謂始置旗以致民民至仆之誅後至者
則弊訓仆也亦訓止置旌門大喪共銘旌王建大常
建廞車之旌葬亦如之歲時共更旌取舊予新更旌二
字竒然未可曉並見司常之職夏采以乘車建綏復
於四郊此大喪天子復之禮也夏采天子之官大喪天
子之喪檀弓曰君復於小寢大寢小祖大祖庫門四郊
則其禮凡九此以冕服復於太祖一也以乘車建綏復
於四郊四也王祀四郊乘玉路建大常今以此復者謂
用其平生所御以招復其魂大常去旒異於生時鄭玄
謂綏當作緌凡綏字皆然注文又云先王有徒綏者禮
書畫象杠之頂垂垂如盖而羽旄為飾大常而下九旗
杠頂皆注旄恐亦不須改此字大司徒大軍旅大田
役以旗致萬民畫熊虎者鄉師凡四時之田以旗物
辨鄉邑而辨其政令遂人若起野役以遂之大旗致
之山虞若大田獵則萊山田之野及弊田植虞旗於
中致禽而珥焉注以其主山得畫熊虎此一弊字訓止
謂田者既止則建旗致禽取禽之左耳也澤虞及弊
田植虞旌以屬禽澤鳥所集故得注析羽弊田同上義
肆師表粢盛告㓗注表謂徽識正義曰於六粢之上
皆為徽識小旌書其黍稷之名以表之此小旌表六粢
甚新竒五旌以表之凡當表者不止此也後世旌表門
閭亦當立物如旌以表焉而近制皆苟簡不一古大閱
治兵不同近世制帥郡守春秋二大教曰大閱曰閱武
教頭執草捧若旌之類近上將官腰插五色小旗於庭
階下為軍陣旗幟進退抑揚之節非古之遺意歟典
命上公九命其車旗衣物皆以九為節伯侯七子男五
王之三公八卿六大夫四出封皆加一等公之孤四命
卿三大夫再士一侯伯如之子男之卿再命大夫一士
不命車旗衣物之節視其命也巾車玉路建大常十
有二斿以祀九旗之畫日月者正幅為縿旒則屬焉縿
亦作慘所銜所廉二切金路建大旂以賓同姓以封象
路建大赤以朝異姓以封革路建大白以即戎以封四
衛大白殷之旗猶周大赤即戎謂兵事四衛四方諸侯
守衛者蠻服以内木路建大麾以田以封蕃國大麾不
在九旗中色黑夏后氏所建田四時田蕃國謂九州之
外夷服鎮服蕃服此王之五路所建曰祀曰賓曰朝曰
即戎曰田而大白大麾非九旗之數封同姓諸侯則許
乘金路建大旗歟封異姓諸侯則許乘象路建大赤歟
封四衛遠諸侯則許乘革路建大白歟封夷狄之君則
許乘木路建大麾歟然禮家參攷不可強同今世既不
備五路而車制廢九旗之制亦廢建炎南渡後士大夫
皆乘轎近大小官惟單騎馬予攷此制亦愚矣哉大
司馬中春教振旅司馬以旗致民中夏教苃舍辨號名
之用(苃蒲末切)苃舍草止之也軍有草止之法號名者徽織
所以相别也中秋教治兵辨旗物之用王載大常至百
官載旟前已備書中冬教大閱修戰法虞人萊所田之
野為表百步則一為三表又五十步為一表田之日司
馬建旗於後表之中羣吏以旗物鼓鐸各帥其民而致
質明弊旗誅後至者遂以狩田以旌為左右和之門旗
居卒間以分地此古四時教戰用旗物之節也軍門曰
和門鄭玄謂今之壘門立兩旌以為之節服氏掌祭
祀朝覲衮冕六人維王之大常注維之以縷王旒十二
斿兩兩以縷綴連旁三人持之禮天子旌曳地諸侯則
四人讀至此則知諸侯之旂亦可謂之常天子之常亦
可謂之旂又總皆可謂之旗田僕令獲者植旌於司
市上旌於思次上旌者以為衆望也見旌則知當市也
思次若今市亭也行人上公建常九斿侯伯建常七
斿子男建常五斿如此則公侯伯子男之旗皆可謂之
常覲禮天子乘龍載大旂象日月升龍降龍此乃大常
可謂旂之據且又見不止畫日月又畫升降龍亦是一
據鄉射禮翿旌龍&KR0950;君國中射則皮樹中以翿旌獲
白羽與朱羽糅於郊則閭中以旌獲於野則虎中以龍
&KR0950;獲大夫兕中以其物獲士以翿旌獲又旌各以其物
無則以白羽與朱羽糅杠長三仞以鴻脰韜上二尋予
謂射中為獲每一射中則舉旌以識之皮樹中者以器
為之矢一中則以一籌入焉皮樹中獸也而人面其形
伏其背上為竅以容籌閭虎兕皆獸龍&KR0950;畫龍於通帛
也翿旌即前白羽朱羽之所為也鄉師大喪及葬執
纛桃招切又音毒雜記匠人執纛以御柩鄭司農云翿
羽葆幢也爾雅曰翿纛翳也詩曰值其路翿舞者所持
也春秋傳曰舞師題以旌夏則鷺翿若今大樂二工執
之以引舞者舞也射也喪也用纛三檀弓曰銘明旌
也以死者為不可别已故以其旗識之孔子之喪公西
赤為識焉設崇商也綢練夏也此則周禮司常之所共
也設崇謂崇牙旌旗之飾綢練以練綢旌之杠此旌葬
乘車所建旌之旒緇布廣充幅長尋曰旐爾雅素錦綢
杠今人以紅帛粉書某官某人之柩上下繪板俗曰旒
旐喪車則以導於前葬填棺上江南人無車喪之棺以
人舁之杭人以大木二衆舁之他州有山險上下傾側
架以轆轤若輿貫其中而兩頭輕重適平曰千金秤
明堂位魯君孟春乘大路載弧韣旗十有二旒日月之
章祀帝於郊此禮雖成王所賜似不必用注弧旌旗所
以張幅也鄭玄多自為異同考工記弧旌枉矢以象弧
也參之他經不見何時有所謂弧旌者天子之大常畫
弧矢於上玄注引覲禮載龍旂弧韣謂旌旗之屬皆有
弧弧以矢縿之謂之韣此以上與明堂位注相連若真
設弧矢以張旌旗之幅其綴於上之謂歟下文却謂妖
星有枉矢者蛇行有尾因此云枉矢盖畫之如此則畫
矢而已又與明堂位注及上文不同予謂弧矢之在旌
旗有二說一謂用真弓矢一謂繪畫矢又前有天狼星
後有弧矢星必是取誅惡禁暴之義真綴弧矢以張白
幅當攷四代之旗再言之不書大傳曰殊徽號注旌
旗之名鄭玄謂徽織旌旗之細綴於膊上在朝則植之
於位在軍則衣之於身詩曰織文鳥章注云織徽號也
鳥章鳥隼之文章將帥以下衣皆著焉予謂近世大内
内侍省中官之徒入皇城司衛士幕士之徒皆有黃號
繫於胸前軍中金鼔有背心劊亦然大書於背大工役
夫匠巾插小旗書其名皆古遺意也詩干旄出車六
月車攻采芑無羊采菽桑柔韓奕載見泮水閟宫玄鳥
十三詩言旄旟旐旆旂旌章不一惟無羊詩之牧人乃
夢衆維魚矣旐維旟矣大人占之衆維魚矣實維豐年
旐維旟矣室家溱溱此詩尾章八句三句為問五句為
答極妙乃作長篇詩法也與前斯干考至詩同體第六
章五句說夢第七章五句大人占夢第八章九章各七
句言所以夢之祥尤佳極可為布置大篇詩之法大篇
詩前輩云三折轉當有分章問答之體孟子曰招虞人
以皮冠大夫以旌士以旂庶人以旃又曰昔齊景公田
招虞人以旌不至將殺之志士不忘在溝壑勇士不忘
喪其元趙岐注虞人不得其招尚不往君子何不待招
而見諸侯春秋昭二十五年齊侯田於沛招虞人以弓
不進辭曰昔我先君之田也旃以招大夫弓以招士皮
冠以招虞人史法所見異辭所聞異辭所傳聞異辭小
有不同不必強合國語吳王陳士卒百人以為徹行
十行一嬖大夫建旌(千人也)提鼓挾經秉枹十旌一將軍
載常(萬人常僣也)萬人以方陣皆白常白旂素甲(有旌有常有旂)白
羽之矰望之如荼王親秉鉞載白旗(又有旗)中陣而立左
軍亦如之赤常赤旟(又有旟)丹甲朱羽之矰望之如火右
軍亦如之皆玄常玄旗(又非王大旗)黑甲烏羽之矰望之如
墨此所謂黃池之會也軍三萬人為三大方陣建旌一
嬖大夫三十人三大將皆建常三軍各建旌建旟建旗
而王載白旗吳子爵僣王軍制之侈如此而肉食之謀
為晉人所覘争長亦為晉人所先越勾踐已入其國歸
與越平而匪久終亡此等軍制不足書不足法月令
春青旂夏赤中央黃秋白冬黑吕不韋書不曾行用徒
見之書不足法鄭有蟊弧晉有蠭旗楚王建肥胡武
靈旃田蚡曲旃後漢雲罕等皆非古制愈降愈下殆不
勝書建隆將郊陶穀建議作攝提旗北斗旗二十八
宿旗十二辰旗龍墀十三旗五方神旗五方風旗四瀆
旗又以瑞應作金鸚鵡玉兔馴象旗太祖又别造大小
黃龍負圖旗各一大神旗六日旗月旗君王萬歲旗天
下太平各一獅子旗二金鳳旗一五龍旗五凡二十一
旗皆有架建之郊路乃權制非古制也
古今攷卷三
