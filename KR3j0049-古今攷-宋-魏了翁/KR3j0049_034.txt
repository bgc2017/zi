欽定四庫全書
古今攷卷三十五
元方回續
骨體之數豚解七體體解二十一體骨折曰
殽脀禘郊之事有全脀王公立飫有房脀親
戚燕飲有殽脀士喪禮有豚解虞兼用豚解
體解天子諸侯正祭有豚解體解大夫士
有體解無豚解二觳不薦神尸兩脾不升主
人主婦爼膉不升喪祭之爼
陳祥道禮書周禮王之牲事冡宰大夫贊之五官共奉
之内饔外饔割烹之司士帥其屬而割羞諸脊正其牲
體前脛骨二肩臂臑也(臑音猱奴到反肩臑音十虞韻不收)後脛骨三
肫(音屯)亦作膊胳亦作骼觳也(既夕明衣裳長及觳音斛)脊骨三正脊
脡脊横脊也脅骨三代脅長脅(特牲亦曰幹)短脅也正脊之
前則膉也(亦謂之脰)肫之上則脾也然則左右肱之肩臂臑
與左右股之肫胳觳而為十有二脊骨三與左右脅骨
六而為九二觳正祭不獻神尸主人之爼兩髀不升於
主人主婦之爼膉不升喪祭之爼則祭之所用者去髀
膉而二十有一去二觳而為十九矣國語曰禘郊之事
則有全脀王公立飫有房脀親戚燕飲有殽脀則全脀
豚解也房脀體解也殽脀骨折也士喪禮特豚四鬄去
蹄兩胉(脅也)脊肺既夕鼎實羊左胖豕亦如之然則四鬄
者殊左右肩髀而為四又兩胉脅一脊而為七此所謂
豚解也士喪禮略豚解而已至虞然後有豚解體解禮
運曰腥其爼熟其殽體其犬豕牛羊腥其爼謂豚解而
腥之為七體熟其爼謂體解而爓之為二十一體大夫
士有體解無豚解以其無朝踐獻腥之禮故也
陳祥道不解殽脀以豚解為全脀可疑士喪禮
豚四解士喪禮未葬五奠小斂之奠陳一鼎
大斂陳三鼎豚合升月朔奠如大斂禘郊雖
先有全脀後有豚解體解陳祥道所以可疑鄭
康成亦不解殽脀禮䟽亦不解殽脀
儀禮士喪禮第十二陳一鼎於寢門外其實特豚四鬄
去蹄兩胉脊肺設扃鼏西鄭康成註四解之殊肩髀而
已喪事略又下文奉尸侇於堂入奠載兩髀於兩端兩
肩亞兩胉亞脊肺在於中皆覆進祗棺入升棺陳三鼎
於門外北上豚合升魚鱄鮒九腊左胖髀不升康成注
合升合左右體升於鼎合升四鬄亦相互耳正義曰
此為小歛奠陳之鼏四解之殊肩髀而已喪事略者凡
牲體之法有二一者四解而已此經直云四鬄即云去
蹄明知殊肩髀為四段案士冠禮若殺則特豚載合升
注云合左右胖此下文大斂亦云豚合升則吉凶之禮
皆合升而鄭云喪事略者但喪中之奠雖用成牲亦四
解故既夕葬奠云其實羊左胖豕亦如之是以鄭總釋
喪中四解之事故云喪事略若禘郊大祭雖居喪亦先
有豚解後為體解是以禮運云腥其爼謂豚解而腥之
熟其殽謂體解而爓之國語亦云禘郊之事則有全脀
王公立飫則有房脀(一作爼)親戚燕飲則有殽脀者若然
禘郊雖先有全脀後有體解豚解禮運所云者是也此
經云四鬄并兩胉脅與脊總為七體若豚解皆然也
紫陽方氏曰儀禮疏解國語全脀云禘郊雖先有全脀
後有脀解體解如此則陳祥道以豚解七體為全脀可
疑也士喪禮有襲奠脯醢醴酒小歛一鼎豚大歛三鼎
豚魚腊朔月奠三鼎如大歛士月半不殷奠有薦新如
朔奠謂薦五榖若時果物新出若士喪禮未葬有五奠
既夕禮則喪禮下有葬禮也殽脀二字鄭康成賈公彦
陳祥道並不解
特牲饋食骨體之數尸爼九體有併骨二為十一
魚十有五之說祝爼三體加可併者二阼
爼主人爼五體併二主婦爼觳折餘如主人
佐食爼三體賓骼不可曉長兄弟及宗人
折中賓有公有司私臣皆觳脀
特牲饋食禮第十五注祭祀自熟始曰饋食饋食者食
道也宗人視牲告充雍正作豕夙興視側殺(視牲之明日)
牲鼎魚鼎腊鼎肵謂心舌之爼肵敬也所以敬尸
挼祭尸取菹㨎於醢尸祭黍稷肺(&KR1951;肺以祭)啐酒告
旨尸祭鉶告旨(鉶肉味之有菜和者)尸振祭舉肺嚌之乃
食食舉(食謂食肺舉謂骨體)主人羞肵爼尸三飯者三按
特牲記云尸爼右肩臂臑肫胳正脊二
骨横脊長脅二骨短脅注尸爼神爼也士之正祭禮九體貶於大大有
併骨二亦得十一之名合少牢之體數竒膚三離肺一
刌肺三注離肺猶㨒也小而長午割之亦不提心謂之
舉肺刌肺三為尸主人主婦祭魚十有五注魚水物以頭
枚數隂中之物取數於月十有五日而盈腊如牲骨
祝爼脾脡脊二骨脅二骨注凡接於神及尸者爼不過
牲三體以特牲約加其可併者二亦得竒名少牢饋食
禮羊豕各三體膚一離肺一阼爼(主人爼)臂正脊二骨
横脊長脅二骨短脅膚一離肺一注主人尊欲其體得
祝之加數五體又於其可併者二亦得竒名臂左體臂
主婦爼觳折其餘如阼爼注觳後足折分後右足以
為佐食爼不分左臑折辟大夫妻佐食爼觳折脊脅膚一
離肺一注三體卑者從正賓骼注左骼也賓爼全體
尊賓不用尊體為其已甚卑而全之其宜可也長兄
弟及宗人折其餘如佐食爼注長兄弟及宗人折不言
所分略之衆賓及衆兄弟内賓宗婦若有公有司私
臣皆殽脀膚一離肺一注又略此所折骨直破折餘體
可肴者升之爼一而已不備三者賤公有司亦士之屬
命於君者私臣自己所辟除者賈公彦正義曰長兄
弟及宗人折注長兄弟及宗人折不言所分略之衆賓
及兄弟内賓宗婦若有公有司私臣皆殽脀注又略又
略者上文長兄弟及宗人直言折不言所折骨體已是略
此又不言折而言殽脀言此所折骨值有餘體即破之可
也紫陽方氏曰牛羊豕皆有二十一體尚有兩髀與
膉不在數據所云長兄弟及宗人折康成不明言所折
之骨體為何物乃二十四體之餘乎其於殽脀則云此
所折骨直破折餘體可殽者升之爼一而已不備三者
如此則與前之名折者皆解體二十四好物之外零殘
骨肉一人得帶肉一骨以食也使殽脀果如此則士會
所問之殽脀乃周定王以饗之者果如此薄乎陳祥道
謂肩臂臑膊胳之骨不可以折所折者脊脅也少牢脊
則先正脊脅則先短脅以屈而紆之故也回謂如此則
脊骨三脅骨三皆可折而屈之一骨折為二骨而不殊
故尸爼有併骨二祝阼主婦爼皆有併骨二其實皆一
骨折二故尸爼以九體得十一之名祝爼以三體得五
之名阼主婦爼以五體得七之名然則一豕之微有二
十四體有心有舌以為肵爼有離肺以為舉肺有&KR1951;肺
以為祭肺又有祭之之脊不在正脊脡脊横脊之數牛
羊剥皮無膚而祭與膳用其腸胃豕不剥皮豢腴君子
不食故去其腸胃而以其皮為膚以尸體九祝三主人
主婦五為十佐食三賓一紐算其數合用二十八塊段
如物升爼併髀膉計二十四物自少四物不可以充爼
食也所謂折所謂殽脀破折餘體又寧有幾多骨體也
耶
主婦爼觳折康成注觳後足折分後右足以為佐食爼
不分左臑辟大夫妻公彦釋曰案既夕禮記云明衣裳長
及觳鄭注云觳足跗也是後足也分後右足以為佐食
爼者少牢主婦用左臑此士妻辟之不用左臑用後右
足不用後左足太卑鶴山先生曰鄭億度耳紫陽方
氏曰細觀之阼爼主人之爼也臂也正脊二骨也横脊
也長脅二骨也短脊也此五而七也又膚一也離肺一
也忽於主婦爼添二字曰觳折下文曰其餘如阼爼謂
以此一物曰觳之折者以對主人爼之臂而曰其餘如
阼爼則正脊以至離肺如主人可讀也如鄭注則難解
下文佐食爼曰觳折脊脅為三體則何必於主婦中贊
觳折二字乎賓骼一叚難解不可曉
李秀嵓計特牲飲數(二爵二觚四觶一角一散)
李秀嵓三禮辨曰篚在洗西南順實二爵二觚四觶一
角一散以韓詩外傳攷之則此十器共受二斗七升也
今所設者左壺耳(戶東之尊有玄酒焉)以投壺之量約之則容十
斗也而一祭之間尸飲七主人飲十主婦飲八賓與祝
皆飲五長兄弟飲八佐食及衆賓長皆飲四衆兄弟内
兄弟舉奠衆賓宗人公有司私臣皆飲二凡用爵者三
十二(衆賓衆兄弟皆以三人為率公有司私臣以二人為率内兄弟私臣皆以五人為率)用觚者
十三用觶者三十一用角者四用散者二不應受酒十
一斗七升然則實之皆不及半也主人飲十凡六爵二
觚一觶一角共受酒一斗七升即半實之猶為八升有
竒而每飲言觶爵則其實亦未必及半不然不容書也
紫陽方氏曰韓詩外傳說一升曰爵二升曰觚三升
曰觶四升曰角五升曰散梓人一爵一升觚二升獻以
爵而酬以觚觚當作觶古字誤獻以一升而酬以二升
故曰一獻三酬酬酒不舉者賓之初受酬者也如旅酬
則無不飲矣三升之觶雖若多酒然古人升小於今人
之升也古禮貴者獻以爵賤者獻以散尊者舉觶卑者
舉角觶當在二升觚之下四升角之上散五升最酒多
而卑賤者飲之此李秀嵓計算飲數如此然和注侑食
洗散獻於尸之前有六爵皆無算凡六爵無算者不可
數計也散惟用之一次尸將謖而獻之秀嵓所算飲數
其果然歟
李秀嵓算牲體之數(一牲三十二物)
三禮辨曰尸爼右肩以下自今約之蓋一牲而折之為
體者三十有二為殽脀者十有八而又有為羞為燔者
肝既以為炙矣一肺而離之&KR1951;之為二十有九蓋古者
人簡儉不以侈為禮耳紫陽方氏曰王有上中下士
上士三命中士二命下士一命士則有寢有廟祭止於
用一豕下士乎中士乎上士乎不知諸侯不命之士又
何如乎以回計此一豕之體曰解體二十一之外有曰
二髀主人獻尸賓長以肝從曰炙主婦獻尸賓長以燔
從曰肉今燒肉也并肺之舉離刌切則三十二也殽脀
十有八容别細攷髀步禮反
偶計王膳用六牲之數
紫陽方氏曰王膳六牲馬牛羊豕犬雞為六鼎魚入庶
羞不入鼎牛羊腸胃豕膚腊為三鼎而九鼎九爼陪鼎
臑膷膮不與日一舉朔日二舉齋日三舉齋則三太牢
也言太牢則少牢在其中矣一年三百六十日致齋三
舉約一百日當享三百太牢除三百外有二百六十日
為二百六十牢加十二朔又十二牢共計五百七十二
牢祭祀賓客在外且曰千牢十年饗萬馬萬牢萬羊萬
豕萬犬堯在位百年穆王饗國百年則饗馬牛羊豕犬
各十萬牢乎諸禮經並不言馬如何食亦當有三十二
體而無馬炙馬胾馬修脯馬腸胃之說其具於禮而實
不宰乎韓魏公之課萬羊未足多也今日有大會動饗
五百千者間用馬牛亦盛矣古人豢犬今人無之所以
祭祀賓客不用犬
春秋左傳士會殽脀杜預注體薦半解其體折
爼體解節折䟽宴食殽脀無文士特牲九體
大夫少牢十一體諸侯天子爼體無文體
解節折升爼有殽烝
春秋宣公十六年冬晉侯使士會平王室定王饗之原
襄公相禮殽脀杜預注烝升也升殽於爼武子私問其
故注饗當體薦而殽烝故怪問之武子士會士季其字
王聞之召武子曰季氏而弗聞乎王饗有體薦注饗則
半解其體而薦之所以示恭儉宴有折爼注體解節折
升之於爼物皆可食所以示慈惠公當饗卿當燕王室
之禮也武子歸而講求典禮以修晉國之法正義曰
禮升殽於爼皆謂之烝鄭玄詩箋凡非榖而食之曰殽
切肉為殽乃升於爼故謂之殽烝若公侯來朝王為設
饗則當有體薦薦其半體亦謂之房烝武子謂已被王
饗亦當有房烝今乃殽烝故怪而問之王為公侯設燕
禮體解節折升之於爼即殽烝是也其物解折使皆可
食共食啖之所以示慈惠也其宴飲殽烝其數無文若
祭祀體解案特牲饋食禮有九體則肩一臂二臑三肫
四胳五正脊六横脊七長脅八短脅九此謂士禮也若
大夫禮則十二加脡脊代脅其諸侯天子無文或同十
一五等諸侯總名為公故云公謂諸侯親來則為之設
饗又設燕也饗用體薦宴用折爼若使卿來雖為設饗
仍用公之燕禮亦同折爼是王室特賓之禮也紫陽
方氏曰此疏以半體為饗禮之體薦為房烝則陳祥道
以體解二十一節為房脀非也此疏以體解折節為燕
禮之折爼為殽烝則陳祥道不解殽烝其故何也祥道
捨士會問殽烝不言指豚解體解為全脀决然不可也
既曰全脀焉用解郊祭天禘祫祖宗用全體亦有豚解
體解鄭玄所謂四鬄七體乃士喪禮之豚解回謂祭祀
之全脀全體也饗禮之房脀體薦半體也殽烝之體解
節折乃殽烝也故曰宴有折爼也鄭玄云四鬄七體正
是喪祭用之引禮運以證曰腥其爼為豚解乃喪祭之
豚解必非全脀别是一件禮物饗禮之所謂房脀所謂
體薦乃半體之薦不可以體解二十一物為說其體解
二十一物乃折爼也乃殽脀也如此而後說可通康成
解特牲折字為殽脀皆非不可據而陳祥道誤以豚解
為全脀於禮傳並無所據
陳祥道全脀自為二說
紫陽方氏曰祥道以豚解七體為全脀王郊祭天禘祫
宗廟用豚解七體而已乎有牛有羊有豕而郊壇有全
脀之犢祥道體書第八十八卷論圜丘之祭先王燔瘞
於郊丘其牲角繭栗其牲體全脀注國語曰郊禘之事
有全脀如此則角繭之犢全乎解乎全脀非豚解明矣
國語說全脀房脀殽脀全其牲體而升於爼
半解牲體而升於爼體解節折而升於爼
孔穎逹正義論全脀房脀殽脀謂國語說此尤詳引其
文附此王召士季曰子弗聞乎禘郊之享則有全脀王
公立飫則有房脀親戚宴饗則有殽脀皆作烝今叔父
使士季實來唯是先王之燕禮以示容合好將安用全
脀注國語者皆云禘祭宗廟郊祭天地則有全其牲體
而升於爼謂之全脀王公立飫猶饗禮也禮之立成者
名為飫半解其體而升於爼謂之房脀傳言體薦則房
烝也親戚宴饗則宴饗禮同皆體解節折乃升於爼謂
之殽脀此傳略而文猶是殽意故注皆取彼解之紫
陽方氏曰穎逹此䟽全其牲體而升於爼謂之房脀豈
祥道豚解七體乎半解牲體而升於爼祥道謂體解二
十一體可乎體解節折而升於爼為折爼為殽烝祥道
何故以折爼解房烝而不解殽烝乎其誤也根於康成
魯頌籩豆大房證全脀
紫陽方氏曰偶憶魯頌閟宫有曰白牡騂剛犧尊將將
毛炰胾羹籩豆大房按呂東萊讀詩記見所記以大房
為全脀謹書諸此呂東萊記毛曰毛炰豚也大房半
體之爼也孔氏曰大房明堂位曰周以房爼房謂足下
跗也上下兩間有似於堂房然知是半體者國語云郊
禘之享則有全脀王公立飫則有房脀親戚燕饗則有
殽脀如疏文次全脀謂全胾牲體殽脀謂體解節折則
房脀是半體可知
古今攷卷三十五
