欽定四庫全書
古今攷卷五
元方回續
吕臣為司徒
書周官立太師太傅太保曰三公少師少傅少保曰三
孤冡宰掌邦治司徒掌邦教宗伯掌邦禮司馬掌邦政
司寇掌邦禁司空掌邦土曰六卿周禮出於王莽之世
有此六官而此孔壁尚書周官之篇伏生口授有牧誓
立政二篇矣周制大國三卿半天子之數天子有六鄉
六遂大國則三鄉三遂天子有六卿大國則三卿牧誓
立政所謂文武之世司徒司馬司空者大國諸侯半天
子之卿也懷王用楚國之法置吕臣為司徒其父吕青
為令尹令尹楚相也論語楚子文新令尹舊令尹是也
或曰司徒之置用周之侯國之制以尊顯吕臣也歟蓋
懷王并吕臣項羽軍自將之而吕臣之父為相矣西漢
之末儒者未盡見周禮又不見孔壁之周官但見牧誓
立政有司徒司馬司空之文遂備此為三公班固百官
公卿表叙相國丞相大司徒為一列而孔光太師王莽
太傅王舜太保亦在其列皆莽所自置以大司徒代丞
相也又創三公以效周實自大也大司馬則武帝所創
以寵衛霍宣帝以來因之以代漢初太尉莽又置大司
空以代御史大夫殊不知司徒司馬司空三卿乃夏商
以來侯國之官后乃以為三公不見孔壁周官之過也
至東漢承用此三者為三公之官而事權旁落自秦以
來不建冡宰以為一相其失非一日矣而失之又失蓋
始於莽後世有宰執有侍從而吏部尚書號為天官戶
部曰地官禮部曰春官兵部曰夏官刑部曰秋官工部
曰冬官名可以相借為用而其實皆非周之六官秦漢
之九卿錯亂雜揉宋初循唐五代之舊自省及六部尚
書侍郎皆為虚名遷轉之官以審官東西院主選而大
除目在中書以三司使鹽鐡使治財用以太常寺禮院
治禮樂以樞密院典兵以大理寺審刑院治刑獄以都
水使者治水以三司之尉按治軍器而工役一切之事
皆取辦于三司循名責實固為未然而治平嘉祐以前
號為治世元豐官制既行沿至政和大為舛繆所謂司
空司徒太尉者舊三公也太師太傅太保者舊三師也
元豐因之政和則改三師為三公太師太傅太保是也
改三公為三少少師少傅少保是也初未嘗以為師保
論道之職隆以虚名其後又添設檢校又設太尉不問
清濁武臣至建節而加開府文臣過開府為相而積累
因循皆可以為天子之師臣非之甚者也左相曰尚書
左僕射兼門下侍郎右相曰尚書右僕射兼中書侍郎
寓三省不同之意而右相進擬除目權重于左執政曰
中書侍郎門下侍郎尚書右丞左丞樞密使改曰知樞
密院又有同知僉書同僉書皆不應古六部尚書各治
其事而太常宗正司農太府大理等卿委曲重疊元祐
稍復舊制紹興革去亂政孝廟置左右丞相名與古合
而三省其實遂無分别相權較重檜胄遠清全道卒以
亡國悲夫
上將次將末將
楚懷王以宋義為上將項羽為次將范增為末將北救
趙懷王可謂善用人矣宋義知兵項羽善戰范增好竒
計其勝章邯必矣又西遣沛公入關尤為知之明者其
徙都彭城并吕臣項羽軍自將之亦可謂有才者而楚
亦天之所棄無再昌之理故終於無成然攷之三代盛
時未有將帥之將以為稱謂者鄉遂出軍命卿總之師
出以卿師入以卿至春秋戰國而後有將之名傳春秋
者謂將軍師少曰人序詩者有云以天子之命命將帥
詩序乃漢儒語傳註亦出漢時孟子中始有將軍之稱
吕不韋月令始有太尉之官非周制也司馬穰苴孫武
吳起著書言兵法始盛推將才蓋井牧鄉遂之法廢如
所謂天子六軍七萬五千人車千乘者亦不足以禦強
國動輒興師十萬二十萬或三十萬而匹夫起於細微
能詐能勇能計算者始拔而為將非復六卿三卿二卿
一卿之行軍者矣七國之戰烹屠隕滅者數百千萬人
得為將而富貴而終於敗與夫先勝後敗嘗試而不勝
輒敗者不可勝數故沛公曰置將不善一敗塗地而俗
諺謂三世為將道家所忌今懷王救趙之將三人曰宋
義曰項羽曰范增入關之將一人曰沛公荀悦漢紀謂
宋義故楚令尹史記漢書不言必有所據項羽范增沛
公則皆起於匹夫古之人才出於素而後世人才取於
倉卒為將亦不可謂無其人而兵制不古糜爛其民為
可痛耳漢王以韓信曹參灌嬰擊魏問酈食其魏大將
誰也對曰栢直曰是口尚乳臭不能當韓信騎將誰也
曰馮敬曰是秦將馮無擇子也雖賢不能當灌嬰步卒
將誰也曰項它曰是不能當曹參吾無患矣往往是時
遣將必須三人非上將次將末將則大將騎將步將漢
王問敵人之將而先知勝負亦可謂知人之明後世對
陣兩國之將俱庸譬如奕棋兩皆低手然亦必有一勝
一負故庸人繆得為將如低棋然忽遇高棋者至終以
敗人之國是故勝國之將未必不為亾國之人僥倖而
一再勝者異日或不免於俘虜世之所謂七書百將傳
誤人多矣
項羽自立為上將軍
為懷王之計不當遣兵救趙命一軍向函谷關命一軍
向武關而分一軍睥睨章邯勿進兩關急而趙圍解矣
諸將莫利先入關惟項羽願奮與沛公西入關諸老將
以項羽殘賊沛公寬大故遣沛公入關遣項羽救趙而
又宋義位項羽之上以智御勇未為非策然宋義昔者
論武信君之必敗恐亦未免子貢億中之所為歟項羽
論救趙急欲進兵當委曲與范增同密議之先鬭秦趙
之說宋義固是趙舉秦強何敝之承項羽說亦是宜更
互相籌畫以盡其理可也何至遽自矜大曰夫被堅執銳
我不如公坐運籌策公不如我此項羽所以不堪也且
又下令猛狠貪強而不可令者皆斬明指項羽非義殺
羽則羽殺義二將不和非細故也適又送子相齊置酒
高會羽所以逞其忿而斬義歟諸將畏羽之威共立羽
為假上將軍報命於王此與韓信求為假王何異懷王
因以羽為上將軍此與漢王就立韓信為齊王何異懷
王心恨項羽恐亦與漢王心恨韓信不異特項羽日益
強大懷王遂不能制耳項羽無君之心蓋始於此既而
破章邯軍解趙圍諸侯將入轅門膝行而前莫敢仰視
羽繇是始為諸侯上將軍兵皆屬焉顔師古以始為諸
侯上為句注曰繇讀與由同以將軍兵皆屬焉為下句
劉道原謂將軍疑屬上句吕東萊大事記書曰項籍為
諸侯上將軍是也至是則諸侯上將軍之命如近世總
統諸軍者此亦不出於懷王之命其自立為西楚霸王
兆已見矣
二世使使斬楊熊
秦二年二月項羽破章邯虜王離邯退軍漳南相持二
世使人讓章邯三月沛公與秦將楊熊戰大破之楊熊
走之滎陽二世使使斬之以徇此與唐明皇遣邊令誠
斬封常清高仙芝極相似楊熊章邯皆秦銳將戰敗而
守滎陽楊熊未為非也迺從而斬之章邯不能救趙失
王離涉間蘇角三大將罪豈不大於楊熊然則斬楊熊
乃所以速章邯之降楚唐斬封常清高仙芝以快邊令
誠之憾亦如二世之惑於趙高此所以哥舒翰一敗而
降於祿山也天下敗證固有適相似者如此
絶河津
秦三年四月沛公南攻潁川屠之因張良遂略韓地時
趙别將司馬卭方欲渡河入關沛公乃北攻平隂絶河
津師古曰直渡曰絶竊詳文義師古說非也曰絶河而
無津則是直渡而過河若曰絶河津則是禁絶河之津
渡收其軍船以軍守河俾司馬卭不得渡耳平隂縣屬
河南魏文帝改曰河隂水南曰隂水北曰陽今孟州舊
為河陽三城節度河陽縣在河之北即此地是也漢祖
絶河津之處魏豹傳漢王還定三秦渡臨晉豹以國屬
焉遂從擊楚於彭城漢王敗還至滎陽豹請歸視親病至
則絶河津畔漢此絶河津三字與高帝紀三字同義乃
是禁渡而非渡河可以無疑
收軍中馬騎
四月已絶河津南戰洛陽東軍不利從轘轅至陽城收
軍中馬騎此謂戰于洛陽之東軍小敗衂遂越轘轅之
險至于陽城收軍中所失之馬騎也陽城者南陽郡之
縣今堵陽也禮記前有車騎則載飛鴻正義曰雁飛有
行列與車騎相似若軍前忽遥見彼人有多車騎則畫
鴻雁於旌首而載之使衆見而為防也然古人不騎馬
故但經記正典無言騎者今言騎者當是周末時禮左
傳昭二十五年左師展將以公乘馬而歸公徒執之注
展魯大夫欲與公俱輕歸(乘如字騎馬也輕遣政反)正義曰古者服
牛乘馬馬以駕車不騎也至六國之時始有單騎蘇秦
所云車千乘騎萬匹是也曲禮曰前有車騎者禮記漢
世書耳經典無騎字也劉炫謂此左師展將以公乘馬
而歸欲共公單騎而歸此騎馬之漸也史記趙武靈王
十九年曰吾今將胡服騎射以教百姓謀之樓緩樓緩
謂然其臣肥義爭之其叔公子成爭之二人已從而趙
文趙造趙祒(音紹)趙俊又諫止之其辨說各數百言太史
公詳書之以見夫胡服騎射前是中國未之有而趙主
父率意變古始於此也蓋騎而射匈奴之俗中國惟以
馬駕車故有車戰步戰而未有騎戰中國之民亦不敢
單騎馬而騁也孔子之孫子思作中庸曰今天下車同
軌謂車之行於道者由乎前人之軌迹有一定之制不
敢殊異使其單騎一馬而疾馳則駭於民而違法矣左
師展孔子同時先後人其欲以昭公單騎馬而歸魯意
在輕疾於時已為反常殆必周制之所不許也正義以
為騎馬之漸求之史記則趙武靈王實為胡服騎射單
騎匹馬之始蘇秦傳說燕文侯則曰車六百乘騎六千
匹說趙肅侯則曰車千乘騎萬匹肅侯者武靈王之父
孟子同時時則戰國已從事于騎恐是下令棄中國之
法而習匈奴之戰則明以教其百姓國人自主父始也
戰國策趙武靈王破原陽以為騎邑牛贊諫謂破卒散
兵以為騎射恐攻獲之利不如所失之費則是初變一
邑為騎射而後舉國從之其變古亦非一日難蓋如此
近時學者多不察此例蒙見闢以為古人豈不騎馬魏
鶴山著諸經要義摘出禮記左傳正義二段以示晚輩
不可誣也自是而後史以善騎射書者代不乏人李牧
為趙走匈奴十萬騎而高祖平城之圍匈奴至者解鞍
至高如山中國之兵騎戰漸盛車戰漸廢漢初猶有車
戰見夏侯嬰傳騎將則駱甲李必灌嬰高祖之敗彭城
去滎陽出城臯皆以數十騎遁去而鴻門之會棄車騎
獨騎一馬樊噲四人步從以免其非急迫時往往夏侯
嬰中御車高祖在左樊噲驂乘為右未全廢車而間亦
用車戰唐房琯陳濤斜之敗以車戰而後車戰盡廢蓋
古者八歲入小學則學射御人無不能射亦無不能御
而一車三甲士古之御古之射者極天下之精而後可
以禦敵今一旦製車千乘求三千人御射者不可得縱
有七萬二千步卒翼之亦必敗而已矣譬之單騎馬而
射亦必習熟而後能有十萬之馬十萬之卒而不嘗習
射習騎強使馳馬亦必敗而已矣高適曰胡兒十歲能
騎馬彼以射獵為生故幼而習馬為國者可以鑒矣漢
書騎字始此故詳
約先定關中者王之
初懷王與諸將約先定關中者王之顔師古曰約要也
謂言契也自函谷關以西總名關中以註攷之楚懷王
與諸將不特口為之約又必立為文券契要曰先定關
中者王之似如今豫給公據之類諸將各執其一以為
異日執契取賞之具也周禮秋官司約(於妙反)掌邦國及
萬民之約劑治神治民治地治功治器治摯凡六約鄭
康成註劑謂劵書也鄭鍔曰約者以言而書其約者以
劑劑如質劑之劑蓋兩書一扎合同而别之買賣之約
長曰質短曰劑此則名為約劑亦兩書一扎也然則兩
書一扎曰契豈非剖符之狀歟先儒謂治神之約如非
其所祀而命之祀則書其所以命之者以為約若魯用
郊禘之類治民之約謂非其所有而分以授之則書其
所以分之者以為約若分衛以殷民七族分魯以殷民
六族分唐叔以懷姓九宗是也治地之約易曉所以防
侵爭耳治功之約如勲在王室藏於盟府漢功臣帶礪
之謂治器之約謂禮樂吉凶車服所得用如魯得用四
代之服器六瑚四璉崇牙八佾之類治摯謂玉帛禽鳥
相往來有一定之制或者疑周公制禮何至如此多為
之防以周官為不然自當他攷今惟借是以證楚懷王
入關之約亦有文契要約云耳禮記曰大信不約異日
項羽請於懷王懷王曰如約而項氏乃背約王沛公於
漢中卒以自滅約之所在漢直項曲故也後世賜鐡券
謂不死而未嘗踐言契約或以偽為而爭競不息嗚呼
其來也久矣
關中
顔師古曰自函谷關以西總名關中周禮地官有司門
司關門者國門也關者近郊遠郊之關也皆有符節以
譏出入易之坎曰天險不可升也地險山川丘陵也王
公設險以守其國又繋傳曰重門擊柝以待暴客因山
川丘陵而設為門關之險固王公所不敢少也然所謂
天險不可升者何哉在德不在險也德之險為天險山
川丘陵之險不過地險耳秦穆公襲鄭蹇叔哭送其子
謂晉人禦師必於崤崤有二陵其南陵夏后臯之墓也
北陵文王之所避風雨也必死是間元和志曰自東崤至
西崤長三十五里東崤長阪數里峻阜絶澗車不得方
軌西崤全是石阪十二里險不異東崤此二崤尚在秦
時函谷關之東春秋時蹇叔言崤之險其地猶非秦有
戰國時秦地愈大東侵諸夏而函谷關之險遂為秦之
阨塞六國合從仰關攻秦秦開關延敵六國之師逡巡
而不敢進蓋六國皆孱王也故得地勢者愈得而下視
之今按秦函谷關在唐陜州靈寳縣南十里漢之弘農
縣也路在谷中深險如函其中少通行路東西四十里
絶岸壁立巖栢隂翳谷中常不見日關去長安四百里
日入則閉雞鳴則開齊孟嘗君客能為雞鳴而出此關
是也東至漢楊僕所移新函谷關三百七十八里此新
關在河南府新安縣而秦關之在靈寳者遂廢西至唐
所設潼關二百里唐潼關在華州華隂縣東北太華山
之北山在華隂縣南八里關西一里有潼水因以名關
黃河自龍門南流扼于華山轉流而東渭水自西而東
於兹入河西去長安尚二百里亦天下之至險也然函
谷關秦守之非不嚴陳涉所遣周章烏合之師至百萬
入關至戲而後敗不足恃也沛公聞章邯且至以兵守
之而項羽令黥布擊破之不足恃也潼關之險唐哥舒
翰守之亦敗於祿山之將杜少陵詩可攷亦不足恃也
至於漢之函谷關徇楊僕之私請東徙三百七十里而
廢其舊險則無足言者矣九域志京兆府至東京一千
二百五十里河南府洛陽西至陜州二百八十六里陜
州西至華州二百八十里華州西至京兆府一百五十
里計古長安至今開封只一千一百五十里而秦函谷
關漢函谷關唐潼關跨涉三郡河南陜州華州自首尾
八百里中有黃巷二崤桃林之塞皆號絶險謂險可長
恃則秦漢唐至今猶存可也故曰險不足恃也滎陽成
臯古之虎牢蜀之劍閣吳之長江燕之居庸亡國接踵
不修德而恃天險者尚監之哉雖然懷王諸將莫利先
入關關之可畏如此沛公不自洛陽趨二崤而南出鄧
林西攻武關亦有以夫
舍人陳恢
史記吕不韋傳嫪毐與其黨謀矯王御璽及太后璽以
發縣卒及衛卒官騎戎翟君公舍人將欲攻蘄年宫為亂
吕東萊曰秦之兵制略見于此縣卒一也衛卒二也官
騎三也戎翟四也舍人五也回謂君公舍人四字當作
一句秦之封君若縣公所謂舍人私人也如家臣食客
門人近世館客門士邊郡帶行等人之類亦可發以為
兵也毐之敗其舍人輕者為鬼薪及奪爵遷蜀四千餘
家家房陵其舍人之多如此而又有賜爵者戰國之時
養游士至後車千乘食客三千人井牧不修而士無常
産故也蘇林曰藺相如為宦者今舍人韓信為侯亦有
舍人晉灼謂舍人謝公傳謂舍人弟上書告信是也師
古曰舍人親近左右之通稱後遂以為司屬官號魏置
中書通事舍人東晉省宋初復置通事舍人四員齊永
平初中書通事舍人四員謂之四戶梁除通事字直曰
中書舍人掌詔誥後魏有舍人省隋内史舍人八員後
減四人為内書舍人唐武德三年改中書舍人置六員
為文士之極選龍朔改西臺舍人光宅改鳳閣舍人開
元改紫微舍人皆其職也宋初中書舍人起居舍人皆
官而非職别置知制誥以行外制謂之三字官又置舍
人院以某官直舍人院如富弼歐陽修封還詞頭故給
舍謂有封駁之權元豐官制始正名中書舍人在六侍
郎之上後又置權中書舍人在六權侍郎之上左右史
曰起居郎起居舍人又為從官之次曰二史至如閤門
宣贊舍人即武臣清選實自徽宗改通事為宣贊如閤
門舍人則孝廟初置以處武舉狀元不試而除餘武舉
名士召試策一道而除以比文臣館職立東宫則有太
子舍人未改官制以前則中書舍人者後之通議大夫
起居舍人比中行員外郎為後之朝散郎太子中舍為
後之通直郎云(亡金宰相子皆蔭補閤門舍人故稱謂云云)
封南陽守齮殷侯
項羽救趙殺宋義自立為上將軍然猶先假之請於懷
王而後真為之也沛公為碭郡長武安侯之後仍稱沛
公而封拜君侯不請於懷王以酈食其為廣野君以南
陽守齮為殷侯以陳恢封千戶如樊噲夏侯嬰灌嬰諸
將賜爵之類竝不請于懷王其亦已得懷王之命有所
不必請與沛公前是屠城陽屠潁川殺泗川守壯斬三
川守由破走章邯東阿威聲震疊南陽守欲自全已無
生路舍人陳恢說沛公約降而封之為雍王矣其事與
沛公同而秦民不信與沛公異者何也秦之臣不忠于
秦暫屈於我封之者權也項羽所過無不殘滅沛公所
過毋得虜掠此則得失之所以異也封秦之叛臣以為
得計則不然矣
項羽封章邯為雍王
秦三年七月沛公受南陽守齮降封為殷侯是月章邯
舉軍降項羽封為雍王時沛公未入關也八月沛公攻
武關入秦乃在章邯已封之後當是時項羽之意必以
沛公為未便能入關者故指秦地封章邯俾為先鋒引
已入關不料沛公乃先己而入關也沛公之閉關以距
章邯耳項羽蓋欲于入關之後移章邯以王地然亦本
有衣錦故鄉之騃態故舍秦而去要之劉項本無嫌隙
羽之封邯沛公未入關也則所以封邯者不為惡沛公
也沛公已入關而防邯之來亦人情之常雖因曹無傷
一言而怒奈沛公理直詞正向使其鴻門一劔苟斃沛
公天下亦非項羽有也移沛公王漢中以三秦塞東路
焚秦宫室掠秦府庫殺其降王坑其子弟此所以助漢
之勝而卒自斃歟
攻武關入秦嶢關藍田(京兆府東南至商州二百六十五里商州東至鄧州
或云七百或云六百二十五里書傳字畫不一鄧州至長安不滿千里)
武關秦之南關通南郡今鄧州也武關在柝縣一百七
十里柝今内鄉縣也今鄧州西北至商州六百二十五
里武關屬商州沛公八月既入武關趙高弑二世使人
來約欲分王關中沛公不許九月趙高立子嬰子嬰誅
滅高發兵守嶢關關在藍田縣東南九十里藍田縣亦
曰嶢柳城嶢關亦曰藍田關沛公用張良計以金啗秦
將連和而因其懈怠引兵繞嶢關踰蕢山擊秦軍大破
之藍田南蕢山在藍田縣東南一十五里既踰此山則
嶢關在七十里之外而迫近其縣矣張良之計亦不足
道變詐翻覆世多稱之先儒之所鄙也特秦之大勢已
去故沛公之兵如破竹耳藍田屬今京兆府去府西北
七十里秦都在渭北咸陽連和者偽許以分王關中而
即又進兵也子嬰于是度渭南降
漢元年冬十月
此漢元年冬十月也因秦不改孔子曰行夏之時即建
寅為歲首者是商之建丑周之建子者為非先儒有天
統地統人統之說有改正朔之說則歲首為子而以子
時為朔朔者旦也一日之首也建丑建寅亦當然故祭
祀用所建之朔而分其日夜若建亥則豈可以亥為一
日之首乎顔師古謂秦以十月為正月即夏之正月夏
之四月乃七月夏之七月乃十月冬春夏秋皆繆矣然
史記書夏正月為端月以為始皇諱政而改為端正本
音政而後改為平聲亦避諱也則似未嘗以十月為正
月師古謂史家追改秦正為漢冬十月其果然乎如淳
謂張蒼以高祖十月至霸上故因秦以十月為歲首然
則漢武以太初二年夏五月正歴以正月為歲首始用
建寅為正當矣至今莫之敢改然皆以子時為一日之
首寅月為一年之首改正不改朔云(王莽簒漢改十二月為始建國元年
正月之朔以雞鳴為始)
東萊書楚義帝元年冬十月
沛公至霸上本是秦子嬰元年史記則書為漢元年漢
書書秦二世元年秦二年秦三年而獨書元年冬十月
即繼以五星聚于東井通鑑刪去五星聚事先書題曰
漢紀一乃書曰元年冬十月沛公至霸上惟東萊大事
記其書特竒曰楚義帝元年冬十月沛公至霸上秦王
子嬰降朱文公通鑑綱目所祖也漢書高帝紀第一上
凡四年東萊書于義帝元年後曰漢高皇帝二年西楚
霸王二年即楚漢皆無元年也羽死方獨書漢太祖高
皇帝五年東萊亦書星聚事
五星聚于東井(歴家攷别見)
元年冬十月五星聚于東井劉貢父曰按五星之行水
常不能遠日此十月若用夏正則日已在大火矣水安
得與四星俱在東井蓋五星本以秦十月聚東井高帝
乃以夏十月入秦也時人欲見漢德應天命故合而言
之史承人言而不改耳檢史記是年甲午歲在鶉首七
月日在鶉火則水從歲星無疑回謂是說是也本出北
史高允傳謂崔浩曰按星傳金水二星常附日而行冬
十月日旦在尾箕昏沒于申南而東井方出于寅北二
星何因背日而行是史官欲神其事不復推之於理浩
不然允說後歲餘浩謂允曰先所論者本不經心及更
考究果如君語以前三月聚于東井非十月也回嘗著
歴象攷漢太初歴推日月五星起於牽牛謂冬至會于
星紀之次然堯時冬至日在虚一度至漢太初元年丁
丑歲冬至日在斗十二度則已去牛六度矣牛六星八
度斗六星二十六度與牛之初度接界律歴志謂是年
冬至日在牛初度正在分界之上而古今推筭者爭差
六度近甲申年冬至日在箕比堯時差四宿比漢時差
三宿月令正月日在營室二月在奎三月在胃四月在
畢五月在東井六月在柳七月在翼八月在角九月在
房十月在尾十一月在斗十二月在婺女秦漢之間但
言曰冬至或在牽牛或在斗夏至在東井一月三十日
或在月本或在月末固不皆在月中雖堯時冬至日在
虚近時冬至日在箕決無東漢間十月日在東井之理
金水二星常附日而行則謂夏七月建申之月五星聚
東井其有之矣夏七月秦十月也沛公是時方下南陽
八月始攻武關九月始破嶢關歲在甲午也次年乙未
冬十月至霸上沛公未至秦地而五星先聚于東井不
為秦之瑞乃為沛公山東之瑞史臣因而書之如高允
劉敞所云極是東井八星占天二十三度幾於十一分
之一則五星之聚於此必亦相望少疎不密密而比也
古之五星聚者僅五見于史傳周文王七年孟春五星
聚房齊桓公將霸五星聚箕漢祖將入關五星聚東井
安祿山作逆天寳九年八月五星聚尾箕宋興乾德五
年歲在丁卯三月二十七日五星聚奎外此李鄴侯家
傳謂肅宗復長安其年五星聚東井唐史不書無可攷
者
使酈食其陸賈往說秦將啗以利秦將果欲連和
春秋書平後世之和也杜預曰和而不盟曰平亦曰成
左傳更成請成杜預曰成猶平也如華元合晉楚之成
是也晉悼公之時魏絳和戎翟賜之樂戰國或謂之謀
六國連和而攻秦曰合從秦講和于某國攻某國為連
衡故曰縱曰橫兩國相爭兩陣相向而時出乎和不知
後世之以和誤人之國者多晉荀息以垂棘之璧屈産
之乘假道于虞以伐虢於是虢滅而虞亦滅璧與馬復
歸于晉此張良教沛公以利啗秦將之計也張良傳比
漢紀無陸賈二字有曰持重寳啗秦將有曰秦將果欲
連和多俱西襲咸陽五字沛公起于匹夫所謂重寳者
攻城略地之所得也何足道哉沛公所欲者滅秦而王
關中也趙高弑二世使人語沛公欲約分王關中此弑
君之賊沛公不許是矣今從良計以重寳啗秦將必且
令酈賈二生說秦將以共擊咸陽分王關中之利當是
時項羽封章邯沛公封南陽守齮彼賈豎之將亦已心
動故叛而從沛公殊不知張良之計詐也於是因其懈
怠從而擊之繞嶢關踰蕢山出藍田至霸上秦將所得
重寳焉得而有之身且即死可謂愚矣異時鴻溝之約
項羽懈而東歸張良勸漢王追擊滅羽亦出此策曾謂
三代王者之師而有是乎酈食其說下齊王歴下之守
而漢王無詔以止韓信食其遂以烹死食其亦足恤也
夫必先怠人之守備而後急擊之張良又豈有真王佐
之才哉金人取靖康二帝亦用此狡謀四方勤王之師
方集而圍城中講和之詔已下且不許進兵以沮和議
是束手而自斃也紹興之和秦檜又隂為敵間故曰後
世以和誤人之國多矣啗之以小利而包藏大禍之心
世道衰人心危久矣哉
沛公至霸上
元年冬十月沛公至霸上應劭曰霸上地名在長安東
三十里古曰滋水秦穆更名霸師古曰霸水上故曰霸
上即今所謂霸頭以今攷之長安東三十里者漢之長
安城也唐之長安城又稍東一十三里秦之都咸陽在
渭北夾渭為橋而南橋闊六丈橋柱七百五十以渭水
象天漢而渭南亦通名咸陽漢蕭何所建都則在渭南
而稍東唐承隋長安又稍東今漢書註當以漢長安城
為據也關中之水涇渭灞滻(霸無水後人添也)渭自西而東入
于黃河在華州同州之間其源遠自鳥鼠同穴山涇入
于渭滻入于霸而霸入于渭霸水之源出商州上洛縣
西北行至藍田縣境始出谷谷即麗山之谷亦名藍田
山滻水所合在長安東廿里霸水西至長安城二十里
水東至霸城十里霸城東至新豐縣五十里藍田縣在
長安東南七十里蓋霸水所行謂之白鹿原水行原上
據高臨下沛公屯兵在霸水之東近秦霸城去長安三
十里也秦四塞之國面面有關由漢唐言之則北有渭
與河南有太白終南之山則太白也自西域綿亘以來
踰隴坂以接商洛總謂之南山故曰北河渭南終南西
隴蜀東殽函也北舉渭南舉終南而秦之形勢見矣沛
公之霸上已有秦霸城亦名芷陽而漢興以後文帝于
此原始為霸陵始又有霸陵縣始又有霸橋王莽時霸
橋災莽謂天絶滅霸陵之橋凡霸上霸西霸北霸南霸
東霸城霸陵霸橋霸亭皆此水獨長安東頭第一門曰
霸城門曰青門者乃漢都城門邵平種瓜處遥指此水
此路命名蓋漢唐自長安東出或之函谷關或之武關
必於霸橋分别唐有南北霸橋北橋東趨則函谷路南
橋而東南趨則藍田武關路霸上即秦之霸城東至新
豐縣五十里鴻門在新豐東十九里戲水在新豐東二
十五里此劉項入關屯軍會合之地也
子嬰降枳道旁
秦王子嬰降枳道旁蘇林曰亭名也在長安東十三里
師古曰枳音軹軹道亭在霸城觀西四里東漢書長安
霸陵有枳道亭程泰之雍錄枳道亭在漢長安城東都
門外十三里長安東面三門此為北來第一門自長安
而出東都必由此門謂近世開封府有云陳州門鄭州
門曹門其義相似其曰秦王者應劭曰子嬰不敢襲帝
號但稱王耳東萊大事記按本紀子嬰為秦王四十六
日楚將沛公至霸上使人約降子嬰子嬰即奉天子璽
符節降枳道旁回攷之秦嬴姓帝顓頊之苖裔栢翳(即伯
益)之後在西戎保西垂其後造父為周穆王御封趙城
為趙氏非子居太丘周孝王使主馬于汧渭之間馬大
蕃息遂邑之秦為漢天水郡隴西縣之秦亭周宣王時
秦仲始大見詩之秦風既而為西戎所殺其子破戎有
功封為西垂大夫周幽王為犬戎所殺其襄公救難有
功平王避戎東徙洛邑舉岐以西封之襄公遂立西畤
史記以為僭端見矣諸侯而祭天猶剏為西帝云者謂
中國之西方也文公居岐為鄜畤收周餘民而有之疆
土至岐寧公徙居平陽在郿之平陽亭德公居雍城在
唐之鳳翔府天興縣去唐長安三百一十里獻公城櫟
陽徙都之在渭之北咸陽之東孝公地始益大用商鞅
治國作咸陽築闕在渭之北漢長安城西北可三十餘
里而跨渭為都在周顯王之十九年壊井田開阡陌廢
都邑為郡縣(始為三十一縣)孝公卒子惠王立車裂商鞅周顯
王之三十一年也顯王四十四年秦惠王始稱王改後
元年惠王薨子武王立初置左右丞相武王舉鼎絶臏
而薨無子異母弟稷立是為昭王誘楚懷王會武關執
而囚之天下以是不直秦周赧王五十九年昭王五十
一年也遂滅周在位五十六年薨孝文王立一年薨莊
襄王立三年薨子政立是為始皇立二十六年併天下
稱始皇帝三十七年崩於沙丘其生壬寅其死辛卯其
年五十子胡亥立元年壬辰七月陳涉起九月沛公項
梁起三年甲午二世為趙高所弑子嬰立四十六日自
非子至子嬰三十四世而秦亡漢王不殺子嬰以屬吏
項羽至而殺之嬴姓遂無後云
素車白馬係頸以組
應劭曰素車白馬喪人之服係頸欲自殺也師古曰此
組為綬也秦以前未有以天子降者也楚莊王伐鄭克
之入自皇門鄭伯肉袒牽羊以迎曰孤不德不能事君
用懷怒以及敝邑孤之罪也敢不唯命是聽若君不忘
厲宣桓武不絶其社稷使改事君孤之願也非所敢望
也敢布腹心楚羣臣曰王勿許莊王曰其君能下人必
能信用其民庸可絶乎引兵去三十里而許之平此楚
莊王之所以為莊也吳伐越許之平越伐吳滅之然越
亦不能有江淮以北以其地與楚宋魯而僅能自保尋
亦為楚所滅然則我能滅人之國而人亦能滅我之國
一反一復非美事也秦昭王誘楚懷王而執之孰與楚
莊已得鄭伯而縱之故楚人切齒深恨卒以亾秦沛公
約與子嬰降其必有以處之耳諸將或言誅秦王沛公
曰始懷王遣我固以我能寬容且人已服降殺之不祥乃以
屬吏使項羽至而如懷王之約沛公得王關中項羽引
而東歸聽懷王命列封大國沛公必有地以食子嬰不
絶其祀無亦秦之殺人既多故天假手于項王而絶其
祀歟晉平吳隋平陳孫皓陳叔寳皆得終其天年彼司
馬炎楊堅猶能若是金人脅降我二帝於青城徽廟既
沒欽宗卒為完顔亮所害亮亦以斃于瓜洲天理未嘗
不略明也故曰禍莫大於殺已降白起之長平項羽之
新安坑降卒皆數十萬是亦自坑而已矣
皇帝璽符節
周禮司關司節小行人有玉節角節龍節人節虎節符
節璽節旌節官節鄭康成謂玉為之角節其制未聞鄭
鍔謂命為諸侯使守邦國者用玉節以輔之命為君長
使守都鄙者用角節以輔之此守節也邦國都鄙之所
分也又謂鑄金為節各為虎龍人之象山國多虎澤國
多龍平土則人之所聚晉楚多山吳越多水陳鄭平原
曠野視其所執之節可知其所向之邦此行節也使者
之所持也符節用之門關鄭康成謂如今宫中諸官詔
璽節用之貨賄康成謂今印章則此二物皆非手中所
執操之物符以合之璽以封之而已旌節用之道路康
成謂今使者所持節如此則與鑄金為之虎節龍節人
節異也小行人官節陳祥道謂析竹為符節全竹為官
節然則後世分為三物曰符曰傳曰繻如契劵之類以謹
門關之出入剖符分功臣銅虎符竹使符各五待合而後
發兵此一物也曰璽曰印曰章以玉金銀銅刻之以為印信
總名曰印此一物也曰握節曰持節曰仗節牧羊則人臣奉使
將命出疆之節節毛上下相重取象竹節此又一物也皆掌
於天子之有司周禮典瑞又有所謂玉之為器以為符信搢
大圭執鎮圭王之瑞也公執桓圭侯執信圭伯執躬圭(亦曰身圭)
子執穀璧男執蒲璧此人臣之五玉五瑞以朝覲宗遇
會同諸侯相見皆天子所賜而執之貢之以為信也瑑圭
璋璧琮以頫聘珍圭以徵守以恤凶荒牙璋以起軍旅以
治兵守璧羡以起度穀圭以和難以聘女琬圭以治德
以結好琰圭以易行以除匿其多端不同如此即皆後
世所謂麟符虎符莵符魚符兵符至如絶人以玦還人以
環未有不託之器物以寓意者第未知天子佩璽始於何
時左傳季武子取卞使公冶問襄公璽書追而與之左右皆
曰印也印之為璽惟周禮左傳有之以玉為璽貫以組綬
天子佩之必始于秦而漢諸侯王以下莫不有之天子
璽皆白玉螭虎紐文曰皇帝行璽皇帝之璽皇帝信璽
天子之璽天子信璽凡六璽諸侯玉印黃金槖佗鈕文
曰璽列侯黃金印龜鈕文曰印丞相將軍黃金印龜鈕
文曰章中二千石銀印龜鈕文曰章千石六百石四百
石銅印龜鈕文曰印回嘗見漢銅印匾而方大如今之
凖尺一寸許中有圓竅以容組組所以穿之也印之背
即所謂鼻鈕印之面即中文鐫篆字空處為文組兩頭
為綬以繫之腰為佩故曰方寸之印丈二之組蘇秦佩
六國相印即六綬六印楊璞銀黃三組即三綬三印非
若今人之印大而不可佩封之以匱也通典曰秦以印
稱璽以玉不通臣下用制乘輿六璽說已見前文始皇
得藍田白玉為璽螭虎鈕文曰受命于天既夀永昌史
記正義曰漢官儀云子嬰上始皇藍田玉璽因服御之
代代傳授號云漢傳國璽據此則此璽在六璽之外也
後漢書志三註而三不同一引吳書曰漢室之亂天子
北詣河上六璽不自隨掌璽者投井中孫堅北討董卓
頓軍城南官署有井每旦有五色氣從井中出使人浚
井得傳國璽文曰受命于天既夀永昌方圍四寸上有
鈕交盤五龍瑨七寸龍上一角缺此一注已與通典螭
虎鈕異而回聞之藍田玉碧而不白一疑也又注其晉
陽秋曰冉閔大將軍蔣幹以傳國璽付河南太守戴施
施獻之百僚皆賀璽光照洞徹上蟠螭文隠起書曰昊
天之命皇帝夀昌秦舊璽也此全與前注及通典不同
二疑也又注徐廣曰傳國璽文曰受天之命皇帝夀昌
此又與晉陽秋一字不同三疑也今攷漢元后傳王莽
遣王舜求傳國璽於太后不肯授莽其反復辯說甚苦
后乃出璽投之地以授舜初不言璽文幾字璽方幾寸
璽之玉色何若今之俗傳博聞錄恐多不經未足信也
漢書昌邑王賀立為太子霍光廢之光持其手解脱其
璽組及受皇帝行璽信璽不封及自之符璽取節十六
及為璽書使使者持節徵發一千一百二十七事足見
漢帝璽之不可不封符節之不可妄用而璽之必佩於
腰明矣東漢志註又謂六璽之用不同璽皆以武都紫
泥封青囊白素裏兩端無縫尺一板中約署皇帝帶綬
黃帝六采不佩璽璽以金銀縢組侍中組負以從秦以
前民皆佩綬金玉銀銅犀象為方寸璽各佩所好奉璽
書使者乘馳傳其驛騎也三騎行晝夜千里為程攷此
可見侍中負璽人主不佩故典恐是臨朝則佩而燕居
則侍中負之又見秦以前雖民亦皆佩私印私綬而人
主則有侍中負之又因見璽書尺一之制一晝夜千里
為程之說今之印皆有匣者其制見南部新書曰三十
四司郎官印故事悉納直廳每郎官交印時吏人繫之於
臂以相授頗覺為繁楊虞卿任吏部為員外郎始置匱
加鎖以貯之人人以為便至今不改程泰之謂古者居
此官則佩此印印有組常繫之腰垂之一日去官即解
而上有司後世付之典吏加匱封亦大便逸去古遠矣
然回謂今之印重而大佩之不便諸百官司及郡縣印
皆有匣貯袱封長官又内封之吏掌牌以出入之有曰
印司而歴代人主有曰符璽郎符寳郎蓋與古無一而
可同也
附攷五玉
周禮先儒所不盡信然典瑞所謂五玉已見舜典攷其
正義之意蓋謂桓圭信圭躬圭穀璧蒲璧公侯伯子男
所執者堯昔授之舜即位諸侯來見既輯之又班以還
之乃所謂符信也唐虞之世諸侯至于萬國之多禹會
塗山執玉帛者萬國則五玉之制周有典瑞掌之不可
誣也下文三帛二生一死贄所謂贄止是三帛二生一
死似不當聯五玉而言孔傳釋三帛謂諸侯世子執纁
公孤執玄附庸之君執黃二生卿執羔大夫執鴈一死
士執雉三帛死生所以為贄見之禮如此則五玉乃諸
侯所自造可乎正義於班瑞釋曰此瑞本受於堯輯而
又還之是也孔傳亦謂圭璧如五器禮終則還之三帛
生死則否回竊疑五玉為符信驗視無偽即仍以畀之
與贄不同五等諸侯見君顧命有曰壤奠其制不止于
此第未知堯以前封諸侯五瑞為信之外有無簡策書
所謂命則當有竹為簡策木板為方而今不可攷耳黃
帝素問謂岐伯所言皆有太古所傳金匱玉板則古人
防火而謀悠久以玉書事金匱之猶之諸侯符信以五
玉為之不朽而不可爇也又未知帝王之世行移文書
有無周之符若璽所謂典瑞之玉不一瑞司關掌節小
行人之節不一物其果皆周公之所制歟古人用玉品
類繁多焉得所謂美玉如此之多朝覲之所執所班祭祀
之所奠所埋所沈祭器圭瓚冕旒佩服節璽為權為度
為案為土圭為律管死喪飯含詳而别之不可勝書今
人之玉難得姑以為玩具而腰帶一事唐以來人君服
之以賜貴臣大戚近世武臣鐫而服之不以為僭俗人
喜帶玉絛環刀柄巾環而玉盞盤以勸酒尤侈至如朝
廷璽章則徽廟之作八寳寳慶以獲亡之璽改元自當
他攷云
附攷玉剛卯
予近見鮮于伯幾樞佩一玉長可計一寸許四方闊可
半寸許中有竅可組穿之四面有字每一面各篆書刻
八字兩行各四字如蠅頭差飾以金文極精細問何物
伯幾曰此宣和中徽廟宫人所佩辟兵符也予攷之當
是漢之玉剛卯王莽傳皇天革漢而立新廢劉而興王
夫劉之為字卯金刀也正月剛卯金刀之利皆不得行
服虔曰剛卯以正月卯日作或用玉或用金或用桃著
革帶佩之今有玉在者晉灼曰剛卯長一寸廣五分四
方當中央從穿作孔以采絲茸其底如冠纓頭𬎼刻其
上面作兩行書文曰正月剛卯既央靈殳四方赤青白
黃四色是當帝令祝融以教夔龍庶疫剛癉莫我敢當
其一銘曰疾日嚴卯帝令夔龍順爾固伏化兹靈殳既
直既觚既方庶疫剛癉莫我敢當師古曰今往往土中
有得玉剛卯者按大小及文服說是也回曰服說是也
當作晉說是也服說謂長三寸廣一寸然不言文以回
所見伯幾宣和所製與晉灼說合然晉灼前一銘猶多
二字恐是徽廟得漢玉剛卯依其式以製之賜宫人也
東漢書志謂佩雙印則徑以此玉剛卯為印而雙佩之
長寸二分方六分(以回所見大約是)乘輿諸侯王列侯以白玉
中二千石以下至四百石皆以黑犀三百石以至私學
弟子皆以象牙絲縢之制亦隨以異兩印文與西漢書
註同然則雖漢制其亦兒戲之類歟三代無是也今人
所佩篦刀古曰容刀茹袋古曰囊曰槖以兒女佩内則
詳蓋非一物以適於用玉剛卯乃若辟除疫病之物五
斗米道後變而為書符婦人有釵符曰辟兵符有自來
哉
古今攷卷五
