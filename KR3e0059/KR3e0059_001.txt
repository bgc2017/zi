世醫得效方卷一
元危亦林撰
大方脈雜醫科
集脈說
人之有生血氣順則周流一身脈息和而諸疾不作氣
血逆則運動遲澀脈息亂而百病生然脈之精微心中
了了指下難明故西晉王叔和猶為切慮凡診之際須
澄神靜慮以呼吸息數定病人之脈候兩手各三部分
為寸關尺左三部正臟心肝腎小腸膽與膀胱為腑右
三部正臟肺脾命大腸胃與三焦為腑每部浮按消息
之次中按消息之又沈按消息之浮以診其腑見六腑之
盛衰沈以診其臟見五臟死生盈虚中則診其胃氣蓋
胃為水穀之海人以食為命有胃氣則生無胃氣則死
每三部三三如九乃為九候復有七表八裏九道脈風
寒暑濕中傷之脈七情虚損寒熱之脈當析而論之七
表屬陽浮芤滑實弦緊洪浮如指按葱葉芤則中空有
兩頭滑似流珠實則健而有力弦如琴絃緊如弓弦洪
則舉指極大八裏屬隂微沈緩濇遲伏濡弱微於指下
如細絲沈若爛綿尋之至骨緩則來往不急不慢濇如
刀刮竹狀遲則尋之隠隠伏潛於骨重指乃得濡湊指
邊似怯弱而去來無力九道之脈長短虚促結代牢動
細長促屬陽短虚結代牢動細為隂長脈三關通度促
脈尋之極數短脈按之不及虚脈尋之不足舉之有餘
結脈指下聚而却還代脈動中一止停久乃還有疾見
之難治若氣逆得之則無憂牢脈固結不移之狀三部
若見皆死候也動脈再再尋之不離其處細脈細細如
絲來往極微凡此二十四脈分别錙銖總而括之浮沈
遲數也至於傷寒寒泣血其脈緊傷寒復見風則浮而
緩兩感之脈沈大者太陽少隂沈長者陽明太隂沈弦
者少陽厥隂陽病見沈濇弱弦微者死隂病見浮大數
動滑者生陽毒之脈極浮洪隂毒之脈附骨取之方有
按之即無隂陽二厥脈皆沈所以使人疑之隂厥脈沈
遲而弱陽厥脈沈伏而滑發熱下利脈沈弦者下重也
脈大者為未止脈微弱者自愈雖發熱不死中寒之脈
亦緊但肝中加弦心中加洪脾中加沈肺中加遲濇腎
中加沈滑傷風則風散氣其脈浮復見寒則浮而緊中
風之脈亦浮五臟所中脈與中寒類也大抵遲浮則吉
實大弦數則難治傷暑氣血消散脈虚弱無力中則陽
弱隂虚微遲似芤傷濕之脈濡而弱若沈而細微中之
明矣七情喜怒憂思悲恐驚喜則脈散怒則脈促悲則脈
結恐思則脈俱沈憂則脈濇驚則脈顫皆生於氣也虚
損者脈來或浮大而無力或沈細而微弱實熱者見於
指下弦數殊甚或細數異常總而說之春弦夏鉤秋毛
冬石濡弱而長曰弦來疾去遲曰鉤輕虚以浮曰毛沈
濇而弱曰石此四時之常脈也其有太過不及有覆有
溢有關有格太過者氣有餘寸脈本浮又加實大是為
陽太過也尺脈本沈又加實大是為隂太過也不及者
氣不足浮之損小者是陽不及也沈之損小者是隂不
及也覆溢二脈者溢自關前進上於魚際為外關内格
隂乘之脈也覆脈自關後退下入於尺澤為内關外格
此陽乘之脈也見如此者乃諸臟相乘四時相尅雖未
病病即死不可治也又曰三關通度過於洪大則或風
或痰設若沈細則為之不療六部相貫按之不及極浮
微者殂再再尋之至骨不絶者天年有永矣至於衆病
生死之脈若諸氣脹滿浮大可療虚小難保下痢宜微
小不宜洪大恍惚顛狂者實大為順沈細為逆痟渴數
大者生虚小難愈水氣浮大則宜沈細則愈而復作霍
亂浮洪可救微遲不語氣少難瘥鼻衂吐血利於沈細
不利於浮大心腹痛宜見沈細不宜見浮大頭痛浮滑
易除短濇不愈上氣浮腫浮滑可安微細難療中惡緊
細易治浮大難痊金瘡出血虚細則宜實大則傾中毒
洪大則存細微則亡十怪脈者釜沸魚翔彈石解索屋
漏蝦遊雀啄偃刀轉豆麻促釡沸如湯湧沸息數俱無
乃三陽數極無隂之候旦見夕死夕見旦死魚翔脈浮
膚泛泛三隂數極又曰亡陽當以死斷彈石脈來辟辟
湊指急促而堅乃腎經真臟脈現遇戊巳日則不治解
索脈散散無序腎與命門之氣皆亡戊巳日篤辰巳日
不治屋漏之脈如水下滴濺地貌胃氣榮衛俱絶七八
日間危矣蝦遊狀如蝦遊水面杳然不見須臾又來隠
隠然不動依前又去醒者七日死沈困者三日不治雀
啄之脈指下來三去一如雀啄食之狀脾元穀氣已絶
於内醒者十二日死困者六七日亡偃刀之脈尋之如
手循刀刃無進無退其數無准由心元血枯衛氣獨居
無所歸宿見之四日難療轉豆形如豆周旋展轉並無
息數臟腑空虚正氣飄散象曰行尸其死可立待也麻
促之脈應指如麻子之紛亂細微至甚蓋衛枯榮血獨
澀輕者三日重者一日殂矣又論四十五動止脈以二
十四氣七十二候應死期之准的孟春立春日十五動
一止明年東風解凍蟄蟲始振魚陟負冰時二十動一
止二年雨水獺祭魚候鴈北時三十動一止三年草木
萌動驚蟄桃始華時四十動一止四年倉庚鳴鷹化為
鳩時且如仲春驚蟄桃始華日脈二十動一止明年春
分玄鳥至雷乃發聲時三十動一止三年春分始電桐
始華時四十動一止四年季春清明田鼠化為鴽虹始
見榖雨萍始生鳴鳩拂其羽戴勝降于桑時以下倣此
(孟夏立夏螻蟈鳴蚯蚓出王瓜生小滿苦菜秀靡草死麥秋至仲夏芒種螳螂生鵙始鳴反舌無聲夏至鹿角)
(解蜩始鳴半夏生季夏小暑温風至蟋蟀居壁鷹始摯大暑腐草為螢土潤溽暑大雨時行孟秋立秋涼風)
(至白露降寒蟬鳴處暑鷹乃祭鳥天地始肅禾乃登仲秋白露鴻鴈來玄鳥歸羣鳥養羞秋分雷乃收聲蟄蟲)
(坯戸水始涸季秋寒露鴻鴈來賓雀入大水為蛤菊有黃華霜降豺乃祭獸草木黃落蟄蟲咸俯孟冬立冬)
(水始冰地始凍雉入大水為蜃小雪虹藏不見天氣上升地氣下降閉塞而成冬仲冬大雪鶡鴠不鳴虎始交)
(茘挺出冬至蚯蚓結麈角解水泉動季冬小寒鴈北鄉鵲始巢雉雊大寒雞乳征鳥厲疾水澤腹堅)若時
疫之脈則無定據隨時審思乃得未可輕議欲知祟害
心脈虚散肝脈洪盛或浮沈長短大小無定或錯雜不
倫尤宜加意凡此諸脈固鄙見莫之敢遺然其或逆或
順猶在詳審而消息之毋固執而有變通則可得之矣
集病說
傳曰名不正則言不順病之名狀其類至多原其所由
似是而非者尤多若體認之明辨其所因之的則何患
其多也夫傷寒六經之病足太陽膀胱經頭項強腰脊
痛無汗足陽明胃經身熱目疼鼻乾足少陽膽經胷脇
痛耳聾足太隂脾經自利不渴腹痛足少隂腎經口燥
舌乾背惡寒足厥隂肝經煩滿寒熱甚則囊縮傳變不
一或愈或死愈者多出旬日之外死則在六七日之間
獨寒獨熱亦難治世號為大病陽毒之為病乃陽氣獨
盛隂氣暴絶隂毒之為病本因腎氣虚寒或因冷物傷
脾胃内旣伏隂外又感寒所致陽厥初病身熱頭痛至
二三日四五日方發厥半日却身熱蓋熱深方能發厥
隂厥初得病便四肢厥冷乃隂勝於陽也厥者隂陽不
相順接厥少熱多者其病當愈厥多熱少者其病為進
或加以上氣脚縮則為六腑氣先絶於外也至於下利
清榖不可攻表汗出必脹滿下利有微熱而渴自愈中
之者皆因下虚氣弱凌犯霜露及冒風雪中行所致傷
風之病在表在經絡中循經流注以日傳變中之者非
正順長養萬物之風乃八方偏邪之風肥偉人多得之
蓋風性緊暴善行數變其中人也卒其眩人也暈激人
涎浮昏人神亂所以推為百病長傷暑乃三伏時月炎
熱大行草萎河涸血消氣沮之人偶或傷之病在頃刻
中之則名中暍輕則為傷重則為中傷濕乃坐卧卑濕
或為雨露所襲或汗出衣裏漸漬染之其有中者乃脾
元又虚或為泄疾土不制水因兹而得復有四氣伏於
人身隠微而不知覺作為百端之病綿延歲月不已必
須深思求其所以為病之因然人之平居神靜則寧情
動則亂故喜則氣緩怒則氣上悲則氣下憂則氣沈思
則氣結恐則氣怯驚則氣亂故有所謂七情之病也若
真氣旣微胃氣不實復㗖生冷冰雪之屬致腸胃虚寒
或大病未復便合隂陽或疲極筋力飢飽失節或刻意
苦思盡神度量呌呼走氣而虚損病所由生也精血旣
衰臟腑多燥三焦煩壅復餌丹石酒醢炙&KR1020;致腸胃藴
毒而實熱病所由生也以諸病總而論之中氣有類中
風中風而以中氣治之亦無所傷中氣而以中風藥投
之莫不旋踵告斃先代醫師許學士張子和以親故痛
念醫之不明所以懲其弊而見於著述也若痎瘧之病
未有不由隔季所感風寒暑濕及飲食勞役瘴癘之氣
為之赤白痢疾古人所謂滯下者是也究疾之原無非
外感五邪之氣内傷生硬冷熱之食不能尅化致令積
滯而成亦有久虚傳變而成下之不禁甚者手足不仁
則五臟氣將絶於内也失血之病十種走失莫重於此
皆因四氣所傷或調養失宜所致時疫流行則當審其因
春合暖而寒夏合熱而冷秋當涼而熱冬當寒而煖是
皆六氣愆和而生斯疾大則流毒天下小則蔓延一鄉
一家必辨其各季所因不可以尋常微病目之故重則
禍至滅門輕則病至危篤外此觀形候聽聲而知病之
可治不可治經中所謂視精明者蓋五臟精明聚於目
目精全則目明神定則視審審視不瞭精明敗矣又云
目赤色者病在心白在肺黑在腎黃在脾青在肝黃色
不可明病在胷中所謂五色者乃氣之華也赤欲如帛
裹朱不欲如赭白欲如白璧之澤不欲如堊青欲如蒼
玉之澤不欲如藍黃欲如羅裹雄黃不欲如黃土黑欲
如漆重澤不欲如炭五臟精敗壽不久矣五聲者臟之
音中之守也中盛則氣盛中衰則氣衰聲如從室中言
者氣澀也言微終日乃復言是氣之奪也譫妄不避善
惡神明之亂也鄭聲言意不相續隂陽失守也得守者
生失守者死六府強弱以候形之盛衰頭者精明之府
頭傾視深精神奪矣背者胷之府背曲肩隨胷將壞矣
腰者腎之府轉搖不能腎將憊矣膝者筋之府屈伸不
能筋將憊矣骨者髓之府行則振掉骨將憊矣倉廪不
藏者腸胃不固也水泉不止者膀胱不藏也得強者生
失強者死且兼而明之又如五臟已奪神明不守聲嘶
身冷循衣譫語撮空面赤如衃血白如枯管黑如烟煤
面青目白面黑目白面黃目青面赤目白耳鼻有黑色
趨入口耳目顴煩赤者黑色出于額上髮際直鼻脊兩
顴上黑色出天中下至鼻上顴上面忽如馬肝色望之
如青近之如黑目直視惡風面黑唇青面青唇黑面黑
兩脇下滿不能自反轉頭目久痛卒視無所見隂結陽
絶目精光脱恍惚隂陽竭絶目眶陷口如魚口不能復
閉氣出不返唇反齒齦乾枯天柱骨倒指拳攣縮汗出
不流舌卷黑髮直髮如乾麻善怒髮與眉衝起爪甲青
大腑自遺不覺身熱喘息臍下硬如鐵唇裂鼻黑舌根
焦四肢逆冷汗出如油不流尸臭不可近目睛直視不
回一日病人健人黑色或白色起入目及口鼻二日隂
陽俱絶失音不能言三日半口張唇青人中滿三日目
無精光若土色不受飲食四日面赤目青六日面黑目
白爪甲下黑八日齒忽變黑十三日肝病皮黑庚辛日
心病目黑壬癸日脾病唇青甲乙日肺病頰赤目腫丙
丁日腎病面腫唇黃戊巳日以上俱不可治也面目黃
色起其病方愈面黃目青面黃目赤面黃目白面黃目
黑面黑目青面目俱黃面黑目白均可治也大抵言病
動以百計雖積萬言莫能盡述但當留心殷勤學之博
通乃得不可以粗解一二為是果某疾而正某名庶不
誤投湯劑則何患病之不瘳矣
集證說
古之醫者有云外病自經絡入内病自五臟欝發然當
求所以證驗庶無差失如傷寒有隂陽表裏陽證多語
隂證無聲陽證則晝劇隂證則夜爭陽證似隂糞黑而
脈滑隂證似陽面赤而脈微矣身重背疼煩悶狂言奔
走咽痛身斑斑若錦文或下利赤黃多因妄服燥藥熱
味陽毒是也背強腹中絞痛身如被杖燥渴嘔泄冷汗
鄭聲多因脾胃虚寒重感於寒隂毒明矣隂陽二厥若
陽厥則指爪時温或畏熱或飲水或揚手擲足燥煩不
得眠大便祕小便赤外證多昏憒隂厥則指爪常冷足
多攣卧惡寒自引衣蓋覆不飲水或下利或清便如常
小便數外證惺惺而靜表證多惡寒不渴發熱而身體
痛裏證多渴只惡熱而喘滿口燥咽乾手心腋下濈濈
汗出大便鞭涎赤譫語復有傷寒初證發熱惡寒無汗
其色悽慘復見風則多寒手足微厥發熱下利手足温
煖者生手足厥逆炙不温證之極矣中寒則口噤四肢
強直失音不語或卒然暈倒吐逆涎沫手足攣搐狀如
喑風或復燥熱傷風有汗惡風面色光而不慘復見寒
手足微温發熱多煩其或中者半身不遂手足癱瘓涎
潮昏塞口眼喎斜肌膚麻痺歸於六腑者特為偏緩猶
可苟延歲月歸於五臟者眼閉口開手散身如鼾睡遺
尿惡證迭出朝不及夕傷暑身熱惡寒頭痛或煩而渴
眩暈背寒面垢或嘔或泄其中入心使人噎悶昏不知
人入肝則眩暈頑痺入脾則昏睡不覺入肺則喘滿痿
躄入腎則消渴利小便至於傷渴身重關節重疼發熱
惡寒大便泄而小便澀腰脚冷而腿膝浮或自利不渴
若氣不平中之亦使人半身不遂口眼喎斜涎潮昏塞
又如七情喜傷心者不可疾行不可久立怒傷肝者上
氣不可忍熱來盪心短氣欲絶不得息憂傷肺者心系
急上焦閉榮衛不通夜卧不安思傷脾者氣留不行積
聚中脘不得飲食腹脹滿四肢怠惰悲傷心胞者善忘
不識人置物在處還取不得筋攣四肢浮腫恐傷腎者
上焦氣閉下行下焦回還不散猶豫不決嘔逆惡心驚
傷膽者神無所歸慮無所定說物不意而道凡此七者
證雖不同本乎一氣臟氣不行鬱而不舒結成痰涎隨
氣積聚堅大如塊在心腹間或塞咽喉如粉絮梅核樣
咯不出嚥不下每發欲絶逆害飲食若諸虚損證則眩
暈眼花鼻多清涕漩濁遺精冷滑洞泄水穀不化洒淅
自汗嘔吐清痰皆陽虚隂盛也諸實熱則五臟積熱口
苦咽乾唇裂生瘡腸胃乾澀煩燥喜冷涎唾稠粘眵淚
眼赤或遍體癰瘍至於總說則痎瘧證惟多先寒后熱
名寒瘧先熱後寒名温瘧但熱不寒名暑瘧寒熱身重
煩疼脹滿名渴瘧寒多不熱名牝瘧若一日一發則易
愈二日一發猶可三日一發則難痊且斯疾俗在忌醫
之列然得其所因何忌其難時疫證雜發熱腰痛強急
脚縮不伸腑中欲折目中生花或濇濇增寒復熱名曰
温疫身體頒先不能自禁或内熱口乾舌破咽塞聲嘶
名曰燥疫頭重頸直皮肉強痺或藴而結核起於咽喉
頸頂之側布熱毒於皮膚分肉之中名曰寒疫乍寒乍
熱損肺傷氣暴嗽嘔逆或體熱發斑喘咳引氣名曰濕
疫四時之感其證百端皆當因其時而詳辨則得之喘
急為患吐痰續續則生自汗譫語目直視則亡失血諸
證有暴吐鼻衂泄出或一二升至斗餘者因感四氣流
傳經絡隂陽相勝或怒氣傷肝風入腸胃故血得寒則
凝泣得熱則淖溢各隨臟腑經絡湧溢凝停胷胃因即
滿悶或吐或衂或泄下復有咳嗽中見紅絲者為難愈
無故忽然瀉下黑血名心絶癆瘵之證得之者多諱而
未肯求醫殊不知其根有蟲嚙其心肺可不深憂中蠱
毒之候令人心腹絞痛如物嚙狀吐下血如爛肉若欲
驗其證狀先令病人唾於水中若沈即其實矣痟渴與
漩濁為鄰慎莫作疽瘡等證鮮有安之日矣至於下痢
身涼能食小便通易安體熱多汗渴甚小便不利或手
足厥冷炙不温兼微喘不食者死二便祕澁之證暫祕
小漩還有點滴利者易愈若秘日久膨上心胷切痛氣
促身冷面色黑前後俱無名曰氣實轉盼而殂脹滿得
之未久或脹或消腹皮稍軟不泄不喘隨治隨瘥若臍
心突起利後復脹急久病羸乏喘息不得安名曰脾腎
俱敗無有愈期腫滿善證男從上腫下女從下腫上所
患未久利漩退腫定喘則愈矣若證不善則手足盤骨
腫臍與掌心俱凸嗽咳失聲青筋紋横肚上及爪甲青
卒腫頭面蒼黑嘔吐頭重豈復能救若霍亂一證猶為
卒暴之最蓋人之起居無常攝調不善揮霍之至便至
變亂悶絶不救甚為可畏臨深履薄縱蹈虎尾不足以
諭其危其如厲風名大風惡疾故其色敗皸裂瘍潰眉
面白皮如蛇蜕久則鼻梁闒壞又名風癩十無一生若
癥瘕之為病癥者堅也堅則難破瘕者假也假物成形
能動者是至於蛟龍蛇鱉肉髮蝨米之證初非定名偶
因食物相感而致斯患夢寐不祥多生恐怖為祟惑證
矣吁内外之證其發萬端皆須細辨且頃刻之變無定
一有所作其可忽諸
集治說
嘗謂用藥如用刑一有所誤人命繫焉故書曰言之非
艱行之難艱如張仲景傷寒一百一十三方猶缺其一
三百九十七法僂指未即周知蓋謂此也夫處方大法
則有七方十劑七方者竒方耦方大方小方緩方急方
復方十劑者宣通補瀉輕重澀滑燥濕然積學而用之
則可矣傷寒之病太陽屬膀胱非發汗則不愈必用麻
黃之類蓋其性能通陽氣却外寒也陽明屬胃非通泄
不能愈須用大黃芒硝以利之少陽屬膽無出入道柴
胡半夏能利能汗佐以黃芩則鮮矣太隂屬脾性惡寒
濕非乾姜白术不能燥少隂屬腎性畏寒燥非附子不
能温厥隂屬肝藏血養筋非温中之藥不能潤外此有
汗下吐三法毫釐不可差誤經云桂枝下咽陽盛則斃
承氣入胃隂盛以亡故在表宜汗在裏宜下在胷宜吐
半表半裏宜和解表裏俱見隨證滲泄無表裏證則宜
下之下利清穀身體痛急當救裏身體疼痛清便自調
急當救表身熱不渴為表有熱清而煩悶為裏有熱傷
寒見風大青龍湯為治之最陽毒内外結熱輕則白虎
湯重則承氣湯之屬陽厥亦用舌卷焦黑鼻中如煙煤
非水漬法不可隂毒疾勢困重面黑四肢厥冷則理中
湯四逆湯投之未效則灼艾法惟良復以葱熨法佐之
隂厥同此法治之發熱下利白頭翁湯黃連阿膠丸最
為的切中寒則急&KR1053;置煖室燃以薪火向之令通身煖
透或置於熱炕上令有力人扶策仍以手附火或人懷
令熱亟摩病人手足胷腹間續用薑附湯併服若猶未
省則依上法炙傷風主治之法汗出惡風者當解其肌
裏證雖其惡風未罷亦須先解其外也傷風見寒大青
龍湯均為調理中風昏悶先須通關散探鼻令噴嚏次
以蘇合香丸行其氣仍須分辨冷熱為治不可混濫五
臟正中者迅雷不及掩耳手足偏中者但徐服順氣疎
風豁痰等藥不宜用大風藥急治則不得盡其天年其
有牙關緊閉亦用通關散搐鼻噴嚏即開矣傷暑者暑
氣耗血消氣生痰速用解暑之劑仍啜熱湯得汗即甦
若中之者急扶在隂涼處不可與冷當以布巾衣物蘸
熱湯熨臍中及氣海以湯淋布上令透徹臍腹暖即漸
醒矣如倉卒無湯處則掬道上熱土置臍上以多為佳
冷即易之古法道途無湯即掬熱土於臍中仍撥開作
窩令人溺其中以代湯淋續與解暑毒藥併急嚼生薑
一大塊冷水送下如已迷悶則嚼大蒜一二瓣冷水送
下如不能嚼即用水研灌之立醒但遇無湯處則嚼生
葱二寸許津嚥下可抵飲水二升傷濕中濕只宜利小
便忌不得以火攻并轉利之若濕家下之額上汗出微
喘小便不利者死下利不止者亦死治濕不利小便非
其治也七情之患惟當利氣豁痰寬中進食仍須怡養
以温平之藥調之如宿血滯氣停凝結為癥瘕腹中坯
塊堅硬作楚當以破氣藥伐之或以類相從如敗梳治
蝨瘕銅屑治龍瘕麯糵治米瘕石灰治髮瘕等類所謂
醫者意也氣積膨痛至甚或有熱痞結聚須宣泄之虚
損為治宜大作湯劑峻補者烏附天雄薑桂之屬不可
無潤補者鹿茸當歸蓯蓉之類安可缺清補則天門冬
麥門冬人參地黃之類宜用也至於諸熱為治有泛熱
有實熱泛熱者荆芥薄荷栀子黃芩等投之正其所宜
實熱者非大黃芒硝則不能效若夫總說為治之備要
如南北風土之殊人物厚薄之異北方土厚水深水性
沈下人體多實而少虚且所飱無非肉麵寒則衣重裘
坐煖炕若有所治則宜多以清涼之劑如南方用大黃
巴豆之屬其分兩皆當倍而用之或用水漬法或尋甜
水一二甌飲之即醒間有所禀稍弱不自保惜勞役致
虚則亦但當潤補之無有不愈南方屬火火性輕炎人
體多虚而少實况所食不過蔬食而已必須投以温和
之藥以調之其有習尚北方之風置酒終日非至醉不
已燒&KR1020;肥鮮恣其厭飫偶有所患亦須以平昔所禀施
以涼劑然虚者亦不可妄施痎瘧熱多者投以半冷半
熱解散分隂陽減寒熱之劑度其所作之日先一時進
以抵截之藥去其痰水則收效矣寒多者投以半生半
熟壯脾進食之劑次以抵截之藥則痰癖去而疾愈矣
猶須令其戒慎飲食謹起居則無復攻之患若久瘧而
復作虚浮不食者未之有瘳時疫之治須以時斟酌不
可偏執治之者須辨其所因而投之以藥不可以日滿
自差遂至枉亡良可太息至於病愈必須湯食競進折
其毒勢不可令病氣攻人則屏息矣或有云斯疾之召
或溝渠不泄穢惡不修薰蒸而成者或地多死氣鬱發
而成者或官吏枉抑怨讟而成之者可於州治六合處
穿地深至三尺闊亦如之取淨沙三斛實之以醇酒三
升沃其上俾使君祝之斯亦消除疫癘之良術故併記
之喘急虚者升降鎮墜熱者清心涼肺未有不愈下痢
感於四氣者先須隨其所感解散分利隂陽次須辨其
冷熱手足和煖則為陽中和之劑可用手足厥冷則為
隂温燥之藥可行無不切效大法虚者補之實者瀉之
滑者澀之閉者通之有積者推之熱則涼之冷則温之
冷熱不調者平之失血明其所因辨其冷熱如血下鮮
紅則治以清和純下瘀色則當温養二便秘則須潤滑
以行之脹滿則須正氣以虚實平治之腫滿實者利水
虚者壯脾元兼用消浮等劑自有竒效仍須戒鹹斷慾
庶不再復霍亂須明辨虚實所因亟治無遲遲則殞命
至於乾霍亂則猶為難治也三痟治法滋腎為主抑心
火兼之然須多服湯丸俾水升火降而引飲無度莫之
見矣真心痛者手足青至節不在治療之數真頭痛者
上穿風府陷入泥丸非藥能愈金瘡主治備見後科用
藥之工誠可嘉嘆中蠱毒之法以敗鼓皮燒灰為末飲
服一匕則病人自呼蠱家姓名可語令呼喚將去則愈
矣瘵疾一染人當其未深入之時則宜先取其蟲不爾
則損於心肺蓋心主血肺主氣人身舍氣血之本其能
生乎取蟲而後相忘世慮和以潤養藥食庶幾可瘳傷
晚則不及也魘寐産乳自縊壓溺諸暴絶須平時熟記
後所載治法併産蓐一科臨用庶不倉惶應驗在頃刻
間不然則世無良醫枉死者半是也厲風初發則宜宣
泄風毒去而病漸愈長久之惟當幽隠林泉依法亟治
庶乎可愈不惟愈疾亦或可因此而至仙道矣或為祟
害若移精變氣祝由不可則宜外尋禁避厭禳法以除
之外此病有六不治驕恣不論於理一不治也輕身重
財二不治也衣食不能適三不治也隂陽并臟氣不定
四不治也形羸不能服藥五不治也信巫不信醫六不
治也生候尚存形色不改病未深入腠裏針藥及時能
將息調理委以良醫病無不愈至於五味亦可對治五
臟之病肝酸心苦脾丼肺辛腎鹹用之中病則止過則
酸走筋鹹走血辛走氣苦走骨丼走肉則無益矣又如
以所宜而治者肺燥咳嗽嚼芝麻㗖油餅瘧疾脾冷糟
鯉魚糟藏瓜久冷痢野鷄餛飩等類是也瓜果亦可隨
冷熱施之愈疾必矣若夫炮製之法又當以相需相合
相反相惡相需者以桂得葱而軟相合者磁石引針相
反者大戟芫花等反丼草之類也相惡者如牛黃忌龍
骨是也且方中各有避忌此亦舉其略或以丼草擊起
芫花之性而用者猶在斟量更須甄别藥味新陳選擇
州土所生採取時月分君臣佐使俾分兩無差炙煿炮
爁精虔不苟斯為治之善矣其有自恃已長不肯訪問
以意臆度攻寒以寒療熱以熱妄施一匕邀為已功偶
或中之實非的見不過僥倖於萬一其或不中則十手
所指十目所視所謂一甌之藥誤入於咽五臟俱裂生
可再復可不戒之况醫者人之司命有病急召慎勿以
遠近寒暑而拒之若至病家尤須敬謹勿為他務以敗
正事給藥亦量其多寡表汗宜四吐下宜一加二極矣
補藥愈多愈效餘則隨證為之輕重明批湯引病若未
瘉囑其再來庶病可瘳而治有方矣僕少而學之長而行
之所謂治病之道盡在是矣(古云凡曰治病推其所因生死預定方為醫人敬之)
傷寒
撮要
發汗法凡發汗欲令手足俱周濈濈然一時許為佳不
欲如水淋漓服湯中病即已不必盡劑然發汗須如
常覆腰以上厚衣覆腰以下蓋腰以上淋漓而腰以
下至足心微潤病終不解凡發汗病證仍在者三日
内可二三汗之令腰脚間周遍為度
轉下法凡轉下須體認得合下之證明白在陽明胃經
則不拘日數過時失下則氣血不通四肢便厥不識
返疑是隂厥復進熱藥禍如反掌若少隂腎經太隂
脾經下證悉具湯已更衣者止不須盡劑陽明病得
利瘥慎不中服補藥熱氣得補復成更復下之是重
困也宜消息安養之
取吐法凡取吐服吐藥後不大吐則當以手指擿之便
吐矣不吐稍增藥以吐為度若吐少病不除明日再
服吐藥可至再三但虚人宜少吐藥力過時不吐者
啜熱湯一升以助藥力不必盡劑吐訖便可食無復
餘毒若服藥過多者飲水解之
水漬法以疊布數重新水漬之稍捩去水搭於胷上須
臾蒸熱又漬令冷如前用之仍數易新水日數拾易
熱甚者置病人於水中熱勢纔退則已亦良法也
葱熨法以葱一束以索纏如餅饀大去根葉惟存白三
寸許先以火㶸一面令通熱勿至灼人乃以熱處著
病人臍下以土熨斗盛火熨之令葱餅熱氣透入腹
中更作三四餅遇一餅壞不可熨則易一餅候病人
醒手足温有汗乃止
蒸法以薪火燒地良久掃除去火可以水洒之取蠶沙
柏葉桃葉糠麩皆可用相和鋪燒地上可側手厚上
鋪草蓆令病人當上卧温覆之夏月熱只布單覆之
汗移時立至俟周身至脚心自汗漐漐乃用温粉撲
止汗移上牀最得力者蠶沙桃葉柏葉也無蠶沙亦
得單桃單柏葉亦得蒴藋葉亦可用麩糠乃助添令
隨多少不用亦得此極急則可如治病得愈明年斯
時慎莫再作再作或不治矣
(凡煎煑藥之法須用銀石器微火熟煑不可太猛表汗下之藥每服煎至八分對病藥煎至七分滋補藥)
(煎至六分不可極乾亦不可猛火驟乾恐傷藥力去滓服後留滓再煎)
陽證
麻黃湯治足太陽膀胱經發熱頭痛身疼惡風無汗
而喘陽明合病喘而胷滿太陽病八九日不解以此發
汗必衂乃解及治不得汗發衂陽明脈浮無汗而喘宜
服脈但浮無餘證者與服若不溺腹滿加噦者不治
麻黃(三兩去節)桂枝(二兩)甘草(一兩)杏仁(七十箇去皮尖)
右不此用服五錢水盞半煎八分去滓食前服覆取
微汁夏至欲加知母半兩石膏一兩黃芩一分或汗
出後無大熱而喘者去桂加石膏一兩春冬只依正方
升麻葛根湯治傷寒時疫頭痛增寒壯熱肢體痛發熱
惡寒鼻乾不得睡小兒大人瘡疹已發未發皆可服兼
治寒暄不時人多疾疫乍暖脱衣及暴熱之次忽變隂
寒身體疼痛頭重如石及解傷酒膈熱口瘡咽疼
升麻(一兩)白芍藥(一兩)甘草(一兩)葛根(二兩)
右剉散每服四錢水一盞半不拘時潮熱頭痛生薑
三片葱白二根煎咳嗽涎盛生薑三片桑白皮七寸
煎上膈熱薄荷黃芩各少許煎斑瘡未出加紫草楂
根各半錢葱白貳根煎挾熱酒後傷風感寒痰盛氣
促金沸草散方見後合和生薑三片薄荷七葉桑白
皮七寸烏梅一箇煎小兒量度多少老人加人參倍
白芍藥各五錢大段寒即熱服熱即温服(近人以藥性寒涼不)
(肯輕服然治證相對服之何妨)
金沸草湯治風壅痰盛頭目昏痛頸項強急往來寒熱
肢體煩疼胷膈滿悶痰涎不利咳嗽喘滿涕唾稠粘時
行寒疫壯熱惡風有寒一則汗出風盛則解利
金沸草(去梗三兩)荆芥穗(四兩)麻黃(去根節三兩)丼草(一兩)
半夏(湯洗七次一兩)赤芍藥(一兩)前胡(三兩)
右剉散每服三錢水一盞半入生薑三片桑白皮七
寸烏梅一箇煎頭疼柚葉半皮牙疼熟煎灌嗽諸風
及大腑風祕左脇刺痛每料加枳殼一兩去穰風熱
結在臟腑煩燥氣壅腹痛大便祕以葱白研爛微火
炒過布巾盛熨臍後加大黃朴消薄荷各五錢服速
效諸風發散並用姙婦傷寒頭痛旋疼肚熱心燥加
白术人參黃芩生石膏各一兩熱嗽加甜葶藶馬兜
鈴薄荷生桑白皮各半兩烏梅四錢仍就吞半夏丸
方見後咳嗽類咽喉焦燥加朴消五錢食後服
小柴胡湯治傷寒四五日寒熱胷脇滿痛默默不欲食
心煩或嘔渴或腹痛或脇下痞鞕或心下悸小便不
利或不渴胸有微熱或咳或過經未解潮熱未除半表
半裏非汗非下之證瘥後勞復昏熱婦人傷風經水適
斷此為熱入血室故便如瘧狀産後傷寒頭疼發熱小
兒寒熱亦治之
柴胡(二兩去蘆)半夏(湯洗七次六錢)黃芩人參(去蘆)
粉草(各三錢)
右剉散每五錢水一盞半薑五片棗一枚煎至六分
食前服腹痛去黃芩每料加芍藥三分心下悸小便
不利去黃芩加伏苓一兩不渴外寒裏熱去人參加
桂三分温服覆取微汗愈咳嗽加五味子潤者三錢
胷中煩加栝蔞五錢渴加人參栝蔞各五錢脇下痞
鞕去棗加煆牡蠣粉枳實各五錢過經不解日晡發
熱已而微利加芒消五錢引飲有汗加茯苓桂枝各
五錢身熱臟腑微溏加厚朴五錢煩熱每服加白茅
根二根白竹青一塊如大指頭大麥門冬半錢熱腹
疼加白竹葉七皮赤芍藥枳壳各一錢鼻衂加生地
黃二錢白茅花一握痰盛或喘加桑白皮七寸烏梅
一箇煎服裏熱外寒加桂半錢
大柴胡湯治傷寒十餘日邪氣結在裏寒熱往來大便
祕澀腹滿脹痛語言譫妄心中痞鞕飲食不下或心下
急鬱鬱微煩或口生白胎或不大便五六日繞臍刺痛
時發煩燥及汗後如瘧日晚發熱或發熱汗出或六七
日目中不了了晴不和無表裏證身微熱者裏實也凡
臟腑實脈有力者可服之輕則柴胡重則承氣
枳實(去穰炙半兩)柴胡(去毛蘆半斤)大黃(二兩)赤芍藥(三兩)
半夏(湯洗七次二兩半)黃芩(三兩去心)
右五味勻散入半夏拌勻每服三大錢水一盞半入
生薑三片紅棗一枚或加苦竹葉十皮煎至一中盞
去滓温服食後臨睡服大熱用苦竹瀝一合此藥治
傷寒内熱裏實若身體疼痛表證未解不可服之春
合温而清涼夏發燥疫此方妙
小承氣湯治傷寒日深恐有燥屎腹中轉失氣乃可攻
之不轉失氣者必初硬後溏未可攻之攻之則腹滿不
能食飲水而噦其後熱大便復硬若腹大滿不通或陽
明多汗津液外出腸胃燥熱大便必硬而譫語脈滑吐
下微煩小便數大便結或下利譫語自得病二三日脈
弱無太陽證柴胡證煩燥心下結至四五日雖能食少
少與承氣湯和之令小安
大黃(四兩)厚朴(去麄皮炙二兩)枳實(炙去穰五錢)
右剉散每服五錢水二盞煎至八分去滓温服以利
為度未利再服
大承氣湯治表裏俱熱病勢更甚者陽明脈遲汗出不
惡寒反惡熱身重短氣狂語如見鬼狀劇者發則不識
人循衣摸牀惕而不安微喘直視陽明裏熱或吐下後
不解大便五六日不利日晡潮熱心胷煩熱而懊憹復
如瘧狀脈沈實或小便不利或腹滿實痛而渴脈實數
而沈腸胃燥甚留飲不散胸腹高起痛不可忍但嘔冷
液大渴反不能飲強飲不能止喘急悶者
大黃(四兩酒洗)芒消(三合)厚朴(半斤炙去麄皮)枳實(一兩炙)
右剉散每服五錢水二盞先煑厚朴枳實至一盞餘
下大黃煑取八分去滓入消再煎一沸温服以利為
度未利再服
調胃承氣湯治諸發汗和解不惡寒但發熱蒸蒸然者
或日深心下温温欲吐胷中痛大便溏腹滿鬱鬱微煩
先此時吐下者或日深裏熱譫語法當下之以銀粉巴
豆燥熱大毒丸藥下之致真隂損虚邪熱轉甚因而協
熱下利不止及表裏熱下之太早乘虚而入不成結胷
但為熱利不止心下滿鞕或痛煩渴咽乾膝骨數而實
諸腹滿實痛者煩渴譫妄小便赤大便鞕脈滑實緊
大黃芒消丼草(各等分)
右剉散每服五錢水二盞煎至六分去滓下消再煎
一沸温頓服之
三物湯治感冒風寒鼻塞語音不出頭痛拘倦(方見咳嗽類)
敗毒散治傷寒時氣頭痛項強發熱惡寒肢體煩疼咳
嗽鼻塞聲重風痰頭痛嘔噦寒熱
人參(去蘆)赤茯苓(去蘆)甘草前胡(去苗)
川芎羌活(去蘆)北柴胡(去苗)枳壳(去穰麵炒)
桔梗(去蘆已上各等分)
右剉散每服四錢水一盞半生薑三片薄荷葉五皮
同煎熱服不拘時候傷濕腰疼加白术木瓜各等分
脚痛加天麻一兩脚氣壅盛多熱赤腫加大黃炒蒼
术各等分不過一二服立愈瘟疫傷寒頭痛目昏發
熱增寒脚腰疼甚多風多痰多氣或處卑濕脚弱亦
效傷寒鼻衂加白茅根生地黃各一兩瘡痍癮疹加
蟬蜕十箇(去足食)防風五錢癰疽初發赤腫寒熱用升
麻葛根湯(方見前)合和加生地黃紅内消麥門冬(去心)
各一兩煎熱服立散尋常風寒温氣流入經絡腰脚
疼痛或痺弱五積散(方見後)對合加木瓜川牛膝(去苗)
檳榔切碎各一半煎立效冬合寒而温煖春發瘟疫
大效
隂證
治中湯治太隂傷寒手足温自利不渴腹滿時痛咽乾
其脈尺寸俱沈細
人參乾薑(炮)白术丼草(炙)
陳皮青皮(各等分)
右剉散每服四錢水一盞半煎七分去滓食前服
五積散調中順氣除風冷化痰飲治脾胃宿冷腹脇脹
滿胸膈停痰嘔逆惡心或外感風寒内傷生冷心腹痞
悶頭目昏暈肩背拘急肢體怠惰寒熱往來飲食不進
及婦人血氣不調心腹撮痛經候不調或閉不通及口
中冷背心惡寒並宜服之除麻黃又名異功散
白芷(一兩半)陳皮(去白三兩)厚朴(去麄皮切薑汁炒乾三兩)
桔梗(去蘆六兩)枳壳(去穰三兩)川芎丼草(炙)
白茯苓(去皮各一兩半)蒼术(十二兩米泔浸去皮汁炒赤)
當歸(去蘆尾一兩半)麻黃(去根節三兩)楊芍藥(一兩半)乾薑(二兩)
半夏(湯洗七次一兩半)肉桂(去麄皮一兩半)
右除白芷肉桂二味為散另入外一十三味同為剉
散慢火炒令色轉攤冷次入肉桂白芷冷勻每服三
錢水一盞半入生薑三片煎至一中盞去滓稍熱服
如冷氣奔衝心脇臍腹脹滿刺痛反胃嘔吐泄利清
穀及痃癖癥瘕膀胱小腸氣痛即入煨生薑三片鹽
少許同煎如傷寒時疫頭痛體疼惡風發熱項背強
痛入葱白三寸豉七粒同煎若但覺惡寒或身不甚
熱肢體拘急手足厥冷即入炒茱萸七粒鹽少許同
煎如寒熱不調咳嗽喘滿入棗二枚煎風寒温氣交
互頸項強或半身偏疼或復麻痺及卒中風重者多
加麝香末寒温腰痛每服加桃仁七枚(去皮尖)滿身疼
加白膠香太陽經傷寒手足逆冷或積聚腹痛及虚
汗不止脈細疾面青嘔吐加熟附子數片炒茴香一
捻冷氣煨薑三片鹽少許煎婦人經候不調或腹中
血塊加酸米醋一合難産亦加米醋一合脚氣冷者
每服加茱萸十粒木瓜三片大便祕加大黃二錢脚
氣下疰蒸然赤腫增寒壯熱亦加大黃一錢利之久
虚脾泄傷食腹痛冷瀉不止每用略炒過加陳米一
撮烏梅一箇煎名和氣散特效心腹膨脹不食亦效
乳癰初作加川牛膝生地黃各二根産後或尋常血
氣痛並加木香玄胡索半錢醋炒陳艾葉七皮烏藥
半錢婦人體虚脚疼加生川烏(去皮臍)切四片麝香少
許夏合熱寒氣折之秋發寒疫大效
人參養胃湯治外感風寒内傷生冷增寒壯熱頭目昏
疼肢體拘急不問風寒二證均可治療須令濈濈微汗
自然解散若先有汗則温服不須更汗兼治飲食傷脾
或外感風寒濕氣發為痎瘧及山嵐瘴疫常服尤佳
厚朴(去麄皮切薑汁拌炒乾)蒼术(米泔浸切炒黃色)
半夏(湯洗七次各一兩)白茯苓(去皮半兩)丼草(二錢半)
人參(去蘆)草果(煨皮去)藿香(去土兩各半)橘紅(去白半七錢)
右剉散每服三錢水一盞半生薑三片紅棗二枚煎
空心熱服虚寒加炮附子數片體虚寒瘧加肉桂炮
附子各一錢重兼紅丸子每服三十五粒(方見後痎瘧類)
藿香正氣散治傷寒頭疼增寒作熱上喘咳嗽五勞七
傷五般風痰五般膈氣心腹冷痛反胃嘔惡氣泄藿亂
臟腑虚鳴山嵐瘴瘧徧身虚腫婦人産前産後血氣刺
痛小兒疳傷並宜服之
大腹皮(洗兩一)藿香(洗去土三兩)厚朴(去麄皮切薑汁拌炒)
白术(去蘆兩各二)陳皮(去白三兩)白芷(一兩)
苦梗(去蘆二兩)白茯苓(去皮一兩)丼草(炙兩二)
半夏(湯洗七次)紫蘇(去土兩各二)
右剉散每服三錢水一盞半生薑三片紅棗一枚同
煎熱服如欲出汗加葱白二根以衣被蓋再煎服冷
嗽喘滿每服加人參一錢鹽梅一箇杏仁七粒去皮
尖北五味子十粒就吞青州白丸子三十五粒效氣
促氣壅加人參一錢沈香半錢心腹痛加木香半錢
玄胡索七粒切碎嘔惡甚加生薑五片木瓜二片痰
嘔加烏梅一箇寒濕腰痛心腹膨滿加生薑三片木
瓜二片蒼术切炒枳殼煨去穰切各半錢㯽榔半箇
切片一方治憂怒鬱氣流走遍身刺痛緊滿加木香
一錢縮砂五粒名增減順氣木香散
四逆湯治隂證傷寒自利不渴嘔噦不止吐利俱作小
便或澀或利脈微欲絶汗出過多腹痛脹滿手足厥冷
或欬或悸内寒外熱下利清穀四肢沈重汗出熱不去
者一切虚寒厥冷傷寒病在表誤下藥下利不止雖覺
頭疼體痛發熱惡寒四肢拘急表證悉具未可攻表先
服此藥助陽救裏少隂病背惡寒口燥咽乾此主之
丁香(五分)乾薑(二兩)附子(去壳一枚生用去皮臍)
右剉散每服四錢水一盞半煎六分去滓温服服此
藥利止而無血者加人參半兩面赤加連根葱白九
莖臨煎熟旋入腹痛去葱白加芍藥二兩嘔者加生
薑二兩咽痛去芍藥加苦梗一兩利止脈不出者去
苦梗加人參二兩霍亂吐瀉後亦宜服此大汗出熱
不去内拘急四肢疼下利厥逆惡寒大下利厥冷者
主之
四逆散治少隂病四逆其人或欬或悸或小便不利或
腹中痛或泄利下重者此主之
丼草(炙)柴胡枳壳(去白穰炒黃)芍藥(各一兩)
右為末米飲調下二錢日三服欬者加五味子乾薑
各半兩下利悸者加桂半兩小便不利者加茯苓半
兩腹中痛者加附子半枚炮製泄利下重先濃煎薤
白湯内藥末三錢匕再煑一二沸温服
順元散此藥能温内外感寒脈遲細沈伏手足冷毛髮
懔慄傷寒裏證大啜數杯手足温汗出乃愈治氣亦效
通血脈和一切氣無出此藥冒風濕手足緩弱不能動
轉倒頭須數人扶策三服後次日能步履脱然(方見後風科虚證類)
三建湯(方見病冷類)脈微身體冷重自汗嘔吐加丁香胡椒
各半兩
瓜蒂散治手足厥冷脈乍緊邪結在胷中心中滿而煩
飢不能食病在胷中當須吐之(方見後)
茯苓甘草湯治厥而心下悸宜先治水却治厥不爾水
清入胃必作利
茯苓桂枝(各二兩)生薑(三兩)甘草(一兩切各細)
右四味以水四升煑取二升去滓温分三服
麻黃升麻湯治傷寒六七日大下後寸脈沈而遲手足
厥逆下部脈不至咽喉不利唾膿血泄利不止為難治
此方主之
麻黃(二兩半)升麻(一兩一分)當歸(一兩一分)知母
黃芩萎蕤(各十八銖)石膏白术
乾薑芍藥天門冬(去心)桂枝
茯苓甘草(各六銖細剉)
右十四味以水一斗先煑麻黃一兩沸去上沫内諸
藥煑去三升去滓分温三服相去如三斗炊米頃令
盡汗出愈
灸法治隂證傷寒於臍下一寸半氣海穴二七壯小作
艾炷於臍心以鹽填實灸七壯立效二寸丹田三寸關
元皆可炙
和解
香蘇散一方加沈香名沈香飲子治四時傷寒傷風傷
濕傷食大人小兒皆可服
香附子(五兩毛炒去)紫蘇(去根半二兩)陳皮(二兩)甘草(二兩)
蒼术(二兩切片米泔浸炒黃)
右剉散每服四錢水盞半生薑三片葱白二根煎不
拘時候得汗為妙頭痛加川芎白芷北細辛荆芥穗
每服各半錢咳嗽聲重痰多涕稠加半夏苦梗烏梅
各半錢桑白皮七寸心疼加石菖蒲半夏各半錢泄
瀉木瓜藿香各半錢傷濕自汗時行暴瀉生薑三片
車前子一撮或用香附子陳皮各一兩以石器滴酒
炒黃色為散煎熱服感寒濕日久腰脚疼行步難酒
煎服或濕氣久留脾疼身體與手足倦怠腹脹滿或
有氣上衝有類虚損實非虚損此主之食積腹痛泄
瀉葱白二根烏梅一箇并吞服盧氏感應丸菉豆大
三七粒(方見諸積類)脚氣每服檳榔木瓜大腹皮枳壳木香
各少許鹽酒水煎空心服感風宿食不化潮寒腹痛
作瀉惡風四肢拘急生薑三片烏梅一箇葱白二根
就服盧氏感應丸瘧疾桃柳枝七寸薤白二箇頭痛
作惡加鹽少許男女冷氣加茱萸一撮食鹽少許婦
人血氣加莪术茴香烏藥當歸所加量病人虚實增
減除香附子紫蘇加厚朴桔梗藁本各四兩名和解
散乃平和之劑隨病用之
香葛湯治四時感冒不正之氣頭痛身疼項強寒熱嘔
惡痰嗽腹痛泄瀉不問隂陽兩感或風寒濕瘴服之大效
紫蘇(去根)白芍藥香附子(炒去毛)川升麻
白乾葛薄陳皮(各一兩)白芷大川芎(各半兩)
蒼术(米泔浸切炒黃色一兩)大丼草(半兩)
右剉散每服四大錢水一盞半生薑三片煎熱服不
拘時候如發熱無汗遍身疼痛加葱白二根豆豉七
粒煎熱服得汗即解嘔去蒼术加白术數片藿香數
葉中脘脹滿大便祕加枳實檳榔各半錢有痰加半
夏半錢咳嗽加五味子七粒鼻塞加桑白皮三寸腹
痛加枳壳半片去穰切泄瀉加木香二片老人産婦
嬰兒皆可服如傷寒不分表裏以此藥導引經絡不
致變動其功非淺如熱多口渴心煩臟腑堅或加前
胡無汗可加麻黃汗太過加麻黃根時行寒温泄瀉
頭疼發熱自汗大效
參蘇飲治一切發熱頭疼體痛服之皆效不必拘其所
因小兒室女尤得其宜用藥致和而且平故也痰因停
積中脘閉塞眩暈嘈煩忪悸愪㦜嘔逆不食有如氣隔
痰氣停滯關節不利手足嚲曳筋脈攣急類乎中風食
已即吐發熱頭痛百節煩疼狀似傷寒但連日頻進此
藥以病退為期不可預止蓋本方乃集二陳湯半夏茯
苓湯枳實半夏湯也
人參(去蘆)白茯苓(去皮)紫蘇葉半夏(湯洗七次)
乾葛(去皮)前胡(去蘆各七錢半)枳殼(去穰麵炒)陳皮(去白)
桔梗(去蘆)粉草(炙半兩各)
右剉散每服四錢水一盞半生薑三片紅棗二枚同
煎熱服不拘時候發熱頭疼每服加川芎半錢葱白
二根咳嗽加五味子七粒桑白皮七寸煩燥麥門冬
二十粒(去心)痰嘔口燥咽乾烏梅一箇男子婦人虚
勞發熱加麥門冬二十粒(去心)氣盛或氣虚人痰氣
上壅咽喉不利哮呷有聲氣息短急上盛下虚加木
瓜半錢北五味子五粒乾桑白皮七寸尋常感冒風
寒鼻塞流清涕頭目昏重加川芎白芷各一錢葱白
二莖疝氣初發必先增寒壯熱甚者嘔逆惡心每用
此藥加木香半錢寒熱必退腹痛加揚芍藥一錢
沖和散治寒温不節將理失宜乍煖脱衣甚熱飲冰坐
卧當風居處暴露風雨行路衝冒霜冷臨晨早起呼
吸冷氣久晴暴煖忽變隂寒久雨積寒致生隂濕如此
之候皆為邪厲侵傷肌膚入于腠理使人身體沈重肢
節酸疼項背拘急頭目不清鼻塞聲重伸欠淚出氣壅
上盛咽渴不利胷膈凝滯飲食不入凡此之證若不便
行解利伏留經絡傳變不已
蒼术(六兩)荆芥穗(二兩)丼草(一兩一錢半)
右剉散每服三錢水一盞半煎至八分去滓熱服不
拘時候并滓再煎纔覺傷寒及覺勞倦亦須服之不
問虚實老幼悉皆治之
小柴胡湯為用最多而諸家屢稱述之蓋以柴胡半夏
能利能汗凡半表半裏之間以之和解皆可用也抑不
知小柴胡非特為表裏和解設其於解血熱消惡血誠
有功焉蓋傷寒發熱一二日間解散不去其熱必至於
傷血不問男女皆然此藥内有黃芩柴胡最行血熱所
以屢獲竒功但藥性差寒用之貴能加減今推明活法
凡表發熱裏又有燥渴糞硬熱證者是為内外俱熱小
柴胡加大黃裏無熱證但發熱在表者小柴胡加桂枝
主解表可以温血所謂隂盛惡寒丼辛發散者此也大
黃主攻裏可以蕩滌血熱所謂陽盛内熱酸苦湧泄者
此也是又别其解表以温攻裏以寒之義若遇少陽本
證又無表裏證或表裏不分之證但依本方用之並不
須加減此為正訣虚者少與尤在酌量治療傷寒輒用
當歸其意蓋為調血旣不思一滯中脘二佐痰飲三泥
胃氣而血熱又非當歸之所能除惑之甚矣否則熱入
血室張氏特以小柴胡主之何哉雖然均是和解耳局
方以和解散平穏之劑為和解張氏以小柴胡差寒之
劑為和解意安在哉蓋局方和解散為尋常感冒平和
解散設也若夫熱在半表半裏旣不可汗又不可下非
小柴胡一劑孰能内和而外解之乎淋家衂血家法不
可汗亦可以此和解然而學者僅以小柴胡收效不遵
格法輕用大柴胡立意一差禍不旋踵吁可畏哉又今
人但聞小柴胡之藥多見棄而不服殊不知隂證似陽
浮熱於外用之則誤人多矣的是陽證或半表半裏用
之無不伐病所愧者醫之不審隂陽致使病家之惑聞
者但當責之於醫不當輕議於藥(方見前)
神术散治四時瘟疫頭痛項強發熱增寒身體疼痛傷
寒鼻塞聲重咳嗽頭昏並皆治之
藁本(去)羌活(去蘆)丼草(炙)香白芷
細辛(去葉及土)川芎(各一兩)蒼术(五兩米泔浸一宿切炒)
右剉散每服三錢水一盞生薑三片葱白三寸煎七
分温服不拘時侯傷風鼻塞為末葱白水清調下
二香散治四時感冒冷濕寒暑嘔惡泄利腹痛瘴氣飲
冷當風頭疼身熱傷食不化
紫蘇陳皮蒼术(各一兩)香薷(去根二兩)
香附子(二兩半炒去毛)厚朴(去麄皮薑汁拌炒)
甘草扁豆(各一兩)
右剉散每服四錢水一盞半生薑三片木瓜二片葱
白二根煎熱服外感腫滿先以此多加車前子木瓜
煎效
相類
痰證金沸草散治增寒發熱惡風自汗寸口脈浮胷膈
痞滿氣上衝咽不得息頭不疼項不強(方見前)
大半夏湯治膈間有寒痰
半夏(湯洗如法薄切焙乾)白茯苓生薑(各一兩)
右剉散水二盞半煎至一盞去滓臨睡温呷如有熱
痰加炙丼草一分脾胃不和去丼草入陳橘皮一分
瓜蒂散治胷有寒痰當吐之諸亡血虚家不可與服
瓜蒂(熬黃)赤小豆(各半兩)
右為末取二錢豆䜴一合湯七合煎去滓取汁和末
頓服藥下咽便卧欲吐且忍良久不吐取三錢豆湯
二合和服之立便吐倉卒無藥糟瓜頓喫亦吐
稀涎散治涎結胸膈作為寒熱飲食減少
猪牙皂角圓白半夏(各一兩)
右剉散每服三錢水一盞半煎至七分去滓温服入
咽便吐去涎即愈
食積治中湯治頭疼脈數發熱惡寒滿身不痛左手脈
平和名食積(方見前)
虚人五積散人參養胃湯均可服(方見前)
重者香蘇散取五錢水一盞半煎去滓併吞服感應丸
二七粒未效再服(感應丸方見祕澀類)
虚煩竹葉石膏湯治惡寒身不痛頭不疼脈不緊但煩
熱名虚煩凡有熱不宜大攻之熱去則寒起止宜服
此(方見後)
橘皮湯治動氣在下不可發汗發之反無汗心中大煩
骨節疼痛目暈惡寒食則反惡穀不得入宜服此
橘皮(一兩半)丼草(炙兩半)人參(一分)竹茹(半兩)
右剉散每服五錢水一盞半薑三片棗一枚煎食前服
温膽湯治虚煩(方見雜病虚損類)
脚氣加減小續命湯治身熱肢節痛頭疼大便祕或嘔
逆但卒起脚弱為異耳名脚氣(方見風科虚證類餘諸方見脚氣類)
通治五積散性温敗毒散性涼凡人遇些感冒對半雜
和煎服名交加散亦多驗小小感冒因風雨寒冷所襲
猝然得之正氣未耗邪氣未深用此先以助其正氣使
益壯則邪氣自當屏散若倉卒藥未能辦只以葱白連
鬚數莖豆豉一捻生薑數片水煎熱啜連進三兩盞亦
能發散若邪氣已入經絡及時行疫癘則須依經按法
表裏汗下不可差殊戒之(二方見前)
雙解散治風寒暑濕飢飽勞役内外諸邪所傷無問自
汗汗後雜病但覺不快便可通解得愈小兒生瘡疹使
其出快亦能氣通宣而愈
益元散(方見中暑類三兩半)防風通聖散(方見風科熱證類三兩半)
右一處和勻名雙解散每服三錢水一盞半生薑三片
葱白五寸豉二十粒煎至一盞温服北方此藥大效
麻黃桂枝湯治厥隂傷寒煩滿發熱惡寒往來如瘧或囊
縮其脈尺寸俱微緩者主之若脈沈短其囊必縮急以承
氣湯下之可保五死一生承氣湯乃利陽明藥耳若病到
厥隂其勢已甚蓋陽明養宗筋為熱毒所攻乃以承氣湯
瀉其能養故利陽以救隂此猶假虞以伐虢圍魏救趙之
意也太陽病得之八九日如瘧狀發熱惡寒熱多寒少其
人不嘔清便自可一日三二度發脈微緩者為欲愈也脈微
惡寒者此隂陽俱解也以其不能得少汗出身必瘥宜服
桂枝(四錢一字)芍藥麻黃(去節)杏仁(十二箇去皮尖)甘草(炙各半兩)
右剉散每服五錢水一盞半入生薑三片紅棗二枚煎
八分去滓食前服
白虎湯治傷寒大汗出後表證已解心胸大煩渴欲飲水
及吐或下後七八日邪毒不解熱結在裏表裏俱熱時時惡
風大渴舌上乾燥而煩欲飲水數升者宜服之又治夏月中
暑毒汗出惡寒身熱而渴及治口中不仁背上惡寒效三陽
合病腹滿身重面垢譫語遺溺並不可汗下但少與服之效
石膏(一斤)知母(六兩)甘草(二兩)
右剉散每服三大錢水一盞半加入粳米五十餘粒
同煎至一盞去滓温服小兒量力少少與之或加人
參少許同煎亦得食後服此藥立夏後立秋前可服
春時及立秋後并亡血虚家並不可服不惡寒反惡
熱大便不祕者亦服
大青龍湯治太陽中風傷寒脈緊發熱惡寒身疼不汗
出而煩渴或脈浮緩身不疼但重乍有輕時或傷寒見
風脈傷風見寒脈榮衛俱傷煩燥則用若脈微弱汗出
惡風者不可服之服之則厥逆筋惕肉瞤此為逆也
桂枝(一兩去皮)丼草(一兩炙)石膏(如半箇雞子大碎)
杏仁(二十粒去皮尖)麻黃(三兩去節湯泡去黃汁焙乾)
右剉散每服五錢水一盞半生薑四片棗子一枚煎
至八分去滓温服取汗為度若汗周身潤止後服未
周身潤可停待相次服盡不欲汗汗多恐亡陽故也
若汗多不止用温粉撲之(方見後)
小青龍湯治傷寒表未解心下有水氣乾嘔發熱而欬
或渴或利或噎或小便不利小腹滿而喘者
麻黃(去節)細辛(去苗)乾薑(炮)丼草(炙)
桂枝芍藥(各三兩)半夏(湯去滑)五味子(各二兩半)
右剉散每服五錢水二盞煎食前温服虚噎去麻黃
加熟附子一錢小便不利小腹滿加茯苓一錢喘加
杏仁七粒去皮尖
温粉凡發汗不欲多多則亡陽宜用此粉撲之神效
白术藁本川芎白芷
右為末一兩入米粉三兩均和撲之
真武湯治傷寒數日以後發熱腹疼頭目昏沈四肢疼
痛大便自利小便或利或澀或嘔或咳並宜服之已經
汗不解仍發熱者心下悸頭眩暈肉瞤動振振欲躃地
者此由渴後飲水停留中脘所致
白茯苓白芍藥白术(各一兩)熟附子(一枚炮)
右剉散每服四錢水一盞半生薑五片葱六分食前
温服小便利者去茯苓大便利去芍藥加乾薑二兩
咳者加五味子三分細辛乾薑各二兩嘔者去附子
每服加生薑五片又云水飲内蓄上乘於肺為喘為
咳因水而咳病在陽明則用小青龍湯主之病在隂
此藥主之
桂枝二越婢湯太陽病發熱惡寒熱多寒少脈微弱者
此無陽也不可發汗宜服之(屬太陽)
桂枝芍藥丼草石膏(六錢搥碎)
麻黃(半兩湯洗去黃汁焙乾)
右剉散每用五錢水一盞半生薑四片棗子一枚煎
八分温服
小建中湯治陽脈濇隂脈弦腹中急痛服此不差者小
柴胡湯主之(方見前)
芍藥(三兩)丼草(一兩炙)桂枝(去麄皮一兩半)
右剉散每服五錢水一盞半生薑三片棗子一枚煎
八分去滓下膠飴一兩許再煎化温服兼治熱多寒
少尺脈遲榮氣不足血少故也加黃耆一兩半尺脈
尚遲再作一劑寒傷榮甚至入弱倦昏沈(加人參黃耆各一兩半效)
梔子升麻散治晚發傷寒三月至夏為晚發
梔子(十枚擘碎蒸)升麻(一兩半)生地黃(半斤切碎)柴胡
石膏(各二兩半)
右剉散每服五錢水一盞半煎八分頻服病不解更
作頭面赤去石膏入乾葛二兩無地黃以豉代之
解肌湯治傷寒温病天行頭痛壯熱
葛根(一兩)黃芩芍藥(各半兩)丼草(炙)
右剉散每服五錢水一盞半棗子一枚煎八分日三服
三四日不解脈浮者宜重服發汗脈沈實者宜下之
漢防已湯治風温脈浮身重汗出
丼草(炙)黃耆(蜜炙兩各二)漢防已(四兩)白术(三兩)
右剉散每服五錢水一盞半生薑四片棗子一枚煎
一中盞飲訖乃坐被中汗出如蟲行或被卧取其汗
白虎加蒼术湯治濕温多汗
知母(六兩)丼草(二兩炙)石膏(一斤)蒼术(三兩)
粳米(三兩)
右剉散每服五錢水盞半煎至八分取六分清汁温服
葛根湯治傷風頭項強急身體反張屬太陽經先因傷
風又感寒濕名痓病外證發熱惡寒與傷寒相似但其
脈沈遲弦細項背反張強硬如發癎之狀無汗惡寒名
剛痓有汗不惡寒名柔痓此藥主之(方見後有汗桂枝湯加葛根方見傷寒類)
小續命湯治剛柔二痓有汗去麻黃加葛根(方見風科虚證類)
大承氣湯治剛痓仰目胷滿口噤其人卧不著席脚攣
急咬齒與服得利則減極熱作痓者難治(方見前)
敗毒散治剛痓加防風天麻黃芩全蝎各五錢生薑三
片薄荷七葉煎(方見前)仍用加味壽星丸薑汁竹瀝湯服
累用有效(方見風邪通治類)
附术散治傷寒手足逆冷筋脈拘急汗出不止項強直
搖頭口噤時發時止不食下泄者難治
附子(泡)白术(各一兩)川芎(三錢)獨活(半兩)
桂心(二錢)
右剉散每服三錢水一中盞棗子二箇煎至五分温
服不拘時候
附子防風散治傷寒柔痓閉目合面手足厥冷筋脈拘
急出汗不止
白术五味子白茯苓川芎
乾薑(炮製剉)丼草(炙微赤剉)附子(炮製臍去皮)防風(各三分去蘆)
桂心(半兩)柴胡(一兩半去苗)
右剉散每服三錢水一盞生薑四片煎至六分去滓
温服不拘時候
八物白术散治傷寒柔痓三日不瘥手足厥冷筋脈拘
急汗不出恐隂氣内傷
白术白茯苓麻黃(去節湯泡沸焙)五味子
羌活(各半兩)良薑(一分)附子(泡去皮臍)桂心(各三分)
右散每服四錢水一盞薑四片煎至五分不拘時温服
竹葉石膏湯治傷寒時氣表裏俱虚遍身發熱心胷煩
悶得汗已解内無津液虚羸少氣胸中煩滿氣逆欲吐
諸虚煩熱與傷寒相似但不惡寒身不疼頭不痛脈不
緊數不可汗下宜服
石膏(一兩六錢研碎)半夏(二錢半次湯泡七)人參(二錢去蘆)
麥門冬(五錢半去心)丼草(炙錢二)
右剉散入石膏末停勻每服四錢水兩盞入青竹葉
生薑各五片煎至盞半入粳米一百餘粒再煎米熟
湯成去米温服不拘時侯
附子細辛湯治少隂傷寒口中和而背惡寒反熱倦怠
無汗而渴其脈尺寸俱沈而緊者
麻黃(去節)細辛附子(各半兩臍泡去皮)
右剉散每服四錢水一盞半煎至七分去滓食前服
手足厥者去麻黃細辛加乾薑半兩丼草一分或口
燥舌乾而渴宜急下之
附子湯治少隂病得之一二日口中和背惡寒者即當
炙之少隂病身體痛手足寒骨節痛脈沈者並宜服之
茯苓芍藥(各一兩半)人參(一兩)白术(二兩)
附子(一錢皮炮去)
右散每服四錢水盞半煎至七分去滓温服日進三服
四逆湯治傷寒表裏俱病名兩感一日與太陽少隂俱
病頭痛口乾咽滿而渴二日陽明與太隂俱病腹滿身
熱不食譫語三日少陽與厥隂俱病耳聾囊縮而厥兩
病俱作治有先後先宜救裏臟氣内正急宜攻表救内
固宜急而表亦不可緩也救裏宜四逆湯身體疼痛清
便自調急當救表宜桂枝湯兩感傷寒古無治法惟證
治論并活人書解仲景治有先後之說皆云治有先後
者宜先救裏内纔温則可醫矣然後救表亦不可緩也
以上所論並先救裏然後救表如下利不止身體疼痛
則先救裏如不下利身體疼痛則先救表此亦謂之治
有先後也兩感病亦有可活之理而不可必也(方見前)
人參養胃湯(方見前)每用四錢生薑三片棗子二枚煎吞服
來復丹(方見痼冷類)五十粒調和隂陽其病頓瘳世無不可
治之病醫不善醫信乎
葛根湯治太陽病項背強兀兀然無汗惡寒並治三陽
合病自利
葛根(一兩)麻黃(去節三分)桂心丼草(炙)
芍藥(各半兩)
右剉散每服五錢水一盞半生薑五片棗一枚煎七分
去滓食前温服三陽合病不下利但嘔者加半夏六錢
脾約丸治太陽陽明脾約是也大便堅小便利者其脾為約
大黃(二兩酒浸)厚朴(去麄皮)枳殼(去欀)白芍藥(各半兩)
麻子仁(三分另研)杏仁(一兩半另研)
右為末煉蜜和杵一千下丸如梧桐子大每服二十
丸温水下不拘時候未效加五丸十丸至五十丸下
利後服麋粥將理
附子散治隂毒傷寒為病手足冷腰背強頭疼腹痛或
煩渴精神恍惚額與手背時出冷汗聲鄭重瓜甲唇面
色青黑多因脾腎虚寒伏隂重感於寒所致或因服冷
藥過多心腹脹滿昏不知人
附子(炮去皮臍三分)桂心當歸(去尾)白术(各半兩去蘆)
半夏(湯泡去滑)乾薑(各一分炮)
右剉散每服三錢水二盞生薑三片煎至六分不以
時熱服衣覆取汗
返隂丹治隂毒傷寒心神煩燥頭痛四肢逆冷面青腹
脹脈沈伏者
硫黃(通明五兩别研)消石(别研)太隂玄精(各二兩别研)
乾薑(炮)桂心(各半兩)附子(炮兩半)
右用鐵銚先鋪玄精次下消末各一半中間鋪硫黃
末又將二石餘末蓋上以小盞合著熟炭火三斤燒
令得所勿令煙出急取瓦盆合著地上四面灰蓋勿
令煙出候冷取出研細入後藥為末同研勻米糊丸
梧桐子大每服二三十丸煎艾湯下頓服汗出為度
未退乃大著艾炷灸臍下丹田氣海更不退則以葱
㗖熨之其法亦治氣虚陽脱體冷無脈氣息欲絶不
省人事及傷寒隂厥百藥不效其法見前
四逆湯治隂毒要藥(方見前)
當歸四逆湯治手足厥寒脈細欲絶者亦隂毒要藥
當歸(去尾)桂枝芍藥細辛(各三兩)
大棗(二十五枚)丼草(炙)通草(各二兩)
右剉散以水八升煑二升去滓温服一升日三服内
有久寒者加吳茱萸生薑主之
升麻湯治陽毒傷寒一二日便成陽毒或服藥吐下後
變成陽毒腰背痛煩悶不安面赤狂言或走或見鬼
或下利面赤斑斑如錦紋咽喉痛下膿血脈浮大數五
日可治七日不可治大抵宜早發汗
升麻(二兩)犀角屑射干黃芩
人參丼草(炙一分各)
右剉散每服五錢水一盞煎至七分熱服併進三四
服温覆汗出為度甚者大承氣湯除厚朴加木通丼
草大腹皮桃仁各一兩以利為效(方見前)
梔子仁湯治陽毒傷寒壯熱百節疼痛
梔子赤芍藥大青知母(各一兩)
升麻黃芩石膏杏仁
柴胡丼草(各半兩)
右剉散每服四錢水一盞薑三片豉二十粒煎至七
分不拘時候服
大陷胷湯治傷寒表未解醫反下之膈内拒痛兩手不
可近短氣煩燥心中懊憹心下鞕大便不通舌燥而渴
熱實脈沈而緊又治身無大熱有水結在胸脇間者
大黃(半兩)芒硝(四兩)丼遂(半兩)
右剉散用水三盞先煎大黃至一大盞入芒消煑鎔
下丼遂末煑一沸分二服得利止
小陷胷湯治胸結病正在心按之則痛脈浮滑者
黃連(一分)半夏(湯洗去滑六錢)栝樓實(四分)
右剉散水二盞先煎栝樓至一盞半入前藥煎至六
分去滓分二服利黃涎沫即安一方加枳實去穰黃
芩各一分苦梗六錢累用有效
大陷胷丸治熱實結胸滿發於陽而反下之熱入因作
結胸以下之太早故也其病項強如柔痓狀下之則和
大黃(二兩)葶藶杏仁(去皮尖炒)芒消(各三分)
右前二味為末將杏仁芒消合研為脂和藥取如彈
子大一枚别研丼遂末一錢白蜜一大匕水二盞煎
至七分頓服一宿乃下如不下更服取下為效丼遂
性猛宜斟酌虚實入之
治結胷灸法
巴豆(小四粒)黃連(七寸用連皮)
右為末用津唾和成膏填入臍心以艾炷其上腹中
有聲其病去矣不拘壯數病去為度纔灸了便以温
湯浸手帕拭之恐生瘡
枳實理中丸治寒實結胸及傷寒諸吐利後胸痞欲絶
膈高起急痛手不得近
枳實(去穰麵炒)茯苓人參白术
乾薑(炮)丼草(各等分炙)
右為末蜜和一兩作四丸熱湯化下渴加栝樓根下
利加牡蠣粉各等分為末服亦可
桔梗枳殼湯治傷寒氣痞胸滿欲死
枳殼(去穰麵炒)桔梗(去蘆)丼草(各等分)
右剉散每服五錢水一盞半煎七分食前服痰多加
半夏生薑有熱加黃芩
三黃湯治傷寒隂證下之太早致心下痞按之軟其脈
關上浮者主之若未解未可攻宜先隨風寒二證投桂
枝麻黃湯表解已即服此
大黃(蒸)黃連黃芩(去心)
右剉散每服五錢沸湯二盞熱漬之一時久去滓分
二服暖服或汗出惡寒加附子别煎汁入一合同服
半夏瀉心湯治心下痞滿而不痛者
半夏(一兩一錢湯洗七次)黃芩(去心)人參(去蘆)
丼草(炙)乾薑(炮兩半各)黃連(半兩)
右剉散每服四錢水一盞半薑五片棗一枚煎七分
温服或傷寒中風醫反下之下利日數十行穀不化
腹中鳴心下痞鞕乾嘔心煩者加丼草半兩人參一
兩名丼草瀉心湯或汗出解後胃中不和心下痞硬
乾噎食臭脇下水鳴下利者加生薑一兩減乾薑一
兩餘如正方名生薑洗心湯一方治痰熱心胷煩痞
半夏丸酒蒸黃連丸合和每服三十五丸米飲下特
效(方見痎麻及下痢類)
近效方治陽證結胸死無可藥者曲鱔活者十一條(即蚯)
(蚓也)擂爛用蜜半盞水半碗灌服無蜜用沙糖
丁香柿蒂散治欬逆(諸方並見後第四卷)
百合知母湯治病人欲食復不能食常默默欲卧復不
能卧欲行復不能行有寒如無寒有熱如無熱飲食或
美或不美如強健人而卧不能行口苦小便赤藥入口
即吐利此因虚勞大病之後不平復變成此疾名百合
候此主之發汗後者服
百合(七枚擘)知母(三兩切)
右先以水洗百合漬一宿當白沫出去其水更以泉
水二升煎取一升去滓别以泉水二升煎知母每取
一升去滓後合和煎取一升五合分温再服
滑石代赭湯治百合病下之後者
百合(七粒擘)滑石(三兩碎綿裹)代赭(如彈子大一枚碎綿裹)
右先以水洗百合漬一宿當白沫出去其水更以泉
水二升煎取一升去滓别以泉水二升煎滑石代赭
取一升去滓後合和重煎取一升五合分温服不拘時候
雞子湯治百合病吐之後者
百合(七枚擘)雞子黃(十箇)
右先以水洗百合漬一宿當白沫出去其水更以泉
水二升煎取一升去滓内雞子黃攪勻五分温服
百合洗方治百合病一月不解變成渴者
百合水一斗漬一宿以洗身已食煑餠勿以鹽䜴
玄參升麻湯治傷寒失下不當下而下之熱毒在胃發
斑如錦紋甚則煩燥譫語兼治喉關腫痛
玄參升麻丼草(各半兩)
右剉散每服五錢水一盞半煎七分去滓温服温毒
亦能發斑也
知母麻黃湯治壞傷寒以傷寒差後經久精神不守言
語錯謬或潮熱頰赤寒熱如瘧皆由汗下不止毒在心
胞間所致也
知母(一兩半)麻黃(去節)丼草(炙)芍藥
黃芩(去心)桂心(各半兩)
右剉散每服五錢水一盞半煎七分温服日三四服
若心煩欲飲水稍稍與之
黑奴丸治傷寒調理失序醫所不治及時行疫病七日
不汗脈洪數面赤目瞪身熱煩燥狂言欲走大渴或口
噤精魄已散但心下暖斡開口灌藥下咽即活亦治陽
毒發斑
麻黃(去節)大黃(各二兩)芒消釡底煤(别研)
梁塵(别研)小麥奴竈突墨(各一兩别研)
右為末煉蜜為丸彈子大新汲水研下一丸渴者與
冷水盡飲之須臾當寒寒竟汗出便瘥若日移五尺
不汗依前法服一丸差須病人大渴乃可與之不渴
者勿服
無憂散治傷寒調理失序毒氣内結胸腹脹滿坐卧不
安日久不瘥狂言妄語大小便不通或復吐逆
臘月黃牛膽(以天南星為末入膽内縳令緊當風避日懸之候乾取用)
右為末以人參半兩煎湯七分盞調末二錢乘熱服
遲頃更以熱人參湯投之或睡便溺下黃黑惡物是效
桃仁湯治狐惑默默欲眠目不瞑惡飲食面目乍赤乍
白乍黑齒無色舌上白聲哽咽乾此因大病後腸胃虚
空三蟲求食食人五臟食其喉則為惑其聲哽食下部
則為狐其咽乾當看上唇有瘡蟲食其臟下唇有瘡蟲
食其肝
桃仁(去皮尖)槐子(碎)艾(各一兩)
右剉散每服五錢水一大盞薑三片棗二枚煎七分
食前服之
白頭翁湯治熱利下重及欲飲水者
白頭翁(二兩)黃連黃柏秦皮(各三兩)
右剉散水七升煑水二升去滓温服一升不愈更飲
一升即效
黃連阿膠丸治同上(方見泄瀉類)
黃連解毒湯治時疾三日已汗解或因飲酒後劇苦煩
悶乾嘔口燥呻吟錯語不得卧
黃連(三分)黃蘖(半兩)梔子(四枝擘)黃芩(一兩)
右剉散每服五錢水一盞半煎取一湯盞去滓服未
知再服進粥以此漸差外臺云凡大熱盛煩嘔呻吟
詩語不得眠者傳此方諸人用之亦效此直解毒熱
除酷熱不必飲酒劇者
黃連犀角湯治傷寒及諸病後内有瘡出下部
黃連(半兩)烏梅(七个)犀角(无則以升麻代)木香(各一兩)
右剉散每服五錢水一盞半煎七分食前服
雄黃兌散治下部䘌瘡
雄黃(研)青箱子苦參黃連(各二兩)
桃仁(去皮尖研一分)
右為末以生艾搗汁和如棗核大綿裹納下部扁竹
汁更佳無艾只用綿裹散子納下部亦得
四逆湯治傷寒寒厥或表熱裏寒下利清穀食入則吐
或大汗大吐大下之後四肢冰冷五内拘急舉體疼痛
不渴脈沈者(方見前)
白虎湯治熱厥腹滿身重難以轉側面垢譫語遺溺手
足厥冷自汗脈沈滑裏有熱也(方見前)
大承氣湯亦治熱厥當觀病淺深量多寡飲之(方見前)
黃連阿膠湯治少隂病得之二三日已上心中煩不得卧者
黃連(一兩)阿膠(三分)雞子黃(半箇)黃芩(一分)
芍藥(半兩)
右剉散每服四錢水二盞煎取一盞去滓内膠消盡
内雞子黃攪令和温服日二服
文蛤散病在陽應以汗解之反以冷水噀之熱被寒水入
裏却不得去彌更益煩肉上粟起意欲飲水反不渴者宜
服若不差者與五苓散寒實結胸無熱證者與三物白散
文蛤(一兩)
右為散沸湯和服方寸匕湯用五合
三物白散治寒實結胸無熱證者(屬太陽)
貝母(三分)桔梗(三分去蘆)巴豆(去心皮熬黑研如脂一分)
右為散内巴豆研和以白飲和服強人半錢匕羸人
可減之病在膈上必吐在膈下必利不利進熱粥一
杯利過不止進冷粥一杯身熱皮粟不解欲引衣自
覆若以水噀之洗之益令熱却不得出當汗而不汗
則煩假令汗出己腹中痛與芍藥三兩如上法
十棗湯太陽中風下利嘔逆表解者乃可攻之其人漐
漐汗出發作有時頭痛心下痞鞕滿引脇下痛乾嘔短
氣汗出不惡寒者此表解裏未和也宜服(方見痰飲類)
抵當湯太陽病六七日表證仍在脈微而沈反不結胸
其人發狂者以熱在下焦小腹鞕滿小便自利者下血
乃愈所以然者以太陽隨經瘀熱在裏故也或太陽病
身黃脈沈結小腹鞕小便不利者為無血也小便自利
其人如狂者血證諦也或傷寒有熱小腹滿應小便不
利今反利者為有血也當下之不可餘藥並宜服(屬太陽)
陽明證其人喜忘者必有畜血所以然者本有久瘀血
故令喜忘屎雖鞕大便反易其色必黑者宜此藥下之
或病人無表裏證發熱七八日雖脈浮數者可下之假
令已下脈數不解今熱則消穀喜飢至六七日不大便
者有瘀血宜服(屬陽明)
大黃(一兩去皮酒洗)蝱蟲(十箇去翅足熬)桃仁(七粒去皮尖搥碎)
水蛭(十箇熬去子杵碎水蛭入腹再生化為害尤甚須剉折用石灰炒再熬)
右為散作二服水二盞煎七分去滓温服
吳茱萸湯食穀欲嘔属陽明也此主之得湯反劇者屬
上焦也(屬陽明)少隂病吐利手足逆冷煩燥欲死者或乾
嘔吐涎沫頭痛者此病主之(屬少隂)
人參(一兩去蘆)吳茱萸(一兩六錢半湯洗三次)
右為散每服四錢生薑四片棗子一枚水二盞半煎
八分去滓分二服
苦酒湯(苦酒米醋是也)治少隂病喉中傷生瘡不能語言聲不
出者
半夏(洗碎如棗核十四枚)雞子(一箇去黃内苦酒著雞子殼中)
右内半夏著苦酒中以雞子殼置刀環中安火上令
二三沸去滓少少含嚥之不差再服
牡蠣湯治發汗多頭眩汗出筋惕肉瞤
白术牡蠣粉(炒黃)防風(獨莖者去蘆頭各等分)
右為末每服二錢以酒調下米飲亦可日二三服汗
止便服小建中湯(方見前)
隂旦湯治傷寒肢節疼痛内寒外熱虚煩
芍藥(二兩)丼草(二兩炙)乾薑(三兩炮)黃芩(三兩)
桂(四兩)
右剉散每服五錢棗子二枚水一盞半煎八分去滓
温服日三夜二覆令小汗
大白术湯治隂毒傷寒心間煩燥四肢逆冷
白术附子(炮製去皮臍)川烏頭(製同上)桔梗(去蘆頭)
右為末每服二錢水一中盞煎至六分不拘時稍熱服
回陽丹治隂毒傷寒面青手足逆冷心腹氣脹脈候沈細
蓽澄茄木香乾蠍附子(炮製去皮臍)
硫黃(細研入)吳茱萸(湯浸七次焙乾微炒各半兩)乾薑(一分)
右為末酒煑麵糊丸如梧子大每服三十丸不計時候
生薑湯下頻服三服復以熱酒一盞投之厚衣蓋取汗
正陽散治隂毒傷寒面青口張出氣心下硬身不熱只
額上有汗煩渴不止舌黑多睡四肢俱冷
甘草(一分炙微赤剉)麝香(一錢細研入)附子(一兩炮製去皮尖)
乾薑(一分剉炮製)皂莢(一挺去皮塗酥炙令黃色去子)
右為末每服二錢水一中盞煎至五分不拘時熱服
肉桂散治傷寒服冷藥過度心腹脹滿四肢逆冷昏沈
不識人變為隂毒
肉桂(去麄皮)高良薑(剉)厚朴(去皮薑汁炙令香熟)
白术木香(各三分)人參(去蘆頭)赤芍藥
陳橘皮附子(炮製去皮臍)前胡(去蘆頭)當歸(各一兩)
吳茱萸(半兩炒黃)
右剉散每服四錢水一盞棗三枚煎六分去滓不拘
時稍熱頻服
陽毒升麻湯治傷寒三日便成陽毒或服藥吐下之後
變成陽毒腰背痛煩悶不安面赤狂言或走或見鬼或
下利脈浮大數面赤斑斑如錦紋咽喉痛下膿血五日
可治七日不可治
升麻(二兩)犀角屑射干黃芩
人參丼草(各一分)
右剉散每服四錢水一盞半煎至一盞去滓飲半盞
食頃再服温覆手足出汗出汗則解不解再服
大黃散治陽毒傷寒未解熱結在内恍惚如狂
丼草(炙微赤)木通(剉)大腹皮(各一兩剉)桂心(三兩)
川芒消(二兩)川大黃(兩半剉碎)桃仁(二十一枚湯浸去皮尖雙仁麩炒令微青)
右剉散每服四錢水一中盞煎至六分不拘時候温
服通利為度
五柔丸老人虚人脚氣亡津液虚祕大便結調補三焦
大黃(四兩)前胡(一兩)半夏(洗七次)蓯蓉(浸酒)
芍藥茯苓(去皮)細辛當歸
葶藶(炒各半兩)
右為末煉蜜為丸如梧桐子大温水下二十丸以通
為度
葛根橘皮湯療冬温未即病至春被積寒所折不得發
至夏得熱其寒解冬温始發肌中斑斕癮疹如錦紋而
欬心悶但嘔吐清水服此湯即靜
葛根橘皮杏仁(去皮尖研炒)知母
黃芩麻黃(去節湯泡)甘草(炙半兩各)
右剉散每服五錢水一大盞煎至一中盞去滓温服
知母桂心湯治傷寒後不差朝夕有熱如瘧
麻黃(一兩去節)甘草(一兩炙)知母(二兩或作一兩)芍藥
黃芩(各一兩)桂心(二兩或作一兩)
右為散每服四錢水一盞半生薑四片煎一盞去滓
取八分清汁温熱服日三覆令微汗若心煩不眠其
人欲飲水當稍稍與之令胃中和則愈
增損四物湯治少隂下利手足冷無熱候者
丼草(二兩炙)人參龍骨(各二兩)黃連
乾薑(各一兩)附子(一枚炮去皮臍)
右剉散每服三錢水一盞煎七分日三服不差復作
下利腹痛加當歸二兩嘔者加橘皮一兩
化斑湯治斑毒
人參石膏(各半兩)萎蕤知母
丼草(各一分)
右剉散每服五錢匕水一盞半入糯米一合煎八分
取米熟為度去滓温服
黃連橘皮湯治温毒發斑
黃連(四兩去蘆)陳橘皮杏仁(去皮尖)枳實(炙)
麻黃(去節湯泡)葛根(各二兩)厚朴(薑汁炒)甘草(各一兩炙)
右剉散每服五錢水一小盞半煎至一盞去滓服下
利當先止
陽旦湯治中風傷寒脈浮發熱往來汗出惡風項強鼻
鳴乾嘔
桂心芍藥(各三兩)丼草黃芩(各二兩)
右剉散每服五錢水一盞半棗子一枚生薑三片煎
至一盞取八分清汁温服自汗者去桂心加附子一
枚炮渴者去桂心加栝樓三兩利者去芍藥桂加乾
薑三兩心下悸者去芍藥加茯苓四兩虚勞裏急者
正陽旦湯主之煎時入膠飴為佳若脈浮緊無汗發
熱者不可與
竹皮湯療交接勞復卵腫腹中絞痛欲絶
刮竹青皮一升
右用水三升煑取一升半絞去滓分服立愈
乾薑湯療治婦人得温病雖差未復未滿一百日不可
與交合為隂易之病病必拘急手足拳皆死丈夫病以
傷婦人名為陽易速當療之可瘥滿一百日不可療也
宜服此藥
右剉散水二盞煎六分温服汗出無解止手足伸遂愈
青竹茹湯婦人病未平復因有所動致熱氣上衝胷手
足拘急搐搦如中風狀
栝樓根(無黃根者二兩)青竹茹(刮半斤淡竹者)
右水二升煑取一升二合去滓温服作二三服喫立效
當歸白术湯婦人未平復因其所動小腹急痛腰胯疼
四肢不任舉身無熱發者
白术桂枝(去皮)甘草(炙)人參
黃耆(蜜炙)芍藥(各一分)生薑(半兩)當歸(一兩)
附子(一枚破分八片去皮)
右剉散水三升煑取一升半去滓通口服一半食頃
再服一半温服微汗便差
知母麻黃湯傷寒差後或十數日或半月二十日終不
惺惺常昏沈似失精神言語錯謬又無寒熱醫或作鬼
祟或風疾多般治不差或朝夕潮熱煩赤或有寒熱似
瘧都是發汗不盡餘毒在心胞絡間所致
知母(一兩)麻黃(去節)丼草(炙)芍藥
黃芩(各半兩)桂枝(去皮半兩盛暑中可加桂枝作一分)
右剉散每服五錢水一盞半煎八分去滓温服半日
可相次二三服温覆令微汗若心煩不眠欲飲水當
稍稍與之令胃中和即愈未汗再服
應手方治傷寒舌出寸餘連日不收
以梅花腦子為末摻舌上應手而收當用五錢病方愈
白术散治傷寒氣脈不和增寒壯熱鼻塞腦悶涕唾稠
粘痰咳壅滯或冒涉風濕增寒發熱骨節煩痛或中暑
嘔吐眩暈及大病後將理失宜食復勞復病證如初悉
主之又五勞七傷氣虚頭眩精神恍惚睡卧不寧肢體
倦怠潮熱盜汗脾胃虚損面色萎黃飲食不美口吐酸
水臟腑滑泄腹内虚鳴反胃吐逆心腹絞痛久瘧久痢
及膈氣噎塞上氣喘促坐卧不安或飲食所傷胸膈痞
悶腹脇䐜脹婦人産前産後血氣不和霍亂吐瀉氣
厥不省人事並宜服之常服避四時不正之氣及山
嵐瘴疫
白芷丼草(炙)青皮(去白)白茯苓(去皮)
桔梗(去蘆)山藥香附子(以上各三兩去毛)
乾薑(半兩)白术(去蘆一兩)
右剉散每服二錢水一盞薑三片棗一枚木瓜一片
紫蘇葉二三皮煎七分食前服若吐瀉入白梅煎喘
加桑白皮杏仁傷寒勞役入薄荷膈氣木通三寸麝
香少許中暑嘔逆入香薷産前産後血氣不和入荆
芥霍亂入藿香氣厥入鹽煎服
又方白术散治傷寒雜病一切吐瀉煩渴霍亂虚損氣
弱保衰老及治酒積嘔噦
白术茯苓(去皮)人參(各半兩)丼草(兩半炙)
木香(一分)藿香(半兩)葛根(一兩)
右為末白湯調服二錢煩渴加滑石二兩甚者加薑
汁續續飲之
蜜煎温法陽明病自汗出若發汗小便自利者此為津
液内竭屎雖鞕不可攻之當須自欲大便宜蜜煎導而
通之若土瓜根及大猪膽汁皆可為導
右蜜四兩銅器中微火煎之稍凝如飴狀攪之勿令
焦著欲可丸捻作鋌如指許長二寸當熱時急作令
頭銳内穀道中以手急抱欲大便時乃去之
猪膽汁方
右以大猪膽一枚瀉汁和法醋少許以灌穀道中如
一食須當大便
蜜漬柏皮治口瘡舌潰爛
右以大蘖去麄皮蜜漬一宿合之吞汁勿絶差或用
蜜炙焦黃色研為末每服半錢摻
灸法初得病或先頭痛身寒熱或濇濇欲守火或腰背
強直面目如飲酒狀此傷寒初得一二日但烈火灸
心下三處第一處去心下一寸名巨闕第二處去心
下二寸名上管第三處去心下三寸名胃管各炙五
十壯然或人形大小不同恐寸數有異可繩度隨其
長短寸數最佳取繩從心頭骨名鳩尾頭度取臍孔
中屈繩取半當繩頭名胃管又中屈半繩更分為二
分從胃管向上度一分即是上管又上度取一分即
是巨闕大人可炙五十壯小兒可三壯亦隨其年炙
之大小以意斟量也若病者三四日以上宜先灸胷
上二十壯以繩度鼻正上盡髮際中屈繩斷去平便
從髮際入髮中炙繩頭名曰天聰又炙兩&KR0008;顬穴在
耳前動處又灸内風池穴在項後髮際陷中又灸肝
腧穴在第九推下兩旁相去各一寸半百壯餘處各
二十壯又灸太衝穴在足大指末節後二寸或一寸
半陷中三十壯神驗
世醫得效方卷一
