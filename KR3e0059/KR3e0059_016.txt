世醫得效方卷十六
元危亦林撰
眼科
總論
人有雙眸如天之有兩曜乃一身之至寶聚五臟之精
華其五輪者應五行八廓者象八卦凡所患者或因生
食五辛多啖炙&KR1020;熱飡麫食飲酒不已房室無節極目
遠視數看日月頻視星火夜讀細書月下觀書抄寫多
年彫鏤細作博奕不休久處煙火泣淚過多刺頭出血
多若此者俱喪明之本復有馳騁田獵衝冐塵沙日夜
不息者亦傷目之媒又於少壯之時不自保惜逮至四
十以漸昏蒙故善衛養者纔至中年無事常須瞑目勿
使他視非有要事忽宜輙開則雖老而視不衰大扺榮
衛順則斯疾無由而生榮衛衰則致病多矣且傷風冷
則淚出虚煩則昏蒙勞力則眥赤白腫則脾家受毒生
瘡則風熱侵肺黃乃酒傷於脾血灌瞳人及赤色俱是
心家有熱羞明見紅花為午令黑花則腎虚青花膽有
寒五色花為腎虚兼熱不可一槩為治若虚不補而實
不瀉亦難收效然上虚乃肝虚下虚乃腎虚肝虚則頭
暈耳聾目眩腎虚則虚壅生花耳作蟬鳴大宜補肝益
腎其有熱淚交流兩臉赤痛乃肝之極熱迎風有淚為
腎虚客熱涼肝瀉腎必得其宜至於五臟各以類推虚
則生寒實則生熱補瀉之用須在參詳毫釐之差千里
之謬餘則無非有所觸動或大病之後所患不一至如
暴赤一證多因泛熱衝上或眠食失時飽食近火得之
加以勞役失於調攝過食毒物變成惡證醫者不原本
始但知暴赤屬陽或以散血之劑或以涼心之藥縱使
退散遂致脾經受寒飲食不進頭目虚浮五臟既虚因
成内障亦有見其不進飲食俾更服熱藥遂致三焦暴
燥熱氣上攻昏澁眵淚或犯盛怒辛苦重勞遂生弩肉
心氣不寧風熱交併變為攀睛證狀不一是為外障又
若讀書博奕等過度而致疾者名曰肝勞不可但投以
治肝之劑及作他證治之卒於莫效惟須閉目珍護不
極遠視庶乎可瘳若夫患風疹者必多眼暗先攻其風
則暗自去婦人胎前産后用藥亦須避忌小兒所患切
宜慎治惟略加淋洗披䥥針炙端不可施猶須戒其用
手頻揉或因兹睛破至於莫救以上諸證專是科者宜
留意焉
五輪之圖
風輪病因喜怒不常作勞用心晝凝視遠物夜勤讀細
書眼力既勞風輪内損其候&KR1475;頭尤澁睛内偏疼視
物不明胞胘緊急宜去風藥
血輪病因憂愁思慮悲喜煩勞内動於心外攻於目其
候赤筋纏眥白障侵睛胞腫難開昏暮多澁日久不
治失明愈深宜洗心涼血藥
肉輪病因多飡熱物好喫五辛遠道奔馳駐睛驟騎食
飽耽眠積風痰壅其候胞胘赤腫暴赤昏蒙眼淚常
盈倒睫澁痛瘀血侵睛宜服醒脾藥
氣輪病因淩寒冐暑吸飲寒漿肌體虚疎寒邪入内或
痛或昏傳在白睛筋多腫赤視日如隔霧觀物生煙
日久不治變成白膜黑暗難開
水輪病因勞役不止嗜慾無厭大驚傷神大怒傷志加
之多食酒麫好啖鹹辛因動腎經通於黑水冷淚鎮
流於臉上飛蠅相趁於睛前積聚風虚或澁或痒結
成翳障多暗多昏宜補腎藥
天廓病因雲中射鴈月下看書多食腥膻侵冐寒者致
目廓有病内動視物生煙&KR1475;疼難開不能辦認
地廓病因濕漬頭上冷灌睛眸致令有病眼眩緊急瘀
血生瘡
火廓病因心神恐怖赤脉侵&KR1475;血灌瞳人熱淚如傾其
證瞼頭紅肺睛内偏疼熱淚難開
水廓病因大勞努力争鬭擊棒開弓驟騎強力致令生
病常多暗二睛眩淚多
風廓病因枕邊窗穴有風不能遮閉坐卧當之腦中邪
風攻於風廓以致黑睛多痒兩瞼常爛或昏多淚
雷廓病因失枕睡卧酒後行房血脉溢滿精宣閉滯風
虚内聚上攻故令眥頭赤腫瞼内生瘡倒睫拳毛遮
睛
山廓病因撞刺磕損致令肉生兩瞼翳閉雙睛若不早
治永沉昏暗瘀血侵睛
澤廓病因春不宣解冬聚陽毒多喫脂肥過飱熱物致
令腦脂凝聚血淚攻潮有如霧籠復見飛蜂繚繞黑
花常滿難於瞻視
七十二證方
内障
圓翳第一
圓翳者黑珠上一點圓日中見之差小隂處見之則大
或明或暗視物不明醫者不曉以冷藥治之轉見黑花
此因肝腎氣虚而得也宜服後藥
地黃湯
熟地黃白茯苓(去皮)家菊細辛(各半兩)
芍藥(三分)柏子仁(一分)甘草(半錢炙)防風(一分)
北柴胡(一兩去蕾)
右剉散每服三錢水一盞半煎食后服
補腎圓
巴戟(去心)山藥破故紙(炒)茴香
牡丹皮(各半兩)肉蓯蓉(一兩酒浸)枸把子(一兩)青鹽(一分后入)
右為末煉蜜圓梧桐子大每服三十圓空心鹽湯下
冰翳第二
冰翳者如冰凍堅實傍觀目透於瞳人内隂處及日中
看之其形一同疼而淚出此因膽氣盛遂使攻於肝而
得之宜服後藥
通肝散
山梔子蒺蔾(炒去尖)枳殼(去白)荆芥(各半兩)
車前子牛蒡子(各一分炒)甘草(五錢炙)
右為末每服二錢苦竹葉湯調食後服
滑翳第三
滑翳有如水銀珠子但微含黃色不疼不痛無淚遮繞
澁翳第四
澁翳微如赤色或聚或開兩傍微光瞳人上如凝脂色
時復澁痛而旡淚出
散翳第五
散翳形如鱗點或瞼下起粟子而爛日夜痛楚瞳仁最
疼常下熱淚
前件三訂並是肝肺相傳停留風熱宜服
八味還睛散
白蒺蔾(炒尖去)防風粉草(炙)木賊
山梔(炒去設各半兩)草决明(一兩炒)青箱子(一分微炒)蟬退(一分)
右為末麥門冬去心煎湯食後調下
横開翳第六
此證上横如劔脊下面微白甚薄不赤不痛病此希少
浮翳第七
此疾上如水光白色環遶瞳人初生自小&KR1475;頭至黑珠
上不痛不痒無血色相潮
沉翳第八
此病白藏在黑水下向日細視方見其白或兩眼相傳
疼痛則早輕夜重間或出淚
偃月翳第九
此疾膜如凝脂一邊厚一邊薄如缺月其色光白無瑕
疵
前件諸證並不可治皆是宿生注受當有此病縱強
用藥終無安日
棗花翳第十
此候周回如鋸齒四五枚相合赤色刺痛如針視物如
煙夜輕而晝則痛楚迎風多淚昏暗不見
白翳黃心十一
此候四邊皆白但中心一點黃大小&KR1475;頭微赤時下澁
淚員團在黑珠上
前件亦是肝肺相傳停留風熱宜服前還睛散后墜
其風熱
黑花翳十二
此候其狀青色大小&KR1475;頭澁痛頻頻下淚口苦不喜飲
食蓋膽受風寒宜服
涼膽丸
黃連(洗見火不)荆芥黃芩草龍膽(各半)
(兩)蘆薈防風(各一兩)黃柏(去皮)
地膚子(一分)
右為末蜜圓梧桐子大每服三十丸薄荷湯下
胎患十三
此候初生二三歲觀物則近看轉睛不快至四五歲瞳
人潔白昏蒙不見延至年高無藥可治蓋胎中受熱致
損其目莫能治之
五風變十四
五色變為内障其候顔色相間頭疼甚却無淚出兼毒
風腦熱所致日中如坐暗室常自憂歎
雷頭風十五
此候熱毒之氣衝入眼睛中年牽引瞳人或微或大或
小或視全不見
驚振十六
此候因病目再被撞打變成内障日夜疼痛淹淹障子
赤膜遶目不能視三光亦如久病内障
前件四證設有患者俱不可治所謂針刀難下手藥
力並無功若強治之不過還睛散然終難愈
綠風十七
此病初患則頭旋兩額角相牽瞳人連鼻鬲皆痛或時
紅白花起或先左而後右或先右後左或兩眼同發或
吐逆乃肺之病肝受熱則先左肺受熱則先右肝肺同
病則齊發先服羚羊角散後服還睛散(方見前)
羚羊角散
家菊防風川芎羌活
車前子川烏(炮去皮尖各半兩)半夏(泡)
羚羊角薄荷葉(各一分)細辛(一兩)
右剉散生薑煎或為末食後荆芥茶清調下
鳥風十八
此眼雖痒痛而頭不旋但漸漸昏暗如物遮定全無翳
障或時生花此肝有實熱宜服
瀉肝散
郁李仁荆芥(各一分)甘草(炙)大黃(各半兩)
右剉散每服三錢水一盞半煎食後温服
黑風十九
此眼與綠風候相似但時時黑花起乃腎受風邪熱攻
於眼宜涼腎
青風二十
此眼不痛不痒瞳人儼然如不患者但微有頭旋及見
生花或勞則轉加昏蒙
前件二證宜服還睛散(方見前)
肝虚雀目二十一
雀目者肝臟虚勞時時花起或時頭疼年深則雙目盲
小兒患者因疳得之
高風雀目二十二
雀目二證病狀雖同中有異處蓋高風纔至黃昏便不
見經年瞳子如金色所謂黃風者即此也
前件二證均不可治
肝虚目暗二十三
此病遠視不明眼前花子頻起&KR1475;目皆赤痛有時看一
成二此乃肝虚宜服補肝散稍稍加涼劑與之(方見前)
(外障)
肝臟積熱二十四
眼先患赤痛腫疼痛自淚澁難開忽生翳膜腫或初患
一目不見以致兩目齊患此因作勞用力肝膈熱勞宜
服
大决明散
石决明(一兩炒)草决明(炒)羌活山梔子(各半)
(兩)木賊(五錢)大黃(煨)荆芥(各一分)
青箱子(炒)芍藥(各半錢)
右為末每服二錢麥門冬去心煎湯調食後服
傷寒熱病後目昏二十五
傷寒病安後眼目疼痛紅腫或食毒物過多壅熱上衝
熱淚交流澁痛難開兼生翳膜宜服前决明散后春雪
膏點之
混睛二十六
此候白睛先赤而後痒痛迎風有淚閉澁難開或時無
事不久又發年深則睛變成碧色滿目如凝脂赤路横
赤如絲此毒風積熱宜服
地黃散
生地黃(一兩)芍藥(半兩)土當歸(半錢)甘草
右剉散每服三錢水一盞半煎食后溫服
弩肉攀睛二十七
此證或先赤爛多年肝經為風熱所衝而成或用力作
勞有傷肝氣而得或痒或痛自兩&KR1475;頭努出心氣不寧
憂慮不已遂乃攀睛或起筋膜宜服
二黃散
黃芩大黃防風薄荷(各半兩)
右剉散每服三錢水一盞半蜜少許煎食后臨睡温
服
定心圓
石菖蒲甘菊枸把子(各半兩)辰砂(二錢)
遠志(一分去心)麥門冬(一兩去心)
右為末蜜圓梧桐子大每服三十圓食后熟水下
兩瞼粘睛二十八
此乃爛胘風是也雙目赤爛粘滯經年不安或痒或痛
宜服消風散桑白皮煎湯調下(方見風科熱證類仍用驅風湯洗)
膜入水輪二十九
此因黑珠上生瘡稍安其痕疤不没侵入水輪雖光未
絶終亦難治
釘翳根深三十
此因心肝滯留偏熱致使眼疼痛生翳膜經久其色如
銀釘釘入黑睛此證不可治
黑翳如珠三十一
此起在黑水上如小黑豆疼痛而淚出不可用點藥此
乃腎虚受風熱而得之宜先服羚羊角散後服補腎圓
(方見前)
花翳白䧟三十二
此白翳旋遶瞳仁點點如花白鱗砌者乃因肝肺伏藏
積熱又喫熱物因而得之宜膏藥點後服前羚羊角散
水瑕深翳三十三
此乃黑水内横深瑕盤青色沉沉深入痛楚無時蓋五
臟俱受風熱宜服
二荆散
蔓荆子荆芥苦竹葉甘草(各半兩)
山梔子(一分去皮)
右剉散每服三錢水一盞半薄荷七葉煎温服
玉翳浮滿三十四
此證黑珠上浮玉色不疼不痛翳根不紅不宜針割但
服前還睛散磨翳膏點之即愈(方見後)
因他病後生翳三十五
眼内他病得時漸漸不見初則微生翳膜後則遍睛俱
白患此者無可治矣
順逆生翳三十六
翳自上而生下者為逆自下生上者為順逆則難治順
則易安宜用點藥
磨翳膏
空青(二錢)片腦(三錢)蕤仁(一兩口含去皮殼)
右於乳鉢内研合盛旋點之
鷄冠蜆肉三十七
翳生在瞼内如鷄冠蜆肉或青或黑須飜出看之阻礙
痛楚怕日羞明蓋脾經先受熱后有所傳宜服决明散
瞼生風粟三十八
兩瞼上下初生如粟米夫漸漸大如米粒或赤或白不
甚疼痛堅硬者蓋肝壅瘀血所成宜服
大黃散
大黃(半兩煨)牛旁子(一分炒)甘草(一分)荆芥(半兩)
右剉散每服三錢水一盞半煎食後温服
胞肉膠凝三十九
眼胞皮肉有似膠凝腫高如桃李者時時出熱淚乃風
毒所注宜消風散及花草膏點之(方見風利熱證類及見后)
漏睛膿出四十
&KR1475;頭結聚生瘡流出膿汁或如涎水粘睛上下不痛仍
無翳膜此因心氣不寧并風熱停留在瞼中宜服
白薇圓
白薇(半兩)防風白蒺蔾(去角炒)石榴皮
羌活
右為末米粉糊圓如梧桐子大每服二十圓白湯下
蟹睛疼痛四十一
此證如大豆出黑珠上疼痛不可忍又名損翳亦不可
用點藥宜服前决明散
突起睛高四十二
風毒流注五臟不能消散忽然突起痒痛熱極所致宜
服前瀉肝散
風起喎偏四十三
偏風牽引雙目喎斜淚出頻頻却無翳膜不痒不痛宜
服消風散用荆芥湯下(方見風利熱證類)
倒睫拳毛四十四
此疾淚出涓涓翳膜漸生乍愈乍發多年不安眼皮漸
急睫倒難開如刺刺樣痛瞳人不安此乃脾受風熱先
服瀉肝散後服
五退散
蟬退(洗)蛇退(醋煑)荆芥猪蹄退(一分)
(燒性存)穿山甲(燒性存)川烏(炮去皮)粉草(各半兩)
蚕退(二錢半)
右為末鹽湯調下二錢
風牽瞼出四十五
上下瞼俱赤而或飜出一瞼在外此亦脾受風毒宜服
前五退散若患年深瞼内俱赤則不可治之
神祟疼痛四十六
舊無根因忽然疼痛或如針刺或如火炙及太陽穴掣
痛早輕晩重先宜求福却服决明散(方見前)
旋螺尖起四十七
目疼痛生翳膜尖起而赤似旋螺宜服前通肝散次服
前决明散
鶻眼凝睛四十八
輪硬而不能轉側此為鶻眼凝睛此不可治
轆轤轉關四十九
此乃睛藏上下瞼不能歸中所以言之為轆轤也其證
亦難治然當且服後藥
天門冬飲子
天門冬茺蔚子知母(各二兩)五味子
防風(各一兩)人參茯苓羌活(各兩半)
右剉散每服三錢水一盞煎食後服
瀉肝散
麥門冬(去心二兩)大黃黃芩細辛
芒硝(各一兩)黑參桔梗(各兩半)
右剉散每服三錢水一盞煎食后服
被物撞打五十
目被撞打疼痛無時瞳人被驚昏暗濛濛眼眶停留瘀
血用地黃膏貼去血次服前决明散
地黃膏
生地黃(一合)黃連(一兩)黃柏寒水石(各半)
(兩)
右地黃研自然汁和藥成餅子要用時以紙貼目上
非但是撞打可用凡風熱赤目熱淚出等眼皆可用
以其性涼能逐去熱毒耳
撞刺生翳五十一
因撞刺生翳疼痛無時經久不安者復被物撞之兼為
風熱所攻轉加痛楚昏暗不見宜服
經效散
大黃當歸芍藥(各半兩)北柴胡(一兩)
粉草連翹(各一分)犀角(一錢后入)
右剉散每服三錢水一盞煎食后服仍用后磨翳膏
點之
血灌瞳人五十二
瞳人為血灌注其痛如錐刺皆無翳膜覩物不明者或
因有損或由肝氣閉血無所歸而得宜引血歸肝
通血圓
生地黃(焙)赤芍藥(各半兩)川芎(一兩)甘草(五錢)
防風荆芥當歸尾(各一兩)
右為末煉蜜圓如彈子大食后荆芥薄荷茶嚼下血
既散而歸肝又恐眼自生花須再用前還睛散服之
眯目飛塵五十三
塵埃飛揚入目粘睛不脫或被飛絲所侵或被沙石所
苦疼痛引澁揩碎不開宜用後瞿麥散敷
天行赤目五十四
目忽然赤腫晨昏痛澁此天行時疾或長幼傳染不安
雖因熱氣相傳方有輕重宜服前瀉肝散即安虚人則
用后五行湯洗
暴赤眼後忽生翳五十五
此證輕則無妨重則疼痛而白睛紅花乃生翳膜者是
五臟積熱宜先用前地黃膏次服前瀉肝散
胎風赤爛五十六
小兒初生下便有此證至三四歲雙目紅而肱邊赤爛
曉復痒痛經年不安先服消風散桑白皮煎湯調下仍
以后湯泡散洗
風赤目疾五十七
此症臉似朱砂塗而生瘡黑珠端然無所染此因風熱
生於脾臟若經久不治則生翳膜宜服前五退散次湯
泡散洗
衝風淚出五十八
風證至冬月極甚發作不休此因肺虚受風遇風冷發
宜服
白僵蠶散
白僵蠶(直者去絲觜炒)粉草細辛(各半兩)
旋覆花(蒸熟焙半兩)荆芥(一分)木賊(半兩)
黃桑葉(一兩嫩者)
右剉散每服三錢水一盞半煎食後温服
暴風客熱五十九
眼為暴風熱所攻白睛起障覆黑珠瞼腫痒痛宜服前
藥
瞼硬睛疼六十
瞼中紅赤而堅硬眼睛疼痛而淚出無時怕日羞明宜
服前通肝散若有障膜用後春雲膏點之
痛如針刺六十一
睛忽然疼痛如針刺雙目根緊急坐卧不安此因熱毒
在心服洗心散次服前還睛散(方見大方科積熱類)
痒極難任六十二
眼痒極甚瞳子連&KR1475;頭皆痒不能收瞼此因清淨腑先
受風熱得之宜服
消風一字散
川烏(半兩炮去皮尖)羌活防風(各一分)川芎
荆芥
右為末每服二錢食后薄荷湯調下
起坐生花六十三
凡起坐生花或覺頭旋而悶耳内蟬鳴此乃腎虚兼受
客熱不節房事宜多服補腎圓
瞳人乾缺六十四
此證其睛乾澁全無淚液或白或黑始則疼痛后來稍
定而黑不見此證不可治療
黃膜上衝六十五
黑睛從下生其黃膜上衝疼痛至甚閉澁難開此乃脾
經受風食毒傷胃而得之宜服
犀角飲
犀角(二兩)黃芩(半兩)白附子(一分炮去皮尖)
麥門冬(一分去心)車前子羌活(各半兩)
右剉散每服三錢水一盞半煎食后温服
赤膜下垂六十六
眼中有膜自上垂下遮黑睛或名垂簾膜望風淚出怕
日羞明此乃客熱上衝用後明上膏點之次服前通肝
散
小&KR1475;赤脉六十七
小&KR1475;中生赤脉漸漸衝眼急宜早治此蓋三焦積熱得
之宜服前犀角飲兼戒忌辛酸熱毒等物及房事方安
小兒通睛六十八
嬰兒雙眼睛通者欲觀東邊則見西畔若振掉頭腦則
睛方轉此肝受驚風宜服
地黃膏
牛黃(一錢)犀角(二錢)金銀箔(各五片)甘草(一分二)
右為末蜜圓菉豆子大每服七圓用薄荷湯吞下
小兒斑瘡入眼六十九
眼胞患斑瘡熱氣衝透睛中疼痛淚出翳如銀片腫澁
難開宜服
柴胡散
柴胡黃芩芍藥(各半兩)甘草(一分)
右剉散每服三錢水一盞煎大人小兒加減服兼以
藥墜洗之(餘方見後)
小兒瞼中生贅七十
眼瞼中生贅子初生如麻子大日漸如豆懸垂瞼内乃
脾經風熱所攻宜加減服前五退散
小兒疳眼七十一
小兒疳眼初生則澁痒久而生瘡翳腫難開怕見光明
時時出淚此因肝風所攻或因瀉痢後虚熱上衝不可
點宜服前還睛散(餘方見小方科諸疳類)
小兒青盲七十二
胎中受風五臟不和嘔吐黃汁兩眼一同視物不明無
方可治
右七十二證方藥條陳于前毋謂其略蓋眼科中用
藥不可太繁或有好竒鳩撮衆藥合為一方不問虚
實凉熱悉與服之羣隊争功豈知補瀉温涼之性各
異其為害也不少可不戒之
虚證
三味磁朱圓丹砂之畏磁石猶火之畏水今合用之砂
法火入心磁法水入腎心疾各得其養則目自然明蓋
目疾多因脾胃有痰飲潰侵於肝久則昏眩神麯倍於
二味用以建脾胃消痰飲極有方效
神麯(四兩)辰砂(一兩)磁石(二兩煅醋淬柴炊)
右為末煉蜜圓梧桐子大每服五十圓食前米飲日
進三服常服益眼力一方加夜明沙
大補腎圓治腎氣不足眼目昏暗瞳人開縮漸成内障
可服
磁石(煆醋淬染)兔絲子(酒蒸研各二兩)五味子
熟地黃枸把子楮實覆盆子
蓯蓉車前子(酒浸)石斛(去根兩各一)沉香
青鹽(研各半兩)
右為末煉蜜圓梧桐子大每七十圓空心食后鹽湯
下
養肝圓治肝血不足眼目昏花或生眵淚久視無力
當歸(酒浸)車前子(酒浸)防風白芍藥
蕤仁熟地黃川芎楮實(各等分)
右為末煉蜜圓梧桐子大每服七十圓不以時温水
下
錦鳩圓治肝經不足風邪内乘上攻眼暗淚出怕日羞
明胞胘痒痛瞻視茫茫多見黑花或生翳膜並治之
草决明子(二兩)牡礪(取粉)黃連(去鬚)杜蒺蔾(炒去)
(尖)防風(去蘆)甘菊花(倲淨)肉桂(去皮各五)
(兩)蕤仁羌活(去蘆)瞿麥(各三兩)
蔓菁子(二升淘洗絹袋盛飯上蒸一伏時取出晒乾)白茯苓(去皮)
(四兩)細辛(去苗五兩)羯羊肝(一具批炙令焦)
斑鳩(一隻去皮毛腸觜爪用文武火連骨炙乾)
右為末煉蜜和杵五百下圓如梧桐子大每十五至
二十圓空心温酒或得水下日午臨卧日三服如久
患外障眼服諸藥未效者漸加服五十圓必效暴赤
服疼痛食后用荆芥湯下二十圓
駐景圓治肝腎俱虚眼常黑暗多見黑花或生障翳旋
螺
兔絲子(酒浸炒取末五兩)熟地黃(洗蒸三兩)車前子(三兩)
右為末煉蜜圓梧桐子大每服五十圓空心温酒下
青鹽圓巴戟圓治並同上(各見大方科虛損類)
錦鳩駐景青鹽巴戟四件合和鹽湯吞下二三十圓久
久服除昏花增目力大效
花草膏治患眼腫痛澁痒昏淚羞明
羯羊膽(一枚飯上蒸熟)
右以冬蜜研和入朱砂末少許頻研成膏食后臨卧
匙抄少許含嚥亦可點目
椒目圓治久年眼生黑花不可耐者
椒目(炒一兩)蒼术(二兩炒)
右為末醋糊圓梧桐子大每服二十圓醋茶下十日
可效
黑神散治血壅赤腫臨卧酒調服(方見産科産后類)
神效參附正氣散治男子婦人痛不生糞此便是元氣
憊腎經虛夜間小便二三次耗傷陽氣致生内障腦中
有風致鼻流清涕或腦脂流下或瞳人開散此皆腎憊
黑水散也加炮附子枸把子去生炒揀菊花蘃生姜紅
棗煎食前空心服仍以錦鳩青鹽山藥八味等圓對和
食前温酒服及四柱散十全大補湯去熟地黃加附子
枸把子菊花蕊藿香正氣散並用薑棗煎服婦人服冷
藥過多或崩或白帶致令眼昏不見亦可服此急救(方見)
(大方科諸氣類寒餘方並見虛損傷類)
熱證
清涼散治心熱衝眼赤腫時流熱淚羞明每服三錢水
一盞半燈心二十莖苦竹葉七皮生地黃二根桑白皮
七寸煎食后臨睡服(方見大方科積熱類即八正散)
聖效散治諸般風熱風痒熱毒大人小兒生翳生膜生
血筋但是外障熱眼並可服若内障是虛則不宜服
黃苓北細辛甘草熟地黃
大黃山梔子赤芍藥當歸尾(極細)
(者)牛蒡子桑白皮(各二兩有翳膜加一兩用)
菊花(五兩去梗)
右剉散每服四錢水一盞半煎温泠服合滓煎早食
午食晩間臨卧各一服忌鷄魚酒麫糯米鹹酸熱油
諸般毒物眼乃一身之主如不能忌己藥亦無功自
䧟此身也每日惟白煑精猪肉米飯或山藥蘿蔔菜
果山查梨柿子銀杏土瓜榧子生葛可喫
地黃圓素問云久視傷血血主肝故勤書則傷肝而目
昏肝傷則自生風而熱氣上湊目昏益盛不宜專服補
藥當益血鎮肝而目自明
熟地黃(兩半)黃連(去鬚)决明子(各一兩)防風
甘菊花羌活桂心朱砂(研)
没藥(研各半兩)
右為末煉蜜圓梧桐子大食后熟水下三十圓日三
服
决明散治風熱毒氣上攻眼目腫痛或卒生翳膜或赤
脉努肉或澁痒羞明多淚或始則昏花漸成内障但是
一切暴風客熱並宜服之
黃芩甘菊花(去枝梗)木賊草决明子
石膏赤芍藥川芎川羌活
甘草蔓荆子石决明
右剉散每服三錢水一盞半生薑五片煎食后服
敗毒散治熱眼澁痒昏蒙每服三錢加薄荷桑白皮煎
(方見大方科傷寒類)
羊肝圓治肝經有熱目赤睛疼視物昏澁
羯羊肝(一具生用)黃連(去項别研為末)
右先將羊子肝去筋膜於砂盆内擂爛入黃連末杵
和為丸梧桐子大每服五十圓不拘時候熱水下
五行湯治眼暴赤時行赤腫作痛
黃蘗(用力略去粗皮取内皮不以多少)
右以濕紙褁黃泥包煨候泥乾取出每用一彈子大
紗帛包水一盞浸飯上蒸熟乘熟熏洗極效此方有
金木水火土故以名一圓可用二三次
退赤膏治赤眼
右用生地黃肥者洗淨研細絹帛包之仰卧以藥搭
在眼上初似碍而痛少頃清涼小兒赤眼黃連為
末水調貼脚心其赤自退
又方治血灌瞳人生障膜
右用生地黃研細和大黃末成膏以帛鋪二寸揜在
眼上可再易之
黃連湯治火眼
鷹爪黃連(七莖節去毛)杏仁(七粒尖去皮)北棗(七枚大者)
右用新瓦盆存貯入水八分以紙覆蓋慢火熬存二
三分放在地上去火毒候冷存在湯瓶上蒸温不要
熱病者仰卧令人滴藥汁在眼尖角近鼻者候口中
有苦味即是藥透如未知苦則一面滴數次即安其
效如神
蔓荆散又名小洗肝散治赤腫澁痛多淚
瓜根蔓荆子荆芥梔子
甘草
右剉散每服三錢水一盞煎先熏後服食后用之
點眼方治眼目赤腫翳障羞明
鵬砂(三錢)腦子(一錢)通明朴硝(五錢)
右為末入乳鉢研再用細絹羅過每用一小錢光弦
者點津液沾藥末入目中閉霎時令藥自方開眼淚
出效
神針散治仝前
木賊(五錢去黑不用陳者)香附子(去毛)細辛(洗淨日乾)
菊花(去梗蒂)羌活(各五錢)
右為末每服二錢用好茶少許同點食后服
又方治眼有血紅或有紅線及生糞此是熱眼服前經
效散
又方治眼開不得羞明怕日此是風熱牽閉所致芎芷
香砂散加前胡連根葱白三莖煎服若臟腑閉加大黃
小兒翳障及瘡疹不得開加生桑白皮七寸同煎根新
能瀉肺膜不生翳便退(方見大方科傷寒類)
石决明散治眼生外障不問男女小兒皆治先服經效
散不退却進此藥
石决明(一兩火煆)蒺蔾(炒去刺淨二兩)荆芥穗(二兩)薄荷葉(一兩)
人參(蜜炙五錢)
右各於地上出火毒研末每服二錢沙糖冷水調食
后服
食治方治眼赤腫及治每睡起時赤須臾又白名血熱
非肝病也
右以生地黃自然汁以粳米半斤三次浸三次曝乾
用磁瓶煎湯一升令沸下地黃及米煮成薄粥半飽
飢飲一兩盞即睡三次立效
貼藥治眼痛十分甚者
右以生薑自然汁調飛過白礬貼眼胞上痛即止
又方治風熱上衝弩肉攀睛
右用青萍少許研爛入片腦子少許貼眼上䪺效
風證
消風散治昏澁風痒加荆芥煎湯服(方見風利熱詮類)
撥雲散治肝受風毒眼目昏䑃漸生翳膜
蟬退(去足)木賊(去節童便浸一宿)白蒺蔾(炒搗)
(去刺)羌活(各三兩)甘菊(去兩四)荆芥穗
甘草(各二兩)
右為末每服二錢食后茶清調下
白蒺藜散治腎經風毒攻眼昏淚澁痒
白蒺蔾(炒刺去)防風甘草(各一兩)甘菊(去葉一兩)
(半)生直殭蠶(炒去絲觜一兩)天南星(兩半)
(用黑豆二合青鹽半兩水煑透焙去鹽豆)
右為末每服二錢沸湯少鹽點服
蟬花無比散治風眼氣眼昏淚痒翳膜或頭風牽引眼
小胞爛並治之
石决明(用東流水入鹽煑一伏時細研如粉)當歸防風
羌活(各一兩半)菊花(洗晒)甘草(炙各一兩)荆芥
細辛蛇皮(皂角水洗新瓦焙各半兩)茯苓(二兩)
蒺蔾(炒去刺四兩)芍藥蒼术(童尿浸二宿去皮切碎各一兩)
右為末每服二錢米泔或茶清食后調下
荆芥散治風熱攻眼赤腫
荆芥穗梔子仁牛蒡子蔓荆子
甘菊花細辛甘草(炙)防風
白蒺藜玄參川芎大黃
黃芩木賊(去節童尿浸晒)草决明(各半兩)蒼术(米泔浸一)
(宿焙一兩)
右為末每服二錢紫蘇或蜜湯調食后臨卧服
祛風散治風毒攻眼昏淚颼癢
蒼术(日換童便浸二宿剉晒)防風(二兩)白蒺藜(炒搗)
(去刺二兩)荆芥穗(一兩半)甘草(鹽水炙七錢半)
右為末每服二錢入鹽少許沸湯點服或用消風散
夾和尤佳(方見風科熱證類)
龍膽湯治爛胘風赤浮翳努肉攀睛澁痒眵淚
防風(去蘆)龍膽草(各五錢)銅青(三錢)五倍子(二錢)
淡竹葉(一粒去根)
右為末每服半錢熱湯一合泡停泠澄清洗捷效
取蟲方治爛眩風此眼有蟲絲其絲色赤而長滋生不已
覆盆子葉(不以多用)
右洗淨研自然汁以皂紗帛蒙在眼上以筆蘸藥汁
於二下眼眶當有細蟲出於紗上或研細著藥於紗
上便蒙亦可此方治眼暗不見及冷淚浸滛不止乃
青盲者其法搗取自然汁澄隂乾入飲男子乳化開
點入目中即仰卧更入少許腦子尤好三四日間視
物如年少
捷效方治爛眩風眼痒痛淚漬兩瞼皆成瘡百藥不效
用此點之須臾淚下從瘡中流出其間有小蟲立愈
黃連淡竹葉(各一兩)相樹皮(半濕用)
右剉散以二升水煎至五合稍冷用滴目内兩&KR1475;及
洗爛處日三四次
洗方治爛眩風赤眼
五倍子(搥碎去蛀末)蔓荆子(揀淨)
右用水煎澄清温熱洗或用桑枝灰淋水洗亦效
又方青礬火煅研出火毒每用半匕熱湯一盞泡洗爛
眩筋及拳毛倒睫效
又方治眼痒多因布巾拭破了眼眩致成爛眩風不得
乾
白礬(一兩煅過)銅青(三兩)
右同研細和勻如色白再加銅青每用半錢熱湯一
合泡汀清以手蘸開眼如法洗必澁不可拭乾但閉
目坐待澁止自然眼開如藥冷將紙蓋盞面于湯瓶
上坐温又洗一日洗四五次即效
氣訂
木香流氣飲治因怒氣或食熱物或飲酒而致目赤眼
胞紫内生赤脉加大黃煎服復加川芎治氣眼浮軟上
壅
分心氣飲治同上挾熱者服之特效(方並見大方科)
石膏羌活散治久患雙目不覩光明遠年近日内外氣
障瞳人昏暗拳毛倒睫一切眼疾
羌活(治内熱頭風)蜜蒙花(治羞明見日)木賊(退翳障)
川白芷(清頭)北細辛(去葉除風)蘿蔔菜子(起倒睫)
麻子(起拳毛)川芎(治頭風)黃芩(洗心退熱)石膏(清頭目墜)
(痰)藁本(治頭風頭疼)甘草(解諸藥毒各等分)
右為末每服二錢食后臨卧蜜水一盞調下或茶清
或淘米苐二遍泔水調日進三服至十日漸明二十
日大效
翳障
神醫散治目内翳障兼治瘡疹后餘毒不散目生翳膜
真蛤粉(細研一兩)榖精草(一兩為末)
右和勻每服二錢用生猪肝一片三手指大批開摻
藥在上捲定再用麻子一札濃米泔一椀煑肝熟為
度取出稍冷食后臨卧細嚼却用元煑肝米泔送下
忌一切炙煿毒物
名方治目赤后暴生翳
右以鵝不食草塞鼻中立瘥
觀音夢授方治内障及因病赤眼食减物而得者
夜明沙(洗淨)當歸(去尾)蟬退(去足)木賊(去節淨各)
(三兩)
右為末用白羯羊肝四兩湯煑爛搗如泥入藥末丸
如梧桐子大食后温熱水下五十丸百日眼如故矣
羊肝丸治翳障青盲服之眼可復明(方見前)
眼藥方治外障眼(亦名一方)
右以猪膽一枚用銀石器煎成膏入冰片腦子少許
點入眼中微覺翳輕又用猪膽白蘝皮隂乾合作小
鳳頭釵大小止用一頭燒作灰待泠點翳數日后翳
退
葛仙翁方治内障有效
生熟地黃川椒(去目及閉口者微微炒)
右等分為末煉蜜圓梧子大空心鹽湯米飲下五十
圓
又方治瘡疹入眼及昏暗翳尤妙
右用兔子糞焙為末每服用好茶清調下即安須待
疹瘡安后服此
重明散治風熱内外障氣眼疾
川獨活(去蘆)川羌活(去蘆)川芎射干
仙靈脾防風(去蘆)甘草片泉石
蒼术(各五錢)草决明丹參白术
石决明
右剉散每服三錢水一盞半煎温服食后臨卧日三
服
小五退散治内障眼
蟬退蛇蛻蚕紙烏雞卵殼
男子髮
右火燒存性研為末每用一錢和羊肝湯喫不以時
常服
熟地黃圓治内障眼
熟地黃麥門冬車前子
右等分旋焙旋研煉蜜圓用酒送下二三十圓屢效
退翳圓治眼目昏翳
蟬退(洗晒)蒼术(童子尿浸二宿焙)熟地黃
川芎白蒺藜(炒杵去刺各一兩)茺蔚子
羌活木賊(去節童尿浸一宿焙乾)甘菊
荆芥石决明(煅存半生)杏仁(去皮尖)兔絲子(研酒)
(浸焙)蛇皮(酒浸洗)防風(各五錢)
右為末煉蜜圓如彈子大每一圓食后細嚼薄茶下
黃連膏治遠年近日翳膜遮障攀睛瘀肉連眶赤爛視
物昏暗不覩光明隱澁多淚迎風難開治之神效
盧甘石(不以多少揀粉紅海花色者為妙用鍋子盛火煅七次入黃連淬七次用)
黃連(不以多少搥碎水浸一宿去滓將粉紅盧甘石淬足七次了同黃連水細研飛過候澄在)
(下去上面水曝乾再用乳浸極細羅過方可用三錢)桑柴(燒存性研)
(細末二錢)龍膽草(不以多少洗淨日乾不見火細研為末一錢)
好黃丹(不以多少水飛淨)
右件同白蜜四兩一處入在一紫黑磁器内文武火
慢熬以竹篦子攪如漆色不粘手為度切勿犯生水
仍不用鉄器熬藥藥成依舊以磁器盛頓每服用如
皂角子大新冷水半盞化開洗三日不用每日洗數
次無妨藥盞須用紙蓋不可犯灰塵截赤目極有功
效
神仙照水膏治障翳
黃蠟黃丹(水飛兩各一)蛇蛻(一分獨燒)水銀(一錢)
初生烏雞殼
右以柳木槌研細滴蠟為餅臨卧用之候天明將水
照眼藥投水中其氣上逹自能退翳
聖水丹神驗點翳
朱砂(半錢)海螵蛸(一錢)
右入乳鉢内同研細水飛過澄取又用少許黃蠟溶
旋入藥待要用時就火旋圓如蘿蔔子大臨卧用一
圓點入眼角緊合眼睡著次日用温湯洗下未全退
者更用一服極妙
通治
點眼膏子治眼目諸疾
右用羊膽一枚入蜜一錢在内線扎定甘鍋内蒲入
水煮熟冷水内浸取出候乾傾入瓦罐内竹筯點眼
四角效
洗方湯泡散治肝虛風熱攻眼赤腫羞明漸生翳障
當歸尾赤芍藥黃連(去鬚)杏仁(各五錢)
銅青(二錢)薄荷葉(三錢)防風(五錢)
右剉散每用二錢極沸湯泡乘熱先熏后洗冷則再
煖每日兩三次又方沸湯白鹽入少許閉目沃洗鹽
亦散血
水淋法治眼睛腫脹突出新汲水沃眼中數換水睛目
入仍以麥門冬桑白皮山梔仁煎湯通口服之
明目膏治遠年日近不覩光明内外障眼攀睛瘀肉眩
眶赤爛隱澁難開怕日羞明多眵有淚視物茫茫時見
黑花或瞼生風粟或翳膜侵睛時發痒痛並皆治之此
藥神妙兼治口瘡塗之立愈
白沙蜜(一斤)黃丹(四兩)&KR1288;砂乳香
青鹽輕粉鵬砂腦子(各二錢並)
(别研)麝香(半錢别研)金星石銀星石
井泉石雲母石(各一兩)黃連(去須)烏賊魚骨
(各半兩)
右件藥於淨室中不得令雞犬婦人見用銀石器慢
火先炒黃丹令紫色次下蜜候熬得沫散其色皆紫
次入臘月雪水三升再熬二十餘沸將餘藥研成末
一處同熬用筯滴於指甲上成珠不散為度以厚紙
三張鋪在筲箕上傾在紙上濾過再用瓶子盛放在
新水内浸三晝夜去火毒其水日一易之看病眼輕
重臨晚用筯蘸藥點大&KR1475;頭以眼澁為度若治内障
用麫水和成條捏作圈子臨卧置眼上傾藥在内如
此用之一月見效
治赤眼後生翳膜方
右以蘭香子淨洗曬乾每用一粒以筯點大&KR1475;頭閉
目即覺藥在目内團圓旋轉藥力過即不轉須臾自
隨眵淚出若翳膜在上如魚眼然再易一粒以退病
為度
洗眼方
韶粉防風馬牙硝餅子銅青
右為末每用一字温湯調不拘時洗立效
小决明散治斑瘡入眼
草决明青箱子乾葛槐花
敗荷葉(水上者一皮)
右為末食後米泔水調下二錢如四五十日病只此
藥若半年日久則眼老睛懸宜合后藥
香白芷香門子連翹甘草
蟬退
右剉散每服二錢水一盞煎去滓調前藥服仍忌熱
味
浮萍散治斑瘡入眼大人小兒皆可用之
浮萍(隂乾為末)
右每服二錢以生羊子肝半箇入盞内以杖子刺碎
投水半合絞取肝汁調下食后不甚者一服差已傷
目者十服見效
黃連膏治眼瘀肉攀睛風痒淚落不止
朴硝(一升以水半盞淘去土隂乾用)白丁香(半升以水半盞淘去土攪細用)
黃連(二兩為末)
右取水入硝香釡内熬至七分淘出令經宿水面浮
牙者取出控乾以紙作袋盛風中懸至風化將黃連
末熬清汁曬乾稍用猪膽羊膽和加蜜點之尤效
滌昏膏治風眼疼痛不可忍者洗之妙
好崖蜜(半斤)黃連(五錢)没藥(二錢半)黃丹(四錢炒紫)
(色)
右以蜜同熬黑煎黃連成稠汁入二味藥内煎熬稠
更入没藥末同熬數沸濾去滓洗仍用后通天散搐
鼻
通天散治偏正頭疼一切壅滯明目
赤芍藥川芎黃連黃芩
玄胡索草烏頭當歸乳香(别研各等)
(分)
右為末每服少許紙撚子蘸藥搐鼻神效
飛絲入眼腫痛方
右用清菜汁點如神刮指甲上細屑筯頭點津液
點爪屑入眼甲其絲自聚拔去又方飛絲害左目
以石菖蒲搗破塞右鼻中右目即塞左鼻中百發百
中
運墨法治飛絲入眼令人睛脹突出痛不可忍
新筆兩三管濡好墨更換頻運眼上飛絲纏筆而出
即安
灸法目中痛不能視上星穴主之其穴在直鼻上入髮
際一寸䧟中是灸七壯仍先灸譩譆穴其穴在肩膊
内廉第六椎兩傍三寸其穴抱肘取之灸二七壯次
灸風池其穴在顳顬髮際䧟中與中府正相當即是
側相去各二寸
青盲無所見遠視昏>昏>目中滛膚白膜覆瞳子巨窌
主之穴在鼻孔下俠水溝傍
眼暗灸大椎下數節第十當脊中安灸二佰壯惟多
愈佳至驗
風翳患右目灸右手中指本節頭骨上五壯炷如小
麥大左手亦如之
目卒生翳灸大指節横紋三壯在左灸右在右灸左
良
針法目不明淚出目眩瞢瞳子痒遠視昏>昏>昏夜無見
目瞤動與項口參相喎僻口不能言刺承泣穴在動
十七分直瞳子
拾遺十六方
關明圓治年深日近翳障昏蒙寂無所見一切目疾
熟地黃(兩半酒洗)兔絲子(酒洗)車前子麥門冬(去心)
蕤仁(去皮)决明子地膚子茺蔚子
枸把子黃芩五味子防風(去蘆)
澤瀉細辛(去葉火不見)杏仁(炒皮尖去)北亭藶(炒)
青箱子(各一兩)桂皮(半兩)羊肝(須用白羊者只用肝薄切瓦上焙乾)
(研作末或只以肝煮搗藥為圓庶可久留少則以蜜湊之)
右為末圓如梧桐子大每服三十圓熱水下日三服
仍戒忌生姜糟酒炙&KR1572;等熱物
當歸圓治頭疼腦虛眼目昏矇
生犀人參白术當歸
芍藥木香茯苓丁香
牛膝(酒炒)蓯蓉天麻(各半兩)腦麝(少許)
右為末好酒三升生羊膽一枚熬成膏圓如梧桐子
大每服三十圓麝香酒下
明眼地黃圓治肝腎虛熱風毒黑花眵淚補肝益腎大
見效
石斛(去苗)防風(去蘆兩各二)枳殼(去穰兩炒二)生乾地黃
(酒洗焙)熟乾地黃(洗焙斤各半)川牛膝(去蘆)
(酒浸一兩半)杏仁(去皮尖炒另研一兩)
右為末煉蜜圓梧桐子大每服三十圓食前温酒或
米飲鹽湯亦可忌一切動風毒等物
菊花散治目赤腫麻因傷寒后服熱藥并毒食腫痛如
桃子大不得開者
黃芩大黃菊花甘草
防風(各一兩)土當歸(半兩)
右剉散十歲已下每服二錢水一盞煎空心服
貼藥治小兒赤熱腫目
川大黃白礬朴硝
右為末冷水調作掩子貼目上
搐鼻藥治風熱腫赤難開
雄黃(水透過)辰砂(各二錢)細辛(半兩)腦麝(少許)
右為末口含水以少許搐鼻中
决明圓治諸般眼患因熱病後毒氣攻目生翳膜遮障
服此漸漸消退免使針刀
青箱子(炒)防風枳殼(各一兩)茺蔚子
細辛(各半兩)枸把子澤瀉生乾地黃
石决明(燒各半兩)土當歸(酒浸二兩)宣連(半兩去湏)車前子(炒)
麥門冬(去心兩各二)
右為末煉蜜圓如梧桐子大每服三十圓食后麥門
冬煎湯送下
洗藥治目生翳膜内外障
海螵蛸生龍膽草(少許)
右為末極細用熱湯侵起以銅筯點五七次
點藥暑月行路眼昏澁者
生龍膽草汁(一合)黃連(三寸切爛)
右用生絹挒出汁點入目中
蜜蒙花散治十六般内障多年昏暗或近日不明淚出
胘爛一切目疾並皆治之
羚羊角(一兩水煮剉炒乾)人參(一兩)蜜蒙花(二兩)
覆盆子蠐螬(醋浸兩各一)茺蔚子析明子(各半)
(兩)北膚子甘草枸把子(各一)
(兩)菊花槐花(各半兩)
右為末食后用飯飲調下二錢
點眼藥
右用大田螺一箇淨養去泥然後入瓦合中以腦麝
少許入田螺内揜中封起候三日餘開即便成水點
之
洗眼碧霞散
銅青(三錢)滑石(一錢)石膏(半兩)輕粉
麝香(各少許)
右為末每用少許湯泡洗
敷藥瞿麥散
右以瞿麥炒令黃色為末用鵝涎調逐時塗&KR1475;頭即
開
墜翳圓
青羊膽青魚膽鯉魚膽(各七枚)熊膽(一分)
牛膽(半兩)麝香(少許)石决明(一兩)
右為末麫糊圓梧桐子大空心茶下十圓
消翳散
龍腦曾青水晶(各半兩)真珠末
琥珀(各一分)
右為末夜后以少許點立效
空青圓治微翳細看方見其病最深
空青(二錢)五味子車前子細辛(各一兩)
防風生乾地黃知母(各二兩)石决明(一兩)
(别研)
右為末煉蜜圓如梧桐子大每服十圓空心茶送下
世醫得效方卷十六
