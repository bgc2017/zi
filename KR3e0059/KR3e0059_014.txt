世醫得效方卷十四
元危亦林撰
産科兼婦人雜病科
濟陰論
夫濟世之道莫先於醫論醫之難濟陰猶急何則婦人
之病比之男子十倍難療或云七癥八瘕九痛十二帶
下共三十六病雖有名數莫詳證狀推原其理無非血
病多因經脉失於將理臨蓐不善調護内作七情外感
六淫隂陽勞逸飲食生冷遂致榮衞不輸新陳干忤隨
經致濁淋露凝滯為癥為瘕流溢穢惡痛害傷痼以致
所患不一而止犯時微若秋毫感病重於山嶽是也故
女子十四而天癸至天謂天真之氣降癸謂壬癸水名
故云天癸而衝任脉主之衝任者血之海也月水者經
絡之餘也蓋婦人以血為本心生血肝行血榮衛四體
如環無端灌注百脉餘者為月候以時而行若水溢自
流不自知覺故纖痾不作而氣體充盛而有子矣其有
來多不斷或過期不來或未期而先來參差不一而病
生當其來時則一二日之前腰腹滿痛或頭疼作熱百
節攣急甚於重患過此則發為虛熱自汗加以五心内
熱遂為虛勞血少水涸燥氣乘肺則為喘𠻳宿寒留滯
血與氣搏則為腹痛敗血結塊時發寒熱則為癥瘕或
風寒濕滯經血化為水流溢四肢謂之血分脾不能制
血與水并浮脹肌肉謂之虛腫或衝任氣虛内慾過度
風邪冷熱之氣入於胞門穢液與血兼下冷則多白熱
則多赤冷熱不調赤白相半或為赤白帶下若衝任勞
損經海動傷脾虛胃弱不能約制其血倏然暴下故謂
崩中漏下所下五色各應五臟五臟俱虛五色併下以
致眩暈煩悶嘔惡怔忡迷亂多忘發狂妄語小便不禁
是皆血之為病也復有生於嬌貴之家愛憎在念而氣
逆于中故氣有一息不行血有一息不運則胷腹脹痛
眩暈嘔噦倦乏不自勝持飲食不為肌膚致成重患治
療之際調氣為上調經次之斯可為定法受孕之後切
宜避忌胎殺所遊如經云刀犯者形必傷泥犯者竅必
塞打擊者色青黯繫縛者相拘攣甚至毋殞驗若返掌
斷不可忽半産一證非如正産正産如果中栗熟其殼
自開兩無所損若半産則比之採斫新栗碎其膚殼損
其皮膜然後取得其實半産正類此以其胎臟傷損胞
繫斷去而後胎墜下皆因月未滿足誤服藥餌或寒邪
熱毒所傷或舉重打傷跌撲或犯禁忌或衝任脉虛漏
下所致生死形候亦如正産察認大抵半産須加十倍
調治或外證喘促痰壅恍惚昏迷不語惡露斷絶煩渴
或變痙候無復生全其有惡露通昏迷乍醒不喘促猶
可治也復有市井之家村落之婦恣情妄作偷生不正
或多日女厭於養育往往以早藥毒之驚憂敗血不下
衝心悶亂喘痰虛汗交作死者罔記聞者可不為戒治
之者須以解毒行血藥亟救則十全二三矣逮夫正産
有娠六七月切忌恣情交合入月亦忌飲酒呌怒洗頭
臨産必難産婦古以陣面健兒為喻可謂危矣臨産之
初先脫尋常所穿衣以籠竈頭及竈口則易産不可喧
閧宜謹選一熟善坐婆及得力家人扶持無使揮霍致
令産婦憂恐惟當飡軟飯麋粥之類若腹中痛且令扶
行或痛或止名曰弄痛不可便行試水手探聽産母坐
卧切須熟忍或服催生符藥却不可曲腰眠睡如連腰
引痛眼中如見火色此是兒轉蓋腎則繫於腰胞繫於
腎貼於脊更盡脉轉甚弦如急珠者即其驗矣又須令
人扶策徐徐而行若行步艱難即凭物立須臾扶策再
行直至腰腹相引陣痛頻作又服催生藥勉強扶行痛
陣轉甚難於行立認是産時將至然後坐草切勿太早
恐子在腹中難於轉側及胞漿先破子道乾澁皆至難
産務要産婦惜力若心中熱悶以蜜一匙新汲水調下
若熱悶未解以生雞子一箇打破吞服直待兒迫産門
頭面端正然後令人抱腰其抱腰之人不得傾斜則兒
順其理自然易産又有卧産者須待卧定背平著席體
不傴曲則兒不失其道必無難産之理時當盛暑宜居
深幽净室日色遠處開啟牎戶多貯清水以防血暈血
悶血溢妄行血虛發熱之證如冬末春初天色凝寒宜
密閉産室糊塞窗隙内外生火常令暖氣如春仍下襲
衣服不可去綿方免胎寒血結毋致難産矣及至産訖
先令飲童子小便一盞無使就睡且令閉目而坐頃之
方可扶置於床宜仰卧立膝勿令伸足睡熟亦宜頻喚
醒産室無俾風著其肌致生他疾况産下切未可以得
男為喜恐為紅汗之證得女為憂恐致敗血衝心之患
惟當頻啜艾醋等湯藥常焠醋煙以防紫悶逡巡進少
白粥毋令過飽其有破水之後經日而不産者又當隨
證細辨身重躬熱作寒面黑舌青及舌上冷母死子活
面赤舌青母活子死唇口俱青吐沫子母俱斃倉皇之
間救治不可不審且當預與病家言之若胎衣不下者
停待稍久非惟産母疲倦又且血流入胞中為血所脹
上衝心胸喘急疼痛必至危篤宜急斷臍帶以少物繫
墜繫墜之時尤宜用心拴繫然後截斷不爾則胞上掩
心而死須使其子血脉不潮入胞中則胞衣自當痿縮
而下縱淹延數日亦不害人予治療多見之惟欲産母
心懷安泰終自下矣未可輕信坐婆妄用手法因此而
殂正産後中風口眼喎斜角弓反張六脉緊大自汗過
多虛極生風唇青肉冷剛柔二痙項背彊硬手足攣急
咬齒嚼舌血虛眩暈頻發悶絶氣冷口鼻黑起出血不
止虛熱變生名胃絶肺䝮喉中氣急喘促不息煩渴殊
甚惡露斷絶名孤陽絶陰五七日内彊力下床或憂怒
太過一月之内或傷於房事或亂行針艾以致眼昏口
噤肌肉瞤搐腰脊彊直語言不出類皆難治猶宜敬謹
外此傷寒及諸雜病與男子等當以理血藥為助臨治
之際宜以意消息而加減之
護胎
驗胎法婦人經脉不行已經三月欲驗有胎
川芎(一兩半生用不見火)
右為末空心濃煎艾湯調下方寸已覺腹内微動則
有胎
參蘇飲治外感風寒渾身壯熱眼暈頭旋或洗項背或
當風取凉致令頭目昏痛增寒甚至心胸煩悶姙娠不可
輕易投劑止宜用此以散表邪及治痰飲嘈煩忪悸嘔
逆不食腹滿此藥至和而且平嘔加白术腹脹枳實虛
煩竹葉煩燥大渴麥門冬知母水停心下微吐逆茯苓
頭痛川芎腹疼加白芍藥(方見大方科傷寒類)
香蘇散治姙婦增寒壯熱頭痛身疼加川芎川白芷生
薑葱白煎得微汗解(方見大方科傷寒類)
石膏湯治姙婦傷暑頭疼惡寒身熱躁悶四肢疼痛背
項拘急唇口乾燥
柴胡(四兩)甘草(二兩炙)石膏(八兩)
右剉散每服三錢水一盞生姜五片煎不拘時候温
服若氣虛體冷加人參二兩
加減安胎飲凡婦人晝眠不起倦於梳飾乾惡心擇食
怕聞飯氣但喜鹹酸止經候明矣氣血弱者宜服此兼
進脾藥安胎温養令母臟氣平和隂陽全備免有損墮
之患成者受胎母無疾耳温胎保養之劑恐非所宜此
方兼治胎動不安腹痛漏下或胎奔上刺心短氣大效
漏胎下血不可用僣燥熱藥
條參(去蘆)嫩黃耆(去蘆)揚芍藥大川芎
熟地黃(酒洗炒)川續斷(去蘆)側栢葉(炒)阿膠(麩炒)
粉草當歸(去尾分各等)
右剉散每服四錢水一盞半生姜三片金銀器各一
半漏下不止加熟艾一握又如胎動口噤唇青下利
不入亦用熟艾一兩酒三盞煑至二盞去滓灌之即
安
桑寄生散治姙娠或因房室驚觸勞力過度傷動胞胎
或食毒物致令子宫虚滑經血淋瀝若不急治敗血湊
心子母難保日漸胎乾危亡不久
桑寄生當歸(去蘆酒浸)川續斷(酒浸)川芎
香附子(炒毛去)茯神(去木)阿膠(剉蚌粉炒成珠子)
白术(各一兩)人參甘草(炙各半兩)陳艾葉(一兩)
青皮(去核半兩)
右剉用每服四錢水一盞半生姜五片煎不以時温
服
治漏胎下血胎上衝手足逆冷欲死
右用生艾汁二盞阿膠白蜜各二兩煎一盞半稍熱
服之無生艾濃煎熟艾一方加竹茹一大塊同煎
治胎動出血産門痛用黃連為末酒調一錢日三服
急救方治漏胎下血不止胞乾子母即死
生地黃汁一升好酒五盞煎五沸分三服或為末酒
服
黃芩湯治胎孕不安
黃芩白术縮砂當歸(各等分)
右剉散每服三錢水一盞半煎温服
小安胎飲治姙娠從高墜下或為重物所壓觸動胎氣
腹痛下血服此後覺胎動極熱胎已安矣
縮砂(不拘多少)
右於熨斗内炒令熱透却去皮取仁研為末每服二
錢熱酒調服不飲煎艾塩湯或米飲不拘時候調服
加减二陳湯治受胎一月或兩月嘔吐擇食緣中脘宿
有痰飲經水止後氣上逆作名曰惡阻
陳皮白茯苓(各一兩半)半夏(一兩)白术(七錢半)
粉草(三錢)
右剉散每服四錢生姜三片烏梅一箇煎食前服未
效加生姜汁
小紫蘇飲
紫蘇厚朴白茯苓(各五錢)半夏
甘草(各三錢)
右剉散每服三錢水一盞生姜五片棗二枚煎温服
客熱煩渴口生瘡者加知母前胡胞冷下利加桂心
炒胃中虚熱大小便秘加黃芩頭疼加細辛川芎
參苓圓治姙娠飲食過度
木香(不見火)三稜(炮)人參白茯苓(去皮)
(等分)
右為末麫糊圓菉豆大每服三十圓熟水下不拘時
候
白术散治姙娠氣不和飲食不美
白术(炒)紫蘇(各一兩)白芷(微炒)人參(各三兩)
訶子皮青皮(去白)川芎(各二分)甘草(炙一分)
右剉散每服三錢水一盞生姜三片煎不拘時候
紅圓子治惡阻竒效每服三十圓空心薑湯服(方見大方科)
保生圓治姙娠將理失宜或勞役胎動不安腰腹痛重
胞阻漏胎惡露時下或子臟挾疾久不成胎或受姙不
能固養痿燥不長過年不産日月雖滿轉動無力或致
損墮
麻仁(去殼一兩)當歸(半兩微炒)乾薑(炮)肉桂(去皮)
秦椒(去目閉口者炒出汗)石斛(去根)石膏(研如粉)
黃芩糯米知母甘草(炙赤)
大豆黃卷(各一分)
右為末煉蜜圓彈子犬每一圓温酒棗湯化下空心
嚼下亦可方内用北黃芩麻仁性寒之藥人疑不服
殊不知娠中有風風中有熱風熱既静其胎必固黃
芩能去子熱麻仁能去子風亦可服后參苓白术散
參苓白术散(方見大方科脾胃類)
杜仲圓治姙娠二三月胎動不安或會受此苦每遇有
懷至期損墮可預服此以養胎氣不爾胎墮其危甚於
正産
杜仲(去皮剉薑汁炒斷絲)川續斷(酒浸洗焙各二兩)
右為末棗肉煑爛杵和為圓梧子大每服七十圓空
心米飲送下日三服
掃凉節命散治姙娠恣情飲酒或食生果魚羊雞麫毒
物致令百節酸疼大小腑秘澁面赤口苦心煩腹脹
川芎苧根揚芍藥麥門冬(去心)
當歸(去蘆)白术(各一兩)糯米(半合)甘草(炙兩半)
右剉散每服三錢水一盞煎温服不拘時候
内補圓安胎扶虚助隂滋血
熟地黃(二兩洗酒拌炒)大當歸(一兩去尾切片微炒)
右為末煉蜜圓梧子大每服三十五圓温酒下與枳
殼散兼服若單服枳殼散恐有胎寒腹痛之疾二藥
皆不群隊為妙仍用平胃散蘇塩湯調助脾進食
竹茹湯治姙娠嘔吐頭痛寒熱往來五心煩悶四肢不
和
人參陳皮(去白)白术麥門冬(去心)
(各五錢)甘草(二錢半)厚朴(去麄皮切姜炒)茯苓
竹茹(各五錢)
右剉散每服三錢水一盞半生姜三片煎不以時温
服
竹葉湯治姙娠苦煩悶者以四月受少隂君火氣以養
精六月受少隂相火氣以養氣若母心驚膽寒多好煩
悶名子煩
防風(去义)黃芩(各三兩)麥門冬(去心三兩)白茯苓(四兩)
右剉散每服四大錢水壹盞半竹葉十數皮煎温服
方去黃芩加人參半兩
知母圓治産難及日月未足而痛如欲産者
知母
右為末煉蜜圓如雞頭子每服一圓温酒嚼下日三
服
榆白皮散滑胎易産治姙娠漏胎去血及臨産驚動太
早産時未至穢露先下致使胞胎乾燥臨産艱難並宜
服之
榆白皮葵根瞿麥(各一兩)大麻仁(去殼)
木通(半兩)川牛膝(三分去苖酒浸切焙)
右剉散每服三錢水一盞半煎温服
知母飲治姙娠心脾壅熱口乾渴苦煩悶
赤茯苓黃芩黃耆(各三兩)知母
麥門冬(去心)甘草(各二兩)
右剉散每服三錢水一盞半桑白皮七寸煎成入竹
瀝一合服不拘時候胎臟受熱最宜服之一方去黃
耆知母加地骨皮犀角屑嫩葛各三分
保氣散安胎寬氣進食瘦胎易産設或居處失宜偶然
顛仆胎痛漏胎下血兼服芎歸湯枳殼散
大腹皮紫蘇枳殼(去穣)桔梗(去蘆)
粉草縮砂香附子(各等一分)
右剉散每服三錢水一盞半煎食前服
冬葵子散治姙娠小便不利身重惡寒起則眩暈及水
腫
冬葵子(三錢)赤茯苓(二錢)
右為末每服三錢米飲調服不拘時候利則住服如
不通恐是轉胞加髮灰少許神效
大腹皮治姙娠大小便赤澁浮腫
枳殼(去穰麩炒)大腹皮甘草(炙一錢各)赤茯苓(三錢)
右為末每服二錢濃煎葱白湯調下不拘時候
鯉魚湯(治同上)
當歸(去蘆酒浸)白芍藥(各三錢)白茯苓(四錢)白术(五錢)
右剉散每服四錢用鯉魚一尾不拘大小破洗鱗腸
白水煑熟去魚每用魚汁一盞半生姜七片橘皮少
許煎至一盞空心服如胎水未盡再服
八味圓治婦人病食飲如故煩熱不得卧而反倚息以
胞糸了戾不得溺故致此病名轉胞但利小便則愈以
此藥中有茯苓故也(方見大方科脚氣類)
赤小豆湯治姙娠手脚腫滿攣急
赤小豆商陸乾(各等分)
右剉散每一兩用水一碗煎七分盞取清汁服
腎著湯治姙娠腰脚腫痛
茯苓白术(各四兩)乾薑甘草
杏仁(湯洗去皮尖各三兩重)
右剉散每服四錢水盞半煎食前服
安胎和氣散治胎冷腹脹虚痛兩脇虚鳴臍下冷疼小
便數大便滑
訶子(麫裹煨去核)白术(各一兩)陳皮高良薑(炒)
木香(不見火)白芍藥陳皮(炒)甘草(炙各半兩)
右剉散每服四錢水一盞半生姜五片煎不以時温
服忌生冷
紫蘇飲子治胎氣不和懷胎近上脹滿疼痛謂之子懸
又治臨産驚恐氣結連日不下
紫蘇(連莖一兩)川當歸(三分)人參川芎
白芍藥陳皮(各半兩)甘草(炙分一)大腹皮(半兩)
右剉散每服三錢水一盞半姜四片葱六寸煎空心服
安榮散治小便淋瀝名曰子淋或作轉脬治不愈者
麥門冬通草滑石(各)一(錢)當歸(去蘆酒浸)
燈心甘草(炙各半兩)人參細辛(洗各一錢)
右為末每服三錢煎麥門冬湯調不拘時服一方止
用檳榔赤芍藥各等分水煎空心服屢效
桑螵蛸散治姙娠小便不禁
桑螵蛸(十二箇炙)
右為末每服二錢空心食前米飲調下
二白散治姙娠遺尿不知出
白薇白芍藥(各等分)
右為末每服二錢食前酒調服
當歸芍藥湯治姙娠腹中疼痛下痢心下急滿
白芍藥白茯苓當歸(去蘆酒洗)澤瀉
川芎(各一兩)白术(半)
右為末每服三錢温酒或米飲調空心食前服忌生
家薑黃連圓治姙娠下痢赤白腸鳴後重榖道疼痛
乾薑(炮)黃連(去鬚)縮砂仁(炒)芎藭
阿膠(剉焙粉炒)白术(各一兩)乳香(另研三錢)枳殼(去穣面炒)
(半兩)
右為末用塩梅三箇取肉入少醋糊同杵勻圓如梧
子大每服四十圓白痢乾薑湯下赤痢甘草湯赤白
痢乾姜甘草湯下不拘時服
雞黃散治懷身下痢赤白絞刺疼痛
雞子(一箇烏者尤妙挖頭作竅傾出青者留黃者)
黃丹(一錢入前雞子殼内打令黃勻以厚紙褁黃泥固濟火上煨取焙乾)
右為末每服二錢米飲調下一服愈者是男兩服愈
者是女竒效
生料平胃散治姙婦兩脚浮腫名曰脆脚因脾衰不能
制水血化為水所致每服三錢薑棗煎服為末蘇湯調
亦可(方見大方科脾胃類)
百合散治姙娠風壅相交咳嗽痰多心胸滿悶
百合(蒸)紫苑茸(洗)貝母(去心)白芍藥
前胡(去蘆)赤茯苓(各一兩)桔梗(去蘆一兩)甘草(炙兩半)
右剉散每服四錢水一盞半生薑五片煎不以時温
服
羚羊角散治姙娠中風頭項強直筋脉攣急言語蹇澁
痰涎不消或發搐不省人事名曰子癎宜服
羚羊角川獨活(去蘆)酸棗仁(炒殼去)五加皮(去木)
(各二錢)薏苡仁(炒)防風(去蘆)當歸(去蘆酒浸)
川芎茯神(去木)杏仁(去皮尖各四錢)木香(不見火)
甘草(炙各二錢半)
右剉散每服四錢水一盞半生薑五片煎不拘時温
服
人參養胃湯治姙娠作瘧寒多不食(方見大方科傷寒隂證類未效略加)
(常山)
清脾湯治姙娠作瘧熱多者
青皮厚朴(去麄皮薑汁炒)白术草果仁
柴胡(去蘆)茯苓半夏(湯洗)黃芩
甘草人參(各等分)常山(一半)
右剉散每服四錢生薑五片正地骨皮少許煎不拘
時温服或加麥門冬去心二十粒(未效服勝金圓方見大方科痎瘧類)
消風散治姙娠頭旋目暈視物不見腮項腫核若加涎
壅危在須臾急宜服之
石膏甘菊花(去枝梗)防風(去蘆)荆芥穗
川羌活(去蘆)羚羊角(鎊)川芎大豆黃卷(炒)
當歸(去蘆酒洗)白芷(各一兩)甘草(半兩)
右剉散每服四錢水一盞半入好茶半錢煎食後通
口服有一姙婦患此服之病減七八獲安分娩其眼
帶弔起人物不辨後服四物湯加荆芥防風更服天
門冬飲子但以此二藥相間服目漸稍明大忌酒麫
煎炙燒&KR1020;鷄羊鵝鴨豆腐辛辣一切毒食并房勞及
稍温藥如不然眼不復明矣蓋此證為懷身多居火
閤衣著裀褥厚蓋伏熱在裏或服補藥因食熱物太
過致令胎熱肝臟熱極風衝入腦所致
天門冬飲子
天門冬(去心)知母茺蔚子(各一兩)防風(去蘆半兩)
五味子茯苓川羌活(去蘆)人參(各七錢半)
(重)
右剉散每服四錢生姜三片煎食後温服
治傷寒熱病護胎方
乾浮萍朴硝(另研)大黃(微炒)蛤粉(炒)
藍根(各一兩)
右為末水調三錢貼臍上安胎觧煩極妙一法伏龍
肝末水調塗臍下乾則換或用井中泥塗心下乾即
換
罩胎散治姙娠傷寒大熱悶亂燥渴恐傷胎臟
蚌粉(半兩)嫩卷荷葉(焙乾一兩)
右為末每服二錢入蜜少許新汲水調下食前服研
家園生葛汁服亦安
治姙娠咳𠻳方
麥門冬(去心)紫苑(去土兩各一)桑白皮(炙)杏仁(麩炒去皮)
(尖)甘草(炙一分各)桔梗(泔浸一夜略炒三分)
右剉散每服三錢水二盞竹茹一塊鷄子大煎至一
盞入蜜半匙去滓頻服
又方治如前
貝母(去心剉麩炒令黃)
右為末研砂糖拌和令勻圓如鷄頭大含化一圓神
效
苦參圓治姙娠小便難飲食如故
當歸(去尾)貝母(炒)苦參(各三兩)滑石(半兩)
右為末煉蜜圓如小豆大米飲下二十圓不拘時候
八味圓治法見前(方見大方科脚氣類)
治姙娠大便秘方
防風(二兩炙)甘草(一兩炙)枳殼(三兩去穰麩炒)
右為末每服一錢沸湯點食前日二三服
治姙娠洞瀉寒中方
厚朴乾薑
右為末糊圓梧子大米飲下二十圓食前服
八正散治姙娠心氣壅胎氣八个月散墜手足浮腫急
痛不安難産
瞿麥(剉)木通(剉去皮節)滑石大黃(剉麫褁煨)
(切焙)萹蓄(一名地扁竹)車前子山梔仁
甘草(炙各等分)
右剉散每服三錢水一盞茴香一撮同煎熱服
治姙娠失音不語方
竒病論曰人有重身九月而瘖何也岐伯對曰胞之
絡脉絶也何以言之胞絡者繫於腎少隂之脉貫腎
絡舌本不能言治之柰何曰無治也當十月復
産前軟胯方
甘草生薑烏梅(各等分)
右剉散水三盞煎服便令胯骨軟産宫受氣痛不攻
作
木香調氣散治姙娠氣悶或為喧呼心忪悸亂睡裏多
驚兩脇膨脹腹滿連臍急痛坐卧不安氣急逼迫胎驚
者效
白茯苓(去皮)川芎(各一兩)麥門冬(去心一兩)黃耆(去蘆蜜炙)
(一兩)當歸(去蘆酒浸一兩)木香(不見火)條参
甘草(各半兩)
右剉散每服肆錢水一盞半生姜五片煎温服不拘
時候常服至分娩亦無恙安養胎氣甚佳
救生散安胎益氣易産令子緊小令母無病
人參訶子(煨核去)麥糵(炒)白术(炒)
神麯(炒)橘紅(炒等分各)
右剉散每服三錢水一盞半煎空心服
枳殼散瘦胎易産抑陽降氣兼治胎中一切惡疾
枳殼(小厚突弦者麩炒去穰二兩重)粉草(一兩)
右為末每服二錢沸湯調空心日三服至七月方可
服忌登高厠大便秘澁加防風體弱加大當歸去尾
木香各等分胎肥壅溢動止艱難臨産難生加乳香
髮灰效枳殼能逐水消脹滿逆氣若臨月多服則當
産之時無脹滿逆氣産道順而易生誠有補於世也
又治腸中諸疾下氣寬膈加炒去毛香附子一兩為
末薑湯調下冷氣攻刺脅肋疼痛葱白湯脾寒血氣
成塊作痛熱酒調大小便不通白牽牛為末加入熱
湯調服
治兒在腹中哭方多年空屋下鼠穴中土一塊令産母
噙之即止一方川黃連濃煎汁母呷之
治腹脹如抱一甕方
茱萸川烏(去皮臍)秦芁柴胡
白僵蚕(好者洗)川巴戟(生用去心)巴豆(去殼油不去)芫花(醋煑各一)
(兩)
右為末煉蜜圓梧桐子大每服七粒蜜酒吞下惡物
即時取下愈
轉女為男法
論曰隂施陽化所以有娠遇二隂所會多生女子但懷
娠三月名曰始胎血脉不流象形而變是時男女未定
故令於未滿三月間服藥方術轉令生男也其法以斧
置姙婦床下繫刃向下勿令人知恐不信者令待雞抱
卵時依此置窠下一窠盡出雄雞此雖未試亦不可不
知凡受胎二月逐物變化故古人立胎教能令生子良
善長壽忠孝仁義聰明無疾蓋須十月之内常見好境
象無近邪僻真良教也
月遊胎煞所值正月床二戶三門四竈五母身六竈七
碓八厠九門十戶十一爐十二床
日遊胎煞所值甲巳日門乙庚碓磨礱丙辛井竈丁壬
厨廨戌癸米倉子丑中堂寅卯辰酉竈巳午門未申籬
下戌亥房
保産
收生法凡横逆等證則當以手法為活收生之人擇㨂
老成良善臨期湏心平氣和施以妙手亦宜直言叮嚀
詳盡其意乃可不可用燥性之徒恣其麄愚因而傷命
如横産謂兒先露手或臂者治法當令産母安於仰卧
收生之人徐徐先推兒下截令直上漸通手以中指摩
其肩推上而正之漸引手攀其耳令頭正候兒身正門
路順却投催生藥安詳上草自然易産若逆産謂兒先
露足者治法亦令産母仰卧分毫不得用力亦不得驚
恐收生之人徐徐推其足就一邊直上候兒自順若良
久不順又漸漸推兒頭就一邊令其順下待兒身轉順
門路正當却用催生之藥即産又如偏産謂兒頭偏拄
一傍雖逼近産門初非露正頂止露額角者治法亦令
産母仰卧收生之人輕輕推兒近上以手正其頭令兒
頭頂端正向産門又有兒頭后骨偏拄榖道者當以綿
衣炙焙令熱裹手急於榖道外傍徐徐推之漸漸近上
然後上草至如礙産謂兒頭雖正産門而不能生下者
或因兒轉臍帶攀挂其肩致不能生者治法令産母仰
卧收生之人輕手推兒近上徐徐通手引中指按兒兩
肩理脫臍帶兒正即産又有坐産謂兒將欲生産母疲
倦不能行立久坐椅蓐抵兒生路不能下生者治法當
於高處懸弔手巾或絹帛一條令産母手攀輕輕屈足
良久兒即順生更有盤腸産者臨分娩産腸先出兒即
隨産俗用冷水噀産母面其腸自收此法虚弱之人切
不可用恐驚怯成病或即脫絶舊法以萆麻子四十九
粒研爛塗腦頂自然收上如收上即以水洗去頂上萆
麻又有久而其腸為風吹乾不能收者以磨刀水少許
火上温過以潤其腸煎好磁石湯一杯令産母服其腸
自收矣
補中湯養新血去瘀血補虚扶危治月未滿半産
乾薑(炮)阿膠(剉蛤粉炒)芎藭五味子(各一)
(兩)白术黃耆(去蘆蜜水炙)當歸(去蘆酒浸)
赤芍藥(各一兩半)人參木香(不見火)杜仲(去皮剉炒)
甘草(炙半兩各)
右剉散每服四錢水一盞半煎通口服不拘時候
神妙佛手散治姙娠自四五月至七月因而築心氣疾
欲絶用此探之若不損則痛止子母俱安若胎已損即
便墜
當歸(去蘆酒浸)芎藭(各一兩)
右剉散每服四錢酒一盞煎令欲乾却入水一盞再
煎三二沸温服如口噤者徐徐灌下如人行五七里
再進一服不過三服便生也
神應黑散最治難産因緣自有難易其如横逆皆因坐
草太早努力過多兒轉未逮或已破水其血必乾若先
露手謂之横或先露足謂之逆養生方云倉皇之間兩
命所係不可不知此藥之功也人多不服以為極賤之
藥大槩産難或一日兩日未免水血先下如舟坐灘殊
不知香白芷百草霜再固其血服之如魚得水决自轉
生兼治月水不調崩中等疾
香白芷百草霜(各等分)
右為末每服二錢童子小便米醋各半呷許沸湯澆
入六七分點服見功甚速再服即分娩矣或用蜀葵
子四十九粒白滑石末三錢順流水煎湯調空心二
服如人行五里即下
龍蛻散催生秘傳
蟬退(一兩燒存性)大蛇蛻(火燒存性一條)滑石(半两)葵子(一兩微炒)
右為末每服一錢順流水微温煖調下不可使熱湯
遇仙雄黃丹催生
雄黃(不夾石者)朱砂(各一錢半)萆麻(十四个去皮)大蛇蛻(一尺)
右為末漿水飯和圓彈子大臨産時先用椒湯淋洗
臍下次安藥於臍内用蠟紙數重傅藥上以闊帛繫
之須臾即生急取下藥一圓可用三遍
加味芎歸湯治産五七日不下垂死者及矮小女子交
骨不開者
右用川芎當歸各一兩自死乾龜殼一个酥炙多男
女者婦人頭髮一握燒存性共為散每服三錢水一
盞半煎服屢效約人行五里生胎死胎俱下无自死
龜殼用鑚龜廢殼亦可
勝金散治難産逐敗血即自生若横逆則轉活子死腹
中則胎軟&KR0008;寬即産祖宗秘傳千金不授用者敬之
王不留行酸漿(死胎倍用)茺蔚子白蒺蔾(去刺)
五靈脂(行血宜生用)
右各等分為散每服三錢(取坤方水一盞半入白花劉寄奴子一錢同煎温服)
(大效)
催生方催生隨其便而用之
右用清油同蜜等分少許湯調頓服蜀葵子炒為
末順流水温煖調亦下死胎好京墨新汲水濃磨
服之墨水裹兒出立效敗筆頭二个燒以藕節研
自然汁温酒調下效
催生湯治姙娠欲産痛陣尚疎難産經三兩日不生胎
死腹中或産母氣乏萎頓産道乾澁纔覺痛密破水后
便服
蒼术(二兩米泔浸洗切炒黃色)小厚枳殼(去作切面炒)
白梧梗薄陳皮(去白)揚芍藥川白芷
大川芎(各一兩)大當歸(去尾一兩)交趾桂(去粗皮不見火)
半夏(湯洗)粉草麻黃(去節)軍薑(去皮)
厚朴(去粗皮薑汁炒)南木香(不見火)杏仁(去皮尖别研)白茯苓(各五)
(錢)
右為末每服二錢順流水温煖調下若覺熱悶白蜜
湯下或剉散入真米醋一合煎方内用楊芍藥肉桂
能開通子宫其餘藥味皆助氣之盛關竅自通麻黃
内通陽氣陽氣盛側血行即産矣外却寒邪去積聚
皆得其宜寒月用之甚為的當隆暑之時恐難輕服
但以五苓散用葵子燈心煎湯調下郤暑清魂滑胎
易産胞漿先破則胎乾難産用白蜜清油或以熱酒
令得所滋養胎氣既潤即分娩矣
催生丹治産婦生理不順産育艱難並宜服之
十二月兔腦髓(去皮膜研如泥)通明乳香(一分研細)
母丁香末(一錢)麝香(一字研細)
右拌停以兔腦髓圓如雞頭穰大隂乾用油紙蜜封
貼每服一圓温水下即産
烏金散治難産熱病胎死腹中或因頓仆或從高墜下
或房室驚搐或臨産驚動太早觸犯禁忌産時未到經
血先下惡露已盡致胎乾子死身冷不能自出但視産
婦面赤舌青是其候面青舌赤母死子活唇青吐沫子
母俱斃又有雙懷或一死一活其候猶難知須臨期觀
變
熟地黃(洗切焙乾酒炒)真蒲黃大當歸
交趾桂揚芍藥軍薑(去皮)粉草(各一兩)
小黑豆(四兩)百草霜(五錢)
右為末每用二錢米醋半合許沸湯六七分侵起温
服疑二之際且進佛手散酒水合煎三二服探之若
未死子母俱安若胎已死立便逐下的知其胎死進
此藥後更進香桂散須臾如手椎下常用催生更加
好滑石末半兩葵子五十粒搥損黃柞葉七八皮葱
白二寸順流水煎湯調下方内用滑石能利小便黃
柞葉行氣逐血葱白内通陽氣氣盛血行即産祖宗
以來用此藥救療不知其幾
香桂散下死胎
麝香(半錢别研)官桂末(三錢)
右和勻作一服温酒調下須臾如手推下真珠研末
酒調一匕服亦效未效再多服
奪命圓專治小産下血至多而子死腹中其人增寒手
指唇口爪甲青白面色黃黑或胎上搶心則絶悶欲死
冷汗自出喘滿不食或食毒物誤服草藥傷動胎氣下
血不止胎尚未損服之可安胎已死服之即下
牡丹皮(去骨)白茯苓(去黑皮)桂枝(辛辣者刮去麄皮)
桃仁(湯浸去皮尖麩皮炒去麩不用)赤芍藥(各等分)
右為末煉蜜圓如彈子大每服一圓細嚼淡醋湯下
速進兩圓至胎腐爛腹中危甚者亦出
飬正丹治難産子死腹中昏沉脉微每服一百二十粒
濃煎乳香湯服兩手更把石燕子各一枚即當胎下人
活或只用朴硝末每服二錢童便好酒調下效(方見大方科痼)
(冷類)
備急圓治姙婦熱而大便秘脉實死胎昏不知人温水
下七圓即活(方見大方科救急類)
蛇蛻散治姙婦欲産時不肯伸舒行動多是曲腰眠卧
忍痛兒在腹中不能得轉故脚先出謂之逆生須臾不
救母子俱亡
右用烏蛇蛻一條蟬脫皮七箇血餘一握並燒為炭
分二服温酒調併進二服仰卧霎時或用小絹針於
兒脚心刺三七刺用鹽少許擦刺處即時順生母子
俱活
妙聖散臨産腰疼方可服之
延胡索沒藥白礬白芷
薑黃當歸桂心(各等分)
右為末臨産陣痛時燒&KR0008;刃鉄(牛頭是也)令通赤淬酒調
下三錢服一二杯立産
乳珠丹
右用乳香研細以猪心血為圓梧桐子大朱砂為衣
日乾每服一粒如催生冷酒化下良久未下再服一
粒若大叚難産以蓮葉心蒂七箇水二盞煎至一盞
放温化下一粒良久未下可再服之效驗如神無有
不下者如胞漿先下惡水來多胎乾不得卧時須先
與四物湯及通真圓補養其血氣(方見后)次更濃煎葱
湯放冷令坐婆洗産戶須是欵曲洗令氣上下通暢
後更用酥調滑石末塗産戶裏次服前催生藥則萬
全矣如胎死不下者用黑豆三合好醋半升煮令豆
爛取汁一盞放温化下藥一粒須臾下矣萬一未下
亦可再服如胎下胞衣不下者服此亦便下若胎横
逆不順即先服神應黑散再服此藥復以催之合藥
時要五月五日午時極妙或七月七日三月三日及
初上辰日亦可
神驗散
産婦坐草時取路傍舊草馬一隻用鼻絡小耳繩燒
灰温酒調服如得左足者男右足者女覆者兒死側
者有驚自然理也似非切要之藥催生極驗
如意散臨産腰疼方可服之
人參(為末)乳香(各一錢)辰砂(二錢)
右同研臨産時急用雞子清一箇調藥末再用生薑
自然汁調開冷服如横生倒生即時端順子母平善
一字神散治子死胎不下胞破不生此方累效救人幾
萬數
鬼臼不以多少黃色者去毛碾為末及細如粉不用
羅以手指撚之每服二錢用無灰酒一盞同煎至八
分通口服立生如神
療難産日久氣力乏不能生兼惡露出盡胞乾不産
右用赤小豆二升以水九升煮熟取汁入炙了明阿
膠一兩同煎少時一服五合未效再服不過三四服
即産此古方用之極驗
又方救産難經日不生
右用雲母粉半兩温酒調服入口當産不順者即産
神效
治横生逆産神方手足先出或子死腹中
右以伏龍肝細研每服一錢酒調服兒頭戴出妙更
用搽産母臍中亦效或用兔絲子末車前子末酒調
服一方取其父名書其足上即順生
治死胎不下方其證指甲青舌青脹悶甚者口中極臭
先以平胃散一貼作兩服每服酒水各一盞同煎至一
盞却投朴硝半兩研細再煎三五沸傾出候微温服盡
其胎即化血水而下(方見大方科脾胃類)
治産難胞衣不出方兒死腹中欲絶半夏白歛各一兩
為末酒服一錢若産難只一服横生二服倒生三服
兒死四服或加代赭瞿麥各二兩為佳
單方治難産日月未至而痛如欲産者
右以知母二兩為末蜜圓雞頭大温酒化一圓服
如聖方治難産胎衣不下及生産數日併死胎不下者
效
右用萆麻子一兩去殼雄黃二錢研細成膏塗母右
脚心纔下即速洗去不洗則腸出用此膏子塗頂上
腸自入如聖之妙
奪命丹治産訖血流入胎衣中為血所漲不得下治之
稍緩脹滿腹中上衝心胷疼痛喘急服此以逐去衣中
之血血散脹消胎衣自下
附子(半兩炮去皮臍)牡丹皮(一兩)乾漆(一分搗碎炒煙盡)
右為末酸醋一升大黃末一兩同熬成膏和藥圓如
梧子大温酒不拘時下五七圓
牛膝湯治産兒已出胞衣不下臍腹堅脹急痛甚及子
死腹中不得出者
牛膝(酒浸)瞿麥(各一兩)滑石(二兩)赤小豆(二合)
(半)當歸(酒浸)木通(各一兩半)葵子(一兩二錢)
(半)
右剉散每服三錢水二盞煎不拘時服
花蕊石散治胞衣不下及惡露不行服之神效(方見大方科失)
(血類)
灸法治横生逆産諸藥不效灸右脚小指尖頭三壯艾
壯如小麥大下火立産
方中戒忌不可便飲酒及多以酒調藥服之酒散五臟
四肢致成百病凡一切藥止用水煎為上一兩服後
方可
産後
黑神散治産後惡露不盡或胎衣不下攻衝心腹胸膈
痞滿或臍腹堅脹撮痛及神昏血暈眼花口噤産後瘀
血諸疾(又名烏金散)
熟地黃(生亦可用)蒲黃當歸乾薑(炮)
桂心芍藥甘草(半兩)黑豆(半升炒去)
(皮)
右為末每服二錢酒半盞童便半盞同煎調下或去
蒲黃用綿附量虚實用之
黑龍丹治産後一切血疾産難胞衣不下危急惡疾垂
死者但灌藥得下無不全活神驗不可言因驚敗血上
衝心痛頭痛欲死大效
當歸五靈脂川芎良薑
熟地黃(各一兩)
右細剉以沙合盛赤石脂冺縫紙筋鹽泥固濟炭火
十斤煆令通赤去火候冷取開看成黑糟色取出細
研却入后藥百草霜(五兩)硫黃乳香(各一錢半)
琥珀花蘂石(各一錢)
右細研與前藥再研和勻米醋煑麫糊為圓如彈子
大每服一圓炭火燒令通赤投於生薑自然汁與童
子小便入酒漉出研細用其酒調下
坤順丹治婦人胎前産後諸般病症
益母草(帶子三兩)南木香紫蘇(莖帶子)阿膠(蛤粉炒珠)
雲南琥珀(栢子仁煮去栢子仁不用各二錢五分)人參
川牛膝(各二錢五分酒洗)砂仁(炒)甘草(生用各一)
(錢五分)白茯苓(去皮)白朮(壁土炒)北香附(童便)
(浸鹽水洗)烏藥白芍沉香(要沉水者)
(忌見火)全當歸(酒洗)川芎(薑汁洗)生地(薑汁洗)
熟地(薑汁洗)條芩(酒洗)橘紅(鹽水洗各五錢)
右共為細末和勻煉蜜為圓蜜煉滴水成珠為度每
圓二錢五分用蠟為殼包之以全其藥味所用藥引
開後
嗽喘杏仁桑白皮湯下嘔吐淡薑湯下泄瀉米
湯下不思飲食身體羸瘦手足厥冷骨節酸軟白
滚水下遍身虚腫赤小豆湯下氣疼木香湯下
氣血虚麥冬歸身湯下遍身脹痛溫米湯下
黃腫燈心木通湯下乳腫蒲公英金銀花湯下
兩脇疼艾湯下氣衰血敗經水不調當歸地黃湯
下氣喘咳嗽口吐酸水遍身虚腫兩脇疼痛動止
無力黃酒下眼暗血暈口渴煩躁狂言亂語不省
人事二便不通薄荷湯下或童便下大便後下紅
黃連生地黃湯下赤白痢疾連翹湯下如久痢滑肛
訶子肉豆䓻湯下大便秘結陳皮湯下小便不
利木通燈心湯下赤白𢃄阿膠艾湯下經脉閉
桃仁紅花歸尾湯下行經時身腰疼痛防風羌活
湯下求孕歸身白朮白芍湯下胎前疾病童便
陳酒下胎動下血阿膠湯下胎前臍腹刺痛胎
動不安下血不止糯米湯下臨産五六日前又服
一二圓免産後諸疾或水或酒下横逆難産葵子
湯下包衣不下童便下横生子死腹中炒鹽湯
下産後惡血不盡臍腹刺痛童便下産後不能
飲食山查麥芽湯下産後閉結郁李仁湯下産
後惡血上衝心胸疼悶結瘀血塊臍腹刺痛發寒熱
自汗不止薄荷紫蘇湯合童便陳酒下(自汗不止禁用薄荷紫蘇)
産後中風牙關緊閉半身不遂失音不語童便酒
下産後血崩漏下糯米湯下或荆芥蒲黃湯下
産後血暈不省人事用當歸湯合童便下産後調
理去瘀生新木香當歸香附湯下
以上所用藥引一味者用六分如三四味亦止用六
分用水一茶鍾煎至六七分外加童便酒二三分和
開丹藥服之用藥之後忌大葷氣惱生冷
參蘇飲治婦人産後血暈不省人事面黑氣喘
人参(三錢或五錢)蘇木(劈碎三錢)
右二味煎濃入童便一小鍾攙入藥内撬開産婦口
灌之即甦
加减四物湯治因産勞傷血氣蓋血屬隂氣屬陽血氣
兩傷隂陽不和以致乍寒乍熱
當歸人參芍藥川芎
乾薑(炮一兩各)甘草(四錢)
右剉散每服四錢水一盞生姜三片煎熱服不拘時
候
五苓散治産後煩渴潮熱枇杷葉去白毛蜜塗炙麥門
冬二十粒去心煎湯服(方見大方科傷暑類)
黃耆金損湯治産後血虚自汗痰嗽寒熱口淡微泄服
燥劑不得者宜服(方見大方科虚損類)
竹葉防風湯治産後傷風發熱面赤喘而頭痛
淡竹葉(半把)防風人參桂枝
苦梗甘草(各半兩)葛根(一兩半)
右剉散每服三錢生姜三片紅棗一枚煎温服使汗
出頸項強用附子炮去皮臍剉如豆大抄一錢同煎
嘔加半夏少許
陽旦湯治産後傷風十數日不觧頭微痛惡寒時時有
熱心下堅乾嘔汗出
桂枝芍藥(各一兩半)甘草(炙)黃芩(一兩)
右剉散每服三錢水一盞生姜三片棗子一枚煎不
拘時候温服自汗多加炮熟附子一枚渴者去桂加
括蔞一兩半下痢去芍藥加乾姜一兩半心下悸去
芍藥加茯苓二兩虚勞裏熱者正藥主之煎時入少
膠飴一匙服脉浮緊無汗發熱者勿與服
生乾地黃湯治産後惡露方下忽然斷絶晝日明了暮
則譫語寒熱往來如見鬼狀此由熱入血室不即治之
諸變不測
北柴胡(去蘆二兩)半夏(温洗)條參(去蘆)黃芩(各一兩)
粉草(五錢)生乾地黃(二兩)
右剉散每服四錢水一盞半生姜三片紅棗一枚煎
服未效再服四物湯加北柴胡有痰加半夏
神效白散子治産后痰血結滯發為潮熱心胸如火煩
燥口乾諸藥不效
大川烏(去皮)南星半夏白附子(各一兩)
羌活(去蘆)黃芩(各五錢)
右生用剉散每服三錢生姜五片水一盞半煎服效
大調經散治産後血虚惡露未消氣為敗濁凝滯榮衞
不調隂陽相乘增寒發熱或自汗或腫滿皆氣血未平
所致
大豆(炒去皮一兩半)茯神(一兩)真琥珀(一錢)
右為末濃煎烏豆紫蘇湯下喘急煩滿小便不利者
亦效
枳术湯治心下堅大如盤邊如旋盤水飲所作名曰氣
分
枳實(麩炒去穰一兩半)白术(三兩)
右剉散每服四錢水一盞半煎温服腹中軟即當散
也
奪魄散治産後虚腫喘促利小便則愈
生薑(三兩取汁)半夏(湯洗去滑)白麫
右用姜汁搜麫裹半夏為七餅手炙焦熟為末熟水
調一錢小便利為效
大調經散治産後因驚敗血上干於心乍見鬼神言語
顛倒昏悶發狂煩燥卧起不安
没藥(别研)琥珀(别研)桂心赤芍藥
當歸(各一兩)細辛(去葉)麝香(半錢)
右為末每服半七加上龍腦少許生薑自然汁温酒
少許調勻服服後三藥亦效
大聖散加朱砂酸棗仁湯下效(方見后)
蘇合香圓童便調服即醒(方見大方科中氣方)
妙香散生乾地黃當歸湯調立效(方見大方科心恙方)
又大聖散治産後血虚肉理不密故多汗因遇風邪搏
之則變&KR0146;口噤不開背強而直如發癎狀搖頭馬鳴身
反折須臾一發氣息即絶宜速斡開口此藥灌之稍緩
即汗出如雨手拭不及不可治宜加大川烏細辛防風
嫩黃耆(此方見后)
大豆紫湯治産後百病或中風痱&KR0146;背強口噤有時煩
熱
獨活(一兩半)大豆(半升)黃酒(二升)
右以酒先浸獨活煎一二沸别炒大豆極焦煙出急
投酒中密封候冷去豆每服一二合許得少汗則愈
日數十服此湯能去風消血結在妊娠折傷胎死腹
中服此差
獨活寄生湯治産後血虚生風手足抽掣筋脉攣急時
發譫語手足不遂或因勞役太早風邪乘間而入服之
立效後再服加味壽星圓(方見大方科腰痛及風科通治方)
濟老上丹治産後所下過多虚極生風唇青肉冷汗出
目瞑命在須臾却不可用正風藥亟投此
乳香硫黃五靈脂太隂玄精
石陳皮桑寄生阿膠
卷柏(生等分各)
右將前四味同研勻石器内微火炒勿令焦了再細
研後入餘藥為末用生地黃汁圓梧子大温酒或當
歸酒下二十圓食前服
麻黃根散治産後虚汗不止
當歸黃耆麻黃根牡蠣(煆為末)
人參粉草(各等分)小麥(二合)
右剉散每服四錢水一盞煎温服不拘時候
立效方凡産後忽冒悶汗出不識人者暴虚故也
破雞子三枚吞之便醒若未醒可與童子小便一升
甚驗丈夫小便亦得切不得用病人者又若久不
識人或時復發者此為有風因産血氣暴虚風行脉
中故也若産後去血多者又增此疾與雞子不醒者
可急作竹瀝汁一服五合須臾不定再與五合頻與
三五服差
七珍散治産後虚弱敗血停積上閉心竅舌強不語
人參石菖蒲生乾地黃川芎(各一兩)
細辛(一錢)防風朱砂(别研一各半兩)
右為末每服一錢薄荷湯調下
觧語散治産後閉目不語白礬一錢熟水調服
聖功散療産後中風口禁牙關緊急手足瘈瘲
舉卿古拜(即荆芥也)
右略焙為末每服二大錢酒調下有神聖之功或用
荆芥加當歸煎頓服甚則煎一盆濃湯坐病者其中
先熏后淋沃名荆芥湯角弓反張以豆淋酒下尤快
交加散治産後中風
生地黃(五兩汁研取)生薑(五兩汁研取)
右交互以汁浸滓一夕次日各炒黃漬盡為度乾為
末酒調服平日腹痛酒下三錢産後猶不可缺女人
榮衞不通經脉不調腹痛如撮氣多血少結聚為瘕
及血風口禁項強頭痛壯熱運悶並皆治之用少酒
尤速産后血衂血悶築心眼倒欲亡者如上湯引服
噤甚灌之立效
趁痛散治産後身體疼痛不能轉側手足不能動搖
當歸黃耆牛膝肉桂
白术(各半兩)甘草(一分)獨活(二分)
右剉散每服五錢水五盞煎濾作二服或入薤白二
箇生薑三片此證産后百節開張血脉流走遇氣
弱則經絡分肉之間血多留滯累月不散則骨節不
利筋脉急引故腰背不能轉側手足不能動搖身弱
頭痛若以傷寒治之則汗出而筋脉搖動手足厥冷
變生他疾服此可默除之
又方再加桃仁木瓜煎治産後餘血不盡流入腰脚疼
痛至甚(即加味五積散方見后)
五香連翹湯除大黃入竹瀝少許煎治惡露方行忽然
斷絶腰痛兩股如錐刀刺痛皮膚或有堅赤腫處恐為
癰瘍急服此散效(方見瘡腫科癰瘍類)
抵聖湯治産後腹脹滿悶嘔吐不定
赤芍藥半夏澤蘭葉人參
陳皮(各一分)甘草(一錢)
右剉散每服一劑用水一椀生薑焙乾半兩煎至半
碗分三服熱服
産後嘔逆不止方
橘紅(一兩)半夏麯甘草(各半兩)藿香(三兩)
右剉散每服二錢水一盞生薑三片煎不拘時温服
産後霍亂三方渴而飲水者五苓散不飲水者理中圓
虚冷者加附子來復丹亦效(方見大方科傷暑及油瀉痼冷類)
芎附散治産後敗血作梗頭痛諸不效者
大附子一枚釅醋一椀用火四面炙透蘸醋令盡去
皮臍川芎一兩同為末每服二錢茶清調下虚人最
效
川芎茶調散治産後虚熱頭痛(方見大方科頭痛類)
芎烏散治産後挾氣頭痛不可忍
右用大川芎天台烏藥皮為末秤錘燒淬酒調下
二母散治産後惡露上攻流入於肺經咳𠻳宜服如傷
風痰喘却以尋常傷風藥治之
白芍貝母白茯苓人參(各一兩)
桃仁杏仁(並生去皮尖各一分)
右剉散每服三錢水一盞半煎不以時温服如覺腹
痛併服之立有神效
旋覆花湯治産後血風感寒暑濕喘促痰涎壅盛咳嗽
坐卧不寧
旋覆花赤芍藥前胡半夏麯
荆芥穗五味子茯苓甘草(炙)
麻黃杏仁(各一分)
右剉散每服四錢姜五片棗一枚煎食前温服
人參思散治産后血入于肺面黑發喘欲死名孤陽絶
隂
人參(各一兩别為末)思木(二兩)
右用水二碗煑取一大椀去滓調參末隨時加減服
大發煮芎湯治産后榮血暴絶氣急喘促(方見前散即佛手)
四物湯治産後血乾痞悶心煩去地黃加人參烏梅(方見)
(后)
人參散治産后惡露淋瀝不絶心悶短氣四肢乏弱不
思飲食頭目昏重五心煩熱面黃體瘦
牡礪川芎熟地黃白茯苓
龍骨(各一兩)續斷當歸(炒)艾葉(酒炒)
人參五味子地榆(各半兩)甘草(一分)
右剉散每服二錢生姜三片棗一个煎食前温服
正氣子散治産后臍下痛名兒枕痛不可忍此神藥也
延胡索桂心(各半兩)當歸(一兩)
右為末每服二錢熱酒調下或用童便温煖調尤快
又方五靈脂慢火炒為末温酒服二錢
千金丸治産後惡露不快腰痛小便如刺時作寒熱頭
痛不思飲食及瘀血月水不調黃瘦不思飲食久有悉
治之
五靈脂(月淫去召焙乾秤炒為末)員蒲黃末
右以好米醋調五靈脂末慢火熬成膏子次以蒲黃
末搜和圓如櫻桃大每服一丸水與童便各半盞煎
令化温服少頃再一服惡露即下久有瘀血成塊月
信不利者並用酒磨下及治心腹痛欲死百藥不效
羊肉湯療虚及産婦腹中痛虚眩不去支持兩脇當臍
急痛氣上衝前后相引痛治之如神
精羊肉(四兩)當歸川芎(各半兩)生姜(一兩)
右剉散以水十盞煎三盞掠去沫去滓分四服空心
熱服一日來日再作二日滓合為一日煎當一劑服
經效方療産后血氣脇肋脹滿
當歸(八錢)芍藥苦梗檳榔
枳殼(各四錢)桂心青木香柴胡(各三錢)
右剉散水二升煎取八合空心分温二服
人參當歸散治産后隂虚生内熱煩悶不安
人參當歸(去尾)麥門冬(去心)乾地黃
桂心(各一兩)芍藥(二兩)
右剉散每服四錢水二盞先將粳米一合淡竹葉十
片煎至一盞去米葉入藥併棗三枚煎食前服地黃
用生乾者虚甚則用熟者
麻黃散治産後虚煩必效
蒲黃不以多少紙上炒每一錢東流水調不拘時服
地黃湯治産後虚渴不止少氣脚弱眼昏頭眩飲食无
味
熟乾地黃(一兩)人參(三兩)麥門冬(去心三兩)栝樓根(四兩)
甘草(半兩)
右剉散每服四錢水二盞糯米一撮生姜三片棗三
枚煎食前服
當歸芍藥散血渴(方見前)
草果飲子治産後瘧疾寒熱相半者或多熱者
半夏(湯洗)赤茯苓草果(去皮)甘草
川芎陳皮白芷(各二錢)青皮(去白)
良姜紫思(各一錢)乾葛(四錢)
右剉散每服三錢生姜三片棗二枚水一盞半煎當
發日早連進三服旡不安者
生熟飲子治産後瘧疾多寒者
肉豆䓻草果仁厚朴(生去皮)半夏
陳皮甘草大棗(去核)生姜(各等分)
右剉散和勻一半生一半以温紙褁煨令香熟去紙
與生者和勻每一服主水二盞煎食前一服食后一
服
床子湯治産后虚羸喘乏乍寒乍熱如瘧四肢疼痛面
色痿黃名蓐勞
猪腎(一雙去脂膜四破)香豉(或無用知母)葱白
粳米當歸芍藥(各二兩)
右剉散勻作兩劑用水三升煮取一十椀分三服或
用人參無芍藥
人參鱉甲散治産後蓐勞皆由在産内未滿百日體中
虚損血氣尚弱失於將理或勞動作傷致成蓐勞其狀
虚弱乍起乍卧飲食不消時有咳嗽頭目昏痛發歇無
常夜有盗汗寒熱如瘧背膊拘急沉重在牀服此大效
人參桂心桑寄生當歸(去尾)
白茯苓白芍藥桃仁(去皮尖)熟地黃(洗蒸)
麥門冬(去心)甘草(各半兩)續斷(一分)牛膝(三分)
鱉甲(炙)黃耆(各一兩)
右為末每服先以猪腎一對去脂膜用水二大盞生
姜半分棗三枚煎至一盞去猪腎姜棗入藥末二錢
葱三寸烏梅一个荆芥五穗煎空心晩食前温服神
妙
人參散治産後虚羸脾胃乏弱四肢無力全不思飲食
心腹脹滿
黃耆人參草果仁厚朴
附子(各一兩)白术當歸白茯苓
木香川芎桂心甘草
陳皮(去白)良薑阿黎勒皮(各半兩)
右剉散每服四錢生薑三片棗一枚煎不以時温服
羚羊散治産後風虚勞後羸瘦不思飲食四肢疼痛
黃耆白术木香羚羊角屑
人參當歸(去尾)桂心白芍藥
川芎白茯苓(各半)甘草(一分)
右剉散每服三錢生薑三片紅棗二枚煎不以時温
服
小調經散産後性理鬱發喘急桑白皮杏仁煎湯調下
(見前)
丁香散治産後心煩咳逆不止
丁香白豆䓻仁(各半兩)伏龍肝(一兩)
右為末煎桃仁吳茱萸湯調下一錢如人行五里再
服
石蓮散治咳逆嘔吐心怔目暈可思飲食
石蓮肉(炒半兩)白茯苓(一兩)丁香(半兩)
右為末每服三錢米飲調不以時服
固經圓治産後血崩不止或因飱極酸鹹物過度
艾葉赤石脂(煆)補骨脂
木賊(各半兩)附子(一个炮)
右為末陳米飲圓梧子大食前温酒下二十圓米飲
亦可蓋此證非輕病况産后有此是謂重傷恐不止
鹹酸不節而致多因驚憂恚怒臟氣不平或産后服
斷血藥太早致惡血不消鬱滿作堅亦成崩中此藥
自難責效不若大料煮芎藭湯加芍藥候定續次隨
證諸藥治不為得小腹滿痛肝經已壊難治(局方大順散除)
(杏仁酸醋煮附子依等分入效)
加味五積散治産後因食動傷腹痛至甚水榖不化洞
泄腸鳴除麻黃加高良薑熟綿附生薑烏梅紅棗煎(方見)
(後)
四君子湯治産後腹微疼泄瀉不止烏梅陳米煎湯調
服(方見小方科通治類)
的竒散治産後泄瀉惡露不行此餘血滲入大腸為瀉
分過則愈雖洞泄不禁下青黑色物亦驗
大荆芥四五穗於盞内然火燒成灰不得犯油火入
麝香少許研沸湯一二呷調下此藥雖微能愈大病
勿忽
黃連阿膠圓治産後熱證下痢全赤煩渴發熱小腑不
利每服三十圓陳米烏梅湯下(方見大方科咳嗽類)
理中湯治産後虚證下痢純白腹痛裏急外重手足冷
加木香煨肉豆䓻每服三錢陳米塩烏梅煎空心服(方見)
(大方科泄瀉類)
真人飬臟湯産後虚弱冷熱不調下痢赤白或有膿血
裏急後重臍腹疼痛日夜無度宜服(方見大方科泄瀉類)
阿膠枳殼圓治産卧水血俱下腸胃虚竭津液不足大
便秘澁
阿膠(蚌粉炒)枳殼(各等分)
右為末煉蜜圓梧桐子大别研滑石為衣温水下二
十圓半日未通再服又一方蜜兊法(見大方科秘澁類)
又方用葱涎調好茶為圓復以茶吞下必通或用葱白
頭十數莖濃煎點茶連葱嚼服神效不動真氣
活血養臟湯去熟地黃用生地黃加青皮去穰煎服效
生液方治産後有三種疾欝冐則多汗汗則大便秘難
於用藥以此方效(方見大方科秘澁類)
木通散治産後小便不通
木通大麻仁葵子滑石
檳榔枳實甘草(各半兩)
右剉散每服三錢水一盞半煎温服不拘時候
灸法治産後小便不通腹脹如鼓悶亂不醒緣未産之
前内積冷氣遂致産時尿胞運功不順用塩於産婦
臍中填可與臍平却用葱白剥去麄皮拾餘根作一
束切作一指厚安塩上用大艾炷滿葱餅子大小以
火灸之覺熱氣直入腹内即時便通神驗不可具述
茅根湯治産后諸淋無問冷熱膏石氣結悉主之
白茅根(四兩)瞿麥穗白茯苓(各二兩)葵子
人參(各一兩)蒲黃桃膠滑石
甘草(各半兩)紫貝(五个燒)石首魚頭中石(十个燒)
右剉散每服四大錢生姜三片燈心二十莖煎温服
或為末木通煎湯調下二錢如氣壅木通橘皮煎湯
調下
桑螵蛸散治産後小便數及遺尿
桑螵蛸(十五个炒)鹿茸(酥炙)黃耆(各一兩半)牡蠣(煆)
人參(去蘆)厚朴(去麄皮姜汁炒)赤石脂(各一兩)
右為末空心粥飲調下二錢一方無厚朴有甘草
治隂瘡與男子姤精瘡略同
右用黃丹枯白礬扁蓄藁本各一兩硫黃半兩白蛇
皮一條燒灰荆芥蛇床子各半兩研為末别以荆芥
蛇床子煎湯温洗軟帛挹乾清油調塗濕則乾摻
又方青黛黃丹冰粉五倍子肉鋪上拭肉巾燒灰為末
用小絹巾入隂中挹乾如乾用荆芥薄荷柏葉煎水
洗再挹乾清油調藥塗上
又方先用黃芩海桐皮白礬韭菜根煎湯洗後用敗鼓
皮燒存性細研入輕粉在内刮下鷄腸上膏調塗瘡
上如蟲喫入隂内用雞子一箇煮熟去殼塗藥末於
上綿子兜入隂中向火灸患處得痒即蟲行若身微
作寒服霍香正氣散二三服
又方真平胃散加貫衆末每用二錢熟煮猪肝納藥入
隂戶内數日可安
治疳瘡月后便行房致成湛濁伏流隂道疳瘡遂生&KR0008;
疳無時先用胡椒葱白作湯一日兩三度淋洗却後服
藥
赤石脂龍骨黑牽牛(炒)兔絲子(酒浸蒸)
黃耆(塩水炙)沙苑蒺藜(炒)
右為末蜜圓梧子大每二十圓燕窠蒸酒澄上清者
吞下
治隂中生瘡如蟲咬痛可生搗桃葉綿裹納隂中日三
四易
黃芩散治隂門生瘡
右用黃芩當歸川芎白礬黃連剉散煮水熏洗即安
治隂門腫方
右以甘菊苖研爛百沸湯淋洗熏后洗
月經不行說
二七天癸至七七天癸竭行早性機巧行遲魯鈍通
行則隂陽和合始能生子行年十四歲當時二十歲
不行命如風燭朝不保暮有病發則死間有不死百
中無一致令一生多病未嘗一日安裕然有四季行
亦可又有一年數次者亦不甚佳或一生不循正道
而行者晩年有僻疾則難治
洗心散(方見前積熱類)治隂中生一物所大牽引腰腹膨痛至
甚了減飲食皆因多服熱藥及煎煿或犯非理房事兼
意淫不遂名隂挺每服二錢生地黃湯調仍用金毛狗
五倍子白礬水楊根魚腥草山黃連各一兩重為散分
作四服以有觜瓦罐煎熟預以銀錫作一長小筒下透
鑵觜上貫挺端慢慢熏之以挺收入為度其或血氣不
足熏過後羸瘦不復常者宜服
人參赤芍藥川芎菖蒲(炒五兩各)
當歸(二兩)熟地黃(五兩)烏梅肉(三兩)
右為末蜜搜杵數千下圓如梧子大每服五十圓至
一百圓温酒或米湯下食前服
單方治産婦腹脹痛不可忍煮鼠粘根為飲一服愈
捷徑方治用毒藥攻胎藥毒衝心外證牙關緊急口不
能言兩手強直握拳頭低自汗身微熱外證與中風
相似但其脉浮而較十死一生醫多不識若作中風治
之必死旡疑用白扁豆二兩生為末新汲水調下即效
内灸散治婦人産前産後一切血疾血崩虚憊腹脇疼
痛氣逆嘔吐冷血冷氣凝積塊硬刺痛泄下青白或下
五色腹中虚鳴氣滿堅脹瀝血腰疼口吐青水頻産血
衰顔色青黃勞傷劣弱月經不調下血墮胎血迷血運
血瘕時發疼痛頭目眩暈惡血上心悶絶昏迷惡露不
乾體虚多汗手足逆冷並宜服之
藿香葉丁香皮熟乾地黃(洗焙)肉桂(去麄皮各)
(一兩半)甘草(炙赤)山藥當歸(去蘆洗)
白术白芷(各八兩)藁本(去蘆剉)乾薑(炮)
川芎黃耆(去黃各二兩)木香一(兩)陳皮(去白四兩)
白芍藥(十兩)茴香(一兩半)
右剉散每服三錢水一大盞入生姜五艾一團同煎
至八分空心食前熱服為末温酒調下亦得如産後
下血過多加蒲黃煎服惡露不快加當歸紅花煎服
水瀉加肉豆蔲末煎服嘔吐加藿香生姜煎上熱下
冷加荆芥煎但是腹中虚冷血氣不和並宜服産後
每日一服則百病不生丈夫虚冷氣刺心腹疼痛尤
宜服之
下乳汁
竒效方麥門冬不拘多少去心焙為末酒磨真犀角約
一錢同麥門冬末二錢温酒調不過二服便下不以時
候
漏蘆散治乳婦氣脉壅塞乳汁不行及經絡凝滯乳内
脹痛留蓄邪毒或作癰腫服此自然内消乳汁通行
漏蘆(二兩半)蛇蛻(炙十條)瓜蔞(十个急火燒存性)
右為末每服二錢温酒調不以時服仍喫熱羹湯助
之
成鍊鍾乳粉治乳婦氣少血衰脉澁不行乳汁絶少
右一味研細每服抄二錢濃煎漏蘆湯調下
母猪蹄湯治如前
母猪蹄(一隻食法治如)通草(四兩)
右以水一斗浸煮得四五升取汁飲不下更作服了
用梳頭木梳於乳上梳下效
青來膏治乳硬作痛
嫰桑葉左採研細米飲調攤紙花貼病處此證四十
已下可治五十已上不可治治之則死不治則自得
世醫得效方卷十四
