世醫得效方卷九
元危亦林撰
大方脈雜醫科
健忘
小定志圓治心氣不定五臟不足甚者憂憂愁愁不樂
忽忽喜忘朝差暮劇暮差朝發及因事有所大驚夢寐
不祥登高履險致神魂不安驚悸恐怯
菖蒲(炒)遠志(去心薑汁淹各二兩)茯苓
茯神人參(各三兩)辰砂(一兩為衣)
右為末煉蜜圓如梧桐子大每服五十圓米湯下一
方去茯神名開心散每服二錢匕不以時服
菖蒲益智圓治喜忘恍惚破積聚止痛安神定志聰耳
明目
菖蒲(炒)遠志(去心薑汁淹炒)川牛膝(酒浸)桔梗(炒)
人參(各三兩三分)桂心(三分)茯苓(一兩三分)附子(一兩炮去)
(皮臍)
右為末煉蜜圓梧子大每服三十圓食前温酒米湯
下
加味茯苓湯治痰迷心胞健忘失事言語如癡
人參(去蘆)半夏(湯洗)陳皮(去白一兩半)白茯苓(去皮一兩)
粉草(五錢)益智(去殼)香附子(炒去毛各一兩)
右剉散每服四錢水一盞半生薑三片烏梅半箇同
煎不拘時温服
朱雀圓治心神恍惚舉事多忘(方見心恙類)
虛煩
淡竹茹湯治心虛煩悶頭疼氣短内熱不解心中悶亂
及婦人産後心虛驚悸煩悶欲絶
麥門冬(去心)小麥(各二兩半)甘草(炙一兩)人參
白茯苓(各一兩半)半夏(湯洗七次二兩)
右剉散每服四錢水二盞生薑七片棗子三枚淡竹
茹一塊如指大同煎食前服虛勞煩悶尤宜服之
温膽湯治大病後虛煩不得眠此膽寒故也此藥主之
又治驚悸自汗觸事易驚
半夏竹茹枳實(麩炒去穰各二兩)
陳皮(三兩)甘草(炙一兩)茯苓(一兩半)人參(一兩)
右剉散每服三錢水一盞半生薑五片棗一枚煎食
前服未效加遠志去心薑汁炒北五味子各一兩酸
棗仁一兩蚌粉炒入
酸棗仁湯治霍亂吐下增劇虛勞煩擾奔氣在胸中不
得眠或發寒熱頭疼暈悶
酸棗仁(炒一兩三分)人參桂心(各一分)
知母茯苓(各三錢三字)石膏(煅半兩)甘草(炙二錢)
右剉散煎同上
小草湯治虛勞憂思過度遺精白濁虛煩不安
小草黃耆(去蘆)當歸(去蘆酒浸)麥門冬(去心)
石斛(去根各一兩)酸棗仁人參甘草(炙各半兩)
右剉散每服三錢水一盞半生薑五片煎不以時服
神妙散治傷寒後伏暑後煩熱不安及煩熱虛勞
地骨皮(去本二兩)防風(去蘆一兩)甘草(炙半兩)
右剉散煎同上
清心蓮子飲治心中藴積虛熱煩燥(方見消渴類)
自汗
風證桂枝湯治傷風脈浮自汗惡風
桂枝(不見火)白芍藥(各一兩)甘草(炙半兩)
右剉散每服四錢生薑五片大棗二箇煎不拘時服
發汗汗不止者謂之漏風宜加炮熱附子一兩
暑證五苓散消暑圓卻暑散治傷暑自汗(方並見傷暑類)
濕證术附湯治傷濕自汗(方見傷濕類)
防己黃耆湯治同上(方見四氣相感類)
體虛牡蠣散治諸虛不足及新病暴虛津液不固體常
自汗夜卧即甚久而不止羸瘠枯瘦心忪驚惕短氣煩倦
牡蠣(米泔浸煅取粉)麻黃根黃耆知母(各一兩)
右為末每服用小麥百餘粒煎湯濃調服一方為散
每三錢水三盞薤白三寸煎一盞半分三服
黃耆湯治喜怒驚恐房室虛勞致隂陽偏虛或發厥自
汗或盜汗不止悉宜服之
黃耆(去蘆蜜水炙一兩半)白茯苓(去皮)熟地黃(酒蒸)
肉桂(不見火)天門冬(去心)麻黃根龍骨(各一兩)
五味子小麥防風(去蘆)當歸(去蘆酒浸)
甘草(炙各半兩)
右剉散每服四錢生薑五片煎不拘時候發厥自汗
加熟附子發熱自汗加石斛未效或多喫麫食則安
撫芎湯治自汗頭眩痰逆惡心
撫芎白术(去油略炒)橘紅(各二兩)甘草(炙半兩)
右剉散每服四錢生薑七片煎温服
建中湯治表虛自汗
官桂(三分)芍藥(一兩半)甘草(炙半兩)
右剉散每服四錢薑五片棗二枚食前服本方加黃
茋一兩名黃耆建中湯治虛勞自汗加當歸一兩名
當歸建中湯治婦人血虛自汗其自汗漏不止者加
桂半兩熟附子半箇名桂枝附子湯每服四錢生薑
七片棗子二枚空心煎服
防風散治盜汗
川芎(一分)人參(半分)防風(二分)
右為末每服一錢臨卧米飲調下
白术散治盜汗極驗
白术(不拘多少剉成小塊或稍大)
右用浮麥一升水一斗煑乾如白术尚硬又加水一
二升煑取出切作片焙乾去麥不用研為末别用浮
麥湯每服二三錢不以時候
茯苓湯治虛汗盜汗
右用白茯苓為末煎烏梅陳艾湯調下二錢服之神
妙
大建中湯治虛熱盜汗百節酸疼腰痛肢體倦怠日漸
羸弱口苦舌澁心怔氣短
綿黃耆(炙)遠志(燈心煑去心)當歸(洗)澤瀉(各三兩)
白芍藥龍骨人參(各二兩)甘草(炙兩一)
右剉散每服四錢水二大盞生薑五片煎熱服氣弱
加炮附子二兩腰痛筋急加去麄皮官桂一兩
止汗温粉
右用川芎白芷藁本各一分為末入米粉三分綿裹
撲於身上
止汗紅粉
麻黃根牡蠣(火煅兩各一)赤石脂龍骨(各半兩)
右為末以絹袋盛如撲粉用之
虛脫正元散治下虛手冷自汗(方見虚損類)
三建湯治真陽不足上盛下虚面赤自汗小便頻數(方見)
(痼冷類)
耆附湯桂附湯治氣虛陽弱虛汗不止四體倦怠(方見痼冷)
(類)
虛勞麥煎散治榮衞不調夜多盜汗四肢煩痛飲食進
退肌瘦面黃
秦艽柴胡(去苗兩各二)大鼈甲(二兩醋煑三五十沸去裙闌别用醋徐炙黃)
乾漆(炒令煙盡)人參茯苓乾葛
川烏(炮去皮尖各一兩)玄參
右為末每服二錢小麥三十粒煎湯一盞去麥入藥
煎食後服如久患後亦宜服此以退其勞倦調理經
絡
青蒿散治虛勞盜汗骨蒸咳𠻳胸滿皮毛乾枯四肢懈
惰骨節疼痛心腹驚悸咽燥唇焦頰赤煩燥涕唾腥臭
困倦少力肌體潮熱飲食減少日漸瘦弱
天仙藤龞甲(醋炙)香附子(炒毛去)桔梗(去蘆)
柴胡(去苗)秦艽青蒿(已上各一兩重)烏藥(半兩)
甘草(炙兩半一)川芎(二兩半)
右剉散每服薑三片煎不拘時候温服小兒骨蒸勞
熱肌瘦減食者每一錢水盞半小麥三十粒煎服
隂汗大蒜圓治陰汗濕癢
右用大蒜不以多少煨剥去皮爛研同淡豆䜴末搜
圓如梧子大朱砂為衣每服三十圓棗子燈心煎湯
送下
青娥圓治同上每服五十圓酒服大效(方見虛損類)
治隂汗溼癢方爐甘石(一分)眞蚌粉(半分)為粉撲傅
治隂汗不止方(小安腎圓臭乾舊醬煎湯入鹽少許吞下方見虚損類)
洗方蛇床子酒浸炒白礬陳醬煎水淋洗
宿食
香蘇散治宿食留飲聚積中脘噫臭腐氣心腹疼痛或
臟腑飱泄每服四錢生薑葱白烏梅煎(方見傷寒和解類)
盧氏感應丸健脾進食消化宿滯酒食飽後宜服(方見諸積)
(類)
縮砂香附湯治心䐜膨滿噫宿腐氣或時冷疼(方見諸氣類)
穀神丸消食健脾益氣進美飲食
人參縮砂香附子(炒毛去)三稜(煨)
莪术(煨)青皮陳皮神麯(炒)
麥芽(炒)枳殼(炒去穰各等分)
右為末粳米糊圓梧子大每服三十圓空腹米飲吞
下鹽湯亦可
紅圓子磨化宿食止腹痛(方見痎瘧類)
三稜煎圓治膨滿消食積氣塊及傷食夾臍痛甚(方見諸氣)
(類)
癆瘵
總說夫骨蒸殗殜復連屍疰癆疰蟲疰毒疰熱疰冷疰
食疰鬼疰皆曰傳屍者以疰者注也病自上注下與
前人相似故曰疰其變有二十二種或三十六種或
九十九種大略令人寒熱盜汗夢與鬼交遺泄白濁
髮乾而聳或腹中有塊或腦後兩邊有小結核連復
數箇或聚或散沈沈默默咳𠻳痰涎或咯濃血如肺痿
肺癰狀或復下痢羸瘦困乏不自勝持積月累年以
至於死死後乃疰易傍人乃至滅門是也凡疾始覺
精神不爽氣候不調切須戒愼酒色調節飲食如或
不然妄信邪師或言鬼祟以致不起愼之愼之又云
男女傳尸之病心胷滿悶背膊疼痛兩目不明四肢
無力雖欲寢卧卧不得寐脊膂急痛膝腦痠疼多卧
少起狀如佯病每至平旦精神尚好日午向後四肢
微熱面無顔色喜見人過常懷忿怒纔不如意又便
多嗔行立脚弱夜卧盜汗夢與鬼交或見先亡或多
驚悸有時咳𠻳雖思飲食不能多餐死在須臾精神
尚好或時微利兩脇虛脹口燥鼻乾常多粘唾有時
唇赤有時欲睡漸成沈羸猶若涸魚不覺死矣
尸蟲遊食日辰及治法
大抵六蟲一旬遍遊四穴轉流周而復始具后六代法
中自立春一日後食起三日一食五日一醉歸於所
歸穴大醉五日故五日蟲醉可以下藥及灸其三日
蟲食切不可妄有醫治蟲在人身中一蟲可占十二
穴六蟲在人身中共遊七十二穴上旬十日從心至
頭遊四穴中旬從心至臍遊四穴下旬從臍至足遊
四穴上旬可先服藥後灸所遊穴其蟲頭向上若下
火灸蟲如紫蠶苗出在汗中更服藥取之以蟲盡為
度便服補藥永得安耳中旬其蟲所遊穴中頭向内
可服藥取之下旬蟲在所遊穴中頭向下亦服藥取
之不灸也恐蟲覺悟永難取蓋此蟲性已通靈務在
精審勿令有悟可也
觀尸蟲色知病淺深法
凡明醫者先須知毒氣與蟲並行攻人臟腑遇陽日長
雄蟲隂日生雌蟲緣先食臟腑脂膏故其蟲色白次
食血肉血肉盡故其蟲黃赤次食精髓故其蟲紫色
精髓盡故其蟲黑色傳入腎中病人方死須求醫士
曉達病源先取其蟲視其色理自知輕重其蟲如白
色可三十日服藥補之其蟲如黃赤色可六十日服
藥補之其蟲如紫黑色此疾已極可百二十日服藥
補之十中可保一二雖不能為一身除害亦可為子
孫除害矣服藥仍須一載之中刻意調攝方可痊平
如此得命可謂再生於世又云蟲頭赤者食患人肉
其病可治頭口白者食患人髓其病難治只得斷後
不傳子孫矣
世代傳病及諸蟲形状
凡治病之道要須藥病相應效同神聖仍在瀉實補虛
調治臟腑方得痊愈故三尸九蟲種種靈異莫令知
之或似蜣蜋或似紅絲馬尾或似蝦蟆或似刺蝟或
似鼠形或如爛麫或有足無頭或有頭無足或化精
血歸於元陽之内種種形類實難辨之淺學之流難
施方劑誤醫甚多枉死不少或則取蟲不補或則淺
學妄𫝊皆是徒費資財終無去病之理遂致夭折豈
不悲哉
第一代謂初勞病受其病而不測病源酒食加餐漸覺羸瘦
治療蹉跎乃至病重醫人不詳其故誤用湯藥枉而致死
此蟲在人身中如嬰兒狀背上毛長二寸
此蟲變動形如鬼在臟腑中
此蟲形如蝦蟆變動在人臟腑中
上三蟲在人身中染著之後或大或小令人夢寐顛
倒魂魄飛揚精神離散飲食不減形容漸羸四肢酸
痛百節勞倦增寒壮熱背摶拘急腦與頭痛口苦舌
乾面無顔色鼻流青涕虛汗常多行步艱難眼睛多
痛其蟲遇丙丁日食起醉歸心腧穴中四穴輸轉周
而復始大醉可醫矣取蟲出後補心當瘥
第二代為覺勞病謂傳受此疾已覺得病覺病者患乃
自知夜夢不祥與亡人為伴醒後全無情思似醉神識
不安所嗜食味輒成患害或則發氣動風所加四體不
和心胷滿悶日漸羸瘦骨節乾枯或嘔酸水或則醋心
唇焦口乾鼻塞腦痛背膊酸疼虛汗常出腰膝刺痛如
此疾状須早醫治失時致傷命
上諸蟲在人身中居於腎臓透連脊骨令人思食是
物要餐身體汪羸腰膝無力髓寒骨熱四肢枯乾眼
見火生或眼多黑暗耳内虛鳴隂汗燥痒冷汗如油
夢與鬼交小便赤黃醒後昏沈臍下結硬或奔心胸
看物如艷心腹悶亂骨節疼痛其蟲遇丑亥日食起
醉歸腎臟穴四穴輪轉周而復始大醉可醫矣蟲出
後補腎填精當瘥
取蟲防護法
先令病人家用好紙糊一密室不留些罅隙尋一老
成人過遞以安息香水洒了過遞人之身又以雄黃
雌黃塗其鼻孔耳眼唇上安排鐵鉗一个布巾一幅
用香油二斤以鍋盛頓微煎令沸仍用高桶一个以
好石灰在桶内生布巾蓋桶口却服取蟲藥五更初
一服五更三點時一服服藥後腹中疼痛如刀斧劈
不妨至已牌必須下蟲或取下臭穢如膠漆或吐瀉
膿血癥塊皆於灰桶中其蟲或從汗出紫蠶苗状或
於耳鼻口中出或小便中出異般形状不止一也或
青或黑或黃紅大者急用鐵鉗取於油内煎當日將
油紙裹蟲入瓦罌内石灰填實埋棄於深山遠僻處
免致再染人患人衣服床席並皆棄去醫人分付藥
後亦須遠避
神效取蟲青桑枝飲
青桑枝柳枝石榴皮桃枝
梅枝(各七莖並長四寸許)鬼臼(五錢)青蒿(一小握)赤箭(五錢)
右用童子小便一升半葱白七莖去頭葉煎及一半
去滓别入安息香阿魏各一分再煎至一盞去滓調
辰砂末半錢檳榔末一分麝香一字分作二服調下
五更初一服五更三點時一服至己時必取下蟲紅
者可救青黑不治見有所下即進軟粥飯温煖將息
不可用性及食生冷毒物合時須擇良日不得令猫
犬孝服穢惡婦人等見一方不用鬼臼赤箭
雄黃圓
雄黃(半兩)兔糞(二兩)天靈蓋(一兩酥炙黃)
鼈甲木香(各半兩)輕粉
右為末法酒一升大黃半兩熬膏圓如彈子大朱砂
為衣凡此疾先燒安息香烟吸之不𠻳非傳尸也不
可用此藥若烟入口咳不止乃尸也宜用此藥五更
初服勿令人知用童子小便同酒一盞化一圓服之
如人行二十里正吐出蟲或如燈心或如爛瓜李或
如蝦蟆未效再服以應為度蟲用紅火燒之又用油
煎
神授散治諸傳尸勞氣殺蟲
川椒(二斤擇去子并合口者炒出汗)
右為末每服二錢空心米湯調下須痺暈悶少頃如
不能禁即以酒糊圓如梧子大空心服三五十圓昔
人嘗與病勞婦人交婦人死遂得疾遇一異人云勞
氣已入臟遂令急服二斤其病當去如其言服之幾
盡大便出一蟲状如蛇遂安續有人服之獲安濟者
多矣
虛證凝神飲子治勞瘵增寒發熱口乾咽燥自汗煩鬱
咳𠻳聲重唾中血絲瘦劇倦乏
人參(去蘆)當歸(去尾)白芍藥白茯神(去木)
白茯苓黃耆(去蘆)白术半夏麯
五味子熟地黃(洗酒蒸)甘草蓮肉(去心)
大麥門冬(去心)桔梗(各等分)
右剉散每服四錢水一盞半烏梅紅棗各一箇煎服
如𠻳加阿膠虛極胸滿者加木香濕紙裹煨沈香亦
可不思食加扁豆
劫勞散治心腎俱虛勞𠻳時復三四聲遇夜發熱熱過
即有盜汗四肢倦怠體瘦恍惚異夢𠻳中有血名曰肺
痿
白芍藥(五兩)黃耆甘草人參
白茯苓熟地黃(洗酒蒸)當歸(去尾)五味子
半夏麯阿膠(蚌粉炒各二兩)
右剉散每服三錢水一盞半生薑三片紅棗二枚煎
與凝神飲相類
黃耆飲子治諸虛勞氣四肢倦怠骨節酸痛潮熱乏力
自汗怔忪日漸黃瘦胷鬲痞塞不思飲食咳𠻳痰多甚
則唾血
黃耆(蜜炙一兩半)當歸(去蘆酒浸)紫宛(洗去土)石斛(去根)
地骨皮人參桑白皮(去赤)附子(炮去皮臍)
鹿茸(酒蒸)欸冬花(各一兩)半夏(湯泡七次)甘草(炙各半兩)
右剉散每服三錢生薑七片棗子一枚煎不拘時服
此藥温補榮衛枯燥者不宜進此唾血不止者加阿
膠蒲黃各半兩
十全大補湯治虛勞發熱加北柴胡地骨皮煎(方見虛損類)
養榮湯黃耆益損湯治同上(方見虛損類)
熱證生犀散(方見前)
枳殼半夏湯治𠻳甚咽痛失音(方見痰飲類)
温金散治積勞咳𠻳喘悶咯痰中有血
甘草黃芩桑白皮防風(去蘆各一)
(兩)茯神(半兩)麥門冬(一分去心)杏仁(去皮尖米)
(泔浸一宿取出握乾略炒一兩)
右剉散每服三錢水一盞入黃蠟一片如指頭大同
煎食後熱服
鼈甲地黃湯治熱勞手足煩心怔悸婦人血室有乾血
身體羸瘠飲食不為肌肉
柴胡(去蘆)當歸(去蘆酒浸)麥門冬(去心)鼈甲(醋炙)
石斛(去根)白术熟地黃(酒浸焙)茯苓(去皮)
秦艽(去蘆各一兩)人參肉桂(不見火)甘草(炙各半兩)
右剉散每服四錢水一盞半生薑五片烏梅少許煎
不拘時服此藥專治熱勞其性差寒脾胃快者方可
服餌弱甚而多汗者不宜服
阿膠圓治勞𠻳並𠻳血唾血
阿膠(蛤粉炒)生地黃(洗)卷柏葉山藥(剉炒)
大薊根五味子雞蘇(各一兩)柏子仁(炒别研)
人參防風(去蘆)麥門冬(去心各半兩)
右為末煉蜜圓如彈子大每服一圓細嚼濃煎小麥
湯或麥門冬湯嚥下
地仙散治骨蒸肌熱一切虛勞煩燥生津液
地骨皮(二兩)防風(去蘆一兩)甘草(半兩)麥門冬(一兩)
(去心)
右剉散每服三錢水一盞生薑五片煎不拘時候
黃連飲治骨節間熱積漸黃瘦
黃連(剉一兩)
右用童子小便一大升浸經宿微煮三四沸去滓食
上分二服如人行五里再服
四美圓凡骨蒸莫非是勞脊骨尤属腎虛髓竭也以局
方
黃耆鼈甲散沈香鼈甲散
秦艽鼈甲散青蒿鼈甲散
四散和合為末以雄羊脊骨一具斫碎煉汁調和為
圓温酒吞下治脊痛骨熱漸成蒸疾一劑而效其功
全在脊骨膏蓋醫者意也
通治太上混元丹河車者天地之先隂陽之祖乾坤之
槖籥鉛汞之匡廓胚腪將兆九九數足我則戴而成之
故謂之河車歷驗篇中名曰混沌皮蓋亦生天地隂陽
之始為七十二丹之首高士垂慈始開端緒太上云若
欲長生當修所生實資於此所以成功靈應非金石草
木夜露曉霜之所比倫修真之士服之不輟誠足以返
本還元補益之道真得其真
紫河車(一具用初生男子者良蒂子全者以東流水洗斷血脈入麝香二錢在内以綫縫定)
(用生絹裏懸胎於砂瓶内入好酒五升慢火熬成膏子)沈香朱砂(各一兩)
人參蓯蓉(酒浸)乳香(各二兩)白茯苓(去皮)
安息香(去沙酒熬各二兩)
右為末入河車膏子和藥末杵千百下圓如梧子大
每服七十圓空心温酒送下沈香湯尤佳詳此丹以
紫河車為主但佐使之藥太輕無病之人久服可以
輕身延年補損扶虛乃若病重之人服之却宜增添
之法也一方有天靈蓋一片酥炙黃
治男子真陽耗竭腰背疼痛自汗怔忡痰多咳喘夢遺
白濁潮熱心煩脚膝無力宜於内加
鹿茸(火燎去毛酥炙)川巴戟(去心)鍾乳粉陽起石(酒煑半日)
附子(炮裂鹽水浸)黃耆桑寄生生鹿角
龍骨紫苑五味子(各一兩)
右依法修製和前藥末用膏子為圓
治婦人血海虛損榮衛不足多致潮熱心煩口乾喜冷
腹脇刺痛腰腿疼痰多咳𠻳驚惕怔忡經候不調或閉
斷不行宜於内加
當歸(去尾)石斛(去根)柏子仁紫石英(米醋)
(淬七次)鹿茸(去毛酥炙)鼈甲(醋炙各一兩)卷柏葉(一兩)
(去土)川牛膝(酒浸一兩半去苗)
右依法修製和前藥末膏子圓虛寒者加炮附子二
兩咳𠻳者加紫苑茸二兩
治熱勞尤加
河車(依前法修治)鼈甲(醋炙半兩)桔梗白芍藥
大黃(煨)甘草苦參貝母
知母秋石豉心草龍膽
黃藥子莪术(煨)犀角鎊消石(各半兩)
右為末以前膏子圓湯使如前
蘇合香圓治傳尸骨蒸殗殜肺痿疰&KR0146;鬼氣心痛藿亂
時氣瘴瘧等(方見中氣類)
青蒿散治男子婦人骨蒸勞增寒壮熱
青蒿(春夏用葉秋冬用子用子不用葉用根不用莖四者相用而反以為痼疾必用童子小便)
(浸過使有功無毒一握)大鼈甲(炙黃醋淬五七次去腥)白术(濕紙褁煨)
(熱)地骨皮白茯苓粉草(炙)
揀參(去頭)瓜蔞根北柴胡(去蘆)桑白皮(蜜炙)
(各半兩)
右為散每服三錢水一盞半煎温服不拘時候
加減黃耆建中湯治男子婦人五勞骨蒸者世用神效
白术白茯苓桔梗(各三錢)人參(三錢半)
秦艽北柴胡(去蘆)防風白芍藥
甘草當歸(去尾)澤瀉生乾地黃
熟地黃地骨皮肉豆蔲(煨)檳榔
縮砂仁(各五錢)猪苓(四錢)黃耆(一兩)
右為散每服三錢水一盞半煎温服不拘時候老人
更加黃耆一兩或為末蜜湯調服臨期斟酌
青骨散治男子婦人童男童女初覺勞瘵五心煩熱去
骨熱如神
北柴胡生地黃(各二兩)熟地黃人參(去蘆)
防風(去蘆)秦艽赤茯苓(各一兩)胡黃連(半兩)
薄荷葉(七錢半)
右剉散每服三錢水一盞半煎温服先服荆蓬煎圓
一服微泄臟腑後服此(方見痰飲類)
團魚散治骨蒸潮咳𠻳累效
貝母前胡知母杏仁
北柴胡(各等分)團魚(二箇)
右用藥同團魚煑魚熟提起去頭取肉連湯食之却
將前藥焙乾為末就用團魚裙甲及骨更煑汁一盞
和藥為圓如梧子大每服二十圓煎黃耆湯空心下
病安仍服黃耆益損湯補理(方見虛損類)
蛤蚧圓治積勞咳𠻳日久不差自汗口中無味
蛤蚧(一兩酥炙)欵冬花皂角(不蛀者酥炙去皮子弦二片)
木香(不見火)熟地黃(酒蒸焙)杏仁(去皮尖童子小便浸一晝夜晒乾蜜炙)
五味子(各一兩)
右為末煉蜜圓梧桐子大每服十五二十圓生薑湯
送下食後臨睡服
灸法癸亥夜二更六神皆聚之時解去上體衣服於腰
上兩傍微陷處謂之腰眼直身平立用筆點定然後
上牀合面而卧每灼小艾炷七壮蟲或吐出或瀉下
即安
又法四花穴灸見蘇沈良方及資生經效
又法膏肓肺腧穴每穴各灸九壮仍依前蟲醉日各
穴腧多灸為妙灸後百日忌煎&KR1020;生冷熱物毒食仍
戒房事避風寒減喜怒安心静處將息若一月猶覺
未瘥於初穴上再灸
隂㿗
茱萸内消圓治隂㿗偏大上攻臍腹㽲痛膚囊腫脹或
生瘡瘍時出黃水腰腿沈重足脛腫滿行步艱辛服之
内消不動臟腑
川楝(三兩剉炒)大腹皮五味子海藻(洗)
玄胡索(各二兩半)茴香(炒)桂心川烏(炮去皮臍)
吳茱萸食茱萸桃仁(麩炒别研各一兩)
木香(一兩半)桔梗青皮山茱萸(各二)
(兩)
右為末酒糊圓梧子大每服三十圓温酒下(木香流氣飲兼服)
大戟圓治隂㿗腫脹或小腸氣痛
大戟(去皮剉炒黃半兩重)葫蘆巴(四兩炒)木香
附子(炮去皮臍)舶上茴香訶子(煨核去)檳榔(各一兩)
川練(五兩後入)麝香(半錢别研)
右八味為末外留川楝以好酒二升葱白七莖長三
寸煑軟去皮核取肉和藥末圓如梧子大五七圓至
十圓空心温酒下薑湯亦可潮發疼痛炒薑熱酒下
十五圓
煉隂丹治隂器下墜腫脹卵核偏大堅硬痛不可忍
玄胡索(微炒去殼)海藻(洗)昆布(洗)青皮(去穰)
茴香(炒)川楝(去核)馬藺花(各一兩)木香(半兩)
大戟(酒浸三宿切片焙乾一分)
右為末别將硼砂阿魏安息香各一分用酒醋各一
升淘去沙石熬成膏入麝香一錢沒藥一分入前藥
和圓如菉豆大用綿灰酒下十圓至十五圓空心服
兼金圓治熱入膀胱臍腹上下兼脇筋疼痛便燥欲飲
水按之痛者
大黃(濕紙裹煨八錢)硝石桂心甘草
桃仁(四十箇去皮尖)
右為末煉蜜圓如梧子大每服五七圓至十圓米飲
下婦人血閉疼痛亦宜服之
應痛圓治敗精惡物不去結在隂囊成疝疼痛不可忍
久服去病
阿魏(二兩醋和用蕎麥作成餅厚三指裹阿魏慢火煨熟)
檳榔(大者二箇刮作瓮子滿盛滴乳香將刮下末用蕎麥麫拌作餅子慢火煨熟)
右同研為末入硼砂末一錢赤芍藥末一兩同為麫
糊搜和圓梧子大每服十圓至二十圓食前温酒鹽
湯下
三白散治膀胱藴熱風濕相乘隂㿗腫脹大小便不利
白牽牛(略炒二兩)白术桑白皮陳皮
木通(各半兩)
右為末每服空心薑湯調下初進一服未覺再進此
藥不損臟氣只導利留滯疝方大率多用熱藥此方
惟壅熱證宜服之
金鈴子散治膀胱疝氣閉塞下元大小便不通疼痛不
可忍者服之神效分心氣飲吞青木香圓亦效(方見諸疝諸氣)
(類)
金鈴子(四十九箇去核剉如豆大不得碎細用巴豆四十九箇去皮亦不得碎細同炒以金)
(鈴子深黃色為度去巴豆不用)茴香(一兩炒)
右不用巴豆將二味為末每服二錢食前温酒調下
金鈴圓治膀胱腫硬牽引疼痛及小腸氣隂囊腫毛間
水出並能治之
金鈴子肉(五兩)茴香(炒)馬藺花海蛤
兔絲子破故紙海帶(各三兩)木香
丁香(各一兩)
右為末糊圓如梧子大每服二三十圓空心食前温
酒鹽湯任下
牽牛圓治膀胱有熱服煖藥攻成壅滯作痛
黑牽牛(三錢)大黃(二錢)白礬(二錢)
右用巴豆去皮三十粒先入銚炒焦乾去巴豆入衆
藥炒香為末煨大蒜研細為圓茴香湯送下
茘核散治腎大如斗不過二劑除根
舶上茴香青皮(全者)茘枝核
右等分剉散炒出火毒為末酒下二錢日三服
桔核圓治四種㿗病
桔核(炒)海藻昆布海帶
川楝肉(各一兩)桃仁(去皮尖炒一兩)厚朴(薑炙)木通
枳實(炒)玄胡索(炒)桂心木香(各半兩)
右為末酒糊圓如梧子大每服六十圓空心鹽湯酒
任下虛寒者加川烏一兩腎腫久不消加硼砂二錢
醋煑旋入有熱氣滯者加黑牽牛大黃各半兩
牡丹散治小兒卵腫偏墜
防風牡丹皮
右等分為末每服二錢温酒調服鹽湯亦可
竹皮湯治交接勞後隂囊腫脹痛入腹中
右刮竹青皮一升以水三升煑一半去滓分三服立
愈
灸法關元穴在臍下三寸灸三七壮
大敦穴在足大指甲後三毛上灸七壮
脚氣
陽經表散二香散治男子婦人初患脚氣其病寒熱或
頭眩忽然脚弱有筋一條自脚脛骨至臀及腰而起作
痛皆因風寒暑溼之氣相感而成先須解散每四錢加
檳榔一箇切片木瓜二片生薑三片葱白二根水二盞
煎熱服不拘時候大便秘加大黃每服半錢(方見傷寒和解類)
神秘左經湯治風寒暑溼流注足三陽經手足拘攣疼
痛行步艱難增寒發熱自汗惡風頭眩腰重關節掣痛
或卒中昏塞大小便秘澁或腹痛嘔吐下利惡聞食氣
兩腿頑麻緩縱不隨熱悶驚悸心煩氣上臍下冷痺喘
滿肩息
麻黃(去節)乾葛細辛(去蘆)厚朴(薑製)
茯苓(去皮)防己枳殼(麩炒去穰)肉桂(去麄皮)
羌活防風(去义)柴胡(去蘆)黃芩
小草白薑(炮)半夏(湯洗)甘草
麥門冬(去心分各等)
右剉散每服薑三片棗一枚煎空心服自汗加牡蠣
白术去麻黃腫滿加澤瀉木通熱甚無汗加桂加橘
皮前胡升麻腹痛吐利去黃芩加芍藥及炮附子大
便秘加大黃竹瀝喘滿加杏仁桑白皮紫蘇所加並
等分凡有此病詳認證状逐一加減無不愈者常服
下氣消痰散風濕退腫滿諸師固秘此方雖父子兄
弟不傳學者敬之
加味敗毒散治三陽經脚氣流注脚踝上焮熱赤腫寒
熱如瘧自汗惡風或無汗惡寒
羌活獨活前胡(去蘆)柴胡(去蘆)
枳殼(麩炒去穰)桔梗(去蘆)甘草人參
茯苓(去皮)川芎大黃(蒸)蒼术(米泔浸)
右等分剉散每服薑三片薄荷三皮煎熱服不過二
服愈皮膚搔痒赤疹加蟬蜕煎
隂經表散蘇積散以香蘇散五積散合和治證與陽經
同湯使並同未效加金鈴子木香(方見傷寒隂證和解類)
加味獨活寄生湯治腎經虛弱坐卧當風著濕所得腰
痛若不速治流入脚膝乃為偏枯冷痺緩弱疼重或腰
攣痛脚重痺正宜服之
獨活(三兩)桑寄生(無真者續斷代)杜仲(製炒去絲)
細辛(去苗)牛膝(去苗酒浸)秦艽(去心)茯苓(去皮)
白芍藥桂心(不見火)芎藭防風(去蘆)
甘草(炙)人參熟地黃(洗蒸)當歸(去蘆各二)
(兩)
右剉散每服四大錢水二盞煎空心服氣虛下利除
地黃並治新産腹痛不得轉動及腰脚攣痺弱不得
屈此方最除風消血一方有附子一箇無寄生人
參甘草當歸近人將治癧癤風並脚氣流注甚妙為
圓加乳香沒藥酒服效
四蒸木瓜圓治肝腎脾三經氣虛為風寒暑濕摶著流
注經絡竭日曠歲治療不痊凡遇六化更變七情不寧
必至發動或腫滿或頑痺增寒壮熱嘔吐自汗
威靈仙(苦葶&KR1047;同入)黃耆(續斷同入)蒼术(橘皮同入)
烏藥(去本與黃松節同入)
右各半兩以大木瓜四箇切蓋去穰入前件藥仍用
盖簮定酒洒蒸熟三蒸三㬠取藥出焙乾為末研木
瓜為膏搜和搗千杵圓如梧子大每服五十圓空心
温酒鹽湯任下世傳木瓜圓最多惟此方有效當敬
之黃松節即茯苓中木
川膝煎治肝腎虛為風寒濕毒所中流注腿膝歷節疼
痛如錐刀鍛刺不可名状
大烏頭(十箇端正者槌破以紙袋盛用烏豆一斗籍覆蒸一日取出去豆不用去皮尖日乾)
川牛膝(二兩去蘆煨乾)
右二味並不得見銅鐡氣緣肝氣惡之木臼搗碎牛
膝同入石磨中磨為末酒糊圓如梧子大每服四十
圓用無灰酒一瓶中樣木瓜一箇切作片子入瓦瓶
中浸木瓜爛為度用此酒下不以時服
十全丹治脚氣上攻心腎相繫足心隠痛小腹不仁煩
渴小便或秘或利關節攣痺疼痛神效不可具述
蓯蓉(酒浸)石斛(酒浸)狗脊(火去毛)萆薢
茯苓牛膝(酒浸)地仙子遠志(去心炒各)
(一兩)熟地黃(三兩酒炒)杜仲(去皮剉炒三兩)
右為末煉蜜圓如梧子大每服五十圓温酒鹽湯任
下
八味圓治少隂腎經脚氣入腹小腹不仁上氣喘急嘔
吐自汗此證最急以腎乘心水尅火死不旋踵
牡丹皮澤瀉茯苓(各三兩)附子(炮去皮臍)
桂心(各二兩)山茱萸(二兩)熟地黃(八兩)山藥(四兩)
右末煉蜜圓如梧子大每服五十圓食前温酒米湯
任下
神應養真丹治厥隂肝經病邪氣進襲肝臟左癱右瘓
熱潮昏塞半身不遂手足頑麻語言蹇澁頭旋目眩牙
關緊急氣喘自汗心神恍惚肢體緩弱上攻頭目下注
脚膝體氣凝滯遍身疼痛兼治婦人産後中風角弓反
張墜車落馬打撲傷損瘀血在内
當歸(酒浸)天麻川芎羌活
白芍藥熟地黃(各等分一法無羌活入木瓜炒阿膠等分)
右為末煉蜜圓如雞子黃大每服一圓木瓜兔絲子
浸酒下脚痺薏苡仁浸酒下中風温酒米湯下
乳香宣經丹治體虛為風濕寒暑襲四氣相摶半身不
遂手足頑麻骨節煩疼足脛浮腫惡寒發熱漸成脚氣
肝腎不足四肢攣急徧身攻注或閃肭打撲内傷筋骨
及風邪内摶男子疝氣婦人經脈不調活血止痛補虛
壮筋骨
葳靈仙(去蘆洗)烏藥茴香(炒)川楝子
橘皮牽牛子萆薢防風(各二兩)
五靈脂乳香(各半兩)草烏(黑豆青鹽同煑竹刀切看透黑為度)
(去皮半兩)
右為末酒糊圓如梧子大每服五十圓鹽酒或鹽湯
下婦人食前醋湯送下
通治紫蘇子湯治脚弱上氣隂陽乖錯清濁不分上重
下虛中滿喘急嘔吐自汗無復紀律
蘇子(炒)半夏(洗)前胡厚朴(去皮薑炒)
甘草(炙)當歸(各二兩)槿心(不見火)桔梗(各三兩)
右剉散每服薑七片棗二枚煎食後服虛甚者加炮
附子一兩黃芪二兩
茱萸圓治脚氣入腹腹脹不仁喘悶欲死
吳茱萸(洗)木瓜(去穰切作乾片)
右等分為末酒糊圓如梧子大每服五十圓至百圓
酒或米湯任下或以木瓜蒸爛研膏為圓尤妙
蝎烏散治經年腰脚虛弱筋骨疼痛難於屈伸
全蝎(半兩)天麻(三錢)蒼术(一兩去粗皮炒令黃)
草烏(二錢生用)黑附子(二錢皮臍炮去)
右為末每服一大錢巳用黑豆炒熱淋酒調熱服藥
氣所致麻痺少時其病隨安如骨髓中痛用胡桃去
皮研爛入酒調服凡中風亦可服此疾經年累治不
效服之如神非尋常脚氣藥比
應痛圓治寒暑風損手脚疼痛(方見正骨科止痛類)
二仙散治脚下注者因久坐久立隂濕之地當風醉脱
靴鞋皆成脚氣若暑月久立濕熱鬱蒸縈滯不和發冬
月寒氣冷麻或發疼痛悶亂晴隂皆發富貴之家亦有
此疾
蓬术(一兩半煨)玄胡索(一兩)蛤粉(三兩)陳皮(一兩)
右為末每服二錢炒黑豆五十粒以湯一盞生薑五
片煎五分去滓調服用之經驗
捲栢散治遠年脚氣難治此方特效體虛人減半服
捲栢(隨用先以鹽水煑半日次用冷水煑半日焙乾東向者佳)黑牽牛(研末)
甘遂檳榔
右各為末不得相雜每服每件各一錢惟檳榔末二
錢五更初濃煎葱白湯下至辰巳時取下惡物如魚
涷隨喫淡粥病安更宜服後藥
大腹皮(三兩)乾宣木瓜(去穰二兩半)紫蘇子(微炒)
檳榔荆芥穗烏藥橘紅
蘇葉(各一兩)蘿蔔子(炒兩半)沈香(不見火三錢)桑白皮(炙)
枳殼(去穰麩炒各一兩半)
右剉散每服三錢薑五片煎不以時温服
竒方換腿丸治腎經虛弱下注腰膝或當風取涼冷氣
所乘沈重少力移步遲緩筋脈攣痛不能屈伸脚心隠
痛有妨履地大治乾濕脚氣赤腫痛楚發作無時呻吟
難忍氣滿喘促舉動艱難面色黧黑傳送秘澁並皆治之
薏苡仁石南葉(各一兩)乾木瓜(四兩)肉桂
天麻(去苗)當歸(去蘆)附子(炮去皮臍)羌活(各一兩)
檳榔(半兩)防風(去义)天南星(湯洗薑汁炒)
石斛(去根)萆薢(炙)川牛膝(酒浸焙)黃耆
續斷(各一兩)蒼术(米泔浸焙一兩半)
右為末麫糊丸梧桐子大每服三十丸至五十丸空
心温酒或木瓜湯吞下日一二服常服舒筋輕足永
無脚氣之患昔人有此病服之一月脚力頓愈委有
換腿之功
石南圓治風毒脚弱少力脚重疼痺脚腫生瘡脚下隠
痛不能踏地脚膝筋攣不能屈伸項背腰脊拘急不快風
毒上攻頭面浮腫或生細瘡出黃赤汁或手臂少力或
口舌生瘡牙齒宣爛齒搖髮落耳中蟬聲頭眩氣促心
腹脹悶小便時澁大便或難
赤芍藥(二兩)五加皮(三兩)萆薢(四兩)當歸(去蘆)
麻黃(去根節)陳皮赤小豆(各二兩)獨活(去蘆四兩)
薏苡仁杏仁(去皮尖及雙仁者麩炒赤)牽牛子(炒)
石南葉(各二兩)木瓜(四兩)大腹皮川芎
杜仲(剉炒兩各二)牛膝(去苗三兩)
右為末以酒浸蒸餅丸梧桐子大每服十丸至十五
二十丸木瓜湯下早起日中臨卧各一服(偏風腫滿服之亦效)
檳榔湯治脚氣順氣防壅
檳榔香附子(去毛)陳皮(去白)紫蘇葉
木瓜五加皮粉草(各一兩)
右剉散每服四錢生薑五片煎八分温服婦人脚氣
多由血虛加當歸半兩室女脚氣多由血實加赤芍
藥一兩半大便秘結虛弱者加枳實盛者加大黃一
方治脚氣衝心大便秘宜服三和散加土烏藥春夏
常服妙
木瓜茱萸湯治脚氣入腹困悶欲死腹脹喘急
木瓜乾(大片者)檳榔(各二兩)吳茱萸(㨂淨一兩湯洗七次炒)
右剉散每服四錢水一盞半煎服食前用木瓜大者
二枚吳茱萸五兩湯洗七次二味並用水四椀煎至
一椀分作兩服如人行十里久再進一服或汗或吐
或瀉即瘥不拘時服
三將軍圓治脚氣入腹衝心大便不通
吳茱萸(去枝梗湯炮)宣木瓜(去穰)
川大黃(各等分大黃或隨其病加減)
右為末米糊圓如菉豆大每服五十圓粳米枳殼湯
下末應加圓數再服以通為度
杉木節湯治脚氣入腹衝心或心脇有塊毒勝痰逆痞
滿喘急汗流搐搦昏悶上視咬齒甚至垂絶不知人宜
此藥以救急
杉木節(一大升)橘葉(一升無葉用皮)大腹子(十一箇連皮剉碎)
右以童子小便三升煎取一升半分二服若一服得
快利停後服
木瓜牛膝圓治寒濕脚氣冷濕下注脚弱無力及腎經
虛弱腰膝沈重腿脚腫急筋脈拘攣或時疼痛步履艱
難二便不利日見倦乏
木瓜肉蓯蓉(酒浸炙)石楠藤當歸(去尾)
烏藥熟地黃杏仁(去皮尖)川牛膝(去苗)
黑牽牛(炒)陳皮(去白)續斷(去蘆)赤芍藥(各等)
(分)
右為末酒糊圓梧桐子大每服三十圓空心用木瓜
煎湯吞下鹽湯亦可未效用羌活木瓜浸酒或加川
牛膝温煖一盞許吞下
木通散治脚氣服熱藥太過小便不通淋閉臍下脹
當歸梔子仁(炒)赤芍藥赤茯苓
甘草(各一兩)
右剉散每服三錢水一盞煎温服
蒼术散治一切風寒濕熱令足膝痛或赤腫脚骨間作
熱痛雖一點能令步履艱苦及腰膝臀髀大骨疼痛令
人痿躄一切脚氣百用百效
蒼术(米泔浸一日夜鹽炒)黃蘗(去麄皮酒浸一日夜炙焦各四兩)
右剉散每服四錢水一盞煎七分温服日進三四服
透骨丹專治脚氣
木香(一兩半)川烏(煨)羌活(各一兩)白茯苓(二兩)
沈香檳榔木瓜川芎
乳香(别研兩各一)
右為末麫糊圓如梧子大每服六十圓薑湯下
烏藥酒治脚氣發動鄉村無處問藥特效
土烏藥用乾麄布巾揩淨以瓦片刮下屑收於磁器
内以好酒一升浸一宿次日空心去藥屑止將磁器
内所浸藥酒熱湯上坐温入生麝香少許尢妙一服
即安無麝則多服服後溏泄病去
三和散脚氣稍愈常服弱人更宜术附湯壮盛人宜多
服
敗毒散(方見諸氣及傷寒陽證類)
淋洗方治脚氣用此藥熏蒸淋洗
矮樟葉石南葉西江杉片藿香
大蓼獨活白芷紫蘇
紫金皮藁本羌活(各等分)
右剉碎加大椒五六十粒葱一握用水二斗煎七分
置盆内令病者以足加其上用厚衣蓋覆熏蒸痛處
候温熱可下手時令他人淋洗
脚氣蒸法
先以復元通氣散一方用黃芪圓倍加甘草酒糊圓
每服三十圓用淡淡酒吞下如人行五里又進一服
連進三服却用甘遂細末半兩用好醋調仍以炭三
四斤生火於地上烹至十分通紅却去火以脱底桶
子一枚或二件圍住患人足決其醋在地上急用被
絮裹蓋其足得脚上有汗為妙甚者經再取可去其
病根一方以復元通氣散並甘草先以酒服之却取
猪腰子一隻分為兩邊用甘遂末二錢頓在腰子上
用托兩脚心以片帛扎定仍濃煎甘草湯更服之又
方主脚氣流注四肢結成腫核不散赤熱焮痛及療
一切腫毒以甘遂細末醋調傳腫處濃煎甘草湯一
味服之其腫即散一服未安再用二藥須兩人各買
亦不可同處安頓及不許併手修合耳聾亦可煎甘
草湯服之以甘遂塊塞耳
脚氣塗法
猪牙皂角(擇不蛀者)大皂角(不蛀者)南木香
右各等分為末黃子醋濃調先於腫之上不腫處用
藥圍塗之闊三四寸若圈然截斷毒氣不使衝上次
塗下面腫處只留脚尖不塗仍修削脚甲出毒氣時
時用醋潤之一方用不蛀皂角為末入平胄散内釅
醋調傅一方謂倉卒祇用皂角火上燒灰存性薑汁
調𫝊雖皆可用乃不及上方為妙
脚氣洗法
每夜用鹽塗擦腿膝至足甲淹少時却用熱湯泡洗
昔有人得脚氣諸方不效後得此春月常用淹洗不
再發
近效方
凡脚氣初作兩足伸屈之間或拘牽或痠疼或有赤
腫用香蘇散香薷散加蒼术术瓜大蓼橘葉川椒葱
白煎水傾在盆内衣被覆足熏一時取汗再淋洗不
可頻用
灸法風市穴可令病人起正身平立垂兩臂直下舒十
指掩著兩髀便點當手中央指頭髀大筋上是
三里穴在膝頭骨節下三寸人長短大小當以病人
手尖度取灸之
絶骨穴在脚外踝上一尺亦云四寸以上三穴多灸
取效凡病一脚則灸一脚病兩脚則皆灸未效再灸
犢鼻穴在膝頭下骭上俠解大筋中以手按之得窟
解是或灸肩隅穴在肩骨骨端兩骨間陷者宛宛中
舉臂取之曲尺穴在肘外輔骨屈肘曲骨之中以手
拱胸取之足十趾端名曰氣端日灸三壯並有神效
(遇間深處按穴針之亦效)
腫滿
虛證復元丹治水腫夫心腎真火能生脾肺真土今真
火氣虧不能滋養真土故土不制水水液妄行三焦不
瀉氣脈閉塞樞機不通喘息奔急水氣盈溢滲漏經絡
支膚溢滿足脛尤甚兩目下腫腿股間冷口苦舌乾心
腹堅脹不得正偃偃則咳𠻳小便不通夢中虛驚不能
安卧
附子(炮二兩)南木香(煨)茴香(炒)川椒(炒去汗)
獨活厚朴(去皮剉薑製炒)白术(略炒)陳橘皮
吳茱萸(炒)桂心(各一兩)澤瀉(一兩半)肉豆蔲(煨)
檳榔(各半兩)
右為末糊丸梧桐子大每服五十丸不以時紫蘇湯
下此藥世𫝊屢驗未嘗示人其間君臣佐使與造物
同妙服者自知要當屏去諸藥一日三服先次漩利
如傾次乃腫消喘止蓋藥能助真火以養真土運動
樞機安平必矣法當禁慾并絶鹽半年乃不再作
禹餘粮圓治十種水氣凡脚膝腫上氣喘滿小便不利
但是水氣悉皆治之
蛇黃(大者三兩以新鐵銚盛入一秤炭火中燒蛇黃與鉗子一般通紅用鉗取銚子出便傾蛇)
(黃入酸醋二升中候冷取出研極細)
禹餘粮(三兩用真乾二五兩先以水淘淨烘乾更用銚子炒入禹餘粮一處用米醋二升)
(就銚内煑醋為度却用銚研藥入一秤炭火中燒通赤傾藥淨磚地上候冷研無聲即止)
以三物為主其次量人虛實入下項藥
治水多是取轉惟此方三物既非大戟甘遂芫花之
比又有下項扶持故虛老人皆可服
羌活木香茯苓川芎
牛膝(酒浸)白豆蔲(炮)土茴香(炒)蓬术(炮)
桂心乾薑(炮)青皮(去穣)京三稜(炮)
白蒺藜附子(炮)當歸(酒浸一宿各半兩虛人老人用實壮)
(減半)
右為末拌極勻以湯浸蒸餅挒去水和藥再搗極勻
丸如梧子大食前温酒白湯任下三十圓至五十圓
唯忌鹽雖毫末許不得入口若無以為味即水病去
後且以醋少許調和食不能忌鹽勿服果欲去病切
須忌鹽但試服藥即於小便内旋去不動臟腑病去
日日三服兼以温和調補氣血藥助之真神方也又
名萬金丹
實脾散治隂水先實脾土
厚朴(去皮炒薑製)白术木瓜(去穰)木香(不見火)
草果仁大腹子附子(炮去皮臍)白茯苓(去皮)
乾薑(炮各一兩)甘草(炙兩半)
右剉散每服四錢水一盞半生薑五片棗子一枚煎
至七分去滓温服不以時服
加味腎氣圓治腎虛腰重脚腫小便不利
附子(炮兩二)白茯苓(去皮)澤瀉山茱萸(取肉)
山藥(炒)車前子(酒蒸)牡丹皮(去木兩各一)
官桂(不見火)川牛膝(去蘆酒浸)熟地黃(各半兩)
右為末煉蜜圓梧桐子大每服七十丸空心米飲下
木香流氣飲治面目虛浮四肢腫滿喘急水道澁赤(方見)
(諸氣)
熱証神助散(舊名葶藶散)治十種水氣面目四肢遍身
俱腫以手按之隨手而起咳嗽喘急不得安卧腹大腫
脹口苦舌乾小便赤澁大便不利
澤瀉(二兩)椒目(一兩半)黑牽牛(微炒取末二兩半)
猪苓(去黑皮二兩)葶藶(炒香入研三兩)
右剉散每服以葱白三莖漿水一盞煎至半盞入酒
半盞調藥三錢絶早面向東服如人行十里久以漿
水葱白煑稀粥至葱爛入酒五合熱啜量人啜多少
須啜一升許不得喫鹽并麫自早至午當利小便三
四升或大便利喘定腫減七分隔日再服既平之后
必須大將息及斷鹽房室等三年
加味控涎圓治熱証消浮退腫下水大效(方見喘急類)
疎鑿飲子治水氣通身洪腫喘呼氣急煩躁多渴大小
便不利服熱藥不得者
澤瀉赤小豆(炒)商陸羌活(去蘆)
大腹皮椒目木通秦艽(去蘆)
檳榔茯苓皮
右等分剉散每服四錢水一盞半薑五片煎至七分
去滓温服不拘時候
通苓散治腫滿口燥咽乾小便絶少(方見傷暑類)
赤小豆湯治年少血氣俱熱遂生瘡疥變為腫滿或煩
或渴小便不利
商陸赤小豆(炒)當歸(去蘆炒)澤瀉
連翹仁赤芍藥漢防己木猪苓(去皮)
桑白皮(炙)澤漆(已上各半兩)
右剉散每服四錢水一盞半薑五片煎至八分去滓
温服不計時候熱甚者加犀角二錢半
三仁圓治水腫喘急大小便不利
郁李仁杏仁(炮去皮尖)薏苡仁(各一兩)
右為末米糊丸如梧子大每服四十丸不拘時米飲
下
分心氣飲治滯氣去浮滿利漩大效(方見諸氣類)
三和散和暢三焦治痞脹浮腫加赤茯苓一兩可以和
氣利水(方見諸氣類)
封臍膏治水腫小便絶少
地龍猪苓(去皮)針砂(各一兩)
右為末擂葱涎調成膏敷臍中約一寸高闊絹帛束
之以小便多為度日兩易
五皮散治脾水四肢頭面悉腫按之没指不惡風其腹
如故不喘不渴脈不浮
大腹皮(炙)桑白皮(炙)茯苓皮生薑皮
陳橘皮(各等分)
右剉散每服四錢水一盞半煎七分去滓熱服日二
三服效(一方用青木香丸每服三十五丸黑牽牛末少許新汲水調吞下二便得利效方見諸疝)
(類)
麻黃甘草湯治水腫從腰以上俱腫以此湯發汗
麻黃(去根節四兩)甘草(二兩)
右剉散每服三錢水一盞半煑麻黃再沸内甘草煎
至八分取汗慎風冷有人患氣促積久不差遂成水
腫服之有效但此藥發表老人虚人不可輕用更宜
審察
秘傳八方芫花圓治水腫
大巴豆(二十粒去殼)葶藶子大黃
桂枝芫花杏仁(各等分)
右為末米糊丸每服五十丸空心温酒吞五更早喫
下水大效
牽牛湯催發
巴豆甘遂(各三錢)檳榔大戟
當歸(各五錢)青皮黑牽牛(取頭末各一兩)
右為末用一大錢葶藶子煎湯調下五更初喫下神
效
蓯蓉散用補
木香(五錢)肉豆蔲(煨)肉蓯蓉(酒洗炙各一兩)
右為末每服一大錢米飲調下忌生冷油麵
烏鯉魚湯治水腫消腫及四肢腫
烏鯉魚(一箇)赤豆桑白皮白术
陳皮各(一兩)葱白(五根)
右用水三椀同煑不可入鹽先喫魚後服藥
郁李仁散治腫滿小便不利
陳皮郁李仁檳榔茯苓
白术(各一兩)甘遂(五錢)
右為末每服二錢薑棗湯下
川活散治水氣腫
羌活蘿蔔子(炒一兩各)
右為末用酒調下
紅豆散緊皮
丁香木香(各三錢)縮砂紅豆
白薑桂枝陳皮青皮
桔梗胡椒(各五錢)
右為末每服二錢秋石湯調下
紫金圓
白薑香附子(炒去毛)紫金皮石菖蒲
青木香針砂(特煅紅)
右各等分為末米糊圓用三十圓第一茶清下第二
商陸根湯下第三赤小豆常喫用好酒吞下秘傳方
止此
防風散治風腫皮麄麻木不仁或時疼痛
麻黃(去節)牽牛(炒頭末取)甘草(各分半炙)杏仁(去皮)
防風半夏(泡)芍藥辣桂
白芷防己當歸川芎
羌活獨活檳榔(各一分)
右剉散每服三錢薑四片蘇葉三皮煎服
茯苓散治諸氣腫等疾
芫花(醋炒)澤瀉郁李仁甜葶藶
漢防己藁本(各二錢半)陳皮白茯苓
白檳榔瞿麥(各半兩)白滑石大戟(各七錢半)
為末每服一錢桑白皮煎湯空心調下取下碧綠水
如爛羊脂即差未盡隔日又服腫消如故不服忌鹽
百日
治脚腫方小續命湯加羌活一倍煎服之遂愈(方見風科虚証)
背腫方以煉石塗之立瘥
烏梅醋法治手指甲頭腫
用烏梅搥碎去核肉只取仁研米醋調入指漬之自
愈
腮腫方以赤小豆為末傅之立效
隂腫方治男子隂腫大如升核痛人所不能治者
以馬鞭草搗爛塗之
治婦人隂腫堅硬方
枳實半斤碎炒令熟舊帛裹熨冷即易之
灸法足第二指上一寸半隨年壯又灸兩大手指縫頭
七壮治水氣通身腫滿效大衝腎腧各百壮治虚勞浮
腫效
世醫得效方卷九
