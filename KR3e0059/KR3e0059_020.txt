世醫得效方卷二十(孫真人飬生書)
元危亦林撰
養性序
夫養性者欲所習以成性性自為善不習無不利也性
既自善内外百病自然不生禍亂灾害亦無由作此養
性之大經也善養性者則治未病之病是其義也故養
性者不但餌藥飡霞其在兼於百行百行周備雖絶藥
餌足以遐年德行不充雖服玉液金丹未能延夀故老
子曰善攝生者陸行不遇虎兕此則道德之佑也豈假
服餌而祈遐年哉聖人所以制藥餌者以救過行之人
也故愚者拘病歷年而不修一行纏痾沒齒終無悔心
嵇康曰養性有五難名利不去為一難喜怒不除為二
難聲色不去為三難依味不絶為四難神慮精散為五
難五者必存雖心希難老口誦至言咀嚼英華呼吸太
陽不能不迴其操不夭其年也五者無於胸中則信順
日躋道術日全不祈善而有福不求夀而自延此養生
之大指也
黃帝問於歧伯曰余聞上古之人春秋皆度百歲而動
作不衰今時之人年至半百而動作皆衰者時代異耶
將人失之耶歧伯曰上古之人其知道者法於隂陽和
於術數飲食有常節起居有常度不妄作勞故能形與
神俱而盡終其天年度百歲乃去今時之人則不然以
酒為漿以妄為常醉以入房以慾竭其精以耗散其真
不知持滿不時禦神務快其心逆於生樂起居無節故
半百而衰也夫上古聖人之教下也皆為之虚邪賊風
避之有時恬澹虚無真氣從之精神内守病安從来是
以人之夀夭在於撙節若消息得所則長生不死恣其
情慾則命同朝露也人年四十而隂氣自半也起居衰
矣年五十體重耳目不聰明也年六十而隂痿氣力大
衰九竅不利下虚上實涕泣俱出故曰知之則強不知
則老仲長統曰王侯之宫美女兼千卿士之家侍妾數
百晝則以醇酒淋其骨髓夜則房室輸其血氣耳聽淫
聲目樂邪色醼内不出遊外不返王公得之於上豪家
馳之於下及至生産不時字育太早或童儒而擅氣或
疾病而搆精精氣薄惡血脈不充既出胞臟養護無法
又蒸之以綿纊爍之以五味胎傷孩病而脆未及堅剛
復縦情慾重重相生病病相孕國無良醫醫無審術奸
佐其間過謬常有會不一疾莫能自免今少百歲之人
者豈非所習不純正也抱朴子曰或問所謂傷之者豈
色慾之門乎荅曰亦何獨斯哉然長生之要其在房中
上士知之可以延年除病其次不以自伐若年當少壯
而知還隂丹以補髓采七益於長俗(一作谷)者不服藥物
不失一二百歲也但不得仙耳不得其術古人方之於
凌抔以盛湯羽苞之蓄火又且才所不逮而強思之傷
也力所不勝而強舉之傷也深憂重恚傷也悲哀憔悴
傷也喜樂過度傷也久談言笑傷也寝息失時傷也挽
弓引弩傷也沈醉嘔吐傷也飽食即卧傷也跳走喘乏
傷也懽呼哭泣傷也隂陽不交傷也積傷至盡盡則早
亡盡則非道也是以養性之士唾不至遠行不疾步耳
不極聽目不極視坐不久處立不至疲卧不至懻先寒
而衣先熱而解不欲極飢而食食不可過飽不欲極渴
而飲飲不欲過多飽食過多則結積聚渴飲過多則成
痰癖不欲甚勞不欲甚佚不欲流汗不欲多唾不欲奔
走車馬不欲極目遠望不欲多啖生冷不欲飲酒當風
不欲數數沐浴不欲廣志遠願不得規造異巧冬不欲
極温夏不欲窮涼不欲露卧星月不欲眠中用扇大寒
大熱大風大霧皆不欲冒之五味不欲偏多故酸多則
傷脾苦多則傷肺辛多則傷肝鹹多則傷心甘多則傷
腎此五味尅五臟五行自然之理也凡言傷者亦不即
覺也謂久則損夀耳是以善攝生者卧起有四時之早
晚興居有至和之常制調利筋骨有偃仰之方祛疾閑
邪有吐納之術流行榮衛有補瀉之法節宣勞佚有與
奪之要忍怒以全隂抑喜以養陽然後先服草木以救
虧缺後服金丹以定無窮養性之理盡於此矣皇甫隆
令曰常聞道人蒯京已年一百七十八而甚丁壯言人
當朝朝服食玉泉琢齒使人丁壮有顔色去三蟲而堅
齒玉泉者口中唾也朝旦未起早漱津令滿口乃吞之
琢齒二七遍如此者名曰練精嵇康曰穰歲多病饑年
少疾信哉不虚是以關中土地俗好儉嗇廚膳餚饈不
過葅醬而已其人少病而夀江南嶺表其處饒足海陸
鮭餚無所不備土俗多疾而人早夭北方仕子遊宦至
彼遇其豐贍以為福佑所臻是以尊卑長幼恣口食噉
夜長醉飽四體熱悶赤露眠卧宿食不消未逾朞月大
小皆病或患脚氣脹滿霍亂或寒熱瘧痢惡核丁腫或
癰疽痔漏或偏風猥退不知醫療以至於死凡如此者
比肩皆是惟云不習水土都不知病之所由静言思之
可為太息也學者先須識此以自誡慎抱朴子曰一人
之身一國之象也胷腹之位猶宫室也四肢之别猶郊
境也骨節之分猶百官也神猶君也血猶臣也氣猶民
也知治身則能治國也夫愛其民所以安其國惜其氣
所以全其身民散則國亡氣竭則身死死者不可生也
亡者不可全也是以至人消未起之患治未病之疾醫
之於無事之前不追於既逝之後夫人難養而易危也
氣難清而易濁也故能審威德所以保社稷割嗜慾所
以固血氣然後真一存焉三一守焉百病却焉年夀延
焉
道林養性
真人曰雖常服餌而不知養性之術亦難以長生也養
性之道常欲小勞但莫大疲及強所不能堪耳且流水
不腐戸樞不蠧以其運動故也養性之道莫久行久立
久坐久卧久視久聽盖以久視傷血久卧傷氣久立傷
骨久坐傷肉久行傷筋也勿汲汲於所欲勿悁悁於懷
忿恨皆折夀命若能不犯則得長生也故善攝生者常
少思少念少慾少事少語少笑少愁少樂少喜少怒少
好少惡行此十二少者養性之都契也多思則神殆多
念則志散多慾則志昏多事則形勞多語則氣乏多笑
則臟傷多愁則心懾多樂則意溢多喜則忘錯昏亂多
怒則百脈不定多好則專迷不理多惡則憔悴無懽此
十二多不除則榮衛失度血氣妄行喪生之本也惟無
多無少者幾於道矣是知勿外緣者真人初學道之法
也若能如此者可居瘟疫之中無憂疑矣既屏外緣會
須守五神(肝心脾肺腎)從四正(言行坐立)言最不得浮思妄念想
欲事惡邪大起故孔子曰思無邪也了了分明勿輟也
仍於每旦初起面向午展兩手於膝上心眼觀氣上入
頂下達涌泉旦旦如此名曰邇氣常以鼻引氣口吐氣
小微吐之不得開口復欲得氣少出入氣多每欲食送
氣入腹每欲食氣為主人也凡心有所愛不用深愛心
有所憎不用深憎率皆損性傷神亦不用深讃亦不用
深毁常須運心於物平等如覺偏頗尋改正之居貧勿
謂常貧居富莫謂常富居貧富之中常須守道勿以貧
富易志改性識達道理似不能言有大功德勿自矜伐
美樂勿離手善言勿離口亂想勿經心常以深心至誠
恭敬於物慎勿詐善以悅於人終身為善人所嫌勿得
起恨事君盡禮人以為謟當以道自平其心道之所在
其德不孤勿言行善不得善報以自怨仇居處勿令心
有不足若有不足則自抑之勿令得起人知止足天遺
其禄所至之處勿往多求則心自疲而志自苦若夫人
之所以多病當由不能養性平康之日謂言常然縦情
恣慾心所欲得則便為之不拘禁忌欺㒺幽明無所不
作自言適性不知過後一一皆為病本及兩手摸空白
汗流出口唱皇天無所逮及皆以平生粗心不能自察
一至於此但能少時内省身心則自知見行之中皆畏
諸痾將知四百四病身手自造本非由天及一朝病發
和緩不救方更誹謗醫藥無效神仙無靈故有智之人
愛惜性命者當自思念深生愧恥誡勅身心常修善事
也至於居處不得紛靡華麗令人貪婪無代乃患害之
源但令雅素淨潔無風雨暑濕為佳衣服器械勿用珍
玉金寳增長過失使人煩惱根深厨膳勿用脯肉常令
儉約為佳然後行作鵝王步語作含鐘聲眠作獅子卧
(右膀脇著地坐脚也)每日自詠歌云美食須熟嚼生食不粗吞問
我居止處大宅總林村胎息守五臟氣至骨成仙又歌
曰日食三箇毒不嚼而自消錦繡為五臟身著糞掃袍
修心既平又須慎言語凡言語讀誦常想聲在氣海中
(臍下是也)每日初入後勿言語讀誦寧待平旦也旦起欲專
言善事不欲先計較錢財又食上不得語語而食者常
患胷背痛亦不用厭卧多言笑寢不得語言者言五臟
如鐘磬不懸則不可發聲行不得語若欲語須住脚乃
語行語則令人失氣冬至日止可語不可言自言曰言
荅人曰語言有人来問不可不荅自不可廢言也仍勿
觸冷開口大語為佳言語既慎仍節飲食是以善養性
者先飢而食先渴而飲食欲數而少不欲煩而多則難
消也常欲令如飽中飢飢中飽耳凡飽則傷肺飢則傷
氣鹹則傷筋酸則傷骨故後學淡食但當熟嚼使米脂
入腹勿使酒脂入腸人之當食須去煩惱(暴數為煩侵觸為惱)如
食五味必不得暴嗔多令人神驚夜夢邪怪每食不用
重肉喜生百病常須少食肉多食飯及少葅菜并勿食
生菜生米小豆陳臭物勿飲濁酒食麪使塞氣孔勿食
生肉傷胃一切肉惟須煮爛停冷食之食畢當漱口數
過令人牙齒不敗口香熱食訖以冷酢漿漱口者令人
口氣常臭作䘌齒病又諸熱食鹹物後不得食冷酢漿
水喜失聲成尸咽風熱食汗出勿當戶發痙疼痛令人
目澁多睡每食訖以手摩面及腹令津液通流食畢當
行步躊躇計使中數里来行畢使人以粉摩腹上數百
遍則食易消大益人令人能飲食無百病然後所修為
真快也飽食即卧乃生百病不消或積聚飽食仰卧成
氣痞作頭昏寒熱来者寒未解食熱食成刺風人不得
夜食又云夜勿過醉飽食勿精思為勞苦事有損餘虚
損人常須忌在巳時食訖則不須飲酒終身無乾嘔勿
食父母本命所屬肉令人命不長勿食自己本命肉令
人魂魄飛揚勿食一切腦大損人茅屋漏水墮諸脯肉
上食之成瘕約暴肉作脯不肯乾者害人祭神肉無故
自動食之害人飲食上蜂行住食之必有毒害人腹内
有宿病勿食鯪鯉魚肉害人濕食及酒漿臨上看視不
見人物影者勿食之成卒注若已食腹脹者急以藥下
之每十日一食葵葵滑所以通五臟擁氣又是菜之主
不用合心食之又飲酒不欲使多多則速吐之為佳勿
令至醉即終身百病皆除久飲酒者府藏積毒致令蒸
筋傷神損夀醉不可以當風卧不可令人扇凉皆即得
病也醉不可露卧濕地當風取凉凡人醉不可強食或
發癰疽或發瘖或生瘡醉飽不可以走車馬及跳躑醉
不可接房醉飽交接小者面憔欬嗽大者傷絶臟脈損
命凡人飢欲坐小便若飽則立小便慎之無病又忍尿
不便膝冷成痺忍大便不出成氣痔小便勿努令兩足
及膝冷大便不用呼氣及強努令人腰瘠自歮宜任之
佳凡遇山水塢中出泉者不可久居常食作癭病又深
隂地冷水不可飲必作痎瘧飲食以調時慎脫著凡人
旦起著衣反著便著之吉衣光者三振之曰殃去吉溼
衣汗衣皆不可久著令人發瘡及風瘙大汗能易衣佳
不易者急洗之不爾令人小便不利凡大汗勿徧脫衣
喜得偏風半身不遂春天不可薄衣令人傷寒霍亂食
不消頭痛脫著既時須調寢處凡人卧春夏向東秋冬
向西頭勿北卧及牆北亦勿安牀凡欲眠勿歌詠不祥
睡起下牀先須左足卧勿當舍脊下卧訖勿留燈令魂
魄六神不安多愁怨人頭邊勿安火爐日久引火氣頭
重目赤及鼻乾夜引當耳勿有孔吹人即耳聾夏不欲
露面致令人面皮厚喜成癬或作面風冬夜勿覆頭得
長夀凡人眠勿以脚上懸高處久成腎水及損尻足冷
人每見十步直牆勿順牆面風利吹人發癲及體重人
汗勿跂牀懸脚久成血痺兩足背腰疼又不得晝眠令
人失氣卧勿大語損人氣力暮卧常習閉口口開即失
氣且邪惡從口入久而成消渴及失血色屈膝側卧益
人氣力勝正偃仰按孔子不尸卧故曰睡不厭踧覺不
厭舒凡人尸睡則有鬼痛魔邪凡眠先卧心後卧眼人
卧一夜常作五度反覆逐更轉凡人夜魘勿燃燈喚之
定死無疑暗喚之吉亦不得近前急喚夜夢惡不須說
且以水面東持刀噀之呪曰惡夢著草木好夢成珠玉
即無咎矣又夢之善惡並勿說為吉衣食寢處皆能順
時者吉始盡養生之道故善攝生者無犯日月之忌無
失歲時之和須知一日之忌暮無飽食一月之忌晦無
大醉一歲之忌暮無遠行終身之忌暮無燃蠋行房暮
常護氣也凡氣冬至起於湧泉十一月至膝十二月至
股正月至腰名三陽成二月至膊三月至項四月至頂
純陽用事之月也每冬至日於北壁下厚堆草而卧云
受元氣每八月一日已後即微火煖足勿令下冷無生
意常欲使氣在下不欲泄於上春凍未泮衣欲下厚上
薄養陽收隂繼世長生養隂收陽禍則滅門故云冬時
天氣閉血氣伏藏人不可作勞出汗發泄陽氣有損於
人也又云冬日凍腦春秋腦足俱凍此聖人之常法也
春欲晏卧早起夏及秋欲侵夜乃卧早起冬欲早卧而
晏起皆益人雖云早起莫在雞鳴前晏起莫在日出後
凡冬月忽有大熱之時夏日忽有大凉之時皆勿受之
人有患天行時氣者皆由犯此也即須調氣息使寒熱
平和即免患也每當臘日勿歌舞犯者必凶常於正月
寅日燒白髮吉凡寅日剪手甲午日剪足甲又燒白髮
吉
居處法
凡人居止之室必須周密勿令有細隙致有風氣得入
小覺有風勿強忍久坐必須急急避之久居不覺使人
中風立来忽得偏風四肢不隨或如角弓反張或失音
不語者皆由忽此耳身既中風諸病總集邪氣得便遭
此致卒者十中有九是以大須周密無得輕之慎焉慎
焉所居之室必基井及水凟令安龍神凡在家及外行
卒逢大飄風暴雨震電昏暗大霧此乃會諸龍鬼神行
動經過所致宜入室閉戶燒香静坐安心以敬避之待
過後乃出不爾損人或當時雖末苦於後不佳矣又隂
霧中不可遠行凡家中有經像行来先拜之然後拜尊
長每行至則安坐焉凡居家不必數沐浴若沐浴必須
密室不得大熱亦不得大冷皆生百病冬浴不必汗出
霡霂沐浴後不得觸風冷新沐髮訖勿當風勿濕縈髻
勿濕頭卧使人頭風眩悶髮秃面黑齒痛耳聾頭生白
屑飢忌浴飽忌沐沐訖須進少許食飲乃出夜沐髮不
食即卧令人心虚饒汗多夢又夫妻不用同室沐浴常
以晦日浴朔日沐吉凡炊湯經宿用洗體成癬洗面無
光洗脚即疼痛作甑畦瘡熱泔洗頭冷水濯之作頭風
飲水沐頭亦作頭風時行病新汗解勿冷水洗浴損心
包不能復凡居家常戒約内外長幼不快即須早道勿
使隠忍以為無苦過時不知便為重病遂成不救小有
不好即按摩按擦令百節通利泄其邪氣凡人無問有
事無事常須日别蹋脊背四肢一度頭項若令熱蹋即
風氣時行不能著人此大要妙不可具論凡人居家及
遠行随身常有熱艾一升備急圓辟界圓藥生肌藥甘
濕藥丁腫藥水銀大黃芒硝甘草乾薑桂心蜀椒不能
更蓄餘藥此等常不可缺及一兩卷備急藥方并帶辟
毒蛇蜂蝎等藥隨身凡人自覺十日以上康健即須炙
三數穴以泄風氣每用必須調氣補瀉按摩導引為佳
勿以康健便為常然須常安不忘危預防諸病也炙法
當須避人神凡畜牛馬驢騾春秋皆須與轉瀉藥一度
則不中天行時氣也
按摩法
天竺國按摩此是婆羅門法
兩手相捉細捩如洗手法兩手淺相义翻覆向胸
兩手相捉共按䏶左右同以手如挽五石力弓左右
同兩手相重按䏶徐徐捩身左右同作拳向前築
左右同作拳却頓此是開胸左右同如拓石法左
右同以手反搥背上左右同兩手據地縮身曲脊
向上三舉兩手抱頭宛轉䏶上此是抽脅大坐斜
身偏欹如排山左右同大坐伸兩脚即以一脚向前
虚掣左右同兩手拒地迴顧此是虎視法左右同
立地反拗身三舉兩手急相义以脚踏手中左右同
起立以脚前後虚踏左右同大坐伸兩脚用相手
勾所伸脚著膝中以手按之左右同
右十八勢但是老人每日能依此三徧者一月後百
病除行及奔馬補益延年能食明眼輕健不復疲乏
老子按摩法
兩手擦䏶左右捩身一七遍兩手捻䏶左右細肩二
七徧兩手抱頭左右紐腰二七徧左右挑頭一七
徧兩手托頭三舉之一手抱頭一手托膝三折左
右同一手托頭一手托膝從下向上三徧左右同
兩手攀頭下向三頓足兩手相捉頭上過左右三徧
兩手相义托心前推却挽三徧兩手相义著心三
徧曲腕築肋挽肘左右亦三徧左右挽前後拔各
三徧舒手挽項左右三徧手摸肩從上至下使徧
左右同兩手空拳築三徧兩手相义反覆攪各七
徧外振手三徧内振三徧覆手振亦三徧摩紐指
三徧兩手反摇三徧兩手反义上下紐肘無數
用十呼兩手上聳三徧兩手下頓三徧兩手相
义頭上過左右伸筋十徧兩手拳反背上掘脊上下
亦三徧(掘揩之也)兩手反捉上下直脊三徧覆掌搦腕
内外振三徧覆掌前聳三徧覆掌兩手相义交横
三徧覆手横直即聳三徧若有手患冷從上打至
下得熱便休舒左脚右手承之左手擦脚聳上至下
直脚三徧右手擦脚亦爾前後捩足三徧左捩足
右捩足各三徧前後却捩足三徧直脚三徧紐
䏶三徧内外振脚三徧若有脚患冷者打熱便休
紐臂以意多少頓脚三徧却直脚三徧虎據左
右紐肩三徧推天托地左右三徧左右排山負山
拔木各三徧舒手直前頭伸手三徧舒兩手兩膝
亦各三徧舒脚直反頓伸手三徧捩内脊外脊各
三徧
調氣法
彭祖曰道不在煩但能不思衣食不思聲色不思勝負
不思曲直不思得失不思榮辱心無煩形勿極而兼之
以導引行氣不已亦可得長年千歲不死凡人不可無
思當以漸遣除之彭祖曰和神導氣之道當得密室閉
戶安牀煖席枕高二寸半正身偃卧瞑目閉氣於胸膈
中以鴻毛著鼻上而不動經三百息耳無所聞目無所
見心無所思如此寒暑不能侵蜂蠆不能毒夀三百六
十歲此鄰於真人也(每旦夕者是隂陽轉換之時凡旦五更初暖氣至凝與眼關是上生)
(氣至名曰陽息而隂消暮日入後冷氣至凜凜然時乃至牀坐睡倒是下生氣至名曰陽消而隂息旦五更初)
(暖氣至暮日入后冷氣至常出入天地日月山川河海人畜草木一切萬物體中代謝往来無一時休息一進)
(一退如晝夜之更迭如海水之潮汐是天地消息之道也)面向午展兩手於脚膝上
徐徐按擦肢節口吐濁氣鼻引清氣(凡吐者出故氣亦名死氣吞者取新)
(氣亦名生氣故老子經云玄牝之門天地之根綿綿若存用之不勤言口鼻天地之間可以出納隂陽死生之)
(氣也)良久徐徐乃以手左托右托上托下托前托後托瞋
目張口叩齒摩眼押頭拔耳挽髮放腰咳嗽發揚振動
也雙作隻作反手為之然後掣足仰振數八十九十而
止仰下徐徐定心作禪觀之法閉目存思想見空中太
和元氣如紫雲成盖五色分明下入毛際漸漸入如雨
初晴雲入山透頂皮入肉至骨至腦漸漸下入腹中四
肢五臟皆受其潤如水滲入地若徹則覺腹中有聲汨
汨然意轉思存不得外緣斯須即覺元氣達於氣海須
臾則自達於湧泉則覺身體振動兩脚踡曲亦令牀坐
有聲拉拉然則名一通二通乃至日别得三通五通則
身體悅懌面色光輝鬢毛潤澤耳目精明令人食美氣
力強健百病皆去五年十歲長存不亡得滿十萬通去
仙不遠矣人身虚無但有遊氣氣息得理即百病不生
若消息失宜即痾競起善攝養者須知調氣方焉調氣
方療萬病大患百日生眉鬚自餘者不足言也凡調氣
之法夜半後日中前氣生得調日中後夜半前氣死不
得調調氣之時則仰卧牀鋪厚軟枕高下共身平舒手
展脚兩手握大拇指節去身四五寸兩脚相去四五寸
數數叩齒飲玉漿引氣從鼻入腹足則停止有力更取
久住氣悶從口細細吐出盡遠鼻細細引入出氣一准
前法閉口以心中數數令耳不聞恐有誤亂兼以手下
籌能至千則去仙不遠矣若天隂霧惡風猛寒勿取氣
也但閉之若患寒熱及患癰疽不問日中疾患未發前
一食間即調如其不得好瘥明日依式更調之若患心
冷病氣即呼出若熱病氣即吹出若肺病則嘘出若肝
病則呵出若脾病則唏出若腎病則呬出夜半後八十
一雞鳴七十二平旦六十一日出五十四辰時四十五
巳時三十六欲作此法先左右導引三百六十徧病有
四種一冷痺二氣疾三邪風四熱毒若有患者安心調
氣此法無有不瘥也凡百病不離五臟五臟各有八十
一種疾冷熱風氣計成四百四病事須識其相類善以
知之心臟病者體冷熱相法心色赤患者夢中見人著
赤衣持赤刀杖火来怖人療法用呼吹二氣呼療冷吹
治熱肺臟病者胸背滿脹四肢煩悶相法肺色白患者
喜夢見美女美男詐親附人共相抱持或作父母兄弟
妻子療法用嘘氣出肝臟病者憂愁不樂悲思及頭眼
疼痛相法肝色青夢見人著青衣捉青刀杖或獅子虎
狼来恐怖人療法用呵氣出脾臟病者體上遊風習習
徧身痛煩悶相法脾色黃通土色夢或作小兒擊搏人
揶揄人或如旋風團欒轉治法用唏氣出腎臟病者體
冷隂衰面目惡痿相法腎色黑夢見黑衣及獸物捉刀
杖相怖用呬氣出冷病者用大呼三十徧細呼十徧呼
法鼻中引氣入口中吐氣出當令聲相逐呼字而吐之
熱病者用大吹五十徧細吹十徧吹如吹物之吹當使
字氣聲似字肺病者用大嘘三十徧細嘘十徧肝病者
用大呵三十徧細呵十徧脾病者用大唏三十徧細唏
十徧腎病者用大呬五十徧細呬三十徧此十二種調
氣法若有病依此法恭敬用心無有不瘥皆須左右導
引三百六十徧然後乃為之
服食法
論曰凡人春服小續命湯五劑及諸補散各一劑夏大
熱則服腎瀝湯三劑秋服黃耆等圓一兩劑冬服藥酒
兩三劑立春日則止此法終身常爾則百病不生矣俗
人見淺但知鈎吻之殺人不信黃精之益夀但識五穀
之療飢不知百藥之濟命但解施洩以生育不知固秘
以頤養故有服餌方焉郗愔曰夫欲服食當尋性理所
宜審冷暖之適不可見彼得力我便服之初御藥皆先
草木次石是為將藥之大較也所謂精粗相代階粗以
至精者也夫人從少至長體習五穀卒不可一朝而遺
之凡服藥物為益遲微即無充飢之驗然積年不已方
能骨髓填實五穀居然而自斷今人多望朝夕之效求
目下之應腑臟未充便欲絶粒穀氣如除藥未有用又
將御女形神與俗無别以此致弊胡不怪哉服餌大體
皆有次第不知其術者非止交有所損卒亦不得其力
故服餌大法必先去三蟲三蟲既去次服草藥好得藥
力次服木藥好得力訖次服石藥依此次第乃得遂其
藥性庶可安穏可以延齡矣
去三尸蟲圓
生地黃汁三斗東向竈葦火煎三沸内清漆二升以
荆匕攪之日移一尺内黃丹三兩復移一尺内瓜子
汁三升復移一尺内大黃末三兩微火勿令焦候可
圓圓如梧桐子大先食服一圓日三濁血下鼻中三
十日諸蟲皆下五十日百病愈面色有光澤
又方
漆(二升)蕪菁子(三升末)大黃(六兩末)酒(二升半)
右以微火合煎令可圓如梧桐子大先食服三圓十
日濁血下出鼻中三十日蟲皆爛下五十日身光澤
一年行及奔馬消息四體安穏乃可服草藥
服天門冬方
天門冬曝乾搗下篩食后服方寸匕日三可至十服
小兒服尤良與松脂煉蜜圓服之益善惟多彌佳
又千搗取汁微火煎取五斗下白蜜一斗胡麻炒末
二升合煎攪勿息手可圓即止火下大豆黃末和為
餅徑三寸厚半寸一服一枚日三百日已上得益此
方最上妙包衆方一法釀酒服始傷多无苦多即吐
去病也
天門冬酒釀法
取天門冬淨洗去心皮令人利搗壓取汁二斗漬麵
二升麯發以糯米二升準家釀法造酒春夏宜極冷
下飯秋冬温如人肌此酒初熟味酸仍作臭泔腥氣
但服之久停則香美餘酒皆不及封四七日佳凡八
月九月即少少合至十月多擬到来年五月三十日
以来相續服之春三月亦得合入四月不得合服酒
時若再得天門冬去心皮曝乾為細末以上件酒服
方寸匕日三加至三匕久服長生補中益氣愈百病
也治虚勞等傷年老衰損羸瘦偏枯不隨風濕不仁
冷痺心腹積取惡瘡癰疽腫癩疾重周身膿壊鼻柱
敗爛服之皮脫蟲出顔色肥白髮黑齒落再生入水
不濡二百日後恬泰疾損拘急者緩羸劣者強三百
日身輕三年走及奔馬至十年心腹痼疾皆去
服地黃法
生地黃五十斤熟搗絞取汁澄去滓微火上煎減過
生白蜜五升棗脂一升攪令相得可圓乃止每服如
雞子一枚日三令人肥白
又方
地黃十斤細切以醇酒二斗漬三宿出曝乾反覆内
漬取酒盡止與甘草巴戟取厚朴乾漆覆盆子各一
斤搗下篩食后酒服方寸匕日三加至二匕使人老
者還少強力無病延年
作熟地黃法
採地黃去其鬚葉及細根搗絞取汁以漬肥者著甑
中蒸之熟時出曝燥更浸汁中又蒸汁盡止便乾之
亦可直切蒸之半日數以酒洒之使周匝至夕出曝
乾可搗為末煉蜜圓服之
種地黃法
先擇好地黃赤色虚軟者深耕之臘月逆耕凍地彌
好擇肥大好地黃根切長四五分至三寸許一斛可
種一畝二三月種之作畦畔相去一尺生後隨鉏壅
數芸之
黃精膏方
黃精用一石去鬚毛洗令淨潔打碎蒸令好熟壓得
汁復煎去上遊水得一斗内乾薑三兩桂心末一兩
微火煎看色鬱鬱然欲黃使去火待冷盛不津器中
酒五合和服二合常未食前日二服舊皮脫顔色變
光花色有異鬢髮更改欲長服者不須和酒内生大
豆黃絶穀食之不飢渴長生不老
服烏麻法
取黑皮真檀色者烏麻隨多少水拌令潤勿過濕蒸
令氣徧即出曝乾如此九蒸九搗去上皮未食前和
水若酒服二方寸匕日三漸漸不飢絶穀久服百病
不生常服延年不老
餌柏實方
柏子仁二升搗令細醇酒四升漬攪如泥下白蜜二
升棗膏三升搗令可圓入乾地黃末白术末各一升
攪和圓如梧桐子大每服三十圓日二服二十日萬
病皆愈
餌松子方
七月七日採松子過時即落不可得治服方寸匕日
三四一云一服三合百日身輕二百日行五百里絶
穀服昇仙渴飲水亦可和脂服之若圓如梧桐子大
服十圓
服松脂方
百鍊松脂下篩以蜜和内筩中勿令中風日服如博
棋子大(博棋長二寸方一寸)日三漸漸月别服一斤不飢延年
亦可醇酒和白蜜如錫日服一二兩至半斤凡取松
脂老松皮自有聚脂者最第一其根下有傷折處不
見日月者得之名曰隂脂彌良惟衡山東行五百里
有大松皆三四十圍乃多脂又法五月刻大松陽面
使向下二十四株一株可得半斤亦取其老節根處
有脂得用仙經云常以三月入衡山之隂取不見日
月松脂煉而餌之即不召而自来服之百日耐寒暑
二百日五臟補益服之五年即見西王母仙經又云
諸石所生三百六十五山其可食者滿谷隂懷中松
脂耳其谷正從衡山嶺直東四百八十里當横健正
在横嶺東北行過其南入谷五十里窮穴有石城白
鶴其東方有大石四十餘丈状如白松松下二丈有
小穴東入山有丹砂可食其南方隂中有大松大三
十圍有三十餘株不見日月皆可取服之
採松脂法
以日入時破其隂以取其膏破其陽以取其脂脂膏
等分食之可以通神靈鑿其隂陽為孔令方五寸深
五寸還以皮掩其孔無令風入風入則不可服以春
夏時取之取訖封塞勿洩以泥塗之東北行丹砂穴
有隂泉水可飲此弘農車君以元封元年入此山食
松脂十六年復下居長安東市在上谷牛頭谷時往
来至秦嶺上年常如三十者
煉松脂法
松脂七斤以桑灰汁一石煮脂三沸接置冷水中凝
復煮之凡十徧脂白矣可服今谷在衡州東南攸縣
界此松脂與天下松脂不同
餌茯苓方
茯苓十斤去皮酒漬密封下十五日出之取服如博
棋日三亦可屑服方寸匕凡餌茯苓皆陽煮四五沸
或以水漬六七日
茯苓酥方
茯苓(五升灰汁煮十徧漿徧水煮十徧清水煮十)松脂(五斤煮如茯苓法每次煮四十徧)
生天門冬(五斤去心皮曝乾作末)蠟牛酥(各三斤鍊三十徧)
白蜜(三斤煎令沫盡)
右各搗篩以銅器重湯上先内酥次蠟次蜜消訖内
藥急攪勿住手務令大均内甆器中密封勿令洩氣
先一日不食欲不食先須喫好美食極飽然后絶食
即服二兩二十日后服四兩又二十日后八兩以圓
之以咽中下為度第二度以四兩為初二十日后八
兩又二十日二兩第三度服以八兩為初二十日二
兩二十日四兩合一百八十日藥成自后服三圓將
補不服亦得恒以酥蜜消息之美酒服一升為佳合
藥須取四時旺相日特忌刑殺厭及四激休廢等日
大凶此彭祖法
茯苓膏方
茯苓(淨去皮)松脂(二十四斤)松子仁柏子仁(各十二斤)
右皆依法鍊之松柏仁不鍊搗篩白蜜二斗四升内
銅器中湯上微火煎一日一夕次第下藥攪令相得
微火煎七日七夜上圓如小棗每服七圓日三欲絶
穀頓服取飽即得輕身明目不老
服枸把根方(主養性遐齡)
枸把根切一石水一石二斗煮取六斗澄清煎取三
升以小麥一斗乾淨擇内汁中漬一宿曝二往返令
汁盡曝乾根末酒服方寸匕日二一年之中以二月
八月各合一劑終身不老
枸把酒方
枸把根一百二十斤切以東流水四石煮一日一夜
取清汁一石漬麴一如家醖法熟取清貯不津器中
内乾地黃末二斤半桂心乾薑澤瀉蜀椒末各一斤
商陸末二升以絹袋貯内酒底緊塞口埋入地三尺
堅覆上三七日沐浴整衣冠再拜平曉向甲寅地日
出處開之其酒赤如金色旦空腹服半升十日萬病
皆愈三十日瘢痕滅惡疾人以水一升和酒半升分
五服愈
餌雲母水方
上白雲母二十斤薄擘以露水八斗作湯分半洮洗
雲母如此再過又取二斗作湯内芒硝十斤以雲母
木器中漬之二十日出絹袋盛懸屋上勿使見風日
令燥以水漬鹿皮為囊揉挻之從旦至日中乃以細
絹下篩滓復揉挻令得好粉五斗餘者棄之取粉一
斗内崖蜜二斤攪令如粥内生竹筩中薄削之漆固
口埋北垣南崖下入地六尺覆土春夏四十日秋冬
三十日出之當如澤為成若洞洞不消者更埋三十
日出之先取水一合内藥一合攪和盡服之日三水
寒温盡自在服十日小便當變黃此先療勞氣風疹
也二十日腹中寒癖消三十日齲齒除更新生四十
日不畏風寒五十日諸病皆愈顔色日少長生神仙
吾自騐之所以述錄
鍊鍾乳粉法
鍾乳一斤不問厚薄但取勻淨十分好者即任用非
此者不堪用先泥鉄鐺可受四五斗者為竈貯水令
滿去口三寸内乳著金銀甆㼜内任有用之乃下鐺
中令水沒㼜上一寸餘即得常令如此勿使出水也
微火燒日夜不絶水欲竭即添成暖水每一周時輒
易水洗鐺幷洮乳七日七夜出之淨洮乾内瓷鉢中
玉椎縛格少著水浸之一日一夜急著水攪令大濁
澄取濁汁其乳粗者自然著底作末者即自作濁水
出即經宿澄取其粗著底者准前法研之凡五日五
夜皆細逐粉作粉好用澄鍊取曝乾即更於銀鉢中
研之一日候入肉水洗不落者佳
鍾乳散
鐘乳粉(成煉者三兩)上黨人參石斛乾薑(各三分)
右四味搗下篩三味與乳合和相得均分作九貼平
旦空腹温淳酒服一貼日午後服一貼黃昏後服一
貼三日後准此服之凡服此藥法皆三日一劑三日
内止食一升半飯一升肉肉及飯惟爛不得服葱䜴
問曰何故三日少食勿得飽也荅曰三夜乳在腹中
熏補臟腑若此飽食反推藥出腹所以不得飽食也
何故不得生食由食生故即損傷藥力藥力既損脂
肪亦傷所以不得食生食也何故不得食葱豉葱豉
殺藥故不得食也三日服藥既盡三日内須作羹食
補之任意所便仍不用葱豉及鞕食也三日補訖還
須准二服藥如前盡此一斤乳訖其氣力當自知耳
不能具述一得此法其後服十斤二十斤任意方便
可知也
西嶽真人靈飛散方
雲母粉(一斤)茯苓(八兩)鍾乳粉柏子仁
人參續斷桂心(各七兩)菊花(十五兩)
乾地黃(十二兩)
右九味為末生天門冬十九斤取汁溲藥内銅器中
蒸一石二斗黍米下米熟曝乾為末先食飲服方寸
匕日一三日力倍五日血脈充盛七日身輕十日面
色悅澤十五日行及奔馬三十日夜視有光七十日
白髮盡落故齒皆去更取二十一七白蜜和搗二百
杵丸如梧桐子大作八十一枚曝乾丸皆映徹如水
晶珠欲令髮齒時生者吞七枚日三服即出髮未白
齒未落者但服散五百年乃白如前法服已白者餌
藥至七百年乃落入山日吞七丸絶穀不飢余得此
方以来將踰三紀頃者但美而悅之疑而未敢措手
積年詢訪屢有好名人曾餌得力遂服之一如方說
但能業之不已功不徒棄耳
黃帝雜忌法
旦起勿開目洗面令人目澁失明饒淚清旦常言善事
勿惡言聞惡事即向所来方唾之吉又勿嗔怒勿叱咤
咄呼勿嗟嘆勿唱奈何名曰請禍勿立膝坐而交臂膝
上勿令髮覆面皆不祥勿舉足向火勿對竈罵詈凡行
立坐勿背日吉勿面北坐久思不祥起凡欲行来常存
魁罡在頭上所向皆吉若欲征戰存斗柄在前以指敵
吉勿面北冠帶凶勿向西北唾犯魁罡神凶勿咳唾唾
不欲遠成肺病令人手足重及背痛欬嗽亦勿向西北
大小便勿殺龜蛇勿怒目視日月喜令人失明行及乘
馬不用回顧則神去人不用鬼行踖粟凡遇神廟慎勿
輒入入必恭敬不得舉目怒意顧瞻當如對嚴君焉乃
享其福耳不爾速獲其禍亦不得返首顧視神廟忽見
龍蛇勿興心驚怪亦勿注意瞻視忽有鬼怪變異之物
即強抑之勿怪呪曰見怪不怪其怪自壊又路行及衆
中見殊妙美女慎勿熟視而愛之此當魑魅之物使人
深愛無問深山曠野稠人廣衆之中皆亦如之凡山水
有沙風處勿在中浴害人欲渡者隨驢馬後急渡不傷
人有水弩處射人影即死欲渡水者以物打水其弩即
散急渡不傷人諸山有孔云入采寳者惟三月九月餘
月山閉氣交死也凡人空腹不用見尸臭氣入鼻舌上
白起口常臭欲見尸者皆須飲酒見之能辟毒遠行觸
熱塗中逢河勿洗面生烏點
房中補益法
論曰人年四十以下多有放恣四十以上即頓覺氣力
一時衰退衰退既至衆病蜂起久而不治遂至不救凡
人氣力自有盛而過人者亦不可抑忍久而不洩致生
癰疽若年過六十強有數旬不得交合意中平平者自
可閉固也昔正觀初有一野老年七十餘詣余云數日
来陽氣益盛思與家嫗晝寢春事皆成未知垂老有此
為善惡耶余荅之曰是大不祥子獨不聞膏火乎夫膏
火之將竭也必先暗而後明明止則滅今足下年邁桑
榆久當閉精息欲兹忽春情猛發豈非反常耶竊為足
下憂之子其勉歟後四旬發病而死此其不慎之效也
如斯之輩非一且疏一人以勖將来耳所以善攝生者
凡覺陽事輒盛必謹而抑之不可縦心竭意以自賊也
若一度制得則一度火滅一度增油若不能制縦情施
瀉即是膏火將滅更去其油可不深自防所患人少年
時不知道知道亦不能信行之至老乃知道便以晚矣
病難養也晚而自保猶得延年益夀若年少壯而能行
道者神仙速矣或曰年未六十當閉精守一為可爾否
曰不然男子不可無女女不可無男無女則意動意動
則神勞神勞則損夀若念真正無可思者則大佳長生
也然而萬無一有強抑鬱閉之難持易失使人漏精尿
濁以致鬼交之病損一而當百也交會者當避丙丁日
及弦望晦朔大風大雨大霧大寒大暑大雷電大霹靂
天地晦冥日月薄蝕虹霓地動則損人神不吉損男有
倍令女得病有子必顛癡頑愚瘖瘂聾聵攣跛盲眇多
病短夀不孝不仁又避日月星辰火光之下神廟佛寺
之中井欄圊廁之側塚墓尸柩之傍皆所不可夫交合
如法則有積德大智善人降託胎中仍令性行調順所
作和合家道日隆祥瑞競集若不如法則有薄福愚癡
惡人来託胎中仍令父母性行凶險所作不成家道日
否殃咎屢至雖生成長家國滅亡夫禍福之應有如影
響此乃必然之理可不再思之若欲求子者但待婦人
月經絶後一日三日五日擇其王相日如春甲乙夏丙
丁秋庚辛冬壬癸以生氣時夜半後乃施瀉有子皆男
必夀而賢明高爵也以月經絶後二日四日六日施瀉
有子必女過六日後勿得施瀉既不得子亦不成人人
有所怒血氣未定因以交合令人發癰疽又不可忍小
便交合使人淋莖中痛面失血色及遠行疲乏来入房
為五勞虚損少子婦人月事未絶而與交合令人成病
得白駮也
世醫得效方卷二十
