博濟方卷三宋王衮編
目疾
目者五臓六腑之精華宗脈之所聚肝藏外候也蔵府
虚實風邪痰熱所乘風傳於肝上衝於目故為病多矣
若血氣充實則瞻視分明若榮衛虚損則目多昏暗風
冷則淚出勞熱則赤澀如久不愈往往變為大病其臓
主血足厥隂是其經也
防風散
治風毒眼暴赤眼
菊花防風甘草葳靈仙黃連
牛蒡子(各三分)
右杵為末每服一錢風眼葱湯下赤目新汲水調
下日可二服
撥雲散
治風毒眼目昏暗翳膜遮障
菊花防風(去蘆)白蒺藜(炒令黃)羌活(去蘆)
柴胡(去蘆)甘草(炙各等分)
右六味同為末每服一錢半水一盞煎至六分食
後臨卧温服之
大明散
治一切風毒氣眼翳膜昏暗眼睛澀疼熱淚時多
蟬退白蒺藜川羌活荆芥穗黃耆
烏蛇皮(各等分蛇皮蟬退二味入罐子内盖口洗煆過)
右六味同為末研令勻每服一大錢酒調下日三
服神效
芎羌散
治男女血風毒眼昏澀赤爛丈夫腎臓風毒氣眼昏
痒腫疼退翳膜洗睛輪
荆芥(只用穗炒過)牛蒡子(炒)木賊蒼术(生用各等)
(分)
右同為末每服二錢煎荆芥湯點臘茶調下日可
三服空心日午臨卧各一服
大效洗輪散
治風毒攻疰眼目赤疼大退翳膜去瘀肉洗風砂鐡
屑磁末因入目澀痛
仙靈脾葉(去梗)秦皮黃連槐花(各等分)
生犀(少許鎊)
右五味同杵研為細末每服半錢以新水調澄清
洗之砂鐡等不三兩洗自然退在水中如風毒
眼即時每半錢水一盞煎至七分放熱洗之每服
可經三次
青金丹
治丈夫女人一切風毒上攻眼目赤腫昏澀時發痒
疼或緣眶赤爛冷淚頻多及氣毒上攻外障翳膜赤
筋瘀肉並能理療小可暴赤眼腫痛點之立差
銅青(真者)蕤仁(以水浸去皮尖與銅青一處浸二宿去水爛研)
生犀(净水磨紙上飛過稱用)真珠母(以水磨控乾取下稱四味各一兩)
白丁香(以水研飛過去滓控乾稱半錢)海螵蛸(水飛過乾稱半錢)
生龍腦(細研半錢)
右七味各研磨後將銅青與蕤仁同殺研如糊次
入白丁香研次入下三味後又殺研令勻細用細
香墨濃研汁於净器中相度和熟為度丸如菉豆
大每丸用兒孩子乳汁化點之餘者且以紙盖如
點時乾再入乳汁化之未用者常以生腦子養在
磁器中收貯
羌活散
治男子婦人小兒遠年近日毒氣上攻眼目昏暗赤
澀瘀肉生瘡翳膜遮障不明及久患偏邪頭疼眼目
漸小細及有夾腦風痛多視黑花但有此狀服藥五
日見效
羌活川芎天麻旋覆花青橘皮
天南星(炮)藁本(已上各一兩)牽牛子(六兩杵取二兩末餘)
(者不用微焙乾)
右七味一處為末後入牽牛子末和勻取生薑自
然汁煑麵糊為丸如梧桐子大每日食後温酒鹽
湯米飲任下二十丸日進三服不醫内外障及暴
赤眼
蟬蛻散
治眼目赤疼澀腫兼生翳膜瘡等
蟬殼地骨皮宣連牡丹皮白术
蒼术菊花草龍膽(已上各一兩)甜瓜子(半升)
右九味同杵為末每服一錢半瓜子荆芥同煎湯
調下每日食後臨卧各一服大治時疾後餘毒上
攻眼目甚效忌熱麵牙豆醋醬等
仙术散
治眼目翳膜遮障昏暗退翳
蒼术(一兩米泔浸淘一兩宿)蟬殼(一分净去泥稱)木賊(一兩)
穀精草(一分)甘草(一兩炙)黃芩(半兩)蛇退皮(一錢)
(湯洗焙乾滴油杵)
右七味同為細末每服一錢空心臨卧冷水調下
磁石丸
治内外障翳不問年遠近及中一切疾
磁石(三兩須燒令透赤旋投淡醋内碎之十遍後搗篩過入乳鉢内用水少許研細泥更)
(入水再研動傾於别器要隨水飛過後於灰上安紙箱子三五個便將所飛過汁都研動勻入)
(紙箱子内著盆合却一宿取出後紙箱内曬乾或乾與衆藥相和)牛膝(一兩去苗)
(頭一寸用漿水浸一宿時以無灰酒煮五伏以來却曬乾用之)官桂(一兩削去薄皮)
(用之)茯苓(一兩半去皮用)巴戟(一兩去心用無灰酒煮五七沸以來却曬)
(或焙乾)乾薑(一兩炮製去皮)遠志(一兩去心取上麄皮用)
地骨皮(一兩去赤皮俠白者)附子(一兩炮去皮臍)蓯蓉(三兩水洗)
(三兩遍用無灰酒浸兩日後更入少酒同三五沸來濕切碎拌和諸藥時入同杵熟為丸子)
覆盆子(一兩去莖葉擇取子粒用)防風(一兩去苗頭一寸半用)
栢子仁(一兩别研用紙裹壓去出油)生地黃(乾者二兩水洗三五遍細)
(切曬乾)鹿茸(二兩取上軟者稱用之用無灰酒煮十餘沸已來去大皮焙乾用之)
右藥為末煉蜜為丸如桐子大一應丈夫女人所
患者不計年月遠近或障翳侵塞或皮膜侵遍空
心茶酒鹽湯任下二十至三十丸雖不覩三光服
之必效忌動風炙煿物
羚羊角飲子
治班瘡後翳膜忽生及風毒暴赤等眼
羚羊角(用一對以索子札縳定一處鎊共取細末二兩再研如粉)車前子
决明子防風川升麻綿黃耆
川大黃黃芩芒硝(各二兩)
右九味同研為末每服二錢水二中盞煎至一盞
半凡欲服藥時先將藥末以水浸一宿次日以此
水并藥同煎熟却入磁缾子内用油單紙封繋垂
在井中一宿至次日取出微暖動臨卧時徐徐呷
不得就枕頭睡至明見效如要急取功即空心日
午時各喫一服
秘金散
治自幼久患疳氣上攻眼目羞明生翳久療不差大
人有翳膜遮障但睛不損
麄黃連沙參玄精石决明子(各一兩)
右為末每服半錢用羊子肝一具竹刀子切作縫
子糝末於内以線繋入缾子内用米泔煮熟淡喫
每箇作三服
决明散
治青盲眼夫五臓六腑之精氣皆上注於目若臓虚
有風邪痰飲乘之有熱則赤痛無熱則内生障蓋臓
腑血氣不榮盛於目故外壯不異而只不見物或加
有痰熱則生翳如蠅翅狀覆在睛上此方乃至人𫝊
授大效
石决明草决明青箱子蛇蜕細辛
井泉石甘草(以上各等分)
右七味修事皆不得犯鐡器仍須用木臼中杵細
杵羅然後用獖豬肝一具去膽膜净洗瀝乾後用
竹刀子隨肝竪切作縫子將上件藥末平稱一兩
逐縫子糝入藥末畢後將麻線子細意札縳了却
入生絹袋内牢縳定用上鍋子或瓦石鍋亦得入
淘米濃泔煮之更入青竹葉一握枸把根一握黑
豆三合同煮肝熟為度取出候冷仍先飽喫食後
方用竹刀子逐片切喫旋呷元汁送下喫盡後更
喫豆無妨久患者不過三兩具見效切請合藥時
須潔净敬信不得犯鐡器服未有不騐也
洗頭明眼方
鳳眼草(即椿樹上固翅也燒灰淋水洗頭依日洗之經一年眼如童子眼明及加椿皮)
(灰尤佳)
右用正月七日二月八日三月四日
四月五日五月二日六月四日七月七日
八月三日九月二十日十月二十三日
十一月二十九日十二月十四日
决明散
治眼一切疾
石决明草决明丹丞明(又名丹丞石)青箱子
白芷甘草黃蘖黃連穀精草
龍骨蔓菁草枳實牡礪枸把子
蛇皮(雄者五分雌者五分在草木屋上者雄沾土在地並為之雌者已上各用一兩)
羌活白蒺藜蟬退白附子黃耆(各半兩)
魚子(活水中生下者半兩其子滑硫黃水温温洗過)虎睛(一箇切作七片)
(子每一度杵羅入一片子用文武火炙乾入候杵羅時一七遍了盡篩羅為度)
右藥每服七分五更時披衣以陳茶清調下日午
臨卧凖前服之眥小弩肉細腫疼痛不可忍者
三五日見效大叚赤白翳膜遮睛久不可見光
明者服一七日减三五分見物至第二七日取下
眼中翳膜如赤白濃膠半月至三七日其眼好安
如不患時復舊若根枯死者不療活者通醫訣
曰如何知死活如有煩惱傷酒色遇風雨眼中疼
痛者即是活眼也若或有此無淚不疼痛者名為
無根也更不用此藥忌毒魚麵禁豬肉酒色等
辰砂膏
治一切眼疾
白龍腦烏魚骨(研至細飛過用)川硝麝香(好真者)
牛黃牙硝井鹽石膽(各少許唯石膽多於衆葯)
硃砂(明瑩者少許)膩粉(一大兩)
右件同研令勻至細為妙入白砂蜜和令得所以
銅筯點之
通神膏
治眼生翳膜赤脈努肉澀癢痛有淚
白砂蜜(四兩)青鹽(一字)麝香(一字)乳香
硇砂(半字)當歸(半錢)黃連(一錢)白礬(半字飛過)
右八味於乳鉢内輕研破於青竹筒内煮半日用
綿濾去滓瓷瓶内收貯每點眼了瞑目少時以温
湯洗翳膜等並退
紫金膏
治外障退翳膜療風毒上攻眼疼赤腫或瞼眥痒爛
時多熱淚昏澀大效
槐嫩枝芽三十條(於中春採窨乾收之如無收者以嫩枝子亦得)
谷丹(先細研過抄二大錢)宣連(緊實者七枚子各長可二寸半)
白砂蜜(四兩)烏魚骨(飛過抄二大錢)輕粉(抄三大錢)
乳香(明净者稱一錢許)龍腦(少許)
右先將槐枝并黃連用雪水或井花水亦得一碗
半入銀石器内慢火熬及半盞許去滓次乳香碾
碎先入又熬之候如一茶脚許先將蜜熬去滓放
冷却入前熬者膏子及衆末攪勻再熬候金漆狀
乃成入不犯水瓷器内收之每用少許點大妙
明眼金波膏
去瘀肉洗翳膜
宣連(四兩)蕤仁(半兩)杏仁(四十九粒)金州蘖(三兩已上)
(二味搥碎以水二椀浸一宿於器内熬取半椀濾過)
右先將杏仁去尖雙仁以蕤仁於口内退皮同杏
仁研如粉入前藥汁内同煎及一大盞更濾過入
好蜜及藥九分入麝香一錢白礬一字飛過硇砂
一字空青三錢如無只以生青代之略搥碎龍腦
二錢以絹袋子盛在藥内又熬及一半許於冷水
内滴直候藥在水上不散用小缾子一箇封閉令
密於飯甑上蒸三度逐度於井内拔過及冷為妙
磁銀器内收貯點之如常法治療功能卒不可述
甘石膏
點眼昏花視物不明(烏馬兒監司經驗方)
爐甘石(研)代赭石(穀醋淬七次研)黃丹(各四兩水飛)
白沙蜜(半斤)
右將二石碾為極細末次與黃丹和合用銅鍋將
蜜煉去白沫更添水五六椀熬沸下煎藥以文武
火熬用一椀用銅器攪試將藥滴水中沈下為度
方可住火熬成用夾紙四重濾過用净甆器盛貯
密封不要透下塵土恐點時癮眼如眼昏花不時
點之有驗
食膏
治眼目昏花
井鹽(五錢無以青鹽代之)訶子(一箇去核)黃連(去鬚五錢)
烏賊魚骨(二錢半去甲)黃丹(三兩水飛)
右為細末用好蜜一十兩熬去白沫濾净入前藥
末於銀銅器内用文武火慢熬用槐柳條攪成膏
紫色為度用净瓷器盛貯於地内埋一伏時去其
火毒取出每用豆大一塊温水化開洗眼
耳病
燒腎散
治腎虚上攻耳内生瘡虚鳴及聾者
磁石(一兩燒赤醋淬十遍細研水飛過)附子(一兩炮製去皮臍)
巴戟(一兩)川椒(一兩去目及開口者微炒去汗)
右四味搗羅為末每服用獖豬石子一隻去筋膜
細切葱白薤白各一分細切入葯末一錢鹽一字
攪和令勻以十重濕紙裹於煖灰内燒熟空心細
嚼酒解粥下十日内見效
如聖散
治水入耳内濃出疼痛日夜不止
箭筸内蛀末(如有虫子一處同研令細用三錢)麝香(一錢)
膩粉(一錢)
右三味一處同研細每用先以綿杖子搌净然後
可三剜耳子深送以綿塞定如覺放劄即是惡物
要出去綿側耳令汁流出依前腫痛甚者三服差
小膏子
治凍耳兼療濕癬
丹參(一兩)黃蠟(半兩)䜴(一合)葱白(五莖)清油(三兩)
右先將油煎三兩沸次入參豉煎令焦即濾去然
後入蠟勻攪入磁合子内盛每患即塗之三兩上
即差
治蚰蜓入耳
川烏頭(三箇)木鼈子(七箇)白礬(五文)白丁香(一撮)
夜明砂(一文)烏雞糞(三兩)黃丹(二文)
豬牙皂角(一挺)小兒衣帶(一箇如無耳内血三兩滴亦得)
右九味一處細𢷬為末每服一字釅醋調灌入耳
内少時蟲盡出
齒鬚髮
齒牙者骨之所終髓之所養手陽明支脈入於齒若髓
氣不足陽明脈虚則不能榮於齒牙為風冷所傷故多
疼痛既不榮盛固結為蟲食於齒牙則有孔蟲居其間
又相傳受餘齒牽連疼痛陽明既虚則生壅熱熱則血
氣妄行故令人齒牙宣露
香臍散
治牙齒搖動解骨槽毒氣却令堅牢
香臍(十箇無香者皮子是細切)牛膝(一斤去蘆細切)木律(四兩)
郁李仁(二兩)秋熟出子黃茄子(二箇細切)
右五味入鐡臼内𢷬成相著握作團子後入礶子
内上用瓦子蓋口留一小竅用鹽泥固濟燒礶子
通赤候烟白色即住去火以新土罨一伏時取出
入麝香一錢再同研細每日早晨揩痛處牙齒候
須臾温水潄口臨卧更貼少許嚥津亦無妨和劑
局方名麝臍散無麝香有升麻細辛用法並同
渫牙散
治牙齒浮動宣露疼痛(聖濟總錄名細辛散木律作梧桐淚)
荆芥(去梗)細辛莽草升麻(各一兩)木律(半兩)
右同杵為末每服五錢水二盞入槐枝十數莖鹽
二錢同煎令濃熱含冷吐
麝香膏
治大人小兒齒齦損爛及走馬疳
麝香(一分研)豬牙皂角(三挺燒存性用)膩粉(十兩)
黃蘖(一兩)白礬(二兩)水銀(十兩)蜜陀僧(一兩)
綠礬(一兩半同白礬杵碎入銚子内枯了用)苦楝根白皮(一兩)
右件杵為末用無灰酒三升熬成膏患者先淨潄
口塗之久患者取藥一匙砒霜粉霜末各一錢拌
和勻使絶妙
黑散子
治牙疳及宣露
藁本升麻皂角(不蛀者燒灰存性各半兩)石膏(一兩半)
右四味杵羅為末臨卧時以手指蘸揩擦齒上微
潄存藥氣此散大能牢牙去臭
黑金散
烏髭鬢兼治牙齒一切疾
麻籸(二斤細杵不用羅)地黃(三斤揀擇勻停好者然後曬乾)
皂角(六挺不蛀肥好者每挺截作三叚)青鹽(三兩𢷬碎不用羅)
東引桃枝柳枝桑枝(各十五截如大指大各長一握)
馬齒(及盛時採一斤採時不得令婦人雞犬見採到即於净室隂乾據數收用)
牆頭豆(生者)
右藥用一斗三升瓦罐子新好者將前件藥物逐
味分作三處逐一味一重重下於罐子内藥絶用
一新瓦片可罐子口蓋覆仍於盖子中心開一竅
子出烟罐子週迴以好黃土紙筋泥固濟候乾於
净房内用炭火四向慢慢燒之須是用火得所烟
盡撥却火塞眼子却黃土焙一兩宿候冷取出藥
其色如鵶羽於磁器内研細切勿犯鐵更入升麻
白芷各一兩細研羅入於末内令勻以甆器内收
密封閉逐漸取出一匙頭許亦以小甆器内收每
日不以旦暮或食後揩齒表裏精細耐煩揩之悉
令週逥即合口須臾若不倦久長用之髭鬢自然
黑潤異常牙齒堅白無脱口氣香潔合時切忌見
婦人雞犬
揩齒七聖散
牢牙益齒
白麵(四兩)皂角(二挺不去皮子剉碎)訶子(一兩)鹽(一兩海鹽)
右件一處以麵裹用槐枝子燒烟盡為度後次入
升麻細辛各一兩同杵為末每日早揩須臾潄口
揩牙烏髭地散
歌曰野客自仙鄉來呈變髮方南方採菵草内地取
生薑筒漆豬牙皂烏麻及地黃兔絲都七味固濟入
瓷缸火煆須連日黃烏終夜長藥成將揩齒功效實
難量不惟髭髮黑兼亦夀延長
菵草生薑(切作片焙乾)筒子漆豬牙皂角
地黃兔絲子烏麻子(胡麻代之亦得)
右件各四兩入瓶内以黃泥固濟火煆一日後入
地一尺二寸深窖却三伏時取出盒子盛露三夜
不得著日氣細羅為末如齒藥用之
烏髭鬢揩齒法
生乾地黃(十二分好者細切)升麻(一兩碎之)訶子(二枚末)
白鹽花(半分)麻籸(末四合取一遍打者)粟饙飯(一大合)
硃砂(一兩細研臨燒時以沙牛糞調之免飛上)
右件都伴令勻於一净沙瓶中盛密封頭通身遍
泥隂乾七八日待泥乾入爐中坐之瓶四畔以炭
火週迴燒其炭續續添盡七斤即住其藥以為黑
灰收之并細為末每日夜用之揩齒一如後法
揩齒法欲使藥時用生薑一塊如杏仁大爛嚼須
臾即吐却滓以左手指揩三五遍就濕指點末更
揩十數遍含津不得吐以兩手取津塗髭髮待辛
辣定即細細嚥之此藥即兼治脚風腸風下氣駐
顔益齒若能勤用一生不白髭髮一百日却黑赤
者五十日黑用藥二十日即便見效也若能空心
三遍用更飯後用之見效即速矣
眩暈
頭風眩暈者由血氣虚為風邪所乘也諸陽經脈上走
於頭面因運動勞役陽氣發洩腠理開疎而受風邪頭
風之狀頭面多汗惡風甚則頭疼心煩悶或因新浴髮
中外風亦為此病久不差眩暈由風邪流入于腦腦轉
而目系急目系急故成眩暈也其脈寸口洪大而長是
也服大效香砂丸必愈
大效香砂丸
巴豆(生出油去皮)生硃乳香當歸(去苗)
細辛丁香(少許)官桂(少許去皮)龍腦(五十文)
麝香(五十文)檳榔(用少許)
右各等分為末以水浸蒸餅和為丸如桐子大發
日用好茶下一丸須是當門齒與冷茶嚼下十年
只用一粒額上汗出即差
獨活散
治風毒氣上攻頭目疼痛昏眩不快利膈化痰
獨活川芎甘菊(各一兩)乾葛(一分炒)
防風(一兩)半夏(湯洗去滑作餅子炙二兩)
右五味同為末以半夏末用生薑自然汁一大盞
煮如膏和為丸如豌豆大每服七丸至十丸荆芥
薄荷湯下
伊祁丸
治肝腎虚氣上攻頭旋項筋急眼有黑花耳内虛鳴
伊祁(半兩點醋微炒)穿心巴戟(糯米炒候赤黃去米不用)
沙苑白蒺藜(慢火微炒)黑附子(炮去皮臍)
羌活(去蘆各一兩)
右五味同為末煉蜜為丸如梧桐子大空心鹽酒
下十五丸二十丸食後臨卧米飲下
芎术湯
治冒雨中濕眩暈嘔逆頭重不食
川芎半夏(湯泡七次)白术(各一兩)甘草(炙半兩)
右㕮咀每服四錢水一盞半薑五片煎至八分去
滓温服不拘時候
欬喘
華盖散
治欬𠻳解表滋潤皮膚調理自然汗出
麻黃(三兩不去節)甘草(一兩)杏仁(二兩湯浸去皮尖)
右三味先以前二味為麄末後入杏仁研細同拌
令勻每服三錢水一盞煎至七分去滓服每日三
服
紫蘇飲
治欬𠻳墜痰涎潤肺
紫蘇貝母欵冬花漢防己(各一分)
右四味研為細末每服一錢水一茶碗煎至七分
温温服之
欵肺散
治寒壅相交欬𠻳不止胸膈悶亂痰涎併多
麻黃(二兩去根節炒)貝母桑白皮(各一兩剉炒)
柴胡杏仁(一兩去皮尖炒)欵冬花(一兩去塵砂)
糯米(一兩)
右七味新好者杵為末每服一大錢水一盞煎七
分温服不拘時候
阿膠散
治久患欬𠻳及勞𠻳
阿膠(二兩炒過如無以黃明膠四兩代亦得炒過用)人參(半兩)
杏仁(二十箇去皮尖)黃蜀葵花(一分)甘草(半分)
欵冬花(一分)
右六味同杵為末每服二錢早晨用糯米粥一盂
子入末熱喫晚食前再服如只用糯米濃飲調下
亦得
黑靈丸
治欬𠻳不以日近年深皆效
羌活獨活(各一分)
巴豆(三十粒不去皮半夏三十箇同入瓶子内鹽泥固濟炭火三斤煆取出入前二味)
右同杵為末煉蜜為丸如桐子大每服一丸以後
味藥煎湯下
馬兜鈴(半兩)官桂(一分)甜葶藶(半兩微炒)
右三味同杵為末每服一錢水一盞煎至八分下
丸子其餘飲子時時呷令藥香常在咽喉中
華蓋散
治上喘咳𠻳兼治膈熱
桑白皮神麴(炒)桔梗(各一兩)人參(三分)
百合(三分)甘草(炙)杏仁(去皮各半兩)
右七味同為末每服一錢水一盞煎至六分食後
温服
痰飲
辰砂丸
治上膈風壅有疾結實如梅核及稠濁者
辰砂(半兩須是真辰州者)天南星(半兩)絳州白&KR0552;(半兩)
半夏(三兩齊州者杵末以薑汁搗作餅炙令黃)
右四味都杵為末用生薑自然汁合和為丸如菉
豆大每服十丸以薑湯下食後服
壊涎丸
治痰涎壅盛服藥未退頭重心煩飲食不下
硇砂(二大分)寒水石(半兩猛火燒透赤好酒内碎五六遍取出)
定粉(一大分)水銀(一大分將定粉於盞内與水銀同研漸漸滴令似乳住用)
半夏(半兩熱酒盪一度薑汁浸一宿用)蜜陀僧(一大分)
龍腦(一分)
右七味為末用生薑自然汁煮麵糊為丸如菉豆
大研好硃砂度過每服一丸至二丸生薑龍腦水
下勿嚼
人参半夏丸
墜痰化涎
半夏(一兩)北礬(一兩研)人參(一兩)赤茯芩(去皮)
生薑(四兩取汁先以湯洗半夏七遍浸三日後於日内煎乾切作片子焙乾用)
天南星(半兩生用)
右六味同杵為細末篩羅以蒸餅水浸過却用紙
裹煨熟為丸如菉豆大每日空心夜卧用淡生薑
湯下十五丸開胃生薑棗湯下風涎皂角一
寸薑三片蘿蔔三片同煎湯下
旋覆花散
清頭目利胸膈化痰涎解上焦風壅咽喉熱疼唾如
膠黏
菊花旋覆花桑白皮(各三分)石膏(一兩一分)
甘草(半兩)地骨皮(一兩)杜蒺藜(一兩去刺)
右七味杵為末每服一錢水一盞煎至七分食後
温服此藥兼治頭風有效
中金丸
治金化痰辟邪養正益津液潤肌膚大進飲食延年
補氣
用蒼术不計多少以長流水浸七日逐日一度
換仍以竹刀削去麄皮切作片别用無灰酒浸
一宿浸可於术上仄二指許候滲酒盡焙乾為
末煉蜜和丸如桐子大每服早晨茶酒任下二
三十丸忌桃李雀鴿
丁香丸
治胃冷有痰
半夏(二兩以水浸一七日每日早晨换水足取出令自乾)白礬(半兩)
丁香(一分)
右三味同為末用薑汁合和為丸如小豆大每服
五丸至七丸鹽湯下膈上有痰涎只用三服墜下
立效
半夏煮散
治胃冷有痰嘔逆不思飲食及中酒後大宜服此
半夏(十六分湯洗十度)木通(十六分)前胡(六分去頭)
茯苓(六分去皮稱)陳橘皮(六分浸去瓤)白术(六分)
檳榔(六分生杵煎湯藥成膏後斟酌入)官桂(五分去麄皮)
枳殼(五分麩炒去瓤用)旋覆花(五分去萼稱)
右一十味剉羅為散每服三錢生薑二片水一大
盞同煎八分去滓空心服餘滓再煎日午服
玉液散
治胃虚有痰
半夏(一兩)生薑(二兩去皮細切)陳粟米(一合㨂令净約重二兩)
右三味一處爛𢷬研曬焙乾羅為末每服一大錢
水一盞煎至六分去滓温服
霍亂
人參藿香散
治霍亂定嘔逆止心腹刺痛大進飲食化痰益氣
藿香(去土二兩)厚朴(去皮二兩)人參(去盧)茯苓(去皮)
乾薑(炮)青橘皮(去白)枇杷葉(布拭去毛炙令黃色各一兩)
甘草(三分炮)半夏(三兩以生薑六兩一處杵作餅子焙乾)
丁香(半兩)草豆蔲(六箇去皮)
右十一味同杵為末每服一錢水一盞入薑棗同
煎七分熱服
翻胃
小木香散
治反胃病全不下食開胃和氣(胡氏經效方作定胃散)
胡椒(二十一粒)木香(塊小)糯米(一撮)
右三味同炒至米熟為度杵末分二服每服水一
盞煎至六分温服
定胃散
治翻胃吐逆(仁齋作温胃散治久冷翻胃)
附子(一箇生去皮臍切作四塊)
右用生薑半斤以水一椀同煑附子汁盡為度取
附子焙乾為末每服一錢冷米飲下空心服(許叔微本)
(事方名附子散治翻胃)
順氣散
平胃氣調進飲食
甘草(四兩炙令黃)白茯苓(四兩)白术(八兩)
附子(二兩炮去皮臍)乾薑(一兩炮)陳橘皮(二兩半去白)
右件為末每服一大錢水一盞入荆芥少許煎至
七分熱服之
癥癖
小三稜煎
治食癥氣塊及小腸氣本臓氣腎俞氣膀胱氣五膈
氣風痰胃口冷脾積氣食傷冷氣抱心心腹脹滿吐
逆醋水五種虛疾脾寒水氣
荆三稜蓬莪茂(各四兩洗淨)芫花(一兩去枝葉)
右三味同入一磁瓶内用米醋五升浸滿藥封却
瓶口以灰火煨覺微乾即取出荆三稜蓬莪茂便
杵碎芫花别以餘醋炒微焦後同二味猛焙乾搗
羅為末用米醋煮麵糊為丸如梧桐子大每服三
丸至五丸用生薑鹽湯吞下婦人醋湯下
通靈丸
治久患癖塊或因氣不和即發疼痛胸多痞塞消化
癥瘕大效
荆三稜醋石橊(大者二枚)杏仁甘遂
大戟大黃巴豆苦葶藶芫花
五靈脂(各一兩)鹽豉烏梅(各二兩)
右一十二味剉細用水一斗二升入藥於鍋内同
熬候水盡就鍋内炒令黃焦色止取出杵羅為末
更入木香青橘末各一兩拌勻醋煮麵糊為丸如
小豆大每服薑湯下三五丸心胸痞悶疼橘皮
湯下喫酒食飽悶生薑湯或茶湯温水下亦得
三聖散
治積年血氣癥癖瘕聚諸藥療理不差至效
舶上硫黃(一兩)水銀(一兩)硇砂(去砂石稱一分用)
右三味乳盆内滚研如粉却以生鐡銚内用文武
火熬鎔成汁以鐡火筯攪令勻一茶久放冷刀剗
下以紙裹入地坑内埋一宿取出再研令勻細却
以紅芍藥一分當歸一分荆三稜一分蓬莪茂一
分紅花一分並生用細剉如法酒一升煎及一半
漉出於砂盆内研生布捩汁再熬放冷入飛羅麵
煮糊丸如菉豆大若因産後傷於飲食結伏腹
脇時發疼痛不可忍者當歸浸酒一升逐漸取酒
暖少許下七丸或至十丸若取磨癖塊空心温
酒下三丸至五丸所有藥滓捩了焙乾為末别
入乾地黃半兩真蒲黃一分芫花一分醋炒焦黃
色同碾為末以三聖丸所剩麵糊為丸如菉豆大
治婦人血臓冷氣攻冲心胸痛悶及一切血海疾
可常服温酒下十丸
木香硇砂煎丸
消癥瘕積聚血結刺疼
木香大黃(炮)荆三稜(生用)官桂(去皮)
巴豆(去皮膜不出油用細研之)筒子漆(炒)青橘皮(去白)
蓬莪茂(炮)附子(炮去皮臍)乾薑(炮各一分)
香墨(一指節大細研)硇砂(半兩以好醋一盞浸一宿去砂石)
右將大黃末荆三稜末巴豆等三味同於銀石器
内以好醋一升煎一兩沸次入硇砂同熬成膏次
入諸藥末和勻再入臼杵千百下為丸如菉豆大
每服五丸傷冷食冷酒冷水結聚腹内氣塊痛
用乾薑湯或橘皮湯下夾食傷食白湯下亦得
黏食不消成氣塊即用煮麵湯下食牛羊魚
鼈肉成氣塊不散即用湯汁下宿酒不醒酒下
血氣不調當歸酒下姙娠不服産後淡茶下
加至七丸小兒三丸常服一兩丸
水氣
檳榔散
治水疾及諸般氣腫大效
白檳榔(勿用大腹子不得見猛火煨令微黃用半兩)芫花(醋拌炒令乾)
澤瀉甜葶藶(隔紙於銚子内炒令紫色)漢防己
郁李仁(湯浸去皮微炒各一兩)陳橘皮(去瓤炒半兩)
瞿麥(只取花用半兩)藳本(一分)大戟(三分剉碎微炒)
滑石(三分)
右件細杵為末每服一錢用桑白皮濃煎湯空心
調下當時取碧綠水後如爛羊脂即差如未盡隔
日再服看腫消如故更不用服如治水疾忌鹽一
百日
逐氣散
治水疾
樟柳根(不限多少去麤皮薄切隂乾日曬亦得為末)
右用黃顙魚三頭大蒜三箇菉豆一合以水一大
椀同煮以豆爛為度先將豆任意喫後却以汁調
藥末二錢其水即化為氣消也
脚氣
訶子散
治脚氣疼痛發熱腫悶或上攻或即吐逆令人不覺
大抵地方多卑濕處多厥狀多般有此疾
訶子大腹(煨熱和皮用)木香漢防己
紫蘇莖子乾木瓜羌活芍藥沈香
杉木節(各半兩)
右十味剉為細末分作十服每服用水八合煎至
二合去滓通口服每二服滓併煎一服兼大治風
氣上衝
烏藥散
治乾濕脚氣
烏藥(一兩)蒔蘿(一分二味各炒令黃色)
右同為末温酒下二錢若是乾脚氣用苦楝子一
箇拍開水一升煎至五合調下立差
小便證
犀灰散
治小便澀筒管内痛(聖濟總錄作蠶灰散)
用蠶退紙不拘多少燒灰細研入麝香少許和
勻每服二錢米飲調下
薑黃散
治血臓久冷腹疼痛小便濃白泔
薑黃(二兩)大附子(一兩炮)紅芍藥(半兩)
牡丹皮(一分)紅藍子(半兩)芫花(一分醋浸過炒令黃色)
木香(一分)柳桂(半兩去皮)荆三稜(半兩)沒藥(一分)
郁李仁(一分去皮)
右一十一味同為末每服一大錢如腹痛用當歸
沒藥酒煎服水七分酒三分同煎及七分熱服
大便證
白豆蔲散
治脾胃氣不和止脾泄瀉痢
白豆蔲(二兩用仁一半生一半熟)枳殼(半斤去瓤以漿水煮軟麩炒令香止)
肉桂(二兩去皮)橘皮(二兩去瓤炒切細)
訶子(二兩去核半生半熟)當歸(二兩洗了剉碎)
右六味杵為末每服一錢水一中盞薑棗同煎至
七分稍熱服如要丸用好棗漿水煮去皮核細研
為丸如桐子大以薑擘破炒令黑色入水煎湯下
十五丸
小草還丹
補脾腎虛冷止大腸滑泄
地黃(半斤剉炒令黑黃色)茱萸(三兩)青橘皮(去白)
萆薢甘薑石榴皮(各二兩)
厚朴(一兩半薑汁炙令黃香為度)
右七味為末醋糊為丸如梧桐子大每服空心米
飲下三十丸或嚼破生薑米飲下
保安丹
治脾元虛滑及久患瀉服葯未效日夜不止臍腹冷
疼及一切氣刺氣痛(聖濟總錄作保安丸)
附子(炮)當歸陳橘皮(去白)乾薑(炮各一兩)
蜀椒(去子)厚朴(去皮以薑汁炙令香熟)吳茱萸(各半兩)
舶上硫黃(一分另研至細)
右八味同為細末硫黃末和勻以米醋和作劑分
為兩團别用白麵半斤裹上件藥令勻如燒餅法
煨令麵熟為度麵入臼内杵三五百下丸如梧桐
子大每患一切氣痛及宿酒食不消炒薑鹽湯
下二十丸如患瀉痢米飲下
丁香散
治脾泄瀉
厚朴(半兩去皮用生薑汁塗炙令香黃)檳榔(一箇火煨過)
肉豆蔲(二箇去皮麵裹煨)丁香(二錢焙過)
右四味同杵為末每服二錢用粥飲煎三二沸温
湯服以少許清粥飲衝下
草豆蔲散
治胃口冷喫食無味及脾泄瀉不止兼大治酒後數
圊如痢心胸不快不思飲食
草豆蔲(半兩每箇麵裹煨候麵焦黃去麵用)甘草(一兩炙)
肉桂(去皮一兩)陳橘皮(去瓤一兩)蠻薑(一兩)
右五味同為細末每服一錢半更入陳米末一錢
水一盞棗一枚同煎七分温服其滓再煎服之
橘皮煮散
治脾元氣不和泄痢不止腹内雷鳴氣脹膨滿冷氣
刺痛及解傷寒
橘皮(去白)白术(各二兩)訶子乾薑(炮)
官桂(去皮)枳殼(去瓤麩炒)木香人參
甘草(炮以上各一兩)草豆蔲(七枚去皮)檳榔(五枚)
厚朴(一兩半薑汁塗炙黃)半夏(二分湯洗二十度用)
右十三味杵羅為末每服二錢生薑三片棗子二
枚水一盞同煎七分去滓温服
神聖香薑散
治久患脾泄瀉
宣連(一兩勻剉如豆大)生薑(四兩勻挫如黑豆大)
右二味一處以慢火炒令乾薑脆深赤色即止去
薑取出只要黃連研為細末每服二錢空心臘茶
甚者不過二服即差
大聖散
治脾元臓冷滑不止腹痛絞刺和隂氣進食
川烏頭(四兩生用)益智子(三兩去皮)乾薑(二兩生用)
青橘皮(二兩)&KR1708;香(一兩舶上者)
右五味同杵為末每服一大錢水一大盞入鹽一
捻煎至五分温服如小腸氣攻刺急煎一二服
熱喫
訶子散
治脾胃虛冷滑泄不思飲食和一切冷氣
訶子(炮去皮)厚朴(去皮薑汁塗炙黃香)甘草(炙)
白术(炒)草豆蔲(炮去皮)陳橘皮(去瓤各等分)
右六味同杵為末每服一大錢水一盞入薑棗同
煎至七分温服
煨肝散
治脾元虚冷滑洩不止口内生瘡腹中冷不思飲食
暖胃消食止瀉
蒼术(三兩)縮砂(去皮)柴胡(去苗)厚朴(薑汁炙去皮)
桔梗(各一兩)蕪荑(三分)桂心(二分去皮)陳橘(去瓤)
遠志(去心)北紫菀(各半兩)胡椒(一分)
右十一味同杵為末以細絹篩為散每服以豶豬
肝四兩切作片每片用末一大錢匕糝於肝上入
葱白蒔蘿鹽等令有滋味一重重布了麵片裹之
糖灰火内煨令通熱麪焦黃色即得去麵取肝空
腹服之其麵可二分以來或細切肝以散拌和如
作角子如常煿熱食之亦得並以薄米飲下之忌
生冷毒物等
如聖散
治腸風瀉血日夜不止
車螯(一合二箇)皂角刺(四十九箇)硇砂硃砂
乳香(各一分三味同研)
右四味入車螯合内以蚯蚓裹用炭火六斤煆火
盡為度取出研為細末入心温酒調下一錢
紫金膏
治腸風瀉血兼療痔漏
龍腦麝香滴乳香雄黃
蜜陀僧(已上五味各挑一錢)砒霜(半分)硃砂(一分)
阿魏(一分)安息香(一分)
右乳香安息阿魏以熟水浸之通軟用大碗中以
乳石研令細其有龍腦麝香硃砂蜜陀僧雄黃都
碾為末其砒霜入菉豆粉二兩同研令細更用巴
豆三粒去皮心膜以水一大椀浸之一日六度换
水取出後用拾重紙出油亦研細與藥都一處研
勻方入濕藥中令和攤在椀中俟通手便丸之如
豆大空心好温茶下一丸心痛水瀉生薑湯下
一丸食癥麵湯下氣痛温酒下一丸大妙
烏金散
治遠年近日腸風下血不止
枳殼(不以多少燒成黑灰存性便以盞子合定為細末)
羊脛炭(不以多少為細末)
右二件用枳殼末五錢炭末三錢和令勻用米飲
一中盞調下空心服再服見效(十便良方名黑龍散)
敗毒散
治脾毒下血臓腑疼痛頻往圊厮後重弩咽
槐花(炒)白礬(燒及八分許存性二味等分是生時稱)
右二味同為末每服一錢烏梅一箇水一盞煎六
分去滓温服
芍葯散
治非時下血及血痢
赤芍藥(一兩半)官桂(去皮三兩)甘草(半兩炮)
右藥同為末每一錢水一盞生薑半斤餳少許同
煎至七分温服
烏犀丸
治臓毒下血不止
用淡豆䜴大蒜去皮苗等分一處杵令和勻可
丸即丸如梧桐子大每服鹽湯下三十四丸久
患痢亦宜服之
中毒
歸魂散
解中藥毒煩燥吐血口内如針刺者
北礬(一兩)茶草(一兩)
右二味同搗為細末作一服以新汲水調之立解
此藥入口其味甘甜並不覺苦味者是也必併服
兩服盡五更初一服如人行三五里再進一服當
日見效忌油膩毒物
萬靈丹
解一切藥毒及蟲毒金蠶等毒
光明硃砂(一兩須是辰州者令人净潔面東研一伏時)
黃沙牛膽(一枚取汁如無新者隂乾者用時以温水浸軟温水調用)
大天南星(三兩為末生用)
右以膽汁和溲前二味為丸如皂子大隂乾如有
中諸毒者但頭肚未裂皆可救療服時先取汁脚
以新水洗之澄取清者半盞入鹽磨化一丸頓服
續以薄粥投之以吐為度其疾永除
保靈丹
解蠱毒即一切藥毒(方缺)
博濟方卷三
