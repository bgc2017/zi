博濟方卷五宋王衮編
瘡科
癰疽者五臓六腑不和所生也五臓主裏氣行經絡而
沉六腑主外氣行經絡而浮若喜怒不常飲食不節隂
陽不調冷熱相干則臓腑氣虛氣虛則腠理開疎寒邪
客於經絡之間爲寒所折則榮衛稽留於脉榮者血也
衛者氣也血榮得寒則澁而不行衛氣從之與寒邪相
搏故壅遏不通氣者陽也陽氣藴積則生熱寒熱不散
故積聚成癰疽也癰之狀毒氣浮淺皮薄以澤疽之證
皮厚似牛領之皮毒氣深也久則熱勝於寒熱氣淳盛
畜積故傷肉而敗肌肉壤則化爲膿血癰患屬表骨髓
不枯易爲治療疽患屬臓傷骨爛筋則難理經曰一寸
二寸爲癤三寸五寸爲癰五寸至一尺爲疽一尺至二
尺三尺曰竟體疽疽成圓竅皆出諸氣人有憤鬱不遂
志欲者血氣畜積亦多發此疾凡痤癤者是六腑受邪
經絡壅滯而發熱毒浮淺不能爲害但出膿血時令盡
不爾則再攻爲瘡愈盛矣
治一切癰腫未破疼痛令内消
用生地黃杵如泥隨腫大小攤于布上糁木香
末于中又再攤地黃一重貼于腫上不過三
五度
抵聖丸
治骨疽瘡及冷漏久不合者
滴乳香膩粉白礬(燒成性各等分)
右三味同爲細末每遇患者先用鹽醬水洗之以
津唾調之貼瘡上必效
殘霞膏
治風毒流注惡瘡熱疼生肌化毒
烏蛇(四兩)五倍子(一兩半)蛇皮(半兩已上生使剉碎)
巴豆(二十箇去殼)雄黃牙銷(各一兩研碎)麝香(續添一錢)
右件依灋脩事於銚子内入油二觔半煎聞油香
入前藥熬候藥并巴豆焦黑色漉出諸藥不用却
入黃蠟一兩半慢火養成膏以磁器内盛但有風
毒瘡以小紙攤貼妙
羚羊角飲子
治丈夫婦人風毒攻衝頭面生瘡虚腫等
羚羊角犀角羌活檳榔人参(已上各一兩)
當歸(少許)
右件剉碎略焙杵過分作四貼每貼用水一升煎
至四合分作兩服空心臨卧分服其每貼兩服滓
更用水半升煎至七分又作一服喫之温服立差
敗風膏
治本臓風毒攻疰生瘡及熱毒氣注赤痒
白芨(半兩)白蘝(半兩)白礬(一兩)剪草(一兩半淨洗細剉)
吳茱萸(一分)水銀(豌豆大)麝香(少許)
右七味爲末相和先用油半觔以下磁碗内盛以
熳火熬令沸更入蠟一分同煎三五沸却安冷處
入前藥末調和自然成膏或是瘡以鹽湯洗後以
貼在瘡上
四白散
治腎臓風毒攻注四肢頭面生瘡遍身㿋痒
白花蛇(一兩半酒浸一宿炙令香去皮骨秤)新羅白附子
白僵蠶(微炒)白蒺藜(微炒去刺各一兩)
右四味同杵爲末早晚空心溫酒下二錢
檳榔散
治腎臓風攻疰生瘡兼療惡瘡
甘草黃連蜜陀僧(各一分)檳榔(一觔炮)
木香(少許)
右五味同杵爲末先以溫鹽漿水洗過瘡挹乾以
唾調貼之止痛生肌
烏犀膏
治皂角水及惡水入瘡口内熱痛不止
皂角子(不計多少燒灰存性用三分)
右先研皂子絶細續入沙糖和勻如膏貼於瘡立
效
黑神散
治腸風痔疾
羌活(去蘆)黃耆蔓荆子狗脊(火燎去毛)
枳殼(麩炒去瓤)檳榔&KR0797;&KR0803;(以盛盡藥爲度不以箇數&KR0797;&KR0803;去子留瓤)
右等分杵羅爲末入&KR0797;&KR0803;中盛于砂合或瓦罐子
内鹽泥都封塗之火煅通赤候冷取出藥末更别
用藥如後
荆芥子白蕪荑(二味與前等分)木香(減半)
右同前藥杵羅爲末空心茶酒調下一錢日三服
别無忌
治痔方
黃檗黃連黃丹膩粉白礬
右爲末各用三錢都一處和令勻患者先煎葱湯
洗後用藥末一錢塗之久患不過三度理之大有
效楊倓家蔵方無膩粉名三黃散
乳香散
治風毒痔瘡
乳香豬牙皂角穿山甲(各二兩)蛇蜕(一條頭尾全者)
篛葉(四兩去兩頭粗硬者)黃牛角尖(一對可長二寸以來)
右都入在砂罐子内蓋口用鹽泥固濟曬乾用十
觔炭火煆候碧焰子出去火放冷取出細研每服
二錢用胡桃肉一箇細研以酒半盞入藥同調空
心服五服後見效
追毒膏
治瘰&KR0659;神效
丁香(七箇)麝香(一錢)莨□(五十粒)
雄鼠糞(七粒兩頭尖者以麥麩兩匙同炒候麩黑黃去麩用)
斑猫(三箇去翅足以糯米炒令黃去米用)
槲皮(三觔去麄皮了搥碎細剉以水二斗煎取四升濾過重熬候成膏然後入諸項藥)
右六味同杵爲末候槲皮煎溫和乃入諸藥攪令
勻貯於磁器内每服空心以溫酒一盞調下三匙
以來臨時更看人大小及肥瘐加減斟酌用之喫
了更以清溫酒下之便仰卧須臾即吐出若病根
年深者如蝦䗫衣魚腸相似近者若蜆肉吐了以
溫水漱口粟米淡粥補如無粟米亦可忌一切毒
物月餘
血竭散
治瘰&KR0659;已破膿水不止者
青州棗(二十箇燒爲灰)乾地黃(半兩别杵爲末)血竭(炒二錢半)
右三味都細研如粉以津唾調貼瘡上
治瘰&KR0659;滿項不破及腫疼痛方
用不蛀皂子三百箇酒一升半化硇砂一兩同
浸皂兒七日以文武火熬成候酒盡爲度每至
臨卧含化三粒限半月必差
逐邪散
瘰&KR0659;者由風邪毒氣客於肌肉隨虚而停結爲瘡如
李梅棗核大小兩三相連皮肉間時發寒熱是也久
則潰膿連屬而生久不愈則爲瘰&KR0659;瘻不以年遠限
之必效
皂子(不限多少以絹袋盛入厠中浸三七日取淨安地坎中剜蓋出毒一宿焙乾搗爲末)
斑猫(五十箇去頭翅麩慢火炒令黃色去却麩後搗爲末)
右用皂子末二錢匕斑猫末一錢匕水銀粉二錢
生鷄卵一箇取白傾盞内更入飯飲半盞并藥一
處打勻四更初服至五更取下毒物或從小便中
下出如有些小澀痛不妨或患及五年只三服三
年只二服二年只一服忌口只用燒鹽喫五七日
其方曾經親驗甚有神效
生犀丸
次日服消毒化結聚
生犀(半分鎊)生龍腦(半分)真麝香(半分)
紅娘子(二十箇)班猫(二十一箇去頭翅同紅娘子着豆麫炒焦黃爲度)
右五味並爲末用豆麫糊丸如菉豆大每日空心
日午夜卧用臘茶放溫酒下一丸服至十日加至
二丸除淡飯燒鹽外餘並忌一月日食切忌葷腥
木香散
斂瘡口
木香(一分)檳榔(七箇)白芨(半兩剉)白蘞(半兩剉)
鷄内金(一兩焙乾)根子黃皮(一分)肉桂(一分)麝香(少許)
黃蜀葵花(一兩焙)
右九味一時焙乾爲末研細看瘡口大小逐漸滴
水調成膏於熟絹上貼每日一度換掩治一切瘡
止痛生肉並皆用之妙
醉仙散
治大風疾徧身癮疹㿋痒
胡麻子牛蒡子枸杞子蔓荆子
(四味藥揀洗淨各半兩一處同炒令烟出爲度)白蒺藜(半兩)苦参(半兩)
瓜蔞根防風(去蘆各半兩)
右八味同杵爲末每十五錢藥末入輕粉二錢一
處拌勻每服一錢生末茶調下空心日午臨卧各
一服服藥後五七日間先於齒牙縫内出臭黃涎
渾身疼痛次後便利下膿血此是病根其疾永瘥
治疥㿍滿身作瘡不可療者
何首烏艾(各等分剉爲末)
右相度瘡多少用藥并水煎令濃盆内盛洗甚解
痛生肌
巴戟散
治元臓虚冷上攻口瘡
紫巴戟(穿心者一兩以陳粟米同炒令黃色佳)香白芷(半兩剉碎微炒)
蠻薑末(炒一錢總錄作高良薑)
右三味同爲細末每服二錢用豬石子一對去筋
膜每石子一箇入末一錢用濕紙褁煨熟趁熱去
紙先以口承石子熱氣口中有涎即吐出候冷即
可細細嚼服之
紫金霜
治大人小兒口瘡
黃蘖(如兩指大二片以蜜慢火炙令紫色)訶子(一枚燒過盞子蓋少時)
麝香(少許)膩粉(少許)
右件擣羅爲末每服二字許糁於舌上立差
傷折
如聖膏
治一切刀斧所傷并久患惡瘡
龍骨(半兩)虎骨(半兩)黃丹(五分放熨斗以火燒令通赤)
硃砂(一錢)膩粉(一錢)麝香(二十文)乳香(一塊好者皂子大)
右件同研爲細末應是一切瘡以黃連湯或薑湯
拭乾糁在瘡上不得以衣霑著瘡口
大效虎骨散
治血風遍疰疼痛丈夫筋骨疼及打撲損疼痛甚者
虎骨(酥炙)敗龜(炙)當歸官桂(去皮)地龍(去皮)
牛膝(去苗)漏蘆葳靈仙玄胡索
自然銅(燒赤醋淬)
右一十味各等分杵羅爲細末每服一錢用熱酒
調下每日一服
療傷折
川山甲虎脛骨(各一兩燒爲灰)鷄舌香(一枚生用)
麝香(少許)
右件同研令至細每半錢看所患大小以黃米粥
攤在紙上候溫和得所然後糁末在藥上封褁所
傷處疼痛立止隔日换貼之
五傷接骨膏
治一切傷折及驢馬傷墜并打撲閃肭着疼痛不可
忍者
没藥(一兩好者生用)乳香(一分好者生用)川椒(一兩揀擇細研生用)
芍藥(一兩㨂擇生用)川芎(一兩好者生用)
川當歸(一兩㨂擇淨洗過細切炒令乾)
自然銅(一兩半用火燒令赤候冷杵研令細用水飛過紙上襯於灰上吸乾取一兩)
右件都擣羅爲末入自然銅末拌和令勻用黃蠟
三兩半於銚子内鎔爲汁次入藥末不住手攪令
勻冷丸如弹子大每服一丸用好酒一盞同煎煎
散藥丸爲度候通口呷訖就痛處卧些小只可一
服止大段疼痛者兩丸至三丸永□
定痛膏
治大段傷折疼痛
白檳榔(二枚)肉荳䓻(一枚)官桂(半兩)柳桂(一分)
木鼈子(二十箇)香白芷(二錢)當歸(一兩)丁香(三兩)
天南星(一箇)白附子(一兩)黑附子(大者一一箇)
黃蠟(臨時不定)
右一十二味都爲末一兩蠟用藥末一兩同於鐺
内煎直候紫色上來藥方熟後用井泉水一盞將
鐺内藥傾入水盆内然後以手控乾其藥直須熱
炙更不得分毫結梗捻爲餅子褁在傷處其藥三
日後却將藥重於火上炙團一處依舊捻餅子褁
於傷損處
返魂神白散
治打撲損及傷中大效
花乳石(五觔搥碎如皂子大)硫黃(搥碎如皂子大)
右用磁合子一箇先入乳石一重次入硫黃一重
重重鋪盡浮上用鴨舌草獨掃是也赤石脂和塗
合子口縫又用鹽泥固濟勿令有小縫紋用新塼
一口四面書金木水火字中央書土字上安合子
用炭火二觔煅之耗及三分漸漸去之取去合子
地坑内埋一宿細研爲末但是刀傷損至死者於
傷處糁藥其血化爲黃水更糁藥其人便活更不
疼痛如婦人産後血暈至死但心頭暖即以童
小便調下一錢取下惡血如豬肝片終身不患血
風等證若鬲上有血化為黃水吐出及随小便出
便差若牛抵人腸出不損者急内入以桑白皮
縫合於縫上糁藥立活封固不可有縫如内痛
血入臓腑熱煎童子小便及入酒少許調一錢服
之此藥真神仙所𫝊如逄德行者可以令博救
共獲隂功
黑龍散
治傷折手脚骨髓突出補碎續筋
穿山甲(四兩)虎頭骨(四兩)洛粉(三兩炒帶黃色爲度)
麝香(一錢)龍腦(一錢)丁香(一兩好者新瓦焙微見火氣)
右先用瓦罐子一箇投虎骨在罐子内燒令煙起
次入穿山甲同燒烟焰起爲度取出放冷同前藥
杵羅令細用小黃米一大合水盞煎成稠粥續入
藥末一字醋一小杓子再煎攪勻後于損處先著
手帕子一條攤上面覆褁勿令透氣再著紙褁三
五重并油单都褁角即一伏時一度換依前法忌
冷水濕麫不得針灸服自然銅沒藥治之如無黃
米只以糯米代之
蓬莪茂散
治傷撲疼痛
蓬莪茂白僵蠶(各一兩)蘇木(一兩)沒藥(半兩)
右四味同杵羅爲細末每服二錢以水一琖煎至
七分溫服日三五服
當歸散
治驢傷馬墜他物傷折痛楚不可忍者
川當歸(三分熬令香)京芎(一兩半熬令黃)桂心(二分去皮)
甘草(三分炒令黃轉)附子(一分炮)澤蘭(一分炒令香)
蜀椒(一分)
右七味搗爲散每服酒調方寸匕日三服如傷折
呌唤痛聲不絶服食良久之間不復疼痛十日可
筋骨相連或小兒奔車所損臂膝皮肉决見骨木
呌唤聲不絶服數日便能行動其效如神
丹藥
張果先生服杏仁法
夫人受命于天放形于地以日爲魂以月爲魄一生以
後更不合死皆是飲食養育不致殞絶矣藥在籬根之
下凡人未必盡知冠冕之流貴耳賤目只重吳蜀之空
名不知咫尺之可取以為用錢可期必致殊不知長生
之祕服之則可延年世上单服一味藥而得延年者黃
精枸把藥中爲妙品猶有生頭痛病而難服彭祖夏姬
商山四皓煉杏仁爲丹以致僊宫而王子晉丁令威等
並不去世事畜妻子服生杏仁服之久遠僊來迎候乘
龍駕鶴以致昇騰者只服杏仁矣服之生五臓補筋骨
添血髓益精神強記目眀視徹千里消痰癖變凡爲僊
若王子晉服經四十年不覺身飛騰空丁令威服經二
十年不覺身飛此二子者不服諸藥唯服生杏仁凡有
此神驗不須煉熟氣生力全若煉熟則減其半杏仁共
有十名一曰長生元二名千歲元三名化白令少元四
名却老元五名通神萬歲元六名定精元七名益精元
八名超昇元九名换骨輕身元十名煉杏仁金丹元其
人服之一一經歷矣
杏仁性不冷亦不熱無一切忌觸亦不與諸藥相妨唯
忌不淘白粳米甜水粥邂逅喫者有少不安須臾即可
若客行在路只恐不及如法如遇不淘白粳米甜水粥
但放令冷任食少多無妨害唯忌此粥外並不妨
杏仁性溫平有少苦味久即甘美服之三年更不覺有
苦氣唯覺甘美性不下氣能去膈上熱壯腰脚服者當
自知之
取生杏仁去皮尖雙仁服黃色者尤妙於平旦時空腹
未漱口時二七枚口中退皮尖熟嚼令津液半口可嚥
之訖如行一里任喫諸食如单覓延年者任食肉及葷
辛如欲昇騰者即不得食一切肉及葷辛住畜妻子營
養傭作也肉者易敗壊之物所以不益於身葷辛品味
僊家忌之能斷諸肉即僊道易成或服生杏仁一年百
病自除二年身輕目眀徹視千里但得延命五十年服
經六年骨肉盡换面若桃紅延年七十服經七年行及
奔馬换舊齒重生服八年玉女侍衛延得一百五十年
服經九年時聞僊宫鐘磬延命五百年服經十年命與
日月齊如食五辛及血肉則不得聞也服經二十年身
騰空虚而無所歸服經三十年僊道畢矣仙宫來迎若
斷妻子血味五辛營養者服之二十年衆僊來迎白日
昇天如斷血味營養只畜妻子者四十年一朝不覺自
受衆僊來迎余性好射獵血肉爲本今登六十遊恒山
頂上得此方便於山拾杏仁服之經十年自覺身輕目
眀便踴躍無睡服二十年余已八十矣本亦只營一百
年即擬自理實不敢希望延年忽有三十餘人從恒山
頂上來余欲避之不得便卓然立只迎去半里便即禮
拜不敢正視有童子先來相引忽然莫識何處須臾間
知是僊宫非人凡世余故留此方遺後眀者勿輕之勿
與凡流之輩徒𫝊必輕之以爲口實也
張先生服生杏仁慎忌損益法契聖寺原師處得此法
原師於王屋山楊行真處得此本每日旦朝空腹取杏
仁二七枚去皮尖雙仁者面向東南未漱口前熟嚼令
口中津液有半口便即嚥却如人行一里當任意食之
恐滅藥力杏仁取效服三七日四七日即覺泄氣過常
時三倍服三箇月脚熱如火腹中搜病不覺自愈服經
八箇月肺臓調和搜病永斷有如嬰兒之視至十六箇
月臓腑更新胷膈通泰上氣永斷癖病消散服經二十
四箇月肝臓鮮眀肝上有瘕皮不覺自脫落眼目精眀
眼病永除目能遠視服經三十二箇月脾臓疎暢胃脘
開通常自搖動脾氣永消腹胃通快服經四十箇月腎
臓端正去黑皮氣無壅滯腰臍之間結冷永盡房室少
壮服初滿二年百害不傷服經三年百神覆護三年榖
氣破散臍中疼痛忽然出生血一千片勿驚怪此是藥
來即就止此是上上應延年之效如三年内大腸中血
不下者亦是次上上之善應延年之象如滿四年無不
下者到五年内其血更亦不來矣如依前更來是榖氣
厚重藥力未加而藥腸未來當須加杏仁至四十七枚
乃可破得榖腸必被藥力衝破亦同延年必僊之效耳
凡服杏仁血下一日不嫌飲食二日平旦瀉血瀉血之
後便聞飲食惡氣耳聞眼見即生嘔逆如有能忍饑得
七日者是上僊如不能忍饑者任食煮白粳米粥汁飲
之以時爲之是次仙三日五日七日並下血一升皆聞
食臭八日平旦下血後聞飲食美任意食之若食即須
少食之多即令人滿悶七日别一度下血一升到八日
已上平旦血三升二升半八日九日十日十一日並同
至十二日已上即兩日三度下血至十三日十四日十
五日並同至十六日别一度下血六升或五升十六十
七十八十九日並同至二十日已上兩日三度下血三
升四升至二十一二十二二十三日並同至二十六日
二十七日並同至二十八日已上兩日一度下血四升
或五升至二十九日三十日並同從此之後從四日減
一日其血少於尋常三升二升有似身輕喻若上重檐
脱靴而行服之者當自知之矣恰一百日不覺血定榖
腸並被换遍如世人只圖差病不要長生者血下之後
三日即須取桑椹或桑上青椹杵作散一如煎茶服一
兩碗其血即止如無椹子末者取藍汁及刺薊汁一碗
服即止其血至時無度微肚疼少時許即是可眀也
吳真君服椒法
夫椒性稟五行情通六義葉青應於甲乙皮赤在於丙
丁花黃與戊己爲容膜白兆庚辛之色子之呈質應乎
坎方熱不上蒸煖及丹府傍通血脉中助真元又能消
酒食之毒又能辟溫邪之氣安和五臓調暢三焦陽草
之中功不可比每金州川椒一觔揀令净者去目及合
口者仍於鐺銚内炒令透於地上鋪紙兩重以椒在上
用新盆内合定周迴以黃土培之半日許其毒成汗取
出曬乾木臼輕杵取紅皮四五兩再入鐡臼杵爲末以
白蜜爲丸如桐子大候乾以紗絹袋子盛掛通風處每
日空心茶酒任下十丸至十五丸半年加之二十丸一
年後加至二十五丸並無所忌又歌曰其椒應五行其
仁通六義欲知先有功夜間且不起服之半年内脚心
汗如水四時去煩勞五臓無風氣眀目腰不疼身輕心
健記别更有異能三年精自秘顔色如嬰童精爽又少
睡但服此神方一生無瘧疾若能志心服三屍自然棄
更有九般蟲各各自迴避儻逢此色人第一書𫝊意雖
未遇神僊初緣已得地
至人𫝊受神僊服餌雄黃丸
夫雄黃千載變爲黃金服餌莫若真人此法微妙不
𫝊凢世今但錄此方久服即身輕益氣悅澤顔色去
三屍辟百毒遠疫癘鎮心神竒功最妙卒莫紀陳每
擇雄黃如雞冠血色不雜砂石者不限多少擣羅令
細以松栢和杵爲丸如弹子大每旦以酒研下一丸
服至十日腹中三屍百蟲自下面上紫黑皆除服及
一月百疾自差耳目聰明久服即可致神僊常須潔
淨不損藥力尤佳
煉松脂法用桑柴灰淋汁將松脂同於鍋内或
土石器中煉成汁後用椶皮濾過灰汁内勁者
以水澤如雪白者用如未精依前法再煉之每
合前藥以和勻爲服
枸杞煎
明目駐顔行步康健壮元氣潤悅肌膚
採枸把子不以多少先去蔕子然後用清水净
洗淘出控乾後用夾布袋子一枚入枸把子在
内於淨砧上取自然汁澄一宿去其清水入石
器内熳火煎成膏子取出入磁器内收每服半
匙頭以温酒調下久服神妙大有所益如合時
天色稍煖其炸下汁更不用經宿其膏煎下三
兩載並不損壊如永遠服多煎下亦無妨
服九節菖蒲法
駐顔延年明耳目去風氣通關竅安神益腎
九節菖蒲不以多少唯生於山澗石上東流水
中者採取爲妙若是少得時只石上水中生者
亦得不可用陂澤中生者於八月間採取得去
根鬚淨擇了以淘米泔浸三日三夜每日换米
泔取出控乾以硬竹削爲片子如錢厚以布袋
盛貯於長流水中浸三伏時更用井花水淨洗
擇如蒸飯九度每蒸後曬一日候數足不得犯
鐡器於木石臼子内細搗羅爲末煉蜜爲丸如
梧桐子大初服二十丸漸加至三十丸四十丸
五十丸用鹽湯下荼酒亦得忌羊血若有餘者
以紙袋子盛貯掛在風裏如服盡更取末合或
酒煑糊和丸亦得
煅金液丹訣
硫黃(一名石亭脂一名金液取三五兩至十兩並煅得舶上硫黃為第一餘黃並使得但)
(無夾雜爲上碎研入罐子内可及八九分無妨)
右件取煆藥罐子一箇盛藥在内下盖子了採狗
蹄草一大握(本名五龍芮)大鑑草一大握(稻田中生一莖四花如田)
(字亦名水田草獨莖生)將二草入鐵臼内搗爛更入一掬黃
土同杵勻如泥(若無二件草且只將益母草代之亦可)更將裹藥罐
子底下并周匝可厚五六分只至口縫不裹然後
置於平土上四面簇炭五六觔上面安熱火一觔
來燒之直候火燒罐子九分來通赤尋開口縫處
有碧焰子起便急手撥炭火急將柴灰三㪷都盖
勿令氣焰出直候冷撥灰取出刮去泥土(已上是煅一度)
(訣也度度依此煅之)第二度法依前法取藥草褁因煆之如
前法煅五度若火候得所煅出如熟鷄子香即是
候也若要急服只煅兩度亦可服(煅度數足者妙)煆度數
足便於地上埋鑪子一宿出火毒凡逐度煆了刮
去下面砂石妙又取出鑪子於銚子内着水煑一
二十沸然後敲破鑪子取藥杵爛更入乳鉢内點
煎水研爛如泥並無麄者却研令乾每二錢用蒸
餅一兩以來湯浸握出水了入藥内和合更入茶
臼内杵勻如麫可丸梧桐子大日曬乾收服法如
後
一每遇患者纔腹臓稍秘及飲食減少似有作寒作
熱状候即服便清此即效也差了日只可一服
一無患逐日早服二十丸至三十丸諸疾永不生
一但遇有患更不問疾之冷熱但取藥服之以效爲
度自然見神功别藥更不宜雜藥亦不得着别藥吐
瀉此藥自然補瀉與常不同不問丈夫婦人老小有
患並服無忌
一孩子留末子細研以米飲調以盂子灌之夜啼心
驚妳傷有痰涎者并速研藥一分以來令服之日二
服自然便效逐下積物多多與服並無忌若三五歲
患亦無
一瀉疾不止以黃連貝母二味煎湯下藥恐嫌苦杵
藥羅入等分蒸餅丸如梧桐子大米飲下
一若患腸風痔疾入白前末等分依前法丸服米飲
下
一刀鎗頑瘡以末傅之
一應久患風氣疾肺疾積冷病患忽患傷寒瘧疾胷
膈不利頭疼北熱並宜依前法多服
一只如傷寒多被醫人誤下轉藥或發汗不依前後
返却隂陽遂致患疾難起今後如遇有患纔覺中着
傷寒便多取藥服令日吃一二百丸逐下若得瀉勿
爲怪直候瀉盡病自然復平屢曾如此醫人其驗無
比
一此藥可療衆病更臨時看疾深淺加減丸數服食
若皮膚之疾可以針治藥恐難到
此藥至靈無比只爲世人多妄𫝊云有毒畏忌不服
到有疾難療枉有所傷予親傳此法以此方救療的
有依凴倘已病痊不須多服
金鏃散方
白附子(炮取心半兩)木香(半兩)地龍(三分)
肉荳蔲(半兩去皮)乾蝎(三十箇)肉桂(取心半兩)黃連(取淨二兩)
大黃(半兩生)桔梗(半兩)吳茱萸(半兩麩炒)白僵蠶(三分直者)
白蕪荑(取仁半兩)芍藥(半兩)川芎(半兩淨)知母(半兩)
白茯苓(半兩)當歸(半兩)檳榔(二箇一箇生一箇熟)人参(半兩)
豬牙皂角(半兩生去皮)巴豆(二兩去皮逐日换湯浸二細研七日又用麥麩水煮一日)
右二十味同杵羅爲細末次入巴豆於乳鉢内同
研令勻然後入甆器中密封於暖處候至一七日
後每服一字湯使如後
卒中風羊髓酒下
頭旋菊花酒下
血淋大黃湯下
腰膝疼醋湯下
子死胎桂心水銀湯下二服取下
吐血竹茹湯下
腸風背隂繁柳草自然汁入熟酒又斛葉燒灰調酒下
寸白蟲先喫牛脯後以蕪荑湯下
霍亂吐瀉新汲水下
肺氣喘杏仁湯下
小兒一切疾米飲下
酒食薑棗湯下
婦人血氣煖酒下
冷血艾湯下
眼痛菊花湯下
疝氣茴香湯下
五淋木通湯下
瘧疾蒜酒湯下
久冷椒湯下
月脉不通熱酒下
赤帶痢豆湯下
白𢃄艾湯下
食癥橘皮湯下
疰痛桃仁湯下
産後溫酒下難産同
驚風蝎稍湯入小便少許下
疳等米飲下
赤白痢乾薑甘草湯下
白痢白术湯下
赤痢地榆湯下
中熱麻黃下
鬼箭桃符湯下
小兒齁蜜湯下
漆瘡椒湯下
虎風是筋骨痛畫獅子燒灰調湯下
精神恍惚金銀湯下
婦人淋葵菜湯下
赤眼甘草湯下
腰膝疼痺牛膝湯下
喫噎橘皮湯下
肺氣蛤蚧湯下
寒熱柳枝湯下
小兒悞吞大錢膩粉湯下
水疾苦葫蘆湯下
膈上熱淡竹葉湯下
熱毒風山梔子湯下
要宣薑棗湯調半錢
悞喫水銀粉洩不止煎黑鉛湯下
婦人血勞黃瘦病桂心湯服後下黑血差鮮血不差
五勞豬膽湯服七日後鼻中出鮮血差黑血不可治
小兒天弔風以蝉殼燒灰入小便調下
神仙太乙丹
治諸病皆醫葯所不及者
硃砂(一兩辰州者爲上不用夾砂石者)紫石英(一兩)鐡引粉(一兩)
雄黃(一兩)砒霜(半兩用信州者)太隂玄精(半兩)銀箔(二十觔)
金箔(二十觔)麝香(一兩别研)端午日南行豬糞(燒灰後稱一兩)
右十味先將難研者研細後於端午日侵早更各
細研了却一處同研令極勻候午時用三五家粽
子尖(其粽子須用端午日求取)面向南搜劑爲丸如雞豆大凡
遇大患時每丸可療兩人小可疾病每丸可分爲
三服
舶上硫黃(一兩研令碎)水銀(一兩)
右先將未曾經使者銚子一箇坐於文武火上令
煖入水銀在内片時後入硫黃用柳木槌子研令
鎔勻後拈下銚子放冷取出細研却入前藥同研
令勻和搜此藥本謂之龍虎太乙丹蓋用此二味
故也時多隠之此藥經久不壊其功益盛收時以
金銀器或垍器内盛貯仍以硃砂同入合收之具
湯使如後
凡草木蟲魚鳥獸菌蕈等毒並用温酒和童子小便
磨下
一切藥毒鬼毒如前下
金石毒炒雞鴨糞淋酒磨下
瘟疫用炒生薑湯下
狂走不識人者生薑蜜水磨下
麻豆瘡生薑蜜湯磨下
隂陽二毒傷寒三日後煨葱酒磨下
五般瘴氣犀角末調酒磨下
五般蠱毒炒烏雞糞一合并竈心土末三錢同用酒
煎十數沸去滓磨藥五更初服脚不得着地於床上
垂脚坐服之
鬼交狐魅丈夫心神迷惑婦人則情意狂亂或懷鬼
孕用桃仁七箇去皮尖細研酒調下
丈夫婦人鬼瘧並用豬膽酒下
飛尸遁尸煎桃柳枝酒下
尸疰鬼疰麝香酒下
藥箭毒桑白皮酒下
中虎毒沙虱毒磨犀角黃連酒下
鱉癥龜背磨犀角麝香酒下
蛇咬虎傷炒烏雞糞淋酒下
驢涎馬汗馬血入肉悶絶欲死者水蛭末調酒下
心躁氣擁金銀煎酒下
心疼氣絶炒生薑鹽酒下
大便不通煨葱白酒下
小便不通煎通草湯下
腫毒入肚磨犀角酒下
脚氣衝心豆淋酒下
銅銀冶爐烟入腹煨葱白酒下
婦人血刺血暈煎當歸酒下
丈夫婦人中急風炒烏雞糞淋酒下(如是牙關噤開口不得用生半)
(夏末揩牙齦并塗兩牙關則口開便灌藥)
心風用活地龍一條内於生葱管内用研令爛少酒
投之取清者一盞下
頭風煎枸杞酒磨下
喉閉壅塞薄荷酒磨下細細嚥之
一百三十般風痛以鼠粘子酒下要根除本一丸分
兩服空心臨卧各一服
如有人卒暴死牛馬糞清磨下如未醒再用童子小
便和酒下
驚怖死者麝香酒下
如魘魅欲死者新汲水調竈心土磨下更以吹鼻散
内鼻中不得呌喚有燈即不得吹滅如無燈即不得
點上
中熱死口鼻血流用牛黃酒下又以小便沃熱灰擁
心上冷則易之
溺死者放水出後以新汲水和半夏末二丸安鼻内
後以艾灰酒下
自縊死者緩緩解下不得割斷繩子酒和雞冠血并
童子小便磨下男子雌雞血女人用雄雞冠血下仍
用雞冠血磨丹塗喉上次以四人將小竹筒子於兩
耳鼻内齊吹如活後更服藥十日
凡一切惡疾至死者但心頭煖雖久可救下藥扶起
令藥行即相次活矣
右須皆空心面東服之疾甚者不過再服若急疾有
病且以溫酒和童子小便磨下服然後依所患湯使
服之
或病勢深重須吐瀉者則服一丸
如吐瀉過多則以菉豆末一錢水調服之立止忌熱
食白牛肉一切臭穢物
如孕婦不可服之
青金丹
治衆疾
巴豆(二兩先去心膜皮用頭醋煮之乾更硫黃煮一伏時取出不用硫黃杵二三百杵研如膏)
木香青橘皮(去瓤)吳茱萸附子(已上各半兩並一半生一半熟)
檳榔(二箇)
右件同爲細末入巴豆膏煉蜜三兩入青黛半兩
研細和丸如菉豆大每服三五丸至十丸服餌如
後
丈夫遠年氣疼醋湯下
丈夫背氣疼橘皮湯下
五般瘧疾艾湯下
咳𠻳杏仁湯下
一切風寒柳枝湯下
痢疾烏梅湯下
大便不通大麻子湯下
心痛胡椒湯下
婦人血氣不通當歸湯下
赤白痢黃連湯下
赤眼梔子湯下
血汗葱湯下
中毒桔梗湯下
赤白帶芍藥湯下
霍亂木瓜湯下
水瀉不止米飲下
宣轉生薑湯下
靈砂丹
治衆疾
硃砂(半兩)大附子(一兩炮去皮臍)青橘皮(去白一兩)
麫薑(一兩泡)杏仁(一兩去皮尖)
巴豆(春冬用一百箇秋夏五十箇以水五升慢火煮三十沸)
右先將巴豆以水五升煮令油出水盡爲度細研
與衆藥末和勻以粳米飲和爲丸如豌豆大其治
療如右
常服消酒食以酒下或溫湯下
氣痢生薑湯下
痔漏腸風胡荽湯下
大風痰梔子湯下
心痛熱酒下
疎利滯氣津液下
瘧疾醋湯下
肺病及一切勞疾桃柳皮各一握煎湯下
腰疼膝痛酒下
水瀉新汲水下
小兒&KR0146;風桃柳枝一握煎湯下
小便秘燈心湯下
腰脚風葱湯下
藿亂木瓜湯下
發汗麻黃湯下
䐴腰生薑湯下
懷胎氣衝心酒下
一切風防風湯下
隂毒傷寒熱酒下
止瀉黃連湯下
蛇蟲咬心冷水下
宿食不消白湯下
頭痛不止白湯下
痺氣膨脹茶下
痃痺丁香湯下
五勞七傷楮實湯下
口瘡棗湯下
脚氣上衝胷熱湯下
心痛打損酒下
傷食各隨原色湯下
敗血不散米飲下
難産黃葉湯下
小便澀大黃湯下
肺氣咳𠻳杏仁湯下
眼昏黑花黑豆湯下
牙疼茱萸湯下
小兒肚脹石榴湯下
乍寒乍熱桃心湯下
懷胎不安芎藭湯下
口吐酸水訶子湯下
産前瀉痢艾湯下
小兒五疳乳汁下
脇腹疼痛芍藥湯下
大人再服五丸
小人及患人相度虚實加减丸數服之
脩治藥法一
予今選集名方以防疾苦然博文之士不在具陳行路
之間亦慮遺忘今略書其脩合節度列之如右
凡藥有酸醎甘辛苦之五味寒熱溫凉四氣有毒無毒
隂乾爆乾收採各順歲時新陳别其真假凡將脩合並
須精細
凡藥有分劑觔兩輕重多少不可妄有增减若用得其
宜與病相會入口必愈
凡藥有宜丸者宜服散者宜水煑者宜酒漬者亦有不
可入湯酒不可犯火氣並如本法不可改易
凡搗羅藥竟恐有鐡屑以好磁石攪㶸取之
凡病在胷膈以上者先食後服藥病在心腹以下者先
服藥後食在四肢血脉者空心服宜旦骨髓者宜飽滿
臨卧並依本法次第服之
凡藥須要酒服者以助其勢飲服者直攻其疾有冷有
暖有疎有數並有本方不可妄服
凡藥須去苖去核有燥有濕將欲杵合再稱取合足分
兩或差應病必悞
凡篩散藥竟即須再羅貴其勻細
凡和合丸藥成圓必須再杵千百下視其色和同亦須
易爲丸撚
凡云蜜劑取藥末分兩算乃蒸煉其蜜合和滋潤全勝
火熬法用生蜜自如本方
凡煑藥常用微火煎令小沸用水多少煎及分數並依
本方
凡脩合本方自有脩製切在依禀不可更變
凡藥有三品禀性不同攻病既除不必盡劑
凡服藥有先有後有早有晏蓋相須而相使或相反而
相制但從本方不宜更易
博濟方卷五
