續名醫類案卷二十一
錢塘魏之琇撰
痰
洞虚子曰痰之為病成偏頭風成雷頭風成太陽頭痛
眩暈如坐舟車精神恍惚或口眼瞤動或眉稜耳輪
俱痒或頷腮四肢游風腫硬似疼非疼或渾身燥痒
掻之則隂疹隨生皮毛烘熱色如錦斑或齒頰似痒
似痛而疼無定所滿口牙浮痛痒不一或嗳氣吞酸
鼻聞焦臭喉間豆腥氣心煩鼻塞咽嗌不利咯之不
出嚥之不下或因噴嚏而出或因舉動而吐其痰如
墨又如破絮或如桃膠或如蜆肉或心下如停冰鐵
閉滯妨悶噯嚏連聲狀如隔氣或寢夢刑戮刀兵劍
戟或夢入人家四壁圍繞暫得一竇百計得出則不
知何所或夢在燒人地上四面烟火枯骨焦氣撲鼻
無路可出或因觸發忿怒悲啼兩淚而寤或時郊行
忽見天邊兩月交輝或見金光數道回頭無有或足
膝痠軟或骨節腰腎疼痛呼吸難任或四肢肌骨間
痛如擊戮乍起乍止並無常所或不時手臂麻疼狀
如風濕或卧如芒刺小安或如毛蟲所螫或四肢不
舉或手足重滯或眼如姜蜇膠粘痒濇開闔甚難或
隂晴交變之時胸痞氣結閉而不發則齒痒咽痛口
糜舌爛及其奮然而發則噴嚏連聲初則涕唾稠粘
次則清水如注或眼前黑暗腦後風聲耳内蟬鳴眼
瞤肉惕治之者或曰腠理不密風府受邪或曰上盛
下虚或曰虛或曰寒或曰發邪惟洞虚子備此疾苦
乃能治療病勢之来則胸腹間如有二氣交紐噎塞
煩鬱有如烟火上冲頭面烘熱眼花耳鳴痰涎涕淚
並從肺胃間涌起凛然毛竪噴嚏千百然後遍身煩
躁則去衣凍體稍止片時或春秋乍凉之時多加衣
衾亦得暫緩或頓飲冰水而定或痛飲一醉而寧終
不能逐去病根乃得神秘沉香丸屢獲大效愈人數
萬但不欲輕傳匪人故以隠括之詩曰甑裏翻(缺)甲帶
金于今頭戴草堂深相逢二八求斤正硝煅青礞倍
若沉十七兩中沉半兩水丸梧子意須斟驅除怪病
安心志水瀉雙身却不任大黃蒸八兩黃芩八兩青
礞石一兩硝煨如金色沉香半兩
孫兆治綵帛鋪劉員外患傷寒六七日晝夜不得眠方
眠即起方起即倒未嘗少息看得厭倦召孫孫曰若
言是氣必作今無此症非氣也時復身上冷出汗尺
寸脈皆沉關中亦沈重診之鼔擊于指上此痰積寒
聚于胸中也遂用陳皮半夏乾薑三物各一兩為飲
薑半兩槌碎以水兩碗煎七分去渣分二服服藥經
時遂睡經一晝夜不甦既覺下痰一塊如雞子大其
病遂愈凡痰皆有冷汗其症明矣
張子和治一婦人心臍上結硬如斗按之如石人皆作
病胎針灸毒藥禱祈無數如捕風然一日張見之曰
此寒痰診其兩手寸關皆沉非寒痰而何以瓜蒂散
吐之連吐六七升其塊立消過半俟數日後再吐之
其涎沬類雞黃腥臭特殊約二三升凡如此者三後
以人参調中湯五苓散調服已平矣
朱丹溪治白雲許先生始因飲食作痰成脾疼後累因
觸冒風雪腿骨作疼衆皆以脾疼骨疼以為寒雜進
黃牙等藥雜治十餘年間艾灸數萬計或似有效及
至病再作反覺加重至五十一歲時又冒雪乘船而
病愈加至坐則不能起扶起亦不能行兩胯骨不能
開合若脾疼作時則兩胯骨痛處似覺稍輕若飲食
甘美脾疼不作則胯骨重疼增諸老袖手計無所出
朱謂此初因中腕有食積痰襍以胃寒濕抑遏經絡
血氣津液不行痰飲注入骨節往來如潮其涌而上
則為脾疼降而下則為胯痛非涌泄之法不足以治
之時七月二十四日遂以甘遂末一錢入猪腰子内
煨以食之連瀉七行至次日兩足便能行步至八月
初三日嘔吐大作不能起牀顆粒不食但時煩燥氣
弱不能言語諸老皆歸罪于七月之瀉而又知累年
之熱補悮皆不敢用藥朱嘗記金匱云病人無寒熱
而短氣不足以息者此實也其病多年鬱結一旦以
刀圭之劑泄之徒動猖狂之勢他未有制御之藥所
以如此仍以吐劑達其上焦以次第治及其中下二
焦於初三日用瓜蒂吐不透初六日用栀子又吐不
透初九日用附子尖三枚和漿水與之始得大吐其
嘔噦終止前後所吐共得膏痰沫液一大水桶初十
日遂以朴硝滑石黃芩石膏連翹等凉藥㕮咀一斤蒸
煎濃汁放井水中極冷飲之十一日十二日十三日
十四日每日食上件藥一斤十五日腹微滿大小便
皆秘悶朱欲用大承氣湯下之諸老皆以為不可十
六日六脈皆歇至朱診其脈獨歇至卯酉二時其餘
時刻平勻如舊朱曰卯酉為手足隂陽之應此大腸
與胃有積滯不行所致當速瀉之争論不已至十八
日遂作紫雪半斤十九日早紫雪成每用一匙頭以
新汲井水化下至二十日天未明已服紫雪五兩神
思少安腹滿亦减遂收起紫雪不與二十一日大為
小便閉作痛所苦遂飲以蘿蔔汁半茶鍾隨手痛止
小便立通二十二日小腹滿痛不可捫摸神思不佳
遂以大黃牽牛作丸服至三百丸至二十三日巳時
小大便併通如爛魚腸三碗許臭惡可畏是日神思
少安診其脈不歇至矣二十四日腹大絞痛殆不能
勝者約一時許腰胯沉重且墜兩時不出聲不能言
瀉下穢物如桕油條者一尺餘腹中如燒片時方定
至二十五日神思漸安夜間得睡二十六日漸出聲
言語自初二日至此並顆粒不曾入口語言並不出
聲至二十七日方啜半盞稀粥者四次似有生意至
次月初四日方平安其脈自嘔吐至病安日皆平常
弦大之脈唯有中間數日歇至少異耳至次年四月
復行倒倉法方步履如初
徐東臯治匡掌科夫人三十餘病胃腕連胸脇痛日輕
夜重兩寸關脈弦滑有力諸醫積滯凝寒用發散及
攻下藥繼用鐵刷散四磨飲等方俱不效後用湯水
皆吐而不納經月不食痛且日甚徐謂其為痰鬱明
矣但痛久弱甚不敢行吐法奈何偶一醫謂五靈脂
末藥素用有效衆皆哂之曰此藥用之多矣徐謂再
用亦無妨何哂之有俾用酒調病者到口便吐隨吐
綠痰兩椀許痛即止遂納飲食此盖痰在膈上攻下
之亦不去必得吐法而後愈經曰有故無殞此之謂
歟(全書)
孟望湖淮安人耳中聞人聲悉是祖考談其家事擾擾
不休邀劉春齋醫治診之曰暴病之謂火怪病之謂
痰用滾痰丸下之而痊(續金陵𤨏事)
一男子吐痰胸膈不利飲食少思服海石瓜蔞之類不
應曰此脾氣虚弱不能消導而為痰當健脾為主彼
不信又服驅逐之劑其痰如涌四肢浮腫小腹腫脹
小便濇滯曰此復損脾腎所致也先用金匱加减腎
氣丸補中益氣湯治之諸症漸减又用八味丸兼前
湯而愈
一男子素吐痰遇怒其痰益甚胸膈痞滿此肝木制脾
土也用六君子湯加木香治之而愈
一婦人吐痰頭暈𢃄下青黃用四七湯送白丸子小柴
胡加白术茯苓治之而安
舊僚錢可久素善飲面赤痰盛大便不實薛以為胃痰
壅滯用二陳芩連山梔枳實乾薑澤瀉升麻一劑吐
痰甚多大便始實此後日以黃連三錢泡湯飲之而安
一婦咳嗽其痰上壅日去五六碗作氣虚水泛為痰用
六味丸料及四君子各一劑而愈
陳三農治一人痰出盈盆不止脈豁大無力此内傷不
足之症用人参附子各五錢乾薑蓽橃梹榔枳殼一
劑而愈
一人滿口痰珠至舌尖則成大泡綿綿不絶此火熱在
胃大寒在肺也用参附湯保定肺氣後以砂仁益元
散瀉胃火而安
一人痰涎壅盛汗出不止此脾虛不能攝痰而肺失所
養切不可作痰治只補脾胃為主用参术煨薑各二
錢半夏一錢煎服愈
陸養愚治董潯陽夫人禀氣怯弱性情沉鬱年三十餘
得一病晚間發熱天明始止飲食漸减煩躁不安初
服補血養隂年餘轉羸瘦又服参芪補氣不效醫謂
脈已歇至恐不能久診之右手果然左手但微弱而
數詢其月事則先期而少曰先期是血熱應左脈之
數少是血虚應左脈之微脈症相應右手歇至此必
鬱痰伏在氣分故脈結不至非死脈也第發熱必有
所起之處令詢之則曰右脇一團熱起漸延遍身再
問熱起處必成形者按之果有柔塊如椀狀曰不足
憂也攻去其塊諸症自愈矣為製一方香附一斤醋
製與巴豆一兩同炒至巴豆黑色去之醋打麵糊為
丸梧子大米飲下五十丸日三服又用四物湯加山
梔貝母豆仁木香薑棗煎日一帖半月塊消肌肉漸
長一月精神爽健矣
陸肖愚治李安吾正室不育及納妾則俱孕生子出痘
正者死而妾者生悲愁彌月遂胸脇脹痛每卧必令
人背上搥之良久方得就枕片時卧不能仰仰則氣
涌而喘食减肌消月事數月不行脈之寸沈而數關
沈而滑尺沈而弱脈與病應此鬱火成痰之症也用
調理養榮湯加白芥子倍霞天麯數劑胸脇少寬可
仰卧矣第大便五日不行小腹脹急與滾痰丸二錢
又慮元氣不足改用補氣養榮湯二劑大便去燥矢
數枚後出皆痰積脹痛减後與補藥間服月餘而安
吴遜齋體肥素有酒積胃脘作疼近又肢節痛而下體
更甚或以為風用史國公藥酒療之時作時止改用
虎潜河車等丸則痛處且腫脈之六部皆緩滑而關
稍𢃄弦此濕痰流注關節而痛非風亦非虛也治法
宜先用丸劑清中宫之積痰繼用煎劑疎筋絡之壅
滯則肢節之痛除而胃脘之疼亦愈矣依法服之果
然丸方霞天麯山查橘紅白术茯苓枳實神麯竹瀝
打糊為丸食遠白湯送下煎方蒼术苡仁半夏南星
白芥子葳靈仙秦艽炙甘草青木香煎成入酒一小
杯半飽時服
潘元石怒後縱飲遂患吐逆飲食半留半出甚則嘔物
如褐色胸脇脹痛徹背或以翻胃治之反潮熱煩躁
又以肺癰治之飲食减而嘔脹益甚或見吐出之物
謂肺爛矣診之見其肌肉未消聲音不改兩寸滑數
左關弦右關滑兩尺平曰此非肺壊也第為鬱怒所
致耳怒則血菀于上與痰膠結濁隂不降而䐜脹生
焉法當涌之用常山五錢紅花五錢酒一椀煎一椀
令通口服之一涌而出初見褐色痰塊後多紫黑約
有盆許胸膈頓寬背亦不痛不作嘔矣再以清氣養
榮湯調理
陸祖愚治沈振宇妾患鬱痰鬱火症醫咸謂不起矣診
之形容枯槁咳咯涎沬六脈沈滯隠隠似有似無重
按至骨或有力或無根或遲或數已飲食不進似胃
氣將絶者但自能起坐聲音響亮知為痰涎壅隔血
氣凝塞故脈亦不流通耳用二陳加豆仁蘇子黃連
白芥子貝母石菖蒲等味一劑未效再診聞病人喜
聞爆竹硝黃之氣遂于前方加薑汁竹瀝每劑入牛
黃半分調服症脈漸起再與加减五六日後進蘇合
丸一丸能餬粥再與六君子加减調理月餘而安
李江州因下第歸飲食不思精神倦困醫謂遠歸久曠
投以補劑胸膈痞塞大便艱難不寐又與養血安神
煩躁而小腹脹滿診之見其面容昏滯六脈沈滑乃
以枳實黃連爪蔞陳皮貝母檳榔元明粉兼服字丸
三錢半日未應又以前丸二錢催之良久腹中鳴轉
下矢氣去稠粘臭穢五色錯襍約半桶頓快繼以前
湯丸少少與之兩三日間糞微黃改用參术歸芍健
脾養血調理而安
費表嫂患脇之下臍之上温温作痛可揉可按凡温中
消導清火歴試不效診之六脈沈弦而滑以痰治之
數劑而痛止精神未復而勞于女工且患血崩食入
不化遷延數日胸腹脹滿其熱如火湯藥襍投致呻
吟不絶人事不省脈之寸關沈伏不見而尺尚沈滑
有神曰此沈痰之為祟也元氣雖弱痰結不得不通
用滾痰丸徐徐投之至半夜胸前隠隠有聲五更下
稠痰盆許神氣頓蘇胸膈少利再以養榮合二陳調
理半月而愈
張宇清少時體羸多病專主温補病愈而火症時發乃
滋水制火其疾如失六味之力也迨壯年肥盛濕痰
醖釀于中仍滋隂不徹六旬外痰症陡發復六味加
二母歸芍麥冬服後痰涎壅塞四肢厥冷口開眼合
人事昏沈診之六脈洪滑而數遂用加味導痰湯繼
之蘇合丸兩劑纔覺神清問用何藥以前方告乃怒
曰我生平最忌燥劑豈可服此今後斷不可用乃郎
心知父言之非每日以地黃湯一劑與騐過暗煎導
痰之藥以進病愈後洞悉前情不勝歉仄
孫文垣治李古愚每食後即大便腹皮稍脹急胸膈飽
悶服参术則痞悶愈甚小水清長脈之左寸濇右寸
滑按之如黃豆大且鼓指關尺皆弦小左尺迢迢有
神據按乃積痰鬱于肺莫能出以致大便之氣不固
也當效丹溪治乃叔用吐法吐去上焦痰積大便自
實矣先用苦梗蘿蔔子各三錢白豆仁橘紅山梔各
一錢以川芎五分生薑三片葱三根水煎服之取吐
服半時許吐出清痰惡心未已乃痰積膠固不易出
也又蘿蔔一合擂漿水加蜂蜜與半椀飲之始吐膠
痰二椀餘平日每小水則大便並行吐後小水始能
單去連三四次胸腹寬舒初亦以吐為懼至是豁然
稱快大便五日一行再以二陳加白术旋覆花麥芽
調理全愈
李士材治章給諫暑月心中大痛醫與香薷飲痛轉增
而寸口弦急痰食交結也服香砂二陳二帖痛雖略
减困苦煩悶更以胃苓湯加半夏二錢大黃三錢下
黑矢數枚痛减三四仍以前湯用大黃四錢下膠痰
十餘椀始安
徐主政勞且怒後神氣昏倦汗出如浴語言錯亂危困
之極脈之大而滑且軟此氣虚有痰也用補中益氣
湯料併四帖為一劑用参至一兩加熟附子一錢熟
半夏三錢四日稍甦更以六君加薑汁一鍾服數日
兼進八味丸兩月而安
王郡侯患痰嗽輒服清氣化痰丸漸至氣促不能食李
曰高年脾土不足故有是症若服前丸則脾土益弱
矣投以六君子湯加煨薑三錢益智仁一錢五分十
劑而痰清更以前方煉蜜為丸約服一斤飲食乃進
朱文學遍體如蟲螫口舌糜爛朝起必見二鬼執盤食
以獻向李泣曰某年未三十高堂有垂白之親二鬼
旦暮相侵必無生理診其寸脈乍大乍小意其為鬼
祟細察兩關弦滑且大遂斷以痰投滾痰丸三錢雖
微有所下而病患如舊更以小胃丹二錢與之復下
痰積及水十餘椀遍體之痛减半至明早鬼亦不見
矣更以人参三錢白术二錢煎湯服小胃丹三錢大
瀉十餘行約二十椀許病若失矣乃以六君子為丸
服四斤而愈
張路玉治一燕人體肥痰盛善肉善飲患痰鳴喘嗽數
年食傷恒發發則六脈遲滑時見歇至聲如拽鋸遍
地皆痰每歲或一二發或三五發深秋初冬尤甚遂
用倒倉法自言肢體皆輕症遂愈二年後因不禁牛
肉復發然其勢較前不過十一是亦不慎口腹所致耳
郭邑侯夫人素有敗痰失道左右兩脇俱有結塊大如
覆杯發則咳嗽喘逆腹脇掣痛六脈止促按之少力
用六君子湯加膽星枳實香附沈香二劑服之大吐
稠痰結垢一二升因嘔勢太甚促往診之至則嘔止
嗽寧脈息調勻不必更藥矣
黃履素曰立齋治痰每言腎虚水泛為痰法當補腎予
壬申秋咳嗽多痰自知因于色遵先生法恪服六味
丸更不治痰嗽月餘竟愈時師治痰最忌熟地以為
膩膈是烏知箇中妙理哉
龔子才治周藩海陽王患痰嗽喘熱左足腫痛日輕夜
重每年發一二次已三十年遍治勿效診之左微數
右弦數此血虚有濕痰也以四物湯加蒼术黃栢木
瓜檳榔木通澤瀉空心服以治下元茯苓補心湯卧
時服以治上焦各三服而愈後以神仙飛步丸空心
服清氣化痰丸臨卧服各一料全瘳
張三錫治一中年婦每夜發熱天明方止症兼惡心不
食肢倦且云體素肥今漸消瘦因憶古人有言昔肥
而今瘦者痰也痰滯中宫阻礙升降宜乎不食且作
惡心痞悶血無所滋因而不足故夜熱乃以二陳治
痰参术補中氣枳實麥芽寬中香附炒梔子清火柴
胡退熱凡二十劑間服橘半枳术丸一月愈後進人
参湯體漸復舊
一人素肥盛半年漸瘦兩膝與背互痛内尺沈滑古人
有言昔肥而今瘦者痰也遂以加减豁痰湯連進數
服一日食後或作惡心乃以瓜蒂散一錢投之吐稠
痰半升而愈
朱丹溪治一人項強痛不可忍不可以回顧作痰客太
陽經之法治之用二陳湯加酒芩羌活紅花服後二
日而愈(治法彙)
張路玉治吴别駕夫人患痞眩嘔逆向因下體畏寒肢
體麻木久服八味参附不徹六脈弦滑按之則濡此
中焦數藴痰濕陽氣不能周于四末之象得桂附辛
熱之力有時雖可暫用究非真陽之虚且有地黃之
滯所以痞暈漫無止期遂與局方七氣湯加沈香一
服豁然再劑神爽食進而安
薛立齋治一儒者脾腎素虚而有痰或用導痰之法痰
甚作渴頭暈煩熱謂中氣虚弱而變症用補中益氣
湯而愈後勞役發熱此氣虚不能上升也用前湯加
蔓荆子而愈後又勞神畏見風寒四肢逆冷口沃痰
涎此脾氣虚寒真病以六君子加炮薑肉桂而愈
一男子素腎氣虚而咳痰亦用導痰之法虛症悉具痰
涎之涌小便頻數謂足三隂虚而復損也朝用補養
脾氣湯培養脾肺之虚氣夕用六味丸加五味子收
斂耗散之精而愈
大尹陳克明導痰後痰益多大便不實喜極熱飲食手
足逆冷謂命門火衰而脾肺虚寒不能攝涎歸源用
八味丸而愈
進士張禹功飲食停滯胸滿吐痰或用藥導之痰涎上
涌眩暈熱渴大便秘結喜冷飲食手足發熱謂腎水
虚弱津液難降敗液為痰用六味丸而愈
儒者楊文魁素唾痰諸藥不應服牛黃清心丸吐痰甚
多或頭暈或熱從脇起左脈洪大有力右脈浮大而
無力薛曰此三隂虧損火不能歸源用補中益氣加
麥冬五味及加减八味丸補其化源而愈
秋官張碧崖面赤作渴痰甚頭暈此腎虚水泛為痰用
地黃丸而愈
儀制賀朝卿吞酸胸滿痰盛作瀉飲食少思用清氣化
痰等藥前症益甚兩膝漸腫寒熱往來謂脾胃虚濕
熱下注用補中益氣倍参术加茯苓半夏炮薑而愈
考功楊樸菴嘔吐痰涎胸腹脹腫飲食少思左關脈弦
長按之微弱此木尅土用六君子加柴胡山梔木香
而愈
二守陳子忠飲食少思吐痰口乾常服二陳枳實黃連
之類脾胃受傷乃問于薛薛述東垣先生云脾胃之
症實則枳實黃連瀉之虚則白术陳皮補之彼遂以
二味等分為丸常服由是多食而不傷過時而不飢
趙以德云予近治一男子肩井後腫痛身熱且嗽其腫
按之不堅此乃酒痰流結者遂用南星半夏瓜蔞葛
根芩連竹瀝作煎飲燒葱根熁腫處另用芥子白礬
作小丸就煎藥吞二十丸須臾痰隨嗽出半日約去
三四椀病即愈(仝上)
羅成之既得丹溪之學歸隠崇明三沙張太尉士誠患
痰氣怔忡諸名醫治療不效迎成之診之主以倒倉
法張卒用其方諸病悉除賜勞甚厚(醫史仝上)
陸祖愚治孫景陽室年近五旬向患痰火發則頭空眩
暈飲食减少旋發旋愈盖有年矣近發轉甚將及月
餘診之六脈洪滑而數按之有力肢冷面赤肌肉黃
瘦不時眩暈甚則昏不知人水穀不進其症似不可
攻然其脈來有神當棄症憑脈乃用枳實瓜蔞膽星
貝母芩連橘紅牙皂入薑汁竹瀝服之吐痰數椀四
肢漸温再用川牛黃五分配以蠟丸頓服三丸徐徐
頻飲竹瀝催之腹鳴響後服潤字丸三錢便垢穢若
干病頓减後以清火消痰健脾養血調而安
吴淑止室軀體壯盛自來有痰初出口時稀白澄清唾
地良久反極稠膩遇勞即暈眩昏冒近則兩三日一
發始則叫號既而昏憒角弓反張食頃乃甦四肢厥
冷胸腹滿硬六脈如絲細而且濇以為寒痰凝滯中
焦用二陳導痰湯半夏與四五錢服後一夜不安痰
壅愈甚口舌燥渴因想脈症不同此當棄脈從症改
用貝母芩連桔梗花粉前胡膽星瓜蔞竹瀝薑汁煎
湯吞潤字丸五分數服後胸膈柔軟昏暈已除大便
數日不行用滾痰丸三錢不應又以潤字丸三四錢
催之始得更衣症减半兩旬後遂晡熱脣紅面赤乾
欬無痰胸膈不暢竟似弱症乃清晨服丸藥生地麥
冬銀柴胡黃連知母鱉甲秋石歸芍杜仲食後服煎
藥貝母黃連查橘枳术前胡花粉豆仁如是出入增
損養血順氣清火消痰兩月全愈
薛立齋治一男子素厚味胸滿痰盛此膏粱之人内多
積熱與法製清氣化痰丸而愈彼為有騐修合餽送
脾胃虚者無不受害
一婦人元氣素弱痰氣時作或咽間不利或胸痞等症
以為鬱結傷脾加味歸脾湯治之而愈後遇恚怒前
症仍作惑于衆言以為痰飲妄用祛痰之劑吐瀉數
次變諸異症口噤不省以為脾胃復傷日用六君子
一劑米飲濃煎常服匙許至四日漸進粥食乃服前
藥間以歸脾喜其胃調養兩月餘諸症悉愈
傅青主治一老人患痰涌喉間氣不得出入其間具棺
待殮先生診之曰不死令搗蒜汁灌之吐痰數升而
甦(劉紹攽九疇古文)
王肯堂曰余初喜唾痰愈唾愈多已而戒之喉間梗梗
不可耐輒呷白礬湯數口咯入口中用舌攪研令碎
因而潄之百餘津液滿口即從鼻中吸氣嚥下以意
送至丹田默存少頃咽間清泰如未清再漱再嚥以
化盡為度方咯出時其味甚鹹漱久則甘世人乃謂
瘀濁之物無澄而復清之理何其謬哉吾嘗渡河見
舟人掬濁流而入之甕糝入礬末數分即時澄清此
可悟治痰之法也
丹陽賀魯菴年七十餘膈間有不快飲食少思初無大
害就醫京口投以越鞠丸清氣化痰丸胸次少寬日
日吞之遂不輟口年餘困頓不堪僦舟來訪問脈于
王則大肉已脱兩手脈如游絲太谿絶不至矣見王
有難色因曰吾亦自問必死但膈滿太甚大便秘結
不通殊以為苦但得少寬即瞑目無憾也因強王䟽
方以至親難辭教用人参白术之類大劑進之少頃
如厠下積痰升許胸膈少寬更數日而歿盖二丸乃
時師常用之物本欲舒鬱適增其痞本欲清痰適速
其斃豈可悖哉
薛立齋治一人胃弱痰盛口舌生瘡彼食滾痰丸愈盛
反瀉不止惡食倦怠此胃氣被傷也以香砂六君子
湯數劑少可再以補中益氣湯加茯苓半夏二十餘
劑而愈夫胃氣不足飲食不化亦能為痰補中益氣
乃治痰之法也苟虚症而用峻利之劑鮮不危矣
施浩然治莫進士公謨患痰嗽日吐痰數盂形體瘦削
僉曰火症純用柔劑診之曰此肝木乘脾也脈浮而
關弦面黃而鼻青補之則瘳瀉之則劇用六君子加
炒芍薑汁製連二劑不信仍用山梔黃栢之類更教
以神首佐饔飱施曰三日後大瀉絶粒奈何經云隂
劑柔勝積凝冰為洞泄寒中之屬則真火微而衛散
至三日果大瀉脈脱鼻息如冰口不能言彼醫曰脈
脱矣大勢其在今日乎急投附子或可救也曰無庸
昨梔柏而今烏附何冰炭反掌郎寒凉過劑脾氣大
傷食復滯之按之則楚先取山查作液少服旋進獨
参湯病雖劇無慮也用異功散出入調理而痊
沈明生治玉峰李嘏侯苦志士也病萌于己亥夏風鶴
之驚至九月間夜讀忽覺神思昏沈中心若墜嗣後
怔忡不已一友見其素稟清弱勤于鉛槧虚症昭然
勸令服参越兩月困怠轉加眩暈特甚則以為参少
力薄故益至五錢一劑約三四兩後見病日深輟参
勿服歴叩醫或以為隂火亢盛當成勞瘵者或謂其
冬得春脈當春不能再見者或斷之終至癲癎者醫
更藥襍歲將暮延診曰從前所議皆不悮也所以不
即愈者未治痰也今當耑事豁痰徐議其虚可耳遂
用二陳湯加鈎藤菖蒲等味漸進煎劑書一案云思
慮傷神痰乘包絡以致虚靈之宰不獲自持時覺心
繞千絲時覺腹空無物獨處則萬慮紛紜臨事則五
色眩瞀痰上逆也痰為火擾夜卧難寧痰助陽明多
食不飽流于精道則夢失見之脈候則滑弦治宜先
標後本驅其壅閉俾神明之官仍安厥位繼以補血
養心庶滋潤之品不致泥隔而餘疴不治自瘳矣歸
致寧神至寳丹一料送服入春全愈
錢國賓治無錫劉元女咳嗽吐痰氣短經閉骨瘦如柴
但不夜熱以新壻不相顧病益劇劉延診以决死生
六脈結滯或五七至中一止十餘至中一止兩關更
實凡勞症脈當芤細弦牢短促今見痰脈非勞脈也
以導痰湯枳實半夏膽星蒼术茯苓陳皮白芥子各
一錢甘草三分加熟大黃二錢二三帖下痰少許身
體困極以参湯調理漸安令服八珍湯而别
劉雲密曰愚于戊戌歲冬深終之氣主氣寒水既與司
天相合而客氣濕土又與在泉相合更加于主氣寒
水之上其病于陽氣甚矣氣乃肺主之故肺易受寒
邪既病于主氣之肺則陽氣益不得施化而水中之
陽化更微致濕淫滋患故濕痰生聚于胃而不行是
濕痰愈覆其陽則肺之鬱熱遂口舌為燥而肺所治
之上焦亦俱不爽且移于所合之大腸而化風矣治
之者宜麻黃杏仁軰以散寒炒乾薑製白术以除濕
第所鬱之熱驟以薑术投之適益其勢耳乃散寒以
麻杏而除濕暫用二陳加南星乃入蛤粉于中以歸
隂僭而散陽鬱其痰漸化而熱亦行徐以乾薑白术
枳實軰理中乃得全愈
飲
孫兆治俞伯道忽患微熱心下滿頭有汗不能解衆醫
以為濕病用表藥有謂食在膈者治之皆不效召孫
至曰用半夏茯苓湯遂瘥衆問故曰頭有汗心下滿
非濕症乃水結胸膈也水既去其病乃愈且如濕氣
心下滿自當遍身汗若有食心滿頭豈得有汗若言
是表心又不疼不惡寒表症何在故凡水結胸脇頭
必有汗耳
張子和曰有一婦人年三十餘病滑泄經年皆云虚中
有積以無憂散五七日一服至二十服不效又服纏
積丹軟金丸諸藥皆不效其人服藥愈速病勢愈甚
飲食日减人或謂曰此休息痢也宜灸中腕及左右
穴臍下氣海及膀胱穴以三里引之每年當冬至日
夏至日灸之前後計萬餘壯忽門外或者曰此病我
屢識盖傷飲之故即日桃花正開俟其落時以長棘
針刺之得數十萼勿犯人手以白麵和作餅子文武
火燒令熟嚼爛以米引湯下之病人如言服之不一
二時瀉如傾前後六七日計數百行昏困無所知覺
惟索冷水徐徐而飲至六七日少省爾後食日進神
日昌氣血日和不數年生二子
子和治郭敬之留飲四日浮腫不能食脚腫連腎囊痛
先以苦劑涌之後以舟車丸濬川散瀉之病去如拾
遺又一田嫂姓楊其病嘔酸水十餘年本留飲諸醫
皆以燥劑燥之中腕臍胻以火艾燔針刺之瘡未嘗
合張以苦劑越之其涎如膠乃出二三升談笑而愈
李七老病涌水症面黃而喘兩足皆腫按之陷而復起
行則濯濯有聲常欲飲水不能睡卧張令上涌去痰
而汗之次以舟車丸濬川散下之以益腎散復下之
以分隂陽利水道之劑下之水盡瘥
一婦從少年時因大哭罷飲冰水困卧水停心下漸發
痛悶咸以為冷積治以温熱劑及禁食冷物一聞氣
輒内作如此數年燎灸燒艾瘡孔數千十餘年後小
便赤黃大便秘悶兩目加昏積水轉甚流于兩脇世
謂水癖或謂支飲&KR1504;漆稜茂攻磨之藥竟施之矣食
日衰積日茂上至鳩尾旁至兩脇及臍下但發之時
按之如水聲心腹結硬手不可近者月發五次甚則
欲死已二十餘年張診其脈寸口獨沈而遲此胸中
有痰先以瓜蒂散涌痰五七升不數日再越痰水及
斗數日上涌數升凡三涌三下汗如水者亦三其積
皆去以流濕飲調之月餘大瘥
中丞常子正苦痰飲每食飽或隂晴節變率同十日一
發頭痛背寒嘔吐酸汁即數日伏枕不食服藥罔效
宣和初為順昌司錄于太守蔡達道席上得吴仙丹
方服之遂不再作每遇飲食過多腹滿服五七十丸
便已少頃小便作茱萸氣酒飲皆隨小水而去前後
痰藥甚衆無及此者用吴茱萸湯泡七次茯苓等分
為末煉蜜丸梧子大每熟水下五十丸(朱氏集騐方本草綱目)
陸養愚治施南石二十九歲患晡熱至天明方解夜熱
尤甚咳嗽無痰咳則痛引胸脇熱甚則咳亦甚咳甚
則痛亦甚初服芎蘇散喘急殊甚易以前胡杏仁桑
皮蘇子軰亦不效後以隂虚治之二冬二母服數月
飲食漸减肌肉羸瘦咸謂勞療已成不可療矣最後
一醫診得脈弦數左關尤甚此肝火也用柴胡青皮
黃連赤芍山梔白芥子數劑亦無騐于是苦于藥餌
不延醫已二月診之六脈沉數而滑右關尺更有力
其脇痛若從右而應乎左因思仲景云飲在脇下咳
則引痛謂之懸飲今咳則痛明是其症第十棗湯非
常用之方且病人狼狽已極亦必不肯服乃以潤字
丸料加入甘遂和丸令一二分一服日二服每日加
一分加至五分一服便出稠痰椀許中有一塊半軟
半硬如雞子大脇痛如失熱嗽减十之六七又用人
参白术歸芍茯苓貝母甘草作煎劑與丸藥間服丸
藥仍日减一分直待便中無痰始止丸藥用前煎劑
日一帖調月餘全安
陳三農治一婦患眩暈腰痛過寅卯二時則日夜昏迷
不省人事身如浮雲中脈細數弦滑細為濕數為熱
弦為飲濕熱痰飲留滯胸膈隨氣升降上涌則為眩
暈下墜則腰痛沃心包致竅不通故昏不省人事至
己午時心火助其濕熱鼓擊痰涎故昏癡益甚也此
必痛飲所致叩之果然遂以稀涎散涌酸臭痰數升
仍以舟車丸泄如屋漏水者五六次諸症頓愈繼以
解醒湯數服而愈
一貴婦患溢飲遍身虚腫用金沸草散一劑汗出腫减
繼以澤瀉湯加枳實旋覆花前胡四劑安
一婦時疫飲水過多胸膈堅痞咳逆倚息短氣不卧湯
飲入而吐出諸藥罔效作停飲治以五苓散一劑愈
一婦患霍亂飲隂陽水左腹堅硬痛極作留飲治以半
夏旋覆花各三錢澤瀉枳實青皮白术乾薑各一錢
吴茱萸二分一劑愈
李士材治秦景明素有痰飲每歲必四五發發即嘔吐
不能食此病久結成窠囊非大涌之弗愈也須先進
補中益氣十日後以瓜蒂散頻投涌如赤豆沙者數
升已而復得水晶色者升許如是者七補之七涌之
百日而窠嚢始盡耑服六君子八味丸經年不輟
吴乎先治西商王某氣體甚厚病留飲得利反快心下
續堅滿鼻色鮮明脈沈此留飲欲去而不能盡去也
用甘遂甘草半夏白芍加白蜜五匙頓服前症悉痊
或問甘遂與甘草其性相反用之無害而反奏效何
也曰正取其性之相反使自相攻擊以成䟽瀹决排
之功(西人賦性厚尤當用此)
張景岳尊人早年善飲後及四旬遂得痰飲之疾嘔酸
脹滿飲食日减眩暈不支驚惕恍惚痰瘧等症相繼
迭出百方治痰無效因慕張子和吐法之妙遵而用
之初用獨聖散茶調散及虀汁之類一吐稍效再吐
再效自此屢用不止雖諸症漸退而元氣勿復也如
此年餘漸覺純熟忽悟其理遂全不用藥但于五鼓
睡醒時仰卧用噯提氣氣有不充則嚥氣為噯隨嚥
隨提痰涎必隨氣至雖最深之痰無不可取其最後
出者形色臭味紫氣酸惡不堪言狀每吐後或至唇
咽腫痛但以凉水一二口漱嚥解之吐畢早膳悉屏
五味用薄粥一二椀以養胃氣自四旬後絶不用酒
行吐法四十餘年自六旬外則一月或半月必行一
次凡吐後神氣必倍王陽道必勃然一切内傷外感
無不盡却盖道家用督此則用任所用不同所歸一
也不惟却病而且延年後至八旬外猶能登山及燈
下抄錄古書無病而卒
張三錫治一人肩背與膝相引而痛寸脈弦知痰飲為
患也投小胃丹一服吐痰半升間日再進一服瀉痰
水有如膠者一升許病良已
張子和治一人病留飲者數十年不愈診之左手脈三
部皆微而小右手脈三部皆滑而大微小為寒滑大
為燥以瓜蒂散涌其寒痰數升汗出如沃次以導水
禹功去腸中燥垢亦數升其人半愈然後以痰劑流
其餘藴以降火之劑開其胃口不踰月而痊
朱丹溪治一人素躭于酒患遍身關節腫痛此愈彼劇
胸膈不寬此酒濕痰飲在胃流主經絡即流飲症也
用二陳湯加酒芩蒼术羌活威靈仙澤瀉倍葛根而愈
許叔微自患飲澼三十年始因少年夜坐寫文左向伏
几是以飲食多墜左邊中夜必飲酒數杯又向左卧
壯時不覺三五年後覺酒從左下有聲脇痛食减嘈
襍飲酒半盞即止十數日必嘔酸水數升暑月止右
邊有汗左邊絶無遍訪名醫及海上方間或中病止
得月餘復作其補如天雄附子礬石利如牽牛甘遂
大戟備嘗之矣自揣必有澼嚢如水之有科臼不盈
科不行但清者可行而濁者停滯無路以决之故積
至五七日必嘔而去脾土惡濕而水則流濕莫若燥
脾以去濕崇土以填科臼乃製蒼术丸服三月而疾
除蒼术一斤去皮切末之用白芝麻半兩水盞研濾
取汁大棗十五枚爛煮去皮核以麻汁勻研成稀膏
搜和入臼熟杵丸如桐子大乾之每日空腹温湯吞
下五十丸加至百丸忌桃李雀鴿初服時必膈微燥
且以茅术制之覺燥甚再進山梔散一服久之不燥
也山梔散用山梔一味乾之為末沸湯點服
馬元儀治沈表姪因悲哀勞役面色枯白形體憔悴右
脇有塊凝結作痛痛甚則嘔手足厥逆飲食不思大
便時溏時結吐出痰飲動輒盈盆或一日一發或間
日一發苦楚萬狀胗其脈左三部弦而勁急右三部
虚微無力方用桂枝理中加桂湯稍安越三日又發
與前方不應乃倍加附子甚安後復發前方又不應
因思仲景傷寒治法有用真武湯一法者原以真陽
飛越水氣上逆故用此以復陽收隂坐鎮少隂北方
之位究其功用全在行水醒脾之妙今因勞鬱所傷
中氣損盛由是所勝之木乘脾所不勝之水侮之而
上逆木横則痞結作嘔水逆則痰飲泛溢若非真武
何以攝元陽而鎮隂邪耶遂用此方倍加分兩多用
人参連進三十餘劑嘔漸已痰漸少令早服八味丸
晚服附桂理中丸調理諸症悉平惟結塊不除則以
久積隂寒難解恐成痼疾也
繆仲淳治丹陽葛文學宇十内人因作家勞鬱患飲症
每發吐嘔不已腸如欲出所吐俱清水動以盆桶計
日夜不止不思飲食就醫金壇諸醫以健脾行氣理
鬱清痰藥投之愈劇困頓待斃計無復之矣繆視脈
審病知為飲無疑乃用半夏廣皮茯苓猪苓澤瀉旋
覆花厚朴白术枳實川連木香加人参三錢一劑吐
止再劑霍然隨啖粥糜脾氣漸復至今每病作檢方
服之即平
雲門康孟修患寒熱不食久之勢甚危以治寒熱劑投
不應徧檢方書與王宇泰議投五飲丸立瘥盖飲症
原有作寒熱之條故治飲病自去矣(廣筆記仝上)
吴橋治汪鐄始壯輒患嘔逆胸膈痛諸醫悉以膈治骨
立而羸久之隨絶而汗如流水漿不能入口診其脈
即浮濡不任按無他端曰此停飲爾悮以膈治病者
心悸則氣濇于胸中血從氣行氣阻則血亦阻矣此
二缶鐘惑也第先屏二缶而後治之瘀血當下病者
憮然為間曰敬如公言遂修行氣一劑飲之飲未畢
而痛止徐下黑糞瘀血畢行乃平(太亟集)
程氏有少婦病小腹痛吐痰多嘔清水發熱泄瀉肌削
而屏饔飱乃逆橋六脈沈細弦數曰此積飲也法當
發其積而病可除第病久而孱毋伐太過劑以補中
去濕小腹大痛而惛既則嘔盈盤沈沈皆綠水衆異
曰何為有此橋曰吾固以為濕熱也地下濕則生苔
其綠同尋無恙(仝上)
羅鍊年近壯病中腕病痛連背脇及心間吐清水久之
痛甚如剚刃再信惽惛族醫技窮謂六脈絶矣橋後
至則曰此停飲也痛甚故脈伏非絶也遂以温補之
劑投之一服而脈見再服而愈(太亟集)
潘塤曰余昔年脾胃受病每日申未時飯至二鼓食消
方寢夜半睡醒噯氣吞酸糟粕乘氣浮上起坐摩娑
久之復寢漫服枳术平胃散或分消或䟽導久不效
自思年六旬外恐脾胃弱不能運化却去晚餐凡粘
硬果物及濕熱酒麵一切不入口不知何以致此因
讀東垣脾胃論乃知陽氣下陷隂火上衝脾胃不實
故耳得一方曰補脾胃瀉隂火升陽湯藥品主佐在
本方并服藥時日所宜所忌切中病情又讀至調理
脾胃治騐謂不可淡滲之劑抑遏陽氣反惹隂邪必
加升陽風藥以羌獨活升麻防風炙甘草根皆入前
藥水煎服乃依方服之片時後陽氣漸升而上不數
日隂火漸伏脾胃實而愈
高鼓峰治杭人沈孟嘉妻患吞酸膈痛屢年矣肌肉枯
削幾于絶粒診之六脈細數此木乘脾土也先投六
君子湯加炮薑十餘劑覺吞酸减半繼用補中益氣
湯加半夏炮薑十餘劑而吞酸盡去膈痛亦除次用
歸脾湯倍木香加炮薑吞八味丸而愈
吞酸嘈襍
薛立齋治一婦人飲食後或腹脹或吞酸自服枳术丸
飲食日少胸膈痞滿腿肉疼痛畏見風寒或用養胃
湯腿痛浮腫益甚月經不行此鬱結所傷脾虚濕熱
下注清晨用四君子湯芎歸二陳午後以前湯送越
鞠丸諸症漸愈又用歸脾八珍二湯兼服兩月餘而
經行
一婦人胸滿少食或腹脹吞酸或經候不調此中氣虚
不能施化也用補中益氣加砂仁香附炮薑而飲食
進更以六君芎歸貝母桔梗而經自調
一婦人飲食少思胸中嘈襍頭暈吐痰此中氣虚而有
熱用六君子湯加黑山栀桔梗而愈後因勞碌頭暈
發熱吐痰不食用補中益氣加半夏茯苓天麻而痊
一婦人中腕嘈襍口中辛辣或咳嗽吐痰發喘面色或
白或赤此脾氣虚而肺中伏火也用六君子加山梔
桔梗柴胡及炒黑片芩治之尋愈
一婦人嘈襍吞酸飲食少思大便不實此脾氣虚寒而
下陷用補中益氣湯加茯苓半夏炮薑漸愈又常服
人参理中丸則安
一婦人飲食後嘈襍吞酸此熱鬱為痰用六君子湯送
越鞠丸漸愈又用加味歸脾湯而痊後因怒兩脇脹
痛中脘作酸用四君子湯送左金丸漸安仍用六君
子湯送越鞠丸而瘥
朱丹溪治一人因濕熱病嘔吐酸水如醋用二陳湯加
薑炒芩連蒼术白术梔子藿香香附砂仁而愈
陳三農治一婦每食止椀許稍加非大便泄瀉即噎腐
吞酸腹脹痞悶此脾虚寒不能化也用六君子加茱
連藿香香附砂仁神麯煨薑而愈
薛立齋治一婦人飲食每碗許稍加非大便不實必吞
酸噯腐或以為胃火用二陳黃連枳實加内熱作嘔
曰水傳寒中故噯氣吞酸脹滿痞悶不信仍作火治
虚症並至月經不止始信以六君子加炮薑木香數
劑元氣漸復飲食漸進又以補中益氣加炮薑木香
茯苓半夏數劑全愈後因飲食勞倦兼之怒氣飲食
頓少元氣頓怯用前藥便加發熱試似實火脈洪大
按之而虛兩尺如無此命門火衰用補中益氣加薑
桂及八味丸兼服兩月餘諸症悉愈此症若因中氣
虚弱者用人参理中湯或六君子加木香炮薑不應
用左金丸或越鞠丸虚寒者加附子或附子理中湯
無有不愈
一男子虚弱惡寒食雖熱食亦少作脹吞酸日消瘦服
参苓等藥及灸脾俞等穴不應用八味丸治之而愈
此真氣不足不能生土虛火上炎之症也
一婦人年二十餘飲食後每因怒氣吞酸噯腐或兼腿
根焮服越鞠丸等藥不應此脾氣虚濕氣下注而然
以六君子湯香附砂仁藿香炮薑數劑少愈更以六
君湯數劑而愈
一男子瘰癧已愈患吞酸服参术藥不應彼謂餘毒薛
治以附子理中丸而愈
張景岳曰予向在都中治一縉紳病吞酸告以為寒彼
執為熱堅持造酒之說以相問難莫能與辨竟為芩
連之屬所斃此見理不真而固執以致釀成大害者
(未選入)
續名醫類案卷二十一
