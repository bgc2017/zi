續名醫類案卷二
錢塘魏之琇撰
傷寒
陸平叔文學平素體虚氣怯面色痿黃藥宜温補不宜
寒凉固其常也秋月偶患三瘧孟冬復受外寒雖逗
寒熱一班而未至大寒大熱醫者以為瘧後虚邪不
知其為新受實邪也(因舊病感新邪最易誤人)投以参補劑轉致
奄奄一息遷延兩旬間有從外感起見者用人参白虎
湯略無寸效昏昏嘿嘿漫無主持已治木矣喻診之
察其脉大壊腹未大滿小水尚利謂可治但筋脉牽
掣不停秪恐手足痿廢仲景筋脉動惕者久而成痿
今病已二十餘日血枯筋燥從可知矣今治則兼治
當于仲景之外另施手眼以仲景雖有大柴胡湯兩
解表裏之法而無治痿之法(治痿獨取陽明清陽明之熱邪則緣虚痿不治)
(而愈况此症原屬暴傷非損也)變用防風通聖散陳方减白术以方
中防風荆芥薄荷麻黃桔梗為表藥大黃芒硝黃芩
連翹梔子石膏滑石為裏藥原與大柴胡制之法相
仿且内有當歸川芎白芍正可領諸藥深入血分而
通經脉减者白术以前既用之貽誤不可再誤耳當
晩連進二劑一劑殊相安二劑大便始通少頃睡去
津津汗出次早診之筋脉不為牽掣但陽明胃散洪
大反加隨用白虎湯石膏知母每各兩許次加柴胡
花粉苓柏連翹梔子一派苦寒連進十餘劑(要知前誤温補)
(之劑亦不少矣)神識清飲食進半月起于牀一月步于地略
過啖即腹痛泄瀉儼似虚症不之顧但于行滯中加
柴胡桂枝升麻散餘邪不使下溜變痢然後改用葳
蕤二冬略和胃氣間用人參不過五分前後治法一
一不違矩矱始克起九死于一生也
徐國楨傷寒六七日身熱目赤索水復不飲異常大躁
將門牖洞啓身卧地上展轉不快更求入井一醫洶
洶急以大承氣與服喻診其脉大無倫重按無力謂
曰此用人參附子乾薑之症奈何認為下症耶醫曰
身熱目赤有餘之邪躁急若此再與薑附踰垣上屋
矣喻曰陽欲暴脱外顯假熱内有真寒以薑附投之
尚恐不勝回陽之任况敢以純隂之藥重劫其陽乎
觀(熱在陽明經者亦潄水不欲咽)情已大露豈水尚不欲咽而反可
咽大黃芒硝乎天氣燠蒸必有大雨此症頃刻大汗
不可救矣且既認大熱為陽症則下之必成結胸更
可慮也惟用薑附所謂補中有發并可散邪退熱一
舉兩得不必疑慮以附子乾薑各五錢人參三錢甘
草二錢煎成冷服服後寒戰戛齒有聲以重棉和頭
覆之縮手不肯與診陽微之狀始著再與前藥一劑
微汗熱退而安(一戴陽症耳說得甚竒然此症實不多見)
張卿子治塘棲婦人傷寒十日熱不得汗或欲以錦黃
下之主人懼延卿子脉之曰脉強舌黑而有芒投錦
黃為宜今舌黑而潤不渴此附子症也不汗者氣弱
耳非參芪助之不可一劑而汗(仁和縣志)
張路玉治范主事疾先患寒傷營症惡寒三日不止曾
用發散二劑第七日躁擾不寧六脉不至手足厥逆
診之獨左寸厥厥動摇(心主汗故也)知是欲作戰汗之候
勿令服藥(宜記省)但與熱薑湯助其作汗若誤藥必熱
不上後數日枉駕謝别詢之果如所言不藥而愈(戰汗治法)
吳氏子年二十餘素有夢交之疾十月間患傷寒頭疼
足冷重劑頭面大汗喘促愈甚或以為邪熱入裏或
以為元氣大虚議用冬地争持未决張診之六脉瞥
瞥按之欲絶正陽欲脱亡之兆急須參附庶可望其
回陽(此喻嘉言所謂誤治致陽虚也)遂疏回陽返本湯加童便調理
數日頻與稀糜而安
一人途次患傷寒經吳門泊舟求治詢之自渡淮露卧
受寒恣飲燒酒發熱在京口服藥行過兩次熱勢略
减而神昏不語不時煩擾見其唇舌赤腫燥裂以開
水與之則嚥不與則不思察其兩寸瞥瞥虚大關寸
小弱按久六脉皆虚曰此熱傳手少隂心經也與導
赤瀉心湯一啜神識稍寧泊舟一日夜又進二帖便
溺自知次早解維再診脉静神安但與小劑五苓去
桂易門冬二帖屬其頻與稀糜可收功
吳介臣傷寒餘熱未盡曲池壅腫不潰不消日發寒熱
瘍醫禁止飲食服消毒清火藥上氣形脱倚息不得
卧渴飲開水一二日腹脹滿急大便燥結不通兩月
中用蜜導四五次所去甚艱勢大危診之其脉初按
綳急按之絶無此中氣逮盡之兆豈能復勝藥力耶
乃令續進稀糜榻前以鴨煮之香氣透逹徐以汁啜
之是夕大便去結糞甚多喘脹頓止飲食漸進數日
後腫赤漸消此際雖可進保元獨參之類然力不能
支僅惟殼肉調理而安近一人過餌消導胃氣告匱
聞榖氣則欲嘔亦用上法不藥而痊
高鼓峯治徐五宜長君傷寒危甚延往頃之有人來言
病者晩來狂叫暈去五六次早起一暈竟絶不必往
也問病來幾日云九日矣又問胸尚熱否曰胸但不
冷耳曰可救也急往視之至則僵尸在牀口鼻無氣
面色青黯口噤目閉手撒獨唇色紫黑高笑曰此人
不死隂虚症誤服白虎所致耳切其脉兩尺尚在(脉在)
(仍是厥耳)遂取人參一兩熟地二兩炮薑五錢濃煎湯挖
而灌之盡劑口開面色轉紅不及一時大叫冷甚連
以熱湯飲之即發壯熱通身淋漓汗下而甦比晚腹
脹不便曰無憂也大汗之後虚不能出耳再飲藥一
鍾即得解次日諸病悉除但多妄言怒罵如有鬼神
驅之者調治數日至夜半診其脉曰虚至此乎復以
大劑附子理中建中投之數日而愈
杭友沈僑如甥病傷寒診其脉浮數有力舌黑胸脯痛
脹此得之勞倦後復傷飲食(戰汗而解不得單謂飲食勞倦)醫以寒
凉消導攻之火受過抑無所歸也急以大劑參术歸
芪炮薑救之戒其家人曰夜半當發戰戰則汗而解
矣如戰時頻頻以粥與之時高卧天長寺四鼓時病
家急叩門曰服藥後果寒甚索被頃之大熱昏沉而
死矣先生尚有法救之否曰不足計也汗來矣但戰
時曾進粥否曰實末也曰吾語汝戰時須與粥要以
助胃氣使汗來速不至困乏耳今亦無妨第歸此時
當得汗矣果如言齁睡而安(與粥助汗亦仿仲景桂枝治法)
張隠菴治一少年傷寒三四日頭痛發熱胸痛不可安
病家曰三日前因食麵而致病張曰不然麵飯糧食
何日不食盖因外感風寒以致内停飲食非因食麵
而為頭痛發熱也故凡停食感寒只宜解表不可推
食如裏氣一鬆外邪即陷入矣(為庸師說法)且食停于内
在胸下胃脘間按之而痛今胸上痛不可按此必誤
下而成結胸病家云昨延某師告以食麵故乃用消
食之藥以致胸中大痛因診其外症尚在仍用桂枝
湯加减一服而愈
張令韶治一婦人患傷寒十餘日手足躁擾口目瞤動
面白身冷讝語發狂不知人事勢甚危篤其家以為
風縳其手足或以為痰迷心竅或以為虚或以為寒
或辭不治張診之切其脉全無問其證不知按其身
不熱張曰此非人參附子證即是大黃芒硝證出此
入彼死生立判因坐視良久聆其聲重而且長(亦有中焦)
(食而奄奄似不屬者亦下之而愈見繆仲淳治姚平之一案)曰若是虚寒證到脉
脱之時氣沈沈將絶那得有如許氣力大呼疾聲久
而不絶即作大承氣湯牙關緊閉挖開去齒藥始下
咽黃昏即解黑糞半牀次早脉出身熱人事亦知舌
能伸出而黑又服小陷胸湯二劑而愈
一婦人素有虚弱之症後患傷寒一醫以為隂虚發熱
用滋隂之藥命食雞子火肉而病更甚所用皆玉竹
骨皮丹皮歸芍之類十餘日死症悉具延張至其人
已死張請視之氣雖絶而脉尚在且滯滑曰此症不
死乃誤服補藥邪不解胃絡不通胃家實也幸正氣
未敗可治少頃果甦(亦以厥故)用調胃承氣湯一服而結
糞解諸症愈次日大汗如雨此虚象也用人參三錢
芪术棗仁各五錢而愈
一男子新婚吐蛔發熱醫以為隂症用理中湯而吐愈
甚張診其脉緩而長一日衣吐蛔十餘條以為風木
生蟲濕熱相凑頓然而生隨生隨吐欲用黃連等清
濕熱之藥不信復易一醫用歸芍玉竹之類吐益甚
蟲愈多復延張張曰必欲治非黃連不可遂用黃連
厚朴枳實廣皮半夏各等分煎服其吐稍乏再服不
吐神清蟲從大便而出約數十餘大小不等後加白
术等以補之即脹不安共用黃連枳實二十劑而愈
此乃千百中偶見之症不可以為常有也
據發熱脉緩而長則是陽明經症案中但與治蛔
似多脱略俟再考
陸養愚治周兩峯頭痛身熱又舟行遇風幾覆比至家
脇大痛耳聾煩渴譫語是陽症也弦乃隂脉仲景曰
陽病見隂脉者死况兩尺乃人之根蒂今不起根蒂
已絶孤陽上越逼血妄行據症脉不可為矣辭去陸
至血已止而喘定脉之兩寸關弦而微數兩尺果沉
而不起盖症屬少陽弦數宜矣兩尺不起亦自有故
經云南政之歲少司天少隂君火在泉故不應耳吐
血者因舟中驚恐血菀為熱所博也譫語者三陽表
症已盡將傳三隂也先以小柴胡和之俟實堅而下
之旬日當愈也因與二劑明日脇痛减耳微聞但譫
語胸膈滿舌上黃胎仍以小柴胡加枳桔黃連日服
一劑二日胸膈少寬而胎黑有刺大便不行約七日
矣乃以潤字丸三錢煎湯送下至夜更衣自凉諸症
頓失後去枳桔加歸芍調理旬日而起
王野溪病傷寒六七日已發表矣忽身熱煩躁口渴咽
乾大小便利而不任風寒或用凉膈散反胸前見斑
數十點色微紅乃投消斑青黛飲又發譫語手足厥
逆謂熱深故擬用承氣下之陸脉之浮數六七至按
之而空曰此隂盛格陽症也下之立斃内經至真要
論云病有脉從而病反者何也岐伯曰脉至而從按
之不故諸陽皆然今脉浮之而數按之而空乃陽虚
為隂所拒不能内入而與隂交身熱煩躁口渴咽乾
浮陽外越之故也惡風畏寒陽氣不足也發斑者因
寒藥激之致無根之火聚于胸中上熏于肺傳之皮
膚也譫語者神不守舍也厥逆者陽將竭也若冷至
肘膝則無及矣此與東垣治馮内翰之姪目赤煩渴
王海藏之治侯輔之發斑譫語同例一用真武一用
理中此先哲之成騐後學不知取法耳急用大料參
术薑附峻補回陽麥冬五味甘草白芍斂而和之濃
煎俟冷徐徐服之日夜令藥不斷三日夜病勢始减
旬日後稍加减之月餘而起
吳子玉病發熱頭痛腰疼煩躁口渴無汗有主麻黃湯
者有主羌活冲和湯者脉之陽部浮數而不甚有力
隂部沈弱而濇謂曰此症此脉有兩感之象必重有
所用力兼之房勞而得者不可輕汗宜先投補劑托
住其氣血待日期而汗之或曰太陽症而用補仲景
有此治法乎曰雖無此法而未嘗無此論太陽症宜
汗假令尺中遲不可發汗何以知之以榮氣不足血
少故也今寸脉浮數而無力表症不甚急尺脉沉溺
而濇則裏虚可知傷寒有失汗而傳裏者亦有誤汗
而傳裏者此症是矣衆不决姑服羌活冲和湯一日
夜二劑前症俱劇仍不得汗擬麻黃者以藥輕病重
欲大汗之陸曰若服麻黃湯亡陽譫語即見斃可立
俟也乃用補氣養榮湯二劑病未减亦不劇診之寸
關如故兩尺稍有神再二劑又約一日夜方以參蘇
飲微汗之後諸症悉愈
凌東陽患傷寒已經汗下身體外不熱捫之則熱極不
能食而餓不可忍及強進稀粥即脹不可任必用力
揉之一二時始下甫下又饑不能支大便五六日不
行亦不鞭滿城以汗下身凉而用開胃養血順氣之
劑病日甚診之兩寸關浮數兩尺沈數有力曰此畜
血症也因下之太早濁垢雖去邪熱尚留致血結成
瘀胃中饑甚者火也食即脹者邪熱不殺榖也揉下
仍饑者腸中空涸協熱消穀也(語欠妥矣)法宜清上焦之
熱去下焦之瘀而後議補或曰許與士謂血在上則
喜忘血在下則發狂今云瘀而何以無此也曰成無
已固深于傷寒者也謂不大便六七日之際無喜忘
如狂之症又無少腹鞭滿之候何以知其有畜血盖
以脉浮數故也浮則熱客于氣數則熱客于血下後
浮數俱去則病已如數去而浮仍在則邪熱獨留于
衛善饑而不殺榖潮熱反渴也浮去而數仍在則邪
獨留于榮血熱下行血得瀉必便濃血若大便六七
日不行血不得泄必在下焦而為瘀須以抵當湯下
之此前賢之成案也乃用淡鹽湯送抵當丸三錢取
鹽走血之意以去榮中之結熱隨濃煎人參湯者病
久數下恐元氣不能支也如此兩日結血去浮熱解
飲食進後以清氣養榮湯調理旬日而愈
湯二老病傷寒已發汗矣後忽下利身熱頭痛昏憒或
謂合病下利復用解肌發表藥反增劇自汗惡風或
謂隂虚用理中合四物遂不眠妄見躁煩譫語或云
此協熱下利也用白頭翁湯二劑病略可數日諸症
不减四肢厥逆脉之浮按散大而數沉按細數而有
力曰向云協熱者是也第宜調胃承氣湯下之不當
止用白頭翁湯耳或云下利厥逆可復下乎曰内經
云塞因塞用通因通用王太僕云大熱内結淫瀉不
止熱宜寒療結復須除以寒藥下之結散利止通因
通用之法也又仲景云下利譫語有燥屎也厥逆者
熱深厥亦深也承氣下之第此症初見時下之即愈
今日數已久元氣將脱不得竟下因用人參二錢濃
煎送潤字丸五錢半日許出燥屎數十枚利减半手
足稍温第昏沉更甚問之不語左脉微浮略數右脉
少沉微數無力再用人參五錢濃煎送潤字丸二錢
少時又去燥矢數枚溏便少許遂能語索食稀粥與
之次日身凉神爽後用調養氣血少佐清熱之品旬
日漸愈而大便常結用八物倍生地月餘而瘳
陸肖愚治臧苕泉患傷寒發熱鼻燥口乾嘔惡胸脇痛
滿小水短赤大便瀉利或投柴苓湯反增頭痛如破
徹夜不寐已三日脉之左弦右洪寸關數兩尺稍和
以柴葛解表為君黃芩石膏知母清腑為臣枳桔寬
中為佐竹茹甘草平逆為使一日二劑嘔止痛减餘
如故因去知母黃芩竹茹倍柴葛加生薑五片亦一
日二劑熱退安卧瀉亦止矣口尚微渴以花粉麥冬
甘草陳皮黃芩桔梗枳殼四帖而安後十日食復身
熱譫語如見鬼狀舌黑有刺大便三日不行日輕夜
重脉沉有力兩尺帶弦用枳實黃連蒌仁桃仁白芍
㯽榔元明粉二劑諸症悉减而大便未行用桃仁十
枚煎湯下潤字丸一錢五分全愈後以清氣養榮湯
調理之
吳煦野子年二十三精神素旺清明自館中歸有房事
五更小解忽臍下作痛腸中雷鳴大便瀉水小便不
利明日遂發寒頭痛醫來告以酒後犯遠歸之戒醫
疑是隂症傷寒以理中湯二劑令一日夜服之次日
嘔逆大作煩躁口渴飲食不進晝夜不卧診之已三
日矣其脉左弦右洪寸關有力尺部尚和面赤戴陽
乃與柴葛解肌二劑因述遠歸隂虚投理中不减咸
擬倍加參附陸曰脉症俱陽縱有房事隂未嘗虚若
再投參附不可為矣令今夜必服此二劑庶不傳裏
病者心虚止服一劑明早診之症不增劇脉仍洪大
并兩尺亦大曰熱邪已入腑矣日晡必劇以白虎湯
二劑與之病者猶豫謂曰今日怕石膏明日大黃也
怕不得延挨未服而煩渴躁熱大作且有譫語遂連
進二服熱略不减再以前方二劑與之至五更始得
少睡早間診視兩尺沉實舌胎已厚改用小陷胸湯
送潤字丸一錢至晚又進一錢夜半出燥矢數十枚
熱减瀉止又服枳實黃連至數十劑少用滋補即痞
隔飲食不能進調治二日方得全愈
陸祖愚治顧玉巖年六十患傷寒服藥頭疼骨痛已除
身熱煩躁兼發赤斑而狂診之六脉沈數有力目瞪
直視噤不出聲舌黑芒刺四肢冰冷詢其大便二十
日不行謂年雖高脉尚有神力任無事投以大承氣
湯目閉昏沈咸謂决死一二時頃腹中鳴響去燥矢
若干諸症脱然僅存一息改用人參麥冬歸芍芪术
調理而安
吳開之二日間患頭痛身熱服藥已愈旬日矣忽耳後
紅腫作痛大發寒熱或以為毒用花粉連翹解毒數
劑不效或以為痰核用南星半夏數劑反甚胸脇滿
痛飲食不進氣喘而粗夜卧不安脉之兩關弦數兩
尺和此本傷寒少陽之邪不解所以發頥耳之前後
上下乃少陽部分寸關弦數亦少陽不和之脉宜小
柴胡湯和解之用軟柴胡七錢乾葛黃芩各三錢生
甘草桔梗蘇子白芥子各一錢薑棗煎服二劑喘定
四劑腫痛全消而愈
治陳湖一男子患傷寒仰卧一目且耳聾意其病尚在
少陽故脇痛不能轉側及耳聾也與小柴胡湯加山
梔一劑即能轉側尾閭處内潰皆蛆耳亦有聞盖少
陽屬風木而風木能生蟲也其在少陽明矣
一人傷寒大小便不通予與五苓散而皆通五苓固利
小便矣而大便亦通者津液生固也或小便通而大
便尚不通宜用蜜煎法導之(資生經編醫說續)
施祕監尊人患傷寒咳甚醫告技窮試撿灸經于結喉
下灸三壯即瘥盖天突穴也神哉神哉(同上)
華佗傳府吏兒尋李延共止俱頭痛身熱所苦正同佗
曰尋當下之延當發汗或難其異佗曰尋外實延内
實故治之宜殊即各與藥明旦並起(三國志)
范汪方云故督郵顧子獻得病已瘥詣華佗視脉曰尚
虚未復復勿為勞事御内即死臨死吐舌數寸其妻
聞其病除從百餘里來省之止宿交接中間三日發
病如佗言婦人傷寒雖瘥未滿百日氣血骨髓未牢
實而合隂陽快者當時即未覺惡經日則令百節解
離絡緩弱氣血虚骨髓空竭恍恍吸吸氣力不足着
牀不能動摇起居仰人食如故是其症也丈夫亦然
(病源論編醫說續)
有士盖正者疾愈後六十日已能射獵一犯房室即
吐涎而死及熱病房室名為隂陽皆難治近者有一
士大夫小得傷寒瘥已十餘日能乘馬行來自謂平
復亦以房室即小腹急痛手足拘攣而死(同上)
婦人患病雖瘥未平復血脉未和尚有熱毒而與之交
接得病者名為隂陽易醫者張苗說有婢得病瘥後
數日有六人姦之皆得病(同上)
林觀子父因積寒腹痛以痧症治而愈數日後神思鬱
結胸腹粥二三次大便溏日二三行雜治二旬餘漸
劇後一醫診之曰傷寒之邪尚在何悞至此也服小
柴胡八劑别下結糞十數枚而安此亦臟結類所謂
飲食如故時時下利也(觀子注傷寒折衷)
吳仁齋治一人傷寒十餘日脉沈細手温而足冷大便
不通面赤嘔煩渴藥不能下惟喜凉水一二口或西
瓜一塊食下良久吐出此隂甚于内逼其浮陽上冲
咽嗌故面赤煩嘔用瓜去皮去子切片又以人參三
錢炮薑二錢水煎取浸冷水中待冷服之而愈
一人傷寒七八日服凉藥太過遂變身凉手足厥冷通
身黑斑惟心頭温暖乃伏火也六脉沈細昏不知人
不能言語狀如尸厥遂用人參三白湯加熟附半箇
乾薑二錢服下一時許斑漸紅手足漸暖甦矣數日
復有餘熱不清此伏火後作再用黃連解毒竹葉石
膏湯調治而安
馬元儀治沈集發熱七日神昏譫語中州結塊高突拒
按作痛診之右脉虚微左見弦濇此正氣奪而邪氣
盛也症實脉虚法在不治不得已必先補後攻庶幾
萬一與人參桂枝炮薑半夏枳實厚朴廣皮補正散
結脉稍起再與附子加桂理中湯以恢復元氣二劑
右脉已透四劑兩脉有神而前症猶在中痛轉甚時
衆議交沮盖此症原有積滯可攻兩日用藥專行温
補者全是顧慮元氣若早下之必先脱矣今已補完
胃氣即可施治實之法也以人參三錢大黃五錢厚
朴一錢枳實一錢桂枝五分服未一時大便連行三
次其塊如失諸症悉平次與調理脾腎而愈
卜晉公患傷寒數日面赤躁煩手足搐搦起卧轉側不
安口燥渴大便結或用清火發散俱不應診其脉虚
濇兼結夫濇則傷隂結則氣滯得之憂思勞鬱肺胃
受傷津液虧而虚邪結也散邪清火適所以耗其隂
而留其邪耳治法必須大劑滋解乃可用瓜蒌實一
兩紫菀三錢枳殼桔梗各一錢秦艽一錢杏仁蘇子
半麴等一劑便得大睡身安調理數日而愈
鮑坤厚病經半月兩寸獨鼓兩關尺虚微頭痛如斧劈
汗出不止讝語神昏曰寸大尺小本為上盛下虚之
候况頭痛如破者虚陽上僭也汗出不止者虚陽外
散也讝語神昏者孤陽氣浮神失其守也非人參附
子無以追散失之元氣非童便猪膽葱白無以通僭
逆之陽氣法當用白通湯以急救之時夜半特宰猪
取膽比藥成牙關緊急不知人事乃挖而灌之黎明
神氣漸清此陽氣已漸歸原但欲其深根固蒂非大
劑温補不可用人參四兩附子一兩肉桂五錢合附子
理中湯法連投數劑痛定汗止調理而安
一人傷寒六日兩脉微弱不起面垢遺尿自汗譫語身
重不能轉側此三陽合病汗下兩不可用仲景云腹
滿身重口不仁而面垢讝語遺尿自汗者白虎湯主
之盖三陽合邪至遺尿譫語其中州擾亂真氣與津
液並傷可知故仲景復云發汗則譫語下之則額上
生汗手足逆冷以汗則偏於陽而津液益傷下則偏
于隂而真氣復損惟白虎一法解熱而不礙表裏但
三陽病其脉當浮大而反微弱不起者以邪熱鬱遏
不得外逹非陽衰脉微之比但清其壅熱而脉自起
矣用大劑白虎一服便得大睡再劑神清脉起與補
虚清熱而痊
張氏子傷寒四五日兩脉虚微神氣昏亂躁煩不寧時
欲得水復置不飲棄衣而走勇力倍常言語狂妄不
避親疎此隂盛格陽欲脱外假熱内真寒也欲與理
中湯咸謂火熱有餘之症欲行寒下曰豈有大熱症
而不引水自救者况兩脉微弱明屬隂盛陽微若不
急與温補大汗一至不可為矣前方加人参至四兩
煎成冷服一二時許狂亂頓止反見寒慄欲覆重被
再與前藥一劑神清熱退而安
周禹九傷寒五日發熱中痛嘔逆須三四人摇扇取凉
不已與藥隨吐脉之寸空大關尺虚小曰兩寸空大
陽欲從上越也關尺虚小隂欲從下脱也若大汗一
至隂陽兩絶不可為矣以白通湯加人尿猪膽服後
嘔逆隨已寸脉平關脉起後見口燥中痛脉實乃以
承氣湯下之周身發癍疹兩頥發腫轉用黃連解毒
湯而愈
張氏僕病經五日發熱脉沉微口燥煩躁不眠曰發熱
為陽脉沉微為隂少隂症似太陽也口燥煩躁乃邪
氣内擾當用麻黃附子細辛湯以温少隂之經而驅
内陷之邪彼童子身安得隂症乃用附子外用瓜蒌
滋解之法症益甚再脉之沉微轉為虚散已犯條欵
不得已惟四逆湯一法或可挽回遂連進二服是夜
得睡明日熱退脉起而安
李季虬曰趙和齋年六十患病予以他事請見延至中
堂云偶因勞倦體疲正欲求教為診視細按其六部
并察其形神謂云翁病屬外邪非勞發也須著意珍
重時葛存誠在坐私謂云此病是極重外感邪氣有
内陷之兆恐難挽回别去三日復邀看則神氣已脱
脉無倫次問所服何藥云石膏湯曰病症固重服藥
又差無汗發熱非陽明症何得用石膏此太陽症未
經發汗邪氣傳裏裏虚水涸不勝邪熱真氣已脱必
不可救時猶以予言為妄不兩日而斃矣(廣筆記)
張意田治一人春間傷寒七日後煩躁咽痛胸悶泄瀉
皆作濕熱治不效診得脉來細急乃少隂脉象也夫
少隂上火下水而主樞機水火不交則脉急胸滿而
煩躁火上咽痛水下泄瀉此神機内鬱旋轉不出不
得周遍於内外之症也與少隂下利咽痛胸滿心煩
之論吻合宜用猪膚湯法用猪膚六兩刮取皮上白
膚煎汁一大椀去滓及浮油加白蜜五錢榖糵一兩
炒香研末文火熬成半椀温服之症稍减其脉細而
短濇此戊癸不合以至陽明血液不生經脉不通之
候也與炙甘草湯宣通經脉會合陽明遂脉緩而愈
薛立齋云鄭汝東妹壻患傷寒得純黑舌醫士曾禧謂
當用附子理中湯人咸驚駭遂止迨困甚治棺曾往
視之謂用前藥猶有生理其家既待以死拚從數劑
而愈大抵舌黑之症有火極似水者即杜學士所謂
薪為黑炭之意也宜凉膈散之類以瀉其陽有水來
克火者即曾所療之人是也宜理中湯以消隂醫又
須以老生薑切平擦其舌色稍退者可治堅不退者
不可治(一云以薑切平蘸蜜擦之)
弘治辛酉金臺姜夢輝患傷寒亦得純黑舌手足厥冷
氣逆不止衆醫猶作火治幾致危殆判院吳仁齋用
附子理中湯而愈夫醫之為道有是病必用是藥附
子療寒其效可數奈何世皆以為必不可用之藥寧
視人之死而不救不亦哀哉至于火極似水之症用
藥得宜效應不異不可謂百無一治而棄之也(傷寒折衷)
庚辰年少司馬楊夫人傷寒誤服附子藥一鍾即時咽
喉赤腫急邀薛治薛謂仲景先生云傷寒症桂枝下
咽陽盛則斃何况附子乎辭不治是日果死
辛卯年一吏傷寒誤用附子藥一鍾發躁奔走跌死夫
盛暑之際附子桂薑三藥併用連進三四劑無事嚴
冬時候三藥單用一味止進一劑者却死可見羅謙
甫先生捨時從症權宜用藥之功
吳洋治汪伯至從嫂病衆醫窮洋始至目家人曰易與
爾第以寒水飲之其黨謂病者三日不食奈何予水
洋曰傷寒陽明熱甚恃藥將不能即得所宜弗藥可
也乃督汲者陳榻先以一杯飲之病者爽然遂盡斗
病良已乃進人參白虎湯而平(太函集)
吳橋治表姪方輅自浙病傷寒諸醫不效歸浹日熱不
退耳稍聾體倦心煩醫率投以補劑漸至昏瞀絶食
抹衣已治木且逆橋至六脉弦緊而數病由傷寒未
解而復感寒幸而年力方疆非汗不愈尋以麻黃石
膏湯進得汗而解(同上)
續名醫類案卷二
