續名醫類案卷五十九
錢塘魏之琇撰
跌撲
一字散治一切打撲傷損筋骨折宗子趙叔恭名公寅
以善鐵錘著名其父宰嵊縣日因與族人聚飲超化
寺醉酒墜懸崖之下亟視之昏不醒人手臂已折舁
得此二藥治之遂愈其後運錘如故叔恭嘗知大寧
監云韓希道知府𫝊五靈脂没藥(别研)川烏頭草烏頭
(俱去皮臍生用各四兩)地龍乳香(各半兩别研)麝香(半錢别研)白膠香(一兩)
(後四味加減些不妨)右為細末每服一字溫酒調下丸如梧桐
子大加減自少至多服之亦可若腰已上損食後服
腰已下損食前服覺麻為驗未麻加藥麻甚即減(百一)
(方)
福州長樂縣一盜囚被笞捶身無全膚以情告獄吏求
買胡孫薑爛研取汁以酒煎或調服留滓以傅瘡不
數日平復如故(仝上)
濠梁靈泉寺僧傳治打撲傷損用半兩古文錢不拘多
少以鐡綫貫之用鐵匣盛以炭火煆通紅盌盛好酒
米醋各半升鐵鉗開匣取錢于酒醋中淬再煆再淬
候蘇落盡如酒醋少再添候錢淬盡澄去酒醋以溫
水淘洗如此三次淘洗數多尤妙火毒不盡令人患
啞既净焙乾研極細入乳香没藥水蛵等分同為細
末每服半字或一字生薑自然汁先調藥次用溫酒
浸平服若不傷折即時嘔出若損折則藥徑下纏繳
如金絲如弓上之筋神騐初服忌酒三日劉諒縣尉
傳王丞相在東府時施一接骨藥云用半兩錢極有
效驗恐即是此方也(同上)
治打撲損腫痛不止用生薑自然汁米醋牛皮膠同熬
溶入馬屁勃末不拘多少攪勻如膏藥以紙花攤傅
腫處痛即止以多傅為妙紹興倅廳二人每用之得
效(仝上)
南臺掾梁彦思使閩而足不能履醫以風論或以脚氣
治經年不瘳項彦章診之六脉僅微數而他無所病
即探患處乃骨出不入肯綮耳施以按摩即愈(九靈山房集)
南臺治書某公因趨走足失履而傷腕骨掌反于後者
六閱月矣衆醫不能治公知抱一翁精按摩曰幸予
治也翁令壯士更相摩從辰至申而筋肉盡腐遂引
其掌以揉之覺啑啑然有聲藥以兩月其足如常時(仝上)
瘀血腹痛
立齋曰予于壬申年被重車碾傷悶瞀良久復甦胸滿
如築氣息不通隨飲熱童便一椀胸寬氣利惟小腹
作痛吾鄉徐銀臺東濠先生與復元活血湯一劑便
血數升許痛腫悉退更服養氣血藥而痊大凡損傷
不問壯弱及有無瘀血停積俱宜服熱童便以酒佐
之推陳致新其功甚大若脇脹或作痛或發熱煩躁
口乾喜冷惟飲熱童便一甌勝服他藥不動臟腑不
傷氣血萬無一失嘗詢諸營操軍常有墜馬傷者何
以愈之俱曰惟服熱童便即愈此其屢試之驗亦明
矣戊辰年公事居庸關見覆車被傷者七人仆地呻
吟一人未蘇俱令以熱童便灌之皆得無事又凡腫
或傷損者以葱搗爛熱罨之尤妙
治一人仲秋夜歸墜馬腹内作痛飲酒數杯翌早大便
自下瘀血即安此元氣充實挾酒勢而行散也
一男子跌傷腹痛作渴食梨子二枚益甚大便不通血
欲逆上用當歸承氣湯加桃仁瘀血下而瘥此因元
氣不足瘀血得寒而凝聚也故産婦金瘡不宜食此
一男子失足墜梯腹停瘀血用大黃等藥其血不下更
加胸膈脹痛喘促短氣用肉桂木香末各二錢溫酒
調服即下黑血及前所服之藥而蘇此因寒藥凝滯
而不行故用辛溫之劑散之
一老人墜馬腹作痛以復元通氣散用童便調進二服
少愈更以四物湯加柴胡桃仁紅花四劑而安
一男子墜馬腸作痛以桃仁承氣湯加蘇木紅花下之
頓愈更以四物湯加花粉柴胡二劑而愈
脾傷腹痛
陳侍御墜馬腿痛作嘔服下藥一劑胸腹脹痛按之即
止惟倦怠少氣診其脉細而濇曰非瘀血也乃痛傷
氣血復因藥損脾氣而然耳投養脾胃生氣血之藥
而愈
血虚脇脹
李進士季夏傷手出血不止發熱作渴兩脇作脹按之
即止此血虛也用八珍加軟柴胡花粉治之而愈更
用養氣血之藥調理而痊
血瘀脇脹
孫文恒治桂亭兄壯年原有濕熱痰積年逾艾偶墜轎
跌傷背脇外敷内攻而愈越十五年左脇痛手不可
近左脉弦數堅勁搏指小腹赤痛知為舊瘀及痰積
作祟以青皮赤芍黃連當歸尾各一錢桃仁錢半大
黃二錢滑石三錢臨服調元明粉一錢服下吐痰椀
餘大便僅行一次左胯及腿膝皆痛卧不安小腹痛
甚此瘀血欲行而未能也再與前方加減便三次皆
沉香色稠黏瘀物腹痛除胯痛仍在再與加減便行
四次所下紫黑如筋膜者甚夥諸症悉減因食雞湯
牛肉腹痛後重此餘積未盡欲再下之恐年高不任
曰藥力已到積已動行而後補庶無反顧之憂仍以
前藥去大黃調元明粉下二次瘀物如前之半諸痛
俱平用人參白芍甘草陳皮山查桂心當歸半夏調
理半月而愈
一男子跌仆皮膚不破兩脇作脹發熱口乾自汗類風
症令先飲童便一甌煩渴頓止隨進復元活血湯倍
用柴胡青皮一劑脹痛悉愈再劑而安發明經云凡
從高墜下惡血流于内不分十二經絡聖人俱作風
中肝經留于脇下以中風療之血者皆肝之所主惡
血必歸于肝不問何經之傷必留于脇下盖肝主血
故也痛甚則必有自汗但人汗出皆為風症諸痛皆
屬于肝木况敗血凝滯從其所屬入于肝也從高墜
下逆其所行之血氣非肝而何以破血行經藥治之
一男子墜馬兩脇作痛以復元活血湯二劑頓止更以
小柴胡加當歸桃仁二劑而安
血虛煩躁
吳給事墜馬傷首出血過多發熱煩躁肉瞤筋惕或欲
投破傷風藥曰此血虛火動所致當峻補其血為善
遂用聖愈湯二劑即安又養氣血而瘥
一男子損臂出血過多又下之致煩熱不止瘀肉不腐
以聖愈湯四劑少安以八珍湯加五味麥冬而安更
以六君子湯加芎歸黃茋數劑而潰又二十餘劑而
歛大抵此症須分所患輕重有無瘀血及元氣虚實
不可㮣下盖恐有傷氣血難以潰歛常治先以童便
和酒飲之或加紅花蘇木其功甚捷若㮣用攻利之
劑鮮有不誤凡瘡愈之遲速在血氣之虚實故也
亡血出汗
張進士季秋墜馬亡血過多出汗煩躁翌日其汗自止
熱躁益甚口噤手顫此隂血虚陽火乘之而汗出為
寒氣收歛腠理故汗不得出火不得泄怫欝内甚而
益增他症也(凡一切病火盛而汗出者若驟歛之反增他症)及用四物加柴
胡黃芩山梔四劑少止又用四物參茋軟柴胡五味
麥冬治之而痊
亡血昏憒
一婦人孟冬傷足亡血頭汗内熱作渴短氣煩躁不時
昏憒其脉洪大按之微弱此隂血虚于下孤陽炎于
上故發厥而頭出汗也以四物合小柴胡湯一劑汗
即止以四物去川芎加參蓍麥冬五味炙草少用肉
桂四劑諸症悉去又三十餘劑血氣復而愈
一男子孟夏折腿出血過多其初眩暈眼花後則昏憒
此隂血傷損陽火熾甚制金不能平木木旺生風所
致急灌童便更用人參當歸各五錢荆芥川芎柴胡
白芍白术各二錢山梔黃芩桔梗各一錢甘草五分
服之隨爽又用四物參蓍各三錢生地柴胡各一錢
四劑煩躁悉去
濕痰作痛
大宗伯沈立齋孟冬閃腰作痛胸間痰氣不利以枳殼
青皮柴胡升麻木香茴香當歸川芎赤芍神麯紅花
四劑而瘥但飲食不甘微有潮熱以參蓍白术陳皮
白芍各一錢歸身二錢川芎八錢軟柴胡地骨皮炙
草各五分十餘劑而康
劉尚寳體臂閃作痛服透骨丹反致肢節俱痛下體益
甚以二陳南星羌活防風牛膝木瓜蒼术黃芩黃柏
治之身痛遂安以前藥再加歸尾赤芍桔梗治之而痊
鄭吏部素有濕痰孟冬墜馬服辛熱破血之藥遍身作
痛發熱口乾脉大而滑此熱劑激動痰火為患耳治
以清燥湯去人參當歸黃茋加黃芩山梔半夏黃柏
熱痛頓去患處少愈更用二陳羌活桔梗蒼术黃柏
薑製生地當歸遂痊
肝火作痛
楊司天骨已入絡患處仍痛服藥不應肝脉洪大而急
此肝火盛而作痛也用小柴胡湯加山梔黃連二劑
痛止用四物山梔知柏調理而康
血虚作痛
一婦人磕臂出血骨痛熱渴煩悶頭暈日晡益甚此隂
虚内熱之症用八珍加丹皮麥冬五味骨碎補肉桂
及地黃丸治之瘡愈却去桂加牛膝續斷二十餘劑
而悉愈
骨傷作痛
一小兒足傷作痛肉色不變傷在骨也頻用炒葱熨之
五更用和血定痛丸日間用健脾胃生氣血之劑數
日後服地黃丸三月餘而瘥
一小兒臂骨出絡接入腫痛發熱服流氣等藥益甚飲
食少思以葱熨之其痛即止以六君黃茋柴胡桔梗
續斷骨碎補治之飲食進而腫痛消又用補中益氣
加麥冬五味治之氣血和而熱退愈矣
氣虚血滯
戴給事墜馬腿腫痛而色黯食少倦怠此元氣虚弱不
能運散瘀血而然耳遂用補中益氣去升麻柴胡加
木瓜茯苓白芍白术治之而痊
氣虚不潰
少宗伯劉五清臁傷一塊微痛少食用六君子湯倍加
當歸黃蓍其痛漸止月餘瘀血内涸而不潰彼以為
痊此陽氣虚極須用調補不從至來春頭暈痰涎壅
塞服清氣化痰病勢愈盛脉洪大而微細(此或輕取重取之分)
欲以參茋歸术附子之類補之不信至秋初旬因怒
昏憒而厥
氣虚壅腫
一婦人腫臂腕腫大已三月手臂日細肌瘦惡寒食少
短氣脉息微細此氣血兩虚也遂投補中益氣加肉
桂引諸藥以行至臂再加貝母香附以觧久病之欝
間服和血定痛丸以葱熨之腫消二三因怒患處仍
脹胸膈兩脇微痛以前湯更加木香山梔半夏桔梗
服之少可復因驚不寐少食盜汗以歸脾湯加五味
麥冬二十餘劑而安腫消三四手臂漸肥但經水過
期而少此心脾之血未充足而然也乃用八珍加五
味麥冬丹皮遠志香附貝母桔梗四十餘劑諸症悉
愈後因怒發熱譫語經水如涌此怒動肝火以小柴
胡湯加生地二錢一劑遂止以四物加柴胡調理而康
州守陳克明子閃右臂腕腫痛肉色不變久服流氣等
藥加寒熱少食舌乾作渴曰傷損等症腫不消色不
變此由氣虚而不能運當助脾胃壯氣血為主遂如
法治之不二月形氣漸充腫熱漸消半載諸症悉退
體臂如常
一小兒閃腿腕壅腫形氣怯弱欲治以補氣血為主佐
以行散之劑不信乃内服流氣飲外敷寒凉藥加寒
熱體倦日夜發熱脉息洪大氣血虛極也治之無功
後肉潰瀝盡氣血而亡
瘀血腫痛
一男子閃傷右腿壅腫作痛謂急砭去滯血以補元氣
庶無後患不信乃外敷大黃等藥内服流氣飲後涌
出穢膿椀許其膿不止乃復請治視其腿細而脉大
作渴發熱辭不治後果歿
窗友王汝道環跳穴處閃傷瘀血腫痛發熱作渴遂砭
去瘀血知其下焦素有虚火用八珍加知柏牛膝骨
碎補四劑頓止用十全大補少加黃柏麥冬五味三
十餘劑而愈
筋傷壅腫
李考功子十四歲脚腕閃傷腫而色夭日出清膿少許
肝脉微濇此肝經受傷氣血虚而不能潰難消之症
也急止剋伐之劑不信乃襍用流氣等藥後果出爛
筋而死
肺火衂血
張地官墜馬傷腿服草烏等藥致衂血咳𠻳臂痛目黃
口渴齒痛小便短少此因燥劑傷肺與大腸而致用
生地黃芩連知柏山梔山藥甘草以潤肺燥而生腎
水小便頓長諸症並止以山藥五味麥冬參蓍芎歸
知柏黃芩炙草以滋隂血養元氣而瘡歛
肝火出血
俞進士折腿骨已接三月尚發熱出汗不止諸般醫治
不應左關脉洪數此肝火熾甚血得熱而妄行也遂
投小柴胡湯加山梔白芍生地防風血止熱退又用
八珍五味麥冬治之瘡口即愈
田宗伯姪仲秋因怒跌仆遍身作痛發熱衂血肝脉弦
洪曰久衂脉弦洪乃肝火盛而制金也至春則肝木
茂盛而自焚或戕賊脾土非易治之症當滋腎水以
生肝木益脾土以生肺金乃雜用瀉肝火等劑歿于
仲春之月
一婦人因怒仆地傷面出血痰盛昏憒牙關緊急曰此
怒動肝火氣逆拂欝神明昏冒而卒倒也兩手脉洪
大而無倫次以小柴胡湯加黃連山梔芎歸橘紅茯
苓薑汁而甦
胃火作嘔
一膏粱之人跌腿青腫作痛服辛熱之藥反發熱作喘
患處益痛口乾唇渴此膏粱之人内多積熱更服辛
熱之劑益其胃火而使然也頻飲童便以清胃散加
山梔黃芩甘草治之頓止患處以葱熨之腫即消散
隂虚作喘
舉人杜克宏墜馬服下血藥反作喘日晡益甚此血虚
所致耳非瘀血為患遂以四物加參蓍五味麥冬治
之其喘頓止又用補中益氣加五味麥冬而愈此症
果係瘀血蒸熏于肺而喘宜活血行血亦不可下若
面黑胸脹或膈痛作喘當用人參一兩蘇木二兩作
一劑水煎急服緩則不治産婦多有此疾
隂虛發熱
楊進士傷手指焮痛發熱服寒凉之藥致飲食頓減患
處不潰用托裏養血之藥食進而潰後因勞每日晡
發熱此隂虛而内熱也以四物軟柴胡地骨皮乃退
更用養血氣之藥而瘡歛
氣血虛熱
一男子墜馬腹有瘀血服藥下之致發熱盜汗自汗脉
浮濇以為重劑過傷氣血所致投以十全大補湯益
甚時或譫語此藥力未及而然也以前藥加炮附子
五分服之即睡覺來頓安再劑而痊
陽氣脱陷
梁閣老姪跌傷腿外敷大黃等藥内服破血之劑遂致
内潰為針出穢膿三椀許虛症悉具用大補之劑兩
月餘稍能步履因勞心手撒眼閉汗出如水或欲用
袪風之劑曰此氣血尚未充足而然也急以艾炒熱
頻熨肚臍(此本法羅謙父當用之)并氣海穴處以人參四兩炮
附子五錢煎灌良久臂少動又灌一劑眼開能言但
氣不能接續乃以參蓍歸术四味共一斤附子五錢
水煎徐徐服之元氣漸復飲食已進乃去附子服之
而瘡愈
膽經血少
一女子年十七閃右臂微腫作痛寅申時發熱决其膽
經血虚火盛經水果先期而至先以四物合小柴胡
湯四劑熱退更以加味四物湯加香附地骨皮山梔
各五分芩連炙草各二分二十餘劑其腫亦消乃去
黃連山梔又五十餘劑經水調而元氣充矣
腎經虚怯
儒者王清之跌腰作痛用定痛等藥不愈氣血日衰面
耳黧色曰腰為腎之府雖曰閃傷實腎經虚弱所致
遂用杜仲補骨脂五味山萸蓯蓉山藥空心服又以
六君當歸白术神麴各二錢食後服不月而瘥
一三歲兒閃腰作痛服流氣等藥半載不愈此禀腎氣
不足不治之症也後果歿
痛傷胃嘔
一婦人傷指手背俱腫微嘔少食彼以為毒氣内攻診其
脉沉細此痛傷胃氣所致也遂刺出膿椀許先以六
君子藿香當歸而食進繼以八珍黃茋白芷桔梗月
餘而愈
氣遏肉死
一男子修傷足指色黑不痛而欲脱此因陽氣虛不能
運逹于患處也急去之速服補劑以壯元氣否則死
肉延足必不救矣不信果黑爛上脛而死
一女子數歲嚴寒上京兩足受凍不仁用湯泡潰至春
十指俱爛牽連未落先用托裏之劑助其陽氣自潰
脱得保其生此因寒邪遏絶運氣不至又加熱湯泡
潰故死而不痛也嘗見人嚴寒而出凍傷其耳不知
痛痒若以手觸之其耳即落當以暖處良久或熱手
慰之無恙若以火烘湯泡其耳即死至春必潰脱落
矣北方寒氣損人若此可不察之
凉藥遏經
雲間曹子容為室人中風灌藥誤咬去指半節焮痛寒
熱外敷大黃等藥内服清熱攻毒患處不痛不潰膿
清寒熱愈甚此因凉藥遏絶隧道而然也遂敷玉龍
膏以散寒氣更服六君子湯以壯脾胃數日後患處
微痛腫處漸消此陽氣運逹患處也果出稠膿不數
日半指潰脱更服托裏藥而歛
上舍王天爵傷足焮腫内熱作渴外敷内服皆寒凉敗
毒患處益腫而不潰且惡寒少食欲作嘔吐此氣血
俱虚又因寒藥凝結墜道損傷胃氣以致前症耳遂
用香砂六君子芎歸炮薑外症悉退惟體倦晡熱飲
食不甘以補中益氣湯加地骨皮五味麥冬治之而愈
州守王廷用傷指即用帛褁之瘀血内潰焮腫至手謂
宜觧患處以出瘀血更用推陳致新之劑不信乃敷
凉藥痛雖少止次日復作又敷之數日後手心背俱
潰出瘀穢膿水尚服敗毒之劑氣血益虚色黯膿清
飲食少思仍請治投以壯脾胃氣血之劑由是膿水
漸稠而愈
錢國賓曰甲子春余舟泊清江浦時征遼官兵沙船兩
岸打閘水急索斷頭目王元跌倒頭向地脚朝天正
對石椿腦盖骨圓圓如鍾大竟離頭墜地去人丈許
衆兵圍看余見而呼曰某知接骨今病者破腦魂魄
驚散怕人不敢歸竅汝等在此此人立死矣且暫散
診其脉洪浮腦骨雖墜腦膜未破可救先安腦骨急
取舟中接骨藥散于周圍内用四物湯加桃仁大黃
各一錢紅花五分恐血攻心移病者于無風之室令
倚勿睡睡則血上至半日始甦醒次日飲食日日與
接骨藥一服十日而痊接骨神方土鼈虫四十九個
酒炙黃暴死人骨一兩螃蠏煆黃五錢象虱十個半
兩錢十個煆紅醋淬取末自然銅三錢煆紅醋淬乳
香没藥各三錢木香二錢麝香五分為末再服七分
熱酒調下照量加酒以行藥力服後骨中自响輕者
數服重者十餘服接骨如故
續名醫類案卷五十九
