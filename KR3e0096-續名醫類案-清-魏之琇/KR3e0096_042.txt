飲定四庫全書
續名醫類案卷四十二
錢塘魏之琇撰
小兒(疹)
孫文垣治僕子孫守以麻(即瘄子)咳𠻳無痰上唇厚腫體
熱大便燥聲啞(燥火為患)以麥冬知母瓜蔞甘草白芍桑
皮(是症宜去白芍桑皮入牛蒡桔梗)地骨皮石斛枳殼服后𠻳減其
七乃去瓜蔞枳殼以其大便已溏加生地當歸苡仁
調理而安
程氏子七歲中麻(西吳呼為瘄子姑蘇呼為沙子)一月餘矣發熱如故
咳𠻳聲啞肌削骨立頭髮盡禿衆醫束手孫見之曰
若謂此兒不治耶此麻后虚熱成疳以大蘆薈丸治
之可萬全也病家初不余問者謂非幼科專門也不
知此特大方家餘事耳(可改韓詩曰餘事作兒科然方脉不知皃科者必非良手)
為製藥與之未服盡而病瘳
吕東莊治錢氏子五歲病診泄瀉兒醫謂瘄最宜於瀉
不復顧忌以清火為急寒凉縱進(著眼前縱字)病勢殊劇
吕視之面色兩顴嫩紅(虚陽上浮)時咬牙喘急(上盛)口渴甚
飲水不絶(隂虚液燥)脉洪緩如平壯人曰脾急矣速投人
參白术當歸黃茋陳皮甘草茯苓木香以救之一劑
覺安或阻之曰誤矣小兒有專門豈可令腐儒治之
吾所聞瘄病以發散清凉解毒為主今半身瘄潮熱
未退而用温補必不救矣(無真知而參末議最能誤人知者慎之)其家
懼遂不敢再服間三日其父復來見曰諸症復如故
如何吕曰豈有是理哉君戲我耳曰日來實不服君
藥乃述其故吕曰君試急歸兒天柱骨倒矣别去頃
之馳至曰果如公言奈何急服前方何如吕曰前方
救虚也今加寒矣非桂附不能挽也曰顴紅口渴喘
急飲水俱是熱症而公獨云虚寒何也曰隂竭於内
(何以不入生熟地)陽散於外而寒凉復逼之也陽無所歸内
真寒而外假熱此立齋所發内經微旨非深究精藴
者不能信也乃歸而違衆服之一劑而天柱直二劑
而喘渴止三劑起行嬉戲戶外(此由苦寒過劑故處方如是非一切小皃)
(皆可桂附也)
馮楚瞻治沈氏兒發熱數日見麻疹纔一日面上盡沒
神氣困極蚘從口出不一而足數日不食下瀉上喘
唇口焦裂五心壯熱手足指尖皆冷脉細數無倫兩
尺更弱咸謂疹毒歸臟胃熱故蚘連出也不知神氣
欲脱五臟俱困脾虚不能納榖蟲無所食又兼虚火
熏蒸臟腑燥熱蟲不安而出耳况諸斑疹多由内傷
失調脾胃不足是以榮氣逆行隂覆於外血盛氣壯
則紅而焮發血虚氣弱則色白而隠伏有何毒之輕
重乎面上退縮者陽虚不能升發也喘促者氣短難
續也唇焦者脾津耗竭也五心壯熱者隂虧火爍也
泄瀉不食者真火衰而脾不運也寸關細數尺弱者
氣虚血虚虚火上浮而不藏也急則治標緩則治本
今者之急本氣欲脱也倘謂麻疹餘毒解利清托
恐神氣先盡矣乃以熟地六錢丹皮一錢麥冬三錢
牛膝二錢製附六分一劑假熱全消真虚畢露神氣
更倦此隂已少復當補氣以助其發生前方另煎人
參二錢冲服神氣漸爽喘促全安飲粥微嘔乃胃氣
久虚之故也再用前方加炒黃白术二錢去丹皮參
湯冲服三四劑全愈
愚按此與吕症大同小異要是百中一二未可執
為程法也大抵麻疹之發本諸肺胃治之但宜鬆
透一切風燥寒熱之劑不可入也余常遇表散過
甚綿延不已者一以生地杞子地骨麥冬蔞仁沙
參等味三四劑必𠻳止熱退而安
高士宗長男六歲次男三歲於元旦次日俱發熱見疹
即用清透發之劑次日略增十數點究不暢逹心以
長男七月而生先天怯弱問其胸腹寬否曰饑甚口
味何如曰淡甚因知其虚遂投茋术參甘桂枝紅花
一二劑次日透發遍身熱稍退而人情猶煩躁夜發
熱頻咳𠻳至一月而安由見點之初過服表劑虚其
經脉故也(由此成疳勞者多矣)次男幼稚致問不能以上冬痰
喘服麻杏桂枝石膏一劑而愈謂其稟質略強其疹
不透必寒凝毒甚因與蘇麻前杏黃芩石膏藥(大錯)紅
點不增又與紫蘇葱薑芫荽等熏之熨之疹總不出
(所謂不知經候混攻混表是也)同道俱云舍透法並無别法(此等藥豈止透)
(發而已耶)至五六日吐蚘或曰此熱極生蟲可服牛黃散
牛黃散即大黃末也一服而痰喘止神氣稍平却自
是不能言矣計無所施針百會穴開其瘄門服西黃
分許及諸单方(急則亂投藥餌)觀其形症實不能生友人張
衛生曰此大虚大寒症也今既無言又不能食恐無
濟矣勉投參附究無挽回
經云一逆尚引年再逆促命期為醫者可不鑒諸
汪氏子出瘄已三日自用前杏麻黃石膏藥一二劑疹
出二十點餘不能再增心胸煩悶乞高診高曰若再
攻發則敗矣急與芎歸茋术桂苓紅花一劑而熱退
身安凡治疹調其氣血和其經絡寒凉攻發概置不
用則屢治屢效也(亦非定論蓋鑒前車而矯枉過正也)
吳題先子甫二歲出瘄兒醫攻發不透高視之知其虚
也曰若但發瘄瘄斷不出必至不保惟有温補之劑
益其臟腑安其腸胃助其氣血方可(語無筋節則胸無卷軸可知)
遂與茋术薑桂歸芍苓廿銀花紅花諸味一劑而安
次日仍用原方加人參一錢又連服獨參湯而愈
夏氏子出瘄色紫黯神氣不寧高曰此症大凶治須得
法連看二次皆用温散藥次早其家人走告曰口㕱
蟲另有藥否曰昨二劑俱服否曰尚存一劑因與附
子八分令加入煎服自此遂無音耗(心竊惑之)越三載至
其家(猶懷鬼胎)見其子長大因問昔年出瘖吐蚘何由得
愈曰服藥后因無力相延仗天覆庇得以漸愈(語亦虚活)
以上皆醫藥真傳(高案)
小兒疹
徐仲光治一兒身熱喘脹以内傷外感治之不效視其
背隠隠赤色乃疹也以麻黃湯表發雖出而頭面不
出隨沒而死
一兒疹身熱似痘候徧身報點沈虚明黃錦雲皆以為
虚也時黃綺雲年十二歲未知醫往視獨以為疹其
父詬之綺雲曰兒聞父言疹為肺胃風熱今兩鼻流
涕豈非疹乎已而果然后長遂為明醫是以鼻涕
作疹者則早得其要領也
一兒疹出紫色喘𠻳噦瀉不食用解毒飲挑&KR0146;法治之
而后愈
一兒疹出紫色便秘溺澀煩躁悶亂急以大柴胡湯利
之而愈
一兒疹不易透知為風寒所遏用桂枝湯加葛根麻黃
前胡升發之又用厚被裹之再以大劑防風湯熏於
牀下而愈此症亦可用芫荽防風湯浴頭面手足
又苧蘸芫荽酒戞之
一兒身熱頭疼骨痛咳𠻳氣急嘔噦不食乃傷寒而兼
山疹也以百祥散十神解毒湯治之愈此症治之
小緩疹雖透必變紫黑悶亂喘脹而死
一兒疹出腹飽便秘乃内傷所發也以承氣下之而愈
一兒疹正出而恣食停滯腹飽便秘壯熱詀語急以大
黃瓜蔞枳實厚朴黃連甘草等藥利之而尚喘𠻳脉
遲肢冷以附子理中湯又歸芍六君湯治之而愈
一兒表散后疹出隠隠肌肉間成片又為風寒所鬱渾
身青紫煩躁悶亂喘脹欲出不出急用麻黃桂枝湯
加葛根以升發之得冷汗微出而愈
一兒疹半出壯熱煩躁喘脹悶亂乃出不透而内攻也
急以麻黃甘草桔梗前胡葛根荆芥牛蒡枳殼升發
之疹出二三番得盡透而愈
一兒疹隠不振頭面不出面色青白喘脹悶亂右寸脉
微此正氣虚也不能升毒急用麻黃桂枝湯加人參
一錢防風芫荽湯浴法治之而愈
一兒疹盡出而壯熱秘結喘脹詀語此毒壅猶不盡透
也急以黃連瓜蔞枳殼石膏桑皮知母人中黃等藥
治之而愈
一兒汗出疹透猶喘不止亦邪壅也急以炒黑麻黃加
石膏杏仁甘草治之而愈
一兒疹時咳𠻳喘急用大小無比散五分至一錢即喘
定而睡醒后神安此熱從小便而解也
一兒仲春出疹用凉藥食生梨寒鬱而沒喘悶面青肢
冷聲啞昏暈急以麻黃湯加葛根柴胡甘草桔梗紫
蘇生薑升發之再覆以被取汗而愈
一兒疹發不出喘𠻳煩躁悶亂繆仲淳用西河柳五錢
麥冬三錢五分牛蒡三錢五分蟬退荆芥薄荷知母
各一錢竹葉三十片甚者加石膏五錢冬米或三黃
治而愈
一兒疹雖出而喘反甚乃驟用麻燥烈之藥火甚而肺
火熱也宜清金潤肺以甘草桔梗前胡牛蒡杏仁元
參知母黃芩花粉治之而愈
賀知忍少子疹不透極重其家不知尚以肉飯與之仲
淳急以西柳兩許石膏一兩五錢知母五錢元參貝
母各三錢竹葉七十片作二劑服而疹盡現徧身皆
赤連服四服疹盡出而煩躁猶不止再以石膏三兩
知母西河柳各二兩麥冬三兩黃芩黃蘗黃連各五
錢竹葉二百片濃煎與服遂定而瘥(廣筆記)
一兒寒月出疹不透喘脹悶亂煩躁用去節麻黃蜜炒
酒拌炒一錢葛根木麥冬貝母前胡知母荆芥元參
甘草西河柳一服而疹立透隨愈
一新婚出疹痰𠻳不止咸謂餘毒用清解而痰愈多午
后咳甚此隂虚火熾而潮熱也用六味地黃丸料加
知母麥冬治之而愈
一婦新婚出疹其症如前用六味地黃丸料加當歸治
之而愈
一孕婦疹不出熱極悶亂喘脹用清熱安胎藥而熱愈
甚危劇慮子母難全此懷胎内熱故也法當下其胎
則疹熱解而母命可保矣以表散兼堕胎藥治之而
愈
一孕婦出疹觸動其胎胎堕而去血過多疹雖沒而煩
躁喘悶昏絶乃血脱故也當兼益氣用理中湯而甦
又用人參一兩當歸阿膠炮薑荆芥艾葉治之而愈
一孕婦出疹小腹痛而漏血此熱甚動胎也以升麻葛
根湯加荆芥紫蘇黃芩白术當歸川芎砂仁橘紅阿
膠治之血止而安
一孕婦出疹熱極堕胎而難産用魚膠三寸燒存性麝
香一分共酒服立産遇此症最為難治更有横生者
用魚膠一尺如前治法雖産而子不活
一産婦疹不易出熱甚而去血不止乃氣血不足不能
逐毒出外也用麻黃葛根湯加人參荆芥白芷當歸
阿膠治之而愈
一婦疹后輕咳朝凉暮熱面色少神肌瘦唇赤咸以氣
血不足用八珍湯治之細訊其夫知不慎房用六味
地黃丸合生脉散與服之又嘱其絶欲百日而瘳
柴嶼青治候補汪某年二十餘因感時氣出疹過服石
膏等劑身熱泄瀉兩耳皆聾絶不思食脉之兩尺微
弱舌上乾燥毫無津液本属隂虧况大寒之劑不但
傷陽亦且傷隂用麥冬五錢滋隂以清虚熱陳皮以
和胃氣加西河柳一錢以清疹毒次日熱微瀉止舌
亦覺潤惟左寸脉微洪加小生地二錢木通一錢菊
葉一錢三日熱退思食因是月應選身軟耳聾慮不
能過堂掣籖謂已平復十九日當投補劑定可全愈
后果如言竟得赴選
萬密齋治吳道松四肢病疹或治之三日疹不出煩躁
甚欲用荆防敗毒散曰此皆發熱之藥無解毒之用
况天大熱又無時令之藥一二味在内則陽愈勝隂
愈虧隂陽不和此疹之所以不出也以東垣凉膈散
加元參升麻一服疹出三日起
甘氏子發熱疹三日不出身凉神倦坐卧不寧此毒不
外出毒火内伏也故煩而坐卧不安用升麻葛根湯
加麻黃石膏以發之一服疹盡出色白不紅此血虚
也用四物湯加防風一服色紅而愈
楊氏子疹后痢下解血用當歸稍生地白芍條芩炒黃
連炒人參生甘草枳殼烏梅而愈凡出疹利血者此
方皆效
錢乙診睦親宫中十大王瘡疹云曰瘡疹始終出未有
他症不可下但當用平和藥頻與乳食不受風冷可
也如瘡疹三日不出或出不快即微發之(鼠粘子湯之類)如
瘡發后不多出即加藥(如一日一帖即加至二帖)加藥不出即大
發之(升麻葛根羌活防風獨活麻黃桂枝之類)如發后不多及脉平無症
即瘡本稀不可更發也有大熱者當利小便小熱者
當解毒(利小便四聖散之類)若不快勿發勿下攻止用抱龍治
之瘡若起能食者大黃下一二行即止有大熱者當
利小便有小熱者宜解毒若黑紫乾陷者百祥丸下
之不黑慎勿下身熱煩躁腹滿而喘大小便濇面赤
悶亂大吐此當利小便不瘥者宜宣風散下之也若
五七日痂不焦是内熱氣蒸於皮中故瘡不得焦痂
也宜宣風散導之用生犀角磨汁解之使熱不生必
著痂也
睦親宫十太尉瘡疹衆醫治之王曰疹未出属何臟腑
一醫言胃氣熱一醫言傷寒不退一醫云在母腹中有
毒錢氏曰若言胃氣熱何以乍凉乍熱若言母腹中
有毒属何臟也醫曰在脾胃錢氏曰何以驚悸皆無
以對錢氏曰夫胎在腹月至六七則已成形食母腹
中穢液入兒五臟食至十月即穢液滿胃至生時兒
口猶有不潔産母以手拭净則無疾病俗以黃連汞
粉下其邪糞之穢此亦知不潔餘氣入兒臟中本先
因微寒又遇風寒邪氣相搏而成痘疹也未出欲作
之時熱動五臟則五臟之症先見初欲病時先呵欠
煩悶驚悸乍凉乍熱手足冷面顋頰赤燥咳𠻳噴嚏
者此五臟症俱見也吹呵欠頓悶者肝也時發驚者
心也乍凉乍熱手足冷者脾也面赤顋頰咳𠻳噴
嚏者肺也惟腎無候以在腑下不能食故也凡瘡疹
乃五臟毒若出歸一症肝水泡肺膿泡心為斑脾為
疹腎雖無症其后惡者瘡變倒靨而黑陷則歸腎也
此由不慎風冷而不能食内虚所致也今太尉疹子
無他症當用平和藥為治因用抱龍丸數服愈(海藏云本)
(先因微寒入一句并由不慎風冷而不能食内虚一句勿認作寒症用抱龍丸即知斑疹多熱也)
吳橋治姪孫始孩累日發熱蒸蒸驚搐惽憒衆醫不知
所以橋曰麻也寒邪外乘閉而不出是&KR0561;&KR0561;爾飲藥
已數中氣乃傷藥不足恃也當置沸湯一瓶撤其蓋
令保母抱子坐湯側稍遠擁被圍之湯氣自遠薰蒸
少飲藥内托麻出而解后汪氏子病如子亦用嚮法
並效(太函集)
薛立齋治一小兒患疹作痛發熱煩渴欲服清凉飲下
之診其脉不實舉指不數此邪在經絡也不可下遂
用解毒防風湯二劑而愈此症小兒多患之須審在
表在裡及邪之微甚而治之王海藏曰前人云首尾
俱不可下者何也曰首不可下者為斑未見於表下
則邪氣不得伸越此脉症有表而無裡故禁首不可
下也尾不可下者為斑毒已顯於外内無根蒂大便
不實無一切裡症下則斑氣逆陷故禁尾不可下也
一兒作痒發熱以消毒犀角飲一劑作吐瀉此邪氣上
下俱出也毒自解少頃吐瀉俱止其症果消吐瀉后
脉見七至此小兒和平之脉也邪已盡矣不須治果
愈潔古云癍疹之病其為症各異發焮腫於外者属
少陽三焦相火也謂之斑小紅靨行皮膚之中不出
者属少隂君火也謂之疹凡顯斑症若自吐瀉者慎
勿亂治而多吉謂邪火上下皆出也斑疹並出小兒
難禁是以别生他症也首尾不可下大抵安裡之藥
多發表之藥少秘則微疎之令邪氣不壅併令其次
第出使兒易見也身温暖者順身凉者逆
沈明生治沈翰臣婦咳𠻳發熱或認為不足遽用六味
地黃湯以滋隂分既而咳逆更劇疹之脉浮且數風
熱干乎肺家宜用疎表之劑服下遍身發出紅疹二
劑𠻳差緩而猶未透更用辛凉等味以清表熱忽復
作瀉不已咸歸咎寒凉沈笑曰非也肺受風邪邪變
為熱經云邪并於陽則陽熱而隂虚始則疹在欲出
未出之際火上炎於手太陽而作𠻳今則疹在欲收
未收之時熱下移於手陽明而作瀉是亦斑疹家常
候曷足怪乎行且止矣果越兩日而𠻳寧瀉止身凉
疹退按斑疹之候雖異斑疹之治略同是歲丁未濕
土司天而春夏之交燥旱殊甚蓋猶襲夫昨歲燥金
在泉之餘氣耳是以初當凉解而不利乎温散次當
寒潤而不宜於温補六味地黃丸之属雖若相宜然
質濁味厚不惟不能逹表抑且錮蔽外邪施諸疹退
而餘熱未清之時稍為近理今初熱始𠻳驟然用之
是非滋隂乃滋害也況以丸為湯已非古人本意而
專投泛用尤乖病變之機自來善用六味者無若薛
立齋假使九原可作視近日之湯法盛行能無掩口
胡盧哉
續名醫類案卷四十二
