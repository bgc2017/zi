續名醫類案卷二十二
錢塘魏之琇撰
頭
有人三代不壽問彭祖祖觀其寢處果有一穴當其腦
戶令塞之遂得壽蓋隙風入耳吹腦則陽氣散頭者
諸陽所聚以主生也(延夀書)
竇材治一人起居如常但時發頭痛此宿食在胃腕也
服丁香丸十粒而愈(陽明食積頭痛)
張子和治南鄉陳君將赴秋試頭頂遍腫連一目狀若
半壺其脉洪大張出視内經面腫者風此風乘陽明
經也陽明氣血俱多風腫宜汗乃與通聖散入生薑
葱根豆豉同煎一大盞服之微汗次日以草莖塞鼻
中大出血立消(陽明風熱頭痛)
王定國病風頭痛至都梁求明醫楊介治之連進三丸
即時病失懇求其方則用香白芷一味洗晒為末煉
蜜丸彈子大每嚼一丸以茶清或荆芥湯化下遂名
都梁丸其藥治頭風眩暈女人胎前産後傷風頭痛
血風頭痛皆效(百一選方陽明風熱不按此方惟陽明風熱宜之餘可服)
張大復曰偏頭風之苦病者莫能自言方亦多岐而罕
效戊申予忽病此正悶欝時周叔明以餅法見寄未
服也五月五日顧民服貽二餅貼太陽上一夕良一
法用南星半夏白芷三味等末爛搗生薑葱頭為餅
不服不吹不熏視諸方更簡便也(筆談有風痰用之騐)
姚應鳳治嚴州施盛宇三載患頭痛不可忍姚曰法當
取首中骨今八月時收斂難猝治期以明歲春乃割
額探去其骨出瘀血數升頓愈(錢唐縣志略與腦中石蟹同)
龔子才治杜侍御患頭痛如刀劈不敢移動懼風怕語
言耳鳴目中&KR1543;火六脉緊數有力與酒九蒸九晒大
黃為末三錢茶調服一劑而愈(此亦陽明畜熱為病病在至高之地故大)
(黃必用如是製法)
孫文垣治蔡樂川内人患頭痛痛如破髮根少動則痛
連滿頭暈倒不省人事踰半時乃甦遍身亦作疼胸
膈飽悶飲湯水停膈間不下先一日因怒吐水數次
蚘蟲三條今或惡風或惡熱口或渴或不渴大便秘
脉則六部皆滑大有力此痰厥頭痛也先以藿香正
氣散止其吐繼以牛黃黑虎丹清其人事頭仍痛甚
又以天麻藁本各三錢半夏二錢陳皮白芷薄荷庥
黃生薑葱白煎服得少汗而頭痛少止至晩再服之
五更痛止大半人事未全清此蓋中州痰盛非下不
可乃用半夏五錢巴霜一分麵糊為丸每服三十丸
生薑湯送下下午大便行三次皆稠粘痰積也飲食
少進餘症差可惟遍身疼未盡去改用二陳湯加前
胡石膏藁本薄荷枳殼黃芩石菖蒲調理而安(木盛土衰)
朱丹溪治一人因浴冷水發熱頭痛脉緊此有寒濕也
宜温藥汗之蒼术庥黃乾薑甘草陳皮川芎二貼得
汗後知病退又與下補藥白芍陳皮半夏白术蒼术
人參木通甘草四帖薑水煎服(濕熱)
一婦人頭痛發熱而渴白术陳皮川芎乾葛木通甘草
水煎温服(陽明病)
樓全善治一老婦人頭痛歲久不已因視其手足有血
絡皆紫黑遂用三棱針盡刺出其血如墨汁者數盞
後視其受病之經灸刺之而得全愈即經所謂大痺
為惡及頭痛久痺不去身視其血絡盡出其血是也
(三陽風熱)
李時珍治一人病氣欝偏頭痛用萞庥子同乳香食鹽
搗㶸(㶸字無考)一夜痛止(治標妙法)
李士材治蔣少宰頭痛如破昏重不寧風藥血藥痰藥
久治無功脉之尺微寸滑腎虛水泛為痰也地黃四
錢山藥丹皮澤瀉各一錢茯苓三錢沉香八分日服
四貼兩日輒减六七更以七味丸人參湯送五日其
痛若失(近時上盛之病最多觀此可悟一切乃少隂病)
吳孚先治一人患頭痛痛不可禁脉短而澁吳曰頭為
諸陽之首若外邪所乘脉當浮緊而弦今反短澁短
則陽脱于上澁則隂衰于下更加手足厥冷名為真
頭痛與真心痛無異法在不治惟猛進參附或冀挽
回萬一如法治之果愈
李成章官六安衛干戶善針灸或病頭痛不可忍雖震
雷不聞李診之曰此蟲啖腦也合殺蟲諸藥為末吹
鼻中二三日蟲悉從眼耳口鼻出即愈(明史)
一人素病黃忽苦頭痛不已發散降火歴試無效診得
脉大而緩且一身盡痛又兼鼻塞乃濕家頭痛也投
瓜蒂散一匕内鼻中黃水去大杯而愈(大退濕熱)
張三錫屡見苦頭痛百法不應詢之曾生過楊梅瘡用
土茯苓四兩白鮮皮苦參金銀花各三錢黃柏一錢
皂角子三十粒苡仁木通防風各二錢氣虛加參耆
血虛加四物大獲其騐身痛亦效(治法彙濕毒)
一人頭痛脉滑而數乃痰火上攻也二陳荆芥羌活酒
芩不應加石膏二劑稍可終未盡除前方加熟大黃
三錢食遠煎服病去如脱(仝上陽明痰火)
一人苦頭痛衆作外感治診得右手寸口脉大四倍于
左兩尺洪盛乃内傷氣虛頭痛也外兼自汗倦怠以
補中益氣湯加炒黃柏一劑知二劑已(氣虛)
一人頭痛而面色黎黑身體羸瘦左寸關俱不應指兩
尺獨洪盛因作隂虛治用滋隂四物加黃柏知母元
參二服减半十日痊(血虛)
一婦苦頭痛悮為外感治發散三黃白虎硝黃愈投愈
甚診之氣口急大而數按之即濡右脉亦虛大詢之
先不熱服藥後始熱曰風寒必先發熱在一二日間豈
有先不熱而後熱者此氣虛頭痛也觀其氣短不足
以息餘皆可知今發散過度復耗其氣又復下之復
損其血氣血兩傷宜乎虛火獨熾而身反熱也非大
補詎能挽回遂以補中益氣湯大劑加熟附子一片
為嚮導服下即熟睡覺而痛止第人事不清復加筋
惕肉瞤振振不寧彼歸咎于補劑曰虛極所致復更
一醫用柴胡表藥致一身之火游行于外變為斑爛
彼信為傷寒矣化斑承氣日進遂不救(仝上)
一人頭痛身形拘急惡寒便秘惡心作食欝治不應診
得氣口脉和平獨尺數而細且行步艱難乃脚氣欲
動也從脚氣治而愈(仝上)
一人頭痛作外感治不應左脉平和氣口獨盛症兼飽
悶惡心乃食欝也消導而愈(仝上陽明病)
一人牙與頭角互痛乃少陽陽明二經火盛之故清胃
散對小柴胡去半夏人參加薄荷石膏二劑瘳(仝上)
一老嫗頭痛連額發散降火備用不效面上皆出小紅
泡有微水不甚潰一月後痛悉移于右左眼胞上紅
腫且嬾于言動飲食不甜用辛凉愈甚六脉濡弱如
蛛絲初接少弦因作氣虛治六君倍黃耆加蔓荆子
三服後漸安心跳不眠愈急乃以調中益氣湯加茯
神元參棗仁栢子仁連進數服頓愈(仝上)
東垣常病頭痛發時兩頰青黃眩暈目不欲開嬾言身
體沉重兀兀欲吐潔古曰此厥隂太隂合病名曰風
痰以局方玉壺丸治之灸俠谿即愈是知方者體也
法者用也徒執體而不知用者弊體用不失可謂上
工矣(秘藏編醫說續)
湖南押衙顔思退治頭風掣痛用蠟二斤鹽半斤相和
于錫鑼中鎔令相入捏作一兜鍪勢可合腦量大小
搭頭至額頭痛立止(經騐方仝上)
王叔權云予年踰壯寒夜觀書每覺腦冷飲酒過量腦
亦疼甚後因灸顖會穴而愈有兵士患鼻衂不已予
教令灸此穴即愈有人久患頭風亦令灸此穴即愈
但銅人明堂經只云主鼻塞不聞香臭等疾而已故
予書此以補其治療之缺然以腦戶不宜針觀之顖
會亦不宜針鍼經只云八鍼以下不宜鍼恐未盡也
叔權母氏隨叔權赴任為江風所吹身體頭動摇如在
舟車上如是半年乃大吐痰徧服痰藥并灸頭風諸
穴方愈
有士人患腦熱疼甚則自牀投下以腦拄地或得冷水
粗得减而疼終不已服諸藥不效人教灸顖會而愈
熱疼且可灸况冷疼乎凡腦痛腦瀉先宜灸顖會而
強間等穴蓋其次也(以上並仝上資生經)
薛立齋治一儒者酒色過度頭腦兩脇作痛以為胃虛
而肝病用六味地黃料加柴胡當歸一劑頓安
商儀部勞則頭痛作陽虛不能上升以補中益氣湯加
蔓荆子而痊
王肯堂治一人寒月往返燕京感受風寒遂得頭痛數
月不愈一切頭風藥無所不服厥隂愈甚肢體瘦削
因思此症明是外邪緣何不解語云治風先治血血
行風自滅本因血虛而風寒入之今又疎泄不已烏
能愈哉又云痛則不通通則不痛乃用當歸生血活
血木通通利關竅血脉其人能酒用酒一斗入二藥
其中浸三晝夜重湯煮熱乘熱飲之致醉則去枕而
卧矣然有火欝于上而痛者宜酒芩石膏之類治之
又方用芎歸熟地連翹各二錢以薄荷二錢放碗内
將滚藥冲下鼻吸其氣候温即服服之立愈然亦為
血虛者設耳
馬元儀治一友患頭痛經年不愈早則人事明了自午
至亥神氣昏憒不寧作風火治無效診之兩脉俱沈
且滑此太隂陽明痰厥頭痛也用礞石滚痰丸間服
導痰湯以湯滌之次以六君子少加秦芁全蝎調理
而安
張樹滋妹患頭痛累月診之陽脉太隂脉澁曰此隂衰
于下陽亢于上上盛下虛之候也法宜六味地黃湯
加青鉛五錢俾清濁定位斯不治痛而痛自止矣所
以然者以陽氣居上體本虛也而濁氣干之則實隂
氣居下體本實也而氣反上逆則虛頭為清陽之位
而受濁隂之邪隂陽混亂天地否塞而成病矣治之
者不察其脉槩以頭痛為風火專行透解之劑有不
益虛其虛者乎
朱某患頭痛累月苦不可忍咸用散風清火之劑診其
脉浮虛不鼓語言嬾怯肢體惡寒此勞倦中傷清陽
之氣不升濁隂之氣不降也故汗之反虛其表清之
益傷其中其惡寒乃氣虛不能上榮而外固也况脉
象浮虛體倦語怯尤為中虛氣弱之騐與補中益氣
湯升清降濁加蔓荆為使令至高巔一劑知二劑已
一人頭風畏冷首裹重綿三十年不愈以蕎麥粉二升
水調作二餅更互合頭上微汗即愈(李樓怪症竒方王帶存曰此方)
(先莊溪伯曾治族祖經騐)
繆仲淳治梁溪一女子頭痛作嘔米飲不能下曰因于
血熱血虛火上炎也麥冬五錢橘紅木瓜茯苓各二
錢白芍三錢枇杷葉三大片蘇子錢半甘菊錢半烏
梅二个竹瀝一杯蘆根汁半碗二劑嘔止頭尚痛加
天麥冬二錢頭痛少止加土茯苓二兩小黑豆一撮
全愈(廣筆記)
沈觀頥中丞傳自一道人頭風神方予僕婦患此痛甚
欲自縊服二劑數年不發土茯苓四兩(忌錢)金銀花三
錢蔓荆子防風明天麻各一錢元參八分辛夷川芎
各五分黑豆四十九粒燈心二十莖芽茶五錢河水
井水各鍾半煎一鍾服(廣筆記)
廣筆記治半邊頭痛屬火症者用之大黃末三分黃芩
末一錢二味和生白酒一碗頓熱調勻服之即愈
立齋治一婦人腦左腫痛左鼻出膿年餘不愈時或掉
眩如坐舟車正許叔微所謂肝虛風邪襲之而然也
以川芎一兩當歸三錢羌活旋覆花細辛蔓荆子防
風石膏藁本荆芥穗半夏麯乾地黃甘草各半兩乃
製一料每服一兩薑水煎服而愈
劉雲密曰一婦季冬受寒甚至仲春巔頂並左後腦痛
是原病于足太陽寒水寒久化熱欝熱上行以病于
手太陽因風升之化不達而病亦在足厥隂也經謂
過在巨陽厥隂者誠然診者云手太陽熱甚于風足
厥隂熱勝于濕更謂脾肺亦有欝熱心有微熱余止
治手太陽而微兼肺以上焦合而營諸陽歸于手太
陽之氣化在肺主氣者也並治足厥隂以風升之化
達而手太陽之氣化乃暢更微利小腸以通血脉而
和其氣並心經之熱亦去故不必多治他經也按此
亦治巔頂之一因見寒者温治之未盡耳(酒片芩二分半酒枯)
(芩分半蔓荆子二分半防風分半萸連二分半柴胡三分藁本三分升麻二分川芎二分酒黃栢三分當)
(歸三分木通四分牛膝三分水煎一劑愈)
嘉祐初仁宗寢疾藥未騐間召草澤醫始用針自腦後
刺入針方出開眼曰好惺惺翌日聖體良已自爾以
穴目為惺惺穴針經初無此名或曰即風府也(畫墁錄宋)
(張舜民)
吳橋治方簡妻病五年恃饘不盡一器至夜則頭岑岑
遞絶遞甦達旦乃定橋至曰食少久卧肌宜朘今且
腴而脉不數奚病為或婦當娠大損血于頭審是治
二年可受胎復産男而起矣蓋婦嘗妊哭姑髮根有
疣如豆大出血數升匿勿令人知尋免男弗育也治
不補氣專補血果二年而舉子命之曰去病遂如常
(太函集)
眉髮
李林甫壻鄭平為省郎林甫見其鬢髮斑白因曰上明
日當賜甘露羹鄭郎食之能烏髮翌日食之一夕兩
鬢如黳(瑯琊代醉編)
李卿換白髮方云刮生老薑皮一大升于鐺中以文武
火煎之不得令過沸其鐺惟得多油膩者尤佳更不
須洗刮便以薑皮置鐺中密封固濟勿令過氣令一
精細人守之地色未分時(黎明也)便須煎之緩緩不得
令火急如其人稍疲即換人看火一伏時即成置于
磁缽中研極細李方雖云一伏時若火候勻至日西
即成藥也使時以簮脚蘸取如麻子大先于白髮下
點藥訖然後拔之再點以手指熱撚之令入肉第四
日當有黑者生神效
梅師治年少髮白拔去白者以白蜜塗毛孔中即生黑
髮不生取桐子搗汁塗上必生黑者
千金療髮黃熊脂塗髮梳之散頭入牀底伏地一食頃
即出便盡黑不一升脂騐
薛立齋治一男子因大怒發熱眉髮頓落蓋髮屬腎而
眉屬肝此肝腎素虛為怒隂火愈盛銷鑠精血而然
也用六味丸料加柴胡山巵黃栢數劑漸生又二十
餘劑而完
一男子染時瘡服換肌散之類眉毛頓脱遍身作痒或
時赤暈乃燥藥損其隂血陽氣偏旺而然朝用四物
湯倍熟地加茯苓白术丹皮山梔甘草夕用六味丸
料加當歸黃耆治之瘡症旣愈眉毛亦生
一男子素不慎房勞其髮忽落或發熱惡寒或吐痰頭
暈或口乾作渴或小便如淋兩足發熱或冷至脛屬
足三隂虧損而隂火内熾朝用十全大補夕用六味
丸料加炒黑黃栢枸杞治之諸症悉退而髮漸生
一男子遍身瘙痒服祛風辛燥之劑眉髮脱落此前藥
復傷肝腎精血虛而火内熾所致朝用八珍湯加麥
冬五味夕用六味丸料加當歸黃耆治之風熱退而
眉髮生矣
一儒者遍身作痒搔破膿水淋漓眉毛脱落如癘風症
久服祛風等藥致元氣虧損用補中益氣湯加茯苓
而愈後失調理日晡熱甚用八珍湯加五味麥冬五
十餘劑而痊
面
孫兆治樊樓店家劉三一日滿面皆黑色有相者斷云
不過月餘死旣逾月且安適孫入店與客飲酒遂拜
孫述說其病狀孫診之曰非病也乃為臭氣所熏穢
氣蓄于面部不散故有此色問劉汝一月前聞甚一
陣非常臭氣不能避耶劉曰一日登溷其厠臭氣不
可聞隠忍良久下厠明日遂有此疾孫曰去至臭無
過至香我家有南人將至售香可用沈檀二香各一
兩碎擘焚于爐中安帳内以熏絹被蓋定勿令香氣
散可端坐香邊瞑目静坐候香氣散方可出帳明日
引鑑照之劉依其言面色漸變旬日如故
樓全善曰腎臭腐屬水脾臭香屬土厠臭者腐臭
也故聞之則入腎而面黑沈香者香臭也故熏之
則脾土勝腎水而色還也
蘇子由面有瘡高安丐者趙生謂子由曰君好道而不
得要陽不降隂不升故肉多而浮面赤而瘡吾將教
君碗水以灌漑子骸經旬諸疾可去子由用其說信
然惟怠不能久故不能極其妙(龍川志略)
治面部生瘡或鼻臉赤風粉刺用盡藥不效者惟有此
藥可治神妙不可言每以少許臨卧時洗面令淨如
面油用之近眼處勿塗數日間瘡處自平赤亦消如
風刺粉刺一夕見效閔提點方用生硫黃(半錢)香白芷
(半錢)芫青(七個去趐足)全蝎一個(洗炒)瓜蔞(半錢)膩粉(半錢)蟬退(五個)
(洗去泥)右為細末麻油黃蠟約度如合面油多少熬鎔
取下離火入諸藥在内每用少許塗面上(醫說續編)
趙君猷撫幹所傳云有貳卿趙再可知湖州時與一詩
僧相厚而僧患酒齄鼻端生赤贅數枚大者如橘小
者如梅李下垂過口飲食言語皆所妨廢良自厭苦
之郡有一小兵事刀鑷人但聞其善取靨痣不知其
能治酒齄也一旦自言于僧請醫此疾即以藥傅之
凡半月餘每日取惡物如膿血自皮膚出者甚多其
贅後悉成痂落去鼻面瑩然遂以十千為謝且語貳
卿俾直齋閣而求得其方以傳秀邦治人良騐用黃
丹(五文)餅藥(五十文著大礶子盛)碙砂(三十文研極細用)巴豆(十個去殼膜紙裹壓)
(去其油)右件同入餅藥礶子中慢火熬三兩沸取下續
入研細生礦灰三錢酒齄鼻用鵝毛掃在紅處一日
一次上藥以追出毒物病退即止雀子斑用小竹棒
兒挑藥點患處纔覺微腫即便洗去恐力太猛(並集成仝)
(上)
陳三農治隣婦面上一熱即通身躁熱而汗隨之日夜
六七次百治不愈細思之經曰面熱者足陽明病此
脾隂不足而胃火有餘也以山藥為君歸芍地黃為
臣以補脾隂之不足用石膏生甘草以瀉胃火黃耆
麥冬五味以固腠理加竹葉以去煩熱二劑愈
朱丹溪治一婦人面頰兩顋熱腫此膈壅之病也乾葛
桔梗各錢半升麻一錢蘇葉錢半薄荷一錢炙甘草七
分薑一片水煎食後服
王莽遺孔休玉休不受莽曰君面有疪美玉可以滅瘢
休猶不受莽曰君嫌其價重乎遂槌碎進休休方受
之
薛立齋治吳黃門瞻之顋赤腫痛此胃經風熱上攻所
致以犀角升麻湯二劑而平又姜大理患此前湯為
人所惑謂湯内白附子性温而不服另用荆防敗毒
散愈甚後雖用此湯尚去白附子亦不應後用前方
三劑而愈本草云白附子味甘辛氣温無毒主面上
百病及一切風瘡乃風熱之主藥内經曰有是病用
是藥苟不用主病之藥病焉得而愈哉
吾進士面患瘡已潰作渴自服托裏藥及降火藥不應
診其脉浮而弱丹溪云潰瘍作渴屬氣血俱虛况脉
浮弱投以參耆各三錢歸术熟地各二錢數服渴止
又以八珍湯加黃耆數劑脉斂而愈
韓氏子年十四早喪天真面紅腫如風狀不時舉作或
誤用癘風藥内虛發熱口燥煩渴此内傷不足隂火
上痰之類赤遊風症也藥宜滋其隂則火自退(缺)
加參耆四十劑又用此作丸服斤許不兩月而痊
(痴瘍機要)
許學士治王檢正患鼻額間痛或麻痺不仁如是數年
忽一日連口唇頰車髮際皆痛不開口難言語飲食
亦妨在額與頰上常如糊手觸之則痛作足陽明經
絡受風毒傳入血凝滯而不行故有此症或者以排
風小續命透髓丹之類與之皆不效乃製犀角升庥
湯贈之數日而愈犀角升麻防風羌活川芎白附白
芷黃岑甘草右粗末每服四大錢水煎日三四服(陽明)
(經絡環唇挾舌起于鼻合頞中循頰車上耳前過客主人循髮際至額顱今所患皆一經絡也)
老母年七十餘累患頰車痛每多言傷氣不寢傷神則
大發上連頭下至喉内及牙齦皆如針刺火炙手不
可犯乃至口不得開言語飲食並廢自覺火光如閃
電尋常涎唾稠黏如絲不斷每勞與饑則甚得卧與
食則稍安知其虛也始以清胃散犀角地黃湯人參
白虎湯羌活勝濕湯加黃芩甘桔皆不效後改用參
耆术草芎歸升柴桔梗之類稍佐黃岑山梔牛蒡連
翹空腹進之而食遠則服加减甘露飲始漸安然老
人性多躁而不耐閒勞與多言時有之不能除去病
根然發亦稀少即發亦不如往歲之劇矣
從子語因喪子欝結復多餌鹿角膠諸種子藥或于食
後臨卧輒進之以至成積于胃遂患面痛如老母之
症服清胃散甘露飲重加石膏太過而見虛症又服
參耆等補藥而復見火症門人施生以越鞠丸加山
梔連翹貝母橘紅之屬開其欝結而始安然如舊日
矣(連上一條俱自米選抄入不知誰案)
目
孫兆治國婆婆患眼冷淚眼科醫科醫官治二三年不
效上召孫孫至曰臣非眼科但有藥耳容進方用石
決明一兩赤小豆一兩半半夏五錢生斑貓二十一
粒炒去頭足木賊五錢為末薑汁丸如桐子大每服
二十丸薑湯下方進聖旨下眼科詳定奏曰此方與
眼科甚不相涉斑貓有毒恐傷臓腑不敢用合再取
聖旨國婆婆聞之曰眼科醫官不惟不能亦不愿使
我治也但合此藥總傷無怨上聞之孫自進藥服經
十餘日愈八分二十日全愈時眼科並降兩官孫賞
錢三十萬
竇材治家中女婢忽二目失明視之又無暈翳細思此
女年少精氣未衰何緣得此症良由性急多怒有傷
肝臓故經脉不調耳遂與密蒙花散一料如舊光明
矣
張子和治女僮目忽暴盲不見物此相火也太陽陽明
血氣俱盛乃刺其鼻中攅竹穴與頂前五穴大出血
目立明
李民範目常赤至戊子年火運君火司天其年病目者
往往暴盲運火炎烈故也李是年目大發張以瓜蒂
散涌之赤立消不數日又大發其病之來也先以左
目内眥赤發牽睛狀如鋪麻左之右次銳眥發亦左
之右赤貫瞳子再涌之又退凡五次交亦五次皆涌
之又刺其手中出血及頭上鼻中皆出血上下中外
皆奪方能戰退然不敢觀書及見日張云當候秋凉
再攻則愈火方旺而在皮膚雖攻其裏無益也秋凉
則熱漸入裏方可擒也惟宜暗處閉目以養其神水
暗與静屬水明與動屬火所以不宜見日也蓋李因
初愈後曾冒暑出門故痛連發不愈如此涌洩之後
不可常攻使服鼠黏子以退翳方在别集中
趙君玉目暴赤腫點洗不退偶思張語曰凡病在上者
皆宜吐乃以茶調散涌之一涌赤腫消散君主歎曰
法之妙其迅如此乃知法不遠人人自遠法耳
王之一子十餘歲目赤多淚衆工無效張曰此兒病目
睘當得之母腹中被驚其父曰姙娠時在臨清被圍
乃令服瓜蒂散加欝金上涌而下泄各去涎沫數升
人皆笑之其母亦曰兒腹中無病何吐瀉如此至明
日其目耀然爽明其日又與頭上出血及眉上鼻中
皆出血吐時次用通經散二錢舟車丸七十粒自吐
却少半又以通經散一錢投之明日又以舟車丸三
十粒投之下十八行病更不作
士人趙仲温赴試病兩目赤腫睛翳不能識路大痛不
任欲自尋死一日與同儕釋悶坐扵茗肆中忽鉤窗
脱鉤其下正中温額上髮際裂長三四寸紫血流數
升血止目快能通路而歸來日能辨屋脊次見瓦溝
不數日復故此不藥不針誤出血而愈夫出血者乃
發汗之一端也亦偶合出血法耳
一小兒名德孫眼發赤其母買銅碌欲洗兒目煎成家
人誤與兒飲之須臾大吐吐訖立開
樓全善男目珠至夜疼連眉棱骨及頭半邊腫痛用黃
連膏點之反甚諸藥不效灸厥隂少陽疼隨止半日
又作月餘以夏枯草二兩香附二兩甘草四錢為末
每服一錢半清茶調下咽疼减半四五服良愈
一男子所患與前症皆同但黑睛有白翳二點諸藥不
效亦以此藥與東垣選竒湯加四物及黃連煎間服
并灸厥隂少陽而安
王海藏妻姪女形肥笄年時得目疾每月或二月一發
發則紅腫難開如此三年服除風散熱等劑左目反
有頑翳從銳眥遮瞳人右目亦有翳從下而上經云
從内走外者少陽病從下上者陽明病此少陽陽明
二經有積滯也脉短滑而實鼓晨則似短濇潔古云
短為積滯遏抑臓腑宜下之遂用温白丸减以川芎
附子之二多加龍膽草黃連如東垣五積法從二丸
加起每日加一丸如至大利然後减丸又從二丸加
起忽一日于利中下黑血塊若干如黑豆大而堅硬
從此漸痊而翳盡去(以上三則皆醫學綱目)
廬州知錄彭大辨在臨安暴得眼赤後生翳一僧用蘭
香子(本名羅勒又名香菜又名翳子草)洗晒每納一粒入眥内閉目
少頃連膜而出也一方為末點之李時珍嘗取子試
之水中亦脹大蓋此子得濕即脹故能染惹眵淚浮
膜耳然目中不可著一塵此子可納三五顆亦不妨
礙亦一異也(本草綱目)
張大復云予目初眇有教服三花五子丸者或云緩甚
寧益于用乎遂止揚州張斗嶽謂予淮僧某者久眇
晳然問之則服三花五子丸也此古本所載耳而修
合之法稍異則效不效應焉北歸請以相與予病久
且老無事于方然願得之以濟同病者張信士通劔
術其言多不妄(筆談)
張三丰真人治目疾碧雲膏臘月取羯羊膽十餘枚以
蜜装滿紙套籠住懸簷下待霜出掃下點之神效(即二)
(百味花草膏另一製法)
兖州朱秀才忽不見物朝夕拜天因夢神傳方用好燄
硝一兩銅器鎔化入飛過黃丹二分片腦二分銅匙
急抄入罐内收之每點少許即愈(張三丰仙方本草綱目)
宋丞相言黃典史病外障翳夢神傳一方用太隂玄精
石隂陽火煆石決明各一兩蕤仁黃連各二兩羊子
肝七個竹刀切晒為末粟米飯丸梧子大每卧時茶
服二十丸服至七日烙頂心以助藥力一月而愈(朱氏)
(集騐方)
魏全家富母忽然失明王子貞卜之曰明年三月一日
有從東來衣青者療之必愈至時候見一人著青綢
襦遂邀為重設飲食其人曰僕不解醫但解作犁耳
為主人作之乃持釡就舍求犁轅見桑曲枝臨井上
遂斫下其母兩眼煥然見物此曲枝葉蓋井之所致
也(朝野僉載)
王璽集要詩云赤眼之餘翳忽生草中鵝不食為名塞
于鼻内頻頻換三日之間復舊明又倪惟德原機啓
微方用鵝不食草(本名石胡荽)晒亁二錢青黛川芎各一
錢為細末噙水一口每以米許㗜入鼻内泪出為度
一方去青黛(本草綱目)
經騐方治目障翳以熊膽少許净水略調開盡去筋膜
塵土入冰片一二片或淚痒則加生薑汁些少時以
銅筯點之絶竒赤眼可用余家二老婢俱以此效熊
膽善辟塵試之之法净一器塵其上投膽一粒許則
凝塵豁然而開(仝上)
朱丹溪治飛絲入目紅腫如眯痛濇不開鼻流清涕用
京墨濃磨以新筆塗入目中閉目少時以手張開其
絲自成一塊看在眼白上却用綿輕輕拭出即愈如
未盡再治又飛絲入目用頭垢點入目中即出神效
又眯目鹽與豉置水中浸之視水其查立出(本草綱目)
龔子才治一人兩眼角出烟霧此肝火也以柴胡黃連
等分大劑水煎臨卧頻頻服之數劑乃瘥(仍宜入血藥為妥)
周漢卿治鄉人蔣仲良左目為馬所踶睛突出如桃他
醫謂係絡已損不可治漢卿封以神膏越三日復故
(明史)
華州陳明遠瞽十年漢卿視之曰可針也為翻睛刮翳
歘然辨五色(明史)
福建按察使沈文敏其母隨養時雙目失明延一醫療
之云障翳已重藥不能效乃先藥之使不知痛尋以
物撥轉眼睛向内一面向外封閉三日而開視物無
一不見云眼睛惟兩角有筋保之故可撥轉然非削
鼻堊手不能也(菽園襍記)
京師法雲寺僧律師失明數年夢中有人授一方治内
外障但神水在者皆可療焉二兩(二兩上脱一味疑為首烏抄本但字)
(下空一字又焉字似烏字之訛)蔓荆子枸杞蒺藜甘菊荆芥穗各一
兩當歸地黃川芎赤芍防風各一兩半十一味末之
水麵糊丸桐子大空腹食前温水下三二十丸僧服
之目復明因目曰夢靈丸(元遺山續夷堅志)
白彦良壯歲常赤目道人曰但能不赤頭則不病此彦
良記之七十餘更無眼疾(延夀書)
有人年八十餘眸子瞭然夜讀蝇頭字云别無服藥但
自小不食畜獸肝人以本草羊肝明目疑之余曰羊
肝明目性也(以食百草故)他肝不然畜獸臨宰之時忿氣
聚于肝肝主血不宜于目明矣(延夀書)
陳坡次女痘後餘毒上攻遂成内障遍試諸藥半月不
騐後得老醫一方用蛇脱一具净洗焙燥又天花粉
等分細末之以羊子肝破開入藥在内麻皮縳定用
泔水煮熱切食之凡旬餘而愈其後程甥亦用此取
效(槎菴小乘今此案已從居易錄錄入痘門以其詳細再錄之)
萬密齋治孫撫軍淮海患目疾因宦學政時多閱卷而
得今每閱文案則眼珠脹痛用八珍湯為主人參茯
苓炙甘草酒洗當歸酒炒白芍酒炒生地去白术(以其)
(燥也)川芎(以其竄也)加麥冬五味子柏子仁棗仁黃連减半
共十一味孫曰何不用菊花蔓荆子曰凡目疾有外
因内因由風熱得之為外因宜發散所謂火欝則發
之也由久視傷血得之為内因宜以養血為主所謂
目得血而能視也服十數劑全愈
孫文垣治吳小峯與弟小川俱病目專科治之益甚其
目始紅腫次加太陽痛繼以星翳叠出脉之小峯濡
緩而大兩目血縷直貫瞳人薄暮則痛(虛)小川則洪
大鼓指黑珠有浮翳瘼隠澁難開大小便皆不利(實)
故于小峯用補先以清肝散與之夏枯草五錢香附
四錢甘草一錢五分細茶五分以撤其痛(治標)藥兩進
而痛止(方法與前樓全善案同)繼用人參茯苓熟地杞子桂心
牛膝破故紙白蒺藜丹皮(治本)(桂紙蒺藜當酌用)于小川用
瀉内用瀉肝湯及當歸龍薈丸外用象牙冰片末
點之(凡點眼藥研須極細)七日全愈經云實者正治虛者從治
小川之症唯厥隂肝火熾盛肝常有餘者瀉之正治
也小峯則下虛又為怒所激怒則火起于肝肝為蔵
血之地故血絲貫童人而薄暮作痛故先用清肝散
以去其痛再用甘温補下元之虛俾火得歸原此從
治也若用苦寒降火之劑恐血凝而痛加且火激而
愈熾矣
姪孫眼紅腫脹或以苦寒治時疾之劑與之眼愈腫且
增兩太陽痛再加石膏病不减且遍身脹悶寢食俱
廢脉之弦大無力乃用蔓荆子桑白皮柴胡香附夏
枯草甘草芽茶一帖痛定兩帖腫消四帖全愈
一女孩右目紅腫腹中飽乃能開饑則不能開此疳積
虛寒症也以夏枯草二錢甘草榖精各一錢香附一
錢五分煎服四帖而安
孫氏婦年過四句眼赤腫太陽痛大便三日不行經水
四日未止諸治不效右目内眥突生一白泡垂與鼻
齊大二寸餘耑科見而却走以為竒疾時眩暈不能
少動動則嘔吐益劇孫脉之兩寸關俱滑大有力兩
尺沈微此中焦有痰肝膽有火為怒所觸而然經云
諸風掉眩皆屬于肝諸逆衝上皆屬于火蓋無痰不
作暈也(却未然)其白泡乃火性急速怒氣加之氣乘于
絡上而不下故暴脹垂下也古壯士一怒目眥裂與
此理同治當抑肝木鎮痰火先用薑汁益元丸以壓
火止吐再以二陳湯加酒連酒芩天麻滑石吳萸竹
茹枳實一帖吐止稍能運動仍以二陳湯加岑連之
類赤腫消白泡斂經止而愈
呂東莊治吳綺厓弟患左目痛連腦醫以頭風治之不
解初時發寒熱後遂壯熱不止吕珍之曰火伏于内
風燥泉涸木乃折矣非得汗不解也或曰汗須用發
表藥獨非風燥乎且發汗藥須擁被悶卧乃得身熱
甚苦此奈何(難得妙)吕曰庸醫發汗皆屬強逼故須擁
被悶卧然而汗不可得也(說破此軰伎倆正是救人苦心)今藥非此
類雖薄衾舒體時雨自至豈能消遏哉(語欠圓活)乃用龍
腦白术飲子(必逍遥無疑)夜分大汗淋漓次日頭目爽然
矣(龍腦白术飲子無從考核有謂即趙氏加减逍遥散未知是否原注)
吳浮先治一人目痛取竹葉一片刺鼻之迎香穴出血
而痊鼻内迎香穴乃手足陽明交經也(治法本張子和)
王宗蒼目珠紅赤驚悸腸鳴色夭不澤左手浮空右關
尺重按無力吳曰此肝腎交虛不能制遊行之火非
肺家實火也朝服加味歸脾湯夕服八味丸不一月
白珠紅退脉漸冲和矣
楊賁亨治一貴人患内障性暴躁時時持鏡自照計日
責效數醫不愈召楊診曰公目疾自愈第服藥過多
毒已流入左股旦夕間當發毒竊為公憂之旣去貴
人日夕視左股撫摩惟恐其毒發也久之目漸愈而
毒不作貴人以楊言不騐召詰之對曰醫者意也公
性躁欲速每持鏡自照心之所屬無時不在于目則
火上炎目何由愈故詭言令公凝神于足則火自降
目自愈矣兵行詭道惟醫亦然貴人曰良醫也厚禮
而遣之(筠齊漫錄江西通志載此太略)
范武子嘗患目痛就張處度求方處度因嘲之曰古方
宋陽里子少得其術以授魯東門伯魯東門伯以授
左丘明及漢杜子夏鄭康成魏高堂隆晉左太冲凡
此諸賢並有目疾相傳此方云用損讀書一减思慮
二專内視三簡外觀四旦晚起五夜早眠六凡六物
熬以神火下以氣簁藴于胸中然後納諸方寸修之
一時近能數其目睫遠視尺箠之餘長服不已洞見
墻壁之外非但明目乃亦延年(仝上)
黃履素曰予少時神氣不足患目每用目少過輒酸澁
無光者累日博考方書多云六味地黃丸可治目予
連服二三料目疾轉甚改用别方補腎氣血之藥始
得少愈後讀醫學鈎元有目病不宜服六味丸辨謂
澤瀉茯芩滲水山茱萸不宜于目(山萸味酸肝閈竅于目經云肝病者)
(毋多食酸)(凡肝腎病皆不宜此三味不惟目也)言之甚詳以予騐之此論
良是然從今思之目病有屬血虛亦有屬氣虛者予
血固不足氣則尤虛薛立齋治兩目緊澁不能瞻視
以為元氣下陷用補中益氣湯倍加參耆而愈予悔
往時不多服前湯而專事于補腎養血致久不痊迨
四十後以指麻多服前湯原無意于治目而目光漸
充始信往時之悞予幼時患風弦爛眼甚受其累百
藥罔效遇一陳姓醫士于長安邸授予白末藥令敷
于眼眥患處隨敷隨愈取效如神不肯傳方予略訪
之云有吐蚘在内吐蚘者小兒口中吐出蛔蟲收乾
候用其中想更有製就蘆甘石配之者真竒方也
張三錫治一人病目久不能視凉藥盡試不應診之兩
手微弱命服八珍加麥冬一月如舊乃知飲食不運
腸胃枯澁髮落皮皴噎膈淋閉等症目昏耳聾悉由
氣液血脉榮衛衰少不能升降出入虛火阻滯而然
故元府閉小濁火炎上則視昏花隔簾視物之象也
丹溪東垣治目昏用參耆補養氣血久靡不獲效以
氣血旺則元府得利升降清明乃服
一人目赤黑珠傍暗赤成瘡耳中痒作腎臓風治用四
生散每作三二服即愈時稱為聖散(聖惠方)
一人拳毛倒睫用木鱉子一個去殼為末綿裹塞鼻中
左塞右右塞左一二夜其睫自分(治法彙)
陸肖愚治孫憲副夫人因怒氣患兩目赤痛兩太陽亦
痛治及半月赤痛益劇且腫大如桃經行數日不止
大便數日不行飲食不進頭眩吐逆脉之左弦右滑
上下俱有陽分有餘曰相火寄位于肝膽怒氣觸之
其發如龍雷不可逆折病雖上劇而下緩然實因下
而逆于上也用醋炒柴胡青皮吳茱萸炒黃連鹽水
炒黃栢酒炒黃芩白芍丹皮青黛竹茹為煎劑以抑
青丸合龍薈丸一日夜煎丸各三服遂减大半第大
便未行經血未止煎劑仍前以抑青丸合潤字丸投
之便行極澁進粥安睡明日諸症俱愈後以清氣養
榮湯調理之
一老人年八十四夜能細書詢之云得一竒方每年九
月二十三日桑葉洗目一次永絶昏暗(宜五月五日六月六日立)
(冬日採者佳)
倪新溪母陶氏哭子喪失明已十一年忽一人踵門曰
吾能療瞽時其孫上成均宗黨會錢具在其人曰諸
君但少留此視之發嚢出針針其目兩眥頓能見物
撫其孫頂曰吾久不覩汝今成人矣新溪得之手百
金謝其人不受而去衆以為神(雲間襍誌)
九江有夫毆其婦致雙睛突出適有兵過其門令勿動
取手中水濕盛睛旋轉使其系不亂然後納入即以
濕巾裹住令三日勿開其婦性急閉二日遂解巾眼
好如故但遇風寒常發痛云解早之故也吳誠有談
(竒疾方王帶存抄輯)
晉顧含養嫂失明嘗藥視膳不冠不食嫂耳疾須用蚺
蛇膽含計盡不得有一童子以一合授含開乃蚺蛇
膽也童子出門化為青鳥而去嫂目遂差(晉書)
王叔權云(即執中也)予遊學會稽絶早觀書晨牌方食久之
患目澁倦游而歸同舍遺以鹽精數次揩目而疾除
鹽精且爾則青鹽之治目固也古方用青鹽揩牙因
掬在手洗目而目明鹽精乃鹽倉地下之精英(資生經)
唐丞相李恭公扈從蜀中日患眼或澁或生翳膜或即
疼痛或見黑花如豆大累累數十不斷或見如飛蟲
趐羽百方治之不效僧智深云相公此病緣受風毒
夫五臓實則瀉其子虛則補其母母能令子實子能
令母虛腎是肝之母今腎受風毒故令肝虛則目中
恍惚五臓亦然脚氣消中消渴諸風等皆由腎虛也
(此僧深得經旨雖未能惕發所以終是唐人高手諸說紛紛徒亂人意耳)地黃丸悉主之
用生地黃熟地黃各一斤石防風皆去蘆枳殼麫炒
去瓤牛膝酒浸杏仁去皮尖各四兩右為細末不犯
銕器煉蜜丸如桐子大空心以豆淋酒下五十丸豆
淋酒法黑豆半升净揀簸炒令烟出以酒三升浸之
不用黑豆用此酒煮獨活即是紫湯也(百□方)
陸景淵之子患爛弦風眼兩眥皆痛淚漬兩頰皆即成
瘡百藥不效因理故書得此方試點之須臾藥淚俱
下循瘡中流出其間有小蟲自此遂愈甚妙黃連一
兩栢樹皮乾用一兩半濕用二兩右三味㕮咀以水
二升煎至五合稍冷用滴目兩眥及洗爛處日三四
用(仝上)
呪偷針眼已結赤腫未成膿者神騐取患人衣衫角以
手緊捻定于所患眼大眥上揾之每一揾即念一聲
移甚底移撅眼如此一氣念七遍揾七遍訖即隨身
就手撚令緊打一結結定自然便退直候眼安方解
切在志誠不須令病人知呪語或欲自呪自移亦甚
可(仝上)
朱丹溪治一人病眼至春夏便發當作欝治用黃岑(酒浸)
南星(薑製)香附蒼术(俱童便浸)連翹(各二兩)山梔(炒一兩)川芎(童便)
(浸一兩半)陳皮(酒浸)草龍膽(酒蒸)蘿蔔子清黛(各半兩)柴胡(三錢)為
末神麴糊丸服之旬月而愈(治法)
華川陳明遠患瞽十齡百藥屡嘗而不見效自分為殘
人松陽周漢卿視之曰是翳雖在内尚可治用針從
眥入睛背捲其翳下之目歘然辨五色陳以為神(續文)
(粹)
趙良仁云丹溪先生嘗用參膏治一老人目暴不明昏
暗如夜正乃靈樞謂氣脱者目不明是也余亦曾治
一士人患頭風連左目壅痛從戴人法于百會上星
出血皆不效遂在頭偏左之足太陽所過第二行與
上星對平按之痛甚處出血立愈由是而言針之與
藥必切中病所藥與邪對然後可愈蓋前人之方不
過立規矩耳(藥要或問)
繆仲淳從父病後眼花服此立愈蓋肝腎二經虛也真
甘枸杞(一斤去蒂)真懷生地黃(一斤極肥大者酒洗净)河水砂鍋内
熬膏以無味為度去查重湯煮滴水成珠便成膏也
每膏一斤入煉蜜六兩空心白湯化下(廣筆記)
黃學諭潜白患風淚眼每出則流淚盈頰繆仲淳疏一
方寄之榖精草為君蒺藜和枸杞之屬佐之羊肝為
丸不終劑愈(仝上)
薛立齋治一男子眼赤痒痛時或羞明下淚耳内作痒
服諸藥不應氣血日虛飲食日减而痒愈盛此肝腎
風熱上攻也以四生散(白附子黃耆獨活沙苑蒺藜)酒調四服而
愈又一人頭目昏眩皮膚瘙痒搔破成瘡以八風散
治之亦愈
立齋曰世傳眼眥初生小皰視其背上即有細紅點如
瘡以針刺破眼時即瘥故名偷針實解太陽經結熱
也人每試之有騐
張子顔少卿晚年常目光閃閃然中有白衣人如佛相
者子顔信之彌謹乃不食肉不飲酒然體瘠而多病
矣一日從汪壽卿求診卿一見大驚不復言但投以
大丸數十小丸千餘粒囑曰此十日内服之當盡却
以示報旣如期視所見白衣人變黃而光無所見矣
乃欲得肉食又思飲酒又明日黃亦不見覺氣象異
他日矣乃詣壽卿以告卿曰吾固知矣公脾初受病
為肺所乘心脾之母也公旣多疑心氣不固自然有
所覩吾以大丸實其脾小丸補其心肺為脾之子旣
不能勝其母而病自愈矣(道山清話未選入)
沈存中云予為河北察訪使時病目赤四十餘日黑睛
傍黯赤成瘡晝夜作楚百治不效郎官邱革相見問
予病目如此曾耳中痒否若耳中痒即是腎家風有
四生散療腎風每作二三服即瘥閭里號為聖散子
予傳其方合服之午時一服臨卧一服目反大痛至
二更乃能眠及覺目赤稍散不復痛矣更進三四服
遂平安如舊是時孫和甫學士帥鎮陽聞予說大喜
曰吾固知所以治目矣向久病目嘗見呂吉甫參政
曰頃目病久不差服透冰丹乃瘥如其言修合一劑
試服了二三十服目遂愈乃知透冰丹亦療腎風耳
(未選入)
龔子才治一人兩目作痛服降火祛風之藥兩目如緋
熱倦殊甚用十全大補湯數劑諸症悉退後服補中
益氣湯兼六味丸而愈復因勞役午後目澁體倦仍
服十全大補而痊
一人目赤不明服祛風散熱藥反畏明重聽脉大而虛
此因勞心過度飲食失節以補中益氣湯加茯神棗
仁山藥五味頓愈又勞役復甚用十全大補兼前藥
而痊
前日與歐陽叔弼晁無咎張文潛同在戒壇予病目昏
將以熱水洗之文潛曰目忌點洗目有病當存之齒
有病當勞之不可同也又記魯直語云治目當如治
民治齒當如治軍治民當如曹參之治齊治軍當如
商鞅之治秦頗有理故追錄之(東坡志林)
相國崔公慎由廉察淅西左目眥生贅如息肉欲蔽瞳
人視物極礙諸醫方無騐譚簡見曰此立可去但能
安神不撓獨斷于中則必效矣崔公曰如約雖妻子
必不使知譚又曰須用九日晴明亭午于静處療之
若其日果能遂心無憂矣是時月初也至六七日間
忽隂雨甚譚生極有憂色至八九大開霽問崔公飲
酒多少崔曰戶雖至小亦可引滿譚大喜是日于使
宅北樓請飲酒數杯端坐無思俄而譚以手微捫所
患曰殊小事耳初覺似拔之雖痛亦忍又聞動剪刀
聲乃白崔曰此地稍暗請移往中庭坐旣定聞櫛然
有聲先是譚請好綿數兩染縫至是以絳綿拭病處
兼傅以藥遂不甚痛請開眼看所贅肉大如小指堅
如乾筋遂命投之江中後數日詔徵入秉鈞(因話錄唐趙璘)
金封翁年近七旬病暈厥即類風也小愈後眼花不良
于步或教以一味白蒺藜水法為丸每早晚服四錢
旣可祛風又能明目且價廉而工省纔服數日覺口
咽苦燥再服遂陡然失明重以欝怒暈厥復作目閉
不語汗出如珠延診脉已散亂姑以熟地二兩杞子
一兩煎服一時醫至不敢主方欲就中加附子一錢
謂重劑純隂宜少入陽藥余曰此症外間多用參附
湯有致筋枯皮黑人未死而半身先死者以衰微之
隂被劫也今症屬三隂虧竭五志之火上炎故卒然
暈厥且病人以誤服白蒺藜之燥失明而病作寧可
再服附子耶乃默然去二味服下神氣漸甦乃减半
入沙參麥冬沙苑蒺藜而愈今常服之兩年許能辨
磁器花色矣後復更醫不知何病而卒
盧玉川年六旬外久病脇痛凡一切香竄古方莫不遍
嘗後一醫與丸方以胡盧巴為君餘多伐肝之品服
之脇痛果暫愈旣而一目失明猶不謂藥之誤也再
服則兩目俱損近脇痛轉甚延診以大劑生熟地杞
子女貞沙參麥冬蔞仁與之一服即愈始悟向藥之
非然目中黑水神光枯竭已久不能復矣
一人年二十左右求診無他病唯日入則兩目無所見
此即諺語所謂雀盲是也其脉唯左關大左尺極微
語之曰君得母新婚乎曰然與生地杞子牛膝甘菊
沙參麥冬女貞四劑而愈因戒其房幃撙節否則再
發成廢人矣
方懋(缺)内人患瘄荆防二味為時師治瘄所不可缺者
服四劑不慮其芳香燥烈竟能致兩目赤腫眵淚成
障也已逾月漸次失明診之兩寸上溢且弦數令以
前方加當歸白芍數服而愈其姪亦同此患時已瞳
人迸出不及藥矣
耳
許叔微治一男子年二十歲因瘡毒後腎經熱右耳聽
事不真每心中拂意則轉覺重虛鳴疼痛地黃湯生
地枳殼羌活桑白皮磁石甘草防風黃芩木通右為
粗末每服四錢水煎日二三服不拘時候(綱目)
朱丹溪治馮官人左耳鳴此勞得之法當補隂而鎮墜
之黃耆人參當歸陳皮茯芩升麻酒栢防風甘草白
芍食前熱服飲了去眠一覺(綱目其方則似補氣而升舉之非補隂鎮墜也)
薛立齋治一人耳内不時作痛痛時欲死痛止如故六
脉皆安非瘡也話間忽作度其有蟲令急取猫尿滴
耳果出一臭蟲遂不復痛或用麻油滴之則蟲死難
出或用炒芝麻枕之蟲亦出但不及猫尿之速也(取猫)
(尿法用生薑擦猫鼻其尿自出)
趙養葵治一小兒患耳膿醫以藥治之經年累月無效
殊不知此腎疳也用六味丸加桑螵蛸服之而愈
吳孚先治張司馬素有火症兩耳腫痛係少陽風熱勸
廷針灸科刺聽會合谷臨泣尋愈
柴嶼青治汪謹堂夫人兩耳蟬鳴昕夕不歇服過人參
熟地數兩無少效柴曰腎開竅于耳心亦寄竅于耳
治耳必責之腎固矣但診得兩尺尚屬有神決非腎
虛左寸亦平緩無疴惟右寸關洪大此肺胃兩部風
熱所壅而致遂不治病而治脉用清解之劑不數服
而右耳已愈再服數劑兩耳全愈因思耳目口鼻雖
于五臓各有分屬而内實相通治病惟以切脉為憑
夫固有治在此而效在彼者全在一心之圓機活法
也
李元淳尚書在河陽日蚰蜒入耳無計可為腦悶有聲
至以頭擊門柱奏狀危困因御醫療之不騐忽有人
獻方用胡麻油作餅枕卧須臾自出乃愈(圖經本草綱目)
江湖紀聞云有人壁風入耳頭痛不可忍百藥不效用
稻稈灰煎汁灌入即死而出也又萵苣搗汁滴入亦
能出百蟲入耳(本草綱目)
薛立齋治一婦人耳内或耳後項側作痛寒熱口苦月
經不調此肝膽經火兼傷脾胃用四君加柴胡升麻
黃耆白芍而愈後因勞役怒氣嘔吐脇脹用六君子
湯加山梔柴胡而安
一婦人耳内外腫痛胸脇不利寒熱往來小便不調此
肝火傷血先用龍膽瀉肝湯四劑諸症頓退又用加
味逍遥散而愈又因怒復作用小柴胡湯而痊
一婦人經行後因勞怒發寒熱耳作痛以經行為血虛
用八珍湯加柴胡怒氣為肝火用加味逍遥散勞役
為氣傷用補中益氣湯加山梔而愈
一婦人素欝怒耳内作痛腫焮寒熱面色青黃經行則
變赤用加味歸脾湯加味逍遥散而愈
一婦人懷抱素欝因怒耳作腫痛經行不止寒熱發熱
面色青赤肝脉弦數此久欝傷脾暴怒傷肝先用加
味小柴胡湯隨用加味逍遥散而痊
一婦人因怒發熱每經行兩耳出膿兩太陽作痛胸脇
乳房脹痛或寒熱往來或小便頻數或小腹脹悶皆
屬肝火血虛先用梔子清肝散二劑又用加味逍遥
散數劑諸症悉退乃以補中益氣而痊
一婦人耳内腫痛出水寒熱口苦焮連頸項飲食少思
此肝火甚也用小柴胡湯加山梔丹皮稍愈用加味
逍遥散漸愈用八珍湯加柴胡丹皮山梔調補肝脾
全愈
一婦人耳内腫痛胸脇不利寒熱往來小便不調此肝
經濕熱也用龍膽瀉肝湯四劑諸症頓退用加味逍
遥散而全愈又因怒復作用柴胡清肝散而痊
一婦人耳内不時脹痛内熱口乾勞則頭暈吐痰下帶
此肝脾氣虛也朝用補中益氣夕用加味逍遥散而
痊
一寡婦耳内外作痛不時寒熱脉上魚際此血盛之症
用小柴胡加生地以抑其血而愈又項間結核如貫
珠寒熱晡熱用加味歸脾湯加味逍遥散調補肝脾
而愈
一婦人耳内外或作痛或赤腫或寒熱月經旬日而止
潮熱内熱自汗盗汗此肝脾氣血俱虛而有熱用歸
脾湯六味丸而愈
一婦人性急或耳内作痛或耳外赤腫發熱脇脹日晡
益甚此怒氣傷肝氣血俱虚朝用加味逍遥散加黃
栢桔梗夕用歸脾湯送地黃丸而愈
一孀婦耳内外作痛或項側結核内熱晡熱月經不調
吐痰少食胸膈不利此欝怒傷肝朝用歸脾湯以解
脾欝生脾氣夕用加味逍遥散以清肝火生肝血而
愈
一女子耳下腫赤寒熱口苦月經不調小腹内結一塊
此肝火氣滯而血凝也先用小柴胡加山梔川芎丹
皮又用柴胡清肝散而痊
一婦人耳下腫痛發寒熱與荆防敗毒散四劑表症悉
退以散腫潰堅湯數劑腫消大半再以神效瓜蔞散
四劑而平
一男子肝經風熱耳下腫痛發熱脉浮數以薄荷丹治
之而愈薄荷皂角連翹三棱首烏蔓荆豆豉荆芥
一男子每怒耳下腫或脇作痛以小柴胡湯加青皮木
香紅花桃仁四劑而愈
一婦人耳鳴内熱經行不調肢體倦怠飲食無味以為
肝脾虛熱用四君加柴胡山梔丹皮甘草而愈
一男子耳内出膿或痛或痒服聰耳益氣湯不應服防
風通聖散愈甚以補腎丸治之而愈
朱余二女中表姊妹也年十六七朱則耳痛常發癮疹
因感冐痛暴甚耳門連項皆腫與養青湯加黃芩羚
羊蔞仁二劑而愈余則耳痛常流膿水因患瘄醫與
荆防發之遂出血不止膈間嘈辣前方去羚羊加知
母赤芍二劑血止數劑膿水乾二人脉皆關弦寸鼓
乃腎與肝膽之火也
余早失怙恃困苦顛連年十四就西溪吳氏質庫食力
值冬月查盤提唱勞劇忽右耳暴痛不可忍如刺如
錐約一日夜内起一疱迸出黃水涓滴不絶數日乃
乾第水出則痛减水乾則病除自後過勞即發其痛
至欲求死如是年必數次偶問一醫彼見少年得此
謂由暴怒傷肝瘀血為患教服抵當丸不知此屬勞
傷肝腎龍雷之火上攻而然幸合藥時肆中無蟲蟲
水蛭竟因循不服後年二十餘右耳漸聾痛遂不作
蓋此中經絡枯絶火亦不能透達也
鼻
張子和治常仲明嘗于炎暑時風快處披露肌膚為風
所賊三日鼻窒雖坐于暖處少通終不大解使服通
聖散入生薑葱根豆豉同煎三兩服大發汗鼻立通
矣(此由傷風而得)
有人患鼻中有瘜肉垂出鼻外不聞香臭用瓜蒂細辛
等分為細末以綿包如豆許塞鼻中須臾鼻即通瘜
内化為黃水點滴至盡三四日愈又聖惠方用陳瓜
蒂以羊脂和傅上日三次效(醫學綱目)
薛立齋治一男子面白鼻流青涕不聞香臭三年矣(此肺)
(氣虛也)用補中益氣湯加山梔麥冬而愈
陳都憲夫人患鼻疳爛通鼻孔用鹿角一兩白礬一兩
瓦上煆過人頭髮五錢燈火上燒過為末用花椒湯
洗净糁藥疳上三四次即愈如不收口瓦松燒灰存
性研末乾糝之即收
一人酒齄鼻紅赤用金花丸晚服(芩連梔栢大黃桔梗白葛粉井水為丸)
用六味地黃丸全料加當歸二兩苦參四兩空心服
不兩月而愈
孫文垣治吳儀制尚卿弱冠時病鼻塞不能歕者四年
且衂寒月更甚口渴咽喉邊有痰核脉之右寸關洪
滑此肺經痰火症也與前胡秦芁葛根薄荷石膏天
花粉元參貝母山梔甘草白藥子桔梗丹皮四帖而
衂止夜與牛黃三清丸數粒噙之鼻氣即通利能嗅
噙未旬日全愈
一婦人方妙齡表虛易感風寒致成鼻淵流青涕不止
便覺頭暈兩太陽常痛且多噴嚏脉之兩寸洪大用
秦芁酒芩桑白皮馬兜鈴各八分白芍一錢滑石石
膏各二錢枳殼蔓荆子各五分甘草三分四帖而愈
病鼻赤者乃陽明胃經火上炎一方只食鹽一味研細
每晨起撮少許擦齒噙水蕩潄旋吐掌中掬以洗面
行之月餘而鼻色復舊且有益于齒(蘇談)
吳浮先治一人患鼻淵十載乃脾肺氣虛下䧟須用補
中益氣湯百劑方愈不信用白芷防風辛夷川芎等
味病轉甚復求治與前方百帖而痊
丹溪治一中年人右鼻管流濁且臭脉弦小右寸滑左
寸濇灸上星三里合谷次以酒芩二兩蒼术半夏各
一兩辛夷川芎白芷石膏人參葛根各半兩分七帖
服之全愈乃痰欝火熱之症也(大還)
一人鼻中流臭黃水腦亦痛名控腦沙有蟲食腦中用
絲瓜藤近根三五尺許燒存性為細末酒調服即愈
又灸法𩕄會(在鼻心直上入髮際二寸再容豆是穴)通天(在𩕄會上一寸兩旁各一)
(寸)灸七壯隨臭左右灸嘗見灸後去臭肉一塊從鼻
中出臭不可言而愈
有人卒食物從鼻中縮入腦中介介痛不得出以牛脂
或羊脂如指頭大内鼻吸入須臾脂消物逐脂出也
(治法彙)
孫文垣治從姪中叔以暑月赴南雍一日假出索茶飲
之趣從左鼻逆流而出入腹者十之三治幾一月即
粥飯亦多鼻出矣再藥漸加惡心頭暈肌削四支無
力診畢詢醫作何症投何劑曰僉謂此疾書所不載
治法無稽或云胃火或云諸逆上衝皆屬于火所用
非黃連解毒即三黃石膏及諸苦寒之劑自以多飲火
酒因動理或為然然竟無效曰治病貴辨經絡之貫
通與臓腑之出納豈拘拘徒守方書而已哉經云咽
喉者水榖之道路氣之所以上下者也吭顙者分氣
之所洩也人之涕出不收者吭嗓不開也此症亦類
是耳吭嗓不開故氣上而不下會厭弱而不能揜其
氣喉夫鼻與氣喉相通惟不揜故飲食逆從鼻竅而
出不見常人偶氣逆則飲食從噴嚏出乎今右脉緩
弱無力氣虛明矣經云形寒飲冷則傷肺脾胃喜温
而惡寒因多服寒凉所以惡心頭暈肌消也蓋肺屬
金而主氣金氣旺則收斂下降氣下降則飲食自不
逆矣以六君子湯加辛夷桑白皮苡仁沈香一進而
勢緩三進而止大半七劑全安
王執中母氏久病鼻乾有冷氣問諸醫者醫者亦不曉
但云病去自愈旣而病去亦不愈也後因灸絶骨而
漸愈執中亦常患此偶絶骨微疼而著艾鼻乾亦失
去初不知是灸絶骨之力後閱千金方有此症始知
鼻乾之去因絶骨也若鼻涕多宜灸𩕄會前頂大人
小兒之病初無異焉
許知可自停飲食已必嚏服棗膏丸而愈(本事方)
孫氏姑鼻不聞香臭有年矣後因他病友人繆仲淳為
處方每服用桑皮至七八錢服久而鼻塞忽然通矣
(未選入)
鼻淵
沈晉培年三十許患鼻淵黃濁如膿時醫以為風熱上
滛于腦與薄荷辛夷川芎蒼耳白芷蔓荆古方治之
不效反增左邊頭痛所下涕亦唯左鼻孔多就診曰
此肝火上炎為病耳與生熟地杞子沙參麥冬十餘
劑而愈是症由傷風用力去涕而得者易愈若因火
盛而成必由水虧而致蓋肝脉上絡顛頂與督脉會
腦為髓海為龍火欝蒸故濃濁腥穢源源而下有若
淵然久之督脉之髓亦隨輸泄致成勞損者有之醫
學自立齋以前宋元明初諸公未詳肝腎之治至我
國朝諸老亦漸講明然多襍耆术桂附惟集靈膏一
方最善治法彙載之但云吳中一醫用之所向神效
是亦知其然而未知其所以然也故守兔園一册者其
覆餗多矣
一瞽者徐姓年三十來鼻淵年餘醫亦與辛散服之覺
反甚遂堅守不藥之戒此瞽人心静自能消息病情
故不為庸手所誤後遇予教服集靈膏十餘帖而愈
一費氏子年二十餘亦患此時師與辛夷蒼耳芎芷
荆薄之屬至百二十劑後就診于予兩手脉神氣索
然告以不可治矣果月餘而殁
續名醫類案卷二十二
