續名醫類案卷四十六
錢塘魏之琇撰
小兒(瘧疾)
萬密齋治一兒歲半病瘧二日發久不愈黃瘦面浮
腫腹脹用平瘧養脾丸治之愈人参白术茯苓甘草
當歸川芎陳皮夏麴蒼米厚朴柴胡黃芩猪苓澤瀉
草果常山青皮辣桂鱉甲各等分於五日或三元八
節天月德要安普護福生除開破日修合酒煑麴糊
丸麻子大陳米湯下
一兒病瘧醫用截瘧藥内有砒丹三截之遂成疳瘧其
父懊恨前藥之誤萬用平瘧養脾丸治瘧集聖丸治
疳調理一月而愈
一兒病瘧一日一發萬用家𫝊斬鬼丹截之止三日後
一發再截之俱三四日又發其父怪而問之時六七
月棗熟疑其必啖生棗故止而復發也問之果然乃
禁之先用胃苓丸調理三日更以斬鬼截之遂愈五
月五日午時用黃丹研獨頭大蒜研如泥同杵衆手
為丸隨人大小發日五更取長流水面東下
汪氏子七歲病瘧三年諸醫不效萬視其外候面色黃
白山根帶青腹大而堅此久瘧成癖癖為潮熱當與
補脾消癖瘧熱自除恨無九肋鱉甲耳汪求得之因
立一方用人参白术青皮陳皮三稜莪术木香砂仁
當歸川芎黃連柴胡鱉為末神麴糊丸炒米煎水日
三服調理五十餘日而安
李氏女七歲先患外感後變瘧因用截藥變作痢至冬
痢雖止瘧益甚萬視其外候大骨高起大肉陷下髮
稀目陷面黃鼻燥不思飲食唯啖蓮肉乃内傷脾虚
疳勞症也醫皆謂不可治萬云可治也至春必愈用
集聖丸一料次年二月果安
王氏子病瘧三日一發用胃苓丸合小柴胡湯方作丸
服之初三日一發又間日一發後一日一發初發於
午後漸移於辰刻問曰連日服藥瘧發轉頻何也曰
此瘧將退之漸也蓋瘧三日一發者邪氣深難已一
日一發者瘧氣淺易愈午後發者邪在陰分難巳午
前發者邪在陽分易愈今自三日移至一日自陰分
移至陽分故云將退之漸也時有丁醫聞其說笑曰
那得許多議論吾有秘方治瘧如神遂求治之不知
其所用何物自此仍三日一發發以酉時至次日已
後始退萬仍為調理一月而愈
孫文垣治丁氏子纔二歲患瘧母上壅咳𠻳每午後發
熱至子丑時乃退終日啼哭不止鵝口白屑神氣大
弱又痘後遍身瘡疥未愈諸醫有灸之者有剚之者
有以膏藥貼之者種種施之不應孫曰乳下嬰孩臟
腑脆薄不可亂攻亂補参芪足以增其欬灸剚適以
驚其神安能取效教以白术鱉甲各一錢五分青蒿
麥芽陳皮各八分烏梅一個貝母知母各六分甘草
三分八帖全愈
水鑑仙人治百日兒瘧歌云瘧是邪風寒熱攻直須術
治免成空常山刻作人形狀釘在孩兒生氣宫如金
生人金生在巳即釘巳上木生人釘亥上火生人釘
寅上水生人釘申上也常山乃截瘧之藥(樵書初編)
萬密齋外孫未周歲因傷食發間日瘧在子丑時發則搐
咬牙呻喚大便黃綠努而出以口吮母口得乳即止
瘧後汗出心下跳腹中鳴頂微熱未十日成疳矣面
色㿠白𩕄陷髮疎見漸羸瘦此先受暑濕暑則為瘧
濕則為痰又傷飲食脾土衰而肝木旺瘧曰食瘧疳
曰食疳用加減當歸龍薈丸加味参苓白术散其母
服四物湯加柴胡升麻麥冬木通酒芩桔梗各五分
薄荷七分燈草水煎服而愈
一兒病瘧醫以柴苓湯投之二三日不效乃用平瘧養脾
丸而愈一女先驚後瘧瘧久成疳用集聖丸調理一
月而安一兒先瘧後驚用調元湯琥珀抱龍而痊
一兒久瘧成癖因癖生熱或三五日一發發則餘日不
止常在申酉時但不寒顫又微惡寒即發熱熱亦不
甚發過不渴不頭痛用消癖丸平瘧養脾丸間服半
年而愈
馬元儀治金氏子寒熱如瘧兩脉弦虚無力脉弦為風
發脉虚為氣少正虚則外風得襲入乃為寒熱不當
與氣實有餘者同治乃用補正散邪一法用人参桂
枝乾薑肉桂半夏廣皮炙草等調理數日而安
小兒(痢)
萬密齋姪七歲久痢不已為製丸劑治之丸者緩也以
治久病也用錢氏異功散合香連丸為主加猪苓澤
瀉車前子以利其小便神麴麥芽以消其積滯訶子
肉豆䓻炒乾薑以止痢合之曰和中丸約二兩許服
之未盡而痢止此為家秘治久痢不止方也
汪某年六十生一子三歲病痢醫下之太過脾胃受傷
中氣下陷又一醫以豆䓻香連合粟殼等止之痢益
甚後重而少物萬視之曰老年之子胎禀已弱下之
太過而下陷法當舉之陳莖未盡劫澁之劑亦不可
用也乃以錢氏異功散加香連歸芍山藥蓮肉神麴
糊丸服之旬日痢止元氣未復也令前藥調之適有
人曰吾有阿魏治痢甚效即以五分作丸五粒令兒
服之此不可服也汪曰今早服一丸飯後服一丸服
後熟睡未醒萬曰痢止矣何必服藥此藥太峻元氣
被傷恐非正睡也試呼之應推之不知入視白眼張
露氣已絶矣詳記之以為輕妄用藥之戒
聶久吾兒周歲餘因乳少粥飯成積又多麪食致積痢
先水瀉後濃血時已斷乳飲食少進睡不閉目肛如
竹筒指紋已過命關症極重乃用清熱消積等藥以
茶匙緩緩灌灌覺精神極困時另以人参麥冬煎湯
少少與之以保元氣如是數日痢漸止但其肉削加
柴調養半年始復舊
小兒(痢疾)
萬密齋治孫撫軍女五月病痢至七月未愈萬至病亟
矣用人参茯苓甘草當歸白芍黃苓車前陳皮各等
分炒乾薑少許煎服略差五日大安孫問諸醫皆用
木香黃連今乃不用所用皆非治痢之藥而效者何
也曰此乃河間黃苓芍藥湯方也所謂調其氣則後
重除養其血而痢止之法也
祝道士子長七歲病痢半年不愈萬與一方用人参白
术茯苓甘草黃芪桔梗木香黃連訶子肉豆䓻車前
炒乾薑澤瀉神麴當歸麥芽白芍為未水麵丸米飲
下一月而安名和中丸
一女十歲患痢久不止脉洪數或曰下痢脉宜小今脉
洪數恐難治萬曰無妨玉函經曰欲識童男并童女
决在寸關并尺裡自然緊數甚分明都緣未喪精華
氣此童女脉宜如是胃氣尚強不久自愈果數日痢
漸止
張縣尹女半歲病赤白痢甚苦萬用黃連一錢木香五
分石蓮肉五分陳皮七分炒乾薑二分為末神麴丸
黍米大陳米湯下而安
張景岳治都閫錢旭陽長男年及兩周季夏間以生果
傷脾先瀉後痢自善醫知其生冷所傷乃與参术薑
桂温脾等藥不效漸至唇生瘡乃謀之張曰此兒明
為生冷所傷而不利温藥奈何張曰此因瀉傷隂兼
之辛辣遽入而虚火上炎耳非易以附子不能令火
歸元也因用二劑而唇口瘡痛咽腫倍甚外見於頭
面之間病更劇復詢曰用藥不投如此豈真因濕生
熱耶張診之曰上之脉息下之所出皆非真熱本屬
陰虚今熱之不效雖在可疑然究其所歸意者藥猶
未及乎錢曰尚有一證大喜熱飲人所不能入口者
彼安然吞之雖喉中腫痛若此弗顧也此迨真寒之
驗乎張曰是矣是矣遂復增附子一錢五分及薑桂
肉果人參熟地之屬其瀉漸止其喉口等症亦不日
全收矣疑似之間難辨如此治者可不慎哉
喻嘉言治葉氏幼男病痢噤口發熱嘔噦連聲診其關
脉上涌而無根再診其足脉亦上涌而無根曰此非
噤口痢症乃胃氣將絶之症也噤口痢者虚熱在胃
壅遏不宣故不思食治宜補虚清熱兩法此因苦寒
之藥所傷不能容食唯有温補一法而已以理中湯
連進二劑不一時下十餘行乃恐誤求更方曰吾意
在先救胃氣之絶原不治痢即治痢人之大小腸盤
叠腹中甚遠雖神丹不能遽變其糞今藉藥力催之
速下正為美事為可疑之遂與前藥連服二日人事
大轉思食不噦四日後只便糟粕以補中益氣調理
旬日全安此可見小兒之痢縱啖傷胃者多内有積
熱者少尤不宜用痢疾門中通套治法也
陳慶長知縣名祖永云頃守官南康其子年十歲患噤
口痢水漿不入者數日惟能進藥同官家有方書載
一治法試用之一服而痢稍疎三服遂索粥飲頓食
半盞許自是痢止而安其法用乾山藥一半炒黃也
一半生用研為細末米飲調下
一人有小女患痢脱肛叔權傳得一方用草茶葉一握
薑七片煎令服而愈然不知其方所自來也後閱蘇
文始知生薑咬咀煎茶乃東坡治文潞公痢方也(資生徑)
陳良甫云甲子夏秋間僕處一趙經略廳有姪孫年九
歲病痢甚重召小方脉未至遂令僕診之六脉平細
以證觀之是血痢其實非也只是血水而已僕云記
得調中湯治狀云夏月初秋忽有暴寒折於盛熱結
於四肢則壯熱頭痛寒傷於胃則下痢或血或水或
赤壯熱冥悶脉數宜服此遂合之去大黃服之而愈(良方)
姚公遠幼子病痢一醫誤下之遂下純血氣喘身熱不
思食仲淳至亟以人參四五錢石蓮子白芍升麻橘
紅草石蠶扁豆滑石炙草一劑喘平血止又數劑痢
止臨别囑公遠曰兒百日内不出痘則生以下多元
氣未復故也未幾即痘果殤家弟稚端幼病痢甚日
夜數十次服數劑即愈人參三錢吳茱萸泡七次一
錢川黃蓮薑汁炒一錢後二味飯上蒸水煎至八分
温服如不受以藥一匙間米湯一匙漸漸飲之胃氣
漸復如頭痛發熱加石膏六錢乾薑一錢别調六益
散四錢冷水服
小兒瘧痢
陸祖愚治張登之男年十四患瘧截早變成痢疾否滿
晡熱眼胞紅腫而痛所下紅白相間日夜三四十次
或與消積温補斂澁俱不效而轉劇脉之左手弦數
右關沈實右寸浮滑此瘧疾失表又内傷飲食風熱
泊於腸胃而為病也先用山查枳實苓連木通澤瀉
小柴胡甘草并下香連丸服丸藥兩許煎藥四劑遂
積減胃開調理旬日但下淡白積一二次又數日大
更實矣忽一日仍不思飲食日行二三次十餘粒米
不進計大更數十行蓋連日粥食過多而復傷也今
積滯已行腸中潤滑無所慮矣仍用小柴胡歸芍知
苓查橘之類宿垢盡行胃氣仍復乃加減前方入參
术調理而安
萬密齋治李氏女初病瘧又病痢瘦發熱少食日啖蓮
肉五六枚乃與集聖丸而愈
小兒(𠻳)
張子和曰鹿子春一小兒八歲夏月病嗽羸甚余欲涌
之子春以為兒幼弱懼其不勝少難之一日因飲酒
家人與之酒傷多大吐吐定而嗽止蓋酒味苦苦屬
通劑乃大悟余之言也
萬密齋治胡元溪子五歲春病嗽醫用葶藶丸乍止乍
作至夏轉作又一醫用五拗湯不效或以葶藶或以
五拗發表攻裏其嗽蓋加至百十聲不止面青氣促
口鼻出血勢急矣曰自春至秋病已半年治之不易
乃用二冬二母巵苓甘桔蘇子茯苓陳皮去白連進
三劑咳只二三十聲一醫以二陳加防風百部杏仁
紫莞桑皮萬曰肝氣已逆吾方降之其咳稍罷防風
百部升發之品似不可用彼云防風百部乃咳嗽聖
藥也服之氣上逆而咳百十聲不止口鼻血復來再
求治仍用前方取生茅根搗自然汁和藥與之五日
而血止去茅根或加欵冬杏仁以止其咳或去黃苓
梔子加人參白术以補其脾或加阿膠以補其肺調
理二旬而安蓋方春時多上升之氣肺感風寒當與
發散葶藶丸乃攻裡之劑肺金本虚而反瀉之此一
逆也夏天火旺肺金受剋當用清金瀉火之劑五拗
湯乃發散藥也用熱犯熱此二逆也一汗一下肺金
大虚矣方秋時氣應降而不降反用生發之劑此三
逆也今用收斂清降之藥以平其浮游之火火衰於
戌時値九月故病易已許氏子病嗽痰中帶血或用
茅根湯竟不效延萬治因問先生治胡元溪子用茅
根此亦用茅根然不愈何也曰彼病於秋肺旺肝燥
此病於冬血衰時也且彼乃口鼻出血屬陽明胃此
是痰中有血屬太陰肺病既不同治亦有别乃用阿
膠為君杏霜瓜蔞霜貝母為臣蘇葉桔梗甘草為佐
煉密作丸薄荷煎湯化服而愈
萬石泉女病久嗽不止胸高氣急曰此龜胸病也胸者
肺之腑也肺脹則胸骨高起狀而如龜殼吾聞其病
未曾治之故無方也或者不可治乎石泉曰氣脹者
肺實也當服葶藶丸曰病有新久症有虚實(知為虚何不投)
(補)再服葶藶瀉肺之劑恐有虚虚之禍不聽竟以是
卒
吳孚先治一小兒咳嗽動便作痰聲喉如曳鋸脉數洪
滑紋如魚刺用加減二陳湯兼服神仙玉露散而痊
萬密齋舉人蔡沙江子病咳久不止其咳連聲不絶咳
時面青右手常自擺動曰不可治也問何故曰咳者
肺病也肺屬金而青者肝之色也肝屬木手擺者肝
風欲發之狀木來侮金寡乎畏也今十月金病木生
之時四時之序將來者進成功者退木生而進金病
而退必發搐甲乙日劇果甲乙日搐而死
曾芸塘子九歲病咳半夜甚乃胎禀不足腎虚嗽也用
人參固本丸加阿膠桑皮盡而安又汪元津子病腎
虚嗽與上症同亦用人參固本丸加茯苓知母貝母
山藥各等分為丸服之而安
蔣仲芳治盛氏女十餘歲患内熱乾咳特甚醫與清火
滋陰麥黃苓之品服之不效脉得弦數脉症湯藥甚
相合也因何不愈沈思間忽聞女衣有烟火氣詢其
曾卧火箱中乎曰然即以前方與之令其遷卧牀上
遂不終劑而愈問故曰咳嗽火熱爍金以清火潤肺
之品治之甚當其如外火復偪一杯水其能救車薪
之火乎今離却外火而病自愈耳
小兒(喘嗽)
萬密齋治一兒四歲忽作喘氣逆痰壅鼻孔開張萬曰
此馬脾風也(以鼻煽命名也)如胸高肩聳汗出髮潤(皆下脱也)則
不可治須急治之以葶藶丸去防已加大黃除肺之
熱合小陷胸湯除肺之痰碾為細末竹瀝調服(作實治)
一兒病兩腮紅上氣喘急脉浮緩而濡此得之傷食食
傷脾脾虚則不能養肺母病子亦病也兩腮紅者虚
熱也上氣喘急者肺虚也脉浮緩而濡氣虚也時醫
咸以驚風為治用抱龍丸牛黃丸蘇合丸不效聞其
言皆匿笑乃以阿膠炒成珠煎蘇葉烏梅湯化服三
劑而瘳(方却妙)
一小兒痰壅氣促而喘且發搐萬以礞石滚痰丸桑白
皮湯碾碎調服之喘定痰下搐亦止矣
一富小兒先病瀉醫以藥服之乃作喘歸咎於醫萬曰非
醫之誤乃冷傷脾作瀉脾傳肺作喘脾為母肺為子
傳其所生也用陳氏芎蝎散一服喘止而安後用此
方治瀉後喘者良驗
一女子素有喘病發則多痰用補腎地黃丸或曰喘者
肺病也今補腎何也曰肺主氣腎則納而藏之痰涎
者腎之津液所生也哮喘吐痰乃氣不歸元津液無
所受也果服此而安
朱丹溪治一女年十二自小喘嗽白术陳皮青皮各五
錢麻黃茯苓木通片苓各三錢蒼术桔梗各二錢乾
薑一錢甘草五分每貼一錢半煎服
龔子才治一小兒外感風邪服表散之劑汗出作喘此
邪氣去而脾虚也用異攻散而汗喘止再劑而乳食
進
馮楚瞻治同姓子三歲平時面色㿠白𩕄門寬大顱骨
開解一夕忽發微喘不能睡倒抱起稍可至三二日
雖抱起而喘急不減出多入少兩眼逆急(肝腎大虧)理宜
用上病療下之法恐不肯輕服乃設詞曰喘已多日
肺氣虚矣當以人参錢許配生脉飲作湯化服啟脾
丸乃愈也急歸寓以八味丸杵作大丸代之服下喘
日減四五日後本症悉平精神倍長屢索啟脾丸而
𩕄門顱骨俱長滿矣
吳孚先治一小兒氣急而喘喉中聲如水雞叫用五拗
湯而愈
錢國賓治中翰陸登之次子自幼吼喘日夜不絶今八
歲莫愈身體無病診右寸浮滑主肺竅有痰喘吼三
白丸煅白批貝母桔梗各三分飯丸黍米大每睡冷
茶送下五丸至五日此子索物厭其母嗔之猛然一
嗆吐出黑痰一塊如圓眼大其臭滿室剖開内色大
黑瓜子一枚尖少破從此吼喘即止舉家感激除此
子一生之患矣及問其故曰肺有六葉兩耳四垂如
蓋清虚之臟纖塵不染因乳子誤吞瓜子入於肺縫
久則痰膠阻礙呼吸之氣作吼喘聲也今藥力攻出
肺清而金不鳴則無聲痰出而呼吸利則無吼喘症
矣
小兒(哮)
萬密齋治胡三溪女素有哮病遇天欲雨則發發則多
痰服五虎湯九寳湯即止不能斷根曰是益痰聚則
作喘痰去則止痰者水液之渾濁者也難經云腎主
液液者水所化也腎為水臟入心為汗入肝為淚入
肺為涕入脾為涎此腎水泛為痰而喘也乃以六味
地黃丸服之不復發矣
陳三農治一小兒鹽哮遇隂雨即發聲如曳鋸以白砒
一錢入精猪肉四兩内以鹽泥固濟火煅出清烟取
出研細入江西豆豉一兩搗和為丸如黍米大白水
下二三十丸忌油膩葷腥一月而愈
朱丹溪治一男子年十四歲哮十日則發一遍此痰在
上焦不得汗洩正當九月十月之交宜温散仍與小
胃丹佐之温散如麻黃黃苓每帖用一錢半入薑汁
研細末以水盞半煎去查飲之每夜臨卧時與小胃
丹十二粒津下之
楚瞻治朱姓兒三歲哮喘大作數日身熱汗出或以滚
痰丸利之益甚脉洪數胸脇扇動扶肚肩頭汗如雨
不食不眠曰久喘下元已傷復以峻利傷之故見諸
惡候也以人參麥冬各五錢五味三粒肉桂二分煎
服日二三劑喘頓減至夜復作此氣少復而陰未有
以配之也以八味之加牛膝麥冬五味者内熟地六
錢桂附各四分水煎冷服午前後各一劑睡醒食進
喘止但勞動則喘聲微有此未復元之故以生脉飲
調理三四日全安
小兒虚損
竇材治一幼女病咳嗽發熱咯血減食先灸臍下百壯
服延壽丹黃芪建中湯而愈戒其不可出嫁犯房事
必死過四年而適人前病復作竇曰此女禀賦素弱
只宜固守終老不信余言破損天真元氣將脱不可
救矣強余丹服之竟死
李士材治汪氏兒年方舞象(太文)發熱咳嗽羸弱頭眩二
冬二母知柏黃苓不啻百劑病勢轉增脉之右虚軟
乃脾肺氣虚火不生土之候也用補中益氣加五味
子苡仁薑桂至三錢(必因苦寒過傷乃可)十劑而減兩月乃安
春初又發令其服補中丸一錢諸症永不作矣
柴嶼青曰六兒身熱嬾食脉細而無力屬陰虚血少服
逍遥二劑未效内人力請延醫及診視云脉弦為脾
瘧余固爭脉並不弦醫不服強令服二劑身熱更甚
遂立意服壯水之劑二十帖始愈至乙丑復患身熱
服六味湯四十日始霍然因歎曰幸是自家小兒故
得自主倘他人延治四五劑未效必更醫矣能保其
不誤事哉
馮楚瞻治張氏子年十三忽患腿癰外科云勢難消散
出膿得兩月收功視其體浮胖色㿠白知為先天不
足矣再診其脉六部沈細而微復視其腫則右腿為
甚色白而冰冷經曰血氣不知留結為癰今但使血
氣和而無留結癰何由成與八味湯加牛膝杜仲各
二錢食前服之一劑腿温痛減半三四劑全瘳
薛立齋治一小兒九歲解顱足軟兩膝漸大不能行履
此腎禀不足用六味丸加鹿茸三月而能步履
一小兒年十四肢體倦怠發熱晡熱口乾作渴吐痰如
涌小便淋瀝或面目赤色身不欲衣此亦禀賦不足
也用補中益氣湯及前丸而愈
一小兒十五歲而御女大小便道牽痛服五苓散之類
虚症蜂起與死為隣用補中益氣湯加減八味丸而
愈
一小兒十三歲内熱晡熱形體倦怠食少作渴或用清
熱等藥治之虚症悉具以為所禀怯弱用六味丸加
鹿茸補之不越而痊
萬密齋治一兒四歲出痘時頸軟頭傾曰此兒胎禀不
足瘡毒正發壯火食氣亟補元氣使痘易發易靨幸
而保全再補其陰不然恐難出二八數也乃大作調
元湯連進之獲安
江蘭峯子七歲頭面汗出如流用人參當歸二味同獖
猪心煮湯服之安
一女嗜卧發熱項軟頭傾欲作風治持疑未决萬曰此
陽虚病也蓋頭者諸陽之首胃者諸陽之會此女必
乳食傷胃胃氣不足故清陽不升而頸軟不能任元
也可服調元湯一劑而愈
一小兒脱肛半載恪服升補元氣之藥而愈
繆仲淳治里中一童子年十五患寒熱咳嗽面赤鼻塞
夜劇家人以為傷風繆視之曰陰虚也蓋傷風之症
面色宜黯今反赤而明傷風發熱必晝夜無間今夜
劇鼻塞者隂虛則火上升壅肺故鼻塞以是知其陰
虚也投以麥冬五味桑皮貝母百部生地鱉甲黃沙
參不四劑而瘳(廣筆記)
立齋曰一小兒十四歲解顱自覺頭大視物皆大畏日
差明先兄以謂腎禀怯弱用六味丸加五味鹿茸及
補中益氣加山藥山萸半載漸愈二載而𩕄合後畢
姻覺𩕄門開解足心如炙喜其斷色慾戒厚味日服
前藥二劑三載而愈
一小兒白睛多黑睛少吐瀉後喉瘖口渴大便不實朝
夕悉服地黃丸而痊後患瀉其喉復瘖仍服前丸遂
愈
續名醫類案卷四十六
