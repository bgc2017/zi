續名醫類案卷三十七
錢塘魏之琇撰
論錢氏陳氏痘瘡方
讀前人之書當知其立言之意苟讀其書而不知其意
求通于用不可得也痘瘡之論錢氏為詳歴舉源流
經絡分明表裏虚實開陳其施治之法而又証以論
辯之言深得著書垂教之體學者讀而用之如求方
圓於規矩較平直於凖䋲引而伸之觸類而長之可
為無窮之應用也今人不知致病之因不求立方之
意倉卒之際據症撿方漫無一試設有不應并其書
而廢之不思之甚也近因局方之教久行素問之學
不講抱疾談醫者類皆喜熱惡寒喜補而惡解利忽
得陳氏方論皆燥熱補劑其辭確文簡歡然用之翕
然信之遂以為錢氏不及陳氏遠矣或曰子以陳氏
方為不足歟曰陳氏方誠一偏之論然亦可謂善求
病情者矣其意大率歸重太隂一經盖以手太隂屬
肺主皮毛足太隂屬脾主肌肉肺金惡寒而易於感
脾土惡濕而無物不受觀其用丁香官桂所以治肺
之寒也用附术半夏所以治脾之濕也使其肺果有
寒脾果有濕而兼有虚量而與之中病正何傷之有
哉今也不然徒見其瘡之出遲者身熱者泄瀉者驚
悸者氣急者渴而思飲者不問寒熱虚實率投木香
異功等散間有偶中隨手獲效設或悞投禍不旋踵
何者古人用藥製方有向導有監制有反佐有因用
錢氏方固未嘗廢細辛丁香白术參茋率有監制輔
佐之藥不專務於温補耳然其用寒凉者多而於輔
助一法略開端緒未曾深及癡人之前不可說夢錢
氏之慮至矣亦將以候逹者擴充廣而用之雖渴者
用温藥痒塌者用補藥自陳氏發之迥出前輩然其
多用桂附丁香等燥熱恐未為適中也何者桂附丁
香輩當有寒而虚者固是的當虚而未必寒者其為
害當何如陳氏立方之時必有夾寒而痘瘡者其用
燥熱補之固其宜也今未夾寒而用一偏之方寧不
過於熱乎予嘗會諸家之粹求其意而用之實未敢
據其成方也(醫說續編)
王節齋曰近時小兒痘瘡止宗陳文中木香異功散殊
不知彼時立方時為運氣在寒水司天時令又值嚴
冬大寒為因寒鬱遏痘瘡不紅綻故用辛熱之劑發
之今人不分時令寒熱一概施治誤人多矣時值温
熱山野農家貧賤之人其或偶中也
又曰丹溪痘瘡治法最為明備近世通用陳文中異功
等方乃一偏之術若痘瘡虚怯淡白色痒塌此屬虚
寒宜用陳文中方若發熱壯盛齊涌筋紫色燥痒此
屬熱毒宜凉血解毒自陳文中方盛行後屬虚寒者
率得生屬熱毒者悉不救痘是胎毒古人治法只解
毒然氣血虚則逆毒氣不出及不能成就故陳文中
之法亦千載妙訣補前人之所未備者但温補之法
既行而解毒之旨遂隱故救得一邊又害了一邊今
必詳究丹溪二法通用斯無弊也
魏直曰痘漿數日陷頂漿滯不行或風寒所阻者宜用
水楊枝葉無葉用枝五斤流水一大釡煎湯温浴之
如冷添湯良久照見纍起有暈絲者漿行也如不滿
再浴之力弱者只洗頭面手足如屢浴不起者氣血
敗矣不可再浴始出及痒塌皆不可浴痘不行漿乃
氣濇血滯腠理固密或風寒外阻而然浴令暖氣透
逹和暢鬱蒸氣血通徹漿自貫滿功非淺也若内服
助血氣藥藉此發之其效尤速嘗見一嫗用此有驗
叩得其方行之百發百中慎毋忽也古無此法故詳
著之(水楊乃草也非楊柳之楊人家有小兒出痘者宜先收取否則一時難覓)
安慶張氏𫝊種痘法云已三世其法先收稀痘漿貯小
磁瓶遇欲種者錄小兒生辰焚香置几上隨將黃豆
一粒傅以藥按方位埋土中取所貯漿染衣衣小兒
黃豆三日萌芽小兒頭發熱五日豆長兒豆亦發十
日而萎兒病隨愈自言必騐(三岡識略)
福山戌卒遇一醉虎縛獻王大將轅門將軍剖肉分贈
郡紳云小兒食之可以稀痘(仝上)
李捷用頭生雞子三五枚浸厠坑内五七日取出煮&KR0836;
與食數日再食一枚永不出痘徐都司得於浙人之
方(本草綱目)
朱丹溪治一叟發熱而昏倦其脉大而似數與參茋歸
术陳皮大料二十劑而痘出又二十劑而膿泡成身
無完膚又六十劑而安(見明醫雜著)
小兒痘
痘之為痘嬰兒之大劫也自漢以前無有元朔中武帝
使使至回鶻因𫝊染入中國其氣腥穢難近惟大貴
而賢者則間出墨痘此絶無而僅有者也崑山朱恭
靖公名希周幼時出痘顆顆皆黑若束一𢃄於腰間
者人皆謂不治有一醫能識之謂朱翁曰令嗣之症
無妨也然願與公約我有弱女痘痊後欲得令嗣入
贅翁許之後遂贅焉醫固富凢膏火之費悉以資之
後公中弘治丙辰狀元官至禮部尚書為禮樂名臣
卒年九十四諡恭靖(張氏巵言)
張逹泉治顔銓部為兒時中痘已死逹泉視之曰未死
也急掘地作坑置兒其中取新水數桶用紙蘸之重
貼身上少頃有細烟起兒手微動逹泉喜曰生矣復
以水沃之氣蓬蓬上蒸大啼數聲取起再進以藥不
日愈(江南通志)
王敏治千戶申志年二十忽瞑眩譫語體熱而咳衆醫
以傷寒治敏曰痘也與升均湯而瘡出(姑蘇志)
葛茂林診汪比部子年二十五矣忽患痘汪故知醫以
為無恙也葛視怫然迨五日而足七日而靨亦怫然
至十四日而痂落汪信其無虞葛曰災其在彌月乎
至期而其子晏然汪置酒高會若以誚葛者葛視其
子之足底有泡結瘢膚内曰吁其百哉迨是日而暴
没汪以為神問其故葛曰夫痘搆形之餘穢也苟有
纖芒未盡亦無生理是疾初發自腎而我知其不能
暢是以必死既而流注於足底焉以故發之緩而必
至是日也汪歎服(杭州府志)
沈好問治沈勤雲義女年十歲幼子痘女抱兒出診沈
曰兒無傷女即出惡痘矣若呼頭及骨痛宜服糞清
如其言而愈(錢塘縣志)
唐守元治園花祝氏兒患痘遍身血迸無罅唐搗藥塗
其身糝藥鋪茵蓐上捲起倒豎牀前合家啼駭唐叱
曰若輩勿驚此名蛇殼痘必用逆乃得脱已而皮膚
解裂如蛇蜕然遂愈(平湖縣志)
關家女阿觀年八歲出痘甚惡沈曰諸醫云何對曰死
症不必藥矣沈曰兒一身死痘然有一生痘尚可生
令取五年抱雛母雞用藥入雞腹外以糯蒸雞令食
盡視之右手關脉痘二粒明豔如珠女果生(錢塘縣志)
江魯陶子一歲痘止三顆見額上耳後唇傍沈曰兒痘
部位心腎脾三經逆𫝊土尅水水尅火宜攻不宜補
攻則毒散補則臟腑相戕治至十四日痘明潤將成
矣沈曰以石膏治之恐胃土傷腎水也俗醫憐兒小
謬投以參沈見之驚曰服參耶不過二十一日矣兒
卒死(同上)
許季明幼子痘沈曰順症也不必補小陽純陽陽盛必
尅隂許不從痘愈譏沈為妄沈曰兒且死許益不悦
至十二日兒熟睡視之絶矣(同上)
潘氏云一女病發熱腰痛手足厥逆目如昏悶形症極
惡疑是痘候時暑月急取屠家敗血倍用龍腦(冰片也)
和服得睡須臾一身瘡出而安若非此方則横夭矣
(本草綱目)
括蒼陳坡云分教三山日其孫方三歲發熱七日痘出
而倒靨色黑唇白冰冷一士人教以用狗蝇七枚擂
細和醅酒少許調服移時紅潤如常又其次女痘後
毒上攻遂成内障一老醫用蛇蜕一具洗淨焙燥天
花粉等分細末之入羊肝内麻皮縛定用米泔熟煑
切食之旬日而愈(居易錄)狗蠅夏月極多易得冬月則藏於
耳中
扶溝趙神仙𫝊起死回生散治痘瘡至七八日忽然變
色黑收入腹内偏身抓破吭喘死在須臾服此從新
另發出立可回生方用四物湯加升麻紅花上陷加
白芷下陷加牛膝遍身黑陷加麻黃象糞微炒如一
歲用二錢大則用至三五錢右剉一劑半水半酒煎
服從新發出脚下有黑疔至七八日用針挑去以太
乙膏貼之即拔去毒連進二三服(夀世保元)
朱丹溪治一子七歲痘將出未出之際腹泄數行其泄
色黑不發根窠三日後痒&KR0946;出即黑色口渴其根窠
如水疥狀不紅澤不起發食少脉浮數有力按之虚
遂用參茋歸术陳皮肉豆䓻為君炙甘草訶子桂為
使水煎熟好酒些少咽下痒立止食立進根窠紅澤
而起發二服全愈
龔子才治一女痘出至脹滿將貫膿時忽紫黑&KR0946;破流
血此屬熱毒太盛乃用皮硝不拘多少入花椒一撮
煎水用青布蘸搭患處頻頻良久即起服如舊
孫文垣治鄭都諫長君四歲患痘稠密煩躁醫皆謂熱
盛不退形枯色紫頂有焦勢症逆不可為孫至細審
之見兩太陽圓淨神氣蒼厚(可生在此)謂當急為凉血解
毒用赤芍生地各三錢紫草二錢連翹黃芩貝母山
查木通各一錢蟬退甘草谷五分藥成劑而衆止之
曰麻惡清凉痘要温今乃獨主寒凉保元之謂何孫
曰用藥貴對症保元湯良矣必血活熱清而後可用
今血熱毒盛而用温劑是火熾添油也衆曰若慮
毒未解吾苕酵法甚佳用桑蟲雞冠血酒調服之
痘即立起孫曰此法亦可用於清解後火未退而用
是以毒攻毒其勢愈熾鄭遂命煎服其減去查貝母
從衆議也次日痘色明潤焦頂盡退血亦漸活惟嘔
噦搶喉衆謂藥所致孫曰此火毒未盡也宜進竹茹
湯乃大譁鄭弟減檢痘疹全書用竹茹以証乃已藥
退而噦止至八日泄瀉發痒乃以保元湯加白术大
加首烏一帖瀉痒止至十四日天庭兩顴皆回漿作
靨惟兩頤未回洩瀉不止逾半日口開項軟四肢盡
癟腹又脹已成内攻舉家啼泣孫亦芒然不遑為計
太息出門鄭弟把袂相送揖别頃聞衣間痘臭語之
曰君聞臭乎曰聞孫曰似生意急還起之因思頤乃
腎經部位獨不回漿者腎元虚也峻補乃可使活先
以紫河車一錢用酒調服服後即睡繼以人參一兩
黃茋兔絲各三錢作大劑服之一日夜服人參一兩
八錢再視之其結靨之下復灌一綫黃漿盖贈痘也
遂調理而愈(此症如不收功則向之指斥寒凉及戒用竹茹者皆可藉口矣)
喻嘉言診顧諟明子種痘即請視其痘苖淡紅磊落中
含水色明潤可愛且顆粒稀疎他醫已先誇為狀元
痘昌未知也躊躇良久明告曰此痘熱尚未退頭重
頸軟神躁心煩便泄青白全是一團時氣外感兼𢃄
内氣虚若用痘門通套藥必危之道也必得一二劑
先退其外感則痘不治自痊若遲二三緩無及矣彼
不聽而以蝦魚雞筍發痘之物雜投誤上加誤適以
促其亡耳纔至六目而壊正應感症壊期若痘既美
即有意外變症亦在半月一月矣越二日次男即發
熱布痘仍挾時氣外感仍用前醫仍六日而壞
馮楚瞻治蔣總憲之孫痘不甚密但先天甚弱壯熱潰
汗不止四五日來痘反退縮平陷昏睡驚惕馮曰壯
熱者陽在外也潰汗者隂外洩陽不斂也宜滋隂養
陽補中則痘不發而自起矣以熟地八錢乳炒白术
三錢牛膝二錢麥冬二錢五味四分上肉桂六分煎
服不逾時熟睡身凉汗收神爽痘起思食而愈
胡氏子患痘初起甚危一老醫斷其必死延馮同治見
其方寒凉太甚所以伏不出有喘急腹脹諸症也先
以酒釀雞冠血調下獨勝散一服解其伏之勢喘熱
俱減痘有出勢其醫以必不救為事馮曰毋若是以
重主人之憂望為同事吉則君之功凶則某之事彼
猶不然其父惟日夜痛哭勉留調治十愈八九主人
仍不樂蓋渠每日診視諄諄斷以不起時日直至結
痂全愈主人乃喜形於色悔聽蠱惑幾至敗事
馮楚瞻五兒禀賦素弱年四歲出痘發熱一二日便神
氣困倦汗出如雨已見痘因汗多陽虛一切疎解屏
不用三日外汗出不止清利甚頻所見之痘反隱隱
退縮未出者則窅如也以人參炒白术各三錢炙甘
草八分固中為君天蟲三錢角刺一錢炒甲片六分
攻托為臣以川芎八分升提而兼辛發肉桂六分温
經而兼外逹為佐四日汗瀉少減出者少長未出者
見形仍用前方加當歸大枣煎服五日起脹者少有
膿色後出者亦有起脹之勢但面上之痘淡紅無光
彩身背之痘紫陷不潤澤知由血氣兩虚兼血滯而
然只以温補氣血為主前方加黃茋山藥黏米圓肉
煎服六日痘色紅活但皮薄而亮膿色清稀四肢水
泡知氣血弱而脾土更虛也乃用保元湯加桂人參
五錢滋補元氣為君生茋二錢充補衛氣為臣炙草
六分緩中補土黏米一撮内壯胃氣外釀膿漿為佐
肉桂宣通血脉補托為使七日膿色大長以和平養
長之劑而痂
吳孚先治一兒患痘至出齊後忽變灰白七八日毫無
漿路更兼便溏不思飲食勢極危用人參鹿茸製附
肉桂木香桑蟲人牙穿甲角刺防風桔梗糯米以黃
茋二兩煎湯煑藥攻托一帖有漿脚二帖起脹三帖
漿足矣
一兒十三歲痘出稠密至八九日將貫膿時粒粒陷入
成窠或與木香異功散陷伏愈甚視其痘色紅紫而
體氣不弱曰此血氣欲行漿為毒氣壅遏故痘頂陷
伏宜速清毒血氣自行緩則有變用當歸生地白芍
紫草牛蒡連翹桔梗甘草山查黃茋加酒炒芩連人
參三分一劑而陷起再劑而漿充滿矣
一兒年十四痘出身熱三四日後出纔隱隱數點忽發
譫狂或以凉藥解毒診之六脉緩弱痘色淡白曰此
至虛似實也緣氣血虛弱送毒不出故發譫狂與實
熱發狂者迥别投以温中補氣之藥痘出遍身譫狂
頓止
王履素曰余孫孟溥出痘起發貫漿俱如法惟回漿太
早九朝左臂發一痘毒醫通用清熱解毒之藥不四
劑而寒戰咬牙之症作矣皆泥於痘毒不敢用參术
止用歸茋而兼解毒余謂痘後氣血俱虚復以寒藥
傷脾故見斯症陽氣已虚甚即有歸茋亦何能濟况
尚兼清解乎必無幸矣保嬰撮要寒戰咬牙門用十
全大補湯即痘毒門初發時只用仙方活命飲一二
劑旋用托裡散助其元氣則未成可消已成可潰設
使氣血不充則不膿不潰難以收拾於是斷以已意
服十全湯三劑而寒戰止再數劑而咬牙定及延瘍
醫妙手外治其毒内服參茋歸芍不輟凢匝月而愈
當寒戰症作臂腫方焮用藥頗多疑慮人參且不敢
多用而况白术至於桂更不敢用至三分者余歎曰
立齋斷不悞遂决意用大劑參术加桂至五六分而
諸症皆瘳矣
周懷第四兒生四十餘日即出痘其初頭上并身上不
過三四點身不甚熱飲乳如常醫謂痘極少當不滿
百粒周未然之即令禁風調理再二日遂多甚頭上
胸腹腰背手俱稠密至額上面上及隂囊俱一片純
紅不分顆粒臍内甚多因腫大突出舌上亦多形如
白粟膿漿布滿醫又謂兒小痘多且有不順諸症此
必不可為矣因視其痘色紅活頗能飲乳宜可調治
第慮其氣血不支以參茋炙草煎濃汁時與乳相間
飲之五六日後頭上多膿漿間有水泡身上及手足
則水泡大半膿泡僅小半耳謂其氣血有限理所宜
然所慮頞上面上一片純紅者必得皮下有膿而後
毒氣可散仍與前藥以助漿汁至第七日一更時分
頞上純紅者忽有一二處變黑因大驚以為逆候也
然察兒精神及飲乳略無困憊至三更隂囊下亦轉
黑結痂因悟其非惡候乃兒小氣血易於周浹七日
後即收靨耳至八日寅卯時自上至下俱結痂至時
結完九日自上至下俱痂落至晚落完既而遍身發
大熱此毒未盡發是以速收速落將發癰也急宜解
毒以大連翹飲濃煎汁每用半酒杯以茶匙緩緩挑
服一日夜服三酒杯而熱退可無癰患矣其鼻上有
痂封閉以蜜潤之用銀耳挖挑開以出其氣純紅處
膿水未乾以黃栢黃連甘草地骨皮五倍子為細末
糝之隂囊流清水用棉繭散糝之皆愈
周次女六歲出痘發熱甚緩至二日面與手微有痘影
數點熱至第四日其點仍舊且𢃄白色困倦嗜卧不
思飲食醫視之謂痘輕少不滿百粒周心疑之謂痘
既少兒當精神清爽飲食如常今困倦嗜卧不思飲
食痘影淡白此必氣血虚弱送痘不出故也乃以温
中益氣湯托之一劑而皮下隱隱欲出者甚多二劑
而痘出大半一日夜盡四劑而遍身出齊稠蜜特甚
緣數日前曾患發熱嘔吐稍傷胃氣故必待温中托
裡而痘始出也若不察其虚不逐毒出外必致内攻
之患矣
周妹年二十三妊三四月偶受驚恐時歸寧不數日而
半産又不數日而發熱二日而痘出頗多至四五日
出齊甚稠蜜色淡白而嘔吐醫見其禀氣怯弱半産
後痘出又多皆不敢施治周曰豈有坐而待斃者乎
遂以參术陳皮等安和胃氣止其嘔吐而痘色亦稍
紅活因喜曰此可温補而愈也以參茋歸芍炙草丁
桂木香等大劑投之覺痘色轉紅活若半日不藥則
又轉淡白于是一日夜必盡兩大劑至貫膿時惡露
尚未盡乃曰此注漏巵也即於前方中去官桂木香
入炒黑乾薑蜜炒升麻柴胡各一錢二分阿膠艾葉
各八分二劑而惡露止前方除此五味頻與之膿漿
充滿至二十餘日乃收靨計服藥四十餘劑每劑用
參茋各三錢丁桂各一錢他藥稱是是豈區區常格
所能盡哉痘後又患眼腫翳頗盛服清毒撥翳湯數
十劑而愈
周表姪孫十歲出痘極稠密頸項尤多俗名鎖頸又有
暴脹賊痘數粒在各處其痘初出𢃄紫黑色醫謂斷
不可治周視之已餘六日矣尚無些少膿漿或者猶
欲解毒周曰此但膿漿充滿更可生且至此時尚何
毒之可解也兒素驕不肯服藥而喜飲酒(尚能飲酒非逆症可)
(知)周曰此時正宜飲酒遂與參歸鹿茸湯一大劑令
濃煎汁以好酒相半和勻頻飲之自申至辰服完一
劑其頭面各處已膿漿大半矣至午刻忽溏泄二次
知其内虚脾弱也以參术散投稀粥内服二三錢泄
止再服參歸鹿茸湯一劑遂充滿矣痂後餘毒頗盛
大便秘濇用大連翹飲加酒炒大黃一錢二分數劑
而安
一幼兒三歲出痘將靨時泄不止諸藥不效周以七味
豆䓻丸數十粒與之亦不能止其丸從大便而出知
其虚滑甚也仍以前方教以米飲浸軟研如泥和粥
少許食之泄止痘靨而安
一幼女年六歲出痘其症虚弱先服補藥已多結痂後
忽泄不止服異功散加訶䓻不效醫將以七味豆䓻
丸與之周謂此女一向服補藥何一旦虚滑若是因
審其大便時多努力且所下又少而色黃此必毒氣
流注而然也遂以加味四苓散與之一服泄止後因
大便燥結復入㯽榔青皮炒枳殼等味數劑而安
周尚有表弟妻弟二則症治皆與吳孚先第二案同
故省之
報痘
徐仲光一兒痘出二三點於左右目胞下主五朝復煩
躁發熱睡卧不寧其痘頂平潤大根紅有神乃感受
痘之癘氣先發於外也若是正痘既少必尖突而無
前症矣用升麻葛根湯二劑痘果復出勻朗紅綻前
症悉平
一兒未熱先敷一點於唇上又一兒未熱先敷一點於
左頰一點於右頞頂平闊大俱五日身熱而復出痘
勻朗而順漿足收痂但報痘潰而不斂延至四日而
愈
一女未熱先敷一點於承漿頂平闊大四日發熱痘復
出稀朗紅綻而順但報痘腫連頦下膿成毒化而愈
一兒先見一點於眉心至六日漸平塌如圍碁子大灰
白無神痒破煩熱痘復出勻朗紅綻為順但眉心屬
命相火毒先於此相火受傷諸處雖順恐為獨隂不
化也漿行倒靨肢冷喘脹搐搦九日死
一兒未熱先標點於腰間又一兒未熱先見點於頸項
又有先見點於心窩或先見點於喉中者俱五六
日而復出痘勻朗紅綻惟母痘平塌灰白無神痘漿
雖滿忽倒靨喘脹而卒
一兒初標於山根粗肥咸謂稀疎可必至三朝壯熱狂
亂母痘塌陷頤頦隱隱徐謂山根屬脾雖粗肥形似
饅頭乃毒乘脾胃以人牙散又羌活散鬱湯治之痘
齊出稠密陷痘復起補中益氣湯漿足結痂痘色乾
紅少潤唇口裂血腹脹便秘溺濇用滋養清解之劑
便通安枕又口齦發疳用清胃解毒湯加連翹
萬密齋治朱大尹公子九歲發熱嘔吐曰痘也謂已出
過痘迹故在曰此水痘瘢非正痘瘢也又謂為傷食
曰痘疹發熱與傷寒傷食相似傷寒發熱則面紅手
足微温傷食發熱則面黃手足壯熱痘疹發熱男則
面黃體凉女則面赤腮燥其足俱凉今公子身熱面
黃足凉乃痘也經云痘乃胎毒五臟各具一症發熱
呵欠驚悸心也項急煩悶肝也咳嗽噴嚏肺也吐瀉
昏睡脾也耳凉體凉足凉腎也今脾胃素弱毒乘虚
入故發在脾今但見嘔吐一症熱纔三日姑俟明日
再議次日以燈視之皮下隱隱紅點而唇邊已報痘
矣然順症也問服何藥曰痘無病不宜服藥但適其
寒温調其飲食期十三日安後果然
索希文子年十三發熱復痛煩渴或作傷食治轉盛曰
此痘也腹痛者毒氣内攻也煩渴者神不得安津液
乾也法當解毒托裡不可緩也不信五日後痘齊涌
出未及起發乾枯内陷而卒
胡元溪子未痘問萬萬曰兒五嶽端正三關明潤骨堅
肉實神俊氣清出痘必疎(騐小兒痘瘡法)後發熱作搐曰此
佳兆也以辰砂散投之搐止痘出曰凡痘瘡起脹未
有頭面不腫者此症顆粒緊小必不大腫期十二日
而安果然
萬子邦孝四歲發熱卒驚而絶其母大哭曰此痘疹也
乃搯合谷得甦與導赤散瀉青一服搐止痘出甚密
幸無他病十三日而靨後又出疹而愈
李氏子痘三四粒未起發而隱身亦無熱氣色昏黯精
神倦怠謂此症必重曰已出二三粒收矣曰不然痘
出雖輕重未有不成膿結痂者前者試痘其症為逆
身無熱伏在内也數日作大熱齊涌出身無空膚用
參茋芎歸甘草節以養氣血荆防木通青皮牛蒡連
翹銀花酒芩山梔桔梗以解毒作大劑日一服至十
三日後遍身潰爛不即收靨改用十全大補去桂加
白芷防風外用敗草散貼襯前後十餘日而安
王氏子二歲發熱出紅點一二粒頞紋青氣年上赤光
此險症也先出者名試痘中氣不足毒氣隱伏故出
不快也以調元湯加防風木香服後其痘旋出喜無他
症十三日而安
陳文中云淮東趙制幹子年十五歲身壮熱哽氣醫謂
傷食感應丸一服瀉二行仍壯熱又一醫言傷寒小
柴胡湯加枳殼其身不壯熱口乾足冷予曰始初身
壯熱哽氣便是痘瘡之症口乾足冷者感應丸瀉得
裡虚也身不熱者柴胡解得表虚也若加喘渴則脾
肺虚而不救矣以木香散加丁香官桂各半錢二日
進五服第三日瘡出第七日成膿疱子微渴人參白
术散一服又木香散一服十三日痂落而愈(病源方論)
費建中治韓太史孫周歲忽身熱如烙昏迷不醒似驚
非驚而有痘象却屬火裡苗症非輕緩之所能治者
以大黃錢許石膏黃連佐以清透逹表之劑連二服
痘見勢亦減半至三日頗稀朗自起至終無甚風波
而愈向非早為之計有不可知之變也
黑痘
房玄齡痘俱黑色如龍眼大老僧見之驚嘆曰萬龍含
珠今得見矣
丘瓊山七歲痘亦遍身俱黑父憂哭漁父燭之躍然曰
紫垣中輔弼宿落於此田舍翁家取筆書輔弼二字
於子背上而去
昔有一兒痘形俱黑色在日中視之則黑以燈照之真
紅映内偶遇一僧不服藥以洗元湯浴之即轉紅活
後至台輔
一黑痘圓明光澤至漿時色如紫葡萄根圍血暈微黃
色名為紫袍金𢃄(以上俱見痘疹仁端)
萬密齋治王氏子出痘起發時漸變黑已蔓延一身矣
或謂痘變黑歸腎不治曰黑痘有二症一則乾枯變
黑者此名倒陷乃邪火大熾真水已竭故曰歸腎不
治一則痘色變黑不至乾塌此疫毒之氣所謂火發
而薰昧者也今正此類乃用當歸梢生地赤芍紅花
以凉血黃芪人參甘草以瀉火補元氣酒炒芩連牛
蒡連翹升麻以解毒荆防以疎表每劑入燒人糞一
錢連進十三劑色轉紅膿成而靨
李氏子痘起發時變黑而乾自發熱至今未大便曰此
熱甚於内宜急解之制一方麻黃酒蜜拌炒黑紅花
子紫草人中黃連翹酒蒸大黃燒人屎煎服外用膽
導法取下燥矢痘轉紅活後以四物湯去川芎加紫
草木通枳殼生甘草調理而痊
黑痘多由疔毒今入此門者恐人誤認也
徐氏子十三歲痘成膿漿將靨或謂變黑歸腎不可治
視其痘磊落膿漿飽滿神識清爽言語清亮惟大便
五日未通此裏實熱蒸故潰爛其色蒼黑亦正色也
但解裡即靨矣與四順清凉飲一帖下燥矢二十餘
枚隨靨而安
白痘
徐仲光治一小兒初標於右太陽乍凉乍熱色白脚塌
瑣碎細密初時發表即用桂枝白芍以斂其根脚平
塌不起用震熱丹酒漿桑蟲以發之五朝吐尚不止
用藿香薑炒黃連以安之六朝嘔吐雖止猶然乾枯
少潤用白芷黃茋山甲以酵之七朝痘漿不行仍用
前藥加人參八分别飲荸薺汁酒漿連用二日痘漿
始灌正面而胸背四肢猶是生痘咳嗽聲啞時值八
朝勢急矣幸飲食肯進大便不瀉用人參黃茋麥冬
陳皮甘草川芎當歸紅花白芍前胡桔梗兼調燒人
屎催蟄丹三四分顛作良久而漿行遍身矣彼時頭
面俱已平乾至此復能根生紅暈旁發贈痘塌者疎
而枯者潤矣後因痰嗽特甚聲啞未開改用山豆根
知母貝母麥冬黃茋牛蒡連翹陳皮歸芍甘草日用
柳條纏綿攪口去盡喉中白糝别用燒人屎山豆根
硼砂牙硝硃砂冰片胆星青黛為末與服三四日嗽
止聲出而愈
萬密齋治汪氏子痘將靨灰白潰爛神昏不醒曰無傷
但守三日收靨矣問不藥何以能痊曰瘡白者乃熱
太過而白如果熟潰爛之狀非虚也神昏者乃邪盡
正回否極泰來之兆非昏瞀也再俟三日則正氣復
而痊矣果然
嬌紅
徐仲光治一兒患痘五朝勻朗綻突但嬌紅嫩豔乃脾
胃氣弱也至漿滿而不蒼老猶防泄瀉痒塌之患治
以黃土水煎保元湯下參苓白术散得脾土固可免
下陷奈俗醫因期在發漿之始恐參芩渗瀉濕但以
保元調理至八朝溏瀉四五次滿而縮倒靨煩躁二
六而逝常騐此痘多至十二日而卒亦有於十四日
而卒者
一兒痘症類前以前法治之九朝漿清而靨結如麩幸
能食便調發癰毒而愈
一兒患痘五朝嬌紅嫩豔或謂晃痘不能蒼老結痂視
之見其肌色白嫩則皮薄嬌紅可謂無虞以保元加
官桂白术調理而愈
一女周歲患痘嬌紅初時嘔吐溏瀉人静諸處勻朗夭
豔惟繞口四白稠密一片初朝用前胡桔梗殭蠶陳
皮甘草川芎木通山查羌活二朝用前方去羌活陳
皮加防風紅花連翹乾葛三朝用桔梗川芎殭蠶當
歸陳皮甘草山查前胡紅花丹皮連翹生地四朝用
山藥茯苓歸身川芎甘草白芷蜂房殭蠶桔梗陳皮
人參四分五朝如前方只加參六分六朝黃茋當歸
茯芩白术白芷川芎蜂房桔梗甘草人參六分夜服
桑蟲酒漿七朝人參九分黃茋白芷當歸川芎甘草
山甲官桂二分至夜作瀉眼開嗆嘔先吐白沫喘脹
交作隨用前方加人參一錢肉果五分砂仁三粒附
子三分白术黃茋各一錢煎服昏沉痰鋸顛作良久
約二三個時辰大汗周身聲音始出即與乳吃痘轉
明亮平塌頓起行漿八朝用參茋芷术紅花殭蠶歸
芎陳皮甘草官桂肉果二分漿足瀉止九朝用人參
錢二分茋术山藥芷桂殭蠶甘草肉果白附子二分
頭面胸腹脹滿惟小腿半漿血靨十朝參茋當歸白
芍陳皮甘草五味苡仁山藥茯苓以後用平補之劑
加銀花連翹調理而愈
萬密齋治胡氏子未痘先兩頰赤燥曰傷寒論云面色
緣緣赤者陽明熱也若不預解至出痘時此處必甚
稠密而赤貫串難靨以升麻葛根湯加防風牛蒡連
翹三服而紅色盡去痘出亦疎
汪氏子五歲痘盛密且紅豔此險痘氣實血熱可治也
用當歸稍赤芍生地荆防甘桔連翹牛蒡以解其毒
三劑紅色盡退猶未發透再以黃茋防風赤芍牛蒡
青皮桔梗查肉連翹調理十五日而靨
費建中治臧氏子痘甚密而充肥色不乾滯但紅豔身
太熱以清熱解毒湯二劑五日便行一次未思飲食
次日漿即老紅暈焮赤又三日便不行慮成火褐症
急宜潤之使毒鬆利前方加生地滑石兩許便加黃
芩藥未成而燥痒急進之去宿垢極臭硬即清爽熟
睡紅盤漸淡漸收飲食大進以忍冬解毒湯而愈
續名醫類案卷三十七
