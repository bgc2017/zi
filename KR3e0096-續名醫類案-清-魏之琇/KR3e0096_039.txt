續名醫類案卷三十九
錢塘魏之琇撰
痘(寒戰咬牙)
徐仲光所治痘症甚多下皆其神效者也載之
一痘六日不起脹寒戰咬牙腹脹氣急用竒攻散補中
益氣湯而愈
一痘初發熱時惡寒身振動此邪正交争欲出不出也
用升麻葛根湯加人參防風桂枝山甲及補中益氣
湯調理而愈
一痘未出齊而手足搖動以異功散投之而更甚此假
寒實熱木氣大過而兼火化也宜平肝制火升麻葛
根湯加川芎柴胡防風而愈
一痘發熱時咬牙兼竄視乃心熱甚也用升麻葛根湯
合導赤散服之而愈
一痘發熱時悶瞀咬牙此肝熱風也羌活湯加葛芍服
之而愈
萬密齋長孫二歲染痘發熱三日内寒戰似瘧其父泣
曰死矣乃笑曰爾為醫救病如篙工然忽遇風浪手
足自亂何以濟人此兒元氣充盛毒氣微少邪不勝
正作寒戰而退試觀症必少也果止五七粒七日愈
一兒初發熱便咬牙戞戞有聲精神昏憒此逆痘也乃
腎虚症蓋腎主骨齒者骨之餘腎水不足則毒火無
制火氣扇動故上下相戞有聲陳氏所謂槁者是也
果卒
一兒痘甚密曰此兒脾胃素弱當用補胃之劑使血氣旺
而痘易成就也不聽至成膿後過期不靨遍身潰爛
寒戰咬牙失音悉具曰此戰乃遍身潰爛坐卧艱難
不能自任非鼓頷寒戰也咬牙者齦瘡痒相戞而鳴
非神昏鬭齒也失音者欲得肉食不與之日夜啼哭
得之非咽喉爛嗆水也用調元湯加白芷防風暗入
熟附一片三劑而安
痘寒析
徐仲光治一痘五日形色少神腹脹喘急腸鳴肢冷或
擬内傷者或擬陷伏者殊不知内傷者按必痛陷伏
者必煩悶今若便利安寧而虚鳴者乃隂陽二氣不
和傷冷之症或服凉藥也經曰中虚不足則腹滿腸
鳴以理中湯加木香陳皮官桂等疏逐冷氣諸症悉
平又以補中益氣湯調理而愈
一痘因春夏久雨為寒温之氣所侵不能起者五苓散
加蒼术防風多服之佳或平胃快斑湯
松江黃綺雲療徐氏兒痘兒幼遇冬月痘不起熾炭圍
爐抱兒火邊以酒漿挹火火氣熏兒痘立起(廣筆記)
費建中治朱氏子稠密乾紅或以色滯便以清火兼升
發累日不起見其鼻流清涕身凉且静時在春初寒
風凛凛此熱毒輕而感寒重毒火為外邪所閉也
以温肌透毒散陳皮換荆芥連二劑身漸暖頓起發
次日鼻塞眼封而痘發煌身漸熱清解治毒調理收
功
一兒稠密不鬆眉愁腹痛不寐毒盛也蒼白乾滯涕吐
稠黏頭温足冷邪閉也急疏風攻毒四朝體漸熱痘
漸起色漸紅活但筋脉時惕以法驅毒而愈
一兒三日目紅鼻塞歕涕甚濃氣粗熱壯痘甚稀色滯
乾紅無甚内症以荆芥穗葛根前胡黃芩牛蒡木通
丹皮蟬蜕青皮赤芍三劑起發沛然六日肥綻順叙
收功
痘厥逆
徐仲光治一兒痘四日溏泄無度四肢厥冷痘點隠之
其瀉已旬日脾虚以附子理中湯數劑瀉減肢温又
以補中益氣湯加肉果官桂瀉止後竟用補中益氣
湯調理而愈
一兒痘九日色灰白溏泄厥逆氣憊隂陽不相順接而
肢為之厥冷也用陳氏異功散而愈
一兒痘過期不斂便溏安静四肢少温但脾氣不足用
參附苓陳甘芍山藥木香肉果治之破損不成痂而
愈
一兒痘七日肢厥減食乃血熱而過服冷劑以致水伏
也保元湯加丁桂炮薑而愈
一兒痘六朝綻突焦紫煩躁悶亂喘促厥逆乃陽毒陷
伏厥深熱亦深也以四順飲行二次諸症悉平又清
解之而愈
一兒痘四五日毒已盡形色無神二便自利四肢厥冷
腹脹發噦裡氣虚弱也稍遲則胃氣脱矣急以理中
湯連進二服内氣一暖痘即發光紅活四肢温暖又
以補中益氣湯加丁香噦止而愈
一兒靨後自言手足冷及按之反熱夜卧不安經曰外
熱而内冷者牌弱也内熱而外冷者胃弱也夜卧不
寧脾隂不足也用歸脾湯而愈
一兒痘後手足厥冷乃脾弱不能旁逹四肢用保元湯
加當歸白术附子炮薑而愈
痘昏冒
萬密齋治汪氏子痘靨後忽然悶絶目閉口合令作調
元湯加麥冬濃煎灌之又與粥湯遂愈此正氣素弱
邪氣方盛壯火食氣氣益弱矣今邪氣既退正氣將
生乃否極泰來之兆所以戒勿擾亂待其自蘇人不
知此卒見悶絶或呼喚抱持神氣一散不救者多矣
或謂恐有餘毒曰餘毒有三一曰疥二者癰三者目
赤未聞有昏瞀也凡痘瘡或出不盡發不透或空殼
無水或清水非膿則有餘毒今起發胖壯膿漿飽滿
何餘毒之有哉
痘驚搐
徐仲光治一兒卒仆驚搐甦而復作此風寒壅毒紅綿
散治愈
一兒驚搐誤以驚藥凉其心痘不得出而死
一兒初發熱搐以升麻葛根湯加天麻鈎籐木通蟬蜕
枳殼痘出而愈
一兒見點發搐此心血虚而客邪以四物湯加茯苓遠
志石菖蒲棗仁蟬蜕而愈
一痘初點驚搐不止此心脾虚而血少失治十朝而卒
一痘出二三日驚搐此毒不透心經有邪導赤散加蟬
蜕黃連紅花天麻鈎籐石菖蒲而愈
一痘出未盡驚搐且溏泄肢冷異功散四劑而愈
一痘漿期驚搐不止安神養血丸而愈
一痘後驚搐吐瀉肢厥目直痰鳴此中氣不足補中益
氣湯為主兼醒脾散附子理中湯下至聖保命丹而
愈
一痘後驚搐氣促痰喘口開目直二便閉濇此類急驚
乃風邪有餘症宜清凉解散瀉氣以天麻抱龍瀉清
丸治愈
一痘後過食白果驚搐痰壅目直腹脹喘急此氣滯生
痰甘草湯薑湯漸與服得吐瀉而愈不可以風治之
也
痘(煩燥)
以下亦徐仲光所言
一痘未出齊色赤壯熱煩躁清觧之而益重此反冰其
毒也宜升解之升麻葛根湯加桂枝牛蒡紫草而愈
一四朝順痘煩躁不食毒未盡也升麻葛根湯補中益
氣湯而愈
一順痘日夜啼哭不止此不勝火熾刑金也瀉青散導
赤散加黃連而愈
一痘少淡白不易肥而煩躁真氣弱也綿紙搓軟白芨
膏封痘服保元湯而愈
一痘後夜卧不寧此胃不和而衛氣不得入於隂也四
物湯加遠志棗仁龍眼肉及歸脾湯而愈
一痘後身熱午前煩躁解毒清熱而愈
一痘六朝不起乾紅煩躁此毒壅也過用保元湯而反
悶亂焦紫乃以枳殼湯先解參茋之滯犀角地黃湯
加蟬蒡紫草清其壅滯之熱七朝痘色正後以保元
湯調理而愈
萬密齋治邱氏子痘正作膿瘙痒煩哭其面磊落紅綻
膿漿未熟而頰先紅乾皮肉木硬曰左頰屬木肝也
肝主血藏魂右頰屬金肺也主氣藏魄兩頰木硬氣
血不榮魂魄不靖所以煩哭也請藥曰欲解其毒則
中氣反傷欲補其中則邪火正盛不可為也是夕加
煩而死
痘譫妄
徐仲光治一痘起脹色焦枯譫語此火亢極也以退火
回生丹無比散治之而愈
一痘密漿其白色昏睡譫語此血虚也保元湯加歸地
芎冬茯苓仁棗仁
一痘後午餘發睡面赤譫語此火從虚發也保元湯加
歸芍川連
萬密齋治胡三溪子痘時常以手自掩其面身下縮頻
呼曰我怕若有所見者曰逆症也經曰腎敗者失志
目中見鬼死不治錢氏曰腎病則下竄此痘發於腎
不可為也果然
一婦年二十餘發熱五日痘不出常起摸牀壁昏不知
人口喃喃不休曰死症也果然
周璜子年十三染痘發熱五日痘不出發狂譫語已進
保元湯三劑矣曰誤矣犯實實之戒也凡痘發熱之
初驚者平之渴者潤之吐利者和之便秘者利之熱
盛者解之如無他症不須藥今此子元氣素厚飲食
夙強乃以保元湯助火為邪毒氣鬱遏至於狂妄熱
已劇矣宜急下之與三黃湯得利而狂止痘出至十
七日靨
汪少溪婢染痘發熱顛狂曰熱極矣當速解之乃作三
黃湯與服得利熱減神清痘出而安
徐氏子年十七出痘至膿將靨忽發狂語起舞或毆人
罵人皆平日仇恨者一身之瘡盡迸破祈禳不效乃
用安神丸百粒作次服良久始省問其所為夢也
痘(喘急)
以下亦徐仲光所言
一痘稀嫰少神起脹時泄瀉而喘此氣虚也補中益氣
湯加肉果而愈
一痘漿足痰喘便實此肺熱過於補也枳殼湯加連翹
牛蒡腹皮瓜蒌而愈
一痘收靨原痂喘急腹脹因能食非倒靨也保和湯愈
一痘漿灌喘急用荆防桔梗只杏冬貝橘紅炒鹽竹葉
而愈
一痘喘急用白花地丁水煎服即止如神
一痘後齁喘久不愈蜜炒麻黃半夏桑皮欵冬花各一
錢白果肉五斤煎服數劑愈一云有甘杏芩蘇子更
妥
一痘後喘嘔不已用長流水揚百遍煎清上藥服愈
一痘後喘急聲重客水侵肺也蜜炒麻黃桂杏車葶藶
甘草愈
一痘後痰嗽喘嘔用阿膠糯米各一兩牛蒡兜鈴各三
錢杏仁三粒甘草五分丸服愈
一痘後泄瀉喘急此肺虚也人參一錢五味三錢煎服
而愈
一痘後痰喘不已火侵肺也用芩連枳杏甘桔花粉柴
胡煎服而愈
一痘八朝俱充灌因暑月汗多解衣熱為風抑忽咬牙
喘泄一晝夜頰上有倒靨先用蘇防杏只青皮陳皮
茋术葶貝前蠶得微汗喘緩次用振蟄丹三分隨以
大清丸三丸小青丸五丸大靈丸三分連進二服而
愈
萬密齋治程氏子未一歲多笑知其心火有餘令以川
連山梔辰砂為丸服之三日後笑漸少隨染痘發熱
忽作喘嘔中涎嚮汨汨有聲此肺熱症幸不肩息作
冷乃作清金散湯一服而減半再劑而喘定如不知
則殆矣
痘(欬嗽)
一痘五朝勻澤紅潤稀朗頂平陷痰嗽甚此傷風失表
邪客肺經但膿期患此難於補托用甘桔前芩桑杏
橘蒌而愈
一痘七朝不易起脹喘咳吐食此毒壅也清解散而愈
一痘八朝順但頂平痰嗽重此由失清解治以清補兼
行因不信藥十一朝聲啞喘脹倒靨死
一痘收靨厚而乾黑身熱咳嗽風寒客肝也麻黃湯愈
一痘收疤咳嗽咽膈不利用甘桔翹防蒡陳皮射干元
參而愈
一痘後傷風咳嗽發熱用解表藥反汗喘用二陳湯加
桑杏查反加搐溺此脾胃虚弱也補中益氣湯加麥
芽五味鈎藤而愈
一痘痰嗽諸藥不效用黑散子而愈
一痘後咳嗽連聲不續痰鳴欲絶嗽罷吐白沫面唇白
飲食少不得卧此虚而攻肺下痰過劑也小異功散
加藿半蒌粉冬又用人參清肺飲而愈此救子益母
之法也
一痘後咳嗽吐膿腥臭胸中隠隠作痛右脉數滑乃餘
毒在胸作内癰也用橘貝甘桔芩合翹蒡知蒌防已
并蒸百合服愈
一痘後風寒痰嗽頻吐和食俱出以清金散治而愈
一痘後咳嗽吐&KR0008;此脾𫝊胃也以六君子湯治而愈
一痘久嗽不已腰背痛此腎咳也地黃丸加麥冬五味
子而愈
一痘十二朝咳嗽旬餘不止服發表化痰藥多反吐膿
血此脾肺虛重傷真氣成肝癰也用桔梗湯而愈
萬密齋治陶氏子痘將靨咳嗽喘急用甘桔湯加麥冬
牛蒡未效此肺有火邪火鬱宜發之乃去麥冬加紫
蘇地骨皮一服而安
痘(嘔吐噦)
下皆徐仲光所言
一兒年十五血熱毒重而無顆粒正頞略見分珠而又
稠密唇焦口腫舌有黑刺大熱大渴先羌活湯調下
催蟄丹退火丹雖起發嘔噦特甚用苓連荆防翹蒡
查蟬犀角紫草石膏大黃二劑痘乃稍潤又加芎歸
冬知甘桔生地丹皮紅花元參痘漸滋長嘔噦漸止
八九朝復嘔背痘平塌仍用芎歸苓連蟬蒿翹防羌
蒡陳藿石膏黃土澄水煎服隨以桑蟲漿雞腦各二
個入催蟄丹震熱丹各五分至夜狂躁作渴以陳冬
米麥冬煎湯頻飲至天明熟睡痘轉而起灌矣但大
便溏數加茋术查橘炮薑人參三四分調理而愈
一兒成漿倒陷吐噦不止急用攻發藥以起其痘於安
胃藥中加參芪黑薑陳米白术黃泥澄水煎治愈
一兒標點噦吐面色枯口唇焦胃氣已脱毒不出三日
死
一痘六朝勻朗光澤外症順而胃氣損聞食則噦漿雖
滿不能收拾蒼老變倒靨而死吐&KR0008;者更重
一痘後喘嘔以長流水揚百徧煎清上之藥服愈
一痘後吐蛔氣血弱無榖氣以養蛔故出也二陳湯加
生薑白芍川連連翹大黃治之而愈
一痘後煩渴乳多則吐身熱喜凉此餘毒在胃竹葉石
膏湯治之而愈
一痘後噦腐有用香砂丸尅伐太過遂變泄瀉而死
萬密齋治一兒痘本輕因傷食腹痛而嘔用平胃散加
砂仁藿香葉煨薑而嘔止
一小兒因食生冷傷脾胃而嘔痘變灰白用錢氏異功
散加砂仁丁香桂而嘔止
一小兒痘密甚喉舌都是將閉時嗆水嘔食雜膿血痂
皮痰涎而出用甘桔湯加牛蒡嚬呷之調理而安
一小兒膿成將靨忽作乾嘔雖飲食常自嘔噦其痘不
作膿不滿頂曰此逆痘也乃誦木陳葉落弦絶聲嘶
之言以告之後失聲悶亂死
庠生余光庭年十九出痘膿成將靨忽作欬逆(即噦也又名餽)
(逆)脉促而代或謂咳逆者惡症也促代者怪脉也痘
瘡順正飽壯明潤何以得此曰咳逆三症一曰胃寒
二曰水逆三曰胃敗皆不合經曰諸逆衝上皆屬於
火此火炎上之象乃問其大便何如則自出痘至今
七日未更衣曰此燥矢壅塞下竅不通火炎上竅故
咳逆耳促代之脉得之氣逆脉亦逆矣以猪脖導之
下燥矢欬逆即止而脉亦調勻而起
痘(吐瀉及蛔)
徐仲光治一痘不見出吐瀉不已服升發益盛此虚症
宜温補藥升發以透肌散六君子湯加升蟬薑桂陳
米棗而愈以其熱静痘嬌也若執痘未齊而不補真
元反致伏陷矣
一痘後吐瀉類霍亂此外感兼内傷也藿香正氣散藿
香五苓散因兼暑食加味二陳湯治愈
一痘後吐蛔乃氣血虚無榖氣以養蛔求食而出也二
陳湯加連翹連棗薑芍而愈
一痘起脹吐蛔乃胃熱而久不能食蟲為熱迫但聞食
氣則上湧出安蛔湯而愈然多有不治者雖痘勻朗
漿半足若久不食而服劑不止者土虚而木乘之必
至腫消目開倒陷而死
費養恒治馮憲副孫兩日稠密無縫皮薄色淡身凉而
静睡不合目而困倦面㿠白吐蛔數條俱已死此虚
寒而隣於逆者也以保元湯加芎歸肉桂山甲數劑
絶無起勢乃加參三錢茋五錢熟附五分日二劑六
日漸起色漸紅囊漸蒼老肢體亦暖參茋更加重附
至七分幸不瀉又加熟地膏半盞鹿茸膏數匙十日
漿肥膿神爽寢食俱安十四日收功因痂乾燥防餘
毒以參歸化毒湯重入忍冬膏調理而安
費建中治姚氏子秋夜忽吐瀉三十餘次口不能合兩
目失神身不熱痘齊涌出甚細密僅得分珠顆粒圓
滿却如水泡有頂無盤乃劇虚劇寒之症形象固逆
幸氣血未離疏通之劑斷不宜用即與保元湯加白
术木香當歸熟地訶子等服至六日如常乃倍參茋
加鹿茸肉桂至八九日身得温暖窠囊覺厚漿水及
半而不蒼老前方去鹿茸肉桂訶子加芍茯苓銀花
神爽進食而痊矣虚劇之症補之不足尚可散乎但
今無是症矣
痘(泄瀉)
施季泉治一兒甫半歲身熱即見痘皆以樹小花多頂
丁脚塌根窠澆薄為十死一生之症擬以六朝多用
參茋附子施季泉曰此險發痒必甚須看守嚴密竟
用凉藥與前論迥别七朝果發痒作瀉一日夜二十
餘行乳藥湯飲傾注而不變色季泉加炒黑黃連而
瀉止十三朝復發痒口渴唇燥舌生白胎仍用炒黑
黃連而胎渴愈十九朝季泉别而誡曰慎防發疔疳
其疔必發腦後頂骨間待自潰以收口膏貼禁用渗
藥口疳只用人中白散前後毫不用補何其識明而
斷確治效如神豈其先得决於身一熱即見痘而多
且嬌故豫决其為險症發痒乎(廣筆記)
一兒痘瀉投以升濇藥不效黃綺雲用白芍藥酒炒三
兩煎服一劑即止此脾虚有熱也(廣筆記)
一兒虚寒將行漿時作瀉用炒蓮肉去心一兩真鴉片
五分共末白湯下兒小者三分大者五分瀉立止虚
痒或虚煩躁不止亦如之若係大熱泄瀉者不可用
也(同上)
一血熱痘兼氣虚先用解毒藥毒清矣忽瀉日數行不
止痘漸平塌繆仲淳以炒蓮肉五分真鴉片半分米
湯下立止王宇泰復用人參二兩黃三兩鹿茸三錢
煎服補其元氣漿頓足而愈蓋因其先解毒盡故可
補而無他症起也(廣筆記)
一痘脾虚作渴用蓮肉六兩參茋五味山萸扁豆各四
兩白术三兩棗肉為丸薑湯下此方移治老年腎虚
脾泄瀉更效
一痘密毒重起發亦透八朝但頭面胸背膿漿手足止
有清泡用參茋米桔翹連蠶薯即痰不食身熱而嘔
大便頻頻失屁急加歸芍查陳砂冬防术元參石膏
山豆根及便製人參兼用牛黃抱龍丸八寳丹連二
三劑四肢漿足以後去人參止用清解藥而愈
一痘起脹時忽瀉痘色赤而稠根窠堅突便秘六日矣
此血熱毒壅正宜瀉去其毒治只宜清解主人恐瀉
耗其元氣用豆蔲丸保元湯加肉果官桂等痂雖收
而目腫赤四肢發癰始悔而用清解病根已深竟損
一目廢一肢此症有同是熱瀉而用犀角地黃湯加
木通桔梗川芎提之而順愈
一痘早起泄瀉飲食不化此脾腎不足四君子湯加補
骨脂肉果又朝服四神丸夜服參苓白术散而愈
一痘隠隠不見面白神疲微熱飱泄此脾虚不能送毒
也異功散加木通芎升蟬陳米瀉止痘發補中益氣
湯調理愈
一痘六朝不起脹灰白昏睡四牙散木香散發之數劑
而愈
一痘後瀉藥食俱不化此脾虚也參苓白术散阿附丸
而漸愈
一痘後泄瀉不已此脾虚也四君子湯加升防肉果又
肉豆丸而愈
一痘後羸瘦枯槁溏泄不已咸謂脾弱理中湯小異功
散六君子湯皆不效知其乳母弱乳薄故也令易乳
而安
一痘後飱泄此邪熱不殺榖六君子湯而愈
一痘溺赤溏泄如糜腸中熱則瀉黃如縻此煎煿積熱
也以五苓散加車前黃連神麯麥芽山查而愈
一痘後傷食傷暑而瀉四苓散合香薷飲加神麥芽山
查而愈
一痘後夏月泄瀉腹如雷鳴服調脾藥不效此腸風泄
瀉葛根湯加防桂煨薑得微汗而愈
一痘未出發盡利下赤白此血熱痘壅有積熱也以葛
根升麻湯加芎歸查麥蟬蜕稍减而目赤溺數犀角
地黃湯補中益氣湯治愈
一痘暑月六朝而利下膿血壯熱煩渴此毒留大腸三
黃丸兼補中益氣湯而愈一痘同而不治痢久漸
倒陷二七而死故曰險者治之
一痘靨期而利水榖不分完榖不化參苓白术散芍藥
獨參湯治愈
一痘後利下蛔蟲此熱迫之也芩甘半芍烏梅川椒薑
棗而愈
一痘後患利裡急後重面黃不食聞藥食則嘔此病邪
雖實而胃氣受傷多矣當先補後攻小異功散加芍
藥而噦止進食次以木香㯽榔丸去積盡調中湯而
安
一痘後初秋利下白積身熱腹痛嘔噦不食此濕熱瘀
積兼受寒邪理中湯加防風一劑噦止平胃散加連
青葛查麥愈
一痘後利下赤白能食而不化此胃熱而脾虚也乃恣
食而不知節慎遂致莫救
一痘後暑利保和丸香薷飲間服而愈
一痘後噤口痢用人參一兩陳皮黃連石蓮肉各五錢
桔梗三錢胃風湯調愈
一痘後利久不止積未盡而中氣不足用人參白术白
芍甘草升麻陳米大固中氣而愈
一痘後毒入大腸而便膿血者牛黃散三黃散犀角地
黃湯黃連解毒湯而愈
一痘臘月瀉數日而後標點患痢無度用升發藥不效
痘色淡白少神脉浮大無根大虚症也附子理中湯
日進二劑積少減痘亦紅潤脉始有根然飲食不進
用補中益氣湯加桂枝炮薑遂能食安寢漿雖充而
完榖不化亦不易結痂小異功散加芍藥木香參苓
白术散調理而愈
萬密齋治胡氏子染痘自利三日不止或欲進理中湯
加訶子肉豆䓻曰不可此協熱利也宜用黃芩芍藥
湯但觀其形色利當自止不必服藥次日痘出利止
一小兒發熱時自利大孔如竹筒狀清水流出逆症也
此乃火盛於内肺金不行收令也以黃芩芍藥湯加
烏梅一服而利止
萬之子三歲出痘至膿成將靨時忽泄瀉痘變灰白先
君曰此虚寒症命作木香散服之未盡劑泄止瘡復
紅活時隣人曾氏子痘出密盛將靨亦作瀉痘變灰
白且作痒來請藥先君即以前未盡劑與之瀉止痘
紅活不痒矣
蕭别駕女七歲出痘連服保元湯痘密甚曰表裏俱實
雖密順痘也不必服藥蕭江西永豐人彼處出痘專
食雞戒以不可食不聽日食雞汁至膿將成忽大瀉
日夜五六决所下皆清水欲止之日裏氣太實正須
瀉耳次日瀉益盛視其痘飽滿紅潤不與藥乃怒甚
曰保無他或欲進肉豆䓻丸力止之至第三日大泄
水一行曰瀉止矣問故曰此坐飲雞汁太多水留薄
腸胃之間今瀉者名畜水瀉也水盡瀉自止與四君
子加陳皮調理而愈
一痘將靨忽作泄瀉口渴飲水小便短少其痘胖壯紅
潤此内熱也用五苓散加黃芩白芍煎調益元散而
愈
一痘起膿成能食一向溏瀉未止用錢氏異功散加木
香訶子肉服之愈
一痘成膿面部將靨因渴飲過多以致自利白术散服
之渴瀉俱止愈
一痘成膿少食忽作泄瀉不止變灰白用木香散豆䓻
丸服之愈
一滑瀉不止食少腹脹足冷痘灰白色脉細無力此犯
五虚不治必死
陳三農治一小兒痘後泄瀉二三年體瘦腹大善食此
久瀉傷腎腎不納氣肝火起脾無正火不殺榖故作
瀉瘦削成疳耳用紅麯丸加草果三錢服之愈
李季虬曰長兒痘初熱即泄日十數行見痘泄不止時
醫以脾胃藥止之愈甚施季泉曰是在不治予強之
曰止泄不難發藥中加黃連二錢黃芩一錢一劑泄
止予喜甚施曰非也毒火熾故泄初泄時即以解利藥
乘熱導之或可望生今遲矣過四日即欲解毒無及矣坐視七日死(廣筆記)
痘痢
萬密齋張氏子痘靨時面瘡潰腫膿水浸滛泄下膿血
後重不食或作噤口痢治不效視其症乃倒靨非痢
也在痘科中利下膿血痂皮者生水榖不化者死在
傷寒太隂經病論則曰熱畜於腸便膿血勿治利盡
膿血自愈因思此疾不可急乃故製藥延緩以待之
數日後度其膿血將盡乃用四君子湯加白芍枳殼
黃連木香一服後重除利稍止再服能食三服痘靨
痘(大小便秘)
徐仲光治一痘十九歲標點時便秘一十二朝不行口
渴煩躁左尺脉浮大此隂不足而津液竭也參冬歸
地知杞枳殼兔絲子而便利
一痘後食粽便結痛不可按手足搐搦大柴胡湯加酒
麯二錢而行
一痘後身熱便秘此餘毒結大腸也解毒湯服而愈
一痘後身便燥此辛熱耗液潤燥湯愈
一十五歲血熱毒重痘十八朝忽小便不利欲解不能
起倒竟夕聞其大便已阻而不行者四日矣此有燥
屎結於幽門後竅不通故前竅亦閉進以湯藥則小
便益急而不能出痛苦極矣且藥力未能逹於至隂
之下因用膽導法須臾二便皆通
一痘正出而小便秘此氣為火食也導赤散疎解藥而
愈
一痘泄瀉溺濇此隂陽不分五苓散加車通而愈
一痘隂陽分而小便少此肺脾虚也補中益氣湯加麥
冬五味愈
一痘溺濇為隂虚火炎爍肺六味地黃丸加冬味而愈
一痘後小便赤色知熱在膀胱導赤散加梔芩車前竹
葉燈心而愈
一痘後小便不利用五苓而愈甚隂囊漸腫此虚隂而
渗利之復損其隂也六味地黃丸加肉桂車前又補
中益氣調理愈
一老醫有孫痘既脱痂少腹脹小便不通衆謂痘後餘
毒用利水解毒愈脹老醫忽悟曰此脾虚下陷也痘
後無實症土堅則水清人參一兩大棗五枚生薑五
片煎服愈(廣筆記)
萬密齋治庠生余光庭年十九歲染痘發熱五日不出
三日未更衣脉細而數雖有下症元氣怯弱不可下
也以膽導之不得通病者煩燥因思發熱日久毒流
其中燥糞閉塞肛門腸乾枯氣不得行血不得潤膽
導力小不能通也自立一法取猪尿脬一枚以猪膽
汁半杯清油半杯蜜半杯三物和勻入脬中如作膽
導法取下燥屎二十餘枚氣通熱解神清痘出此法
外意也虞天民亦有此法
胡氏子出痘乍熱乍退足冷數日不大便先出者猶是
紅點亦不起發此逆症也或曰熱微毒亦微熱甚毒
亦甚今熱不甚順痘也曰不然毒本火毒待熱而發
如發熱而不煩不渴大小便如常精神清爽者此熱
在表無邪毒火發越而痘易出易靨也若煩燥不安
大小便艱昏昏喜睡此毒火内藴不得發越表熱雖
微内熱則甚今乍熱乍退者毒火來往也大便不通
者毒火鬱遏也見紅點而不起發者毒火陷伏也足
冷者火極兼水化謂之逆冷也彼不以為然次日紅
點俱沒煩燥轉甚猶謂此内收也翌日死
痘(疫癘)
徐仲光治一兒季春出痘感疫氣亢極便秘用十神解
毒湯次以升麻藥治之而愈
一兒季春出痘七朝順朗亢極便秘狂煩舌有黑胎刺
痘空處隠隠有黑點此感疫失解也先用大承氣湯
治之次以理氣血而愈
萬密齋云嘉靖甲午春痘毒流行死者十八九乃一厄
也時有豫服三豆子湯絲瓜辰砂散凢方書所載豫
解痘毒之法用之無效予思痘疹疫癘之毒因歲運
災眚之變難以藥解而人事未盡又不可委之天數
也於是撿閱古方於韓氏醫通得五瘟丹以五運為
主喜曰此解毒神藥也依方修合施售與人但服之
莫不輕疎人皆神之因命之曰代天宣化丸
甘草(甲乙年為君土)黃芥(乙庚年為君金)黃蘗(丙辛年為君水)
山梔(丁壬年為君木)黃連(戊癸年為君火)連翹(佐)
山豆根(佐)牛蒡子(佐)
先見其年所屬者為君次四味為臣君藥倍用臣藥
減半佐視臣又減半共為細末於冬至日修合取雪
水煮升麻汁打麫糊為丸辰砂為衣竹葉煎湯下
萬密齋曰胡松山子出痘在母黃氏懷半夜後此兒却
在地下蕭楚梧子出痘日中時聞蒜氣過胡三溪子
出痘有鴉日日聒噪胡淑卿子出痘近夜時樓上忽
聞棹倒聲視之無他王東樓子出痘有蝙蝠飛入室
後皆凶醫者病家不可不知
續名醫類案卷三十九
