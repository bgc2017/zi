續名醫類案卷九
錢塘魏之琇撰
惡寒
戴原禮治松江諸仲文盛夏畏寒常御重纊飲食必令
極熱始下咽微温即嘔他醫投以胡椒煮伏雌之法
日啖雞者三病更劇戴曰脈數而大且不弱劉守眞
之火極似水此之謂也椒發三陰之火雞能助痰祇
益其病耳乃以大承氣湯下之晝夜行二十餘度頓
減纊之半後以黃連導痰湯加竹瀝飲之竟瘳(两浙名賢)
(錄)
李士材治吳文邃眩暈三載雖戰慄惡寒而不喜飲熱
湯五月向火數妾擁帷帳屢服薑桂不效脈浮之細
小沉之堅搏是欝火内伏不得宣越也用金花湯加
柴胡甘草生薑乘熱飲之移時而惡寒減再劑而撤
火爐逾月而起更以人參湯進六味丸两月全安
張玉路治謝某七月間病瘧因服苓知石膏軰稍間數
日後因小便精大泄遂腦痛如破惡寒振振欲擗地
醫用六味六君子三倍參附而寒不除繼用大建中
每服人參三錢熟附二錢其寒益甚至正月診之脈
僅三至弦小而两寸俱伏但舉指忽覺流利其症雖
五襲重裘大畏隙風如箭而不喜近火或時重時輕
口鼻氣息全冷胸中時覺上沖小腹堅滿塊壘如石
大便堅硬欲了不了小便短數時白時黃陽道雖痿
而緩從不收氣色憔悴而不晦暗此症本屬陽虚因
用參附過多壯火不能化陰遂欝伏土中反致眞陰
耗竭法當升發其陽先與欝火湯六脈繼進升陽散
火補中益氣肢體微汗口鼻氣温脈復五至後服六
味丸生脈散異攻散調理全安
張子和治一婦身冷脈微食沸熱粥飯六月重衣以狐
帽蒙其首猶覺寒泄注不止常服薑附硫黃燥熱之
劑僅得平和稍用寒涼其病轉增三年不愈診其两
手脈皆如絙䋲有力一息六七至脈訣曰六數七極
熱生多以涼布搭心㳄以新汲水淋其病處婦乃呌
殺人不由病者令人持之復以冷水淋其三四十桶
大戰汗出昏困一二日而向之所惡皆除此法華元
化已曾用惜無知者
周貞字子固玉田隱者治衛立禮得寒病雖盛夏必襲
重裘&KR0008;火坐密室中他醫投以烏附轉劇曰此熱極
似寒非眞寒也用硝黃大寒之劑而愈(醫說續編)
抱一翁治一人泄瀉惡寒見風輙仆日卧密室坐火蒙
氊出語咿咿如嬰氣象以沉寒痼冷屢進薑附益甚
診之脈濡弱而微數濡者濕也數者脾伏火也脾伏
火邪濕熱下流非寒也法當升陽散火以逐其濕熱
治以柴胡升麻羌活澤瀉等劑繼以神芎丸(滑石大黃牽苓)
(連芎薄)四五劑而氊去次日遂安
薛立齋治一人雖盛暑喜擁火四肢常欲沸湯浸之喜
食辛辣熱湯面赤吐痰一似實火吐甚則宿食亦出
曰入食反出是脾胃虚寒也用四君子加薑附而愈
一士人患惡寒右尺獨滑尺滑者濕熱下䧟也惡寒者
因積勞傷脾胃氣下陷穀氣不得升發無陽以護榮
衛也用補中益氣湯加肉桂二劑而愈
龔子才治一婦人六月惡寒之極雖穿綿襖亦不覺熱
此火極似水也六脈洪數小水赤少以皮硝五錢温
水化服而愈
薛立齋治一婦人内熱作渴大便秘結畏惡風寒手足
逆冷此内眞熱而外假寒先用黃連解毒湯後用六
味地黃丸而愈
朱丹溪治晉雲胡君錫年三十一形肥而大色蒼厚家
富而足耑嗜口味两年前得消渴病醫與寒涼藥得
安有人教以病後須用滋補令其耑用黃雌雞因此
食至千餘隻漸有膈滿嘔吐之病醫者意為胃寒遂
以附子沉香之藥百餘帖嘔病除(此謂劫之而愈反致重世不知此以)
(為治驗古今受哉其害者可勝數)月餘天氣大熱忽惡風冷足亦
怕地氣遂墔糠尺許厚上鋪以簟糊以重紙方敢
坐卧而两手不能執筆口鼻皆無氣以呼吸欲言無
力行十餘步便困倦脈皆浮大而虚僅得四至乃作
内有濕痰因服燥熱藥遂成氣耗血散當此夏令自
合便死因其色之蒼厚神氣尚全可以安穀遂以人
參黃蓍白术熬膏煎淡五味子湯以竹瀝調飲之三
日諸病皆愈令其頓絶肉味一月後康健如舊又以
雞湯下飯一月後胸腹膨滿甚自煎二陳湯加附子
豆䓻飲之頓安問調理藥教以勿藥并斷肉飲自愈
寒熱
汪石山治汪世昌形肥色紫年逾三十秋間病惡寒發
熱頭痛自汗惡心咯痰惡食醫以瘧治診之脈浮濡
而緩右寸略弦曰非瘧也此必過勞傷酒所致飲以
清暑益氣湯四五服而愈
易思蘭治一春元下第歸得寒熱病每日申酉二時初
微繼作大熱而燥甚如狂過此二時平復無恙惟小
便赤黃而澁往時有一心事夜即夢遺每日空心用
鹽飲燒酒數杯醫皆以為病瘧用清脾飲柴苓湯并
截藥俱不效六脈惟右尺浮中沉取之皆洪數有力
餘部皆平曰此潮熱病也以加減補中益氣治之日
進一服三日病漸退復用六味地黃丸兼前藥調理
一月而安或問寒熱而不以瘧治何也曰此非瘧乃
潮熱也潮者如水之潮依期而至八法流注云申酉
二時屬膀胱與腎此病專屬二經二經水衰火旺當
申酉時火動於中故發熱而燥燥屬腎若瘧疾肝部
必弦今不然惟左尺獨現火象此因平日斷喪太過
腎水虧損陰火妄熾加之鹽飲燒酒引入腎經故小
便赤黃而澁也又曰此莫非陰虚火動乎曰陰虚之
熱自午至亥發熱不間今惟申酉時熱熱止便涼與
陰虚不同又曰或亦嘗用補中益氣而不效何也曰
加減之法或未同耳予之去升柴加丹皮澤瀉黃柏
者丹皮瀉膀胱火澤瀉瀉腎火黃柏為君以生腎水
水旺則火衰而寒熱退矣用六味丸者亦取有丹皮
澤瀉耳如不知此仍用升柴乃以肝脾之藥治腎所
以不效
孫文垣治李坦渠子婦十月寒熱起一日一發咳嗽心
痛腰亦痛次年正月望後始間日一發肌肉大減喉
疼出汗如雨白滯如注飲食減少百治汗不止脈之
右手軟弱左手散亂此汗多而脈不歛病至此危矣
經云火熱似瘧此之謂歟以黃蓍二錢白芍一錢五
分甘草阿膠各一錢鱉甲三錢桂枝五分烏梅一個
水煎服其夜汗止再診脈已歛神氣亦回前方加何
首烏石斛牡蠣寒熱亦不發飲食少加駸駸然有幽
谷回春之象
喻嘉言治吳吉長内新秋病洒浙惡寒寒已發熱漸生
咳嗽然病未甚也服表散藥不愈體日尫羸延至初
冬飲以參术補劑轉覺厭厭欲絶食飲不思有咳無
聲瀉利不止危甚醫議以人參五錢附子三錢加入
薑桂白术等作一劑服以止瀉補虚而收背水之捷
病家無措延喻診畢未及交語前醫至即令疏方喻
飄然而出蓋以渠見既訛難以言耳既去乃曰是症
總由悞藥所致始先皮毛間洒浙惡寒發熱肺金為
時令之燥所傷也用表散已為非法至用參术補之
則肺氣閉錮而咳嗽之聲不揚胸腹飽脹不思飲食
肺中之熱無處可宣急奔大腸食入不待運化而直
出食不入則腸中之垢汙亦隨氣奔而出是以瀉利無
休也今以潤肺之藥兼潤其腸則源流俱清寒熱咳
嗽泄瀉一齊俱止矣服四劑必安不足慮也方用黃
芩地骨皮甘草杏仁阿膠一劑瀉即少止四劑寒熱
俱除再數劑咳𠻳亦愈設與若軰商之彼方執參附
為是能相從乎又鄉中王氏婦秋月亦病寒熱服參
术後亦厭厭息但無咳嗽十餘不進粒米亦無大便
時時暈去不省人事其夫來寓詳述其症求發補劑
乃以大黃芒硝石膏甘草四味為粗末與之彼不能
辨歸而煎服其婦云此藥甚鹹夫喜曰鹹果藥遂將
二劑連服頃之腹中弩痛下結糞數塊絶而復甦進
粥两盞前病已如失矣來悉乃悉之凢此素有定見
於中始無炫惑書之為臨症者廣其識焉
高鼔峰治程氏子病瘧每日至辰大寒午時大熱熱即
厥两目直視不能出聲頦脫涎水從口角涌出日流
數升至丑時始汗解飲食不進昏冐欲絶診之皆誅
伐太過所致也投以補脾之藥不即效延他醫用柴
胡南星半夏等勢轉劇復延診値醫者在詢之曰此
何症也而用前藥曰子不識乎此肝&KR1211;也肝&KR1211;令人
色蒼蒼然太息其狀若死高笑曰據子述經言當得
通脈四逆矣何用前藥某誠不識此何病但知虚甚
耳請先救人然後治病何如曰子用何藥曰太劑參
附庶可挽回彼力争參附不便乃漫應曰謹奉教始
洋洋色喜而别是夜用人參一两黃蓍二两炮薑三
錢比曉熟地桂附並進次日辰時病不復發矣此緣
勞役過度寒熱往來醫認為瘧且時當秋令一味發
散寒涼重虚其虚展轉相因肝脾大敗非竣補氣血
何由得生夫病由人生人將死矣而乃妄牽經義強
合病情及至處方又乖成法自誤誤人至死不覺悲
夫
吕仲嘉内人在室十四歲時病寒熱往來迨後適仲嘉
又十餘年寒熱如故或作瘧治或作虚治尫羸枯削
幾於骨立高診之曰此非瘧非虚乃血風症耳以五
茄皮散加熟地二两每劑共藥五六两許水二升濃
煎一升每日盡一劑如是者二十劑而寒熱頓愈
馮楚瞻治徐山公患似瘧非瘧醫以柴胡湯連進數劑
漸至不省人事口噤僵卧咸謂無生理曰此陽虚作
寒隂虚作熱誤當瘧治不死也以重劑熟地白术五
味牛膝麥冬製附子另煎人參一两冲服三日而甦
後用温補而愈
吳孚先治小姨病寒熟如瘧言語譫妄如見鬼狀有指
為熱入血室者然證與長沙所論三條了不相合診
得右寸浮滑知為風痰膠固肺臟故洒浙寒熱痰迷
心竅故語言譫妄宜發表利氣自愈用二陳加蘇防
前葛枳桔桑杏數劑微汗而痊
有一師妮乍寒乍熱面赤心煩或時自汗惡風體倦大
小柴胡雜進其病益劇診視脈無寒邪但厥陰脈弦
長而出魚際治以抑陰地黃丸而愈
薛立齋治一婦人因夫久出經商發寒熱月經旬日方
止服降火涼血藥内熱益甚自汗盜汗月經頻數曰
内熱自汗乃脾氣虚熱也非血不歸脾也用歸脾湯
六味丸而愈
一室女久患寒熱月經失期以小柴胡湯加生地治之
少愈更以生地黃丸而痊柴胡秦芁各半兩生地二
两酒濕杵膏赤芍一两為末蜜丸每三十丸烏梅湯
下日三服
易思蘭治一男子病寒熱衆不瘧治年餘不愈又以為
勞&KR1211;虚&KR1211;用鱉甲散補中益氣湯俱不效脈左右三
部俱浮大無力形瘐色黑飲食不美知為陰虚發熱
病也早進六味丸晚服補陰丸七日後飲食漸美寒
熱減半又服一觔未一月全愈蓋此似&KR1211;非&KR1211;乃陰
虚之候也凢正&KR1211;則寒熱參差而有凖今寒熱往來
或一日一次二次且寒而不厥身熱如火熱退又無
汗兼之形瘐色黑怔忡不寐口渴便燥豈可謂&KR1211;乎
且&KR1211;脈當弦(諸症損脈亦多弦)發則弦而大退則弦而小今
浮大無力蚤晩相同誠陰血不足陽火有餘火發于
外則為熱欝於中則為寒形瘐者火之消爍也色黑
者火極似水也怔忡不睡者心血虧損也(肝火浮入胞絡者多)
飲食不美口渴便秘者火熾於上下也但生腎水養
血滋陰陰血充則火自降寒熱退而病瘳矣
立齋治一婦人久患寒熱服清脾飲之類胸膈飽脹飲
食少減用調中益氣加茯苓半夏炮薑各一錢二劑
而痊
朱丹溪治趙孺人夜間發寒後便熱丑寅時退起來口
渴食少無味穀不化腹痛而泄倦怠或遇事熱燥赤
眼氣壅又不耐風寒亦惡熱白术歸身二錢白芍陳
皮一錢人參黃芩五分炒柏炙草炒苓丹皮木通縮
砂三分煎下保和丸實腸丸各三十丸
吕十四孺人怒氣後寒熱咳嗽食少淋泄縮砂甘草三
分人參五分白术錢半連翹陳皮茯苓一錢薑二片
同煎
一婦人年五十餘形實喜作勞性急味厚喜火食夏却
患熱惡寒發熱更無休時衣被雖厚常凛然两脈皆
澁朱作雜合邪治之遂以四物湯加陳皮以人參白
术為君生甘草黃柏為佐多入薑汁吞通神丸三十
丸回金抑青各二十丸阿魏十丸煎三帖而得睡第
五帖而身和第七帖通身微汗諸症皆去
華佗傳有婦人長病經年世謂寒熱注病者冬十一月
中佗令坐石槽中平旦用寒水汲灌云當滿百始七
八灌會戰欲死灌者懼欲止佗令滿數將至八十灌
熱氣乃蒸出囂囂高二三尺滿百灌佗乃使然火温
牀厚覆良久汗洽出著粉汗燥便愈(三國志)
馬元儀治張某寒熱數日中痛嘔逆胸滿身疼左脈弦
澁關尺虚微此中氣虚寒胸中之陽不化而為滿胃
中之陽不布而為嘔衛外之陽不固而為痛以四君
子補脾胃之虚炮薑附子肉桂補陽氣而敵陰邪少
加黃連以為引導一劑脈起再劑痛處移動得睡不
數劑而霍然
顧允諧寒熱日作胸滿不舒自汗不止已數日或用柴
胡黃芩两解之法不愈診其脈右三部虚微左三部
弦澁望其色枯白不澤脈微為陽微弦為虚風由正
氣不足虚邪外襲而成寒熱始宜補益中氣即有胸
滿亦是陽虚不布非氣實而然也况自汗者陽虚不
能衞外固也面色不華者氣血虧損無以上榮於面
也遂與理中湯理其中氣加桂枝以祛虚邪後倍加
參附不數劑而愈
唐氏子患寒熱彌月不瘥胸中有塊高突按之則痛時
見厥逆兼多自汗診其脈右三部虚微按之如絲此
症實脈虚邪實正衰之候也攻之則礙虚補之則助
邪然用補則正氣旺氣旺而邪自去若任攻則邪氣
去而正獨全者鮮矣用人參二錢扶元養正為主佐
以炙甘草和中益氣以却虚邪炮薑黃連半夏以開
痞而散結肉桂以固其本桂枝以越其邪二劑寒熱
減两脈起倍人參以助中焦運化而痛漸平再用桂
附理中湯調理而愈
一婦人患寒熱半月两脈浮虚按之則豁然空两尺倍
甚曰脈見空豁寒熱不時面色不華者血氣不榮也
語言錯亂者神明失養也與歸脾湯加黃連肉桂各
七分令其心腎内交服後脈漸有神改用人參三两
黃耆三两歸身一兩炙草二錢生地五錢遠志二錢
棗仁三錢杞子五錢大劑補氣養榮數劑寒熱止神
氣清令蚤服七味丸下午進歸脾大造膏百日而愈
李東垣治中書左丞姚公茂上熱下寒用既濟解毒湯
良愈(未選入)
來天培治焉振昌室年約五旬夏間忽患寒熱頭痛每
未申時起至寅夘時退頭暈胸胃嘈囃或作風暑治
益甚不能飲食無汗氣急嬾言診之六脈沉細兩關
微弦此勞倦傷脾中氣不足外感寒邪内傷生冷清
陽不升氣虚不能外逹也與補中益氣湯加炮薑半
夏一劑汗出熱短嘈囃繼以歸脾湯加半夏桂枝白
豆仁寒熱除飲食進調理而痊
馬氏嫗年八旬八月忽病寒熱惡心頭疼身痛心跳不
眠嘔吐不食展轉呻吟診之兩關弦而緊餘脈細小
以為脾氣虚寒肝氣上逆與薑附理中湯加白芍和
肝二劑漸瘳
朱丹溪治一人天明時發微寒便熱至晩(病盛於陽)兩腋汗
出手足熱甚(四肢為諸湯之本)則胸滿拘急大便實而能食
(邪熱可知)似勞怯病者(虚損之甚亦作寒熱)脈不數但弦細而沉(此張)
(子和謂為有積之後)詢知因恕氣而得但用大柴胡湯惟胸背
拘急不除後用二陳湯加羌活防風紅花黃芩(治法)
汪石山治一人形短蒼白平素善飲五月間忽發寒熱
醫作寒治燥渴益甚時常啖梨嘔吐痰多每次或至
碗許飲食少進頭痛昏悶大便不通小便如常或赤
夜不安或一日連發二次或二日三日一發或連發
二日平素两關脉亦浮洪先令服獨參漡二三帖嘔
吐少止寒熱暫住三日他醫曰渴甚脈洪熱之極矣
須用獨參以助其熱非殺之而何及往視脈皆浮洪
近數曰此非瘧而亦非熱也脈洪者陰虚陽無所附
孤陽將欲飛越故脈見此其病屬虚非屬熱也渴甚
者胃虚津少不上朝於口亦非熱也蓋年愈六十血
氣已衰加以瘧藥性皆燥烈又當壯火食氣之時老
人何以堪此然則邪重劑輕非參所能獨治遂以參
耆各七錢歸身麥冬各一錢陳皮七分甘草五分水
煎每次温服一酒杯服至六七帖痰止病除食進大
便旬餘不通遵之以蜜仍令三十餘帖以斷病根續
後脈亦收歛而緩非復向之鼔擊而駛也
霍亂
張子和曰泰和間余親見陳下廣濟禪院其主僧病霍
亂一方士用附子一枚及兩者亁薑一兩炮水一碗
同煎放冷服之服訖嘔血而死頃合流鎮李彦直
中夜忽作吐瀉自取理中丸服之醫者至以為有食
積以巴豆下之三五丸藥亦不動至明而死可不哀
哉遂平李仲安攜一僕一佃客至郾城夜宿邵輔之
書齋中是夜僕逃仲安覺其逸也騎馬與佃客往臨
穎急追之時七月天大熱炎風如箭埃塵謾天至辰
時而還曾不及三時往返百二十里既不獲其人復
宿于邵氏齋忽夜間聞呻吟之聲但言救我不知其
誰也執火尋之仍仲安之佃客也上吐下瀉目上視
而不下胸脇痛不可動摇口欠而脫臼四肢厥冷此
正風濕暍三者俱合之症也其壻曾聞余言乃取六
一散以新汲水剉生薑調之頓服半升其人復吐乃
再調半觔令徐服之良久方息至明又飲數服遂能
調養三日平服
張甲僑居司徒蔡謨家遠出數宿謨晝眠夢甲云暴病
心腹疼腹滿不得吐而死所病亁霍亂可治而人莫
知其藥故死耳但以蜘蛛生斷去脚吞之則愈耳謨
覺探之果死其後亁霍亂者試用輙瘥(客中間集出幽明錄)
孫文垣治程氏子先醉酒後御色次蚤四肢冷胃脘痛
極脈僅四至或以欝火為治投以寒涼痛更甚三日
前所食西瓜吐出未化乃翁以為陰症傷寒欲用附
子理中湯不决逆孫治之視其面色青慘叫痛而聲
不揚坐卧煩亂此霍亂兼蚘厥症也先當止痛安蚘
後理霍亂可免死也遲則誤事矣急用五靈脂醋炒
三錢蒼术一錢五分鳥梅三個川椒炮薑桂心各五
分水煎飲下痛減大半下午以大腹皮藿香半夏陳
皮山查五靈脂茯苓兩帖全安
沈繼庵内人患發熱頭痛遍身痛亁嘔口渴胸膈脹悶
坐卧不安醫與參蘇飲亁嘔愈甚又加煩躁孫診之
右手洪大倍於左左浮數曰亁霍亂也以藿香正氣
散去白术桔梗加白扁豆香薷滑石各五錢橘紅藿
香葛根各二錢梹榔木瓜各一錢甘草五分薑三片
一帖而愈
柴嶼青治瀋陽少宗伯(諱)德福夏月抽筋吐瀉用六和
湯而愈秋間過府署致謝再診其弦洪異常謂宜合
丸劑調養彼謂病已可不信因謂京兆吳穎菴曰德
公脈氣不佳又不信柴曰不預行服藥脈已先時而
見明年春夏可慮至期暴脱急著人相邀已無及矣
(凢吐瀉轉筋者其肝木必平素有病也)
陳三農治一婦暑月方飯後即飲水而睡睡中心腹痛
極肢冷上過肘膝欲吐利而不得吐利絞痛垂死六
脈俱伏用五加煎湯吐之一吐減半再吐而安
陸祖愚治陳敬橋母四旬外身軀肥胖暑月多啖生冷
半夜腹痛上不得吐下不得瀉或與藿香正氣散入
口即吐不得下咽診之左三部沉緊而細右寸關沉
實有力面色紫脹四肢厥冷昏不知人牙關緊閉此
寒氣太重中焦氣滯不得尅化先用烏梅擦牙俟開
即投抱一丸三厘腹中鳴響去垢穢若干四肢温暖
面色如常然昏昏似醉懶于言語恐元氣太削遂用
歸芍川芎茯苓豆仁木香陳皮木通等四劑全愈
王宇泰治一老人暑月霍亂昏冐不知人脈七八至洪
大無力頭熱如火足寒如冰半身不遂牙關緊急此
年高氣弱不任暑氣陽不維陰即瀉陰不維陽即吐
隂陽不相維則既吐且瀉也正値暑氣極盛之時非
甘辛大寒之劑不能泄其暑熱墜其陽燄而安神明
遂以甘露飲甘辛大寒瀉熱補氣加茯苓以分陰陽
冰水調灌漸愈
治一婦人患吐瀉十餘日水粒不入發熱煩躁欲去衣
被六脈浮洪重按全無用六君子加藿香砂仁附子
冷服諸症悉愈
薛立齋治進士李通甫之内冬間開衣箱其内衣裳乃
夏月所晒者開時覺為暑氣所侵良久患霍亂足指
跟俱轉筋甚惡自分必死用香薷飲一劑急煎下咽
即愈
儀部李北川仲夏患腹痛吐瀉兩手足捫之則熱按之
則冷脈輕診浮大重診則微細此陰寒症也急服附
子理中湯不應仍服至四劑而愈
包瑞溪學憲傅繆仲淳傷暑霍亂神方絲瓜葉一片白
霜梅肉一枚并核中仁同研極爛新汲水調服入口
立瘳(廣筆記)
馬銘鞠傳霍亂方用粟米連殼搗碎煎湯服下口立愈
屢試神效
梁溪顧聖符傳治霍亂方取扁豆葉搗汁一碗飲之立
愈(仝上)
繆仲淳治高存之家僕婦患霍亂以砂仁一兩炒研鹽
一撮沸湯調冷服一劑愈傷冷物者加吳茱萸四錢
瘴
陳三農治制府王姓感冐瘴氣寒熱胸膈飽悶頭疼弦
暈惡心脈數而洪用藿香正氣散加厚朴梹榔羌活
防風蘇葉一劑而寒熱退頭不疼減去羌蘇防風加
草豆䓻半夏枳殼惡心脹悶俱愈
梧州方姓脈弦而數頭痛身痛惡心飽悶發熱用羌防
芎蘇藿朴等合蒼术甘草梹榔二服而減因飽脹未
全退加草豆䓻草果方愈(此頭疼惡心飽脹所以異於感冐乃濕氣也)
端州李别駕鑲藍旗人年四十餘能騎射暑雷州府時
善搏虎不避風兩寒暑涉溪陟嶺染瘴已深其所感
風寒暑濕不一而足矣且久客半載甫歸本署未暇
休息遂往省謝謁上臺可謂勞於公事㤀於已躬其
如積邪所感猝然皆發醫者紛沓據云略為解散已
進補劑而邪氣大作寒熱神昏譫語脈空數無根神
氣散亂補瀉兼施而議論紛然矣招陳往視而脈已
如水上羹刻刻欲脫寒熱間作蓋受病既深精氣兩
虚邪氣正熾難以措手擬用五積散加附子人參麻
黃而易羌活已言明不治之症不忍坐視勉盡愚誠
之意疑立方有難色不欲下藥之語遂置不用越一
宿復拉住視脈症殆甚因見案頭昨藥尚存遂堅辭
而出後聞以陰瘧陽虛而用金匱腎氣湯加參者有
以為虚症似瘧當用補中湯而加參附者三劑而神
昏氣喘虚汗如雨足冷而脫矣不知此症初實受瘴
氣屢感深今則乘虚而發有云傷寒偏死下虚人况
瘴氣而風寒暑濕偹感者乎
正紅旗孫兄粤東轉運使高公令親也高扎云舍親孫
某患不起之症非某不治亦作善之一端時因余創育嬰
局于廣省故云然也往診其脈空豁恍恍不定重按無根
神昏譫語寒熱大作加之咳𠻳痰喘轉側不能晝夜惟伏
几呻吟且胸膈脹悶足冷惡寒詢知夏秋積勞寒暑皆
受一月以前初感頭疼身痛憎寒惡熱咳嗽或用桔
梗杏仁亁葛羌蘇汗而不解復用桑皮前胡蘇子半
夏貝母知母黃芩亦不應寒熱更甚又用小柴胡加
山巵玄參薄荷咳嗽更甚不知此症夏秋暑濕風寒
兼感而發尚未得汗何能解散遂用五積散二劑汗
出如淋咳嗽亦减可伏枕矣惟寒熱未退病久元氣
已虧氣上喘小便如油短數其火從下而上上盛下
虛用金匱腎氣二服氣平便順然潮熱如故時有囈
語昏冐午後用參附六君子湯朝與腎氣丸經月汗
止神清凢用參附共觔許又服還少丹加河車桂附
鹿膠及十全大補湯五十餘日元氣始復飲食如常
此與李别駕同一病形脈雖少異一以信藥而生一
以不信藥而殞噫
戊寅十一月高鹺使公子患似痢非痢紅多白少惡寒
微熱脈滑而數詢知自夏秋以來由川北隨任之粤
久積暑濕感胃而發用平胃加羌防蘇藿一劑而寒
熱退再劑加梹榔木香而瘳或問痢忌燥藥今用蒼
术而愈何也曰常人痢疾因暑令火熱之氣而得燥
藥乃天時之忌是以不可擅用今以積濕之病發於
隆冬外感乃得力要藥也所謂治病而搜其原者一
七可瘳故醫無執方病無執藥云
梁溪碁師周西侯之弟開銅山於英德其山下有水人
浣衣則垢膩皆去相與為奇以其近便炊爨皆用之
未幾人皆黃胖身軟腹脹而無力飲食倍進寒熱間
作善啖雞豕諸肉則胃腹少安在厰同事斃者不一
因來省求治用平胃正氣治其病後以益氣六君補
其受毒水尅削之愆而安此即粤西太平柳州南寧
毒水瘴之一斑也
一時開山同病還省數人有似瘧非瘧如驛官之厥陳
某者醫以瘧視不及月餘而疾篤因勢急方求診脈
已細緊而數飲食不進陳曰若欲治何不在一月之
前病雖甚而元氣猶在今精神殆盡雖有婆心無藥
可施奈之何哉
閱一載驛官復有甥陳姓亦以開山病歸仍犯毒水所
得似痢非痢寒熱間作醫以香連朴硝大黃行藥消
導日益尫羸易醫曰可以進補用白术五分陳皮二
分茯苓四分病無進退召陳診猶謂飲食尚可料不
致大變脈之恍然不定重按已絶人將謝世而飲食
猶能此所謂行屍之疾邪火浮載眞精告竭矣辭之
閱二日而卒
新安程聖林長子年十六精血充足飲食倍進丁丑春
從父到廣年餘患似痢非痢足腫便赤此受暑濕瘴
熱之病半年前曾視其脈數逾六至每言於其父此
有積疾非夀徵也即欲急治已屬難能人皆以為謬
未幾而發此疾醫用寒如大黃黃柏黃連黃苓朴硝
消導如枳實梹榔厚朴山查草䓻補如參蓍八珍熱
如桂附薑茱兼投偹進時陳奉制府之招畱滯端州
兩月歸而往視不可為矣噫
洞庭賀澤民按察雲南時分巡騰衝等處討賊因染瘴
癘腰股發熱有監生殺犬煮餽之令空心恣食飲酒
數杯即去溺溲少候清利其脹漸退蓋犬肉能治瘴
也(客坐新聞)
治瘴法宜温中固下升降陰陽及灸中脘氣海三里或
灸大指及第五指皆能止熱若用大柴胡湯及麻黃
金沸草散青龍湯是膠柱鼓瑟也尠不敗矣又中瘴失語
俗為中草子移時血凝立死法當用針刺頭額及上
唇仍以楮葉擦其舌令血出徐以藥解其内熱立效
(居易錄出赤雅)
瘴水界有一水號烏脚溪涉者足皆如墨數十里間水
不可飲飲則病瘴梅龍圖儀嘗沿屧至漳州素多病
預憂瘴癘為害至烏脚溪使數人肩荷之以物蒙身
恐為毒水所沾競惕過甚盱睢矍鑠忽堕水中至於
没頂乃出之舉體黑如崑崙奴自此宿病盡除頓覺
康健(說頥)
江南間有溪毒疾發時如重傷寒識之者取小筆管内
鼻中以指彈之三五下即出黑血良久疾愈不然即
不效(錄異記)
行路時但見前後山間有氣如虹或白即是瘴氣急以
身伏於地下用口合土候其氣散乃起則無傷蓋其
氣浮空而過不著於地也若以梹榔及蒜服之亦可
(漱石間談)
瘴疾吐下皆不可治之之法惟炙中脘氣海三里三處
并炙大指再用針多刺額及上唇令多出血又以楮
葉擦舌亦令出血然後用藥解楮葉之毒内熱即除
瘴毒自消矣(粤攟)
琇按此則本雅
友人言粤西某縣瘴殊甚縣令赴任即死無逾三月者
一丞至任歴十餘年家口染疾死亡殆盡此丞久無
恙然無他術獨嗜燒酒終日沉醉而已(粤攟)
周公謹云香附四兩去黑皮微炒片子薑黃湯浸一宿
洗淨二兩甘草一兩炒各細末入鹽點辟嵐瘴之氣
極妙(志雅堂雜抄)
王爾張衡馬均冐重霧行一人無恙一人病一人死問
其故無恙人曰我飲酒病者食死者空腹(博物志)
續名醫類案卷九
