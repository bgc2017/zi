續名醫類案卷二十
錢塘魏之琇撰
咳𠻳
徽宗寵妃苦痰嗽終夕不寐面浮如盤詔内醫李防禦
用藥令供伏三日不效當誅李憂撓技窮與妻對泣
忽聞外間叫云咳嗽藥一文一帖喫了今夜得睡李
使人市藥十帖其色淺碧用淡虀水滴麻油數點調
服李疑草藥性獷或使臓腑成滑泄併三為一自試
之既而無他於是取三帖合為一携入禁庭授妃請
分兩服以餌是夕嗽止比曉面腫亦消上喜賜金帛
直萬緡李念病即安倘索方無以為對令僕俟前賣
藥人過邀飲以百金賂其方乃蚌粉一物新瓦炒令
通紅拌青黛少許耳叩其從来曰壯而從軍老而停
汰頃見主帥有此故剽得之以其易辦姑藉以度餘
生無他長也李給之終身(槎菴小乘)
潘塤曰予夏秋之交火嗽月餘晝夜不輟聲不能伏枕
幾殆羣醫皆主故常曰西方金司令肺氣盛耳當瀉
或曰久嗽肺虚當補或曰斂之愈予曰金初司令穉
金也火尚未伏壯火也壯火能爍穉金瀉肺金愈弱
火愈熾此嗽所以不能止也經曰無違時無伐化又
曰無伐生生之氣今氣初生而瀉之伐化也殆于不
可况五火相煽肺失清化之令補之恐反助火斂之
恐不能散火請更思之醫不聽各主所見饋藥不敢
嘗日飲解毒凉膈散去硝黃加白术以助胃氣晨服
童便不時服梨汁瓜漿各十數杯醫乃暗投人参五
味煎以飲予而予不知也飲之則愈嗽加喘乃專主
已見飲前藥數日火退嗽止而病瘳矣(楮記室)
漢陽庫兵王六病痰嗽并喘百藥不效于岳陽遇一道
人教用五味子白礬等分為未每服三錢以生猪肺
炙熟蘸末細嚼白湯下兩服病遂不發(本草綱目久病乃可服此)
張子和治東門高三郎病嗽一年半耳鳴三月矣嗽膿
血面多黑點身表俱熱喉中不能發聲曰嗽之源心
火之盛也秋傷于濕冬生咳嗽冬水既旺水濕相接
隔絶于心火火不下降反而炎上肺金被爍發而為
嗽金煅既久聲反不發醫補肺腎皆非也令先備西
瓜冰雪等物其次用涌泄之法又服去濕之藥病日
已矣
劉氏一男子年二十餘病勞嗽咯血吐唾粘臭不可聞
秋冬少緩春夏則甚寒熱往來日晡發作狀如㾬瘧
寢汗如水累服麻黃根敗蒲扇止汗汗自若也又服
寧神散寧肺散止嗽嗽自若也張先以獨聖散吐其
痰狀如雞黃汗隨涌出昏憒三日不省時時飲以凉
水精神稍開飲食加進又與人参半夏丸桂苓甘露
散服之不數日乃愈
趙君玉妻病嗽時已十月矣張處方用陳皮歸身甘草
白术枳殼桔梗趙以其不類嗽藥張笑曰君怪無烏
梅瞿粟囊乎夫冬嗽乃秋之濕也濕上逆而為嗽此
方皆散氣除濕解結和經三服而愈
竇材治一人病咳嗽盗汗發熱困倦减食四肢逆冷六
脈弦急乃腎氣虚也先灸關元五百壯保命延夀丹
二十丸鐘乳粉二錢間日服金丹百丸一月全安
一人病咳嗽脈症與上條同但病人怕灸止服延夀丹
五十粒金液丹百粒鐘乳粉二兩五日减可十日脈
沈緩乃真氣復也仍服前藥一月全安盖此病早不
灸亦可遲必加灸否則難治
凌漢章治里人病嗽絶食五日衆投以補劑益盛凌曰
此寒濕積也穴在頂針之必暈絶逾時始蘇命四人
分牽其髮使勿傾側乃針果暈絶家人皆哭凌言笑
自如頃之氣漸蘇復加補始出針嘔積痰斗許病即
除(明史)
一中年婦人乾咳寸脈滑動似豆狀餘皆散大不浮左
大于右每五更心躁熱有汗但怒氣則甚與桔梗不
開諸藥不效遂以石膏香附為君芩連青黛門冬瓜
蔞仁陳皮炒栢歸梗為臣五味砂仁川芎紫菀為佐
凡二十餘帖而安(醫學網目)
崔某療久嗽熏法每旦取欵冬花如雞子大少許蜜拌
花使潤納一升鐵噐鐺中又用一瓦椀鑚一孔内安
小竹筒或筆管亦得其筒少長置椀鐺相合及插筒
處皆麵糊塗之勿令泄氣鐺下著炭火少時欵冬烟
自竹管出以口含筒吸取咽之如胸中稍悶須舉頭
即將指頭捻竹筒頭勿令漏烟出氣及烟盡止凡如
是五日一為之至六日則飽食羊肉餛飩一頓永瘥
(一法不用鐺椀用有嘴瓦瓶燒藥盖住瓶口却以口于瓶嘴吸烟咽之尤捷)
侍御譚希曾咳嗽吐痰手足時冷以為脾肺虚寒用補
中益氣加炮薑而愈(竇材以肢冷為腎氣虚)
一婦人患咳嗽脇痛發熱日晡益甚用加味逍遙散熟
地治之而愈年餘因怒氣勞役前症仍作又太陽痛
或寒熱往來或咳嗽遺尿此肺氣虚肝火盛而尿脬
失制也用前散及地黃丸月餘而瘥
表弟婦咳嗽發熱嘔吐痰涎日夜約五六椀喘咳不寧
胸痞燥渴飲食不進崩血如涌此命門火衰脾土虚
寒用八味丸及附子理中湯加减治之而愈
一婦人久咳嗽面色痿黃或時㿠白肢體倦怠飲食少
思稍多則瀉此脾土虚而不能生肺金朝用補中益
氣湯夕用六君子湯為主間佐以八珍湯三月餘漸
愈後感寒邪喘嗽胸腹作脹飲食不入四肢逆冷此
中氣尚虚不能充皮毛腠理司開闔之所致也遂用
六君加生薑及桔梗而愈
一婦人患勞嗽晡熱内熱寒熱往来作渴盗汗小便頻
數其經兩三月一行此肝脾氣血虚損用八珍湯六
味丸六十餘劑諸症漸愈其經兩月一行仍用前二
藥間以加味逍遙散各三十餘劑後恚怒適經行去
血過多諸症悉至飲食少思腹脹氣促用十全大補
湯數劑漸愈仍用前藥調補復因喪子胸腹不利食
少内熱盗汗便血無寐用加味歸脾湯仍兼前藥而愈
錦衣李大用素不慎起居吐痰自汗咳嗽發熱服二陳
芩連枳殼山梔之類前症不减飲食少思用四物二
陳芩連元参知栢之類前症愈甚更加胸腹不利飲
食亦少内熱晡熱加桑皮紫蘇杏仁紫菀桔梗之類
胸膈膨脹小便短少用猪苓澤瀉白术茯苓枳殼青
皮半夏黃連蘇子胸膈痞滿脇肋膨脹小便不通加
茵陳葶藶喘促不卧飲食不進診之六脈洪數肺腎
二部尤甚曰脾土既不能生肺金而心火又乘之此
肺癰之作也當滋化源緩則不救不信後唾膿痰復
求治胸膈痞滿脾土敗也喘促不卧肺金敗也小便
不通腎水敗也脇肋膨脹肝木敗也飲食不化心火
敗也此化源既絶五臟已敗藥豈能生已而果然
絲客姚荃者素鬱怒年近六十脾胃不健服香燥行氣
飲食少思兩脇脹悶服行氣破血飲食不入右脇脹
痛喜用手按彼疑為膈氣痰飲内傷曰肝木尅脾土
而脾土不能生肺金也若内有瘀血雖單衣亦不敢
著肉用滋化源之藥四劑諸症頓退彼以為愈曰火
令在邇當補脾土以保肺金彼不信後復作另用痰
火之劑益甚求治左關右寸滑數此肺内潰矣仍不
信服前藥果吐穢膿而殁
嘉興周上舍每至夏患咳嗽服降火化痰之劑咳嗽益
甚脾肺腎脈皆浮而洪按之微細此脾土虚不能生
肺金肺金不能生腎水而虚火上炎也朝用補中益
氣湯夕用六味地黃丸而痊後至夏遂不再發
一婦人不得于姑患咳嗽胸膈不利飲食無味此脾肺
俱傷痰鬱于中先用歸脾湯加山梔川芎貝母桔梗
諸症漸愈後以六君加川芎桔梗間服全愈
一婦人咳嗽脇痛或用清氣化痰降火等劑久不愈更
加内熱晡熱若兩脇或小腹内熱其嗽益甚小便自
遺此屬肝經血虚火動用六味丸加五味子滋腎水
以生肝血用補中益氣生脾土以滋肺金而尋愈
上舍陳道復長子虧損腎經久患咳嗽午後益甚薛曰
當補脾土滋化源使金水自能相生時孟春不信乃
服黃栢知母之類至夏吐痰引飲小便頻數面目如
緋薛以白术當歸茯苓陳皮麥冬五味丹皮澤瀉四
劑乃以參芪熟地山茱為丸俾服之諸症頓退復請
視以為信遂用前藥如常與之仍泥不服卒致不起
陸養愚治吴氏妾寡居夜熱以煩勞感冒乾咳無疾醫
與疎風藥反增嘔惡更以二陳症不减而夜不能寐
若失神志煩亂不安脈之沈弦而數曰乾咳乃火鬱
之甚最為難治况寡居多年其鬱可知雖有風寒但
于調理養血開鬱清熱微加疎散若竟發其表升動
隂火則病反甚重以二陳之燥宜其煩亂不寐神志
若失也用清養榮湯加黃芩前胡薄荷杏仁蘇葉二
劑咳嗽煩悶俱减第睡未安脈微浮而數去蘇葉前
胡杏仁加貝母知母山梔棗仁竹茹大棗二劑諸症
俱愈但四肢懈怠氣乏不足以息脈浮數而弱此虚
火已平真氣衰乏之候仍用前湯加貝母棗仁更入
人参一錢五分數劑而愈
陳曙倉室欬嗽或時純血或時純痰或時痰血相半夜
熱頭眩胸膈不舒脚膝無力服滋隂降火藥已半年
矣飲食漸少精神漸羸脈之兩寸關沈數無力兩尺
濇弱微浮此上盛下虚之症也上盛者心肺間有留
飲瘀血下虛者肝腎之氣不足用人参固本丸令空
腹服之日中用貝母蘇子山查丹皮桃仁紅花小薊
以茅根煎汁入藥同煎十劑痰清血止後以清氣養
榮湯與固本丸間服三日後病痊而孕
陸肖愚治吴遜齋患咳嗽身熱脇痛日輕夜重寢食俱
廢咸以年高病重為慮脈之左手浮弦右手弦滑曰
此病極輕何必憂疑特内有食積痰飲外感風邪所
致也少為消導疎散即愈矣用蘇葉柴胡以解其表
青皮白芥以治其脇桑皮前胡杏仁以治其肺嗽陳
皮半夏以清其痰山查枳實以消其食二劑而减四
劑脱然
陸祖愚治費表母生平酒飲多而穀食少釀成痰火每
至五更則疾作喘嗽頻併氣逆息粗不能伏枕由來
久矣年近七旬其疾大作日夜昏暈數次四肢厥冷
自汗如洗形容瘦削六脈如絲或與清火清痰毫不
應乃用附子理中料千杵蜜丸淡鹽湯服以助下元
另以知母貝母桑皮軰煎湯徐徐含嚥清其上膈數
劑嗽稀喘止肢温汗斂再用十全大補湯料丸服數
十年痼疾從此遂瘳
陳三農之室遇夜嗽甚多痰作隂虛火動以四物換生
地加知母貝母蔞仁杏仁麥冬五味二劑而愈
孫文垣姪婦喉中掀痒咳嗽紅痰兩寸關洪大内熱生
瘡山梔小薊生地丹皮滑石青皮麥冬甘草黃連蔞
仁水煎服血止嗽除後遇勞心即欬嗽喉中血腥總
由上焦熱甚而然以枇杷葉山梔生地白芍甘草丹
皮地動蜂天花粉滑紫菀常服三五劑兩月而安
温天衢冬月病目醫與發太過至春間吐血椀餘及夏
下午潮熱咳嗽胸膈脹疼早晨冷汗淋漓大便溏一
日兩行飲食少肌肉消十之七脈數孫曰據症脈法
在不治衆懇不能辭乃用瀉白散加五味白芍貝母
馬兜鈴服下其夜帖然而卧不嗽唯大便溏前藥加
扁豆山藥茯苓汗亦漸止復與瀉白散加石斛馬兜
鈴貝母陳皮苡仁白芍山藥五味桔梗調理三月而
痊
琇按此與孫治吴肖峰内人注夏誤服参蘇飲成
咳嗽同為發散所傷世俗謂傷風不醒變成勞者
是也不知此等皆為市醫不知虚實恣用疎散輕
病變重而病者至死猶曰傷風不醒哀哉(吴案見痿門)
李士材治一人咳而上氣凡清火潤肺化痰理氣之劑
幾無遺用而病不少衰診其腎脈大而軟此氣虚火
不歸元用人参三錢煎湯送八味丸五錢一服而减
後用補中益氣湯加桂一錢附子八分凡五十劑及
八味丸二斤而痊
一人經年咳嗽更醫數十人藥不絶口而病反增劇自
謂必成虚勞李曰不然脈不數不虛惟右寸浮大而
滑必多服酸收故久而彌甚用麻黃杏仁半夏前胡
桔梗甘草橘紅蘇子五劑止十劑已
馮楚瞻治李孝廉患咳嗽甚頻視其身長肥白頰色常
紅知為表有餘而裏不足上假熱而下真寒病必當
劇勸以重服藥餌時有通譜新貴甚精醫藥乃託其
治所用乃山梔黃芩花粉橘紅貝母蘇子杏仁之類
止之勿聽數劑後嗽轉甚煩躁喜冷倍常益信寒凉
為對症倍用之轉劇再進煩躁更甚粒不下咽飲水
無度更以為實熱以三黃丸下之利行不多漸喘促
再劑夜半喘大作有出無入遍身麻木潰汗如雨神
昏目直口禁不言委頓極矣亟邀馮診兩寸左關僅存
時當六月欲與四逆理中主人畏懼改以人参一兩
麥冬二錢五味六分肉桂錢許始允急煎服之喘减
片刻奈病大藥小頃復大作乃不咎寒凉之誤反以
参桂為罪矣因思盡吾之力方可以活若徇彼之見
必死而已乃堅定一方勒令服之用炒白术三兩人
参二兩炮薑三錢五味子一錢五分製附子三錢煎
濃汁灌之下咽後病人張口大聲云心中如火烙欲
死(此不與冷服故)旁觀疑怨交起不為動頃之又大聲曰臍
間更疼更熱欲死矣乃竊喜其陽能下達未之絶也
果少焉喘定汗收手足温而神思清語言反甚無力
此方术多参少者因中宫久困寒冷不先為理中則
陽氣難下達也
呂東莊治徐鸞和内病咳嗽醫以傷風治之益甚邀診
則中虚脈也曰鼻塞垂涕痰急皆傷風實症何得云
虚曰此虚實真假所辨在脈庸醫昧此誤人多矣彼
不知脈請即以症辨之其人必晡時潮熱至夜半漸
清至晨稍安然乎曰然然則中虚何疑乎所可喜者
正此鼻塞垂涕耳乃投以人参白术當歸黃芪白芍
各三錢軟柴胡升麻各一錢陳皮甘草五味各六分
三劑而咳嗽立止再診謂之曰上症已去唯帶下殊
甚近崩中耳驚應曰然即前方重用人参加補骨脂
阿膠各二錢數劑兼服六味丸而愈
柴嶼青治陳氏甥女咳嗽吐痰夜間發熱衆醫以為必
成勞症診其脈雖稍洪尚有根柢並非細數何至不
治純用滋隂之藥調養半年而愈
同學蔡為章患痰嗽夜難就寢身不勝衣卧牀不能轉
側診其六脈微弱氣血兩虧擬用参芪補劑蔡以痰
嗽不宜用補為疑乃力任之先用六君子湯加炮薑
桂附數帖而嗽减繼用養榮湯十數劑始能下牀行
動調理月餘而康
張惕中咳嗽吐痰醫誤認風寒服藥十數劑病增劇身
熱喘嗽夜不能卧胸膈痞塞困于牀第小便短縮診
得人迎脈緩絶非外感氣口空大左寸弱甚兩尺沈微此心
腎不足的係内傷之症其小便不利者三焦之氣化不能運
于州都也從東垣治内傷條師其意而變通之旬日而痊
左中丞夫人年六十餘形體瘦弱痰喘息粗夜不能寐
醫頻與消痰理肺愈委頓診其脈甚微細此氣虛也
仲景云氣虚有痰腎氣丸補而逐之遂用六味湯加
麥冬五味治之而愈惟夜間尚未熟睡再用養榮湯
加茯神棗仁十數劑即加餐安睡漸得復元
丙寅新正同鄉諱伊喇齊長郎賀節至寓云咳嗽求方
診其兩脈細數右寸鬱結斷其難以收功勉用麻黃
湯伊斷斷不可曰我患隂虧他醫熟地人参服過數
兩柴曰隂虧誠然但風邪閉塞肺氣補劑又從而壅
遏之非此不能去邪力争不信早决其不起果然
琇按凡損症脈見右寸厥厥然如豆按之梗指其
病原属不起以肺金敗也今以右寸鬱結斷為風
邪閉塞然必見鼻塞聲重或頭痛痰濃或咳嗽連
續方是其候
王肯堂治一婦人咳嗽不已服諸藥不效漸成勞瘵診
之六脈濡弱此血弱又因憂慼太過而成斯疾合用
當歸等藥治之必愈遂先古今錄騐橘皮湯空心服
蘇子降氣湯徐用金釵煎熟地黃丸當歸丸調理而
安(未入選)
張路玉治吴江郭邑侯喘嗽逆氣診之兩尺左關弦數
兩寸右關濇數弦者腎之虛濇者肺之燥夏暑内伏
肺絡遇秋燥收之令發為咳嗽也自言每歲交秋連
發四載屢咳痰不得出則喘至夜不能卧咳劇則大
便枯燥有血曾服越脾湯嗽即稍可張曰公腎氣數
強因水虧火旺隂火上爍肺金肺燥不能生水咳甚
則便燥有血者肺移熱于大腸也(頼有此耳)合用千金麥
門冬方除去半夏生薑之辛燥易以葳蕤白蜜之甘
潤藉麻黃以鼔舞麥冬生地之力與越脾湯中麻黃
石膏分解互結之燥熱同一義也郭曰諸醫咸詆麻
黃為發汗重劑不可輕試僅用杏仁蘇子甘梗前等
藥服之其咳轉甚何也曰麻黃雖云主表今在麥門
冬湯中不過借以開發肺氣原非發汗之謂麻黃在
大青龍湯麻黃湯麻杏甘石湯方其力便峻以其中
皆有杏仁也杏仁雖舉世視為治嗽通藥虛實混然
辛温走肺最不純良耗氣動血莫此為甚熬黑入大
陷胸丸佐甘遂等搜逐結垢性味可知遂用前方連
進二劑是夜便得安睡脈弦雖未退按之稍耎氣口
則虚濡乏力與六味生脈加葳蕤白蜜作湯四服嗽
頓减即以此方製丸恒服至秋無復嗽之虞
何督學媳素常咳嗽不已痰中間有血點恒服童真丸
不徹以父歿哀痛廹切咳逆倍常痰中襍見鮮血因
與瑞金丹四服仍以童真丸烏骨雞丸調補而安
勞太夫人年五十餘素禀氣虛多痰數日來患風熱咳
逆咳甚則厄厄欲吐且宿有崩淋近幸向安法當治
其咳以桔梗湯加葳蕤白微丹皮橘紅蜜煎生薑四
劑撤其標症次與六君子加葳蕤以安胃氣繼進烏
骨雞丸方療其固疾以久不茹葷不忍傷殘物命改
用大温經湯加鹿茸角腮乍丸藥雖異而功則一也
陳三農治一婦咳嗽痰喘飽脹水火不通眠食俱廢以
人参白芍為君蘇子炒研細為佐枇杷葉三大片白
茯苓佐之二服得眠大小便通
東坡盖公堂記云始吾居鄉有病寒而咳者問諸醫醫
以為蠱不治且殺人取其百金而治之飲以蠱藥攻
伐其腎腸燒灼其體膚禁切其飲食之美者期月而
百病作内熱惡寒而咳不已纍然真蠱者也又求于
醫醫以為熱授之以寒藥旦夕吐之暮夜下之于是
始不能食懼而反之則鍾乳烏喙襍然並進而漂疽
癰疥眩瞀之狀無所不至三易醫而病愈甚里老父
教之曰是醫之罪藥之過也子何疾之有人之生也
以氣為主食為輔今子終日藥不釋口臭味亂于外
而百毒戰于内勞其主隔其輔是以病也子退而休
之謝醫却藥而進所嗜氣全而食美矣可以一飲而
效從之期月而病良已(容齊五筆後文節)
薛立齋治甥范允廸咳嗽痰盛胸腹不利飲食少思肢
體倦怠脈浮大按之微弱服二陳枳殼等藥愈盛脾
肺腎虚也用補中益氣湯六味丸而愈
萬密齋治監生胡篤菴咳久不止汗之不可下之不可
因表裏之邪俱甚也為製方用蘇葉薄荷葉桑白皮
杏仁霜瓜蔞霜桔梗甘草等分為末虚者阿膠蜜丸
白湯下或口中噙化五日而安後以治人多效
立齋治一癧婦咳而無痰日晡發熱脈浮數先以甘桔
湯少愈後以地骨皮散而熱退更以腎氣丸及八珍
湯加柴胡地骨皮丹皮而愈丹溪云咳而無痰者此
係火鬱之症及痰鬱火邪在中用苦梗開之下用補
隂降火之劑不已則成勞嗽此症不得志者多有之
又原病式曰人瘦者腠理疎通而多汗血液衰少而
為燥故為勞嗽之疾也
一男子咳嗽氣急胸膈脹滿睡卧不安以葶藶散二服
少愈更以桔梗湯而瘥
一男子咳嗽項強氣促脈浮而緊以参蘇飲二劑少愈
更以桔梗湯四劑而痊
馬元儀治楊咸時咳嗽多痰氣逆作喘自汗不食已兩
月脈之虚微無神此勞惓致傷脾肺也經云勞則氣
耗氣與隂火勢不兩立氣衰則火自勝土虚既不能
生金隂火又從而尅之故喘嗽自汗作矣若行疎泄
以定喘止嗽是重耗其氣也用人参二錢黃芪五錢
炙草五分貝母一錢杏仁蘇子各二錢紫菀桔梗防
風以佐之兼進七味丸以培土母歸脾大造膏以實
脾肺而愈
来天培治一婦年六旬餘季夏酷熱患咳嗽頭疼發熱胸
膈不舒或以蘇杏前貝生地黃芩治之轉甚視其面
色浮腫懶言氣怯咳嗽聲微胸膈脹滿飲食不下六
脈微弱此風寒内伏裏虚致感也始宜以参蘇飲倍
薑棗一二劑可已今增虚矣非薑附不能瘳也以補
中益氣湯去升柴加川芎炮薑附子各一劑汗出遍
身腫脹漸消再劑熱退改用八珍加桂附二劑而咳
嗽除終以歸脾加熟地炮薑四劑聲高食進矣彼云
舊有風症兩手不能舉今服藥乃能舉于頭矣此治
病必求其本之謂歟
沈明生治金斐文夏患咳嗽清痰續續不絶時風熱嗽
甚多金謂所投之劑非疎風化痰即清金滌熱及診
曰是非温補不痊金駭愕問故曰君以外感盛行之
際必無内因者耶初得之症必無屬虚者耶是則時
有一定之方症有一定之藥人皆可以為醫矣夫嗽
屬外因必肺氣脹滿咳喘相屬或兼頭疼鼻塞涕唾
稠濃聲壯氣壅脈浮數有力或人迎脈大此為外因
今脈不浮而沉非風也不數而緩非熱也按之不鼔
非有餘也嗽雖頻而氣短不續痰雖多而清薄不濃
若疎解則徒耗肺家之金清凉則轉瘠中州之土是
欲去病而反重病也宜用補中益氣與六君子參合
服方藉参苓术以補肺之母使痰無由生藉橘半升
柴以升清降濁則嗽可不作一二劑嗽微减再服浹
旬而愈
吴橋治鄱陽王令領邑甫及期病咳嗽唾痰稠黏而臭
且雜以血久之潮熱失聲食少肉消閉戶踰月將乞
骸骨歸幸橋至診之橋獨任其無害令為欣然且問
橋橋曰此肝氣凌脾治者謬以為隂虚火動劑凉則
脾益滯津液不通肝愈熾而無所制矣法當扶脾抑
肝三劑如脱七劑而出視事(太函集)
續名醫類案卷二十
