續名醫類案卷二十四
錢塘魏之琇撰
心胃痛
張子和治一將軍病心痛不可忍張曰此非心痛也乃
胃腕當心痛也(二語為此症點睛然予更有一轉語曰非胃腕痛也乃肝木上乘于胃也)
内經曰歲木太過風氣流行民病胃脘當心而痛(風木)
(為病非肝而何)乃與神佑丸一百餘粒病不减或問曰此胃
脘有寒也宜温補將軍數知張明了復求藥乃復與
神佑丸二百餘粒作一服大下六七行立愈矣(治法則非)
(今人所宜)
一婦病心痛數年不愈一醫用人言半分茶末一分白
湯調下吐瘀血一塊而愈(李樓竒方若非神手未許輕用)
王執中久患心脾疼服醒脾藥反脹用耆域所載蓬莪
&KR0146;裹煨熟研末以水與酒煎立愈盖此藥能破氣中
之血也(本草綱目王執中資生經)
一婦人年三十病心氣痛用小紅花為末熱酒服二錢
立效又法男用酒水各半煎女用醋水各半煎(摘元方本)
(草網目)
李時珍治荆穆王妃胡氏因食蕎麥麵著怒逆病胃脘
當心痛不可忍醫用吐下行氣化滯諸藥皆入口即
吐不能奏功大便三日不通因思雷公炮炙論云心
痛欲死速覓延胡乃以延胡索末三錢温酒調下即
納食少頃大便行而痛遂止
友人言于武昌見一老僧患胃脘痛痛發瀕死其徒亦
患之師死遺命必剖視吾心務去其疾果于心間得
細骨一條長七八寸形如簪其徒以插瓶中供師前
已數年矣有貴客來遇庵中偶殺鵝喉未斷其童取
瓶中骨挑鵝喉凡染鵝血處即化矣徒因悟此理飲
鵝血數日胃疾竟除
薛立齋治一婦人久患心痛飲食少思諸藥到口即吐
薛以為脾土虚弱用白术一味同黃土炒去土每服
一兩以米泔煎濃徐服少許數日後自能大飲用三
斤餘而安
上舍陳履學長子室素怯弱産後患疔瘡年餘不愈因
執喪旬月每欲眩仆一日感氣忽患心脾高腫作疼
手不可按而嘔吐不止六脈微細或見其形實誤認
諸痛不可補氣乃用青皮木香五味茣茱萸等藥愈
繼復患瘧且墮胎又投理氣行血之藥病雖去元氣
轉脱(病家無識舉世皆然)再投參茋補劑不應矣六脈如絲欲
絶迎薛至診之曰形雖實而虚極反用理氣之劑損
其真氣故也連投參茋歸芍术附子薑桂二劑間用
八味丸五日寢食漸甘六脈全復此症若心脾疼痛
時即服此等藥瘧亦不作矣
龔子才治一人心胃刺痛手足稍冷出汗指甲青百藥
不效以當歸三錢煎湯用水磨沈香烏藥枳殼調服
乃立止
一教諭年五十一因酒食過飽胃腕作痛每食後其氣
自兩肩下及胸次至胃口痛不可忍令人將手重按
痛處移時忽響動一聲痛遂止如是八年肌瘦如柴
診之六脈微數氣口稍大有力以神佑丸一服下之
其痛如失後以參苓白术散調理復元
程沙隨在泰興時有一乳娘因食冷肉心脾脹痛不可
忍錢受之以陳茱萸五六十丸水一盞煎取汁去渣
入官局平胃散三錢再煎熱服一服痛止再服無他
云高宗常以此賜近臣愈疾甚多真竒方也(槎菴小乘)
孫文垣治張二尹近川始以内傷外感過服發散消導
之劑致胃腕當心而痛診之六脈皆弦而弱法當補
而斂之白芍五錢炙甘草三錢桂枝一錢五分香附
一錢大棗三枚飴糖一合(小建中加香附)煎服一劑而瘳
族弟應章胃腕當心而痛手不可近疑有瘀血使然延
胡索五靈脂丹皮滑石川芎當歸甘草桃仁桔梗香
附臨服加韮菜汁一小酒杯其夜痛止則睡飲食亦
進惟大便下墜逼廹不安此瘀血已動欲下行也前
劑去韮汁一帖全安
吳鶴洲如夫人病胃腕痛醫有認為蟲者認為火者又
有認為痰為氣為食為虚為血為寒者百治不效孫
診之兩手大而無力皆六至曰肝脾相勝之症耳(胃腕)
(何以云脾)以白芍為君惡熱而痛加黃栢效此法則萬全
矣白芍四錢一半生一半炒伐肝補脾為君甘草二
錢一半炙一半生緩肝養脾為臣山查為佐黑山梔
五靈脂各一錢止痛為使三帖而愈
吳仰元患胃腕痛痛則徹于背以手重按之少止痛時
冷汗如雨脈濇孫曰此氣虚而痛也(脈濇乃血虚此獨言氣虚)以
小建中湯加御米殼而愈(仍是肝病)
李士材治宋敬夫心腹大痛傴僂不能仰自服行氣和
血藥罔效其脈左滑而急其氣不能以息偶一咳攅
眉欲絶為心症無疑以生薑飲粥取小茴香川楝子
青木香廣木香吳茱萸木通延胡索歸身青皮一服
而痛减五日而安(醫通)
李長蘅吳門舟次忽發胃腕痛用順氣化食之藥勿效
李診之曰脈沈而遲客寒犯胃也以參蘇飲加草豆
䓻三錢煎就加生薑自然汁半碗一服而减二服而
痊
一人將應試八月初五心口痛甚至不能飲食李診之
寸口濇而軟與大劑歸脾湯加人參三錢官桂一錢
彼云痛而驟補實所不敢得毋與場期礙乎李曰第
能信而服之可以無礙若投破氣之藥其礙也必矣
遂服之不逾時而痛减更進一劑連飲獨參湯場事
獲竣
喻嘉言治一人病後胃中隠隠作痛有時得食則已有
時得食轉加大便甚難小便不暢盖因肺中津液為
大所爍津液未充火勢内藴易于上燎所以得食以
壓其火而安若飲食稍過則氣不能轉運其食而痛
亦增盖火不除則氣不復氣不復則胃中清濁混淆
不肯下行而痛終不免也(論症洞如觀火)為訂降火生津下
氣止痛方為常用之藥務先收攝腎氣不使外出然
後濁氣之源清而膀胱得吸引上中二焦之氣以下
行矣(喻君實有發前人所末發之本領唯欠峻養肝腎一著然此案未行已駸駸乎得之矣)
(醫通)
高鼓峰治一婦人胃痛勺水不入寒熱往來或從火治
用芩連梔栢或從寒治用薑桂茱萸輾轉月餘形體
羸瘦六脈弦數幾于斃矣高曰此肝痛也非胃脘也
其病起于鬱結生火隂血受傷肝腎枯乾燥廹成痛
(色欲之人尤多此病)醫復投以苦寒辛熱之劑胃脘重傷其能
瘳乎急以滋腎生肝飲與之一晝夜盡三大劑五鼓
熟寐次日痛定再用加味歸脾湯加麥冬五味十餘
劑而愈
按此病外間多用四磨五香六鬱逍遥新病亦效
久服則殺人又用肉桂亦效以木得桂而枯也
屢發屢服則肝血燥竭少壯者多成勞衰弱者多
發厥而死不可不知
吕東莊治吳維師内患胃脘痛叫號幾絶體中忽熱忽
止覺有氣逆左脇上嘔吐酸水飲食俱出或疑停滯
或疑感邪或疑寒凝或疑痰積脈之弦數重按則濡
盖火鬱肝血燥耳與以當歸白芍地黃柴胡棗仁山
藥山萸丹皮山梔茯苓澤瀉頓安唯胃口猶覺劣劣
用加味歸脾及滋肝補腎丸而愈
高吕二案持論略同而俱用滋水生肝飲予早年
亦常用此却不甚應乃自創一方名一貫煎用北
沙參麥冬地黃當歸杞子川楝六味出入加减投
之應如桴鼓口苦燥者加酒連尤捷可統治脇痛
吞酸吐酸疝瘕一切肝病
薛立齋治一婦人心腹作痛久而不愈此肝火傷脾氣
也用炒山梔一兩生薑五片煎服而痛止更以二陳
加山梔桔梗乃不發
孫文垣治周蘆汀乃眷患胃脘痛嘔吐不食者四日晝夜
號呼不絶脈則兩手俱滑數(故作實治)曰當以清熱指為
先乃先與末子藥二錢令服之不一飯頃痛止而睡
家人色喜曰未也此火暫息也其中痰積甚固不乘
時下之勢必再作因與總管丸三錢服下腹中微痛
再服二錢又睡至天明乃寤腹痛亦止大便下痰積
甚多次日以二陳湯加枳實薑黃香附山梔黃連與
之服後胃痛全止惟小腹略脹盖痰積未盡也再與
總管丸三錢天明又行一次痰之下如前胃腕之痛
遂不發
薛立齋治陳湖陸小村毋久患心腹疼痛每作必胸滿
嘔吐手足俱冷面赤唇麻咽乾舌燥寒熱不時月餘
竟夕不安其脈洪大衆以痰火治之屢止屢作迨乙
巳春發頻而甚仍用前藥反劇此寒凉損真之故内
真寒而外假熱也且脈息洪弦而有怪狀乃脾氣虧
損肝木乘之而然當温補胃氣遂用補中益氣湯加
半夏茯苓吳萸木香一服熟寐徹曉洪脈頓斂怪脈
頓除諸症釋然
陸養愚治陸前川素患腸風便燥冬天喜食盆柿致胃
脘當心而痛醫以温中下氣藥療其心痛痛未减而
腸紅如注以寒凉潤燥之劑療其血便未通而心痛
如刺脈之上部沈弱而遲下部洪滑而數此胃中冷
而腸中熱也大腸屬金原喜清而惡熱喜潤而惡燥
况素有腸風燥急之症因心痛而投以辛温香燥之
劑能不劇乎脾胃原喜温而惡寒温潤之品能不甚
乎今大便不行已數日矣乃用潤字丸三錢以沈香
三分衣其外濃煎薑湯送下二錢半日許又送一錢
至夜半大便行極堅而不甚痛血减平日十六七少
頃又便一次微痛而血亦少清晨又便溏一次微見
血而竟不痛矣惟心痛未舒與臟連丸亦用沈香為
衣薑湯送之以清下焦熱而潤其燥又以附子理中
料為散飴糖拌吞之使戀膈而不速下不終劑而兩
症並痊矣
王肯堂治韓敬堂患胸膈痛脈洪大而濇用山梔赤麯
通草麥芽香附歸芎煎加薑汁竹瀝韮汁童便之類飲
之而止一日勞倦忍饑痛大發亟邀王至火房問曰
晨起痛甚不能待公服家兄藥下咽如刀割其痛不
可忍此何意也曰得非二陳平胃紫蘇之屬乎曰然曰
是則何怪乎其增病也夫勞餓而發飽逸則止知其
虚也飲以十全大補湯一劑而胸痛止
張三錫治一婦苦胃脘痛每發輒大吐多方不應以鹽
湯探吐出積痰碗許痛良愈後常作惡心知胃中有
痰也以橘半枳术加木香川芎白螺殼南星海粉神麯打
糊為丸白湯下錢半未及一半病去如脫
一老嫗姓急胃痛已六日諸辛藥歴試無騐診得左關
弦急而右寸更甚其痛一來即不可當少選稍定口
乾面時赤知肝氣有餘成火也乃以越鞠加吳茱萸
炒黃連薑汁梔子二劑頓愈
一婦胃脘痛幾一月右關寸俱弦而滑乃飲食不節所
致投滚痰丸一服下痰及宿食三碗許節食數日調
養而愈
一嫗胃痛久諸藥不應六脈微小按之痛稍定知中氣
虚而大鬱為患也投理中湯一服隨愈
一中年人因鬱悒心下作痛一塊不移日漸羸瘦與桃
仁承氣湯一服下黑物并痰碗許永不再發
一人中脘大痛脈弦而滑右為甚乃食鬱也二陳平胃
加山查草豆䓻木香砂仁一服頓愈
一人中腕至小腹痛不可忍已十三日香燥歴試且不
得卧卧則痛拄上每痛急則脈不見詢之因入房後
過食肉食而致遂以為隂而投薑附因思其飲食自
倍中氣損矣况在房室之後宜宿物之不能運化又
加燥劑太多消耗津液致成燥矢鬱滯不通所以不
得卧而痛也古云胃不和則卧不安遂以枳實導滯
丸三錢去黑矢椀許小腹痛减矣又與黃連枳實瓜
蔞麥芽厚朴山查萊菔子二服痛復移于小腹乃更
與潤腸丸二服更衣痛除第軟倦不支投補中益氣
湯調理而半月愈
王叔權曰荆婦舊侍疾累日不食因得心脾痛發則攻
心腹後心痛亦應之至不可忍則與兒女别以藥飲
之疼反甚若灸則遍身不勝灸矣不免令兒女各以
火針微刺之不拘心腹須臾痛定即欲起矣神哉
叔權舊患心脾發則疼不可忍急用瓦片寘炭火中燒
令通紅取出投米醋中漉出以紙二三重裹之置疼
處稍止冷即再易耆舊所傳也後閱千金方有云凡
心腹冷痛熬鹽一升熨或熬蚕沙燒磚石蒸熨取其
裏温暖止或蒸土亦大佳始知予家所用盖出千金
方也他日心疼甚急灸中脘數壯覺小腹兩邊有冷
氣自下而上至灸處即散此灸之功也本事方載王
思和論心忪非心忪也胃之大絡名曰建里絡胸膈
及兩乳間虚而有痰則動更須臾發一陣是其症也
審若是又當灸建里矣但不若中脘為要穴云
左傳巫臣以夏姬之故怨子反曰余必使汝疲于奔命
以死于是子反一歲七奔命遂遇心疾而卒則又因
用心而成疾矣然則如之何平居當養其心使之和
平疾自不作其次則當服鎮心丹之類以補養之可
也若疾將作而針灸抑亦可以為次矣(資生經)
一婦人患胸中痞急不得喘息按之則痛脈數且濇此
胸脾痺也因與小䧟胸二劑而愈
一人年二十三歲膈有一點相引痛吸氣皮覺急此有
瘀血也滑石一兩桃仁五錢黃連五錢枳殼炒一兩
甘草炙二錢為末每一錢半以蘿蔔自然汁煎熟飲
之一日五六服
繆仲淳治高存之夫人患心口痛一日忽大發胸中有
一物上升冲心三婦人用力捺之不下叫號欲絶存
之曾預救求繆立此方是日忽煎服之冲上者立墮
下腹中作痛不升矣再服腹中痛亦消二日後以病
起洗浴又忽作嘔頭痛如劈存之曰此即前症也煎
前藥服之立安白芍炙草吳茱萸茯苓延胡索蘇子
橘紅後加半夏旋覆花木通竹茹(廣笔記)
李季虬曰予婦今春忽患心痛連下腹如有物上下撞
痛不可忍急以手重按之痛稍定按者稍鬆即叫號
仲淳曰此必血虚也脈之果然急投以白芍五錢炙
草七分橘紅三錢砂仁三錢炒鹽五分二劑稍定矣
又以牛黃蘇合丸疏其氣噯氣數次痛徐解予問故
仲淳曰白芍甘草治血氣虚之聖藥也因久鬱氣逆
故减甘草之半仲景申已化土之論詳矣諸醫不解
耳炒鹽者何心虚以炒鹽補之即水火既濟之意也
予懼俗師㮣以食積痰火療心腹之痛故疏其詳如
左(仝上)
昔年予過曲河適王宇泰夫人病心口痛甚日夜不眠
手摸之如火予問用何藥曰以大劑參歸補之稍定
今尚未除也曰得無有火或氣乎宇泰曰下陳皮及
凉藥少許即脹悶欲死非主人精醫未有不誤者予
又存此公案以告世之不識虚實而輕執方者(仝上)
劉雲密治一女子值暑月夜間甚凉患心痛從右肋下
起至心前岐骨䧟處并兩乳下俱痛復連背痛腰及
兩膊俱骨縫脹疼唯右肋并心疼獨甚時作惡心且
嘔疑夜眠受凉寒邪鬱遏氣不流暢所致用散寒行
氣藥不效又疑寒滯中有鬱火加散鬱之品亦不效
服加味煮黃丸乃頓愈薑黃三錢五分雄黃三分乳
香三分去油淨巴霜八分共為細末醋糊為丸如黍
米大虚者七丸實者十一丸薑湯送下經邪氣甚則
實此婦體素虚弱而受寒邪甚則為實唯此辛熱之
劑可以導之前所用藥雖亦散而不能及病也其用
薑黃乳香亦有深意盖寒傷血故耳此時珍所謂配
合得宜則罔不奏功也
脇痛
竇材治一人脾氣虚致積氣留于脇下兩肋常如流水
多服草神丹而愈(原批脾虚致積當用温行水流脇下當行温化)
王海藏治一婦人先病惡寒手足冷全不發熱脈八至
兩脇微痛治者便以少陽治之陽在内伏于骨髓隂
在外致使發寒治當不從内外從乎中治也宜以小
柴胡調之倍加薑棗
許學士云沈存中良方頃在建陽醫者王琪言諸氣唯
膀胱脇下痛最難治謂保丸能治之熙寧中病頃筋
骨痛諸醫皆作風治之數月不瘥乃流入于背膂又
臂牽痛甚苦憶琪語有証乃合服之一服而瘥再發
又一服立效方用木香胡椒各二錢五分巴豆十枚
去皮心膜研乾蝎七枚右四味共為末湯浸蒸餅為
丸如麻子大用硃砂為衣每服五丸視諸經痛用引
送下心膈痛柿蒂燈心湯下腹痛柿蒂煨薑湯下血
痛炒薑醋湯下腎氣脇下痛茴香酒下大便不通蜜
湯調檳榔末一錢下氣噎木香下宿食不消茶酒任
下
朱丹溪治一婦人脾疼帶脇痛口微乾問已多年時尚
秋用二陳湯加川芎乾葛青皮木通下蘆薈丸二十
粒
張宅張郎氣通自右脇時作時止脈沈而弦小便時有
赤色吞酸喜嘔出食此濕痰在脾肺間而為肝所乘
小柴胡湯去黃芩加川芎白术木通白芍滑石生薑
煎湯下保和丸三十五粒
一婦人氣暈兩脇胸背皆痛口乾用青皮半夏各五錢
白术黃芩川芎各三錢木通二錢五分陳皮桔梗各
二錢甘草炙半錢右分六帖煎熱服又脇下有食積
一條扛起加吳茱萸炒黃連
孫文垣治徐三泉子每午發熱直至天明夜熱更甚右
脇脹痛咳𠻳則弔疼坐卧俱疼醫以瘧治罔效已二
十餘日後醫謂虚投以參术痛益增診之左弦大右
滑大搏指經云左右者隂陽之道路也據脈肝膽之
火為痰所凝必勉強作文過思不决木火之性不得
通達鬱而為痛夜甚者肝邪實也初治當通調肝氣
一劑可瘳誤以為瘧燥動其火補以參术閉塞其氣
語云體若燔火汗出而散今汗不出舌胎已沈香色
熱鬱極矣不急救立見凶危以仲景小䧟胸湯為主
大瓜蔞一兩黃連三錢半夏麯二錢前胡青皮各一
錢水煎服夜服當歸龍薈丸微下之醫猶爭曰病久
食不進精神狼狽若此寧可下乎曰病属有餘有餘
者瀉之已誤于補豈容再誤哉服後夜半痛止熱退
兩帖全安
虚山内人胸脇脹痛五更嘈雜則痛更甚左寸關脈洪
滑孫謂此肝膽有鬱火胃中有膠痰乃有餘之病經
云木鬱則達之又云通則不痛與以當歸龍薈丸一
錢五分大便行一次痛隨止惟聲不開(却是何故)以陳皮
柴胡貝母茯苓甘草白芍酒芩香附杏仁桔梗調之
而安
學士徐檢老體豐厚善飲致有腸風計下血不下數桶
因而委頓己夘仲冬右脇極疼痛上至耳後夜分尤
甚左右不能轉動動則痛甚飲食减面色青汗出如
兩濕透衣被故不敢合睫而睡族醫皆投以香附青
皮及辛散之劑痛愈甚汗愈多面愈青逆予診之兩
寸短弱左關弦而搏指右關沈滑六脈皆近七至予
曰據病在少陽經必始于怒木火之性上而不下故
上衝耳後而皆痛也夜痛甚者盖夜屬肝氣用事内
經云司疎洩者肝也邪在肝膽故合目汗即大出中
焦原有濕痰(此語凡案必闞入而前後並不照應)法當調肝清熱解毒
為主(毒字鶻突之至盖有心注後)兼利小便(語亦無因)不可遽止汗使
邪無出路逆其木火之性不惟痛加且將發腫毒而
害非淺矣内經云膏粱之變足生大疔當預防之(亦非)
(此症真諦)公曰何為斂劑而謂不宜予曰當歸六黃湯内
有地黃當歸黃茋皆滯痰閉氣之味桔梗亦非所宜
經曰下虚者及怒氣上升者皆不可用故當慎也(且將)
(發腫以下皆有心穿插)因以柴胡黃連為君白芍甘草天花粉
為臣紅花連翹為佐龍膽草為使服後雖仍舊痛即
减三之一不妨睡矣仍用前藥病又减半第三日又
服左右轉動如常飲食亦加予未至公以先迎姑蘇
盛氏盛公幼時窗友也家世授醫公初不急予日引
領期盛到可刈枯剷朽也盛至診畢遂詰曾用何劑
公出予發劑示盛盛大叫稱謬謂當隆冬之候汗多
如此陽氣大洩何以柴胡為君喉中痰既未清又何
不用桔梗當歸六黃湯前賢已試之藥置而不用是
舍紀律而務野戰也即以六黃湯加桔梗以進(據此孫君)
(直是神仙)公雅信盛仍傾心以從速煎服之未逾時而舊
病隨作色色加惡(四字忮甚)左右復不能轉動自戌至子
丑苦不能支侍者語之曰服孫君藥雖未全可亦已
去泰去甚彼曾言二藥不可用何為輕犯而受此苦
宜即取孫君藥煎飲飲下即伏枕鼾鼾達旦始寤(抑或)
(未必)命使速予至而扣予曰人言隆冬汗出不當用柴
胡而公用為君何旨予曰膽與肝為表裏肝膽之火
鬱而不發故痛痛極而汗汗出而痛减者是火從汗
出盖汗乃邪出之門也予故曰汗不可斂本草云柴
胡瀉肝膽火而以黃連佐之内經云木鬱則達火鬱
則發言當順其性而利導之勢則易充古人治火之
法輕則正治重則從其性而升之者以此盖腎貴變
通如隂虚火動而汗出者内無有餘邪故以六黃湯
斂而降之常治法也今内尚有餘邪未出遽斂降之
邪無從出勢必成毒故變常而從治者使邪有出路
木火之性不逆則毒不成而痛可减也公曰善哉孫
君之劑竒正相生不下孫武子兵法何輕以無紀律
議之願投劑而奏凱也予曰公數日後瘡瘍大發兩
塊且有興塊作痛此毒出之徵公于時無恐改用柴
胡白芍甘草丹參苦參茯苓瞿麥車前黃栢連翹金
銀花服三日而痛全减汗全收左右不難轉動矣逾
日公謂肌膚痒甚藟藟然似癮疹豈瘡出歟欲以藥
治之予曰可再三日兩胯果然發興塊如碁子大者
數枚且痛予業已製蠟礬丸以待至是授服之瘡果
遍身大發兩腿為甚一月餘而瘳公始信予防毒之
言不謬披愫交歡且作序識勝(何勝云有)期與終身不替
云(未必)
是按孫君生平得意筆也然治法非竒行文頗謬
盈篇猥語滿紙忮心本不入選顧集中收彼案微
多悉加節略獨于此仍其原本以見一斑第亦偶
然非有心吹索前人之短也
劉默生治諸葛子立脇痛連腰脊不能轉側服六味加
杜仲續斷不效或者以為不能轉側必因閃挫與推
氣散轉劇劉診之曰脈得弦細乏力虚寒可知與生
料八味丸加茴香四劑而安(醫通)
李士材治一人受暑脇痛皮黃發泡清肝破氣之劑俱
不效用大瓜蔞一個搗爛加粉炒紅花少許藥入而
痛止(病機沙篆)
薛立齋治一婦人性急吐血發熱兩脇脹痛日晡益甚
怒氣傷肝氣血俱虚也朝用逍遥散倍加炒黑山梔
黃栢貝母桔梗麥冬夕以歸脾湯地黃丸而愈
龔子才治一婦人口苦脇脹此肝火也用小柴胡加黃
連梔子少愈以四君子湯加當歸白芍柴胡調理脾
胃而瘥
吳孚先治蔣氏婦善怒兩脇作痛歴有年所醫用補脾
伐肝不應脈之左關細濇右脈無痾此肝勝則尅脾
敗則自困補尚嫌緩何伐為乃與四物湯加阿膠玉
竹棗仁枸杞令服三十劑脹减七八又服全瘳
柴嶼青治侍衛范(諱)弘賓太夫人吐痰脇痛飲食無味
告以肝病一二十年矣率服平肝之藥凡香附鬱金
等各服過數斤(此二味為治肝病要藥然用之氣病則可矣用之血病則與干將莫邪無)
(異也慎之)今為我理肝氣可也柴曰肝脈已虚理無再用
伐肝况腎肝同治乙癸同源自應滋腎養肝為主先
服加味逍遥散二劑即以八仙長夀方進太夫人曰
熟地膩膈恐勿堪用柴曰此方熟地直走腎家斷無
膩膈且風以散之必需雨以潤之服後果騐調理數
月而康
按二地膩膈之說不知始自何人致令數百年來
人皆畏之如虎俾舉世隂虚火盛之病之死而不敢
一嘗迨以瀕危始進三數錢許已無及矣竊料其
人此時必猶在阿鼻地獄也
朱丹溪治楊淳三哥舊有腎氣上引乳邊及右脇痛多
痰有時膈上痞塞大腑必秘平時少汗脈弦甚與保
和温中各二十丸研桃仁郁李仁吞之而愈(網目)
陳三農治一人右脇痛引背口乾舌燥上身發熱腰以
下俱冷右關尺不起此血虚氣無所附宜用温藥行
動其氣使氣有所歸水升火自降矣用乾薑肉桂各
五分當歸一錢吳茱萸半分鹽水煮煎服上身熱退
下體温暖陽氣漸回但食難消化此元氣未復耳理
脾胃為主養血次之胃氣一轉諸病自愈用參苓歸
术各一錢薑桂各五分神麯六分陳皮四分炙甘草
三分漸愈
一人遇勞與饑則脇痛用八珍加牛膝木瓜山藥石斛
苡仁棗仁栢子仁桃仁數服頓愈一人同此醫投平
肝藥痛甚而殞謹錄之以為世戒
一人痛引腰脇脈弦數有力知肝火鬱結也投龍薈丸
五十粒頓愈(大選)
立齋治一男子脾胃不和服香燥行氣之劑飲食少思
兩脇脹悶服行氣破血之劑致飲食不入右脇脹痛
喜手按之(虚症可知)曰乃肝木尅脾土而脾土不能生肺
金也用滋化源之藥四劑諸症頓退又曰火令在邇
當再補脾土以養肺金不信後復作吐膿而殁
王肯堂治雲中秦文山掌教平湖因勞患兩脇滿痛清
晨并饑時尤甚書來求方知其肝虚當母子兼補令
用黃茋白术當歸熟地川芎山萸山藥栢子仁之類
佐以防風細辛各少許薑棗煎服不數劑而愈王客
長安時聞魏崑溟吏部之變因投謁忍饑歸而脇痛
無他苦也而粗工以青皮枳殼之類襍投之遂致糾
纏不痊可不監哉
朱丹溪治夀四郎右脇痛小便赤少脈少弦不數此内
有陳久積痰飲因外感風寒所遏不能宣散所以作
痛與龍薈丸三十五粒細嚼薑片以熱湯下服後脇
痛以安小便尚赤少再與白术三錢陳皮白芍各二
錢木通一錢半條芩一錢甘草五分薑三片煎熱飲
之
方提領年五十六因飲酒後受怒氣于左脇下與臍平
作痛自此以後漸成小塊或起或不起起則痛痛止
則伏面黃口乾無力食少吃此物便噯此味轉惡風
寒脈之左大于右弦濇而長大率左甚重取則全弦
此得熱散太多以致胃氣太傷隂血下衰且與和胃
湯以補胃氣滋養隂血并下保和丸助其化粕伺胃
實隂血稍充却用消塊和胃方人參三錢白术錢半
陳皮一錢白芍歸身各五分乾葛三分紅花豆大炙
草二錢作一帖下保和丸二十五龍薈十五
琇按此症全屬肝傷木反尅土其塊隠現不常乃
虚氣也時師多以香燥辛熱治之促人年夀余治
此不下數十人悉用一炁湯加川楝米仁蔞仁等
不過三五劑其病如失若立齋多用加味逍遥散
鼓峯云峯輩多用滋水生肝飲皆不及余法之善
薛立齋治崑庠馬進伯母左胛連脇作痛遣人索治意
此鬱怒傷肝脾用六君加桔梗枳殼柴胡升麻彼别
用瘡藥益甚始請治其脈右關弦長按之軟弱左關
弦洪按之濇滯乃脾土不及肝木太過因飲食之毒
七情之火也遂用前藥數劑脈症悉退再加芎歸
全愈此等症誤用敗毒行氣破血導痰以致不起者
多矣
一男子因怒脇下作痛以小柴胡湯對四物加青皮桔
梗枳殼治之而愈
内翰李蒲汀太夫人左脇内作痛牽引胸前此肝氣不
和尚未成瘡用小柴胡湯加青皮枳殼四劑少可再
加芎歸治之愈
張景岳治一婣家年力正壯素飲酒常失饑傷飽偶飯
後脇肋大痛自服行氣化滯等藥復用吐法盡出飲
食吐後逆氣上升脇痛雖止而上壅胸膈脹痛更甚
且加嘔吐張用行氣滯破氣等(愚哉)嘔痛漸止而左乳
胸肋之下結聚一塊脹實拒按臍腹隔閉不能下達
每戌亥子丑之時脹不可當因嘔吐既已可用下(愚哉)
凡大黃芒硝稜莪巴豆等及蘿蔔子朴硝及大蒜罨
等法毫不應愈攻愈脹(勢所必然)因疑其脾氣受傷用補
尤覺不便(庸極)湯水不入者二十餘日無計可施只得
用手揉按其處覺肋下一點按著痛連胸腹細為揣
摩正在章門穴章門為脾之墓為臓之會且乳下肋
間正屬虚里大絡乃胃氣所出大路而氣實通于章
門因悟其日輕夜重本非有形之積而按此連彼則
病在氣分無疑(猶屬盲猜)乃用神香散令日服三四次兼
用艾火灸章門十四壯以逐散其結滯之胃氣(到底未知)
(為肝病)不三日脹果漸平食乃漸進始得保全(幸矣)此其
症治俱竒誠所難測哉
琇按張君生平于薛氏諸書似未曾寓目至脇痛
由于肝脈為病至死未知良可哀也此症之愈全
在一灸與呃逆病諸治不效灸虚里立止正同(未入)
(選)
黃古潭治一人六月途行受熱過勞性且燥暴忽左脇
痛皮膚上一片紅如碗大發水泡瘡三五點脈七至
而弦夜重于晝醫作肝經鬱火治以黃連青皮香附
川芎柴胡之類進一服其夜痛極且增熱次早視之
皮膚上紅大如盤水泡瘡又加至三十餘粒醫教以
水調白礬末敷仍以前藥加青黛龍膽草進之夜痛
更甚脇中如鈎摘之狀次早視之紅已半身水泡增
至百數乃載以詢黃為訂一方以大瓜蔞一枚重一
二兩者連皮搗爛加粉甘草二錢紅花五分進藥少
頃即得睡比覺已不痛矣盖病勢已急而時醫執尋
常瀉汗正治之劑又多苦寒益資其燥故病轉增劇
水泡瘡于外者肝鬱既久不得發越仍侮所不勝故
皮膚為之潰也瓜蔞味甘寒經云泄其肝者緩其中
且其為物柔而滑潤于鬱不逆甘緩潤下又如油之
洗物未嘗不潔此其所以奏功之捷也歟(仝上)
闡發瓜蔞之功此案為是然猶未盡其藴
吳橋治陳㫤中年兩脇極痛楚冷汗淋漓伏枕惛惛嘔
逆絶勺飲者六日矣乃延橋診之曰無傷此畜血爾
家人曰固也昔者嘔血數升即有畜且盡矣曰畜未
盡爾盡則當瘥日暮乃投補中行血一劑飲之僅内
其半中夜尸寢家人升屋而號橋曰子之半陽當回
故寢以需來復復則敗血行矣第具人參湯待之雞
鳴而甦大汗大吐大下下則垂垂滿器如腐肝敗膋
乃進參湯大汗漸止又七日乃復初或問畜血而腹
不鼓何也且昔嘔血數升其後何畜之多也曰病得
之怒而傷肝或以蹶而畜血傷肝則血不納畜血則
道不通猶之溝澮塞流則新故皆壅矣故多也(太函集)
汪雲程年近七旬患胸脇痛轉側滋甚寒熱交作喘咳
煩躁再信不能伏枕醫下之病益深橋診之六脈浮
滑大而搏指曰病得之過飲且下故火上炎以清凉
一服而愈(太函集)
范康侯年弱冠患脇痛已六七年更醫既屢轉益羸瘠
食少而氣餒言嬾而神疲稍遠行則心下怦怦然遇
勞則膈間如裂就予診告以初時但腹脇痛醫與逍
遥散暫愈再發再服不應矣更醫投四磨飲亦暫愈
再發再投亦不應矣又更醫用五香散越鞠丸則愈
而即發自是腹中忽有塊再更醫以為痞積進青皮
厚朴五靈脂延胡索之類塊益多時隠時現上下左
右約五七枚如拳如掌往來牽痛近有老醫謂為虚
也用當歸白芍香附鬱金之類服之了無進退予曰
似君之疾遍宇内矣誤治而斃者可勝道哉盖古來
方書于此症殊無肯綮無異乎世之夢夢也原其誤
人之始只肝補法四字遂使千萬生靈含冤泉壤或
以疎散成勞香燥成膈或以攻伐成鼓或以辛熱成
癰其于變症必難盡述幸子青年稟賦厚而未婚僅
若此否則不可言矣今據脈已細數弦濇臓氣虧幸
不數且無咳𠻳夜熱猶可為第服吾劑只可希遠效
而不可求近功耳與生熟地沙參麥冬杞子棗仁等劑
略安至數十劑塊漸减遂以方為丸服數年益就痊
可今已娶苐能撙節庶無後患也盖此症唯兩儀膏
最妙然有力者始能用之
方某年三十餘因析筯䦧墻脇痛左肋下有塊如盤按
之堅硬食下則脹痛甚不能側卧百治莫應枮瘁如
柴矣偶于藥肆遇人謂之曰此病唯淳佑橋魏某能
治因就胗脈之弦且急曰肝舉症肝葉左三右四血
足則潤而下垂今怒火傷隂其葉燥硬故舉而不下
也經曰肝病則廹胃逆咽故左葉張則支腋而不可
側卧右葉張則侵脘而不能容食昧者不知投以香
散則如火上添油耳與生熟地沙參麥冬蔞仁米仁
杞子川楝十餘劑其病如失
詹渭豐母年六十餘九月間瘧後自汗余已愈之至十
一月脇痛大作醫以加味黑逍遥散治之未為誤也
服一劑至夜分忽暈厥欲脱盖柴胡白术皆非隂虚
火盛之人所宜進也黎明急于治脈之兩關俱伏兩
尺極微足冷過膝面如紙灰云初起左脇痛服藥後
忽移于右遂發厥厥雖止而痛劇不可轉側痛處不
可按察其舌燥硬如乾荔已危矣姑與生熟地杞子
各五錢沙參麥冬各三錢服下痛略减前方加倍再
入米仁五錢蔞仁二錢其痛乃復歸左脇能轉動矣
仍服前方數劑而愈余常治數貧人感症後不能起
坐不能進食宛如百合病脈之或弦或濇按其脇或
左或右或有塊無塊皆曰痛甚檢其方諸燥藥外有
服柴胡至二三兩者一二兩者察其舌或中倍或枯
燥或紫赤是皆誅伐太過傷其肝腎之害也悉以前
方相其傷之輕重為劑之大小數服而愈又趙氏子
年十六金氏女年十七其家皆素封病脇痛服逍遥
散皆五十餘劑病益困以前方去熟地與之皆不服
乃更從香燥而没盖地黃杞子舉世咸畏之如虎緣
本草謂地黃膩而杞子實也其殺人亦多矣言醫藥
者可不慎哉
陳理堂母六旬外久病脇痛每發必伏枕經旬醫所與
皆香附鬱金青皮木香小茴延胡索五靈龍膽草之
類或配六鬱或皆左金而已近發則腰背脹痛嘔逆
便秘口燥不眠脈則寸搏指兩關弦而乏韻此將成
關格之候投以滋水養肺金之劑或入川楝或入川
連只一二劑即愈戒以多服以杜其漸然性甚畏藥
愈即止矣關格之患其將來乎
此與膈症門胡氏婦病同
續名醫類案卷二十四
