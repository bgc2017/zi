續名醫類案卷五十二
錢塘魏之琇撰
肺
薛立齋治一婦人素血虛發熱咳嗽服痰火之劑後吐
膿血面赤脉數其熱甚危此膿成而氣血虚也用八
珍湯補元氣桔梗湯治之而愈
一婦人感冒風寒或用發表之劑反咳嗽喘急飲食少
思胸膈不利大便不通右寸關浮數欲用疎通之劑
薛曰此因脾土虧損不能生肺金若更利之復耗津
液必患肺癰矣不信仍利之虚症悉至後果吐膿乃
朝用補中益氣湯夕用桔梗湯各數劑吐膿漸止又
朝仍用前湯夕用十全大補湯各五十劑喜其善調
理獲愈
一婦人咳嗽吐痰胸膈作痛右寸關浮滑項下牽強此
脾胃積熱之痰非癰患也以二陳山梔白术桔梗治
之安
一婦人素血虛内熱時咳甲辰孟冬兩尺浮洪以脾不
健請治曰防患肺症丙午孟春果咳嗽左右寸脉洪
數肺癰也膿已成右寸脉仍洪數乃心火尅肺金夏
令可憂用壯水健脾之劑稍愈彼遽自忽不事調攝
果歿于夏令
喻嘉言治施眉蒼肺痿喘嗽吐清痰肢體軟痿不能舉
動脉來虚數以蛤蚧二十枚酒浸酥炙人參黑參各
十兩蜜丸時時噙化不終劑而痊(出張氏醫通)
張露玉治陸去非肺痿聲颯吐痰午後發熱自汗左脉
弦細右脉虚濡平昔勞心耽色所致先與生脉散合
保元湯次與異功散加黃芪並姜棗與都氣丸晨夕
間進調補半月熱除痰止月餘方得聲清
孫起伯肺脹服耗氣藥過多脉浮大而重按豁然飲食
不入幸得溺清便堅(金土未憊)與局方匕氣丸每劑用人
參三錢肉桂半夏麯炙甘草各一錢生薑四片四劑
霍然盖肺脹實症居多此脉虚大不當以尋常論也
一尼肺脹喘鳴肩息服下氣止嗽藥不應漸至胸腹脹
滿脉得氣口弦細而濇此必勞力氣上誤飲冷水傷
肺肺氣不能收飲所致也遂與越脾湯减麻黃加細
辛葶藶大瀉肺氣而安
一酒客嚴冬醉卧渴飲冷茶肺脹喘咳脉得氣口沉緊
摶指與小青龍去白芍加葶藶半夏一劑而痊則知
肺脹喘滿當以葶藶為向導也非實症未可輕投
孫文垣治初陽姪婦先時咳嗽諸治無功嗽急則吐用
碧玉散二錢白湯調下立止半年復咳嗽胸背隐隐
疼痛常内熱吐出桃紅膿甚多且腥穢右脇并乳脹
痛診之脉洪數大便燥肌瘦骨立此肺癰症也用貝
母茜根白芍各一錢知母麥冬山梔紫莞各八分桑
皮當歸丹皮杏仁各七分苡仁一錢五分甘草葶藶
各五分服之甚安但稍停即發或云脉竅中痰積瘀
血尚多未能即去宜緩圖之俟膿盡當愈孫謂丹溪
雖有此言亦不可執設不以藥消化之必俟其自己
恐歲月深而有他變且中年之人何能當此莫若清
熱潤肺消痰化瘀久服或早愈也或又謂久嗽傷肺
宜補每補必增熱加痛加咳而膿轉多仍以依法治
之二年良愈
喻嘉言治陸令儀母平日持齋腸胃素槁天癸巳絶復
淋瀝不止治之久痊值秋月燥金太過濕蟲不生人
多病咳而血虚津槁之軀受傷獨猛胸脇緊脹上氣
喘卧寐不寧咳動則大痛痰中帶血而腥食不易入
聲不易出寒熱交作申酉二時燥金用事諸苦倍增
脉時大時小時牢伏時弦緊服清肺藥進退告以肺
癰將成高年難任以葶藶大棗瀉肺湯先通肺氣之
壅即覺氣稍平食少入痰稍易出身稍可側大有生
機乃曰未也因見來勢太急不得已取快一時暫開
者易至復閉迨復閉則前法不可再用矣今乘其暫開多方
以圖必在六十日後交立冬節方是愈期盖身中之
燥與時令之燥膠結不解必俟燥金退氣肺金乃寧
後六十日間屢危屢安大率皆用活法斡旋緣肺病
不可補而脾虚又不能生肺肺燥喜潤而脾滯又艱
于運食今日脾虚不思飲食則于清肺中少加參术
以補脾明日肺燥熱盛咳嗽則于清肺中少加阿膠
以潤燥日復一日扶至立冬之午刻病者忽自云内
中光景大覺清爽可得生矣竒哉天時之燥去而肺
金之燥遂下𫝊大腸五六不一大便略一潤腸旋即
解散正以客邪易去耳至小雪節康健加餐倍于曩
昔盖胃中穴虚已久勢必復其容受之常方為全愈也
薛立齋治一男子神勞冬月患咳嗽服解散之劑自以
為便曰此因肺氣虚弱腠理不密而外邪所感也當
急補其母是治本也始服六君子湯内去參术反加
紫蘇枳壳之類以致元氣益虚生肺癰而歿
一武職因飲食起居失宜咳嗽吐痰用化痰止嗽之藥
時仲夏左尺洪數而無力胸滿面赤吐痰腥臭自汗
曰腎虚水泛為痰而反重亡津液得非肺癰乎不信
仍服前藥翌日吐膿脉數右寸為甚用桔梗湯一劑
數脉與膿頓减又二劑將愈佐以六味丸而痊
一男子咳嗽喘急發熱煩躁面赤咽痛脉洪大用黃連
解毒湯二劑少退更以梔子湯四劑而安(此肺癰將候成未成之)
一男子患肺痿咳嗽喘急吐痰腥臭胸滿咽乾脉洪數
用人參平肺散六劑及飲童便諸症悉退更以紫菀
茸湯而愈童便雖云治虚火常治瘡瘍焮腫疼痛發
熱作渴及肺痿肺癰發熱口渴者尤效
一僕年逾三十嗽久不愈(病久故可用濇)氣壅不利睡卧不寧
咯吐膿血甚虚可畏其主已棄之矣與寧肺散一服
少愈又服而止大半乃以寧肺散湯數劑而痊所謂
有是病必用是藥若疑前散性濇而不用何以得愈
上舍毛體仁素隂虚春初咳嗽胸中隐痛腎脉洪數肺
脉數而時不見曰内當結癰先用六味地黃丸料一
劑服之翌日來謂曰昨得良劑嗽愈六七務求一方
到監調理曰隂火炎患癰之症第因元氣虚弱未能
發出因其易忽薛不能乃别用降火化痰等劑愈甚
月餘復請診之脉洪滑而數曰膿已成矣當請常治
之者同議針之且免内潰之患仍不决又月餘請視
他醫已先開瘡孔偏上兜膿不出仍内潰脉愈洪大
曰脉洪滑而數其舌青黯内臟已壊無能為矣後果然
一男子咳嗽兩脇脹滿咽乾口燥咳唾腥臭以桔梗湯
四劑而唾膿以排膿散數服而止乃以補隂排膿之
劑而瘳
一男子咳而膿不止脉不退諸藥不應甚危用柘黃丸
一服少愈再服頓退數服而痊柘黃一兩為末百齒
霜(即梳垢)二錢用糊為丸如梧子大每服三五丸米飲
下柘黃乃柘樹所生者其色黃狀靈芝江南最多北
方鮮有
一婦人吐膿五心煩熱口渴胸悶以四順散三劑少止
以排膿散數服而安排膿散黃芪白芷五味人參四
順散貝母紫菀桔梗各一錢半甘草七分作一劑水
煎食遠服
一男子因勞咳嗽不止項強而痛脉微緊而數此肺癰
也尚未成膿欲用托裡益氣藥彼不信仍服發散藥
致血氣愈虚吐膿不止竟不救經云肺内主氣外司
皮毛若肺氣虚則腠理不密皮毛不澤肺受傷則皮
毛錯縱故患癰痿腸癰者必致皮毛如此以其氣不
能榮養而然也亦有服表藥見邪不解仍又發表殊
不知邪不解者非邪不能解多因腠理不密而邪復
入也專用發表則腠理愈虚邪愈易入反為散症矣
宜診其脉邪在表者止當和解而實腠理乘虚復入
者亦當和解兼實腠理故用托裡益氣之藥若小便
赤色為肺熱所𫝊短少為肺氣虚盖肺為母腎為子
母虚不能生子故也亦有小便頻者亦為肺虚不能
約制耳
一男子面白神勞咳而胸臆隐痛其脉滑數以為肺癰
欲用桔梗湯不信仍服毒藥致咳嗽愈甚吐痰腥臭
始悟乃服前湯四劑咳嗽少定又以四順散四劑而
脉静更以托裡藥數劑而愈大抵勞傷血氣則腠理
不密風邪乘肺風熱相搏藴結不散必致喘咳若誤
汗下過度則津液重亡遂成斯症若寸脉數而虚者
為肺痿數而實者為肺疽脉微緊而數者未有膿也
緊甚而數者已有膿也唾膿自止脉短而面白者易
治膿不止脉洪大而面赤色者不治使其治早可救
膿成則無及矣金匱方論熱在上焦者因咳為肺痿
得之或從汗出或從嘔吐或從消渴小便利數或從
便難又被下藥快利重亡津液故寸口脉數其人燥
咳胸中隐隐時痛脉反滑類此為肺癰咳吐膿血脉
數虚者為肺痿數實者為肺癰
一童子氣禀不足患肺癰吐膿腥臭皮毛枯槁脉浮按
之濇更無力用鍾乳粉湯治之一男子患之形症皆
同唯咽喉時或作痒痰多脇痛難于睡卧用紫菀茸
湯治之而病愈
一弱人咳膿日晡發熱夜間盗汗脉浮數而緊用人參
五味子湯數劑頓退以紫菀茸湯月餘而痊
一男子患肺痿咳嗽喘急吐痰腥臭胸滿咽乾脉洪數
用人參平肺散六劑及飲童便諸症悉退更以紫菀
茸湯而愈童便雖云專治虚火常治瘡瘍腫焮疼痛
發熱作渴及肺痿肺癰發熱口渴者尤效
一婦人患肺痿咳嗽吐痰腥臭日晡發熱脉數無力用
地骨皮散治之熱止更用人參養肺湯月餘而安
一男年前病肺癰後又患咳嗽頭眩吐沫飲食少思小
便頻數服解散化痰藥不應診之脾肺二脉虚甚謂
眩暈唾涎屬脾氣不能上升小便無度乃肺氣不得
下降尚未成癰耳投以加味理中湯四劑諸症已退
大半更用鍾乳粉湯而安河間曰金匱云肺痿屬熱
如咳又肺癟聲啞聲嘶咯血此屬隂虚熱甚然也本
論治肺痿吐涎沫而不咳者其人不渴必遺尿小便
數以上虚不能制下故也此為肺中冷必眩多涎唾
用炙草乾薑此屬寒也脉痿涎唾多心中㳑液温液
者用炙甘草湯此補虚勞也亦與補隂虚火熱不同
是皆宜分治故肺痿又有寒熱之異也
趙以德治一婦人年二十餘患肺癰胸膺間患一竅于
口中所咳膿血與竅相應而出必人參黃當歸補氣
血劑加退熱排膿等藥服之不一月而安(藥要或問)
治肺癰目擊神效其法用百年芥菜鹵久窨地中者數
匙立起此鹵嘉興府城中大家多藏之(廣筆記)
廣筆記魚腥草不住口食之治肺癰吐膿血神方也正
名蕺草兼治魚口
薛立齋治陸司廳子仁春間咳嗽唾痰腥穢胸滿氣促
皮膚項強脉數此肺疽也盖肺系在項肺傷則系傷
故牽引不能轉側肺者氣之本其華在毛其充在皮
肺傷不能攝氣故脇脹氣促而皮膚縱東垣云肺瘡
之脉微緊而數者未有膿也緊甚而數者已有膿也
其脉來緊數則膿已成遂以人參黃芪當歸川芎白
芷貝母知母麥冬蔞仁桔梗防風甘草兼以䗶礬丸
及太乙膏治之膿盡脉濇而愈至冬脉復數經云飲
食勞倦則傷脾脾傷不能生肺金形寒飲冷則傷肺肺
傷不能生腎水腎水不足則心火熾盛故脉來洪數
經云冬見心脉而不治果歿于火旺之月(凡肺疽愈而復作多)
(不治余常治三人一間三年兩間一年皆復作而歿)
周國用年逾三十患咳嗽項強氣促右寸脉數此肺疽
也東垣云風中于胃呼氣不入熱攻于榮吸氣不出
風傷皮毛熱傷血脉風熱相摶血氣稽留於肺變成
瘡疽診其寸脉數而虚者脉痿也數而實者肺疽也
今診脉滑此疽膿已成以排膿托裡之藥及䗶礬丸
治之脉漸濇而愈錦衣李大器亦患此吐膿面赤脉
大謂肺病脉宜濇面宜白今脉大面赤火尅金也不
可治果歿
一男子年逾四十喘咳脇痛胸滿氣促右寸脉大此風
熱藴于肺也尚未成瘡屬有餘之症意欲以瀉白散
治之彼謂肺氣素怯不然之乃服補藥喘咳愈甚兩
月後復請視之汗出如油喘而不休此肺氣已絶安
用治後果歿夫肺氣充實邪何從襲邪氣既入則宜
去之故用瀉白散所以瀉肺中之邪氣也邪氣既去
則真氣自實矣
姚應鳳治某叟患脹滿諸醫多云膈症應鳳曰此肺癰
耳令病者閉目取一大盂水向病者頂上傾之病者
陡大驚亟舉刀直刺心坎瀉膿血數椀而愈人問之
應鳳曰心尖下垂水潑而驚驚則心系提吾刀可入
也(仁和縣志)
沈夫人患嗽血晝夜不休應鳳曰脉慮痿不慮潰至第
二葉尚可生也先投洗肺湯已令食猪肺數十斤遂
愈(同上)
腹癰
薛立齋治上舍周一元腹患癰三月不愈膿水清稀朝
寒暮熱服四物知柏之類食少作瀉痰涎上涌服二
陳枳實之類痰涎愈甚胸膈痞悶問故曰朝寒暮熱
血氣虚也食少作瀉脾腎虚也悉因真氣虚而邪氣
實也當先壯其胃氣使諸臟有所禀而邪自退矣遂
用六君加黃芪當歸數劑諸症漸退又用十全大補
湯肌肉漸斂更用補中益氣湯調理而痊
從姪孫年十四而畢姻乙巳春年二十四腹中作痛用
大黃等藥二劑下血甚多胸腹脹滿痰喘發熱又服
破氣降火藥一劑汗出如水手足如冰薛歸診之左
關洪數右關尤甚乃腹癰也雖能收斂至夏必變而
成瘵症用參芪各一兩歸术各五錢陳皮茯苓各三
錢炙草炮薑各一錢二劑諸症稍退腹始微赤按之
覺痛又二劑作痛又二劑腫痛脉滑數針出膿瘀更
用大補湯精神飲食如故因遺精患處色黯用前藥
加五味山萸山藥骨脂吳茱等劑瘡口漸斂瘵症悉
具其脉非洪大而數即微細如無惟專服獨參湯人
乳汁少復良久仍脱曰當備後事以俟火旺乃禱鬼
神巫者歴言往事如見更示以方藥皆峻利之劑且
言保其必生敬信服之後果歿經曰拘于鬼神者不
可與言至德而况又輕信方藥于邪妄之人耶書此
以警後患
一男子腹患癰腫硬不潰乃陽氣虚弱嘔吐少食乃胃
氣虚寒法當温補脾胃假如腫赤痛甚煩躁脉實而
嘔為有餘當下之潰腫硬不潰脉弱而嘔為不足當
補之若痛傷胃氣或感寒邪穢氣而嘔者雖腫瘍猶
當助胃壯氣彼不信仍服攻伐藥而嘔愈甚復請治
脉微弱而發熱曰熱而脉反静脱血脉反實汗後脉
反躁者皆為逆也辭不治果歿
秋官錢可客腹患癰焮腫作痛煩渴飲冷大便不通脉
沉數實此熱毒藴于内用清熱消毒散加大黃二錢
一劑諸症悉退但形氣頓虚用托裡消毒散去銀花
白芷倍加參芪歸术而安
毛礪安側室肚患癰月餘矣色黯不腫内痛作嘔飲食
不入四肢逆冷其脉或脱絶或浮大雜用定痛敗毒
之藥曰此氣血俱虚而作痛内决無膿不治之症也
強用大温補之藥二劑痛止色赤飲食少進謂但可
延日而已人皆以為有膿復強針之又用大補之劑
始生清膿少許衆仍以為毒結于内用攻膿保其必
生殊不知乃速其死耳惜哉
一男子腹患癰腫硬木悶煩熱便秘脉數而實以黃連
内疎湯一劑少愈以黃連解毒湯二劑頓退更以金
銀花散四劑瘡頭出水而消
一男年逾三十腹患癰腫脉數喜冷齊氏云瘡瘍腫起
堅硬瘡疽之實也河間云腫硬木悶脈數飲冷邪氣
在内也遂用清凉飲倍用大黃三劑稍緩次以四物
湯加芩連山梔木通四劑而遂潰更以十宣散去參
芪肉桂加金銀花天花粉漸愈彼欲速效自服温補
藥遂致肚腹俱腫小便不利仍以清凉飲治之膿潰
數椀再以托裡藥治之愈東垣云瘡疽之發其受有
内外之别治之有寒温之異受之外者法當托裡以
㳑劑反用寒藥則是皮毛始受之邪引入骨髓受之
内者法當疎利以寒劑反用温補托裡則是骨髓之
病上徹皮毛表裡通潰共為一瘡助邪為毒苦楚百
倍輕則幾殆重則死矣
一兒子素好酒色小腹患毒脉弱微痛欲求内消謂當
助胃壯氣兼行經活血藥佐之可消不宜用敗毒等
藥彼欲速效自用之病熱果盛瘡亦不潰飲食少思
迨兩月餘復請治診其脉愈弱盗汗不止聚腫不潰
肌寒肉冷自汗色脱此氣血俱虚也故不能發腫成
膿以十全大補湯三十餘劑遂成膿刺之反加煩躁
脉此亡陽也以聖愈湯二劑仍以前藥百貼而愈
劉貴患腹癰焮痛煩躁作嘔脉實河間云瘡瘍者火之
屬須分内外以治其本若脉沉實者先當疎其内以
絶其源又云嘔噦以煩脉沉而實腫硬木悶或皮肉
不變邪氣在内宜用疎黃連湯治之然作嘔脉實毒
在内也遂以前湯通利二三行諸症悉去更以連翹
消毒散而愈
一人患腹癰膿熟開遲脉微細膿出後瘡口微膿如蠏
吐沫此内潰透膜也凡透瘍透膜十無一生雖以大
補藥治之亦不能救此可為待膿自出之戒也
黃師文云男子服建中湯婦人服四物湯往往十七八
得但時為之損益耳有男病小腹一大癰其諸弟侮
之曰今日用建中湯否師文云服建中湯俄而癰潰
盖小腹癰本虚其熱毒乘虚而入建中湯既補虚而
黃芪且潰膿也(北窗炙輠)
腰疽
薛立齋治府庠彭碧溪患腰疽服寒凉敗毒之藥色黯
不痛瘡頭如鋪黍背重不能安寢耳聵目白面色無
神小便頻濇作渴迷悶氣粗短促脉浮數重按如無
先用滋水之藥一劑少頃便利渴止背即輕爽乃砭
出瘀血以艾半斤許明灸患處外敷烏金膏内服參
芪歸术肉桂等藥至數劑元氣稍復自疑肉桂辛熱
一日不用手足並冷大便不禁仍用肉桂及補脂二
錢肉豆䓻一錢大便復常其肉漸潰更用當歸膏以
生肌肉八珍湯以補氣血而愈
錦衣傅允承母年踰七十腰生一㿔作痒異常脉浮數
反惡寒曰此瘡疽症也未潰而先弱何以收斂况大
便不通則真氣已竭治之無功因懇請不得已用六
君加藿香神曲數劑飲食漸進大便始通更用峻補
之劑潰而膿清作渴再用參芪歸地麥冬五味渴止
彼喜曰可無虞矣曰尚難收斂先日之言也彼疑遂
速他醫卒致不起
舉人顧東溪久作渴六月初腰患疽不静起居瘡潰尺
許色黯敗臭小便如淋唇裂口刺七月終請治左尺
洪數左關浮濇謂先渴而患疽者乃腎水乾涸虚火
上炎多致不起今膿水敗臭色黯不痛瘡口張大乃
脾氣敗而肌肉死也小便如淋痰壅喘促口乾舌裂
乃脾肺敗而腎水絶也左尺洪數腎無所生也左關
浮濇肺尅肝也况當金旺之際危殆速矣二日後果
歿盖此症既發于兩月方歿者乃元氣虚不能收斂
也若預為調補使氣血無虧亦有得生者
一男子腰患毒膿熟不潰針之膿大泄反加煩躁以聖
愈散湯四劑而寧更以人參養榮湯加麥冬五味兩
月而愈此人後患濕氣遂為痼疾凡瘡膿血去多痰
口難合尤當補益務使氣血平復否則更患他症必
難治療慎之
一男子腰中患疽發而不潰其氣血止能發起不能培
養為膿也投大補藥數劑而潰又數劑膿出尚清乃
服參芪歸术膏斤餘膿少稠數斤膿漸稠肌肉頓生
凡大癰疽藉氣血為主若患而不起或潰而不腐或
不收斂及膿少或清皆氣血之虚也宜大補之最忌
攻伐之劑亦有膿反多者乃氣血而不能禁止也若
潰後發熱作渴脉大而膿愈多屬真氣虚而邪氣實
也俱不治常見氣血充實之人患瘡皆腫高色赤易
腐潰而膿且稠又易于收斂怯弱之人多不起發不
腐潰及難于收斂若不審察而妄投攻劑虚虚之禍
不免矣若患後當調養若瘰癧流注之症尤當補益
也否則更患他症必難措治慎之
有人腰間生一毒癰紅腫未破皮痛不可忍俯躬而行
一人取新殺牡猪肚肝切片如瘡大貼上外以布纏
定一對畫其病良已肝色變黑臭不可近棄之地犬
不食下有小指大一點尚硬乃肝小未貼滿所致竟
亦無他(竒疾方張在五談)
薛立齋治崑山張舉人元忠孟秋患腰疽瘡頭如大豆
粒根大三寸許微腫略赤虚症悉具用桑枝灸患處
服活命飲一劑腫起色赤飲食仍少用香砂六君子
湯四劑食漸進後用大補藥膿雖成而不潰乃每劑
加附子一片二劑後膿自涌出旬日而愈
陸氏女初嫁患腰痛不腫脉沉滑神思倦怠此為内發
七情之火飲食之毒所致以托裡藥一劑下瘀膿升
許陳良甫曰瘡未潰内陷面青唇黑者不治果歿
續名醫類案卷五十二
