續名醫類案卷十五
錢塘魏之琇撰
虛損
張子和治束荗之病虛勞寢汗面有靑黃色自膝以下
冷痛無汗腹中燥熱醫以薑附補之五晦朔不令飲
也又禁梳頭作寒治之張曰子之病不難愈難於將
護恐愈後陰道轉荗子必不愼束曰不敢乃先以丹
車丸濬川散下五七行心火下降覺渴與冰水飲之
又令澡浴數日間面紅而澤後以河水煑粥溫養脾
胃又以活血當歸丸人參柴胡散五苓散木香白术
散調之病大瘥汗止足暖食進張曰此本肺脾當以
凉劑蓋水之一物在目為凉在皮為汗在下為小溲
若禁飲水則渴而燥熱生焉人若不渴與水亦不肯
飲之矣東旣愈果忘其戒病復作張已去乃殂
竇材治一婦人傷寒瘥後轉成虛勞乃前醫下冷藥損
其元氣故也病人發熱咳嗽吐血少食為灸關元二
百壯服金液保命四神鍾乳粉一月全愈
弘治乙丑歲姑蘇儒學聞教諭恭遘羸疾吳醫治之率
用三白湯無竒效一日謁張養正求治亦用三白湯
家人曰前醫用之多矣養正正色曰子勿嘵嘵吾用
湯使不同遂投熟附二三片煎俾服卽瘥(續醫說)
王時勉治常熟徐氏中氣不足脈曰此症宜補劑當參
耆譬如築室造基不可時日計其成緒須藥百裹乃
可望愈一至於十病不少減更謀一醫病勢增劇復
請於王王脈之曰爾信道不篤又更别藥以致增劇
徐莫諱乃曰曾服利氣之劑王曰必如吾言則生否
則非吾所能也從之果及期而愈肯堂嘗見格致餘
論載浦江鄭君仲夏患痢丹溪煎人參膏與服至五
斤而劑止十斤而病安今人輕身重財不顧體之強
弱病之淺深亟於求效况謀利嗜賄之徒動輙便施
剛峻劫劑至於輕病變重重病至危往往有之古人
有言曰不死病而死於醫(同上)
竇材治一人身長五尺因酒色傷漸覺肥肉消瘦令炙
關元三百壯服保元丹一斤自後大便滑小便長飲
食漸加肌肉漸生半年如故(此案附骨縮病後故念菴謂有缺文)
孫文垣治吳肖峰室董潯陽次女而龍山之妹也患咳
嗽體倦多汗腹痛呻吟不絕口者半月諸治愈加脈
之左手三五不右手沉弦面色靑息甚微腹中漉漉
有聲問上年夏日曾病否曰曾頭痛體倦多汗但不
咳嗽不腹痛今五月初病如上年醫謂傷風用參蘇
引表之始咳嗽與治嗽則加腹痛又謂通則不痛以
沉香滚痰丸下之遂&KR0629;不可支曰此乃注夏病仲景
謂春夏劇秋冬瘥者是也問注夏何以咳嗽曰汗多
用參蘇重發其汗肺金受傷故燥而咳何以腹痛曰
因治嗽寒其中氣故也况又服滚痰丸之劑以重傷
之蓋五月六陽之氣加散於外汗而又汗汗多則亡
陽夏至一陰將萌腹中尚虚虚而復下下多則亡陰
陰陽俱亡不憊何待乃用酒炒白芍五錢甘草黃耆
各三錢桂枝二錢大棗二枚水煎臨服加飴糖一合
飲訖而睡自己至申不醒咸謂夏不用桂伐天和也
諸痛不補助邪氣也不可為矣龍山以其言告曰所
以睡者睡則陰氣生汗可歛痛可止也問所投劑何名
曰此仲景小建中湯也夫腹痛如縛帶脈急縮也面
靑脈弦肝木盛而脾土受尅也故以白芍和之桂枝
伐之甘草緩之黃茋大棗飴糖以補之自虛回汗歛
而痛止矣語未竟病者醒而索粥粥後又睡至天明
腹全不痛惟稍咳嗽加五味子麥冬兼治注夏而全
瘳矣臨别語龍山曰令妹之病尅木太過今雖愈而
脈弦不退(不川滋水生木弦安得遂退所謂知其一未知其二也)猶為可慮宜
戒惱怒節飲食謝去人事恬淡頤養(安可責之婦人)庶可永
年否則害目陰極陽生恐不能保無患也後至期與
良人齟齬怒而絕藥果以凶聞
薛立齋治沈察年二十六所禀虛弱兼之勞心癸巳春
發熱吐痰甲午冬為甚其熱時起於小腹吐痰無定
時或謂脾經濕痰鬱火用芩連枳實二陳或專主心火
用三黃丸之類至乙未冬其熱多起足心亦無定時
吐痰不絕或遍身如芒刺或又以為陰火生痰用四
物二陳知柏之類俱無騐丙申夏痰熱甚盗汗作渴
曰此乃腎經虛損火不歸經當壯水之主以鎮陽光
其脈尺洪大餘却虛浮遂用補中益氣及六味地黃
而愈後不守禁其脈復作謂火令可憂當愼調攝會
試且緩但彼忽略至戊戌夏果殁於京
龔子才治周侍御患虛損目不敢閉閉則神魂飄散無
所知覺且不敢言言卽氣不接昏沉嬾食診之六脈
虛微此元氣衰弱心神虛憊也先與硃砂安神丸一
服少安後以補中益氣湯倍參茋加遠志茯神棗仁
白芍生地麥冬連進數劑漸瘳
劉氏子年十八患虛勞熱咳痰喘面赤自汗旬餘不能
就枕勢危劇診之六脈微數乃陰虛火動也令五更
時以壯盛婦人乳一鍾重湯煑温作三四十口呷之
天明煎河東地黃丸一服少頃將大小米入山藥蓮
肉紅棗胡桃仁數个煑稀粥食之半晌又煎淸離滋
坎湯二劑加竹瀝童便薑汁少許頻頻服之至午又
進粥小許加白雪糕食之過半晌又進前藥二劑夜
間睡則藥止醒則卽服如此三晝夜藥不住口火乃
漸息方能枕席後减藥之半半月病减六七服湯劑
一調理而愈此症若尋嘗之法施治日進一二劑則
是一杯之水豈能救車薪之火哉
張文垣治張文學子心二尹可泉長君也弱冠病醫作
勞瘵治久不效自分必死督家人治含歛脈之左寸
短弱右關略弦餘皆洪大咳嗽下午熱從足心起漸
至頭面夜半乃退面色靑形羸氣促多夢遺臥床奄
奄已絕粒斷藥二日謂可治可泉曰醫僉謂火起九
泉者死大肉盡削者死咳嗽加汗者死脈不為汗衰
者死(此感症則然)又當火令之時恐肺金將絕乃謂可治
何也曰症雖危兩顴不赤心火未焚也聲音不啞肺
金未痿也耳輪不焦腎水未涸也夫面靑者憂疑不
决左寸短者心神不足關略弦者謀為不遂症與色
脈皆非瘵也良由志願不遂殆心病非腎病也故謂
可治蓋病人因星士許發解旣而落地故悒怏寢疾
也為立方名調肝益神湯以人參棗仁龍骨為君丹
參石斛貝母麥冬五味為臣山梔香附為佐服二十
劑而病起丸方則熟地龜板枸杞人參麥冬五味茯苓
蜜丸服三月全安
陸祖愚治金伯遠婦年未四旬生育已多且數小産致
病怯弱不時眩暈惡心胸膈否滿飲食不進頭四肢
浮腫晡時潮熱大便時瀉時燥夜間恍惚不眠診得
左寸浮澁右寸浮滑兩關俱弦細兩尺初取覺洪大
重按則少神知其心脾腎三經受病而前醫純以淸
凉為之非也以陳皮貝母前胡蘇子木通苡仁當歸
白芍天麻為煎劑已午未三時服黎明用熟地人參
製附子杜仲麥冬山藥知母白术五為丸淡鹽湯送
下黃昏服安神丸如此分為三治初服便覺有頭緒
調理兩月諸症如失
一人於春末患傷寒醫與汗下症已愈矣然精神嘗覺
恍惚肌肉未能充實至秋時發熱微渴咳食减肌削
且精滑便糖醫謂陰虛服六味加減幾百劑至冬甚
惡寒不能出戶診其脈浮之損小沉之損小其色㿠
白不澤曰此陽虚症也非參不可凡陰虛之熱蒸蒸
内出骨甚於肉肉甚於皮陰分必劇重捫則熱不甚
明乎外熱内不熱也且熱發無常是陽氣有時甚虧
也(語未妥)陰虛火旺之嗽口口相續口渴咽乾痰涎稠
濁(此近傷風症矣)今微咳無痰明乎陰氣之不能上升也(亦未)
(妥)卽精滑者亦因陽氣不足故陰精不固也至大便
不實與畏寒其為陽虛又顯然矣摠由傷寒汗下之
後元氣復而強力作勞以致損憊用加減八味丸五
更淡鹽湯下四君子湯加減作煎劑間用補中益氣
湯兩月而愈
黃履素曰予少患下元虛不能多言稍不戒所得病不
可狀丹田若無物者甚則夜半陰極之時陽氣欲脱
手足厥冷汗大洩一交子丑氣乃漸復此係腎陽衰
弱之候常服温腎之藥於滋陰料中多用兔絲子枸
杞子肉蓯蓉五味子鹿茸紫河車之屬遂得漸愈前
症因目病悞服黃連丸頓劇要知陽衰之症寒所最
忌如知母黃柏之屬最傷胃中生發之氣卽平人亦
不宜多服又本草云升麻川芎下虛人忌服予服四
物湯川芎稍多服補中益氣湯失加人參皆頓覺下
虛前症陡發藥之響應如此
李士材治何邑宰之子虛損遺精盗汗瘦骨柴立已瀕
於危簡其所服以四物知柏為主芩連二冬為加減
診其脈大而數按重極軟(猶有胃氣故可治)曰中氣大寒反
為藥苦矣乃以歸脾湯入肉桂一錢人參五錢當晩
得熟睡居十日而汗止精藏更以還少丹兼進補中
益氣間服一月而愈
顧宗伯患發熱困倦目昏耳鳴脚軟不能行大便燥結
手足麻痺腰胯疼痛李診之曰腎虛不能上交心虛
不能濟用八味丸十全大補湯加龍眼肉三十枚五十
餘日精神漸旺肌肉漸充一日多飲虎骨酒大便仍
結醫者皆云八味丸非久服之藥十全大補宜去肉
桂反用知母玄參佐之服之數月遂致不起
琇按是症八味十全玄參知母其失正均惟集靈
膏一方真聖劑也
李翰林勞而無度醉而使内汗出多痰服寬膈化痰之
藥轉覺滯悶診其脈沉而澁兩尺猶甚曰痰得澁脈
一難愈况尺中澁甚精傷之象也在法不治乞投劑
勉用補中益氣加半夏茯苓兩帖有小效衆皆喜李
曰濇象不減脈至無根死期近矣果十餘日而殁(據脈)
(症藥亦大左)
盧不遠治吳叔顯三月間生瘡服藥瘡已合而喘急甚
十日不能就枕往診之先用發瘡開肺次用降氣補
腎斷其次日當瘡發五日當足腫六日當出水十日
可喘定就睡嗣後足生二毒三月完復次年七月偶
以傷風微熱左三部脈唯隱隱見以大劑人參歸地
甘草十帖方起二十帖如常十月再感左脈更不如
秋但微熱起居如故三日就枕七日頭痛如破因告
其兄以秋病之危今若昏沉决無生理彼尚疑其言
九日果微昏錯語十二日不識人再七日死或問曰
某昨歲垂危君言變症歴歴如響幸全生焉今冬微恙
君言不起果應其因為一為兩曰其人氣骨妖弱腎
精不全其瘡亦從腎發也不知而用發散元氣轉耗
瘡毒内逆於肺而喘因用四逆湯使太陰氣開瘡在
外出用六味料使少陰納氣息遂内均淸升濁降足
腫生癰病俱外去是以生也今秋左脈不起是元氣
内索不堪左旋矣此起而再戕賊之病發於骨所以
腦痛因之遂昏是内關之症氣獨内絕是以死也其
病皆根本於腎是一非兩不在症之輕重為異同也
馮楚瞻治余侍講數年參藥久服或時氣逆上攻或時
氣墜下廹二陰皆重失氣甚平頻大便溏而不暢脈
則細數無力向服補中益氣殊不知愈升則氣愈降
况兼陳皮辛散反泄元氣豈未聞塞因塞用之說乎
乃以八味加鹿茸補骨脂五味子為丸參湯吞服於
空心以嫩防風三兩酒煑取汁拌炒黃茋一斤炒黃
白朮半斤熟附子四兩三味煎汁去渣熬膏以人參
六兩為末收成細丸日中食遠白湯吞服四錢茋能
升託朮能固中參能補理附能回陽四味共劑收功
何慮虛䧟者不為振作發生也遂愈
胡春坊將六旬病九月餘寒熱攻補襍進症隨藥變虛
虛實實之間幾莫能辨診之六脈洪大有力非陽虛
也乃時當暑月汗出惡風痰鼻塞飲食如故却精神
實疲此陰虧不能歛陽以致陽浮陰散淸濁不分邪
血消穀生痰不生血也但為養陰則陽有依投以六
味加鹽水煑橘紅麥冬五味子不三劑而愈
趙宦病赤如裝不省人事口多譫語手足躁動六脈洪
大搏指所服乃柴廣半之類以其劑小不能為害不
知眞陰失守虛陽上浮神氣欲脱補救尚虞不及敢
以淸利速其死耶以人參八錢熟地麥冬丹參白芍
茯神遠志牛膝薑炭每日二劑不數日愈
高鼓峯治吳弁玉發熱多汗便秘數日不行醫曰此停
食傷寒也不宜與食待熱退始可以稀粥飲之病勢
轉甚延治問曰肚中飢否曰飢索其日所用藥則芩
連枳殼花粉厚朴之屬笑曰但喫飯病卽除矣無庸此
等藥也病者喜甚曰吾本無食醫言有食故耐此數
日餓耳然便秘云何曰致新卽推陳矣胃中久無穀
氣故前物積而不下且子之發熱多汗一味虛症遂
用參朮調而痊
立齋治州同劉禹功素不愼起居七情以致飲食不甘
胸膈不利用消導順氣肚腹痞悶吐痰氣逆用化痰
降火食少泄瀉小腹作脹用分利降火小便濇滯氣
喘痰涌服淸氣化痰丸小便愈滯大便愈瀉肚腹脹
大肚臍突出不能寢臥六脈微細左寸甚虚右寸短
促此命門火衰脾腎虛寒之危症也先用金匱加減
腎氣丸料内桂附各一錢二分二劑下瘀穢甚多又
以補中益氣送二神丸二劑諸症悉退五六又用前
藥數劑并附子之類貼腰臍及涌泉穴寸脈漸復而
安後因怒腹悶惑於人言服沉香化氣丸大便下血
諸症悉至曰此陰絡傷也辭不治果殁
吳孚先治薛氏子吐血止後忽患心跳振衣或時驚恐
用熟地一兩山藥五錢女貞山萸枸杞各三錢服二
十餘帖本方加元武膠為丸症頓減間藥一日卽跳
動偶一醫用二陳六君子加補心鎮心之品症復增
吳曰此非心跳乃虛里之動也經曰胃之大絡名虛
里貫膈絡肺出於左乳下其動應衣宗氣泄也凡患
腎虛勞怯者多見此症腎屬水而肺主氣氣為水母
腎虛不納故宗氣上泄而腎水愈竭於下欲納氣歸
元惟補陰配陽為是耳
琇按凡治小兒不論諸症宜先揣此穴若跳動甚
者不可攻伐以其先天不足故也幼料能遵吾言
造福無涯矣此千古未洩之秘也珍之貴之
高鼓峯診楊在公六脈動甚因語之曰脈緊而弦不出
一月危病至矣定方而别斯時無甚病至十月中忽
患咳嗽醫作風寒治數以羌活發散與之十餘日遂
大吼喘痰涌如潮作齁䶎聲不得臥坐一人於牀以
額俯靠其背稍擡頭卽喘急欲死走人邀診曰以前
脈推之病根固深然不宜困敗如此之速也此殆攻
伐之藥逼成之耳無救矣病家只哀求定喘曰定喘
不難無如脈色皆去縱喘定之後仍虛脱而死矣遂
朝用參茋歸芍暮用加減八味三日而能臥飲食倍
進其家甚喜以為得生高曰出入廢則神機化減升
降息則氣立孤危今出升降俱廢息矣縱挽回何施
兹不過暫命門一絲未斷之氣踰十日必死矣己而
果然向使病未見之先卽以見之後醫能以大劑填
補峻補之藥投之卽不能如舊尚可稍延歲月不至
若是之促此可為妄肆攻伐之戒
徐次鏐病咳嗽高細胗其脈六部皆動因問徐嗜酒乎
曰然服天麥冬知貝母生地等類乎曰服逾斤許矣
高曰君病與此藥相反可禁勿服寫歸湯六味丸兩
方與之高歸語友人曰次鏐病卽素問所謂二陽病
發心脾也其人必勞心過度又嗜酒多欲急救三陰
乃為良法醫以陰寒逼之火無所洩其怒遂成燎原
之勢今六脈純是陰火有出無入不踰年死矣或謂
次鏐無恙不過患傷風耳何遽至是曰脈法當如是
耳八月中高適寓孤山徐邀天笠曰聞子善太素脈
乞為我診辛丑可得第否高曰太素兩字出在三墳
後人竊之以欺天下之耳目且造為歌訣妄言禍福
軒岐無是也但素問自有一種榮枯壽夭貧富貴賤
得失成敗之說要不出乎吉凶悔吝善惡逆從之理
其道微然我能約略言之診畢語之曰辛丑固好然
不若甲辰更得當也(云云者固知其將死欲阻其北上耳)次問壽曰子
年甫三十外不必問壽察其意惟以科名為急耳不
及病情難直言因與其尊人厚急返石門告曰令郞
脈氣不佳如北上其不返乎曷阻之曰予固阻之弗
能也因為製大料參膏令戒其絶服之庶可冀其還
家如或以火不淸不宜補殆矣到京果閩人有以前
說進者信之用發散寒凉不十劑吐血而絶
張路玉治顔氏女虛羸寒熱腹痛裡急自汗喘嗽三月
餘屢更醫不愈忽然吐血數口脈曰氣口虛濇不調
左皆弦微而尺微猶甚令與黃茋建中加當歸細辛
或曰虛勞失血曷不用滋陰降火反行辛燥乎曰不
然虛勞之成未必皆本虛也多由誤藥所致今乘其
根蒂未固急以辛温之藥提出陽分庶幾挽回前失
若仍用陰藥則陰愈亢(亢字未妥)而血愈逆上矣從古治
勞莫若金匱諸法如虛勞裡急諸不足用黃茋建中
卽腹痛悸衂亦不出此加當歸以和營血細辛以利
肺氣毋慮辛燥傷血也遂與數貼血止次以桂枝人
參湯數服腹痛寒熱頓除後用六味丸以棗仁易萸
肉或時間進保元異攻當歸補血之類隨症調理而
安
胡念安治王在庭之室病虛勞十餘載喘促吐沫嘔血
不食形體骨立諸醫束手診之見其平日之方皆滋
陰潤肺温平之劑曰以如是之病用如是之藥自然
日趨鬼趣焉望生機仲景云咳者則劇數吐痰沫以
脾虛也又昔賢云腎家生陽不能上交於肺則喘又
云脾虛而失生化之原則喘今脾腎敗脱用藥如此
安望其生乃重投參茋薑附等二劑而喘定緣泄瀉
更甚再加萸蔲十餘劑而病減十七又炙關原因畏
痛只灸五十壯迄今十餘年體大健(醫林指月)
一董姓者雍正三年初冬來求胗脈其脈或二動一止
或七動一止或十二動或十七動一止此心絕脈也
仲冬水旺其何能生姑定參茋茸附河車臍帶桂心
棗仁等方與之服十劑脈之歇止參差不似前之有
定數也矣又十劑而歇止少矣又十劑六脈如常矣
噫不可謂之無功也且知治早雖不用丹艾亦有可
生全者(同上)
昔蜀中一道人童顔漆髮眉宇疎秀自歌曰尾閭不禁
滄海竭九轉神丹都漫說惟有班龍頂上珠能補玉
堂關下穴按班龍珠乃鹿茸鹿之精血結而為角性
温大補精血元陽相火虛者宜之或加於六味地黃
丸中亦妙(治法彙張三錫)
張三錫治一人咳嗽已成勞極用四物知柏不愈乃以
秦芃鱉甲散加二母二冬十數劑頓愈
陸祖愚診傅小泉室高年患濕痰症暑月或與香燥過
多反增頭暈口渴眼花不寐飲食少進骨節痠疼診
得左寸洪數關尺細澁右寸浮滑關尺沉細且九至一
止曰此血虛痰火也論症尚有治法獨是右關尺歇
止有常數便不可為矣凡血虛症卽是肺病大都庚
日篤而辛日死况立秋在邇乎或聞而非之乃與養血
淸火消痰順氣之劑果覺有騐十劑後竟可步至中
堂料理家務每日約進粥十餘碗人皆謂能起死為
生矣忽一日少腹作痛冷汗不止至夜半不知人事
次日酉時死矣小泉不忘前言檢歷視之果是辛日
也
陳三農弟昏惓發熱頭痛惡風因中氣太虚元氣下䧟
陽氣不充而頭痛形氣衰少而内熱用調中益氣湯
加葛根一劑而安更製脾腎丸服逾月而愈
治一貴婦咳嗽泄瀉咳嗽甚則泄瀉愈泄瀉甚則咳嗽
略止午前微寒午後微熱此皆脾胃虛弱痰涎隨虛
火上潮則咳甚而瀉止痰涎隨虚火下注則泄甚而
咳止不必治其諸症但補養脾胃自愈用保元湯加
炒松花乾薑五味破故紙八劑而咳嗽寒熱皆除又
八劑而泄止(文選)
薛立齋治一婦人發熱晡熱盗汗自汗殊畏風寒飲食
少思或腹痛吞酸或大便不實此脾胃不足諸經虧
損朝用補中益氣夕用八珍湯倍用參苓白术各二
十餘劑諸症漸愈因喪母哀傷患盗汗便血用加味
歸脾湯數劑而止乃用前二藥又五十餘劑尋愈月
經兩月而至適因怒去血過多發熱作渴肢體痠倦
頭目暈痛用逍遙散加味歸脾湯二藥調補痊
一婦人飲食少思胸膈不利或胸中作痛或大便作瀉
或小便不利用逍遙散加山梔茯神遠志木香而愈
後因怒寒熱往來倦怠煩熱以前藥加炒黑黃連三
分頓愈用八珍湯調理後因怒吐血燥渴用人參五
錢苓术當歸各三錢陳皮甘草各一錢治之而愈
一婦人内熱口乾頭暈吐痰帶下體倦飲食少思此脾
氣虛弱而不能生肺金用補中益氣湯加茯苓半夏
脾氣漸復飲食漸進諸症漸退再用加味逍遙散治
之尋愈
一婦人日晡熱甚月水不調飲食少思大便不實胸膈
痞滿頭目不淸肢體倦怠發熱煩燥此七情肝脾虧
損之症用濟生歸脾湯加味逍遙散補中益氣湯調
治元氣漸復而愈
一婦人胸脇膨滿小腹悶墜内熱晡熱飲食不甘體倦
面黃日晡則赤洒淅惡寒此脾肺氣虛先用六君加
川芎當歸諸症漸愈又用補中益氣加茯苓半夏諸
症全愈後飲食失節勞怒惡寒發熱不食用加味小
柴胡二劑而熱退用逍遙散歸脾湯調理而康
一婦人月經不調飲食少思日晡熱甚此肝脾氣血俱
虛用十全大補加山茱山藥丹皮麥冬五味而愈次
年秋寒熱如瘧仍用前藥而愈
沈大方室趙氏初患痰喘熱渴或以降火散氣治之肌
日削而氣日索延至甲辰木旺痰盛身熱口腐腹脹
神昏絕食此乃虛熱無火薛投壯水生土之劑隨愈
至戊申夏初坐則頭墜不能起視臥則背冷透體煩
熱暈眩咳嘔痰涌手足麻冷勢危殆薛曰此内眞寒
外假熱也遂與大補薑附之劑三四服勢漸安仍以
前藥加減而愈(此沈自述之案)
胡念菴治一中年婦夜熱咳嗽本小疾耳為張李二醫
合用滋陰退熱藥(應是苦寒之劑)月餘致而靑脈急喘促吐
血嘔沫日數升飲食不進二醫束手覆而不治胡為
重用參附十餘劑而安此非其本原受虧乃藥悞所
致故易收功也(醫林指月)
立齋治一儒者每春夏口乾發熱勞則頭痛服淸凉化
痰藥瀉喘煩躁用香薷飲神思昏憒脈大而虛此因
閉藏之際(冬月)不幃幕為患名曰注夏(凡禀賦薄弱即小兒亦多此病)
用補中益氣湯去升麻柴胡加五味麥冬炮薑一劑
脈益甚仍用藥加肉桂五分服之即甦更用六味丸
而痊
司空何燕泉小便赤短體倦食少缺盆作痛此脾肺虛
弱不能生腎水當滋化源用補中益氣六味丸加五
味而安
庶吉士黃伯隣發熱吐痰口乾體倦自服補中益氣湯
不應薛謂此金水俱虛之症兼服地黃丸而愈後背
患一癤煩痛寒熱彼嘗偕視郭主政背疽郭不經意
决其殞於金旺之日果然己而郭氏妻孥感其毒皆
患惡瘡黃所患與郭同心甚恐曰此小瘡也憎寒等
症皆陰虛舊症果是瘡毒亦當補氣血乃以地黃丸
料煎與服之卽睡良久各症頓退自後常有頭而耳
目口舌作痛或吐痰眩暈之類服前藥卽愈
少司空何瀟川足熱曰乾吐痰頭暈服四物黃連黃栢
飲食即減痰熱益甚用十全大補加麥冬五味山藥
山茱萸而愈
薛甥凌雲霄年十五壬寅夏見其面赤唇燥形體消瘦
曰子病將進矣癸卯冬復見之曰子病愈深矣至甲
辰夏胃經部分有靑色此木乘土也始求治先以六
君加柴胡白芍山梔蕪荑炒黑連數劑及四味肥兒
六味地黃二丸及參苓白术歸芍山梔麥冬五味炙
草三十餘劑肝火漸退更加胆草柴胡三十餘劑乃
去芍加肉桂三十餘劑及加減八味丸元氣漸復而
愈
一儒者因屢婚脚腿軟痛面黑食減惡寒足腫小腹脹
痛上氣痰喘此少陰虧損陽氣虛寒之症用八味丸
料煎服諸症頓除又服丸劑半載元氣漸充形體如
故
一男子年逾二十早於斵喪夢遺精滑睡中盗汗唾痰
見血足熱痿軟服黃栢知母之類曰此陽虛而陰弱
也當滋其化源不信恪服之前症益甚其頭漸大顖
門漸開視物皆大吐痰喊呌乃如法調補諸症漸退
頭顖漸歛而安
一儒者口乾發熱小便頻濁大便秘結盗汗夢遺遂致
廢寢用當歸六黃湯二劑盗汗頓止用六味地黃丸
二便調和用十全大補湯及前劑兼服月餘諸症悉
愈
朱丹溪治王廿四丈發熱脇痛咳嗽紅痰口渴大便秘
倦怠脈稍數而虛詢之發熱曾飲水一碗病因食不
節成積病發又飲冷水傷胃成虚傷肺成痰白朮一
錢半人參陳皮川芎各一錢白芍茯苓桔梗炙甘草
各五分作二帖煎取八分入竹瀝二分再煎沸熱飲
下龍薈丸廿丸如嗽三十丸
立齋治一婦人素勤苦冬初患咳嗽發熱久而吐血盗
汗經水兩三月一至遍身作痛或用化痰降火口禁
筋攣此血虛而藥損耳遂用加減八味丸及補中益
氣加麥冬五味山藥治之年餘而痊
柳玄度言吾養生無他術但不元氣佐喜怒使氣海常
温耳今人旣不能以元氣佐喜怒矣若能時炙氣海
使温亦其次也予舊多病常若氣短醫者教炙海氣
遂不促自是每歲須一二次炙之以氣怯故也(資生經)
羅謙甫云丙辰秋楚邱縣賈君次子二十七歲病四肢
因倦躁熱自汗氣短飲食減少咳嗽痰涎胸膈不利
大便閉形容羸削一歲間更數醫不愈或曰明醫不
如福醫某處某醫雖不精言方書不明脈候看症極
多治無效人因之曰福醫諺曰饒你讀得王叔和不
如我見過病症多頗有可信試今治之醫至診其脈
曰此病予飽諳矣治之必效於肺俞各灸三十壯以
蠲飲枳實丸消痰導滯不數服大便溏泄無度加腹
痛食不進愈添困篤其子謂父曰病久瘦弱不任其
藥病劇遂卒冬予從軍回其父以告予予曰内經云
形氣不足病氣不足此陰陽俱不足瀉之則重不足
此陰陽俱竭血氣皆盡五藏空虛筋骨髓枯老日絕
滅壯者不復矣故曰不足此其理也令嗣久病羸瘦
乃形不足氣短促乃氣不足病潮作時嗜臥四肢困
倦懶言語乃氣血皆不足也補之惟恐不及反以小
毒之劑瀉之虚之愈虛損之又損不死何待賈君嘆
息而去予感其事略陳其理夫高醫愈疾先審歲時
太過不及之運察人血食布衣勇怯之殊病有淺深
在經在藏之别藥有君臣佐使大小竒偶之制治有
緩急因用引用返正之則孫眞人云凡為太醫必須
諳甲乙素問黃帝針經明堂流注十二經三部九候
五藏六府表裡孔穴本草藥對仲景叔和諸部經方
又須妙解五行陰陽精孰周易如此方可謂太醫不
爾則如無目夜遊動致顚殞正五音者必取師曠之
律呂而後五音得以正為方圓者必取公輸之規矩
而後方圓得以成五音方圓特末技耳尚取精於其
事者况醫者人之司命列於四科非五音方圓之比
不精不醫不通不脈不觀諸經本草倖以運通命達
而號為福醫病家遂委命於庸人之手豈不痛哉噫
醫者之福福非渠者也渠之福安能消病者之患焉
世人不明此理而委命於福醫至於傷生喪命終不
能悞此惑之甚者也悲夫
薛立齋云辛丑年余在嘉興屠漸山第有林二守不時
昏憒請治之譫語不絕按之如無此陽虛之症也當
用參附湯治之有原醫者陽喜而迎曰先得我心之
同然遂服之卽静睡覺而進食午後再劑神思如故
其脈頓歛余返後又詐云用附子多矣吾以黃連解
之陰仍用參附湯竊觀仲景先生治傷塞云桂枝下
咽陽甚即斃硝黃入胃陰甚乃亡不辨而自明矣吾
恐前言致誤患者故表而出之
薛甥居宏年十四而娶至二十形體豐厚發熱作渴面
赤作脹或外而砭血内用降火肢體倦怠痰涎愈多
脈洪數鼓指用六味丸及大補湯加麥冬五味而痊
馬元儀治汪周拔子患弱症經年諸治不效診其脈兩
寸浮大而虛關尺虛小咳嗽夢泄面色枯曰不任風
寒曰兩寸浮虛衛外之眞陽不固兩尺虛濇腎中之
眞陽亦弱較陰虛咳嗽之症不啻天淵擬玉屏風散
多加人參以益眞氣而充腠理不數劑咳嗽漸已稍
可當風兼令早進七味丸以養腎氣而主蟄藏兼服
大造歸牌丸此補心脾而充血氣如是調補兩月而
安
何繼武患寒熱躁煩足冷如冰汗出如注兩脈虚微形
氣病氣俱屬不足胗之脾腎虧損虛寒内伏雖見寒
熱有似表邪而躁煩自汗足冷已兆虛陽欲脱之機
况兩脈虚微尤非表邪可散之比若行表散是速其
陽之亡也法當大温大補和養中州生發陽氣方可
圖愈因與附子理中湯二大劑汗止足溫寒熱漸已
數劑霍然
沈氏僕惡寒發熱時燥煩兩脈空大自覺氣從耳鼻衝
出洞然若無關閘此脾肺虧損陰火内動也凡人受
天之氣必先入肺乃行於下其别氣走於耳宗氣出
於鼻亦從胸中注于肺以行於上是肺實居氣之要
路以行治節肺藏虧損則氣之出入皆失其常法當
補脾歛肺而氣自治矣黃茋白朮各五錢炙草防風
各一錢二劑脈稍歛熱稍減四劑而燥已耳鼻間氣
治如常再以七味地黃湯補養水藏而痊
王維春年三十擕妓縱恣月餘内虛之下不耐煩暑當
夜露坐明日遂寒熱躁煩自汗不止面赤如粧兩脈
虚微此陰虛陽暴絕也非夏月傷暑脈虛身熱自汗
之比若行表散氣浮不返矣用人參一兩附子二錢
回陽返本服後汗止神淸躁煩俱息明日診之兩脈
轉為洪數但重按少力此脈症無可慮矣但陰虛之
極恐陽氣無偶終亦散亡治法不可救陽而賊陰但
當養以戀陽使得其平而已用生首烏人參甘草橘
紅黃芩知母等四劑寒熱平而愈
張子和曰嘗過鳴鹿邸中聞有人呻吟聲息瘦削痿然
無力余視之乃五虛症也余急以聖散子二服作一
服此症非三錢二錢可塞也續以胃風湯五苓散等
各作大劑使頓服注瀉方止而漿粥入胃不數日而
其人起矣故五虚之人不加峻塞不可得實也彼庸
工治症草草補瀉如一杯水救一車薪之火竟無成
功也反曰虛者不可補實者不可瀉此何語也吁不
虛者強補不實者強攻自是庸工不識虛實之罪豈
有虚者不可補實者不可瀉哉(五虚者脈細皮寒少氣泄利前後飲食不)
(入也)
繆仲淳治陸作先乃正咳嗽飽脹痰喘水火不通眠食
俱廢人參(君)白芍(君)蘇子炒研極細(佐)枇杷葉三大
片茯苓(佐)二服得眠大小便通啖粥(廣筆記)
湖廣張仲虎客邸耽於靑樓且多拂意之事至冬底發
大寒熱咳嗽吳中醫者皆以外感治之發表和解無
不遍試適毛子晉拉視之見其神色少耗脈氣虛數
中時復一結咳嗽有血臥不貼席繆謂子晉曰此陰
虛内傷症也陰精虧竭故脈見虛數内有瘀血故結
脈時見肺肝葉損所以臥不能下此不治之症况誤
認外感多服發散復蹈虛虛之戒耶不數日而殁
太學許韜美形體卑弱神氣短少且素耽酒色時嘗齒
衂辛未春偶患左乳傍及肩背作痛異常手不可近
捫之如火日夜不眠醫以内傷治之服桃仁紅花乳
没延胡靈脂等藥二十餘劑不效診之六脈虛數肝
腎為甚斷為陰虚火旺之症當滋陰養血扶持脾胃
俾陰血漸生虚火降下則痛不求止而止矣如必以
和傷治痛為急則徒敗胃氣尅削眞元非所宜也用
生地丹皮白芍牛膝枸杞續斷石斛甘草桑枝麥冬
蘇子囑其服十劑方有效以陰無驟補之法也八劑
後復診其脈氣漸和精神漸旺雖痛未盡除而生機
躍然矣惜其欲速太過惑於羣小復以前藥襍進一
月後胃氣果敗嘔逆陰血愈耗潮熱腹脹再半月而
死
顧季昭患陰虛内熱仲淳曰法當用甘寒不當用苦寒
然非百餘劑不可愼勿更吾方欲加減使吾徒略加
增損可也果百劑而安天麥冬桑皮貝母枇杷葉白
芍蘇子車前各二錢地骨皮鱉甲各三錢五味子一
錢
姚公遠内子病延仲淳入診其繼母乘便亦求診仲淳
與伯道曰婦病不足慮嫂不捄矣聞者駭甚曰吾方
新婚亡大恙何至是耶予私叩之仲淳曰脈弦數眞
弱症也不半歲夜熱咳嗽勢漸劇倉皇延仲淳至疏
方與之曰此盡吾心耳病不起矣逾年醫家百藥襍
試竟夭(廣筆記)
瞿元立夫人素淸癯不耐煩勞一日謂仲淳曰弟婦未
生子而弱煩兄為診其故次日仲淳往診得其脈弦
細無神趙文肅公問曰兄從元立許來診其嫂得何
脈曰今雖無恙必不久矣文肅頓足曰有是哉天胡
厄善人甚耶此丙戌四月事也至秋夫人殁(同上)
祝氏婦年五十餘患中滿腹脹兼崩漏下虛淸上則下
虛彌甚實下則上脹彌甚仲淳為立二方以蘇子石
斛陳皮貝毋玄參人參白芍治其上以地榆阿膠木
瓜牛膝杜仲茜根椿皮治其下各為丸分食前後服
之漸愈(同上)
來天培治周殿先室年近古稀每病胸中痞塞背寒或
時氣逆嘔吐有塊在脇下飲食不思數日稍痊或用
山梔黃連木香香附吳蓃等藥勿效診之六脈浮細
而軟曰此肝腎氣虛上逆之症宜滋肝益腎養血扶
脾引火歸源之劑用牛膝澤瀉歸芍枸杞茯苓山藥
蓃肉沉香肉桂二劑諸症霍然後復作服此即痊
有士人觀書忘食有紫衣人立前曰公不可久思思則
我死矣問其何人曰我穀神也於是絕思而食如故
(醫說續編)
吳橋治方生年二十五内而早起枵腹而服勞無何而
發熱頭痛醫以為内熱乃劑淸凉三日汗流昏憒欲
絕橋診六脈皆不應指甚則微若蛛絲語其父曰郞
君甚危此虛脱也急宜重劑温補即稍緩無及矣父
惟唯唯一劑而愈近月乃安(太函集)
方勉孝丁年病孱面生赤食與肌逓減矣卽内卽遺皆
不害或病作日三四溺亦如常第多一行則自項領
以上凡在頭顱面目髮膚忽若崩頽昏眩不支嗒焉
欲喪逓進補劑久而無功逆橋診之心腎微數無力
曰病得之旣内而臨小溲忽受驚恐法當分治病者
俛首唯唯於是早劑補腎晚劑補心旬月而愈(同上)
勞瘵
江陰萬融病勞四體如焚寒熱煩燥一夜夢一人腹擁
一月光明使人心骨皆寒及寤而孫元規使人遺藥
服之遂平叩之則明月丹也乃悟所夢方用四十九
粒硇砂如兔矢大四十九粒為末生蜜丸梧子大月
望前以水浸甘草一夜五更初取汁送下七丸有蟲
下急鉗入油鍋内煎殺二三不下再服(沈存中良方本草綱目)
一貴婦病瘵得神𫝊膏方乃草一味每用一斤淨洗晒乾
為末入生蜜二斤和為膏以器盛之忌鐵一日一蒸
九蒸曝乃止病人五更起面東坐不得言語以匙抄
藥四匙服之良久以稀粟米飲下之藥只冷服米飲
亦勿大熱或吐或否不妨如久病肺損咯血只一服
愈尋常嗽血妄行每服一匙可也旣而九日藥成前
一夕病者夢人戒令翌日勿亂服藥次日將服藥屋
上土墜器中不可用合成將服為藉覆器又不得食
再合未就而人卒矣此藥之異有如此若小小血妄
行只一啜而愈也此藥絕妙而世失傳惜哉(同上)
阿魏散治骨蒸傳尸勞寒熱羸弱喘嗽方亦載續夷堅
志阿魏三錢研靑蒿一握細切向東桃枝一握細剉
甘草如病人中指許大男左女右童便二升半先以
童便隔夜浸藥明早煎一大升空心溫服服時分為
三次次服調㯽榔末三錢如人行十里許時再一服
丈夫病用婦人煎婦人病丈夫煎合藥時忌孝子孕
婦病人及腥穢之物勿令雞犬見服藥後忌油膩濕
麵諸冷硬物服一二劑卽吐出蟲或泄瀉更不須服
餘藥若未吐利卽當盡服之或吐或利出蟲皆如人
髮馬尾之狀病卽瘥吐利後虛羸魂魄不安以茯苓
湯補之茯苓茯神各一錢人參三錢遠志去心三錢
龍骨二錢防風二錢甘草三錢麥冬去心四錢犀角
五錢判為末生乾地黃四錢大棗七枚水二大升煎
八分分三服溫下如人行五里許時更一服謹避風
寒若未安隔一日再作一劑以上二方須連服之(居易)
(錄)
水邱先生歌訣水邱道人年一百煉得龍精并虎魄流
傳此法在人間聊向三天助陰德扶危起莫蹉跎此
藥於人有效多不問陰陽與冷熱先將脾胃與安和
脾經虛冷易生寒最是難冷藥攻閉却大便并上氣
為多厚朴與蓯蓉此法精關兩道方病人入口便知
良但須仔細看形候莫向陰中錯用陽涕唾稠粘小
便赤乾枯四體無筋力烏龍膏子二十圓便是焦枯
得甘滴遺精夢泄腹膨高咳嗽陰為患勞此病是陰
須識認便當急下玉龍膏嗽裡痰涎仰臥難陰陽交
并候多端却須兼服訶黎勒散治取根源病自安(準繩)
薛立齋治一婦人素勤苦因喪子飲食少思忽吐血甚
多而自止此後每勞則吐數口瘵症已具形體甚倦
午前以補中益氣午後以歸脾湯送地黃丸而愈
一女子患前症反其唇視有白點此蟲蝕肺也薛云急
尋獺肝治之不信果咳膿而殁後聞其弟兄三人皆
夭於此症大凡久嗽當視其兩唇若上唇有點蟲蝕
上步下唇有點蟲蝕下部
陳自明云昔人一女久病勞瘵為尸蟲所噬磨服神仙
追毒丸一粒吐下小蟲甚多更服蘇合丸遂愈(方見蠱症)
(門)
陳又云一家患傳屍勞兄弟五人已死者三人有方士
令服神仙太乙丹(同上)遂各進一錠一下惡物如膿狀
一下死蟲如蛾形俱獲生其人遂以此藥廣濟屍症
無不騐者余常用治一切襍病及瘡疽等毒未成膿
甚效其已成膿者亦能殺其大勢考其藥品雖不言
補今羸瘦之人服之並效誠神劑也然以價計之用
銀三錢藥有七十錠可救七十人有力之家當之以
濟人近人制此往往加以硃砂雄黃考之諸並無此
說襍入恐反亂其眞也識者當自知之(方見蠱門)
孫文垣治程道吾婦夜為夢魘所驚時常暈厥精神恍
惚一日三五發咳嗽面色靑不思穀食日唯啖牛肉
脯數塊屢治無效或謂寒痰作厥與附子肉桂厥益
甚診之左脈弦右脈滑兩寸稍短道吾先娶二妻皆
卒於瘵知其為傳尸瘵症也不易治乃權以壯人補
養之劑消息調理俟胃氣轉始可用正治之法人參
茯苓栢子仁石菖蒲遠志丹參當歸石斛以補養神
氣陳皮貝母甘草紫菀化痰治嗽服半月無進退乃
為製太上渾元丹用紫河車一具辰砂鱉甲犀角各
一兩鹿角膠紫石英石斛各八錢沉香乳香安息香
茯苓紫菀牛膝人參各五錢麝香五分煉蜜為丸赤
豆大每早晚鹽湯或酒送下三十六丸又製霹靂出
獵丹用牛黃狗寳阿魏安息各一錢虎頭骨五錢啄
木鳥一隻獺爪一枚敗鼓心破皮三錢射香五分天
靈蓋一个煉蜜為丸雄黃三錢為衣每五更空心葱
白湯送下五分三五日服一次與太渾元丹相兼服
纔半月精神頓異不似前時恍惚矣但小腹有邊一
點疼前煎藥中加白芍一錢服一月精神大好暈厥
不作矣次年生一女
張路玉曰胡又曾患虛勞吐血一夕吐出守宫狀者一
條頭足宛然色如櫻桃不崇朝而斃
柴嶼靑治宗室某子十五歲咳嗽吐痰兩脈細數陰虧
已極辭不治強開一方後屢邀請以為服藥漸愈飲
食加增不得已再往而脈氣如故决其必不能起後
果然
勞損病已不可為服藥得法往往得驟騐乃虛陽
暫伏也數服後症皆仍舊矣臨症者不可不知
張三錫曰常見氣弱者往往生子多羸或母病陰虛稟
來已弱加以過勞及鑿竅太早斵喪天眞遂成陰虚
咳嗽吐血骨蒸非染也曾見一家五人悉病此已殞
其三家中競覓尸蟲藥予以丹溪法大補氣血使陽
旺生陰繼以大造丸二人俱無恙
貴公在蜀作宣撫甚秘寳此法以膏肓之痰藥不能及
熏之卽效此方治咳嗽發熱骨蒸不已好雄黃三錢
茜草二錢欵花二錢玄參三錢百部三錢艾葉一錢
雌黃半錢雷丸厚朴作末以香罏有蓋者封固止留
一小孔出烟患人以紙塞鼻以口吸其烟久則飲少
淸米飲日三次蟲死嗽愈一方加百部蕪荑仁蘇木
熔黃臘和攤紙上(錠方編醫說續)
葉餘慶字元善平江人自云常病瘵疾其居對橋而行
不能度有僧為之膏肓穴得百壯後二日即能行數
里登降皆不倦自是康強其取穴法但並足垂手正
身直立勿令俯仰取第權下兩旁同身寸各三寸炙
時以軟物枕頭覆面臥垂手附身或臨時置身取安
便而已葉轉為人炙亦用此法云(針灸四書同上)
有人傳尸勞瘵寒熱交攻久嗽咯血日見羸瘦先以三
拗湯蓮心散煎萬不失一(治法同上)
昔人嘗與勞病婦人交婦人死遂得疾遇人云勞氣已
入藏急令服神授散二斤其病當去如其言服之幾
盡大便出一蟲狀如蛇遂安續有人服之獲安濟者
多矣其法用川椒二斤擇去子并合口者炒出汗右
為末每服三錢空心米湯調下須暈悶少頃如不能
禁即以酒糊為丸如梧桐子大空心服三五十丸(危氏)
(方上同)
李士材診許氏女吐血痰嗽六月診之兩尺如爛綿兩
寸大而數曰金以火為仇肺不浮濇反得洪大賊脈
見矣秋令可憂八月五日復診之肺之洪者變為細
數腎之軟者變為疾勁曰歲在戊午少陰司天兩尺
不應今尺當不應而反大寸當浮而反沉細尺寸反
者死肺至懸絕十二日死計其期當死于十六日然
能食者過期况十六十七二日皆金未遽絕也十八
日交寒露又値火食經曰太陰氣絕丙日篤丁日死
言火日也寅時乃氣血注肺之時不能注則絕必死
於十八日寅時矣病家以其能食猶不肯信果至十
八日未曉而終
徐書記有室女病似勞醫僧發靖診曰二寸脈微伏是
憂思隔氣而勞請示病實庶治之無誤徐曰女子夢
吞蛇漸成此病發靖謂蛇在腹用藥轉下小蛇其疾
遂愈靖密言非蛇病也因夢蛇憂過感疾當治意而
不治病其蛇亦非藏腑中出吾亦與轉藥也(名醫錄醫說)
(續編)
傅靑主醫甚神有苦勞瘵者教之運氣不三日而可(劉紹)
(攽九疇古文)
晉平有病求醫於秦秦伯使醫和視之曰不可為是謂
近女室疾如蠱非鬼非食或以喪志良臣將死天命
不佑公曰女不可近乎對曰節之淫生六疾六氣曰
陰陽風雨晦明也分為四時序為五節過則為灾陰
淫寒疾陽淫熱疾風淫末疾雨淫腹疾晦淫惑疾明
淫心疾女陰物而晦時淫則生内熱惑蠱之疾今君
不節不時能無及乎
蔡仍子因之妻九院王家女也忽患瘵疾沉綿數年旣
死已就小歛時上皇宫中聞之惜其不早以陷冰丹
賜之今雖已死試令救之因命中使馳賜一粒時氣
息已絕乃強灌之須臾遂活數日後而安但齒皆焦
落後十五方死(張邦基墨莊漫錄)
吳洋治汪伯玉父妾病瘵汗淫而渴骨蒸蒸而内爍其
肌膚洋以人參白虎湯飲之病減半曰此胃燥也急
治其標自今宜主補中毋以悍劑歲至乃可刈其根
爾越二載中氣復出驅蟲下蟯蟯黝而殷長尺有咫
(太函集)
吳橋治吳氏婦瘵三年隣家有事庖厨相去百步必先
言食品乃求食其母憐之日餽一雞餉之橋曰傳尸
蟲下之便家人曰凡死于是者七人矣願除之飲藥
三日腹痛甚下二蟯尺有咫大如箸赤首黝背頳腹
狀如玳瑁然七日乃下七蟯其後者差小爾蟯旣下
婦不復求食母餉之雞則以餉諸御人其母叱御人
攘吾女而自啖也卒強之食遂作瀉而終然其家故
病傳尸迄今無患矣(太函集)
方大滶故病瘵且成賴橋而治旣病食痺幾殆亦復賴
橋會橋出疆其人不戒而病作虚火中否日恃粥而
啜二三陰火上騰自涌泉起㗋喑欬血盜汗夢遺舉
身潮熱而羸泄瀉不止橋歸復診之六脈沉數而弦
蟲内蝕爾下之得羣蟯皆異狀并去癥瘕尋愈(太函集)
續名醫類案卷十五
