續名醫類案卷四十五
錢塘魏之琇撰
小兒(發熱)
張子和治高巡檢之子八歲病熱醫者皆謂傷冷以熱
藥攻矣欲飲水禁而不與内水涸竭煩躁轉生前後
皆閉口鼻俱乾寒熱往來咳𠻳時作遍身無汗又欲
灸之張責其母曰重裀厚被暖炕紅爐兒已不勝其
熱矣尚可灸乎先令服人參柴胡飲子連進數服下
爛魚腸之類臭氣異常渴欲飲水聽其所欲冰雪凉
水連進數杯節次又下三四十行大熱方去又與牛
黃通膈丸復下十餘行兒方大痊前後約五十餘行
略無所困冰雪水飲至一斛向灸之當何如哉
吕東莊治吳尹明子十歲患夜熱二年餘頷下忽腫硬
如石面黃時時鼻衂如注脉之沈鬱之氣獨見陽關
曰病敦阜也(右關主脾胃沈鬱乃實熱症敦阜字狡示人以不易知也)用石膏藿
香葉梔子防風黃連甘草等頷腫漸輭面黃復正繼
用黃芩枇杷葉元參枳殼山梔茵陳石斛天麥門冬
生熟地黃等(甘露飲也)重加黃連而衂血夜熱悉除
陸養愚治李邑宰子年十一於六月夜間忽發熱微汗
頭微痛或謂傷暑與香薷飲冷服病更甚且增喘𠻳
痰又謂脉氣浮數火熱上炎以苓連知母花粉清之
喘咳不絶飲食不思睡卧不安脉之弦緊左倍於右
面赤戴陽此風寒外束宜發散之或謂如此炎天且
身常有汗何以宜表曰症因風寒傷其衛陽之氣令
外之陽氣拒而不得入故汗微微而不止内之陽氣
伏而不得出故身翕翕而壯熱若解散其邪則外者
得入内者得出自汗身凉矣用乾葛為君蘇葉防風
為臣前胡白芷川芎為佐桔梗杏仁甘草為使熱服
微覆汗大泄少頃喘𠻳壯熱頓盛二劑全愈
薛立齋治儒者薛衡甫子年七歲身弱羸發熱面黃皆
以為内傷瘀血欲下之謂乃脾臟受傷投以六君子
湯加煨薑兩服飲食頓進數服諸症全愈
萬密齋治一兒發熱日晡尤甚或作瘧作潮熱治俱不
效曰此胃虚有宿食也謂瘧疾則寒熱有發有止謂
潮熱則發有時如水之潮過即退次日依時再發此
兒身嘗温熱至申酉時故知是宿食發熱也或曰有
所據乎曰出仲景傷寒正理論陽明病證云潮熱者
實也宜下之以三化丸下之而愈
一兒驚風時熱不退有議用小柴胡湯有欲用竹葉湯
者有欲凉驚丸者曰大驚之後脾胃已虚宜温補之
三方寒凉不可用也乃與理中湯用炒乾薑一劑熱
除
三府張公子初冬三日發熱又二日熱益甚且上直視
口多妄言或作風治無效至二十七日診之曰病勢
將退但肺熱未除耳問何故曰三關黃潤兩目精明
此病當愈也惟正而戴陽喘氣上息此肺虚熱耳與
小阿㬔散咸阻之卒不聽一劑喘止熱退欲食而安
小兒(發熱)
萬密齋治黃學儀子病熱不退先君治之已八日不效
全叩之(全密齋名)曰日夜發熱小便赤大便難再叩藥曰
先與胃苓丸(庸手)今與凉驚丸全曰不效矣先君曰汝
能已此病乎全對曰此名風熱乃肝病宜用瀉青丸
熱即退矣黃氏相招即令全往如法治之五日而愈
(然今之小兒則宜養青矣)
余氏子病熱諸醫汗之下之和解之皆不效以虚熱也
用調元湯加炒乾薑未盡劑而熱除
密齋長男幼多疾一日病瘧後潮熱日益瘦先父母憂
之全曰此疳熱也用小柴胡加鱉甲當歸川芎陳皮
青皮為丸服之愈
馮楚瞻治李氏兒八歲病熱旬餘發散和解苦寒之劑
備嘗無效勢日危篤診之形肉枯槁牙齒堆垢厚而
焦黑唇舌燥烈耳聾目盲遍身疼痛壯熱無汗譫語
煩躁脈之沈微欲脱隂寒之候也此釜底無火鍋蓋
乾燥之象上之假熱由於下之虚也乃重用人参熟地
少加附子壯水益火服後熱退夜半思食次日其脈
更虚但神氣少清爽乃倍進前藥三四劑後漸瘳不
十劑全愈
姜居安治一貴官攜家過沛抵沙河稚子病居安告之
曰請勿驚但得沙一斗疾即愈官如其指布沙舟中
令兒卧其上久之兒手足能動不數時而疾良已貴
官問故曰小兒純陽當春月而衣被皆湖綿過於熱
故得涼氣而解(江南通志)
馮楚瞻治洪氏兒未及一週時當暑月壯熱多日神氣
困倦唇舌焦燥飲乳作嘔五心亦熱如烙脈洪數而
弦醫與發散消導數劑復疑麻疹更為托表馮曰久
熱傷隂隂已竭矣復加托表陽外越矣若不急為斂
納何以續隂陽於垂絶哉乃用熟地四錢麥冬一錢
五分牛膝一錢二分五味子二分製附子四分一劑
熱退次日加炒黃白术一錢六分另煎人參冲服而愈
張景岳仲男生於五月於本年初秋忽感寒發熱脈微
緊然素知其臟氣属隂不敢清解遂與芎蘇羌芷細
辛生薑之属冀散其寒一劑熱不退反大瀉二日不
止繼之喘愈瀉則愈喘見其表裡俱劇乃用人參二
錢生薑五片煎汁半盞未敢驟進恐加喘也與二三
茶匙呼吸仍舊又與三四匙息稍舒遂與半小鐘覺
有應遂自午及酉完此劑適一醫至曰誤矣焉有大
喘可用參者速宜抱龍丸解之但唯唯仍用人參二
錢五分如前煎湯自酉至子盡其劑氣息遂平酣睡
瀉止而熱亦退矣所以知其然者觀其自瀉反喘豈
非中虚設有實邪自當喘隨瀉減向使易以清利中
氣脱而死矣必反咎用參之悞也孰是孰非何從辨
哉(此醫之所以難為而易為也)因紀此以見温中散寒之功其妙
有如此者
按是症或是小兒變蒸之熱悞用峻表傷其元氣
以致喘利幸仗獨參挽回後之所云亦過後詳籖
耳
一兒感冷惡寒大熱用發表藥則汗出熱退過一二日
復熱大便秘必裡未解也服四順清涼飲利一行熱
退隔日又熱小便赤服導赤飲熱退過三日又熱庸
劣者幾無措手矣診其脈脈已和既發汗又利大小
便其兒已虚陽氣無所歸皆見於表所以熱以六神
散和其胃氣加烏梅一枚令微有酸味收其陽氣歸
内自此全愈(無名氏沈手抄)
又一兒有積熱表裡俱熱頰赤口乾小便赤大便焦黃
用四順飲利動藏府熱乃去既而復熱裡解而表未
解也發散微汗熱乃去隔日又熱此無他表裡俱虚
氣不歸元而陽浮於外所以再熱實非熱症也只以
六神散入粳米煎和其胃氣則陽氣歸内身體自涼
(同上變二案表裡化)
嘔吐
萬密齋治教諭熊文村子二歲病嘔吐更數醫不效食
飲入口即吐出萬視之曰病可治也問用何方曰理
中湯曰服多劑矣不效奈何曰此在内經乃隂盛格
陽之病寒因熱用熱因寒用伏其所王先其所因則
效矣乃作一劑取獖猪膽汁童便各半和藥炒乾煎
而服之(即仲景白通湯入人尿猪膽汁之法)吐立止後稱渴以湯飲之
復作吐萬曰凡嘔家多渴者胃脘之津液乾也當得
一二時吐止胃氣立津液生渴自止矣令將前藥查
再煎服之仍禁其飲食半日而安熊問同是理中湯
前用之不效今用之而效何也曰公子胃寒而吐當
以熱藥治之乃寒盛於中投之熱劑兩情不得故不
效也今以理中為治寒之主用猪膽汁之苦寒小便
之鹹寒為佐以從其格拒之寒藥下於咽而寒相得
入於胃隂體漸弱陽性乃發其始則同其終則異故
曰伏其所王先其所因也此軒岐之秘旨啟元子之
奥義張長沙之良法也後王民肅子半歲嘔吐不納
乳昏睡仰卧而努其身有作慢風之候亦以理中末
三分用水一杯煎至半杯入膽汁童便各一匙攪勻
徐徐灌之而瘥
鄭氏女患嘔吐萬視其症乃傷食吐乳也家人云無乃
用理中湯去甘草加丁香藿香不效又作膽汁童便
法亦不效四日後吐出飯半椀詢其家人曰此兒數
日不食何得有此始吾言傷食汝固云無故治不見
效遂取脾積丸投之取下惡糞如靛乃五日前所食
雞子黃也所吐之飯即其時所食也壅塞腸胃格拒
飲食所以作吐下之即愈
一兒自滿月後常吐乳父母憂之諸醫不能止一日問
萬萬曰嘔吐者非常有之病也今常吐乳非病也然
小兒頼乳以生頻吐非所宜也其間有母氣壯乳多
縱兒飽足飽則傷胃所食之乳涌而出此名溢乳如
瓶之注水滿而溢也宜損節之更服肥兒丸兒之初
生筋骨軟弱為乳母者常懷抱護持可也不然則左
右傾側其乳流出此名啘乳如瓶之側其水流出也
能緊護持則不吐也有胃弱者不能受乳以變化之
吐出無時所吐不多此名哺露如瓶之漏不能容受
也當補其脾胃助其變化可也亦以肥兒丸主治自
愈
龔子才治小兒傷食嘔吐服剋伐之藥嘔中見血用清
熱涼血之藥又大便下血唇色白而或青問其故龔
曰此脾土虧損肝木所乘而然也令空心用補中益
氣湯食遠用異功散以調補中氣使涎血各歸其源
而愈
薛立齋治一小兒每飲食失節或外驚所忤即吐瀉發
搐服鎮驚化痰等藥而愈後發搐益甚飲食不進雖
參术之劑到口即嘔乃用白术和土炒黃用米泔煎
數沸不時灌半匙仍嘔次日灌之微嘔再日灌之欲
嘔此後每服二三匙漸加至半杯不嘔乃濃煎服而
愈
一小兒停食服通利之劑作嘔腹脹此脾胃復傷也用
補中益氣湯而愈
萬密齋治一兒初生即吐或欲用錢氏木瓜丸曰不可
小兒初生胃氣甚微或有乳多過飽而吐者當緩緩
與之或因浴時客寒犯胃而吐者當用乳汁一杯用
薑葱同煎少與服之或因惡露涉水停在腹中而吐
者宜以炙草煎湯而吐去之奈何用木瓜丸以鐵粉
㯽榔之重劑犯其胃中初生中和之氣耶故常語人
曰錢氏小兒方非先生親筆乃門人附會之說也
大還治一小兒生方九日即嘔吐腹脹作脾氣虚寒用
半夏陳皮薑汁蔔子丁香藿香砂仁各少許煎飲半
酒盞而安
小皃(泄瀉)
有小兒病虚滑食略化大便十餘次四肢柴瘦腹大食
訖又饑此疾正是大腸遺熱於胃善食而瘦又謂之
食㑊者時五六月間脈洪大按之則絶今六脈既單
洪則夏之氣獨然按之絶則無胃氣也經曰夏脈洪
洪多胃氣少曰病但洪無胃氣曰死夏以胃氣為本
治療過於失時不逾旬果卒(衍義)
滑伯仁治故元望女生始六月病泄瀉不已與灸百會
穴即愈
滁州趙使君云其女年甫周歲忽苦臟腑每所下如雞
子黃者半盆許數日之間幾至百遍漸作驚風症有
一士大夫教以鐘乳粉二錢以棗肉和溲令取意食
之不然以濃煎棗湯調鍾乳服亦可以小兒只用一
錢已平復矣傳方者云他日或作少瘡瘍不足慮兒
子清老年三歲過鎮江時病久瀉危甚用此法服至
半兩遂安亦不生瘡(是齋方)
小兒(泄瀉)
萬密齋治孫監司女五歲病瀉諸治不效萬視之曰瀉
久傷陰津液不足故熱發而渴也渴飲湯水多則脾
受濕而瀉益不止腎益燥而渴轉甚法當專補脾胃
則瀉渴止而津液生熱自除矣用白术散作大劑煎
湯戒勿飲水以湯代之未半日進兩劑因思肺為津
液之主肺金大燥不能生水故渴不止乃加法製天
花粉葛根等分只一服其夜渴減瀉亦少次日仍用
前方渴瀉俱止問何不用仍服白术散萬因以已意
告之後誤啖菱病喘而面目浮腫以錢氏異功散加
藿香葉紫蘇一服而腫去喘止
胡三溪子多疾三歲病瀉諸治不效萬視之曰此傷食
瀉也夫瀉有三症熱瀉者糞色黃而渴冷瀉者糞色
青而不渴食積瀉者糞酸臭而腹痛或渴或不渴此
子之疾所下酸臭乃積瀉也用丁香脾積丸一服而
愈三溪曰巴豆下積而止瀉何也曰本草云巴豆未
瀉者能令人瀉已瀉者能令人止積去瀉止自然之
理也
萬石泉子(此人亦是兒醫)病瀉自作理中訶子豆䓻與之不效
延萬治渠書一牛字安櫈上蓋治愈當以牛為謝也
即以其字卜之牛下横一櫈乃生字也曰予到令郎
之病即愈矣與以陳氏肉豆䓻丸合胃苓丸車前草
煎湯下一服而瀉止石泉欲再進一服曰腸胃嬌嫩
不得已用藥中病即止不可過也越三日身發紅斑
狀如錦紋石泉頗究心傷寒胃瀉後發斑與陽明症
下之太早熱氣乘虚入胃之症同宜服化斑湯但石
膏性寒瀉後脾虚恐不可用萬曰有是病則投是藥
何不可者請用之未盡而斑沒身涼
胡東郊子一歲六月中病瀉治不效瀉下頻併黃白而
後重發熱而渴時天甚暑皮膚燥而無汗髮稀成穗
萬曰此熱瀉成疳矣瀉下頻併後重者裡熱也糞黃
者脾熱之色也白者乳汁不化猶邪熱不殺榖也口
渴皮膚乾燥髮成穗者津液枯也乃用四物湯合黃
連香薷飲令乳母服之以解其暑毒初用四君子湯
調六一散與兒服之解其裡熱次用四君子湯合黃
芩芍藥湯以止其瀉三用白术散以止其渴四用白
术散加升麻以舉其下陷之氣五用白术散加烏梅
肉以收其滑泄之氣皆不效其母託人相問萬曰五
法不中病術將窮矣只有一法以黃連木香訶子肉
豆䓻乾蟾使君子肉砂仁等分為末粟米糊丸陳倉
米炒熟煎湯下服三日滿頭出熱瘡乃小癤身有微
汗渴瀉俱止
萬之子甫周歲六月病瀉時萬出外舅甘以藥調之不
效加以大熱而渴萬聞馳歸問所用何藥曰理中丸
因知其犯時禁也(用熱遠熱)乃製玉露散澄水調服而愈
徐氏子歲半六月病瀉甘治之不效大熱大渴煩躁不
安萬往視問向服何藥甘曰玉露散初服瀉已止因
熱未除再與之復泄至今五日病益甚教用理中湯
加熟附子治之如服下越加煩躁再進一劑即愈若
不煩躁不可治也萬歸半日後甘攜酒來問前者甥
病泄用理中丸不效師教以理中湯加熟附止之何
也萬曰理中丸之止瀉補中氣之藥也玉露散之止
瀉解暑毒之藥也前者甥之病汝用理中丸是也中
病即止不可再服因用之太過犯臟禁也脾喜温而
惡寒故以理中湯加熟附救之甘曰又謂理中湯後
加煩躁者可治否則不可治何也曰夏至一隂生坤
乃六月之卦易曰坤為隂内而陽外坤属土喜暖而
惡寒玉露散雖治暑瀉之藥其性寒過劑則脾土反傷
隂盛於内陽脱於外吾見其兒面赤目張口開唇燥
大熱大渴此陽脱症也故用理中熟附以扶陽抑隂
不加煩躁則脾為死隂不可救矣若加煩躁則胃氣
猶存但藥不敵病而然再進一服則陽勝隂退而安
矣
胡氏子夏月病瀉醫以理中理中氣五苓以利小便豆
䓻丸以止瀉皆不效萬視其發熱昏睡腸鳴而利水
榖不化曰此傷風泄瀉也經曰春傷於風夏生飱泄
飱泄者謂水榖不化也初病時宜用黃芩芍藥湯加
羌活防風發散之劑今病久中氣弱矣用建中湯加
白术茯苓服三劑而愈
薛立齋治一小兒瀉而大便熱赤小便澁少此熱藴於
内也先以四苓散加炒黃連一劑其熱稍退又用七
味白术散去木香二劑熱渴頓止後以四君升麻調
理而痊
一兒九歲食炙&KR1020;之物作瀉飲冷諸藥不應肌體消瘦
飲食少思用黃連一兩酒炒焦為末入人參末四兩
粥丸小豆大每服四五十丸不拘時白湯下服訖漸
愈又用五味異功散加升麻服月餘而痊後不禁厚
味復作飲冷服肥皂丸異功散而愈
龔子才治一兒久瀉兼脱肛小腹重墜四肢浮腫面色
痿黃時或兼青諸藥到口即吐審乳母憂鬱傷脾大
便不實先用補中益氣湯五味異功散及四神丸調
治其母不兩月子母俱痊(治兒病先察其母極是要著)
喻嘉言治沈氏子因痘後食物不節病瀉瀉久脾虚病
瘧遂爾腹痛脹大三年來消導無算脹瀉如初更服
參苓白术稍效然亦弗瘳病本腹脹更兼腸癖腸癖
者大腸之氣空洞易走胃中傳下之物總不停畜澼
出無度腥水不臭十中五死五生之症也今則病加
四逆矣暮熱朝凉一逆也大渴引飲二逆也氣喘不
能仰睡三逆也多汗煩躁不寧四逆也蓋初瘧時寒
熱交作猶是隂陽互戰迨瀉久亡隂乃為夜熱至引
外水以自救醫不清其源重以香燥破氣之藥助火
刦隂於是喘汗煩躁並作治亦難矣強求用藥乃以
清燥潤肺為主阿膠地黃門冬等類同蜜熬膏三斤
此兒三年為藥苦得甘味稱為糖也日争十餘次服
之半月藥盡遂愈另製理脾末藥善後全安
馮楚瞻治一兒滑泄半載肌肉瘦削脾胃之藥備嘗無
效此久利不已脾胃之中氣固虚而腎家之元更虚
閉藏之司失職當不事脾而事腎可也以八味丸
用人參炒老米同煎湯化服不一月全愈
張子和曰余嘗告陳敬之若小兒病緩急無藥不如不
用庸醫宜湯浸蒸餅令軟丸作白丸給其妻妾以為
真藥使兒服之以聽天命最為上藥歲在丙戌羣兒
皆病泄瀉但用藥者多死蓋醫者不達濕熱之理以
温燥行之故皆死惟敬之不與藥用余之言病兒獨
存
張三錫治一稚子久瀉以參苓白术散加黃連豆䓻少
許作丸用燈心湯化下十數丸效
萬密齋曰一兒病瀉大渴不止醫與五苓散玉露散皆
不效病益困腮妍唇紅曰不可治也泄瀉大渴者水
去榖少津液不足故也法當用白术散補其津液乃服
五苓玉露滲利之劑重亡津液脾胃轉虚訣云大渴
不止止而又渴者死泄瀉不止精神好者死不信三
日後發搐而死
汪城南子病瀉十餘日不止或以胃苓丸一粒丹服之
不效乃與豆䓻丸五十胃苓丸五十陳倉米煎湯下
一劑而止矣
小兒(吐瀉)
萬密齋治一小皃周歲吐瀉並作時天大寒醫用理中
胃苓丸服之不效萬曰此表裡有寒邪未得發散也
取益黃散與之其夜得大汗而止
一女歲半亦吐瀉並作此傷食也前有外感風邪故用
益黃散温散其表裡之寒此只是傷食用胃苓丸一
粒丹陳壁土湯下調其脾胃消其食積而吐瀉俱止
一兒暴吐瀉上下所出皆乳不化用理中丸服之效一
兒暴吐瀉上下所出皆黃水中有乳片用二陳湯加
黃連薑汁炒煎服效或問二病同而治之異者何也
曰所出之乳不化者胃有寒也故以理中丸急温之
所出乳片不化者胃有熱邪邪熱不殺榖宜半夏黃
連以解之此同病異治法也
張景岳季子生於燕地白露時甫半周偶感寒吐瀉大
作即用温胃和脾之藥不效隨用理中等劑亦不效
三日後加人參三錢及薑桂吳茱萸肉豆䓻之類亦
不效至四五日則隨乳隨吐其半而瀉其半腹中毫
無所留矣不得已用人參五六錢製附薑桂各一二
錢下咽即吐一滴不存而所下之乳白潔無氣猶是
乳也其形氣之危已萬無生理度其寒氣犯胃舍參
薑桂附之属何以為治既乃悟蓋胃虚已極藥之氣
味略有不投則隨拒而出且附子味鹹亦能治嘔必
其故也必得甘辣可口之藥庶胃氣可安乃用胡椒
三錢搗碎煨薑一兩水二鍾煎八分另用人參二兩
水二鍾煎一鍾以茶匙挑合二湯以配其味凡用參
湯之十加椒薑湯之一其味甘而辣正得可口之宜
遂温置熱湯中徐徐挑與之經一時許皆咽下自後
乳藥皆安但瀉仍未止計半日已盡二兩之參矣參
盡後忽躁擾呻呤煩劇甚家人皆謂熱藥内燒所致
曰藥果不對何以初甚相安此必數日不食胃氣新
復倉廩空虚饑甚則然也取粥示之果張皇欲得其
狀甚急乃與一小盞一呷而盡又欲之遂與半碗猶
不足人與半椀始寂然安卧次日復加製附得瀉止
全愈原其受病之深用藥雖當氣味不投猶弗獲效
至其因饑發躁使非詳悟妄用清涼一劑則全功盡
棄而仍歸罪於用參薑者矣
薛立齋治一小兒數歲每停食輒服峻利之劑後患肚
腹膨脹或嘔吐泄瀉先用六君子湯諸症漸愈又用
補中益氣湯胃氣漸復
韶州醫者劉從周論小兒吐瀉發搐覺有痰者但服五
苓散入生薑半夏煎服吐了痰瀉亦止驚自退(百乙方)
續名醫類案卷四十五
