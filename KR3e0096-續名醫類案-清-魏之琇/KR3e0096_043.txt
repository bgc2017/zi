續名醫類案卷四十三
錢塘魏之琇撰
小兒(初生)
程世光治憲王誕長子初生時不知吮乳程曰此因難
産兒傷氣也持人參煎湯灌半匙即吮(江西通志)
一舟工生子脆而無皮程令取土數升糝其體即成肌
(仝上)
太原王相公始生冷無氣母驚謂已死有隣嫗徐氏者
反覆諦視良久笑曰此俗名卧胞生吾能治之當活
活則當貴但不免多病累阿母耳趣使治之其法用
左手掬兒右手摑其背百餘逾時嚏下而醒後六歲
中痘公母嘗下樓謁巫見一白衣人長丈餘閒立凝
視若有所言母驚仆樓下以為不祥然竟無恙(眉公見聞)
(錄)
兒生堕地不啼擊水瓢迫猫令叫即啼又俗稱不啼兒
為悶寂生旁人呼其父名父應兒即啼(物理小識)
有舟人生子無皮人莫能曉適吳門葛可久出醫衆告
之可久就岸畔令作一坎置兒其中以細土隔衾覆
之且戒勿動久之可久回啟衾視之己生膚矣蓋其
母懷娠舟中久不登岸失受土氣故也(與前程世光案同)
按危氏得效方云宜速用白早米粉乾撲候生皮
方止
小兒初生不飲乳及不小便用葱白一寸四破之以乳
汁銀石器煎灌之立效(得方)
小兒初生下遍身如魚泡又如水晶碎則成水流滲用
蜜陀僧研絹羅内羅過乾糝仍服蘇合香丸(同上)
小兒走馬牙疳
萬密齋孫周歲生走馬疳用尿桶底白垽刮下新瓦上
火焙乾五分五倍子内蟲灰三分鼠婦焙乾三分枯
白&KR0552;一錢共研末先用臘茶葉浸米泔水洗净以藥
傅之神效名曰不二散
朱丹溪治走馬牙疳蠶退紙燒灰存性入麝香少許蜜
和敷患處加白&KR0552;尤妙(治法)
小兒(臍風)
萬密齋治鄭斗門子初生五日不乳噴嚏昏睡萬視之
曰此臍風病也一名馬牙疳小兒一臘(當是一旬)之内尤
急乃視其口中上腭有白泡如珠大者三四個用銀
針挑去之斗門憐惜之情見於面去之未盡次日猶
不乳有老嫗語以臍風之害乃速萬再治且問臍風
之病云何萬曰其病不可治者三臍腹腫脹大小便
不通者名曰鎖肚口緊不開不乳不啼而時作搐者
名曰禁風環口青色口唇緊撮名曰撮口令郎初病
未至困也復以手法去其白泡而安又曰當何用藥
萬曰數日之兒安能任藥雖有古方不敢用也曰然
則奈何萬曰無害矣此病蓋初生時洗浴之後臍乾
未落不謹視之為兒尿所浸及為風寒濕熱所侵之
故宜急治之但見噴嚏多啼少乳即視其口中上腭
有白泡子成聚是其候也隨以手法刮去之以軟帛
拭净其血則臍風不發矣若不知此則其泡流入腹
中或為鎖肚為禁風為撮口雖有神丹不能救也鄭
請詳記之以為育嬰之訓
小兒赤丹(即遊風)
薛立齋治一小兒腿如霞游走不定先以麻油塗患處
砭出惡血其毒即散用九味解毒散一劑而愈
一小兒患之外勢雖輕内苦便秘此患在臟也服大連
翹飲敷神功散而瘥
萬密齋曰一小兒丹發於臉眼中紅腫手不可近三日
死
立齋治一小兒遍身皆赤砭之投解毒藥即愈一小兒
遍身亦赤不從砭治致毒氣入腹遂不救此症乃惡
毒熱血藴畜於命門遇相火而合起也如霞片者須
砭去惡血為善如腫起赤色遊走不定者宜先以生
麻油塗患處砭之以洩其毒凢從四肢起入腹者不
治雖云丹有數種治有數法無如砭之為善常見患
稍重者不用砭法俱不救也
莊斂之子未及三月乳母不善於養盛暑中擁衾令卧
忽患丹毒遍遊四肢漸延腹背倉皇來告予曰兒方
數月奈何苦之以藥急以犀角絞鮮梨汁磨服問故
曰犀角能解心熱而梨汁更能豁痰且味甘則兒易
服别疏方用荆芥穗牛蒡生地丹皮元參花粉薄荷
竹葉麥冬生甘草連翹貝母生蒲黃令煎與乳母服
之乳汁即湯液矣依法治之一日夜赤漸淡越日丹
盡退後率以乳母不戒患驚風而殤(廣筆記)
馬銘鞠傳治下部火丹用蠶砂山梔黃連黃芩黃蘗大
黃石膏共末水調敷上立效切勿用芭蕉根又方用
黃連末密和雞子清調服馬云若遇抱頭火丹必砭
去惡血方效每用此法治人其不肯砭者多誤事(同上)
立齋治吳刑部静之子甫周歲患丹毒延及遍身如血
染用磁鋒擊刺遍身出黑血以神功散塗之查春田
用大連翹飲而愈王國戚子未彌月隂嚢患此如
前治之而愈金氏子不欲刺毒入腹而死河間云丹
從四肢起入腹者不治予嘗刺毒未入腹者無不效
一小兒患赤遊風先用羌活白芷散二劑又用加味逍
遥散而愈後傷風熱起疙瘩搔破出水或用大麻風
藥十指拳攣膿水津滛先用秦艽地黃湯手指如常
又用易老祛風丸而瘡亦愈
小兒(胎毒)
萬密齋長孫生下遍身生瘡疥因製一方用烏稍蛇酒
浸去皮骨取净肉焙乾一錢苦參酒浸切片晒乾取
末一錢半白蒺藜炒去刺一錢半三味為末酒糊丸
如粟米大每服十五丸竹葉煎湯下蟲疥滅迹不再
發矣
一小兒身生蟲疥醫用藥搽之瘡盡沒腹脹而喘求藥
於萬曰幸未發搐尚可治也乃與雄黃解毒丸竹葉
燈心煎湯下利黃涎瘡復出而安或問曰蟲疥不可
搽乎曰蟲疥者胎毒也宜用解毒之藥使毒散於外
不可妄用搽藥逼之使反於内也搽瘡之藥必用砒
礵水銀以殺蟲藥毒之氣乘虚入裡誤兒性命切宜
慎之
一彌月小兒先於口内生瘡後延於身年餘不愈以土
茯苓為末乳汁調服毋以白湯調服月餘而愈
一兒生下一月後遍身蟲疥浸滛濕爛其皮如脱日夜
啼忽一日其瘡盡隠發搐而死
馮楚瞻治其孫因母久患隂虚夜熱之症生下百餘日
遍體癩瘡(未必非其母妊時久服八味所致案見産難門)以生地當歸丹皮
赤芍萆薢首烏銀花連翹土貝甘草鱉虱胡麻土茯
苓木通節大劑乳母日夜進服數十劑後濕熱下趨
兩足潰爛清水淋漓指甲皆脱乳母傍人近者莫不
𫝊染此先天熱毒之氣已盡出外矣後於耳後結一
大毒此隂虚無根之火凝聚也以八味加牛膝五味
煎湯數劑高腫潰膿而愈自後津液衰涸瘡靨乾枯
或愈或發防其内攻乃以羊肉四兩煎湯入生黃芪
四錢當歸二錢銀花三錢炒升麻四分薑三片棗二
枚煎與服不及十劑足瘡全愈升於頭項再服頭瘡
亦痊
劉禹錫傳信方云頃在武陵生子蓐内便有熱瘡塗諸
藥無益而日益劇蔓延半身號啼不乳不睡用雞子
五枚煮熟去白取黃置髮中乃有液出旋取置椀中
以液盡為度取塗瘡上即以苦參末糝之果神效(本草)
(綱目)
孫文垣治一兒耳後生一毒腫痛遍身生大疱瘡增寒
發熱與金銀花當歸尾甘草赤芍連翹僵蠶牛蒡元
參兩劑而消
薛立齋治一小兒自脱胎時兩目赤腫或作痒或生翳
此胎内之肝火也用蘆薈六味二丸而愈
萬密齋治一兒五歲每至春時則遍身生膿泡瘡此胎
毒也戒用搽藥恐粉砒之毒乘虚入腹以胡麻服之
而愈
黃州李四守生子五月遍身濕疥一旦盡乾萬曰瘡出
驚止始無憂也連更數醫不能治
立齋治梁閣老孫甫周歲項患胎毒俟其有膿刺之膿
出椀許乳食如常用托裡藥月餘而愈靳閣老子亦
患此待膿自出幾至不救吾鄉徐内翰子患痘者及
時針刺毒不内侵數日而愈小兒氣血弱膿成不針
鮮不斃矣
小兒乳病
張子和治一小兒寐而不寤諸醫作睡驚治之或欲以
艾火灸之或以大驚丸及水銀餅子治之其父曰此
子平日無疾何驟有驚乎以問張張診其兩手脉皆
平和曰若驚風之脉當洪大而強今則平和非驚風
也乃竊訊其乳母爾三日前曾飲醉酒否遽然笑曰
夫人以煮酒見餉酒味甚美三飲一罌而睡陳酒味
甘而戀膈酒氣滿乳兒亦醉也乃剉甘草葛花砂仁
貫仲煎汁飲之立醒
萬密齋治本縣胡正衢子二月發熱不乳萬視之雖似
變蒸非變症也時乳母皆肥健者必因傷乳發熱也
令損之次日熱退而安
李立之治一嬰兒忽患瘖求治立之令以衾裹小兒乘
高投之地兒不覺大驚遂發聲能言問之曰此乳搐
心也非藥石所能療其術之高大率類此(杭州府志)
一小兒九(疑悞)歲吐乳便黃身有微熱萬曰此傷熱乳也
吐作腥氣今已成積母曰未食熱物乃密語其父曰
必傷交嬭得之問何為交嬭曰父母交感之後以乳
哺兒此滛火之邪忤兒脾胃正氣也不治之必成癖
矣蓋滛火者肝火也病則發搐癖者脾病也積不消
則為癖矣宜瀉肝補脾乃與瀉火胃苓丸服之而愈
御史陳公忽小兒閉目口不出聲手足俱輭急延醫治
之獨孟友荆一見便云公子無病乃飲酒乳過多沈
醉耳濃煎六安茶飲數匙便醒御史撫掌大笑曰得
之矣可謂良醫(續金陵瑣事)
王三峯子二歲多病萬視之曰此乳少病也王曰兒乳
極多萬不應遂行既而其母驗其乳媪果無乳也詢
之晝則嚼飯以哺之或啖以粑果夜則貯水以飲之
復求治曰欲使即換乳母則兒認慣不可換也若不
使有乳婦人哺之則疾終難治也不若仍與舊母養
之擇一少壯有乳者夜則相伴以乳補之久而慣熟
自相親矣王曰有乳無乳治法異乎曰有乳之疳得
之傷乳乃飽病也宜集勝丸無乳之疳得之失乳乃
饑病也宜肥兒丸調理一月而安
陸養愚治姚明水兒甫一歲其母無乳乃以糕餅棗柿
哺之遂患疳積痢上則口舌腐爛下則膿血相雜治
療半載肉削如柴飲食少進醫謂上疳下痢睡不閉
目肛門如竹筒指絞已過命關不可為矣診之形脱
而神在以一指按其脉上浮數而微下沈微而數其
肛似外脱而非竹筒也比上越者不降下陷者不升
若升其元陽降其邪火猶可生也先與補中益氣湯
二琖以提其不足之陽又濃煎生脉散俟冷時時以
匙挑灌之間以孩兒茶冰片青黛人中白吹之二日
而減旬日全安
薛立齋治一小兒目睛緩視大便臭穢乃飲交感時乳
所致用四君子加木香藿香治之而安
小兒(變蒸)
萬密齋治楚臬之子九月發熱恐是痘疹召萬往視之
非痘乃變蒸也曰何以辨之萬曰以日計之又當有
變蒸之期以症察之亦無痘疹之候曰痘症云何萬
曰痘者五臟之液毒也故每臟各見一症呵欠驚悸
心也項急頓悶肝也咳𠻳噴嚏肺也吐瀉昏睡脾也
身體皆凉腎也今公子無之知非痘乃變蒸將退也
次日果安
小兒(喉舌滯頥)
吳孚先治一小兒咽喉忽腫脹痛甚米飲湯水不下危
甚吳曰此名鎖喉風以銀針刺少商然二穴出血其
喉即寬與之茶即下咽無苦飲食遂進
一小兒不時舌出以清凉藥治之不愈吳曰此名弄舌
與吐舌不同薛新甫云吐舌者脾經實熱而舌長出
也弄舌者脾經虚熱時舒時斂也照新甫成方用異
功散加釣藤鉤而愈
巢氏云小兒滯頥者涎流出而漬於頥間也此由脾冷
涎多故也脾之液為涎脾胃虚冷不能收制其津液
故流出於頥也張氏温脾丹主之一法百藥煎含嚥
其涎自不出亦截法也益黃散亦治此症温脾散亦
可(東垣十書)
萬密齋外孫滿口生瘡咽喉唇舌皆是為製方用蘗連
一錢朱砂白&KR0552;五分鼠婦焙乾三分共研細敷之立
效乃竒方也
一兒患口舌生瘡所搽所服皆苓連知蘗之類無效曰
心熱所作苦入心反助其熱宜無效乃作洗心散與
之一服而安大黃麻黃白术當歸白芍荆芥薄荷甘
草等分水煎服更用蘗連散搽之(仍用苦矣)
一小兒舌上生瘡口唇破裂吮乳不得日夜啼哭求治
用洗心散入竹葉煎服以解其裡熱外用蘗連散搽
之效
小兒舌
蔣仲芳治一小兒初患舌碎既而遍身發熱或謂傷風
停食與發散消導曰無益也服後果熱愈而湯水難
入乃以黃連五錢(疑是分)煎湯徐徐與之終劑而愈問
故曰若先身熱而微舌碎則因風食發熱所致今先
舌碎知其心火亢甚加之身熱是内熱極而火外行
耳
小兒瘖
蔣仲芳治一小兒二三歲身熱驚悸易醫六七俱無寸
效一日忽作鴉聲少頃其音已啞魚口開張視之欲
哭狀惟眉頭稍皺終無音因以指探其口中唇乾
舌燥曰心熱欲言而不能果有之乎即以黃連黃芩
石膏麥冬五味山梔元參花粉知母甘草薄荷燈心
竹葉等剉一大劑煎成薄膏頻頻與之一晝夜而鴉
聲復出又一日而音始全而愈自後此法活人無數
大便三四日不行者加元明粉二三錢尤驗驚悸者
加金子同煎嗟乎世遇啞驚風俱棄之而不治孰知
唇乾舌燥終屬陽症此法甚善故記之
續名醫類案卷四十三
