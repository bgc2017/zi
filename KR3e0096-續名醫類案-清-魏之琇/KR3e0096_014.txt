續名醫類案卷十四
錢塘魏之琇撰
鬱症
竇材治一人年十五因大憂大惱却轉脾虛庸醫用五
芩散及青皮枳殼等藥遂致飲食不進胸中作悶乃
命灸命關二百壯灸關元五百壯服薑附湯一二劑
金液丹二斤方愈方書混於勞損用溫平小藥誤人
不少悲夫
一人功名不遂神思不樂飲食漸少日夜昏默已半年
矣諸治不效此藥不能治令灸巨關百壯關元二百
壯病减半令服醇酒一日三度一月全安(原注失志不遂之病)
(非排遣性情不可以炙法操其要醉酒陶其情此法妙極)
張子和治項關令之妻病飢不欲食常好呌呼怒罵欲
殺左右惡言不輟衆醫半載無效張視之曰此難以
藥治乃使二媼各塗丹粉作伶人狀其婦大笑次日
又令作角觝又大笑其旁常令兩个能食之婦誇其
食美其婦亦索其食而為一嘗之不數日怒减食增
不藥而瘥後得一子夫醫貴有才無才何得應變無
窮
羅太無治一病僧黃瘦倦怠詢其病曰乃蜀人出家時
其母在堂及遊浙右經七年忽一日念母之心不可
遏欲歸無腰纏徒爾朝夕西望而泣以是得病時僧二
十五歲羅令其隔壁泊宿每以牛肉猪肚甘肥等煮
縻爛與之(太監替和尚開葷)凡經半月餘且時慰諭之又曰
我與鈔十錠作路費我不望報但欲救汝之死命耳
察其形稍甦與桃仁承氣湯一日三貼下之皆是血
塊疾積方止次日與熟乾菜稀粥將息又半月其人
遂如故又半月與鈔十錠遂行(格致餘論)
孫文垣治丁耀文母年四十四常患胃脘痛(肝木侮胃)孀居
十五年日茹蔬素七月因怒吐血椀許不素日平矣
九月又怒吐血如前加腹痛(肝木乘脾)次年二月(木旺之時)忽
理急後重肛門大疼(肝火後廹)小便短澁惟點滴痛不可
言(肝火前廹)腰與少腹熱如湯泡(三陰火熾)日惟仰臥不能側
側則左胯并腿作痛兩痛原痛二陰之痛前甚則後
減後甚則前減(諸痛屬火)至不能坐遇驚恐則下愈墜疼
(驚則火動火動水傷)經不行者兩月向經行腰腹必痛下紫黑
血塊甚多今又白帶如注口渴不寐不思飲食面與
手足虛浮喉中梗梗有痰肌肉消半診之脈僅四至
兩寸軟弱右關滑左關弦兩尺濇據脈上焦氣血不
足中焦有痰下焦氣凝血滯鬱而為火蓋下焦肝腎
所攝腰胯肝之所經二便腎之所主也據症面與手
足虛浮則脾氣甚弱飲食不思則胃氣不充不寐由
過於憂愁思慮而心血不足總為七情所傷故爾經
曰二陽之病發心脾女子得之不月此病近之所幸
脈不數聲音淸亮當先為開鬱淸熱調達肝氣保過
夏令(欠通)後再峻補陰血必戒惱怒使血得循經乃可
愈初投當歸龍薈丸以撤下焦之熱腰與少腹之熱
漸退後以香薷石臯龍胆桃仁滑石杜牛膝甘草梢
軟柴胡煎吞滋腎丸二陰全减
韓約齋子婦每怒動則夜臥不安如見鬼魅小水淋瀝
今又大便秘結腹中疼痛腰胯脹墜如生産狀坐臥
不安因痛而脈多不應指孫曰此肝經鬱火所至法
當通利以杏仁桃仁各三錢桕樹根皮山巵靑皮各
一錢㯽榔五分枳殼八分水煎服之少頃大便通痛
脹遂减
琇按此亦治標耳非滋水生肝病何能已
一婦人因夫荒於酒色不事生産多憂多鬱左胯及環
跳穴疼痛過膝(肝火下鬱於經隧)大小便頻數(肝火下廹於二陰)臍
腹脹疼口乾脈之右手弱左手數近又發熱惡寒汗
因痛出時刻不寧此食積痰飲瘀血流於下部足厥
經挾鬱火而痛恐成腸癰與神效瓜蔞散一貼痛减
半汗止數脈稍退小腹堅如石按之且痛再與前藥
小腹稍軟餘無進退再進之每貼大瓜蔞二枚加丹
皮莪术五靈脂金銀花諸症悉平
亮卿内人頭痛遍身痛(挾暑)前後心乳皆脹玉戶撮急肛
門逼迫(皆肝火為患)大便三日未行口乾因大拂意事而
起下午發熱似痞惡心煩躁不寧而時當盛暑乃怒
氣傷肝脥暑熱而然以石膏二錢靑皮柴胡枳殼各
一錢半夏麯黃芩各八分甘草桔梗各五分夜與當
歸龍薈丸下之大小便皆利熱退諸症悉减惟略惡
心與靑皮飲兩帖全安
程湘内人鼻衂後眩暈嘈囃嘔吐淸水夜臥不安腹中
飢而食不下膈孫謂由脾虛肝胆有鬱火也以人參
黃連白术扁豆甘草陳皮半夏竹茹茯苓石膏水煎
調理而平
黃履素曰予少年患鬱火之症面時赤而熱手足不溫
復覺咽乾口燥體中微黃夜更甚就醫吳門粗工投
以黃連黃芩黃柏等藥服方二劑忽覺手足甚冷漸
漸過脘過膝鼻間突出冷氣神魂如從高橋墜下深
谿陰陰不能自止幾登鬼籙延名醫張漣水治之張
云症雖悞服寒藥又不可驟以熱藥激之但服八珍
湯加薑及天麻久當自愈如法調之雖漸安而元氣則
大减矣後簡方書有云鬱症不可折以寒劑悞治致
死然則予之不死幸也夫記之以爲鑒戒
潘塤曰予禀氣素偏於火晩年多難懷抱鬱鬱因而肝
氣不平上衝心肺水火不能旣濟殊無應病之藥乃
自製一方名曰兼制丸以柴胡龍胆靑皮各五錢平
肝歸身一兩養肝生地一兩生甘草五錢瀉南方黃
栢一兩知毋五錢補北方蒼术八錢燥濕芩連各六
錢淸心肺桂心二錢引經加白术防已陳皮茯苓蜜
丸每服八十丸常服有效(楮記室)
琇按合黃潘二說觀之皆鬱火症也一則服苦寒
幾斃一則服苦寒有效要之人之禀賦各殊陰陽
亦異臨症者不執著也
龔子才治何進士夫人患經行胃口作痛增寒發熱一
醫以四物湯加官桂香附服之卽吐血而痛愈甚診
之六脈洪數乃鬱火也以山巵二兩薑汁炒黑色一
服立愈
馮楚瞻治一壯年作宦失意退居抑鬱成疾卽經所謂
常貴後賤名曰脱營常富後貧名曰失精其候氣血
日消神不外揚六脈弦細而澁飲食入胃盡化為痰
必咳吐盡出乃能臥津液内耗肌表外疎所以惡寒
而瘦削以東垣麻黃桂枝湯加白术薑棗二三劑脈
氣漸充有神痰涎咳吐俱愈繼以十補丸及歸脾養
榮加减全瘳
吕東莊治吳弁玉偶患寒熱旋至熱不退胸中作惡診
之曰此肝鬱而致感也用加減小柴胡湯一劑减半
次進柴胡地黃飲子呂適他往後日用六君子湯加
黃芩且戒之曰明日若尚有微熱在内則後日須再
用地黃飲子一帖而後用六君子此後皆有次第不
可亂也因服地黃飲子覺熱已退盡遂竟用補中益
氣湯一帖是夜卽煩熱不安乃知次第果不可紊仍
用地黃飲子卽安然後依次服至第三日再用補中
益氣湯泰然得力矣苐覺病後煩怒易動時體虛劣
自改用歸脾湯呂歸診之曰今脈已無病但夜寐不
著耳曰正若此奈何曰當加味歸脾湯曰今已服此
方而未效曰君試我歸胃自愈矣一劑而鼾睡達旦
(必去遠志木香而入地黃麥冬白芍)
琇按此等病予惟以地黃飲子令服五七劑永無
他患今必用六君補中歸脾以至紛紛此何故耶未
免呆守立齋成法之過
沈氏婦夏月發寒熱醫以為瘧也時月事適下遂淋漓
不斷又以為熱入血室用藥數貼寒食益厲月事益
下色紫黑或如敗醬醫且云服此藥勢當更甚乃得
微愈耳乃疑其說請吕診之委頓不能起坐脈細數
甚按之欲絶問其寒熱則必起未申而終於子亥曰
鬱火虛症耳檢前藥則小柴胡湯彼意以治寒熱往
來兼治熱入血室也又加香薷一大握則又疑暑毒
作瘧也乃笑曰所謂熱入血室者乃經水方至遇熱
而不行故用淸凉以解之今下且不止少腹㽲痛與
此症何與而進黃芩等藥乎卽灼知熱入血室矣當
加逐瘀通經之味香薷一握又何為者乃用肉桂二
錢白术四錢炮薑二錢當歸白芍各三錢人參三錢
陳皮甘草各四分一服而痛止經斷寒熱不至五服
而能起惟足心時作痛此去血過多肝腎傷也投都
氣飲子加肉桂牛膝各一錢而全愈使卒進寒凉重
陰下逼天僵地折生氣不内水泉冰潰不七日死矣
乃云更甚方愈夫誰欺哉痛妄之巧於卸脱而悍於
誅伐如是夫
朱綺厓多憤鬱又以肉病憂勞百感致疾初發寒(少陽之症)
(也)漸進不解時方隆冬醫進九味羌活湯不效易醫
大進發表消中之藥凡狠悍之味悉備襍亂不成方
三劑勢劇又進大黃利下等物下黑水數升遂大熱
發狂昏憒暈絕湯水入口卽吐其家無措試以參湯
與之遂受垂絕更甦次日吕至尚憒亂不省人事承
靈(在顚頂通天穴兩旁)正營(在承靈穴兩旁)及長強(在尻骨上腰俞穴下)俱發腫
毒時時躁亂診其脈數而大曰幸不内䧟可生也遂
重用參耆歸术加熟地一兩許時村醫在座欲進連
翹角刺等敗毒藥且力言熟地不可用其家從吕言
進藥是夜得臥次早神情頓淸謂曰吾前竟不解何
故臥此今乃知病如夢始覺也又次日脈數漸退煩
燥亦平但胃口未開腫毒礙事旬日未便令守服此
諸症悉治因晉方及加減法且囑之曰毋用破氣藥
以開胃苦寒藥以降火通利藥以啟後敗毒藥以消
腫有一於此不可為也出邑遇友人問其病狀曰七
情内傷而外感乘之傷厥陰而感少陽從其類也乃
不問經絡而混表之三陽俱敝矣然邪猶未入府也
轉用枳實厚朴山查瓜蔞之屬而邪入二陽矣然陰
猶未受病也用大黃玄明粉而傷及三陰矣䆒竟原
感分野之邪不得外洩展轉内逼中寒拒逆幸得參
扶胃氣鼓邪出外其發於承靈正營者乃本經未達
鬱怫之火也其發於腰俞長強者乃下傷至陰凝沍
而成也蓋毒得發者參之功也今毒之麻木平塌將
來正費調理者前藥之害也其家如言守防服之而
愈
張路玉治江禮科次媳春初患發熱頭疼腹痛欬逆無
痰十指皆紫黑而痛或用發表順氣不效診之脈來
弦數而細左大於右曰此懷抱不舒肝火鬱於脾土
而發熱熱蒸於肺故欬因肺本燥為無痰脾受木尅
故腹痛陽氣不得發越故頭疼四肢為諸陽之本陽
氣不行氣凝血滯故十指疼紫其脈弦者肝也數者
火也細者火鬱於血分也遂以加味逍遙散加桂枝
於土中達木為三劑而諸症霍然十指亦不疼紫矣
徐孝廉室不得寐不能食心神恍惚四散微寒手心熱
汗至晩則喉間熱結有痰兩耳時塞屢治不效診之
六脈縈縈如蛛絲略兼弦數此中氣久鬱不舒虛火
上炎之候也本用歸脾湯以補心脾之虛奈素有虛
痰陰火不勝耆圓之滯木香之燥(用歸脾之法)遂以五味
異攻散略加歸芍肉桂以和其陰導其火不數服而
食進寢寧諸症釋然矣
張飛疇治一婦平昔虛火易於上升因有怒氣不得越
致中滿食減作酸噯氣頭面手足時冷時熱少腹不
時痠痛經不行者半載餘其脈糢糊駛而無力服諸
破氣降氣行血藥不愈此蘊怒傷肝肝火乘虛而尅
脾土脾受尅則胸中之大氣不布隨肝火散漫肢體
當知氣從血騰濕由火燥惟太陽當空則陰霾自散
眞火行令則鬱蒸之氣自伏又釜底得火則能腐熟
水榖水榖運則脾胃有權大氣得歸而諸症可愈矣
用生料八味倍桂附十日而頭面手足之冷熱除間
用異攻而中寬食進調理兩月經行而愈
柴嶼靑治潼川守(諱)八十三在瀋陽禮部時聞伊母在
京病甚忽身熱吐痰妄言昏憒衆醫俱主發表病勢
日增始求治悲泪哀號自分必死診其右關沈澁微
滑曰此思慮傷脾更兼鬱結痰涎壅盛脾不能運也
自熱昏憒淸陽不升脾氣傷也先用二陳瓜蔞治其
標繼以歸脾加神麯半夏升柴調治數日而痊向使
誤服表劑豈不蹈昔人虛虛之戒耶
山陰林素臣偶患時氣為醫所誤身熱嘔吐綠水轉側不
寧柴以為肝鬱所致用逍遙散加吳茱萸川黃連各
五分一服吐止身凉二服全愈又服調理藥數劑而
安
陸養愚治沈立川内人胸膈不舒咽嗌不利中脘少腹
常疼大便溏經水淋瀝腰膝無力倦怠頭眩得食少
可食後則異常不快半年間順氣淸熱開鬱化痰消
食之藥服將百劑脈之左手沉數而細右手沉弦而
微此肝脾燥熱忿鬱積久而致始屬有餘今為不足
宜用補劑沈曰前用人參五分且有開氣之藥極痞
滿恐補不能投曰參少而兼開氣所以痞滿也乃用
八物湯人參一錢服之大脹乃加參二錢脹卽减加
至三錢竟不脹矣又合六味丸空心服之調理二月
而痊
一婦鬱怒憂思胸腹脹痛痛甚則四肢厥冷口噤冷汗
用二陳湯加芎歸烏藥靑皮枳殼香附厚朴蘇葉一
劑痛脹卽愈後去蘇葉加薑炒黃連再服一而安
一婦鬱怒不發久之噫聲甚高言談不知終始&KR1917;雜易
飢經曰心病為噫此因憂鬱於心胸也用桃仁承氣
湯(大黃桃仁桂枝芒硝甘草)下畜血數升而安經曰血畜在上則
喜忘在中則喜狂也
一中年人因鬱悒心下作痛一塊不移日漸羸瘦與桃
仁承氣湯一服下黑物幷痰椀許永不再發
薛立齋治一婦人身顫振口妄言諸藥不效薛以為鬱
怒所致詢其故蓋為素嫌其夫而含怒久也投以小
柴胡湯稍可又用加味歸脾湯而愈
一婦人年六十有四久鬱怒頭痛寒熱春間乳内時痛
服流氣飲之類益甚不時有血如經行又因大驚恐
飲食不進夜寐不寧此因高年去血過多至春無以
生發肝木血虛火燥所以至晩陰旺則發赤經云肝
藏魂魂無所附故不能寐先以逍遙散加酒炒黑龍
肝草一錢山巵一錢五分二劑腫痛頓退又二劑而
全消再用歸脾湯加炒巵貝母諸症悉愈
一婦人因喪子懷抱不舒腹脹少寐飲食素少痰涎上
涌月經頻來曰脾統血而主涎此鬱悶傷脾不能攝
血制涎歸源由用補中益氣濟生歸脾二湯而愈又
用八珍湯調理而痊
秀才揚君爵年將五十胸痞少食吐痰體倦肌肉消瘦
所服方藥皆耗血破氣化痰降火曰此氣鬱所傷陽
氣未能升越屬脾經血虛之症當用歸胃湯解鬱結
生脾血用補中益氣壯脾氣生發諸經否則必為中
滿氣膈之患不信仍用前藥後果患前症而殁
羅謙甫曰疏過五論云常貴後賤雖不中邪病從内生
名曰脱營鎮陽一士人軀幹魁梧而意氣豪雄喜交
遊而有四方之志年踰三旬已入仕至五品出入騎
從塞途姬侍滿前飲食起居無不如意不三年以事
罷去心思鬱結憂慮不已以致飲食無味精神日減
肌膚漸致瘦弱無如之何遂躭嗜於酒久而中滿始
求醫醫不審得病之情輙以丸藥五粒温水送下二
十餘行時値初秋暑熱猶盛因而煩渴飲冷過多遂
成腸鳴腹痛而為痢疾有如魚腦以致困篤命予治
之診其脈乍大乍小其症反覆悶亂兀兀欲吐嘆息
不絕予料曰此病難治啓元子曰神屈故也以其貴
之尊榮賤之屈辱心懷慕戀志結憂惶雖不中邪病
從内生血脈虛減名曰脱營或曰願聞其理黃帝針
經有曰宗氣之道内榖為主穀入於胃乃傳入於脈
流溢於中布散於外精專者行於經隧周而復始常
營無已是為天地之紀故氣始從手太陰起注於陽
明傳流而終於足厥陰循腹理入缺盆下注肺中於
是復注手太陰此營氣之所行也故晝夜氣行五十
營漏水下百刻凡一萬三千五百息所謂交通者並
行一數也故五十營備得盡天地之壽矣今病者始
樂後苦皆傷精氣精氣竭絕形體毁阻暴喜傷陽暴
怒傷陰喜怒不能自節蓋心為君主神明出焉肺為
輔相主行營衛制節由之主貧人欲天理不明則十
二官相使各失所司使道閉塞而不通由是則經營
之氣脱去不能灌漑周身百脈失其天度形乃大傷
以此養生則殃何疑之有
馬元儀治洪聲遠惡寒發熱倦怠嬾言神氣怯弱兩脈
弦虛此甲木内鬱生氣不榮而陽明受病也蓋甲木
乃少陽初生之氣勾萌始坼其體柔脆一有拂鬱卽
萎軟抑遏而不上升反下克脾土而為病矣由是樞
機不利虛邪入之而與陰争則寒頃之旣去而與陽
争則熱倦怠者胃病而約束之機關不利也神怯者
木藏而心藏之神明失養也是皆木鬱土衰之故木
氣旣鬱惟和風可以達之陰雨可以滋之柴胡風劑
之平者能入少陽升發淸陽而行春氣當歸白芍味
辛而潤辛以疎其氣潤以養其陰白术茯苓陳皮炙
草以和中氣而益脾土兩劑脈象神四劑寒熱已再
以補中益氣升發生陽之令而康
朱氏子場屋不利鬱鬱而歸遂神識不淸胸滿譫語上
不得入下不得出已半月診之兩脈虛濇兼結此因
鬱所傷肺金淸肅之氣不能下行而反上壅由是木
寡於畏水絕其源邪火内擾而津液乾枯胸中滿結
者氣不得下也神昏譫語者火亂於上也上不入下
不得出者氣化不淸而現晦塞之象也但通其肺氣
諸症自己用紫菀五錢宣太陰以淸氣化乾葛二錢
透陽明以散火鬱枳桔各一錢散胸中之結杏仁蘇
子各二錢導肺中之痰一劑而脈轉神淸再劑而諸
症悉退改用歸脾湯調理而痊
顧霖蒼婦寒熱如瘧便血不已左脇有塊攻逆作楚神
氣昏憒診之兩脈弦數兼濇弦則為風數則為熱濇
則氣結此肝脾之氣悒鬱不宣胸中陽和鬱而成火
故神明不精肝之應為風肝氣動則風從之故表見
寒熱也人身在半肘腎主之肝氣逆故左脇攻楚有
塊也肝為藏血之地肝傷則血不守風熱勝益為亡
血之由也用生首烏一兩滋燥而兼搜風黃連一錢
治火兼以解鬱柴胡以疎其表黃芩知毋以淸其裡
枳實厚朴以和其中一劑脈起神淸再劑便行熱解
而安
繆仲淳曰甲申夏舊婦因鬱火痰喘身熱手拳目張半
月不眠食按其胃口不痛諸醫疑其虛也或云中暑
百藥試之痰喘滋急以皂角末嚏鼻通竅痰上逆如
沸延楊石林診之請亟吐之先大夫曰病久矣虛甚
可奈何石林曰經云上部無脈下部有脈其人當吐
不吐則死卽以鹽湯吞之去白痰數椀喘定先大夫
曰何以藥之石林曰吐卽藥也待其熟寢勿服藥以
養胃氣夜半啜粥二椀詰旦投六君子湯數劑而起
石林者里中博雅士不行術而精醫者也
姑蘇人張漣水治紀華山雅自負數竒更無子邑邑不
快漸至痞脹四年肌肉削盡自分死矣張診而戲之
曰公那須藥一第便當霍然以當歸六錢韭菜子一
兩香附童子便炒八錢下之紀有難色不得已减其
半張曰作二劑耶一服夜夢遺舉其家慟哭張拍
案曰吾正欲其通耳仍以前半劑進胸膈間若勇士
猛力一擁解黑糞數升啜粥二椀再明日巾櫛起
見客矣逾年生一子卽表弟汝占也(廣筆記)
張意田治柯姓人病劇診之得脈浮大而空左關沈候
有微弦之象左尺沈候有一系之根面目皆紅鼻靑
耳聾眼瞪神昏自語不休舌燥赤大唇紫齒燥(只此數端)
(便非戴陽症明矣)初病發熱咳嗽已七八日所服乃傷風散
解之藥昨日早間連大便三四次卽臥牀不省人事
今日忽然發昏或謂戴陽症用熟地附子等未服張
思外症雖類戴陽然症起無因察其所言皆平日之
事則似少陰之獨語至鼻現靑色時在秋令則肺氣
絕矣然面有光亮為表氣不和唇色深紫宜有鬱火
且左尺有根脈非無治左關微強則别有致病之故
詢之乃昨早失手自碎粥罐因怒不止卽大便昏迷
知為鬱怒所傷肝火上逆而諸症蜂起經所謂怒則
氣上是也與戴陽症相去遠矣用逍遙散去白术加
地黃丹皮炒巵之屬而愈病多隱微醫不審察悞斯
衆矣
一宦素謹言一日會堂屬官筵中有蘿蔔頗大客羡之
主曰尚有大如人者客皆笑以為無主則悔恨自咎
曰人不見如此大者而吾以是語之宜以吾言為妄
且笑也因而致病藥不應其子讀書達事思其父素
不輕言因愧赧成病必須實所言庶可解釋遂遣人
至家取蘿蔔如人大者至官所復會堂屬強父扶病
而陪陪至數廵以車載蘿蔔至席前客皆驚訝其父
大喜厥旦疾愈(石山醫案)
一女與母相愛旣嫁母喪女因思母成疾精神短少倦
怠嗜臥胸膈煩悶日常懨懨藥不應予視之曰此病
自思非藥可愈彼俗酷信女巫巫托降神言禍福謂
之卜童因令其夫假托賄囑之托母言女與我前世
有冤汝故托生於我一以害我是以汝之生命尅我
我死皆汝之故今在陰司欲報汝仇汝病懨懨實我
所為生則為母子死則為寇仇夫乃語其婦曰汝病
若此我他往可請巫婦卜之何如婦諾之遂請卜一
如夫所言女聞大怒詬曰我因母病母反害我我何
思之遂不思病果愈此以怒勝思也
蕭萬輿治一婦年四旬懷抱鬱結嘔痰少食胸腹脹疼
雖盛暑猶着綿衣六脈浮結或煩渴不寐此命門火
衰元氣虛寒也以六君子加薑桂及八味丸不兩月
而痊
内傷
萬密齋治董氏子年十七病請治診其脈浮大無力問
其症無惡寒頭痛但身熱口渴四肢倦怠曰似白虎
症而脈虛乃饑渴勞得之黃耆炙當歸酒洗各一兩
作湯服之而愈
陳正夫萬之母舅也病三日後胸中痞脹小便少大便
不通萬聞往問疾時近城一醫欲以大柴胡湯下之
察脈症不可下乃内傷中氣不運故上竅閉而下氣
不通也丹溪云二陳湯加蒼术白术升麻柴胡則大
便甚而小便長與之一服而安
龔子才治劉太府因勞役太過發熱增寒頭疼身痛口
乾發渴嘔惡心煩或以羌活湯或與藿香正氣散愈
甚手足無處著落心慌神亂坐臥不安湯水不入聞
藥亦吐(皆由風劑之劑鼓動其火而然)診之六脈洪數氣口緊盛此
内傷元氣也以補中益氣湯加遠志棗仁竹茹麥冬
一劑卽熟睡再進一服全安
陳三農治一老人患頭痛惡寒骨節疼痛無汗譫語自
服參蘇飲取汗脈洪數而左甚此胃虛作勞陽明雖
受寒氣不可攻擊當大補其虛俟胃氣充足必自汗
而解以參耆歸术陳皮炙草加熟附子四五劑諸症
雖减白口乾熱未退遂去附子加白芍漸思食汗出
而安
陸養愚治叢邑宰煩勞忿怒飲食不思已數月矣初春
患左脇痛不能向左眠又感冐遂咳嗽喘促汗出惡
風嘔惡飲冷胸脘痞塞煩躁泄瀉耳鳴手指肉瞤振
搖不已脈之兩寸微浮而濇關尺微虛不固曰凡靠
左不得眠者肝脹靠右不得眠者肺脹及咳嗽自汗
喘促下泄俱難治况濇脈見於春時金來尅木亦可
畏幸神氣尚未乏兩寸帶浮尚有微陽小便稠黃而
猶長面色焦黑而微有黃氣猶可療也仲景云脈虛
微弱下無陽又云微虛相搏乃為短氣又云微浮傷
客熱東垣云陰先亡陽欲得去乃見熱壅口鼻謂之
假熱之症此蓋得之七情傷陰煩勞傷陽風寒乘虛
入客胸膈痞塞因邪在半表半裏又為冷水停凝症
似支結合之諸症俱屬正氣已傷宜調養氣血使邪
自散用順氣養榮湯加桂枝甘草二劑諸症頓減易
以補中益氣少佐小靑龍湯二劑自汗喘嘔已除更
以六君子倍半夏陳皮豆仁木香胸痞脇痛亦止又
與四神丸實脾腎氣丸固本調治月餘而痊
朱少湖仲冬夜間忽頭項微強身體微痛疑是傷寒連
夜用紫蘇二大把生薑十片濃煎熱服厚覆大汗之
身體覺輕自謂已愈矣至明日之夜復覺拘急反增
沉重復如前取汗不解身體如石煩燥口乾睡臥不
安天明延一醫診視謂脈極浮冬月傷寒非麻桂
不解薑蘇輕劑豈能療此大病乎擬用大青龍湯
病家疑而卜之不吉復延陸同議診之脈浮數而
微細如蛛絲按之欲絶曰此陽虚症也原不宜汗
况經謂冬三月閉藏之令無擾乎陽無泄皮膚使
氣亟奪一之為甚其可再乎彼醫曰仲景云陰盛陽
虛汗之卽愈旣曰陽虛何爲不可汗况麻桂靑龍正
為冬時虛寒而設如拘閉藏之令不宜汗則仲景此
等湯劑必待春夏傷寒而後用乎陸不能辨但徐曰
議論甚高第恐此脈不相應耳病家問當用何藥曰
惟三建生脈酌而用之彼醫謂邪在表而補歛之不
死何待陸曰汗之而愈則補誤補之而愈則汗誤原
不兩是也病家不能决卜之謂補吉汗凶乃以建中
生脈合投之煩躁仍劇噫氣不絕足脛逆冷身不能
轉側彼醫謂斃可立而俟也陸曰誤汗者再藥輕病
重故未效耳仍前方倍人參加附子濃煎冷服少頃
煩燥頓定數劑諸症悉除月餘時出虛汗憊不能起
用人參數兩方獲安
喻嘉言治劉筠之七旬御女不輟此先天素厚也然以
房中之術數擾其陽又値夏月陽氣在外陰氣在内
偶不快飲食起居如常醫者以壯年傷暑之藥香薷
黃柏石膏知母滑石車前木通投之卽刻不支診時
則身僵頸硬石強喉啞無生理矣曰此雖危然因誤
藥所致甫隔一晩尚可以藥速追急以大附子乾薑
人參白术各五錢甘草三錢大劑煎服可解此厄衆
議不决姑以前方四分之一服之安貼再煎未遲灌
下寸香之久大嘔一聲醒而能言呼諸子乳名云適
纔見州官回詢其所由開目視之不語轉問醫者何
人曰江西喻遂擡手一拱又云門縫有風來塞之喻
促煎所存之藥續進而姻族襍進商以肩輿送其回
寓另進他藥啞瞶如前越二日而逝
李士材治程幼安食少腹悶食粥者久之偶食蒸餅遂
發熱作渴頭痛嘔逆或以傷寒治之或以化食破氣
之藥投之俱不效勢甚危診之曰脈無停滯之象按
之軟且濇是脾土大虛之症也法當以參术理之衆
皆不然李曰病勢已亟豈容再悞遂以四君子湯加
沉香炮薑與之數劑而減一月而安
倪文學累勞積鬱胸膈飽悶不能飲食服消食理氣行
痰開鬱淸火凡百餘劑不效病勢日增李診之脈大
而軟喟然嘆曰明是火衰不能生土反以伐氣寒凉
投之何異入井而又下石乎遂以六君子湯加乾薑
肉桂益智仁各一錢十劑少愈然食甚少也遂加附
子一錢兼用八味丸調補百餘日而痊
盧不遠治戴養吾夫人體常困倦眩暈不食胸膈痞滿
脈之寸關不透以為肝脾之氣不伸用八珍加升
麻柴胡而愈後每病用前方卽安若稍為加減便不
獲效凡十五年皆倚恃焉蓋夫人性静體厚起居安
適是以氣血不振而消沮故於補氣血藥中加開提
之劑得其性情故可久服
何介甫病脾數年飲食少而精神悴就診兩關軟弱不
透寸用參苓歸芍陳皮防風甘草數十劑遂善啖肥
濃數年之疾脱然問曰予疾有年補脾補腎法非不
詳而末之效君何從平治得之曰君疾在肝非脾腎
病也凡診病者當窮其源無為症惑如飲食少雖關
脾胃其所致胃病者何故此當審者今君兩關脈弱
不透於寸右固脾虛明矣左則何謂此脾體不足而
脾用不行也蓋脾之用肝也星家取尅我者為用神
脾體無肝木者為之用則氣血便不條暢運化遲鈍
而脾轉轉困矣且秋來金肅肝更不伸乃為補助肝
木之氣使之揚溢則脾土伸舒精神油然外發雖不
治脾實所以治也安用竒特之法哉
馮楚瞻治王愼瞻平日過勞偶遠行途中食冷麵羊肉
及歸胸中疼脹不堪醫所用無非查菔殼朴之類服
之益甚漸至心如壓扁昏暈悶絕少減則甦曰食乃
有形之物惟入腸胃滯則為脹為疼著而不移豈能
升降於胸次乎蓋胸為心肺之部止受無形之氣不
能藏有形之物也且六脈絃細而數身不熱語言無
力皆非傷食之候乃積勞所傷無根之氣上逆於心
以致脹痛不堪耳當用塞因塞用之法乃以棗仁硃
砂乳香為細末剖猪心血為丸用人參五六錢煎濃
湯送服少頃以蓮子煮白米粥壓之令忍脹強吞半
椀如是數日疼脹漸減繼而胸膈自覺甚空雖多食
不飽而大便出者無幾蓋勞役太過臟腑脂膏耗竭
狀如中消食物入腹銷鑠無餘故多入少出也
談銓部病熱數日醫以為傷寒投以發散禁其飲食日
漸危篤脈之弦緩無力乃勞傷發熱也先以濃粥湯
半椀進之覺香美甚甘飲後目頓淸亮遂與歸脾湯
令以薄粥繼之三四日後神氣頓復而愈
徐主政夫人年逾七十江行驚恐早晩積勞到家未幾
壯熱頭疼醫作傷寒發散數劑漸至面赤煩躁神昏
不語頭與手足移動日夜無寧刻脈之細數無倫重
取無力此勞極發熱熱者乃元陽浮越於表也更發
散之陰陽將竭矣非重劑挽之無及熟地一兩六錢
炒麥冬炒白术各三錢牛膝二錢五味子八分製附
子一錢二分另用人參六錢濃炙冲服二三劑後食
減神淸後用八味歸脾二湯各減全愈
洪氏子因勞傷發熱頭疼咳嗽脇痛醫謂傷寒大用發
散一劑汗大出熱更甚神昏見鬼躁渴舌黑身重之
冷徹夜不寐因困頓欲絕脈細數無倫胃脈微極此
勞傷中氣發熱東垣補中益氣湯為此等病而設令
陰陽氣和自能汗出而解今更虛其虛陽氣發泄殆
盡所以身愈熱而神愈昏陰陽旣脱自爾目盲見鬼
津液旣亡所以舌黑足冷至於身重異常此尤足少
陰極虛之症蓋腎主骨有氣以舉則輕否則重也與
熟地二兩麥冬四錢乳炒白术五錢牛膝三錢五味
子一錢附子二錢濃煎人參一兩煎汁沖服口渴另
用熟地二兩麥冬五錢人參八錢濃煎代茶三四劑
後汗收熱退舌潤神淸嗽止食進後用生脈飲送十
補丸四五錢再以歸脾加減煎膏成丸彈子大圓眼
湯化服全愈
劉君鄉試入都長途冒暑氣已傷矣復日夜課誦未幾
壯熱頭疼咳嗽乾噦不寐神疲脈之兩寸俱洪兩尺
俱弱右關沉取則無此犯無胃氣之症矣非溫補脾
腎無濟也而以暑天熱病堅不肯服乃坐視數日熱
益甚復延診其脈轉燥澁無力此久熱陰陽愈傷也
與大劑熟地人參白术麥冬五味子牛膝二劑諸症
漸愈惟噦聲間作胃脈不起猶不喜食乃早以生脈
飲送八味丸去丹皮澤瀉加鹿茸五味子牛膝晚以
歸脾湯去木香甘草加五味肉桂一補先天一補後
天全愈同時彭公子亦患是病身熱兩月服補中
益氣加減已數十劑不知此方乃為虛人發散而設
不宜久服且時當夏月陽氣上浮致令陰陽離决精
氣乃絕面靑浮腫肚腹脹硬心不痞膈咳嗽咽痛口
多酣涎壯熱畏寒五心燥熱口乾不渴足脛常冷脈
則兩寸乍洪乍數兩關無力兩尺更微上盛下虛已
極以前方重劑另煎人參一兩冲服旬餘漸愈復惑
旁言再用發散消痰及補中六君加減遂不起
大親家高年且患足疾初愈偶途中遇雨疾趨而回遂
身熱自汗頭疼咳嗽繼而吐血飲食不思精神狼狽
脈之兩寸皆洪大而數右關兩尺甚弱此勞傷中氣
脾不統血也咳嗽者火爍於肺也身熱者元陽浮越
也自汗者氣虛不能攝液也頭疼者血虛火冒也與
熟地一兩麥冬四錢炒白术六錢牛膝三錢五味子
一錢製附子一錢二分另煎人參湯冲服數劑咳嗽
吐血俱止早晨生脈飲送加減腎氣丸午復加減歸
脾湯服之全愈
高鼓峰治吕用晦病熱症造榻與語察其神氣内傷症
也詢其致病之由曰偶夜半從臥室出庭外與人語
移時就枕次日便不爽快漸次發熱飲食俱廢不更
衣者數日矣服藥無效曰粗工皆以為風露所傷故
重用辛散不進飲食便曰停食妄用消導孰知邪之
知湊其氣必虛若投以補中益氣湯則汗至便通熱
自退矣用晦欣然輙命取藥立煎飲之旁觀者皆以
熱甚又兼飽悶遽投補藥必致禍慰之曰無庸驚擾
卽便矣頃之下燥矢數十塊覺胸膈通泰旁觀者始
賀是晩熟寐至五鼓熱退進粥連服前方而愈
范中行感冒風寒又過於房勞發熱昏悶醫以為傷寒
也羌活柴胡投之不應又以為陰症也肉桂木香投
之又不應熱且愈甚飲食俱廢舌黑如灰八日不便
醫正議下診之脈細數而沉曰陰虧甚矣胃氣將絕
矣非温和甘潤之劑弗能救也急以左歸及滋水淸
肝等藥重加參耆服之他醫以為不大便奈何議補
高曰子以為承氣症也誤矣第服藥自得便至第四
日果下黑矢升許熱退舌亦紅潤但尚未進食病家
猶以用補為嫌慰之曰本内傷症一補中益氣療之
足矣無奈粗工襍投胃氣轉傷不能卽復今以藥補
之以稀粥調之不過數日自然知味不信另延一醫
重用承氣湯服至二劑不得便(必反為前藥補住)病轉劇無
顔再延高往禾中延薛楚玉楚玉至聞述病情及用
藥次第曰旣用熟地而便效可知矣奈何舉將收之
功而棄之耶今無能為矣病家目楚玉為黨䆒不之
信嗟乎舉天下學問之人而盡目之為黨為彼之醫
不亦難乎
吕東莊治友人董兩舟夏月搗膏勞力致感頭痛發熱
解表之藥不效其長君方白來問吕曰子不觀東垣
脾胃論乎服補中益氣加五味麥冬自愈矣如言服
之頓安復起作勞仍發熱頭痛别用淸解藥增甚因
同葉御生往診之四肢微冷胸腹熱甚煩悶腰墜下
少腹脹痛不能小便時旁觀者為重感風邪所致力
主發散吕曰虛邪内鬱正以勞倦傷中眞氣不足不
能托之使盡去又遇淸凉其火下逼膀胱責及本臟
故然安可攻也請以滋腎飲子合生脈散與之何如
御生論與吕合竟投之得睡醒熱解小便通矣留方
補之而别翌日方白至曰内熱時作煩悶頭痛亦間
發不盡曰餘火未散移熱於上也用軟柴胡人參白
术黃連丹皮甘草茯神等而愈
楊乘六治徐氏妾勞倦發熱時作微寒倦怠嗜臥下午
更甚醫用發散兩劑咳嗽不絕脇痛如錐更用淸金
瀉火泄利不止不食不寐者旬日脈之浮分細軟沉
則緩大面色滉白眼光散大舌胖嫰淡白而滑兩手
厥冷而振此勞傷脾氣虛發熱初時若用補中益氣
一二劑卽愈乃誤藥致咳嗽痛利胃陰被劫於前中
氣重傷於後乃擬人參熟地白术各一兩附子炮薑
各三錢赤石脂禹餘糧炙甘草各五錢濃煎大椀徐
服至大椀卽睡去已刻至戍分始寤咳利俱除脇痛
如失能進粥飲服訖前藥胃氣漸開用調中益氣生
金滋水而愈
簡某病感症壯熱時微寒嗜臥嬾言日輕夜重或與羌
防發散燥渴譫妄不食脈浮數無序重按虛大無力
舌胎嫰黃中間焦燥此内傷似外感症悞表以劫胃
陰津枯液涸火無所畏而變生燥症也與左歸飲加
生地當歸白芍兩劑便解熱退再診浮數俱除虛火
仍在繼起之病已退初時之病未減蓋初因中氣素
虛而來後病因胃陰暴傷而致若不先救其陰而卽
補其氣是為無制之陽邪樹幟而將垂絕之眞陰下
石矣今陽火旣退陰汁漸充則初起之症可立除也
遂以補中益氣湯合生脈四劑而愈
薛立齋云余性愛坐觀書久則倦怠必服補中益氣加
麥明五味酒炒黑黃柏少許方覺精神淸妥否則夜間
少寐足内酸熱若再良久不寐腿内亦然且兼腿内
筋自有抽縮意致兩腿左右頻移展轉不安必至倦
極方寐此勞傷元氣陰火乘虛下注丁酉五十一歲
齒縫中有如物塞作脹不安甚則口舌如有瘡然日
晡益甚若睡良久或服前藥始安至辛丑時五十有
五晝間齒縫中作脹服補中益氣一劑夜間得寐至
壬寅内艱之變日間雖服前劑夜間齒縫亦脹每至
午前諸齒并肢體方得稍健午後仍脹觀此可知氣
血日衰治法不同
琇按立齋生平善用補中益氣據此病先下盛服
之宜矣後旣上盛而猶服之豈不惑哉
柴嶼靑治瀋陽司寇覺羅(諱)吳拜延診曰數日前因感
冒風寒至今未愈其脈或兩至一歇三至一歇遲而
見代並非外感乃虛寒凝結氣血耳用人參養榮湯
吳曰無力用參以玉竹代之此十月廿一日也至次
日告云昨服藥後腰發板轉動必以人必需人參購
覓可也遂用參一錢廿三早診之脈氣稍轉仍用原
方午後因膝強硬自令人以熱麵熨之忽至發迷再
促診而醫者數人但云風寒方用大表散并欲下大
黃及諸人去後吳云伊等如何信仍服公藥但再為
斟酌之乃於方内各參一錢迨服至冬至方斷煎劑
卽以原方配合為丸調理而康向使吳公信任不篤
必致難保
夏大兒年友禾中陳雝喈身熱譫語不甚辨人太守苕
溪陸視三因赴補在京邀柴診視其脈大而無力此
陽虛發熱擬用人參陸驚而咋舌以為斷不可用乃
力任方從一劑後身和三劑熱全退調理月餘而瘥
少司馬諱雅爾圖隨駕打圍至德州抱病給假回京
醫投小陷胸湯一劑頓卽仰臥神昏不語又一醫進
參三錢神氣稍甦言語恍惚惡食不寐延診雅云素
有肝病遂述前方按左關脈和平惟心部空大此心
家之疾與肝無涉用酸棗仁湯而愈
周太守家人發熱不食晚間怕鬼因途中冐雨食冷粽
而起柴曰脈無停滯秪見虛大經所謂形寒飲冷則
傷肺飢飽勞役則傷脾此内傷所致擬用人參以價
貴為難遂用扁黨六君子加炮薑大棗數劑而愈
太史張希用丁卯場前勞倦外感身熱委頓兩足無力
欲用發表之劑未决求治右脈軟弱人迎不緊外感
輕而内傷重以補中益氣湯治之後用異攻散數劑
病痊遂聮捷
觀察沈椒園在侍郞時家人某新從山左回京身熱不
食沈以熟地等滋陰大劑進遂嘔吐增劇求治於柴
柴曰此傷胃氣所致非陰藥所宜用香砂六君子湯
治之而痊
主政蔡修持令郞發熱口渴胸悶舌純黑胎譫語延醫
無效已二十餘日矣診之脈氣平弱並無外邪投以
滋陰之藥二劑不應改用六君子加炮薑一服尚未
效後戴廷傅加製附一錢吳茱萸五分一劑汗出胸
快再劑汗出胸中豁然調理而愈病固有如此之類
者毋粗忽也
陸養愚治朱少湖病以半年先因房勞汗出又傷食用消
導藥後乃夢遺頭暈自服人參少安遂每日五錢或
一兩服至數斤其病自汗身熱咳血痰逆胸膈不舒
心口如物窒礙手足時厥頭常眩運眼或昏暗不見
人大便已六日不行每頭運時服參湯則稍止脈之
氣口及關似滑而有力左寸關浮強似虛尺濡弱此
由肝有悒鬱重以思慮房勞致虛參雖中病單服多
服益陽太過化為熱火與積痰膠固脾胃遂致熱結
幽門火逆上行而血動向以惡寒汗泄重幃厚褥帕
裏綿裝至是悉令徹去以潤字丸三錢服之外用蜜
導法去宿垢盆許再用人參七分歸身遠志各一錢
棗仁一錢山巵茯神白芍各一錢三分香附二錢生
甘草三分入竹瀝一鍾一貼卽胸次豁然得寐每日
以前方及潤字丸數十粒便潤汗止咳嗽痰血漸減
十分而安
陸祖愚治潘洪宇以過勞傷脾脾虛而肺臟亦損咳嗽
痰喘微寒微熱或與淸凉滋補建脾消導月餘飲食
頓減精神愈衰僅奄奄一息耳診之遍身瘡癬六脈
如絲言語輕微夜苦無寐大便則向來艱濇乃用人
參白术貝母棗仁麥冬生地另以人參麥冬五味為
丸五更吞下每日服參約四五錢數日漸瘳再以歸
芍生地連翹地榆煎湯揉洗肚腹大便通潤調理百
餘日而安
陸祖愚治本府添設曾向緣中氣不足宜服參耆一日
午飯未幾啖楊梅過多便胸中不快身熱頭眩吐痰
口渴不思飲食三日不更衣或用查枳芩連厚朴二
陳之類三四劑大便一次去燥矢數枚而症如故又
用歸芍知麥查芩而腹滿作嘔脈之左三部浮微而
弱右三部浮大虛數日脾胃虛弱氣不能運故胸膈
不舒非有積滯也况素不能服苦寒豈可用芩連之
類經云但治其虛安問其餘乃用六君子湯加白豆
仁煨薑大棗二劑症頓減再與補中益氣湯數劑遂
霍然
一人憂思不已飲食失節傷脾面色黧黑環口尤甚心
懸如飢又不欲食呼吸短促曰此脾氣受傷也憂思
不已則脾氣結而不行飲食失節則脾氣耗而不足
陰氣上入陽中也經曰陽明症衰面始焦故知陽明
之氣不足也遂以參耆白芍升麻葛根白芷蒼术甘
草薑棗助陽明生發之氣而愈
朱丹溪治一人因勞倦發熱醫以小柴胡湯黃連解毒
湯(芩連巵柏)白虎湯等劑反加痰氣上涌狂言目不識人
目赤上視身如烈火六脈洪數七八至按之豁然左
略弦而芤此因中氣不足内傷寒凉之物致内發熱
又與苦寒藥太多為陰盛格陽之症與補中益氣湯
加薑附大棗二劑而愈
陳三農治一友飲食不均遠行勞倦發熱煩悶症類傷
寒醫禁食不與診之言語輕微手背不熱六脈數而
軟此眞氣不足非有外邪也力勉其進粥乃與溫甘
大補之劑恪脹數日熱退而安
陳三農治夏夫人年已八旬憂思不已偶因暑浴遂患
發熱頭痛醫者以為傷寒禁其食而肆行解散越三
日氣高而喘汗出如洗昏胃發厥診其脈大而無力
乃為之辨曰外感發熱手背如甚内傷發熱手心為
甚外感頭痛常痛不休内傷頭痛時作時止(辨内傷外咸要)
(决宜熟玩)今頭痛時休而手背不熱是為虛也遂用參耆
各五錢白术半夏各二錢橘紅一錢甘草六錢一劑
減半後倍參术而痊
一人年近四旬發潮熱口乾喜飲冷水或以凉藥投之
罔效四五日渾身沉重不能動止四肢強直耳聾譫
言妄語眼開不省人事六脈浮大無力此氣血虧損
之極以十全十補湯去白芍地黃加熟附子一服鼾
睡痰響咸謂服參耆肉桂附之誤曰此藥病交攻不
必憂疑又進一服過一時許卽能轉身動止次日連
進數劑則諸病潛瘳矣此從脈不從症之治也
李時珍治一人素飲酒因寒月哭母受冷遂病寒中食
無薑蒜不能一啜至夏酷暑又多飲水兼懷怫鬱因
病右腰一點脹痛牽引右脇上至胸口則必欲臥發
則大便裏結後重頻欲登圊小便長而數或吞酸或
吐水或作瀉或陽痿或厥逆或得酒少止或得熱少
止但受寒食寒或勞役或入房或怒或飢卽時舉發
一止則諸冺然如無病人甚則熱發數次服溫脾勝
濕滋補消導諸藥皆微止隨發此乃飢飽勞逸内傷
元氣淸陽䧟遏不能上升所致也遂用升麻葛根湯
合四君子湯加柴胡蒼术黃耆煎服服後仍飲酒一
二杯助之其藥入腹則覺淸氣上行胸膈爽快手足
和暖頭目精明神采迅發諸症如埽每發一服卽止
神驗無比若減升麻葛根或不飲酒則效便遲大抵
降多升少禀受弱而有前諸症者並宜此藥活法治
之(本草綱目)
薛立齋治府庠王以道元氣素弱丙午丁未二年以科
場歲考積勞致疾至十二月間其病盛作大熱淚出
隨凝目赤面黯楊手露胸氣息沉沉幾絕脈洪大鼓
指按之如無舌乾捫之如刺此内眞寒而外假熱也
遂先服十全大補湯曰旣服此湯其脈當收歛為善
少頃熟睡覺而惡寒增衣脈頓微細如絲此虛寒之
眞象也以人參一兩加熟附三錢水煎頓服而安夜
間脈後脱以人參二兩熟附五分仍愈後以大劑參
术歸身炙草等藥調理而安
一男子發熱煩渴頭痛誤行發汗喘急腹痛自汗譫語
用十全大補加附子治之熟睡喚而不醒及覺諸症
頓退再劑而痊
黃武選飲食勞倦發熱惡寒誤用解表神思昏憒胸發
赤班脈洪數而無力此内傷元氣非外邪也急用溫
補之劑彼不從後果殁
王肻堂治外兄虞文華病發熱一醫審無身痛等症知
非外感用平胃散加人參五分投之熱愈甚(用平胃亦無謂)
又一醫至診之曰此人參之過也亟汗之汗而不解
又一醫至診之曰邪入裏矣宜凉膈散下之煎成欲
服王適至急止之診得六脈皆洪大搏指舉按有力
笑曰此醫之所以誤也用茯苓補心湯加人參六錢
麥冬三錢棗仁一錢五分時不臥九日矣服藥卽鼾
睡良久而甦病已退診之脈頓微弱為治方每劑用
人參四錢棗仁茯神歸术耆麥冬川芎之類令其多
服不輟遂别去數日以小便不利來扣令服導赤散
明日熱復作舌黑如墨復延診脈復洪大因連日所
服藥皆减參二分之一而導赤散中又加花粉山巵
黃芩等藥故病復作亟令用人參六錢合前諸藥大
劑投之舌色始淡熱始除小便亦淸利倘進凉膈之
劑必不治藥可妄投哉
馬元儀治邱德初素積勞鬱近復失恃過哀因而發熱
惡寒&KR0008;逆煩渴面赤如粧診其兩脈沉微無力知非
實火内燔乃虛陽上越得之悲哀勞倦内傷也悲哀
則傷肺勞倦則傷脾脾虛無以生肺肺虛無以生腎
所以封藏不固致虛陽上越升降失常致濁氣上行
由是氣逆於胃則為&KR0008;逆火遊於上則為煩渴也法
宜温補之劑從其性而歸之於下則諸症自平矣與
人參加桂理中湯五劑霍然
吳洪先病經七日寒熱似瘧手足麻木汗出如注心悸
恍惚診得寸脈空大關尺虛澁曰此症人多謂風寒
外感不知為勞倦内傷也寸大關尺澁乃脾肺之氣
受虧心腎之陰亦涸氣虛不能升達陰往乘之則寒
陰虛不能内養陽復乘之則熱心悸恍惚者陰不主
事而陽内擾也汗出為注者陽不主事而陰外亡也
手足麻木者陰陽兩虧氣血俱不得榮也以當歸補
血湯為主加人參二錢以補脾肺之陽肉桂黃連各
七分俾坎離内交廣皮炙草以補胃而和中一劑便
得鼾睡再劑汗止再以補中益氣湯升發陽氣加穿
山甲以袪内邪寒熱遂止脈亦和但重按少力微見
&KR0008;逆用大劑桂附理中加丁香半夏數劑而痊
王亦林患勞症倦發熱神昏倦怠已半月皆作外感治
不愈診得兩脈浮虛右脈倍甚此飲食失節勞役過
度脾虛則胃氣亦虛氣不上行於陽反下陷於陰而
發熱也夫内傷脾胃之症與外感風寒者不同東垣
言之詳矣外感風寒乃傷其形為有餘之症内傷脾
胃乃傷其氣為不足之症有餘當瀉汗之吐之下之
尅之是也不足當補温之和之調之補之是也經云
勞者溫之損者溫之又上氣不足者推之揚之脾不
足者以甘補之當以辛甘溫之劑補其中而升其陽
則愈矣乃用補中益氣湯服後得微汗然非發汗也
乃陰陽氣和而汗自出也一劑熱退再劑神淸不數
劑而康復倍常矣
朱丹溪治一人本内傷汗下後譫語初能認人後三日
語後便妄言此神不守舍愼勿攻戰脈多細數不得
睡足冷氣促面褐靑色必乾燥用補中益氣湯加人
參半兩竹葉三十片煎服效
繆仲淳治一人年三十三歲因努力卽發心腹飽滿疼
痛直至臍下皆板兩脇空鬆不可言腹寒卽欲就火
火至稍睡痛止大便不通小便短縮似宿茶日夜不
臥至五週時飲食漸加時常舉發大約性嗜酒善怒
勞碌所致方用當歸五錢牛膝四錢麥冬五錢酒芍
五錢炙草七分五味一錢橘紅二錢茅根一錢五分
生地三錢宜多食韭菜童便胡桃肉(廣筆記)
于中父患目珠痛如欲墮此肝火上冲也胸脇及背如
槌碎狀此怒而血瘀也晝夜咳嗽此悲傷肺也眠食
俱廢自分不起繆令進童便三大椀七日下黑血無
數痛除咳熱如故再以二冬貝母蘇子橘紅白芍鱉
甲靑蒿桑皮五味百部枇杷葉竹瀝童便久之未痊
病家疑其虛促用參耆繆不可乃陰以黃耆二錢入
前藥嘗之竟夕悶熱目不交睫始信不謬固守前方
兼服噙化丸勿輟逾月平蓋仲父病起於哀傷過甚
更觸惱怒所致非虛也肺熱而實肝火上冲故不宜
參耆耳
立齋治一人因勞倦耳下掀腫惡寒發熱頭疼作渴右
手脈大而輭此不足症也當服補中益氣湯彼反用
發表藥遂致嘔吐始悟以六君子湯治之更服補中
益氣湯而愈大抵内傷者榮衛失守皮膚間無氣以
養則不能任風寒胃氣下䧟則陰火上冲氣喘發熱
頭痛發渴而脈大此乃不足之症也大抵飲食失節
勞役過度則多成傷不足之症若誤以為外感表實
而反瀉之豈不致虛虛之禍哉東垣曰凡内傷為飲
食勞役所傷則右手脈大於左手外感風寒則左手
脈大於右手當以此辨之
倪仲賢治林仲因勞發熱熱隨日出入為進退食飲漸
減倪切之曰此得之内傷故陽氣不伸陰火漸熾溫
則進凉則退是其徵也投以治内傷之劑其疾如失
(原機啓微)
張意田治鍾姓人因舉重用力略有脇痛數日後發熱
身疼甚至胸脇痞硬服大小陷胸更劇診之左脈強
硬而數右脈寸尺浮而關沉滯胸脇拒按四肢厥逆
症似結胸然服䧟胸不應必有他故察其臂上筋肉
微黃欬出痰色如橘合症與脈知為用力太過脇肋
受傷瘀血為患欲發黃也所謂瘀血類傷寒者此耳
治宜桃仁承氣湯下之但瘀滯日久襍用攻散陰氣
大損當兼重養血為是用生地二兩當歸八錢丹參
四錢桃仁三錢大黃三錢枳實二錢芒硝二錢甘草
八分服後下瘀血紫塊二次熱退胸平惟神氣欠淸
脈氣弦軟此傷陰絡而神虛故也服補陰舒絡之劑
而愈
沈明生治徐來一有下帷之勞内忘袵席之戒偶於夏
月縱啖生冷致患脹滿不食腹中漉漉有聲且復喜
嘔水道秘濇凡疎解淸凉之劑遍嘗妄效診之卽主
溫補而座間競持他說乃索筆書云積滯雖令中滿
獨不思中氣不足則腹為之善脹腸為之善鳴乎諸
逆衝上雖多屬火獨不思胃寒不化亦令人吐乎小
便黃赤雖為内熱之徵獨不思氣不施化溺因色變
乎摠之症在疑似惟憑切脈今脈來沉弱右關更微
兼之喜暖畏凉其為虚寒症明矣遂先用六君子益
以炮薑智仁之屬繼投八味丸出入於參耆桂附之
間旬日良已嗣后依方調理不特精神倍常抑且連
徵熊夢
吳橋治陳龍年八十而病溺濁不禁則隱几而日夜坐
不復近衾裯診之六脈沉沉垂絶矣叟乃命孫扶起
曲跽告曰老夫春秋高子孫僅立門戶死其時也吾
從姪繼鸞年四十病瘵且危家極貧舉室五口嗷嗷
待哺願公肉其骨卽龍死賢於生就而診之臥無完
席室中僅二缶作炊然左脈平右脈虚大而數曰此
憂思傷脾故爾治宜補脾抑肝(此金匱法也)叟聞瘵者可
生則大喜過望其病一再劑而愈踰月瘵者無恙則
夫婦帥諸切子羅拜謝之(太函集)
王某膏粱子也年弱冠好角力因舉石井闌致勞傷久
而脯熱咳嗽脇痛面靑白目下胞靑紫諸治不效診
之脈弦略數左尺弱兼濇曰腎為作強之官因勞而
腸肺為腎母因子病而耗及母氣肝為腎子母病而
子失其養乃金不生水水不滋木木燥則生火上侮
金而下乘土故目胞靑紫咳嗽諸症作也與生熟地
杞子沙參麥冬地骨皮女貞等四劑忽盗汗如雨疑
藥之誤曰此佳兆也夫火燥為患津液久虧得純陰
之劑以濡之猶釡中有水熏蒸而益潤也由是鬱熱
除而血脈復矣問可歛乎曰不可若歛之則火仍内
伏第再養金水使陰平陽泌則汗自止而病自瘳矣
如言而愈
江氏姊年五十餘因子病傷寒二十餘日焦勞過甚及
子愈而已病作寒熱頭疼面赤滿口舌發疱目不交
睫者數日夜一老醫謂少陽陽明熱症與小柴胡合
竹葉石膏湯脈之豁大無倫乃力斷為勞傷虛火上
浮戴陽明假熱之症若誤藥立見危殆乃與熟地一
兩肉桂一錢炙甘草一錢麥冬二錢歸身三錢一劑
卽熟睡比覺口舌之疱盡消遂霍然矣當是時余初
臨症由今思之則但與養靑湯為至當也後六旬外
復患虛症悞服黃耆煮棗單方月餘忽遍身浮腫動
卽氣急服熟地數斤乃愈
續名醫類案卷十四
