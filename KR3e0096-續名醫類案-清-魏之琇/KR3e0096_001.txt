續名醫類案卷一
錢塘魏之琇撰
傷寒
許叔微云有病傷寒身熱頭疼余視之曰邪在表此表
實症也當汗之以麻黃湯或問曰傷寒大抵因虚故
邪得以入之今邪在表何以云表實也予曰古人稱
邪之所凑其氣則虚留而不去其病則實盖邪之入
人也始因虚入邪居中反為實矣大抵調治傷寒先
要明表裏虚實能明此四字則仲景三百九十七法
可立而定也何以言之有表實有表虚有裏實有裏
虚有表裏俱實有表裏俱虛余於表裏虚實歌中常
編其事矣仲景麻黃湯之類為表實而設也桂枝湯
之類為表虚而設也裏實則承氣之類是也裏虚則
逆之類是也表裏俱實所謂陽盛隂虚下之則愈也
表裏俱虚所謂陽虚隂盛汗之則愈也常讀華佗傳
有府吏倪尋李延其症俱頭痛身熱所苦正同陀曰
尋當下之延當發汗或難其異陀曰尋外實延内實
故治之異耳(外實内實汗下倒施疑有誤此可當傷寒總論)
一人初得病四肢逆冷臍下築痛身疼如被杖盖隂症
也急服金液破隂来復等丹其脈遂沈而滑沈者隂
也滑者陽陽脈生仍灸氣海丹田百壯手足温温陽
回得汗而解或問滑沈之壯如何便有生理曰仲景
云翕奄沈名曰滑何謂也沈為純隂翕為正陽隂陽
和合故名曰滑古人論脈滑雖曰往来前却流利旋
轉替替然與數相似仲景三語而足也此三字極難
曉翕合也言張而復合也故曰翕為正陽沈言忽降
而下也故曰沈為正隂方翕而合俄降而沈奄為忽
忽間仲景論滑脈真諦當矣其言皆有法故讀者難
曉宜細思之(可作讀傷寒論治隂症法指南)
一人病傷寒下利神昏多困譫語不得眠或者見下利
便以譫語為隂虚症許曰此亦小承氣症衆駭曰下
利而服小承氣仲景之法乎許曰此仲景之法也仲
景曰下利而譫語者有燥糞也屬小承氣湯而得解
予嘗讀素問云微者逆之甚者從之逆者正治從者
反治從多從少視其事也帝曰何為反治岐伯曰塞
因塞用通因通用王水註云大熱内結注瀉不止熱
宜寒療結復須除以寒下之結散利止則通因通用
也正合於此又何疑焉(引經證論治法了如指掌治裏症法)
一人患傷寒五六日頭汗自出自頸以下無汗手足冷
心下痞悶大便秘結或者見四肢冷又汗出滿悶以
為隂症診其脈沈而緊為少隂症多是自利未有秘
結也此症半在表半在裏投以小柴胡湯得愈仲景
謂四肢冷脈沈緊腹滿全似少隂然大便鞭頭汗出
不得為少隂盖頭者三陽同聚若三隂止胸而還有
頭汗出自是陽虚故曰汗出為陽微是隂不得有汗
也若少隂頭有汗則死矣故仲景平脈法云心者火
也明少隂則無頭汗者可治有汗者死心為手少隂
腎為足少隂相與為上下惟以意逆志者斯可得之
(治半表半裏法)
一人患傷寒得汗數日忽身熱自汗脉弦數心不得寧
真勞復也診之曰勞心之所致神之舍未復其初而
又勞傷其神營衛所以失度也當補其子益其脾解
其勞庶幾得愈授以補脾湯佐以小柴胡湯解之而
愈補脾湯人參白术甘草橘皮青皮乾薑各等分
侯國華病傷寒四五日身微癍渴欲飲診之沈弦欲厥
隂脈也服温藥數日不已又以薑附等藥覺陽微回
脈生因渴私飲水一杯脉復退又見頭不舉目不開
問之則犯陽易症只與燒裙散連進二服出大汗兩
晝夜而愈(陽易治法)
衍義治傷寒汗不出搐脚法用海蛤粉烏頭各二兩穿
山甲三兩為末酒糊為丸大一寸許捏匾置患人足
心下劈䓤白盖藥以帛纏定于暖室取熱湯浸脚至
膝下久則水温又添熱水候遍身汗出為度凡一二
日一次浸脚以和為度(外治取汗法目以上俱醫學綱)
張子和曰予之常谿雪中冒寒入浴重感風寒遂病不
起但使煎通聖散單服之一二日不食惟渴飲水亦
不多飲時時使人槌其股按其腹凡三四日不食日
飲水一二十度至六日有譫語妄見以調胃承氣湯
下之汗出而愈常謂人曰傷寒勿妄用藥惟飲水最
為妙藥但不可使之傷常令揉散乃大佳耳至六七
日見有下證方可下之豈有變異哉奈何醫者禁人
飲水至有渴死者病人若不渴強與水飲亦不肯飲
也子初病時鼻塞聲重頭痛小便如灰淋汁及服調
胃承氣一兩半覺欲嘔状探而出之汗出漐漐然須
臾下五六行大汗一日乃瘳當日飲冰水時水下則
痰出約一二碗痰即是病也痰去則病去矣予時年
六十一歲
焦百善偶感風寒壯熱頭痛其巷人點蜜茶一碗使啜
之焦因熱服之訖偶思張語曰凡苦味皆能涌今兼
頭痛是病在上試以箸探之吐畢其痛立解
孫兆治俞伯道怱患微熱心下滿頭有汗不能解衆醫
以為濕病用表有謂食在隔者治之不愈召孫至用
半夏茯苓湯愈問其故曰頭有汗心下滿非濕症乃
水結胸也小便既去其病乃愈且如濕氣心下滿自
當遍身有汗有食心下滿豈得汗若言是表身又不
惡寒疼痛表症何在故凡水結胸脇頭必有汗(出傷寒口)
(訣)
竇材治一人患肺傷寒(名别)頭痛發熱惡寒咳𠻳肢節疼
脈沈緊服華盖散黃芪建中湯略解至五日昏睡譫
語四肢微厥乃腎氣虚也灸關元百壯服薑附湯始
汗出愈(作虚治)
一人傷寒昏睡妄語六脈弦大竇曰脈大而昏睡定非
實熱乃脈隨氣奔也強為之治用烈火灸關元穴初
灸病人覺痛至七十壯遂昏睡不疼灸至三鼔病人
開眼思飲食令服薑附湯至三日後方得元氣来復
大汗而解
一人患傷寒至八日脈大而緊發黃生紫斑噫氣足指
冷至脚面此太隂症也最重難治為灸命門五十壯
關元二百壯服金液丹鍾乳粉四日汗出而愈
一人患傷寒至六日脈弦緊身發黃自汗太隂症也先
服金液丹點命關穴病人不肯灸傷寒惟太隂少隂
二症死人最速若不早灸雖服藥無功不信至九日
瀉血而死
一人病傷寒至六日微發黃一醫與茵陳湯次日更深
黃色遍身如梔子此太隂症誤服凉藥而致肝木侮
脾為灸命關五十壯服金液丹而愈
一人患傷寒初起即厥逆脈一息八九至諸醫以為必
死竇曰乃隂毒也(厥逆脈數斷為隂毒必有爪青吐利倦卧等症)與薑附湯
一盞至半夜汗出而愈若以脈數為熱下凉藥必死
無疑
張子和之僕常與鄰人同病傷寒俱至六七日下之不
通隣人已死僕發熱極投於井中撈出以汲水貯之
檻使坐其中適張遊他方家人偶記張治法曰傷寒
三下不通不可再攻便當涌之試服瓜蒂散良久吐
膠三椀許與宿食相雜在地狀如一帚頓快乃知世
醫殺人多矣又一吏吐訖使服太白散甘露散以調
之(邪結陽明發為狂熱吐之猶是宿食非若燥糞便鞕可下而愈也)
張子充治南陵富人子傷寒不知人氣息僅屬張視之
曰此嗜卧症也(新别)後三日當蘇蘇則欲飲欲飲與此
藥必熟睡覺當自汗也已而果然(新安志)
萬密齋治縣尹唐肖峰二月間患傷寒醫進九味羌活
湯不效又云内傷挟外感進補中益氣湯不效又進
柴苓湯去人參病略减四日復發熱頭苦痛醫欲下
之未决萬脈之洪長而弦曰此元氣素虚因起早感
寒得之今病在陽明并及少陽乍熱乍凉者少陽也
頭苦痛者陽明也宜小柴胡(少陽)合葛根葱白湯(陽明)唐
曰吾素多痰火病勿用人參萬曰元氣不足乃虚火
也實火宜瀉虚火宜補幸勿疑一劑而病愈
胡晏年五十病傷寒十六日不解其症乍寒時即以衣
被厚覆蒙頭而卧不勝其寒乍熱時即撤去衣被裸
露其身更用扇不勝其熱如此一日夜十餘次醫皆
不識萬至告以病狀可怪邀診其脈曰不必診此易
知耳夫惡寒病在表也何以無頭痛症惡熱病在裏
也何以無煩渴及便溺不利症此病在半表半裏隂
陽混亂也隂氣乘陽則惡寒陽氣乘隂則惡熱宜用
小柴胡以治其半表半裏之邪梔子豆䜴以治其隂
陽錯雜之邪服之寒熱不再作而愈
李養晦患傷寒苦右脇痛醫用陶節菴法以小柴胡加
枳殼桔梗服之無效已十七日萬脈之沈弦且急曰
此水畜症也經云沈潛水支飲脉弦急必得之飲水
過多問曾服何方以前藥對萬曰只用此方再加牡
蠣以洩其畜水可耳一服而痛止
一門子病傷寒醫與發汗七日後不愈小腹滿而痛欲
下之未敢萬脈之沈弦而急問曾渴飲水乎答曰甚
渴雖飲水渴不止曰此畜水似疝症不可下也乃用
五苓散以利其水加川楝子小茴香以止小腹之痛
一服洞泄四五行皆清水次日再求診曰不必再藥
水盡泄自止矣三日後果安
沈天禄病傷寒汗下後病不解身無大熱不惺惺醫者
但云譫語以症論之乃錯語也(譫語錯語極宜細辨)若作知母
麻黃湯症非瘥後昏沈也乃汗下之後元氣未復神
識不清耳與補中益氣湯去升柴加麥冬生地熟附
子一服而愈
孫文垣治張二官發熱頭痛口渴大便秘結三日未行
脈洪大曰此陽明少陽二經之病用大柴胡湯行三
五次所下皆黑糞出臭汗次日清爽惟額上仍熱(陽明)
(部位)用白虎湯加葛根天花粉因食粥太早復發熱咳
𠻳口渴殊甚且惡心(食復)用小柴胡加枳實山梔麥芽
次日渴不可當(半夏枳實麥芽皆能耗陽明津液)改以白虎湯加麥
冬花粉外與辰砂益元散以井水調下五錢熱始退
渴始定不虞夜睡失盖復受寒邪天明又大發熱不
知人事(復感)急用小柴胡湯加升麻葛根前胡薄荷汗
出熱退神思大瘁四肢皆冷語言嬾倦且咳𠻳以生
脈散加石斛百合大棗白芍服後咳𠻳尋止精神日
加飲食進而愈
繆仲醇治姚平之傷寒頭疼身熱舌上胎胸膈飽悶三
四日熱不解奄奄氣似不屬者(邪熱甚則正氣餒不可誤認為虚)一
醫以其體素弱病久虚甚意欲投參少許繆叱曰一
片入口死矣亟以大黃二兩瓜蒌二枚連子切片黃
連枳實下之(小䧟胸加大黃)主人驚疑不得已减大黃之半
二劑便通熱立解遂愈
高存之一家人婦傷寒来乞方繆已疏方與之矣見其
人少年曰若曾病此否曰然曰愈幾日而妻病曰八
九日曰曾有房慾否曰無之繆故曰若有房慾此方
能殺人也其人即置方不取遂以褌襠雄鼠糞麥冬
韭白柴胡二劑勢定更用竹皮湯二三劑全愈(觀此則傷)
(寒初愈臟腑猶多熱毒時師不察驟投參芪术附温補其遺患可勝言哉)
一奴傷寒熱解後復下血不止主人以痢藥投之更甚
繆曰此傷寒失汗之餘症也用地榆麥冬知母竹葉
以代仲景諸血症藥遂愈
翁具茨感冒壯熱舌生黑胎煩渴(陽明症)勢甚劇諸昆仲
環視揮涕羣醫束手繆以大劑白虎湯加人參三錢
一劑立甦或問繆治傷寒有秘方乎繆曰熟讀仲景
即秘方也
常熟吳見田在京邸時有小青衣患傷寒愈而復復而
愈愈而再復不知其幾謂繆曰非兄不能救診之病
人黃白面色(有胃色)六脉微弱(有胃氣)大便不通胸中不
快亦不思食曰為傷寒百合(無經絡百脉一宗悉致病謂之百合病)壊
症(正氣已虚邪氣留後虚羸少氣滯及過經不解瘥皆謂之壊病)之餘邪且退矣(以色)
(脉斷之)胸中不快虚而氣壅非實邪也不大便者久病
津液枯氣弱不能送也投以人參五錢麥冬一兩枳
殼炒八錢盡劑立解而瘥
梁溪一男子素虚春中感冒頭痛肌痛發熱羌活二錢
麥冬三錢炙甘草一錢紫蘇一錢五分北細辛七分
前胡一錢五分次日頭痛止熱未退繆用白芍五味
子人曰風未退遷用酸斂何也曰因人而施爾一杯
即愈麥冬三錢甘草一錢瓜蔞二錢乾葛一錢五分
桑皮三錢桔梗一錢白芍一錢五味五分
四明虞吉卿因三十外出疹不忌猪肉兼之好飲作泄
八載矣忽患傷寒頭疼如裂滿面發赤(汗出不徹)舌生黑
胎煩躁口渴時發譫語兩眼不合者七日(皆屬陽明)洞泄
如注較前益無度(恊熱也)脉之洪大而數(實熱)為疏竹葉
石膏湯方因其有腹瀉之病石膏止用一兩病初不
减此兄素不謹一友疑其虚也云宜用肉桂附子(凡診)
(病淺見者反若深慮多令病家無所適從)或以其言來告乃曰誠有是理
但前者按脉似非此症豈不數日脉頓變耶復往視
仍洪數而大曰此時一投桂附即發狂登屋必不救
矣一照前方但加石膏至二兩或曰得母與瀉有妨
乎曰邪熱作祟此客病也不治立殆渠泄瀉已八年
非暴病也治病須先太甚急進一劑其病遂安即省
人事再劑而前惡症頓去數日霍然但瀉未止耳為
疏脾腎雙補丸而加黃連乾葛升麻以痧痢法治之
不一月瀉竟止八載沉痾一旦若失
莊欽之一莊僕因受寒熱頭痛如裂(太陽)兩目俱痛(陽明)渾
身骨肉疼痛下元尤甚(勞傷)狀如刀割不可忍(熱甚傷隂)口
渴甚大便日解一次胸膈飽脹不得眠已待斃矣為
疏一方乾葛三錢石膏一兩五錢麥冬八錢知母三
錢五分羌活二錢五分大瓜蔞二箇連子打碎枳殼
一錢桔梗一錢竹葉一百片河水煎服四劑而平此
太陽陽明病也貧人素多作勞故下體疼痛尤甚以
羌活去太陽之邪石膏竹葉乾葛麥冬知母解陽明
之熱括蔞桔梗枳殼疎利胸膈之留邪故遂愈
又莊一僕因傷寒後勞復發熱頭痛腹内作瀉勢甚危
為疏一方山梔四錢枳實二錢豆豉一兩川黃連二
錢乾葛三錢調六一散五錢服二劑熱退瀉止頭疼
亦愈但不思飲食為去山梔枳實黃連加鱉甲四錢
炙甘草二錢五分麥冬五錢不數劑而愈
朱遠齋治從祖近湖公少年因房勞食犬肉傷寒諸醫
以其虚也攻補兼施至發狂登屋奔走號呼(陽明府症實熱)
日夜令壯夫看守幾月餘矣急走使延朱朱先命煎
人參膏二斤以待用潤字號丸藥數錢下之去黑糞
無算熱遂定奄奄一息鄰於死矣徐以參膏灌之至
一百二十日全瘳(右自繆仲淳至此十一案俱見蔡煥然傷寒約言)
龔子才治一人頭疼發熱增寒身痛發渴譫語日久不
出汗以大梨一枚生薑一塊同搗取汁入童便一椀
重湯煮熱服之汗出如水即愈(製方甚佳愈于甘露且免地黃之忌)
太守劉雲亭患傷寒發熱面紅唇赤面壁側身而卧諸
醫以小柴胡湯解毒湯之類數劑弗效診之六脉浮
大無力此命門無火也(合脉與症即是戴陽)以人參附子沉香
一服立愈三服全愈
一嫗年七旬傷寒初起頭疼身痛發熱增寒醫以發散
數劑不效淹延旬日漸不飲食昏沉口不能言眼不
能開氣微欲絶(純見虚症者凡雜症杞見此亦宜獨參猛進貧以重劑地少入乾薑)
與人參五錢煎湯徐徐灌之須臾稍省欲飲水煎查
服之頓愈又十年乃卒(當與疫症内蘇韜光一案同參)
李士材治一人傷寒九日以來口不能言目不能視體
不能動四肢俱冷咸謂隂症診之六脉皆無以手按
腹兩手護之(拒案是也)眉皺作楚(實邪)按其趺陽大而有力
乃知腹有燥矢也欲與大承氣湯病家惶懼不敢進
李曰吾郡能辨是症者惟施笠澤耳(此等症人便稀識可為浩歎)
延診之若合符節遂下之得燥矢六七枚口能言體
能動矣故按手不及足者何以救此垂絶之症耶
一人傷寒煩躁面赤昏亂悶絶時索冷水手揚足擲難
以候脉五六人制之方得就診洪大無倫按之如絲
李曰浮大沈小隂症似陽也與附子理中湯當有生
理其弟駭曰醫者十軰至不曰柴胡承氣則曰竹葉
石膏今反用熱劑烏乎敢李曰温劑猶生凉劑立斃
矣卜之吉遂用理中湯加人參四錢附子一錢煎成
入井水冷與飲甫及一時狂躁定矣再劑而神爽服
參至五斤而安
凡遇此等傷寒能以全料六味减苓瀉加麥冬杞
子用大砂罐濃煎與之代茶必數杯而後酣寢汗
出而愈于時此法未開惟倚仗人參之力取效本
隂竭之症乃峻補其陽復生隂而愈故用參每多
至數斤使在今時非猗頓之家不可為矣
一人傷寒至五日下利不止懊憹目脹諸藥不效有以
山藥茯苓與之慮其瀉脱也季診之六脉沉數按其
臍則痛此協熱自利中有結糞小承氣倍大黃服之
果下結糞數枚遂利止懊憹亦痊
一人傷寒第二日頭痛發熱正屬太陽李曰方今正月
時令猶寒必服麻黃兩日愈矣若服冲和湯不惟不
得汗即使得汗必致傳經遂以麻黃湯熱飲之更以
滚水八浴桶置牀下熏之得汗如雨密覆半日易被
神已爽矣至晚索粥家人不與李曰邪已解矣必不
傳裏食粥何妨明日果愈不以麻黃汗之傳變深重
非半月不安也
吳光禄兼太陽頭痛腹脹身重不能轉側口内不和語
言譫妄有云表裏俱有邪宜以大柴胡下之李曰此
三陽合病也誤下之决不可救乃以白虎湯連進兩
服諸症漸减更加花粉麥冬二劑而安
楊與師妾發熱頭疼六日後忽見紅疹衆皆以為發班
用升麻犀角等湯凡五日不效李視之曰此疹也非
斑也斑為陽明火毒疹為太隂風熱一表一裏判如
天淵乃用防風二錢黃芩一錢甘草五分薄荷桔梗
蟬退各一錢四劑霍然矣
一人傷寒六日譫語狂笑頭痛有汗大便不通小便自
利衆議承氣湯下之脉之浮而大因思仲景云傷寒
不大便六七日頭疼有熱小便清知不在裏仍在表
也方今仲冬宜與桂枝湯衆皆咋舌掩口謗甚力以
譫狂為陽盛桂枝入口必斃矣李曰汗多神昏故發
譫妄雖不大便腹無所苦和其營衞必自愈耳遂違
衆用之及夜笑語皆止明日大便自通故夫病變多
端不可膠執向使狐疑而用下藥其可活乎
盧不遠治來熙菴姪身體壯傷寒已二十八日人事不
省不能言語手足揚擲腹脹如鼓而熱烙手目赤氣
粗齒槁舌黑參附石膏硝黃芩連無不服諸醫告退
矣診之脉濁鼓指用大黃一兩佐以血藥(以血藥佐下穏妥微)
(妙)一劑下黑血一二斗少甦四劑始清盖此症寒邪
入胃畜血在中其昏沉揚擲是喜忘如狂之深者也
當時大黃未嘗不用而投非其時品劑輕小不應則
惑矣寧望放膽哉(先時雖用大黃仍是失下合脉與症復大下之非高手不能)
蜀孝廉阮太和病寓吳山下召診披衣強坐對語甚莊
神氣則内索也身無進退舌胎黃而厚盖自吳門受
寒以肉羹為補而時啜之遂纏綿匝月盧用疎散輕
劑熱退又復強啖再熱不能起望愈五日診之譫妄
呼笑不識人已三日形骨立汗雨下而内熱特甚胸
脇之熱捫之烙手第脉尚有神乃用人參八錢加四
逆散中一劑而譫妄定三劑而熱邪清矣自言其神
魂窮天之上極地之下飛揚竒變得太乙神符召之
返愈後問藥狀曰此寒傷心氣荏苒厥深而凑於胸
也以不第南旋病淹中道骨肉遼遠藥石弗周則心
已傷矣又反覆再四汗液多亡内無主宰熱遂入胸
胸為心主之宫城精神因而渙散是以游魂為變也
用四逆使熱外出加人參俾神内凝氣復邪散是以
生耳
吳孚先治一人傷寒身寒逆冷時或戰慄神氣昏昏大
便秘小便赤六脉沉伏或憑外象謂隂症投熱劑或
以脉沉伏亦作隂治吳診之脉沉伏而重按之則滑
數有力愈按愈甚視其舌則燥探其足則暖曰此隂
症似陽設投熱藥火上添油矣乃用苦寒峻劑煎成
乘熱頓飲而痊(寒因熱用法)
按内真寒而外假熱諸家嘗論之矣至内真熱而
外假寒論及者罕此案故宜熟玩
一人病昏昏默默如熱無熱如寒無寒欲卧不能卧欲
行不能行虚煩不耐若有神靈莫可名狀此病名百
合雖在脉實在心肺兩經以心合血脉肺朝百脉故
也盖心藏神肺藏魄神魄失守故見其症良由傷寒
邪熱失於汗下和解致熱伏血脉而成用百合一兩
生地汁半鍾煎成兩次服必俟大便如漆乃瘥(論百合病)
(深得真諦)
張景岳治王生年出三旬病隂虚傷寒其舌芒刺乾裂
焦黑如炭身熱便結大渴喜冷而脉則無力神則昏
沉羣謂陽症隂脉必死無疑察其形氣未脱遂以甘
温壯水等藥大劑進之以救其本仍間用凉水以滋
其標盖水為天一之精凉能解熱甘可助隂非苦傷
寒氣之比故於津液乾燥隂虚便結而熱渴火盛之
症在所不忌由是水藥並進前後凡用人參熟地軰
各一二斤附子肉桂各數兩冷水亦一二斗然後諸
症漸退飲食漸進神氣俱復矣但察其舌則如故心
甚疑之閱數日忽舌上脱一黑殼其内新肉燦然始
悟其膚腠焦枯死而復活使非大為添補安望再生
若此一症特舉其甚者凡舌黑用補得以保全者甚
多盖傷寒之舌則固能黑以火盛而焦也虚亦能黑
以水虧而枯也若以舌黃舌黑悉認為實熱則隂虚
之症萬無一生矣
按是症既云隂虚燥渴用凉水是矣而又雜與桂
附各數兩治法未能無疵至舌胎成殼脱落恐桂
附之投不能無過也
一衰翁年過七旬陡患傷寒初起即用温補調理至十
日之外正氣將復忽爾作戰自旦至辰不能汗寒慄
危甚用六味回陽飲入人參一兩薑附各三錢煎服
下咽少頃即大汗如浴時將及午而浸汗不收身冷
如脱鼻息幾無令以前藥復煎與之曰先服此藥已
大汗不堪今又服此尚堪再汗乎笑謂曰此中有神
非爾所知也急令再進遂汗收神復不旬日起矣嗚
呼發汗用此而收汗復用此無怪乎人之疑之也不
知汗之出與汗之收皆元氣為之樞機耳
喻嘉言治黃長人犯房勞病傷寒守不服藥之戒身熱
漸退十餘日外忽然昏沉渾身戰慄手足如冰(乃熱深厥)
(亦深也)亟請喻至一醫已合就薑附之藥矣見而駭之
診畢再三闢其差謬主人自疑隂症言之不入又不
可以理服乃與醫者約曰此一病藥入口中火生人
死關係重大吾與丈各立擔承倘用藥誤責有所歸
醫者云吾治傷寒三十餘年不知甚麽擔承喻笑曰
有吾明眼在此不忍見人活活就斃吾亦不得已也
如不擔承待吾用藥主家方安心請治與以調胃承
氣湯約重五錢煎成熱服半盞少頃又熱服半盞其
醫見厥漸退人漸甦知藥不悞辭去乃與前藥服至
劑終人事大清忽然渾身壯熱(厥止則陽回復現熱症)再與大
柴胡一劑熱退身安門人問曰病者云係隂症見厥
先生確認為陽症而用下藥果應其理安在答曰其
理頗微吾從悟入可得言也凡傷寒病初起發熱煎
熬津液鼻乾口渴便秘漸至發厥者不問知其為熱
也若陽症忽變隂厥者萬中無一從古至今無一也
盖隂厥得之隂症一起便直中隂經唇青面白遍體
冷汗便利不渴身倦多睡醒則人事了了與傷寒傳
經之熱邪轉入轉深人事昏惑者萬萬不同諸書類
載隂陽二厥為一門即明者猶為所混况昧者乎如
此病先犯房勞後成傷寒世醫無不為隂症之名所
惑往往投以四逆等湯致隂竭莫救促其暴亡尚不
知悟總由傳派不清耳盖犯房勞而病惑者其勢不
過比常較重如發熱則熱之極惡寒則寒之極頭痛
則痛之極所以然者以隂邪必輕旬日漸發尤非暴
症安得以隂厥之例為治耶且仲景明言如發熱六日
厥反九日後復發熱三日與厥相應則病旦暮愈又
云厥五日熱亦五日設六日當復厥不厥者自愈明
明以熱之日數定厥之痊期也又云厥多熱少則病進
熱多厥少則病退厥愈而熱過久者必便膿血發癰
厥應下而反汗之必口傷爛赤先厥後熱利必自止
見厥復利利止反汗出咽痛者其喉為痺厥而能食
恐為除中厥止思食邪退欲愈凡此之類莫非熱深
發厥之因原未論及於隂厥也至於陽分之病而妄
汗妄吐妄下以致熱極如汗亡陽吐利煩躁四肢逆
冷者皆因用藥差誤所致非以四逆真武等湯挽之
則陽不能回亦原不為隂症立方也盖傷寒纔發渴
定然隂分先虧以其誤治陽分此隂分更虧不得已
從權用辛熱先救其陽與純隂無陽隂盛隔陽之症
相去天淵後人不窺制方之意見有成法轉相效尤
不知治隂症以救陽為主治傷寒以救隂為主(此一語為)
(治傳經症之秘旨)傷寒縱有陽虚當治必看其人血肉充盛
隂分可受陽藥者方可回陽若面黧舌黑身如枯柴
一團邪火内燔者則隂已先盡何陽可回耶故見厥
除熱存津液元氣於什一已失之晚况敢助陽劫隂
乎證治方云若證未辨隂陽且以四順丸試之直指
方云未辨疑似且與理中丸試之亦可見從前未透
此關縱有深心無可奈何耳因為子軰詳辨并以告
後之業醫者云
成無已云凡厥若始得之手足便厥而不温者是隂經
受邪陽氣不足可用四逆湯温之若手足自熱而至
温從四逆而至厥者傳經之邪也四逆散生之必須
識此勿令誤也又當外症别之予嘗治一中年婦人
惡熱身熱而渴脉數細弱先厥後熱用温藥反劇後
以四逆散兼參术各半服之厥愈脉出洪大而痊
按成所論隂經受邪及傳經之邪二厥一用四逆
湯温治一用四逆散凉治已昭然若揭喻或未之
見耳故列其案於此
續名醫類案卷一
