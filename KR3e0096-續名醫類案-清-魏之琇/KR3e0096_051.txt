續名醫類案卷五十一
錢塘魏之琇撰
發背(精要論背疽其源有五一天行二瘦弱三怒氣四腎氣虚五飲冷酒食博服丹藥)
元末嘉興桐鄉縣後朱村徐通判素慕洞賓朝夕供禮
一日疽發於背勢垂死猶扶起禮之如昔偶見净水
盂下白紙一幅視之有詩云紛紛墓土黃金屑片片
花飛白玉芝君主一片臣四兩調和服下即平夷意
其仙方然不知何物為黃金白玉乃召仙以大黃白
芷為問仙曰然服之果騐後以之醫人無不效徐無
子方竟傳婿沈氏至今沈以此治生數百里來貨藥
者無虚日族大而分數十家惟嫡枝居大椿樹下者
藥乃驗沈子嘗從吾友俞院判學嘗聞其藥今加穿
山甲當歸鬚金銀花矣然大黃既多以下為主不問
隂陽之毒而投之恐亦有害者然源源往醫又獨於
椿樹者驗豈非天固與之乎(七修類稿)
京師萬勝門剰員王超忽覺背上如有瘡隐起倩人看
之已如盞大其頭無數或教往梁門裡外科金龜兒
張家買藥張視嚬眉曰此瘡甚惡非藥所能治只有
灼艾一法庶可冀望萬分然恐費力乃撮艾與之曰
且歸試灸瘡上只怕不疼直待灸疼方可療耳灼火
十餘殊不知痛妻守之而哭至第十三壯始大痛四
旁惡肉捲爛隨手墮地即似稍愈再詣張付藥敷貼
日安則知癰疽發於背脇其捷法莫如火也(類編)
王敏診一人發背不起醫言起則治矣敏曰是擊指脉
即起亦不治衆劫以艾疽起如粟衆曰無傷矣竟三
日死(姑蘇志)
治發背腦疽一切惡瘡初覺時採獨科蒼耳一根連葉
帶子細剉不犯鐵器用沙鍋熬水二大椀熬及一半
瘡在上徐徐飯後服之吐出候吐定再服以盡為度
瘡在下空心服瘡自破出膿更不潰引瘡上别以膏
藥傅之此方京兆張伯玉家牓示𫝊人後昆仲皆登
第人謂善報(元遺山續夷堅志)
大凡石類多主癰疽世𫝊麥飯石膏治發背瘡甚效乃
中岳山人吕子華秘方裴員外啖之以名第河南尹
脅之以重刑吕寧絶榮望守死不傳其方取此石碎
如碁子炭火燒赤投米醋中浸之如此十次研末篩
細入乳鉢内用數人更碾五七日要細膩如麵四兩
鹿角一具要生取連腦骨者其自脱者不堪用每二
三寸截之炭火燒令烟盡即止為末研細二兩白斂
生研末二兩用三年米醋入銀石器内煎令魚目沸
旋旋入藥在内竹杖子不住&KR2898;熬一二時久稀稠得
所傾在盆内待冷以紙盖收勿令塵入用時以鵝翎
拂膏於腫上四圍赤處盡塗之中留錢大洩氣如未
有膿即内消已作頭即撮小已潰即排膿如湍水如
病久肌肉爛落見出筋骨者即塗細布上貼之亁即
易逐日瘡口收斂但中隔不穴者即無不瘥已潰者
用時先以猪蹄湯洗去膿血故帛挹乾乃用藥其瘡
切忌手觸動嫩肉仍不可以口氣吹風及腋氣月經
有孕人見之合藥亦忌此等初時一日一洗一換十
日後二日一換此藥要極細方有效若不細塗之即
極痛也此方千金月令已有之但不及此詳悉耳(本草綱目)
馮楚瞻治蔣司農向來脉氣寸強尺弱故服八味丸已
有年矣(此等脉多隂虚火上炎之候凡久服八味丸者多貽後患)然過勞藥力不
能勝其妄動之火鼻衂大作調理雖愈而口渴殊甚
飲湯水如甘露然即數十杯不足滿其欲也(此即消渴久成)
(癰疽)勸服大劑壯水佐以引火歸原之餌則水升火降
消渴自除變症可弭乃忽之雖服數劑渴略减藥即
停至初夏背上忽隐隐痛痛漸甚而肉硬半月餘痛
極重極診之當脊少偏半寸外不腫肉分堅實如椀
大矣曰久渴不治隂水日虧隂火日熾書有腦疽背
疽之兆也亟為托出陽分使毒氣勿致逗遛内陷為
要乃外用大黃二兩芙蓉葉赤芍各一兩白芨白斂
各五錢為末鷄子清調敷毒四圍内則重滋隂水如
熟地山藥土貝角刺天蟲甲片生甘草連翹金銀花
之類及腫既成乃早吞八味丸五六錢以培先天之
水火食遠服參芪歸芍术草銀花甲片天蟲角刺白
芷之類以助後天之氣血外以太乙膏加男髮萆麻
子乳香沒藥煎膏貼之以呼毒氣外出不旬日紅腫
消痛重减瘡已焮高已有膿勢乃一外科改絃易轍
幾至内潰再亟治仍用前法煎藥加肉桂錢許仍高
腫紅活竟如些小之毒潰膿而愈
高鼓峰治一鄉人患發背上距風府下連腎俞通塊腫
起肌肉青冷堅硬如鐵飲食俱廢不省人事醫猶用
解毒藥脉之六部細數氣血大虧毒將内陷矣急用
養榮湯加附子炮薑三大劑而胃氣開十劑而堅硬
者散去十之八九只左邊如茶鍾大焮紅作痛戒之
曰切莫箍藥及刀針氣血温和毒當自出箍則反遲
非時而刺收口難矣彼以不任痛竟受刺出血曰當
倍前藥急服以收口為度仍戒以節嗜慾慎飲食兼
服還少丹八味丸而愈
朱丹溪曰予見吳兄厚味氣鬱而形實性重年近六十
患背疽醫與他藥皆不行惟香附末飲之甚快始終
只此一味腫潰恃此以安此等體實而又病實乃瘥
十百而一見者也(名獨勝散惟氣滯血凝實症宜之)
樓氏婦早寡善飲啖形肥偉性沉毒年六十六七月間
生背疽近正脊醫遂横直裂開取血雜以五香十宣
散與酒飲之月餘未嘗議其寡居之鬱酒肉之毒執
著之滯時令之熱至於平陷淹延兩三月而不救
江陵府紫極觀掘得石碑載此凡人發背欲結未結赤
紅腫痛先以濕紙覆其上立視候之其紙先乾處則
是結癰頭也取大蒜切成片如當三錢厚安頭上用
大艾炷灸之三壯即換一蒜片痛者灸至不痛時住
不痛者灸至痛時方住最要早覺早灸為上(如有頭似麻豆)
(大者不須用濕紙覆法)若有十數頭作一處生者即用大蒜研
成膏作薄餅舖頭上聚艾於餅上燒之(一二日十灸十活三四日)
(六七活五六日三四活)
王蘧發背方序云元祐三年夏四月官京師疽發於背
召國醫治之逾日勢益甚得徐州蕭縣人張生以艾火
加瘡上自旦及暮凡一百五十壯知痛方已明日鑷
去黑痂膿盡潰肉裡皆紅亦不復痛始别以膏藥貼
之日一易焉易時旋剪去黑爛月許瘡乃平是歲秋
夏間京師士大夫病疽者七人余獨生此雖司命自
然固有料理不知其方遂至不幸者以人意論之可
為慨然於是撰次前從所得方模版以施庶幾古人
濟衆之意(此即當頭灸法但不用蒜耳)
史源母氏背髀間微痒視之有赤半寸許方有白粒如
粟黍乃急著艾灸其赤隨消二七壯而止信宿復覺
微痛視之有赤下流長二寸闊如韭葉舉家皆以前
灸為悔或云等慈寺尼智全者前病瘡甚大得灸而
愈奔問之全曰劇時昏不知但小師軰言范八奉議
守定灸八百餘壯方甦約艾一篩耳亟歸白之見從
始以艾作炷如銀杏大灸其上十數殊不知痛乃截
四旁赤引其炷减四之三皆覺痛七壯後覺痒每一
壯燼則赤隨縮入灸至二十餘壯赤暈收退病者不
憚遂以艾作團大灸其上漸加至鷄黃大約四十團
方覺痛視火焦處已寸餘盖灸之遲而初發處肉已
壊壊肉成隔直至好肉方痛四旁知痛肉未壊也病
者六夜不寐至是食粥安寢至晩視之瘡如覆一甑
突高三四寸上有百數小竅色正黑突然高者毒氣
出外而聚也百數小竅者毒未聚而浮攻肌膚也色
正黑者皮與肉俱壊也非灸火出其毒於壊肉之裡
則五臟逼矣
薛立齋治王通府患發背十餘日勢危脉大先與槐花
酒二服殺退其勢更以敗毒散二劑再以托裡藥數
劑漸潰又用桑柴燃灸患處每日灸良久仍以膏藥
貼之灸至數次膿潰腐脱以托裡藥加白术陳皮月
餘而愈
劉大尹發背六七日滿背腫痛勢甚危與隔蒜灸百壯
飲槐花酒二椀即睡覺與托裡消毒藥十去五六令
以桑枝灸患處而潰數日愈凡灸及飲槐花酒則托
裡之效甚速
一園丁患發背甚危令取金銀藤五六兩搗爛入熱酒
一鍾絞取酒汁温服查罨患處四五服而平彼用此
藥治瘡足以養家遂棄園業諸書云金銀花治瘡瘍
未成者即散已成者即潰有回生之功
太監劉關患發背腫痛色紫診其脉息沉數陳良甫云
脉數發熱而痛者發於陽也且瘡痬赤甚則紫即火
極似水也詢之嘗服丹石藥半載乃積温成熱所致
遂以内疎黃連湯再服稍平更用排膿消毒藥及猪
蹄湯太乙膏而愈經曰色與脉當相參應治之者在
明亢害承制之理隂陽變化之機焉耳
一男子年逾五十患發背色紫腫痛外皮將潰寢食不
安神思甚疲用桑柴灸患處出黑血即鼾睡覺而諸
症如失服仙方活命飲二劑又灸一次膿血皆出更
進二劑腫痛大退又服托裡消毒散數劑而斂夫瘡
毒熾甚未宜峻劑攻之但年老血氣衰弱况又發在
肌表若專於攻毒則胃氣先損必反誤事
吳江申僉憲患背疽堅硬脉沉實乃毒在内用宣毒散
大黃五錢煨白芷五錢水煎食前服一劑大小便下
汚物再服而消此方乃宣通攻毒之劑脉沉實便秘
者其功甚大
琇按即首條黃金白玉之方薛用之而不詳其出處
大尹陳國信素隂虚背患疽用參耆大補而不斂内勢
發熱舌燥唇裂小便小頻數口乾飲湯嘔吐瀉利耳
閉目盲仰首眩暈脉浮大而數薛曰瘡口不斂脾土
敗也舌燥唇裂腎水枯也小便頻數肺氣衰也内熱
發熱虛火上炎也口乾飲湯真寒之象也嘔吐瀉利
真火衰敗也耳閉目盲肝木枯敗也仰首眩暈腎氣
絶也辭不治後果沒
琇按不拘内外病凡隂者服參芪諸氣分藥非惟
無益而反害之據此症純屬三隂虧竭若初時解
用二地二冬杞子歸芍之軰若可挽也
吳庠史邦直之内仲夏患背疽死肉不潰發熱痛甚作
嘔少食口乾飲湯脉洪大按之如無此内直寒而外
假熱當捨時從症先用六君加炮薑肉桂四劑飲食
頓進諸症頓退復用十全大補湯仍加薑桂之類五
十餘劑而死肉潰又五十餘劑而新肉生斯人血氣
充盛而瘡易起易斂使醫者逆知預為托裡必無此患
南儀部賀朝卿陞山西少參别時見其唇鼻青黑且時
搔背問其故曰有一小瘡耳與視之果疽也此脾胃
敗壊為不治之症薛素與善悲其途次不便殯殮遂
托其僚友張東沙軰強留之勉與大補但出紫血虚
極也或謂毒熾不能為膿乃服攻毒藥一鍾以致嘔
逆脉脱果卒於南都
京兆柴黼菴仲夏患之色黯微腫發熱煩躁痰涎自出
小腹隂實手足逆冷右關浮澁兩尺微細曰此虛寒
之症也王太僕云大熱而不熱是無火也决不能起
懇求治之用大温補藥一劑流涎雖止患處不起終
不能救
憲副屠九峯孟春患此色黯漫腫作渴便數尺脉洪數
此腎水乾涸當歿於火旺之際不信更用苦寒之藥
復傷元氣以促其歿
一男子不慎房勞背胛腫高三寸許闊經尺餘自汗盗
汗内熱發熱口乾飲湯脉浮大按之弱澁此隂虚氣
節為患用十全大補加五味麥冬山萸山藥四劑諸
症悉退後乃别用流氣飲一劑虛症悉具腫硬如石
仍以前藥六劑始得愈
一儒者背腫一塊按之則軟肉色如故飲食如常勞則
吐痰體倦此脾氣虚而痰滯用補中益氣加茯苓半
夏少加羌活外用隂陽散以薑汁調搽而消後因勞
頭暈作嘔仍以前藥去羌活加生薑蔓荆子而愈
節推王器之背患疽瘡頭如黍焮痛背重脉沉而實此
毒在内服黃連内疎湯二劑少退更與仙方活命飲
而愈
舉人劉華甫焮腫作痛脉浮而數此毒蓄於經絡用内
托復煎散二劑而焮腫减用仙方活命飲四劑而腫
痛止更用托裡藥而愈
一儒者患背疽腫焮痛甚此熱毒藴結而熾盛用隔蒜
灸而痛止服仙方活命飲而腫消更與托理藥而潰愈
一男子患背疽腐肉雖潰而新肉不生此毒氣解而脾
胃之氣虛也用六君子加芎歸五味黃芪漸愈用十
全大補湯全愈
一男子背患疽腫痛赤暈尺餘背如負石其勢當峻攻
其脉又不宜遂用遂砭赤處出紫血椀許腫痛頓退
更用神功散及仙方活命飲二劑瘡口及砭處出血
水而消
一男子背患疽肉腐膿清肌肉不生此邪去而氣血俱
虛也用十全大補湯月餘而斂
通府張廷儀背患疽作嘔焮痛大便秘結口乾作渴此
内藴熱毒用竹葉石膏湯二劑諸症頓退用托裡消
毒散四畔腫消用仙方活命飲瘡亦尋愈
一男子背瘡潰而瘀血不散此陽氣虚弱也用參芪歸
术峻補更以桑枝灸又用托裡散加肉桂瘡口自斂
此補接陽氣之法也
一男子背瘡漫腫微痛食少體倦此症屬形病俱虛法
當補元氣為主彼不信乃用攻毒之劑中央肉黯五
寸許惡症悉具復求治曰此胃氣虛寒而變症作矣
當急温補脾胃則惡症自退黯肉自生仍不信乃割
死肉祛惡症遂致不起
水部曹文兆背胛患之半月餘瘡頭如粟且多内痛如
刺其脉歇止此元氣虛而疽蓄於内非灸不可遂灼
二三十壯飲以六君加藿香歸數劑瘡勢漸退内痛
頓去胃脉漸至但瘡色紫瘀肉不潰此陽氣虛也燃
桑枝灸患處以解散其毒補接陽氣仍以前藥加參
芪歸桂色赤膿稠瘀肉漸腐兩月而愈夫邪氣沉伏
真氣怯弱不能起發須灸而兼大補若投以常藥待
其自潰鮮有不誤者
黃汝耘患發背用生肌散太早益潰大便泄瀉其脉微
緩此脾胃虛先用二神丸以止其瀉次用大補藥以
固其本更用猪蹄湯洗患處用黃芪末以塗其外喜
其初起曾用艾灸毒不内攻兩月而愈
許鴻臚發背十餘日腫硬木悶肉色不變脉沉而實此
毒在内先以黃連内疎湯更以消毒托理藥其毒始
發奈欲速愈急用生肌藥患處如負石身如火焮遂
致不起
李氏云龍游有患背疽者大潰五臟僅隔膜耳自謂必
死用鯽魚去腸實以羯羊糞烘焦為末乾糝之瘡口
自收此出洪氏方屢用有效故附於此須候膿少欲
生肌肉時用之耳(陳自明外科精要)
江隂舉人陳鳴岐寓京患背疽用大補之劑而愈翌日
欲回先期設席作謝對談如常是晚得家信大拂其
意惱怒遂發熱作渴食梨子少許至夜連瀉數次早
促薛視脉已脱矣竟至不起夫梨者利也疏利下行
之物凡脾胃虚寒産婦金瘡者皆當忌之
琇按其人瘍初愈元氣未復因怒而動厥陽之火
致發熱作渴其肝木之蹶張不待言矣木盛尅土
非嘔即瀉少許梨子何遽爾爾
陳自明治一男子患發背瘡頭如粟重如負石以神仙
太乙丹内服外塗後去三四次每去肛門如灸不日
而瘳(云見蠱門)
一婦人腫痛發熱睡語脉大用清心湯一劑而安以金
銀花甘草天花粉當歸瓜蔞黃芪數劑漸潰更以托
裡藥愈
一男子已愈惟一眼翻出努肉如血(即名花瘡)翻三月不愈
乃傷風寒也以生猪脂調藜蘆末塗之即愈亦有努
出五寸許者尤宜用此藥也烏梅塗之亦效但緩硫
黃亦可
一男背患毒焮痛飲冷發熱多汗便秘譫語以破棺丹
二丸而寧以金銀花散四劑膿成開之更用托裡藥
而愈
一婦膿成脹痛不安針之投托裡消毒藥即愈大抵發
背之症雖發勢疼痛形勢高大煩渴不寧脉若有力
飲食頗進可保無虞其膿一潰諸症悉退多有因膿
不得外泄以致疼痛若用敗毒寒凉次之反致誤事
若有膿急針之膿一出苦楚即止膿未成而熱毒作
痛者用解毒之藥亦有腐潰尺餘者若無惡症投以
大補之劑肉最易生亦無所妨惟忌腫不高色不赤
不焮痛脉無力不飲食腫不潰腐不爛膿水清或多
而不止肌肉不生屬元氣虛也皆難治宜峻補之其
或膿血既泄腫痛尤甚膿水敗臭煩躁時嗽腹痛渴
甚瀉利無度小便如淋乃惡症也皆不治
一弱婦外皮雖腐内膿不潰脹痛煩熱不安謂宜急開
之膿一出毒即解痛即止諸症自退待其自潰不惟
疼痛潰爛愈深彼不從待將旬日膿尚未出人已痛
疲矣雖針之終不能收歛竟致不起
一男子潰而瘀肉不腐欲取之更以峻補一婦素弱未
成膿大痛發熱謂須隔蒜灸以拔其毒令自消皆不
從俱致不救常治不問日期隂陽腫痛或不痛或痛
甚但不潰者即與灸之隨手取效勢未定者先用箍
藥圍之若用烏金膏或援生膏貼患處數點尤好若
頭痛拘急乃表症先服人參敗毒散一二劑如焮痛
發熱脉數者用金銀花散或槐花酒神效托裡散如
疼痛腫硬脉實者以清凉飲仙方活命飲苦參丸腫
硬木悶疼痛發熱煩躁飲冷便秘脉沉實者内疎黃
連湯或清凉飲大便已利欲其作膿用仙方活命飲
托裡散蠟礬丸外用神異膏如飲食少思或不甘美
用六君子湯加藿香連進三五劑更用雄黃解毒散
洗患處每日用烏骨塗瘡口處俟有瘡口即用紙作
撚蘸烏金膏絍入瘡内若有膿為脂膜間隔不出
或作脹痛者宜用針引之腐肉堵塞者去之若瘀肉腐
動用猪蹄湯洗如膿稠或痛飲食如常瘀肉自腐用
消毒與托裡藥相兼服之仍用前二膏塗貼若腐肉
已離好肉宜速去之如膿不稠不稀微有疼痛飲食
不甘瘀肉腐遲更用桑柴灸之亦用托裡藥若瘀肉
不腐或膿清稀不焮痛者急服大補之劑亦用桑木
灸之以補接陽氣解散鬱毒常觀患疽稍重未成膿
者不用蒜灸之法及毒熟不開或待腐肉自去多致
不救大抵氣血壯實或毒少輕者可假藥力或自腐
潰怯弱之人熱毒中隔内外不通不行針灸藥無全
功矣然此症若膿已成宜急開之否則重者潰通臟
腑腐爛筋骨輕者延潰良肉難于收功因而不斂者
多矣
一男子年逾五十患已五日焮腫大痛赤暈尺餘重如
負石勢熾甚當峻攻察其脉又不宜遂先砭赤處出
黑血椀許腫痛頓退背重頓去更敷神功散及服仙
方活命飲二劑瘡口及砭處出血水而消大抵瘡毒
勢甚若用攻劑怯弱之人必損元氣因而變症者衆矣
一婦人半月餘尚不起發不作膿痛甚脉弱隔蒜灸二
十餘壯而止更服托裡藥漸潰膿清而瘀肉不腐以
大補藥及桑柴灸之漸腐取之而尋愈常治一人至
四五日未成膿而痛者灸至不痛不痛者灸至痛若
灸而不痛或麻木者明灸之毒氣自然隨火而散腫
硬不作膿焮痛或不痛或微痛瘡頭如黍者灸之尤
效亦有數日色尚未赤腫尚不起痛不甚膿不作者
尤宜多灸勿拘日期更服甘温托裡藥切忌寒凉之
劑或瘀肉不腐亦用桑木灸之若脉數發熱而痛者
發于陽也可治脉不數不發痛者發于隂也難治不
痛最惡不可視為常疾此症不可不痛不可大痛煩
悶者不治大抵發背腦疽大疔懸癰脱疽脚發之類
皆由膏粱厚味盡力房勞七情六滛或丹石補藥精
虛氣節所致非獨因榮衛凝滯而生也必灸之以拔
其毒更辨其因及察邪在臟腑之異虛實之殊而治
之庶無誤也
一男子初生如粟悶痛煩渴便秘脉數實此毒在臟也
謂宜急疎去之以絶其源使毒不致外侵彼以為小
恙乃服尋常之藥後大潰而歿
一老婦患之初生三頭皆如粟腫硬木悶煩躁至六日
其頭甚多脉大按之沉細為隔蒜灸及托裡漸起發
尚不潰又數劑内外雖腐惟筋所隔膿不得出致脹
痛不安謂須開之彼不從後雖自穿毒已攻深矣亦
歿大抵發背之患其名雖多惟隂陽二症為要若發
一頭或二頭焮赤腫高頭起疼痛發熱為癰屬陽易
治若初起一頭如黍不腫不赤悶痛煩躁大渴便秘
睡語咬牙四五日間其頭不計數其瘡口各含如一
粟形似蓮蓬故名蓮蓬發積日不潰按之流血至八
九日或數日其頭成片所含之物俱出通結一衣揭
去又結其口共爛為一瘡其膿内攻色紫黯為疽屬
隂難治脉洪滑者尚可沉細尤難如此惡症惟隔蒜
灸及塗烏金膏有效凡人背近脊并胛皮裡有筋一
層患此處者外皮雖破其筋難潰以致内膿不出令
人脹痛苦楚氣血轉虛變症百出若得自潰多致不
救必須開之兼以托裡常治此症以利刀剪之尚不
能去似此堅物待其自潰不亦反傷非血氣壯實者
未見其能自潰也
一男子年逾五十患此色紫腫痛外皮將潰寢食不安
神思甚疲用桑柴灸患處出黑血即鼾睡覺而諸症
如失服仙方活命飲二劑又灸一次膿血皆出更二
劑腫痛大退又服托裡消毒散數劑而斂夫瘡勢熾
甚宜用峻劑攻之但年老血氣衰弱况又發在肌表
若專于攻毒則胃氣先損反致誤事
一婦人發熱作痛專服降火敗毒藥潰後尤甚煩躁時
嗽小便如淋皆惡症辭不治果死大抵瘡瘍之症五
善之中見一二善症可治七惡之内見一二惡症者
難治若虚中見惡症者不救實中無惡者自愈此症
雖云屬火未有不由隂虚而致者故經云督脉經虛
從腦而出膀胱經虚從背而出豈可耑泥于火
趙太守患此腫堅不澤瘡頭如粟脉洪大按之則澁經
云骨髓不枯臟腑不敗者可治然腫硬色夭堅如牛
領之皮脉更澁此精氣已絶矣不治亦死
圖經云薜荔治背癰頃年寓宜興縣張鎮有一老舉人
教村學年七十餘忽一日患發背村中無醫藥急取
薜荔研爛絞汁和蜜飲數升以其滓傅瘡上後以他
藥傅貼遂愈醫者云其本蓋得薜荔之力乃知圖經
所載不妄(本草)
郭戶為予言鄉里有善治發背癰疽者于瘡上灸之多
至二三百壯無有不愈但作艾炷小則人人不畏灸
灸多則效矣蓋得此法也然亦不必泥此近有一醫
以治外科得名有人發背瘡大如椀有數孔醫亦無
藥可治只以艾遍敷在瘡上灸之久而方痛以瘡上
皆死肉故初不覺疼也旋以藥調治之愈盖出于意
表也(百乙方)
治發背初作取水蛭置腫上飲血腹脹自落别換新者
脹蛭以新水養之即活矣吳内翰備急方云其姪祖
仁一日忽覺背瘡赤腫如椀大急用此治之至晚遂
安(百乙方)
昔嚴州一通判忘其名母病發背祈禱備至夜夢吕真
人服青衣告之曰公極孝故來相告以方更遲一日
不可療矣通判公急市藥治之即愈用瓜蔞五個取
子細研乳香五塊如棗子大亦細研以白沙蜜一觔
同煎成膏每服三二錢温酒化下大治發背諸惡瘡
日進二服無不立效楊王得此方家人凡百瘡毒依
此治之皆效遂合以施人無不驗者漏瘡惡核並皆
治之此即鄭府朱保義所說神妙方是也(醫說續編)
立齋治張錦衣年踰四十患發背心脉洪數勢危劇經
云心脉洪數乃心火熾甚諸痛痒瘡瘍皆屬心火心
主血心氣滯則血不行故生癰也騎竹馬灸穴是心
脉所由之地急灸之以瀉心火隔蒜灸以拔其毒再
以托裡消毒果愈
鄭大理伯興髀骨患疽背左右各一竟背重如負石兩
臂如墜瘡頭皆大如豆許其隐于皮膚如粟者不計
其數瘡色黯而不起已七十口乾作渴診之脾胃脉
甚虛彼云昨日所進鬻食今尚不消作酸意此難治
之症因與素善者籌其治法以隔蒜灸二十餘壯其
背與臂動覺少便隨用六君子湯加薑汁炒山梔及
吳茱萸連服數劑吞酸遂止飲食少進但口乾瘡仍
不起色亦不赤亦無膿復如前法灸二十餘壯背臂
頓便瘡遂發其時適秋又投大補之劑及生脉散以
代茶飲
留都鄭中翰仲夏患發背已半月瘡頭十餘枚皆如粟
許漫腫堅硬根如大盤背重如負石即隔蒜灸五十
餘壯其背頓輕彼因輕愈不守禁忌三日後大作瘡
不起發喜得痛用活命飲四劑勢少退用香砂六君
子湯四劑飲食少進彼恃知醫自用敗毒藥二劑飲
食益少口流涎沬若不自知此脾虚之甚也每用托
裡藥内參芪各三錢彼密自揀去大半後雖用大補
藥加薑桂亦不應遂令其子以參芪各一斤歸术各
半斤乾薑桂附各一兩煎膏一罐三日飲盡涎頓止
腐頓潰食頓進再用托裡健脾藥腐肉自脱而愈
張侍御背患瘡三枚皆如粟彼以為小毒服清熱化痰
之藥外用凉藥敷貼數日尚不起色黯不焮胸中氣
不得出入其勢甚可畏連用活命飲二劑氣雖利膿
清稀瘡不起欲用補劑彼泥于素有痰火不受參术
之補因其固執陽以敗毒之劑與視之而隂以參芪
歸术各五錢薑桂各二錢服二劑背覺熱腫起腐肉
得潰方信余言始明用大補藥乃愈
南都聘士葉公玉表兄聶姓者患發背時六月腐肉已
去瘡口尺許色赤而焮發熱不食欲嘔不嘔服十宣
散等藥自謂不起請决之其脉輕診則浮而數重診
則弱而澁此潰後之正脉然瘡口開張血氣虚也欲
嘔而不嘔脾胃虛也色赤焮腫虚火之象也尚可治
遂與十全大補湯加酒炒知柏五味麥冬及飲童便
飲食頓進肌肉頓生服至八劑瘡口收如粟許又惑
于人言又服消毒藥二劑以為消餘毒反發熱昏憒
急進前藥又二十餘劑乃愈後兩月因作善事一晝
夜不睡致勞發熱似睡不睡與前藥二劑愈加發熱
飲食不進惟飲熱湯後以前藥加附子一錢二劑愈
石武選廉伯患發背内服防風通聖散外敷凉藥汗出
不止飲食不進且不寐瘡盈尺色黯而堅硬按之不
痛氣息奄奄此陽氣已脱脉息如無急隔蒜灸時許
背頓輕四圍高不知痛中央肉六寸許一塊已死服
香砂六君子湯一劑翌日復灸一次痛處死肉得解
令砭去薛歸後又為他醫所惑未砭其血復凝又敷
辛温活血藥翌日依言砭之出黑血二盞許背強頓
去以前藥加薑桂服一鍾即劓睡覺來肢體少健但
飲食仍不思吞酸仍有瘡仍不痛彼以為隂毒乃如
此赤曰此氣血虚極寒邪淫于内無陽營于患處故
肌肉死也非隂毒若陽氣一回胃氣即省死肉即潰
可保無慮矣以前藥二劑各加薑桂附子二錢服之
略進米飲精神復舊患處覺熱脉略有力此陽氣略
回矣是日他醫謂瘡瘍屬火症况今暑令乃敷芙蓉
根等凉藥即進粥二椀服消毒藥死肉即潰意芙蓉
乃寒凉之藥與脾胃何益飲食即時而進消毒乃辛
散之劑與陽氣何補死肉即時而潰此盖前桂附之
功至而脾胃之氣省故飲食進陽氣旺死肉腐也苟
虛寒之人若内無辛熱回陽之藥輒用寒凉攻毒之
劑豈可得而生耶若以為火令屬陽之症内有熱而
用辛温補益之劑豈不致死而反生耶殊不知此乃
捨時從症之治法也
一男子發背膿始潰腫未消已十七日脉微而静曰膿
毒未盡脉先弱此元氣虛宜補之否則後必生變彼
惑于人言乃服敗毒藥腐肉雖潰瘡口不完忽腹中
似痛後去白垢肛門裡急復救治曰此裡虚然也非
痢非毒當温補脾胃為善因諸痬醫皆以為毒未盡
仍服敗毒藥而死
賀少參朝儀背胛患疽大如豆粒根畔木悶不腫肉色
如常曰此氣虚毒甚之症雖用補劑亦不能收斂先
用活命飲二劑背強少和又二劑疽少赤用大補劑
瘡出黑血杯許繼有鮮血微有潰膿曰可見氣血虚
及矣他醫以為屬氣血有餘之症密用攻毒藥一鍾
即嘔逆腹内隂冷而死
少司寇周玉巖背患疽在胛已四日瘡頭如粟重如負
石堅硬不起自以為小恙外敷凉藥内服連翹消毒
散去後四次形體倦怠自汗盗汗口乾無寐曰瘡不
宜硬色不宜黯周曰初起時赤而軟自前二藥以致
如此曰凡瘡外如麻内如瓜毒結于内非小患也脉
輕診似數按之則微未潰脉先弱主後難斂因與卿
雅不能辭遂隔蒜炙二十餘壯乃知痛又十餘壯背
覺少和服六君子湯加黃芪藿香當歸麻黃根浮麥
二劑渴止汗少斂瘡色仍黯堅硬又服辛温活血之
藥瘡始起渴止汗斂所結死血得散良久汗復出口
復乾又服數劑外皮雖潰清膿尚未潰通於内膿欲
走别處彼用藥圍之曰裡虚而膿不能潰于外圍藥
逼毒入内至十二日脉浮按之如無再用前藥一劑
加薑桂服之即安寐又二日脉忽脱再于前藥加附
子七分服二劑乃曰背今日始屬吾也形體亦健頗
有生意因先日有言難以收斂屢更醫雜用清熱解
毒及敷凉藥遂致裡虛元氣下陷去後如痢用治痢
消毒藥而死
姜舉人發背十日正腐潰作渴喜熱湯飲此中氣虚不
能先津液而口乾宜預補之否則不能收斂後瘡口
故不收猶以毒為未盡用敗毒藥兩月瘡口不完清
利腹痛又服清凉之藥而死
王序班發背元氣虚弱用托裡藥而始起用大補藥而
始潰彼惑他議敷凉藥致腹内不和裡急後重去後
如痢大孔作痛曰此裡虚非痢仍用敗毒治痢藥而死
一男子四十餘歲發背未潰即作渴脉數腫高色紫面
赤小便如膏以加减八味丸料加酒炒知柏為丸每
日空心并食前以童便送下百丸用八珍湯加五味
麥冬黃芪酒炒知毋赤小豆食遠煎服逐日又以童
便代茶飲之渴止瘡潰而愈吾治得生者此人耳
汪夫人患發背用敷藥冷逼胸内欲嘔急令洗去用托
裡藥尋愈劉太宰紫巖太夫人發背元氣不足用托
裡藥而起王安人發背正潰時欲速效俱敷草藥即
日而死
劉大尹年將五十陸路赴京兼喪其妻發背盈尺中六
寸許不痛發熱口乾惡寒自汗少食大便不禁且氣
促脉浮大按之空虛用補中益氣湯加半夏茯苓四
劑又隔蒜灸之彼云背重已去形氣少健但吞酸前
日所進飲食覺仍在腹又以前藥加薑桂服二劑飲
食少進吞酸已止始得睡瘡且不痛不潰疑為隂症
曰此陽氣虚不能營于患處故所患肉死而不痛不
潰也若胃氣回飲食進死肉即潰矣仍服前藥六劑
飲食漸進患處漸潰脉有力曰此陽氣回矣後惑于
他醫云必服飛龍奪命丹出汗為善遂進一服汗大
出三日不止復請治曰汗多亡陽無能為也強曰諸
書云汗之則瘡已豈為患後果死東垣曰瘡瘍因風
熱鬱于下其人多怒其瘡色赤腫高結硬而痛左關
脉洪緩而強是邪客于血脉之上皮膚之間故發其
汗而通其榮衛則邪氣去矣謙甫治瘡瘍冬月脉浮
緊按之洪緩乃寒覆皮毛鬱遏經絡熱不得升聚而
赤腫盖冬月乃寒氣收斂皮膚緻密腠理汗不得出
而設也况發汗乃隂盛陽虚邪不能自出必得陽氣
泄汗乃出是助陽退隂之意也且前症未潰其氣血
既虚潰後氣血愈虚凡瘡雖宜汗然元氣虚者不宜
况所見之症俱屬不足豈可汗耶
留都機房紀姓者背瘡胃氣虚用温補藥而飲食進大
補藥而瘡腐愈後患腿痛用養血化痰之劑少止彼
嫌功緩他醫以為濕熱服麻黃左經湯一劑汗出不
止曰必發痙而死已而果然
王德之患發背脉浮數按之則澁大便五六日不行腹
不加脹曰邪在表不在裡但因氣血虛飲食少故大
便不行非熱結也宜生氣血為主彼泥積毒在内用
大黃之藥下之遂連瀉三四次更加發來日又服一
劑瀉遂不止飲食不化吃逆不絶手足皆冷診之脉
已脱辭不治其子曰瀉之能為害乎曰服利藥而利
不止者死不當瀉而瀉令人開腸洞泄不禁者死下
多亡隂者死曰瘡瘍雖積毒在臟腑治法當先助胃
氣使根本堅固參以行經活血時宜之藥非專用大
黃也今病在表而反以峻利之劑重奪其隂可乎哉
故曰表病裡和而反下之則中氣虚表邪乘虛而入
由是變症百出雖云脉浮數邪在表屬外因當用内
托復煎散其間黃芩蒼术亦不敢用脉沉實邪在内
屬内因當用内疎黃連湯其中大黃㯽榔亦不敢用
况浮數澁三脉皆主血氣俱虚邪既在表而反用峻
利之劑重瀉其裡誅伐無故不死何俟
一縣尹背瘡竟背腐潰色黯重若負石甚危喜飲食頗
進用紅桃散色漸赤負漸輕再用而肌生更服托裡
藥而愈盖此大毒症非峻藥莫能治内用砒故用攻
毒有效
平氏室患發背以托裡消毒藥二十餘劑而潰因怒頓
吐血五六椀許氣弱脉細此氣血虛極也遂令服獨
參膏斤許稍緩更以參芪歸术陳皮炙草三十餘劑
瘡口漸合設投以犀角地黃湯沉寒之藥鮮有不誤
徐符卿年逾四十患發背五日不起肉色不變脉弱少
食大便不實以凡疽未潰脉先弱難于收斂用托裡
消毒二劑方起發彼惑一嫗言貼膏藥服攻毒劑反
盛背如負石復請治遂以隔蒜灸三十餘壯云背不
覺重但痒痛未知更以托裡藥知痛痒膿清仍以前
藥倍加參芪佐以薑桂膿稍稠又為人惑外用猪腰
子貼抽膿血内服硝黃劑遂流血五六椀許連瀉十
餘行腹内如冰飲食不進不得已速診之脉遽脱已
不可為矣盖其症屬大虚不足之甚雖一於溫補猶
恐不救况用攻伐之劑不死何俟
顧浩室年逾四十患發背治以托裡藥而潰忽嘔而瘡
痛胃脉弦緊彼以為餘毒内攻東垣云嘔吐無時手
足厥冷臟腑之虚也丹溪云潰後發嘔不食者濕氣
侵于肉也又云膿出而反痛者虚也今胃脉弦緊木
乘土位其虚明矣欲以六君子湯加酒芍砂仁藿香
治之彼自服護心散嘔愈甚仍用前藥更以補氣血
兩月而愈大抵濕氣内侵或感穢氣而作嘔必喜温
而脉弱熱毒内攻而作嘔者必喜㳑而脉弱熱毒内
攻者必喜凉而脉數必須辨認明白
鄭揮使年逾五十患發背形症俱虛用托裡藥而潰但
有腐肉當去彼懼不肯延至旬日則好肉皆敗矣雖
投大劑毒甚竟不救古人謂壊肉惡于狼虎毒于蜂
螫緩去則戕賊性命信哉
張宜人年逾六十患發背三日肉色不變頭如粟許肩
背加重寒熱飲冷脉洪數陳良甫云外如麻裡如瓜
齊氏云增寒壯熱所患必深又云肉色不變發于肉
也以人參敗毒散二劑乃隔蒜灸五十餘壯毒始發
背始輕再用托裡藥漸潰氣血虚甚而作渴參芪歸
地等藥渴亦止彼欲速自用草藥罨患處毒氣復入
遂不救嘗見老弱者患此瘡頭不起或堅如牛領之
皮多不待潰而死有潰後氣血不能培養者亦死凡
瘡初潰毒正發越宜用膏藥吸之參芪等藥托之若
反以藥遏之使毒氣内攻者必不救
王太守宜人患發背膿熟不開昏悶不食此毒入内也
斷不治強之針膿椀許稍蘇須臾竟亡大抵血氣壯
實膿自涌出老弱之人血氣枯槁必須迎而奪之順
而取之若毒結四肢砭刺少緩腐潰深大亦難收斂
痛結于頰項胸腹緊要之地不問壯弱急宜針刺否
則難治
郭職坊名璉背瘡潰陷色紫舌卷謂下陷色紫主陽氣
脱舌卷嚢縮肝氣絶遂辭之經曰舌卷嚢縮此筋先
死庚日篤辛日死果至立秋日而歿
姚應鳳治撫軍喻思恂駐師温州拒海賊劉香受降有
日毒發背間劇甚應鳳至封腐肉二大器洞見五臟
隨傅以丹藥越二日廱平開轅門坐受降撫軍喜深
德之(仁和縣志)
王洪緒治木瀆談姓婦患背瘡如椀初起色白近已轉
紅痛甚時值三伏與陽和湯或曰暑天何用麻桂熱
劑曰此隂症也又云患色轉紅隂已回陽乃立令煎
服不一時痛止連進四服症减其七餘三分有膿不
痛而潰五日收功
錢國賓治湖州三官廟僧大乘發背長二尺闊八寸深
寸許中間如蜂窩二百餘頭流膿痛極欲死乃半身
發也此僧素喜煿炙多動肝氣其脉浮洪可救以
新槐子一合生白礬一錢盛錫壺内冲滚水二三
椀再以壺炖水内煮十數滚令味盡出陸續飲之
至五七壺痛止外用緣膏藥取松香一斤五兩燒
酒五斤微火煮乾為度傾冷水内以手捻松子百
次去水酒濕氣用全蝎二十一個蜈蚣二十一條
真蟾酥五錢乳香沒藥各三錢銅緣八錢各另研
方以松香化開入香油少許試老嫩成膏待松香
冷定方入細藥攪勻盛磁罐内隔水炖攤一日一
換每次下腐肉一層生肌如石榴子廿日收口此
膏妙在一長齊平不比别膏自周圍長至豆大難
收口也凡冤業大毒一切通治
續名醫類案卷五十一
