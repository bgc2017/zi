續名醫類案卷十二
錢塘魏之琇撰
飲食傷
竇材治一人慵懶飲食即卧致宿食結於中焦不能飲
食四肢倦怠令灸中腕五十壯服分氣丸丁香丸即
愈
一人脾氣虚好食冷物不消常覺口中出敗卵臭服草
神丹即愈若服全真金液亦效(原注脾胃既為食所傷不可再施消尅唯)
(治以温化則自健運矣)
一人暑月飲食冷物傷肺氣致咳𠻳胸膈不利先服金
液丹百粒泄去一行痛减三分又服五膈散而安但
覺常發後五年復大發灸中府穴五百壯方有極臭
下氣難聞自後永不再發(世醫不審病目動云暑月熱氣傷肺一𣲖寒凉致水)
(氣不消變成大病原注)
汪潁曰一人好食燒鵝炙煿日常不缺人咸防其生癰
疽後卒不病訪知其人每夜必啜凉茶一碗乃知茶
能解炙煿之毒也
龔子才治一人勞後喫紅柿十數枚又飲凉水數碗少
頃又食熱麵數碗遂心腹大痛診之六脉沉微氣口
稍此寒熱相搏所致以附子亁薑肉桂枳實山查神
麴莪术香附一服立止後渾身發熱又以小柴胡一
劑而安
一人臘月賭喫羊肉數斤被羊肉冷油凝結堵塞胸膈
不下脹悶而死諸醫束手診之六脉俱有乃用黃酒
一大罈煑熱入大缸内令患人坐其中衆手輕輕亂
拍胸腹背心令二人吹其鼻及將熱燒酒灌之次服
萬億丸遂得吐瀉而愈
陶節菴治一人患病因食羊肉涉水結於胸中門人請
曰此病下之不能吐之不出當用何法陶曰宜食砒
一錢門人未之信也乃以他藥試之百計不效卒依
陶語一服而吐遂愈門人問曰砒性殺人何能治病
陶曰羊血大能解砒毒羊肉得砒而吐而砒得羊肉
則不能殺人是以知其可愈(杭州府志)
唐守元治一婦人食羊聞呼未及吞而應逾月病發淹
及兩年唐曰此必胸有宿物家人曰兩年不食矣曰
試以我藥投之既而大吐痰塊中裹羊肉一臠遂愈
(平湖縣志)
王海藏治秦生好服三生茶及冷物成積而痼寒脉非
浮非沈上下内外按舉極有力堅而不柔觸指&KR0691;出
膚表往來不可以至數名縱横不可以巨細壯此陰
症鼓擊脉也一身流行之火萃於胸中寒氣逼之故
搏大有力與真武四逆理中等湯丸佐以白芍茴香
使不僭上每日服百丸夜八十丸至夜汗出而愈
孫文垣治董潯陽年六十七有脾胃疾以過啖瓜果胸
膈脹痛諸醫不愈脉之寸關弦緊曰病傷瓜果而為
寒濕淫勝經云寒淫所勝治以辛温然瓜果非麝香
肉桂不能消以高良薑香附各一兩為君肉桂五錢
為臣麝香一錢為佐每服二錢酒調下藥下咽胸次
便寬再服知餓三服而巾櫛交接賓客如未病者
馬二尹廸菴年五十五以過食鰻肉卷餅心腹脹痛醫
不知吐法遽以硝黃下之大便不行脹痛愈甚又用
木香檳榔丸繼又有下以大小便承氣者十餘日病
益加便既不行食亦不進小水僅點滴又服白餅子
五日備急丸三日脹痛遂不可當又服甘遂芫花大
戟牽牛之屬三日并小便之點滴亦無矣又灸中腕
三十餘壯亦無騐孫至視其色蒼黑神藏不露聲音
亮惟腹大如箕不能反側脉之兩手皆滑大尺猶有
力曰此病初時食在上膈法當用吐素問云在上者
因而越之是也乃誤下傷脾失其健運是以愈下愈
脹又以峻利益下之致展轉增劇今先用六君子湯
以醒其脾木香砂仁助其運動再用吐法吐出前藥
弗慮大便不行獨慮行之不止耳計所服藥硝黃五
斤巴豆白餅五兩又加諸標悍之劑幸而藥性未行
否則如瓶水底脱傾瀉無餘矣今傷在上中二焦下
元未損故兩尺尚有神色蒼氣固根本未動尚可為
也服藥後腹中大痛知藥力已至改用人參蘆防風
蘆升麻桔梗各三錢煎服少頃用鵝翎探之涌出前
藥約十餘碗病者曰目前光矣時已刻謂鵝翎探之
涌出宜備人參數斤以待至午刻進至寶丹一帖以
温中氣未申間腹中濁氣下注覺少寬至晚大便行
一次小水略通即用參术各五錢炮薑三錢茯苓二
錢木香甘草各五分陳皮一錢煎服四鼓又行一次
小水亦行次日連瀉十餘次以理中為丸與煎劑兼
服脹全消食漸進凡瀉七十二日服參二斤
吳九宜每早晨腹痛泄瀉者半年糞色青腹膨脹咸謂
脾腎瀉為炙關元三十壯服補脾腎之藥皆不效自
亦知醫謂尺寸俱無脉惟兩關沉滑大以為憂疑久
瀉六脉皆絶也孫診之曰無恐此中焦食積痰瀉也
積膠於中故尺寸隱伏不見法當下反用補悞矣以
丹溪保和丸二錢加備急丸三粒五服之更下稠積
半桶脹痛隨愈次日六脉齊見再以東垣木香化滯
湯調理而安
汪氏婦腹大如箕堅如石時或作痛雜治月餘轉脹急
小水不通或用温補下元之劑則脹急欲裂自經求
盡脉之兩關洪滑鼓指按之不下乃有餘之候也症
雖重可生其致病之由母家常令女奴袖熟雞牛舌
之類私授之因數食冷物積冷物積成脹滿悞作虚
治宜增劇也乃用積塊丸三下之而脹消積去以保
和丸調理一月而愈
黃履素曰予在臨江時悞服厚朴傷中氣之後偶食犬
肉一塊遂覺停滯時中氣正虚不敢加山查等藥考
本草食犬肉不消煮蘆根汁飲之可消如法煎飲覺
右脇下微痛次日大痛殊不可解自是日甚一日坐
卧皆妨反側痛如刀右脇下按之有物如雞子方書
言右脇痛屬食積痰積有謂須攻治者有謂不宜攻
必須助正以消邪者時有醫主攻治謂不治將成痞
塊予以為不然確守助正之說當痛極時不敢服藥
靜以守之俟痛小定氣雖痞即用六君子加木香等
行氣之藥以漸調之竟得痊可若悞信攻伐不知死
所矣
張景岳治一上舍年及三旬因午刻食水煮麵角將至
初更食及小腹下至右角間遂停積不行而堅&KR0691;如
拳大如鵝卵其痛之劇莫可名狀察其明係麵積顯
而無疑然計其已入大腸此正通則不痛之症也乃
與木香檳榔丸其痛如故因疑藥力之緩猶未及病
及更投神授丸以瀉之又不妨因謂此藥性皆寒故
滯而不行也再投備急丸雖連得大瀉而堅痛毫不
為减斯時也張計窮矣因潛思其由不過因麵豈無
所以制之今既逐之不及使非借氣以行之不可也
且計麵毒非大蒜不殺氣滯非木香不行又其滯深
道遠非精銳之嚮𨗳不能達乃用火酒磨木香令其
嚼生蒜一大瓣而以香酒送之一服後覺痛稍减三
四服後痛漸止而食漸進而小腹之塊仍在後至半
年許始得消盡由是知欲消食滯即大黃巴豆猶有
所不能及而推宜行氣為先也且知飲食下行之道
乃必由小腹下右角間而後出於廣腸此自古無言
及者
琇按就此觀之景岳平生臨症遺憾多矣夫麵角
由胃入腸已至少腹之角豈能作痛如是而又如
拳如卵耶必其人素有疝病偶因麵食之濕熱發
之或兼當日之房勞遂乃决張如是故推蕩之亦
不應得木香火酒一𣲖辛熱香竄而痛止耳至謂
食由小腹下右角而後出廣腸謂自古無言及者
更堪捧腹經謂大小腸皆盤屈十六曲則左旋右
轉可知豈如筒如袋而直下乎嘻
張路玉治葉某停食感冐兩寸關俱濇數糢糊兩尺皆
沉弦按之益堅雖其人尚能行走而脉少冲和此必
向有陳氣在少腹詢之果患寒疝數年因婉辭不用
藥是夜腹暴滿而逝或問此人小恙何以知其必死
曰凡人胃滿則腸虚腸滿則胃虚更實更虛其氣乃
居今胸有瘕而腹有積上下俱困能保其不交攻為
患乎當知厥痛入腹脚氣冲心等疾皆是陰邪摶結
鬱既久則挾陰火之勢而上升若胸中元氣有權則
邪下伏今既為宿食填塞逆則上下俱滿正氣無容
身之地往往有暴絶之虞所以不便用藥實未知其
即死也(傷寒論病人素有痞積及病傳入三陰則死謂之臟結蓋新邪與舊邪合併也)
幼科汪五符夏月傷食嘔吐發熱顱脹自利黃水遍體
肌肉捫之如刺六脉糢糊指下似有如無足脛不温
自認陰寒服五積散一劑熱愈熾昏卧不省苐三日
利不止時讝語至夜尤甚或以為傷暑與香薷飲遂
頭面汗出如蒸喘促不寧足冷下逆或以為大寒而
脉息糢糊按之殊不可得以為陽脱之候欲猛進參
附或以為陰症斷無汗出如蒸之理脉所虚而症大
熱當用人參白虎爭持未决張診之曰六脉如此而
心下按之大痛舌上灰刺如芒乃食填中宫不能鼓
運其脉往往多此當與凉膈散下之一劑神思頓清
脉亦頓起倘投參附其寧免乎
癸夘元夕周徐二子過石頑齋頭縱飲次日皆病酒不
能起欲得葛花湯解酲張曰此湯雖為傷酒耑劑然人
稟各有不同周子縱飲則面熱多渴此酒氣行陽明
肌肉之分多渴知熱傷胃氣豈可重令開瀉以耗津
液與四君子湯去甘草加藿香木香煨葛根澤瀉下
咽即愈徐子久患精滑飲則面色愈青此素常肝膽
用事腎氣亦傷酒氣皆行筋骨所以不上潮於面葛
花胃藥用之何益與五苓散加人參倍肉桂服後食
頃溲便如皂角汁而安
柴嶼青治中翰陳雯山壯熱神昏為時醫所誤者累日
勢甚危篤診得人迎脉緩自無外感惟氣口洪實舌
胎甚厚重按其胸皺眉呼痛此胸中停食屢進發表
相去逕庭無怪參增劇也用小承氣湯連下二次即
神清熱退而安
張飛疇治謝元海夏月常飲火酒致善食易饑半月後
腹漸脹滿大便艱濇食亦日减醫用刻削清火俱不
效左脉細數右脉澁滯此始為火助胃弦而善食繼
為火灼胃液而艱運艱運則食滯食滯而脹滿脹滿
則食减今宜斷食辛熱乘元氣未漓袪其滯而回其
液日久則費調理也用枳實𨗳滯湯去黃連白术加
葛根一服大便通利而滯行又用健脾理氣三日後
以小劑生脉加葳𬎼煨葛根半月而愈
張三錫治一人發熱頭痛七日不止診之左脉平和右
寸關俱弦急有力乃内傷宿食為患也以二陳加枳
實厚朴查麯柴胡三劑再加黃芩頭痛除但熱不淨
投枳實𨗳滯丸百粒更衣而愈
一婦每夜分即發熱天明暫止自投四物湯反加嘔惡
診得左關微急而右寸關弦數有力詢之經後食梨
午後遂熱起正丹溪所謂胃虚過食冷物抑遏陽氣
於脾土之中此病皆因血虚而得者遂以升陽散火
湯一服熱已後用四物去地黃加枳术陳皮健脾養
血調理而愈
張三錫曰余初識繆仲淳時見袖中出彈丸咀嚼問之
曰此得之祕傳饑者服之即飽飽者食之即饑因疏
其方名資生丸余大喜之而頗不信其消食之功已
於醉飽後頓服二丸徑投枕卧夙興了無停滯始信
此方之神也
許學云有人全不思食補脾罔效授二神丹服之頓能
進此即補母法黃魯直用兔絲子淘淨酒浸日挑數
匙以酒下之十日外飲啗如湯沃雪亦此理也(治法彙)
張三錫治一人夏食羊肉太多作渴燥煩自謂受暑用
凉水調一元散躁渴愈甚診之脉雖滑不鼓隨以鹽
湯吐之得生肉碗許乃以二陳加草果肉桂厚朴山
查調理而安若用凉藥作暑治立見其斃
一人飲茶過度且多憤懣腹中常漉漉有聲秋來寒熱
似瘧以十棗湯料黑豆煑晒亁研末棗肉和丸芥子
大以棗湯下之初服五分不動又服五分無何腹痛
甚以大棗湯飲大便五六行時蓋日晡也夜半乃大
下數斗積水而積平當其下時瞑眩特甚手足厥冷
絶而復甦舉家號泣咸咎藥峻嗟乎藥可輕哉
一人過食瓜果時值夏月大瀉不止中腕大痛煩渴引
飲自服天水散及香薷飲脉之右關寸俱沈伏因作
停冷治香砂六君子湯加炮薑厚朴一服痛渴俱止
只以胃苓調理而安
龔子才治徐通府因好燒酒及五香藥酒過度患吐血
唾痰六脉急數此酒毒積熱入於骨髓不受滋補以
黃連解毒湯加知母貝母石膏連翹元參花粉葛根
瓜蔞桔梗酒蒸大黃早晚服至百日外以六味丸加
解毒湯在内與前湯藥並進又百日始瘳後歸田逾
年仍為酒困而卒
陸肖愚治吳武祖之母少寡長齋稟賦極薄因正啖糯
米粉食人誤報武祖不入泮不覺驚而且悶遂成内
傷或與消𨗳過多而中滿更甚脉之兩手斷續不勻
洞瀉口開頭汗如洗元氣將脱胸中仍不可按脉不
足而症有餘宜先補後攻急用附子理中湯二劑汗
止瀉减脉稍有根以枳實理中湯進之其積漸覺移
動脉亦有神後以潤字丸每服五分以煎劑送之積
去身和調理而愈
徐小園子新昏多痰脾已受傷又外感遂往來寒熱項
強背痛頭疼表裡具在或謂瘧疾遽用截藥因而口
渴多食生冷變為吐瀉與柴苓湯不效診之四肢厥
逆不省人事面色青黃乃用參附理子加枳實厚朴
山查等三劑脉起而内傷之症纔現身大熱舌焦芒
刺臍上下手不可按四肢濈然汗出下症悉具苐用
枳朴熟黃少許加銕鏽水𨗳之去燥屎三四塊勢未
减又與枳朴查連小柴胡加人參少許間四五日進
潤字丸五分大便去一次如是八十餘日裡症去六
脉有神尚晡時潮熱胃氣不開口亁腹滿前方去參
四劑勢又大减或謂傷寒三七不解謂之壞症經云
安榖者昌絶榖者亡今將百日粒食不進焉有生理
况身不熱舌無胎縱晡時微熱亦是陰虛之故急宜
滋陰養血開胃健脾自愈遂服藥一劑又強飲粥湯
半盞及龍眼湯一杯是夜仍身體大熱心口作痛異
常煩躁舌上有胎再診右關尺沉實仍用枳實黃連
卷舒麥芽查朴送潤字丸一錢五分去後極暢諸症
頓除改用六君方知饑飽計百三十餘日頭髮落盡
年餘未得出門戶(參附理中烏得舍罪)
琇按如此治病時醫之說信哉
陳孟昭新正赴館偶開别室見一柩心中怦然是晚夢
遺次日勉強行文薄暮啖肉麵遂頭疼身熱右脇有
塊如碗疼痛寒熱疑為腫毒診之謂内傷兼感不信
瘍醫視之外用敷藥内服解毒之劑不效或與投補
遂昏冐煩躁譫語如狂再延診脉洪數無倫此誤補
故也仍作内傷飲食治之用青皮陳皮枳實厚朴山
查黃連等又以麩皮炒熨稍甦再用潤字丸五分數
服宿垢去而痛减改用參术歸芍麥冬陳皮茯苓甘
草之類調理月餘而安
沈振宇病愈未幾因食饅頭羊肉等物遂胸腹脹滿否
塞不通服藥旬餘不效口渴煩躁晡時更甚大便閉
結凡硝黃枳朴檳查麻仁青皮紅花歸地芩連遍服
而大便不通陸曰大病湏以大方治之若拘拘一二
錢力量輕薄安能奏捷如玄明粉檳榔必用五錢枳
實生地當歸黃芩必用一兩紅花必用三錢另以山
查四五兩煎湯代水煎藥臨服必加銕鏽水半酒杯
其垢自行矣如言一劑果腹中運動響聲不絶兩時
許下宿垢半桶頓覺爽利調理而痊
昔有婆羅門僧東來見食麵者云此大熱何以食之又
見食中有蘆菔云頼有此以解其性自此相傳食麥
麵必啖蘆菔又小說云人有中麥麵毒者夢紅裳娘
子悲歌有一丸蘆菔火吾宫之句(醫說續編本草)
扁鵲云酒飲過腐腸爛胃潰髓蒸筋傷神損夀有客訪
周顗頻出美酒二石顗飲石二客飲八斗次明顗無
所苦酒量慣也客已死矣觀之客脇穿腸出豈非量
過而犯扁鵲之戒與(仝上)
王海藏治秦生好服天生茶及冷物積而痼寒脉非沈
非浮上下内外舉按極有力堅而不柔觸指突出膚
表往來不可以至數名縱横不可以巨細狀此陰證
鼓擊脉也一身游行之火萃於胸中寒氣逼之搏大
有力與真武四逆理中等湯丸佐以白芍茴香酒糊
丸使不僭上每百丸晝夜相接八九服凡至半斤作
汗而愈亦世罕有也(陰症略例醫說續編)
薛立齋治一人食粽煩悶熱渴大便欲去用消𨗳藥不
應以白酒麵炒為末温酒調服二錢俄頃腹鳴粽下
而安一人食水晶團子過多肚服脹痛亦治以此方
而愈
一人食魚鮓腹痛患痢諸藥不效用陳皮白术等分為
末陳米湯下數服而愈一人每食蟹即腹痛用紫蘇
濃煎湯一服而安
一婦人停食飽悶或用人參養胃湯木香檳榔丸而泄
瀉吐痰腹中成塊又與二陳黃連厚朴反加腹脹不
食此胃氣虚不能消磨用補中益氣加茯苓半夏五
十餘劑脾胃健而諸症痊
竇材治一人因暑月食冷物以致胸腹脹悶欲死服金
液丹百丸少頃加全真丹百丸即有氣下降而愈
一人每飯後飲酒傷其肺氣致胸膈作脹氣促欲死服
鍾乳粉五膈散而愈若重者炙中府穴亦好服凉藥
則成中滿難治矣
一小兒食生杏致傷脾脹悶欲死炙左命關二十壯而
愈又服全真丹五十丸
一人嗜茶成癖一方士令以新鞋盛茶令滿任意食盡
再盛一鞋如此三度自不喫也男用女鞋女用男鞋
用之果愈(集酒方)
立齋治一男夏月入房食冰果腹痛用附子理中湯而
愈有同患此者不信别用芩連二陳之類而死(即上舍徐民則)
林觀子治一人房慾後遠涉饑渴飲新汲泉水而歸病
作醫以解表消中藥與之遂冷逾膝肘外熱躁擾不
定掀衣擲被謾語無倫脉寸如蛛絲餘無急以人參
薑附入葱白生薑大劑浸冷灌之得睡躁定去䓤白
生薑服數帖得汗脉亦漸服加别藥調理而安
朱丹溪治一丈夫因酒多下血肚疼後重成痢滑石半
兩連翹黃芩木通白芍枳殼白术各二錢甘草五分
桃仁二十一枚分四帖服
有人因憂愁中傷食結積在腸胃欲發吐利自冬後至
暑月積傷發暴下數日不止玉函云下痢至隔年月
日應期而發者此為有積宜下之止用温脾湯尤佳
如難下可佐以亁薑丸(亁薑巴豆大黃人參)各等分後服白术
散(白术木香附子人參)各等分右細末每二錢水一盞薑三片
棗一個煎六分温服
一丈夫酒多病泄久不愈又自進附椒等食不進洩愈
多滑石黃芩各半兩亁薑黃連雲皮粥為丸每服百
丸
許學士治宗室趙彦材下血面如蠟不進食蓋酒病也
授紫金丹方服之終劑血止面鮮潤食亦倍常新安
一士人亦如是與三百粒作一服立愈膽礬三錢黃
蠟二兩大棗五十枚右以砂鍋或銀石器内用好醋
三升先下礬棗慢火熬半日取出棗去皮核次下蠟
再慢火熬一二時如膏好入蠟茶二兩同和丸如桐
子大每服二三十丸茶酒任下
孫兆治館職學士張居易嗜酒散涎不為名利拘束忽
發熱頭疼俾翰林醫官治之十日愈甚諸學士共議
召孫孫至脉之曰餘人皆曰傷寒故作此痰也張學
士好酒多痰食所傷也今痰非傷寒而右手脉甚數
左手脉平和此必傷酒食而作頭痛宜喫食藥五七
丸俟之半日進退决矣孫遂用食藥經食久膈漸寬
頭痛遂减再進利膈藥遂獲安大凡陽邪頭疼經十
日豈得不變發熱而狂亂故知非傷寒乃食病之過
也
朱丹溪治胡孺人因喫冷粉與肉頭痛自汗膈痞小便
赤用白术二錢半陳皮一錢半木通川芎黃芩各半
錢薑水煎熱吞下草豆蔲丸阿魏丸保和丸各五十
粒
羅謙甫曰丁巳冬予從軍回至汴梁有伶人李人愛謂
予曰大兒自今歲七月聞因勞役渴飲凉茶及食冷
飯覺心下痞醫投藥一服下利兩行症遂减不數日
又傷冷物心腹復痞滿嘔吐惡心飲食無味且不飲
食四肢困倦懶於言語復請前醫診視曰此病易為
更利幾行即快矣遂以無憂散對加牽牛末白湯服
至夕腹中雷鳴而作陣痛少焉既吐又瀉煩渴不止
飲食無度不復能禁時發昏憒再命前醫視之診其
脉不能措手而退頃之冷汗如洗口鼻氣漸冷而卒
矣小人悔恨無及敢以為問予曰未嘗親見不知所
以然既去或曰予親見之果藥之罪歟而非歟予曰
此非藥之罪乃失其約量之過也夫藥之無據反為
氣賊内經云約方猶約囊也囊滿勿約則輸泄方成
弗約則神氣弗俱故仲景以桂枝治外傷風邪則曰
若一服汗出病瘥停後服不必盡劑大承氣湯下大
實大滿則曰得更衣止後服不必盡劑其慎如此此
為大戒蓋得聖人約囊之旨也治病必求其本蓋李
人以雜劇為戲勞神損氣而其中痛因時暑熱渴飲
凉茶脾胃氣弱不能運化而作痞滿以藥下之是重
困也加以不慎又損其陽虛而復傷傷而復下陰爭
於内陽擾於外魄汗未藏四逆内起仲景所謂一逆
尚引日再逆促命期如是則非失約量之過而何故
内經戒云上工平氣中工亂脉下工絶氣不可不慎也
張子和治一細侣好茶成癖積在左脇曰此與肥氣頗
同然痎瘧不作便非肥氣雖病十年不勞一日况兩
手沈細有積故然吾治無針灸之苦但小惱一餉可
享夀盡期先以茶調散吐出宿茶水數升再以木如
意&KR0008;之又涌數升皆作茶色次以三花神祐丸九十
餘粒是夜瀉二十餘行膿水相兼燥糞瘀血襍然而
下明日以除濕之劑使服十餘日諸苦悉蠲神色清
瑩(抄自醫說續編)
浙東監憲全公每晨先飲阿剌吉十餘杯然後飲常酒
至六月大發熱張奕之治用冰攤心腹上冰消復增
内飲以藥三日乃愈
一富家子二十餘歲四月間病發熱求趙以德治之脉
浮沉無力而虛熱又往來潮熱作無時脉間有力又
洪數隨熱進退因知非外感之熱必是飲酒晉毒在
内今因房勞氣血之虛而病作問之果在正月間每
晨飲阿剌吉喫狗肉一月既得其情遂用補氣血藥
加葛根以散酒毒一帖微汗反懈怠熱如故因知是
氣血皆虚不禁葛根之散而然也必得鷄距則方可
解其毒偶得乾者少許加於藥中其熱即愈(藥要或問仝上)
唐生者病因飲酪水及食生物下利紫黑血十餘行脾
胃受寒濕毒與六神平胃散半兩加白术三錢以利
腰臍間血一服而愈
周子固治王經歷患身輕飄飄若行空虚中易醫凡七
十人皆以為風虚與熱劑轉加周曰此酒毒也即以
寒凉之劑驅之隨愈(九靈山房集)
張子和一酒病人頭痛身熱惡寒狀類傷寒診其脉兩
手俱洪大三兩日不圊以防風通聖散約一兩水一
中碗生薑二十餘片葱二十莖豆豉一大撮同煎
三沸去柦稍熱分作二服先服一服多半須臾以釵
股探引咽中吐出宿酒香味尚然約一兩掬頭上汗
出如洗次服少半立愈内經曰火鬱發之發謂汗之
令其疎散也
朱丹溪治一飲酒人胸大滿發熱夜譫語類傷寒右脉
不如左大與補中益氣湯去黃耆柴胡升麻加半夏
以黃耆補氣柴胡升麻又升故去之服後病愈因食
凉物心痛於前藥中加草豆蔲數粒愈(治法)
立齋治曺銓因飲法酒肛門腫痛便秘脉實服荆防敗
毒散不應用黃連内疎湯而愈
張子和治蘇郡丞秦水心初有中氣虚寒之症兼以案
牘叢脞應酬紛擾遂致疲倦食少肌表微熱不能治
事召診始而用温繼而用補其後每劑加參至兩許
附至三錢然後飲食大進精神煥發復因湯液久而
苦口則更製丸劑常服大抵不外扶陽抑陰之義忽
一日諸症復發視前較甚加之自汗頭暈嬾於語言
亟延診首訊昔日大劑温補煎方蓋謂丸劑緩而無
濟也診畢曰証即前日之症藥非前日之藥是殆勞
神動怒之後復為飲食所傷致令當納受者不納受
當運化者不運化實熱滯於太陰陽明兩經此王安
道所謂飲食勞倦之中仍有有餘不足今非昔比參
附斷斷不可沾唇者惟宜清𨗳消熱耳詢之果然遂
如法治之而愈所以知秦之病者其脉左關獨大而
氣口緊盛倍常左關獨大者肝主勞與怒也氣口緊
盛非食而何藉若膠柱前方實之咎其何能免
顧開一内人以傷食飽悶求治診其脉氣口初非緊盛
而反得虚微察其症雖若胸次有物而神氣殊短正
符東垣飲食勞倦之說宜補正以祛邪即用六君子
健脾佐以薑桂等味助中焦熟腐水榖一二劑後腹
脹寬舒忽又以脾瀉告沈曰服補得瀉此元氣勝而
滯氣消君子進而小人退之機也改用補中益氣數
劑脾瀉即止飲食如常
聶久吾曰一侍婢停食腹痛先用消𨗳藥略加發散一
劑其痛未减因用炒鹽湯服二碗吐之其痛减半又
用發散為主加消𨗳一劑其痛立止因悟寒邪停食
作痛散其寒氣則食自消而痛自止自後依此施治
無不神效
消
張子和曰初虞世言凡渴疾未發瘡瘍便用大黃寒藥
利其勢使大困大虚自勝如發瘡瘍膿血流漓而飱
此真俗言也故巴郡太守奏三黃丸能治消渴余嘗
以隔數年不愈者减去朴硝加黃連一斤作兩劑以
長流千里水煎五七沸放冷日呷之數百次以桂苓
甘露散白虎湯生藕節汁淡竹&KR0377;生地黃汁相間服
之大作劑料以代飲水不日而痊故消渴一症調之
而不下則小潤小濡固不能殺炎上之勢下之而不
調亦旋飲旋消終不能沃鬲膜之亁下之調之而不
减滋味不戒嗜慾不節喜怒病己而復作能從此三
者消渴亦不足憂矣
昔有消渴者日飲數斗劉完素以生薑自然汁一盆置
之密室中具罌杓於其間使其人入室從而鏁其門
病人渴甚不得己而飲减盡渴减得内經年以潤之
之旨又内經治渴以蘭除其陳氣亦辛平之劑也劉
完素之湯劑雖用此一味亦必有傍藥助之也
秦運副云有人消渴引飲無度或令食韭苖其渴遂止
法要日喫三五兩或炒或作羹無入鹽極效但喫得
十斤即佳過明日勿喫食醬無效(本草)
苦楝根新白皮一握切焙入麝少許水二碗煎至一碗
空心飲之雖困頓不妨自後下蟲三四條狀如蚘蟲
其色真紅而渴頓止乃知消渴一症有蟲耗其津液
者(醫說續編)
渴
鄂渚辛祐之患消渴九年服藥止而復作蘇樸教以白
芍甘草等分為末每用一錢水煎服七日頓愈古人
處方殆不可曉不可以平易而忽之也(經驗方陳日諸家本草)
朱丹溪治徐兄年四十歲口亁小便數春末得之夏來
求治診其兩手左澁右略數而不強重取似大而稍
有力左稍沈略弱而不弦然濇却多於右喜兩尺皆
不甚起此由飲食味厚生熱謂之痰熱禁其厚味宜
降火以清金抑肝以補脾用三消丸十粒左金阿魏
丸各五粒以薑湯吞下一日六次又以四物湯加參
术陳皮生甘草五味麥冬煎服一日三次與丸藥間
服一二日自覺清快小便减三之二口亦不亁止渴
未除頭暈眼花坐則腰疼遂以摩腰膏治腰疼仍以
四物湯用參耆减川芎加牛膝五味炒柏麥冬煎飲
調六一散服及覺便多遂去六一散令仍服丸藥而
安
薛立齋治一貴人病疽疾未安而渴作一日飲水數升
教服加减八味丸方諸醫大笑云此藥能止渴我輩
當不復業醫矣皆用木瓜紫蘇烏梅人參茯苓百藥
煎等生津液之藥止之數劑而渴愈甚不得已用前
方服三劑渴止因相信久服不特渴疾不作氣血亦
壯飲食加倍強健過於少壯之年薛氏家藏丹方屢
用有驗
竇材治一人頻飲水而渴不止曰君病是消渴也乃脾
肺氣虛非内熱也其人曰前服凉藥六劑熱雖退而
渴不止覺胸脇氣痞而喘竇曰前症止傷脾肺因凉
藥復損元氣故不能健運而水停心下也急灸關元
氣海各三百壯服四神丹六十日津液復生方書皆
作三焦猛熱下以凉藥殺人甚於刀劒慎之
楊賁亨鄱陽人博羣書精脉理每心計造方有患饑者
諸醫以火症治亨久思之未得頃見堂上木櫈自仆
乃為濕氣所蒸致朽忽悟水能消物不獨屬火此濕
消耳遂投熱劑而愈(江西通志)
孫文垣治一書辦年過五十沉緬酒色忽患下消之症
一日夜小便二十餘度清白而長味且甜少頃凝結
如脂色有油光治半年無效腰膝以下軟弱載身不
起飲食减半神色大瘁脉之六部而無力經云脉至
而促按之不鼓諸陽皆然法當温補下焦以熟地黃
六兩為君鹿角霜山茱萸肉各四兩桑螵蛸鹿角膠
人參白茯苓枸杞子遠志兔絲山藥各三兩為臣益
智仁一兩為佐大附子桂心各七錢為使煉蜜為丸
梧桐子大每早晚淡鹽湯送下七八十丸不終劑而
愈或曰凡消者皆熱症也今以温補成功何故曰病
由下元不足無氣升騰於上故渴而多飲以飲多小
便亦多也今大補下元使陽氣充盛熏蒸於上口自
不亁譬之釡蓋釡雖有水必釡底有火蓋潤而不亁
也
一人消中日夜溺七八升鹿角燒令焦為末以酒調服
五分日三服漸加至方寸七
一人不時發熱日飲冰水數碗寒藥二劑熱湯益甚形
體日瘦尺脉洪大而數時或無力王太僕曰熱之不
熱責其無火又云倏熱往來是無火也時作時止是
無水也法當補腎用加减八味丸不月而愈
張路玉治趙雪訪消中善食日進膏粱數次不能敵其
飢勢丙夜必進二餐食過即昏昏嗜卧或時作酸作
甜或時夢交精泄或時經日不飲或時引飲不輟自
言省試勞心所致前所服皆安神補心滋陰清火之
劑不應察其聲音濁而多滯其多滯其形雖肥盛色
蒼而肌肉綿輭其脉六部皆洪滑而數惟關特甚兩
尺亦洪滑而按之少神此腎氣不充痰濕挾陰火泛
溢於中之象遂與加味𨗳痰加蘭香數服其勢大减
次以六君子合左金枳實湯泛丸服後以六味丸去
地黃加鰾膠蒺藜平調兩月而愈
朔客白小樓中消善食脾約便難察其形瘦而質堅診
其脉數而有力時喜飲冷氣酒此酒之濕熱内藴為
患遂以調胃承氣三下破其藴熱次與滋腎丸數服
滌其餘火遂全安
粤客李之藩上消引飲時當三伏觸熱到吳初時自汗
發熱煩渴引飲漸至溲便頻數飲即氣喘飲過即渴
脉之右寸浮數動滑知為熱傷肺氣之候因以小劑
白虎加人參三服勢頓减次與生脉散調理數日而
痊
薛廉夫子強中下消飲一溲二因新娶繼室真陰灼爍
虛陽用事陽強不倒恣肆益甚乃至氣息不續精滑
不收背曲肩隨腰胯疼軟足膝痿弱寸步艱難糜粥
到口即厭惟喜膏粱方物其脉或數大少力或弦細
數疾此陰陽離决中空不能主持而隨虚火輒内輒
外也與八味腎氣保元獨參調補經年更與六味地
黃久服而痊
邵某仲夏與婢通因客至驚恐精氣大脱即凜凜畏寒
翕翕發熱畏食畏飲小便淋&KR0377;不禁診之六脉弦細
如絲青青如循刀刃此腎中真陽大虧之候令服生
料六味加桂附以通陽氣咸謂夏暑不宜桂附另延
醫峻用人參附子月餘飲食大進猶謂參附得力恣
餌不徹遂至日食豚蹄鷄鴨七八餐至夜預治熟食
飽啖二次如兩月餘形體豐滿倍常但苦時時嘈雜
易饑常見青衣羣鬼圍繞其側再邀診其脉滑數有
力而右倍於左察其形色多滯且多言多笑而語無
倫次此味痰壅塞於中復加辛熱助其淫火始本陰
虛未傳消中之患也不急祛滌必為狂癡之患為製
涌吐之劑遲疑不進未幾忽大呌發狂妄見始信言
之非謬也
許學士云一卒病渴日飲水斗許不食者三月心中煩
悶時已十月予謂心經有伏熱與火府丹數服越二
日來謝云當日三服渴止又三服飲食如故此本治
淋用以治渴可謂通變也生地木通苦芩(見婦人良方)
陸祖愚治李悦吾年五十餘患消渴症茶飲不能輟口
小便多而數殊不欲食及食後即饑病將一載精神
困怠肌膚枯澁自分必死脉之沉濡而濇曰病尚可
藥凡人身之津液以火而燥然必以氣化而生前醫
純用清凉滋潤之品所以不效潔古云能食而渴者
白虎倍加人參大作湯劑多服之不能食而渴者錢
氏白术散倍加亁葛亦大作劑服之今不能食反食
即饑當合二方加升麻佐葛根以升清陽之氣少用
桂附以合從治之法每味數兩大砂鍋濃汁禁湯飲
以此代之此病仲景謂春夏劇秋冬差今當盛夏病
雖不减亦不劇若依法治之兼絶厚味戒嗔怒閉關
靜養秋冬自愈幸其能守戒忌交秋即瘥秋末全愈
陸養愚治兩廣制府陳公年近古稀而多寵婢且嗜酒
忽患口渴茶飲不輟而喜熱惡凉小便極多夜尤甚
大便秘結必用蜜𨗳日數次或一塊或一二塊下身
軟弱食减肌削所服不過生津液潤燥清凉而已脉
之浮按數大而虚沈按更無力曰症當温補不當清
凉問消本熱症而用温補何也曰經謂脉至而促按
之不鼓諸陽皆然今脉數大無力正所謂促而不鼓
無陽脉也以症論之口渴而喜熱飲便秘而熱偏多
皆無陽症也曰將用理中參附乎曰某所欲温補在
下焦而非上中二焦也經曰陽者從陰而極起也又
曰腎為生氣之原今恙由於腎水衰竭絶其生化之
原陽不生則陰不長津液無所兼以出故上渴而多
飲下燥而不潤前無以約束而頻多下無以轉輸而
艱秘食减肌削皆下元不足故也曰予未病時陽已
痿病後從不近女色腎未必衰竭曰腎竭於未病之
前痿是腎竭明驗既痿之後雖欲竭而無從矣彼雖
不悦而心折其言遂委治之乃以八味丸料加益智
仁煎人參膏糊丸每服五錢白湯送下日進三服數
日溺少十日溺竟如常大便尚燥每日一次不用蜜
𨗳矣苐口渴不减食尚無味以升麻一錢人參黃耆
各二錢煎湯送丸藥數服口渴頓止食亦有味又十
日諸症全安
薛立齋曰一男子作渴日飲水數碗冬月亦然彼用加
减八味丸去肉桂服之不應一男子患此欲治以
前丸彼謂肉桂性熱乃服知柏等藥渴不止背發疽
而殁一男子亦患此症漸消瘦與前丸數服渴减
半一劑而痊再劑形體復壯夫肉桂腎經藥也前症
乃腎經虚火炎上無制為患用肉桂𨗳引諸藥以補
之及引虚火歸原故效一男子脚面發疽愈而作
渴以前丸治之而愈一富商稟賦頗厚素作渴日
飲水數碗面發一毒用消毒藥潰而雖愈尺脉尚數
渴亦不止時孟秋謂此火旺水涸之脉也須服加减
八味丸以補腎水制心火庶免疽毒之患彼不信至
夏果脚背發疽脉數按之則澁而無力足竟黑腐而
死一男子稟頗實乏嗣服附子等藥致作渴左足
大指患疽色紫不痛脉亦數而澁亦死大抵發背腦
疽腫痛色赤水衰火旺之色尚可治若黑若紫火極
似水之象也乃腎水已竭精氣固涸决不治外科精
要云凡病疽疾之人多有既安之後忽發渴疾而不
救者十有八九疽疾將安而渴疾已作宜服加减八
味丸既安之後而渴疾未見宜先服之以防其未然
薛兒時聞其父云一士夫病渴疾諸醫皆用渴藥累
載不痊有一名醫教服加减八味丸不半載而愈
一老人冬月口舌生瘡作渴心脉大而實尺脉大而虛
此下消症也患在腎須加减八味丸補之否則後發
疽難療不信仍服三黃等藥降火次年夏果患疽而
殂東垣曰膈消者以白虎加人參湯治之中消者善
食而瘦自汗大便硬小便數脉訣云口亁饒飲水多
食亦饑虛成消中者調胃承氣湯三黃丸治之下消
者煩躁引飲耳輪焦亁小便如膏又云焦煩水易
易虧此腎消也六味地黃丸治之總錄所謂未傳能
食者必發腦疽背瘡不能食者必傳中滿鼓脹皆謂
不治之症潔古老人分而治之能食而渴者白虎加
人參湯不能食而渴者錢氏白术散倍加葛根治之
上中既平不復傳下消矣前人用藥厥有旨哉或曰
末傳瘡疽者何也此火邪盛也其瘡痛甚而不潰或
赤水者是也經云有形而不痛陽之類也急攻其陽
無攻其陰治在下焦元氣得強者生失強者死
一婦人面患毒焮痛發熱作渴脉數按之則實以凉膈
散二劑少愈以消毒藥數劑而平
一男子肩患疽作渴脉數有力以黃連解毒湯三劑而
止更以仙方活命飲四劑潰而愈
一男子潰而煩渴以聖愈湯二劑而寧以人參黃蓍
當歸地黃四劑渴止以八珍湯二十劑而愈大抵潰
後有此症屬氣血不足須用參耆以補氣歸地以養
血若用苦寒之劑必致有誤
一男子患毒作渴右關脉數以竹葉黃耆湯治之而愈
更以補中益氣湯加黃芩而痊
一男子潰後口亁遇勞益甚以補中益氣湯加五味麥
冬治之而愈更以黃耆六一湯而斂(耆六草一)
繆仲淳治湖州庠友張時泰正月間驟發齒痛十餘日
而愈四月間焦勞過多齒痛大作醫用石膏知母等
藥不效用刀去齒間紫血滿口齒痛不可忍齒俱摇
動矣至六七月間飲食益多小便如注狀如膏肌肉
盡削至十一月身不能起冬末用黃耆地黃等藥稍
能起立然善食易饑如故小便如膏亦如故今年二
三月愈甚亦不服藥齒痛如故當門二齒脫落復加
口渴晝夜不止此中下二消症也為立方未數劑而
瘳麥冬蘆根各五兩五味黃連各三錢黃耆五錢生
地六錢天冬一兩用繰絲湯十碗煎二碗不拘時服
丸方於前藥中加黃柏三兩牛膝五兩沙參六兩枸
杞四兩五味六兩蜜丸常服遂不復發
張景岳治省中周公山左人也年逾四旬因案牘積勞
致成羸疾神困食减時多恐懼自冬徂夏通夕不寐
者半年有餘而上焦無渴不嗜湯水或有所飲則沃
而不行然每夜必去溺二三升莫知其所來其半皆
膏濁液尫羸至極自分必死診之脉猶帶緩肉亦未
脱知其胃氣尚存慰以無慮乃用歸脾湯去木香及
大補元氣煎之屬一以養陽一以養陰出入間用至
三百餘劑計人參二十觔乃得全愈此神消於上精
消於下之症也可見消有陰陽不得盡言為火(自來選抄入)
喻嘉言曰友人病消渴後渴少正反加燥急足膝痿弱
予主是丸(白茯苓丸)加犀角有醫曰腎病而以黃連犀角
治心母乃倒乎予曰腎者胃之關也胃熱下傳于腎
則關門大開心之陽火以直降於腎心火灼腎躁不
能需予用犀角黃連對治其下降之陽光寧為倒乎
服之果效再服六味地黃丸加犀角而肌澤病起矣
(沈效兄抄本)
胡天敘年五旬素豪飲而多思慮自弱冠後即善病近
則兩足及臂常時痺痛甚則肝腎之氣上逆或致暈
厥汗出不寐齒痛齦露夜卧陽事暴舉時時夢遺面
有油光楷去復爾脉之兩手俱豁大關前尤搏指據
症脉乃二陽之病發心脾今已傳為風消矣詢其小
便云頗清白令以器貯逾時觀之果變稠漿面結腐
皮遂恐甚告以平昔洪飲縱欲勞神數十年來所服
桂附純陽之藥不可勝計未知尚能愈否曰幸未至
息賁但能斷飲絶欲多服養榮之劑尚可為也今病
但有春夏而無秋冬非兼清肅之治不可乃與生熟
地杞子麥冬沙參地骨知母黃柏黃連石膏出入增
减十餘劑諸症漸平唯齒痛轉甚自製玉帶膏貼之
而愈次年因診其媳産病告以前方出入常服計用
石膏不下四五斤矣此則初為寒中後為熱中之變
症也然初之桂附未為癰疽豈非天幸乎哉
黃疸(黃疸之病當以十八日為期治十日已上宜瘥反劇為難治)
竇材治一人遍身皆黃小便赤色而濇炙食竇穴五十
壯服薑附湯全真丹而愈
沈以潛葛可久俱神醫也一日有老嫗患黃疸詣沈求
治曰吾固未之能薦於葛葛延沈飲以針針其左右
乳下而與沈飲者頃刻時出啟左針而左半身肉色
瑩然啟右針而右半身肉色如左(潄石閒談)
張子和治一男子作贅偶病疸善食而瘦四肢不舉面
黃無力其婦翁欲棄之其女子不肯曰我已生二子
矣更適他乎翁本農者召壻意欲作勞見其病甚每
日辱詬教之餌膽礬丸三稜丸了不關涉針灸祈禳
百無一濟張見之不診而療使服涌劑去積痰宿水
一斗又以瀉水丸通經散下四五十行不止命以冰
水一盂飲之立止服平胃散等間服檳榔丸五七日
黃退力生蓋脾疸之症濕熱與宿榖相搏故也俗謂
之金勞黃
周黃劉三家各有僕病黃疸張曰僕役之職飲食寒熱
風暑濕寒尋常觸冐恐難調攝虛費治功其二家留
僕於張所從其飲餌一僕不離主人熱役三人同服
苦散以涌之又服三花神祐丸下之五日之間果二
僕愈一僕不愈如其言
一女病黃遍身浮腫面如金色困乏無力不思飲餌惟
喜食生物泥煤之屬先以苦劑蒸餅為丸涌痰一碗
又以舟車丸通經散下五七行如墨汁更以𨗳飲丸
磨散氣數日肌肉如初
趙君玉病發遍身黃往問醫者醫云君乃陽明症公等
與麻知幾皆受訓於張戴人是商議吃大黃者難與
論病君玉不悦歸自揣無别病乃取三花神祐丸八
十粒服之不效乃悟曰予之濕熱盛矣此藥尚不能
動以舟車丸濬川散作劑大下一斗糞多結者一夕
黃退君玉由此益信戴人之言
張仲文治一婦人年六十歲病振寒轉慄足太陽寒水
也呵欠噴嚏足少陽膽也口亡津液足陽明不足也
心下急痛而疸手少陰受寒足少陰血滯也身熱又
欲近火熱在皮膚寒在骨髓也臍下惡寒丹田有寒
渾身黃及睛黃皆寒濕也餘症驗之知其為寒溺黃
赤而黑又頻數乃寒濕勝也病來身重如山便著床
枕者陰濕盛也其脉右手關尺命門弦細按之洪而
弦弦急為寒加之細者北方寒水襍以緩甚者濕盛
出黃色脉洪大者心火受制也左手又按之至骨舉
手來實者壬癸腎旺也六脉按之但空虚者下焦無
陽也用藥法先宜以輕劑去其寒濕兼退其洪大之
脉以理中加茯苓湯投之
朱丹溪治一婦人年二十八歲發黃脉澁經水自來不
行身體倦怠未曾生子用陳皮白术木通各一兩黃
芩歸頭丹皮各半兩甘草一錢分作十二帖水煎食
熱服
一人年二十歲因勞又冐雨得疸症脚痠心悸口苦力
弱尿黃脉浮而數病在表宜解外黃耆三錢白术蒼
术各一錢陳皮蘇葉木通各五分山梔炒二錢甘草
稍些白水煎服下保和十五丸與點抑青各十丸温
中二十丸而愈
一婦人年三十面黃脚痠弱口苦喜茶月經不勻且多
倦怠用黃耆甘草各三錢人參當歸白芍各一錢木
通陳皮各五分白术一分炒栢秦芁各二分
一婦年六十面黃倦甚足痠口苦脉散而大此濕傷氣
也白术半兩陳皮四錢蒼术木通黃芩各三錢人參
川芎各二錢黃栢炒一錢甘草炙五分分六帖水煎
食前服
王官人痞後面黃脚痠弱倦怠食飽氣急頭旋黃耆甘
草木通各二分白术一錢半厚朴陳皮蒼术各一錢
黃柏炒三分水煎服
成庚五官面黃脚痠無力食不化脉虚而少弦口苦肚
脹宜補之人參木通各三分白术一錢五分當歸白
芍川芎陳皮蒼术各五分甘草二分水煎下保和丸
四十丸
孫文垣治一人因冐雨勞力汗出又以冷水澡浴因發
熱口渴心與背脹痛小水長而赤舌胎黃不眠目如
金皮膚盡黃或謂年高不敢與治診得左脉浮數(熱)
右濡弱(濕)皆七至(濕熱相併)此濕熱發黃症也病雖重年
雖高猶可為以柴胡三錢(太重否)酒芩葛根青蒿香薷
花粉各一錢人參七分甘草五分連進二劑得微即
能次早熱退其半舌稍淡潤身黃未退胸膈餘熱作
煩以竹茹青蒿葛根各一錢人參麥冬花粉知母各
八分白芍六分二帖熱退食進精神陡長後與補中
益氣湯加青蒿麥冬花粉十帖黃頓痊
一人患酒疸遍身皆尿如柏汁目如金汗出沾衣如染
胸膈痞悶口不知味四肢痠軟脉濡而數以四苓散
加厚朴陳皮山查麥芽葛根倍青蒿水煎臨服加萱
草根自然汁一小杯四帖頓愈
一人病後身面俱黃吐血成盆(熱鬱陽明)諸藥不效用螺十
個水漂去泥搗爛露一夜五更取清服二三次血止
黃愈(小山怪症方本草綱目)
外臺秘要治三十六黃急救方用雞子一顆連殼燒灰
研酢一合和之温服鼻中蟲出為效身體極黃者不
過三枚神效
柴嶼青治覺羅諱瑪德夫人病疸醫投茵陳五苓散未
效又合末藥服之肌膚白眼皆如金色轉致不思飲
食右關緩弱特甚柴曰胃為水榖之海脾為倉廩之
官府藏失職濕熱滋甚今惟有調其土能健運濕熱
自去不必治疸而疸自愈矣用六君子湯加厚朴炮
薑以温中神麴麥芽以助戊巳之化不數劑而全愈
東垣曰戊申春一婦人六十歲病振寒戰慄(太陽寒水客也)呵
欠噴嚏(足少陽溢)口亡津液(足陽明不足也)心下急痛而痞(手足陰受)
(寒也故急痛足太陰血滯為痞)身熱近火(熱在皮膚寒在骨髓亦拒寒戰慄也)臍下惡
寒(丹田有寒也)渾身黃而白睛黃(寒濕也以餘症推之知其寒也)溺黃赤
而黑頻數(寒濕盛也)自病來身重如山便著牀枕(至陰濕盛也)
其脉診得左右關并尺命門中得弦而急極細雜之
以洪而極緩(弦急為寒加之以細細者北方寒水雜以緩甚者濕勝出黃色也又洪大者心)
(火受制也)左骨按之至骨舉止來實者(壬癸俱旺也)六脉按之
俱空虛者(下焦無陽也)先以輕劑去其中焦寒濕兼退其
洪大脉理中湯加茯苓是也水煎冰之令寒服之謂
之熱因寒用假寒以對足太陽之假熱也以亁薑之
卒熱以瀉真寒也故曰真對真假對假若不愈當以
术附湯冰之令寒以補下焦元氣也(試效方醫說續編)
陸祖愚治潘巨源食量煩高恣肆大嚼因勞役失饑傷
飽每患脾胃之症或嘔或瀉恬不介意後成黃疸用
茵陳五苓散治之而痊仍前飲食不節疸症復作人
傳一方以苦藥葫蘆酒煮服之即效試之果然仍力
疾生理後試之至再至三周身熏黃肚腹如鼓而卒
薛立齋治大司徒李蒲汀南吏部少宰時患黃疸當用
淡滲之劑公尚無嗣猶豫不决曰有是病而用是藥
以茵陳五苓散加芩連山梔二劑而愈至辛夘得子
應天王治中遍身發黃妄言如狂苦於胸痛手不可近
此中焦畜血為患用桃仁承氣湯一劑下瘀血而愈
又太守朱陽山弟下部畜血發狂用抵當湯而愈
馬元儀治沈王格患疸症一身及面目悉黃微見黑滯
煩渴腹滿脉之左弦數右空大此内傷發黃為厥陰
肝木太陰脾土二藏交傷之候也夫肝鬱則生熱脾
鬱則生濕濕熱交爭而煩渴腹滿發黃之症生矣至
黑色兼見於面則并傷其腎汗之下之非其治也宜
平肝之亢扶土之虚兼解鬱熱以清氣道除濕蒸而
和中氣用人參三錢白术二錢白芍一錢黃連山梔
七分歸身丹皮茵陳秦芁各一錢柴胡七分炙草五
分半麴一錢服三十劑而痊
顧奉常務遠目黃脾氣弱仲淳䟽方用茵陳三錢人參
三錢薏苡仁三錢蓮肉三錢木通八分黃連酒炒一
錢山梔炒八分白术土炒一錢石斛酒蒸三錢皆治
疸之劑以事冗未服既而身目皆黃小便亦赤乃服
仲淳先見飲前藥稍愈一按摩者投以草汁藥酒脾
敗遂不起臨殁下瘀血數升亦畜血症也以其年邁
不絶慾故爾前方尚有茯苓二錢(廣筆記)
施靈修乃兄七年前曾患疸症服草藥愈後復發坐多
氣多勞故草藥不效服田螺發脹一日夜大作寒熱
因發渴小便如油眼目黃且赤手足黃紫仲淳以瘀
血發黃服後藥大小便通黃及渴俱减橘紅一錢五
分紅麯炒研二錢山查五錢鬱金汁十五匙薏苡六
錢木瓜三錢牛膝五錢五分麥冬五錢車前二錢五
分赤苓三錢通草五分白芍酒炒四錢竹茹二錢河
水二鍾煎八分饑時服三日後加人參三錢(廣筆記)
徐環薇年三十餘病疸服山梔茵陳五苓六一之劑將
兩月不效脉之弦細而駛面目爪甲俱淡黃語言遲
倦謂之曰君以黃疸求治此其餘症耳今病成勞損
矣乃竦然曰誠有之近來夜卧不寧晚即發熱黎明
始退咳𠻳痰稀腰膝疼痛然治之當奈何曰病緣陰
虚火盛肝熱久鬱移其所勝故食少便溏發為黃症
與酒榖諸疸為濕熱熏蒸者不同乃服苦寒滲利重
傷其陰致成勞損今宜峻養肝腎俾𠻳止熱退食進
便調而黃自消矣與集靈膏加减十餘劑諸症漸瘳
黃亦愈矣
金魯瞻年四十餘館於時醫湯静公宅病疸諸治不效
已歷數醫最後一人與草頭方四味中有六月雪餘
忘之矣服之增劇脉之輭弱無神略數外症目黃如
橘面額則黃而黑黯腹大臍凸便溏食少動則氣促
知為脾腎兩虧近乎女勞一症乃疸中最難治者也
與熟地山藥各一兩杞子棗仁苡仁各五錢彼疑太
補待以問湯湯老醫也謂曰方極是苐吾輩素不用
此姑試之一劑减二劑又减再診脉漸起仍前方八
劑全愈
朱天一年二十餘喜食糖及燥炙糕餅忽病黃面目如
金脉之兩關數實有力尺滑大便六七日不行小便
黃澁此敦阜太過燥熱所鬱如以素甆覆火其色必
黃非濕症也與小承氣湯加當歸白芍一劑便行而
瘥
赤丹(又名風癉又名赤游風又名赤瘤)
孫思邈曰貞觀七年三月予在内江縣飲多至夜覺四
體骨肉疼痛至曉頭痛額角有丹如彈丸腫痛至午
通腫目不能開經日幾斃予思本草芸苔治風遊丹
腫遂取葉搗傅隨手即消其驗如神亦可搗汁服之
(一云無葉用子研代之)
張子和治黃氏小兒面赤腫兩目不開以排針刺輕砭
之除兩目尖外亂刺數十針出血乃愈此法人多不
肯從必欲治病不可不謹護
朱丹溪治一中年男子癰潰後發熱亁嘔背發丹熛用
諸般敷貼丹熛藥乃用刀於個個丹頭出血皆不退
後半陳生薑加補劑治嘔不效遂純用參半兩歸术
各一錢五分濃煎一貼嘔止二三貼丹漸緩熱漸减
約五十餘貼熱始除神氣始復
鮑允中年五十歲風丹痒甚腹微疼咽不利面身微腫
五六日不退兩寸脉滑大實右浮大左浮弦小以炒
芩炒連四物桔草黍粘紫葳各一錢防風黃耆各半
錢凡五六帖而安
黃師文治一婦人苦風丹每酒沾唇則風丹重迭而起
痒刺骨殆不可活令服五積散約數服以杯酒試之
如其言飲酒已丹不作德昭一婢亦苦風丹亦以此
聞其說遂服五積散亦瘥又師文用五積散治産瀉
有奇功(北忩炙輠)
薛立齋治一婦人素清苦因鬱怒患遊風晡熱内熱自
汗盗汗月經不行口亁咽燥此鬱氣傷脾乃以歸脾
湯數劑諸症稍退後兼逍遥散五十餘劑而愈
一婦人患此性躁寒熱口苦脇痛耳鳴腹脹溺濇乃肝
脾血虚火旺也用六君加柴胡山梔龍膽數劑更與
逍遥散兼服漸愈又與六味丸逍遥散七十餘劑諸
症悉退
一婦人患前症誤服大麻風藥破而出水煩渴頭暈誠
類風症六脉洪數心脾為甚曰風自火出此因怒火
脾胃受邪血燥而作非真風症也與逍遥散六味丸
以清肝火滋脾血生腎水而愈
一婦人患前症久不愈食少體倦此肝脾虧損陰虚發
熱也先用補中益氣湯加川芎炒梔元氣漸復更以
逍遥散而瘡漸愈
一婦人患赤遊風晡熱痒甚用清肝養血之劑不信乃
服大麻風藥臂痛筋攣又服化痰順氣之劑四肢痿
弱又一婦患前症數用風藥煎湯泡洗以致腹脹並
歿
一女子十五歲患瘰&KR1031;赤暈形氣倦怠此肝火血虚所
致用加味逍遥散而赤暈愈用益氣湯六味地黃丸
而瘰&KR1031;消
一婦人身如丹毒搔破膿水淋漓熱渴頭暈日晡益甚
用加味逍遥散而愈
續名醫類案卷十二
