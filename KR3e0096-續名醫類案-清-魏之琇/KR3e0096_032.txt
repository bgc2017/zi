續名醫類案卷三十二
錢塘魏之琇撰
崩漏
薛立齋治一婦人性急每怒非太陽耳項喉齒胸乳作
痛則胸滿吞酸吐瀉少食經行不止此皆肝火之症
肝自病則外症見土受剋則内症作先以四物加白
木茯苓柴胡炒梔炒龍膽清肺飬血次用四君加柴
胡白芍神麴吳茱萸炒黃連以培土制肝漸愈惟月
經不止是血分有熱脾氣尚虚以逍遥散倍用白术
茯苓陳皮又以補中益氣加酒芍兼服而安
一婦人懷抱不舒腹脹少寐飲食素少痰涎上涌月經
頻數薛曰脾統血而主涎此欝悶傷脾不能攝血歸
源耳用補中益氣濟生歸脾而愈
一婦人血崩兼心痛三年矣諸藥不應每痛甚虚症悉
具面色痿黃薛曰心主血盖由去血過多心無所飬
以致作痛宜用十全大補湯參术倍之三十餘劑稍
愈百餘劑全愈
大尹王天成之内久患崩自服四物凉血之劑或作或
輟因怒發熱其血不止服前藥不應乃主降火更加
脇腹大痛手足俱冷薛曰此脾胃虚寒所致先用附
子理中湯體熱痛止又用濟生歸脾補中益氣二湯
崩血頓愈若泥痛無補法則誤矣
錦衣楊永興之内患血崩過服寒凉之劑其症益甚更
加肚腹悶痞飲食不入發熱煩躁脉洪大而虚薛曰
此脾經氣血虚而發躁也當急用八珍湯加炮薑以
温補之緩則不救不信仍服止血降火之劑虚症蜂
起始信其言緩不及治矣
一婦人因怒崩血久不已面青黃而或赤此肝木制脾
土而血虚用小柴胡合四物清肝火生肝血又用歸
脾補中二湯益脾氣生肝血而瘥此症若因肝經風
熱而血不寧者防風為丸以兼症之藥煎送或肝經
火動而血不寕者炒條苓為丸以兼症之藥煎送若
瘀血為患用五靈脂為末燒銕器焠酒調服無不效
者
周暉内人病血山崩諸醫皆危之劉春齋用當歸一兩
荆芥一兩酒一鍾水一鍾煎服立止如神(續金陵瑣事)
易思蘭治一婦患崩晝夜十餘次每次去血升許用止
血藥愈甚卧牀月餘羸瘦食少面青爪黑氣促痰喘
診之心脉平和肝脉弦大時一結肺脉沉而大且有
力脾胃脉沉濇兩尺沉而無力曰此氣欝病也詢之
果因午餐小婢忤意發怒搆疾隨以四神散與之服
藥半盂未及一時頓覺神爽易曰未也明日子時分
指甲變桃紅色方可救至期甲色果紅復診之左三
部如前肺脉微起脾胃雖沉緩而不濇二尺仍舊謂
其家曰午時血當大崩毋得驚惶以駭病者至期果
然下紫黑血塊數枚自此遂止後用壯真五和丸調
理月餘全愈次年生子方用四神散以香附行氣為
君烏藥為臣蘇梗通十二經之關竅白芷化腐血生
新血為佐加當歸引氣入心而生新血川芎引氣入
肝舒肝之欝而去舊納新神麴引氣入脾暢脾結而
統新血白术健脾胃而和中氣為使以行氣為主活
血輔之此治血先調氣之法也
吳孚先治俞氏婦血淋念載已成痼疾因幼孫出痘危
險忽下血兩晝夜不止汗瀉交作暈數次(思慮恐懼三隂並傷)
(也)脉向弦大而革者忽變而數疾欲脱奄奄一息用
人參黃蓍各一兩製附炮薑棗仁各三錢五味龍骨
各一錢或疑附子太熱且謂何不用血藥曰血脱補
氣古人精義謂有形之血不能速生幾微之氣所當
急固又脾胃氣血俱喜熱而惡寒薑附宜服也二劑
脉漸轉前方加歸芍等血藥症已除然脉氣不弦非
三年調攝未易復也自後參蓍不輟計服補劑六百
餘帖膏丸數料而起并宿疾亦瘳
一婦半月前小産繼以血崩舌硬心摇汗出髮潤日夜
俱熱耳閉不聞目視不見身浮浮如在舟車六脉細
數欲脱用人參二兩黃蓍二兩白术一兩熟地二兩
當歸五錢炮薑製附棗仁各三錢龍骨一錢五分一
劑頓減二劑精神爽慧
陸養愚治王笠雲母年四十九經事已止半年一日怱
暴至不止昏暈厥逆脉之兩手沈微如絲急以八物
湯加附子薑灰煎灌之半時方醒連進二大劑乃止
十之七八至十劑六日方止後數月復崩亦昏暈或
以犀角地黃湯加藕節阿膠之屬不止脉仍沈弱以
附子乾薑鹿茸俱燒存性同釜底墨酒調服之即止
後以六味加四物料服之約二斤一年不作次年八
月間又暴至昏暈更久脉之如舊仍以八物湯加附
子連進二劑昏暈自晡至晩未醒咸謂必死診之决
其必甦盖氣血暴脱一時至未能與胃氣相迎耳或
投以牛黃丸至半夜人事稍省而血尚未止明早復
診之仍剉八物湯少加薑附二劑或適至云昨夜之
甦乃牛黃丸之功公實不知也向因屢服參附致屢
崩今人事既省斷宜順氣行瘀去其病本豈可復蹈
前轍曰昨早投大補之藥即不服牛黃丸亦甦此等
脉症急宜續投參蓍少緩恐成不救况可更以他藥
乎或乃怫然而去曰讀父書而坑趙卒天下每多此
人陸令先服煎劑隨製存性附子等灰午後人事更
爽進粥晩投末藥一服夜間血少止明日又湯散並
投血遂止再服前湯十劑而瘳
立齋治一婦人飲食因怒忽患血崩四肢逆冷抽搐口
禁如發痙然吐痰如涌灌以二陳柴胡山梔枳殼吐
出酸味神思稍醒藥止次日進薄粥少許但乳脇脹
痛此悉屬肝火熾盛致脾氣不能運化先用六君柴
胡山梔鉤藤諸症頓退惟四肢不遂血崩如初或又
為肝火未息欲投清肝凉血之劑此肝脾氣血俱弱
先用補中益氣湯培其脾土而血氣歸經又用四物
參术柴胡飬肝經而四肢便利(餘見異症名要)
一婦人月經淋瀝無期作欝怒傷肝脾虚火動而血不
歸經乃肝不能藏脾不能攝也當清肝火補脾氣與
歸脾湯逍遥散二藥四劑而愈
一婦人因怒經事淋瀝半月方竭遇怒其經即至甚則
口噤筋攣鼻衂頭痛痰痙抽搦上視作肝火熾盛以
小柴胡加鉤藤黃連熟地山巵而愈
王執中治皮匠妻患血崩兩月飲食不進與鎮靈丹服
少減而未斷因撿得耆域方如聖散用椶櫚烏梅乾
薑各一兩煎燒存五分性為末每服二錢食前烏梅
湯調下合一劑與服而疾平患甚者不過三服(資生經)
有巡撫夫人年踰五十因傷寒而血崩與膠艾四物湯
一服漸愈後因勞復大作與鎮靈丹十五丸而止或
無此丹燒鹿角存性為末酒調服亦佳屢騐(仝上)
陳良甫治一婦人崩漏暴下諸醫投薑附桂等藥服之
愈甚診之六脉緊數遂用金華散兼局方龍腦雞蘇
丸數服即安本事方單用黃芩者亦此意也(良方)
一親戚婦人年四十五經年病崩漏不止面黃肌瘦髮
黃枯槁語言聲嘶服諸藥無效診之六脉微濡問服
何藥云凢是當歸川芎澁血諸品丹藥服之皆不作
效遂合溥濟方伏龍肝散兼白礬丸服之愈(仝上)
繆仲淳治董清山夫人患血崩由于中年欝怒百藥不
效用大劑參蓍令覓胎髮百餘丸火煆調入藥服久
之漸愈煆髮用小砂罐鹽泥煉極熟將髮入罐中封
固隂乾以炭火圍之俟黑烟將盡即起若青烟出髮
枯不可用矣非細心人不可任盖火候不可過也
王肻堂曰徐朝奉傳其内人有血崩症服諸藥不效用
香附炒為末每服二錢米飲調下服後遂痊(未選入)
一親戚黃卿内子凌夫人忽苦血崩百藥不效用五靈
脂一味不拘多少炒令烟盡研末每服一錢温酒調
下旋服遂安
蔣仲芳治毛氏婦經來淋瀝不斷已徑三月凉血止血
之藥服至五六十劑不效而口乾唇燥愈甚脉來微
澁詢其大便必瀉果然即以四君子湯加熟附炮薑
熟地血餘二劑而止盖寒客于中火浮于上脾虚而
不攝血故淋瀝不已也
聶久吾婦年三十九生子月内調飬未善次年春其經
兩月餘不行一日忽暴至不止一二飯久即昏暈不
省人事急用十全大補湯去桂倍加參蓍又加熟附
子炒乾薑各一錢灌之甦省後連服二大劑遂止十
之七八又十餘日共服二十餘劑乃得全止次年春
崩又大作比前尤甚昏暈更久又服前方三十餘劑
尚未全安後用鹿茸炒燒存性研末酒調二錢服數
次而血止繼服峻補丸藥幸年餘不發然病根未除
次年中秋忽又暴至前方連服二大劑血流如水涌
吐冷痰至日晡昏暈初更而氣絶惟胸次微温至三
更用灶心土研細水調灌一二酒杯冷痰少開遂飲
滚湯一琖甦省漸安豈初發時服大補二劑能令生
意不絶耶後又服峻補之劑而血止因思三年之内
嘗服峻補丸藥而病仍大作者何也或謂補血太過
是以積而成崩或謂不宜用附子等熱藥推動其血
遂至于崩(此說極是惜聶君未及明)抑知土虚不固然後山崩今
既血崩則是血大虚且血氣相依附氣虚甚則降令
多升令少是以不能攝血致血不歸經而妄下不惟
大補血而尤當大補氣也前丸方雖峻補不合攙入
香附益母砂仁元胡等損氣之品乃令病根不除而
屢作也因純用補氣血藥一料而神氣爽健二料而
病根除次年遂孕而生第八兒矣
劉氏媪年七十病血行如壯年月事久之淋漓不斷兩
月餘耳鳴心跳頭暈目眩惡食罕眠奄奄就斃醫者
不一有與歸脾補中者六味四物者十全八珍者諸
治未為無見然服歸脾補中則上鬲脹而面腫似不
宜于補氣服六味四物則小腹脹而足腫似不宜于
補血服八珍十全則中脘脹而氣急似氣血兼補又
不宜延診先告以不宜用補以症皆緣補而增也脉
之沉小而澁兩關尤甚且無神曰此肝脾兩傷之候
也以七旬之年兩月之病非補何以能瘳苐余之補
異乎人之補無慮也與熟地二兩以一兩炒炭杞子
一兩白芍炒棗仁炒各五錢酒連三分四劑而淋瀝
止去連四劑而腫脹消諸症亦愈
姚氏婦早寡年三十餘因月事暴至遂崩漏不止勢甚
猛脉之兩寸上溢兩尺甚弱據脉不可與補中益氣
據症又不可不暫升提以挽其下陷先與熟地杞子
白芍棗仁重劑服之果不應急以萆麻仁十數粒去
殼研入麝一分捏作餅子用綠雲膏貼臍上再服前
藥血去漸緩少頃再服藥覺血不行即令揭去之又
服數劑全愈
白𢃄
朱丹溪治陶遒外姑年七十形瘦善啖白𢃄食前薑湯
吞大補丸五十丸一二次午膳後及臨卧時各與小
胃丹十五丸愈
胡安人白𢃄下月經甚多食少倦怠面黃經中如有血
塊者有如筋膜者與參术等補血氣調脾胃後諸症
皆退惟𢃄未止以樗皮丸主之
薛立齋治一婦人𢃄下四肢無力薛曰四肢者土也此
脾胃虚弱濕痰下注以補中益氣濟生歸脾二藥治
之而愈
孫文垣治吳涌瀾母年六十餘久患白𢃄歴治不效變
為白崩診得右寸滑左寸弱兩關濡兩尺輭弱據脉
心腎俱不足中焦有濕古云崩中日久為淋𢃄漏下
多時骨亦枯今白物下多氣血日敗法當燥脾兼補
心腎以既濟丹補其心腎以斷下丸燥中宫之濕則
萬全矣果未終劑而愈
一僧治蔡大尹内人崩中赤白𢃄下用墓頭回一把酒
水各半盞童便半盞新紅花一捻煎七分卧時温服
日近者一服久則三服愈(董炳集騐方)
一婦人小腹痞脹小便時下白𢃄小水淋瀝此肝經濕
熱下注用龍胆瀉肝湯而愈
一女人赤𢃄腰痛以四君子加乾薑肉桂地榆而愈男
子腰痛亦效
一婦人赤白濁腰痛四君子加當歸杜仲續斷乾薑地
榆而愈
王海藏云李知府妻梅氏𢃄下病七年血崩不止骨痿
著牀日服紫莞丸五丸至十丸十五丸取下膿血五
升黃水一升肉塊如雞子狀始愈(方見瘀風門)
王教授云有來覓赤白𢃄藥者予以鎮靈丹與之鎮靈
丹能活血温中故也以其神效故書于此但有孕不
可服者若夋𢃄脉穴尤竒于此丹也(資生經)
一婦人白𢃄兼病痛風半夏茯苓川芎陳皮甘草蒼术
(米泔浸)黃柏(酒洗晒乾炒)南星牛膝(酒洗)煎服(仝上)
蕭萬輿治龔氏妾年三十娩未百日恣啖生冷嘔吐臍
痛病白𢃄月餘行經衝任冒寒發熱煩渴赤𢃄頻下
脉沉遲無力此内真寒而外假熱症也用四物二陳
加炮薑肉桂木香少佐升麻丸服月餘而愈
一寡婦年三旬時或增寒發熱通宵不寐時或經晝昏
睡喃喃獨語遇勞肢體厥冷每用薑葱解表遂致停
熱脾胃乘虚下注而患赤𢃄脉沈伏重按搏指以為
相火藴結外假寒而内真熱也用四物加黃連龍胆
炒巵知母茯苓木通投八劑諸症悉安
來天培治一婦年四旬外苦于白𢃄朝夕常流不止已
十餘日矣外症頭暈腰痛診其脉澁此肝腎隂虧氣
虚下陷所致法宜以十劑中澁可去脱之劑治之否
則因循慮成弱症矣以六味飲去萸肉澤瀉加牡蠣
龍骨川斷肉桂杜仲白芍鹿角膠不數劑而瘳
一閨女年十五歲夏間患白𢃄月餘更兼腹痛診之六
脉俱弦細而數按之中指下極沉此屬脾氣下陷肝
藏濕熱為患同升麻柴胡蒼术白术茯苓半夏廣皮
甘草黃柏黃苓二劑而霍然
交腸(交腸症男子亦有)
張路玉治詹石匠婦産後五六日惡露不行腹脹喘滿
大便從前隂而出省其故平日酷嗜烟酒所産之兒
身軟無骨因而驚駭遂患此症以芎歸湯加蒼术肉
桂炒黑山查一服惡露通而二便如常
陸聖祥之女方四歲新秋患血痢而稀糞出于前隂作
冷熱不調食積治與五苓散服香連丸二劑而愈
錢吉甫女年十三體肥痰盛因隣家被盗發熱頭痛嘔
逆回青六脉弦促而便溺易位此因驚而氣亂痰襲
竅端所致也與四七湯下礞石滚痰丸開通痰氣而
安
喻嘉言治姜宜人得竒症簡本草經䟽治交腸用五苓
散之說以為神秘喻曰交腸一症大小二便易位而
出若交易然古用五苓治之專為通前隂而設也若
此症閉在後隂二便俱從前隂而出擬之交腸誠有
似是而非者况交腸乃暴病驟然而氣亂於中此症
乃久病以漸而血枯於内有毫釐千里之别原夫疾
之所始始於憂思傷脾脾傷則不能統血而錯出下
行有若崩漏實名脱營宜大補急固乃誤以凉血清
火為治脱出轉多於是乎陽明之血亦漸消今乃大
腸枯槁幽門驟閉飲食至此無庸分别遂清濁并走
前隂勢必大腸復通令渣滓率由故道斯為得耳與
五苓一方有何干涉况五苓一方又為亡已血所深
戒乎向診時嘗問病中多哭泣否答曰時時泣下乃
知臟燥者多泣大腸方廢而不用也交腸云乎哉今
大腸之脉纍纍而現於指可虞之時其來春棗葉生
乎棗葉生而言果驗(按此仍是交腸症惟與驟然氣亂者不同耳)愚擬治
之之法宜集靈膏重用人參以補其肺而潤之盖肺
與大腸相表裏而主氣又肺者相傳之官治節出焉肺
得飬斯大腸之燥可清又得枸杞二冬以滋其失血
之槁然後故道可復而清濁自分矣
薛立齋治一産婦小便出糞名大小腸交乃氣血俱虚
失行當道先用六君子湯二劑又用五苓散二劑而
痊(婦人良方作先用五苓散二劑而愈又用補中益氣湯而安)
沈明生治葉惟和室月夜探親其母留之食時春寒獨
峭歸途即覺肌膚凛慄次早復當窗梳櫛重感于邪
無熱惡寒胸膈䐜悶一醫見其肌表無熱竟作食傷
太隂主治遽用大黃下之不特不見效反致水道閉
澁尤可異者白物腥穢如膏淋之壯從大腸來綿綿
不絶漸致肌體蔞弱骨立難支診之脉沉而澁虚寒
可知計惟有温中益元之法然慮大便尚結小水未
行或增滿之患遂先用五苓散倍加肉桂一服而水
道果通再服而宿垢并下嗣用附子理中湯三四劑
後白物漸止更以十全大補調理一月而安夫白滛
白沃載在靈蘭之典皆指前竅中來今乃轉移于後
何也盖此病始終是一寒症初因食在胃脘之上火
衰不能熟腐而反下之太早則有形之物不能即降
而無形之寒抑遏于闌門之際遂致清濁混淆涓涓
不息似乎淋𢃄而實非淋𢃄也今先以五苓分利隂
陽而倍肉桂使寒隨溺洩上下宣通繼以理中之劑
撤其餘邪鼓其陽氣令脾土熱燥而濁流有制宜其
效如桴鼓也夫始用行大便之藥大便不行并致小
便亦澁今用利小便之藥小便即利并致大便亦通
其得失為何如哉
求子
建平孝王妃姬侍皆麗無子擇良家未笄女入御又無
子問尚書禇登曰求男有道乎澄對曰合男女必當
其年男雖十六而精通必三十而娶女雖十四而天
癸至必二十而嫁皆欲隂陽完實然後交合則交而
孕孕而育育而為子堅壯強夀今未笄之女天癸始
至已近男色隂氣早泄未完而傷未實而動是以交
而不孕孕而不育育而子脆不夀此王之所以無子
也然婦人有所産皆女者有所産皆男者大王誠能
訪求多男婦人媒至宫府有男之道也王曰善未再
期生六男夫老陽遇少隂老隂遇少陽亦有子之道
也(禇氏遺書)
朱丹溪曰肥盛婦人不能孕育者以其身中脂膜閉塞
子宫而致經事不行可用導痰湯之類瘦怯婦人不
能孕育者以子宫無血精氣不聚故也可用四物湯
飬血飬隂等藥余姪女形氣俱實以得子之遲服神
仙聚寳丹背上發癰疽症候甚危予診其脉散大而
濇急以加減四物湯百餘貼補其隂血幸其質厚易扵
收救質之薄者悔將何及
龔子才治劉小亭年四十無子陽事痿弱精如冰冷求
診兩寸脉洪兩尺脉沉微無力此真元衰&KR0629;乃斵喪
過度所致以固本健陽丹加人參附子枸杞覆盆子
各二兩製一料服盡覺下元温暖如前又製一料服
至半料而乃正果孕生一子後傳之於劉柏亭劉敏
菴服之俱得子
汪石山治一婦人形肥色淡紫年幾三十艱於育子脉
之兩尺皆沉微法當補血以形言之肥人氣虚亦當
補氣遂令多服八物湯仍以補隂丸加參蓍空腹吞
之三月餘有孕復為診之兩尺如舊以理論之孕不
當有昔人云脉難盡憑殆此類歟
薛立齋治儒者錢思習子室年三十餘無嗣月經淋瀝
無期夫婦異處幾年矣思習欲為娶妾以謀諸薛薛
意此欝怒傷肝脾虚火動而血不歸經乃肝不能藏
脾不能攝也當清肝火補脾氣遂與加味歸脾逍遥
二藥四劑送至其家仍告其姑曰服此病自愈而當
受胎妾可無娶也果病愈次年生子
后妃不妒忌而百斯男獨中山靖王飲酒好内生子百
十二人世稱全鹿丸為周文王所定常服之故生子
衆多豈中山靖王亦常服是丸者耶何生子之多于
文王也(張氏巵言)
馮楚瞻治金紹老晨瀉不已就診按其脉兩寸關俱沈
弱無力兩尺沉微更甚曰少年得此不惟難愈更恐
嗣育之間多女少男矣適許某至亦索診其脉亦然
各道連生數女而無子令以八味去丹皮澤瀉加補
骨脂三兩兔絲子四兩五味子二兩早晩食前各服
五錢後各生子矣精要云久服令人肥健多子信然
吳孚先治蔡孝廉年已五旬苦乏嗣徧求種子方偹嘗
十載無一騐診得右尺神旺真火本自不衰惟左尺
虚弱乃真水乾涸也宜補隂配陽與六味地黃丸加
元武膠越二載果得一子
萬密齋曰嘗見男子隂痿者多致無子不可不慮也惟
其求嗣之急易為庸醫之惑或以附子赤石脂為内
補或以蟾酥呵芙蓉為外助陽事未興内熱已作玉
莖雖勁頑木無用以致終身無子或有夭歿者吾見此輩
無辜而受醫藥之害遍訪諸方無越此者出以示人
名曰壯陽丹熟地黃四兩巴戟去心破故紙炒各二
兩仙靈脾一兩桑螵蛸真者鹽焙陽起石(煆另研水洗各半兩)
上六味合隂之數研末煉蜜丸如桐子大每三十丸
空心只一服温酒下不可恃此自恣也戒之
生地四兩熟地四兩天冬四兩麥冬四兩當歸二兩枸
杞一兩仙靈皮八兩剉碎絹袋浸大罈酒内隔湯煮
從卯至酉取水埋地下七日夫婦日共飲五六杯婦
人經水不准者即准而受孕此方刻鄒南臯仁文書
院集騐方中扶銀臺徐光禄俱云往往得騐因腹記
而筆之(李日草六硯齋筆記)
吳橋治胡醫卿胡喜詼諧故與橋習則以久不宜子請
壯陽方橋診曰公寸脉洪尺中沉澁火炎而不降水
涸而不升水火不交是曰未濟法宜滋隂補腎庶幾
相濟相生倘復壯陽則火益炎而水益涸咳血嘔血
將不可謀殆矣胡大笑曰吾五十而善飲彊飯不異
丁年何病徒以陽痿精滑願得方藥壯之且吾(斗奭)滋
隂藥如奉漏巵無益橋曰技止此爾胡後遇邑人老
而舉子者得壯陽方至留都亟服之咳而失聲已復
咳血久之肉削大溲浸動則遣使逆橋橋謝不暇病
深請告歸即召橋歎曰不用公言至此矣幸脉不數
聲不喑骨不蒸血不欬獨大溲日三四行爾橋曰否
否夫數者喑者蒸者欬者則陽火未熄猶可鼓而行
之今熄矣即爐鞲無及也無何而絶
妊娠
王顯字世榮文昭皇后之懷世宗也夢為日所逐化為
龍而遶后后寤而驚悸遂成心疾文明太后勅召徐
譽及王顯等為后診脉徐譽言是微風入臓宜進湯
藥及加鍼灸顯診云按三部非有心疾將是懷孕生
男之象後果如言
汪石山診一婦形長色紫妊五月矣求脉之以别男女
汪曰脉右大於左脉訣云左大為男右大為女今脉
右大當是女耶彼則喜曰我男胎矣往歲有妊時尊
甫先生診之亦謂右脉浮大當是女孕後生男今妊
又得是脉可知為男矣後果生男汪曰脉書但道其
常莫能盡其變此醫所以貴乎望聞問切也
張子和診一婦人年四十餘得孕自以為年衰多病故
疾復作醫亦不察加燔針於兩臍旁又以毒藥攻磨
轉輾腹痛食減形羸已在牀枕張診其脉曰六脉皆
平惟右尺洪大有力此孕脉也兼擇食為孕無疑左
右皆笑之不數月生一女兩目下各有燔針痕幾喪
其明凢治病婦當先問孕不可倉卒
鬍王之妻病臍下積塊嘔食面黃肌瘦而不月或謂之
乾血氣治之無效張視之曰孕也其人不信再三求
治乃與之平藥以應其意(妙否則别求人治或致悮事)終不肯下
毒藥(凢攻病之藥皆曰毒)後月到果胎也問何以别之曰尺脉
洪大也(亦有尺脉徵弱而孕者見求子門汪石山案)素問隂陽别論所謂
隂摶陽别之脉
崑山周知縣景星家一婦病腹中塊痛耑科診之曰氣
積投以疏氣破積之劑又命人以湯餅軸擊之不效
聞有巫峯神廟頗靈往問之云此胎氣也勿用藥信
之彼果生一男南京戶部主事韓文光妻病腹中作
痛按之若有物在臍左右者適浙中一名醫至京請
診之云是癥瘕服三稜蓬术之劑旬餘覺愈長亦以
其不效乃止後數月生二男此皆有命而然可不慎
哉(客中閒集)
程世光治一有胎婦兒腹啼皆不治乃傾豆於地令婦
低頭拾之兒啼止(江西通志)
萬密齋曰兒啼腹中此症臨月將産婦人有之師母錢
氏嘉靖戊子有娠九個月兒在腹中哭錢大驚令作
男子拜而止之過二十日生師兄邦孝(師母以下似萬門人語邦)
(孝似萬之子)
李有懷妾高氏懷妊二十七月舉子後亦長成(雲問雜誌)
朱丹溪曰懷孕愛物乃一臟之虚假如肝臟虚其肝氣
止能飬胎無餘用也不能榮肝肝虚故愛酸物(治法)
邢氏亡其名朱勝非婦偶小疾命視之曰小疾爾不藥
亦愈然不宜孕孕必死其家以為狂言後一歲朱婦
得男其家方有抱孫之喜彌月婦疾作急召之堅不
肯來曰去歲已言之無可療之理越宿而婦卒人共
竒之(錢塘縣志)
妊娠胎不長
薛立齋治一妊婦胎六月體倦嬾食面黃晡熱而胎不
長因勞欲墜此脾氣不足也用八珍湯倍参术茯苓
三十餘劑胃漸健胎安而長矣
一妊婦因怒寒熱往來内熱晡熱脇痛嘔吐胎之八月
而不長此因肝脾欝怒所致用六君加柴胡山梔枳
殼紫蘇桔梗病愈而胎亦長矣
妊娠(胎動)
薛立齋治鴻臚張淑人痢疾後胎動心神不安肢體殊
倦用八珍散二十餘劑漸愈因勞加煩熱頭痛以大
劑補中益氣湯加蔓荆子治之熱痛頓止仍用前散
又五十餘劑而安其後生産甚易
一妊婦八月胎欲墜如産卧久稍安日晡益甚此氣血
虚弱朝用補中益氣湯加茯苓半夏隨愈更以八珍
湯調理而安
一妊婦小腹作痛其胎不安氣攻左右或時逆上小便
不利用小柴胡湯加青皮山梔清肝火而愈後因怒
小腹脹滿小便不利水道重墜胎仍不安此亦肝木
熾盛所致用龍膽肝湯一劑諸症頓愈乃以四君子
加柴胡升麻以培脾土而安
孫文垣治張溪亭子室妊已七月夢見亡過祖母揮拳
背打一下即覺胎動不安血已下大小便皆急腰與
小腹脹痛者五日診之兩寸俱短弱此上焦元氣大
虚當驟補之人參阿膠黃蓍白术各二錢當歸白术
條苓杜仲各一錢砂仁香附各五分苧根嫩皮三錢
葱白六錢一劑而血止再劑諸症悉除四劑後減去
葱白苧根調理旬日足月産一女
吳孚先治孫氏婦妊六月作瀉欲小産診之曰此水胎
也四君子加炮薑製附十餘劑而安
陳三農治一孕婦腰痛甚如欲小産用杜仲一兩薑汁
拌炒續斷一兩二味為丸白湯送下遂安
薛立齋治一婦八月胎下墜或動面體倦飲食少思此
脾氣虚弱用補中益氣湯倍白术加蘇梗三十餘劑
而安産後眩暈胸滿咳嗽用四物加茯苓半夏桔梗
而愈
一妊婦内熱晡熱或兼寒熱飲食少思其胎或下墜或
上攻此肝經血虚而火動耳先用加味逍遥散數劑
次用六君子加柴胡枳殼各數劑而愈
一婦人每胎三四月作痛欲墜此為痛胎用當歸二錢
熟地黃三錢而愈
妊娠(子懸即胎上□也附子滿)
薛立齋治一妊婦每因恚怒其胎上逼左關脉弦洪乃
肝火内動用小柴胡加茯苓枳殼山梔而愈但體倦
不食用六君子加枳殼柴胡山梔而瘥
孫文垣治費少垣乃眷妊已九月痰多喘𠻳胎氣上逆
眼撑不起兩太陽微疼此子懸症兼痰火也以大紫
蘇飲為主纔服一帖即不上逆胸膈頓寬唯喘咳不
止與七製化痰丸而安
陸祖愚治梅飬中子婦孕七月其夫出外經商患胎上
衝心不時昏暈或與紫蘇安胎飲數劑不效脉之寸
大於關關大于尺俱帶弦數此血虚極而火上炎之
故也用清氣飬榮湯磨沉香四兩牛黃二分煎就徐
徐灌之不終劑而甦矣
蔡元度寵人有孕夫人怒欲逐之憂悸成疾乃取香术
散用莪术煨二錢丁香一錢甘草三分共為細末分
作三服空心鹽湯調覺胸中如物推下之而愈(芬蜜齋)
(廣嗣紀要)
萬密齋治徐太和之妻娠八月得子滿病或作子懸治
不效腹滿轉甚胎墜下迫玉門大張脆形外露但仰
卧不能坐其脉兩手俱大堅摶指謂曰病無害乃雙
胎也胎肥氣弱
妊娠子腫
一孕婦遍身皆腫或以為白火疸或以為鼓脹治俱不
效産科郭大生曰此名琉璃胎至將産一月前必飲
食大進産即腫消矣而果然彼盖閱歴多故耳然病
之所以然究未之知也
一婦人孕七月先下體發腫漸及面目數月忽子戶内
突出一水泡皮薄而光亮於是身腫悉消矣然起卧
不便困苦非嘗後復皮破出水恆不得乾偶一内親
自言昔嘗患此有醫教用王不留行及明礬等藥煎
洗而痊如言試之苦於蜇痛如此月餘比前稍愈而
終不除詢産科亦罕知者但云此似不妨必所謂琉
璃胎也産時自消後果然(仝上)
一孕婦遍身發腫既産仍不消只向裡牀卧終日昏迷
不省人事有時少醒即又狂躁不寧如此二十餘日
絶口不食諸醫束手偶有村媪聞而告曰無憂我兒
媳亦曾如此不餓死也但用陳年白鮝向病人前炙
熱以米醋沃之彼聞香自然欲食如言果愈腫亦遂
消(仝上)又見婦人胎腫如欲産之勢皆由氣血虧竭
不能束約故下墜耳用束胎和氣主之加人參一錢
升麻炒三分服三劑胎復上而安後生一男一女
楊乘六治我修姪婦妊八月一日胎忽上搶塞至心口
喘滿不食自汗悶絕僵卧口噤目直視面色不赤舌
色不青按其兩手脈息尚有急取丸子兩許滚水研
化灌之灌至兩酒杯胸口鬆動口開睛轉手足運動
而甦問何藥乃爾神曰八味丸也又問此何病而用
此丸曰此子懸也由下元虚冷中無火以養嬰兒故
上湊以就心火之熱如人睡被中足冷則上縮也後
用蓍术芎歸煎送前丸服至兩月而産(未選入)
薛立齋治一妊婦每胎至五月肢體倦怠飲食無味先
兩足腫漸至遍身後及遍頭面此脾肺氣虚朝用補
中益氣湯夕用六君加蘇梗而愈
元豐中淮南陳景初名醫也獨冇方論治妊婦子腫病
其方初謂之香附散李伯時易名曰天仙蕂散王荆
公居金陵舉家病以詩贈景初曰舉族貧兼病煩君
藥石功到家何所有一一問征鴻因此見方得于李
伯時家傳方錄于臨川張右丞宅
薛立齋治一婦子腫用紫蘇飲三服而愈
轉脬
鍾大延治一貴家孕婦小便秘腫脹面赤發喘衆醫莫
效大延診之曰是可弗藥乃胎壓膀胱耳令其周身
轉運而瘳(寧波府志)
孫卓浮梁人工精岐黃正德間邑令以宸濠之變先與
送其夫人避山中病前秘五日腹膨如鼓仰而張目
息已微急召孫孫曰此盛暑急驅飲水過度羞溺而
轉脬也法以猪尿脬吹氣貫滿令女婢投入衝之而
溺淋淋下遂起(江西通志)
孫文垣治一富家婦大小便秘者三日市師以巴豆丸
二帖大便瀉而小便愈秘脹悶臍突二寸餘前隂脹
裂不能坐卧啼泣呻吟欲求自盡孫曰此轉脬病也
桕樹東行根皮一寸滑石三錢元胡索桃仁當歸瞿
麥各一錢臨服入韭菜汁半杯服後食頃小便稍行
玉戶痛甚非極用力努之則不能出改用升麻桔梗
枳殼元胡索煎成調元明粉二錢乃提清降濁之意
服後大小便俱行始不脹急次日報云每便時腹先
痛有淡血水小便短再以丹參丹皮當歸白芍甘草
青皮香附元胡茯苓山梔山查兩帖而安
孫君又有四卷七十七頁一案亦轉脬病治法大
抵如前唯多令患者横卧畀有力婦人以患者兩
脚膝彎架肩上將下體虚空提起摇擺數四則尿
脬倒上徐徐放下患者去衣不及小便箭射而出
熱如湯黑如墨頃刻盈盆一段(按轉脬病古人但令患者横卧榻上)
(高其下體良久其尿自通殊不費力)
黃履素曰予窗友賀立菴方伯常言其伯父賀岳精於
醫曾治一孕婦將坐草患小便不通百藥不效愈飲
愈飽束手待斃賀君診之曰此乃脾氣虚弱不能勝
胞故胞下墜壓塞膀胱以致水道不通大健其脾則
胞舉而小便自通以白术二兩土炒加炒砂仁數錢
别加一二輔佐之藥服一劑小便立通其神如此予
常記此言于懷中壬寅歲内人有妊臨月竟同此病
藥無功危甚余以此法告醫者喜醫虚心如法治之
立效遂舉長子寅錫余若不聞此言母子均殆矣
李時珍嘗治數人小便不通及轉脬危急者令將葱管
吹鹽入莖内極有捷效又小兒不尿乃胎熱也用大
葱白切四片乳汁半盞同煎片時分作四服即通不
飲乳者服之即飲乳若臍四旁有青黑色及口撮者
不可救也(本草綱目)
薛立齋治司徒李杏岡仲子室孕五月小便不利諸藥
不應薛曰非八味丸不能救不信别用分利之藥肚
腹腫脹以致不起
儒者王文遠室患小便不通小腹腫脹幾至於殆用八
味丸一服小便滴瀝再以前丸之料加車前子一劑
即利肚腹頓寬而安
陸養愚治方思桂女年十四患大小便不通已三日村
醫與丸藥數十粒如芝麻大服之大便立通而瀉小
便仍秘又二日脹悶臍突小腹時時抽痛不能坐卧
啼泣呻吟欲求自盡脈之沉數而兩尺尤甚曰此轉
脬病也時尚炎熱以六一散井水調服之小便稍行
行時隂中極痛後仍點滴不暢大便努責而無積腹
痛時作痛則如刀刺再診脈仍沉數乃用升麻三錢
柴葛甘桔各一錢以提清降濁服後二便俱行小便
純血大便亦帶血水其家猶危之曰今無患矣向者
丸藥必巴豆也病本熱鬱而以極熱之藥攻之向之
刺痛今之溺血皆巴毒使然也以犀角地黃湯加黃
連山巵數劑而愈
萬密齋治一娠婦淋瀝小便不通醫作轉胞治之不愈
乃用梹榔赤芍二味研末順取長流水煎湯調服效
此方治男婦一切血淋及淋澁水道疼痛用之無不
神驗
馬元儀治沈氏妾妊娠八月下利二十餘日利後患小
便淋閉渴而引飲飲畢方去滴許澁痛異常已三晝
夜診得肺脈獨大餘脈虚濇曰下利經久脾隂必耗
燥火自強今見肺脈獨大是火據肺位金被火制氣
化不及州都便溺何由而出經曰病在下者治上令
上竅越則下竅自行矣且妊娠之體脈見虚澁氣血
不能養胎可知若再行趨下不惟病不除且有胎動
之患因與紫苑五錢耑達肺氣下及膀胱乾葛一錢
升發胃氣敷布津液火鬱則氣燥以杏仁蘇子潤之
燥勝則風生以薄荷清之加枳殼桔梗開提三焦之
氣一劑小便如泉再劑利下亦止
吳橋治趙氏婦故孱弱有身七月病不得大小溲醫者
遞以四苓利之卒不利久則小腹前後脹急痛楚燥
亂昏憒殆將不勝橋診之則以補中益氣湯加黃連
為劑一服小溲稍行明日為湯液五斗呼挈壺者口
授之扶病者坐臨盤遞引湯沃病者腹沃已口授産
嫗舉手奉其胎大小溲即行病愈矣病得之食砒而
唾未盡其遺毒觸胎病者故内虚胎氣下墮而壓脬
矣或曰胎壓脬矣或曰胎壓脬而不得小溲誠是也
大溲何為橋曰小溲塞則鼓膀胱是將壅大腸其氣
亦為不利故爾聞者曰善(太函集)
妊娠(胎墮)
薛立齋治一婦人墮胎昏憒不時吐痰自用養血化痰
之劑昏憒不省自汗發搐痰涎涌出彼以為中風欲
用祛風化痰之劑薛曰此屬脾氣虚寒所致遂用十
全大補湯加炮薑二十餘劑尋愈
一婦人年二十餘疫疾墮胎時咳服清肺解表喘急不
寐薛謂脾土虚不能生肺金藥損益甚先與補中益
氣加茯苓半夏五味炮薑四劑漸愈又與八珍加五
味及十全大補湯全愈
龔子才治一婦人每懷孕至三箇月必墮不肯服藥教
以四五老母雞煮湯入紅糓小黃米煮粥食之不數
服而胎固至足月生男
方節菴之夫人朱屢受産難因就醫乞墮胎方服之無
效復求方於耑産醫鄭氏鄭云墮胎不下必貴兒也
今後宜服安胎藥矣一日方閒步阡陌間見一道人
手攜竹筐坐於橋下與之語道氣盎然因設齋留之
到家問筐中何物曰此濟瘳病人丹藥也因授一方
名曰回生救産丹并勸修合普施朱夫人誕彌厥月時
服一丸則果如達矣遂連生二子長名鵬字矯亭次
名鳳字改亭後一為宫詹一為御史云(張氏巵言)
薛立齋治一婦苦於生育孕及三月以麵粉燒酒調服
墮胎胎去下血不止嘔吐湯藥不納六脈細小欲絶
作毒藥傷胃氣胃氣虛不能司納以人參二錢甘草
五分水煎徐徐與服嘔止用八珍湯調理而安
又治一孕婦用前藥患前症胸腹飽滿嘔吐不止用菉
豆甘草湯飲之而安
一婦懷孕三月而墮墮後發熱自汗四肢軟弱曰氣血
虚不能榮養其胎故墮墮後益虚隂虚則發熱陽虚
則自汗以十全大補湯去桂加五味子而安
吳橋治程應兆妻故多病三月不月已忽微行諸醫以
為積血而力導之惡乃大至舉身汗溢垂絶而甦則
又為虚極而重劑補之上視反張驚搐昏冒飾巾待
盡橋診之脈雖離經按之不絶曰此妊脈也誤謂積
血迫之大行胎離經而欲下則血竭而途窮陽氣無
隂血可依則浮騰而上越胎隨陽上逆而觸心故上
視反張驚搐昏瞀法不當死乃予順胎散始進甚艱
既及半而藥力行㗳焉而寐諸醫目橋曰死矣橋曰
藥中病乃寐諸公待之頃之呻吟始云頭痛諸醫以
為餘燼也夜分乃終橋曰中夜陽生比當来復時至
而圉圉乃少舒詰朝爽然俄仆卧内諸醫目攝橋曰
真死矣橋曰胎欲下而血垂盡壅閼不得行尋以順
胎散下之則血塊大如拱諸醫攝橋曰吾向固以為
積血果然橋徐應曰非積血也胎也立引水激而濯
之外紫而中白具人形病者漸安諸醫乃服(太函集)
妊娠(胎死)
許裕卿治邵涵貞内子孕十七月不産不敢執意憑脈
問諸情況果孕非病但云孕五月以後不動心竊訝
之為主丹參一味令日服七錢兩旬餘胎下已死而
枯其胎之死料在五月不動時經十三月在腹不腐
而枯如果實在樹敗者必腐亦有不腐者則枯胎之
理可推也
張路玉治馬雲生婦孕十三月不産脈来微結為處十
全大補湯服至二十餘劑而下胎枯色白治雖異而
胎枯則一也
喻嘉言治顧季掖乃室仲夏時孕已五月偶爾下血醫
以人參阿膠勉固其胎又經一月身腫氣脹血逆上
奔結聚於咽喉胸膈間食飲纔入觸之痛楚轉下甚
艱稍急即嘔出全似噎症數更醫咸謂胎氣上逼延
至秋計孕已八月病已極呼吸將絶診之脈與病反
其脈尺部微濇難推獨肺部洪大無倫其喘聲如曳
鋸其手臂青紫腫亮如毆傷色乃駭曰似此凶症何
不早商然不必明言以滋驚恐姑以善藥投之通其
下閉上壅可也必求病名曰上壅者以肺脈之洪大
合於會厭之結塞知其肺當生癰也下閉者以尺脈
之微濇合於肉色之青腫知其胎已久壊也善藥者
瀉白散加苓桔之苦以開之不用硝黃等厲藥也服
一大劑腹即努痛如欲産狀問欲産乎曰肺氣開而
不行多時閉拒惡穢得出可也奚産之云再進一劑
身腫稍退上氣稍平下白汚如膿者數斗裹朽胎而
出旬餘尚出白汚並無點血相間可知胎朽腹中已
近百日蔭胎之血和胎俱化為膿也病人當時胸膈
即開連連進粥神思清爽然朽胎雖去而穢氣充斥
周身為青腫者未去也胸膈雖寬而肺氣壅遏為寒
熱咳𠻳者未除也乃一以清肺為主旬餘獲痊(然則肺癰)
(未成乃穢濁之氣上攻而然耳)
立齋治一穏婆之女勤苦負重妊娠腹中隂冷重墜口
中甚穢意其胎必死令視其舌果青黑與朴硝半兩
許服之隨下穢水而愈(濟隂綱目是薛案)
一婦胎死服朴硝而下穢水肢體倦怠氣息淹淹用四
君子為主佐以四物薑桂調補而愈(同上)
李將軍妻病甚呼華佗視脈曰傷娠而胎不去將軍言
間實傷娠胎已去矣佗曰按脈胎未去也將軍以為
不然佗舍去婦稍小差百餘日復動更呼佗佗曰此
脈固自有胎前當生兩兒一兒先出血出甚多後兒
不及生母不自覺旁人亦不悟不復迎遂不得生胎
死血脈不復歸必燥著母脊故使多脊痛今當與湯
并針一處此死胎必出湯針既加痛急如欲生者佗
曰此死胎久枯不能自出宜使人探之果得一死男
手足完具黑長可尺許佗之絶技凡此類也(三國志)
陳斗巖治一婦孕四月而墮墮後腹腫發熱氣喘脈洪
盛面赤口鼻舌青黑陳曰脈洪盛者胎未墮也面赤
者心火盛而且乾也口鼻舌青黑肝氣絶而胎死也
以蛇脱煎湯調平胃散加芒硝歸尾服之下死胎而
安
華佗甘陵相夫人有妊六月腹痛不安華佗視脈曰胎
已死矣使下之果下男形即愈(三國志)
陳良甫治僇宅厥媳孺人杜氏生産不下家人百方救
療皆無效召診之曰産前脈不可考但當察色而知
之遂揭帳明燭以察之其面色赤舌色青見此色者
知胎已死母却無憂矣或問曰何以知之答曰面赤
舌青者子死母活明矣躬自合至寶丹二粒服之胎
即落矣此以見古人處方神速(良方)
妊娠(異胎)
莊氏婦懷妊三年不産有醫者診之曰脈象頗異疑必
異物當以藥下之服畢覺腹中奇痛産一胞墮地而
裂中有小蛇蜿蜒盤屈以次而出急撲之沉布衣麟
親見其事(三岡識略)
張路玉治一婦懷孕六月因喪子悲哭動胎醫用黃苓
白术等二服不應改用香附紫蘇枳殼砂仁一服胎
遂上逼心下脹悶喘急口鼻出血第三日薄暮往診
其脈急疾如狂風驟雨十餘至則不至頃之復至如
前因喻之曰此孕本非好胎安之無益不若去之以
存母命因思此胎必感震氣所結震屬木惟金可制
令以銕斧燒紅醋淬乘熱調芒硝一兩灌之夜半果
下異胎下後脈息微和神思恍惚所去惡露甚多又
與安神調血之劑數服而安
孫文垣治張氏婦年二十一診之左寸關短弱尺滑右
寸亦滑關濡弱尺沉微診畢其夫問曰脈何如(不告病原)
曰心神脾志皆大不足(囫圇得妙)肺經有痰(孫君平生多以一痰揣病)
因躊躇不決久之曰左寸短弱如此安得有孕云已
七十日矣問曾經孕育否曰已二次今乃三也問二
産皆足月否男耶女耶曰始産僅九月手足面目俱
全第無啼聲抱起已身冷矣細檢之乃知其無水火
也(水火前後隂也)次亦九月而産亦無啼聲驗之口中無舌
二胎之異如此乃為制方以補心脾為主令多服以
百帖為率棗仁茯神遠志各一錢白术二錢白當歸
枸杞各一錢五分甘草五分生地八分艾絮二分龍
眼肉五箇水煎服足月産一子次年又有身不以前
事為意至九月産下形體具備外有脂膜一片包其
面不能去即殞因思上年所産獲全藥之力也乃以
前方黏壁間纔覺有身即照方服之後生子女皆無
恙(凡小兒有不足之症皆緣父母有虚損處觀此當舉一三反)
郭茂恂嫂金華君産七日不食始言頭痛頭痛已又作
心痛既而目睛痛如割如刺更作更止相去無瞬息
間每頭痛欲取大石壓良久漸定心痛作則以十指
抓壁血流滿掌痛定目又痛又以兩手自剜取之如是
十日不已衆醫無計進黑龍丹半粒疾少間中夜再
服乃瞑目寢如平時至清晨下一行約三升許如蝗
虫子三疾減半已刻又行如前則頓愈矣(濟隂綱目)
河南開封府有丹客之婦懷娠甚巨動躍間似雙胎也
丹客語婦曰若生二男當名虎四兒虎五兒一日欲
出而天若雨狀謂妻曰晴履可耶抑雨具去可耶妻
未答則腹中朗應無雨丹客驚懼曰汝何人則曰虎
四兒也言未竟又聞聲曰雖不落也有幾點丹客曰
汝所為竟煉不成必須爐如何置火如何候藥如何
辨又曰如何如何乃毛也如何如何小點化如何如
何大點化待吾母為之可也丹客遂如言行之火然
硫黃偶客至門室既不深廣而客又不行其父與二
兒俱曰黃氣迫人奈何奈何至夜熏蒸死世今有小
點化之術謂其傳也予則以為豈非天怒其泄故欲
滅其口耶然亦不知何妖也
錢國賓云山西大同軍人朱劉祿娶妻孔氏七年始孕
其腹極大月不能行八月不能動仰卧于牀延診右
寸及兩尺脈主别部一倍經斷當生雙女其懷胎之
狀主難産令服易産湯劑以救其母至十月期足腹
痛産下一女其腹不減至三日腹陣痛再産一女其
腹仍大咸謂怪異必傷其母矣次日腹又陣痛又産
一女腹始如故初生二女存三生之女斃
鬼胎
滑伯仁治仁孝廟廟祝楊天成一女薄暮遊廟廡見黃
衣神覺心動是夕夢與之交腹漸大而若孕邀伯仁
治診之曰此鬼胎也其母道其由與破血墜胎之藥
下如蝌蚪魚目者二升許遂安
薛立齋治一婦人經閉八月肚腹漸大面色或青或黃
用胎症之藥不應診之曰面青脈濇寒熱往来肝經
血病也面黃腹大少食體倦脾經血病也此鬱傷脾
肝之症非胎也不信仍用治胎散之類不驗薛用加
味歸脾逍遥二藥各二十餘劑諸症稍愈彼欲速效
别服通經丸一服下血昏憒自汗惡寒手足俱冷嘔
吐不食薛用人參炮薑二劑漸愈又用十全大補湯
五十餘劑而安(此案依婦人良方鬼胎門選入)
東白馬氏婦有妊歴十四月不産形瘠尫且黑松陽周
漢卿脈之曰非孕也乃為妖之所乘耳以藥下一物
如金魚疾旋已
立齋治一婦人虚羸有鬼胎癥塊經候不通診之曰此
病也非胎也令服四物湯加莞花根而塊漸消又令
用吳萸川芎柴秦彊蠶巴戟巴豆不去油莞花醋製
為末煉蜜丸梧子大每服七丸蜜酒下即出惡物而
愈後以八珍湯調理而安
錢國賓云余之太倉有長年吳山其妻懷孕十有八月
胎形漸大山以貧人難治日懷生死之憂求便道一
診其脈浮沉長短去来至止上下不一知痰非胎矣
曾見痰火耑門書中一款凡婦人當經受驚其痰由
心胞絡流入血海如懷胎狀經閉漸大活動身安此
假胎也以清痰活血輕劑用芎歸地芍貝母天冬半
夏香附白芥子茯苓陳皮枳殼各一錢煎服數月乃
愈
六和墖農夫朱言之妻生平無病為人言寡凡有氣惱
不發肝火久鬱可知矣於天啓二年經後胎漸大起
居飲食如常至十月不生又十月不生家人憂甚醫
皆莫知其故錢亦曾診見六部浮鼓亦未敢斷又過
五月終日撒屁如此兩月胎消因當經著氣傷肝久
鬱沖於血海似懷胎而無形此名氣胎表出以識
續名醫類案卷三十二
