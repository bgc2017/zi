續名醫類案卷三十六
錢塘魏之琇撰
産後類風
薛立齋治一産婦患虚極生風或用諸補劑四肢逆冷
自汗泄瀉腸鳴腹痛薛以陽氣虚寒用六君子薑附
各加至五錢不應以參附各一兩始應良久不服仍
腸鳴腹痛后灸關元百餘壯及服十全大補湯方效
一産婦患中風盜汗自汗發熱晡熱面色黃白四肢畏
冷此氣血俱虚用八珍湯不應更用十全大補加味
歸脾二湯始應后因勞怒發厥昏憒左目牽緊兩唇
抽動小便自遺薛為肝火熾盛用十全大補加鈎藤
山梔而安再用十全大補湯辰砂遠志丸而愈
一婦人産后睡久及醒則昏昏如醉不省人事用荆芥
穗微焙為末每服三錢豆淋酒調服或童便服此華
佗愈風散也又名舉卿古拜散醫用此及交解散(當歸)
(荆芥穗等分每服三錢水酒煎)云服后當睡必以左手搔頭用之果
然此病多因怒極傷肝或憂氣内鬱或坐草受風而
成急宜服此愈可立待(本草綱目)
王肯堂治一婦産后七日為將息失宜腠理不密偶因
風寒所侵身熱頭痛兩眼反視手足瘛瘲名曰蓐風
用前方其疾即愈古人珍秘此方隠括其名曰舉卿
古拜散蓋用韻之切語舉卿為荆古拜為芥曾公談
錄謂之再生丹亦神之也(續醫說薛氏謂前症用此如不應者急用大補氣血為主)
吳交山治一婦産后因虚牙關緊急半身不遂失音以
續命湯煮飲數服而安(醫宗粹言)
薛立齋治一産婦中風不省人事言語妄甚惡風寒喜
熱飲形氣倦怠脈虚浮無力薛謂氣血虚寒用十全
大補湯二十餘劑不應又二十餘劑稍緩乃漸加附
子至一錢服數劑諸症減一二又二十餘劑十退三
四乃去附子五分數劑諸症頓退而安后又發仍服
前藥加附子三五分而愈
一産婦不語用七珍散而愈后復不語内熱晡熱肢體
倦怠飲食不進用加味歸脾湯為主佐以七珍散而
愈后因怒不語口禁腰背反張手足發搐或小便見
血面色或青或黃或時兼赤曰面青肝之本色也黃
者脾氣虚也赤者心血虚也用八珍湯加鈎籐鈎茯
苓遠志漸愈又用加味歸脾湯而痊
一産婦狀如脚氣發熱瞀悶搐掣驚悸或用獨活寄生
湯而痊后復作服之其汗如水更加口禁吐痰乃用
十全大補湯培養血氣漸愈后飲食日少肌體日瘦
吐痰如涌此命門火衰脾土虚寒用八味丸及歸脾
湯諸症漸退肌肉漸生
蕭萬輿治陳昌之内首胎恃壮當風澡體即病發熱
如燎口眼喎邪喘嘔有沬面目青黃心腹膨脹揚手
舞足脈見弦數不鼓曰此肝虚自招風也非表病也
急以薑附丸灌下仍用當歸四逆湯加人參茱萸兩
劑而諸症失
來天培治馬氏婦二十餘歲産后九日患腹痛筋攣抽
掣不可忍惡露不絶脈沉細而緊視其面色青黃不
澤此肝經血少而兼寒也與歸芍六君加炮薑一劑
腹痛雖未止而筋攣稍緩另延專科以廣半鈎籐木
香威靈仙等腹痛益甚且血崩不止更加發熱神昏
再求治以茋术歸地山藥苓草艾葉阿膠薑附内茋
术地俱至兩外一劑而腹痛抽掣止再劑而崩亦痊
用婦脾調理而愈
産後痙
薛立齋治一産婦勤于女工忽撲地牙關緊急痰喘氣
粗四肢不遂此氣血虚而發痙朝用補中益氣湯加
茯苓半夏夕用八珍湯加半夏各三十餘劑不應此
氣血之未復藥之未及也仍用前二湯又五十餘劑
尋愈
一婦産后惡寒發熱他治以小柴胡湯致汗出譫語煩
熱作渴四肢抽搐用十全大補湯二劑益甚其脈洪
大重按則無此藥力未及也遂加附子服四劑愈
一産婦筋攣臂軟肌肉掣動此氣血俱虚而自熱也用
十全大補湯而安
一産婦因勞兩臂不能屈服蘇合香丸肢體軟痿汗出
如水薛謂前藥辛香耗散真氣腠理虚而津液妄泄
也先用十全大補湯加五味子補實腠理收斂真氣
汗頓止又佐以四君子調補元氣漸愈用逍遥散大
補湯調理而痊
一産婦先胸脇乳脹痛痛后因怒口噤吐痰臂不能伸
小便自遺左三部脈弦此肝經血虚而風火所致不
能養筋先用加味逍遥散治之臂能屈伸又以補肝
散六味丸諸症悉愈
一産婦患兒枕腹痛或用驅逐之劑昏憒口噤手足發
搐此血氣極之變症也用八珍湯加炮薑二錢四劑
未應又以十全大補湯加炮薑一錢二劑而甦
産後痛痺
張三錫治一婦月中着惱素體厚多痰臂病移走兩足
且腫以為虚治服參歸痛益甚惡心迷悶作鬱痰治
二陳越鞠秦艽丹皮二服稍減大便四五日不去矣
投搜風丸后用化痰舒氣二陳二术酒芩栢木通澤
瀉香附調理而愈
陸養愚治凌繹泉夫人妊將七月忽兩足軟痿不能履
地分娩后頓愈一月后仍作且胸脇痛夜分發熱或
以四物入牛膝木瓜虎骨鹿膠或作或止后以脾主
四肢與參术脹痛悶絶仍用養血之品無進退經年
餘診之詢其飲食如常肌肉如故足脛浮腫胸脇揉
按則微痛否則痞悶其脈沉緩而滑此濕痰積于胸
脇流于四肢故痛而軟宜乎滋陰不減補氣增劇也
用二陳湯加蒼术威靈仙黃柏白芥子數劑痛定熱
除加苡仁十劑步履如故
薛立齋治一産婦身腹作痛發熱不食煩躁不寐盜汗
脇痛服解散祛血之藥不時昏憒六脈洪大如無用
補中益氣加炮薑半夏一劑頓退二三又劑寢食甘
美但背強而痛用八珍散十全大補湯調理而安
一産婦遍身頭項作痛惡寒拘急脈浮緊此風寒之症
也用五積散一劑汗出而愈但倦怠發熱此邪氣去
而真氣虚也用八珍湯調補而痊
周慎齋治一婦産后受濕遍身疼痛衆以風藥治之遂
致卧牀不起手足漸細此産后氣血虚而風藥愈損
氣故也治宜大補氣血用參茋各錢半防己五分煎
服愈(大還)
一産婦遍身痛坐不得卧已經二月痰多食減衆治不
效以參歸各一兩木香一錢為末酒煎分為九次服
之愈
馬元儀治卜氏妾産后胸中作痛痛甚則迫切不能支
至欲求死諸治不效延至五月病轉危急診其脈兩
手弦濇少神不能轉側不得言語曰胸中者陽氣所
治之部今為陰邪所入陰與陽摶所以作痛前醫破
氣不應轉而和血又轉而温補又轉而鎮逆不知陰
陽相結補之則無益攻之則愈結若鎮墜之益足以
抑遏生陽而阻滯邪氣惟交通一法足盡開陽入陰
通上徹下之妙使陰歸于下陽治于上太虚之府曠
然何胸痛之有哉用人參三錢肉桂一錢合仲景黃
連湯一劑痛減二三三劑頓釋次進加桂理中湯數
劑全愈
按是症即胸脾痺是也故入痛痺門
繆仲淳治王善長夫人産后腿疼不能行立久之飲食
不進因憊之極診之曰此脾陰不足之候脾主四肢
陰不足故病下體向所飲藥雖多皆苦燥之劑不能
益陰用石斛木瓜牛膝白芍棗仁為主生地枸杞茯
苓黃栢為臣甘草車前為使一劑輒效四劑而起
來天培治潘履端内年約四旬患頭身手足麻木疼痛
步履艱難發熱胸滿不食脈之沉細而濇曰此屬産
后感風不能節勞致風入經絡而成痛風之症也詢
之果以前歲産后而起以歸身紅花養血風籐鈎籐
秦艽通經絡黃芥銀花清火羌活走百節川芎理頭
痛菖蒲利膈消滿甘草緩痛薑皮達肌膚通腠理服
二劑而頭痛愈腹脹減惟發熱身痛未除更心神恍
惚不寐脈稍和此表症稍退裡熱未清改用生地婦
芍柴胡地骨皮續斷鈎籐夏麴枳壳棗仁建蓮二劑
而諸症痊惟兩膝内腫痛扶杖而行此風入三陰而
將愈矣前方減柴胡地骨夏麴枳壳加丹皮赤芍紅
花威靈仙風籐防己牛膝五加皮生甘草又三四劑
全愈
薛立齋治一産婦六月多汗人倦不敢袒被故汗出被
裡冷則浸漬得風濕身疼痛遂以羌活續斷湯數服
愈(未選入)
産後頭痛
薛立齋治一産婦頭痛日用補中益氣湯不缺已三年
矣稍勞則惡寒内熱為陽氣虚以前湯加附子一錢
數劑遂不發
一婦人産后頭痛面青二年矣日服四物等藥薛謂腎
水不能生肝木而血虚用六味丸加五味子兩月而
痊
繆仲淳治黃桂峯乃正産后頭痛大便閉用生料五積
散一劑不效令加歸身一兩一服大便通頭疼立止
薛立齋治一膏粱之婦産后月經不調唇裂内熱每焮
作服寒涼之劑后不時出水薛用加味清胃散而愈
后值春令兼怒唇白腫脹寒熱作嘔痰甚少食用小
柴胡加山梔茯苓桔梗諸症頓退但内熱仍作乃以
加味逍遥散調理而安
産後瘖
沈明生治袁令默女素禀不足分娩后體倦發熱醫者
以其弱齡廋質且遵丹溪産后當大補之法遂以參
茋進之病益甚診之脈浮而濇此不惟有餘血且有
風寒在内夫瘀血未盡外邪初感均有用參之誡是
以補之無功耳遂用解表散瘀之劑三四服后熱除
胸爽然倦怠如故曰參茋之用此其時矣而袁懲噎
廢食因循勿與越四五日忽舌瘖不語或用茯神棗
仁或用南半薑橘或用芥連皆不效復延治察其神
情雖不能語然每對食物輒注目以視得食則神稍
旺更衣則神即疲且脈空而大經云脾之脈連舌本
散舌下心之别脈絲舌本今火土兩虚醫藥雜亂經
又云言而微終日乃復言者此奪氣也况經月不語
乎不惟用參且應用附矣服五六日諸症悉愈夫病
機者間不容髮有昨宜用攻而今宜用補旦宜用熱
而夕宜用涼惟視其機之所在以發合病耳故是症
不用補之害與驟補之害同失其機甚矣醫之難也
産後病乳
薛立齋治一婦産后勞役忽乳汁如涌昏昧吐痰此陽
氣虚而厥也灌以獨參湯而甦更以十全大補湯數
劑而安若婦人氣血方甚乳房作脹或無兒飲脹痛
增寒發熱用麥芽二三兩炒熟水煎服立稍其耗散
氣血如此何脾胃虚弱飲食不消方中多用之耶
張隠菴治一婦産后乳上發壅腫脹將半月周身如針
刺飲食不進診之六脈沉緊有力左乳則腫連胸脇
用麻黃葛根荆芥防風杏仁甘草石膏温服取汗遂
愈金匱云産后婦人喜中風經云開闔不得寒氣從
之榮氣不從逆于肉理乃生癰腫此係風寒内壅火
熱内閉榮衞不調所致衆以涼藥治熱不知開闔故
甚令毛竅一開氣機旋轉榮衞流行而腫痛解矣經
云食氣入胃散精于肝病屬陽明厥陰二經是以飲
食不進今經氣疎通自能食矣孰謂瘍醫可不知經
乎
薛立齋治一婦人産次子而無乳服下乳藥但作脹曰
人乳氣血所化今脹而無乳是氣血竭而津液亡也
當補其氣血自然有乳乃與八珍湯倍參术少加肉
桂二十餘劑乳遂生后因勞役復竭夫其初産有乳
再産而無其氣血秪給一産耳其衰可知
王肯堂治一娠婦患乳腫不散八月用火針取膿服十
全大補湯外敷鐵箍散不效反加喘悶九月産一女
潰勢愈大兩乳房爛盡延其胸腋膿水稠粘出膿六
七升略無斂勢十一月乃用解毒和中平劑外滲生
肌散龍骨寒水石等膿出不止流濺所及即腫泡潰
膿兩旁紫黑瘡口十數胸前脇下皆腫潰不可動側
其勢可畏此産后毒氣乘虚而熾令服黃茋解毒補
血生肌醫不敢用十二月中旬后益甚始改用王藥
時膿穢粘滯煎楮葉猪蹄湯沃之頓爽一制一方名
黃茋托裏湯黃茋之甘温以排膿益氣生肌為君甘
草補胃解毒歸身和血生血為臣升麻葛根漏盧為
足陽明本經藥連翹防風散結疏經蔞仁蒡子解毒
去腫角刺引膿白芷敗膿長肌川芎桂炒黃栢為引
用每劑入酒一杯送白玉霜丸疏膿解毒時膿水稠
粘不可遽用收濇之劑理宜追之乃制青霞散外糝
明日膿水頓稀痛定穢解始有向安之勢至正月皆
生新血有紫腫處俱用葱熨法隨手消散但近脇足
少陽分尚未斂乃加柴胡一錢青皮三分及倍川芎
膿水將淨即用搜膿散糝之元宵后遂全安凡治癰
疽須審經絡部分今所患正在足陽明之分少侵足
少陽經分俗醫不復省别一概用藥藥無向導終歸
㒺功甚可歎也(是症得生全在膿水稠粘其人必能食故可治也)
琇按乳病全是肝火上逆入胃大絡不降而成即
肝木侮胃之病近治鮑綠飲夫人素有血虚肝病
忽一日增寒壯熱頭痛口苦乳腫痛不任熨吮俱
無效予用生地杞子當歸各五錢麥冬蔞仁各二
錢丹皮赤芍各一錢五分蒂丁銀花各三錢二劑
即愈凡此方取效者不可枚舉矣
朱丹溪治一婦人産后患乳癰用香白芷連翹甘草節
當歸鬚赤芍青皮荆芥穗各半兩貝母花粉桔梗各
一錢瓜蔞半個作一貼水煎半飢半飽服細細呷之
有熱加柴胡黃芩忌酒肉椒料敷藥用南星寒水石
皂角貝母白芷草烏大黃七味為膏醋調鵝翎掃敷
腫痛效(治法)
陳良甫曰余荆布因産前食素得疾瘦弱産后乳脈不
行已七十日服諸藥無效嬰兒甚苦偶有人送赤豆
一斗遂如常煮赤豆粥食之當夜乳脈通行因閱本
草赤小豆能通妳乳漫載之(良方)
産後腰脇痛
薛立齋治一産婦腰痛腹脹善噫諸藥皆嘔薛以為脾
虚血弱用白术一味炒黃每劑一兩米泔浸時飲匙
許四劑漸安服百餘劑而愈
一産婦因怒兩脇脹痛吐血甚多發熱惡寒胸脇脹痛
此氣血俱虚用八珍湯加柴胡丹皮炮薑而血頓止
又用十全大補湯而寒熱漸退此病苟非用薑桂辛
温助脾肺以行藥勢不惟無以施其功而反補其脹
耳
王時享室産后腰間腫痛兩脇尤甚此由瘀血滯于經
絡而然也不早治必作骨疽遂與桃仁湯二劑稍愈
更以沒藥丸藥劑而痊亦有惡血未盡臍腹刺痛或
流注于四肢或注股内疼痛如錐或兩股腫痛此由
冷熱不調或思慮動作氣所擁遏血畜經絡而然宜
沒藥丸治之亦有經血不行而腫痛者宜當歸丸治
之凡惡血停滯為患匪輕治之稍緩則流注而為骨
疽多致不救
産後腹痛
衍義治一婦人産當寒月臍腹脹滿痛不可按百治不
效或作瘀血將用抵當湯曰非其治也此脾虚寒邪
客于子門也以羊肉四兩當歸川芎陳皮各五錢薑
一兩煎服二三次而安
周慎齋治一産婦腹脹痛服敗血去瘀之藥致小腹脹
痛硬入大腹用薑吳茱萸蓽撥數劑而愈(仝上)
一産婦患小腹痛或作嘔或昏瞶此脾氣虚寒用人參
理中湯漸愈又以補中益氣湯加茯苓半夏全愈後
復作痛而兼喘仍用補中益氣湯培補脾肺而瘥(良方)
一産婦小腹作痛小便不利内熱晡熱形體倦怠用加
味逍遥散以清肝火生肝血用補中益氣湯補脾胃
升陽氣而痊(仝上)
朱丹溪治馮宅婦産后發熱腹中痛有塊自汗惡寒曾
服黑神散用白术白芍各三錢滑石五錢黃芩丹皮
各二錢五分人參川芎歸尾陳皮荆芥乾薑各一錢
甘草些須
薛立齋治一婦産后小腹作痛有塊脈芤而濇以四物
加元胡紅花桃仁牛膝木香治之而愈
周于文母産后月餘腹中作痛不已甚至惡心不食惡
寒流涎雜症不一有人教用荔枝四兩連核殼敲碎
加以老薑四兩好酒煮服或作幾次服下亦可果效
此温州平陽事也其地産后每食老薑湯七八斤為
凖蓋山水寒冷故也如少飲則為患不淺(沈效兄抄本)
産後浮腫
薛立齋治一産婦飲食少思服消導之劑四肢浮腫薛
謂中氣不足朝用補中益氣湯夕用六君子湯而愈
后因怒腹脹誤服沉香化氣丸吐瀉不止飲食不進
小便不利肚腹四肢浮腫用金匱加減腎氣丸而愈
一産婦泄瀉四肢面目浮腫喘促惡寒此脾氣虚寒用
六君加薑而泄瀉愈又用補中益氣而脾胃健
杜壬治一婦産后忽患浮腫衆作水氣治不效曰水氣
必咳嗽小便不利今便利而不作嗽獨手足寒乃血
臟虚寒氣塞不通故生浮腫也治宜益和血氣靈苑
牡丹皮散愈
張子和治曹典史妻産后憂恚抱氣渾身腫繞陰器皆
腫(肝經所絡)大小便如常其脈浮而大此風水腫也先以
&KR1085;水撩其疾以火助之發汗次以舟車丸濬川散瀉
數行后四五日方用苦劑涌訖用舟車丸通經散過
十餘行又六日舟車濬川復下之末后用水煮桃紅
丸四十餘丸不一月如故前后涌者二瀉皆四通約
百餘行當時議者以為倒布袋法耳病再來則必死
不知此乃内經治鬱之玄但愈后慎房室等事况風
水不同水無復來之理
産後虚汗
薛立齋治一産婦略聞音響其汗如水而昏憒諸藥到
口即嘔薛以為脾氣虚敗用參附末為細丸時噙三
五粒隨液嚥下乃漸加至錢許却服參附湯而安
一産婦盜汗不止遂致廢寐神思疲甚口乾引飲薛謂
血虚有熱用當歸補血湯以代茶又以當歸六黃湯
内黃芥連柏炒黑倍加人參五味子二劑而愈
繆仲淳治于中甫夫人産后氣喘投以人參蘇木麥冬
各五錢一劑愈五日后忽自汗無間晝夜聞響聲乃
飲熱茶湯即汗遍體投以人參黃茋各五錢加歸身
生地二劑不效即令停藥金壇俗忌未彌月不得診
視乃遍檢方書至証治要訣治汗門内有凡服固表
藥不效者法當補心汗者心之液也洒然曰是矣病
人素稟有火氣非不足也産后陰血暴亡故心無所
養而病肝亟以棗仁一兩炒為君生地白芍麥冬五
味枸杞牛膝杜仲歸身阿膠牡蠣龍眼肉大劑與之
至三十二劑㒺效于懼曰得無不起乎或藥應更改
乎曰非也前投參茋不應而遽止之者以參茋為氣
分藥劑且大其不應者必與症不合也滋得其情復
何惑乎蓋陰血者難成易虧者也不可責效旦夕仍
投前劑至四十二帖忽得睡汗漸收睡愈熟至四日
夜醒而霍然顔色逾常血足則色華也
琇謂能于方中炒焦黃連三五分則數劑可愈
馮楚瞻治一産婦因頭汗甚多延診餘無他苦脈之雖
洪而緩曰頭過多諸症謂之亡陽然産后陰氣大虚
正喜其亡陽與陰齊等此薛氏之論可勿藥而愈也
病家疑另延一醫峻用參茋温補遂暴注下瀉完榖
不化益認陽虚重用參附炮薑其瀉愈甚不數日其
肉盡削精神困頓復延診六脈洪弦甚數此真陰竭
矣何能挽救蓋産后頭汗乃陰虚虚火上蒸孤陽上
迫津液不能閉藏誤作腸虚重加温補燥熱之氣暴
注下趨而先完榖不化乃火性急速不及變化而出
也重以温熱焚灼勢必窮竭尚何藥之可救哉
案中正喜亡陽與陰齊等薛氏謂可勿藥而愈此
正薛氏生平不能峻用養陰之缺處也予常遇此
症以重劑生熟地白芍杞子麥冬棗仁察其有火
則少加芩連不過二三劑愈矣馮君論此症雖了
了而不與藥致病家屬之庸手而敗亦守而未化
之過也
産後虚損
薛立齋治大尹俞君之内産后發熱晡熱吐血便血兼
盜汗小便頻數胸脇脹痛肚腹痞悶此諸臟虚損也
症當固本為善自恃知醫用降火之劑更加瀉利腸
鳴嘔吐不食腹痛足冷始信薛言診其脈或浮洪或
沉細或如無(大虚之脈内多如此)其面或青黃或赤白此虚寒
假熱之伏時雖仲夏當捨時從症先用六君子加炮
薑肉桂數劑胃氣漸復諸症漸退更佐以十全大補
湯半載而愈
儒者楊敬之内人患症同前但唾痰涎或用温補化痰
之劑不應面色黧黑兩尺浮大按之微細此因命門
火衰不能生脾土脾土不能生諸臟而為患也用八
味丸補土之母而痊
一婦人産后血竭朝寒暮熱肚腹作脹而痛按之不痛
以為血氣俱虚用八珍之類治彼反行更加發熱煩
躁乃用當歸補血湯熱躁漸止用八珍麥冬五味子
氣血漸復
一産婦朝寒夕熱或不時寒熱久不愈用六君補中益
氣兼服百餘劑而安
産後驚悸
薛立齊治一産婦驚悸二度服琥珀地黃丸局方妙香
散隨效再患服之其症益甚而脈浮大按之如無發
熱惡寒此血氣俱虚薛用十全大補湯加味歸脾二
湯各百餘劑而愈后遇驚恐勞怒復作仍服前藥而安
吳孚先治王氏婦産后數日惡露已盡身體虚弱遇回
祿舁出神驚散亂身翩翩如在雲端專科用元胡紅
花等味反增煩劇汗瀉交作六脈虚弱如無用六君
子加黃茋炮薑製附棗仁鈎籐龍骨川斷五味始服
症減繼則神清每日參或一兩或二兩二十劑而安
高鼓峯治用晦室人患産后驚悸初起時見筐中綿絮
念將所生兒入綿絮中不幾悶死即作驚恐憂患之
狀后凡有所觸意中以為不耐即憂患不止或一端
熱想數日纔已飲食不進面少精采服諸補心養
血藥無一效高診之曰孩時得母因齒病致大驚否
用晦向室人問之曰十歲時果曾病齒治齒者用刀
鉗之幾受驚而死子何能識之也解曰脈法當如是
耳不精于象數鈐法之學者不能也(此語不必)少時以驚
受損傷其君火心色氣散痰得留之今産后大虚痰
因虚動病端見矣夫心為君主主明則下安國乃大
昌故凡七情皆由心起今心虛甚痰邪侵擾思慮亦
因之多變况喜樂氣之陽也憂患驚恐氣之陰也陽
虛則陰得乘之又兒為其所愛氣虚痰入則愛不得
正因愛而過為防護之惟恐不至遂因而生憂矣今
先用歸脾養榮八味等類五十大劑待其氣血完備
然后攻之痰可得而去而病不再發矣(先補后攻法)如言
治之果愈
張路玉治汪督學媳産后病虚無氣洒洒然如驚時咳
青黑結痰欲咳則心中憺憺大動渾身麻木心神不
知所之偶聞聲響則頭面閧熱微汗神魂如飛越狀
屢用補養心血之劑㒺效虚羸轉劇診之脈浮微弦
而芤獨左寸厥厥動摇此必胎前先傷風熱坐草時
迸力過甚痰血隨氣上逆衝過膜膈而流入心色也
朝用異功散加童便煅淬蛤粉以清理痰氣夕用大
劑獨參湯下來復丹以蒐滌痰積蓋痰在膈膜之上
非燄硝無以透之血在膈膜之上非五靈脂無以濬
之然非藉人參相之性不能激之使出也服數日神
識漸寧形神漸旺改用歸脾湯加龍齒沉香調理而愈
薛立齋治一産婦惡露淋瀝體倦面黃食少惡寒晝夜
不寐驚悸汗出此脾經虚熱用加味歸脾湯而痊后
因怒脇脹作嘔少食用六君加柴胡治之而痊
繆仲淳治王六息乃正産后驚悸聞聲輒死非用力抱
持則虚煩欲絶如是累月曰此心脾肝三經俱虚也
用人參棗仁茯神遠志白芍石斛甘草麥冬五味丹
砂為丸以龍眼湯吞彌月而愈
産後顛狂
薛立齋治一産婦患顛狂或用大澤蘭湯而愈后又怔
忡妄言其痰甚多用茯苓散補其心虚頓愈又用八
珍散加遠志茯神養其氣而瘥
一産婦亦患此用化痰安神等藥病益甚神思消鑠薛
以為心脾氣血不足用大劑參术芎歸茯神棗仁四
斤餘而安乃以歸脾湯五十劑而愈
一産婦形體甚倦時發譫語用柏子仁散稍愈又用加
味歸脾湯而愈又因怒狂言脇痛小便下血用加味
逍遥散以清肝火養肝血頓瘥又佐以加味歸脾湯
而安
魏玉横治一婦産后數日日晡壯熱大汗狂言妄語不
可禁制晨則了了診之六脈弦長不便不食此臨盆
去血過多肝失其養燥而生火逆入胃之大絡非如
敗血上衝之候也(若屬敗血則晝夜熱狂矣)與生熟地甘杞子各
一兩麥冬五錢一劑減二劑瘥
丁潤兄室數有吞酸症孕八九月心腹大痛時時眩暈
欲絶與大補益氣湯十餘劑全愈臨盆胞水先去三
日而后産自汗譫妄專科與炮薑附子數劑遂發狂
耳聾更醫以茯苓車前半夏浮麥等多劑無效診時
已彌月脈弦急如蛇行此精血皆奪之候亟與地黃
杞子麥冬沙參一劑脈稍和症稍減仍召前醫謂不
必服湯劑矣與丸子令服二三日發厥而終此與前
症大同一生一死謂誤治可乎
繆仲淳治張璇浦乃正産六朝發狂持刀殺人陰血暴
崩肝火炎故也令先飲童便一甌少止再服龍齒澤
蘭生地歸身牛膝茯神遠志棗仁大劑仍加童便頓
服而止
施笠澤治庠友唐仲宜乃正産后驚悸恍惚語言錯亂
此産后心虚敗血停積上干包絡致病若此先用佛
手散加石菖蒲五靈脂劉寄奴薑黃等藥以除敗血
後以歸脾調理而痊至明年五月復産復病前症遍
延諸醫施仍書前方一醫訝曰寄奴蒲黃等藥從何
來耶仲宣疑不復用至是冬施偶同學士材過大洪
橋忽遇仲宣喜而迎曰内人自乳子后或歌哭嗔笑
狂妄不常向服安神清心之劑不效夜來幾自縊矣
今偶值二子豈天賜耶幸為診之遂偕往診之六脈
沉濇曰瘀血挾痰久且益堅非前藥所能療用歸尾
桃仁煎濃下滚痰丸二服每服三錢下去惡物后用
鎮驚鎮肝調理而愈
馮楚瞻治一婦産后兩月忽患癲疾久不愈或連日不
食或一食倍進或數日不寐或間宿一寐脈乍洪乍
小左寸兩尺常弱消痰鎮心俱不效夫諸躁狂擾火
之病也二陰一陽火之原也主智閉藏腎之用也産
后未久少陰虚也以八味加牛膝五味大劑冷服其
所食鴨肉猪肘入肉桂同煮調治數日乃一日稍輕
一日如故此心脾亦不足主信而為病也朝服加味
八味湯夕服歸脾湯去黃茋木香加白芍麥冬五味
肉桂服后漸安月餘全愈(未選入)
産後見鬼
薛立齋治一産婦乍見鬼神或用調經散愈而復作仍
服前散益甚痰涎上涌朝寒暮熱乃朝用八珍散夕
用加味歸脾湯各五十餘劑而愈
盛用敬治金棠妻半産病數月日厥者數四見鬼自頂
而出自口而入盛曰脈濇而弦血少有痰鬼自頂門
出此原神出也出而不進者死出而復入可活也藥
之去痰椀許尋愈
吳江縣志用敬即啟東之孫
陳良甫治五羊洪運使天錫子舍孺人産后語言顛倒
譫語不已如有神靈服諸藥無效召診之六脈和平
以奪命散兩服而愈
續名醫類案卷三十六
