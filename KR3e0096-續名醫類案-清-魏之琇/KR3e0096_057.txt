續名醫類案卷五十七
錢塘魏之琇撰
膿疥
蘇頌曰黔人治疥癬遍體諸藥不效者生取白花蛇截
斷以磚燒紅沃醋令氣蒸置蛇于上以盆覆一夜如
此三次去骨取肉芼以五味令爛頓食之瞑睡一晝
夜乃醒瘡疕隨皮便退其疾便愈(本草綱目)
張子和曰貨生藥焦百善云有蕘夫來買苦參欲治疥
不識藥性緩急但聞人言可治濃煎一椀服之須臾
大吐涎一盆三二日疥作痂矣
潘塤曰予蔓孫患膿疥三年身無完膚下體尤甚内治
外治百無一效乃自製一方名和中固氣湯以蒼术
一錢燥濕白术一錢固脾黃茋一錢實腠理升麻八
分柴胡一錢引清氣元參八分散上焦火芩連各七
分清中焦火黃柏七分伏下焦火歸身一錢養心血
甘草陳皮人參各五分調中氣煎服存查加白蒺藜
金銀花煎洗十數劑全愈(楮記室)
姚應鳳診一人遍體發小疥如粟應鳳曰是名淨海瘡
不治生治死其人不信治之死(錢塘縣志)
元希聲侍郎治卒發疥秘驗方石灰隨多少和醋漿水
調塗隨手即滅一法用石灰炒紅出火氣香油調敷
薛立齋治稽勲李龍岡患疥腿足為甚日晡益焮口乾
作渴小便頻赤此腎經虚熱用補中益氣湯六味丸
而痊
一儒者善嚏患疥以為内有濕熱腠理不密外邪所搏
也與補中益氣湯加白芷川芎治之不從自服荆防
敗毒散痛處發腫小便赤濇此肺腎隂虚用補中益
氣湯加五味麥冬而愈
一儒者患疥誤用攻伐之劑元氣虚而不能愈用補中
益氣湯加茯苓其瘡頓愈又因調養失宜日晡益甚
用八珍湯加五味麥冬五十餘劑而愈
一男子患疥色黯作痒出黑血日晡益甚其腿日腫夜
消以為氣血虚而有熱朝用補中益氣夕用加味逍
遥而愈
一男子時疫愈後所患如前用前藥補養而愈有同患
用砭法出血而死此因隂虚血熱色黑作痒也何乃
反傷隂血哉
一婦人疥久不愈食少體倦此肝脾虧損而虚熱先用
補中益氣湯加川芎炒梔元氣漸復更以逍遥散而
愈若復間譫語此熱入血分用小柴胡湯加生地治
之血虚者四物合小柴胡湯熱退却用逍遥散以補
脾胃生隂血或有寒熱如瘧亦治以前藥
一婦人患疥作痒膿水不止脉浮無力以消風散四劑
少愈更以四生丸月餘而平
一男子痒少痛多無膿水以芩連荆防山巵薄荷白芍
歸梢治之而愈
一男子焮痛發熱脉浮數以人參敗毒散四劑少愈更
以當歸飲服數劑而愈
一男子焮痛寒熱便秘脉數有力以防風通聖散二劑
少愈更以荆防敗毒散加黃芩山巵四劑而愈
一婦人作痒午後尤甚以當歸飲服數劑少愈更以人
參荆芥散數劑而安
一男子久不愈搔起白屑耳作蟬聲以四生散(白附子黃芪獨)
(活蒺藜)數服痒止更以當歸飲服數劑而痊
一男子下體處多焮痛日晡尤甚腿腕筋紫而脹脉洪
大此血熱而然也就于紫處刺去瘀血以四物湯加
芩連地骨丹皮柴胡四劑而安患在上體若臂腕筋
紫脹亦宜刺去其血以前湯加柴胡黃芩即愈
一男子搔痒成瘡日晡痛甚以四物加芩連荆防數劑
而止更以四物加蒺藜首烏黃茋二十劑而愈
智化寺一僧患瘡疥自用雄黃艾葉等藥燃于被中熏
之翌日遍身焮腫皮破水出飲食不入投以觧藥不
應而死盖藥毒熏入腹内而散真氣其禍如此
丁丑予舉家生瘡家人亦用此方熏之瘡不愈未
幾鑾兒出痘症極凶藥不能下咽而歿迨亦受其
毒耳
一男子患瘡疥搔破出膿水面赤作渴大便堅實脉洪
數左關寸為甚此木火相搏也先用瀉青丸料煎服
熱勢頓減又用梔子柴胡散加味逍遥散而瘡愈
一儒者遍身生瘡瘙痒膿水淋漓自知醫服八珍荆防
之類益甚脉洪大按之無力謂此氣血虚熱也用八
珍湯加丹皮治之而愈繼娶後兩足生瘡久不愈尺
脉數而無力用地黃丸八珍湯而痊
一男子時疫愈後遍身發㿔作痒服補中益氣湯而愈
因人言不信乃用砭法出血而死此因隂虚血熱色
黑作痒也何乃反傷隂血哉
一男子患㿔乾痒作痛以苓連荆防山梔薄荷白芍歸
梢治之而愈
蔣仲芳治一僧初患疥自以水銀蘄艾熏之遂喘息胸
滿遍身浮腫或投五皮飲而不效投椒目大黃等喘
腫愈甚曰氣道皮膚肺氣熱也復以火熏火毒傷肺
遂失降下之令氣道塞水道閉喘息溺濇浮腫之所
由來也今復推蕩隂血又傷若非童真難免于死矣
以麥冬黃芩山梔桑皮花粉滑石木通燈草與之四
劑而愈(薛案有一僧亦用熏法致死)
胡氏子年二十餘生膿窠已一年服藥無算長卧牀席
二三日間昏暈數次其室穢氣盈溢膿血痛苦仰卧
不能轉側兩手皆瘡不能診候問其飲食惡心否云
尚可飲食曰胃氣在可生也即以黃茋白术當歸甘
草廣膠為主佐以銀花浮沒煎之以酒六劑瘡愈大
半二十劑而全愈
姚氏婦有子而自乳肥瘡如桃背及下半身俱滿異痛
異痒膿血淋漓已經三月不時寒熱漸作惡心蔣曰
病急矣但喜其日未久因乳子而血氣驟虚因多卧
而飲食不運也亦以前方加黃柏連翹陳皮香附外
以大黃朴硝松香東丹為末少加飛鹽麻油調敷亦
不久而愈此二人者胡子清熱消運之品俱為日久
虚弱者設也若初起壯實者粒如小粟而多痒曰疥
瘡風熱為勝理以苦參黃柏荆芥防風為君膿泡如
痘而多痛曰膿窠濕熱居多理宜蒼术秦艽銀花連
翹為主俱加天麥門冬酒炒黃芩以清肺盖肺主皮
毛肺熱則皮毛有是疾也若日久則肺虚又宜補肺
而不宜清肺矣此意先哲未及故附之
癬
張子和治一女子年十五兩股間濕癬長三四寸下至
膝發痒時爬搔湯火俱不觧痒定黃赤水又痛不可
耐炙焫熏渫硫黃䕡如僵蠶羊蹄跟之藥皆不效其
父母來求療張曰能從予言則瘥父母諾之以䤵針
磨尖快當其痒處于癬上各刺百餘針其血出盡煎
鹽湯洗之如此四次大病方除此方不盡以告後人
恐為癬藥所誤濕滛于血不可不砭者矣
薛立齋治一人生風癜似癬三年不愈五心頻熱脉洪
按之則濇此血虚之症也當以生血為主風藥佐之
若專攻風毒則血愈虚而熱愈熾血被煎熬則發瘰
癧或為怯症遂以逍遥散數劑及人參荆芥散二十
餘劑而愈
劉禹錫傳信方云予少年曾患癬初在頸項間後延上
左耳遂成濕瘡浸滛用斑蟊狗膽挑根諸藥徒令蜇
蠚其瘡轉盛偶于楚州賣藥人教用蘆薈一兩研甘
草炙半兩相和令勻先以溫漿水洗癬乃用舊乾帛
子拭乾便以二味合和傅立乾差神效(本草)
立齋治一男子面青腿内臁患癬類色赤作痒或為砭
刺出血發熱焮痛服消風散而益甚服遇仙丹愈加
發熱作渴仍服之膿水淋漓其脉洪數左關為甚此
肝經血虚火内動復傷其血而瘡甚先用柴胡清肝
散數劑又用四物山梔治之諸症漸退用八珍湯地
黃丸兩月餘而痊
張子和治一童子病滿胸腹濕癬每爬搔則黃水出已
年餘先以末作丸上涌次以舟車丸濬川散下三五
行次服凉膈加朴硝少許時時呷之不數日而愈
疙瘩
翟立之素善飲遍身疙瘩搔起白屑上體為甚面目焮
腫成瘡結痂承漿潰膿眼赤出淚左關脉洪數有力
或作癘風治之膿潰淋漓此肝火濕毒以四物湯加
乾薑連翹山梔柴胡一劑諸症悉退四劑全退兩睛
各顯青白翳一片亦屬肝火再劑翳去乃用六味丸
而愈
一儒者身發疙瘩時起赤暈憎寒發熱服癘風之藥眉
落筋攣後疙瘩漸潰日晡熱甚肝脉強洪餘脉數而
無力此肝經血虚風熱也先以小柴胡合四物湯加
丹皮酒炒黑知柏肝脉漸和晡熱漸退又用八珍湯
加丹皮酒炒黑知再與加味逍遥散加參术鉤藤服
兩月瘡悉愈而眉漸生後因怒復作用小柴胡湯加
芎歸鉤藤木賊而愈後勞役發熱誤用寒劑不時身
痒日晡赤暈早與補中益氣湯加五味麥冬山藥午
後與加減八味丸尋愈後食燒炙等物仍發疙瘩小
便白濁後關脉滑大有力用補中益氣湯加山巵諸
症悉退
一男子秋間發疙瘩兩月餘漸高有赤暈月餘出黑血
此風熱血虚所致先用九味羌活湯風熱將愈再用
補中益氣湯而愈後不慎房慾復作盜汗晡熱口乾
唾痰體倦懶言用補中益氣湯加減八味丸頓愈
一婦人遍身疙瘩搔痒敷追毒之藥成瘡出水寒熱脇
痛小便不利月經不調服祛風之劑形體消瘦飲食
少思此肝火血燥生風也前藥益傷肝血先用歸脾
湯二十餘劑又用加味逍遥散二十餘劑蓋諸症漸
愈乃用六味地黃丸調理而瘥此等症候服風藥而
死者多矣
一男子不時患疙瘩搔痒成瘡膿水淋漓惡寒發熱先
用羌活當歸散而痒止又用易老祛風丸而不發後
飲燒酒起赤暈二便不通口舌生瘡熱渴不安用防
風通聖散二便遍利但口乾體倦飲食不入用七味
白术散去木香四劑而愈
一男子遍身患疙瘩作痒勞而益甚用參茋歸术為君
佐以柴胡炒芩桔梗川芎炙草而痊更用補中益氣
之劑後不再發
一男子患疙瘩痒發熱形氣虚弱口鼻氣熱且喜飲冷
屬外邪也以消風散二劑外邪悉觧但倦怠少食更
以參茋陳皮炙草五味而健又以補中益氣湯去柴
胡升麻加茯苓白芍乃痊
一男子患疙瘩多在臀脚勞役則痒甚小便色黃服敗毒
散芩連之劑患處痒痛夜不得寐此脾氣下陷用補
中益氣湯加五味麥冬少用炒黑黃柏治之而痊凡
病日間如故日晡倦怠成勞愈加晨起如故皆元氣
虚也宜用前藥補而治之
一男子患疙瘩色黯作痒出黑血日晡至夜益甚其腿
日腫夜消以為氣血虚而有熱朝用補中益氣湯夕
用加味逍遥散而愈
一儒者應試後遍身瘙痒後成疙瘩此勞元氣隂火内
熾秋寒收歛腠理鬱熱内作補中益氣湯加茯苓川
芎白芷而愈後復勞仍作惑于人言服祛風敗毒藥
如大風之狀又發熱作渴倦怠懶食用補中益氣湯
倍參茋歸术半夏茯苓五味麥冬而愈
一婦人遍身患疙瘩發熱作痒内服敗毒袪風外搽攻
毒追蝕各潰成瘡膿水津滛形氣消瘦飲食日減惡
寒發熱作渴飲冷脉浮數按之則濇此元氣復傷也
先用七味白术散數劑其渴漸止飲食稍加乃用八
珍湯加柴胡丹皮膿水漸乾又用六君芎歸丹皮山
梔瘡漸收歛仍用八珍山梔丹皮而愈
一婦人因怒寒熱發赤暈服袪風之劑發疙瘩或砭出
血患處焮腫發熱頭痛内服外敷俱係風藥膿水淋
漓服花蛇酒之類前症益甚更加晡熱煩渴不寐脉
洪大按之如無此血脱煩燥先用補血當歸湯稍緩
用四君當歸數劑得睡但倦怠頭暈少食用補中益
氣湯加蔓荆子稍可又用八珍湯加用芎芍倍用參
术三十餘劑而能步履又復月餘而痊
一婦人性急善怒月經不調内熱口苦患疙瘩作痒服
敗毒之藥膿水淋漓熱渴頭眩日晡益甚用加味逍
遥散漸愈後因大怒月經如涌眼出淚用四物湯加
山梔柴胡連芩數劑而愈年餘左足臂腕起白點漸
大搔起白屑内熱盜汗月經兩月餘一至每怒或惡
寒頭痛或不食作嘔或胸乳作脹或腹内作痛或小
便見血或小水不利或白帶下注此皆肝木制伏脾
土元氣虚而變症也用補中益氣湯加炒黑山梔及
加味歸脾湯服半年而愈後每怒惱患赤暈或以風
疾治之發疙瘩又服遇仙丹赤腫作痒出膿水外敷
追蝕之藥寒熱作渴又服胡麻草烏之藥遍身瘙痒
眉毛脱落膿水淋漓咳𠻳發熱月經兩月一行用四
君當歸丹皮月餘熱渴稍止飲食少進又服月餘咳
𠻳少可却用八珍湯加丹皮二十餘劑患處漸乾經
水如期後因傷食作瀉不食用六君子湯飲食漸進
又因怒發熱作渴患處作痛經行不止用加味逍遥
散漸可仍用四君子湯而痊愈
一女子二十歲月經先期或過期或怒則身發赤暈或
患疙瘩六七日方退服袪風藥瘙痒作渴撥破成瘡
膿水浸滛曰此肝火生風再服是藥必致筋攣不悟
後兩手固攣始信先用地黃丸四物湯月餘熱渴頓
減乃佐以加味逍遥散又月餘患處膿少又用四君
山梔丹皮二十餘劑指能伸屈因怒發熱經水不止睡
中筋脉抽動不安以加味逍遥散加鉤藤治之而痊
仍用四物山梔鉤藤丹皮而瘡結靨乃去鉤藤調理
元氣復而瘡靨乾
一女子常患瘾疹作痒因怒發熱變為疙瘩痛甚用梔
子清肝散治之而愈後又觸怒痕起赤暈遊走不定
自砭出紫血甚痒徹骨其熱如炙如大麻風欲用風
藥治之曰然乃以當歸補血湯四劑其熱悉止又用
聖愈湯加味逍遥散而痊
一婦人身發疙瘩或如丹毒痒痛不常搔碎成瘡膿水
淋漓發熱煩渴頭目眩暈日晡益甚此血虚内熱之
症以當歸飲加柴胡山梔治之愈
一婦人患前症肢體疼痛頭目不清自汗盜汗月水不
調肚腹作痛食少倦怠先用人參荆芥散後用逍遥
散治之而痊
一婦人因忿怒身發疙瘩憎寒發熱此肝火用小柴胡
湯加山梔黃連治之而愈後口苦脇痛小便淋漓復
用前藥遂全愈
一婦人患前症發熱夜間譫語此血分有熱以小柴胡
湯加生地治之而安後用四物湯加柴胡山梔丹皮
而熱退又用逍遥散全愈
一女子常患疙瘩時或作痒服消風之類搔破成瘡其
痒不止延及頭面先用羌活當歸散其痒頓止用加
味逍遥散其熱頓痊又用當歸飲而瘡亦愈用八珍
柴胡山梔而不再作
血風癮疹
薛立齋治一男子面赤作渴面常患小瘡作痒服袪風
藥遍身發赤㿔服花蛇酒更發赤暈遍行砭刺又服
消風散發熱口渴飲水不止謂肝經血虚而風熱也
用梔子清肝散及地黃丸料煎服熱渴漸止瘡漸結
靨用八珍湯地黃丸瘡靨漸脱又服月餘瘡漸愈
一男子面生粉刺或生小㿔服消風散瘡益甚服遇仙
丹加遍身赤痒仍服前藥發熱焮腫又服旬餘潰而
出水形體骨立先用四君子當歸桔梗四劑飲食稍
進又用八珍湯數劑而痊
一男子嗜膏粱炙煿醇酒辛辣之物遍身生㾦㿔甚痒
服消風散之類更起赤暈又砭出血其痒益甚敷敗
毒之劑遂各成瘡膿水津滛眉毛漸脱赤痒益甚此
脾經積熱傷血所致先用犀角地黃湯諸症稍退乃
用濟生犀角地黃湯加黃連治之膿水漸止乃以八
珍湯加山梔丹皮眉毛漸生因飲食失宜胸腹作脹
飲食少思或大便下血用五味異攻散加升麻飲食
漸進又用補中益氣湯而血止仍用異攻散加當歸
丹皮而痊
一女子性急多怒月經先期患㾦㿔色赤作痒搔破膿
水不止服袪風藥其瘡益甚服花蛇酒四肢瘛瘲眉
毛脱落先用柴胡清肝散加鉤藤數劑又用加味逍
遥散加鉤藤諸症漸愈又用易老袪風丸而安
一女子年十四腕軟處生物如黃豆大半在肉中紅紫
色痛甚諸藥不效一方士以水銀四兩白紙二張揉
熟蘸銀擦之三日自落而愈(李摟怪症)
朱丹溪治朱院君三十餘久患癮疹身痺而紫色可與
防風通聖散加牛蒡為極細末每二錢水盞半入薑
汁令辣煎食前熱飲之
汪石山治一人年逾六十形瘦蒼紫夜常身痒搔之熱
蒸皮肉磊如豆粒痒止熱散肉磊亦消醫用烏藥順
氣升麻和氣等不效診之脉皆細濡近駛曰此血虚
血熱也而為順氣和血所謂誅罰無辜治非所宜遂
以生地元參白蒺藜歸芎茋芍黃芩甘草陳皮煎服
月餘而愈
一老人患疹色微赤作痒發熱以人參敗毒散二劑少
愈以補中益氣湯加黃芩山梔而愈
一婦人遍身搔痒秋冬則劇脉浮數此風邪客于皮膚
而然也名曰血風疹飲以消風散及搽蛇牀子散少
可更以四物湯加荆防數劑而愈一婦患此夏月尤
甚脉洪大以何首烏散一婦患赤斑瘙痒搔破成瘡
出水久而不愈内服當歸飲外搽蛇牀子散並愈又
一婦患此諸藥不應以四生散數服而愈大抵婦人
體虚風邪客于皮膚則成白疹寒濕客于肌肉鬱熱
而為赤疹色雖有異治法頗同凡人汗出不可露卧
及浴經云汗出見濕乃生痤疿雷公云遍身風疹皆
由汗身受風也
瘙痒
薛立齋治一男子遍身瘙痒後成瘡出水洒淅惡寒皮
膚皴起眉毛漸落大便秘結小便赤少此屬肺火為
患用補氣瀉榮湯四劑諸症漸退但倦怠惡寒小便
清少此邪氣去而真氣虚用補中益氣湯兼換肌散
半載元氣復而諸症退時仲秋忽大便不實小便頻
數體倦食少洒淅體重此濕邪乘虚而作用東垣益
胃湯二劑頓安仍用前藥調理三月餘全愈
一男子兩目俱赤遍身痒痛搔起白皮此肝肺隂虚誤
服袪風燥劑鼻赤面紫身發疙瘩搔出血水用升麻
湯下瀉青丸數服又用加味逍遥散數劑身鼻漸白
疙瘩漸消又用四物湯加參茋柴胡山梔并換肌散
各百餘服喜其年少謹疾全愈
一婦人日晡身痒内外用追毒袪風之劑膿水淋漓午
前畏寒午後發熱殊類癘風用補中益氣湯加山梔
鉤藤又以加味逍遥散加川芎而愈
一婦人手心赤瘙痒發熱頭暈作渴晡甚服袪風清熱
之藥膚見赤痕月經過期用加味逍遥散倍熟地熱
止痒退更以四物湯加柴胡參茋炙草茯苓頭清渴
止再用四物湯加參术茯苓山梔赤暈亦消
一男子患瘙痒破而成瘡如大麻風服遇仙丹發熱作
渴大便秘結脉沉實右關為甚此熱畜于内也先用
黃連内疎湯而大便通利又用防風通聖散去硝黃
而熱渴止却用八珍湯而瘡愈
一男子脾腎氣血虚熱後遍搔痒時喜熱水浴之後患瘡
㿔破而出水用風藥益甚或赤或白眼作花痒先用
胡麻散六味丸而痊次年兩股小腹頸項復作痒用
四生散六味丸而愈
一婦人經水先期勞役或氣惱則寒熱瘙痒服袪風降
火等藥不勞怒而自痒發熱更加痰喘氣促服化痰清氣
之藥形氣倦怠食少胸痞身發瘡疥服消毒之類膿水淋
漓服大麻風藥口乾作渴欲水而不敢飲經水又過期眉
間若動又復月餘眉毛脫落經水淋漓此心肝二經風熱
相搏制金不能平木木剋脾土而不能統血肝火旺而不
能藏血也經云水生木遂朝用地黃丸以滋腎水生肝血
夕用加味逍遥散以清肝火生肝血月餘諸症漸愈又佐以
四君芎歸丹皮月餘經水旬日而止又兩月餘經水五十
餘日而至乃夕用五味異攻散加當歸服兩月經水四
十餘日而至因怒寒熱經水如崩眉稜角動脉洪數弦
肝脾二脈為甚用柴胡梔子散二劑以平肝火用五味異
攻散二劑以補脾氣發熱頓退經水頓止更以八珍湯倍
加參术及地黃丸兩月餘經水如期眉毛漸生因飲食
停滯腹脹作痛另服祛逐劑泄瀉不止小便重墜飲食
甚少先用六君子湯送四神丸數劑瀉漸止飲食少
進又用補中益氣湯倍用升麻數劑重墜漸愈
後因勞心發熱飲食難化嘔吐涎水其熱自臍上起
覺饑熱頻作乃用六君子湯加炮薑治之熱時飲稠
米湯稍安兩月餘又常服加味歸脾補中益氣二湯
而痊
一婦人秋間肢體作痒時發寒熱日晡熱甚口苦喜酸
月水先期面色常青熱甚則赤恪服清熱凉血後發
疙瘩赤痒益甚乃清熱敗毒破而膿水淋漓謂此肝
脾血燥虚不信仍治瘡毒其瘡益甚形氣倦怠飲食
減少先用補中益氣湯間佐以六君當歸元氣稍復
乃以八珍湯倍用參术少用川芎白芍間佐以補中
益氣湯諸症漸愈又以四君子湯佐以加味逍遥散
兩月餘膿水漸少又復月餘瘡漸結靨因怒寒熱腹
脹飲食少思患處復甚用六君子湯加山梔柴胡乃
用四君子湯為主而瘡漸愈又因怒月經甚多發熱
作渴瘡痛出血用柴胡清肝散熱退痛止仍用四君
子湯而結靨又用八珍山巵丹皮而愈
一婦人遍身瘙痒膿水淋漓發熱身如虫行月經不調
先用升麻湯送瀉一丸熱痒頓退又用加味逍遥散
經行如期用換肌丸而瘡愈後因怒經行不止筋骨
作痛用秦艽地黃湯易老袪風丸而愈
一婦人性沉静懷抱不樂月經過期遍身作痒服袪風
清火之劑搔破成瘡出水不止其痒益甚或用消風
散之類眉稜跳動眉毛折落又服遇仙丹患處俱潰
咳𠻳發熱飲食日少月經先期作肝脾鬱怒而血燥
前藥復傷而益甚先用四君子芎歸山梔丹皮飲食
漸進服月餘而𠻳止又以加味逍遥散加鉤藤二十
餘劑而眉不動乃去鉤藤倍加參术當歸月餘瘡結
靨又以八珍湯加山梔丹皮而痊
一婦人患前症膿水淋漓發熱作渴體倦惡寒經水不
利久而不愈此肝脾虧損而虚熱也先用補中益氣
湯加山梔川芎而元氣漸復又用逍遥散而瘡漸愈
又虚後患疥遍身作痒搔起疙瘩破而出膿或出血
水誤服醉仙散殊類風症用八珍湯數劑而安又用
十全大補湯患處漸乾矣
一婦人日晡身痒素清苦因于鬱怒遍身晡熱内熱自
汗盜汗月經不行口乾咽燥用歸脾湯數劑諸症稍
退後兼加味逍遥五十餘劑而痊
一婦人瘙痒發熱日晡益甚皮膚赤暈月經過期此血
虚而有熱也以逍遥散倍加熟地熱止痒退更以四
物加柴胡參茋炙草茯苓調理而愈
一婦人懷抱久鬱患前症膿水淋漓服連翹消毒散食
少胸痞服清氣化痰丸作嘔吐痰服清熱化痰丸煩
熱畏寒四肢焮熱面目赤色脉大而無力此脾胃虧
損而虚寒隔陽氣于外遂用六君子湯加炮薑治之
諸症少愈飲食頓進又佐以四物湯諸症漸愈又以
四君子每味各一錢四物湯每味各五分諸症全愈
一婦人每秋間兩手心作痒搔起白屑因勞役惱怒則
發寒熱通身作痒起疙瘩或以為風症内服花蛇等
藥外敷硫黃之類又服遇仙丹熱渴益甚月水不通
謂脾肝二經血燥生風先用加味逍遥散熱渴漸減
又用八珍柴胡山梔患處少可後因怒氣發熱脇痛
患處焮腫用加味逍遥散四劑而安又用四君芎歸
山梔丹皮至半載而痊
一男子遍身瘙痒諸藥不效脉浮按之而濇以生血藥
為主間以益氣百貼而愈
宋生遍身作痒搔破成瘡出水脉浮數此手足陽明經
風熱所致以人參敗毒散對四物湯加芩連服之外
以松香一兩枯礬五錢輕粉三錢為末麻油調敷月
餘而愈又一人患此但脉沉實以前藥加大黃治之
漸愈再服人參敗毒散而平
續名醫類案卷五十七
