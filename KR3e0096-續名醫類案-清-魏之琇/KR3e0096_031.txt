續名醫類案卷三十一
錢塘魏之琇撰
經水
王氏云一婦人有女年十五請診言女年十四時經水
自下乃忽斷其母甚恐怖師曰此女為是夫人親女
非也若親女者當相為說之婦人因荅言是自女爾
師曰所以問者無他夫人年十四時亦以經水下所
以女至此而斷是為避年勿怪後當自下(東垣十書)
張子和曰一婦人年二十餘歲病經閉不行寒熱往來
咳𠻳潮熱庸醫禁切無物可食一日當暑出門忽見
賣涼粉者以冰水和飲大為一食頓覺神清骨健數
月經水自下
滑伯仁治龍君澤室人暑月中病經事沉滯寒熱自汗
咳𠻳有痰體瘦痒臍腹刺痛脉弦數六至有餘曰此
二陽病也嘗攷素問云二陽之病發心脾女子得
之則不月二陽陽明也陽明為金為燥化今其所
以不月者因其所遭也陽明本為燥金適遭於
暑暑火也以火藥金則愈燥矣血者水類金為
化源宜月事沉滯不來也他醫方制歸茸桂附
丸以温經而未進滑曰夫血得寒則止得温則
行熱則搏搏則燥復加燥藥血益乾則病必甚
亟令却之更以當歸柴胡飲之為清瀉火流濕潤
燥三五進而經事通餘病悉除龍君曰微生幾為
人所誤也
薛立齋診一室女年十七癧久不愈天癸未通發熱咳
𠻳飲食少思欲用通經丸薛曰此盖因稟氣不足隂
血未充故耳但飬氣血益津液其經自行彼惑於速
效仍用之薛曰非其治也此乃慓悍之劑大助陽火
隂血得之則妄行脾胃得之則愈虚後果經血妄行
飲食愈少遂致不救
一婦人素有胃火或用凉胃散而安後因勞役躁渴内
熱肌肉消瘦月經不行薛謂此胃火消鑠隂血用逍
遥散加丹皮炒巵以清胃熱用八珍湯加茯苓遠志
以飬脾血而經自行矣
一癧婦少寐經水兩月餘一至誤服通經丸展轉無寐
午前惡寒午後發熱薛以為思慮虧損脾血用歸脾
湯作丸午前以六君送下午後以逍遥散送下兩月
餘得寐半載經行如期年餘而瘡愈
龔子才治魏憲副妻患逆經吐血不止六脉微濇有力
此血虚火盛也以四物去熟地用生地共一兩加酒
蒸大黃一錢(錢刻本作兩疑悮)同煎入童便服之服後血止
而經通
徐憲副妾患經閉人皆擬有孕七八月來漸覺黃瘦腹
中左右塊如鼓發熱面赤不思飲食診之六脉微濇
此血枯氣欝也以四物湯加香附丹皮白术之類(白术)
(何以加入)十數服又加桃仁紅花數服下血塊多許乃愈
孫文垣治吳北海内人每月經期之前四肢纍纍發塊
紅紫脹痛不思飲食胃脘亦常痛(肝火上逆)經水多不及
期而至(肝火下迫)脉之兩手皆駛以症參觀肝脾二經鬱
火也盖肝主怒脾主思多思多怒隐而不發欝滯於
中故臨經纍纍發紅腫於四肢也(脾主四肢)以青皮香附
柴胡川芎烏藥白芍丹參元胡索欝金酒炒黃連巵
子治之而愈(青皮烏藥宜酌用)
潘氏媳因經水不行醫投安胎之劑越七月經忽暴至
内有血塊筋膜如手大者一二桶昏冒困&KR0629;其脉右
關洪滑左寸洪數兩尺皆洪大夜分咬牙亂語(狀如熱入)
(血室)手心熱口噤時手足皆冷心胸脹悶不快面色青
孫曰此濁痰流滯血海以誤服安胎之劑益加其滯
由血去多故神魂無依痰迷心竅故神昏亂語急為
調氣開痰安神飬血可生也即以温膽湯加石菖蒲
酒苓天麻棗仁丹参與服其夜子丑時咬牙亂語皆
減半仍與前藥每帖加竹茹五錢臨睡又與黑虎丹
數粒諸症悉愈或問病每盛於夜半何也曰此心包
絡與膽經有痰熱故也耑治此兩經痰既消神魂自
安矣
程好吾子婦腹中微疼紅行不暢喉痛四肢麻木作戰
不知飢餓孫診之右脉洪大如豌豆以川芎香附麥
芽山查烏梅甘草桔梗酒苓防風荆芥白术茯苓四
劑而安次月經水大行十日不止以黃蓍阿膠蒲黃
各一錢白芍二錢甘草三分一帖而安此後但覺濁
氣下墜屁從子戶中出(即隂吹病)以補中益氣湯用酒炒
黃連調飬而平
胡氏女及笄後患吐血每吐椀餘下午倦怠夜分潮熱
嘔惡不食便秘時師謂隂虚火動投滋隂之劑反加
飽悶背心脹痛脉之兩寸洪大兩尺弱知其有瘀血
凝滯致新血不得歸經故滿而倒溢也先以龍薈丸
通之更以石膏三錢橘紅半夏麴黃連茜根竹茹枳殼
各一錢茯苓八分甘草三分服後大便行三次吐止
食進後用二陳湯加滑石丹參丹皮茜根白芍香附
二十帖經調而愈(此吐血亦經逆也當與龔子才治魏憲副妾案參閱)
喻嘉言治楊季登長女及笄經閉年餘發熱食少肌削
多汗而成勞怯醫見汗多誤謂虚也投以參术愈錮
喻診時見汗出如蒸籠氣水謂曰此症可療處全在
有汗盖經血内閉止有從皮毛透出一路以汗亦血
也設無汗而血不流則皮毛乾槁而死矣宜用極苦
之藥以引其血入内俾下通於衝脉則熱退經行而
汗自止非補藥所能效也以龍薈丸日進三次月餘
經至汗熱稍輕前丸日進一次又月大至淋漓五日
諸症全瘳矣
王肯堂治一婦寡居欝結成疾經事不行體熱如炙忽
吐血若泉湧或用止血藥不效令以茒花根搗汁濃
磨沉香服至五錢許日以釅醋貯瓶内火上炙熱氣
熏兩鼻孔血始得降下吐血不復作經事乃行(此亦逆經)
(症說續醫)
吕東莊治曺遠思内人月水不至四月矣腹痛不止飲
食少進醫作胎火治吕曰此欝血也然氣禀怯弱當
補而行之用八珍湯三大劑果下血塊升許腹痛猶
未除也以大劑飬榮等藥調理而痛除食進(與立齋一案略)
(同)
黃履素曰予婦申氏多欝怒忽患不月腹漸大疑有妊
醫者視之亦以為妊也十餘月弗産諸症漸見乃始
疑之醫者亦以為畜血之症時有欲下之者衆議以
為體弱不能勝止可暗消于是久用行血調血之劑
而不敢用下血之藥竟勿效厥後醫藥襍投遂致不
起一日偶閱震澤紀聞載盛啟東治東宫妃一案大
為悔悼(案載江篁南名醫類案産門)
南山婦人年三十八于九月甘三日月經行比前過後
十日得草藥以敗血海為下胎之謀有數滴血下因
此腹痛在小腹下有塊如椀大不可按湯熨則痛稍
定大小便抽痛小便濇大便略下少赤積垢食不進
口略渴發熱此胃氣為草藥所敗加以受傷之血妄
行而不得洩所以為病砂仁甘草川芎黃芩各三分
滑石一錢五分牛膝二錢桃仁七粒水酒煎服
黃師文治子才婢子得面熱病每一面熱至赤
且癢悶絶曰此經候来時嘗為火所逼也問
之曰無之已而思曰昨者經候来適為孺人
黏衣服傴僂曝日中其昏如烈火炙以孺人
趨其物不敢已由是面遂熱黃曰是也以四
物湯加防風獲差
孫文垣治一婦經不行者三月大便瀉腹脹嘈囃吐酸
水時下白𢃄常惡心自謂有孕脉之曰此脾經有濕
熱也心經有瘀血也與二陳湯加白术澤瀉猪苓酒
連茱萸滑石麥芽山查瀉止服寬經行腰腹作痛以
川芎三錢當歸五錢香附丹參桃仁各一錢服之口
中吐黑血甚多且有如膿者改用四物湯加丹皮丹
參桃仁紅花滑石調理而痊
從孫婦程氏年甫三旬産五次今則經閉不行者八年
肥肉則豐肥于昔飲食又倍于昔精采則豔美于昔
腹柔不堅略無所謂病者或用四物湯元胡丹皮之
劑千餘服矣至三棱莪术乾漆桃仁蘇木之類遍嘗
不應診之六脉緩大有力曰此脾濕生痰脂滿子宫
徒行血活血破血無益也以平胃散加沰石桃仁黃
連薑黃丹參南星半夏作丸服之半年而經行次年
生子後又連生一子一女
薛立齋治一婦人性善怒發熱經水非過期則不及肢
體倦怠飲食少思而顫振此脾氣不足肝經血少而
火盛也午前以調中益氣湯加茯苓貝母送六味丸
午後以逍遥散送六味丸兩月餘而愈
一婦人年五十内熱晡熱經水兩三月一至此血虚有熱
用逍遥散加山茱萸治之而愈後有痰作渴或小便
不調或頭暈白𢃄用六味而安
琇按五十之年經宜止矣此不當在經水血虚之
門或五字乃四字之訛耳
一婦人月經不調晡熱内熱飲食少思肌體消瘦小便
頻數或用清熱生血之藥月經不行四肢浮腫小便淋
瀝朝用金匱加減腎氣丸夕用歸脾湯漸愈又用八
珍湯兩月全愈
陸飬愚治董龍山夫人胸膈不舒大便不實或時去血
或時去積經期或先或後或多或少參差作痛飬血
健脾俱不效飲食既少肌肉亦瘦晩不能食食則飽
脹不能安卧脉之沉弦而滑右關尤甚曰沉為氣滯
弦與滑為痰凝經之不調便之不實腹之脹痛皆痰
積為之也乃合清氣化痰丸二陳送下數劑大便去痰積
若干遂不脹不痛改用六君子湯數劑而大便堅後
以調氣飬榮湯間服經調而孕
施鳳岡室人素嗜五辛三孕皆不育年三十即月事不
行將及二載胸腹作痛行走無定或數日一發或一
日二三發服飬血行血之藥身體時熱肌膚漸瘦或
謂補血不補氣無陽則獨隂不生用參蓍白术肉桂
芎歸數劑痰中見血便燥兼血脉之兩手舉按皆數
左關數而弦右關數而實兩尺數而沉澁曰此血虚
不待言然脉症皆火象也惟清其熱則血得所飬而
經自行矣或謂寒則凝熱則行今以清火療血閉何
也曰寒凝熱行者盖謂無大病者言之也不云乎二
陽之病發心脾有不得隐曲女子不月其傳為風消
傳為息賁者死王太僕曰二陽胃與大腸也二經有
熱心脾受之以致消肌爍肉上氣喘逆今病者素嗜
辛辣豈非腸胃有熱乎今已移之心脾月久不行肌
肉消削是傳為風消幸不喘咳未至息賁耳復投温
熱是抱薪救火經所謂贊其復翼其勝也法當先清
腸胃積熱使心氣下降續以飬血滋隂濟之則水泉
通而流不絶也用三黃湯加山巵丹皮生地白芍十
劑痰紅便血俱減更以前方加芎歸十劑而月事通
矣後以六味丸料加知柏紫河車一具服之即孕
陸祖愚治吳君采室平日血虚有火生一女已七歲不
再孕忽經候兩月不行以為孕也偶胸腹不快投安
胎飬血之劑反小肚作痛經行如崩去血多而痛不
止足膝逆冷氣短奄奄或以為小産用芎歸元胡薑
桂等血不止而痛愈甚咽喉燥痛吞吐有妨脉之沉
細而實按之有力用炒連白芍丹皮花粉當歸炒巵
查肉阿膠煎冷徐徐吞下次早喉腹之痛俱愈足膝
反温暖後用歸芍參苓地黃丹皮木香以行其滯而
漸愈
一婦經後凝血成塊在左泄瀉不止完穀不化血塊暴
下如注臭穢難堪經候不調脾胃因而下損且經漏
不止前隂之氣血已脱泄瀉不止後隂之氣血下陷
總是熱症而下焦久脱亦化于寒矣瀉寒以熱瀉濕
以燥宜大升大舉以助肝木生發升長遂以柴胡升
麻各五分炙草陳皮歸身黃蓍各一錢人參神麯各
錢半白术二錢黃芩少許每正午水煎熱服而愈
一婦經水不調未來先痛行後又痛用人參炙草川芎
肉桂丹皮酒洗各五錢白术茯苓各一兩半當歸酒
洗白芍酒炒益母草酒洗密拌各一兩白芷木香各
三錢糊丸
一婦經前作痛且有白𢃄用十全大補湯加元胡索益
母草木香而安
張路玉治薛氏婦每經行必先作瀉二三日其脉左關
尺弦細如絲右關上小駛而滑服薑桂萸附則大渴
泄瀉轉劇服苓澤車前則目暗如盲此肝血虚寒而
脾胃有伏火也俟經將行作瀉時朝用理中加黃連
作湯服五六劑暮與加减八味丸加紫石英作丸常
服不終劑而數年之疾頓除
立齋治一婦人晡熱肢體瘦倦食少無味月經不行或
鼻衂或血崩半載矣或用順氣清熱止血等劑不應
更加寒熱且時欲作嘔此為欝怒虧損脾胃虚火錯
經妄行而然耳遂朝用補中益氣湯夕用六味地黃
丸各數劑半載而痊
一婦人素沉静晡熱内熱月經不調後每一二月或齒
縫或舌下或咽間出血碗許如此年餘服清熱凉血
調理之藥益甚此肝脾氣欝血熱上行先用加味歸
脾湯後用加味逍遥散攝血歸源而經自調前症頓
愈
陳自明治一婦人月經過期不至腹内作痛服破血行
氣之劑不效與神仙追毒丸一粒服之而痊(方見蠱門)
立齋治一婦人因經水多服澁藥止之致腹作痛以失
笑散二服而瘳五靈蒲黃俱炒等分每服二三錢醋
一合熬成膏入水一盞煎七分食前熱服又用加味
逍遥散數劑而經調
一婦人經水不調兩月一至或三月一至四肢微腫飲
食少思日晡發熱此脾土氣血皆虚也須先用壯脾
胃飬氣血之劑飲食進則浮腫自消氣血充則經自
調矣彼以為緩乃用峻先通月經果腹疼瀉不止致
遍身浮腫飲食愈少歿于木旺之月禇氏云月水不
通久則血結于内生塊變為血瘕亦作血癥血水相
併壅塞不通脾胃虚弱變為水腫所以然者脾候身
之肌肉象于土土主剋于水水血既併脾氣衰弱不
能剋消致水氣流溢浸漬肌肉故腫滿也觀此豈宜
用剋伐之劑
有女人月事退出皆作禽獸之形欲來傷人先將綿塞
隂戶乃頓服沒藥末一兩白湯調下即愈(竒疾方)
朱丹溪治一婦人積痰傷經不行夜則譫妄以瓜蔞子
一錢黃連半錢吳茱萸十粒桃仁五個紅麴末些少
砂仁三錢山查一錢右末之以生薑研炊餅丸(治法)
一婦人隂虚經脉久不通小便短濇身體疼痛以四物
湯加蒼术牛膝陳皮生甘草又用蒼莎丸加蒼耳酒
芍為丸煎前湯送下(仝上)
一婦人兩月經不行腹痛發熱但行血凉血經行自愈
用四物湯加黃芩紅花桃仁香附元胡索之類(仝上)
一婦人寡居經事久不行腹滿少食小腹時痛形弱身
熱當歸(酒浸)熟地(薑炒)香附(各一錢)白芍川芎陳皮(各七分半)黃
柏(炒)知母(炒)厚朴(薑製)元胡索(半錢)白术(二錢)生甘草大腹
皮(各三錢)紅花(豆酒大浸)桃仁(九個)右用清水煎(仝上)
陳良甫治羅女人每遇經行時則臍與小腹下痛不可
忍服藥無效以桂枝桃仁湯愈自後再發一投而差
桂枝白芍生地黃各二錢桃仁七枚去皮尖甘草一
錢薑水煎(大全良方)
立齋治一婦人性沉多慮月經不行胸滿少食或作脹
或吞酸以為中氣虚寒用補中益氣湯砂仁香附煨
薑二劑胸膈和而飲食進更以六君加芎歸貝母桔
梗生薑大棗數劑脾胃健而經自調矣
一婦人因怒傷不思飲食發熱倦怠骨肉痠羸瘦面黃
經水積漸不通頸間結核以逍遥散八珍湯治之少
可彼自誤服水蛭等藥血氣愈虚遂致不起良甫云
憂愁思慮則傷心心傷則血逆竭血逆竭則神色
先散而月水閉火既受病不能榮飬其子故不嗜食
子虚則金氣虧故發咳咳既作水氣絶故四肢乾木
氣不充又云經候微少漸漸不通手足骨肉煩痛日漸
羸瘦潮熱其脉微數此由氣虚血弱陽往乘之少水
不能滅盛火故火逼水涸亡津液當飬血益隂用柏
子丸澤蘭湯為主勿遽通之
錢國賓曰吳江黃啟元妻劉氏生平潔净自十七行經
每年一度生二子一女又武林陳氏媳每季行經一
次七年方受一胎生二子二女皆嘗診治之婦此禀
賦之異非按月而行之
徐孟陽母葉氏八九經仍不斷體厚無病然甚憂之以
問錢錢曰經云隂生于陽陽之數七故婦人七七經
斷無子汝母禀厚之極經出理之外矣後夀至九九
而終
錢國賓云余游蘭谿時逢端陽友人宴于花園談及邑
中篾匠孫二之妻年三十生四子一女自來無經余
以戲言未信適婦貨藍至客皆笑曰此婦是也余即
問之婦云不知經為何物夫婦人經候經者常也候
者候一月之隂陽也若潮候應乎時天真氣與流通
所以女子二七天癸至月水如期凢女人受孕經止
者平日所生氣血以飬體積而為經血熱則經早血
少則經遲血盛則七七仍經血衰則五七外經止受
孕所生氣血以飬胎胎生血上為乳乳止血下為經
元門採真返經為乳兩說則經乳一耳經本于腎旺
于衝任二脉衝為血海任為胞胎此婦無經者乃衝
脉海與人禀賦不同腎脉與人禀賦不同任脉與人
同故乳子生子則一樣素問曰人之心偏則作事不
定人之下眼眶窄則胆小五臟各有禀賦外候以此
理推明矣
蔣仲芳治姚生婦年二十五其月事或半年或三月方
得一至温經補益調治二載轉劇診之脉來微澁外
症口乾唇燥手足心熱曰後期古法主寒然其兼症
熱也因熱耗血血少故後期耳遂用大劑生地當歸
為主佐以條苓山梔白芍川芎丹皮澤蘭知母鱉甲
六劑後則經准一月後而孕矣
徐德滋女年近二十素有脇痛肝病常時月事先期而
至近忽逾數日脉之兩關躁疾兩寸上溢察其面有
如疹者數十點其色或青或紫詢其身亦有至舌上
亦有數點絶類陽實熱症然並無頭痛寒熱且能進
飯二甌良由肝火内熾上乘肺胃而然與生地杞子
麥冬丹皮山梔當歸生芍甘草元參令服一劑次日
晡後始至見其偃卧上半俯著牀沿嘔血盆許詢之
則自已牌血出如涌既而心下若有一塊上攻故必
偃伏以牀沿抵住稍可否則上頂悶絶脉之若有若
無意其經水過期乘肝火上逆而出即俗名倒經是
也然其急暴如此兼之地氣上攻其症危矣非大劑
純隂何以挽回與熟地二兩杞子一兩令連進二服服
下即能仰卧血止脉回次日忽咳咳無痰此肺金燥而
肝火未平也前方減半加麥冬沙參蔞仁生地八劑
而愈愈後面上之疹乃消舌上之疹褪下如痘靨云
又顧卜周内人失血奄奄垂斃亦以前藥數劑而愈
范氏女年及笄矣忽病夜卧小便自遺晨起昏昏如醉
神氣與人了不相當晡後漸清爽皮膚癊疹胸膈迷
悶食亦少初起覺咽痛頭暈已十餘日矣診之脉弦
小而數此屬血虚火盛詢其天癸云何則自前月大
行去血甚多至七日乃已謂為肝木過盛剋脾侮胃
乘肺而然剋脾則脾不藏攝血故經水去多侮胃則
胃之絡溢故脹悶食減乘肺則肺熱故瘾疹咽痛又
肝藏䰟肺藏魄二臓不和是以小便自遺而神氣昏
昧也與生地杞子羚羊角黑山巵麥冬蔞仁黃連丹
皮沙參牛蒡之屬出入加減六帖而安後經水數月
不行則以前者去血過多也仍用生地杞子當歸白
芍丹皮麥冬少加紅花八劑而月事下
熱入血室
孫文垣治李氏婦胸脇大腹作痛譫語如狂寅卯辰三
時稍輕午後及夜痛甚(病在血分)原有痰火頭痛牙痛之
疾又因經行三日後頭痛發寒熱醫以瘧治因大惡
熱三四人交扇之以兩手浸冷水中口含水而不嚥
鼻有微衂(熱在經絡)又常自悲自哭(如狂)痛時欲奔竄劇則
咬人(蚘厥)小水直下不固(肝熱)喉哽哽吞藥不下脉之左
弦數右關洪滑曰此熱入血室也誤服治瘧剛燥之
劑擾動痰火以致標本交作其胸脇痛者病屬少陽
也劇則咬人者虫行求食而不得故喉中哽哽然也
以小柴胡湯加桃仁丹皮而譫狂減次日與安蚘湯
痛止飲食進而愈矣
元素姪婦春温後經水適止餘熱不退口中甚渴胸脇
痛而耳重(少陽)脉左弦數右滑大而數小柴胡加石膏
知母桔梗枳殼葛根瓜蔞半夏麴服下熱渴如舊改
用柴胡二錢人參甘草天花粉黃芩(小柴胡湯去半夏加天花粉以)
(血家忌半夏也)白芍紅花當歸丹皮知母各八分調理而瘳
(此症無譫妄發狂然以凉解不應必用諸血藥乃應則仍是熱入血室矣)
繆仲淳治張璇浦内人患熱入血室發狂欲殺人醫以
傷寒治之煎藥未服邀繆往繆曰誤矣覆其藥投一
劑而安先與童便(心主血熱邪從血分上乘于心故發狂先與童便引熱下行最為元)
(解)繼與凉血行血安心神藥遂定
朱氏婦經行一月不止每黃昏先寒後熱遍身疼痛胸
膈脹悶必得大喊叫嘶用手探吐痰涎乃寬且渴甚
此痰飲瘧疾今飲食不進夜如見鬼者乃熱入血室
也用小柴胡加生地丹皮桃仁兩帖後以白术三錢
首烏二錢陳皮麥芽各一錢烏梅一個薑三片水煎
服之寒熱止諸症皆安
陸飬愚治臧堯山夫人向有頭風症八月間患腹痛日
輕夜重痛作昏憒語言不倫唇口燥裂而不欲湯飲
已十日或投香燥行氣益甚身熱如火飢不能食脉
之沈數而弦詢之適經行時感冒身發寒熱頭大痛
平日服川芎茶調散今服之頭痛稍止而身熱更甚
遂變為腹痛再問經行如常否謂比平素覺住快曰
此必熱入血室也或謂此傷寒症乎曰豈必傷寒而
後熱入血室哉凢病未有無客熱者况初得之感冒
因頭痛而以茶調散遏之熱無從洩遇經行血室空
虚熱乘虚而入因以成瘀血瘀下焦飲食不進而作
痛亦勢使然也用小柴胡以清其熱丹皮紅花桃仁
以去瘀人參麥冬生津止渴二劑神清痛減能食日
服二劑兩日後送化字丸一錢大便去硬血數枚痛
全愈減桃仁紅花加歸芍調理而安
薛立齋治一婦人多怒手背患瘡出血至夜發熱妄語
服清心凉血藥不應乃熱入血室而然也遂以加味
小柴胡湯二劑血止而熱亦清矣
續名醫類案卷三十一
