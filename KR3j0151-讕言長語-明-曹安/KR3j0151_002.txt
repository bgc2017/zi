讕言長語䟦
右讕言長語安丘學諭吾松曹先生所著也先生少負
雋才游松庠其學不經師授自得於心登正統甲子鄉
第歴涉仕途四十餘年著述甚富此其一也自六經百
家子史以及稗官小說輒櫽括無遺其紀事纂
言皆有考據非臆見淺識者所可及始順與修
憲廟實錄於公府先生時為總裁蒙點鐡之功居多後
猶以不肖錄於念遠垂顧盼相與劇談累日乃出是書
使為之校讎顧順何人而敢高下其手耶嗚呼以先生
如是之作於文章制度不待辯而明疑似得失可以一
覧而悉且歉然若虚不自盈滿目為讕言長語因怪夫
抱升斗之材者遂欲奮然掉鞅於詞翰之場以陵轢前
輩視他作未能少領其意趣即呫呫然動其喙從而笑
且排之如此者吾不知其幾視先生為何如也及讀輯
比干錄并所編洪武初翰林待制使雲南金華王子充
忠節事皆大手筆有關國體怪夫登顯位食厚禄者反
噤其舌不肯出一語以褒旌忠義如此者又不知幾視
先生何如也苐以先生見棄於時職居下僚當道無有
薦之者豈天將豐其才而嗇其位耶或者以先生之抱
負僅止於矜式後生為惜抑不知後之人讀先生之文
者其敬仰豈能㤀耶故題先生之文而并序其出處以
為讀是書而不知其人者道弘治五年春二月鄉貢進
士莒州儒學學正後學任順書
