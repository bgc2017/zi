讕言長語雜家類三(雜說之屬)
提要
(臣)等謹案讕言長語一卷明曺安撰安字以
寧松江人正統甲子舉人官安邱縣教諭安
素負才名著述甚富詩文集俱失傳此書集
其生平所見聞而辨証其缺誤自以為暇日
手錄皆零碎之詞無益於事故以逸言剩語
比之然詞有原本足備參考其論讀經一條
尤切中明代俗學之弊末有任順跋稱安嘗
為憲宗實錄總裁官盖當時著作多聘取儒
士為之故不拘資格然安之見重於時亦可
知矣乾隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
讕言長語原序
予少游鄉塾見先生長者嘉言善行即筆於楮或於載
籍中間見異人異事亦錄之長而奔走四方所見居多
凡三四帙因去滇南道遠難將留於松今不知何在滇
中重錄所見聞者攜来武邑及承乏安丘老而彌勤人
皆哂之予獨不倦暇日一一手錄以備遺亡率皆零碎
之辭何益於事因名曰讕言長語讕言逸言也長語剩
語也何益於事徒資達人君子一笑云成化二十二年
五月五日吳淞曹安識
