小兒衛生總微論方卷十八
頭上諸病論
頭瘡
小兒頭瘡者由藏腑有熱上衝於頭外被風濕復相乘
之摶於血氣而生其瘡故曰頭瘡此候與禿瘡特異且
秃瘡者有白有赤硬痂遍滿其頭此頭瘡者但一兩處
生其痂並不白硬而乾時時常有膿血濕汁俗呼為長
頭瘡小兒失於沐髮者便生此瘡也
玄精石散治小兒頭瘡
太隂玄精石寒水石(各一分研)輕粉麝香(各少許)
右為細末先以淡漿洗去瘡痂拭乾油調藥塗之甚
者不過再
栝樓散治如前
栝樓(一枚)䀋䜴(一合入栝樓中和穰并燒灰研末)灶下黃土(一分)
&KR1401;粉(一分)
右為末入麝香一字拌勻每用少許油調塗之濕者
乾摻
淡豉散治如前
淡豉(炒黑焦乾)綘礬(各一兩)&KR1401;粉(二錢)
右上二味先末入粉研勻先以桑柴灰淋汁熱洗瘡
淨用甘草末摻瘡上後以生油調藥塗之濕者乾摻
黃連散治如前
黃連(去須二兩)胡粉(一兩)
右為細末先洗去瘡痂拭乾傅之即差再發用前
胡粉膏治頭瘡久不差經隔年歲
松脂苦參黃連(去須各一兩半)大黃(生)胡粉(各一兩)
黃芩水銀(各一兩一分)白礬(半兩)蛇床子(三分)
右為細末以臘月猪脂和研至不見水銀星為度傅
之
又方治頭瘡久不差
&KR1401;粉(少許)胡桃(和皮燈上燒過存性用椀蓋出火毒研末)
右為細末以生油調塗仍剃去瘡上髮塗之只一二
次差
又方治如前以上塵和油脚塗之仍先用皂莢湯洗
訖塗藥以馬骨燒灰研末醋和傅之以虎脂焇
令凝塗之日三四次以蓼末蜜和塗之有虫出而
愈不作&KR0146;
又以鷄卵七枚去白皮於銅器内熬和油塗之亦治乾
秃不出汁者以鷄卵壳燒灰研末猪脂和傅之
又以鷄屎研末傅之以醋少許和淨水洗去瘡痂再
以温水洗之挹乾用百草霜入輕粉研細用少許生
油調塗以兔絲煎湯洗之以竹葉燒灰研細猪
脂和塗以黑豆炒烟盡杵為末入&KR1401;粉研勻細生
油調塗之
治頭瘡出膿水不差差而復發
以杏仁一百枚燒灰入膩粉一分同研勻細生油調
塗
治頭瘡漸引不較
以烏油麻嚼爛塗之亦治浸淫瘡及乾瘡
治頭上惡瘡以黃泥裹豆豉煨熟放冷取豉研末以純
菜油調傅上
軟癤
小兒頭上生軟癤者由風邪冷熱之氣客於皮膚摶於
血氣壅滯經絡藴結而生亦如身上生癤無異但生在
頭上始則赤腫而硬其邪微者散則自消其邪甚者腫
赤内搐潰濃血作痛以頭上皮緊至熟多不能去膿根
中有惡汁不盡因而復發或在根邊别生連續不差常
常㤨膿故名曰軟癤
如聖膏治軟癤
菜油(一兩)黃臘(半兩)歴青(一錢)黃丹(半錢)羊筒骨内髓(一筒)
右一處熬成膏於紙上攤貼患處上用冷鐡一片於
瘡口上壓定四面針破如濃出不快以紙撚任之熬
藥不得犯銅鐡器
又方以青澁柿子連皮薄切焙乾杵為細末每用時先
以温湯洗捻去其膿血用藥少許入輕粉三分之一
拌勻以薄薄牛皮膠水調成膏攤熟帛子上貼之愈
又以炒油麻銚子中取乘熱嚼爛傅之
以生油餅劑子一箇捻薄留一竅於癤上貼來日膿
自出便較屢驗
又以兔毛皮不拘多少燒灰研細入膩粉少許生油調
塗
又方用枳殼去穰週圍用糊合於瘡上去膿生肌即愈
極效
治頭皮虚腫如烝餅裹水之狀以口嚼麥麵傅之
禿瘡
小兒頭有禿瘡者按九蟲論云是蟯蟲動作與風邪相
乘上于頭之皮膚搏於血氣傷其榮衛而所生也榮為
血受病則為赤禿衛為氣受病則為白禿榮在内邪稍
難干故患赤禿者少衛在外邪易得著故患白禿者最
多其始生如癬之斑點上有皮屑漸漸作痂以成其瘡
遂至滿頭髮落逮盡若刮去其痂則瘡皆是孔眼大小
不等如蟲之窠有膿汁出不痛而痒痒乃不可㦗是知
有蟲為風也又一種俗呼為鬼䑛頭小兒有頭瘡遇夜
被鬼䑛之則引及滿頭有赤痂或云便赤禿也
治小兒白秃頭上團團然以蒜揩白處早晩拭之
治小兒白秃乾殼不出汁
以鷄子七枚去白皮銅器中熬和油塗之
治小兒白禿以葶藶子杵末湯洗去痂塗之
以陳香薷煮濃汁少許同脂和胡粉傅之
以白頭翁根杵爛傅一宿已作瘡者二十日愈
以榆白皮杵末醋和塗蟲當出以鷄窠中草和白
頭翁花一處燒灰研細用臘月猪脂和勻先用醋泔
洗瘡後傅之
又以椿楸桃三般葉心取汁傅之大效一方只用楸葉
杵汁傅以人屎燒灰末之用臘月猪脂和傅
治赤秃以白馬蹄燒灰細研臘月猪脂和傅以靛滓傅
之
治鬼䑛頭以兒糞臘猪脂和傅以臘月猪屎燒灰末傅
以屎燒灰研細和臘月猪脂塗傅
耳中諸病論
耳聾
小兒有忽患耳聾沉聽者由風邪乘於手太陽之經也
邪隨其經入於耳内邪正相摶氣停塞滯則令耳聾不
能聰聽於音聲也輕者則為沉聽謂耳中沉沉然輕小
之音則不辨重大之聲纔聞也
通鳴散治風邪惡入耳令兒耳聾
菖蒲(一寸九節者良)遠志(甘草水煮去心各一兩)柴胡(去苗)麥門冬(去心)
防風(去蘆並义枝各半兩)細辛(去苗)甜葶藶(炒)磁石(火煆醋淬十次研各一分)
杏仁(十四箇湯浸去皮尖雙仁者炒黃)
右為細末每服半錢煎葱白湯調下乳食後日二三
服
烏麝湯治如前
大川烏頭(一箇重二錢上者以猪脂油煎令烈不得削了面上塊子只刮去皮盡切碎杵)
(羅為末)通草(半兩薄切作片子片片相似以糯米粉作稀糊拌勻焙乾杵羅為末)
右二味入麝香末少許研勻每服一錢水一小盞入
薄荷二葉棗一枚煎數沸放温服或只以温酒調服
菖蒲圓治如前
菖蒲(一寸)巴豆(一粒去皮心)
右二物合杵為劑分作七丸用一粒綿裹塞耳中一
日一易
又方菖蒲(末一分)杏仁(半兩湯浸去皮尖雙仁者)
右二物合杵如泥每服用一麻子許綿子裹内耳中
一日一易
萆麻膏治如前
萆麻子(十枚去皮)棗肉(七枚)
右同研為膏每用𬎼核許綿裹内耳一日一易
治新久耳聾
以巴豆一粒蠟裹針刺令通透塞耳中以猫兒捉
住老鼠奪之取其鼠膽汁灌病耳中一云只以鼠膽
用之亦可以地龍一條䀋少許俱貯葱筒中時動
搖則化為水用點耳中以米醋一碗用鐡一塊彈
子大燒赤投醋中令病耳就上使氣薰入耳中即效
三二日可治
又以葱白於灰火中煨令熟將葱白頭内耳中一日三
易以芥子杵爛人乳汁和綿裹内耳中一日一易
以荆子中蚛蟲白粉和油滴耳中日二亦治沉聽新
聾耳以驢脂和生椒杵爛作丸綿裹塞耳中治久
聾
又以醇醋微火煎附子至軟削令尖塞耳中
耳中鳴痛
小兒有耳中或鳴或痛者由風邪入耳與正氣相干摶
於血氣者即為鳴摶於經絡者即為痛也
治耳中痛
以乾百合為末温水調下一錢乳後以柳樹蚛蟲
糞水化取汁調白礬末少許滴耳中為妙以䀋二
三升蒸熱包裹以耳枕之冷即易亦治洪洪聲
治耳鳴如流水或如風聲
以生烏頭纔撅得乘濕削如棗核塞耳中旦用夜易
夜用旦易不過三日愈及治耳痒無即用乾者
治耳中常鳴
以生地黃截塞病耳數數易之或以紙裹微煨用
耳中腫瘡出膿汁
小兒有耳中腫或生瘡出膿汁者由風濕相乘入於耳
邪正相干摶於氣血傷於經絡輕則為腫重則生瘡若
津液結潰變為膿血汁出又有因水或眼淚入耳停摶
正氣亦為濃汁俱名停耳又名膿耳也
治耳内腫及生瘡出膿汁或只痒痛虚鳴應耳中一切
諸病悉皆主之
龍朱散龍腦(一字研)朱砂(一錢研水飛)竹箭幹内蚛蟲糞(三錢研)
坯子臙脂(半錢研)麝香(一字研)
右勻研細末以斡耳子挑藥入病耳中如有濃水者
先以新綿撚子纏之淨盡方傾入藥每夜臨卧時一
次
治耳中腫或生瘡
以白礬燒灰研細每用少許以葦筒吹耳内日三四
次或以綿裹塞耳中生瘡者胡桃油調藥著耳
治小兒聤耳内生瘡或有膿汁
礬香散白礬(一兩燒灰)蛇床子(一分為末)
右相和入麝香末五分同研細每用一字摻入病耳
藍花散治如前
紅藍花(一兩洗焙乾)黃蘖(一兩剉)烏魚骨(半兩)黃芩(半兩已上為末)
雄黃(半兩研水飛)麝香(一分研)
右拌勻每用少許以新綿子纏撚子揾藥塞耳中一
日二易
麝香散治如前
蜘蛛(一箇)坯子臙脂(半錢)麝香(半字)
右㬠極乾研勻細每用半斡耳許以鵝毛管吹入耳
桃紅散治如前
白礬(一錢燒灰)坯子臙脂(一錢)麝香(一字)
右研勻細每用少許以綿撚子搌耳中膿盡摻藥入
耳内
箭蚛散治如前
箭竹内蛀蟲糞屑(二錢)坯子臙脂(二錢)凌霄花(乾者二錢)
海螵蛸(二錢)麝香(一字研後入)
右為細末拌勻每用時先以綿撚子搌耳中膿盡乃
以紙撚蘸藥入耳中日三
紅綿散治如前
信砒(一錢匕)坯子臙脂(三錢匕)麝香(一字匕)
右為末拌勻以柳絮滚和勻每用黃米許摻入耳中
如遶耳生瘡膿汁不差者依此傅瘡上紙片封之妙
油引散治如前
石鷰子(雌雄一對用磚壘一地爐木炭火煅白色為末)虢丹(飛等分)
膩粉麝香(各少許量入)
右同研勻先以綿撚子搌耳中膿汁盡時側卧摻藥
一字許入耳中以好酒一滴引下立效
綿裹散治如前
桂心(一分)青羊屎(一分炒令轉色)
右同末每用一字綿裹塞耳中
治小兒停耳膿汁出
以琉黃細研每用少許摻入耳中日一次夜一次
以白礬末一錢麝香一字研勻少少摻入耳
以桑木上毒蜂房炙黃杵末温酒調下半錢空心
以蚯蚓糞研細吹耳中極效
治小兒耳上生瘡以鷄子白傅之
眼目病論
小兒眼目生病者多因恣食甘酸藏生邪熱熏炙肝經
衝發於目或為赤腫痒痛或眵淚隱澁或生赤脉或生
瞖膜又痰飲毒氣漬肝致臓氣不得宣通者則精華不得
明審故黑睛雖全而視物䀮䀮此名睛盲若晝日明至
暝不見物者此邪干經之隂也謂之雀目言如鳥雀之
目暝時無所見也又有障眼者乃氣毒障縵其睛也又
有疳肝之氣衝於目者亦能生其瞖膜以為遮障也
慱金散治眼赤腫痛不可忍
白藥子(半兩)黃芩(一錢半)
右為末每用一字沸湯點洗之
又方治如前
右取嫩槐芽或嫩葉煎湯放温洗之白睛如血淚多
者最宜用
又方治如前治赤眼腫痛纔覺便截
右以銅綠研細抄二錢半用乳香皂子大二塊同研
勻極細點之立效
又方治赤目
右以黃苓為末煎湯渫脚神效
又方治如前
天南星(一分去皮臍)乾蝎(一分半)
右為末每用一字茶調下服了搖頭數次立驗
又方洗熱毒眼
右以細朴硝沸湯浸澄去滓乘熱洗之
又方洗風毒熱赤
銅碌(一錢)滑石(二錢)
右研極細每用少許沸湯點洗
洗心散治心藏邪熱目赤腫痛
大黃(一兩煨)荆芥穗(一兩半)甘草(半兩生)麻黃(一兩去根不去節)
右為細末每服半錢或一字蜜水調下
洗肝散治三焦壅熱眼目赤腫隱澁多淚
芍藥(一分)羌活(去蘆半分)防風(去蘆并义枝一分)大黃(半分)甘草(半分)
右為細末嬰小一字二三歲半錢上者一錢水半盞
入燈心黑豆各少許煎數沸食後放冷服須銀石沙
銚中煎仍與四順散間服并用清凉膏貼太陽穴
四順散當歸(去蘆洗焙)芍藥大黃(紙裹煨)甘草(炙各等分)
右為末每服一錢水一盞煎至半盞去渣温服更量
大小加减無時
清凉膏治眼赤腫痛貼太陽穴
右須立秋日已後取芙蓉葉隂乾為末每一字或半
錢井花水調貼太陽穴
地黃散治壅熱目赤腫疼或赤脉白膜四邊散漫者猶
為易治若遮黑睛多致失明宜用此
生乾地黃(切焙稱)熟乾地黃(切焙稱)當歸(去蘆焙稱各等分)
黃連(去須)大黃(去皮取實處剉焙稱)防風(去蘆并义枝稱)羌活(去蘆)
生犀屑蟬壳(去土)沙苑蒺䔧(炒去刺)木賊
穀精草(去根)白蒺䔧(炒去刺各一錢)玄參(去芦半錢)木通
甘草(剉炒各一錢半)
右為細末每服一字或五分煮羊肝湯調下日三乳
食後
玄精石散治眼生赤脉
玄精石(一兩)甘草(半兩)
右為細末每服半錢竹葉湯調下
羌菊散治眼生浮瞖障膜
羌活(去蘆一分)菊花(揀淨半兩)防風(去蘆并义枝一分)
山梔子(去殼一分炒)甘草(一分半炒)白蒺䔧(炒去刺半兩)
右為末每服半錢或一錢蜜湯調日三與决明丸間
服
决明圓
决明子(揀淨)車前子菊花(揀淨)川芎宣連
當歸(去蘆洗淨各一分)大黃黃芩(各半分)
右為細末煉蜜和丸麻子大每五歲下三五丸上者
七八丸煎桑枝湯或麥門冬湯送下
又方治目生黑花浮瞖澁痛
右以貝子一兩燒灰研極細入龍腦末少許點之
又方凡小兒數歲眼中生膚瞖未堅者不可妄用但以
珊瑚研如粉每日少少點之三日見效
鎮肝散治痰熱眼生瞖膜
胡黃連梔子仁(各一兩)甘草(微炒炙)馬牙硝
青箱子(已上各半兩)真珠(一分另研)牛黃(一分别研)
右為末拌勻每服一錢水八分入荆芥薄荷各少許
煎至半盞去滓温服食後
又方治目睛上生白膜
右以白礬一分水四合於熱銅器中煎取半合下白
蜜調之用綿攄過每用芥子許點之日三
又方治瞖膜重厚
右以猪膽白皮曝乾合作小繩如麤釵股大燒作灰
放冷研細點瞖上三五度差
真珠膏治眼䀮䀮不見物睛盲者
真珠末(一分研)甘菊花(揀淨一分)香豉(一分炒黃)井泉石(一分)
右為末拌勻用白蜜一合鯉魚膽一枚同藥於石銀
器中慢火熬成膏次入好龍腦末一錢攪勻每少許
時時點之
又方治目盲
右以猪膽一枚取汁微火上煎之可圓黍米大或
芥心大每用一丸内眼中食頃
又方治睛盲神法也如用之視物如鷹鶻有竒效
右於正月八日二月八日三月六日四月四日五月
五日六月二日七月七日八月二十日九月十二日
十一月二日十二月晦日每遇上件神日用桑柴灰
一合煎湯於磁器中澄令極清稍熱洗之如覺冷即
重湯煮令得所不住手沃之如遇上件神日不得不
洗此神日本法也
復明散治雀目至暝不見物
蒼术(二兩米泔浸去皮切焙乾)榖精草(一兩)地膚子(半兩)决明子(半兩)
黃芩(半兩)
右為細末每服一錢水八分入荆芥少許煎至五分
去滓温服食後
又方治如前
右以黃蠟不拘多少器内熔成汁取下入蛤粉相和
得所團成毬子每用以刀子切下一二錢許以猪肝
一二兩批開摻藥在内麻縷扎水一碗銚内煮熟乘
熱氣熏眼至温時并肝食之神效日二服
又方治如前
右以豆豉於新瓦上炒令黃色入雄黃半兩同研為
細末每用藥一錢獖猪肝一片批開摻藥裹合陳米
飲煮熟與食之
又方治如前
右以石膏為細末每用一錢猪肝一片薄批摻藥在
中麻縷纏定入砂瓶中煮熟切作塊子與食此方治
諸藥不效者服之如神
千金僊术散治氣障眼又治肝熱目赤生病
蒼术(四兩米泔浸七日逐日換泔至日足取出刮去黑皮細切入青䀋一兩同炒色黃去䀋)
木賊(二兩童子小便浸一宿水淘淨焙乾一方又有甘草一兩)
右二味同為細末每用米飲調下一錢服之甚效
四仁膏治毒氣障眼亦治疳眼
桃仁(四箇去皮尖)杏仁(四箇去皮尖)蕤仁(五箇去皮尖)
郁李仁(五箇去皮尖)蕪荑(五箇取内)海螵蛸(取中心末半錢)
北亭(闕)小(豆大一塊碙砂是也)
右於乳鉢内研極細將白蜜看多少攪勻絹或綿濾
過别入龍腦細末輕粉細末各少許點之
治小兒雀目
以夜明沙炒過為末猪膽汁和丸菉豆大每服十丸
米飲下
井泉石散治疳熱攻眼生障瞖致損睛瞳
井泉石(一兩)决明石(半兩火煆)甘菊花(揀淨半兩)夜明沙(半兩微炒)
黃連(去鬚半兩)晩蠶沙(半兩微炒)
右為細末每用一錢米泔一盞入猪肝少許煎至肝
爛熟為度放温時服
又方治疳眼
右以烏鰂魚骨牡礪各等分研為細末糊丸皂子大
每用一丸用猪肝一葉同藥入清米泔煮至肝熟為
度和肝食之汁送下
目病别論
小兒有腦熱注目則臉澁常閉不開又有諸物因入眼
眯之不出又有悞被諸物衝觸傷損目睛者叙方于後
治腦熱注目常閉不開
右以大黃一分麤剉以水三合浸一宿一歲兒每日
分半合餘塗頂上乾即更塗兒大以意加服
治悞飛麥芒入目不出
右用新布覆目上持蠐螬於布上摩之其芒出著布
上甚良
又方治諸物入眼眯之不出
右用好墨清水研汁銅筯點之即出
又方治悞被諸物衝觸傷目
右以牛尿點之日二仍避其風雖黑睛破損亦愈
鼻中病論
肺氣通於鼻氣不和謂風冷所乘停滯鼻中摶於津液
使涕凝結壅氣不通快不聞臭香謂之鼻塞若風冷摶
於血氣而生息肉塞滯者謂之齆鼻若風濕相摶則鼻
内生瘡而有膿汁出也若腦熱攻鼻中乾燥或生瘡痂
鞕而無膿汁也
辛夷散治鼻塞
辛夷葉(一兩洗焙乾)細辛(去苖半兩)木通(半兩)白芷(半兩)
木香(半兩已上為末)杏仁(一分湯浸去皮尖研後入)
右為末拌勻用羊髓猪脂各二兩同諸藥於石銀器
内慢火熬成膏赤黃色入腦麝各少許攪勻放冷每
用少許塗在鼻中乳下兒因母吹著顖子鼻塞者只
塗顖上
菊花散治鼻塞涕濁
甘菊花(揀淨)防風(去蘆并义枝)前胡(去蘆各一兩)細辛(去苗)
桂心(各半兩)甘草(炙一分)
右為末每服半錢入乳香少許煎荆芥湯調下食後
服
蒺䔧子散治鼻塞不聞香臭水出不止
右以蒺䔧子半掬為細末以水一小盞煎至减半令
患人仰卧滿含飯一口以藥汁灌鼻中不過再即嚏
病出兒大者有此病小者未有
治鼻中生瘡有膿
右取黑牛耳中垢先搌鼻中膿盡傅之
犀角升麻散治腦熱攻鼻燥&KR1020;生瘡鼻中乾鞕
犀角屑(一兩)馬牙硝(半兩研)川升麻(半兩為末)黃連(去鬚半兩為末)
朱砂(半兩研飛)牛黃(一分研)龍腦(一分研)
右拌勻細每服半錢温蜜湯調下
清柿膏治齆鼻不聞香臭出氣不快或生瘜肉
瓜蔕(半兩)赤小豆(一分)細辛(去苗一分)甘草(一分炙)
附子(一箇炮去皮臍)
右為細末入龍腦少許拌勻煉蜜和丸皂子大綿裹
納鼻中
又方治齆鼻有宿肉出氣不快不聞香臭
右以白礬末和面脂綿裹塞鼻中數日宿肉隨藥自
出
面上瘡論
小兒面上忽遇有經絡虚隙為風濕寒熱所乘摶於氣
血則生其瘡或如火燒或出膿或出黃水日久不能痊
差今叙方於後
治面上生瘡如火燒
右以赤薜荔葉杵末生油調傅一名山喬麥
又方治如前
右以黃粱米一升杵末蜜水和傅以差為度
又方治面上生瘡出膿汁
右蛇蛻皮炙焦為末和猪脂傅上
又方治面瘡出黃水
右以鯽魚頭燒灰研末和醬清汁傅上一日易
又方治面生諸般瘡
右以兔絲湯洗之
又方以大麥燒存性為末生油膩粉調塗神妙大麥只
炒黑焦亦得
又方治面瘡出黃水
豆豉(一合炒焦黃)黃蘖(一兩剉)
右為細末每用先以熱灰汁洗瘡淨拭乾傅之亦治
身生如此瘡
又方治面瘡赤腫焮痛
以地榆八兩細剉水一斗煮至五升去滓適寒温洗
之
唇口病論
風毒濕熱隨其虛處所著摶於血氣則生瘡瘍若發於
唇上生瘡乍差乍發謂之緊唇又曰瀋唇其發頻者唇
常腫大麤厚或上有瘡不較甚者以至唇腆若發於唇
裏連兩頰生瘡者名曰口瘡若發於口吻兩角生瘡者
名曰鷰口俗云因乳食看視燕子則生鷰口瘡也並叙
方于後
葵根散治緊唇
葵根(一兩燒灰)烏蛇(半兩燒灰)黃蘖(半兩為末)鱉甲(半兩燒灰)
右為末每用半錢猪脂少許和塗唇上時時用
青液散治赤口瘡
以青黛一錢研末入腦子少許拌勻少少傅上
治小兒及老人虛人口瘡咽痛
吳茱萸(去枝梗)地龍(去土等分)
右為末米醋入生麵調塗足心
治小兒口傍瘡久不軟
亂髮(燒灰)故絮灰黃連(去鬚土)乾姜(各等分)
右為末每少許用傅上不過三次愈
治小兒緊唇
右以馬芥汁(即大刺芥是也)先刺唇血出以汁傅之日七次
治小兒熱口瘡
以故錦燒灰研末傅瘡上
治小兒諸口瘡
以五月五日蝦蟇炙燥為末傅瘡上兼治蓐瘡
治小兒唇口邊肥瘡
白礬(一兩燒灰)蛇床子(一兩為末)
右為末乾摻瘡上立效亦治耳瘡頭瘡瘑瘡
綠雲散治如前
黃蘖(半錢)螺青(二錢)
右同研勻細每服一字或半錢摻患處
又方治口中赤爛
右取&KR1489;羊生乳含之
又方治白口瘡
右以黃丹一兩入龍腦少許研勻蜜和調傅瘡上
又方治口中瘡通白者或白漫漫然亦治疳蝕
右以白殭蠶炒黃色拭去毛盡為末蜜和傅之立效
或以父髮拭口中淨桑汁塗
又方治諸口瘡
右以大天南星去皮只取中心龍眼大一塊為細末
醋調塗脚心
又方治如前
右以香白芷銅綠等分為末摻上立效
又方治如前
右以湯瓶内減為末臨卧時以好醋調於脚心底明
書箇十字立驗
檳榔散治如前
㯽榔銅綠貝母(各等分)
右為細末如患乾口瘡生蜜調掃之若患濕口瘡乾
摻
血餘散治鷰口瘡吻兩角生
右以亂髮燒灰研細和猪脂傅之
又方治如前
右以白錫燒灰傅之
牙齒病論
小兒牙齒病者由風熱邪毒干於手太陽之經隨經入
於齗齵摶於血氣則生宣爛又云因恣食酸甘肥膩油
麵諸物致有細粘漬著牙根久不刷摻去之亦發為疳
宣爛齗作臭氣惡血若風濕相摶則為牙癰如風毒入
於牙中與正氣交爭則為風痛有蟲動餂齒則為蚛病
更有一証疳餂口鼻牙齒者名曰走馬疳别具疳瘡門
之下收之外叙方于後
治牙齒宣爛臭氣有血
皂角(一挺肥好者連皮)羊脛骨(一鋌)
右並於炭火燒烟盡以盆覆之候冷用紙一張鋪濕
地上頓藥出火毒一夜為末如常揩牙用之三上差
又方治如前
蕪荑(半兩炒黑)白礬(半兩生)
右為細末入麝香少許拌勻先以水潄口齒淨然後
用少許揩牙
又方治如前
右以風化石灰一塊大火中煅通赤取出放冷為末
每用少許旋入麝香少許傅牙根瘡上
桃紅散治牙癰腫爛膿血
朱砂(一錢研水飛)菉豆粉(一兩)硼砂(半錢)腦麝(各一字)
右為末每用一字傅患處或揩貼之
麝香散治如前
銅綠(半錢)菉豆粉(一兩)膽礬(半錢火煆過用)腦子(一字)
右為末入麝少許研勻每服一字擦貼患處有涎即
吐
甘露散治小兒胃熱牙齗宣露出血口臭臉腫赤眼口
瘡不欲乳食肌體煩熱及瘡疹己未發皆可服
熟乾地黃生乾地黃天門冬(去心)麥門冬(去心)
枇杷葉(刷去毛淨)枳殼(麵炒去穰)苦參石斛(去根)山茵蔯
甘草(各等分)
右為末每服二錢水一盞煎至半盞去滓温服食後
量大小加減
治小兒牙宣常有鮮血齗縫臭穢
砒黃(一錢)麝香(半錢)
右同研細以紙條子生油塗過摻藥在上少少用末
煎作小紙棋子看大小用插在病處縫内
治小兒牙齒宣疳
以黃連為末入麝研勻貼病處亦治口瘡
治風蚛牙疼
右以馬鞕草煎湯含潄之
又方治如前
莾草升麻細辛(去苗)甘草(各一分)
右麤剉水一碗煎數沸盥潄之冷即吐别含潄
藁本散治如前
藁本(去蘆)白附子川芎莾草(各半兩先為未)青黛(一錢)
盧會(一錢)麝香(一字並各研)
右拌勻細每服一字或半字揩患處
又方治如前
右以肥皂一箇去子滿填䀋在内炭火燒烟盡放冷
研細每用一字或半錢揩患處有涎即吐
舌病論
小兒舌上偶生瘡腫者由風毒邪熱摶於血氣隨其虛
處著而生病也發於舌上紫腫者名曰紫舌脹若腫麄
大木悶而鞕者名曰木舌脹若風濕相摶而生瘡者名
曰舌瘡若風多而舌腫如吹胞者名曰鼓舌其紫舌木
舌鼓舌腫甚者則滿口溢出塞閉氣門皆能殺人
治紫舌腫右取羊乳飲之又方治如前
右以新鯽魚薄起肉片子頓舌上數數易之
治舌上生瘡不能飲乳
右以白礬研末和鷄子置醋中塗兒足底一七愈
又方治如前
右以蒲黃傅之
又方以桑白皮汁塗乳上吮服
又方治如前
右以胡粉細研用猪筒骨中髓調傅之日三
治木舌腫鞕滿口逡廵氣閉則殺人
右以釡底煤和䀋等分以酒調表裡塗舌須臾即消
無酒亦得
又方治如前
川朴硝(半兩)真紫雪(一分)白䀋(半分)
右和研勻細每用半錢入竹瀝三兩滴白湯少許調
塗舌上咽津不妨
治舌卒腫如吹胞滿溢出氣不得通無可治奈
右以半夏十枚湯洗去滑盡以苦酒一升煮取五合
稍稍含潄之不得咽津戟人咽喉加以生姜一兩同
煮亦得
又方煎甘草濃汁含之又方以糖醋滿口含之良
又方治紫舌木鼓腫滿閉氣諸藥不效當用此救
右以舌兩邊以指刮破或以鈹刀決破出其毒血慎
勿傷舌下中央脉也若血出不止已及數升者燒鐡
篦烙瘡數過已絶之燒鐡篦約度不可大過
小兒衛生總微論方卷十八
