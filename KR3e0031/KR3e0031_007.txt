小兒衛生總微論方卷七
傷寒論
經曰傷寒有五有中風有熱病有温病有中濕有傷寒
其所苦各不同此五者配入五氣隨四時為病故春風
夏熱秋濕冬寒中温而傷寒則居一焉(其細論在傷寒類証集中)其
四時之病皆謂之傷寒者乃總槩之名也内熱病者乃
盛暑之時炎熱之氣中人為病也又名曰中暍濕病者
乃雨露霜霧烟嵐水漬濕氣中人為病也小兒無此二
病謂小兒不治家事未有幹辦早卧晩起不致衝冐故
也外傷風傷寒温病小兒有此三病謂嚴寒厲風温氣
無所不至小兒肌肉脆軟氣血柔弱易為傷之故也是
三病者其證其脉不可診切兒稍大者可切脉而别之
傷風之脉陽浮而隂弱也傷寒之脉隂陽俱盛而緊濇
也温病之脉行在諸經未知何經之動隨其經之所在
而取之也若嬰小未能診切者但看其形候耳
傷風者乃四時八方為厲之風傷人其候昏睡呵欠頓
悶口中氣熱或自汗惡風發熱鼻鳴乾嘔熱多寒少面
光而不慘手足皆熱煩燥治當發散有飲水者有能食
者有不能食者其飲水能食者可微下之餘不可下也
傷寒者乃冬時嚴寒之氣傷人入扵腠理當是之時壯
者氣行而已怯者則着而為病其即發者為傷寒至春
發者為温病(一云在夏至之前非時行温氣之病)夏發者為熱病(一云在夏至之)
(後非中暍之熱病)其候面赤渾身壯熱頭痛體疼鼻塞聲重清
涕咳𠻳寒毛立氣促急或嘔吐白水寒多熱少面色慘
而不舒手足指末微冷不煩燥而惡寒(傷風者不惡寒而惡風傷寒者)
(不惡風而惡寒其惡風者當風而乃憎寒也其惡寒者雖不當風而亦自憎寒也以此别之)治者若
脉洪盛身體壯熱頭痛面赤四肢暖者為陽証宜汗之
若脉微細身冷不甚頭痛體疼面青四肢冷者為隂証
宜温之
温病者四時之間非節候邪氣傷人如春應温而反寒
夏應熱而反冷秋應凉而反熱冬應寒而反温言此時
通行此氣為病無少長略同故名天行時氣又名時行
温病其候頭痛身重壯熱體疼與傷寒相似但臨時看
其脉與其証以屬何經受病隨經而辨之為治也已上
三病通以傷寒為治邪在外者解之汗之邪在内者温
之下之當隨証按法而行之錢乙言傷寒男體重面黃
女喘急面赤各憎寒口中氣熱呵欠頓悶項急此乃不
分傷風傷寒而槩言之也况傷風傷寒証候傳變多端
自有專經可憑孫真人云治小兒與大人無異惟减用
湯劑極少耳更有傷風寒而兼食者俗呼謂之夾食傷
寒也其候壯熱煩渴鼻塞聲重四肢困倦眼黃腹中脹
痛延唾嘔逆或呵欠頓悶治者不先攻所傷但先解表
候已表解然後下之則病與食皆去也若不顧其表便
以藥攻之多致結痞也又有因失饑而食寒飲冷傷扵
脾胃而中風寒其候&KR0909;膈不快腹脹而痛面色唇口皆
青手足逆冷脉沉細者此寒傷扵脾寑屬太隂庸工不
識以為&KR0909;膈不快妄用針炙或便投駃藥則&KR0909;膈愈不
快而吐利只一两日間便致危殆此不眀之誤非其治
也所謂傷寒本經藥証甚多難以具述今採其小兒常
所患者之方及有兼見之証略為條叙傷風寒手足冷
身熱面赤頭痛者此脾怯也宜先和脾然後發散傷風
寒自利者脾虛也宜先補脾然後發散未差者先調順
其中有下証者微下之有驚者退之
傷風寒腹脹而喘者脾虛也宜先補脾去脹定喘候喘
定然後發散
傷風寒得下後大勢已退而餘熱未解者是下之太過
胃虛而熱乘之故也胃中虛熱者飲水無多當生胃中
津液津液得生則熱與渴皆止矣(已上錢乙論其治方本集載之)
傷風寒其熱在外者為表病若未入扵裏而下之太早
裏虛氣逆熱結&KR0909;中堅鞕而痛者此為結&KR0909;但若硬滿
而不痛者此為痞氣若因飲水得者則為水結若三四
日外熱入扵裏則腹滿痛内實有燥糞者當下之若熱
入大腸則為大便祕澁不通若熱入小腸則為小便難
澁不通熱入大小腸則為大小便不通熱入脾胃脾胃
屬土候扵肌肉熱盛藴蒸扵外則為發黃熱熏扵心&KR0909;
則為煩躁津液耗减者則為發渴熱上衝咽喉口舌者
則生瘡腫疼痛有血泄者血得熱則流溢妄行從鼻出
者則為衂血從口出者則吐血從大便出者則便血從
小便出者則遺血若壯熱未汗躁喘鼻鳴因衂一升數
合而熱得歇者病則解矣若出至二三升者危矣若熱
毒積滿扵内不得時下致毒乘瘀血則煩盛發狂若燠
塞昏冐悶亂者死若胃有寒氣相摶則嘔啘咳逆若肺
有寒相摶則咳𠻳氣急若氣怯者𫝊變入隂則四肢厥
逆面青體冷下利清穀並當隨証施治
錢乙論傷風傷寒瘡疹傷食壯熱昏睡一皆相似若倉
卒未能辨認之間但與升麻葛根湯惺惺散小柴胡湯
此數藥通治甚騐
聖惠方云嬰孩傷寒不可用性燥藥發汗燥加腑臓熱
極傷心則厥逆而難治又不可用性熱藥乃助陽陽極
則隂争四肢汗出如油手足或冷或熱多致發狂顛癎
搐搦為難治又不可用性寒藥寒則陽受其冷則寒熱
相擊一向呌啼不睡使熱上衝扵腦則頭骨縫開為難
治予流落錢塘就館扵親儫蘇伯正防禦家伯正以醫
治傷寒名聞予常觀其用藥次第若小兒傷寒壯熱頭
痛體疼脉大鼻寒聲重嚏咳呵欠惡風憎寒病在表可
汗者用銀白散熱多者甘露散有食飲宿滯脾胃不和
者以安胃丸間服&KR0909;膈不快者以香殼散間服煩渴飲
水或作寒熱者炙砂散間服有驚者天麻防風丸人參
化風膏涎盛咳𠻳者小珍珠丸如此施治隨手得愈者
十有八九餘一二者乃病久𫝊深或已成壊証方纔請
召亦依法調治乃得痊可其所用之藥多非古方性不
燥熱率皆温平是謂逹南北之異地識寒熱之所宜深
通古人治病之大體也予盡得其方今與諸方共叙于
後
銀白散治傷寒壯熱頭痛體疼脉大解表發汗夾驚者
皆可服
右以煆熟寒水石半斤研極細入炒熟黃丹一錢半
研勻如淡即添入些小以紅粉色為度每服一錢生
姜湯調下未能飲者稠調抹口中以乳汁送下無時
甘露散治傷寒壯熱頭疼體痛解表發汗及熱多者
右以好滑石二两研細入甘草末半两拌勻每服一
錢以濃煎蘿蔔湯調下一方更有防風半两為末同
研勻滑石可用桂府白色者妙
安胃丸(乃化滯丹小丸子也)
香殼散治傷寒心&KR0909;滿悶不快
右以橘皮洗去穰為細末每服一錢生姜湯調下乳
前食
靈砂散治傷風寒温熱表裏未解頭痛發熱口燥咽乾
煩渴引飲或水入即吐小便不利或作寒熱及汗出表
解而煩燥不止
右以五靈散半两入硃砂細末一錢同研勻每服一
小錢米飲調服無時
天麻防風丸人參化風膏二方俱具驚癎門
小珍珠丸治風壅痰實利咽膈除咳𠻳止煩熱清頭目
半夏(湯洗七次焙乾為未一两)白礬(燒汁盡研末一两)寒水石(煆通赤出火毒)
(研一两)
右拌勻研細麵糊和丸黃米麻子菉荳三等丸子每
服五七丸至十丸温生姜湯下食後量大小加减與
服
歡喜散治傷風寒發熱頭痛無汗惡風或温熱鼻塞清
涕淚出嚏噴
防風(去蘆并义枝)人參(去蘆)甘草(炙)天麻(去蘆)前胡(去蘆各一錢半)
白茯苓(去黑皮)桔梗(去蘆各二錢)枳殼(去穰麸炒二錢半)川芎(三錢)
右為細末每三歲已上抄一錢水六分薄荷兩葉同
煎三两沸通口服無時
紅綿散治傷風寒及夾驚取汗
麻黃(去根節)全蝎(炒)大黃(紙裹煨熟切焙)甘草(炙)白附子
蘇木(剉炒)天麻(生各一分)
右為細末一歲下兒服一字已上兒半錢四五歲一
錢水一小盞以綿少許裹藥煎之至綿紅色即去綿
温服
坯煎散治傷風寒夾驚潮發頭痛體熱咳𠻳手足冷
麻黃(去根節半两)人參(去蘆)茯苓白殭蠶(去絲嘴)全蝎
天麻白附子甘草(炙各一分)硃砂(三錢研)川烏(炮去皮尖)
(一錢半)
右為末每服半錢至一錢水五分入坯子烟脂一豆
大薄荷两葉葱白一寸同煎至四分放温服不拘時
千金丸治傷寒夾風夾驚夾食取微利
硃砂(末一錢)全蝎(七箇末)白丁香(七箇末)膩粉(一錢)射香(半錢)
右為末勻白飯和丸蘿蔔子大薄荷湯下一歲兒三
丸量大小加减無時
茯苓散治傷寒數日&KR0909;膈不利調中飬胃
赤茯苓(一两)陳皮(三分)桔梗(去蘆一两)甘草(炙半两)
右為末每服一錢水六分入生姜二片煎至四分温
服無時
枳實散治傷寒已汗未汗卒&KR0909;膈痞痛
右以枳實麵炒黃為末每一錢或半錢米飲調下無
時
竹瀝治傷寒數日煩燥不解
右以竹瀝新汲水各半茶脚和勻服無時
真珠散治傷寒口乾心神煩燥
真珠(末研)龍腦(研)牛黃(研各半錢)瓜蔞根茯神(去心内木)硃
砂(研各一分)牙硝寒水石(煆半分)
右為末勻每服半錢蜜水調下無時
秦芁煎治傷寒心神煩燥口乾煩渴
右以秦芁半两去蘆細剉用牛乳半盞煎至六分去
滓放温分三四服無時
藕汁蜜治傷寒煩渴
右以生藕搗取汁半茶脚許入蜜一錢調勻服無時
葛根湯治傷寒發熱煩渴
葛根人參(去蘆各半两)麥門冬(去心)白茯苓甘草(炙)
澤瀉(各一分)
右為末每服半錢或一錢水半盞薄荷两葉煎至四分
去滓温服無時
百合散治傷寒腹中滿痛
右以百合半两炒黃為末每服半錢或一字米飲調
下無時
黃芩散治傷寒五六日大便不通熱燥悶亂
黃芩枳殼(去穰麸炒)大黃大腹子(各半两)
右為粗末每服一錢水半盞煎至四分去滓服不拘
時
犀角散治如前
犀角屑川大黃(炮)柴胡(去苖各半两)人參(去蘆一分)朴硝
甘草(各半分)
右為末每服半錢水五分入棗一箇煎至四分去滓
温服量大小加减
石鷰散治傷寒小便不通小腹脹滿
右以石燕火煆為末葱白湯調下一字以通為度無
時
又方
右以萱草根煎湯調五苓散服之乳前食
葛根汁治傷寒衂血不止
右以生葛根汁一小盞分三四服即止無時
立應散治如前
蒲黃乾葛根(末)石榴花(焙乾末各一分)
右為細末每服半錢或一字生地黃汁調下併二三
服止無時
又方
以黃藥為末每服半錢或一字新汲水調下無時
金汁蜜治傷寒衂血數日不止
生地黃汁(小半盞)白蜜(小半盞)蒲黃(半两)
右和勻微煖過每服半茶脚許無時
神白散治傷寒吐血衂血咯血大小便利血
槐花(一分微炒)蛤粉(半两)
右同為細末每服一錢或半錢煎柳枝湯放温調下
如脩合不及但以柳枝為末新水調下亦可
香墨圓治傷寒衂血兒小不能服散藥者
右以好細墨為末雞子清和圓黍米大每五七圓飲
下或灌之
地黃汁治傷寒吐血心&KR0909;不利煩渴不已
右以生地黃杵絞取汁量大小與之亦治衂血
麥門冬湯治傷寒咳嗽喘息
麥門冬(去心)欵冬花(去枝梗)人參(去蘆)紫苑(洗焙各一两)桂心
(半两)甘草(一分)
右為末後入杏仁二十枚麸炒去皮尖研細拌勻每
服一錢水一盞生姜二片煎至六分去滓温服無時
一捻金散治傷寒風熱咳𠻳
白殭蠶(去絲嘴一錢)甘草(半两炙)延胡索(去皮一分)
右為細末每服一捻虀汁調下無時
潤肺散治傷寒鼻塞涎壅咳𠻳肺氣不利語聲不出
麻黃(去根節)人參(去蘆各一两)杏仁(麸炒去皮尖)貝母(去心麸炒黃各)
(一两)甘草(炙半两)陳皮(去白一分半)桔梗(去蘆一分)阿膠(蛤粉炒如珠子)
(大用一分)
右為末每服一錢水八分煎至六分去滓温服無時
赤芍藥散治傷寒陽証咳逆
右以赤芍藥沸湯浸七遍每遍以瓦盆盖少時數足
取出炒燥為末每服一錢豆豉三粒生姜一片水七
分煎至五分放温服無時
蓽良湯治傷寒寒多咳逆
蓽澄茄良姜(各等分)
右為末每服一錢水六分煎數沸入醋少許攪勻帶
熱服
靈砂膏治傷寒脉數熱入胃嘔吐
澤瀉(二两半)桂(去皮一两)猪苓(去皮)赤茯苓(去皮)白术(去蘆各一两半)
右為末煉蜜和膏雞頭大每服一丸生姜自然汁化
破與服只未用便是五靈散亦治發熱煩渴飲水水
入即吐或小便不利瘀熱在裏發黃濃煎茵陳蒿湯
調下餘病飲調
四味人參湯治傷寒脉遲胃冷嘔吐
乾姜(炮)黃芩黃連(去須)人參(去蘆各等分)
右為粗末每服一錢水六分煎至四分去滓温服無
時
附子姜朴丸治傷寒寒多嘔吐手足厥冷
附子(炮去皮臍半两)乾姜(一分炮)厚朴(去粗皮生姜製一分)
右為末糊丸麻子大每服五七丸米飲下無時
半夏湯治傷寒嘔逆不下乳食
右以半夏半两湯洗七次去滑生姜一两同剉碎焙
乾每服一錢水一盞煎至五分去滓時時與服無時
蘆根飲子治傷寒乾啘及反胃嘔吐
生蘆根(切碎)青竹筎(各二合)糯米(半合)生姜(半两)
右㕮咀先以水一升煑千里鞋底取半升澄清下藥
冄煑取二三合隨意服量大小加减
小半夏湯治傷寒乾啘欲死
半夏生姜(各一两)
右㕮咀以水一大盞入藥煎留半盞去滓分數服
三黃散治傷寒發黃
川大黃(半兩剉微炒)黃芩(一分)黃連(去須一分)
右為末每服半錢水六分煎半去滓温服無時
大麥苖汁治如前
右取大麥苖搗爛絞汁與服小麥苖亦得
人參柴胡飲子治體虛傷扵寒邪渾身壯熱頭目昏重
項背拘急支體疼痛乾噦嘔逆或作寒熱發歇無時煩
渴不食
人參(去蘆)柴胡(去苖)白术白茯苓青皮(去穰)桔梗(去蘆)
麥門冬(去心)川芎白芍藥甘草(炙)桑白皮升
麻(各等分)
右為末每服一錢或二錢水一盞烏梅一箇同煎至
六分量大小分服無時
治傷寒時氣頭痛不可忍
右以朴硝研細末生油調塗頂上
治傷寒毒攻手足痛者
右以羊桃汁雜塩豉汁漬之
黑龍散治小兒傷寒在表服冷藥寒伏扵中危困不得
汗
麻黃(去根節三分)竹筎(一分)蘇木(一分)蝎稍(二十一箇)烏龍土(一分)
(乃火團也)
右為末每服半錢水五分煎至三分温服無時
鷄白調散治傷寒傷風發寒熱似瘧久不差漸變骨間
蒸熱
硃砂(水飛)白礬(枯)鐡華粉粉霜鉛白霜(各一錢)輕
粉白附子(各二錢)蝎稍(六箇)龍腦射香(各少許)
右為末每服半錢入鷄子白井花水共約一茶脚調
勻服無時
茵陳散治傷寒發黃不可下
茵陳(一两)白术(半两)甘草(半两)
右為散每服半錢沸湯調下小便不利者加茯苓一
两
綘雪丹治傷寒五六日發黃小便不利煩躁熱悶飲水
煩躁不解
硃砂(半兩研水飛)硝石(二两研)龍腦(少許)
右同研勻細白米飯和丸鷄頭子大沙糖水化下量
大小服
商陸散治傷寒咽喉腫痛
右以商陸根切碎杵爛炒熟用手帕子裹之熨腫處
冷即易之
甘桔湯治傷寒咽喉妨腫
桔梗(去蘆一两米泔浸一宿焙乾用)甘草(二兩炒)
右為末每二錢水一盞煎六分放温冷細細呷服
黃蘗蜜治傷寒熱毒口舌生瘡赤爛
右以黃蘗去粗皮用蜜漬一宿微煎過含之嚥汁勿
絶或以黃蘗為末同煎膏含之量多少
黃芩湯治傷寒口舌諸病舌黃舌黑舌腫舌裂舌上生
芒刺舌上出血皆治
黃芩(三錢)赤芍藥(二錢)甘草(二錢炙)
右㕮咀每二錢水一盞煎至六分去滓温服亦主鼻
衂
勝金錠子治傷寒結&KR0909;氣痞並主之
大黃(半两)枳殼(去穰麸炒黃净一两)
右為細末煉蜜和劑捏作餅子如小錢大結&KR0909;者用
芒硝半錢同生姜水化半餅或一餅服之痞氣者煎
陳皮湯化下無時
生熟散治傷寒結&KR0909;硬痛
右以草烏頭二箇一生一炮同為末生姜自然汁和
勻為丸如鷄頭子大每一丸用蜜湯化下
芫花熨法治傷寒因飲水心下結痞硬痛名水結
右以芫花醋拌勻慢火炒熟用綿裹熨之冷即易再
炒用以效為度
藍靛治傷寒熱毒乘心神志冐悶煩躁昏亂
右以藍靛一字或半錢新水調下
苦參酒治傷寒熱毒結在&KR0909;膈六七日望死
右以苦參半两剉碎用酒一盞煎至半盞去滓放温
分三四服連併服之須臾吐出羊膽汁立愈
黃連湯治傷寒熱入腸胃下痢膿血
黃連(去須微炒二两)黃蘗(一两剉微炒)阿膠(一两蛤粉炒)梔子仁(半两)
右為麤末每服一二錢水六分煎至四分去滓温服
無時
梔子仁湯治傷寒熱毒攻扵腸胃下赤汁或如爛肉鴨
肝壯熱腹痛
梔子仁(二十一箇)䜴(二合)薤白(一握切)
右以水二大盞同煎至一盞去滓量大小分作數服
無時
烏仙散治隂証傷寒四肢厥逆
右以川烏不拘多少童子小便浸不計日數直至浸
脱皮時用水淨洗切碎㬠至八分乾便以紙袋盛弔
扵當風處用時旋取為末臘茶調下半錢量大小及
病勢與之
燒附散治傷寒隂盛隔陽身冷厥逆脉沉細而煩躁體
冷
右以大附子一枚半两者入急火燒微存中心二三
分取出用甆器合盖放冷為末更入臘茶末一大錢
同研勻細每服半錢水一小盞蜜少許同煎半盞去
滓温服服訖須臾躁止得睡汗出而解又一方燒附
末每一字或半錢酒調下頻服取汗出差小兒本怯
者最宜服
茱萸熨法治傷寒隂証厥逆
右以茱萸半升酒和勻濕用絹袋二枚盛蒸令熱甚
以熨脚心冷即易之候氣通暢勻暖即止
牛蒡根汁治傷寒汗後餘熱不退煩躁發渴四肢無力
不能食
右以牛蒡根杵爛絞取汁服看大小多少與之
玉女散治傷寒汗後潮熱日發諸藥不效
右以川烏一两火炮去皮臍為細末每服一錢或半
錢水一盞半入生姜七片棗一枚煎至四分温服無
時
傷寒之病𫝊變証候甚多予當編傷寒類証論方亦頗
詳偹今集小兒傷寒截方如或有証候未盡者請照類
証依法為治耳
小兒衛生總微論方卷七
