小兒衛生總微論方醫家類
提要
(臣)等謹案小兒衛生總微論方二十卷不著
撰人名氏凡論一百條自初生以至成童無
不悉備論後各附以方前有嘉定丙午和安
大夫特差判太醫局何大任序稱家藏是書
六十餘載不知作者為誰博加搜訪亦未嘗
聞此書之流播因鋟於行在太醫院以廣其
傳按宋錢乙仲陽以治小兒得名其藥證真
訣一書僅有傳本亦不免缺略其他如晁陳
二氏所著錄者有兒童寶鏡小兒靈秘方小
兒至訣小兒醫方小兒斑疹論諸書皆不可
得見是書詳載各症如梗舌鱗瘡之類悉近
時醫書所未備其議論亦篤實明晰無明以
來諸醫家黨同伐異自立門戶之習誠保嬰
之要書也此本為明弘治已酉濟南朱臣刻
於寧國府者改名保幼大全今据嘉定本原
序復題本名臣序又稱得之醫者鄭和和稱
得之古冢中其說迂怪蓋方技家自神其授
受亦無取焉乾隆四十三年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
小兒衛生總微論方原序
余先君有小兒衛生總微論方二十卷家藏甚久今六
十餘載矣不知作者謂誰博加搜訪未嘗聞此書之流
播也自嬰孩初育以至成童所謂保衛其生總括精微
視古今方書極為詳盡仁哉著書者之心也宗族親舊
間幼稚有疾余每口傳指授效如影響又取其可以通
用於大人者增湯劑而用之尤為神異豈此書不言之
妙有待於余而發耶烏可掩為一家之寶而不與人共
之於是集二三同志訂正其騰寫之舛鋟於行在太醫
局以廣其傳得此者敬而用之當知余言不繆或未免
畫蛇添足之譏不暇顧矣吁齊魯大臣史失其名恨不
得詳其人也嘉定丙午立春日和安大夫特差判太醫
局何大任序
