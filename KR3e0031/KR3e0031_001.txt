小兒衞生總微論方卷一
醫工論
凡為醫之道必先能明理以盡術而後能用藥以對病
如此則事必濟而功必著矣若不能明理以盡術則豈
能用藥以對病不能用藥以對病則豈能愈疾今冠於
篇首以勸學者
凡為醫者性存温雅志必謙恭動須禮節舉乃和柔無
自妄尊不可矯飾廣收方論博通義理明運氣曉隂陽
善診切精察視辨真偽分寒熱審標本識輕重疾小不
可言大事易不可云難貧富用心皆一貴賤使藥無别
苟能如此於道幾希反是者為生靈之巨寇
凡為醫者遇有請召不擇高下遠近必赴如到其家須
先問曾請未曾請師即問曾進是何湯藥己未經下乃
可得知虛實也如已曾經下即虛矣更可消息參詳則
無誤矣又治小兒之法必明南北禀受之殊必察土地
寒温之異不可一同施治古人最為慎耳
稟受論
人稟父母精血化生故内經有曰陽施隂化謂之有子
聖經言方其受授之初一月血凝二月胚胎兆三月陽
神為魂四月隂靈為魄五月五行分五臟六月六律定
六腑七月七精開竅八月八景具全九月氣足象成十
月百神集備至日滿而生也又云一月如珠露二月若
桃花三月形象成四月男女分五月府藏具六月筋骨
全七月魂生而動左八月魄長而動右九月三轉身十
月足而生此未知其所出其始有謂之妊者以其陽始
而隂任之也有謂之胚者以其未成為器而猶坯也有
謂之胞者以其已為正陽而隂包之也有謂之胎者以
食於母而為口㠯也有謂之娠者以其有時而動也有
謂之懷者以其有身而依也原夫此衆者皆陽始隂任
在有形之先次由五行而後化成也故曰隂陽具而五
行立矣且隂之所任者壬也一陽壬兆則人乃肇生命
門主生氣之原精所藏焉壬陽水也合丁之隂火而生
丙故有命門然後生心心主血神所藏焉丙之陽火合
辛之隂金而生庚故有心然後有肺肺主皮毛魄所藏
焉庚陽金也合乙之隂木而生甲故有肺然後生肝肝
主筋魂所藏焉甲為陽木合已之隂土而生戊故有肝
然後生脾脾主肉意所藏焉戊為陽土合癸之隂水而
生壬故有脾然後生腎腎主骨志所藏焉故腎與命門
一也此隂陽五行夫婦生化自然之理也人之賦稟自
受氣至胎化自成形至生養亦皆由焉
初生論
兒纔生出母腹中急當舉之便以綿絮包裹抱大人懷
之温煖雖暑月亦不可遽去綿絮須漸漸減去之蓋乍
出母腹中不可令冒寒也又急以綿裹手指揩拭兒口
眼中及周圍穢血皆令盡净不可令入口眼也若舉遲
失於包裹則令兒中寒若穢血得入口眼則令兒生病
(其証候方論並在後)
回氣論
兒纔生出母腹中哭聲遲者急以䓤白細鞭其背呼父
小名即啼又兒纔生下氣欲絶不能啼者必是難産或
冒寒所致急以綿絮包裹其兒頓放大人懷中温煖若
已包裹須更添之令極温煖且未得斷臍將胞衣置炭
火上燒之仍撚大紙脚盛蘸油點著於臍帶上往來徧
燎之以臍帶連臍得火氣由臍入腹故也更以熱醋湯
捋洗臍帶須臾則氣回啼哭然後如常洗浴斷臍此法
甚良救者甚多
洗浴論
兒纔生下須先洗浴以蕩滌汙穢然後乃可斷臍也若
先斷臍則浴水入臍而為臍瘡等病及浴水須入藥預
先煎下以瓶貯頓臨時旋煖用之不犯生水即佳并已
後浴之亦用藥煎湯揀所宜時日則大良矣凡浴宜用
寅夘酉日若初生不值但於日中選此三時如時亦不
值唯忌壬午丁巳癸巳日時大凶而與避之餘皆可也
今具煎湯用藥下項
用猪膽汁湯浴兒則不患瘡癬皮膚滑澤用金銀
虎骨丹砂煎湯則癖邪惡去驚單用虎骨亦得用
李葉切半升煎湯則解肌熱去温壯用白芷二兩苦
參三兩挫碎煎湯則去諸風用蒴藋䓤白葫麻葉
白芷藁本蛇床子煎湯退熱用苦參黃連猪膽白
芨杉葉栢葉楓葉煎湯去風用大麻仁苓陵香丁
香桑葚藁本煎湯治諸瘡用金銀桃奴雄黃丹砂
煎湯則辟邪除驚用益母草煎湯治疥癬諸瘡
凡煎湯每用水一斗入藥煎至七升去滓適寒温用之
冬不可太熱夏不可令冷須調停得宜乃可用之兒自
生之後須依時洗浴以去垢汚又不可數數若都不洗
浴則皮皴毛落多生瘡疥凡洗浴時於背上則微微少
用水餘處任意即不可極淋其背亦不可久坐水中則
引驚作病切須慎之如常能依法用之令兒體滑舒暢
血脉通流及長少病無不騐也
斷臍論
兒生下須當以時斷臍若不以時斷臍者則令臍汁不
乾而生寒為臍風之由斷臍之法當隔單衣以牙咬斷
之將煖氣呵七遍若用刀斷之須用剪刀先納懷中煖
透然後方用不得便用冷刀多致傷臍生病宜切戒之
其斷臍帶當令長至足趺或云當長六寸若太短則傷
臟令兒腹中不調若太長則傷肌令兒皮枯鱗起纔斷
臍訖須用烙臍餅子安臍帶上燒三壯炷如麥大若兒
未啼灸至五七壯灸了上用封臍散封裹之法須搥治
帛子令柔軟用方四寸許上置新綿厚半寸及上置藥
末適緊慢以封之如不備其藥即用極細熟艾一塊置
於上封之但不令封帛緊急急則令兒吐哯又須常切
照顧勿令濕著及襁䙀中亦不可令兒尿濕恐生瘡腫
及引風也
烙臍餅子
豆豉黃蠟(各一分)射香(少許)
右以豆豉為細末入射研均鎔蠟和劑看大小捻作
餅用
封臍散
雄鼠糞(七枚兩頭尖者是)乾姜(棗大)甑帶(鷄子許三味同燒灰)綿灰(半兩)
(别燒稱)緋綿灰(别燒稱半分)胡粉(三錢炒黃)射香(少許)
右同研極細末每用半錢至一錢傅臍上封之永不
患臍瘡腫如已因風濕患瘡腫者看臍帶落與未落
依此用藥便差
兒已封裹臍了一切如法得數日許忽然怒啼似衣
中有刺者此乃臍燥還刺其腹故也當與解之易去
故帛藥物更換裹之如無此證亦於十日許解視換
時須避風冷若遇冬月左右置火於温煖處換之至
於尋常換衣用粉亦當如是若失於照顧致傷臍患
者具方于後
治小兒初生臍未落時腫痛水出
右取故緋絹燒灰研細末傅之
治小兒臍中汁出不止赤腫
右以白石脂為細末炒令微煖傅之日三四
治小兒臍瘡
右以甑帶燒灰研細末猪膏和傅或以桑白皮汁傅
乳上吮兒飲
又方以東壁上土傅之治歴年不差者伏龍肝亦得
又方以當歸為細末傅之久不差者用之神效
治赤腫或膿血清水出者
又方以馬齒莧葉燒灰研末傅之或以露蜂房燒末傅
之
又方以乾蚵蚾火煆為灰研末傅之佳
又方以黃蘗為細末傅之治久不差者
治小兒臍赤腫
杏仁(半兩)猪頰車骨中髓(七錢半)
右先研杏仁極爛和髓傅之一方研杏仁如脂和體
中膏傅
治小兒因剪臍傷外風致臍瘡久不乾
白礬(煆)白龍骨(煆等分)
右同研為細末傅之少少用如無兩味但得一味亦
可
又方以綿燒灰研為細末傅之新舊皆可
治小兒臍瘡濕不差若至百日即危極胡粉散
胡粉(一錢細研)乾姜(燒灰一錢細研)白石脂(燒存性稱一錢細研)
右同為細末每用一字或半錢傅上
凡小兒患臍瘡未愈不可乳令太飽太飽則令兒臍
風
相視夀夭論
兒生下洗浴斷臍之後當視其夀命長短成人不成人
兒生身不收者死兒生魚口者死兒生股間無生
肉者死兒生汗血者死兒生頥下破者死兒生
囊下白或赤者皆死兒生隂不起者死兒生身如
凝血若無皮者死兒生臍小者不夀兒生聲絶而
復揚急者不夀兒初生目自開者不成人兒初生
頭四破者不成人兒初生啼聲散者不成人兒初
生身軟如無骨不成人兒初生啼聲深者不成人
兒初生頭毛不周匝不成人兒初生汗出不流不成
人兒初生小便凝如脂膏者不成人兒初生常摇
手足者不成人兒初生枕骨不成能言而死兒生
膝骨不成能倨而死一云尻骨兒生掌骨不成扶伏
而死兒生踵骨不成能行而死兒生臏骨不成能
立而死兒初生隂大而與身色同者成人兒初生
臍中無血者成人兒初生啼聲相連延屬者夀兒
初生卵下縫通逹而黑者夀兒初生身體鮮白而長
大者夀兒初生額上有旋毛者妨父母兒初生目
視不正數動或哭而豺聲者非佳人兒初生髮稀少
者不聽人教
初生服藥論
兒初生出母腹揩拭口眼净洗浴了斷臍畢䙀包訖且
未得與乳當用好甘草一中指節許擘碎以水三蜆殼
煎二蜆殼以綿纏指蘸與兒吮之若吐出惡汁為佳若
服二蜆殼不吐即無穢物不須更服也此法不問兒虛
實壯怯皆須服之次看形色若面色紅潤啼聲響快者
用擘破黃連以湯浸取濃汁調硃砂末抹兒口中打盡
腹中舊糞方可與乳又法以永粉半錢旋旋吮兒良久
臍糞乃下為佳故聖濟經云凡兒初生惡血未納者拭
以綿指吞而在胷鬲者吐以甘草入而在腹内者利以
黃連永粉皆所以革汚穢也次用好硃砂一大豆許細
研水飛煉蜜一蜆殼看稀稠和膏分三劑每用一劑乳
汁化時時滴兒口中三日内服盡即止姚和衆云成煉
硃砂能温腸胃壯血氣也一日只可一豆許勿得過也
分三次用次用真牛黃一大豆許細研以煉蜜酸棗大
和成膏每用一大豆許乳汁化下時時滴兒口中姚和
衆云能去驚辟邪惡之氣若兒形色不實怯弱者不宜
服之如胎熱或身體色赤黃者宜多服此法在三日外
也
中寒論
兒纔生舉遲或斷臍晩者令兒冒冷故寒中之也又先
斷臍後洗浴則水氣得入之或洗時水氣所干亦為中
寒之候其證腹中絞痛夭糺啼呼面青黑尿清白當以
當歸末為粉著于絮上炙而熨臍腹日日頻熨至啼止
臍乾為度仍不可炙令大熱恐引驚也
初生不乳不小便
初生洗浴斷臍䙀包革穢汚下臍糞都了經日不飲乳
及不小便者此因難産或包裹舉遲中寒或被風邪微
干傷動臟氣所致有此候者多為撮口治不可稍緩
通關散治初生兒不飲乳及不小便
以石銀器中貯妳汁二合入四破䓤白一寸煎取一
合藥注子分灌之服盡立效
臍風撮口
兒自初生至七日内外忽然面青啼聲不出口撮唇緊
不能哺乳口青色吐白沫四支逆冷乃臍風撮口之證
也此由兒初生剪臍不定傷動或風濕所乘其輕則病
在皮膚而為臍瘡不差其重則病入腑臟而為臍風撮
口亦如大人因有破傷而感風則牙關噤而口撮不能
入食身鞕四肢厥逆與此候頗同故謂之臍風撮口乃
最惡之病也千金有曰小兒忽患臍風撮口者百無一
活皆坐視而斃良可憫惻有一法極驗但世罕有知者
凡遇其患則看兒齒齗上有小泡子如米狀急以温水
蘸熟綿子裹手指輕輕擦破即口便開而安
又方視小兒口中上下齗間若有白色如荳大許便以
指甲於當中搯之自外逹内令匝至微有血出亦不妨
又於白處兩邊盡頭亦依此搯令内外氣斷不必直破
入指甲矣恐太甚則傷兒此二法相類子母秘錄云於
搯破處以蜈蚣末傅之大良及有治方集之後凡兒産
時諸物但令開口勿閉以厭撮口口噤也
治小兒斷臍之後不慎照管致風濕所乘令兒不能乳
哺名曰臍風宜速療之不久則為撮口也
當歸(去鬚半兩洗焙)天漿子(去殼三個微炒)亂髮(一錢燒灰)
右為細末入射香一字許時時傅臍
又方黃蘗(剉)釜下墨煤亂髮(燒灰存性)
右各等分同為細末用一字或半錢傅之
治小兒臍瘡不差因風𫝊變欲為撮口或為發癎者
金兩黃散
川黃連(去鬚一分為末)胡粉(一錢研)龍骨(一錢煆紅研)
右同為細末每用少許傅之時時用
治小兒剪臍中風唇青撮口吐白沫四支冷
定命散
赤足蜈蚣(半条酒炙令乾)川烏頭尖(三個生)射香(少許)
右為末入射研勻每服半字煎金銀薄荷湯調灌
治小兒初生撮口
蛇脱皮(一分微炒)鈎籐(一分)乾蝎稍(一分已上先細末)硃砂(一分别研)
(水飛)射香(半錢别研)真牛黃(半錢别研)
右同研細拌勻再研每服一字取竹瀝一兩點同乳
汁調灌下一方只用蛇蜕硃砂射香各一分每用半
字津調塗口中日五七次
又方以䀋豉置臍上炙之
又方以夜合花枝濃煎汁拭口并洗
又方於兒口傍先利令見血碎雀甕汁塗之
又方生𢷬鼠婦并雀甕汁相和調塗抹口中漸漸乳得
效鼠婦乃濕生虫也
胎中病論
兒自生下至一臘前後有病者多是未生之前在母胎
妊之時母食毒物胎有所感至生下之後毒氣發而為
病又有母於娠妊之時失於固養氣形勿充疾疢因之
故聖濟經言病生於中者與生俱生也今敘于後
梗舌兒纔生出母腹因與揩拭口中惡物便子細看
兒口中如有皮膜似蘆葦管中之膜裹定兒舌或連舌
根者此名梗舌乃胎毒所攻而生或母於娠妊時愛食
飛禽之物感而所致便須急以指甲刺破剥去之揩拭
血净用燒白礬灰細末傅半菉豆許若不摘去則梗其
舌而不能語令兒啞也及日數多亦不能去也
氣閉兒初生一兩日間有大小便不通腹脹滿而欲
絶者此胎毒之氣欝閉所致也便急令一婦人用温水
先潄口了後吸咂兒前後心并臍下及手足心共七處
各五七次以赤紅色為度須臾氣散則自通矣不爾即
無生意也有此候用此法可謂再生
鵝口兒自初生至七日内外因胎毒上攻於舌上生
白屑如米連口兩角生黃瘡及舌下有膜如石榴子大
令兒聲不發者名曰鵝口
治小兒鵝口保命散
白礬(一分燒)馬牙硝(半兩研細)硃砂(一分研細水飛乾)
右同研勻細末每用一字取白鵝糞以水攪取汁調
之先以手指纏亂髮揩拭兒舌上口角頰中去垢穢
净然後用藥傅之令遍纏髮揩時以井花水沾用或
以綿纏指頭沾栗荴汁用
治小兒鵝口不能乳
以馬牙硝研細遍摻舌上下兩頰口角内外患處日
三四次
又方以桑白皮汁和胡粉傅之
又方以雞胵中黃皮燒灰研細乳和傅之
又方以白鵝矢汁灌口中
又方以黍米汁傅之
又方以全蝎七枚先用薄荷汁浸過後用薄荷七葉裹
之文武火炮過焙令乾研末更入黃丹同研勻細熟
蜜和為膏傅病處
垂癰兒自初生至七日内外因胎毒上攻血氣不歛
兒口中上□連喉舌生物如蘆籜盛水之狀或作疱在
懸癰之前塞其氣路不通令兒危殆名曰垂癰又兒生
下即死者多此病也人少知之當急視之凡遇是病便
以指甲摘破或以綿纏長針留尖如粟米許刺之令兒
氣泄則活其疱破則出青黃血水便用帛子揾拭及用
䀋湯蘸帛搌揩令净若入喉即傷兒慎之慎之如一刺
復作者再刺
治垂癰如聖散
鉛霜(一分研細)真牛黃(一分研細)大隂玄精石(一分研細)硃砂(一分)
(研細水飛日乾)
右件再同研勻入白龍腦細末半錢相和每用抄一
字至半錢摻兒口中
重㗁重齗重舌兒初生至七日内外因胎毒上攻於
兒口中若發於㗁上作腫作兩重之狀名曰重㗁若發
於上下齒齗兩傍腫如疊齗者名曰重齗若發於舌上
腫起初更生一小舌者名曰重舌腫悶作痛令兒多啼
不能哺乳而妨礙
治重㗁重齗
右以蛇蜕皮燒灰研細末傅之
又方治如前
右以生蒲黃末傅之
烏鰂骨散治重舌腫悶妨礙吮乳
烏鰂骨(一兩)乾蜣蜋(半兩燒灰)蒲黃(半兩研)枯白礬灰(一兩研)
右和研如粉每用半錢以雞子黃調塗腫上嚥津不
妨
又方治如前
右以蛇蜕皮為末乾捻傅舌下患處不一時便消不
能飲乳者用之得飲或以雞羽蘸淳醋展藥掠舌下
又方以木蘭皮長一尺廣四寸削去麄皮以醋一升漬
之取汁注患處
又方以伏龍肝研細末牛蒡汁調傅或以衣魚塗舌上
又方以馬牙硝末塗舌下日三
又方以三家屠肉切如指大以摩舌上
又方以黃丹豆許納管中吹舌下
又方以蒲黃傅之不過三次差一方微炒以紙鋪地上
出火毒研羅細末先用温水蘸帛裹指輕輕挼掠後
摻藥
又方以桑白皮煮濃汁塗乳上吮兒
治重舌妨悶欲死
右以亂髮燒灰研細末以傅舌下頻頻用或燒簸箕
皮傅上
又方治如前以鹿角炙適温熱熨之或如米粒大安舌
下
又方以小豆煮汁和鹿角灰傅之日三或以赤小豆末
醋和傅舌上
又方以露蜂房燒灰研細末醋和膏傅之
蓐瘡兒自初生至七日内外因胎毒攻發身生瘡者
名曰蓐瘡謂在産草上生瘡也
治蓐瘡
右以黃連為細末先用生麻油塗盞子内將黃連末
遍摻油上倒合在銚三脚子上下用艾葉火熏令極
乾刮聚再入生油膩粉各少許和膏傅之
又方以澤蘭心細嚼傅之
又方以葵根燒灰傅之
治小兒初生三日頭面生瘡緣起身體壯熱多啼
升麻柴胡(去苖)石膏(各一分)甘草當歸(去鬚各半兩)
右㕮咀每服一錢水半盞煎至二分去滓時時與量
兒大小加之
治小兒初生蓐中生熱瘡
右以雞子五枚敲破去白只取黃又以亂髮如雞子
黃許二味相和銚子中煎熬取汁塗之更用苦參末
傅之甚竒劉禹錫云頃在武陵生子蓐内便有熱瘡
發於臂腿蔓延半身初用他藥無益狀候至重晝夜
啼號不乳因閱本草有云亂髮合雞子黃煎消為水
療小兒驚熱下痢注云去痰熱百病又雞子本草云
療熱瘡因用之立效如神煎法雞子黃亂髮初入銚
煎時甚乾少頃髮焦遂有液出旋取置一磁碗中以
液盡為度
口噤兒自初生至七日内外忽口噤不能乳腹急多
啼下青黑糞或口生瘡如粟米名曰口噤此證牙關急
而口噤與撮口相似然撮口證面色青啼聲不出口吐
白沫比口噤證面色赤而多啼口不吐白沫所以異也
此緣兒在母腹中時為風熱傷胎所致故聖濟經曰風
熱傷胎生而口噤也(千金云赤者為心噤白者為肺噤)
治初生兒口噤不開不收乳立聖散
乾蜘蛛(一箇去足口取新竹瀝一中蜆殼浸一宿炙焦為末)乾蝎稍七箇(為末)
膩粉(一錢)
右同研勻細末每服一字乳汁調滴兒口中時時用
又方以鹿角粉大豆末等分研細乳和塗乳上以兒吮
服
又方以生甘草一分細剉水一盞煎至六分去滓放温
分數次灌兒口中令吐出痰涎穢物後取猪乳汁點
兒口中差亦治撮口
又方以真牛黃少許研細淡竹瀝調一字灌之次以猪
乳滴口中
又方以赤足蜈蚣去足炙黃為末以猪乳調半錢分三
四次温灌之一方同雀甕不開口者五枚燒灰研細
末飲調服一字
又方以白殭蚕二枚為末蜜和傅兒口内如無以原蚕
鵝二枚炙黃代之亦治撮口
又方以雀矢白水和圓麻子大乳服二圓雞矢白亦佳
一方雞矢白棗大綿裹水五合煮二沸分服
治小兒口噤體熱
右以青竹茹三兩醋一升煎取三分之一温分數服
治小兒口噤牙關不開
右以天南星一箇煨熟急用紙封角莫令透氣却以
紙裹近上尖處翦一竅子雞頭大令熱氣出於鼻孔
中熏之牙關立開亦治撮口
躽啼兒自初生已來身色青白無血色好啼哭晝夜
不止身體仰而躽夜則甚腹滿不乳大便青白晝夜啼
諸藥不效者此名躽啼乃兒未生已前在胎胞中時為
風冷傷而所致故聖濟經曰風冷傷胎生而躽啼千金
有云小兒有胎寒則腹痛躽啼時時吐哯或腹中如雞
子黃按之如水聲便没没而後出不急治多變為癎
治小兒胎寒躽啼養藏湯
當歸(去蘆一兩)沉香丁香白术桂心川芎(各半)
(兩)
右為細末每服一錢水一盞姜二片煎半盞去滓滴
兒口中
治小兒忽患腹痛夭矯汗出者亦胎寒也(出千金)
右以黎葉煮濃汁七合分三四次服
又方以當歸為末每用一小豆許乳汁調下日二夜一
病兒大添之
又方以栢子仁為末每服一錢半温水調下
治小兒胎寒躽啼發癎礬石圓
右以馬齒礬火煆半日為末棗肉和圓黍米大每服
一圓乳汁送下量兒大小增損以差為度有痰亦去
神良(兼腹脹不嗜食大便青黃色)
血癖(又名胎積)兒未生之前在母腹中藉母經血以滋
養焉至生下時須拭去口中惡血及用藥下盡兒腹中
穢血之糞方纔飼乳若於生時揩拭兒口中惡血不净
吞嚥入腹或腹中舊有穢糞不曾下之或下之不盡因
而成癖故名曰血癖又名胎積至生下百日内外兒生
頭瘡眼目赤澁小便如血口中氣急身體紫色腹脹躁
煩多啼不乳
治小兒血癖胎積丸
白丁香(二十一箇)輕粉(半錢)滑石(半錢)乳香(半錢)
巴豆(三十箇針串燈上燒焦微存性)
右為末糊丸黍米大每一二丸看虛實大小與服煎
柳心七箇湯放温送下連一二服糞下惡物是效亦
令乳母服和氣藥調養飼兒若兒服藥後吐不止大
便不通面黑氣喘者死
胎赤兒自生下至開眼已後眼兩眥及臉眶赤爛名
曰胎赤此因兒生時稍難留帶時久或不慎照顧致惡
血入於兒眼又或生下時揩拭兒眼邊惡血不盡亦令
入兒眼漬浥以生是病不急治之則至長不差
治小兒胎赤眼二金散
黃連(去鬚一錢)黃蘗(一錢)
右先為麄末用妳汁同浸一宿焙乾收之每用少許
以新綿裹荆芥湯浸之放温時時頻洗
胎驚兒在母腹未生之前因有所驚胎内感之至生
下百日以來兒心神不寧睡卧不醒壯熱躁煩啼哭無
時上視發搐面青腰直撮口縮腮糞青黃水者此名胎
驚方論著於驚疾門之中
胎怯兒自生下以來面無精光肌肉脆薄大便白水
身無血色時時哽氣多噦目黑睛少羸尫多哭此胎怯
也宜天麻浴湯治之
胎肥兒生下肌肉厚遍身血色紅潤至滿月以後漸
漸肌瘦目白睛粉紅色五心熱大便難時時生涎此胎
肥也更看父母肥瘦肥不可生瘦瘦不可生肥治亦宜
天麻浴湯
胎熱兒生下有血氣時呌哭身壯熱如淡茶色目赤
大便黃赤糞稠急食乳此胎熱也治亦宜天麻浴湯
治小兒胎怯胎肥胎熱等諸疾天麻浴湯
天麻(二錢)蝎尾(去毒為末)硃砂末(各半錢)白礬末射香(一字)
烏蛇肉(酒浸去皮焙乾為末)青黛末(各三錢)
右為末勻每服三錢水三碗桃枝葉五七條煎十數
沸帶熱浴之勿得浴背湯須適温熱用
治小兒胎熱或乳母飲食麄惡辛苦乳汁不起兒色如
淡茶黃色瘦瘠不為肌膚四支痿躄繚戾服之充悦徤
壯
芍藥(二兩半)柴胡(去苖二兩)鱉甲茯苓(去黑皮各一兩半)
人參(去蘆)大黃(各一兩)甘草乾姜(各半兩如熱即用枳實)
右為末煉蜜和丸大豆大百日至一歲兒服一丸乳
服日二量兒大小增减
胎不治病
胎内十二證一雙瞽二隻眇三駢拇四六指
五體殘六支廢七獨腎八瘖啞九缺唇
十社老十一攣拳十二侏儒
胎外十二證一睛凸二近覩三鼻齆四耳返
五結喉六項癭七舌短八節弹九亀匈
十駝背十一膝並十二交脛
小兒衞生總微論方卷一
