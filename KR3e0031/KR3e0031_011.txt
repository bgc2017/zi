小兒衛生總微論方卷十一
八痢論
小兒氣血怯嫩藏腑軟弱因觸冐風寒飲食冷熱以邪
干正致脾胃不和凝滯停積藴毒結作或水榖不聚或
膿血純雜變而為痢其候有八一曰水榖痢謂便下糞
稀薄而不聚駃利出易水榖不化也然雖是瀉便時亦
覺裏急後重故為痢也二曰冷痢謂便下純白膿也三
曰熱痢謂便下純赤血也四曰滯痢謂便下膿血相雜
也五曰積痢謂有積傷為痢浸久或差而復發也六曰
疳痢謂患疳瘠而下痢也七曰蠱痢謂如蠱毒下紫黑
血或如赤豆汁或如鷄鴨肝片也八曰休惜痢謂下血
黑黯中有白物如腸中之脂或如爛魚腸之狀此腸胃
潰傷患者更休愛惜故以名之亦名休息者謂患即無
休息而至死也凡痢若粥藥不能進者此便為死候也
治水榖痢方已具前瀉項之下
治冷痢方
玉腸散治冷痢初即大便青色後乃作膿
白石脂當歸(洗焙)丁香白术(各一兩)草荳蔲(去皮)
厚朴(姜製各半兩)
右細末每服半錢粥飲調下無時
厚朴圓治藏寒泄瀉下痢純白腹中絞痛虚氣脹滿手
足逆冷
厚朴(姜製半兩)訶子(半兩炮去核)白龍骨(半兩)白礬(半兩)
右用一器盛之鹽泥固濟留一竅子木炭火煅烟息
為度取出為末麵糊和圓黍米大每服十圓米飲下
食前
烏骨散主治如前
右烏魚骨去皮研細末每服半錢米飲調服或炙黃
用之亦治婦人漏血
藍汁主治如前
右以藍青取葉𢷬令極爛絞取汁略温每服半合或
一合無時
馬齒汁主治如前
右杵生馬齒菜絞汁略温每服一合入蜜一匙頭許
調勻空心服
石蓮散主治如前
右以石蓮不拘多少去皮用沙糖炒過為細末每服
一錢米飲調下乳食前累騐
胡黃蓮圓治血痢下多久而不差或作藏毒下血帶青
黃色
胡黃連(炒)蕪荑(揀淨炒)夜明沙(各一分)
右末猪膽汁和圓黍米大每服十圓陳米飲下無時
治赤白滯痢方
罌粟飲子治赤白滯痢
罌粟殼(半兩蜜炙)人參(去蘆一分)厚朴(去麄皮生姜製一兩)白茯苓(半兩)
甘姜(一分炮)烏梅(三箇去仁連核用)御米殼(三箇)阿膠(三片蛤粉炒焦去粉)
右同末每服一錢水酒各半盞煎數沸温服乳食前
嘔吐者不可服
三竒湯治白痢
御米殼(二兩塗蜜炙)酸石榴皮(一兩塗蜜炙焦)阿膠(半兩蛤粉炒去粉)
右細末每服半錢烏梅甘草湯調送下乳食前
治熱痢方
勝金圓治熱痢下血
黃蘖(去麄皮半兩)赤芍藥(四錢)
右末飯和圓如麻子大每服一二十圓米飲下乳食
前
當歸散治如前
當歸(去蘆并土一分焙)芍藥(一分炒)黃蓮(去鬚一分炒)
枳殼(一分去穰麩炒黃)
右細末每服半錢水五分煎至三分温服下血多者
入甘草一寸同煎乳食前
槐花散治血痢不差
槐花(揀淨炒)地榆(炒各等分)
右細末每服半錢一錢米飲調下乳食前
聖效散治血痢久不差
赤石脂(一兩燒赤)白龍骨(一兩煅)阿膠(一兩剉蛤粉炒去粉)
訶黎勒(煨去核用半兩)木香(半兩)黃連(去鬚半兩)乾姜(半兩炮)
甘草(半兩炙)
右細末每服半錢煎粟米飲調下食前
厚腸圓治血痢腸虚
黃連(去鬚炒)川練子(去核各一兩)木香阿膠(剉蛤粉炒去粉)
當歸(去蘆并土)吳茱萸(去枝梗微炒各半兩)
右細末粟米飯和圓黍米大每服一二十圓米飲下
食前
白梅飲子治血痢不止
右以白梅一枝去核鹽水研爛合臘茶醋湯沃服之
昔陳應之治曾相痢血百餘日諸醫不能療陳用此
一啜而差又梁相亦病痢血應之曰此挾水榖者用
三物散數服而愈
三物散
胡黃連烏梅肉竈下土(各等分)
右末每服一錢臘茶清調下食前空腹温服
又方治熱痢下血頻併不差
右以白梅五箇取肉臘茶二錢同研勻細每服一錢
或半錢白湯調服或以醋湯沃服之量大小加減食
前
黃蓮丹治如前
黃連(去鬚二兩)當歸(去蘆并土一兩洗焙)白頭翁(去蘆三分)
蔓菁根(三分洗焙乾)木香(半兩)川練子(麵裹煨去核用半兩)
右細末粳米飯和圓黍米大每服十粒米飲下乳食
前或十五粒
必效圓主治如前
川黃連(去鬚二兩)大棗(半升)乾姜(一兩)肉荳蔲(一分麵裹煨香去麵)
右細末糊圓黍米大每服五七圓米飲下乳食前兒
大增之
雄黃散治腸胃虚冷下痢頻併腹痛不可忍後重努躽
肛脫
雄黃(一分研細水飛)乳香(一分研細)白礬(飛過一錢研細)
右同研勻每服嬰孩一字二三歲半錢陳米飲調下
日三服乳食前
艾葉湯治虚冷下痢白膿
艾葉(一兩微炒)當歸(去蘆并土一兩)乾姜(一兩炮)木香(半兩)
訶梨勒(煨去核用半兩)
右細末每服一錢水一小盞入粟米少許同煎至五
分去滓温服食前大小以意加减
又方治如前
右以臘茶一錢入熱醋少許調服乳食前大小以意
加减
又方治如前
右以沙牛角䚡燒存性為末粥飲調下一錢或半錢
乳食前
阿膠圓治如前
赤茯苓赤芍藥(各一兩為細末)
右以米醋煮阿膠一兩和圓菉豆大米飲下一二十
圓乳食前
酒煎湯治腸胃虚冷泄瀉不止變成白痢
甘草(半兩炙)
右麄末每服二錢水一盞生姜三片棗一箇煎至半
盞去渣放温量大小加减服赤多者加黑豆十粒同
煎
三神丹治如前
右以肥大無尖草烏頭三箇各去皮一箇生一箇炮
熟一箇燒作黑灰同為細末麵糊圓如蘿蔔子大每
服三粒水瀉井花水下白痢乾姜湯下赤痢甘草湯
下赤白滯痢乾姜甘草湯下食前
木香炒蓮圓治脾胃虚弱寒濕冷熱相摶滑泄下痢赤
白
黃蓮(二兩麄好折開如金色者剉勻如豆大又用生姜四兩淨洗亦勻切如豆大同入石銀器)
(中炒不住手攪貴得勻也炒至生姜焦脆去姜不用只用黃蓮)訶子(煨去核用半兩)
木香(半兩)
右同細末以濕紙包粟米飯慢火煨水脉溜取出和
藥圓如菉豆大每服二三十圓食前米飲下神效
金鎻散治赤白滯痢日久不差
黃蓮(去鬚一分用茱萸一分同炒去茱萸不用只用黃蓮)厚朴(去麄皮半兩生姜製)
右同細末嬰孩一字二三歲半錢紫蘇木瓜湯調下
日三服食前
赤脂丹治如前
赤石脂乾姜(炮)肉荳蔲(各一兩麵裹煨香去麵用)
右細末麵糊圓黍米大每服十粒米飲下食前
治小兒下痢膿血
蓽澄茄(一兩)破故紙(半兩炒黃)黃蓮(去鬚半兩)木香(一分)
右細末每服半錢陳米飲調下食日二服量兒加减
治小兒風邪所干下痢頻併裏急後重
以天南星一兩生為末每服半錢水二盞生姜十片
米十粒煎至半盞温服食前
治小兒久痢藏毒下膿血不止
以好大棗一箇去核入黃丹半錢碙砂一皂子許膩
粉十文並研細置棗肉内用大麥麵裹慢灰火中炮
香熟去麵并棗皮了研極細入少軟飯圓如麻子大
量兒大小加减圓數煎槐花湯下甚者二服定食前
小桃花圓治小兒赤白痢
赤石脂龍骨(煅)蜜陀僧定粉黃丹(炒紫黑色用)
右等分醋糊圓菉豆大每服十圓十五圓米飲下乳
食前
治赤白諸痢
以蜂房燒末飲服量大小與又以鷄腸草取汁一合
和蜜温服良以雲母粉半兩更研極細量兒大小加
减煮白粥拌只空腹食之
又以胡粉熟烝熬令色變飲服之亦治無辜痢良大
小以意加减
治久痢不差
以沒石子二箇剉熬令黃研細作餛飩食之
治小兒諸痢香蓮圓
黃蓮(去鬚)龍骨(煅)白石脂川姜(炮)枯礬(各一兩)
右末以粟米粥和圓麻子大每服三十圓米飲下乳
食前量大小與服
木香黃連圓治冷熱相雜下痢赤白裏急後重腹痛絞
撮及腸胃氣虚暴傷乳哺
木香黃連(去鬚各一分)白附子尖(二箇炮)
右細末粟米飯和圓菉豆大或黍米大每服十圓至
二三十圓量大小與之食前米飲下日夜三四服
四神散治諸般赤白痢
當歸(去蘆并土焙)乾姜(炮)黃蘖(炒)黃連(去鬚炒各等分)
右四味各自為末如水殼利各用半錢和勻量兒大
小一錢至半錢濃煎烏梅湯調下赤痢者加黃蘖倍
之白痢者加乾姜倍之後重裏急腸痛者加黃連倍
之腹中絞痛者加當歸倍之並空心食前服沈存中
言予家常作此藥最獲大效
槲皮湯治如前
右以新槲皮不拘多少去外黑皮細切㬠乾每服二
錢水一盞煎至半盞去渣更煎如膏量大小温服立
差食前
又方治如前
右以鷄子一箇取清攤連紙一張令徧㬠乾疊作四
重包撮烏梅十箇有肉好者安熨斗内炭火燒烟欲
盡存性取出頓一椀中上用盞子合之候冷研細更
入水銀粉少許和勻量兒大小分三五服空心井花
水調下如一服微利止後服
二色圓治如前神
吳茱萸(揀去枝梗二兩)黃連(去鬚二兩)巴豆(四十九箇去皮)
右同於銚子内炒令黃赤色去巴豆不用只將上面
二味各自為末麵糊和圓如蘿蔔子大看大小緊慢
加减圓數如白痢只服茱萸圓赤痢只服黃連圓白
多赤少者多服茱萸圓赤多白少者多服黃連圓赤
白相等者中半服之
御米湯治如前
御米(十箇和殼用)甘草(二錢炙)當歸(去蘆洗焙一分)黃連(去鬚一分)
右末每服一錢米飲調下乳食前
罌粟圓治如前
罌粟殼(一兩蜜炒)酸石榴皮(燒存性四錢)甘草(半兩炙)
阿膠(一錢剉蛤粉炒去粉)
右末煉蜜和圓小鷄頭肉大每服一圓水六分盞化
開煎至四分温服乳食前
三烏圓治如前
川烏(一箇)草烏(一箇)巴豆(七箇)
右各燒及九分同研細酒煮黃蠟鎔化入少好油拌
和攪勻成膏每用旋圓菉豆大每服三圓看大小加
减血痢黃連湯下白痢乾姜湯下水榖痢倒流水下
赤白痢乾姜甘草湯下
固腸圓治赤白滯痢多日不可漸成羸瘦
黃連(去鬚二兩)木香(二兩)半夏(二兩湯洗七次)乾姜(二兩炮)
赤石脂(二兩火煅五次)厚朴(去麄皮二兩生姜製)白术(二兩)
右為細末麵糊和圓黍米大每服十圓米飲下乳食
前
建胃丹治赤白等痢疾日久尫羸
黃連(去鬚剉微炒一兩)白龍骨(半兩煅)白石脂(半兩)神麯(半兩炒)
烏梅肉(半兩炒乾)乾姜(半兩炮)白礬(枯一分)
右細末醋糊圓和黍米大每服十粒十五粒米飲下
乳食前
妙應膏治久痢赤白諸藥不效
蜜陀僧(半兩末)黃丹(半兩研)定粉(半兩研已上三味同於銚子内以醋拌勻)
(用火熬如茶褐色)訶梨勒皮木香(各一兩並末)巴豆(十粒去皮膜壓)
(油盡)砒霜(半錢研)麝香(一錢研)
右同研勻細先以黃蠟四兩慢火鑗化入藥拌勻熬
成膏每用旋圓黍米大未晬兒一粒二三歲兒二粒
四五歲三粒六七歲五粒血多冷甘草湯下膿多温
艾葉湯下臨卧服忌熱物亦治積痢
金華散治滯痢多時羸瘦體弱不堪疾勢困重
右好黃連為細末每服一錢水一小盞煎至半盞入
蜜少許和勻放温服之日五六服食前
又方治如前
右以麻子一合炒香熟為末每服一錢温蜜漿水和
服立效
木香三使湯治赤白久痢拖延時月至天寒不斷
右以木香方寸許黃連半兩水半升同煮至水乾去
黃連不用只將木香薄切焙乾為末分三服第一服
橘皮湯調下第二服陳米飲下第三服甘草湯調下
乳食前
烏金散治赤白滯痢及有所傷下痢
右以青州棗不拘箇數去核入白礬末滿以紙裹煅
存性為末每服半錢米飲調下未愈宜取之如赤者
更入好茶半錢同調服白者不用
治積痢方
軟金丹治久積成痢
砒霜雄黃(研水飛)巴豆(去皮膜)
右三味等分各研細末先以黃蠟看多少於石銀器
内炭火鎔化入藥末竹篦子左右手各攪四十九遍
如此七次數足取下火乘軟搓成小鋌以油單裹置
新磁器中要用火烘軟旋圓如粟米大或如蘿蔔子
大三五粒量大小病勢加减赤痢温虀汁下白痢或
赤白雜下並米飲下乳食前
大尊重圓治虚中有積腸滑下痢裏急後重臍腹疼痛
粉霜(三錢)黃丹(半兩)定粉(半兩)碙砂(半兩)膩粉(二錢)
京三稜末(一兩)白麵(五錢少即量添些小)
右為末同勻滴水和圓㬠乾炭火上炒令烈焦再
杵羅為末棗肉和圓菉豆大每服一二丸米飲下乳
食前
朱砂萬應丸治積痢久痢滯痢一切諸痢多日不差
朱砂末(一錢)碙砂末(一錢)巴豆(七箇去皮膜)臘(二棗大許)
右於銚子内先鎔蠟化入巴豆熬至黑焦去巴豆不
用却入上二味攪極勻放凝為劑如用旋丸如菉豆
大每服三丸白痢艾湯下赤痢黃連湯下赤白痢黃
連艾湯下水榖痢新水下乳食前
針頭丸治如前
朱砂半錢砒一錢巴豆七箇用油煎硫黃只
使骰子大研末更用蠟為丸
右旋丸針頭大每服一圓米飲下量兒大小加减圓
數食前
燒青丸治諸積痢
輕粉(二錢)玄精石(一分)霜粉(一錢)碙砂(一錢)
右為末入白麵二錢拌勻滴水和劑捻作餅子文武
火燒熟再研為細末滴水和丸芥子大漿水下三四
丸一方保州邵廉訪方無碙砂却有龍腦一字餘並
同亦不燒只為末水浸蒸餅圓麻子大一歲兒一丸
二三歲二丸四五歲三丸六七歲五圓並夜深空腹
冷水送下如虚中沉積泄痢膿血交下腹痛煩渴百
藥不效不敢取轉者服之便愈並不動氣忌一切生
冷油膩毒物又名瑞白丸
治疳痢方(在疳疾之下)
治蠱毒痢方
育腸湯治蠱痢下血如豆汁赤水腹痛
罌粟殼(五兩細剉蜜水洒勻炒黃)地榆槐花(蜜拌炒赤)厚朴(去麄皮生姜製)
甘草(炙)橘皮(去白)酸石榴皮當歸(去蘆洗焙)白芍藥
五倍子(去其中蟲各一兩三錢)阿膠(蛤粉炒二兩去蛤粉)
右為麤末每服二錢水一盞入陳粳米二十粒餳一
塊皂子大煎至五分去滓温服食前
緩腸湯治蠱痢如前
人參(去蘆)白术當歸(去蘆並土)白茯苓厚朴(去麄皮生姜製)
白芍藥甘草(炙各一兩)阿膠(蛤粉炒去蛤粉)黃耆(蜜炙)
陳粳米(炒各二兩)御米殼(三兩蜜炙黃)
右為麤末每服二錢水一盞入生姜三片棗一箇同
煎至五分去渣温服空腹食前日三服
犀角散治蠱痢如前
犀角屑地榆(剉)黃連(去鬚剉微炒)栢葉(微炒)黃蘖(微炙)
黃芩當歸(去蘆土洗淨微炒)赤薜荔(取葉)生地黃(各一兩)
右為細末每服一錢粥飲調下乳食前
地榆圓治蠱痢腸中畜毒下血如豆汁或諸惡物
地榆(一兩多剉)黃連(去鬚一兩)乾藍葉(一兩)川升麻(一兩)
川練子(去核半兩)苦練子(去核半兩)
右為細末軟飯和丸如黍米大每服十丸米飲下量
大小加减乳食前
地榆樗皮丸治如前
地榆(四錢)樗根白皮(三錢)白芍藥(一錢半)阿膠(蛤粉炒去蛤粉一錢)
當歸(去蘆洗淨一錢)烏梅肉(二錢半)木瓜(一錢半)枳殼(去穰麩錢炒黃一)
茯苓(一錢)肉荳蔲(一箇麵裹煨去麵)甘草(二錢炙)木香(一錢)
綿姜(半錢炮)金櫻子(二錢)人參(去蘆半錢)
右為末煉蜜丸麻子大每服三二十丸米飲下乳食
前
地榆散治蠱毒痢下血或如鷄鴨肝片腹痛不止
地榆(一兩)甘草(半兩炙)赤芍藥(一兩)栢葉(一兩微炒)茜根(一兩)
當歸(去蘆洗淨一兩微炒)訶棃勒(煨用皮一兩)黃連(去鬚微炒一兩)
右為麤散每服二錢水一小盞煎至六分去滓温服
乳食前
白頭翁散治蠱毒痢如鷄鴨肝片隨膿血而下
白頭翁(去蘆)黃連(去鬚微炒)茜根(剉焙)蘇枋木(剉)
故鼓皮(炙焦各一兩)犀角屑(半兩)地榆(半兩炙剉)甘草(一分炙)
右為細末每服一錢水一小盞煎至六分去滓温服
乳食前
地黃汁治蠱痢畜毒下血
右以生地黃汁一升分四五服量大小與服食前立
效
治休息痢方
鮓湯丸治休息痢下五色膿血如爛魚腸無糞腸中攪
痛
粉霜(一錢)輕粉(一錢)朱砂(一錢研末)碙砂(一錢研)白丁香(末四錢)
乳香(半錢研)巴豆(七箇去皮心不出油)
右為末和勻烝去皮棗肉為丸粟米大嬰孩二三圓
二三歲兒四五丸旋丸兒大者圓如麻子大鮓湯送
下日三服及與調胃氣藥間服大良亦治積痢蠱痢
藏毒痢
神安圓治如前
砒霜(一字)龍骨(二字煅)烏魚骨(三字)赤石脂(二字)茯苓(三字)
黃連(去鬚三字)定粉(三字)乾姜(三字炮)黃丹(三字火飛)
右為細末入麝香少許拌勻飯和丸黍米大每服五
圓輕粉湯下亦治諸痢赤者甘草湯下白者乾姜湯
下赤白雜者乾姜甘草湯下
樗根散治積年毒痢無休息
樗根白皮(大眼樹是也取北隂下根一截擘破用之無北隂下者亦可)
訶子(七箇取皮去核)
右用河水三升煮取一升去滓時時呷服一方二味
等分為麤末每服二錢水一大盞煎至半盞去渣温
服時時呷服痢住喫淡粥飲乳將息
治諸痢雜証
龍骨散治下痢體熱煩渴
白龍骨(一兩煅)茯神(三分)人參(去蘆三分)胡黃連(半兩)
茅根(三分剉)麥門冬(去心焙三分)
右為散每服一錢水一小盞煎至五分去滓服乳食
前
青黛散治下痢發渴不止(時舉方)
青黛(一分)乾藕節(一兩)蜜陀僧(半兩)漢羅(乃旱螺一分)
右為末每服半錢米飲調下無時
冬瓜汁治如前
右杵冬瓜汁飲之
烏梅飲治如前
烏梅(十箇去核)麥門冬(一分去心)蜜(二兩半)
右分為五七服用水一小盞煎半盞入蜜攪勻服之
無時
楮葉湯治下痢發渴得水飲便嘔逆不止
右以楮葉炙令黃香用漿水半升浸之候水綠色去
葉以木瓜一箇切碎内汁中煮五七沸去木瓜放温
細細服無時
治嬰小下痢腹大且堅
右以衣中白魚摩腹上
治小兒熱下黃赤汁沫及魚腦雜血肛中瘡爛坐&KR0630;生
蟲
黃連(去鬚土)蘖皮(炒)苦參鬼舊獨活(去蘆)橘皮
芍藥阿膠(蛤粉炒去蛤粉各半兩)
右為末以藍汁及蜜和丸小豆大日服五圓至十丸
冬時無藍汁用子一合為末入藥内
治小兒久痢膿汁濕&KR0630;生瘡
右以艾葉一味每服二錢水一盞煎至半盞去滓温
服更量大小加减乳食前
治小兒下痢腹脹堅硬
右以故衣帶多垢者切碎水三升煮取一升分服
治小兒卒暴下痢
以小鯉魚一頭燒灰末之米飲調下
以鷄子和黃蠟作煎餅與服
又以林檎楮子同杵取汁服以意服之
黃柿餅治秋痢
以黃柿𢷬和米粉作餅或作粥與食之
治小兒洞下滑痢
以羊角中骨燒存性為末飲調服方寸匕
治小兒脾胃虚怯泄痢腹痛
以揀肉荳蔲絶大好者一箇開一深竅填乳香一塊
用酵麵裹了慢火煨麵熟將藥為細末麵糊和丸菉
豆大每服二十丸乳食前米飲下
養胃丹治小兒藏寒下痢白膿頻數
附子(一枚重半兩者炮烈去皮臍)赤石脂(一兩)川姜(一兩炮)
訶棃勒皮(一兩)
右為細末粟米飯丸黍米大每服十粒米飲下乳食
前
脫肛
小兒脫肛者謂大腸肛頭脫出也此因瀉痢日久腸滑
冷氣相摶裏急下重而便難用力努躽致肛頭脫而下
出寒冷干乘不能收返得入今叙治方于後
治小兒肛頭脫出
以故麻鞋底炙熱得所按令入頻頻按之即不出或
燒鼈頭灰研細附上然後按入永差
以木賊燒存性為末摻上用手挼按令入
鼈頭丸治小兒因瀉痢及冷摶積久脫肛下出不能返
收腸中疼而不得入
死鼈頭(二箇炙令焦)小蝟皮(一箇炙令焦)磁石(火煅米醋淬不計遍數以)
(易碎為度四兩)桂心(三兩不見火)
右為細末煉蜜和丸小豆大三歲至五歲兒五七丸
温米飲下日三服一方不用鼈頭只三味
赤石脂散治因瀉痢努躽氣下推出肛頭不入
真赤石脂伏龍肝(等分)
右為細末每用半錢傅肛頭上頻用按入
蛛丹散治因瀉痢脫肛疼痛(又名黑神散)
右以大蜘蛛一箇瓠葉重裹繫定入合子内燒黑灰
存性入黃丹少許研勻凡用先煎白礬葱椒湯洗拭
乾將藥末摻在軟綿上手掌挼按入收之甚妙亦治
大人又一方桑葉裹鹽泥固燒
蕪荑丹治久痢大腸虚冷肛門脫出
白蕪荑(去枝一兩微炒)鼈甲(一兩酥炙黃去裙襕)蝸牛殼(一兩炙焦)
磁石(燒醋淬十次研水飛)黃連(去鬚微炒半兩)蚺蛇膽(半兩)
右為細末軟飯和丸黍米大每服十粒粥飲下乳食
前
二金散治久痢腸頭虚冷肛門脫出
龍骨(一兩煅)枯鼈殼(一枚塗酥炙黃用一兩)
右為細末每用一字或半錢乾摻上挼按内之
又方以白龍骨研如粉撲之
又以鼈頭燒灰細末撲之
又以沿桑螺燒末和猪膏傅上立縮收之此螺全似
蝸牛而微黃小雨後沿枽而生
又以虎骨燒末水調服半錢或一錢日三甚良
治小兒大腸隨肛帶出轉久不能收之
以生括樓取汁塗之
以猪肉汁蘸手隨挼之令暖自入
又以乾胡荽切一升燒烟熏之則縮入
又以木賊不拘多少燒存性為末摻上挼按之
縮沙散治小兒滑泄肛頭脫出
以縮沙一兩去皮為末每用一錢以猪腰子一片批
開入藥末在内線繫米泔煮熟與兒食之次服白礬
丸如脫肛氣逆遍身虚腫喘急者死不治
白礬丸
白礬(枯)定粉寒水下(煅各等分)
右為細末爛飯研細和丸黍米大每服五丸煎烏梅
湯送下乳食前
斗門散治小兒瀉痢多時青黃羸瘦脫肛不收
訶子肉枳殼(去穰麩炒黃)地榆(各等分)
右為細末每服一錢米飲調下一歲下者半錢乳食
前
又方治如前
香附子荆芥穗(等分)
右為麤末每用三匙以水一大碗煎十數沸淋&KR0008;
又方以浮萍草不拘多少㬠乾杵為細末乾貼上以蝴
蝶兒不拘多少隂乾為末塗手心挼上即止
小兒衛生總微論方卷十一
