小兒衛生總微論方卷二十
疳瘡論
小兒有諸疳瘡者由内有疳氣因而蟲動外被風毒所
干内外相乘摶於血氣蝕發之所作也若發於口鼻牙
齒者初則瘡小漸漸蝕大其蝕有緩急緩者名曰常疳
急者名曰走馬疳有至鼻口蝕爛牙齒脫落者若發於
緣身四支者只名疳瘡若發於隂物者名曰下疳皆不
甚痛但微痒而已不覺之間蝕以深大若不早治皆能
為害也
澤瀉散治疳蝕其鼻生瘡及鼻下赤爛
澤瀉川鬱金(生)甘草(炙)山梔仁(炒各一分)
右為細末每嬰小一字二三歲半錢五七歲一錢甘
草湯調下日二及用青金散傅之
青金散
銅青白礬(生各一錢)
右為末每少許傅瘡上
黃連散治如前
右先以米泔水洗瘡訖用黃連細末傅之日三四
盧會散治如前
右以盧會為末吹鼻中鼻下有瘡即傅
又方治如前
右以熊膽半分湯化塗患處
又方治如前
右以黑牛耳中垢傅瘡上
又方治如前
右以鯽魚膽滴鼻中連三五日甚效
石膽散治疳蝕口鼻生瘡赤爛
石膽(一兩)亂髮(燒灰半兩)莨宕子(半兩生)地龍(去土洗淨焙一分)
右為細末入麝香半錢同研勻細每用一字貼瘡上
又方治疳瘡口齒蝕透
右以白殭蠶去絲嘴炒黃為末蜜和傅之
又方治疳蝕牙齒斷爛瘡潰
右以髮不拘多少燒作灰麝末少許同研細勻摻上
立效
龍骨散治走馬疳蝕口齒瘡爛
砒霜(一字)粉霜(半錢)龍骨(一錢)定粉(一錢半)蟾酥(一字)
右先研砒細入龍骨研細方入諸藥入龍腦半字同
研勻細每用少許傅上
治小兒牙疳蝕斷肉潰血出
人中白(取法用一瓦盆盛衆人尿旬餘日至滿澄去其清取白脚暴乾稱半兩)
麝香(半錢)
右為細末入糯米飯研勻和劑搓細小短條子臨時
隨牙縫大小劄在病處縫中甚效一方只用末傅之
治小兒走馬牙疳
右以雄黃不拘多少研細以連紙條子摻上撚作紙
燈上燒過入鉢中同麝香少許研細摻瘡上
治小兒走馬疳蝕牙斷損爛
以膽礬為末薄切蘿蔔作片子反覆揾末於火上炙
令乾研更入麝香研勻傅患處立安已驗
以五倍子中蚛末研細更於麝香拌勻先用漿水潄口
小兒未能潄者以帛子揾漿水挹之須令留漿水氣
以藥傅之若斷爛即病已深矣若小兒面上或骨節
上生赤瘡無頭如爛梨靨者即用此藥貼之一方用
五倍子燒存性為末傅之
又方以不蚛皂莢一鋌燒灰膽礬四錢為末䀋一彈子
大用紙包了黃泥固濟炭火煆青烟起為度頓冷地
上碗覆一宿出火毒三味同研勻細每用先以䀋湯
潄口了以藥於病處揩至痛復用䀋湯潄之妙
以楊花少許燒灰存性入麝研勻傅之
治小兒急疳蝕口鼻數日至盡欲死
以文蛤燒灰臘月猪脂和傅
治小兒疳蝕鼻爛
以膽礬一塊燒令烟盡研末摻病處一二日差
治小兒疳蝕口鼻作瘡黃瘦
石膽(一分)盧會(一分)
右同研細末摻病處但頻用即爛肉自然成膿便生
好肉亦不别損漸漸差愈
治小兒疳蝕鼻下兩道赤者名曰疳鼻
以黃連去鬚為末先以米疳洗淨用末傅之日三四
次
又方治如前
石膽(一分)黃連(去鬚末一分)
右同研勻細生油調塗之
又方治如前
五倍子(三分為末)黃丹(一分火飛)
右同研勻細以綿裹貼病處或塗之亦得日四五次
治小兒疳蝕滿口徹鼻
麝香(一錢研末)蟾酥(三片如柳葉大於鐡上慢火煉焦黃色别研末)
五靈脂(去砂石末一錢)蜜(半兩)
右相和於銚子内慢火熔成膏每用先去却瘡上爛
物後以藥塗之日夜四五次
治疳瘡以胡粉熬八分猪脂和傅油亦得
又方以蛆殼洗淨焙乾為末每用先以葱湯洗瘡拭
乾用藥摻之以栗子嚼爛傅之
龍腦膏治走馬急疳蝕口鼻
龍腦(一字)麝香(一字)砒(一字)白歛(一字)
右為細末用獖猪膽汁調藥適稀稠以紙任子塗上
即差
又方治走馬急疳蝕口鼻數日間欲死
右以藍靛傅之令遍日十次夜四次取差
又方治走馬急疳蝕牙齒斷透損骨
右以天南星一箇當心取作坑子安雄黃一塊在内
用麵裹燒之候雄黃作汁取出以盞子合在淨地上
出火毒了即去麵裹研為細末入麝香少許勻之傅
瘡上量多少用
熊膽膏治走馬急疳蝕口鼻牙齒
熊膽(半兩研)蚺蛇膽(一分研)盧會(一分研)牛黃(一分研)
龍腦(一錢研)
右同末更入麝香末一錢拌勻以井花水一小盞攪
和藥勻入磁器中重湯慢火熬煮成膏每服一豆大
薄荷湯化下兼塗瘡上一方更有黃礬一分治緣身
疳瘡用少許塗之
蟾蜍散治走馬急疳蟲傷府藏上蝕口鼻牙齒赤爛
乾蟾(燒灰稱半兩)莨宕子(半兩炒微黑)白礬(半兩)生硫黃(一分上先末)
熊膽(半兩)雄黃(一分研水飛)盧會(一分研)麝香(一分研)
右拌勻細末每用一字煎荆芥湯調下及傅瘡鼻中
痒生瘡者以少許吹入鼻中日三
蘭覆散治走馬急疳蝕口齒惡血臭氣不喜所聞牙齒
脫落
黃連末(去鬚三錢)銅綠(一錢)水銀(一錢用煮棗肉一箇同研)麝香(一字研)
右同勻細先淨潄口了以藥傅瘡上用生蘭香葉覆
之蝕肉成坎者一傅肉生
三白散治走馬急疳蝕唇口牙齒臭爛逡巡狼狽者
砒霜粉霜(二物先研細末)石灰(研細羅三次用各稱等分)
右相合先左研千下却右轉研千下當極細膩如粉
每用以鷄羽尖摭少許掃瘡上其瘡便乾慎勿多用
恐毒入腹無令嚥津此藥兒小者難用
治疳瘡立效方
黃連(去鬚一分)膩粉(二筒)麝香(少許)
右為細末先含水洗瘡淨乾貼之
又方治如前
大糞内蛆(踏洗淨㬠乾)蝦蟇(只用四脚㬠乾)蜜陀僧
史君子(去殼)
右各等分為末先以温水洗瘡淨用藥摻貼之及以
滴水和丸菉豆大煎史君子湯下五七圓
又方治急疳瘡
右以蚺蛇膽研細水調傅之
治下疳定效散
訶子(一兩去核)好臘茶(一兩)膩粉(十筒)麝香(少許)
右同為末先用漢葱木賊川椒三味煎湯乘熱熏瘡
候通手洗渫令膿血淨將藥量多少傅之
又方治如前
右先以韮菜根打碎百沸湯泡洗瘡淨帛子揾乾用
蜜陀僧不以多少研細末入輕粉和勻乾摻傅之效
又方治如前
右以朝生暮老花一錢為末入膩粉十文同研極細
勻生油調塗仍先以葱椒湯洗瘡淨帛子揾乾然後
用藥忌酸辣鮓醬等毒物
癰癤論
小兒生癰癤者由六府不和風毒邪熱干於皮膚摶於
血氣入客經絡之間留結而生小而有頭者為癤大而
無頭者為癰初生則赤腫漸漸腫起外則皮薄而光内
則肉腐敗潰變而為膿無頭者須針刺破有頭者不必
刺也熟則捻去膿血得盡者隨即便差若膿血不盡瘡
口合者雖時暫得差終須更發或根邊别生若邪毒入
深附骨留結者則為附骨癰若出膿血復遇風冷所乘
𫝊摶日久不差者則為疽瘡若外面皮膚雖合而毒氣
入裏攻潰轉深只有瘡孔時出惡汁者此變瘻瘡也
右以甘草一兩剉各二寸長用水八分一碗將甘草
蘸水文武火上炙至水盡為麤末别用水一椀煎至
半碗放温時時量性服取微利其毒自消未利再服
又方治癰癤欲成未見其頭但腫痛不已
官桂陳皮(等分)
右杵末水調傅腫處
又方治如前
右以大黃朴硝等分為末每用三錢入麵一錢新水
調塗
雄黃膏治癰癤纔發赤腫作痛便用龍角散忍冬散三
方大妙
雄黃(半兩研水飛)天南星(半兩生末)寒水石(煆過一兩研)黃丹(一分)
乳香(半兩研)
右拌勻細蜜調成膏攤帛子上貼之
龍角散
地龍(去土稱一兩)荆芥穗(一兩)甘草(一兩炙)
角刺(一兩取紫色不枯者淨洗𢷬去骨只用皮)
右為麤末每用一合水三盞酒一盞煎至二盞半去
滓再至二盞入研細乳香末一錢匙調勻量大小旋
旋與服五七歲兒半盞已下分二服日三神驗
忍冬散
忍冬草(乾者一兩)甘草節(半兩)大黃(半兩生)
右同為細末每用三錢匕水一大盞煎至七分調乳
香末半錢匕服如上法
又方治癰癤無頭要生
右以葵菜子一粒新汲水吞下即生頭破而膿出要
兩處破服二粒要破處即逐粒加之
又方治癰癤無頭
右以川山甲猪牙皂角去皮絃各一兩共炙焦黃為
末每用一錢熱酒調下服藥畢其瘡便破甚妙仍以
冬瓜藤為末傅瘡乾即水調傅之諸癤瘡皆可用
乳香膏貼癰癤
乳香(一兩研)膩粉(半兩研)松脂(半兩研)蜜陀僧(半兩研)
生地黃汁(半兩)
右拌勻先用一銚子煎好油四兩黃蠟二兩至熔熟
下諸藥攪勻入麝香細末一錢熬成膏取下磁器盛
之窨一宿每用看大小剪貼子攤藥在上貼之一日
兩換
沉香散治癰癤
沉香(半兩)黃耆(半兩)白歛(一分)川朴硝(一分)川大黃(一分炮)
甘草(一分)
右為麤散每用一錢水一小盞入麝香少許煎至五
分去滓温服
又方治背上生癰癤凡瘡生背上者非善瘡也
右以多年烟熏壁土并黃蘖二味等分為細末生姜
自然汁調成膏攤紙上貼之更以茅香湯調下一錢
匕大妙
治附骨癰
右以槲皮燒末每服一錢匕已破者以蜣蜋七枚和
大麥爛𢷬貼封之
治癰瘡久不差敗壞成蟲
大蝦蟇(一枚自死者)亂髮(一塊鷄子大)猪脂(一斤)
右同煎之至消盡上二物時取下入䀋一合攪勻放
冷成膏每用先以龍骨研作粉圍瘡四面厚二分許
以膏藥着瘡中日二易有蟲出如髮出盡愈
又方治如前
右以白楊葉杵末傅之
又方治如前鷄舌香散
鷄舌香木香沉香(各一兩)麻黃(去根節)海藻(洗去醎味)
大黃(炮各半兩)
右為麤散每用一大錢水一盞入竹瀝二三點煎至
五分去滓温服兼煎適温熱淋渫其瘡
治癰疽瘻瘡(餘治瘻瘡方並在後)
銅綠濕生蟲
右同研細末每用芥子心許紙撚蘸藥任入瘡口
惡瘡論
小兒有緣身生諸惡瘡者由府藏有熱衝發於外外被
風濕所干内外相乘摶於血氣隨其經絡虚處停滯留
結而生或大或小或痒或痛破潰成瘡或膿或血或腐
或敗挾毒所作者久而不差皆曰惡瘡若毒行攻裡亦
皆能變瘻瘡也
治兒身生小瘡作痒痛
宣連(去鬚一兩)膩粉(一分)白芨(一兩)蕪荑(去皮半兩)
右為細末先洗瘡淨拭乾生油調塗
治生大瘡作焮痛
黃丹(一兩)膩粉(一錢匕)
右研勻細嚼杏仁取汁調傅
治生瘡如火燒
右以赤薜荔葉杵末油調塗之
治肺毒風瘡如癲
右以好桑葉洗淨蒸一宿日㬠乾為末每服一錢温
水調下無時
治惡瘡不識者
右以蜣蜋杵爛絞汁傅之亦治疳瘡
治諸惡瘡
右以黃牛蹄甲燒灰湏再三燒令極細末入麝香少
許拌勻乾摻瘡上
又方治如前
右以地骨皮先刮取浮皮别收之次取浮皮下白皮
如粉者為細末又以其下赤堅皮細剉共浮皮一處
相和為麤末麤細各貯之每用一麤末一合煎濃汁
乘熱洗瘡直候湯冷以軟帛拭乾用細末傅之每日
洗傅一次取差
又方治如前
右炒豉焦至烟絶為細末傅之不過數次差
又方治如前
右以陳小麥半升不犯鐡器中炒黑色枯白礬灰半
錢同為細末每用少許貼瘡上
又方治如前
黃蘖(厚者去麤皮)黃連(去鬚)山梔子(去殼)甘草(各一兩)
右各剉如豆大於沙石銚子内炒令烟絶如敷炭樣
放冷研細入麝末一錢拌勻先以温漿洗瘡去膿血
淨軟帛拭乾摻藥在瘡上以紙片子蓋了軟帛子包
繫護之隔日再用不得入水昔衛州一老兵患瘡九
年潰爛見骨得此藥效愈
治久惡瘡
右以骨内髓膩粉和為劑却入骨内泥裹火煨熟取
出先以鹽水洗瘡淨後乃傅之立效
追惡瘡膿血
右以巴豆二十粒槌碎用清麻油二兩煎至黑焦去
豆濾過入黃丹一兩以東引柳條數枝攪之煎成膏
每用以絹帛攤藥貼之以茭節燒灰傅之
治小兒魚臍瘡謂瘡形狀似魚臍也此亦惡瘡候
以蛇蛻皮炙焦黃一兩燒灰細研用鷄子清旋調少
許塗之
治小兒魚臍瘡
以寒食餳燒灰研末傅之以白萵苣杵爛絞汁先以
針刺瘡四畔滴汁於瘡口上
治小兒風氣相摶身生瘡瘍
地龍(去土一兩)白殭蠶(去嘴絲一兩)川芎(一兩)甘草(一兩用節)
右為細末薄荷湯調下一錢或半錢
治惡瘡久不差肉黑爛膿色黑赤
右先以不灰木檳榔各一分為細末摻貼瘡上候肉
紅膿黃即用後木香散
木香(二錢)檳榔(一錢)黃連(去鬚四錢)
右同為細末乾摻貼上用之必效
馬莧散治諸瘡久不差變瘻瘡
馬齒莧(一兩牆上生者)烏蛇肉(一兩酒浸一宿焙乾)蒺䔧子(半兩炒去刺)
亂髮(半兩燒灰)曲頭棘針(半兩燒灰)緋帛子(半兩燒灰)
右為細末每量瘡大小用白酒調藥攤帛子上貼瘡
上
貼久瘻瘡
白膠香赤石脂黃蘖蜜陀僧(各半兩)
右為細末乾貼瘡上
又方治諸瘻瘡
右以蝸牛三箇磁合子内收入麝香少許蓋了火内
燒過研為細末水和小圓子每用一圓内瘡中又方
以牛膝末傅之妙
又方治如前
右以赤小豆黃連等分為末温漿水入鹽洗瘡淨摻
藥或只以白膠香末摻之亦效
烏金散治疳瘡瘻出膿水痛不止諸藥無效者有蟲
右以羊羔兒骨不以多少入藏瓶内鹽泥固濟炭火
燒合宜研細每用末五錢入麝末一錢雄黃末一錢
同研拌勻時看瘡大小先以通手湯洗膿血淨口含
洗之軟帛拭乾將藥滿填瘡口當次生肉三日外瘡
合
浸淫瘡
小兒生浸淫瘡者由府有熱熏發皮膚復為風濕相持
摶於血氣而其瘡初生碎小後有膿汁浸淫漸大膿汁
著處便生故謂之浸淫瘡也又一証風毒濕瘡頗似浸
淫瘡亦膿汁浸淫而生但膿痂遍周比浸淫瘡稍大爾
治浸淫瘡痛不可忍發寒熱
右以刺薊為細末新水調傅瘡上乾則易之
雄黃膏治浸淫瘡經效
雄黃(一兩研水飛)雌黃(一兩研水飛)川烏頭(一箇去皮臍研為末)
松脂(一分研)亂髮(一分燒灰)
右以猪脂六兩於銚子内熬成油後入下三味煎至
髮消盡以綿濾去滓入二黃末攪勻盛磁器中成膏
每用少許塗瘡上日三次
又方治如前
右以蠟胭脂於燈下用鏡子照瘡口念咒曰浸淫瘡
好夜粧明鏡照紅粉粧每念一遍抹胭脂塗瘡上如
此七遍胭脂抹周遍其瘡即愈此法極騐甚者不過
再
苦瓠散治風毒濕瘡
乾苦瓠(一兩)蛇蛻(半兩燒灰)露蜂房(半兩微炙)樑
右為細末每用半錢生油調塗瘡多添之
四生散治惡瘡
綿黃耆白附子羌活(去蘆)蒺蔾(各等分)
右為細末每服一錢温酒調下
熛漿瘡論
小兒生熛漿瘡者由風熱毒氣客於皮膚摶於血氣而
所生也始生如火燒湯盪作泡而起尋即皮破漂漿出
以成瘡亦甚疼痛漸引相續而生有至遍身潰爛皮肉
不可救者故又名爛瘡宜速治之又一証生瘡狹長如
魚臍黃水出四面亦熛漿泡起此雖與熛漿相似而有
少異熛漿瘡者先起漿泡破而成瘡此瘡先乃生瘡後
即四面續生漿泡其狀狹長渾似魚臍故名曰魚臍瘡
熛漿瘡即不似魚臍也
治熛漿瘡神效屢騐
右以栢葉洗淨切碎細研傅之隨手便乾更取汁半
盞水解服之
又方以桃仁去皮尖熟研和面脂傅之
又方治熛瘡黃爛
右燒艾葉灰傅之一方燒馬骨灰傅之
生地黃膏治熛瘡毒甚發引遍身
生地黃(去蘆洗淨)川升麻藍葉梔子仁大黃(各一兩)
右研細以猪脂八兩同於銚内慢火煎色變濾去滓
以磁合盛放冷成膏每用少許塗瘡上
治小兒面目緣身卒生熛泡
右以羖羊角燒灰研細末鷄子白和塗神騐卒無和
亦妙
治小兒熛漿如魚胞赤爛成瘡熱痛不可忍
右以磨家驢糞或塊結而不散者不以多少㬠乾地
上堆定用手壘作屋狀以燈點着燒至欲過盆子合
殺令作黑灰勿令白研為末每用一錢和膩粉二錢
殘燈油調塗如冰除熱痛甚妙
治小兒熛漿瘡起如丁蓋發頭上一兩日後面上胷背
緣身皆生其瘡熱痛
朱砂(半兩研水飛)胡粉(一兩半)水銀(半兩)
右一處研入水二三滴研至水銀無星用臘月猪脂三
兩於銚内慢火熬熔去滓入藥末攪勻成膏磁合盛
放冷即用少許塗之
治緣身生火熛瘡如麻豆有膿汁作痒痛一身盡徧
甘草芍藥白歛黃芩黃連(去鬚)黃蘖(去麤皮)
苦參(各等分)
右為細末用蜜和傅之日二夜一亦可作麤散煎湯
洗之
治小兒熛爛瘡
以鐡燒赤淬水中二七遍浴洗以燒艾熱灰傅之又
以酒煎茱萸拭上又以桃仁杵爛和面脂傅又以赤
小豆煮汁冷洗不過三次差
凍瘡論
小兒有凍瘡者多生於耳輪或脚上由冬月嚴寒之氣
傷容於肌膚摶於血氣所作初即腫痒須漸破而成瘡
頗難得差至春暖時自可到冬月冷時復發故名凍瘡
黃蘖膏治凍瘡
黃蘖(末)白歛(末各一兩)白芨(末半兩)生芝麻(二合杵爛取汁)
右同研勻細以蒸蘿蔔一枚好酒一盞一處杵爛成
膏每用少許先以童子小便洗瘡了後以藥塗
又方以雀兒腦髓塗之立差
疿瘡論
小兒夏月多生疿瘡此由盛熱汗津出而腠理開被風
熱毒氣干於血氣所生其狀細碎苦蔂如粟芥之類色
赤而痒多生額頭胷背之上甚者徧身俗呼疿子痒而
搔之亦能成瘡
治疿瘡
以兔絲子莖挼湯洗之亦治頭瘡及女人面瘡
治疿瘡痛不止
乾藕節(末三兩)生油麻(三合)
右先杵油麻爛后下藕節末更入生蜜和調得所塗
之三五次差
龍腦散治疿瘡
龍腦(一分研)黃蘖(半兩末)白麵(二兩)臘茶(一兩研末)
右拌勻每以新綿揾藥撲上破者傅之取差
又方
右以蚌粉研細用雪水稀調臨卧塗之能以熱湯浴
畢塗之更佳無雪水用新水
又方
右以雪水磨檀香鵝毛蘸掃上
漆瘡論
小兒有偶為漆傷者本不耐漆或因見聞或因使新漆
器被漆氣所觸便著其毒而生腫赤狀似癮疹破而作
瘡微有濃汁亦頗疼痛俗呼為漆咬瘡也
化毒散治漆瘡痒痛
木通(一兩剉)藍葉(半兩)麥門冬(半兩去心)犀角屑(一分)
馬牙硝(一分)甘草(一分炙微赤剉)
右麤散每服一錢水一小盞煎至半盞去滓温服
垂柳膏治如前
垂柳枝(五兩)苦參(二兩)黃芩(一兩)
右剉散每用三匙水兩碗煎至一碗去滓研入好墨
汁半匙攪勻再熬成膏以磁合盛候冷用少許塗瘡
上
又方以好麻油生用塗上以黃蘆术剉碎煎濃汁放
冷淋之
月蝕瘡論
小兒有月蝕瘡者或生耳鼻或生手指隨月生死世云
月初生之時兒以手指月乃生其瘡故因以名之
治耳伴生月蝕瘡
右以黃連為末傅之
治手指生月蝕瘡或腫或破隨月生死
右以生薤一把苦酒中煮數沸熟出以傅之
治諸處月蝕瘡
右於月望夕取兔屎内蝦蟇腹中同燒研細傅之
又方治如前
右於五月五日取蝦蟇燒灰研細末和猪膏傅之
又方治如前
右取蛇蛻皮燒灰研末和猪脂傅
又方治如前亦治月蝕九竅皆有瘡
右燒蚯蚓糞研末和猪脂傅
治月蝕瘡生兩耳出膿水不止
水銀胡粉(各一兩入水銀三兩點研至水銀星盡)黃連(去鬚為末二兩)
松脂(一兩研末)
右並同研勻細以粉瘡上若乾即用煉成猪脂和膏
傅仍先以鹽湯洗瘡淨拭乾塗藥一方只用胡粉和
土傅之
又方治耳後月蝕瘡
敗鼓皮(一兩燒灰)蝦蟇(一枚燒灰)
右同研為末以煉成猪脂和膏塗之
蠼螋瘡論
小兒生蠼螋瘡者因居處屋壁之間有其蟲名曰蠼螋
其形寸許脚甚多而細瘦其遊走之時偶遇人影則尿
之隨所尿著處人身則應而生瘡多在腰間初生赤小
㾦&KR0146;如黍粟麻豆荏苒不已長出濃汁成瘡因其蟲名
而名之也北方人便為浸淫瘡也未知的否今兩存具
之
治蠼螋尿瘡
右取胡鷰巢中土水和傅之或以猪脂苦酒和傅
又方右取白扁豆葉傅之最佳
又方治蠼螋瘡繞身周匝則死一云繞腰腹
右取蒺蔾葉𢷬傅之無葉用子
水毒論
小兒有諸般瘡瘍因洗面或洗手脚或澡浴等偶然水
入瘡中則發腫而疼痛名曰水毒宜早治之不爾則潰
發其瘡變出膿汁遷延時日久不能較也
治湯水入瘡為水毒發腫痛
右以香附子乾姜各一分皆燒存性研細末傅之
赤遊論
小兒患赤遊腫痛者由内有積熱熏發於外外被風毒
所干内外相乘摶於血氣則皮膚赤腫其風邪毒氣隨
經絡行遊不定故為赤遊也若重者隨血氣虚處流注
為赤腫或片或渦毒漸引大疼痛難忍若遊至於心或
毒入腹者皆能殺人
治赤痛遊遍身上下不定若至於心即危
右以芒硝投湯中取濃汁拭之亦治丹毒
又方治如前
右以蒴藋煎汁澆淋之
治小兒緣身赤腫漸引腫起
以米粉熬令黑色研細唾和傅之
治小兒半身赤漸漸長引不止
以牛膝甘草二味等分㕮咀一方甘草減半每用一
兩水一盞煎五分去滓調伏龍肝末塗之大效
又方治如前
以亂髮燒灰同伏龍肝末用膏油和傅
治赤熱毒腫遊行身上下至心即死
以草鞋亂髮燒灰醋和傅之以伏龍肝研末鷄子白
和傅乾再傅又以生景天杵爛傅上亦治丹發一方
用一握絞汁拭之以水中苔杵爛傅之又以松菜杵
爛傅之以白豆末水和傅之乾即易
治頭面緣身生赤毒腫起作片
以栝樓根二兩伏龍肝半兩為末醋調塗之乾即再
傅
治赤游腫半身紅漸漸展引不止
以紅藍花末醋調傅之又以芸薹葉杵爛傅之
又方治如前赤腫遊行上下遍身不定
右以芭蕉根汁煎塗之
防己散治如前
防己(半兩)川朴硝犀角屑黃芩黃耆
川升麻(各一分)
右為細末每服半錢煎竹葉湯調下
木通散治赤遊成片渦赤色如染腫毒漸漸引大
木通(一兩)川升麻川大黃(剉碎微炒)川朴硝(各半兩)
梔子仁甘草(微炙各一分)
右為麤散每服一錢水一小盞煎至五分去滓温服
之
截毒散治如前
川大黃(生)鬱金赤芍藥膩粉
猪牙皂角(去皮子絃各半兩)
右為細散每用少許生油調塗之
又方治如前
右以五味子去枝梗焙乾為末熱酒調下一錢痛自
消神效
又方治如前
右以黃蘖寒水石等分為末用薄荷水稀調鷄翎掃
塗之乾即再
治赤遊腫遍身入腹即殺人
右取竈下黃土研為末油調塗勿令乾若入腹及入
隂者以慎火草取汁一盞分服如無生者用乾者末
之水調服
赤毒論
小兒丹毒者由風熱毒邪容於腠理摶於血氣發於皮
膚之所作也又千金論小兒黃丹惡毒皆熱積所成或
冬間向火烘衣夜間蓋覆太暖或乳母愛食燒炙飲酒
皆令兒病丹發處其熱如火輕輕手近則痛不可忍又
有五色丹雖赤色者最多皆焮熱作痛甚者遍身壯熱
煩渴悶亂更有諸火丹其名証甚多不可盡述皆赤丹
之異名也其毒入腹者亦能殺人宜速治之
治赤丹此熱毒所作其色純赤如丹塗之故名赤丹
右以蕎麥麵醋和傅之一方用蕎麥麵用鳩腦和餅
索串吊起放乾要用時研末鷄子清調膏以鷄羽翎
掃上效如神
又方以胡荽汁傅之又以寒水石半兩白土一分研
細末米醋調傅以藍淀或慎火草水苔生地黃梔子
仁但得一味為末水調傅之皆可
治白丹虚腫如吹此風熱所作而風多者其色則白
香豉(二合炒令黃)伏龍肝(一兩)
右同為細末每用半錢生油調塗之
治黑丹痛腫此本熱毒復有冷以乘之互相瘀抑故黑
色
川升麻川芒硝漏蘆(去蘆各二兩)黃芩
梔子仁(各一兩)
右為麤末每用兩匙水三盞煎至二盞去滓稍熱以
軟帛蘸塌患處以消為度
治丹五色變易不常此風毒冷熱相摶盛衰不同故色
無定也
棗木根(四兩)丹參(去蘆三兩)菊花(揀淨二兩)
右細剉拌勻每用兩匙水二碗煎數沸適温熱避風
處浴洗
又方治如前
右以蜜和乾姜傅之
治急丹引
右以鷄子白和赤小豆傅之
治赤丹
以葛勒藤蔓輕輕摩破醋研訶梨勒汁塗之妙以淬
鐡水飲一合得打鐡處淬鐡槽中水澄清用
治黑丹此本熱毒摶於血氣熱輕而挾於風多故色黑
也
以風化石灰二兩屋四角茅草三兩燒灰同研細末
鷄子白調塗日三五次效以猪槽下泥塗之
治白丹此本熱毒摶於血氣熱輕而挾於風多故色白
也
以猪糞燒灰研末鷄子白調塗
治殃火丹生於兩脇腋及髈上
以川朴硝研細竹瀝調下半錢更量大小加減
治天竈火丹發於髈裏尻間正赤流隂頭腫或血出
以蠶沙一升水煮去滓取汁洗之
治廢竈火丹發足趺赤色
以赤小豆末一兩牛角二兩燒灰同研勻細鷄子白
和塗
治尿竈火丹發膝股起臍間走腹頭
以屋四角茅草燒灰研細鷄子白和傅
治火熖丹發兩臂及背膝如火炙
以老雅眼睛草葉和醋研爛傅之亦治赤腫
治五色丹遍身壯熱如爇燒若遶臍即損人
以蒴藋葉杵爛水和傅之
治丹毒從臍中起
以伏龍肝研末用屋漏水和傅之乾即再用取效為
度如無屋漏水新汲水亦得
治丹腫起於兩脇心背不速治即殺人
以羖羊角屑八兩水五升煎至一升絹濾去滓入煉
了猪脂五兩和勻傅之
治丹毒忽生頭上皮赤腫起暈有碎瘡初發如錢漸開
及身長一二尺良久遍體入口耳到藏府胃爛即死此
候可畏宜速治之
以甘草一兩擘破入水一大盞煎湯温温令乳母滿
口呷含鼓漱徐徐吐洗病處以手掌摩揩不得犯指
甲恐傷破仍更甘草湯服之三用即差
治丹毒
以鯽魚肉細切五合小豆屑三合同杵如泥水和傅
上
千金漏蘆湯治小兒熱毒赤白諸丹癰疽瘡癤
漏蘆(去蘆)連翹白歛芒硝甘草(炙各一分)大黃(煨)
升麻枳實(麩炒)麻黃(去根節)黃芩(各三分三字)
右㕮咀以水一升半煎取五分量兒大小增減服
治一切諸丹
以馬齒莧杵爛傅之治赤丹熱如火遶腰即損以黃
芩末水調傅之以蓽麻子五箇去殼并皮研細入麵
一匙水調傅之以水煮棘根洗之以栗子刺殼煎湯
洗之以柳葉一斤水一斗煮取三升去滓挹洗病處
日五六次以蚯蚓糞水和傅之以蒴藋葉浮萍草五
葉藤海藻葉但得一味為末水調傅之
又方治諸丹已破作瘡出黃水釅痛
右以豆豉炒焦烟絶為細末油調傅之
千金麻黃湯治諸丹惡毒發處如火輕輕手近則痛不
可忍急與砭針出血仍與此湯并塌湯治之
麻黃(去根節)升麻葛根(各一兩)射干鷄舌香
甘草(炙各半兩)石膏(半合)
右㕮咀以水三升煮取一升三歲兒分三服日盡
塌湯治諸般數十種丹毒
大黃(生)甘草(生)當歸芎藭白芷獨活(去蘆)
黃芩赤芍藥升麻沉香木香
木蘭皮(各一兩)芒硝(三兩)
右㕮咀以水一斗二升煮取四升去滓内芒硝覽烊
以綿揾塌之乾則易仍適温熱用取差止
消毒散治諸丹發赤腫作痛甚並赤遊腫背
川升麻黃芩(各半兩)麥門冬川大黃(剉碎微炒)
川朴硝(各一分)
右為麤末每服一錢水一小盞煎至五分去滓温服
鱗體論
鱗體者謂皮膚之上如蛇皮鱗甲之狀故又名蛇體此
由氣血否澁不能通潤於皮膚矣又生下便有者此兒
在母腹形像未具之時母曾觀看或曾食喫或服藥餌
有犯鱗甲網罟穢毒之物兒胎中感而化之故又謂之
胎垢謂生下身皮黑垢若鱗者也此必難治
治小兒身上皮膚若蛇皮之鱗
以白殭蠶去絲嘴為末煎湯適温煖浴之一云與蛇
蛻同煎
疵靨論
疵靨者謂皮膚之上生赤色或黑色之點大小不等如
滓粒之狀緣身猶可若生面上則多惡之女子尤甚此
由風邪摶於津液之氣而作又言因傅胡粉皮膚虚而
謂粉氣入於腠理化生又有生下便有者此由兒在胎
中形像未具之時母食雜有毒感氣而化又有父母遺
體所生者此下二項不可治也
治小兒皮膚上生赤疵
以馬尿洗之日四五次
又方治小兒生赤黑疵
以針刺父脚中血滴疵上即消
又以狗熱尿傅之疵自卷落
小兒衛生總微論方卷二十
