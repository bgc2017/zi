小兒衞生總微論方卷十五
黃疸論
小兒有身體肌膚面目悉黃者此黃病也因將息過度
飲食傷飽脾胃受熱與榖氣相搏蒸發於外脾胃象土
其色黃候肌肉故為是病也慎不可炙炙則熱轉甚矣
若身體痛背膞強大小便澁腹脹滿一身盡黃及目睛
爪甲皆黃小便如屋塵色著物皆黃此疸病也若發渴
小便澁腹滿脉沉細為難治也黃病者稍輕疸病者極
重又有自生下面身深黃者此胎疸也因母臟氣有熱
熏蒸於胎故也經言諸疸皆熱色深黃者是也若身微
黃者胃熱也若但面黃腹大渴而食泥土者脾疳也此
二項各在本病具之外黃病疸病叙方於後
三黃散治黃病
川大黃(一两剉碎微炒)黃芩(半两)黃連(去鬚半两)
右為細末每服一錢水一盞煎至五分去滓放温食
後時時服
子芩散治如前
黃芩瓜蔞根茯神(去心内木各一两)甘草(炙)
胡黃連(各半两)
右為細末每服一錢水一盞煎至五分去滓温服不
拘時候
韮根汁治如前
右杵韮根取汁滴兒鼻中大豆許
丁香散治黃病遍身如金色
右六月六日收瓜蒂四十九箇丁香四十九箇入乾
鍋子内火燒烟盡取出放冷研細末每用半字吹鼻
中及揩牙
蔓菁子汁治如前
右以蔓菁子汁水和服之半錢或一錢亦治疸病
豬苓通草散治黃病透明黃腫
木猪苓(去黑皮)通草(塗蜜炙乾各等分)
右為細末更入研細麝香去土地龍末各少許拌勻
每服半錢或一錢米飲調下不拘時候神效
括蔞根汁治小兒忽發黃面目皮膚悉黃
右以生括蔞根杵取汁三合蜜一大匙煖鎔相和量
兒大小服之不拘時候
䨇連丸治諸疸病
川黃連(去鬚一两)胡黃連(一两)
右為細末用黃瓜一枚切蒂頭留作蓋子去穣入藥
末在瓜中却以盖子蓋定用麵裹慢火煨令麵熟焦
去麵杵爛成劑丸菉豆大每服五七丸至十丸温米
飲下量大小加减不拘時候
茅煎湯治黃疸病
柴胡(去苖净洗焙乾一两)甘草(一分)
右㕮咀每服二錢水一盞白茅根少許同煎至五分
去滓温服無時
螺肉酒治如前
右取田螺肉一二十箇作㓠刴酒服之
驢乳汁治嬰小熱黃胎疸
右取驢乳汁少少與服
客忤論
小兒中客忤者小兒神氣嫩弱忽有非常之物或未經
識見之人偶然觸而見之其客氣與兒神氣相忤以生
病謂之客忤其候吐下青黃白色水榖解離腹痛夭矯
面色變易五色不常狀似驚癎但目不上視其脉弦急
數者是也若不即治久則難療聖濟經曰出處不時而
為客忤戒其恐見非常人物為病也千金曰小兒衣帛
綿絮及鞋襪中皆不得令有頭髮又青衣不可用白帶
白衣不可用青帶或諸識人物外來者並當令兒避之
勿見若誤有触犯並令兒患客忤或有犯而患者急視
其兒口中懸癰左右有腫核如麻豆大者便須刺摘令
潰之用綿纏釵䙡頭展去其血兼服諸藥為治
治小兒客忤腹痛夭矯面色變易
以香䜴數合水拌令濕搗熟丸作丸子如鷄子大用
摩兒𩕄上及手足心各七遍及摩兒心臍上下行轉
摩之食頃破其丸視其中當有細毛即擲弃丸於道
中痛乃便止
治小兒卒中客忤塗法
竈中黃土蚯蚓糞(等分)
右研細水調塗兒頭上及五心中大良
又方浴法治如前
以馬糞三升燒令烟絶用酒三升煑數沸去滓將以
浴兒
以猳猪糞二升熱湯灌攪適温煖浴兒
又方治小兒客忤服法
以牛口沫塗乳上飼兒
以銅鏡鼻燒令赤内酒中能飲者令自飲不能飲者
含而灌之
治小兒中客忤吐青白沫及乳食皆出腹中痛氣欲絶
者
以桂心一两為末一二百日兒以半錢用水一小盞
煎至五分去滓温分四服不拘時候量兒大小加减
又方治小兒客忤
右以白殭蠶七枚為末酒調服半錢至一錢
又方治如前
右取書中白魚十枚傅乳頭令兒吮服(今人呼為衣魚)
又方治如前
右取驢乳汁少少與服或以熱馬屎一塊絞汁飲嚥
下即愈
麝香乳治客忤項強欲死
右以麝香少許研細用乳汁調抹兒口中如大豆許
良
又方治如前
右以桔梗燒末半錢調服量大小加减
治馬毒客忤
右以馬尾於兒面前燒令兒嚥烟氣每日用之取差
治客忤夜啼禳法
右用本家厨下燒殘火柴頭一箇以焦頭為上朱書
云吾是天上五雷公將來作神將能收夜啼鬼一縛
永不放急急如令書了勿令兒知立在兒床下倚前
脚裏廂立之男左女右
辟邪膏治客忤及治中悪邪厲鬼氣其候似癎但目不
視上倒視脉弦急中之卒暴者立至蘇省
降真香(剉)白膠香(别研)沉香虎頭骨(酥炙黃)鬼臼(去毛)
草龍膽(去蘆)人参(去蘆)白茯神(去心内木各半两)
右為細末次入研飛過雄黃末半两研細麝香一錢
拌勻煉蜜和丸鷄頭子大每服一粒煎乳香湯化下
及丸一弹子大用綠絹袋盛之帶兒衣上仍於卧處
常燒炒
三疰論
小兒疰病有三一者鬼疰小兒神䰟氣弱早晚抱持出
入無時為鬼厲邪氣所干其候皮膚掣痛游易無常或
心腹刺痛天矯悶亂欲死迺名中惡甚者卒致於死緩
者延引歲月更變沉滯以致於死又注傍人二者尸疰
人腹中有䖝曰尸疰小兒血氣嫩弱邪氣外傷留滯身
中尸䖝移引相乘為病其候沉沉嘿嘿不知的病之處
或寒或熱或心腹悶痛涉引歲月遂至於死又注傍人
三曰蠱毒疰謂諸毒䖝之中有一能噉其餘者即為之
最名之曰蠱或因人作或因引注隨飲食入而兒腹中
食人臟腑其候心腹刺痛燠悶欲絶利下無時或便血
片急者即死名曰中蠱之毒緩者涉引歲月以至臟爛
乃死又注傍人今叙諸治方于後
虎頭枕治中鬼氣為遊氣為魔
右以虎頭骨為枕與兒枕之
千金湯治小兒暴驚啼絶死因人從外來邪氣所逐令
兒得疾衆毉不治
右以蜀椒左顧牝蠣各六銖碎之酢漿一升煑取五
合分服
豆䜴丸治中惡鬼氣寒熱
右以温豉丸鷄子大摩兒腮上及手足心六七遍又
摩心腹臍上旋旋以言祝之了即破其䜴丸看之當
有細毛弃道中
又方治中惡邪鬼氣或於病間忽然而卒絶
右以生菖蒲根杵爛取汁灌之
又方治如前
右以羊屎燒烟以熏鼻中
又方治如前
右視其死者上唇裏弦有核子如黍米以針挑破之
復蘇
又方治如前
右以皂莢末或生半夏末少許吹两鼻中
又法治如前
右凡中惡邪或魘死者不得用灯火照之亦不得近
前急喚或與接氣恐被注染多致殺人但只與痛咬
脚跟及足把指甲邊多唾其面即活
又方治如前
右以好酒浸綿半盞及手挼其汁灌鼻中
又法治如前
右以蘆管吹两耳并取病人髮二七莖撚作任子刺
鼻中
又方治中惡鬼邪遊痛如刀刺或胸脇腹中絞痛急切
手不可近而按摩
右以好酒灌鼻孔亦治中悪吐血下血
又方治如前
右以鹽一錢水一盞攪和令勻服并以冷水噀之取
吐即差
又方治如前
右以蓬荗酒研令服
又方治如前
右取灶下黃土水調服之
又方治中惡鬼邪為祟及鬼疰尸疰
右以桃仁研碎水煑頓服當吐即差不吐或吐不盡
病再作或以桃仁汁煑米為粥與食
鱉頭散治尸疰瘦瘠時發寒熱
右以鱉頭一枚燒灰杵末新汲水調下半錢
雌黃丹治尸疰
雌黃(研水飛)雄黃(研水飛)川大黃(熳火煨黑色)鬼臼(去毛各一两)
麝香(一分研)桃仁(三十箇湯浸去皮尖研)白頭翁(去蘆半两)巴豆(十箇)
(去皮膜紙裹去油盡)
右為細末拌勻以羊脂五两鎔化和藥成膏丸黍米
大每服三五粒荆芥湯下無時
立效散治尸疰
川大黃(一两炮剉)乾桃柳葉(各一两洗焙)梔子仁(半两)赤芍藥(半两)
硃砂(一两别研水飛)雄黃(一分别研水飛)麝香(一分别研)
右為細末拌勻每服半錢蜜湯調下無時
神攻散治中蠱毒
大甘草(半两生末)晉礬(一两末)
右拌勻新水調下一錢或半錢吐出毒物效
雄射散專治蠱毒
雄黃(一两水飛研)射香(一两研)羚羊角(一兩屑)鬼臼(半两去毛)
赤芍藥(一两)薺苨(去蘆半两)敗鼓皮(一两炙黃焦)馬兜鈴根(半两)
右除雄射外為細末入二味拌勻每服半錢濃煎甘
草湯調下無時
射犀湯治如前
犀角(一两屑)鬼箭(取羽一两)安息香(一两)苦参(半两)牡丹皮(去心)
(半两已上先為末)雄黃(一两研水飛)射香(半两研)
右拌勻細每服一錢水一盞煎至五分去滓放温時
時服
甘草湯治中蠱毒欲死
右以甘草半两剉碎用水一盞煎至五分去滓温服
當吐出毒物
寶靈丹治中蠱毒
硃砂(一两研水飛)雄黃(一分研水飛)黃丹(一分研)苦藥子(一分)
續隨子(一分去皮毛)山豆根(一两生)蜈蚣(二條微炙一條生用)
斑猫(一分去頭枟足半生半炒)巴豆(二分去膜出油盡)射香(二分研)
右為細末拌研勻於端午日重九日合之最佳事急
者不拘脩合時忌見鷄犬婦人用糯米粥和丸麻子
大若未能語兒中毒即休如能語兒但將藥一粒入
門即患兒先聞其香是騐以臘茶清送下壹丸不得
嚼破須臾患兒必言心頭作響聲毒物便下或從口
鼻出或自大便下嫰即是血老即如諸䖝狀其形不
一藥隨物下凝血中裹之取出丸以香水洗淨收之
一丸可救四五兒口噤者拗灌之如知用蠱之人即
不得根究必再發不可治
治中蠱下血欲死
以藍搗汁頻頻服半合
治中蠱毒腹中堅痛面目青黃淋露骨立病變無常以
桃上寄生為末茶點服日四五
桔梗丸治鬼疰尸疰蠱疰皆療
桔梗(去蘆)黎蘆(去蘆)皂莢(去皮子)巴豆(去殼心膜)附子(各半豆許)
右為末煉蜜和劑入臼杵萬下每服二丸或一丸如
黍米大芥子大仰卧勿側眠至食時許病在膈上者
即吐在膈下者即瀉取下惡物如蝌蚪蝦蟇胎或長
一二尺下後大虛口乾但作鷄羔飲五合與極飲或
食粥三四日乃痊病未除盡再服
夜啼論
小兒夜啼者症候甚多其所專者不出三種一者冷謂
脾臟寒則腹痛而啼其候面青白手冷腹肚冷口中氣
亦冷曲腰而啼不肯吮乳又有從生下多啼入夜則甚
者此胃寒也亦曰胎寒聖濟經言積冷而夜啼夜則為
隂冷則作痛故夜間痛甚令兒啼哭也二者熱謂心臟
熱則煩噪而啼其候面赤小便赤口中氣熱心腹亦煖
仰身而啼不肯吮乳又有多饒驚悸惕跳或睡中忽然
呌啼此風熱也亦曰驚啼心主熱其候驚故熱則生驚
又心為火熱則火旺故熱邪燥甚令兒啼哭也三者邪
祟謂有鬼氣所持其候睡卧不穩或作疼痛且鬼祟者
隂物也入夜則旺小兒精神怯弱血氣嫩微夜間被鬼
所持故令兒啼哭也外客忤蟲動重舌口瘡等病亦皆
能為夜啼其治方各逐本項下具之非若此三等之
為專也今叙方于後
蒜香膏治冷症腹痛夜啼
右以大蒜一顆熳火煨香熟取出切細研爛於日中
暴或火上炕半乾可丸時即以好乳香秤半錢研細
如粉入拌再研細勻丸如芥子大每服七丸乳頭粘
服或乳汁送下食空
當歸丸治如前
當歸(去蘆洗淨焙乾秤)白芍藥人参(去蘆各一分)甘草(炙)
桔梗(去蘆)陳皮(不去白半分)
右為細末每半錢水煎時時服之
龍角丸治小兒五驚夜啼
龍角(一分)黃芩(半两)牡蠣(一分半火煆一作牡丹)蚱蝉(去土二枚)
牛黃(小豆大五塊)川大黃(一分半)
右為末煉蜜和丸麻子大蓐中兒二丸大小以意加减
芎藭散治小兒夜啼至明則安
芎藭白术防己(各半两)
右為末以乳和與兒服以意量大小多少又母用手
掩入兒臍中摩兒頭脊大騐兒生二十日以裏未
能服者以乳和麻子大一丸置兒口中乳汁送下
又方
交道中土伏龍肝(各一把)
右同研細水調少許飲之
治小兒夜啼
以蝉蛻去土為細末用生薑蜜水調塗兒下唇
又方治如前
男左女右臂上書尹喜二字更於手心内書天字一箇
又方治小兒驚啼夜啼
以臘月縛猪䋲燒灰水調服
以蝟皮三寸燒灰著乳上飲之療如物刺啼
燈花丸治如前能祛邪止痛
以燈花二十箇乳香皂子大两塊同為末粟米飲和
丸芥子大每服七丸桃心湯下無時
萬金散治臟寒氣弱面色青白遇夜多啼狀若神祟
沉香(剉)丁香人參(去蘆)五味子(去枝梗炒)
當歸(去蘆洗焙各一两)白术(剉)赤芍藥(各半两)桂心(一分)
右為細末每用一錢淡漿水一小盞煎至五分放温
時時滴口中兒大稍稍飲立效
當歸散治胎寒氣啼不止久能變癎
右以當歸為末每用小豆許乳汁調抹兒口中日夜
五服
三黃丸治熱症心燥夜啼及諸熱症
黃芩(半两)大黃(去皮濕紙裹煨熟一分)黃連(去鬚一分)
右為細末麺糊和丸菉豆大每服五七丸人参湯下
亦治晝啼
又方治熱煩腹痛夜啼
右以真牛黃少許如小豆大乳汁化服又於臍下書
一田字差
又方治熱症心躁夜啼
右以燈花三两顆用燈心湯調抹兒口中乳汁送下
日三錢氏亦治臟冷夜啼但頓乳上令兒吮之又經騐
方以燈心燒灰塗乳上吮兒
紅桃散治風熱體如湯火夜啼不乳
天南星(二箇每箇中心剜作窩子入硃砂装滿用木蓋蓋之水調取下中心末塗縫撅一地坑頓)
(在内以炭盖之用火煆赤放冷取出研末)全蝎(半錢為末)白附子(大者二十箇為末)
膩粉(一錢)
右拌研勻每用一字金銀薄荷湯調下
綠霞散治如前
栢葉(二錢末)蝎末(一錢)天南星(炮過為末一分)白殭蠶(去絲嘴末一錢)
鬱金(末一錢)雄黃(末一錢水飛)
右拌勻細每服一字或半錢薄荷蜜水調下無時
前胡丸治風熱氣啼
右以去蘆前胡為末煉蜜和丸小豆大日服一丸熟
水下服至五六丸即差
牛黃膏治兒睡着時忽然乍驚哭而覺面赤口乾狀若
神崇此雖夜啼非名夜啼也乃風熱邪氣乘心臟而
作名曰驚啼
真牛黃(研)煅過牡蠣粉硃砂(研水飛)雄黃(研飛各一分)
人参(去蘆)甘草(炙各半两)龍腦(半分研)
右為末拌勻煉蜜和膏鷄頭子大每服半粒或一粒
薄荷湯化下乳食後
安神丸治如前
麥門冬(去心焙)馬牙硝白茯苓乾山藥
甘草(半两)寒水石(研各半两)硃砂(一两研水飛)龍腦(一字研)
右為細末煉蜜和丸鷄頭子大每服半丸沙糖水化
下無時
虎睛散治驚惕夜啼
右以虎睛為散竹瀝調少許抹口中
又方治如前
右取車轄脂小豆許内口中又取内臍中
又方治如前
右以父亂頭髮燒灰研末酒調服一字更量大小温
水亦得
又方治如前
右以鷄糞白燒灰研末米飲調服
明砂丸治心神不寧多驚心腹疼痛夜啼不止
硃砂(通明者二錢)杏仁(十四箇去皮尖炒黃)好坯子(半錢)
右為末軟飯和丸黍米大每服三五丸薄荷湯下
麝香散治驚啼夜哭發歇不止
右以麝香研細用半字清水調下日二三服
鐵涎膏治諸驚夜啼
丁頭代赭石(半两火煆醋淬不記遍數以易碎為度)鐵鏽粉(一錢)
白附子(一錢)辰砂(一錢水飛)麝香(一字研)龍腦(一字研)
右為細末拌勻蒸棗爛和成膏旋用嬰孩半皂子許
至二三歲一皂子許金銀薄荷湯化下不拘時候
七寶輕青丹治驚啼夜哭及諸熱等疾
螺青(半两)蛤粉(一分)鈎藤(炒為末一錢)白附子(三字)鉛錫灰(二錢)
丁香(一字炒)天竺黃(一錢)
右為細末入麝香半皂子許研細拌勻米粉煑糊和
丸豌豆大每服一丸薄荷湯磨水下無時
又方治夜間卒驚啼哭似有痛處而不知疾狀
右取雄鷄冠血臨兒口上滴少許入口中即差
又方治如前
右以亂髮燒灰為末塗乳上令兒吮之能食者飲調
亦得
甑帶法治鬼祟邪厲夜啼
右取甑帶懸戶上
又法治如前
右以胡粉水調二大豆許與服日三
馬骨末治小兒諸夜啼
右以馬骨為細末傅母乳頭上令小兒吮服即止
又方治如前
右取狼糞中骨燒灰研為細末服黍米許便止
又方治如前
右取鷄窩中草安於卧席之下勿令乳母知之
諸[泳-永+旱]論
小兒有遍身喜[泳-永+旱]出者此榮衞虛也榮衞相隨通行經
絡營周於身環流不息榮隂衞陽榮虛則津液泄越衞
虚則不能固密故喜[泳-永+旱]出遍身也錢乙用香瓜丸若睡
中汗出不自知覺者此肌肉虛而盗汗也如盗者竊物
使人不知覺也又有但額上汗出者此厚衣溫煖將養
過宜也上二項錢乙並用止汗散若上至頭下至項有
汗而不曾過&KR0909;者此六陽虚汗也六陽脉皆上至於頭
故也若上至項下至臍有汗者此胃虛汗也當與補胃
昔錢乙治張氏三子大者喜遍身汗出次者汗上至項
下至臍小者但額面有汗至項下而無他醫以麥煎散
治之不效遂請乙治之大者與香瓜丸次者與益黃散
小者與石膏湯各五日而愈錢乙治方本集載之外收
諸方叙之後
沉香黃耆散治榮衞虛遍身喜汗
沉香(剉)綿黃耆(剉)人参(去蘆)當歸(去蘆冼净焙)赤芍藥(已上)
(各一两)木香桂心(各半两)
右為細末每服一大錢水一小净盞入生薑三片棗
一枚同煎至半盞去滓放温食前時時與服
蓯蓉丸治血少喜[泳-永+旱]
肉蓯蓉(一两酒浸一宿刮去外皮炙乾)鱉甲(一两酥炙黃去裙襕)綿黃耆(半两)
何首烏(半两)
右為細末煉蜜和丸黍米大每服十丸米飲送下食
前
木槿花治盗[泳-永+旱]
右取木槿花開而再合者焙乾為末每用一錢猪皮
煎湯調下食後臨卧
牡蠣散治盗[泳-永+旱]
牡蠣(一两煆赤)麻黃根(二两剉)甘草(半两)
右為末每用二錢以野水一盞煎至七分去滓放温
無時
升麻湯治肌熱盗[泳-永+旱]
升麻綿黃耆(去蘆)人参(去蘆各一两)熟乾地黃
天竺黃(研)牡蠣粉(研各半两)
右為細末拌勻每服半錢或一錢煎竹葉湯調下無
時
柴胡人参散治如前
柴胡(去蘆)人参(去蘆)白术白茯苓青皮(去穰)桔梗(去蘆)
麥門冬(去心)川芎白芍藥甘草(炙)桑白皮升麻
右等分為末每服一錢水一盞煎至七分温服無時
紫蘇飲治肌熱煩躁多渴盗汗揉鼻腹滿
柴胡(去苗)藿香(去土)甘草烏梅肉紫蘇葉(去土)乾葛
人参(去蘆)茯苓麥門冬(去心)秦芁(去蘆)地骨皮(去骨)防風
(去蘆并义枝)
右等分為末每二錢水一盞煎至七分去滓放温時
時呷
沉香鱉甲丸治潮熱盗[泳-永+旱]
沉香(剉)草龍膽(去蘆)鱉甲(童子小便浸一宿塗酥炙焦去裙襕各一两)
綿黃耆(一两剉)川黃連(去鬚半两)川大黃(半两微炮)
右為細末煉蜜和丸黍米大每服十丸用麥門冬去
心煎湯送下無時
柴胡黃連膏治盗汗潮熱往來
柴胡(去苖)胡黃連(等分)
右為末煉蜜和膏丸鷄頭子大每一二丸銀器中用
酒少許化開入水五分重湯煑二三十沸放温服無時
黃耆散治虛熱盗[泳-永+旱]
牡厲粉黃耆生乾地黃(焙乾等分)
右為細末每服一錢水一小盞煎至六分去滓温服
無時
虎杖散治實熱盗[泳-永+旱]
右以虎杖剉細水煎服之量大小多少與服
黃連粉治盗[泳-永+旱]
黃連(去鬚)牡蠣粉貝母(去心各等分為細末)
右如三味各一两即入米粉一两研勻細以粉身
龍膽粉治如前千金治頭[泳-永+旱]
牡蠣粉茯苓(各二两)
右同為細末於生絹袋子盛之有[泳-永+旱]即撲身
牡蠣粉治諸[泳-永+旱]
牡蠣粉(二两)麻黃根赤石脂糯米粉(各一两)
右勻為細末入龍腦末一錢拌之每用一時頭新綿
包撲有[泳-永+旱]之處止盗[泳-永+旱]最佳
又方名同治同
牡蠣粉(二两)麻黃根(二两)蛇床子乾薑(各半两)
右同為細末用如上法
治小兒臟熱多[泳-永+旱]犀角飲子
犀角屑(三分)茯神(去心内木)龍齒(各一两)麥門冬(去心一两半)
甘草(半两)白术(一分)
右為末每服一錢水一盞煎至七分去滓温服無時
不語論
小兒有不能語者其證有三一者心氣不足心繫舌本
氣營而舉之則舌本動而語聲作矣今氣怯而不能營
用於舌故不能語也此證已在五氣項下具之二者卒
不能語因風寒之邪干於啞門連絡舌本使舌本緊急
故卒不能語也又一證喉嚨為氣之道路會厭為聲之
門戶暴為風容於喉厭則失音而語聲不出非不能語
也三者因病後不能語此因服清藥以利小便致腎虚
而不能上接於陽故不能語昔錢乙治王氏慢驚病愈
後有聲而不能語衆以為失音乙曰既失音何開目而
能飲食又牙不噤口不緊而能嚥藥衆醫皆不曉乙曰
此因用清藥利小便致虚腎氣不能上接於陽故也遂
用地黃元補腎而漸漸能言一月而愈其方本集載之
外收方具後
菖蒲散治感風寒干於啞門卒不能語
菖莆桂心遠志(去心甘草水煮各一分)
右為細末每一錢水一鍾煎至五分温服無時
桂散治風寒容於喉厭語聲不出
川芎(三分)遠志(去心甘草水煮三分)麥門冬(去心三分)人参(去蘆半两)
右為細末煉蜜和丸小豆大平旦空心米飲下五丸
日三兒大加之久服取效
渴論
小兒有渴而飲水者此因臟腑有熱熱則臟燥故多體
熱發煩亡耗津液即令作渴欲飲水以解之也又有疳
渴吐瀉發渴霍亂發渴者各遂本項具之閔孝忠云凡
小兒諸渴因亡失津液引飲者但多煎錢氏白术散與
服使任意取足飲之彌多彌好其方本集所載熱渴者
叙方于後
蓮湯散治嬰小發渴心燥
右以粉霜研極細每嬰孩一字三四歲下者半錢煎
蓮花湯調下冬月無花時蓮肉代之
香葛湯治渴甚津液燥
木香乾葛根(剉)人参(去蘆各一两)白茯苓
藿香葉(去土)甘草(炙各半两)
右為細末次用麝香半錢研細入藥拌勻每服半錢
或是一錢生薑湯調温服無時
葛根湯治體熱煩渴
葛根人参(去蘆各一两)麥門冬(去心)白茯苓澤瀉
甘草(炙各半两)
右為細末每服一錢水八分入生薑二片薄荷三葉
煎六分去滓温量大小服無時
凉肌丸治肌熱臉赤煩渴燥悶
龍膽草(去蘆二两)玄参(去蘆一两)當歸(去蘆洗净一两)
右為細末煉蜜和丸菉豆大每服一二十丸竹葉湯
下無時
葛根飲子治熱渴久不止
右以葛根半两剉碎水一盞煎至六分去滓頻頻服
無時
神蠣散治一切諸渴
右以大牡蠣於臘日端午日用黃泥裹煆通赤放冷
去泥為細末取活鯽魚煎湯調下半錢只一二服差
治小兒熱渴久不止
右以石蓮心三十箇炒黃浮萍一分水一鍾生薑少
許同煎至六分去滓每服半合徐徐服
血溢論
小兒諸血溢者由熱乘於血氣也血得熱則流溢隨氣
而上從鼻出者為&KR0864;衂從口出者多則為吐血少則為
唾血若流溢渗入大腸而下者則為便血渗入小腸而
下者為溺血又有血從耳目牙縫齗舌諸竅等出者是
血隨經絡虚處著溢自皮孔中出也今叙方于後
盆硝(一分研)亂髮(一分燒灰研)紅藍花(一分為末)
右同勻細以綿纏之揾藥塞鼻孔中
槐花散治如前
槐花(一两炒)蒲黃(半两)川&KR1287;薑(一分)
右為細末每服半錢新水調下無時
又方治如前
右以滑石為細末飯丸蘿蔔子大每服二三十丸微
微嚼碎新水嚥下未能嚼者搥碎與之
又方治如前
右以生蘿蔔剉碎研取汁入酒相當量大小温服立
止
華蓋散治唾血吐血
阿膠(半两蛤粉炒如珠子去蛤粉)黃芩(一分)人参(去蘆一分)
右為細末每服半錢陳米飯調下無時
紫參散治如前
紫參山梔子仁生乾地黃(各一两)刺芥(燒灰)
亂髮(燒灰)蒲黃(研)伏龍肝(研各一分)
右拌細勻每服半錢或一錢煎竹茹湯調下無時
黃連散治吐血
右以黃連一两去鬚為細末每服一錢水七分入䜴
二十粒同煎至五分去滓温服無時
又方治如前
右取蒲黃細研每服半錢用生地黃汁調下無時
又方治如前
右以蛇蛻皮炒焦黃為末乳汁調下
又方治如前
右以黃明膠新綿各一两並燒灰研為細末每服半
錢或一錢糯米飲下日三
又方治如前
右以燈心净碗内燒灰以物盖之研為末每服半錢
或一錢麝香湯調下
甑帶灰治大便下血
右以甑帶燒灰研末塗乳下與兒吮之南人以蒲為
甑帶久經烝溜或敗爛者良
又方治如前
右以車釭燒赤内水中飲服
又方治如前
右取䳄鷄翅下血與服或以鼈頭一枚炙黃焦為末
飲調半錢服
車前散治小兒尿血
車前子(一分)牡蠣(半两煆為粉)甘草(一分炙)川朴硝(一分)
右為細散每服一錢水一小盞煎至五分去滓温服
又方治如前
右以甘草二两炙黃為細末煉蜜和圓菉豆大每服
五七丸温水下日二或生剉以水六合煎取二合去
滓服
神白散治諸吐衂便溺等血妄出
槐花(半两微炒)蛤粉(一两)
右為細末每服半錢或一錢煎柳枝湯調下
青龍丹治小兒熱盛一切血妄行神效
甘草貫衆茯苓乾葛龍腦薄荷葉
藿香(各一两)縮砂(五两去皮)山茵陳葉寒水石(各六两)
右為細末&KR1287;糊和丸櫻桃大别研青黛為衣
又方治諸血妄行從耳目口中鼻中出
右以赤馬糞燒灰研為細末温酒調下一字或半錢
看大小與服
地黃散治舌上出血如針孔
生乾地黃(一两)明膠(半两炒)
右為末温湯調下一二錢
又方治如前
右以䜴一合水一盞煎數沸温服半盞或一盞亦治
下血
又方治如前
右以小豆一合為末水三盞和攪汁飲之
戎鹽丸治舌上有數黑孔血出如湧泉
戎鹽黃芩黃蘗大黃(各二两半)人參桂心(各一两)
甘草(半两炙)
右為細末煉蜜和丸菉豆大飲下五七圓日三如舌
上孔穴大血不止者仍燒鐵烙之
苦竹葉汁治牙齒齗縫間血不止
右以苦竹葉不拘多少水煎濃汁入鹽少許通口漱盥
又方治如前
右以童子小便半盞煖熱通口漱盥
噀法治九竅四肢指岐間皆出血此暴驚所致
右勿令患人知覺以井花水猛噀其面
治小兒尿血
以鵲巢燒灰井花水調服
以川升麻五分水五合煎取一合去滓一歲兒日服
盡
小兒衞生總微論方卷十五
