小兒衞生總微論方卷十三
諸蟲論
經言人臟腑中有九䖝内三䖝偏能發動為病人臟腑
實強則不能為害若臟腑虚弱則隨䖝所動而生焉故
經亦别立三䖝之名一曰蚘䖝又曰長䖝居胃脘之間
動則令兒吐青白沫或吐清水心腹刺痛若䖝貫心者
即死二曰蟯䖝居洞腸之間多則發動為痔瘻&KR0630;蝕
瘡疥痂癩三曰寸白䖝居腸胃之間動則損人精氣令
腰脚痛弱更有一䖝形若細絲或如馬尾故俗呼謂之
馬尾䖝此䖝不拘九䖝之數或云飲食中誤嚥油髮所
變亦居胃中動則令兒腹中攪刺發痛不可忍受小兒
䖝動者多病於諸病之生皆由臟腑虚弱故也患疳勞
吐瀉者尤甚錢乙論小兒䖝動之證面㿠白心腹痛唯
是口不吐沫及無清水出也故乙又言心腹痛而吐者䖝痛
也心腹痛而不吐水者冷痛也但吐水不心腹痛者胃冷
也又䖝痛亦與驚癎証略略相似但目不邪手不搐也
以此别之則無悮矣乙治䖝痛者用安䖝散然世人用
治䖝之藥多於臨卧服之並無日分故多不騐唯於每
月初四五日間在五更時服之至日午前䖝盡下矣後
以平調藥一两服和之不可多也凢䖝在人腹中每月
上旬頭向上中旬横之下旬頭向下是以中下旬服藥
則不入䖝口所以不騐也亦如牛馬生子上旬生者行
在母前中旬生者並母而行下旬生者行在毋後又如
猫之食鼠上旬則食前段中旬則食中段下旬則食下
段此物理之自然莫不知也然䖝痛極者雖不貫心亦
能斃人昔錢乙治辛氏女五歲病䖝痛他醫以巴&KR0008;碙
砂之屬藥治之不效至五日外多哭而俛仰睡卧不安
自按心腹時大呌面無正色或青或黃或白或黑目無
光而慢唇白吐沫至六日&KR0909;高而卧轉不安召乙至詳
而視之用蕪荑散三服見目不除青色大驚曰此病大
困若更加瀉則為逆矣至次日見辛曰夜來三更而瀉
乙於瀉盆中看如藥汁以杖攪之見有藥丸乙曰此子
肌厚當氣實今證反虚不可治也何以然師曰脾虚胃
冷則䖝動今目青此肝乘於脾又更加瀉知其氣極虚
也而藥丸隨糞下即脾胃已絶兼形病不相應故知死
病後五日昏篤七日而死(錢乙用方本集載之)學者當此以為法
爾今除疳勞䖝動者已具於疳疾門之下外諸䖝之方
叙而具後
使君子治蚘咬心腹疼痛
右以使君子火煨熟去殼與食以殼煎湯送下
紅桃散治蚘咬心腹痛發歇有時
風化石灰(一兩燒赤細研為末)硃砂(一錢細研為末水飛)
右拌勻細用飯飲一大盞入艾三五葉煎二三沸
看其多少調一字或半錢與服但須少用多則難
喫
龍膽湯治蚘䖝攻心其痛如刺吐出清水
右以草龍膽一两剉碎水二盞煑取一盞去滓隔宿
不食至五更頭頓服量大小與
三角散治如前
右於七月七日採蒺藜子不以多少隂乾為散每服
半錢或一錢匕飲服日三量大小加减無時
木香桃仁丹治蚘攻心痛不可忍
木香(一两)桃仁(湯浸去皮去尖并䨇仁者麸炒香熟一两)㯽榔(一分)
鶴虱(一两㨂净)黑狗脊(一两)苦楝根白皮(半两)
右為細末獖猪膽汁和丸黍米大每服十粒射香湯
下無時
奪命丹主治如前病至危困者
狼牙草(一两)萹蓄(一两)苦参(一两)雷元(半两)薏苡仁(半两)
鶴虱(半两)
右為細末糯米和丸黍米大每服十粒生地黃汁下
無時
乳香丸治䖝動心腹疼痛
乳香末青皮(去穣炒黃為末各一分)槐花(半合炒末)風化石灰
(研細半两)
右為末勻細每服半錢槐花湯調下無時
乾漆散治如前
乾漆(炒煙盡一錢)使君子仁(二七箇)蕪荑(去扇六十片)楝根白
皮(取東邊者一錢)
右為細末每服一字沙糖熟水調下二三歲半錢四
五歲一錢無時
楝皮汁治如前
右取楝根皮削去外蒼皮不用只用白者以煮濃汁
量大小與服
抵聖散治如前痛不可忍者
苦楝根白皮(二两)白蕪荑(去扇半两)
右為末每服一錢水一小盞煎取半盞放冷待發時
服量大小加减無時
勝丸子治如前
龍脑(研)蘆薈(研)射香(各一分)牛黃(半字研)胡黃連(半錢末)
右為末同研勻熊膽和丸菉豆大每服三五丸生米
汁水化服無時
又方
以㯽榔生為末用東引石榴根煑湯調下量大小與
服或半錢一錢治寸白䖝神效上旬空心食前服之
治小兒蚘䖝動作
以楝實一枚煑濃汁内孔中亦治蟯䖝以槐子杵爛
内孔中亦治蟯䖝
治小兒寸白䖝
以桃葉杵爛絞汁服之
雷元散治小兒三䖝
雷元川芎(等錢)
右為細末每服一錢飲調之日二服無時
胡粉牛黃丸治小兒蚘䖝動腹内時時疼痛
胡粉(三錢)牛黃(一錢)射香(一錢)
右同研為末用獖猪膽一枚取汁浸蒸餅和丸菉豆
大五歲兒温水下七丸以意加减無時
又方治如前
以葶藶子一分生為末水三合煎取一合一日服盡
以薏苡根煑汁作糜食之甚香而效
治蟯䖝内齧心腹疼痛
以鶴虱為細末用肥猪肉汁調服五歲兒服二合䖝
出便止更以意加减
治蟯䖝及䖝攻蝕下部痒痛
以萹蓄一把水二升煑&KR0836;五歲兒空腹服三二合乳
食前
治蟯䖝攻蝕下部
以胡粉雄黃各一分同研為末每以少許傅下部
補胃膏治如前痛甚不可忍啼哭不止
良姜(一两微炮)肉桂(去粗皮一两)肉荳蔲(麺裹煨半两)乾漆(炒烟盡半)
(两)烏梅肉(半两炒乾)
右為細末煉蜜和丸鷄頭子大每服一二粒米飲化
下無時
香雷散治如前
雷元鶴虱苦楝根皮白蕪荑(去扇各半两)
右為細末每服一字或半錢用生猪肉煑淡湯調下
無時
化䖝丸治䖝咬腹中攪刺疼痛
蕪荑(去扇一分)㯽榔(二錢)川鶴虱(一分)
右為細末猪膽汁和丸麻子大每三歲五丸五七歲
十丸陳米飲下無時
川楝丸治胃寒䖝動心腹疼痛及上中二處焦因虛而
䖝動
乾漆(三分杵碎炒烟出盡)雄黃(一分研水飛)巴豆霜(一錢)
右為細末糊丸黍米大每服五七丸量大小加减取
東引石榴根煎湯下痛甚者煎苦楝根湯或煎蕪荑
湯下
蕪荑散治上中二焦虚及胃寒䖝動心腹刺痛危惡証
候與驚癎相似
白蕪荑(揀净)乾漆(炒烟盡等分)
右為末每服一字或半錢米飲調發時服兒大者一
錢無時
五靈脂散治䖝動攻心痛欲絶
五靈脂(去沙石末二錢)白礬(枯半錢)
右拌勻每服一錢或半錢水八分煎至减半温服當
吐䖝出
綠礬丸治腹中有䖝愛食生物
右以綠礬不拘多少為細末猪膽汁和丸菉豆大每
服五七丸米飲下無時
蜂窠蛹子治腹有諸䖝口中吐出
右以蜂窠中蛹子與食之
㯽榔散治寸白蟯蚘諸䖝
㯽榔(一箇)木香(一錢)
右同為末每用一錢煎楝根白皮湯調下如楝根赤
者不堪用即害人須在月初四五日間至五更頭先
嚼肉脯一小片只嚥其汁少頃服藥至日午前䖝下
勿登厠但用盆子或在净地上庶見取下䖝多少也
一服永絶根本且食粥一二日不須服補藥忌生冷
硬物五七日佳
碧金散治寸白蚘蟯諸䖝隨時大便糞下
苦楝根皮(一两微炒剉)鶴虱(半两㨂净)㯽榔(半两)猪牙皂角(三鋌)
(燒灰)使君子仁(半两以上先末)青黛(半两研)射香(一分研)
右拌勻細每服一字淡猪肉湯調下無時
化䖝丹治數歲上食肥甘物多而䖝動
鶴虱(一两㨂净)㯽榔(一两)苦棟根皮(一两以上先末)胡粉(半两研)
白礬(半两研)
右為細末拌勻麺糊和丸黍米大每服十粒温漿水
入生油一两點攪勻送下無時
黑金散治䖝煩擾亂服之煩已得睡為騐
乾漆(一两)肉桂(半两)草荳蔲仁(一分)石榴根(一分)雄黃(一分研)
右都於一瓦器中燒存性研為極細末每服一字或
半錢研射香少許煎粟米飲調下
黃金散專治吐利後䖝動
乾漆(一两炒烟盡)白蕪荑(去扇半两)肉荳蔲(麺裹煨去麺半两以上先為末)
雄黃(三分研水飛)
右研拌勻細每服半錢煎葱白湯入生油一二點同
調下須調令勻熟即得如藥冷再上火温服不拘時
候
胡粉丹治蟯䖝發動甚者成痔漏瘑疥
大棗(五十箇蒸熟取肉去皮核)水銀(半两二味同研勻細成膏)胡粉(一两研)
雄黃(半两研水飛)
右同入棗膏研勻丸黍米大每服十粒煎苦楝根湯
送下無時
蝟皮散治蟯䖝耗損氣血已成痔者
&KR0008;皮(一两燒灰)鱉甲(一两酥炙黃去裙襴)蛇蛻皮(一两燒灰)露蜂房(半两微炙)
右為細末入射香末一錢拌勻每服半錢米飲調下
無時
㯶櫚散治如前
㯶櫚(一两燒灰)荆芥穗(一两)側栢(一两炙黃)牛膝(去蘆半两)枳殼(去穣)
(麸炒黃半两)黃耆(半两)
右為細末每服半錢米飲調下乳食前
神蟾榖精丹治諸病有䖝下如絲或如馬尾甚者便至
危殆
乾蟾(三枚五月五日取者酥炙黃)榖精草(三两入一瓶内塩泥固濟慢火煆通赤)
胡黃連(半两)皂角(三寸燒灰)瓜蒂(半两)母丁香(半两上先為末)粉霜
(一分研)蘆薈(一分研)射香(一分研)
右同拌勻以猪膽汁和丸黍米大每服十粒温米飲
下無時
食氣積癖論
小兒積聚癖癥者其證不同積聚乃氣之所為癖癥乃
食飲所作經言積者隂氣也聚者陽氣也故隂沉而伏
陽浮而動氣之所積名曰積乃五藏所生其發有常
處其痛不離其部氣之所聚名曰聚乃六腑所成其發無
根本其痛無常處是以積聚皆氣之所為也癖癥者其始
因脾胃虚冷乳食不化而成傷不早治停滯留結乃成癖
癥癖者邪癖也所居在脇下癥者正証也所居在腹中皆
有形或長或短或塊或片其状不一皆堅硬作痛其因乳
得者名曰乳癖癥俗云嬭癖者是也其因食得者名曰食
癖癥其因水漿得者名曰水癖癥若因按之或因轉動時
自有聲響此乃水癖癥也是以癖癥皆食飲所作也故小
兒常當節適乳哺調順寒温若少失保衞則病從生矣如
或乳哺不時寒温失宜則脾胃不和氣不調順其候口頻
撮面㿠白無精光口中氣冷不思乳食便當以藥和之若
不即治則成胃冷其候乳食不化或但吐水急當用藥温
之又不與治則脾胃浸以成虚其候面㿠白色弱腹痛口
吐痰沫白綠急當用藥温補若下痢者更與調養其中又
不與治脾胃既已虚冷飲食先已不化哺乳再稍失宜即
便成傷也其候身體壯熟口中氣温面黃腹脹目無精光
或白睛多喜睡四肢垂亸畏食肚熱大便酸臭或為吐
瀉水榖不消須宜穩藥剋化不可便行駃藥取轉小兒
氣實脾胃壯者患之有漸若氣怯脾胃弱者但稍失調
養便成傷也昔錢乙治黃承務子十歲因傷食而瀉他
醫與止之十餘日便青白乳不消身凉加哽氣昏睡以
謂困篤而召乙乙先與益黃散補肺散三日而身温不
哽氣後以白餅子微下之復與益脾散而痢止得安或
問何以其然乙曰此本脾虚傷食而作痢初不與下之
留連十餘日上實下虚脾氣弱則引肺亦虛脾肺子母
故也今先補脾腑病退身温不哽氣是也然後下其所
傷又問既有所傷何不先下而後補乙曰糞青白為虚
冷若先下之必大虚也故先實而後下則不虛矣後更
與補之乃安此乃治所傷也若傷重而不與急治則停
滯留結而為癖癥其候與食傷相佀而加更困重及一
向不食但微飲少乳或渴而飲水時作寒熱亦與潮熱
相似昔錢乙治曹宣德子三歲病面黃時發寒熱不食
而微飲乳及飲水不止衆醫以為潮熱用退熱藥不愈
又用止渴藥反吐請乙至乙曰此乃癖也與白餅子下
之後補脾乃以消積丸磨之果愈或問何以故乙曰不
食但飲水者食伏於胃脘内不能消致令發渴服止渴
藥吐者藥衝於脾氣逆不得下故也下之乃愈又錢乙
論小兒癖癥由乳食不消伏在腹中乍凉乍熱飲水不
止或喘而𠻳與潮熱相似不早治之必成疳勞以其有
癖癥則令兒不食致脾胃虚而發熱故引飲也飲多則
蕩條腸胃亡失津液脾胃不能傳化水榖脉沉細益不
能食遂漸羸瘦而成疳也錢乙所用之方本集載之及
脾胃虚冷米穀不化下痢者已具于前瀉門之下外合
用諸方叙後
半两丸治五積六聚
巴豆(去皮)大戟(剉碎各半两)
右二味同入銚内油炒焦黃為細末糊丸麻子大每
服三丸量虚實大小加减與服臨卧米飲下乳食前
三稜汁治諸氣積氣聚氣癖
右以京三稜取汁作美粥米麺任為與乳母食之每
日取棗大與兒喫大者漸加之又治十歲以下至百
日兒無辜疳癎痃癖神妙大效功不可述
三稜煎丸治氣積氣聚氣塊痃癖水氣奔豚腎餘五鬲
五噎及一切諸般氣滯凝結
京三稜(炮)蓬莪荗(炮各四两洗净)元花(一两去枝梗)
右將上二味入磁瓶内以米醋五升浸滿封閉瓶口
用炭火攅煮之度量微乾時取出以餘醋炒元花至
醋盡藥乾為度同上二味剉焙乾為末醋煮糊丸菉
豆大每服三五丸生姜塩湯下乳食前更量大小加
减
姜橘丸治乳哺失宜脾胃不和
右以好陳橘皮不拘多少極陳者尤妙洗净去白焙
乾為細末每五两入生姜末三两和勻煉蜜丸麻子
大每服三四十丸米飲下無時更量大小加减與服
調中散治乳哺冷熱失宜脾胃不和
木香(一两剉)人参(去蘆一两)青皮(去穣一两)丁香(半两)白术(半两)
白茯苓(半两)大腹皮(半两剉)甘草(半两炙)
右為細末每服一錢水一小盞入生姜三片煎至五
分去滓服無時
益胃丹治如前
當歸(去蘆洗焙)木香白术沉香(各半两剉)白芍藥(剉)
人参(去蘆剉)蓬莪荗(炮剉)宿沙仁(各一分)
右為細末麺糊和丸黍米大每服十粒射香湯送下
無時
柟木汁治胃冷正氣
右以柟木皮煎汁服之
益兒丸治胃冷氣不和食不消化亦治疳氣
神麴(炒黃)白蕪荑(去扇炒各一两)宣連(去鬚二两)陳皮木香(各半两)
右為細末猪膽汁和藥末成劑再入膽内繫口定以
漿水煮數取汁和丸菉豆大每服一二十丸米飲下
腹脹木瓜湯下無時一方有没石子蘆薈各半两
益脾散治脾胃虛冷腹痛不利全不入食
陳皮(一两)青皮(去穣半两)訶子肉(半两)甘草(半两剉炒)丁香(二錢)
乾山藥(三两)
右為細末每服二錢水一盞入生薑二片棗一箇同
煎至五分去滓温服無時
消食丸治傷飽乳食不化壯熱腹脹疼痛
木香(半两)枳殼(去穣麸炒黃)當歸(去鬚土)代赭石(火煆紅米醋淬不計)
(遍數以手撚得碎為度)硃砂(研水飛各半两)巴豆(一分取霜)
右為細末糊丸黍米大一歲兒一丸温水下乳食前
服
大麥麺治乳食過飽煩悶腹脹但欲睡
右以大麥生麺水調服一錢如無麥蘖亦得如無只
用白麺炒微香調服一錢小兒食不知飢飽但燒鼠
二枚為末服之
香橘丸治宿食不消痰滯
木香陳橘皮(各半两)牽牛子(炒黃取末一分)白术(一分)
草豆蔲仁(一分麺裏煨)薑黃(一分)
右為細末滴水和丸黍米大每服十粒葱白湯下大
小便秘澁不通乳食前服之
惺惺丸治宿食不化心腹脹滿身熱不思乳食
青皮(温湯浸軟去穣焙乾稱一两)胡黃連(一两)蓬莪荗(一两炮)
巴豆(霜半錢)
右為細末麺糊和丸黍米大每服三五丸乳汁下大
者白湯下量大小加减乳食前
小沉麝煎丸治宿滯不化滿悶身熱
烏梅(一箇連核去仁)巴豆(二箇去殼并心膜)丁香(三箇)胡椒(四箇)
右為末醋糊為丸芥子大每服三四丸飲下臨卧
消乳丹治傷乳凝滯能磨積化疳大妙
蝦蟇(十箇燒灰)木香(一两)蓬荗(一两半炮)青皮(去穣一两)青黛(一两)
肉豆蔲(麺裏煨去麺一两)膩粉(二錢)續隨子(一分炒)麝香(炒許)
右為細末麵糊和丸黍米大每服五七丸乳汁下無
時
蝎稍丸治乳食所傷涎痰壅滯諸般積聚急驚食癎
黑鉛(二錢以水銀二錢結沙子)輕粉(二錢)粉霜(二錢)天南星(一分)木香
(四錢)白丁香(四錢炒)青黛(二錢)全蝎(二錢去毒)乳香(一錢)巴豆(霜一)
(錢半)滑石(二錢)麝香(半錢)腦子(半錢)
右為細末麺糊和丸黍米大每服五七丸乳汁或米
飲下治驚風搐搦者更入天麻白附子各二錢此藥與
千金紫丸同然效更妙
大真珠丸治如前
滑石末(三錢)輕粉(三錢)半夏麯末(二錢)天南星末(二錢)
全蝎(七箇)巴豆(十四箇去皮膜出油取霜)麝香(少許)
右為細末蒸餅和丸菉豆大一歲兒一丸葱湯送下
乳食前
小真珠丸治宿食凝滯不消乳癖積聚大小便秘澁腹
脹氣痞取磨虛中之積
木香白丁香(直者)丁香(各半錢)滑石末(二錢)巴豆(十四箇去)
(皮膜水浸一宿研細爛)輕粉(半錢留少許為衣)
右細勻以濕紙裹陳米飯燒取中間軟者和丸麻子
大一歲兒一丸炮皂子湯放温送下挾風熱秘澁難
動者先服凉藥一服乳癖者虚實加减丸數隔日臨
卧更服
葱湯丸治諸般積癖腹脹顋腫
天南星末(二錢)白附子末(二錢)滑石末(二錢)全蝎
(七箇)輕粉(二錢)硃砂(一錢半研)巴豆(十四箇去皮心膜出油盡取霜)
右為末麺糊和丸黍米大每服三五丸葱湯送下臨
卧
水晶丹治一切積癖及百物所傷
天南星(一錢)滑石(一錢)水銀粉(半錢)蕪荑仁(去扇半錢)巴豆(十四)
(箇去皮膜取盡油畱霜)
右為細末爛飯和丸菉豆大每服二三丸其湯泡生
葱湯送下服時須令空心不可與乳食放稍飢臨卧
服痢過忌生冷粘膩硬食果子等物以藥補之
北亭丸治一切積癖黃廋吐食
北亭(一錢匕末)硃砂(一錢匕末)膩粉(一錢)牙硝(一錢)巴豆(二十一箇取霜)
右同勻細末用蒸餅劑裹藥煨熟去焦硬者取中心
軟處近藥潤者用藥和劑如硬滴入水得所丸菉豆
大每一歲兒一丸荆芥湯下乳食前
消堅丸取積癖下交嬭隔實消食乳癖
碙砂(一錢末)水銀沙子(一两皂子大)明膠(五錢末)巴豆霜(一錢)
輕粉(一錢)細墨(少許)
右同為細末麺糊和丸麻子大一歲兒一丸倒流水
下食後
神妙丸取虛中積滯化痰涎乳癖
白丁香(半錢)硃砂(一錢水飛)定粉(半两)粉霜(一錢半)輕粉(一錢)
麝香(少許)
右為末粟米飲和丸黍米大捻作餅子火炙紫色粟
米飲下一餅乳食前
妙香丸取虛中積及治發寒熱心腹脹滿疼痛
辰砂(一两水飛)牛黃龍腦麝香(各一分)金箔(十四片)
粉霜膩粉(各一分)蠟(二两)巴豆(一百二十粒去皮膜出油盡為霜)
右於銚子内先鎔化蠟入巴豆霜拌勻及入諸藥攪
勻和劑量大小虛實旋丸麻子大每丸米飲下要藥
勢緊者捻藥匾若兒大或疾重者加之皆用針刺藥
餅作孔以行藥力如取積癖丸菉豆大治吐逆下&KR0909;
中虛煩積滯尤妙
靈砂丹取虚中積滯及治臟腑虚滑久經取轉裏急後
重久積惡痢或暴瀉不止神效無比
通明辰沙(顆塊有墻壁者一分)通明碙砂(一錢各研細)
右拌研細用蠟半两先於盞内鎔化成汁以去皮全
者巴豆二十一粒入内煎至紫色漉巴豆出研細與
上二味拌勻將蠟用三分中取一分再鎔成汁頃藥
於内急攪令勻下火凝冷刮出成劑磁合貯之如用
取即絶手三丸菉豆大濃煎甘草湯放冷送下臨卧
時服久積病大者藥隨病共下小可病輕者不動便
安治暴瀉惡痢濃煎艾湯先呷三五口候冷下藥治
水瀉者冷水下兒大稍增丸數
蒜貼膏治乳癖
石燕子(煆)半夏(各等分)
右為末用蒜一頭杵爛攤在舊緋絹帛子上比兒患
處大小煎作靨子掺藥上貼患處候病兒口鼻中蒜
氣時揭去綿子作效更不得喫藥
神應散治如前
硫黃(栗子大一塊)鵬砂(皂子大一塊)訶子(一箇去核)蜜陀僧(皂子大一塊)
右為細末每服半錢乳汁調下服了時就有癖處卧
少時當取下黑物效
丁香餅子治如前
大丁香(二錢)蜜陀僧(二錢研)木香(一錢半)硫黃(一錢半)
白丁香(一錢揀直两頭尖者)碙砂(半錢研)甘草(一錢半炙)麝香(少許)
右為細末湯浸蒸餅丸菉豆大捻作餅子每服二餅
乳香生薑湯下乳食前
軟銀丸治如前
水銀(一錢用鉛一錢結沙子)續隨子(四十九箇去殼)白丁香末(一錢)
膩粉(一錢一分)鷹糞白(末一錢一分)巴豆(十四箇去皮膜出油盡)
右為細末棗肉和丸菉豆大一歲兒一丸温水下乳
食前
丁香散治如前
黑丁香(七箇)蜜陀僧硫黃白丁香(各一分)肉豆蔲(一箇)
(麺裹煨去麺)
右為細末每服半錢温水飲調下乳食前
白丁香散治如前
白丁香(十四箇直者)石燕子(一箇火煆瘦者乃是雄)硫黃(一箇皂子大)
膩粉(十箇)蜜陀僧(半两)黑丁香(二十一箇)
右為細末每料分作十服用麺絲湯調下或煮麺湯
亦得服了取下如蝦蟇胎之類惡物是效
三稜散治妳癖結實服藥不差
京三稜(一两炮剉碎)鱉甲(一两酥炙去裙襴)赤茯苓(去黑皮一两)
白术(半两)木香(半两)枳殼(麸炒去穣半两)
右為細末每服一錢水一盞入生薑五片煎至五分
去滓温服時時與也
聖餅子治乳癖疳瘦
粉霜(一錢)碙砂(一錢)膩粉(五箇)石燕子(一箇火煆)玄胡索(三箇去皮)
巴豆霜(一錢)
右為細末入生麺一大錢拌勻滴水和劑分十二處
捻作餅子用刀上&KR1572;熟每服一餅煎皂子湯下
鼠肉汁粥治諸癥
右以鼠肉煮汁作粥與食
聖效丹治癥結癖積久不差
當歸(去蘆土一两)木香(一两)桂心(一两)甘遂(一两慢火煨黃色)硃砂
(一两研水飛)京三稜(半两炮□熱剉)鱉甲(半两塗酥炙黃焦去裙襴)蕤仁(一分)
(湯浸去皮研)麝香(一分研)巴豆(二十一箇去皮心膜絹袋盛好酒煮一宿研)
右為末拌勻細研用黃蠟六两慢火鎔化入藥攪勻
成膏丸黍米大一歲兒一粒二三歲者二粒四五歲
者三粒六七歲者五粒温米飲下乳食前
大腹湯治癥癖腹脹小便不利
大腹皮(一两剉炒)㯽榔(半两)枳殼(麸炒去穣半两)人参(去蘆半两)知母
(半两)陳皮(半两湯去白秤)甘遂(一分慢火煨令黃)
右為細末每服一錢水一小盞煎至五分去滓放温
服無時
治幼小胎中宿熱乳母飲食麄惡及多辛苦乳汁不起
兒乳哺宿滯不為肌膚心腹痞滿萎黃瘦瘠四肢萎躄
服之充悅
芍藥(二两半)大黃人参(去蘆各一两)柴胡(去蘆二两)鱉甲(酥炙)
(去裙襴)茯苓(各一两半)甘草(半两)乾薑(半两有熱者去乾薑用枳實麸炒)
右為末煉蜜和丸大豆大一歲已下兒服一丸上者
二丸乳服
牛黃鱉甲丸治幼小癖實壯熱食不消中惡忤氣
牛黃(半两)鱉甲(酥炙去裙襴)麥麹(炒)柴胡(去蘆)枳實(麸炒)大黃
(煨)芎藭(各一两)厚朴(去皮姜製)茯苓桂心(不見火)芍藥
乾薑(各半两炮)
右為末煉蜜為丸如小豆大以意量大小與服日二
服無時
丁香散治小兒嬭癖一服取效不動臟腑不損胃氣
舶上硫黃(一棗大塊)丁香(二十一箇)蜜陀僧(一棗大)
右研細量大小臨卧以荆芥湯調下來日下黑物乃
病故也永不再發
治小兒乳癖脇下結塊不消
膩粉(一錢)雄雀糞(一分微炒两頭失者是)
右同研勻細去皮棗肉和丸粟米大新汲水下一丸
取下惡物是效更量大小虛實用之
治小兒閃肭成癖腹大痞滿
以&KR1295;雀脚骨及嘴煮汁服之亦可燒灰存性研為末
飲服
治小兒積癖髮黃羸瘦及生瘰&KR0659;
以生林檎杵爛醋和傅上若癖移則就𫝊之以苦瓠
末破者煮令熱解開熨之亦入熱湯在内熨之
治小兒乳癖
橘皮(㨂净)青皮(去穣)牽牛(各一分三味並為末)
右用蒜一顆每瓣入巴豆一粒煨熟去巴豆研如泥
和藥末踠豆大硃砂為衣每服一丸細嚼酒送下一
方用蒜去青皮同巴豆研爛和丸臨卧冷茶清下一
丸更量大小加减乳食前
小兒衛生總微論方卷十三
