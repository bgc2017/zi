小兒衞生緫微論方卷九
吐瀉論上
小兒吐瀉者皆由脾胃虛弱乳哺不調風寒暑濕邪干
扵正之所致也其証不一今條叙之
吐啘哯附
吐逆自生下便吐者此是兒初生之時拭掠口中穢血
不盡因咽入喉故也
吐逆&KR0909;鬲滿悶氣急者此因兒啼哭未定氣息未勻乳
母忽遽以乳飼之兒氣尚逆乳不得下停滯扵&KR0909;鬲之
間因更飲乳前後相沓氣不宣通故氣逆而乳隨出之
為吐也宜調其氣而止吐古書亦曰大哭之後食乳者
多成吐瀉也
吐逆腹脹喘息乳不化夾青水面青唇白者此因乳母
冐寒取凉食冷飲寒致冷氣入乳變壊其汁而不捻去
仍以飼兒或能食者因以冷物飼之其冷乳冷食入腹
與氣相搏傷扵脾胃則氣逆而吐也其証若此宜温胃
止吐調氣若傷重有停滯者以穏藥磨化不可駃下恐
脾胃愈虛而生風也凡風冷變壊之乳當捻去之暫斷
乳兒令乳母服藥温腹然後飼兒若不捻去非只令兒
吐逆腸胃虛者冷因得入亦下利也
吐逆身熱吐奶成片子者胃有熱也此因乳母冐熱或
因飲酒熱入其乳變壊其汁而不捻出仍以飼兒或兒
乘熱哺啜致熱氣入胃與氣相摶致氣逆而吐也其証
若此如久有積熱者必四肢生瘡多渴而面黃宜微下
之虛者以穏藥磨化後調其氣
吐逆身熱鼻青呵欠頓悶口中氣熱夜間發躁者此傷
風吐也因解脱失宜風冷襲之摶扵血氣故身熱呵欠
頓悶口中氣熱也氣不得順故逆而作吐也宜調氣止
吐發散風冷
吐逆唇黑面黃多啼有痰吐氣臭者此脾胃有傷也宜
先下之後調其氣
吐逆早晚發熱睡卧不安者此驚吐也心熱則生驚故
睡卧不安而神不寧也心神不寧則氣血逆亂而吐也
宜與鎮驚去熱止吐
吐逆面㿠白無精光口中氣冷口頻撮不思乳食吐水
者胃氣不和也宜補脾胃
吐逆痰涎色黃稠黏上壅者胃熱也若吐痰涎白渌或
吐沫者胃虛冷也熱者宜微利之冷者宜温補之
吐逆痰涎及有血者此肺熱也久則肺虛成痿昔錢乙
治叚齋郎子四歲身熱吐痰𠻳數日而咯血他醫以桔
梗湯防己圓治之不愈涎上攻吐喘不止遂請乙治乙
下𥚹銀圓大一服復以補肺湯補脾散為治乙曰此子
咯血肺虛也肺雖咯血有熱故也久則虛痿今涎上潮
而吐當下其涎若不下涎則不甚便盖吐涎能虛又生
驚也痰實上攻亦能發搐依法只宜先下痰而後補脾
肺必涎下而吐愈為順治也若先補肺為逆耳乙所用
藥方本集載之此所謂識病之輕重先後為治也
啘哯者比吐逆異也吐者乃邪摶胃氣逆而上行榖不
能𫝊化隨氣出也啘者但氣逆而欲吐吐則糓無所出
故俗謂乾嘔也哯者乃兒因吮乳汁過多胃滿而上溢
出也故俗呼謂之噫奶當便與空乳令吮即定若頻久
吮之亦能為病
瀉
瀉色白者冷瀉也此由小兒腸胃虛弱因解脱風冷干
之或因食寒飲冷入扵腸胃冷氣相摶為利下也其色
白面白或腹痛者並宜調中若又傷風冷前後重沓冷
甚則瀉不止而為泄注也
瀉色赤者熱瀉也此由小兒腸胃本拻虛熱而風冷乘
之入扵腸胃之間熱氣相摶而為利下故其色赤也宜
微下之以導其熱後調其氣
瀉色乍赤乍白或水或榖者此冷熱瀉也由小兒腸胃
先因有冷而復傷熱或先有其熱而復傷冷腸胃宿虛
冷熱交攻而為利下宜調其冷熱和養其氣
瀉色黃赤紅黑者皆熱也赤黑者有毒並微下之然後
調氣
瀉色青發熱有時睡卧不安者此驚瀉也小兒糞黃脾
胃土之本色也色青者肝木為風肝木來刑脾土宜早
治之不爾則變脾風而發瘈瘲則難治也所謂糞青者
須纔便下便色青是也若初下時黃良久乃青者非也
小兒安者皆然不可認為青糞也若瀉色青白榖不化
者此謂冷也宜温補脾胃發散風冷
瀉㶞下色赤白腹大上青筋見髮稀饒啼或喫泥土時
有蚘蟲此疳瀉也宜止瀉退疳(治方具于疳門之下)
瀉多日唇口及糞色皆白糞頗多者久因成冷脾胃衰
困恐變脾風發癎宜以藥防偹而温飬補助脾胃
瀉扵暑熱時多患者謂時熱及飲食皆冷故也不傷扵
熱必傷扵冷若傷熱伏暑而瀉者則心蔵煩熱必小便
不利清濁不分瀉色赤黃宜利小便解暑熱若小便快
而瀉者冷瀉也色必青白榖不化宜温脾胃止瀉
瀉者不可急以熱藥止之多變為痢而下膿血也當審
察冷熱証候詳度緩急施治也
吐瀉
吐瀉多病扵春夏秋三時惟冬時絶少者盖吐瀉皆因
脾胃虛冷熱所致以冬時陽氣在内多食温暖少飲水
漿故也設有患者必因傷扵乳食也若春時病吐瀉者
多因扵風夏時病者多因扵熱秋時病者多因扵冷凡
治吐瀉者必當參其時候觀其形証察其温凉寒熱如
此則無誤矣
傷風吐瀉
傷風吐瀉身温乍凉乍熱呵欠頓悶多睡口中氣麄而
熱大便黃白色嘔吐乳食不消時咳𠻳宜散風補脾如
先已曾經下或無下證慎不可下也此由脾肺受寒不
能入脾也更有五蔵兼見之証發散者化大青膏服之
補脾者後服益黃散此錢乙所用藥也方在本集
傷風吐瀉身熱多睡能乳呵欠頓悶口中氣熱飲水不
止吐痰大便黃水此為胃虛熱渴吐瀉也當生胃中津
液以止其渴錢乙用白术煎湯服之然後發散風冷亦
用大青膏又云吐瀉昏睡露睛者胃虛熱也吐瀉昏睡
不露睛者胃實熱也
傷風吐瀉身凉吐沫瀉青白色呵欠悶亂不渴哽氣長
出氣睡露睛此傷風荏苒輕怯因成吐瀉當先補脾錢
乙先用益黃散後發散其風用大青膏此二病扵春冬
多也
傷食吐乳
吐瀉乳食不化其吐及糞皆有酸臭氣者此傷食吐瀉
也凡吐乳瀉黃赤者傷熱乳食也若吐乳瀉青白者傷
冷乳食也並宜微下之後和胃氣虛者以緩化滯藥漸
磨化之
吐瀉在初生三日内壯熱不乳大便乳不消化或白色
者是傷乳當微與下後和胃氣虛者以緩化滯藥漸磨
化之
吐瀉在初生三日已上至十日身温凉不思乳大便青
白乳不消化此上實下虛也更有五蔵兼見証瀉其所
實者而補其脾胃虛者也
吐瀉有兼蔵証者兼肺則睡露睛喘氣兼心則驚悸飲
水兼脾則困倦饒睡(吐瀉乃脾胃之本病)兼肝則呵欠頓悶兼腎
則不語畏眀
昔錢乙治馮承務子五歲吐瀉壯熱不思食乙見兒目
中黑睛少白睛多面色㿠白乙曰此子必多病面色㿠
白者神怯也黑睛少者腎虛也本怯而虛故多病也縱
長成必肌膚不壯不耐寒暑易虛易實脾胃亦怯更不
可縱扵酒慾若不保養不過壯年也面上常無精神光
澤如婦人之失血也今吐瀉不食壯熱者微有傷食也
又虛怯則不可下下之虛入肺則嗽入心則驚入脾則
困倦入腎則加虛但當以藥磨化之為微有食傷也若
重傷則須下之不下則成癖也若實食在内乃可下也
下畢補脾必愈隨其虛實無不效者乙所用藥在本集
載之
冷熱吐瀉
吐瀉在五月中已後身壯熱者此熱也小兒蔵府中十
分中九分熱此因傷熱乳或胃熱入内吐乳不消瀉深
赤色宜與解熱錢乙用玉露散
吐瀉在六月中已後身大温而似熱蔵府中六分熱四
分冷也嘔吐乳食不消瀉色黃多白少似褐或食乳或
不食乳宜少補脾而大解熱錢乙少用益黃散多用玉
露散更宜審察冷熱如兒大熱瀉色赤黃者此熱多依
五月中後治之
昔錢乙治廣親北宅四大王宫五太尉六月中吐瀉米
榖不化衆醫用温藥一日而加喘吐不定乙曰當用凉
藥治之謂傷熱在内也衆醫皆言吐瀉多而米穀不化
當補脾胃何得用凉藥王信衆醫又用補脾温藥乙曰
不可服此三日外必腹滿身熱飲水吐逆三日外一如
所言謂六月熱甚伏入腹中而令引飲熱傷脾胃即大
吐瀉他醫又行温藥即上焦亦熱故喘而引飲三日當
死衆醫不能治復召乙乙見有熱証以白虎湯三服更
以白餅子下之一日减藥二分二三日又與白虎湯二
服四日用石膏湯及旋合麥門冬黃芩腦子牛黃天竺
黃茯苓以朱砂為衣竹葉湯下五圓熱退而愈乙所用
方本集載之
吐瀉在七月中已後身温蔵府中三分熱七分冷也不
能食乳多似睡悶亂哽氣長出氣睡露睛唇白多啘而
不渴錢乙扵食前令多服補脾益黃散扵食後少服解
熱玉露散更宜相度冷熱若身大温瀉浚黃者依六月
中已後為治也
昔錢乙治廣親七大尉七歲吐瀉是時七月其証全不
食而昏睡睡覺而悶亂哽氣乾嘔大便或有或無不渴
衆醫疑睡作驚治之不愈乙曰當先補脾而後退熱與
使君子圓補脾石膏湯退熱次日以水銀硫黃二物末
之生姜水調下一字乙曰凡吐瀉五月内九分下而一
分補八月内九分補而一分下此者是脾虛瀉醫妄治
之至扵虛損下之即死故只當補脾若以使君子圓恐
緩已又留温胃益脾藥止之有一李醫問曰何食而噦
乙曰脾虛不能食津液少即啘逆又曰何瀉青褐水乙
曰腸胃至虛冷極故也乙治而愈其方本集載之
吐瀉在八月中已後身冷無陽也不能食乳乾啘瀉青
褐水錢乙只用益黃散補脾不可下
吐瀉所論冷熱時月此錢乙以中原之地言也今較之
江浙則氣候不同今江浙之地二三月尚寒四五月温
暖六月入伏之後纔熱七月熱盛八月熱尚未退雖冬
月晴多便暖雖夏月隂多便寒不可槩以中原冷熱時
候便為定論經所謂東西南北之異地温凉寒熱之異
宜况每歲寒熱自隨時令早晚難以拘定月日也候之
者乘其至也謂至其熱則從熱治至其温則從温治至
其寒則從寒治至其凉則從凉治此乃隨四時之氣各
適其宜
吐瀉扵夏秋大熱之時伏暑傷冷則心蔵煩躁小便不
利清濁不分隂陽二氣相干名曰氣亂亂扵腸胃之間
名曰霍亂其証乘熱傷冷氣逆而喘腹脇脹滿身熱脉
亂頭痛體疼如傷寒之狀上即大吐下即大瀉重者四
支厥冷脚脛轉筋法當調順其氣分别清濁升降隂陽
若只伏暑吐瀉者則小便不利其証雖與上証稍同而
輕非霍亂比瀉色赤黃此但只名伏暑吐瀉不為霍亂
也治霍亂吐瀉若熱多而渴者五苓散寒多不渴而心
腹身體疼痛及煩躁渴不能飲者可服理中湯寒甚腹
痛轉筋四支拘急者理中湯加附子汗出惡寒手足厥
冷下利清榖内寒外熱脉微欲絶者並四逆湯已上諸
証並可與香薷散服之以他藥不能療此証也治伏暑
吐瀉若小便不利與五苓散利小便及與香薷散解伏
暑坯蓮散救生丹止吐
吐瀉不拘何時則令脾胃虛弱多致生風而為脾風慢
驚也以脾土衰而肝木來刑故爾當先補脾胃不令困
弱則風不生而病易愈也
吐瀉已定未定煩渴者皆津液内耗也不問新久宜煎
錢乙白术散使滿意取足飲之多即愈好不爾即津液
内耗而引飲不止内生其熱外邪相干則証變百端以
成他病漸至危困也
小兒衛生緫微論方卷九
