書法正傳摠目藝術類一(書畫之屬)
卷一
翰林要訣
卷二
書法三昧
卷三
永字八法
卷四
大字結構八十四法
卷五
纂言上
卷六
纂言中
卷七
纂言下
卷八
書家小傳
卷九
名蹟源流
卷十
鈍吟書要
(臣)等謹案書法正傳十卷
國朝馮武撰武號簡緣常熟人馮班之從子也
班以書法名一時武受其學年八十一時館
蘇州繆曰芑家為述此書專論正書之法首
陳繹曾翰林要訣一卷次周伯琦所傳書法
三昧一卷次李溥光永字八法一卷以三家
論書獨得微指故也其語意有未顯者則武
為補注以明之次明李淳所進大字結搆八
十四法一卷次纂言三卷則歴代書家之微
論次書家小傳名蹟源流各一卷而以班所
著鈍吟書要一卷終焉每卷之中武亦各為
附論時有精語蓋武於書學頗有淵源耳乾
隆四十二年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
書法正傳自叙
丁亥春馬齒八十一矣吳門繆孝廉文子不以老耄舍
我而延我於樹滋堂窗明几淨筆精墨良晨夕共向芸
編蠧卷揚㩁千古事戶無雜賓烹苦茗爇名香不知世
閒有所謂歌舞聲色博簺圍碁狗馬玩好酬酢炎涼者
一日茶罷文子告余曰叟之學吾固聞之矣然八十年
中孰者為最優余曰余少而遭亂離破巢完卵久焚筆
硯長而以家累久事村塾無少暇即有家學徒聞之而
未有得也然於吟詩法書二事或稍有一知半解而書
學為稍閑文子曰叟試悉數之余請更僕而聽之余曰
書自蒼頡沮誦以來隨代而屢變古文變而為篆籕篆
籕變而為八分小篆小篆變而為隸兼篆隸變而為今
正書正書變而為行書章草章草變而為草書諸體之
中惟正書為最切要焉蓋小篆者正書之源也行草者
正書之變也夫書之為道象形為文相生為字寫於竹
帛曰書古今人言之者衆矣而其途則有三日六書曰
聲韻曰筆法講六書者則有許氏說文徐鉉解字徐鍇
繫傳戴侗六書故鄭樵六書略楊桓六書統周伯琦說
文字源趙古則六書本義顔魯公千禄字書張有復古
編等書講聲韻者則有廣韻禮部韻略丁度集韻毛晃
增韻韻會舉要等書而筆法則為書甚多求其明白簡
易深切無隠者則未之有見也余自鼎革以來僻處鄉
曲懶遊都市於當世收藏家皆未登龍池而探驪珠第
就平日所留意者聚得六十餘種其餘所未見者良多
也而况所見者又無多可取也曰叟盍即所取者合成
一書且發明其所未發者以嘉惠後學乎余曰此意良
所願也雖然以寡聞淺見之耳目而剖明千古不傳之
秘奥書成其不為遼東豕貂裘續者幾希矣文子曰大
道以多岐亡羊此事非小道也為天地之文明為古今
之眼目說者愈多而亡益甚叟其忍使不絶如綫者而
竟付之無何有之鄉乎與其不輕傳而竟絶其緒孰若
公諸天下後世而俟一後起者得馳騁乎康莊之衢也
余曰噫風燭之年途遠而日暮矣即吾所知者而當世
已艱遇夫知之者且吾所知為不然者而往往居之不
疑焉嗟乎絶固吾不忍也不大聲以呼而使紛紜於既
絶之後尤吾所不忍矣於是徇文子之命冒顔而成是
編以冀巖之阿水之裔或有謂此未死翁庶可語而教
吾所不逮誠甚幸也誠甚幸也不然千百年後蠶箔瓿
口之閒或有拾而惜之者鍾王或因是而煌然乎靖節
云但恨多謬誤君當恕醉人請易醉為老何如虞山簡
緣馮武述
凡例
一是書為正書而作也故大篆小篆八分草書皆略焉
而正書之法莫妙於陳繹曾翰林要訣無名氏書法三
昧雪菴永字八法但其中有未顯語處使學者猜億之
而未當余特為分編三卷細加補注使一見了然
一昔人講說書法未始不諄切言之但或各據所見或
多著浮詞使頷下驪珠混於魚目初學無從擇取究於
下筆無少益助余特為提要鉤玄纂成三卷非緊要者
一語不載所關切者寧屢見焉
一書法之書所引用者最苦於不肻全載余讀虞永興
筆髓孫過庭書譜張懷瓘玉堂禁經李陽冰翰林密論
諸書皆字字珠玉資助後學不淺也故全錄不遺
一古今書家不知凡幾不能全載特取尤當熟悉者以
便尋究
一晉唐名迹所存無幾後代翻刻不可勝計擬核其真
贋溯其存亡略就聞見另為名蹟源流一卷所以便稽
攷也
一余之所見得之先伯鈍吟公者居多先伯所教專以
用筆結構二法今散見於他說者言言中的字字探微
錄成一編另為一卷俾學者知所入云
一古今書評皆所當留意如庾肩吾李嗣真書品張懷
瓘書斷梁武袁昂書評朱長文續書斷皆不可不閱書
多難載擬另刻數種並行之
一著書之難難於眼目不廣余腹笥寥寥家藏散佚雖
有臆解苦無證佐幸文子藏書甚富交遊假借不惜筆
舌商酌去取惟我二人焉
簡緣子再識
一是書編次成帙係先簡緣手定中閒標目處用記認
摘出以醒目也句讀點斷便披覽也至密圈尖圈密點
處為書之喫緊關目所宜留意此先簡緣點定時所斟
酌指迷開示後學者今皆仍之其大小圖目尤係法程
所在悉取先簡緣手書者付梓
姪孫鼎謹識
