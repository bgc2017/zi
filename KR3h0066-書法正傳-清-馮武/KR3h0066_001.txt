書法正傳卷一常熟馮武撰
翰林要訣
第一執筆法
指法(擫抵)(壓拒)(鈎導)(揭送)
腕法(枕腕懸腕)(提腕)
手法
變法(撮管捻管)(&KR1911;管握管)
第二血法
蹲駐提捺過搶衂
第三骨法
提縱
第四筋法
字法(藏)(度)
指法
第五肉法
字法(滿捺)(飛提)
(附)用筆分數
通論紙墨硯
第六平法
偃仰平勒
第七直法
垂露懸針鄉背努&KR1899;
第八圓法
點(側頭曾)(散水其脚)(聯飛挫)(烈火打)
撆(啄撆背)(掠撆鄉)
捺(波連)(拔磔)
策
趯(打勾背抛)(趯下抛挑戈提大背)
勾(勾裏雙包)(勾努雙裹)
方(平方飛方)
第九方法
八面九宫結構均方
第十分布法
布方映帶變換體樣
字閒行白篇段
第十一變法法
情氣形勢
第十二法書
真行草諸帖
至正二年冬余聞汪延年得書法于金谿陸氏遂
從戴尚文處傳鈔之惜其凡例尚淆點畫多繆既
改而正之矣乃作目錄一篇以條理之其點畫則
識之於各目云歙朱昇題
第一執筆法
衞夫人云真書去筆頭一寸二分(或作二寸一分)行草去筆頭
二寸一分(或作三寸二分)
撥鐙法李後主得之陸希聲希聲所傳於𧦬光者止五
字後主更益二字曰導送謂之七字訣
擫大指骨上節下端用力欲直如提千鈞(擫烏叶反)
壓捺食指著中節旁(此上二指主力捺手按)
鈎中指著指尖鈎筆令向下
揭名指著指爪肉之際揭筆令向上
抵名指揭筆中指抵住
拒中指鈎筆名指拒定(此上二指主運轉)
導小指引名指過右
送小指送名指過左(此上一指主來往)
右名撥鐙法撥者筆管著中指名指尖令圓活易轉
動也鐙即馬鐙筆管直則虎口閒空圓如馬鐙也足
踏馬鐙淺則易出入手執筆管淺即易撥動也
右指法
枕腕以左手枕右手腕而書之
提腕肘著案而虚提手腕而書之(鈍吟云此法好)
懸腕懸著空中而書之最有力
枕腕以書小字提腕以書中字懸腕以書大字行草
即須懸腕懸腕則筆勢無限否則拘而難運今代惟
鮮于郎中善懸腕書問之輒瞑目伸臂曰膽膽膽
右腕法
唐太宗曰大凡學書指欲實掌欲虚管欲直心欲圓又
曰腕竪則鋒正鋒正則四面勢全次實指指實則筋力
均平次虚掌掌虚則運用便易
簡緣云管直則心圓
右手法
撮管以撥鐙指法撮管頭大字草書宜用書壁尤宜
&KR1911;管以大指小指倒垂執管&KR1911;三指攢之就地書大幅
屏障
捻管以大指與中三指捻管頭書之側立案左書長幅
釣字(捻乃叶反)
握管四指中指節握管沈著有力書誥敕榜疏
右變法
第二血法
蹲七分三折管直心圓
駐七分力到水聚
提三分大指下節骨竦水下
捺九分力滿
過十分疾過
搶各有分數圓蹲直搶偏蹲側搶出鋒空搶
衂三分三摇筆殺力
字生于墨墨生于水水者字之血也筆尖受水一點
已枯矣水墨皆藏于副毫之内蹲之則水下駐之則
水聚提之則水皆入紙矣捺以勻之搶以殺之補之
衂以圓之過貴乎疾如飛鳥驚蛇力到自然不可少
凝滯仍不得重改
簡緣云此專對水墨說用筆之際自然有此七字在
筆下非謂何筆為蹲何筆為駐也
第三骨法
提竦大指下節骨下端提尾駐飛
縱和大指下節骨下臼蹲首駐捺衂過
字有骨為字之骨者大指下節骨是也提之則字中
骨健矣縱之則字中骨有轉軸而活絡矣提者大指下
節骨下端小竦動也縱者骨下節轉軸中筋絡稍和
緩也
簡緣云此專對骨說提之則骨健縱之則骨活動非
謂何筆為縱何筆為提也
第四筋法
藏首尾蹲搶
度中閒空中飛度
字之筋筆鋒是也斷處藏之連處度之藏者首尾蹲
搶是也度者空中虚打勢飛度筆意也鈍吟云解
藏度二字則無死筆活處在筋也又云一畫亦要藏
度不專是斷處聯屬
簡緣云一行亦有藏度一幅亦有藏度不悟此二字
唐人所謂善書手而已矣
右字法
中指下貫上左貫右筆中柔
名指上貫下右貫左筆中韌(如吝反)
右指法
第五肉法
滿捺
飛提
字之肉筆毫是也疎處捺滿密處提飛平處捺滿險
處提飛捺滿即肥提飛則瘦肥者毫端分數足也瘦
者毫端分數省也水太漬則肉散太燥則肉枯乾研
墨濕點筆濕研墨乾點筆墨太濃則肉滯太淡則肉
薄粗則多累積則不勻
簡緣云今人誤以墨重輕為肉之肥瘦又云此專
對字之肉講非謂何筆為滿捺何筆為飛提也
右字法
筆字一寸蹲七釐提五釐捺九釐畫一分以是為率清
勁逓減三釐初學提活蹲輕則肉圓老成提緊蹲重
則肉䟐&KR0146;右軍云用筆著墨不過三分不得深浸
深浸則毫弱無力鈍吟云如萬歲枯藤䟐&KR0146;也徐
季海筆在畫中力出字外用此也
紙強弱有分數筆力臨時斟酌用之右軍云紙剛用軟
筆紙柔用硬筆純剛如錐畫石純柔如印印泥既不
圓暢神格亡矣書石同紙剛例蓋相得也
墨磨墨之法重按輕推遠行近折不得用硯池水令
墨滯筆沍以新汲水臨時用之凡書不得自磨墨
硯池寬面細每夕一洗則水墨調勻血肉得所
書學指南云夫論墨之佳曰輕堅黝黑入硯無聲又
曰其堅如玉其文如犀又曰繢綵奮發論硯之佳曰
秀潤玉質論筆曰長而不勁不如勿長勁而弗圓不
如不勁論紙之佳曰不能澄心堂薛濤江亦必堅薄
白滑純柔光澤者若粗厚鬆灰者不惟損筆亦能壞
字凡此皆至理也善書者知之
右用筆分數并論筆紙墨硯
第六平法(平者横畫也)
偃首搶下尾搶上蹲鋒自駐力到疾提力滿微捺力
盡回鋒
仰首搶上尾搶下蹲鋒自駐力到微捺力滿疾提力
盡回鋒
平首搶平尾搶平蹲鋒自駐力到疾過力盡回鋒
勒上平中仰下偃空中遠搶以殺其力如勒馬之用韁
也凡尾提處觀其筆燥濕如何燥則駐蹲捺而實搶
以補之其次蹲而不捺其次駐而不蹲其次提而不
駐即實搶之濕則提起即空搶可也
簡緣云已上三法俱是勒勢非謂另是一筆也
翰墨良規云凡平畫忌如筭子終篇展玩不見横畫始
是書法鈍吟云八字最妙
第七直法(直者竪畫也)
垂露首搶上尾搶下分四停各半之如露之欲垂而
復縮
懸針首搶上尾搶下空出分三停上二下一筆欲正
自上而下如長針垂
簡緣云將欲縮鋒引而伸之須要首尾相等但鋒尖
耳不可如鼠尾又按古人祗有垂露一法懸針始於
蘭亭年字後人遂以為法又按竪畫祗有垂露懸針
兩筆其餘皆言其意意以立法教後人也
鄉首搶左上右右上左尾搶左上左右上右偏蹲偏駐
側搶側過分五停上二下二鄉筆貴和
背首搶左上左右上右尾搶左上右右上左偏蹲偏駐
側搶側過分五停上二下二背筆貴峻
努首搶右築鋒尾搶上左衂訖趯出分七停上一下一
藏趯亦可努須凸胷而出不可直直則無力太
宗云為竪必努貴戰而雄
簡緣云凡竪畫起手不用力雖極短亦不直故頭向
右用筆稍駐而下行中自然凸出又云直畫從發筆
用力則中閒微凸而出如申字中竪則努而懸針也
事字中竪則努而隨趯出也鄉則努而鄉也背則努
而背也非另有一筆
&KR1899;首搶中心上出字分盡處空中落下畫分盡處蹲之
尾搶上出空中力盡止垂露懸針鄉背努等筆皆有
之肥瘠以字分為稱長短隨偏傍所宜用
簡緣云尚嘗等字中竪用之
第八圓法
側點之變無窮皆帶側勢蹲之首尾相顧自成三過筆
有偃仰向背飛伏立等勢柳葉鼠矢蹲鴟栗子等形
散水上側中偃下仰横二停從四停上内一中外二下
自外四至内二
聯飛四點相隨偃前以後横鈍吟云起偃横煞
簡緣云此說起止兩筆
烈火外相向而偃内相隨而仰
簡緣云外者言外兩筆内者言内兩筆
曾頭對向貴從上開下合
其脚相背貴横上合下開
挫因前筆衂出或上或下或左或右皆衂法也
打提鋒空中打下乃點法之長者
啄點首撆尾左出微仰如鳥喙之啄物
掠點首撆尾右出微仰如篦之掠髮鈍吟云此乃斜
懸針而末鋒飛起宜出鋒處送筆力到而勻不可半
途撆出則無力而瘦弱
背撆首圓蹲過作懸針法左出
鄉撆首偏蹲右顧左轉作鄉竪尾懸針左出如手前後
撆物
波從波五停首一中三尾一横波五停首一中二尾二
大體作仰畫不蹲以鋒傍裏空蹲三面力到順指欹
下力滿微駐仰出三過筆中又有三過如水波之起
伏也
簡緣云波者磔也今謂之捺也或曰微直曰磔横過
曰波
磔偏蹲偏駐疾過緩出首尾自藏須先作上啄取勢如
裂帛力在裂外勢盡不可便出須駐筆而後放
唐太宗云磔者不徐不疾去欲復駐而去之也
拔先作左撆飛筆側打鋒不蹲順勢欹下力滿微駐仰
出三過筆如手拔物
簡緣云人入等字小捺也
逴上點如右足立定取力下屈如右股三折取勢下拔
如右足之逴溝壑
簡緣云之是也(赤角反)
策重提輕蹲圓鋒左出勢盡仰收如鞭之策馬力在著
物處又曰仰筆趯鋒輕擡而進
簡緣云短畫也法應上仰用之其天夫馬之類是也
打勾右打反趯抱腹
趯下前筆末蹲鋒提趯抱身貴短如足趯物
挑右背&KR1899;仰勒反趯趯貴抱腹而清
簡緣云竪趯曰趯横趯曰挑
背抛鄉&KR1899;仰勒反趯趯貴寬圓或仰背偃或作垂露平
或作懸針平或作圓趯如背手抛物此名外略法
簡緣云乚是也
大背抛仰勒衂左努挑或偃勒衂右背抛長短屈伸各
隨字形此名蠆毒法
簡緣云&KR2151;是也
戈提空中斫下勢盡或仰趯抱身或收趯歸腹或反趯
向左大體如向右竪而左右顧盻反趯之勢欲飛有
斫戈有築戈有反戈有飛戈鍾繇折芒勢(哉字)虞智
秃出勢歐陽蘭臺借勢
勾裏偃勒鄉&KR1899;趯或仰勒背&KR1899;趯用于罔岡白田等字
勾努勒努趯或偃鄉或仰背用于均勻勿旬等字
雙包左先作鄉撆撆尾停筆取勢飛筆隨勢包撆勢&KR1899;
打閒對撆首打背隨勒尾平撆尾
簡緣云風鳳几凡等字是也
雙裹法與雙包同但自撆首偏蹲取勢勢遠則勒短裹
撆
簡緣云包字是也
平方上平旁向下偃或上仰旁背下平
簡緣云國固圖等字是也
飛方上飛平旁飛向下飛偃飛者空中飛筆緊提轉腕
疾書也
簡緣云已上二法八分並用
第九方法
八面八面俱滿者方竒飛
簡緣云智永最近此法凡字各有八面即一字丨字
皆有八面勢有在乎實者亦有在乎空者善書者下
筆自有八面威風不善書者雖填滿四隅總多缺陷
方法不可不知也
九宫八面點畫皆拱中心
簡緣云歐法最近又云中心者非以一筆為中心也
結搆隨字點畫多少疎密各有停分作九九八十一分
界畫均布之先於鍾王虞顔法帖上以朱界畫印印
訖視帖中字畫分數一一臨擬仍欲察其屈伸變換
本意秋毫勿使差失四家字體既熟方可旁及諸家
法帖字大以小印分數蹙之法帖字小以大印分數
展之雖以黃庭樂毅展為方丈可也又以朱界畫印
印紙或棐板漆之取許慎說文偏傍字樣一一依法
區處務要簡易精熟外妍美而内遒徤各各自佳矣
均方長者兩減闊短者兩減長小者四減字形雖有長
短闊狹小大行中須留空地仍須寫空中勢須偏著
右或亦各一分鈍吟云此分窠法不可不知
簡緣云長如日月之類短如四皿之類小如口字之
類
第十分布法
布方中展圓則疎者均方中蹙圓則密者均方點畫孤
單者展一畫大人卜之類是也重并者蹙之一傍棗
轉嶽麓之類是也古者所無不得擅寫
簡緣云平日工夫足臨時方能布置
映帶凡偏傍不相稱者屈伸點畫以避之太繁者減除
之太疎者補續之必古人有樣乃可用耳
變換字之中點畫重并者隨宜屈伸以變換之點不變
謂之布棋畫不變謂之布筭子若亦馬三冊之類是
也字之中偏傍重并者隨宜開合而變換之閒合閒
開之類若林晶炎焱之類是也
體樣隨字辨體隨體識樣字形有孤單重並併累攢積
之體須據說文為主而分布之一二為孤日月為單
棗炎為重林並為并晶焱為累墅樣為攢爨鬱為積
以此為例廣推求之
字閒對者宜疎疎者宜密
行白對者宜等閒者宜平
簡緣云識得疎密等半自然行閒茂密
篇段平起伏六分之一平其三起最後二分伏平者圓
穩而平畫多也起者振動而仰畫多也伏者收斂而
多偃畫也
第十一變法法
情喜怒哀樂各有分數喜即氣和而字舒怒則氣粗而
字險哀即氣鬱而字斂樂則氣平而字麗情有重輕
則字之斂舒險麗亦有淺深變化無窮
氣清和肅莊竒麗古淡窗明几淨氣自然清筆墨不滯
氣自然和山水仙隱氣自然肅(缺)氣自然莊
珍怪豪傑氣自然竒佳麗園池氣自然麗造化上古
氣自然古幽貞閒適氣自然淡八種交相為用變化
無窮矣
形字形八面迭逓增換一面變形凡八變兩面變形凡
十六三面以上變化不可勝數矣
勢形不變而勢所趨背各有情態以一為主而七面之
勢傾向之也
簡緣云寫去自知
第十二法書
真鍾繇力命剋捷宣示季直王右軍樂毅論
畫讚黃庭曹娥霜寒遺教臨鍾書
道德經王子敬十三行洛神智永千字文
臨羲之書虞永興破邪論歐陽蘭臺九成宫
化度寺虞恭公姚辯皇甫君擣素心經
虞永興廟堂碑褚遂良聖教序三龕碑枯
樹賦陰符經張旭郎官石陶弘景瘞鶴銘
徐浩不空三藏顔魯公麻姑壇放生池中興
頌東方朔干禄字書家廟宋璟臧懷恪
八關齋多寳柳公權玄秘馮宿苻璘
西平王普照陀羅尼裴休圭峯張從申季
子廟四絶季子誌歐陽通道因吳通微楚
金禪師
行王右軍蘭亭聖教張從申玄靜碑高氏鐵彌
勒頌李北海雲麾嶽麓寺娑羅樹褚遂良
哀冊虞世南汝南公主顔魯公爭座位祭姪
文劉太沖序
草右軍十七帖(簡緣云有二本後有敕字者佳今翻刻甚多)懷素自序
聖母
淳化閣帖諸帖之祖宋太宗淳化三年出内府真跡命
王著用棗板摹刻十卷雖近肥俗深得古意不見真
蹟得此足矣上有銀錠紋用澄心堂紙李廷珪墨拓
打手模之而不汚親王大臣各賜一本人間罕有今
世所傳俱從賜本轉相摹刻者
絳帖淳化之子用淳化閣帖增入别帖重編廿卷潘師
旦摹刻骨法清勁足正王著肉勝之失然駿馬露骨
又未免羸瘠之憾
潭帖淳化之子寳月大師摹刻風韻和雅血肉停勻但
形勢俱圓頗乏峭徤之氣慶歴間僧希白重摹者亦
佳第三次者失真矣
大觀帖淳化之弟大觀閒奉旨以御府真跡重刻於太
清樓中有蘭亭帖蔡京摹刻京沈酣富貴筆偏手縱
非復古意賴刻手精工猶勝他帖爾
太清樓續閣帖劉燾摹刻工夫精緻亞于淳化肥而多
骨求備于王著乃失之粗硬遂少風韻
戲魚堂帖劉次莊摹於臨江除去淳化年月而增釋文
在淳化翻刻中為有骨格者淡墨搨尤佳
東庫本世傳潘氏子析居石刻分為二其後絳州公庫
乃得上十卷絳守重刻下十卷足為一部名東庫本
其家亦復重刻上十卷足為一部於是絳州有公私
二本靖康之禍石並無存今重刻者去之遠矣
鼎帖廿卷紹興閒武陵丞趙銍父子編中有黃庭經石
硬而刻手不佳雖博而乏古意
星鳳樓帖曹士冕摹刻工緻有餘清而不濃亞于太清
樓續帖
玉麟堂帖吳琚摹刻濃而不清多雜米家筆仗
寳晉齋帖米元章手摹二王以下真蹟入石佳帖難得
學者賴此得見晉唐人髣髴爾
汝州帖摘諸帖中字牽合為之每卷尾有汝州印後有
會稽重摹俗謂之蘭亭帖
黔江帖秦子明借寳月古法帖摹刻石在黔江紹聖院
乃潭人湯正臣父子刻
賜書堂帖宋宣獻公摹於山陽石已不存後又重摹
蔡州帖蔡州臨摹絳帖上十卷出于潭帖之上
彭州帖刻歴代法帖十卷不甚精彩
利州帖慶元中以戲魚堂帖重刻于益昌
泉州帖淳化帖翻最為完善少遜于大觀絳帖比之他
刻亦大相徑庭自智果而後缺十餘幀
羣王堂帖韓侂胄刻筆意清遒雖有勝趣憾刻手不佳
不為精妙
百一帖王萬慶摹刻
脩内司帖淳熙間出内府所藏刻石禁中題尾云脩内
司奉旨上石亦名閟閣續帖
甲秀堂帖廬江李氏刻前有王顔書多諸帖所未有
二王帖許提舉刻於臨江
真賞齋帖錫山華氏刻此明碑之最精者
右十二篇大要筆圓字方傍密閒豁血濃骨老筋
藏肉潔筆筆造古意字字有來歴日臨名書無吝
紙筆工夫精熟久自得之
簡緣云書法之賾和盤托出學者但要自始訖終
細心體會自有正路可入母為野狐鳴盤踞胷中
輕視此編也
書法正傳卷一
