書法正傳卷七常熟馮武撰
纂言下
晉衞恒四體書勢(第一字勢第三隸勢)(第二篆勢勢第四草書)
衛恒字巨山少辟司空齊王府轉太子舍人尚書郎秘
書丞太子庶子黃門郎恒善草隸書為四體書勢曰昔
在黃帝創制造物有沮誦蒼頡者始作書契以代結繩
蓋睹鳥跡以興思也因而遂書則謂之字有六義焉一
曰指事上下是也二曰象形日月是也三曰形聲江河
是也四曰會意武信是也五曰轉注考老是也六曰假
借令長是也夫指事者在上為上在下為下象形者日
滿月虧象其形也形聲者以類為形以配為聲也會意
者止戈為武人言為信也轉注者以老夀考也假借者
數言同字其聲雖異文意一也自黃帝至三代其文不
改及秦用篆書燒焚先典而古文絶矣漢武時魯恭王
壞孔子宅得古文尚書春秋論語孝經時人已不復知
古文謂之蝌蚪書漢世秘藏希得見魏初傳古文者出
於邯鄲淳恒祖敬侯為寫尚書後以示淳而淳不别至
正始中立三字石經轉失淳法因蝌蚪之名遂效其形
太康元年汲縣人盜發魏襄王冢得策書十餘萬言按
敬侯所書猶有髣髴古書者數種其一卷論楚事者最
為上妙恒竊悦之故竭愚思以諧其美愧不足以厠前
賢之作冀以存古今之象焉古無别名謂之字勢云
黃帝之史沮誦蒼頡眺彼鳥跡始作書契紀綱萬事垂
法立制帝典用宣質文著世爰暨暴秦滔天作戾大道
既泯古文亦滅魏文好古世傳丘墳歴代莫發真偽莫
分大晉開元弘道敷訓天垂其象地效其文天地乃位
粲美其章因聲附意類物有方日處君而盈其度月執
臣而窺其傍雲委蛇而上布星離披以舒光禾卉莽蓴
以垂穎山嶽嵳峩而連岡蟲起蟄而若動鳥似飛而未
揚覩其措筆綴墨用心精專勢和體均發止無閒或守
正循撿規折矩旋或方圓靡則因事制權其曲如弓其
直如弦矯然特出若龍騰於川森爾下頽若雨墜於天
或引筆奮力若鴻雁高飛邈邈翩翩或縱肆婀娜若流
蘇懸羽靡靡綿綿是故遠而望之若翔鳳厲水清波漪
漣就而察之有若自然信黃唐之遺跡為六藝之範先
篆籕蓋其子孫隸草乃其曾玄聊觀象以致思非言詞
之所宣
昔周宣王時史籕始著大篆十五篇或與古同或與古
異世謂之籕書者也及平王東遷諸侯力政家殊國異
而文字乖形秦始皇帝初兼天下丞相李斯乃損益之
罷不合秦文者斯作蒼頡篇中車府令趙高作爰歴篇
太史令胡母敬作博學篇皆取史籕大篆或頗省改所
謂小篆者或曰下邽人程邈為獄吏得罪始皇幽繫雲
陽獄十年從獄中作大篆少者增益多者損減方者使
圓圓者使方奏之始皇始皇善之出以為御史使定書
或曰邈所定乃隸字也自秦壞古文有八體一曰大篆
二曰小篆三曰刻符四曰蟲書五曰摹印六曰署書七
曰殳書八曰隸書王莽時使司空甄酆校文字部改定
古文復有六書一曰古文孔氏壁中書也二曰竒字即
古文而異者三曰傳書秦篆書也四曰佐書即隸書也
五曰繆篆所以摹印也六曰鳥書所以書幡信也許慎
撰說文用篆書為正體例最可得而論也秦時李斯號
為工篆諸山及銅人銘皆斯書也漢建初中扶風曹喜
少異於斯而亦稱善邯鄲淳師焉略究其妙韋誕師淳
而不及也太和中誕為成都太守以其能書留補侍中
魏氏寳器銘題皆誕書也漢末又有蔡邕采斯喜之法
為古今雜形然精密閑理不如淳也邕作篆勢曰因為
鳥迹蒼頡循聖作則制文體有六篆妙巧入神或象龜
文或比龍鱗紆體放尾長翅短身頽若黍稷之垂穎藴
若龍蛇之棼緼揚波振擊龍躍鳥震延頸脅翼勢似凌
雲或輕舉内投微本濃末若絶若連似水露緣絲凝垂
欲下從者如懸衡者如編杪者邪趨不方不圓若行若
飛跂跂翾翾遠而望之象鴻鵠羣遊絡繹遷延近而視
之端際而不可得見指撝不可勝原硏桑不能數其詰
屈離婁不能覩其隙閒般倕揖讓而辭巧籕誦拱手而
韜翰處篇籍之首目粲斌斌其可觀摛華豓於紈素為
學藝之範先嘉文德之弘懿藴作者之莫刊思字體之
俯仰舉大略而論旃
秦既用篆奏事繁多篆字難成即令隸人佐書隸字漢
因行之獨符璽幡信題署用篆隸書者篆之捷也上谷
王次仲始作楷法至靈帝好書時多能者而師宜官為
最大則一字徑丈小則方寸千言甚矜其能或時不持
錢詣酒家飲因書其壁顧觀者以往計錢足而滅之每
書輒削而焚其柎梁鵠乃益為板而飲之酒候其醉而
竊其柎鵠卒以書至選部尚書宜官後為袁術將今鉅
鹿宋子有耿球碑是宜官書也梁鵠奔劉表魏武帝破
荆州募求鵠鵠之為選部也魏武欲為洛陽令而以為
北部尉故懼而自縳詣門署軍假司馬在秘書自效是
以今者多有鵠手迹魏武帝懸著帳中及以釘壁玩之
以為勝宜官今宫殿題署多是鵠書鵠宜為大字邯鄲
淳宜為小字鵠謂淳得次仲法然鵠之用筆盡其勢矣
鵠弟子毛弘教於秘書今八分皆弘法也漢末有左子
邑小與淳鵠不同然亦有名魏初有鍾胡兩家為行書
法俱學於劉德昇而鍾氏小異然亦各有其巧今大行
於世作隸勢曰鳥迹之變乃為佐隸蠲彼繁文崇此簡
易厥用既形體象有度煥若星陳鬱若雲布其大徑尋
細不容髮隨事從宜靡有常制或穹窿恢廓或櫛比針
列或砥平繩直或蜿蜒繆戾或長斜角趣或規旋矩折
脩短相副異體同勢奮筆輕舉離而不絶纖波濃點錯
落其閒若鐘簴設張庭燎飛煙嶄巖崔嵳高下屬連似
崇臺重宇層雲冠山遠而望之若飛龍在天近而察之
如心亂目眩竒姿譎誕不可勝原研桑所不能計宰賜
所不能言何草篆之足算而斯文之未宣豈體大之難
覩將秘奥之不傳聊佇思而詳觀舉大較而輪旃
漢興而有草書不知作者姓名至章帝時齊相杜伯度
號稱善作篇後有崔瑗崔寔亦皆稱工杜氏結字甚安
而書體微瘦崔氏甚得筆勢而結字小疎弘農張伯英
者因而轉精其巧凡家之衣帛必書而後練之臨池學
書池水盡黑下筆為楷則常曰悤悤不暇草書寸紙不
見遺至今世尤寳其書韋仲將謂之草聖伯英弟文舒
者次伯英又有姜孟穎梁孔達田彦和及韋仲將之徒
皆伯英弟子有名於世然殊不及文舒也羅叔景趙元
嗣者與伯英並時見稱於西京而矜巧自與衆頗惑之
故伯英自稱上比崔杜不足下方羅趙有餘河間張超
亦有名雖然與崔氏同州不如伯英之得其法也崔瑗
作草書勢曰書契之興始自頡皇寫鳥迹以定文章爰
暨末葉典籍彌繁時之多辟政之多權官事荒蕪勦其
墨翰惟作佐隸舊字是删草書之法蓋又簡略應時踰
指用於卒迫兼功并用愛日省力純儉之變豈必古式
觀其法象俯仰有儀方不中矩圓不中規抑左揚右兀
若竦﨑獸跋鳥峙志在飛移狡免暴駭將奔未馳或黝
黭&KR1709;&KR0008;狀似連珠絶而不離畜怒奮鬱放逸生竒忽凌
邃惴慄若據槁臨危旁點邪附似蜩螗挶枝絶筆收勢
餘綖虬結若杜伯揵毒看隙緣巇螣蛇赴穴頭没尾垂
是故遠而望之漼焉若沮岸崩崖就而察之一畫不可
移幾微要妙臨時從宜略舉大較髣髴若斯
張懷瓘十體書斷(參唐玄度論十體韋積五十六種夢英十八體而增刪之)
古文者黃帝史蒼頡所造也頡首四目通於神明仰觀
奎星圓曲之勢俛察龜文鳥迹之象博采衆美合而為
字是為古人嬴氏之代法務徑捷隸書是興古文殆絶
漢魯恭王壞孔子舊宅得尚書論語孝經皆蝌蚪文字
又河内女子壞老君屋得古文秦誓顧命二篇蝌蚪書
即古文别名蒼頡即古文之祖也
按許氏說文曰蒼頡之作書也依類以象形故謂之
文其後形聲相益即謂之字字者孳乳而寖多也著
於竹帛則謂之書書者如也如者如其事也
大篆者周宣王太史籕所作也始變古文為大篆篆者
傳也傳其物理施之無窮秦焚詩書惟易與大篆十五
篇獨存史籕即大篆之祖也
籕文者亦周太史籕所作也與古文大篆小異後人以
其名稱書謂之籕相傳周時史官以此教學童書今所
傳周宣王石鼔文是其遺法史籕即籕文之祖也
簡緣云所謂籕是也疑即大篆而小變之衛恒謂十
五篇即籕文不為無見
小篆者秦丞相李斯所作斯妙於篆法乃增損史籕大
篆而為小篆亦曰秦篆畫如鐵石字若飛動作楷隸之
祖為不易之法凡銘題鍾鼎及作符璽至今用焉謂之
玉筯篆李斯即小篆之祖也
八分者秦羽人上谷王次仲所作以古書字形小波勢
乃作八分楷法字方八分言有模楷其後師宜官梁鵠
蔡邕善之王次仲即八分之祖也
隸書者秦下邽人程邈所造也邈字元岑始為縣令得
罪始皇幽繫雲陽獄中覃思十載損益大小篆方圓而
為隸書三千字奏之始皇始皇善之用為御史以奏事
繁多篆字難成乃用隸字以為隸人佐書故曰隸書(或曰)
(邈起徒隸故曰隸書非也)按八分已減小篆之半實小篆之捷隸又
減八分之半亦八分之捷程邈即隸書之祖也
簡緣云按始變楷法原從大小篆而來則今之結體
用筆何可苟也一種沈著周正處玩小篆當自得之
即錐畫沙印印泥也
章草者漢黃門令史游所作王愔云漢元帝時史游作
急就章解散隸體粗書之存字之梗槩損隸之規矩縱
任奔逸赴速急就因草創之義謂之草書懷瓘按章草
之書字字區别章草即隸書之捷草又章草之捷按杜
度在史游後一百餘年則解散隸體明是史游創焉史
游即章草之祖也
行書者後漢穎川劉德昇所造也即正書之小偽務從
簡易相閒流行故謂之行書劉德昇即行書之祖也
簡緣云鍾繇謂之行押書正書稍流動者謂之真行
草帶行者謂之行草
飛白者後漢左中郎將蔡邕所作靈帝時詔邕作聖皇
篇篇成詣鴻都門上方脩飾鴻都門邕見役人以堊帚
成字悦焉歸而為飛白之書雖創法於八分實窮微於
小篆漢末魏初並以題署宫闕王僧虔云飛白八分之
輕者張芝草書得簡易流遠之極蔡邕飛白得華豓飄
蕩之極梁武帝謂蕭子雲云獻之書白而不飛卿書飛
而不白可斟酌為之子雲乃以篆文為之雅合帝意其
後歐陽詢得焉伯喈即飛白之祖也
草書者後漢張伯英所造伯英名芝杜度妙於章草崔
瑗崔寔父子繼能羅暉趙襲亦法此藝襲與芝善芝自
云上比崔杜不足下方羅趙有餘伯英學崔杜之法變
成今草字之體勢一筆而成偶有不連而血脈不斷及
其連者氣候通其隔行子敬深明其旨故行首之字往
往繼前行之末世稱一筆書者起自張伯英即此也伯
英即草書之祖也
唐孫過庭書譜
夫自古之善書者漢魏有鍾張之絶晉末稱二王之妙
王羲之云頃尋諸名書鍾張信為絶倫其餘不足觀可
謂鍾張云没而羲獻繼之又云吾書比之鍾張鍾當抗行
或謂過之張草猶當雁行然張精熟池水盡墨假令寡
人耽之若此未必謝之此乃推張邁鍾之意也考其專
擅雖未果於前規摭以兼通故無慙於即事評者云彼
之四賢古今特絶而今不逮古古質而今妍夫質以代
興妍因俗易雖書契之作適以記言而淳醨一遷質文
三變馳騖沿革物理常然貴能古不乖時今不同弊所
謂文質彬彬然後君子何必易雕宫於穴處反玉輅於
椎輪者乎又云子敬之不及逸少猶逸少之不及鍾張
意者以為評得其綱紀而未詳其始卒也且元常專工
於隸書伯英尤精於草體彼之二美而逸少兼之擬草
則餘真比真則長草雖專工小劣而博涉多優總其終
始匪無乖互謝安素善尺牘而輕子敬之書子敬嘗作
佳書與之謂必存錄安輒題後荅之甚以為恨安嘗問
子敬卿書何如右軍荅故當勝安云物論殊不爾子敬
又荅時人那得知敬雖權以此辭折安所鑒自稱勝父
不亦過乎且立身揚名事資尊顯勝母之里曾參不入
以子敬之毫翰紹右軍之筆札雖復粗傳楷則實恐未
克箕裘况乃假託神仙恥崇家範以斯成學孰愈面牆
後羲之往都臨行題壁子敬密拭除之輒書易其處私
為不惡羲之還見乃歎曰吾去時真大醉也敬乃内慙
是知逸少之比鍾張則專博斯别子敬之不及逸少無
或疑焉余志學之年留心翰墨味鍾張之餘烈挹羲獻
之前規極慮專精時逾二紀有乖入木之術無閒臨池
之志觀夫懸針垂露之異奔雷墜石之竒鴻飛獸駭之
資鸞舞蛇驚之態絶岸頽峯之勢臨危據槁之形或重
如崩雲或輕如蟬翼導之則泉注頓之則山安纖纖乎
似初月之出天崖落落乎猶衆星之列河漢同自然之
妙有非力運之能成信可謂智巧兼優心手雙暢翰不
虚動下必有由一畫之閒變起伏於鋒杪一點之内殊
衂挫於毫芒況云積其點畫乃成其字曾不旁窺尺牘
俯習寸陰引班超以為辭援項籍而自滿任筆為體聚
墨成形心昏擬效之方手迷揮運之理求其妍妙不亦
謬哉然君子立身務修其本揚雄謂詩賦小道壯夫不
為況復溺思毫釐淪精翰墨者也夫潛神對奕猶標坐
隠之名樂志垂綸尚體行藏之趣詎若功定禮樂妙擬
神仙猶埏埴之罔窮與工錘而並運好異尚竒之士翫
體勢之多方窮微測妙之夫得推移之奥賾著述者假
其糟粕藻鑒者挹其菁華固義理之會歸信賢達之兼
善者矣存精寓賞豈徒然與而東晉士人互相陶淬至
於王謝之族郗庾之倫縱不盡其神竒咸亦挹其風味
去之滋永斯道逾微方復聞疑稱疑得末行末古今阻
絶無所質問設有所會緘秘已深遂令學者茫然莫知
領要徒見成功之美不悟所致之由或乃就分布於累
年向規矩而猶遠圖真不悟習草將迷假令薄解草書
粗傳隸法則好溺偏固自闕通規詎知心手會歸若同
源而異派轉用之術猶共樹而分條者乎加以趨變適
時行書為要題勒方幅真乃居先草不兼真殆於專謹
真不通草殊非翰札真以點畫為形質使轉為性情草
以點畫為性情使轉為形質草乖使轉不能成字真虧
點畫猶可記文迴互雖殊大體相涉故亦傍通二篆俯
貫八分包括篇章涵泳飛白若毫釐不察則胡越殊風
者焉至如鍾繇隸竒張芝草聖此乃專精一體以致絶
倫伯英不真而點畫狼籍元常不草而使轉縱横自兹
以降不能兼善者有所不逮非專精也雖篆隸草章工
用多變濟成厥美各有攸宜篆尚緩而通隸欲精而密
草貴流而暢章務檢而便然後凜之以風神温之以妍
潤鼓之以枯勁和之以閑雅故可達其性情形其哀樂
驗燥濕之殊節千古依然體老壯之異時百齡俄頃嗟
乎不入其門詎窺其奥者也又一時而書有乖有合合
則流媚乖則雕疎略言其由各有其五神怡務閒一合
也感惠徇知二合也時和氣潤三合也紙墨相發四合
也偶然欲書五合也心遽體留一乖也意違勢屈二乖
也風燥日炎三乖也紙墨不稱四乖也情怠手闌五乖
也乖合之際優劣互差得時不如得器得器不如得志
若五乖同萃思遏手蒙五合交臻神融筆暢暢無不適
蒙無所從當仁者得意忘言罕陳其要企學者希風敘
妙雖述猶疎徒立其工未敷厥旨不揆庸昧輒效所明
庶欲弘既往之風規導將來之器識除繁去濫覩迹明
心者焉代有筆陳圖七行中畫執筆圖貌乖舛點畫湮
訛頃見南北流傳疑是右軍所製雖則未詳真偽尚可
發啟童蒙既常俗所存不藉編錄至於諸家勢評多涉
浮華莫不外狀其形内迷其理今之所撰亦無取焉若
乃師宜官之高名徒彰史牒邯鄲淳之令範空著縑緗
暨乎崔杜以來蕭羊以往代祀綿遠名字滋繁或藉甚
不渝人亡業顯或憑附增價身謝道衰加以糜蠧不傳
搜秘將盡偶逢緘賞時亦罕窺優劣紛紜殆難覼縷其
有顯聞當代遺迹見存無俟抑揚自標先後且六文之
作肇自軒轅八體之興始於嬴政其來尚矣厥用斯弘
但今古不同妍質懸隔既非所習又亦略諸復有龍蛇
雲霧之流龜鶴花英之類乍圖真于率爾或寫瑞於當
年巧涉丹青工虧翰墨異夫楷式非所詳焉代傳逸少
與子敬筆勢論十章文鄙理疎意乖言拙詳其旨意殊
非右軍且右軍位重才高調清詞雅聲塵未泯翰牘仍
存觀夫致一書陳一事造次之際稽古斯在豈有貽謀
令嗣道協義方章則頓虧一至於此又云與張伯英同
學斯乃更彰虚誕若指漢末伯英時代全不相接必有
晉人同號史傳何其寂寥非訓非經宜從棄擇夫心之
所達不易盡於名言言之所通尚難形於紙墨粗可髣
髴其狀綱紀其辭冀酌希夷取會佳境闕而未逮請俟
將來今撰執使轉用之由以袪未悟執謂淺深長短之
類是也使謂縱横牽掣之類是也轉謂鉤鐶盤紆之類
是也用謂點畫向背之類是也方復會其數法歸於一
途編列衆工錯綜羣妙舉前賢之未及啟後學於成規
窺其根源析其枝派貴使文約理贍迹顯心通披卷可
明下筆無滯詭辭異說非所詳焉然今之所陳務禆學
者但右軍之書代多稱絶良可據為宗匠取立指歸豈
惟會古通今亦乃情深調合致使摹搨日廣研習歲滋
先後著明多從散落歴代孤紹非其效歟試言其由略
陳數意止如樂毅論黃庭經東方朔畫讚太師箴蘭亭
集序告誓文斯並代俗所傳真行絶致者也寫樂毅則
情多怫鬱書畫讚則意涉瓌竒黃庭經則怡懌虚無太
師箴又從横爭折暨乎蘭亭興集思逸神超私門誡誓
情拘志慘所謂涉樂方笑言哀已歎豈惟駐想流波將
貽嘽緩之奏馳神睢渙方思藻繪之文雖其目擊道存
尚或心迷義舛莫不強名為體共習分區豈知情動形
言取會風騷之意陽舒陰慘本乎天地之心既失其情
理乖其實原夫所致安有體哉夫運用之方雖由已出
規模所設信屬目前差之毫釐失之千里苟知其術適
可兼通心不厭精手不忘熟若運用盡於精熟規矩諳
於胸襟自然容與徘徊意先筆後瀟灑流落翰逸神飛
亦猶弘羊之心豫乎無際庖丁之目不見全牛嘗有好
事就吾求習吾乃麤舉綱要隨而授之無不心悟手從
言忘意得縱未窺於衆術斷可極於所治矣若思通楷
則少不如老學成規矩則老不如少思則老而逾妙學
乃少而可勉勉之不已抑有三時時然一變極其分矣
至如初學分布但求平正既知平正務追險絶既能險
絶復歸平正初謂未及中則過之後乃通會通會之際
人書俱老仲尼云五十知命七十從心故以達夷險之
情體權變之道亦猶謀而後動動不失宜時然後言言
必中理矣是以右軍之書末年多妙當緣思慮通審志
氣和平不激不厲而風規自遠子敬以下莫不鼓努為
力標置成體豈獨工用不侔亦乃神情懸隔者也或有
鄙其所作或乃矜其所運自矜者將窮性域絶於誘進
之途自鄙者尚屈情涯必有可通之理嗟乎蓋有學而
不能未有不學而能者也考之即事斷可明焉然消息
多方性情不一乍剛柔以合體忽勞逸而分驅或恬澹
雍容内涵筋骨或折挫槎枿外曜鋒芒察之者貴精擬
之者貴似况擬不能似察不能精分布猶疎形骸未檢
躍泉之態未覩其妍窺井之談已聞其醜縱欲唐突羲
獻誣罔鍾張安能掩當年之目杜將來之口慕習之輩
尤宜慎諸至有未悟淹留偏追勁疾不能迅速翻效遲
重夫勁速者超逸之機遲留者賞會之致將反其速行
臻會美之方專溺于遲終爽絶倫之妙能速不速所謂
淹留因遲就遲詎名賞會非其心閒手敏難以兼通者
焉假令衆妙攸歸務存骨氣骨既存矣而遒潤加之亦
猶枝幹扶疎凌霜雪而彌勁花葉鮮茂與雲日而相暉
如其骨力偏多遒麗蓋少則若枯槎架險巨石當路雖
妍媚云闕而體質存焉若遒勁居優骨氣將劣譬夫芳
林落蕊空照灼而無依蘭沼漂萍徒青翠而奚託是知
偏工易就盡善難求雖學宗一家而變成多體莫不隨
其性欲便以為姿質直者則俓侹不遒剛狠者又崛強
無潤矜斂者弊於拘束脱易者失於規矩温柔者傷於
軟緩躁勇者過於剽迫狐疑者溺於滯澀遲重者終於
蹇鈍輕瑣者誶於俗吏斯皆獨行之士偏玩所乖易曰
觀乎天文以察時變觀乎人文以化成天下况書之為
妙近取諸身假令運用未周尚虧工於秘奥而波瀾之
際已濬發於靈臺必能傍通點畫之情博究始終之理
鎔鑄蟲篆陶均草隸體五材之並用儀形不極象八音
之迭起感會無方至若數畫並布其形各異衆點齊列
為體互乖一點成一字之規一字乃終篇之準連而不
犯和而不同留不常遲遣不恒疾帶燥方潤將濃遂枯
泯規矩於方圓遁鈎繩之曲直乍顯乍晦若行若藏窮
變態於毫端合情調於紙上無間心手忘懷楷則自可
背羲獻而無失連鍾張而尚工譬夫絳樹青琴殊姿共
豓隋珠和璧異質同妍何必刻鵠圖龍竟慙真體得魚
獲兔猶恡筌蹄夫家有南威之容乃可論於淑媛有龍
泉之利然後議於斷割語過其分實類樞機吾嘗盡思
作書謂為甚合時稱識者輒以引示其中巧麗曾不留
目或有誤失翻被嗟賞既昧所見尤喻所聞或以年職
自高輕致陵誚余乃假之以縹緗題之以古目則賢者
改觀愚夫繼聲競賞毫末之竒罕議鋒端之失猶惠侯
之好偽似葉公之懼真是知伯子之息流波蓋有由矣
夫蔡邕不謬賞孫陽不妄顧者以其玄鑒精通故不滯
於耳目也向使竒音在爨庸聽驚其妙響逸足伏櫪凡
識知其絶羣則伯喈不足稱良樂未可尚也至若老姥
遇題扇初怨而後請門生獲書几父削而子懊知與不
知也夫士屈於不知巳而伸於知己彼不知也曷足怪
乎故莊子曰朝菌不知晦朔蟪蛄不知春秋老子云下
士聞道大笑之不笑之則不足以為道也豈可執冰而
咎夏蟲哉自漢魏以來論書者多矣妍蚩雜糅條目糾
分或重述舊章了不殊於既往或苟興新說竟無益於
將來徒使繁者仍繁闕者仍闕今撰為六篇分成兩卷
第其工用名曰書譜庶使一家後進奉以規模四海知
音或存觀省緘秘之旨余無取焉垂拱三年寫記
宋姜白石續書譜(名䕫)
真行草書之法其源出於蟲篆八分飛白章草圓勁古
淡則出于蟲篆點畫波發則出於八分轉換向背則出
于飛白簡便痛快則出於章草然而真草與行各有體
製大抵下筆之際盡倣古人則少神氣專務遒勁則俗
病不除所貴熟習兼通心手相應斯為美矣白雲先生
歐陽率更書訣亦能言其梗槩孫過庭論之又詳皆可
參稽之
真書
魏晉書法之高良由各盡字之真態理也唐人師之法
也真書用筆自有八法今略言其指點者字之眉目全
藉顧盻精神有向有背隨字形勢横直畫者字之骨體
欲其堅正勻淨有起有止所貴長短合宜結束堅實撆
捺者字之手足伸縮異度變化多端要如魚翼鳥翅有
翩翩自得之狀挑趯者字之步履或長或短或向上或
向下或向右或向左或輕出而稍斜或隨衂而峻發各
隨字之用處轉折者方圓之法真多用折草多用轉折
欲少駐駐則有力轉欲不滯滯則不遒然而真以轉而
後遒草以折而後勁不可不知也懸針者筆欲極正自
上而下端若引繩若垂而復縮謂之垂露故翟伯夀問
於米老曰書法當何如米老曰無垂不縮無往不收此
必至精至熟然後能之古人遺墨得其一點一畫皆昭
然絶異者以其用筆精妙故也
真書用筆
用筆不欲太肥肥則形濁又不欲太瘦瘦則形枯不欲
多露鋒芒則意不持重不欲深藏圭角則體不精神不
欲上小下大不欲左低右高不欲前多後少歐陽率更
結體雖太拘而用筆特備衆美雖小楷而翰墨灑落追
蹤鍾王來者不能及矣
草書用筆
草書之體如人坐卧行立揖遜忿爭乘舟躍馬歌舞躃
踴一切變態非苟然者又一字之體率有多變有起有
應如此起者當如此應各有義理王右軍書羲之字當
字得字深字慰字最多多至數十字無有同者而未嘗
不同也可謂所欲不踰矩矣大凡學草書先當取法張
芝皇象索靖等章草則結體平正下筆有源然後倣王
右軍申之以變化鼔之以竒崛若泛學諸家則字有工
拙筆多失誤當聯者反斷當斷者反續不識向背不知
起止不悟轉換隨意用筆任筆賦形失誤顛錯反為新
竒自大令以來已如此矣况今世哉然而襟韻不高記
憶雖多莫湔塵俗若使風神瀟散下筆便當過人自唐
以前多是獨草不過兩字連屬累數十字而不斷號曰
連綿遊絲此雖出於古人不足為竒更成大病古人作
草如今人作真何嘗苟且其相連處特是引帶嘗考其
字是點畫處皆重非點畫處偶相引帶其筆皆輕雖復
變化多端而未嘗亂其法度張顛懷素最號野逸而不
失此法近代山谷老人自謂得長沙三昧草書之法至
是又一變矣流至于今不可復觀唐太宗云行行若縈
春蚓字字如綰秋蛇惡無骨也大抵用筆有緩有急有
有鋒有無鋒有承接上文有牽引下字乍徐還疾忽往
復收緩以倣古急以出竒有鋒則以耀其精神無鋒則
以含其氣味横斜曲直鉤鐶盤紆皆以勢為主然不欲
相帶帶則近於俗横畫不欲太長長則轉換遲直畫不
欲太多多則神癡以捺代乀以發代辵辵亦以捺代之
惟丿則閒用之意盡則用懸針意盡須再生筆意不若
用垂露耳
用筆總論
用筆如折釵股如屋漏痕如錐畫沙如壁拆此皆後人
之論折釵股者欲其屈折圓而有力屋漏痕者欲其無
起止之迹錐畫沙者欲其勻而藏鋒壁拆者欲其無布
置之巧筆正則藏鋒筆偃則鋒出一起一倒一晦一明
而神竒出焉常欲筆鋒在畫中則左右皆無病矣故一
點一畫皆有三轉一波一拂又有三折一丿又有數樣
一點者欲與畫相應兩點者欲自相應三點者必一點
起一點帶一點應四點者一起兩帶一應筆陣圖云若
平直相似狀如筭子便不是書又如口(音圍)當行草時尤
當泯其稜角以寬間圓美為佳心正則筆正意在筆前
字居心後皆名言也故不得中行與其工也寧拙與其
弱也寧勁與其鈍也寧速然極須陶洗俗姿則妙處自
見矣大要執之欲緊運之欲活不可以指運筆當以腕
運筆執之在手手不主運運之在腕腕不主執又作字
者亦須知篆文須知點畫來歴先後知左右之不同刺
刺之相異王之與玉示之與衣以至秦奉泰春形同理
殊得其原本斯不浮矣孫過庭有執使轉用之法豈偶
然哉
用墨
作楷墨欲乾然不可太燥行草則燥潤相雜潤以取妍
燥以取險墨濃則筆滯燥則筆枯亦不可不知也筆欲
鋒長勁而圓長則含墨可以運動勁則有力圓則妍美
長而不勁不如勿長勁而不圓不如勿勁蓋紙筆墨皆
書法之助也
行書
夷攷魏晉行書自有一體與草不同大率變真以便於
揮運而已草出於章行出於真雖曰行書各有定體縱
復晉代諸賢亦若不相遠蘭亭記及右軍諸帖第一謝
安石大令諸帖次之顔楊蘇米亦後世可觀者大要以
筆老為貴少有誤失亦可輝映所貴乎濃纖閒出血脈
相連筋骨老徤風神灑落姿態備具真有真之態度行
有行之態度草有草之態度必須博習可以兼通
臨摹
摹書最易唐太宗云卧王濛於紙中坐徐偃於筆下可
以嗤蕭子雲唯初學書者不得不摹亦以節度其手易
於成就皆須是古人名筆置之几案懸之座右朝夕諦
觀思其運筆之理然後可以摹臨其次雙鉤蠟本須精
意摸搨乃不失位置之美耳臨書易失古人位置而多
得古人筆意摹書易得古人位置而多失古人筆意臨
書易進摹書易忘經意與不經意也夫臨摹之際毫髮
失真則神精頓異所貴詳謹世所有蘭亭何翅數百本
而定武為最佳然定武本有數樣今取諸本參之其位
置長短大小無一不同而肥瘠剛柔工拙要妙之處如
人之面無有同者以此知定武石刻又未必得真蹟之
風神矣字書全以風神超邁為主刻之金石其可苟哉
雙鉤之法須得墨暈不出字外或廓填其内或朱其背
正得肥瘦之本體雖然尤貴于瘦使工人刻之又從而
刮治之則瘦者亦變為肥矣或云雙鉤時須倒置之則
亦無容私意於其閒誠使下本明上紙薄倒鉤何害若
下本晦上紙厚却須能書者為之發其筆意可也夫鋒
芒圭角字之精神大抵雙鉤多失此又須朱其背時稍
致意焉
血脈
字有藏鋒出鋒之異粲然盈楮欲其首尾相應上下相
接為佳後學之士隨所記憶圖寫其形未能涵容皆支
離而不相貫穿黃庭小楷與樂毅論不同東方畫讚又
與蘭亭殊指一時下筆各有其勢固應爾也余嘗歴觀
古之名書無不點畫振動如見其揮運之時山谷云字
中有筆如禪句中有眼豈欺我哉
方圓
方圓者真草之體用真貴方草貴圓方者參之以圓圓
者參之以方斯為妙矣然而方圓曲直不可顯顯直須
涵泳一出於自然如草書尤忌横直分明横直多則字
有積薪束葦之狀而無蕭散之氣
向背
向背者如人之顧盼指畫相揖向背發於左者應於右
起於上者伏於下大要點畫之閒施設各有情理求之
古人惟王右軍為妙
位置
假如立人挑土田王衣示一切偏傍皆須令狹長則右
有餘地矣在右者亦然
疎密
書以疎為風神密為老氣如佳之四横川之三直魚之
四點畫之九畫必須下筆勁靜疎密停勻為佳當疎不
疎反成寒乞當密不密必至凋疎
風神
風神者一須人品高二須師法古三須紙筆佳四須險
勁五須高明六須潤澤七須向背得宜八須時出新意
則自然長者如秀整之士短者如精悍之徒瘦者如山
澤之臞肥者如貴游之子勁者如武夫媚者如美女欹
斜如醉仙端楷如賢士
遲速
遲以取妍速以取勁先必能速然後為遲若素不能速
而專事遲則無神氣若專事速又多失勢
明朝豐道生筆論
雙鉤懸腕讓左側右虚掌實指意前筆後此古人所傳
用筆之訣也如屋漏雨如壁拆如印印泥如錐畫沙如
折釵股此古人所論作書之勢也然妙在第四指得力
俛仰進退收往垂縮剛柔曲直縱横轉運無不如意則
筆在畫中而左右皆無病矣(簡緣云人所未發)此法鍾王之後
惟藏真(懷素)得之為多庶幾於是者唐則伯施(虞世南)信本
(歐陽詢)登善(禇遂良)虔禮(孫過庭)紹京(鍾)泰和(李邕)伯高(張旭)清臣
(顔真卿)誠懸(柳公權)五季則景度(楊凝式)重光(李後主煜)宋則君謨
(蔡襄)元章(米芾)元則子山(巙巙)子昂(趙孟頫)本朝則仲珩(宋璲)貞伯
(李應楨)希哲(祝允明)數人而已書雖小學然非師法古而用
功深豈能成字古今論者衆矣或泛而寡要茲發其秘
云
學書者既知用筆之訣尤須博觀古帖於結構布置行
閒疎密照應起伏正變巧拙無不默識於心務使下筆
之際無一點一畫不自法帖中來然後能成家數今人
不聞古法不見古帖妄以小慧杜撰為書或體勢俗惡
或鋒毫側戾邪氣洋溢流俗慕其時名更相效習轉成
畫虎此古法之所以益泯也
古人以書名者必通篆籕然後結構淳古使轉勁利如
蔡邕張芝鍾繇梁鵠韋誕等皆若日月宣光山川布理
巨細隠顯縱横高下不容一毫私智為之而方圓鉤殺
温潤雄俊錯綜開合粲然成章非天地自然之文其孰
能與於此篆籕所以為諸體之本也
八分者蔡琰曰存篆八分入隸二分故謂之八分隸者
今之真書也自歐陽修妄以八分為隸而洪适因之於
是分隸之名始混
書有筋骨血肉筋生於腕腕能懸則筋衇相連而有勢
骨生於指指能實則骨體堅定而不弱血生於水肉生
於墨水須新汲墨須新磨則燥濕調勻而肥瘦適可然
大要先知筆訣斯衆美從之矣
雙鉤懸腕者食指中指圓曲於鉤與拇指相齊而撮管
於指尖則執筆挺直大字運上腕小字運下腕不使肉
襯於紙則運筆如飛讓左側右者左肘讓而居外右手
側而過中常使筆管與鼻準相對則行閒直下而無傾
側欹斜之患虚掌實指者指不實則顫掣無準掌不虚
則窒礙無勢三指齊撮於上而第四指拉管於下無垂
不縮無往不收一畫之閒變起伏於鋒杪一點之内齊
衂挫於毫芒意前筆後者熟記古帖於字形大小偃仰
平直疎密纖濃藴藉於隨物賦形各得其理昔鍾元常
見宋翼而厲聲衛夫人掣逸少肘而悲泣知此則知用
筆之妙無出四言者矣
無垂不縮無往不留則如屋漏雨言不露圭角也連而
不犯和而不同帶燥方潤將濃遂枯則如壁拆言布置
之巧出于自然也指實臂懸筆有全力擫衂頓挫書必
入木則如印印泥言方圓深厚而不輕浮也點必隠鋒
波必三折肘下風生起止無迹則如錐畫沙言勁利峻
拔而不凝滯也水墨得所肉勻骨勁泯規矩於方圓遁
鉤繩於曲直則如折釵股言嚴重混厚而不為蛇蚓之
態也明乎此則書之風神氣勢信手萬變逸態横生所
謂取之左右而逢其源矣
今人所喜效而習之者或云筆畫老硬或云行閒整媚
或云用墨鮮濃殊不知老硬者古所謂怒張傾仄非盛
德君子之容也整媚者古所謂狀如筭子便不是書也
鮮濃者古所謂無筋無力者謂之墨豬也然則今之所
喜皆古之所惡古之所忌乃今之所趨古今不同如晝
夜寒暑之相反豈不信然
簡緣云所以然者以今人不知篆籕之理來處淺俗
所以愈趨愈下也
書法正傳卷七
