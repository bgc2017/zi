書法正傳卷四常熟馮武撰
大字結構八十四法明李淳進
臣幼習大字未領其要後獲儒僧楚章授以李溥光
永字八法變化三十二勢寳而學之漸覺有得後又
獲王右軍羲之八法詩訣共三昧謌翫其妙用亦轉
覺有所進步也雖然運筆之法近得頗熟結構之道
實有未明因取陳繹曾所述之書法及徐慶祥所注
之書法求其藴奥見有天覆地載分疆三勻及勾弩
勾裹之目總而輯之共有一百一十三目用而為法
書之庶幾近於規矩惜其紊亂中閒猶有未盡善者
則去而不取止選五十八目成法緣未盡書法之道
臣忘其固陋竊取陳徐二家法外之意續添二十六
目如二段三停減捺減勾之類同前共八十四目就
題曰大字結構八十四法又每法取四字為例作論
一道以開字法之奥今集既成固知僭踰罪莫能逃
臣不勝戰慄之至臣謹言
(天覆)宇宙宫官(要上面蓋盡下面法宜上清而下濁)
(地載)直且至里(要下畫載起上畫法宜上輕而下重)
(讓左)助幼即却(須左昂而右低若右邊有謙遜之象)
(讓右)晴蝀績峙(宜右聳而左平若左邊有固遜之儀)
(分疆)體輔願順(取左右平而無讓如兩人併相立之形)
(三勻)謝樹衛術(取中閒正而勿偏若左右致拱揖之狀)
(二段)鑾嚮需留(要分為兩半較其長短微加饒減)
(三停)章意素累(要分為三截量其疎密以布均停)
(上占地步)雷雪普昔(要上面闊而畫清下面窄而畫濁)
(下占地步)衆界要禹(要下面寬而畫輕上面窄而畫重)
(左占地步)數敬劉對(要左邊大而畫細右邊小而畫粗)
(右占地步)騰施故地(要右邊寬而畫瘦左邊窄而畫肥)
(左右)弼辦衍仰(要左右瘦而俱長中閒肥而獨短)
(上下)鸞鶯釁叢(要上下寬而微匾中間窄而勿長添)
(中占地步)蕃華衝擲(要中間寬大而畫輕兩頭窄小而畫重)
(俯仰勾趯)冠寇宓宅(要上蓋窄小而勾短下腕寬大而勾長添)
(平四角)國固門闌(要上兩角平而下兩角齊法忌挫肩垂脚)
(開兩肩)南丙雨而(要上兩肩開而下兩脚合法忌直脚卸肩)
(勻畫)壽畺畫量(黑白喜得均勻)
(錯綜)馨聲繁繫(三部怕成犯礙)
(疎排)爪介川不(疎排之撆須展不展則寒乞孤窮)
(縝密)繼䌴纏䌵(縝密之畫用蹙不蹙則疎寬開散)
(懸針)車申中巾(懸針之字不用中竪若中竪則少精神)
(中竪)軍年單畢(中竪之字不用懸針若懸針則字不穏重)
(上平)師明牡野(上平者其小者在左而莫錯方隅)
(下平)朝叙叔細(下平者其小者在右而勿差地位)
(上寬)宁可亨市(上寬者下面固然難大惟長趁而方佳)
(下寬)春卷夫太(下寬者上面已是成尖用短蹙而方好)
(減捺)燮癸食黍(減捺者宜減不減則重捺難觀)
(減勾)禁埜戔懋(減勾者宜減不減則重勾無體)
(讓横)喜婁吾玄(讓横者取横畫長而勿担)
(讓直)甲干平市(讓直者要直竪正而勿偏)
(横勒)此七也也(横勒者但放平而無勢)
(均平)三云去不(均平者若兼勒以失威)
(從波)丈尺吏臾(從波之波惟喜藏頭收尾)
(横波)道之是足(横波之波先須拓頸寬胸)
(從戈)武成幾夷(從戈之戈但怕彎曲力敗)
(横戈)心思志必(横戈之戈尤嫌挺直勾平)
(屈脚)烏馬焉為(屈脚之勾須要尖包兩點)
(承上)天文支父(承上之撆宜令义對正中)
(曾頭)曾善英羊(曾頭者用上開而下合)
(其脚)其具與典(其脚者用上合而下開)
(長方)罔周同冊(長方者喜四直而寬大)
(短方)西曲回田(短方者貴兩肩而平開)
(搭勾)民衣良長(搭勾者勾須另搭不則累苟筆之態)
(重撆)友及反夌(重撆者撆須宛轉不則犯排牙之名)
(攢點)采孚妥&KR1528;(攢點之點皆宜朝向不則為砌石之樣添)
(排點)無照點然(排點之點須用變更不則為布棋之形添)
(勾努)菊萄蜀曷(勾努之字不宜用裹若用裹字便不方圓)
(勾裹)甸句勾勺(勾裹之字不宜用努若用努字最難飽滿)
(中勾)東束米未(中勾之字但憑偏正生妍添)
(綽勾)乎手予于(綽勾之字亦喜妍生偏正)
(伸勾)紫貲旭勉(伸勾之字惟在屈伸取體添)
(屈勾)鵷鳩輝頫(屈勾之字要知體立屈伸添)
(左垂)笄并亦弗(左垂者右邊不得太長添)
(右垂)升叔拜卯(右垂者左邊須索要短添)
(蓋下)會合金舍(蓋下者左右宜乎均分添)
(趁下)琴谷吞吝(趁下者兩邊貴乎平展添)
(從腕)鳳風飛氣(從腕之腕宜長惟怕蜂腰鶴膝)
(横腕)見毛尤兔(横腕之腕嫌短不宜鶴膝蜂腰)
(從撆)尹戶居庶(從撆之撆最忌短仍患鼠尾牛頭)
(横撆)考老省少(横撆之撆偏喜長惟怕牛頭鼠尾)
(聯撆)參彦形彤(聯撆之法取下撆之首對上撆之胸)
(散水)沐波池海(散水之法趯下點之鋒應上點之尾)
(肥)土止山公(肥者止許略肥而莫至於浮腫)
(瘦)了卜才寸(瘦者但須少瘦而休反為枯瘠)
(疎)上下士千(疎本稀排乃用豐肥粗壯)
(密)贏齎龜鼉(密雖緊布還宜自在安舒)
(堆)晶品畾磊(堆者纍纍重疊宜重疊處以鋪勻)
(積)爨䉹&KR1265;欝(積者總總繁紊用繁紊中而取整)
(偏)入八&KR2151;已(偏者還須偏稱)
(圓)轡巒樂欒(圓者則喜圍圓)
(斜)毋勿乃力(斜者雖斜而其中要取方正)
(正)主王正本(正者已正而四方無使餘偏)
(重)哥昌吕圭(重者下必要大)
(併)竹林羽弱(併者右必用寬)
(長)自目耳茸(長者原不喜短)
(短)白曰臼四(短者切勿求長)
(大)&KR0034;&KR0034;囊櫜(大者既大而妙於攢簇)
(小)厶口小工(小者雖小而貴在豐嚴)
(向)妙舒飾好(向者雖迎而手足亦須迴避)
(背)孔乳兆非(背者固扭而脈絡本自貫通)
(孤)一二十丨(孤者畫孤而惟患於輕浮枯瘦)
(單)日月弓乍(單者形單而偏重於俊麗清長)
蓋聞字之形體有大小疎密肥瘦長短字之點畫有
仰覆屈伸變換嘗患其浩瀚紛紜莫能盡於結構之
道所以定此八十四法為例推廣求之若無法者不
失於偏枯則失於開放不失於開放則失於承載趨
避鮮有合格可觀者焉蓋大字以左端均稱為貴偏
斜放肆為忌是以此法取分界地步為主折筭偏傍
為用收斂肢體布置形容具注則繁略伸大意且如
一字之形理有數等有上蓋大者有下畫長者有左
邊高者有右邊高者非在一途而取軌全資衆道以
相承約方圓於規矩定平真於準繩欲使四方八面
俱拱中心勾撆點畫皆歸閒架有相迎相送照應之
情無或反或背乖戾之失雖字形有千百億萬之不
同而結構亦不出乎此法之外也若夫筋骨神氣須
自書法精熟中融通變化久則自然有得非但拘拘
然守此成法為也景泰二年二月初一日臣李淳謹
上進
書法正傳卷四
