書法正傳卷六常熟馮武撰
纂言中
梁武帝觀鍾繇書法十有二意
平(謂横也)直(謂縱也)均(謂閒也)密(謂合也)鋒(謂端也)力
(謂體骨也)輕(謂屈也)快(謂牽也)補(謂不足也)損(謂有餘也)巧(謂布)
(置也)稱(謂大小也)
字外之竒文所不書世之學者宗二王元常逸迹曾不
睥睨筆法之妙羲之有過論後生遂爾雷同元常謂之
古肥逸少謂之今瘦古今既殊肥瘦頗反如自省覽有
異衆說芝鍾巧趣精細殆同神機肥瘦古今豈易致言
真迹雖少可得而推逸少至學鍾書勢巧形密及其獨
運意疏字緩譬猶楚音習夏不能無楚過言不悒未為
篤論又子敬之不逮逸少猶逸少之不逮元常學子敬
者畫虎也學元常者畫龍也余雖不習偶見其理不習
而言必慕之歟聊復自記以補其闕非欲明解強以示
物也倘有巧思思盈半矣
蕭子雲十二法
一曰潔二曰空三曰整四曰放五曰因六
曰改七曰省八曰補九曰縱十曰收十一
曰平十二曰側
簡緣云蕭子雲十二法與張旭十二意大同小異蓋
魯公得法于張長史長史得法于陸彦遠彦遠張之
舅也其父陸柬之得法于歐陽詢詢得法于虞世南
世南得法于智永永親受法于蕭子雲子雲得之王
僧虔僧虔得之羊欣欣是子敬甥故得二王的傳窮
流溯源則長史之法大率不外乎子雲十二法子雲
之法大率不外乎元常意外十二巧妙然細玩之子
雲十二字比長史更覺周密其曰潔者所謂如印印
泥筆畫圓淨也其曰空者即黑白分明也一字有一
字之空處一行有一行之空處一幅有一幅之空處
也其曰整者即形體端嚴不止筆畫多即一筆兩筆
者亦要配立不傾斜也其曰因者乘上勢也其曰改
者避重複也一字之中亦有重筆不可不變曰縱者
斂之反也曰收放者對筆畫而言也曰平者穏重也
曰側者取勢也
顔魯公傳張旭十二意筆法
平直均密鋒力轉決補損巧
稱
余罷秩醴泉特詣京洛訪金吾長史張公請師筆法長
史於時在裴儆宅憩止有羣衆師張公求筆法或有得
者皆曰神妙僕頃在長安師事張公叩以筆法大笑而
已即對以草書或三紙五紙皆乘興而散不復有得其
言者僕自再于洛下相見眷然不替僕因問裴儆足下
師長史有何所得曰但書得絹屏素數十軸亦嘗論諸
筆法惟言倍加功學臨寫書法當自悟耳僕自停裴家
月餘因日與裴儆從長史言話散却回至師前請曰既
承九丈奬諭日月滋深夙夜工勤溺於翰墨倘得聞筆
法要訣終為師學以冀至於能妙豈任感戴之誠也長
史良久不言乃左右顧視拂然而起僕乃從行歸東竹
林院小堂張公乃當堂踞床而坐命僕居于小榻而曰
筆法玄微難妄傳授非志士高人詎可與言要妙也書
之求能且攻真草今以授之可須思妙乃曰夫平謂畫
子知之乎僕思以對之曰嘗聞長史示令每為一平畫
皆須令縱横有象此豈非其謂乎長史乃笑曰然而又
問曰直謂縱子知之乎曰豈不謂直者必縱之不令邪
曲之謂乎曰然曰均謂閒子知之乎曰嘗蒙示以閒不
容光其此之謂乎曰然曰密謂際子知之乎曰豈不謂
築鋒下筆皆令宛成不令其疎之謂乎曰然曰鋒謂末
子知之乎曰豈不謂末巳成畫使其鋒健之謂乎曰然
曰力謂骨體子知之乎曰豈不謂䟐筆則點畫皆有筋
骨字體自然雄媚之謂乎曰然曰轉謂屈折子知之乎
曰豈不謂鈎筆轉角折鋒輕過亦謂轉角為暗過之謂
乎曰然曰決為牽掣子知之乎曰豈不謂牽掣為掣(一作)
(撆)決意挫鋒使不怯滯令險峻而成之謂乎曰然曰補
謂不足子知之乎曰豈不謂結構點畫或有失趣者則
以别點畫旁救之謂乎曰然曰損謂有餘子知之乎曰
豈不謂趣長筆短雖點畫不足常使意勢有餘之謂乎
曰然曰巧謂布置子知之乎曰豈不謂欲書豫想字形
布置令其平穩或意外字體令有異勢是之謂巧乎曰
然曰稱謂大小子知之乎曰豈不謂大字蹙之令小小
字展之為大兼令茂密所以為稱乎曰然長史曰子言
頗皆近之矣夫書道之妙煥乎其有旨焉子其勉之工
精勤悉自當妙矣真卿前請曰幸蒙長史傳授筆法敢
問工書之妙如何得齊于古人張公曰妙在執筆令得
圓轉勿使拘攣其次諸法須口傳手授之訣勿使無度
所謂筆法也其次在於布置不慢不越巧使合宜其次
紙筆精佳其次諸變適懷縱捨掣奪咸有規矩五者備
矣然後齊於古人矣曰敢問神用執筆之理頗得聞否
長史曰予傳授筆法得之老舅陸彦遠彦遠曰吾聞昔
日說書若有工而迹不至後聞於褚河南曰用筆當須
如印泥畫沙思所以不悟後於江㠀過見沙地平淨令
人意悅欲書乃偶以利鋒畫而書之其勁險之狀明利
媚好乃悟用筆如錐畫沙使其藏鋒畫乃沈著當其用
筆常欲使其透過紙背此功成之極矣真草用筆悉如
畫沙點畫淨媚則其道至矣是乃其迹可久自然齊古
人矣但思此理以專想工用故其點畫不得妄動子其
書紳余遂銘謝再拜逡巡而退自此得工墨之術於茲
五年真草自知可成矣
簡緣云此即所謂意外十二巧妙也真書家不傳之
秘魯公自述如此而後得之噫古人之難如此後學
視為易易而忽之何也
徐浩書法論
周官内史教國子六書書之源流其來尙矣程邈變隸
體邯鄲淳傳楷法事則朴略未有能工厥後鍾善正書
張稱草聖右軍行法小令破體皆一時之妙近古以來
蕭永歐虞頗傳筆勢褚薛以降自鄶無譏矣然謂虞得
其筋褚得其肉歐得其骨當矣夫鷹隼乏彩而翰飛戾
天骨勁而氣猛也翬翟備色而翺翔者百步肉豐而力
沈也若藻曜而高翔書之鳳凰矣歐虞為鷹隼陸褚為
翬翟焉歐陽率更云蕭書出于章草頗為知言然歐陽
飛白曠古無比余年在齠齔便工翰墨忘寢與食腁胝
筆硯而性不能逾力不可強勁而逾拙勞而無功區區
碑石之閒矻矻几案之上亦古人所恥吾豈忘情耶德
成而上藝成而下殷鑒不遠何學書為必以一時風流
千里面目斯亦愈於博奕亞於文章矣發揮聖賢事業
其由斯乎初學之際先立筋骨筋骨不立肉何所附用
筆之勢特須藏鋒鋒若不藏字則有病病且未去能何
有焉字不欲疎亦不欲密亦不欲大亦不欲小小展令
大大蹙令小疎肥令密密瘦令疎斯亦大經矣筆不欲
捷亦不欲徐亦不欲平亦不欲側側豎令平峻勿使傾
捷則須安徐則須利如此則其大較矣張伯英臨池學
書池水盡黑永師登樓不下四十餘年張公精熟號為
草聖永師拘滯終著能名以此而言非一朝一夕之所
能盡美俗云書無百日工蓋悠悠之談也宜白首工之
豈可百日乎汝曹年未弱冠但當研精覃思心目注想
時復問本驗頥短長可致佳竟爾鍾太傅坐則畫地數
步卧則書被穿表裏由是乃為翰墨之龜鑑耳
虞永興筆髓
原古
文字經藝之本王政之始蒼頡象山川江海之狀蟲蛇
鳥獸之迹而立六書戰國政異俗殊書文各别秦患多
門定為八體後復訛謬凡五易焉然並不述用筆之妙
及乎蔡邕張索之輩鍾繇王衛之流皆造意精微自悟
其旨也
辨應
心為君妙用無窮故為君也手為輔承命竭股肱之用
故為臣也力為任使纖毫不撓尺丈有餘故也管為將
帥處運動之事執生死之權虚心納物守節藏鋒故也
毫為士卒隨管所使蹟不拘滯故也字為城池大不虚
小不孤故也
釋真
筆長不過六寸捉管不過三寸一真二行三草指實掌
虚右軍云書弱紙強筆強紙弱筆強者弱之弱者強之
也遲速虚實若輪扁斲輪不徐不疾得之于心而應之
于手口所不能言也拂掠輕重若浮雲蔽晴天波撆平
勻如微風摇碧海氣如奔馬亦如朵鈎輕重出乎心而
妙用應乎手然則體約八分勢同章草而各有所趨無
問巨細皆虚散其筆鋒圓毛蕝按轉易也
釋行
行書之體略同於真至於頓挫磅礴若猿獸搏噬進退
鈎鉅若秋鷹迅擊故覆筆搶毫乃接鋒而直引其腕則
内旋外拓而環轉紓結也旋毫不絶内轉鋒也加以筆
掉聯毫若石璺玉瑕自然之理也亦如長空遊絲容曳
而來往又似蟲網絡壁勁實而復虚右軍云遊絲斷而
能續皆契天真同於輪扁也又云每作點畫皆懸管掉
之令其鋒開自然勁徤矣
釋草
草則縱心奔放覆腕轉蹙懸管叢鈎柔毛外拓右為外
左為内起伏連卷收攬吐納内轉藏鋒既如舞袖揮拂
而縈紆又如垂籐樛盤而繚繞蹙旋轉鋒如騰猿過樹
躍鯉透泉(一云逸虯得水)輕兵逐虞烈火燎原或氣雄不可抑
或勢逸不可止縱狂逸放不違筆意也
契妙
欲書之時當收其視聽絶慮凝神正心和氣則契於妙
心神不正書則欹斜志氣不和書則顛仆同魯廟之器
虚則欹滿則覆中則正正者沖和之氣也然字雖有質
跡本無為稟陰陽而動靜體物象而成形達性通變其
常不住故知書道玄妙必資於神遇不可以力求也機
巧必須以心悟不可以目取也字形者如目之視也為
目有止限由執字體也既有質滯為目所視遠近不同
如水在方圓豈由其水且筆妙喻水方圓喻字聽視則
同遠近則異故明執字體也字有態度心之暢也心悟
非心合於妙也借如鑄銅為鏡非匠者之明假筆傳心
非毫端之妙必在澄心運思至微至妙之間神應斯徹
又同鼔琴輪指妙響隨意而生握管使鋒逸態逐毫而
應學者心悟於至妙畫契於無為苟涉夫浮華終昧於
斯理
勸學
自古賢哲勤乎學而立其名不學即没代而無聞矣且
會稽竹箭湛盧斷割不括而羽之淬而厲之終不見其
利用之材矣右軍云躭之玩之功積邱山張芝學書池
水盡黑當學其雅趣求其真意無圖其形容滯於體質
此貴乎心意專精必有誠意也予中宵之閒夢吞筆覺
後若在胸臆又因假寐見張芝指一道字用筆體斯源
也足明至誠感神信有徵矣不得其門而入則苦學而
難成故立以君臣之體類以攻戰之勢將以近而喻遠
必因蹄而得兔務欲成其要妙啟其戶牖庶後來君子
思而勉之矣
歐陽率更書三十六法(是言歐法如此)
排疊
字欲其排疊疎密停勻不可或闊或狹如夀臺畫筆
麗羸爨系旁言旁之類八訣所謂分閒布白又曰調
勻點畫是也高宗書法所謂堆垜亦是也
避就
避密就疎避險就易避遠就近欲其彼此映帶得宜
又如廬上一撆既尖下一撆不當相同府字一筆向
下一筆向左逢字下辵拔出則上必作點亦避重疊
而就簡徑也
頂戴
字之承上者多唯上重下輕者頂戴欲其得勢如疊
壘藥鸞驚鷺鬐聲醫之類八訣所謂正如人上稱下
載又不可使頭輕尾重是也
穿插
字畫交錯者欲其疎密長短大小勻停如中弗井曲
冊兼禹禺爽爾襄甬耳婁由垂車無密之類八訣所
謂四面停勻八邊具備者是也
向背
字有相向者有相背者各有體勢不可差錯相向如
非卯好知和之類是也相背如兆北肥根之類是也
偏側
字之正者固多若有偏側欹斜亦當隨其字勢結體
偏向右者如心戈衣幾之類向左者如夕朋乃勿少
厷之類正而偏者如亥女丈乂互不之類字法所謂
偏者正之正者偏之又其妙也八訣又謂勿令偏側
亦是也
挑&KR2488;
字之形勢有須挑&KR2488;者如戈弋武丸氣之類右邊既
多須得左邊&KR2488;之如獻勵散斷之類左邊既多須得
右邊&KR2488;之如省炙之類上偏者須得下&KR2488;之使相稱
方善
相讓
字之左右或多或少須彼此相讓方為盡善如馬旁
糸旁鳥旁諸字須左邊平直然後右邊可作字否則
妨礙不便如&KR1163;字以中央言字上畫短讓兩糸出頭
如辦字其中近下讓兩辛出如鷗鶠馳字兩旁俱上
狹下闊亦當相讓使不妨礙然後為佳此類是也
補空
如我哉字作點須對左邊實處不可與成戟戈諸字
同如襲辟餐贛之類欲其四隅方滿如醴泉銘建字
是也
貼零
如今令冬寒之類是也
粘合
字之本相離開者即欲粘合使相著顧揖乃佳如諸
偏旁字卧鑒非門之類是也
滿不要虚
如園圃圖國回包南隔目四鈎之類是也
意連
字有形斷而意連者如之以心必小川水求之類是
也
覆冒
字之上大者必覆冒其下如雲頭穴宀頭&KR3209;頭奢金
食夆巷泰之類是也
垂曳
垂如都鄉卿卯夆之類曳如水支欠皮更之走民也
之類是也
借換
如醴泉銘祕字就示字右點作必字左點此借換也
黃庭經庭字魏字亦借換也又如靈字法帖中或作
&KR0034;或作丕亦借換也又如蘇之為蘇秋之為秌鵝之
為鵝之類為其字難結體故互換如此亦借換也所
謂東映西帶是也
增減
字有難結體者或因筆畫少而增添如新之為新建
之為建是也或因筆畫多而減省如曹之為曺美之
為美但欲體勢茂美不論古字當如何書也
應副
字之點畫希少者欲其彼此相映帶故必得應副相
稱而後可又如龍詩讎轉必一畫對一畫相應亦應
副也
撐拄
字之獨立者必得撐拄然後勁徤可觀如可下永亨
亭丁手司卉草矛巾千予于弓之類是也
朝揖
字之凡有偏旁者皆欲相顧兩文成字者為多如鄒
謝鋤與三體成字者尤欲相朝揖八訣所謂迎相顧
揖是也
救應
凡作字一筆纔落便當思第二三筆如何救應如何
結裹書法所謂意在筆先文向思後是也
附麗
字之形體有宜相附近者不可相離如形影起超飲
勉凡有文欠攴旁者之類以小附大以少附多是也
回抱
回抱向左者如曷丐易菊之類向右者如艮鬼包旭
它之類是也
包裹
謂如園圃國圈之類四圍包裹也尚向上包下幽凶
下包上匱匡左包右勾匈右包左之類是也
卻好
謂其包裹鬭凑不致失勢結束停當皆其宜也
小成大
字以大成小者如冂辵下大者是也以小成大者則
字之成形及其小字故謂之小成大如孤字只在末
後一捺寧字只在末後一勾欠字一拔戈字一點之
類是也
小大成形
謂小字大字各字有形勢也東坡先生曰大字難於
結密而無閒小字難於寬綽而有餘若能大字結密
小字寬綽則盡善盡美矣
小大大小
書法曰大字促令小小字放令大自然寬猛得宜譬
如日字之小難與國字同大如一字二字之疎亦欲
字畫與密者相閒必當思所以位置排布令相映帶
得宜然後為上或曰謂上大下小上小下大欲其相
稱亦一說也
左小右大
此一節乃字之病左右大小欲其相停人之結字易
於左小而右大故此與下二節皆字之病也
左高右低左長右短
此二節皆字之病不可左高右低是謂單肩左短右
長八訣所謂勿令左短右長是也
簡緣云字體亦有左高右低者如即郎之類右邊齊
上便不是書亦有左長右短者如缸扣之類右邊若
長亦不是字不可專謂字之病也
褊
學歐書者易於作字狹長故此法欲其結束整齊收
斂緊密排疊次第則有老氣書譜所謂密為老氣此
所以貴為褊也
簡緣云歐書病在頭長脚短褊者欲其相稱非謂密
也書譜密為老氣非此之謂
各自成形
凡寫字欲其合而為一亦好分而異體亦好由其能
各自成形故也至於疎密小大長短廣狹亦然要當
消詳也
相管領
欲其彼此顧盼不失位置上欲覆下下欲承上左右
亦然
應接
字之點畫欲其互相應接兩點者如小八小自相應
接三點者如系則左朝右中朝上右朝左四點如無
然則兩旁二點相應中閒相接又作□亦相應接至
於撇捺水木州之類亦然已上皆言其大略又在學
者能以意消詳觸類而長之可也
張懷瓘玉堂禁經
夫人工書須從師授必先識勢乃可加功功勢既明則
務遲澀遲澀分矣無繫拘跼拘跼既亡求諸變態之旨
在於奮斫奮斫之理資於異狀異狀之變無溺荒僻荒
僻去矣務於神彩神彩之至幾於玄微則宕逸無方矣
設乃一向規矩隨其工拙以追肥瘦之體疎密齊平之
狀過乃戒之於速留乃畏之於遲進退生疑否臧不決
運用迷於筆前震動惑於手下若此欲速造玄微未之
有也今論點畫偏旁用筆向背皆宗元常逸少兼逓代
傳變各有所由循其軌範並列條貫
用筆法
夫書之為體不可專執用筆之勢不可一槩雖心法古
而制在當時遲速之態資於合宜凡筆大法點畫八體
備於永字
側不得平其筆勒不得卧其筆
努不得直直則無力趯須蹲其鋒得勢而出
策須背筆仰而策之掠須筆鋒左出而利
啄須卧筆疾罨磔須趯筆戰行右出
八法起於隸字之始後漢崔子玉歴鍾王以下傳授所
用八體該於萬字墨道最微不可遽明又先達八法之
外更立五勢以備制度
門一曰鈎裏勢須圓角而憿鋒网閔田字用之
刀二曰鈎弩勢須圓角而趯鋒均勻旬勿字用之
丶三曰衮筆勢須按鋒上下衂之今令字下點
用之
丨四曰儓筆勢須竪策之鍾法上字用之
一五曰奮筆勢須嶮策之草書一二三字用之
又有用筆腕下起伏之法用則有勢字無常形
一曰頓筆摧鋒驟衂是也則弩法下脚用之
二曰挫筆挨鋒捷進是也則綿頭上三點用之
三曰馭鋒直撞是有點連物則名暗築目其是也
四曰蹲鋒緩毫蹲節輕重有準是一&KR2151;等用之
五曰&KR2230;鋒駐筆下衂是也夫欲趯者必先蹲之刀
冖是也
六曰衂鋒駐鋒暗接是烈火用之
七曰趯鋒緊御澀進如錐畫石是也
八曰按鋒曩鋒虚闊草書磔法用之
九曰揭筆側鋒平發人天脚是如鳥爪形
烈火異勢
从此古烈火勢出於正體書於銘石時或用之法以發
勢潛築迅憿而勁側從字頭僉字脚用之
灬此名各自立勢勢則抵背潛衂視之不見考之則彰
乃鍾法即繇白然字下是爾後王逸少行之不怠隸
用之
灬此名聫飛勢似連綿相顧不絶法以暗衂而微著勢
以輕揭而潛趯乃右軍變於鍾法而參行諸法則樂
毅論燕字無字時或間為後遵用之至今不替
灬此名布棋俗勢凡拙不可為也
散水異法
氵此名逓相顯異意以或藏或露狀類不同法以剛側
而中偃下潛挫而趯鋒則右軍黃庭樂毅論用此也
氵此名潛相矚視外雖解摘内則相附此蓋鍾法上冫
以潛鋒暗矚下以迅趯而捷遣右軍遵用之於真隸
常所為之
氵此行書法以微按而餉揭意以輕利而為美鍾張二
王行書並用此法又用此氵也
冫此草書法法以借勢捷遣而已矣若失之以緩滯即
其為病甚矣不可不慎也
勒法異勢
一此名鱗勒鱗勒之中勢存仰策而收雖言仰收無芒
角芒角則失於遒潤矣鍾王以下常用之
一此名借勢法以不仰策及鱗勒但取古勁枯澀無求
銛利則其妙也右軍通變以避駢勢夫為真隸必先
用之
一此名平布凡俗不可用也
乛此名草法勢以險策捷坐鋒露飛動而已
策變異勢
二此名逓相顯異何者兩横引而不可一槩理資變異
各狀殊工法以上背筆而仰策下緊趯而覆收則鍾
書常用此逸少參而用之
二此名借勢不務策勒但取古澀而已雖云古澀用筆
之意不忘仰覆之理
二此名章草草書之勢法以嶮策飛動鍾張二王章草
草書常用此
二此名布筭時俗所貴非墨家之態戒之
三畫異勢
三此名逓相解摘何者三畫用筆相類不求變異則涉
凡淺法以上畫潛鋒平勒中畫背筆仰策下畫緊趯
覆收此蓋王法則黃庭經三門三字用之
三此名逓相疎峙蓋行書用之法以上勒側而中策下
奮筆而横飛鍾張二王行草並依此法
三此名峭峻勢亦草書之法嶮利為勝
三此名畫卦勢俗鄙不可用
啄展異勢
人此人入等法法此左罨略而迅利右潛趯而戰行行
勢盡而微著摘出而暗收脱若便抛下虞流滑則冥
於凡淺梁庾肩吾書論云將欲放而更留謂此
人此名交爭勢蓋行草法也法以衂鋒啄掣捷利疾進
為勢若交急意存力敵若或失之於鈍滑斯可慎也
陳僧智永常用此法
人此名章草之法法以潛按而微進輕揭而暗收趯之
欲利按之欲輕輕則滑勁而神清肥乃質滯而俗鈍
王濛草善於此法
&KR2151;脚異勢
乚此名外略法蹲鋒緊略徐擲之不欲速速則失勢略
不欲遲遲則緩怯此法蓋鍾法稍涉于八分散隸則
歐陽詢守而不替
乚此名蠆毒法法以引過其曲微以輕&KR2230;其鋒又以徐
收而趯之不欲出出則暗收如芒刺為善庾肩吾書
論云欲挑還置謂駐鋒而後趯也
乙此名俗勢慎勿為之
宀頭異勢
宀此名若&KR2230;夫上點既駐筆挫鋒左右亦須挫鋒横畫
亦須挫筆何者勢須順戒在反異則王書告誓寔字
之宀是也
宀此名各相顯異上點既側横畫則勒左衂筆而擺鋒
右峻趯以輕揭則王書告誓容字之宀是也
宀此行書法法以圓而飛動為妙
宀此章草書之法其于嶮側務在露鋒其于鈎裏忌之
緩滯人不得法則失之於忽微爾切慎之
倚戈異勢
□此名折芒勢法以潛鋒緊趯趯意盡乃潛收之而趯
䟐之鍾繇下哉字用是也
乀此名秃出勢上下縮鋒雖言縮鋒亦須潛趯而頓衂
則虞世南常用此法
&KR2151;此名借勢既不潛趯而暗趯法以利勁而捷遣則虞
歐用此法
&KR2151;此名背趯時用之蓋所以失之於前正之於後故右
軍有言曰上俯而過矣下衂曲而就之則告誓後載
字是也
頁脚異勢
頁此狀上畫平勒而仰收其次暗築而憿鋒左右謂之
鈎裏其中布點顧以更美夫以上竦之而仰策則中
偃而平收夫以策而再竦則左啄而右側故鍾張二
王應從頁並用之
頁此名斗折不仰不策點不偃不收並謂之壘塹張長
史名之窗櫺非書家所為也
垂針異勢
丨此名頓筆之法以摧挫為工此乃古法鍾元常守而
不失改為垂露
丨此名懸針古無此法右軍書曲水序年字緣向下頓
筆歲字上畫藏鋒與年字頓相逼遂改垂露為頓筆
直下垂針後人立懸針相承遵此也
結裏法
夫言抑左昇右者圖國圓冏等字是也
夫言舉左低右者崇豈耑等字是也
夫言促左展右者尚執常寬宣等字是也
夫言實左虚右之勢者月周用等字是也
夫言左右揭腕之勢者令人入等字是也
夫言上下不齊之勢者行何川字是也
夫言用勾裏之勢者冈岡白田等字是也
夫言欲挑還置之勢者元行&KR2151;寸字是也
夫言用鈎弩之勢者均勻旬勿等字是也
夫言將欲放而更留者人入木火字是也
翰林密論用筆二十四條(或云是李陽冰作)
丶點法口訣云作點向左以中指斜頓向右以大指齊
頓作報荅便以中指挫鋒須收鋒在内按筆收之又
衂下其筆含濡其鋒摩輪簇心然後收筆填在員半
禁經云點如利鑽鏤金是也
又半蟻法宜字上用之為避其旁點又側下其筆使
墨精暗墜徐乃反揭則稜利矣
右軍云作點皆須磊磊如大石之當衢
又點不變為布棋貴通變也更有打點單以指送筆
似打物之勢甚難用也
一畫法口訣云作横畫皆用大指遣之若作策法即用
名指擡筆上若作勒法即用中指鉤筆澀進覆以中
指頓筆然後以大指遣至盡處此三勢相近用法不
同也
鱗勒法須仰收禁經云畫如長錐界石是也又緊走
仰收似長舟之截小渚兩頭勢起使芒角不失遒潤
借勢不策不鱗勒稍徐收之取古勁枯澀無求銛利
凡在字上宜用之
擡筆法初緊策中擡鋒輕勁微勒向右按衂古經云
鍾書宣示字長畫用
又畫不變為布筭行草法云勢須險策露鋒飛動為
勝
三三畫法口訣云上潛鋒平勒中背鋒仰策下緊趯覆
收名逓相解摘古經云黃庭經三關字用草法上衂
側中策下奮筆横飛逓相聳峙以險利為勝
丨懸針法口訣云鋒須先發管逐勢行䟐筆緊馭澀進
如錐畫石禁經云懸針如長錐綴地是也又契字下
雙筆須一努一垂變換用之三勢不同或垂或趯或
外掠而中努右軍云懸針垂露難為體制衛夫人云
如萬歲之枯藤臨池訣云懸針法蘭亭年字盡其勢
也張敬玄云申字中畫宜卓筆直審疾抽事字中畫
宜直下筆便挑不宜停筆
丨垂露法口訣云鋒管齊下勢盡殺筆縮鋒又始築筆
而極力終駐鋒而作勢又無垂不縮此言頓筆以摧
挫為功右軍云竪如春筍之抽寒谷是也臨池訣云
玉露本篆脚名玉筯如古釵倚物也
簡緣云篆為隸源即此可見
&KR2151;背抛法口訣云蹲鋒緊掠徐擲之速則失勢遲則緩
怯臨池訣云此鍾法稍涉八分尾法引過其曲轉蹲
其鋒又徐取而蹲趯之不欲出須暗收使其如負芒
刺則善右軍云援毫蹲節輕重有準庾肩吾云欲抛
還置駐鋒而後趯之也
乀抽筆法口訣云左罨掠須峻利右潛趯而戰行待勢
卷而機駐揭摘出而暗投若便抛必流滑凡淺又側
起平發緊殺按波為抽筆從腹内起庾肩吾云將放
更留又人字第二筆云攙引抑拽是也夫本等字亦
同用
□背趯法口訣云悉以中指遣至盡處以名指拒而趯
之又云潛鋒門勒勢盡然後趯之右軍背趯戈法上
則俯而過下則曲而就蓋所以失之於前正之於後
也古經云鍾書哉字用又永禪師澀出戈法下以名
指築上借勢以中指遣之按筆至下以名指衂鋒潛
趯此名秃出法張旭折芒法潛鋒緊走意盡乃收而
趯之鍾書常用也右軍云落筆峩峩如長松之倚谿
谷唐太宗云為戈必潤貴遲疑而顧章草法潛按微
進輕揭闇趯揭欲利按欲輕輕則骨勁神清肥乃質
滯鈍俗張敬玄云戈脚宜斜筆直抽直者緣上實下
自成也
氵散水法口訣云上衂側中偃下潛挫趯鋒古經云黃
庭樂毅同用柳宗元云散水幽縱黃庭宗之是也臨
池訣云或藏或露狀類不同要逓相顯異若頻有兩
點相近而下點當高此名潛相矚視外雖解摘内相
附屬為上中潛鋒暗衂下峻趯潛遣蓋鍾法也行書
勢微按而鈎揭以輕利為美
冫冰法口訣云上側覆殺下築而趯之須相承揖並連
衂側輕揭則率字左右用之草法須借勢捷遣若緩
滯則為病也
灬烈火法口訣云衂鋒闇按臨池訣云須各自立勢抵
筆潛衂所謂視之不見考之彌彰古經云鍾書然字
用
灬聯飛法口訣云暗衂微駐輕揭潛趯筆鋒連綿相顧
不絶也禁經云聯飛如雁陣當秋樂毅論燕然字用
之虞永興兼字用其半勢蓋中斷也
宀顯異法口訣云上點駐鋒左右挫鋒横書按筆勢須
相順古經云出告誓文又上點側横畫勒左一筆擺
鋒右峻啄輕揭告誓實字用虞永興用之行法以圓
峻飛動為美章草法擬於圓峻飛動其餘險側務在
露鋒鈎裏忌緩滯也
辶平磔法口訣云不遲不疾戰筆側去勢卷不可便出
須駐鋒而後放禁經云磔磔如生蛇渡冰是也鍾元
常每作磔筆須三過折筆故唐太宗云為波必磔貴
三折而遣毫
&KR1525;勾裹法口訣云圓角趯鋒作努法勢未盡而趯之顔
魯公云勾裹法用筆如紙下行日月目因岡㒺向字
皆用之張敬玄云固字轉角之勢初不宜稜角努張
即是體俗也非特固字但有轉筆一切貴其圓潤
&KR1525;勾努法口訣云圓角激鋒待筋骨而成要如武人屈
臂石軍云迴角不用峻及有稜是也衛夫人謂之勁
弩法勻均勿字皆用之
小奮筆法口訣云左側而獨立中衂折而右鈎古經云
鍾書宣示字下用若中竪則左右闇衂而潛趯又簇
鋒捷進為系字下三點是也
彡衫法口訣云上平點中啄下衂側
乚外臂法口訣云左峻掠中潛鋒衂挫右蹲鋒外擲
丨竪畫法口訣云擡筆竪策挫鋒上下竪直也尚嘗字
中竪畫用
丷八曾頭其脚法口訣云左潛揭而右啄曾頭用如上
法左啄右側其脚用之
□暗築法口訣云馭鋒直衡有點連物則名暗築月字
其字内兩點用
□衮筆法口訣云須按鋒上潛下衂又按鋒上下蹙衂
之令今等字是也
爻縮出法口訣云上磔衂鋒下磔出之此八分法也蓋
避雙出也又戔字上縮鋒作努下出鋒作趯張云戔
如束棘
簡緣云玉堂禁經及翰林密論兩篇書家多不全載
此正是功夫細膩處其中雖多同處然各有發揮余
故不以其重複而並錄之
黃長睿東觀餘論云流俗言作書皆欲懸腕而聚指管
端真草必用此法乃善予謂不然逸少書法有真一行
二草三以言執筆去筆跗遠近耳今筆長不過五寸雖
作草書必在其三而真行彌近今不問真草必欲聚指
管端乃妄論也觀晉宋及唐人畫圖執筆未嘗若此可
破俗之鄙說
簡緣云此亦老成之言但腕不可著案
書法正傳卷六
