農政全書卷四十五
明徐光啟撰
荒政
備荒考下
張朝瑞建議常平倉厫曰伏覩大明會典洪武初令天
下縣分各立預備四倉官為糴榖收貯以備賑濟就責
本地年高篤實人民管理蓋次災則賑糶其費小極災
則賑濟其費大曰賑濟則賑糶在其中矣賑糶即常平
法也奈何歲久法湮各州縣僅存城内預備一倉其餘
鄉社倉盡亡之矣看得天災流行國家代有則救荒之
政誠當亟講顧既荒而賑救之也難未荒而預備之也
易今之談荒政者不越二端曰義倉曰社倉此預備而
歛散者也曰平糶曰常平此預備而糶糴者也昔魏李
悝平糶法中饑則發中熟之所歛大饑則發大熟之所
歛而糶之漢耿壽昌請令邊郡築倉以榖賤時則增價
而糴以利農榖貴時則減價而糶以利民名曰常平倉
英雄豪傑先後所見略同萬世理荒之上策在是矣今
欲為生民長久之計則常平倉斷乎當復者兹欲令各
屬縣備查四鄉有倉者因之有而廢者修之無者各於
東西南北適中水陸通達人煙輳集高阜去處官為各
立寬大堅固常平倉一所倉基約四畆合用工料本道
查發贓罰并該府縣查處無礙官銀輳合陸續備辦建
造每歲將守巡道及府縣所理罪犯抵贖實將一半糴
榖入倉或查有廢寺田產及無礙官銀聽其隨宜糴買
又或民願納榖者一如祖宗已行之法一千五百石請
勅奬為義民三百石以上勒石題名或如近日救荒之
令二百石以上給與冠帶五十石以上給與旌扁大約
每鄉一倉上縣糴榖五千石中縣糴榖四千石下縣糴
榖三千石各實之但不許逼抑科擾平民各擇近倉殷
富篤實居民二名掌管免其雜差准其開耗每收榖一
百石待後發糶之時每名准與平糶三石二名共糶六
石以酬其勞糶完即換掌管勿使重役城中預備倉照
常造送查盤四鄉常平倉免送查盤止於年終各倉經
管居民將舊管新收開除實在總撒數目用竹紙小冊
開報該縣縣將四倉類冊申送各院并布政司及道府
查考凡收糶俱該縣掌印官或委賢能佐貳官監督不
許濫委滋弊榖到用該縣原發較勘平凖斛斗收量明
白暫貯别所積至百石以上方許禀官一收如有臨收
畱難及未收虚出倉收既收侵盗私用冐借虧欠等弊
查追完足各縣徑自從輕發落其有侵冐至百石者通
詳定奪每歲秋冬之交本道或該府掌印管糧官單車
間一巡視以防掌印官之治名而不治實者每除無饑
小饑之年不糶外或値中饑大饑四鄉管倉人役禀官
監糶另委富民數名用官較平等收銀其出糶一節當
與四隣保甲之法並行如該鄉榖多即糶榖一日保甲
一週榖少則糶榖分為二三日或四五日保甲一週務
使該鄉積貯之榖數可待飢民冬春之糴數方善四鄉
不能盡同各宜審量行之大率賑糶與賑濟不同不必
每甲尋貧民而審别之以多寡其榖數如一甲應糴五
斗或一石或二石則甲甲皆同惟以榖攤人不因人增
榖糴銀每甲一封亦可庶乎易簡不擾或甲中十家輪
糴則每日每甲糴不過二人每人糴不過二斗此荒年
賑糶之大較也每鄉除無災都保不開外先期將有災
保甲派定次序分定月日某日糶某保某甲某日糶某
保某甲明日出令保正副公舉貧民至期令其持價糴
買如富者混買連坐保甲仍行宋張詠賑蜀之法一家
犯罪十家皆坐不得糶中饑糶倉榖之半大饑糶倉榖
之全俱照原糴價銀出糶不可加增寧減之大約減荒
年市價三分之一方可壓下榖價不至騰踴或倉榖糶
盡而民饑未巳則愼選員役持所糶之榖本赴有收去
處循環糴糶源源而來民自無飢救荒有功員役分别
奬賞此蓋儲用社倉之法而糶用常平之意者也四鄉
糶完即將榖價送官聽掌印官於秋成之日就近各選
殷實人戶領銀盡數照時價糴榖雖牙脚等費晒揚等
耗與造冊紙張工食等項俱准開銷其榖晒揚乾潔官
監上倉如法安置仍總計糴榖正銀并牙脚折耗等費
每石約共銀若干報官貯冊以為日後出糶張本官不
得將銀貯庫過冬致高殺價難買如榖賤不糴責有所
歸是倉不設於空僻去處者恐荒年盗起是齎之糧也
榖不隷於臺使查盤者恐委盤問罪是遺之害也行平
糶之政而不用稱貸取息之法者恐出納追呼蹈青苖
法之擾民也蓋社倉之法立則以時歛散富者不得取
重息而貧民霑惠於一歲之中常平之法立則減價糶
賣富者不得騰高價而貧民受賜於數十年後大飢之
日昔蘇文忠公自謂在浙中二年親行荒政只用出糶
常平米一事更不施行餘策若欲抄劄饑貧不惟所費
浩大有出無收而此聲一布饑民雲集盜賊疾疫客主
俱敝惟有依條將常平斛斗出糶即官司簡便不勞抄
劄勘會給納煩費但將數萬石斛斗在市自然壓下物
價境内百姓人人受賜此前賢已試之法信不我欺故
曰常平法斷當復也就經金衢二府勘議申呈隨該本
道看得城内之預備倉以待賑濟然有出無收其費甚
鉅四鄉之社倉以待歛散然易散難歛其弊頗多惟常
平倉胡端敏公所謂不必更為立倉就當藏榖于四鄉
倉之側者其法專主糶糴而糴本常存蓋不費之惠其
惠易徧弗損之益其益無方誠救荒之良策矣矧今節
奉明文建倉積榖以備凶荒此正興復常平倉之大機
也但積榖固難建倉尤難建一時美觀之倉非難建百
年永賴之倉為難欲如法建倉非多方處費不可今據
二府屬縣查勘四鄉倉基雖各就緒而營造之費則未
備也本道隨查將守巡兩道項下紙贖每縣先坐發銀
四十兩各為買基造倉之費餘少工料合聽陸續議處
外惟事當經始若非仰藉各院明示允賜遵行曷克有
濟合無候詳允日備行各府定委管糧通判專董其事
仍嚴督各縣掌印官先將查出各鄉倉基舊址及空閒
官地并尚義捐助者聽從建倉外若係湊買民地即以
所發紙贖照時値給買不得虧損於民其倉務要宏敞
堅固可垂百年蓋藏之計寧廣毋狹寧質毋文毋惜小
費毋急近功見在興工匠役食費應照府議行令各縣
酌量動支預備倉榖給用倉簿内按季開報欠少工料
價値悉聽本道陸續查發贓罰或該府縣查處無礙官
銀請詳動支輳合建造並不許分毫科擾里甲如工費
一時不能接濟許於四倉之中擇近便或一倉或二倉
先行起建餘聽漸舉至於各倉榖本以後許將守巡道
并府縣所理罪犯紙贖實將一半糴榖入倉仍聽查處
别項無礙官銀隨宜糴買陸續積貯不急取盈如民間
有義助建倉及輸粟備賑者照依前例呈請分别奬勸
但不許坐派大戶科罰擾民其餘糴買安置掌管稽查
糶放等項事宜悉照前議舉行工完之日聽道府親行
查閱有功員役甄别奬賞年久倉有損壞如無官銀准
及時支榖修理但不許賤算榖價仍令該府縣掌印官
遵照新頒保民實政簿式將創修過倉厫積貯過榖數
等項逐欵填造遇蒙各院巡歴復命及本官考滿一體
申送稽核中間未盡事宜俟本道博採輿論隨時斟酌
舉行
一定倉基凡倉基俱南向以四畝為率或地不足四
畝者聽其隨地建造前後左右段落務要酌量停勻毋
使偏邪甚有基地不足三畝者聽其將社學及看倉耳
房從便另造于别地不造入倉内亦可然地基窄狹者
正廳房門可小而兩倉房間架斷不可小以其每間盛
榖原約四百石有餘小則難容也各倉基址必擇高阜
之處以避水濕侵榖若地有不平者須填補方正平坦
方可興工四面水道必開濬歸一不得聽其二三漫流
各縣先將四倉四至丈尺畝數坐落地名與應建倉厫
廳舍間數每倉畫圖一張貼說明白并應給買民基價
數一一勘處停妥徑送二道及該府廳查覈
一定倉式保民實政簿開各縣立四鄉倉每縣積榖
務期萬石為率州縣大者倍之則大縣當儲二萬石中
縣一萬五千石小縣一萬石矣今議頒倉式該府廳督
令各縣相度地基依式建造每縣各分四鄉每鄉建倉
一所頭門一座約高一丈三尺八寸中闊一丈入深
連簷一丈七尺六寸兩傍耳房每間闊八尺以便住看
倉人役頂上用大竹箯覆之蓋瓦大門二扇每扇闊三
尺東西厫房大縣共該貯榖五千石每邊應造厫房
七間中縣約共四千石每邊應造厫房五間小縣約共
二千五百石每邊應造厫房三間每厫房一間約貯
榖四百石以上約高一丈三尺六寸闊一丈一尺二寸
入深一丈六尺厫内先用地工將厫深築堅實外簷用
石板鑲砌内用厚磚砌底仍用條石墊擱楞木從直鋪
釘松木杉木厚板方鋪簞蓆其倉頂上方木為椽椽上
用板幔板上用大&KR0034;竹打笆覆之笆上用土土上蓋瓦
其瓦須密各週圍厫墻角闊二尺八寸先行築實方用
條石砌脚三層上用地伏磚扁砌純灰抿縫中用稍碎
磚瓦少以泥和填實仍用鐵牽釫釘如地勢高燥者四
面俱用磚墻厫後及兩側墻俱包簷厫前墻上簷闊二
尺四寸不拘七間五間三間中俱隔為三段七間者中
三間兩傍各二間五間者中三間兩傍各一間三間者
亦隔三段各開三門氣樓亦如之其厫内貼墻處用木
柵釘相思縫厚板使榖不著墻以防浥爛厫口亦用相
思厚板横閘如地勢卑濕者厫前一面不用磚墻厫板
外用圓木柵欄一帶上面建廊闊五尺六寸廳前及兩
倉外明堂空地俱用石板鋪平以便晒榖正廳三間
中間止作一天花板懸聖諭六條以便朔望講習鄉約
約高一丈九尺六寸中間闊一丈四尺八寸兩傍每間
闊一丈四寸入深除簷二丈八寸中間照壁門六扇廳
前兩傍用欄杆外簷三尺頂上用便磚磚上用瓦内地
用方磚砌簷下石板幔三面墻垣墻脚闊二尺先用地
工築實方用大石板砌脚三層上用地伏磚扁砌亦用
鐵牽釫釘牢固後社學三間或買舊磚建造約高一
丈七尺二寸中間闊一丈一尺二寸兩傍每間闊一丈
入深一丈六尺四寸頂上用幔板鋪完蓋瓦内地用方
磚砌兩傍用磚砌腰墻上用窗每邊四扇中間用槅門
四扇三面墻垣墻脚闊二尺先用地工築實脚用石砌
二層高二尺上用磚砌本倉外週圍墻垣墻脚闊三
尺五寸約高一丈一尺上用墻梯瓦蓋先用地工深築
堅實墻脚用大石塊砌高三尺方用土築務離倉墻一
二丈内可容人行其土不可貼近本墻掘取以上各
項倉房廳舍務期堅固經久不在華美其丈量地基起
造房屋并量木植磚石俱用大官鈔尺為凖其木匠小
尺不用須使畫一毋致參差
一辦倉料倉厫每邊七間合用柱木每根徑六寸矮
柱每根徑六寸桁條每根徑五寸五分抽楣每根徑四
寸椽木每根徑三寸穿栅木每根徑四寸地板楞木每
根徑五寸地板壁板每塊厚八分正廳三間合用中
柱木每根徑一尺一寸用實木邊柱每根徑九寸大梁
每根長二丈徑一尺四寸二梁每塊長一丈徑一尺一
寸步梁每塊長八尺徑一尺抽楣木每根徑四寸五分
桁條每根徑六寸椽木每根徑三寸門房三間合用
柱木每根徑五寸桁條每根徑四寸抽楣木每根徑三
寸大門二扇每扇闊三尺後社學三間合用柱木每
根徑六寸桁條每根徑五寸五分抽楣木每根徑三寸
五分大梁每根徑九寸長一丈八尺二梁每根徑八寸
五分長一丈椽木每根徑二寸五分頂上用幔板鋪完
蓋瓦其餘幇機連簷門窗等項開載不盡者俱要隨宜
酌量採買製作務使與各項材木大小規式相稱凡
磚瓦就於近倉之地立窑一二座令窑戶自燒造石灰
見買地伏磚每塊長一尺二寸闊七寸厚三寸秤重十
八斤上燒常平二字開磚每塊長一尺一寸闊五寸厚
一寸上燒常平二字方磚每塊長一尺闊一尺便磚每
塊長七寸闊六寸三分瓦每塊長九寸闊七寸重一斤
半凡採買木植俱要選擇圓長首尾相應乾燥老黃
色者毋將背山白色嫩木搪塞虛應石板採買上好青
白堅細者黃色疎爛者不用其磚瓦須擇青色者如黃
色者不用以上各項物料各縣掌印官親將每倉應
造厫房廳舍逐一親自從實勘估酌量某項應用若干
該價若干某項應用若干該價若干估定照數給銀責
令原定各役採買木石等料搬運一到即具數報掌印
官并佐貳委官及總管各查驗揀選堪用者收之不堪
者即時退換不得虛冐混收燒造磚瓦不如式者不許
混用仍置簿送縣印鈐日逐登填收發數目明白委官
不時稽查各縣仍將查估過工料價銀總撒數目逐一
造冊報道查核東西兩邊倉厫與正廳一應木石磚
瓦皆用新料其門房社學材植等料倘有見成民房願
賣可以改用者一照時價給與見銀平買庶工省費廉
建造尤速惟不虧其價而人自樂從矣
一督保甲凡保甲之法先行府督令各縣舉行當趁冬
月農隙之時上緊督催各查照原行審編其四鄉保甲
以在城保甲分東西南北各統之凡各鄉倉工如有遲
悞即以在城保甲各催在鄉保甲以在鄉保甲各催管
工人役不得用公差下鄉恐滋煩擾
呂坤積貯條件曰榖積在倉第一怕地濕房漏第二怕
雀入鼠穿此其防禦不在人力乎大凡建倉擇於城中
最高處所院中地基務須𨫼背院墻水道務須多畱凡
鄰倉庾居民不許挑坑聚水違者罰修倉厫一倉屋
根基須掘地實築有石者石為根脚無石者用熟透大
磚磨邊對縫務極嚴匝厚湏三尺丁横俱用交磚做成
一家以防地震房須寬寬則積不蒸須高高則氣得洩
仰覆瓦須用白礬水浸雖連陰彌月亦不滲漏梁棟椽
柱務極粗大應費十金者費十五二十金一時無處搆
利於苟完數年即更實貽之倍費故善事者一勞永逸
一費永省究竟較多寡一費之所省為多也以室家視
倉厫者當細思之一風窗本為積熱壞榖而不知雀
之為害也既耗我榖而又遺之糞食者甚不宜人今擬
風窗之内障以竹篾編孔僅可容指則雀不能入倉墻
成後洞開風窗過秋始得乾透其地先鋪煤灰五寸加
鋪麥糠五寸上墁大磚一重糯米雜信浸和石灰稠黏
對合磚縫如木有餘再加木板一週缺木處所釘蓆一
週可也一假如倉厫五間東西稍間各用板隔斷與
門楣齊榖止積於四間畱板隔東一間如常閒空値六
七月久陰氣濕或新收榖石生性未除倘不發洩必生
内熱州縣官責令管倉人役將榖自東第三間起倒入
東一間閒空之處一間倒一間是滿倉翻轉一遍熱氣
盡洩本味自全何紅腐之有一大倉禁用燈火今各
倉積柴安竈全無禁約萬一火起何以捄之以後不許
仍用官吏以下飯食外面喫來不得已者送飯冬月但
用湯壺如違重治一倉斛有洪武年間鐵樣用木邊
角以鐵葉褁之以防開縫仍用印烙其四裏以防剜穵
但有不係官烙自作矮身闊口及小出大入者坐贓重
究
附笋粥法吳興掌故云嘗見山僧作笋粥幽尚可愛又
云山僧煑笋用大塊云薄則味脱大塊久煑令軟其味
自全贊寧寄問天目舊友山中所出伊僧報詩云山中
人事違天眼中修定我本無根株只將笋為命但笋亦
有毒須用薑或茱萸醬制之一說滑利大腸而益于肺
謂之刮腸笓一云竹實少陽之氣而尅脾土
淡黃虀煑粥法取菜洗淨貯缸中用麥麵入滚熱水調
極薄漿澆菜上以石壓之不用鹽滲六七日後菜變黃
色味有微酸便成黃虀矣此後但以菜投入虀汁中便
可作虀更不復用麵取虀切碎虀米相兼煑粥食之每
米二升可當三升之用雖不及純米養人充塞飢腸聊
以免死亦儉歲節縮之一法也往從陽羡山中野人家
得此法念其可以度荒每用語人且如此用菜菜之用
益弘榖不熟曰饑菜不熟曰饉古人饑饉並言良有以
也
辟榖方用黃蠟炒粳米充饑食胡桃肉即解
千金方蜜二斤白麵六斤香油二斤茯苓四兩甘草二
兩生薑四兩去皮乾薑二兩炮為末拌勻搗為塊子蒸
熟陰乾為末絹袋盛每服一匙冷水調下可待百日(玄扈)
(先生曰未必然)
生服松栢葉法用茯苓骨碎補杏仁甘草搗羅為末取
生葉蘸水衮藥末同食香美
食草木葉法用杜仲(醋鹽炒去絲)茯苓甘草荊芥等分為末
糊丸如桐子大每服數丸細嚼即喫草木可以充飢止
有竹實惡草不可食嘗見苦行僧人入山耽静必炒鹽
入竹筒携往云食草葉有毒惟鹽可解(玄扈先生曰或云先食碧芸草)
(則草木葉皆可食)
食生黃豆法取槿樹葉同生黃豆嚼之味不作嘔可以
下咽每日食豆二三合可度一日
服百滚水法水經百滚煎熬亦能補人曾在嚴陵見衲
僧枯坐深崖多積山柴每日煎服沸水數碗棗數枚芝
蔴合許可百日不死
療垂死飢人法邊海有失風船飄至塘船中人餓將絶
者急與食往往狼吞致死有煑稀粥潑卓上令饑人漸
漸吮食之盡生饑腸微細不堪頓食也
救水中凍死人法凡隆冬冐冰雪或入水中凍死急取
綿絮蓋煖用熱灰鋪心臍間可活若遽用火烘炙逼冷
氣入内多不能生
長史卞同序救荒本草曰植物之生於天地間莫不各
有所用苟不見諸載籍雖老農老圃亦不能盡識而可
亨可芼者皆躪藉於牛羊鹿豕而已自神農氏品嘗草
木辨其寒温甘苦之性作為醫藥以濟人之夭札後世
賴以延生而本草書中所載多伐病之物而於可茹以
充腹者則末之及也敬惟周王殿下體仁遵義孳孳為
善凡可以濟人利物之事無不畱意嘗讀孟子書至於
五榖不熟不如荑稗因念林林總總之民不幸罹於旱
澇五榖不熟則可以療饑者恐不止荑稗而已也苟能
知悉而載諸方冊俾不得已而求食者不惑甘苦于荼
薺取昌陽棄烏喙因得以裨五榖之缺則豈不為救荒
之一助哉於是購田夫野老得甲坼勾萌者四百餘種
植於一圃躬自閱視俟其滋長成熟廼召畫工繪之為
圖仍疏其花實根榦皮葉之可食者彙次為書一帙名
曰救荒本草命臣同為之序臣惟人情於飽食暖衣之
際多不以凍餒為虞一旦遇患難則莫知所措惟付之
於無可奈何故治已治人鮮不失所今殿下處富貴之
尊保有邦域於無可虞度之時乃能念生民萬一或有
之患深得古聖賢安不忘危之旨不亦善乎神農品嘗
草木以療斯民之疾殿下區别草木欲濟斯民之饑同
一仁心之用也雖然今天下方樂雍熙泰和之治禾麥
產瑞家給人足不必論及於荒政而殿下亦豈忍覩斯
民仰食於草木哉是編之作蓋欲辨載嘉植不沒其用
期與圖經本草並傳于後世庶幾萍實有徵而凡可以
亨芼者得不躪藉于牛羊鹿豕苟或見用於荒歲其及
人之功利又非藥石所可擬也尚慮四方所產之多不
能盡錄補其未備則有俟於後日云
僉事李濓序重刻救荒本草曰淮南子曰神農嘗百草
之滋味一日而七十毒由是本草興焉陶隱居徐之才
陳藏器日華子唐愼微之徒代有演述皆為療病也嗣
後孟詵有食療本草陳士良有食性本草皆因飲饌以
調攝人非為救荒也救荒本草二卷乃永樂間周藩集
錄而刻之者今亡其板濓家食時訪求善本自汴携來
晉臺按察使石岡蔡公見而嘉之以告於巡撫都御史
蒙齋畢公公曰是有裨荒政者乃下令刊布命濓序之
按周禮大司徒以荒政十二聚萬民五日舍禁夫舍禁
者謂舍其虞澤之厲禁縱民采取以濟饑也若沿江瀕
湖諸郡邑皆有魚蝦螺蜆菱芡茭藻之饒饑者猶有賴
焉齊梁秦晉之墟平原坦野彌望千里一遇大䘲而鵠
形鳥面之殍枕藉於道路吁可悲已後漢永興二年詔
令郡國種蕪菁以助食然五方之風氣異宜而物產之
形質異狀名彙既繁真贗難别使不圖列而詳說之鮮
有不以虺床當蘼蕪薺苨亂人參者其弊至於殺人此
救荒本草之所以作也是書有圖有說圖以肖其形說
以著其用首言產生之壤同異之名次言寒熱之性甘
苦之味終言淘浸烹煑蒸晒調和之法草木野菜凡四
百一十四種見舊本草者一百三十八種新增者二百
七十六種云或遇荒歲按圖而求之隨地皆有無艱得
者苟如法采食可以活命是書也有功於生民大矣昔
李文靖為相每奏對常以四方水旱為言范文正為江
淮宣撫使見民以野草煑食即奏而獻之畢蔡二公刊
布之盛心其類是夫
救荒本草總目
草木野菜等共四百一十四種(出本草一百三十八種新增二百七十六)
(種)
草部二百四十五種
木部八十種
米穀部二十種
果部二十三種
菜部四十六種
葉可食二百三十七種
實可食六十一種
葉及實皆可食四十三種
根可食二十八種
根葉可食一十六種
根及實皆可食五種
根笋可食三種
根及花可食二種
花可食五種
花葉可食五種
花葉及實皆可食二種
葉皮及實皆可食二種
莖可食三種
笋可食一種
笋及實皆可食一種
農政全書卷四十五
