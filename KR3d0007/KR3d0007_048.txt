農政全書卷四十八
明徐光啓撰
荒政(採周憲王救荒本草)
草部(葉可食)
剪刀股生田野中處處有之搨地作科苗葉似嫩苦
苣菜而細小色頗似藍亦有白汁莖乂稍間開淡黃花
葉味苦
救飢採苗葉煠熟水浸淘去苦味油鹽調食
婆婆指甲菜生田野中作地㰙科生莖細弱葉像女
人指甲又似初生棗葉微薄細莖稍間結小花蒴苗葉
味甘
救飢採嫩苗葉煠熟油鹽調食
鐵桿蒿生田野中苗莖高二三尺葉似獨掃葉微肥
短又似扁蓄葉而短小分生莖义稍間開淡紫花黃心
葉味苦
救飢採葉煠熟淘去苦味油鹽調食
山甜菜生密縣韶華山山谷中苗高二三尺莖青白
色葉似初生綿花葉而窄花叉頗淺其莖葉間開五瓣
淡紫花結子如枸杞子生則青熟則紅色葉味苦
救飢採葉煠熟換水浸淘去苦味油鹽調食
水蘇子生下温地莖淡紫色對生莖叉葉亦對生其
葉似地瓜葉而窄邊有花鋸齒三叉尖葉下兩傍又有
小叉葉稍開花黃色其葉微辛
救飢採苗葉煠熟油鹽調食
風花菜生田野中苗高二尺餘葉似芥菜葉而瘦長
又多花叉稍間開黃花如芥菜花味辛微苦
救飢採嫩苗葉煠熟換水浸淘去苦味油鹽調食
鵝兒腸生許州水澤邊就地妥莖而生對節生葉葉
似&KR0008;豆葉而薄又似佛指甲葉微&KR1359;葉間分生枝叉開
白花結子似葶藶子其葉味甜
救飢採苗葉煠熟油鹽調食
粉條兒菜生田野中其葉初生就地叢生長則四散
分垂葉似萱草葉而瘦細微短葉間攛葶開淡黃花葉
甜
救飢採葉煠熟淘洗淨油鹽調食
辣辣菜生荒野中今處處有之苗高五七寸初生尖
葉後分枝莖上出長葉開細青白花結小匾蒴其子似
米蒿子黃色味辣
救飢採嫩苗葉煠熟水浸淘淨油鹽調食生揉亦
可食
毛連菜一名常十八生田野中苗初搨地生後攛莖
叉高二尺許葉似刺薊葉而長大稍尖其葉邊褗曲皺
上有澁毛稍間開銀褐花味微苦
救飢採葉煠熟水浸淘淨油鹽調食
小桃紅一名鳳仙花一名夾竹桃又名海蒳俗名染
指甲草人家園圃多種今處處有之苗高二尺許葉似
桃葉而旁邊有細鋸齒開紅花結實形類桃樣極小有
子似蘿蔔子取之易迸散俗稱急性子葉味苦微澁
救飢採苗葉煠熟水浸一宿做菜油鹽調食
玄扈先生曰嘗過難食
青莢兒菜生輝縣太行山山野中苗高二尺許對生
莖叉葉亦對生其葉面青背白鋸齒三叉葉脚葉花叉
頗大狀似荏子葉而狹長尖&KR1359;莖葉稍間開五瓣小黃
花衆花攢開形如穗狀其葉味微苦
救飢採苗葉煠熟換水浸淘去苦味油鹽調食
八角菜生輝縣太行山山野中苗高一尺許苗莖甚
細其葉狀類牡丹葉而大味甜
救飢採嫩苗葉煠熟水浸淘淨油鹽調食
耐驚菜一名蓮子草以其花之蓇葖狀似小蓮蓬樣
故名生下濕地中苗高一尺餘莖紫赤色對生莖叉葉
似小桃紅葉而長稍間開細瓣白花而淡黃心葉味苦
救飢採苗葉煠熟油鹽調食
地棠菜生鄭州南沙堈中苗高一二尺葉似地棠花
葉甚大又似初生芥菜葉微狹而尖味甜
救飢採嫩苗葉煠熟油鹽調食
雞兒腸生中牟田野中苗高一二尺莖黑紫色葉似
薄荷葉微小邊有稀鋸齒又似六月菊稍葉間開細瓣
淡粉紫花黃心葉味微辣
救飢採葉煠熟換水淘去辣味油鹽調食
雨點兒菜生田野中就地叢生其莖脚紫稍青葉如
細柳葉而窄小抪莖而生又似石竹子葉而頗硬稍間
開小尖五瓣白花結角比蘿蔔角又大其葉味甘
救飢採葉煠熟水浸作過淘洗令淨油鹽調食
白屈菜生田野中苗高一二尺初作叢生莖葉皆青
白色莖有毛刺稍頭分叉上開四瓣黃花葉頗似山芥
菜葉而花叉極大又似漏蘆葉而色淡味苦微辣
救飢採葉和淨土煮熟撈出連土浸一宿換水淘
洗淨油鹽調食
扯根菜生田野中苗高一尺許莖赤色紅葉似小桃
紅葉微窄小色頗綠又似小柳葉亦短而厚窄其葉週
圍攢莖而生開碎瓣小青白花結小花蒴似蒺藜樣葉
苗味甘
救飢採苗葉煠熟水浸淘淨油鹽調食
草零陵香又名芫香人家園圃中多種之葉似苜蓿
葉而長大微尖莖葉間開小淡粉紫花作小短穗其子
如粟粒苗葉味苦性平
救飢採苗葉煠熟換水淘淨油鹽調食
治病今人遇零陵香缺多以此物代用
水落藜生水邊所在處處有之莖高尺餘莖色微紅
葉似野灰菜葉而瘦小味微苦澁性凉
救飢採苗葉煠熟換水浸淘洗淨油鹽調食晒乾
煠食尤好
凉蒿菜又名甘菊芽生密縣山野中葉似菊花葉而
長細尖&KR1359;又多花叉開黃花其葉味甘
救飢採葉煠熟換水浸淘淨油鹽調食
粘魚鬚一名龍鬚菜生鄭州賈峪山及新鄭山野中
亦有之初先發笋其後延蔓生莖發葉每葉間皆分出
一小叉及出一絲蔓葉似土茜葉而大又似金剛刺葉
亦似牛尾菜葉不澁而光澤味甘
救飢採嫩笋葉煠熟油鹽調食
節節菜生荒野下濕地科苗甚小葉似鹻蓬又更細
小而稀疎其莖多節堅硬葉間開粉紫花味甜
救飢採嫩苗揀擇淨煠熟水浸淘過油鹽調食
野艾蒿生田野中苗葉類艾而細又多花叉葉有义
香味苦
救飢採葉煠熟水淘去苦味油鹽調食
堇堇菜一名箭頭草生田野中苗初搨地生葉似鈹
箭頭樣而葉蒂甚長其後葉間攛葶開紫花結三瓣蒴
兒中有子如芥子大茶褐色味甘
救飢採苗葉煠熟水浸淘淨油鹽調食
治病今人傳說根葉搗傅諸腫毒
野茴香生田野中苗初搨地生葉似抪娘蒿葉微細
小後于葉間攛葶分生莖叉稍頭開黃花結細角有黑
子葉味苦
救飢採苗葉煠熟水浸淘去苦味油鹽調食
蠍子花菜又名虼蚤花一名野菠菜生田野中苗初
搨地生葉似初生菠菜葉而瘦細葉間攛生莖叉高一
尺餘莖有線楞稍間開小白花其葉味苦
救飢採嫩葉煠熟水淘淨油鹽調食
白蒿生荒野中苗高二三尺葉如細絲似初生松針
色微青白梢似艾香味微辣
救飢採嫩苗葉煠熟換水浸淘淨油鹽調食
野同蒿生荒野中苗高二三尺莖紫赤色葉似白蒿
色微青黃又似初生松針而茸細味苦
救飢採嫩苗葉煠熟換水浸淘淨油鹽調食
野粉團兒生田野中苗高一二尺莖似鐵桿蒿莖葉
似獨埽葉而小上下稀疎枝頭分叉開淡白花黃心味
甜辣
救飢採嫩苗葉煠熟水浸淘淨油鹽調食
蚵蚾菜生密縣山野中苗高二三尺許葉似連翹葉
微長又似金銀花葉而尖紋皺却少邊有小鋸齒開粉
紫花黃心葉味甜
救飢採嫩苗葉煠熟水浸淘淨油鹽調食
農政全書卷四十八
