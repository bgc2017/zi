農政全書卷二十
明徐光啟撰
水利
泰西水法下
用雨雪之水為法一種
水庫記曰水庫者積水之處也澤國下地水之所都
平原易野厥田中中引河鑿井斯足用焉若乃重山
複嶺陡澗迅流乘水之急激而自上廢人用器厥利
尤大矣别有天府金城居高乘險江河溪澗境絶路
殊鑿井百尋盈車載綆時逢亢旱涓滴如珠或乃絶
徼孤懸恒須遠汲長圍久困人馬乏絶若斯之類世
多有之臨渴為謀豈有及哉計莫如恒儲雨雪之水
可以御窮而人情狃近未或先慮及其已至坐槁而
已亦有依山掘地造作唐池以為旱備而彌旬不雨
已成龜坼徒傷挹注之易窮不悟渗漏之實多矣西
方諸國因山為城者其人積水有如積穀穀防紅腐
水防漏渫其為計慮亦略同之以故作為水庫率令
家有三年之蓄雖遭大旱遇強敵莫我難焉又上方
之水比于地中陳久之水方于新汲其蠲煩去疾益
人利物往往勝之彼山城之人遇江河井泉之水猶
鄙不肯嘗也今以所聞造作法著于篇
水庫者水池也曰庫者固之其下使無受渫也羃之其
上使無受損也四行之性土為至乾甚于火矣水居地
中風過損焉日過損焉夏之日大旱金石流土山焦而
水獨存乎故固之故羃之水庫之事有九一曰具具者
庀其物也二曰齊齊所以為之和也三曰鑿鑿所以為
之容也四曰築築所以為之地也五曰塗塗所以為之
固守也六曰蓋蓋所以為之羃覆也七曰注注所以為
之積也八曰挹挹所以受其用也九曰修修所以為之
彌縫其闕也
注曰羃防耗損亦防不潔古人井固有羃易曰井
收勿幕齊與劑同
一曰具
水庫之物有六以備築也蓋也塗也築與蓋之物有三
曰方石曰瓴甋曰石卵塗之物有三曰石灰曰砂曰瓦
屑塗之物三合謂之三和之灰或砂或瓦去一焉謂之
二和之灰煉灰之石或青或白欲密理而色潤否者疏
而不昵煉之以薪或石炭焉火不絶二日有半而後足
試之法先取一石權之雜衆石而煉之既成而出之權
之損其初三分之一此石質美而火齊得也砂有三種
或取之湖或取之地或取之海海為上地次之湖又次
之砂有三色赤為上黑次之白又次之辨砂之法有三
揉之其聲楚楚焉純砂也諦視之各有廉隅圭角純砂
也散之布帛之上抖擻之悉去之不留塵坌者純砂也
否則有土雜焉以為齊則不固瓦之屑以出陶之毁瓦
瓴甋鐡石之杵臼舂之而簁之無新焉而用其舊者水
濯之日暴之極乾而後舂之而簁之簁之為三等細與
石灰同體為細屑稍大焉與砂同體為中屑再簁之餘
其大者如菽為查
注曰方石瓴甋者以豫為牆為盖二物皆無定度
也為牆之石取正方焉廣狹短長厚薄無定度牆
厚則堅堅則久為盖者或穹之穹之石合之其圓
半規穹之法有三詳見下方也石卵者鵝卵之石
也以豫為底也無之以小石代之大者無過一斥
小者任雜焉凡石卵或小石欲堅潤而密理否者
不固昵黏也二日有半三十時足也陶窑竈也瓴
甋磚也凡瓦之土勝磚之土用磚則謹擇之簁俗
作篩羅也查滓也查無用簁擇其過大者去之三
和之灰今匠者多用之其一則土也用土不堅以
瓦屑故勝之以後法為之劑又勝之西國别有一
物似土非土似石非石生于地中掘取之大者如
彈丸小者如菽色黃黑孔竅周通狀如蛀窠儼然
石也而體質甚輕揉之成粉舂以代砂或代瓦屑
灰汁在其空中委宛相入堅凝之後逾于鋼鐵近
數十年前有發故水道者啟土之後鍬钁不入百
計無所施既而穴其下方乃壊堕焉視其甃塗之
灰用是物也厚半寸許耳此道由來甚久以歴年
計之在漢武之世矣後此凡用和灰甚貴是物焉
或作室模和灰塗之崇閎窈窕惟意所為既成之
後絶勝冶銅鑄鐡矣然所在不乏計秦晉隴蜀諸
高陽之地必多有之其形大段如浮石而顆細色
赤黃質脆為異耳以本草質之殆土殷孽之類也
其生在乾燥之處土作硫黃氣者或産硫黃者或
近温泉者火石者火井者或地中時出燐火者即
有之求之法視其處草不蕃盛茸茸短瘠又淺草
之中忽有少分如斗許如席許大不生寸草者依
此掘地數尺當可得也西國名為巴初剌那求得
之大利于土石之工或并無瓦屑及砂以青白石
末代之其細大之等與瓦屑同
二曰齊
凡齊以斗斛槩其物水和之三分其凡而灰居一砂居
二湅之如糜謂之甃齊三分其甃齊加水一焉而調之
謂之築齊塗之齊有三湅之皆如糜四分其凡而瓦查
居二砂居一灰居一謂之初齊三分其凡而中屑居二
灰居一謂之中齊五分其凡而細屑居三灰居二謂之
末齊凡湅齊熟之又熟無亟于用無惜于力日再湅五
日而成為新齊新齊積之恒以水潤之下濕之處窖藏
而土封之久而益良
注曰凡量灰必出窑之灰凡量瓦屑必出臼之屑
凡量砂必日暴之砂皆言乾也如糜者今匠人所
用甃牆塗牆挑而槩之之劑也太燥則不附太濕
則不居加水為築劑則如稀糜沃而灌之之劑也
凡治宫室築城垣造壙域皆以諸劑斟酌用之和
之水以泉水江水雨水雜鹵與鹻勿用也雪水之
新者勿用也凡總數也
三曰鑿
池有二曰家池曰野池家以共家野以共野共家者飲
饌焉澡滌焉共野者畜牧焉溉灌焉為家池計衆霤而
曲聚之承而鍾之為野池計岡阜原田水道之委而聚
之而鍾之為家池必二年以上代積焉代用焉為野池專
可也隨積而用之皆計歲用之數而為之容積二年以
上者逓倍之或倍之容或倍其處為家池平其底中底
而為之坎坎深二尺以渟其垢三分其底之徑以其一
為坎之徑牆方則稱圜則固大者圜之小者方之大者
圜而方者小則不畏深也牆之周或壁立或下侈而上
弇之侈弇之數無定度雖為之土囊之口可也若上侈
而下弇則寡容也中侈而上下弇則難為牆也無所取
之或為之複池限之以牆中牆而為之竇以通之小者
𣙗之大者牐之互輸寫之可抒清而去濁也代積而代
用也若山麓原田陂陁之地則為壺漏之池高下相承
互輸寫之為野池利淺以羣飲六畜以溉田方其牆迤
其一面以為涂欲為深者迤其底漸深之無坎為野池
擇磽确之地不宜稼而水輳焉者可也是化無用為有
用也
注曰共與供同霤簷溝也容者通高下廣狹所容
受多寡之數也度池尺寸計容多寡用盤量倉窖
術在九章算之粟米篇專獨也逓倍者二年則二
倍三年則三倍也倍容者倍其大倍處者倍其多
也倍大法亦用立方立圓術酌量作之在九章算
之少廣篇方則稱者或稱其室或稱其庭兩方相
稱也方牆而大懼或墮焉圓如井周相恃為固上
弇不墮亦此理也侈廣弇斂也如本篇一圖之甲
乙丙丁方池也辛壬癸子圓池也二形之外或有
為長方者方之屬也有六角八角以上諸角形者
圓之屬也惟所為之未暇詳也戊己丑寅底坎也
乙庚辛壬壁立之牆也卯辰午未戌房氐亢上弇
之池也卯未戌角土囊之口也複池兩池並也牆
之實多寡大小高下任意作之槷木杙也凡牐與
𣙗或旁渫者附之以煗木之皮而塞之壺漏之池
者從上而下位置如刻漏之壺其開竇輸寫亦若
漏水相承也如本篇二圖之甲乙複池也丙丁限
牆也午壬申竇也戊己庚辛壺漏之複池也壬其
竇也癸子丑寅卯辰壺漏之三複池也酉與戌皆
其竇也三以上任意作之其連接之處如庚至己
丑至子淺深高下亦任意作之迤之以為塗令人
畜皆邐迤而下恒及水際也凡岡阜之下山陵之
麓其地瀝脂故不宜稼其勢建瓴水則輳之牲降
于阿取飲既便掣以灌田趨下易達也
四曰築
築有二下築底旁築牆築底者既作池平其底則以木
杵杵之或以石碪碪之杵之碪之欲其堅也依池之周
而為之牆或方石焉或瓴甋焉甃之以甃齊之灰甃必
乘其界牆量池之小大淺深而為之厚不厭厚若複池
則為共池而中甃其限牆仍甃為行水之竇壺漏之複
池則各為池而穿行水之竇也牆畢以鵝卵之石或小
石墊之其底厚五寸以上不厭厚既墊之復杵之或碪
之不厭堅無惜其力亦欲其平也既堅既平以築齊之
灰灌之又灌之滿焉實焉平焉浮于石而止復杵之或
碪之有隙焉復灌之滿實平而止中底之坎亦杵之亦
牆之亦墊之而灌之如法作之凡底與牆之交碪杵或
不及焉則以邊杵築之其墊與灌必謹察之而加功焉
壺漏之竇居水之衝必謹察之而加功焉凡牆皆以方
長之石為之緣若遇大石焉而鑿之池以石為之底與
牆與緣徑塗之有闕焉而為之縫亦杵之而牆之而緣
之而墊之而灌之如法作之野池或土或石皆如之
注曰乘界俗言騎縫也緣池面壓口也縫補也本
篇三圖之甲乙丙木杵也丁邊杵也戊石碪也己
辛己庚甃牆也庚辛石墊也本篇二圖之甲乙即
共池也以意度之江海之濱平原易野土疏善壊
必以甃牆處于山者如秦如晉厥土騂剛陶復陶
穴壁立不墮若斯之處掘地為池雖無甃牆而徑
塗之不亦可乎同志者請嘗試之
五曰塗
築畢候池之底既乾其十之八掃除之過乾則水沃之
而後塗之塗之先以初齊厚五分池大者加二分之一
池之底及周連塗之連塗之則周與底之交無罅也塗
畢以木擊擊之欲其平以實也次日又擊之有罅焉以
鐡槩槩之乾則以水沃而槩之無罅而止三日以後皆
如之俟其乾十分之六而塗之中齊中齊之厚減其初
二分之一亦擊之槩之次日以後皆如之候其乾十分
之六而塗之末齊末齊之厚減其次二分之一亦擊之
槩之次日以後皆如之候其乾十分之五以鐡槩摩之
有罅焉以水沃而摩之周與底中坎之周與底複池之
水竇皆同之凡周與底之交若竇必謹察之而加功焉
凡塗瓴甋之牆或燥而不昵以石灰之水遍灑之作堊
色乾而後塗之則昵凡塗石池與土池野池與家池皆
同法凡擊欲其堅如石也摩欲其密如脂也欲其瑩如
鏡也堅密以瑩更千萬年不渫也
注曰本篇四圖之甲木擊也乙鐡槩也凡三和之
灰無所不可用欲厚則四塗之五塗之任意加之
四塗者初一中二末一五塗者初一中三末一末
塗以飾宫室之牆欲令光潤者以雞子清或桐油
和之如法擊摩之欲設色以所用色代瓦屑而和
之石色為上草木為下
六曰蓋
家池之蓋有二曰平之曰穹之平有二曰石版曰木版
皆平而羃之為之孔以出入水穹有三曰劵穹曰斗穹
曰蓋穹方池皆券穹正方者或為斗穹圜池之屬皆蓋
穹劵穹者形覆劵也又如截竹析其半而覆之兩和為
之立牆斗穹者形覆斗也方其隅而四牆之趨其頂也
皆以圜蓋穹者其形蓋也中高而旁周皆下垂凡穹之
空皆半規皆去緣尺而甃之甃之法皆架木以為模緣
而成之甃以石則治之以趨規若瓴甋亦以趨規之模
造之無之則以甃齊加損而合之穹之下為之竇以出
入水在野者或穹之不則苫之或露之
注曰平蓋出入之孔有二一居中當底坎之上以
挹其渟汙也一近池之緣注水入之挈水出之大
小皆無定度也本篇四圖之丙丁戊己庚券穹也
丁戌戊巳方池兩緣也丁丙戊和牆也丙庚穹背
也辛壬癸子丑斗穹也辛壬癸丑方池緣也子穹
頂也依丑辛直線為牆漸狹而上以趨子其丑子
辛子皆圓線餘三同之而結于子也寅卯辰午未
蓋穹也寅卯未辰圓池緣也午穹頂也旁周趨上
皆為圓線其全空皆半規圓之半也空皆半規者
謂丁丙戊丑子壬未午寅皆半圜形也如是則固
去緣尺者池口為道將跨池以居梁也趨規之勢
今工人謂之橘房形也
七曰注
凡家池以竹木為承霤展轉達之其將入于池也為之
露池迎輻輳之水暫積焉以渟其滓既澱而後輸之露
池之緣為竇焉以入于池露池之底為竇焉而他渫之
皆以牐或以𣙗而節宣之凡雨之初零也必有滓也長
夏之雨也必有酷熱之氣也則啟其下竇而池渫焉度
可入也者塞之啟其上竇而輸之若水之來與地平不
能為下竇者則澱其滓以時出之為新池候乾極而注
之新注之水不食也既浹月更注之而後食之為二池
者歲食經年之水為三池者歲食三年之水是恒得陳
水焉水陳者良若為複池者既注之澄而後啟中牆之
竇而輸之空池復注之如是更積之是恒得澄水焉凡
池既盈而閉之則畜之金魚數頭是食水蟲或鯽魚是
食水垢野池注之山原之水遂以畜諸魚可也魚之性
有與牛羊相長者也
注曰澱下凝也露池不羃也如本篇五圖之甲乙
丙露池也丁上竇也戊下竇也新注不食灰氣入
焉味惡也魚與牛羊相長者如鯶食羊豕之惡而
肥鰱食鯶之惡而肥也
八曰挹
家池之水深其挈之則以龍尾之車更深者為之玉衡
之車恒升之車無立其足則以大石為墜關巨木而置
之無夾其筩則跨池為梁而置之既出而為槽以達之
若挈瓶施繘焉亦從其梁中底之坎既澱焉為噏筩以
去其澱噏筩者截竹而通其節或卷銅錫焉兩端塞之
中底而為之孔孔之徑當底三分之一上端之旁為之
孔無過三分一指可揜也揜其上孔而入之水至于底
而啟之則自下孔入者皆澱也既盈揜而出之而傾之
如是數入焉澱盡而止凡施筩亦從其梁野池之灌畦
若田也亦以三車挈之置車亦如之池大者無跨其梁
則跨之隅
注曰足謂龍尾之下樞也玉衡之雙筩恒升之筩
底也筩者玉衡之中筩恒升之筩上端也繘汲井
繩也本篇五圖之己庚辛石關巨木也壬癸梁也
子丑噏筩也寅噏筩之底孔也卯旁孔也未申梁
跨其隅也
九曰修
池無新故或渫焉修之則用細潤之石舂之簁之與灰
同體亦與同量煑水百沸而投之和之日乾之復舂之
簁之煑水投之如是四焉舂而簁之牛乳汁和之以塗
其隙或以生漆和而塗之
注曰同體等細也同量等分也
水法附餘
高地作井未審泉源所在其求之法有四
第一氣試
當夜水氣恒上騰日出即止今欲知此地水脉安在宜
掘一地窖於天明辨色時人入窖以目切地望地面有
氣如煙騰騰上出者水氣也氣所出處水脉在其下
第二盤試
望氣之法曠野則可城邑之中室居之側氣不可見宜
掘地深三尺廣長任意用銅錫盤一具清油微微遍擦
之窖底用木高一二寸以搘盤偃置之盤上乾草蓋之
草上土蓋之越一日開視盤底有水欲滴者其下則泉
也
第三缶試
又法近陶家之處取瓶缶坯子一具如前銅盤法用之
有水氣沁入瓶缶者其下泉也無陶之處以土甓代之
或用羊羢代之羊羢者不受濕得水氣必足見也
第四火試
又法掘地如前篝火其底煙氣上升蜿蜒曲折者是水
氣所滯其下則泉也直上則否
鑿井之法有五
第一擇地
鑿井之處山麓為上蒙泉所出隂陽適宜園林室屋所
在向陽之地次之曠野又次之山腰者居陽則太熱居
隂則太寒為下鑿井者察泉水之有無斟酌避就之
第二量淺深
井與江河地脉通貫其水淺深尺度必等今問鑿井應
深幾何宜度天時旱澇河水所至酌量加深幾何而為
之度去江河遠者不論
第三避震氣
地中之脉條理相通有氣伏行焉強而密理中人者九
竅俱塞迷悶而死凡山鄉高亢之地多有之澤國鮮焉
此地震之所由也故曰震氣凡鑿井遇此覺有氣䬃䬃
侵人急起避之俟洩盡更下鑿之欲候知氣盡者縋燈
火下視之火不滅是氣盡也
第四察泉脉
凡掘井及泉視水所從來而辨其土色若赤埴土其水
味惡赤埴黏土也中為甓為瓦者是若散沙土水味稍
淡若黑墳土其水良黑墳者色黑稍黏也若沙中帶細
石子者其水最良
第五澄水
作井底用木為下磚次之石次之鉛為上既作底更加
細石子厚一二尺能令水清而味美若井大者于中置
金魚或鯽魚數頭能令水味美魚食水蟲及土垢故
試水美惡辨水高下其法有五
第一煑試
取清水置淨器煑熟傾入白磁器中候澄清下有沙土
者此水質惡也水之良者無滓又水之良者以煑物則
易熟
第二日試
清水置白磁器中向日下令日光正射水視日光中若
有塵埃絪緼如游氣者此水質惡也水之良者其澄澈
底
第三味試
水元行也元行無味無味者真水凡味皆從外合之故
試水以淡為主味佳者次之味惡為下
第四稱試
有各種水欲辨美惡以一器更酌而稱之輕者為上
第五紙帛試
又法用紙或絹帛之類色瑩白者以水蘸而乾之無跡
者為上也
農政全書卷二十
