農政全書卷三十二
明徐光啓撰
蠶桑
栽桑法
桑爾雅曰桑㸤有葚梔(郭璞曰㸤半也葚與椹同半有椹半無椹者名梔)女桑
(俗稱桑之小而條長者)桋桑山桑(似桑材中作弓及車轅)檿桑(即柘也飼蠶絲中琴瑟亦)
(材之美者也方典術云桑乃箕星之精徐鍇曰桑音若東自然神木之名乃蠶所食也)
王禎種植篇曰貨殖傳云山居千章之材安邑千樹棗
燕秦千樹栗蜀漢江陵千樹橘齊魯千樹桑其人皆與
千戶侯等其言種植之利博矣觀柳子厚郭槖駞傳稱
駞所種樹或移徙無不活且碩茂早實以蕃他人效之
莫能如也又曰種樹之不可無法也考之於詩帝省其
山柞棫斯拔松柏斯兌周之所以受命也樹之榛栗椅
桐梓漆衛文公之所以興其國也夫以王侯之富且貴
猶以種樹為功況於民乎周禮太宰以九職任萬民一
曰三農生九穀二即繼之曰園圃毓草木其為民事之
重尚矣然則種植之務其可緩乎種植之類夥矣民生
濟用莫先於桑故首述而備論之
王禎曰桑種甚多不可徧舉世所名者荆與魯也荆桑
多椹魯桑少椹葉薄而尖其邊有瓣者荆桑也凡枝榦
條葉堅勁者皆荆之類也葉圓厚而多津者魯桑也凡
枝榦條葉豐腴者皆魯之類也荆之類根固而心實能
久遠宜為樹魯之類根不固心不實不能久遠宜為地
桑然荆之條葉不如魯葉之盛茂當以魯桑條接之則
能久遠而又盛茂也魯為地桑而有厭條之法傳轉無
窮是亦可以久遠也荆桑所飼蠶其絲堅韌中(去聲)紗羅
用禹貢稱厥篚檿絲(註曰檿山桑也此盖荆之美而尤者也)魯桑之類宜
飼大蠶荆桑宜飼小蠶
博聞錄曰白桑少子壓枝種之若有子可便種須用地
隂處其葉厚大得繭重實絲每倍常
齊民要術曰桑柘熟時收黑魯椹(黃魯桑不耐久諺曰魯桑百豐錦帛言其)
(桑好功省用力)即日以水淘取子曬燥仍畦種常薅令淨明年
正月移而栽之率五尺一根(凡栽桑不得者無地故正悉犁撥耳是以須穊不用)
(稀且穊則長疾大都種椹長遲不如墨枝之速無栽者乃種椹也)其下常削掘種綠荳
小豆(二豆良美潤澤)栽後二年慎勿採沐(小採者長倍遲)大如臂許正
月中移之(亦不須秃)率十步一樹(隂相接者則妨禾豆)行欲小犄角不
用正相當(相當者則妨犁)須取栽者正月二月中以鈎弋壓下
枝令著地條葉生高數寸仍以燥土壅之(土濕則爛)明年正
月中截取而種之(住宅上及園畔固宜即定其田中種者亦如種椹法先穊種一二年然後)
(更移之)
王禎曰齊民要術載收椹之黑者剪去兩頭惟取中間
一截蓋兩頭者其子差細種則成雞桑花桑中間一截
其子堅栗則枝榦堅強而葉肥厚將種之時先以柴灰
淹&KR0008;次日水淘去輕秕不實者曬令水脉才乾種乃易
生
齊民要術曰凡耕桑田不用近樹(傷桑破犂所謂兩失)其犁不著
處劚斷令起斫去浮根以蠶矢糞之(去浮根不妨耬犁)十五年
任為弓材(一張二百)亦堪作履(一兩六十)裁截碎木中作錐刀靶
(一箇直三文)二十年好作犢車材(一乘直萬錢)欲作鞍橋者生枝
長三尺許以繩繫旁枝木橛釘著地中令曲如橋十年
之後便是渾成柘橋(一具直絹一疋)欲作快弓材者宜於山石
之間北隂中種之其高原山田土厚水深之處多搖掘
深坑於坑之中種桑柘者隨坑深淺或一丈五尺直上出
坑乃扶疎四散此樹條直異於常材十年之後無所不
任(一樹直絹十疋)
柘葉飼蠶絲可作琴瑟等絃清鳴響徹勝於凡絲遠矣
汜勝之書曰種桑法五月取椹著水中即以手漬之以
水灌洗取子隂乾治肥田十畝荒田久不耕者尤善好
耕治之每畝以黍椹子各三升合種之黍桑當俱生鋤
之桑令稀疏調適黍熟穫之桑生正與黍高平因以利
鎌摩地刈之曝令燥後有風調放火燒之常逆風起火
桑至春生一畝食三箔蠶(玄扈先生曰取葚與雞蛋食之糞中淘出種者更不生葚)
王禎曰剶桑十二月為上時正月次之二月為下大抵
桑多者宜省斫桑少宜省剶農桑要旨云平原淤壤土
地肥虚荆桑魯桑種之俱可若地連山陵土脉赤硬止
宜荆桑士農必用云種藝之宜惟在審其時月又合地
方之宜使之不失其中蓋謂栽培之宜春分前後十日
及十月並為上時春分前後以及發生也十月號陽月
又曰小春木氣長發之月故宜栽培以養元氣此洛陽
方佐千里之所宜其他地方隨時取中可也大抵春時
及寒月必於天氣晴明己午時藉其陽和如其栽子已
出元土忽變天氣風雨即以熱湯調泥培之暑月則必
待晚涼仍預於園中稀種麻麥為蔭惟十一月栽種不
生活
四時類要曰種桑土不得厚厚即不生待高一尺又上
糞土一遍
務本新書曰四月種椹東西掘畦熟糞和上耬平下水
水宜濕透然後布子或和黍子同種椹藉水力易為生
發久遮日色或預於畦南畦西種&KR1064;後藉&KR1064;蔭遮映夏
日長至三二寸旱則澆之若不雜黍種須旋搭矮棚於
上以箔覆蓋晝舒夜捲處暑之後不須遮蔽至十月之
後桑與黍稭同時刈倒順風燒之仍摻糞土蔽灰春煖
榮茂次年移栽
一法熟地先耩黍一隴另捲草索截約一托以水浸軟
麫飯湯更妙索兩頭各歇三四寸中間勻抹濕椹子十
餘粒將索卧於黍壠内索兩頭以土厚壓中間摻土薄
覆隔一步或兩步依上卧一索四面取齊成行久旱宜
澆十月刈燒加糞如前冬春擁雪蓋糞清明前後掃去
霖雨持覷稀稠移補比之畦種旋移省力决活早二年
得力如舊有椹春種更妙後宜築圍墻固護或慮索繁
碎以黍椹相和於葫蘆内點種過處用箒掃勾或慮天
旱宜就黍壠内撥土平勻順壠作區下水種之
又法春月先於熟地内東西成行勻稀種&KR1064;次將桑椹
與蠶沙相和或炒黍穀亦可趁逐雨後於&KR1064;北單耩或
點種比之搭矮棚與黍同種緣&KR1064;隂高密又透風露雖
種十數畝亦不甚委曲費力
士農必用曰種子宜新不宜陳(新椹種之為上隔年春種多不生蔭畦搭棚為)
(上&KR1064;麻次之黍苗又次之)桑芽出間令相去五七寸(營造尺寸也他倣此)頻澆
過伏可長至三尺(割去&KR1064;麻)至十月内附地割了撒亂草走
火燒過(火不可大恐損根)糞草蓋至來春把耬去糞草澆每一
科自出芽三數箇留旺者一條(已成根則不須蔭可頻繞)至秋魯桑
可長五七尺荆桑可長三四尺(魯桑可移為地桑荆桑可移入園養之)
務本新書曰夫地桑本出魯桑次以魯桑萌條如法栽
培揀肥旺者約留四五條鋤治添糞條有定數葉不繁
多衆葉脂膏聚於一葉其葉自大即是地桑栽地桑法
秋地於熱白地内深耕一為如壠加糞撥土為區如無
牛摳區亦可春分前後取臘月所埋桑條揀有萌芽處
各盤七八寸或一尺鏉區下水卧條栽之覆土約厚三
四指深厚則難生以手按勻區東南西種&KR1064;五七粒五
月之後芽葉微高旋添糞土已後條高便作地桑或揀
魯桑草兒秋間埋頭深栽更疾得力
士農必用曰地桑之功惟在治之如法不致荒燥(無樹桑之)
(家純用地桑則人力倍省有樹桑兼地桑之家樹桑既成地桑可止而勿用加澆三之功使之滋長至其蠶大)
(眠之後或樹桑不能時至則可溉取地桑使晚蠶至終者不致缺食)布地桑法牆圍成
園將園内地或牛犁或钁劚熟方五尺内掘一阬(每地一畝)
(今栽二百四十科)方深各二尺阬内下熟糞三升(生糞不中壯地少用)和
土勻下水一桶調成稀泥將畦内種成魯桑連根掘出
一科自根上留身六七寸其餘截去截斷處火𨫼上烙
過每一阬栽一根將根坐於泥中(欲疾見功者栽二根)按至阬底
提三五次(欲令根鬚皆順)按桑身填與地平擁周圍熟土令阬
滿次日築實(匝阬四邊築下土至半阬根下土自實不實則根土不相著多懸死)上半阬
擁熟土輕築令平滿(附身土不可築實實則芽難生)用虚土封堆如大
𨫼子樣可厚五七寸周圍自成環池(水澆於内)芽出於土四
五指每一根止留一二條(澆鋤如法當年可長五尺餘)次年附根割
條葉飼蠶(須用厚背鋼鎌一割要斷鈍鎌一割不能斷則修楂又齊雨浸傷根地桑不要放出身只)
(要躱從土中長出身出土名為脚高身上所長條不旺又多被風雨擺折)割過處每一根盤
周圍數芽出每一科可許留四五條餘者間去年年附
地割之根漸旺留條漸多野魯桑根科栽之亦可(全如前法)
(也桑三年後正長旺五年後根相交根交則不旺春時將相交根斫斷掘去添上糞土或澆過或得雨即復長)
(旺次後斟酌其根欲大將壓成栽子圍别園如前法栽之三年後新桑茂盛養蠶斫桑時將舊桑根上只斫一)
(條隔年自成一根分出栽為行桑如此傳轉無有盡期然魯桑斫飼蠶其絲少堅韌可斟酌栽荆桑樹於大眠)
(後以葉間飼之)
韓氏直說曰地桑須於近井園内栽之有草則鋤無雨
則澆比及蠶生可澆三次其葉自然早生(桑種自有早生者遲生者)
(須擇其早生者為地桑則可)
鍾化民曰種桑在正二月至八月亦可種根要理直泥
要挨緊當以水糞澆灌方有生意(玄扈先生曰初種不用糞)
桑有二種一種有桑椹即以桑椹植地一二月即出一
種將桑樹柔條攀至於地以泥壓於其上每一桑眼即
發一枝待至二三尺長其桑有根用剪剪下移種於地
上即成桑樹如今年壓明年起明年又壓後年又起生
生不窮
黃省曾藝桑總論曰有地桑出於南潯有條桑出於杭
之臨平其鬻之時以正月之中上旬其鬻之地以北新
關内之江將橋旭旦也擔而至陳於梁之左右午而散
(大者株以二厘其長八尺)其種也耨地而糞之截其枚謂之嫁留近
本之枝尺餘許深埋之出土也寸焉培而高之以泄水
墨其瘢或覆以螺殼或塗以蠟而瀝青油煎封之是防
梅雨之所侵糞其周圍使其根四達若直灌其本則聾
而死未活也不可灌水灌以和水之糞二年而盛其在
土也月一鋤焉或二起翻也必尺許灌以純糞遍沃於
桑之地使及其根之引者不摘葉也三年則其發茂禁
損其枝之奮者桑之下厥草木留則茂蠶之時其摘也
必潔淨遂剪焉(南潯之剪價以七分)必於交凑之處空其榦焉則
來年條滋而葉厚歲歲剪條則盛禁原蠶之飼飼則來
年枝纖而葉薄桑之壅也以糞以蠶沙以稻草之灰以
溝池之泥以肥土其初藝之壅也以水藻以棉花之子
壅其本則煖而易發(玄扈先生曰以豆餅以棉餅以麻餅以猪羊牛馬之糞)初春
而修也去其枝之枯者樹之低小者啓其根而糞泥壅
之不然則葉遲而薄凡擇桑之本也皺皮者其葉必小
而薄白皮而節疎芽大者為柿葉之桑其葉必大而厚
是堅繭而多絲高而白者宜山岡之地或牆隅而籬畔
五月也收桑椹而水淘少曬焉畦而種之至冬而焚其
梢及明年而分種之短而青者宜水鄉之地正二月也
木鈎攀之土壓朞年而截之移而種之歲糞也二其壓
也濕土則條爛焦土則根生撒子而種不若條而壓其
為桑之害也有桑牛尋其穴桐油抹之則死或以蒲母
草草之狀也如竹葉其桑葉之葉癩也亦以草汁而沃
之桑之下可以藝蔬其藝桑之園不可以藝楊藝之多
楊甲之蟲(玄扈先生曰楊不可絶宜勤捕之)是食桑皮而子化其中焉
二月而接也有插接有劈接有壓接有搭接有換接糓
而接桑也其葉肥大桑而接梨也則脆美桑而接楊梅
也則不酸勿用雞脚之桑其葉薄是薄繭而少絲其葉
之生黃衣而皺者木將就槁名曰金桑蠶則不食先椹
而後葉者其葉必少有柘蠶焉是食柘而早繭其青桑
無子而葉不甚厚者是宜初蠶望海之桑種之術與白
桑同是皆臘月開塘而加糞即壅之以土泥或二或三
六七月之間乃去其蟲開塘加糞壅土宜遲紫藤之桑
其種高大是不用剪其葉厚大尤早種之也宜邇於竈
屋不必開塘而糞壅惟幼稚之時待冬而糞或二或三
以臘月為佳
務本新書曰桑生一二年脂脉根株亦必微嫰春分之
後掘區移栽區北直上下裁成土壁壁底旁鏉其土下
水三四外將桑箄兒靠壁栽立根科須得勻舒以土堅
覆土壁地區地約高三二寸大抵一切草木根科新栽
之後皆惡搖擺故用土壁遮禦北風迎合日色也今時
移栽小桑微帶根鬚上無寸土但經路遠風日耗竭脂
脉栽後難活縱活亦不榮旺却稱地法不宜此係拙謬
今後應栽小樹若路遠移多約十餘樹通為一束於根
鬚上蘸沃稀泥泥上糝土上以草包(或蓆蒲包)包内另用淳
泥固塞仍擗夾車箱兩頭不透風日中間順卧樹身上
以蓆草覆蓋預於栽所掘區下糞樹到之時晝便下水
依法栽培秋栽法平昔栽桑多於春月全樹移栽春多
大風吹擺加之春雨艱得又天氣漸熱芽葉難禁故多
不活(活亦遲得力)若是斫去元榦再長樹身桑聞鐵腥愈旺
地桑是其驗也迤南地分十月埋栽河朔地脉頗寒故
宜秋栽(霖雨内為上時)區深一尺之上平地約留樹身一二指
餘者斫去栽罷地須堅築以土封瘢比及地凍於上約
量添糞春煖之後就糞撥為土盆雨則可聚旱則可澆
樹南春先種&KR1064;比及霖雨以來芽條叢茂就作地桑或
削去細條存留旰者一二枝次年便可成樹或是就壓
傍條一樹又胤十餘比之全樹栽者樹樹必活桑亦榮
茂也十月木迷宜栽埋頭桑(截去桑身栽如秋栽)冬月根脉下行
乘春併發一年之間長過元樹栽二年之上桑穀雨其
間但有芽葉不旺者以硬木貼樹身去地半指一斧截
斷快錛更妙糝土封其樹瘢樹南種黍五七粒十餘日
始出芽條旱則頻澆立夏之後不宜此法(大暑則不能)一歲
之中除大寒時分不能移栽其餘月分皆可
農桑要旨云凡新栽桑斫科採葉須得宜初栽後成科
時中心長條上葉勿採其餘在傍脚科止捋其葉且勿
剸斫蓋令枝條繁密就為藩蔽以防牛畜&KR3501;咬掣擺拖
挽之患後中心枝既粗即可剸斫在旁科條木根既盛
脂脉盡歸中心枝便可長成大樹堅久茂盛不生糖心
士農必用曰種藝之宜惟在審其時月又合地方之宜
使之不失其中栽培所宜春分前後十日十月内並為
上時春分前後以及發生也十月號陽月又曰小春木
生長之月故宜栽培以養元氣
又曰桑者易生之物除十一月不生活餘月皆可仍須
於園内稀種&KR1064;或麻黍為蔭每歲三月三日晴雨卜桑
之貴賤
養樹桑法牆圍成園大小隨人所欲將園内地耕劚熟
方三尺許掘一阬(阬之方澤下糞水與栽地桑法同)將畦内種出荆桑
全條連根掘出栽培亦如前法但所築實土與地平上
復用土封身一二尺周圍自成環池(無雨則澆)待桑身長至
一大人高割去稍子則横條自長(任令滋長休科去新條當春不宜科科了)
(數年不旺十二月内或次年正月科則不妨)如澆治有功至秋可長大如壯
椽十月内或次年春可移為行桑(若不如此于園内養成從小便栽為行桑)
(者多被風而孳畜損壊)野荆桑不成身者移根於園内養之亦同
(栽培如地桑法芽出留旺者一條長至如大人高其科養法如前)
務本新書曰壓條法寒食之後將二年之上桑全樹以
兜橛祛定掘地成渠條上已成小枝者出露土上其餘
條樹以土全覆樹根週圍撥作土盆旱宜頻澆如無元
樹止就桑下脚窠依上掘渠埋壓六月不宜全壓
士農必用曰春氣初透時將地桑邊傍一條稍頭折了
三五寸屈倒於地空處(多用栽子多屈幾條隨人所欲)地上先兜一渠
可深五指餘卧條於内用鉤橛子即釘住(條短則二箇長則三箇)
懸空不令著上其後芽條向上生如細杷齒狀横條上
約五寸留一芽其餘剥去(可飼小蠶)至四五月内晴天己午
時間横條兩邊取熱溏土壅横條上成壠横條即為卧
根至晚澆其根科(當夜卧根生鬚)至秋其芽條茁為條身至十
月(或次年春分前後)際卧根根頭截斷取出土隨間空處斫斷
一(拐子樣)每一根為一栽(此法出胤栽子無窮)
務本新書曰栽條法秋暮農隙時分預掘下區藉地氣
經冬藏濕又分減栽時併忙區方深各二尺之上熟糞
一二升與土相和納於區内土宜北高南下以留冬春
雨雪(餘區准此)臘月内揀肥長魯桑條三二枝通連為一窠
快斧斫下即將楂頭於火内微微燒過每四五十條與
稈草相間作一束卧於向陽阬内(阬深長三四尺當預掘下防冬深地凍難)
(掘)以土厚覆春已分後取出却將元區跑開下水三四
升布粟三二十粒將條盤曲以草索繫定卧栽區内覆
土約厚三四指如或出露條尖三二寸覆土宜厚尺餘
俱當堅築仍以虚土另封條尖已後芽生虚土自脱先
於區南種&KR1064;地宜隂濕時時澆之若全卧栽者已後逐
旋添土芽條長高斫去傍枝三年可以成樹或就作地
桑
栽桑梢據埋頭栽桑斫下桑梢相連三二枝為一窠栽
如前法或於蘿蔔内穿過一枝假藉氣力更妙掘區堅
埋依前法
壠種桑條秋耕熟地二月再擺勻東西起&KR2145;約量遠近
撥土為區將臘月元埋桑條栽依前法或是單根肥長
桑條依上栽之亦可
栽種桑條者若舊桑多處可以多斫萌條若是少處又
慮斫伐太過次年悞蠶故具種椹壓條栽條之法三者
擇而行之
士農必用曰插條法墻圍成園掘阬如地桑法大葉魯
桑條上青眼動時科條長一尺之上截斷兩頭烙過每
一阬内微斜插三二條待芽出封堆虚土三五寸每一
根科止留一條至秋可長數尺次年割條葉飼蠶(止怕當年)
(三伏日澆蔭不缺無不活者畦内插亦可)如當處無可採之條預於他處擇
下大葉魯桑臘月割條藏於土穴(如藏花果法接頭透風則乾了)候至
桑樹條上青眼微動時開穴藏條上眼亦動截烙栽培
用度如前
玄扈先生曰齊民要術云種椹而後移栽移栽而後布
行務本新書云畦種之後即移為行桑無轉盤之法二
法皆可也
士農必用曰園内養成荆魯桑小樹如轉盤時於臘月
内可去不便枝梢小樹近上留三五條椀口以上樹留
十餘條長一尺以上餘者皆科去至來春桑眼動時連
根掘來於漫地内闊八步一行行内相去四步一樹相
對栽之(栽培澆灌如前法桑行内種在闊八步牛耕一繳地也行内相去四步一樹破地四步已耎可)
(成大樹相對則可以横耕故田不廢墾桑不致荒)荆棘圍護當年横枝上所長
條至臘月科令稀勻得所至來年春便可養蠶
士農必用曰科斫樹桑惟在稀科時斫(依時斫也)使其條葉
豐腴而早發不致蠶之穉也(稀則條自豐葉自腴今年科不過時則長條豐美明)
(年之葉自然早發而又腴潤也)又科斫之利(惟在不留中心之枝容立人于其内轉身運斧)
(條葉偃落于外比之擔負高凡遶樹上下科有心之樹者一人可敵數人之功條不可冗冗則費芟科之功葉)
(薄而無味是故科斫為蠶事之先務時人不知預治于農隙之時而徒費功力于蠶忙之日人則倍勞蠶復失)
(所如得其法使樹頭易得其條條上易得其葉蠶不待食葉以時至又其葉潤厚農語曰鋤頭自有三寸澤斧)
(頭自有一倍桑秦中之法名曰剥桑臘月中悉去其冗所存之條甚疎又于所存條根之上僅留四眼餘皆去)
(之其所留者明年則為柯其眼中所發青條可長三數尺其葉倍常光潤如沃蠶逼老而手採之獨留一向外)
(之條滋養及秋其長以至尋大臘月復科之如前歲久則所留之科重繁復從下斫去既周而復始洛陽河東)
(亦同山東河朔則異于是必留明條疑風土所宜然欲一試此剥桑之法而未果也)又斫樹法自
移栽時(長五七尺高)便割去梢既不留中心其條自向外長
樹長大中心可容立一人如長成樹者當中有身及枝
者亦可斫去也科條法凡可科去者有四等一瀝水條
(向下垂者)一刺身條(向裏生者)一駢指條(相併生者選去其一)一冗脞條(雖順)
(生却稠冗)臘月為上正月次之(臘月津脉未上又農隙人家春科只圖容易剥皮却損了)
(津液也欲用桑皮將臘月正月科下條向陽土内培了至二月中取之自可剥)
士農必用曰接換之妙(荆桑根株接魯桑條也)惟在時之和融手
之審密封繫之固擁包之厚使不至疎淺而寒凝也(春分)
(前十日為上時前後五日為中時然取其條眼襯青為時尤妙此不以地方遠近皆可準也然必待晴暖之日)
(以藉其陽和也接不密則氣液難通擁包不固厚則風寒入而害之也果之一生者質小而味惡既一接之則)
(質碩大而味美桑亦如是故接換之)接時取遠處有者預先取下可節氣
内割取其條(其採取培養之法全如採條桑内所說如取接萌處過遠者可于未曾盛油新㧊簍)
(中與蒲包穰一處樁了外密封不透雖行千里不致凍損果木宜三年條其藏及接法亦同)
玄扈先生曰莫如當年條為妙三年之說不然也且接
時必待月暗自下弦至上弦皆可晦尤妙自上弦至下
弦皆忌望尤險
劈接法先附地平鋸去身榦於砧盤傍向下一寸半皮
肉上用快刀子尖向上左右斜批豁兩道至平面其下
尖其上闊一指中間批豁斷者剔去(其批豁了處如一鴉嘴樣渠子也兩)
(壁有斜面無平底其尖淺向上漸深至平面可深至半指許)接頭可長五寸其粗細
如一指許者於根頭一寸半内量留一半將其外一半
左右削兩刀子成喬麥楞樣令頭尖口内噙養温煖嵌
於砧盤傍所批渠子内極要緊密須使老樹肌肉與接
頭肌肉相對著於一砧盤上如此接至數箇(斟酌砧盤大小)用
新牛糞和土成泥封泥其接頭周遭又用新桑皮纏繳
牢固上又用牛糞土泥封泥了所繳桑皮然後用濕土
封堆接頭上可厚五寸(大小斟酌其樹盤)周圍棘刺遮護接頭
生條芽出土長高一二尺約量留三二條用依柱如前
(玄扈先生曰渠子淺深量樹大小及接頭粗細其緊要處只在皮對皮骨對骨耳更緊要處在縫對縫)
又曰接大桑宜劈接插接小桑宜搭接壓接附地接者
封泥擁培如前半身截成砧盤接者但其縫罅上用紙
封又用破蓆片包繫如仰盆子樣内盛潤土培養其接
頭勿令透風(用無底瓦罐盆子代蓆片亦可)土乾則洒水所包土上條
芽長出其所包土亦休取去至秋條長成接處長定所
包土不用也(如接頭都活則斟量横枝多少樹之氣力留之)壓接者可就於横
枝上截了留一尺許(然尺寸不可定惟取樹勢圓也)於接頭上眼外方
半寸刀尖刻斷皮肉至骨欵揭下帶眼皮肉一方片(其眼)
(底骨上一小心子如米粒此是一芽生氣之根揭時用指甲尖剗起令其小心子帶于皮肉之上)口噙
少時取出印濕痕於横枝上復噙養之用刀尖依濕痕
四圍刻斷皮肉揭去露骨將接頭上靨皮嵌貼上(其眼向上)
(勿令顛倒)上下兩頭用新細薄桑皮繫了(斟酌其緊慢太緊則生氣不通太慢)
(則不相附著俱難活也)用牛糞和泥眼四邊泥了其所貼之靨多
少可量其樹之大小又接小芽條(可用搭接法)就畦内將已
種出荆桑隔年芽條去地二寸許向土削成馬耳狀將
一般粗細魯桑接頭亦削成馬耳狀兩馬耳相搭細桑
皮繫了牛糞泥封濕土擁培其芽條出土可留一二芽
至秋長如一大人高明年可移入園中養之其法如前
(全要大小一般令其縫對縫)取藏接頭側近有接頭者土中種之其
高原山田土厚水深之處多掘深阬中種桑柘者隨阬
深淺或一丈丈五尺直上出阬乃扶疎四散此樹條直異
於常材十年之後無所不任
博聞錄曰柘葉多叢生榦疎而直葉豐而厚春蠶食之
其絲以冷水繰之謂之冷水絲柘蠶先出先起而先蠒
柘葉隔年不採者春再生必毒蠶如不採夏月皆要打
落方無毒
齊民要術曰種柘法耕地令熟耬耩作壠柘子熟時多
收以水淘汰令淨曝乾散訖勞之草生拔却勿令荒沒
三年間劚去堪為渾心扶老杖十年中四破為杖任為
馬鞭胡牀十五年任為弓材亦堪作履裁截碎木中作
錐刀靶二十年好作犢車材欲作鞍橋者生枝長三尺
許以繩縳旁枝木橛釘著地中令曲如橋十年之後便
是渾成柘橋欲作快弓材者宜於山石之間北隂
柘桑比桑葉澁薄十減二三又招天水生牛蠧等蟲若
種薥黍其稍葉與桑等如此叢亦不茂如種菉豆黑豆
芝麻瓜芋其桑鬱茂明年葉增二三分種黍亦可農家
有云桑發黍黍發桑此大概也
務本新書曰假有一村兩家相合低築圍墻四面各一
百步(若戶多地寬更甚省力)一家該築二百步墻内空地計一萬
步每一步一桑計一萬株一家計分五千株若一家孤
另一轉築墻二百步内空地止二千五百步依上一步
一桑法止得二千五百株(其功之不侔如此)恐起爭端當於園
心以籬界斷比之獨力築墻不止桑多一倍亦遞相藉
力容易勾當
務本新書曰桑皮抄紙春初剸斫繁枝剥芽皮為上餘
月次之桑木為弓弩射則耐挽拽桑莪素食中妙物又
五木耳桑槐榆柳楮是也桑槐者為良野田中者恐有
毒不可食
農政全書卷三十二
