農政全書卷十
明徐光啓撰
農事
授時
農桑通訣曰授時之說始於堯典自古有天文之官重
黎以上其詳不可得聞堯命羲和歷象日月星辰考四
方之中星定四時之仲月南方朱鳥七星之中殷仲春
則厥民析而東作之事起矣以東方大火房星之中正
仲夏則厥民因而南訛之事興矣以西房虚星之中殷
仲秋則厥民夷而西成之事舉矣以北方昴星之中正
仲冬則厥民隩而朔易之事定矣然所謂歷象之法猶
未詳也舜在璿璣玉衡以齊七政說者以為天文器後
世言天之家如洛下閎鮮于妄人輩述其遺制營之度
之而作渾天儀歷家推步無越此器然而未有圖也蓋二
十八宿周天之度十二辰日月之會二十四氣之推移
七十二候之遷變如環之循如輪之轉農桑之節以此
占之四時各有其務十二月各有其宜先時而種則失
之太早而不生後時而蓺則失之太晚而不成故曰雖
有智者不能冬種而春收農書天時之宜篇云萬物因
時受氣因氣發生時至氣至生理因之今人雷同以正
月為始春四月為始夏不知隂陽有消長氣候有盈縮
冒昧以作事其克有成者幸而已矣此圖之作以交立
春節為正月交立夏節為四月交立秋節為七月交立
冬節為十月農事早晚各疏於每月之下星辰干支别
為圓圖使可運轉北斗旋於中以為準則每歲立春斗
杓建於寅方日月會於營室東井昏見於牛建星辰正
於南由此以往積十日而為旬積三旬而為月積三月
而為時積四時而成歲一歲之中月建相次周而復始
氣候推遷與日歷相為體用所以授民時而節農事即
謂用天之道也夫授時歷每歲一新時圖常行不易非
歷無以起圖非圖無以行歴表裏相參轉運而無停渾
天之儀粲然具在是矣然按月農時特取天地南北之
中氣立作標準以示中道非膠柱鼓瑟之謂若夫遠近
寒暖之漸殊正開常變之或異又當推測晷度斟酌先
後庶幾人與天合物乘氣至則養之節不至差謬此又
圖之體用餘致也不可不知務農之家當家置一本考
歷推圖以定種蓺如指諸掌故亦名曰授時指掌活法
之圖
馮應京曰按天地氣候南北不同也廣東福建則冬木
不凋而其氣常煖如北之宣大則九月服纊而天雪矣
乃草木蔬穀自閩而浙自浙而淮則二候每差一旬至
於徐魯之間則五月萌芽方茁是則此圖當以活法參
之蓋不可膠議以求效也
孟春立春節氣首五日東風解凍次五日蟄蟲始振後
五日魚上冰次雨水中氣初五日獺祭魚次五日雁候
北後五日草木萌動次仲春驚蟄節氣初五日桃始華
次五日倉庚鳴後五日鷹化為鳩次春分中氣初五日
玄鳥至次五日雷乃發聲後五日始電次季春清明節
氣初五日桐始華次五日田鼠化為鴽後五日虹始見
次穀雨中氣初五日萍始生次五日鳴鳩拂其羽後五
日戴勝降於桑凡此六氣一十八候皆春氣正發生之
令
月令曰孟春之月日在營室昏參中旦尾中其日甲乙
其帝太皥其神勾芒其蟲鱗其音角律中太簇其數八
其味酸其臭羶其祀戶祭先脾東風解凍蟄蟲始振魚
上冰獺祭魚鴻雁來是月也天子乃以元日祈穀於上
帝乃擇元辰天子親載耒耜措之於參保介之御間帥
三公九卿諸侯大夫躬耕帝籍天子三推三公五推卿
諸侯九推反執爵於太寢三公九卿諸侯大夫皆御命
曰勞酒是月也天氣下降地氣上騰天地和同草木萌
動王命布農事命田舍東郊皆修封疆審端徑術善相
丘陵阪險原隰土地所宜五穀所殖以教道民必躬親
之田事既飭先定凖直農乃不惑是月也乃修祭典命
祀山林川澤犧牲毋用牝禁止伐木毋覆巢毋殺孩蟲
胎天飛鳥毋麛毋卵毋聚大衆毋置城郭掩骼埋胔若
孟春行夏令則雨水不時草木蚤落國時有恐行秋令
則其民大疫飈風暴雨總至藜莠蓬蒿並興行冬令則
水潦為敗霜雪大摯首種不入
元日五更鷄鳴時點火把照桑棗果木等樹則無蟲以
刀斧班駁敲打樹身則結實此謂之嫁樹是日用尖
刀刮破桃樹皮是月命女工趨織布典饋釀春酒
是月十五日賤&KR0008;廪炒令焦和穀種子是月教牛修
農具築牆園開溝渠修蠶室整屋漏織蠶箔此月栽
樹為上時上半月栽者多結子南風不可栽
下子茄瓜薏苡諸般花子葫蘆匏
扦插楊柳石榴梔子
栽種松桑榆柳棗䓗葵韭麻
胡桃榛子松子杏子椒牛蒡子菠菜
竹(宜初二日)雜樹木(宜上日)木綿花苦蕒山藥
冬瓜(宜初十日)黃瓜萵苣生菜四月芥種蕈
種芋
接換梨子林檎棗柿栗桃梅李李
(以上並雨後)
澆培石榴梨子海棠栗棗柿梅桃
杏林檎胡桃(以上並下旬)
收藏無灰臘糟蒸臘酒合小豆醬
雜事接諸般花木果樹移諸般花木果樹壠瓜
地修諸色果木修接桑樹騸諸色樹木(騸與嫁同)
月令曰仲春之月日在奎昏弧中旦建星中其日甲乙
其帝太皥其神勾芒其蟲鱗其音角律中夾鍾其數八其
味酸其臭羶其祀戶祭先脾始雨水桃始華倉庚鳴鷹
化為鳩是月也日夜分雷乃發聲始電蟄蟲咸動啓戶
始出先雷三日奮木鐸以令兆民曰雷將發聲有不戒
其容止者生子不備必有凶災日夜分則同度量鈞衡
石角斗甬正權概是月也耕者少舍乃修闔扇寢廟畢
備毋作大事以妨農之事是月也毋竭川澤毋漉陂池
毋焚山林天子乃鮮羔開冰仲春行秋令則其國大水
寒氣總至宼戎來征行冬令則陽氣不勝麥乃不熟民
多相掠行夏令則國乃大旱暖氣早來蟲螟為害
齊民要術曰二月順陽習射以備不虞春分中雷乃發
聲先後各五日寢别内外蠶事未起命縫人浣冬衣徹
複為袷其有嬴帛遂供秋服(凡浣故帛用灰汁則色黃而且肥𢷬小豆細末下絹)
(蓰投湯中以洗之潔白而柔韌勝皂莢矣)可糶粟黍大小豆麻麥子等收薪
炭(炭聚之下碎末勿令棄之𢷬篵煮淅米泔搜之更𢷬令熟丸如雞子曝乾以供籠爐種火之用輒得逹曙)
(堅實耐久愈炭十倍)
初二日東作興俗謂上工日田家雇傭工之人俱此日
執役之始故名上工
泥蠶室舂百果木根則子牢此月雨水中埋諸花
樹條則活中旬種稻為上時
下子麻子紅花山藥白扁豆桑椹
扦插蒲桃石榴
栽種槐榖楮粟松銀杏棗皂莢菊
茶薤木瓜桐樹决明百合胡麻
黃精木槿茨菰甘蔗雜菜藕芋(宜雨多)
竹茄瓜莧枸杞萱草蒼术芭蕉
萵苣紫蘇烏豆豌豆茱萸韭夏蘿
蔔苕帚大葫蘆菘菜大豍豆
壓條桑條
接換柑橘柿棗橙柚杏栗桃
梅梨李胡桃銀杏楊梅枇杷沙柑
石榴紫丁香(以上春分前後皆可)
澆培柑橘橙柚蒲萄
收藏百合曲槐牙皂角新茶
雜事移諸般花果(並忌南風火日)理蠶事春耕宜遲恐
陽氣未透插諸色樹木解樹上褁縛二月二
日取枸杞菜煮湯沐浴令人光澤不老不病
月令曰季春之月日在胃昏七星中旦牽牛中其日甲
乙其帝太皥其神勾芒其蟲鱗其音角律中姑洗其數
八其味酸其臭羶其祀戶祭先脾桐始華田鼠化為鴽
虹始見萍始生天子薦鮪於寢廟乃為麥祈實是月也
生氣方盛陽氣發泄勾者畢出萌者盡達不可以内是
月也命司空曰時雨將降下水上騰循行國邑周視原
野修利隄防道逹溝凟開通道路毋有障塞田獵罝罘
羅網畢翳餧獸之藥毋出九門是月也命野虞毋伐桑
柘鳴鳩拂其羽戴勝降於桑具曲植籧筐后妃齋戒親
東鄉躬桑禁婦女毋觀省婦使以勸蠶事既登分繭稱
絲效功毋有敢惰是月也命工師令百工審五庫之量
金鐵皮革筋角齒羽箭幹脂膠丹漆毋或不良百工咸
理監工日號毋悖於時毋或作為淫巧以蕩上心是月
也乃合累牛騰馬遊牝於牧犧牲駒犢舉書其數命國儺
九門磔攘以畢春氣行冬令則寒氣時發草木皆肅國有
大恐行夏令則民多疾疫時雨不降山林不收行秋令
則天多沉隂淫雨早降兵革並起
齊民要術曰是月也蠶農尚閒可利溝瀆葺治牆屋修
門戶警設守備以禦春饑草竊之寇是月盡夏至煖氣
將盛日烈暎燥利用漆油作諸日煎藥可糶黍買布四
月繭既入簇趨繰剖線具機杼敬經絡草茂可燒灰是
月也可作棄蛹以禦賓客可糴麵及大麥弊絮
下子茨菰(宜榖雨日)麻子
栽種菉豆茶(宜隂地)粟穀大豆(宜上旬)秝
黍石榴松百合山藥黃瓜紫草紅
花甘蔗菱早芝蔴雞頭絲瓜兒(宜社日)
葵菜薑香菜早稻(宜上旬)地黃梔子藍
紫蘇茭白芋綿花杏瓠子菠菜(宜月)
(末)葫蘆桑葚紵蔴
收藏芥菜桐花毛羽衣物清明醋次茶
書畫入焙中又可栽茶(宜隂地)諸般瓜(宜初三日或辰戊日)
葫蘆(宜清明日)
移植椒茄秧枸杞苗蒲百合柚橘橙
柑
接換楊梅橙柑棗栗柿枇杷
雜事犂秧田梅上接杏杏上接梅埋楮樹收
菌開溝修牆防雨浸穀種修蜜
孟夏立夏節氣初五日螻蟈鳴次五日蚯蚓出後五日
王瓜生次小滿中氣初五日苦菜秀次五日靡草死後
五日麥秋至次仲夏芒種節氣初五日螳螂生次五日
鵙始鳴後五日反舌無聲次夏至中氣初五日鹿角解
次五日蜩始鳴後五日半夏生次季夏小暑節氣初五
日温風至次五日蟋蟀居壁後五日鷹始鷙次大暑中
氣初五日腐草為螢次五日土潤溽暑後五日大雨時
行凡此六氣一十八候皆夏氣正長養之令
月令曰孟夏之月日在畢昏翼中旦婺女中其日丙丁其
帝炎帝其神祝融其蟲羽其音徵律中仲吕其數七其
味苦其臭焦其祀竈祭先肺螻蟈鳴蚯蚓出王瓜生苦
菜秀是月也繼長增高毋有壞墮毋起土工毋發大衆
毋伐大樹是月也天子始絺命野虞出行田原為天子
勞農勸民毋或失時命司徒循行縣鄙命農勉作毋休
於都是月也驅獸毋害五穀毋大田獵農乃登麥是月
也聚畜百藥靡草死麥秋至孟夏行秋令則苦雨數來
五穀不滋四鄙入保行冬令則草木蚤枯後乃大水敗
其城郭行春令則蝗蟲為災暴風來格秀草不實
防有露傷麥但有沙霧用&KR1064;麻散絟長繩上侵晨令兩
人對持其繩於麥上牽拽抹去沙霧則不生䖝
是月收諸色菜子斫倒就地晒打收之用瓶罐盛貯標
記名號是月收蜜蜂此月伐木不蛀
下子芝麻
扦插梔子
栽種椒松大豆紫蘇麻(宜夏至前十日)晚黃瓜
葵蓮菉豆白莧荷根(宜立夏前三日)梔子
枇杷
收藏絲綿大麥乾葚蒿芥鹽春菜蘿蔔
子笋乾芋魁蠶豆蚶菜乾晚菜乾
雜事晒白菜移茄包梨鋤䓗芋斫竹
月令曰仲夏之月日在東井昏亢中旦危中其日丙丁
其帝炎帝其神祝融其蟲羽其音徵律中蕤賓其數七
其味苦其臭焦其祀竈祭先肺小暑至螳螂生鵙始鳴
反舌無聲天子命有司為民祈祀山川百源祀百辟卿
士有益於民者以祈穀實是月也農乃登黍天子乃以
雛嘗黍羞以含桃令民毋艾藍以染毋燒灰毋暴布門
閭毋閉關市毋塞挺重囚游牝别羣則縶騰駒班馬政是月
也日長至隂陽争死生分君子齋戒處必掩身毋躁止
聲色毋或進薄滋味毋致和節嗜欲定心氣鹿角解蟬
始鳴半夏生木槿榮是月也毋用火南方可以居高明
可以遠眺望可以升山陵可以處臺榭仲夏行冬令則
雹凍傷穀道路不通暴兵來至行春令則五穀晚熟百
螣時起其國乃飢行秋令則草木零落果實早成民殃
於疫
齊民要術曰五月芒種節後陽氣始虧隂慝將萌煖氣
始盛蠱蠧並興乃弛角弓弩解其徽弦張竹木弓弩弛
其弦以灰藏旃裘毛毳之物及箭羽以竿挂油衣勿辟
藏霖雨將降儲米穀薪炭以備道路陷滯不通是月也
隂陽争血氣散夏至先後各十五日薄滋味勿多食肥
醲距立秋無食煮餅及水引餅(夏月食水時此二餅得水即堅強難消不幸便)
(為宿食傷寒病矣試以此二餅置水中即可騐惟酒引餅入水即爛矣)可糶大小豆胡麻
糴穬大小麥收弊絮及布帛至後糶䴸&KR3204;曝乾置甖中
密封(使不生虫)至冬可養馬十三是竹醉日可移竹
下子夏菘菜夏蘿葡
栽種插稻秧晚大豆晚紅花香菜
收藏豆醬烏梅&KR0008;豆木綿菜子蠶種
豌豆紅花白酒芝蔴槐花小麥大蒜
藍青椹子蘿葡子
雜事斫苧埋桃杏李梅核在牛糞内尖向上易出
浸蠶種斫桑芒種後壬日入梅梅日種草無
不活者五月五日萵苣成片放厨櫃内辟虫蛀衣
帛等物收萵苣葉亦得
月令曰季夏之月日在柳昏火中旦奎中其日丙丁其
帝炎帝其神祝融其蟲羽其音徵律中林鍾其數七其
味苦其臭焦其祀竈祭先肺温風始至蟋蟀居壁鷹乃
學習腐草為螢天子命漁師伐蛟取鼉登龜取黿命澤
人納材葦是月也命四監大合百縣之秩芻以養犧牲
令民無不咸出其力以共皇天上帝名山大川四方之
神以祠宗廟社稷之靈以為民祈福是月也命婦官染
采黼黻文章必以法故無或差貸黑黃蒼赤莫不質良
母敢詐偽以給郊廟祭祀之服以為旗章以别貴賤等
級之度是月也樹木方盛命虞人入山行木無有斬伐
不可以興土功不可以合諸侯不可以起兵動衆毋舉
大事以搖養氣毋發令而待以妨神農之事也水潦盛
昌神農將持功舉大事則有天殃是月也土潤溽暑大
雨時行燒薙行水利以殺草如以熱湯可以糞田疇可
以美土疆季夏行春令則穀實鮮落國多風欬民乃遷
徙行秋令則丘隰水潦禾稼不熟乃多女災行冬令則
風寒不時鷹隼蚤鷙四鄙入保
齊民要術曰六月命女工織縑練(絹及紗縠之屬)可燒灰染青
紺雜色七此月斫竹不蛀
扦插楊柳
栽種小蒜冬葱油麻(宜上旬日)白莖秋葵葵菜
林檎蘿蔔菉豆葫蘿蔔晚瓜蔓菁
收藏米麥醋三黃醋豆豉醬瓜瓜乾割
蔴紫草綿絲蘿蔔楮實白术雨衣
麻皮麯(宜伏中)七寳瓜酒藥鮝魚槐花
二麥椒
雜事洗甘蔗鋤竹園地染水藍培灌橙橘
斫柴做冰梅打炭墼打糞墼耕麥地耘
稻鋤芋是月飯不餿法用生莧菜薄鋪在上蓋
之過夜則不至餿壊
立秋之節首五日凉風至次五日白露降後五日寒蟬
鳴次處暑氣首五日鷹乃祭鳥次五日天地始肅後五
日禾乃登次仲秋白露之節首五日鴻雁來次五日玄
鳥歸後五日羣鳥養羞次秋分氣初五日雷乃收聲次
五日蟄蟲坏戶後五日水始涸次季秋寒露之節初五
日鴻雁來賓次五日雀入大水為蛤後五日菊有黃花
次霜降氣初五日豺乃祭獸次五日草木黃落後五日
蟄蟲咸俯凡此六氣一十八候皆秋氣正收斂之令
月令曰孟秋之月日在翼昏建星中旦畢中其日庚辛
其帝少皥其神蓐收其蟲毛其音商律中夷則其數九
其味辛其臭腥其祀門祭先肝凉風至白露降寒蟬鳴
鷹乃祭鳥是月也農乃登穀天子嘗新命百官始收斂
完隄防謹壅塞以備水潦修宫室坏牆垣補城郭孟秋
行冬令則隂氣大勝介蟲敗穀戎兵乃來行春令則其
國乃旱陽氣復還五穀無實行夏令其國多火災寒熱
不節民多瘧疾
齊民要術曰七月四日命置麴室具箔槌取净艾六日
饌治五穀磨具七日遂作麴及曝經書與衣作乾糗&KR0008;
葸耳處暑中向秋節浣故製新作捨薄以備始凉糶大
小麥豆收縑練
栽種蕎麥蒿菜葱苷蓿蘿蔔菠菜(宜月末日)
赤豆姜菜蔓菁早菜冬葵芥菜(立秋前)
收藏採松子割藍米醋鹹豉茄乾瓜乾
瓜種瓜蒂紫蘇地黃角蒿(可辟蛀)花椒
荆芥松栢子糟茄糟瓜醬瓜荷葉
楮子芙蓉葉(治腫)
雜事斫伐竹木分薤剥棗刈草作澱耕
菜地秋耕宜早恐霜後掩入隂氣收黃葵花(治湯)
(火傷)七月七日晒曝革裘無蟲
月令曰仲秋之月日在角昏牽牛中旦觜觹中其日庚
辛其帝少皥其神蓐收其蟲毛其音商律中南吕其數
九其味辛其臭腥其祀門祭先肝盲風至鴻雁來玄鳥
歸群鳥養羞是月也養衰老授几杖行糜粥飲食乃命
司服具飭衣服文繡有恒制有小大度有長短衣服有
量必循其故冠帶有常是月也可以築城郭建都邑穿
竇窖修囷倉乃命有司趨民收斂務畜菜多積聚乃勸
種麥毋或失時其有失時行罪無疑是月也日夜分雷
始收聲蟄蟲坏戶殺氣浸盛陽氣日衰水始涸日夜分
則同度量平權衡正鈞石角斗甬是月也易關市來商
旅納貨賄以便民事四方來集遠鄉皆至則財不匱上
無乏用百事乃遂仲秋行春令則秋雨不降草木生榮
國乃有恐行夏令則其國乃旱蟄蟲不藏五穀復生行
冬令則風災數起收雷先行草木蚤死
齊民要術曰八月暑退涼風戒寒趣練縑帛染綵色擘
絲治絮製新浣故及韋履賤好預買以備冬寒刈萑葦
芻茭涼燥可上弓弩繕理檠鋤正縛鎧弦遂以習射弛
竹木弓弧糶種麥糴黍
栽種大蒜罌粟寒豆苦蕒苧麻蔓菁
諸般菜葱子大麥牡丹芍藥分韭根
芥子麗春小麥菱於芋根木瓜花椒
收藏醋姜茄醬茄乾糟茄棗子淹韭
晚黃瓜地黃酒芝蔴栗子柿子韭花
柿漆斫竹
移植早梅橙橘枇杷牡丹
雜事踏麫鋤竹園地是月防霧傷棗棗熟着霧
則多損檾麻散絟於樹枝上則可辟霧氣或用稭稈
於樹上四散絟縛亦得
月令曰季秋之月日在房昏虚中旦柳中其日庚辛其帝
少皡其神蓐收其蟲毛其音商律中無射其數九其味
辛其臭腥其祀門祭先肝鴻雁來賓雀入大水為蛤菊
有黃華豺乃祭獸戮禽是月也申嚴號令命百官貴賤
無不務内以會天地之藏無有宣出乃命冢宰農事備
收舉五穀之要藏帝籍之收於神倉祗敬必飭是月也
霜始降則百工休乃命有司曰寒氣總至民力不堪其
皆入室是月也大饗帝嘗犧牲告備於天子合諸侯制
百縣為來歲受朔日與諸侯所稅於民輕重之法貢職
之數以遠近地土所宜為度是月也草木黃落乃伐薪
為炭蟄蟲咸俯在内皆墐其戶乃趨獄刑毋留有罪收
禄秩之不當供養之不宜者是月也天子乃以犬嘗稻
先薦寢廟季秋行夏令則其國大水冬藏殃敗民多&KR0864;
嚏行冬令則國多盗賊邊境不寧土地分裂行春令則
暖風來至民氣解惰師興不居
齊民要術曰九月治場圃塗囷倉修竇窖繕五兵習戰
射以備寒凍窮厄之寇存問九族孤寡老病不能自存
者分厚徹重以救其寒
栽種椒菊茱萸地黃蠶豆牡丹水仙
(宜月初)柿蒜萱草芥菜苡麥芍藥罌
粟(九日)諸般冬菜
分栽櫻桃桃楊
移植枇杷橙雜果木
收藏栗諸色豆稈五穀種油麻甘蔗梔
子紫蘇木瓜韭子牛蒡子冬瓜子菉
豆茄種栗子枸杞榧子皂角黃菊
槐子蟹殼(治産後兒枕疼)茶子紫草子
雜事掘薑出土草包石榴橘栗蒲萄采菊築
牆圃斫竹木斫苧收雞種
立冬之節首五日水始冰次五日地始凍後五日雉入
大水為蜃次小雪中氣初五日虹藏不見次五日天氣
騰地氣降後五日閉塞而成冬次仲冬大雪節氣初五
日鶡鴠不鳴次五日虎始交後五日荔挺出次冬至中
氣初五日蚯蚓結次五日麋角解後五日水泉動次季
冬小寒節氣初五日雁北鄉次五日鵲始巢後五日雉
始雊次大寒中氣初五日雞始乳欵冬華次五日征鳥
厲疾後五日水澤腹堅凡此六氣一十八候皆冬氣正
養藏之令
月令曰孟冬之月日在尾昏危中旦七星中其日壬癸
其帝顓頊其神玄冥其蟲介其音羽律中應鍾其數六
其味鹹其臭朽其祀行祭先腎水始冰地始凍雉入大
水為蜃虹藏不見是月也天子始裘命有司曰天氣上
騰地氣下降天地不通閉塞而成冬命百官謹蓋藏命
有司循行積聚無有不斂坏城郭戒門閭修鍵閉慎管
籥固封疆備邊境完要塞謹關梁塞徯徑飭喪紀辨衣
裳審棺槨之厚薄塋丘壠之大小高卑厚薄之度貴賤
之等級是月也天子乃祈年於天宗大割祠於公社及
門閭臘先祖五祀勞農以休息之是月也乃命水虞漁
師收水泉池澤之賦毋或敢侵削衆庶兆民以為天子
取怨於下其有若此者行罪無赦孟冬行春令則凍閉
不密地氣上泄民多流亡行夏令則國多暴風方冬不
寒蟄蟲復出行秋令則雪霜不時小兵時起土地侵削
齊民要術曰十月培築垣牆塞向墐戶上辛命典饋漬
麴釀冬酒作脯腊先冰凍作涼餳煮曝飼可折麻緝績
布縷作白履不借(草履之賤者曰不借)賣縑帛弊絮糴粟豆麻子
移植橙柑橘
栽種大小豆春菜生薑蘿蔔
收藏地黃莙薘菜天蘿子茶子橘皮天
豆栗子薏苡椒冬瓜子芙蓉條石橘
蘿蔔山藥枸杞皂角苧
雜事移葵接花果澆灌花木穫稻納禾稼
開磚煮膠收炭造牛衣修牛馬塞北
戶用蓋爐石階砌收二桑葉壅苧蔴耘
麥地收猪種泥飾牛馬屋壓桑
月令曰仲冬之月日在斗昏東辟中旦軫中其日壬癸
其帝顓頊其神玄冥其蟲介其音羽律中黃鍾其數六
其味鹹其臭朽其祀行祭先腎冰益壯地始坼鶡鴠不
鳴虎始交天子命有司曰土事毋作慎毋發蓋毋發室
屋及起大衆以固而閉地氣沮泄是謂發天地之房諸
蟄則死民必疾疫又隨以喪命之曰暢月是月也命奄
尹申宫令審門閭謹房室必重閉省婦事毋得滛雖有
貴戚近習毋有不禁乃命大酋秫稻必齊麴蘖必時湛
熾必潔水泉必香陶器必良火齊必得兼用六物大酋
監之毋有差貸天子命有司祈祀四海大川名源淵澤
井泉是月也農有不收藏積聚者馬牛畜獸有放佚者
取之不詰山林藪澤有能取蔬食田獵禽獸者野虞
教道之其有相侵奪者罪之不赦是月也日短至隂
陽争諸生蕩君子齋戒處必掩身身欲寧去聲色禁
嗜欲安形性事欲静以待隂陽之所定芸始生荔挺
出蚯蚓結麋角解水泉動日短至則伐木取竹箭是
月也可以罷官之無事去器之無用者塗闕廷門閭
築囹圄此以助天之閉藏也仲冬行夏令則其國乃
旱氛霧冥冥雷乃發聲行秋令則天時雨汁瓜瓠不
成國有大兵行春令則蝗蟲為敗水泉咸竭民多疥
癘
齊民要術曰冬十一月隂陽争血氣散冬至日先後各
五日寢别内外可釀醢糴秔稻粟豆麻子此月如有
雪則收貯雪水埋地中混穀種倍收不怕
栽種小麥油菜萵苣桑
移植松栢檜
收藏鹽水蘿蔔牛蒡子豆餅水果子鹽菜
(宜冬至前)
澆培石榴柑橘橙柚梨栗棗柿
雜事做酒藥接雜木造農具夾笆籬澆菜
伐木斫竹打豆油置碎草牛脚下春糞田
盫芙蓉條試穀種鋤油菜
月令曰季冬之月日在婺女昏婁中旦氐中其日壬癸其
帝顓頊其神玄冥其蟲介其音羽律中大吕其數六其味
鹹其臭朽其祀行祭先腎雁北鄉鵲始巢雉雊雞乳是月
也命漁師始漁天子親往乃嘗魚冰方盛水澤腹堅命
取冰冰以入令告民出五種命農計耦耕事修耒耜具
田器乃命四監收秩薪柴以共郊廟及百祀之薪燎是
月也日窮於次月窮於紀星回於天數將幾終歲且更
始專而農民毋有所使天子乃與公卿大夫共飭國典
論時令以待來歲之宜凡在天下九州之民者無不咸
獻其力以共皇天上帝社稷寢廟山林名川之祀季冬
行秋令則白露早降介蟲為妖四鄙入保行春令則胎
夭多傷國多固疾命之曰逆行夏令則水潦敗國時雪
不降冰凍消釋
齊民要術曰十二月休農息役惠必下浹遂合耦田器
養耕牛選任田者以俟農事之起去猪盍車骨(後三歲可合瘡)
(膏藥)及臘日祀炙&KR1869;(&KR1869;一作菮燒飲治刺入肉中及樹瓜田中四角去䗣虫)
栽種橘松花樹麥(宜臘日)桑檾蔴
收藏臘米臘水臘酒臘肉臘葱風魚
脯腊臘糟猪脂冰
雜事造農具舂米舂粉浸米(可止瀉痢)浸燈心
剥桑壓果木添桑泥墩牡丹土合臘藥
掃以猪脂㗖馬臘水作麫糊褾背(不蛀)伐竹
木
農政全書卷十
