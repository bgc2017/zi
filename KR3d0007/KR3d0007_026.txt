農政全書卷二十六
明徐光啓撰
樹藝
穀部下
大豆爾雅曰戎菽謂之荏菽(孫炎注曰戎菽大菽也廣雅曰大豆菽也有黃落豆)
(有御豆其豆角長有場豆葉可食有青有黃者今世大豆有黑白二種及長稍牛踐之名又有黑高麗豆驚豆)
(豍豆大豆類也種豆角曰莢葉曰藿莖曰萁長寇宗奭曰有綠褐黑三呂覽春秋曰得時之豆莖短足)
(其莢二七為族多枝數節大菽則圓小菽則團先時者必長蔓浮葉疎節小莢不實後時者必短莖疎節本虚)
(不實十雜隂陽書曰大豆生于槐九日秀秀後七十日熟)
崔寔曰正月可種豍豆二月可種大豆又曰二月昏參
夕杏花盛桑椹赤可種大豆謂之上時四月時雨降可
種大小豆美田欲稀薄田欲稠
孝經援神契曰赤土宜豆也
齊民要術曰春種大豆次植穀之後二月中旬為上時
(一畝用子八升)三月上旬為中時(一畝用子一斗)四月上旬為下時(一畝)
(用子一斗二升)歲宜晚者五六月亦得然稍晚稍加種子地不
求熟(秋鋒之地即&KR0008;種地過熟者苗茂而實少)收刈欲晚(此不零落刈早損實)必須耬
下(種欲深故豆性強苗深則及澤)鋒耩各一鋤不過再葉落盡然後刈
(葉不盡則難治)刈訖則速耕(大豆性温秋不耕則無澤)種茭者用麥底一畝
用子三升先漫散訖犂細淺㽟而勞之(旱則糞堅葉落稀則苗莖不高)
(深則土厚不生)若澤多者先深耕訖逆垡擲豆然後勞之(澤少則否)
(為其浥鬱不生)九月中候近地葉有黃落者速刈之(葉少不黃必浥鬱刈)
(不速逢風則葉落盡遇雨則葉爛不成)
汜勝之曰大豆保歲易為宜古之所以備凶年也謹計
家口數種大豆率人五畝此田之本也三月榆莢時有
雨高田可種大豆土和無塊畝五升土不和則益之種
大豆夏至後二十日尚可種戴甲而生不用深耕大豆
須均而稀豆花憎見日見日則黃爛而根焦也穫豆之
法莢黑而莖蒼輒收無疑其實將落反失之故曰豆熟
於場於場穫豆即青莢在上黑莢在下又區種大豆法
坎方深各六寸相去二尺一畝得千六百八十坎其坎
成取美糞一升合坎中土攪和以内坎中臨種沃之坎
三升水坎内豆三粒覆上土勿厚以掌抑之令種與土
相親(玄扈先生曰凡種宜然故用足踐用砣也)一畝用種一升用糞十六石
八斗豆生五六葉鋤之旱者溉之坎三升水丁夫一人
可治五畝至秋收一畝十六石種之上土讒令蔽豆耳
王禎曰大豆當及時鋤治上土使之葉蔽下根庶不畏
旱大豆之黑者食而充饑可備凶年豐年可供牛馬料
食黃豆可作豆腐可作醬料白豆粥飯皆可拌食白黑
黃三豆色異而用别皆濟世之穀也
種大豆鋤成行壠舂穴下種早者二月種四月可食名
曰梅豆皆三四月種地不宜肥有草則削去種黑豆三
四月間種其豆亦可作醬及馬料
俞貞木種樹書曰種諸豆及麻若不及時去草必為草
所蠧耗雖結實亦不多諺云麻耘地豆耘花麻須初生
時耘豆雖開花亦可耘
小豆廣雅曰小豆荅也(賈思勰曰小豆有菉赤白三種豍豆豌豆豇豆蠶豆留豆亦其)
(類也小豆花曰腐婢秀雜隂陽書曰小豆生于李六十日秀後六十日成)
齊民要術曰種小豆大率用麥底然恐小晚有地者常
須兼留去歲穀下以擬之夏至後十日種者為上時(一畝)
(用子八升)初伏斷手為中時(一畝用子一斗)中伏斷手為下時(一畝用子)
(一斗二升)中伏以後則晚矣熟耕耬下以為良澤多者耬耩
漫擲而勞之如種麻法(未生白背勞之極怪)漫擲犂㽟次之&KR0008;種
為下鋒而不耩鋤不過再葉落盡則刈之(葉未盡者難治而易濕也)
豆角三青兩黃拔而倒豎籠從之生者均熟不畏嚴霜
從本至末全無秕減乃勝刈者牛力若少得待春耕亦
得&KR0008;種凡大小豆生既布葉皆得用鐵齒&KR1564;楱從横耙
而勞之
汜勝之曰小豆不保歲難得椹黑時注兩種畝一升豆
生布葉鋤之生五六葉又鋤之大豆小豆不可盡治也
古所不盡治者豆生布葉豆有膏盡治之則傷膏傷則
不成而民盡治故其收耗折也故曰豆不可盡治養美
田畝可十石以薄田尚可畝取五石(諺曰與他作豆田斯言良美可惜也)
菉豆(菉豆本作綠以其色名也粒大而色鮮者為官綠皮薄粉多粒細而色深者為油綠皮厚粉少早種)
(者呼為摘綠遲種呼為拔綠以水浸濕生白芽為菜中佳品)
王禎農桑通訣曰北方惟用菉豆最多農家種之亦廣
人俱作豆粥豆飯或作餌為炙或磨而為粉或作麪材
其味甘而不熱頗解藥毒乃濟世之良穀也南方亦間
種之
俞貞木種樹書曰種菉豆地宜瘦四月種六月收子再
種八月又收中作粉豆芽菜揀菉豆水浸二宿候漲以
新水淘控乾用蘆席灑濕襯地摻豆於上以濕草薦覆
之其芽自長大豆芽同此
赤豆(小而色赤心之穀也或云共工氏有不才子以冬至死為疫鬼而畏赤豆故於是日作粥以厭之)
齊民要術曰大赤豆三月種六月旋摘遲者四月種亦
可宜稀稠得所太密不實(玄扈先生曰有一種米赤最能殺草)
蠶豆(王禎謂其蠶時始熟故名種李時珍曰莢狀如蠶亦通張騫使外國得胡豆歸即此南土多種之)
(蜀人收其子以備荒歉)
王禎農書曰蠶豆百谷之中最為先登蒸煮皆可便食
是用接新代飯充飽今山西人用豆多麥少磨麪可作
餅餌而食
玄扈先生曰蠶豆種花田中冬天不拔花秸用以拒霜
至清明後拔之
又曰蠶豆八月初種臘月宜厚壅之此種極救農家之
急且蝗所不食
豌豆(遼志作回鶻國豆唐史作畢豆崔寔作豍豆即青斑豆也田野間禾中往往有之俗名小寒者是也)
務本新書曰豌豆二三月種諸豆之中豌豆最為耐陳
又收多熟早如近城郭摘豆角賣先可變物舊時莊農
往往獻送此豆以為嘗新蓋一歲之中貴其先也又熟
時少有人馬傷踐以此校之甚宜多種
玄扈先生曰豌豆與蠶豆各種蠶豆之利倍于豌十一
其耐陳則一也
豇豆(一名跭&KR2941;莢必雙生紅色居多故名李時珍曰開花結莢必兩兩並垂有習坎之義其子微曲如腎)
(形所謂豆為腎穀宜以此當之)
穀雨後種六月收子收來便種再生八月又收子一年
兩熟
藊豆(古名蛾眉俗名沿籬有黑白二種黑者名烏豆其莢狀凡十餘色嫩時可充蔬食茶料老則收子煮)
(食白者食入藥品)
清明日下種以灰蓋之不宜土覆苗長分栽搭棚引上
(玄扈先生曰以口向上種粒粒出若扁種十不出一蓋豆瓣重頂土不起故爛耳)
刀豆(酉陽雜俎云樂浪有挾劎豆即此三月下種蔓生)
清明時鋤地作穴每穴下種一粒以灰蓋之只用水澆
待芽出則澆以糞水蔓長搭棚引上
黎豆(古名貍豆又名虎豆其子有點如虎貍之斑故名爾雅所謂欇虎櫐三月下種蔓生江南多炒食之)
麥爾雅曰大麥麰小麥䅘(廣志曰虜水麥其實大麥形有縫税麥似大麥出涼州旋)
(麥三月種八月熟出西方赤小麥赤而肥出鄭縣語曰湖猪肉鄭稀熟山提小麥至粘弱以貢御有半夏小麥)
(有秃芒大麥有黑積麥陶隠居本草云大麥為五穀長即今稞麥也一名麰麥似穬麥唯無皮耳穬麥此是今)
(馬食者然則大穬二麥種别名異而世人以為一物謬矣按世有落麥者秃芒是也又有春種之穬麥也玄)
(扈先生曰今人皆指穬為大麥饑又有雀麥即燕麥也穗細長子亦小去皮作麪可救蕎麥一作荍麥又)
(作烏麥烈日曝令開口去皮取米作飯蒸食之芒鄭玄曰麥者接絶續乏之穀尤宜種之許慎曰麥穀秋)
(種厚埋故謂之麥麥金王而生火王而死五蘇頌曰大小麥秋種冬長春秀夏熟具四時之氣為穀之貴)
(雜隂陽書曰大麥生于杏二百日秀秀後五十日成蟲食杏麥價貴)
尚書大傳曰秋昏虚星中可以種麥(虚北方玄武之宿八月昏中見于南)
(方)
崔寔曰凡種大小麥得白露節可種薄田秋分種中田
後十日種美田惟穬早晚無常正月可種蕎麥盡二月
止
氾勝之書曰凡田有六道麥為首種種麥得時無不善
夏至後七十日可種宿麥早種則蟲而有節晚種則穗
小而少實當種麥若天旱無雨澤則薄漬麥種以酢漿
并蠶矢夜半漬向晨速投之令與白露俱下酢漿令麥
耐旱蠶矢令麥忍寒麥生黃色傷于太稠稠者鋤而稀
之秋鋤以棘柴耬之以壅麥根故諺曰子欲富黃金覆
黃金覆者謂秋鋤麥曳柴壅麥根也至春凍解棘柴曳
之突絶其乾葉須麥生復鋤之到榆莢時注雨止候土
白背復鋤如此則收必倍冬雨雪止以物輒藺麥上掩
其雪勿令從風飛去後雪復如此則麥耐旱多實春凍
解耕如土種旋麥麥生根茂盛莽鋤如宿麥(玄扈先生曰春無注)
(雨冬無雪並宜車水灌之)
區種麥法凡種一畝用子二升覆土厚二寸以足踐之
令種土相親麥生根成鋤區間秋草緣以棘柴律土壅
麥根秋旱則以桑落燒澆之秋雨澤適勿澆之麥凍解
棘柴律之突絶去其枯葉區間草生鋤之大男大女治
十畝至五月收區一畝得百石以上十畝得千石以上
(玄扈先生曰北土多苦春旱區種者尤便灌水今作畦種法其便宜倍勝區也)
齊民要術曰大小麥皆須五月六月暵地(不暵地而種其收倍薄崔)
(寔曰五月一日菑麥田也)種大小麥先㽟逐犂䅖種者佳(再倍省種子而科大)
(逐犂墎之亦得然不如作䅖耐旱)其山田及剛強之地則耬下之(其種子宜)
(加五省于下田)凡耬種者匪直土淺易生然于鋒鋤亦便穬麥
非良地則不須種(薄地徒勞種而必不收凡種穬麥高下田皆得用但必須良熟耳高田借)
(擬禾豆自可專用下田也)八月中戊社前種者為上時(擲者畝用子二升半)下
戊前為中時(用子三升)八月末九月初為下時(用子三升半或四升)小
麥宜下種(歌曰高田種小麥稴穇不成穗男兒在他鄉那得不憔悴玄扈先生曰北方有水處即高)
(地種之亦可灌也南上下地種之又畏濕)八月上戊社前為上時(擲者用子一升半)
中戊前為中時(用子二升)下戊前為下時(用子二升半)正月二月
勞而鋤之三月四月鋒而更鋤(鋤麥倍收皮薄麪多而鋒勞各得再遍為良也)
今立秋前治訖(立秋後則蟲生)蒿艾簟盛之良(以蒿艾閉窖埋之亦佳窖麥法)
(必須日曝令乾及熱埋之)多種久居供食者宜作劁麥倒刈薄布順
風放火火既着即以掃箒撲滅仍打之(如此者夏蟲不生然惟中作麥)
(飯及麪用耳)
士農必用曰古農語云彭祖壽年八百不可忘了稙蠶
稙麥又云社後種麥爭回耬又云社後種麥爭回牛言
奪時之急如此之甚也(玄扈先生曰蠶早麥田亦早麥田早秋田亦早桑須趨趁梅前)
(兼免致雨損)
韓氏直說曰五六月麥熟帶青收一半合熟收一半若
過熟則抛費每日至晚即便載麥上場堆積用苫繳覆
以防雨作(苫須於雨前農隙時備下)如般載不及即於地内苫積天
晴乘夜載上場即攤一二車薄則易乾碾過一遍翻過
又一遍起稭下場揚子收起雖未淨直待所收麥都碾
盡然後將未淨稭稈再碾如此可一日一場比至麥收
盡已碾訖三之二農家忙併無似蠶麥古語云收麥如
救火(玄扈先生曰梅天雨更多故)若少遲慢一值隂雨即為災傷遷
延過時秋苗亦誤鋤治
俞貞木種樹書曰麥苗盛時須使人縱牧於其間令稍
實則其收倍多麥屬陽故宜乾原稻屬隂故宜水澤(諺云)
(冬無雪麥不結玄扈先生曰雪可必乎秋冬宜灌水令保澤可也)小麥不過冬大麥不過
年種麥之法土欲細溝欲深耙欲輕撒欲勻
王禎農書曰麥種初收時旋打旋揚與蠶沙相和辟蟲
傷資地力苗又耐旱凡種須用耬犂下之又用砣車碾
過日種數畝蓋成壟易于鋤治又有漫種一法農人左
手挾器盛種右手握而勻擲于地既遍則用耙勞覆之
又頗省力此北方種麥之法南方惟用撮種故用種不
多然糞而鋤之人工既到所收亦厚北方芟麥用釤綽
腰籠一人日可收麥數畝南方收麥䥥割手&KR0008;所種麥
少故也若力省而功倍當以北方為法
種大麥早稻收割畢將田鋤成行壠令四畔溝洫通水
下種以灰糞蓋之諺云無灰不種麥須灰糞均調為上
(玄扈先生曰大麥最能藏久可以多積)
種小麥須揀去雀麥草子簸去秕粒在九十月種種法
與大麥同若太遲恐寒鴉至被食之則稀出少收
齊民要術曰種青稞麥(治打時稍難惟伏日用碌碡碾)右每十畝用種
八斗與大麥同時熟好收四十石石八九斗麪堪作麨
及餅飥甚美磨總盡無麩(鋤一遍佳不鋤亦得)
齊民要術曰種瞿麥以伏為時(一名地麪良地一畝用子五升薄田三四升)
畝收十石渾烝曝乾舂去皮米全不碎炊作飱甚滑細
磨下絹簁作餅亦滑美然為性多穢一種此物數年不
絶耘鋤之功更益劬勞
齊民要術曰種蕎麥五月耕經二十五日草爛得轉并
種耕三遍立秋前後皆十日内種之假如耕地三遍即
三重著子下兩重子黑上一重子白皆是白汁滿似如
濃即須收刈之但對稍荅鋪之其白者日漸盡變為黑
如此乃為得所若待上頭總黑半已下黑子盡落矣
王禎農書曰蕎麥立秋前後漫撒種即以灰糞蓋之稠
密則結實多稀則結實少若種遲恐花經霜不結子
蕎麥赤莖烏粒種之則易為工力收之則不妨農時晚
熟故也霜降收則恐其子粒焦落乃用推䥥穫之(推䥥見農)
(器圖譜)北方山後諸郡多種治去皮殼磨而為麪焦作煎
餅配蒜而食或作湯餅謂之河漏滑細如粉亞于麪麥
風俗所尚供為常食然中土南方農家亦種但晚收磨
食搜作餅餌以補麪食飽而有力實農家居冬之日饌
也
四時類要曰曬大小麥今年收者於六月掃庭除候地
毒熱衆手出麥薄攤取蒼耳碎剉拌曬之至未時及熱
收可以二年不蛀若有陳亦須依此法更曬須在立秋
前秋後則已有蟲生又藏麥三伏日曬極乾帶熱收先
以稻草灰鋪缸底復以灰蓋之不蛀
玄扈先生曰耕種麥地俱須晴天若雨中耕種令土堅
垎麥不易長明年秋種亦不易長南方種大小麥最忌
水濕每人一日只令鋤六分要極細作壠如龜背小麥
早種每畝種七升晚種九升大麥早種種一斗晚種一
斗二升麥溝口種之蠶豆豆亦忌水畏寒臘月宜用灰
糞蓋之冬月宜清理麥溝令深直瀉水即春雨易洩不
浸麥根理溝時一人先運鋤將溝中土耙墾鬆細一人
隨後持鍬鍬土勻布畦上溝泥既肥麥根益深矣
胡麻廣雅曰胡麻一名藤弘(即俗名脂麻也作芝麻者非一名巨勝以其角巨如)
(方勝也一名方莖以莖名一名狗虱以形名脂麻名油麻以其多油也葉名青蘘莖名麻䕸亦作麻稭中國止)
(有大麻自漢使張騫于大宛得其種故名胡麻所以别于大麻也有遲早二種黑白赤三色俗傳胡麻須夫婦)
(同種即茂盛久服之可以休糧稜賈思勰曰俗人呼為烏麻者非也今世有白胡麻八胡麻白者油多本)
(草註云角作八稜者為巨勝四稜者為胡麻皆以烏者良白者劣)
崔寔曰二月三月四月五月時雨降可種之
齊民要術曰胡麻宜白地種二三月為上時四月上旬
為中時五月上旬為下時(月半前種者實多而成月半後種者少子而多稗也)種
欲截雨脚(若不緣濕則不生)一畝用子二升漫種者先以耬耩
然後散子空曳勞(勞上加人則土厚不生)耬耩者炒沙令燥中和
半之(不和沙下不均壠種若荒得用鋒耩)鋤不過三遍刈束欲小(束大則難燥打)
(手復不勝)以五六為一叢斜倚之(不爾則風吹倒損收也)候口開乘車
詣田斗藪(倒豎以小杖微打之)還叢之三日一打四五遍乃盡耳
(若乘濕横積蒸熱速乾雖曰鬱袤無風吹虧損之慮浥者不中為種子然于油無損也)
王禎農書曰麻胡地所出者皆肥大其紋鵲其色紫黑
取油亦多可以煎烹可以然點又可以為飯
四時類要曰種胡麻每科相去一尺為法
李時珍曰按服食家有種青蘘法云秋間取胡麻子種
畦中如生菜之法候苗出采食滑美如葵
玄扈先生曰胡麻油查可壅田
農政全書卷二十六
