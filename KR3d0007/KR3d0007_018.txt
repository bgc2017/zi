農政全書卷十八
明徐光啟撰
水利
利用圖譜
王禎曰水利之用衆矣惟關於農事係於食物者錄之
然必假他物乃可成功所以訪諸彼而得於此稽諸古
而行於今啓祕於初傳斡連機而同運或造榖食代人
畜之勞或導溝渠集雲雨之效或資米引於庖湢或供
刻漏于田疇其餘舟楫灌溉等事已具前篇覽者當互
相參攷以盡水利之用云
濬鏵書云濬畎澮距川今濬鏵即此濬也周禮匠人為
溝洫耜廣五寸二耜為耦一耦之岱廣尺深尺以此考
之則知濬鏵即耦耜之法其制大倍常鏵鐴亦稱是凡
開田間溝渠及作陸塹乃别制箭犂可用此鏵斵犂底
爲胎煆鐵為刃犂轅貫以横木二人扶之可使數牛輓
行插犂既深一去復回即成大溝挑浚之力日省萬數
唐書天寳初開砥柱之險以通流石中得古鐵犂鏵上
有平陸二字因改河北縣為平陸縣此蓋先開險時所
遺器也又泰山下舊有曠野其地汚下不任種蒔土人
呼曰淳于泊近于耕劚之際得舊鏵大可尺餘故老云聞
昔有大鏵用開田間去水溝塹當是此器因并記之以
為興利者之助
水排集韻作□與&KR0008;同韋囊吹火也後漢杜詩為南陽
太守造作水排鑄為農器用力少而見功多百姓便之
注云冶鑄者為排吹炭今激水以鼓之也魏志曰胡暨
字公至為樂陵太守徙監冶謁者舊持冶作馬排每一
熟石用馬百匹更作人排又費工力暨乃因長流水為
排計其利益三倍於前由是器用充實以今稽之此排
古用韋囊今用木扇其制當選湍流之側架木立軸
作二卧輪用水激轉下輪則上輪所週絃索通激輪前
旋鼓掉枝一例隨轉其掉枝所貫行桄因而推輓卧軸
左右攀耳以及排前直木則排隨來去搧冶甚速過於
人力又有一法先於排前直出木簨約長三尺簨頭豎
置偃木形如初月上用鞦韆索懸之復於排前植一勁
竹上帶撁索以控排扇然後却假水輪卧軸所列拐木
自上打動排前偃木排即隨入其拐既落撁竹引排復
回如此間打一軸可供數排宛若水碓之制亦甚便捷
故併錄此
水磨凡欲置此磨必當選擇用水地所先儘並岸擗水
激轉或别引溝渠掘地棧木棧上置磨以軸轉磨中下
徹棧底就作卧輪以水激之磨隨輪轉比之陸磨功力
數倍此卧輪磨也又有引水置閘甃爲峻槽槽上兩傍
植木架以承水激輪軸軸要别作豎輪用擊在上卧輪
一磨其軸末一輪傍撥周圍木齒一磨既引水注槽激
動水輪則上傍二磨隨輪俱轉此水機巧異又勝獨磨
此立輪連二磨也復有兩船相傍上立四楹以茅竹為
屋各置一磨用索纜於水急中流船頭仍斜插板木湊
水抛以鐵瓜使不横斜水激立輪其輪軸通長旁撥二
磨或遇泛漲則遷之近岸可許移借比他所又為活法
磨庶興利者度而用之
水礱水轉礱也礱制上同但下置輪軸以水激之一如
水磨日夜所破榖數可倍人畜之力水利中未有此制
今特造立庶臨流之家以憑倣用可為永利
水碾水輪轉碾也後魏書崔亮教民為輾奏於方張橋
東堰谷水造水輾數十區豈水輾之制自此始歟其輾
制上同但下作卧輪或立輪如水磨之法輪軸上端穿
其碢榦水激則碢隨輪轉循槽轢榖疾若風雨日所毇
米比於陸輾功利過倍
水輾三事謂水轉輪軸可兼三事磨礱輾也初則置立
水磨變麥作麺一如常法復於磨之外周造輾圓槽如
欲毇米惟就水輪軸首易磨置礱既得糲米則去礱置
輾碢榦循槽碾之乃成熟米夫一機三事始終俱備變
而能通兼而不乏省而有要誠便民之活法造物之潜
機今創此制幸識者述焉
水轉連磨其制與陸轉連磨不同此磨須用急流大水
以湊水轉其轉高闊輪軸圍至合抱長則隨宜中列三
輪各打大磨一槃磨之周匝俱列木齒磨在軸上閣以
板木磨傍留一狹空透出輪輻以打上磨木齒此磨既
轉其齒復傍打帶齒二磨則三輪之功互撥九磨其軸
首一輪既上打磨齒復下打碓軸可兼數碓或遇天旱
旋於大輪一週列置水筒晝夜溉田數頃此一水輪可
供數事其利甚博嘗至江西等處見此制度俱係茶磨
所兼碓具用搗茶葉然後上磨若他處地分間有溪港
大水倣此輪磨或作碓輾日得榖食可給千家誠濟世
之竒術也陸轉連磨下用水輪亦可
水擊麵羅隨水磨用之其機與水排俱同按圖視譜當
自考索羅因水力互擊椿柱篩麵甚速倍於人力又有
就磨輪軸作機擊羅亦為捷巧
機碓水搗器也通俗文云水碓曰翻車碓杜穎作連機
碓孔融論水碓之巧勝於聖人斵木掘地則翻車之類
愈出於後世之機巧王隠晉書曰石崇有水碓三十區
今人造作水輪輪軸長可數尺列貫横木相交如滚搶
之制水激輪轉則軸間横木間打所排碓稍一起一落
㫪之即連機碓也凡在流水岸傍俱可設置須度水勢
高下為之如水下岸淺當用陂栅或平流當用板木障
水俱使傍流急注貼岸置輪高可丈餘自下衝轉名曰
撩車碓水若高岸深則為輪減小而闊以板為級上用
木槽引水直下射轉輪板名曰斗碓又曰鼓碓此隨地
所制各趨其巧便也
槽碓碓稍作槽受水以為舂也凡所居之地間有泉流
稍細可選低處置碓一區一如常碓之制但前頭減細
後稍深闊為槽可貯水斗餘上庇以厦槽在厦乃自上
流用筧引水下注於槽水滿則後重而前起水瀉則後
輕而前落即為一舂如此晝夜不止可毇米兩斛日省
二工以歲月積之知非小利
玄扈先生曰不言轉輸機括使後來者何述焉
水轉大紡車比車之制但加所轉水輪與水轉翻車之
法俱同中原麻苧之鄕凡臨流處所多置之今按圖寫
庶他方績紡之家倣此機械比用陸車愈便且省庶同
獲其利
缶汲水器左傳宋災樂喜為政具綆缶爾雅䟽云比卦
初爻有孚盈缶注云辰在爻木上植東井井之水人所
汲用缶楊惲𫝊曰田家作苦歲時伏臘烹羊炰羔斗酒
自勞酒後耳熱仰天拊缶而呼烏烏應劭曰缶瓦器也
今汲器用瓦亦缶之遺制也
綆郭璞云汲水索也易卦云汔至亦未繘井方言繘自
關而東周洛韓魏間謂之絡關西謂之繘綆或作䋁俗
謂井索下係以鈎今汲用之家必有轆轤為綆設也
農政全書卷十八
