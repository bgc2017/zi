農政全書卷四十六
明徐光啟撰
荒政(採周憲王救荒本草)
草部(葉可食)
野生薑本草名劉寄奴生江南其越州滁州皆有之
今中牟南沙崗間亦有之莖似艾蒿長二三尺餘葉似
菊葉而瘦細又似野艾蒿葉亦瘦細開花白色結實黃
白色作細筒子蒴兒盖蒿之類也其子似稗而細苖葉
味苦性温無毒
救飢採嫩葉煠熟水浸淘去苦味油鹽調食
刺薊菜本草名小薊俗名青刺薊北人呼為千針草
出冀州生平澤中今處處有之苖高尺餘葉似苦苣葉
莖葉俱有刺而葉不皺葉中心出花頭如紅藍花而青
紫色性凉無毒一云味甘性温
救飢採嫩苗葉煠熟水浸淘淨油鹽調食甚美除
風熱
大薊生山谷中今鄭州山野間亦有之苗高三四尺
莖五稜葉似大花苦苣菜葉莖葉俱多刺其葉多皺葉
中心開淡紫花味苦性平無毒根有毒
救飢採嫩苗葉煠熟水淘去苦味油鹽調食
山莧菜本草名牛膝一名百倍俗名脚斯蹬又名對
節菜生河内川谷及臨胊江淮閩粤關中蘇州皆有之
然皆不及懷州者為真蔡州者最長大柔潤今鈞州山
野中亦有之苗高二尺已來莖方青紫色其莖有節如
鶴膝又如牛膝状以此名之葉似莧菜葉而長頗尖&KR1359;
(音哨)葉皆對生開花作穗根味苦酸性平無毒葉味甘微
酸惡螢火陸英龜甲白前
救飢採苖葉煠熟換水浸去酸味淘淨油鹽調食
欵冬花一名橐吾一名顆東一名虎鬚一名莵奚一
名氐冬生常山山谷及上黨水傍關中蜀北宕昌秦州
雄州皆有今鈞州密縣山谷間亦有之莖青微帶紫色
葉似葵葉甚大而叢生又似石葫蘆葉頗團開黃花根
紫色圖經云葉如荷而斗直大者容一升小者容數合
俗呼為蜂斗葉又名水斗葉此物不避冰雪最先春前
生雪中出花世謂之鑚凍又云有葉似萆&KR1082;開黃花青
紫萼去土一二寸初出如菊花萼通直而肥實無子陶
隠居所謂出高麗百濟者近此類也其葉味苦花味辛
甘性温無毒杏仁為之使得紫菀良惡皂莢硝石玄参
畏貝母辛夷麻黃黃芩黃連青箱
救飢採嫩葉煠熟水浸淘去苦味油鹽調食
萹蓄一名萹竹生東萊山谷今在處有之布地生道
傍苗似石竹葉微闊嫩綠如竹赤莖如釵股節間花出
甚細淡桃紅色結小細子根如蒿根苗葉味苦性平一
云味甘無毒
救飢採苖葉煠熟水浸淘淨油鹽調食
大藍生河内平澤今處處有之人家園圃中多種苗
高尺餘葉類白菜葉微厚而挾窄尖&KR1359;淡粉青色莖叉
稍間開黃花小莢其子黑色本草謂菘藍可以為靛染
青以其葉似菘菜故名菘藍又名馬藍爾雅所謂葳馬
藍是也味苦性寒無毒
救飢採葉煠熟水浸去苦味油鹽調食
石竹子本草名瞿麥一名巨句麥一名大菊一名大
蘭又名杜母草鷰麥蘥(音葉)麥生太山川谷今處處有之
苖高一尺已來葉似獨掃葉而尖小又似小竹葉而細
窄莖亦有節稍間開紅白花而結蒴内有小黑子味苦
辛性寒無毒蓑草牡丹為之使惡螵蛸
救飢採嫩苖葉煠熟水浸淘淨油鹽調食
紅花菜本草名紅藍花一名黃藍出梁漢及西域滄
魏亦種之今處處有之苖高二尺許莖葉有刺似刺薊
葉而潤澤窊面稍結梂彙亦多刺開紅花蘂出梂上圃
人採之採已復出至盡而罷梂中結實白顆如小豆大
其花暴乾以染真紅及作胭脂花味辛性温無毒葉味
甘
救飢採嫩葉煠熟油鹽調食子可笮作油用
萱草花俗名川草花本草一名鹿蔥謂生山野花名
宜男風土記云懷姙婦人佩其花生男故也人家園圃
中多種其葉就地叢生兩邊分垂葉似菖蒲葉而柔弱
又似粉條兒菜葉而肥大葉間攛葶開金黃花味甘無
毒根凉亦無毒葉味甘
救飢採嫩苖葉煠熟水浸淘淨油鹽調食
玄扈先生曰花葉芽俱嘉蔬不必救荒根亦可作粉
如治蕨法邇歲洊飢山民多頼之京師人食其土中
嫩芽名扁穿花葉芽俱嘗過
車輪菜本草名車前子一名當道一名芣苢一名蝦
蟇衣一名牛衣一名勝舄菜爾雅云馬舄幽州人謂之
一舌草生滁州及真定平澤今處處有之春初生苖葉
布地如匙而累年者長及尺餘又似玉簮葉稍大而薄
葉叢中心攛葶三四莖作長穗如鼠尾花甚密青色微
赤結實如葶藶子赤黑色生道傍味甘鹹性寒無毒一
云味甘性平葉及根味甘性寒常山為之使
救飢採嫩苗葉煠熟水浸去涎沫淘淨油鹽調食
白水葒苗本草名葒草一名鴻䕵有赤白二色爾雅
云紅籠古其大者蘬鄭詩云隰有遊龍是也所在有之
生水邊下溼地葉似蓼葉而大長有澁花開紅白又似
馬蓼其莖有節而赤味鹹性微寒無毒
救飢採嫩苗葉煠熟水浸淘淨油鹽調食洗淨蒸
食亦可
黃耆一名戴糝一名戴椹一名獨椹一名芰草一名
蜀脂一名百本一名王孫生蜀郡山谷及白水漢中河
東陜西出綿上呼為綿黃耆今處處有之根長二三尺
獨莖叢生枝幹其葉扶疎作羊齒状似槐葉微尖小又
似蒺藜葉闊大而青白色開黃紫花紅槐花大結小尖
角長寸許味甘性微温無毒一云味苦微寒惡龜甲白
蘚皮
救飢採嫩苖葉煠熟換水浸淘洗去苦味油鹽調
食藥中補益呼為羊肉
威靈仙一名能消出商州上洛華山并平澤及陜西
河東河北河南江湖石州寧化等州郡不聞水聲者良
今密縣梁家衡山野中亦有之苖高一二尺莖方如釵
股四稜莖多細茸白毛葉似柳葉面闊邊有鋸齒又似
旋覆花葉其葉作層生每層六七葉相對排如車輪樣
有六層至七層者花淺紫色或碧白色作穗似蒲臺子
亦有似菊花頭者結實青色根稠密多鬚味苦性温無
毒惡茶及麺湯以甘草枝子代飲可也
救飢採葉煠熟换水浸去苦味再以水淘淨油鹽
調食
馬兜鈴根名雲南根又名土青木香生關中及信州
滁州河東河北江淮夔州浙州郡皆有今高阜等去處
亦有之春生苖如藤蔓葉如山藥葉而厚大背白開黃
紫花頗類枸杞花結實如鈴作四五瓣葉脫時鈴尚垂
之其状如馬項鈴故得名味苦性寒又云平無毒
救飢採葉煠熟用水浸去苦味淘淨油鹽調食
旋覆花一名戴椹一名金沸草一名盛椹上黨田野
人呼為金錢花爾雅云蕧盗庚出隨州生平澤川谷今
處處有之苗多近水傍初生大如紅花葉而無刺苖長
二三尺已来葉似柳葉稍寬大莖細如蒿&KR1520;開花似菊
花如銅錢大深黃色花味鹹甘性温微冷利有小毒葉
味苦性凉
救飢採葉煠熟水浸去苦味淘淨油鹽調食
防風一名銅芸一名茴草一名百枝一名屏風一
名簡根一名百蜚生同州沙苑川澤邯鄲琅邪上蔡陜
西山東處處皆有今中牟田野中亦有之根上黃色與
蜀葵根相類稍細短莖葉俱青綠色莖深而葉淡葉似
青蒿葉而闊大又似米蒿葉而稀疎莖似茴香開細白
花結實似胡荽子而大味甘辛性温無毒殺附子毒惡
乾薑藜蘆白歛芫花又名石防風亦療頭風眩痛又有
叉頭者令人發狂叉尾者發痼疾
救飢採嫩苗葉作菜茹煠熟極爽口
鬱臭苖本草茺蔚子是也一名益母一名益眀一名
大札一名貞尉皆云蓷(音推)益母也亦謂蓷臭穢生海濱
池澤今田野處處有之葉似荏子葉又似艾葉而薄小
色青莖方節節開小白花結子黑茶褐色三稜細長味
辛甘微温一云微寒無毒
救飢採苖葉煠熟水浸淘淨油鹽調食
澤漆本草一名漆莖大戟苖也生太山川澤及冀州
鼎州明州今處處有之苗高二三尺科又生莖紫赤色
葉似柳葉微細短開黃紫花状似杏花而瓣頗長生時
摘葉有白汁出亦能嚙刺人故以為名味苦辛性微寒
無毒一云有小毒一云性冷微毒小豆為之使惡薯蕷
令嘗葉味澁苦食過回味甜
救飢採葉及嫩莖煠熟水浸淘淨油鹽調食採嫩
葉蒸過晒乾做茶喫亦可
酸漿草本草名酢漿草一名醋母草一名鳩酸草俗
為小酸茅舊不著所出州土今處處有之生道傍下溼
地葉如初生小水萍每莖端皆叢生三葉開黃花結黑
子南人用苖揩鍮(音偷)石器令白如銀色光豔味酸性寒
無毒
救飢採嫩苖葉生食
蛇床子一名蛇粟一名蛇米一名虺床一名思益一
名䋲毒一名棗棘一名牆蘼爾雅一名旰生臨淄川谷
田野今處處有之苖高一二尺青碎作叢似蒿枝葉似
黃蒿葉又似小葉蘼蕪又似藁本葉每枝上有花頭百
餘結同一窠開白花如傘盖状結子半黍大黃褐色味
苦性甘無毒性平一云有小毒惡牡丹巴豆貝母
救飢採嫩苖葉煠熟水浸淘洗淨油鹽調食
茴香一名蘹香子北人呼為土茴香茴蘹聲相近
故云耳今處處有之人家園圃多種苗高三四尺莖粗
如筆管傍有淡黃袴葉抪莖而生袴葉上發生青色細
葉似細蓬葉而長極疎細如絲髮状袴葉間分生乂枝
稍頭開花花頭如傘蓋黃色結子如蒔蘿子微大而長
亦有線瓣味苦辛性平無毒
救飢採苖葉煠熟换水淘淨油鹽調食子調和諸
般食味香美
玄扈先生曰葉可作恒蔬
夏枯草本草一名夕句一名乃東一名燕面生蜀郡
川谷及河淮浙滁平澤今祥符西田野中亦有之苖高
二三尺其葉對節生葉似旋覆葉而極長大邊有細鋸
齒背白上多氣脉紋路葉端開花作穗長二三寸許其
花紫白似丹參花葉味苦微辛性寒無毒土瓜為之使
俗又謂之鬱臭苖非是
救飢採嫩葉煠熟換水浸淘去苦味油鹽調食
藁本一名鬼卿一名地新一名微莖生崇山山谷及
西川河東兖州杭州今衛輝輝縣栲栳圈山谷間亦有
之俗名山園荽苖高五七寸葉似芎藭葉細小又似園
荽葉而稀疎莖比園荽莖頗硬直味辛微苦性温微寒
無毒惡䕡茹畏青箱子
救飢採嫩苖葉煠熟水浸淘淨油鹽調食
柴胡一名地薰一名山菜一名茹草葉一名芸蒿生
弘農川谷及冤句壽州淄州關陜江湖間皆有銀州者
為勝今鈞州密縣山谷間亦有苖甚辛香莖青紫堅硬
微有細線楞葉似竹葉而小開小黃花根淡赤色味苦
性平微寒無毒半夏為之使惡皂莢畏女菀藜蘆又有
苗似斜蒿亦有似麥門冬苖而短者開黃花生丹州結
青子與他處者不類
救飢採苖葉煠熟換水浸淘去苦味油鹽調食
漏蘆一名野蘭俗名莢蒿根名鹿驪根俗呼為鬼油
麻生喬山山谷及秦州海州單州曹兖境今鈞州新鄭
沙崗間亦有之苖葉就地叢生葉似山芥菜葉而大又
多花又有似白屈菜葉又似大蓬蒿葉及似風花菜脚
葉而大葉中攛葶上開紅白花根苗味苦鹹性寒大寒
無毒連翹為之使
救飢採葉煠熟水浸淘去苦味油鹽調食
龍膽草一名龍膽一名陵游俗呼草龍膽生齊朐山
谷及冤句襄州吴興皆有之今鈞州新鄭山崗間亦有
根類牛膝而根一本十餘莖黃白色宿根苗高尺餘葉
似柳葉而細短又似小竹開花如牽牛花青碧色似小
鈴形樣陶隠居注云状似龍葵味苦如膽因以為名味
苦性寒大寒無毒貫衆小豆為之使惡防葵地黃又云
浙中又有龍膽草味苦澁此同類而别種也
救飢採葉煠熟換水浸淘去苦味油鹽調食勿空
腹服餌令人溺不禁
鼠菊本草名鼠尾草一名葝(音勁)一名陵翹出黔州及
所在平澤有之今鈞州新鄭崗野間亦有之苗高一二
尺葉似菊花葉微小而肥厚又似野艾蒿葉而脆色淡
綠莖端作四五穗穗似車前子穗而極疎細開五瓣淡
粉紫色花又有赤白二色花者黔中者苗如蒿爾雅謂
葝鼠尾可以染皂味苦性微寒無毒
救飢採葉煠熟換水浸去苦味冄以水淘令淨油
鹽調食
前胡生陜西漢梁江淮荆襄江寧成州諸郡相孟越
衢婺睦等州皆有今密縣梁家衝山野中亦有之苗高
一二尺青白色似斜蒿味甚香美葉似野菊葉而瘦細
頗似山蘿蔔葉亦細又似芸蒿開黲白花類蛇床子花
秋間結實根細青紫色一云外黑裡白味甘辛微苦性
微寒無毒半夏為之使惡皂莢畏藜蘆
救飢採葉煠熟換水浸淘淨油鹽調食
地榆生桐柏山及冤句山谷今處處有之密縣山野
中亦有此多宿根其苖初生布地後攛葶直高三四尺
對分生葉葉似榆葉而狹細頗長作鋸齒状青色開花
如椹子紫黑色又類豉故名玉豉其根外黑裡紅似柳
根亦入釀酒藥燒作灰能爛石味苦甘酸性微寒一云
沉寒無毒得髮良惡麥門冬
救飢採嫩葉煠熟用水浸去苦味換水淘淨油鹽
調食無茶時用葉作飲甚觧熱
川芎一名芎藭一名胡窮一名香果其苖葉名蘼蕪
一名微蕪一名茳蘺生武功川谷斜谷西嶺雍州川澤
及冤句其關陜蜀川江東山中亦多有以蜀川者為勝
今處處有之人家園圃多種苗葉似芹而葉微細窄却
有花叉又似白芷葉亦細又如園荽葉微壮又有一種
葉似蛇床子葉而亦粗壮開白花其芎人家種者形塊
大重實多脂潤其裡色白味辛甘性溫無毒山中出者
瘦細味苦辛其節大莖細状如馬銜謂之馬銜芎伏如
雀腦者謂之雀腦芎皆取有力白芷為之使畏黃連其
蘼蕪味辛香性温無毒
救飢採葉煠熟換水浸去辛味淘淨油鹽調食亦
可煮飲甚香
葛勒子秧本草名葎草亦名葛勒蔓一名葛葎蔓人
名澁蘿蔓曼而生藤長丈餘莖多細澁刺葉似萆麻葉
而小亦薄莖葉極澁能&KR0946;挽人葉間開黃白花結子類
山絲子其葉味甘苦性寒無毒
救飢採嫩苖葉煠熟換水浸去苦味淘淨油鹽調
食
猪牙菜本草名角蒿一名莪蒿一名蘿蒿又名䕲蒿
舊云生高崗及澤田壍洳處多有今處處有之生田野
中苖高一二尺莖葉如青蒿葉似斜蒿葉而細又似蛇
床子葉以稍間開花紅赤色鮮明可愛花罷結角子似
蔓菁角長二寸許微彎中有子黑色似王不留行子味
辛苦性温無毒一云性平有小毒
救飢採嫩苗莖葉煠熟水浸去苦味淘淨油鹽調
食
連翹一名異翹一名一名折根一名軹(音紙)一名
三廉爾雅謂之連一名連苕生太山山谷及河中江寧
澤潤淄兖鼎岳利州南康皆有之今密縣梁家衝山谷
中亦有科苗高三四尺莖桿赤色葉如榆葉大面光色
青黃邊微細鋸齒又似金銀花葉微尖&KR1359;開花黃色可
愛結房状似山梔子蒴微匾而無稜瓣蒴中有子如雀
舌樣極小其子折之間片片相比如翹以此得名味苦
性平無毒葉亦味苦
救飢採嫩葉煠熟換水浸去苦味淘洗淨油鹽調
食
農政全書卷四十六
