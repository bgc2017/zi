農政全書卷五十二
明徐光啟撰
荒政(採周憲王救荒本草)
雀麥本草一名鷰麥一名龠(音藥)生于荒野林下今處
處有之苗似鷰麥而又細弱結穗像麥穗而極細小每
穗又分作小乂穗十數個子甚細小味甘性平無毒
救飢採子舂去皮搗作麪蒸食作餅食亦可
回回米本草名苡薏仁一名解蠡(音离)一名屋菼一名
起實一名&KR0034;(音縉)俗名草珠兒又呼為西番薥秫生真定
平澤及田野交阯生者子最大彼土人呼為&KR0034;珠今處
處有之苗高三四尺葉似黍葉而稍大開紅白花作穗
子結實青白色形如珠而稍長故名薏珠子味甘微寒
無毒今人俗亦呼為菩提子
救飢採實舂去殼其中仁煑粥食取葉煑飲亦香
玄扈先生曰嘉榖良藥不必救荒
蒺䔧子本草一名旁通一名屈人一名止行一名犲
(音柴)羽一名升推一名即䔧一名茨生馮翊平澤道傍今
處處有之布地蔓生細葉小黃花結子有三角刺人是
也味苦辛性溫微寒無毒烏頭為之使又有一種白蒺
䔧出同州沙苑開黃紫花作莢子結子狀如腰子樣小
如黍粒補腎藥多用味甘有小毒
救飢收子炒微黃搗去刺磨麪作燒餅或蒸食皆
可
玄扈先生曰本是勝藥嘗過
檾子本草名&KR1342;(與滎同)實處處有之北人種以打繩索
苗高五六尺葉似芋葉而短薄微毛澁開金黃花結實
殼似蜀葵實殼而圓大俗呼為檾饅頭子黑色如&KR0008;豆
大味苦性平無毒
救飢採嬾檾饅頭取子生食子堅實時收取子浸
去苦味晒乾磨麪食
玄扈先生曰可食
稗子有二種水稗生水田邊旱稗生田野中今皆處
處有之苗葉穇子葉色深綠腳葉頗帶紫色稍頭出匾
穗結子如黍粒大茶褐色味微苦性微溫
救飢採子搗米煑粥食蒸食尤佳或磨作麪食皆
可
玄扈先生曰稗自榖屬十得五米下田種之甚有益
野生者可捃拾積貯用備飢窘
穇子生水田中及下溼地内苗葉似稻但差短稍頭
結穗彷彿稗子穗其子如黍粒大茶褐色味甘
救飢採子搗米煑粥或磨作麪蒸食亦可
川榖生汜水縣田野中苗高三四尺葉似初生薥秫
葉微小葉間叢開小黃白花結子似草珠兒微小味甘
救飢採子搗為米生用冷水淘淨後以滚水湯三
五次去水下鍋或作粥或作炊飯食皆可亦
堪造酒
莠艸子生田野中苗葉似榖而葉微瘦稍間開茸(音戎)
細毛穗其子比榖細小舂米類折米熟時即收不收即
落味微苦性溫
救飢採莠穗揉取子搗米作粥或作水飯皆可食
野黍生荒野中科苗皆類家黍而莖葉細弱穗甚瘦
小黍粒亦極細小味甜性微溫
救飢採子舂去粗糠或搗或磨麪蒸餻食甚甜
雞眼草又名搯不齊以其葉用指甲搯之作劐不齊
故名生荒野中搨地生葉如雞眼大似三葉酸漿葉而
圓又似小蟲兒卧單葉而大結子小如粟粒黑茶褐色
味微苦氣與槐相類性温
救飢採子搗取米其米青色先用冷水淘淨却以
滚水泡三五次去水下鍋或煑粥或作炊飯
食之或磨麪作餅食亦可
鷰麥田野處處有之其苗似麥攛(七官切)葶但細弱葉
亦瘦細抪莖而生結細長穗其麥粒極細小味甘
救飢採子舂去皮搗磨為麪食
潑盤一名托盤生汝南荒野中陳蔡間多有之苗高
五七寸莖葉有小刺其葉彷彿似艾葉稍團葉背亦白
每三葉攢生一處結子作穗如半杮大類小盤堆石榴
顆狀下有蔕承如杮蔕形味甘酸性溫
救飢以潑盤顆粒紅熟時採食之彼土人取以當
果
絲瓜苗人家園籬邊多種之延蔓而生葉似括樓葉
而花又大每葉間出一絲藤纏附草木上莖葉間五瓣
大黃花結瓜形如黃瓜而大色青嫩時可食老則去皮
内有絲縷可以擦洗油膩器皿味微甜
救飢採嫩瓜切碎煠熟水浸淘淨油鹽調食
玄扈先生曰嘉蔬不必救荒不實之花作蔬更佳
地角兒苗一名地牛兒苗生田野中搨地生一根就
分數十莖其莖甚稠葉似胡豆葉微小葉生莖面每攅
四葉對生作一處莖傍另又生葶稍頭開淡紫花結角
似連翹角而小中有子狀似&KR0008;豆顆味甘
救飢採嫩角生食硬角煑熟食豆
馬㼎(音雹)兒生田野中就地拖秧而生葉似甜瓜葉極
小莖蔓亦細開黃花結實比雞彈微小味微酸
救飢摘取馬㼎熟者食之
山黧豆一名山碗豆生密縣山野中苗高尺許其莖
窊面劒脊葉似竹葉而齊短兩兩對生開淡紫花結小
角兒其豆匾如&KR0008;豆味甜
救飢採取角兒煑食或打取豆食皆可
龍芽草一名瓜香草生輝縣鴨子口山野間苗高一
尺餘莖多澁毛葉形如地棠葉而寬大葉頭齊團每五
葉或七葉作一莖排生葉莖脚上又有小芽菜兩兩對
生稍間出穗開五瓣小圓黃花結青毛蓇葖有子大如
黍粒味甜
救飢收取其子或搗或磨作麪食之
地稍瓜生田野中苗高尺許作地㰙科生葉似獨掃
葉而細窄光硬又似沙蓬葉亦硬週圍攅莖而生莖葉
開小白花結角長大如蓮子兩頭尖&KR1359;状又似鴉嘴形
名地稍瓜味甘
救飢其角嫩時摘取煠食角若皮硬剝取角中嫩
穰生食
錦荔枝又名癩葡萄人家園籬邊多種苗引藤蔓延
附草木生莖長七八尺莖有毛澁葉似野葡萄葉而花
又多葉間生細絲蔓開五瓣花碗子花結實如雞子大
尖艄紋皺狀似荔枝而大生青熟黃内有紅瓤味甜
救飢採荔枝黃熟者食瓤
玄扈先生曰南中人甚食此物不止于瓤實青時採
者或生食與瓜同用名苦瓜也青瓜頗苦亦清脆可
食耳閩廣人爭詫為極甘也此恒蔬不必救荒嘗過
雞冠果一名野楊梅生密縣山谷中苗高五七寸葉
似潑盤葉而小又似雞兒頭葉微團開五瓣黃花結實
似紅小楊梅狀味甜酸
救飢採取其果紅熟者食之
草部(葉及實皆可食)
羊蹄苗一名東方宿一名連虫陸一名鬼目一名蓄
俗呼猪耳朵生陳留川澤今所在有之苗初搨地生後
攛生莖又高二尺餘其葉狹長頗似萵苣而色深青又
似大藍葉微闊莖節間紫赤色其花青白成穗其子三
稜根似牛蒡而堅實味苦性寒無毒
救飢採嫩苗葉煠熟水浸淘淨苦味油鹽調食其
子熟時打子搗為米以滚水湯三五次淘淨
下鍋作水飯食微破腹
蒼耳本草名葈(音徙)耳俗名道人頭又名喝起草一名
胡葈一名地葵一名葹(音詩)一名常思一名羊負耒詩謂
之卷耳爾雅謂之苓耳生安陸川谷及六安田野今處
處有之葉青白類粘糊菜葉莖葉稍間結實比桑椹短
小而多刺其實味甘性溫葉味苦辛性微寒有小毒
又云無毒
救飢採嫩苗葉煠熟換水浸去苦味淘淨油鹽調
食其子炒微黃搗去皮磨為麪作燒餅蒸食
亦可或用子熬油點燈
玄扈先生曰油可食北人多用以煠寒具
姑娘菜俗名燈籠兒又名掛金燈本草名酸漿一名
醋漿生荆楚川澤及人家田園中今處處有之苗高一
尺餘苗似水茛而小葉似天茄兒葉窄小又似人莧葉
頗大而尖開白花結房如囊似野西瓜蒴形如撮口布
袋又類燈籠樣囊中有實如櫻桃大赤黃色味酸性平
寒無毒葉味微苦别條又有一種酸漿草三葉與此不
同治證亦别
救飢採葉煠熟水浸淘去苦味油鹽調食子熟摘
取食之
土茜苗本草根名茜根一名地血一名茹藘一名茅
蒐一名蒨生喬山川谷徐州人謂之牛蔓西土出者佳
今北土處處有之名土茜根可以染紅葉似棗葉形頭
尖下闊紋脉竪直莖方莖葉俱澁四五葉對生節間莖
蔓延附草木開五瓣淡銀褐花結子小如菉豆粒生青
熟紅根紫赤色味苦性寒無毒一云味甘一云味酸畏
鼠姑葉味微酸
救飢採葉煠熟水浸作成黃色淘淨油鹽調食其
子紅熟摘食
王不留行又名剪金草一名禁宫花一名剪金花生
太山山谷今祥符沙堈間亦有之苗高一尺餘其莖對
節生乂葉似石竹子葉而寬短抪莖對生脚葉似槐葉
而狹長開粉紅花結蒴如松子大似罌粟殼樣極小有
子如葶藶子大而黑色味苦甘性平無毒
救飢採嫩葉煠熟換水淘去苦味油鹽調食子可
搗為麪食
白薇一名白幕一名薇草一名春草一名骨美生平
原川谷并陜西諸郡及滁州今鈞州密縣山野中亦有
之苗高一二尺莖葉俱青頗類柳葉而闊短又似女婁
脚葉而長硬毛澁開花紅色又云紫花結角似地稍瓜
而大中有白瓤根狀如牛膝根而短黃白色味苦鹹性
平大寒無毒惡黃茋大黃大戟乾薑乾漆山茱萸大棗
救飢採嫩葉煠熟水淘淨油鹽調食并取嫩角煠
熟亦可食
蓬子菜生田野中所在處處有之其苗嫩時莖有紅
紫線楞葉似鹻蓬葉微細苗老結子葉則生出乂刺其
子如獨掃子大苗葉味甜
救飢採嫩苗葉煠熟水浸淘淨油鹽調食晒乾煠
食尤佳及採子搗米青色或煑粥或磨麪作
餅蒸食皆可
胡枝子俗亦名隨軍茶生平澤中有二種葉形有大
小大葉者類黑豆葉小葉者莖類蓍草葉似苜蓿葉而
長大花色有紫白結子如粟粒大氣味與槐相類性溫
救飢採子微舂即成米先用冷水淘淨復以滚水
湯三五次去水下鍋或作粥或作炊飯皆可
食如野菉豆味尤佳及採嫩葉蒸晒為茶煑
飲亦可
米布袋生田野中苗搨地生葉似澤漆葉而窄其葉
順莖排生稍頭攅結三四角中有子如黍粒大微匾味
甜
救飢採角取子水淘洗淨下鍋煑食其嫩苗葉煠
熟油鹽調食亦可
天茄苗兒生田野中苗高二尺許莖有線楞葉似姑
娘草葉而大又似和尚菜葉却小開五瓣小白花結子
似野葡萄大紫黑色味甜
救飢採嫩葉煠熟水浸去邪味淘淨油鹽調食其
子熟時亦可摘食
治病今人傳說採葉傅貼腫毒金瘡拔毒
苦馬豆生延津縣郊野中在處有之苗高二尺許莖
似黃茋苗莖上有細毛葉似胡豆葉微小又似蒺䔧葉
却大枝葉間開紅紫花結殼如拇指頂大半頂間多虚
俗呼為羊尿胞内有子如檾子大茶褐色子葉俱味苦
救飢採葉煠熟換水浸去苦味淘淨油鹽調食及
取子水浸淘去苦味晒乾或磨或搗為麪作
燒餅蒸食皆可
猪尾把苗一名狗脚菜生荒野中苗長尺餘葉似甘
露兒葉而甚短小其頭頗齊莖葉皆有細毛每葉間順
條開小白花結小蒴兒中有子小如粟粒黑色苗葉味
甜
救飢採嫩葉煠熟換水浸淘淨油鹽調食子可搗
為麪食
農政全書卷五十二
