農政全書卷五十四
明徐光啓撰
荒政(採周憲王救荒本)
木部(葉可食)
茶樹本草有茗苦&KR1431;圖經云生山南漢中山谷閩浙
蜀荆江湖淮南山中皆有之惟建州北苑數處産者性
味獨與諸方不同今密縣梁家衝山谷間亦有之其樹
大小皆類梔子春初生芽為雀舌麥顆又有新芽一發
便長寸餘微麄如針漸至環脚軟枝條之類葉老則似
水茶白葉而長又似初生青岡橡葉而小光澤又云冬
生葉可作羹飲世呼早採者為搽晚取者為茗一名荈
蜀人謂之苦&KR1431;今通謂之茶茶荼聲近故呼之又有研
治作餅名為臘茶者皆味甘苦性微寒無毒如茱萸葱
姜等良又别有一種蒸山中頂上清峯茶云春分前後
多聚人力候雷初發聲併手齊採若得四兩服之即為
地仙
救飢採嫩葉或冬生葉可煮作羔食或蒸焙作
茶皆可
夜合樹本草名合歡一名合昏生益州及雍洛山谷
今鈞州鄭州山野中亦有之木似梧桐其枝甚柔弱似
皂莢葉又似槐葉極細而密互相交結每一風來輙似
相觧了不相牽綴其葉至暮而合故名合昏花發紅白
色瓣上若絲茸然散垂結實作莢子極薄細味甘性平
無毒
救飢採嫩葉煠熟水浸淘淨油鹽調食晒乾煠
食尤好
木槿樹本草云木槿如小葵花淡紅色五葉成一花
朝開暮歛花與枝兩用湖南北人家多種植為籬障亦
有千葉者人家園圃多栽種性平無毒菜味甜
救飢採嫩葉煠熟冷水淘淨油鹽調食
白楊樹本草白楊樹皮舊不載所出州土今處處有
之此木高大皮白如楊故名葉圓如梨肥大而尖葉背
甚白葉邊鋸齒狀葉蒂小無風自動也味苦性平無毒
救飢採嫩葉煠熟作成黃色換水淘去苦味洗
淨油鹽調食
黃櫨生商洛山谷今鈞州鄭州山野中亦有之葉圓
木黃枝莖色紫赤葉似杏葉而圓大味苦性寒無毒木
可染黃
救飢採嫩芽煠熟水淘去苦味油鹽調食
玄扈先生曰嘗過
椿樹芽本草有椿木樗木舊不載所出州土今處處
有之二木形幹大扺相𩔖椿木實而葉香可噉樗木䟽
而氣臭膳夫熬去其氣亦可噉北人呼樗為山椿江東
人呼為虎目葉脫處有㾗如樗蒲子又如眼目故得此
名夏中生莢樗之有花者無莢有莢者無花莢常生臭
樗上未見椿上有莢者然世俗不辨椿樗之異故俗名
為椿莢其實樗莢耳其無花不實木大端直為椿有花
而莢大小幹多迃矮者為樗椿味苦有毒樗味苦有小
毒性温一云性(闕)無毒
救飢採嫩芽煠熟水浸淘淨油鹽調食
玄扈先生曰嘗過
椒樹本草蜀椒一名南椒一名巴椒一名蓎&KR0034;生山
都川谷及巴郡歸峽蜀川陜洛間人家園圃多種之高
四五尺似茱萸而小有針刺葉似刺䕷葉微小葉堅而
滑可煮食甚辛香結實無花但生於葉間如豆顆而圓
皮紫赤此椒江淮及北土皆有之莖皆相類但不及蜀
中者皮肉厚腹裏白氣味濃烈耳又云出金州西城者
佳味辛性溫大熱有小毒多食令人乏氣口閉者殺人
十月不食椒損氣傷心令人多忘杏仁為之使畏欵冬
花
救飢採嫩葉煠熟換水浸淘淨油鹽調食椒顆
調和百味香美
椋子樹本草有椋子木舊不載所出州土今密縣山
野中亦有之其樹有大者木則堅重材堪為車輞初生
作科條狀類荆條對生枝叉葉似柿葉而薄小兩葉相
當對生開白花結子細圓如牛李子大如豌豆生青熟
黑味丼鹹性平無毒葉味苦
救飢採葉煠熟水浸淘去苦味洗淨油鹽調食
雲葉生密縣山野中其樹枝葉皆類桑但其葉如雲
頭花叉又似木欒樹葉微闊開細青黃花其葉味微苦
救飢採嫩葉煠熟換水浸淘去苦味油鹽調食
或蒸晒作茶尤佳
黃棟樹生鄭州南山野中葉似初生椿樹葉而極小
又似楝葉色微帶黃開花紫赤色結子如豌豆大生青
熟亦紫赤色葉味苦
救飢採嫩芽葉煠熟換水浸去苦味油鹽調食
蒸芽曝乾亦可作茶煮飲
凍青樹生密縣山谷間樹高丈許枝葉似枸骨子樹
而極茂盛凌冬不凋又似樝子樹葉而小亦似穁芽葉
微窄頭頗團而不尖開白花結子如豆粒大青黑色葉
味苦
救飢採芽葉煠熟水浸去苦味淘洗淨油鹽調
食
穁芽樹生輝縣山野中科條似槐條葉似冬青葉微
長開白花結青白子其葉味甜
救飢採嫩葉煠熟水淘淨油鹽調食
月芽樹又名芿芽生田野中莖似槐條莖似歪頭菜
葉微短稍硬又似穁芽葉頗長&KR1359;其葉兩兩對生味丼
微苦
救飢採嫩葉煠熟水浸淘淨油鹽調食
女兒茶一名牛李子一名牛筋子生田野中科條高
五六尺葉似郁李子葉而長大稍尖葉色光滑又似白
棠子葉而色微黃綠結子如豌豆大生則青熟則黑茶
褐色其葉味淡微苦
救飢採嫩葉煠熟水浸淘淨油鹽調食亦可蒸
曝作茶煑飲
省沽油又名珍珠花生鈞州風谷頂山谷中科條似
荆條而圓對生枝叉葉亦對生葉亦驢駞布袋葉而大
又似葛藤葉却小每三葉攅生一處開白花似珍珠色
葉味丼苦性
救飢採葉煠熟水浸淘淨油鹽調食
白槿樹生密縣梁家衝山谷中樹高五七尺葉似茶
葉而甚闊大光潤又似初生青岡葉而無花叉又似山
格刺樹葉亦大開白花其葉味苦
救飢採葉煠熟水浸淘淨油鹽調食
回回醋一名淋樸&KR0554;生密縣韶華山山野中樹高丈
餘葉似兜櫨樹葉而厚大邊有大鋸齒又似厚椿葉而
亦大或三葉或五葉排生一莖開白花結子大如豌豆
熟則紅紫色味酸葉味微酸
救飢採葉煠熟水浸去酸味淘淨油鹽調食其
子調和湯味如醋
槭樹芽生鈞州風谷頂山谷間木高一二丈其葉狀
類野葡蔔葉五花尖叉亦似綿花葉而薄小又似絲瓜
葉却甚小而淡黃綠色開白花葉味甜
救飢採葉煠熟以水浸作成黃色換水淘淨油
鹽調食
老葉兒樹生密縣山野中樹高六七尺葉似茶葉而
窄瘦尖&KR1359;又似李子葉而長其葉味丼微澁
救飢採葉煠熟水浸去澁味淘洗油鹽調食
青楊樹在處有之今密縣山野間亦多有其樹高大
葉似白楊樹葉而狹小色靑皮亦頗靑故名靑楊其葉
味微苦
救飢採葉煠熟水浸作成黃色換水淘洗油鹽
調食
龍栢芽出南陽府馬鞍山中此木久則亦大葉似初
生橡櫟小葉而短味微苦
救飢採芽葉煠熟換水浸淘淨油鹽調食
兜櫨樹生密縣梁家衝山谷中樹甚高大其木枯杇
極透可作香焚俗名壞香葉似回回醋樹葉而薄窄又
似花楸樹葉却少花又葉皆對生味苦
救飢採嫩芽葉煠熟水浸去苦味淘洗淨油鹽
調食
青岡樹舊不載所出州土今處處有之其木大而結
橡斗者為橡櫟小而不結橡斗者為靑岡其青岡樹枝
葉條幹皆類橡櫟但葉色頗靑而少花叉味苦性平無
毒
救飢採嫩葉煠熟以水浸漬作成黃色换水淘
洗淨油鹽調食
檀樹芽生密縣山野中樹高一二丈葉似槐葉而長
大開淡粉紫花葉味苦
救飢採嫩芽葉煠熟換水浸去苦味淘洗淨油
鹽調食
山茶科生中牟土山田野中科條高四五尺枝梗灰
白色葉似皂莢葉而團又似槐葉亦團四五葉攅生一
處葉甚稠密味苦
救飢採嫩葉煠熟水淘洗淨油鹽調食亦可蒸
晒乾做茶煑飲
木葛生新鄭縣山野中樹高丈餘枝似杏枝葉似杏
葉而團又似葛根葉而小味微甜
救飢採葉煠熟水浸淘淨油鹽調食
花楸樹生密縣山野中其樹高大葉似回回醋葉微
薄又似兜櫨樹葉邊有鋸齒叉其葉味苦
救飢採嫩芽葉煠熟換水浸去苦味淘洗淨油
鹽調食
白辛樹生榮陽塔兒山崗野間樹高丈許葉似青檀
樹葉頗長而薄色微淡綠又似月芽樹葉而大色亦差
淡其葉味甘微澁
救飢採葉煠熟水浸淘去澁味油鹽調食
木欒樹生密縣山谷中樹高丈餘葉似楝葉而寬大
稍薄開淡黃花結薄殼中有子大如豌豆烏黑色人多
摘取串作數珠葉味淡甜
救飢採嫩芽葉煠熟换水浸淘淨油鹽調食
烏棱樹生密縣梁家衝山谷中樹高丈餘葉似省沽
油樹葉而背白又似老婆布䩞葉微小而&KR1359;開白花結
子如梧桐子大生青熟則烏黑其葉味苦
救飢採葉煠熟換水浸去苦味作過淘洗淨油
鹽調食
刺楸樹生密縣山谷中其樹高大皮色蒼白上有黃
白班枝梗間多有大刺葉似楸葉而薄味甘
救飢採嫩芽葉煠熟水浸淘洗淨油鹽調食
黃絲藤生輝縣太行山山谷中條䫫葛條葉似山格
刺葉而小又似婆婆枕頭葉頗硬背微白邊有細鋸齒
味甜
救飢採葉煠熟水浸淘淨油鹽調食
山格刺樹生密縣韶華山山野中作科條生葉似白
槿樹葉頗短而尖&KR1359;又似茶樹葉而闊大及似老婆布
䩞葉亦大味甘
救飢採葉煠熟水浸作成黃色淘洗淨油鹽調
食
&KR0034;樹生輝縣太行山山谷中其樹高丈餘葉似槐葉
而大却頗軟薄又似檀樹葉而薄小開淡紅色花結子
如菉豆大熟則黃茶褐色其葉味甜
救飢採葉煠熟水浸淘淨油鹽調食
報馬樹生輝縣太行山山谷間枝條似桑條色葉似
青檀葉而大邊有花叉又似白辛葉頗大而長硬葉味
甜
救飢採嫩葉煠熟水淘淨油鹽調食硬葉煠熟
水浸作成黃色淘去涎沫油鹽調食
椵樹生輝縣太行山山谷間樹甚高大其木細膩可
為卓噐枝叉對生葉似木槿葉而長大微薄色頗淡綠
皆作五花椏叉邊有鋸齒開黃花結子如豆粒大色青
白葉味苦
救飢採嫩葉煠熟水浸去苦味淘洗淨油鹽調
食
臭&KR3438;生密縣楊家衝山谷中科條高四五尺葉似杵
瓜葉而尖&KR1359;又似金銀花葉亦尖&KR1359;五葉攅生如一葉
開花白色其葉味甜
救飢採葉煠熟水浸淘淨油鹽調食
堅莢樹生輝縣太行山山谷中其樹枝幹堅勁可以
作棒皮色烏黑對分枝叉葉亦對生葉似拐棗葉而大
微薄而色淡綠又似土欒樹葉極大而光潤開黃花結
小紅子其葉味苦
救飢採嫩葉煠熟水浸去苦味淘油鹽調食
臭竹樹生輝縣太行山山野中樹甚高大葉似楸葉
而厚頗&KR1359;却少花叉又似柺棗葉亦大其葉面青背白
味甜
救飢採葉煠熟水浸去邪臭氣味油鹽調食
馬魚兒條俗名山皂角生荒野中葉似初生刺䕷花
葉而小枝梗色紅有刺似棘針微小葉味甘微酸
救飢採葉煠熟水浸淘淨油鹽調食
老婆布䩞生鈞州風谷頂山野間科條淡蒼黃色葉
似匙頭樣色嫩綠而光俊又似山格刺葉却小味甘性
(闕)
救飢採葉煠熟水浸作過淘淨油鹽調食
農政全書卷五十四
