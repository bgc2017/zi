農政全書卷三十九
明徐光啓撰
種植
雜種上
竹爾雅曰莾數節桃枝四寸有節𥻘堅中簢筡中仲無
笐䈚箭萌篠箭簜禹貢曰揚州厥貢篠簜荆州厥貢箘
簵(竹紀云竹之品類六十有一黃魯直以為竹類至多竹紀所類皆不詳欲作竹史不果成方竹産澄洲)
(體如削成勁挺堪為杖桃源山亦有方竹隔洲亦出大者數丈寧波志云葛仙翁煉丹於定海靈峯植竹筯化)
(為竹而方亦斑竹即吳地稱湘妃竹者其斑如淚㾗杭産者不如有二種出古辣者佳出陶虚山者次之土)
(人裁為筯甚妙亦有大如甌者栖棕竹有三種上曰筯頭梗短葉垂堪置書几次曰短可列庭階次曰樸竹)
(節稀葉硬全欠温雅但可作扇骨料耳性喜陰畏寒風冬月藏不通風處三月方可見天原不見日秋分後可)
(分須出盆視其根鬚不甚堅固處劈開栽盆欲變化多盆則盆大更旺灌用浸豆水極肥舍此俱不堪用猫)
(竹一䨇作茅竹又作毛竹榦大而厚異於衆竹人取以為舟竹&KR0034;篁嫩篠對抽並胤王子敬謂之扶竹蘄竹)
(生蘄州以色瑩者為簟節疎者為笛帶鬚者為杖柯慈孝竹大叢長榦中聳群篠外護向陽高臺種茂亭)
(竹生雲夢南以七月望前生明年七月望前伐未期伐則音浮過期伐則音滯觀音竹每節二三寸産占城)
(一黃金間碧玉産成都青黃相間節長丈二尺葉若焦出羅浮山)(龍公竹大徑七尺龍孫竹生辰州山)
(谷間高不盈尺細僅如針生徑尺竹可為甑出湖湘每四季竹節長而圓中管籥山石者音清亮月竹)
(月抽笋不堪食出嘉定州簩十二時竹産蘄州其竹繞節凸生地支十二字&KR1217;竹出&KR1217;簩國可礪指甲新)
(州有此種製成琴樣為礪甲之具用久微滑以酸漿漬之過宿快利如初亦可作箭大夫竹凌雲圍三尺鄜)
(延一人伐此竹見内二仙翁相謂平生勁節惜為主人所伐遂騰空去鳳尾竹纖小猗那植盆可作清玩)
(龜文竹産陽縣寳陀岩製扇甚竒頗人面竹出剡山節極促四面参差竹皮如魚鱗面凸類人面黑竹如)
(藤色如鐡中復生筍)(思摩竹出交廣筍自節生既成竹至春節無節竹出瓜州大節竹出黎母山一節)
(一丈疎節竹六尺一節城通竹出溱州直上無節長扁竹出濡湏藤竹出占船竹出員邱弓竹百)
(尋却曲如藤得木乃倚出東方質有文章須膏塗火灼乃見沛竹出南荒長百丈丹青竹葉黃碧丹相間)
(出熊耳山代十抱竹出臨賀五慈竹内實節疎性弱形緊而細可藤桂竹高四丈圍二尺狀如甘草而)
(皮赤出南康以南傷人即死拄桃竹葉如棕身似竹密節而實中厚理瘦骨蓋天成杖也出巴渝間出豫者)
(細文一節四尺北人呼為桃絲竹二相思竹出廣東兩兩生笋始興郡有笙竹大者圍尺長四丈交趾)
(有篥竹筤八月為竹小春竹之萌曰笋竹之節曰約竹之叢曰竹之得風而體夭屈曰笑竹死曰䈙)
齊民要術曰宜高平之地(近山阜尤是所宜下田得水則死)黃白軟土
為良正月二月中斸取西南引根并莖芟去葉於園内
東北角種之令坑深二尺許覆土厚五寸(竹性愛向西南引故園東)
(北角種之數歲之後自當滿園諺云東家種竹西家治地為滋蔓而來生也其居東北角者老竹種不生亦不)
(能滋茂故須取西南引少根也)稻麥糠糞之(二糠各自堪糞不令和雜)不用水澆(澆則)
(淹死)勿令六畜入園二月食淡竹筍四月五月食苦竹筍
(蒸煮包酢在人所好)其欲作器者經年乃堪殺(未經年者軟未成也)
農桑通訣曰種竹宜去稍葉作稀泥於坑中下竹栽以
土覆之杵築定勿令脚踏土厚五寸竹忌手把及洗手
面脂水澆著即枯死月庵種竹法深闊掘溝以乾馬糞
和細泥填高一尺無馬糞礲糠亦得夏月稀冬月稠然
後種竹須三四莖作一叢亦須土鬆淺種不可增土於
株上泥若用钁打實則筍不生(種時斬去稍仍為架扶之使根不搖易活又法)
(三兩竿作一本移其根自相持則尤易活也或云不須斬稍只作兩重架尤妙)夢溪云種竹但
林外取向陽者向北而栽蓋根無不向南必用雨下遇
有西風則不可花木亦然諺云栽竹無時雨下便移多
留宿土記取南枝志林云竹有雌雄雌者多筍故種竹
常擇雌者凡欲識雌雄當自根上第一枝觀之有雙枝
者乃為雌竹獨枝者乃為雄竹
種樹書曰種竹處當積土令稍高於傍地二三尺則雨
潦不浸損錢唐人謂之竹脚移時須是根垜大維以草
繩仍向背不失其舊為佳種竹須將竹母斬去只留四
五尺仍斜植之用壟糠和泥抱根然後用淨土傅其上
或鋪少大麥於其中令竹根着麥上以土盖之其根易
行一法擇大竹就根上去三四寸許截斷之去其上不
用只以竹根截處打通節實以硫黃末顚倒種之第一
年生小竹隨即取之次年亦去之至第三年生竹其大
如所種者種時以舊茅茨夾土則竹根尋地脉而生禁
中種竹一二年間無不茂盛園子云初無他術只有八
字疎種密種淺種深種疎種謂三四步種一棵欲其地
虚行鞭密種謂種雖疎每窠却種四五竿欲其根密淺
種謂其種時不甚深深種謂種時雖淺却用河泥壅之
竹林中有樹切勿去之蓋竹為樹枝所礙雖風雪不復
欹斜筀竹根多穿害階砌惟聚皂莢刺埋土中障之根
則不過或用鐡屑栽油麻萁尤妙(玄扈先生曰筀竹根強能害他竹不宜雜)
(種必湏障之其法莫如深溝耳或云以炭屑實之太費或云以煤灰實之)移竹惟五月十三
日謂之竹醉日又謂竹迷日又謂龍生日栽竹則茂盛
(玄扈先生曰五月實竹笋已出生氣内欵故可移栽竹以六月為臘也龍生竹醉無理可通)或曰不
必五月但每月二十日皆可又一云正月一日二月二
日三月三日皆可種無不活者每月倣此如要不間年
出笋用正月一日二月二日又云用辰日山谷所謂根
雖辰日斸笋看上番成又曰宜用臘日杜少陵詩東林
竹影薄臘月更宜栽然臘月之說大謬(少陵所謂臘正指夏月少陵通)
(逹非業所及也麥以五月為秋竹以六月為臘冬伐竹不蛀夏伐必蛀正謂潤澤在焉故也此論大謬矣)竹
之滋澤春發於枝葉夏藏於榦冬歸於根如冬伐竹經
日一裂自首至尾不得全盛夏伐之最佳但於林有損
夏伐竹則根色而鞭皆爛然要好竹非盛夏伐之不可
七八月尚可自此滋澤歸根而不中用矣如要竹不蛀
取五月以前但此月以前竹不生皆根爛竹與菊根皆
長向上添泥覆之為佳
晉起居注曰惠帝二年巴西郡竹生紫色花結實如麥
皮青中米白味甜(玄扈先生曰此恒有萬歴辛丑余鄉亦有此余嘗目見其米實與稞麥不)
(異耳)
玄扈先生曰移竹泥垜須厚所云多留宿土是也平地
止掘深尺許將泥垜移置其上四週以鬆泥盖之不用
脚踏搥打日日以水澆之度其實乃已又湏搭架以防
風搖又法移竹種離生枝節上四五節斫斷即不帆
風不須用架尤簡便若竹有花輙稿死花結實如稗謂
之竹米一竿如此久之則舉林皆然其治之之法於初
米時擇一竿稍大者截去近根三尺許通其節以糞入
之則止𤨏碎錄云引竹法隔籬埋貍或猫於墻下明年
筍自迸出竹以三伏内及臘月中斫者不蛀竹有六七
年便生花所謂留三去四盖三年者留四年者伐去諺
曰一人種竹十年盛十人種竹一年盛言須大科移植
方不傷其根也若只二三榦作一科四面根皆斸斷安
得有生氣耶
又曰浙中人代園種竹甚有理所謂祖孫不相見也余
别有圖說此法甚得利而工人用竹者則以平園為勝
謂山間代園之竹嫩而不堅不如平地園林者竹老而
堅靱也盖事不能兩利如此
又曰竹生花生實輙滿林枯死此有二病其一私者竹
園既久根多蟠結故也治之之法將園地分叚掘起宿
根間一叚起一叚使其根舒展次年還復盛矣其一公
者遍地皆然此必水澇之年或水災之後也此則無法
可治但不可因其枯瘁遽起竹根只須留以待之一二
年後自然復發依然故林倘是老園亦宜用間叚掘根
彼拙者不知此理逕自掘盡謂復栽之無論因循不栽
即復栽豈能一二年遽盛耶
又曰篥竹為藩可禦大寇余謂南中宦遊者言之禦寇
長策惟有村居者家有此籓而已今南土苖亂或至村
落無居人而不知作此何哉此竹亦可移至北土而無
人為我致之徒有舌敝唇焦耳(篥竹實中勁強有毒銳似刺虎中之則死)
又曰種篥竹以禦寇余曾為廣西大參張叔翹言之渠
寇至廣右賫捧入都大以吾言為然後安南之宼來侵
土司沿江有篥皆不能渡當益信余言不誣耳筍爾雅
曰筍竹萌也說文曰笋竹胎也孫炎曰初生竹謂之筍
詩義䟽云筍皆四月生唯己竹笋八月生盡九月成都
有之篃冬夏生始數寸可煑以苦酒浸之可下酒及食
又可米藏及乾以待冬月也(陸佃云字從句從日包之日為筍觧之日為竹又曰)
(字從竹從旬旬内為筍旬外為竹也)
農桑通訣曰採筍之法視其叢中斜密者芟取之竹鞭
方行處不宜採採則竹不繁採時可避露日出後掘深
土取之半折取鞭根旋得投密器中以油單覆之勿令
見風風吹則堅筍味甘美有毒惟香與薑能殺其毒煮
宜久熟生則損人然食品之中最為珍貴故禮云加豆
之實筍爼魚醢詩云其&KR0609;伊何維筍及蒲盖貴之也
永嘉記曰含&KR2221;竹笋六月生迄九月味與箭竹笋相似
凡諸竹笋十一月掘土取皆得長八九寸長澤民家盡
養黃苦竹永寧南漢更年上笋大者一圍五六寸明年
應上今年十一月笋土中已生但未出須掘土取可至
明年正月出土訖五月方過六月便有含&KR2221;筍舍&KR2221;筍
迄七月八月九月已有箭竹笋迄後年四月竟年常有
筍不絶也(種樹書曰隂雨土虚則鞭行明年筍莖交出也)
竹譜曰棘竹筍味淡落人鬚髮䇺節出筍無味鷄頭竹
筍肥美篃竹筍冬生者也
食經曰淡竹筍法取筍肉五六寸者按鹽中一宿出塩
令盡煑麋一斗分五升與一升鹽相和糜熟須令冷内
竹筍醎糜中一日拭之内淡糜中五日可食也
茶爾雅曰檟苦荼(郭璞注曰樹小似梔子冬生葉可煮作羹飯今呼早採者為茶晚取者為茗一名舜蜀人)
(名之苦荼曰荼經云一日荼二曰檟三曰蔎四曰茗五曰荈早採荼次曰檟又其次曰蔎晚曰茗至荈則老)
(葉矣蓋以早為貴也六經中無茶蓋荼即茶也詩云誰謂茶苦其甘如薺以其苦而甘味也南越志云茗苦)
(澀亦謂之過羅有高一尺者有二尺者有數丈者有兩人合抱者出巴山峽川有建州大小龍團始于丁謂)
(成于蔡君謨熙寧末有旨下建州製蜜雲龍一品尤為竒絶蜀州雀舌鳥嘴麥顆盖嫩芽取形似之又有片甲)
(者早春黃芽葉相抱如片甲也蟬翼葉軟薄如蟬翼也清異錄云開寳中竇儀以新茶飲予味極美奩面標)
(云龍陂山子茶龍陂是顧渚山之别境洪州鶴嶺茶其味極妙蜀之雅州蒙山頂有露芽榖芽皆云火前者言)
(採造於禁火之前也火後者次之一云雅州蒙頂茶其生最晚在春夏之交常有雲霧覆其上若有神物護持)
(之又有五花茶者其片作五出花雲脚出袁州界橋其名甚著不若湖州之研膏紫筍烹之有綠脚垂下吳)
(淑賦云雲垂綠脚有紫筍者其色紫而似筍唐德宗每賜同昌公主饌其茶有綠花紫英之號草茶盛于兩)
(浙日注第一自景祐以來洪州䨇井白芽製作尤精遠在日注之上遂為草茶第一宜興㴩湖出含膏宣城縣)
(有了山形如小方餅横鋪茗芽産其上其山東為朝日所燭號曰陽坡其茶最勝太守薦之京洛人士題曰了)
(山陽坡横文茶一名瑞草魁又有建州北苑先春洪州西山白露安吉州顧渚紫筍常州宜興紫筍陽羡春池)
(陽鳳嶺睦州鳩坑南劍石花露鋑芽&KR0034;芽南康雲居峽州小江園碧澗蔡明月&KR0034;茱萸東川獸目福州方山露)
(芽壽州霍山黃芽六安州小峴春皆茶之極品玉壘關外寳唐山有茶樹産懸崖筍長三寸五寸方有一葉兩)
(葉太和山騫林茶初泡極苦澀至三四泡清香特異人以為茶寳涪州出三般茶最上賓化製于早春其次白)
(馬最下涪陵收茶在四月嫩則益人粗則損人樹如瓜蘆葉如梔子花如白薔薇而黃心清香隱然實如栟櫚)
(蒂如丁香根如胡桃)
四時類要曰熟時收取子和濕沙土拌筐籠盛之穰草
蓋不爾即凍不生至二月中出種之於樹下或北隂之
地開坎圓三尺深一尺熟斸著糞和土每阬中種六七
十顆子蓋土厚一寸強任生草不得耘相去二尺種一
方旱時以米泔澆此物畏日桑下竹隂地種之皆可二
年外方可耘治以小便稀糞蠶沙澆擁之又不可太多
恐根嫩故也大槩宜山中帶坡峻若於平地即於兩畔
深開溝壠洩水水浸根必死三年後收茶
玄扈先生曰茶之為法釋滯去垢破睡除煩功則著矣
其或採造藏貯之無法碾焙煎試之失宜則雖建芽浙
茗秪為常品故採之宜早率以清明榖雨前者為佳過
此不及然茶之美者質良而植茂新芽一發便長寸餘
其細如針斯為上品如雀舌麥顆特次材耳採訖以甑
微蒸生熟得所(生則味硬熟則味减)蒸已用筐箔薄攤乘濕略揉
之培勻佈火烘令乾勿使焦編竹為焙褁篛覆之以收
火氣茶性畏濕故宜篛收藏者必以篛籠剪篛雜貯之
則久而不浥宜置頓高處令常近火為佳凡煎試湏用
活水活火烹之故東坡云活水仍將活火烹者是也活
水謂山泉水為上江水次之井水為下活火謂炭火之
有熖者常使湯無妄沸始則蟹眼中則魚目纍然如珠
終則泉湧鼔浪此候湯之法非活火不能爾東坡云蟹
眼已過魚眼生颼颼欲作松風聲盡之矣茶之用有三
曰茗茶曰末茶曰蠟茶凡茗煎者擇嫩芽先以湯泡去
熏氣以湯煎飲之今南方多效此然末子茶尤妙先焙
芽令燥入磨細碾以供點試凡點湯多茶少則雲脚散
湯少茶多則粥面聚鈔茶一錢七先注湯調極勻又添
注入廻環擊拂視其色鮮白着盞無水㾗為度其茶既
甘而滑南方雖産茶而識此法者甚少蠟茶最貴而製
作亦不凡擇上等嫩芽細碾入羅雜腦子諸香膏油調
齊如法印作餅子製樣任巧候乾仍以香膏油潤餙之
其製有大小龍團𢃄胯之異此品惟充貢獻民間罕見
之間有他造者色香味俱不及蠟茶珍藏既久點時先
用温水微漬去膏油以紙褁搥碎用茶鈐微炙旋入碾
羅(旋碾則色白經宿則色昏新者不用漬)茶鈐屈金鐡為之砧用石椎用
木碾餘石皆可茶之用笔胡桃松實脂麻杏栗任用雖
失正味亦供咀嚼然茶性冷多飲則能消陽山谷益以
薑鹽煎飲其亦以是歟因併及之夫茶靈草也種之則
利博飲之則神清上而王公貴人之所尚下而小夫賤
隸之所不可闕誠民生日用之所資國家課利之一助
也
又曰博物志云飲真茶令人少眠此是實事但茶佳乃
效又須末茶飲之但葉烹者不效也
菊爾雅曰蘜治蘠(郭璞註曰今之秋華菊也埤雅云蘜窮也花事至此而窮種有數百另有)
(譜黃白者皆可入藥其莖青而作蒿氣者俱不堪薏也非菊也苖可入茶花子入藥然野菊大能瀉人惟真菊)
(延年花乃黃中之色氣味和正花葉根實皆長生藥其性介烈不與百花同盛衰是以通仙靈甘菊花大如錢)
(花邊草葉中一大平心色黃苗可鹽滚湯綽過茶花可供藥造酒真菊延齡野菊瀉人不可不辨)
務本新書曰宜白地栽甜水澆苖作菜食花入藥用三
四月帶根土掘出作區下糞水調成泥擘根分栽每區
一二科後極滋胤
玄扈先生曰凡藝菊有六事一貯土擇肥地一方冬至
後以純糞瀼之候凍而乾取其土浮鬆者置場地之上
再糞之收水後乃收於室中春分後出而曬之日數次
翻之去其虫蟻及其草稉草稉不去則蒸而腐焉是生
紅虫生土蠶生蚯蚓為菊之害土淨矣乃善藏以待登
盆之需登盆也俱用此土又以待加盆之需菊登於盆
或遭三日以上之雨土實根露則以土加而覆之一則
受日之曝不枯其根一則收雨之澤不爛其根二留種
冬初而菊殘也一衰即并英葉而去其上莖其幹留五
六寸焉或附於盆或出於盆埋之圃之陽鬆土之内臘
之月必濃糞澆之以數次菊之性耐於寒故須土糞多
則煖而不冰可以壯菊本可以禦隆寒可以潤澤而不
至於枯燥三分秧春分之後是分菊秧根多鬚而土中
之莖黃白色者謂之老鬚少而純白者謂之嫩老可分
嫩不可分分之於新鋤之鬆地不宜太肥肥則籠菊頭
而不能長發隂天之天可分有日分之則枯乾而難活
種之其宿土也盡去否則恐有虫子之害既秧於土矣
以越席架而覆之毋令經日經日則難醒每日晨灌之
晚灌之天之隂不可傷於水秧心發芽矣可去其覆席
先用半糞之水復用肥水灌之葉上不可以沾糞沾之
則葉枯用河之水則純河之水用井之水則純井之水
不可雜焉四登盆立夏之候菊苖成矣可五六寸許是
為上盆之期將上盆也數日不可以澆灌使苗受勞而
堅老則在盆可以耐日起秧苖也掘根之土必廣而大
少則露根而傷其本用臘前所瀼之土壅之其灌也視
隂晴而為增損使土壯而入根服盆而生葉則用肥水
灌之久雨加臘土以浥之其種也根深則不耐水淺不
耐日隨土而稍深焉蓋菊之根其生也向上故常覆土
為加五理緝菊之尺許矣是宜理緝欲長也則去其旁
枝欲短也則去其正枝花之朵視其種之大小而存之
大者四五蘂焉次者七八蘂焉又次十餘蘂焉小者二
十餘蘂焉惟甘菊寒菊獨梗而有千花不可去也六護
養菊稍長也竹而縛之毋令風得搖之雨之久也宜出
水盆内亦然菊傍之多蟻也則以鼈甲置於傍蟻必集
焉移之遠所夏至之前後有虫焉黑色而硬殼其名曰
菊虎晴煖而飛出不出於巳午未之三時宜候而除之
菊之為菊虎所傷也傷之處仍手微摘之磨去其牙虫
毒可以免秋後之生虫如虎之多也必多栽易壯盛之
菊於圃之周菊有香焉蟻上而糞之則生虫虫長而蟻
又食之則菊籠頭而不長其虫之狀如白虱以棕線作
帚而刷之扇以承之揮之於遠所秋後而不見虫也宜
認糞跡是有象榦之虫其色與榦無殊也生於葉底上
半月在於葉根之上榦下半月在於葉根之下榦(凡草木盡)
(然其膏脂以晦朔為升降故耳此物理也)或破榦取之以紙撚縛之常以水
而潤其紙條花乃無恙或用鐵線磨為邪鋒之小刀上
半月於蛀眼向上而搜虫下半月在蛀眼向下而搜虫
有菊牛焉沿之則蔞種臺葱則可以避麻雀愛取菊之
葉而為巢取之則蔞四之月雀乃為巢時宜慎也
農政全書卷三十九
