農政全書卷六
明徐光啟撰
農事
營治上
齊民要術曰凡人家營田須量己力寧可少好不可多
惡假如一㸽牛總營得小畝三頃據齊地大畝一頃三
十五畝也每年一易必須頻種其雜田地即是來年榖
資欲善其事先利其器悦以使人人忘其勞且須調習
器械務令快利秣飼牛畜常須肥健撫恤其人常須歡
悦觀其地勢乾濕得所凡秋收了先耕蕎麥地次耕餘
地務遣深細不得趁多看乾濕隨時蓋磨著切見世人
耕了仰著土塊並待孟春蓋若冬乏水雪連夏亢陽徒
道秋耕不堪下種無問耕得多少皆須旋蓋磨如法如
一㸽牛兩個月秋耕計得小畝三頃經冬加料餧至十
二月内即須排比農具使足一入正月初未開陽氣上
即更蓋所耕得地一遍凡田地中有良有薄者即須加
糞糞之其踏糞法凡人家秋收後治糧場上所有穰榖
&KR3491;等並須收貯一處每日布牛脚下三寸厚每平旦收
聚堆積之還依前布之經宿即堆聚計經冬一具牛踏
成三十車糞(玄扈先生曰不止牛也凡猪羊皆倣此作而以灰及雜草薉布之)至十二
月正月之間即載糞糞地計小畝畝别用五車計糞得
六畝勻攤耕蓋著未須轉起自地亢後但所耕地隨向
蓋之待一段總轉了即横蓋一遍計正月二月兩個月
又轉一遍然後看地宜納粟先種黑地微帶下地即種
糙種然後種高壤白地其白地候寒食後榆莢盛時納
種以次種大豆油麻等田然後轉所糞得所耕五六遍
每耕一遍蓋兩遍最後蓋三遍還縱横蓋之候昏房心
中下黍種無問榖小畝一升下子則稀概得所候黍粟
苗未與壠齊即鋤一遍黍經五日更報鋤第二遍候未
蠶老畢報鋤第三遍如無力即止如有餘力秀後更鋤
第四遍油麻大豆並鋤兩遍止亦不厭旱鋤榖第一遍
耕科定每科只留兩莖更不得留多每科相去一尺(玄扈)
(先生曰古一尺大約今一尺三寸有餘後齊民要術中尺寸倣此)兩壠頭空務要深細
第一遍鋤未可全深第二遍唯深是求第三遍較淺於
第二遍第四遍較淺
齊民要術耕田篇曰田陳也樹榖曰田象形從口從十
阡陌之制也耕種也從來井聲一曰古者井田劉熙釋
名曰田填也五榖填滿其中犁利也利發土絶草根耨
似鉏以薅禾也斸誅也主以誅鉏根株也凡開荒山澤
田皆七月芟艾之草乾即放火至春而開墾其林木大
者&KR1937;殺之葉死不扇便任耕種三歲後根枯莖朽以火
燒之耕荒畢以鐡齒&KR1564;楱再遍杷之漫擲黍穄勞亦再
徧明年乃種為榖田凡耕高下田不問春秋必須燥濕
得所為佳若水旱不調寧燥不濕(燥雖耕塊一經得雨地則粉解濕耕堅垎)
(&KR0008;洛數年不佳諺曰濕耕澤鋤不如歸去言無益而有損濕耕者白背速&KR1564;楱之亦無傷否則大惡也)春
耕尋手勞(古曰耰今曰勞說文曰耰摩田器今人亦名勞曰摩)秋耕待白背勞(秋多)
(風若不尋勞地必虚燥秋田㙷實㙷勞令地硬諺曰耕而不勞不如作暴蓋言澤難遇喜天時故也桓寬鹽鐡)
(論曰茂木之下無豐草大塊之間無美苗)凡秋耕欲深春夏欲淺犁欲廉勞
欲再(犂廉耕細牛復不疲再勞地熟旱亦保澤也)秋耕䅖青者為上(比至冬月青草)
(復生者其美與小豆同也)初耕欲深轉地欲淺(耕不深地不熟轉不淺動生土也)菅
茅之地宜縱牛羊踐之(踐則浮根)七月耕之則死(非七月復生矣)凡
美田之法綠豆為上小豆胡麻次之悉皆五六月中䆊
(美懿反漫種也)種七月八月犂䅖殺之為春榖田則畝收十石
(農桑輯要曰一石大約今二斗七升十石今二石七斗有竒也後齊民要術中石斗倣此)其美與蠶
矢熟糞同凡秋收之後牛力弱未及即秋耕者榖黍穄
梁秫茇之下即移羸速鋒之也恒潤澤而不堅硬乃至
冬初嘗得耕勞不患枯旱若牛力少者但九月十月一
勞之至春&KR0008;種亦得魏文侯曰民春以力耕夏以鋤耘
秋以收歛雜隂陽書曰亥為天倉耕之始吕氏春秋曰
冬至後五旬七日菖生菖者百草之先生者也於是始
耕(高誘注曰菖菖蒲水草也)淮南子曰耕之為事也勞織之為事也
擾擾勞之事而民不舍者知其可以衣食也人之情不
能無衣食衣食之道必始耕織之物若耕織始初甚勞
終必利也衆又曰不能耕而欲黍梁不能織而喜縫裳
無其事而求其功難矣汜勝之書曰凡耕之本在於趣
時和土務糞澤旱鋤穫春凍解地氣始通土一和解夏
至天氣始暑隂氣始盛土復解夏至後九十日晝夜分
天地氣和以此時耕田一而當五名曰膏澤皆得時功
春地氣通可耕堅硬強地黑壚土輙平摩其塊以生草
草生復耕之天有小雨復耕和之勿令有塊以待時所
謂強土而弱之也春候地氣始通㭬橛木長尺二寸埋
尺見其二寸立春後土塊散上沒橛陳根可拔此時二
十日以後和氣去即土剛以此時耕一而當四和氣去
耕四不當一杏始華榮輙耕輕土弱土望杏花落復耕
耕輙藺之草生有雨澤耕重藺之土甚輕者以牛羊踐
之如此則土強此謂弱土而強之也春氣未通則土歴
適不保澤終歲不宜稼非糞不解慎無旱耕須草生至
可種時有雨即種土相親苗獨生草穢爛皆成良田此
一耕而當五也不如此而旱耕塊硬苗穢同孔出不可
鋤治反為敗田秋無雨而耕絶土氣土堅垎名曰脂田
及盛冬耕泄隂氣土枯燥名曰脯田脯田與脂田皆傷
田二歲不起稼則一歲休之凡愛田常以五月耕六月
再耕七月勿耕(玄扈先生曰古治田者歲易故可夏耕今居廣虛之地者宜仍用古法若麥田)
(種秋苗自然五六月耕不待論也)謹摩平以待種時五月耕一當三六
月耕一當再若七月耕五不當一冬雨雪止輙以藺之掩
地雪勿使從風飛去後雪復藺之則立春保澤凍蟲死
來年宜稼得時之和適地之宜田雖薄惡收可畆十石
崔實四民月令曰正月地氣上騰上長冐橛陳根可拔
急菑強土黑壚之田二月隂凍畢澤可菑美田緩土及
河渚水處三月杏華勝可菑沙白輕土之田五月六月
可菑麥田崔寔政論曰武帝以趙過為搜粟都尉教民
耕殖其法三犂共一牛一人將之下種挽耬皆取備焉
日種一頃至今三輔猶賴其利今遼東耕犂轅長四尺
迴轉相妨既用兩牛兩人牽之一人將耕一人下種二
人挽耬凡用兩牛六人一日纔種二十五畆其懸絶如
此(按二犂共一牛若今三脚耬矣未知耕法如何今自濟州迤西猶用長轅犂兩脚耬長轅耕平地尚可於)
(山澗之間則不任用且迴轉至難費力未若齊人蔚犂之柔便也兩脚耬種壠穊亦不如一脚耬之得中也)
農桑通訣墾耕篇曰墾耕者農功之第一義也墾除荒
也耕犂也(古文耕作畊蓋古井田之制今從耒井聲故作井)凡墾闢荒地春曰
燎荒(如平原草萊深者至春燒荒趁地氣通閏草芽欲發根荄柔脆易為開墾)夏曰䅖青(夏曰)
(草茂時開謂之䅖青可當草糞但根鬚壯密須籍強牛乃可蓋莫若春為上)秋曰芟夷(其次秋暮)
(草木叢密時先用鏺刀徧地芟倒暴乾放火至春而開墾乃省力)如泊下蘆葦地内必
用&KR2030;刀引之犂鑱隨耕起撥(音伐)特易牛乃省力沾山或
老荒地内科木多者必須用钁斸去餘有不盡根科(俗謂)
(之埋頭科也)當使熟鐡煆成鑱尖(套於退舊生鐡鑱上)縱遇根株不至
擘缺妨誤工力或地叚廣闊不可徧劚則就斫枝莖覆
於本根上候乾焚之其根即死而易朽又有經暑雨後
用牛曳磟碡或輥子之所斫根查上和泥碾之乾則掙
死一二歲後皆可耕種其林木大者則&KR1937;殺之(謂剥斷樹皮其)
(樹立死)葉死不扇便任種蒔三歲後根株莖朽以火燒之
則通為熟田矣周禮薙氏掌殺草春始生而萌之夏日
至而夷之秋繩(去聲)而芟之冬日至而耜之(書薙作夷謂芟草也)又
柞氏掌攻草木及林麓夏日至令刊陽木而火之冬日
至令剥隂木而水之註云刊剥謂斫去次地之皮即此
謂除木也詩曰載芟載柞其耕澤澤蓋謂芟草除木而
後可耕也大凡開荒必趁雨後又要調停犂道淺深麄
細淺則務盡草根深則不至塞墢麄則貪生費力細則
貪熟少功唯得中則可耕荒畢以鐡齒&KR1564;&KR1810;&KR1564;&KR1810;過漫
種黍稷或脂麻綠豆耙勞再徧明年乃中為榖田今漢
沔淮潁上率多創開荒地當年多種脂麻等種有痛收
至盈溢倉箱速富者如舊稻塍内開耕畢便撒稻種直
至成熟不須薅拔緣新開地内草根既死無荒可生若
諸色種子年年揀淨别無稗莠數年之間可無荒薉所
收常倍於熟田蓋曠閑既久地力有餘苗稼鬯茂子粒
蕃息也諺云坐賈行商不如開荒言其獲利多也除荒
墾闢之功如此若夫耕犂之事又有本末上古聖人制
耒耜以教耕耨三代以上皆耦耕謂兩人合二耜而耕
之詩曰亦服爾耕十千維耦者此也春秋之時后稷之
裔孫叔均始作牛耕至漢趙過增其制度三犂一牛則
力省而功倍今之耕者大率祖此(玄扈先生曰三犂一牛者耬犂非耕犂也)
周禮遂人治野以時器勸甿言農夫之耕當先利其器
也故詩曰三之日于耜四之日舉趾又曰有略其耜俶
載南畆周禮車人為耒耜耜有三等今易耒耜而為犂
不問地之堅強輕弱莫不任使欲淺欲深求之犂箭箭
一而已欲廉欲猛取之犂稍稍一而已然則犂之為器
豈不簡易而利用哉耕地之法未耕曰生已耕曰熟初
耕曰塌再耕曰轉生者欲深而猛熟者欲淺而廉此其
略也農書云早田穫刈纔畢隨即耕治曬暴加糞壅培
而種豆麥蔬茹因而熟土壤而肥沃之以省來歲功役
其所收又足以助歲計晩田宜待春乃耕為其藁秸堅
韌必待其朽腐易為牛力也北方農俗所傳春宜早晩
耕夏宜兼夜耕秋宜日高耕中原地皆平曠旱田陸地
一犂必用兩牛三牛或四牛以一人執之量牛強弱耕
地多少其耕皆有定法(所耕地内先並耕兩犂墢皆内向合為一壠謂之浮䗲自浮䗲)
(為始向外繳耕終此一段謂之一繳之外又間作一繳耕畢於三繳之間歇下繳却自外繳耕至中心&KR0008;作一)
(&KR2145;蓋三繳中成一&KR2145;也其餘欲耕平原率皆倣此)南方水田泥耕其田高下闊
狹不等以一犂用一牛挽之作止回旋惟人所便(高田早熟)
(八月燥耕而熯之以種二麥其法起墢為疄兩疄之間自成一&KR0908;一段耕畢以鋤横截其疄洩利其水謂之腰)
(溝二麥既收然後平溝&KR0908;蓄水深耕俗謂之再熟田也下田熟晚十月收刈既畢即乘天晴無水而耕之節其)
(水之淺深常令塊墢半出水面日暴雪凍土乃酥碎仲春土膏脤起即再耕治又有一等水田泥淖極深能陷)
(牛畜則以禾扛横亘田中人立其上而鋤之南方人畜耐暑其耕四時皆以中晝)此南北地勢
之異宜也古者分田之制一夫一婦受田百畆以其地
有肥磽故有不易一易再易之别不易之地家百畆謂
可以歲耕之也一易之地家二百畆謂歲耕其半也再
易之地家三百畆謂歲耕百畆三歲而一周也先王之
制如此非獨以為土敝則草木不長氣衰則生物不遂
也抑欲其財力有餘深耕易耨而歲可常稔今之農夫
既不如古往往租人之田而耕之苟能量其財力之相
稱而無鹵莽滅裂之患則豐壤可以力致而仰事俯育
之樂可必矣今備述經傳所載農事之法兼高原下田
地勢之宜自北自南習俗不通曰墾曰耕作事亦異通
變謂道無泥一方則田功修而稼穡之務可以次第而
舉矣
種蒔直說云古農法犂一&KR0008;六今人只知犂深為功不
知&KR0008;細為全功&KR0008;功不到土麄不實下種後雖見苗立
根在麄土根土不相着不耐旱有懸死蟲咬乾死等諸
病&KR0008;功到土細又實立根在細實土中又碾過根土相
着自耐旱不生諸病
韓氏直說曰為農大綱一則牛欺地二則人欺苗牛欺
地則所種不失其時人欺苗則省力易辧反是則徒勞
無益矣凡地除種麥外並宜秋耕先以鐡齒&KR0008;縱横&KR0008;
之然後插犂細耕隨耕隨撈至地大白背時更&KR0008;兩徧
至來春地氣透時待日高復擺四五徧其地爽潤上有
油土四指許春雖無雨時至便可下種秋耕之地荒草
自少極省鋤工如牛力不及不能盡秋耕者除種粟地
外其餘黍豆等地春耕亦可大抵秋耕宜早春耕宜遲
秋耕宜早者乘天氣未寒將陽和之氣掩在地中其苗
易榮(玄扈先生曰月令地氣沮泄之說為近若寒暖之氣豈能掩在地中乎)遇秋天氣寒
冷有霜時必待日高方可耕地恐掩寒氣在内令地薄
不收子粒春耕宜遲者亦待春氣和暖日高時依前耕
&KR0008;
農桑通訣耙勞篇曰凡治田之法犂耕既畢則有耙勞
耙有渠疏之義勞有蓋磨之功今人呼耙曰渠疏勞曰
蓋磨皆因其用以名之所以散撥去芟平土壤也桓寬
鹽鐡論曰茂木之下無豐草大塊之間無美苗耙勞之
功不至而望禾稼之秀茂實栗難矣齊民要術云耕荒
畢以鐡齒&KR1810;再徧耙之蓋鐡齒&KR1564;&KR1810;已為之先再用耙
&KR1564;&KR1810;而後勞之也今人但耕地畢破其塊墢而後用勞
平磨乃為得也齊民要術云耕地深細不得趁多看乾
濕隨時蓋磨待一段總轉了横蓋一徧每耕一徧蓋兩
徧最後蓋三徧還縱横蓋之種麥地以五月耕三徧種
麻地耕五六徧倍蓋之但依此法除蟲災外小小旱乾
不至全損緣蓋磨數多故也又云春耕隨手勞秋耕待
白背勞(蓋春多風不即勞則致地虚燥秋田濕濕速勞則恐致地埂)又曰耕欲廉勞
欲再凡己耕耙欲受種之地非勞不可諺曰耕而不勞
不如棄暴切見世人耕了仰著土塊並待孟春蓋若冬
乏冰雪連夏亢陽徒道秋耕不堪下種也然耙勞之功
非但施於納種之前亦有用於種苗之後者齊民要術
曰榖田既出壠每一遇雨白背時蓋以帖齒&KR1564;&KR1810;縱横
耙而勞之耙法令人坐上數以手斷其草草塞齒則傷
苗如此令地熟軟易鋤省力此用於種苗之後也南方
水田轉畢則耙耙畢則抄(抄見農器譜)故不用勞其耕種陸
地者犂而耙之欲其土細再犂再耙後用勞乃無遺功
也北方又有所謂撻者與勞相類齊民要術云春種欲
深宜曳重撻(春氣冷生遲不曳撻則根虚雖生輙死)雖生夏氣熱而速曳
撻遇雨必致堅垎春澤多者或亦不須撻必欲撻者須
待白背濕撻令地堅硬也又用曳打場圃極為平實今
人凡下種耬種後惟用砘車碾之然執耬種者亦須腰
繋輕撻曳之使壠土覆種稍深也或耕過田畆土性虚
浮者亦宜撻之打令土實也今當耕種用之故附于耙
勞之末然南人未嘗識此蓋南北習俗不同故不知用
撻之功至於北方遠近之間亦有不同有用耙而不知
用勞有用勞而不知用耙亦有不知用撻者今並載之
使南北通知隨宜而用無使偏廢然後治田之法可得
論其全功也
農桑輯要曰治秧田須殘年開墾待冰凍過則土酥來
春易平且不生草平後必晒乾入水澄清方可撒種則
種不陷土中易出(玄扈先生曰落秧宜清易拔落散宜濁易生根)壅田或河泥
或麻豆餅或灰糞各隨其地土所宜(麻豆餅畆三十斤和灰糞棉餅畆三)
(百斤插禾前一日將棉餅化開勻攤田内耖然後插禾或草)
齊民要術收種篇曰凡五榖種子浥鬱則不生生者亦
尋死種雜者禾則早晚不均舂復减而難熟糶賣以雜
糅見疵炊㸑失生熟之節所以特宜存意不可徒然粟
黍穄梁秫常歲歲别收選好穗絶色者函封高懸之(玄扈)
(先生曰收種特宜密藏晉人云函封多不生謬也)至春治取别種以擬明年種
子(耬耩秫種一斗可種一畆量其家田所須種子多少種之)其别種種子嘗須加鋤
(鋤多則無秕也)先治而别埋(先治場淨不雜窖埋又勝器盛)還以所治穰草蔽
窖(玄扈先生曰窖藏為佳者土中恒受生氣故)將種前二十許日開出水洮
(浮秕去則無莠)即曬令燥種之依周官相地所宜而糞種之周
官曰草人掌土化之法以物地相其宜而為之種(鄭玄注曰)
(土化之法化之使美以物地占其形色為之種黃白宜以種禾之屬)凡糞種騂剛用牛赤
緹用羊墳壤用麋渴澤用鹿鹹瀉用貆勃壤用狐埴壚
用豕彊㯺用蕡輕㸑用犬(此草人職鄭玄注曰凡所以糞種者皆謂煑取汁也赤緹)
(縓色也渴澤故水處也潟鹵也貆貒也勃壤分解者埴壚粘疏者強㯺強堅者輕㸑輕脆者故書騂為挈墳作)
(蚠杜子春挈讀為騂謂地色赤而土剛強也鄭司農云用牛以牛骨汁漬為種也謂之糞種墳壤多蚠鼠也壤)
(白色蕡麻也玄謂墳壤潤解)汜勝之書曰種傷濕鬱熱則生蟲也取
麥種候熱可穫擇穗大強者斬束立場中之高燥處曝
使極燥無令有白魚有輙揚治之取乾艾雜藏之麥一
石艾一把藏以瓦器竹器順時種之則收常倍取禾種
擇高大者斬一節下把懸高燥處苗則不敗
農桑輯要曰汜勝之書曰牽馬令就榖堆食數口以馬
踐過為種無虸蚄等蟲也薄而不能糞者以原蠶矢雜
禾種種之則禾不蟲又取馬骨剉一石以水三石煮之
三沸漉去滓以汁漬附子五枚(玄扈先生曰如此農家宜種附子今成都彰明)
(縣民間多種之不營他業也)三四日去附子以汁和蠶矢羊矢各等
分撓令洞洞如稠粥先種二十日時以溲種如麥飯狀
當天旱燥時溲之立乾薄布數撓令乾明日復溲天隂
雨則勿溲六七溲而止輙曝謹藏勿令復濕至可種時
以餘汁溲而種之則禾稼不蝗蟲無馬骨亦可用雪汁
雪汁者五榖之精也使稼耐旱常以冬藏雪汁器盛埋
於地中治榖如此則收常倍(玄扈先生曰北方斥鹵之地最宜積雪地方多春旱)
(故也)
農桑通訣播種篇曰書稱黎民阻饑汝后稷播時百榖
詩言降之穜稑稙穉菽麥奄有下國俾民稼穡蓋言天
相后稷之功也後之農家者流皆祖述之以至于今其
法悉備周禮司稼掌巡邦野之稼而辨其種稑之種周
知其名與其所宜地以為法而縣于邑閭農書云種蒔
之事各有攸序能知時宜不違先後之序則相繼以生
成相資以利用種無虚日收無虚月何匱乏之足患凍
餒之足憂哉正月種麻枲二月種粟脂麻有早晩二種
三月種早麻四月種豆五月中旬種晚麻七夕以後種
萊菔菘芥八月社前即可種麥經兩社即倍收而堅好
如此則種之有次第所謂順天之時也地勢有良薄山
澤有異宜故良田宜種晩薄田宜種早良田非獨宜晩
早亦無害薄田種晩必不成實山田宜種強苗以避風
霜澤田種弱苗以求華實孝經援神契曰黃白土宜禾
黑墳宜麥赤土宜菽汙泉宜稻所謂因地之宜也南方
水稻其名不一大槩為類有三早熟而緊細者曰秈晩
熟而香潤者曰粳早晚適中米白而黏者曰稬二者布
種同時每歲收種取其熟好堅粟無秕不雜榖子晒乾
蔀藏置高爽處至清明節取出以盆盎别貯浸之三日
漉出納草篅中晴則暴暖浥以水日三數遇隂寒則浥
以温湯候芽白齊透然後下種須先擇美田耕治令熟
泥沃而水清以既芽之榖漫撒稀稠得所秧生既長小
滿芒種之間分而蒔之旬日高下皆遍北土高原本無
陂澤遂一曲而田者納種如前法既生七八寸拔而栽
之凡下種之法有漫種耬種瓠種區種之别漫種者用
斗榖盛種挾左腋間右手料取而撒之隨撒隨行約行
三步許即再料取務要布種均勻則苗生稀稠得所秦
晉之間皆用此法南方惟種大麥則點種其餘粟豆麻
小麥之類亦用漫種其法甚備齊民要術云凡種欲牛
遲緩行種人令促步以足躡隴底欲土實種易生也今
人製造砘車隨耬種子後循隴碾過使根土相著功力
甚速而當瓠種者竅瓠貯種隨行隨種務均勻犂隨掩
過覆土既深雖暴雨不至&KR0008;撻暑夏最為耐旱且便於
撮鋤今燕趙間多用之又曰菜茹有畦瓜瓠果蓏殖於
疆埸則是五榖之外蔬蓏亦不可闕者故榖不熟曰飢
菜不熟曰饉物理論云百榖者三榖各二十種菜果各
二十種共為百榖蓋蔬果之實所以助榖之不及也是
故烹葵食瓜乃繋之豳風農桑之詩畜菜取蔬互見於
月令收歛之後然地有肥瘠能者擇焉時有先後勤者
務焉
若夫種蒔之法姑略陳之凡種蔬蓏必先燥爆其子地
不厭良薄即糞之鋤不厭頻旱即灌之用力既多收利
必倍大抵蔬宜畦種蓏宜區種畦地長丈餘廣三尺必
種數日斸起宿土雜以蒿草火燎之以絶蟲類併得為
糞臨種益以地糞治畦種之區種如區田法區深廣可
一尺許臨種以熟糞和土拌勻納子糞中候苗出料視
稀稠去留之又有芽種凡種子先用淘淨頓瓠瓢中覆
以濕巾三日後芽生長可指許然後下種先於熟畦内
以水飲地勻摻芽種復篩細糞土覆之以防目曝此法
菜既出齊草又不生
玄扈先生曰非草不生也草生遲於菜不得同孔而出
少而易鋤矣
凡菜有蟲摶苦參根併石灰水潑之即死苟能依上法
種蒔非止家可足食餘者亦可為資生之利
農政全書卷六
