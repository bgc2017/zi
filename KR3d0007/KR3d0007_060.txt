農政全書卷六十
明徐光啟撰
荒政
野菜譜
王磐野菜譜序曰糓不熟曰饑菜不熟曰饉饑饉之年
堯湯所不能免惟在有以濟之耳正德間江淮迭經水
旱飢民枕藉道路有司雖有賑發不能遍濟率皆採摘
野菜以充食頼之活者甚衆但其間形類相似美惡不
同誤食之或至傷生此野菜譜所不可無也予雖不為
世用濟物之心未嘗忘田居朝夕歴覽詳詢前後僅得
六十餘種取其象而圖之俾人人易識不至誤食而傷
生且因其名而為詠庶乎因是以流傳非特於吾民有
所補濟抑亦可以備觀風者之採擇焉此野人之本意
也同志者因其未備而廣之則又幸矣
張綖跋曰昔陶隠居註本草謂誤註之害甚於註周易
之誤其言雖過要之有補於世也吾西樓著野菜譜觀
其自叙亦隠居之意歟較又微矣雖然無逸豳風其言
稼穡艱難至矣自井田廢王政缺民生之艱尤有不忍
言者斯譜備述閭閻小民艱食之情仁人君子觀之當
憮然而感惻然而傷由是而講孟子之王道備周官之
荒政思艱圖易使怨咨者獲乃寧之願不特多識庶草
之名而已故曰可以備觀風者之採擇意正在此歟然
則斯譜也孰謂其微哉孰謂其微哉
白鼓釘
白鼓釘白鼓釘豐年賽社鼓不停凶年罷社鼓絶聲
鼓絶聲社公惱白鼓釘化為草
救飢一名蒲公英四時皆有惟極寒天小而可用
采之熟食
猪殃殃
猪殃殃胡不祥猪不食遺道傍我拾之充餱粮
救飢春采熟食猪食之則病故名
絲蕎蕎
絲蕎蕎如絲縷昔為養蠶人今作挑菜侣養蠶衣整
齊挑菜衣襤褸張家姑李家女隴頭相見淚如雨
救飢二三月采熟食四月結角不用
牛塘利
牛塘利牛得濟種草有餘青蓄水有餘味年來水草
枯忽變為荒薺采采療人飢更得牛塘利
救飢二三月采熟食亦可作虀
浮薔
采采浮薔涉彼滄浪無根可托有莖可嘗野風浩浩
野水茫茫飄蕩不返若我流亡
救飢入夏生水中六七月采生熟皆可食
水菜
水菜生水中水深不可得挈筥遶堤行日暮風波息
水清忽照人面色如菜色
救飢秋生水田狀類白菜熟食
看麥娘
看麥娘來何早麥未登人未飽何當與爾還厥家共
嚥糟糠暫相保
救飢隨麥生隴上因名春采熟食
狗脚跡
狗脚跡何處尋狡兔亂走妖狐吟北風揚沙一尺深
狗脚跡何處尋
救飢生霜降時采之熟食葉如狗印故名
破破衲
破破衲不堪補寒且飢聊作脯飽煖時不忘汝
救飢臘月便生正二月采熟食三月老不堪食
斜蒿
斜蒿復斜蒿采采臨春郊終日不盈把悵望登東臯
欲進不能進風日寒瀟瀟
救飢三四月生小者一科俱可用大者摘嫩頭於
湯中略過晒乾再用湯泡油鹽拌食白食亦
可
江薺
江薺青青江水綠江邊挑菜女兒哭爺娘新死兄趁
熟止存我與妺看屋
救飢生熟皆可用花時不可食但可作虀臘月生
燕子不來香
燕子不來香燕子來時便不香我願今年燕不來常
與吾民充餱粮
救飢早春採可熟食燕來時則腥臭不堪食故名
猢猻脚跡
猢猻脚跡宜爾泉石胡不自安犯我田宅遭彼侵陵
畎畆蕭瑟獲而烹之償我稼穡
救飢三月采之熟食
眼子菜
眼子菜如張目年年盻春懷布糓猶向秋來望時熟
何事頻年倦不開愁看四野波漂屋
救飢采之熟食六七月採生水澤中青葉背紫色
莖柔滑而細長可數尺
猫耳朵
猫耳朵聽我歌今年水患傷田禾倉廪空虚鼠棄窠
猫兮猫兮將奈何
救飢正二月採搗爛和粉麪作餅蒸食
地踏菜
地踏菜生雨中晴日一照郊原空莊前阿婆呼阿翁
相擕兒女去匆匆須臾采得青滿籠還家飽食忘歲
凶東家懶婦睡正濃
救飢一名地耳狀如木耳春夏生雨中雨後采熟
食見日即枯沒
窩螺薺
窩螺薺如螺髻生水邊照華麗去年郎家田不收挑
菜女兒不上頭出門忽見窩螺羞
救飢正月二月采之熟食
烏藍擔
烏藍擔擔不動去時腹中飢歸來肩上重肩上重行
路遲日暮還家方早炊
救飢此菜但可熟食烏大也村人呼大為烏
蒲兒根
蒲兒根生水曲年年砍蒲千萬束水鄉人家衣食足
今年水深渰絶蒲食盡蒲根生意無
救飢即蒲草嫩根也生熟皆可食
馬攔頭
馬攔頭攔路生我為拔之容馬行只恐救荒人出城
騎馬直到破柴荆
救飢二三月叢生熟食又可作虀
青蒿兒
青蒿兒纔發穎二月二日春猶冷家家競作茵陳餅
茵陳療病還療飢借問采蒿知不知
救飢即茵陳蒿春月采之炊食時俗二月二日和
粉麪作餅者是也
藩籬頭
藩籬頭延蔓草傍籬生青裊裊今年薪貴糓不收拆
藩籬煮藩籬頭
救飢臘月采熟食入春不用
馬齒莧
馬齒莧馬齒莧風俗相傳食元旦何事年來采更頻
終朝賴爾供飡飯
救飢入夏采沸湯㵸過曝乾冬用旋食亦可楚俗
元旦食之
鴈腸子
鴈腸子遺溝壑應是今年絶飲啄兩翼低垂去不前
苦遭餓鶻相擒搏嗟哉鴈兮有羽翰何况人生行路
難
救飢二月生如豆芽菜熟食之生亦可食
野落籬
野落籬舊遮護昔為里正家今作逃亡戸春來荒薺
滿階生挑菜人穿屋裏行
救飢正二月采頭湯過可食
茭兒菜
茭兒菜生水底若蘆芽勝菰米我欲充飢采不能滿
眼風波淚如洗
救飢入夏生水澤中即茭芽也生熟皆用
倒灌薺
倒灌薺生旱田上無雨露下有泉抱甕不來還自鮮
造物冥冥觧倒懸
救飢采之熟食亦可作虀
灰條(北藋也葉間有勃故稱灰焉北方藋條同音)
灰條復灰條采采何辭勞野人當年飽藜藿凶歲得
此為佳殽東家鼎食滋味饒徹却少牢羹太牢
救飢此菜二種一種葉大而赤即藜藿一種葉小
而青即今所采者湯過油鹽拌食
烏英
烏英花烏英菜菜可茹兮花可愛連朝摘菜不聊生
豈有心情摘花戴
救飢一名烏英花入夏生水澤中生熟皆食六月
不可用
抱孃蒿
抱孃蒿結根牢觧不散如漆膠君不見昨朝兒賣商
船上兒抱孃啼不肯放
救飢二三月采熟食叢生故名
枸杞頭
枸杞頭生高丘實為藥餌來甘州二載淮南糓不收
采春采夏還采秋飢人飽食如珍饈
救飢村人采為甜菜頭春夏采嫩頭熟食秋采實
即枸杞子冬采根即地骨皮
苦蔴薹
苦蔴薹帶苦嘗雖逆口勝空腸但願收租了官府不
辭喫盡田家苦
救飢三月采用葉搗和麪作餅生亦可食
羊耳秃
羊耳秃短簇簇穿籓籬如牴觸飢來進退無如何前
村後村荆棘多
救飢二三月采熟食
剪刀股
剪刀股剪何益剪得今年地皮赤東家羅綺西家綾
今年不聞剪刀聲
救飢春采生食兼可作虀
水馬齒
水馬齒何時落食玉粒銜金嚼我民餓殍盈溝壑惟
皇震怒剔厥齶化為野草充藜藿
救飢采之熟食生水中與旱馬齒菜相類
野莧菜
野莧菜生何少盡日采來充一飽城中赤莧美且肥
一錢一束賤如草
救飢夏采熟食類家莧
黃花兒
黃花兒郊外草不愛爾花愛爾充我飽洛陽姚家深
院深一年一賞費千金
救飢正二月采熟食
野荸薺
野荸薺生稻畦苦薅不盡心力疲造物有意防民饑
年來水患絶五糓爾獨結實何纍纍
救飢四時采生熟皆食
蒿柴薺
蒿柴薺我獨憐葉可食稭可燃連朝風雪攔村路饑
寒不能出門去
救飢正二三月采熟食又可作虀
野菉豆
野菉豆匪耕耨不種而生不萁而秀摘之無窮食之
無臭百糓不登爾何獨茂
救飢生熟皆可食莖葉似菉豆而小生野田多藤
蔓
油灼灼
油灼灼光錯落生岸邊照溝壑溝壑朝來餓殍填骨
肉未冷攅烏鳶
救飢生熟皆食又可作乾菜生水邊葉光澤
雷聲菌
雷聲菌如卷耳恐是蟄龍兒雷聲呼輒起休誇瑞草
生莫嘆靈芝死如此凶年糓不登縱有禎祥安足倚
救飢夏秋雷雨後生茂草中如蔴菇味亦相似
蔞蒿
采蔞蒿采枝采葉還采苗我獨采根賣城郭城裏人
家半凋落
救飢春采苗葉熟食夏秋莖可作虀心可入茶
掃箒薺
掃箒薺青簇簇去年不收空倚屋但願今年收兩熟
場頭掃箒掃盡秃
救飢春采熟食
雀兒綿單
雀兒綿單託彼終宿如茵如衾匪絲匪縠年饑願得
充我餐任穿我屋蔽爾寒
救飢三月采可作虀此菜甚延蔓鋪地而生故名
菱科
采菱科采菱科小舟日日臨清波菱科采得餘幾何
竟無人唱采菱歌風流無復越溪女但采菱科救飢
餒
救飢夏秋采熟食
燈蛾兒
燈蛾兒落滿地化作草青青遭此饑荒歲曾見當年
遶絳紗於今燈火幾人家
救飢二月采熟食
薺菜兒
薺菜兒年年有采之一二遺八九今年纔出土眼中
挑菜人來不停手而今狼籍已不堪安得花開三月
三
救飢春月采之生熟皆可食
芽兒拳
芽兒拳生樹邊白如雪軟如綿煮來不食淚如雨昨
朝兒賣他州府
救飢正二月采熟食
板蕎蕎
板蕎蕎兮吾不識出無路兮入無室將學道兮歸空
山草為衣兮木為食
救飢正二月和菱采之炊食三四月結角老不堪
用
碎米薺
碎米薺如布糓想為民飢天雨粟官倉一月一開放
造物生生無盡藏
救飢三月采止可作虀
天藕兒
天藕兒降平陸活生民如雨粟昨日湖邊聞野哭忽
憶當年采蓮曲
救飢根如藕而小熟食楷葉不可食
老鸛觔
老鸛觔老鸛觔去年水涸無纖鱗蟻垤纍纍聲不聞
老鸛何在觔獨存
救飢二月采之熟食亦可作虀
鵝觀草
鵝觀草滿地青青鵝食飽年來赤地不堪觀又被饑
人分食了鵝觀草
救飢正二月如麥青炊食
牛尾瘟
牛尾瘟不敢吞疫氣重流遠村黃毛牸烏毛犜十莊
九疃無一存摩挱犁耙淚如湧田中無牛更無種
救飢生深水中葉如髮莖如藻冬月和魚煮食夏
秋亦可食
兔絲根
兔絲根美可嘗千萬結如我腸饑人得食不輟口腸
細食多死八九
救飢一名兔絲苗春采葉苗秋冬采根蒸食味甘
多食令人眩暈
野蘿蔔
野蘿蔔生平陸匪蔓菁若蘆菔求之不難烹易熟飢
來獲之勝粱肉
救飢葉似蘆菔故名熟食
農政全書卷六十
