農政全書卷十四
明徐光啟撰
水利
東南水利(中)
荒政要覧曰戊戌正月太祖高皇帝令康茂才為營
田使上諭之曰比因兵亂隄防頽圯民廢耕耨故設
營田司以修築隄防專掌水利今軍務實殷用度為急
理財之道莫先於農事故命爾此職分廵各處俾高無
患乾卑不病潦務在蓄洩得宜大抵設官為民非以病
民若但使有司增飭館舍迎送奔走所至紛擾無益於
民而反害之則非付任之意
正綂五年庚申令天下有司秋成時修築圩岸濬陂塘
以便農作仍具數繳報候考滿以憑黜陟
夏原吉奏治蘇松水利疏曰(成化五年)上以蘇松水旱為
憂命臣特往疏治八月遣都御史俞吉齎水利集以賜
臣原吉講究拯治之法臣與共事官屬及諳曉水利者
參考輿論頗得梗槩盖浙西諸郡蘇松最居下流太湖
綿亘數百里受納杭湖宣歙諸州溪澗之水散注澱山
等湖以入三江頃為浦港湮塞滙流漲溢傷害苖稼拯
治之法要在浚滌吳淞江諸浦導其壅塞以入于海但
吳淞江延袤二百五十餘里廣一百五十餘丈西接太
湖東通大海前代屢浚屢塞不能經久自下江長橋至
夏駕浦約一百二十餘里雖云通流多有狹淺之處自
夏駕浦抵上海縣南蹌浦口一百三十餘里湖沙漸漲
已成平陸欲即開浚工費浩大且灔沙游泥浮泛動盪
難以施工臣等相視得劉家港即古婁江徑通大海常
熟之白茆港徑入大江皆繋大川水流迅急宜浚吳淞
江南北兩岸安亭等浦港以引太湖諸水入劉家白茆
二港使直注江海又松江大黃浦乃通吳淞江要道今
下流壅遏難流傍有范家浜至南蹌浦口可徑通海宜
浚令深闊上接大黃浦以逹泖湖之水此即禹貢三江
入海之迹每年水涸之時修築圩岸以禦暴流如此則
事功可成於民為便也
徐貫治東南水患疏曰(弘治八年)臣等竊見嘉湖常鎮水之
上流蘇松水之下流上流不浚無以開其源下流不浚
無以導其歸於是督同委官人等將蘇州府吳江長橋
一帶茭蘆之地疏濬深闊導引太湖之水散入澱山陽
城昆承等湖又開吳淞江并大石趙屯等浦洩澱山湖
水由吳淞江以逹于海開白茆港并白魚洪鮎魚口等
處洩昆承湖水以注于江又開七浦塩鐡等塘洩陽城
湖水以逹于海下流疏通不復壅塞開湖水之漊涇洩
天目諸山之水自西南入於太湖開常州之百瀆洩荆
溪之水自西北入于太湖又開各斗門以洩運河之水
由江隂以入江上流疏通不復湮滯自弘治七年十一
月十七日興工至八年二月十五日畢幸而一向天氣
晴和人無疫癘凡百衆庶爭先效勞即今水患稍弭人
無墊溺之憂田有豊稔之望是非臣等之能皆皇上
盛德大福廣被東南之所致也
吳巖興水利以充國賦疏曰(弘治十四年)竊惟國家財賦多
出於東南而東南財賦皆資于水利是故禹之治水也
以四海為壑而盡力乎溝洫宋元以來諸儒以開江置
閘治田為東南第一義有由然矣夫何近年以来東南
地方下流淤塞圍岸傾頽疏導不得其法董治不得其
人臣等備員該科於地方水利嘗悉心推究謹將東南
水利之切要者二事曰疏濬下流曰修築圍岸一疏濬
下流臣嘗考之浙西諸郡蘇松最居下流太湖綿亘數
百餘里受納天目諸山溪澗之水由三江以入於海是
太湖者諸郡之水所瀦而三江又太湖之所洩也禹貢
所謂三江既入震澤底定是已若下流淤湮衆水泛溢
渰没禾稼為害匪輕為今之計要在隨其源委相其利
害酌量便宜為之區處如白茅港七浦塘劉家河此蘇
州東北洩水之大川如吳淞江大黃浦此蘇松南北交
境與松江南境洩水之大川而吳淞之南北與白茒諸
港又各有支渠引上流諸水以歸於其中而並入于海
此所謂源委者也就其中論之蘇州之七浦塘劉家河
松江之大黃浦並皆深闊通利無阻惟白茅一港自弘
治七年疏濬之後今二十五六年吳淞一江自天順間
疏濬之後今六十有餘年聞之白茒入海之處潮沙壅
積勢若丘阜吳淞雖名一江僅如溝洫潮回水落雖舟
楫亦艱於行其旁渠港亦多湮塞下流既壅上流曷歸
加以霪霖能不泛溢此其利害之可見者也今能濬白
茒一港使之通利如七浦劉家河則蘇州東北之水有
所歸而不積矣濬吳淞一江使之通利如大黃浦則吳
淞南北兩界之水有所歸而不積矣一修築圍岸臣嘗
考之浙西之田高下不等隨其多寡各自成圍遠近相
望吳越以來素稱膏腴宋儒范仲淹嘗論于朝曰江南
圍田中有渠外有門閘旱則開閘引江水之利澇則閉
閘拒江水之害旱澇不及為農美利雖然圍田全仗乎
岸塍岸塍常利於修築修築堅完旱澇有備否則反是
臣願自今以後每歲於農隙之時治農府州縣官督令
田主佃戸各將圍田取土修築水漲則專增其裏水涸
則仍築其外務令高闊堅固可通往来隨其旱澇而車
戽出入如此先事有備而田皆成熟矣
葉紳請治水以防災荒疏曰(弘治十六年)竊惟直隸之蘇松
常浙江之杭嘉湖約其土地雖無一省之多計其賦稅
實當天下之半况他郡所輸猶多雜賦六郡所出純為
粳稻(玄扈先生曰公知六郡之水利修可以當天下之半不知天下之水利修皆可為六郡也)誠國
國家之基本生民之命脉不可一日而不經理也若水
道不通為六郡農田之害所係亦重矣夫天目諸山之
水瀦為太湖而六郡環乎其外太湖之水又由江河以
入于海聞昔人于溧陽則為堰壩以遏其衝於常州則
穿港瀆以分其勢於蘇松則開江河以導其流惟是入
海之處潮汐往來易為湮塞故前代或置開江之卒或
置撩淺之夫以時浚治僅免水患歷歲既久其法廢弛
遂致諸湖巨浸壅遏其中江河故道淤漲於外土民利
其膏腴或堰而為田築而為圃是以渰没田疇漂淪廬
舍固其所也方弘治四年一澇迨五年復澇今歲大水
視昔尤甚伏乞聖明思念東南大害於廷臣中選差
有才力通曉水利者一二員授以節鉞重以委任前會
同撫按講求民瘼設法賑恤俟民困稍甦然後指定地
方分投相視何地為山水入湖之衝何港為太湖入海
之道自源徂流一一講究相與度其經費量其事期然
後大加浚治使下流得以宣洩然當此飢饉之際欲興
大役若非任事者處之得其道則民力不堪不能不重
困也
胡體乾修舉水利六欵疏曰(嘉靖十年)禹之治水有三導川
入海洩之以去害也瀦水為澤蓄之以興利也濬畝及
川乂之以播種也蓋高山大原衆水雜流必有一低下
處為之壑如人之有腹臟焉彭蠡震澤是也旁溪别緒
萬派朝宗必有一合流入海之川為之洩如人之有腸
胃焉江淮河漢是也今以三吳水利觀之有宣歙杭湖
數郡之山原而導之得所入然後有太湖之汪洋有太
湖環五百里之容受而洩之得所歸然後有蘇松常嘉
湖五郡之財賦漫衍浸注為蕩為漾縱横分合為浜為
塘於是江浦領之經帶迂廻而放之海此吳中形勢之
大都亦諸方言水利之凖則矣禹貢載治水成功則曰
九川滌源九澤既陂四海會同而盡力溝洫乃則壌隩
宅中事也故總叙其事不過始之以決九川距四海終
之以濬畎澮距川今列水利事宜一曰禁淤湖蕩廣水
利之翕聚也二曰疏經河通其幹也三曰開溝渠濬其
支也四曰築堤岸防川澤之泛濫固田間之圍欄也并
山鄉積水沿海護塘共為六條所採昔人之議俱江南
治水方略引以為例他可類推云
吕光洵修水利以保財賦重地疏曰(嘉靖二十年)臣聞善治
病者必攻其本善救患者必探其源水利之興廢乃吳
民利病之源也臣嘗廵歷各該地方相視高下詢問父
老頗得其說輙敢條為五事仰俟聖明裁擇一曰廣
疏濬以備瀦洩二曰修圩岸以固横流三曰復板閘以
防淤澱四曰量緩急以處工費五曰專委任以責成功
何謂廣疏濬以備瀦洩蓋三吳之地古稱澤國其西南
翕受太湖陽城諸水形勢尤卑而東北際海岡隴之地
視西南特高大抵高者其田常苦旱卑者其田常苦澇
昔人治之高下曲盡其制既於下流之地疏為塘浦導
諸河之水由北以入于江由東以入於海而又畝引江
潮流行於岡隴之外是以瀦洩有法而水旱皆不為患
近年以來縱浦横塘多湮塞不治惟二江頗通一曰黃
浦二曰劉家河然太湖諸水源多而勢盛二江不足以
洩之而岡隴支河又多壅絶無以資灌溉於是上下俱
病而歲常告災臣據各府所報河浦湮塞之處在下流
者以百計而其大者六七所在上流者亦以百計而其
大者十餘所治之之法當自要害者始宜先治澱山等
處一帶茭蘆之地導引太湖之水散入陽城昆承三泖
等湖又開吳淞江并大石趙屯等浦洩澱山之水以逹
于海濬白茒港并鮎魚口等處洩昆承之水以注于江
開七浦塩鐵等塘洩陽城之水以逹于江又導田間之
水悉入于小浦小浦之水悉入于大浦使流者皆有所
歸而瀦皆有所洩則下流之地治而澇無所憂矣乃濬
臧村等港以溉金壇濬澡港等河以溉武進濬艾祁通
波以溉青浦濬顧浦吳塘以溉嘉定濬大瓦等浦以溉
崑山之東濬許浦等塘以溉常熟之北凡岡隴支河湮
塞不治者皆濬之深廣使復其舊則上流之地亦治而
旱無所憂矣此三吳水利之大經也何謂修圩岸以固
横流蓋四府最居東南下流而蘇松又居常鎮下流其
水易瀦而難洩雖導河濬浦引注于江海而每遇秋霖
泛漲風濤相薄則河浦之水逆行田間衝齧為患宋轉
運使王純臣常令蘇湖作田塍禦水民甚便之而司農
丞郏亶亦云治河以治田為本其說多可採行臣嘗詢
問故老以為二三十年以前民間足食無事歲時得因
其餘力營治圩岸而田益完美近年空乏勤苦救死不
贍不暇修繕故田圩漸壞而歲多水災是吳下之田以
圩岸為存亡也失今不治則坍没日甚而農桑日蹙矣
宜令民間如往年故事每歲農隙各出其力以治圩岸
圩岸高則田自固雖有霖澇不能為害且足以制諸湖
之水不得漫行而咸歸于河浦則河浦之水自高於江
江之水自高於海不待決洩自然湍流而岡隴之地亦
因江水稍高又得畝引以資灌溉蓋不但利于低田而
已何謂復板閘以防淤澱河浦之水皆自平原流入江
海水漫而潮急沙隨浪湧其勢易淤不數年即沮洳成
陸歲修之則不勝其費昔人權其便宜去江海十餘里
或七八里夾流而為閘一時隨宜啓閉以禦淤沙歲旱
則閉而不啓以蓄其流歲澇則啓而不閉以蓄其流閘
有三利盖謂此也而宋臣郏僑亦云錢氏循漢唐遺事
自松江而東至于海又導海而北至于楊子江又沿江
而西至于江隂界一河一浦大者皆有閘小者皆有堰
臣按郡志蓋與僑之言頗合然多湮廢惟常熟縣福山
閘尚存正德間廵按御史謝琛議復吳塘等閘而不果
即今金壇縣議復莊家閘江隂縣議復桃花閘嘉定縣
議於横瀝練塘等處各置閘如舊臣訪諸故老皆以為
便以是推之凡河浦入海之地皆宜置閘然後可以久
而不壅蓋不獨數處為然也何謂量緩急以處工費夫
經略得宜則事易集施為有漸則民不煩往歲凡有興
作皆併役于一時是以功未成而財食告匱為今之計
宜令所在有司檢勘某水利害大某水利害小某水最
急某水差緩其最大而急者則今歲修之次者明年修
之次者又明年修之則興作有序民不知勞而其工費
之資亦可以先時而集矣但方今歲時荒歉公私俱絀
既不可加歛于民而内帑又不敢望乞將見年未完錢
糧係糧解大戶侵欺者督令有司設法清追數十餘萬
兩存留在官略倣宋臣范仲淹以官糧募飢民修水利
之法行令有司查審應賑人數籍其老病無力者為一
等壮徤有力者為一等無力者日給米一升聽其自便
有力者日給米三升就令開濬通將前項官銀及賑濟
錢糧一體通融給散各另造册查考則官不徒費民不
徒勞所謂一舉而兩利者也
林應訓修築河圩以備旱潦以重農務事文移曰(萬歴五年)
(任直隸廵按)為照溝洫圩岸皆以備旱潦而為三農之急務
人人所當自盡者縱使官府開深江浦而各區各圖之
溝洫圩岸不修則終無以獲灌溉之利杜浸淫之患也
除榦河支港工力浩大者官為估計處置興工外至於
田間水道應該民力自盡為此酌定式則出給簡明告
示緣圩張掛仍刻成書冊給散糧里令民一體遵守施
行
一定式樣以便稽查吳中之田雖有荒熟貴賤之不同
大都低鄉病澇高鄉病旱不出二病而已病澇者則以
修築圩岸為急圩岸既各高厚雖有水溢自難潰入而
淹没之矣病旱者則以開濬溝洫為急溝洫既各深通
雖遇旱乾自可引流而灌注之矣况開渠者勢必置土
于圩旁築圩者理當取土於溝内二者又自有相成之
機乎今後不必差官泛然丈量該府縣止分别孰為低
鄉當急修圩孰為高鄉當急開渠每年府縣水利官先
時議定開築之法如開溝洫不論舊時疏通與否其闊
即以兩傍老岸為主其深務以一丈二尺為率若相地
宜應加深闊者聽决不許减少前數挑起之土務要置
在舊隄之内就便護隄庶使雨水不能淋漓復流于河
如附近有低田堪以培高者即以其土培之亦可至於
極高地方不用隄岸而土無堆放者亦即就靠内一邊
攤放蓋高鄉多種荳棉一時不妨陸種挑得河深則灌
溉自利内中田畝仍自不妨於水種也若惜此尺寸之
地弗令攤土沿河堆積復入河中無水灌溉則内中田
畝悉成枯稿矣至於築圍岸不論舊時完固與否其底
闊務要一丈其面闊務要六尺其高如底之數(底闊一丈而高)
(五尺者是塹堵也南方土性浮虛圩高一丈面闊六尺其㡳必二丈六尺然猶過峻稍令人畜登降一兩年後)
(必無面矣要必三丈以外方可若如下方所言則墻也非岸也)若應加高厚者聽决不
不許减少前數如田過五百畝以上者便要從中增築
一界岸一千畝以上者便要從中增築二界岸每界岸
底闊四尺面闊二尺高與外圩平岸之兩傍仍可栽種
荳麥如極低鄉或近湖蕩深處難于取土者就便分别
令民於圩内傍圩之田起土增築岸外再築圩岸一層
高止一半如階級之状岸上遍插水楊圩外雜植茭蘆
以防風浪衝激取土之田計其所損量派各田出銀津
貼俟後陸續䈒取河泥填平照舊耕種永無後憂是所
損者小而所益者大也若互相吝惜不分界岸即如今
年霪雨連旬洪水一發車救不前全圩無望矣又有一
等低窪田畝嵌坐中心無從蓄洩有願開鑿通河運泥
增高者聽廢田之價衆戶均認廢田之稅牽攤本圩照
此式樣給示遍諭委官分投區畫每一圩為一圖明白
貼說前件每一圖作二本一送縣備照一付圩甲諭衆
俟至冬十月刻日出示興工
一定夫役以杜騷擾各鄉溝洫圩岸雖有長短廣狭不
齊然不過為一圩之田而設也故田少則圩必小田多
則圩必大而環圩之溝洫因之此水利此圩之田則當
役此圩有田之戶矣各縣即令塘長備開某圩周圍若
干丈外環溝洫若干丈圩内之田若干畝某人得業若
干畝共該圍岸若干丈不論官民士庶隨田起役各自
施工如田横闊一丈者築岸一丈(此法誤矣要湏計算夲圩之田與本圩之)
(岸平分丈尺不宜偏累近岸之田開河亦然多有一家數畝狹長之田全並河岸者既盡壞其田復盡用其力)
(非偏累乎)横闊十丈者築岸十丈開河亦然對河兩家各開
其半溝頭岸側非一家所能辦者計畝出夫衆共協力
挨序編號置簿稽查仍備載前圖之後興工之日塘長
亦不必沿門催夫徒取需求科派之議先期五日插標
分叚責令圩甲播告各戶某日興工聽其至期各行照
叚用力如式挑築一設圩甲以齊作止塘長之設舉一
區而言之也一區之中各有數圩若不立甲何以統衆
而集事也計當僉舉殷實之家充之但一時僉報諸弊
俱生或圖展脱或營冐充無不至矣各縣不必僉報即
以本圩田多者為之雖其殷實與否不可知然其田既
甲于一圩之中則其人自足以當一圩之長矣興工之
日塘長責令圩甲躬行倡率某日起工某日完工庶幾
有所統領而無泛散不齊之弊中有業戶不聽倡率聽
其開名呈治如圩甲不行正身充當或至别行代頂查
出枷號示衆是圩之有甲也專為本圩修濬而立工完
即罷非如里長有勾攝之苦亦非如塘長有奔走之煩
雖一時倡率不無勞費然利歸其田又非若驅之赴公
家之役者等也
一嚴省視以責成功訪得常年非不議行修濬而水利
之官多不下鄉乃使各區塘長至縣報數或朔望逓結
而已如此虛文何益實事今後興工之日各塘長圩甲
務要在圩時時催督開濬工完未可便行開壩放水俱
聽各府縣掌印官幷水利官分投親勘如一圩不完責
在圩甲一區不完責在塘長輕則懲戒重則罰治本院
與該道又不時間出以察之如一縣中有十處不完責
在縣官一府有二十處不完則官又有不得不任其咎
矣
一禁侵截以通便利訪得各鄉水利原自疏通近多豪
家適已自便於上流要害廣種茭菱稍有淤墊即謀佃
為田所司不察輕付執照亦有居民貪圖小利竭澤而
漁沿流置籪及有挑出田内泥土增廣田圩堆放竹排
木排横截河港甚有上鄉全賴潮水灌溉奸猾人戶乃
於浦口下流設堰横截百般刁難然後放水入内又其
甚者假以報税起科遂侵為己物瀦水專利以致内地
灌溉無資若不通行嚴禁終為水道之梗今後各府縣
水利官責令各塘長圩甲凡有侵截之家即便報出姑
令改正免罪至於灘田先年曾經丈量收入會計冊内
無礙水道者姑聽如舊其未經徵糧者盡數報官開除
荒政要覧曰萬歷戊子年水大蘇川自沉湖澱湖三泖
抵松江一望滔天河水高出田間數尺其一二堤岸高
厚處仍有不妨插蒔者乃知大澇時吳田盡可作湖百
姓生命寄於堤岸蓋沿河堤圍阻截水勢成田田間各
自成圩又藉圩岸隔斷若堤岸不堅緻卒然崩潰諸農
盡作魚鼈矣蘇松地形卑下當震澤委流數郡山原之
水從此入海若非年年濬渠築圍田卒汙萊在所不免
玄扈先生量算河工及測驗地勢法(萬歴癸卯送上海劉邑侯)
一量某河自某處起至某處止共實該應開河幾何丈
尺每步五尺每二十步立一木界樁編定號數自某
處起天字一號盡十號又起地字一號盡十號直編至
某處止要見若干號數若干丈尺(凡丈尺俱用官尺算每二步折一丈)
一量每號木界樁下兩岸凖平相去今闊幾何丈尺木
樁下老岸至河中心水底今深幾何丈尺算該兩岸斜
平至㡳見在河身空處每丈已得幾何方數中有㘭突
又用法加减實該河身空處每丈已得幾何方數今照
原議或新議所酌定河面應闊幾何丈河底應闊幾何
丈應加深幾何尺算該木樁下兩老岸各去土幾何尺
河底中心去土幾何尺河岸兩傍各去土幾何尺此號
内十丈河身中共該起土幾何方數兩岸各用步弓
量至二十步足此岸下定木樁人足抵樁立對岸人亦
於步盡處站定樁上人將矩度對岸凖平對岸人竪起
套竿權繩取直將套夾靠定套竿漸移向下兩岸取平
對岸人即於平處站定或用土石記定樁上人用矩度
對凖人足或記處看在直景何度何分用地平測遠法
算得河面闊處河狹者只用竹篾活步弓對岸量之亦
得次將丈竿竪起河中心權繩取直將矩極對凖水面
丈竿盡處用勾股量深法算即得木樁至水面股數再
加水深數即得河底深數或用重矩勾股量深法亦得
或于水際兩傍取平對凖樁頂用重矩重表勾股量高
法算亦得或不用算法逕將套竿套定横尺用竪尺那
移逐步量下至水際總算竪尺多少數亦得或只於水
次竪起一丈竿權繩取直依前兩岸取平法樁上人用
矩極照看亦得後二法於淺狹河道用之尤便次將兩
岸闊數河底深數用積方法算即得河身見在每丈已
得幾何方數中有㘭突亦用套竿量取高下小步弓量
取圍徑用堆積法扣算加減即得見在實該河身方數
次將議定河面應闊之數比照原闊應加幾何用木石
記定即於兩岸記處用套竿量至折半處即今應開河
底中處比原樁深幾何比照今議應深幾何即得今應
加深幾何或用二繩各長如今議闊數之半中用轆轤
交接復用一繩記取尺寸繋權墜下亦得或中繋方空
木用丈竿溜下亦得次于新河底中處用套竿量開如
新議河底闊數盡處記定視其高下即知今應加深左
傍幾何右傍幾何次將兩老岸加闊河底加深河底兩
傍加深五法用積方法總算即得此號内十丈河身中
共該起土幾何方數註入號簿
一量見在河身面闊底深酌量&KR1296;定之數折中議定今
應開面底二闊丈尺數及加深尺數河身底面腰深
廣必湏三法相稱方得上下相承不致坍壞若河底深
闊岸勢高峻不免隨時崩坍開闊河底虚費工力似應
用前量深法量今木樁下至河底算定勾幾何股幾何
弦幾何量取數處便見何等勾股方得免坍今新開勾
股欲依舊數量行加勾減股不致大叚懸絶大率要令
勾數少於股數則弦上陂陀不致坍損兩股之間即河
底闊數就令稍狹政自無妨
一用衆測水驗今河底深淺酌量加深之數今見在
河底深淺不同若酌定加深尺數一槩開濬即深者愈
深淺者仍淺水走不順極易滇淤且前量下樁編號止
據見在老岸未免高下不齊所云量深諸法亦止據號
樁下至本號河底未得通河凖平就用矩極以漸量算
亦止能測驗地勢若水走之勢西高東下仍與地勢稍
異必湏水凖方平但長流之水消長不易隨流測量一
人可就此方潮汐每日再消再長時刻不同測驗未易
必湏用衆同時量度相應照前編定號樁若干即每樁
用兵夫一名各帶短槍或木棍一條不拘大小刀一把
每隊長另帶銃一門并火藥火繩藥線諸物照號樁編
給號票令各守號樁約潮退將涸未漲時西境火炮應
聲俱發砲響後各兵夫悉于各號河底中心將木棍量
定水㾗用刀刻記回繳號票隨驗所刻水㾗尺寸註定
票上編成號簿逐一扣算酌量加深之數即河身砥平
不致停積渾水以成淺淤若行此法與矩極參驗用前
量深加闊之法便可絲毫不爽
一河工完後考驗課程果否如法河面河底闊數量
法具前兩岸弦上用繩取直考驗俱易惟獨深數易殽
如留取樣墩即可培高如釘下樣樁便易拔起别有用
活絡樣樁者亦可挖井取出有打水線者亦恐中途節
水作弊有用輪車推驗者河闊便難造施用有用木鵝
推移者難施于未放水之河今只用前量深諸法如極
深極闊者宜用勾股度高度深法如河身稍狹欲求便
易即用套竿漸量法或慮遣委工役宛轉欹斜那移作
弊即欲轆轤下繩方空下竿二法其轆轤方空或加三
或加五以騐底闊弦直尤便此二法湏極力挺直纔得
取平無法可令加高毫末即令開河工役自用量度亦
難作弊
一量所開河某境起至某處如前法已得曲折弦若干
丈尺今欲知直弦幾何丈尺東西直股幾何丈尺南北
直勾幾何丈尺東邊地形下于西邊幾何丈尺要見本
處地形沿河而來幾何丈而下一尺東西直股幾何丈
而下一尺南北直勾幾何丈而下一尺其大勾股之弦
于二十四向中當作何向先於某境第一號量至第
二號用繩取直下定指南鍼審定繩直于三百六十分
度内定是何向注于號簿如河岸廻曲一號中可分作
二或作三四格定注實格完又用矩極于第一號上立
一人持丈竿取直于第二號上立對凖取平又互換覆
看對凖取平即知第二號下于第一號幾何尺寸注于
號簿每號俱用此二法至號盡而止事畢布算先將逐
號小弦依本號坐向與子午鍼對算即知小勾幾何與
夘酉鍼對算即知小股幾何逐號算成小勾股注于號
簿次將小勾積算即知大勾小股積算即知大股以大
勾股求弦即知大直弦丈尺以大勾股依子午夘酉鍼
上取弦即知大直弦于二十四向中定作何向又用矩
極所測高下分寸積算便知二境相去高下之數亦便
知沿河而來每幾何丈尺而下一尺次用大勾股歸除
之即知直股上每幾何丈尺而下一尺直勾上每幾何
丈尺而下一尺
玄扈先生看泉法曰取過泉過泉者乃山泉遠來大旱
不絶其流横来將下流作壩水隨壩長乃無限之水又
看流之緩急緩者源小急者源大又看嚴冬不凍其氣
如霧即春夏用水之時又無竭涸之患此過泉之當取
也棄仰泉仰泉者乃地泉也其泉即從本地而起水
來有限不能隨壩長有限之水即有鉅河其流必緩嚴
冬必凍用水之時必有乾涸之患矣此仰泉之當棄也
又曰源大亦可用也過泉孰非仰泉乎
又有大河如涿州拒馬河固安渾河其水皆可用(此亦可激)
(取用之是在人耳)顧非動支朝廷錢糧築堤建閘鉅費望固此
水不敢用也
又曰王鍔用拒馬河水以鑄泉余數舉以問人無應者
亦激取之法也
凡看地勢墾水田可蓄可洩即可田矣入水之處地勢
宜高洩水之處地勢宜低水能行動看其下稍愈低愈
妙可無淹沒之患矣北邊于夏至後時發泓波地勢宜
平坦廣闊則無衝激之患矣土色不拘黃黑堅則為佳
土鬆總是漏水地取土作圍注水于内水不漏去此土
即可田矣(土鬆别有用處何必水田)地内稍有石子不妨農事如是
純沙則不可用也
農政全書卷十四
