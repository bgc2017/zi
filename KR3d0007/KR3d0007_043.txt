農政全書卷四十三
明徐光啓撰
荒政
備荒總論
穀梁傳曰古者税什一豐年補助不外求而上下皆足
也雖累凶年民弗病也一年不艾而百飢君子非之
荀卿曰田野縣鄙者財之本也垣(墻也)窌(窖也)倉廪者財之
末也百姓時和(謂天時和順)事業得敘者(耕稼得其次序)貨之源也
等賦(謂以差等制賦也)府庫者貨之流也故明主必謹養其和
節其流開其源而時斟酌焉潢然使天下必有餘而上
不憂不足如是則上下俱當交無所藏之是知國計之
極也故禹十年水湯七年旱而天下無菜色者十年之
後年穀復熟而陳積有餘是無他故焉知本末源流之
謂也(丘濬曰荀卿本末源流之說有國家者不可以不知也誠知本之所在則厚之源之所自則開之謹)
(守其末節制其流量入以為出挹彼以注此使下常有餘上無不足以供天下之用其平居雖不至于虐取其)
(民而有急則不免于厚賦故其國可静而不可動可逸而不可勞此亦一時之計也至于最下而無謀者量出)
(以為入用之不給則取之益多天下晏然無大患難而盡用衰世苟且之法不知有急則將何以加之此所謂)
(不終月之計也)
管子曰天以時為權地以財為權人以力為權君以令
為權失天之權則人地之權亡湯七年旱禹九年水民
之無&KR1399;賣子者湯以莊山之金鑄幣而贖之禹以歴山
之金鑄幣而贖之故天權失人地之權皆失也
晁錯曰聖王在上而民不凍餒者非能耕而食之織而
衣之也為開其資財之道也故堯禹有九年之水湯有
七年之旱而國亡捐瘠者以畜積多而備先具也今海
内為一土地人民之衆不辟湯禹加以亡天災數年之
水旱而畜積未及者何也地有遺利民有餘力生穀之
土未盡墾山澤之利未盡出也游食之民未盡歸農也
民貧則奸邪生貧生于不足不足生于不農不農則不
地著不地著則離鄉輕家民如鳥獸雖有高城深池嚴
法重刑猶不能禁也夫寒之于衣不待輕煖飢之于食
不待甘旨飢寒至身不顧廉恥人情一日不再食則飢
終歲不製衣則寒夫腹飢不得食膚寒不得衣雖慈母
不能保其子君安能以有其民哉明主知其然也故務
民于農桑薄賦斂廣畜積以實倉廪備水旱故可得而
有也今農夫五口之家其服役者不下二人其能耕者
不過百畝百畝之收不過百石春耕夏耘秋穫冬藏伐
薪樵治官府給徭役春不得避風塵夏不得避暑熱秋
不得避隂雨冬不得避寒凍四時之間亡日休息又私
自送往迎來弔死問疾養孤長幼在其中勤苦如此尚
復被水旱之災急政暴虐賦斂不時朝令而暮改當其
有者半賈而賣亡者取倍稱之息于是有賣田宅鬻子
孫以償債者矣而商賈大者積貯倍息小者坐列販賣
操其奇贏日游都市乘上之所急所賣必倍故其男不
耕耘女不蠶織衣必文采食必粱肉亡農夫之苦有阡
陌之得因其富厚交通王侯力過吏勢以利相傾千里
游敖冠蓋相望乘堅策肥履絲曳縞此商人所以兼并
農人農人所以流亡者也今法律賤商人商人已富貴
矣尊農夫農夫已貧賤矣故俗之所貴主之所賤也吏
之所卑法之所尊也上下相反好惡乖忤而欲國富法
立不可得也方今之務莫若使民務農而已矣欲民務
農在于貴粟粟者王者大用政之本務(陸贄嘗謂國家救荒所費者財)
(用所得者人心晁錯謂腹飢不得食雖慈母不能保其子人君安能以有其民此意惟贄得之)
陸贄曰君養人以成國人戴君以成生上下相成事如
一體然則古稱九年六年之蓄者蓋率土臣庶通為之
計耳固非獨豐公庾不及編甿
范鎮知諫院言今歲荒歉朝廷為放税免役及以常平
倉軍食拯貸存恤不為不至然而人民流離父母妻子
不能相保者平居無事時不能寬其力役輕其租賦雖
大熟使民不得終歲之飽及小歉雖重施固已無及矣
此無他重斂之政在前故也臣竊以為水旱之作由民
生不足憂愁無聊之嘆上薄天地之和耳
蘇軾曰救災恤患尤當在早若災傷之民救之于未飢
則用物約而所及廣不過寬減上供糶賣常平官無大
失而人人受賜今歲之事是也若救之于已飢則用物
博而所及微至于耗散省倉虧損課利官為一困而已
飢之民終于死亡熙寧之事是也熙寧之災傷本緣天
旱米貴而沈起張静之流不先事奏聞但立賞閉糴富
民皆事藏穀小民無所得食(小民能束手斃乎今世之沈起張静不少矣而人以)
(為救荒奇策有言勿閉糴者指為為隣游說有言勿抑價者以為為富民游說也奈何哉)流殍既作然
後朝廷知之始敕運江西及截本路上供米一百二十三
萬石濟之巡門俵米攔街散粥終不能救飢饉既成繼
之以疫疾本路死者五十餘萬人城郭蕭條田野丘墟
兩税課利皆失其舊勘會熙寧八年計所失共計三百
餘萬石其餘耗散不可悉數至今轉運司貧乏不能舉
手此無他不先事處置之過也去年淛西數郡先水後
旱災傷不減熙寧二聖仁智聰明于去年十一月中首
發德音截撥本路上供斛斗二十萬石賑濟又于十二
月終寬減轉運司元祐四年上供斛三分之一為米五
千餘斛盡用其錢買銀絹上供了無一毫虧損縣官而
命下之日所在歡呼官既住糴米價自落又自正月開
倉糶常平米仍免數路税場所收五穀力勝錢且賜度
牒三百道以助賑濟本路帖然絶無一人餓殍者此無
他先事處置之力也
程頤曰常見今時州縣濟飢之法或給之米豆或食之
粥飯來者與之不復有辨中雖欲辨之不能也穀貴之
時何人不願得倉廪既竭則殍死者在前無以救之矣
雞鳴而起親自俵散官吏後至者必責怒之于是流民
歌詠至者日衆未幾穀盡殍者滿道愚常矜其用心而
嗤其不善處事救飢者使之免死而已當擇寬廣之處
宿或使晨入至巳午而後與之食給米者午時出日得
一食則不死矣其力自能營一食者皆不來矣比之不
擇而與者當活數多倍之也凡濟飢當分兩處擇羸弱
者作稀粥早晚兩給勿使至飽俟氣稍完然後一給第
一先營寬廣居處切不得令相藉如作粥飯須官員親
嘗恐生及入石灰或不給浮浪游手無此理也平日當
禁游惰至其飢餓哀矜之一也
呂祖謙曰大抵荒政統而論之先王有預備之政上也
修李悝平糶之政次也所在蓄積有可均處使之流通
移民移粟又次也咸無焉設糜粥最下也
王禎曰蓋聞天災流行國家代有堯有九年之水湯有
七年之旱雖二聖人亦不能逃其適至之數也春秋二
百四十二年書大有年僅二而水旱螽蝗屢書不絶然
則年穀之豐蓋亦罕見為民父母者當為思患豫防之
計故古者三年耕必有一年之食九年耕必有三年之
食以三十年之通制國用雖有旱乾水溢而民無菜色
者蓄積多而備先具也(玄扈先生曰闕脩備是也國于不傾之地)
楊漙曰堯湯之世不免水旱之患而不聞堯湯之民有
困窮之難者蓋預有備也凡古聖賢立曰必修預備之政
我太祖高皇帝惓惓以生民為心凡有預設備荒定制
洪武年間每縣于四境設立倉場出官鈔糴穀儲貯其
中又于近倉之處僉點大戶看守以備荒年賑貸官籍
其數斂散皆有定規又于縣之各鄉相地所宜開濬陂
塘及修築濱江近河損壞堤岸以備水旱耕農甚便皆
萬世之利自洪武以後有司雜務日繁前項便民之事
率無暇及該部雖有行移亦皆視為文具是以一遇水
旱飢荒民無所賴官無所措公私交窘只如去冬今春
畿内郡縣艱難可見況聞今南方官倉儲穀十處九空
甚者穀既全無倉亦無存矣大抵親民之官得人則百
廢舉不得其人則百弊興此固守令之責若養民之務
風憲之臣皆所當問年來因循亦不之及此事雖若可
緩其實關係甚切
何景明曰救荒之策竊為民計大率利一而其害有三
徵求之擾工役之勤宼盜之憂此為三害而所利于民
者獨發倉廪一事耳夫發倉廪本以利民而其弊反甚
倉舍一啓豪強駢集里胥鄉老匿貧佑富公家之積秪
以飽市井遊食之徒而野處之民曾不得見糠粃富者
連車方輿而貧者曾不獲斗升鄉民有入城待給者資
糧已盡日貸餅餌自啖而卒不得與此其少得不足償
貸反因是等死耳聞目覩可為痛扼夫欲有所與必先
為去其所奪養馴兔者不蓄獵犬植茂樹者不先斧柯
以其近害也故止沸不換其薪徒酌水浥之沸不見止
養人餉其口腹而刲其股肉終不得活今三害未去而
欲興一利以救民之凶也何以異此也
焦竑曰天下事有見以為緩而其實不可不早為之計
者備荒弭盜是已嘗觀周禮以荒政十二而除盜賊即
具于中何者國富民殷善良自衆民窮財盡奸宄易生
蓋天下大勢往往如此昔人謂聖王之民不餒治平之
世無盜此篤論也今飢饉頻仍羣不逞之徒鈎連盤詰
此非盛世所宜有也愚以為備荒弭盜皆今急務而備
荒為尤急總之修先王儲偫之政上也綜中世斂散之
規次也在所畜積均布流通移粟移民裒盜益縮下也
咸無焉而孳孳糜粥之設是激西江之水蘇涸轍之魚
蔑有及矣試詳論之周官既有荒政為遇凶救濟之法
矣而又遺人所掌收諸委積為待凶施惠之法廪人所
掌歲計豐凶為嗣歲移就之法未荒也預有以偫之將
荒也先有以計之既荒也大有以救之故上古之民災
而不害後世每多臨事權宜之術非經遠之道也
俞汝為論捕蝗曰昔唐太宗吞蝗姚崇捕蝗或者譏其
以人勝天予竊以為不然夫天災非一有可以用力者
有不可以用力者凡水與霜非人力所能為姑得任之
至于旱傷則有車戽之利蝗蝻則有捕瘞之法凡可以
用力者豈可坐視而不救耶為守宰者當激勸斯民使
自為方略以禦之可也吳遵路知蝗不食豆苗且慮其
遺種為患故廣收豌豆教民種植非惟蝗虫不食次年
三四月間民大獲其利古人處事其周密如此夫宋朝
捕蝗之法甚嚴然蝗虫初生最易捕打往往村落之民
惑于祭拜不敢打撲以故遺患未知姚崇倪若水盧慎
之辨論也
備荒考上
周禮大司徒以荒政十有二聚萬民一曰散財二曰薄
征三曰緩刑四曰弛役五曰舍禁六曰去幾(開市不幾察)七
曰眚禮(凡有禮節皆從減省)八曰殺哀(凡行喪禮皆從降殺)九曰蕃樂(閉藏樂器)
十曰多昏(不備禮而婚娶)十一曰索鬼神(求廢祀而修之)十二曰除盜
賊(飢饉盜賊多戒備緝捕以除之)
荒政要覽曰管仲相桓公通輕重之權曰歲有凶穰故
穀有貴賤民有餘則輕之故人君斂之以輕民不足則
重之故人君散之以重使萬室之邑有萬鍾之藏千室
之邑有千鍾之藏故大賈蓄家不得豪奪吾民矣
李悝為魏文侯作平糶之法曰糴甚貴傷民甚賤傷農
若民傷則離散農傷則國貧故甚賤與甚貴其傷一也
善為國者使民無傷而農益勸故大熟則上糴三而舍
一(計民食終歲長四百石官糴一百石)中熟糴二下熟糴一使民適足價
平而止小饑則發小熟之斂中饑則發中熟之斂大饑
則發大熟之斂而糶之故雖遇饑饉水旱糴不貴而民
不散取有餘而補不足行之魏國國以富強(董煟曰今之和糴其)
(弊在于籍數定價且不能視上中下熟故民不樂與官為市最為患者吏胥為奸交納之際必有誅求稍不滿)
(欲量折監賠之患紛然而起故糴米之官不得不低價滿量豪奪于民以逃曠責是其為糴也烏得謂之和哉)
(至于已糴之後又不能以新易陳故積而不散化為埃塵而民間之米愈少也)
隋開皇五年度支尚書長孫平奏令民間每秋家出粟
麥一石以下貧富有差輸之當社委社司檢校以備凶
年名曰義倉(胡寅曰賑飢莫要乎近其人隋義倉取之于民不厚而置倉于當社飢民之得食也)
(其庶矣乎後世義倉之名固在而置倉于州郡一有凶飢無狀有司固不以上聞也良有司敢以聞矣比及報)
(可委吏胥出而施之文移反復給散艱阻監臨胥吏相與侵沒其受惠者大抵城郭之近力能自達之人耳居)
(之遠者安能扶老攜幼數百里以就龠合之廪哉)
唐李訢曰去歲京師不稔移民就豐既廢營生困而後
達又于國體實有虚損曷若預儲倉粟安而給之豈不
愈于驅督老弱餬口千里之外哉宜敕州郡常調九分
之二京師度支歲用之餘各立官司年豐糴粟積之于
倉儉則加私之二糶之于人如此民必力田以取官絹
積財以取官粟年登則常積歲凶則直給數年之中穀
積而人足雖災不為害矣
辛棄疾帥湖南賑濟榜文秪用八字曰劫禾者斬閉糴
者配(丘濬曰荒歉之年民間閉糴固是不仁然當此際米價翔涌正小人射利之時也而必閉之者蓋彼)
(亦自量其家口之衆多恐嗣歲之不繼耳彼有何罪而配之耶若夫劫禾之舉此盜賊之端禍亂之萌也周人)
(荒政除盜賊正以此耳小人乏食計出無聊謂飢死與殺死等死耳與其飢而死不若殺而死況又未必殺耶)
(聞粟所在羣趨而赴之哀告求貸苟有不從即肆劫奪自諉曰我非盜也迫于飢寒不得已耳嗚呼白晝攫人)
(所有謂之非盜可乎漸不可長彼知其負罪于官因之鳥駭鼠竄竊弄鋤梃以扞游徼之吏不幸而傷一人焉)
(勢不容已遂至變亂亦或有之臣願明敕有司遇有旱災之歲勢必至飢窘必先榜示禁其劫奪諭之不從痛)
(懲首惡以警餘衆決不可行姑息之政此非但救飢荒乃弭禍亂之先務也然則富民閉糴何以處之曰必先)
(諭之以惠鄰次開之以積福許其隨時取直禁人侵其所有民之無力者官予之券許其取息待熟之後官為)
(追償苟積粟之家丁口頗衆亦必為之計算推其贏餘以濟匱乏若彼僅僅自足亦不可強也然亦嚴為之限)
(凡有所積不肯發者非至豐穰禁不許出糶彼見得利恐其後時自計有餘亦不能以不發矣)
趙抃救災記曰熙寧八年吳越大旱州縣吏錄民之孤
老疾弱不能自食二萬一千九百餘人以故事歲廪窮
人當給粟三千石而止及簡富人所輸及僧道士食之
羡者得粟四萬八千餘石佐其費使自十月朔日人受
粟日一升幼小者半之憂其衆相蹂也使受粟男女異
日而人受二日之食憂其且流亡也于城市郊野為給
粟之所五十有七使各以便受之而告以去其家者勿
給計官為不足用也取吏之不在職而寓于境者給其
食而任以事告富人無得閉糴又為之出官粟得五萬
二千餘石平其價予民為糶粟之所凡十有八使糴者
自便如受粟又僦民修城四千一百人為工三萬八千
計其傭與粟再倍之民取息錢者告富人縱予之而待
熟官為責其償棄男女者使人得收養之明年春疫病
為病坊處疾病之無歸者募僧二人屬以視醫藥飲食
令無失時凡死者使住處收瘞之法廩窮人盡三月當
止是歲五月而止事有非便文者抃一以自任不以累
其屬有上請者或便宜多輙行事無巨細必躬親給病
者藥食多出私錢民得免于轉死得無失斂埋者皆抃
力也
又曰烖沴之行治世不能使之無而能為之備民病而
後圖之與夫先事而為計者則有間矣不習而有為與
夫素得之者則有間矣
富弼擘畫屋舍安泊流民事行移曰當司訪聞青淄登
濰萊五州地分甚有河北災傷流移人民逐熟過來其
鄉村縣鎮人戶不那䟎房屋安泊多是暴露並無居處
目下漸向冬寒切慮老小人口别致飢凍死甚損和氣
須議别行擘畫下項
(一州縣坊郭等人戶雖有房屋又緣見是出賃與人戶居住難得空閉房屋今逐等合那䟎房屋間數如後)
(第一等五間第三等兩間)(第二等三間一間第四等五等)
(一鄕村等人戶甚有空閉房屋易得小可屋舍逐等合那䟎間數如後)
(第一等七間第三等三間)(第二等五間)
右各請體認見今流民不少在州即請本州出榜在縣
鎮鄉村即指揮縣司曉示人戶依前項房屋間數各令
那䟎立定日限須管數足仍叮嚀約束管當人等不得
因緣騷擾乞覓人戶錢物如有違犯嚴行斷決仍指撝
州縣城鎮門頭人常切辨認才候見有上件烖傷流民
老小到門内其在州則引于司理處出頭其在縣即引
于知縣處出頭其在鎮内即引于監務處出頭各仰逐
官相度人數指定那䟎房屋主人姓名令幹當人畫時
引押于抄點下房屋内安泊如門頭不肯引領者許流
民于隨處官員處出頭速取勘決訖當便指揮安泊了
當如有流民欲前去未肯安泊者亦聽從便如有流民
不奔州縣直往鄉村内安泊者仰耆壯畫時引領于䟎
那下房内安泊訖申報本縣及當職官員躬親勸誘逐
家量口數各與桑土或貨種救濟種植度日如内有見
在房數少者亦令收拾小可材料權與蓋造應副若有
下等人戶委的貧虚别無房屋那應不得一例施行除
此擘畫之外如更有安泊不盡老小即指撝逐處僧尼
等寺道士女冠宮觀門樓廊廡及更别䟎那新居房屋
安泊河北逐熟老小如有指揮不及事件亦請當職官
員相度利害一面指揮施行務要流民安居不致暴露
失所
富弼曉示流民許令諸般採取營運不得邀阻事曰當
司訪聞得上件飢民等多在山林泊野打刈柴薪草木
貨賣糴食及拾橡子造作吃用并于㳂河打魚取採蒲
葦博口食多被逐處地主或地分耆壯妄稱係官或有
主地土諸般名目邀阻不得採取似此向去冬寒必是
大段抛擲死損須至專行指撝
(右請當職官員體認見今流移飢民至處立便叮嚀指揮諸縣官火急行遣遍於鄉村道店村疃内分明粉壁)
(曉示應係流移飢民等除人戸墓園桑棗果園及應係耕種地内諸般樹不得採取斫伐外其近外遠去處泊)
(野山林内柴薪草木橡子并㳂河蒲葦芟打捕魚諸般養活流民等事件不拘係官係私有主地分自隨流民)
(諸般採取養活骨肉其耆壯地主並不得輒有約攔阻障如違仰逐地方耆壯具地主姓名解押送官嚴行斷)
(遣若耆壯通同攔障並仰流民于近便縣鎮官員處出頭陳告立便追捉重行勘斷申當司所有前項事件蓋)
(為應急救濟流移飢民才候向去豐熟日即依舊施行)
富弼告諭勸誘人戶各量出斛米以救濟飢民事曰勘
會當路淄青濰登萊五州自春以來風雨時若夏已大
稔秋復倍登咸遂收成絶無災害兼曾指撝州縣許人
戶就近輸納務從百姓之便不顧公家之煩當司累奉
朝廷指撝凡事並從寬恤一無騷擾頗獲安居今者河
北一方盡遭水害老小流散道路填塞風霜日甚衣食
不充已逼飢寒將棄溝壑坐見死亡之阨豈無賑恤之
方又緣廪所收簿書有數流民不絶濟贍難周欲盡救
災必須衆力庶幾凍餒稍可安存況乎今年田苗既大
豐于累載而又諸郡物價復數倍于常時蓋因流民之
來遂收踴貴之值豈可只思厚已不肯救人共覩災傷
諒皆痛憫兼日累據諸處申報以斛斗不住增長價例
乞當司指撝諸州縣城郭鄉村百姓不得私下擅添物
價所貴飢民易得糧食見今别路州縣城郭鄉村並皆
有此指撝惟當司不曾行蓋恐止定價例則傷我土居
之人須至别作擘畫可使兩無所失其上項五州鄉村
人戶分等第並令量出口食以濟急難施斗石之微在
我則無所損聚萬千之數于彼則甚有功凡在部封共
成利濟斂本路之物救鄰封之民寔用通其有無豈復
分于彼此今具逐家均定所出斛米數目如後
(第一等二石第三等一石)(第二等一石五斗第四等七斗)
(第五等四斗半送納)(客戶三斗)(已上並米豆中)
富弼支散流民斛斗畫一指揮行移曰當司昨為河北
遭水失業流民擁併過河南于京東青淄濰登萊五州
豐熟處逐處散在城郭鄉村不少當司雖已諸般擘畫
採取事件指揮逐州官吏多方安泊存恤救濟施行本
使體量尚恐流民失所尋出給告諭文字送逐州給散
諸縣令逐耆長將告諭指揮鄉村等第人戶并客戶依
所定石斗出辦米豆數内近州縣鎮只于城郭内送納
其去州縣鎮城遠處只于逐耆令耆長置歷受納于逐
耆第一等人戶處圖那房屋盛貯收附封鎖施行去訖
自後據逐州申報已告諭到斛米數目受納各有次第
今體量得飢餓死損須至令上項五州一例于正月一
日委官分頭支散上件勸諭到斛斗救濟飢民者
(一請本州纔候牒到立便酌量逐縣耆分多少差官每一官令專十耆或五七耆據耆分合用員數除逐縣)
(正官外請于見任并前資寄居及文學助教長史等官員内須是揀擇有行止清廉幹當得事不作過犯)
(官員仍斟會所差官員本貫將縣分交互差委支散免致所居縣分親故顔情不肯盡公及將封去貼牒)
(書填定官員職位姓名所管耆分去處給與逐官收執火急發遣往差定縣分計會縣司畫時將在縣收)
(到臧罰錢或頭子錢并檢取遠年不用故紙賣錢收買小紙依封去式樣字號空歇雕造印板酌量流民)
(多少寬剰出給印押歷子頭各于歷子後粘連空紙三兩張便令差定官員令本縣約度逐耆流民家數)
(分擘歷子與所差官員便令親自收執分頭下鄉勒耆壯引領排門點檢抄劄流民每見流民逐家盡底)
(喚出本家骨肉數目當面審問的寔人口填定姓名口數逐家便各給歷子一道收執照証准備請領米)
(豆即不差委公人耆壯抄劄别致作弊虛偽重叠請却歷子)
(一指揮差委官抄劄給歷子時仔細點檢逐處流民如内有雖是流民見今已與人家作客鋤田養種及有)
(錢本機織販舂諸般買賣圖運過日不致失所人更不得一例劄姓名給與歷子請領米豆)
(一應係流民雖有屋舍權時居住只是旋打刈柴草日逐求口食人等並盡底抄劄給與歷子令請領米豆)
(一應有流民老小羸疲全然單寒及孤獨之人只是尋討乞丐安泊居止不然等人委所差官員劈畫歸著)
(耆分或神廟寺院安泊亦便出給歷子令請米豆不得謂見難為拘管輒敢遺棄却致抛擲死損請提舉)
(官常切覺察)
(一應係土官貧窮年老殘患孤獨見求乞貧子等仰抄劄流民官員躬親檢點如别不是虚偽亦各依歷子)
(令依此請領米豆)
(一指揮差委官員須是于十二月二十五日已前抄劄集定流民家口數給散歷子了當須管自皇祐元年)
(正月一日歲首一齊支給不得拖延貽悮至日支給不得日數前後不齊)
(一流民所支米豆十五歲已上每人日支一升十五歲以下每日給五合五歲已下男女不在支給仍歷子)
(頭上分明細算定一家口數合請米豆都數逐旋依都數支給所貴更不臨時旋計者)
(一緣已就門抄劄見流民逐家口數及歲數則支散日更不令全家到來只每家一名親執歷子請領)
(一逐官如管十耆即每日支兩耆逐耆并支五日口食候五日支遍十耆即却從頭支散所貴逐耆每日有)
(官員躬親支散如管五七耆者即將耆分大者每日散支一耆其分小者每日支散兩耆亦須每日一次)
(支遍逐次併支五日口食仍預先有村庄剰出曉示及令本耆壯丁四散各報流民指定支散日分去處)
(分明開說甚字號耆分仍仰差去官員須是及早親自先到所支斛斗去處等候流民到來逐旋支散纔)
(候支絶一耆速往下次合支耆分不得自作違慢拖延過時别至流民歸家遲晚道途凍露)
(一指揮差管官員相度逐處受納下米豆如内有在耆分遥遠第一等戶人家收附恐流民所去請令遥遠)
(即勒耆壯量事圖那車乘般赴本耆地分中心稳便人家房屋室内收附就彼便行支散貴要一耆之内)
(流民盡得就近請領)
(一指揮所差官員除抄劄籍定給散流民外如有逐旋新到流民並須官員親到審問仔細點檢本家的寔)
(口數安泊去虛如委不是重叠處偽立便給與歷子據所到口分起請如有已得歷子流民起移仰居停)
(主人畫時令流民將元給歷子于監散官員毁抹若是不來申報及稱帶却歷子並仰量行科決不得鹵)
(莽重叠給印歷子亦不得阻滯流民)
(一逐耆盡各均勻納下斛斗切慮流民于逐耆安泊不均仰縣司勘會據流民多處耆分酌量人數發遣䟎)
(併于少處耆分安泊令逐耆均勻支散救濟若是流民安泊處稳便不願起移即䟎併别耆斛斗就便支)
(俵不得抑勒流民須令起移)
(一州縣鎮城郭内流民若差委本處見任官員亦先且躬親排門抄劄逐戶家口數依此給與歷子每一度)
(并支五日米豆候食盡挨排日分接續支給米豆一般施行)
(一逐州除逐處監放官員仍請委通判或選差清幹職官一員住本州界内往來都大提舉諸縣支散米豆)
(官吏仍點檢逐耆元納并逐官支散文歷一依逐件鈐束指揮施行仍親到所支散米豆處仔細體問流)
(民所請米豆委的均濟别無漏落如有官員弛慢不切用心信縱手下公人作弊減刻流民合請米豆不)
(得均濟即密具事由申報本州别選差官充替訖申當司不得蓋庇)
(一所支斛斗如州縣内支絶已納到告諭斗斛外有未催到數目便且于省倉斛斗内權時借支據見欠斛)
(斗如未足處亦逐旋請緊切催促不得闕絶支散闕誤流民)
(一每官一員在縣摘道手分斗子各一名隨行幹當仍給升斗各一隻仍差本縣公人三兩人當直如在縣)
(公人數少即權差壯丁亦不得過三人)
(一所差官員除見任官外應係權差請官如手下幹當人并耆壯等及流民内有作過者本官不得一面區)
(分具事由押送本縣勘斷施行)
(一權差官每月于前項贓罰錢内支給食直錢五貫文見任官不得一例支給)
(一權差官已有當司封去帖牒若差見任官員即請本州出給文示幹當其賞罰一依當司封去權差官帖)
(牒内事理施行)
(一纔候起支當司必然别州差官徧詣逐州逐縣逐耆點檢如有一事一件違慢本州承牒手分并縣司官)
(吏必然勘罪嚴斷的不虚行指揮)
(一逐州縣鎮候差定官員將印行指揮畫一抄劄一本付逐官收執照會施行)
(一勘會二麥將熟諸處流民盡欲歸鄉尋指揮逐州并監散官員將見今籍定流民據每人合請米豆數目)
(自五月初一日算至五月終一併支與流民充路糧令各任便歸鄉)
(一指揮出榜青淄等州河口曉示與免流民税渡錢仍不得邀難住滯)
(一指揮青淄等州曉示道店不得要流民房宿錢事)
右具如前事須各牒青淄濰登萊五州候到各請一依
前項逐件指揮施行訖報所有當司封去帖牒如右剰
數却請封送當司不得有違
富弼宣問救濟流民事劄子曰臣復奉聖旨取索擘畫
救濟過流民事件今節略編纂作四冊具狀繳奏去訖
臣部下九州軍其間近河五州頗熟遂醵于民得粟十
五萬斛(第一等兩石第五等三斗而已民甚樂輸)只今人戶就本村耆隨處
散納貴不傷土民(多差官員領之見任不足即借倩前資寄任待闕閒官)又先時
已于州縣城鎮及鄉村抄下舍宇十餘萬間流民來者
隨其意散處民舍中逐家給一歷歷各有號使不相侵
欺仍歷前計定逐家口數及合給物數令官員詣逐廂
逐耆就流人所居處每人日給生豆米各半升流民至
者安居而日享食物又以其散在村野薪水之利甚不
難致以此直養活至去年五月終麥熟仍各給與一去
路糧而遣歸而按籍總三十餘萬人此是以必死之中
救得活者也與夫只于城中煑粥使四遠飢羸老弱每
日奔走屯聚城下終日等候或得或不得閃誤死者大
不侔也其餘未至羸病老弱稍營運自給者不預此籍
然亦徧曉示五州人民應是山林河泊有利可取者其
地主不得占恡一任流民採掇如此救活者甚多即不
見數目山林河泊地主寧非所損然損者無大害而流
民獲利者便活性命其利害皎然也又減利物廣招兵
從一萬餘人(尋常利物每一人可招三人)有四五口及四五萬人大
約通計不下四五十萬人生全傳云百萬者妄也謹具
劄子奏聞
蘇軾奏臣在浙江二年親行荒政只用出糶常平米一
事更不施行餘策若欲抄劄飢貧不惟所費浩大有出
無收而此聲一布飢民雲集盜賊疾疫客主俱斃惟有
依條將常平斛斗出糶即官司簡便不勞抄劄勘會給
納煩費但得數萬石斛斗在市自然壓下物價境内百
姓人人受賜古今之法莫良于此
曾鞏救災議曰河北地震水災有司建言請發倉廪與
之粟壯者人日二升幼者人日一升然百姓暴露乏食
已廢其業矣使之相率日待二升之廪于上則其勢必
不暇乎他為是農不復得修其畎畝商不復得治其貨賄
工不復得利其器用閒民不復得轉移執事一切棄百
事而束意于待升合之食以偷為性命之計是直以餓
殍養之而已非深思遠慮為百姓長計也以中戶計之
戶為十人壯者六人月當受粟三石六斗幼者四人月
當受粟一石二斗率一戶月當受粟五石難可以久行
也不行則百姓何以贍其後久行之則被水之地既無
秋成之望非至來歲麥熟賑之未可以罷自今至于麥
熟凡十月一戶當受粟五十石今被災者十餘州州以
二十萬戶計之中等以上及非災害所被不仰食縣官
者去其半則仰食縣官者為十萬戶食之不遍則為施
不均而民猶無告者也食之徧則當用粟五百萬石而
足何以辦此又非深思遠慮為公家長計也至于給授
之際有淹速有均否有真偽有會集之擾有辨察之煩
措置一差皆足致弊又羣而處之氣久蒸薄必生疾癘
此皆必至之害也且此不過能使之得旦暮之食耳其
于屋廬修築之費將安取哉屋廬修築之費既無所處
而就食于州縣必相率而去其故居雖有頽墻壞屋之
尚可全者故材舊瓦之尚可因者什器衆物之尚可賴
者必棄之而不暇顧甚則殺牛馬而去之者有之伐桑
棗而去之者有之其害又可謂甚也萬一或出于無聊
之計有窺倉庫盜一囊之粟一束之帛者彼知己負有
司之禁則必鳥駭鼠竄竊弄鋤梃于草茆之中以扞游
徼之吏強者既囂而動則弱者必隨而聚矣不幸或連
一二城之地有枹鼓之警國家胡能晏然而已乎然則
為今之策下方紙之詔賜之以錢五十萬貫貸之以粟
一百萬石而事定矣何則今被災之州為十萬戶姑計
一戶得粟十石得錢五千下戶常産之貲平日未有及
此者也彼得錢以全其居得粟以給其食則農得修其
畎畝商得治其貨賄工得利其器用閑民得轉移執事
一切得復其業而不失夫常生之計與專意以待一升
之廪于上而勢不暇乎他為豈不遠哉由有司之說則
用十月之費為粟五百萬石由今之說則用兩月之費
為粟一百萬石況貸之于今而收之于後足以賑其艱
乏而終無損于儲偫之實所實費者錢五鉅萬貫而已
此可謂深思遠慮為公家長計者也
朱子社倉法曰臣所居建寧府崇安縣開耀鄉有社倉
一所係昨乾道四年鄉民艱食本府給到常平米六百
石委臣與本鄉土居朝奉郎劉如愚同其賑貸至冬收
到元米次年夏間本府復令依舊貸與人戶冬間納還
臣等申府措置每石量收息米二斗自後逐年依舊斂
散或遇小歉即蠲其息之半大饑即盡蠲之至今十有
四年量支息米造成倉厫三間收貯已將元米六百石
納還本府其見管三千一百石並是累年人戶納到息
米已申本府照會將來依前斂散更不收息每石只收
耗米三升係臣與本鄉土居官及士人數人同其掌管
遇斂散時即申府差縣官一員監視出納以此之故一
鄉四五十里之間雖遇凶年人不闕食竊謂其法可以
推廣行之他處乞特依義役體例行下諸路州軍曉諭
人戶有願依此置立社倉者州縣量支常平倉米斛責
與本鄉出等人戶主執斂散每石收息二斗仍差本鄉
土居官員士人有行義者與本縣官同其出納收到息米
十倍本米之數即送元米還官却將息米斂散每石只
收耗米三升其有富家情願出米作本者亦從其便息
米及數亦與撥還如有鄉土風俗不同者更許隨宜立
約申官遵守實為久遠之利其不願置立去處官司不
得抑勒則亦不至騷擾
一逐年五月下旬新陳未接之際預于四月上旬申府
乞依例給貸仍乞選差本縣清強官一員人吏一名斗
子一名前來與鄉官同其支貸
一申府差官訖一面出榜排定日分分都支散先遠後
近一日一都曉示人戶産錢六百文以上及自有營運
衣食不闕不得請貸各依日限具狀(狀内開說大人小兒口數)結保
每十人結為一保逓相保委如保内逃亡之人同保均
賠取保十人以下不成保不支正身赴倉請米仍仰社
首保正副隊長大保長並各赴倉識認面目照對保簿
如無偽冒重叠即與簽押保明其社首保正等人不保
而掌主保明者聽其日監官同鄉官入倉據狀依次支
散其保明不實别有情弊者許人告首隨事施行其餘
即不得妄有邀阻如人戶不願請貸亦不得妄有抑勒
一收支米用淳熙七年十二月本府給到新漆黑官桶
及官斗仰斗子依公平量其監官鄉官人從逐廳只許
兩人入中門其餘並在門外不得近前挨拶攙奪人戶
所請米斛如違許被擾人當廳告覆重作施行
一豐年如遇人戶請貸官米即開兩倉存留一倉若遇
飢歉則開第三倉專賑貸深山窮谷耕田之民庶幾豐
荒賑貸有節
一人戶所貸官米至冬納還不得過十一月下旬先于
十月上旬定日申府乞依例差官將帶吏斗前來公其
受納兩年交量舊例每石收耗米二斗今更不收上件
耗米又慮倉厫折閱無所從出每石量收三升准備折
閱及支吏斗等人飯米其米正行附歷收支
一申府差官訖即一面出榜排定日分分都交納先近
後遠一日一都仰社首陳長告報保頭告報人戶逓相
糾率造一色乾硬糙米具狀同保共為一狀未足不得
交納如保内有人逃亡即同保均賠約足赴倉交納監
官鄉官吏斗人等至日赴倉受納不得妄有阻節及過
數多取其餘並依給米約束施行其收米人吏斗子要
知首尾次年夏支貸日不可差換
一收支米訖逐日轉上本縣所給印歷事畢日具總數
申府縣照會
一每遇支散交納日本縣差到人吏一名斗子一名社
倉算交司一名倉子兩名每名日支飯米一斗約半日
發遣裹足米二石共計米一十七石五斗又貼書一名
貼斗一名各日支飯米一斗約半月發遣裹足米六斗
共計四石二斗縣官人從共一十名每名日支飯米五
升十日共計米八石五斗已上共計米三十石二斗一
年收支兩次共用米六十石四斗逐年蓋墻并買藁薦
收補倉厫約米九石通計米六十九石四斗
一排保式某里第某都社首某人今同本都大保長隊
長編排到都内人口數下項
一請米狀式某都第某保隊長某人大保長某人下某
處地名保頭某人等幾人今逓相保委就社倉借米每
大人若干小兒減半候冬收日備乾硬糙米每石量收
耗米三升前來送納保内一名走失事故保内人情願
均賠取足不敢有違謹狀
一簿書鎖鑰鄉官公共分掌其大項收支須同監官簽
押其餘零碎出納即委官公共掌管務要均平不得徇
私容情别生奸弊
一如遇豐年人戶不願請貸至七八月而産戶願請者
聽
一倉内屋宇什物仰守倉人常切照管不得毁損及借
出他用如有損失鄉官點檢勒守倉人賠償如些小損
壞逐時修整大叚改造臨時具因依申府乞撥米斛
宋隆興中中書門下省言河南江西旱傷立賞格以勸
積粟之家凡出米賑濟係崇尚義風不與進納同
丘濬曰鬻爵非國家美事然用之他則不可用之于
救荒則是國家為民無所利之也宋人所謂崇尚義
風不與進納同是也臣願遇歲凶荒民間有積粟者
輸以賑濟則定為等第授以官秩自遠而來者并計
其路費授官之後給與璽書俾有司加禮優待與見
任同雖有過犯亦不追奪如此則平寧之時人争積
粟荒歉之歲民爭輸粟矣是亦救荒之一策也
宋淳熙敕諸虫蝗初生若飛落地主隣人隱蔽不言耆
保不即時申舉撲除者各杖一百許人告報當職官承
報不受理及受理而不即親臨撲除或撲除未盡而妄
申盡净者各加二等諸官司荒田牧地同經飛蝗住落
處令佐應差募人取掘虫子而取不盡因致次年生發
者杖一百諸蝗虫生發飛落及遺子而撲掘不盡致再
生發者地主耆保各杖一百
又因穿掘打撲損苖種者除其税仍計價官給地主錢
數毋過一頃(玄扈先生曰見北人云蝗子初生在地土脉墳起趁此撲除極易為力)
王禎備荒法曰北方高亢多粟宜用竇窖可以久藏南
方墊溼多稻宜用倉廪亦可歴遠年其備旱荒之法則
莫如區田區田者起于湯旱時伊尹所制斸地為區布
種而灌溉之救水荒之法莫如櫃田櫃田者于下澤沮
洳之地四圍築土形高如櫃種蓺其中水多浸淫則用
水車出之可種黃穋稻地形高處亦可陸種諸物(區田櫃田)
(詳見農器譜)此皆救水旱永遠之計也備虫荒之法惟捕之
乃不為之災然蝗之所至凡草木葉靡有遺者獨不食
芋桑與水中菱芡(亦不食豌豆)宜廣種此其餘則果食之脯
米豆之麵棲于山者有枌葛(取葛根肉為枌)蕨萁(取蕨根搗碎以水淘汰停)
(粉為萁)蒟蒻橡栗之利瀕于水者有魚鱉蝦蟹皆可救飢
也
農政全書卷四十三
