農政全書卷五十三
明徐光啟撰
荒政(救荒本草)
草三柰生密縣梁家衝山谷中苗高一尺許葉似蓑
草而狹長開小淡紅花根似雞爪形而麄亦香其味甘
微辛
救飢採根換水煑食近根嫩白新葉亦可煠食
黃精苗俗名筆管菜一名重樓一名莵竹一名雞格
一名救窮一名鹿竹一名萎蕤一名仙人餘粮一名垂
珠一名馬箭一名白及生山谷南北皆有之嵩山茅山
者佳根生肥地者大如拳薄地者猶如拇指葉似竹葉
或二葉或三葉或四五葉俱皆對節而生味甘性平無
毒又云莖光滑者謂之太陽之草名曰黃精食之可以
長生其葉不對節莖葉毛鈎子者謂之太隂之草名曰
鈎吻食之入口立死又云莖不紫花不黃為異
救飢採嫩葉煠熟換水浸去苦味淘淨油鹽調食
山中人採根九蒸九暴食甚甘美其蒸暴用
瓮去底安釡上裝滿黃精密蓋蒸之令氣溜
即暴之如此九蒸九暴令極熟不熟則刺人
喉咽久食長生辟榖其生者若初服只可一
寸半漸漸增之十日不食他食能長服之食
止三尺服三百日後盡見鬼神餌必升天又
云花實可食罕見難得
玄扈先生曰嘗過根本勝藥苗亦恒蔬
地黃苗俗名婆婆嬭一名地髓一名芐一名芑生咸
陽川澤今處處有之苗初搨地生葉如山白菜葉而毛
澁葉面深青色又似芥菜葉而不花乂北芥菜葉頗厚
葉中攛莖上有細毛莖稍開筒子花紅黃色北人謂之
牛嬭子花結實如小麥粒根長四五寸細如手指皮赤
黃色味甘苦性寒無毒惡貝母畏無荑得麥門冬清酒
良忌鐵器
救飢採葉煑羹食或搗絞根汁搜麪作䬪飥及冷
淘食之或取根浸洗淨九蒸九暴任意服食
或煎以為煎食久服輕身不老變白延年
牛旁子本草名惡實未去萼名鼠粘子俗名夜乂頭
根謂之牛菜生魯平山澤今處處有之苗高二三尺葉
如芋葉長大而澁花淡紫色實似葡蔔而褐色外殼如
粟梂而小多刺鼠過之則綴惹不可脫故名殼中有子
如半粒麥而匾小根長尺餘麄如拇指其色灰黲味辛
性平一云味甘無毒
救飢採葉煠熟水浸去邪氣淘洗淨油鹽調食及
取根洗淨煑熟食之久食甚益人身輕耐老
遠志一名棘菀一名葽繞一名細草生太山及冤句
川谷河陜商齊泗州亦有俗傳夷門遠志最佳今密縣
梁家衝山谷間多有之苗名小草葉似石竹子葉又極
細開小紫花亦有開小紅白花者根黃色形如蒿根長
及一尺許亦有根黑色者根葉俱味苦性温無毒得茯
苓冬葵子龍骨食殺天雄附子毒畏珍珠藜蘆蜚蠊齊
蛤蠐螬
救飢採嫩苗葉煠熟換水浸去苦味淘淨油鹽調
食及掘取根換水煑浸淘去苦味去心再換
水煑極熟食之不去心令人心悶
杏葉沙參一名白麪根生密縣山野中苗高一二尺
莖色青白葉似杏葉而小邊有乂牙又似小小菜葉微
尖而背白稍間開五瓣白碗子花根形如野胡蘿蔔頗
肥皮色灰黲中間白色味甜性微寒本草有沙參苗葉
根莖其說與此形狀皆不同未敢併入條下乃另開于
此其杏葉沙參又有開碧色花者
救飢採苗葉煠熟水浸淘淨油鹽調食掘根換水
煑食亦佳
藤長苗又名旋菜生密縣山坡中拖蔓而生苗長三
四尺餘莖有細毛葉似滴滴金葉而窄小頭頗齊開五
瓣粉紅大花根似打碗花根根葉皆味甜
救飢採嫩苗葉煠熟水浸淘淨油鹽調食掘根換
水煑熟亦可食
牛皮消生密縣野中拖蔓而生藤蔓長四五尺葉似
馬兜鈴葉寬大面薄又似何首烏葉亦寬大開白花結
小角兒根類葛根而細小皮黑肉白味苦
救飢採葉煠熟水浸去苦味油鹽調食及取根去
黑皮切作片換水煑去苦味淘洗淨再以水
煑極熟食之
菹草(上音鮓)即水藻也生陂塘及水泊中莖如麄線長
三四尺葉形似柳葉面狹長故名柳葉菹又有葉似蓬
子葉者根麄如釵股而色白味微鹹性微寒
救飢撈取葉連嫩根揀擇洗淘潔淨剉碎煠熟油
鹽調食或加少米煑粥食尤佳
水豆兒一名葳菜生陂塘水澤中其莖葉比菹草又
細狀類細線連綿不絶根如釵股而色白根下有豆如
退皮菉豆瓣味甘
救飢採秧及根豆擇沈潔淨煑食生醃食亦可
水葱生水邊及淺水中科苗彷彿類家葱而極細長
稍頭結蓇葖彷彿類葱蓇葖而小開黲白花其根類葱
根皮色紫黑根苗俱味甘微鹹
救飢採嫩苗連根揀擇洗淨煠熟水浸淘淨油鹽
調食
蒲笋本草名其苗為香蒲即甘蒲也一名睢一名醮
俚俗名此蒲為香蒲謂菖蒲為臭蒲其香蒲水邊處處
有之根比菖蒲根極肥大而少節其葉初未出水時葉
莖紅白色採以為笋後攛梗於叢葉中花抱梗端如武
士棒杵故俚俗謂蒲棒蒲黃即花中蘂屑也細若金粉
當欲開時有便取之市㕓間亦採以蜜搜作果食貨賣
甚益小兒味甘性平無毒
救飢採近根白笋楝剥洗淨煠熟油鹽調食蒸食
亦可採根刮去麄皴晒乾磨麪打餅蒸食皆
可
蘆笋其苗名葦子草本草有蘆根爾雅謂之葭菙生
下隰陂澤中其狀都似竹但差小而葉抱莖生無枝又
花白作穗如茅花根如竹根亦差小而節疎露出浮水
者不堪用味甘一云辛性寒
救飢採嫩笋煠熟油鹽調食其根甘甜亦可生咂
食之
玄扈先生曰嘗過根本勝藥北方亦作果食其笋則
北方者可食南産不可食
茅芽根本草名茅根一名蘭根一名茹根一名地菅
一名地筋一名兼杜又名白茅菅其芽一名茅針生楚
地山谷今田野處處有之春初生苗布地如針夏生白
花茸茸然至秋而枯其根至潔白亦甚甘美根性寒茅
針性平花性温俱味甘無毒
救飢採嫩芽剥取嫩穰食甚益小兒及取根咂食
甜味久服利人服食此可斷穀
玄扈先生曰嘗過
葛根一名雞齊根一名鹿藿一名黃斤生汶山川谷
及成州海州浙江并澧鼎之間今處處有之苗引藤蔓
長二三丈莖淡紫色葉頗似楸葉而小色青開花似豌
豆花粉紫色結實如皂莢而小根形如手臂味甘性平
無毒一云性冷殺野葛巴豆百藥毒
救飢掘取根入土深者水浸洗淨蒸食之或以水
中揉出粉澄濾成塊蒸煑皆可食及採花晒
乾煠食亦可
玄扈先生曰嘗過
何首烏一名野苗一名交藤一名夜合一名地精一
名陳知白又名桃柳藤亦名九真藤出順州南河縣其
嶺外江南諸州及虔州皆有以西洛嵩山歸德柘城縣
者為勝今鈞州密縣山谷中亦有之蔓延而生莖蔓紫
色葉似山藥葉而不光嫩葉間開黃白花葛勒花結子
有稜似蕎麥而極細小如粟粒大根大者如拳各有五
楞瓣狀似甜瓜樣中有花紋形如鳥獸山嶽之狀者極
珍有赤白二種赤者雄白者雌又云雄者苗葉黃白雌
者赤黃色一云雄苗赤生必相對遠不過三四尺夜則
苗蔓相交或隱化不見凡修合藥須雌雄相合服有驗
宜偶日服二四六八日是也其藥本無名因何首烏見
藤夜交採服有功因以採人為名耳又云仙草其為五
十年者如拳大號山奴服之一年髭髮烏黑百年如碗
大號山哥服之一年顔色紅悅百五十年如盆大號山
伯服之一年齒落重生二百年如斗栲栳大號山翁服
之一年顔如童子行及奔馬三百年如三斗栲栳大號
山精服之一年延齡純陽之體久服成地仙又云其頭
九數者服之乃仙味苦澁性微温無毒一云味甘茯苓
為之使酒下最良忌鐵器猪羊血及猪肉無鱗魚與蘿
蔔相惡若並食令人髭鬢早白腸風多熱
救飢掘根洗去泥土以苦竹刀切作片米泔浸經
宿換水煑去苦味再以水淘洗淨或蒸或煑
食之花亦可煠食
玄扈先生曰嘗過根本勝藥不必救荒
瓜樓根俗名天花粉本草名栝樓實一名地樓一名
果臝一名天瓜一名澤姑一名黃瓜生弘農川谷及山
隂地今處處有之入土深者良生鹵地者有毒詩所謂
果蓏之實是也根亦名白藥大者細如手臂皮黃肉白
苗引藤蔓葉似甜瓜葉而作花乂有細毛開花似葫蘆
花淡黃色實在花下大如拳生青熟黃根味苦性寒無
毒枸杞為之使惡乾姜畏牛膝乾漆反烏頭
救飢採根削皮至白處寸斷之水浸一日一次換
水浸經四五日取出爛搗研和絹袋盛之澄
濾令極細如粉或將根晒乾搗為麪水浸澄
㴽二十餘遍使極膩如粉或為蒸餅或作煎
餅切細麪皆可食採栝樓穰煑粥食極甘取
子炒乾搗爛用水熬油亦可
玄扈先生曰嘗過根本良藥
磚子苗一名關子苗生水邊苗似水葱而麄大内實
又似蒲葶稍開碎白花結穗似水莎草穗紫赤色其子
如黍粒大根似蒲根而堅實味甜子味亦甜
救飢採子磨麪食及採根擇洗淨換水煑食或晒
乾磨為麪食亦可
菊花一名節華一名日精一名女節一名女華一名
女莖一名更生一名周盈一名傅延年一名隂成生雍
州川澤及鄧衡齊州田野今處處有之味苦甘性平無
毒术枸杞桑根白皮為之使
救飢取莖紫氣香而味甘者採葉煠食或作羹皆
可青莖而大氣味作蒿苦者不堪食名苦薏
其花亦可煠食或炒茶食
玄扈先生曰嘗過
金銀花本草名忍冬一名鷺鷥藤一名左纏藤一名
金釵股又名老翁鬚亦名忍冬藤舊不載所出州土今
輝縣山野中亦有之其藤凌冬不凋故名忍冬草附樹
延蔓而生莖微紫色對節生葉葉似薜荔葉而青又似
水茶舊葉頭微團而軟背頗澁又似黑豆葉而大開花
五出微香蒂帶紅色花初開白色經一二日則色黃故
名金銀花本草中不言善治癰疽發背近代名人用之
奇效味甘性温無毒
救飢採花煠熟油鹽調食及採嫩葉換水煑熟浸
去邪味淘淨油鹽調食
玄扈先生曰嘗過花本勝藥
望江南其花名茶花兒人家園圃中多種苗高二尺
許莖微淡赤色葉似槐葉而肥大微尖又似胡蒼耳葉
頗大及似皂角葉亦大開五瓣金黃花結角長三寸許
葉味微苦
救飢採嫩苗葉煠熟水浸淘去苦味油鹽調食花
可炒食亦可煠食
玄扈先生曰嘗過或名槐豆或直稱决明
大蓼生密縣梁家衝山谷中拖藤而生莖有線楞而
頗硬對節分生莖乂葉亦對生葉似山蓼葉微短拳曲
節間開白花其葉味苦微辣
救飢採葉煠熟換水浸去辣味作成黃色淘洗淨
油鹽調食花亦可煠食
草部(莖可食)
黑三稜舊云河陜江淮荆襄間皆有之今鄭州賈峪
山澗水邊亦有苗高三四尺葉似菖蒲葉而厚大背皆
三稜劒脊葉中攛葶葶止結實攢為刺毬狀如楮桃樣
而三顆瓣甚多其顆瓣形似草决明子而大生則青熟
則紅黃色根狀如烏梅而頗大有鬚蔓延相連比京三
稜體微輕治療並同其葶味甜根味苦性平無毒
救飢採嫩葶剥去麄皮煠熟油鹽調食
荇絲菜又名金蓮兒一名藕蔬菜水中拖蔓而生葉
似初生小荷葉近莖有椏劐葉浮水上葉中攛莖上開
金黃花莖味甜
救飢採嫩苗煠熟油鹽調食
水慈菰俗名為剪刀草又名剪搭草生水中其莖面
窳背方背有線楞其葉三角似剪刀形葉中攛生莖乂
稍間開三瓣白花黃心結青蓇葖如青楮桃狀頗小根
類葱根而麄大其味甜
救飢採近根嫩笋莖煠熟油鹽調食
草部(笋及實皆可食)
茭笋本草有菰根又名菰蔣草江南人呼為苃草俗
又呼為茭白生江東池澤水中及岸際今在處水澤邊
皆有之苗高二三尺葉似蔗荻又似茅葉而長闊厚葉
間攛葶開花如葦結實青子根肥剥取嫩白笋可噉久
根盤厚生菌(音窘)細嫩葉可噉名菰菜三年已上心中生
葶如藕白軟中有黑脈甚堪噉名菰首味甘性大寒無
毒
救飢採茭菰笋煠熟油鹽調食或採子舂為米合
粟煑粥食之甚濟飢
玄扈先生曰嘗過
農政全書卷五十三
