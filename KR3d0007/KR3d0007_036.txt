農政全書卷三十六
明徐光啟撰
蠶桑廣類
麻(苧麻)(大麻)(滎麻)(葛附)
苧麻爾雅曰黂枲實又曰枲麻又曰莩麻母禮記曰苴
麻之有黂(崔實註苴麻麻之有蘊者苧麻是也木陶弘景曰苧麻今績苧麻是也陸璣草疏云)
(苧一科數十莖宿根在地至春自生不須别種荆揚間歲三刈官令諸園種之剥取其皮以竹刮其表厚處自)
(脱得裏如筋者煑之用緝中蘇頌曰苧根舊不載所出州土今閩蜀江淛有之其可以績布苗高八九尺葉)
(如楮葉面青背白有短毛其根黃白而輕虚二月八月採王禎曰苧有二種一曰紫麻一曰白苧本南方之)
(物近河南亦多藝之數宼宗奭曰苧如蕁麻花如白楊而長成穗每一朵凡十穗青白色李時珍曰苧家)
(苧也又有山苧野苧凡麻絲之細者為絟粗者為紵而玄扈先生曰詩言漚紵傳稱紵衣中土之有紵舊矣)
(賈思勰不言種苧之法崔實始言苧麻繇是推之五代以前所謂紵所謂枲者殆皆苴麻之屬而今所謂苧者)
(特南方有之陸璣始著其名唐甄權乃以入藥方至宋掌禹錫云南方績以為布顯是北方所無而釋詩者尚)
(未知陸所謂苧非詩所謂紵也)
大麻即火麻黃麻爾雅翼所謂漢麻也雄者名枲麻牡
麻雌者名苴麻(吳普云麻蕡是實麻勃是花實中之仁先藏地中者及麻葉皆有毒食之殺人)
(寇宗奭曰麻子海東毛羅島來者大如蓮實其次出上郡北地者大如豆南地子小蘇頌曰麻子處處種之)
(績其皮可以為布農家擇其子之有班黑文者謂之雌麻種之則結子繁他子則不結也李時珍曰大麻即今)
(黃麻大科如油麻葉狹而長狀如益母草葉一枝七葉或九葉五六月開細黃花隨結實大如胡荽子可取油)
(剥其皮作麻其稭白而有稜輕虚可為燭心)
檾麻(許氏說文曰滎枲屬實爾雅翼云檾高四五尺或五六尺葉似苧而薄如大麻子或作&KR1342;或作䔛)
(種必連頃故謂之䔛也周禮典枲麻草注草葛䔛也子王禎曰檾其長如竹葉大如扇上團如葵花黃結)
(蓬如橡斗然結李時珍曰苘即今白麻多生卑濕處六七月開黃花實如半磨形有齒嫩青老黑中子扁黑)
(狀如黃葵其莖輕虚北人取皮作麻以莖蘸硫黃作焠燈引火甚速其嫩子小兒亦食之)
齊民要術曰凡種麻地須耕五六遍倍蓋之以夏至前
十日下子亦鋤兩遍仍須用心細意抽拔全稠閙細弱
不堪留者即去却一切但依此法除蟲災外小小旱不
至全損何者緣蓋磨數多故也
農桑緝要種苧麻法三四月種子者初用沙薄地為上
兩和地為次園圃内種之如無園瀕河近井處亦得先
倒斸土一二遍然後作畦闊半步長四步再斸一遍用
脚浮躡或杴背浮按稍實不然著水虚懸再把平隔宿
用水飲畦明旦細齒把浮耬起土再把平隨時用濕潤
畦土半升子粒一合相和勻撒子一合可種六七畦撒
畢不用覆土覆土則不出只須揀用極細梢杖三四根
撥剌令平可畦搭二三尺高棚上用細箔遮蓋五六月
内炎熱時箔上加苫重蓋惟使隂密不致曬死但地皮
稍乾用炊箒細洒水於棚蓋常令其下濕潤(或子未生芽或苗出)
(力弱不禁注水陡澆故也)如遇天隂及早夜撒去覆箔至十日後苗
出有草即拔苖高三指不須用棚如地稍乾用微水輕
澆約長三寸却擇比前稍壯地别作畦移栽臨移時隔
宿先將有苗畦澆過明旦亦將做下空畦澆過將苧麻
苖用刀器帶土撅出轉移在内相離四寸一栽務要頻
鋤三五日一澆如此將護二十日之後十日半月一澆
至十月後用牛驢馬生糞蓋厚一尺預選秋耕擺熟肥
地更用細糞糞過來年春首移栽地氣已動為上時芽
動為中時苖長為下時栽法掘區成行方圍相去一尺
五寸將畦中科苗移出栽於區内擁土區中以水湮之
若夏秋移栽須趁雨水地濕分根連土於側近地内分
栽亦可移栽年深宿根者移時用刀斧將根截斷長可
三四指栽時成行作區方圍各離一尺五寸每區卧栽
三二根棋盤相對擁土畢然後下水候三五日復澆苗
高勤鋤旱則澆之若地遠移栽者須根科少帶原土滿
包封裏外復用席包掩合勿透風日雖數百里外栽之
亦活栽培法如前初年長約一尺便割一鎌麻未堪用
再候長成所割即堪績用至十月即將割過根揸用牛
馬糞蓋厚一尺不至凍死(玄扈先生曰如此蓋厚則栽得過冬所以中土得種若北)
(方未知可否吾鄕三十度上下地方蓋厚一二寸即得矣)至二月初把去糞令苗出
以後歲歲如此(壓條滋胤如桑法移栽亦可)第三年根科交胤稠密
不移必漸不旺即將本科周圍稠密新科再依前法分
栽每歲可割三鎌每割時須根傍小芽出土約高五分
其大麻即為可割大麻既割其小芽榮長便是下次再
割麻也若小芽過高大麻不割不惟小芽不旺又損已
成之麻大約五月初一鎌六月半一鎌八月半一鎌唯
中間一鎌長疾麻亦最好刈倒時隨即用竹刀或鐵刀
從梢分批開用手剥下皮即以刀刮其白瓤其浮上皴
皮自去縳作小栞搭於房上夜露晝曝如此五七日晝
夜自然潔白然後收之若值隂雨即於屋底風前令透
凉(去聲)恐經雨黑漬故也所剥之麻春夏秋温暖時分績
與常法同若於冬月用温水潤濕易為分擘也如乾硬
難分其績既成纏作纓子於水瓮内浸一宿紡車紡訖
用桑柴灰淋下水内浸一宿撈出每纑五兩可用淨水
一盞細石灰拌勻置於器物内停放一宿至來日澤去
石灰却用黍楷灰淋水煮過自然白輭曬乾再用清水煮
一度别用水擺拔極淨曬乾逗成纑鋪經胤織造與常
法同此麻一歲三割每畆得麻三十斤少不下二十斤
目今陳蔡間每斤價錢三百文已過常麻數倍善績者
麻皮一斤得績一斤細者有一斤織布一疋次斤半一
疋又次二斤三斤一疋其布柔韌潔白比之常布又價
高一二倍然則此麻但栽植有成便自宿根可謂暫勞
永利矣
齊民要術曰種苧麻法止取實者種班黑麻子(班黑者饒實崔)
(實曰苴麻子黑又實而重𢷬治作燭不作麻)耕須再遍一畆用子二升種法
與大麻同三月種者為上時四月為中時五月初為下
時大率二尺留一科(穊則不成)鋤常令淨(荒則少實)既放勃拔去
雄(若未放勃去雄者則不成子實)凡五榖地畔近道旁者為六畜所犯
宜種胡麻麻子(胡麻六畜不犯麻子粗頭則科大收此二種以供美燭之費也)慎勿於
大豆地中雜種麻子(扇地兩損而收並薄)六月中可於麻子地間
散蕪菁子而鋤之擬收其根
汜勝之書曰種麻預調和田二月下旬三月上旬傍雨
種之麻生布葉鋤之率九尺一樹樹高一尺以蠶矢糞
之樹三升無蠶矢以溷中熟糞糞之亦善樹一升天旱
以流水澆之樹五升無流水曝井水殺其寒氣以澆之
雨澤適時勿澆澆不欲數養麻如此美田則畆五十石
及百石薄田尚三十石穫麻之法霜下實成速斫之其
樹大者以鋸鋸之崔實曰二三月可種苴麻(麻之有實者為苴)
玄扈先生曰苧初種用子一種之後宿根自生數年之
後根多紏結即須分栽耳今安慶建寧諸處亦多掘根
分栽無種子者亦如壓條栽桑趣易成速效而已然無
根處取遠致為難即宜用種子之法凡苖長數寸即用
糞和半水澆之割後旋澆澆必以夜或隂天日下澆苧
有鏽瘢又最忌猪糞
又曰今年壓條來年成苧或云月月可栽
又凡種大麻用白麻子(白麻子為雄麻顔色雖白齧破枯焦無膏潤者秕子也亦不中)
(種市糴者口含令少時顔色如舊者佳如變黑者裛崔實曰牡麻青白無實兩頭銳而輕浮)麻欲得
良田不用故墟(故墟亦良有點葉夭折之患不任作布也)地薄者糞之(糞宜熟無)
(熟糞者用小豆底亦得崔實曰正月糞疇疇麻田也)耕不厭熟(縱横七徧以上則麻無葉也)田
欲歲易(抛子種則節高)良田一畆用子三升薄田二升(穊則細而不長)
(稀則粗而皮惡)夏至前十日為上時至日為中時至後十日為
下時(麥黃種麻麻黃種麥亦良候也諺曰夏至後不沒狗或答曰但雨多濕櫜駝又諺曰五月及澤父子)
(不相借言及澤也夏至後者匪惟淺短皮亦輕薄此亦趨時不可失也)澤多者先漬麻子
令芽生(取雨水浸之生芽疾用井水則生遲浸法著水中如炊兩石米頃出著席上布令厚三四寸數)
(攪之令均得地氣一宿則芽出水若滂沛十日亦不生)待地白背耬耩漫擲子空
洩勞(截雨脚即種者地濕麻生瘦待白背者麻生肥)澤少者暫浸即出不得待
芽生耬頭中下之(不勞曳撻)麻生數日中常驅雀布葉而鋤
勃如灰便刈(刈拔各隨鄉法禾勃者生收皮不成放勃不收即驪)栞欲小&KR0008;欲薄
(栞吉典反小束也&KR0008;普胡反為其易)一宿輒翻之(得霜露則皮壊也)穫欲淨(有葉)
(者易爛)漚欲清水生熟合宜(濁水則麻黑水少則麻脆生則難剥大爛則不任煖泉不)
(冰凍冬日漚者即為柔明也)衛詩曰蓺麻如之何衡從其畆汜勝之
書曰種枲太早則剛堅厚皮多節晩則不堅寧失於早
不失於遲收麻之法穗勃勃如灰拔之夏至後二十日
漚枲枲和如絲崔實曰夏至先後五日可種牡麻
種大麻法曰十耕蘿蔔九耕麻地宜肥熟須殘年開墾
俟凍過則土酥來春鋤成行壠正月半前後下種種子
取班黑者為上撒後以灰蓋之密則細疎則粗布葉後
以水糞澆灌恐葉焦死亦不可立行壠上恐踏實不長
七月間收子麻布包之懸掛則易出
種茼麻法地宜肥濕早者四月種遲者六月亦可繁密
處芟去則長
蘇恭曰滎麻宜九十月採隂乾為佳
農桑通訣曰&KR1342;與黃麻同時熟刈作小束池内漚之爛
去青皮取其麻片潔白如雪耐水爛可織為毯被及作
汲綆牛索或作牛衣雨衣草覆等具農家歲歲不可無
者
附葛
葛詩葛之覃兮(按葛一名黃斤種一名鹿藿藤一名雞齊有野生有家春長苖引蔓延治)
(之可作布根外紫内白大如臂長者五六尺葉有三尖如楓葉七月著花纍纍成穗莢如小黃豆宜七八月採)
(之)
採葛法夏月葛成嫩而短者留之一丈上下者連根取
謂之頭葛如太長看近根有白點者不堪用無白點者
可截七八尺謂之二葛
練葛法採後即挽成網緊火煮爛熟指甲剥看麻白不
粘青即剥下長流水邊捶洗淨風乾露一宿尤白安隂
處忌日色紡之以織
葛根端陽日採破之晒乾敷蟲蛇傷平時採之亦可蒸
及作粉食
葛花採之晒乾煠食
洗葛衣法清水揉梅葉洗前夏不脆或用梅樹葉搗碎
泡湯入磁盆内洗之忌用木器則黑
王禎麻苧圖譜叙曰麻苧之有用具南北不無異同民
俗豈能通變如南人不解刈麻北人不解治苧及有漚
浸審生熟之節車紡分大小之工凡絺綌繩綆皆其所
出今併所附類一一條列庶使南北互相為法云
玄扈先生曰苧性畏寒不宜北土北方地氣所絶無如
之何然紵衣漚紵即又北方自古有之宜試種為得
刈刀穫麻刃也或作兩刃但用鎌柌旋插其刃俯身控
刈取其平穩便易北方種麻頗多或至連頃另有刀工
各具其器割刈根莖劖削稍葉甚有速效南東惟用拔
取頗費工力故錄此篇首著其便也
漚池漚浸漬也池猶泓也凡藝麻之鄉如無水處則當
掘地成池或甃以磚石蓄水於内用作漚所大凡北方
治麻刈倒即栞之卧置池内水要寒煖得宜麻亦生熟
有節須人體測得法則麻皮潔白柔韌可績細布南方
但連根拔麻遇用則旋浸旋剥其麻片黃皮粗厚不任
細績雖南北習尚不同然北方隨刈即漚於池可為上
法又問之南方造苧者謂苧性本難輭與漚麻不同必
先績苧已紡成纑乃用乾石灰拌和累日(夏天三日冬天五日春秋)
(約中)既必抖去别用石灰煮熟待冷於清水中濯淨然後
用蘆簾平鋪水面(如水遠則用大盆盛水鋪簾或卓攤纑浸曝每日換水亦可)攤纑
於上半浸半曬遇夜收起瀝乾次日如前候纑極白方
可起布此治苧池漚之法須假水浴日曝而成北人未
之省也今書之冀南北通用(至有理可推廣其意别用之也)
苧刮刀刮苧皮刃也煆鐵為之長三寸許捲成小槽内
插短柄兩刃向上以&KR0008;為用仰置乎中將所剥苧皮横
覆刃上以大指就按刮之苧膚即脱農桑輯要云苧刈
倒時用手剥下皮以刀刮之其浮皴自去宜制為兩刃
鐵刃尤便於用
績&KR2486;盛麻績器也績集韻云輯也&KR2486;說文曰籠也又姑
簍也字從竹或以條莖編之用則一也大小深淺隨其
所宜制之麻苧蕉葛等為之絺綌皆本於此有日用生
財之道也
小紡車此車之制凡麻苧之鄉在在有之前圖具陳兹
不復述隋書鄭善果母清河崔氏恒自紡績善果曰母
何自勤如是耶荅曰紡績婦人之務上自王后下至大
夫妻各有所製若惰業者是為驕逸吾雖不知禮其可
自敗名乎今士大夫妻妾衣被&KR1021;美曾不知紡績之事
聞此鄭母之言當自悟也
大紡車其製長餘二丈闊約五尺先造地拊木相四角
立柱各高五尺中穿横桄上架枋木其枋木兩頭山口
卧受捲纑長軖鐵軸次於前地拊上立長木座座上列
臼以承&KR2682;底鐵簨(夫&KR2682;用木車成筩子長一尺二寸圍一尺二寸計三十二枚内受績纏)
&KR2682;上俱用杖頭鐵環以拘&KR2682;軸又於額枋前排置小鐵
叉分勒績條轉上長軖仍就左右别架車輪兩座通絡
皮弦下經列&KR2682;上拶轉軖旋鼓或人或畜轉動左邊大
輪弦隨輪轉衆機皆動上下相應緩急相宜遂使績條
成緊纏於軖上晝夜紡績百斤或衆家績多乃集於車
下秤績分纑不勞可畢中原麻布之鄉皆用之又新置
絲線紡車一如上法但差小耳比之露地術架合線特
為省易因附于此
蟠車纏纑具也又謂之撥車南人謂撥拊又云車柎南
北人皆慣用習見已圖於前兹不必述
纑刷疏布縷器也束草根為之通柄長可尺許圍可尺
餘其纑縷杼軸既畢架以叉木下用重物掣之纑縷已
均布者以手執此就加漿糊順下刷之即增光澤可授
機織此造布之内雖曰細具然不可闕
布機釋名曰布列諸縷淮南子曰伯餘之初作布也(伯餘)
(黃帝臣也)緂麻索縷手經指挂後世為之機杼幅疋廣長疎
密之制存焉農家春秋績織是為要具
行臺監察御史詹雲卿造布之法曰揀一色白苧麻水
潤分成縷粗細任意旋緝旋搓本俗於腿上搓作纑逗
成鋪不必車紡亦勿熟漚只經生纑論帖穿苧如常法
以發過稀糊調細豆麫刷過更用油水刷之於天氣濕
潤時不透風處或地窨子中洒地令潤經織為佳若風
日高燥則纑縷乾脆難織每織必先以油水潤苧及潤
纑經織成生布於好灰水中浸蘸曬乾再蘸再曬如此
二日不得揉搓再蘸濕了於乾灰内周徧滲浥兩時久
納於熱灰水内浸濕於甑中蒸之文武火養二三日頻
頻飜覷要識灰性及火候緊慢次用淨水澣濯天晴再
三帶水搭曬如前不計次數惟以潔白為度灰須上等
白者落梨桑柴豆稭等灰入少許炭灰妙(北方古有此法今獨肅寧)
(用之)
鐵勒布法將揀下雜色苧麻水潤分縷隨緝隨搓
織皆如前法水煮過便是先將生苧麻折作二尺五寸
長不斷曬乾蒸過帶濕剥下去粗皮如常法水潤緝搓
如前
麻鐵黎布法將雜色老火麻帶濕曲折作二尺五寸長
曬乾收之欲用時旋於木甑中蒸過趁濕剥下曬乾以
木椑子兩箇夾麻順歴數次至麻性頗軟堪緝為度水
潤緝績紡作纑生織成布水煮便是
王禎曰此布妙處惟在不搓揉了麻之骨力好灰水蘸
曬布子潔白而已雖曰蘸曬頗煩而省纏縈熟纑等工
亦多比之南布或有價高數倍者真良法也鏤板印布
與世之治生君子共之
繩車絞合䋔緊作繩也其車之制先立簨虡一座植木
止之簨上加置横板一片長可五尺闊可四寸横板中間
排鑿八竅或六竅各竅内置掉枝或鐵或木皆彎如牛
角又作横木一莖列竅穿其掉枝復别作一車亦如上
法兩車相對約量遠近將所成䋔緊各結於兩車掉枝
之足車首各一人將掉枝所穿横木俱各攪轉候䋔股
勻緊却將三股或四股撮而為一各結於掉枝一足計
成二繩然後將另制瓜木置於所合䋔緊之首復攪其
掉枝使䋔緊成繩瓜木自行繩盡乃止凡農事中用繩
頗多故田家習制此具遂列於農譜之内
䋔車續豚臬䋔緊具也造作簨虡高二尺上穿横軸長
可二尺餘貫以軖轂左手引麻牽軖既轉右手續接麻
皮成緊縱纏上軖䋔縷既盈乃脱軖付之繩車或作别
用
紉車繟繩器也通俗文曰單繟曰細揉木作捲中貫軸
柄長可尺餘以捲之上角用繟麻皮右手執柄轉之左
手續麻股既成緊則纏於捲上或隨繩車用之以助糺
絞䋔緊又農家用作經織麻履牛衣簾箔等物此紉車
復有大小之分也
旋椎掉麻紴具也截木長可六寸頭徑三寸許兩間斫
細樣如腰鼓中作小竅插一鈞簨長可四寸用繋麻皮
於下以左手懸之右手撥旋麻既成緊就纏椎上餘麻
挽於鈎内復續之如前所成經緯可作粗布亦可織履
農隙時老稚皆能作此雖繋瑣細之具然於貧民不為
無補故繋於此
農政全書卷三十六
