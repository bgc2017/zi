農政全書卷四十
明徐光啓撰
種植
雜種下
紅花博物志曰張騫得種於西域(一名紅藍一名黃藍以其花似藍也今處)
(處有之色紅黃葉綠有刺夏開花花下有梂花出梂上梂中結實大如小豆)
齊民要術曰花地欲得良熟二三月間俟雨後速下或
漫散種或耬下一如種麻法亦有鋤掊而掩種者子科
大而易料理花出欲日日乘凉摘取(不摘則乾)摘必須盡(餘留)
(即合)五月子熟收曝令乾打取之(子亦不用鬱浥)五月種晚花(春初)
(即留子入五月便種若待新花熟後取子則太晚矣)七月中摘深色鮮明耐久不
黦勝春種者負郭良田種頃者歲收絹三百疋一頃收
子二百斛與麻子同價既任車脂亦堪為燭即是直頭
成米(二百石米已當穀田三百疋絹端然在外)一頃收花日須百人摘以一
家手力十不充一但駕車地頭每日當有小兒僮女百
十餘羣自來分摘正須平量中半分取是以單夫隻妻
亦得多種
便民圖纂曰八月中鋤成行壠舂穴下種或灰或雞糞
蓋之澆灌不宜濃糞次年花開侵晨採摘微搗去黃汁
用青蒿蓋一宿捻成薄餅晒乾收用勿近濕墻壁去處
齊民要術曰殺花法摘取即碓持使熟以水淘布袋絞
去黃汁更擣以粟飯漿清而醋者淘之又以布袋絞汁
即收取染紅勿弃也絞訖著甕器中以布蓋上雞鳴更
擣以栗令均於蓆上攤而曝乾勝作餅作餅者不得乾
令花浥鬱也
又曰作胭脂法預燒落藜藜藋及蒿作灰(無者即草灰亦得)以
湯淋取清汁(初汁純厚大釅即放花不中用惟可洗衣取第三度湯者以用菜花和使好色也)
揉花(十許變勢盡乃生)布袋絞取純汁著甕椀中取醋榴兩三
個劈取子擣破少著粟飯漿水極醋者和之布絞取瀋
以和花汁(若無石榴者以好醋和飯漿亦得若復無醋者清飯漿極酸者亦得空用之)下白
米粉大如酸棗(粉多則白)以淨竹箸不膩者良久痛攪蓋冐
至夜瀉去上清汁至淳處止傾著白練角袋子中懸之
明日乾浥浥時捻作小瓣如半麻子陰乾之則成矣
又曰合香澤法如清酒以浸香(夏用冷酒春秋温酒令煖冬則小熱)雞舌
香(俗人以其似丁子則為丁子香也)藿香苜蓿蘭香凡四種以新緜裹
而浸之(夏一宿春秋再宿冬三宿)用胡麻油兩分猪腹(腹宜作&KR0008;或胰)一分
内銅鐺中即以浸香酒和之煎數沸後便緩火微煎然
後下所浸香煎緩火至暮水盡沸定乃熟(以火頭内澤中作聲者水)
(未盡有煙出無聲者水盡也)澤欲熟時下少許青蒿以發色綿羃鐺
觜瓶口瀉
又曰合面脂法牛髓(牛髓少者用牛脂和之若無髓空用脂亦得也)温酒浸丁
香藿香二種(浸法如煎澤法)煎法一同合澤亦著青蒿以發色
綿濾著瓷漆盞中令凝若作脣脂者以熟朱和之青油
裹之其冐霜雪遠行者常齧蒜令破以揩脣既不劈裂
又令辟惡賊(面患皴者夜燒梨令熟以糠湯洗面訖以煖梨汁塗之令不皴赤連染布嚼以塗面)
(亦不皴也)
又曰合手藥法取豬&KR0008;一具(摘去其脂)合蒿葉於好酒中痛
挼使汁甚滑白桃人二七枚(去黃皮硏碎酒解取其汁)以綿裹丁香
藿香甘松香橘核十顆(打碎)著&KR0008;汁中仍浸置勿出瓷貯
之夜煑細糠湯淨洗面拭乾以藥塗之令手軟滑冬不
皴
又曰作紫粉法用白米英粉三分胡粉一分(不著胡粉不著人面)
和合勻調取葵子熟蒸生布絞汁和粉日曝令乾若色
淺者更蒸取汁重染如前法
又曰作米粉法染米第一粟米第二(如用一色純第米勿使有雜白)使
甚細(簡去碎者)各自純作莫雜餘種(其雜米糯米小麥黍米榛米作者不得好也)
於糟中下水脚蹋十徧淨淘水清乃止大甕中多著冷
水以浸米(春秋則一月夏則二十日冬則六十日唯多日佳)不須易水臭爛乃
佳(日若淺者粉不潤美)日滿更汲新水就甕中沃之以手把攪淘
去醋氣多與徧數氣盡乃止稍出著一砂盆中熟硏以
冰沃攪之接取白汁絹袋濾著別甕中麄沉者更硏之
水沃接取如初硏盡以杷子就甕中良久痛抨然後澄
之接去清水貯出淳汁著大盆中以板一向攪勿左右
廻轉三百餘匝停置蓋甕勿令塵汚良久清澄以杓徐
徐去清以三重布帖粉上以粟糠著布上糠上安灰灰
濕更以乾者易之灰不復濕乃止然後削去四畔麄白
無光潤者别收之以洪麄用(麄粉米皮所成故無光潤)其中心圓如
鉢形酷似鴨子白光潤者名曰粉英(英粉米心所成是以光潤也)無
風塵好日時書布於牀上刁削粉英如曝之乃至粉乾
足(將住反)手痛挼勿住(痛挼則滑美不挼則澀惡)擬人客作餅及作香
粉以供粧摩身體
又曰作香粉法唯多著丁香於粉合中自然芬馥(亦有愛香)
(木絹和粉者亦有水没香以汁溲粉者皆損色又賣香不如全署合中也)
玄扈先生曰苗生嫩時亦食其子搗碎煎汁入醋拌蔬
食極肥美又可為車脂及燭
藍爾雅曰葴馬藍(郭璞注曰今大葉冬藍也蓼李時珍曰藍凡有五種蓼藍葉如五六月)
(開花成穗淺紅色子亦如蓼歲可三刈菘藍葉如白菘馬藍葉如苦蕒吳藍長莖如蒿而花白木藍長莖如決)
(明葉似槐七月開花淡紅色別有一種甘藍可食)
齊民要術曰藍地欲得良三徧細耕三月中浸子令芽
生乃畦種之治畦下水一同葵法藍三葉澆之(晨夜再澆之)
薅治令淨五月中新雨後即接濕耬耩拔栽(夏小正曰五月洛藋)
(藍蓼玄扈先生曰栽時宜倂功急手無令地燥也)三莖作一科相去八寸(栽時既濕)
(白背不急鋤堅確也)五徧為良七月中作坑令受百許束作麥稈
泥泥之令深五寸以苫蔽四壁刈藍倒竪於坑中下水
以木石鎮壓令没熱時一宿冷時再宿漉去荄内汁於
甕中率十石甕著石灰一斗五升急抨(普彭反)之一食頃
止澄清瀉去水别作小坑貯藍澱著坑中候如強粥還
出甕中盛之藍澱成矣種藍十畝敵榖田一頃能自染
青者其利又倍矣
崔實曰榆莢落時可種藍五月可刈藍六月種冬藍(冬藍)
(木藍也)
農桑通訣曰木藍松藍可以為澱者蓼藍但可染碧不
堪作澱藍一本而有數色刮行青綠雲碧青藍黃豈有
青出於藍而青於藍者乎藍非獨可染青絞其汁飲之
最能解蟲□諸藥等毒不可闕也
便民圖纂曰正月中以布袋盛子浸之茅出撒地上用
糞灰覆蓋待放葉澆水糞長二寸許分栽成行仍用水
糞澆活至五六月烈日内將糞水潑葉上約五六次俟
葉厚方割離土二寸許將梗葉浸水缸内晝夜濾淨每
缸内用礦灰色清者灰八兩濃者九兩以木朳打轉澄
清去水是謂頭靛其在地舊根旁須去草淨澆灌一如
前法待葉盛亦如前法收割浸打謂之二靛又俟長亦
如前澆灌斫則齊根浸打法亦同前謂之三靛其濾出
柤壅田亦可
紫草爾雅曰藐茈草(郭璞註曰一名紫䓞草廣志曰隴西紫草紫之上者本經曰一名)
(紫丹陽博物志曰平氏山之紫草特好也)
齊民要術曰黃白軟良之地青沙地亦善開荒黍穄下
大佳性不耐水必須高田秋耕地至春又轉耕之三月
種之耬耩地逐壟手下子(良田一畝用子二升薄田用子三升)下訖勞之
鋤如榖法唯淨為佳其壟底草則拔之(壠底用鋤則傷紫草)九月
中子熟刈之候稃(芳蒲反)燥載聚打取子(濕載子則鬱浥)即深細
耕(不細不深則失草矣)尋壟以耙耬取整理(收草宜倂手力速竟為良遭雨則損草也)
一把隨以茅結之(擘葛彌善)四把為一束當日則斬齊顛倒
十重許為長行置堅平之地以板石鎮之令扁(濕鎮直而長燥)
(鎮則碎折不鎮賣難售也)兩三宿竪頭著日中曝之令浥浥然(不曝則鬱)
(黑太燥則碎折)五十頭作一洪(洪十字大頭向外以葛纏絡)著敞屋下陰凉
處棚棧上其棚下勿使驢馬糞及人溺又忌煙皆令草
失色其利勝藍若欲久停者入五月内著屋中閉戶塞
向密泥勿使風入漏氣過立秋然後開草出色不異若
經夏在棚棧上草便變黑不復任用
務本新書曰種訖拖瓶擺之或以輕鈍碾過秋深子熟
旁去其土連根取出就地鋪穧頗乾輕振其土以茅策
束切去虚稍以之染紫其色殊美
附地黃種須黑良田五徧細耕三月以上旬為上時中
旬為中時下旬為下時一畝下種五石其種還用三月
中掘取者逐犁後如禾麥法下之至四月末五月初生
苗訖至八月盡九月初根成中染若須留為種者即在
地中勿掘之待來年三月取之為種計一畝可收根三
十石有草鋤不限徧數鋤時別作小刀鋤勿使細土覆
心今秋收訖至來年更不須種自旅生也唯鋤之如此
得四年不要種之皆餘根自出矣
枸杞爾雅曰杞枸檵(郭璞註曰今枸杞也一名枸棘一名天精一名地仙一名却老一名)
(苦杞一名甜菜一名地節一名羊乳枸杞二木名此木棘如枸之刺莖如杞之條故兼稱之處處有之春生苖)
(葉軟薄堪食其莖幹高三五尺叢生六七月開花紅紫色隨結實微長生青熟紅味甘美根皮名地骨皮古以)
(韋山為上近以甘州者為絶品今陜之蘭州靈州以西並是大樹子圓如櫻桃乾時可作果食)
種樹書曰收子及掘根種於肥壤中待苗生剪為蔬食
甚佳
博聞錄曰種枸杞法秋冬間收子淨洗日乾春耕熟地
作町闊五寸紐草稕如臂大置畦中以泥塗草稕上然
後種子以細土及牛糞蓋令徧苗出頻水澆之又可插
種
務本新書曰枸杞宜故區畦種葉作菜食子根入藥
秋時收好子至春畦種如種菜法又三月中苖出時
移栽如常法伏内壓條特為滋茂一法截條長四五
指許掩於濕土地中亦生
農桑通訣曰春夏採葉秋採莖實冬採根朱孺子幼事
道士王延正居大若巖汲於溪見二花犬因逐之入於
枸杞叢下掘之根形如二犬食之忽覺身輕諺云去家
千里勿食蘿摩枸杞言其補精氣也
茱萸禮記曰三牲用藙(注曰藙茱萸也呼李時珍曰此即欓子也蜀人為艾子楚人)
(呼為辣子古人謂之藙及榝子因其辛辣蜇口慘服使人有殺毅黨然之狀故有諸名蘇恭謂茱萸之開口)
(者為食茱萸孟詵謂茱萸之閉口者為欓子馬志謂粒大色黃黑者為食茱萸粒緊小色青綠者為吳茱萸山)
(茱萸則不任食也其樹處處有之江淮蜀漢猶多木高丈餘三月開花七八月結實)
齊民要術曰二月栽之宜故城隄冡高燥之處(凡於城上種蒔)
(者先宜隨長短掘壍停之經年然後於壍中種蒔保澤沃壤與平地無差不爾者土堅澤流長物不逹經年倍)
(樹木尚小)候實開便收之挂著屋裏壁上令陰乾勿使煙熏
(煙熏則苦而不辛也)用時去中黑子(肉醬魚醬偏可所用)
萬畢術曰井上宜種茱萸茱萸葉落井中有化水者無
瘟病
風土記曰俗尚九月九日謂之上九茱萸到此日氣烈
熟色赤可折其房以插頭云辟惡氣禦冬
决明爾雅曰薢茩(郭璞注曰藥草决明也即青箱子有二種一種馬蹄决明入藥最良一種)
(茳茫決明又小異二種皆可作酒麯嫩苗及花角惟茳茫可食馬蹄靭苦不堪食也)
四時類要曰二月取子畦種同葵法葉生便食直至秋
間有子若嫌老番種亦得若入藥不如種馬蹄者
博聞錄曰園圃四旁宜多種蛇不敢入
黃精博物志曰天老云太陽之草名黃精(詳見救荒本草)
四時類要曰二月擇取葉相對生者是真黃精擘長二
寸許稀種之一年後甚稠種子亦得其葉甚美入菜用
其根堪為煎术與黃精仙家所重
五加異物志云文章作酒能成其味以金買草不言其
貴(即五加也一名五花一名文章草一名白刺一名追風使一名木骨一名金鹽一名犲漆一名犲節又名)
(五佳五葉交如者良)
玄扈先生曰取根深掘肥地二尺埋一根令没舊根甚
易活苗生從一頭剪取每剪訖鋤土壅之久服輕身耐
老明目下氣補中益氣精堅筋骨強志意葉可作蔬菜
食五七月採根陰乾造酒有服五加皮散而獲延年者
不勝記或即為散以代湯茶餌之騐亦同
又曰正二月取枝插亦易活
百合一名&KR2937;一名強瞿一名蒜腦藷一名夜合(根如葫蒜數十)
(片相累或云是蚯蚓相纏結變作之其葉短而闊微似竹葉白花四垂者百合也葉長而狹尖如柳葉紅花不)
(四垂者山丹也莖葉似山丹而高紅花帶黃而四垂上有黑斑點其子先結在枝葉間者卷丹也又有一種色)
(微綠者開花最遲俗名真百合)
四時類要曰二月種百合此物尤宜雞糞每阬深五寸
如種蒜法(又云取根曝乾搗為麫細篩甚益人)
玄扈先生曰宜肥地加雞糞熟鋤春取根大者擘雜於
畦中如種蒜法五寸一科二月半鋤之滿三遍則不鋤
不長三年大如盞頻澆則花開爛漫清香滿庭秋分亦
可分
薏苡漢書曰馬援在交阯常餌薏苡載還為種(一名芑實一名)
(屋菼一名&KR0034;米一名鮮蠡一名薏珠子一名西番蜀秫一名回回米一名草珠兒處處有之交阯者最大春生)
(苗莖高三四尺葉如黍五六月結實以顆小色青味甘粘牙者良形尖而殼薄米白如糯米此真薏苡也可粥)
(可麫可同米釀其一種圓而殼厚者即菩提子也)
玄扈先生曰九月霜後收子至來年三月中隨耕地於
壠内點種撈蓋令平有草則鋤
芭蕉(廣志曰芭蕉一曰芭菹或曰甘蕉莖如荷芋重皮相裹大如盂升子有角子長六七寸有蔕三四寸)
(角著蔕生為行列兩兩共對若相抱形剝其上皮色黃白味似葡萄甜而脆亦飽人其根大如芋魁大一石青)
(色葉南方異物志曰甘蕉草類望之如樹株大者一圍餘長一丈或七八尺廣尺餘華大如酒杯形色如芙)
(蓉莖末百餘子大名為房根似芋魁大者如車轂實在華中每華一闔各六子先後相次子不俱生華不俱落)
(此蕉有三種一種子大如拇指長而銳有似羊角名羊角蕉味最甘好一種大如雞卵有似羊乳味微減羊角)
(蕉一種蕉大如藕長六七寸形正名方蕉少甘味最弱其莖如芋取濩而煮之則如絲可紡績玄扈先生曰)
(今南中獨漳浦甘蕉絶美味)
齊民要術曰其莖解散如絲織以為葛謂之蕉葛雖脆
而好色黃白不如葛色出交阯建安
異物志曰甘蕉如飴蜜甚美食之四五枚可飽而餘滋
味猶在齒牙間顧微廣州記曰甘蕉與吳花實根葉不
異直是南土暖不輕霜凍四時花葉展其熟甘未熟時亦
苦澀(玄扈先生曰此謬矣吳下所有者蘘荷也)
萱詩曰焉得諼草(註曰諼草忘憂婦人佩其花則生男故名宜男鹿食九種觧毒之草萱乃)
(其一故又名鹿葱董子云欲忘人之憂則贈之丹棘吳人謂之療愁有單臺有重臺有秋萱有夏萱又有一種)
(以色言之則名金萱以香言之名麝香萱五月開花姿韻可愛今田野間處處有之)
玄扈先生曰春間芽生移栽栽宜稀一年自稠密矣春
剪其苖若枸杞食至夏則不堪食種時用根向上葉向
下當年開花皆千葉也
又曰五月採花八月採根今人多採其嫩苖及花跗作
爼食
芥藍(王禎農桑通訣曰芥之嫩者為芥藍極脆東坡詩云芥藍如菌蕈脆美牙頰響玄扈先生曰芥藍)
(芥屬也葉色如藍故南人謂之芥藍仍可擘取食故北人謂之擘藍其葉大於菘根大於芥薹苗大於白芥子)
(大於蔓菁花淡黃色其苖葉根心俱任為蔬子可壓油亦四時可種四時可食大略如蔓菁也但食根之菜如)
(芥蘆菔蔓菁之屬魁皆在土中此則魁在土上為異耳收根者湏四五月種少長擘食其葉漸擘魁漸大八九)
(月并根葉取之葉作葅或作乾菜根剝去皮或煑食或糟藏醬䜴留根至明春復發苖可採食三月花四月實)
(子每畝收可三四石)
玄扈先生曰種芥藍宜耕熟地厚壅之土強者多用草
灰和之耕熟後或漫散子取次耘之或種苗長數寸移
植之或就平地種或作埒大略與種蔓菁同法但須疎
行則魁大子多每本令相去一尺餘
又曰凡菜種多冬榮夏枯獨芥藍乾枯收子之後根復
生蘖經數年不壞蓋一種之後無論子粒傳生即原本
亦供數年採拾冬月悉取葉空留根來年亦上或并斸
去大根稍存入土細根來年亦生
又曰芥藍莖葉用芝蔴油煑如常煑菜法食之并㰱其
汁能散積痰其葉及子亦能消食積解麵毒
又曰菜名藍者不止因葉色似藍北人直用作澱可染
紬帛勝于福青
蓴魯頌曰薄採其茆(註云茆鳬葵也詩義疏云茆與葵相似葉大如手赤圓有肥斷著手)
(中滑不得停也莖大如箸皆可生食又可約滑羹江南人謂之蓴菜或謂之水葵本草云雜鯉魚作羹亦逐水)
(而性滑謂之淳菜或謂之水芹服食之不可多)
齊民要術曰近陂湖可於湖中種之近流水者可決水
為池種之以深淺為候水深則莖肥葉少水淺則葉多
而莖瘦蓴性易生一種永得宜潔淨不耐汚糞穢入池
即死矣種一斗餘許足用
葦爾雅曰葦醜䒒葭華蒹薕葭蘆菼薍其萌虇(郭璞註曰葦其)
(類皆䒒莠葭即今蘆也蒹似萑而細葭葦也菼似葦而小實中今江東呼蘆笋為虇然則蘆葦之類其初生者)
(皆名虇花名蓬蕽詩疏云薍或謂之荻至秋堅成即刈謂之藿生下濕地長丈許今處處有之)
農桑輯要曰葦四月苗高尺許選好葦連根栽成土墩
如椀口大於下濕地内掘區栽之縱横相去一二尺(欲得)
(力則密藏)至冬放火燒過次年春芽出便成好葦十月後刈
之
一法二月熟耕地作壠取根卧栽以土覆之次年成葦
又壓栽法其葦長時掘地成渠將莖袪倒以土壓之露
其稍凡葉向上者亦植令出土下便生根上便成笋與
壓桑無異五年之後根交當隔一尺許斸一钁即滋旺
矣其花絮沾濕地即生蘆然不如根栽者
三月初生其心挺出其下本大如箸上銳而細有黃黑
勃著之汙人手把取正白噉之甜脆一名蓫薚揚州謂之
馬尾幽州謂之旨苹
蒲爾雅曰莞苻蘺其上蒚(郭璞註曰今西方人呼蒲為莞蒲蒚謂其頭臺首也今江)
(東謂之苻蘺西方亦名蒲蒚中莖為蒚用之為席又名甘蒲又名醮石花上黃粉名蒲黃)
農桑通訣曰四月揀綿蒲肥旺者廣帶根泥移出於水
地内栽之次年即堪用(其水深者白長水淺者白短)
玄扈先生曰春初生嫩葉出水時取其中心入地白蒻
太如匕柄者生啖之甘脆以酣浸食如食笋法亦美周
禮所謂蒲爼也亦可煠食烝食及晒乾磨粉作餅食詩
曰惟笋及蒲是矣八九月收葉可作扇又可作包褁
蓆草玄扈先生曰小暑後斫起以備織蓆留老根在田
壅培發苖至九月間鋤起擘去老根將苖去稍分栽如
插稲法用河泥與糞培壅清明榖雨時復用糞或豆餅
壅之即耘草立梅後不可壅若灰壅之則生蟲退色
燈草元扈先生曰種法與蓆草同最宜肥田瘦則草細
五月斫起晒乾以尖刀釘板櫈上劃開其心可點燈及
為燭心其皮可製雨蓑
農政全書卷四十
