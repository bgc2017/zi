農政全書卷十一
明徐光啟撰
農事
占候
正月凡春雷和而反寒必多雨諺云春寒多雨水元宵
前後必有料峭之風謂之元宵風凡春有二十四番
花信風梅花風打頭楝花風打末上八日宜晴此夜
若雨元宵如之諺云上八夜弗見參星月半夜弗見紅
燈上元日晴春水少括云上元無雨多春旱清明無
雨少黃梅夏至無雲三伏熱重陽無雨一冬晴雨水
後隂多主少水高下大熱諺云正月罌坑好種田
二月十二日夜宜晴可折十二夜夜雨二月最怕夜雨
若此夜晴雖雨多亦無所妨(越人陳元義云二月内得十二個夜晴則一年雨晴)
(調勻更十二夜中又雨爲水潦年歲矣)十夜以上雨水鄉人盡呌苦初
四有水謂之春水初八日前後必有風雨諺云清
明斷雪榖雨斷霜言天氣之常東作既興早起夜眠
春間最爲要緊古語云一年之計在春一日之計在寅
三月清明晒得楊柳枯十隻糞缸九隻浮清明無雨
少黃梅雨打紙錢頭麻麥不見收雨打墓頭錢今年
好種田清明午前晴早蠶熟午後晴晚蠶熟清明
日喜晴諺云簷頭插柳青農人休望晴簷頭插柳焦農
人好作嬌若清明寒食前後有水而渾主高低田禾
大熟四時雨水調榖雨日雨主魚生諺云一點雨一
個魚榖雨前一兩朝霜主大旱是日雨則魚生必主
多雨二麥紅腐不可食用月内有暴水謂之桃花水
則多梅雨無澇亦無乾雪不消則九月霜不降雷多歲
稔虹見九月米貴
四月以清和天氣爲正必作寒數日謂之麥秀寒即
月令麥秋至之後夏至日風色看交時最要緊屢騐
月中看魚散子占水黃梅時水邊草上看散子高低
以卜水增止立夏日看日暈有則主水諺云一番暈
添一番湖塘是夜雨損麥諺云二麥不怕神共鬼只怕
四月八夜雨大扺立夏後夜雨多便損麥蓋麥花夜吐
雨多花損故麥粒浮秕也月内日暖夜凉主少水諺
云日暖夜寒東海也乾虹見米貴
五月諺云初一雨落井泉浮初二雨落井泉枯初三雨
落連太湖又云一日值雨人食百草又云一日晴一年
豊一日雨一年歉立梅芒種日是也宜晴隂陽家云
芒後逢壬立梅至後逢壬梅斷或云芒種逢壬是立黴
按風土記云夏至前芒種後雨爲黃梅雨田家初插秧
謂之發黃梅逢壬爲是芒後半月内西南風諺云梅
裏西南時裏潭潭但此風連吹兩日雨立至畏雷諺
云梅裏雷低田折舍回言低田巨浸屋無用也甚驗或
云聲多及震响反早往往經試才有雷便有雨遍插秧
之患大抵芒後半月謂之禁雷天又云梅裏一聲雷時
中三日兩立梅日早雨謂之迎梅雨一云主旱諺云
雨打梅頭無水飲牛雨打梅額河底開坼一云主水諺
云迎梅一寸送梅一尺雜占云此日雨卒未晴試以二
日比較近年纔是無雨雖有黃梅亦不多不可不知也
重五日只宜薄隂但欲晒得蓬&KR0146;(步結切枯病也)便好大晴
主水雨主絲綿貴大風雨主田内無邊帶風水多也
至後半月爲三時頭時三日中時五日末時七日時雨
中時主大水若末時縱雨一善括云夏至未過水袋未
破諺云時裏一日西南風准過黃梅兩日雨又云時雨
西南老龍奔潭皆主旱全不應晚轉東南必晴諺云朝
西暮東風正是旱天公末時得雷謂之送時主久晴
諺云迎梅雨送時雷送去了便弗回諺云黃梅天日
幾番顛冬青花占水旱諺云黃梅雨未過冬青花未
破冬青花已開黃梅雨不來夏至端午前义手種年
田夏至日雨落謂淋時雨(主久雨)其年必豊夏至有
雲三伏熱如吹西南風急吹急沒慢吹慢沒黃梅寒
井底乾端午日雨來年大熟分龍之日農家于是
日早以米飾盛灰籍之紙至晚視之若有雨點迹則秋
不熟榖價高人多閉糶五月二十日大分龍無雨而
有雷謂之鎖雷門田家五行曰至正壬辰春末夏初
水至旣非桃花亦非黃梅去而復來進退不已余家所
種低田數多正苦于插種過時田中積水車浚未有乾
期此日尚且勉強督工喜晴固好然八風周旋正不知
吉凶如何至申時忽東南陣起見掛帆雨隨有雷三四
聲方且驚愕忽見一老農拱手仰天且連稱慚愧不已
因問其故答云今日無雨而有雷謂之鎖龍門復拱手
相賀喜躍或問此處無雨他處却雨如何老農云晴雨
各以本境所致為占候也幼聞父老言前宋時平江府
崑山縣作水災隣縣常熟却稱旱上司謂接境一般高
下之地豈有水旱如此相背之理不准後申其里人直
赴于朝訢諸史丞相丞相怪問亦然衆人因泣下而告
曰崑山日日雨常熟只聞雷丞相謂有此理悉聽所陳
至今吳中相傳以爲古諺又諺云夏雨隔田晴又云夏
雨分牛脊又云龍行熟路正此謂也其年果熟晴多雨
少自此日至立秋止雨兩番月内虹見麥貴有三卯
宜種稻有應時雨諺云二十分龍廿一雨破車閣在
弄堂裏二十分龍廿一鱟拔起黃秧便種豆
六月初頭一劑雨夜夜風潮到立秋六月蓋夾被田
裏不生米六月西風吹遍草八月無風秕子稻處
暑雨不通白露枉相逢三伏中大熱冬必多雨雪
螂蟟蟬呌稻生芒六月有水謂之賊水言不當有也
小暑日晴雨亦要看交時最緊六月初三日略得
雨主秋旱收乾稻蘇秀人云此日略得雨則西山及南
海不斫簥竿初三日雨難稿稻諺云六月初三晴山
篠盡枯零六月初三一陣雨夜夜風潮到立秋小暑
日雨名黃梅顛倒轉主水東南風及成塊白雲起至半
月舶棹風主水退兼旱無南風則無舶棹風水卒不能
退諺云舶棹風雲起旱魃精空歡喜仰面看青天頭巾
落在麻坼裏東坡詩云三時已斷黃梅雨萬里初來舶
棹風正此日也諺云六月不熱五榖不結老農云三
伏中稿稻天氣又當下壅時最要晴晴則熟故也又云
六月蓋夾被田裏無張屁言凉冷則雨多雨多則水大
沒田無疑矣月令云季夏行秋令則丘□水潦禾稼不
熟又云伏裏西北風臘裏船不通主冬冰堅秋稻秕又
云六月無蠅新舊相登米價平夏秋之交稿稻還水
後喜雨諺云夏末秋初一劑雨賽過唐朝一囤珠言及
時雨絶勝無價寳也諺云秋前生蟲損一莖發一莖
秋後生蟲損了一莖無了一莖螟蟊螣賊是也
七月秋蒔到秋六月秋便罷休朝立秋凉颼颼夜立
秋熱到頭立秋日天晴萬物少得成熟小雨吉大雨
主傷禾齊民要術云晴主歲稔未詳孰是有雷損晚
稻諺云秋霹靂損晚榖大抵秋後雷多晚稻少收非但
忌此日喜西南風主田禾倍收諺云三日三石四日
四石七月有雨名洗車雨主八月有蓼花諺云七月
七無洗車八月八無蓼花
八月早禾怕北風晚禾怕南風朔日晴主冬旱宜薑
略得雨宜麥一云風雨宜麥主布貴麻子貴十倍又云
凡朔要晴唯此月要雨好種麥白露雨爲苦雨稻禾
霑之則白颯蔬菜霑之則味苦諺云白露日個雨來一
路苦一路又云白露前是雨白露後是鬼其時之雨片
雲來便雨稻花見日吐出隂雨則收正吐之時暴雨忽
來卒不能收遂致白颯之患若連朝雨反不為災不免
擔閣吐秀有皮殼厚之病秋分要微雨或隂天最妙
主来年高低田大熟喜雨諺云麥秀風搖稻秀雨澆
此言將秀得雨則堂肚大榖穗長秀實之後雨則米粒
圓見收數畏旱諺云田怕秋乾人怕老窮秋熱損稻
旱則必熱怕秋水撩稻諺云雨水渰没產全收不見
半八月又作新凉諺云處暑後十八盆湯又云立
秋後四十五日浴堂乾中旬作熱謂之潮熱又名八
月小春十八日潮生日前後有水謂之横港水
九月初有雨多謂之秋水早稻嵐晚稻嵐落縵天蓼
花水浴車嵐路雨中氣前後起西北風謂之霜降信
有雨謂之溼信未風先雨謂之料信雨霜降前來信易
過善後来信了信必嚴毒此信乾濕後信必如之諺云
霜降了布衲著得言已有暴寒之色重九日晴則冬
至元日上元清明四日皆晴雨則皆雨又主竈荒括云
重陽無雨一冬晴詳上元下諺云九日雨米成脯又
云重陽濕漉漉穣草千錢束
十月立冬晴則一冬多晴雨則一冬多雨亦多隂寒諺
云賣絮婆子看冬朝無風無雨哭號咷立冬日西北
風主來年旱天熱晴過寒諺云立冬晴過寒弗要□
柴積又主有魚雨主無魚諺云一點雨一個模魚䳉
冬前霜多主來年旱冬後多晚禾好十六日為寒
婆生日晴主冬暖此說得之崇德舉人徐伯和自江東
石洞秩滿而歸云彼中客旅遠出專看此日若晴煖則
但隨身衣服而已不必他備言極有准也月内有雷
主災疫諺云十月雷人死用耙推有霧俗呼曰沫露主
來年水大仍相去二百單五日水至老農咸謂極騐或
云要看霧著水面則輕離水面則重諺云十月沫露塘
瀊十一月沫露塘乾冬初和暖謂之十月小春又謂
之晒糯榖天漸見天寒日短必湏夜作諺云十月無工
只有梳頭吃飯工又云河東西好使犁河射角好夜作
立冬前後起南北風謂之立冬信月内風頻作謂之
十月五風信諺云冬至前後鴻水不走
十一月冬至古語云明正暗至又諺云晴乾冬至濕&KR0008;
年二說相反諺曰乾冬濕年坐了種田又云閙熱冬至
冷淡年蓋無人尚冬欲晴故也或云冬至雨年必晴冬
至晴年必雨此說頗准至後九九氣諺云一九二九
相喚弗出手三九廿七離頭吹觱篥四九三十六夜眠
如露宿五九四十五太陽開門戸六九五十四貧兒争
意氣七九六十三布衲擔頭擔八九七十二猫狗尋隂
地九九八十一犁耙一齊出沈存中筆談云是月中
遇東南風謂之歲露有大毒若飢感其氣開年著瘟病
又云風色多與下年夏至相對農桑輯要云欲知来
年五榖所宜是日取諸種各平量一升布囊盛之埋窖
隂地後五日發取量之息多者歲所宜也月内雨雪
多主冬春米賤有雷主春米貴冬至前米價長後必賤
落則反貴諺云冬至前米價長貧兒受長飬冬至前米
價落貧兒轉蕭索有霧主來年旱諺云一日折過十月
内三日(闕)風雨来春少水
十二月立春在殘年主冬暖諺云兩春夾一冬無被暖
烘烘至後第三戍爲臘臘前三兩番雪謂之臘前三
白大宜菜麥諺云若要麥見三白又云臘雪是被春雪
是鬼又主來年豊稔諺云一月見三白田翁笑嚇嚇又
主殺蝗子占風諺云今夜東北明年大熟月内有
霧主来年有水風雨主來年六月七月内横水十二
月裡霧無水做酒庫霧主半月旱准十月内五日霧
冰結後水落主来年旱冰結後水漲名上水冰主水若
緊厚来年大水十二月謂之大禁月忽有一日稍暖
即是大寒之候諺云一日赤膊三日齷齪諺云大寒
湏守火無事不出門又云大寒無過丑寅大熱無過
未申
論日日暈則雨諺云月暈主風日暈主雨日脚占
晴雨諺云朝又天暮又地主晴反此則雨日沒後起
清白光數道下狹上闊直起亘天此特夏秋間有之俗
呼青白路主來日酷熱日生耳主晴雨諺云南耳晴
北耳雨日生雙耳斷風截雨若是長而下垂通地則又
名白日幢主久晴日出早主雨出晏主晴老農云此
特言久隂之餘夜雨連旦正當天明之際雲忽一掃而
捲即光日出所以言早少刻必雨立驗言晏者日出之
後雲晏開也必晴亦甚准蓋日之出入自有定刻實無
早晏也愚謂但當云晴得早主雨晏開主晴不當言日
出早晏也日外自雲障中起主晴諺云日頭&KR0034;雲障
晒殺老和尚日沒返照主晴俗名為日返塢一云日
沒臙脂紅無雨也有風(玄扈先生曰日返塢明朝水没路日打洞明朝晒背痛)或
問二候相似而所主不同何也老農云返照在日沒之
前臙脂紅在日沒之後諺云烏雲接日明朝不如今
日又云日落雲沒不雨定寒又云日落雲裡走雨在半
夜後已上皆主雨此言一朵烏雲漸起而日正落其中
者諺云日落烏雲半夜枵明朝晒得背皮焦此言半
天元有黑雲日落雲外其雲夜必開散明必甚晴也又
云今夜日沒烏雲洞明朝晒得背皮痛此言半天上雖
有雲及日沒下去都無雲而見日状如巖洞者也已
上皆主晴甚騐
論月月暈主風何方有闕即此方風來
論旬中尅應新月下有黑雲横截主来日雨諺云初
三月下有横雲初四日裡雨傾盆月盡無雨則來月
初必有風雨諺云廿五廿六若無雨初三初四莫行船
廿五日謂之月交日有雨主久隂廿七日最宜晴諺
云交月無過廿七晴廿七廿八交月雨初二初三勿
肯晴
論星諺云一個星保夜晴此言雨後天隂但見一兩
星此夜必晴星光閃爍不定主有風夏夜見星密
主熱諺云明星照爛地來朝依舊雨言久雨正當黃
昏卒然雨住雲開便見滿天星斗豈但明日有雨當夜
亦未必晴黃昏上雲半夜消黃昏消雲半夜澆若半
夜後雨止雲開星月朗然則必晴無疑
論風夏秋之交大風及有海沙雲起俗呼謂之風潮
古人名之曰颶風言其具四方之風故名颶風有此風
必有霖淫大雨同作甚則拔木偃禾壞房室决堤堰其
先必有如斷虹之状者見名曰颶母航海之人見此則
又名破帆風凡風單日起單日止雙日起雙日止
諺云西南轉西北搓繩来絆屋又云半夜五更西天明
拔樹枝又云日晚風和明朝再多又云惡風盡日沒又
云日出三竿不急便寬大凡風日出之時必略静謂之
風譲日大抵風自日内起者必善夜起者必毒日内息
者亦和夜半息者必大凍已上並言隆冬之風諺云
風急雨落人急客作又云東風急被簔笠風急雲起愈
急必雨諺云東北風雨大公言艮方風雨卒難得晴
俗名曰牛筋風雨指丑位故也諺云行得春風有夏
雨言有夏雨應時可種田也非謂水必大也經騐諺
云春風踏脚報言易轉方如人轉報不停脚也一云既
吹一日南風必還一日北風答報也二說俱應諺云
西南早到晏弗動草言早有此風向晚必静諺云南
風尾北風頭言南風愈吹愈急北風初起便大春南
夏北有風必雨冬天南風三兩日必有雪大凡
喜忌風雨在得中為准假如此一時即占候喜何方風
得此風色為正微和極應若是顛狂大作則反為凶又
云好此一時即忌何方風遇此風微最矣若得大作反
不為災占雨亦然也往往歴試甚驗盖亦過猶不及之
理也琴瑟絃索調得極和則天道必是一望略無纖毫
方能如是若是調卒不齊則必隂雨之變盖亦氣候所
到而然也若高潔之弦忽自寬則因琴床潤濕故也主
隂雨之象春初夏末天氣暴暄凡庭柱與板壁之類温
潤如流汗主有陣頭雨至田蠶火占水旱之事燒生炭
盆中法並同俱載十二月之内颶母船上人名曰破
蓬掛盖言見此物蓬必為風所破矣天氣濕熱鬱蒸
主有風古語云熱極則生風語云東南風跳擲三日
退一尺
論雨諺云雨打五更日晒水坑言五更忽然雨日中
必晴甚驗晏雨不晴雨著水面上有浮泡主卒未
晴諺云一點雨似一個釘落到明朝也不晴一點雨
似一個泡落到明朝未得了諺云天下太平夜雨日
晴言不妨農也諺云上牽晝下牽齋下晝雨嚌嚌
諺云病人怕肚脹雨落怕天亮亦言久雨正當昏黑忽
自明亮則是雨候也雨夾雪難得晴諺云夹雨夹
雪無休無歇諺云快雨快晴道德經云飄風不終朝
驟雨不終日凡雨喜少惡多凡久雨至午少止謂
之遣晝在正午遣或可晴午前遣則午後雨不可勝
竈灰帶温作塊天將變作雨兆齋前風晝後雨並言
難止雨怕天亮是天明時忽雨此日不得晴也若昏
黑忽明亮反是雨候則何時晴耶
論雲雲行占晴雨諺云雲行東雨無蹤車馬通雲行
西馬濺泥水沒犁雲行南雨潺潺水漲潭雲行北雨便
足好晒榖上風雖開下風不散主雨諺云上風皇
下風隘無蓑衣莫出外雲若砲車形起主大風雲
起下散四野滿日如烟如霧名曰風花主風起諺云
西南陣單過也落三寸言雲陣起自西南來者雨必多
尋常隂天西南障上亦雨諺云太婆年八十八弗曾
見東南陣頭發又云千歲老人不曾見東南陣頭雨没
子田言雲起自東南來者絶無雨凡雨陣自西北起
者必雲黑如潑墨又必起作眉梁陣主先大風而後雨
終易晴天河中有黑雲生謂之河作堰又謂之黑豬
渡河黑雲對起一路相接亘天謂之女作橋雨下闊則
又謂之合羅陣皆主大雨立至少頃必作滿天陣名通
界雨言廣闊普徧也若是天隂之際或作或止忽有雨
作橋則必有掛帆兩脚又是兩脚將斷之兆也不可一
例而取諺云旱年只怕㳂江跳水年只怕北江紅一
云太湖晴上文言亢旱之年望雨如望恩纔是四方遠
處雲生陣起或自東引而西自西而東所謂㳂江跳也
則此雨非但今日不至必每日如之即是久旱之兆也
澇年每至晚時雨忽至雲稍浮北似霞非霞紅光曜日
雨必隨作當主夜夜如此直至大暑而後已謂之北江
紅此吳語也故指北江為太湖若是晚霽必兼西天但
晴無雨諺云西北赤好晒麥隂天卜晴諺云朝要天
頂穿暮要四脚懸又云朝看東南暮看西北諺云魚
鱗天不雨也風顛此言細細如魚鱗斑者一云老鯉斑
雲障晒殺老和尚此言滿天雲大片如鱗故云老鯉往
往試驗各有准秋天雲隂若無風則無雨冬天近
晚忽有老鯉斑雲起漸合成濃隂者必無雨名曰護霜
天諺云識每護霜天不識每著子一夜眠
論霧莊子云騰水上溢為霧爾雅云地氣上天不應
曰霧凡重霧三日主有風諺云三朝霧露起西風若無
風必主雨又云霧露不收即是雨
論霞諺云朝霞暮霞無水煎茶主旱此言久晴之霞
也諺云朝霞不出市暮霞走千里此皆言雨後乍晴
之霞暮霞若有火燄形而乾紅者非但主晴必主久旱
之兆朝霞雨後乍有定雨無疑或是晴天隔夜雖無今
朝忽有則要看顏色斷之乾紅主晴間有褐色主雨滿
天謂之霞得過主晴霞不過主雨若西天有浮雲稍厚
雨當立至
論虹俗呼曰鱟諺云東鱟晴西鱟雨諺云對日鱟不
到晝主雨言西鱟也若鱟下便雨還主晴
論雷諺云未雨先雷船去步來主無雨諺云當頭
雷無雨卯前雷有雨凡雷聲響烈者雨陣雖大而易過
雷聲殷殷然響者卒不晴雷初發聲微和者歲内吉
猛烈者凶雪中有雷主隂雨百日方晴東州人云
一夜起雷三日雨言雷自夜起必連隂
論電夏秋之間夜晴而見遠電俗謂之熱閃在南主
久晴在北主便雨諺云南閃一年北閃眼前北閃俗
謂之北辰閃主雨立至諺云北辰三夜無雨大怪言必
有大風雨也
論冰冰後水長名長水冰主來年水冰後水退名退
水冰主旱若冰堅可履亦主水
論霜每年初下只一朝謂之孤霜主來年歉連得兩
朝以上主熟上有鎗芒者吉平者凶春多主旱毛頭
霜主明日風雨
論雪其詳在十二月下霽而不消名曰等伴主再有
雪久經日照而不消亦是來年多水之兆也
論山遠山之色清朗明爽主晴嵐氣昏暗主作雨
起雲主雨收雲主晴尋常不曾出雲小山忽然雲起主
大雨久雨在半山之上山水暴發一月則主山崩却
非尋常之水
論地地面濕潤甚者水珠出如流汗主暴雨若得西
北風解散無雨石磉水流亦然四野鬱蒸亦然
論水夏初水中生苔主有暴水諺云水底起青苔卒
逢大水来水際生靛青主有風雨諺云水面生青靛
天公又作變諺云大水無過一周時言天道久雨山
澤發洪大水横流江河陡漲之易也諺云大旱不過
周時雨大水無非百日晴言天道湏是久晴則水方能
退也故論潮者云晴乾無大汛合而言之可見水漲之
易退之難也如此凡東南風退水西北反爾此理蓋
只是吳中大湖東南之常事往來初冬大西北風湖水
泛起吳江人家皆懼浸水中風息復平謂之翻湖水纔
是南風連吹半月十日便可退水三二尺又不還漲
水邊經行聞得水有香氣主雨水驟至極驗或聞水腥
氣亦然河内浸成包稻種既沒復浮主有水
論草草得氣之先者皆有所驗薺萊先生歲欲甘葶
藶先生歲欲苦藕先生歲欲雨蒺藜先生歲欲旱蓬先
生歲欲流水藻先生歲欲惡艾先生歲欲病孟月占之
五榖草占稻色草有五穗近本莖為早色腰末為晚
禾隨其穗之美惡以斷豊歉未必極驗但其草每年根
根相似茆蕩内春初雨過菌生俗呼為雷蕈多則主
旱無則主水草屋久雨菌生其上朝出晴暮出雨諺
云朝出晒殺暮出濯殺看窠草一名干戈謂其有刺
故也蘆葦之屬叢生于地夏月暴熱之時忽自枯死主
有水諺云頭苧生子沒殺二苧二苧生子沒殺三苧
茭草水草也村人嘗剝其小白嘗之以卜水旱味丼
甜主水已来亦未止味餿氣主旱已来亦已定
論花梧桐花初生時赤色主旱白色主水匾豆五
月開花主水杞夏月開結主水藕花謂之水花魁
開在夏至前主水野薔薇開在立夏前主水麥花
晝夜主水扁豆鳳仙花開在五月主水槐花開一
遍糯米長一遍價
論木雜隂陽書曰禾生于棗或楊大麥生于杏小麥
生于桃稻生于柳或楊黍生于榆大豆生于槐小豆生
于李麻生于楊或荆師曠占術曰杏多實不虫者來
年秋禾善五木者五榖之先欲知五榖但視五木擇其
木盛者来年多種之萬不失一也凡竹笋透林者多
有水楊樹頭並水際根乾紅者主水此說恐每年如
此不甚應
論潮每半月逐日候潮時有詩訣云午未未申申寅
寅卯卯辰辰巳巳午午半月一遭輪夜潮相對起仔細
與君論十三二十七名曰水起是為大汛各七日二
十初五名曰下岸是為小汛亦各七日諺云初一月
半午時潮又云初五二十夜岸潮天亮白遥遥又云下
岸三潮登大汛凡天道久晴雖當大汛水亦不長諺
云晴乾無大汛雨落無小汛
論飛禽諺云鴉浴風鵲浴雨八哥兒洗浴斷風雨鳩
鳴有還聲者謂之呼婦主晴無還聲者謂之逐婦主雨
鵲巢低主水高主旱俗傳鵲意既預知水則云終不
使我沒殺故意愈低既預知旱則云終不使我晒殺故
意愈高朝野僉載云鵲巢近地其年大水海燕忽成
群而来主風雨諺云烏肚雨白肚風赤老鴉含水叫
早主雨多人辛苦叫晏晴多人安閒農作次第夜間
聽九逍遥烏呌卜風雨諺云一聲風二聲雨三聲四聲
斷風雨鸛鳥仰鳴則晴俯鳴則雨鵲噪早報晴明
曰乾鵲冬寒天雀群飛翅聲重必有雨雪鬼車鳥
北人呼為九頭虫夜聽其聲出入以卜晴雨自北而南
謂之出窠主雨自南而北謂之歸窠主晴古詩云月黑
夜深聞鬼車喫鷦叫主晴俗謂之賣蓑衣&KR0008;叫諺
云朝&KR0008;晴暮&KR0008;雨夏秋間雨陣將至忽有白鷺飛過
雨竟不至名曰截雨家雞上宿遲主隂雨燕巢做
不乾淨主田内草多母雞肯負雞雛謂之雞跎兒主
雨喫井水禽也在夏至前叫主旱諺云夏前喫井叫
有車個恰喫無車個嘯鵜鶘一名淘河鵝鸛之屬其
状異常每来必主大水近至正庚寅五月十八日方梅
水漲忽見此怪數十自西而東衆謂沒田先兆一老農
云不妨夏至前來曰犁湖至後曰犁途以其嘴之形狀
相似湖言水深途言水淺今至後八日此後兩脚斷水
退矣雖然疑信不决後果天晴高下皆得成熟若此至
前至後便分禍福兩端可謂竒驗占候者慎之(玄扈先生日凡)
(異常禽鳥至皆大水徵)
論走獸獺窟近水主旱登岸主水有驗圍塍上野
鼠爬泥主有水必到所爬處方止鼠咬麥苖主不見
收咬稻苖亦然(倒在根下主礱下米貴銜在洞口主囷頭米貴)狗爬地主隂雨
每眠灰堆高處亦主雨狗咬青草吃主晴狗向河邊
吃水主水退鐡鼠其臭可惡白日銜尾成行而出主
雨猫兒吃青草主雨絲毛狗褪毛不盡主梅水未
止
論龍龍下便雨主晴凡見黑龍下主無雨縱有亦不
多白龍下雨必多水鄉諺云黑龍護世界白龍譲世界
龍下頻生旱諺云多龍多旱龍陣雨始自何一路
只多行此路無處絶無諺云龍行熟路
論魚魚躍離水面謂之秤水主水漲高多少增水多
少凡鯉鯽魚在四五月間得暴漲必散子散不盡水
未止盛散水勢必定夏至前後得黃鱨魚甚散子時雨
必正雖散不甚水終未定最緊車溝内魚来攻水逆
上得鮎主晴得鯉主水諺云鮎乾鯉濕又云鯽魚主水
鱨魚主晴黑鯉魚脊翼長接其尾主旱夏初食鯽
魚脊骨有曲主水漁者網得死鱖謂之水惡故魚著
網即死也口開主水立至易過口閉来遲水旱不定
鰕籠中張得&KR0008;魚風水夏至前田内晒死小魚主水
口開即至易過閉反是
論雜虫水蛇蟠在蘆青高處主水高若干漲若干回
頭望下水即至望上稍慢水蛇及白鰻入蝦籠中皆
主大風水作春暮暴煖屋木中出飛蟻主風雨平地
蟻陣作亦然鱉探頭占晴雨諺云南望晴北望雨
田角小螺兒名曰鬼螄浮于水面主有風雨石蛤蝦
蟆之屬叫得響亮成通主晴諺云杜恰叫三通不用問
家公言報晚晴有准也田雞噴水叫主雨蚱蜢蜻
蜓黃䖟等虫在小滿以前生者主水俗呼是魚口中食
謂其纔經風雨俱死于水故也黃梅三時内蝦蟆尿
曲有雨大曲大雨小曲小雨二蠶初出變化得多主
水蚯蚓俗名曲蟮朝出晴暮出雨夏至日蟹上岸
夏至後水到岸
農政全書卷十一
