農政全書卷五十
明徐光啓撰
花蒿生荒野中苗葉就地叢生葉長三四寸四散分
垂葉似獨掃葉而長硬其頭頗齊微有毛澁味微辛
救飢採葉煠熟水浸淘淨油鹽調食
兔兒傘生榮陽塔兒山荒野中其苗高二三尺許每
科初生一莖莖端生葉一層有七八葉每葉分作四叉
排生如&KR0987;蓋狀故以為名後於葉間攛生莖义上開淡
紅白花根似牛膝而疎短味苦微辛
救飢採嫩葉煠熟換水浸淘去苦味油鹽調食
地花菜又名墓頭灰生密縣山野中苗高尺餘葉似
野菊花葉而窄細又似鼠尾草葉亦瘦細稍葉間開五
瓣小黃花其葉味微苦
救飢採葉煠熟水浸淘洗淨油鹽調食
杓兒菜生密縣山野中苗高一二尺葉類狗掉尾葉
而窄頗長黑綠色微有毛澁又似耐驚菜葉而小軟薄
稍葉更小開碎瓣淡黃白花其葉味苦
救飢採葉煠熟水浸去苦味淘洗淨油鹽調食
佛指甲生密縣山谷中科苗高一二尺莖微帶赤黃
色其葉淡綠背皆微帶白色葉如長匙頭樣似黑豆葉
而微寬又似鵝兒腸葉甚大皆兩葉對生開黃花結實
形如連翹微小中有黑子小如粟粒其葉味甜
救飢採嫩葉煠熟換水淘洗淨油鹽調食
虎尾草生密縣山谷中科苗高二三尺莖圓葉頗似
柳葉而瘦短又似兔兒尾葉亦瘦窄又似黃精葉頗軟
抪莖攅生味甜微澁
救飢採苗葉煠熟換水淘去澁味油鹽調食
野蜀葵生荒野中就地叢生苗高五寸許葉似葛勒
子秧葉而厚大又似地牡丹葉味辣
救飢採嫩葉煠熟水浸淘淨油鹽調食
蛇葡萄生荒野中拖蔓而生葉似菊葉而小花叉繁
碎又似前胡葉亦細莖葉間開五瓣小銀褐色結子如
豌豆大生青熟則紅色苗葉味甜
救飢採葉煠熟換水浸淘淨油鹽調食
星宿菜生田野中作小科苗生葉似石竹子葉而細
小又似米布袋葉微長稍上開五瓣小尖白花苗葉味
甜
救飢採苗葉煠熟水浸淘淨油鹽調食
水蓑衣生水泊邊葉似地稍瓜葉而窄(音側)每葉間皆
結小青蓇葖(音骨突)其葉味苦
救飢採苗葉煠熟水浸淘去苦味油鹽調食
牛嬭菜出輝縣山野中拖藤蔓而生葉似牛皮硝葉
而大又似馬兜鈴葉極大葉皆對節生稍間開青白小
花其葉味甜
救飢採嫩苗葉煠熟水浸淘淨油鹽調食
小䖝兒卧單一名鉄線草生田野中苗搨地生葉似
星宿葉而極小又似鷄眼草葉亦小其莖色紅開小紅
花苗味甜
救飢採苗葉煠熟水浸淘淨油鹽調食
兔兒尾苗生田野中苗高一二尺葉似水葓葉而短
其目大其葉味酸
救飢採嫩苗葉煠熟水浸淘淨油鹽調食
地錦苗生田野中小科苗高五七寸莖葉似園荽(音雖)
葉間開紫花結小角兒苗葉味苦
救飢採苗葉煠熟水浸淘淨油鹽調食
野西瓜苗俗名秃漢頭生田野中苗高一尺許葉似
家西瓜葉而小頗硬葉間生蔕開五瓣銀褐花紫心黃
蘂花罷作蒴蒴内結實如棟子大苗葉味微苦
救飢採嫩苗葉煠熟水浸去邪味淘過油鹽調食
治病今人傳說採苗搗傅瘡腫拔毒
香茶菜生田野中莖方窊(五化切)面四楞葉似薄荷葉
微大抪莖稍頭出穗開粉紫花結蒴(音朔)如蕎麥蒴而微
小葉味苦
救飢採葉煠熟水浸去苦味淘洗淨油鹽調食
透骨草一名天芝麻生中牟荒野中苗高三四尺莖
方窊面四楞其莖脚紫對節分生莖又葉似䕡蒿葉而
多花义葉皆對生莖節間攅開粉紅花結子似胡麻子
葉味苦
救飢採嫩苗葉煠熟水浸去苦味淘淨油鹽調食
治病今人傳說採苗搗傅腫毒
毛女兒菜生南陽府馬鞍山中苗高一尺許葉似綿
系菜葉而微尖又似兔兒尾葉而小莖葉皆有白毛稍
間開淡黃花如大黍粒數十顆攅成一穗味甘酸
救飢採苗葉煠熟水浸淘淨油鹽調食或拌米麵
蒸食亦可
&KR0008;牛兒苗(音龐)又名鬭牛兒苗生田野中就地拖秧而生
莖蔓細弱其莖紅紫色葉似蒝荽葉瘦細而稀疎開五
瓣小紫花結青蓇葖(音骨突)兒上有一嘴(即委切)甚尖銳(音芮)
如細錐(音追)子狀小兒取以為鬭戲葉味微苦
救飢採葉煠熟水浸去苦味淘淨油鹽調食
鐵掃箒生荒野中就地叢生一本二三十莖苗高三
四尺葉似苜蓿葉而細長又似細葉胡枝子葉亦短小
開小白花其葉味苦
救飢採嫩苗葉煠熟換水浸去苦味油鹽調食
山小菜生密縣山野中科苗高二尺餘就地叢生葉
似酸漿子葉而窄小面有細紋脉邊有鋸齒色深綠又
似桔梗葉頗長&KR1359;味苦
救飢採葉煠熟水浸淘去苦味油鹽調食
羊角菜又名羊妳科亦名合鉢兒俗名婆婆針扎兒
又名細絲藤一名過路黃生田野下濕地中拖藤蔓而
生莖色青白葉似馬兜鈴葉而長大又似山藥葉亦長
大面青背頗白皆兩葉相對生莖葉折之俱有白汁出
葉間出蒴開五瓣小白花結角似羊角狀中有白穰其
葉味甘微苦
救飢採嫩葉煠熟換水浸去苦味邪氣淘淨油鹽
調食
耬斗菜生輝縣太行山山野中小科苗就地叢生苗
高一尺許莖梗細弱葉似牡丹葉而小其頭頗團味甜
救飢採葉煠熟水浸淘淨油鹽調食
甌菜生輝縣山野中就地作小科苗生莖方葉似山
見菜葉而有鋸齒又似山小菜葉其鋸齒比之却小味
甜
救飢採嫩苗葉煠熟水浸淘淨油鹽調食
變豆菜生輝縣太行山山野中其苗葉初作地攤科
生葉似地牡丹葉極大五花叉鋸齒尖其後葉中分生
莖叉稍葉頗小上開白花其葉味甘
救飢採葉煠熟作成黃色換水淘淨油鹽調食
和尚菜田野處處有之初生搨地布葉葉似野天茄
兒葉而大背微紅紫色後攛苗高二三尺葉似莙薘葉
短小而尖又似紅落藜葉而色不紅結子如灰菜子葉
味辛酸微醎
救飢採嫩葉煠熟換水浸去邪味淘淨油鹽調食
或晒乾煠食亦可或云不可多食久食令人
面腫
農政全書卷五十
