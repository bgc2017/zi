農政全書卷三十四
明徐光啟撰
蠶桑
桑事圖譜(織絍附)
王禎曰夫蠶之用桑必有鈎筐等器以供其事然遠近
之間習俗不通故其制度巧拙絶異彼有併力而不及
此或一工而兼倍今特采輯去短從長使知所擇夫桑
具蠶之用也故次於蠶事之後
桑几狀如高櫈平穿二桄就作登級凡柔桑不勝梯附
須登几上乃易得葉齊民要術云採桑必須高几士農
必用云擔負高几遶樹上下今蠶家採彼女桑兹為便
器(圖不載)
桑梯說文曰梯木階也夫桑之穉者用几採摘其桑之
高者須梯剶斫梯若不長未免攀附勞條不還則鳩脚
多亂樛枝折垂則乳液旁出必欲趁手高下隨意去留
須梯長可也齊民要術云採桑必須長梯梯不長則高
枝折正謂此也
斫斧桑斧也其斧銎匾而刃闊與樵斧不同詩謂蠶月
條桑取彼斧斨以伐遠揚士農必用云轉身運斧條葉
偃落于外即謂以伐遠揚也凡斧所剶斫不煩再刃者
為上至遇枯枝勁節不能拒遏又為上如剛而不闕利
而不乏尤為上也然用斧有法必須轉腕回刃向上斫
之枝查既順津脉不出則葉必復茂故農語云斧頭自
有一倍葉以此知科斫之利勝惟在夫善用斧之效也
桑鈎採桑具也凡桑者欲得遠揚枝葉引近就摘故用
鈎木以代臂指扳援之勞昔者親蠶皆用筐鈎採桑唐
上元初獲定國寶十三内有採桑鈎一以此知古之採
桑皆用鈎也然北俗伐桑而少採南人採桑而少伐歲
歲伐之則樹脉易衰久久採之則枝條多結欲南北隨
宜採斫互用則桑斧桑鈎各有所施故兩及之
桑籠集韻云籠大篝也即今謂有係筐也桑者便於携
挈古樂府云羅敷善採桑採桑城南頭青絲為籠䋲桂
枝為籠鈎今南方桑籠頗大以擔負之尤便於用
切刀斷桑刃也蠶蟻時用小刀蠶漸大時用大刀或用
漫䥷蠶多者又用兩端有柄長刃切之名曰懶刀(懶刀如皮)
(匠刮刀長三尺許兩端有短木柄以手按刀半裁半切斷葉雲積可供十筐)先于長櫈上鋪
葉勻厚人於其上俯按此刀左右切之一刃之利可桑
百箔
桑網盛葉䋲兜也先作圈木緣圈䋲結網眼圓垂三尺
有餘下用一䋲紀為網底桑者挈之納葉于内網腹既
滿歸則解底䋲傾之或人挑負或用畜力馱送比之筐
盤甚為輕便北方蠶家多置之
桑碪爾雅曰碪謂之榩郭璞註曰碪木礩也碪從石榩
從木即木碪也碪截木為碢圓形豎理切物乃不拒刃
此北方蠶小時用刀切葉碪上或用几或用夾南方蠶
無大小切桑俱用碪也(玄扈先生曰木碪傷葉吴中用麥秸造者為佳)
劖刀剶桑刃也刀長尺餘闊約二寸木柄一握南人斫
桑剶桑俱用此刃北人斫桑用斧劖桑用鐮鐮刃雖利
終非本器殆不若劖刀之輕且順也若南人斫桑用斧
北人劖葉用刀去短就長兩為便也
桑夾挾桑具也用木礩上仰置叉股高可二三尺於上
順置䥷刃左手茹葉右手按刃切之此夾之小者若蠶
多之家乃用長椽二莖駢豎壁前中寬尺許乃實納桑
葉高可及丈人則躡梯上之兩足後踏屋壁以胸前向
壓住兩手緊按長刃向下裁切此桑夾之大者南方切
桑唯用刀碪不識此等桑具故特歴說庶倣用之以廣
其利(今人自三眠以後食切葉二頓即食帶枝全葉矣)
附織絍圖譜
王禎曰織絍婦人所親之事傳曰一女不織民有寒者
古謂庶士以下各衣其夫秋而成事烝而獻功愆則有
辟是也凡紡絡經緯之有數梭繀機杼之有法雖一絲
之緒一綜之交各有倫叙皆須積勤而得累工而至日
夜精思不致差悞然後乃成幅匹如閨閫之屬務之不
惟防閑驕逸又使知其服被之所自不敢易也
絲籰絡絲具也方言曰援兖豫河濟之間又謂之轅(郭璞)
(注云所以絡絲)說文曰籰收絲者也或作&KR0008;從角間聲今字從
竹又從矍竹器從人持之矍矍然此籰之義也然必竅
貫以軸乃適于用為理絲之先具也
絡車方言曰河濟之間絡謂之給(郭璞註曰所以轉籰給事也)說文
云車柎為柅易姤曰繫于金柅(金者堅剛之物柅者制動之主)通俗文
曰張絲曰柅蓋以脫軖之絲張于柅上上作懸鈎引致
緒端逗于車上其車之制必以細軸穿籰措於車座兩
柱之間(謂一柱獨高中為通槽以貫其籰軸之首一柱下而管其籰軸之末)人既䋲牽軸
動則籰隨軸轉絲乃上籰此北方絡絲車也南人但習
掉籰取絲終不若絡車安且速也今紅(音工)女織繪惟用
二躡
經架牽絲具也先排絲籰於下上架横竹列環以引衆
緒總于架前經&KR1097;(與牌同)一人往來挽而歸之紖軸然後
授之機杼
緯車方言曰趙魏之間謂之歴鹿車東齊海岱之間謂
之道執今又謂繀車通俗文曰織纖謂之繀受緯曰莩
其拊上立柱置輪輪之上近以鐵條中貫細筒乃周輪
與筒繚環䋲右手掉綸則筒隨輪轉左手引絲上筒遂
成絲繀以充織緯
織機織絲具也按黃帝元妃西陵氏曰儽祖始勤蠶稼
月大火而浴種夫人副褘而躬桑乃獻繭絲遂稱織絍
之功因之廣織以給郊廟之服見路史傅子曰舊機五
十綜者五十躡六十綜者六十躡馬生者天下之名巧
也患其遺日喪巧乃易以十二躡今紅(音工)女織繒惟用
二躡又為簡要凡人之衣被於身者皆其所自出也
梭通俗文曰織具也所以行緯之莎
砧杵𢷬練具也東宫舊事曰太子納妃有石砧一枚又
𢷬衣杵卞荆州記曰秭歸縣有屈原宅女嬃廟𢷬衣石
猶存盖古之女子對立各執一杵上下搗練于砧其丁
冬之聲互相應答今易作卧杵對坐搗之又便且速易
成帛也
王禎曰纊絮禦寒古今所尚然制造之法南北互有所
長故特總輯庶知通用今附於後
綿矩以木框方可尺餘用張繭綿是名綿矩又有揉竹
而彎者南方多用之其綿外圓内空謂之猪肚綿及有
用大竹筒謂之筒子綿就可改作大綿裝時未免拖裂
北方大小用瓦蓋所尚不同各從其便然用木矩者最
為得法酈善長水經註曰房子城西出白土細滑如膏
可用濯綿霜鮮雪耀異于常綿世俗言房子之纊也抑
亦類蜀郡之錦得江津矣今人張綿用藥使之膩白亦
其理也但為利者因而作偽反害其真不若不用之為
愈因及之以為世戒
絮車構木作架上控鈎䋲滑車下置煮繭湯甕絮者掣
䋲上轉滑車下徹甕内鉤繭出没灰湯漸成絮段莊子
所謂洴澼絖者(疏云洴浮也澼漂也絖絮也)古者纊絮綿一也今以
精者為綿粗者為絮因蠶家退繭造絮故有此車煑之
法常民藉以禦寒次于綿也彼有𢷬繭為胎謂之牽縭
者較之車煑工拙懸絶矣
撚綿軸制作小碢或木或石上插細軸先用叉頭掛綿
上軸懸之撚作綿絲即為紬縷可代紡績
農政全書卷三十四
