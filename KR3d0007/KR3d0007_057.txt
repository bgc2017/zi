農政全書卷五十七
明徐光啓撰
荒政(採周憲王救荒本草)
米穀部(實可食)
野豌豆生田野中苗初就地拖秧而生後分生莖又
苗長二尺餘葉似胡豆葉稍大又似苜蓿葉亦大開淡
粉紫花結角似家豌豆角但秕小味苦
救飢採角煮食或收取豆煮食或磨麵製造食
用與家豆同
&KR0008;豆生平野中北土處處有之莖蔓延附草木上葉
似黑豆葉而窄小微尖開淡粉紫花結小角其豆似黑
豆形極小味甘
救飢採取豆淘洗淨煮食或磨為麫打餅蒸食
皆可
山扁豆生田野中小科苗高一尺許葉似蒺䔧葉微
大根葉比苜蓿葉頗長又似初生豌豆葉開黃花結小
匾角兒味甜
救飢採嫩角煠食其豆熟時收取豆煮食
回回豆又名那合豆生田野中莖青葉似蒺䔧葉又
似初生嫩皂莢而有細鋸齒開五瓣淡紫花如蒺䔧花
樣結角如杏仁樣而肥有豆如牽牛子微大味甜
救飢採豆煮食
胡豆生田野間其苗初搨地生後分莖又葉似苜蓿
葉而細莖葉稍間開淡䓤白榻花結小角有豆如&KR0008;豆
狀味甜
救飢採取豆煑食或磨麫食皆可
蚕豆今處處有之生田園中科苗高二尺許莖方其
葉狀類黑豆葉而團長光澤紋脉堅直色似豌豆頗白
莖葉稍間開白花結短角其豆如豇豆而小色赤味甜
救飢採豆煮食炒食亦可
山菉豆生輝縣太行山車箱衝山野中苗莖似家菉
豆莖微細葉比家菉豆葉狹窄&KR1359;開白花結角亦瘦其
豆黯綠色味甘
救飢採取其豆煮食或磨麫攤煎餅食亦可
蕎麥苗處處種之苗高二三尺許就地科乂生其莖
色紅葉似杏葉而軟微&KR1359;開小白花結實作二小蒴味
甘平性寒無毒
救飢採苗葉煠熟油鹽調食多食微瀉其麥或
蒸使氣餾(音溜)於烈日中晒令口開舂取人
煮作飯食或磨為麵作餅蒸食皆可
御米花本草名甖子粟一名象榖一名米囊一名囊
子處處有之苗高一二尺葉似靛葉色而大邊皺多有
花乂開四瓣紅白花亦有千葉花者結榖似骲(音雹)箭頭
殼中有米數千粒似葶藶子色白隔年種則佳米味甘
性平無毒
救飢採嫩葉煠熟油鹽調食取米作粥或與麵
作餅皆可食其米和竹瀝煑粥食之皆美
玄扈先生曰嘗過嘉蔬嘉實不必救荒
赤小豆夲草舊云江淮間多種蒔今北土亦多有之
苗高一二尺葉似豇豆葉微團&KR1359;開花似豇豆花微小
淡銀褐色有腐氣人故亦呼為腐婢結角比菉豆角頗
大角之皮角微白帶紅其豆有赤白䵩色三種味甘酸
性平無毒合鮓食成消渴為醬合鮓食成口瘡人食則
體重
救飢採嫩葉煠熟水淘洗淨油鹽調食眀目豆
角亦可煮食又法赤小豆一升半炒大黃
豆一升半焙二味搗末每服一合新水下
日三服盡三升可度十一日不飢又說小
豆食之逐津液行小便久服則虚人令人
黑瘦枯燥
山絲苗夲草有麻蕡(音焚)一名麻勃一名茡(音字)一名麻
母生太山川谷今皆處處有之人家園圃中多種之績
其皮以為布苗高四五尺莖有細線楞葉形狀似柳葉
而邊皆有乂牙鋸齒每八九葉攅生一處又似荆葉而
狹色深青開淡黃白花結實小如菉豆顆而匾圖經云
麻蕡此麻上花勃勃者味辛性平有毒麻子味甘性平
微寒滑利無毒入土者損人畏牡蠣白微惡茯苓
救飢採嫩葉煠熟换水浸去邪惡氣味再以水
淘洗淨油鹽調食不可多食亦不可久食
動風子可炒食亦可打油用
油子苗本草有白油麻俗名脂麻舊不著所出州上
今處處有之人家園圃中多種苗高三四尺莖方窊面
四楞對節分生枝乂葉類蘇子葉而長尖&KR1359;邊多花乂
葉間開白花結四稜蒴兒每蒴中有子四五十餘粒其
子味甘微苦生則性大寒無毒炒熟則性熱壓窄為油
大寒
救飢採嫩苗葉煠熟水浸淘洗淨油鹽調食其
子亦可炒熟食或煑食及笮為油食皆可
黃豆苗今處處有之人家田園中多種苗高一二尺
葉似黑豆葉而大結角比黑豆葉角稍肥大其葉味甘
救飢採嫩苗葉煠熟水浸淘淨油鹽調食或採
角煮食或收豆煮食及磨為麵食皆可
刀豆苗處處有之人家園籬邊多種之苗葉似豇豆
葉肥大開淡粉紅花結角如皂角狀而長其形似屠刀
樣故以名之味甜微淡
救飢採嫩苗葉煠熟水浸淘淨油鹽調食豆角
嫩時煮食豆熟之時收豆煮食或磨麫食
亦可
眉兒豆苗人家園圃中種之妥(他果切)蔓而生葉似
菉豆葉而肥大闊厚潤澤光俊每三葉攅生一處開淡
粉紫花結匾角每角有豆止三四顆其豆色黑匾而皆
白眉故名味甜
救飢採嫩苗葉煠食豆角嫩時採角煮食豆成
熟時打取豆食
玄扈先生曰南名匾豆種類甚多植其佳者
紫豇豆苖人家園圃中種之莖葉與豇豆同但結角
色紫長尺許味微甜
救飢採嫩苖葉煠熟油鹽調食角嫩時採角煮
食亦可做菜食豆熟時打取豆食之
蘇子苗人家園圃中多種之苗高二三尺莖方窊面
四楞上有澁毛葉皆對生似紫蘇葉而大開淡紫花結
子比紫蘇子亦大味微辛性溫
救飢採嫩葉煠熟換水淘洗淨油鹽調食子可
炒食亦可笮油用
豇豆苗今處處有之人家田園多種就地拖秧而生
亦延籬落葉似赤小豆葉而極長&KR1359;開淡紫粉花結角
長五七寸其豆味甘
救飢採嫩葉煠熟水浸淘淨油鹽調食及採嫩
角煠熟食亦可其豆成熟時打取豆食
山黑豆生密縣山野中苗似家黑豆每三葉攅生一
處居中大葉如菉豆葉傍兩葉似黑豆葉微圓開小粉
紅花結角比家黑豆角極瘦小其豆亦極細小味微苦
救飢苗葉嫩時採取煠熟水淘去苦味油鹽調
食結角時採角煮食或打取豆食皆可
舜芒榖俗名紅落䔧生田野及人家舊㽵窠(音科)上多
有之科苗高五尺餘葉似灰菜葉而大微帶紅色莖亦
高麄可為拄扙其中心葉甚紅葉間出穗結子如粟米
顆灰青色味甜
救飢採嫩苗葉晒乾揉(音柔)去灰煠熟油鹽調食
子可磨麵做燒餅蒸食
農政全書卷五十七
