農政全書卷三十三
明徐光啓撰
蠶桑
蠶事圖譜
王禎曰蠶繅之事自天子后妃至於庶人之婦皆有所
執以共衣服故篇目以蠶室為首示率天下之蠶者其
作用之門如曲植鈎筐之類與夫軖斧繭絲之法必先
精曉習熟而後可望於獲利今條列名件一一備述又
使世之繒纊其身者皆知所自出也
蠶室記曰古者天子諸侯皆有公桑蠶室近川而為之
築宫仞有三尺棘墻而外閉之三宫之夫人世婦之吉
者使入蠶室奉種浴於川桑于公桑此公桑蠶室也其
民間蠶室必選置蠶宅負隂抱陽地位平爽正室為上
南西為次東又次之若室舊則當淨掃塵埃預期泥補
若逼近臨時墻壁濕潤非所利也夫締構之制或草或
瓦須内外泥飾材木以防火患復要間架寬敞可容槌
箔窗戶虚明易辨眠起仍上于行㯠各置炤窗每臨蠶
暮以助高明下就附地列置風竇令可啓閉以除濕欝
考之諸蠶書云蠶時先辟東間養蟻停眠前後撤去西
窗宜遮西晒尤忌西南風起大傷蠶氣可外置墻壁四
五步以禦所有蠶神室蠶神像宜于高空處安置凡一
切忌惡之事邪穢之氣辟除蠲潔夙夜齋敬不致䙝慢
(余觀蠶書云毋治堰毋誅草毋沃灰毋室入外人四者神實惡之)如能依上法自然宜
蠶不必泥于隂陽家拘忌巫覡(女巫也)等誘惑至使回換
門戶謟禱神衹虚費財用實無所益故表而出之以為
業蠶者之戒銘曰世業農桑既興我室比臨蠶月復事
塗飾桃茢袚除神主斯立曲植既具錡筐乃集連蟻方
生若不厭密婦以母名育有慈德爰求柔桑入此飼食
寒燠身先是為體測上無疎薄下無濕浥簾箔垂門龕
火在壁夜窗或遮風竇時窒頗忌北風空障西日他工
莫興外人勿入庇護攸安漸至捉績祈祀以時願獲終
吉神實相之簇如雪積分繭秤絲來告功畢
火倉凡蠶生室内四壁挫壘室龕狀如三星務要玲瓏
頓藏熟火以通煗氣四向勻停蠶家或用旋燒柴薪烟
氣熏籠蠶藴熱毒多成黑蔫今制為擡爐先自外燒過
薪糞(牛糞)&KR1053;入室内各龕約量頓火隨寒熱添減若寒熱
不均後必眠起不齊(已上出諸蠶書)農書云蠶火類也宜用火
以養之用火之法須别作一爐令可擡&KR1053;出入火須在
外燒熟以榖灰蓋之即不暴烈生熖夫擡爐之制一如
矮床内嵌燒爐兩旁出柄二人&KR1053;之以送熟火
蠶箔曲薄承蠶具也禮具曲植曲即箔也周勃以織薄
曲為生顔師古注云葦薄為曲北方養蠶者多農家宅
院後或園圃間多種萑葦以為箔材秋後芟取皆能自
織方可四丈以二椽棧之懸於槌上至蠶分擡去蓐時
取其卷舒易用南方萑葦甚多農家尤宜用之以廣蠶
事
蠶筐古盛幣帛竹器今用育蠶其名亦同蓋形制相類
圓而稍長淺而有緣適可居蠶蟻蠶及分居時用之閣
以竹架易於擡飼梅聖俞前蠶箔詩云相與為蠶曲還
殊作筠筐北箔南篚皆為蠶具然彼此論之若南蠶大
時用箔北蠶小時用篚庶得其宜兩不偏也
蠶盤盛蠶器也秦觀蠶書云種變方尺及乎將繭乃方
尺四織萑葦範以蒼莨竹長七尺廣五尺以為筐懸筐
中間九寸凡槌十懸以居食蠶今呼筐為槃又有以木
為框以疎簟為底架以木槌用與上同
蠶槌禮季春之月具曲植植即槌也務本直言云穀雨
日竪槌立木四莖各過梁柱之高夫槌隨屋每間竪之
其立木外旁刻如鋸齒而深各每莖挂桑皮繞繩(蠶不宜麻)
四角按二長掾掾上平鋪葦箔稍下縋之凡槌十懸中
離九寸以居擡飼之間皆可移之上下農桑直說云每
槌上中下閑鋪三箔上承塵埃下隔濕潤中備分擡
蠶椽架蠶箔木也或用竹長一丈二尺皆以二莖為偶
控於槌上以架蠶箔須直而輕者為上久不蠧者又為
上(為蠶因食葉上綠之蠧屑不能透砂事見農桑要旨)
蠶架閣蠶槃筐具也以細枋四莖竪之高可八九尺上
下以竹通作横桄十層層每皆閣養蠶槃篚隨其大小
蓋篚用小架槃用大架此南方槃篚有架猶北方椽箔
之有槌也
蠶網擡蠶具也結繩為之如魚網之制其長短廣狹視
蠶槃大小制之沃以漆油則光緊難壞貫以網索則維
持多便至蠶可替時先布網於上然後洒桑蠶聞葉香
皆穿網眼上食候蠶上葉齊手共提網移置制别槃遺
除拾去比之手替省力過倍南蠶多用此法北方蠶小
時亦宜用之
蠶杓集韻杓作勺量器也周禮勺容一升所以㪺(舉朱切挹)
(也酌也)酒說文曰杓音標今云酌物為杓以勺從木姑與
今同此作蠶杓斲木刳之首大如棒柄長三尺許如槃
蠶空(去聲)隙或飼葉偏疎則必持此送之以補其處至蠶
老歸簇或稀密不倫亦用均布儻有不及復以竹接其
柄此南俗蠶法北方箔簇頗大臂指間(去聲)有不能周徧
亦宜假此以便其事幸毋忽諸
蠶簇農桑直說云簇用蒿稍叢柴苫席等也凡作簇先
立簇心用長椽五莖上撮一處繫定外以蘆箔繳合是
為簇心仍周圍勻竪蒿梢布蠶簇訖復用箔圍及苫繳
簇頂如圓亭者此團簇也又有馬頭長簇兩頭植柱中
架横梁兩傍以細椽相搭為簇心餘如常法此横簇皆
北方蠶簇法也嘗見南方蠶簇止就屋内蠶槃上布短
草簇之人既省力蠶亦無損又按南方蠶書云簇箔以
杉木解枋長六尺闊三尺以箭竹作馬眼槅插茅疎密
得中復以無葉竹篠從横搭之簇背鋪以蘆箔而竹蔑
透背面縛之即蠶可駐足無跌墜之患此皆南簇較之
上文北簇則蠶有多少故簇有大小難易之不同也然
嘗論之南北簇法俱未得中何哉夫南簇蠶少規制狹
小殆若戲技故獲利亦薄北簇雖大其弊頗多蒿薪積
疊不無覆壓之害風雨侵浥亦有翻倒之虞(謂經雨倒簇也蠶桑)
(直說云簇蠶時雨被沾濕纔晴不以成繭不成繭翻倒别簇如雨少則曝乾)復外内寒燠之
不勻或高下稀密之易所以致簇病内生繭少皆由此
故習俗既久未能遽革今聞善蠶者一法約量本家育
蠶多少選於院内空地就添椽木苫草等物作連脊厦
屋尋常别用至蠶老時置簇於内隨其長短先構簇心
空直如洞就地掘成長槽隨宜闊狹旁可人行以備火
患(謂用火法也蠶書云已入簇微用熟灰火温之待入網漸漸加火不宜中輟稍冷游絲亦止繰之即斷多)
(煑爛作絮不能一緒扣盡矣)外則用以層架隨層卧布蒿梢以均蠶
居既畢用重箔圍之若蠶少屋多疏開窗戸就内簇之
亦可如此則上有芘覆下無濕潤架既寬平蠶乃自若
又總簇用火便于炤料南北之間去短就長制此良法
宜皆用之則始終無慊矣
繭甕蠶書云凡泥繭列埋大甕地上甕中先鋪竹簣次
以大桐葉覆之乃鋪繭一重以十斤為率摻䀋二兩上
又以桐葉平鋪如此重重隔之以至滿甕然後密蓋以
泥封之七日之後出而繰之頻頻換水欲絲明快蓋為
繭多不及繰故即以鹽藏之蛾乃不出其絲柔韌潤澤
不得勻細此南方淹繭法用甕頗多可不預備嘗讀北
方農桑直說云生繭即繰為上如人手不及殺繭慢慢
繰者殺繭法有三一曰日晒二曰鹽浥三曰籠蒸籠蒸
最好人多不解日晒損繭鹽浥甕藏者穩
繭籠蒸繭器也農桑直說云用籠三扇以軟草扎圈加
於釡口以籠兩扇坐於其上籠内勻鋪繭厚三指許頓
於繭上以手試之如手不禁熱可取去底扇却續添一
扇在上如此登倒上下故必用籠也不要蒸得過了過
則軟了絲頭亦不要蒸得不及不及則蠶必鑽了如手
不禁熱恰得合宜此用籠蒸繭法也(將已蒸過繭于蠶房槌箔上役頭合)
(籠内繭在上用手撥動如箔上繭滿打起更攤一箔候冷定上用細闕了只于當日都要蒸盡如蒸不)
(盡來門闕)(如此繰絲有一般快釡湯内用鹽二)
繅車緹絲自鼎面引絲以貫錢眼升繅於星星應車動
以過添梯乃至於軖(繰輪也)方成繰車秦觀蠶書繰車之
制錢眼為版長過鼎面廣三寸厚九黍中其竅插大
錢一出其端横之鼎耳後鎮以石鏁星為二蘆管管
長四寸樞以圓木建兩竹夾鼎耳縛樞於當中管之轉
以車下直錢眼謂之鏁星星應車動以過添梯(農桑直說云竹)
(筒子宜細鐵條子串筒兩捲子亦須鐵也)添梯車之左端置環繩其前尺有
五寸當牀左足之上建柄長寸有半區柄為鼓鼓生其
寅以受環繩之應車運如環無端鼓因以旋鼓上為魚
魚半出鼓其出之中建柄半寸上承添梯者二人五寸
片竹也其上揉竹為鈎以防絲竅左端以應柄對鼓為
耳方其穿以閉添梯故車運以牽環繩繩簇鼓鼓以舞
魚魚振添梯故絲不過偏制車如轆轤必活兩輻以利
脱絲竊謂上文云車者今呼為軖軖必以牀(農桑直說云軖牀下)
(鼎一尺軸長二尺中經四寸兩頭二寸用榆槐木四角或六角輻通長三尺五寸六角不如四角軖小則絲易)
(解)以承軖軸軸之一端以鐵為裊掉復用曲木擐作活
軸右足踏動軖即隨轉自下引絲上軖總名曰繅車
熱釡秦觀蠶書云繰絲自鼎面引絲直錢眼此繰絲必
用鼎也今農家象其深大以盤甑按釡亦可代鼎故農
桑直說云釡要入置於竈上(如蒸竈法可以繰絲單繳者雙繳者亦可)釡上
大盤甑接口添水至甑中八分滿可容二人對繰水須
常熱宜旋旋下繭繰之多則煮損凡無力者宜用此釡
以趨速效
冷盆農桑直說云冷盆可繰全繳細絲中等繭可繰下
繳比熱釡者有精神又堅韌也
玄扈先生曰冷盆絶略當由王氏北人不知冷盆之利
耳輯要稍詳今人亦少用可急試也
又曰只說冷盆令人如何用之此則抄舊說節略其書
耳非實有意欲前民用者也
蠶連蠶種紙也舊用連二大紙蛾生卵後又用線長綴
通作一連故因曰連匠者嘗别抄以鬻之務本新書云
蠶連厚紙為上薄紙不禁浸浴如用小灰紙更妙連須
以時浴之浴畢挂時令蠶子向外恐有風磨損冬至日
及臘月八日浴時無令水極深浸浴取出比及月望數
連一卷桑皮索繫定(務本新書云蠶連不得用麻繩繫挂如或不忌後多乾死不生本草)
(陳藏器云以苧麻近種則不生當遠之)庭前立竿高挂以受臘天寒氣年
節後甕内竪連須使玲瓏安十數日候日高時一出每
隂雨後即便晒曝(恐傷濕潤見風亦不可多時)此蠶連浴養之法直
至暖種而生
農政全書卷三十三
