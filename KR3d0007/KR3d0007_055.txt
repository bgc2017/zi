農政全書卷五十五
明徐光啓撰
荒政(採周憲王救荒本草)
木部(實可食)
蕤核樹俗名蕤李子生函谷川谷及巴西河東皆有
今古崤關西茶店山谷間亦有之其木高四五尺枝條
有刺葉細似枸杞葉而尖長又似桃葉而狹小亦薄花
開白色結子紅紫色附枝莖而生状類五味子其核仁
味甘性温微寒無毒其果味甘酸
救飢摘取其果紅紫色熟者食之
酸棗樹爾雅謂之樲棗出河東川澤今城壘坡野間
多有之其木似棗而皮細莖多棘刺葉似棗葉微小花
似棗花結食紅紫色似棗而圓小核中仁微匾名酸棗
仁入藥用味酸性平一云性微熱惡防已
救飢採取其棗為果食之亦可釀酒熬作燒酒
飲未紅熟時採取煮食亦可
玄扈先生曰嘗過
橡子樹本草橡實櫟木子也其殼一名杼斗所在山
谷有之木高二三丈葉似栗葉而大開黃花其實橡也
有梂彙自褁其殼即橡斗也橡實味苦澁性微温無毒
其殼斗可染皂
救飢取子換水浸煮十五次淘去澁味蒸極熟
食之厚腸胃肥徤人不飢
玄扈先生曰食麥橡令人徤行
又曰取子碾或舂或磨細水淘去苦味次淘取粗
查飼豕甚充腸淘取細粉如製真粉天花粉法與
栗粉不異也凡木實草根去惡味取淨粉法並同
荆子木草有牡荆實一名小荆實俗名黃荆生河間
南陽冤句山谷并眉州蜀州平夀都鄉高岸及田野中
今處處有之即作箠杖者作科條生枝莖堅勁對生枝
叉葉似麻葉而疎短又有葉似㮏葉而短小却多花叉
者開花作穗花色粉紅微帶紫結實大如黍粒而黃黑
味苦性溫無毒防風為之使惡石膏烏頭陶隠居登眞
隠訣云荆木之華葉通神見鬼精
救飢採子換水浸淘去苦味晒乾搗磨為麵食之
實棗兒樹本草名山茱萸一名蜀棗一名鷄足一名
鬾實一名鼠矢生漢中川谷及瑯琊冤句東海承縣海
州今鈞州密縣山谷中亦有之木高丈餘葉似榆葉而
寬稍團紋脉微麄開淡黃白花結實似酸棗大微長兩
頭尖&KR1359;色赤既乾則皮薄味酸性平微溫無毒一云味
鹹辛大熱蓼實為之使惡桔梗防風防已
救飢摘取實棗紅熟者食之
孩兒拳頭本草名莢蒾一名擊蒾一名弄先舊不著
所出州土但云所在山谷多有之今輝縣太行山山野
中亦有其木作小樹葉似木槿而薄又似杏葉頗大亦
薄澁枝葉間開黃花結子似溲疏兩兩切並四四相對
數對共為一攅生則靑熟則赤色味甘苦性平無毒蓋
檀榆之類也其皮堪為索
救飢採子紅熟者食之又煮枝汁少加米作粥
甚美
玄扈先生曰詩疏云斫檀不得得繫迷即此木也
山䔧兒一名金剛樹又名鈇刷子生鈞州山野中科
條高三四尺枝條上有小刺葉似杏葉頗團小開白花
結實如葡蔔顆大熟則紅黃色味甘酸
救飢採果食之
山裏果兒一名山裏紅又名映山紅果生新鄭縣山
野中枝莖似初生桑條上多小刺葉似菊花葉稍團又
似花桑葉亦團開白花結紅果大如櫻桃味甜
救飢採樹熟果食之
無花果生山野中今人家園圃中亦栽葉形如葡萄
葉頗長硬面厚稍作三叉枝葉間生果初則青小熟大
狀如李子色似紫茄色味甜
救飢採果食之
治病今人傳說治心痛用葉煎湯服甚效
玄扈先生曰子本佳果第須良種宜廣植之
青舍子條生密縣山谷間科條微帶柿黃色葉似胡
枝子葉而光俊微尖枝條間開淡粉紫花結子似枸杞
子微小生則青而後變紅熟則紫黑色味甜
救飢採摘其子紫熟者食之
白棠子樹一名沙棠梨兒一名羊妳子樹又名剪子
果生荒野中枝梗似棠梨樹枝而細其色微白葉似棠
葉而窄小色亦頗白又似女兒茶葉却大而背白結子
如豌豆大味酸甜
救飢其子甜熟時摘取食之
拐棗生密縣梁家衝山谷中葉似楮葉而無花叉却
更尖&KR1359;面多紋脉邊有細鋸齒開淡黃花結實伏似生
姜拐叉而細短深茶褐色故名拐棗味甜
救飢摘取拐棗成熟者食之
木桃兒樹生中牟土山間樹高五尺餘枝條上氣脉
積聚為㾑狀類小桃兒極堅實故名木桃其葉似楮
葉而狹小無花叉却有細鋸齒又似青檀葉稍間另又
開淡紫花結子似梧桐子而大熟則淡銀褐色味甜可
食
救飢採取其子熟者食之
石岡橡生汜水西茶店山谷中其木高丈許葉似橡
櫟葉極小而薄邊有鋸齒而少花叉開黃花結實如橡
斗而極小味澁微苦
救飢採實換水煮五匕水令極熟食之
水茶臼生密縣山谷中科條高四五尺莖上有小刺
葉似大葉胡枝子葉而有尖又似黑豆葉而光厚亦尖
開黃白花結果如杏大状似甜瓜瓣而色紅味甜酸
救飢果熟紅時摘取食之
野木瓜名八月樝叉名杵瓜出新鄭縣山野中蔓延
而生妥附草木上葉似黑豆葉微小光澤四五葉攅生
一處結瓜如肥皂大味甜
救飢採嫩瓜换水煮食樹熟者亦可摘食
土欒樹生汜水西茶店山谷中其木高大堅勁人常
採斫以為秤簳葉似木葛葉微狹而厚背頗白微毛又
似靑楊葉亦窄開淡黃花結子小如豌豆而匾生則靑
色熟則紫黑色味甘
救飢摘取其實紫熟者食之
驢駝布袋生鄭州沙崗間科條高四五尺枝梗微帶
赤黃色葉似郁李子葉頗大而光又似省沽油葉而尖
頗齊其葉對生開花色白結子如菉豆大兩兩並生熟
則色紅味甜
救飢採紅熟子食之
婆婆枕頭生鈞州密縣山坡中科條高三四尺葉似
櫻桃葉而長&KR1359;開黃花結子如菉豆大生則青熟紅色
味甜
救飢採熟紅子食之
吉利子樹一名急䕷子科荒野處有之科條高五六
尺葉似野桑葉而小又似櫻桃葉亦小枝葉間開五瓣
小尖花碧玉色其心黃色結子如椒粒大兩兩並生熟
則紅味甜
救飢其子熟時採摘食之
農政全書卷五十五
