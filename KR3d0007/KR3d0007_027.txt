農政全書卷二十七
明徐光啓撰
樹藝
蓏部
瓜爾雅曰瓞瓝(以其綿綿而生也)廣雅曰土芝瓜也(在木曰果在地曰蓏)
(大曰瓜小曰瓞其子曰瓤其肉曰瓤其跗曰環謂脱花處也其蒂曰㚄謂繫蔓處也廣志曰瓜之所出以遼)
(東盧江燉煌之種為美瓜州大瓜大如斛陽城御瓜大如三升魁者名香登長二尺餘者名桂枝蜀地温食瓜)
(至冬熟春白瓜正月種二月成&KR1045;泉瓜秋種十月熟黃許愼說文曰縈小瓜瓞也陸機瓜賦曰枯樓定桃)
(㼐白傳金釵蜜筩小春大班玄骭素腕狸首虎蹯東陵出于秦谷桂髓起于巫山皆瓜名也張孟陽瓜賦曰)
(羊骹纍錯㼐子市江狄又有烏瓜縑瓜龍肝虎掌兔頭羊髓㼔&KR0146;六㼐女臂無餘之屬王禎農桑通訣曰)
(甘肅有□瓜大如頭枕其肉甚甘割其皮暴之柔韌賫之中土以為贈送甘而有味又浙中有隂瓜宜于隂)
(地種之秋熟冬藏至春食之如新瓜王禎曰瓜之為種不一而其用有二供果為果瓜甜西瓜是也供菜為)
(菜瓜胡瓜越瓜是也禮記天子削瓜及瓜祭皆指果瓜也永嘉記曰永嘉㐮瓜八月熟李時珍曰即寒瓜也)
齊民要術曰收瓜子法常歲歲先取本母子瓜截去兩
頭止取中央子(本母子者瓜生數葉便結子子復早熟用中輩瓜子蔓長二三尺然後結子用)
(後輩子者蔓長足然後結子子亦晚熟種早子熟速而瓜小種晚子熟遲而瓜大去兩頭者近蔕子瓜曲而細)
(近頭子瓜短而喎凡瓜落疏青黑者為美黃白及斑雖大而惡若種苦瓜子雖爛熟氣香其味猶苦也)
又收瓜子法食瓜時美者收即以細糠拌之日曝向燥
拔而簸之淨而且速也
良田小豆底佳黍底次之刈訖即耕頻頻轉之二月上
旬種者為上時三月上旬為中時四月上旬為下時五
月六月上旬可種藏瓜(玄扈先生曰秋瓜小實中堅故中藏)凡下種先以
水淨淘瓜子以鹽和之(鹽和則不能死)先卧鋤耬却燥土(不耬者坑)
(雖深大常雜燥土故瓜不生)然後培坑大如斗口納瓜子四枚大豆
三個於堆旁向陽中(諺曰種瓜黃臺頭)瓜生數葉搯去豆(瓜愞弱苗)
(不能獨生故須大豆為之起土瓜生不去豆則豆反扇瓜不得滋茂但豆斷汁出更成良潤勿拔之拔之則土)
(虚燥也)多鋤則饒子不鋤則無實(五穀蔬菜果蓏之屬皆如此也)五六月
種晚瓜
治瓜籠法(但起霧未解以杖舉瓜蔓散灰於根下後一兩日復以土培其根則迥無蟲矣)
又種法於良地中先種晚禾(晚禾令地膩)熟劁刈取穗欲令
茇長秋耕之耕法弭縛犂耳起規逆耕耳弭則禾拔頭
出而不没矣至春後復順耕亦弭縛犂耳翻之還令草
頭出耕訖勞之令甚平種植穀時種之種法使行陣直
兩行微相近兩行外相遠中間通步道道外還兩行相
近如是作次第經四小道通一車道凡一頃地中須開
十字大巷通兩乘車來去運輦其瓜都聚在十字巷中
瓜生比至初花必須三四遍熟鋤勿令有草生草生脇
瓜無子鋤法皆起禾茇令直豎其瓜蔓本底皆令上下
四廂高微雨時得停水瓜引蔓皆沿茇上茇多則瓜多
茇少則瓜少茇多則不廣蔓廣則岐多岐多則饒子其
瓜會是岐頭而生蔓岐而花者皆是浪花終無瓜矣故
令蔓生於茇上瓜懸在下
區種瓜法六月雨後種菉豆八月中犂掩殺之十月又
一轉即十月終種瓜率兩步為一區坑大如盆口深五
寸以土壅其畔如菜畦形坑底必令平正以足踏之令
其保澤以瓜子大豆各十枚遍布坑中(瓜中大豆兩物為雙藉其起土)
(故也)以糞五升覆之(亦令均平)又以土一斗薄散糞上復以足
微躡之冬十月大雪時速併力推雪于坑上為大堆至
春草生瓜亦生莖葉肥茂異于常者且常有潤澤旱亦
無害五月瓜便熟(其掐豆鋤瓜之法與常同若瓜子盡生則大槩搯出之一區四根即足矣)
又法冬天以瓜子數枚内熱牛糞中凍即拾聚置之隂
地(量地多少以足為限)正月地釋即耕逐場布之率方一步下一
斗糞耕土覆之肥茂早熟雖不及區種亦勝凡瓜遠矣
(凡生糞糞地無勢多于熟糞令地小荒矣)有蟻者以牛羊骨帶髓者置瓜科
左右待蟻附將棄之棄二三次則無蟻矣
汜勝之曰區種瓜一畝為二十四科區方圓三尺深五
寸一科用一石糞糞與土合和令相半以三斗瓦甕埋
著科中央令甕口上與地平盛水甕中令滿種瓜甕四
面各一子以瓦蓋甕口水或減輒增常令水滿種常以
冬至後九十日百日種之又種薤十根令週迴甕居瓜
子外至五月瓜熟薤可拔賣之與瓜相避又可種小豆
于瓜中畝四五升其藿可賣此法宜平地瓜收畝萬錢
摘瓜法在步道上引手而取勿令浪人踏瓜蔓及翻覆
之(踏則莖破翻則成細皆令瓜不茂而蔓早死)若無茇而種瓜者地雖美好
正得長苗直引無多槃岐故瓜少子若無茇處豎乾柴
亦得(凡乾柴草不妨滋茂)凡瓜所以早爛者皆由脚躡及摘時不
慎翻動其蔓故也若以理慎護及至霜下葉乾子乃盡
矣(但依此法則不必别種早晚及中三輩之瓜)
黃瓜一名胡瓜白瓜即越瓜也又名冬瓜(以其至冬而熟也廣志)
(謂之蔬&KR0008;神仙本草謂之土芝)
齊民要術曰種越瓜胡瓜法四月中種之(胡瓜宜豎柴木令其蔓緣)
(之)收越瓜欲飽霜(霜不飽則爛)收胡瓜候色黃則摘(若待色赤則皮)
(存而肉消)並如凡瓜於香醬中藏之亦佳(玄扈先生曰甜瓜生者以鮝骨刺頂)
(上易熟)
種法傍牆隂地作區圓二尺深五寸以熟糞及土相和
正月晦日種(二月三月亦得)既生以柴木倚牆令其緣上旱則
澆之八月斷其稍減其實一本但存六枚(多留則不成也)十月
霜足收之(早收則爛)削去皮子於芥子醬中或美豆醬中藏
之佳
便民圖纂曰種冬瓜法先將濕稻草灰拌和細泥鋪地
上鋤成行隴二月下種每粒離寸許以濕灰篩蓋河水
灑之又用糞澆蓋乾則澆水待芽頂灰于日中將灰揭
下搓碎壅于根旁以清糞澆之三月下旬治畦鋤穴每
穴栽四科離四尺許澆灌糞水須濃凡瓜種法俱同
王禎曰冬瓜初生正青綠經霜則白如塗粉其中肉及
子俱白故謂之白瓜荆楚歲時記曰七月採瓜犀以為
面脂本草圖經曰犀瓣也瓤亦堪作澡豆夫瓜種最多
獨此瓜耐久經霜乃熟藏可彌年不壞今人亦用為蜜
餞其犀用為茶果則兼蔬果之用矣
冬瓜越瓜十月區種冬則推雪著區上為堆潤澤肥好
乃勝春種種常瓜宜陽地暖則易長杜詩所謂陽坡可
種瓜者是也(玄扈先生曰每分栽相去三尺許)
王瓜月令四月王瓜生(廣義曰□葜也謂之瓜者以其根似之也)
種王瓜法二月初撒種長寸許鋤穴分栽一穴栽一科
每日早以清糞水澆之旱則早晚皆澆待蔓長用竹引
上作棚
絲瓜即縑瓜也嫩小者可食老則成絲可洗器滌膩種
法與前同
西瓜種出西域故名(玄扈先生曰按五代郃陽令胡嶠陷回紇歸得瓜種以牛糞種之結)
(實如斗大味甚甘美名曰西瓜楊用修以西瓜晚出疑文選浮甘瓜于清泉蓋指王瓜不知王瓜非甘瓜也當)
(作黃瓜)
農桑通訣曰種西瓜法區行差稀多種者垡頭上漫擲
勞平苗出之後根下擁作土盆欲瓜大者步留一科科
止留一瓜餘蔓花皆搯去則實大如三斗栲栳矣味寒
解酒毒其子曝乾取仁瀹茶亦得清明時於肥地掘坑
納瓜子四粒待芽出移栽栽宜稀澆宜頻蔓短時作綿
兜每朝取螢恐其食蔓待茂盛則不必
博聞錄曰種花藥最忌麝瓜尤忌之賸栽數株蒜薤遇
麝不損
魚龍河圖曰瓜有兩鼻者殺人
養生書曰瓜之兩商者殺人(玄扈先生曰商音滴木根果蒂瓜當匏鼻皆曰商也)
茄本草曰茄一名落蘇(五代貽于錄作酪酥蓋以其味相似也段成式云茄蓮莖也)
(以此名落蘇不知何自羅農桑通訣曰隋煬帝改茄子為崑崙瓜一種出自暹國者其色微紫蔕長味甘今)
(之紫茹黃山谷所謂紫膨脝者是也又有青茄白茄白者為勝亦名銀茄有一種白者謂之渤海茄又一種白)
(花青色稍匾一種白而匾者皆謂之番茄甘脆不澁生熟可食又一種水茄其形稍長甘而多水可以止渴此)
(數種中土頗多南方罕得亦宜種之種茄二十科糞壅得所可供一人食張浮林頌云身纍百贅頸附千瘤採)
(之不勤茹之頗柔茄視他菜為最耐久供膳之餘糟丘䜴腊無不宜者須廣種之)
齊民要術種茄法九月熟時摘取擘破水淘子取沈者
速曝乾裏置(玄扈先生曰褁須布囊)至二月畦種(治畦下水一如葵法性宜水常)
(取潤澤)著四五葉雨時合泥移栽之(若旱無雨澆水令澈澤夜栽之白日以蓆)
(蓋勿令見日)十月種者如區種瓜法推雪著區中則不須栽
其春種不作畦直如種凡瓜法者亦得唯須曉夜數澆
耳
農桑通訣曰凡栽根株宜築實不實則死區中不宜有
浮土恐雨泥汚葉則蔞而難茂栽時得晴為宜早晚澆
灌之
務本新書曰茄初開花斟酌窠數削去枝葉再長晚茄
秋深老茄煮軟水浸去皮以鹽拌勻冬月食用旋添麻
合為上
便民圖纂曰茄二月治畦與冬瓜同種則漫撒長寸許
三月移栽栽宜稀澆以糞水宜頻每科于根上加少硫
黃其實大且甘
天茄清明時撒于肥地蔓長則引上
俞貞木種樹書曰種茄子時初見根處擘開搯硫黃一
星以泥培之結子倍多其大如盞味甘而益人
瓠爾雅曰瓠棲瓣衞詩曰匏有苦葉(毛匏謂之瓠)豳風曰八
月斷壺小雅曰幡幡瓠葉(詩義疏云瓠葉少時可以為羹又可淹煮極美故云采之)
(烹之河東及播州常食之八月中堅強不可食故云苦葉說文曰瓠一名曰壺皆匏屬也陸農師曰頭短大)
(腹曰瓠細而合上曰匏似匏而肥圓者壺然有甘苦二種甘者供食苦者充器詩註云不才于大惟供濟而)
(已蓋以作壺濟水也云王禎曰其為物也蔓生而齒辨夏熟而秋枯本草味甘冷無毒利水道止消渴惟)
(苦者有毒不宜食腹廣志曰有都瓠子如牛角長四尺有餘又有約瓠其甚細緣蔕為口出雍縣朱崖有千)
(葉瓠其大者受斛餘郭子曰東吳有長柄口接釋名曰瓠畜皮瓠以為脯蓄積以待冬月用也淮南萬畢術曰)
(燒穰殺瓠物自然也曲一名&KR0008;姑俗曰葫蘆漆農桑撮要曰懸瓠可以為笙沃者尤善秋乃可用其裡)
(匏苦瓠甘酌酒冬盛則暖夏盛則寒實王禎曰匏之為物纍然而生食之無窮種得其法其碩大小之為瓠)
(杓大之為盆盎其濟用溥矣有玄扈先生曰甘者瓠苦者匏詩曰甘瓠纍之匏苦葉壺即瓠也)
千金月令云冬至日取葫蘆盛蔥根莖汁埋于庭中夏
至發開盡為水以漬金玉銀石青各三分自銷暴乾如
飴可休糧久服名曰金夜漿
汜勝之書曰種瓠之法以三月耕良田十畝作區方深
一尺以杵築之令可居澤相去一步區種四實蠶矢一
斗與土糞合澆之水二升所乾處復澆之著三實以馬
箠㱿其心勿令蔓延多實實細以藁薦其下無令親土
多瘡瘢度可作瓢以手摩其實從蔕至底去其毛不復
長且厚八月微霜下收取掘地深一丈薦以藁四邊各
厚一尺以實置孔中令底下向瓠一行覆上土厚二尺
二十日出黃色好破以為瓢其中白膚以養猪致肥其
瓣以作燭致明一本三實一區十二實一畝得二千八
百八十實十畆凡得五萬七千六百瓢瓢直十錢并直
五十七萬六千文用蠶矢二百石牛耕功力直二萬六
千丈餘有五十五萬肥猪明燭利在其外
又曰區種瓠法收種子須大者若先受一斗者得收一
石受一石者得收十石先掘地作坑方圓深各三尺用
蠶沙與土相和令中半(若無蠶沙生牛糞亦得)著坑中足躡令堅
以水沃之候水盡即下瓠子十顆復以前糞覆之既生
長二尺餘便總聚十莖一處以布纏之五寸許復用泥
泥之不過數日纏處便合為一莖留強者餘悉搯去引
蔓結子子外之條亦搯去之勿令蔓延留子法初生二
三子不佳去之取第四五六區留二子即足旱時須澆
之坑畔周匝小渠子深四五寸以水停之令其遙潤不
得坑中下水(玄扈先生曰不論草木本凡根株大者俱宜遙肥遙潤)
崔寔曰正月可種瓠六月可蓄瓠八月可斷瓠作菑瓠
家政法曰二月可種瓜
農桑通訣曰凡種瓠如瓜法蔓長則作架引之
四時類要云種大葫蘆二月初掘地作坑方四五尺深
亦如之實填油麻菉豆䕸及爛草等一重糞土一重草
如此四五重向上尺餘着糞土種十來顆子待生後揀
取四莖肥好者每兩莖肥好者相貼着相貼處以竹刀
子刮去半皮以刮處相貼用麻皮纏縛定黃泥封褁一
如接樹之法待相着活後各除一頭又取所活兩莖準
前刮去皮相著一如前法待活後唯留一莖四莖合為
一本待著子揀取兩個周正好大者餘者旋旋除去食
之如此一斗種可變為盛一石
又曰凡收種于九月黃熟時摘取擘開水淘洗去浮者
曝乾至春二月種如葵法常澆潤之旱即乾死俟着四
五葉高可五寸許帶土移栽之
芋前漢書曰岷山之下沃野有蹲鴟(顔師古注曰芋也一名土芝齊人曰)
(莒蜀漢為最芋說文曰芋大葉實根駭人者故謂之芋廣雅曰渠其葉謂之□藉姑水芋也亦曰烏芋)
(廣志曰蜀漢既繁芋民以為資凡十四等有君子芋大如斗魁如杵&KR0008;有草穀芋有鋸子芋有勞巨芋有青浥)
(芋此四芋多子有淡善芋魁大如瓶少子葉如散蓋紺色紫莖長丈餘易熟長味芋之最善者也莖可作羹臛)
(肥澁得飲乃下有蔓芋緣枝生大者次二三升有雞子芋色黃有百果芋魁大子繁多畝收百斛種一百畝以)
(養彘有早芋七月熟有九面芋大而不美有象空芋大而弱使人易饑有青芋有素芋子皆不可食莖可為植)
(凡此諸芋皆可乾又可藏至夏食之又百子芋出葉俞縣有魁芋無旁子生永昌縣有大芋二升出范陽新鄭)
(如風土記曰博士芋蔓生根如鵝鴨卵白王禎曰芋葉荷長而不圓莖微紫乾之亦中食根亦有紫者其)
(大如斗食之味甘旁生子甚夥拔之則連茹而起宜蒸食亦中為羹臛東坡所謂玉糝羹者此也煮法宜先用)
(鹽微滲之則不糢糊)
汜勝之書曰種芋區方深皆三尺取豆萁内區中足踐
之厚尺五寸取區上濕土與糞和之内區中萁上令厚
尺二寸以水澆之足踐令保澤取五芋子皆長三尺一
區收三石
又種芋法宜擇肥緩土近水處和柔糞之二月注雨可
種芋率二尺下一本芋生根欲深斸其旁以緩其土旱
則澆之有草鋤之不厭數多治芋如此其收常倍又列
仙傳曰酒客為梁令蒸民益種芋後三年當大饑卒如
其言梁民不死(案芋可以救饑饉度凶年今中國多不以此為意後生中有耳目所不聞見者)
(及水旱風露霜雹之災便能餓死滿道白骨交横知而不種坐致泯滅悲夫人君者安可不督課之也哉)
崔寔曰正月可葅芋
家政法曰二月可種芋也
務本新書曰芋宜沙白地地宜深耕二月種為上時相
去六七寸下一芋芋羞三月衆人來往眼目多見并聞
刷鍋聲處多不滋胤比火炎熱苗高則旺頻鋤其旁秋
生子葉以土壅其根芋可以救饑饉蟲蝗不能傷霜後
收之冬月食不發病其餘月分不可多食霜後芋子上
芋白擘下以液漿水煠過㬠乾冬月炒食味勝蒲笋區
芋區長丈餘深闊各一尺區行相間一步寬則透風滋
胤
便民圖纂曰芋之種須揀圓長尖白者就屋南簷下掘
坑以礱糠鋪底將種放下稻草蓋之至三月間取出埋
肥地待苗發三四葉於五月間擇近水肥地移栽其科
行與種稻同或用河泥或用灰糞爛草壅培旱則澆之
有草則鋤之若種旱芋亦宜肥地
齊民要術曰芋種宜軟白沙地近水為善(芋畏旱故宜近水)區
深可三尺許區行欲寬寬則過風芋本欲深深則根大
(率二尺一根漸漸加土壅之)春宜種秋宜壅(立夏種不生卵秋失壅而瘦不肥)霜降
捩其葉使收液以美其實則芋愈大而愈肥
汜勝之書云區方深各三尺下實豆萁尺有五寸以糞
着萁上深如其萁一區種五本復以糞土上覆之(旁四本中)
(一本漸漸培之)芋成萁爛皆長三尺此亦良法今之農不然但
于淺土秧子俟苗成移就區種故其利亦薄其可不知
此法夫五穀之種或豐或歉天時使然芋則繫之人力
若種藝有法培壅及時無不獲利以之度凶年濟饑饉
助穀食之不及
玄扈先生曰芋有三種一曰雞窠芋一曰香沙芋一曰
&KR0008;頭芋香沙芋味美根株小子少&KR0008;頭芋根株大高可
四五尺魁大子少惟雞窠芋魁大子多清明前十日下
種三月中多用濃糞灌之四月細耘之種芋宜在稻田
近牆近屋近樹之處雨露不及種稻則不秀惟芋則收
五六月中起之壅根每科作小堥敦更澆濃糞二次七
八月收每科并魁子可二斤二尺一本一畝得二千一
百六十本為芋四千二百二十斤秋月禾苗未收斯續
乏之大用歟芋榦剝去皮乾之亦蔬茹中上品
備荒論曰蝗之所至凡草木葉無有遺者獨不食芋桑
與水中菱芡宜廣種之
譜曰鋤芋宜晨露未乾及雨後令根旁空虚則芋大子
多若日中耘則大熱熱則蔫
附香芋(形如土豆味甘美)土芋(一名土豆一名黃獨蔓生葉如豆根圓如雞卵肉白皮黃可灰)
(汁煮食亦可烝食如又煑芋汁洗膩衣潔白玉)
蓮爾雅曰荷芙蕖其莖茄其葉蕸其本蔤其華菡蓞其
實蓮其根藕其中菂菂中薏(邢昺註云芙蕖總名也在郭璞云蔤乃莖下白蒻)
(泥中者蓮乃房也菂乃子也薏乃心中苦薏也蓮一名水芝一名澤芝一名水旦一名水花葉圓如蓋色青翠)
(六月開花有數色花心有黃蘂長寸餘花褪蓮房成菂菂在房如蜂子在窠六七月採嫩者生食至秋房枯子)
(黑其堅如石謂之石蓮子其花隨晨昏為闔闢凡物先花後實獨此花實齊生其種有重臺並頭一品)
(四面蓮洒金州錦邊池華山頂池産千葉蓮衣鉢儋清水産四季蓮臘月尤盛)(滇池産九疑山)
(有黃蓮真金池有金蓮華洲人研之如泥以之彩繪煥爛無異金南海有睡蓮晝開夜入水底次日復出)
(荷分香蓮一歲再結每實子十隻底分枝蓮一名底光一枝四葉狀如駢蓋日照則葉蔭根若葵之衞足)
(實如玄珠可以飾佩周又有佛座蓮金鑲玉印蓮斗大紫蓮碧蓮金邊蓮瓣圍一線色微黃蘇州府學前)
(有百子蓮及黃蓮名佳都碧臺蓮花白而瓣上恒滴一翠點房之上復抽綠葉似花非花百丈山有草花如)
(蓮名山蓮味旱蓮出終南山服之延夀春茄蓮葉似蓮根似蘿菔甘脆西番蓮花雅澹自至秋花相繼)
(不絶鷗鐵線蓮花葉俱似西番花心黑如鐵線芙木蓮産白山佛殿前其葉堅厚如桂夏作花狀似蓉每)
(花坼時聲如破竹粉藕月生一節遇閏多一節有孔有絲大者如臂可作烝煑食補五臟實下焦與蜜同食)
(令人腹臓肥不生蟲亦可休糧安葉及房主破血胎衣不下酒煎服葉蒂味苦主胎去滯養血)
農桑通訣曰蓮子八九月中收堅黑者于瓦上磨蓮子
頭令薄取墐土作熟泥封之如三指大長二寸使蔕頭
平重磨處尖銳泥乾時擲於泥中重頭沈下自然周正
皮薄易生不時即出其不磨者皮既堅厚倉卒不能生
也種藕法春初掘藕根接頭著魚池泥中種之當年即
有蓮花蓮子可磨為飯輕身益氣令人強健藕止渴散
血常食之不可池藕二月間取帶泥小藕栽池塘淺水
中不宜深水待茂盛深亦不妨或糞或豆餅壅之則益
盛(玄扈先生曰深池中種藕用今種盆荷法横種炭簍内以䋲放下水底三吳人用大藕于下田中種之最)
(盛)
春分前栽則花出葉上凡種時藕壯大三節無損者順
鋪在上頭向南芽朝上用硫黃研碎紙撚簪把麄纏藕
節一二道當年有花
管子曰五沃之土生蓮故栽宜壯土然不可多加壯糞
反致發熱壞藕
種蓮子法用雞子一枚開一小孔去青黃將蓮子填滿
紙糊孔三四層令雞抱之雞出取放煖處不拘時用天
門冬末硫黃同肥泥或酒罈泥安盆底栽之仍用酒和
水澆開花如錢
蓮子磨薄尖頭浸靛缸中明年清明所種子開青蓮花
凡蓮畏桐油宜忌之
菱周禮曰加籩之實䔖芡㮚脯(蔆陵也)爾雅謂之厥&KR0008;(音眉)
(芰按國語屈到嗜芰芰即菱也沙許氏說文曰楚謂之秦謂之薢茩一名水栗一名角武陵記三角四)
(角者為芰兩角者為菱俗呼菱角其色有青紫之殊今陶弘景曰菱實廬江間最多皆取火燔以為米充糧)
(多烝食之漸蘇頌曰菱處處有之葉浮水上花黃白色花落實生向水中乃熟李時珍曰菱湖濼處則有)
(之菱落泥中最易生發有野菱家菱皆三月生蔓延引葉扁而有尖光面如鏡葉下之莖有股如鰕一莖一葉)
(兩兩相差如蝶翅狀花背日而生晝合宵炕隨月轉移)
農桑通訣曰秋上子黑熟時收取散着池中自生
種法重陽後收老菱角用籃盛浸河水内待二三月發
芽隨水淺深長約三四尺許用竹一根削作火通口樣
箝住老菱插入水底若澆糞用大竹打通節注之
王禎曰生食性冷煑熟為佳烝作粉蜜和食之尤美江
淮及山東曝其食以為米可以當糧猶以橡為資也
李時珍曰嫩時剝食老則曝乾刴米為飯為粥為餻為果
皆可代糧其莖亦可暴收和米作飯以度荒歉蓋澤農有
利之物也
玄扈先生曰莖之嫩者亦可為菜茹
芡本草云芡實一名雞頭(莊子名雞雍鴈管子名卯蔆古今注名頭亦曰鴈喙)
(謂淮南子曰雞頭已瘻注曰芡也莖揚雄方言云南楚之雞頭青徐淮泗謂之芡子其謂之蒍亦曰䓈)
(陶弘景曰莖上花似雞冠故名中蘇頌曰其苞形類雞鴈頭故云王禎曰芡苗生水葉大如荷皺而有刺)
(花開向日花下結實故菱寒而芡暖紫李時珍曰可濟儉歉故謂之芡芡三月生葉面青背莖葉皆有刺其)
(莖長丈餘有孔有絲花開結苞内有斑駁軟肉裏子累累如珠内白米狀如魚目韓退之名芡為鴻頭山谷詩)
(云剖蚌煑鴻頭是也)
種法秋間熟時收取老子以蒲包包之浸水中三月間
撒淺水内待葉浮水面移栽深水每科離五尺許先以
麻餅或豆餅拌勻河泥種時以蘆插記根處十餘日後
每科用河泥三四碗壅之
王禎曰八月採芡擘破取子散著池中自生
又曰雞頭作粉食之甚妙河北沿溏濼居人採之舂去
皮搗為粉烝渫作餅可以代糧龔遂守渤海勸民秋冬
益蓄菱芡蓋謂其能充饑也
又曰芡莖之嫩者名為菆人採以為菜茹
李時珍曰秋深老時澤農廣收芡子藏至囷石以備荒
歉其根狀如三菱煑食如芋
烏芋(即俗名荸臍也)爾雅曰鳬茈(鳬喜食之故曰後人訛以為荸臍音相似也)鄭樵
通志以為地栗一名黑三稜一名芍(舊名烏芋者以其形似芋而鳬燕食)
(之也色寇宗奭曰皮厚色黑肉硬而白者為猪荸臍皮薄澤淡紫肉軟而脆者為羊荸臍李時珍曰鳬茈)
(生淺水田中其苗三四月出土一莖直上無枝葉其根白蒻秋後結顆大如山查栗子而臍有聚芽累累下生)
(入泥底野生者黑而小食之多滓種出者紫而大食之多毛)
種法正月留種種取大而正者待芽生埋泥缸内二三
月間復移水田中至茂盛于小暑前分種每科離五尺
許冬至前後起之耘盪與種稻同豆餅或糞皆可壅之
(玄扈先生曰破草鞋壅甚盛)
李時珍曰肥田栽者麄近蔥蒲高二三尺三月下種霜
後苗枯冬春掘收為果生食煑食皆良
董炳曰地栗能毁銷兼能辟蟲傳聞下蠱之家知有此
物便不敢下
寇宗奭曰荒歲多採可以為糧
慈姑一名藉姑(一根歲生十二子如慈姑之乳諸子故名)一名河鳬茈一名
白地栗一名水萍苗名剪刀草又名箭搭草槎丫草(陶弘)
(景曰藉姑生水田中葉有椏狀如澤瀉其根黃似芋而小煑之可啖蘇恭曰葉如剪刀莖似嫩蒲開小白花)
(蕊深黃色五六月採葉正二月採根福州别有一種小異三月開花四時採根功亦相似又有山慈姑名同實)
(異)
種法預於臘月間折取嫩芽插於水田來年四五月如
插秧法種之每科離尺四五許田最宜肥
陶弘景曰藉姑三月三日採根暴乾可療饑
李時珍曰慈姑三月生苗青莖中空霜後葉枯根乃綀
結冬及春初掘以為果須灰湯煑熟去皮不致麻澁戟
咽也嫩莖亦可煠食又取汁可制粉霜雄黃
菰(即俗名茭白也)爾雅曰蘧蔬(菰也)又曰筠茭(郭璞曰江東呼藕紹緒如指空中可)
(啖者為茭江南人呼菰為茭以其根交結也)一名蔣草一名茭筍一名菰菜
一名茭粑(韓保昇曰菰根生水田中葉如蔗荻久則根盤而厚三年者中心生白薹如小兒臂中有)
(黑脈堪啖者名菰首也食陳藏器曰菰首擘之内有黑灰如墨者名烏鬱人亦之晉張翰思&KR1052;菰即此也)
(蘇頌曰茭白生熟皆可啖其中心小兒臂者名菰手作菰首者謬其根亦如蘆根二浙下澤處最多彼人謂之)
(菰葑削去其葉便可耕蒔米又有一種中有一粒可食所謂菰者是也)
種法宜水邊深栽逐年移動則心不黑多用河泥壅根
則色白
李時珍曰葑田其苗有莖硬者謂之菰歲饑掘以當糧
寇宗奭曰菰根江湖陂澤中皆有之生水田中葉如蒲
葦刈以秣馬甚肥
山藥山海經曰其草多藷藇(音同薯蕷諱本草衍義曰薯犯英廟蕷犯唐代宗)
(名故改為山藥一吳氏本草曰薯蕷一名藷薯齊越名山芋一名修脆名兒草一名土藷一名玉延或生臨)
(朐鍾山始生赤莖細蔓五月華白七月實青黃八月熟落根種曰皮黃類芋異苑曰薯蕷若欲掘取嘿然則)
(獲唱名便不可得人有植之者隨所種之物而像之也玄扈先生曰山藥出處見山海經凡四本草復云出)
(嵩山北京四明東山南江永康滁州眉州大率處處有之今齊魯之間尤多有二種其一黃山藥形圓長細而)
(甘過夏月不壞一種形如手指者大而淡春月易爛擇種宜取皮薄光潤者若根毛粗勁種多不佳又曰山)
(藥各處所出不一大都形類壯大者不免虚疎入藥尤無力閩中有一種形細如指新安一種形扁而細性堅)
(實味勝)
地利經曰大者折二寸為根種當年便得子收子後一
冬埋之二月初取出便種忌人糞如旱放水澆又不宜
苦濕須是牛糞和土種則易成(玄扈先生曰山藥用子作種生絶細有用宿根)
(頭者亦須根大方可用不若逕用大薯斷作種為便)
務本新書曰種山藥宜寒食前後沙白地區長丈餘深
闊各二尺少加爛牛糞與土相和平勻厚一尺揀肥長
山藥上有芒刺者每段折長三四寸鱗次相挨卧於區
内復以糞勻覆五寸許旱則澆之亦不可太濕忌大糞
苗長以高稍扶架霜降後比及地凍出之外將蘆頭另
窨來春種之勿令凍損
山居要術云擇取白色根如白米粒成者先收子作三
五所阬長一丈闊三尺深五尺下密布甎四面亦側布
甎防别入傍土中根即細也作阬子訖填糞土排行下
子種之填阬滿待苗著架經年已後根甚麄一阬可支
一年食種者截長一寸下種(玄扈先生曰山東種薯法沙地深耕之起土坑深二)
(尺用大糞乾者和土各半填入坑深一尺次加浮土一尺足踐實正月中畦種薯苗上又加土壅厚二寸候苗)
(長一尺常用水灌數日一次苗長架起春夏長苗秋深即長根根下行遇堅土即大若土太實即不長浮土太)
(深即長而細一又曰今江南種薯法亦用沙地正月盡耕深二尺每步灌大糞一石候乾轉耕耙細作埒每)
(埓相去一尺餘其種須極大者竹刀切作一二寸斷用鐵刀切易爛埓中布種每相去五六寸横卧之入土只)
(二寸不宜太深種後用水糞各半灌之每畝用大糞四十石苗長用葦或細竹作架三以為簇有草數耕之早)
(數澆之八九月掘取根向畦一頭先掘一溝深二尺漸削去土取之又曰藏種法于南簷下向日避風處掘)
(土窖深二尺下用礱糠鋪二三寸次下種仍以礱糠蓋之次下土蓋之臨種時起用又曰或云山藥下種時)
(勿用手以鍬钁下之則易大每年易人而種之)
甘藷(即俗名紅山藥也)異物志曰甘藷似芋亦有巨魁剝去皮
䏎肉正白如脂肪南人專食以當米穀嵇含南方草木
狀曰甘藷味甘甜經久得風乃澹泊(稗史彙編曰甘藷或曰芋之類根葉)
(亦如芋大如拳有大如甌者皮紫而肉白烝食味如薯蕷性冷生於朱厓之地海中之人皆不業耕稼惟掘地)
(種甘藷秋熟收之烝晒切如米粒作飯食之貯之以充饑是名藷糧北方人至者或盛牛具豕膾炙諸味以甘)
(藷薦之若稉粟然海中之人夀百餘歲者由食甘藷故耳圖經云江湖閩中出甘藷根如薑芋之類而皮紫)
(極有大者一枚可重斤榦刮去皮煎煑食之俱美一玄扈先生曰藷有二種其一名山藷閩廣故有之其名)
(番藷則土人傳云近年有人在海外得此種海外人亦禁不令出境此人取藷藤絞入汲水繩中遂得渡海因)
(此分種移植略通閩廣之境也兩種莖葉多相類但山藷植援附樹乃生番藷蔓地生山藷形魁壘番藷形圓)
(而長其味則番藷甚甘山藷為劣耳蓋中土諸書所言藷者皆山藷也今番藷撲地傳生枝葉極盛若于高仰)
(沙土深耕厚壅大旱則汲水灌之無患不熟閩廣人賴以救饑其利甚大又曰薯蕷與山藷顯是二種與番)
(藷為三種皆絶不相類)
玄扈先生曰種藷法種須沙地仍要極肥臘月耕地以
大糞壅之至春分後下種先用灰及剉草或牛馬糞和
土中使土脈散緩可以行根重耕地二尺深次將藷種
截斷每長三二寸種之以土覆深半寸許大略如種薯
蕷法每株相去數尺俟蔓生盛長剪其莖另插他處即
生與原種不異至秋冬掘起生熟烝煑任用其藏種有
二法其一𫝊卵于九十月間掘藷卵揀近根先生者勿
令傷損用軟草苞之掛通風處隂乾至春分後依前法
種一𫝊藤八月中揀近根老藤剪取長七八寸每七八
條作一小束耕地作埓將藤束栽種如畦韭法過一月
餘即每條下生小卵如蒜頭狀冬月畏寒稍用草器蓋
至來春分種若原卵在土中者冬至後無不壞爛也
又曰藷根極柔脆居土中甚易爛風乾收藏不宜入土
又不耐冰凍也余從閩中市種北來秋時用𫝊藤法造
一木桶栽藤種于中至春全桶攜來過嶺分種必活春
間攜種即擇𫝊根者持來有時𫝊藤或爛壞不壞者生
發亦遲惟帶根者力厚易活生卵甚早也
又曰藏種三法其一以霜降前擇於屋之東南無西風
有東日處以稻草疊基方廣丈餘高二尺許其上更疊
四圍高二尺而虚其中方廣二尺許用稻穏襯之置種
焉復用穏覆之縛竹為架籠罩其上以支上覆也上用
稻草高垜覆之度令不受風氣雨雪乃已
又一法稻穏襯底一尺餘上加草灰盈尺置種其中復
以灰穢厚覆之上用稻草斜苫之令極厚三法藤卵俱
合并安置俱得不壞而卵較勝又以磁盆於八月中移
栽至霜降如前二法藏之亦活其窖藏者仍壞爛也
又曰藏種之難一懼濕一懼凍入土不凍而濕不入土
不濕而凍向二法令必不受濕與凍故得全也若北土
風氣高寒即厚草苫蓋恐不免冰凍而地窖中濕氣反
少以是下方仍著窖藏之法冀因愚說消息用之
又曰藏種必於霜降前下種必於清明後更宜留一半
於穀雨後種之恐清明左右尚有薄凌微霜也
又曰閩中藏種藤卵俱晒七八分乾收之向後南北收
藏俱宜用乾者或半用不乾者雜試之
又曰復有一閩人說留種法於霜降前剪取老藤作種
先用大罈洗淨曬乾或烘乾次剪藤曬至七八分乾用
乾稻草殼襯罈將藤蟠曲置稻草中次用稻草殼塞口
先掘地作坎量濕氣淺深令不受濕深或二尺許淺或
平地先用稻草殼或礱糠鋪底厚二三寸將罈倒卓其
上次實土滿坎仍填高令罈底土高四五寸至來年清
明後取起即罈中已發芽矣是說疑諸方具可用
并識之
又曰諸每二三寸作一節節居土上即生枝節居土下
即生根種法待延蔓時須以土密壅其節每節可得三
五枚不得土即盡成枝葉層疊其上徒多無益也今擬
種法每株居畝中横相去二三尺縱相去七八尺以便
延蔓壅節即遍地得卵矣若枝節已遍待生遊藤者宜
剪去之猶中飼牛羊
又曰吾東南邊海高鄉多有横塘縱浦潮沙淤塞歲有
開濬所開之土積於兩崖一遇霖雨復歸河身淤積更
易若城濠之上積土成邱是未見敵而代築距堙也此
等高地既不堪種稻若種吉貝亦久旱生蟲種豆則利
薄種藍則本重若將岡脊攤入下塍又嫌損壞花稻熟
田惟用種藷則每年耕地一遍斸根一遍皆能將高仰
之土翻入平田平田不堪種稻并用種藷亦勝稻田十
倍是不數年間邱阜將化為平疇也况新起之土皆是
潮沙土性虚浮于藷最宜特異常土此亦任土生財之
一端耳
又曰剪莖分種法待苗盛枝繁枝長三尺以上者剪下
去其嫩頭數寸兩端埋入土各三四寸中以土撥壓之
數日延蔓矣
又曰藷苗延蔓用土壅節後約各節生根即從其連綴
處剪斷之令各成根苗不致分力此最要法
又曰藷苗二三月至七八月俱可種但卵有大小耳卵
八九月始生便可掘食或賣若未須者勿頓掘居土中
日漸大南土到冬至北土到霜降須盡掘之不則爛敗
矣其種宜高地遇旱災可導河汲井灌溉之在低下水
鄉亦有宅地園圃高仰之處平時作場種蔬者悉將種
藷亦可救水災也若旱年得水澇年水退在七月中氣
後其田遂不及蓺五穀蕎麥可種又寡收而無益于人
計惟剪藤種藷易生而多收至于蝗蝻為害草木無遺
種種災傷此為最酷乃其來如風雨食盡即去惟有藷
根在地薦食不及縱令莖葉皆盡尚能發生不妨收入
若蝗信到時能多并人力益發土遍壅其根節枝榦蝗
去之後滋生更易是蟲蝗亦不能為害矣故農人之家
不可一歲不種此實雜植中第一品亦救荒第一義也
又曰凡藷二三月種者其占地也每科方二步有半而
卵徧焉四五月種者地方二步而卵徧焉六月種者地
方一步有半七月種者地方一步而卵皆徧焉八月種
者地方三尺以内得卵細小矣種之疎密略以此準之
方二步者畆六十科也方一步有半者畆一百六科有
竒也方一步者畝一百四十科也方三尺者畝九百六
十科也九月畦種卵生其下如箸如棗擬作種早種而
密者謹視之去其交藤
又曰人家凡有隙地悉可種藷若地非沙土可多用柴
草灰雜入凡土其虚浮與沙土同矣即市井湫隘但有
數尺地仰見天日者便可種得石許其法用糞和土曝
乾雜以柴草灰入竹籠中如法種之
又曰或問藷本南産而子言可以移植不知京師南北
以及諸邊皆可種之以助人食無令軍民枵腹否余遽
應之曰可也藷春種秋收與諸穀不異京邊之地不廢
種穀何獨不宜藷耶今北方種藷未若閩廣者徒以三
冬冰凍留種為難耳欲避冰凍莫如窖藏吾鄉窖藏又
忌水濕若北方地高掘土丈餘未受水濕但入地窖即
免冰凍仍得發生故今京師窖藏菜果三冬之月不異春
夏亦有用法煨爇令冬月開花結蓏者其收藏藷種當
更易於江南耳則此種傳流決可令天下無餓人也
又曰吳下種吉貝吾海上及練川尤多頗得其利但此
種甚畏風潮每至秋間纔生花實一遇風雨便受其損
若大風之後更遇還風則根撥實落大不入矣若將吉
貝地種藷十之一二雖風潮不損此種撲地成蔓風無
所施其威也(還風者一日東南一日西北之類也)
又曰昔人云蔓菁有六利又云柿有七絶余續之以甘
藷十三勝一畝收數十石一也色白味甘于諸土種中
特為夐絶二也益人與薯蕷同功三也遍地傳生剪莖
作種今歲一莖次年便可種數百畝四也枝葉附地隨
節作根風雨不能侵損五也可當米穀凶歲不能災六
也可充籩實七也可以釀酒八也乾久收藏屑之旋作
餅餌勝用餳蜜九也生熟皆可食十也用地少而利多
易于灌溉十一也春夏下種初冬收入枝葉極盛草薉
不容其間但須壅土勿用耘鋤無妨農功十二也根在
深土食苗至盡尚能復生蟲蝗無所奈何十三也
又曰閩廣人收藷以當糧自十月至四月麥熟而止東
坡云海南以藷為糧幾米之十六今海北亦爾矣經春
風易爛壞須先曬乾藏之
又曰甘藷所在居人便足半年之糧民間漸次廣種米
價諒可不至騰踊矣但慮豐年穀賤公家折色銀輸納
甚艱民間急宜多種桑株育蠶擬納折銀可也
造酒法藷根不拘多少寸截斷曬晾半乾上甑炊熟取
出揉爛入瓶中用酒藥研細搜和按實中間作小坎候
漿到看老嫩如法下水用絹袋漉過或生或烝熟任用
其入缸寒煖酒藥分兩下水升斗或用麯蘖或加藥物
香料悉與米酒同法若造燒酒或即用藷酒入鍋蓋以
錫兜鍪烝煑滴槽成頭子燒酒或用藷糟依法造成常
用燒酒亦與米酒米糟造燒酒同法
蘿蔔爾雅葖蘆萉(註云紫花菘也)一名萊菔一名雹突一名土
酥(王禎曰蘆萉俗呼蘿蔔在在有之北方者極脆食之無查中原有迭秤者其質白其味辛甘尤宜生啖能)
(解麪毒子可入藥四時皆可種然不如末伏秋初為善破甲以後便可供食老圃云蘿蔔一種而四名春曰破)
(地錐夏曰夏生秋曰蘿蔔冬曰土酥故黃山谷云金城土酥淨如練以其潔也蘇頌曰有大小二種大者肉)
(堅宜烝食小者白脆河朔有極大者信陽有重過二三十斤者一時種蒔之力也)
齊民要術曰種蘆菔法與蔓菁同(蘆菔根實粗大其角及根葉並可生食非)
(蕪菁比也)
四時類要種法宜沙糯地五月犂五六遍六月六日種
鋤不厭多稠即小閑拔令稀至十月收窖之又新添種
蘿蔔先深斸成畦耙平每畦可長一丈二尺闊四尺用
細熟糞一擔勻布畦内再斫一遍即起覆土再耬平澆
水滿畦候水滲盡撒種于上用木杴勻撒覆土苗出兩
葉旱則澆之每子一升可種二十畦水蘿蔔正月二月
種六十日根葉皆可食夏四月亦可種大蘿蔔初伏種
之水蘿葡末伏種皆候霜降或淹或藏皆得用如要來
年出種深窖内埋藏中安透氣草一把至春透芽生取
出作壠或畦下糞栽之旱則澆令得所夏至後收子可
為秋種蘿蔔三月下種四月可食五月下種六月可
食七月下種八月可食地宜肥土宜鬆澆宜頻種宜稀
密則芟之肥大
農桑通訣曰種同蔓菁法每子一升可種二十畦(畦可長一)
(丈二尺闊四尺)擇地宜生耕地宜熟(地生則不蠧耕熟則草少)凡種先用熟
糞勻布畦内仍用火糞和子令勻撒種之俟苗出成葉
視稀稠去留之其去之者亦可供食以疎為良(疎則根大而美)
(密則反是)尺地約可二三窠厚加培壅其利自倍欲收種子
宜用九月十月收者擇其良去鬚帶葉移栽之澆灌得
所至春二月收子可備時種(宿根在地不經移種者為斜子種之疥而不肥)按
蔬茹之中惟蔓菁與蘿蔔可廣種成功速而為利倍然
蔓菁北方多獲其利而南方罕有之蘆菔南方所通美
者生熟皆可食淹藏腊豉以助時饌凶年亦可濟饑功
用甚廣(玄扈先生曰蘿蔔尅氣耗血不如蔓菁十倍)
王省曾曰胡蘿蔔伏内畦種或壯地漫種頻澆灌則自
然肥大
農政全書卷二十七
