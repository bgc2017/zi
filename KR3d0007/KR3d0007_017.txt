農政全書卷十七
明徐光啟撰
水利
灌溉圖譜
王禎曰灌溉之利大矣江淮河漢及所在川澤皆可引
而及田以爲沃饒之資但人情拘於常見不能通變間
有知其利者又莫得其用之具今特多方搜摘既述舊
以增新復隨宜而制物或設機械而就假其力或用挑
浚而永頼其功大可下潤於千頃高可飛流於百尺架
之則遠達穴之則潜通世間無不救之田地上有可興
之雨其用水有法槩可見故輯諸篇庶資農事云
水栅棑木障水也若溪岸稍深田在高處水不能及則
於溪上流作栅遏水使之旁出下溉以及田所其制當
流列植竪樁樁上枕以伏牛擗以柆木仍用塊石高壘
衆楗斜以邀水勢此栅之小者如秦雍之地所拒川水
率用巨栅其蒙利之家歲例量力均辦所需工物乃深
植樁木列置石囤長或百步高可尋丈以横截中流使
傍入溝港凡所溉田畆計千萬號為陸海今特列于圖
譜以示大小規制庶彼方傚之㑭水為有用之水田為
不旱之田由此栅也
水閘開閉水門也間有地形高下水路不均則必跨據
津要高築堤壩匯水前立斗門甃石為壁叠水作障以
備啓閉如遇旱涸則撒水灌田民頼其利又得通濟舟
楫轉激輾磑實水利之總揆也
陂塘說文曰陂野池也塘猶堰也陂必有塘故曰陂塘
周禮以瀦蓄水以防止水說者謂瀦者蓄流水之陂也
防者瀦旁之隄也今之陂塘既與上同考之書傳廬江
有芍陂穎川有鴻隙陂黃陵有雷陂愛敬陂陽平沛郡
有鉗廬陂其各溉田大則數千頃後世故跡猶存因以
為利今人有能别度地形亦效此制足溉田畆千萬此
作田圍特省工費又可畜育魚鼈栽種菱藕之類其利
可勝言哉
水塘即洿池因地形㘭下用之瀦蓄水潦或修築圳堰
以備灌溉田畆兼可畜育魚鼈栽種蓮芡俱各獲利累
倍大凡陸地平田别無溪澗井泉以溉田者救旱之法
非塘不可夫江淮之間在在有之然官民異屬各爲永
業歲收産利或用水之多便者
(翻車今人謂龍骨車也魏略曰馬鈞居京都城内有田地可為園無水以灌之乃作翻車令兒童轉之而灌水)
(自覆漢靈帝使畢嵐作翻車設機引水洒南北郊路則翻車之制又起于畢嵐矣今農家用之溉田翻車之制)
(除壓欄木及列檻樁外車身用板作槽長可二丈闊則不等或四寸至七寸高約一尺槽中架行道板一條隨)
(槽闊狹比槽板兩頭俱短一尺用直大小輪軸同行道板上下通週以龍骨板繫其在上大軸兩端各帶柺木)
(四莖置於岸上木架之間人憑架上踏動柺木則龍骨板隨轉循環行道板刮水上岸此翻車之制關楗頗多)
(必用木匠可易成造其起水之法若岸高三丈有餘可用三車中間小池倒水上之足救三丈已上高旱之田)
(凡臨水地叚皆可置用但田高則多費人力如數家相博計日趨工俱可濟旱水具中機械功捷惟此為量)
筒車流水筒輪凡制此車先視岸之高下可用輪之大
小須要輪高於岸筒貯於槽方為得法其車之所在自
上流排作石倉斜擗水勢急凑筒輪其輪就軸作轂軸
之兩㫄閣於樁柱山口之内輪軸之間除受水板外又
作木圈縛繞輪上就繫竹筒或木筒(謂小輪則用竹筒大輪則用木筒)
於輪之一週水激轉輪衆筒兜水次第傾於岸上所横
木槽謂之天池以灌田稻日夜不息絶勝人力若水力
稍緩亦有木石制為陂栅横約溪流㫄出激輪又省工
費或遇流水狹處但壘石斂水凑之亦為便易此筒車
大小之體用也有流水處俱可置此但恐他境之民未
始經見不知制度今列為圖譜使倣傚通用則人無灌
溉之勞田有常熟之利輪之功也
玄扈先生曰凡取水之術有四一曰括二曰過三曰盤
四曰吸括之道有二一曰獨刮急流水中加逼脱可括
上數丈也二曰逓括不論急緩但有流水以三輪逓括
可利出入也過之道有二一曰全過今之過山龍必上
水高於下水則可為之至平則止二曰二過以人力節
宣隨氣呼吸苟上流高於下流一二尺便可激至百丈
以上也盤之法至多此書所載凡有輪軸者皆是其妙
絶者逓互輪瀉交輪叠盤可至數里山嵿但括法必須
流水過法不論行止必須上流高於下流盤法在流水
用水力在止水必須風及人畜之力獨吸法不論行止
緩急不拘泉池河井不須風水人畜只用機法自然而
上但所取不能多止可供飲倘用溉田必須多作顧亦
易辦
水轉翻車其制與人踏翻車俱同但於流水岸邊掘一
狹塹置車於内車之踏軸外端作一竪輪竪輪之傍架
木立軸置二卧輪其上軸適與車頭竪輪輻支相間乃
擗水傍激下輪既轉則上輪隨撥車頭竪輪而翻車隨
轉倒水上岸此是卧輪之制若作立軸當别置水激立
輪其輪輻之末復作小輪輻頭稍闊以撥車頭竪輪此
立輪之法也然亦當視其水勢隨宜用之其日夜不止
絶勝踏車
玄扈先生曰此却未便水勢太猛龍骨板一受齟齬即
决裂不堪與今風水車同病若長流水中不如筒車為
穏平流用風不佞别有一法
牛轉翻車如無流水處車之其車比水轉翻車卧輪之
制但去下輪置於車傍岸上用牛拽輪轉軸則翻車隨
轉比人踏功將倍之與前水轉翻車皆出新制故遠近
傚之俱省工力
驢轉筒車即前水轉筒車但於轉軸外端别造竪輪竪
輪之側岸上復置卧輪與前牛轉翻車之制無異凡臨
坎井或積水淵潭可澆灌園圃勝於人力汲引
玄扈先生曰此却太拙筒車之妙妙在用水若用人畜
之力是水行迂道比于翻車枉費十分之三
高轉筒車其高以十丈為凖上下架木各竪一輪下輪
半在水内各輪徑可四尺輪之一周兩傍高起其中若
槽以受筒索其索用竹均排三股通穿為一隨車長短
如環無端索上相離五寸俱置竹筒筒長一尺筒索之
底托以木牌長亦如之通線鐵線縛定隨索列次絡於
上下二輪復於二輪筒索之間架刳木平底行槽一連
上與二輪相平以承筒索之重或人踏或牛拽轉上輪
則筒索自下兜水循槽至上輪輪首覆水空筒復下如
此循環不已日所得水不减乎地車戽若積為池沼再
起一車計及二百餘尺如田高岸深或田在山上皆可
及也(所轉上輪形如軭制易繳筒索用人則如輪軸一端作掉技用牛則制作竪輪如牛轉翻車之法或)
(於輪轉兩端造作拐木如人踏翻車之制若筒索悄慢則量移上輪其餘措置當自忖度不能悉成)
玄扈先生曰此製却可用之急流挈水雖小而行地頗
高若在平水亦須用人畜之力然猶勝挈瓶也但凡車
戽之制獨平水為難耳若果係迅流即數里可激而上
此區區者何足以云别有水轉筒車與高轉筒車之制
頗同故著其說於後圖不載
水轉筒車遇有流水岸側欲用高水可立此車其車亦
高轉筒輪之制但於下輪軸端别作竪輪傍用卧輪撥
之與水轉翻車無異水輪既轉則筒索兜水循槽而上
餘如前例又須水力相稱如打輾磨之重然後可行日
夜不息絶勝人牛所轉此誠袐術今表暴之以諭來者
連筒以竹通水也凡所居相離水泉頗遠不便汲用乃
取大竹内通其節令本末相續連延不斷閣之平地或
架越澗谷引水而至又能激而高起數尺注之池沼及
庖湢之間如藥畦蔬圃亦可供用杜詩所謂連筒灌小
園
玄扈先生曰豈有激而高起之理若能高起必是上流
受處高於下流洩處故也果高則百丈亦可不高則分
寸不能但是上流高于下流一二尺即能取水至百丈
之上此則制作之巧耳
架槽木架水槽也間有聚落去水既遠各家共力造木
為槽逓相嵌接不限高下引水而至如泉源頗高水性
趨下則易引也或在窪下則當車水上槽亦可遠達倘
若遇高阜不免避礙或穿鑿而通若遇㘭險則置之乂
木駕空而過若遇平地則引渠相接又左右可移隣近
之家亦得借用非惟灌溉多便抑可瀦蓄為用暫勞永
逸同享其利
戽斗挹水器也唐韻云戽抒(上與切)也抒水器挹也凡水
岸稍下不容置車當旱之際乃用戽斗控以雙綆兩人
掣之抒水上岸以溉田稼其斗或柳筲或木罌從所便
也
玄扈先生曰此是岸下不必置車或所用水少權作此
耳若以溉田即岸下亦是置車為妙
刮車上水輪也其輪高可五尺輻頭闊至六寸如水頗
下田可用此其先於岸側掘成峻槽與車輻同闊然後
立架安輪輪軸半在槽内其輪軸一端擐以鐵鈎木拐
一人執而掉之車輪隨轉則衆輻循槽刮水上岸溉田
便於車戽
玄扈先生曰此必水與岸相去止一二尺方可用若歲
潦用以出水圩外尤便若並流水便可激輪出入則不
煩人畜其利甚博也
桔橰挈水械也通俗文曰桔橰機汲水也說文曰桔結
也所以固屬橰臯也所以利轉又曰臯綬也一俯一仰
有數在焉不可速也然則桔其植者而橰其俯仰者與
莊子曰子貢過漢隂見一丈人方將爲圃畦鑿隧而入
井抱甕而出灌搰搰然用力甚多而見功寡子貢曰有
械於此一日浸百畦鑿木為機重前輕挈水若抽數如
沃湯其名為橰又曰獨不見夫桔橰者乎引之則俯舍
之則仰彼人之所引非引人者也故俯仰不得罪於人
今瀕水灌園之家多置之實古今通用之器用力少而
見功多者
轆轤纏綆械也唐韻云圓轉木也集韻作犢轆汲水木
也井上立架置軸貫以長轂其頂嵌以曲水人乃用手
掉轉纏綆於轂引取汲器或用雙綆而逆順交轉所懸
之器虚者下盈者上更相上下次第不輟見功甚速凡
汲於井上取其俯仰則桔橰取其圓轉則轆轤皆挈水
械也然桔橰綆短而汲淺獨轆轤深淺俱適其宜也
玄扈先生曰此大拙不如吸法爲妙吸法有二一用人
力工費力省一不用人力作之少費工料用之却甚利
益
瓦竇泄水器也又名函管以瓦筒兩端牙鍔相接置於
塘堰之中時於田水須預於塘前堰内叠作石檻以護
筒口令於啓閉不然則水凑其處非惟難於窒塞抑亦
衝渲滲漏不能久穏必立此檻其竇乃成唐韋丹為江
南西道觀察使築堤扞江竇以䟽漲此雖竇之大者亦
其類也
石籠又謂之卧牛判竹或用藤蘿或木條編作圈眼大
籠長可二三丈高約四五尺以籖樁止之就置田頭内
貯磈石以擗暴水或相接連延遠至百步若水勢稍高
則壘作重籠亦可遏止如遇隈岸盤曲尤宜周折以禦
奔浪併作洄流不致衝蕩埂岸農家瀕溪護田多習此
法比於起叠堤障甚省工力又有石𥫱擗水與此相類
浚渠凡川澤之水必開渠引用可及於田考之古有溝
洫畎澮以治田水書云濬畎澮距川是也逮夫䟽鑿已
遠井田變古後世則引川水為渠以資沃灌按史記秦
鑿涇為渠又關西有鄭國白公六輔之渠外有龍首渠
河内有史起十二渠范陽有督亢渠河北有廣戾渠朗
州有右史渠今懷孟有廣濟渠俱各溉田千百餘頃利
澤一方永無旱暵所謂人能勝天豈不信哉後之人有
能因其地利水勢繼此而作益國富民可見速效凡長
民者宜審行之
隂溝行水暗渠也凡水陸之地如遇高阜形勢或隔田
園聚落不能相通當於穿岸之傍或溪流之曲穿地成
穴以磚石為圈引水而至若别無隔礙則當踏視地形
用策索度其高下及經由處所畫為界路先引濬犂耕
過後復浚掘乃作甃穴上覆元土亦是一法如灌溉之
餘常流不絶又可蓄為魚塘蓮蕩其利亦博或貫穿城
邑巷陌及注之園囿池沼悉周於用雖遠近大小深淺
曲直不同然皆洑流内達膏澤傍通水利之中最為永
便此皆泉源在上或在平地易以通流如水在溝中當
車水上之溉田則便也或遇田澇則反能撒水下之此
又隂溝用水之變法
井地穴出水也說文曰清也故易曰井冽寒泉食甃之
以石則潔而不泥汲之以器則養而不窮井之功大矣
按周書云黃帝穿井又世本云伯益作井堯民鑿井而
飲湯旱伊尹教民田頭鑿井以溉田今之桔橰是也此
皆人力之井也若夫巖穴泉竇流而不窮汲而不竭此
天然之井也皆可灌溉田畆水利之中所不可闕者
玄扈先生曰井以深大為佳如南方小井則用未博大
而敞口則汲者懼險須如北方三四眼者以容轆轤即
大善矣其蓋則須極厚上施石欄焉既言井曷不具汲
法也汲有三法汲為上轆轤次之挈綆缶爲下轆轤又
有一種上文所具在中下之間
水篣(薄庚切)集韻云竹箕也又籠也夫山田利於水源在
上間有流泉飛下多經嶝級不無混雜泥沙淤壅畦埂
農人乃編竹為籠或木條為棬芭承水透溜乃不壊田
農政全書卷十七
