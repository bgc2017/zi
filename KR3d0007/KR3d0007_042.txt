農政全書卷四十二
明徐光啓撰
製造
食物
齊民要術曰凡甕七月坯為上八月為次餘月為下凡
甕無問大小皆須塗治甕津則造百物皆惡悉不成所
以時宜留意新出窑及熱脂塗者大良若市買者先宜
塗治勿使盛水(未塗遇雨亦惡)塗法掘地為小員坑(傍開兩道以引風火)
生炭火於坑中合甕口於坑上而熏之(火盛喜破微則難熱務令調適)
(乃佳)數以手摸之熱灼人手便下瀉熱脂於甕中迴轉濁
流極令周匝脂不復滲乃止(牛羊脂為第一好猪脂亦得俗人用麻子脂者誤人)
(耳若脂不濁流直一偏拭之亦不免津俗人釡上蒸甕者水氣亦不佳玄扈先生曰黃蠟甚佳儐貴用松脂亦)
(可)以熱湯數斗著甕中滌盪疏洗之瀉却滿盛冷水數
日便中用(用時更洗淨日曝令乾)
治釜令不渝法常於暗信處買取最初鑄者鐵精不渝
輕利易然其渝黑難然者皆是鐵滓鈍濁所致(玄扈先生曰清)
(之又清之可作佳器也)治令不渝法以繩急束蒿軒兩頭令齊著
水釡中以乾牛屎然釜湯煖以蒿三遍淨洗抒却水乾
然使熱買肥豬肉脂合皮大如手者三四叚以脂處處
徧揩拭釡察作聲復著水痛疎洗覩汁黑如墨抒却更
脂拭疎洗如是十徧許汁清無復黑乃止則不復渝煮
杏酪煑餳煑地黃染皆須先治釡不爾則黑惡
造神麴凡作三斛麥麴法蒸炒生各一斛炒麥黃莫令
焦生麥擇治甚令精好種各别磨磨欲細磨乾合和之
七月取甲寅日使童子著青衣日未出時面向殺地汲
水二十斛勿令人潑人長水亦可瀉却莫令人用其和
麴之時面向殺地和之令使絶強團麴之人皆是童子
小兒亦面向殺地有行穢者不使不得令入室近團麴
當日使訖不得隔宿屋用草屋勿使用瓦屋地須淨掃
不得穢惡勿令濕畫地為阡陌周成四巷作麴人各置
巷中假置麴王王者五人麴餅隨阡陌比肩相布訖使
主人家一人為主莫令奴客為主與王酒脯之法濕麴
王手中為椀中盛酒脯湯餅主人三徧讀文各再拜其
房欲得板戶密泥塗之勿令風入至七日開常處翻之
還令泥戶至二七日聚麴還令塗戶莫使風入至三七
日出之盛著甕中塗頭至四七日穿孔繩貫日曝欲得
使乾然後内之其餅麴手團二寸半厚九分
祝麴文曰某年月某日辰朔日敬啓五方五土之神主
人某甲謹以七月上辰造作麥麴數千百餅阡陌縱横
以辨疆界須建立五王各布封境酒脯之薦以相祈請
願垂神力靳鑒所願使出類絶蹤穴虫潜影衣色錦布
或蔚或炳殺熱火燌以烈以猛芳越椒熏味超和鼎飲
利君子既醉既逞惠彼小人亦恭亦静敬告再三格言
斯整神之聽之福應自冥人願無為希從畢永祝三遍
各再拜
又造神麴法其麥蒸炊生三種齊等預前事麥三種合
和細磨之七月上寅日作麴溲欲剛𢷬欲粉細作熟餅
用圓鐵範令徑五寸厚一寸五分於平板上令壯士熟
踏之以杙刺作孔淨揣東向開戶屋布麴餅於地閉塞
竇戶密泥縫隙勿令通風滿七日翻之二七日聚之皆
還密泥三七日出外日中曝之令燥麴成矣任意舉閤
亦不用甕盛甕盛者則麴烏腹烏腹者遶孔黑爛若欲
多作者任人耳但須三麥齊等不以三石為限此麴一
斗殺米三石笨麴一斗殺米六斗省費懸絶如此用七
月七日焦麥麴及春酒麴皆笨麴法
女麴法秫稻米三斗淨淅炊為飯軟炊停令極冷以麴
範中用手餅之以青蒿上下奄之置牀上如作麥麴法
三七二十一日開看徧有黃衣則止三七日無衣乃停
要須衣徧乃止出日日曝之燥則用以藏瓜菹最妙
釀酒法皆用春酒麴其米糠瀋汁饋飯皆不用人及狗
鼠食之
黍米法酒預剉麴曝之令極燥三月三日秤麴三斤三
兩取水三斗三升浸麴經七日麴發細泡起然後取黍
米三斗三升淨淘凡酒米皆欲極淨水清乃止法酒尤
宜存意淘米不得淨則酒黑炊作再餾飯攤使冷著麴
汁中搦黍令散兩重布蓋甕口候米消盡更炊四斗半
米酘之每酘皆搦令散第三酘炊米六斗自此以後每
酘以漸和米甕無大小以滿為限酒味醇美宜合醅飲
食之飲半更炊米重酘如初不著水麴唯以漸加米選
得滿甕竟夏飲之不能窮盡所謂神異矣
作當梁酒法當梁下置甕故曰當梁以三月三日日未
出時取水三斗三升乾麴末三斗三升炊黍米三斗三
升為再餾黍攤使極冷水麴黍俱時下之三月六日炊
米六斗酘之三月九日炊米九斗酘之自此以後米之
多少無復斗數任意酘之滿甕便止若欲取者但言偷
酒勿云取酒假令出一石還炊一石米酘之甕還復滿
亦為神異其糠瀋悉瀉坑中勿令狗鼠食之
秔米作酒法三月三日取井花水三斗三升絹簁麴末
三斗三升秔米三斗三升稻米佳無者早稻米亦得充
事再餾弱炊攤令小冷先下水麴然後酘之七日更酘
用米六斗六升一七日更酘用米一石三斗二升二七
日更酘用米二石六斗四升乃止量酒備足便止合醅
飲者不復封泥令清者以盆密蓋泥封之經七日便極
清澄接取清者然後押之
作頤酒法八月九月中作者水定難調適宜煎湯三四
沸待冷然後浸麴酒無不佳大率用水多少酘米之節
略準春酒而須以意消息之十月桑落時者酒氣味頗
類春酒
河東頤白酒法六月七月作用笨麴陳者彌佳剗治細
剉麴一斗熟水三斗黍米七斗麴撒多少各隨門法常
於甕中釀無好甕者用先釀酒大甕淨洗曝乾側甕著
地作之旦起煮甘水至日午令湯色白乃止量取三斗
著盆中日西淘米四斗使淨即浸夜月炊作再餾飯令
四更中熟下黍飯席上薄攤令極冷於黍飯初熟時浸
麴向曉昧旦日未出時下釀以手搦破塊仰置勿蓋日
西更淘三斗米浸炊還令四更中稍熟攤極冷日未出
前酘之亦搦破塊明日便熟押出之酒氣香美乃勝桑
落時作者六月中唯得作一石米酒停得三五日七月
半後稍稍多作於北向戸大屋中作之第一如無北向
戶屋於清涼處亦得然要須日未出前清凉時下黍日
出已後熱即不成一石米者前炊五斗半後炊四斗半
笨麴桑落酒法預前淨剗麴細剉曝乾作釀池以藁茹
甕不茹甕則酒甜用穰則大熱黍米淘須極淨九月九
日日未出前收水九斗浸麴九斗當日即炊米九斗為
饋下饋著空甕中以釡内炊湯及熱沃之令饋上者水
深一寸餘便止以盆合頭良久水盡饋熟極軟瀉著蓆
上攤之令冷挹取麴汁於甕中搦塊令破瀉甕中復以
酒耙攪之每酘皆然兩重布蓋甕口七日一酘每酘皆
用米九斗隨甕大小以滿為限假令六酘半前三酘皆
用沃饋半後三酘作再餾黍其七酘者四炊沃饋三炊
黍飯甕滿好熟然後押出香美勢力倍勝常酒
笨麴白醪酒法淨削治麴曝令燥清麴必須累餅置水
中以水没餅為候七日許搦令破漉出滓炊糯米為黍
攤令極冷以意酘之且飲且酘乃至盡粇米亦得作作
時必須寒食前令得一酘之也
作黃衣法(黃衣一名麥䴷)六月中取小麥淨淘納於甕中以水
浸之令醋漉出熟蒸之槌箔上敷席置麥於上攤令厚二
寸許預前一日刈薍葉薄無薍葉者刈胡葈(胡葈蒼耳也)擇
去雜草無令有水露氣候麥冷以胡葈覆之七日看黃
衣色足便出曝之令乾去胡葈而已慎勿颺簸齊人喜
當風颺去黃衣此大謬凡有所造作用麥䴷者皆仰其
衣為勢今反颺去之作物必不善作黃蒸法七月中取
生小麥細磨之以水溲而蒸之氣脯好熟便下之攤令
冷布置覆蓋成就一如麥䴷法亦勿颺之慮其所損
作蘖法八月中作盆中浸小麥即傾去水日曝之一日
一度着水即去之腳生布麥于席上厚二寸一日一度
以水澆之芽生便止即散收令乾勿使餅餅則不復任
用此煮白餳蘖若煮黑餳即待芽生青成餅然後以刀
&KR2030;取乾之欲令餳如琥珀色者以大麥為其蘖
造常滿鹽法以不津甕受十石者一口置庭中石上以
白鹽滿之以甘水泛之令上恒有淅水須用時挹取煎
即成鹽還以甘水添之取一升添一升日曝之熱盛還
即成鹽永不窮盡風塵隂雨則蓋天晴争還仰若黃鹽
鹹水者鹽汁則苦是以必須白鹽甘水
玄扈先生曰是法令鹽味佳永不窮盡恐無此理姑試之
造花鹽印鹽法五月中旱時取水二斗以鹽一斗投水
中令清盡又以鹽投之水鹹極則鹽不復消融易噐淘
治沙汰之澄去垢土瀉清汁於淨器中鹽甚白不廢常
用又一石還得八斗汁亦無多損好日無風塵時日中
曝令成鹽浮即便是花鹽厚薄光澤似鍾乳久不接取
即成印鹽大如豆粒四方千百相似而成印輙沈漉取
之花印一鹽白如珂雪其味尤美
作醬法十二月正月為上時二月為中時三月為下時
用不津甕(甕津則壞植酢者亦不中用之)置日中高處石上(夏雨無令水浸甕底)
(以一鉒鏉一本作生縮鉄釘子皆歲殺釘著甕底石下後雖有姙娠婦人食之醬亦不壞爛也)用春種
烏豆(春豆粒小而均晚豆粒大而雜)於大甑中燥蒸之氣餾半日許復
貯出更裝之迴在上居下(不爾則生熟不多調均也)氣餾周徧以灰
覆之經宿無令火絶(取乾牛屎圓累令中央空然之不烟勢類好炭者能多收常用作食)
(既無灰塵又不失火勝於草遠矣)齧看豆黃色黑極熟乃下日曝取乾
(夜則聚覆無令潤濕)臨炊舂去皮更裝入甑中蒸令氣餾則下一
日曝之明旦起淨簸擇滿臼舂之而不碎(若不重餾碎而難淨)簸
揀去碎者作熱湯於大盆中浸豆黃良久淘汰挼去黑
皮(湯少則添慎勿易湯易湯則走失豆味令醬不美也)漉而蒸之(淘豆湯汁即煑細豆作醬以供)
(旋食大醬則不用汁)一炊傾下置淨席上攤令極冷預前日曝白
鹽黃蒸草&KR2995;麥麴令極乾燥(鹽色黃者發醬苦鹽若潤濕令醬壞黃蒸令醬赤美)
(&KR2995;令醬芬芳&KR2995;挼簸去草土麴及黃蒸各别擣細末簁馬尾羅彌好)大率豆黃一斗麴末
一斗黃蒸末一斗白鹽五升&KR2995;子三指一撮(鹽少令醬酢後雖加)
(鹽無復美味其用神麴者一升當笨麴三升殺多故也)豆黃堆量不槩鹽麴輕重
平槩三種量訖於盆中面向太歲和之(向太歲則無蛆虫也)攪令
均調以手痛挼皆令潤徹亦面向太歲内著甕中手挼
令堅以滿為限半則難熟盆蓋密泥無令漏氣熟便開
之(臘月五七日正月二月四七日三月三七日)當縱横裂周迴匝甕底生衣
悉貯出搦破磈兩甕分為三甕日未出前汲井花水於
盆中以燥鹽和之率一石水用鹽三斗澄取清汁又取
黃蒸於小盆内減鹽汁浸之接取黃滓漉去滓合鹽汁
瀉著甕中(率十石醬黃蒸三斗鹽水多少亦無定方醬如薄粥便是豆乾水故也)仰甕口
曝之(諺曰萎蕤葵日乾醬言其美矣)十日内每日數度以耙徹底攪之
十日後每日輙一攪三十日止雨即蓋甕無令水入(水入)
(生虫)每經雨後輙須一攪解後二十日堪食然要百日始
熟耳
作酢法(酢者今醋也凡酢甕下皆須安磚石以離濕潤為姙娠婦人所壞者磚輙中乾土末淘著甕中)
(即還好)崔寔曰四月可作酢五月五日亦可作酢
作大酢法七月七日取水作之大率麥䴷二斗勿揚簸
水三斗粟未熟飯三斗攤令冷任甕大小依法加之以
滿為限先下麥䴷次下水次下飯直置物攪之以綿幕
甕口扳刀横甕上一七旦著井花水一碗三七日旦又
著一碗便熟常置一瓠瓢以挹酢若用濕器内甕中則
壞酢味也
秫米神酢法七月七日作置甕於屋下大率麥䴷一斗
水一石秫米三斗無秫者粘黍米亦中用隨甕大小以
向滿為限先量水浸麥䴷訖然後淨淘米炊而再餾攤
令冷細擘面破勿令有塊子二頓下釀更不重投又以
水就甕裏搦破小塊痛攪令和如粥乃止以綿幕口一
七日一攪二七日一攪三七日亦一攪一月日極熟十
石甕不過五斗澱得數年停久為騐其淘米泔即瀉去
勿令狗鼠啖得食貴添亦不得人啖
又法亦以七月七日取水大率麥䴷一斗水三斗粟米
熟飯二斗隨甕大小以向滿為度水及黃衣當日頓下
之其飯分為三分七日初作時下一分當夜即沸又三
七日更炊一分投之又三日復投一分但綿幕甕口無
機刀益水之事溢即加甑也
大麥酢法七月七日作若七日不得作者必須收藏取
七日水十五日作除此兩日則不成於屋裏近戶裏邊
置甕大率小麥䴷一石水三石大麥細造一石不用作
米則科麗是以用造簸訖淨淘炊作再餾飯揮令小煖
如人體下釀以杷攪之綿幕甕口二日便發時數攪不
攪則生白醭則不好以棘子徹底攪之恐有人髮落中
則壞醋悉爾亦去髮則還好六七日淨淘粟米五升亦
不用過細炊作再餾飯亦撣如人體投之杷攪綿幕三
四日看水消攪而嘗之味甘美則罷若苦者更炊三二
升粟米投之以意斟量二七日可食三七日好熟香美
淳釅一盞醋和水一碗乃可食之八月中接取清别甕
貯之盆合泥頭得停數年未熟時一日三日須以冷水
澆甕外引出熱氣勿令生水入甕中若用黍米投彌佳
白倉粟米亦得
食經作大小豆千歲苦酒法(苦酒醋也)用大豆一斗熟沃之
漬令澤炊曝極燥以酒灌之任性多少以此為率
作小麥苦酒法小麥三斗炊令熟者&KR1296;中以布密封其
口七日開之以二石薄酒沃之可久長不敗也
豆豉六月造豆䜴黑豆不限多少三二㪷亦得淨淘宿
浸漉出瀝乾蒸之令熟於簟上攤候如人體蒿覆一如
黃衣法三日一看候黃衣上遍即得又不可太過簸去
黃曝乾以水浸拌之不得令太濕又不得令太乾但以
手捉之使汁從指間出為候安瓮中實築桑葉覆之厚
可三寸以物蓋甕口密泥於日中七日開之曝乾又以
水拌郤入甕中一如前法六七度候好顔色即蒸過攤
郤大氣又入瓮中實築之封泥即成矣
麩䜴六月造麩䜴麥麩不限多少以水勻拌熟蒸攤如
人體蒿艾罨取黃衣遍出攤㬠令乾即以水拌令浥浥
郤入缸瓮中實捺安於庭中倒合在地以灰圍之七日
外取出攤㬠若顔色未深又拌依前法入瓮中色好為
度色好黑後又蒸令熱及熱入瓮中築泥郤一冬取喫
温暖勝豆豉
夏月飯甕井口邊無虫法清明節前二日夜雞鳴時炊
黍熟取釜湯遍洗井口甕邊地則無馬蚯百虫不近井
甕矣甚是神騐
蒸藕法水和稻穰糟楷令淨斫去節與蜜灌孔裏使滿
溲蘇麫封下頭蒸熟除麫瀉去密削去皮以刀截奠之
又云夏生冬熟䨇奠亦得(按食經所載食物法甚多今以其近于農者錄之)
缹茄子法用子未成者(子成則不好也)以竹刀骨刀四破之(用鐵)
(則渝黑也)湯煠去腥氣細切葱白蒸油香醬清擘葱白與茄
子共下缹令熟下椒薑末
作葅藏生菜法(蕪菁菘葵蜀芥鹹葅皆同)收菜時即擇取好者菅蒲
束之作鹽水令極鹹於鹽水中洗菜即内甕中若先用
淡水洗者葅爛其洗菜鹽水澄取清者瀉著甕中令沒
菜肥即止不復調和葅色仍青以水洗去鹹汁煮為茹
與生菜不殊其蕪菁蜀芥二種三日抒出之粉黍米作
粥清擣麥麫䴷作末絹篩布菜一行以䴷末薄坌之
即下熱粥清重如此以滿甕為限其布菜法每行必莖
葉顛倒安之舊鹽汁還瀉甕中葅色黃而味美作淡葅
用黍米粥清及麥䴷末味亦勝
䖆葅法葅菜也一曰葅不切曰䖆葅用乾蔓菁正月中
作以熱湯浸菜令柔軟解辦擇治淨洗沸湯煠即出於
水中淨洗便復作鹽水斬度出著箔上經宿菜色生好
粉黍米粥清亦用絹篩麥䴷末澆葅布菜如前法然後
粥清不用大熱其汁纔令相淹不用過多泥頭七日便
熟葅甕以穰茹之䖆酒法
藏生菜法九月十月中於墻南日陽中搯作坑深四五
尺取雜菜種别布之一行菜一行土去坎一尺便止穰
厚覆之得經冬須即取粲然與夏菜不殊
食經藏瓜法取白米一斗䥶中熬之以作糜下鹽使鹹
淡適口調寒熱熟拭瓜以投其中蜜塗甕此蜀人方美
好又法取小瓜百枚䜴五升鹽三升破去瓜子以鹽布
瓜片中次著甕中緜其口三日䜴氣盡可食之
拗酸酒法若冬月造酒打扒遲而作酸即炒黑豆一二
升石灰二升或三升量酒多少加減却將石灰另炒黃
二件乘熱傾入缸内急將扒打轉過一二日搾則全美
矣又方每酒一大瓶用赤小豆一升炒焦袋盛放酒
中即解
造千里醋烏梅去核一斤以釅醋五升浸一伏時曝乾
再入醋浸曝乾以醋盡為度搗為末以醋浸蒸餅和為
丸如雞豆大投一二丸於湯中即成好醋
治醬生蛆用草烏五七個切作四片撒入其蛆自死
治飯不餿用生莧菜鋪蓋飯上則飯不作餿氣
營室(襍附)
沈括曰營室之法謂之木經或云睮晤所撰凡屋有三
分自梁以上為上分地以上為中分階為下分凡梁長
幾何則配極幾何以為榱等如梁長八尺配極三尺五
寸則廳法堂也此謂之上分楹若干尺則配堂基若干
尺以為榱等若一丈一尺則階基四尺五寸之類以至
承拱榱桷皆有定法謂之中分階級有峻平慢三等宮
中則以御輦為法凡自下而登前竿垂盡臂後竿展盡
臂為峻道(荷輦十二人前二人曰前竿女曰前絛又次曰前會後三人曰後脇又後曰後絛末後曰)
(後竿輦前隊長一人曰傳倡後一人曰報賽)前竿平肘後竽平肩為慢道前
竿垂手後竿平肩為平道此之為下分其書三卷近歲
土木之工益為嚴道善舊木經多不用未有人重為之
亦良工之一業也
王禎法製長生屋論曰天生五材民並用之而水火皆
能為災火之為災尤其暴者也春秋左氏傳曰天火曰
災人火曰火夫古之火正或食于心或食于咮咮為鶉
火心為大火天火之孽雖曰氣運所感亦必假於人火
而後作焉人之飲食非火不成人之寢處非火不明人
火之孽失於不慎始於毫髮終于延綿且火得木而生
得水而熄至土而盡故木者火之母人之居室皆資于
木易以生患水者火之牡而足以勝火人皆知之土者
火之子而足以禦火而人未之知也水者救之于已然
之後土者禦于未然之前救于已然之後者難為功禦
於未然之前者易為力此曲突徙薪之謀所以愈于焦
頭爛額之功也吾嘗觀古人救火之術宋災樂喜為政
使伯氏司里火所未至徹小屋塗大屋陳畚挶具綆缶
備水器蓄水潦積土塗表火道此救療之法也是皆救
于已然之後嘗見往年腹裏諸郡所居瓦屋則用磚褁
杣簷草屋則用泥杇上下既防延燒且易救護又有别
置府藏外護磚泥謂之土庫火不能入竊以此推之凡
農家居屋廚屋蠶屋倉屋牛屋皆宜以法製泥土為用
先宜選用壯大材木締構既成椽上鋪板板上傅泥泥
上用法製油灰泥塗飾待日曝乾堅如瓷石可以代瓦
凡屋中内外材木露者與夫門窗壁堵通用法製灰泥
杇墁之務要勻厚固密勿有罅隙可免焚焮之患名曰
法製長生屋是乃禦於未然之前誠為長策又豈特農
家所宜哉今之高堂大厦危樓傑閣所以居珍寳而奉
身體者誠為不貲一旦患生于不測釁起于微眇轉盼
摇足化為煨燼之區瓦礫之場千金之軀亦或不保良
可哀憫平居暇日誠能依此製造不惟歴劫火而不壞
亦可防風雨而不朽至若闤闠之市居民輳集雖不能
盡依此法其間或有一焉亦可以間隔火道不至延燒
安可惜一時之費而不為永久萬全之計哉
法製灰泥法用磚屑為末白善泥桐油枯(如無桐油枯以油代之)
苸炭石灰糯米膠以前五件等分為末將糯米膠調和
得所地面為磚則用磚模脱出趁濕于良平地面上用
泥墁成一片半年乾硬如石磚然杇墁屋宇則加紙筋
和勻用之不致拆裂塗飾材木上用帶筋石灰如材木
光處則用小竹釘簮麻鬚惹泥不致脱落
造雨衣法茯苓狼毒與天仙貝母蒼术等分全半夏浮
萍加一倍九升水煮不須添騰騰慢火熬乾淨雨下隨
君到處穿莫道單衫元是布勝如披著幾重氊
去墨汙衣用棗嚼爛搓之仍用冷水洗無迹或用飯擦
之或嚼生杏仁旋吐旋洗皆可
去油汙衣用蛤粉厚摻汙處以熱熨斗坐粉上良久即
去或用蕎麥麫鋪上下紙隔定熨之無迹或用白沸湯
泡紫蘇擺洗若牛油汙者用生粟米洗之羊油汙者用
石灰湯洗之皆淨
洗黃泥汙衣以生薑挼過用水擺去
洗蟹黃汙衣用蟹中腮措之即去
洗血汙衣用冷水洗即淨若瘡中膿汙衣用牛皮膠洗
之
洗白衣取豆稭灰或茶子去殼洗之或煑蘿蔔湯或煮
芋汁洗之皆妙
洗葛蕉清水揉梅花葉洗之不脆或用梅葉搗碎泡洗
之亦可
洗竹布竹布不可揉洗須褶起以隔宿米泔浸半日次
用温水淋之用手輕按晒乾則垢膩盡去
洗黃草布以肥皂水洗取清灰汁浸壓不可揉
漂苧布用梅葉搗汁以水和浸次用清水漂之帶水鋪
晒未白再浸再晒
治漆汙衣用油洗或以温湯略擺過細嚼杏仁接洗又
擺之無迹或先以麻油洗去用皂角洗之亦妙
治糞汙衣埋土中一伏時取出洗之則無穢氣
燻衣除虱用百部秦芃搗為末依焚香樣以竹籠覆蓋
放衣在上燻之虱自落若用二味煑湯洗衣尤妙
去蠅矢汙巾帽上取蟾酥一蜆殼許用新汲水化開淨
刷牙蘸水遍刷過候乾則蚊蠅自不作穢或用大燈草
或束捲定堅擦其迹自去
絡絲不亂木槿葉揉汁浸絲則不亂
收氊物不蛀用芫花末摻之或用晒乾黃蒿布撒收捲
則不蛀
收皮物不蛀用芫花末摻之則不蛀或以艾捲置甕口
泥封甕口亦可
補磁碗先將磁碗烘熱用雞子清調石灰補之甚牢又
法用白芨一錢石灰一錢水調補之
補缸缸有裂縫者先用竹篾箍定烈日中曬縫令乾用
瀝青火鎔塗之入縫内令滿更用火略烘塗開水不滲
漏勝於油灰
穿井凡開井必用數大盆貯水置各處俟夜氣明朗觀
所照星何處最大而明則地必有甘泉試之屢騐
補磚縫草官桂末補磚縫中則草不生
浸炭不爆米泔浸炭一宿架起令乾燒之不爆
留宿火用好胡桃一箇燒半紅埋熱灰中三日尚不燼
長明燈雄黃硫黃乳香瀝青大麥麫乾漆胡蘆頭牙硝
等分為末漆和為丸如彈子大穿一孔用鐵線懸繫隂
乾一丸可點一夜
點書燈用麻油炷燈不損目每一斤入桐油二兩則不
燥又辟鼠耗若菜油每斤入桐油三兩以鹽少許置盞
中亦可省油以生薑擦盞不生滓暈以蘇木煎燈心晒
乾炷之無燼
乾蜜法地丁花皂角花百合花共隂乾等分為末黃蠟
丸如彈子大收之每十斤蜜砂鍋内煉沸滚搥碎一丸
在蜜候滚乾滴在水内如凝不散成蠟得三十兩
袪寒法用馬牙硝為細末唾調塗手及面則寒月迎風
不冷
護足法用防風細辛草烏為末摻鞋底若著靴則水調
塗足心若草鞋則以水濕草鞋之底沾上藥末雖遠行
不疼不趼
治壁虱用蕎麥稈作薦可除或蜈蚣萍晒乾燒烟熏之
辟蟻凡器物用肥皂湯洗抹布抹之則蟻不敢上
辟蠅臘月内取楝樹子濃汁煎澄清泥封藏之用時取
出些少先將抹布洗淨浸入楝汁内扭乾抹宴用什物
則蠅自去
辟蚊蠧諸虫用鰻鱺魚乾于室中燒之蚊虫皆化為水
若熏氊物斷蛀虫置其骨于衣箱中則斷蠧魚若熏屋
宅免竹木生蛀及殺白蟻之類
治菜生虫用泥礬煎湯候冷灑之虫自死
解魘魅凡卧房内有魘魅捉出者不要放手速以熱油
煎之次投火中其匠不死即病又法起造房屋于上
梁之日偷匠人六尺竿并墨斗以木馬兩個置二門外
東西相對先以六尺竿横放木馬上次將墨斗線横放
竿上不令匠知上梁畢令衆匠人跨過如使魘魅者則
不敢跨
逐鬼魅法人家或有鬼怪密用水一鍾研雌黃一二錢
向東南桃枝縛作一束濡雌黃水洒之則絶跡矣所用
物件切忌婦女知之有犯再用新者
袪狐貍法妖貍能變形惟千百年枯木能照之可尋得
年久枯木擊之其形自見
農政全書卷四十二
