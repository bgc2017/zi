鍼灸資生經卷一
神庭一穴在鼻直入髮際五分灸二七壯止七七壯岐
伯曰凡欲療風勿令灸多緣風性輕多即傷惟宜灸七
壯止三七壯禁鍼鍼即發狂忌生泠鷄猪羊酒麪動
風等物明堂云舉火之時忌熱食不宜熱衣
上星(自此以下不言一穴)在鼻直上入髮際一寸陷中(明堂云容豆是)以
細三稜鍼之即宣洩諸陽熱氣無令上衝頭目可灸七
壯不宜多若頻灸即拔氣上令目不明忌同甲乙經
熱穴論注並刺三分
顖會在上星後(明堂云上星上)一寸陷中可灸二七壯至七七
壯初灸即不痛病去即痛痛即罷灸鍼入二分(此後去入字)
留三呼得氣即瀉若八歲以下不得鍼緣𩕄門未合刺
之不幸令人夭忌同素問注云刺四分
予少刻苦年踰壯則腦冷或飲酒過多則腦痛如破後
因灸此穴非特腦不復冷他日酒醉腦亦不痛矣凡
腦冷者宜灸此
前頂在𩕄會後寸半骨陷中甄權云是一寸今依素問
寸半為定鍼一分灸三壯止七七忌同素注云刺四分
(此後去問字)
百會一名三陽五會在前頂後寸半頂中央旋毛中可
容豆灸七壯止七七凡灸頭頂不得過七壮緣頭頂皮
薄灸不宜多鍼二分得氣即瀉唐秦鳴鶴刺微出血頭
痛立愈素注云刺四分
舊傳秦鳴鶴鍼高宗頭風武后曰豈有至尊頭上出
血之理已而刺之微出血頭疼立止后亟取金帛賜
之是知此穴能治頭風矣明堂經治中風言語蹇澁
半身不遂凡灸七處亦先於百會北人始生子則灸
此穴蓋防他日驚風也予舊患心氣偶覩隂陽書有
云人身有四穴最急應四百四病皆能治之百會蓋
其一也因灸此穴而心氣愈後閱灸經此穴果主心煩
驚悸健忘無心力自是間或灸之百病皆主不特治
此數疾而已也(一名天滿)
神聰四穴在百會四面各相去一寸理頭風目眩狂亂
風癎左主如花右主如果鍼三分
明堂有此四穴而銅人無之其穴治頭風目眩狂亂風
癎亦所不可廢者故附入於此
明堂一穴在鼻直上入髮際一寸理頭風多鼻涕鼻塞
三日一報鍼二分
按銅人明堂及諸家鍼灸經鼻直上入髮際一寸皆
云上星穴明堂經於此復云明堂穴不知何所據且
附入於此所謂疑以傳疑也(今以諸經校勘上星穴者是)
後頂一名交衝在百會後寸半枕骨上灸五壯鍼二分
明云四分(後凡云明云者明堂經云也)
強間一名大羽在後頂後寸半鍼二分灸七壯明云五
壯
腦戸一名合顱在枕骨上強間後寸半禁鍼鍼令人瘂
可灸七壯亦不可妄灸令人夭明云灸令人失音鍼三
分素注云四分甲乙云不可灸
銅人云禁鍼素問明堂乃云鍼入三分四分亦可疑矣
不如不鍼為穩素問蓋云刺腦戶入腦立死故也
風府一名舌本在頂後髮際上一寸大筋内宛宛中疾
言其肉立起言休立下禁灸使人失音鍼三分明云
四分留二呼又云舌緩鍼風府(見下)
岐伯對黃帝傷寒之問曰巨陽者諸陽之屬也其脈
連於風府故為諸陽主氣也然則風府者固傷寒所
自起也北人皆以毛裹之南人怯弱者亦以帛護其
項俗謂三角是也予少怯弱春冬須數次感風自用
物護後無此患矣凡怯弱者須護項後可也(今婦人用帛蔽)
(項名護項乃云蔽垢膩其名雖存其義亡矣)
瘂門一作瘖一名舌横一名舌厭在項中央入髮際五
分宛宛中督脈陽維之會入繫舌本仰頭取之禁灸令
人瘂鍼三分素注云在項後髮際宛中去風府一寸
明云舌急不言如何治荅曰舌急鍼瘖門舌緩鍼風府
得氣即瀉可小繞鍼入八分留三呼瀉五吸瀉盡更留
鍼取之得氣即瀉
曲差二穴在神庭兩旁寸半入髮際鍼三分灸三壯
五處二穴在上星兩旁寸半鍼三分留七呼灸三壯
明云五壯止
承光二穴在五處後寸半鍼三分禁灸忌同明云在
五處後二寸素注云一寸
通天二穴在承光後寸半鍼三分留七呼灸三壯
絡却二穴一名強陽又名腦蓋在通天後寸半灸三壯
素注云刺三分留五呼
玉枕二穴在絡却後寸半(明上下云七分半)俠腦戸(腦戸在強間後寸半)
旁寸三分起肉枕骨入髮際上三寸灸三壯明云鍼
三分素注云留三呼甲乙經云二分
銅人云玉枕在絡却後一寸半明堂上下經皆云七
分半若以銅人為誤則足太陽穴亦同若以明堂為
誤不應上下經皆誤也(小本明堂亦同)予按素問注云玉枕
在絡却後七分則與明堂之七分半相去不遠矣固
當從素問為凖然而玉枕二穴既夾腦戶矣不應止
七分則至於腦蓋也銅人之一寸半蓋有說焉識者
當有以辯之(今以諸經校勘在絡却後寸半者是)
天柱二穴夾頂後髮際大筋外廉陷中鍼五分得氣即
瀉明云二分留三呼瀉五吸灸不及鍼日七壯至百
五忌同下云三壯素注云刺二分
眉衝二穴一名小竹當兩眉頭直上入髮際是療目五
般癎頭痛鼻塞不灸通鍼三分(明上)
明堂上經有眉衝穴而銅人經無之理目五般癎頭
痛鼻塞等疾所不可廢者其穴與曲差相近故附於
此
臨泣二穴在目上直入髮際五分陷中鍼三分留七呼
得氣即瀉忌同素注云灸五壯
足少陽有臨泣穴矣此亦有之蓋此乃頭臨泣穴也
目窗二穴在臨泣後一寸鍼三分灸五壯今附三度刺
目大明
正營二穴在目窗後一寸鍼三分灸五壯
承靈二穴在正營後寸半灸三壯素注云刺三分
腦空二穴一名顳顬在承靈後寸半夾玉枕骨下陷
中鍼五分得氣即瀉灸三壯曺操患頭風發即心亂
目眩華佗鍼立愈忌同素注云按腦空在枕骨後枕
骨上甲乙經作玉枕骨中
風池二穴在腦空後髮際陷中針七分留七呼灸三壯
明云在項後髮際陷中甲乙經云腦空後髮際陷中鍼
寸二分大患風者先補後瀉少可患者以經取之留五
呼瀉七吸灸不及鍼日七壯至百五艾炷不用大忌同
當陽二穴當童人直上入髮際一寸療卒不識人風眩
鼻塞鍼三分(明下)
銅人無當陽穴而明堂下經有之理卒不識人風眩
鼻塞等疾亦不可廢者其穴與臨泣相近故附入
於此
頷厭二穴在曲周下(足少陽穴無下字明堂同)腦空上廉灸三壯鍼
七分留七呼忌同明云二分素注云在曲角下腦
空之上上廉刺七分若深令人耳無所聞
懸顱二穴在曲周上(足少陽穴同明堂無上字)腦空中灸三壯鍼三
分留三呼明云二分素注云在曲角上腦空下廉
新校正云按後手少陽中云角上此云角下必有一悞(懸顱)
(二穴在曲角上是)
懸釐二穴在曲周上(足少陽穴無上字)腦空下廉鍼三分灸三
壯
天衝二穴在耳上如前三寸(足少陽穴同)灸七壯鍼三分
率谷二穴在耳上入髮際寸半陷者宛宛中灸三壯鍼
三分明下云嚼而取之
曲鬢二穴在耳上髮際曲隅陷中鼓頷有空(明作穴)鍼三
分灸七壯明下云曲髮灸三壯(指迷在耳上將耳掩前正尖上)
銅人云曲鬢足少陽穴同素問亦同明堂下經云
曲髮疑髮字誤也(曲鬢穴是曲髮字誤)
角孫二穴在耳郭中間上開口有空(明作穴)治目生膚
髮齒齗腫灸三壯明堂别無療病法明云主齒牙
不嚼物齲痛腫鍼八分
按明堂云角孫主齒牙不嚼物齲痛腫則有療病法
矣銅人(闕)
曰三壯若灸可艾炷如小雀糞風水面腫針此一六出
水盡頓愈忌同明云日灸三壯至二百罷若是水氣
唯得針此穴若針餘穴水盡即死下云灸五壯
兊端在唇上端針二分灸三壯炷如大麥明下云在
頥前下脣下開口取之
齗交在脣内齒上齗縫筋中針三分灸三壯
承漿一名懸漿在頥前脣下宛宛中日灸七壯止七七
灸即血脈通宣其風立愈炷依小筋頭作針三分得氣
即瀉忌同明云頥前下脣之下針三分半得氣即瀉
瀉盡更留三呼徐徐引氣而出日灸七壯過七七停四
五日後灸七七若一向灸恐足陽明脉斷令風不差停
息復灸令血脈通宣其風立愈下云下唇稜下宛中
廉泉一名舌本在頷下結喉下(明云舌本間)灸三壯針三分
得氣即瀉明云二分(千云當頥直下骨後陷中)
攢竹二穴一名始光一名光明一名員柱在兩眉頭少
陷宛宛中不宜灸鍼一分留三呼瀉三吸徐徐出鍼宜
以細三稜鍼刺之宣洩熱氣三度刺目大明忌同明
云宜細三稜鍼鍼三分出血下云灸一壯
睛明二穴一名淚孔在目内眥鍼寸半留三呼雀目者
可久留鍼然后速出禁灸忌同明云目内眥頭外畔
陷宛宛中鍼分半留三呼補不宜灸一云在目内眥外
一分
按明堂云鍼一分半銅人乃云入一寸半二者必有
一誤予觀面部所鍼淺者入一分深者四分爾而素
問氣府注亦云刺入一分則是銅人誤寫一分為一
寸也
巨髎二穴夾鼻孔旁八分直目瞳子蹻脈足陽明之會
鍼三分得氣即瀉灸七壯明云巨窌在鼻孔下夾水
溝旁八分蹻脈足陽明之會鍼三分灸七七壯
迎香二穴在禾髎上一寸鼻下孔旁五分鍼三分留三
呼不宜灸忌同
禾髎二穴在鼻孔下夾水溝旁五分鍼二分又手陽明
穴云禾髎一名長頻直鼻孔夾水溝旁五分明云
和窌在鼻孔下夾水溝旁五分下云禾窌在鼻孔下
夾水溝旁五分灸三壯
銅人經禾髎二穴在鼻孔下夾水溝旁五分明堂下
經作禾窌窌即髎也上經乃作和窌皆云在鼻孔
下夾水溝旁五分則是一穴也而銅人手少陽穴復
有和窌二穴在耳前兑(素問作銳)髮陷中其穴相去遠
矣恐明堂上經誤寫禾字作和字也(今以諸經校勘禾髎穴者)
(是)
陽白二穴在眉上一寸直目瞳子灸三壯鍼入二分
承泣二穴在目下七分直目瞳子陷中禁鍼鍼之令
人目烏色可灸三壯炷如大麥忌同明云鍼入四
分半得氣即瀉特不宜灸若灸無問多少三日後眼
下大如拳息肉日加長如桃大至三十日定不見物妨
或如五升許大
銅人云此穴可灸三壯禁鍼鍼之令人目烏色明堂
乃云鍼入四分半特不宜灸灸後眼下大如拳二家
必各有所據未知其孰是不鍼不灸可也
四白二穴在目下一寸灸七壯鍼三分凡用鍼穩審方得
下鍼深即令人目烏色
地倉二穴夾口吻旁四分外如近下有脈微微動是
也鍼三分(明云鍼三分半)留五呼得氣即瀉日可灸二七壯
重者七七炷如麤釵脚大炷若大口轉喎却灸承漿
七七即愈忌同
大迎二穴在曲頷前寸二分骨陷中動脈又以口下當
兩肩鍼三分留七呼灸三壯
本神二宂在曲差旁寸半一云直耳上入髮際四分鍼
二分灸七壯(二說相去遠矣可疑千云耳正直上入髮際二分)
絲竹空二宂一名目髎在眉後陷中鍼三分留二呼
宜瀉不宜補禁灸使人目小又令目無所見
瞳子髎二宂在目外眥五分灸三壯鍼三分素注在
目外去眥五分(千注一名太陽一名前關)
顴髎二穴在面頰骨下廉兑骨端陷中鍼二分
頭維二穴在額角入髮際本神旁寸半鍼三分禁灸
(本神在曲差旁寸半)
上關二穴一名客主人在耳前起骨上廉開口有空動
脈宛宛中灸七壯艾炷不用大筯頭作炷若鍼必須側
卧張口取之乃得禁鍼深問曰何以不得鍼深岐伯曰
上關若刺深令人欠而不得㰦下關久留鍼即㰦而不
得欠牙關急是故上關不得刺深下關不得久留鍼也
明云客主二穴鍼入一分留之得氣即瀉日灸七壯至
二百炷不用大其鍼灸之必須側卧張口取之乃得穴
避風下云灸一壯
按素問刺禁曰刺客主人内陷中脈為内漏為聾注
云言刺太深則交脈破决故為耳内之漏脈内漏則
氣不營故聾審若是又不止令人欠而不得㰦而已
用鍼者所當知也
下關二宂在上關下耳前動脈下廉合口有空開口
即閉鍼入四分得氣即瀉禁灸又云下關不得久留鍼
(見上)側卧閉口取穴前關二穴在目後半寸亦名太陽之
穴理風赤眼頭痛目眩目澁不灸鍼三分(明)
銅人有上關下關各二穴素問亦同但明堂上下經
有上關而無下關惟上經有前關穴又不與下關穴
同在上關之下恐别自是前關穴一名太陽穴理風
赤眼頭痛目眩澁等疾所不可廢故附入於下關之
後
和髎二穴在耳前兊髮下横動脈鍼七分灸三壮素
注在耳前銳髮下横動脉
和髎二穴在耳前銳髮陷中明堂上經亦有和窌二
穴窌即髎也在鼻孔下夾水溝旁五分即銅人之禾
髎明堂下經之禾窌也或者明堂上經誤寫禾字作
和字恐人以和髎和窌為一穴故備論之
聽會二穴在耳微前陷中上關下一寸動脈宛宛中張
口得之鍼七分留三呼得氣即瀉不須補日灸五壯止
三七壯十日后依前報灸明云鍼三分忌冷食聽呵
下云灸三壯(一云聽呵前一云後名聽會)一名聽呵
耳門二穴在耳前起肉當耳缺者陷中鍼三分留三呼
灸三壯明下云禁灸有病不過三壯
聽宫二穴在耳中珠子大如赤小豆鍼三分灸三壯
明云鍼一分
頰車二穴在耳下曲頰端陷中鍼四分得氣即瀉日灸
七壯止七七炷如大麥忌同明下云在耳下二韭葉
陷中灸三壯又云耳下曲頰骨後千云一名機關在
耳下八分小近前
肩井二穴一名膊井在肩上陷(明堂此有罅中二字)缺盆上大骨
前寸半以三指按取之當中指下陷中甲乙經云秪可
鍼五分此膊井脉足陽明之會乃連入五藏氣若刺深
則令人悶倒不識人即速須三里下氣先補不瀉須臾
平復如故凡鍼肩井皆以三里下其氣大良灸七壯明
云鍼四分先補而後瀉特不宜灸鍼不得深深即令人
悶若婦人胎落後微損手足弱者鍼肩井立差灸乃
勝鍼日灸七壯止一百若鍼肩井必三里下氣如不灸
三里即拔氣上
明堂既云特不宜灸又云灸乃勝鍼日灸七壯至百
壯罷則是又可灸矣不知何自畔其說也或者肩井
不可灸惟胎落後手足弱者可灸耶
天髎二穴在肩缺盆中上毖骨之際陷中央鍼八分灸
三壯
巨骨二穴在肩端上行兩义骨間陷中灸五壯鍼寸半
明云巨骨一穴在心脾骨頭日灸三壯至七壯禁鍼鍼
則倒懸一食頃乃得下鍼鍼入四分瀉之勿補鍼出始
得正卧忌同下云巨骨二穴在肩端上兩行骨陷中
灸一壯(銅云云門在巨骨下夾氣戶旁各二寸俞府在巨骨下璇璣旁各二寸氣戶在巨骨下俞府兩旁各)
(二寸)
銅人云巨骨一穴在肩端上兩义骨間明堂下經亦
同但明堂上經云巨骨一穴在心脾骨頭不特一穴
字不同而穴在心脾骨頭亦異豈其所謂一穴在心
脾頭者非巨骨耶不然即是誤寫二字作一字肩胛
為心脾也
臑會二穴一名臑髎在肩前廉去肩頭三寸宛宛中鍼
七分留三呼得氣即瀉灸七壯(素注臂前廉肩端)
肩髃二穴在膊骨頭肩端兩骨間陷宛宛中舉臂取之
灸七壯至二七以差為度若灸偏風不遂可七七壯不宜
多恐手臂細若風病筋骨無力久不差灸不畏細也刺
即洩肩臂熱氣唐厙狄欽患風痺手足不得伸甄權鍼
此穴令將弓箭射之如故明云鍼八分留三呼瀉五吸
灸不及鍼以平手取其穴日灸七壯增至二七若灸偏
風不隨可至二百若更多灸恐手臂細若刺風痶風&KR0857;
風病當其火艾不畏細也忌同(千云肩頭正中兩骨間一名中肩井外臺名扁骨)
肩髎二穴在肩端臑上陷中舉臂取之鍼七分灸三壯
明云五壯
肩貞二穴在肩胛下兩骨解間肩髃後陷中鍼五分
天宗二穴在秉風後大骨下陷中灸三壯鍼五分留
六呼
秉風二穴在肩上小髎後舉臂有空灸五壯鍼五分
臑俞二穴在肩髎後大骨下胛上廉陷中鍼八分灸三
壯素在肩臑後舉臂取之
曲垣二穴在肩中央曲胛陷中按之應手痛灸三壯鍼
五分明云九分
肩外俞二穴在肩胛上廉去脊骨三寸陷中鍼六分灸
三壯明上云一壯
肩中俞二穴在肩胛内廉去脊二寸陷中鍼三分留七
呼灸十壯
大椎一穴(一作顀)在第一椎上陷者宛宛中鍼五分留三
呼瀉五吸灸以年為壯(明云日灸七壯至七七壯)甲乙云大椎下至
尾&KR2465;骨二十一椎長三尺折量取俞穴
既曰大椎又曰在第一椎上陷中必是二穴非二穴
則不言在第一椎上矣此大椎第一椎所以異也但
銅人云大椎在第一椎上陷中諸經皆同惟明堂下
經云在第一椎下陶道穴既在第一椎下不應大椎
亦在第一椎下必是下經誤寫上字作下字也考之
下經亦言陶道穴在大椎節下與銅人合足見其誤
寫上字作下無疑矣
陶道在大椎節下間俛而取之灸五壯鍼五分
身柱在第三椎節下間鍼五分灸七七壮明云五壯下
云三壯
神道在五椎節下間俛而取之灸七七壯止百壮小兒
風癎瘈瘲可灸七壯明云鍼五分灸三壯又云五壯
靈臺在六椎節下間俛而取之經闕療病法出素問
至陽在七椎節下間俛而取之鍼五分灸三壯明下
云七壯
筋縮在九椎節下間俛而取之鍼五分灸三壯明下
云七壯
脊中一名神宗在十一椎節下間俛而取之禁灸灸令
人腰背傴僂鍼五分得氣即瀉明堂作脊俞一名
脊中在十一椎中央
接脊在十二椎下節間(下經治小皃疳脱肛)
懸樞在十三椎節下間伏而取之鍼三分灸三壯明
云在十二椎下節間下云十一椎下
銅人云懸樞在十三椎節下間明堂上經作十二椎
節間下經作十一椎下脊中穴既在十一椎下不應
懸樞又在十一椎下固知其誤矣考之素問亦與銅
人同當以銅人為正明堂上經亦誤三字作二字也
要之接脊穴在十二椎節下爾
命門一名屬累在十四椎節下間伏而取之(明作俛而取之)鍼
五分灸三壯
陽關在十六椎下間伏而取之鍼五分灸三壯闕療病法(出素問)
腰俞一名背解一名髓孔一名腰柱一名腰戶在二十
一椎節下間宛宛中以挺腹地舒身兩手相重支額
縱四體後乃取其穴鍼八分留三呼瀉五吸灸七壯至
七七壯忌房勞舉重強力甲乙云鍼二寸留七呼灸七
七壯明云三壯下云五壯素注云鍼一分新校正云
按甲乙經作二寸水熱穴注亦可二寸氣府論注骨空
論注作一分一名髓空
長強一名氣之隂郄督脈絡别其穴趺地取之甲乙云
在脊骶端計三分轉鍼以大痛為度其穴趺地取之乃得
灸不及鍼日三十壯止二百此痔根本是冷忌冷食房
勞甲乙云鍼二寸留七呼明下云五壯
自大椎至腰俞長同身寸三尺折量取穴(甲)
有里醫言凡灸椎骨當灸骨節突處方驗灸節下
當骨無驗以魚肉骨參之其言為可信盍依其言
當骨節灸之
大杼二穴在項後第一椎下兩旁相去各寸半陷中鍼
五分可灸七壯(甲乙同)明云禁灸下經云灸五壯素同
(難䟽骨會大杼骨病治此)
明堂云禁灸而銅人云可灸七壮必有說也要非大
急不必灸
風門二穴一名熱府在二椎下兩旁相去各寸半鍼五
分留七呼今附若頻刺洩諸陽熱氣背永不發癰疽
灸五壯
肺俞二穴在三椎下兩旁各寸半(自此後不寫相去二字)鍼三分
留七呼得氣即瀉出甲乙經甄權鍼經云在三椎下
兩旁以搭手左取右右取左當中指末是穴鍼五分留
七呼灸百壯明下云三壯(千肺俞對乳引繩度之)
厥隂俞二穴在四椎下兩旁各寸半鍼三分灸七七壯
千扁鵲云名闕俞
心俞二穴在五椎下兩旁各寸半鍼三分留七呼得氣
即瀉不可灸明下云灸五壯(千云第七節對心横三間)
銅人云心俞不可灸可鍼入三分世醫因此遂謂心
俞禁灸但可鍼爾殊不知刺中心一日死乃素問之
所戒豈可妄鍼耶千金言風中心急灸心俞百壯服
續命湯又當權其緩急可也豈可泥不可灸之說而坐
受斃耶
督俞二穴一名高蓋在六椎下兩旁各寸半禁鍼通灸
銅人經缺此穴明堂經有之今依明堂入在此恐銅人
本不全也
膈俞二穴在七椎下兩旁各寸半鍼三分留七呼灸三
壯明下云五壯(難䟽血會膈俞血有病名此)
八椎下兩旁銅人明堂並缺俞穴
肝俞二穴在九椎下兩旁各寸半鍼三分留六呼灸三
壯明下云七壯素云刺中肝五日死
膽俞二穴在十椎下兩旁各寸半正坐取之灸三壯鍼
五分明云三分下經云灸五壯素刺中膽一日半死
脾俞二穴在十一椎下兩旁各寸半鍼三分留七呼灸
三壯明下云五壯素云刺中脾十日死
胃俞二穴在十二椎下兩旁各寸半鍼三分留七呼灸
隨年為壯明云三壮下云七壯
三膲俞二穴在十三椎下兩旁各寸半鍼五分留七呼
灸三壯明云鍼三分下云灸五壯
腎俞二穴在十四椎下兩旁各寸半與臍平鍼三分留
七呼灸以年為壯忌同明云三壯下云五壯(刺腎六日死)
氣海俞二穴在十四椎下兩旁各寸半通灸
按明堂有氣海俞而銅人無之恐銅人本不全故依
明堂附入於此
大腸俞二穴在十六椎下兩旁各寸半鍼三分留六呼
灸二壯
關元俞二穴在十七椎下兩旁各寸半鍼三分
按明堂有關元俞而銅人無之恐銅人本不全故依
明堂附入於此
小腸俞二穴在十八椎下兩旁各寸半鍼三分留六呼
灸三壯
膀胱俞二穴在十九椎下兩旁各寸半鍼三分留六呼
灸三壯明下云七壯
中膂内俞二穴一名脊内俞在二十椎下兩旁各寸半
俠脊起肉鍼三分留十呼灸三壮明下云主腰痛夾
脊膂痛上下按之應者從項後至此穴痛皆灸之立愈
白環俞二穴在二十一椎下兩旁各寸半甲乙云鍼
如腰戶法同挺腹地端身兩手相重支額縱息令皮膚
俱緩乃取其穴鍼八分得氣即先瀉訖多補之不宜
灸忌房勞不得舉重明下云灸三壯
上髎二穴在第一空腰髁下俠脊陷中鍼三分灸七壯
千云腰踝下一寸
次髎二穴在第二空俠脊陷中可灸七壯鍼三分
中髎二穴在第三空俠脊陷中鍼二分留十呼灸三壯
下髎二穴在第四空俠脊陷中鍼二分留十呼灸三壯
會陽二穴一名利機在隂尾骨兩旁鍼八分灸五壯
千金八窌在腰目下三寸俠脊相去四寸(兩邊四穴故名八&KR1038;)
其曰夾脊四寸是除脊各寸半也凡大杼下穴皆當
除脊各寸半
附分二穴在第二椎下附項内廉兩旁相去俠脊各三
寸灸五壯鍼三分
魄戶二穴在三椎下兩旁各三寸正坐取之鍼五分得
氣即瀉又宜久留鍼日灸七壯止百壮忌同明云日
七壯至二百下云魂戶在三椎下兩旁各三寸灸三壯又
云魄戸在三椎下兩旁各三寸灸五壯素注云魄戸
上直附分
銅人有魄戶穴明堂上經亦同而下經既有魄戸穴又
有魂戶穴皆云在三椎下若謂誤寫魄字作魂不應兩
出魄戸穴也攷之下經既有懸鍾矣後又有懸鍾既
有天突矣其治小兒又有天突意者魂戸即魄戸
(誤作魂)而兩出之不然何其穴皆在三椎旁歟
膏肓俞二穴在四椎下(明云近五椎)兩旁各三寸主無所
不療羸瘦虚損夢中失精上氣欬逆發狂健忘(明云狂惑)
(忘誤)取穴之法令人正坐曲脊伸兩手以臂得動摇從胛
骨上角摸&KR2021;至骨下頭其間當有四肋三間灸中間從
胛骨之裏去胛骨容側指許摩胠去表肋間空處按之
自覺牽引於肩中灸兩胛中一處至百壯多至五百(明云)
(六百壯多至千壯)當覺下嚨嚨然似流水之狀亦當有所下
出若得痰疾則無所不下也如病人已困不能正坐當
令側卧挽上臂令取穴灸之又以右手從左肩上住指
頭所不及者是穴也右取亦然乃以前法灸之若不能
久坐當伸兩臂令人挽兩胛骨使相離不爾即胛骨覆
其穴灸之無驗此灸訖後令人陽氣益盛當消息以
自補養論曰昔在和緩不救晉侯之疾以其在膏之
上肓之下鍼藥所不能及即此穴是也時人拙不能求
得此穴所以宿病難追若能用心方便求得灸之無
疾不愈出千金外臺
灸膏肓功效諸經例能言之而取穴則未也千金等
方之外莊綽論之最詳然繁而無統不能定於一予
嘗以意取之令病人兩手交在兩膊上(灸時亦然)胛骨遂
開其穴立見以手指摸索第四椎下兩旁各三寸四
肋三間之中間按之酸疼是穴灸至千百壯少亦
七七壯當依千金立點立灸坐點坐灸卧點卧灸
云(若只合瓜在兩膝頭中點穴亦得)
神堂二穴在五椎下兩旁各三寸陷中正坐取之鍼三
分灸五壯明下云三壯素注云上直魄戸(餘同)
譩譆二穴在肩膊内廉俠(明堂作在)六椎下兩旁各三寸正
坐取之以手痛按之病者言譩譆鍼六分留三呼瀉五
吸灸二七壯止百忌莧菜白酒明下云五壯
膈關二穴在七椎下兩旁各三寸陷中正坐取之鍼五
分灸五壯
魂門二穴在九椎下兩旁各三寸陷中正坐取之灸三
壯鍼五分
陽綱二穴在十椎下兩旁各三寸陷中正坐闊肩取之
鍼五分灸三壯明下云七壯
意舍二穴在十一椎下兩旁各三寸陷中正坐取之鍼
五分灸五十壯至百壮明云五十壯至百二十壯甲
乙云三壯鍼五分下云灸七壯素注二壯
胃倉二穴在十二椎下兩旁各三寸鍼五分灸五十壯
明云五十壯甲乙云三壯
肓門二穴在十三椎下兩旁各三寸又肋間其(明堂作異)經
云與鳩尾相直灸三十壯鍼五分
志室二穴在十四椎下兩旁各三寸陷中正坐取之鍼
五分灸三壯明下云兩旁各三寸半灸七壯
明堂上經作兩旁各三寸與銅人經同而下經乃作
三寸半必是分外半字也
胞肓二穴在十九椎下兩旁各三寸陷中伏而取之灸
五七壯鍼五分明云灸五七壯至五十壮甲乙云三
壯下云五壯
秩邊二穴在二十椎下兩旁各三寸陷中伏而取之灸
三壯鍼五分忌同明云在二十椎下兩旁各三寸灸
三壯鍼三分
素問氣府論注曰秩邊在二十一椎下兩旁上直胞
肓與銅人經明堂經二十椎下不同未知其孰是姑
兩存之
以上二十八穴當凖千金方除脊各三寸取穴
天容二穴在耳下曲頰後灸三壯
天牖二穴在頸筋缺盆上天容後天柱前完骨下髮際
上(明云髮際上一寸陷中)鍼一寸留七呼不宜補亦不宜灸若灸
面腫眼合先取譩譆後鍼天牖風池即差若不先鍼譩
譆即難療明云鍼五分得氣即瀉瀉盡更留三呼瀉
三吸不宜補亦不宜灸下云灸三壯素注同
銅人明堂上經皆云不宜灸下經素問注乃云灸三
壯恐凡禁穴許灸一壯至三壯也
天窗二穴一名窗籠在頸大筋前曲頰下扶突後動脈
應手陷中灸三壯鍼三分
天鼎二穴在頸缺盆直扶突後一寸灸三壯鍼三分忌
同明下云天鼎在頸缺盆直扶突氣舍後一寸陷中
灸七壯素氣府注云天鼎在頸缺盆上直扶突氣舍
後同身寸之半按甲乙經作寸半
扶突二穴一名水穴在人迎後寸半灸三壯鍼三分
素注在頸當曲頰下一寸人迎後仰而取之
缺盆二穴一名天蓋在肩下横骨陷中灸三壯鍼三分(素云二分)不宜
刺太深使人逆息也明云肩上横骨陷中(素同)一名天蓋肩上是穴
銅人云在肩下横骨陷中明堂乃云在肩上横骨陷中又
云肩上是穴恐銅人誤下字也
人迎二穴一名五會在頸大筋動脈應手俠結喉旁仰而取之
以候五藏氣足陽明脈氣所發禁灸灸之不幸傷人鍼四分
水突一穴一名水門在頸大筋前直人迎下氣舍上鍼三分灸三壯
氣舍二穴在頸直人迎俠天突陷中鍼三分灸三壯
天突在結喉下夫宛宛中鍼五分留三呼得氣即瀉灸
亦得即不及鍼其下鍼直横下不得低手即五藏之氣傷
人短夀忌同明下云在項結喉下五分中央宛宛中灸
五壯素氣穴注云在項結喉下四寸中央宛宛中刺一
寸灸三壯甲乙云在結喉下五寸明下灸小兒云結喉
下三寸兩骨間(千名天瞿五今校勘在結喉下寸是穴)
璇璣在天突下一寸陷中仰頭取之灸五壯鍼入三分
華蓋在璇璣下一寸陷中仰頭取之鍼三分灸五壯
明下云三壯一本云五壯
紫宫在華蓋下一寸六分陷中仰頭取之灸五壯鍼三
分明下云在華蓋下一寸灸七壯(小本亦同)
玉堂一名玉英在紫宫下寸六分陷中灸五壯鍼三分
膻中一作亶一名元兒在玉堂下一寸六分横直兩乳
間陷中仰卧取之灸七七壯禁鍼不幸令人夭明云
日灸七壯止七七禁鍼不幸令人死甲乙云鍼三分下
云灸三壯千云鳩尾上一寸
靈蘭秘典云膻中者臣使之官喜樂出焉說者曰膻
中為氣之海然心主為君以敷宣教令膻中主氣以氣
布隂陽氣和志適則喜樂由生分布隂陽故官為臣
使也然則膻中者乃十二藏之一臣使之官為氣之海
分布隂陽非其他穴比者或患氣噎鬲氣肺氣上喘不
得下食胷中如塞等疾宜灸此(難疏氣會三焦外筋直兩乳間氣痛治此)
中庭在膻中下寸六分陷中灸五壯鍼三分明云二分
下云膻中下一寸灸三壯
腧府(素作俞)二穴在巨骨下璇璣旁各二寸陷中仰而取
之(明云仰卧取之)鍼三分灸五壯明下云腧府灸三壯
彧中二穴在腧府下寸六分陷中仰而取之(明云仰卧取之)鍼
四分灸五壯明下云腧府下一寸灸三壯
神藏二穴在彧中下寸六分陷中仰而取之灸五壯鍼三分
靈墟二穴在神藏下寸六分陷中仰而取之鍼三分灸五壯
神封二穴在靈墟下寸六分仰而取之灸五壯鍼三分
步郎二穴在神封下寸六分陷中仰而取之鍼三分灸五壯
氣戶二穴在巨骨下俞府兩旁各二寸陷中仰而取之
鍼三分灸五壯
庫房二穴在氣戶下寸六分陷中仰而取之灸五壯鍼
三分
屋翳二穴在庫房下寸六分陷中仰而取之灸五壯鍼
二分
膺窗二穴在屋翳下寸六分灸五壯鍼四分
乳中二穴當乳是足陽明脈氣所發禁灸灸不幸生蝕
瘡瘡中有清汁膿血可治瘡中有瘜肉若蝕瘡者死微刺
三分(亦相去寸六分)
乳根二穴在乳下寸六分陷中仰而取之灸五壯鍼
三分
以上十二穴去膺中行各四寸遞相去寸六分
雲門二穴在巨骨下俠氣戶旁各二寸陷中灸五壯鍼
三分刺深使人氣逆不宜深刺明云雲門在巨骨下
氣戶兩旁各二寸陷中動脈應手舉臂取之山眺經云
在人迎下第二骨間相去二寸三分通灸禁鍼甲乙云
灸五壯鍼七分若深令人氣逆
中府二穴一名膺中俞肺之募在雲門下一寸乳上三
肋間針三分留五呼灸五壯素注在胷中行兩旁相去六
寸雲門下一寸乳上三肋間動脈應手陷中仰而取之
周榮二穴在中府下寸六分陷中仰而取之鍼四分
明下云灸五壯
胷鄉二穴在周榮下寸六分陷中仰而取之鍼四分灸
五壯
天谿二穴在胷鄉下寸六分陷中仰而取之鍼四分灸
五壯
食竇二穴在天谿下寸六分陷中舉臂取鍼四分灸五
壯
以上十二穴去膺中行各六寸六分
淵腋二穴在腋下三寸宛宛中舉臂得之禁灸灸之不
幸令人生腫蝕馬瘍内潰者死寒熱生馬瘍可消鍼
三分
輒筋二穴在腋下三寸復前一寸著脇灸三壯鍼六
分
天池二穴一名天會在乳後一寸腋下三寸著脇直腋
撅肋間灸三壯鍼三分
大包二穴在淵腋下三寸脾之大絡布胷脇中出九肋
間灸三壯鍼三分
鳩尾一名尾翳一名&KR1075;骭在臆前蔽骨下五分不可灸
令人畢世少心力此穴大難鍼大好手方可下鍼不然
取氣多令人夭鍼三分留三呼瀉五吸肥人倍之忌同
明下云灸三壯素注在臆前蔽骨下五分不可灸刺人
無蔽骨者從岐骨際下行一寸
巨闕心之募在鳩尾下一寸鳩尾拒者少令強一寸中
人有鳩尾拒之鍼六分留七呼得氣即瀉可灸七壯止
七七忌同
上脘(一作管)在巨闕下一寸當寸五分去蔽骨三寸(明云去巨)
(骨三寸)鍼八分先補後瀉神驗如風癎熱病宜先瀉後補
立愈日灸二七壯至百壯未愈倍之忌同明下云三壯
(千一名胃管)
中脘一名太倉胃之募在上脘下一寸上紀者中脘也
鍼八分留七呼瀉五吸疾出鍼灸二七壯止百壯忌同
明云日灸二七壯止四百(千一名胃募在心下四寸胃管下一寸)
按氣穴論注云中脘居心蔽骨與臍之中(上下各四寸)刺
入寸二分與銅人稍異宜從銅人為穩其曰胃之募
蓋飲食蓄積於此也予嘗苦脾疼嘗灸此穴覺冷氣從
兩脇下而上至灸處即散此灸之功也自後頻灸之
亦每教人灸此凡脾疼不可忍飲食全不進者皆宜
灸(難疏府會太倉府病治此在心下四寸)
建里在中脘下一寸鍼五分留十呼灸五壯明云鍼
寸二分
下脘在建里下一寸鍼八分留三呼瀉五吸灸二七壯
止二百
水分在下脘下一寸臍上一寸鍼八分留三呼瀉五吸
若水病灸大良可灸七壯止百壯禁鍼鍼水盡即斃
明云水分穴若水病灸大良日灸七壯止四百鍼五分
留三呼(明云水氣惟得鍼水溝鍼餘穴水盡即死何於此却云可鍼今校勘不鍼為是)
明堂云若是水病灸之大良鍼入五分而銅人云若
是水病灸之大良禁不可鍼鍼水盡即斃是又不可
鍼矣恐人但知明堂之可鍼不知銅人不可鍼也於
是書之以示世醫云(水分穴校之不鍼為是)
神闕一名氣合當臍中灸百壯禁鍼忌同素注禁刺
刺之使人臍中惡瘍潰矢出者死不可治灸三壯
臍中千金等經不言灸只云禁鍼銅人云宜灸百壯
近世名醫遇人中風不省急灸臍中皆效徐伻平中
不省得桃源簿為灸臍中百壯始甦更數月乃不起
鄭糾云有一親卒中風醫者為灸五百壯而甦後年
餘八十向使徐平灸至三五百壯安知其不永年耶
(論神闕穴多灸極是)
隂交一名横戶素問云在臍下一寸鍼八分得氣即瀉
灸百壯止明云灸不及鍼日三七壯止百壯
氣海一名脖胦一名下肓在臍下寸半宛宛中鍼八分
得氣即瀉瀉後宜補之灸百壯今附氣海者是男子生
氣之海也治藏氣虚憊真氣不足一切氣疾久不差皆
灸之忌同明下云灸七壯
此經以氣海為生氣之海難經疏以為元氣之海則
氣海者蓋人之元氣所生也故柳公度曰吾養生無他
術但不使元氣佐喜怒使氣海常温爾今人既不能
不以元氣佐喜怒矣若能時灸氣海使温亦其次也
予舊多病常苦氣短醫者教灸氣海氣遂不促自是
每歲須一二次灸之則以氣怯故也
石門一名利機一名精露在臍下二寸灸亦良可灸二
七壯止百壯婦人不可鍼鍼之終身絶子明云甲乙
經云一名精露一名丹田一名命門鍼八分留三呼得
氣即瀉下云灸七壯千云灸絶孕刺五分
臍下二寸名石門明堂載甲乙經云一名丹田千金
素問注亦謂丹田在臍下二寸世醫因是遂以石門
為丹田誤矣丹田乃在臍下三寸難經疏論之詳而
有據當以難經疏為正(詳見關元)銅人云鍼之絶子千金
云灸之絶孕要之婦人不必鍼灸此(論丹田穴當以臍下二寸為是)
關元在臍下三寸小腸之募足太隂少隂厥隂三隂任
脉之會下紀者關元也鍼八分留三呼瀉五吸灸百壯
止三百壯忌同明云若懷胎必不鍼若鍼而落胎胎多
不出而鍼外崑崙立出灸不及鍼日三十壯下云五壯岐伯
云但是積冷虚乏皆宜灸
關元乃丹田也諸經不言惟難經疏云丹田在臍下三寸
方圓四寸著脊梁兩腎間中央赤是也左青右白上黃下
累三寸法三光四寸法四時五色法五行兩腎間名大海而
貯其血氣亦名大中極言取人身之上下四向最為中也
老醫與人灸皆從此說多者千餘壯少亦三二百不知全
活者幾何人然亦宜頻灸故曰若要安丹田三里不曾乾
中極一名玉泉一名氣原在關元下一寸鍼八分留十呼得
氣即瀉灸百壯止三百明云主婦人斷緒四度鍼(銅人作以度鍼)
鍼即有子故却時任鍼也灸不及鍼日三七壯下云五壯
曲骨在横骨上毛際陷中灸七壯至七七鍼二寸明下
云横骨上中夾下一寸毛際陷中千云臍下五寸
會隂一名屏翳在兩隂間任脈别絡俠督脈衝脈之會灸
三壯
幽門二穴俠巨闕兩旁各五分灸五壯鍼五分明云
在巨闕旁各寸半陷中千腎藏云夾巨闕各一寸
銅人云幽門夾巨闕肓俞夾臍旁各五分(相去一寸)明堂
乃云幽門在巨闕旁寸半通天夾上管旁相去三寸
按千金四滿(第二行穴)在丹田(今石門)兩邊各寸半與明堂
合始知銅人誤云
通谷二穴在幽門下一寸鍼五分灸五壯明云夾上
管兩旁相去三寸下云灸三壯
隂都二穴一名食宫在通谷下一寸灸三壯鍼三分
石關二穴在隂都下一寸灸三壯鍼一寸
商曲二穴在石關下一寸灸五壯鍼一寸
肓俞二穴在商曲下一寸臍旁各五分灸五壯鍼一寸
中注二穴在肓俞下一寸灸五壯鍼一寸
四滿二穴一名髓府在中注下一寸鍼三分灸三壯(千丹田旁)
(各寸半即心下八寸臍下横文是寸今校勘四滿二穴千金云在丹田旁各寸半即心下八臍下横文是尤證得)
(丹田在二寸)
氣穴二穴一名胞門一名子戶在四滿下一寸灸五壯
鍼三分
大赫二穴一名隂維一名隂關在氣穴下一寸灸五壯
鍼三分
横骨二穴在大赫下一寸灸三壯(千云名屈骨端在隂上横骨中宛曲如却)
(月中央是)
以上二十二穴去腹中行皆當為寸半說見幽門
不容二穴在幽門兩旁各寸半灸五壯鍼五分明云
在上管兩旁各一寸灸三壯(素注在第四肋端)
素問云夾鳩尾外當乳下三寸夾胃管各五不容至太一
也夾臍廣三寸各三滑肉門天樞外陵也下臍二寸夾
之各三大巨水道歸來也皆腹第三行穴也新校正云甲
乙經天樞在臍旁各二寸與諸書同特此經為異信若是
則其穴不當乳下可也必當乳下則廣三寸之說為當
承滿二穴在不容下一寸鍼三分灸五壯明云三壯
(千夾巨闕兩旁各一寸半)
梁門二穴在承滿下一寸灸五壯鍼三分
關門二穴在梁門下一寸鍼八分灸五壯
太一二穴在關門下一寸灸五壯鍼八分
滑肉門二穴在太乙下一寸灸五壯鍼八分(下一寸至天樞)
天樞二穴一名長谿一名穀門大腸之募去肓俞寸半夾臍
旁各二寸陷中灸五壯鍼五分留十呼(千魂魄之舍不可鍼合臍相去各三寸)
外陵二穴在天樞下一寸灸五壯鍼三分
大巨二穴在長谿下二寸灸五壯鍼五分(長谿天樞也千在臍下一寸兩旁各二寸)
水道二穴在大巨下三寸灸五壯鍼三寸半
歸來二穴在水道下二寸灸五壯鍼八分(外臺水道下三寸今校勘歸來)
(二穴在水道下二寸為是)
氣衝二穴一名氣街在歸來下鼠鼷上一寸動脈應手宛
宛中禁鍼灸七壯立愈炷如大麥明下云五壯素注云
在腹臍下横骨兩端鼠鼷上鍼三分千云歸來下一寸
以上二十四穴去腹中行當各三寸
期門二穴肝之募在不容旁寸半直兩乳第二肋端鍼
四分灸五壯(千直兩乳下第二肋端旁寸半又云乳直下寸半)
日月二穴膽之募在期門下五分陷中灸五壯鍼五分
(千名神光一名膽募)
腹哀二穴在日月下寸半鍼三分
大横二穴在腹哀下三寸半直臍旁灸三壯鍼七分
肓俞去臍旁當一寸半天樞去臍當三寸大横去臍
當四寸半其去章門合為六寸難經疏乃云章門在
臍上二寸兩旁九寸為可疑焉耳
腹結二穴一名腸窟在大横下三分鍼七分灸五壯
府舍二穴在腹結下三寸足太隂厥隂隂維之交會此
三脈上下三入腹絡肝脾結心肺從脇上至肩此太隂
郄三隂陽明之别鍼七分灸五壯
衝門二穴一名慈宫上去大横五寸府舍下横骨兩端
約中動脈鍼七分灸五壯
以上十四穴去腹中行各當為四寸半
章門二穴一名長平一名脅髎脾之募在大横外直臍
季肋端側卧屈上足伸下足舉臂取之鍼六分灸百壯
明云日七壯止五百忌同(難疏藏會季肋章門也藏病治此是脅骨下短肋在臍上)
(二寸兩旁九寸)
京門二穴一名氣腧一名氣府腎之募在監骨腰中季
肋本俠脊灸三壯鍼三分留七呼
帶脈二穴在季脅下寸八分陷中鍼六分灸五壯明
下云七壯(如帶遶身管束諸經脈千云在季脅端)
五樞二穴在帶脈下三寸一云在水道旁寸半陷中鍼
一寸灸五壯明下云三壯
維道二穴在章門下五寸三分鍼八分灸三壯
居髎二穴在章門下八寸三分監骨上陷中灸三壯鍼
八分
脇堂二穴在腋下二骨間陷中舉腋取之灸五壯
明堂下經有脇堂穴主胷脇氣滿噫噦喘逆目黃遠
視䀮䀮而銅人無之故附入於此
少商二穴木也在手大指端内側去爪甲角如韮葉(明云)
(白肉際宛宛中)以三稜鍼刺之微出血洩諸藏熱湊不宜灸成
君綽忽顋頷腫大如升喉中閉塞水粒不下甄權鍼之
立愈明云鍼一分留三呼瀉五吸宜鍼不宜灸以三
稜鍼刺之令血出勝氣鍼所以勝氣鍼者此脈脹腮之
候腮中有氣人不能食故刺出血以宣諸藏腠也忌冷
熱食下云灸三壯(甲乙作一壯)
魚際二穴火也在手大指本節後内側散脈中鍼一分
留二呼素注二分灸三壯
太淵二穴在掌後陷中灸三壯鍼一分素注二分明
下云太泉在手中掌後横文頭陷中灸五壯(難掌後魚際下脉會)
(太淵脉病治此)
銅人曰太淵明堂曰太泉疑是二穴也予按千金方
注云太泉即太淵也避唐祖名改之於是書之以示
世醫(泉脈清冷泉同)
經渠二穴金也在寸口陷中鍼二分留三呼禁灸灸傷人神
列缺二穴在腕側上寸半(明堂下云腕上一寸)以手交叉頭指末
兩筋兩骨罅中鍼二分留二呼瀉五吸灸七壯忌同
明云鍼三分日灸七壯若患偏風灸至百若患腕勞灸
七七下云三壯素注云腕上寸半
孔最二穴在腕上七寸(明下云隠者宛宛中)手太隂治熱病汗不
出此穴可灸三壯即汗出欬逆臂厥痛鍼三分灸五壯
明下云灸三壯
尺澤二穴水也在肘中約上動脈中鍼三分灸五壯
明云肘中約上兩筋動脈中甄權云在臂屈伸横文中
筋骨罅陷中不宜灸主癲病不可向手臂不得上頭素
刺禁云刺肘中内陷氣歸之為不屈伸注云肘中謂肘
屈折之中尺澤穴中也刺過陷脈惡氣歸之氣閉關節
故不屈伸(難疏言尺之一寸外為尺澤也言尺脈入澤如水入大澤)
銅人云灸五壯明堂下經乃云不宜灸主癲病不可
向手臂不得上頭既曰不宜灸矣乃曰主癲病是又
可灸也此必有誤且從銅人灸五壯明堂亦云禁穴
許灸一壯至三壯故也
俠白二穴在天府下去肘五寸動脈中鍼三分灸五壯
天府二穴在腋下三寸動脈中以鼻取之禁灸使人逆
氣今附刺鼻衂血不止鍼四分留三呼明云四分留
七呼灸二七壯不除至百壯出明堂經其甲乙經禁灸
甲乙銅人皆云禁灸明堂乃云灸二七壯至百壯亦
甚不同矣要非大急不必灸
商陽二穴金也一名絶陽在手大指次指内側去爪甲
角如韮葉灸三壯鍼一分留一呼
二間二穴水也一名間谷在手大指次指本節前内側
陷中鍼三分灸三壯
三間二穴木也一名少谷在手大指次指本節後内側
陷中鍼三分留三呼灸三壯
合谷二穴一名虎口在手大指次指岐骨間陷中(明云手大)
(指兩骨罅間宛宛中)鍼三分留三呼灸三壯今附若婦人姙娠不
可刺刺損胎氣(千云手大指虎口兩骨間)
陽谿二穴火也一名中魁在腕中上側兩筋間陷中鍼
三分留七呼灸二壯忌同
偏歷二穴手陽明絡在腕後三寸别走太隂鍼二分留
七呼灸三壯明下云五壯
温溜二穴一名逆注一名池頭在腕後大士三寸小士
六寸鍼三分灸三壯明云在腕後五寸六寸間
下廉二穴在輔骨下去上廉一寸輔兑肉其分外鍼鍼
五分留二呼灸三壯
此有下廉足陽明亦有下廉蓋在足者乃下巨虚也
上廉二穴在三里下一寸其分獨抵陽明之會外斜鍼
五分灸五壯
此有上廉足陽明亦有上廉蓋在足者乃上巨虚也
三里二穴在曲池下三寸(手陽明穴云二寸)按之肉起兑肉之
端灸三壯鍼二分明云一名手三里在曲池下二寸
三里有二有手三里有足三里此手三里也故明堂
云一名手三里是也銅人云三里在曲池下三寸明
堂乃云二寸在手陽明穴亦云二寸恐銅人本誤二
字作三字也
曲池二穴土也在肘外輔骨屈肘曲中以手拱胷取之
鍼七分得氣先瀉後補之灸大良可三壯明云曲池
木也在肘外輔骨曲肘横文頭陷中日灸七壯至二百
且停十餘日更下火至二百罷忌同下云在肘外輔
屈肘曲骨中紋頭素注肘外輔屈肘兩骨中千肘外曲
頭陷中
肘髎二穴在肘大骨外廉陷中灸三壯鍼三分
五里二穴在肘上三寸行向裏大脈中央灸十壯禁鍼
素氣穴論云大禁二十五在天府下五寸注云謂五里
穴也謂之大禁者禁不可刺也又曰五里者尺澤之後
五里與此文同
五里有二其一在足厥隂肝經部與此穴為二此當
為手五里也素問所謂在天府下者指此五里也注
云尺澤之後五里指亦指此五里也天澤穴在手太
隂
臂臑二穴在肘上七寸㬷肉端手陽明絡灸三壯鍼三
分明云在肩髃下一云兩筋兩骨罅陷宛中平手取
之不得拏手令急其穴即閉宜灸不宜鍼日七壯至百
若鍼不得過三五過多恐惡忌同千名頭衝(肩髎在肩部)
少衝二穴木也一名經始在小指内廉端(明下作側)去爪甲
角如韮葉鍼一分灸三壯明云一壯
少府二穴火也在手小指本節後陷中直勞宫(勞宫在手厥隂)
鍼二分灸七壯明云三壯
神門二穴土也一名兑衝在掌後兑骨端陷中灸七壯
炷如小麥鍼三分留七呼
隂郄二穴在掌後脈中去腕五分鍼三分灸七壯
通里二穴在腕後一寸陷中鍼三分灸三壯明云七壯
靈道二穴金也去掌後寸半或一寸灸三壯鍼三分
少海二穴水也一名曲節在肘内廉節後又云肘内大
骨外去肘端五分屈肘得之鍼三分灸三壯甄權云屈
手向頭取之治齒寒腦風頭痛不宜灸鍼五分明云
在肘内横紋頭屈手向頭取之陷宛中甲乙云穴在肘
内廉即後陷中動應手鍼二分留三呼瀉五吸不宜灸
下云灸五壯素注五壯
銅人云灸三壯明堂下經素問注皆云灸五壯上經
甄權皆云不宜灸亦可疑矣非大急亦不必灸
青靈二穴在肘上三寸伸肘舉臂取灸七壯明下云
三壯
極泉二穴在腋下筋間動脈入胷灸七壯鍼三分
少澤二穴金也一名小吉在手小指端去爪甲下一分
陷中灸一壯鍼一分
前谷二穴水也在手小指外側本節前陷中鍼一分灸
一壯明云三壯
後谿二穴木也在手小指外側本節後陷中灸一壯鍼
一分明云在手外側腕前起骨下陷中灸三壯
腕骨二穴在手外側腕前起骨下陷中灸三壯鍼二分
留三呼
陽谷二穴火也在手外側腕中兑(素作銳)骨下陷中灸三
壯鍼二分留二呼
養老二穴在手踝骨上空寸陷中灸三壯鍼三分
支正二穴在腕後五寸别走小陽灸三壯鍼三分明
云在手太陽腕後五寸去養老穴四寸陷中灸五壯
小海二穴土也在肘内大骨外去肘端五分陷中甄權
云屈手向頭取之灸三壯鍼二分
中衝二穴木也在手中指端去爪甲如韮葉陷中鍼一
分明云灸一壯
勞宫二穴火也一名五里在掌中央横文動脈中屈無
名指著處是灸三壯明云鍼二分得氣即瀉只一度
鍼過兩度令人虚不得灸灸令息肉日加忌同素注灸
三壯(一名掌中)
趙岐釋孟子云無名之指手第四指也今曰屈無名
指著處是穴蓋屈第四指也(無名指當屈中指為是今說屈第四指非也)
太陵二穴土也在掌後兩筋間陷中鍼五分灸三壯
内關二穴在掌後去腕二寸别走少陽鍼五分灸三壯
間使二穴金也在掌後三寸兩筋間陷中鍼三分灸五
壯明下云七壯(千云腕後三寸或云掌後陷中)
郄門二穴去腕五寸手厥隂郄鍼三分灸五壯
曲澤二穴水也在肘内廉陷中屈肘取之灸三壯鍼三
分留七呼素注内廉下
天泉二穴一名天濕在曲腋下二寸舉臂取鍼六分灸
三壯
關衝二穴金也在手小指次指端去爪甲角如韮葉鍼
一分灸一壯忌同素注三壯(一云握拳取之)
液門二穴水也在手小指次指間陷中鍼二分灸三壯
(一云握拳取之)
中渚二穴木也在手小指次指本節後間陷中鍼三分
灸三壯明云二壯
陽池二穴一名别陽在手表腕上陷中鍼二分留三呼
不可灸忌同素注灸三壯
外關二穴正少陽絡在腕後二寸陷中鍼三分留七呼
灸二壯明云三壯
支溝二穴火也在腕後三寸兩骨間陷中鍼二分灸二
七壯忌同明云五壯素注三壯(千云腕後臂下三寸)
會宗二穴在腕後三寸空中一寸鍼三分灸三壯
三陽絡二穴在臂上大交脈(明云肘前五寸外廉陷中)支溝上一寸
禁鍼灸七壯明云五壯
四瀆二穴在肘前五寸外廉陷中灸三壯鍼六分留七呼
天井二穴土也在肘外大骨後肘上(明堂作後)一寸兩筋間
陷中屈肘得之甄權云曲肘後一寸义手按膝頭取之
兩筋骨罅鍼三分灸三壯忌同明云五壯素注刺一寸
(千肘後兩筋間)
清冷淵二穴在肘上二寸伸肘舉臂取之灸三壯鍼三分
消濼二穴在肩下臂外腋斜肘分下行鍼一分灸二壯
明云在肩下外關腋斜肘分下行鍼六分灸三壯素注
肩下臂外關腋
大敦二穴木也在足大指端去爪甲如韮葉及三毛中
灸三壯鍼三分留六呼千云足大指聚毛中
行間二穴火也在足大指間動脈應手陷中灸三壯鍼
六分留十呼
太衝二穴土也在足大指本節後二寸或寸半陷中今
附凡診太衝脈可訣男子病死生鍼三分留十呼灸三
壯明云在足大指本節後二寸骨罅間陷中灸五壯
素注在足大指間本節後二寸動脈應手刺腰痛注云
在大指本節後内間二寸
中封二穴金也在足内踝前一寸仰足取之陷中伸足
乃得之鍼四分留七呼灸三壯素注内踝前寸半甲乙
云一寸(千與素同又云内踝前一寸斜行小脈上一名懸泉)
蠡溝二穴在足内踝上五寸别走少陽鍼二分留三呼
灸三壯明下云七壯(又云交儀在内踝上五寸恐即蠡溝穴别出蠡溝故不可曉)
(亦蠡溝二穴名交儀)
中都二穴一名中郄在内踝上七寸䯒骨中與少隂相
直鍼三分灸五壯
膝關二穴在犢鼻下二寸陷中鍼四分灸五壯(犢鼻在足陽明)
曲泉二穴水也在膝内輔骨下大筋上小筋下陷中屈
膝取之又云正膝屈内外兩筋間宛宛中又在膝曲横
紋頭鍼六分灸三壯
隂包(明堂作胞)二穴在膝上四寸股内廉兩筋間鍼六分灸
三壯明云七壯
五里二穴在氣衝下三寸隂股中動脈灸五壯鍼六分
治腸中滿熱閉不得溺氣衝在腹部第三行(隂廉穴氣斷同)
五里有二其一在手陽明肘上三寸其一在此當為
足五里也
隂廉二穴在羊矢下去氣衝二寸動脈中灸三壯即有子
鍼八分留七呼
竅隂二穴金也在足小指次指端去爪甲如韮葉灸三
壯鍼一分
竅隂有二其一在此其一在側頭部此當為足竅隂也
俠谿二穴水也在足小指次指岐骨間本節前陷中灸
三壯鍼三分明云臨泣去俠谿寸半
地五會二穴在足小指次指本節後陷中去俠谿一寸
鍼一分不可灸灸使人羸瘦不出三年卒
臨泣二穴木也在足小指次指本節後間陷中去俠谿
寸半灸三壯鍼二分
偃伏第三行既有臨泣穴矣此亦有臨泣穴此當蓋
足臨泣也
邱墟二穴在外踝下如前陷中去臨泣三寸灸三壯鍼
五分留七呼
懸鍾二穴在足外踝上三寸動脈中鍼六分留七呼灸
五壯千云一名絶骨(外踝上三寸又云四寸)
陽輔二穴火也在外踝上四寸輔骨前絶骨端如前三
分去邱墟七寸灸三壯鍼五分留七呼千云外踝上
輔骨前(餘同)
光明二穴在外踝上五寸鍼六分留七呼灸五壯明
下云七壯治䯒疼不能久立與陽輔療病同
外邱二穴在外踝上七寸鍼三分灸三壯
陽交二穴一名别陽在外踝上七寸斜屬三陽分肉之
間灸三壯鍼六分留七呼千云一名足窌在外踝上
七寸(一云三寸)
陽陵泉二穴土也在膝下一寸外廉陷中鍼六分得氣
即瀉又宜久留鍼灸七壯至七七壯即止明下云一
壯素注三壯(千云膝下外尖骨前難疏髀骨中微側少許筋會陽陵泉筋病治此)
陽關二穴在陽陵泉上三寸犢鼻外陷中鍼五分不可
灸千云關陽(一云關陵)
中瀆二穴在髀骨外膝上五寸分肉間陷中灸五壯鍼
五分留七呼
環跳二穴在髀樞中側卧伸下足屈上足取之灸五十
壯鍼一寸留十呼忌同明下云在硯子骨宛宛中灸
三壯甲乙云五壯
風市二穴在膝外兩筋間立舒下兩手著腿當中指頭
陷中療冷痺脚脛麻腿膝酸痛腰重起坐難(明下)
予冬月當風市處多冷痺急撜熱手温之略止日或
兩三痺偶謬刺以温鍼遂愈信乎能治冷痺也(亦屢灸此)
不特治冷痺亦治風之要穴(見明堂)銅人乃不載豈名
或不同將其本不全耶
隠白二穴木也在足大指端内側去爪甲角如韮葉宛
宛中鍼三分今附婦人月事過時不止刺立愈明云
鍼一分留三呼灸三壯
大都二穴火也在足大指本節後陷中灸三壯鍼三分
千注本節内側白肉際
太白二穴土也在足内側核骨下陷中灸三壯鍼三分
千云足大指内側
公孫二穴在足大指本節後一寸灸三壯鍼四分
商邱二穴金也内踝下微前陷中灸三壯鍼三分
三隂交二穴在内踝上三寸骨下陷中(明云内踝上八寸陷中)灸
三壯鍼三分昔宋太子善醫術出苑逢一姙婦太子診
曰女令徐文伯診曰一男一女鍼之瀉三隂交補合谷應
鍼而落果如文伯言故姙娠不可刺千云内踝上八
寸骨下(又云内踝上三寸)
漏谷二穴亦名太隂絡在内踝上六寸骨下陷中鍼三分
明下云灸三壯
地機二穴亦名脾舍足太隂郄别走上一寸空在膝下五寸
灸三壯鍼三分明云膝内側轉骨下陷中伸足取之
隂陵泉二穴水也在膝下内側輔骨下陷中伸足取之
鍼五分當屈膝取之
血海二穴在膝臏上内廉白肉際二寸中灸三壯鍼五
分千云白肉際二寸半注云一作三寸
箕門二穴在魚腹上越筋間動脈應手在隂股内一云
上起筋間灸三壯
厲兑二穴金也在足大指次指端去爪甲如韮葉鍼一
分灸一壯
内庭二穴水也在足大指次指外間陷中灸三壯鍼三分
陷谷二穴木也在足大指次指外間本節後陷中去内
庭二寸鍼三分留七呼灸三壯
衝陽二穴在足跗上去陷谷三寸鍼五分灸三壯素
注跗上五寸骨間動脈刺三分千云跗上五寸骨間去
陷谷三寸(一云二寸)
解谿二穴火也在衝陽後寸半腕上陷中(明下云任繋鞋處)鍼
五分灸三壯素注在衝陽後二寸半新校正云刺瘧
注作三寸半二注不同當從甲乙經作寸半
豐隆二穴在外踝上八寸下廉䯒外廉陷中鍼三分灸
三壯明下云七壯
下廉二穴一名下巨虚在上廉下三寸當舉足取穴鍼
八分灸三壯明云上廉下三寸兩筋兩骨罅陷宛宛
中蹲地坐取之鍼六分得氣即瀉甲乙云鍼三分灸三
壯主小腸氣不足面無顔色偏風熱風冷痺不遂風濕
痺灸亦良日七七壯素注足陽明與小腸合在上廉下
三寸鍼三分
手陽明亦有下廉此乃足下廉也
條口二穴在廉上一寸舉足取之鍼五分明云在上
廉下一寸鍼八分灸三壯
上廉二穴一名上巨虚在三里下三寸當舉足取之灸
三壯鍼三分甄權云治藏氣不足偏風腰腿手足不仁
灸隨年為壯明云巨虚上廉在三里下三寸兩筋兩
骨罅陷宛宛中鍼八分得氣即瀉灸大良日七壯下云
三壯素注在三里下三寸又云在膝犢鼻下䯒外廉六寸
手陽明亦有上廉此乃足上廉也
三里二穴土也在膝下三寸䯒外廉兩筋間(一云䯒骨外大筋内)
當舉足取之秦承祖云諸病皆治食氣水氣蠱毒痃癖
四肢腫滿膝䯒痠痛目不明華佗云療五勞羸瘦七傷
虚乏胷中瘀血乳癰外臺明堂云人年三十以上若不
灸三里令氣上衝目所以三里下氣也(下同)灸三壯鍼五
分明云鍼腹背每須取三里穴鍼八分留十呼瀉七
吸日灸七壯止百壯素注刺一寸在膝下三寸䯒骨
外廉兩筋肉分間(指云深則足趺陽脈不見集云按之太衝脈不動)
手有三里此亦曰三里蓋足三里也銅人云在膝下
三寸明堂素問注皆同人多不能求其穴每以大拇
指次指圈其膝蓋以中指住處為穴或以最小指住
處為穴皆不得真穴所在也予按明堂有膝眼四穴
蓋在膝頭骨下兩旁陷中也又按銅人等經有犢鼻
穴蓋在膝臏下骭俠罅大筋中也又按銅人有膝關
二穴蓋在犢鼻下二寸陷中也而新校正素問注巨
虚上廉云三里在犢鼻下三寸則是犢鼻之下三寸
方是三里不可便從膝頭下去三寸為三里穴也若
如今人之取穴恐失之太高矣(千云灸至五百壯少一二百壯)
犢鼻二穴在膝臏下骭俠解(明堂作罅)大筋中治膝中痛不
仁難跪起膝臏腫潰者不可治不潰者可療若犢鼻堅
硬勿便攻先以洗熨即微刺之愈明云鍼三分灸三壯
按素問刺禁云刺膝臏出液為跛犢鼻在膝臏下骭
用鍼者不可輕也
梁邱二穴在膝上二寸(明云三寸)兩筋間灸三壯鍼三分
明云五分
明堂作三寸銅人千金皆作二寸千金注謂或云三
寸姑兩存之
隂市二穴一名隂鼎在膝上三寸伏兔下陷中拜而取
之鍼三分不可灸明下云灸三壯千注二十卷云在
膝上當伏兔下行二寸臨膝取之(又云膝内輔骨後大筋下小筋上屈膝得之)
銅人云不可灸明堂乃云灸三壯豈以禁穴許灸一
壯至三壯耶
伏兔二穴在膝上六寸起肉正跪坐取之一云膝蓋上
七寸鍼五分不可灸明云婦人八部諸病通鍼三分
髀關二穴在膝上伏兔後交分中鍼六分明云灸三壯
膝眼四穴在膝頭骨下兩旁陷中主膝冷疼不已鍼五
分留三呼瀉五吸禁灸(有人膝腫甚人為灸此穴遂至不救蓋犯其所禁也)
銅人無此四穴明堂有之故附入于此
涌泉二穴木也一名地衝在足心陷中屈足捲指宛宛
中灸三壯鍼五分無令出血淳于意云漢北齊王阿母
患足下熱喘滿謂曰熱厥也當刺足心立愈明云灸
不及鍼若灸廢人行動下云在脚心底宛中白肉際灸
三壯素注刺三分千注肝藏卷云在脚心大指下大
筋(史記濟北王阿母足熱而懣淳于意曰熱厥也刺足心各三所案之無出血病已病得之飲酒大醉)
然谷二穴火也一名龍淵在内踝前起大骨下陷中灸
三壯鍼三分不宜見血素注刺三分刺此多見血令人
立飢飲食千注婦人方云在内踝前直下一寸
太谿二穴土也在内踝後跟骨上動脈陷中灸三壯鍼
三分
大鍾二穴在足跟後衝中灸三壯鍼二分留七呼
水泉二穴去太谿下一寸在内踝下灸五壯鍼四分
照海二穴隂蹻脈所生在内踝下鍼三分灸七壯(千云在内)
(踝下四分)明上云隂蹻二穴在内踝下陷宛中鍼三分灸三壯
下云隂蹻二穴在内踝下陷中灸三壯千云内踝
下容爪甲
明堂上下經有隂蹻穴而銅人無之惟有照海穴亦
在内踝下與隂蹻同而未知其故予按素問氣穴論
隂陽蹻穴在内踝下是謂照海隂蹻所生則與銅人
照海穴合矣則是隂蹻即照海也故附隂蹻于照海
之末
復溜二穴金也一名昌陽一名伏白在内踝上二寸動
脈陷中鍼三分留三呼灸五壯明云七壯
交信二穴在内踝上二寸少隂前太隂後廉前筋骨間
腨灸三壯鍼四分留五呼明下云内踝上二寸後廉
筋骨陷中素氣穴論踝上横二穴注云内踝上者交信
穴也
按素問氣府論隂蹻穴注云謂交信也在内踝上二
寸少隂前太隂後筋骨間隂蹻之郄竊意隂蹻即交
信也至氣穴論隂陽蹻穴注乃云隂蹻穴在内踝下
是謂照海隂蹻所生則是隂蹻乃照海非交信矣故明
堂下經既有交信穴在内踝上又出隂蹻穴在内踝
下上下不同蓋二穴也但不知素問之注何故前後
自異學者毋信其一注而不考其又有一注也
築賓二穴在内踝上腨分中灸五壯鍼三分明云在
内踝上灸三壯
隂谷二穴水也在膝内輔骨後大筋下小筋上按之應
手屈膝乃取之灸三壯鍼四分留七呼
至隂二穴金也在足小指外側去爪甲角如韮葉鍼二
分灸三壯
通谷二穴水也在足小指外側本節前陷中灸三壯鍼二分
束骨二穴木也在足小指外側本節後陷中灸三壯鍼三分
京骨二穴在足外側大骨下赤白肉際陷中按而得之
鍼三分灸七壯明云五壯素注三壯
申脈二穴陽蹻脈所出在外踝下陷中容爪甲白肉際
鍼三分千云申脈在外踝下陷中明上云陽蹻二穴在
外踝前一寸陷宛中鍼三分素氣穴注陽蹻穴是謂
申脈陽蹻所出在外踝下陷中新校正云按刺腰痛篇
注在外踝下五分繆刺論注外踝下半寸容爪甲
明堂上經有陽蹻穴而銅人無此穴惟有申脈二穴
陽蹻脈所出在外踝下陷中與陽蹻穴同而未知其
故予按素問氣穴論隂陽蹻穴注云陽蹻穴是謂申
脈陽蹻所出在外踝下陷中則與銅人申脈穴合是
則陽蹻即申脈也故附明堂陽蹻于申脈之後
金門二穴一名關梁在外踝下灸三壯炷如小麥鍼一分
僕參二穴一名安耶在跟骨下陷中拱足得之鍼二分
灸七壯明云三壯
崑崙二穴火也在外踝後跟骨上陷中(素注細脈動應手)灸三
壯鍼三分明云上崑崙鍼五分下崑崙外踝下一寸
大筋下
明堂有上崑崙又有下崑崙銅人只云崑崙而不載
下崑崙豈銅人不全耶抑名不同未可知也但上經
云内崑崙在外踝下一寸下經云内崑崙在内踝後
五分未知其孰是予謂既云内崑崙則當在内踝後
矣下經之穴為通上崑崙在外踝故也
付陽二穴在外踝上三寸(足太陽穴同千金亦同)陽蹻郄太陽前
少陽後筋骨間陽蹻之郄灸三壯鍼五分留七呼明
下云付陽在外踝上二寸(恐二字當作三)後筋骨間宛宛中灸
五壯素氣府論隂陽蹻各一注云陽蹻謂付陽穴也
在外踝上三寸太陽前少陽後筋骨間陽蹻之郄
按素問氣府論陽蹻穴注云謂付陽穴也在外踝上
三寸竊意陽蹻即付陽也及考氣穴論隂陽蹻四穴
注云陽蹻穴是謂申脈陽蹻所出則是陽蹻乃申脈
非付陽矣故明堂下經既有付陽在外踝上二寸上
經又有陽蹻在外踝前一寸一寸二寸既異是付陽陽
蹻各是一穴也但不知素問之注何故前後相背耶
飛揚二穴一名厥陽在外踝上九寸(明堂千金並云七寸)鍼三分
灸三壯明云五壯
承山二穴一名魚腹一名肉柱一名傷山在兑腨腸下
分肉間陷中灸一壯鍼七分明云八分得氣即瀉速
出鍼灸不及鍼止七七壯下云五壯(一云在腿肚下分肉間)
承筋二穴一名腨腸一名直腸在腨腸中央陷中灸三
壯禁鍼明云在脛後從脚根後到上七寸腨中央陷
中鍼三分千云從脚根上七寸腨中央不刺
銅人千金皆云禁鍼明堂乃云鍼三分亦可疑矣不
鍼可也
合陽二穴在膝約中央下二寸(千作三寸)鍼六分灸五壯
委中二穴土也在膕中央約文中動脈今附委中者血
郄也熱病汗不出足熱厥逆滿膝不得曲伸取其經血
立愈明云甄權云在曲踿内兩筋兩骨中宛宛是令
人面挺腹地而取之鍼八分留三呼瀉五吸甲乙云
鍼五分留七呼灸三壯素注在足膝後屈處膕中央約
紋中又骨空論云在膝解後曲脚中背面取之
委陽二穴三焦下輔腧也在足太陽後出於膕中外廉
兩筋間屈伸取之承扶下六寸灸三壯鍼七分素注
在足膕中外廉兩筋間千云足太陽前少陽後
浮郄二穴在委陽上一寸展膝得之灸三壯鍼五分
殷門二穴在肉郄下六寸鍼七分
扶承二穴一名肉郄一名隂關一名皮部在尻臀下股隂
衝上紋中鍼七分明下云灸三壯千云在尻臀下股
隂下紋中(一云股臀下横紋中)
以上諸穴皆依銅人經次第而編明堂上下經有穴
而銅人不載亦或附入惟有其穴而無其名者無慮
數十穴不編當各依本經所說而鍼灸之不可泥此
經之無穴名而不鍼灸也
扁鵲灸鬼邪凡十三穴與銅人明堂同而其名却異
故不編入許希鍼經之穴既與諸經不同其名又異
如龍興穴之類是已亦不附入者不欲以一人之私
名亂諸經之舊穴以滋後學者惑也
鍼灸資生經卷一
