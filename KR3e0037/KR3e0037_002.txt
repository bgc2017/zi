鍼灸資生經卷二
鍼灸須藥
千金云病有須鍼者即鍼刺以補瀉之不宜鍼者直
爾灸之然灸之大法其孔穴與鍼無忌即下白鍼或
温鍼訖乃灸之此為良醫其脚氣一病最宜鍼若鍼
而不灸灸而不鍼非良醫也鍼灸而藥藥不鍼灸亦
非良醫也但恨下里間知鍼者鮮爾所以學者須解
用鍼燔鍼白鍼皆須妙解知鍼知藥固是良醫此言
鍼灸與藥之相須也今人或但知鍼而不灸灸而不
鍼或惟用藥而不知鍼灸者皆犯孫真人所戒也而
世所謂醫者則但知有藥而已鍼灸則未嘗過而問
焉人或詰之則曰是外科也業貴精不貴雜也否則
曰富貴之家未必肯鍼灸也皆自文其過爾吾故詳
著千金之說以示人云
鍼忌
千金云夫用鍼者先明其孔穴補虚瀉實而失其理
鍼毛皮腠理勿傷肌肉鍼肌肉勿傷筋脉鍼筋脉勿
傷骨髓鍼骨髓勿傷諸絡傷筋膜者愕視失魂傷血
脉者煩亂失神傷皮毛者上氣失魄傷骨髓者呻吟
失志傷肌肉者四支不收失智此為五亂因鍼所生
若更失度有死之憂也素問亦云刺骨無傷筋刺
筋無傷肉刺肉無傷脉刺脉無傷皮刺皮無傷肉刺
肉無傷筋刺筋無傷骨刺中心一日死中肝五日死
中腎六日死中肺三日死中脾十日死中膽一日半
死刺跗上中大脉血出不止死刺頭中腦戶入腦立
死(又無刺大醉大怒大勞大飢大渴大驚新飽云云詳見素問)
孔穴相去
甲乙經云自大椎下至尾&KR2465;骨二十一椎長三尺折
量取俞穴或云第一椎上更有大椎在宛宛陷中非
有骨也有骨處即是第一椎若以大椎至尾骶二十
一椎長三尺法校之則上節云椎每傾一寸四分惟
第七椎下至於膂骨多分之七故上七節共九寸八
分分之七下節十四椎每椎一寸四分分之五有竒
故下七節共二尺一分分之三此亦是一說也但第
一椎有骨乃骨節之收大椎雖無骨實是穴名既曰
自大椎下至十一椎豈可不量大椎以下或者之說
於是不通矣
自蔽骨下至臍八寸而中管居其中(上下各四十)氣穴論
注云中管居心蔽骨與臍之中是也按明堂下經云
鳩尾在臆前蔽骨下五分人無蔽骨者從岐骨際下
行一寸則是欲定中管之中又當詳有蔽骨無蔽骨
也(當準人長短肥瘠量)自臍下寸半為氣海三寸為丹田至屈
骨凡五寸千金云屈骨在臍下五寸明堂下經亦云
屈骨在横骨上中極下一寸當準人長短肥瘠量之
銅人云幽門夾巨闕旁各五分肓俞夾臍各五分(明堂)
(云在巨闕旁各寸半通谷夾上管旁相去三寸)不容在幽門旁各寸半天樞
去肓俞寸半夾臍期門在不容旁寸半大横直臍旁
(不容天樞期門既各寸半則幽門育俞各五分誤矣)銅人云腎俞在十四椎下
兩旁各寸半與臍平肓門在十三椎下相去各三寸
與鳩尾相直腎俞既與臍平肓門乃與鳩尾相直亦
可疑也
甲乙經云人有長七尺五寸者髮以下至頤一尺結
喉至&KR1075;骭(鳩尾也)一尺三寸&KR1075;骭至天樞八寸天樞至
横骨六寸半横骨至内輔上廉一尺八寸内輔上廉
至下廉三寸半内輔下廉至内踝一尺三寸内踝至
地三寸又膝膕至跗屬一尺六寸跗屬至地三寸又
肩至肘一尺七寸肘至腕一尺二寸半腕至中指本
節四寸本節至末四寸半
定髮際
明堂上經云如後髮際亦有項脚長者其毛直至骨
頭亦有無項脚者毛齊至天牖穴即無毛根如何取
穴答曰其毛不可輒定大約如此若的的定中府正
相當即是側相去各二寸此為定穴(下云兩眉中直上三寸為髮際)
(後大椎直上三寸為髮際)
論同身寸
下經曰岐伯以八分為一寸緣人有長短肥瘠不同
取穴不凖扁鵲以手中指第一節為一寸緣人有身
長手短身短手長取穴亦不準孫真人取大拇指節
横文為一寸亦有差互今取男左女右手中指第二
節内庭兩横文相去為一寸(若屈指即旁取指則中節上下兩文角角相去)
(遠近為一寸謂同身寸)自依此寸法與人著灸療病多愈今以
為準銅人亦曰取中指内文為一寸素問云同身寸
是也又多用繩度量繩多出縮不準今以薄竹片點
量分寸療病凖的亦有用蠟紙條量者但薄篾易折
蠟紙亦粘手難取稻稈心量却易為勝於用繩之信
縮也
審方書
經云爪甲與爪甲角内與外間内側與外側與夫陷
中宛宛中要精審如某穴去某處幾寸與其穴去處
同者自各有經絡
灸膏肓云其間當有四肋三閒灸中間者謂四肋必
有三閒當中間灸不灸邊兩間也
千金曰經云横三閒寸者則是三灸兩閒一寸有三
灸灸有三分三壮之處即為一寸也
又曰凡量一夫之法覆手并舒四指對度四指上下
節横過為一夫夫有兩種有三指為一夫者若灸脚
弱以四指為一夫也(見脚氣)
穴名同異
手有三里五里足亦有三里五里手有上廉下廉足
亦有上廉下廉側頭部有竅隂足少陽亦有竅隂偃
伏部有臨泣足少陽亦有臨泣既有五里矣勞宮亦
名五里既有光明矣攢竹亦名光明肩有肩井又有
所謂中肩井足有崑崙又有所謂下崑崙太淵太泉
之名或殊天鼎天頂之字有異丹田初非石門和窌
(明堂上經誤作和字)亦非禾髎陽蹻實為申䏞本非附陽隂蹻
實為照海本非交信有髃之名扁骨見於外臺懸鍾
之名絶骨童子髎之名前關見於千金注如此者衆
可不審處而鍼灸耶苟不審處則差之毫釐有尋丈
之謬矣於是舉其略以示世醫俾之謹於求穴云
點穴
千金云人有老少體有長短膚有肥瘦皆須精思商
量準而折之又以肌肉文理節解縫會宛陷之中及
以手按之病者快然如此子細安詳用心者乃能得
之耳許希亦云或身短而手長或手長而身短或胷
腹短或胷腹長或瘠或肥又不可以一槩論也
千金云凡點灸法皆須平直四體無使傾側灸時恐
穴不正徒破好肉爾(明堂云須得身體平直四支無令拳縮坐點無令俛仰立點無)
(令傾側)若坐點則坐灸卧點則卧灸立點則立灸反此
則不得其穴
千金云凡灸當先陽後隂言從頭向左而漸下次後
從頭向右而漸下先上後下
明堂下云先灸於上後灸於下先灸於少後灸於多
皆宜審之
論壮數多
千金云凡言壮數者若丁壮病根深篤可倍於方數
老少羸弱可减半(又云小兒七日以上周年以還不過七壮炷如雀屎)扁鵲灸
法有至五百壮千壮曹氏灸法有百壮有五十壮小
品諸方亦然惟明堂本經多云鍼入六分灸三壮更
無餘論故後人不準惟以病之輕重而增損之凡灸
頭頂止於七壮積至七七壮止(銅人)若治風則灸上星
前頂百會皆至二百壮腹背宜灸五百壮若鳩尾巨
闕亦不宜多四支但去風邪不宜多灸灸多則四支
細而無力(明上)而千金於足三里穴乃云多至三二百
壮心俞禁灸若中風則急灸至百壮皆視其病之輕
重而用之不可泥一說而又不知其有一說也下經
只云若是禁穴明堂亦許灸一壮至三壮恐未盡也
千金云凡官遊吳蜀體上常須三兩處灸之切令瘡
暫差則瘴癘温瘧毒氣不能著人故吳蜀多行灸法
有阿是之法言人有病即令捏其上若裏當其處不
問孔穴即得便快成痛處即云阿是灸刺皆驗故曰
阿是穴
艾炷大小
千金云黃帝曰灸不三分是謂徒冤炷務大也小弱
乃小作之(又云小兒七日以上周年以還不過七壮炷如雀糞)明堂下經云凡
灸欲艾炷根下廣三分若不三分即火氣不能遠達
病未能愈則是艾炷欲其大惟頭與四支欲小爾至
明堂上經乃云艾炷依小竹筯頭作其病脉麄細状
如細線但令當脉灸之雀糞大炷亦能愈疾又有一
途如腹内疝瘕痃癖塊伏梁氣等惟須大艾炷故小
品曰腹背爛燒四支則但去風邪而已如巨闕鳩尾
雖是胷腹穴灸之不過四七炷祇依竹筯頭大但令
正當脉灸之艾炷若大復灸多其人永無心力如頭
上灸多令人失精神臂脚灸多令人血脉枯渴四支
細而無力既失精神又加於細即令人短夀(見承漿穴)此
論甚當故備著之
點艾火
下經云古來灸病忌松栢枳橘榆棗桑竹八木切宜
避之有火珠曜日以艾承之得火次有火鏡耀日亦
以艾引得火此火皆良諸蕃部落用鑌鐵擊䃈石得
火出以艾引之凡人卒難備即不如無木火清麻油
點燈燈上燒艾莖點灸是也兼滋潤灸瘡至愈不疼
痛用蠟燭更佳
良方云凡取火者宜敲石取火(今舟行人以鐵鈍刀擊石穴以紙灰為火)
(丸在下承之亦得火)或水精鏡於日得太陽火為妙天隂則以
槐木取火
治灸瘡
下經云凡著艾得瘡發所患即差不得瘡發其疾不
愈甲乙經云灸瘡不發者用故履底灸令熱熨之三
日即發今用赤皮葱三五莖去青於煻火中煨熟拍
破熱熨瘡十餘遍其瘡三日自發予見人灸不發者
頻用生麻油清之而發亦有用皂角煎湯候冷頻點
之而發亦有恐氣血衰不發於灸前後煎四物湯服
以此湯滋養氣血故也蓋不可一槩論也予嘗灸三
里各七壮數日過不發再各灸兩壮右足發左足不
發更灸左足一壮遂發兩月亦在人以知取之若任
其自然則終不發矣此人事所以當盡也
凡著灸住火便用赤皮葱薄荷煎湯温洗瘡周回約
一二尺令驅逐風氣於瘡口出兼令經脉往來不滯
自然瘡壊疾愈(今人亦有恐水殺人不用湯淋)若灸瘡退火痂後用
東南桃枝青嫩柳皮煎湯温洗能護瘡中諸風若瘡
内黑爛加胡荽煎若瘡疼不可忍多時不效加黃連
煎神效
凡貼灸瘡春用柳絮夏用竹膜秋用新綿冬用兔腹
上白細毛猫兒腹毛更佳今人多以膏藥貼之日三
兩易全不疼但以膏藥貼則易乾爾若要膿出多而
疾除不貼膏藥尤佳
忌食物
既灸忌猪魚熱麵生酒動風冷物雞肉最毒而房勞
尤當忌也
下經云灸時不得傷飽大飢飲酒食生硬物兼忌思
慮憂愁恚怒呼罵呼嗟歎息等(今下里人灸後亦忌飲水將水濯手足)
避人神等
千金云欲行鍼灸先知行年宜忌及人神所在不與
禁忌相應即可故男忌除女忌破男忌戊女忌已有
日神忌有每月忌有十二時忌有四季人神有十二
部人神有十二部年人神有九部旁通人神有雜忌
旁通又有所謂血支血忌之類凡醫者不能知此避
忌若逢病人厄會男女氣怯下手至困通人達士豈
拘此哉若遇急卒暴患不拘此法許希亦云若人病
卒暴宜急療亦不拘此故後之醫者亦云卒暴之疾
須速灸療一日之間止忌一時是也
千金云癰疽丁腫喉痺客忤尤為急凡作湯藥不可
避凶日覺病須臾即宜便治又曰凡人卒暴得風或
中時氣凡百所苦須急救療漸久後皆難愈此論甚
當夫急難之際命在須臾必待吉日後治已淪於鬼
錄矣此所以不可拘避忌也惟平居治病於未形選
天德月德等日服藥鍼灸可也
相天時
千金云日正午以後乃可灸謂隂氣未至灸無不著
午前平旦榖氣虚令人癲眩不可鍼灸卒急者不用
此例
下經云灸時若遇隂霧大風雪猛雨炎暑雷電虹霓
暫停候晴明即再灸急難亦不拘此
鍼灸資生經卷二
