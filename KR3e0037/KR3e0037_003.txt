鍼灸資生經卷三
虚損
腦虚冷腦衂風寒入腦久遠頭疼等疾宜灸𩕄會
予年踰壮沍寒夜觀書每覺腦冷飲酒過量腦亦疼
甚後因灸此穴而愈有兵士患鼻衂不已予教令灸
此穴即愈有人久患頭風亦令灸此穴即愈但銅人
明堂經只云主鼻塞不聞香臭等疾而已故予書此
以補其治療之闕然以腦戶不宜鍼觀之𩕄會亦不
宜鍼鍼經止云八歲以下不宜鍼恐未盡也
凡飲食不消心腹膨脹面色萎黃世謂之脾腎病者宜
灸中腕
諸葛亮夙興夜寐罰至二十皆親覽而所噉食不至
數升司馬仲達知其將死既而亮卒仲達追之楊儀
反旗鳴鼓若將拒焉仲達乃退不敢偪百姓為之諺
曰死諸葛走生仲達仲達聞之曰吾便料生不便料
死故也其曰料生蓋料其事多而食不如前死之兆
也食不如前仲達且知諸葛之且死今人飲食減少
是胃氣將絶不可久生矣方且常食堅硬使愈難剋
化服峻補藥使脾胃反熱愈不能食初不知灸中腕
等穴以壮脾胃亦惑之甚也(難經論四時皆以胃氣為本釋者日言三臟皆)
(以胃氣為本胃者水榖之府人須仰胃氣為生也然則欲全生者宜灸胃腕)
久冷傷憊藏府洩利不止中風不省人事等疾宜灸神
闕
舊傳有人年老而顔如童子者蓋每歲以鼠糞灸臍
中一壮故也予嘗久患溏利一夕灸三七壮則次日
不如厠連數夕灸則數日不如厠足見經言主洩利
不止之驗也又予年踰壮覺左手足無力偶灸此而
愈後見同官說中風人多灸此或百壮或三五百壮
皆愈而經不言主中風何也
藏氣虚憊真氣不足一切氣疾久不差者宜灸氣海(銅)
人身有四海氣海血海照海髓海是也而氣海為第
一氣海者元氣之海也人以元氣為本元氣不傷雖
疾不害一傷元氣無疾而死矣宜頻灸此穴以壮元
陽若必待疾作而後灸恐失之晚也
府藏虛乏下元冷憊等疾宜灸丹田
人有常言七七之數是旁太歲壓本命六十有一是
太歲壓本命人值此年多有不能必者是固然矣然
傳不云吉人吉其凶者乎常觀素問以六八之數為
精髓竭之年是當節其欲矣(千金云五十者一月一泄要之四十八便當依)
(此)千金載素女論六十者閉精勿泄是欲當絶矣宜
節不知節宜絶不能絶坐此而喪生蓋自取之豈歲
之罪哉人無罪歲則雖有孽猶可違矣所謂吉其凶
者如此雖不灸丹田可也(丹田可灸七七壮或三五百壮)
陽氣虛憊失精絶子宜灸中極
中極一名氣原蓋氣之原也人之陽氣虛憊者可不
灸此以實其氣耶(按難經云丹田亦名大中極言丹田取人之身上下四旁最為中間)
(也故名為極此亦曰中極其去丹田只一寸雖未若丹田之最中然不中不遠矣)
三里治胃寒心腹脹滿胃氣不足惡聞食臭腸鳴腹痛
食不化(銅)秦承祖云諸病皆治華佗云療五勞羸瘦
七傷虛乏胷中瘀血乳癰外臺明堂云人年三十以
上若不灸三里令氣上衝目(明下云眼暗)千云主隂氣不足
小腹堅熱病汗不出口苦壮熱身反折口噤腰痛不可
顧胃氣不足久泄利食不化脇下注滿不能久立狂言
狂歌妄笑恐怒大罵霍亂遺尿失氣陽厥悽悽惡寒云云
凡此等疾皆刺灸之多至五百壮少至二三百壮
小品云四支但去風邪不宜多灸七壮至七七壮止
不得過隨年數故銅人於三里穴止云灸三壮鍼五
分而已明堂上經乃云日灸七壮止百壮亦未為多
也至千金方則云多至五百壮少至二三百壮何其
多耶要之日灸七壮或艾炷甚小可至二七壮數日
灸至七七壮止灸瘡既乾則又報灸之以合乎若要
安丹田三里不曾乾之說可也必如千金之壮數恐
犯小品之所戒也予舊有脚氣疾遇春則足稍腫夏
中尤甚至冬腫漸消偶夏間依素問注所說穴之所
在以温鍼微刺之翌日腫消其神效有如此者謬刺
且爾况於灸乎有此疾者不可不知此不止治足腫
諸疾皆治云
涌泉治心痛不嗜食婦人無子男子如蠱女子如姙娠
(千作如阻)五指端盡痛足不得履地宜針灸(銅)千云主忽忽
喜忘身體腰脊如解大便難小便不利足中清至膝咽
中痛不可内食瘖不能言衂不止云云
千金於諸穴皆分主之獨於膏肓三里涌泉穴特云
治雜病是三穴者無所不治也但明堂云若灸廢人
行動爾既欲愈疾雖不行動數日未為害也
脾俞治食多身瘦洩利體重四支不收腹痛不嗜食(銅)
胃俞治胃寒腹脹不嗜食羸瘦(銅)
人之言曰血氣未動者瘠甚而不害血氣既竭者雖
肥而死矣則身之羸瘦若未足為人之害者殊不知
人之羸瘦必其飲食不進者也飲食不進則無以生
榮衞榮衞無以生則氣血因之以衰終於必亡而已
故難經疏云人仰胃氣為主是人資胃氣以生矣五
藏論云脾不磨食不消是脾不壮食無自而消矣既
資胃氣以生又資脾以消食其可使脾胃一日不壮
哉必欲脾胃之壮當灸脾胃俞等穴可也
心中風狂走發癎語悲泣心胷悶亂欬唾血宜針心俞(銅)
難經疏言心為藏府之主法不受病病則神去氣竭
故手足為之清(手足節冷)名真心痛旦發夕死手足温者
名厥心痛可急治也故千金言心中風者急灸心俞
百壯服續命湯必泥心俞不可灸之說則無策矣但
心俞雖可鍼若刺中心一日必死又豈易鍼耶必欲
無此患平居當養其心使之和平憂愁思慮不使傷
其神乃策之上必不免此亦當服鎮心丹等藥補助
乃其次也
腎俞治虚勞羸瘦腎虛水藏久冷小便濁出精隂中疼
五勞七傷虚憊足寒如冰身腫如水(銅)
難經疏云夾脊骨有二腎在左為腎在右為命門言
命門者性命之根本也其穴與臍平凡灸腎俞者在
平處立以杖子約量至臍又以此杖子當背脊骨上
量之知是與臍平處也然後相去各寸半取其穴則
是腎俞穴也更以手按其陷中而後灸之則不失穴
所在矣凡灸以隨年為壮灸固有功亦在人滋養之
如何爾人當愛護丹田吾既於既效方論之詳矣而
妻妾之戕害蓋未之及也君子偕老之序曰夫人淫
亂失事君子之道故陳人君之德服飾之盛宜與君
子偕老也宜偕老而不至偕老夫人之罪多矣故詩
人以是刺之意可見也至於士夫志得意滿不期驕
而驕至侍妾數十人少亦三五輩淫言䙝語不絶于
耳不能自克而淫縱其欲者多矣為内子者恬不之
怪人有問之者則曰自母言之則為賢母自我言之
未免為妬婦人也人或以此多之其夫亦以為賢而
不妬孰知其不妬乃所以為禍之歟雖然二南之化
至於無妬忌而止今而言此豈求異於詩人耶是不
然古人十日一御荀子彼其不妬者蓋使媵妾得備
十日一御之數爾不妬則同所以不妬則異吾故表
而出之以為夫婦之戒固非求異於詩人也
曲骨主失精五藏虚竭灸五十壮(千)明下云但是虛乏
冷極皆宜灸
骨髓冷疼灸上廉七十壮(千)
難經疏八會曰府會中管治府之病藏會章門藏病
治此筋會陽陵泉筋病治此髓會絶骨髓病治此血
會鬲俞血病治此骨會大杼(禁灸)骨病治此脉會太淵
脉病治此氣會亶中氣病治此然則骨髓有病當先
大杼絶骨而後上廉可也
膀胱三焦津液少大小腸寒熱(見腰痛)或三焦寒熱灸小
腸俞五十壮(千)三焦膀胱腎中熱氣灸水道隨年(千)
膏肓俞主無所不療羸瘦虛損夢中失精上氣欬逆發
狂健忘等疾
膏肓俞無所不療而古人不能求其穴是以晉景公
有疾秦醫曰緩者視之曰在肓之上膏之下攻之不
可達之不及藥不至焉不可為也晉侯以為良醫而
孫真人乃笑其拙為不能尋其穴而灸之也若李子
豫之赤龍丹又能治其膏肓上五音下之鬼無待於
灸也是緩非特拙於不能灸亦無殺鬼藥矣其亦技
止於此哉
灸二十種骨蒸
崔知悌序云骨蒸病者亦名傳尸亦謂殗殢亦稱復連
亦曰無辜丈夫以精氣為根女人以血氣為本無問老
少多染此疾予嘗三十日灸活十三人前後差者數踰
二百非止單攻骨蒸又别療氣療風或瘴或勞或邪或
癖病状既廣灸活者不可具錄灸後宜服治勞地黃元
良
凡取四花穴以稻稈心量口縫如何闊斷其長多少
以如此長裁紙四方當中剪小孔别用長稻稈踏脚
下前取脚大指為止後取脚曲踿横文中為止斷了
却環在結喉下垂向背後看稈止處即以前小孔紙
當中安分為四花蓋灸紙四角也又一醫傳一法先
横量口吻取長短以所量草就背上三推骨下直量
至草盡處兩頭用筆點了再量中指長短為準却將
量中指草横直量兩頭用筆圈四角其圈者是穴(不圈)
(不是穴)可灸七七壮止
勞瘵(傳尸)(骨蒸)(羸瘦)
中髎治丈夫五勞七傷六極腰痛大便難小便淋&KR0377;腹
脹下利食洩(銅)三里治五勞羸瘦七傷虛乏明下云
五勞虛乏四支羸瘦肩井治五勞七傷大椎治五
勞七傷温瘧痎瘧氣疰背膊急頸項強(明上下同)風勞食氣
肺俞治寒熱喘滿虛煩口乾傳尸骨蒸勞肺痿欬嗽
明云療肉痛皮癢傳尸骨蒸肺嗽魄戶治虛勞肺
痿(明云勞損痿黃)五尸走疰項強明下云療勞損虚乏秦承
祖云支正療五勞四支力弱虛乏等(明下)譩譆療勞損虚
乏不得睡下焦俞療背痛身熱曲骨但是虛乏冷
極皆灸氣海療冷病面黑肌體羸瘦四支力弱小腹
氣積聚賁豚腹弱脱陽欲死不知人五藏氣逆上攻
膏肓俞治羸瘦虚損夢中失精無所不療(銅)腎俞治虛
勞羸瘦耳聾腎虛水藏久冷(明有腰痛)心腹膨脹脅滿引小
腹痛目視䀮䀮少氣溺血小便濁出精隂疼五勞七傷
虛憊脚膝拘急(明有好獨卧)足寒如冰頭重身熱振慄腰中
四支淫濼洞洩食不化身腫如水明下云療身寒熱
食多身羸瘦面黃黑目䀮䀮女久積冷氣成勞腦空
治勞疾羸瘦體熱頸項強章門治傷飽身黃羸瘦
漏谷治食不為肌膚下管治日漸羸瘦(見痃癖)下管(見腹)
(脹)胃俞(見虛損)脾俞下廉(見飱洩)治羸瘦小兒羸瘦食飲
少不生肌膚灸胃俞一壮(明下)
灸勞法其状手足心熱多盗汗精神困頓骨節疼寒初
發咳嗽漸吐膿血肌瘦面黃減食少力令身正直用草
子男左女右自脚中指尖量過脚心下向上至曲踿大
紋處截斷却將此草自鼻尖量從頭正中(須分開頭心髮貼肉量)
至脊以草盡處用墨點記别用草一條令病人自然合
口量闊狹截斷却將此草於墨點上平摺兩頭盡處量
穴灸時隨年多灸一壮(如年三十灸三十一)累效(集效)
羸瘦固瘵疾自有寒熱等證宜隨證醫治若素來清
癯者非有疾也惟病後瘦甚久不復常謂之形脱與
夫平昔充肥忽爾羸瘦飲食減少者或有他疾乘之
則難救療須辨之於早而著艾可也然仲景論六極
必曰精極令人氣少無力漸漸内虛身無潤澤翕翕
羸瘦眼無精光且云八味腎氣差六極而差五勞則
是八味丸所當服(仲景常服或常服去附子加五味子)而腎俞等穴尤
所當灸也
脾俞大腸俞主腹中氣脹引脊痛食多身羸瘦名曰食
晦先取脾俞後取季肋五藏六府心腹滿腰背痛飲
食吐逆寒熱往來小便不利羸瘦少氣灸三焦俞隨年
(千)
腎虛
腎俞治腎虚水藏久冷(銅見勞明同)中膂俞治腎虛消渴(見竭)
陽蹻療腎氣(明)下廉療小腸氣不足面無顔色灸小腸
氣痃癖氣發時腹痛若刀刺不可忍者并婦女本藏氣
血癖走疰刺痛或坐卧不得或大小便不通可思飲食
於左右脚下下第二指第一節曲紋中心各灸十壮每
壮如赤豆大甚驗(集效連一云治寒病腎腸氣發牽外腎大痛腫硬如石)
治小腸氣方甚多未必皆效耆域方奪命散良方倉
猝散皆已試之效者有一兵患小腸氣依此方灸足
第二指下文五壮略效而再發恐壮數未多也予以
鎮靈丹十粒與之令早晩服五粒而愈灸固捷於藥
若灸不得穴又不如藥相當者見效之速且灸且藥
方為當爾近傳一立聖散用全乾蝎七枚縮砂仁
三七枚炒茴香一錢為末分三服熱酒調下和滓空
心服此疾是小腸受熱藴積不散久而成疾服此立
效雖未試用以其說有理故附于此有士人年少覓
灸夢遺為點腎俞痠疼其令灸而愈則不拘老少腎
皆虛也古人云百病皆生于心又云百病皆生于腎
心勞生百病人皆知之腎虛亦生百病人未知也蓋
天一生水地二生火腎水不上升則心火不下降兹
病所由生也人不可不養心不愛護腎乎
消渴(消腎)(消中)
商丘主煩主渴(千)意舍主消渴身熱面目黃(明同)承漿(明下)
(云飲水不休)意舍關衝然谷主消渴嗜飲隱白主飲渴
勞宮主苦渴食不下曲池主寒熱渴行間太
衝主嗌乾善渴(並千)意舍(見腹脹)中膂俞治腎虚消渴汗不
出(明作汗出)腰脊不得俛仰腹脹脇痛(銅)兊端治小便黃舌
乾消渴然谷治舌縱煩滿消渴水溝治消渴飲水
無度(明同)陽綱療消渴(明下見腸鳴)
古方載渴病有三曰消渴曰消中曰消腎消腎最忌
房事李祠部必云腎虚則消渴消中亦當忌也張仲
景云宜服八味丸或服之不效者不去附子也有同
舍患此人教服去附子加五味子八味丸即效有同
官患此予教服千金枸杞湯效坡文載眉山張醫治
楊穎臣渴病(見坡)麝香當門子酒漬作十丸取枳枸(俗謂)
(雞距子亦曰癩漢指頭)作湯飲之愈張云消渴消中皆脾衰而
腎敗土不能勝水腎液不上泝乃成此疾今診楊脾
極巨脉熱而腎衰當由果實過度虛熱在脾故飲食
兼人而多飲水水多故溺多非消渴也麝香能敗酒
瓜果近輒不植屋外有枳枸木屋中釀酒不熟故以
二物去酒果毒其論渴有理故載于此
凡消渴經百日以上不得灸刺灸刺則於瘡上漏膿水
不歇遂致癰疽羸瘦而死亦忌有所誤傷初得患者可
如方刺灸若灸諸隂而不愈宜灸諸陽(詳見千金有數十穴)
隂痿縮兩丸騫
隂谷主隂痿小腹急引隂内廉痛(千)大赫然谷主精
溢上縮太衝主兩丸騫縮腹堅不得卧(甲云臍環痛隂騫兩丸縮)
石門主小腹堅痛下引隂中不得小便兩丸騫隂交
主腹䐜堅痛引隂中不得小便兩丸騫隂縮灸中封
大赫(見失精)中封主痿厥(見疝)曲泉主不尿隂痿
氣衝治隂痿莖痛(千同)兩丸騫痛不可忍(銅)五樞(見疝)
歸來治卵縮(見隂痛)
筋攣隂縮入腹相引痛灸中封五十壮或不滿五十壮
老少加減又云此二穴喉腫厥逆五藏所苦鼓脹並主
之
隂挺出
大敦主隂挺出少府主隂挺長(千並見疝)上髎(千見絶子)治
婦人隂挺出不禁(銅)隂蹻照海(見淋)水泉(見月事)曲
泉(見瘕癖千同)治婦人隂挺出隂蹻(見淋&KR0377;)療隂挺出(明)
轉胞
涌泉主胞轉(千見淋)關元主婦人胞轉不得尿(見無子又主胞)
(閉塞銅云治胞轉不得尿)腰痛小便不利苦胞轉灸中極七壮(小兒同)
又灸十五椎或臍下一寸或四寸隨年凡飽食訖忍小
便或走馬或忍小便入房或大走皆致胞轉臍下急滿
不通(方見千金)凡尿不在胞囊中為胞屈僻津液不通葱
葉除尖頭内隂莖孔中深三寸微用口吹胞脹津通愈
隂莖疼
曲泉(見疝)行閒主癃閉莖中痛(千)氣衝主隂痿莖痛
烈缺(見失精)隂陵泉少府主隂痛歸來主賁豚
卵上入引莖痛歸來治小腹賁豚卵縮莖痛(銅)横
骨治隂器縱伸痛(見淋)水道治小腹滿引隂痛(見小腹滿)
氣衝治莖痛(見隂痿)會隂治隂中諸病前後相引痛不
得大小便隂端寒衝心大敦治隂頭痛(見疝)腎俞(見勞)
志室(見隂腫)隂谷(見溺難)太衝(見小便不利)治隂痛
千金翼云七傷為病小便赤熱乍數時難或時傷多
或如鍼刺隂下常濕隂痿消小精清而少連連獨洩
隂端寒冷莖中疼痛云云(當早服藥著艾)莖中痛灸行間三
十壮
膀胱氣
章門療膀胱氣癖疝瘕氣膀胱氣痛状如雷聲積聚氣
(明)岐伯灸膀胱氣攻衝兩脇時臍下鳴隂卵入腹灸臍
下六寸兩旁各寸六分三七壮五樞療膀胱氣攻兩
脇(下)膀胱冷灸之如腎虛法(千)膀胱三焦津液少大小
腸寒熱(見腰痛)或三焦寒熱灸小腸俞五十壮三焦膀
胱腎中熱氣灸水道隨年壮水道治小腹滿引隂中
痛腰背急膀胱有寒三焦結熱小便不利
千金云氣衝主㿗明堂云氣衝療㿉疝是㿉疝即㿗
也必用云治水㿗偏大上下不定疼不可忍俗呼為
膀胱氣是膀胱氣即㿗疝也然太倉公診命婦云疝
氣客于膀胱難于前後溲而溺赤又不可便認膀胱
氣為疝氣云
隂汗(濕癢)
會陽治陽氣虚乏隂汗濕(銅)魚際(見寒熱)療隂汗(明)千云
主隂濕腹中餘疾中極隂蹻腰尻交隂交
曲泉主隂癢(千)會隂主隂頭寒少府主隂癢(見疝)
仲景論七傷曰一隂汗二精寒三精清四精少五囊
下濕癢六小便數七夜夢隂人然則隂汗隂濕癢者
蓋七傷之數也可不早治之乎(有人作文字則氣濕亦心氣使然心腎相)
(為表裏故也)
千金翼敘虛損云疾之所起生自五勞即生六極(詳見)
(寒熱)復生七傷一隂寒二隂痿三裏急四精連連不絶
五精少囊濕六精清七小便數(其病小便赤熱或如鍼刺隂痿小隂下常)
(濕精清而少云云論與仲景少異故載之於此)
隂腫(隂瘡)
曲泉(見無子)隂蹻(見漏下)大敦氣衝(見疝)主隂腫(千)志
室胞肓療隂痛下腫(明)崑崙在外踝後跟骨上治隂腫(銅)明
下云内崑崙在内踝後五分筋骨間療小兒隂腫灸三
壮曲泉治隂腫䯒痛(見風勞)氣衝治婦人隂腫(見月事)又
療隂腫(明下見疝)膀胱俞治隂生瘡(見便赤)
有人隂腫醫以赤土塗之令服八味丸而愈一小兒
隂腫醫亦以赤土塗之愈(今人用寫字油柱木用)若久病而隂
腫病已不可救宜速灸水分穴蓋水分能分水榖水
榖不分故隂腫不特隂腫他處亦腫也尤宜急服禹
餘糧丸云(見既效方)
小腹痛
隂蹻療小腹偏痛嘔逆嗜卧(明)中極療小腹痛積聚堅
如石小便不利失精絶子面䵟(下)腎俞復溜中封
承筋隂包承山大敦主小腹痛(千)石門商丘
主小腹堅痛下引隂中石門水分主小腹拘急痛
涌泉主風入腹中小腹痛臍中等主小腹疝氣痛(見疝)
大谿主小腹熱而偏痛肝俞(是欬逆)小腸俞(見便赤)蠡溝
照海(見疝)下廉(見飱洩)丘墟(見腋腫)中都(見腸鳴)治小腹痛
(銅)太衝治腰引小腹痛帶脉治婦人小腹堅痛月脉不
調帶下赤白裏急瘈瘲五樞主小腹痛(見疝)曲泉主女
子小腹腫(無子)婦人隂痛引心下(小腹綅痛灸膝外邊上去一寸宛宛中千翼)
小腹脹滿
大巨治小腹脹滿煩渴㿉疝偏枯四支不舉(銅)曲骨治
小腹脹滿小便淋澁不通㿉疝小腹痛然谷治小腹
脹(見疝)幽門治小腹脹滿嘔沫吐涎喜唾京門(見腸鳴)蠡溝
(見疝)中封治小腹腫(見瘧)胞肓治小腹堅急(見腹痛)水道治
小腹滿引隂中痛腰背強急膀胱有寒三焦結熱小便
不利大敦治小腹痛中熱喜寐小便不利小腹脹滿
虛乏灸小腸俞隨年(千)五藏虛勞小腹弦急脹熱灸腎
俞五十壮老小損之若虛冷可百壮委中主小腹堅
腫
銅人云小腸俞治小便赤澁淋&KR0377;小腹痛千金亦云
治小腹脹滿此治小腹脹痛要穴也若灸不效方灸
其他穴云
㿗疝(諸疝氣)(胎疝)(寒疝)(卒疝)
必用方云治水㿗偏大上下不定疼不可忍俗呼為
膀胱氣用煅過牡礪二兩炮乾薑一兩為末塗病處
即愈則是水㿗即膀胱氣也千金云氣衝主㿗明堂
下經云治㿉疝則是㿗即㿉疝也恐人惑其名而悞
治之故為之辯
曲泉主㿉疝隂跳痛引臍中(千)中都合陽中郄
關元大巨交信中封太衝地機主㿗疝中
封主㿗疝癃暴痛痿厥少府主隂痛實時挺長寒熱
隂暴痛遺尿偏虛則暴癢氣逆卒疝小便不利衝門
主婦人隂疝商丘主隂股内痛氣癰狐疝走上下引
小腹痛不可俛仰巨闕主狐疝太衝主狐疝歐厥
肩井旁肩解與臂相接處主偏㿗氣衝主㿗隂腫
痛中管主衝疝冒死不知人交信主氣癃㿗疝隂
急股樞膊内廉痛臍中石門天樞氣海主小
腹疝氣遊行五藏疝繞臍衝胷不得息(並千)臍疝繞臍痛
衝胷不得息灸臍中臍疝繞臍痛石門主之臍疝
繞臍痛時止天樞主之又主氣疝煩嘔(千金主氣疝嘔)面腫賁
豚(並甲)氣衝主㿗(明下作㿉疝)隂腫痛隂痿莖中痛兩丸騫痛
不可仰卧五樞主隂疝兩丸上入小腹痛明下云主
隂疝小腹痛隂交石門太衝主兩丸騫(見隂縮)交信
(見淋)中都(見腸鳴)大巨曲骨(見小腹)治㿉疝(銅)曲泉治大
夫㿉疝隂股痛小便難腹脅支滿癃閉少氣洩利四支
不舉實即身熱目眩痛汗不出目䀮䀮膝痛筋攣不可
屈伸千金曰㿗有四種腸㿗卵脹難灸氣㿗水㿗鍼灸
易治卵偏大上入腹灸三隂交隨年卵偏大㿗病灸關
元百壮或大敦隨年壮或横骨邊二七壮夾莖是(詳見千金)
築賓治小兒胎疝(明下同)痛不得乳小兒胎疝卵偏重
灸囊後縫十字文當上三壮春較夏灸秋較冬灸太
衝主女子疝及小腹腫溏泄癃遺尿隂痛面黑目皆痛
漏血(千)蠡溝主女子疝赤白淫下時多時少暴腹痛
隂交石門主疝(見無子)小兒氣㿗灸足厥隂大敦左灸
右右灸左各一壮太倉公診司空命婦曰疝氣客于膀
胱難于前後溲而溺赤灸其足蹶隂脉左右各一所即
不遺溺而溲清(更為火齊湯飲之而疝氣散)隂市肝俞療寒疝下至
腰脚如冷水水傷諸疝按之在膝上伏兔下寒痛腹脹
滿厥少氣明下云卒疝小腹痛力痿氣少伏兔中寒腰
如冷水銅云寒疝小腹脹腰以下伏兔上寒如冷水
合陽治寒疝隂偏痛(銅)然谷治寒疝小腹脹上搶胷脇
次髎治疝氣下墜腰脊痛不得轉摇急引隂器痛不
可忍腰下至足不仁背腠寒小便赤淋心下堅脹大谿
行間(見白濁)肓俞(見腹脹)肝俞治寒疝(見欬明同)隂交治寒
疝引小腹痛腰膝拘攣五樞治男子寒疝卵上入小
腹痛中封治寒疝引腰中痛或身微熱大敦主寒
疝隂挺出(見下)
舍弟少戲舉重得偏墜之疾有客人為當關元兩旁
相去各三寸青脉上灸七壮即愈王彦賓患小腸氣
亦如此灸之愈(餘見膀胱)
金門(見尸厥)丘墟(見腋腫)治暴疝痛大敦治卒疝小便數
遺溺隂頭中痛心痛汗出隂上入腹隂偏大腹臍中痛
悒悒不樂病左取右病右取左蠡溝治卒疝小腹腫
時小腹暴痛小便不利如癃閉數噫恐悸少氣不足腹
痛悒悒不樂咽中悶如有息肉背拘急不可俛仰太
衝治小兒卒疝嘔逆發寒咽乾胕腫内踝前痛淫濼䯒
痠腋下腫明下云療卒疝小腹痛小便不利如淋
照海治卒疝小腹痛嘔吐嗜卧隂蹻療卒疝小腹痛
(上同)左取右右取左立已(明)蠡溝療卒疝小股腫小便不
利(交儀同)臍下積氣如卵石足寒脛酸屈伸難(下)石門療
卒疝繞臍痛關元療卒(銅作暴千同)疝小腹痛轉胞不得
小便陷谷療卒疝小腹痛交信(見淋)療卒疝華池
療卒隂卵偏大取足大指去甲五分内側白肉際灸三
壮炷如半棗核左取右右取左照海主四支淫濼身
悶隂暴起疝(千)大敦主卒疝暴痛隂跳上入腹寒疝隂
挺出偏大腫臍腹中悒悒不樂小便難而痛灸刺立已
左取右右取左(甲云照海主之)
疝瘕(餘見痃癖)
隂陵泉治疝瘕小便不利氣淋(銅)千云主婦人疝瘕按
之如以湯沃股内至腰飱泄隂痛小腹痛堅急下濕不
嗜食太谿主胞中有大疝瘕積聚與隂相引(千)太隂
郄衝門主疝瘕隂疝四滿主臍下疝積(甲云胞中有血)石
門主腹滿疝積四滿(見積聚)中極治疝瘕府舍治疝
癖(見脾疼)瘕聚灸氣海天樞百壮(並見腹脹)丘墟主大疝腹堅
關元治瘕聚(見赤白帶)帶下灸間使三十又淋小便赤尿
道痛臍下結塊如覆盆或因食得或因産得惡露不下
遂成疝瘕或因月事不調血結成塊皆鍼之(千金翼)
淋癃(淋&KR0377;)(餘見小便不通)
關元主胞閉塞小便不通勞熱石淋又主石淋臍下三
十六疾不得小便并灸足太陽懸鍾主五淋大敦
氣門主五淋不得尿氣衝主腹中滿熱淋閉不得
尿交信主氣淋復留主血淋明下云療五淋小
便如散灰色關元涌泉主胞轉氣淋長強小
腸俞主淋癃關元隂陵泉主腎病不可俛仰氣癃
曲泉主癃閉行間主癃閉莖中痛然谷主癃疝
曲骨主小腹脹血癃小便難包肓秩邊主癃閉下
重不得小便隂蹻主女子淋(明云療諸淋見淋&KR0377;)石門療氣淋
小便黃(下)長強療五淋曲骨療五淋小便黃至隂
療小便淋失精(下)中極治五淋小便赤澁(明下又云尿道痛)
失精臍下結如覆杯陽氣虚憊(銅)復溜治五淋小便
如散火次髎治赤淋(見便不利)然谷曲骨治淋&KR0377;(見小)
(腹痛)太衝治淋隂陵泉治氣淋寒熱不節交信治
氣淋㿉疝隂急股引腨内廉骨痛明云療氣淋卒疝
大小便難箕門治淋遺溺鼠鼷腫痛小便不通大
鍾治實則小便淋閉洒洒腰脊強痛大便祕澁嗜卧口
中熱虚則嘔逆多寒欲閉戶而處少氣不足胷脹喘息
舌乾咽中食噎不得下善驚恐不樂喉鳴欬唾血氣淋
灸關元五十壮或鹽著臍中灸三壮(千)石淋灸關元或
氣門或大敦各三十壮勞淋灸足太隂百壮血淋灸丹
田或伏留各隨年五淋不小便中封二七壮或大敦七
壮(餘見千金)水泉治女小便淋&KR0377;委陽志室(見隂痛)
中髎治小便淋&KR0377;隂蹻療婦人淋&KR0377;隂挺出(銅同)四支
淫濼心悶及諸淋(明)關元(明)治不覺遺瀝(銅見臍痛)小
腸俞治淋&KR0377;(見小便赤)
予壮年寓學忽有遺&KR0377;之患因閱方書見有用五倍
子末酒調服者服之而愈藥若相投豈在多品而亦
無事於灸也故附著于此若欲治淋疾則有王不留
行子神效彭侍郎以治張道士服三粒愈(見既效方)有婦
人患淋卧病久之服諸藥愈甚其夫入夜來告急予
令取此花葉十餘葉令研細煎服翌朝再來云病已
減八分再與數葉煎服即愈(一名剪金花一名金盞銀臺)
小便難(不通)(不利)
涌泉療小便不通(明)曲骨療婦人小便不通(下見帶下)
曲泉主隂跳痛引莖中不得尿(千)隂交石門委
陽主小腹堅痛引隂中不得小便關元主三十六疾
不得小便氣衝主淋閉不得尿大敦主小便難而
痛(甲云照海主之)横骨大巨期門主小腹滿小便難隂
下縱隂谷大敦箕門委中委陽主隂跳遺
小便難中封行間主振寒溲白尿難痛曲骨主
小腹脹血癃小便難烈缺主小便熱痛中極等(見失)
(精)承扶屈骨端主小便不利(見大便不禁)少府三
里主小便不利癃隂陵泉主心下滿寒中小便不利
包肓等(見淋)石門關元隂交中極(並見無子)曲
骨(見帶下)主不得小便京門主溢飲水道不通溺黃
太衝治腰引小便痛小便不利状如淋(明同)㿉疝小腹腫
溏洩遺溺隂痛面目蒼色胷脇支滿足寒大便難(銅)
水道治膀胱寒三焦熱小便不利(見小腹痛)會隂治小便
難竅中熱(千同)皮痛隂端寒衝心横骨治腹脹小便
難隂器縱伸痛隂包(見腰)至隂隂陵泉(見疝)地機
(見水腫)三隂交(見痃癖)治小便不利箕門(見淋)治小便不
通隂谷治煩逆溺難小腹急引隂痛股内廉痛五
里治腸中滿熱閉不得溺行間治溺難(見白濁)
有人小便淋澁不通甚以為苦予令摘王不留行葉
(詳見淋&KR0377;)研細煎服即愈(黃耆椎破水煎數沸服治大小便不通立效亦有多煎葱湯浸)
(臍以下得通)
小便五色
腎俞主小便難赤濁骨寒熱(千)前谷委中主尿赤
難上廉下廉主小便難黃凡尿青取并黃取俞
赤取滎白取經黑取合承漿主小便赤黃或時不禁
完骨小腸俞白環俞陽綱膀胱俞主小便赤
黃中管主小腸有熱尿黃關元主腎病氣癃尿黃
京門(又見下不通)照海主尿黃水道不通太陵主目赤
小便如血關元主傷中尿血太陵治小便如血
關元(明下同)治溺海(見臍痛)下管療小便赤(明見腹堅)隂交
治臍下熱小便赤氣痛如刀攪作塊如覆杯隂蹻療
尿黃水小腹熱咽乾下云療小便難小腸俞治小便
赤澁小腸緊急大谿關元(見賁豚)白環俞療小便
黃(下)小腸俞治小便赤澁淋&KR0377;小腹痛(銅)膀胱俞
治小便赤澁遺溺隂生瘡少氣脛寒拘急不得屈伸
上廉治小便難赤黃太谿(見傷寒無汗)兊端(見渴)隂谷
(見腹脹)下廉治溺黃䰟門治小便赤黃關元(見臍痛)
秩邊(見腰痛)氣海陽綱治小便赤澁(見腹脹)下脘
治小便赤(見腹痛)大敦主尿血灸三壮(千)
小便有五色惟赤白色者多赤色多因酒得之宜服
本事方清心丸(予教人服效)白色乃下元冷宜服補藥著
灸腎俞關元小腸俞膀胱俞等皆要穴也近有患小
便出血者人教酒與水煎苦蕒菜根服即愈
治夢遺失精(白濁)
虚勞尿精灸第七椎兩旁各三十壮(千)或曲泉百壮虚
勞白濁灸脾俞百壮或三焦俞腎俞章門各
百壮夢失精小便濁難灸腎俞百壮夢泄精灸中封
五十男子夢與人交精泄灸三隂穴五十失精隂
縮灸中封五十隂痛溺血精出灸列缺俞五十失
精五藏虚竭灸曲骨端五十失精隂縮莖痛灸大赫
三十失精膝脛痛冷灸曲泉百壮腰脊冷疼溺濁
灸脾募百壮(並千)白濁漏精灸大椎骨尾龜骨並中間
共三穴以繩量大椎至尾龜骨折中取中間穴(别附)太
衝中封地機主精不足(千)中極蠡溝漏谷
承扶至隂主小便不利失精(明下同)志室治失精
小便淋&KR0377;然谷主精溢(大赫同)䯒痠不能久立足一寒
一熱行間治溺難白濁寒疝小腹腫腎俞治溺血
便濁出精(銅見勞瘵)膏肓俞治夢失精(見勞)至隂曲泉
(見風勞)中極(明下同)治失精(見淋)志室治下腫失精夢泄
精灸三隂交二七壮夢斷神良(千)虚勞尿精陽陵泉或
隂陵泉隨年壮或十椎十九椎旁三十壮耳聾腰痛失
精食少膝以下清云云當灸京門五十壮十四椎百壮
五藏論曰心有三孔藏精汁三合(千同)則人之遺漏其
因於心乎心動則遺漏從之欲免此患要養其心使
不動可也其次則邪念或起必蚤抑之至游居士云
不愁念起只恐覺遲是也服藥鍼灸斯為下矣然猶
愈於不為也
大便不通
大鍾中窌石門承山太衝中管太谿
承筋主大便難(千)崑崙主不得大便肓俞主大便
乾腹中切痛石關主大便閉塞氣結心堅滿承山
(見轉筋)太谿(見傷寒無汗)治大便難(銅)大鍾(銅見淋)石關
治大便祕澁肓俞治大便燥(見腰痛)中注治小腹有
熱大便堅燥不利太白治腰痛大便難太衝治足
寒大便難石關膀胱俞療腹痛大便難(明下)大便難
灸七椎旁各一寸七壮(千)又承筋三壮大便不通
大敦四壮大便閉塞氣結心堅滿石門百壮(餘見千金)
腹中有積大便祕巴豆肉為餅置臍中灸三壮即通神
效耆域密兊治大便祕(詳見既效)
大小便不通
豐隆主大小便澁難(明同)長強(明下同)小腸俞主大小
便難淋癃包肓主癃閉下重大小便難水道主三
焦約大小便不通(又云主婦人)營衝四穴主大小便不利
太谿主大便難尿黃中注浮郄主小腹熱大便
堅白環俞(見腰脊)扶承(見痔)大腸俞治大小便不利
(銅見腹脹)會隂治不得大小便(見隂痛千同)浮郄治小腸熱
大腸結(見筋急)膀胱俞療大小便難尿赤(明)交信療
大小便難
一卒傷寒大小便不通予與五苓散而皆通五苓固
利小便矣而大便亦通者津液生故也或小便通而
大便尚不通宜用蜜九道之(必用方婦人老人大便祕用麻子蘇子煮粥食)
(最佳)
小便不禁(遺尿附)
承漿主小便不禁(見便黃)關元(又主婦人小便數泄不止)涌泉主
小便數少府主隂暴痛遺尿(千)關門中府(甲作委中)
神門主遺尿隂陵泉陽陵泉主失禁遺尿不自
知太衝主女遺尿(見疝)關門治遺溺善滿(銅)箕門
(見淋)通里(見傷寒千同)大敦(見疝)膀胱俞(見便赤)太衝(見小)
(便不利)委中(見腰脊)神門治遺溺(見心煩)隂包治遺溺
不禁(見腰痛)遺溺灸陽陵泉或足陽明各隨年(千)遺
溺失禁出不自知灸隂陵泉隨年小便失禁灸大敦
或行間七壮尿床灸臍下横文七壮婦人遺尿灸横
骨七壮小兒遺尿灸臍下寸半隨年又灸大敦三壮
(餘見千金)曲泉隂谷隂陵泉復溜(此諸穴斷小便利大佳不損陽氣亦云止遺尿)
大便不禁(餘見泄瀉)
大腸俞次窌主大小便利陽綱主大便不節(明同)腸鳴
泄注小便赤黃承扶主尻中腫大便直出隂胞有寒
小便不利屈骨端主大便泄數小便不利并灸天樞
丹田主泄利不禁小便絞痛關元療洩痢虛脹小
便難(明)䰟門治大便不節(銅)老小大便失禁灸兩足
大指去甲一寸三壮又灸大指岐間各三壮(千)三里主
霍亂遺失
大便不禁病亦惙矣神闕石門丹田屈骨端等皆是
穴處宜速灸之予頃患脾泄醫謂有積以冷藥利之
大便不禁服鎮靈丹十餘丸午夜各數丸而愈今人
服此丹三五丸不效則不服是以一勺水救輿薪火
也可乎哉
泄瀉(餘見吐瀉)
曲泉治泄利四支不舉(銅見疝)腹結治腹寒泄利(見臍痛)
神闕治泄利不止小兒妳利不絶腹大繞臍痛氣穴
治婦人泄利不止(見月事)陽綱治大便泄利意舍治
大便滑泄(並見腹脹)梁門治大腸滑泄榖不化(見積氣)關
門治泄利不欲食(見積氣)天樞治泄利食不化三焦
俞治水榖不化欲泄注(見腹脹)懸樞治水榖不化下利
(見積聚)脊中治温病積聚下利中髎治腹脹下利食
泄脾俞治泄利(見腹脹)膀胱俞治泄利腹痛大腸
俞腎俞治洞洩食不化(見勞瘵)會陽治腹中冷氣洩
利不止京門治小腹急腫腸鳴洞洩髎樞引痛三
間治腹滿腸鳴洞洩然谷治兒洞洩(見口噤)關元療
腹洩不止(明下見賁豚)京門然谷隂陵泉主洞泄不化(千)
腎俞章門主寒中洞泄不化京門崑崙主洞
泄體痛長強主頭重洞泄明下云洞洩不禁隂陵
泉隱白主胷中熱暴泄大腸俞主腸鳴腹䐜腫暴
洩三焦俞小腸俞下窌意舍章門主腸鳴
腹脹欲泄注會陽主腹中有寒泄注腸澼便血束骨
主腸澼泄天樞主冬月重感於寒則泄當臍痛腸胃
間遊氣切痛若心腹痛而後泄此寒氣客於腸間云云
灸關元百壮服當歸縮砂湯(指)泄瀉宜先灸臍中次
灸關元等穴
飱泄
中窌主腹脹飱泄下廉治小腹痛飱洩次指間痛脣
乾涎出不覺不得汗出毛髮焦脱肉少氣胃中熱不嗜
食上廉(見脇痛)治飱洩隂陵泉主婦人飱泄(見疝瘕)
素問言春傷於風夏必飱泄苟知傷於風而得之則
藥自可治雖不著艾未為害也
本事方云飱泄者食榖不化也春時木旺肝生風邪淫
於脾經至夏引冷當風故多飱泄宜芎藭丸芎藭神麯
白术附子等分細末糊圓梧子大每服三五十丸米飲
下治脾濕而泄者萬無不中其用芎除濕有理故載于
此
溏泄
三隂交治溏洩食不化(銅見腹脹)地機(見水腫)治溏洩地
機主溏瘕腹痛藏痹(千)太衝等主溏泄(見痢)
予嘗患痹疼既愈而溏利者久之因灸臍中遂不登
溷連三日灸之三夕不登溷若灸溏泄臍中第一三
隂交等穴乃其次也
本事方云一親每五更初必溏痢一次者數月有人云
此名腎泄腎感隂氣而然服五味子散愈(五味子二兩吳茱萸半兩)
(細粒綠色者並炒香熟為末每服二錢陳米飲下)其論溏利有理故附載之
予舊患溏利每天曉必如厠人教贖豆附丸服即愈
其方不可得也他年再患此只用薑煎附子加豆蔲
服愈
痢(餘見瀉)
素問言泄痢有五種一曰胃泄飲食不化而色黃胃
與脾合故黃也二曰脾泄腹脹而注泄無休又上逆
嘔此為寒熱之患也三曰大腸泄食畢腸鳴切痛而
痢白色大腸與肺合故白也四曰小腸泄身瘦而便
膿血小腸與心合心主血也五曰大瘕泄裏急後重
數至圊不能便莖中痛此腎泄也諸家方有二十餘
種此唯言五種蓋舉其綱也必用方亦有赤白疳蠱
之别其大槩則藏府寒也廪丘公所謂諸下悉寒是
也數予治人痢惟與以鎮靈丹無有不效或未效更
加丸數則效矣若蠱利則用栢葉黃連煎服(見既效)諸
痢惟耆域方用厚朴櫻粟殼末最佳後人又加木香
黃連陳皮等分甘草拌之黃榖葉數片姜棗烏梅水
煎予嘗用之驗故載于此然痢本無惡證而有患此
而死者或者世醫以痢為熱病多服冷藥故也若其
急難亦當灼艾不可專用藥云
復溜主腸澼便膿血泄痢後重腹痛如痓状(千)交信
主泄痢赤白(銅同)漏血太衝曲泉主溏泄痢注下血
小腸俞主泄痢膿血五色重下腫痛丹田主泄痢
不禁小便絞痛關元大谿主泄痢不止脾俞主泄
痢不食食不生肌五樞主婦人赤白裏急瘈瘲曲
泉治泄水下利膿血(銅見風勞)中膂俞治腸冷赤白痢(明同)
膀胱俞療泄痢腹痛(明)脊俞療温病積聚下痢(銅作)
(下利)關元療洩痢(見便不禁)小兒痢下赤白秋末脱肛每
厠腹痛不可忍灸十二椎下節間名接脊穴一壮黃
帝療小兒疳痢脱肛體瘦渴飲形容瘦悴諸藥不差灸
尾翠骨上三寸骨陷間三壮岐伯云三伏内用桃水
浴孩子午正時當日灸之用青帛拭似見疳蟲隨汗出
神效小兒伏深冷痢不止灸臍下二寸三寸間動脉
中三壮婦人水洩痢灸氣海百壮泄痢食不消不
作肌膚灸脾俞隨年壮(千)泄注五利便膿重下腹痛灸
小腸俞百壮泄痢不禁小腹絞痛灸石門百壮(三報)
久痢百治不差灸足陽門下一寸高骨上陷中去大指
岐三寸隨年又臍中二三百壮又關元三百(十日灸)赤
白下灸窮骨多為佳四支不舉多汗洞痢灸大横隨年
(餘見千金)痢暴下如水云云氣海百壮(指)
便血(餘見痢)(腸風)
復溜太衝等(並見痢)會陽(見瀉)主便血(千)下廉幽
門(明同)太白(見吐瀉)治洩利膿血(銅)太白治吐洩膿血
(見腹脹)小腸俞治大便膿血出(明同)下髎治大便下血
腹哀治大便膿血(見腹痛)千又云寒中食不化腹痛
勞宮(見傷寒)治大小便血
陸氏續集驗方治下血不止量臍心與脊骨平於脊
骨上灸七壮即止如再發即再灸七壮永除根本目
覩數人有效予嘗用此灸人腸風皆除根本神效無
比然亦須按其骨突處痠疼方灸之不疼則不灸也
但便血本因於腸風腸風即腸痔不可分而為三或
分為三而治之非也
痔(瘻)(漏)(餘見瘍瘻)
長強治腸風下血五種痔疳蝕下部&KR0630;此痔根本是冷
謹冷食房勞(銅與明同)明下云療久痔會隂治榖道瘙擾
久痔相通者死(千云主痔與隂相通者死)會陽治久痔小腸俞
治五痔疼(明同)秩邊治五痔發腫復溜治血痔洩後
腫飛揚治野雞痔承山治久痔腫痛扶承治久
痔尻脽腫大便難隂胞有寒小便不利千云療五種痔
瀉鮮血尻脽中腫大便難小便不利氣海俞療痔病
瀉血(明)飛揚主痔篡傷痛商丘復溜主痔血泄
後重勞宮主熱痔承筋承扶委中陽谷主
痔痛掖下腫商丘主痔骨蝕(銅云痔疾骨疽蝕)支溝章
門主馬刀腫瘻絶骨主瘻馬刀掖腫俠谿陽輔
(銅同)太衝主掖下腫馬刀瘻(銅云太衝臨泣治馬刀瘍瘻)天突
章門天池支溝王漏天突天窗主漏頸痛
長強療下漏(明見痔一千用亭歷子豉作餅灸漏外臺云不可灸頭瘡亭歷氣入腦殺人)
灸痔法疾若未深尾閭骨下近榖道灸一穴便可除去
如傳信方先以經年槐枝煎湯洗後灸其上七壮大稱
其驗如本草只以馬藍菜根一握水三碗煎碗半乘熱
以小口瓦器中熏洗令腫退於元生鼠妳根上灸(即不可灸)
(尖頭恐效遲)如患深用湯洗未退易湯洗令消然後灸覺火
氣通至胷乃效病雖深至二十餘壮永絶根本以竹片
護四邊肉仍於天色寒凉時灸忌毒物(集效)
千金灸漏更有數穴
腸風
脊端窮骨(脊骨盡處)名龜尾當中灸三壮治腸風瀉血即
愈須顛倒身方灸得久冷五痔便血脊中百壮(千翼)
何教授湯簿有此疾積年皆一灸除根湯簿因傳此
法後觀灸經此穴療小兒脱肛瀉血蓋岐伯灸小兒
法也後人因之以灸大人腸風瀉血爾蓋大人小兒
之病初不異故也五痔便血失屎(廻氣百壮在脊窮骨上赤白下)
長強治腸風下血(銅見痔)
腸風藥甚衆多不作效何也本草衍義曰腸風乃腸
痔苟知其為痔而治之無不效矣若灸腸風長強為
要穴云近李倉腸風市醫以杖量臍中於脊骨當臍
處灸即愈予因此為人灸腸風皆除根(陸氏方治下血除根)
腸澼
復溜(見痢)束骨會陽(見瀉)主腸澼(千)中都治腸澼㿉
疝小腹痛(銅)四滿治腸澼切痛(見積聚)結積留飲澼
囊胷滿飲食不消灸通谷五十壮(千)大腸俞主風腹
中雷鳴大腸灌沸腸澼洩痢食不消化小腹絞痛腰脊
疼強大小便難不能飲食灸百壮三報之諸結積留飲
澼囊胷滿飲食不消通谷五十壮又胃管三百三報之
第十五椎名下極俞主腹中疾腰痛膀胱寒澼飲注下
隨年壮(千翼)會陽主腹中有寒泄注腸澼便血束骨
主腸澼泄膺窗主腸鳴泄注陽綱主大便不節小
便赤黃腸鳴泄注三焦俞小腸俞下窌意舍章門主
腸鳴腹脹欲泄注(千)
腸痛(餘見腸澼)
太白主腸痛(甲見腸鳴)陷谷等主腸痛(千見腸鳴)商曲治腸
切痛(銅見積聚)建里療腸中疼嘔逆上氣心痛身腫(明)
氣衝治腸中之熱(銅見上氣)
腸痛亦多端若疼甚者乃腸癰急宜服内補十全散
等藥其他宜隨證灸之有老嫗大腸中常若裏急後
重甚苦之自言人必無老新婦此竒疾也為按其大
腸俞疼甚令歸灸之而愈
腸癰為病小腸重小便數似淋或繞臍生瘡或膿從臍
出大便出膿血屈兩肘正灸肘頭銳骨各百壮則下膿
血止差
胡權内補十全散治腸癰神效
腸鳴(腹鳴)
不容治腹虚鳴(銅見痃癖)三間主胷滿腸鳴(千)胃俞主
腹滿而鳴(明下云腹中鳴)臍中主腸中常鳴上衝於心天
樞主腹脹腸鳴氣上衝胷(又主婦人)隂都主心滿氣逆腸
鳴太白公孫大腸俞三焦俞等(見瀉)主腸鳴
隂交主腸鳴濯濯有如水聲上廉主腸鳴相追逐
漏谷主腸鳴強欠心悲氣逆膺窗主腸鳴泄注陷
谷温溜漏谷復溜陽綱主腸鳴而痛下窌主
婦人腸鳴注泄胷脇脹腸鳴切痛太白主之(甲)三
里(見胃)三間京門(見瀉)關門(見積氣)三隂交(見腹脹)
陷谷一水分神闕(並見水腫)承滿温溜三焦俞大腸俞
胃俞(腹脹)天樞(月事)治腸鳴(銅)章門治腸鳴盈盈然(千同)
食不化脅痛不得卧煩熱口乾不嗜食胷脇支滿喘息
心痛腰(下經有背脅)痛不得轉側上廉治腸鳴氣走疰痛
商丘治腹脹腸鳴不便脾虚令人不樂身寒善太息
心悲氣逆復溜治腹雷鳴(見鼓漲)腎俞療腹痛雷鳴
(明見腹痛)承滿療腸鳴腹脹上喘氣逆(下)陽綱療食飲
不下腹中雷鳴腹滿䐜脹大便洩消渴身熱面目黃不
嗜食怠惰(下)千云主腸鳴(見大便不禁)三焦俞療腹脹腸
鳴腸中雷鳴相逐痢下灸承滿五十壮(千)天樞主腹
脹腸鳴氣上衝胷不能久立腹痛濯濯冬日重感於寒則
泄(見泄瀉)食不化嗜食身腫夾臍急腹中雷鳴灸太衝
無限壮數(千見上氣)
脱肛
百會療脱肛(明)下云療大人小兒脱肛銅云治小兒脱
肛久不差岐伯療小兒脱肛瀉血秋深不較灸龜尾
一壮脊端窮骨也黃帝灸小兒疳痢脱肛小兒痢
下脱肛(並見痢)小兒脱肛灸頂上旋毛中三壮即入(千)
或尾翠骨三壮或臍中隨年寒冷脱肛灸翠骨七壮
立愈神效臍中隨年(千翼)横骨百壮或龜尾七壮(窮骨)
人有小女患痢脱肛予傳得一方用草茶葉一握薑
七片令煎服而愈然不知其方所自來也後閱坡文
始知生薑㕮咀煎茶乃東坡治文潞公痢之方也故
附於此
霍亂轉筋(筋緩急)(餘見手足攣)
凡霍亂頭痛胷滿呼吸喘鳴窮窘不得息人迎主之(千)
巨闕(明云療霍亂不識人)關衝支溝公孫隂陵泉主
霍亂太隂大都金門僕參主厥逆霍亂太
白主霍亂逆氣魚際主胃逆霍亂承筋主霍亂脛
不仁承筋僕參(見尸厥)解谿隂陵泉(見疝)治霍亂
金門僕參承山承筋轉筋霍亂(千)承山治
霍亂轉筋大便難(銅)金門治霍亂轉筋曲泉(見疝)
懸鍾(見膝攣)陽輔(見膝痛)京骨(見足麻)胃俞治筋攣(見腹)
(脹)僕參(見足痛)竅隂(見無子)至隂(見頭痛)解谿(見風)
丘墟(見掖腫)治轉筋髀關治筋絡急(銅見膝痛)浮郄治小
腸熱大腸結股外脛筋急髀樞不仁曲池治筋緩捉
物不得挽弓不開屈伸難風臂肘細無力中瀆治寒
氣客於分肉間痛攻上下筋痺不仁承筋治寒搏轉
筋支腫大便難脚腨痠重引小腹痛委中(見脚弱)附
陽承山(見腰脚)療筋急(明下)張仲文灸脚筋急(見腰脚)
岐伯療脚轉筋發不可忍者灸脚踝上一壮内筋急灸
内外筋急灸外解谿主膝重脚轉筋濕痺(千)竅隂
主四支轉筋大淵主眼青轉筋乍寒乍熱缺盆中相
引痛丘墟主脚急腫痛戰掉不能久立附筋足攣
委中委陽主筋急身熱肝俞主筋寒熱痙筋急手相
引心俞肝俞主筋急手相引轉筋入腹痛欲死者
使四人捉手足灸臍左邊二寸十四壮(備急)千云臍上
一寸十四壮轉筋灸涌泉六七壮(千)轉筋四厥灸乳根
黑白際一壮若手足厥冷三隂交二七壮霍亂已
死有暖氣者承筋七壮起死人又鹽内臍中灸二七
壮腰背不便轉筋急痺筋攣二十一椎隨年轉筋在
兩臂及胷中灸手掌白肉際七壮又灸亶中中府巨
闕胃管尺澤并治筋拘頭足皆愈腹脹轉筋臍上一
寸二七壮人有身屈不可行亦有膝上腫疼動不得
予為灸陽陵泉皆愈已救百餘人矣神效無比(有吐瀉轉筋者)
(予教灸水分即止)轉筋十指攣急不得屈伸灸脚外踝骨上
七壮(餘見千金)
霍亂吐瀉(餘見轉筋)
凡霍亂泄出不自知先取太谿後取太倉之原(千)三
里主霍亂遺矢失氣期門主霍亂泄注尺澤主嘔
泄上下出脇下痛太白主腹脹食不化喜嘔泄有膿
血關衝治霍亂胷中氣噎不嗜食臂肘痛不舉(銅)
人迎治吐逆霍亂胷滿喘呼不得息期門治胷中煩
熱賁豚上下目青而嘔霍亂洩利腹堅硬大喘不得卧
脇下積氣上腕治霍亂吐利身熱汗不出隱白治
吐洩(見腹脹)中腕治霍亂出洩不自知支溝天樞
治嘔吐霍亂(見臍痛)太白治氣逆霍亂腹痛又吐洩膿
血(見腹脹)隂郄治心痛霍亂胷滿上管治霍亂心痛
不可卧吐利(明)巨闕治胷脇滿霍亂吐利不止困頓
不知人(下)吐逆霍亂吐血灸手心主五十壮(千)凡霍亂
先心痛及先吐灸巨闕七壮若先腹痛太倉二七壮若
先下利灸大腸募(臍旁二寸)男左女右若吐下不禁兩手脉
疾數灸蔽骨下三寸又臍下三寸各七十壮若下不止
太都七壮若泄利傷煩欲死慈宮二七壮
霍亂吐瀉尤當速治宜服來復丹鎮靈丹等藥以多
為貴尤宜灸上管中腕神闕關元等穴若水分穴尤
不可緩蓋水榖不分而後泄瀉此穴一名分水能分
水榖故也或兼灸中管穴須先中管而後水分可也
嘔吐(又見喘𠻳)
胃俞主嘔吐筋攣食不下(千)商丘主脾虚令人病寒
不樂好太息多寒熱喜嘔商丘幽門通谷主喜
嘔陽陵泉主嘔宿汗心下澹澹天容主欬逆嘔沫
曲澤主逆氣嘔涎維道主嘔逆不止大鍾太
谿主煩心滿嘔絶骨主病熱欲嘔俞府(明下云不下食)
靈墟巨闕率谷神藏主嘔吐胷滿胃俞腎
俞石門中庭等(見反胃)少商勞宮主嘔吐隱
白主鬲中嘔吐不欲食魂門陽關主嘔吐不住多
涏巨闕胷堂主吐食鬲俞主吐食又灸章門
胃管魚際療膈虚食欲嘔身熱汗出唾嘔吐血唾血
(明)中庭(見反胃)療嘔吐(明)云門(見上氣)療嘔逆神藏
靈墟治嘔吐胷滿(銅見胷脇滿)承光(見頭痛)大都(見腹滿)治
嘔吐太衝治嘔逆發寒(見疝)大鍾治嘔逆多寒(見淋)
勞宮(見傷寒)治氣逆嘔噦維道治嘔逆不止三焦不調
水腫不嗜食上髎治嘔逆鬲關治嘔噦多涏唾(見背)
(痛)率谷治嘔吐不止(見痰)肺俞治上氣嘔吐(見上氣)
玉堂治嘔吐寒痰上氣心俞治嘔吐不下食(見狂走)
中庭(見胷滿)腧府(見喘)意舍(見腹脹)治嘔吐鬲俞治欬
逆嘔逆鬲胃(明作上)寒痰食飲不下胷滿支腫脇痛腹脹
胃腕暴痛膽俞治嘔則食無所出(見腹脹)魄戶治嘔
吐煩滿(見上氣)亶中治吐涎太谿治嘔吐口中如膠
善噫顱𩕄治小兒嘔吐涎沫瘈脉治小兒嘔吐洩
利(並見小兒瘈瘲)築賓(見狂)少海治嘔吐涎沫廉泉療喘
息嘔沫(明見少氣)築賓療嘔吐不止幽門療善吐食飲
不下兼唾多吐涎乾噦嘔沫(下)上管療嘔吐食不下
腹脹氣滿心忪驚悸時吐嘔血腹㽲痛痰多吐涎小
兒吐乳灸中庭一壮粥食湯藥皆吐不停灸間使(千見)
(乾嘔)吐逆嘔不得食灸心俞百壮或胷堂百壮或巨闕
五十嘔吐宿汁吞酸灸日月百壮三報或鹽半斤炒
故帛裹就熱熨痛處主嘔吐若心腹痛而嘔此寒熱客
於腸胃云云灸中腕(指)三焦俞主飲食吐逆(千見腹脹)
隱白療嘔吐(明)太白治嘔吐三焦俞治吐逆(並見腹脹)
乾嘔
極泉俠白治心痛乾嘔煩滿(銅)通谷療乾嘔無所
出又治勞食飲隔結(明)膽俞療胷脇支滿嘔無所出
口舌乾飲食不下幽門療乾噦(下見吐)乾嘔不止粥
食湯藥皆吐不停灸手間使三十壮若四厥脉沈絶不
至灸便通此起死法(千)乾嘔灸心主尺澤亦佳又灸
乳下一寸三十壮霍亂乾嘔間使七壮不差更灸
千金言生薑乃嘔家聖藥有此疾者蚤上宜多用生
薑泡湯服或煨或生嚼或取自然汁入酒服皆效
隱白主腹滿喜嘔(千)乾嘔灸心主尺澤佳又乳下一寸
三十壮凡噦令人惋恨(承漿七壮如麥大又臍下四指七壮卒噦亶中中府胃管各數)
(十壮尺澤巨闕七壮)
噫
蠡溝主數噫恐悸氣不足(千)陷谷主腹大滿喜噫
鳩尾主噫喘胷滿欬嘔少海主氣逆呼吸噫噦嘔
勞宮主氣逆噫不止欬唾噫善欬氣無所出先取三
里後取太白章門大敦主噦噫又灸石關太谿(見吐)
治善噫(銅)蠡溝治數噫(見疝)神門治數噫恐悸(見心煩)
陷谷(見水腫)期門治産後善噫(見心痛)太淵治噫氣
上逆少商治煩心善噦心下滿汗出而寒欬逆太
淵治善噦嘔(見胷痺)温溜治傷寒噦逆噫噦鬲中氣閉
寒灸腋下聚毛下附肋宛宛中五十壮(千)噫噦嘔逆灸
石關百壮
傷寒嘔噦(諸噦)
巨闕主傷寒煩心喜嘔(千)甲云王心腹脹噫煩熱善嘔
鬲中不利間使主熱病煩心喜噦胷中澹澹温溜
主傷寒寒熱頭痛噦衂百會主汗出而嘔痙商丘
主寒熱好嘔大椎主傷寒熱盛煩嘔腎俞主頭身
熱赤欲嘔(並千)勞宮主熱病煩滿欲嘔噦(甲)曲澤主
傷寒逆氣嘔唾(千)
必用方論噦者俗云克逆也鍼灸者當以此求之
若氣自腹中起上築咽喉逆氣連屬不能出或至數十
聲上下不得喘息此由寒傷胃腕腎氣先虚逆氣上乘
於胃與氣相倂不止者難治謂之噦宜茱萸丸灸中腕
關元百壮未止灸腎俞百壮(指)
唾
中府治欬唾濁涕(銅見肺氣)庫房治多唾濁沫膿血周
榮治欬唾稠膿(並見胷脅滿)少商治腹滿唾沫(見瘧)百會
(見癎)治唾沫石關治多唾嘔沫(明下)庫房治肺寒欬嗽
唾膿(見逆氣)幽門(見同)治嘔沫吐涏喜唾(銅)石關治脊
強不開多唾日月治多唾(見愁悲)天井治心胷痛欬
𠻳上氣吐膿不嗜食紫宮治吐血及唾如白膠(明)
曲澤主傷寒逆氣嘔唾(千)
名醫賈祐錄云積主藏病聚主府病積者是飲食包
結不消聚者是伏痰結而不化痰伏在上鬲主頭目
眩痛多自涎唾或致潮熱用平胃散烏金散治之其
論有理故載之
胃痛(寒熱)
魚際療胃氣逆(明)分水治胃脹不調(見腹痛)銅云胃虛
脹不嗜食鬲俞治胃腕暴痛(銅見嘔吐)下管治腹胃不
調腹痛(明見腹堅)腎俞主胃寒脹(千見食多)胃俞治胃中寒
(銅見腹脹)水分治胃虛脹(見水腫)三里治胃中寒心腹脹
滿胃氣不足惡聞食臭腸鳴腹痛食不化(明下同)下廉
(見飱洩)懸鍾治胃熱不嗜食心俞療胃中弱食不下
(明下)太淵(千見心痛)療胃氣上逆唾血治胃補胃胃俞百
壮胃寒不能食食多身瘦腸鳴腹滿胃脹胃熱三里三
十壮反胃食即吐上氣灸兩乳下各一寸(以差為期)又臍上
一寸二十壮又内踝下三指稍斜向前穴三壮(外臺云一指)
(千翼)
反胃
凡食飲不化入腹還出先取下管後取三里瀉之章
門主食飲不化入腹還出(見不嗜食)中庭中府主鬲寒
食不下嘔吐還出又主嘔逆吐食不得出中庭療胷
脇支滿心下滿(銅明同下)食不下嘔逆吐食還出三里療
胃氣不足反胃胃俞(見不能食)療吐食意舍療吐食不
留住(下見背痛)吐逆食不住胃管百壮(千)吐嘔逆不得下
食今日食明日吐灸鬲俞百壮
有人久患反胃予與鎮靈丹服更令服七氣湯遂能
立食若加以著艾尤為佳也有老婦人患反胃飲食
至晚即吐出見其氣繞臍而轉予為點水分氣海并
夾臍邊兩穴他歸只灸水分氣海即愈神效
食不下(不化)
魂門治飲食不下腹中雷鳴(銅)三焦俞治吐逆飲食
不下(見腹脹)胃倉意舍(見腹脹)鬲關治食飲不下(見背)
(痛)胃俞主嘔吐筋攣食不下(千)大腸俞周榮主
食不下喜飲中庭中府主鬲寒食不下(見反胃)陽
綱期門少商勞宮主飲食不下三焦俞主傷
寒頭痛食不下心俞治胃弱食飲不下(明下)鬲俞治
鬲寒食飲不下腹脇滿胃弱食少嗜卧怠惰不欲動身
温不能食千云主吐食(見嘔)陽綱治食不下腹中雷鳴
大小便下節黃水(明)紫宮(見煩心)中庭(見反胃)膽俞
(見嘔)治飲食不下三里(見胃)大腸俞三隂交(並見腹脹)
下腕(見腹痛)三焦俞懸樞(見瀉)梁門(見積氣)治榖不化
天樞(見瀉)志室(見脊痛)腎俞(見勞)治食不化腹哀治
寒中食不化三焦俞治水榖不消腹脹腰痛吐逆(明)
腹哀(銅同)太白(見瀉)主食不化(千)凡食飲不化入腹
還出先取下管後取三里瀉之石門主不欲食榖入
不化天樞厲兊内庭主食不化不嗜食夾臍痛
章門主食飲不化(見不嗜食)上管中管主寒中傷飽
食飲不化中庭治胷脇滿食不下(見反胃)胃管三
焦俞主小腹積聚堅大如盤胃脹食不消(千)志室(明見)
(腹痛)療食不下太白公孫(見腹脹)主食不化中府
胃倉承滿(見腹脹)魚際(見腹痛)周榮(見胸滿)治食不下
中管(腹脹)三隂交(見腹脹)治食不化
不能食
然谷治腦痛不能食(銅見痰)豐隆主不能食中極主
飢不能食胃俞主嘔吐筋攣食不下不能食維道
主三焦有水氣不能食鬲俞主傷寒嗜卧怠惰不欲
動身濕不能食(銅同)石門主不欲食榖入不化率谷
主醉酒風熱發不能飲食嘔吐(甲)少商療不能食腹
中氣滿喫食無味(明)分水(見腹痛)療不能食胃俞療
煩滿吐食腹脹不能食下云療胃中寒氣不能食胷脇
滿身瘦不能食胷滿鬲上逆氣悶熱灸大腸俞二七壮
小兒減之(千)三里療腹滿不能食胃氣不足反胃(明)
(不能飲食見腸澼藏府積聚及飲食不消見寒熱涌泉主心痛不嗜食咽中痛不可内食見虚勞脾俞胃俞治)
(不嗜食)
不嗜食
凡不嗜食刺然谷多見血使人立飢(千)隱白(見吐)然
谷脾俞内庭主不嗜食天樞厲兊内庭主
食不化不嗜食夾臍急中封主身黃有微熱不嗜食
章門主食飲不化入腹還出熱中不嗜食苦吞而聞
食臭傷飽身黃酸疼羸瘦肺俞治上氣嘔吐支滿不
嗜食(銅)胃俞脾俞治腹痛不嗜食(見腹脹)地機隂
陵泉水分(並見水腫)幽門(見胷痛)小腸俞(見脚氣)治不嗜
食下腕治六府氣寒不嗜食(見腹痛)下廉(見飱洩)懸
鍾治胃熱不嗜食(見膝摩)隂蹻療病飢不欲食(明)懸
鍾療腹滿中焦客熱不嗜食(明下)又云心腹脹滿胃熱不
嗜食陽綱(見腸鳴)療不嗜食分水治胃虚脹不嗜食
(銅)
不嗜食有數端有三焦客熱不嗜食有胃熱不嗜食
有胃寒不嗜食有六府氣寒不嗜食固當隨證用藥
治之而針灸者亦當知補瀉之法可也
史記陽虚侯病甚衆醫皆以為蹙太倉公診脉以為
痺根在右脇下大如覆杯令人喘逆氣不能食病得
之内即以火齊粥且飲六日氣下即令更服圓藥出
入六日病已然則人之不能食亦有患痺而得者槩
曰胃有寒熱則不可也
扁鵲曰凡人心風灸心俞肝俞主心風腹脹滿食不消
化四支羸露不欲食(見中風)曲泉主不嗜食見無子
食氣(無味)
三里治食氣惡聞食臭(見胃)大杼(見勞)治食氣百會(見風)
(癎)少商(見不能食)療喫食無味(明)凡身重不得食食無
味心下虚滿時時欲下喜卧皆針胃管太倉服建中湯
及平胃丸
有鑚胃丸温中開胃病人覻飲食不得三五服即思
食破故紙半兩肉荳蔲四枚為末蒸棗肉丸梧子大
空心米飲三十丸
食多
脾俞治食飲多身瘦(銅見腹脹)腎俞療食多身瘦(明下見勞)
胃俞腎俞主胃中寒脹食多身瘦脾俞大腸俞主
食多身瘦(見腹脹)
舍姪偶食罷即飢再食又飢自碎生薑濃泡二碗服
愈
瘧(脾寒)
千金云夫瘧皆生於風夏傷於暑秋為㾬(痎同)瘧(素問云㾬)
(猶老也亦瘦也楊上善云二日一發為㾬瘧其說與素問千金異)瘧有數名先寒後
熱曰寒瘧先熱後寒曰温瘧熱而不寒曰癉瘧多寒
曰牡瘧久不差曰勞瘧(久不斷曰老瘧)時行後變成瘧曰瘴
瘧病結為癥瘕曰瘧母以至肝肺脾腎心胃亦皆有
瘧或每日發或間日發或作稍益晏或作日益早素
問千金等方論之詳矣治瘧之方甚多惟小金丹為
最佳予嘗以予人皆效然人豈得皆有此藥哉此灸
之所以不可廢也鄉居人用旱蓮草椎碎寘在手掌
上一夫(四指間也)當兩筋中以古文鐃壓之繫之以故帛
未久即起小泡謂之天灸尚能愈瘧况於灸乎故詳
著之
譩譆治温瘧寒瘧(明)下云療瘧久不愈腰俞中管
治温瘧痎瘧鬲俞(見痰)命門(見頭疼)太溪(見欬逆)療痎
瘧隂蹻治暴瘧上廉治寒瘧三間治瘧寒熱脣
口乾身熱喘目急痛至隂治瘧發寒熱頭重煩心(下)
液門合谷陷谷天池治寒熱㾬瘧偏歷治
發寒熱瘧久不愈目視䀮䀮大椎治㾬瘧久不愈
少府治痎瘧久不愈者煩滿少氣悲恐畏人臂酸掌熱
手握不伸陶道治痎瘧寒熱洒浙命門治寒熱痎
瘧腰腹相引痛足臨泣治瘧日西發(千同銅云治瘧日發)療
小兒瘧久不愈灸足大指次指外間陷中各一壮(並下)
太谿(見心痛)照海中渚治久瘧丘墟治久瘧振寒
(千同)陷谷治瘧中封治痎瘧色蒼蒼(千云太息)振寒小腹
腫食怏怏繞臍痛足逆冷不嗜食身體不仁液門
治痎瘧寒熱目眩頭痛暴得耳聾腕骨治痎瘧頭痛
煩悶商陽治寒熱痎瘧口乾明下云治瘧口乾譩
譆(見肩背痛)中腕白環俞治温瘧(見腰脊)上髎偏歷
治寒熱瘧三間治寒瘧脣焦口乾氣喘脾俞治痎
瘧寒熱
有人患久瘧諸藥不效或教之以灸脾俞即愈更一
人亦久患瘧聞之亦灸此穴而愈蓋瘧多因飲食得
之故灸脾俞作效
内庭厲兊(面腫)公孫治寒瘧不嗜食京骨治瘧寒
熱喜驚不欲食(明下同)神門治瘧心煩甚欲得飲冷惡
寒則欲處温中咽乾不嗜食合谷陽谿後谿
陽池隂都治身寒熱瘧(明下云㾬瘧)病心下煩滿氣逆
天樞治寒瘧列缺治寒瘧嘔沫善笑縱脣口(明下云㾬瘧面)
(色不定)少商治痎瘥振寒腹滿(明下有煩心善噦)唾沫脣乾引
飲不下膨膨手攣指痛寒慄鼓頷喉鳴經渠治瘧寒
熱胷背拘急胷滿膨膨(明同)大椎腰俞治温瘧痎瘧(明同)
大杼療瘧頸項強不可俛仰頭痛振寒前谷風
池神道(見頭痛)百會治痎瘧上星治痎瘧振寒熱汗
不出偏歷主風瘧汗不出(千)少澤(明云頭痛銅云寒熱)復
溜崑崙主瘧寒汗不出衝陽主瘧先寒洗淅甚久
而熱熱去汗出然谷崑崙主瘧多汗甲云主瘧
多汗腰痛不可俛仰目如脱項如拔列缺後谿
少澤前谷主瘧寒熱太泉太谿經渠主瘧欬
逆心悶不得卧寒熱大陵腕骨陽谷少衝主
乍寒乍熱瘧天樞主瘧振寒熱盛狂言太鍾主瘧
多寒少熱甲云瘧悶嘔甚熱多寒少欲閉戶而處寒
厥足熱商丘主寒瘧腹痛少海主瘧背振寒甲
云項痛引肘掖腰痛少腹四支不舉陽谿主瘧甚苦
寒欬嘔沫厲兊内庭主瘧不嗜食惡寒少商主
瘧振慄鼓頷商丘神庭上星百會完骨
風池神道掖門前谷光明至隂大杼主
痎瘧熱隂都少海商陽三閒中渚主瘧身
熱列缺主瘧甚熱陽谷主瘧脇痛不得息俠谿
主瘧足痛衝陽束骨主瘧從脚胻起陽谷主瘧
脇痛不得息飛揚主狂瘧頭眩痛痙反折温溜主
瘧面赤腫天井主瘧食時發心痛悲傷不樂天府
主瘧病譩譆支正小海主風瘧三里陷谷
俠谿飛揚主痎瘧少氣
大附子一枚炮末薑兩半取自然汁丸如小豆大每
十五丸空心熱酒吞下老少加減川客治瘧只二三
服皆愈云兼治脾胃愈於薑附湯故附此
脾疼(餘見心腹痛)
府舍治疝癖脾中急痛循脅上下搶心腹滿積聚厥氣
兩乳(銅)商丘治脾虚令人不樂(見腸鳴千見吐)三隂交治
脾病身重(見腹脹)
予嘗久患脾疼服治脾藥反膨脹不得已依耆域方
用麵裹火炮蓬莪茂末水與酒醋煎服立愈已而告
人人亦云高良薑末米飲調服亦作效後鄭教授傳
一方云草果延胡索苓脂并没藥酒調三兩錢一似
手拈却草果子五苓脂四味等分為末此亦平穩藥
也有此疾者宜服之或不吐不瀉心中疼甚日輕夜
甚者用乾鹽梅并茶煎服神效若灸者宜上管中管
下管脾俞三隂交等穴
鍼灸資生經卷三
