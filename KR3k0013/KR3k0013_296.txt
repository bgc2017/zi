册府元龜卷二百九十六宋王欽若等撰
宗室部
追封
傳曰慎終追遠民德歸厚矣乃有聯華帝胄齒于宗盟
景命弗融遘兹短折或未極封爵之制或不及光華之
旦或遭罹横枉沉痛載懷或帝構艱難勲業靡究繇是
舉敦族之義申追命之典以至胙土建國節惠易名加
尊極之稱升儲副之號備物典策寵章渥縟斯王者興
仁敦睦化下美俗之道又豈止厚親親之恩而已哉
後漢建武十五年追諡兄伯升為齊武公兄仲為魯哀
公(又依本傳其年追諡伯升為齊武王)
魏蕭懷王熊太祖子早薨黃初二年追封諡蕭懷公太
和三年又追進爵為王
鄧哀王冲太祖子建安十三年薨黃初二年追贈諡冲
曰鄧哀侯又追號為公太和五年加冲號曰鄧哀王
范陽閔王矩太祖子也早薨無子建安二十二年以樊
安公均子敏奉矩後封臨晉侯黃初三年追封諡矩為
范陽閔公五年改封敏范陽王七年徙封句陽太和六年追
進矩號曰范陽閔王
豐愍王昂太祖子也太祖南征為張繡所害黃初二年
追封曰悼公五年追加號曰豐悼王太和三年改諡曰
愍
相殤王鑠太祖子也早薨太和三年追封諡曰殤
濟陽懷王太祖子也建安十六年封西鄉侯早薨太和
四年追進爵諡曰懷公六年又進號曰懷王
廣宗殤公子棘太祖子也早薨太和五年追封諡曰殤
公
郿戴公子整太祖子也建安二十二年封郿侯二十三
年薨黃初二年追諡曰戴公
靈殤公子京太祖子也早薨太和五年追封諡
臨邑殤公子上太祖子也早薨太和五年追封諡
剛殤公子勤太祖子也早薨太和五年追封諡
樊安公子均太祖子也建安二十二年封樊侯二十四
年薨黃初二年追進公爵諡曰安
榖城殤公子乘太祖子也早薨太和五年追封諡(臣欽若等)
(按魏裴松之注魏武諸子以母貴賤為次不計兄弟之年)
贊哀王恊文帝子早薨太和五年追封諡曰經殤公青
龍二年更追改爵諡為王
吳長沙桓王策太帝之兄也漢末為討逆將軍會稽太
守帝稱尊號追諡策曰長沙桓王
晉隋穆王整義陽王望之子初封清泉侯先父望卒武
帝以義陽一縣追封為隋縣王
城陽哀王兆字千秋文帝子年十歲而夭武帝踐阼詔
曰亾弟千秋少聰慧有夙成之質不幸早亡先帝先后特
所哀愍每追遺意情懷感傷於是追加兆詔封諡
遼東悼惠王定國文帝子年三歲薨咸寧初追加封諡
廣漢殤王廣德文帝子年二歲薨咸寧初追加封諡
毗陵悼王軌武帝子年二歲而夭太康十年追加封諡
渤海殤王恢武帝子太康五年薨時年二歲追加封諡
南陽王虨愍懷太子子永康元年正月薨四月追封
臨川獻王郁會稽王道子之子也寧康中追封諡
宋臨川王道規高祖少弟也初以起義功封華容縣公
後為征西大將軍義熙八年薨追封南郡公高祖受命
追封臨川王
新野懷王夷父文帝第十七子也元嘉二十九年薨時
年六歲泰始五年追加封諡
池陽縣侯懷遠晉熙王昶子也早卒明帝即位追封池
陽縣侯
齊敬王子羽孝武帝第十四子太明三年生當年卒追
加封諡
淮陽思王子霄孝武帝第二十三子也大明五年生八
年薨追加封諡
南齊衡陽王道度太祖長兄仕至安定太守卒於宋世
建元二年追加封諡
始安貞王道生太祖次兄也宋世為奉朝請卒建元元
年追加封諡
始安靖王鳳貞王子明帝兄也官至正員郎卒於宋世
明帝建武元年贈始安靖王
安陸昭王緬始安貞王之子也永明九年卒明帝建武
元年追贈
梁文宣侯尚之高祖從父也仕齊為步兵校尉卒官天
監初追諡
文宣侯尚之子靈鈞仕齊廣德令高祖義師至行會稽
郡事頃之卒高祖即位追封東昌縣侯
忠簡侯崇之高祖從父齊永明中為東陽太守時錢塘
唐瑀之反崇遇害天監初追諡(高祖踐阼封崇之子景為吳平侯乃追封諡)
長沙宣武王懿高祖長兄也仕齊為尚書令東昏時遇
害天監元年追崇丞相封長沙郡王諡曰宣武
永陽昭王敷高祖次兄也齊建武四年薨高祖即位追
封永陽郡王諡曰昭
衡陽王暢高祖第四弟仕齊至太常封江陵縣侯卒天
監元年追封衡陽郡王諡曰宣
桂陽王融高祖弟仕齊太子洗馬永元中宣武之難融
遇害天監元年追封桂陽郡王諡曰簡
陳始興昭烈王道談高祖兄也仕梁為東宮直閣將軍
侯景之亂援臺中中流矢卒紹泰二年追贈義興郡公
諡曰昭烈高祖受禪重封始興郡王
南康郡王休先高祖母弟梁太清中卒高祖受禪追封
南康郡王諡曰忠壯
豫章王立長沙王權皆高祖子永定二年追封立諡曰
獻權諡曰思
後魏高凉王孤平文皇帝子也道武時以孤勲高追封
高凉王諡曰神武
順陽王郁桓帝之後也文成時為殿中尚書賜爵順陽
公及乙渾專權郁從順德門入欲誅渾渾窘怖遂奉獻
文臨朝後復謀殺渾為渾所誅獻文錄郁忠正追贈順
陽王諡曰簡
秦明王翰昭成帝子建國十年卒道武即位追贈秦
王諡曰明王翰子愍王觚使於慕容垂垂止觚道武討
中山慕容普驎害觚及平中山追封諡曰秦愍王
陳留王虔昭成孫登國初封陳留公後慕容寳來寇虎
戰没道武追惜傷慟追諡陳留桓王
江夏王吕道武族弟初以軍功封江夏公卒贈王爵
淮陵侯大頭烈帝之曾孫文成初封淮陵侯卒贈高平
公
河間公齊烈帝玄孫太武時賜爵河間公卒諡曰敬
樂陵王胡兒景穆子和平四年三月追封樂陵王
章武王大雒景穆子皇興二年薨追贈征北大將軍章
武郡王諡曰敬
河間王若文成帝第七子年十六未封而薨追封河間
王諡曰孝
長鄉縣侯提臨淮王譚子太武孫也以貪縱削除加罰
後詔提從駕南伐至雒陽參定遷都之議尋卒以預參
遷都功追長鄉縣侯
提子濟南王昌宣武時復封臨淮王未拜而薨贈齊州刺
史諡曰康追改封濟南王
都昌伯誘中山王熙弟也熙起兵誅元乂為其長史柳
元章等所殺誘被誅後追封都昌縣開國伯諡曰恭
東安王凝弟湛為廷尉少卿莊帝初遇害河隂贈征東
大將軍青州刺史追封漁陽王
武邑王義興景穆曾孫也初於河隂遇害永安中追封
燕郡王尋改封鉅鹿王又改封武邑王
陳留王真孝莊之兄也建義元年六月追封為陳留王
後周邵國惠公顥武帝伯父保定元年七月追封邵國
公諡曰惠
顥子景公什肥年十五而顥沒後魏永安中太祖入關
什肥不能離母遂留晉陽及太祖定秦隴什肥為齊神
武所害追贈大冢宰襲封邵公諡曰景
杞簡公連武帝伯父追賊定州戰殁保定元年七月追
封杞公諡曰簡
連子烈公元寶為齊神武所害保定初追贈襲杞國公
諡曰烈
莒國莊公洛生亦武帝伯父也保定元年七月追封莒
公諡曰莊
洛生子穆公菩提為齊神武所害保定初追贈大將軍襲
爵諡曰穆
宋國公震文帝子也保定元年七月追封
虞國公仲武帝族祖保定元年十二月封
隋河間公元孫高祖從父也帝受禪贈尚書令河間郡公
義成縣公鍾葵高祖族祖帝受禪追贈義成縣公
蔡王整高祖弟也周明帝時賜爵陳留郡公從武帝平
齊戰死高祖受禪追封蔡王諡曰景
河間王弘高祖從祖弟也為太子太保薨大業六年追
封郇王
唐鄭王亮高祖從父隋海州刺史武德初追封
畢王璋高祖從父仕周梁州刺史謀殺隋文事泄被誅
高祖即位追封畢王
郇王禕高祖從父武德初追封
蔡王蔚高祖從父武德初追封
西平王安蔚子武德初追封
濟南王哲安弟武德初追封
雍王繪高祖從父武德初追封
河南王贄繪子武德初追封
東平王韶贄弟武德初追封
梁王澄蜀王湛漢王洪皆高祖兄並早卒武德初追封
衞王玄覇高祖子早薨武德元年追封諡曰懷
楚王智雲高祖子大業末從高祖於河東及義師將起
建成潛歸太原以智雲年小委之而去因為吏所簿送
于長安為隂世師所害義寧元年追封楚國公武德元
年進封王諡曰哀
寧王憲睿宗長子天寶元年十一月制曰能以位讓為
吳太伯存則用成其節殁則當表其名非常之稱旌德
斯在故太尉寧王憲誕含粹靈允膺大雅孝悌之至本
乎中誠仁和之深非繇外奬率繇禮度雅尚文儒謙以
自牧樂於為善比兩獻而有光與二南而合德自出臨
方鎮入配台階逾勵忠勤益聞周慎實謂永為藩屏以
輔邦家曾不憗遺奄焉殂没友于之痛震動良深惟王
朕之元昆合升上嗣以朕奉先朝之睿略定社稷之阽
危推而不居請予主鬯又承慈旨焉敢固違不然者則
震極之尊豈歸于薄德茂行若此易名是憑自非大號
孰副休烈按諡法推功尚善曰讓德性寬柔曰讓敬追
諡曰讓皇帝宜令所司備禮册命册曰皇帝若曰於戲
古者崇德考行猶諡大名飾終追遠亦應徽册况乃元
昆之戚天倫之重豈循常典者哉咨爾故太尉寧王憲
純粹秉靈冲和成量孝友之性發乎天然仁義之道彰
乎日用加以好賢不倦樂善有聞休問掩於閒平清猷
光於魯衛實謂儀刑邦家保祐藩維景命不融奄從薨
逝興言震動哀疚纏懷惟王地居元子合膺主鬯昔朕
上禀先訓克清羣兇遂固守撝謙懇讓儲副然則深仁
厚德茂行已表於生前寶位尊名盛禮寧忘於歿後是
用諡王為讓皇帝令遣使尚書左丞相耀卿副使太常
卿韋縚等持節禮册因心之感備物飾情瞻典策而哀
深想棣華而望絶所冀幽穸嘉兹寵榮
申王撝睿宗子開元十二年薨制曰德盛者必享休名
道高者必膺殊典况人倫之重義切因心天屬之深情
殷追遠故司徒申王撝叡哲聰明本乎天性温恭孝友
挺自生知樂善好書清猷邁於兩獻深仁厚義美化侔
於二南可謂具瞻百寮儀刑列辟朕將永康兆庶方自
友于天不憗遺奄從薨逝永惟仁範哀慟纏懷用表非
常之榮少寄天倫之戚可追贈惠莊太子宜令所司備
禮就加册命陪葬橋陵以禮部尚書蘇頲為喪葬使京
兆尹李休光為副使尚書左丞楊承令為鹵簿使遣侍
中攝太尉元乾曜持節册曰維開元十二年十一月甲
申皇帝若曰於戲夫縟禮所以飾情崇名所以表德義
存追遠愛洽因親惟故司徒申王撝璿極禀虛邦家維
翰體孝友以成性用淳和而合道沛獻受易率以鳴謙
河間聚書時其好學加以出為方伯弘宣六條入登司
徒大敷五教而天則不憗奄薨於行留邸無期同氣遂
遠興哀痛震動於厥心夫先王演親親之恩春秋著加
等之義上嗣之位飾終斯在宜率茂典以永徽猷魂而
有靈式昭哀贈
岐王範睿宗于開元十四年薨陪葬橋陵制曰褒崇名
器所以尊德也光昭典禮所以飾終也况天倫之愛親
親之至乎故太子太傅上柱國岐王範特禀聰明率繇
孝友好書不倦樂善無忘固已作則列藩儀刑百辟方
憑魯衛之政率流雍穆之風豈圖輔德愆期殱良奄及
想同氣而莫遂望驂駕而何追言念平生情深震動宜
加殊禮之命用寄孔懷之哀可追贈惠文太子
薛王業睿宗子開元二十一年薨明年册贈惠宣太子
隋王隆悌睿宗子也初封汝南郡王早薨唐隆元年追
贈
義豐郡王光順桂陽郡王守義皆章懷太子賢之子也
先天二年三月太上皇詔追封光順為莒王守義為畢王
慶王琮玄宗長子天寶十一載薨贈靖德太子後肅宗
元年建寅月詔曰聖人立號天下至公膺其美者必歸
有德有其德者或無其位苟徽烈可紀則追崇之典行
焉况義貫因心禮優加等稽夫往策抑有前聞盛業鴻
猷久不可替故靖德太子琮慶鍾霄極親則朕兄性與
天道行高時望宣慈惠和聰明睿哲四科兼綜一以貫
之而福壽不遐既隨往運緬惟友愛實軫于心朕昔踐
儲宮顧誠非次於君人之命所不敢違以少長而言豈
忘其序每思懇讓竟莫獲從遽順聖慈嗣兹寶位安可
不申夙志有闕推恩宜加尊異之名載茂哀榮之典敬
用追諡曰奉天皇帝妃竇氏曰恭應皇后宜委有司即
擇日册命更以禮葬仍令右僕射晃充使監護少府竇
履信為副
榮王琬玄宗子天寶十四載薨贈靖恭太子
夏王一玄宗子開元五年孩孺而薨追封夏王諡曰悼
懷王敏玄宗子纔晬開元八年二月薨封懷王諡曰哀
建寧郡王倓肅宗第三子天寶中封肅宗至靈武為張
良娣李輔國所搆賜死代宗即位追贈齊王大歷三年
五月詔曰故齊王倓承天祚之慶保鴻名之光降志尊
賢高才好學藝文博洽智略宏通斷必知來謀皆先事
識無不逹理至逾精乃者寇盗横流鑾輿南幸先聖以
宸扆之戀將侍君親惟王以宗廟之重誓寧家國克協
朕志載符天時立辨群議之非同獻五原之計中興之
盛實藉竒功景命不融早從厚穸天倫之愛震惕良深
流涕追封胙于東海傾加表飾未極哀榮夫以參舊邦
再造之勤成天下一家之業而存未峻其等沒未尊其
稱非所旌徽烈明至公也朕以𦕈身纘膺大寶不及讓
王之禮莫申太弟之嗣所懷靡從追想逾切非常之命
寵錫攸宜敬用追諡曰承天皇帝與興信公主第十四
女張氏冥婚諡曰恭順皇后有司准式擇日册命改葬
于順陵仍袝於奉天皇帝廟同殿異室焉
衛王佖肅宗第四子天寶中封西平郡王早薨寶應元
年五月追封
鄆王榮肅宗第八子天寶中封靈昌郡王早世寶應元
年追封鄆王
恭懿太子佋肅宗第十二子至德二年封興王上元元年薨
詔曰厚禮所以飾終易名所以表行况情鍾天屬寵及褒封
載疇加等之美式備元儲之贈永懷軫念有惻彝章第十
二子故興王佋毓慶璿源分華若木天資純孝神假聰
明河閒聚書幼聞樂善之旨延陵聽樂早得知音之妙
頃以暫嬰沉瘵殆積旬時而資敬益章穎晤逾爽愛親
之戀言不間於斯須告訣之詞事先符於夢寐顧惟至
性實切深衷將分土析珪載崇藩翰聞詩對易爰就琢
磨方冀成立未虞天喪瑶英始茂遽摧於當春隙駟俄
遷忽沉於厚夜興言痛悼憫惜良深宜賁寵於青宮俾
哀榮於玄穸可贈太子諡曰恭懿(佋薨時七八歲既薨之夕肅宗張后俱夢)
(佋有如平昔拜辭流涕而去帝方寢疾追念過深故特以儲嗣之贈寵之上疾累日方平)
宋王僖肅宗第十四子早世建中二年正月追封
昭靖太子邈代宗第二子寶應元年封鄭王大歷九年
薨帝惜其才早夭册贈昭靖太子
均王遐代宗第三子早夭貞元八年追封
荆王選代宗第十一子早世建中三年追封
靈溪郡王詠昭靖太子第二子大歷十年七月追封
代王諲德宗第八子本封縉雲郡王早薨建中三年正
月追封
邕王謜順宗子德宗命之為子貞元四年封十五年十
月薨時年十八贈文敬太子
晉王普敬宗長子太和二年詔曰王者重統紀尊儲副
所以上嚴國本祗叶禮經睦人倫以正邦典崇丕基而
昭彝式其或德契元良恩當追命道雖間於存歿義有
表於哀榮仰惟舊章用攄憫志故開府儀同三司晉王
普先帝冢嗣閒氣夙鍾孝敬發於岐嶷温仁形於襁褓
翦珪分社光祝册於參墟錫土啓藩假威尊於上黨朕
頃戡内難謬屬與能以王齒在嬰提事絶推讓方期就
傅謂致修齡既因猶子之義俾膺主鬯之選天不憗遺
殱我本枝泣悼永往空餘典禮嗟樂善而莫報顧卜起
而何追銜悲良慟此誠無極是用稽諸前訓申我宿愛
布曩懷於此日告如在于幽靈式備虛儀曷瘳深痛可
贈悼懷太子仍令有司擇日備禮追册
梁永王義方太祖伯父韶王義談太祖叔父開平四年
追封
朗王存太祖仲兄唐乾符中與太祖俱逐黃巢中流
矢而卒開平四年四月追封
郴王友裕太祖長子唐末為華州節度使守興德尹天
祐元年卒開平五年追封
密王友倫太祖兄子唐末為宿衛都指揮使遥領容州
節度使因會客擊鞠馬逸墜車而薨開平三年追封
安王友寧太祖兄子唐末遥領邕州節度使昭宗自奉
鳳翔還降詔書以青寇未殄委之攻討友寧進師逼青
州青人悉出大戰于石樓王師少却友寧自峻阜騎馳
殿軍馬蹶仆為敵人所及而薨開平三年追封
晉陳王重杲高祖子幼亡天福六年五月追封
福王德高祖弟後唐末為沂州馬步軍都指揮使天福
初贈太傅七年正月贈太尉追封
通王殷高祖弟天福初贈太傅七年正月贈太尉追封
廣王威高祖弟後唐末為彰聖后第三軍都指揮使長
州刺史天福初贈太傅七年正月贈太尉追封
虢王重英高祖子天福二年正月贈太保七年正月贈
太傅追封
壽王重義高祖子天福二年權東都留守遇害贈太傅
七年正月贈太尉追封
郯王重胤高祖子天福二年正月贈太保七年正月贈
太傅追封
沂王重信高祖子天福二年為河陽節度使遇害贈太
尉七年正月贈太師追封
䕫王重進高祖子天福二年正月贈太保七年正月贈
太傅追封
韓王暉高祖弟為曹州防禦使以疾終於官歸葬太原
天福八年追封
周郯王侗杞王信皆太祖子乾祐末遇害廣順元年二
月詔以故第二子青哥贈太保賜名侗第三子意哥贈
司空賜名信顯德四年四月制曰禮以緣情恩以悼往
矧在友于之列尤鍾惻愴之思故皇弟贈太保侗贈司
空信等玉葉聯芳金莖比瑞屬景運之初啓何大年之
不登未剪桐珪連雕棣萼俾予終鮮實動永懷既登叙
以無階在疏封而豈恡贈其王爵慰我天倫侗追封郯
信追封杞王
越王誼吳王誠韓王諴皆世宗子乾祐末遇害廣順元
年二月太祖詔故皇孫三人宜哥贈左驍衛大將軍賜名
誼二哥贈左武衛大將軍賜名誠三哥贈左屯衛大將
軍賜名諴顯德四年四月制曰父子之道聖賢不忘再
思夭閼之端愈動悲良之抱故皇子贈左驍衛大將軍
誼贈左武衛大將軍誠贈左屯衛大將軍試等鳳雛龍
翰常聳其殊姿玉折蘭摧早罹於非禍載惟往事有足
傷懷宜贈一字之封仍贈三台之秩表吾追念慰乃英
靈誼追封越王誠追封吳王諴追封韓王
册府元龜卷二百九十六
