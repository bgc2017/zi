冊府元龜卷七百二十七宋王欽若等撰
幕府部
辟署第二
晉羊曼字祖延少知名本州禮命太傅辟皆不就避難
渡江元帝以爲鎮東參軍轉丞相主簿委以機密
王珣字元琳弱冠與陳郡謝玄爲桓温掾後轉主簿從
討袁真轉大司馬參軍
陶侃字士行爲盧江縣吏鄱陽孝廉范逵過盧江太守
張䕫稱美之䕫召爲督郵遷主簿後除郎中伏波將軍
孫秀以亡國支庶府望不顯中華人士耻爲掾屬以侃
寒宦召爲舍人
温嶠字大真年十七州郡辟召不就司隸命為都官從
事後舉秀才灼然司徒辟東閣祭酒補上黨令平北大
將軍劉琨請爲參軍琨遷大將軍嶠爲從事中郎琨遷
司空以爲右司馬
楊方字公回賀循稱之扵京師司徒王導辟為掾轉東
安太守遷司徒參軍事
薛兼字令長察河南孝廉辟公府累歴懷令司空東海
王越引爲參軍轉祭酒元帝爲安東將軍以爲軍諮祭
酒稍遷丞相長史
劉阮字大連彭城人爲彭城内史避亂渡江元帝以爲
從事中郎遷丞相司直委以刑憲
刁恊字玄亮成都王穎請爲平北司馬後歴趙王倫相
國參軍長沙王乂驃騎司馬東嬴公騰鎮臨漳以恊爲
長史避亂渡江元帝以爲鎮東軍諮祭酒轉長史
戴淵字若思舉孝廉入雒陸機薦之扵趙王倫倫乃辟
之累轉東海王越軍諮祭酒後元帝召爲鎮東右司馬
戴邈字望之永嘉中元帝版行邵陵内史丞相軍諮祭
酒
周覬字伯仁累遷尚書吏部郎東海王越子毗為鎮軍
將軍以覬爲長史元帝鎮江右請爲軍諮祭酒
應詹字思遠初辟公府爲太子舍人趙王倫以爲征東
長史倫誅坐免城都王穎辟爲掾鎮南大將軍劉弘詹
之祖舅也請爲長史
卞壺字望之永嘉中除著作佐郎征東將軍周馥請爲
從事中郎不就元帝鎮建業召爲從事中郎將委以選
舉甚見親仗
鄧攸字伯通爲太子洗馬東海王越世子文學吏部郎
中越弟騰爲東中郎將請攸爲長史
孫惠字德施永寧初赴齊王冏義辟以大司馬戶曹掾
轉東曹屬冏敗成都王穎以爲大將軍參軍後改姓名
以遁東海王越舉兵下邳惠詭稱南嶽逸士秦秘之以
書干越越榜道以求之惠乃出見越即以爲記室參軍
後除太子中庶子復請補司空從事中郎
熊遠字孝文豫章人太守會稽夏静辟為功曹及静去
職遠送至會稽以歸州辟主簿元帝作相引爲主簿轉
從事中郎
顧和爲司徒掾時東海王冲爲長水校尉妙選僚屬以
劉眈爲司馬庾懌爲功曹和爲主簿
陳頵字延思陳國人仕郡督郵簡獲隱匿者三千人爲
一州尤最太守劉享拔爲主簿州辟從事乘馬車還家
宗黨榮之
高崧字茂琰總角時司空何充稱其明慧充爲楊州引
爲主簿益相欽重轉驃騎主簿累遷黃門侍郎簡文輔
政引爲撫軍司馬
庾亮美姿儀善談論而方嚴自守元帝爲鎮東時聞其
名辟西曹掾及引見風情都雅過於所望甚器重之
庾翼字稚恭蘇峻作逆時翼年二十二兄亮使白衣領
數百人備石頭亮敗與翼俱奔事平始辟太尉陶侃府
轉參軍累遷從事中郎在公府雍容諷議
庾懌字叔預東海王冲爲長水校尉清選綱紀以懌爲
功曹又爲冲中軍司馬
王承字安期永寧初爲驃騎將軍後避難南下遷司空
從事中郎後東海王越鎮許以爲記室參軍雅相知重
王述字懷祖年三十尚未知名人或謂之癡司徒王導
以門地辟爲中兵屬既見無他言惟問以江東米價述
張目不答導曰王掾不癡人何言癡也康帝爲驃騎將
軍召補功曹又歴庾冰征虜長史
王坦之字文度簡文帝爲撫軍將軍辟爲掾累遷參軍
從事中郎仍爲大司馬桓温長史
王廙字世將初辟太傅掾轉參軍出爲濮陽太守元帝
作鎮江右廙棄郡過江帝見之大悦以爲司馬後以冠
軍將軍領丞相軍諮祭酒
蔡謨字道明父克爲成都王穎大將軍記室穎爲丞相
擢爲東曹掾後絶不仕東嬴公騰爲車騎將軍鎮河北
以克爲從事中郎知必不就以軍期致之謨避亂渡江
明帝爲東中郎將引為參軍元帝拜丞相復辟爲掾轉
參軍後歴大將軍王敦從事中郎司徒左長史
諸葛恢字道眀元帝爲安東將軍以恢為主簿復爲鎮
東參軍與卞壺竝以時舉遷從事中郎兼統記室
孔愉字敬康會稽人值亂入新安山中改姓孫氏永嘉
中元帝始以安東將軍鎮楊土命愉爲參軍邦族尋求
莫知所在建興初始出應召爲丞相掾仍除駙馬都尉
參丞相軍事時已五十矣
謝尚字仁祖司徒王導深器之比之王戎嘗呼爲小安
豐辟為掾轉西曹屬
謝安字安石年四十征西大將軍桓温請爲司馬既到
温甚喜言生平歡笑竟日既出温問左右頗嘗見我有如
此客不
王獻之字子敬轉秘書丞謝安甚欽愛之請爲驃騎長
史安進號衛將軍復為長史
桓宣譙國人爲元帝丞相舍人時塢主張平自稱豫州
刺史樊雅自稱譙郡太守轉宣行參軍使說平雅平雅
遣將軍主簿詣丞相府受節度南中郎將王含請爲參
軍
桓伊字叔夏有武幹摽悟簡率為王濛劉琰所知頻參
諸府軍事累遷大司馬恭軍
毛穆之字憲祖寳之子果毅有父風安西將軍庾翼以
爲恭軍翼子方之爲建武將軍守襄陽方之年少翼選
武將可信仗者爲輔弼乃以穆之爲建武司馬
桓遐字應遠勇力絶人桓温以爲恭軍數從温征伐
虞預字叔寧餘姚人太守庾琛命爲主簿預上計陳時
政所失琛善之即皆施行太守記瞻到預復爲主簿轉
功曹史安東從事中郎諸葛恢恭軍庾亮等薦預召爲
丞相行恭軍兼記室
棗據字道彦美容貌善文辭弱冠辟大將軍府
周玘字宣佩弱冠州郡辟命不就刺史初到召爲别駕
從事虚已備禮方始膺命
車胤風姿美劭機悟敏速甚有鄉曲之譽桓温在荆州
辟爲從事以辯識義理深重之引爲主簿
習鑿齒字彦威荆州刺史桓温辟爲從事江夏相袁喬
深器之數稱其才於温轉西曹主簿親遇隆密
謝玄字幼度有經國才略屢辟不起後與王珣俱被桓
温辟爲掾竝禮重之
謝萬弱冠辟司徒掾遷右西蜀不就簡文帝作相聞其
名召為撫軍從事中郎萬著白綸巾鶴&KR0769;裘履版而前
既見與帝共談移日
鄧粲長沙人少以高潔著名與南陽劉麟之南郡劉尚
公同志友善竝不應州郡辟命荆州刺史桓冲卑辭厚
禮請粲爲别駕粲爲其好賢乃起應召
孫盛字安國補瀏陽令太守陶侃請爲恭軍庾亮代侃
引爲征西主簿轉恭軍庾翼代亮以爲安西諮議恭軍
桓温代翼留爲恭軍與俱伐蜀累遷從事中郎
羅企生字宗伯豫章人爲臨汝令刺史王凝之請爲别
駕殷仲堪之鎮江陵引爲功曹累遷武陵太守未之郡
而桓玄攻仲堪仲堪更以企生爲諮議恭軍
宋徐羨之字宗文少為王雅太子少傅主簿劉牢之鎮
北功曹又爲桓循撫軍中兵恭軍與高祖同府深相親
結義旗建高祖拔爲鎮軍恭軍領軍司馬補瑯邪王大
司馬恭軍司徒左西屬深州别駕從事義熙十一年除
鷹揚將軍瑯邪内史仍爲大司馬從事中郎將高祖北
伐轉太尉左司馬嘗留任以副劉穆之
王鎮惡北海人廣固之役或薦鎮惡扵高祖即以爲青
州治中從事史行恭中軍大尉軍事署前部賊曹義熙
八年大軍西討轉恭軍事十二年高祖將北伐轉諮議
恭軍行龍驤將軍領前鋒
孟龍符懷玉弟也早爲高祖所知既克京城以爲建武
恭軍
朱齡石初爲桓循撫軍恭軍高祖克京城以爲建武參
軍後遷武康令又召爲恭軍累遷尚書都官郎尋復爲
恭軍坐事免復爲恭軍
朱超石齡石之弟桓謙爲衛將軍以補行恭軍又恭何
無忌輔國右軍軍事徐道覆破無忌得超石以爲參軍
至石頭說其司舟人單舸走歸高祖高祖甚喜之以爲
徐州主簿遷車騎恭軍事復補中兵恭軍
毛修之字敬文少有大志頗讀史籍荆州刺史殷仲堪
以爲寧遠恭軍後爲桓玄恭佐桓玄平還至京師高祖
以爲鎮軍諮議恭軍
羊欣字敬元桓玄輔政領平西將軍以欣爲平西恭軍
義熙中弟徽被遇扵高祖高祖謂諮議鄭鮮之曰羊徽
一時美器時論猶在兄後恨不識之即拔欣補右將軍
劉璠司馬轉長史中軍將軍道璘諮議恭軍
傅弘之字仲度少倜儻有大志義旗建輔國將軍劉道
規以爲恭軍
劉道産彭城人初爲輔國恭軍無錫令有能名高祖拔
爲中軍行恭軍又爲道憐驃騎恭軍後又爲彭城王驃
騎中兵恭軍
王敬弘琅邪人桓玄輔政及簒位屢召不至高祖以爲
車騎從事中郎徐州治中從事征西將軍道規諮議恭
軍
謝靈運陳郡人初爲晉琅邪王大司馬行恭軍撫軍將
軍劉毅鎮姑熟以爲記室恭軍毅鎮江陵又以爲衛軍
從事中郎毅伏誅高祖拔爲太尉恭軍高祖伐長安驃
騎將軍道憐居守拔爲諮議恭軍
劉秀之字道寳父仲道高祖克京城以補建武恭軍秀
之累官建業令太祖鎮襄陽以爲撫軍錄事恭軍
張敷性整實風韻甚高好讀古書兼屬文論少有盛名
高祖見而愛之以爲世子中軍恭軍數見接父邵爲湘
州去官侍從太祖拔爲西中郎恭軍江夏王義恭鎮江
陵以爲撫軍功曹轉記室恭軍
王華父廞起兵兵敗不知存亡華布衣蔬食十餘年高
祖欲收其才用乃發廞喪問使華制服服闋高祖北伐
長安領鎮西將軍北徐州刺史辟華爲州王簿仍轉鎮
西主簿治中從事史歴職著稱
袁淑字陽源遷太子洗馬以脚疾不拜衛軍臨川王義
慶雅性好文章請爲諮議恭軍遷司徒左西屬
謝莊爲吏部尚書免官時北中郎將新安王子鸞有盛
寵欲令招引才望孝武乃使子鸞拔莊爲長史
顔延之字延年文章之美冠絶當時飲酒不護細行後
將軍吳國内史劉柳以爲行恭軍因轉主簿豫章公世
子中軍行恭軍
顔師伯字長淵父邵剛正有局力爲謝晦所知晦鎮江
陵請爲諮議恭軍領掾事師伯方孤貧劉道産為雍州
以為輔國行恭軍弟師仲妻臧質女也質爲徐州辟師
伯爲主簿衡陽王義季代質爲徐州質薦之扵義季即
命爲征西行恭軍興安侯義賓代義季世祖代義賓仍
爲輔國安北行恭軍諮議恭軍王景文薦之世祖乃以
爲徐州主簿世祖鎮尋陽啓太祖請爲南中郎主簿太
祖不許謂典籖曰中郎府主簿那得用顔師伯世祖又
啓爲長流正佐太祖又曰朝廷不能除之卿可自授亦
不宜署長流乃拔爲恭軍事署刑獄
沈慶之字弘先兄敬之爲趙倫之征虜恭軍南陽太守
慶之往襄陽省兄倫之見而賞之倫之子伯符爲竟陵
太守倫之命伯符拔為寧遠中兵恭軍
顧覬之吳郡人初爲郡主簿謝晦為荆州以爲南蠻功
曹仍爲晦衛軍恭軍晦愛其雅素深相知待王弘辟爲
陽州主簿仍爲弘衛軍恭軍鹽官令衡陽王義季右軍
主簿
沈穆夫字彦和少好學王恭命爲前軍主簿與其父警
書曰足下既秉不拔之志高卧東南故屈賢子共事非
以吏職嬰之也
劉勔少有志節兼好文義家貧爲廣州增城令廣州刺
史劉道錫引爲揚烈府主簿
何長瑜東海人盧陵王紹鎮尋陽以長瑜爲南中郎行
恭軍掌書記之任
龔穎遂寧人少好學益州刺史毛璩辟爲勸學從事璩
爲譙縱所殺縱脅穎以兵刃穎終不屈節其後刺史至
輙加辟引歴府恭軍州别駕從事
袁顗父爲吳郡顗隨父在官值元凶弑立安東將軍隨
王誕舉兵入討拔顗爲諮議恭軍
南齊孔稚珪字德璋會稽人少學涉獵有美譽太守王
僧&KR1050;見而重之引爲主簿州舉秀才解褐安成王車騎
法曹行恭軍後為殿中郎太祖爲驃騎以稚珪有文翰
取爲記室恭軍對掌辭筆
辛普明河南人有賢行後遭母喪幾至毁滅揚州刺史
豫章王辟爲議曹從事
夏侯恭叔譙國人桓崇祖為豫州聞其才義辟爲主簿
兼掌書翰
庾杲之爲王儉衛軍長史時人呼儉府爲入芙蓉池儉
謂人曰昔袁公作衛軍欲用我爲長史雖不獲就要是
意向如此今亦應湏知我軰人也乃用杲之
垣崇祖字敬遠下邳人年十四有幹略刺史劉道隆辟
爲主簿厚遇之
劉懷珍字道玉平原人本州辟主簿江夏王義恭出鎮
旴𣅿道遇懷珍以應對見重取為驃騎長史兼墨曹行
恭軍
劉善明平原人年四十刺史劉道隆辟治中從事父懷
民謂善明曰我已見汝立身復欲見汝立官也善明應
辟
周山圖字季寂初爲吳郡晉陵防郡隊主兖州刺史沈
僧榮鎮瑕丘與山圖有舊以爲已建武府恭軍
焦度字文續孝武帝初青州刺史顔師伯出鎮臺以度
領幢主送之與魏軍戰扵沙溝破陣大捷師伯拔爲已
輔國府恭軍後補晉安王子勛夾轂隊主子勛起兵事
敗逃宫亭湖中朝廷聞其勇甚憂患之使江州刺史王
景文誘降度景文以爲已鎮南恭軍尋領中直兵
虞玩之少閑刀筆沉涉書史累遷安成王車騎錄事轉
少府太祖鎮東府朝野致敬玩之猶躡履造席太祖引
爲驃騎諮議恭軍覇府初開賓客輻凑玩之與樂安任
遐俱以應對有席上之美齊名見遇
謝超宗陳郡人爲新安王撫軍行恭軍泰始初為建安
王司徒恭軍事遷司徒主簿丹陽丞建安王休仁引爲
司徒記室正員郎太祖爲領軍數與超宗共屬文愛其
才翰衛將軍袁粲聞之謂太祖曰超宗開亮迥悟善可
與語取爲長史臨淮太守
虞悰字景豫會稽人少而謹正有至性州辟主簿累至
州治中别駕黃門郎武帝爲中軍引悰爲諮議恭軍遣
吏部江謐持手書謂悰曰今因江吏部有白以君情意
顧欲相屈
胡諧之豫章人州辟從事主簿累爲邵陵王左軍諮議
武帝頓盆城使諧之守尋陽城及爲江州復以諧之爲
别駕以事任
蕭景先南蘭陵人太祖鎮淮隂以景先領軍主除後軍
行恭軍與世祖欵暱世祖爲廣興郡啓太祖求景先同
行除世祖寧朔府司馬自此嘗相隨逐
江祏字弘業累官南徐州别駕高宗輔政委以心腹高
宗爲驃騎鎮東府以祏爲諮議恭軍
江斆字叔文濟陽人少有美譽桂陽王休範臨州辟迎
主簿不就後為安成王撫軍記室轉驃騎從事禇淵爲
衛將軍重斆爲人先通旨意引為長史
何昌㝢字儼望廬江人宋建安王休仁爲揚州辟昌㝢
州主簿遷司徒行恭軍太傅五官司徒東閣祭酒建平
王景素爲征北南徐州昌㝢又爲府主簿以風素見重
謝[卄瀹]字義絜累官至撫軍功曹武帝爲中軍引爲記室
建元初累至中書郎衛軍王儉引為長史雅相禮遇
王思遠琅邪人少無仕心宋建平王景素辟南徐州王
簿甚見禮遇
陸惠曉字叔明吳郡人初應州郡辟舉秀才衛尉史歴
諸府行參軍以母老還家太祖輔政除尚書殿中郎太
祖表禁奢侈惠曉撰答詔草為太祖所賞引爲太𫝊東
閣祭酒
王融字元長少而神明警惠晉安王南中郎授行參軍
坐公事免竟陵王爲司徒授法曹行參軍
謝朓字玄暉爲新安王中軍記室尋兼尚書殿中郎高
宗輔政以眺爲驃騎諮議領記室掌覇府文筆又掌中
書詔誥
張欣泰字義亨宋左衛將軍興世之子少有志節不以
武業自居好讀子史辟州主簿歴諸王府佐
卞彬字士蔚才操不羣文多指刺州辟西曹主簿
丘巨源少舉丹陽郡孝廉為宋孝武所知江夏王義恭
取爲掌書記
王智深字雲才建平王景素爲南徐州作觀法篇智深
和之見賞辟爲西曹書佐未到職而景素敗
賈淵字希鏡世傳譜學大始初辟丹陽郡主簿昇明中
太祖嘉淵世學取爲驃騎恭軍
李珪之字孔璋江夏人少辟州從事宋泰始初蔡興宗
爲郢州以珪之爲安西府佐委以職事
封延伯字仲璉渤海人有學行不與世人交州辟主簿
不就垣崇祖爲豫州辟啓太祖用爲長史𢃄梁郡太守
平藹爲豫章王嶷荆州刺史主簿恭知州事嶷甚重焉
州人嫉之或譛藹廨門如市嶷遣覘之方見藹閉閣讀
書嶷還都以藹為太尉刑獄恭軍典書記
樂頥字文德南陽人世居南郡少而言行和謹湘州刺
史王僧&KR1050;引爲主簿以同僚非人棄官去
蔡樽舉高第為司徒法曹行恭軍王儉高選府僚以樽
爲主簿
梁沈約起家奉朝請濟陽蔡興宗聞其才而善之興宗
爲郢州刺史引爲安西外兵恭軍兼記室興宗嘗謂其
諸子曰沈記室人倫師表宜善事之
范岫與吳興沈約俱爲蔡興宗所禮興宗爲安西將軍
引爲主簿
陸倕吳郡人年十七舉本州秀才刺史竟陵王子良開
西邸延英俊倕亦預焉辟議曹參軍
周捨有口辨王亮爲丹陽尹聞而喜之辟爲主簿政事
委焉
龔惬遂寧人劉季連爲益州刺史辟為府主簿愜(缺)之
孫累世有學行故引(缺)
王僧孺爲太學慱士尚書僕射王晏深相賞好晏爲丹
陽尹召補郡功曹使僧孺撰東宫新記後兼太學博士
晏子得元出爲晉安郡以僧孺補郡丞
任昉爲征西行參軍永明初衛將軍王儉領丹陽尹引
爲主簿儉雅欽重昉以爲當時無軰
劉景昕事母孝謹母病三十年一朝而瘳鄉里以爲誠
感荆州刺史湘東王辟爲主簿
江淹昇明初齊帝輔政聞其才召爲尚書駕部行驃騎
參軍事
王亮爲大司馬從事中郎出爲衡陽太守以南土卑濕
辭不之官遷給事黃門侍郎尋拜晉陵太守在職清公
有美政時齊明帝作相聞而嘉之引爲領軍長史甚見
賞納
鄧元起爲武寧太守戍三關郢州刺史張冲督河北軍
事元起累與冲書求旋軍冲報書曰足下在彼吾在此
表裏之勢所謂金城湯池一旦捨去則荆棘生焉乃表
元起爲平南中兵參軍事
樂法才少遊京師造沈約約見而稱之和帝爲相國召
爲府參軍鎮軍蕭穎胄辟爲主簿
王志字次道司空僧&KR1050;之子爲大尉行參軍又爲武陵
王文學禇淵爲司徒引志爲主簿謂僧&KR1050;曰朝廷之恩
本爲殊特所可光榮在屈賢子
柳慶遠字文和為襄陽令高祖臨雍州問京兆人杜惲
求州綱惲舉慶遠高祖曰文和吾已知之所問未知者
耳因辟别駕從事史
夏侯詳字叔遠譙郡人年十六遭父艱服闋刺史殷琰
召補主簿琰叛輔國將軍劉勔討平代爲刺史又補主
簿頃之爲新汲令豫州刺史表轉治中從事仍遷别駕
歴事八將州部稱之
蔡道恭字懷儉少寬厚有大量齊文帝為雍州召補主
簿
鄭紹叔字仲明榮陽人年二十餘爲安豐令有能名本
州召補主簿轉治中從事史高祖臨司州命爲中兵參
軍領長流
柳惔字文通年十七齊武帝爲中軍命爲參軍轉主簿
柳憕字文深爲中庶子後爲鎮北始興王長史王移鎮
益州復請憕帝曰柳憕風標才氣恐不能久爲少王臣
王請數四不得已以爲鎮西長史
宗夬字明敭南陽人宋明帝即位爲郢州治中以父老
去官南康王爲荆州刺史引爲别駕
樂藹字蔚遠南陽人宋建平王景素爲荆州刺史辟爲
主簿景素爲南徐州復引爲征北刑獄參軍遷龍陽相
齊豫章王嶷爲武陵太守雅善藹爲政及嶷爲荆州刺
史以藹爲驃騎行參軍領州主簿參知州事嶷還都以
藹爲太尉刑獄參軍典書記遷支江令還爲大司馬中
兵參軍轉都記室後南康王爲西中郎以藹爲諮議參
軍
傅昭字茂遠宋世太原王延秀薦於丹陽尹袁粲深為
所禮辟爲郡主簿
蕭琛字彦瑜少而朗悟爲齊太學博士王儉宴於樂道
苑琛著虎皮靴策桃杖直造儉坐儉與語大悦儉爲丹
陽尹辟爲主簿後爲晉熙王長史行南徐州兼少府高
祖定京邑引爲驃騎諮議領錄事
裴子野字幾原爲右軍安成王參軍俄遷兼廷尉正免
職吳平侯蕭景爲南兖州刺史引爲冠軍錄事府遷職
觧
顧恊字正禮爲安成王國左常侍兼廷尉正大尉臨川
王聞其名召掌書記累遷輕車湘東王參軍事兼記室
西豐侯正德受詔北討引爲府錄事參軍掌書記
賀琛字國寳會稽人於鄉里聚徒教授普通中刺史臨
川王辟爲祭酒從事
劉孺字季雉彭城人本州召迎主簿起家中軍法曹行
參軍鎮軍沈約聞其名引爲主簿嘗與遊宴賦詩大爲
約所嗟賞
劉遵字孝陵累遷晉安王宣惠雲麾二府記室甚見賓
禮轉南徐州治中王後爲雍州復引爲安北諮議參軍
臧盾字宣卿齊世爲丹陽尹丞高祖平京邑覇府建引
爲驃騎刑獄參軍
丘遲字希範吳興人州辟從事累遷車騎錄事恭軍高
祖平京邑覇府開引爲驃騎主簿甚被禮遇
庾於陵字介傳學有才思齊隨王子隆爲荆州召爲主
簿子隆代還又以爲送故主簿後始興王遥光爲撫軍
引爲行參軍兼記室
吳均字叔彦吳興人家世寒賤至均好學有俊才柳惲
爲吳興召補主簿日引與賦詩建安王偉爲揚州引兼
記室掌文翰
劉峻字孝標齊蕭遥光爲豫州引爲府刑獄禮遇甚厚
後爲西省學士免安成王季好峻文學及遷荆州引爲
戶曹參軍
伏挺字士摽高祖義師至挺迎謁於新林高祖見之甚
悦謂曰顔子引爲征東行參軍時年十八
顔見遠博學有志行齊和帝之鎮荆州以見遠爲錄事
參軍
庾域少沉静有名鄉曲梁文帝爲郢州辟爲主簿歎美
其才曰荆南柯梓其在斯乎加以恩禮
陳蔡景歴字茂世爲海陽令侯景之亂客遊京口高祖
鎮朱方素聞其名以書要之景歴對使人答書筆不停
綴文不重改高祖得書甚加欽賞仍更賜書報答即日
授征北府中兵參軍仍領記室衡陽獻王昌時爲吳興
郡昌年尚少吳興王之鄉里父老故人尊卑有序高祖
恐昌年少接對乖禮乃遣景歴輔之
沈恪吳興武康人深有幹局梁新渝侯蕭映爲郡特召
爲主簿映遷北徐州恪隨映之鎮映又遷廣州以恪兼
府中兵參軍嘗領兵討伐
江德藻濟陽人爲武陵王行參軍南平王偉爲大司馬
聞其才名請爲東閣祭酒
杜之偉幼精敏有才爲邵陵王參軍侯景之亂逃竄山
澤及高祖爲丞相素聞名召補記室參軍
周鐵虎膂力過人便馬槊事梁河東王譽以敢勇聞奏
授爲府中兵參軍
張種爲梁西昌侯府西曹掾時武陵王爲益州刺史重
選府僚以種爲征西曹掾侯景之亂種奉其母東奔母
卒以凶荒未獲葬服制雖畢而常若在喪侯景平司徒
王僧辯以狀聞起爲貞威將軍治中從事史并爲具葬
禮訖方即吉
沈烱字禮明少有雋才初爲賊將宋子仙所逼掌書記
子仙敗梁將王僧辯購得之羽檄軍書皆出扵禮明僧
辯爲司徒以禮明爲從事中郎
虞寄字安次會稽人閉門稱疾以書籍自娛岳陽王爲
會稽太守引爲行參軍遷記室參軍領部五官掾轉爲
中記室掾
到仲舉字德言侯景之亂依文帝及景平文帝爲吳興
郡守以仲舉為郢郡丞與穎川庾持俱爲文帝賓客文
帝為宣毅將軍以仲舉爲長史
蕭乾字思惕五舉明經再遷太子舍人建安侯蕭正立
出鎮南豫州授錄事參軍累遷中軍宣城王中錄事諮
議恭軍侯景平高祖鎮南徐州引爲貞威將軍司空從
事中郎
孔奐字休文爲儀曹侍郎丹陽尹何敬容以奐剛直請
補功曹史喪母以孝聞侯景平司徒王僧辯先下辟書
引爲左西掾又補丹陽丞元帝即位扵荆州徵奐及沈
禮明僧辯表留之帝手勅曰孔沈二士今且借公爲朝
廷所重如此仍除太尉從事中郎僧辯爲揚州又補揚
州治中從事高祖作相除司徒右長史
沈君理字仲倫起家湘東王法曹參軍高祖鎮南徐州
遣君理謁見高祖高祖器之辟爲府西曹掾
徐凌字孝穆梁晉安王爲平西將軍寧蠻校尉父摛爲
王諮議王又引凌參寧蠻府軍事
謝貞字元正累官駕部侍郎始興王叔陵爲楊州刺史
引爲祠部侍郎阮卓記室辟貞爲主簿貞不得已乃行
尋遷府錄事恭軍領丹陽丞
註亨字亨通侯景之亂避地郢州梁邵陵王引爲諮議
參軍王僧辯之襲郢州也素聞其名召爲儀同從事郎
中遷太尉從事中郎
徐度字孝節安陸人世居京師少倜儻不拘小節及長
姿貌瓌偉嗜酒好博嘗使童僕屠酤爲事始與内史蕭
介之郡度從之將領士卒征諸山洞以驍勇聞高祖征
交阯厚禮招之度乃委質
何之元解褐梁太尉臨川王楊州議曹從事史尋轉主
簿及袁昂爲丹陽尹辟爲丹陽五官掾總戶曹事安西
武陵王爲益州刺史以之元爲安西刑獄參軍侯景之
亂王琳召爲記室參軍其後湘州刺史始興王叔陵遣
功曹史柳咸齎書召之之元始與朝廷有隙及書至大
惶恐讀書至孔章無罪左車見用之元仰而歎曰辭旨
若此豈欺我哉遂隨咸至湘州再遷中衛府諮議恭軍
册府元龜卷七百二十七
