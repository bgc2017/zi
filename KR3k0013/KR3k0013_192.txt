册府元龜卷一百九十二宋王欽若等撰
閏位部
文學好文頌美
文學
夫文以成天下之化學以通聖人之業是故有國者知
教所繇興文足昭也執之以為要道行之以為大政炳
然煥乎信可觀矣自三國既分六朝更王純粹攸鍾賢
明間作乃有耽玩墳史奮揚藻翰或賦詠傳扵一時或
著譔流扵冊府乃至博通異學深究玄理專精靡懈成
乎素業盖江左文物之盛繇乎上之所好也其或溺雕
蟲之巧昧經國之圖屑屑然緣情是勤属詞以亟君臣
相尚寖以成風波流頽靡宕而忘返斯其弊也東魏北
齊頗有章句之學亦并紀焉
吳大帝嘗謂吕蒙及蔣欽曰卿今竝當塗掌事宜學問
以自開益蒙曰在軍中常苦多務恐不容復讀書帝曰
孤豈欲卿治經為博士邪但當令涉獵見往事耳卿言
多務孰若孤孤少時歴詩書禮記左傳國語惟不讀易
至統事以来省三史諸家兵書自以為大有所益如卿
二人意性朗悟學必得之寧當不為乎宜急讀孫子六
韜左傳國語及三史孔子言終日不食終夜不寝以思
無益不如學也光武當兵馬之務手不釋卷孟德亦自
謂老而好學不自勉勖邪
景帝休年十三從中書郎謝慈郎中盛冲受學休銳意
於典籍欲畢覽百家之言又好射雉春夏之間嘗辰出
夜還
宋文帝好儒雅博涉經史善隸書
孝武帝少機穎神明爽發讀書七行俱下才藻甚美
前廢帝少好讀書頗識古事自造世祖誄及雜篇往往
有辭采
明帝好讀書愛文義在藩時撰江左以来文章志又續
衛瓘所注論語一卷行於世帝寬仁待物才學之士多
蒙引進參侍文籍應對左右於華林園含芳堂講周易
嘗自臨聽又嘗造皇業頌通國風辭天符頌明德頌帝
圖頌治兵大雅白紵篇大雅
南齊太祖年十三受業於雷次宗治禮及左氏春秋其
後關康之尤善左氏春秋帝為領軍素好此學送春秋
五經康之手自點定并得論禮記十餘條帝甚悅寳愛
之在位所著文詔中書侍郎江淹撰次之又詔東觀學
士撰史林三十篇魏文帝皇覽之流也
梁高祖文思欽明能事畢究少而篤學洞達儒玄雖萬
機多務猶卷不輟手燃燭側光嘗至戊夜造制旨孝經
義周易講疏及六十四卦二擊文言序卦等義樂社義
毛詩春秋荅問尚書大義中庸講疏孔子正言老子講
疏凡二百餘卷竝正先儒之迷開古聖之旨王侯朝臣
皆奉表質疑帝皆為解釋天監初勅何佟之賀瑒嚴植
之明山賓等覆述制旨并撰吉凶賓軍嘉五禮凡一千
餘卷帝稱制斷疑又造通史躬製贊序凡六百卷天性
睿敏下筆成章千賦百詩直疏便就皆文質彬彬超邁
古今詔誥銘誄箴頌牋奏爰初在田洎登寳歷凡諸文
集又百二十卷六藝備嫻又撰金策三十卷草隸尺牘
莫不竒妙
劉孺為太子中書舍人常侍宴夀光殿詔羣臣賦詩時
孺與張率竝醉未及賦帝取孺手板題戲之曰張率東
南美劉孺雒陽才攬筆便應就何事久遲廻
簡文帝幼而敏睿識悟過人六歲便屬文高祖驚其早
就弗之信也乃於御前面試辭采甚美高祖歎曰此子
吾家之東阿讀書則十行俱下九流百氏經目必記章
篇辭賦操筆立成博綜羣書善言玄理雅好題詩其序
曰余七歲有詩癖長而不倦然傷於輕豔當時號曰宫
體所著昭明太子傳五卷諸王傳三十卷禮大義二十
卷老子義二十卷莊子義二十卷長春義記一百卷法
寳連璧三百卷文集百卷竝傳於代太清中侯景謀反
合州刺史鄱陽王範司州刺史羊鴉仁竝累有啟聞而
中領軍朱异阿諛承旨以景立孤寄命必應不爾朝廷
不為之備及寇城門内外文武咸尤之太子制圍城賦
其末云彼高冠及厚履竝鼎食而乘肥升紫霄之丹地
排玉殿之金扉贊謀謨之啟沃宣政刑之福威四郊以
之多壘萬邦以之未綏問豺狼其何者訪虺蜴之為誰
盖以指朱异异因慙憤發病卒先是文士王融謝朓沈
約文章始用四聲以為新變至是轉拘聲韻彌尚麗靡
復踰於往時帝初為太子時與湘東王書論之曰吾輩
亦無所游賞止是披閱性既好文時復短詠雖是庸音
不能閣筆有慙伎癢更同故態比見京師文體懦鈍殊
常競學浮疎争為闡緩玄冬脩夜思所不得既殊比興
正背風騷若夫六典三禮所施則有所未聞吟情詠性
反擬内則之篇操筆寫志更摹酒誥之作遲遲春日飜
學歸藏湛湛江水遂同大傳吾既拙於文不敢輕有掎
摭但以當世之作歷萬古之才人遠則揚馬曹王近則
潘陸顔謝而觀其遣辭用心了不相似若以今文為是
則昔人為非昔賢可稱則今體宜棄俱為盡格則未之
敢許又時有效謝康樂裴鴻臚文者亦頗有惑焉何者
謝客吐言天授出於自然時有不拘是其糟粕裴氏乃
是良史之才了無篇什之美是謂學謝則不届其精華
但得其冗長師裴則蔑絶其所長唯得其所短謝故巧
不可階裴亦質不宜慕故胸馳臆斷之侣好名忘實之
類方六駁於仁獸逞郤克於邯鄲入鮑忘臭效尤致禍
决羽謝生豈三千之可及伏膺裴氏懼兩唐之不傳故
玉徽金銑反為拙目所嗤巴人下里更合郢中之聽陽
春高而不和妙聲絶而不尋竟不精討錙銖覆量文質
有異巧心終愧妍手是以握瑜懷玉之士瞻鄭邦而知
退章甫翠履之人望闕鄉而歎息詩既若此筆又如之
徒以烟墨不言受其驅染紙札無情任其搖襞甚矣哉
文之横流一至於此近如謝朓沈約之詩任昉陸倕之
筆斯實文章之冠冕述作之楷模張士簡之賦周斗逸
之辨亦成佳手難可復遇文章未墜必有英絶領袖之
者非弟而誰每欲論之無可與語吾之子建一共商㩁
辨茲清濁使如涇渭論兹月旦類彼汝南朱丹既定雌
黃有别使夫懷鼠知恧濫竽自恥譬斯袁紹畏見子將
同彼盗牛遥羞王烈相思不見我勞如何
元帝聰悟俊朗天才英發年五歲高祖問汝讀何書對
云能誦曲禮高祖曰汝試言之即誦上篇左右莫不驚
異帝好學博總羣書下筆成章出言為論才辨敏速冠
絶一時著述詞章多行於世所著孝德傳三十卷忠臣
傳三十卷丹陽尹傳十卷注漢書一百一十五卷周易
講數十卷内典博要一百卷連山三十卷洞林三卷玉
韜金樓子十卷老子講疏四卷全德志懷舊志江州記
貢職圖古今同姓名錄各一卷筮經十二卷式贊三卷
文集五十卷性愛書籍既患目多不自執卷置讀書左
右番次上直晝夜為常略無休已雖睡卷猶不釋五人
各伺一更常至達曉嘗眠熟大鼾左右又睡讀失次第
或偷卷度紙帝必驚覺更令追讀加以夏楚雖戎略殷
凑機務繁多軍書羽檄文章詔誥點毫便就殆不遊手
嘗曰我韜於文士愧於武夫論者以為得言初劉孝綽
為廷尉卿坐携妾入官府免官時帝出為荆州與孝綽
書曰君屏居多暇差得肆意典墳吟咏性情比復稀數
古人不以委約而能不伎癢且虞卿史遷繇斯而作想
摛屬之興益當不少雒地紙貴京師彼此一時何其盛
也近在道務閒微得點翰雖紀行之作頗有懷舊之篇
至此以来衆諸屑役小生之詆恐取辱於廬江遮道之
姦慮興謀於從事方且褰帷自厲坐幕不休筆墨之功
曾何暇豫至扵心乎愛矣未嘗有歇思樂惠音清風靡
竟譬夫夢想温玉饑得明珠雖愧卞隋猶為好事新有
所製想能示之忽等清慮徒虚其情無繇賞悉遣此代
懷數路計行遲還芳禮(遲音雉待也)孝綽荅曰伏承自辭皇
邑爰至荆臺未勞刺舉且摛高麗近雖預觀尺錦而不
覩全玉昔臨淄詞賦悉與楊脩未殫寳笥顧慙先哲渚
宫舊俗朝衣多故李固之薦二賢(楊厚賀純也李固為荆州聞厚純以病免)
(歸薦扵天子有詔徵用)徐璆之奏五郡(徐璆為荆州奏五郡守有盛汚者案罪)威懷
之道兼而有之當欲使金石流功恥用翰墨垂迹雖乖
知二偶達聖心爰有退居素里却投窮閈類楊倫之不
出譬張摯之杜門趙卿窮愁肆言得失漢臣鬱志廣叙
盛衰彼此一時擬非其匹竊以文豹何辜以文為罪繇
此而談又何容易故韜翰吮墨多歴寒暑既闕子幼南
山之歌又微敬通渭水之賦無以自通獻笑少酬褒誘
且才乖體物不擬作於玄根事殊宿諾寧貽懼於朱亥
顧已反躬載懷累息但瞻言漢廣邈若天涯區區一心
分宵九逝殿下降情白屋存問相尋食椹懷音矧伊人
矣
後梁宣帝詧幼而好學善屬文篤好文義所著文集十
五卷華嚴般若法華金光明義疏三十六卷遂行於世
明帝巋機辨有文學所著文集及孝經周易義記及大
小乘幽微竝行於世
陳後主所製文筆卷軸甚多乃别寫一本付姚察有疑
悉令刊定後又善作詩及隋兵渡江猶作詩不輟及朝
隋文帝東廵登芒山侍飲賦詩
東魏孝静帝好文每嘉辰宴會多命羣臣賦詩從容沉
雅有孝文風
北齊廢帝為太子時文宣召朝臣文學者及禮學官於
宫宴會令以經義相質親自臨聽太子手筆措問在坐
莫不歎美
孝昭帝所覽文籍源其指歸而不好文綵篤志讀漢書
後主幼而念善及長頗學綴文置文林館引諸文士焉
好文
夫率性異禀雅意好文服勤先聖之道潤色偏方之業
聞諸國史真可尚也或加禮上庠廣集儒雅或會文華
觀妙著聲詩偃素風於人上流徽猷於域中與夫樂在
畋遊勤於宴喜量德比義我無慙焉
吳後主建衡中薛瑩領太子少傅後主追歎瑩父綜遺
文且命瑩繼作瑩獻四言詩三百餘言
宋文帝好儒雅命丹陽尹何尚之立玄素學著作郎何
承天立史學司徒參軍謝玄立文學各聚門徒多就業
者江左風俗於斯為美後言政化稱元嘉焉
孝武孝建初檀超坐事徙梁州牧宣威府參軍帝聞超
有文章勅還直東宫除驃騎參軍丘靈鞠為員外郎孝
武殷貴妃亡靈鞠獻挽歌詩三首云雲横廣階闇霜深
高殿寒帝擿句嗟賞
明僧暠僧紹之弟亦好學孝武見文吟誦其名時人以
為榮
明帝時丘巨源以文學為時所知使參詔誥引在左右
南齊武帝時顧歡卒帝詔歡諸子撰歡文義三十卷
梁高祖即位引後進文學之士劉苞及從兄孝綽從弟
沆吳郡陸倕張率竝以文藻見知多預讌坐雖仕進有
前後其賞賜不殊帝雅好辭賦時獻文於南闕者相望
其藻麗可觀或見賞擢
袁峻天監初為鄱陽王恢都曹參軍擬揚雄官箴奏之
高祖嘉焉賜束帛除員外散騎侍郎直文德學士省奉
勅與陸倕各製新闕銘
張率為祕書丞天監四年三月禊飲光華殿其日河南
國獻舞馬詔率賦之率時又與到沆周興嗣同奉詔為
賦高祖以率及興嗣為工
周興嗣善屬文高祖革命奏休平賦其文甚美帝嘉之
擢直文德夀光省是時帝以三橋舊宅為光宅寺勅興
嗣陸倕各製寺碑及成俱奏帝用興嗣所製者興嗣為
文每奏帝輒稱善
到洽與從弟沆齊名洽為太子舍人高祖御幸華光殿
詔洽及沆蕭琛任昉侍讌賦二十韻詩洽辭為工賜絹
二十疋高祖謂昉曰諸到可謂才子昉對曰臣嘗竊議
宋得其武梁得其文
丘遲字希範高祖時待詔文德殿帝著連珠詔遲與群
臣繼作者數十人
劉孝綽為水部郎中高祖雅好蟲篆時因宴幸命沈約
任昉等言志賦詩
到沆為太子洗馬時文德殿置學士省召高才碩學者
待詔其中使校墳史詔沆通籍焉
盧柔初為後魏賀拔勝荆州大行臺郎中勝敗南奔于
梁柔亦從之勝頻表梁求歸高祖覽表嘉其辭彩既知
柔所製因遣舍人勞問并遺縑錦
元帝時何遜文章與劉孝綽並見重於世世謂之何劉
帝著論論之云詩多而能者沈約少而能者謝朓何遜
陳後主時姚察為吏部尚書後主所製文筆卷軸甚多
乃别寫一本付察有疑悉令刊定察亦雅心奉上事在
無隠後主嘗從容謂朝士曰姚察達學洽聞手筆典裁
求之於古猶難輩匹在於今世足為師範且訪對不休
聽之使人忘倦察每製文筆勅便索本嘗曰我姚察文
章非唯玩味無已故是哲匠
北齊文宣帝天保八年三臺成帝曰臺成湏有賦楊愔
先以告魏收收上皇居新殿臺賦其文壯麗作者咸不
逮焉
後主頗好諷詠幼穉時曾讀詩賦語人云終有解作此
理否及長亦少留意初因畫屏風勅通直郎蘭陵蕭放
及晉陵王孝武錄古名賢烈士及近代輕豔諸詩以充
圖畫帝彌重之後復進齊州錄事參軍蕭慤趙州功曹
參軍顔之推同入撰猶依覇朝謂之館客放及之推意
欲更廣其事又祖珽輔政愛重之推又託鄧長顒漸說
後主屬意斯文三年祖珽奏立文林館於是更召弘文
學士謂之待詔文林館焉(之推後為黃門侍郎與中書侍郎李德林同判文林館事)
頌美
夫善則稱君人臣之道也頌以揚德有司之職也自王
澤下流詩人攸作莫不述宣盛烈褒贊耿光使休德清
英久而彌劭繇是道也秦氏以降迨于六朝或以威武
旁暢或以遊廵博覽或景命之始集或嘉瑞之薦臻繇
是羣臣文士思揚懿範亦乃將順德美追蹤雅頌俾茂
功徽烈清明不冺淑聲餘裕彬蔚可觀斯亦風雅之亞
也是皆推愛君之分竭為臣之忠拳拳而不能自已者
焉
秦始皇二十八年東行郡縣上鄒嶧山(鄒魯縣山在其北)立石
與魯諸儒生議刻石頌秦德議封禪望祭山川之事乃
遂上泰山立石封祠祀(增天之高歸功於天天高不可及於泰山上立封禪而祭之冀)
(近神靈也積土為封謂負土於泰山上為壇而祭之)禪梁父(禪闡廣土地也古者聖王封泰山禪亭亭)
(或梁父皆泰山下除地為墠祭於梁父後改墠曰禪)刻所立石其辭曰皇帝臨位
作制明法臣下修飭二十六年初并天下罔不賓服親
廵遠方黎民登兹泰山周覽東極從臣思迹本原事業
祗誦功德治道運行諸産得宜皆有法式大義休明垂
于後世順承勿革皇帝躬聖既平天下不懈為治夙興
夜寐建設長吏專隆教誨訓經宣達遠近畢理咸承聖
志貴賤分明男女禮順慎遵職事昭隔内外(隔一作融)靡不
清淨施于後嗣化及無窮遵奉遺詔永承重戒於是乃
竝渤海以東過黃腄窮成山登之罘立石頌秦德焉而去
南登琅邪作瑯邪臺立石刻頌秦德明德意曰維二十
六年皇帝作始端平法度萬物之紀以明人事合同父
子聖智仁義顯白道理東撫東土以省卒士事已大畢
乃臨于海皇帝之功勤勞本事上農除末黔首是富普
天之下摶心揖志器械一量同書文字日月所照舟車
所載皆終其命莫不得意應時動事是維皇帝匡飭異
俗陵水經地憂恤黔首朝夕不懈除疑定法咸知所辟
方伯分職諸治經易舉錯必當莫不如畫皇帝之明臨
察四方尊卑貴賤不踰次行姦邪不容皆務貞良細大
盡力莫敢怠荒遠邇辟隱專務肅莊端直敦忠事業有常皇
帝之德存定四極誅亂除害興利致福節事以時諸産繁殖
黔首安寧不用兵革六親相保終無寇賊驩欣奉教盡知法
式六合之内皇帝之土西涉流沙南盡北戸東有東海北過
大夏人迹所至無不臣者功盖五帝澤及牛馬莫不受德各
安其宇維秦王兼有天下立名為皇帝乃撫東土至于琅邪
列侯武城侯王離列侯通武侯王賁倫侯建城侯趙亥倫侯
昌武侯成倫侯武信侯馮毋擇丞相隗狀丞相王綰卿李斯
卿王戊五大夫楊樛從與議扵海上曰古之帝者地不
過千里諸侯各守其封域或朝或否相侵暴亂殘伐不
止猶刻金石以自為紀古之五帝三王知教不同法度
不明假威鬼神以欺遠方實不稱名故不久長其身未
歿諸侯倍叛法令不行今皇帝竝一海内以為郡縣天
下和平昭明宗廟體道行德尊號大成羣臣相與誦皇
帝功德刻于金石以為表經
二十九年始皇東游登之罘刻石其辭曰維二十九年
時在中春陽和方起皇帝東游廵登之罘臨照于海從
臣嘉觀原念休烈追誦本始大聖作治建定法度顯著
綱紀外教諸侯光施文惠明以義理六國回辟貪利無
厭虐殺不已皇帝哀衆遂發討師奮揚武德義誅信行
威燀旁達莫不賓服烹滅強暴振救黔首周定四極普
施明法經緯天下永為儀則大矣哉宇縣之中(宇宇宙縣赤縣)
承順聖意羣臣誦功請刻于石表垂于常式其東觀曰
維二十九年皇帝春游覽省遠方逮于海隅遂登之罘
昭臨朝陽觀望廣麗從臣咸念原道至明聖法初興清
理疆内外誅暴強武威旁暢振動四極擒滅六王闡并
天下菑害絶息永偃戎兵皇帝明德經理宇内視聽不
怠作立大義昭設備器咸有章旗職臣遵分各知所行
事無嫌疑黔首改化遠邇同度臨古絶尤常職既定後
嗣循業長承聖治羣臣嘉德祗誦聖烈請刻之罘
三十二年始皇之碣石刻碣石門其辭曰遂興師旅誅
戮無道為逆滅息武殄暴逆文復無罪(復一作優)庶心咸服
惠論功勞賞及牛馬恩服土域皇帝奮威德并諸侯初
一太平墮壊城郭决通川防夷去險阻地勢既定黎庶
無繇天下咸撫男樂其疇女修其業事各有序惠彼諸
産久竝来田(久一作分)莫不安所羣臣誦烈請刻此石垂著
儀矩
三十四年始皇置酒咸陽宫僕射周青臣進頌曰佗時
秦地不過千里賴陛下神靈明聖定平海内放逐蠻夷
日月所照莫不賓服以諸侯為郡縣人人自安樂無戰
争之患傳之萬世自上古不及陛下威德始皇悅
三十七年始皇上會稽立石刻頌秦德其文曰皇帝休
烈平一宇内德惠修長三十有七年親廵天下周覽遠
方遂登會稽宣省習俗黔首齋莊羣臣誦功本原事迹
追首高明秦聖臨國詳定刑名顯陳舊章初平法式審
别職任以立典常六王專倍貪戾慠猛率衆自強暴虐
恣行負力而驕數動甲兵隂通間使以合衡縱行為辟
方内飾詐謀外來侵邊遂起禍殃義威誅之殄熄暴悖
亂賊滅亡聖德廣密六合之中被澤無疆皇帝并宇兼
聽萬事遠近畢清運理羣物考驗事實各載其名貴賤
竝通善否陳前靡有隠情餙省宣義(省一作非)有子而嫁倍
死不貞防隔内外禁止滛泆男女潔誠夫為寄豭殺之
無罪男秉義程妻為逃嫁子不得母咸化廉清大治濯
俗天下承風蒙被休經皆遵度軌和安敦勉莫不順令
黔首修潔人樂同則嘉保太平後敬奉法常治無極輿
舟不傾從臣誦烈請刻此石光垂休銘
吳大帝黃武八年夏黃龍見遂稱尊號因瑞改元又作
黃龍牙在中軍胡綜作賦上焉
宋文帝元嘉十八年八月庚午會稽山隂商世寳獲白
鳩眼足竝赤揚州刺史始興王濬以獻太子率更令何
承天上表曰謹考尋先典稽之前志王德所覃物以應
顯是以玄扈之鳳昭帝軒之鴻烈鄷宫之雀徵姬文之
徽祚伏惟陛下重光嗣服永言祖武洽惠和於地給燭
皇明於天區故能九服混心萬邦含愛員神降祥方祗
薦裕休徵雜沓景瑞畢臻去七月上旬時在昧旦黃輝
洞照宇宙開朗徽風協律甘液灑津雖朱晃瑰瑋於運
衡榮光圖靈於河紀蔑以尚兹臣不量卑懵竊慕擊壤
有作相杵成謳近又預白鳩之觀目玩竒偉心歡盛烈
謹獻頌一篇野思古拙意極庸陋不足發揮清英敷讃
幽旨瞻前顧後亦各其志謹冒以聞其白鳩頌曰三極
協清五靈會性理感冥符道實玄聖於赫有皇先天配
命朝景升躔八維同暎休祥輻凑榮光載慶星辰昭爛
日月光華陶山練澤是生柔嘉回龍表粹離穗合柯翻
翩者鳩亦晈其暉理翮台嶺揚鮮帝畿匪仁莫集匪德
莫歸慕從儀鳳栖閣蔭闈蒸哉明后昧旦乾乾惟德之
崇其峻如山惟澤之瞻其潤如淵禮樂四達頌聲遐宣
窮髮納貢九譯𨗳言伊昔唐萌愛逢慶祚余生既辰而
年之暮提心命耋式歌王度晨晞永風夕潄甘露思樂
靈臺不遐有固
二十四年七月嘉禾旅生華林園及景陽山園丞梅道
念以聞太尉江夏王義恭上表曰臣聞天高聽卑上帝
之功天且弗違聖王之故能影響二儀甄陶萬有鑒
觀今古採驗圖緯未有道闕化虧而禎物著明者也自
皇運受終辰曜交和是以卉木表靈山淵效寳伏惟陛
下體乾統極休符襲建若乃鳳儀西郊龍見東邑海酋
獻改緇之羽河祗開俟清之源三代象德不能過也有
幽必闡無遠弗屇重譯歲至符瑞月臻前者躬藉南畆
嘉榖乃植神明之應在斯允盛四海既穆五民樂業思
述汾陽經始靈囿蘭林甫樹嘉露頻流版築初就祥穗
如積太平之符於是乎在臣以寡立承乏槐鉉沐浴芳
津預覩冥慶不勝抃舞之情謹上嘉禾甘露頌一篇不
足稱揚美烈追用悚汗其頌曰二象攸分三靈樂主齊
應合從在今猶古天道無親唯仁斯輔皇功帝績理冠
區宇四民均極我后體兹惟機惟神敬昭文思九族既
睦萬邦允釐德以位叙道致雍熙於穆不已顯允東儲
王知夙叡嶽茂淵虚因心則哲令問弘敷繼徽下武儷
景宸居軒制合宫漢興未央矧伊聖朝九有已康率由
舊典思燭前王乃造凌霄遂作景陽有藹景陽天淵之
涘清暑爽立雲堂時起動物斯生植類斯止極望江波
徧對岳峙化德惟達休瑞惟懋誕降嘉種呈祥初搆甘
露春凝禎穗秋秀含滋匪烈嗣歲仍富昔在放勲歷荚
數朝降及重華何扇清庖鑠矣皇慶比物競昭倫攸典
策被此風謠咨臣六蔽任兼兩司既恧仲衮又慙鄭緇
豈忘衡泌樂道明時敢述休祉愧闕令辭又中領軍吉
陽縣侯沈演之奏上嘉禾頌曰煥炳禎圖昭晰瑞典運
傾方閟時亨始顯綈狀既章鳥文斯辨於皇聖辟承物
既遠明兩辰麗昌輝天衍理妙位崇事神業盛淵渥德
澤虚寂道政協化安心調樂移性玉衡徙體瑶光德正
巨星垂采景德立慶極仁所被㒺幽不攘至和所感靡
貺弗彰鳳明丹穴鸚起西湘白鹿踰海素鳥越江結響
窮隂儀刑鍾陽治人奉天乃勤乃格黛米俶載高廪已
積嘉禾重穋甘露流液擢秀辰畦揚穎角澤離穗合毫
榮區蔭斥盈箱徵殷貫桑表周今我大宋靈貺繆綢帝
終撝謙繹思揚休躬薦宗廟温恭率由降福以誠孝享
虔羞頌祉推功登徽叡詔恩覃隠賦賞延荒徼河順溓
夷山華嶽曜憬琮夐賮兼澤委效日表地外改服請教
茂對咸時綏萬屢豐厭厭歸素秩秩大同上藏諸用下
知化工式我王度俯歌南風鴻名稱首永保無窮
九月白鳩又見中領軍沈演之上表曰臣聞貞裕之美
介於盛王休瑞之臻罔違哲后故鳴鳳表垂衣之化翔
鷦徵解網之仁陛下道德嗣基聖明纉世教清鳥紀治
昌雲官禮漸同川澤浃朱徼天嘉明懿民樂薰風星辰
以之炳煥日月以之光華神圖祗緯盈觀閟序白質黑
章充牣靈囿應感之符畢臻而因心之祥未屬以素鳩
自遠毨翰歸飛姿性嫻淑羽貌鮮麗既聞之先說又親
覩嘉祥不勝藻忭上頌一首辭不稽典文乏采章愧不
足式昭皇慶崇讃盛美盖率輿誦備之篇末其頌曰有
哲其儀時惟皓鳩性勰五教名編素丘殷歷方昌婉翅
来遊漢錄克韡爰降爰休於顯盛烈叡慶遐傳聖皇在
上道昭鴻軒稱施既平孝思永言人押於地神豫於天
禮樂孔秩靈物咸昭白雀集苞丹鳳栖郊文騶儷跡同
穎擢苗灼灼縞羽從化馴朝豈伊赴林必周之栩豈伊
歸義必商之所惟德是依惟仁是處育景陽嶽濯姿帝
圉刑歷頌興理感迭通雉飛越裳鷺起西雍蒸然戾止
實兼斯容一兹民聽穆是王風
梁武帝天監元年既受齊禪周興嗣奏休平賦其文甚
美
十二年改構太極殿功畢太子洗馬王規獻新殿賦其
辭甚美
大通九年白雀集東宫太子率更劉孝威上頌其辭甚
美
大同中嘗驟雨殿前往往有雜色寳珠帝觀之甚有喜
色宣城同左常侍虞寄上瑞雨頌後甘露降于士林館
中褚脩獻甘露頌帝嘉之
太清元年四月神馬出皇太子獻寳馬頌
陳高祖永定二年幸大莊嚴寺其夜甘露降宣毅府錄
事兼記室參軍顔光獻甘露頌辭義該典高祖甚竒之
册府元龜卷一百九十二
