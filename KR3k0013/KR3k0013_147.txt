冊府元龜卷一百四十七宋王欽若等撰
帝王部
恤下第二
唐高祖武德元年五月即位詔鰥寡孤獨量加賑恤七
月己酉詔曰隋政不綱行止無度東西奔騁靡歲獲寧
遂使父子乖離室家分析親老絶晨昏之養嬰孩無撫
育之恩人懷戀本之心家有望鄉之歎朕上膺靈命下
字黔黎一物失宜情深軫悼思禆惠澤逮于鰥寡其隋
代公卿已下爰及民庶身往江都家口在此不預義軍
者所有田宅並勿追收若有困窮糧食交絶具錄名簿
速加賑贍
四年六月庚寅詔鰥寡孤獨以時恤理
七月丁卯大赦詔高年惸獨量加賑恤
六年三月詔曰詩不云乎民亦勞止汔可小康自有隋
失馭政刑版蕩豺狼競起肆行暴虐徵求無度侵奪任
已下民困擾各靡聊生喪亂之餘百不存一上天降監
爰命朕躬廓定凶災乂寧區域念此黎庶凋弊日久新
獲安堵衣食未豐所以每給優復蠲減徭賦不許差科
輒有勞役義行簡静使務農桑至如大河南北離亂永
久師旅薦興加之饑饉百姓勞弊此焉特甚江淮之間
爰及嶺外塗路懸阻土曠民稀流寓者多尤宜存恤此
等諸處往隔寇戎自經開泰歲月未久猶恐士民積習
不改前弊州縣官人未稱所委迎送往來尚致勞費其
河北江淮以南及荆州大總管向西諸州所司宜便班
下自今以後非有别勑不得輒差科徭役及迎送供承
庶令安逸明加簡約稱朕意焉
四月詔曰隋末喪亂豺狼競逐率土之衆百不存一干
戈未静桑農咸廢凋弊之後饑寒重切永言於此悼于
厥心今寇賊已平天下無事百姓安堵各務稱職家給
人足即事可期所以新附之民特蠲徭賦欲其休息更
無煩擾使獲安静自脩産業猶恐所在州縣未稱朕懷
道路迎送廨宇營築率意徵求擅相呼召諸如此例悉
宜禁斷非有别勑不得差科不如詔者重加推罰布告
天下咸知此意
太宗以武德九年八月即位詔鰥寡孤獨不能自存者
量加優恤
貞觀元年二月詔曰昔周公治定制禮垂裕後昆命媒
氏之職以會男女每以仲春之月順時行令蕃育之理
既弘邦家之化攸在及政教凌遲諸侯力争官失其守
人變其風致使謠俗有失時之譏鰥寡無自存之術漢
魏作教事非師古道隨世隠義逐時乖重以隋德淪胥
數鍾迍剥五都俱覆萬方咸蕩暨參墟奮旅救彼難危
區縣削平總斯圖籍顧瞻禹跡提封尚存乃眷周餘掃
地咸盡痛心疾首寤寐無忘蓋惟上玄之大德曰生蒸
民以最靈為貴一經喪亂多餌豺狼朕肅奉天命為之
父母平定甫爾劬勞未堪厚生樂業尚多疎簡永言亭
育用切於懷若不申之以婚姻明之以顧復便恐中饋
之禮斯廢絶嗣之釁方深有懷怨曠之情或致淫奔之
辱憲章典故實所庶幾宜令有司所在勸勉其庶人男
女之無室家者並仰州縣官人以禮聘娶皆任其同類
相求不得抑取男年二十女年十五已上及妻喪達制
之後孀居服紀已除並須申以媒媾令其好合若貧窶
之徒將迎匱乏者仰於其親近及鄉里富有之家裒多
益寡使得資送以濟其鰥夫年六十寡婦年五十已上
及婦人雖尚少而有男女及守志貞潔者並任其情無
勞抑以嫁娶
七月詔曰周氏設官分掌邦事漢家創制允定章程故
使百工咸理五材異用雖㳂革有時而此塗莫爽但欽
明之后役自子來昏亂之朝期盡民力或祁寒隆暑未
獲小康或俾夜作明繼之以燭淫費不已凋喪為期朕
祗奉明命撫臨億兆愛育之心發於寤寐每咨謀卿士
詢訪芻蕘何嘗不以節儉為懷憂矜在念自非田疇耘
穫軍國資須未曾别使一人輒求一物每有丁匠之所
常申戒作之司令其寬大功程務從閒逸少府僚屬莫
不聞知而營造矛鎧催督非理竭人之力以求己功朝
夕左右尚乖期約遠方勞役何以克堪雖四海之内無
餘經始然繕治器械脩葺城隍及隄防浸決橋梁壞毁
事不獲已必藉人功須慰彼民心緩其日用宜班告天
下知朕意焉
六年三月幸九成宫詔岐雍豳三州行經之所鰥寡惸
獨賜以粟帛
太宗九年三月大赦鰥寡惸獨不能自存者所在官司
量加賑恤
十年關内河東疾病醫齎藥療之
十一年二月幸雒陽宫詔從兵有父母年八十已上者
悉罷遣
七月詔曰雒陽宫室創自有隋朕因其成功無所改作
今屋宇湮壞者宜量加脩葺使纔充居處自外材木宜
分賜雒州郭内貪民因水損居宅者是月以廢明德宫
之玄圃院分給河南雒陽遭水者
十三年正月朝獻陵詔鰥寡惸獨有篤疾者賜物各有
差
十五年正月幸雒陽詔從行士卒家貧親老者並放還
所過賜高年篤疾穀帛有差
三月戊辰如襄城宫澤州疾疫遣醫就療
十六年夏穀涇徐虢戴五州疾疫遣賜醫藥焉
十七年四月中郎將李安儼與太子承乾謀反誅籍没
其家其父年九十餘太宗愍焉特賜奴婢以養之閏六
月潭濠廬三州疾疫遣醫療焉
十八年自春及夏廬濠巴普彬疾疫遣醫往療
二十一年十二月大寒帝謂侍臣曰朕在九重之内身
御珍裘且將臨朝猶覺氣之嚴厲況臣下遠趨北闕蒙
犯霜露乎朕思若此遂減衣裘而出
二十二年九月邠州大疫詔醫療之
高宗永徽元年六月新豐南大雨零口山水暴出漂廬
舍溺死者九十餘人詔給死者絹布三疋仍給棺瘞埋
之乏絶者給資之宣歙饒常等州暴雨水漂殺四百餘
人詔為瘞埋仍給貸之
六年六月辛丑商州山水漂壞居人廬舍遣使存問之
顯慶元年七月己夘宣州涇縣山水暴漲高四丈餘漂
蕩村落溺殺二千餘人制賜死者物各五段廬舍損壞
者量為營造并賑給之
十一月饒州火焚州城廨宇倉獄延燒居人廬舍有死
者詔給死者家布帛以葬之
四年七月連州山水暴漲漂没七百餘家詔鄉人為造
宅宇仍賑給之
龍朔二年十二月詔曰海東二蕃久愆職貢近者命師
薄伐軍務事殷緣河州縣勞於征役比雖多有蠲免庶
事優矜萬邦俱會致恐煩擾勞逸二途理無兼遂介立
大禮及幸東郡並宜立停
總章二年九月海水泛溢壞永嘉安固二縣墎居人廬
舍六千餘家遣使脩葺宅宇溺死者各賜物五段
咸亨元年八月以天下四十餘州旱及霜蟲百姓饑乏
關中尤甚詔雍同華蒲絳五州百姓乏絶者聽於興鳳
梁等州逐糧
十月詔貧寠之家有年十五已下親屬不能收養者並
聽為男女及驅使京官六品以下情願將家口歸本貫
及往豐熟之處並聽之
上元三年八月青州大風海水泛溢漂損居人廬宅五
千餘家齊淄等七州大水詔賑貸貧乏溺死者賜物埋
殯之舍宅壞者助其營造
儀鳳三年四月以同州饑沙苑及長春宫並許百姓樵
採漁獵
永隆元年秋河南北諸州大水詔遣使分往存問其漂
溺死者各給棺槥其家賜物七段屋宇破壞者勸課鄉
閭助其脩葺糧食乏絶者給貸之
二年八月河南河北大水詔溺死者各贈物三段
中宗神龍元年四月雍州同官縣大雨雹鳥獸死及大
水漂流居人四五百家遣員外郎一人巡行賑給被溺
死者官為埋殯
六月雒水暴漲壊人廬舍二千餘家溺死者數百人令
御史存問賑䘏官為瘞埋
景龍二年三月築朔方軍城四月以兵匠有疾病者令
醫人齎藥巡療
玄宗先天二年五月詔曰卑宫致美愛人之力靈臺罷
營重費之廣景彼前烈吾無間然頃以所居殿院素非
弘敞時方暑雨頗有蒸鬱上禀聖慈式遵時令將脩别
寢順彼高居雖復庀徒所須止於蕃匠補葺所擬無煩
外力然以麥秋爰及農務方勤維夏在辰執役為弊營
之則衆物有勞而一身逸罷之則我躬未泰而萌庶安
夫生人樹君將利之也勞人自奉予所不為其脩大明
宫宜即待至閒月方使畢功宣示具寮使知予意所有
先役工匠即優還價直勿令懸欠仍即放散
開元三年七月詔曰古之為國者蔵之於人百姓不足
君孰與足比者山東邑郡歴年不稔朕為之父母欲安
黎庶恤彼貧弊拯其流亡静而思之非不勤矣今者風
雨咸若京坻可望若貸糧地税庸調正租一時倂徵必
無辦法河北諸州宜委州縣長官勘責灼然不能支濟
者税租且於本州納不須徵却待至春中更别處分有
貸糧迴溥等亦量事減徵
四年正月詔曰如聞江淮南諸州大蟲殺人村野百姓
頗廢生業行路之人嘗遭死失州縣不以為事遂令猛
獸滋多泗州連水縣令李全確前任宣州秋蒲縣令界
内先多此獸全確作法遮捕掃除略盡迄今人得夜行
百姓實賴其力宜令全確馳驛往淮南大蟲為害州指
授其教與州縣長官同除其害緣官路兩邊去道各十
步草木常令芟伐使行人往來得以防備
七年九月詔曰東都道俗有來請駕者東西來去雖則
為常每歲來請豈能無擾宜以理告示仍於朝堂賜食
即發遣并勑陸象先莫令更相倣傚
八年六月河南府穀雒涯三水泛漲漂溺居人四百餘
家壞田三百餘頃諸州當防丁當番衞士掌閑廏者千
餘人遣使賑恤及助脩屋宇其行客溺死者委本貫存
恤其家
十年五月東都大雨伊汝等水泛壞河南府及許汝仙
陳四州廬舍數千家溺死者甚衆詔河南府巡行所損
之家量加賑貸并借人力助營宅屋
十一年七月丁亥勑曰神農嘗草以療人疾岐伯品藥
以輔人命朕銓覽古方永念黎庶或榮衞内壅或寒暑
外攻因而不救良可歎息今遠路僻州醫術全少下人
疾苦將何恃賴宜令天下諸州各置職事醫學博士一
員階品同于錄事每州寫本草及百一集驗方與經史
同貯其諸州于錄事各省一員中下州先有一員者省
訖仰州補勲散官充帝新製廣濟方頒於天下
十二年三月詔曰河南河北去歲雖熟百姓之間頗聞
辛苦今農事方起蠶作就功宜令御史分往巡行其有
貸糧未納者並停到秋收
十三年十二月詔曰應緣朕巡行處有損百姓竹樹者
所司即酬其錢
十四年七月以懷鄭許滑衞等州水潦遣右監門衞將
軍知内侍省事黎敬仁宣慰如有遭損之處應須營助
賑給並委使與州縣相知量事處置
九月命御史中丞兼戸部侍郎宇文融往河南河北道
遭水州宣撫若屋宇摧壊牛畜俱盡及征人之家不能
自存立者量事助其脩葺
十一月詔曰近聞河南宋沛等州百姓多有㳂流逐熟
去者須知所詣有以安存宜令本道勸農事與州縣檢
責其所去及所到戸數奏聞
十五年四月詔曰河南河北諸州去年緣遭水澇雖頻
加賑貸而恐未小康言念於兹無忘鑒寐爰自春夏雨
澤以時兼聞夏苗非常茂好既即收穫不慮少糧然以
産業初營儲積未贍若非寬惠不免艱辛其貸糧麥種
榖子迴轉變造諸色欠負等並放候豐年以漸徵納蠶
麥事畢及至秋收後並委刺史縣令專勾當各令貯積
勿使妄有費用明加曉諭知朕意焉
十六年正月庚子御興慶樓宴羣臣下制曰朕昔在藩
國此惟邸第乾坤未泰隂陽尚蒙則有神祗效靈祥符
肇貺飛佳氣於在田之際湧瑞日於或躍之池惟此舊
居式加新宇周牆僅板於百堵卑宫不階於三尺棟樑
之用毁徹所餘聊以紀天地之休徵貽子孫之儉約耳
屬春令爰始時惟發生萬方來朝千官入賀既稱觴以
獻夀宜施惠以布德況田農在候稼穡方興或迫於程
徭不遂農桑之務言及於此軫歎良深其徒已下且令
貴保并應當番兵士等灼然單貧者所由勘會並放營
農所在訴訟長官隨事疎理勿使冤滯非軍國所要餘
不急之務一切並停仍加勸課脩植農穡其河北水損
戸既屬春事慮有之絶不支濟者宜委採訪使與州縣
相知量加賑恤諸處行人之家及鰥寡惸獨不能自存
者州縣長官親加優撫使得存濟應有差科量事矜放
宜宣風緝化職在令長有司銓擇之次特宜審擇其才
惟德與刑為政之要頃無聞於風化多取威於夏楚理
人之道其若是乎愚昧之流或輕抵犯宜加曉諭使識
章程其含生之類不得輒有屠殺天下捕獵亦宜禁斷
仍嚴加捉搦百司各遵時令務弘寬大之典使政理無
失稱朕意焉
二十三年五月詔曰如聞關輔蠶麥雖稍勝常年百姓
所收纔得自給若無優假還慮艱弊其先欠百司職田
及諸色應合至蠶麥時徵已有處分訖其公私舊債亦
宜停徵貧下百姓有傭力買賣與富兒及王公已下者
任依常式
天寳三載八月詔曰育物者所貴於從宜養人者必資
於遂性況加疾苦豈忘哀矜内外廊二衞彍騎等如聞
因當上染患者番滿之後既不勝致還鄉又不容在職
掌將息進退無據何所依投溝壑是憂宜謀朝夕永言
及此深軫于懷自今以後如有此色宜移就三衞厨給
食料將養各委左右金吾將軍存意檢校所須藥物仍
與太常計會量事供擬并差醫人救療其諸門及諸舖
職掌人等各移就本衞將養所須食料各委將軍以當
衞諸色迴殘官物等且量事支給其醫藥宜准内外廊
例自餘諸色當番人等有疢疾者並准此處分其死者
各委所由隨事埋瘞當日牒報本貫令家人親族運致
還鄉
五載八月癸未詔曰朕頃所撰廣濟方救人疾患頒行
已久計傳習亦多猶慮單貧之家未能繕寫閭閻之内
或有不知儻將療失時因致横夭性命之際寧忘惻𨼆
宜令郡縣長官就廣濟方中逐要者於大板上件錄當
村坊要路牓示仍委採訪使勾當無令脱錯
十三載二月詔鰥寡惸獨乏絶者量加賑給
肅宗至德元年七月大赦詔左降官非反逆侵坐及犯
惡逆名教枉法強盜贓如有親年八十已上及疾患在
牀枕者不堪扶持更無兄弟許其停官終養其流人亦
准此
乾元元年四月詔曰應緣南郊百司張設有損百姓苗
稼者委京兆尹隨損多少倍酬所損錢物便即聞奏
十月詔曰應行營人家及羸老單貧鰥寡惸獨已頻有
處分宜令州縣長官倍加賑恤
上元二年九月詔鰥寡惸獨不能自存立者委刺史縣
令量加賑恤
代宗寳應元年十月乙夘勅曰浙江東西去歲旱損所
出租賦頗甚艱辛今秋已來復聞遭水百姓重困何以
克堪朕所以未明求衣日旰忘食思弘理道良用疚懷
今所徵收唯正租庸而已其餘差役咸使矜量頗亦申
明冀稍安緝如聞諸道節度使不承正勅妄有徵科州
縣望風便行文牒務為逼迫自應誅求事且因循轉用
生弊不有懲革何以息人自今已後宜令本道觀察及
租庸使嚴加訪察其州縣除正勅支遣外不得轉承諸
使文牒徵率一物已上如或有犯便仰停務具名彈奏
又聞杭越間疾疫頗甚戶有死絶未削版圖至於税賦
或無舊業田宅延及親鄰言念疲人豈堪兼役致令逃
散誠有哀矜亦委租庸使與本州審細勘責據實戶差
遣處置訖具状聞奏仍委刺史縣令設法招㩦課最之
間褒貶斯在其有死絶家無人收葬仍令州縣埋瘞朕
臨御寰瀛為人父母一物失所每勤罪己之心四方未
寧彌軫納隍之慮庶尹卿士友邦冡君宜悉朕懷共敷
至理
大歷九年四月制曰其百姓鰥寡孤獨不能存濟者困
窮無主誠可哀傷仰所在州縣府長官每年以諸色官
物量加贍恤令其得所
德宗貞元元年正月詔嘗陷賊百姓屋宇焚毁貧病老
弱咸加優恤
十二年越州刺史皇甫政奏云貞元十年綾縠一千七
百疋至汴州值兵潰叛物皆散失請率新來客戸續補
前數帝謂宰臣曰百姓有業則懷土為居戸失業則去
鄉為客戸去鄉者咸遭罹苛暴瘡痍之人豈可重傷可
罷其率特免所失物
十四年閏五月貶太子詹事蘇弁為汀州司戶又
貶其兄贊善大夫衮為永州司戸俄降勑曰左降官蘇
衮貶官本緣弁連坐矜其年暮加以疾患宜令所在勒
迴任歸私第衮年七十兩目無所見已逾年以弁之故
竟未停官及貶帝聞之哀憫故許還家
十八年七月詔曰朕獲主兆人以臨方夏憂勤于政思
底康寧然而理化未孚水旱為沴或傷壞廬舍漂損田
疇朕為人父母用切于衷其諸道應遭水損州縣令委
本道觀察使速具條疏聞奏當有處分又詔曰政在養
人實為邦本朕庶存節用以拯凋殘咨爾長吏宜加安
撫申明曉示令悉朕懷
十九年七月以關輔饑罷今歲吏部選集
憲宗元和二年八月沒蕃僧惟良闡等四百五十人
自吐蕃復還中國命京兆府勘責先身亡及送在神策
軍餘三百九十人詔良闡等頃因淪陷久在殊方或有
平日遣人或是衣冠舊族萬里歸國尤所哀矜應歸及
分配并侍親等人委所在特加優恤
四年九月普寧公主奏出城行田帝令中使彭希昭宣
以禾稼初登或慮蹂踐且歸第以俟來月
七年六月制册皇太子十一月制高年廢疾者委所管州
縣各加存恤
十年二月以朗州司馬劉禹錫為播州刺史中丞裴度
奏禹錫母年八十今播州乃猿狖所居人跡罕至禹錫
誠合得罪然其老母必去不得則須與子為死别傷陛
下孝理之風伏請屈制稍移近處使得終養帝曰夫為
人子者每事尤須脩謹嘗恐貽親之憂今禹錫所坐更
合重於他人豈可以此論救度不能對帝乃曰我所言
是責人子之事然終不能傷其所親之心明日改授禹
錫連州刺史
十二年二月撰貞元集要廣利方憲宗親為之制序散
題於天下通衢其方總六千三種五百八十六首九月
詔諸道遭水州府其人戸中有漂溺致死者委所在收
瘞其屋宇摧倒亦委長史量事勸課脩葺使得安存
穆宗長慶元年七月大赦制天下百姓年九十以上委
所在長吏量加存問
文宗太和元年十一月詔應配流靈夏等州及天德軍
人等自今後宜許將家口赴流所除本身外亦據口數
給熟食遞送
六年正月詔京城内有鰥寡孤獨不能自濟瘖聾跛躄
窮無告者委京兆尹量事賑恤具所破數聞奏
五月庚申詔諸道應災荒處疾疫之家有一門盡殁者
官給凶具隨事瘞蔵一家如有口累疫死一半者量事
與本戸税錢三分中減一分死一半已上者與減一分
本戸税其疫未定處並委長吏差官巡撫量給醫藥詢
問救療之術各加拯濟事畢條疏奏聞天下有家長大
者皆死所餘孩稚十二至襁褓者不能自活必致夭傷
長吏勒其近親收養仍官中給兩月糧亦具都數聞奏
江南諸道既有凶荒賦入上供悉多蠲減國用常限或
慮不充宗廟切急所須外有舊例市買貯備雜物一事
已上並仰權停待歲熟時和例舉處分
七年八月詔百姓困窮弊繇姦吏政苟不擾人皆自安
其司農寺供宫内及諸厨冬蔵菜並委本寺自供其菜
價仍委京兆尹約每年時價支付更不得配京兆府和
市其諸陵守當夫宜委京兆府以價直送陵司令自雇
召並不得差配百姓應寒食雜差配及樹栽脩橋柴木
選場棘等便於戸税錢内尅折不得更令和市天下諸
州府應納義倉及諸色斛斗二合耗外切宜禁斷仍委
度支鹽鐵分巡院及出使郎官切加訪察
九年八月以責授閬州刺史權&KR2011;為鄭州刺史璩宰相
文公德輿之子少負名譽籍甚於士大夫間會德輿門
生李宗閔為相璩為中書舍人宗閔敗璩不自安頻密
上章自雪黨比遂改授閬州及是帝知璩所生母抱病
因有是命
開成元年正月己巳東都留守司徒兼中書令裴度上
言前懷州武德縣令王賞以失縣庫子賞乃盡償所欠
緍錢庫子莫可得獄固難竟河陽節度使溫造嚴刻禁
賞三年母老不得侍疾母亡不得服喪大理寺執文斷
疏疑似之間冤滯深久帝方留情刑獄聞之即時詔釋
賞
宣宗大中四年正月詔有水旱處宜令州縣長吏多方
優恤務使安存如有甚不支濟仰具事繇聞奏别議處
分
懿宗咸通四年七月朔制曰安南寇陷之初流人多寄
溪洞其安南將吏官徤走至海門者人數不少宜令宋
式李良瑍察訪人數量事救䘏
哀帝天祐二年四月詔鰥寡孤獨不濟者長吏量加賑
䘏
後唐莊宗天祐二年四月即位制曰應諸道管内有高
年踰百歲者便與給復永俾除名自八十至九十者與
免一子色役州縣不得差徭
同光元年十月詔應鰥寡惸獨無所告仰者所在各議
拯救或有年過八十者免一子從征
十一月勑左降官均州司馬劉岳有母年踰八十近聞
身故既鮮兄弟别無骨肉孤魂旅寄誰為蓋棺准本朝
故事許歸終三年喪服闋如未量移即赴貶所
明宗天成三年十一月己丑出潜龍宅粟以賑百官
長興二年十二月丁丑帝謂三司使曰先是兩川隔道
兵士所有家屬常加贍給勿令失所(時孟知祥初有全蜀之地)
三年七月丙戌詔賜諸軍救接有差
四年九月丁丑范延光奏隔在兩川兵士家口自來支
給衣糧今緣國計不充欲權停支給帝曰彼非願留因
事暌阻父子仳離非人情也不可頓絶支給其間願歸
鄉貫者從之如有子弟許繼其父兄本軍名糧如無鄉
里可歸無子弟承繼且量支一年以是曉諭其家
漢高祖即位太原至東京謂左右曰過陳橋見百姓桑
棗空有餘折其廬室悉牆垣耳因荒邪因兵邪左右對
曰此契丹犯闕時杜重威宿漢軍之所也上惻然嗟嘆
曰重威破國殘物一至於此此而不討是朕養惡蓄姦
何以為蒼生父母副海内徯望之心也左右皆稱萬歲
周太祖廣順元年八月契丹瀛莫幽州界大水飢饉流
散襁負而歸者不可勝計比界州縣亦不禁止太祖愍
之詔沿邊州郡安䘏流民仍口給斗粟前後繼至數十
萬口
三年正月庚午萊州刺史葉仁魯犯贓法等斷處死賜
自盡將死太祖遣中使賜酒食宣曰汝自抵刑憲國法
如此爾有老母當遣存恤耳仁魯感恩泣下尋死之
顯德元年正月赦天下年高殘疾鰥寡孤獨所屬官吏
務行存恤
冊府元龜卷一百四十七
