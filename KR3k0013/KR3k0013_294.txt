册府元龜卷二百九十四宋王欽若等撰
宗室部
退讓專政
退讓
易曰卑而不可踰書美羣后德讓蓋讓之為德也其至
矣哉矧乃聫華帝胄厠於藩戚而能識知退之理踐崇
讓之言思害盈福謙之誡杜過制失軌之漸是之謂令
德也三代以上靡得而記漢室而下訖於隋唐乃有固
守謙退不求聞逹邈畏盛滿捨去權寵或稱疾以求奉
祀或辭賞以懼公議或願寢殊禮以申素志或表讓兵
政以授能者或退身以弭天變或推功以避封爵斯皆
深逹損益之理能守止足之訓蓋冨而無驕寵而能降
者素士之所難也矧於公族乎斯足以稱賢矣
漢楚元王孫辟疆武帝時隨二千石論議冠諸宗室清
靜少欲不肯仕
後漢順陽懷侯嘉光武族兄也建武三年到雒陽從
征伐拜為千乘太守六年病上書乞骸骨徵詣京師
城陽王祉光武族兄舂陵康侯敞之子也建武十一年
祉疾病上城陽王璽綬願以列侯奉先祭祀帝自臨其
疾
東海恭王疆光武子也建武二十年帝優以大封兼食
魯郡合二十九縣賜虎賁旄頭宫殿設鍾簴之懸擬於
乘輿疆臨之國數上書讓還東海又因皇太子固辭帝
不許深嘉歎之
東平王蒼光武子也為驃騎將軍位在三公上永平四
年蒼以在朝數載多所隆益而自以至親輔政聲望日
重意不自安上䟽歸職曰臣蒼疲駑特為陛下慈恩覆
護在家被教導之仁升朝蒙爵命之首制書褒美班之
四海舉負薪之才(負薪喻小人也)升君子之器凡匹夫一介尚
不㤀簞食(簟竹器也圓曰簟方曰笥)之惠况臣居宰相之位同氣之
親哉宜當暴骸骨為百僚先而愚頑之質加以固病誠
羞負乘辱汙輔將之位將被詩人三百赤紱之刺(赤紱大夫)
(之服)今方域晏然要荒無儆將遵上德無為之時也文官
猶可并省武職尤不宜建昔象封有庫不任以政誠由
愛深不忍揚其過惡前事之不㤀來事之師也自漢興
以來宗室子弟無得在公卿位者惟陛下審覽虞帝優
飬母弟遵承舊典終卒厚恩乞上驃騎將軍印綬退就
藩國願蒙哀憐帝優詔不聽其後數陳乞辭甚懇切五
年乃許還國而不聽上將軍印綬章帝建初六年詔沛
濟南東平中山四王贊皆勿名蒼既至升殿乃拜天子
親答之其後諸王入宫輙以輦迎至省閣乃下蒼以受
恩過禮情不自寧上䟽辭曰臣聞貴有常尊賤有等威
卑高列序上下以理陛下至德廣施慈愛骨肉既賜奉
朝請咫尺天儀而親屈至尊降禮下臣每賜讌見輙興
席改容中宫親拜事過典故臣惶怖戰慄誠不自安每
會見踧踖無所措置此非所以章示羣下安臣子也帝
省奏歎息愈褒賞焉
晉齊獻王攸武帝子也帝詔議藩王令自選國内長
吏攸奏議曰昔聖王封建萬國以親諸侯軌迹相承莫
之能改誠以君不世居則人心偷幸人無常主則風俗
偽薄是以先帝深覽經遠之統思復先哲之軌分土畫
疆建爵五等或以進德或以酬功伏惟陛下應期創業
樹建親戚聽使藩國自除長吏而今草創制度初立雖
庸蜀順軌吴猶未賓宜俟清泰乃議復古之制書比三
上輙報不許其後國相上長吏缺典書令請求差選攸
下令曰忝受恩禮不稱惟憂至於官人叙才皆朝廷之
事非國所宜裁也其令自上請之時王家人衣食皆出
御府攸表租秩足以自供求絶之前後十餘上帝不許
會稽文孝王道子簡文子也孝武太元初拜散騎常侍
中軍將軍進驃騎將軍後公卿奏道子親賢莫二宜正
位司徒固讓不拜使錄尚書六條事尋加開府領司徒
及謝安薨詔曰新喪哲輔華戎未一自非明賢懋德莫
能綏御内外司徒琅邪王道子體道自然神識穎逹實
當旦奭之重宜摠二南之任可領揚州刺史錄尚書假
節都督中外諸軍事衛府文武一以配驃騎府讓不受
數年領徐州刺史太子太傅公卿又奏宜進位丞相揚
州牧假黃鉞羽葆鼓吹並讓不受及恭帝為琅邪王道
子受封會稽國并宣城為五萬九千戶安帝踐阼有司
奏道子宜進位太傅揚州牧中書監假黃鉞備殊禮固
讓不拜又解徐州詔内外衆事動静諮之帝既冠道子
稽首歸政王國寳始總國權勢傾朝廷王恭乃舉兵討
之道子懼收國寳斬之乃乞解中外都督錄尚書以謝方
岳詔不許
武陵威王晞孝武帝子初穆帝時為太宰海西公太和
初加羽葆鼔吹入朝不趨贊拜不名劍履上殿皆固讓
宋臨川烈武王道規高祖少弟也為輔國將軍以義勲
遷使持節都督荆寧秦梁雍司州之河南六州軍事領
護南蠻校尉荆州刺史道規辭南蠻以授殷叔文
臨川王義慶道規子也元嘉中為丹陽尹加右僕射會
太白犯左執法義慶懼有災禍乞求外鎮文帝詔譬之
曰玄象茫昧既難可了且史家諸占各有異同兵星王時
有所干犯乃桓玄當誅以此言之益無懼也鄭僕射亡
後左執法嘗有變王光祿至今平安日蝕三朝天下之
至忌晉孝武初有此異彼庸主耳猶竟無佗天道輔仁
福善謂不足横生憂懼兄與後軍各受内外之任本以
維城表裏經之盛衰此懷實有由來若天必降灾寧可千
里逃避耶既非逹者之事又不知吉凶定所若在都則有
不測去此必保利貞者豈敢苟違天耶義慶固求解僕
射乃許之加中書令進號前將軍常侍尹如故
江夏文獻王義恭武帝子也武帝即位授持節都督
揚州南徐二州諸軍事孝建元年十一月遷鎮京口
二年春督東南兖二州徵為揚州刺史加入朝不趨
贊拜不名劍履上殿義恭固辭殊禮又解持節都督
南譙王義宣武帝子也文帝時為中軍將軍揚州刺史
值元凶弑立孝武入討義宣遣参軍徐遺寳率衆三千
助為前鋒孝武即位以義宣為中書監都督楊豫二州丞
相錄尚書六條事改封南郡王進謚義宣所生為獻太妃
封次子宜陽侯愷為南譙王食邑千戸義宣固辭内任及
愷王爵於是改授都督荆湘雍益梁寧南秦八州諸軍荆
湖二州刺史持節侍中丞相如故降愷為宜陽縣主
南平穆王鑠文帝第四子也元嘉二十六年進號平西
將軍讓不拜
始安王休仁文帝第十二子明帝即位為揚州刺史時
諸方逆命休仁督征討諸軍事中流平定休仁之力也
乃增休仁邑四千戸固辭乃受千戸上流雖平薛安都
據彭城招引後魏復都督北討諸軍事又增食邑三千
戸不受
南齊豫章王嶷太子第二子也武帝永明元年領太子
太傅觧中書監手啓帝曰陛下以叡孝纂業萬㝢維新
諸弟有序臣屢荷隆愛叨授台首不敢固辭俛仰祗寵
心魂如失負重量力古今同規臣窮生如浮質操空素
任居鼎石已移氣序自頃以来宿疾稍纏心慮怳忽表
於容狀視此根體常恐命不勝恩加以星緯屢見災祥
雖脩短有常能不耿介此心欲從俗啟解今職但厝辭
為鄙或貽物誚所以息意緘默一委時運而可復加寵
榮增其顛墜且儲傅之重實非常選遂使太子見臣必
東帶宫臣皆再拜二三之宜何以當此臣近亦侍言太
子告意子良且因王儉申啟未知粗上聞否福慶方隆
國祚永始若天假臣年得預人位唯當請降貂璫以餙
微軀永侍天顔以惟畢世此臣之願也服之不衷猶為
身災况寵爵乎殊榮厚恩必誓以命請帝答曰事中恐
不得從所陳三年文惠太子講孝經畢求解太傅不許
皇孫婚竟又陳解詔曰公惟德惟行無所厝辭且魯且
衛其誰與二方式範當時流聲史籍豈容屢秉撝謙以
乖期寄嶷嘗慮盛滿又因宫宴求解楊州授竟陵王子
良帝終不許曰畢汝一世無所多言嶷自以地位隆重
深懷退讓北宅舊有園田之美乃盛脩理之七年啟求
還第帝令世子廉代鎮東府嶷進位大司馬八年給皂
輪車尋加中書監固辭
梁臨川靖惠王宏太祖第六子也宏有七子正義正德
正則正立正表正信世子正仁為吴興太守有治能天
監十年卒謚曰哀世子無子高祖詔羅平侯正立為世
子由宏意也宏薨正立表讓正義為嗣高祖嘉而許之
封正立千戸侯正義先封平樂侯正德西豐侯正則樂
山侯正立羅平侯正表封山侯正信封化侯
長沙元王弟藻文帝孫也武帝天監十年自南琅邪太
守入為侍中藻性謙退不求聞逹後出為丹陽尹大通
六年入為尚書左僕射加侍中藻固辭不就詔不許
後魏武昌簡王平原道武子河南王曜之孫也平原有
五子長子和為沙門捨其子顯以爵讓其次弟鑒鑒固
辭詔許鑒身終之後令顯襲爵鑒乃受之
京兆王繼道武曾孫南平王霄第二子也以藩王宿官
舊貴孝文時歷内外顯任意遇已隆靈太后臨朝入居
心膂兼處門下歷轉台司繼子乂又居權重榮赫一世繼
頻表遜位乞以司徒授崔光詔遣侍中安豐王延明給
事中黃門侍郎盧同敦勸繼又啟固讓轉太保侍中如
故加後部鼔吹頻表陳辭不許又轉太傅侍中如故頻
讓不許又遣使敦勸乃受之靈太后臨朝除特進驃騎
將軍侍中領軍如故繼頻表固辭許之及門下八座奏
追論繼太和中慰諭高車安輯四鎮之勲增邑一千五
百戸繼又上表陳讓詔聽减五百
陽城王長夀景穆之子也長夀子徽為吏部尚書加侍中征
東將軍遷武衛將軍右光祿大夫拜尚書左僕射轉車
騎將軍儀同三司固辭不拜聽解侍中然後受詔後以
從莊帝北廵之功除侍中大司馬太尉公邑二萬戶徽
表辭官封前後屢上又啟云河上之功將士之力求回
所封加諸勲義徽為莊帝親侍内懼爾朱榮等故有此
辭以防外議莊帝識其意聽其辭封不許讓官
彭城王勰獻文子也孝文時為中書監侍中孝文南討
漢陽假勰中軍大將軍加鼓吹一部勰以寵授頻煩乃
面陳曰臣聞兼親疎而兩並異同而建此既成文於昔
臣願誦之於後陳思求而不允愚臣不請而得豈但今
古云殊遇否大異非徒曹植遠羨於臣是亦陛下賤魏
文而不顧帝大笑執勰手曰二曹才名相忌吾與汝以
道德相親緣此而言無慙前烈汝但克巳復禮更何多
及又從孝文征沔北及車駕還京行飲至策勛之禮增
邑一千戸勰辭曰臣受遇緣親榮枯事等以此獲賞深
乖情願乞追成旨用息謗言詔以勰為司徒太子太傅
高陽王雍獻文子也靈太后時鎮司州牧詔雍乘步挽
出入掖門又以本官錄尚書事雍頻表辭遜優荅不許
詔侍中敦諭
廣陵王羽獻文子也領廷尉卿車駕南討命羽留守羽
表辭廷尉不許
趙郡王幹獻文子也幹子諶為鴻臚少卿遷後將軍泗
州刺史固辭不拜後以親例封上蔡縣開國公食四百
戸讓而不受
後周齊王憲太祖第五子高祖時累有戰功自以威名
日重潛思屏退及帝欲親征北蕃乃辭之以疾帝變色
曰汝若憚行誰為吾使憲懼曰臣陪奉鑾輿誠為本願
但身嬰疹疾不堪領兵帝許之
隋觀德王䧺高祖族子也初改封安德王歲餘授懷州
刺史尋拜京兆尹帝親征吐谷渾詔雄總管澆河道諸
軍及還改封觀德王上表讓曰臣早逄興運預班末屬
有命有時藉風雲之會無才無德濫公卿之首蒙先皇
不次之賞荷陛下非分之恩久紊台槐常慮盈滿豈可
仍叨匪服重竊鴻名臣實面墻敢緣往例臣誠昧寵交
懼身責昔劉賈封王豈備二階之任曹洪上將寕超五
等之爵况臣衮章踰於帝子京尹亞於皇枝錫土列藩
紐金開國於臣何以自處在物謂其乖分是以露欵執
愚蘄恩固守伏願陛下曲留睿炤特鑒丹誠頻觸宸嚴
伏增流汗優詔不許
唐宋王成器睿宗子也玄宗先天初進位太尉成器固
辭太尉之命帝嘉其意許之制曰宋王成器温良恭儉
明允篤誠朕之元昆人之師表間者鼎席虚位台陛俟
能堅守讓詞願移成命宜聫華於補職更參議於論道
可開府儀同三司開元十四年兼太常卿成器又上言
曰臣聞選賢任職量能授官苟非其才坐貽厥咎臣本
愚劣累忝榮任叨居禮樂之司實乖河海之任吹庭鍾
鼓克諧謝於昔人疎署威儀為政慙於往哲僶俛從事
于兹六年詩稱素餐於是乎在伏惟開元神武皇帝陛
下繼業昭暢仁化清和乘暇奏薰風之琴追賞聚雲和
之曲典章斯備雅亮攸歸遠美咸英獨冠區宇臣幸膺
國戚久亞台陛兼管寺卿實黷朝憲惡盈之誡列在前
經過寵之談復聞斯日願矜其庸昧授以良能人無異
言官無曠位伏使晨趨北闕奉漢幄之龍顔夕赴西園
飛魏庭之華蓋則臣之願畢矣聖主之恩深矣不任竦
望翹勤之至謹詣朝堂奏表陳讓以聞帝覽表重違其
意手詔曰開府儀同三司兼太常卿寧王憲秉德夷遠
體道淳深頃以茂親典司宗社禮經之文既備鍾律之
度已和成而不居謙以自牧固辭兼領情所重違宜遂
雅懷俾停劇務
專政
夫並建周親藩屏王室所以深根固本為不可拔者也
故詩曰大宗維翰又曰懷德維寕是以内有骨肉之親
外有藩翼之衛強弱相制枝葉相持此周漢所以為德
也吴晉之後法制過差始以親親假其勢位終以驕蹇
顓乎威福或本根之莫庇或干戈之日尋小者踰越法
度大者傾敗邦政斯所謂寵之適所以禍之也得失之
際可不鑒哉是以著其始終盛衰之變以存歷代之戒
焉
魏曹爽太祖族子真之子也為大將軍假節鉞都督中
外諸軍事錄尚書事封武安侯邑萬二千戶賜劔履上
殿入朝不趨贊拜不名丁謐畫策使爽白天子發詔轉
宣王為太傅外以名號尊之内欲令尚書奏事先來由
已得制其輕重也
吴孫峻大帝末為侍中受遺輔政領武衛將軍既誅諸葛
恪遷吴丞相大將軍督中外諸軍事初羣臣上奏共推
峻為太尉議滕胤為司徒時有媚峻者以為大統宜在
公族若滕胤為亞公聲名素重衆心所附不可貳也乃
表以峻為丞相又不置御史大夫士人皆失望矣
孫綝廢帝時自偏將軍代孫峻為侍中武衛將軍領中
外諸軍事知朝政景帝時綝一門五侯皆典禁兵權傾
人主自吴國朝臣未嘗有也
晉趙王倫既誅賈后遂為使持節大都督中外諸軍事
相國侍中一依宣文輔魏故事百官總已聽於倫
齊王冏既誅趙王倫因留輔政坐拜百官符勅臺府涇醟尊
驕不一朝覲此狂恣不肅之容也天下莫不高其功而
慮其亡也冏終弗改遂至夷滅
成都王穎為太尉大將軍都督中外諸軍假節加黃鉞
錄尚書事鎮業及齊王冏之敗穎懸執朝政事無巨細
皆就鄴諮之
東安王繇既誅楊駿後專斷刑賞威震内外
會稽王道子為錄尚書都督中外諸軍事世子元顯時
年十六為侍中心惡王恭請道子討之乃拜元顯為征
虜將軍其先衛府及徐州文武悉配之于時王恭威鎮
内外道子甚懼復引譙王尚之以為腹心尚之說道子
曰藩伯彊盛宰相權輕密宜樹置以自藩衛道子深以
為然乃以其司馬王愉為江州刺史以備恭與尚之等
日夜謀議以伺四方之隙王恭知之復舉兵以討尚之
為名荆州刺史殷仲堪豫州刺史庾楷廣州刺史桓玄
竝應之道子使人說楷曰本情相與可謂斷金往年帳
中之飲結帶之言寧可㤀邪卿今棄舊交結新援㤀王
恭疇昔陵侮之耻乎若乃欲委體而臣之若恭得志以
卿為反覆之人必不相信何冨貴可保禍敗亦旋及矣
楷怒曰王恭昔赴山陵相王憂懼無計我知事急即勒
兵而至去年之事亦俟命而奮我事相王無相負者既
不距恭反殺國寳自爾已來誰復敢攘袂於君之事乎
庾楷實不能以百口助人屠滅當與天下同舉誅鉏姦
臣何憂府不開爵不至乎時楷已應恭檄正徵士馬信
反朝廷憂懼於是内外戒嚴元顯攘袂慷慨謂道子曰
去年不討王恭致有今役若復從其欲則太宰之禍至
矣道子日飲醇酒而委事於元顯元顯雖年少而聰明
多涉志氣果銳以安危為己任尚之為之羽翼時相傅
會者皆謂元顯有明帝神武之風於是以為征討都督
假節統前將軍王絢左將軍謝琰及將軍桓之才毛泰
高素等伐恭滅之既而楊佺期桓玄殷仲堪等復至石
頭元顯於竹里馳還京師遣丹陽尹王愷鄱陽太守桓
放之新蔡内史何嗣潁川太守温詳新安太守孫泰等
發京邑士庶數萬人據石頭以拒之道子將出頓中堂
忽有驚馬蹂藉軍中因而擾亂赴江而死者甚衆仲堪
既知王恭敗死狼狽西走與桓玄屯于潯陽朝廷嚴兵
相距内外騷然詔元顯甲仗百人入殿尋加散騎常侍
中書令又領中領軍持節都督如故會道子有疾加以昏醉
元顯知朝望去之謀奪其權諷天子解道子揚州司徒
而道子不之覺元顯自以少年頓居權重慮有譏議於
是以琅邪王領司徒元顯自為揚州刺史既而道子酒
醒方知去職於是大怒而無如之何廬江太守會稽張
法順以刀筆之才為元顯謀主交結朋援多樹親黨自
桓謙以下諸貴遊皆歛袵請交元顯性苛刻生殺自己
法順屢諫不納又發東土諸郡免奴為客者號曰樂屬
移置京師以充兵役東土囂然人不堪命天下苦之矣
既而孫恩乘釁作亂加道子黃鉞元顯為中軍以討之
又加元顯錄尚書事然道子更為長夜之飲政無大小一委
元顯時謂道子為東錄元顯為西錄西府車騎填凑東第
門下可設雀羅矣元顯無良師友正言弗聞謟譽日至
或以為一時英傑或謂為風流名士由是自謂無敵天
下故驕侈日增帝又以元顯有翼亮之功加其所生母
劉氏為會稽王夫人金章紫綬會雒陽覆没道子以山
陵幽辱上䟽送章綬請歸藩不許及太皇太后喪詔道
子乘輿入殿元顯因諷禮官下議稱已德隆望重既錄
百揆内外羣僚皆應盡敬於是公卿皆拜于時軍旅荐
興國用虚竭自司徒已下日廪七升而元顯聚斂不已
冨過帝室及謝琰為孫恩所害元顯求領徐州刺史加
侍中後將軍開府儀同三司都督十六州諸軍事封其子
彦璋為東海王尋以星變元顯解錄復加尚書令會孫
恩至京口元顯栅斷石頭率兵距戰頻不利道子無佗
謀略唯日禱蔣侯廟為厭勝之術既而孫恩遁于
北海桓玄復據上流致牋於道子曰賊造近郊以風不
得進以雨不致火食盡故去耳非力屈也昔國寳卒後
王恭不乘此威入統朝政足見其心非侮於明公也而
謂之非忠今之貴要腹心有時流清望者誰乎豈可云
無佳勝直是不能信之耳用理之人然後可以信義相
期求利之徒豈有所惜而更委信邪爾来一朝一夕遂
成今日之禍矣阿衡之重言何容易求福則立至干忤
或致禍在朝君子豈不有懷但懼害及身耳玄忝任在
遠是以披寫事實元顯覽而大懼張法順謂之曰桓玄
承藉門資素有豪氣既并殷楊專有荆楚然桓氏世在
西藩人或為用而第下之所控引止三吴耳孫恩為亂
東土塗地編戸饑饉公私不贍玄必乘此縱其奸兇竊
用憂之元顯曰為之奈河法順曰玄始據荆州人情未
輯方就綏撫未遑佗計及其如此發兵誅之使劉牢之
為前鋒而第下以大軍繼進桓玄之首必懸於麾下矣
元顯以為然遣法順至京口謀於牢之而牢之有疑色
法順還說元顯曰觀牢之顔色必二於我未若召入殺之
不爾敗人大事元顯不從道子尋拜侍中太傅置左右
長史司馬從事中郎四人崇異之儀備盡盛典其驃騎
將軍僚佐文武即配太傅府加元顯侍中驃騎大將軍
開府征討大都督十八州諸軍事儀同三司加黃鉞班
劍二十人以伐桓玄竟以牢之為前鋒法順又言於元顯
曰自舉大事未有威斷桓謙兄弟每為上流耳目斬之
以孤荆楚之望且事之濟不繼在前軍而牢之反覆萬
一有變則禍敗立至可令牢之殺謙兄弟以示不貳若
不受命當逆為其所元顯曰非牢之無以當桓玄且始
事而誅大將人情必動二三不可于時揚土饑虚運漕
不繼玄斷江路商旅遂絶於是公私匱乏士卒唯給粰
橡大軍將發玄從兄驃騎長史石生馳使告玄玄進次
尋陽傳檄京師罪狀元顯俄而玄至西陽帝戎服餞元
顯于西池始登舟而玄至新亭元顯棄船退屯國子學
堂明日列陣於宣陽門外元顯佐吏多散走或言玄已至
大桁劉牢之遂降于玄元顯廻入宣陽門牢之參軍張
暢之率衆逐之衆潰元顯奔入相府唯張法順隨之問
計於道子道子對之泣玄遣太傅從事中郎毛泰收元顯
送於新亭縛於舫前而數之元顯答曰為王誕張法順
所誤于是送付廷尉并其六子皆害之玄又奏道子酣
縱不孝當棄市詔徙安成郡使御史杜竹林防衛竟承
玄旨酖殺之時年三十九帝三日哭於西堂
宋彭城王義康為侍中都督南徐兖三州諸軍事司徒
錄尚書事南徐州刺史與揚州刺史王弘共輔朝政弘
既多疾且每事推謙自是内外衆務一斷之義康性好
吏職銳意文案既專總朝權事决自己生殺大事以錄
命斷之凡事陳奏無不可方伯已下並委義康授用由
是朝野輻凑勢傾天下
後魏元义江陽王繼之第二子靈太后臨朝以義妹夫
累遷侍中領軍既在門下兼總禁兵深為靈太后所信
委及清河王懌被殺與高陽王雍等輔政常直禁中孝
明呼為姨夫自後專綜機要巨細决之威震於内外百
寮重跡
後周晉公宇文護文帝之兄子也為大冡宰武帝立百
官總於護自文帝為丞相立左右十二軍總屬相府後
皆受護處分凡所徵發非護不行護屯兵禁衛盛於宫
闕事無巨細皆先斷後聞
册府元龜卷二百九十四
