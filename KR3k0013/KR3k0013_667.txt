册府元龜卷六百六十七宋王欽若等撰
内臣部
將兵監軍立功幹事
將兵
夫近侍之臣雖宣於命令統帥之任實寄於腹心當經
略之未靖惟材能之斯委觀其漢氏中微元魏多事逮
兹唐室荐罹寇難㝢縣挺災金革不息乃有禀忠厚之
性懷將領之材或付之禁衞之師或委之征伐之任或
監示於方面或扈從於乘輿或能震耀天威恢張師律
克施拱極之效聿成靖亂之勲論而次之垂諸簡册俾
後之觀者庶知前王之權略矣
後漢蹇碩為小黃門桓帝置西園八校尉以碩為上軍
校尉又以碩壯健而有武略特親任之以為元帥督司
隸校尉以下雖大將軍亦領属焉
後魏孫小為西臺中散太武幸瓜步慮有北寇之虞乃
加小左衞將軍除留臺軍將
杞嶷為中常侍孝文時累遷殿中侍御尚書以統宿衞
唐楊思勖玄宗時為右監門衞將軍開元初安南首領
梅玄成叛自稱黑帝與林邑眞臘國通謀陷安南府詔
思勖將討之十二年五溪首領覃行璋作亂思勖復受
詔率兵討之十四年邕州賊帥梁大海擁賓横等數州
反思勖又統兵討平之十六年隴州首領陳行範何遊
魯馮憐等聚徒作亂詔思勖率永連道等州兵及淮南
弩手十萬討之
李輔國天寳末侍太子如朔方肅宗至德初擢為太子
家令判元帥行軍司馬專掌禁兵
程元振為右監門衞將軍知内侍省事代宗寳應初代
李輔國判元帥行軍司馬專制禁兵
魚朝恩為品官給事黃門寳應初九節度討安慶緒於
相州不立統帥以朝恩為觀軍容宣慰處置使(觀軍容使名自)
(朝恩始)累加左監門衞大將軍自相州之敗史思明再陷
河雒朝恩常統禁軍鎮陜以殿東夏廣德初改為天下
觀軍容宣慰處置等使
竇文場德宗建中末與霍僊鳴從幸奉天左右禁旅委
文場僊鳴主之文場累遷左監門衞大將軍知内侍省
事監勾當左神策軍僊鳴累遷右監門衞將軍知内侍
省事監勾當右神策軍貞元十二年六月特立護軍中
尉兩員中護軍兩員以帥禁軍乃以文場為左神策軍
護軍中尉僊鳴為右神策軍中尉又以監左神威軍使
内侍兼内謁者監張尚進為左神威軍中護軍監右神
威軍使内侍兼内謁者監焦希望為右神威軍中護軍
護軍中尉與中護軍古有其官自國朝未嘗置其員秩
也帝以禁衞嚴密又崇寵中貴故異其名而授文場等
第五守亮為開府内常侍貞元十四年霍僊鳴卒以守
亮為右軍中尉
楊志廉與孫榮義並為内給事貞元十七年以志廉為
内常侍充左神策護軍中尉副使榮義為内常侍右神
策護軍中尉副使二十年以志廉為特進左監門大將
軍充左神策護軍中尉兼左街功德使榮義為特進右
武衞大將軍充右神策護軍中尉兼右街功德使
薛盈珍貞元末為内侍省内侍知省事充右神策軍護
軍中尉副使憲宗元和初遷右神策軍護軍中尉兼右
街功德使
吐突承璀為内常侍元和元年遷左監門衞將軍充左
神策軍護軍中尉兼左街功德使累遷左衞上將軍四
年鎮州王承宗拒命詔承璀為左右神策河中河南浙
宣歙等道行營兵馬使招討處置等使時諫官御史上
䟽相属皆言自古無中貴人為兵馬綂帥者補闕獨孤
郁叚平仲言尤激切憲宗不獲已乃改充鎮州巴東招
撫處置等使出師經年無功乃密遣人告王承宗令上
疏待罪許以罷兵承宗表至朝廷罷兵承璀班師為禁
兵中尉叚平仲抗䟽極論帝不獲已降為軍器使出為
南監軍八年復為神策中尉
第五國珍元和二年為右監門將軍知内侍省事充神
策軍護軍中尉兼右街功德使
程文幹為内侍省監知省事元和五年遷右監門衞將
軍知内侍省事充右神策護軍中尉兼左街功德使
彭獻忠為右武衞將軍知内侍省事元和七年充左衞
神策護軍中尉兼右街功德使
梁守謙為内常侍元和十三年遷右監門衞大將軍右
神策護軍中尉兼右街功德使十五年十月涇州奏吐
蕃大軍去州三十里下營命守謙充左右神策京西京
北行營都監統神策兵四千人并發八鎮全軍赴涇州
救援
馬進潭元和末為左神策軍護軍中尉
楊承和穆宗長慶初為右神策軍副使
馬存亮長慶中為左神策軍護軍中尉
劉弘規為鴻臚禮賓使敬宗即位以弘規為左神策護
軍中尉
魏弘簡為内弓箭庫使寳歴二年遷右神策軍護軍中
尉
王守澄知樞密事文宗即位以守澄為驃騎大將軍充
右神策軍中尉
仇士良魚志弘太和末為左右軍中尉又云太和九年
士良等因甘露事率禁兵殺宰相王涯等二十一家自
是權歸於士良志弘至宣宗即位復誅其泰甚者而閽
寺之勢仍握軍權之重焉
楊欽義大中時為神策中尉
楊玄寔僖宗乾符中為左神策軍中尉
楊復光為黃門累監諸鎮征討乾符中賊帥黃巢犯江
西以復光為排陣使時招討使宋威戰敗復光總其兵
權中和中詔充天下兵馬都監押諸軍入定關輔
田令孜自諸司小使監諸鎮用兵累遷左神策軍中尉
僖宗幸蜀以令孜為觀軍容制置左右神策護駕十軍
等使時自蜀中護駕令孜招募新軍五十四都都千人
左右神策各二十七都分為五軍令孜總領其權
王彥甫廣明中與田令孜為左右觀軍容使率禁軍從
幸興元
西門思恭中和中為觀軍容使
楊復恭為樞密使光啓二年代田令孜為右軍中尉專
典禁軍
劉景宣西門重遂昭宗大順二年為左右神策軍中尉
駱全瓘景福二年代西門重遂為神策右軍中尉
景尉脩宋道弼光化元年為左右軍中尉
劉季述王仲先光化二年為兩軍中尉
韓全誨張弘彥天復初為兩軍中尉
監軍
古稱兵者凶噐戰者危事盖不得已而用之也觀夫唐
制始自肅宗參用内臣典制軍政或蒞戎於征討或護
兵於鎮守申嚴有翼則往無不濟愛克厥威則功或罔
成雖委以腹心誠無外顧而貞其師律或爽嘉猷信利
害之相兼否臧之不一也
唐魚朝恩玄宗天寳末為品官給事黃門肅宗至德中
嘗令兼用軍事九節度討安慶緒於相州不立統帥以
朝恩為觀軍容宣慰處置使觀軍容使自朝恩始也
竇文場王希遷皆為將軍德宗興元元年以文場兼神
策軍左廂兵馬希遷兼神策軍右廂兵馬
孟介貞元八年為宣武監軍
王定遠貞元十一年為河東監軍節度使李自良卒行
軍司馬李說授任先是定遠以間德宗授說告命定遠
以始謀為李說說深德之自是河東軍政多出於監軍
焉(貞元十四年吳少誠拒命詔徵十七鎮之師討之時軍無統帥兵無多少皆以内官監之師之進退不由)
(主將)
薛盈珍貞元中為鄭滑監軍
吐突承璀為左衞上將軍知内侍省事憲宗元和六年
出為淮南節度監軍使
梁守謙為内常侍知樞密元和十一年命守謙宣慰淮
西諸軍因留監進討授以虛名告身五百通及金銀錢
帛以勸死士
王守澄元和中為徐州監軍
崔潭峻元和末為荆南監軍
楊承和為右神策副使穆宗長慶元年十二月以李光
顔為陳許節度兼深州節度敕承和充深州諸道兵馬
都監(長慶二年官軍討伐鎮州率命中使參護其軍號為監陣多選勁騎自衞觀望勝則乘驛急聞以邀)
(爵服敗則廹脅戎帥致其怗懼故以兩河之衆討數州之叛師老力屈終議赦之固因統馭非才亦由監陣擾)
(之也)
叚文政為内常侍長慶二年鎮州兵亂賊圍深州以文
政充都監領鄭滑河陽陳許三道兵赴深州應援
馬存亮為左神策護軍中尉長慶四年以存亮為淮南
監軍使
楊叔元文宗太和中為山南西道監軍使
李榮成太和四年興元軍亂節度使李絳被害命榮成
充興元監軍使
王守涓守澄弟也太和中為徐州監軍
田令孜本姓陳懿宗咸通後自諸司小使監諸鎮用兵
僖宗乾符中盗起關中諸軍誅盗以令孜為觀軍容等
使後幸梁州永為西川監軍
王建自為蜀帥仍舊監軍事
楊玄价為内常侍咸通中為河南監軍
楊復恭幼入内侍省每監諸鎮兵龐勛之亂命復恭監
陣有功自河陽監軍入為宣徽使
楊復光為小黃門累監諸鎮征討乾符中王僊芝起曹
濮詔遣齊克譲討之復光監其軍後僊芝陷荆襄以宋
威為招撫使復光又監其軍宋威敗詔以荆南節度使
王鐸代宋威復光監光武軍屯於鄧州中和初復光赴
援京師會河中王重榮入屯武功朝廷初以觀軍容使
西門思恭為天下兵馬都監軍時老疾不行詔令復光
代之
袁季貞為河中都監昭宗乾寧三年以季貞充邠寧四
面行營兵馬都監押
後唐張承業唐光啓中為内供奉武皇之討王行瑜承
業累奉使渭北因留監武皇軍昭宗將幸太原以承業
與武皇善乃除為河南監軍
張居翰唐末為樞密承旨昭宗在華下起授内侍嘗出
監幽州軍事
立功
功名之立君子之所尚也故載之令甲藏於盟府以垂
乎不朽者焉乃有列職禁闥祗事帝右忠而能力勇且
知方或應變矢謨克平於大憝或從行執銳屢摧乎勍敵
或竭誠而濟難或悉力以盪寇用能立事當世流芳策
書論而次之固亦以勸事君者之忠藎爾
後漢鄭衆為内侍大將軍竇憲兄弟圖作不軌衆遂首
謀誅之以功遷大長秋
單超河南人徐璜下邳長城人貝瑗魏郡元城人左悺
河南平隂人(悺音工奐切又音館)唐衡潁川郾人也桓帝初超璜
瑗為中常侍悺衡為小黃門史初梁冀兩妹為順桓二
帝皇后冀代父商為大將軍再世權戚威振天下冀自
誅太尉李固杜喬等驕横益甚皇后乘勢忌恣多所鴆
毒上下拑口(周書曰賢智鉗口謂不言也拑與鉗古字通音其炎反)皆莫有言者
帝逼畏久常懷不平恐言泄不敢謀之延熹二年帝因
如厠獨呼衡問左右與外舍不相得者有誰乎(外舍謂皇后家)
(也)衡對曰單超左悺前詣河南尹不疑敬禮小簡不宜
收其兄弟送雒陽獄二人詣門謝乃得解徐璜貝瑗嘗
私忿疾外舍放横口不敢道於是帝呼超悺入室謂曰
梁將軍兄弟專固國朝廹脅内外公卿以下從其風旨
今欲誅之於常侍意何如超等對曰誠國姦賊當誅日
久臣等弱劣未知聖意何如爾帝曰審然者常侍密圖
之對曰圖之不難但恐陛下復中狐疑(中音丁仲反)帝曰姦
臣脅國當伏其罪何疑乎於是更召璜瑗等五人遂定
其意帝輒囓超臂出血為盟於是詔收冀及宗親黨與
悉誅之
趙忠少給事省中桓帝時為小黃門以與誅梁冀功封
都鄉侯
後魏孫小初内侍太武東宮以聰識有智略轉西臺中
散每從征伐屢有戰功
仇雒大武時為給事黃門侍郎從征平凉以功超遷散
騎常侍
唐楊思勗中宗初從事内侍省預討李多祚功超拜銀
青光禄大夫開元初為右監門將軍時安南首領梅玄
成叛自稱黑帝與林邑真獵國通謀陷安南詔思勗將
兵討之思勗至嶺表鳩募首領子弟兵馬十餘萬取伏
波故道以進出其不意玄成遽聞兵至遑惑計無所出
竟為官軍所擒臨陣斬之盡誅其黨與積屍為京觀而
還十二年五谿首領覃行璋作亂思勗復受詔率兵募
討之生擒行璋斬其黨三萬餘級以軍功累加輔國大
將軍十四年邕州賊帥梁大海擁賓横等數州反叛思
勗又統兵討平之生擒梁大海等三十餘人斬黨三萬
餘級復積屍為京觀十六年瀧州首領陳行範何遊魯
馮璘等聚衆作亂陷四十餘城行範自稱天子遊魯稱
定國大將軍馮璘稱南越王割據嶺表詔思勗率永連
道等兵及淮南弩手十萬人進討兵至瀧州臨陣擒遊
魯馮璘斬之行範潜竄深州據雲際盤遼二洞思勖悉
衆攻之生擒行範斬之斬其黨六萬級獲馬口金玉巨
萬計
魚朝恩為右監門衞將軍廣德元年西蕃入犯京畿代
宗幸陜時禁軍不集徵召離散北至華隂朝恩大軍遽
至迎奉六師方振繇是深加寵異改為天下觀軍容宣
慰處置使
皇甫政德宗時内臣也貞元中福建叛卒逐其觀察使
吳詵既而福州兵四百餘人潰亡入海延至温台明州
寇掠鄉閭頗為人患帝憂其滋長令政設策備之政乃
令從事韋萬巡撫三州擇海浦形便起城栅修艦教弩
選士豪者為統將以招討之萬有方略數月之間擒獲
頗衆餘悉降之自是瀕海皆寧萬及將吏各加官賜帛
各有差
楊復光咸通中樞密使楊玄翼之猶子也乾符中為内
侍王僊芝起曹濮詔遣齊克讓討之復光監其軍後僊
芝陷荆襄以宋威為招撫使復光又監其軍宋威敗復
光乃總其衆控扼於襄鄧之間僊芝敗乃移監許州中
和初巢讓陷京師許州帥周岌稱臣二賊復光斬其偽
使會許州秦宗權叛岌遂得衆三千人復說宗權赴難
宗權遣其將王淑以兵八千從入至南陽淑遲留不進
復光斬之併其衆分為八部則麗晏孔寵從韓建王建
晉暉張造李師太是也(簡一人未獲)尋收鄧州復召徐州宋
州壽州荆門等軍赴援京師皆從之衆踰二萬乃會河
中王重榮入屯武功朝廷初以觀軍容使思恭為天下
兵馬都監時老疾不行詔令復光代之既破巢讓朝廷
方議其功以其年六月暴終
馬存亮為左神策軍護軍中尉敬宗長慶四年四月丙
申有賊犯右銀臺門入宮時帝在清思殿擊毬聞之驚
出違難至左軍存亮匍匐出迎捧帝足嗚咽涕泣自負
帝入軍既安堵存亮又令驍將康藝全率騎卒入宮討
賊賊衆殱焉初帝始至軍憂太皇后之隔存亮復以二
百騎迎二后至安於軍中丁酉帝還宮
幹事
内臣之職載於周官見於左氏秦漢而下乃有性質忠
厚智識開敏或居出納之任或釐中外之務而能乃心
王室恪居官次夙夜匪懈風雨不已提綱而衆目皆治
投刃而盤根必解職修而事舉功成而名著易曰貞固
足以幹事其斯之謂矣
秦趙高者諸趙疏遠属也趙高昆弟數人皆生隱宮為
宦者秦王聞高強力通於獄法舉以為中軍府令高即
私事公子胡亥喻之决獄高有大罪秦王令蒙毅法治
之毅不敢阿法當高罪死除其宦籍帝以高之敦於事
也赦之復其官爵
漢石顯弘恭皆為中黃門以選為中尚書宣帝時皆任
中書官明習法令故事善為請奏能稱其職
侯淵以宦者有才辯任職元帝時佐石顯等領中書號
曰大常侍
後漢鄭衆字季産南陽人為人謹敏有心機位大長秋
蔡倫有才學盡心敏慎為尚方令和帝永元九年監作
秘劔及諸噐械莫不精工堅密為後世法
曹騰為大長秋加位特進用事省闥三十年餘事四帝
未嘗有過
後魏仇雒齊中山人為給事黃門侍郎魏初禁網疏闊
民戶隱匿漏脱者多東州既平綾羅戶樂葵因是請採
漏戶供為絲綿自從迯戶占為紬蠒羅縠者非一於是
雜營戶師徧於天下不属守宰發賊輕易民多私附戶
口錯亂不可簡括雒齊奏議罷之属郡縣
趙黑大武時以恭敬小心帝使進御膳出入承奉初無
過幸又遷侍御典監藏後轉選部尚書能自謹厲當官
任舉頗得其人
孫小字茂翹咸陽人内侍東宮聰識有智略累遷給事
中領駕部課理有方畜牧蕃息出為并州刺史州内四
郡百餘人詣闕頌其政化
杞嶷為中常侍安西將軍中曹侍御尚書自總納言職
當機近諸所奏議必致伉直孝文文明太后嘉之以為
殿中侍御尚書領中曹如故
王質高陽人為鎮遠將軍瀛州刺史在州十年風化粗
行察姦糾慝究其情狀民庶畏服之
張祐為鎮南將軍尚書左僕射祐性恭密出入機禁二
十餘年未曾有過
李堅初事文明太后稍遷給事中小心謹慎常在左右
孝文遷雒轉被委授為太僕卿簡課牧産多有滋息
白整者少掌宮掖碎職以恭敏著稱遷中常侍太和末
為長秋卿
成軌者孝文時為謁者僕射以謹厚稱時有奏發輒合
帝心車駕南征專進御膳時帝不豫嘗居禁中晝夜無
懈
王遇宣武初兼將作大匠性巧強於部分北都方山靈
泉道俗居宇及文明太后陵廟雒京東郊馬射壇殿修
廣文昭太后墓園太極殿及東西兩堂内外諸門制度
皆遇監作雖年在耆老朝夕不倦跨鞍驅馳與少壯者
均其勞逸
唐高力士性謹密能傳詔勑授宮闈丞開元初為右監
門將軍知内侍省事玄宗嘗曰力士當上我寢則穏
李輔國知書計事高力士令掌閑廐中簿籍天寳中閑
廐使王鉷嘉其畜牧之能薦入東宮焉
吐突承璀幼以小黃門值東宮性敏慧有力幹後為神
策中尉
楊復光慷慨負節義有籌略僖宗中和初為天下兵馬
都監卒
後唐張承業初為太原監軍莊宗在位太原事一委承
業而積聚庾帑收兵市馬招懷流散勸課農桑咸盡力
焉
册府元龜卷六百六十七
