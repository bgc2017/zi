册府元龜卷二百六十六宋王欽若等撰
宗室部
儀貌材藝
儀貌
洪範五事其一曰貌盖所謂發乎容止著乎儀表者也
矧乃託體霄極毓質扃禁粹靈攸藴光華允集乃有竒
姿雋彩孤標傑出聳羣庶之瞻仰增藩戚之焜燿至或
風度閒曠舉措詳緩威稜峻發眄睞雄毅斯固有儀可
象望之儼然者已其於禀肖魁怪方牘所記者亦傋載
云
後漢東平王蒼光武子為人美鬚髯腰帶十圍明帝甚
愛重之詔曰向者問東平王處家何等最樂王言為善
最樂其言甚大副是腰腹矣
下邳王衍明帝子有容貌章帝即位常在左右
蠡吾侯翼章帝子河間王之後元初六年徵詣京師鄧
太后竒翼美儀容以為平原懷王後
魏鄧哀王冲容貌姿美有殊於衆太祖時特見寵異
晉長沙王乂身長七尺
南陽王世子保體質豐偉嘗自稱重八百斤
清河康王遐字深度美容儀有精彩武帝愛之
宋廬陵王義真美儀貌神情秀徹
南郡王義宣白晳美鬚眉長七尺五寸腰帶十圍
南齊豫章王嶷身長七尺八寸善持容範文物衛從禮
冠百僚每出入殿省皆瞻望嚴肅
嶷弟宜都王鑑身長七尺狀似嶷咸以國噐許之
隨郡王子隆年二十一而體過充壯常服茹藘丸以自
消損
西陽王子明丰姿明淨士女觀者咸嗟嘆之
臨汝侯坦之肥黑無鬚語聲嘶時人號為蕭瘂
梁南康王恪弟定襄縣侯祗美風儀幼有令譽
鄱陽王範世子嗣容貌豐偉腰帶十圍
宜豐侯修為衞尉卿美姿貌每屯兵周衛武帝視之移輦
臨川静惠王宏身長八尺美鬚眉容止可觀
永陽嗣王伯游美風神善玄言
安陸王大春簡文子體貌瓌偉腰帶十圍
武寧王大威簡文子美風儀眉目如畫
陳衡陽王昌高祖子容貌偉麗精神秀朗
鄱陽王伯山字静之文帝子偉容儀舉止閒雅喜愠不
形於色文帝深噐之
新安王伯固文帝子生而龜胷目通睛晳白形狀眇小
而俊辯善言論
建安王叔卿字子弼宣帝子性質直有材噐容貌甚偉
宜都王叔明字子昭宣帝子儀容美麗舉止和弱狀若
婦人
後魏上黨王天穆性和厚美形貌其子儼亦美材貌
華山王鷙容貎魁壯腰帶十圍
東陽王丕淮南王他淮陽王元三人皆壯偉腰帶十圍
大耳秀眉鬚鬢班白百僚觀瞻莫不祇聳
望都公頽昭帝之後大武以頽美儀容進止可觀使迎
左昭儀於蠕蠕
秦明王幹子儀長七尺五寸容貌甚偉美鬚髯
陽平王他身長八尺美姿貌
南平王霄長九尺腰十圍貌魁偉雅有風則貞白卓然
甄成縣伯禹淮南王顯之子容貌魁偉
章武王彬子融字永興儀貌壯麗衣冠甚偉性通率有
豪氣
永昌王徤明元子姿貌魁壯所在征戰常有大功
臨淮王彧美風韻善進止衣冠之下雅有容則
京兆王悰字魏慶善容貌風望儼然
城陽王鸞字宣明身長八尺腰帶十圍
北海王詳字季豫美容儀善舉止
陽平王新成子欽為尚書右僕射欽色尤黑故時人號
黑面僕射
濟南王彧姿制閒裕吐發流靡本名亮字仕明後啓求
改名詔曰仕明風神運吐嘗自比荀文若可名彧以取
定體相倫之美琅邪王誦有名人也見之未嘗不心醉
忘疲
彭城王勰字彦和獻文子美容貌善風儀端嚴若神折
旋合度出入言笑觀者忘疲
齊郡王簡字叔亮文成子母沮渠牧犍女簡貌類外祖
咸陽王禧弟樹字秀和一字君立美姿貌位宗正卿後
奔梁梁武尤噐之封為魏郡王
清河王懌字宣仁文宗子幼而敏慧美姿貌孝文愛之
彭城王勰甚噐異之並曰此兒風神外偉黃中内潤若
天假之年比二南矣
北齊襄城王清神武子容貌甚美弱年有噐望
南康王孝瑜文襄子容貌魁偉精彩雄毅
蘭陵王孝瓘文襄子貌柔心壯音容兼美
安德王延宗文襄子容貌充壯坐則仰偃則伏人笑之
乃赫然奮發
趙郡王叡高祖弟之子身長七尺容儀甚偉
清河王嶽字洪略高祖從父弟長而敦直姿貌嶷然沉
深有噐量
隋蜀王秀高祖子有膽氣容貌瓌瑋美鬚髯多武藝為
朝臣所憚
觀德王雄高祖族子美姿儀有噐度雍容閒雅進止可
觀
齊王暕字世朏煬帝子美容儀疎眉目少為高祖所愛
趙王杲煬帝子聦令美容儀
燕王倓字仁安元德太子子美姿儀煬帝於諸孫中特
所鍾愛常置左右
越王侗字仁謹元德太子子美姿儀性寬厚
唐江王元祥高祖子體質洪大腰帶十圍飲啖亦兼數
人時韓王元嘉虢王鳳魏王恭狀貌亦偉不逮於元祥
滕王元嬰子涉壯貌類胡而豐碩
濮王泰太宗子帝以其腰腹洪大趨拜稍難令乘小輿
至於朝所
申王撝睿宗子儀形瓌偉善於飲啖
夏悼王一玄宗子生而美秀帝鍾愛無比名之為一
永王璘玄宗子貌陋視物不正
晉高祖幼子重睿肖高祖故尤鍾愛
漢魏王承訓字德輝高祖之長子少温厚美姿儀高祖
尤鍾愛
材藝
周官保氏以六藝教國子仲尼有言曰游於藝又曰吾
何執執御乎執射乎盖夫生民之秀自天攸縱靡不多
能者矣矧乃鍾靈帝胄毓質宗翰憑席深厚英華發越
至有博綜衆藝精覈數術旁通懸解俱臻其妙盖出夫
性習之自然志行之餘力也雖異乎詩書之雅言信義
之成德亦猶賢於飽食終日無所用心者歟
周周公旦多材多藝
漢楚元王交多材藝
淮南王安為人好書鼓琴不喜弋獵狗馬馳騁
燕王旦壯大雄偉為人辦略好星歷數術
廣川王去惠王越之子景帝孫也好方技博奕
定陶恭王康多材藝習知音樂
後漢北海王睦光武兄伯升孫也善史書當世以為楷
則及寢疾明帝驛馬令作草書尺牘十首(牘書版也蓋長一尺因以)
(名焉)
陳王寵善弩射十發十中中皆同處(寵射其秘法以天覆地載參連為竒)
(又有三微三小三微為經三小為緯經緯相將萬勝之方然要在機牙)中平中黃巾賊起
國人素聞王善射不敢反叛
樂成靖王黨聪慧善史書喜正文字
魏陳侯仁太祖從弟也少好弓馬
邵陵侯貞太祖族子嘗獵為虎所逐顧射虎應聲而倒
任成王彰太祖子少善射御膂力過人手格猛獸好擊
劔
陳思王植太祖子太祖遣邯鄲淳詣植植初得淳甚喜
延入坐不先與談時天暑熱植因呼常從取水自澡訖
傅粉遂科頭拍袒胡舞五椎鍛跳丸擊劔誦俳優小說
數千言訖謂淳曰邯鄲生何如邪於是乃更着衣幘整
儀容與淳評說混元造化之端品物區别之意然後論
羲皇以來賢聖名臣烈士優劣之差次頌古今文章賦
咏及當官政事宜所先後又論用武行兵倚伏之勢乃
命厨宰酒炙交至坐席默然無與伉者及暮淳歸對其
所知嘆植之材謂之天人
吴建侯慮字子智太子發弟也少敏慧有材藝大帝噐
愛之
晉通吉亭侯勲宣帝弟恂曾孫便弓馬能左右射以勇
聞
齊王攸文帝子善尺牘為世楷模
宋江夏王義恭善騎射解音律
長沙王道憐子義融歷五兵尚書領軍有質幹善於用
短楯
南齊臨川王映高帝子善騎射解聲律工左右書左右
射
映子州陵侯游亦好音樂解絲竹雜藝
長沙王晃高帝子便弓馬武帝嘗幸鍾山晃從駕以馬
矟刺道邊枯孽帝令左右數人引之銀纏皆卷聚而矟
不出乃令晃復馳馬拔之應手便出每遠州獻駿馬帝
輙令晃於華林中調試之
武陵王煜高帝子初高帝在淮隂雖為方伯而居處
貧諸子學書無紙筆煜常以指畫空中及畫掌學字
遂工篆法少時又無碁局又破荻為片縱横以為碁
局指點行勢遂至名品射為當時獨絶琅邪王瞻
亦稱善射而不及煜也武帝幸豫章王嶷東田宴諸
王獨不召煜嶷曰風景殊美今曰甚憶武陵帝乃呼
之煜善射屢發屢中顧謂四座曰手何如帝神色甚
怪嶷曰阿五常日不爾今可謂仰藉天威帝意乃釋
後於華林賭射帝勅煜疊破凡放六箭五破一皮賜錢
五萬
江夏王鋒高帝子年四歲宋蒼梧王欲害鋒高帝匿於
張氏舍鋒好學書張家無紙札乃倚井欄為書書滿則
洗之已復更書如此者累月乂晨興不肯拂窗塵而先
畫塵上學為書字五歲高帝使學鳳尾詔一學即工高
帝大悦以玉麒麟賜之曰麒麟賞鳳尾矣好琴書盖亦
天性嘗覲武帝賜以寳裝琴乃於御前鼓之大見賞帝
謂鄱陽王鏘曰闍黎琴亦是柳令之流亞(時柳世隆為尙書令善彈)
(琴風韻清遠)其人事事有意吾欲試以臨人鏘曰昔鄒忌鼓
琴威王委以國政乃出為南徐州刺史工書為當時藩
王所推南郡王昭業亦稱工謂武帝曰臣書固應勝江
夏王武帝荅曰闍黎第一法身昭業第二法身闍黎鋒
小名
宜都王鏗高帝子善射常以棚大闊曰終日射侯何難
之有乃取甘蔗插地百步射之十發十中
魚復侯子響武帝子勇力絶人開弓四斛力數在園池中
帖馬馳走竹樹下身無虧傷
竟陵王子良孫賁能書善畫於扇上圖山水咫尺之内
便覺萬里為遥
曲江公遥欣子幾善草隸書
新浦縣侯子雲善草隸書為時楷法自云善效鍾元常
王逸少而微變字體子特亦善草隸
祁陽縣侯子範子乾善隸書得叔父子雲之法
梁廬陵王續武帝子少英果膂力絶人馳射應發命中
武帝嘆曰此我之任城也常馳射於帝前續中兩麞冠
於諸人帝大悦
邵陵王綸武帝子尤工尺牘
汝南侯堅綸之長子亦善草隸
永安侯確綸次子少驍勇尤工楷隸公家碑碣皆侯書
之又習騎射與兵法
武陵王紀武帝子便騎射尤工舞矟頗學觀占善風角
南安侯駿長沙王懿孫也善草隸晩更習武膂力絶人
河東王譽昭明太子子幼有驍勇馬上用弩
南郡王大連簡文子少俊爽能屬文舉止風流雅有巧
思妙達音樂兼善丹青高帝幸朱方大連與兄大臨並
從高祖問曰汝等習騎不對曰臣等未奉詔不敢輙習
勅各給馬試大連兄弟據鞍往還各得馳驟之節高祖
大悦即賜所乘馬及為啓謝詞又甚美
忠烈世子方等元帝子少聪敏有俊才善騎射尤長巧
思
陳遂興侯詳善書記談論清雅
始興王伯茂文帝子世祖深愛之是時征北軍人於丹
徒盗發晉郗曇墓大獲晉右將軍王羲之書及諸名賢
遺跡事覺其書並没縣官藏於秘府世祖以伯茂好古
多以賜之繇是大工草隸甚得右軍之法
長沙王叔堅宣帝子少傑黠尤好數術卜筮風角鎔金琢
玉並究其妙
後魏淮陵侯大頭烈帝之後也善騎射
暨陽子可悉陵年十七從大武獵遇一猛獸遂空手搏
之以獻帝曰汝才力絶人當為國立功立事勿如此也
又從平凉州沮渠茂虔令一驍將與陵相擊兩槊皆折
陵抽箭射之墜馬陵恐其救至未及拔劔以刀子戾其
頸使身首異處帝壯之
高凉王孤多才藝有志略
彭城公勃善射御
衛王儀有筭略少能舞劔騎射膂力絶人弓將十石陳
留王虔矟大稱異時人云衛王弓桓王矟
新蔡公幹儀子也善弓馬以騎從明元於白登之東北
有䨇鴟飛鳴於上帝命左右射之莫能中鴟旋飛稍高
幹以二箭下䨇鴟帝賜之御馬弓矢金帶一以旌其能
軍中於是號幹為射鴟都將
上黨王天穆射有名
陳留王虔武力絶人每以矛細短大作之猶患其輕復
綴鈴於刃下其弓力倍加常人嘗以矟刺人遂貫而高
舉又嘗以一手頓矟於地馳馬偽退敵人爭取引不能
出虔引弓射之一箭殺二三人搖矟之徒亡魂而散徐
乃令人取矟而去
河南王曜道武子嘗射雀於帝前中之帝驚嘆焉及長
武藝絶人
永昌王徤明元子才藝比陳留桓王而智略過之從大
武襲蠕蠕越涿邪山詔徤殿後矢不虛發中皆應弦而
斃威震漠北
彭城王粟弟渾少善弓馬大武嘉之會有諸方使命渾
射獸三頭發皆中之舉坐咸以為善
陽豐侯庫汗渾子也為羽林中郎將從北廵有兔起乘
輿前命庫汗射之應弦而斃大武悦賜一金兔以旌其
能
南平王渾道武孫好弓馬射鳥輙歷飛而殺之日射兔
得五十頭時皆嘆異焉大武嘗命左右分射勝者中的
籌滿詔渾解之三發皆中太武大悦噐其藝能嘗引侍
左右賜馬百匹僮數十人
新興王俊明元子少善騎射多藝
南安王英性識聰敏慱聞強記便弓馬解吹笛微曉醫
術
北海王詳獻文子嘗從車駕至文成射銘之所孝文停
駕詔諸弟及侍臣皆試射遠近唯詳箭不及文成箭所
十餘步孝文嘉之拊掌欣笑遂詔勒銘親自為制
晉陽縣伯贊弟淑彎弓三百斤善騎射
東阿公順任城王澄子篤志愛古解鼓琴
彭城王邵獻文孫也少有氣節善武藝
濮陽王順善射孝武在洛於華林園戲射以銀酒巵容
二升許懸於百步外命善射者十餘人共射中者即以
賜之順發矢即中帝大悦並賞金帛順仍於箭孔處鑄
一銀童足蹈金蓮手持剗炙遂勒背上序其射功
北齊趙郡王琛神武弟少便弓馬有志氣
永南王俊神武子豪爽有氣力善騎射為文襄所愛
上黨王渙神武子力能扛鼎材武絶倫每謂左右曰人
不可無學但不為慱士耳故讀書頗知梗槩而不甚耽
習
河南王孝瑜字正德文襄長子覆棋不失一道
廣寧王孝珩文襄子愛賞人物有技藝嘗於廳事壁自
畫一蒼鷹見者皆以為真又作朝士圖亦當時之妙絶
後周東平公神舉文帝族子父顯和膂力絶人彎弓數
百斤能左右馳射從孝武入關至溱水帝素聞其善射
而未之見俄而水傍有一小鳥顯和射中之帝笑曰我
知卿工矣神舉尤工騎射
汝南王慶神舉弟沉深有噐局善射有膽氣好格猛獸
從武帝伐齊與賊爭進慶射之所中人必倒賊乃稍却
代王達文帝子性果决善騎射
齊殤王憲之子貴字乾福少聰敏尤便騎射年十一從
憲獵於鹽州一圍之中手射野鳥及鹿一十五
隋義城公處綱高祖族父也生長北邊少習騎射
滕穆王瓚子綸字斌籕性弘厚頗解鍾律
齊王暕字世朏煬帝子頗涉經史尤工騎射
唐漢王元昌高帝子性警悟有勇力工騎射頗涉文史
兼能隸書
霍王元軌高祖子少善騎射初為吴王時嘗從太宗遊
獵遇羣獸命射之矢不虚發獸無遺者太宗撫其背曰
汝才藝過人恨今無所施耳當天下未定我得汝豈不
要乎
徐王元禮高祖子少恭謹善騎射
琅邪王冲越王貞長子好文學善騎射歷陳壽慱州刺
史皆有能名
江都王緒霍王元軌長子少好學有雋才能書畫騎射
為一時之絶
吴王恪太宗第三子少善騎射太宗甚愛之
濮王泰太宗第五子少好學善屬文工草隸待賢禮士
深為太宗所愛
紀王慎太宗第十子慎好學解天文明練吏事皇族中
與越王貞齊名時人號為紀越
光王琚玄宗子有才力善騎射
永王璘玄宗第十六子少聰敏善草隸
齊王倓肅宗子英毅有才略善騎射
梁朱友倫太祖仲兄存次子幼歲從師讀書稍長學歐
陽詢筆蹟甚得其體勢弱冠有壯志嘗侍立帝側陳自
試之請帝笑曰昔之東阿今復爾耳
册府元龜卷二百六十六
