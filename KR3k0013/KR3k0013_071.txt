册府元龜卷七十一宋王欽若等撰
帝王部
命相
天生蒸民樹之以君而司牧之必選賢舉能而為之輔
弼故天有三台之象易有鼎足之義所以佐天子理隂
陽親萬民也武丁命傅說則曰朝夕納誨以輔台德穆
王命君牙亦曰今命爾予翼作股肱心膂此古先哲王
命相之旨也昔者黃帝得六相而天地理神明和虞舜
亦舉八元八愷而百揆時序内成外平自時厥後或非
其人而望興化若緣木求魚登山採珠不可得也故歴
代以還寅亮天工登翼王室者不亦重乎
黃帝得蚩尤而眀乎天道得太常而察乎地利得蒼龍
而辨乎東方得祝融而辨乎南方得風后而辨乎西方
得后土而辨乎北方得六相而天地治神明至(一云置左右太)
(監監于萬國)
虞舜即天子位曰咨四岳有能奮庸熙帝之載(奮起庸功載事)
(也訪羣臣有能起發其功廣堯之事者言舜曰以别堯)使宅百揆亮采惠疇(亮信惠順)
(也求其人使居百揆之官信立其功順其事者誰乎)僉曰伯禹作司空(四岳同辭而對禹代)
(鯀為崇伯入為天子司空治洪水有成功言可用之)帝曰俞咨禹汝平水土惟時
懋哉(然其所舉稱禹前功以命之懋勉也惟居是百揆勉行之)禹拜稽首讓於稷契
暨臯陶(居稷官者棄也契臯陶二臣名稽首首至地)帝曰俞汝往哉(然其所推之賢)
(不許其讓勅使往宅百揆)帝曰棄黎民阻饑汝后稷播時百榖(阻難播布)
(也衆人之難在於饑汝后稷布種是百榖以濟之美其前功以勉之)帝曰契百姓不親五
品不遜(五品謂五常遜順也)汝作司徒敬敷五教在寬(布五常之教務在寬)
(所以得人心亦美其前功)帝曰臯陶蠻夷猾夏寇賊奸宄(猾亂也夏華夏羣行)
(攻劫曰寇殺人曰賊在外曰奸在内曰宄言無教之致)汝作士五刑有服(士理官也五刑)
(墨劓剕宫大辟服從也言得輊重之中正)五服三就(既從五刑謂服罪也行刑當就三處大罪于原)
(野大夫于朝士于市)五流有宅五宅三居(謂不加刑則流放之若四凶者五刑之流各有)
(所居罪四)(居之差又有三等之居大次九州之外次千里之外)惟明克允(言臯陶能眀信五刑)
(施之遠近蠻夷猾夏使咸信服無敢犯者因禹讓三臣故歷述之)帝曰疇若予工僉
曰垂哉(問誰能順我百工事者朝臣舉垂垂臣名)帝曰俞咨垂汝共工垂
拜稽首讓於殳斨暨伯與帝曰俞往哉汝諧(汝能諧和此官)帝
曰疇若予上下草木鳥獸僉曰益哉(上謂山也下謂澤也順謂)
(施其政教取之有時用之有節伯益能之)帝曰俞咨益汝作朕虞(虞掌山澤之官)益
拜稽首讓於朱虎熊羆帝曰俞往哉汝諧(朱虎熊羆二臣垂益所讓)
(四人皆在元愷之中)帝曰咨四岳有能典朕三禮僉曰伯夷(三禮天地)
(人之禮伯夷臣名姜姓)帝曰俞咨伯汝作秩宗(秩序宗尊也主郊廟之官)夙
夜惟寅直哉惟清(夙早也言早夜敬思其職典禮施政教使正直而清明)伯拜稽
首讓於䕫龍(䕫龍二臣名)帝曰俞往欽哉(然其賢不許讓)帝曰䕫命
汝典樂教胄子(冑長也謂元子以下至卿大夫子弟以歌詩蹈之舞之教長國子中和祇庸孝)
(友)直而温寬而栗(教之正直而温和寬弘而能莊栗)剛而無虐簡而無
傲(剛失入虐簡失入傲教之以防其失)詩言志歌永言(謂詩言志以導之歌其意以長其言)
聲依永律和聲(聲謂五聲宫商角徵羽律謂六律六吕十二月之音氣言當依聲律以和樂)
八音克諧無相奪倫神人以和(倫理也八音能諧理不錯奪則神人咸和命䕫)
(使勉之)䕫曰於予擊石拊石百獸率舞(石磬也磬音之清者拊亦擊也舉清)
(者和則其餘皆從矣樂感百獸使相率而舞則神人和可知)帝曰龍朕堲讒說殄行
震驚朕師(堲疾殄絶震動也言我疾讒說絶君子之行而動驚我衆欲遏絶之)命汝作納
言夙夜出納朕命惟允(納言喉舌之官聽下言納于上受上言宣于下必以信)
夏禹既立舉臯陶且授政焉臯陶卒舉益任之政
殷湯初為諸侯舉伊尹作咸有一德(一云仲虺為湯左相)
太戊立伊陟為相(伊陟尹之子)
高宗武丁即位思復興殷而未得其佐三年不言政事
决定於冡宰(冡宰天官卿貳王事者)以觀國風夜夢得說(夢得賢相其名)
(曰說)使百工營求諸野得諸傅巖(使百官以所夢之形象絰營求之于外野得之)
(于傅巖之谿)作說命(命說為相使攝政)曰王宅憂亮隂三祀(隂默也居憂信)
(默三年不言)既免喪其惟弗言(除喪猶不言政)羣臣咸諫于王曰嗚呼
知之曰明哲明哲實作則(知事則為明智明智則能制作法則)天子惟君
萬邦百官承式(天下待令百官仰法)王言惟作命不言臣下罔攸
禀令(禀受令亦命也)王庸作書以誥曰以台正於四方台恐德
弗類兹故弗言(用臣下怪之故作誥類善也我正四方恐德不善此故不言)恭默思
道夢帝賚予良弼其代予言(夢天與我輔弼良佐將代我言政教)乃審厥
象俾以形旁求於天下(審所夢之人刻其形象以四方旁求之于民間)說築傅
巖之野惟肖(傅氏之岩在虞虢之界通道所經有澗水壊道嘗使胥靡刑人築護此道說賢而隐)
(代胥靡築之以供食肖似所夢之形)爰立作相王置諸其左右(于是禮命以為相使)
(在左右)命之曰朝夕納誨以輔台德(言當納諫誨直辭以輔我德)若金
用汝作礪(鐵須礪以成利噐)若濟巨川用汝作舟楫(渡大水待舟楫)若
歲大旱用汝作霖雨(霖三日雨霖以救旱)啓乃心沃朕心若藥弗
暝眩厥疾弗瘳(開汝心以沃我心如服藥必瞑眩極其病乃除欲其出切言以自警)若跣
弗視地厥足用傷(跣必視地足乃無傷言欲使為已視耳)惟暨乃僚罔不
同心以匡乃辟(與汝並官皆當倡率無不同心以匡正汝君)俾率先王廸我
高后以康兆民(言匡正汝君使修先王之道蹈成湯之蹤以安天下)嗚呼欽予時
命其惟有終(敬我是命修其職使有終)說復于王曰惟木從繩則正
后從諫則聖(言木以繩直君以諫明)后克聖臣不命其承(君能受諫則臣)
(不待命其承意而諫之)疇敢不祇若王之休命(史記曰武丁夜夢得聖人名曰說以)
(所見視羣臣百吏皆非也于是乃使百工營求之野得于傅險中是時說為胥靡築于傅險見于武丁武丁曰)
(是也得而與之語果聖人舉以為相殷國大治故遂以傅險姓之號曰傅說應邵註漢書云胥相也靡随也言)
(相随坐刑也)
周武王即位太公望為師周公旦為輔召公畢公之徒
左右王師修文王之緒業
康王為太子成王懼太子之不任乃命召公畢公率諸
侯以相太子而立之
穆王命君牙為大司徒(穆王康王孫昭王子)作君牙(君牙臣名)王若曰
嗚呼君牙(順其事而嘆稱其名而命之)惟乃祖乃父世篤忠貞服勞
王家厥有成績紀於太常(言汝父祖世厚忠貞服事勤勞王家其有成功見記錄書)
(于王之太常以表顯之王之旌旗畫日月曰大常)惟子小子嗣守文武成康遺緒
亦惟先王之臣克左右亂四方(惟我小子繼守先王遺業亦惟父祖之臣能佐)
(助我治四方言已無所能)心之憂危若蹈虎尾涉于春冰(言祖業之大已才之)
(弱故心懷危懼虎尾畏噬春冰畏陥危懼之甚)今命爾予翼作股肱心膂(今命汝為)
(我輔翼股肱心膂之臣言委任)纘乃舊服無忝祖考弘敷五典式和民
則(繼汝先祖故所服忠勤無辱累祖考之道大布五常之教田和民令有法則)爾身克正罔
敢弗正民心罔中惟爾之中(若汝身能正則下無敢不正民心無中從汝取中必)
(當正身示民以中正)夏暑雨小民惟曰怨咨冬祁寒小民亦惟曰
怨咨(夏暑冬寒亦天之常道民猶怨嗟)厥惟艱哉思其艱以圖其易民
乃寧(天不可怨民猶嗟怨治民其惟難哉當思慮其難以謀其易民乃寧)嗚呼丕顯哉文
王謨(歎文王所謀大顯明)丕承哉武王烈(言武王業美大可承奉)佑啓我後
人咸以正罔缺(文武之謀業大明可承奉開助我後嗣皆以正道無邪缺)爾惟敬眀
乃訓用奉若于先王(汝惟當敬明汝五教用奉順于先王之道)對揚文武之
光命追配於前人(言當答揚文武光明之命君臣各追配于前令名之人)王若曰
君牙乃惟由先正舊典時式民之治亂在兹(汝惟當奉用先正之)
(臣所行故事舊典文籍是法民之治亂在此而已用之則民治廢之則民亂)率乃祖考之攸
行昭乃辟之有乂(言當循汝父祖之所行明汝君之有治功)
漢高祖初為漢王以沛相蕭何為丞相周勃為御史大
夫守滎陽
二年以大將軍韓信為左丞相與曹參灌嬰擊魏
四年拜中尉周昌為御史大夫後昌為趙相既行久之
高祖持御史大夫印弄之曰誰可以為御史大夫者孰視
趙堯曰無以易堯(易代也)遂拜堯為御史大夫
五年將軍盧綰為太尉(九月為燕王)
十年高祖自將討陳豨(音許衣反)于代舞陽侯樊噲以功遷
左丞相
十一年淮隂侯韓信謀反關中吕后用丞相蕭何計誅
信高祖在邯鄲聞之使使拜丞相為相國絳侯周勃為
太尉
惠帝二年七月相國蕭何薨以齊相曹參為相國初何
病帝親自臨視何病因問曰百歲後誰可代君對曰知
臣莫若主帝曰曹參何如須臾曰帝得之矣何死不恨
矣及何薨參聞之告舍人趣治行(舍人私屬官主家事者趣音浞速也治行)
(謂修治行装也)吾且入相居無何使者果召參
六年十月以安國侯王陵為右丞相曲逆侯陳平為左
丞相
文帝元年以太尉勃為右丞相位第一左丞相平為丞
相位第二(秦漢以前尊右而卑左)以丞相灌嬰為太尉初勃親以
兵征吕氏功多平欲讓勃廼謝病帝怪問之平曰高帝
時勃功不如臣今誅諸吕臣功亦不如勃願以相讓勃
帝從之勃自知其能弗如平廼謝免相而平顓為丞相
(顓與專同)
三年十月平薨帝復用勃為相
三年十二月丞相勃就國以太尉潁隂侯灌嬰為丞相
罷太尉官屬丞相
四年十二月丞相嬰薨以御史大夫張蒼為相初蒼代
平陽侯曹窟(音竹律切)為御史大夫窟代廣阿侯任敖敖代
江邑侯趙堯(任敖張蒼曹窟為御史大夫皆呂后稱制附于此篇)
七年以典客馮敬為御史大夫
十六年以淮揚守申屠嘉為御史大夫
後元二年八月丞相蒼免帝以皇后弟竇廣國有賢行
欲相之曰恐天下以吾私廣國久念不可而高帝時大
臣餘見無可者(見謂見在之人)乃以御史大夫申屠嘉為丞相
因故邑封為故安侯是月以開封侯陶青為御史大夫
景帝二年六月丞相嘉薨八月以御史大夫陶青為丞
相左内史晁錯為御史大夫
七年六月丞相青免太尉周亞夫為丞相太僕劉舍為
御史大夫
中元三年九月丞相亞夫免御史大夫劉舍為丞相太
子太傅衛綰為御史大夫
後元元年七月丞相舍免八月御史大夫衛綰為丞
相衛尉直不疑為御史大夫(三年死)
武帝建元元年六月丞相綰免魏其侯竇嬰為丞相
齊相牛抵為御史大夫
二年十月丞相嬰免三年太常許昌為丞相
四年武強侯莊青翟為御史大夫(三年免)
六年六月丞相昌免武安侯田蚡為丞相大農令韓
安國為御史大夫(四年病死)
元光元年三月丞相蚡薨五月平棘侯薛澤為丞相
中尉張毆為御史大夫(五年病死)
元朔三年左内史公孫弘為御史大夫
五年十一月丞相澤免御史大夫公孫弘為丞相四
月河東太守九江番係為御史大夫
元狩元年樂安侯李蔡為御史大夫
三年二月丞相弘薨御史大夫李蔡為丞相廷尉張
湯為御史大夫(六年有罪自殺)
五年三月丞相蔡有罪自殺四月太子少傅莊青翟
為丞相
元鼎元年二月丞相青翟有罪自殺太子太傅趙周
為丞相太子太傅石慶為御史大夫
五年九月丞相周下獄死御史大夫石慶為丞相
六年齊相卜式為御史大夫(一年貶為太子太傅)
元封元年左内史倪寬為御史大夫(八年卒)
太初二年正月丞相石慶薨閏月太僕公孫賀為丞
相
六年正月膠東太守延廣為御史大夫
天漢元年濟南太守瑯琊王卿為御史大夫(二年有罪自殺)
二年二月執金吾杜周為御史大夫(四年卒)
征和二年四月丞相賀下獄死五月涿郡太守劉屈
氂為左丞相
九月大鴻臚商丘成為御史大夫(四年坐祝詛自殺)
三年六月丞相屈氂下獄死
四年六月大鴻臚田千秋為丞相
後元元年二月搜粟都尉桑弘羊為御史大夫(七年坐謀)
(反誅)
昭帝元鳳元年右扶風王訢為御史大夫
四年正月丞相千秋薨二月御史大夫王訢為丞相
大司農楊敞為御史大夫
五年十二月丞相訢薨六年十一月御史大夫楊敞
為丞相少府蔡義為御史大夫
元平元年八月丞相敞薨九月御史大夫蔡義為丞相
宣帝本始三年六月丞相義薨長信少府韋賢為丞
相大司農魏相為御史大夫
地節三年五月丞相賢免六月御史大夫魏相為丞
相太子太傅丙吉為御史大夫
神爵三年三月丞相魏相薨御史大夫丙吉為丞相
七月大鴻臚蕭望之為御史大夫(三年貶為太子太𫝊)
五鳳元年八月太子太傅黃霸為御史大夫
三年正月丞相吉薨二月御史大夫黃霸為丞相六月
西河太守杜延年為御史大夫(三年以病免)
甘露二年五月廷尉于定國為御史大夫
三年三月丞相霸薨五月御史大夫于定國為丞相太
僕陳萬年為御史大夫(七年卒)
元帝初元五年六月長信少府貢禹為御史大夫十二
月禹卒長信少府薛廣德為御史大夫(一年免)
永光元年七月太子太傅韋玄成為御史大夫十一月
丞相定國免
二年三月以玄成為丞相右扶風鄭弘為御史大夫(五年)
(有罪自殺)
建昭二年光禄勲衡(姓犯太祖廟諱上字下同)為御史大夫初衡為
少傅數年數上疏陳便宜及朝廷有政義𫝊經以對(傳讀)
(曰附附依也)言多法義以為任公卿(任堪也)繇是為光禄勲御
史大夫
三年六月丞相玄成薨七月御史大夫衡為丞相衛尉
李延夀為御史大夫(三年卒一作繫)
竟寧元年七月太子太傅張譚為御史大夫(三年坐選舉不實免)
成帝建始三年十月光禄大夫尹忠為御史大夫(一年坐河)
(决自殺)
十二月丞相衡免
四年三月右將軍王商為丞相
十一月少府張忠為御史大夫(六年卒)
河平四年丞相商免六月光禄大夫張禹為丞相
陽朔二年四月侍中太僕王音為御史大夫(一年遷)
鴻嘉元年正月少府薛宣為御史大夫三月丞相禹免
四月以薛宣為丞相京兆尹王駿為御史大夫(五年卒)初
駿為少府帝欲大用之出駿為京尹試以政事而薛宣
從左馮翊代駿為少府會御史大夫杜欽谷永奏言聖
王不以名譽加於實效(言不聽虛名)考績用人之法(言用人之法皆)
(須考以功績)薛宣政事已試上然其議宣為少府月餘遂超
御史大夫至丞相駿乃代宣為御史大夫
永始二年三月京兆尹翟方進為御史大夫
十月丞相宣免十一月執金吾翟方進為丞相是歲方
進為御史大夫坐為京兆尹時奉喪事煩擾百姓左遷
執金吾二十餘日丞相官缺羣臣舉方進帝亦器其能
擢方進為丞相封高陵侯食邑千戶是月以光禄勲孔
光為御史大夫(七年貶為廷尉)
綏和元年三月廷尉何武為御史大夫四月更為大司
空(一年免)大司馬驃騎將軍根更為大司馬罷將軍官(七月)
(免)
十一月光禄大夫王莽為大司馬
二年三月丞相方進薨召左將軍光當拜已刻侯印書
贊(贊進也延進而拜之書贊者書贊辭于策也)上暴崩即其夜於大行前拜
授丞相博山侯印綬
十一月大司馬王莽免大將軍師丹為大司馬徙為大
司空(一年免)
哀帝建平元年四月侍中傅喜為大司馬十月京兆尹
朱博為大司空
二年三月傅喜免四月甲午大司馬朱博復為御史大
夫乙未丞相孔光免復以博為丞相中尉趙玄為御史
大夫五月玄下獄論八月博有罪自殺九月光禄勲平
當為御史大夫十二月當為丞相京兆尹王嘉為御史
大夫初平當為光禄大夫諸吏散騎復為光禄勲御史
大夫至丞相以冬月賜爵關内侯眀年春帝使使者召
欲封當(以冬月非侯時故且先賜爵關内侯也)而當薨
三年四月御史大夫王嘉為丞相河南太守崇為御史
大夫(九月貶)
四年三月光禄勲賈延為御史大夫(一年遷)
元夀元年三月丞相嘉下獄死五月光禄大夫孔光為
御史大夫七月以光為丞相汜鄉侯何武為御史大夫
(二月免)八月光禄大夫彭宣為御史大夫
三年更名丞相孔光為大司徒大司馬衛將軍董賢為
大司馬(六月免自殺)御史大夫彭宣為大司空(三月免)
平帝元始元年六月大司徒孔光為太傅右將軍馬宫
為大司徒新都侯王莽為大司馬八月右將軍王崇為
大司空
二年太傅孔光為太師大司馬王莽為太傅驃騎將軍
王舜為太保二月少府甄豐為大司空
五年四月大司徒宫為大司馬十二月長樂少府平晏
為大司徒
東漢光武建武元年七月辛未使使者持節拜前將軍
鄧禹為大司徒策曰制詔前將軍禹深執忠孝與朕謀
謨帷幄决勝千里孔子曰自吾有回門人日親斬將破
軍平定山西功效尤著百姓不親五品不遜汝作司徒
敬敷五教在寬今遣奉車都尉授印綬封為鄼侯食邑
萬戶敬之(禹時年二十四)
丁丒以野王令王梁為大司空初議選大司馬而赤伏
符曰王梁主衛作玄武帝以野王衛之所徙(史記衛元君自濮陽)
(徙于野王)玄武水神之名司空水土之官也於是擢拜
八月甲申詔曰前密令卓茂束身自修執節淳固誠能
為人所不能為夫名冠天下當受天下重賞故武王誅
紂封比干之墓表商容之閭今以卓為大傅封褒德侯
邑二千戶(東觀記及續漢書皆作宣德侯)初帝即位先求訪茂茂詣河
陽謁見乃拜
二年二月乙酉大司空王梁免壬子以大中大夫宋弘
為大司空封栒邑侯
三年閏正月乙巳大司徒鄧禹免三月壬寅以大司徒
司直伏湛為司徒初帝即位素知湛名儒舊臣欲令幹
任内職徵拜尚書使典定舊制時大司徒鄧禹西征關
中帝以湛才任宰相拜為司直行大司徒事車駕每出
征伐嘗留鎮守總攝羣司及鄧禹免乃拜大司徒
五年十一月壬寅大司徒伏湛免尚書令侯霸為大司
徒封關内侯
六年十二月壬辰大司空宋弘免
七年五月戊戌前將軍李通為大司空時光武方以吏
事責三公故功臣竝不用是時列侯唯高密鄧禹膠東
賈復及通三侯與公卿參議國家之事
十二年九月大司空李通罷十二月辛夘揚武將軍馬
成行大司空事
十三年正月庚申大司徒侯霸薨三月辛未沛郡太守
韓歆為大司徒丙子行大司空事馬成罷四月甲寅冀
州牧竇融為大司空
十五年正月辛丒大司徒韓歆免自殺丁未汝南太守
歐陽歙為大司徒十一月歙下獄死十二月庚午關内
侯戴涉為大司徒
二十年四月庚辰大司徒戴涉下獄死大司空竇融免
六月庚寅廣漢太守蔡茂為大司徒太僕朱浮為大司
空
二十二年十月壬子大司空朱浮免癸丒以光禄勲杜
林為大司空
二十三年五月丁夘大司徒蔡茂薨八月丙戌大司空
杜林薨九月辛未陳留太守玉况(玉音肅)為大司徒十月
丙申太僕張純為大司空
二十七年四月戊午大司徒玉况薨
五月丁丒詔大司徒司空府竝去大字改大司馬為太
尉以太僕趙熹為太尉大司農馮勤為司徒
中元元年三月戊辰司空張純薨六月辛卯太僕馮魴
為司空乙未司徒馮勤薨十月辛未司隸校尉李訢為
司徒
明帝即位初詔曰方今上無天子下無方伯若涉澗水
而無舟楫夫萬乘至重而壮者慮輕實頼有德左右小
子高密侯禹元功之首東平王蒼寬博有謀並可以受
六尺之託臨大節而不可撓其以禹為太傅蒼為驃騎
將軍
永平三年二月甲寅太尉趙熹司徒李訢免丙辰左馮
翊郭丹為司徒己未南陽太守虞延為太尉
四年十月乙夘司徒郭丹司空馮魴免丙辰河南尹范遷
為司徒太僕伏恭為司空時帝臨幸辟雍於行禮中拜恭
儒者以為榮
八年正月乙夘司徒范遷薨三月辛夘太尉虞延為司徒
衛尉趙熹行太尉事
十二年七月乙亥司空伏恭罷乙未大司農牟融為司空
十四年三月甲戌司徒虞延免四月丁巳鉅鹿太守邢穆
為司徒
十六年五月癸丑司徒邢穆坐事下獄死六月丙寅大司
農王敏為司徒
十七年二月乙巳司徒王敏薨三月癸丑汝南太守鮑昱
為司徒
章帝即位初詔曰朕以眇身託於王侯之上統理萬幾懼失
厥中兢兢業業未知所濟深唯守文之主必建師傅之官
詩不云乎不愆不忘率由舊章行太尉事節鄉侯趙憙三
世在位為國元老司空牟融典職六年勤勞不怠其以憙
為太傅融為太尉並錄尚書事(武帝初以張子孺領尚書事錄尚書事由此始)以
蜀郡太守第五倫為司空
建初四年二月庚寅太尉牟融薨五月甲戌司徒鮑昱為
太尉南陽太守桓虞為司徒
六年六月丙辰太尉鮑昱薨七月癸巳大司農鄧彪為太
尉
元和元年八月甲子太尉鄧彪罷大司農鄭弘為太尉
三年四月太尉鄭弘免大司農宋繇為太尉
五月丙子司空第五倫罷太僕袁安為司空
章和元年六月戊辰司徒桓虞免癸夘司空袁安為司徒
光禄勲任隗為司空
和帝即位初以故太尉鄧彪為太傅錄尚書事
永元四年三月癸丑司徒袁安薨閏月丁丑太常丁鴻為
司徒七月己丑太尉宋繇坐黨竇憲自殺八月辛亥司空
任隗薨癸丒大司農尹睦為太尉錄尚書事十月宗正劉
方為司空
五年十月辛未太尉尹睦薨十一月乙丒太僕張酺為太
尉
六年正月己夘司徒丁鴻薨二月丁未司空劉方為司徒
太常張奮為司空
九年九月庚申司徒劉方策免十一月癸丑光禄勲吕蓋
為司徒十二月丙寅司空張奮罷壬申太僕韓稜為司空
十年七月己巳司空韓稜薨八月丙子太山巢堪為
司空
十二年九月戊午太尉張酺免丙寅大司農張禹為太
尉
十三年十一月戊辰司徒吕蓋罷十二月丁丒光禄勲
魯恭為司徒
十四年十月丁酉司空巢堪罷十一月癸卯大司農徐
防為司空
十六年七月辛酉司徒魯恭免庚午光禄勲張酺為司
徒八月己酉酺薨十月辛夘司空徐防為司徒陳寵為
司空
殤帝延平元年正月辛夘太尉張禹為太傅徐防為太
尉參錄尚書事百官總已以聽
四月丙寅司空陳寵薨六月丁未太常尹勤為司空
安帝永初元年五月甲戌長樂衛尉魯恭為司徒
九月庚午太尉徐防免辛未司空尹勤免庚寅太傅張
禹為太尉太常周章為司空十一月丁未章謀廢立策
免自殺十二月乙卯潁州太守張敏為司空
三年三月壬寅司徒魯恭免四月丙寅大鴻臚夏勤為
司徒
五年正月己丒太尉張禹免甲申光禄勲李修為太尉
六年四月乙丑司空張敏罷己夘太常劉愷為司空
元初元年九月乙丑太尉李修罷辛未大司農司馬苞
為太尉
二年六月丙戌太尉司馬苞薨七月辛巳太僕馬英為
太尉十二月己酉司徒夏勤罷庚戌司空劉愷為司徒
光禄勲袁敞為司空
四年四月戊申司空袁敞薨五月丁丑太常李郃為司
空
永寧元年十月司空李郃免癸酉衛尉陳襃為司空
十二月戊辰司徒劉愷罷癸酉太常楊震為司徒
建光元年七月壬寅太尉馬英薨甲子前司徒劉愷為
太尉
延光元年四月癸巳司空陳襃免五月庚戌宗正劉授
為司空
二年十月辛未太尉劉愷罷甲戌司徒楊震為太尉光
禄勲劉憙為司徒
四年三月乙酉北鄉侯即位四月丁酉太尉馮石為太
傅司徒劉憙為太尉參錄尚書事前司空李郃為司徒
順帝即位初司空劉授免少府陶敦為司空
永建元年正月辛巳太傅馮石太尉劉憙司徒李郃
免三月丙戌太常桓焉為太傅大鴻臚朱寵為太尉參
錄尚書事長樂少府朱倀為司徒
十月丁亥司空陶敦免壬寅廷尉張皓為司空
二年七月壬午太尉朱寵司徒朱倀罷庚子太常劉光
為太尉錄尚書事光禄勲許敬為司徒
四年八月丁巳太尉劉光司空張皓免九月癸酉大鴻臚
龐參為太尉時尚書僕射虞詡薦參有宰相器能故帝
用之又以太常王龔為司空
十一月庚辰司徒許敬免十二月乙夘宗正劉琦為司
徒
陽嘉二年五月戊午司空王龔免六月辛未太常孔扶
為司空七月己未太尉龐參免八月己巳大鴻臚施延
為太尉
三年十一月司徒劉琦司空孔扶免大司農黃尚為司
徒光禄勲王卓為司空
四年四月太尉施延免前太尉龐參為太尉
永和元年十一月丙子太尉龐參罷十二月乙巳前司
徒王龔為太尉
二年三月乙夘司空王卓薨丁丑光禄勲郭虔為司空
三年八月己未司徒黃尚免九月己酉光禄勲劉壽為
司徒
五年九月辛未太尉王龔罷壬午太常桓焉為太尉
六年三月庚子司空郭虔免丙午太僕趙戒為司空
漢安元年十月辛未太尉桓焉司徒劉壽免十一月
壬午司隸校尉趙峻為太尉大司農胡廣為司徒
冲帝永嘉元年即位初以太尉趙峻為太傅大司農李
固為太尉參錄尚書事
質帝本初元年閏六月丁亥太尉李固免戊子司徒胡
廣為太尉司空趙戒為司徒與大將軍梁冀錄尚書事
太僕袁湯為司空
桓帝建和元年六月太尉胡廣罷大司農杜喬為太尉
九月喬免十月司徒趙戒為太尉司空袁湯為司徒前
太尉胡廣為司空
三年十月太尉趙戒免司徒袁湯為太尉大司農張歆為司徒
元嘉元年四月司徒張歆罷光禄勲吳雄為司徒
十月司空胡廣罷閏十一月太常黃瓊為司空
二年十一月司空黃瓊免十二月特進趙戒為司空
永興元年十月太尉袁湯免司徒吳雄罷司空趙戒免以
太常胡廣為太尉太僕黃瓊為司徒光禄勲房植為司空
二年九月太尉胡廣免司徒黃瓊為太尉閏月光禄勲尹
頌為司徒
永夀元年六月司空房植免太常韓縯(音冀善反)為司空
三年十一月司徒尹頌薨司空韓縯為司徒太常孫朗為司空
延憙元年七月甲子太尉黃瓊免太常胡廣為太尉
二年八月丁丑太尉胡廣坐梁冀免司徒韓縯司空孫朗
下獄以司農黃瓊為太尉光禄大夫祝恬為司徒大鴻臚
盛允為司空
三年六月司徒祝恬薨以司空盛允為司徒太常虞放為
司空
四年二月司徒盛允免大司農种暠為司徒
三年二月太尉黃瓊免四月太常劉矩為太尉
六月司空虞放免前太尉黃瓊為司空九月瓊免大鴻
臚劉寵為司空
五年十一月太尉劉矩免太守楊秉為太尉
六年二月戊午司徒种暠免三月衛尉許栩為司徒
十一月司空劉寵免十二月衛尉周景為司空
八年五月丙戌太尉楊秉薨七月大中大夫陳蕃為太
尉
十月司空周景免太常劉茂為司空
九年四月司徒許栩免五月太常胡廣為司徒
七月太尉陳蕃免九月光禄勲周景為太尉司空劉茂
免十二月光禄勲宣酆為司空
靈帝建寧元年正月即位以前太尉陳蕃為太傅與竇
武及司徒胡廣參錄尚書事
四月戊辰太尉周景薨司空宣酆免以長樂衛尉王暢
為司空
五月以太中大夫劉矩為太尉
八月司空王暢免宗正劉寵為司空
九月丁亥太傅陳蕃誅司徒胡廣為太傅錄尚書事司
空劉寵為司徒大鴻臚許栩為司空
十一月太尉劉矩免太僕聞人襲為太尉
熹平三年十二月司空唐珍罷長樂少府許訓為司空
五年五月太尉陳躭罷司空許訓為太尉六月太常劉
逸為司空
七月太尉許訓罷光禄勲劉寬為太尉
十月司徒袁隗罷十一月光禄大夫楊賜為司徒
六年七月司空劉逸免衛尉陳球為司空
十月太尉劉寬免
十一月司空陳球免十二月太常孟&KR1442;(音乙六反)為太尉太
常陳躭為司空司徒楊賜免
光和元年正月太尉孟&KR1442;罷二月光禄勲袁滂為司徒
三月太常張顥為太尉
四月司空陳躭免太常來豔為司空
九月太尉張顥罷太常陳球為太尉司空來豔薨十月
屯騎校尉袁逢為司空
十一月太尉陳球免十二月光禄大夫橋玄為太尉
二年二月司徒袁滂免大鴻臚劉郃為司徒太尉橋玄
罷大中大夫叚熲為太尉司空袁逢罷太常張濟為司
空
四月太尉叚熲下獄死五月衛尉劉寬為太尉十月司
徒劉郃下獄死十二月光禄勲楊賜為司徒
四年九月太尉劉寬免衛尉許&KR1442;為太尉
閏月司徒楊賜罷十月太常陳躭為司徒
五年三月司徒陳躭免四月太常袁隗為司徒
十月太尉許&KR1442;罷太常楊賜為太尉
中平元年四月太尉楊賜免太僕鄧盛為太尉司空張
濟罷大司農張温為司空
二年二月司徒袁隗免三月廷尉崔烈為司徒
五月太尉鄧盛免太僕張延為太尉
八月司空張温為車騎將軍討北宫伯玉
九月特進楊賜為司空十月賜薨光禄大夫許相為司
空
三年二月太尉張延罷車騎將軍張温為太尉
四年四月太尉張温免司徒崔烈為太尉
五月司空許相為司徒光禄勲丁宫為司空
十一月太尉崔烈罷大司農曹嵩為太尉
五年四月曹嵩罷五月永樂少府樊陵為太尉六月陵
罷七月射聲校尉馬日磾為太尉
八月司徒許相罷司空丁宫為司徒光禄勲劉弘為司
空
六年四月太尉馬日磾免幽州牧劉虞為太尉
弘農王光熹元年四月即位以後將軍袁隗為太傅何進
參錄尚書事七月司徒丁宫罷八月司空劉弘免
獻帝永漢元年九月即位以太尉劉虞為大司馬董卓
自為太尉大中大夫楊彪為司空豫州牧黃琬為司徒
十一月董卓為相國
十二月司徒黃琬為太尉司空楊彪為司徒光禄勲荀
爽為司空
初平元年二月太尉黃琬司徒楊彪免光禄勲趙謙為
太尉太僕王允為司徒
三月董卓殺太傅袁隗
五月司空荀爽薨六月光禄大夫种拂為司空
二年二月董卓自為太師
七月司空种拂免光禄大夫淳于嘉為司空太尉趙謙
罷太常馬日磾為太尉
三年四月誅董卓以司徒王允錄尚書事總朝政
六月李傕殺司徒王允以前將軍趙謙為司徒
七月太尉馬日磾為太傅錄尚書事車騎將軍皇甫嵩
為太尉司徒趙謙罷九月司空淳于嘉為司徒光禄大
夫楊彪為司空並錄尚書事
十二月太尉皇甫嵩免光禄大夫周忠為太尉參錄尚
書事
四年六月太尉周忠免太僕朱雋為太尉錄尚書事
十月司空楊彪免太常趙温為司空十二月温免衞尉
張喜為司空
興平元年七月太尉朱雋免太常楊彪為太尉錄尚書
事
九月司徒淳于嘉罷十月衞尉趙温為司徒錄尚書事
建安元年八月鎮東將軍曹操自領司隸校尉錄尚書
事
九月太尉楊彪司空張喜罷
十一月曹操自為司空行車騎將軍事百官總巳以聽
十三年正月司徒趙温免
六月罷三公官置丞相御史大夫以司空曹操為丞相
八月光禄勲郄慮為御史大夫
二十五年正月丞相魏王曹操薨子丕襲位
魏文帝初為魏王延康元年二月以太中大夫賈詡為
太尉御史大夫華歆為相國大理王朗為御史大夫
黃初元年十一月受禪改相國為司徒御史大夫為司
空
四年六月甲申太尉賈詡薨八月丁夘廷尉鍾繇為太
尉繇與司徒華歆司空王朗並先世名臣文帝罷朝謂
左右曰此三公者乃一代之偉人也後世殆難繼矣
明帝即位初以太尉鍾繇為太傅征東大將軍曹休為
大司馬華歆為太尉司空王朗為司徒鎮東大將軍陳
羣為司空
太和二年九月大司馬曹休薨
十一月司徒王朗薨
四年二月以大將軍曹真為大司馬
四月太傅鍾繇薨
五年正月大司馬曹真薨
十二月太尉華歆薨
六年七月衞尉董昭為司徒
青龍三年正月戊子以大將軍司馬懿為太尉
四年五月司徒董昭薨
十二月司空陳羣薨
景初元年六月己亥以尚書令陳矯為司徒尚書左僕
射衛臻為司空七月司徒陳矯薨
二年二月癸夘詔曰大中大夫韓暨澡身浴德志節高
潔年踰八十守道彌固可謂純篤老而益劭者也其以
暨為司徒四月庚子暨薨十一月壬午以司空衛臻為
司徒司隸校尉崔林為司空
齊王即位以太尉司馬懿為太傅輔政詔曰太尉體道
正直盡忠三世南擒孟逹西破蜀虜東滅公孫淵功蓋
海内昔周成建保傅之官近漢顯宗崇寵鄧禹所以優
隆雋乂必有尊也其以太尉為太傅持節統兵都督諸
軍事如故又以征東將軍滿寵為太尉
正始三年太尉滿寵薨七月以領軍將軍蔣濟為太尉
五年十二月崔林薨
六年二月丙子以驃騎將軍趙儼為司空六月儼薨
八月丁夘以太尉高柔為司空
九年三月甲午司徒衛臻遜位四月以司空高柔為司
徒光禄大夫徐邈為司空邈固辭不受九月以車騎將
軍王凌為司空
嘉平元年正月丁未以太傅司馬懿為丞相固讓乃止
四月太尉蔣濟薨十二月以司空王凌為太尉司隸校
尉孫禮為司空
二年十一月司空孫禮薨
三年三月以尚書令司馬孚為司空五月太尉王凌謀
廢立自殺七月以司空司馬孚為太尉太傅司馬懿薨
以衛將軍司馬師為撫軍大將軍錄尚書事十二月以
光禄勲鄭冲為司空
高貴鄉公正元二年正月司馬師薨于許昌
二月以衛將軍司馬昭為大將軍錄尚書事
甘露元年以太尉司馬孚為太傅
九月以司徒高柔為太尉
十月以司空鄭冲為司徒尚書左僕射盧毓為司空
二年三月司空盧毓薨四月以征東大將軍諸葛誕為
司空誕不就徵反誅
三年五月大將軍司馬昭為相國封晉公固讓不受
八月以驃騎將軍王昶為司空
四年六月司空王昶薨
五年四月進大將軍司馬昭位為相國封晉公九讓乃
止
陳留王景元元年六月又進大將軍司馬昭位為相國
封晉公固讓乃止以尚書右僕射王觀為司空十月觀
薨十二月以司隸校尉王祥為司空
四年九月高柔薨十月復命大將軍司馬昭進位相國
晉公十二月以司徒鄭冲為太保
五年五月以征西將軍鄧艾為太尉鎮西將軍鍾會為
司徒
咸熙元年正月司徒鍾會反於蜀太尉鄧艾亦見殺
三月以司空王祥為太尉征北將軍何曾為司徒尚書
左僕射荀覬為司空八月庚寅命中撫軍司馬炎副貳
相國事
二年八月辛夘相國晉王薨晉太子炎襲位總攝百揆
晉武帝泰始元年十二月即皇帝位以魏太保鄭冲為
太傅太尉王祥為太保晉國丞相何曾為太尉
二年九月以太尉何曾為太保詔曰謨明弼諧王躬是
保所以宣崇大訓克諴四海也侍中太尉曾立德高峻
執心忠亮博物洽聞明識弘達翼佐先皇勲庸顯著朕
纂洪業首相王室廸惟前人施于朕躬實佐命興化光
贊政道夫三司之任雖左右王事乃若予違汝弼匡奬
不逮則存乎保傅故將眀衮職未如用乂厥辟之重其
以曾為太保侍中如故又以司空荀覬為司徒詔曰昔
禹命九官契敷五教所以弘崇王化示人軌儀也朕承
弘業昧于大道思訓五品以康四海侍中司空覬眀允
篤誠思心通逹翼亮先皇遂輔朕躬實有佐命弼道之
勲宜掌教典以隆時雍其以覬為司徒又以義陽王望
為太尉
四年正月辛未詔曰夫三司之任以翼宣皇極弼王事
者也故經國論道頼諸明哲苟非其人官不虛備尚書
令佐命光禄大夫裴秀雅量弘博思心通逹先帝登庸
贊事先朝朕受明命光佐大業勲德茂著配蹤元凱宜
正位居體以康庶績其以秀為司空
五年詔曰前大司馬石苞忠允清亮才經世務幹用之
績所歴可紀掌教典以贊時政其以苞為司徒有司奏
苞前有折撓不堪其任以公還第巳為弘厚不宜擢用
詔曰吴人輕脆終無能為故疆場之事但欲完固守備
使不得越逸而已以苞計畫不同慮敵過甚故徵還更
授昔鄧禹撓於關中而終輔漢室豈以一𤯝而掩大德
哉於是就位初苞以大司馬都督揚州諸軍事淮北監
軍王琛輕苞素微密表苞與吴人交通遂下詔苞以不
料賊勢築壘遏水勞擾百姓策免其官以樂陵郡公還
第時鄴奚官都督郭廙上奏理苞於是拜為司徒
七年十二月詔曰光禄大夫密陵侯鄭袤履行純正守
道冲粹退有清和之風進有素絲之節宜登三垣之曜
補衮職之闕今以袤為司空帝臨軒遣五官中郎將國
坦就第拜授袤前後辭讓遣息稱上送即綬至於十數
久之見許以侯就第
八年七月以車騎將軍賈充為司空
九年五月以太保何曾領司徒
十年九月以大將軍陳騫為太尉
咸寧二年八月以太保何曾為太傅太尉陳騫為大司
馬司空賈充為太尉齊王攸為司空
四年九月以太傅何曾為太宰尚書令李胤為司徒
太康三年十二月司空齊王攸為大司馬汝南王亮為
太尉光禄大夫山濤為司徒尚書令衛瓘為司空
四年十一月以尚書左僕射魏舒為司徒
太熙元年正月以尚書左僕射王渾為司徒司空衛瓘
為太保三月以右光禄大夫石鑒為司空
四月以侍中車騎將軍楊駿為太尉都督中外諸軍錄
尚書事
惠帝即位初以太尉楊駿為太傅輔政以司空石鑒
為太尉前鎮西將軍隴西王泰為司空
永平元年三月誅太傅楊駿徵大司馬汝南王亮為太
宰與太保衛瓘輔政
元康元年六月賈后矯詔使楚王瑋殺亮瓘以司空隴
西王泰錄尚書事
九月徵征西將軍梁王彤為衛將軍錄尚書事
六年正月以中書監張華為司空
七年九月以尚書左僕射王戎為司空
永寧元年六月以梁王彤為太宰領司徒(臣欽若等曰自永康元年)
(四月至是年三月趙王倫等篡逆所署三公不錄)
太安元年五月以右光禄大夫劉寔為太傅齊王冏為
太師東海王越為司空河間王顒為太尉十二月殺
王冏以長沙王乂為太尉都督中外諸軍事
永興元年正月以成都王穎為丞相
三月以太尉河間王顒為太宰太傅劉寔為太尉
十二月詔司空越為太傅與太宰顒夾輔朕躬司徒王
戎參錄朝政
光熙元年八月以太傅東海王越錄尚書事驃騎將軍
范陽王虓為司空
懷帝即位初以中書監温羡為司徒尚書左僕射王衍
為司空
永嘉元年正月以太傅東海王越輔政
十二月以前太傅劉寔為太尉
三年三月太尉劉寔請老以司徒王衍為太尉東海王
越領司徒
四年十月以驃騎將軍王浚為司空
五年五月征西大將軍南陽王模為太尉太子太傅傅
祗為司徒尚書令荀藩為司空
愍帝建興元年四月即位以衛將軍梁芬為司徒
五月以鎮東大將軍瑯琊王睿為侍中左丞相大司馬
南陽王保為右丞相
二年二月以衛將軍荀組為司空
三年二月進左丞相瑯琊王睿為大都督督中外諸軍事
右丞相南陽王保為相國司空荀組為太尉大將軍劉
琨為司空
册府元龜卷七十一
