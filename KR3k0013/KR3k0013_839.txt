册府元龜卷八百三十九宋王欽若等撰
總錄部
文章第三
梁謝朏莊第二子初仕齊為吳興太守世祖嘗問王儉
當今誰能為五言詩儉對曰謝朏得父膏腴
江淹有所著文章並行於世位至金紫光禄大夫
謝㵸朏弟也為侍中世祖起禪靈寺勅㵸撰碑文
柳惔好學雅善製文初預齊武烽火樓宴帝善其詩謂
豫章王嶷曰惔非徒風韻清爽亦屬文遒麗惔著仁政
傳及諸詩賦粗有辭義位至尚書左僕射
沈約博通墳集能屬文謝元暉善為詩任彦昇工於筆
約兼而有之然不能過也立宅東田矚望郊阜嘗為郊
居賦以見意著文章志三十卷文集一百卷以為在昔
詞人累千載而不悟而獨得胸襟窮其妙趣自詣入神
之作高祖雅不好焉位至左光禄大夫侍中
任昉雅善屬文尤長於筆才思無窮當世王公表奏莫
不請焉昉起草即成不加點竄沈約一代詞宗深所推
揖梁臺建禪讓文誥多昉所具也所著文章三十三卷
數十萬言盛行於世位至寧朔將軍新安太守
范雲善屬文位至尚書右僕射有集三十卷
庾肩吾八歲能賦詩時為兄於陵所友愛文集行於世
位至度支尚書
周興嗣高祖革命興嗣奏休平賦其文甚美高祖嘉之
為散騎侍郎集直文德夀光省是時高祖以三橋舊宅
為光澤寺勅興嗣與陸倕各製寺碑及成俱奏高祖用
興嗣所製者自是銅表銘柵塘碣北伐檄次韻王羲之
書千字並使興嗣為文每奏高祖輙稱善加賜金帛
吳均字叔庠吳興故鄣人也家世寒賤至均好學有俊
才沈約嘗見均文頗賞嘆之均文體清拔有古氣好事
者或效之謂為吳體建安王偉鎮揚州引為記室
袁峻天監初為鄱陽王參軍高祖雅好辭賦時獻文於
南闕者相望其藻麗可觀或見賞擢峻乃擬揚雄官箴
奏之高祖嘉焉賜束帛除員外散騎侍郎直文德學士
省又奉勅與陸倕各製新闕銘
高爽於齊永明中贈衛軍王儉詩為儉所賞及領丹陽
尹舉爽郡孝廉天監初為晉陽令坐事繋治作鑊魚賦
以自况其文甚工後遇赦獲免頃之卒先是濟陽江洪
會稽虞騫與爽並工屬文洪為建陽令坐事死騫官至
王國侍郎並有文集
柳惲天監初為相國長史兼侍中以貴公子早有令名
少工篇什始為詩曰亭臯木葉下隴首秋雲飛瑯琊王
元長見而嗟賞因書齋壁高祖曲宴必被詔賦詩嘗奉
和高祖登景陽樓中篇云太液滄波起長楊宮樹秋翠
華承漢遠雕輦逐風游深為高祖所美
陸倕少勤學善屬文文集二十卷行於世官至太常卿
到洽天監中為國子博士奉勅撰太學碑
張纉為湘州刺史述職經途乃作南征賦四千餘言著
鴻寳一百卷文集二十卷
傅映泛涉記傳有文才以篇什自命少時與劉繪蕭琛
友善繪之為南康相映時為府丞文教多令具草
王筠為殿中郎為文能壓彊韻每公宴並作詞必妍美
尚書令沈約深所推奬嘗啓高祖曰晚來名家唯見王
筠獨步約於郊居宅造閣齋筠為草木十詠書之於壁
皆直寫文詞不加篇題約謂人云此詩指物呈形無假
題署約製郊居賦搆思積時猶未都畢乃要筠示其草
筠讀至雌霓(五激切)連踡約撫掌欣忭曰僕嘗恐人呼為
霓(五雞切)次至墜石磓星及冰懸塪而帶坻筠皆擊節稱
贊約曰知音者希真賞殆絶可以相要正在此數句耳
筠又嘗為詩呈約即報書云覽所示詩實為麗則聲和
被紙光影盈字䕫牙接響顧有餘慙孔翠羣翔豈不多
愧古情拙目每佇新竒爛然總至權輿已盡會昌昭發
蘭揮玉振克諧之義寧止笙簧思力所該一至於此嘆
服吟研周流忘念昔時幼壮頗愛斯文含咀之間倏焉
疲暮不及後進誠非一人擅美推能實歸吾子遲比閑
日清覯乃申為中書郎奏勅製開善寺寳誌大師碑文
辭甚麗逸又勅撰中書表奏三十卷及所上賦頌都為
一集昭明太子薨勅為哀策文復見嗟賞筠終光禄大
夫司徒左長史筠自撰其文章以一官為一集自洗馬
中書中庶吏部佐臨海太府各十卷尚書三十卷凡一
百卷
鮑行卿以博學大才稱位後軍臨川王錄事兼中書舍
人遷步兵校尉上玉璧銘武帝發詔褒之嘗好韻語及
拜步兵校尉面謝帝曰作舍人不免貧得五校實大尉
例皆如此有集二十卷撰皇室儀十三卷乘輿龍興記
三卷
王僧孺少篤志精力於書無所不覩其文麗逸多用新
事人所未見者世重其富為御史中丞高祖製春景明
志詩五百字勅在朝之人沈約以下同作高祖以僧孺
詩為最遷少府卿
張率少好屬文而七略及藝文志所載詩賦今亡其文
者並補作之所著文衡十五卷文集三十卷有虞訥者
見而詆之率乃一旦焚毁更為詩示焉託云沈約訥便
句句嗟稱無字不善率曰此吾作也訥慙而退率為司
徒掾直文德省作待詔賦奏之甚見稱賞高祖手勅答
曰省賦殊佳相如工而不敏枚臯速而不工卿可謂兼
二子於金馬矣又侍宴賦詩高祖乃别賜率詩曰東南
有才子故能服官政余雖慙古昔得人今為盛率奉勅
往返數首
謝覽天監初為中書侍郎掌吏部事頃之即真覽為人
美風神善辭令高祖深器之嘗侍座受勅與侍中王暕
為詩答贈其文甚工高祖善之仍使重作復合旨乃賜
詩云䨇文既後進二少實名家豈伊爾棟隆信乃俱國
華
江革舉秀才累遷度支尚書有文集二十卷行於世子
行敏好學有才俊官至通直郎早卒有集五卷子從簡
少有文情年十七作採荷調以刺何敬容為當時所賞
官至司徒從事郎中
劉孝綽為秘書監辭藻為後進所宗世重其文每作一
篇朝成暮遍好事者咸誦傳寫流聞絶域文集數十萬
言行於世孝威孝儀皆其弟孝威為太子中舍人庶子
率更令掌館記大通九年白雀集東宮孝威上頌其辭
甚美孝儀幼孤與兄弟相勵勤學並工屬文兄孝綽嘗
曰三筆六詩三即孝儀六即孝威孝儀為尚書殿中郎
勅令製雍州平等金像碑文甚宏麗有文集二十卷行
於世
王規為太子洗馬天監十二年改搆太極殿功畢規獻
新殿賦其辭甚工
蕭介少穎悟有器識博涉經史兼善屬文位至都官尚
書
蕭洽字宏稱幼敏悟及長好學博涉亦善屬文高祖令
製同泰大愛敬二寺刹下銘其文甚美又勅撰當塗堰
碑辭亦贍麗集二十卷行於世官至司徒左長史
康幾字德玄齊曲江公遥欣之子湘州刺史楊公則是
曲江之故吏也每見幾謂人曰康公此子謂桓靈寳復
出(靈寳桓玄小字)及公則卒幾為之誄時年十五沈約見而竒
之謂其舅蔡樽曰昨見賢甥楊平南誄文不減希逸之
作始騐康公積善之慶終新安太守
江子一為中書侍郎卒有文筆數十篇行於世
何遜弱冠州舉秀才南鄉范雲見其對策大相稱賞因
結忘年交好自是一文一詠雲輙嗟賞謂所親曰頃觀
文人質則過儒麗則傷俗其能含清濁中今古見之何生
矣沈約亦愛其文嘗謂遜曰吾每讀卿詩一日三復猶
不能已其為名流所稱如此後為仁威廬陵王記室復
随江州未幾卒東海王僧孺集其文為八卷初遜文章
與劉孝綽並見稱於世世謂之何劉世祖著論論之云
詩多而能者沈約少而能者謝眺時有會稽虞騫工為
五言詩名與遜相埒官至王國侍郎其後又有會稽孔
翁歸濟陽江避並為南平王大司馬府記室翁歸亦工
為詩避博學有思理二人並有文集
禇修善尺牘頗解文章初為湘東王國侍郎
謝藺累遷外兵記室參軍時甘露降士林館藺獻頌高
祖嘉之因有詔使製北兖州刺史蕭楷德政碑又奉令
製宣成王奉述中庸頌所製詩賦碑頌凡數十篇
謝幾卿好學博涉有文彩起家豫章王國常侍
陸雲公好學有才思先製太伯廟碑吳興太守張纉罷
郡經途讀其文歎曰今之蔡伯喈也纉至都掌選言之
於高祖召兼尚書儀曹郎
王籍好學博涉有骨氣樂安任昉見而竒之嘗於沈約
坐賦得詠燭甚為約賞後為湘東王諮議參軍随府會
稽郡境有雲門天柱山籍嘗遊之或累月不反至若耶
溪賦詩有云蟬噪林逾静鳥鳴山更幽當時以為文外
獨絶為詩慕謝靈運至其合也殆無愧色時人咸謂康
樂之有王籍如仲尼之有丘明老𣆀之有嚴周
何思澄為安成王參軍兼記室随府江州游廬山詩沈
約見之大相稱賞自以為弗逮遊郊居宅新搆閣齋因
命工書人題此詩於壁傅昭嘗請思澄製釋奠辭辭文
典麗思澄子助嘗為敗家賦擬莊周馬捶其文甚工世
人記曰人中爽爽何子朗終國山令
劉杳工屬文沈約郊居宅新搆閣齋杳為贊二首并以
所撰文章示約即命工書人題其贊於壁仍報杳書曰
平生愛惜不在人中林壑之懽多與事奪日暮塗殫此
心往矣猶復少存閒遠微懷清曠拓宇東郊匪云止息
正復頗寄夙心時得休偃仲長游居之地休延所述之
美望慕空深何敢髣髴君愛素情多惠以二贊辭采研
富事義畢舉句韻之間光影相炤便以此地自然十倍
故知麗辭之益其事宏多輙當置之閣上坐卧嗟覽别
卷上篇並為名製又山寺既為警策贈言時復高竒解
頥愈疾兼乎此美遲此叙會更共申析其為約所賞如
此著林廷賦王僧孺見之嘆曰郊居以後無復此作普
通中遷尚書吏部郎署儀曹僕射徐勉以臺閣文議專
委焉
劉顯以五官掾兼吏部嘗為上朝詩沈約美之約郊居
宅新成因令工書人題於壁
謝徵為臨汝侯淵猷製放生文見賞於世大同二年卒
友人瑯琊王籍集其文為二十卷終尚書左丞
臧嚴初為安成王侍郎轉常侍從叔為江夏郡攜嚴之
官於塗作屯游賦任昉見而稱之又作七算辭亦富麗
伏挺有才思好屬文為五言詩善效謝康樂體父友樂
安任昉相見歎異嘗曰此子目下無䨇著邇說十卷文
集二十卷
丘遲年八歲便能屬文高祖平京邑時引為驃騎主簿
勸進梁王及殊禮皆遲文也遷中書侍郎高祖著連珠
詔羣臣繼作者數十人遲文最美所著詩賦行於世遲
辭采麗逸時有鍾嶸乃著詩評云范雲婉轉清便如流
風廻雪邱遲點綴映媚似落花依草其見稱如此
到溉為建安太守任昉以詩贈之求二衫叚云鐡錢兩
當一百易代名實為惠當及時無待凉秋日溉答云余
衣夲百結閩中徒八蠶假令金如粟詎使廉夫貪
劉昭勤學善屬文外兄江淹早稱賞起家奉朝請
諸葛璩舉秀才不就所著文章二十卷門人劉皦集而
錄之
劉之遴舉茂才為太學博士中丞樂藹即之遴舅憲臺
奏弹皆之遴草焉
朱異為太學博士有文集百餘篇
司馬褧為晉安王長史卒王命記室庾肩吾集其文為
十卷
蕭子顯好學屬文嘗著鴻序賦尚書令沈約見而稱曰
可謂得其明道之高致盖幽通之流也有文集二十卷
終仁威將軍吳興太守
蕭子暉為員外散騎侍郎嘗預重雲殿聽制講三惠經
退為講賦奏之甚見稱賞
到藎左民尚書溉之孫早慧歴尚書殿中郎嘗從高祖
幸京口登北顧樓賦詩藎受詔便就帝覽以示溉曰藎
定是才子翻恐卿從來文章假手於藎因賜溉連珠曰
研磨墨以騰文筆飛毫以書信如飛蛾之赴火豈焚身
之可吝必耄年其已及可假之於少藎
王訓為侍中美容儀善進止文章之美為後進領袖
劉苞字孝常少好學能屬文為太子洗馬掌書記侍講
夀光殿自高祖即位引後進文學之事苞及從兄孝綽
從弟孺同郡到溉溉弟洽從弟沆吳郡陸倕張率並以
文藻見知多預讌坐
庾於陵清警博學有才思為荆州大中正卒有文集十
卷
鍾嶸字仲偉衡陽王元簡出守會稽引嶸為寧朔記室
專掌文翰時居士何胤築室若耶山山發洪水漂拔樹
石室獨存元簡命嶸作瑞室頌以旌表之辭甚典麗嶸
嘗品古今五言詩論其優劣名為詩評
劉峻字孝標安成王季好峻學季遷荆州引為戸曹參
軍後以疾去因遊東陽紫巖山築室居焉為山棲志其
文甚美高祖招文學之士有高才多被引進遷以不次
峻率性而動不能随衆沉浮高祖頗嫌之故不任用乃
著知命論以寄其懷
劉勰字彦和撰文心雕龍五十篇論古今文也勰自重
其文欲取定於沈約約取讀大重之謂為深得文理勰
為文長於佛理京師寺塔及名師碑誌必請勰制文終
步兵校尉
庾仲容精專篤學為黝縣令卒有文集二十卷行於世
任孝恭為司文侍郎勅遣製建陵寺刹下銘又自撰高
祖集序文並富麗自是專掌公家筆翰
蕭子範為秘書監有文集三十卷二子滂礭並少有文
章簡文在東宮時嘗與郡王數詣蕭文士滂礭亦預焉
大寳初葬簡皇后使子範與張纉俱制哀策文簡文覽
讀之曰今葬禮雖闕此文猶不減於舊
後梁蔡太寳自宣帝為岳陽王特署記室及即位以為
侍中尚書令太寳文辭贍速帝之章表書記叙令詔册
並太寳專掌之所著文集十卷行於世
傅准有文才善辭賦官至度支尚書所著文集二十卷
范廸順陽人少機辯善屬文歴中書黃門侍郎尚書右
丞散騎常侍有文集十卷
沈君游吳興人博學有辭采位至散騎常侍天保十二
年卒有文集十卷
陳沈衆起家梁鎮衛南平王法曹參軍太子舍人武帝
製千字詩衆為之注解與陳郡謝景同時召見于文德
殿帝令衆為竹賦成奏帝善之尋除鎮南湘東王參軍
何修之為尚書左丞卒所著文章禮義百餘篇
虞寄少聰敏及長好學善屬文性冲静有棲遁之志弱
冠舉秀才對策高第起家梁宣城王國左常侍大同中
嘗驟雨殿前往往有雜色寳珠武帝觀之甚有喜色寄
因上瑞雨頌帝謂寄兄荔曰此頌典裁清拔卿之士龍
也將如何擢用寄聞之歎曰美盛德之形容以申擊壤
之情吾豈買名求仕者乎乃閉門稱疾惟以書籍自娛
杜之偉幼精敏有逸才為太學限内博士皇太子釋奠
於國學時樂府無孔子顔子登歌詞尚書參議令之偉
製其文令人傳習以為故事劉陟等鈔撰羣書各為題
目所撰富民政教二篇皆之偉序
虞荔美風儀博覽墳籍善屬文釋褐梁西中郎行參軍
尋署法曹外兵參軍兼丹陽詔獄正梁武帝於城西置
士林館荔乃制碑奏上帝命勒之於館仍用荔為士林
學士
沈初明為吳令侯景將宋子仙據吳興使召初明委以
書記之任初明固辭子仙怒命斬之或救獲免子仙愛
其才終逼之令掌書記及子仙為王僧辯所敗僧辯素
聞其名於軍中購得之酬所獲者鐡錢十萬自是羽檄
軍事皆出於初明及簡文遇害四方岳牧皆上表於江
陵勸進僧辯令初明製表甚工當時莫有逮者高祖南
下與僧辯會於白茅灣登壇設盟初明為其文
徐陵八歲能屬文既長博涉史籍縱横有才辯梁簡文
在東宮掌長春殿義記使陵為序元帝遣使北齊累求
復命終留不遣乃致書於齊僕射楊遵彦遵彦不報齊
送貞陽侯淵明為梁嗣乃遣陵随還太尉王僧辯初拒
境不納淵明往復致書皆陵辭也入陳為侍中太子少
傅自有陳創業文檄軍書及受禪詔策皆陵所製而九
錫尤美為一代文宗亦不以此矜物未嘗詆訶作者其
於後進文徒接引無倦世祖高宗之世國家有大手筆
皆陵草之其文頗變舊體緝裁巧密多有新意每一文
出手好事者已傳寫成誦遂被之華夷家蔵其本後逢
喪亂多散失存者僅三十卷
徐儉陵之子勤學有志操侯景亂陵使魏未反儉時年
二十一攜老幼避於江陵梁元帝聞名召為尚書金部
郎中嘗侍宴賦詩元帝嘆賞曰徐氏之子復有文焉
蔡景歴為度支尚書景歴屬文不尚雕靡而長於叙事
應機敏速為當世所稱
姚察武帝永定初為始興王府記室參軍吏部尚書徐
陵領著作復引為史佐致仕等表並請察製焉陵見歎
曰吾弗逮也察每有製述多用新竒專志著書白首不
倦徐陵名高一代每見察製述尤所推重嘗謂子儉曰
姚學士德學無前汝可師之也尚書令江揔與察尤篤
厚每有製作必先以簡察然後施用揔為詹事時嘗製
登宮城五百字詩當時副君及徐陵已下諸名賢並同
此作徐公後謂江曰我所和第五十韻當入弟集内及
江編次文章無復察所和本江述徐此意謂察曰高才
碩學庶光拙文今湏公所和五百字用偶徐僕射也察
謙遜未付江曰若不得公此製僕詩亦湏棄本復乖徐
公所寄豈得見令兩失察不獲已乃寫本付之為通人
推挹例皆如此
顔晃少孤貧好學有詞采初為文帝記室參軍高祖永
定二年幸大莊嚴寺其夜甘露降晃獻甘露頌詞義該
典高祖大竒之
陸琰字温玉累遷始興王外兵參軍直嘉德殿學士文
帝聽覽餘暇頗留心史籍以琰博學善占誦引置左右
嘗使製刀銘琰援筆即成無所點竄世祖嗟賞久之賜
衣一襲
傅繹在湘州王琳聞其名引為記室琳敗随琳將孫瑒
還都時文帝使顔晃賜瑒雜物瑒託繹啓謝辭理優洽
文無加點晃還言之文帝尋召為撰史學士除司空府
記室參軍
隂鏗幼聰慧五歲能誦數千言及長博涉史傳尤善五
言詩為當時所重為始興王府中錄事參軍文帝嘗宴
羣臣賦詩徐陵言之於帝即日召鏗預宴使賦新成安
樂宮鏗援筆便就帝甚嘆賞之
禇玠早有令譽先達多以才器許之及長美風儀善占
對博學能屬文詞義典實不好麗靡玠所製章奏雜文
二百餘篇皆切事理繇是見重於時位終御史中丞
陸琛少警俊文帝為會稽太守琛年十八上善政頌甚
有詞采繇此知名舉秀才赴京衡陽王主簿兼東宮管
記
徐伯陽為侯安都司空參軍宣帝大建初與中記室李
爽記室張正見尚書郎賀徹學士阮卓黃門郎蕭詮三
公郎王繇禮處士馬樞記室祖孫登比部賀循長史劉
刪等為文會之友後有蔡凝劉助陳暄孔範亦預焉皆
一時之士也游宴賦詩遂勒成卷軸伯陽為其集序盛
傳於世伯陽為新安王記室時鄱陽王為江州刺史伯
陽嘗奉使造焉王率府僚與伯陽登匡廬嶺置宴酒酣
命筆賦雜韻二十伯陽與祖孫登共成王賜以奴婢及
雜物皇太子幸太學詔新安王於辟雍發論語題仍命
伯陽為辟雍頌甚見嗟賞
陸瑜少篤學美詞藻為東宮學士宣帝大建二年太子
釋奠於太學宮臣並賦詩命瑜為序文甚贍麗
謝貞為南平王友加招遠將軍掌記室事府長史河南
周礭新除都官尚書請貞為讓表後主覽而竒之嘗因
宴席問礭曰卿表自製邪礭對曰臣表謝貞所作後主
因勅舍人施文慶曰謝貞在王處未有禄秩可賜米百
石
江揔好學能屬文於五言七言尤善然傷於浮豔故為
後主所愛幸多有豔篇有好事者相傳諷玩於今不絶
至隋為上開府卒於江都有文集三十卷行於世
陸從典為太子舍人後主賜僕射江揔并其父瓊詩揔
令從典為謝啓俄頃便就文華理暢揔甚異焉
蕭允為鄱陽王長史王出鎮會稽允行經延陵季子廟
設蘋藻之薦託為異代之交為詩以叙意詞理清典後
主嘗問蔡徵曰卿世與蕭允相知此公志操何如徵曰
其清雲玄遠殆不可測至於文章可得而言因誦允詩
以對後主嗟賞久之其年拜光禄大夫
沈不害為通直散騎兼尚書左丞不害治經術善屬文
雖博綜墳典而家無卷軸每製文操筆立成曾無尋簡
僕射汝南周宏正嘗稱之曰沈生可謂意聖人乎著文
集十四卷初不害為衡陽王記室參軍兼嘉德殿學士
表改定樂章文帝詔使製三朝樂歌八首合二十八曲
行之樂府
張正見幼好學有才累遷通直散騎侍郎有集十四卷
其五言詩尤善大行於世
江德操好學善屬文位終新渝令所著文章十五卷
庾特篤志好學尤善書記每屬辭好為竒字有集十卷
位終步兵校尉
後魏張衮好學有文才道武為代王選衮為左長史從
太子破賀納遂命羣官登勿居山游宴終日從官及諸
部大人請聚石為峰以記功德命衮為文
鄧穎為中書侍郎駕幸漠南高車莫弗庫若干率騎數
萬餘驅鹿百萬詣行在所詔穎為文銘於漠南以紀功
德
袁躍字景騰博學有雋才為員外散騎常侍將立明堂
躍乃上議當時稱其博洽蠕蠕主阿那瓌之破來奔朝
廷矜之送復其國既而每使朝貢辭旨頗不盡禮躍為
朝臣書與瓌陳以禍福言詞甚美後遷太傅清河王懌
文學懌之文表多出於躍
崔玄伯少有雋才因苻堅亂欲避地江南於泰山為張
願所獲本圖不遂乃作詩以自傷而不行於時蓋懼罪
也及父浩誅中書侍郎高允受勅收浩家始見此詩允
知其意允孫綽錄於允集玄伯位至天部大人玄伯自
非朝廷文誥四方書檄初不染翰故世無遺文
封軌為廷尉少卿沉謹好學博通經傳以務德慎言修
身之夲姦回䜛佞世之巨害乃為務德慎言遠佞防姦
四戒文多不載
陸暐擬急就篇為悟蒙章及七誘十醉章表數十篇位
至伏波將軍
高允作塞上公詩有混欣戚遺得喪之致為太常卿上
代都賦因以諷規亦二京之流也初允太武神䴥中與
盧玄等俱被徵拜中書博士再遷中書令獻文初以昔
歲同徵零落將盡感逝懷人作徵士頌蓋止於應命者
其有命而不至則闕焉羣賢之行舉其梗槩
高和仁為殿中侍御史少清簡有文才為五言詩贈太
尉屬盧仲宣仲宣深所嘆重
李籍之性謹正粗涉文史為大中大夫著忠誥一篇文
多不載
胡叟少聰慧好屬文既善為典雅之詞又工為鄙俗之
句初入長安京兆韋祖思召而見之待叟不足叟拂衣
而出至主人家賦韋杜二族一宿而成年十有八矣具
述前載無違舊美叙中世有恊時事而末及鄙凟人皆
竒其才畏其筆世猶傳誦之以為笑狎歸後為武威將
軍家於密雲被徵至謝恩并獻詩一篇文成時召叟及
金城宗舒並使作檄劉駿蠕蠕之文舒劣於叟舒尋歸
家
游雅為秘書監文成詔為太華殿賦
高閭為中書侍郎奉詔造鹿野苑頌北伐碑獻文善之
位至光祿大夫好為文章軍國書檄詔令碑頌銘贊百
有餘篇集為二卷其文亦高允之流二高為當時所服
趙逸好學夙成為中書侍郎凡所著述詩賦銘頌五十
篇
盧道將秘書監淵子頗有文才為一家後來之冠位至
司徒司馬卒所遺文筆數十篇
劉懋字仲華博綜經史位至太尉司馬所著詩誄賦頌
及諸文筆見稱於世
游肇以文雅見稱為詩賦表啓凡七十五篇皆傳於世
位至驃騎將軍
崔纂字叔則博學有文才為散騎侍郎既不為時知乃
著無談子論
李彪為御史中尉所著詩賦誄頌章奏雜筆百餘篇别
有集
李諧博學有文辯當時俊才咸相欽賞所著文集别有
集錄行於世位至秘書監
邢産字士寳好學善屬文少時作孤蓬賦為時所稱舉
秀才除著作佐郎
崔光夲名孝伯字長仁遷中書侍郎給事黃門侍郎甚
為孝文所知待嘗曰孝伯之才浩浩如黃河東注固今
日之文宗也太和中依宮商角徵羽本著而為五韻詩
以贈李彪彪為十二次韻以報光光又為三百郡國詩
以答之凡所為詩賦銘贊及表記啓數百篇五十餘卷
甄密字叔雍侍中琛從父弟也太和中為奉朝請密疾
世俗貪競乾沒榮寵曾作風賦以見意
甄琛為侍中所著家誨二十篇篤學文一卷又著磔四聲
姓族廢興會通緇素三論頗行於世
袁飜少以才學擅美一時自廷尉少卿出為平陽太守
頗有不平之論及之任不自得遂作惡歸賦累遷度支
尚書所著文筆百餘篇行於世
常景少聰敏長有才思為太常博士宣武季舅護軍將
軍高顯卒其兄右僕射肇私記景及尚書邢巒并州刺
史高聰通直郎徐紇各作碑銘並以呈御宣武悉付侍
中崔光以景所造為最乃奏曰常景名位乃處諸人之
下文出諸人之上遂以景文刻石正光中除景龍驤將
軍孝明於國子寺行釋奠之禮並召百官作釋奠詩時
以景作為美初平齊之後光禄大夫高聰徙於北京中
書高允為之聘妻給其資宅聰後為允立碑每云吾此
文報德足矣豫州刺史常綽以未盡其美景尚允才器
先為遺德頌司徒崔光聞而觀之尋味良久乃云高光
禄平日每矜其文自許報允之德今見常生此頌高氏
不得獨擅其美也尋進號冠軍將軍時尚書令季崇等
追討蠕蠕不及詔景出塞經瓮山臨瀚海宣勅勒衆而
返景經山水悵然懷古乃擬劉琨扶風歌十二首景性
温和恭慎每讀書見韋弦之事深薄之危乃圖古昔可
以鑒戒指事為相讃而述之所著數百篇行於世
邢臧字子良博學有藻思為太學博士孝明正光中議
立明堂臧為裴頠一室之議當時稱其理博有文筆凡
百餘篇
裴景融雖才不稱學而敏綴無倦文辭泛溢理會處寡
所作文章别有集錄又造鄴都晉都賦云孝莊時為諫
議大夫領著作
柳玄逹曾著大夫論備陳裴叔業背逆歸順契闊危難
之旨又著喪服約而易尋官至司徒諮議參軍
楊固為治書侍御史尉王顯奏固剰請米麥免官既無
事役遂闔門自守著演頥賦以眀幽微通塞之事
張烈為家誡千餘言并自叙志行及所歴之官位至瀛
州刺史
高謙之有學藝所著文章百餘篇别有集錄官至御史
馮元興博通禮傳有文才為中書舍人有文集百餘篇
封肅字元邕早有文思博涉經史修起居注兼廷尉監
為圜園賦其詞甚美孝眀正光中京兆王西征引為大
行臺郎中委以書記撰古來文章并序作者氏族號曰
文譜未就病卒時賢良惜之其文筆凡百餘篇
邢虬為光禄少卿明經有文思所作碑頌雜筆三十餘
篇
梁祚為中書博士作代都賦頗行於世
夏侯道遷為豫州刺史雖學不周洽而歴覽書史閑習
尺牘札翰往來甚有意理
裴敬憲學博才清為太學博士五言之作獨擅於時名
聲甚重後進咸共宗慕之中山鎮部朝賢送於河梁賦
詩言别皆以敬憲為最其文不能贍逸而有清麗之美
温子昇博覽百家文章清婉為廣陽王淵賤客在馬坊
教諸奴子書作侯山祠堂碑文給事中常景見而善之
故詣淵謝之景曰頃見温生淵怪問之景曰温生是大
才士淵由是稍知之累遷中書舍人散騎常侍領夲州大
中正梁武使張臯寫子昇文筆傳於江外梁武稱之曰
曹植陸機復生於北土恨我辭人數窮百六陽夏太守
傅標使吐谷渾見其國主牀頭有書數卷乃是子昇文
也濟隂王暉業嘗云江左文人宋有顔延之謝靈運梁
有沈約任昉我子昇足以陵顔轢謝含任吐沈楊遵彦
作文德論以為古今辭人皆負才遺行澆薄險忌惟邢
子才王元景温子昇彬彬有德素
梁祐為大中大夫從容風雅好為詩詠
李仲尚儀貌甚美少以文學知名二十著前漢功臣序
讃及季父司空冲誄時兼侍中高聰尚書邢巒見而歎
曰後生可畏非虛言也起家京兆王參軍
祖瑩歴散騎黃門侍郎以文學見重嘗語人云文章湏
自出機杼成一家風骨何能共人同生活也蓋譏世人
好竊他文以為己用而瑩之筆札亦無乏天才但不能
均調玉石兼有製裁之體不減於袁常焉
裴伯茂學涉羣書文藻富贍為中軍大將軍伯茂好飲
酒頗涉疎傲久不徙官曾為豁情賦東魏天平初遷鄴
又為遷都賦
邢昕好學蚤有才情為平東將軍光禄大夫時言冒竊
官級為中尉所劾免官乃為述躬賦
北齊邢邵字子才臧之弟也十歲能屬文文章典麗既
贍且速年未二十名動衣冠後為著作佐郎深為領軍
元乂所禮乂新除尚書令尚書李神儁與陳郡袁飜在
席乂令邵作謝表湏臾便以示諸賓神儁曰邢邵此表
足使袁公變色魏孝昌與黃門侍郎李琰之對典朝儀
自孝明之後文雅大盛邵雕蟲之美獨步當時每有一
文初出京師為之紙貴讀誦俄遍遠近
荀士遜好學有思理為文清典為中書侍郎撰典言行
於世
祖珽字孝徵神情機悟詞藻遒逸嘗為冀州刺史万俟
受雒製清德頌其文典麗繇是神武聞之時文宣為州
刺史署珽開府倉曹參軍神武送魏蘭陵公主出塞嫁
蠕蠕魏收賦出塞及公主遠嫁詩二首珽皆和之大為
時人傳詠珽後為秘書丞領舍人事文襄與令史等作
晉州啓請粟二千石代功曹趙彦深宣神武教給城局
參軍事過典籖高景略疑其不實密以問彦深彦深答
都無此事遂被推簡珽即引伏神武大怒决鞭二百配
甲坊加鉗其榖倍徵未及科會并州定國寺成神武謂
陳元康温子昇曰昔作芒山寺碑文時稱妙絶今定國
寺碑當使誰作辭也元康因薦珽才學并解鮮卑語乃
給筆札就禁所具二日内成其文甚麗神武以其工而
且速特恕不問然猶免官散參相府
祖鴻勲涿郡范陽人神武曾徵至并州作晉祠記好事
者玩其文位至高陽太守
顔之推博覽羣書辭情典麗有文三十卷並行於世曾
撰觀我生賦文致清遠入隋為太子學士
鄭元禮字文規少好學愛文藻名望文襄引為舘客歴
太子舍人崔昂後妻即元禮之妹也魏收又昂之姊夫
嘗持元禮數篇詩示盧思道乃謂思道云看元禮此來
詩詠亦當不減魏收答云未覺元禮賢於魏收但知姊
夫疎於婦弟終台州别駕
楊愔字彦遵風度深敏所著詩賦表奏書論甚多及誅
後散失門生鳩集所得者萬餘言位至驃騎大將軍開
封王
北齊裴諏之字士正少有儒學楊愔闔門葬記諏之頓
作十餘墓誌文皆可觀入周為文帝大行臺倉曹郎中
卒
陸印字雲駒少機悟善屬文所著文章十四卷行於世
齊之郊廟諸歌多印所製位終吏部郎中
王昕字元景少篤學雅好清言有集二十卷位至銀青
光禄大夫判祠部尚書
王晞字叔朗好學不倦文宣天保初行太原郡事嘗詣
晉祠賦詩曰日落應歸去魚鳥見留連
劉逖字子長留心文藻頗工詩詠所制詩賦及雜文筆
二十卷位至散騎常侍
荀仲舉為義寧太守仲舉與趙郡李槩交遊槩死仲舉
因至其宅為五言詩十六韻以傷之辭甚悲切世稱其
美
蕭慤工於詩詠曾秋夜賦詩兩句云芙蓉露下落楊柳
月中疎為知音所賞官為田曹參軍
李廣博涉羣書有才思文義之美少與趙郡李謇齊名
為邢魏之亞兼侍御史南臺文奏多其辭也曾薦畢義
雲於崔暹廣卒後雲集其文章十卷託魏收為之序其
族人子道亦有文章
樊遜寓居鄴中為臨漳小史縣令裴鑒莅官清苦致白
雀等瑞上清德頌十首鑒大加賞重擢為主簿
册府元龜卷八百三十九
