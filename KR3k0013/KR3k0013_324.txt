册府元龜卷三百二十四宋王欽若等撰
宰輔部
薦賢
夫稱善舉類春秋之格訓推賢援能儒者之篤行矧夫
居衡石之任當燮諧之重掌邦國之政贊后王之治總
領衆職平章百姓必在乎登良擢俊振淹出滯俾風人
絶薖軸之嘆士子適輪轅之用不遺賢於中谷不藉才
於異代此所以成舜湯選衆舉仁之美茂尹旦格天光
海之業者也三代而上其詳靡記繇漢以下未嘗乏焉
莫不隆體國之志竭知人之鑒或以樹巍巍之績或以
成彬彬之盛蓋夫寅亮之功將眀之烈曷以加於是乎
漢蕭何初為漢王丞相韓信數與何語何竒之至南鄭
諸將道亡者數十人信度何等已數言(度計量也)上不我用
即亡何聞信亡不及以聞自追之人有言上曰丞相何
亡帝怒如失左右手居一二日何來謁帝且怒且喜罵
何曰若亡何也(若汝也)何曰臣非敢亡追亡者耳帝曰所
追者誰也曰韓信帝復罵曰諸將亡者以十數公無所
追追信詐也何曰諸將易得至如信國士無䨇(為國家之竒士)
王必欲長王漢中無所事信(無事用信)必欲争天下非信無
可與計事者顧王策安决(顧思念也)王曰吾亦欲東耳安能
鬱鬱久居此乎何曰王計必東能用信信即留不能用
信信終亡耳王曰吾為公以為將何曰雖為將信不留
王曰以為大將何曰幸甚於是召信拜之
田蚡為丞相徵茂陵尉張湯為吏薦補侍御史
張湯為御史大夫薦其掾兒寬於天子天子見問說之
初寬以試第次補廷尉史是時湯方鄉學以為奏讞掾
以古法議决疑大獄而愛幸寬寬為人温良有廉智自
將而善著書書奏敏於文口不能發明也湯以為長者
數稱譽之及是以寬為掾復薦之
霍光昭帝初為大將軍秉政以光禄大夫張安世篤行
(篤厚也)光親重之會左將軍上官桀父子及御史大夫桑
弘羊皆與燕王蓋主謀反誅光以朝無舊臣白用安世
為右將軍光禄勲以自副焉
魏相為御史大夫霍光薨後數月相上封事曰聖王褒
有德以懷萬方(懷來也)顯有功以勸百寮是以朝廷尊榮
天下鄉風國家承祖宗之業制諸侯之重新失大將軍
宜宣章盛德以示天下顯眀功臣以填藩國毋空大位
以塞争權(大臣位空則起争奪之權也)所以安社稷絶未萌也(未萌謂變)
(故未生者也)車騎將軍安世事孝武皇帝三十餘年忠信謹
厚勤勞政事夙夜不怠與大將軍定策天下受其福國
家重臣也宜尊其位以為大將軍毋令領光禄勲事使
專精神憂念天下思惟得失後數日拜安世大司馬車
騎將軍錄尚書事
丙吉為相病篤宣帝自臨問吉曰君即有不諱誰可以
自代者(不諱言死不可復言也)吉辭謝曰羣臣行能眀主所知愚
臣無所識帝固問吉頓首曰西河太守杜延年眀於法
度曉國家故事前為九卿十餘年今在郡治有能名廷
尉于定國執憲詳平天下自以不冤太僕陳萬年事後
母孝敦厚備於行止此三人能皆在臣右唯上察之帝
以吉言皆是許焉
蕭望之為御史大夫除薛廣德為屬數與論議器之(以為)
(大器也)薦廣德經行宜充本朝(經眀行脩宜於本朝任職也)為博士論
石渠(石渠閣名也)
何武為大司空除彭宣為西曹掾甚敬重焉薦宣為諫
大夫又龔勝為重泉令去官武與執金吾閻崇薦勝哀
帝自為定陶王固已聞其名徵為諫大夫武為人仁厚
好進士奬稱人之善為楚内史厚兩龔在沛厚兩唐(兩龔)
(龔勝龔舍也兩唐唐林唐遵也)及為公卿薦之朝廷此人顯於世者何
侯之力也世以此多之又與尚書令唐林皆上書言傅
喜行義脩潔忠誠憂國内輔之臣也今以寢病一旦遣
歸衆庶失望皆云傅氏賢子以論議不合於定陶太后
故退百寮莫不為國恨之夫忠臣社稷之衛魯以季友
治亂(謂季氏亡則魯不昌)楚以子玉重輕(謂楚誤殺子玉而晉侯喜可知)而魏以
無忌折衝(信陵君)項以范增存亡故楚跨有南服帶甲百
萬鄰國不以為難子玉為將則文公側席而坐及其死
也君臣相慶百萬之衆不如一賢故秦行千金以間廉
頗漢散萬金以疏亞父喜立於朝陛下之光輝傅氏之
廢興也帝亦自重之眀年正月乃徙師丹為大司空而
拜喜為大司馬封高武侯
張忠為御史大夫署潁川孫寶為主簿上書薦寶經眀
質直宜備近臣為議郎遷諫大夫
王嘉為丞相薦儒者公孫光滿昌及能吏蕭咸薛脩等
皆故二千石有名稱天子納而用之
張禹為丞相舉彭宣為博士遷東平太守禹以帝師見
尊信薦宣經眀有威重可任政事繇是入為右扶風
孔光為御史大夫舉東平王太傅師丹議論深博廉正
守道徵入為光禄大夫丞相司直數月復為光禄大夫
給事中繇是為少府光禄勲侍中甚見尊重
王根為大司馬驃騎將軍是時多灾異根輔政數虛已
問平陵人李尋尋見漢家有中衰阨會之象其意以為
且有洪水為灾乃說根以物盛必衰自然之理唯有賢
友彊輔庶幾可以保身命全子孫安國家根於是薦尋
哀帝初即位召尋待詔黃門
王音為大司馬車騎將軍時揚雄年四十餘自蜀來至
游京師音竒其文雅召以為門下史薦雄為待詔
後漢吳漢為大司馬時太山豪傑多擁衆與張步連兵
漢言於帝曰非陳俊不能定此郡於是拜俊太山太守
行大將軍事張步聞之遣其將擊俊戰於嬴下俊大破
之追至濟南收得印綬九十餘稍攻下諸縣遂定太山
宋弘為大司馬推進賢士馮翊桓梁三十餘人或相及
為公卿者光武嘗問弘通博之士乃薦沛國桓譚才學
洽聞幾能及揚雄劉向父子於是召譚拜議郎給事中
又高詡以信行清操知名王莽篡位父子稱盲逃不仕
光武時弘薦詡徵為郎
趙熹為太傅時魯恭與議白虎觀熹舉恭直言待詔公
車拜中牟令
范遷為司徒薦豐令牟融忠正公方經行純備宜在本
朝并上其理狀
第五倫為司徒時擢謝夷吾為鉅鹿太守倫令班固為
文薦夷吾曰臣聞堯登稷契政隆太平舜用臯陶政致
雍熙殷周雖有高宗昌發之君猶賴傅說吕望之策故
能克崇其業允恊大中竊見鉅鹿太守會稽謝夷吾出
自東州厥土塗泥而英姿挺特竒偉秀出才兼四科行
包九德仁足濟時智周萬物加以少膺儒雅韜含六籍
推考星度綜校圖錄探賾聖祕觀變歴徵占天知地與
神合契據其道德以經王務昔為陪隸與臣從事奮忠
毅之操躬史魚之節董臣嚴綱勖臣懦弱得以免戾寔
賴厥勲及其應選作宰惠敷百里降福彌異流化若神
爰牧荆州威行邦國奉法作政有周召之風居儉履約
紹公儀之操尋功簡能為外臺之表聽聲察實為九伯
之冠遷守鉅鹿政合時雍德量績謀有伊吕管晏之任
闡弘道奥同史蘇京房之倫雖密勿在公而身出心隱
不殉名以求譽不馳騖以要寵念存遜遁演志箕山方
之古賢寔有倫序採之於今超然絶俗誠社稷之元龜
大漢之棟甍宜當拔擢使登鼎司上令三辰順軌於歴
象下使五品咸訓于嘉時必致休徵克昌之慶非徒循
法奉職而已臣以頑駑器非其儔尸禄負乘夕惕若厲
願乞骸骨更授夷吾上以光七曜之眀下以厭率土之
望庶令微臣塞咎免悔
張禹為太尉時周防受古文尚書撰尚書雜記三十二
篇禹薦補博士又薦寒朗為博士
張酺為太尉薦魏郡太守徐防自代帝不許
劉愷為司徒時陳忠為廷尉正以才能有聲稱愷舉忠
眀習法律宜備機密於是擢拜尚書使居三公曹(成帝置五)
(尚書三公曹尚書主知斷獄也)
張皓為司空在事多所薦逹天下稱其推士
黃瓊為司空先是崔寔為議郎會梁冀誅寔以故吏免
官禁錮數年時鮮卑數犯邊詔三公舉威武謀略之士
瓊薦寔拜遼東太守瓊為太尉時尚書楊秉以病乞退
出為右扶風瓊惜其去朝廷上言秉勸講帷幄不宜外
遷留拜光禄大夫
李固為太尉時陳蕃公府辟舉方正皆不就固表薦徵
拜議郎
陳蕃為太尉王暢為漁陽太守免官是時政事多歸尚
書桓帝特詔三公令高選庸能蕃薦暢清方公正有不
可犯之色繇是復為尚書後蕃為太傅辟何休與參政
事
种暠為司徒推逹名臣橋玄皇甫規等
楊秉為太尉時陳球為侍御史桂楊黠賊李研等羣聚
寇鈔陸梁荆部州郡懦弱不能禁秉表球為零陵太守
球到設方略朞月間賊虜消散
楊賜為太尉時光禄勲黃琬坐事禁錮被廢棄幾二十
年靈帝光和末賜上書薦琬有撥亂之才繇是徵拜議
郎擢青州刺史遷侍中
魏華歆為司徒黃初四年詔公卿舉獨行君子歆薦管
寧詔以寧為大中大夫固辭不受時明帝即位為太尉
歆遜位讓寧又以鄭小同有美名歆表曰臣聞勵俗宣
化莫先於表善班禄叙爵莫美於顯名是以楚人思子
文之治復命其裔漢世嘉江公之德用顯其世伏見故
漢大司農北海鄭玄當時之季名冠華夏為世儒宗文
皇帝旌錄先賢拜玄適孫小同以為郎中長假在家小
同年踰三十少有令質學綜六經行著鄕邑海岱之人
莫不嘉其自然美其器重迹其所履有質直不渝之性
然而恪恭静默色養其親不治可見之美不競人間之
名斯誠清時所宜式叙前後眀詔所斟酌而求也臣老
病委頓無益視聽謹具以聞
陳羣為司空薦管寧曰臣聞王者顯善以消惡故湯舉
伊尹不仁者遠伏見徵士北海管寧行為世表學任人
師清儉足以激濁貞正足以矯時前雖徵命禮未優備
昔司空荀爽家拜光禄先儒鄭玄即授司農若加備禮
庶必可致至延西序坐而論道必能昭眀古今有益大
化
王朗為司空黃初中鵜鶘集靈芝池詔公卿舉獨行君
子朗薦光禄大夫楊彪且稱疾讓位於彪帝乃為彪置
吏卒位次三公詔曰朕求賢於君而未得君乃翻然稱
疾非徒不得賢更開失賢之路增玉鉉之傾無乃居其
室出其言不善見違於君子乎君其勿有後辭朗乃起
蜀諸葛亮為丞相時後主嗣位亮將北征住漢中慮後
主富於春秋朱紫難别以董允秉心公亮欲任以宫省
之事上疏曰侍中侍郎郭攸之費禕董允等先帝簡拔
以遺陛下至於斟酌規益進盡忠言則其任也愚以為
宫中之事事無大小悉以咨之必能裨補闕漏有所廣
益若無興德之言則戮允等以彰其慢亮尋請禕為參
軍允遷為侍中領虎賁中郎將統宿衛親兵攸之性素
和順備員而已獻納之任允皆專之矣又蔣琬亮長史
亮每言琬託志忠雅密表後主曰臣若不幸後事宜以
付琬
晉張華為司空時陳夀遭父喪有疾使婢丸藥客往見
之鄉黨以為貶議及蜀平坐是沉滯者累年華愛其才
以夀雖不遠嫌原情不至貶廢舉為孝廉除著作郎華
將舉夀為中書郎荀勖忌華而疾夀遂諷吏部遷夀為
長廣太守辭以母老不就杜預將之鎮復薦之於帝宜
補黃散繇是授御史治書
王渾為司徒時周馥累遷司徒左西屬渾表馥理職清
正兼有才幹主定九品簡括精詳臣委任責成褒貶允
當請補尚書郎許之
王導隨元帝渡江鎮建康導為政清静尤見委仗情好
日隆朝野傾心號為仲父帝從容問導曰卿吾之蕭何
也對曰昔秦為無道百姓厭亂巨猾陵暴人懷漢德革
命反正易以為功自魏氏以來迄于太康之際公卿世
族豪侈相高政教陵夷不遵法度羣公卿士皆饜於安
息遂使姦人乘釁有虧至道然否終斯泰天道之常大
王方立命世之勲一匡九合管仲樂毅於是乎在豈區
區微臣所可擬議願深弘神慮廣擇良能顧榮賀循紀
瞻周玘皆南士之秀願盡優禮則天下安矣帝納焉又
何充為丹陽尹導與庾亮並言于帝曰何充器局方槩
有萬夫之望必能摠錄朝端為老臣之副臣死之日願
引充内侍則外舉唯緝社稷無虞矣繇是加充吏部尚
書進號冠軍將軍
温嶠為中書令嶠為棟梁之任帝親而倚之以祖納州
里父黨敬而拜之嶠既為時用盛言納有名理除光禄
大夫
謝安為太傅時東筦人徐邈下帷讀書不游城邑及孝
武帝始覽典籍招延儒雅之士邈既東州儒素安舉以
應選年四十四始補中書舍人
宋王弘永平中為江州刺史時徐傅當權出鄭鮮之為
豫章太守弘竊謂人曰鄭公德素先朝所禮方之前代
鍾元常王景興之流今徐傅出之為郡抑當有以尋有
廢立事元嘉三年弘入為相舉鮮之為尚書右僕射
南齊褚淵為左僕射先是臧榮緒純篤好學隠居京口
教授南徐州辟西曹舉秀才不就太祖為揚州徵榮緒
為主簿不到淵少時嘗命駕尋之建元中啓太祖曰榮
緒朱方隠者昔臧質在宋以國戚出牧彭岱引為行佐
非其所好謝疾求免蓬廬守志漏濕是安灌蔬終老與
友關康之沉深典素追古著書撰晉史十袠贊論雖無
逸才亦足彌綸一代臣歲時往京口早與之遇近取其
書始方送出庶得備錄渠閣採異甄善帝答曰公所道
臧榮緒者吾甚志之其有史翰欲令入天禄甚佳
王儉為尚書令武帝問儉曰誰可繼卿者儉曰臣東都
之日其在徐孝嗣乎及孝嗣出為吳興太守儉贈詩曰
方軌叔茂追清彦輔柔亦不茹剛亦不吐時人以比蔡
子尼之行狀也在郡有能名會王儉亡帝徵孝嗣為五
兵尚書
梁袁昂為司空以何之元幼好學有才思居喪過禮天
監末袁昂薦之因得召見解褐太尉臨川王揚州儀曹
從事史
後魏廣陽王喜宣武時為尚書令除儀同三司後轉司
徒愛敬人物後來才儁未為時知者侍坐之次轉加談
引時人以此稱之
崔光為太保疾甚表薦都官尚書賈思伯為侍講中書
舍人馮元興為侍讀思伯遂入授孝眀杜氏春秋
隋高熲為左僕射兼納言熲進貞良以天下為己任蘇
威楊素賀若弼韓擒虎等皆熲所推薦各盡其用為一
代名臣其餘立功立事者不可勝數
楊素為僕射開皇中以華隂多盗賊妙選良吏素薦殿
中局監榮毗為華州長史世號為能素之田宅多在華
隂左右放縱毗以法䋲之無所寬貸毗因朝集素謂之
曰素之舉卿適以自罰也毗答曰奉法一心者但恐累
公所舉素笑曰前者戲耳卿之奉法素之望也又李百
藥為太子舍人或有譖百藥者乃託疾免去後追赴仁
夀宫素與吏部尚書牛弘並重之奏授禮部員外郎又
李子雄為大將軍歴郴江二州刺史並有能名仁夀中
坐事免漢王諒之作亂也煬帝將發幽州兵以討之時
竇抗為幽州摠管帝恐其有貳心問可任於素素進子
雄授上大將軍
唐陳叔逹武德中為納言侍中參預朝政江南名士薄
游長安者多所薦拔
李靖為僕射奏稱秘書郎岑文本之才擢拜中書舍人
漸蒙親顧
杜如晦為僕射臨終請委戴胄以選舉繇是以本官檢
校吏部尚書參預朝政
温彦博太宗貞觀初為中書令帝令祖孝孫增損樂章
孝孫乃與眀音律人王良通白明逹遞相長短帝令侍
臣更訪能者彦博奏博州清平人呂才聰眀多能眼所
未見耳所未聞一聞一見皆逹其妙尤長於聲樂請令
考之侍中王珪魏徵又咸稱才學術之妙徵曰才能為
尺十二枚尺八長短不同各應律管無不諧韻帝即徵才
令直弘文館
朱敬則同鳳閣鸞臺平章事每以用人為先餘細務不
之視會嶺表蠻帥攻掠郡縣朝廷思得良守以鎮之而
甚難其選敬則曰司勲郎中裴懷古有文才將略即其
人也遂以為桂州都督懷古既至賊帥果懷其威惠相
率來降敬則又引冬官郎中魏知古為鳳閣舍人太子
司議郎張思敬為右史後皆以稱職著名
狄仁傑為内史嘗以舉賢為意其所引拔桓彦範敬暉
竇懷貞姚崇等至公卿者十人初則天嘗問仁傑曰朕
要一好漢任使有乎仁傑曰陛下作何任使則天曰朕
欲待以將相對曰臣料陛下若求文章資歴則今之宰
臣李嶠蘇味道亦足為文吏矣豈非文士齷齪思得竒
才用之以成天下之務者乎則天悅曰此朕心也仁傑
曰荆州長史張柬之其人雖老真宰相才也且久不遇
若用之必盡節於國家矣則天乃召拜雒州司馬他日
又求賢仁傑曰臣前言張柬之猶未用也則天曰已遷
之矣對曰臣薦之為相今為雒州司馬非用之也又遷
為秋官侍郎後竟召為相柬之果能興復中宗蓋仁傑
之推薦也
盧懷慎為黃門監開元四年卒臨終遺表曰臣素無才
識叨沐恩榮待罪樞密頗積年序報國之心空知自竭
推賢之志終未克申孤負眀恩夙夜惶懼臣染疾已久
形神欲離雖鳬鴈之飛未為乏少而犬馬之志終祈上
聞其鳴也哀乞垂聖察宋璟立性公直執心貞固文學
足以經務識略期於佐時動惟直道行不苟合聞諸朝
野之說寔為社稷之臣李傑勤苦絶倫貞介獨立公家
之事知無不為幹時之才衆議推美李朝隠操履堅貞
才識通贍守文奉法頗懷鐵石之心事上竭誠實盡人
臣之節盧從愿清貞謹慎理識周密始終若一朝野共
知簡要之才不可多得並眀時重器聖代良臣比經任
使微有愆失所坐者小所棄者大所累者輕所貶者遠
日月雖近譴責傷深望垂矜錄漸加進用臣竊聞黃帝
所以垂衣裳而天下理者任風力也帝堯所以光宅天
下者任稷卨也且朝廷者天下之本賢良者風化之源
得人則庶績其凝失士則彝倫攸斁臣每見陛下憂勞
庶政勤求理道慎舉群司必期稱職使鵷鷺成列草澤
無遺故得歲稔時和政平訟理此陛下用賢之眀效也
臣非木石早識天心瞑目不遥厚恩未報黜殯之義敢
不庶幾城郢之言思布愚懇帝深嘉納
姚崇為夏官侍郎知政事時韓思復為汴州司戶參軍
為政寬恕不行杖罰值丁憂家貧鬻薪以終喪制崇深
嘉歎之權授司禮博士
張說為相以徐浩少舉眀經工草隸以文學尤所器重
調授魯山主簿說薦浩為麗正殿校理三遷右拾遺仍
為校理
宇文融為黃門侍郎平章事薦宋璟為右丞相裴耀卿
為戶部侍郎許景先為工部侍郎甚允人望
張九齡為中書令引韋陟為中書舍人與孫逖梁涉對
掌綸誥時人以為美談
房琯為相時嚴武為侍御史至德初肅宗興師靖難大
收才傑武仗節赴行在琯以武名臣之子素重之乃首
薦才略可稱累遷給事中既收長安以武為京兆少尹
兼御史中丞
杜鴻漸為相時韋元輔有器局所莅有聲累遷蘇州刺
史浙江西都團練觀察等使鴻漸首薦之徵為尚書右
丞相會淮南節度使缺鴻漸又薦堪當重寄遂授揚州
長史兼御史大夫淮南節度觀察等使在揚州三年政
尚不擾事亦粗理以疾終
蕭華為相時吏部侍郎裴遵慶恭儉克己持重謹密頗
有時望華素知遵慶每奏見屢稱之遷黃門侍郎同中
書門下平章事楊炎入相時常衮為潮州刺史炎與衮善
引拜福建觀察使
楊綰常衮為相時關播為淮南節度陳少游判官綰衮
薦播為都官員外郎建中初遷兵部員外郎張鎰入相
播遷給事中
常衮為相時劉從一補渭南尉雅為衮所推重遷監察
御史居無何丁母憂服除宰相盧杞薦之超遷侍御史
蔣沇為刑部郎中元載秉政滯於郎位大歴十二年常
衮以羣議稱沇屈擢拜御史中丞
崔祐甫為相引薛播為中書舍人播温敏善與人交李
栖筠常衮及祐甫皆引擢之至是有此拜
李泌初為陜州觀察使時陽城隱於河東中條山下遠近
慕其德行來學者相繼有争者不詣官府詣城决之泌
數禮問焉及泌為相舉為諫議大夫
賈耽為相以鄭滑節度副使李融為義成軍鄭滑節度
觀察使先是耽為鄭滑節度使署奏融為副使居無何
耽朝京師召融總留事及耽為相因有是命
齊暎為相給事中袁高以切直忤旨暎連請為左丞御
史大夫皆不行
高郢鄭珣瑜為相時蔣又為起居舍人轉司勲員外郎
並脩國史時集賢闕學士求者甚衆會詔問神策軍建置
之繇相府討求不知所出乃訪於乂乂徵引根源對甚
詳悉郢與珣瑜相顧曰集賢有人矣翼日詔兼判集賢
院事
杜黃裳為相時薛平為右衛將軍在南衙凡一十一年
黃裳深器之薦為汝州刺史兼御史中丞治有能名
李吉甫自翰林拜相詔將下之夕感恩出涕謂學士裴垍
曰吉甫自尚書郎流落遠地十餘年方歸便入禁署今
纔滿歲後進彦士罕接識者宰相宜有選拔今則懵然莫
知能否因請垍疏其名得三十餘人數月之内選用略盡
當時翕然有得人之稱後罷相為淮南節度使薦丁公
著授太子正字兼集賢殿校理吉甫自淮南入相復薦
其行即日授右補闕遷集賢直學士
裴垍元和中入相徵韋貫之裴度知制誥擢李夷簡為
御史中丞其後繼踵入相咸著名績其餘量材賦職皆
叶人望選任之精前後莫及又薛存誠為度支員外郎
垍引為起居郎又崔植為夀安尉大理評事秩滿退居
雒下潛心經史尤精易象垍知其操行擢拜左拾遺
裴度為御史中丞奏崔從為侍御史知雜度作相又奏
從自代為御史中丞
韋處厚素知韋辭有文學理行辭嘗為殿中侍御史以
事累出為朗州刺史再貶道州江州司馬長慶初處厚
與路隋以公望居顯要亟稱薦之擢為戶部員外郎累
遷吏部郎中文宗即位處厚當政且以澄汰浮薄登用
藝實辭與李翺俱拜中書舍人
令狐楚為相時李隠進士擢第為秘書省校書郎楚奏
為進賢校理
盧㩦為相以司空圖為禮部員外郎先是圖寓居雒下
會㩦與鄭畋左遷太子賓客分司皆厚遇之及㩦再入
相因有是命
梁趙光裔為相兼集賢殿大學士時楊凝式為禮部員
外郎充西京留守巡官光裔素重其才奏為直學士改
考功員外郎
後唐郭崇韜為樞密使眀宗拔鄆州得天平軍節度判
官趙鳳送之于莊宗崇韜素聞其名及見與語乃薦用
為扈鑾學士
盧文紀清泰中為相以右諫議大夫李光庭為給事中
弘文館學士判館事光庭唐故曹王臯之曾孫父龜年
光啓中為太卿監光庭從狩蜀舉進士屢遷至兵部郎
中昭宗末不仕梁客於北海耕牧以自給莊宗初亦不
入朝文紀素知之奏召為諫官及引之判館事
李愚為相多振拔沉滯時祕書監劉岳奉使湖南未還
愚奏岳為太常卿
晉李崧為平章事時高祖講求輔相崧力薦吕琦於高
祖云可大用高祖數召琦於便殿言及當世事甚竒之
方將倚以為相忽遇疾而逝人皆惜之
漢蘇逢吉為相時李濤在翰林逢吉深眷待之會四輔
闕人高祖欲擢用吏部尚書竇貞固復問其次逢吉曰
頃張彦澤以殺判官張式罷鎮晉祖宥其罪而李濤上
疏極言彦澤之罪宥之屈法陛下在太原時論朝士大
夫常重濤之為人時高行周慕容彦超圍杜重威於鄴
二師不恊高祖有親征之意未决會濤上疏請駕征鄴
大合上旨遂與貞固同日拜平章事
周馮道仕晉高祖為相時尚書左丞判國子監事田敏
長於詩賦道重敏嘗從客白晉祖曰臣所為官合授於
敏臣不敢黨蔽也又史圭在後唐眀宗時為右丞權判
銓事道在中書嘗以堂判衡銓司所注人圭怒力争之
道亦微有不足色及晉高祖時道再為相圭首為道所
舉除刑部侍郎鹽鐵副使圭方愧其度量遠不及也
册府元龜卷三百二十四
