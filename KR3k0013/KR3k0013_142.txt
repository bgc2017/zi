冊府元龜卷一百四十二宋王欽若等撰
帝王部
弭兵和好
弭兵
夫王者之兵本於禁暴聖人之武先乎不殺用以拯溺
豈云耀威其出征也慰時雨之望其成功也思燎原之
戒雖有忘戰必危之論亦著佳兵不祥之說歴觀中古
以迄後世或因疆理之甫定乘寇之方息以殘民蠧財
而為念將戢戈櫜弓之是圖繇是濬發眀詔深惟遠馭
示不復用以愛養於羣生悉罷以歸俾轉緣於農作以
至厭於遠略疲於出師謹守備以息攻戰節經費而完
物力使夫金革罔試而方夏以寧養老長幼不失其所
斯之謂至德矣
周武王既克商乃偃武脩文(倒載干戈包以虎皮示不用行禮射設庠序修文教)
歸馬於華山之陽放牛於桃林之野示天下弗服(山南曰陽)
(桃林在華山東皆非長養牛馬之地欲使自生自死示天下不服乘禮記曰武王克商濟河而西車甲衅而藏)
(之府庫而弗復用倒載干戈包之以虎皮將帥之士使為諸侯名之曰建櫜然後天下知武王不復用兵也史)
(記云武王滅紂縱馬于華山之陽於牛於桃林之虛音墟偃干戈振兵釋旅示天下不復用也)
漢高祖五年十二月既平項羽五月兵皆罷歸家帝下
令曰兵不得休八年萬民與苦甚前或相聚保山澤不
書名數(保守也安也守而安之以避難也名數謂戶籍也)今天下已定令各歸
其縣復故爵田宅(復還也)使之以法教訓辨告勿笞辱(辯告)
(者分别義理以曉諭之)
武帝征和四年封丞相田千秋為富民侯以眀休息思
富養民也初帝通西域置校尉屯田渠犂是時軍旅連
出師行三十二年海内虛耗貳師將軍李廣利以軍降
匈奴帝既悔遠征伐而搜粟都尉桑弘羊與丞相刺史
奏言故輪臺東捷枝渠犂皆故國地廣饒水草有溉田
五千頃以上處温和田美可益通溝渠種五榖與中國
同時熟其旁國少錐刀貴黃金綵繒可以易榖食宜給
足不可乏(言以錐刀及黃金綵繒與此旁國易榖食可以給田䘚不憂乏糧)臣愚以為
可遣屯田卒詣故輪臺以東置校尉三人分護各舉圖
地形通利溝渠務使以時益種五榖張掖酒泉(益多也)遣
騎假司馬為斥堠属校尉事有便宜因騎置以聞(騎置即今)
(之驛馬也)田一歲有積榖募民壯徤有累重敢徙者詣田所
(累重謂妻子家属也)就畜積為本業益墾溉田稍築列亭連城而
西以威西國輔烏孫為便臣謹遣徵事臣昌分部行邊
嚴敇太守都尉眀烽火選士馬謹斥堠蓄茭草願陛下
遣使使西國以安其意臣昧死請帝廼下詔深陳既往
之悔曰前有司奏欲益民賦二十助邊用(二十者每口轉增二十錢)
(也)是重困老弱孤獨也而今又請遣卒田輪臺西於車
師千餘里前開陵侯擊車師時(開陵侯匈奴界和王来降者)危湏尉
犂樓蘭六國子弟在京師者皆先歸發畜食迎漢軍(畜謂)
(馬牛羊等也)又自發兵凡數萬人王各自將兵圍車師降其
王諸國兵便罷力不能復至道上食漢軍(食讀曰飰)漢軍破
城食至多然士自載不足以竟師(士雖各自載量而在道已盡至於歸塗尚)
(苦乏食不足不能終師旅之事也)彊者食盡畜産羸者道死數千人朕
發酒泉驢槖駝負食出玉門迎軍吏卒起張掖不甚遠
然尚厮留甚衆(厮留言其前後雖厮不相連及也厮音斯)曩者朕之不明以
軍侯弘上書言匈奴縛馬前後足置城下馳言秦人我
匄若馬(謂中國人為秦人習故言也匄乞與也若汝也乞音愾)又漢使者久留不
還故興師遣貳師將軍(興事而遣之)欲以為使者威重也古
者卿大夫與謀(與讀曰豫)参以蓍龜不吉不行(謂公卿大夫謀事尚不專)
(决猶親問蓍龜)廼者以駙馬書徧視丞相刺史二千石諸大夫
郎為文學者(視讀曰示為文學謂經書之人)廼西郡属國都尉成忠趙
破奴等皆以虜自縳其馬不祥甚哉或以為欲以見彊
(見顯示)夫不足者視人有餘(言其夸張也視亦讀曰示)易之卦得大過
爻在九五(其繇曰枯楊生華象曰枯楊生華何可久也謂匈奴破不久也)匈奴困敗公
車方士太史治星望氣及太卜龜蓍皆以為吉匈奴必
破時不可再得也(今便利之時後不可再得)又曰北伐行將於鬴山
必克卦諸將貳師最吉(上遣諸將而於卦中貳師最吉也)故朕親發貳
師下鬴山詔之必毋深入今計謀卦兆皆反繆(言不效也繆妄)
(也)重合侯得虜候者言聞漢軍當来匈奴使巫埋羊牛
所出諸道及水上以詛軍(於軍所行之道及水上埋牛羊)單于遺天子
馬裘常使巫祝之縳馬者詛軍事也又卜漢軍一將不
吉匈奴常言漢極大然不能饑渴(能音耐)失一狼走千羊
廼者貳師敗軍士死略離散(言死及被虜略并自離散也)悲痛常在
朕心今請遠田輪臺欲起亭隧(隊者依深險之處開通行道也)是擾勞
天下非所以優民也今朕不忍聞大鴻臚等又議欲募
囚徒送匈奴使者明封侯之賞以報忿五覇所弗能為
也(五覇尚恥不為況今大漢也)且匈奴得漢降者常提掖搜索問以
所聞(搜索者恐其或私齎文書也)今邊塞未正闌出不禁障候長吏
使卒獵獸以皮肉為利辛苦而烽火乏失亦上集不得
(言邊塞有闌出逃亡之人而主者不禁又長吏於皮肉多使障候之卒獵獸故令烽火有乏又其人勞苦因致)
(奔亡凡有此故令失皆不集於所上文書)後降者来若捕生口虜乃知之(既不)
(上書所以當時不知至有降者来及捕生口或虜得匈奴人言知乃知此事)當今務在禁苛
暴止擅賦力本農修馬復令(馬復因養以免徭)以補缺母乏武
備而已郡國二千石各上進畜馬方略補邊狀與計對
(與上計者同来赴對也)繇是不復出軍
宣帝地節三年十月詔曰朕既不德不能附遠是以邊
境屯戍未息今復飭兵重屯久勞百姓非所以綏天下
也其罷車騎將軍右將軍屯兵
後漢光武建武六年關東悉平帝積苦兵間以隗囂遣
子内侍公孫述遠據邊陲乃謂諸將曰且當置此兩子
於度外耳因數騰書隴蜀告示禍福
十二年既平隴蜀帝在兵間久厭武事且知天下疲耗
思樂息肩自隴蜀平後非警急未嘗復言軍旅皇太子
嘗問攻戰之事帝曰昔衞靈公問陳孔子不對此非爾
所及
二十七年臧官乃與楊虛侯馬武上書曰匈奴貪利無
有禮信窮則稽首安則侵盜緣邊被其毒痛中國憂其
抵突敵今人畜疫死旱蝗赤地役困乏力不當中國一
郡萬里死命懸在陛下福不再来時或易失豈宜固守
文德而墮武事乎今命將臨塞厚縣購賞喻告高句驪
烏桓鮮卑攻其左發河西四郡天水隴西羌胡擊其右
如此契丹之滅不過數年臣恐陛下仁恩不忍謀臣狐
疑令萬世刻石之功不立于聖世詔報曰黃石公記曰
柔能勝剛弱能勝強柔者德也剛者賊也弱者仁之助
也強者怨之歸也故曰有德之君以所樂樂人無德之
君以所樂樂身樂人者其樂長樂身者不久而亡舍近
謀遠者勞而無功舍遠謀近者逸而有終逸政多忠臣
勞政多亂人故曰務廣地者荒務廣德者強有其有者
安貪人有者殘殘滅之政雖成必敗今國無善政災變
不息百姓驚惶人不自保而復欲遠事邊外乎孔子曰
吾恐季孫之憂不在顓臾且北狄尚強而屯田警備傳
聞之事常多失實誠能舉天下之兵以滅大寇豈非至
願苟非其時不如息人自是諸將莫敢復言兵事者
魏文帝討孫權臨江而還詔三公曰三世為將道家所
忌窮兵黷武古有成戒况連年水旱士民損耗而功作
倍於前勞役兼於昔進不滅賊退不和民夫漏屋在上
知之在下然迷而知反失道不遠過而能改謂之不過
今將休息棲備高山沈權九淵割除擯棄投之畫外車
駕當以今月中旬到譙淮漢衆軍亦各還反不獵西歸
矣
隋高祖開皇元年正月丙子陳國平四月壬戌詔曰往
以吴越之野羣黎塗炭干戈方用積習未寧今率士夫
同含生遂性太平之法方可流行凡我臣僚澡身浴德
開通耳目宜從兹始喪亂已来緬將十載君無君德臣
失臣道父有不慈子有不孝兄弟之情或薄夫婦之義
或違長幼失序尊卑錯亂朕為帝王志在愛養時有臻
道不敢寧息内外職位遐邇黎民家家自修人人克念
使不軌不法蕩然俱除兵可立威不可不戢刑可助化
不可專行禁衛九重之餘鎮守四方之外戎旅軍器皆
宜停罷代路既夷羣方無事武力之子俱可學文人間
甲仗悉皆除毁
唐太宗貞觀十五年八月職方郎中陳大德使高麗廻
言於帝曰其國聞高昌之滅大懷震懼大德封盧三至
館候五接之禮加於常數太宗曰高麗所居本四郡發
卒數萬攻遼東諸城其國精兵必来救援又遣舟師自
東萊横海以趣平壤水陸合勢此固取之不難但關東
諸州戶口未復朕意在含育不欲勞之耳
十六年十一月亳州刺史裴思莊奏請伐高麗帝曰高
麗附庸之主朝貢不絶聞有簒弑哀之甚深因喪致討
乘危取亂雖必得之君子不貴且復山東諸州凋弊未
復吾不忍發言舉兵耳
高宗龍朔三年八月御内殿謂侍臣曰比為海東負釁
湏申弔伐是數年已来頻有勞役所在百姓誠大辛苦
况緣軍機調發科喚百端貪殘之徒恣意侵暴兼復造
船諸州辛苦更甚前令借問冀欲知其事實然四方使
至略不盡言表疏所陳皆涉順旨我密加廉察在下非
無怨咨如聞隋朝破亡緣為征役不息隋亡何必不繇
此相傳其有此議且越海行兵備經難阻或斃鋒刅或
遭沉溺追想非命有悼於懷昔漢武帝征伐四夷戶口
衰減晚年感悟封丞相為富民侯此即故事分明足為
龜鏡前令三十六州造船舫者今欲總停使遠近百姓
無役豈不善邪即日下詔曰朕以寡昧纂承鴻業肅扆
巖廊之上凝襟華裔之表馭奔深於日慎儲祉存於勿
休勉已勵精詳求大化往為奉成先志雪恥黎元是以
數年之間稱兵遼海雖除凶戡暴義匪諸身疲人竭財
役興於下泛滄流而遐濟踐危途而遠襲風之競海或
取淪亡鋒鏑交揮非有捐仆顧惟匪德事有乖於七旬
在躬延責情致慙於四海湯年罪已鑒寐斯在漢載富
人周旋切念日者翹車聯映賁帛相輝庖鼎之前猶潜
秀異關柝之下未盡英奇傳逸翰於西雍牣殊寳於東
序此王師薦發戎務實繁州縣官僚緣兹生過力役無
度賄賂公行蠧政傷風莫斯為甚前令三十六州造船
已備東行者即宜並停凡百在位宜極言得失悉無隠
以救不逮
玄宗開元二年十月薛訥引兵至源渭遇吐蕃戰擊克
捷帝遂停親征乙丑勑曰犬戎背恩豕荐為孽犯塞侵
牧乘洮涉渭朕託王公之上居司牧之尊憫彼蒼生情
動整旅戒嚴有曰先命偏師前驅進討扼喉拊背拉朽
推枯今諸將追奔相望獻捷遁逃已来邊鄙方寧夫出
師天上觀兵塞下所以用威武也念人勞斃與人休息
所以暢恩惠也彼戎狄之為患必在誅夷苟黎元之獲
安寧資順動况去有徒費追無所及兼懷供帳之勞宜
輟共行之典前取今月十二日親征者宜停
二十五年六月勅曰今邊隅無事寰宇乂安甸内置烽
誠則非要其蒲綘等二十二州置絳師等共一萬八千
九十八人宜並停勒還本邑
代宗廣德二年二月制應諸州團練將士等委本道節
度及都防禦使等審與州府商議如地非要害無所防
虞其團練人等並放營農休息
六月勑曰國中有事海内不康殱厥渠魁人自為戰其
死亡者可勝紀乎非其父兄即其子弟責實繇朕祻非
自天念兹恟恟痛入骨髓眀神散亂元惡就誅四胡既
平罔不相賀遂欲衣裳為國天下偃兵備七德之武同
五星之色成朕之志實惟良臣關内侯東副元帥朔方
河東節度使兼侍中中書令汾陽郡王子儀邁德濟時
盡忠憂國切勤王之義急偃伯之期思拯生人免其湯
火善陳利害屢進封章以艱阻底寧務於清静地非要
害不可猶聞幕府事無防遏不可更置轅門請停河中
節度并耀德軍宜依罷兹凶器姑欲息人離散可要瘡
痍可復率是道也仁遠乎哉朕心所嘉期于至理宣示
中外眀政體焉
大&KR1318;五年正月罷河南淮西淮南山南東道副元帥其
所管兵馬權隸東都留守時四方無虞務息人也
憲宗元和十二年十一月淮西平御史中丞崔元略論
侍御史唐武當改官帝曰人之取名多矣何必武為曩
時蔣武已請改矣遂改唐武為慶時議者見淮西初平
謂帝遂喜武功及見改唐武名乃知帝厭兵人人相賀
和好
自建安以来三國鼎分當塗外禪吴蜀競爽及西晉喪
亂五胡僣竊瑯琊南度司牧遺黎其後元魏勃興上承
正統諸國迭主分據中原秣陵更乎五朝華夏禪于三
姓附之高齊載於二百當其繕兵鬭力傳世撫封彊理
交侵干戈迭用及夫天將悔禍民思息肩繇是冠盖相
望玉帛修聘咸築待賓之館相高專對之能遂使烽鼔
稍停耕桑漸復免罹鋒鏑之苦少救塗炭之災邇後雖
興取亂之師亦行繼絶之禮遵用古道良足稱焉
魏文帝黃初二年八月吴孫權遣使奉章并遣于禁等
還丁巳使太常邢貞持節拜孫權為大將軍封吳王加
九錫帝又欲封權子登年幼上書辭封重遣西曹掾沈
珩陳謝并獻方物
三年正月吳孫權上書說劉備友黨四萬人馬二三千
匹出秭歸請往掃撲以克捷為效帝報曰昔隗囂之弊
禍發㧦邑子陽之擒變起扞關將軍其亢勵威武勉蹈
竒功以稱吾意(又云帝以素書所著典論及詩賦餉權又以紙寫一通與張昭)
晉武帝泰始二年吳少帝孫皓遣人来弔祭有司奏為
答詔帝曰昔漢文光武懷撫尉陀公孫述皆未正君臣
之儀所以羈縻来賓也皓遣使之始未知國慶但以書
答之
後魏道武天興三年五月詔謁者僕射張濟使於後秦
姚興
六年冬十月晉遣使来聘
明元神瑞元年八月詔焉邑侯元陋孫使聘於姚興又
詔平南將軍相州刺史尉太真與晉太尉劉裕相聞使
博士王諒假為平南參軍將命焉後劉裕伐姚泓詔長
孫嵩持節督山東諸軍事傳詣平原緣河北岸列軍次
於畔城軍頗失利詔假裕道裕於舟中望嵩麾盖遺以
&KR0008;酒及江南食物嵩皆送京師詔嵩厚答之
泰常六年宋遣使来聘
太武始光二年四月詔龍驤將軍步趨謁者僕射胡覲
使於宋
三年八月宋遣使来聘
四年四月詔員外散騎常侍步趨謁者僕射胡覲等使
於宋
神䴥二年四月宋遣使来聘
四年六月詔散騎侍郎周紹使於宋
延和元年五月宋遣使来聘
六月詔兼散騎常侍鄧穎使於宋
二年二月詔兼散騎常侍宋宣使於宋
九月宋遣使朝貢奉馴象一
十二月詔兼散騎常侍盧玄使於宋
太延二年三月宋遣使朝貢
七月詔散騎侍郎廣平子游雅等使於宋
二年三月宋遣使来聘
四年十二月詔兼散騎常侍高推使於宋
五年十一月宋遣使朝貢并獻馴象一
太平真君元年二月詔假通直常侍邢穎使於宋
二年四月宋人来聘
八月詔散騎侍郎張律使於宋
十二月宋人来聘
五年八月詔員外散騎常侍高濟使於宋
十一月宋人来聘
六年正月詔兼員外散騎常侍宋愔使於宋
九年正月宋人来聘
十一年十二月南伐車駕臨江宋文帝使獻白牢貢其
方物又請進女於皇孫為書致馬通問焉
正元元年十月宋人来聘詔殿中將軍郎法祐使於宋
文成和平元年正月詔散騎侍郎馮闡使於宋
七月宋遣使朝貢
十一月詔散騎侍郎盧度世員外郎朱安興使於宋
二年三月宋遣使朝貢
十一月詔假員外散騎常侍游眀根員外郎昌邑侯和
天德使於宋
三年三月宋遣使朝貢
十月詔員外散騎常侍游明根員外郎昌邑侯和天德
使於宋
四年十月詔員外散騎常侍游明根驍騎將軍昌邑子
婁内近寧朔將軍襄平子李五驎使於宋
獻文皇興元年正月癸巳宋遣使来聘(宋眀帝也)
二年三月戊午宋遣使来聘
三年四月壬辰宋遣使来聘
四年六月宋遣使来聘
孝文延興元年八月宋遣使来聘
二年正月詔假員外郎散騎常侍邢祐使於宋
四年宋遣使来聘(是月宋眀帝子後廢帝立)
三年正月詔員外散騎常侍崔演使於宋
九月宋遣使来聘
四年三月詔員外散騎常侍許赤虎使於宋
十一月宋遣使来聘
五年五月詔員外散騎常侍許赤虎使於宋
十一月宋遣使来聘
太和元年八月宋遣使朝貢(是年七月宋順帝嗣位)
十一月詔員外散騎常侍李長仁使於宋
二年四月宋遣使朝貢
十月詔員外散騎常侍鄭義使於宋
三年四月宋遣使来聘(是年宋順帝為齊高祖所廢)
五年秋七月齊遣使来聘
七年七月詔假員外散騎常侍李彪員外郎蘭英使於
齊(齊武帝也)
十一月齊遣使来聘
八年五月詔員外散騎常侍李彪員外郎蘭英使於齊
九月齊遣使来聘
十一月詔員外散騎常侍李彪員外郎蘭英使於齊
九年五月齊遣使朝貢
十月復詔員外散騎常侍李彪尚書郎公孫阿六頭使
於齊
十年三月齊遣使来聘
十三年八月詔兼員外散騎常侍邢産兼員外散騎侍
郎侯靈紹使於齊
十二月齊遣使来聘
十四年四月詔兼員外散騎常侍邢産兼員外散騎侍
郎蘇季連使於齊
十一月齊遣使来聘
十五年四月詔員外散騎常侍李彪尚書郎公孫六頭
使於齊
九月齊遣使来聘
十一月詔假通直散騎常侍李彪假散騎侍郎蔣少游
使於齊
十六年三月齊遣使朝貢
七月詔兼員外散騎常侍宋弁兼員外散騎侍郎房亮
使於齊
十二月齊遣使来聘
十七年正月詔兼員外散騎常侍邢巒兼員外散騎侍
郎劉家叔使於齊
九月詔兼員外散騎常侍高聰兼員外散騎侍郎賈禎
使於齊時帝定都雒陽追詔聰等曰比於雒陽勑卿仍
届瀍雒周視舊業依然有懷固欲先之後乃薄伐且以
蕭頥喪甫爾使通在昔乘危幸凶君子弗取是用輟兹
前圖遠期来會爰思六師三川是宅將底居成周永恢
皇宇今更造璽書以代往詔比所勑較随宜變之善勖
皇華無替指意
十八年二月齊遣使来聘
六月詔兼員外散騎常侍盧昶兼員外散騎侍郎王清
石使於齊(七月齊鬱林王為明帝所殺立弟昭文是為海陵王十月又殺昭文自立)
十二月車駕南伐遂絶齊和好初梁武帝屢侵魏邊豫
州城人成早生以城歸之詔遣中書舍人董紹慰勞紹
至上蔡為梁軍所襲囚往江東仍被禁錮領軍將軍吕
僧珍暫與紹言便相器重梁武聞之遣使勞紹云忠臣
孝子不可無之今當聽卿還國紹對曰老母在雒無復
方寸既奉恩貸實若更生梁武又遣主書霍靈秀傳詔
曰今放卿還令卿通兩家之好彼此息民豈不善也對
曰通好息民乃兩國之事既蒙命及輙當聞奏本朝梁
武賜紹衣物引入見之令其舍人周捨慰勞并稱戰争
多年民物塗炭是以不恥先言與魏朝通好比亦有書
都無報旨卿宜備申此意故遣傳詔霍靈秀送卿還國
遲有嘉問又令謂紹曰卿知所以得不死否今者獲卿
乃天意也夫千人之聚不散則亂故湏立君以治天下
不以天下養一人凡在民上胡不思此若欲通好今以
宿豫還彼彼當以漢中見歸先是詔有司以所獲齊將
齊狗兒等二人欲以換紹及紹還宣武愍之永平中除
給事中仍兼舍人紹雖陳說和計朝廷不許
後周高祖武帝保定元年六月遣治御正殷不害等使
於齊
十二月陳遣使来聘
二年正月以陳主弟頊為柱國送還江南
九月陳遣使来聘
三年七月陳遣使来聘
十月陳遣使来聘
四年九月陳遣使来聘
五年十一月陳遣使来聘
天和三年八月齊請和親遣使来聘詔軍司馬逞兵部
尹公正報聘焉
十一月遣開府崔彦小賓部元暐使於齊時韋孝寬為
驃騎大將軍鎮玉壁齊人遣使至玉壁求通好而晉公
護以其相持日久絶無使命一日忽来求交易疑别有
故又以皇姑皇世母先捉在彼因其請和之際或可致
之遂令司門下大夫尹公正至玉壁共孝寬詳議孝寬
乃於彼盛設供帳令公正接對使人兼述皇家親属在
東之意使者辭色甚悦時又有汾州胡抄得關東人孝
寬復放東還并致書一牘具陳朝廷欲敦隣好齊遂以
禮送皇姑及護母等先是護母閻姬與皇第四姑及諸
戚先沒在齊皆被幽縶護為宰相之後每遣間行尋求
莫知消息至是並許還朝且請和好四年皇姑先至齊
主以護既當重權乃留其母以為後圖仍令人為書與
護曰天地隔塞母子異所三十餘年存亡斷絶肝腸之
痛不能自勝想汝悲思之懷復何可處吾自念十九入
汝家今已八十矣凡生汝輩三男三女今日目下不覩
一人興言及此悲纏肌骨賴皇齊恩恤差安衰暮又得
汝楊氏姑及女嫂劉及汝新婦等同居頗亦自適但為
微有耳疾大語方聞行動飲食幸無多損今大齊聖德
遠被特降鴻慈既許歸吾於汝又聽先致音耗積稔長
悲豁然獲展此乃上侔造化將何報德汝與吾别之時
年尚幼小以前家事或不委曲昔在武川鎮生汝兄弟
大者属鼠第二者属兔汝身属蛇鮮于修禮起日合家
大小先在博陵郡住相將欲向左人城行至唐河北被
定州官軍打散汝祖及第二叔時俱戰亡汝叔母賀拔
及兒元寳汝叔母紇干及兒菩提并吾與汝六人同被
擒捉入定州城未幾間將吾及汝送與元寳掌賀拔紇
干各州分散寳掌軍營在唐城内經停三日寳掌所掠
得男人婦女可六七十人悉送向京吾時與汝同被送
限至定州城南夜宿鄉人姬庫根家茹茹奴望見鮮于
修禮營大語吾云我今走向今軍既至營遂告我輩在
此眀旦日出汝叔將兵要截吾及汝等還得向營汝年
十二共吾並乘馬随軍可不記此因緣也於後吾共汝
在夀陽住時元寳菩提及汝姑兒賀蘭盛雒並汝身四
人同學博士姓成為人嚴惡汝等四人謀欲加害吾共
汝叔母聞知各捉其兒打之唯盛雒無母獨不被打其
後爾朱天性亡歲賀拔阿計泥在關西遣人迎家累時
汝叔亦遣奴来富迎女并盛雒等汝時著緋綾袍銀装
帶盛雒著紫織成襭通身黃綾裹並乘騾同去盛雒小
於汝等二人並喚吾作阿摩敦如此之事汝當分眀記
之耳今又寄汝小時所著錦袍表一領至宜簡看知吾
含悲抱蹙多歴年祀属千載之運逢大齊之德矜老開
恩許得相見一聞此言死猶不朽况如今者勢必聚集
禽獸草木母子相依吾有何罪與汝分隔今復何福還
望見汝言此悲喜死而更蘇世間所求皆可得母子異
國何處可求假汝貴極王公富過山海有一老母八十
之年飄然千里死亡旦夕不得一朝相見不得一日同
處寒不得汝衣饑不得汝食汝雖窮貴極盛光耀世間
汝何用為於吾何益今日之前汝既不得申其供養事
往何論今日已後吾之殘命唯繫於汝耳戴天履地中
有鬼神勿云冥昧而可欺負楊氏姑今雖炎暑猶能先
發關河阻遠隔絶多年書依嘗體慮汝致惑是以每存
欵質兼亦載吾姓名當識此理不以為怪護性至孝得
書悲不自勝左右莫能仰視報以書曰區宇分隳遭逢
災禍違離膝下二十五年受形禀氣皆知母子誰同薩
寳如此不孝宿殃積戾合鍾此身豈悟網羅上嬰慈母
但立身立行不負一物眀神有識宜見哀憐而子為公
侯母為俘隸熱不見母熱寒不見母寒衣不知有無食
不知饑飽泯如天地之外無由暫聞晝夜悲號繼之以
血分懷冤酷終此一生死若有知冀奉見於泉下耳不
謂齊朝觧網惠以德音摩敦四姑並許歸放初聞此旨
魂魄爽飛號天叩地不能自勝四姑即蒙禮送平安入
境遥奉顔色摧動肝腸但離絶多年存亡阻隔相見之
始口未忍言惟叙齊朝寬宏每存大德云與摩敦雖處
宫禁嘗蒙優禮摩敦垂勑曲盡悲酷備述家事伏讀未
周心情屠割書中所道無一事敢忘摩敦年尊又加憂
苦常謂寢膳貶損或多遺漏伏奉論述次第分眀一則
以悲一則以喜當鄉里敗破之初薩寳年已十歲隣曲
舊事猶自記憶况家門禍難親戚流離奉辭時節先後
慈訓刻肌刻骨常纏心腑天長喪亂四海横流太祖乘
時齊朝撫運兩河三輔各值神機原其事迹非相負背
太祖升遐未定天保薩寳属當猶子之長親受顧命雖
身居重任職當優貴至於歲時稱慶子孫盈庭顧視悲
摧心情斷絶胡顔戴視負愧神眀齊朝沛然之恩既已
霑洽愛敬之至施及旁人草木有心禽魚感澤况在人
倫而不銘戴有國有家信義為本伏度来期已應有日
得奉見慈顔永畢至願生死骨肉豈過今恩負山戴嶽
未足勝荷二國分隔理無書信主上以彼朝不絶母子
之恩亦賜奉答不期今日得通家問伏紙嗚咽言不宣
心蒙寄薩寳别時所留錦袍表年歲雖久宛然猶識抱
此悲泣至於拜見事歸忍此知復何心齊朝不即發遣
更令重與護書要護重報護復書往返至于再三而母
竟不至朝議以失期信令有司移齊曰夫有義則存無
信不立山嶽猶輕兵食非重故立誓弗違重耳所以享
國祝史無愧随會所以為盟未有司牧生民君臨有國
可以㤀義而多食言者也自數属屯夷時鍾圯隔皇家
親戚淪䧟三紀仁姑世母望絶生還彼朝以去夏之初
德音爰發已送仁姑許歸世母乃稱煩暑指克来秋謂
其信必由衷嘉言無爽今落木戒時申霜行及方為世
母虛設詭辭未議言歸更徵酬答子女玉帛既非所須
保境寧民又云匪報詳觀此意全乖本懷愛人以禮豈
惟姑息要子責成貿親求報實傷和氣有悖天經我之
周室太祖之天下也焉可捐國顧家殉名虧實不害所
養其曰仁人卧鼓潜鋒孰非深計若令迭争尺寸兩競
錐刀瓦震長平則趙分為二兵出函谷則韓列為三安
得獨全謂無損益大冢宰位隆將相悼兼家國銜悲茹
血分畢冤魂豈意噬指可尋倚門應至徒聞善始卒無
令終百辟震驚三軍憤惋不為孝子當作忠臣去歲北
軍深入數俘城下雖曰班師餘功未遂今兹馬首南向
更期重入晉人再之我之職矣聞諸道路早已戒嚴非
直北拒又將南略儻欲自送此之願也如或嬰城未能
求敵詰朝請見相與周旋為惠不終徒增深怨愛親無
慢垂訓尼父矜恤窮獨貽則周文環玦之義事不繇此
自應内省豈宜有問移書未送而母至
四年正月遣司會河陽公李倫等會葬於齊仍弔賻焉
五月齊遣使来聘
六年五月遣納言鄭詡使於齊
十月遣右武伯谷會琨御正蔡斌使於齊
十一月齊遣使来聘
建德元年二月遣司宗李祭小賓部賀遂禮使於齊
三月齊遣使来聘
四月遣工部成公建小禮部辛彦之使於齊
七月陳遣使来聘
十一月遣小匠師楊勰齊馭唐則使於齊
二年閏正月陳遣使来聘
二月遣司會侯莫陳凱太子宫尹鄭譯使於齊
九月陳遣使来聘
十月齊遣使来聘
三年四月齊遣使来會皇太后葬
十月詔御正楊尚希禮部盧愷使於陳
四年三月遣小司寇淮南公元偉治納言伊婁謙使於
齊
七月陳遣使来聘
五年八月陳遣使来聘
十二月陳遣使来聘
六年五月陳遣使来聘是歲帝既平北齊後梁眀帝蕭
巋朝於鄴帝雖以禮接之然未之重也巋知之後於宴
承間乃傳其父荷太祖拯救之恩并叙二國艱虞唇齒
犄角之事辭理辯暢因涕泗交流帝亦為之歔欷自是
大加賞異禮遇日隆後帝復與之宴齊氏故臣叱列長
義亦預焉帝指謂巋曰是登陴罵朕者也巋曰長義未
抱樂翻敢吠堯帝大笑及酒酣又命琵琶自彈之仍謂
巋曰當為梁主盡歡巋乃起請舞帝曰梁王乃能為朕
舞乎巋曰陛下既親撫五絃臣何敢不同百獸帝大悦
賜雜繒萬叚良馬數十匹并賜齊後主妓妾及帝所乘
五百里駿馬以遣之
宣帝大象元年九月遣御正杜果禮部薛舒使於陳
隋高祖開皇元年二月丁未梁主蕭巋使其太宰蕭嚴
司空劉義来賀
四月陳遣散騎常侍韋鼎兼通直散騎常侍王瑳来聘
於周而帝已受周禪致之介國
二年正月陳遣使請和巋赦胡墅
三年四月陳郢州城主張子譏遣使請降帝以和好不
納遣兼散騎常侍薛舒兼通直散騎常侍王邵使於陳
十二月陳遣散騎常侍周墳通侍散騎常侍袁彦来聘
閏月遣兼散騎常侍唐令則通侍散騎常侍魏澹使於
陳
四年正月梁眀帝蕭巋来朝(初帝在周執政時尉遲迥王謙司馬消難等各起兵)
(時巋羣臣皆密請興師與迥等為連衡之勢進可以盡節於周氏退可以席捲山南巋固以為不可俄而消難)
(奔陳迥等相次破滅及帝既踐極恩禮彌厚遣使賜金五百兩銀千兩布帛萬疋馬五百疋開皇二年帝備禮)
(納巋女為晉王妃又欲以其子陽尚蘭陵公主繇是罷江陵總管巋專制其國至是来朝長安帝甚敬待之設)
(巋位在王公之上賜縑萬疋珍玩稱是及還親執其手謂之曰梁主久帶荆楚未復舊都故鄉之念長軫懷抱)
(朕當振旅長江相送旋反耳)
七月陳遣兼散騎常侍謝白兼通直散騎常侍賀德基
来聘
十一月遣兼散騎常侍薛道衡通直散騎常侍豆盧實
使於陳
五年七月陳遣兼散騎常侍王話兼通直散騎常侍阮
卓来聘
九月遣散騎常侍李若通直散騎常侍崔君瞻使於陳
六年四月陳遣兼散騎常侍江椿来聘
八月陳遣散騎常侍王亨兼通直散騎常侍王眘来聘
七年二月陳遣兼散騎常侍裴豪兼通直散騎常侍劉
顗来聘
四月遣兼散騎常侍楊同兼通直散騎常侍崔&KR2017;使於
陳
八年正月陳遣散騎常侍袁雅兼通直散騎常侍周止
水来聘
二月甲戌遣兼散騎常侍何尚賢兼通直散騎常侍韋
軍使於陳
冊府元龜卷一百四十二
