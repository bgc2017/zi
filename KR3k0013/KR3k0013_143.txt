冊府元龜卷一百四十三宋王欽若等撰
帝王部
弭災
傳曰天之愛民甚矣豈使一人肆於民上若乃司牧之
重政治或失必示災祥以申警戒聖帝眀王覩而脩德
懼刑政之壅蔽則勤於聽納恐驕盈之易至則身先節
儉憂億兆之未泰則矜微恤苦念賦役之尚繁則省財
節用思忠賢之未進則旁求遺逸慮邪佞之或邇則斥
去羣小補禍為福變災成祥惟德是輔其理何遠是以
堯之水湯之旱太戊之桑榖高宗之雊雉皆眀德格天
至誠感神而咎徵自消妖不能勝矣
殷湯時大旱七年洛川竭使人持三足鼎祝於山川曰
政不節邪使人疾邪苞苴行邪讒夫昌邪宫室崇邪女
謁盛邪何不雨之極也殷史卜曰當以人禱湯曰吾所
為請雨者民也若必以人禱吾請自當遂齋戒剪髮斷
爪以已為往禱於桑林之野祝曰惟予小子履(履湯名)敢
用玄牡告于上天后土曰今天大旱即當朕身履未知
得罪于上下有善不敢蔽有惡不敢赦簡在帝心萬方
有罪即當朕躬朕躬有罪無以爾四方無以一人之不
敏使上帝鬼神傷民之命言未已而雨大至方數千里
太戊時亳有祥桑榖共生于朝一暮大拱(祥妖怪也榖音遘今之楮)
(樹二木合生不恭之罰兩手搤之曰拱)太戊懼問其相伊陟(尹之子)伊陟曰
臣聞妖不勝德帝之政有闕與帝其脩德太戊從之而
祥桑枯死(與讀曰歟)
武丁祭成湯之眀日有飛雉登鼎耳而雊武丁懼祖已
曰王勿憂先脩政事祖已乃訓王曰唯天監下民典厥
義(言天視下民以義為常也)降年有永有不永非天夭民民中絶命
民有不若德不聽罪天既孚命正厥德(若順聽服也不順德言無義也)
(不服罪不改修也天既孚命正其德謂其有永有不永)乃曰其如台嗚呼王司敬
民罔非天胤典祀無豐于昵(王者主民當敬民事天祭祀有常不當時豐于近也)
武丁修政行德天下咸驩殷道復興
周文王之蒞國八年六月文王寢疾五日而地動東西
南北不出國郊有司皆曰地之動也人主也今者君王
寢疾五日而地動四面不出國郊羣臣皆恐曰請移之
文王曰柰何其移之也對曰興事動衆以增國城其可
移之乎文王曰不可夫天之道見妖以罰有罪也我必
有罪也故以此罰我也今又專興事動衆以增國城是
重吾罪也昌也請改行重善移之其可以免乎於是遂
謹具禮節秩皮革以交諸侯飾其辭令幣帛以禮悦士
頒其爵列等級田疇以賞遂與羣臣行此幾何而疾止
文王即位八年而地動之後四十三年凡蒞國五十一
年而終此文王之所見踐妖也詩曰畏天之威于時保
之此之謂也
宣王時天大旱二年王以不雨遇災而懼側身修行欲
消去之祈于羣祀珪璧既卒乃雨大夫仍叔作雲漢之
詩以美之
漢文帝二年十一月癸夘晦日有食之詔曰朕聞之天
生民為之置君以養治之人主不德布政不均則天示
之災以戒不治(治音直使切)乃十一月晦日有食之適見于
天(適讀曰讁責也見音乎甸切)災孰大焉(災莫大於此)朕獲保宗廟以微
𦕈之身託于士民君王之上天下治亂在予一人唯二
三執政猶吾股肱也朕下不能治育羣生上以累三光
之眀(累音力瑞反)其不德大矣令至其悉思朕之過失(令此謂詔)
(書)及知見之所不及匄以啟告朕(匄音盖乞也啟開也言以過失開告朕躬)
(是則於朕為恩惠也)及舉賢良方正能直言極諫者以匡朕之不
逮
景帝後二年春以歲不登禁内郡食馬粟沒入之
武帝建元六年四月壬子高園便殿火(凡言便殿便室便坐者皆非正)
(大之處所以就便安也園者於陵上作之既有正寢以象平生正殿又立便殿為休息閒宴之處者也)帝
素服五日
昭帝始元六年夏旱大雩不得舉火(抑陽助隂也)
元鳳四年五月丁丑孝文廟正殿火帝及羣臣皆素服
宣帝本始四年四月壬寅郡國四十九地震或山崩水
出詔曰盖災異者天地之戒也朕承洪業奉宗廟託于
士民之上未能和羣生廼者地震北海瑯邪壊祖宗廟
朕甚懼焉丞相御史其與列侯中二千石博問經學之
士有以應變輔朕之不逮毋有所諱令三輔太常内郡
國舉賢良方正各一人律令有可蠲除以安百姓條奏
被地震壊敗甚者勿收租賦大赦天下帝以宗廟墮素
服避正殿五日(堕與隳同)
地節三年十月詔曰廼者九月壬申地震朕甚懼焉有
能箴朕過失及賢良方正直言極諫之士以輔朕之不
逮毋諱有司(諱避也言雖有司顯職皆言其過勿避之)
甘露元年四月丙申太上皇廟火甲辰孝文廟火帝素
服五日
元帝初元元年六月以民疾疫令太官損膳減樂府員
省苑馬以賑困乏
九月關東郡國十一大水饑或人相食轉旁郡錢榖以
相救詔曰間者隂陽不調黎民饑寒無以保治惟德淺
薄不足以充入舊貫之居(言已德淺薄不足充入先帝之居室)其令諸宫
館希御幸者勿繕治太僕減榖食馬水衡省肉食獸
二年二月戊午地震三月詔曰盖聞賢聖在位隂陽和
風雨時日月光星辰静黎庶康寧考終厥命(言得夀考終其天命)
今朕恭承天地託於王公之上眀不能燭德不能綏災
異竝臻連年不息乃二月戊午地震於隴西郡毁落太
上皇廟殿壁木飾壊敗豲道縣城郭官寺及民室屋壓
殺人衆(豲道属天水凡府庭所在皆謂之寺豲音垣)山摧地裂水泉涌出天
惟降災震驚朕師(師衆也)治有大虧咎至于斯夙夜兢兢
不通大變深惟鬱悼未知其序(鬱不通之意也)間者歲數不登
元元困乏不勝饑寒以䧟刑辟朕甚憫之郡國被地震
災甚者無出租賦赦天下有可蠲除減省以便萬姓者
條奏毋有所諱丞相御史中二千石舉茂材異等直言
極諫之士朕將親覽焉
六月關東饑齊地人相食七月詔曰歲比災害民多菜
色(五榖不登人但食菜故其色變惡)慘怛于心已詔吏虛倉廪開府庫
賑救賜寒者衣今秋禾麥頗傷一年中地再動北海水
溢流殺人民隂陽不和其咎安在公卿將何以憂之其
悉意陳朕過靡有所諱
三年四月乙未晦茂陵白鶴館災詔曰廼者天災降於
孝武園館朕戰慄恐懼不燭變異咎在朕躬羣司又未
肯極言朕過以至于斯將何以寤焉百姓仍遭兇阨無
以相賑(阨古厄字)加以煩擾乎苛吏拘牽乎微文不得永終
性命朕甚憫焉其赦天下
五年四月有星孛于参詔曰朕之不逮序位不眀(逮及也言)
(官人之位失其次序)衆僚久懬(懬古曠字)未得其人元元失望上感皇
天隂陽為變咎流萬民朕甚懼之廼者關東連遭災害
饑寒疾疫夭不終命詩不云乎凡民有喪匍匐救之其
令大官毋日殺(不得日日宰殺)所具各減半(食具也)乘輿秣馬無
乏政事而已
永光二年二月詔曰盖聞唐虞象刑而民不犯殷周法
行而姦軌服(軌與宄同亂在外曰姦在内曰宄)今朕獲承高祖之洪業
託位公侯之上夙夜戰栗永惟百姓之急未嘗有忘焉
然而隂陽未調三光晻昧(晻與暗同又音烏感反)元元大困流散
道路盜賊並興有司又長殘賊失牧民之術是皆朕之
不眀政有所虧咎至於此朕甚自耻為民父母若是之
薄謂百姓何其大赦天下三月壬戌朔日有食之詔曰
朕戰戰栗栗夙夜思過失不敢荒寧惟隂陽不調未燭
其咎婁勑公卿曰望有效(婁古屢字)至今有司執政未得其
中(中音竹中切)施與禁切未合民心(施惠褊薄禁令煩苛)暴猛之俗彌
長和睦之道日衰百姓愁苦靡所錯躬(錯置也音厝)是以氛
邪歲增侵犯太陽正氣湛掩日久奪光(湛讀與沈同湛掩者是掩而湛)
(沒)廼壬戌日有食之天見大異以戒朕躬朕甚悼焉其
令内郡國舉茂材異等賢良直言各一人
四年六月甲戌孝宣園東闕災戊寅晦日有食之詔曰
盖聞眀王在上忠賢布職則羣生和樂方外蒙澤今朕
晻于王道夙夜憂勞不通其理靡瞻不眩靡聽不惑(眩是)
(亂也)是以政令多還民心未得(還返也)邪說空進事亡成功
此天下所著聞也公卿大夫好惡不同(愛憎各異也)或緣姦
作邪侵削細民元元安所歸命哉廼六月晦日有食之
詩不云乎今此下民亦孔之哀(孔甚也言災異既多百姓甚可哀也)自今
以来公卿大夫其勉思天戒慎身修永以輔朕之不逮
(謂當慎修其身思為常久之道也)直言盡意無有所諱
成帝建始元年二月詔曰廼者火炎降于祖廟有星孛
於東方始正而虧(言始即帝之正而彗星之虧也)咎孰大焉書云惟先
假王正厥事(假至也言先古至道之君若違災變則正其行事修德以應之)羣公孜孜
帥先百僚輔朕不逮崇寬大長和睦凡事恕己毋行苛
刻(恕者仁也仁已之心以度於物)其大赦天下使得自新
三年十二月日有食之夜地震未央宫殿中詔曰盖聞
天生衆民不能相治為之立君以統理之君道得則草
木昆蟲咸得其所(昆衆也昆蟲言衆蟲也)人君不德謫見天地災
異屢發以告不治朕涉道日寡舉錯不中乃戊申日食
地震朕甚懼焉公卿其各思朕過失眀白陳之汝無面
從退有後言(言我有違道汝當正之無得對面順從唯唯退後則有謗讟之言也)丞相御
史與將軍列侯中二千石及四郡國舉賢良方正能直
言極諫之士詣公車朕將覽焉
河平元年四月己亥晦日有食之既詔曰朕獲保宗廟
戰戰栗栗未能奉稱(謂不副先帝之業)傳曰男教不修陽事不
得則日為之食天著厥異辜在朕躬公卿大夫其勉悉
心輔予不逮百寮各脩其職惇任仁人退遠殘賊(惇厚也遠)
(離也)陳朕過失無有所諱
永始二年二月乙酉晦日有食之詔曰乃者龍見于東
萊日有食之天著變異以顯朕郵(郵與尤同謂過也)朕甚懼焉
公卿申敕百寮深思天誡有可省減便安百姓者條奏
所賑貸貧民勿收
四年六月詔曰廼者地震京師火災屢降朕甚懼焉有
司其悉心明對厥咎朕將親覽焉
元延元年七月有星孛于東井詔曰廼者日蝕星隕謫
見于天大異重仍在位默然罕有忠言今星孛見于東
井朕甚懼焉公卿大夫博士議郎其各悉心惟思變意
眀以經對無有所諱
哀帝以綏和二年四月即位是秋詔曰朕承宗廟之重
戰戰兢兢懼失天心間者日月亡光五星失行郡國比
比地動(比比猶言頻也)廼者河南潁川郡水出流殺人民壊敗
廬舍朕之不德民反蒙辜朕甚懼焉已遣光禄大夫循
行舉籍(舉其名籍也)賜死者棺錢人三千
元夀元年正月辛丑朔日有蝕之詔曰朕獲保宗廟不
眀不敏夙夜憂勞未皇寧息(皇暇也)惟隂陽不調元元不
贍未覩厥咎屢敕公卿庶幾有望至今有司執法未得
其中惑止暴虐假埶(古勢字)獲名温良寬柔䧟於亡滅是
故殘賊彌長和睦日衰百姓愁怨靡所錯躬乃正月朔
日有食之厥咎不遠在余一人公卿大夫其各悉心勉
帥百寮敦任仁人黜遠殘賊期於安民陳朕之過失無
有所諱其與將軍列侯中二千石舉賢良方正能直言
者各一人
平帝元始二年大早遣使者捕蝗民捕蝗詣吏以石㪷
受錢天下民貲不滿二萬及被災之郡不滿十萬勿租
税民疾疫者舍空邸第為置醫藥賜死者一家六尸以
上葬錢五千四尸以上三千二尸以上二千罷安定呼
沲苑以為安民縣(中山之安定也沲音大河切)起宦寺市里募徙貧
民縣次給食至徙所賜田宅什器假與犂牛種食又起
五里於長安城中(民居之里)宅二百區以居貧民
後漢光武建武七年三月癸亥晦日有食之帝避正殿
寢兵不聽事五日詔曰吾德薄致災謫見日食戰栗恐
懼夫何言哉今方念愆庶消厥咎其令有司各修職任
奉遵法度惠兹元元百僚各上封事無有所諱其上書
者不得言聖
二十二年九月戊辰地震裂詔曰日者地震南陽尤甚
夫地者任物至重静而不動者也而今震裂咎在君上
鬼神不順無德災殃將及吏人朕甚懼焉其令南陽勿
輸今年田租芻藁遣謁者案行其死罪繫囚在戊辰以
前減死罪一等徒皆弛解鉗衣絲絮賜郡中居人壓死
者棺錢人三千其口賦逋税而廬宅尤破壊者勿收責
吏人死亡或在壊垣毁屋之下而家羸弱不能收拾者
以見錢榖取傭為尋求之
眀帝永平三年八月壬申晦日有食之詔曰朕奉承祖
業無有善政日月薄蝕彗孛見天水旱不節稼穡不成
人無宿儲下生愁墊雖夙夜勤思而知能不逮昔楚莊
無災以致戒懼魯哀禍大天不降譴今之動變儻尚可
救有司勉思厥職以輔無德古者卿士獻詩百工箴諫
其言事者靡有所諱
八年十月壬寅晦日有食之既(既盡也)詔曰朕以無德奉
承大業而下貽人怨上動三光日食之變其災尤大春
秋圖䜟所謂至譴永思厥咎在予一人羣司勉脩職事
極言無諱於是在位者皆上封書各言得失帝覽章深
自引咎乃以所上班示百官詔曰羣寮所言皆朕之過
人冤不能理吏黠不能禁而輕用人力繕脩宫宇出入
無節喜怒過差昔應門失守關睢刺世(春秋說題辭曰人主不正應門)
(失守故歌關雎以感之注曰應門聽政之處也言不以政事為務則有宣淫之心關雎樂而不淫思得賢人與)
(之共化修應門之政者也)飛蓬随風微子所嘆(管子曰應門聽政無儀法程式飛搖而無)
(所定謂之飛蓬飛蓬之間眀王不聽此言微子未詳)永覽前戒竦然驚懼徒恐薄
德久而致怠耳
十三年十月壬辰晦日有食之三公免冠自劾制曰冠
履勿劾災異屢見咎在朕躬憂懼皇皇未知其方將有
司陳事多所隠諱使君上壅蔽下有不暢乎昔衞有忠
臣靈公得守其位今何以和穆隂陽消伏災譴刺史太
守詳刑理冤存恤鰥孤勉思職焉
十八年四月己未詔曰自春以来時雨不降宿麥傷旱
秋種未下政失厥中憂懼而已其理冤獄錄輕繫二千
石分禱五嶽四瀆郡界有名山大川能興雲雨者(周禮職方)
(氏掌天下之地揚州其山曰會稽其川曰三江荆州其山曰衡山其川曰江漢豫州其山曰華山其川曰滎洛)
(青州其山曰沂山其川曰淮泗兖州其山曰岱山其川曰河泲雍州其山曰嶽其川曰涇汭幽州其山曰醫無)
(閭其川曰河泲冀州其山曰霍其川曰漳并州其山曰常其川曰滹沱此謂九州名山大川泲音子禮切)長
吏各潔齋禱請冀蒙嘉㴻
章帝以永平十八年八月即位十一月晦日有食之於
是避正殿寢兵不聽事五日詔有司各上封事
建初五年二月庚辰朔日有食之詔曰朕新離供養愆
咎衆著上天降異大變随之詩不云乎亦孔之醜又久
旱傷麥憂心惨切公卿已下其舉直言極諫能指朕過
失者各一人遣詣公車將親覽問焉其以巖穴為先勿
取浮華又詔曰春秋書無麥苖重之也去秋雨澤不適
今時復旱如炎如焚凶年無時而為備未至朕之不德
上累三光震慄切切痛心疾首前代聖君博思咨諏雖
降災咎輙有開匱反風之應今予小子徒慘慘而已其
令二千石理冤獄錄輕繫禱五嶽四瀆及名山能興雲
致雨者冀蒙不崇朝徧雨天下之報務加肅敬焉
和帝永元七年四月辛亥朔日有食之帝引見公卿問
得失令將大夫御史謁者博士議郎郎官會廷中各言
封事
八年九月京師蝗吏民言事者多歸責有司詔曰蝗蟲
之異殆不虛生萬方有罪在予一人而言事者專咎自
下非助我者也朕寤寐恫矜思弭憂釁昔楚嚴無災而
懼成王出郊而反風將何以輔朕不逮以塞災變百寮
師尹勉脩厥職刺史二千石詳刑辟理冤虐恤鰥寡矜
孤弱思致災興蝗之咎
十六年秋七月戊午詔曰今秋稼方穗而旱雲雨不霑
疑吏行慘刻不宣恩澤妄拘無罪幽閉良善所致其一
切囚徒於法疑者勿決以奉秋令(禮記月令孟秋之月命有司修法制繕囚)
(□具桎梏斷薄刑決小罪)方察煩苛之吏顯眀其罰
安帝永初三年三月京師大饑民相食壬辰公卿詣闕
謝詔曰朕以幼冲奉承鴻業不能宣流風化而感逆隂
陽至令百姓饑餓更相㗖食永懷悼嘆若墜淵冰咎在
朕躬非羣司之責而過自貶引重朝廷之不德其務思
變復以助不逮
四年正月元日會以年饑徹樂不陳充庭車(每大朝會必陳乘輿)
(法物車輦於庭故曰充陳車也)
建光元年十一月郡國三十五地震或拆裂詔三公以
下各上封事陳得失
順帝永建三年七月丁酉茂陵園寢災帝縞素避正殿
陽嘉元年二月京師旱庚申勑郡國二千石各禱名山
嶽瀆遣大夫謁者詣嵩高首陽山并祠河雒請雨
戊辰雩甲戌詔曰政失厥和隂陽隔并冬鮮宿雪春無
㴻雨分禱祈請靡神不禜(音詠)深恐在所慢違如在之義
今遣侍中王輔等持節分詣岱山東海滎陽河雒盡心
祈焉(濟水四瀆之一至河南溢為滎澤故於滎陽祠焉)
二年四月己亥京師地震五月庚子詔曰朕以不德統
奉鴻業無以奉順乾坤協序隂陽災𤯝屢見咎徵仍臻
地動之異發自京師兢兢祗畏不知所裁羣公卿士將
何以輔其不逮奉答戒異冀不空設必有所應其各悉
心直言厥咎靡有所諱
桓帝建和三年四月丁夘晦日有食之五月乙亥詔曰
盖聞天生蒸民不能相理為之立君使司牧之君道得
於下則休祥著乎上庶事失其序則咎徵見乎象間者
日食毁缺陽元晦暗朕祗懼潜思匪遑唘處傳不云乎
日食脩德月食脩刑昔孝章帝愍前世禁徒故建初之
元並蒙恩澤流徙者使還故郡沒入者免為庶民先皇
德政可不務乎其自永建元年迄乎今歲凡諸妖惡支
親從坐及吏民減死徙邊者悉歸本郡唯沒入者不從
此令
永興二年九月詔曰朝政失中雲漢作旱川靈涌水蝗
蟲滋蔓殘我百榖太陽虧光饑饉荐臻其不被害郡縣
當為饑餒者儲天下一家趣不縻爛則為國寳其禁郡
國不得賣酒祠祀裁足
延熹九年正月詔曰比歲不登人多饑窮又有水旱疾
疫之困盜賊徵發南州尤甚災異日食譴告累至致亂
在予仍獲咎徵其令大司農絶今歲調度徵求及前年
所調未畢者勿復收責其災旱盗賊之郡勿收租餘郡
悉半入
魏明帝太和五年三月辛巳以四年十月至是不雨大
雩
景初二年有彗星見張宿史官言於帝曰此周之分野
也雒邑惡之於是大修禳禱之術
齊王正始元年三月以旱詔令獄官亟平冤枉理出輕
微羣公卿士讜言嘉謀各悉乃心
晉武帝太始七年閏五月大雩大官減膳
咸寧二年正月以疾疫廢二月帝不豫及瘳羣臣上夀
詔曰每念頃遇疫氣死亡為之愴然豈以一身之休息
忘百姓之艱邪諸上禮者皆絶之
四月丁巳詔曰諸旱處廣加祈請五月庚午始祈雨于
社稷山川
五年二月以百姓饑饉減御膳之半
愍帝建興元年六月旱帝親雩
元帝大興元年十一月詔曰朕以寡德纂承洪緒上不
能調和隂陽下不能濟育羣生災異屢興咎徵仍見壬
子乙卯雷震暴雨盖天災譴誡所以彰朕之不德也羣
公卿士其各上封事具陳得失無有所諱將親覽焉
二年五月以三吳大饑詔曰天下凋弊加以災荒百姓
困窮國用並匱吳郡饑人死者百數天生蒸民而樹之
以君選建眀哲以左右之當深思以救其弊昔吳起為
楚悼王眀法審令捐不急之官除廢公族疎遠以附益
將士而國富兵強况今日之弊百姓凋困邪其當去非
急之務非軍事所湏者皆削之使黃門侍郎虞騑(音斐)桓
彛開倉庫振給并省衆役百官各上封事
成帝咸和九年六月以大旱詔太官撤膳省刑恤孤寡
貶節用
咸康二年三月以旱詔太官減膳免所旱郡縣徭役
哀帝隆和元年四月以旱詔出輕繫振困乏十二月詔
曰戎旅路次未得輕減賦役元象失度亢旱為患豈政
事未治將有版築渭濱之士邪其搜揚隠滯蠲除苛碎
詳議法令咸從損要
孝武太元元年十一月己巳朔月有蝕之詔太官撤膳
四年二月詔曰年谷不登百姓多匱其詔御所供事從
儉約九親供給衆官廪俸權乃減半凡諸役費自非軍
國事要皆宜停省以周時務
後魏文成和平五年四月以旱故減膳責躬是夜㴻雨
大降
孝文時太極殿成將行考室之禮引集羣臣而雪不克
饗帝曰朕經始正殿功搆初成將集百寮考行大禮然
彤雲仍結霏雪驟零將繇寡昧未能仰答天心此之不
德咎竟焉在卿等宜各陳所懷以救不逮鎮東將軍定
州刺史樓毅稽首對曰雪霜風雨天地之常夏霂冬霰
四時之節今隆冬雨雪固是其時又禮云雨沾服失容
則廢禮自古而然不足為異帝曰昔劉秀將濟滹沱為
之冰合但朕德謝古人不能仰感天意
太和四年二月癸巳詔曰統承乾緒君臨海内夙興昧
旦如履薄冰今東作方興庶類萌動品物資始膏雨不
降歲一不登百姓饑乏朕甚懼焉其勑天下祀山川羣
神及能興雲雨者修飾祠堂薦以牲璧民有疾苦所在
存問
五年四月甲寅詔曰時雨不霑春苖萎悴諸有骸骨之
處皆勑埋藏勿令露見有神祗之所悉可禱祈
十二年九月甲子詔曰日月薄蝕隂陽之常度耳聖人
懼人君之放怠因之以設誡故稱日蝕脩德月蝕脩刑
廼癸巳夜月食盡公卿已下宜慎刑罰以答天意
十五年正月不雨至于四月有司奏祈百神詔曰昔成
湯遇旱齊景逢災並不繇祈山川而致雨皆至誠發中
澍潤千里萬方有罪在予一人今普天喪恃幽顯同哀
神若有靈猶應未忍安饗何宜四氣未周便欲祀事唯
當考躬責已以待天譴(時帝居太后哀故有此詔)
十七年五月丁丑以旱撤膳
宣武景眀四年四月戊戌詔曰酷吏為祻繇古同患孝
婦淫刑東海燋壤今不雨十旬意者其有冤獄乎尚書
鞫京師見囚務虛聽察之理己亥帝以旱減膳撤樂辛
丑㴻雨大洽
正始元年六月以旱撤樂減膳公卿以下引咎責躬詔
曰朕以菲德政刑多舛陽旱歴旬京師枯悴在予之責
夙宵疚懷有司可循案舊典祗行六事囹圄冤滯平處
決之庶尹廢職量加脩舉鰥寡困窮所在存恤役賦殷
煩咸加蠲省賢良讜直以禮進之貪殘佞䛕時加屏黜
男女怨曠務令媾會稱朕意焉又親薦享於太廟及錄
京師見囚殊死以下皆減一等鞭撻之坐悉皆原之
永平元年五月帝以旱故減膳撤樂
二年五月帝以旱故減膳撤樂禁斷屠殺
延昌元年四月丁丑帝以旱故減膳徹樂詔尚書與郡
司鞫理獄訟又詔食䍘之畜皆斷之
三年二月詔曰肆州秀容郡殷城縣雁門郡原平縣並
自去年四月以来山鳴地震于今不已告譴彰咎朕甚
懼焉祗畏兢兢若臨淵谷可恤瘼寬刑以答災譴
孝眀熙平元年五月丁卯朔詔曰災旱積辰苖稼萎悴
比雖微㴻猶未霑洽晩種不納企望憂勞在予之責思
自兢厲尚書可釐恤獄犴辯其淹枉簡量輕重隨事以
聞無使一人怨嗟增傷和氣土木作役權皆休罷勸農
省務肆力田疇庶嘉澤近降豐年可必
神龜二年二月詔曰農要之月時澤弗應嘉谷未納三
麥枯悴德之無感嘆懼兼懷可勑内外依舊雩祈率從
祀典察獄理冤掩胔埋骼冀瀛之境狂寇暴野死者既
多白骨横道可遣專令收葬賑窮恤寡救疾存老准訪
前式務令周備三月㴻雨大洽
正光元年五月詔曰朕以寡薄運膺寳圖雖未眀求衣
惕懼終日而闇昧多闕炎旱為災在予之媿無㤀寢食
今刑獄繁多囹圄尚積宜敷仁惠以濟斯民八座可推
鞫見囚務申枉濫又詔曰禳災招應脩政為本民乃神
主實宜率先刺史守令與朕共治天下宜哀矜勿喜視
民如傷况今災旱歴時萬姓雕弊而不撫恤窮冤理決
庶訟可嚴勑州郡善加綏隠務盡聰明加之祗肅必使
事允人神時致靈應其賦役不便於民者具以状聞當
便蠲罷
二年七月癸丑詔曰時澤弗霑禾稼凋損在予之責夙
宵震懼雖剋躬徹樂仍無昭感有司可循案舊典祗行
六事圄犴淹枉随速鞫决庶尹廢職量加脩厲鰥獨困
窮在所存恤役賦煩民咸加蠲損賢良讜直以時昇進
貪殘邪佞即就屏黜男女怨曠務令會遇庶革正懲違
有弭災沴
三年六月詔曰朕以冲昧夙纂寳歴不能祗奉上靈感
延和氣致令災旱頻歲嘉雨弗洽百稼焦萎晩種未下
將成災年秋稔莫覬在予之責憂懼震懷今可依舊分
遣有司馳祈嶽瀆及諸山川百神能興雲雨者盡其虔
肅必令感降玉帛牲牢随應薦享上下羣官側躬自勵
理冤獄止土功減膳徹樂禁止屠殺
四年八月戊寅詔曰朕以𦕈闇忝承鴻緒因祖宗之基
託王公之上每鑒寐属慮思康億兆比雨旱愆時皇運
舛錯政理闕和靈祗表異永尋夕惕載恧于懷宜詔百
司各勤厥職諸有鰥寡窮疾冤滯不申者並加憐恤若
孝子順孫廉貞義節才學超異獨行高緒者具以言上
朕將親覽加以旌命
後周武帝保定二年以久不雨降宥罪人京城三十里
内禁酒四月又禁屠宰
建德元年五月帝以大旱集百官于庭詔之曰盛農之
節亢陽不雨氣序愆度盖不徒然豈朕德薄刑賞非中
歟將公卿大臣或非其人歟宜進直言無得有隠公卿
各引咎自責其夜㴻雨
二年三月不雨至于七月集百寮于大德殿帝責躬罪
已問以治政得失
宣帝大象元年十二月戊午以災異屢見帝御路寢見
百官詔曰穹昊在上聰眀自下吉凶繇人妖不自作朕
以寡德君臨區宇大道未行小信非福始于秋季及此
玄冬幽顯慇懃屢貽深戒至有金入南斗木犯軒轅熒
惑干房又與土合流星照夜東南而下然則南斗主於
爵禄軒轅為於後宫房曰眀堂布政所也火土則憂孽
之兆流星乃兵凶之驗豈其官人失序女謁尚行政事
乖方憂患將至何其昭著若斯之甚上瞻俯察朕實懼
焉將避正寢齋居哀念惡衣减膳去飾徹樂披不諱之
誠開直言之路欲使刑不濫及賞勿踰等選舉以才宫
闈修德告諸内外庶盡弼諧允叶民心用銷天譴于是
舍仗衛往天興宫百官上表勸復寢膳許之甲子還宫
隋高祖開皇三年四月旱帝親祀雨師于國城之西南
十四年正月以歲旱祀泰山以謝愆咎大赦天下
冊府元龜卷一百四十三
