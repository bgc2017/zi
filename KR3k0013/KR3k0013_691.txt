冊府元龜卷六百九十一宋王欽若等撰
牧守部
智略
夫鈎深致遠表微達變之謂智臨事制宜經物成務之
謂略盖君子之所以熙民志而贊邦治何莫繇斯道也
若乃膺長人之寄總連城之政兵農之衆條教所出禮
俗之化風軌攸繫由漢而下良吏接武乃有材謀兼蘊
幾神獨炤設計策以屏寇盗推恩信而懷戎旅撫御夷
落而威惠式孚招輯氓庶而流徙来復興利以竭地力
備患以謹天戒式遏邊圉而保障增固居守京邑而輦
轂以清斯皆負兼濟之用得馭衆之術真王國之傑俊
者哉
漢龔遂宣帝時為渤海郡太守渤海左右郡歲饑盗賊
並起郡聞新太守至發兵以迎遂皆遣還移書勅屬縣
悉罷逐捕盗賊吏諸持鉏鈎田噐者皆為良民吏毋得
問持兵者廼為賊遂單車獨行至府郡中翕然盗賊亦
皆罷渤海又多劫略相隨聞遂教令即時解散棄兵弩
而持鈎鉏盗賊於是悉平
孫寳為諫議大夫成帝鴻嘉中廣漢羣盗起選為益州
刺史廣漢太守扈商者大司馬車騎將軍王音娣子軟
弱不任職寳至部親入山谷諭告羣盗非本造意渠率
皆得悔過自出(渠大也)遣歸田里自劾矯制(擅放盗歸故云矯制)
後漢王閎更始遣為瑯琊太守郡人張步聚衆據本郡
閎為檄曉諭吏人降得贛榆等六縣收兵數千人與步
戰不勝步拓地寖廣甲兵日盛閎懼兵衆散乃詣步相
見欲誘以義方步大陳兵引閎怒曰步有何過君前見
攻之甚乎閎按劍曰太守奉朝命而文公擁兵相拒(文公)
(張步字)閎攻賊耳何謂甚耶步默然良久離席跪謝陳樂
獻酒待以上賓之禮令閎關掌郡事(關通也)
竇融為張掖屬國都尉既到撫結雄傑懷輯羌虜甚得
其懽心河西翕然歸之是時酒泉太守梁統金城太守
厙鈞(厙姓即倉月旨後也今羌中有姓厙音舍云承鈞之後)張掖都尉史苞(苞字叔文)
(茂陵人)酒泉都尉竺曾燉煌都尉辛彤並州郡英俊融皆
與為厚善及更始敗融與梁統等計議曰今天下擾亂
未知所歸河西斗絶在羌胡中不同心戮力則不能自
守權均力齊難以相率當推一人為大將軍共全五郡
觀時變動議計定而各謙譲咸以融世任河西為吏人
所敬向乃推融行河西郡將軍事是時威武太守馬期
張掖太守任冲並孤立無黨乃共移書告示之二人即
解印綬去於是以梁統為武威太守史苞為張掖太守
竺曾為酒泉太守辛彤為燉煌太守厙鈞為金城太守
後隗囂兵寇安定光武將自西征之先戒竇融期會遇
雨道斷且囂兵已退乃止融至姑臧被詔罷歸融恐大
兵遂久不出乃上書曰隗囂聞車駕將西臣融東下士
衆騷動計且不戰囂將高峻之屬皆欲逢迎大車後聞
兵罷峻等復疑囂揚言東方有變西州豪傑遂復附從
囂入引公孫述令守突門臣融孤弱介在其間雖承威
靈宜速救助國家當其前臣融促其後緩急迭用首尾
相資囂執排迮不得進退此必破也若兵不早進久生
持疑則外長寇仇内示困弱復令讒邪得有因緣臣竊
憂之惟陛下哀矜帝深美之
鮑永為魯郡太守時董憲别帥彭豐虞休皮常等各千
餘人稱將軍不肯下頃之孔子闕里無故荆棘自除從
講堂至于里門永異之謂府丞及魯令曰方今危急而
闕里自開斯豈夫子欲令太守行禮助吾誅無道耶乃
會人衆修鄉射之里請豐等共會觀視欲因此擒之豐
等亦欲殺永乃持牛酒勞饗而潜挾兵器永覺之手格
殺豐等禽破黨與光武嘉其略封為關内侯
魏梁習為太祖西曹屬漢土新附習以别部司馬領并
州刺史時承高幹荒亂之餘胡狄在界張雄䟦扈吏民
亡叛入其部落兵家擁衆作為寇害更相扇動往往棋
跱習到官誘諭招納皆禮召其豪右稍稍薦舉使詣幕
府豪右已盡乃次發諸丁彊以為義從又因大軍出征
分請以為勇力吏兵已去之後稍移其家前後送鄴凡
數萬口其不從命者興兵致討斬首千數降附者萬計
單于恭順名王稽顙部曲服事供職同于編戶邊境肅
清百姓布野勤勸農桑鮮卑大人盲延常為州所畏而
一旦將其部落五千餘騎詣習求互市習念不聽則恐
其怨若聽到州下又恐為所略于是乃許之往與會空
城中交市遂勅郡縣自將治中以下軍往就之市易未
畢市吏收縛一胡延騎皆驚上馬彎弓圍習數重吏民
惶怖不知所施習乃徐呼市吏問縛胡意而胡實侵犯
人習乃使譯呼延延到習責延曰汝胡自犯法吏不侵
汝汝何為使諸騎驚駭耶遂斬之餘胡破膽不敢動是
後無寇虜至太祖拔漢中諸軍還到長安因留騎督太
原烏丸王魯昔使屯咸陽以備蘆水昔有愛妻住在晉
陽昔既思之又恐遂不得歸乃以其部五百騎叛還并
州留其餘騎置山谷間而單騎獨入晉陽盗取其妻已
出城州郡乃覺吏民又畏習善射不敢追昔乃令從事
張景募鮮卑使逐昔昔馬負其妻重騎行遲未及與其
衆合而為鮮卑所射死始太祖聞昔叛恐其為亂於北
邊會聞已殺之大喜以習前後有策略封為關内侯
裴潛為太祖倉曹屬時代郡大亂以潛為代郡太守烏
丸王及其大人凡三人各自稱單于專制郡事前太守
莫能治正太祖欲授潛精兵以鎮討之潛辭曰代郡戶
口殷衆士馬控弦動有萬數單于自知放横日久内不
自安今多將兵往必懼而拒境少將則不見憚宜以計
謀圖之不可以兵威迫也遂單車之郡單于驚喜潛撫
之以静單于以下脱帽稽顙悉還前後所略婦女器械
財物潛案諸郡中大吏與單于為表裏者郝溫郭端等
十餘人北邊大震百姓歸心
杜畿代王邑為河東太守而高幹舉并州反河東人衞
固范先外以請邑為名而内實與幹通謀太祖遣夏侯
惇討之未至荀彧謂畿曰宜須大兵畿曰河東有三萬
戶非皆欲為亂也今兵迫之急欲為善者無主必懼而
聽于固固等勢專必以死戰討之不勝四隣應之天下
之變未息也討之而勝是殘一郡之民也且固等未顯
絶王命外以請故君為名必不害新君吾單車直往出
其不意固為人多計而無斷必偽受吾吾得居郡一月
以計縻之足矣遂詭道從郖津渡(郖音豆)范先欲殺畿以
威衆且觀畿去就於門下斬殺主簿已下三十餘人畿
舉動自若於是固曰殺之無損徒有惡名且制之在我
遂奉之畿謂衞固范先曰衞范河東之望也吾仰成而
已然君臣有定議成敗同之大事當共平議以固為都
督行承事領功曺將校吏兵三千餘人皆范先督之固
等喜雖陽事畿不以為意固欲大發兵畿患之說固曰
夫欲為非常之事不可動衆心今大發兵衆必擾不如
徐以貲募兵固以為然從之遂為貲調發十日乃定諸
將貪多應募而少遣兵又入諭固等曰人情顧家諸將
掾史可分遣休息緩急召之不難固等惡逆衆心又從
之於是善人在外隂為巳援惡人分散各還其家則衆
離矣會白騎攻東垣高幹入濩澤上黨諸縣殺長吏弘
農執郡守固等密調兵未至畿知諸縣附已因出單將
數十騎赴張辟拒守吏民多舉城助畿者比數十日得
四千餘人固等與高幹張晟共攻畿不下略諸縣無所
得會大兵至幹晟敗固等伏誅其餘黨皆赦之使復其
居業
牽招為鴈門太守郡在邊陲雖有候望之備而寇鈔不
斷招既教民戰陣又表復烏丸五百餘家租調使備鞌
馬遠遣偵候虜每犯塞勒兵逆擊来輙摧破於是吏民
膽氣日銳荒野無虞又搆間離散使虜更相猜疑鮮卑
大人步度根泄歸泥等與軻比能為隙將部落三萬餘
家諸郡附塞勅令還擊比能殺比能弟苴羅侯及叛烏
丸歸義侯王同王寄等大結仇怨是以招自出率將歸
泥等討比能於雲中故郡大破之招通河西鮮卑附頭
等七有餘萬家繕治陘北故上館城置屯戍以鎮内外
夷虜大恐莫不歸心諸亡叛雖親戚不敢藏匿咸悉收
送于是野居晏閉寇賊静息
趙儼為扶風太守時被書差千二百兵往助漢中守使
平難將軍殷署督送之行者卒與室家别皆有憂色署
發後一日儼慮其有變乃自追至斜谷人人慰勞又深
戒署還宿雍州刺史張既舍署軍復前四十里兵果叛
亂未知署吉凶而儼自随步騎百五十人皆與叛者同
部曲或婚姻得此問各驚被甲持兵不復自安儼欲還
既等以為今本營黨已擾亂一身赴之無益可須定問
儼曰雖疑本營與叛者同謀要當聞行者變乃發之又
有欲善不能自定宜及猶豫促撫寧之且為之元帥既
不能安輯身受禍難命也遂去行三十里止放馬息盡
呼所從人喻以成敗慰勞懇切皆慷慨曰生死當随護
軍不敢有二前到諸營各召料簡諸姦結叛者八百餘
人散在原野惟取其造謀魁率治之餘一不問郡縣所
收送皆放遣乃即相率還降儼密白宜遣將詣大營請
舊兵鎮守關中太祖遣將軍劉柱將二千人當須到乃
發遣而事露諸營大駭不可安喻儼謂諸將曰舊兵既
少東兵未到是以諸營圖為邪謀若或成變為難不測
因其狐疑當令早决遂宣言當差召新兵之溫厚者千
人鎮守關中其餘悉遣東便見主者内諸營兵籍案累
重立差别之留者意定與儼同心其當去者亦不敢動
儼一日盡遣上道因所留千人分布羅落之東兵尋至
乃復脅喻并徙千人令相及共東凡所全致二萬餘口
王觀字偉臺為涿郡太守涿北接鮮卑數有寇盜觀令
邊民十家已上屯居築京候時或有不願者觀乃假遣
朝吏使歸助子弟不與期會但勅事訖各還於是吏民
相率不督自勸旬日之中一時俱成守禦有&KR0640;寇鈔以
息
孫禮為滎陽都尉魯山中賊數百人保固險阻為民作
害乃徙禮為魯相禮至官出俸榖發吏民募首級招納
降附使還為間應時平泰
胡質為東征將軍假節都督青徐諸軍事廣農積穀有
兼年之儲置東征臺且佃且守又通渠諸郡利舟楫嚴
設備以待敵海邊無事
吳殷扎為零陵太守言於大帝曰今天棄曹氏喪誅累
見分争之際而幼童蒞事陛下身自御戎取亂侮亡宜
滌荆揚之地舉彊羸之數使彊者執戟羸者轉運西命
益州軍於隴右授諸葛瑾朱然大衆指事㐮陽陸遜朱
桓别征夀春大駕入淮陽歴青徐㐮陽夀春困于受敵
長安以西務對蜀軍許雒之衆勢必分歴犄角瓦解民
必内應將帥對向或失便宜一軍敗績則三軍離心便
當秣馬脂車陵蹈城邑乘勝逐北以定華夏若不悉軍
動衆循前輕舉則不足大用易於屢退民痛威消時往
力竭非出兵之策也帝弗能用
諸葛恪為撫越將軍領丹陽太守時山賊未平恪到府
乃移書四部屬城長吏令各保其疆界明立部伍其從
化平民悉令屯居乃分内諸將羅兵幽阻但繕藩籬不
與交鋒候其穀稼將熟輙縱兵芟刈使無遺種舊穀既
盡新田不收平民屯居略無所入於是山民饑窮漸出
降首恪乃復勅下曰山民去惡從善皆當撫慰徙出外
縣不得嫌疑有所執拘越陽長胡伉得降民周遺遺舊
惡民困迫暫出内圖叛逆伉縳送府恪以伉違教斬以
徇以狀表上民聞伉坐執人被戮知官惟欲出之而已
於是老幼相擕而出歲期人數皆如本規恪自領萬餘
人分給諸將大帝嘉其功拜恪威北將軍封都鄉侯
晉杜預為荆州刺史咸寧三年詔曰今年霖雨過差又
有䖝災潁州襄城自春以来略不下種深以為慮主者
何以為百姓計促處當之預上疏曰臣竊思惟今者水
災東南特劇非但五稼不收居業并損下田所在停汙
高地皆多磽瘠此即百姓困窮方在来年雖詔書切告
長吏二千石為之設計而不廓開大制定其趣舍之宜
恐徒文具所益盖薄當今秋夏蔬食之時而百姓已有
不贍前至冬春野無青草則必指仰官穀以為生命此
乃一方之大事不可不預為思慮者也臣愚謂既以水
為困當恃魚菜螺蜯而洪波汎濫貧弱者終不能得今
者宜大壊兖豫州東界諸陂随其所歸而宣導之交令
饑者盡得水産之饒百姓不出境界之内旦暮野食此
目下日給之益也水去之後填淤之田畝收數鍾至春
大種五穀五穀必豐此又明年益也臣前啟典牧種牛
不供耕駕至于老不穿鼻者無益於用而徒有吏士穀
草之費歲送任駕者甚少尚復不調習宜大出賣以易
穀及為賞直詔曰孳育之物不宜咸散事遂停寢問王
者今典虞右典牧種産牛大小相通有四萬五千餘頭
苟不益世用頭數雖多其費日廣古者匹馬邱牛居則
以耕出則以戰非如猪羊類也今徒養宜用之牛終為
無用之費甚失事宜東南以水田為業今無牛犢今既
壊陂可分種牛三萬五千頭以付二州將吏士庶使及
春耕穀登之後頭責二百斛是為化無用之費得運水
次成穀七百萬斛此又數年後之益也加以百姓降邱
宅土將来公私之饒乃不可計其所留好種萬頭可即
令右典牧都尉官屬養之人多畜少可並佃牧地明其
考課此又三魏近甸歲當復入數千萬斛穀牛又皆當
調習動可駕用皆今日之可全者也預又言諸欲修水
田者皆以火耕水耨為便非不爾也然此事施於新田
草莱與百姓居相絶離者耳往者東南草創人稀故得
火田之利自頃戶口日增而坡堨歲决良田變生蒲葦
人居沮澤之際水陸失宜放牧絶種樹木立枯皆陂之
害也陂多則土薄水淺潦不下潤故每有水雨輙復横
流延及陸田言者不思其故因云此土不可陸種臣計
漢之戶口以驗今之陂處皆陸業也其或有舊陂舊堨
則堅完修固非今所謂當為人害者也臣前見尚書胡
威啟宜壞坡其言懇至臣中者又見宋侯相應遵上便
宜求壞泗坡徙運道時下都督度支共處當各據所見
不從遵言臣案遵上事運道東詣夀春有舊渠可不繇
泗陂泗陂在遵地界壞地凡三千餘頃傷敗成業遵縣
領應佃二千六百口可謂至少而猶患地狹不足肆力
此皆水之為害也當所共恤而都督度支方復執異非
所見之難直以不同害理也人心所見既不同利害之
情又有異軍家之與郡縣士大夫之與百姓其意莫有
同者此皆偏其利以忘其害者也此理之所以未盡而
事之所以多患也臣又案豫州界二度支所領佃者州
郡大軍雜士凡用水田七千五百餘頃耳計三年之儲
不過二萬餘頃以常理言之無為多積無用之水况於
今者水潦分溢大為災害臣以為與其失當寧瀉之不
畜宜發明詔勅刺史二千石其漢氏舊陂舊堨及山谷
私家小陂皆當修繕以積水其諸魏氏以来所造立及
諸因雨決溢蒲葦馬腹陂之類皆決瀝之長吏二千石
躬親勸功諸食力之人並一時附功令比及水凍得粗
枯涸其所修功食之人皆以俾之其舊陂堨溝渠當有
所補塞者皆尋求微跡一如漢時故事預為部分列上
須冬東南休兵交代各留一月以佐之夫川瀆有常流
地形有定體漢氏居人數多猶以無患今因其所患而
宣寫之跡古事以明近大理顯然可坐論而得臣不勝
愚意切謂最是今日之實益也朝廷從之
陶侃為江夏太守鷹揚將軍陳敏遣其弟恢来寇武昌
侃與諸軍并力拒恢乃以運船為戰艦或言不可侃曰
用官物討官賊但須列上有本末耳於是擊恢所向必
破
宋申怙為濟南太守時又遷換諸郡守怙上表曰伏惟
朝恩當加臣濟南太守仰惟優旨荒心散越臣殃咎之
餘遭蒙踰沗寵私罔已復兼今授豈其愚迷所能上答
臣近至止即履行所統究其形宜河濟之間應置戍扞
其中四處急須修立瓮口故城又是要所宜移太原委
以邊事緣山諸邏並得除省防衞綏懷利便非一吕綽
誠效益著深同臣意百姓聞者咸皆附悦急有廻異二
三求宜且房紹之蒞郡經年君民粗狎改以帶臣有舊
事遠牽太原於民為苦而瓮口之計復成义牙人情非
樂容有不安疆場威刑患不開廣若得依先處分公私
允緝帝從之
顔竣為丹陽尹時歲旱民饑竣上言禁餳一月息米近
萬斛
南齊王玄邈為梁南秦二州刺史兄弟同時為方伯高
帝建元初亡命李鳥奴作亂梁部玄邈使人偽降鳥奴
告之曰王使君兵弱擕愛妾二人已去矣鳥奴盡輕兵
襲州城玄邈竒兵破之帝聞之曰玄邈果不負吾
夏侯詳為新興太守便道先到江陽時始安王遥光稱
兵京邑南康王長吏蕭穎胄並未至中兵參軍劉山陽
先在州山陽副潘紹欲謀作亂詳偽呼紹議事即於城
門斬之州府乃安
柳慶遠字文和為魏興太守郡遭暴水流漂居民吏請
徙民祀城慶遠曰天降雨水豈城之所知吾聞江河長
不可三日斯亦何慮命築土而已俄而水過百姓服之
梁張齊為巴西梓潼二郡太守巴西郡居益州之半又
當東道衝要刺史經過軍府遠涉多饋遺齊緣路聚糧
食種蔬菜行者皆取給焉其能濟辦多此數也
後魏于栗磾明元時為豫州刺史帝南幸盟津謂栗磾
曰河可橋乎栗磾曰杜預造橋遺事可想乃編次大船
搆橋於治坂六軍既濟帝深歎美之
南安王禎孝文初拜南豫州刺史大胡山蠻時鈔掠前
後守牧多羈縻而已禎乃召新蔡襄城蠻首使之觀射
先選左右能射者二十餘人禎自發數箭皆中然後命
左右以次而射先出一囚犯死罪者使參射限命不中
禎即責而斬之蠻魁等伏強畏威相視股慄又預教左
右取死囚四十人皆着蠻衣云是鈔賊禎乃臨坐偽舉
目瞻天微風有動禎謂蠻曰風氣少暴似有鈔賊入境
不過十人當在西南五十里許即命騎追掩果縳送十
人禎告諸蠻曰爾鄉里作賊如此合死不蠻等即叩頭
曰合萬死禎即斬之因慰喻遣還自是境無暴掠
苟頽為司空孝文大駕行幸三州頽留守京師沙門法
秀謀反頽率禁兵收掩畢獲内外晏然駕還飲至文明
太后曰當爾之日卿若持疑不即收捕處分失所則事
成不測矣今京畿不擾宗社獲安者實卿之功也
于烈孝文末為散騎常侍時齊將陳顯達寇馬圈帝親
征之以烈為留守及彭城王勰稱詔召宣武會駕魯陽
以烈留守之重密報以孝文凶問烈處分行留神色無
變後遷車騎大將軍太尉咸陽王禧友謀反武興王楊
集始馳于北邙以告時宣武從禽於野左右分散直衞
無幾倉卒之際莫知計之所出乃勅烈子忠馳視虛實
烈時留守已處處有備因忠奏曰臣雖朽邁心力猶可
此等猖狂不足為慮願緩蹕徐還以安物望帝聞之甚
以慰悦
李彦宣武時為徐州刺史延昌二年夏大霖雨川瀆皆
溢彦相水陸形勢随便疏通得無淹潰之害朝廷嘉之
頻詔勞勉
北齊潘樂為東雍州刺史神武嘗議欲廢州樂以為東
雍地界山河境連胡蜀形勝之會不可棄遂如故
楊津為岐州刺史有武功民齎絹三疋去城十里為賊
所劫時有使者馳驛而被劫人因以告之使者到州以
狀白津津乃下教云有人着某色衣乘某色馬在城東
十里被劫不知姓名若有家人可速收視有一老母行
出而哭云是巳子於是遣騎追收并絹俱獲自是合境
畏服
祖珽為徐州刺史至州會有陳寇百姓多反珽不開城
門守陴者皆令下城静坐街巷禁斷人行雞犬不聽鳴
吠賊無所聞見者不測所以或聞人走空城不設警&KR0640;
珽忽然令大呌鼓譟聒天賊大驚登時走散後復結陳
向城珽乘馬自出令錄事參軍王君植率兵馬乃親臨
戰賊先聞其盲謂為不能抗拒忽見親在戎行彎弧從
鏑相與驚怪畏之而罷
李愍為南荆州刺史當州大都督此州自孝昌以来舊
路斷絶前後刺史皆從間道始得達州愍勒部曲數千
人徑向懸弧從比湯舊道且戰且前三百餘里所經之
處即立郵亭蠻酋大服
後周崔猷西魏大統中為浙州刺史侯景據河南歸欵
行臺王思政赴之太祖與思政書曰崔猷智略明贍有
應變之才若有所疑宜與量其可不思政初頓兵襄城
後於潁川為行臺并致書于猷猷書曰襄城控帶京洛
實當今之要地如有動静易相應接者也
潁川既叱諫官出者數四時中外屬望大寮三數人廷
辨其事僕射竇易直曰人臣無將將而必誅聞者愕然
惟京兆尹崔琯大理卿王正雅連上疏請出内獄且曰
王師文未獲即獄未具請出豆盧者與申錫同付外廷
勘當人情翕然推重初議申錫抵死顧物論不可又將
殺于嶺表帝終悟外廷之言乃有開州之命初申錫既
被罪怡然不以為意自中書歸私第止于外廳素服以
俟命妻出謂之曰公為宰相人臣位極於此何負天子
反乎申錫對曰吾自書生被厚恩擢相位不能鋤去姦
亂反為所羅網夫人察申錫豈反者乎因相與泣數行
下申錫至自居内廷及為宰相以時風侈靡居要位者
尤取納不顧風俗不暇更方遠古且與貞觀時甚相背
矣申錫至此約身謹潔尤以公廉為己任四方問遺悉
無受者既被罪為有司騐劾多獲其四方收領所還問
遺之状朝野為之歎息丁未詔曰朕以菲德奉兹丕搆
雖處恭修已不敢暇逸而誠意格物未能弘敷遂使姦
兇懷非覬之端藩同日生日言貌有貴相在陳世已據
南海平陳後文帝因而撫之即拜安州刺史然驕倨恃
險未嘗參謁熙手書諭之申以交友之分其母有疾熙
復遺以藥猛力感之詣府謁不敢為非
李詢為司衞上士武帝建德三年幸雲陽宫委以留府
事衞王直作亂焚肅章門詢於内益火故賊不敢入帝
聞而善之
隋梁睿周末為益州總管威振西州夷獠歸附惟南寧
酋帥爨震恃遠不賓時高祖總百揆睿上疏曰竊以遠
撫長駕王者令圖易俗移風有國常典寧州漢氏牂牁
之地近代以来分置興古雲南建寧朱提四郡戶口殷
衆金寳富饒二河有駿馬明珠益寧出鹽井犀角晉太
始七年以益州曠遠分置寧州至偽梁置南寧州刺史
徐文盛被湘東徵赴荆州屬東夏尚阻未遑遠略土民
爨瓚遂竊據一方國家遥授刺史其子震相承至今而
震臣禮多虧貢賦不入每年獻不過數十匹馬其處去
益路止一千朱提北境即與戎州接界今聞彼民苦其
苛政思被皇風伏惟大丞相禆贊聖朝寧濟區宇繼後
光前方垂萬代闢土服遠今正其時幸因平蜀士衆不
煩重興師旅壓獠既訖即請略定南寧自瀘戎以東軍
糧須給過此即于蠻夷徵税以供兵馬其寧州朱提雲
南西爨並置總管州縣計彼熟變租調足供城防倉儲
一則以肅蠻夷一則禆益軍國今謹件南寧州郡縣及
事意如别有大都督杜神敬昔曾使彼俱所諳練今并
送往書未答又請曰竊以柔遠能邇著自前經拓土開
疆王者所務南寧州漢世牂牁之郡其地沃壌多是漢
民既饒寳物又出名馬今若往取仍置州郡一則遠振
威名二則有益軍國其處與交廣相接路乃非通漢世
開此本為討越之計伐復之日復是一機以此商量决
謂須取高祖深納之然以天下初定恐民心不安未之
許後竟遣史萬歲討平之並自睿之策也
唐敬暉為衞州刺史時河北新有突厥之寇方秋而修
城不輟暉下車謂曰金湯非粟而不守豈有棄收穫而
繕城郭哉悉令罷散繇是吏人感悦
王方翼為夏州都督屬牛役無以營農方翼造人耕之
法施關鍵使人推之百姓賴焉
王翃為河中少尹節度留後有悍將凌正者横猾擾軍
政因約夜鼓譟斬關以逐翃有告翃者乃縮夜漏數刻
以差其期賊驚而遁遂戮其首亂者
康日知為趙州刺史會成德軍節度使李寳臣卒其子
惟岳謀有父位令兵馬使王武俊統衆擊日知日知遣
使謂武俊曰惟岳孱而無謀何足同反我城堅衆一未
可以歲月下之且惟岳恃田悦為援前歲悦之丁男甲
卒塗地於邢州城下猶不能䧟况此城乎復紿為手詔
招武俊武俊信之遂倒兵入鎮州殺惟岳
李承建中初為襄陽節度時李希烈雖歸蔡州留守將
校等於襄州守當所掠得財帛什器等繇是使使襄漢
往来不絶承亦使腹心臧叔雅往来許蔡厚結希烈腹
心周曾王蚡姚憺等及曾謀殺希烈以衆歸朝多承首
建謀也累賜密詔褒美之
劉怦為涿州刺史居數年朱淊將兵討田承嗣奏署怦
領留府寬緩得衆心時李寳臣為田承嗣間說與之通
謀承嗣又以滄州與寳臣乃以兵劫朱淊于瓦橋淊脱
身走乘勝欲襲取幽州怦設方略鎮撫寳臣不敢進以
功加御史中丞自是淊每將兵皆以怦為守
韋臯為鳳翔判官權知隴州營田留後德宗幸奉天鳳
翔兵馬使李楚琳殺張鎰以府城叛歸於朱泚隴州刺
史郝通奔於楚琳先是朱泚自范陽入朝以甲士随因
為鳳翔節度故隴州有盧龍之卒五百人而牛雲光為
之將雲光素事泚泚既以兵圍奉天雲光因稱疾請臯
為帥將謀亂擒臯以赴泚臯將翟曄知之白臯雲光知
事洩遂率其兵以奔泚及汧陽遇泚之家僮蘇玉將使
于臯所蘇玉因請雲光曰太尉既為天子矣今使我持
詔以韋臯為御史中丞君可領兵士疾返韋臯若承命
即吾人矣如不受彼圖之無不濟矣乃反旗疾趨隴州
臯迎勞之先納蘇玉受其命乃問雲光曰始不告而去
今又来者何雲光曰前未知公心故前去今公既受新
天子命則復来願與公合力立功同生死耳臯應曰大
使苟不懷詐請納器甲使城中人無所疑衆乃可入雲
光以書生視臯且以為信然乃併戈甲臯即受之乃納
其衆明日臯伏兵宴雲光蘇玉并陳牛酒犒其卒即就
坐殺其卒斬雲光蘇玉首以殉
劉昌裔為陳州刺史貞元十六年韓全義討蔡州敗於
溵水諸道兵皆走保陳州求舍昌裔登城謂曰天子命
公討蔡州今乃来陳州義不敢納請舍城外已而從千
騎入全義營持牛酒勞軍全義不自意驚喜歎服
郗士美為鄂州觀察使貞元末安黃節度使伊慎来朝
其子宥主留事朝廷未能去會宥母卒於京師宥貪其
土不發喪士美命從事託他故過其境宥果迎之告以
凶問先備宥監即日遣之
呂元膺為東郡留守畿汝防禦使時朝廷方討淮西鄆
賊李師道遣將率兇徒數十人伏雒陽邸潛結嵩山羣
盗欲焚劫雒陽屠衣冠以撓朝廷計指日將發會有告
者元膺發留守兵捕之賊黨白晝持滿斬關而去雒人
震恐河南府門往往晝閉留守兵殘弱不可倚而元膺
坐皇城自若以故居人稍安後數日得賊于嵩山斬之
桺公綽為襄州刺史山南東道節度使行部至鄧縣二
吏犯法一贓賄一舞文縣令以公綽守法必殺贓吏獄
具判之曰贓吏犯法法在姦吏壞法法亡誅舞文者
漢趙在禮為晉昌節度使在郡有飛蝗為害在禮使北
戶張幡幟鳴鼙鼓蝗皆越境而去人亦服其智焉
冊府元龜卷六百九十一
