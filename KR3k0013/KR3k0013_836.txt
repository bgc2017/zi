册府元龜卷八百三十六宋王欽若等撰
總錄部
養生韜晦
養生
文子曰太上養神其次養形夫人之生也禀天地之中
鍾五行之秀資之以恬淡則生理固濟之以頥攝則德
寓充蓋夫導引以為壽著於蒙莊之說吐吸以練藏傳
夫王吉之論養生之時義遠矣其有養其外而不養其
内者或被其苦養其内而不養其外者亦嬰乎害此偏
枯之人不足尚也若乃内外相養形神交泰六疾不生
世患罔極斯達人之善養哉故潛山隱谷服芝餌术静
居導引熊經鴟顧以養形也絶慮棄智黜聰去羡玄真
寡欲清虛自守以養神也乃有益壯不衰長齡加倍與
夫大勞而弊不節而嗟者異焉
周老子百有六十餘歲或言二百餘歲以其修道而養
壽也
漢張良以高祖五年封畱侯良從入關性多疾即導引
不食穀(服辟穀藥而静居行起)閉門不出後行太子少傅事願棄
人間事欲從赤子遊(赤松子僊人號也神農時為雨師服水玉教神農能入火不燒)乃
學道欲輕舉(道謂仙道)
後漢矯慎隱遯山谷因穴為室仰慕松喬道引之術
王充會稽上虞人刺史董勤辟為從事轉治中自免還
家年漸七十力志衰耗乃造養性書十六篇裁節嗜欲
頥神自守
蘇順京兆霸陵人也以才學見稱好養生術隱處求道
晚乃仕拜郎中卒於官
華佗字元化沛國譙人一名敷曉養性之術年且百歲
而猶有壯容時人以為仙廣陵吳普彭城樊阿皆從佗
學普依凖佗治療多所全濟佗語普曰人體欲得勞動
但不當使極爾動搖則穀氣得消血脉流通病不得生
譬猶戶樞不朽也是以古之僊者為導引之事熊經鴟
顧(熊經若熊之攀枝自懸鴟顧身不動而回顧也)引挽腰體動諸關節以求難
老吾有一術名五禽之戱一曰虎二曰鹿三曰熊四曰
猿五曰鳥亦以除疾兼利蹄足以當導引體中不快起
作一禽之戱沾濡汗出因上著粉身體輕便而欲食普
施行之年九十餘耳目聰明齒牙完堅阿從佗求方可
服食益於人者佗授以漆葉青䴴散(青䴴一名地節一名黃芝主五藏益)
(精氣本出於迷入山者見仙人服漆以告佗佗以為佳語阿阿又祕之)葉屑一斗青䴴十
四兩以是為率言久服去三蟲和五臟輕體使人頭不
白阿從其言壽百餘歲
冷壽光與華佗同時年可百五六十歲嘗屈頸鷮息(鷮雉)
(也)鬚髮盡白而色如三四十歲
魯女生長樂人初餌胡麻及术絶穀八十餘年日少壯
色如桃花日能行三百里走及麞鹿女生與華佗同時
而說明帝時事甚明了議者疑其時人也董卓亂後莫
知所在
封君達隴西人初服黃連五十餘歲入鳥舉山服水銀
百餘年還鄉里如二十年聞魯女生得五岳圖連年請
求女生未見授
王真上黨人年且百歲視之面有光澤似未五十者自
云周流登五岳名山悉能行胎息胎食之方𠻳舌下泉
咽之不絶房室(一云真宗經習閉氣而吞之名曰胎息𠻳舌下泉而咽之名曰胎食真絶穀百)
(餘年肉色光美力竝數人)
孟節上黨人能含棗核不食可至五年一年又能結氣
不息身不動搖狀若死人可至百日半年亦有室家
晉嵇康字叔夜嘗脩養性服食之事彈琴詠詩自足於
懷以為神仙禀之自然非積學所得至於導養得理則
安期彭祖之壽可及乃著養生論官至中散大夫
張中字巨和中山人永嘉之亂隱於泰山恬靖寡欲清
虛服氣飡芝餌石修導養之方
郭瑀隱於臨松薤谷鑿石窟而居服栢實以輕身
陶淡字處静幼孤好導養之術謂仙道可祈年十五六
便服食絶穀不婚娶家累千金僮客百數淡終日端拱
曾不營問於長沙臨湘山中結廬居之州舉秀才淡聞
遂轉逃羅縣埤山中莫知所終
宋劉凝之字志安隱居衡山之陽登高嶺絶人迹處為
小屋居之採藥服之
南齊顧歡吳郡鹽官人好學於天臺山開館聚徒晚節
服食不與人通
梁陶弘景丹陽秣陵人幼有異操年十歲得葛洪神仙
傳書一夜研尋便有養生之志謂人曰仰青雲覩白日
不覺為遠矣天監四年移居積金澗行辟穀導引之法
年逾八十而有壯容深慕張良之為人云古賢莫比
劉虬字靈預為當陽令罷官歸家静處斷穀餌术及胡
麻
後魏崔浩為左光禄大夫以公歸第因欲修服食養性
之術而寇謙之有神中錄圖新經浩因師之
徐謇字成伯善醫嘗有藥餌及吞服道符年垂八十而
鬢髮不白力未多衰
北齊繇吾道榮瑯琊人隱於瑯琊山辟穀餌松术茯苓
求長生之祕
隋徐則幼沉静寡嗜欲後辭入天台山因絶粒養性所
資惟松术而已
唐王希夷孤貧好道隱於嵩山師道士黃頥向四十年
盡傳其閉氣導養之術嘗餌松柏葉及雜花散博通子
史尤明莊老及易景龍中年已七十餘氣力益壯
孫思邈隱居太白山自言九十三歲鄉里咸云數百歲
高宗顯慶中被徵至時盧照隣有惡疾固問思邈名醫
愈疾之道又問人事如何思邈曰膽欲大而心欲小智
欲圓而仁欲方照隣曰何謂也思邈曰心為五臟之君
君以恭慎為主故心欲小膽為五臟之將將以果决為
務故膽欲大智者動象天故欲圓仁者静象地故欲方
詩曰如臨深淵如履薄冰謂小心也赳赳武夫公侯干
城謂大膽也傳曰不為利回不為義疚仁之方也易曰
見機而作不俟終日智之圓也照隣又嘗問曰養性之
道其要何也邈曰天道有盈缺人事多迍厄苟不自慎
而能濟於迍厄者未之有也故養性之士先知自慎慎
者嘗以憂畏為本經曰人不畏威則大威至矣憂畏者
生死之門存亡之繇禍福之本吉凶之元也故士無憂
畏則仁義不立農無憂畏則稼穡不滋工無憂畏則規
模不設商無憂畏則貨殖不成子無憂畏則孝敬不篤
父無憂畏則慈愛不著臣無憂畏則勲庸不立君無憂
畏則社稷不安故養性者失其憂畏則心亂而不理形
躁而不寧神散則氣越志蕩而意昏應生者死應存者
亡應吉者凶故憂畏者猶水火不可暫忘也人無憂畏
子弟為勍敵妻妾為仇讐是故太上畏道其次畏物其
次畏人其次畏身憂於身者不拘於人畏於己者不制
於彼慎於小者不懼於大戒於邇者不悔於遠能如此
者水行蛟龍不能害陸行虎兕不能傷五兵不能染䜛
賊誹謗毒螫不能加害知此則人事畢矣
仲長子隱士也服食養性
潘師正清静寡欲居於嵩山之逍遥谷積二十餘年但
服松葉飲水而已
司馬承禎師事潘師正傳其符錄及辟穀導引服餌之
道
孟詵為同州刺史中宗神龍初致仕歸伊陽之山第年
雖晚暮志力如壯嘗謂所親曰若能保身養性者常湏
善言莫離口良藥莫離手
趙昌年七十二精徤如少年德宗甚竒之憲宗元和三
年除華州刺史辭於麟德殿時年八十趨拜輕捷占對
詳明帝退而嘆異詔宰臣密訪頥養之道以奏焉
柳公度善攝生年八十餘步履輕便或祈其術曰吾初
無術但未嘗以元氣佐喜怒氣海嘗温耳
後唐許寂不知何許人少有道術茹芝絶粒寓居江陵
節度使趙凝昆季禮遇之延之中堂師授保養之道唐
末除諫官不起漢南謂之徵君梁攻襄陽趙凝兄弟棄
鎮奔蜀與寂偕行歲餘蜀人知之蜀主王建待以師禮
後位至蜀相同光末平蜀與王衍俱徙于東卜居于雒
寂以高年精彩猶徤冲漠寡言時獨語云可怪可怪人
莫知其際言有還丹煮金之術不知信否卒時年八十
餘
晉盧損為祕書監拜章辭位乃授戶部尚書致仕退居
潁川時李鏻年將八十善服氣導引損以鏻之遐壽有
道術酷慕之仍以潁川逼城市乃卜居陽翟立隱舍誅
茅種藥山衣野服逍遥於隱几之間出則柴車鶴氅自
稱具茨山人晚年與同遊五六人於大隗山中古宫觀
址疏泉鑿坏為隱所誓不復出山氣嚴寒被病而卒時
年八十餘齒髮不衰而有壯容損於修攝似有所得
韜晦
夫用晦而明犧易之旨深藏若虛老氏之訓與其錚錚
而罹患孰若恂恂而俟命有竒才盛德偉度壯心可以
樹功名可以經邦國而乃罹此多難不能自奮或辱在
泥滓或委於檻穽屈高翔之羽同夫雌伏藏兼濟之用
以之同塵葆光而内融懷寳而自處不形于色克保其
真亦既安全終復顯發信君子之大受達人之盛德者
哉
甯武子衛大夫也夫子云甯武子邦無道則愚其愚不
可及也
荆軻衛人也游於邯鄲魯句踐與荆軻博爭道魯句踐
怒而叱之荆軻默而逃去遂不復會至燕而高漸離飲
於燕市酒酣高漸離擊筑荆軻和而歌於市中相樂也
已而相泣旁若無人
毛公薛公皆趙之處才也毛公藏於博徒薛公藏於賣
漿
漢欒布梁人也彭越為家人時嘗與布游(家人猶編戶也)窮困
賣庸於齊為酒家保(庸謂庸作受顧保謂保可任使)數歲别去而布為
人所略賣為奴於燕為其家報仇燕將臧荼舉以為都
尉
樊噲以屠狗為事(時人食狗以羊豕同故噲專屠以賣)後與高祖俱隱於
芒碭山澤間陳勝起蕭何曹參使噲求迎高祖立為沛
公位至相國封舞陽侯
酈食其好讀書家貧落魄無衣食業(魄音薄落魄失業無歸也)為里
監門然吏縣中賢豪不敢役(吏及賢者豪者皆不敢使役食其)皆謂之
狂生後歸漢號廣野君
東方朔武帝時為郎數召至前談語時賜之食於前飲
已盡懷其餘肉持去衣盡汚數賜縑帛擔揭而去後用
所賜錢帛取少婦於長安中好女率取歸一歲取者即
棄去更取婦所賜錢財盡索之於女子主左右諸郎半
呼之狂人人主聞之曰令朔在事無為是行者若等安
能及之哉朔任其子為郎又為侍謁者嘗持節出使朔
行殿中郎謂之曰人皆以先生為狂朔曰如朔等所謂
避世於朝廷間者也古之人乃避世於深山中時坐席
中酒酣據地歌曰陸沈於俗避世金馬門宫殿中可以
避世全身何必深山之中蒿廬之下金馬門者官署門
也傍有銅馬故謂之曰金馬門
東郭先生齊人也以方士久待詔公車貧困饑寒衣敝
履不完行雪中履有上無下足盡踐地道中人笑之東
郭先生應之曰誰能履雪中令人視之其上履也其履
下處乃似人手足者乎及其拜為二千石佩青緺(音瓜一音)
(螺青綬也)出宫門行謝主人故所以同官待詔者等比祖道
於都門外榮華道路立名當世此所謂衣褐懷寳者也
任安少孤貧為人將車之長安求為小吏於是安與田
仁俱為衛將軍舍人居門下同心相愛此二人家貧無
錢用以事將軍家監家監使養惡齧馬兩人同牀卧仁
竊言曰不知人哉家監也安曰將軍尚不知人何乃家
監也
後漢王君公遭亂儈牛自隱(儈為平會兩家買賣之價)時人謂之論
曰避世牆東王君公(君公明易為郎數言事不用自汚與官婢通免歸詐狂儈牛口無二)
(價也)
向栩朝歌人少時為書生性卓詭不倫嘗讀老子狀如
學道又似狂生好被髮著絳綃頭(綃生絲也當作燥音此消切)嘗於
竈北坐板床上如是積久板乃有膝踝足指之處不好
語言而喜長嘯賓客從就輒伏而不視有弟子名為顔
淵子貢季路冉有之軰或騎驢入市乞丐於人或悉要
諸乞兒俱歸止宿為設酒食時人莫能測之(後為侍中)
孔嵩南陽人初游太學後家貧親老乃變姓名傭為部
野阿里街卒友人荆州刺史范式行部縣選嵩為導騶
迎式式見而識之勑縣代嵩嵩以先傭未竟不肯去嵩
官至南海太守
第五倫字伯魚京兆長陵人為鄉嗇夫平徭賦理怨結
得人歡心自以為久宦不達遂將家屬客河東變名姓
自稱王伯齊載鹽往來太原上黨所過輒為糞除而去
陌上號為道士親友故人莫知其處後京兆尹閻興召
為主簿
公沙穆少游太學無資糧乃變服客傭為吳祐賃舂後
為遼東屬國都尉
仇覽少為儒生淳默鄉里無知者年四十縣召補吏後
為蒲亭長
荀悅性沉静美姿容尤好著述靈帝時閹宦用權士多
退身窮處悅乃託疾隱居時人莫之識從弟彧特稱敬
焉後辟鎮東將軍曹公府
仲長統山陽高平人性倜儻敢直言不矜小節每列郡
命召輒稱疾不就語默無常時人或謂之狂
魏郭嘉為司空軍祭酒嘉少有遠量漢末天下將亂自
弱冠匿名迹密交結英儁不與俗接故時多莫知惟識
達者竒之
嚴幹義者馮翊東縣人質性重厚有器識會三輔亂人
多流宕而幹義不去與諸知故相浮沈採樵自活
王烈字彦考名聞在邴原管寧之右辟公孫度長史以
商賈自穢太祖命為丞相掾未至卒
蜀杜微字國輔梓潼涪人少受學於廣漢任安劉璋辟
為從事以疾去官及先主定蜀微嘗稱聾閉門不出
諸葛亮依從父玄玄依袁術後往荆州依劉表玄卒亮
躬耕壠畝好為梁父吟家于南陽之鄧縣在襄陽城西
二十里號曰隆中亮在荆州時建安初與潁川石廣元
徐元直汝南孟公威等俱游學三人務於精熟而亮獨
觀其大略每晨夜從容嘗抱膝長笑而謂三人曰卿諸
人仕進可至郡守刺史也三人問其所至亮但笑而不
言後公威思鄉里欲北歸亮謂之曰中國饒士大夫遨
游何必故里邪亮位至丞相
晉阮籍字嗣宗本有濟世志為步兵校尉屬魏晉之際
天下多故名士少有全者籍繇是不與世事遂酣飲為
常雖不拘禮教然發言玄遠不臧否人物(又云魏末阮籍有才而嗜)
(酒荒放露頭散髮祼袒箕踞作二千石不治官事日與羣下共飲酒歡呼時人或以籍生在魏晉之交欲佯狂)
(避時不知籍本性自然也)
山濤字巨源早孤居貧少有器量介然不羣性好莊老
每隱身自晦後為侍中領吏部
魏舒字陽元不修常人之節不為皎厲之事累遷後軍
將軍鍾毓長史毓每與參佐射舒常為畫籌而已後遇
朋人不足以舒滿數毓初不知其善射舒容範閑雅發
無不中舉坐愕然莫有敵者毓嘆而謝曰吾之不足以
盡卿才有如此射矣位至司徒
王衍字夷甫武帝泰始八年詔舉竒才可以安邊者衍
初好論從横之術故尚書盧欽舉為遼東太守不就於
是口不論世事唯雅詠玄虛而已
王長文廣漢人州辟别駕乃微服竊出舉州莫知所之
後於成都市中蹲踞齧胡餅刺史知其不屈禮遣之
王湛少言語初有隱德人莫能知兄弟宗族皆以為癡
其父昶獨異焉湛兄子濟嘗詣湛見牀頭有周易問曰
叔父何用此為湛曰體中不佳時脫復看耳濟請言之
湛因剖析玄理微妙有竒趣皆濟所未聞也濟才氣抗
邁於湛略無子姪之敬既聞其言不覺慄然心形俱肅
畱連彌日累夜自視缺然乃嘆曰家有名士三十年而
不知濟之罪也既而辭去湛送至門濟有從馬絶難乘
濟問湛曰叔頗好騎不湛曰亦好之因騎此馬姿容既
妙廻策如縈善騎者無以過之還白其父曰濟始得一
叔乃濟以上人也武帝亦以湛為癡每見濟輒調之曰
卿家癡叔死未濟嘗無以答及是帝又問如初濟曰臣
叔殊不癡因稱其美帝曰誰比濟曰山濤以下魏舒以
上時人謂湛上方山濤不足下比魏舒有餘湛聞曰欲
處予以季孟之間乎卒為汝南内史
嵇康善鍜以向秀為之佐相對欣然傍若無人又共吕
安灌園於山陽康後仕至中散大夫
王舒字處明丞相導之從弟父會侍御史舒少為從兄
敦所知以天下多故不營當時名嘗處私門潛心學殖
年四十餘州禮命太傅辟皆不就
王述性沉静每坐客馳辨異端並起而述處之恬如也
少襲父爵年三十尚未知名人或謂之癡司徒王導以
門地辟為中兵屬既見無他言惟問以在東米價述但
張目不答遵曰王掾不癡人何言癡也官至衛將軍尚
書令
顧榮懷帝永嘉初為尚書郎太子中舍人廷尉正嘗縱
酒酣暢謂友人張朝曰惟酒可以忘憂但無如作病何
耳齊王冏召為大司馬主簿冏擅權驕恣榮懼及禍終
日昏酣不綜府事以情告友人長樂馮熊又謂冏長史
葛旟曰以顧榮為主簿所以甄拔才望委以事機不復
計南北親疎欲平海内之心今府大事殷非酒客之政
旟曰榮江南望士且居職日淺不宜輕代易之熊曰可
轉為中書侍郎榮不失清顯而府更收實才旟然之白
冏以為中書侍郎在職不復飲酒人或問之曰何前醉
而後醒邪榮懼罪乃復更飲
謝鯤不徇公名無砥礪行居身於可否之間雖自處若
穢而動不累高王敦有不臣之迹顯於朝野鯤知不可
以道規正乃優游寄適不屑政事從容諷議卒歲而已
為王敦大將軍長史
謝安少有重名不就徵辟時弟萬為西中郎將總藩任
之重安妻劉惔妹也既見家門富貴而安獨静退乃謂
曰丈夫不當如此耶安掩鼻曰恐不免耳及萬黜廢安
始有仕進志時年已四十有餘矣後辭大司馬桓温府
官至太保
幸靈豫章建昌人性少言與小人羣居見侵辱而無愠
色邑里號之癡雖其父母兄弟亦以為癡也嘗看稻羣
牛食之靈見而不驅待牛去乃往理其殘亂者其父母
見而怒之靈曰夫萬物生天地之間各欲得食牛方食
奈何驅之其父愈怒曰即如汝言復用理壊者何為靈
曰此稻又欲得終其性牛自犯之靈可以不收乎
宋鮑照世祖時為中書舍人帝好為文章自為物莫能
及照悟其自為文多鄙言累句當時咸謂照才盡實不
然也
徐羡之為司空錄尚書令頗工奕碁觀戱嘗若未觧當
世以此推之傅亮蔡郭嘗言徐公曉萬事安異同
南齊王僧虔弱冠善隸書宋孝武欲擅書名僧虔不敢
顯迹大明世嘗用屈筆書以此見容位至侍中特進左
光禄大夫
謝[卄瀹]朏之弟朏為吳興太守[卄瀹]於征虜渚送别朏指[卄瀹]
口曰此中唯宜飲酒[卄瀹]建武之朝為吏部尚書專以長
酣為事與劉瑱沈昭略交飲各至數斗
沈昭略為臨海太守御史中丞昭略明帝建武世嘗酣
酒以自晦
後魏任城王澄宣武時為太子太保於時高肇當朝猜
忌賢戚澄為肇間搆嘗恐不全乃終日昏飲以示荒敗
所作詭越時謂為狂
崔巨倫為殷州刺史在州䧟賦葛榮聞其才名欲用為
黃門侍郎巨倫心惡之至五月五日會集官僚令巨倫
賦詩巨倫乃曰五月五日時天氣已大熱狗便呀欲死
牛復吐出舌以此自晦獲免
柳遠字季雲為儀同開府參軍事放情琴酒之間每出
行反家或問有何消息答曰無所聞縱聞亦不觧
北齊邢劭為著作佐郎文學典麗既贍且速嘗為先達
所嫉屬尚書令元羅出鎮青州啟為府司馬遂在青土
終日酣賞盡山水之致
隋王世積為上柱國甚見隆重世積見文帝性忌刻功
臣多獲罪繇是縱酒不與執政言及時事帝以為有酒
疾舍之宫内令醫者療之世積詭稱疾愈始得就第
李士謙趙郡平棘人隋有天下畢志不仕時平生為詠
懷詩輙毁棄其本不以示人
唐裴遵慶絳州聞喜人志氣深厚機鑑敏達自幼強學
博涉載籍謹身晦迹不干當世之務位至黃門侍郎平
章事
楊綰尤工文詞藻思清贍含光晦用不欲名彰每屬文
耻於自白非知己不可得而見也後位至中書侍郎平
章事
册府元龜卷八百三十六
