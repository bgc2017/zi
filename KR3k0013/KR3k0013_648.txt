冊府元龜卷六百四十八宋王欽若等撰
貢舉部
對策第三
晉郤詵濟隂人博學多才州郡禮命竝不應泰始中詔
天下舉賢良直言之士濟隂太守文立舉詵應選詔曰
蓋太上以德撫時易簡無文至於三代禮樂大備制度
彌繁文質之變其理何繇虞夏之際聖明係踵而損益
不同周道既衰仲尼猶曰從周因革之宜又何殊也聖
王既没遺制猶存覇者迭興而翼輔之王道之缺其無
補乎何陵遲之不反也豈霸德之淺歟期運不可致歟
且夷吾之智而功止於霸何哉夫昔人之為政革亂亡
之弊建不刊之綂移風易俗刑措不用豈非化之盛歟
何修而嚮兹朕獲承祖宗之休烈於兹七載而人未服
訓正道罔述以古况今何不相逮之遠也雖明之弗及
猶思與羣賢慮之將何以辯所聞之疑昧獲至論於讜
言乎加自頃戎狄内侵害灾屢作邊甿流離征夫苦役
豈政刑之謬將有司非其任歟各悉乃心䆒而論之上
明古制下切當今朕之失德所宜振補其正議無隱將
敬聽之詵對曰伏惟陛下以聖德君臨猶垂意於博采
故招賢正之士而臣等薄陋不足以降大問也是以切
有自疑之心雖致身於闕庭亦僶俛矣伏讀聖策乃知
下問之旨篤焉臣聞上古推賢譲位教同德一故易簡
而人化三代世及季末相承故文繁而後整虞夏之相
因而損益不同非帝王之道異救弊之路殊也周當二
代之流承雕偽之極盡禮樂之致窮制度之理其文詳
備孔子因時宜而曰從周非殊論也臣聞聖王之化先
禮樂五覇之興勤政刑禮樂之化深政刑之用淺勤之
則可以小安墮之則遂以陵遲所繇之路殊故所補之
功不侔也而齊桓失之葵丘夷吾淪於小器功止於霸
不亦宜乎策曰建不刊之統移風易俗使天下和洽何
修而嚮兹臣以為莫大於擇人而官之也今之典刑匪
無一統宰牧之才優劣異績或以之興或以之替此蓋
人能弘政非政弘人也舍人務政雖勤何益臣切觀乎
古今而考其美惡古人相與求賢今人相與求爵古之
官人君責之於上臣舉之於下得其人有賞失其人有
罰安得不求賢乎今之官者父兄營之親戚助之有人
事則通無人事則塞安得不求爵乎賢苟求達達在修
道窮在失義故静以待之也爵苟可求得在進取失在
後時故動以要之也動則争競争競則朋黨朋黨則誣
罔誣罔則臧否失實眞偽相冐主聽用惑姦之所會也
静則貞固貞固則正直正直則信譲信譲則推賢推賢
不伐相下無饜主聽用察德之所趨也故能使之静雖
曰高枕而人自正不能禁動雖復夙夜俗不一也且人
無愚智咸慕名宦莫不適正於外藏邪於内故邪正之
人難得而知也任得其正則衆正益至若得其邪則衆
邪亦集物繁其類誰能止之故亡國失正者未常不為
衆邪所積也方其初作必始於微微而不絶其終乃著
天地不能頓為寒暑人主亦不能頓為隆替故寒暑漸
於春秋隆替起於得失當今之世䆠者無關梁邪門啓
矣朝廷不責賢正路塞矣得失之源何以甚此所謂責
賢使之相舉也所謂關梁使之相保也賢不舉則有咎
保不信亦有罰故古者諸侯必貢士不貢者削貢而不
適亦削矣士者難知也不適者薄過也不得不責彊其
所不知也罰其所不適深其薄過非恕也且天子於諸
侯有不純臣之義其責之矣施刑之道寕縱不濫之矣
今皆反是何也夫賢者天地之紀品物之宗其急之也
故寧濫以保之無縱以失之也今則不然世之悠悠者
各自取辯耳故才行竝不可必於公則政事紛亂於私
則汙穢狼藉自頃長吏特多此累有亡命而被購懸者
矣有縛束而絞戮者矣貪鄙竊位不知誰升之者獸兕
出檻不知誰可咎者網漏吞舟何以過此人之於利如
蹈水火焉前人雖敗後人復起如彼此無已誰止之者
風流日競誰憂之者雖今聖思勞於夙夜所使為政常
得此屬欲聖世化美俗平亦俟河之清耳若欲善之宜
創舉賢之典峻關梁之防其制既立則人愼其舉而不
苟則賢者可知知賢而試則官得其人矣官得其人則
事得其序事得其序則物得其宜物得其宜則生生豐
植人用資給和樂興焉是故寡過而遠刑知恥以近禮
此所以建不刊之統移風易俗刑措而不用也策曰自
頃夷狄内侵災𤯝屢降將所任非其人乎何繇而至此
臣聞蠻夷猾夏則臯陶作士此欲善其末而先其本也
夫任賢則政惠使能則刑恕政惠則下仰其施刑恕則
人懷其勇施以殖其財勇以結其心故人居則資贍而
知方動則親上而志勇苟思其利而除其害以生道利
之者雖死不貳以佚道勞之者雖勤不怨故其命可授
其力可竭以戰則克以攻則拔是以善者慕德而安服
悪者畏懼而削迹止戈而武義實在文惟任賢然後無
患耳若夫水旱之灾自然理也故古者三十年耕必有
十年之儲堯湯遭之而人不困有備故也自頃風雨雖
頗不時攷之萬物或境土相接而豐約不同或頃畆相
連而成敗異流固非天之必害於人人實不能均其勞
苦失之於人而求之於天則有司惰職而不勸百姓殆
業而咎時非所以定人志致豐年也宜勤人事而已臣
誠愚鄙不足以奉對聖朝猶進之于廷者將使取諸其
懷而獻之乎臣懼不足也若收不知言以致知言臣則
可矣是以辭鄙不隱也以對策上第拜議郎
摯虞京兆長安人才學通博郡檄主簿舉賢良與夏侯
湛等十七人策為下第拜中郎武帝詔曰省諸賢良答
策雖所言殊塗皆明於王義有益政道欲詳覧其對䆒
觀賢士大夫用心因詔諸賢良方正直言會東堂策問
曰頃日蝕正陽水旱為灾將何所修以變大𤯝及法令
有不宜於今為公私所患苦者皆何事凡平世在於得
才得才者亦借耳目以聽察若有文武器能有益於時
務而未見申叙者各舉其人及有負俗謗議宜見洗濯
者亦各言之虞對曰臣聞古之聖明原始以要終體本
以正末故憂法度之不當而不憂人物之失所憂人物
之失所而不憂災害之流行誠以法得於此則物理於
彼人和於下則灾消於上其有日月之𤯝水旱之灾則
反聽内視求其所繇遠觀諸物近騐諸身耳目聽察豈
或有蔽其聰明者乎動心出令豈或有傾其常正者乎
大官大職豈或有授非其人者乎賞罰黜陟豈或有不
得其所者乎河濱山巖豈或有懷道釣築而未感於夢
兆者乎方外遐裔豈或有命世傑出而未蒙膏澤者乎
推此類也以求其故詢事攷言以盡其實則天人之情
可得而見咎徵之至可得而救也若推之於物則無忤
求之於身則無尤萬物理順内外咸宜祝史正辭言不
負誠而日月錯行夭厲不戒此則隂陽之事非吉凶所
在也期運度數自然之分固非人事所能供御其亦振
廪散滯貶食省用而已矣是故誠遇朝運則雖陶唐殷
湯有所不變苟非其運則宋衛之君諸侯之相猶能有
惑惟陛下審其所由以盡其理則天下幸甚臣生長蓽
門不逮異物雖有賢才所未接識不敢瞽言妄舉無以
疇答聖問擢為太子舍人
阮种字德猷陳畱尉氏人察孝廉為公府掾是時西虜
内侵災𤯝屢見百姓飢饉詔王公卿尹常伯牧守各舉
賢良方正直言之士於是太保何曾舉种賢良策曰在
昔哲王承天之序光宅宇宙咸用規矩乾坤惠康品類
休風流衍彌于千載朕應踐洪運統位七載於今矣惟
德弗嗣不明於政宵興惕厲未燭厥猷子大夫韞韥道
術儼然而進朕甚嘉焉其各悉乃心以闡諭朕志深陳
王道之本勿有所隱朕虛心以覧焉种對曰夫天地設
位聖人成能王道至深所以行化至遠故能開物成務
而功業不匱近無不聽遠無不服德逮羣生澤被區宇
聲施無窮而典垂百代故經曰聖人久於其道而天下
化成宜師蹤往代襲迹三五矯世更俗以從人望今率
土遷義下知所適播醇美之化杜邪枉之路斯誠羣黎
之所欣想盛德而幸望休風也又問政刑不宣禮樂不
立對曰政刑之宣故繇乎禮樂之用昔之明王唯此之
務所以防遏暴慢感動心術制節生靈而陶化萬姓也
禮以體德樂以詠功樂本於和而禮師於敬矣又問戎
蠻猾夏對曰戎蠻猾夏侵敗王略雖古盛世猶有此虞
故詩稱獫狁孔熾書歎蠻夷帥服自魏氏以來夷虜内
附鮮有桀悍侵漁之患繇是邊守遂怠障塞不設而令
醜虜内居與百姓雜處邊吏擾習人又忘戰受方任者
又非其才或以狙詐侵侮邊夷或干賞㗖利妄加討戮
夫以微羈而御悍馬又乃操以煩策其不制者固其理
也是以羣醜蕩駭緣間而動雖三州覆敗牧守不支此
非胡虜之甚勁蓋用之者過也臣聞王者之伐有征無
戰懷遠以德不聞以兵兵凶噐而戰危事也兵興則傷
農衆集則費積農傷則人匱積費則國虛昔漢武之世
承文帝之業資海内之富役其材臣以甘心匈奴競戰
勝之功貪攻取之利良將勁卒屈於沙漠勝敗相若克
不過當夭百姓之命填飢狼之口及其以衆制寡令匈
奴遠迹收功祁連飲馬瀚海天下之耗以過大半矣夫
虛中國以事夷狄誠非計之得者也是以盜賊䗬起山
東不振暨宣帝之時趙充國征西零馮奉世征南羌皆
兵不血刃摧抑強暴擒其首惡此則折衝厭難勝敗相
辨中世之明效也又問咎徵作見對曰隂陽否泰六沴
之灾則人主修政以禦之思患而防之建皇極之首詳
庶徵之用詩曰敬之敬之天惟顯思天聰明自我民聰
明是以人主祖承天命日愼一日也故能應受多福而
永世克祚此先王之所以退灾消𤯝也又問經化之務
對曰夫王道之本經國之務必先之以禮義而致人於
廉恥禮義立則君子軌道而譲於善廉恥立則小人謹
行而不淫於制度賞以勸其能威以懲其廢此先王所
以保乂定功化洽黎元而勲業長世也故上有克讓之
風則下有不争之俗朝有矜節之士則野無貪冐之人
夫廉恥之於政猶樹藝之有豐壌良歲之有膏澤其生
物必油然茂矣若廉恥不存而惟刑是御則風俗凋弊
人惟錐刀之末皆有争心雖峻刑嚴辟猶不勝矣其於
政也如農者之殖磽野旱年之望豐穡必不幾矣此三
代所以享德長久風淳俗美皆數百年保天之禄而秦
二世而弊者蓋其所繇之塗殊也又問將使武成七德
文濟九功何路而臻於兹凡厥庶事曷後曷先對曰夫
文武經德所以成功丕業咸熙庶績者莫先於選建明
哲授才任能令才當其官而功稱其職則萬機咸理庶
寮不曠書曰天工人其代之然則代天理物寧國安家
非賢無以成也夫賢才之畜於國猶良工之湏利器巧
匠之待䋲墨也器用利則斵削易而材不病䋲墨設則
曲直正而衆形得矣是以人主必勤求賢而佚以任之
也賢臣之於主進則忠國愛人退則砥節潔志營職不
干私義出心必繇公塗明量度以呈其能審經制以效
其功此昔之聖王所以恭已南面而化於陶鈞之上者
以其所任之賢與所賢之信也方今海内之士皆傾望
休光希心紫極惟明主之所趣舍若開四聰之聽廣疇
咨之求抽羣英延俊乂考工授職呈能制官朝無素餐
之士如此化流罔極樹功不朽矣時种與卻詵及東平
王康俱居上第即除尚書郎然毁譽之徒或言對者因
緣假託武帝乃更延羣士庭以問之詔曰前者對策各
指答所問未盡子大夫所欲言故復延見其具陳所懷
又比年連有水旱災𤯝雖戰戰兢兢未能䆒天人之理
當何修以應其變人遇水旱饑饉者何以救之中間多
事未得寧静思以省息煩務令百姓不失其所若人有
所患苦者有宜損益使公私兩濟者委曲陳之又政在
得人而知之至難惟有因人視聽耳若有文武隱逸之
士宜各舉所知雖幽賤負俗勿有所限故虛心思聞實
事勿務華辭莫有所諱也种對曰伏惟陛下以聖哲玄
覽降卹黎蒸將濟元元同之三代旁求俊乂以輔至化
誠堯舜之用心也臣猥以頑魯之質應清明之舉前者
對策不足以疇塞聖詔所陳不䆒臣誠蒙昧所以為罪
臣聞天生蒸庶樹君以司牧之人君道洽則彜倫攸叙
五福來備若政有愆失刑理頗僻則庶徵不應而淫亢
爲災此則天人之理而興廢之繇也昔之聖王政道備
而制先具軌人以務致之於本是以雖有水旱之𤯝而
無飢饉之患也自頃隂陽隔并水旱為災亦猶期運之
致不然則亦有司之不帥不能宣承聖德以贊揚大化
故和氣未降而人事未叙也方今百姓凋弊公私無儲
誠在於休役静人勸嗇務農此其救也人之所患繇于
役煩網密而信道未孚也役煩則百姓失業網密則下
背其誠信道未著則人無固志此則損益之至務安危
之大端也傳曰始與善善進則不善蔑繇至孔子曰視
其所以觀其所由人焉廋哉若夫文武隱逸之士幽賤
負俗之才故非愚臣之所能識謹竭愚以對策奏帝親
覽焉又擢為第一轉中書郎
華譚廣陵人揚州刺史周浚引為從事史太康中徐州
刺史嵇紹舉譚秀才譚至雒陽武帝親策之曰今四海
一統萬里同風天下有道莫斯之盛然北有未羈之虜
西有醜施之氐故謀夫未得高枕邊人未獲晏然將何
以長弭斯患混清六合對曰臣聞聖人之臨天下也祖
乾綱以流化順風俗以興仁兼三才以御物開四聰以
招賢故勞謙日異務在擇才宣明嵓穴垂光隱滯俊乂
龍躍帝道以光清德鳳翔皇化克舉是以臯陶見舉不
仁者遠陸賈重漢遠夷折節今聖朝德音發於帷幄清
風翔乎無外戎旗南指沔漢席捲干戈西征羌蠻慕化
誠闢四門之秋興禮教之日也故髦俊聞聲而嚮赴殊
才望險而雲集虛高館以俟賢設重爵以待士急善過
於飢渴用人疾于影響杜佞謟之門廢鄭聲之樂混清
六合實繇乎此雖西北有未羈之宼殊漠有不朝之虜
征之則勞師得之則無益故班固云有其地不可耕而
食得其人不可臣而畜來則懲而禦之去則備而守之
蓋安邊之術也又策曰吳蜀恃險今既蕩平蜀人服化
無擕貳之心而吳人趦雎屢作妖宼豈蜀人敦樸易可
化誘吳人輕銳難安易動乎今將欲綏静新附何以為
先對曰臣聞漢末分離英雄鼎峙蜀棲岷隴吳據江表
至大晉龍興應期受命文皇運籌安樂順軌聖上潛謀
歸命向化蜀染化日久風教遂成吳始初附未改其化
非為蜀人敦慤而吳人易動也然殊俗遠境風土不同
吳阻長江舊俗輕悍所安之計當先籌其人士使雲翔
閶闔進其賢才待以異禮明選牧伯致以威風輕其賦
歛將順咸悦可以永保無窮長為人臣者也又策曰聖
人稱如有王者必世而後仁今天成地平大化無外雖
匈奴未羈羌氐驕黠將修文德以綏之舞干戈以來之
故兵戈載戢武夫寖息如此已可消鋒刃為田器罷尚
方武庫之用未邪對曰夫唐堯歴載頌聲乃作文武相
承禮樂大同清一八紘綏盪無外萬國順軌海内晏然
雖復被髮之鄉徒跣之國皆習章甫而入朝要衣裳以
罄折夫大舜之德猶有三苗之征以周之盛獫狁為宼
雖有文德又湏武備以預不虞古之善教安不忘危聖
人常誡無為罷武庫之常職鑠鋒刃為農器自可倒戢
干戈包以虎皮將帥之士使為諸侯於散樂休風未為
不泰也又策曰夫法令之設所以隨時制也時險則峻
法以取平時泰則寬網以將化今天下太平四方無事
百姓承德將就無為而又至干律令應有所損益否對
曰臣聞五帝殊禮三王異教故或禪譲以光政或干戈
以攻取至於興禮樂以和人流清風以寧俗其歸一也
今誠風教大同四海無虞人皆感化去邪從正夫以堯
舜之盛而猶設象刑殷周之隆而甫侯制律律令之存
何妨於政若乃大道四達禮樂交通凡人修行黎庶勵
節刑罰懸而不用律令存而無施適足以隆太平之雅
化飛仁風乎無外矣又策曰昔帝舜以二八成功文王
以多士興周夫制化在於得人而賢才難得今大統始
同宜搜才實州郡有貢薦之舉猶未獲出羣卓越之倫
將時無其人有而致之未得其理也對曰臣聞興化立
法非賢無以光其道平世理亂非才無以宣其業上自
皇羲下及帝王莫不張皇網以羅遠飛仁風以被物故
得賢則教興失人則教廢今四海一統萬里同風州郡
貢秀孝臺府簡良才以八紘之廣兆庶之衆豈當無卓
越雋逸之才乎譬猶南海不少明月之寳大宛不乏千
里之駒也異哲難見遠效難覩故堯舜太平之化二八
繇舜而甫顯殷湯革命之王伊尹負鼎而方用當今聖
朝禮亡國之士接遐裔之人或貂蟬於帷幄或剖符於
千里巡狩必有呂公之遇宵夢必有巖穴之感賢雋之
出可企踵而待也(時九州秀孝策無逮譚者尋除郎中)
紀瞻字思遠丹陽秣陵人少以方直知名舉秀才尚書
郎陸機策之曰昔三代明王啓建洪業文質殊制而令
名一致然夏人尚忠忠之弊也樸救樸莫若敬殷人革
而修焉敬之弊也鬼救鬼莫若文周人矯而變焉文之
弊也薄救薄則反之於忠然則王道之反覆其無一定
邪亦所祖之不同而功業各異也自無聖王人散久矣
三代之損益百姓之變遷其故可得而聞邪今將反古
以救其弊明風以蕩其穢三代之制將何所從太古之
化有何異道瞻對曰瞻聞有國有家者皆欲邁化隆政
以康庶績垂歌億載永傳于後然而俗變事弊而不隨
時雖歴聖哲無以易也故忠弊質野敬失多儀周監二
王之弊崇文以辨等差而流遁者歸薄而無欵誠欵誠
之薄則又反之於忠三代相循如水濟火所謂隨時之
義救弊之術也羲皇簡樸無為而化後聖因承所務或
異非賢聖之不同世變使之然耳今大晉闡元聖功日
隮承天順時九有一貫荒服之君莫不來同然而大道
既遠人變繇久謂當今之政宜去文存樸以反其本則
兆庶漸化太和可致也又問在昔哲王象事備物明堂
所以崇上帝清廟所以寧祖考辟雍所以班禮教太學
所以講藝文此蓋有國之盛典為邦之大司亡秦廢學
制度荒闕諸儒之論損益異物漢氏遺作居為異事而
蔡邕月令謂之一物將何所從對曰周制明堂所以宗
其祖以配上帝敬恭明祀永光孝道也其大數有六古
者聖帝明王南面而聽政其六則以明堂為主又其正
中皆云太廟以順天時施行法令宗祀飬老訓學講肄
朝諸侯而選造士備禮辨物一教化之繇也故取其宗
社之類則曰清廟取其正室之貌則曰太廟取其室則
曰太室取其堂則曰明堂取其四門之學則曰太學取
其周水圜如璧則曰辟雍異名同事其實一也故蔡邕謂
之一物又問庶明亮采故時雍穆唐有命既集而多士
隆周故書稱明良之歌易貴金蘭之美此長世所以廢
興有邦所以崇替夫成功之君勤于求才立名之士急
于招世理無世不對而事千載常背古之興王何道而
如彼後之衰世何闕而如此對曰興隆之政務在得賢
清平之化急於拔才故二八登庸則百揆序有亂十人
而天下泰武丁擢傅嵓之徒周文攜渭濱之士居之上
司委之國政故能龍奮天衢垂勲百代先王身下白屋
搜揚仄陋使山無扶蘇之材野無伐檀之詠是以化厚
物感神祗來應翔鳳飄颻甘露豐墜醴原吐液朱草自
生萬物滋茂日月重光和氣四塞大道以成序君臣之
義敦父子之親明夫婦之道别長幼之宜包九州被八
荒海内移心重譯入貢頌聲穆穆南面垂拱也今貢賢
之塗已闓而教學之務未廣是以競進之志常銳而務
學之心不修若闢四門以延造士宣五教以明令德攷
績殿最審其優劣厝之百寮置之羣司使調物度宜節
宣國典必協濟康哉符契往時明良來應金蘭復存也
又問昔唐虞垂五刑之教周公明四罪之制故世歎清
問而時歌緝熙姦宄既殷法物滋有叔世崇三辟之文
暴秦加族誅之律淫刑淪胥虐濫已甚漢魏遵承因而
弗革亦繇險泰不同而救世異術不得已而用之故也
寬尅之中將何立而可族誅之法足為永制與否對曰
二儀分則兆庶生兆庶生則利害作利害之作有繇而
然也太古之時化道德之教賤勇力而貴仁義仁義貴
則彊不凌弱衆不暴寡三皇結䋲而天下泰非惟象刑
緝熙而已也且太古之法所以遠獄及其末不失有罪
是以獄用彌繁而人彌暴法令滋章盜賊多有書曰惟
敬五刑以成三德叔世道衰既興三辟而文公之弊又
加誅族淫刑淪胥感傷和氣化染後代不能變改故漢
祖指麾而六合響應魏承漢末因而未革將以俗變繇
久權時之宜也今四海一統人思反本漸尚簡樸則貪
夫不競尊賢黜否則不仁者遠爾則斟參夷之刑除族
誅之律品物各順其生緝熙異世而偕也又問曰夫五
行迭代隂陽相湏二儀所以陶育四時所以化生易稱
在天成象在地成形形象之作相須之道也若隂陽不
調則大數不得不否一氣偏廢則萬物不得獨成此應
同之至驗不偏之明証也今有溫泉而無寒火其故何
也思聞以辯之以釋不同之理對曰蓋聞隂陽升降山
澤通氣初九純卦潜龍勿用泉源所託其溫宜也若夫
水潤下火炎上剛柔燥濕自然之性故陽動而外隂静
而内内性柔弱以含容為資外動剛直以外接為用是
以金水之明内鑒火日之光外輝剛施柔受陽勝隂伏
水之受溫含容之性也又問曰夫窮神知化才之盡稱
備物致用功之極目以之為政則黃羲之規可踵以之
革亂則玄古之風可紹然而唐虞密皇人之闊網夏殷
繁帝者之約法機心起而日進淳德往而莫反豈太樸
一離理不可振將聖人之道稍有降殺邪對曰政因時
以興機隨物而動故聖王究窮通之源審始終之理適
時之宜期於濟世皇代質朴禍難不作結䋲為信人知
所守大道既離智慧擾物夷險不同否泰異數故唐虞
密皇人之網夏殷繁帝者之法皆興廢有繇輕重有節
此窮神之道知化之術隨時之宜非有降殺也永康初
州又舉寒素大司馬辟東閣祭酒位終驃騎將軍散騎
常侍
北齊樊遜字孝謙河東猗氏人為潁州長史天保四
年梁州表舉遜為秀才五年正月制詔問升中紀號遜
對曰臣聞廵嶽之禮勒載虞書省方之義著於羲易往
帝前王匪惟一姓封金刊玉億有餘人仲尼之觀梁甫
不能盡識夷吾之對齊桓所有未幾然盛德之事必待
太平苟非其人更貽靈譴秦皇無道致風雨之災漢武
奢淫有奉車之害及文叔受命炎精更輝四海安流天
下輯睦劒賜騎士馬駕鼓車乃用張純之文始從伯陽
之說至於魏晉雖各有君量德而處莫能擬議蔣濟上
言於前徒穢紙墨袁淮發論於後終未施行世歴三朝
年將十祀啓聖之期兹為昌會然自水德不競函谷封
泥天馬息歌苞茅絶貢我太祖收寳鷄之瑞握鳳凰之
書體一德以端朝屈三分而事主蕩此妖宼易如沃雪
但既受命發乃行誅雖太白出高中國宜戰置之度外
望其遷善伏惟陛下以神武之姿天然之略馬多冀北
將異山西凉風至白露下北上太行東臨碣石方欲吞
巴蜀而掃崤函苑長洲而池江漢復恐迎風縱火芝艾
共焚按此六軍未申九伐夫周發牙璋漢馳竹使義在
濟民非聞好戰至如投鼠忌噐之說蓋是常談文德懷
遠之言豈識權道今三臺令子六郡良家畜銳須時褁
糧待詔未若龍駕虎服先收隴右之民電轉雷驚因取
荆南之地昔秦舉長平金精食昴楚攻鉅鹿枉矢霄流
况我威靈能無協贊但使彼之百姓一覩六軍似見周
王若逢司隸然後除其苛令興其約法振旅而還止戈
為武摽金南海勒石山東紀天地之竒功被風聲於千
載若令馬兒不死子良尚存便欲按明堂之圖草射牛
之禮比德論功多慙往列升中告禪臣用有疑又問求
才審官孝謙對曰臣聞雕虎畫龍徒有風雲之勢金舟
玉馬終無水陸之功三駕禮賢將收實用一毛不拔復
何足取是以堯作虞賓遂全箕山之操周移商鼎不納
孤竹之言但處士盗名雖云久矣朝臣竊位蓋亦實多
漢拜丞相便有鐘鼓之妖魏用三公乃致孫權之笑故
山林之與朝廷得容非毁肥遯之與賓王翻有優劣至
於時非蹈海而曰羞作秦民事異出關而言恥從衛亂
雖復星干帝座不易高尚之心月犯少微終存耿介之
志自我太嶽之後克廣洪基禹至神宗舜格文祖陛下
受天明命光華日月爰自納麓乃格文祖儀天地以設
官象星辰而布職漢家神鳳慙用紀年魏氏青龍羞將
改號上膺列宿咸是異人下法山川莫非竒士所以畫
堂甲觀修德日新廟鼎歌鐘王勲歲委循名責實選衆
舉能朝無銅臭之公世絶錢神之論昔百里相秦名存
雀籙蕭張輔沛姓在河書今日公卿抑亦天授與之為
治何欲不從未必稽首天師方聞牧馬之術膝行山上
乃得治身之道但使帝德休明自強不息乙夜觀書支
日通奏周昌桀紂之論欣然開納劉毅桓靈之比終自
含弘高懸王爵唯能是與管庫靡遺漁鹽畢錄無令桓
譚非讖官止於郡丞趙壹負才溘死於計掾則天下宅
心幽明知感歲精仕漢風伯朝周眞人去而復歸台星
折而還歛詩稱多士易載羣龍從此而言可以無愧又
問釋道兩教孝謙對曰臣聞天道性命聖人所不言蓋
以理絶涉求難為稱謂伯陽道德之論莊周逍遙之旨
遺言取意猶有可尋至若玉簡金書神經秘錄三元九
轉之竒絳雪玄霜之異淮南成道犬吠雲中王喬得仙
劒飛天上皆是憑虚之說海棗之談求之如係風學之
如捕影而燕君齊后秦皇漢帝信彼方士冀遇其眞徐
福去而不歸欒大往而無獲猶謂升遐倒影抵掌可期
祭鬼求神庶或不死江璧既返還入驪山之墓龍媒已
至終下茂陵之坟方知劉向之信鴻寳没有餘責王充
之非武帝比為不相又末葉已來大存佛教寫經西土
畫像南宫昆池地黑以為劫燒之灰春秋夜明謂是降
神之日法王自在變化無窮置世界於微塵納湏彌於
黍米蓋理本虛無示諸方便而妖妄之軰苟求出家藥
王燔軀波斯灑血假未能然猶當克念寧有改形易貌
有異世人恣意放情還同俗物龍宫餘論鹿野前言此
而得容道風前墜伏惟陛下受天明命屈已濟民山鬼
效靈海神率職湘中石鷰沐時雨而羣飛臺上銅烏愬
和風而杓轉以周都洛邑治在鎬京漢宅咸陽魂歸豐
沛汾晉之地王迹始維眷言遊幸且勞經略猶復降情
文苑斟酌百家想執玉於瑶池念求珠於赤水竊以王
母獻環繇感周德上天賜佩實報禹功二班勒史兩馬
製書未見三世之辭無聞一乘之旨帝樂王禮尚有時
而㳂革左道怪民亦何疑於沙汰又問刑罰寬猛孝謙
對曰臣聞惟王建國刑以助禮猶寒暑之贊隂陽山川
之通天地爰自末葉法令稍滋秦篆無以窮書楚竹不
能盡載有司因此開以二門高下在心寒暑隨意周官
三典棄之若吹毛漢律九章違之如覆手遂使長平獄
氣得酒而始消東海孝婦因災而方雪詔書挂壁有善
而莫遵姦吏到門無求而不可皆繇上失其道民不見
德而議者守迷不尋其本鍾繇王朗追怨張倉祖納梅
陶共尤文帝便謂化屍起偃在復肉刑致治興邦無關
周禮伏惟陛下待旦坐朝留心政術明罰以糾諸侯申
恩以孩百姓黃旗紫蓋已絶東南白馬素車將降軹道
若夫峻典深文臣實未悟何則人肖天地俱禀隂陽安
則願存擾則圖死故王者之治先務禮樂如有未從刑
書乃用寬猛兼設水火俱陳未有專任商韓而能長久
昔秦歸士會晉盜來奔舜舉臯陶不仁者遠但令釋之
定國迭作理官龔遂文翁繼為郡守科簡律令一此憲
章欣聞汲黯之言泣斷昭平之罪則天下自治大道公
行豸獸含牙蒼鷹垂翅楚王錢府不復頒封漢獄冤囚
自然蒙理後服之徒既承風而慕化有截之内皆蹈德
而詠仁號以成康何難之有又問禍福報應孝謙對曰
臣聞五方易辨尚待指南百世可知猶湏吹律天道秘
遠神迹難原不有通霛孰能盡悟乘槎至於河漢唯覩
牽牛假寐遊於上玄止逢翟犬造化之理既寂寞而無
傳報應之來固難得而妄說但秦穆有道勾芒錫年虢
公凉德蓐收降禍高明在上定自有知不可謂神冥昧
難信若夫仲尼厄於陳蔡孟軻困於齊梁自是不遇其
時寧關性命之理子胥無君馬遷腐下受誅取辱何可
尤人至如協律見親擢船得幸從此而言更不足怪周
王漂杵致天之罰白起誅降行已之意是以七百之祚
仍加姬氏杜郵之戮還屬武安昔漢問上計不過日蝕
晉策秀才止於寒火前賢往士咸用為難推古比今臣
見其易然草萊百姓過荷恩私三拆寒膠再遊金馬王
言昭賁思若有神占對失圖伏深悚懼尚書擢第以遜
為當時第一八年詔尚書開東西二省官選所司策問
遜為當時第一
册府元龜卷六百四十八
