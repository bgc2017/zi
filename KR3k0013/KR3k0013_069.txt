册府元龜卷六十九宋王欽若等撰
帝王部
審官
書曰明王立政不惟其官惟其人又曰治亂在庶官是
知求賢審官有國所重知人則哲惟帝其難故王者奉
若大猷竝建百職莫不登進俊傑愼簡才德量能授事
使人以器是以不能者止而能者競勸官修其方吏善
於職庶政允穆而治道康矣斯則稽古用乂為邦之大
要也原夫設官分職所以建民極而亮天工授方任能
所以熙王度而經事典大雅之作實美於能官三代之
隆皆繇於得士故以德詔爵以能詔事斯不可以不愼
者也
虞舜曰咨四嶽有能奮庸熙帝之載(奮起庸功載事訪羣臣有能起發其)
(功廣堯之事者言舜曰以别堯)使宅百揆亮采惠疇(亮明惠順疇類也求其人使居百揆)
(之位以明亮庶事而順成庶類也)僉曰伯禹作司空(四嶽同辭而對禹代鯀為崇伯入為)
(天子司空治洪水有成功言可用之)帝曰俞咨禹汝平水土惟時懋哉(然其)
(所舉稱禹前功以命之懋勉也惟居是百揆勉行之)禹拜稽首讓於稷契暨臯陶
(稽首首至地稷田正官名棄姓姬氏契臣名姓子氏暨及也)帝曰俞汝往哉(俞者然其所推)
(之賢汝往哉者不許其讓)帝曰棄黎民阻饑汝后稷播時百榖(阻厄播布)
(也衆人之厄在饑汝后稷布種是百榖以濟之美其前功以勉之)帝曰契百姓不親五
品不遜(五品謂五常遜順也)汝作司徒敬敷五教在寬(布五常之教務在寬)
(所以得人心亦美其前功)帝曰臯陶蠻夷猾夏寇賊姦宄(猾亂也夏華夏劫人)
(曰寇殺人曰賊在外曰姦在内曰宄言無教之致)汝作士五刑有服(士理官也五刑墨劓)
(剕宫大辟服從也言得輕重之中正)五服三就(既從五刑謂服罪也行刑當就三處大罪于原野大)
(夫于朝士于市)五流有宅五宅三居(謂不忍加刑則流放之五宅三居者流雖有五而宅)
(之俾為三等之居大罪四裔次九州之外次千里之外)惟明克允(言臯陶能明信五刑施之遠近)
(蠻夷華夏咸信服無敢犯者因禹讓三臣故歴述之)帝曰疇若予工僉曰垂哉(問能)
(誰順我百工事者朝臣舉垂垂臣名)帝曰俞咨垂汝共工(共謂供其職事)垂拜稽
首讓於殳斨暨伯與(殳斨伯與二臣)帝曰俞往哉汝諧(汝能諧和此官)
帝曰疇若予上下草木鳥獸僉曰益哉(上謂山下謂澤順謂施其政教)
(取之有時用之有節言伯益能之)帝曰俞咨益汝作朕虞(虞掌山澤之官)益拜
稽首讓於朱虎熊羆帝曰俞往哉汝諧(朱虎熊羆二臣名垂益所讓四)
(人皆在元凱之中)帝曰咨四岳有能典朕三禮僉曰伯夷(三禮天地)
(人之禮伯夷臣名姜姓)帝曰俞咨伯汝作秩宗(秩序也郊廟之官)夙夜
惟寅直哉惟清(夙早也言早夜敬思其職興禮施政教使正直而清明)伯拜稽
首讓於䕫龍(䕫龍二臣名)帝曰俞往欽哉(然其賢不許讓)帝曰䕫命
汝典樂教胄子(冑長也謂元子以下至卿大夫子弟教以詩歌中和祗庸孝友)直而温
寬而栗(教之正直而温和寬洪而能莊栗)剛而無虐簡而無傲(剛失入虐簡失)
(入傲教之以防其失)詩言志歌永言(謂詩言志以導之歌詠其義以長其言)聲依永
律和聲(聲謂五聲宫商角徵羽律謂六律六吕十二律之音言當依聲律以和樂)八音克諧
無相奪倫神人以和(倫理也八音能諧理不相奪則神人咸和命䕫使勉之)䕫曰
於予擊石拊石百獸率舞(石磬也磬音至清拊亦擊也舉清者和則其餘皆從矣樂)
(感百獸使相率而舞則神人可知)帝曰龍朕堲讒說殄行震驚朕師(堲疾)
(殄絶震動也言我疾讒說絶君子之行而動驚我衆欲遏絕之)命汝作納言夙夜出納
朕命惟允(納言喉舌之官聽下言納于上受上言宣于下必以信)帝曰咨汝二十
有二人(禹垂益伯夷䕫龍六人新命有職四岳十二牧凡二十二人特勅命之)欽哉惟時
亮天工(各敬其職惟是乃能信立天下之功)三載考績三考黜陟幽明(三年)
(有成故以考功九歲則能否幽明有别黜退其幽者進其明者)庶績咸熙分北三苗(考績)
(法明衆功皆廣三苗幽闇君臣善否分北流之不令相從)
漢高祖時趙堯為符璽御史時高祖為趙王如意置貴
彊相乃徙御史大夫周昌為趙相久之高祖持御史大
夫印弄之曰誰可以為御史大夫者熟視堯曰無以易
堯(言堯可為之餘人不能勝也易代也)遂拜堯為御史大夫
宣帝每拜刺史守相輙親見問觀其所繇退而考察所
行以質其言(質正也)有名實不相應必知其所以然常稱
曰庶民所以安其田里而亡歎息愁恨之心者政平訟
理也(訟理言所訟見理而無冤滯也)與我共此者其唯良二千石乎
蕭望之宣帝時為少府帝以望之經明持重論議有餘
材任宰相欲詳試其政事乃以為左馮翊
元帝即位待詔鄭朋薦張敞先帝名臣宜傅輔皇太子
帝以問前將軍蕭望之望之以為敞能吏任治煩亂材
輕非師傅之器天子使使者徵敞欲以為左馮翊會病
卒
成帝時翟方進為丞相司直是時起昌陵營作陵邑貴
戚近臣子弟賓客多辜㩁為姦利者(㩁專也辜㩁者言已自專之它人取)
(者輒有罪)方進部掾史覆案發大奸贓數千萬帝以為任公
卿(任堪也)欲試以治民徙方進為京兆尹後至宰相
後漢光武即位以䜟文用平狄將軍孫咸行大司馬衆
咸不悦詔舉可為大司馬者(載䜟文曰孫咸征狄也)羣臣所推唯
吳漢及景丹帝曰景將軍北州大將軍是其人也然吳
將軍有建大策之勲(謂發漁陽兵也)又誅苗幽州謝尚書其功
大(苖曾謝躬)舊制驃騎將軍與大司馬相兼也(武帝置大司馬號大將軍)
(驃騎將軍也)乃以吳漢為大司馬而拜丹為驃騎大將軍
明帝時館陶公主為子求郎不許而賜錢千萬謂羣臣
曰郎官上應列宿出宰百里苟非其人則民受其殃是
以難之故吏稱其官民安其業遠近肅服戸口滋殖焉
章帝建初五年五月辛亥詔曰朕思延直士側席異聞
其先至者各以發憤吐懣略聞子大夫之志矣皆欲置
於左右顧問省納建武詔書又曰堯試臣以職不直以
言語筆札今外官多曠竝可以補任
和帝永元七年夏四月辛亥朔日有食之詔曰元首不
明化流無良政失於民讁見於天(讁譴責也禮曰陽事不得讁見於天日為)
(之食)深唯庶事五教在寬是以舊典因孝廉之舉以求其
人(武帝元和元年董仲舒初開其議詔郡國舉孝廉各一人)有司詳選郎官寬博有
謀才任典城者三十人(任堪也音仁林反)既而悉以所選郎出
補長相(長縣長相侯相也十三州志云縣為侯邑則令長為相秩隨令長本秩)
元興元年春正月戊午引三署郎召見禁中(漢官儀三署謂五官)
(署左右署也各置中郎將以司之郡國舉孝廉以補三署郎年五十以上屬五官其次分在左右署凡有中郎)
(侍郎郎中議郎四等無員禁中者門戶有禁非侍御者不得入故謂禁中)選除七十五人補
謁者長相
順帝陽嘉元年詔曰間者以來吏政不勤故災咎屢臻
盗賊多有退省所繇皆以選舉不實官非其人是以天
心未得人情多怨書歌股肱詩刺三事今刺史二千石
之選歸任三司其簡序先後精覈高下歲月之次文武
之宜務存厥衷
魏明帝詔舉中書郎謂吏部尚書盧毓曰得其人與不
在盧生耳選舉莫取有名有名如畫地作餅不可噉也
會司徒缺毓舉韓暨敦篤至行帝乃用之
晉武帝太始二年二月詔曰古者百官官箴王闕然保
氏特以諫諍為職今之侍中常侍實處此位擇其能正
色弼違匡救不逮者以兼此選
唐彬為弋陽太守明設禁防百姓安之以母喪去官益
州東接吳寇監軍位缺朝議用武陵太守楊宗及彬武
帝以問散騎常侍文立立曰宗彬俱不可失然彬多財
欲而宗好酒惟陛下裁之帝曰財欲可足酒者難改遂
用彬
華恒為太常尋以疾求解詔曰太常職主宗廟烝嘗敬
重而華恒以疾不堪親奉職事夫子稱吾不與祭况宗
伯之任職所司邪今轉恒為廷尉
後魏道武天興元年秋八月帝臨昭陽分置衆職引朝
臣文武親自揀擇量能叙用
太武神䴥元年春正月以天下守令多行非法精選忠
良悉代之
孝文謂公孫良曰項年用人多乖觀才之授實是武人
而授以文官黜同大例於理未均諸如此比黜官如初
穆亮為侍中尚書左僕射於時復置司州孝文曰司州
始立未有僚吏須立中正以定選舉然選舉之任必須
德望兼資者世祖時崔浩為翼州中正長孫高為司州
中正可謂得人公卿等宜自相推舉必令稱允尚書陸
叡舉亮為司州大中正
廣陵王羽為太保錄尚書事孝文嘗顧謂羽曰考課之
上下二等可為三品中等但為一品所以然者上下是
黜陟之科故旌絲髮之美中等守本事可大通羽先呈
廷尉五局司直帝曰夫刑獄之難實惟自古必也斷訟
夫子所稱然五局所司專主刑獄比聞諸風聽多論五
局不精知人之難朕豈獨决嘗與羣臣同之卿等各陳
所聞又謂羽及少卿鄧述曰五局司直卿等以為何品
羽對曰諸司直竝簡聖心往者百官初置擢為獄官聽
訟察詞無大差越所以為二等者或以梘事利鈍或以
見機遲速朝廷既有九品之制故計其絲髮之差以為
品第統論所得大都相似帝曰朕頃年以其人識見可
取故簡司獄官小優劣不足為差然廷尉所司人命之
大事須心平性正抑強哀弱不避貴勢直情折獄者可
為上等今欲聽採風謠虛實難悉苟欲不採事無所據
然人言惡者未必是惡言善者未必是善所以然者或
斷訟不避豪貴故人以為惡或將勢抑賤人以為好然
朕之聽皆貴者言是以遲廻三復良繇於此局事須冰清
玉潔明揚褒貶卿等既是親典邪正得失悉所具之可
精辨以聞鄧述對曰陛下行賞得人餘皆甘心若賞不
能盡無以勸厲如臣愚見願不行賞帝曰朕昔置此官
許三年考陟必行賞罰既經今考若無黜陟恐正直者
莫肯用心邪曲者無以改肅自非擇之於公何能盡其
至理雖不可精其微致且望粗有殿最諸尚書更與羣
臣善量所以
太和十九年十月壬戌詔諸州牧精品屬官考其得失
為三等之科以聞將親覽而升降焉
宣武延昌中臨朝堂親自黜陟授明亮勇武將軍亮進
曰臣本官常侍是第三清今授臣勇武其號甚濁且文
武又殊請更改授帝曰今依勞行賞不問清濁卿何得
復以清濁為辭亮曰聖明在上清濁故分臣既屬聖明
是以敢啟帝曰九流之内人咸君子雖文武號殊佐治
一也卿何得獨欲乖衆妄自相親所請未可但依前授亮
曰今江左未賓書軌宜一方為陛下授命前驅拓定吳
會官爵陛下之所輕軀命微臣之所重陛下方收所重
何惜所輕帝笑曰卿欲為朕拓定江東揃平蕭梁揃平
拓定非勇莫可今之所授寔副卿言辭勇及武自相矛
楯亮曰臣欲仰禀聖規運籌而定何假勇武方乃成功
帝曰謀勇二事體本相須若勇而無謀則勇不獨舉若
謀而無勇則謀不孤行必須兼兩乃能制勝何得云偏
須運籌而不復假勇乎亮曰請改授平遠將軍帝曰運
籌用武然後遠人始平卿但用勇平之何患不得平遠
也亮乃陳謝而退
孝明神龜中辛雄除尚書駕部郎中轉三公郎其年沙
汰郎官務精才實唯雄與羊深等八人見留餘悉罷遣
前廢帝普泰元年四月己未於顯揚殿簡試通直散騎
常侍散騎侍郎通直郎剩員非才者他轉之自天下多
事東西二省官員委積帝勅羊深與常侍盧道處元晏
元法等選人補定自奉朝請以上各有沙汰
唐太宗貞觀二十二年幸翠微宫授司農卿李緯為民
部尚書房玄齡時在京城留守會有自京師來者帝問
曰玄齡聞李緯拜尚書如何對曰玄齡但云李緯好髭
鬚更無他語帝遽改授緯雒州刺史
高宗龍朔二年五月丙申大司憲竇德玄為司元太常
伯左肅機源直心為奉常正卿劉祥道正授司刑太常
伯守司宰正卿駙馬都尉薛瓘為司宗正卿司刑少常
伯侯善業為守詳刑正卿蘭臺侍郎弘文館學士上官
儀為西臺侍郎撿挍左相許圉師為左相司列少常伯
郝處俊為太子左中護左中護賀蘭敏之為左侍郎弘
文館學士德玄等所授官竝帝自注定既而謂李勣等
曰朕所授未知允當與否選賢任能雖帝王之所務然
臣下宜各進乃誠舉不失選疇咨僉議必盡是心上下
情通何憂不理但為永徽以來頗聞朋黨懲艾此事實
亦生疑今不共公等商量則自注定自覺專固以為媿
也勣等引咎拜謝及許圉師等入謝帝謂曰搆大厦者
必藉羣材理天下者必資良佐比來食祿之官多不稱
職或遽相朋附或忘公徇私庶政未康或繇於此我所
以就中揀擇親注此官各宜用心勿踵前弊無令後人
嗤失鑒也
中宗景龍元年十一月制曰共理天下者在良二千石
宜令中書門下於内外揀擇必取材望兼優公清特著
可以宣風導俗具以名聞
睿宗景雲元年九月丙子制曰建官惟賢典誥丕訓任
人以器先王令圖蓋欲庶政和平萬邦祗乂朕以寡昧
克纉休業求衣側席無忘寤寐頃屬奸回擅權撓亂綱
紀互相引進逓為比周點汙清朝實繇於此遂使玉石
無辨涇渭莫分其制勅授官宜令所司勘責不因别功
遂越賞授先有負犯㒺冒得官竝量事處分彰善癉惡
異等區分梟鸞不接羽蒿蘭不同類宣示中外知朕意
焉
二年十月勅曰寅亮天工弼諧庶績宰臣之任也彰善
癉惡激濁揚清御史之職也政之理亂實繇此焉朕丕
膺鴻緒三年於兹日旰而食夜分而寢萬乘非樂四海
為憂思欲小康蒸人允答羣望懲勸之詔歲月相仍然
耳不聞彈劾之聲目未覩剛正之舉豈内外寮吏咸未
循公邪將有司廻避隐惡不聞邪每念於此惄焉如疚
言而不行責在薄德知而不奏誰之過歟御史等不樹
朝綱合從屏黜但緣未親處分志在含忍宜許自新以
圖遠效内外文武官有老弱疾患貪暴侵漁不舉職事
材職不相當者三日内各錄状進外州刺史上佐多不
簡擇内外之職出入須均京官中有材幹堪理人者量
與外官外官有清慎者與京官
玄宗開元二年正月壬申制曰朕聞天為大者孰先於
育物物最靈者莫甚於愛人故樹之后王以康兆庶緬
鑒前烈深為遠圖懼德之不修化之未偃寅畏夙夜如
臨泉壑然則疇咨命於四岳黜陟在乎三載既以百姓
為心明非一人獨理今之牧守古稱侯伯賢者任之則
循良之迹著不賢者任之則怨苦之聲作每冀精於所
擇委之俞往豈時或頽靡苟且尚多何吏之殊尤寂寞
不嗣静言政要朕用憮然間歲水旱周於郡國倉廪不
蓄閭閻薦饑加以黜陟頗多冗官增弊至於處置皆憑
次舉當於京官内簡宏才通職堪致理興化者量授都
督刺史等官在外藩頻有升進状者量授京官使出入
常均永為常式課最超等必議陞選循默守常必加黜
免昭昭賞罰可不愼歟昔子産相鄭以致和平曹參相
齊貴於清静清静則不擾不擾則和平和平則不争不
争則知恥愛費而與休息除煩而從簡易自當農者歸
壠畝蠶者勤績紡既富而教乃克有成道德齊禮不遠
斯復庶幾在位知朕此心
三年六月戊午勅曰刺史宜兼於京官中簡擇歴任有
善政者補置於司農太府少府等司既掌財物已知次
第復稱執事不在取限
八年勅曰刺史古之通侯公卿國之重臣百揆時叙必
在得賢萬邦咸寧期於共理郎官出宰抑於前事方伯
登台聞之往躅頃來朝士出牧例非情愿緣沙汰之色
或受此官縱使超資尚多懷耻亦朝廷勲舊暫鎮外壹
却任京都無辭䧏屈且希得人衆以為榮為官擇人豈
合如此自今已後諸司清望官闕先於牧守内精擇都
督刺史等要人兼向京官中簡授其臺郎已下除改亦
於上佐縣令中通取俾中外迭用賢良靡遺庶績其凝
九功惟允即宜銓擇以副朕懷
十二年以黃門侍郎王丘中書侍郎崔沔為吏部侍郎
王易從等為諸州刺史因勅宰臣曰朕欲妙擇牧宰以
崇教化欲重其資望以勵衣冠自今已後三省侍郎有
缺先求曾任刺史者郎官缺先求曾任縣令者
二十四年帝以諸州别駕長史司馬佐刺史之理命有
司考其勤勞及有政者遂以衞州長史盧見象等二十
二人逓遷其職制曰善為理者固道在至公能官人者
俾才無滯用今之羣吏列於郡國績有可考政或可觀
既久於所職當叙之以位衞州長史盧見象等頃在條
察克著聲猷計年有成以時議進期乎知勸且曰無遺
彼欲速者自衒而至廉耻之道喪干進之責深悠悠斯
人朕無所取凡百在位宜悉乃懷
天寳十載詔曰共理親人在於郡守縣令今二千石朝
廷精擇咸得其人縣令委之選司慮未盡善孰若連職
同官見其蹤跡宜令天下太守各舉堪任縣令一人善
惡賞罰必及所舉所司仍明作條例
肅宗至德二年十二月詔簡擇郎官有堪任太守縣令
者委京清資五品已上及郎官御史薦聞
二年正月大赦詔刺史上佐錄事參軍縣令委中書門
下速於諸色人中精加訪擇補擬判司丞已下宜令所
繇銓揀
乾元二年九月詔曰朕聞效官者必量力而授任致理
者亦擇才而簡能况風化之源本資於長吏升降之義
用明於朝典古之建萬國親諸侯蓋以撫綏黎民宣布
王化則今之令長古稱子男矜孤恤寡均徭省賦皆是
職也朕以薄德恭膺寳位屬殘孽猶聚戎軍未戢雖憂
國之計且務於濟時而恤人之心每深於惠物將求厚
俗必在審官至於刺史治中皆制命所授辨其材術蓋
在朝廷先令中書門下精加擇訪務德惟良如非理人
之材竝即量宜改授且諸縣令員數應多如聞處理之
間廉平者少或使司所奏以功見稱或主司所擬循資
而授儻乖任用空忝親人或有案牘之間曾未閑於令
式征賦之際皆委任於胥徒繇是吏轉生奸遂為蠧政
人不堪命因而失業興言及此良用憮然夫易柱以調
弦聲之和也革弊而從理政之體也漢宣帝曰與我共
理天下者其惟良二千石乎因知方嶽之任足以委黜
陟之權矣凡諸道節度皆職備防戎政在理兵豈遑廉
問必令郎官御史分命廵察則乘驛暫往難於委知諒
無益於澄清反有增於勞擾其天下縣令各仰本州府
長官審加詳擇如有衰耄暗弱或貪財縱暴不閑時政
為害於人竝具名錄奏即與改替其才職相當者竝依
舊奏定已後有不稱者所繇官長量加殿黜庶理人之
職無或謬焉又入仕之流本期展用且無事實豈可徒
勞今員外之官所在甚衆既不釐務空效馳驅將適鄉
閭復拘職守念其旅寓良可優矜應州縣見任員外官
竝任其所適計秩滿後各與成資仍於本色内減一兩
選與留其先緣罪累貶授者不在此限如員外官中材
識幹濟曾經任使州縣所資者亦任量留上州不得過
五人中州不得過四人下州不得過三人上縣已上不
得過一人古之任官必寄成政如長吏數易則綱條不
恤所以人懷苟進之心俗靡居常之業比者或開此弊
實謂未便於時自今已後刺史縣令更不得數有移改
善政聞於上則當議擢遷如道失厥中亦自申懲誡黜
陟之道固有彛章又比來刺史之任皆先奏州縣官屬
苟為改作孰免顔情自今已後除帶刺史判官外一切
不得奏改官吏到任之後察有罪累及不稱職者任具
状奏聞請然後量所與替其刺史非兼節度但有防禦
使者副使判官委於本州官中推擇亦不得别奏人竝
委中書門下者為常法庶使官無失位政有常經宣示
天下宜知朕意
德宗嗣位以御史大夫浙西觀察使李涵和易無摶擊
之才除太子少傅以父諱少康改撿挍工部尚書兼光
祿卿
貞元二年正月詔常參官及節度觀察防禦軍使城使
兵馬使諸州刺史少尹赤令畿令并七品已下清官及
大理司直評事等頃者令内外新授官人三月内上表
舉一人自代欲於中選才堪者任用比來所舉多有無
實殊乖所謂求才之意自今已後每舉人皆令指陳其
承前事跡如有政能行義藝業勞效各分析言之
四年九月癸酉詔中書門下選常參官曾為牧守理行
有聞者具名聞奏與諸薦守宰論政事知所任者具名
封進應被舉官等令御史臺及吏部撿挍勘資次勿令
踰越然後臨試處分仍永為常式
十五年正月以右諫議大夫知匭使田敦為兵部郎中
敦素承顧問帝將用為兵部侍郎乂疑其年少故且授
郎中
憲宗時宰相以張仲素段文昌進名為學士帝阻之以
行止未正不宜在内庭
穆宗元和十五年二月御丹鳳樓大赦詔擇刺史縣令
宜委門下中書省御史臺官有所請知即具薦聞如贓
汚賤人當坐舉
長慶元年以兵部尚書李綘為吏部尚書以吏部尚書
蕭俛為兵部尚書制曰綘俛皆本朝先後之名相也而
吏司為劇俛固以疾辭兵務差閒綘處之餘裕各令總
理庶謂得宜
文宗太和五年五月丙辰以新授太子賓客王堪為均
王傅堪前為將作監修太廟違慢罰俸及授太子賓客
給事中李固言曰調護之重不宜坐馳慢以居之故再
有此命
開成元年四月壬申帝御紫宸殿問宰臣李石曰有何
人候對石曰有令狐楚鄭肅等石奏曰陛下今日令諸
有司官各以公事面奏未知決事之時對臣與覃伏候
臣等退帝曰有司公事見亦無爽帝又曰吏部中事非遷
才安得摭實無濫且欲變更得否石曰縣令錄事參軍
改變即得諸官且循舊為便帝曰選曹豈辨賢愚但若
配官耳乃詔兵部侍郎知銓事崔鄲尚書右丞知銓事
鄭肅問曰縣令錄事參軍如何比擬曰資序相當省問
其為官之道堪即注擬帝曰依資合得才不堪者如何
鄲曰與遠處慢惡官帝曰若以遠地為慢惡與不堪者
即遠人何若也殊可哀憫尤須擇良吏處之帝曰朝廷
求理遠近皆須得人苟用非其才何繇得理宰臣對曰
陛下求理意深百司述職至少今悉令有司官候對一
一處分即何憂不理皆稱賀而退又召御史中丞李翊
兵部尚書判戶部王超禮部尚書高鍇鴻臚卿李逵司
農卿李玘等各問本司事帝曰朝廷事在衆官戮力同
心方得必理勉務躬親公事
六月丙寅宰臣奏事於紫宸殿鄭覃等奏南省闕丞郎
請用秘書監張仲方帝曰中臺郎朝廷重選仲方為京
兆尹華州刺史不聞其政苟授之如有政者何帝前以
渾瑊勲閥之家疑其昧於政事將不與郡宰臣亟請之
今又以仲方官業無聞不得在丞郎之選宰臣等稱賀
而退
二年二月帝御紫宸殿謂宰臣曰且聞外郡甚有無政
處卿亦知否李固言曰臣見說鄧州王堪衰耄頗甚隨
州鄭襄亦無政術帝曰王堪豈不是貞元中御史否時
三院御史只此一人猶在又問唐州是趙蕃否宰臣皆
曰是鄭覃曰王堪臣見是舊人舉為刺史鄭襄比來守
官亦無敗事若言外郡不理臣亦更有所聞事未詳審
不敢指說宰臣退召起居張次宗問刺史次宗曰王堪
實衰耄恐須與替御史中丞狄兼謩奏本司事帝亦以
三郡訪之兼謩曰王堪比亦廉直但耄已及之鄧州疆
土缺館驛多須才力任持方可集事又數道防秋兵路
出鄧州饋餉之繁不供是懼唐州趙蕃未聞有過隨州
鄭襄臣素不識又問鄧州有何土産對曰所出止於鹿
紬絹與數種藥列在貢籍至如南都賦穰橙鄧橘亦無
其實蓋以兼謩嘗為鄧州刺史
三年十一月癸酉帝御紫宸殿問宰臣曰天寳不治當
時姚宋在否李珏曰此時姚亡宋罷珏又曰玄宗謂羣
臣曰我自即位不曾枉誅一人不知任李林甫破人家
不少陳夷行曰陛下不可移權與人多時楊嗣復曰夷
行此言未了并惑陛下頃太宗用房玄齡十六年魏徵
十五年何嘗有變臣以為用房魏多時不為不理用邪
佞一日亦不可耳帝曰丁居晦作中丞何如因悉數大
臣而品第之嘆曰宋中錫堪任此官惜哉又曰牛僧儒
可為大夫宰臣鄭覃曰頃者中丞未嘗搏擊恐無風望
帝曰不然鸞鳳與鷹隼事異帝又曰居晦作得此官朕
曾以時諺謂杜甫李白軰為四絶問居晦居晦曰此非
君上要知之事朕嘗以此記得居晦今所以擢為中丞
宣宗大中元年正月赦制文古者郎官出宰公卿理郡
所以重親人之官急為政之本自澆風興扇此道稍消
頡頏清途便至顯貴理人之術未嘗經心欲使究百姓
艱危通天下利病不可得也朕為政之始思厚時風軒
墀近臣蓋備顧問如其不知病苦何以應朕訪求自今
後諫議大夫給事中中書舍人未曾任刺史縣令或在
任有敗累者委宰臣不得進擬
後唐莊宗同光二年二月南郊畢制曰共理者太守之
官親人者縣宰之任戈鋋稍弭政術為先刺史縣令有
勸課農桑招復戸口增加税額撿勘不虛委本道觀察
使條件奏聞當加進陟如貪墮不理害及於人者速便
停替務於葺養稱朕意焉况親人之官無先於令錄致
治之道必擇於才能苟選任不自於朝廷則恩澤全歸
於侯伯近日諸道奏請授官人數轉多闕員全占交墮
體例須正條綱委中書門下舉舊例條理奏聞刺史總
一州之政縣令專百里之權至於紏督之司竝為親人
之任偽朝取士多不擇才蓋自藩方奏論因及權勢囑
託公行賄賂蔑顧典章到官惟務於誅求在任莫司於
葺理或聚蓄更希後任或掊歛以報前恩上下相蒙遠
邇為害生靈困弊職此之繇自此牧守令錄之官委中
書門下精加選擇至於三銓注擬亦在審詳吏能如貪
猥有聞不得更受令錄及到官後委本道觀察使切加
銓轄仍勒本州判官專為察訪如掩贓罪不具聞奏豈
為獨罪本官兼亦累及長史
晉高祖天福四年四月以右驍衞大將軍李從朗領楚
州防禦使從朗前朝宗子帝之姻屬也唐淑妃王氏累
為請命懇求郡寄帝以前歴四州不聞其政故與其名
錫其俸而著於班不令釐事
周太祖廣順元年九月丁亥以司封員外郎桑能為鳳
翔少尹殿中侍御史竇元靖為京兆少尹司門員外郎
宋曙為陸渾令工部員外郎易弼為贊善大夫右補闕
高守瓊為登封令桑能維翰之庶弟也元靖貞固之庶
兄也(先是晉命將終漢宣初建三署清華之地雜冗屑無才行者處之歲滿序遷漸至華顯有職者耻與)
(之為伍蓋當塗者不愼小官也至聖朝出此數人而擢英翹之士簮纓之間賢不肖始似有區别矣)
世宗顯德二年正月甲戌帝謂侍臣曰去歲濟州臨邑
民來訴灾瀰尋命使臣遍與通撿所望供輸咸得均濟
昨聞廣種植戸民不欲通撿咸忿其訴灾者至有潜爇
其家産者朕自聞之極深軫憫侍臣對曰時季以來民
多疚惡帝曰非民之狡蓋朕治之未至亦猶親人之官
未當耳此後尤宜精求令長免使黎民受弊
七月丙戌帝謂侍臣曰藩郡賓職下至令錄皆親吾民
事任非輕也所宜歴試求人委之共理宰臣奏曰人有
雖負文學不能幹事者有藝不及人能幹事者有貌鄙
言訥通理道者有竒資辨言昧時務者求人之道自古
為難帝曰豈朕不及前代明王何竒材名士未盡出邪
册府元龜卷六十九
