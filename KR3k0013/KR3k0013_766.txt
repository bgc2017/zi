册府元龜卷七百六十六宋王欽若等撰
總錄部
攀附第二
後周赫連達初姓杜字朔周魏末從清水公賀拔岳征
討有功及岳為侯莫陳悦所害軍中大擾趙貴建議迎
太祖諸將猶豫未决達曰宇文夏州昔為左丞明略過
人一時之傑今日之事非此公不濟趙將軍議是也達
請輕騎告哀仍迎之諸將或欲南追賀拔勝或云東告
朝廷達又曰此皆遠水不救近火何足道哉貴於是謀
遂定令達馳往太祖見達慟哭問故達以實對太祖遂
以數百騎南赴平凉引軍向高平及悦平加平東將軍
寇雒初從賀拔岳西征万俟醜奴為右都督後侯莫
陳悦既害岳欲并其衆時初喪元帥軍中惶擾雒於諸
將之中最為舊齒素為衆所信乃收集將士志在復讎
共相糾合遂全衆而返既至原州衆咸推雒為盟主統
岳之衆雒與趙貴等議迎太祖後至侍中
趙善初仕魏為行臺賀拔岳長史岳為侯莫陳悦所害
善共諸將翊戴太祖乃從平悦
吕思禮為行臺賀拔岳所重岳為侯莫陳悦所害趙貴
等議遣赫連達迎太祖思禮預其謀及太祖為關西大
都督以思禮為府長史
梁禦為鎮西將軍從賀拔岳鎮長安及岳被害禦與諸
將同謀翊戴太祖
若干惠為中堅將軍從賀拔岳西征万俟醜奴及岳為
侯莫陳悦所害惠與諸將翊戴太祖乃從平悦後至司
空
梁臺為假節衛將軍賀拔岳引為心膂岳為侯莫陳悦
所害臺與諸將議翊戴太祖從討悦破之後至鄜州刺
史
庫狄昌初從賀拔岳西征及岳為侯莫陳悦所害昌與
諸將議翊太祖從平侯莫陳悦後為東夏州刺史
王德字天恩從賀拔岳平隴右為龍驤將軍岳為侯莫
陳悦所害德與諸將定議迎太祖從平悦後至涇州刺
史
裴果字戎昭仕魏太昌中為陽平郡丞太祖曾使并州
與果遇果知非常人密託附焉後為眉復州刺史
申徽初仕東魏為大尉府行參軍孝武初徽以雒陽兵
難未已遂間行入關見太祖與語竒之薦之於賀拔岳
岳亦雅相敬待引為賓客太祖臨夏州以徽為記室參
軍兼府主簿文帝察徽沉密有度量每事信委之乃為
大行臺郎中
王羆初為後魏車騎大將軍涇州刺史未及之部屬太
祖徵兵為勤王之舉請前驅效命遂為大都督鎮華州
田弘初從爾朱天光為都督及太祖統衆宏求謁見乃
論世事深被引納即處以爪牙之任太祖嘗以所著鐵
甲賜弘云天下若定還將此甲示孤也後為少保襄州
刺史
梁昕字元明安定烏氏人少溫恭見稱州里太祖之迎
孝武軍次雍州昕以三輔望族上謁太祖見昕容貌瓌
偉深賞異之即授右府長流參軍
周惠達自太祖在魏時即用為秦州司馬安輯隴右及
太祖為大都督總管兵起雍復以惠達為府司馬便委
任焉魏孝武詔太祖尚馮翊長公主以惠達為長史赴
雒陽奉迎至潼關遇孝武已西即令惠達先見太祖謂
惠達曰昔周之東遷晉鄭是依今乘輿播越降臨關右
吾雖猥當其任而才愧昔人卿宜勠力共成功業以取
富貴也對曰惠達宦遊有年屬明公一匡之運富貴之
事非所敢望但願明公威德加於天下惠達得效其尺
寸則志願畢矣
王思政自太祖為魏丞相中軍大將軍思政雖被任委
自以非相府之舊每不自安太祖曾在同州與羣公宴
集出錦罽及雜綾絹數段命諸將摴蒱取之物既盡太
祖又觧所服金帶令諸人遍擲曰先得盧者即與之羣
公將遍莫有得者次至思政乃斂容跪坐而自誓曰王
思政羈旅歸朝蒙宰相國士之遇方願盡心效命上報
知已若此誠有實令宰相賜知者願擲即為盧若内懷
不盡神靈亦當明之使不作也便當殺身以謝所奉辭
氣慷慨一坐盡驚即拔所佩刀横於膝上攬摴蒱拊髀
擲之比太祖止之已擲為盧矣徐乃拜而受帶自此之
後太祖寄賞更深轉驃騎將軍
柳虬初為獨孤信開府從事中郎信出鎮隴右因為秦
州刺史以虬為二府司馬雖處元僚不綜府事唯在信
左右談論而已因使見太祖被留為相府記室追論歸
朝功封美陽縣男邑二百戶
隋崔仲方年十五與後周太祖諸子同就學時高祖亦
在其中由是與高祖少相欵密後以明經累遷為少内
史奉使淮南而還高祖為丞相與仲方相見握手極懽
仲方亦歸心焉其夜上便宜十八事高祖竝嘉納之又
見衆望有歸隂勸高祖應天受命高祖從之後至太常
卿信都太守
龐晃仕周為衛王直侍時高祖出為隨州刺史路經襄
陽衛王令晃詣高祖晃知高祖非常人深自結納及高
祖去官歸京師晃迎見高祖於襄邑高祖甚懽晃因白
高祖曰公相貌非常名在圖籙九五之日希願不忘高
祖笑曰何妄言也頃之有一雄雉鳴於庭高祖命晃射
之曰中則有賞然富貴之日持以為驗晃既射而中高
祖撫掌大笑曰此是天意公能感之而中也因以二婢
賜之情契甚密晃為常山太守高祖為定州總管屢相
往來俄而高祖轉亳州總管將行意甚不悦晃隂白高
祖曰燕代精兵之處今若動衆天下不足圖也高祖握
晃手曰時未可也及高祖為揚州總管奏晃同行既而
高祖為丞相進晃位開府命督左右甚見親待
尉遲崇仕周為儀同大將軍以兵鎮常山時高祖為定
州總管崇知高祖相貌非常每自結納高祖甚親待之
及為丞相尉遲迥作亂崇以宗族之故自囚於獄遣使
請罪高祖下書慰諭之即令馳驛入朝常置左右
盧賁仕周為司武上士時高祖為大司武賁知高祖非
常人深自推結宣帝嗣位加開府及高祖初被顧托羣
情未一乃引賁置於左右高祖將之東第百官皆不知
所去高祖潛令賁部伍仗衛因召公卿而謂曰欲求富
貴者當相隨來往往偶語欲有去就賁嚴兵而至衆莫敢
動出崇陽門至東宫門者拒不内賁諭之不去瞋目叱
之門者遂却既而高祖得入賁常典宿衛後至懷州刺
史
郎茂仕周為陳州戶曹屬高祖為亳州總管見而悦之
命掌書記時周武帝為象經高祖從容謂茂曰人主之
所為也感天地動鬼神而象經多糾法將何以致茂竊
歎曰此言豈常人所及也乃隂自結納高祖亦親禮之後
還家為州主簿高祖為丞相以書召之言及疇昔甚歡
後至尚書左丞晉陽宫留守
李諤自北齊歸周為天官都上士諤見高祖有竒表深
自結納及高祖為丞相甚見親待後至治書侍御史出
為通州刺史
郭榮仕周為司水大夫少與高祖相親狎情契極歡嘗
與高祖夜坐月下因從容謂榮曰吾仰觀玄象俯察人
事周歷已盡我其代之榮深自結納未幾高祖總百揆
召榮撫其背而笑曰吾言驗矣即拜相府樂曹參軍後
至左光禄大夫
柳裘仕周為御節大夫宣帝不豫留侍禁中與劉昉韋
謩皇甫績同謀引高祖入總萬機高祖固讓不許裘進
曰時不可再機不可失今事已終宜早定計天與不取
反受其咎如更遷延恐貽後悔高祖從之進位上開府
拜内史大夫委以機密
竇榮定仕周為佽飛中大夫其妻則高祖姊安城長公
主也高祖少小與之情契甚厚榮定亦知高祖有人君
之表尤相推結及高祖作相領左右宫伯使鎮守天臺
總統露門内兩廂仗衛嘗宿禁中後拜右武衛大將軍
李禮成仕周為民部中大夫妻竇氏早没知高祖有非
常之表遂聘高祖妺為繼室情契甚歡及高祖為丞相
進位上大將軍遷司武上大夫委以心膂
陳荗河東猗氏人高祖為隋國公引為寮佐遇待與李
圓通等每令典家事未嘗不稱旨高祖善之後遷上士
委以心膂及受禪拜給事黃門侍郎
長孫平仕周為小司寇高祖龍潛時與平情好欵洽及
為丞相恩禮彌厚後至太常卿判吏部尚書事
李德林仕周為御正下大夫高祖初授顧命令邢國公
楊惠謂德林曰朝廷賜令總文武事經國任重非羣才
輔佐無以克成大業今欲與公共事必不得辭德林聞
之甚喜乃答云德林雖庸懦微誠亦有所在若曲相提
㩦必望以死奉公高祖大悦即召與語劉昉鄭譯初矯
詔召高祖受顧命輔少主總知内外兵事諸衛既奉勑
竝受高祖節度鄭譯劉昉議欲授高祖冡宰鄭譯自攝
大司馬劉昉又求小冡宰高祖私問德林曰欲何以見
處德林曰即宜作大丞相假黃鉞都督内外諸軍事不
爾無壓衆心及發喪便即依此以譯為相府長史内史
上大夫昉但為相府司馬譯昉由是不平以德林為丞
相府屬加儀同大將軍未幾而三方搆亂指授兵略皆
與之參詳後為内史令
張煚仕周為儀同高祖為丞相煚深自推結高祖以其
有幹用甚親遇之及受禪拜尚書左丞
趙芬仕周為東京小宗伯鎮雒陽高祖為丞相尉遲迥
與司馬消難隂謀往來芬察知之密白高祖由是深見
親委遷東京左僕射
庾季才仕周為開府儀同三司及高祖為丞相嘗夜召
季才而問曰吾以庸虚受兹顧命天時人事卿以為何
如季才曰天道精微難可意察竊以人事卜之符兆已
定季才縱言不可公豈復得為箕潁之事乎高祖默然
久之因舉首曰吾今譬猶騎虎誠不得下也因賜雜綵
五十疋絹二百段曰愧公此意宜善為思之後至通直
散騎常侍均州刺史
于翼仕周為幽州總管高祖為丞相尉遲迥作亂遣人
誘翼翼鏁其使送之長安高祖甚悦及高祖受禪翼入
朝帝為之降榻握手極歡數日拜為大尉
李訽仕周為司衛大將軍高祖為丞相尉遲迥作亂遣
韋孝寬擊之以詢為元帥長史委以心膂軍至永橋諸
將不一詢密啟高祖請重臣監護高祖遂令高熲監軍
與熲同心協力唯詢而已及平尉遲迥進位上柱國改
封隴西郡公賜帛千疋
段文振仕周為天官都上士從韋孝寬經略淮南俄而
尉遲迥作亂時文振老母妻子俱在鄴城迥遣人誘之
文振不顧歸於高祖高祖引為丞相掾領宿衛驃騎
宇文慶仕周為寧州總管高祖為丞相復以行軍總管
南征江表師次白帝徵還以勞進位上大將軍高祖與
慶有舊甚見親待令督丞相軍事委以心腹尋加柱國
開皇初拜左武衛將軍進位上柱國數年出除涼州總
管歲餘徵還不任以職初帝龍潛時嘗從容與慶言及
天下事帝謂慶曰天元實無積德(臣欽若等曰天元後周宣帝尊號)視
其相貌夀亦不長加以法令繁苛耽恣聲色以吾觀之
殆將不久又復諸侯微弱各令就國曾無深根固夲之
計羽翮既翦何能及遠哉尉遲迥貴戚早著聲望國家
有釁必為亂階然智量庸淺子弟輕佻貪而少惠終致
亡滅司馬消難反覆之虜亦非池内之物變在俄頃但
輕薄無謀未能為害不過自竄江南耳庸蜀險隘易生
難阻王謙愚惷素無籌略但恐為人所誤不足為虞未
幾上言皆騐及此慶恐帝遺忘不復收用欲見舊恩顧
具錄前言為表而奏之曰臣聞知侔造化二儀無以隐
其靈明同日月萬象不能藏其狀先天弗違實聖人之
體道未萌見兆諒達節之神祗伏惟陛下特挺生知徇
齊誕御懷五岳而猶輕吞八荒而不梗蘊妙見於胸襟
運竒謨於掌握臣以微賤早逢天睠不以庸下親蒙推
赤所奉成規纖亳弗舛尋惟聖慮妙出蓍龜騐一人之
慶有徵實天子之言無戲臣親聞親見實榮實喜帝省
表大悦下詔曰朕之與公夲來親密懷抱委曲無所不
盡話言歲久尚能記憶今覧表奏方悟昔談何謂此言
遂成實錄古人之先知禍福明可信也朕言之驗自是
偶然公乃不忘彌表誠節深感至意嘉尚無已自是帝
每加優禮
楊素仕周為車騎大將軍及高祖為丞相素深自結納
高祖甚器之以素為汴州刺史
元景山仕周為亳州總管高祖為丞相尉遲迥稱兵作
亂榮州刺史宇文胄與迥通謀隂以書諷景山景山執
其使封書詣相府高祖甚嘉之進位上大將軍
李穆仕周為大佐輔總管高祖作相尉遲迥之亂也遣
使招穆穆鎻其使上其書穆子士榮以穆所居天下精
兵處隂勸穆反穆深拒之乃奉十三環金𢃄於高祖
盖天子之服也李渾穆第十子仕周為左侍上士尉遲
迥反於鄴時穆在并州高祖慮其為迥所誘遣渾乘驛
往布腹心穆遽令渾入京奉熨斗於高祖曰願執威柄
以尉安天下也高祖大悦又遣渾詣韋孝寬所而述穆
意焉
柳昂仕周為大内史致位開府高祖為丞相深自結納
高祖大悦之以為大宗伯昂受拜之日遂得偏風不能
視事高祖受禪昂疾愈加上開府拜潞州刺史
李安字玄德高祖作相引之左右遷職方中大夫復拜
安弟烲為儀同安叔父梁州刺史璋時在京師與周趙
王謀害高祖誘烲為内應烲謂安曰寢之則不忠言之
則不義失忠與義何以立身安曰丞相父也其可背乎
遂隂白之及趙王等伏誅將加官賞安頓首而言曰兄
弟無汗馬之勞過蒙奬擢合門竭節無以酬謝不意叔
父無狀為兇黨之所熒惑覆宗絶嗣其甘若薺蒙全首
領為幸實多豈可將叔父之命以求官賞於是俯伏流
涕悲不自勝高祖為之改容曰我為汝特存璋子乃命
有司罪止璋身高祖亦為安隐其事而不言尋授安開
府
唐崔善為隋仁夀中為樓煩郡司戸書佐高祖時為太
守甚禮遇之善為以政傾頽乃密勸進高祖深納之
武士彠并州文水人家富於財頗好交結高祖初行軍
於汾晉休止其家因蒙顧接後為晉陽宫畱守府司鎧
參軍事既而隋政日亂盜賊蜂起士彠每歎息以夷難
為心而恨未遇眞主及高祖為太原留守甚見接待數
訪以時事士彠嘗詰朝於街内獨行聞空中有言曰唐
公是天子士彠尋聲不見有人仍以此言白高祖并進
兵書高祖悦之曰勿多言兵書禁物尚能將來深識好
心當同富貴耳其夜士彠夢高祖乘馬上天旦以狀聞
高祖大悦於是入卧内委以心腹後至荆州都督
任瓌仕隋仁夀中為韓城尉高祖討捕於汾晉瓌謁高
祖於轅門承制為河東縣戶曹高祖將之晉陽留隐太
子建成以託於瓌義師起瓌至龍門謁見高祖謂之曰
隋氏失馭天下沸騰吾忝以外戚屬當重寄不可坐觀
時變晉陽是用武之地士馬精強今率驍雄以匡國難
卿將家子深有智謀觀吾此舉將為濟否瓌曰後主殘
酷無道征役不息天下恟恟思聞拯亂天縱神武親舉
義師所下城邑秋毫無犯軍令嚴明將士用命關中所
在蜂起唯待義兵仗大順從衆欲何憂不濟環在馮翊
積年人情諳練願為一介之使銜命入關同州已東必
當欵伏於梁山船濟直指韓城進逼郃陽分取朝邑且
蕭造文吏夲無武略仰懼威靈理當自下孫華諸賊未
有適從必當相率而至然後鼔行整衆入據永豐雖未
得京城關中故已定矣高祖曰是吾心也乃授銀青光
禄大夫遣陳演夀史大柰領步騎六千趨梁山渡河使
瓌及薛獻為招慰大使高祖謂演夀曰閫外之事宜與
任瓌籌之孫華白玄度等聞兵且至果競來降并具舟
于河師遂利涉環說下韓城縣與諸將進擊飲馬泉破
之拜左光禄大夫留守永豐倉
宇文士及仕隋為尚輦奉御時高祖為殿内少監士及
深自結託及隨兄化及至黎陽高祖手詔召之士及亦
潛遣家僮間道詣長安申赤心又因使密貢金環高祖
大悦謂侍臣曰我與士及素經共事今貢金環是其來
意也化及至魏縣兵威日蹙士及勸之西歸長安化
及不從士及乃與封倫求於濟北徵督軍糧俄而化及
為竇建德所擒濟北豪右多勸士及發青齊之衆北擊
建德收河北之地以觀形勢士及不納遂與封倫等來
降高祖數之曰汝兄弟率思歸之卒為入關之計當此
之時若得我父子豈肯相存今欲何地自處士及謝曰
臣之罪誠不容誅但臣早奉龍顔久存心腹往在涿郡
嘗夜中密論時事後於汾隂宫復進丹赤自陛下龍飛
九五臣實乃心西歸所以密申貢獻冀此贖罪耳高祖
笑謂裴寂曰此人與我言天下事至今已六七年矣公
輩皆在其後時士及妹為昭儀有寵由是漸見親待授
上儀同
唐儉父鑒與高祖有舊同領禁衛高祖於太原留守儉
與太宗周密從容進說以隋室昏亂天下可圖太宗以
白高祖乃詔入密訪時事對曰明公日角龍庭李氏又
在圖牒天下屬望非是一朝若開府庫南嘯豪傑北招戎
狄東收燕趙長驅濟河據有秦雍海内之權指麾可取
願引達節以順羣望則湯武之業於公不遠負鼎投竿
亦先微願高祖曰湯武之事非所庶幾今天下已亂言
私則圖存語公則拯溺抑宜自愛吾將思之後拜大將
軍府檢較記室參軍
劉義節太原人高祖之作鎮也甚接以恩意又出入王
威高君雅之門然獨歸心於高祖義兵將起威與君雅
内懷疑貳義節輙探得其計以白高祖及誅威等頗用
其力
劉文静隋末為晉陽令時高祖鎮太原文静初觀太宗
謂裴寂曰非常人也大度類於漢高神武同於魏帝其
年雖少乃天縱也寂未然之於後文静為李密親戚被
煬帝勑禁太宗隂有異心以文静可與語遂入禁所看
之文静大喜而感賀亦覺太宗有非常之意因歎曰天
下大亂非有湯武高光之才不能定也太宗知其意潛
相感動報之曰卿安知無但恐常人不别耳文静起而
謝曰久知郎君乃龍潛也今既時事如此正是騰躍之
秋素禀膺籙之資仍懷撥亂之道此乃生人有息肩之
望文静知攀附之所矣太宗曰今入禁所相看非兒女
之情相憂而已時事如此知君若可與言故來與君圖
舉大計君能如此深副僕懷卿志識大佳宜籌其事文
静對曰今李密長圍雒邑主上流播淮南大賊連州郡
小盗阻山澤者以千萬數矣但須真主驅駕取之誠能
應天順人舉旗大呼則四海不足定也今并州百姓避
盜賊者入此城文静為令數年知其豪傑一朝嘯集立
地可數萬人尊公所領之兵復且數萬一言出口誰敢
不從乘虚入關號令天下不盈半歲帝業可成帝笑曰
卿言善合人意於是部署賓客隂圖起義計議既定候
機當發欲白高祖慮必不從欲竊發之又恐驚於高祖
於是訃無所决沉吟者久之既見高祖厚於裴寂欲因
寂開說於是引寂交於太宗得通議謀及高祖被拘太
宗又遣文静共寂進說曰易稱知幾其神乎今大亂已
作公處嫌疑之地當不賞之功何以圖全晉陽之土士
馬精銳宫監之中府庫盈積以兹舉事可立大功關中
天府代王沖幼權豪並起未有適從願公興兵西入以
圖大事何乃拘於一介之使乎高祖然之太宗潛結死
士與文静等協議尅日舉兵會高祖得釋而止乃命文
靜詐為煬帝勅發太原西河雁門馬邑數郡人二十以上五
十以下悉為兵以歲暮集涿郡將伐遼東由是人情大
擾思亂者益衆文静與裴寂偽作符&KR0897;出宫監庫物以
供留守資用募兵集衆及義兵起以文静為司馬勸改
旗幟以章義舉後至兵部尚書
唐憲仕隋東宫左勲衛太子廢歸太原高祖之鎮太原
也頗蒙親遇因與弟儉預義謀及大將軍府建拜正議
大夫引置左右為恩信從平宋老生破京城時隐太子
為左鎮大都督以憲為長史累遷光禄大夫封安富縣
公武德初拜為太子右虞侯卒
于百億仕隋為左翊衛高祖義旗之舉仗劔歸順授朝
請大夫
盧赤松隋末為河東令與高祖有舊聞義師至霍棄縣
迎接拜行臺兵部郎中歷位率更令封范陽郡公
盧士叡高祖與之有舊及義兵起士叡率數百人謁高
祖於汾隂令其兄子師洽諭賊帥孫華應時歸附又與
劉宏基敗隋將桑顯和於飲馬泉累加右光禄大夫
竇抗與高祖少相親狎楊玄感之反也高祖統兵隴右
言於高祖曰玄感抑為發蹤耳李氏當膺圖錄可見機
而作也高祖不許隋末令於靈武巡長城伺盗及聞高
祖定京師抗對衆而忭曰此吾家妹壻也豁達有大度
眞撥亂之主也因歸長安後至左武威大將軍
田德平太原晉陽人隋末補鷹揚府正高祖留守太原
引為兵大蒙任寄義師起拜銀青光禄大夫歷大將軍
兵曹參軍封漁陽縣公
蘭謨仕隋為膺揚郎將留守臨汾高祖義旗建帥所部
來降授銀青光禄大夫
姜確字行夲父謩從起太原官至秦隴二州刺史確自
高祖義旗初舉以典籖從後歷通事舍人尚書水部二
曹郎中封通川縣男
溫大雅仕隋為長安縣尉以父憂去職後以天下方亂
不求仕進及義兵起高祖引為記室參軍專掌文翰禪
代之際與竇威參定朝儀後至禮部尚書
栢季纂隋末為祁縣長有能名及義兵起歷大將軍府
騎曹參軍從平京城累以軍功位至上柱國
段綸仕隋為左親衞隐太子見而悦之妻以琅琊長公
主舍高祖之舊第數聞鼓吹之音視之無所覩綸謂主
曰聞圖䜟李氏當王今於第内有此禎祥必而家應籙
之徵也及義兵西邁綸於藍田聚結兵馬得萬餘人迎
接大軍拜金紫光禄大夫領親信左右從平京城封龍
岡郡公
黨仁弘仕隋為武勇郎將高祖起義軍次蒲坂仁弘招
率鄉曲得二千餘兵迎謁拜銀青光禄大夫
長孫敞隋末為左衞郎將義旗入關敞率子弟以新豐
縣來迎高祖大悦授銀青光禄大夫尋加上柱國
喬軌隋末為右武侍及義師渡河軌乃迎謁授通議大
夫從平京城頻以戰功累加上柱國秦王府車騎將軍
顔師古仕隋為襄州安養尉坐事免歸長安家貧以教
授自業及高祖義兵入關師古於長春宫上謁授朝請
大夫從平京城補秦府文學後至秘書監弘文館學士
崔幹略隋末為醴泉縣令高祖義兵入關以縣來降授
丞相府主簿及受禪遷黃門侍郎
靳孝謨仕隋朝邑縣法曹及義兵濟河以蒲津中潬二
城歸義授正議大夫
竇軌隋末為資陽郡東曹掾去官歸於家及義兵入關
軌聚衆千餘人迎於同州高祖見之大悦降席起迎握
手歡笑賞錫優厚尋令收兵於渭南得衆一萬拜丞相
諮議參軍從平京師累加光禄大夫
孫華隋末坐事逃歸山賊郭伏願侵掠馮翊及義師起
高祖見華貌寢初輕之及與語大悦握手引與同坐謂
之曰吾昨夜夢乘白龍以濟黃河卿將白玄度來又具
舟檝何與吾夢之相符也因拜為光禄大夫前軍總管
常達隋末為隴州刺史為降人忤仕政所劫擁城中二
千人叛入薛仁杲達性剛烈有武藝高祖龍潛時數從
征伐甚蒙深待及義兵起達在霍邑從宋老生來拒戰
既斬老生高祖謂達已死令人閱屍以求及達奉見高
祖大悦因蒙任使屢有軍功
梁朱珍徐州豐人太祖起兵珍與龐師古許唐李暉丁
會氐叔琮鄧季筠王武等八十餘人以中㳙從摧堅䧟
陳所向盪决後署諸軍都指揮使
龐師古曹州南華人以中㳙從太祖性端愿未嘗離左
右及太祖鎮汴樹置戎伍始得馬五百匹即以師古為
偏將援陳破蔡累有戰功後至徐州節度使
謝瞳唐末舉進士不中第遂投跡於太祖泊居門下未
嘗一日不在左右及太祖據同州遂署右職後為宣義
軍兩使留守
李振字興緒唐末為台州刺史不克莅事因而歸過汴
求謁見太祖太祖與語大竒之辟為從事以講武政於
是陳耕戰之計進鳩合之策尊王室以圖諸侯奬帝道
以雜覇業嫉閹寺敦儒術尚名器審刑罰於是禮遇彌
篤後至戶部尚書崇政院使
牛存節唐末勅事河陽節度使諸葛爽爽卒存節謂同
輩曰天下汹汹當擇英主事之以圖富貴遂歸於太祖
授宣義軍小將後至鄆州節度使
後唐康君立蔚州興唐人世為邊豪唐乾符中為雲州
牙校事防禦使段文楚時羣盜起河南天下將亂代北
仍歲阻饑諸部豪傑咸有嘯聚邀功之志會文楚稍削
軍人儲給戍兵咨怨君立與薛鐵山程懷信王行審李
存璋謀曰段公儒人難與共事方今四方雲擾皇威不
振丈夫不能於此時立功立事非人豪也吾等雖權部
衆然以雄勁聞於時者莫若沙陁部落又李振武父子
勇冠諸軍吾等合勢推之則代北之地旬月可定功名
富貴事無不濟也君立等乃夜謁武皇言曰方今天下
大亂天子付將臣以邊事歲遭荒饑便削儲給我等邊
人焉能守死公家父子素以威惠及五部當共除虐帥
以謝邊人孰敢異議者武皇曰明天子在上舉事當有
朝典公等勿輕議予家尊遠在振武萬一相迫候予禀
命君立等曰事機已泄遲則變生曷候千里咨稟衆因
聚譟擁武皇比及雲州衆且萬人師營鬭雞臺城中械
文楚以應武皇之軍既收城推武皇為大同軍防禦留
後衆狀以聞後武皇授鴈門節度以君立為左都押衙
後至昭義軍節度使
蓋寓蔚州人世為牙挍武皇起雲中寓與康君立等推
轂佐佑之因為腹心武皇節制鴈門署職為都押衙領
嵐州刺史洎移鎮太原改左都押衙武皇與之决事言
無不從凡出征行靡不衞從後至容館經略使
劉彦琮雲中人唐末武皇作鎮晉陽有撥亂夷兇之志
彦琮乃謁於軍門致之麾下自是從征興復王室後至
邠州節度使
李承約為山後八軍巡檢使屬劉守光因殺兄名儒宿
將嘗事其父兄者多無辜被戮承約自以握兵在外心
不自安時武皇召募英豪方開王業乃以所部二千騎
歸於弁州即補定覇都指揮使檢較右僕射兼貝州刺
史
張遵誨父為宗城令羅紹威殺衙軍之歲為梁軍所害
遵誨奔太原武皇以為牙門將時朱溫簒逆據有兩京
武皇與邠鳳同謀興復命遵誨知岐州留務在岐下累
年莊宗平定山東遵誨以典客從歷幽鎮二府馬步都
虞侯
張廷裕代北人幼事武皇於雲中從平黃巢討王行瑜
自行間漸升為小將莊宗定魏補天雄軍左廂馬步都
虞侯歷蔚兹隰三州刺史
曹廷隐本魏州人為本州典謁虞侯賀德綸西迎莊宗
於晉陽莊宗既得鄴城擢為馬步都虞侯軍中號為稱
職
何瓉閩人唐天祐三年登進士第謁莊宗於晉陽一見
受知辟河東推官轉留府判官
段凝開封人唐末為澠池主簿脱荷衣以事梁祖梁祖
漸器之開平三年十月自東頭供奉官授右威衞大將
軍充左軍巡使兼水北巡簡使
賈馥在鎮州幕府張文禮殺王鎔時莊宗未即尊位文
禮遣馥至鄴都勸進自留鄴下棲遲郵舍莊宗即位授
鴻臚少卿
王鎔唐末為鎮州節度莊宗征劉守光廻鎔至承天軍
與莊宗合宴同盟奉觴獻夀以申感慨莊宗以鎔父友
曲加敬異為之聲歌鎔亦報之謂莊宗為四十六舅飲
中莊宗抽佩刀斷衿為盟許以女妻鎔子昭誨因兹堅
附於莊宗矣
孔循同光末權知汴州事會明宗自鄴都至循致餼勞
軍供備充至明宗悦及定京師為樞密使兼秘書監
晉高漢筠初仕梁為衞州衙校後唐莊宗入魏分兵諭
其屬郡漢筠以利病說衞之牧守俾送欵於莊宗以漢
筠為功尋移雒州都校後至左驍衞大將軍内省客使
皇甫立代北人後唐明宗刺代州署為衙校從歷藩鎮
性純謹明宗深委信之王建丘安誨策名委質皆在立
後明宗踐阼以立為忻州刺史
萇從簡初仕後唐為潁州團練使高祖舉義清泰末詔
赴闕充副招討使隨駕至孟津除河陽節度使時趙延
夀軍敗偽王斷浮橋歸雒從簡守河陽南城高祖自北
而至從簡察軍情離散遂渡河迎謁焉後至左金吾衛
將軍
桑維翰性明慧善詞賦後唐同光中登進士第高祖領
河陽辟為掌書記歷數鎮皆從之後至中書令
曹國珍高祖在藩時嘗通私謁以兄事之及即位國珍
自比於嚴陵上表叙舊由是自吏部郎中拜左諫議大
夫給事中
孟承誨大名人始為本州衙校遇高祖臨其地升為客
將後奏為宗城常山槀城三令皆有善政高祖有天下
擢為閣門副使
周環晉陽人自高祖歷鎮藩翰用為腹心累職至衙門
都挍凡帑廪出納咸以委環經十餘年未嘗以微累見
誤高祖甚重之及即位命權判三司事後至安州節度
使
李承福初為高祖家臣高祖登極歷皇城武德宣徽使
左千牛大將軍
劉處讓後唐末為左驍衞大將軍河北都轉運使高祖
舉義兵於太原處讓從至雒陽乃授宣徽北院使
劉繼勲衞州人高祖鎮鄴都時繼勲為客將高祖愛其
端謹籍其名於帳下從歷數鎮及即位擢為閣門使
漢王景崇邢州人後唐明宗之鎮邢州景崇為牙將明
宗以其明敏憐之自後累鎮皆致麾下明宗踐阼擢為
通事舍人歷引進閣門使晉末遷左金吾大將軍充街
使嘗以人主用才不盡憤然不樂契丹蕭翰立許王李
從益知軍國事署為宣徽使監左藏庫蕭翰歸蕃景崇
聞高祖起河東西陜幸滿乃私取庫金請行迎奉從益
不能制遇高祖于河雒駕至汴削其偽官授右衞大將
軍
任庭浩并州人業術數風雲之事晉高祖在太原重圍
時高祖最為親要庭浩以本業請見高祖甚加禮遇晉
天福初庭浩授太原掾尋改交城文水令皆高祖奬薦
之力也後為殿中監
翟光鄴晉末為宣徽使時寇犯闕以後唐明宗少子許
王從益為曹州節度使從益母淑妃王氏白於寇長以
從益未諳政術請以光鄴代知州事寇從之及蕭翰推
從益僣位以光鄴為樞密使寇去光鄴以高祖進兵汾
水請從益去號稱梁王仍馳表稱臣論者賞之高祖入
汴加右領衞大將軍
趙暉晉開運末為軍校以部兵屯於陜屬北戎入寇慨
然有憤激之意及聞高祖建義於并門乃與部將王晏
侯章戮力恊謀戮契丹偽命官屬據有陜州即時馳騎
聞於高祖高祖乃命暉為保義軍節度陜虢等州觀察
處置等使高祖之幸東京出於陜暉戎服朝於路左手
控六龍達于行宫君臣之義如舊結焉
李守貞河陽人事本郡為牙將晉高祖鎮河陽用為典
客從數鎮皆從之及即位累遷至省客使
聶文進并州人少給事於高祖帳下高祖鎮太原甚見
委用職至兵馬押司官高祖入汴授樞密院承旨歷領
軍屯衞大將軍遷右領軍大將軍并仍舊職
閻晉卿忻州人少仕并州歷職至客將高祖在鎮頗見
信用後歷閣門使判四方館事
郭允明父徽柔為河東制置使徽柔被誅允明遂為高
祖厮養服勤既久頗得高祖之歡心高祖鎮太原稍歷
牙職及即位累遷至翰林茶酒使兼鞍轡庫使
周史彦超漢末為龍棲都指揮使太祖之赴内難彦超
以本軍從後至鄭州防禦使
李彦碩字德修本以商賈為業太祖鎮鄴寘之左右及
即位歷綾綿副使㩁埸使
陳光穗為鄴都副留守廣順中高祖賜詔書曰汝澶淵
倅職之時値漢室釁生之際潛齎密旨將陷朕躬神色
不祐於苞藏機事尋當於發露汝禀勲賢之指使效奔
走之勤勞徑自河壖報於鄴下忠孝之規迥著旌酧之
道未弘每慊朕懷仍宣公論宜膺列郡用賞前功今授
汝博州刺史
册府元龜卷七百六十六
