册府元龜卷五十九宋王欽若等撰
帝王部
興教化
先王作教化民扶世道俗所以厚人倫端王政也莫不
因其自然率其不及使天下敦本而興行回心而嚮道
猶水之有源風之偃草也然而教化之流非可家至而
人說也故因父子兄弟之親教之以孝弟本上下長幼
之序勖之以慈惠夫婦之際化之節義農桑之功勉以
勤苦故舉孝以為民極察廉以為民表或賜帛以敦奬
或給復以令養是乃張四維明五教示大順建至治使
民德歸厚風俗丕變不疾而速不嚴而化者繇斯道也
書曰惠不惠懋不懋勉之之謂也詩曰爾之教矣民胥
效矣其在是乎
漢高祖二年詔曰歲舉民年五十已上有修行能帥衆
為善置以為三老鄉一人擇鄕三老一人為縣三老與縣
令丞尉以事相教復勿繇戍
惠帝四年正月舉民孝弟力田者復其身
文帝十二年三月詔曰孝悌天下之順也力田為生之
本也三老衆民之師也廉吏民之表也朕甚嘉此二三
大夫之行今萬家之縣云無應令(無孝悌力田之人可應察舉之令)豈
實人情是吏舉賢之道未備也其遣謁者勞賜三老孝
者帛人五疋悌者力田二疋廉吏二百石以上率百石
者三疋(自二百石以上每百石加三疋)及問民所不便安而以戶口率
置三老孝悌力田常員(計戶口之數以率之增置其員廣教化也)令各率其
意以道民焉
武帝建元元年四月詔曰古之立教鄉里以齒朝廷以
爵扶世𨗳民莫善於德然則於鄉里先耆艾奉高年古
之道也(六十曰耆五十曰艾)今天下孝子順孫願自竭盡以承其
親外廹公事内乏資財是以孝心闕焉朕甚哀之民年
九十以上有受粥之法(給米粟以為糜粥)為復子若孫令得身
帥妻妾遂其供養之事
元光元年十一月初令郡國舉孝廉各一人(孝謂善事父母者廉)
(謂清潔有廉隅者)
元朔元年十一月詔曰深詔執事興舉孝廉庶幾成風
紹休聖緒今或闔郡而不薦一人其與中二千石禮官
博士議不舉者罪有司奏議曰不舉孝不奉詔當以不
敬論奏可
元狩元年十二月詔曰朕嘉孝弟力田其遣謁者廵行
天下賜孝者帛五疋悌者力田帛人三疋
昭帝元鳳元年三月賜郡國所選有行義者涿郡韓福
等五人帛人五十疋遣歸詔曰朕閔勞以官職之事其
務行孝弟以教鄉里令郡縣常以正月賜羊酒有不幸
者賜衣被一襲祠以中牢
宣帝本始元年遣使者持節詔郡國二千石謹牧養民
而風德化
地節三年十一月詔曰朕既不逮𨗳民不明反側晨興
念慮萬方不忘元元唯恐羞先帝聖德故並舉賢良方
正以親萬姓歴載臻兹然而俗化闕焉傳曰孝弟也者
其為仁之本與其令郡國舉孝弟有行義聞於鄉里者
各一人
四年二月詔曰𨗳民以孝則天下順今百姓或遭衰絰
凶災而吏繇事使不得葬傷孝子之心朕甚憐之自今
諸有大父母父母喪者勿繇事使得收歛送終盡其子
道
神爵四年四月以潁川太守黃覇治行尤異賜吏民有
行義者爵人三級力田一級貞婦順女帛
元帝初元元年四月詔賜孝者帛五疋弟者力田三疋
五年四月賜孝者帛人五疋悌者力田三疋
永光二年二月詔賜孝悌力田帛有差
建昭五年三月詔賜孝悌力田帛
成帝建始元年二月賜孝弟力田帛各有差
三年三月賜孝弟力田爵二級
河平四年正月賜孝弟力田爵二級
鴻嘉二年三月博士行鄉飲酒禮
綏和元年二月賜孝弟力田帛有差
哀帝即位賜孝弟力田帛
平帝元始元年二月班教化禁淫祀放鄭聲六月復貞
婦鄉一人(鄉一人取其尤最者)
後漢光武建武三年以伏湛為司徒湛奏行鄉飲酒禮
遂施行之
明帝以中元二年二月即位四月賜孝弟力田爵人三
級
永平二年三月郡國縣道行鄉飲酒禮於學校
三年二月賜天下孝弟力田爵人三級
十二年賜天下孝弟力田爵人三級
十七年五月賜天下孝弟力田爵人三級
章帝以永平十八年八月即位十月賜孝弟力田爵人
三級
建武三年三月賜天下孝悌力田爵人三級
四年四月賜孝弟力田爵人三級
元和二年二月乙丑帝耕於定陶詔曰孝弟淑行也力
田勞勤也國家甚體之其賜帛人一疋
和帝永元八年賜天下孝弟力田爵人三級
十二年三月賜天下孝弟力田爵人三級
殤帝以元興元年十二月即位賜天下孝悌力田爵人
三級
安帝永初二年詔居鄉里有廉清孝順之稱才任理人
者國相歲移名與計偕上尚書公府通調令得外補(移書)
(也調選也)
三年正月賜孝弟力田爵人三級
五年閏二月詔至孝與衆卓異者遣詣公車
元初元年正月賜孝弟力田爵人三級
三年十一月初聽大臣二千石刺史行三年喪(文帝遺詔以日)
(易月於後大臣遂以為常至此復遵古制也)
六年二月詔賜貞婦有節義糓十斛甄表門閭旌顯厥
行
延光元年二月賜孝悌力田爵人三級
順帝永建元年詔賜孝悌力田爵人三級
四年正月賜孝悌力田爵人三級
陽嘉元年正月詔賜孝悌力田爵人三級
桓帝建和元年正月詔賜孝悌力田爵人三級
魏陳留王咸熙元年令諸郡中正月六條舉淹滯一曰
忠恪匪躬二曰孝敬盡禮三曰友于兄弟四曰勞身潔
謙五曰信義可復六曰學以為己
晉武帝泰始三年十月詔聽士卒遭父喪者非在疆場
皆得奔赴
四年班五條詔書於郡國一曰正身二曰勤百姓三曰
撫孤寡四曰敦本息末五曰去人事
六年十二月帝臨辟雍行鄉飲酒之禮詔曰禮義之廢
久矣今乃復講肄舊典賜太常絹百疋承博士及學生
牛酒咸寧三年復行其禮
惠帝元康九年臨辟雍行鄉飲酒之禮
後魏孝文太和十一年冬十月甲戌詔曰鄉飲之禮廢
則長幼之叙亂孟冬十月民閑歲隙宜於此時𨗳以德義
可下諸州黨里之内推賢而長者教其里人父慈子孝兄
友弟順夫和妻柔不率長教者具以名聞
後周武帝天和元年詔諸有三年之喪或負土成墳或
寢苫骨立一志一行可稱揚者仰本部官司随事言上
當加弔勉以勵薄俗
隋高祖開皇九年詔曰往以吳越之野羣黎塗炭干戈
方用積習未寧今率土大同含生遂性太平之法方可
流行凡我臣僚澡身浴德開通耳目宜從兹始喪亂已
來緬將十載君無君德臣失臣道父有不慈子有不孝
兄弟之情或薄夫婦之義或違長幼失叙尊卑錯亂朕
為帝王志存愛養時有臻道不敢寧息内外職位遐邇
黎人家家自脩人人克念使不軌不法蕩然俱除兵可
立威不可不戢刑可助化不可專行禁衛九重之餘鎮
守四方之外戎旅軍噐皆宜停罷世路既夷羣方無事
武力之子俱可學文人間甲仗悉皆除毁有功之臣降
情文藝家門子姓各守一經令海内翕然高山仰止京
邑庠序爰及州縣生員受業升進於朝未有灼然明經
高第此則教訓不篤考課未精明勅所繇降兹儒訓
煬帝大業八年四月詔孝弟力田義夫節婦並加旌異
表其門閭
唐高祖武德元年五月即位詔孝子順孫義夫節婦旌
表其門閭孝悌力田鰥寡孤獨量加賑䘏
四年七月詔孝子順孫義夫節婦所在詳列旌表其門
閭
太宗初即位詔節義之夫貞順之婦州郡列上旌表門
閭
貞觀三年四月詔孝義之家各賜米五石
四年十月詔孝子順孫義夫節婦随事褒顯旌表門閭
六年詔天下牧宰每年親率長幼行鄉飲酒之禮
十三年正月詔孝子順孫義夫節婦咸表門閭
十七年四月詔孝子順孫義夫節婦賜物有差
高宗永徽元年五月辛亥詔曰通喪下逹聖哲貽訓緯
俗經邦咸率兹道至於嬰蓼莪之巨痛懷顧復之深慈
得自天經含生罔極者也爰自周餘七雄交爭逮乎漢
末三方競峙金革亟動鉦鼓日聞先王典章掃地將盡
遂令三邊武猛墨絰而扈戎麾士萃驍雄素冠而事廵
警亦有内無繼體傍闕同氣几筵安寄奠酹不親廼睠
於斯再深警歎朕膺兹景命君臨九野中區富教外俗
承規宜有觧張以勵風俗衛士掌閑幕士等遭喪合期
年上者宜聽終制三年
六年正月詔孝子順孫義夫節婦咸表門閭
顯慶二年三月詔曰如聞公主出適王妃作嬪舅姑父
母皆降禮答拜此乃子道云替婦德不修何以式序家
邦儀刑列閫自今以後可明加禁斷使一依禮法若更
有以貴加於所尊者令所司随事糾聞
乾封元年有事於泰山詔孝子順孫義夫節婦表其門
閭終身勿事
永淳二年十二月詔孝子順孫義夫節婦表其門閭終
身勿事
中宗神龍元年九月詔曰在外百姓婚娶之家百兩未
行二親俄殞停哀之際便即成婚遂輟苴絰之容敢伸
花卺之禮寧戚之心安寄罔極之心闕如敗俗傷風莫
過於此自今已後宜即懲革
睿宗唐隆元年七月制鄉飲之禮為日已久宜令諸州
每年遵行鄉飲之禮
玄宗開元十一年封泰山禮畢詔孝子順孫義夫節婦
旌表門閭終身勿事
十七年四月謁乾陵禮畢詔孝子順孫義夫節婦旌表
門閭
二十年十一月詔孝子順孫義夫節婦旌表門閭終身
勿事
二十三年正月藉田禮畢詔孝子順孫義夫節婦並旌
表其門
天寳元年正月改元詔曰如聞百姓之内或有戶高丁
多苟為規避父母在乃别籍異居宜令州縣勘會其一
家之中有十丁已上者放兩丁征行賦役五丁已上者
放乙丁即令同籍共居以敦風化
三載十二月制曰自古聖王皆以孝理天下五常之本
百行莫先行移於國則忠於長而為順有天下孝行過
人鄉閭欽伏者宜令所繇郡縣長官具以名薦其有父
母見在别籍異居虧損名教莫斯為甚親殁之後亦不
得分析自今已後如有不孝不恭傷財破産者宜配隸
磧西用清風教
七載五月詔曰古者鄉有塾黨有序所以明尊卑之儀
正長幼之序風化之道義在於此先置鄉學務令敦勸
如聞郡縣之間不時訓誘閭巷之内多虧禮節致使言
詞鄙䙝少長相陵有玷清猷何成雅俗自今已後宜令
郡縣長官申明條式切加訓𨗳如有禮義興行及紀綱
不立者委採訪使明為褒貶具状聞奏又詔曰式閭表
墓追賢紀善事有勸於當時義無隔於異代其忠臣義
士孝婦烈女史籍所載德行彌高者所在亦置一祠宇
量事致祭
十三載二月詔曰厚其風俗五教之旨聿興賁於丘園
十翼之風斯在其士庶間衆推孝弟累代義居高尚確
然隠遁岩穴者委採訪使博訪聞薦其孝義之人已經
旌表雍睦無易純至有終著美鄉閭深可嘉尚各賜勲
兩轉
肅宗初即位詔孝子順孫義夫節婦旌表其門閭
至德三年二月大赦詔天下孝義門各與一子官委採
訪使具名聞奏量文武處分自逆賊已來有匹夫匹婦
節義可量者並旌表其閭墓
乾元元年四月詔百姓中有事親不孝别籍異財玷汚
風俗虧敗名教先决六十配隸磧西有官品者禁身聞
奏
十月詔天下義夫節婦孝子順孫旌表門閭終身不事
上元元年閏四月詔義夫節婦孝子順孫旌表門閭終
身不事
二年九月詔義夫節婦孝子順孫旌表門閭終身勿事
三年建夘月辛亥詔孝子順孫義夫節婦旌表門閭終
身不事
代宗寶應元年四月即位五月詔孝悌力田諸州刺史
宜搜揚聞薦
二年七月詔孝悌力田本州各以名薦
廣德二年二月乙亥詔孝子順孫義夫節婦旌表門閭
終身勿事
大歴元年十一月詔孝悌力田未經薦用者委所在官
長具以名聞
五年六月詔孝子順孫義夫節婦事迹明著者特加旌
表
德宗貞元四年詔孝悌力田聞於鄉里所在官長具名
聞奏
順宗以貞元二十一年正月即位二月詔曰孝子順孫
義夫節婦旌表門閭重加優䘏
四月又詔天下孝子順孫先旌表門閭者委所管州縣
各加存䘏
憲宗元和四年十月册皇太子大赦詔孝子順孫先旌
表門閭者委所管州縣各加存䘏
七年十月詔天下孝子順孫先旌表門閭者委所管州
縣各加存䘏
穆宗長慶元年三月幽州劉緫歸闕詔管内有節義因
事亡殁者量加追贈
七月詔孝子順孫義夫節婦事迹彰顯為衆知者量加
存䘏
昭宗天祐元年詔應天下有孝子順孫義夫節婦事迹
彰顯為衆所知者仰所在長吏標錄聞奏旌表門閭
哀帝天祐四年四月詔孝子順孫義夫節婦有司以名
聞必當旌表
後唐莊宗同光元年四月即位制曰鄉里有孝子順孫
義夫節婦委所在長吏錄其節行以具奏聞盡據典章
必行旌表教之為本義禮是先德之所宗昭本在上其
民間有曾經三世以上不分居者並與蠲免諸雜差徭
十月詔其有義夫節婦孝子順孫並宜旌表門閭量加
賑給
二年二月詔曰義夫節婦孝子順孫並合搜揚以行旌
表
明宗天成二年十月辛丑詔許國之心忠貞為本承家
之法孝友為先應天下有孝子順孫義夫節婦兄弟繼
世義居者随處長吏聞奏當行旌表
三年八月帝聞随鄧復郢均房之間父母骨肉有疾以
竹竿遥致粥食於病者之側出嫁女父母有疾夫家亦
不令知聞哀始奔喪者勅曰萬物之中人曹為貴百行
之内孝道居先凡戴北辰並遵皇化備聞南土多爽時
風皆傾事鬼之心不守敬親之道於父母如此無行被
日月何以立身弊久積於鄉閭化全繇於長吏昔西門
豹一縣令耳尚能投巫百姓保女子之愛絶河伯之虞
斷自一時傳於千古况位居侯伯化洽封廵豈不能宣
北闕之風變南方之俗宜令随處觀察使刺史丁寧曉
告自今後父母骨肉有疾者並湏日夕專切不離左右
看侍使子奉其父母婦事其舅姑弟不慢於諸兄姪不
怠於諸父如或不移故態老者卧病少者不勤侍養子
女弟姪並加嚴斷出嫁女父母有疾不令其知者當罪
其夫及舅姑
四年三月中書奏孔子有言曰教以孝所以敬天下之
為人父者教以悌所以敬天下之為人兄者教以忠所
以敬天下之為人君者往聖深旨中古明規方當孝理
之朝尤重人倫之本今後羣臣内有乞假覲省者欲請
量賜茶藥所貴勸人之善表主之恩誠有益於皇猷且
無損於國勢况在班行有父母者甚少既資風化動挂
宸衷從之
長興二年八月壬申勅朕聞教化之夲禮讓為先欲設
規程在循典故蓋以中興之始兆庶初安將使知方所
以漸誘准儀制令道路街巷賤避貴少避長重避輕去
避來有此四事承前每於道途立碑刻字令路人皆得
聞見宜令三京諸道州府各遍下管内縣鎮准舊例於
道路明置碑雕刻四件事文字兼於要會坊門及諸橋
柱刻碑曉諭路人委本縣所繇官司共切廵察有敢犯
者科違勅之罪貴在所為簡易所化弘多既禮教興行
則風俗淳厚庶皆順序益致和平
晉高祖天福元年閏十一月壬午勅義夫節婦孝子順
孫委逐道奏聞當加旌表
六年八月詔孝子順孫義夫節婦並與旌表門閭
少帝以天福七年六月即位七月制曰敦崇孝義旌表
門閭式恢王化之基用正人倫之本應有孝子順孫義
夫節婦委逐處長吏具名奏聞當議旌表
漢高祖乾祐三年正月制義夫節婦孝子順孫仰具奏
聞即議旌表
周太祖廣順元年正月即位制曰孝子順孫義夫節婦
所宜旌表以勵時風
二年十一月丙子詔曰應内外文武臣僚幕職州縣官
舉選人等今後有父母祖父母亡殁未經遷葬者其主
家之長不得輙求仕進所繇司亦不得申舉觧送如是
卑幼在下者不在此限
顯德元年正月詔曰應孝子順孫義夫節婦州縣以名
聞者並與旌表門閭
世宗以是月丙申即位三月詔曰其有孝子順孫義夫
節婦所宜旌表以厚人倫
冊府元龜卷五十九
