册府元龜卷七百七十七宋王欽若等撰
總錄部
名望第二
南齊張率為太子舍人武帝請曰卿東南物望朕宿昔
所聞祕書丞天下清官今以相處為卿定名譽尋以為
祕書丞
王繢字叔素侍武帝為撫軍吏部尚書張岱選繢為長
史呈選牒帝笑曰此可謂素望
何佟之廬江灊人明帝建武中為鎮北記室參軍侍皇
太子講時步兵校尉劉瓛徵士吴苞皆已卒京邑碩儒
惟佟之而已
何戢為吏部尚書美容儀動止與禇淵相慕時人呼為
小禇公
陸慧曉為司徒右長史時陳郡謝朏為左長史府公竟
陵王子良謂王融曰我府二上佐求之前世誰可為比
融曰兩賢同時便是未有前例
陸子真吴郡人王僧達貴公子以才傲物為吴郡太守
入閶門曰彼有人焉顧琛一公兩掾英英門戸陸子真
五世内侍我之流亞
張融父暢有名於世後融為南陽王友接對北使李道
固就席道固顧而言曰張融是宋彭城長史張暢子不
融頻蹙久之曰先君不幸名達六夷
張寶積融弟也建武中出為廬陵太守時名流謝㵸何
點陸惠曉孔稚珪至融弟鐵之舍點造坐便曰今日可
謂盛集二五我兄弟之流阿六張氏保家之子顧見王
思遠曰卿詐作善非實得也五謂孔稚珪及融並第五
朱巽以義烈知名官至江夏王參軍吴平令
孔廣字淹源會稽人同郡孔逭皆才學知名廣美容止
善談吐主儉張緒咸美之儉嘗云廣來使人廢簿領逭不
須來來則莫聽去緒數巾車詣之每歎云孔廣使吾成
輕簿祭酒仕至揚州治中從事逭抗直有才藻製東都
賦于時才士稱之陳郡謝[卄瀹]年少時游會稽還父莊問
入東何見見孔逭不其見重如此
王筠字元禮又字德柔琅邪臨沂人少擅才名與劉孝
綽見重當世位至太子詹事
傅昭字茂遠北城靈州人祖和之父淡知名宋世或有
稱昭於廷尉虞愿乃遣車延昭時愿宗人通之在坐並
當世名流官至散騎常侍
張纉字伯緒為太子洗馬歷中舍並掌管記與琅邪王
錫齊名普通初魏遣彭城人劉善明詣京師請和求識
纉時年二十三善明見而嗟服後至平北將軍
顔協為湘東王國常侍世祖出鎮荆州轉記室時吴郡
顧協亦在藩邸與協同名才學相亞府中稱為二協
何思澄與宗人遜子郎俱擅文名時人語曰東海三何
子郎最多思澄聞之曰此言誤耳如其不然故當歸遜
思澄意宜在已也位至宣惠武陵王中錄事
伏暅字玄耀曼容之子幼傳父業能言玄理與樂安任
昉彭城劉曼俱知名官至給事黃門侍郎
柳裘字茂和義興太守明之子少聰慧弱冠有令名歷
尚書郎駙馬都尉
梁蔡大業為太常卿有五子允恭最知名起家著作
佐郎
柳憕為黃門侍郎與瑯邪王峻齊名俱為中庶子時人
號為方正
王操為尚書令有七子次子衡最知名有才學起家祕
書郎
陳沈照字孔明吴興武康人少有俊才為當時所重後
至明威將軍
宗元饒南郡人少好學以孝敬聞位至吏部尚書
顧野王父烜為臨賀王記室以儒術知名野王少以篤
學至性知名為太子率更令時官僚有濟陽江摠吴國
陸瓊北地傅繹吴興姚察並以才學顯著論者推重焉
周弘正字思行汝南人仕梁為左民尚書散騎常侍元
帝著金樓子曰余以諸僧重招提琰法師隠士重華陽
陶貞白士大夫重汝南周弘正其於義理清轉無窮亦
一時之名士也位至尚書右僕射
徐陵字孝穆名高一代位至尚書僕射
王冲字長深善與人交貴游之中聲名藉甚位至左光
禄大夫領丹陽尹
王通瑯邪人父琳有子九人並知名通位至左光禄大
夫加特進侍中
張種吴郡人少悟静居處雅正不妄交游時人為之語
曰宋稱敷演梁則卷充清處學尚種有其風(敷演卷充四人皆張)
(氏有名者也)種至光禄大夫
蕭引為吏部郎卒子德言最知名引宗族子弟多以行
知名
陸繕幼有志尚以雅正知名位至左僕射
顔晃琅邪人家世單門傍無戚援而介然修立為當世
所知官至散騎常侍兼中書舍人
後魏崔玄伯清河東武城人與同郡董謐文京崔康時
廣陽霍原等俱以碩學播名遼海位至天部大夫進禄
為公
高翻太尉謐之子以器度知名卒於侍御中散
崔椲三齊人以才學知名舉冀州秀才
公孫軌字元慶少以文學知名後為中書郎
屈遵字子度昌黎徒河人博學多才藝名著當時位至
侍中
李順字德正博涉經史有才策知名於世官至散騎常
侍
李騫字希義博涉經史文藻富盛年十四為國子學生
以聰達見知
李惲字善祖小字藥嚢少有高名為中書侍郎
李承燉煌公寶之子方裕有鑒裁為時所重
薛聽字延智有世譽累遷治書侍御史直閣將軍
房宣明靈建之子以文學著稱雅有父風為中書博士
房堅字千秋少有才名為祕書郎
房靈賓文藻不如兄靈建而辯悟過之靈建在南官至
州治中渤海太守以才名見稱兄弟俱入國時三齊平
隨例徙為平齊人
高韜少以英朗知名同郡封懿雅相敬為慕容垂太尉
從事中郎
盧文甫字元祐少有器尚涉歷文史有譽於時
崔綽博陵安平人少孤學行修謹有名於世
呂羅漢仁篤慎容弱冠以武幹知名官至内都大官
張蒲甚為明元所委在謀臣之列屢出為將朝廷清論
嘗為稱首後為湘州刺史
趙柔字元順金城人少以德行才學知名河右官至河
内太守
張湛字子然一字仲玄燉煌人弱冠知名凉士好學能
屬文冲素有大志為沮渠蒙遜黃門侍郎
李孝伯美名聞於遐邇孝彪使於齊武帝謂之曰在北
有李孝伯位至尚書
游雅字伯度小名黃頭廣平任人少好學有高才太武
時與渤海高允等俱知名徵拜中書博士東宮内侍長
游明根孝文初與高閭以儒老學業特被禮遇公私出
入每相追隨而閭以才華時侮明根世號高游焉明根
位至大鴻臚卿閭後至中書監
李神俊小名提少以才學知名為太常劉芳所賞位至
侍中
宋弁字義和廣平列人人也祖愔與從叔宣博陵崔建
俱知名太武時歷位中書博士員外散騎常侍
張烈字徽仙少孤貧涉獵經史有氣槩時青州有崔徽
伯房徽叙與烈並有令譽時人號曰三徽後至瀛州刺
史
陽尼博通經籍與上谷侯天護頓邱李彪同志齊名官
至幽州北平府長史
祖瑩與陳郡袁翻齊名秀出時人為之語曰京師楚楚
袁與祖雒中翩翩祖與袁瑩位至車騎大將軍翻至撫
軍將軍
北齊邢邵字子才十歲能屬文文章典麗既贍且速年
未二十名動衣冠與濟隂温子昇為文士之冠世論謂
之温邢鉅鹿魏收雖天才豔發而年事在二人後故子
昇死後方稱邢魏焉邵位至中書監
魏收字伯起小字佛助與河間邢子才及收叔季景並
以文章顯世稱大邢小魏言尤俊也温子昇邢子才世
號三才收少子才十歲子才每曰佛助寮人之偉後收
稍與子才争名文宣貶子才曰爾才不及魏收收益得
色自序云先稱温邢後曰邢魏然收内陋邢心不許也
位至尚書右僕射
崔㥄狀貎偉麗善於容止少有名望為當世所知趙郡
李渾嘗讌聚名輩詩酒正讙譁㥄後到一坐無復談話
者鄭伯猷歎曰身長八尺面如刻畫謦欬為洪鍾響胷
中貯千卷書使人那得不畏服位至東兖州刺史
鄭述祖字恭文滎陽開封人少聰敏好屬文有風簡為
先達所稱譽釋褐司空行參軍
陸卬字雲駒少機悟美風神好學不倦博覽羣書五經
多通大義善屬文甚為河間邢邵所賞邵又與卬父子
彰交游嘗謂子彰曰吾以卿老蜯遂出明珠意欲為群
拜紀可乎由是名譽日高儒雅縉紳尤所推許為吏部
郎中
李廣博涉群書有才思文義之美少與趙郡李謇齊名
為邢魏之亞而訥於言敏於行官至侍御史
皮子信大將軍景和之子機悟有風神微涉書傳後主
時為衛將軍於勲貴子弟之中稱其鑒識
盧公順早以文學見知為符璽郎待詔文林舘與博陵
崔君洽隴西李師上同志友善從駕晉陽寓居僧寺朝
士謂唐寺三少為物論推許
陽林之俊爽有風槩少勤學愛文藻弱冠擅聲為後來
之俊秀位至中書監
祖珽字孝徵神情機警詞藻遒逸少馳令譽為世所推
起家祕書郎
後周席固襄陽人居家孝友為州里所重官至昌州刺
史
韋孝寬為浙陽郡守時獨孤信為新野郡守同隸荆州
與孝寬情好款密政術俱美荆部吏人號為連璧
韋夀字世齡鄭國公孝寬之子以貴公子早有令譽為
右侍上士
柳莊字思敬少有器量博覽墳籍兼善辭令濟陽蔡大
寳有重名於江右時為岳陽王蕭詧諮議見莊歎曰襄
陽水鏡復在於兹大寶遂以其女妻之俄而詧辟為參
軍
蘇亮好屬文善章奏與弟湛等皆著名西土年二十餘
舉秀才至雒陽過河内常景景深器之退而謂人曰秦
中才學可以抗山東者將此人乎位至侍中
宇文神舉偉風儀善辭令博涉經史性愛篇章尤工騎
射臨戎對寇勇而有謀莅職當官每著聲績兼好施愛
士以雄豪自居故得任兼文武聲彰外内百僚無不仰
其風采先輩舊齒于今稱之位至并州摠管
隋李德林字公輔初仕周為内史上士武帝嘗於雲陽
宮作鮮卑語謂羣臣云我嘗日惟聞李德林名及見其
與齊朝作檄移我正謂其是天上人豈意今日得其驅
使復為我作文書極為大異德林既少有才名重以貴
顯凡製文章動行於世或不知者謂為古人焉位至上
儀同贈定州刺史
柳裘字茂和少聰慧弱冠有令名官至曹州刺史
何妥字棲鳳少聰警年十七以技巧仕梁湘東王後知
其聰明召為誦書左右時蘭陵蕭眘亦有俊才住青楊
巷妥住白楊巷時人為之語曰世有兩俊白楊何妥青
楊蕭眘其見美如此官至國子祭酒
劉焯以儒學知名劉炫聰明博學名亞於焯故時人稱
為二劉焉焯官至太學博士炫至旅騎尉
元暉尚書左僕射翌之子頗好涉獵書記少得美名於
京下
王眘字元恭琅邪臨泝人博學多通少有盛名於江左
歷太子洗馬中舍人
裴政字南金位膳部郎中學涉有文藻以輕財貴義稱
陸彦師字雲房少有行檢為邦族所稱位至吏部侍郎
宇文愷字安樂愷少有器局家世武將諸兄並以弓馬
自達愷獨好學博覽書記解屬文多伎藝號為名公子
位至金紫光禄大夫
崔儦字岐叔北齊待詔文林舘歷殿中膳部員外三曹
郎中儦與頓邱李若俱見稱重時人為之語曰京師灼
灼崔儦李若
王胄字承基為著作佐郎與虞綽齊名同志友善于時
後進之士咸以二人為凖的胄官至朝散大夫綽至著
作佐郎
蘇䕫尚書右僕射威之子少有盛名於天下引致賓客
四海士大夫多歸之官至通議大夫
于仲文倜儻有大志氣調英拔當時號為名公子起家
為趙王屬
游元仕後周歷夀春令譙州司馬俱有能名
敬肅字宏儉少以貞介知名仕至潁川郡丞
陳孝意少有志尚弱冠以貞介知名仕至鴈門郡丞
唐李百藥德林子也以名臣之子才行相繼四海名流
莫不宗仰位至宗正卿
杜淹聰辯多才藝弱冠有美名於京邑位至御史大夫
薛收與從子元敬及薛德音俱有才名時人謂之河東
三鳳呼收為長雛德音為鸑鷟元敬最小謂鵷雛收仕
至天策府記室元敬至天策府參軍兼直記室
郎余令少以博學知名為霍王元軌府參軍元軌深禮
之先是余令從父知年為霍王友元軌謂人曰郎氏兩
賢人之望也
王績字無功絳州人嘗躬耕於東臯故時人號東臯子
白履忠陳留浚儀人博涉文史隠居于古大梁城時人
號梁丘子
孔紹安少與兄紹新俱以文詞知名外兄虞世南歎異
之時有詞人孫萬夀與紹安篤忘年之好時人稱為孫
孔紹安官至祕書監
鄭世翼鄭州滎陽人弱冠有盛名後為揚州錄事參軍
謝偃善為賦李百藥工為五言詩時人稱為李詩謝賦
仕至魏王府功曹
許叔牙為太子洗馬兼崇賢舘學士又有臨淮劉子翼
彭城劉裔之與叔牙相次為學士並以文學知名
楊炯華州華隂人少與絳州王勃范陽盧照隣東陽駱
賓王皆以文詞知名海内稱為王楊盧駱亦號為四傑
炯至盈川令勃至虢州參軍照隣至新都尉賓王至臨
海丞
張昌齡冀州人弱冠以文詞知名仕至襄州司戸北門
修撰
趙元楷性機辯明於簿領隋末任上郡東曹掾以幹理
見稱煬帝聞其名遥署歷陽郡丞
孟利貞與董思恭元思敬同時並以文藻知名利貞仕
至著作郎弘文舘學士思恭至太史思敬至協律郎
劉禕之少與孟利貞高知周郭正一俱以文藻知名時
人目為劉孟高郭禕之官至中書侍郎同中書門下三
品知周至右散騎常侍正一至陕州刺史
林輔元汴州浚儀人與伯父德仁同郡剡縣丞繁師玄
齊王文學王孝逸羅川戸曹靖君亮司隸從事鄭祖咸
軍城縣長鄭師善王充中書舍人李行簡處士協咸見
重於隋代號為陳留八俊
邢文偉滁州人與和州高子貢俱以博學知名於江淮
間仕至内侍史出為珍州刺史
蓋文達博涉經史其宗人文懿亦以儒業知名當時稱
為二蓋焉文達位至蜀王師文懿至國子博士
杜易簡博學有高名姨兄岑文本甚推重之仕至開州
司馬
周思茂貝州漳南人少與弟思均俱早知名仕至麟臺
少監文舘學士
喬知之同州馮翊人少與弟侃備並以文詞知名知之
尤稱俊才官至左司郎中侃至襄陽令
冨嘉謨雍州武功人與新安吴少微屬文皆以經典為
本時人欽慕之稱為吴冨體初嘉謨為晉陽尉與少微
同官魏郡谷倚為太原主簿皆以文詞著名時人謂之
北京三傑嘉謨少微並官至監察御史倚後流寓客死
韓滉宰相休之子幼有美名所與結交皆時之俊彦非
公忠正直者不與之親密位至右僕射
沈佺期善屬文尤長五言之作與宋之問齊名時人稱
為沈宋佺期官至太子詹事
宋之問父令文有勇力而工書善屬文世人以為三絶
之問以文詞知名弟之悌有勇力之遜善書議者云各
得父之一絶之問後至越州長史之遜至太原尹
徐彦伯兖州瑕邱人少以文章擅名為蒲州司兵參軍
時司戸韋暠善判事司士李亘工於翰札而彦伯以文
詞雅美時人謂之河中三絶
陸象先初為雒陽尉以宰相子聞望甚高
蘇晉與雒陽人張循之仲之兄弟為友並以學業著名
劉允濟善屬文與絳州王勃早齊名特相友善官至鳳閣
舍人左遷青州長史
蘇味道少與李嶠俱以文學知名時人謂之蘇李味道
位至鳳閣侍郎同鳳閣鸞臺三品嶠至中書令
蘇瓌中宗朝歷左右僕射同中書門下三品子七人頲
冰詵乂穎銳顔頲最知名官至中書侍郎平章事詵戸
部員外瓌與李嶠同居相位嶠有才華其子不肖瓌以
幹理而穎有文詞故代稱蘇瓌有子李嶠無兒
薛登博涉文史少與徐堅劉子玄齊名友善登官至太
子賓客堅至右散騎常侍子玄至左散騎常侍貶安州
别駕
趙驊與殷寅顔真卿柳芳陸據蕭穎士李華邵軫同志
友善故天寶中語曰殷顔柳陸蕭李邵趙以其重行義
敦交道也驊至祕書少監
蔣沅性耿介獨好學早有名稱官至左散騎常侍
蕭嵩長子華兵部侍郎少子衡尚新昌公主拜駙馬都
尉並風流簡肅士族稱之
韋陟中書令安石之子開元初丁父憂居喪過禮自此
杜門不出八年于兹與弟斌相勸勵探討墳索不捨晝
夜文華當代俱有盛名官至吏部尚書東都留守
李邕為滑州刺史上計京師邕素負美名頻被貶斥皆
以邕能文養士賈生信陵之流執事忌勝剥落在外人
間素有聲稱後生不識京雒阡陌聚觀以為古人或將眉
目有異衣冠望風尋訪閭巷又中使臨問索其新文復
為人隂中竟不進
賀知章會稽人少以文詞知名神龍中知章與越州賀
朝萬齊融揚州張若虛邢巨湖州包融俱以吴越之士
文詞俊秀揚名於上京位至銀青光禄大夫正授兼祕
書監
蕭穎士字茂挺與李華同年登進士第開元中天下承平
人物駢集如賈曾席豫張垍韋述輩皆有盛名而穎士皆
與之游繇是搢紳多譽之是時外夷亦知穎士之名新
羅使入朝言國人願得蕭夫子為人師其名動華夷若
此
王維以詩名盛於開元天寶間凡諸王駙馬豪右貴勢
之家無不拂席迎之代宗時弟縉為宰相嘗謂縉曰卿
之伯氏天寶中詩名冠代位至尚書右丞
李白少與魯中諸生孔巢父韓凖裴政張叔明陶沔等
隠於徂徠山時號竹溪六逸白後待詔翰林辟永王璘
從事
杜甫字子美天寶末詩人甫與李白齊名後至檢校工
部員外郎
路羣志行貞潔不茹葷食肉養親以孝聞自長慶以來
高名重價歷踐清華及卒時論嗟惜
楊綰素以德行著稱清識過人凡所知友皆一時名士
位至中書侍郎平章事
李栖筠字貞一趙郡贊皇人幼孤貧而器度雄遠體貎
瓌傑博覽墳籍無所不通屬文勁迅然本於理道教化
性嚴重寡言造次不妄交接故當時高名之士皆敬慕
之為御史大夫以剛正為元載所惡天下之士重其高
義雖三尺童子皆知敬慕稱為贊皇公而不名焉
張涉以經學為儒官嘗舉日試萬言當時呼為張萬言
官至散騎常侍
李承少有雅望至其從官頗以貞廉才術見稱於時累
官襄州潭州刺史
崔造與韓會盧東美張正則為友皆僑居上元好談論
經濟之略嘗以王佐自許時人號為四䕫造後至給事
中平章事
韋夏卿早有時稱其所與游皆一時名士位至東都留
守選太子少保
趙昌字洪祚祖不器父居貞皆有名於時昌官至太子
少保
郄士美善與人交然諾之際豁如也當時名稱甚茂位
至忠武軍節度使
呂元膺學識深遠處事得體正色立朝有台輔之望位
至太子賓客
薛戎為浙東觀察使兄弟五人季弟放最知名放至江
西觀察使
韓臯字仲文夙負令名而器質重厚有大臣之度後為
杭州刺史再為尚書右丞遷武昌鎮海忠武三節度所
至皆有聲績大率用簡儉為理及位高益為時人所重
錢起與韓翃李端盧綸司空曙輩十人俱以能詩出入
貴游之門時號十才子形於圖畫位終尚書郎
錢徽起之子也以文學操行立名於時官至吏部尚書
郎致仕
孔敏行字至之文宣王四十代孫父述□有高名於貞
元間敏行名臣子少時修潔為人所稱慕及游宦與當
時豪俊為友其名華為一時歸湊
崔郾與兄邠等皆有令譽而郾疎財恢廓弟兄所不及
郾位至浙西觀察使邠至太常卿
元&KR0876;字徽之聰警絶人年少有才名與太原白居易友善
工為詩善狀詠風態物色當時言詩者稱元白焉&KR0876;至
工部侍郎平章事卒於武昌軍節度使居易至刑部尚
書致仕
李商隠字義山與太原温庭筠南郡段成式齊名時號
三才子商隠後至東川節度判官檢校工部郎中庭筠
至隋縣尉成式至江州刺史
王凝咸通中知禮闈時凝擅價一時與路岳相齊語曰
王凝路岳見便脫殼位至宣州觀察使
後唐宰相趙光裔唐天祐中歷官省閣伯仲皆以廉潔
方正流聞于時自梁孽未亡時趙氏伯仲之名北人皆
所傾慕位至平章事
賈馥性恬澹與物無競為鎮州士人之秀位至鴻臚卿
致仕
趙光逢幼嗜墳典動守規檢議者目之為玉界尺昭宗
朝登進士第踰月辟度支巡官臺省内外俱制俱有能
名後為太保致仕
晉鄭韜光唐宣宗之外孫萬夀公主之所出也生三日
賜一子出身銀章朱綬及長美容止神爽氣徹不妄喜
怒而秉執名節為甲族所稱後為戸部尚書致仕
册府元龜卷七百七十七
