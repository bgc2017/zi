册府元龜卷五百五十宋王欽若等撰
詞臣部
總序
夏商之前詞臣之制盖未詳聞說命云其代予言則其
事也周禮春官之属大祝作六辭以通上下親疎遠近
一曰辭二曰命三曰誥四曰會五曰禱六曰誄内史掌
王八柄之法凡命諸侯及孤卿大夫則策命之(策謂以簡策言)
(王命)王制禄則贊為之以方出之(贊為之辭也以方出之以方判書而出之也)
外史掌書外令(王令下畿外)若以書使於四方則書其令(書王)
(令以授使者)御史掌贊書(王有命以書致之則贊為辭若今尚書作贊文)皆司言之
任也漢制帝之下書有四一曰策書二曰制書三曰詔
書四曰誡勑策書者編簡也其制二尺短者半之篆書
起年月稱皇帝以命諸侯王三公其罪免以賜策其異
者隸書用尺一木兩行而已制書者帝者制度之命其
文曰制詔三公皆璽封尚書令印重令仰重封露布州
郡也詔書者告也其文曰告某官云如故事告誡勑者
謂刺史太守其文曰有詔勑某官他類此又尚書主作
文書草下筆為詔策出言為詔命後漢因之故尚書陳
忠上疏云尚書為王喉舌之官而諸郎多俗吏鮮有雅
才每為詔文轉詔求請也魏制中書監令並管機密掌
贊詔命典作文書属官通事郎掌草詔即漢尚書郎之
任蜀初劉巴為尚書令先主諸文誥策命皆其所作則
尚書之職典詔命矣吳有中書令頗與魏同制而國初
文誥之類皆出侍中胡綜則門下兼其事矣晉制以省
郎一人管司詔命任在西省謂之西省郎宋齊因之梁
世中書舍人用人殊重專掌詔誥故裴子野以中書侍
郎鴻臚卿常兼中書通事舍人别勑知詔誥初魏晉已
降中書令侍郎即聮掌其事至是舍人始專之又梁集
書省置散騎常侍而下(事具臺省序)為諸優文策文平處諸
文章詩頌後魏初多尊晉制中書令而下掌為文詔北
齊因之後周依周禮建六官大宗伯之属有内刺外史
典命盖其職也隋有内史舍人專掌詔誥唐循梁陳故
事初中書舍人專掌詔誥其以他官領者謂之知制詔
凡詔旨制勑璽書册命皆按典故起草其禁有四一曰
漏洩二曰稽緩三曰違失四曰妄誤有以他官特詔草
制者然未有名號乾封已後始名北門學士自永淳已
來天下文章道盛中書舍人為文事之極任朝廷之盛
選中宗朝制詔多出宫中眀皇始置麗正殿學士又改
為集仙集賢以典治書籍然亦别草詔書後置翰林待
詔又改為翰林供奉開元二十六年乃為學士别建學
士院扵翰林院之南專掌内命然而學士班序未立廷
見之際各趨本列暨貞元二年九月始勑與諸司官知
制誥同例學士無定員上至諸曹尚書下至校書郎皆
為之凡入翰林與諸曹絶迹不拘本司不繋當參初選
者中書門下召令右銀臺門候旨其日入院試制書批
答共三道詩一首試畢封進可者翌日受宣後增試賦
一首元和中又置承旨一員故事中書之職正言之制
有七一曰冊書立后建嫡封庶藩屏臨軒備禮則用之
二曰制書行大賞罰授大官爵釐革舊政赦有降憲則
用之三曰慰勞制書褒贊賢能勸勉勤勞則用之四曰
發旨勑書增减官員廢置州縣徵發兵馬除免官爵授
六品以下官處流已上罪則用之五曰勑旨謂百司承
旨而為程式奏事施行者六曰論事勑書慰諭公卿誡
約臣下則用之七曰勑條随事承旨不易舊典則用之
凡答疏扵王公則用皇帝行寳勞來勲賢則用皇帝之
寳徵召臣下則用皇帝信寳答四夷書則用天子行寳
慰撫蠻夷則用天子之寳發蕃將兵則用天子信寳元
和初學士院别置書詔印凡赦書德音立后建儲大誅
討拜免三公將相日制百官班扵宣政殿而聽之賜與
徵召宣索處分之詔慰撫軍旅之書祠饗道釋之文陵
寢薦獻之表答奏疏賜軍號皆學士院主之餘則中書
舍人主之其翰林學士中書舍人分為兩制各置六員
梁因之後唐同光元年四月置護鑾制書學士尋罷之
晉天福五年廢翰林學士其職事並歸中書舍人開運
元年復置翰林學士三年又賜學士院書詔金印周初
翰林學士常參官五日一起居顯德五年詔令逐日起
居當直則赴晚朝夫代王言頒憲度或以褒功德或以
出爵禄或以撫郡國或以制刑辟皆萬方之瞻仰百世
之流布必在其言雅正其理流暢可以發揮扵治體可
以感動扵人心與典誥而同風將流俗而殊貫然後謂
之稱職協乎得人矣在扵兩漢其人未顯獨相如視草
而已其後魏有衛覬劉放晉有張華和嶠宋有傅亮南
齊有丘靈鞠梁有朱异陳有姚察蔡立景北齊有祖瑩
魏收後周有李德林隋有虞世基唐有李伯藥岑文本
李嶠蘇頲之類皆其彰灼聞名扵世者也復有不察職
務近居侍從獨以文義受乎知奬因而受詔俾乎属辭
則有陸賈之書嚴助之賦枚臯之祝揚雄之贊王融之
序蘇綽之誥虞綽之銘其文也或以典雅或以溫麗或
以敏速或以體要其人也或以忠讜或以鴻博或以時
名或以舊德雖為用不一而擅美攸同故有膺縟禮升
柄臣者焉亦有才不踰衆德不自重雖膺一時之寵終
貽多士之羞今並次其事迹著扵編簡凡詞臣部八門
選任恩奬
選任
夫令出惟行孰可以弗慎官不必備唯在乎得人而况
登赤墀之塗遊青𤨏之闥居切問之地司誕告之言或
申諭四方或傾爵庶尹或褒贊治行或發眀憲章列辟
是瞻生民為則典茲任者不亦難哉繇漢而下曷嘗不
慎重其選乃在馳辯博之譽韞清麗之才選衆而舉居
職自稱若夫當世之主寤寐賢俊其或篤藝文之好特
蒙延奬喜讜直之論首被推擇以至膺所知之論薦聳
羣居之望實寘扵嚴署藹乎休問然後知密勿左右誠
資乎君子之儒發揮命令必在乎文士之助者也
漢司馬相如字長卿武帝時為郎帝方好藝文以淮南
王安属為諸父(安扵天子服属為從父叔父)辯博善為文辭甚尊重
每為報書及賜(賜謂賜書也)常召相如視草廼遺(草謂文之藁草)
嚴助為會稽太守上書願奉三年計最(舊法當使承奉歲計今助自欲)
(入奉也最凡要也)詔許因留侍中有竒異輙使為文(謂非常之文)及
作賦頌數十篇
王褒蜀人宣帝時召高材劉向張子僑華龍柳褒等待
詔金馬門褒與子僑等竝待詔數從褒等放獵(放士衆大獵也)
(一曰游放及田獵)所幸宫館輙為歌頌
晉劉超字世瑜初為元帝琅琊國記室遂從渡江轉安
東府舍人專掌文檄相府建又為舍人中興建為中書
舍人
孔衍字舒元初為元帝安東參軍掌記室書文殷積而
衍每以稱職見知中興初與庾亮俱補中書郎
徐邈字仙民東莞始幕人孝武帝始覽典籍招延儒學
之士邈既東州儒素太傅謝安舉以應選補中書舍人
及為散騎常侍猶處西省累遷中書侍郎專掌諭詔改
前衛率授太子經邈雖在東宫猶朝夕入見參綜朝政
修飭文詔
宋傅亮字季友晉義熙元年除員外散騎侍郎直西省
典掌詔命轉領軍長史以中書郎滕演代之七年遷散
騎侍郎復代演直西省仍轉中書黃門侍郎直西省如
故永初元年以佐命功封建城縣公直中書省專典詔
命高祖受命表策文誥皆亮之辭也
南齊謝朓字玄暉文章清麗初為眀帝驃騎記室掌覇
府文筆又掌中書詔誥尋拜中書郎出為宣城太守以
選復為中書郎
梁江淹字文通初為南齊太祖驃騎參軍軍書表記皆
使淹具草相國建補記室參軍事建元初為建安王記
室帶東武令參掌詔冊言遷中書侍郎
任昉字彦昇初為南齊太子步兵校尉管東宫書記雅
善属文尤長刀筆才思無窮遷中書侍郎高祖霸府初
開以昉為驃騎記室梁臺既建禪讓文誥多昉所具及
踐祚拜黃門侍郎
裴子野為員外郎普通中大舉北侵勑子野為檄魏文
又勑為書喻魏相元乂武帝深嘉焉遷中書侍郎鴻臚
卿俄兼中書通事舍人别勑知制誥
陳陸瓊以文學為殿中郎武帝時討周廸陳寳應等都
官符及諸大手筆竝中勅付瓊累遷中書侍郎後主即
位直中書省掌詔誥至德元年除度支尚書掌詔誥如
故
毛喜初為宣帝驃騎府中記室府朝文翰皆喜辭也及
帝即位除給事黃門侍郎兼中書舍人典軍國機密
姚察遷戎昭將軍撰梁史後主纂集兼東宫通事舍人
勑專知優册謚議等文筆
後魏袁翻少以文學擅美孝眀孝昌中為中書令領給
事黃門侍郎與徐紇俱在門下並掌文翰
温子昇為廣陽王深行臺郎中黃門侍郎徐紇受四方
表啟答之敏速扵深獨沉思曰彼有温郎中才藻可畏
元顥入雒以子昇為中書舍人莊帝還宫為顥任使者
多被廢黜而子昇復為舍人後除正員郎仍舍人永熙
中為侍讀亦兼舍人
北齊邢卲字子才後魏光禄卿虬之子文章典麗既贍
且速莊帝永安初累遷中書侍郎所作詔文體甚嚴
魏收仕後魏為主客郎中節閔帝立妙簡近侍詔收為
封禪書下筆便就不立草藁遷散騎侍郎俄兼中書侍
郎孝武初又詔收攝本職文誥填積事咸稱旨
陳元康為司徒高昂記室初司馬子如高季式與孫搴
劇飲搴醉死神武命求好替子如舉魏收他日神武謂
季式曰卿飲殺我孫主簿魏收作文書都不稱我
意司徒嘗道一人謹密是誰季式以元康對曰是
能夜闇書快吏也召之一見使授大丞相功曹内掌機
密善陳事意不為華藻遷大行臺都官郎封安平子
後周王襃初自梁國歸為内史大中大夫高祖作象經
令襃注之引據該洽甚見稱賞襃有器局雅識治體既
累世在江東為宰相高祖亦以此重之建德以後頗參
朝議凡大詔誥皆令褒具草東宫既建授太子少保遷
少司空乃掌綸誥乘輿行幸褒嘗從焉
隋李德林初仕北齊為通直散騎常侍中書侍郎後周
武帝平齊入鄴之日勑小司馬唐道和就宅宣慰及從
駕還長安授内史上士自此以後詔誥格式及用山東
人物一以委之
唐岑文本貞觀中為中書舍人時中書侍郎顔師古以
譴免職頃之温彦博言扵太宗曰師古諳練時事長扵
文誥時無逮者冀蒙復用帝曰我自舉一人公勿憂也
扵是以文本為中書侍郎專典機密
郭正一為中書舍人高宗永隆年簡校中書侍郎永淳
中正除中書累年眀習舊事兼有詞學制勑多出其手
元萬頃為著作郎則天諷高宗廣召文詞之士入禁中
述撰萬頃與左史范履冰苗神客右史周思茂胡楚賓
咸預其選時人謂之北門學士萬頃属文敏速則天臨
朝遷鳳閣舍人無幾擢鳳閣侍郎
周思茂為右史時與左史范履冰苖神客俱以文筆扵
禁中供奉二十餘年至扵政事損益多預焉
崔融長安四年除司禮少卿知制誥融為文典麗當時
罕有其比朝廷所須雒出寳頌則天皇后哀冊文及諸
大手筆並手勑付融撰之
賈胄為玄宗太子舍人睿宗時授胄中書舍人胄以父
名忠固辭乃拜諫議大夫知制誥與蘇晉皆以詞學見
知
蘇頲為工部侍郎玄宗謂宰臣曰有從工部侍郎得中
書侍郎否對曰任賢用能非臣等所及玄宗曰蘇頲可
中書侍郎眀日加知制誥時李乂為紫微侍郎與頲對
掌文誥
張說為鳳閣舍人歷黃門中書侍郎弘文館集賢院學
士掌文學之任凡三十年(說子均垍俱能文說在中書均垍兄弟並掌綸翰之任)
張九齡為司勲員外郎時中書令張說與九齡同姓叙
為昭穆尤親重之嘗謂人曰後來詞人稱首也俄拜中
書舍人九齡以詞學進又視草翰林甚承恩顧
韋陟為吏部郎中時中書令張九齡一代詞宗引陟為
中書舍人與孫逖梁涉對掌文誥時人以為美談
常衮為起居郎代宗寳應二年選為翰林學士考功員
外郎累遷中書舍人衮文章俊拔當時推重
吳通玄與兄通微俱博學善屬文通玄德宗建中初策
賢良方正通微登文詞清麗等科貞元初並為翰林學
士時中書舍人李紓為昭德王皇后謚冊文宰相張延
賞柳渾為廟樂章及進皆不稱旨並詔通玄重撰
韓臯字仲文晉公滉之子貞元初為考功員外郎丁父
艱德宗遣中人就第慰問仍宣令論譔滉之事業臯號
泣承命立成數千言帝嘉之及免喪執政者擬考功郎
中御筆加知制誥尋遷中書舍人
韋執誼貞元中應制策高等拜右拾遺召入翰林為學
士
高參貞元中為中書舍人以病免唯庫部郎中張濛獨
知綸翰張延賞李泌累以才可者請皆不許濛又以姊
喪在假或須草制宰相命他官以為之
楊於陵為京兆尹出為絳州刺史德宗雅聞其問望發
日面辭留拜中書舍人
李建嗜學力文舉進士選授秘書省校書郎德宗聞其
名擢充翰林學士
權德輿為起居舍人歲中兼知制誥轉駕部員外司勲
郎中職如舊遷中書舍人是時德宗親覽庶政重難除
授凡命扵朝多出自御札始德輿知制誥給事中有徐
岱舍人有高郢居歲餘岱卒郢知禮部貢舉獨德輿直
禁垣數旬一歸家居西掖八年其間獨掌者數歲
白居易憲宗元和初應才識兼茂眀扵體用科授盭厔
尉集賢校理文詞富豔尤精扵詩筆自讐校至結綬畿
甸所著歌詩數十百篇皆意在諷賦箴時之病補政之
缺士君子多之往往流聞禁中憲宗納諫思理渴聞讜
言乃召入翰林為學士
李德裕為監察御史穆宗即位召入翰林學士帝在東
宫素聞其父吉甫之名既見德裕尤重之禁中書詔大
手筆多詔德裕草之
高鉞為起居郎充史館修撰累陳時政得失長慶元年
穆宗憐之面賜緋扵思政殿仍命以本官充翰林學士
韋處厚為翰林侍讀學士權知兵部侍郎兼史館修撰
敬宗初即位以侍讀及修撰書詔事繁不可兼他職乃
罷侍讀為翰林學士
柳公權文宗時為侍書學士太和九年九月癸丑幸翰
林院召學士陳夷行丁居晦及公權對因面授公權知
制誥充翰林學士
白敏中居易從父弟開成末為戶部員外郎武宗素聞
居易之名及即位欲用之宰相李德裕言居易衰病不
能朝謁因言從弟敏中詞藝類居易即日命知制誥召
入翰林為學士
梁趙光裔太祖始授禪自外制入為翰林學士時詔制
叢委中命迅急光裔遣詞供職典而有體時所許焉三
年秋以兄光逄作相不樂在密勿之地堅辭得請出拜
太常少卿乾化二年復命為中書舍人翰林學士
後唐王仁裕初仕蜀為中書舍人蜀亡為汴州觀察判
官末帝清泰中汴帥范延光言其不可滯扵賓佐末帝
亦知其有才乃召為司封員外知制誥充翰林學士
周魚崇諒漢隱帝乾祐三年自保義軍節度副使為中
書舍人充翰林學士崇諒晉朝為員外郎知制誥契册
命為學士漢高祖入汴復召為學士以母老思歸乞解
職侍養漢高祖嘉之命為本州副使請領郡俸王師討
三兇時節度使白文珂在軍前崇諒為副使知後事凡
供軍儲備調發徵促尅期而辦近鎮供億深所頼焉會
王仁裕請退禁庭選學士議者以為文字稱職無踰崇
諒乃復徵之至太祖時崇諒母病篤太祖許歸侍養廣
順三年復徵之崇諒累表辭以母病難扵違養太祖賜
詔曰卿向以母親高年久嬰疾恙解職歸止徇意承顔
始扵疾辭今聞疾愈臻此康寧之福繇其感應之誠苟
徵命以猶稽則才能而虚滯復乃職位式佇論思載覽
表章尚形眷戀諭以前詔俾之侍行子道既以光揚君
恩亦須承順速宜祇赴無或再三崇諒認詔意不敢堅
辭復表言比及撰行節氣凝沍乞至春煖奉親歸朝許
之仍詔本州給行裝借馳馬送至京師授禮部侍郎知
制誥充翰林學士
恩奬
古稱登高必賦可以為大夫盖取其感物造端材智深
美而能圖事者也厥後選任文學之士置之近密乃有
潤色鴻業宣行大事陟降帝右居處禁中或受對從容
或賞賜優洽激其清節褒以美詞使榮冠一時名垂千
載儒者之遇扵斯為盛
漢王褒字子淵宣帝時與張子僑等並待詔數從褒等
放獵(游放及田獵也)所幸宫館輙為歌頌第其高下以差賜帛
魏邯鄲淳黃初為博士給事中作投壺賦千餘言奏之
文帝以為工賜帛十疋
晉劉超字世瑜元帝時為中書舍人職典文翰而處身
清苦衣不重帛每帝所賜皆固辭曰凡陋小臣横竊賞
錫無德而錄殃咎是懼帝嘉之不奪其志
南齊傅昭為中書舍人時居此職者皆權傾天下昭獨
廉静無所干預器服率略身安麤糲嘗插燭板床眀帝
聞之賜漆合燭盤勑曰卿有古人之風故賜卿古人之
物
陳陸琰為法曹外兵參軍直嘉德殿學士文帝聽覽餘
暇頗留心史籍以琰博學善占誦引置左右嘗使製刀
銘琰援筆即成無所點竄帝嗟賞久之賜衣一襲
後魏董紹為中書舍人辯扵對問為宣武所賞孝眀初
紹上御天馬頌帝賞其辭賜帛八十疋
隋李德林初仕北齊為中書舍人加通直散騎侍郎是
時中書侍郎杜臺卿上世祖武成皇帝頌齊後主以為
未能盡善令和云開以頌示德林宣旨云臺卿此文未
審朕意卿有大才須叙盛德即宜速作急進本也德林
乃上頌十六章并序後主覽頌善之賜名馬一匹
薛道衡開皇中為内史侍郎高祖每曰薛道衡作文書
甚稱我意然誡之以迂誕後高祖善其稱職謂楊素牛
弘曰道衡老矣驅使勤勞宜使其朱門陳戟扵是進位
上開府賜物百叚道衡辭以無功高祖曰爾久勞階陛
國家大事皆爾宣行豈非功也
虞綽煬帝大業中為著作佐郎與虞世南庾自直蔡元
參等四人嘗居禁中以文翰待詔恩盻隆洽
唐徐齊𣆀咸亨中為西臺舍人善扵文誥甚為當時所
稱高宗愛其文令侍周王等属文以職在樞劇仍勑間
來往焉
蘇頲開元初為中書侍郎時李乂為紫微侍郎與頲對
掌文誥他日玄宗謂頲曰前朝有李嶠蘇味道謂之蘇
李今有卿及李乂亦不謝之卿所製文誥可錄一本封
進題云臣頲撰朕要留中披覽其禮遇如此
徐浩天寳末為中書舍人玄宗傳位誥冊皆浩為之參
兩宫文翰寵遇罕比
于卲德宗建中初為中書舍人尋兼禮部侍郎加史館
修撰為三司使當撰上尊號册文賜階銀青當是時朝
廷有大詔令皆出扵卲
姜公輔建中初為左拾遺召入翰林為學士歲滿當改
官公輔上書自陳以母老家貧以府掾俸給稍優乃求
兼京兆府戶曹參軍特承恩顧才高有器識每對見言
事德宗多從之
吳通玄建中初為諫議大夫知制誥詞藻婉麗德宗尤
憐之時有詔李紓為昭德王皇后謚册文宰相張延賞
柳渾為廟樂章及進皆不稱旨並詔通玄重撰凡中旨
撰述非通玄之筆不慊然重之如此
陸贄建中貞元中為翰林學士艱難中為内職行止輙
随從精潔小心未嘗有過誤德宗特所親信待之不以
嚴特見從容言笑之際或脫玉衣以衣之或以姓第呼
為陸兄同職莫敢望之初德宗自奉夫適梁州山路危
險往往與從官相失夜至驛求贄不得驚悲涕泣募扵
衆曰有能得贄者吾與千金久之贄乃至皇太子以下
皆賀贄母韋氏在江東時詔中使迎至京師道路以驛
搢紳以為榮及母卒將合葬扵河南復詔中使往護其
父柩至河南葬焉免喪權知兵部侍郎復入翰林入見
之日德宗為之改容致詞以弔之
權德輿貞元末為中書舍人獨直禁垣數旬始歸嘗上
疏請除兩省官德宗曰非不知卿之勞苦禁掖清切須
得如卿者所以久難其人
張仲素為翰林學士元和十三年淮西平憲宗御麟德
殿對仲素及叚文昌沈傳師杜元穎以仲素等自討叛
奉書詔之勤賜仲素紫賜文昌等以緋
令狐楚為職方員外郎知制誥撰元和辯謗略書成帝
嘉其該博轉職方郎中知制誥充翰林學士
崔郾為翰林侍讀學士轉中書舍人入思政殿謝恩郾
奏曰陛下用臣為侍讀半歲有餘未嘗聞臣經義今蒙
轉改實慙尸素有媿厚恩穆宗曰俟朕機務稍閒即當
請益學士高鉞曰陛下意雖樂善既未延接儒生天下
之人寧知重道帝深引咎錫之以錦綵焉
高鉞為兵部員外郎翰林學士長慶四年四月禁中有
張韶之變敬宗幸左軍是夜鉞從帝宿扵左軍翌日賊
平賞從臣賜鉞錦綵七十疋轉戶部郎中知制誥
路随為翰林學士承旨文宗太和元年四月晡後召随
已下對扵大液殿各賜錦綵銀器
鄭覃為翰林學士太和四年七月文宗扵太液亭召覃
已下對賜之錦綵
封敖為翰林學士武帝深重之嘗草賜陣傷邊將詔警
句曰傷居爾體痛在朕躬帝覽而善之賜宫錦
杜讓能中和中為翰林學士時僖宗幸蜀關中用兵書
詔重委讓能草辭敏速筆無點竄動中事機帝嘉之遷
戶部侍郎承旨
後唐李琪初仕梁為翰林學士承旨專掌文翰下筆稱
旨寵遇踰倫
盧質為兵部尚書翰林學士承旨眀宗長興初賜號論
思輔佐功臣(非常例也)
李懌為翰林學士末帝一日御廣夀殿召懌及程遜崔
拙和凝李崧舍人王延張昭遠李詳吕琦等賜食帝曰
俱掌王言何以分别内外李懌對曰王言本舍人所掌
祇自肅宗舉兵靈武後軍中逐急時令學士草詞自後
乃分職命將相繇内羣臣繇外其實一也食畢人賜馬
一匹衣一襲
周扈載為水部員外郎知制誥從駕南征廻召為翰林
學士賜緋時載卧病不能朝謝者數月一日乃力疾就
直帝軫其羸薾賜告歸第仍降太醫視疾其寵遇也如
此
册府元龜卷五百五十
