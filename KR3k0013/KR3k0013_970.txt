册府元龜卷九百七十宋王欽若等撰
外臣部
朝貢第三
隋高祖開皇元年三月白狼國七月靺鞨酋長八月突
厥阿波可汗九月突厥沙鉢略可汗並遣使貢方物
二年正月高麗百濟並遣使獻方物十一月高麗又遣
使獻方物
三年正月高麗四月突厥五月高麗靺鞨並貢方物八
月靺鞨又貢方物
四年靺鞨貢方物契丹率諸莫賀弗來謁
五年四月契丹主多彌遣使貢方物
六年三月突厥沙鉢略遣使貢方物
是年女國遣使朝貢
七年突厥沙鉢略使其子入貢方物
是年突厥都藍可汗遣其母弟傉但特勒獻于闐玉杖
八年突厥都藍部落大人相率遣使貢馬萬匹羊二萬
口駞牛各五百頭
十年七月吐谷渾十一月契丹並遣使朝貢
十一年正月高麗二月吐谷渾四月突厥雍虞閭可汗
五月高麗十二月靺鞨並遣使貢方物
十二年春正月帝在仁夀宫突厥高麗契丹並遣使獻
方物
是年吐谷渾靺鞨並遣使貢方物
十三年正月契丹奚霫室韋七月靺鞨並遣使貢方物
十五年五月吐谷渾六月林邑並遣使貢方物
十七年六月高麗七月突厥並遣使貢方物
十一月突厥遣使來朝
煬帝大業三年五月突厥啓民可汗遣子拓特勒來朝
景寅又遣其兄子毘黎伽特勒來朝
六月吐谷渾高昌突厥莫何可汗並遣使貢方物
四年三月百濟倭赤土伽羅舍國並遣使貢方物
五年二月赤土國四月狄道党項羌並遣使貢方物
是年高麗吐谷渾伊吾並遣使來朝
八月突厥沙鉢略可汗遣子庫舍特勒來朝
是年石國遣使朝貢
六年三月倭國六月室韋赤土並遣使貢方物
七年二月百濟遣使朝貢
十年七月曹國百濟國並遣使貢方物
十一年正月突厥新羅靺鞨畢大辭訶咄傳越烏那曷
波臘吐火羅俱慮建忽論靺鞨訶多沛汗龜兹疏勒于
闐安國曹國何國穆國畢衣密失范延伽折契丹等國
並遣使朝貢
十二年二月真臘國婆利國並遣使貢方物附國鏺汗
挹恒末國史國波斯漕國焉耆等國大業中並遣使朝
貢
唐高祖初為唐主突厥遣使獻良馬即位龜兹國王蘇
伐㪍駃遣使來朝
武德元年五月突厥始畢可汗七月西蕃突厥闕可汗
並遣使朝貢九月始畢又遣骨咄禄特勒來朝
二年二月吐谷渾遣使朝貢
四月曷薩那可汗獻大珠是月始畢可汗七月西突厥
葉護可汗及高昌九月吐谷渾十月靺鞨酋帥突地稽
遣使朝貢突稽者靺鞨之渠長也隋大業中與兄瞞咄
率其部内屬於營州瞞咄死代總其衆拜遼西太守封
扶餘侯朝煬帝於江都屬化及之亂以其徒數百間行
歸柳城至是通使焉
十一月吐谷渾党項並遣使朝貢
是年高麗王高建武遣使來朝
三年正月三月西蕃突厥葉護可汗遣使朝貢
是年高昌王麴伯雅遣使來朝
五月六月突厥繼來貢方物
八月西㸑十一月突厥並來貢方物
是年䍧牱蠻首領謝龍羽遣使朝貢
四年正月突厥頡利可汗三月西突厥葉護可汗遣使
朝貢
十月百濟遣使獻果下馬
是月新羅國句麗及西域二十二國並遣使朝貢
十二月昆眀西南夷昆彌遣使朝貢先是隋文帝時遣
史萬歲平南寧至西洱河其國人來拒因獻明珠徑寸
萬歲班師至是嶲州治中吉宏偉通南寧因至其國諭
之遂使入朝自是以後朝貢不絶
五年四月西突厥葉護可汗遣使獻獅子皮又八月遣
使獻名馬
十一月靺鞨渠帥阿固郎來朝
是年突厥頡利可汗及高麗並遣使朝貢
六年二月林邑四月西突厥六月契丹酋帥孫敖曹十
月新羅十二月白蘭白狗羌高麗突厥吐谷渾並遣使
朝貢
是年真臘國遣使貢方物
七年二月契丹三月昆眀五月百濟六月康國吐谷渾
及西突厥莫賀咄可汗七月百濟康國曹國並遣使朝
貢靺鞨渠帥阿固郎來朝
六月高昌獻狗雌雄各一高六寸長一尺餘性甚慧能牽
馬銜燭云本出拂菻中國有拂菻狗自此始也
九月百濟遣使獻光眀甲
是月吐谷渾十二月高麗國並遣使來貢方物
八年正月突厥頡利可汗三月吐谷渾四月林邑九月
真臘國參半國十一月新羅百濟並遣使朝貢
九年三月西突厥葉護可汗四月靺鞨六月葉護可汗
七月新羅並遣使朝貢
九月頡利可汗獻馬三千匹羊萬口不受
十一月頡利可汗十二月高麗百濟党項並遣使朝貢
康國王屈木支遣使獻名馬
太宗貞觀元年正月西突厥閏三月高昌吐谷渾等五
月何國康國六月新羅十月西突厥十一月新羅並遣
使朝貢
二年四月西突厥遣使貢方物
九月高麗王建武遣使奉賀破突厥頡利可汗並上封
域圖
十月林邑真臘參半殊柰並遣使朝貢
十一月頡利可汗遣使貢馬牛數萬許
是年鐵勒遣使朝貢
三年正月契丹渠帥來朝
二月高昌八月薛延陁九月高麗百濟新羅並遣使朝
貢拔也古僕骨同羅奚等渠帥並來朝
十一月西突厥高昌十二月西趙夷子䍧牱兖州蠻靺
鞨别部並遣使朝貢契丹東謝渠帥來朝
是年霫國君長遣使貢方物室韋遣使貢豐貂自此朝
貢不絶
四年二月薛延陁吐谷渾並遣使朝貢
五年林邑獻火珠状如水精日正午時以珠承景取艾
衣之即火見云得於羅利國婆利國遣使隨林邑使獻
方物
七月室韋九月薛延陁並遣使貢方物
十二月䍧牱蠻謝龍羽遣使朝貢
是年龜兹國王蘇伐疊遣使獻馬自此朝貢不絶又東
女國王湯滂氏遣使入朝
五年九月百濟十月薛延陁十一月室韋倭黑水靺鞨
並遣使朝貢党項白蘭渠帥奚契丹俟斤並來朝
是年林邑獻五色鸚鵡又獻白鸚鵡情識辨慧善於應
答自此朝貢不絶
六年正月五月薛延陁遣使朝貢吐谷渾遣其名王來
朝
六月契丹渠帥來朝
七月焉耆閏八月契丹奚十一月薛延陁室韋靺鞨十
一月雪山党項百濟新羅並遣使朝貢
是年于闐國王尉遲屋密遣使獻玉帶帝優詔答之又
烏羅渾國君長遣使獻貂皮
七年正月契丹奚渠帥並來朝
五月吐谷渾七月高昌九月盤盤國十月西突厥奚利
苾咄陸可汗並遣使朝貢
八年四月吐谷渾遣使朝貢室韋靺鞨渠帥並來朝
十一月吐蕃十二月石國高昌並遣使朝貢
九年正月西突厥同娥設二月于闐王焉耆四月薛延
陁真臘渴盤陁國閏月疏勒國五月吐火羅八月西突
厥九月于闐室韋薛延陁盤盤國十月處月鴟十一月
百濟十二月吐蕃西突厥並遣使來朝貢方物
是年康國獻獅子
十年二月百濟焉耆于闐疏勒三月薛延陁八月甲子
西突厥十二月疏勒朱俱波甘棠並遣使來朝
十一年六月罽賓遣使獻舍利名馬
八月西蕃咥利失可汗遣使獻方物
十一年吐谷渾河源郡王慕容諾曷鉢獻牛羊萬三千
頭薛延陁遣子達度設頡利苾來朝
十二月百濟王扶餘璋遣太子隆來朝并獻鐵甲雕斧
帝優勞之
是年康國獻金桃銀桃詔令植之於苑囿
十二年正月僧高武令迦乍鳩密等四國遣使朝貢並
南荒之小國也朝中國自是始通衣服言音與林邑同
俗
六月墮和羅國遣使貢方物南方荒外崑崙之類也
八月吐谷渾十月西突厥烏羅國喝羅國十一月安國
並遣使貢方物回紇菩薩南過賀蘭山臨黃河遣使入
貢
十三年二月波斯康國六月昆眀國九月薛延陁並遣
使朝貢
十月百濟遣使貢金甲雕斧
十四年正月焉耆國三月流鬼國五月訶陵墮和羅罽
賓國並遣使貢方物
是年高麗王遣其太子桓權來朝并獻方物
十五年二月盤盤國十一月甲午大羊同國並遣使貢
方物
是年天竺國王尸羅逸多遣使朝貢帝復遣李義報使
其王復遣使獻大珠及鬱金香菩提樹
十六年春正月吐蕃于闐百濟高麗新羅康國龜兹吐
谷渾曹國賀國史國婆羅國曇陵參半四月俱密國五
月林邑國十一月朱陁國烏萇國遣使獻方物烏萇自
古未通中國其王達摩因陁訶斯遣使奉表曰大福德
至尊一切王中上乘天寶車破諸黑暗譬如帝釋能伏
阿脩羅王奴宿種善根得生釋種拜至尊因獻龍腦香
帝嘉其遠至降璽書以答慰之
是年罽賓國遣使獻褥特鼠喙尖而尾赤能食蛇有被
蛇螫者鼠輙臭而尿之其瘡立愈
十七年正月朔薛延陁百濟高麗新羅吐谷渾康國女
國閏六月墮和羅國十一月吐蕃薛延陁新羅婆羅門
同娥西蕃處般啜等國各遣使獻方物
是年拂菻王波多力遣使獻赤頗黎綠頗黎石綠金精
等物陁洹國遣使來朝
十八年正月朔吐谷渾薛延陁吐蕃高麗百濟新羅康
國于闐三月火辭彌國十二月摩羅游國各遣使獻方
物
十九年正月庚午朔百濟太子扶餘康信延陁新羅吐
谷渾吐蕃契丹奚吐火羅葉護沙鉢羅葉護于闐同娥
康國靺鞨霫等遣使來賀各貢方物
二十年正月吐谷渾吐蕃高麗石國三月西蕃似槃國
王瑟匿國閏三月悉立國章求拔國俱蘭國並遣使貢
獻章求拔國或云章揭拔本西羌種也在悉立西南聞
悉立内附其王羅利多菩伽遣使因悉立以朝獻後右
衞率長史王元策往西域為中天竺所劫其王發兵赴
之破賊有功自此職貢俱蘭亦名為俱羅其王表曰如
雪如珠如雲如月潔白高遠是文夫枝清涼一切如須
彌山又如大海威力自在如那羅延如日光眀大王中
王大漢國勝天子名流四海俱羅那國王忽提婆謹修
禮拜
七月吐蕃遣其大臣祿東贊奉表曰聖天子平定四
方日月所照之國並為臣妾而高麗恃遠闕於臣禮天
子自領百萬渡遼致討隳城陷陣指日凱旋夷狄纔聞
天子發駕少進之間已聞歸國鴈飛迅越不及陛下速
疾奴忝預子壻喜百常夷夫鵝猶鴈也故作金鵝奉獻
其鵝黃金鑄成高七尺中可實酒三斛
是年五月天竺遣使貢方物
二十一年正月龜兹羊同石國吐蕃波斯康國吐谷渾
並貢方物
二月陁洹國獻白鸚鵡毛羽皓素頭上有紅毛數十莖
垂與翅齊并五色鸚鵡各一及婆律膏
三月帝以遠夷各貢方物珍果咸至其草木雜物有異
于常者詔皆使詳錄焉葉護獻馬乳蒲桃一房長二丈
餘子亦稍大其色紫摩伽陁國獻菩提樹一名波羅葉
似白楊康國獻黃桃大如鵝卵其色黃金亦呼為金桃
伽毘國獻鬱金香葉似麥門冬九月花開状如芙蓉其
色紫碧香聞數十步華而不實欲種取根罽賓獻俱物
頭花其花丹白相似而香遠聞伽失畢國獻泥樓鉢羅
葉類荷葉缺圓其花色碧而蘂黃香芳數十步徤達獻
佛土葉一莖五葉花赤心中正黃而蘂紫色泥鉢羅獻
波稜菜類紅藍實如蒺梨火熟之能益食味又有酢菜
状類慎火葉闊味雖少苦久食益人胡芹状似芹而味
香渾提葱其状猶葱而甘辛嗅藥其状類凌冬而青收
乾作末味如桂椒其根能愈氣疾薛延陁獻拔蘭鹿麕
毛而牛角大如&KR0034;西蕃突厥獻馬蹄羊其蹄似馬波斯
國獻活耨蛇形如鼠而色青身長八九寸能入穴取鼠西
蕃咄陸可汗獻金卵鉼烏&KR1145;也雕刻作禽獸而塗以黃
金西蕃胡國出石密中國貴之帝遣使至摩伽陀國取
其法令揚州煎諸薦之汁於中厨自造色味逾於西域
所出前代或有貢獻人皆不識及破高昌收馬乳蒲桃
實於苑中種之并得其酒法帝自損益造酒成凡有八
色芳辛酷烈味兼緹盎既頒賜羣臣京師始識其味
八月骨利幹國遣使朝貢獻馬十匹尤駿帝奇之各為
製名號為十驥其一曰騰霜白其二曰皎雪驄其三曰凝
露驄其四曰懸光驄其五曰决波騟其六曰飛霞驃其
七曰發電赤其八曰流金&KR1719;其九曰翔麟紫其十曰奔
虹赤
十二月都播諸部遣使朝貢都播鐵勒之别種也聞骨
利幹來通宣國威靈於是遣使
是年葱嶺墮婆登國龜兹國吐谷渾獻突没皮突厥車
鼻可汗並遣使朝貢
二十二年正月朔結骨吐蕃吐谷渾新羅高麗吐火羅
康國于闐烏萇波斯石國並遣使朝貢
三月焉耆國五月罽賓六月盤盤國十二月吐谷渾河
源王並遣使朝貢
二十三年二月西突厥肆葉護可汗安國王並獻方物
墮和羅國遣使獻象牙火珠
三月西洱河大首領楊同外東洱河大首領楊歛松外蠻
首領蒙羽等來朝
高宗以貞觀二十三年即位八月吐谷渾河源郡王慕容
諾曷鉢獻馬牛
九月迦毘葉國遣使獻天鐵熊其力生擒白象獅子
永徽元年正月吐蕃遣使朝貢
五月吐火羅國獻大鳥高七尺其足如駞有翅而能飛
行日三五百里能噉銅鐵夷俗呼為駞鳥
二年八月大食國始遣使朝貢
十月真臘國獻馴象陁洹國遣使來獻
十一月罽賓國遣使獻褥池鼠
是年春正月朔泥婆羅國遣使朝貢
三年春正月朔吐谷渾新羅百濟高麗並遣使朝貢
八月吐谷渾遣使獻名馬十月罽賓國曹國十一月駮
馬國並遣使朝貢
四年四月林邑國人諸葛地自立為王遣使貢方物馴
象
七月吐谷渾獻名馬
十一月新羅遣使獻金總布是月曹國罽賓國並嗣主
新立各遣使朝貢
五年四月罽賓國曹國康國安國吐火羅國並遣使朝
貢
五月林邑國獻馴象
八月吐蕃使人獻野馬百匹及大佛廬高五尺廣袤各
三十七步九月吐谷渾遣使朝貢
十二月倭國遣使獻琥珀瑪瑙琥珀大如斗瑪瑙大如
五升器
六年六月大石國鹽莫念並遣使朝貢
顯慶元年正月女國遣女使高覇梨文并其主男三虜
等來朝
五月婆岸國遣使獻方物
十月新羅王遣其子右武衞將軍文正來朝
十二月高麗王高蔵遣使奉表賀册皇太子
二年正月庚申朔吐火羅國獻獅子
二月林邑國遣使朝貢
六月瞻慱國遣使獻馴象犀牛
十二月吐蕃贊普遣使獻金城城上有獅子象駞馬原
羝等並有人騎并獻金瓮金頗羅等
三年八月千私弗國王法陁拔底舍利君國王失利提
婆摩臘王施婆羅地多並遣使朝貢三國並南天竺屬
也國皆絶遠未嘗與中國通至是汎海累月方達交州
并獻其方物
四年十月蝦夷國隨倭國使入朝
龍朔元年八月多篾國王摩如失利多福國王難修強
宜說耽羅國王儒李都羅等並遣使來朝各貢方物三
國皆林邑之南邊海小國也
二年五月于弗國摩臘國三濮國哥羅舍分國修羅分
國甘畢國並遣使獻方物哥羅舍分國在南海之南東
接墮和羅國其王名蒲伽越摩精兵二萬人其使以顯
慶五年發本國至是到京修羅分國居於南海之北木
柵為城東至真臘國南至海其王名尸達摩提婆精兵
二萬餘人甘畢國居於東海之濱東接林邑其王名旗
陁越摩精兵可五千人其使以龍朔元年發本國至是
到京
乾封元年七月單單國訶陵國各遣使獻方物
二年十月波斯國獻方物
總章元年七月未陁提國遣使獻方物
二年八月林邑王鉢伽舍跋摩羅婆王稱達鉢等十一
月倭國並遣使獻方物
三年林邑獅子訶羅單單等並遣使朝獻
咸亨元年三月罽賓國獻方物倭國王遣使賀平高麗
二年三月拔汗那五月吐火羅波斯康國罽賓國八月
鳩密國王尸利鳩摩富那國王尸利提婆跋摩各遣使
來朝貢其方物
三年三月南天竺國各獻方物
四月吐蕃遣其大臣仲琮來朝
上元二年正月右驍衞大將軍龜兹王白素稽獻銀頗
羅賜帛以答之拔汗那王獻碧頗黎及蛇黃
十二月丁亥龜兹王白素稽獻名馬
二年二月堅昆獻名馬
九月新羅王金法敏遣使獻方物
儀鳳二年四月于闐獻方物
調露元年十月康國拔汗那護密國各遣使朝貢
永隆二年五月大食國吐火羅國各遣使獻馬及方物
永淳元年五月大食國波斯真臘國九月石國十二月
南天竺及于闐國各遣使獻方物
則天垂拱二年三月林邑國遣使獻馴象
九年女國十二月㪍律國並遣使朝貢
天授二年十月林邑國遣使獻馴象
三年三月東天竺國王摩羅枝摩西天竺國王尸羅逸
多南天竺國王遮婁其拔羅婆北天竺國王婁其那那
中天竺國王地婆西那龜兹國王延繇拔並來朝獻
長夀元年九月罽賓國遣使朝貢
延載元年七月骨利幹遣使朝貢
證聖元年春正月林邑國貢戰象
四月林邑國遣使朝貢
萬歲通天二年四月安國獻兩頭犬
六月女國十月㪍律國遣使朝貢
神功元年二月辛丑葱嶺國遣使貢方物
聖歷元年春正月真臘國四月疏勒王裴夷徤臘月默
啜並遣使朝貢
二年二月新羅王金理洪遣使貢方物
六月林邑國遣使獻馴象
八月突騎施烏質勒遣其子遮弩來朝
久視元年七月謝國貢方物
長安元年十二月佛誓國遣使貢方物
三年三月大食國遣使獻良馬
十月日本國遣其大臣朝臣真人貢方物
十二月林邑國遣使朝獻
三年正月吐蕃新羅林邑並遣使朝貢
十月林邑國遣使朝獻
十一月突厥遣其大臣移力貪汗獻名馬千疋并方物
中宗神龍元年三月新羅王金志誠遣使來朝九月又
遣使獻方物
二年四月新羅王金隆基遣使獻方物
二月日本國遣使來朝
七月波斯國林邑國八月新羅國並遣使貢獻
十月新羅國又遣使朝貢
三年二月吐蕃贊普遣其大臣悉董熱獻方物
五月真臘國六月康國王突氏並遣使獻方物
八月林邑國遣使獻馴象
景龍元年十一月室韋首領十二月新羅並遣使朝貢
獻
二年春正月吐谷渾三月波斯十一月堅昆並遣使來
朝
三年正月龜兹二月吐蕃三月崑崙國六月新羅八月
吐蕃並遣使貢方物
十月室韋遣使貢方物
十一月林邑國遣使獻白象及方物
四年正月新羅焉耆南天竺真臘等國四月高麗各遣
使來朝
睿宗景雲元年九月南天竺國吐蕃十月謝䫻罽賓國
並遣使貢方物欽化可汗突騎施守忠遣使來朝
十二月吐蕃遣使獻方物
是年奚首領李大酺遣使貢方物
二年八月九月突厥並遣使來朝
十一月靺鞨室韋並遣使獻方物
十二月突厥獻食大食新羅林邑獅子國並遣使獻方
物拂菻國獻方物
太極元年二月新羅突厥並遣使朝貢
四月林邑國五月吐蕃並遣使獻方物
延和元年八月吐蕃遣使朝見
册府元龜卷九百七十
