冊府元龜卷六百三十五宋王欽若等撰
銓選部
考課
設官分職以序上下程能黜否以正賞罰王者之大柄
也故周禮太宰之職三歲大計羣吏之理而誅賞之又
曰廢置以馭其吏斯皆考課之謂也是知明試以稽其
功循名以覈其實使較比之典不可得而踰賢愚之分
不可得而亂斯二帝所以端拱而治三代所以直道而
行者也漢魏而下制度詳究或斟酌前訓將以適時或
講求通議於焉垂範至於總裁理要澄汰流品詢事底
績咸可明徵稽古憲章於是乎在盖夫乂衆職熙百志
使官修其方而上無虚授者莫不由兹道也
帝舜曰咨汝二十有二人(禹垂益伯夷䕫龍六人申命舊職四岳十二牧凡二十二)
(人特勅命之)欽哉惟時亮天工(各敬其職以相天事能信立天下之功)三載考
績三考黜陟幽明(三年有成故以考功九歲則能否幽明有别黜退其幽者升進其明者也)
庶績咸熙分北三苗(考績法明衆功皆廣三苗幽闇君臣善否分北流之不令相從善惡)
(明也)
漢元帝建昭中京房為郎時西羌反日蝕又久青無光
數召見問房對曰古帝王以功舉賢則萬化成而瑞應
著末世以毁譽取人故功業廢而致災異宜令百官各
試其功災異可息詔使房作其事房奏考功課吏法(令丞)
(尉治一縣崇教化無犯法者輒遷有盗賊滿三日不覺者則尉事也令覺之自除二尉負其二率相准如此法)
帝令公卿朝臣與房會議温室皆以房言為煩碎令上
下相司不可許帝意鄉之(鄉讀曰嚮)時部刺史奏事京師帝
召見諸刺史令房曉以課事刺史復以為不可惟御史
大夫鄭弘光祿大夫周湛初言不可後善之後帝令房
上弟子曉知考功課吏事者欲試用之房上中郎任良
姚平願以為刺史試考功法臣得通籍殿中為奏事以
防雍(讀壅)塞石顯五鹿充宗皆疾房欲遠之建言宜試以
房為郡守(立議云然也)帝於是以房為魏郡太守秩八百石
居得以考功法治郡房自請願無属刺史得除用他郡
人自第吏千石以下(令長属縣自課第殿最)歲竟乘傳奏事(傳張戀切)
天子許焉房至郡坐與淮陽王舅張博通謀誅
後漢明帝永平九年四月詔令司隸校尉部刺史歲上
墨綬長吏視事三歲已上理状尤異者各一人與計偕
上(偕俱也所徵之人令與計吏俱上)及尤不正理者亦以聞
順帝時梁國陳令華義數上書陳宜依古典考功黜陟
徵集名儒大定其制
魏太祖建安中為丞相倉曹属劉廙書論治道曰昔者
周有亂臣十人有婦人焉九人而已孔子稱才難不其
然乎明賢者難得也况亂弊之後百姓凋盡士之存者
盖亦無幾股肱大職及州都督司邊方重任雖備其官
亦未得人也此非選者之不用意盖才匱使之然耳况
於長吏以下羣職小任能皆簡練備得其人也其計莫
如督之以法不爾而數轉易往来不已送迎之煩不可
勝計轉易之間輙有姦巧既於其事不省而為政者亦
以其不得久安之故知惠益不得成於已而苟且之可
免於患皆將不念盡心於䘏民而夢想於聲譽此非所
以為政之夲意也今之所以為黜陟者近頗以州郡之
毁譽聽往來之浮言耳亦皆得其事實而課其能否也
長吏之所以為佳者奉法也憂公也䘏民也此三事者
或州郡有所不便往來者有所不安而長吏執之不已
於治雖得計其聲譽未為美屈而從人於治雖失計其
聲譽必集也長吏皆知黜陟之在於此也亦何能不去
本而就末哉以為長吏皆宜使少久足自展歲課之能
三年總計乃加黜陟課之皆當以事不得依名事者皆
以戶口率其墾田之多少及盗賊發興民之亡叛者為
得負之計如此行之則無能之吏修名無益有能之人
無名無損法之一行雖無部司之監姦譽妄毁可得而
盡事上太祖甚善之
文帝黃初初為尚書陳羣制九品格登用皆由於中正
考之簿世然後授任
明帝青龍中以盧毓為吏部尚書前此諸葛誕鄧颺等
馳名譽有四窗八逹之誚帝疾之時舉中書郎詔曰得
其人與否在盧生耳選舉莫取有名名如畫地作餅不
可啖也毓對曰名不足以致異人而可以得常士常士
畏教慕善然後有名非所當疾也愚臣既不足以識異
人又主者正以循名按實為識但當有以騐其後故古
者敷奏以言明試以功今考績之法廢而以毁譽相進
退故眞偽混雜虛實相蒙帝納其言即詔作考課法
景初中散騎常侍劉劭以士人毁稱是非混雜莫辨邵
受詔作都官考課劭上疏曰百官考課王政之大較然
而歴代弗務是以治典闕而未補能否混而相蒙陛下
以上聖之宏略愍王綱之弛頽神慮内鍳明詔外發臣
奉恩曠然得以啓蒙輙作都官考課七十二條又作說
略一篇臣學寡識淺誠不足以宣暢聖旨著定典制事
下三府司空掾傅嘏難劭曰盖聞帝制宏深聖道奥遠
苟非其才則道不虚行神而明之存乎其人暨乎王略
虧頽而曠載罔綴微言既没六籍泯玷何則道弘致遠
而衆才莫晞也按劭考課論雖欲尋前代黜陟之文然
其制度略以闕亡書之存者惟有周典外建侯伯藩屛
九服内立列司筦齊六職士有常貴官有定則百揆均
任四民殊業故考績可理而黜陟易通也大魏繼百王
之末承秦漢之烈制度之流靡所修采自建安以来至
於青龍神武撥亂肇基皇祚掃除凶逆芟夷遺宼旌旗
卷舒日不暇給及經邦治戎權法竝用百官羣司軍國
通任隨時之宜以應政機以古施今事雜義殊難得而
通也所以然者制宜經遠或不切近法應時務不足垂
後夫建官均職清理民物所以立本也循名考實糾勵
成規所以治末也本綱未舉而造制未呈國略不崇而
考課是先懼不足以料賢愚之分精幽明之理也昔先
王之擇才必本行於州閭講道於庠序行具而謂之賢
道修則謂之能鄉老獻賢能於王王拜受之舉其賢者
出使長之科其能者入使治之此先王收才之義也方
今九州之民爰及京城未有六卿之舉其選才之職專
任吏部案品状則實才未必當任簿法則德行未為敘
如此則殿最之課未盡人才述綜王度敷贊國式體深
義廣難得而詳也又司隸校尉崔林議曰按周官考課
其文備矣自康王以下遂以陵遲此即考課之法存乎
其人也及漢之季其失又在乎佐吏之職不密哉方今
軍旅或猥或卒備之以科條申之以内外增減無常固
難一矣且萬目不張舉其綱衆毛不整振其領臯陶仕
虞伊尹臣殷不仁者遠矣五帝三王未必如一而各以
治亂易曰易簡而天下之理得矣太祖隨宜設辟以遺
來今不患不法古也以為今之制度不惟疏闊惟在守
一勿失而已若朝臣能任仲山甫之重式是百辟則孰
敢不肅乂散騎黃門侍郎杜恕以為用不盡其人雖才
且無益所存非所務所務非世要上疏曰書稱明試以
功三考黜陟誠帝王之盛制使有能者當其官有功者
受其祿譬猶烏獲之舉千鈞良樂之選驥足也雖歴六
代而考績之法不著閱七聖而課試之文不垂臣誠以
為其法可粗依其詳難備舉故也語曰世有亂人而無
亂法若使法可專任則唐虞可不湏稷契之佐殷周無
貴伊吕之輔矣今奏考功者陳周漢之法為綴京房之
本旨可謂明考課之要矣於以崇揖讓之風興濟濟之
治臣以為未盡善也其欲使州郡考士必由四科皆有
事效然後察舉試辟公府為親民長吏輔以功次補郡
守者或就增秩賜爵此最考課之急務也臣以為便當
顯其身用其言使其為課州郡之法法具施行立必信
之賞施必行之罰至於公卿及内職大臣亦當俱以其
職考課之也古之三公坐而論道内職大臣納言補闕
無善不糾無過不舉且天下至大萬機至衆誠非一明
所能徧照故君為元首臣作股肱明其一體相湏而成
也是以古人稱廊廟之材非一木之支帝王之業非一
士之略由是言之焉有大臣守職辨課可以致雍熙者
哉且布衣之交猶務信誓而蹈水火感知已而披肝膽
徇聲名而立節義者况於束帶立朝致位卿相所務者
非特匹夫之信所感者非徒知已之惠所徇者豈聲名
而已乎諸蒙寵祿受重任者不徒欲舉明主於唐虞之
上而已身亦欲厠稷契之列是以古人不患於念治之
心不盡患於自任之意不足此誠人主使之然也唐虞
之君委任稷契䕫龍而責成功及其罪也殛鯀而放四
凶今大臣親奉明詔給事目下其有夙夜在公恪勤特
立當官不撓貴勢執平不阿所私危行危言以處朝廷
者自明主所察也若尸祿以為高拱嘿以為智當官苟
在於免負立朝不忘於容身潔行遜言以處朝廷者亦
明主所察也誠使容身保位無放退之辜而盡節在公
抱見疑之勢公義不修而私議成俗雖仲尼為謀猶不
能盡一才又况於世俗之人乎今之學者師商韓而上
法術競以儒家為迂闊不周世用此最風俗之流弊創
業之所致謹也後考課竟不行
晉武帝泰始中河南尹杜預以京師王化之始自近及
遠凡所施論務崇大體受詔為黜陟之課其略曰臣聞
上古之政因循自然虛已委誠而信順之道應神感心
通而天下之理得逮至淳樸漸散彰美顯惡設官分職
以頒爵祿弘宣六典以詳考察然猶倚明哲之輔建忠
貞之司使名不得越功而獨美功不得後名而獨隠皆
疇咨博詢敷奏以言及至末世不能紀遠而求於密微
疑諸心而信耳目疑耳目而信簡書簡書愈繁官方愈
偽法令滋彰巧飾彌多昔漢之刺史亦歲終奏事不制
算課而清濁粗舉魏氏考課即京房之遺意其文可謂
至密然由於累歲以違其體故歴代不能通也豈若申
唐堯之舊去密就簡則簡而易從也夫宣盡物理神而
明之存乎其人去人而任法則以傷理今科舉優劣莫
若委任逹官各考所統在官一年以後每歲言優者一
人為上第劣者一人為下第因計偕以名聞如此六載
主者總集採按其六載處優舉者超用之六載處劣舉
者奏免之其優多劣少者敘用之劣多優少者左遷之
考課之品所對不均誠有難易若以難取優以易而否
主者固當凖量輕重微加降殺不足復曲以法盡也己
丑詔書以考課難成聽通薦例薦例之理即亦取於風
聲六年頓薦黜陟無漸又非古者三考之意也今每歲
一考則積優以成陟累劣以取黜以士君子之心相處
未有官故六年六黜清能六進否劣者也監司將亦隨
而彈之若令上下公相容過此為清議大頽亦無取於
黜陟也
五年詔曰古者歲書羣吏之能否三年而誅賞之諸令
史前後但簡遣疎劣而無有勸進非黜陟之謂也其條
勤能有稱尤異者歲以為常吾將議其功勞
惠帝元康中吏部尚書劉頌建九班之制欲令百官居
職逓遷考課能否明其賞罰賈郭專朝仕者欲速竟不
施行
南齊東昏侯永元元年考課百司
後魏太武太延元年詔曰操持六柄王者所以統攝平
政理訟公卿之所司存勸農平賦宰民之所專急盡力
三時黔首之所克濟各修其分課之有序今更不然何
以為治越職侵局綱紀紛亂上無定令民知何從自今
以後亡匿避難羈旅他鄉皆當歸還舊居不問前罪民
相殺害牧守依法平決不聽私輙報復敢有報者誅及
宗族鄰伍相助與同罪州郡不得妄遣吏卒煩擾民庶
若有發調縣宰集鄉邑三考計貲定課裒多益寡九品
混通不得縱富督貧避強侵弱覆簡能否覈其殿最列
言属州刺史明考優劣抑退奸吏升進貞良歲盡舉課
上臺牧守荷治民之任當宣揚恩化奉順憲典與國同
優直道正身肅居官次不亦善乎
孝文延興二年十二月詔曰書云三載考績三考黜陟
幽明頃者以來官以勞昇未久而代牧守無恤民之心
競為聚歛送故迎新相属於路非所以固民志隆治道
也自今牧守温仁清儉克己奉公者可久於其任歲積
有成遷位一級其有貧賤非道侵削黎庶者雖在官逋
邇必加黜罰著之於令永為彛准
五年二月詔定考課明黜陟
太和十五年十一月考諸牧守
十八年春太子太保錄尚書事廣陵王羽奏外考令文
每歲終州鎮列牧守治状及至再考隨其品第以彰黜
陟去十五年終在京百僚盡已經考為三等此年便是
三載雖外有成令而内令未班内外考察理應同等臣
輙推准外考以定京官治行詔曰雖内考未宣績已久
著故明堂月令載公卿大夫論考属官之典台職區分
著三公尚書三載殿最之義此之考内已為明矣但論
考之事理在不輕問績之方應關朕聽輙爾輕發殊為
躁也每考之義應在年終既云此年何得春初也今始
維夏且待至秋帝顧謂羽曰考課之法上下二等可為
三品中等但為一品所以然者上下是黜陟之科故旌
絲髮之美中等守本事可大通帝又謂尚書等曰卿等
在任年垂二周未嘗進一賢退一不肖此二事罪之大
者謂羽曰汝居樞端之任在職以來功勤之績不聞於
朝阿黨之音頻干朕聽今黜汝錄尚書廷尉但居特進
太保自尚書令僕以下凡黜退三十餘人皆舉遺闕諸
如此比黜官者令一年之後任官如初
九月壬申詔曰三載考績自古通經三考黜陟以彰能
否今若待三考然後黜陟可黜者不足為遲可進者大
成賖緩是以朕今三載一考考即黜陟欲令過滯無妨
於賢者才能不壅於下位各令當曹考其優劣為三等
六品以下尚書重問五品已上朕將親與公卿論其善
惡上上者選之下下者黜之中中者守其本任壬午帝
臨朝親加黜陟
十九年十月詔諸州牧精品属官考其得失為三等之
科以聞將親覽而昇降焉
宣武初尚書令王肅奏考以顯能陟由績著昇明退闇
於是乎在自百僚曠察四稔于兹請依舊式考簡能否
從之
景明二年六月考諸州刺史加以黜陟
永平四年十二月詔曰進善退惡治之通規三載考察
政之明典正始二年以來於今未考功過難齊寧無昇
降從景明三年至永平四年通考以聞(時員外常侍鎮遠將軍劉摠立)
(考課之科明黜降之法甚有條貫)大保領太尉侍中高陽王雍以帝頒
考陟之法上表曰竊惟三載考績百王通典今任事上
中者三年昇一階散官上第者四載登一級閑冗之官
本非虛置或以賢能而進或因累勤而舉如其無能不
應忝兹高選或任官外戍遠使絶域或催督逋縣察簡
州鎮皆是散官以充劇使及於考陟排同閑伍竊據散
官之人非是皆劣稱事之軰未必皆賢而考閑以多年
課煩以少歲上乖天澤之均下生不等之苦又尋景明
之格無折考之文正始之奏有與奪之級明参差之考
非聖慈之心改典易常乃有司之意又尋考級之奏委
於任事之手涉議科勤絶於散官之筆遂使在事者得
展自勤之能散軰者獨絶披襟之所抑以上下之閑限
以旨格之判致使近侍禁職抱槃屈之辭禁衞武夫懷
不申之恨欲克平四海何以獲諸又散官在直一玷成
尤銜使愆失差毫即坐徽纆所逮未以事閑優之節慶
之賚不以祿位加賞罰殿之犯未殊任事考陟之機推
年不等臣聞君舉必書書而不法後代何觀詩云王事
靡盬不遑啓處又曰豈不懷歸畏此簡書依依楊柳以
敘治兵之役霏霏雨雪又申振旅之勤若折往來日月
便是採薇之詩廢枤杜之歌罷又任事之官吉凶請假
定省掃拜動歴十旬或因患重請告動輙經歲征役在
途勤泰百倍苦樂之勢非任事之倫在家私閑非理務
之日論優語劇先宜折之武人攙上格者為羽林次格
者為虎賁下格者為直從或累紀征戍靡所不涉或帶
甲連年負重千里或經戰損傷或年老衰竭今試以本
格責其如初有爽於先退階奪級此便責以不衰理未
通也又蕃使之人必抽朝彦或歴嶮千餘或履危萬里
發有死亡之憂咸懷不返之戚魂骨奉忠以尸將命先
朝賞格酬以爵品今朝改式止及階勞折以代考有乖
使望非所以奬勵皇華而敦崇四牡者也復尋正始之
格汎後任事上中者三年昇一階汎前任事上中者六
年進一級三年一考自古通經今以汎前六年昇一階
簡無愆犯倍年成級以此推之明以汎代考新除一日
同霑階榮下第之人因汎上涉上第之士由汎而退
臣又見簿尉資品本官流外刊諸明令行之已久然近
為里巷多盗以其威輕不肅欲進品清流以厭姦宄甄
琛啓云為法者施而觀之不便則改竊謂斯言有可採
用聖慈昭鑒更高宰尉之秩今考格始宣懷怨者臣竊
觀之亦謂不可有光國典改之何難帝乃引雍共論時
務徐州刺史蕭寳寅又論曰方今守令厥任非輕及考
課悉以六載為程既而限滿代選復經六年而敘是則
歲周十二年始得一階於東西兩省文武閑職公府散
佐無事冗官或數旬方應一直或弦朔止於暫朝及其
考日更得四年為限是則一紀之内便登三級彼以實
勞劇任而遷貴之路至難此以散位虛名而昇陟之方
甚易何内外之相懸令厚薄之如是其後尚書右僕射
郭祚又奏曰謹按前後考格雖班天下如臣愚短猶有
未悟今頓定職人遷轉由復超越階級者即湏量折景
明初考格五年者得一階半正始中故尚書中山王英
奏考格被旨但可止滿三周為限不得計殘年之勤又
去年中以前二制不同奏請裁决旨云黜陟之體自依
舊來常斷今未審舊來之旨為從景明之斷為從正始
之限景明考法東西兩省文武閑官悉為三等考同任
事而前尚書盧昶奏上第之人三年轉半階今之考格
復分為九等前後不同參差無准詔曰考在上中者得
汎以前有六年以上遷一階三年已上遷半階殘年悉
除考在上下者得汎以前六年已上遷半階不滿者除
其得汎以後考在上下者三年遷一階散官從盧昶所
奏祚又奏言考察令公清獨著德績超倫而無負殿者
為上上一殿為上中二殿為上下累計八殿品降至九
未審今諸曹府寺凡考在事公清然才非獨著績行稱
務而德非超倫幹能粗可而守平堪任或人用小劣處
官濟事并全無負殿之徒為依何第景明三年以來至
今十有一載准限而判三應昇退今既通考未審為十
年之中通其殿最積以為第隨前後年斷各自除其善
惡而為昇降且負注之章數成殿為差此條以寡愆為
最多戾為殿未審取何行是寡愆何坐為多戾結累品
次復有幾等諸文按失裏應杖十者為一負罪依律愆
過隨負計十年之中三經四𤯝赦前之罪不問輕重皆
蒙宥免或為御史所彈案驗未周遇赦復任者未審記
殿復除與不詔曰獨著超倫及才備寡咎皆謂文武兼
上上之極言耳自此已降猶有八等隨才為次今文已
具其積負累殿及守平得濟皆含在其中何容别疑也
所云通考者據聽多年之言至於黜陟之體自依舊來
年斷何足復請其罰贖已決之殿固非免限遇赦免罪
唯記其殿者除之
延昌二年將大考百僚員外常侍領三公郎崔鴻以考
令於體例不通乃建議曰竊惟王者為官求才使人以
器黜陟幽明揚清激濁故績效能官才必稱位者朝昇
夕進年歲數遷豈拘一階半級關以常僚等位者哉二
漢已降大和已前苟必官湏此人人稱此職或超騰峻
陟數歲而至公卿或長兼試守稱允而不遷進者披卷
則人人如是舉目則朝貴皆然故能時收名士之譽國
號豐賢之美竊見景明以来考格三年成一考一考轉
一階貴賤内外萬有餘人自非犯罪不問賢愚莫不上
中才與不肖比肩同轉雖有善政如龔黃儒學如王鄭
才史如班馬文章如張蔡得一分一寸必為常流所攀
選曹亦抑為一槩不曾甄别琴瑟不調改而更張雖明
旨已行猶宜消息宣武不從
孝明孝昌元年二月詔曰勸善黜惡經國茂典其令每
歲一終郡守列令長刺史列守相以定考課辨其能否
若有濫謬以考功失衷論
隋文帝開皇六年二月制刺史二佐每歲暮更入朝上
考課盧昌衡為徐州總管長史甚有能名吏部尚書蘇
威考之曰德為人表行為士則論者以為美談仁夀中
秦州總管錄事參軍房彦謙嘗因朝集時左僕射高熲
定考課彦謙謂熲曰書稱三載考績黜陟幽明唐虞以
降代有其法黜陟合理褒貶無虧便是進必得賢退皆
不肖如或舛謬法乃虛設比見諸州考挍執見不同進
退多少参差不類况復愛憎肆意致乖平坦清介孤直
未必高第卑謟巧官翻居上等直為眞偽混淆是非瞀
亂宰貴既不精練斟酌取捨曾經驅使者多以蒙職復
成未歴臺省者皆為不知被退而又四方懸遠難可詳
悉唯量人數半破半成徒計官員之少多莫顧善惡之
衆寡欲求允當其道無由明公鑒逹幽微平心遇物今
所考較必無阿枉脱有前件數事未審何以裁之惟願
遠布耳目精加採訪褒秋毫之善貶纖介之惡非直有
光至治亦足標奬賢能詞氣侃然觀者属目熲為之動
容深見嗟賞因歴問河西隴右官人景行彦謙對之如
響熲顧謂諸州總管刺史曰與公言不如獨與秦州考
使語後數日熲言於帝帝弗能用
煬帝大業二年七月制百官不得計考增級必有德行
功能顯著者擢之
五年正月詔曰太守每歲上属官景迹
是年為潁川郡丞敬肅朝東都帝令司隸大夫薛道衡
為天下郡官之状肅曰心如鐡石老而彌篤
唐高祖武德二年二月帝親閱羣臣考績以李綱孫伏
伽為上帝初受禪以舞人安叱奴為散騎侍郎綱上疏
論諫伏伽亦諫賞獻琵琶弓箭者及請擇正人為太子
諸王師友皆言詞激切故皆陟其考第以旌賞之
太宗貞觀元年二月詔刺史縣令已下官人若能使婚
姻及時鰥寡數少量准戶口增多以進考第如其勸導
乖方失於配耦准戶口減少以附殿失
三年尚書右僕射房玄齡及侍中王珪掌内外官考治
書侍御史權萬紀奏其不平追按勘問王珪不伏舉按
帝付侯君集推問秘書監魏徵奏稱必不可推鞫且玄
齡王珪國家重臣俱以忠直任使其所考者既多或一
人兩人不當終非有阿私若即推繩此事更不可信任
何以堪當重委假令錯繆有實未足虧損國家窮鞫若
虛失委大臣之體且萬紀比來常在考堂必有乖違足
得論正當時鑒見切無陳說身不得考方始糾彈徒發
在上瞋怒非是誠心為國無益於上有損於下所惜傷
於理體不敢有所阿為遂釋不問
六年監察御史馬周上疏曰臣切見流内九品已上令
有等第而自比年入多者不過中上未有得上上以上
考者臣謂令設九等正考當今之官必不施之於異代
也縱朝廷實無好人猶應於見任之内比較其尤善者
以為上第豈容朝廷之士遂無堪上上之考者朝廷獨
知貶一惡人可以懲惡不知褒一善人足以勸善臣謂
宜每年選天下政術尤最者一二人為上上其次為上
中其次為上下則中人以上可以自勸
十一年正月十三日勅散位一切以門蔭結階品然後
依勞進敘凡入仕之後遷代則以四考為限四考中中
進年勞一階每一考中上進一階一考上下進二階五
品已上非特恩刺史無進階之令(唐制考課之法有德義清慎公平恪勤各)
(一善自近侍至於鎮防并據一事目為之最凡二十七焉一最以上有四善為上上一最以上有三善或無最)
(而有四善為上中一最以上有三善或無最而有二善為上下一最以上有一善或無最而有二善為中上一)
(最以上或無最而有一善為中中職事粗理善最弗聞為中下愛憎任情處斷乖理為下上背公向私職務廢)
(闕為下中居官謟詐及貪濁有状為下下若於善最之外别有可嘉尚及罪雖成殿情状可矜或雖不成殿而)
(情状可責者省較之日皆聽考官臨事量定諸州縣官人撫育有方戶口增益者各准見戶為十分論每加一)
(分刺史縣令各進考一等增戶口謂課丁率一丁同一戶法增不課口者每五口同一丁例其有破除者得相)
(折其郡戶不滿六千縣戶不滿五百者各准五千五百戶法為分若撫飬乖方戶口减損者各准增戶法亦每)
(减一分降一等課謂及不課竝准上文其勸課田農能使豐阻者亦准見地分為十分論每加二分各進考一)
(等此謂永業口分之外别能墾起公私荒田者其有不加勸課以致减損者課為永業口分之内有荒廢者每)
(損一分降考一等若數處有功竝應進考者竝聽累加如此處分從之)
高宗上元二年大理寺丞狄仁傑考中上考使尚書左
僕射劉仁軌以新任不錄大理卿張文瓘稱獨知理司
之要仁軌大驚問公斷幾何獄文瓘曰歲竟凡斷一萬
七千八百人仁軌乃擢為上下考
三年金州刺史滕王元嬰頗縱驕逸動作無度高宗與
書戒之極為至切又勅之曰朕以王骨肉至親不能致
王於理今書王下下考以媿王心
開耀元年十一月二十三日詔縣令有聲績可稱先進考員
外郎侍御史京兆河南判司及自餘清望官先於縣令簡擇
中宗神龍中御史中丞盧懷愼上疏曰臣聞孔子
曰為邦百年可以勝殘去殺又曰苟有用我者朞
月已可三年有成故書云三載考績較其功也子
産賢者也其為政尚累年而化成况其常材乎切見比
來州縣官佐下車布政在任多者一二年少者三五月
遽即遷除不論考課或歴時未改便傾耳而聽企踵而
覩争求冐進不顧廉恥亦何暇宣風布化求瘼恤人哉
戶口流散百姓凋敝職為此也何則人知吏之不久則
不從其吏吏知遷之不遥又不盡其能偷安苟且脂韋
而已又古之為吏者長子孫倉氏庾氏即其後也臣請
都督刺史上佐兩畿縣令等在任未經四考不許言遷
除察其課效尤異或錫以車裘或就加祿秩或降使臨
問并璽書慰勉若公卿有闕則擢以勸能政績無聞祗
犯貪暴者放歸田里以明賞罰致理救弊莫過於此(劉秩)
(為左監門錄事參軍論曰昔周公使伯禽治魯三年而後報政周公曰何遲伯禽曰變其禮易其俗難所以遲)
(太公治於齊三月而後報政周公曰何疾曰因其俗簡其禮易所以疾故孔子論之曰齊一變至於魯魯一變)
(至於道由是而言勞不甚者理不極功不積者澤不深故堯舜三年而考績三考而黜陟所以能盡其智術也)
(近古人情敦龐未淳乎堯舜禮正樂和未愈於虞夏官賢吏能未稱於殷周或一年而考或四考黜陟或比年)
(而廵狩或歲時更遷或旬月升擢令長今日既上明日部内有犯名義者即坐之不其謬歟)
玄宗開元三年正月五日勅内外官考未滿所司預補
替人名為守闕特宜禁斷縱後有闕所由不得令上
六月制每年十月委當道按察使校量理行殿最從第
一等至五等奏聞校考使乃吏部長官總詳覆諸州亦
比類定為五等奏聞上等為最下等為殿中間三等以
次定優劣改轉日憑為昇降縣令每年選舉人内准前
條訪擇補置在任有術一任申使状有兩請兼戶口復
業帶上考者選日優與内官其使状有一請兼帶上考
者滿日不限選數聽集優與處分刺史第一等量與京
官若要在州未可除改者紫微黃門簡勘聞奏當加優
賞京官不曾任州縣官者不得擬為臺省官吏部銓選
委任尤重比雖守職務在循常既限之以選勞或失之
於求事選日拔擢一二千人不湏限以資次必湏究其
聲實不得妄相汲引自古鄉舉里選實課人之淑慝其
明經進士擢第者每年委州長官訪察行業修謹書判
可觀者三選聽集并諸色選人者若有鄉閭無景行及
書判全弱選數縱深亦不在送限崇化致理必在得人
奬善勸能義資師古皆有煩濫未聞釐革循名責實其
道不行為人擇官人蠧猶在既復政理不可因循湏加
簡勘以正頽弊
四年四月七日制選人既得比銓注過謝了皆不及考
遂使每一年選人即虚破一年闕在於公私俱不利便
自今已後官人初上年宜聽通計年終已來滿二百日
許其成考仍進遷考例至來年考時併較永為常式
十一月制曰撫字之道在於縣令不許出使多不得上
考每年選補皆不就此官若不優矜何以勸奬其縣令
在任戶口增益界内豐稔清勤著稱賦役均平者先與
上考不在當州考額之限也
五年正月行幸東都勅行幸所經州宜令紫微黃門察
訪刺史上佐政術定作三等奏聞仍令於具負内簡上
中下刺史上佐有稱職者條錄奏聞將隨才錄用
六年二月制曰與我共理惟良二千石久於其政然後
化成承前以來頗多僥倖但因入考即有改轉自今已
後非灼然應黜陟者更無遷易敦此風俗革其苟且又
舊例别駕皆是諸親近年以來頗多餘色先授者未能
頓輟已後自循舊制去冬有因計入朝不可更令却往
過考事了竝量事敘用
十一年二月勅朱紫貴品皆據考勞人臣事君忠無二
節至如泛階溥及義取半分豈獨清官徧得減考自今
已後泛加階應入五品以十六考為定入三品以三十
考為定其有明賢宿德及異迹殊状雖不逄泛階或因
遷改之次年考與節限同者咸以名聞仍為永例
十四年御史大夫崔隠甫充較外官考事舊例皆委參
問經春未定隠甫召天下朝集使一時集省中一日較
考便畢時人伏其敏斷
十七年三月左丞相張說知京官考特注其子中書舍
人垍曰父教子忠古之善訓祁奚舉午義不務私至如
潤色王言章施帝道載參墳典例絶常功恭聞前烈尤
難以任豈以嫌疑敢撓綱紀考以上下
十八年勅京官考滿帶祿選有本司要籍奏留請不用
闕者選數不湏與成勞
二十二年八月制曰朕憂於理人委在牧宰雖已分命
仍未盡誠如聞刺史新除所蒞不過數月即營入計無
心在州政教闕如朝寄安在自今已後刺史到任皆不
得當年入考若聲績稍著奬拔未遲何處不安自彰汲
汲其縣令差使先亦禁斷比聞在遠猶自故違宜委諸
道採訪申明處分勿使如此
二十五年十二月命諸道採訪使考課官人善績三年
一奏永為常式其兩任聲實相副者為昇進名聞
二十七年二月制曰古者三載考績黜陟幽明允叶大
猷以勸天下比來諸道所通善状但優仕進之軰與為
選調之資責實循名或乖古義自今日已後諸道使更
不湏通善状每至三年朕當自擇使臣觀察風俗有清
白政理著聞者當别擇用
二十八年三月一日制曰先是内外六品已下應補授
官四考滿待替為滿是日制令以歲為滿不待替縣令
知倉庫供奉伎術及充綱領等不在此限至其年十二
月十六日詔内外六品已下官依舊待替其無替者五
考滿後停
天寳二年八月五日考功奏准考課令考前釐事不滿
二百日不合成考者釐事謂都論在任日至考時有二
百日即成考請假停務竝不合破日比來多不會令文
以為不入曹局即不為釐事因此破考臣等參量但請
俸祿即同釐事請假不滿百日停務不至觧免事雪却
上其考竝不合破若有停務逾年不可更請祿料兼與
成考勅旨從之
三年正月制曰凡諸郡縣仍令太守縣令勸課農桑先
處分太守縣令在任有增減戶口成分者所由司量為
殿最自今已後太守縣令廉能勾當租庸每年加數成
分者特賜一中上考如二載之内皆有成分所司錄奏
超資與處分
八年正月二十三日勅所較内外官考准令京官正月
三十日進單數二月三十日進挟名外官二月三十日
進單數三月三十日進挟名自今已後竝了日一時挟
名奏不湏更進單數
六月七日吏部侍郎李彭年奏准例出身已來竝合簡
覆中間已敘五品勘責皆有所憑今重簡尋恐為煩擾
如曾經勘責敘成者請從五品已後勘簡其五品已前
但勘考數足即為進敘勅旨依
十二年十月制曰循名責實所以激羣吏也懲惡勸善
所以務至公也苟黜陟之非當何考課之足徵其内外
文武官員外同正員并判試不釐務者既無别效兼有
多年比年因循或與進考據額既標節限緣此遂多踰
越致令課最者見棄無功者獲昇奬勸之門殊非允當
自今已後竝不在進考之例其内外官初效亦不在與
限臺省官考各委長官比類才能功課褒昇不得一例
申送俾僥競息心功能勵節
十三載二月制曰三載黜陟百王令典殿最之迹廉問
攸歸欲更别遣使臣慮有煩擾今載宜委本道採訪使
具官人善惡奏聞以申勸沮
肅宗乾元二年二月御製郭子儀李光弼苗晉卿李麟
李輔國考辭
代宗寳應元年十月吏部奏准今年五月詔州縣官自
今已後宜令三考一替者今數州申觧疑三考後為復
待替到為復便勒停請處分者今望令已校三考官待
替到如替人不到請校四考後停
三年正月考功奏請立京外察按京察連御史臺分察
使外察連諸道觀察使各訪察官吏善惡其功過稍大
事當奏聞者使司按成便奏每年九月三十日以前具
状報考功其功過雖小理堪懲勸者按成即報考功至
考較日參驗事迹以為殿最
閏月考功奏内外員外官等除合在定數外准勅竝任
其所適既不入曹無憑簡考比來或有申者即與見在
同奏簡勘之時成破不一文案混雜條流未明臣等商
量望請自今已後内外文武員外同正及試官除合在
任外一切不在申較之限并聽從授日計考准中中例
敘用從之
永泰元年正月制曰刺史縣令與朕分憂凋瘵之人切
湏撫字一夫不獲情甚納隍有能招緝逃亡平均賦税
增多戶口廣闢田疇清節有聞課效尤著者宜委所在
節度觀察具名聞奏即令按覆超資擢授其有理無能
政迹涉贓私必當重加貶奪永為殿累中外寮吏各揚
其職無或曠官克副朕意
大歷元年十一月制曰國以人為本人以農為業頃由
師旅征税殷繁編戶流離田疇荒廢永言牧宰政切親
人其刺史縣令宜以招緝戶口墾田多少用為殿最每
年終委本道觀察節度等使按覆奏聞如課績尤異當
加超擢或政理無聞必寘科貶
八年十月勅中書舍人常衮諫議大夫杜亞起居郎劉
灣左補闕李翰考吏部選人判
十三年正月制曰捉獲造偽及光火強盗等賊合上考
者本州府當申刑部
冊府元龜卷六百三十五
