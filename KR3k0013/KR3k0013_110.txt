册府元龜卷一百十宋王欽若等撰
帝王部
宴享第二
唐高宗永徽三年二月甲辰宴三品于百福殿帝舉酒
極歡賜以錦綵各有差甲寅京城百姓以歲旱帝避正
寢撤膳遂降甘雨相率宴樂兼奏倡優百戲帝御安福
門樓以觀之
五年四月癸巳宴文武羣官及麟遊縣老人於玄武門
賜物各有差九月乙亥御丹霄殿臨觀三品以上行大
射禮丙子賜五品以上射帝升永光門樓以觀之
顯慶元年正月己卯宴文武羣官及朝集使蕃客京城
老人八十以上賜物各有差
二年二月幸雒陽宫癸亥御貞觀殿宴從行文武官及
雒州父老宗姓等賜物各有差
五年二月幸并州丙戌宴從官及諸親并州官屬父老
等奏九部樂極歡而罷賜帛有差十二月辛未校獵于
長社之安樂川丙子詔侍臣及蕃客夜讌帝賦詩以紀
講習之事
龍朔元年九月勅中書門下五品以上諸司長官尚書
省侍郎并諸親三等以上並詣沛王宅設宴禮奏九部
樂禮畢賜帛雜綵各有差
麟德元年八月丙子帝自萬年宫還便幸舊宅丁丑宴
羣臣賜物有差
乾封元年正月戊辰朔有事于泰山壬申禮畢御朝覲
壇受朝賀癸酉帝謂羣臣曰升中大禮不行来數千載
近代帝王雖稱封禪其間事有不同或謂求仙克禋或
以廵遊望拜皆非崇祖業近在隋朝喪亂最甚老小填
溝壑少壯染兵鋒高祖發自晉陽撥亂反正先朝躬擐
甲胄贊成大業掃除氛祲廓清區宇遂得四海宅心萬
邦仰化朕丕承寳歴十有七年終日孜孜夙夜無怠屬
國家無事天下太平華夷乂安遠近敦睦所以躬親展
禮褒贊先烈情在歸功固非為己遂得上應天心下允
人望今大禮既成深以為慰公等休戚是同故應共此
慶欲與公等飲讌盡歡各宜在外更衣即来相見乃勅
所司撤幄帳施御牀三品以上升壇四品以下列坐壇
下縦酒設樂羣臣及諸岳牧競来上夀起舞日晏方止
四月甲辰帝至京師先謁太廟是日御景雲閣宴羣臣
設九部樂頒賜綵各有差
總章元年十月癸丑文武官獻食賀破高麗帝御玄武
門之觀德殿宴百官設九部樂極歡而罷賜帛各有差
咸亨元年十一月壬戌帝親于殿前宴京城父老有不
能行者仍許子弟扶至殿庭宣勅謂之曰朕雖居九重
之内常以萬姓為心而誠不動天遂使隂陽錯謬自從
去歲關中旱儉禾稼不收多有乏絶百姓不足責在朕
躬每自思此深以為愧今雒口倉廪且復充實更為轉
運於是艱辛理有便宜所以行也故召卿等為宴别耳
仍節級賜物及黃袍等以遣之
三年六月甲寅御冷泉宫亭子召許敬宗臯男生及東
西臺三品舉酒作樂
四年七月庚午皇太子新宫成帝親送太子入宫五品
以上及諸親並從宴會奏樂極歡而止賜物有差
上元元年九月辛亥百官俱新服上禮帝御麟德殿之
景雲閣以宴羣臣
儀鳳三年七月丁巳宴百寮及諸親於九成宫之咸亨
殿帝謂霍王元軌等曰去冬無雪今春少雨昨五月避
暑此宫甘雨屢降夏麥豐熟秋稼滋榮又得李敬玄表
奏吐蕃已入龍支張虔勖率領驍勇與其交戰一日兩
陣賊俱敗走奔趨數百里虜獲極多又太史先奏七月
朔太陽合虧而日竟不食此是上天垂祐宗社降靈豈在
虛薄所能致此又以男輪最小特所留愛比来與選新
婦多不稱情近納劉延景女觀其極有孝行不失婦容
復是私衷一喜思共叔等同為此歡宜各盡情相勸樂
酒飲酣帝賦詩作栢梁體曰屏欲除奢政返淳皇太子
曰叨恩監守戀晨昏霍王元軌曰聖德無為同混元相
王輪曰長歡膝下鎮承恩右僕射戴至德曰天皇萬福
振長源黃門侍郎來常曰策蹇叨榮青𤨏門中書侍郎
薛元超曰鵷池濫職奉王言自餘羣臣以次繼作日晏
而罷賜綵物有差
調露二年正月乙酉御雒城南門樓引諸王及三品以
上并諸州都督刺史登樓賜宴太常奏新造六合還淳
之舞日晏而罷四月癸酉九玄殿會文武百寮謂曰匈
奴為患侵鎬及方(方地名)自秦漢以来即有此弊我國家
拓定四海尚虧事大之禮貞觀之始猶自執迷所以命
將出師頻有摧殄遂使土分瓦觧君臣面縛未忍殱殄
許以自新五十年間俱稱臣妾自去冬以来忽相扇動
潛行合聚遠事交結遂殺戮百姓侵損邊陲故遣裴行
儉等聊申薄伐軍威暫舉兵不血刅應時破潰欵伏軍
門朕自聞以来情甚歡慰故廣召百官以申讌喜王公
卿士想同兹慶
中宗神龍元年四月壬子宴房州父老於雒城南門各
賜勲一級帛十五段己巳宴皇親及皇后内外諸親於
武成殿賜物有差
景龍二年十一月辛巳以安樂公主出降宴羣臣于兩
儀殿十二月丙申宴堅昆使于兩儀殿
三年正月乙亥宴侍臣及近親於梨園亭八月乙巳幸
安樂公主山池宴從官賜繒帛有差
四年正月乙丑宴吐蕃使于苑内毬場命駙馬都尉楊
慎交與吐蕃使打毬帝率侍臣觀之四月丁亥帝遊櫻
桃園引中書門下五品以上諸司長官學士等入芳林
園置酒為樂乙未張樂於隆慶池泛舟戲象宴羣臣仍
命賦詩
睿宗景雲二年正月乙卯宴吐蕃使賜物有差九月丁
酉宴吐蕃使於承慶殿十一月戊子御承天門宴突厥
可汗男楊我支特勒
太極元年正月乙未朔御安福門宴突厥可汗男楊我
支特勒
延和元年七月庚申御安福門宴羣公卿士設太常九
部樂帝夜觀樂焉
玄宗先天元年八月己酉吐蕃遣使朝賀帝宴蕃使於
武德殿設太常四部樂于庭九月乙亥太上皇御安福
門賜羣公卿士射
二年九月庚辰宴王公百寮于承天門
開元元年十二月丁酉以吐蕃遣其大臣來求和命有
司引吐蕃使宴于三殿
二年二月癸丑宴突厥使及新羅王子于朝堂以旱廢
樂十月庚辰宴新羅使于内殿勅宰臣及四品以上諸
官預焉
七年二月壬申朝集使還本任命有司布饌宴羣臣於
庭賜帛有差三月壬辰勅百官三月三日宜准常式賜
射壬子御丹鳳樓宴九姓同羅及契丹各賜物一百段
小妻主友三十段
八年正月丙寅以皇太子加元服宴百官於太極殿十
一月己巳御丹鳳樓宴九姓蕃安等設九部樂
九年三月戊午宴朝集使賜帛有差四月戊辰御丹鳳
樓宴平胡節將王晙郭知運王智方高崇謝知信等四
品以上清官及供奉官陪宴十二月甲午宴朝集使賜
物各有差
十年正月乙巳御含元殿宴羣臣賜帛各有差
十一年五月丙戌命有司會羣臣宴突厥使暾泥熟於
都城南門
十二年三月庚午宴朝集使于紫宸殿賜帛有差
十四年十一月己丑幸寧王憲宅與諸王宴探韻賦詩
帝詩曰魯衞情先重親賢愛轉多冕旈豐暇日乘景暫
經過戚里申高宴平臺奏雅歌復尋為善樂方驗保山
河
十五年四月丙午涼州都督王君㚟破吐蕃凱旋詔置
食朝堂宴之及將士等並賜物有差帝謂君㚟及將士
等曰吐蕃小醜敢懷逆命輙窺亭障以逞凶狂卿等智
勇夙彰軍威克振纔整旗鼓屢剪渠魁深入寇庭當甚
勞耳五月丁丑是日端午宴羣臣于武成殿各賜衣一
襲帝親自賦詩曰端午臨中夏時清日復良鹽梅已佐
鼎麴糵且傳觴事古人留迹年深縷續長當軒知槿茂
向水覺蘆香億兆同歸夀羣公共保昌忠貞如不替貽
厥後昆芳特賜宰臣季元紘及兵部尚書蕭嵩金章紫
綬以寵之十一月庚子御含元殿宴羣臣賜帛有差
十六年十一月丙午御含元殿宴羣臣賜帛有差
十七年八月癸亥帝降誕之日大置酒張樂宴百寮於
花萼樓
十八年三月命侍臣及百寮每旬暇日尋勝地讌樂仍
賜錢令所司供帳造食四月丁卯侍臣以下讌于春明
門外寧王憲之園池帝御花萼樓邀其廻騎更令坐飲
逓起為舞班賜有差
十九年二月丁亥詔曰百靈降福庶君叶心隂陽調而生植
以滋政理孚而黎獻咸若由庚知萬物之樂華黍洽三農之
慶信可以率禮輔仁式歌且舞者矣况生成式序氤氲致和
卉物發榮池籞含麗思順時令以申惠澤咸宜邀歡芳月繼
賞春風夙夜在公既同咸一之理休沐式宴俾共昇平之樂
中書門下及供奉官嗣主郡王左右丞相少傅賓客諸司三
品以上長官侍郎郎官少監少卿少匠司業少尹兩縣令都
水使者朝集使上佐以上并雜處未赴任者及東宫諸司長
官中舍中允少詹事諭德中郎率蕃官三品以上至春末以
來每置暇日宜准去年正月二十九日勅賜錢造食任逐勝賞
二十年二月壬辰許百寮於城東關亭子尋勝因置檢
校尋勝以厚其事文官三品以上及兩省供奉官侍郎
中丞御史咸預焉四月乙亥讌百寮于上陽東州醉者
賜以衾褥肩舁以歸相屬于路五月丁卯召河北立功
將士於朝堂謂之曰天地無遠四夷奔走而来庭山川
無幽百神肸蠁而奉職斯皆上玄啓佐宗廟威靈肆予
一人肅將明命而已乃者林胡小醜敢兹不恭爰命師
徒掃除邊祲卿等屬當武旅之寄得奮才略之雄取如
拾遺月獻三捷雖天誅則爾亦卿等力焉今屬旋師聊
申宴勞應有官賞已勅所繇敘定之日朕將親覧必有
當功之賞用增乘輿之氣且宜坐食兼賜卿等少物食
訖領取
二十一年八月詔曰大射展禮先王創儀雖沿革或殊
而遵習無曠往有陳奏遂從廢寢永監大典無忘舊章
將射侯以觀德豈愛羊以去禮緬惟古訓罔不率繇自
我而闕何以示後其三九射禮宜依舊遵行以今年九
月九日賜射於安福門樓下時京官五品以上乃預其
會
二十三年七月戊寅以藉田禮畢大置酒於應天門以
會百官八月丁亥帝降誕之日御花萼樓宴羣臣御製
千秋節詩序時小旱是日大㴻雨百官咸上表賀九月
辛巳宴朝集使於朝堂賜物有差
二十四年二月甲寅宴新授縣令於朝堂八月壬子千
秋節帝御廣達樓宴羣臣奏九部樂内出舞人䋲伎頒
賜有差制曰自古風俗所傳歲時相樂亦各有事大小
在人朕生于仲秋厥日惟五遂為嘉節慶感誠深今屬
時和氣清年榖漸熟中外無事朝野大安不因此時何
云宴喜卿等即宜坐飲相與盡歡又召京兆父老等宴
之勅曰今兹節日榖稼有成頃年以来不及今歲百姓
既足朕實多歡故於此時與父老同宴自朝及野福慶
同之並宜坐食食訖樂飲兼賜少物宴訖領取甲寅以
突騎施遣大酋領胡禄達于來求和許之宴于内殿賜
錦衣一副帛一百放還蕃
二十五年正月壬午制曰百司每旬節休假並不須親
職事任追勝為樂宣示中外知朕意焉己丑以望日命
有司於勤政樓前樹燈宴羣臣於樓下八月丁未千秋
節宴羣臣於勤政樓下
二十六年三月己巳賜朝集使五品以上錢三十萬任
追勝為樂(是年正月帝親迎氣東郊詔曰今朝廷無事天下和平美景良辰任百官追勝為樂)十
月庚戌停朝參命百官於尚書省宴朝集使
二十八年正月壬寅以望日御花萼樓宴羣臣命有司
樹燈于樓前會大雪而罷因勅當以二月望日燒燈八
月己未以降誕日御花萼樓宴羣臣賜帛有差
天寳元年正月甲寅命有司宴女國王及佛遊國于曲
江令宰臣以下同宴十月庚辰御花萼樓宴蕃客放還
蕃
三載三月勅中書門下及兩省五品以上并三品以下
正員長官諸司侍郎御史中丞於鴻臚亭子祖錢朝集
使及范陽節度使安禄山
四載正月勅今月十四十五十六日宜令中書門下及
兩省供奉官諸司文官四品以上郎官御史節度採訪
使等並於花萼樓下宴
五載正月勅今月十四十五十六日宜令中書門下及
兩省供奉官文官四品以上武官三品以上正員並御
史中丞嗣王郡王郎官御史節度使並於花萼樓下參
宴不須入朝
十載正月詔曰百辟叶心交修皇極所以天降休命寳
祚維新今郊廟精禋大禮克舉萬方無事九有忻心屬
獻歲芳春上元望日既當行慶之序式廣在鎬之恩自
今後非惟旬休及節假百官等曹務無事之後任追遊
宴樂
十三載三月丙午御躍龍殿門張樂宴羣臣賜物有差
極歡而罷
十四載三月庚申許常參官追勝宴樂百官因上表曰
伏奉恩勅令臣等三月以来分日入朝逐便尋勝伏以
聖政和平景光韶麗道風淳被朝野歡娱陛下均惠澤
而不遺俾簮纓而共賞因其無事許以番休草木加春
沉翔益暢生成之德報效何階復以宫闕增修子来云
就軍麾告捷飲至初行臣等無汗馬之勞空霑分器懷
賀鷰之志敢效獻芹伏請進錢一千貫文以充宴樂願
接順陽之慶得伸就日之懇許之丙寅御勤政樓宴羣
臣帝賦詩效栢梁體羣臣畢和八月辛卯天長節御勤
政樓宴羣臣
肅宗乾元元年二月戊戌宴迴紇使于紫宸殿前八月
甲辰天長節太上皇於金明樓宴百官賜綵五百疋
二年三月甲申迴紇王子骨咄特勒宰相帝德等十五
人自相州奔于西京帝宴之于紫宸殿賞物有差八月
壬戌十姓突騎施黑姓可汗阿多裴羅等並波斯進物
使李摩自及寧遠國使葛等来朝並宴於内殿九月丙
寅帝降誕日宴百官於宣政殿前賜絹三千疋十二月
戊申宴蕃胡拓翔於三殿各賜物三十段
代宗寳應元年六月丁巳以突厥奴刺部落千餘人内
屬請討賊自效宴奴刺大酋領于内殿賜物有差七月
辛卯宴六軍將于内殿賜物有差八月己丑奚及契丹
來朝宴于三殿丁巳宴宰臣及師保常侍給舍中丞六
尚書左右丞侍郎諸司長官等于延英殿賜物有差九
月戊寅宴郭子儀等諸將于延英殿賜物有差丙申迥
紇可汗舉國兵馬至太原遣使奉表請助王師討平殘
寇是日引其使宴于延英殿賜物有差
廣德二年十一月戊午公卿率錢於哥舒翰宅宴慰副
元帥郭子儀特給太常音樂
永泰元年正月辛亥宴宰臣及兩省五品以上御史臺
五品以上尚書省四品以上等官及諸司長官於延英
殿
大歴二年三月丙戌郭子儀至自河中府癸卯許宰臣
元載王縉及左僕射裴冕戸部侍郎判度支第五琦京
兆尹黎幹各出錢三十萬宴郭子儀于子儀私第内侍
魚朝恩參其會焉朝恩出錦三十段綵羅五十疋綵綾
一百疋為子儀纏頭之費極歡而罷(舊俗賞歌舞人以綵置之頭上謂之)
(纏頭)三月甲戌内侍魚朝恩請於春明門外私第宴宰臣
僕射舊相節度使度支京兆等許之乙亥郭子儀請宴
宰臣等于私第許之戊寅汴宋節度使田神功請宴宰
臣于私第許之(時子儀等以寇難漸平蹈舞王化乃置酒連宴酒酣皆起舞出良馬寳鞍錦羅)
(綾綵等為纏頭之費上自宰臣公卿及中官高品凡列坐者百餘人下及伶人皆獲享賚子儀朝恩神功或費)
(至十萬貫者)己夘宴吐蕃使于禮賓院八月癸未御三殿宴
李抱玉杜鴻漸及河南江淮轉運使劉晏荆南節度衛
伯玉等賜物有差
三年二月戊子宴關内河東副元帥郭子儀鳳翔澤潞
節度使李抱玉及邠寧節度使馬璘等五月戊午宴劍
南陳鄭神策將士三千五百人於三殿賜物有差丙寅
御紫宸殿宴新羅迴紇使十二月丁巳宴宰臣及諸道
節度使於内殿賜物有差
四年十月丁巳宴吐蕃尚悉摩等八人於紫宸殿
五年六月辛丑宴宰臣節度使六尚書御史大夫京兆
尹於内殿賜物有差
六年正月己卯宴宰臣及節度使六尚書御史大夫京
兆尹判度支戸部侍郎於内殿賜物有差十一月宴文
單國王婆彌等二十五人于三殿
八年十一月戊午宴宰臣郭子儀李抱玉王縉元載及
僕射裴遵慶侯希逸御史大夫李栖筠吏部尚書劉晏
渭北節度使臧希讓神策軍兵馬使王駕鶴京兆尹杜
濟於延英殿賜物有差閏十一月癸亥宴宰臣及節度
使轉運使御史大夫京兆尹判度支戸部侍郎于内殿
賜錦綵金銀器物各有差
九年四月辛巳宴宰臣及諸節度使轉運使御史大夫
京兆尹判度支戸部侍郎及勲舊大臣于内殿賜物有
差七月辛酉宴吐蕃使于内殿
十年八月乙亥宴宰臣及御史大夫節度使轉運使判
度支戶部侍郎京兆尹於三殿賜物各有差
十三年正月甲戌帝御三殿宴宰臣及節度使轉運使
判度支戸部侍郎京兆尹等賜物有差二月庚辰帝御
三殿宴侍臣五品以上御史臺五品以上尚書省四品
以上及節度觀察在城判官等并宰臣勲臣弟兄等並
赴會凡三日連宴錫賚極於豐厚
十四年二月壬辰帝御三殿宴宰臣及兩省供奉官并
文武百寮賜物有差癸巳又御三殿宴至德以來勲臣
子弟及藩邸舊臣子弟賜物有差順時令廣恩也
德宗興元元年七月壬午車駕自興元至京師帝即還
宫每間日宴勲臣於麟德殿必親閱酒饌盛陳音樂極
歡而罷其所領賜李晟首之渾瑊次之諸宰臣及節將
又次之所以褒元功崇秩序也
貞元元年二月寒食節命昭義節度使李抱真山南西
道節度使嚴振與神策金吾六軍使擊鞠于内殿賜物
各有差
四年二月戊戌帝御麟德殿觀宰臣李晟馬燧及諸將
會鞠李泌辭以不能請記籌從之頒賜有差辛丑帝以
寒食假滿内鞠會未畢是日特賜百官假一日三月甲
寅宴百寮於麟德殿設九部樂及内出舞馬帝製序及
詩以賜羣臣於是給御筆仍命屬和頒賜各有差至德
以來軍事務殷宴賜殆絶大歴末唯宴兩省供奉官及
諸司三品官而已朝臣不周及焉至是常參官及二王
後皇室從曾祖以下親異姓諸親勲臣節將子孫悉集
焉四月御玄英門宴六軍及神策神威諸將頒賜有差
五月賜宴東蠻鬼王驃傍苴夢衝苴鳥星等於麟德殿
賜物各有差九月詔曰内外卿士左右朕躬朝夕公門
勤勞衆務今方隅無事蒸庶小康其晦日上已重陽三
節任擇勝地追賞每節仍賜宰相及常參官錢五百貫
翰林學士一百貫左右神威神策十軍共一千貫金吾
英武威遠及諸衞將軍共二百貫客省奏事官一百貫
委度支節前五日分付永為常例
六年二月戊辰朔中和節宴百寮於曲江亭帝賦詩賜
之三月庚子百僚宴於曲江亭帝賦詩以賜之己酉帝
以寒食與宰臣及北諸軍將軍擊鞠於麟德殿頒賜各
有差四月帝曰朕頃以四方不寧宵衣旰食百寮亦遑
遑無暇今兵革漸息夏麥又登朝官有暇日遊宴者令
京兆尹不須聞奏
八年正月詔三節宴集先已賜諸衞將軍錢其部率以
下可賜錢百千八月詔曰屬者春秋令節朝野多歡乃
與公侯庶寮俾同宴賞今西河吳楚連被水災悼于厥
心實未寧息尚軫愛念豈遑偷樂其九日宴會宜罷
九年二月庚戌朔初以中和節賜宴錢給百寮先是宰
相以曲江合宴陳設供辦為府縣之弊請分給是錢令
諸司會于他所從之自是訖于貞元三節公宴悉分矣
九月以贈太師李晟薨日近罷九日宴會
十年九月十日以重陽宴賜百寮追賞初九日以雨罷
宴及是方會宴帝賦詩以賜百官
十一年三月上已賜宰臣及兩省供奉官宴于曲江九
月癸卯賜中書門下及兩省供奉官宴于曲江帝賦詩
以賜百寮百寮畢和十二月戊辰臘帝畋于苑中上戒多
殺行三驅之禮軍士無不知感畢事幸左神策軍勞軍
饗士而還
十二年二月己卯寒食節帝御麟德殿之東亭觀武臣
及勲戚子弟會毬兼賜宰臣醼饌于宰臣位後施畫屏
風圖漢魏名相仍紀其嘉言美行題之于下宰臣各賜
錦綵百疋銀瓶盤各一具其從官直省各有差
十三年二月丁巳朔賜宰臣及兩省供奉官宴于曲江
又寒食賜宰臣宴于麟德殿前觀會毬各賜錦綵瓶盤
等九月重陽節賜宰臣及兩省供奉官宴于曲江賜中
書門下及百寮詩
十四年正月帝謂宰臣等曰文武之士列在朝序熙我
庶績勤效用彰今屬勾芒應時萬物生育朕在中和之
節欲于麟德殿宴會羣寮所冀君臣相歡式昭在鎬之
義宰臣等奏曰八表清寧天下無事中和令節時屬上
春萬國歡心咸同此日陛下俯降恩旨欲宴朝臣天光
下臨曲示慈惠臣等不勝慶忭之至二月壬子朔以雨
雪不克宴會改俟他日戊午帝御麟德殿賜文武百寮
宴樂於東西廂初奏破陣樂舞帝自製中和樂是日奏
之又奏九部樂及禁中歌舞妓者十數人布列于庭樂
飲極歡日晏方罷賜宰臣錦綵各二百疋加瓶盤等餘
各有差帝製中春麟德殿會百寮觀新樂詩仍令皇太
子書以示百寮九月重陽節以襄陽節度樊澤卒廢朝
其百官宴享宜改取十一日
十五年正月詔罷今年中和宴會以旱故也二月詔罷
今年三月三日宴九月詔罷今年重陽日宴會是日吳
少誠逆徒圍許州
十六年正月詔罷今年中和節宴會二月詔罷今年三
月三日宴會九月壬寅駙馬都尉郭曖卒罷九日宴會
十七年二月朔賜羣臣會宴於曲江亭帝命中使薛盈
珍賜詩三月上已賜羣臣會宴于曲江九月重陽賜羣
臣會宴于曲江
十八年二月朔賜羣臣會宴于延康里故馬璘池亭三
月上已賜宰臣及兩省官會宴于故馬璘池亭九月重
陽節賜宰臣及中書門下兩省官會於故馬璘池亭御
製豐年多慶九日書懷詩以賜羣臣
十九年二月朔賜宰臣兩省供奉官會宴于馬璘池亭
三月上已賜中書門下及兩省供奉官會宴于馬璘池
亭
二十年二月朔罷中和宴歲儉故也九月九日賜中書
門下及兩省供奉官會宴于馬璘池亭
册府元龜卷一百十
