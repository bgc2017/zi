册府元龜卷八十五宋王欽若等撰
帝王部
赦宥第四
唐玄宗先天元年十月庚子謁太廟禮畢御延喜門下
制大赦天下
開元元年三月丁邜御承天門樓下制曰朕承累聖之
鴻源荷重光之積慶昔因多難時属遘屯寳位深墜地
之危神噐有綴旒之懼事殷家國義感人祗吟嘯風雲
恭行雷電致君親於堯舜濟黎庶於休和遂以孟秋允
升儲貳旋承内禪繼體宸居拜首之請空勤譲王之誠
莫展恭臨億兆二載于兹上禀聖謨下凝庶績大荒同
軌瀛海無波不謂姦慝潜謀蕭墻竊發逆賊竇懷貞等
頃以庸妄擢居台庭毫髮之效未申丘山之釁仍積共
成梟獍將肆姦回太上皇聖斷宏通英謀獨運命朕率
岐王範薛王業等躬事誅鋤齊斧一麾凶渠盡殪太陽
朗曜澄氛靄於天衢高風順時厲肅殺於秋序人靈叶
贊夷夏相歡四族之慝既清七百之祥方永爰承後命
載闡休期總軍國之大猷施雲雨之鴻澤承乾之道既
光被於無垠作觧之恩思式覃於品物當與億兆同此
維新可大赦天下大辟罪已下咸赦除之邠王守禮加
實封二千戶宋王成噐申王成義各加實封一千戶岐
王範薛王業各加七百戸文武官三品以上賜爵一級
四品以下各加一階内外官人被諸道按察使及御史
所通惡状咸宜洗滌選日依資叙用十二月庚寅大赦
天下改元為開元
二年六月甲子制曰朕聞養人者謂之司牧非逸於人
上事天者謂之帝王蓋御於天下故作為棟宇以避燥
濕居於臺榭以順高明斯乃奉時令布朝政也朕以不
德祗膺睿圖寳十家之産愛兆人之力未嘗興工於土
木役思於池籞冀之休艾以致邕熙自律應長嬴時方
大暑溽雲屢起温風且至伏以太上皇宴居保衞滌慮
清閒迹不往于甘泉心每期於汾水朕侍於左右以奉
晨夕助玄默之化則虧於聽理當炎蒸之序又凟以囂
煩惕焉載懷敢忘順色然大明創兆先聖所營即舊不
如因時而往千門萬戶外雖衛於别宫一日三朝中自
連於複道下所以寕問安之懇上所以資習静之娛實
獲我心俾康政理古有服珍裘者則念人之寒居夏屋
者則念人之熱况此歲阻飢甫田不稔或愚人䧟罪圜
土稱冤凡厥庶僚將何以恤兩京及諸州宜令長官親
理冤獄除犯名教及官典犯贓并緣妖偽以外餘罪徒
以下咸宜放免其有茂才異等拔萃超羣緣無紹介久
不聞逹者咸令自舉朕當親問其應宣撫使名聞舉人
試第四等須準舊例别加優奬見任人各量與改轉前
資常選人至冬依選例處分其未出身者兼授散官先
天以來軍將押衞官等在陣戰亡者令本軍勘實奏聞
其說災祥誑惑閭里并令州縣長官等嚴加捉搦仍令
御史訪察䋲紏有能直言極諫補朕之闕者各封状進
朕將親覧如有可採當加奬擢其皇親諸親及東宫丞
優任員外檢校試等官近停令至冬處分者有家道貧
迫情愿外任者亦令所司勘實量才注擬其緣坐流人
處置有輕重不類者令所司勘實奏聞
三年正月丁酉册郢王嗣謙為皇太子因下詔䧏見禁
囚徒死罪者免死徒流已下罪悉原宥之
二月辛酉制曰青春式序陽和布氣萬物熙熙莫不遂
其性而嘉其生也申念愚人干我王度日䧟坑穽寘之
網羅朕代天理物為人父母眷言囚繫良增隠惻豈憲
章之尚密將教道之不明歟順時行令抑惟常典兩京
及天下見禁囚除犯惡逆造偽以外决一百配流嶺南
磧石諸州其餘一切放免
五月丁未命宰臣親行京城諸獄省察囚徒下詔曰惟
刑恤哉古之道也朕撫臨四海茂育兆人思致淳風登
之夀域期畫冠而不犯故開羅而在宥念兹下愚自抵
常法時屬盛夏天其養生在物最靈惟人為貴朕處臺
榭猶有欝蒸之毒彼居囹圄能無&KR0579;怛之憂故令宰臣
備加案察省覧所奏用憫于懷爰矜可恕之罪必務惟
輕之義將布寬惠俾從原減應合書罪者宜逓䧏一等
論
十月癸亥詔廵遊所過之縣見禁囚徒以下減放免流
以上罪具犯状奏聽進止戊辰大理具囚名奏帝覧之
以所犯重者䧏一等輕者並釋放下詔曰朕祗膺鴻圖
嗣守丕業何曾不馭朽增惕納隍在慮六合之内每勤
祗綏五刑之屬尤用欽愼然簡書多窒惕之訟圜扉有
幽滯之人淹恤逾時羈縲相對頗異哀矜之義實慙恢
疎之網雖刑政之典彼則自貽而在予之責終以多愧
其大理禁囚前令詳覆者宜按所犯輕者並放重䧏一
等仍依令式處分十二月有司所奏往幸鳳泉所過之
縣流以上囚奏聽進止者凡稱原减頗詳故事罪至死
刑寬其大戮况聽成有法閱實無冤屬陽和上春積雪
未䧏天地之於庶物正亭之而毒之皇王之撫兆人寕
以殺而止殺申念重辟惻然疚懷特布湛恩助兹生氣
其犯斯刑者宜决一百配流遠惡處其犯杖配流者宜
免杖依前配流已决及流三千里者節級稍移近處二
千五百里以下並宜配徒以殿(臣欽若等曰殿謂自遠而近也)
五年二月甲戌行幸至東都大赦天下唯謀反大逆不
在赦限餘並宥之河南府百姓給復一年河南北遭澇
及蝗蟲處無出今年租武德貞觀以來勲臣子孫無在
位者詳求其後奏聞有嘉遯逃棲養高不仕者州牧各
以名聞
八年九月丙寅制曰五刑之用以禁奸慝三宥之設以
矜愚耄朕永康四海憂在兆人俾臻大化爰措庶獄而
愚妄之色抵犯或聞向隅可哀當宁興軫今天地既肅
申嚴在命時分其令罪則無留載懷幽犴思布生德宜
崇減死之恩式明宥過之典其京城内犯罪人等時令
按覆其中造偽頭首及謀殺人斷死者决一百配流嶺
南惡處斷死者决一頓免死配流遠處雜犯流移者各
減一等杖罪已下並免
九年五月庚午詔曰自昔明王恤人為念朕君臨㝢縣
子育黎蒸一物乖宜常切納隍之慮萬方有罪再軫泣
辜之責故勸農務穡國政攸先捨過錄功帝圖惟永况
麥風炎序梅律歊辰言念狴牢情深惻隠宜申緩獄之
令以布宥刑之澤其天下見禁囚徒犯流已下徒已上
特宜免以嘗科並遣隨軍展效仍令所司明為年限條
例隨便近諸軍分配冀能竭力勉樹勲庸其杖已下即
令釋放使務農業
十一月庚午大赦天下内外官九品以上加一階五品
已上加爵一等自六月二十日七月三日(臣欽若等曰玄宗景隆元)
(年六月三日平韋庶人先天二年七月三日平太平公主)匡衞社稷食實封功臣坐
事削除勲封官爵中間有先死者並量加收贈致仕官
合佩魚者聽其終身大酺三日
十一年正月丁卯敕曰獻歲肇春陽和感氣且是發生
之日實惟布德之辰朕將幸秦京言離雒邑既省方以
觀俗思弘恩以濟人載念狴牢又惻襟抱宜敷寬大之
典用敦祝泣之意都城内見禁囚徒除犯十惡及造偽
頭首餘雜犯流死等各減一等徒以下並放是月己巳
鑾輿發東都北廵狩下制曰朕爰自瀍雒有事省方乘
發生之和因豫動之慶將欲恤鰥寡問老疾陳詩展禮
黜幽陟明使滯伏必申微物咸遂其行幸所至處宜令
刺史縣令存問百年老病鰥寡惸獨及行人家如有單
貧不濟不能存活者量加賑給其侍老仍各賜物三段
見禁囚徒除十惡及身犯反逆并造偽頭首以外自餘
雜犯流死等罪各減一等徒以下放免百姓有賢良官
人有清白並令中書門下採訪名聞其貪濁之吏委御
史覺察彈奏庚辰幸潞州曲赦大辟已下給復五年是
月癸巳帝車駕在并州勅曰朕躬承寳位十有餘年荷
累聖之昌圖膺三靈之睠命日愼一日雖休勿休今省
俗觀風肆覲羣后陳詩納賈親問百年雖念勞人事資
展禮太原舊國王業所興乃眷成周西廵豊鎬因惟嗣
漢東至沛鄉皆會彼舊都眷兹枌社况興王始封之地
鴻圖創業之初含育生靈大造區宇永惟丕搆顧慙貽
厥且稱用武戎役是殷宜錫懷舊之恩以順發生之澤
太原府境内見禁囚徒除十惡及造偽頭首餘並放免
預宴官共賜物二千疋父老及吏人等共賜物一萬疋
百姓宜給復一年九等戶給復三年元從家給復五年
其家籍見在終身免征役侍老年八十已上賜物五段
版授上縣令仍賜緋婦人版授上縣君九十已上賜物
七段版授上州長吏仍賜緋婦人版授郡君百歲已上
賜物十段版授上州刺史仍賜紫婦人版授郡夫人孝
子順孫義夫節婦旌表門閭終身勿事其有沉淪草澤
抱德栖遲及武德功臣子孫并元從子孫才堪文武並
委府縣搜揚具以名薦
十一月戊寅親祀南郊大赦天下制曰朕獲主三靈于
今一紀聽政中昃每不敢康觀書乙夜將求諸道而頃
年以來為理思至或遠人不率或嗣歲不登淳朴未還
惕厲斯在為人上而慙德奉天明以畏威祝史正詞必
期於陳信郊丘備禮將俟於升平今宗廟䧏靈克開厥
後乾坤交泰保合太和麟鳳龜龍玄符黃瑞之祉蠻夷
戎狄梯山航海之琛孰不日月以聞道路相屬顧惟不
德當兹休運欽若昭報疇咨故實所以今年獻春恭祠
后土季秋吉日追崇九廟採必先於魯經稽肆類於虞
典爰因長至欽謁上玄告受命之元符昭嚴配之成績
大典云備至誠克展諸侯駿奔來於穆之相百神受職
率咸秩之文六變已陳三獻斯畢蓋春秋大事莫先乎
祀王者盛禮莫重於郊而柴燎克終感慶罔極豈予一
人之福亦爾萬邦之頼宜用咸和之祭俾承厚下之澤
可大赦天下自開元十一年十一月十六日昩爽以前
罪無輕重已發覺未發覺已結正未結正繫囚見徒大
辟罪已下咸赦除之其十惡死罪造偽頭首劫賊殺財
主不在赦例就中仍慮有冤濫者所司其状送中書門
下盡理詳覆奏聞朕將親覧升壇行事官及供奉官三
品已上賜爵一級四品已下加一階内外文武官及致
仕并前資陪位者賜勲一轉親王公主各與一子官凡
諸軍節度大使及三都留守不備位委寄既重特宜同
陞壇官例百歲老人賜帛五段粟五石縣令至其家存
問給付孝子順孫義夫節婦旌表門閭終身勿事諸州
百姓或有因逄水旱流寓未安者宜令所司與朝集使
即作賑恤安輯法奏聞征行人家州繇檢校勿令侵欺
鰥寡惸獨州縣矜恤使得存濟元置義倉救人不足承
前貸百姓糧及種子未納者並免不須却徵自古聖帝
明王忠臣烈士名山大川并令所管致祭其左貶官非
逆人五服内親及犯賍賄名教者所司勘實奏聞量移
近處其人有清白政術堪任刺史縣令及抱噐懷才不
求聞逹者長官具以名薦宗室中有孝悌才行為衆所
知仍在卑任者委宗正具以名奏君臣一體休戚共焉
朕承天命傳大寳蓋憑累祖餘業得一之符亦繇羣公
舊勲不二之力永言繄頼其敢忘之自武德以來實封
功臣知政宰輔有身無大故而亡官失封子孫淪屈者
所司勘實具以状聞存者可酬其官榮逝者當錄其裔
嗣使幽冥同慶知有今辰亞獻邠王守禮終獻寕王憲
各賜物一千疋侍中源乾曜中書令張說兵部尚書同
中書門下三品王晙各賜物五百疋二王後賜物一百
疋二品三品八十疋四品五品六十疋六品七品四十
疋八品九品三十疋郡主縣主各賜物八十疋天下賜
酺三日京城五日
十三年正月戊子制曰惟刑是恤止殺之深仁寕失不
經好生之大德朕恭膺丕業思濟元元下之䧟辜上教
不至在予之責何咎于人今履端肇序陽和獻歲思布
德澤惠此囹圄將弘愷悌之恩以順發生之氣其天下
見禁囚徒死罪宜䧏至流流已下罪悉原之都城内委
中書門下當日䟽决處分京城委留守制到日處分仍
令中丞蔣欽緒往河南大理少卿明珪往關内刑部郎
中張樽往河東水部郎中崔恂往山南東道右庶子高
仲舒往江南西道職方郎中鄭績往劍南道秘書丞張
履冰往淮南道殿中侍御史孫濟往隴右道贊善大夫
張景幽往河西道右諭德李林甫往山南道主客郎中
張烈往江南東道並即馳驛發遣所至之處䟽决囚徒
宣慰百姓其有窮乏交不存濟及侍老行人之家有疾
苦者各令州縣量加醫療及賑恤其嶺南五府磧西四
鎮非流配效力等見禁囚徒各委節度使及本管都督
府處分布告遐邇知朕意焉
十一月壬辰以封禪禮畢御朝覲壇之帳殿朝羣臣大
赦天下制曰朕聞天監為后后克奉天既合德以受命
亦推功而復始厥初作者七十二君道洽跡著時至符
出皆用事於介丘升中於上帝人神之望蓋有以塞之
皇王之序可得而言之朕接統千歲承光五葉惟祖宗
之德在人惟天地之靈作主往有内難幽贊而積大勲
間無外虞守成而纉舊服未嘗不乾乾終日思與公卿
大夫上下叶心聿求至理以弘我列聖其庶乎馨香今
九有大寕羣萌樂業時必敬愛而不奪物亦順成而無
天懋建皇極幸至太和洎乃幽遐率繇感被戎狄不至
唯文告而來庭麟鳳已臻將覺悟而在藪以故凡百執
事亟言大封顧惟不德初欲勿議伏以先聖儲祉與天
同功荷傳慶以在今敢侑神而無報大節斯在朕何讓
焉遂奉遵高宗之舊憲章乾封之典時邁東出柴告岱
嶽精意上逹肸蠁來應信宿行事雲物呈祥登䧏之禮
斯畢嚴配之誠獲展百神羣望莫不懷柔四方諸侯莫
不來慶斯天下之介福也邦家之耿光也無窮之休祉
豈獨在予非常之惠澤宜其逮下可大赦天下自開元
十三年十一月十日昩爽已前大辟罪已下罪無輕重
已發覺未發覺已結正未結正見禁囚徒咸赦除之唯
十惡死罪不在此例流人未逹前所者放還内外文武
官三品以上賜爵一等四品已下賜一階邠王守禮寕
王範薛王業各與一子三品官公主嗣王郡主縣主各
與一子官其應行從文武官加階之外並賜勲兩轉孔
子從褒聖侯優與處分天下致仕官各依本品賜一季
禄及束帛諸蕃侯王首來會禮者各加一官其行幸州
縣供頓劬勞百姓並免一年租賦兖州免二年租賦朕
永惟王業繄頼舊勲元首股肱其猶一體自武德以來
功臣宰輔或名存王府遺嗣沉淪或身無大故銜屈泉
壤宜令所司訪擇申理唐元立功官人往屬艱難能盡
忠義今成大禮何日忘之宜各與一子出身朕躬步天
門宿齋日觀時屬嚴冬雪後初夜風寒朕因露立祈恩
誓欲代人當咎俯仰之際頓息霜飈奠獻之晨變同韶
景誠荷上天垂祐亦頼靈山吐祥詩云無德不報宜封
泰山神為天齊王禮秩加三公一等宜令所管崇飭祠
廟去山十里禁其樵採給近山二十戶以奉神祀天下
賜酺七日
十五年七月己亥䧏都城繫死囚及流罪各减一等徒
已下罪悉免之
八月己巳制曰朕作人父母為天下君豈將巖廊為逸
嘗以億兆為念何嘗不養之如子視之如傷驅彼民俗
躋之仁夀使勝殘之道自我王政好生之德洽于人心
皆遷善以遠罪亦有耻而且格靡然向風以致刑措今
秋典戒令理官議獄愍此愚者猶聞抵冒當宁發想興
言疚懷宜布惠和之澤用伸矜䧏之典俾率土之内知
朕意焉天下見禁囚犯死罪者特宜免死配流者配邊
州效力徒已下罪並放免官人犯贓罪不在此例其未
有斷給者各處本犯定刑名準此處分
十六年三月辛丑制曰頃屬初陽肇授移輦新宫因施
惠布德用順時令徒已下罪並責保放營農今詳其刑
格亦非重罰已釋囹圄不可更收宜許自新特從免放
九月丙午以久雨思宥罪緩刑乃下詔曰古之善為邦
者重人之命執法之中所以和氣洽嘉禾茂今秋京城
連雨隔月恐耗其槀粒而害于粢盛抑朕之不明何政
之闕也永惟久雨者隂氣凌陽冤塞不暢之所致也持
獄之吏不有資性生於刻薄輕重出於愛憎邪詩曰此
宜無罪汝反收之刺壊法也書曰與其殺不辜寕失不
經明愼刑也好生之德可不務乎兩京及諸州繫囚應
推徒已下罪并宜釋放䧏死罪及流各一等庶得解吾
人之愠結迎上天之福佑布告遐邇知朕意焉
十七年四月癸亥制天下繫囚死罪減等餘並宥之
十一月丙申謁橋陵以奉先縣為赤縣曲赦縣内大辟
罪已下戊申謁諸陵還大赦天下制曰祀之大者莫尊
於嚴享德之至者莫加於孝敬故周廟頌思文之章漢
陵躬展事之禮因心斯在敢不肅祗我國家應天受期
駿惠丕命繼武宗文之德重熙累洽之盛故以道高系
表首冠帝先朕以眇身獲保鴻業往屬多難時逢國屯
推戴神宗纂復興運允廸前烈載康兆民此蓋仗卿士
之謀叶神祗之贊豈伊薄德敢承天休露往霜來久積
園陵之思秋嘗夏禘聿思孝饗之誠乃夏朔辰祥芝産
於太室及秋吉日珍木瑞於神宫對越上靈拜兹嘉貺
頃以秋稼未實民役尚勞每事害農豈惟在予有咎之
責因親設教恐違先旨恤隠之方今三時已和百禮斯
洽崇樂宿設萬舞在庭敬爾臣工駿奔執豆蠲潔為饎
明德惟馨有來雍雍載懷怵惕之思至止肅肅如聞歎
息之聲䧏格有終纏感罔極瞻弓劍而莫及捧鏡奩而
哽咽始自嶠嶽終奉梁山紫氣升於夀宫甘露遍於陵
樹白兔馴擾瑞草呈祥恭惟昭陵載感王業肆台小子
夙奉睿圖及齋戒虔誠率祗祀典聖容昭見靈迹尤彰
每四方多虞中國有事雖升龍已遠而躍馬如神及配
奠夀宫親聞忭躍幽明合慶今古未聞蓋皇天眷於我
唐神心昌於後嗣延祚之祉豈獨在予一人錫類之恩
宜廣覃於四海可大赦天下自開元十七年十一月二
十二日昩爽已前大辟罪已下罪無輕重已發覺未發
覺已結正未結正繫囚見徒常赦所不免者咸赦除之
自先天以來有雜犯經移近處流人並配隸磧西瓜州
者朕捨其舊惡咸與惟新並宜放還其反逆緣坐長流
及城奴量移近處編附為百姓左䧏官量移近處官人
有亡官失爵齒力未衰者量加收錄天下百姓無出今
年地稅之半如已徵納聽折來年逋租懸調在百姓腹
内者一切放免孝子順孫義夫節婦旌表門閭終身勿
事諸州侍老百歲以上賜帛十段九十已上賜五段八
十已上賜三段獻陵昭陵定陵官吏并管陵縣官各别
加一階陵戶並放從良終身灑掃陵寢仍每陵側近取
百姓六鄕以供陵寢永勿徭役自古帝王賢臣將相陵
墓宜令所在州縣致祭内外文武官三品已上加爵一
等四品已下各賜一階亞獻皇太子鴻賜物二千疋終
獻慶王潭賜物一千疋邠王守禮寕王憲薛王業各賜
物八百疋忠王浚隸王洽鄂王滉光王涺等各賜物七
百疋中書門下賜物五百疋開府王毛仲賜物三百疋
皇親五等已上諸親三等已上及文武百僚各賜物有
差自古明王因心以待人曲已以施物故休戚共而憂
樂同也中書門下丞相尚書開府三省大將軍父並賜
三品官九卿三監十二衞監門羽林軍五省長官三府
尹大都督長史父各贈四品官五品已上清官父各賜
五品官凡所贈官宜兼贈母邑號俾夫羣臣受榮上延
父母先帝遺澤下及幽冥興言及此良多感歎君臣一
體榮辱是同龍蛇之歌古今作戒其唐隆元年兩營立
功官三品以上與一子官其四品已下選日優與進改
京兆府供頓縣免今年地稅諸道戰亡人家仰州縣存
恤不支濟者量事賑濟諸軍健兒别勅行人各賜勲兩
轉
十八年正月丁巳親迎氣於東郊祀青帝下制曰皇王
之大化備載於所陳必順時而行政將奉天而育物考
古之要莫不繇斯自膺寳位欽若上玄萬物叶心庶物
簡易齊七政以察璿璣勸兆庶而勤稼穡日愼一日于
今二十年矣何嘗不夙夜祗畏憂勞在懷思致黎元以
弘政理屬獻歲初吉乘時布令是用敦本復古將必稽
於月令始謀作則先有事於春郊宜因展禮之辰别布
惟新之澤其天下見禁囚徒自開元十八年正月五日
昩爽已前大辟罪已下罪無輕重已發覺未發覺已結
正未結正繫囚見徒常赦所不免者咸赦除之其左䧏
官及流移配隸安置罰鎮效力之類并宜量移近處其
官已復資至叙用之時不須為累其流人配隸并一房
家口者所犯人情非劫害身已亡歿其家口放還流人
及左䧏官考滿載滿丁憂服滿者亦準例稍與量移其
亡官失爵放還不齒及諸色被停解免與替人等非犯
贓者宜令司存勘責量加收叙其衰老疾病者仍與致
仕官天下百姓今年地稅并諸勾徵欠負等色在百姓
腹内未納者并一切矜免亞獻太子鴻賜物二千疋終
獻寕王憲賜物一千疋文武百官及有司職掌等各賜
束帛有差率土之内賜酺三日其海内五嶽四瀆及諸
鎮名山大川及靈跡并自古帝王得道升仙忠臣義士
先有祠廟者各令郡縣逐處設祭
十九年四月壬午詔曰法以閑邪刑以助化因時而用
蓋非獲已朕自臨御天下憂勞庶務以至誠感物道既
有孚以致理和人仁或繇已豈欲以刑制政期於以化
清刑故不用殊絶之誅每施寬大之令而遷善者衆犯
法者寡斷獄十數聞諸有司然猶一夫不獲在予實懷
多愧寰宇殷廣京都浩穰繫于徽纆或未聽理逮捕斯
擾粮饋為勞生業或虧何以卒歲言念於此深用憫然
况今長嬴在辰耘耨斯切順時立政存于恤人思弘在
寬之典庶無留獄之弊其天下囚徒即令䟽决其妖訛
盗賊造偽頭首既深蠧時政須量加懲罰刑名致死者
各量决重杖一百長流嶺南自餘支黨被其詿誤矜其
至愚量事科罰使示其懲創流已下罪並節級處分令
中書門下就大理及府縣詳理
八月辛巳帝䧏誕之日有黃雲三道於西方制天下死
罪配流已下罪原免之
二十年二月壬午制曰行慶施惠所以奉天時緩刑恤
獄所以愛人命今陽和布序草木自榮而或入于罪隸
嬰于舂槀同被亭育之恩未暢生成之施言念于此深
用憫然思弘時令以哀黎庶應天下囚徒罪至死者特
寬宥配隸嶺南遠惡處其犯十惡及造偽頭首量决一
百長流遠惡處流罪罰鎮三年其徒已下罪並宜釋放
其有官吏犯贓推未了者仍推取實收定名訖然後準
䧏例處分計贓一疋已上及與百姓怨讎者并不須令
却上其上都委中書門下䟽理京城委留守天下諸州
長官當日處理其責保停務之類並宜準此
十月辛邜北廵狩至潞州飛龍宫曲赦潞州給復三
年兵募丁防悉放辛丑至北都曲赦太原給復三
年
十一月庚午祀后土於睢上是日大赦天下制曰昔者
廵狩所至柴瘞所在蓋取誠享以尊告類朕承祖宗之
烈獲主神祗之祀夙夜祗畏不敢荒寕故勒兵朔垂先
展義於汾社廻旆睢上遂有事于郊壇王者父事天母
事地則漢氏祈糓未始正名周禮䧏神乃為徼福而已
朕以天命之重子道為先惟兹精誠在乎教孝庶蒙福
於四海期永康於兆人是以率繇舊章敬恭明祀嚴配
之誠既展奠獻之禮又終且春秋之義大事在祀齋祭
之福庶品惟祺豈獨在予而有斯慶可大赦天下自開
元二十年十一月二十一日昩爽已前大辟罪已下罪
無輕重已發覺未發覺已結正未結正繫囚見徒常赦
不免者咸赦除之官人犯贓及有罪被推者本罪雖原
不得更令却上先天以來雜犯流移人并配隸人等各
量移及先經量移官資未復本品者奏聽進止天下遭
損免州及供頓州無出今年地稅如已徵納聽折來年
逋租懸調貸粮種子欠負官物在百姓腹内者並宜放
免諸州開元十七年已前所有貸粮種子欠負官物在
百姓腹内者亦宜準此孝子順孫義夫節婦旌表門閭
終身勿事諸州侍老百歲已上賜粟五石八十已上賜
粟三石亞獻皇太子鴻賜物二千疋終獻慶王潭賜物
一千疋忠王浚已下各賜物三百疋裴光庭蕭嵩弼亮
朕躬弘益思遠不有優異何殊等夷加階賜爵之外各
與一子官仍賜物二百疋二王後及長公主嗣王郡主
縣主各賜物二百疋行從文武官并節級賜物升壇三
品已上特賜一階應入三品官階相當不限考數緣大
禮有執掌官賜勲三轉内外文武官三品已上賜爵一
等四品已下各加一階致仕官賜物有差行從蕃客共
賜物五千疋管壇一鄕百姓給復二年武德初功臣每
有大慶必存追遠業參運始而義合賞延其子孫沉翳
無在朝者宜令勘責即與官唐元立功官等艱難之際
誠效亦深言念其功豈忘終始其三品已上各賜一子
官五品已上各賜紫金魚袋有亡歿者優贈與官仍與
一子官兩京留守京兆河南尹四大都督府長史諸軍
節度副大使準行從官例處分諸道陣亡人家仰州縣
存恤不支濟者量事賑給皇親中有文武才堪任使者
委宗正具以名薦當有奬擢五嶽四瀆名山大川及自
古聖帝名王忠臣輔相各令致祭務盡誠潔率土之内
賜酺三日
二十一年五月戊子以皇太子納妃下制曰禮有謹於
初義亦重其本凡是姻媾且猶正於人倫况在元良更
將承于宗祀皇太子鴻儲副是屬仁孝自然爰從吉辰
式備嘉禮上祀下繼君子重之言告言歸朕豈無慰非
獨在予之慶宜申與衆之澤囚徒死罪特宜免罪配流
嶺南遠處流罪䧏至徒徒已下罪並宜釋放諸道征行
人家及鰥寡惸獨委州縣長官檢校矜放差科使安其
業長安萬年兩縣百姓及今月當番人等並免其家今
年地稼京文武九品已上各賜勲一轉東宫九品已上
及諸司緣禮會祗供官等更加一轉五禮使兵部尚書
兼中書令蕭嵩特封徐國公禮會使黃門侍郎同中書
門下平章事韓休特與三品妃禮會使少府監馮紹正
賜紫金魚袋皇太子舅尚輦奉御趙迥遵特與三品及
五品官前右威衞胄騎趙迥進特與五品及五品官皇
太子侍讀侍書等各加一等階其太子諭德潘肅特與
五品太子妃兄通事舍人薛愿特與五品及五品官今
日應預會官等各節級賜物即宜領取安慰者所以宣
其情頒錫者所以將其意公卿百辟庶知朕心
二十二年五月詔曰時尚炎蒸人或冤繫豈忘仁恕固
須省察其兩京都城見禁囚宜令中書門下及留守檢
校覆訖徒已下罪及委所繇長官據情状量决罰便放
死罪已下逓䧏一等有情状難容合决格杖者决訖準
例處分天下諸司委刺史並準此
二十三年正月乙亥親耕籍田大赦天下制曰昔者受
命為君體元立極未有不謹於禮而能見教於人朕且
庶乎有慙作者方册存而可舉舊章絶而復尋自古所
行無一而廢將以上乞靈於宗社下蒙福於黎元朕兹
精誠天實䧏鍳今嗣歲初吉農事將起禮先陳於耕籍
義緣奉於粢盛所以嚴祗敢不敬事故躬載耒耜親率
公卿以先萬姓遂終千畆謂篤本之為爾何布澤之更
深宜有順於發生俾無偏於行惠可大赦天下自開元
二十三年正月十八日昩爽已前大辟罪以下罪無輕
重已發覺未發覺已結正未結正繫囚見徒咸赦除之
其犯十惡死罪不在此限自餘死罪并節級䧏等處分
天下諸州貸粮種子并宜放免京兆河南府逋縣欠負
亦宜放免天下戶役及貢賦先令中書門下均融減省
宜速與條奏諸軍行人有父母年老七十已上者放還
本貫行人有身亡者為造棺槨逓還本鄉兩京城内今
年所有諸雜夫役并宜放免農桑是時不得妨奪州縣
官倍加勸課孝子順孫義夫節婦並旌表門閭鰥寡惸
獨不能自存量加優恤天下侍老百歲已上版授上州
刺史九十中州刺史八十以上州司馬七十已上所繇
仍量給酒肉各令存問亞獻皇太子鴻賜物二千疋終
獻慶王潭賜物一千疋邠王守禮等各賜物一千疋忠
王浚已下各賜物三百疋汝陽郡王淳以下各賜物三
百疋裴耀卿張九齡李林甫自期翊贊誠有忠益頒賞
以序等數須優各與一子官賜物三百疋二王後賜物
一百疋長公主各與一子官仍各賜物二百疋嗣王郡
主縣主各賜物一百五十疋京文武官九品已上官三
郡留守諸道採訪使及節度使賜物有差管籍田縣令
更賜物六十疋京文武官及朝集使諸道節度使採訪
使新除五品已上官未赴任畿縣令見在陪位者三品
已上賜爵一級四品已上加一階皇親并内外文武官
九品已上各賜勲一轉蕃客應陪位者共賜物五千疋
近壇百姓各免今年雜差科宗廟致享務在豐潔禮經
沿革必本人情籩豆之薦或未能備物服制之紀或有
所未通宜令禮官學士詳議具奏朕自臨天下二紀于
兹不敢荒寕日加兢業而灾眚未弭黎人未康若有繇
而然則在予之責有能直言極諫者其以状聞每竭賢
良無忘監寐頃雖虛佇未副旁求其或才有王覇之略
學究天人之際智勇堪將帥之選政能當牧宰之舉者
五品以上清官及軍將都督刺史各舉一人孝悌力田
鄕閭推挹者本州刺史長官各以名聞致仕官久歴清
資始終著稱年漸衰邁情有可矜量與改職依前致仕
宗室中有才行著聞比尚沉屈者委宗正卿責勘奏聞
唐元兩營立功官量與進改亡官失爵量加收叙五嶽
四瀆名山大川及自古聖帝明王忠臣良相並令所在
長官以禮致祭都城之内賜酺三日
二十四年四月丁丑勅曰朕每思政本先教後刑而難
遷之徒抵罪猶衆幽繫囹圄綿歴歲時今漸向欝蒸豈
忘惻隠仍慮持法者不謹得罪者有冤若無省察何云
哀矜天下見禁囚犯十惡死罪及造偽頭首劫殺人先
决六十長流嶺南遠惡處自外死罪先决一頓並流嶺
南流罪情状重者决六十輕者决一頓决訖並放徒已
下並放其有隠沒詐情官物及盗仍責保立限徵賦準
節文處分其官人犯賍合解免仍勿令重上都城内宜
令中書門下京城委留守外州委本州長官即䟽决處
分
十月發東都還京甲子至陜州勅曰朕永懷西土陵寢
在焉至自東都誠慰罔極兼兹廵省且無怨思徯予之
望多謝哲王飲至之規豈忘前典其供頓州應緣夫役
差科並免今年地稅行從飛騎萬騎三衞引駕監門各
賜物五段兵彍掌閑及諸色當蕃人各賜物三段緣路
供頓刺史縣令及專知官各賜一中上考從行有職掌
武官賜勲一轉京兆及岐同華三州畿輔之間百役所
出至於征鎮又倍餘州其今年租并依本州納其脚縱
已支入京亦令所司計折酧還兩京城内及京兆府諸
縣囚徒反逆緣坐及十惡故殺人造偽頭首死罪特宜
免罪長流嶺南遠惡處其餘雜犯死罪隸配效力五年
流罪並放罪人犯贓量罪貶䧏緣近頓所損麥苗宜令
州縣即簡括量酬價直畿内侍老九十已上量賜酒麫
鰥寡惸獨及征行之家宜令州縣長官親自存問如有
疾患量加醫藥使近甸之内咸有頼焉
二十六年正月丁丑親迎氣于東郊祀青帝下制曰皇
王之化載籍所陳將奉天而育物必順時而行政雖禮
文則著而親祠蓋闕朕自&KR0574;寳歴且踰二紀承宗社之
䧏祉頼公卿之叶心萬物阜成庶務簡易思以黎獻臻
夫仁夀是用敦本復古將必稽於月令謀始作則先有
事於春郊宜因展禮之辰式布惟新之澤其天下見禁
囚應犯罪者特宜免死配流嶺南已下罪並放免朕每
念黎甿斃於征戍親戚多别離之怨關山有往復之勤
何嘗不惻隠於懷寤寐增嘆所以别遣召募以實邊軍
錫其厚賞便令常往今諸軍所召人數向足在於中夏
自可罷兵既無金革之事足保農桑之業自今已後諸
軍兵健並宜停遣其見鎮兵並一切放還京畿之内雜
役殷繁言念劬勞豈忘優恤頃以櫟陽等縣地多鹹鹵
人力不及便至荒廢近者開决皆生稻苖亦既成功豈
專其利京兆府界内應雜開稻田并散給貧丁及逃還
百姓以為永業書不云乎不作無益害有益語不云乎
奢則不遜儉則固緬懷前古嘗折在心將斵雕以為樸
期上行而下效自令已後王公不得以珍物進獻所司
應緣宫室脩造務從節儉但蔽風雨勿為華飾至於金
玉噐物諸色雕鏤朕緣蕃客所要將充宴賞今流俗之
間逓相放效既損才於無用仍作巧於相矜敗俗傷農
莫斯為甚并一切禁斷以絶浮華古者鄕有序黨有塾
將以弘長儒教誘進學徒化人成俗率繇於是斯道久
廢朕用憫焉宜令天下州縣每一鄉之内别各置學仍
擇師資令其教授其諸州鄉貢明經進士每年引見訖
更令國子監謁先師所司設食學官等為之開講質問
疑義且公侯之裔皆稟義方學禮聞詩不應失墜容其
僥倖是凟化源其於貴胄子孫多有不專經業便與及
第深謂不然自今已後宜依令式考試朕之爵位惟待
賢能雖選士命官則有常調而安卑退跡尚慮遺才其
内外八品以下官及草澤間有學業精博蔚為儒首文
詞雅䴡通於政術為衆所推者各委本州本司長官精
加搜擇具以聞薦發生之月實在于行仁利物之心莫
先於作善先斷捕獵令式有文所繇州縣宜嚴加禁止
其每年千秋節日仍不得輙有屠宰釋道二門皆為聖
教義歸弘濟理在尊崇其天下寺觀有道士女冠僧尼
者宜量寺觀大小各度六七人簡灼然有經業戒行為
鄉閭所推仍先取年高者凡百卿士朕之同德宜勉所
職以全時令亞獻忠王璵宜賜物一千疋終獻穎王璬
賜物五百疋邠王守禮寕王憲各五百疋慶王琮已下
及長公主郡縣主二王後京文武官賜帛各有差天下
諸州侍老宜令所繇長官量賜酒肉務存優養今朝廷
無事天下和平美景良辰百官等任追勝為樂宜即布
告中外咸使聞知
四月己亥朔始令太常卿韋韜讀時令于宣政殿百寮
於殿上列坐而聽之勅曰朕仰稽古訓思致人和爰發
繇衷之旨以行順時之政今孟夏初吉三農在朝禮先
决於薄刑義必寬於輕繫既聽其令用軫於懷囹圄之
間少間於冒法澄清之使咸盡於忠公猶慮吏有煩苛
人或冤滯是爽和平之氣殊乖敬授之心其天下見繫
囚徒及事發應推身不禁者放即遣使分往諸道量事
䟽决及宣布時令除犯賍賄名教十惡死罪自餘徒已
下特宜放免廻日奏聞務在欽恤以稱朕懷
七月己巳册皇太子是日大赦天下制曰自昔聖人恭
有神噐必立儲兩崇其繼明所以尊宗廟重社稷也朕
獲纉休運丕承寳歴五聖之業敢不克勤萬邦之本期
諸永固是以式遵彝訓乃擇元良太子璵植性温恭因
心孝友文武之道既著君親之義以弘有命之初咸聞
慶躍興言士庶能恊朕心是用擇以吉辰申之册命思
惠率土以暢休期可大赦天下自開元二十六年七月
二日昩爽已前大辟罪無輕重已發覺未發覺已結正
未結正繫囚見徒常赦所不免者咸赦除之比年已來
十道採訪使通官人惡状以其微瑕為終身之累豈得
永無甄叙許以自新宜令御史臺及刑部大理寺參詳
所犯輕重類例開奏内外文武職事官九品已上各賜
勲一轉五品以上子為父後者亦賜勲一轉其忠王府
官及侍讀侍書除賜之外三品以上賜爵一級四品以
下各加一階仍並即與改轉緣册命行禮官各賜物有
差今月番見上飛騎萬騎監直長三衞引駕細伏執扇
黃衣長上等各賜勲一轉彍騎番兵各放免一番天下
侍老八十已上各賜粟三石帛三段百歲已下賜粟五
石綿帛五段并加版授至如磧西之人路途遥遠往復
勞弊頗異諸軍其中願長往者已别有處分訖年鎮向
藩應合放還未到之間稍省優假其家内諸色雜科并
宜放免如有營農不自辦者州縣量事助借各使存濟
京畿近輔百姓所出雖庶務簡省終異於諸州其百姓
等應單貧下戶者特放今年半租率土之内賜酺三日
册府元龜卷八十五
