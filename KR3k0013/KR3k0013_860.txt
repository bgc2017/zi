册府元龜卷八百六十宋王欽若等撰
總錄部
相術
洪範五事著休咎之徵孟子亦云觀人之良莫良於眸
子劉歆所紀數術之學有形法焉所以辨骨法之度數
察形氣之首尾表其貴賤知其吉凶以極精微之致也
簡牒所記代有人焉咸著其徵驗以彰其獨異盖繇專
門精學積思懸觧多言屢中遂幾於神且有隠跡閭巷
不顯名氏邂逅胥遇恍若靈化固非恒情之能測也若
乃善惡之興本乎心術殃慶之報速於影響則形貎之
際休戚之數安在確乎而不易能哉
孔子適鄭與弟子相失孔子獨立郭東門鄭人或謂子
貢曰東門有人其顙似堯其項類皋陶其肩類子産然
自腰以下不及禹三寸纍纍若喪家之狗(喪家之狗主人哀荒不見)
(飲食故纍然而不得意)子貢以實告孔子孔子欣然笑曰形狀末
也而似喪家之狗然哉然哉
周王使内史叔服會葬於魯公孫敖聞其能相人也(公孫)
(敖魯大夫慶父之子)見其二子焉叔服曰穀也食子難也收子(穀文)
(伯難惠叔食子奉祭祀供養者也收子葬子之身也)穀也豐下必有後於魯國(豐下)
(盖面方也)
楚子將以商臣為太子訪諸令尹子上子上曰是人也
蜂目而豺聲忍人也不可立鬭子良為司馬生子越椒
子文曰必殺之(子文子良之兄)是子也熊虎之状而豺狼之聲
不殺必滅若敖氏矣諺曰狼子野心是乃狼也其可畜
乎
姑布子卿見趙簡子(姑布姓子卿字)簡子徧召諸子相之子卿
曰無為將軍者簡子曰趙氏其滅乎子卿曰吾嘗見一
子於路殆君之子也簡子召子母䘏母䘏至則子卿起
曰此真將軍也簡子曰此其母賤翟婢也奚道貴哉子
卿曰天所授雖賤必貴其後竟立母䘏為嗣
晉司馬寅為大夫黃池之會吳晉爭先趙鞅呼寅對曰
請姑視之反曰肉食者無墨(墨氣色下)今吳王有墨國勝乎
(國為敵所勝)太子死乎乃先晉人(時越伐吳獲吳子友王孫彌庸夀於姚吳人告敗于王乃)
(先晉人)
趙平原君勝謂趙王曰澠池之會臣察武安君(白起)之為
人小頭銳上瞳子白黑分明眡瞻不轉小頭銳上斷敢
行也瞳子白黑分明者見事明也眡瞻不轉者執志強
也可與持久難與爭鋒
秦蔡澤者燕人也游學於諸侯小大甚衆不遇而從唐
舉相曰吾聞先生相李兊曰百日之内持國秉政有之
乎曰有之曰若臣者何如唐舉熟視而笑曰先生曷鼻
巨肩(曷一作仰巨一作渠)魋顔蹙□膝攣(攣兩膝曲也)吾聞聖人不相
殆先生乎蔡澤知唐舉戲之乃曰富貴吾所自有吾所
不知者夀也願聞之唐舉曰先生之夀從今以往者四
十三歲蔡澤笑謝而去謂其御者曰吾持梁刺齒肥(持梁)
(作飯也刺齒當作齕)躍馬疾驅懷黃金之印結紫綬於腰揖讓人
主之前富貴四十三年足矣
秦王見尉繚亢禮衣服食飲與繚同繚曰秦王為人蜂
凖長目摯鳥膺豺聲少恩而虎狼心居約易出人下得
志亦輕食人我布衣也然見我常身自下我誠使秦王
得志於天下天下皆為虜矣不可與久游乃亡去王覺
固止之以為秦國尉
吕公者單父人好相人見漢高祖狀貎因敬重之引入
坐上坐蕭何曰劉季固多大言少成事高祖因狎侮諸
客遂上坐無所詘酒闌吕公固畱高祖竟酒後吕公曰
臣少好相人相人多矣無如季相願季自愛臣有息女
願為箕箒妾酒罷吕媪怒曰公始常欲竒此女與貴人
沛令善公求之不與何自妄許與劉季吕公曰此非兒
女子所知卒與高祖吕公女即高后
漢高祖初為泗水亭長嘗告歸之田吕后與兩子居田
中有一老父過請飲后后因餔之老父相后曰夫人天
下貴人也令相兩子見孝惠帝曰夫人所以貴者乃此
男也相魯元公主亦皆貴老父巳去高祖適從旁舍来
吕后具言客有過相我子母皆大貴高祖問曰未遠乃
追及問老父老父曰鄉者夫人兒子皆以君君相貴不可
言高祖乃謝曰誠如父言不敢忘德及高祖貴遂不知
老父處矣
吳王濞初封高祖召濞相之曰若狀有反相因撫其背
曰漢後五十年東南有亂者豈若邪(事具帝王知臣門)
黥布姓英氏少時有客相之曰當刑而王及壯坐法黥
布欣然笑曰人相我當刑而王幾是乎(幾及也)人有聞者
共俳笑之後為九江王
鄧通為上大夫文帝使善相者相通曰當貧餓死帝曰
能富通者在我於是賜通蜀嚴道銅山得自鑄錢通後
寄死人家
周亞夫為河内守時許負相之曰君後三歲而侯八歲
為將相持國秉貴重矣於人臣無二後九年而餓死亞
夫笑曰臣之兄已代父侯矣有如卒子當代我何說侯
乎然既已貴如負言又何說餓死指示我負指其口曰
縱理入口此餓死法也(縱豎也)居三歲兄絳侯勝之有罪
文帝擇勃子賢者皆推亞夫廼封為條侯文帝後六歲
匈奴大入邊亞夫以河内守為將軍軍細柳孝景三年
為太尉五歲為丞相景帝三年以病免相為人上變入
廷尉因不食五日嘔血而死
衛青其父鄭季給事平陽侯家與平陽公主家僮衛媪
通生青青冐姓衛氏少時歸其父父使牧羊民母之子
皆奴畜之不以為兄弟數(民母嫡母也言鄭季正妻别於公主家也)青嘗從
人至甘泉居室(居室甘泉徒所居也)有一鉗奴相青曰貴人也官
至封侯青笑曰人奴之生得無笞罵即足矣安得封侯
事乎青後為大將軍封長平侯
李陵為騎都尉將五千兵出塞與單于相值武帝欲陵
死戰召陵母及婦使相者視之無死喪色後聞陵降帝
怒甚
翟方進汝南上蔡人少失父給事太守府為小史廼從
汝南蔡父相問巳能所宜(言從何術藝可以自達)蔡父大竒其形
貎謂曰小史有封侯骨當以經術進努力為諸生學問
方進後至丞相
黃覇少為陽夏游徼(游徼主徼廵盗賊者也)與善相人者共載出
見一婦人相者言此婦人當富貴不然相書不可用也
覇推問之乃其鄉里巫家女也覇即取為妻與之終身
覇後至丞相
王莽為人侈口蹷顄(侈大也蹷短也顄頤也)露眼赤睛大聲而嘶
(嘶聲破也)長七尺五寸好厚履高冠以氂裝衣(毛之強曲者曰氂以装禇)
(衣中令其張起也)反膺高視瞰臨左右是時有用方技待詔黃
門者或問以莽形貎待詔曰莽所謂鴟目虎吻豺狼之
聲者也故能食人亦當為人所食問者告之莽誅滅待
詔而封告者
韋賢為吏至大鴻臚有相工相之當至丞相賢有男四
人使相工相之至第二子元成相工曰此子貴當封侯
後為丞相
後漢光武征河北以朱祐為護軍祐侍光武讌從容曰
長安政亂公有日角之相此天命也世祖曰召刺姦收
護軍(王莽置左右刺姦使督姦猾)祐乃不敢復言
明德馬皇后微時太夫人呼相者使占諸女見后大驚
曰我必為此女稱臣然貴而少子若養他子者得力乃
當踰於所生養賈貴人子是為章帝
班超為校書郎行詣相者曰祭酒布衣書生爾(一坐所尊則先)
(祭酒稱祭酒尊敬之辭也)而當封侯萬里之外超問其狀相者指曰
生燕頷虎頸飛而食肉此萬里侯相也
章德竇皇后融之曾孫也父勲坐事死家既廢壊數呼
相工問息耗見后者皆言當大尊貴非臣妾容貎
蘇文相者也和熹鄧皇后微時文見后驚曰此成湯之
法也家人竊喜而不敢宣
茅通相工也順烈梁皇后初與姑俱選入掖庭時年十
三通見后驚再拜賀曰此所謂日角偃月相之極貴臣
所未嘗見也
袁逢使善相者相趙壹云仕不過郡吏竟如其言
魏高元吕善相人太祖不時立太子太子自疑乃呼元
吕問之對曰其貴乃不可言問夀幾何元吕曰其夀至
四十當有小苦過是無憂也後無幾而立為皇太子是
為文帝年果終四十
劉良相者也文帝使相文昭甄皇后及諸子良指后曰
此女貴乃不可言
朱建平沛國人善相術於閭巷之間效騐非一太祖為
魏公聞之召為郎文帝為五官將坐上會客三十餘人
文帝問已年夀又令徧相衆賓建平曰將軍當夀八十
至四十時當小厄願謹護之謂夏侯威曰君四十九位
為州牧而當有厄厄若得過可年至七十位致公輔謂
應璩曰君六十二位為常伯而當有厄先此一年當獨
見一白狗而傍人不見也謂曹彪曰君據藩國至五十
七當厄於兵宜善防之初潁川荀攸鍾繇相與親善攸
先亡子幼繇經紀其門戶欲嫁其妾與人書曰吾與公逹
曾共使朱建平相建平曰荀君雖少然當以後事付鍾
君吾時啁之曰惟當嫁卿阿騖爾何意此子竟早殞没
戲言遂騐乎今欲嫁阿騖使得善處追思建平之妙雖
唐舉許負何以復加也文帝黃初七年年四十病困謂
左右曰建平所言八十謂晝夜也吾其决矣頃之果崩
夏侯威為兖州刺史年四十九十二月上旬得疾念建
平之言自分必死豫作遺令及送喪之備咸使素辦至下
旬轉差垂以平復三十日日昃請紀綱大吏設酒曰吾
所苦漸平明日雞鳴年便五十建平之戒真必過矣威
罷客之後合暝疾動夜半遂卒璩六十一為侍中直省
内欻見白狗問之衆人悉無見者於是數聚會并急游
觀田里飲宴自娛過期一年六十三卒曹彪封楚王年
五十七坐與王凌通謀賜死凡說此軰無不如言不能
具詳故粗記數事惟相司空王昶征北將軍程喜中領
軍王肅有蹉跌云肅年六十二疾篤衆醫竝以為不愈
肅夫人問以遺言肅云建平相我踰七十位至三公今
皆未也將何慮乎而肅竟卒
管輅族兄孝國居在斥丘輅往從之與二客會去後輅
謂孝國曰此二人天庭及口耳之間同有凶氣異變俱
起䨇魂無宅(一云厚味腊毒天精幽夕坎為棺椁兊為喪車)流魂於海骨歸於
家少許時當竝死也後數日二人飲酒醉夜共載車牛
驚下道入漳河中皆即溺死也輅舉秀才吏部尚書何
晏請之鄧颺在宴許輅言切至還舍具以語舅舅責輅
言太切至輅曰與死人語何所畏邪舅大怒謂輅狂悖
後聞晏颺皆誅舅乃服問輅前見何鄧之日為已有凶
氣未也輅言與禍人共會然後知神明交錯與吉人相
近又知聖賢求精之妙夫鄧之行步則筋不束骨脉不
制肉起立傾倚若無手足謂之鬼躁何之視候則魂不
守宅血不華色精爽煙浮容若槁木謂之鬼幽故鬼躁
者為風所收鬼幽者為火所燒自然之符不可以蔽也
後卒誅死輅至少府丞卒
鍾繇字元常穎川長社人也嘗與族父瑜俱至雒陽道
遇相者曰此童有貴相然當厄於水努力慎之行未十
里度橋馬驚墮水幾死瑜以相者言中益貴繇而供給
資費使得專學繇後為太傅鍾會繇小子幼敏慧時中
護軍蔣濟著論謂觀其眸子足以知人會年五歲繇遣
見濟濟甚異之曰非常人也後位至鎮西將軍
張緝為尚書郎以稱職為明帝所識帝以為緝之材能
多所堪任試呼相工相之相之者云不過二千石帝曰
何材如是而位止二千石乎緝後為光禄大夫
蜀先主穆皇后陳留人兄吳壹少孤壹父素與劉焉有
舊是以舉家隨焉入蜀焉有異志而聞善相者相后當
大貴為子瑁納后瑁死后寡居先主定益州納后為夫
人遂為皇后
鄧芝字伯苗義陽新野人漢末入蜀未見知待時益州
從事張裕善相芝往從之裕謂芝曰君年過七十位至
大將軍封侯芝後至車騎將軍封武陽亭侯裕喜占候
又曉相術每舉鏡視面自知刑死未嘗不撲之於地也
先主銜其不遜誅之
吳大帝漢末舉孝廉時孫策初有江東漢以策遠修職
貢遣使者劉琬加錫命琬語人曰吾觀孫氏兄弟才秀
明達然皆禄祚不終唯中弟孝廉形貎奇偉骨體不常
當有大貴之表年又最夀爾其識之
孫皓少時西湖民景養相皓當大貴皓隂喜而不敢泄
晉文帝初未定嗣而屬舞陽侯攸武帝時為中撫軍懼
不得立問裴秀曰人有相否因以竒表示之秀後言於
文帝曰中撫軍人望既茂天表如此固非人臣之相也
繇是世子乃定
武元楊皇后少聰慧善書姿質美麗閑於女工有善相
者嘗相后當極貴文帝聞而為世子聘焉
簡文帝諸姬絶孕將十年乃令善相者召諸愛妾而示
之皆云非其人又悉以諸媵婢示焉時李后為宫人在
織坊中形長而色黑宫人皆謂之崑崙既至相者驚云
此其人也帝以大計召之以侍寢后夢兩龍枕膝日月
入懷意以為吉祥向儕類說之帝聞而異焉遂生孝武
帝及會稽孝文王鄱陽長公主
羊祜少時嘗游於汝水之濱遇父老謂之曰孺子有好
相年未二十必建大功於天下既而去莫知所在祜後
為征南大將軍建平吳之策卒年五十八卒後二歲而
吳平
張華為司空又得豐城寳劍嘗曰吾少時有相者言吾
年出六十位登三事當得寳劍佩之
吾彦初仕吳為通江吏時將軍薛珝杖節南征軍容甚
盛彦觀之慨然而歎有善相者劉札謂之曰以君之相
後當至此不足慕也後至南中都督交州刺史
周訪少時遇善相者廬江陳訓謂訪與陶侃曰二君皆
位至方岳功名略同但陶得上夀周當下夀優劣更繇
年爾訪小侃一歲大興三年卒於安南將軍梁州刺史
時年六十一
陶侃字士行有善相者師圭謂侃曰君左手中指有豎
理當為公若徹於上貴不可言侃以針决之見血灑壁
而為公字以紙裛手公字愈明侃後至太尉年七十六
陳訓善相術甘卓為歴陽太守訓私謂所親曰甘侯頭
低而視仰相法名為眄刀又目有赤脉自外而入不出
十年必以兵死不領兵則可以免卓果為王敦所害丞
相王導多病每自憂慮以問訓訓曰公耳豎垂肩必夀
亦大貴子孫當興於江東咸如其言
載洋好道術陳敏為右將軍堂邑令孫混見而羡之洋
曰敏當作賊族滅何足願也未幾敏果反而誅焉洋至
丞相令史
王珍少游侠京師隠者董仲道見而謂之曰君豺聲豹
視好亂樂禍若天下搔擾不作士大夫矣後為石勒左
司馬為勒所殺
魏詠之生而兔缺有善相者謂之曰卿當富貴後為荆
州刺史持節都督六州領南蠻校尉詠之初在布衣不
以貧賤為恥及居顯位亦不以富貴驕人始為殷仲堪
之客未幾竟踐其位論者稱之
前趙劉元海膂力過人姿儀魁偉有屯留崔懿之襄陵
公師彧等皆善相人及見元海驚相謂曰此人形貎非
常吾所未見也於是深相崇敬推分結恩
後趙石勒少時居武鄉北原時父老及相者皆曰北胡
狀貎奇異志度非常其終不可量也勸邑人厚遇之時
多嗤笑惟鄔人郭敬陽曲寗驅以為信然竝皆資贍勒
亦感其恩為之力耕
石季龍年六七歲有善相者曰此兒貎奇有壯骨貴不
可言
前秦苻堅年七歲高平徐統遇之於路統謂左右曰此
兒有覇王之相左右怪之統曰非爾所及也後又遇之
統下車屏人密謂之曰苻郎骨相不恒後當大貴但僕
不見如何堅曰誠如公言不敢忘德
宋高祖義旗之建以檀憑之為建武將軍高祖嘗與何
無忌魏詠之同會憑之所會善相者晉陵韋叟見憑之
大驚曰卿有急兵之厄其候不過三四日耳且深藏以
避之不可輕出及宣元將皇甫敷之至羅落橋也憑之
與高祖各領一隊而戰軍敗為敷軍所害高祖初與何
無忌等共建大謀有善相者相高祖及無忌等竝當大
貴其應甚近惟云憑之無相高祖與無忌密相謂曰吾
等既為同舟理無偏異吾徒咸皆富貴則檀不應獨殊
深不觧相者之言至是而憑之戰死高祖知其事必捷
桓修令韋叟相高帝當得州不叟曰當得邊州刺史退
而私於帝曰君相貴不可言帝笑曰若相中當用為司
馬後叟謂帝曰成王不負桐葉之信公亦應不忘司馬
之言今不敢希鎮軍司馬願得領軍佐於是用焉
柳元景少時貧苦嘗下都值大雪日暮寒甚頗有羇旅
之歎岸側有一老父自稱善相謂元景曰公方大富貴
位至三公元景曰豈朢富貴老父曰後當相憶及貴求
之不知所在後至侍中驃騎將軍開府儀同三司
徐羡之年少時嘗有一人来謂曰我是汝祖羡之拜此
人曰汝有貴相而有大厄宜以錢二十八文埋宅四角
可以免灾過此可位極人臣後隨親之縣住在縣内常
暫出而賊自後破縣縣内人無免者雞犬亦盡惟羡之
在外獲全後至司徒
沈攸之賤時與吳郡孫超之全景文共乘小船出京都
三人共上引埭有一人止而相之曰君三人皆當至方
伯攸之曰豈有三人俱有此相者曰骨法如此若有不
驗便是相書誤爾其後攸之為郢荆二州超之廣州刺
史景文南豫州刺史
李安民為武衛將軍討晉安王子勛有功明帝大會新
亭樓勞諸軍主樗蒲官賭安民五擲皆盧帝大驚目安
民曰卿面方如田封侯相也安民少時貧窶有一人從
門過相之曰君後當大富貴與天子交手共戲至是安
民尋此人不知所在
南齊明帝脾上有赤痣嘗秘不言既而江祏勸帝出以
示人晉夀陽太守王洪範罷任還上袒示之曰人皆謂
此是日月相卿幸無泄之洪範曰公日月在軀如何可
隠輙當言之公卿帝大悦
宣孝陳皇后宣帝從任在外后嘗留家治事教子孫有
相者謂后曰夫人有貴子而不見之后歎曰我三兒誰
當應之呼太祖小字曰政應是汝爾
張欣泰少時有人相其當得三公而年裁三十後屋瓦
墮傷額又問相者曰無復公相年夀更增亦可得方伯
爾後為持節督梁南北秦四州軍事雍州刺史卒年三
十六
王僧虔少時羣從宗族會客有相之者云僧虔年位最
高仕當至公餘人莫及也僧虔後為尚書令年六十
梁武帝初為随王鎮西諮議參軍行經牛渚逢風入泊
龍瀆有一老人謂帝曰君龍行虎步相不可言天下將
亂安之者其在君乎問其名忽不見
高祖丁貴嬪生於樊城相者曰此女當大貴高祖臨州
丁氏因人以聞貴嬪時年十四高祖納焉
宜豐侯修參軍陳晃善相人修因法會將晃自隨令相
簡文有天下否晃言簡文九州骨成必踐帝位而地部
過弱非但王畿寖蹙兼恐不得善終
吕僧珍字元瑜東平范陽人也世居廣陵家甚寒賤始
童兒時從師學有相士歴觀諸生指珍謂博士曰此兒
有奇聲封侯相也及為平北將軍典籖魏軍侵沔北司
空陳顯達出討一見異之因屏人呼上座謂曰卿有貴
相後當不見減努力為之後至鎮軍將軍平固縣侯
元帝初在尋陽背生黑子巫媪見曰此大貴兆當不可
言從劉景受相術因訊以年答曰未至五十當有小厄
禳之可免帝自勉曰苟有期會禳之何益及魏師入四
十七矣
陳章昭達字伯通吳興武康人昭達性倜儻輕財尚氣
少時嘗遇相者謂昭達曰卿容貎甚善須小虧損則當
富貴初仕梁為東宫直後因醉墜馬鬢角小傷昭達喜
之相者曰未也及侯景之亂昭達率募鄉人援臺城為
流矢所中眇其一目相者曰卿相善矣不久當富貴臺
城䧟昭達還鄉里與世祖遊因結君臣之分侯景平世
祖為吳興太守昭達杖策来謁世祖世祖見之大喜因
委以將帥位至司空
宣帝貎若不慧魏將楊忠門客張子煦見而奇之曰此
人虎頭當大貴也
駱文牙字旗門吳興臨安人年十二宗人有善相者云
此郎容貎非常必將遠致文牙封臨安侯豐州刺史
後魏寇讃為南雍州刺史賜爵河南公加安南將軍初
讃未貴時嘗從相者唐文相文曰君額上黑子入幘位
當至方伯封公及其貴也文以民禮拜謁曰明公憶民
疇昔之言乎昔日但知公當貴然不能自知得為州民
也讃曰往時卿言杜瓊不得官長人咸謂不然及瓊被
選為盩厔令卿猶言相中不見而瓊果暴疾未拜而終
昔魏舒見主人兒死自知巳必至公吾常以卿言瓊之
驗亦復不息此望也乃賜文衣服良馬
盧淵年十四嘗詣長安將還諸相餞送五十餘人别於
渭北有相者扶風人王伯達曰諸君皆不如此盧郎雖
位不副實然德聲甚盛望踰公輔後三十餘年當制命
關右願不相忘後淵果為安南將軍督關右諸軍事相
者年過八十詣軍門請見言叙平生未幾拜儀曹尚書
李訢字元盛母賤為諸兄所輕父崇曰此子相者言貴
吾每觀察或未可知遂使入都為中都學生訢後為司
空侍中
郭祚少孤貧姿貎不偉鄉人莫之識也有女巫相祚後
當富貴後至左僕射雍州刺史
北齊綦連猛初與尉興慶謝猥餧竝善射小心給事神
武左右神武使相者視之曰猛大貴尉謝無官及芒山
之役興慶救神武之窘為周軍所殺神武歎曰富貴定
在天也猛竟如相者卒以榮寵自畢位至大將軍
段長遼西人龐蒼鷹太原人俱有先知之鑒長為魏懷
朔鎮將嘗見高祖甚異之謂高祖曰君有康世之才終
不徒然也請以子孫為託興和中啓贈司空公子寧相
府從事中郎天保初兼南中郎將蒼鷹交游豪侠厚待
賓旅居於州城高祖客其舍初居處於蝸牛廬中蒼鷹
母數見廬上赤氣属天蒼鷹亦知高祖有覇王之量每
私加敬割其宅半以奉高祖繇此遂蒙親識
暴顯字思祖幼時見一沙門指之曰此郎子好相表必
為良將貴極人臣語終失僧莫知所去後累遷特進驃
騎大將軍封定陽王
燕子獻字季則廣漢下雒人少時相者謂之曰君使役
在胡代富貴在齊趙其後遇宇文氏稱覇關中用為典
籖將命使於蠕蠕子獻欲驗相者之言来歸神武見之
大悦尚淮陽公主甚被待遇官至侍中右僕射
文襄時有吳士雙盲而妙於聲相文襄歴試之聞劉桃
枝之聲曰有所繫屬然當大富貴王侯將相多死其手
譬如鷹犬為人所使聞趙道德之聲曰亦繫屬人富貴
翕赫不及前人聞太原公之聲(太原公即文宣帝初封郡也)曰當為
人主聞文襄之聲不動崔暹私搯之乃謬言亦國主也
文襄以為我家羣奴猶當極貴况吾身也
觧法選河内人少明相術鑒炤人物皆如其言頻為和
士開相中士開牒為府參軍
皇甫玉善相人嘗游王侯家文宣既即位試玉相術故
以帛巾袜其眼而使歴摸諸人至於文宣曰此是最大
達官於任城王曰當至丞相於常山長廣二王(常山長廣即孝)
(昭武成二帝初封國也)並曰亦貴而各私搯之至石動桶曰此弄
癡人至供膳曰整得好飲食而已玉嘗為高歸彦相曰
位極人臣但莫反歸彦曰我何為反玉曰不然公有反
骨玉謂其妻曰殿上者不過二年妻以告舍人斛斯
慶妻慶以告帝帝怒召之玉每炤鏡自言當兵死及
被召謂其妻曰我今去不廻若得過日午時或當得活
既至正中遂斬之
徐之才幼而儁發號為神童劉孝綽嘗云徐郎燕頷有
班定遠之相後至左僕射
崔冏字法峻幼好學汎覽經傳多伎藝尤工相術為鴻
臚卿武平六年從駕在晉陽嘗語中書侍郎李德林云
此日看高相王以下文武官人相表俱盡其事口不忍
言惟第一人更應富貴當在他國不在朝吾亦不及見
也其精妙如此
後周閔帝初九歲封略陽郡公時有善相者史元華見
帝退謂所親曰此公子有至貴之相但恨其夀不足以
稱之爾
辛昂字進君年數歲便有成人志行有善相人者謂其
父仲略曰公家雖世載冠冕然名德富貴莫有及此兒
者仲略亦重昂志氣深以為然後至驃騎將軍開府儀
同三司
李賢幼有志節不妄舉動嘗出游逢一老人鬢眉皓白
謂曰我年八十觀士多矣未有如卿卿必為台牧努力
勉之後至大將軍
隋高祖初仕後周為右小宗伯明帝嘗遣善相者來和
視之和詭對曰不過作柱國爾既而隂謂高祖曰公當
為天下君必大誅殺而後定善記鄙言
来和字弘順京兆長安人好相術所言多騐後周大冡
宰宇文護引之左右繇是出入公卿之門高祖微時来
詣和相和待人去謂高祖曰公當王有四海及為丞相
拜儀同既受禪進爵為子開皇末和上表自陳曰臣早
奉龍顔自周代天和三年已来數蒙陛下顧問當時具
言至尊膺圖受命光宅區宇此乃天授非繇人事所及
臣無勞效坐致五品二十餘年臣是何人敢不慚懼愚
臣不任區區之至謹錄陛下龍潜之時臣有所言一得
書之秘府死無所恨昔陛下在周嘗與永富公竇榮定
語臣曰我聞有行聲即識其人臣當時即言公眼如曙
星無所不炤當王有天下願忍誅殺建德四年五月周
武帝在雲陽宫謂臣曰諸公皆汝所識隋公相禄何如
臣報武帝曰隋公止是守節人可鎮一方若為將領陣
無不破臣即於東宫面奏聞陛下謂臣此語不忘明年
烏丸軌言於武帝曰隋公非人臣帝尋以問臣臣知帝
有疑臣詭報曰是節臣更無異相於時王誼梁彦先等
知臣此語大象二年五月至尊從永巷東門入臣在永
巷門東北面立陛下問臣曰我得無災鄣不臣奏陛下
曰骨法氣色相應天命已有付屬未幾遂總百揆上覽
之大悦進位開府賜物五百段米三百石地十頃和同
郡韓則嘗詣和相和謂曰後四五當得大官人初不知
所謂洎至開皇十五年五月而終人問其故和曰十五
年為三五加以五月為四五大官槨也和言皆此類著
相經四十卷
韋鼎善相術初為陳大府卿鼎嘗聘周與高祖相遇鼎
謂高祖曰觀公容貎故非常人而神監深遠亦非羣賢
所逮也不久必大貴貴則天下一家歲一周天老夫當
委質公相不可言願深自愛及陳平帝馳召之授上儀
同三司待遇甚厚時蘭陵公主寡帝為之求夫選親衛
桺述及蕭瑒等以示鼎鼎曰瑒當封侯而無貴妻之相
述亦通顯而守位不終帝曰位繇我爾遂以主降述述
後除名卒年三十九
煬帝為晉王時高祖密令善相者来和遍視諸子和曰
晉王眉上雙骨隆起貴不可言
牛弘初在襁褓有相者見之謂其父曰此兒當貴善愛
養之弘後為僕射
趙綽為大理少卿守法稱職高祖每謂綽曰朕於卿無
所愛惜但卿骨相不當貴爾仁壽中卒官時年六十三
帝為之流涕
宇文述年十一時有相者謂述曰公子善自愛後當位
極人臣述後至左衛大將軍參朝政
李景初為馬軍總管配事漢王高祖奇其壯武使袒而
觀之曰卿相表當位極人臣
齊王韋妃早卒遂與妃姊元氏婦通生一女外人皆不
得知隂引喬令則於第内宴召相工遍視後庭相工指
妃姊曰此産子者當為皇后貴不可言
唐高祖為譙隴刺史善相者史良言於高祖曰公骨法
非常必為人主至於命也非所敢知久之良復遇高祖
乃大驚曰骨法如舊年夀之相頓異昔時勿忘鄙言願
深自愛高祖心益自負
郭弘道初仕隋為尚食奉御時高祖為殿内少監深善
之弘道善相因言曰公天中伏犀下接於眉此非人臣
之相願深自愛高祖取弘道銀盆置之於地引弓射之
謂弘道曰向言有驗當一發中之既發應弦而中弘道
曰願令公事驗之日賜賞金盆高祖大悦
太宗初四歲時忽有書生自言善相詣高祖曰公是貴
人有大貴子因目太宗曰龍虎之姿天日之表也公之
貴以此兒後必繇之而創功業年將三十必能濟世安
民矣高祖聞其言甚懼及書生辭出使人捕欲殺之以
滅口也而不知所在
乙弗弘禮貝州高唐人也隋煬帝居藩召令相已弘禮
跪而賀曰大王骨法非常必為萬乘之主誠願戒之在
得煬帝即位召天下道術人置坊以居之仍令弘禮統
攝帝見海内漸亂玄象錯謬内懷憂恐嘗謂弘禮曰卿
昔相朕其言已驗且占相道術朕頗自知卿更相朕終
當何如弘禮逡廵不敢答帝廹之曰卿言與朕術不同
罪當死弘禮曰臣本觀相書凡人之相有類於陛下者
不得善終臣聞聖人不相故知凡聖不同爾自是帝遣
使監之不得與人交言初泗州刺史薛大鼎隋時常坐
事沒為奴貞觀初與數人詣弘禮相大鼎次至弘禮曰
君奴也欲何所相咸曰何以知之弘禮曰觀其頭目直
是賤人但不知餘處何如耳大鼎有慚色乃觧衣視之
弘禮曰看君面不異前言占君自腰以下當為方岳之
任大鼎後歴五州刺史而卒其占相皆此類也貞觀末
卒
馬周為中書舍人岑文本謂人曰周鳶肩火色騰上必
速恐不能久爾未幾周卒
袁天綱益州成都人尤工相術隋大業中為資官令武
德初蜀道使詹俊赤牒授火井令初天綱以大業元年
至雒陽時杜淹王珪韋挺就之相天綱謂淹曰公蘭臺
成就學堂寬博必得親紏察之官以文藻見知謂王曰
公三亭成就天地相臨從今十年已外必得五品要職
謂韋曰公面似大獸之面交友極誠必得士友擕接初
為武職復語淹等二十年外終恐三賢同被責黜暫去
即還淹尋遷侍御史武德中為天策府兵曹文學館學
士王珪為太子中允韋挺隋末與隠太子友善後太子
引以為率至武德六年俱配流嶲州淹等至益州見天
綱曰袁公雒邑之言則信矣未知今日之後何如天綱
曰公等骨法大勝往時終當俱受榮貴至九年被召入
京共造天綱謂杜曰公當即得三品要職年夀非天綱
所知王韋兩公在後當得三品官兼有年夀然晚途皆
不稱惬韋公尤甚淹至京拜御史大夫檢校吏部尚書
王珪尋授侍中出為同州刺史韋挺歴御史大夫太常
卿貶授象州刺史皆如天綱之言大業末竇軌客遊德
陽嘗求問天綱謂曰君額上伏犀貫玉枕輔角又成必
於梁益州大樹功業武德初軌為益州行臺僕射引天
綱深禮之天綱又謂軌曰骨法成就不異往時之言然
目氣赤脉貫瞳子語則赤氣浮面如為將軍恐多殺人
願深自戒慎武帝九年軌坐事被徵將赴京謂天綱曰
更得何官曰面上家人坐仍未見動輔角右畔光澤更
有喜色至京必承恩還来此任其年果授益州都督武
士彠之為利州也勅召天綱詣京師途經利州士彠使
視其妻楊氏天綱曰夫人當生貴子乃盡召其子女視
之見元慶元爽可至刺史終亦屯否見韓國夫人曰此
女大貴不利其夫武后時襁褓衣男子之服乳母抱之
而至天綱大驚令舉目瞻視又令提行而觀之曰此郎
君龍睛鳳頸貴人之極也若是女後當為天下主矣貞
觀八年太宗聞其名召至九成宫時中書舍人岑文本
令視之天綱曰舍人學堂成就眉覆過目文才振於海
内頭又生角猶未大成若得三品恐是損夀之徵文本
官至中書令尋卒其年侍御史張行成馬周同問天綱
曰馬侍御伏犀貫頂後有玉枕又背如負物當富貴不
可言近古以来君臣道合罕有如公者公面色赤命門
色暗耳後骨不起耳無根只恐非夀者周後位至中書
令兼吏部尚書年四十八卒謂行成曰公五岳四瀆成
就下亭豐滿得官雖晚終居宰輔之地行成後至尚書
右僕射天綱相人所中皆此類也申國公高士廉嘗謂
曰君更作何官天綱曰自知相命今年四月盡矣果至
是月而卒
高智周少時與来濟郝處俊孫處約同遊寓於揚州江
都人石仲覽傾産以待又嘗引相工觀濟等相工曰四
人皆宰相也而石氏不及見焉然来早貴而末途屯躓
高晚達而最為夀耉夫速登者易顛徐達者少患天之
道也仲覽貞觀末為兵部郎中卒後而濟等乃貴皆如
相工所言
劉仁軌初為陳倉尉相工袁天綱謂曰君終當位鄰台
輔年將九十後果如其言後至文昌左相同鸞臺鳳閣
三品
蕭嵩初娶賀晦女與雒陽縣尉陸象先為僚壻時嵩尚
未入仕宣州夏榮稱有相術謂象先曰陸郎十年内位
極人臣然不及蕭郎一門盡貴官位高而有夀時人未
之許後果大貴嵩至太子太師象先至太子太保
蔣子慎與鄉人高智周善同詣善相者相者謂智周曰
明公位極人臣胤嗣微弱蔣侯官禄至薄而子孫轉盛
子慎後累年為建安尉卒其子繪来謁智周已貴矣曰
吾與子父有故子復有才因以女妻之永淳中為緱氏
尉鄭州司兵卒繪子挺舉進士開元中歴臺省仕至湖
延二州刺史子貴贈揚州大都督挺子洌渙竝進士及
第洌歴禮部戸部吏部三侍郎尚書左丞渙天寳末給
事中永泰中右散騎常侍時高氏誅滅已久果符相者
之言
後唐周元豹燕人世為從事元豹少為僧其師有知人
之鑒從遊十餘年盡悴無憚師知其可教遂傳其秘旨
既長還鄉歸俗盧程寄褐嘗遊於燕與同志數人謁焉
元豹退謂鄉人張殷衮曰適二君子明年花發俱為故
人唯彼道士他年甚貴来歲二子果零落於趙魏間又
二十年盧程登庸於鄴下後晉陽張承業信重之言事
數中明宗時為内衙都指揮使承業俾帝易衣列於諸
校之下以他人詐之曰此非也元豹指帝於末綴曰骨
法非常此為内衙太保歟咸服其異或問帝之前程惟
云末後為鎮州帥時懿皇后夏氏方事巾櫛時有悞旨
大犯檟楚元豹偶見之曰此人有藩侯夫人之位當生
貴子赫怒因觧其言竟驗太原察判司馬揆不同舍留
其居忽謂揆曰公五日之内奉使萬里未見回期揆數
日後酒酣坐為衣領扼之而卒
王都為定州節度臨戎數年惟以慘虐為務不敢竝語
周元豹見之曰形若鯉魚難免刀几
王安節少善賈得相術於奇士因事見末帝於私邸退
謂人曰真北天王相也位當至天子終則莫我知也
漢趙延夀少時有相者云此官豈止於是邪後必有兵
甲大權位極列土人或詰云此人妍柔如女子安有大
兵權乎俄遷盟津許田汴水宋城連帥宣徽使樞密使
兼領河陽清泰中復為樞密使
周趙廷乂世為星官兼通三式而於袁許之鑒尤長於
氣色清泰末胡果通為司天監廷乂專待詔内廷嘗與
樞密學士吕琦同宿琦從容密問國家運祚廷乂曰来
年厄會之期俟過别論琦敦訊不已廷乂曰保邦在刑
政保祚在福德於刑政則術士不敢言奈際會諸公罕
有福德者下官竊有恤緯之憂尋而晉高祖入雒翟光
鄴權知永興軍膚革肥晳善於攝養趙廷乂謂人曰翟
君外厚而内薄雖貴而無夀果如其言
册府元龜卷八百六十
