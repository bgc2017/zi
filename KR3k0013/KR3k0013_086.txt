册府元龜卷八十六宋王欽若等撰
帝王部
赦宥第五
唐玄宗開元二十七年二月己巳加尊號開元聖文神
武皇帝大赦天下制曰夫執大象建皇極者必藉彝訓
而受鴻名所以應乎天而順乎人也朕嗣守丕業二十
七年受命之初既&KR0574;明號尚多祗懼已謂崇高而公卿
宗子緇黃耆艾披誠瀝懇詣闕上言僉以為乃聖乃文
祖宗大烈恭惟纉服必在欽承願以休名施於薄德抑
而不許凡已十年爰迨於今又陳入請上追奉先之義
下稽從衆之言將從至公不可固拒以今日敬請大號
曰開元聖文神武皇帝勉從典訓良增感懼惟新之號
既不私於朕躬非常之澤宜普覃於率土大赦天下自
開元二十七年二月七日昩爽以前大辟罪已下罪無
輕重已發覺未發覺已結正未結正繫囚見徒常赦所
不免者咸赦除之自開元已來諸色應緣㾗累人等咸
從洗滌令許自新所司更不須以此為累其有别勅停
官及亡官失爵者放歸不齒之類量加收叙左䧏官及
諸色流人並稍量移近處朕每於黎甿常恐失所求其
賑困乏必在及時比來諸州或有傷損處所請賑給例
逼春農比及奏報又淹時月既無救於懸絶亦何成於
惠養自今已後每年至秋收後即宜遣使分道宣慰仍
與採訪使及州縣相知廵檢百姓間或有乏絶不自支
濟者應須蠲放及賑給便量事處置訖奏聞天下百姓
宜放今年地稅古者三載考績黜陟幽明允叶大猷以
勸天下諸道所通善状但優仕進之輩與為選調之資
責實存名或乖古義自今日已後諸道更不須通善状
每至三年朕當自擇使臣觀察風俗有清白政理著聞
者當别擇用宗廟致敬必先於如在神人所依無取於
非族深惟至理用切因心其應緣太廟五享於宗子及
嗣郡王中揀擇有德望者令攝三公行事其異姓官吏
不須令攝其草澤間有殊才異行文堪經國為衆所知
不求聞逹者所繇州長官以禮徵送皇太子璵男及慶
王琮已下男宜並封授官邠王守禮寕王憲各與一子
三品官其内外文武官三品已上賜爵一級四品已下
各加一階長公主公主及嗣王郡王各與一子官郡主
縣主各放一子出身二王後及諸方蕃客宜各賜物諸
致仕官量與進改依前致仕天下侍老百歲已上版授
下州刺史婦人版授郡君賜粟五石綿帛五段九十已
上版授上州司馬婦人版授縣君賜粟三石綿帛三段
八十已上版授縣令婦人版授鄉君賜粟兩石綿帛兩
段京城父老等宜共賜物三千段僧尼等賜物一萬匹
天下寺觀每六齋日宜轉讀經典懲惡勸善以聞大教
率土之内賜酺三日
二十九年五月庚戌帝夢玄元皇帝告以休期畫真容
布告天下制曰道有三寳慈居一焉欽若至言爰兹宥
過天下見禁囚徒其十惡罪及造偽頭首并謀殺妖訛
宿宵人等特宜免死配流嶺南官人犯贓據情狀輕重
量事貶䧏餘一切放免且夫愛人之義長之育之務在
清净合於簡易至於州縣造籍之年因團定戸皆據資
産以為升䧏其有小葺園廬粗致蓄積多相糺訐便被
加等朕情惟敦本義在勸農欲使野絶遊人國無曠土
安可得也自今歲已後且三五年間未須定戶其中或
有家資破散簡覆非虛則不可循舊差科量事與䧏今
者真容應見古所未聞福雖始於邦家慶宜均於士庶
其親王公主郡縣主内外文武官等並是賜錢至休假
之辰宜以素飡用申慶樂諸道節度使及將士等亦準
此其兩京諸州父老亦量賜錢同此歡宴其錢以當處
官物充伊爾公卿逮于黎獻宜勉崇玄化共復淳源宣
布遐邇明知朕意
天寳元年正月丁未朔御勤政樓受朝賀大赦天下制
曰古先哲王之致理也皆上順天心下稽人事時令贊
發生之德靈符恊紀年之稱考彼前載斯為大猷恭惟
烈祖玄元皇帝天寳賜慶象帝之先垂裕後人重光五
聖自朕嗣守丕業洎三十年實頼宗祏䧏靈昊穹孚祐
萬方無事六府惟脩寰宇晏如庶臻於理然則乾元在
上仁覆為德皇王臨下惠化攸先思弘善貸用廣慈育
遵道寳而建元暢玄風而不宰况屬陽和布氣獻歲發
生宜覃在宥之恩式䧏惟新之澤可大赦天下改開元
三十年為天寳元年正月一日昩爽已前大辟罪已下
罪無輕重已發覺未發覺已結正未結正繫囚見徒常
赦所不原者咸赦除之諸色左䧏官並流人未經量移
者亦與量移陽春布和鳥獸孳育宜禁麛卵以遂生成
自今已後每年春天下宜禁弋獵如聞百姓之内或有
人戶高丁多苟為規避父母在乃别籍異居宜令州縣
勘會其一家之中有十丁巳上者放兩丁征行賦役五
丁巳上放一丁即令同籍共居以敦風化天下侍老八
十已上者宜委州縣官每加存問仍量賜粟帛侍丁者
令其養老孝假者矜其在喪比者王政優容俾申情理
而官吏不依令式多雜役使自今已後不得更然國之
急務莫若求才頃者數遣搜揚士庶尚慮遺逸更宜精
訪以副虛懷其前資及白身人中有儒學博通及文詞
秀逸或有軍謀越衆或有武藝絶倫者委所在長官具
以名薦若乃弘我風化實惟方岳必佇其人以膺共理
其京文武官五品已上清資並郎官據資歴人才堪為
刺史者各人封狀自舉但文宣垂訓事必正名而黃鉞
古來以金為飾金者應五行之數有肅殺之威去金稱
黃理或未當其黃鉞宜改為金鉞副武威之義焉内外
文武官九品已上各賜勲兩轉前王重典在乎祭祀况
屬惟新事宜昭告五嶽四瀆名山大川諸靈迹及自古
帝王忠臣義士並令所繇州縣致祭
二月丙申合祭天地於南郊制天下囚徒罪無輕重並
放免流人移近處左䧏官依資叙用身死貶處者量加
追贈文武官三品已上加一爵四品已下加一階
三載正月丙申朔御含元殿受朝賀下制曰履端正名
義取垂範體元設教在乎變通雖㳂革從宜罔不稽古
朕纉復興運恭守睿圖嘗恐至化猶微淳風尚薄未能
臻華胥之俗登可封之人故未眀求衣日昃忘食厲精
為理思致雝和歴觀載籍詳求前制而唐虞之際焕乎
可述用是欽若舊典以恊惟新可改天寳三年為載今
春事將興陽和布澤發號施令之日革故履新之時宜
弘在宥之恩以助生成之化其天下見禁囚徒應雜犯
罪死者宜各䧏一等自餘一切放免其十惡及造偽妖
妄頭首官吏犯贓並姦盗等害政既深情難容恕不在
免限凡諸郡縣仍令太守縣令勸課農桑其先處分太
守縣令在任有增减戶口成分者所繇司量為殿最自
今已後太守縣令兼能勾當租庸每載加數成分者特
賜以中上考如三載之内皆成分所司錄奏超資與處
分其丁戶仍須案實不得取虛挂之名使新鄰代納受
其艱弊凡在黎獻實資存恤一失生業則流庸不歸每
軫於懷深可矜憫諸色當蓄人應送資課者當郡具申
尚書省勾覆如身至上處勿更抑令納資致使往來辛
苦從閏二月至六月已來其當上人中有單貧老弱者
委郡縣長官與所繇計會便放營農諸軍征鎮及有尫
羸疾病者委節度使速擇放還中外庶僚勉修其職各
副朕意宣布遐邇咸使知聞
三月壬申制曰王者法天惠人順時行令是惟舊典用
致和平朕臨御萬邦於兹三紀宵衣旰食思弘至化尚
恐天下郡縣囹圄滯留不即疏决以傷和氣今三農在
時宜助生育庶覃寬宥之澤以恊上玄之心其天下見
禁囚徒應合死配流嶺南流已下罪并見徒一切放免
其責保在外及追捉未獲者並同見禁例處分其京城
内宜令中書門下即分往疏决應合流人便配訖聞奏
其東京及北京兼諸郡各委所繇長官準此處分即宣
示中外咸使知聞
十二月癸丑親祠九宫貴神於東郊禮畢大赦天下制
曰九宫嚴祀百代莫修豈日給之不暇將明靈之有待
朕當扆君臨握圖纉業每聽政中昃疇咨讜言觀書乙
夜以求摭實勵精為理三紀於兹上荷宗廟延祥克開
厥後下頼股肱恊德以致雝熙而鱗鳳龜龍近遊郊藪
蠻夷戎狄遠輸琛貢乘時來之休運恢皇王之遠圖是
以圜丘方澤之儀升中告類之禮無典不舉靡神不懷
恭惟九宫明祠尚闕載深兢惕用建靈壇爰以元辰親
執奠獻恊青春發生之慶祈黔庶啟佑之福今至誠式
展大禮云備瑞景和風神心如荅無疆之祉豈獨在予
非常之澤宜覃率土可大赦天下自天寳三載十二月
二十五日昩爽已前大辟罪已下罪無輕重已發覺未
發覺已結正未結正繫囚見徒並赦除之其十惡死罪
造偽頭首謀殺攻劫及官典犯贓不在此限朕深惟善
政實在養人作法務從於寬簡任事必量於齒力比者
成童之歲即挂輕徭既冠之年便當正役憫其勞苦用
軫於懷自今已後天下百姓宜以十八已上為中男二
十三已上成丁每載庸調八月徵收農功未畢恐難濟
辦自今已後延至九月三十日為限諸軍行人遠為邊
扞修短之分雖有定期從役而終良深軫念其陣亡及
在軍亡歿骸骨尚未還貫者宜令節度使給其棺櫬逓
歸本鄉其家内無人付親收葬仍令所繇郡縣量事優
恤使得濟辦自古聖王皆以孝理五常之命百行莫先
移於國而為忠事於長而為順永言要道孝行過人鄉
閭欽伏者宜令所繇州郡長官具以名薦其有父母見
在别籍異居虧損名教莫斯為甚親歿之後亦不得分
拆自今已後如有不孝不恭傷財敗産者宜配隸磧西
用清風教朕惟熙庶績博訪逸人豈惟振拔罪淹以期
於大用亦欲褒崇高尚將敦於薄俗虛佇之懷蓋若於
此其有高蹈不仕遁跡丘園為遠近所知未經薦舉者
委所在長官以禮徵送又崇德追遠式閭封墓用旌前
烈以恊大猷自古聖帝明王名臣烈士陵墓有頽壊者
宜令管内量事修葺仍明立標記禁其樵採天下侍老
百歲已上賜綿帛五段粟三石八十已上三段粟兩石
仍令郡縣長官存問給付亞獻太子亨宜賜物二千疋
終獻慶王琮一千疋正衣夾侍各五百疋親王三百疋
新封建郡王及國公一百疋賢妃三百疋長公主各三
百疋公主各二百疋嗣郡王各一百疋中書門下三品
竭心翊戴弘益實多各與一子官如先已授官量與一
人改轉内外文武三品已上賜爵一級四品已下各與
一階一品賜物七十疋三品已上六十疋五品已上賜
物四十疋六品已上二十段諸道節度使各賜物一百
疋三京留守及二王後各八十疋採訪使各六十疋諸
蕃客共賜二千疋其唐元功臣締搆之初竭其忠欵欽
功念舊情所不忘普恩之外更加一階其身歿者各贈
一官皇親五等已上及九廟子孫諸親三等已上未出
身者與一子出身其前資者選日稍優與處分見任者
更賜勲兩轉應天下賜酺三日
六載正月戊子有事於南郊禮畢下制曰昭事昊穹必
惟殷祀盖順帝則而成政也肅雍清廟必惟嚴享蓋繼
先志而為孝也則累聖之德在人元陽之和在候思所
以逹眀靈之景貺廸皇王之大猷者矣朕夕惕宵衣奉
天纉業勉思政道惟懷永圖頼百辟庶官輔予不逮聲
朔無遠車書靡殊加以乾符坤珍日來月往感福應之
尤盛懼眀祠之未殷且資父事天因親設教㳂情以逹
禮廣敬以推尊時享之誠寧宜異數日舉之饋豈忘事
生是以疇咨故典率循新禮對越上靈聿追嚴配既而
崇牙宿設眀德惟馨敬爾臣工駿奔執豆陟䧏至止樂
編禮成精意上協神休下荅宜廣維祺之福以覃作解
之恩其天下見禁囚徒除十惡死罪及官典犯贓自餘
一切放免自天寳元年已前流人及配隸效力左䧏官
非反逆緣坐其並量移近處其中有年齒衰暮情可哀
矜者仍聽致仕朕承大道之訓務好生之德施令約法
以去極刑議罪執文猶存舊目既措而不用亦惡聞其
名自今已後斷絞斬刑者宜除削此條仍令法官約近
例詳定處分三皇五帝道冠開闢創物垂範功濟生靈
繼天之德在墳典而昭著勤人之祀於禮文而尚闕永
言龜鏡宜示欽崇其三皇宜置一廟五帝亦置一廟即
令所司卜擇吉地營建仍以時致祭其廟令太常寺檢
校諸廟之主禮有遵於合祭同等則祔義亦取於旁通
惠宣等太子雖官為立廟比來子孫自祭或時物有闕
禮儀不備興言及此良用憮然宜與隠太子及懿德太
子列次諸室擇揀一寬處同為廟一應祭祀及樂饌等
並令官供每差祭官宜依常式仍都置廟官及丞等自
餘所廢廟官等並宜減省奠獻既昭感思增遠恭惟隂
教以集禎祥自獻祖宣莊皇后張氏已下祖父未有贈
官及一房子孫沉翳所司即以名聞將展褒崇以申追
慕王業之功羣才佐命中興之後元宰恊心且配食廟
庭必重勲德循名册府尚有闕遺緬懷茂功用增禮典
自今已後大廟配享功臣高祖室宜加裴寂劉文静太
宗室加長孫無忌李靖杜如晦高宗室加禇遂良高季
輔劉文軌中宗室加狄仁傑魏元忠王同皎文武之道
既惟並用宗敬之義不可獨闕其鄉貢武舉人上省先
令謁太公廟每拜大將及行師克捷亦宜告猷今勝殘
在運無事為心顧此朝儀當符至理既時非旰食將至
升平而廷設殺刑何成在宥其每日立仗食設杖鋜等
並宜停廢立身揚名所以廣孝流根自葉亦在推恩既
切因親之心須開議事之制其内外文武官五品已上
官父祖無資蔭者其所蔭宜同子孫用蔭之例五服之
紀宜所跂及三年之數以報免懷齊斬之殊雖存出母
之制顧復之慕何申孝子之心其出嫁母宜終服三載
祭祀之典犧牲所備將有逹於虔誠蓋不資於廣殺况
牛之為畜人實有頼既功施播種亦力被於車輿此比
餘生尤可矜憫但前聖有作難為盡廢明神克享亦在
深仁自今已後每大祭祀應用騂犢宜令所司量減其
數仍永為常式崇我祖訓其惟道門將以福助生靈弘
拯天下諸觀道士等如聞人數全少修行多闕其欠少
人處宜度滿七人並取三十已上灼然有道行經業者
充仍令所繇長官精加試練採訪使重覆勿使踰濫度
訖挾名奏聞其諸觀有絶無人處亦量度三兩人準此
簡試選賢擇能嘗慮不廣三府之辟則唯採於大名四
科之薦蓋不通於小學今承平既久仕進多端必欲遠
賁弓旌載空巖穴片善必錄末技無遺天下諸色人中
通明一藝已上各任薦舉仍委所在郡縣長官精加試
練灼然超絶流軰遠近所推者具名送省仍委尚書及
左右丞諸司委御史中丞更加對試務取名實相副一
時奏聞四瀆五嶽雖差秩序興雲播潤蓋同利物崇號
所及錫命宜均其五嶽既已封王四瀆當升公位逓從
加等以荅靈心其河瀆宜封靈源公濟瀆封清源公江
瀆封廣源公淮瀆封長源公仍令所司擇日差使告祭
自古聖帝明王忠臣烈士陵墓有頽毁者先令修葺并
禁樵採歲月深久摧壊或多宜令所繇郡縣申明前勅
處分並五嶽及諸名山大川並令所在長官致祭諸郡
義倉本防水旱如聞多有費損妄作破除自今已後每
郡差一上佐專知除賑給百姓之外更不得輙將雜用
天下百姓今載應損郡逋租懸調諸色勾徵變换等物
及諸延限者並宜一切放免征行之家每令存恤差科
之際或未優矜自今已後並準飛騎例蠲免天下侍老
百歲已上賜綿帛五段粟三石八十已上綿帛三段粟
二石仍令所在長官存問各即分付亞獻太子亨賜物
二千疋終獻慶王琮賜物一千疋京文武官各賜帛有
差天下賜酺三日
七載五月壬午册尊號畢御勤政樓大赦天下制曰惟
天法道惟后奉天既合德以䧏符必執象以明本則上
玄眷命有以丕承大寳鴻名斯為公義朕纉宗社之重
掦文武之烈克勤匪懈服道齊心允廸玄猷聿求至理
日慎一日三紀於兹矣區夏大寧靈祇集貺而公卿宗
子耆艾法流僉曰玉芝白魚神言瑞景天之應也敦信
興禮務本崇儒人之應也化洽而風俗還淳氣和而疵
癘不作天啟道運其何讓焉上荅元符願增徽號披誠
詣闕累上封章至請愈勤懇詞難奪以今日敬&KR0574;典册
曰開元天寳聖文神武應道皇帝式副人神感懼交集
宜廣恩於善貸俾恊慶於惟新可大赦天下自天寳七
載五月三十日昩爽已前大辟罪已下罪無輕重已發
覺未發覺已結正未結正繫囚見徒當赦除之其左䧏
官及流移配隸安置罰鎮效力之數並稍與量移亡官
失爵放歸不齒及諸色被停與替非衰老疾病者宜令
所司量加收叙人和年登休運斯屬輕徭省賦惠政攸
先將洽小康必弘厚貸其天下百姓來載租庸並宜放
免及諸色勾徵等亦一切放免自古帝王建邦受命必
敬先代以循舊章周備禮文既存三恪之位漢從損益
唯立二王之後自兹已䧏且復因循將廣繼絶之恩式
弘復古之道宜於後魏子孫中簡擇譜屬灼然相承者
一人委所司勘責準酅公例定為三恪陵廟所奏典職
惟崇事雖更於有司任豈循於常秩其宗正卿宜與太
常卿同品其少卿及丞亦宜準此又上古之君存諸號
氏雖事先書契而道著皇王緬懷厥初寧忘咸秩其三
皇已前帝王宜於京城共置一廟仍與三皇五帝廟相
近以時致祭自古受命之主創業之君皆經濟艱難戡
定禍亂雖道謝於往古乃功施於生人用率典章亦從
禋祀其歴代帝王肇迹之處未有祠宇者宜令所繇郡
縣量置一廟以時享祭仍取當時將相德業可稱者三
人配祭仍並圖畫立像如先有祠宇霑享祭者亦宜準
此式閭表墓追賢紀善事有勸於當時義無隔於異代
其忠臣義士孝婦烈女史籍所載德行彌高者所在亦
置一祠宇量事致祭古者鄉有塾黨有庠所以明尊卑
之義正長幼之序風化之道義在於兹先置鄉學務令
敦勸如聞郡縣之間不時訓誘閭巷之内多虧禮節致
使言詞鄙䙝少長相凌有黷清猷何成雅俗自今已後
宜令郡縣長官申明條式切加訓道如有禮義興行及
紀綱不立者委採訪使明為褒貶具状聞奏道教之設
淳化之源必在弘闡以敦風俗頃列四經之科將冠九
流之道雖及門求進頗有其人而覩奥窮微罕聞逹者
豈專精難就為勸奬未弘天下諸色人等有通道德經
及南華等四經任於所在自舉各委長官考試申送其
崇玄舘生自今已後每至選日宜減於常例次為留放
朕每以道元有屬思竭精誠經教所在豈忘崇奉且宗
其道者師其人行其道者尊其禮晉琅琊王公府舍人
楊眞人護軍長史許真人丹陽上計掾許真人皆道著
妙門感通玄闕䧏高真之迹為上清之宗後漢張天師
教逹元和德宗太一正一之道幽贊生靈梁中散大夫
貞白陶先生高尚塵表博逹玄微綜輯眞經傳授後學
並令有司審定子孫將有封植以隆眞嗣天師册為太
師貞白册贈太保其洞宫山各置壇祠宇每處度道士
五人並取近山三十戶蠲免租稅差科永供灑掃諸郡
有自古得道昇仙之處雖先令醮祭循慮未周宜每處
度道士二人其靈迹殊尤功應遠大者度三人永修香
火其茅山紫陽觀取側近二百戶太平崇元二觀各一
百戶並蠲免租稅差科長充修葺灑掃應天下靈山仙
迹並宜禁斷樵採弋獵如聞山林學道之士每被搜括
且法之防邪本有所以至於宿宵妖訛亡命聚衆誘䧟
愚人故令禁斷郡縣遂一槩迫逐使志道之士不得安
居自今已後審係清潔更不得恐動以廢修行其五嶽
四瀆名山大川各令本郡長官致祭朕刻意眞經虔誠
至道冀憑玄祐永錫黔黎每朝禮三清則宵衣忘寝或
齋戒一室則蔬食精專不以勤躬為倦務以徇物為心
况於宰殺尤加惻隠自今已後每月十齋日不得輙有
宰殺又閭閻之間例有私社皆殺生命以資宴集仁者
之心有所不忍永宜禁斷且因親設教式本於人倫自
葉流根必逮於榮養内外文武職掌官有五品已上其
父老見在無官者宜授各一官仍令致仕其祖母見在
準母例處分京官五品已下正員如父母已沒未有官
者宜追贈所司勘會即與處分睦親之義因心不忘前
開府儀同三司竇&KR1939;頃以容納微人頗虧憲典永懷舅
氏追感渭陽宜申國恩再復榮秩可開府儀同三司仍
放優閒不須朝會王澤無私豈殊於中外天瑞有慶頻
屬於京輦寬大之典則以博覃施惠之恩特申曲被其
京城父老宜各賜物十段七十已上仍版授本縣令其
妻版授縣君六十已上版授本縣丞天下侍老百歲已
下版授下郡太守婦女版授郡君九十已上版授上郡
司馬婦人版授縣君八十已上版授縣令婦人版授鄉
君仍並即量賜酒麫内外見任文武官九品已上宜各
賜勲兩轉其京文武官見在京及致仕並陪位官諸方
通表使及月番官等一品賜物一百疋二品三品八十
疋四品五品五十疋六品七品三十疋八品九品二十
段兩京留守各八十疋其節度採訪使並諸充官使未
回者並同在京例賜物貴妃楊氏禀性柔和因心忠孝
克愼閨壼蹈禮循詩加以勤志玄宗協誠舉奉率勵宫
掖以廸關雎宜賜物三千疋嬪御等賜物有差其大眞
觀雖已度人住持尚少宜更度道士七人太子亨宜更
賜物二千疋慶王琮已下各賜物有差率土之内賜酺
三日
八載閏六月丁邜羣臣上尊號帝御含元殿受册禮畢
大赦天下制曰自昔皇王受命必䧏於元符天人協心
乃彰於大號朕纉承玄緒虔奉睿圖何嘗不精意眞宗
專心庶政幸以方隅底定風雨時若人和歲稔且洽於
時雍極瑞殊祥荐臻於昭應故得玉芝再産秘牒玄通
至道䧏休先聖儲祉顧惟菲德曷以克當是以祗薦崇
名永掦洪烈郡公百辟援義比事誠請不已固辭不獲
以今日敬膺典禮曰開元天地大寳聖文神武應道皇
帝徽章載茂寅畏增添宜因稽古之典式布惟新之澤
可大赦天下自天寳八載閏六月五日昩爽已前大辟
罪已下罪無輕重已發覺未發覺已結正未結正繫囚
見徒常赦所不免者咸赦除之朕永惟風教漸冀還淳
至於弘貸之名亦思復古其天下百姓丈夫戶頭者宜
各賜爵一級征鎮之役其來久矣雖存素備諒在變通
頃者用兵蓋非獲已今西戎摧殄北虜歸䧏南蠻東夷
咸來稽顙亦可謂四海無事萬里廓清減戍息人思弘
善貸其軍鎮兵非切要可均減者宜令本鎮節度使與
所司商量處置奏聞其百姓有頻鎮經戍者已後差點
之次不在此限高年給復義存養老因時定式務廣仁
恩其天下百姓丈夫七十五以上婦人七十以上宜各
給一人充侍仍自揀擇至八十已上依常式處分唐虞
省刑畫冠不犯秦漢制法密網維煩理亂之源得失斯
在朕常想淳古務崇敦朴刑期不濫政協無為豈惟守
於升平庶有臻於大道頃者詳諸條目已從推究至於
結斷尚慮深刻所貴從寬示其知禁宜令中書門下與
刑部大理寺法官審更詳定法律之間有所不便者具
條目聞奏禘祫之禮以存序位質文之變蓋取隨時國
家系本仙宗業承聖祖重熙累盛既錫無疆之休合享
祭神思弘不易之典自今已後每遇禘祫並於太清宫
聖祖前設位序正上以明陟配之禮欽若玄宗下以盡
虔恭之誠無違至道比來每緣禘祫時廢時享事雖適
於從宜理或虧於必備已後每緣禘祫其嘗享無廢又
奉先追遠禮惟昭後崇福展敬義在因心自今已後獻
祖宣皇帝宣莊光皇帝光懿皇后忌日宜令京城一日
設齋太祖景皇帝景烈皇后代祖元皇帝元貞皇后忌
日京城三日行道玄宗妙本實偹微言垂範傳策將弘
至化朕所以發求道之使遠令搜訪因聽政之餘親加
尋繹既判訛謬爰至簡編必闡掦以敦風教今内出一
切道經宜令崇玄舘即繕寫分送諸道採訪使令管内
諸郡轉寫其官本便留採訪郡一大觀持誦聖人垂訓
蓋先於道學者宗本必有其師文宣王與聖祖同時俱
為教首雖考言比德理在難名而問禮叙經跡彰親授
思廣在三之義用崇得一之尊宜於太微宫聖祖前更
立文宣王遺像與四真人列侍左右且道䧏真符天有
成命藏之於密則取固名山彰之以類則發祥星洞况
靈仙所集宜表殊真太白山可封為神應公所繇四時
祭祀其金星洞改為嘉祥洞所管華陽縣仍置一祠宇
仙人臺下置一觀兩京并十道於一大郡亦宜置一觀
並以真符玉芝為名每觀度道士七人修持香火戶部
侍郎兼御史中丞王鉷以才授委以忠奉上頃命精求
玄記克協神心宜旌廼誠俾正章綬特與三品其李渾
等三人既親傳真誥因獲元符當有甄明用旌福應宜
令中書門下量其所能具状聞奏當别處分又九州之
鎮實著禮經三代之典必崇望秩事既屬於報功義有
符於錫命其九州鎮山除入諸嶽外並宜封公仍各置
祠宇先已有祠宇者量更增修儲慶發祥當申昭報宜
令所在長官各陳祭禮名山大川亦量事致祭天下侍
老並量賜爵一級四品已上加一階其京文武官在京
及諸色陪位官通表使等賜帛有差率土之内賜酺三
日
十載正月甲午有事於南郊大赦天下制曰皇天眷命
必順於五行哲后馭時實遵於三統考古之道何莫繇
斯朕欽若上玄嗣守丕業察璿衡以齊政念稼穡以勸
人日慎一日四十載於兹矣何嘗不夙夜祗畏憂勞在
懷思致黎元臻夫至理幸以刑清俗阜天成地平萬方
底寕羣物咸遂雖慙大化且謂小康此皆至道儲祉宗
社敷祐豈予菲薄而克致焉然則上稽歴象傍採輿議
爰以土位承漢火行是憑大易之辭用紹前王之烈禎
祥累應正閏攸分不改舊章惟新景運屬獻歲初吉乘
時布和是用展祀崇禮竭誠昭報庶協發生之序載覃
雷雨之澤可大赦天下自天寳十載正月十一日昩爽
已前大辟罪已下罪無輕重已發覺未發覺已結正未
結正繫囚見徒常赦所不免者咸赦除之其左䧏官及
流移配隸安置罰鎮效力之類並稍量移近處其官已
覆資至叙用之日不須為累其流人配隸并一家往者
所犯人情非切害身已亡歿其家口放還流人及左䧏
官考滿載滿丁憂服滿者亦準例稍與量移其亡官失
爵放還不齒其諸色放停解考免與替人等非犯贓者
宜令所司勘責量加收叙其衰老疾病者仍與致仕官
天下百姓今載地租并諸色勾徵欠負等色在百姓腹
内未納者並一切放免且京兆府及三輔三郡百役殷
繁自今已後應差防丁屯丁宜令所繇支出别郡禮者
所以訓導人俗昭事明祗所宜增修以會其本况國之
大典在於精禋必資備禮以彰遵奉自今已後設祭南
郊薦獻太清薦享太廟其太尉行事前一日於致齋所
具羽儀鹵簿公服引入朕親授祝版乃赴清齋用展誠
敬夫孝子奉親極敬惟愛歿有思戚霜露之感愈深祭
以嚴恭烝嘗之敬如在且廟者貌也取像存焉是禮繇
於情因心則感太廟宜置内官以備嚴奉仍於廟外别
造一院安置庶申罔極之思無忘事生之禮嶽瀆山川
藴靈毓粹雲雨之澤利及生人春秋之義存乎祀典况
正其運序式遵咸秩其五嶽四瀆及諸鎮山宜令專使
分往置祭其名山大川及諸靈迹并自古帝王及得道
昇仙忠臣義士孝婦烈女有祠廟者各令郡縣長官逐
便致祭其有陵墓屋宇頽毁者量事修葺合應禁樵採
宜申明四海攸廣百川朝宗德乃靈長道惟善利永言
澤潤義在封崇其四海宜並封王仍差使備禮册祭每
順時行令奉道施法天心不違靈鑑不遠且去載長至
庚子御辰今兹建元辛卯應歴立春乃標於歲首上已
更協於清明此氣序和調乾坤交泰既正東方之位咸
歸啟運之祥則政貴弘通上符天意况法以輔德刑以
閉邪豈在煩苛必資簡易朕永懷至理思至還淳每懷
哀矜之心屢申寬大之詔實欲人皆知禁化洽無為頃
者已令法官每刊刑典夫共理親人在於郡守縣令今
二千石朝廷精擇得其人縣令委之選司慮未盡善孰
若連職同官見有蹤跡宜令天下太守各舉堪任縣令
一人善惡賞罰必及所舉所司仍明作條例每搜羅賢
俊旌賁丘園猶慮遁跡藏名安卑守位瞻言及此寤寐
思焉其諸色人中有懷才抱噐未經薦舉者委在長官
審訪具名錄奏禮之王制垂範作程亦既觀德訓人孝
敬故天子七廟諸侯五廟大夫三廟士一廟孝享奉先
亦各有辨今三品已上乃許立廟永言廣敬載感於懷
其京官上員四品清望官及四品五品清官並許立私
廟京官五品已上正員清資官階相當並五品已上正
員外清官父母先亡歿無官號者並與追贈又父有封
爵合傳授子孫或緣申請遲違準式遂停承襲如有此
色自開元以來宜令所司審加勘責灼然合襲者特宜
許襲天下侍老百歲已上賜綿帛五段粟五石八十已
上綿帛三段粟三石丈夫七十五已上婦人七十已上
綿帛二段粟兩石大清宫道士各賜物三十段陪位道
士共賜五百段亞獻太子賜物二千疋終獻榮王琬賜
物一千段文武百官及有職掌各賜帛有差率圡之内
賜酺三日
十三載二月甲戌御興慶殿受册尊號為開元天地大
寳聖文神武證道孝德皇帝禮畢御勤政樓大赦天下
制曰王者事天明事地察修身慎行孝德彰矣故風化
天下和睦興焉致敬宗廟祖考來格是則禮莫大於嚴
享孝莫大於揚名有以通於神明有以廣於四海朕承
真之道纉聖之業欽若先訓惟懷永圖寳儉寳慈無為
而理自南自北有截來威五教聿興家服仁孝四靈咸
盛物應純誠百郡公卿萬方夷夏僉奉玄貺徵長發於
真源屢薦鴻名願昭彰於至德封章守闕於再於三加
以聖祖錫符玄中啟廸天心垂裕榮光䧏臨敢不丕承
固執冲讓乃展因心之義以弘推尊之典虔上册禮齋
肅思誠入室僾然敢忘於目出戶而聽庶幾有聞掦美
諡於無疆展永懷於罔極且敬從拜後禮既尊先式副
羣心以允成義以今日敬膺典册曰開元天地大寳聖
文神武證道孝德皇帝大號載崇祗若增懼宜因布和
之序式弘在宥之澤可大赦天下自天寳十三載二月
九日昩爽已前大辟罪已下罪無輕重已發覺未發覺
已結正未結正繫囚見徒常赦所不免者咸赦除之官
人犯入已贓不可更令却上後不須為累其左䧏官並
稍量移近處反逆緣坐流配之色宜與量移其王鉷李
林甫柴崇躍阿布思等並寄任非輕苞藏特甚原情議
法深所難容况日月未淹罪坐尤重即從寬宥何以懲
肅應緣親累流配者並不在該及之限左䧏官承前遭
憂皆不得離任孝行之道所未弘通情理之間深可哀
恤如有此類宜並放歸仍申省計至服滿之日準法處
分自今已後編入嘗式其中有非反逆緣坐及情理切
害有父母年老不任相隨無昆弟養者許停官歸侍及
有身已衰老久罹譴責願停官者委本道採訪使簡擇
具名牒中書門下然後放還鰥寡惸獨之絶者量加賑
給三載黜陟百王令典殿最之迹廉問攸歸欲更别遣
使臣慮有煩擾今載宜委本道採訪使具官人善惡奏
聞以申勸阻自臨御以來四十餘年棫樸延想寤寐求
賢林藪無遺旌招不絶猶慮升平已久策業增多至於
徵求或遺僻陋其博通墳典洞曉玄經清白著聞詞藻
宏麗軍謀出衆武藝絶人者任於所在自舉仍委郡縣
長官精加銓擇必取才實相副者奏聞朕尊榮先諡霜
露增感於以孝思無忘錫類其内外見任官階俱是三
品已上父未有五品官及無官已亡歿者宜各贈五品
官及母無邑號者亦與追贈其見任四品五品清官官
階俱是五品已上者亡父母先無官號亦準此追贈且
厚其風俗五教之旨聿興賁於丘園十翼之風斯在其
士庶間衆推孝弟異代義居高尚確然隠遁巖穴者委
採訪使博訪聞薦其孝義之人已經旌表雍睦無易純
至有終著美鄉閭深可嘉尚各賜勲兩轉以彰德行天
下侍老百歲已上版授本郡太守婦人版授郡夫人各
賜綿帛五段粟三石八十已上版授本縣令婦人版授
縣君各賜綿帛兩段粟兩石大清宫闕聖祖仙居頻䧏
休徵屢貽啟廸不有優異豈表殊常其本宫道士宜各
賜物三十段道門威儀王虛真賜物五十段陪位大德
各賜物二十段因心推崇增山美諡惟官統職必在正
名今以大常尊事宗廟安可别署為名禮不逼尊情期
逹敬五陵署改為臺其獻陵臺等五令及丞并升一階
以彰崇奉五嶽四瀆及名山大川并靈迹之處先賢祠
廟各委郡縣長官致祭其有陵墓祠宇頽壊者量情修
葺亞獻皇太子亨賜一千段終獻榮王琬賜物五百段
其餘各賜階爵有差其郡守縣令職在親人必務公勤
以康黎庶凢所推擇皆竭乃誠寵錫之間須甄異等普
恩之外太守等並賜爵一級縣令賜勲兩轉庶期勉勵
以表朕心其京文武官一品賜物一百疋二品八十疋
三品七十疋四品五品五十疋六品七品各三十疋八
品九品各二十疋北京留守節度採訪使並京官準勅
出使未廻者所賜物並同見在例左相陳希烈純粹之
道載穆朝廷大儒之風式瞻師表且協和時令翊贊升
平柔嘉其德克壮元老與一子五品官賜物五百疋攝
太尉奠瓉上册書寳册讀册右相楊國忠當朝正色百
僚綱紀廉節遺身三階柱石况發揮孝理潤色鴻猷金
玉王廷典禮增緝不有殊等何用為勸宜與一子三品
官仍與一子五品官更賜物五百段左僕射安禄山以
真一之心摠文武之任出清北路入贊南宫既押登歌
又揮寳册與一子官更賜物四百疋攝太尉張均太清
宫祠及修儀注等使普恩之外又賜物一百疋武德功
臣及貞觀初宰輔等緬想忠義感會風雲用集大勲肇
興王業其有子孫零落冠冕陵夷無任官宦者宜令所
司勘責依資與一人京官唐元勲臣績參締搆錄勞念
舊每寘於懷普恩之外宜放一子出身如已出身所司
依資與一官率圡之内賜酺三日
十四載八月辛卯是月天長節上御勤政樓宴羣臣下
制曰朕臨馭萬邦迨今四紀曷嘗不虔誠至道銳心庶
政昊穹孚祐俗致升平仁夀之域漸登太和之風斯在
比歲小有僣亢頗非豐稔遂使開倉賑乏空圄恤刑兼
蠲徭省賦故得家給人足頃者農功正興而霑澤頻阻
言念黎獻匪遑底寕是用發於精誠庶乎昭鍳至誠上
逹膏雨應期俾夏苗如雲秋穫不日周覧原野宛同茨
梁豈惟有慰朕懷實亦克符人慶此皆上玄垂貺宗社
䧏靈豈曰朕躬所能通感屬天長令節盛德在金爰因
歡慶之辰用申雷雨之澤其天下見禁囚徒有犯十惡
及謀殺偽造頭首罪至死者特宜免死配流嶺南遠惡
處自餘一切釋放故聖人積不涸之泉王者用無窮之
府支計苟足多賦何為天下百姓今載租庸並宜放半
所運糧儲本資國用大倉今既餘羡江淮轉輸艱勞務
在從宜何必舊數其來載水運入京宜並停如聞天下
諸郡逃戶有田宅産業妄被人破除並緣欠負租庸親
隣貨賣及其歸復無所依投永言此流須加安輯應復
業者宜並給還縱已代出租庸不在徵陪之限書云咸
秩羣望詩曰懷柔百神永惟明徵豈忘昭報今秋稼穡
頗勝常年實頼靈祗福臻稔歲其五嶽四瀆所在山川
及得道升仙靈迹之處宜委郡縣長官至秋後各令醮
祭務崇嚴潔式展誠享無廣屠宰以備牲牢其天下侍
老宜各量賜米麥又親人之要令長為重比雖精選未
盡徵求卓魯之才或遺蒲密之化安寄宜令京官五品
已上正員文官三品已上正員武官及郎中御史各舉
堪任縣令一人具名申省委有司試擇奏授其有善惡
賞罰與舉主並同僚作期限一時令集王制下士視上
農周政庶士陪禄若衣食既足則廉耻乃知至於資用
靡充或貪求不已敗名冒法實此之繇輦轂之下尤難
取給其在兩京文武九品已上正員既親於職務可謂
勤心自今已後每月給俸食雜用防閤庶僕等宜十分
為率加二分其同正員官加一分仍永為常式其南衙
九品已上并京兆府畿令等宜共賜物二萬疋左右龍
武軍各賜一千疋其唐元功臣念言勲舊宜異常倫兩
軍各賜物二千疋餘各有差庶生成之澤自葉而流根
慶賞之恩繇衷以暢物宜宣示遐邇知朕意焉
十五載八月庚辰玄宗至蜀郡癸未大赦天下制曰朕
以薄德嗣守神噐何嘗不乾乾惕勵勤念蒼生至於水
旱或愆則禱祠請罪邊鄙微擾則齋戒思過聿來四紀
人亦小康蓋祖宗之靈卿大夫之助也是以推心將相
不疑於物而奸臣兇黨負信背恩創剥我黎元暴亂我
函夏皆朕不明之過豈復尤人哉楊國忠厚歛害時已
肆諸原野安禄山亂常搆禍尚逋其斧鉞朕用廵巴蜀
訓勵師徒命元子北略朔方諸王分守重鎮合其兵勢
以定中原將盪滌煩苛大革前弊思與億兆約法惟新
上以奉宗廟神祇下以寧華夷動植可大赦天下其天
寳十五載八月一日昩爽已前大辟罪已下常赦所不
免者咸赦除之自兵興已來有破家者一切與雪流人
一切放還左䧏官各還舊資内外文武官節級賜階爵
安禄山脅從官有能改過自新背逆歸順並原其罪優
與官賞
册府元龜卷八十六
