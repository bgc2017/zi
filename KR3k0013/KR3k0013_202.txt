冊府元龜卷二百二宋王欽若等撰
閏位部
祥瑞第二
宋明帝泰始元年二月丙寅揚州淮水清潔有異於常
州治中從事史張緒以聞乙亥白鹿見宣城宣城太守
劉勰以聞己亥白鹿見長沙湘州刺史劉韞以獻
二年三月丙午黃紫雲從景陽樓出隨風回久乃消華林園
令臧延之以聞
四月乙未甘露降上林苑苑令徐承道以獻庚申甘露
降華林園園令臧延之以獻
五月甲寅赭中獲石柏長三丈二尺廣三尺五寸揚州
刺史建安王休仁以獻乙亥甘露降丹陽秣陵縣舍齋
前竹丹陽尹王景文以獻
六月丁巳白烏見吳郡海鹽太守顧顗之以獻己邜日
入後有黃白赤白氣東西竟天光明潤澤久乃消
是月白燕見零陵獲以獻
七月戊子白雀見虎檻洲都督征討諸軍建安王休仁
以聞己酉嘉禾生會稽永興太守巴陵王休若以聞
八月丙辰朔四眼龜見會稽會稽太守巴陵王休若以
獻五城澳池二蓮同榦都水使者羅僧愍以獻戊午嘉
瓜生南豫州刺史山陽王休祐以獻己未豫州刺史山
陽王休祐獻蓮二花一蔕丙寅六眼龜見東陽長山文
如爻卦太守劉勰以獻
是月於赭圻城南得紫玉一段圍三尺二寸長一尺太
宗攻為二爵以獻武文二廟
九月庚寅青雀見京城内南徐州刺史桂陽王休範以
獻壬寅白烏見吳興烏城太守都顒以獻
十月己巳幸華林天淵池白魚躍入御舟
三年二月壬寅白鼠見樂安青州刺史沈文秀以獻
五月癸酉白麞見南東海丹徒南徐州刺史桂陽王休
範以獻乙亥白鴝鵒見京兆雍州刺史巴陵王休若以
獻乙邜白麞見北海都昌青州刺史沈文秀以獻
十一月乙邜盱眙獲石柏寧朔將軍段佛榮以獻庚申
甘露降晉陵太守王藴以聞癸亥甘露降南東海丹徒
建岡南徐州刺史桂陽王休範以聞
十二月壬午甘露降崇寧陵揚州刺史建安王休仁以
聞
四年十一月辛未崇寧陵尚書言自大明八年至今四
年二月宣太后陵明堂前後有光及五色雲又芳香四
滿又五彩雲在松下狀如車蓋
五年正月癸邜白麞見汝隂樓煩豫州刺史劉勔以獻
五月壬戌豫章南昌獲古銅鼎容斛七㪷江州刺史王
景文以獻
六月甲子嘉蓮生湖熟南臺侍御史竺曾度以聞
十月庚辰郢州獲玄璧廣八寸五分安西將軍蔡興宗
以獻
六年六月壬子嘉蓮生東宫玄圃池皇太子以聞
七月壬午白雀二見廬陵吉陽内史江孜以聞
九月己巳八眼龜見吳興故鄣太守禇淵以獻
十二月乙未白鹿見梁州刺史杜幼文以聞
十年四月戊申夜京邑崇虚館堂前有黃氣狀如寳蓋
高十許丈漸有五色道士陸脩静以聞
六月甲寅義陽郡獲銅鼎受一斛并蓋並隠起鏤豫州
刺史段佛榮以獻
泰豫元年四月己酉會稽山隂思義醴泉出太守蔡興
宗以聞
六年辛丑白雀見廣州刺史孫超以聞
十月壬戌白麞見義興國山太守王藴以獻義興陽羡
縣獲毛龜太守王藴以獻
後廢帝元徽元年正月甲午白麞見海陵寧海太守孫
嗣之以獻
二年三月甲子白鹿見鬱州青冀二州刺史西海太守
劉善明以獻
四年三月醴泉出昌國白鹿山其味甚甘
十一月乙巳甘露降吳興烏程太守蕭惠明以聞
五年四月己巳白雀二見尋陽柴桑江州刺史邵陵王
友以獻
順帝昇平二年十一月甘露降南東海武進彭山太守
謝頊以聞又甘露降長城下山太守王奐以聞
十二月甘露降建康禁中里
是年宣城山中生紫芝一株在所獲以獻
三年三月白虎見歴陽龍元縣新昌村新昌嘉名也瑞
應圖王者不暴白虎出白虎仁獸也
是年騶虞見東安縣五界山獅子頭虎身龍脚詩傳曰
騶虞獸白虎黑文不食生物至德則出
南齊太祖建元元年正月拜皇太子日有慶雲在日邊
又新蔡郡固始縣嘉禾一莖五穗
四月有司奏延陵令戴景度稱所領季子廟舊有湧井
二所廟祝列云舊井北忽聞金石聲即掘深三尺得沸
泉其東忽有聲錚錚又掘得泉沸湧若浪中得一銀木簡
長一尺廣二寸上有隱起文曰廬山道人張陵再拜謁
闕起居簡木堅白而字色黃謹按瑞應圖浪井不鑿自
成王者清靜則仙人主之孔氏世錄云叶精帝道孔書
明巧當在張陵宋均註云張陵佐封禪一云陵仙人也
五月白烏見巴郡
八月男子王約獲白雀一頭
九月甘露降淮南郡桃石榴二株有司又奏甘露降汲
縣王安世園樹秣陵縣獲白雀一頭
十月涪陵郡蜑民田健所住嵓間常留雲氣有聲響徹
若龍吟求之積歲莫有見者去四月二十七日嵓數里
夜忽有雙光至明往獲古鐘一枚又有一器名錞于蜑
人以為神物奉祠之
十一月固始縣獲嘉禾一莖九穗
是年(臣欽若等曰史臣不書月)郢州監利縣天井湖水色忽澄清出
綿百姓採以為纊
三年華林園醴泉堂東忽有瑞雲周圍十許丈高下與景
雲樓平五色藻密光彩映山徘徊良久轉南行過長船入
華池大鳥集東陽郡太守沈約表云鳥身備五彩赤色
居多案樂緯叶圖徵云焦明鳥質赤至則德之感也
武帝永明元年五月木連理生安成新喻縣又生南梁
陳縣郢州丁坡屯獲白雀一頭
閏月璿明殿外閣南槐樹連理新蔡縣獲嘉禾二莖九
穗一莖七穗鹽官縣内村木連理
二年正月冠軍將軍周晉孫於石頭北廂將堂見地有
異光照城堞往獲玉璽一鈕方七分文曰明玄君
四月白雀集郢州府館又甘露降南郡桐樹
五月白雀見會稽永興縣
七月新冶縣槐栗二木合生異根連理去地數尺中央
小開上復為一又烏程縣陳文則家槿樹連理
九月有司奏上虞縣楓樹連理兩根相去九尺雙株均
聳去地九尺合成一幹故鄣縣楓樹連理兩株相去七
尺大八圍去地一丈仍相合為樹泯如一木山陽縣界
若耶村有一槻木合為連理淮隂縣建業寺木連理建
康縣棃樹耀欀五圍連理六枝
十一月魏國民齊祥歸入靈丘關聞殷然有聲仰視之
見山側有紫氣如雲衆鳥回翔其間祥往氣所獲璽方
寸四分獸鈕文曰坤維聖帝永昌送與魏太后師道人
慧度欲獻魏主慧度覩其文窺謂當今衣冠正朔在于
齊國遂附道人慧臧送京師因羽林監崔士亮獻之
是年江陵縣獲白鼠一頭又休安陵獲白龜一頭又彭
澤縣獲白雉一頭乂順陽丹光縣山下得古鼎一枚又
護軍府門外桑樹一株並有蠶絲綿被枝莖漢光武時有
野蠶成繭百姓得以衣服今則浮波幕樹其亦此之類乎
三年正月安成縣榆樹二株連理
四月白雀見臨汝縣
七月安成王暠第獲白雀一頭又始興郡民龔玄宣云
去年二月忽有一道人乞食因採懷中出篆書真經一
卷六紙又表北極一紙又移付羅漢居士一紙云從兜
率天宫下使上送天子因失道人所在玄宣又稱神人
授皇帝璽龜形長五寸廣二寸厚二寸五分上有天子
字中央蕭字下有萬世字
八月梁郡睢陽界野田中獲嘉禾一莖二十三穗
九月南郡江陵縣獲白雀一頭又句陽縣之榖山槿樹
連理異根雙挺共杪為一
十一月永寧左郡樠木連理
是年越州南高涼住人海中網魚獲銅獸一頭銘曰作
寳鼎齊臣萬年子孫承寳
四年二月甘露降臨湘縣李樹
三月甘露降南郡桐樹三足烏巢南安中陶縣庭中又
秣陵縣喬天明園中李樹連理生高三尺五寸兩枝别
生復高三尺合為一幹又白虎見安蠻虔化縣
四月甘露降睢陽縣桃樹
是年丹陽縣獲白兔一頭東昌縣山自比歲以來常發
異響去二月十五日有一巖禠落縣民方元泰往視於
巖下得古鐘一枚青龍見順陽郡清水縣平泉湖
五年正月秣陵縣華僧秀園中四樹連理
三月豫寧縣長崗山獲神鐘一枚
四月甘露降荆州府中閣外桐樹
六年建城縣昌城田獲四目龜一頭腹下有萬齊字
八月延寧縣王惠獲六目龜一頭腹下有萬歡字并有
卦兆
九月莒縣獲嘉禾一株
是年山隂縣孔廣家園檉樹十二層會稽太守隋王子
隆獻之種芳林苑鳳光殿西武騎常侍唐潜上青毛神
龜一頭望蔡縣獲白鹿一頭南豫州刺史建安王子真
表獻金色魚一頭
六年四月江寧縣北界頼鄉齊平里三城邏門外路東
太常蕭惠基園楥樹二株連理其高相去二尺南大北
小小者傾柯南附合為一枝葉繁茂圓密如蓋
是年白鼠見芳林園蒲濤縣亮野村獲白麞一頭甘露
降芳林園故山堂桐樹
七年六月鹽官縣獲白雀一頭
是年黃龍見曲江縣黃池中一宿二日越州獻白珠
自然作思惟佛像長三寸起禪靈寺置刹下江寧縣
李樹二株連理兩根相去一丈五尺鬱林獲白雉一
頭荆州獲白麞一頭又吳郡太守江斆於錢塘縣獲
蒼玉璧一枚以獻又齊興太守劉元寳治郡城於塹
中獲錢數百萬形極大以獻臺為瑞世祖班賜朝臣
以下各有差又主書朱靈讓於浙江得靈石十人舉
乃起在水深三尺而浮世祖親投於天淵池試之刻
為佛像
八年三月武陵白沙戍槻木連理相去五尺俱高三尺
東西二枝合而通柯
四月陽羡縣獲白烏一頭
五月陽城縣獲紫芝一株
十二月柴桑縣陶委天家樹連理
是年餘干縣獲白麞一頭天門臨澧縣獲白雀一頭巴
陵郡連理四株又天忽黃色照地衆莫能觧司徒法曹
王融上金天頌云是即金天所謂榮光武帝大悦始興
郡昌樂村獲白鳩一頭又餘干縣獲白麞一頭
九年五月長山縣獲神龜一頭腹有巽兑卦
七月吳郡錢塘縣獲白雀一頭
八月豫州獲白雀一頭甘露降上定林寺佛堂庭中天如
雨遍地如雪其氣芳其味甘耀日舞風至晡乃止爾後
頻降鍾山松樹四十餘日乃止
十月甘露降大安陵樹
十一月寧蜀廣漢縣田所墾地八尺四寸獲古鍾一枚
形高三尺八寸圍四尺七寸懸柄長一尺二寸合高五
尺四面各九孔夜中於陶所瓦間見有白光窺尋無物
自後夜夜輒復有光既經旬日村民張慶宣瓦作屋又
於屋間見光炤内外慶宣疑之以告孔休先乃共發視獲
玉璽一鈕璧方八寸上有鼻文曰帝真又曲阿縣民黃
慶宅左有園園東南廣袤四丈每種菜輒鮮異雖加採
掇隨復更生夜中長有白光皎質屬天状似懸絹慶疑
非常請師卜侯道士𫝊德占使掘之深三尺獲玉印一
鈕文曰長承萬福
是年臨湘縣獲白鹿一頭義陽安昌縣獲白麞一頭秣
陵縣鬭場里安明寺有古樹衆僧改架屋宇伐以為薪
剖樹木裏自然有法大德三字
又始興郡本無欓樹調味有闕世祖在郡堂屋後忽生
一株
十年五月齊郡獲白雀一頭
六月海陵齊昌縣獲嘉禾一莖六穗
是年青州獲白雉一頭司州清激戍獲白麞一頭蘭陵
民齊伯生於六合山獲金璽一鈕文曰年予主青州洍
液戍獲白雉一頭
十一年九月睢陽縣里中獲嘉禾一株
是年廣陵海陵縣獲白麞一頭
鬱林王隆昌元年正月襄陽縣獲紫芝一莖
四月陽羡縣獲白烏一頭
和帝中興二年正月邏將潘道益于山石穴中獲毛龜
一頭
二月白虎見東平夀張安樂村
三月甘露降茅山彌漫數里
是年山上雲障四塞頃有玄黃五色如龍形長十餘丈
從西北昇天
梁高祖天監元年七月癸邜鸞鳥見樂遊苑
四年四月自甲寅至壬戌甘露連降華林園
五月建康縣朔隂里生嘉禾一莖十二穗
八月庚子老人星見
五年四月丙申廬陵高昌之仁山獲銅劒二始豐縣獲
八目龜一
八月戊戌老人星見
六年二月甲辰老人星見
六月新吳縣獲四目龜一
九月嘉禾一莖九穗生江陵縣
七年四月辛未秣陵縣獲靈龜一
八月甲戌老人星見
十一月辛巳鄞縣言甘露降
八年二月壬戌老人星見
八月戊午老人星見
九年七月己巳老人星見
十年二月戊申騶虞一見荆州華容縣五月癸酉安豐
縣獲一角玄龜乙酉嘉蓮一莖三花生樂遊苑
十二月癸酉山車見于臨成縣
十一年二月新昌濟陽二郡野蠶成繭
十三年二月丁亥老人星見
十四年二月戊戌老人星見
八月乙未老人星見
十五年八月老人星見
十六年二月庚戌老人星見
四月潮溝獲白雀
八月辛丑老人星見
十七年二月甲申老人星見
八月壬寅老人星見
十八年二月戊午老人星見
七月甲申老人星見
普通元年二月壬子老人星見
八月庚戌老人星見
二年七月甲寅老人星見
三年八月甲子老人星見
四年二月庚午老人星見
八月丁邜老人星見
五年二月丁丑老人星見
六年二月丁丑老人星見
八月壬午老人星見
七年二月丁亥老人星見
大通元年八月壬辰老人星見
二年二月甲子老人星見
中大通二年正月癸未老人星見
三年二月甲寅老人星見
八月癸巳老人星見
是歲吳興郡生野榖堪食
四年二月壬寅老人星見丙辰邵陵縣獲白鹿一
五年正月辛邜輿駕親祀南郊先是一日丙夜南郊令
觧滌之等到郊所履行忽聞空中有異香三隨風至及
將行事奏樂迎神畢有神光圓滿壇上朱紫白黃雜色
食頃方滅兼太宰武陵王紀等以聞
二月己丑老人星見
八月庚申老人星見
大同元年三月己邜老人星見
七月乙邜老人星見
二年二月丙戌老人星見
三年二月乙酉老人星見
八月甲申老人星見
六年二月秦郡獻白鹿一
六月丁未平陽縣獻白鹿一
九月始平太守崔碩表獻嘉禾一莖十二穗
敬帝紹泰元年冬至二年三月甘露頻降于鍾山梅崗
南澗及京口江寧縣境或至三數升大如奕棋子陳高
祖表以獻臺
二年二月前寧遠石城公外兵參軍王位于石頭沙際
獲玉璽四紐
陳高祖永定元年十一月甘露降于鍾山松林彌漫岩
谷庚子開善寺沙門採之以獻勑頒賜羣臣
二年四月重雲殿東鴟尾有紫煙屬天
文帝天嘉元年正月辛未輿駕親祠北郊日有冠
廢帝光大二年五月丙辰太傅安成王獻玉璽一
宣帝大建二年閏四月乙邜儀同黃法氍獻瑞璧一
四年八月丁丑景雲見
十二月壬寅甘露降樂遊苑
五年五月癸丑景雲見
七年四月壬子郢州獻瑞鍾六
閏九月壬辰甘露頻降樂遊苑
十二月甲子南康郡獻瑞鍾一
八年正月庚辰西南有紫雲見
東魏孝静天平二年二月員外散騎常侍穆禮得玉板
一廣三寸長五寸頭有兩孔以獻
四月臨水縣木連理
五月北豫州獻白雀
七月齊獻武王獲白烏以獻魏郡木連理
八月光州獻白兔
三年正月青州獻白雉
五月司州上言清河郡木連理
七月魏郡獻嘉禾京師獻白雀
四年二月青州獻白雉
四月西兖州獻白狐
六月廣平郡上言木連理
七月兖州獻白雀光州獻白兔又獻九尾狐
八月并州上言木連理又獻嘉禾京師又獲嘉禾虞曹
郎中司馬仲璨又獻嘉禾一莖五穗
十二月梁州獻白雉
元象元年正月有巨象自至碭郡波中南兖州獲送于
鄴大赦改元
二月雒州上言木連理
四月光州獻九尾狐
五月冀州獲白烏林慮縣上言木連理京師獲白雀徐
州獲白兔
六月京師獲白雀齊獻武王獲白兔以獻
濮陽郡獲白兔齊獻武王獲白鹿以獻
七月肆州獻白雀是月齊獻武王獲白雀以獻
八月東雍州獻嘉禾上黨郡言木連理西中府獻白燕
興和元年正月魏郡繁陽縣獻白雉
二月光州獻九尾狐
三月甘露降于京師
四月京師獲三足烏
五月京師獲白雀
六月齊文襄王獲白雀以獻南兖州獲白雀
七月京師獲白雀
八月徐州表濟隂郡廳事前槐樹烏巢于上烏母死有
鵲銜食哺烏兒不失其時竝皆長大賞太守帛十疋
九月有司奏西山採材司馬張神和上言司空谷木連
理
二年四月光州上言盧鄉縣木連理京師獲白雀徐州
獻白兔
閏月京師獻白雀
五月京師獲白雀又獲白燕
六月京師獲白兔光州獻白雀
七月京師獲白雀
三年二月東郡白馬縣民獻玉印一
五月司州獻九尾狐京師獲白雀
八月南青州獻嘉禾
十二月魏郡獻白狐
四年正月京師獲白雀光州獲白兔
四月魏郡貴鄉縣獲白烏雛瀛州獻白狐二
五月京師獲白烏陽夏郡獻白烏濟州獻蒼烏
六月京師獲白雀
七月瀛州獻蒼烏鄴縣民獻白玉一璞北豫州獻白烏
京師獲白雀
十月瀛州獻白雀
武定元年正月廣宗郡獻白雉兖州獻白雉
二月瀛州獻白兔青州獻白雉
四月兖州獻蒼烏
五月梁州獲白雀濟州獻蒼烏
六月兖州獻白鹿京師獲白雀東郡民獻白烏
七月京師獲白雀幽州獲白狐以獻
八月西兖州上言濟隂郡
九月齊獻武王上言并州木連理汲郡獻白兔
十月兖州獻白雀
二年五月京師獲蒼烏
七月林慮縣獻白鵲
八月京師獲嘉禾
三年五月瀛州獻三足烏北豫州獻白烏廣宗郡獻白
烏潁州獻白烏梁州獻白雀
六月京師獲蒼烏滄州獻白烏京師又獲白雀北豫州
獻白燕
七月瀛州獻白狐二牡一牝光州獻蒼烏京師獲白雀
八月并州獻嘉禾
九月西兖州獻白狐瀛州上言河間郡木連理
十月有司奏南兖州陳留郡民賈興逹於家庭得毛龜
一兖州獻白雀
四年三月青州獻白雉
四月梁州獻白烏穎州獻三足烏
五月濟州獻白烏穎州又獻三足烏
六月京師獲白雀
八月陽夏郡獻白烏
五年十月甘露降齊文襄王第門柳樹
十一月汾州上言木連理
六年三月甘露降于京師
四月太山郡上言甘露降
五月晉州上言木連理
六月京師獲白雀
十一月武平鎮獻白兔
七年七月瀛州獻白麞
八年四月青州上言齊郡木連理
北齊文宣帝以東魏武定八年五月受禪是日京師獲
赤雀獻於南郊又光州獻九尾狐
武成帝河清元年四月青州刺史上言今月庚寅河濟
清改大寧二年為河清
梁太祖開平元年正月壬寅帝至自長蘆是日有五色
雲覆于府署之上又丙辰慶雲見丁巳宋州刺史王臯
進赤烏一
四月乙丑潁州刺史張實進白兔一戊辰宋州刺史王
臯進兩歧麥陳州袁象先進白兔一付史舘編錄兼示
百官
五月丙戌荆州高季昌進瑞橘七十顆是月宿州刺史
王儒進白兔一濮州刺史圖嘉禾瑞麥以進
八月甲子平明前老人星見于南極壬申密州進嘉禾
又有合歡榆樹並圖形以獻是月隰州奏大寧縣
至固鎮上下二百里今月八日黃河清至十月如
故
十一月廣南管内獲白鹿竝圖形来獻耳有兩缺按符
瑞圖鹿夀千歲變白耳一缺今騐此鹿耳有二缺其獸
與色皆應金行實表嘉瑞
二年四月鄢陵居人程震以兩歧麥穗并畫圖來進
八月甲寅太史奏夀星見于南方甲子廣州上言白龍
見圖形以進
三年八月司天臺奏今月二十七日平明前東南丙上
去山高三尺以来老人星見測在井宿十一度其色光
明闊大
十一月司天臺奏冬至日自夜半後祥風微扇帝座澄
明至曉黃雲捧日
四年四月丁邜宋州節度使衡王友諒進瑞麥一莖三
穗
八月辛未老人星見
乾化元年八月癸亥老人星見
冊府元龜卷二百二
