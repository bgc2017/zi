册府元龜卷七百三十七宋王欽若等撰
陪臣部
薦賢賢德
薦賢
夫十室之邑必有忠信三人同行厥有我師舉爾所知
惟君子之不比各於其黨見士庶之相讓若乃春秋務
戰之世敵國急賢之際而有處大夫之列挾覇王之術
以尊其主者何嘗不勤接士類汲引材智推轂靡遺於
後進拔茅乃至于彙征大則讓卿宰之位小則備家陪
之列或以素敦友善夙知隐滯或以方在羈旅久為僕
御並加推奬俾之效用至於舉讎取盜曾無嫌間自非
深於知人忠於事上者其能若是乎
鮑叔牙齊大夫也桓公使為宰(宰太宰也)辭曰臣君之傭臣
也君加惠于臣使不凍饑則君之賜也若必治國家者
則非臣之所能也其惟管夷吾乎臣之所不如管夷吾
者有五寬惠愛民臣不如也治國家不失其秉臣不如
也(秉柄也柄所操以作事國柄者賞罰之紀要故也)忠信可結於諸侯臣不如
也制禮義可法於四方臣不如也執枹鼓立於軍門使
百姓皆加勇焉臣不如也夫管子民之父母將欲治其
子不可棄其父母公曰夫管夷吾射寡人中鈎殆於死
今乃用之可乎鮑叔對曰彼為其君動也君若宥而反
之其為君猶是也桓公遂任以政
管仲相齊三月請論百官桓公曰諾管仲曰升降揖讓
進退閑習辯辭之剛柔臣不如隰朋請立以為大行墾
草入邑辟土聚粟多衆盡地之利臣不如寗戚請立以
為司田平原廣牧(廣遠可牧之地)車不結轍士不旋踵鼓之而
三軍之士視死如歸臣不如王子城父請立以為大司
馬決獄折中不殺不辜不輕有罪臣不如賓胥無請立
以為大司理犯君顔色進諫必忠不避死亡不撓富貴
臣不如東郭牙請立以為大諫之臣此五子者夷吾一
不如(於五子者各不如其一)然而以易夷吾夷吾不為也(以五子之能易)
(夷吾之德則夷吾所以不能)君若欲治國強兵則五子者存矣若欲
霸王夷吾在此桓公曰善孔子曰管仲遇盜取二人焉
上以為公臣曰其所與遊者僻也可人也(言此人可也但居惡人之中使)
(人犯法)管仲死桓公使為之服宦於大夫者之為之服也
自管仲始也有君命焉爾也(亦記失禮所由也善桓公不忘賢者之舉宦猶仕也)
(此仕于大夫連升于公與為大夫之諸侯同爾禮不反服)
佚之狐鄭大夫晉文公與秦伯圍鄭佚之狐言於鄭伯
曰國危矣若使燭之武見秦君師必退(燭之武亦鄭大夫)公從
之辭曰臣之壮也猶不如人今老矣無能為也已公曰
吾不能蚤用子今急而求子是寡人之過也然鄭亡子
亦有不利焉許之夜縋而出見秦伯秦師乃還
臼季晉大夫使過冀見冀缺耨其妻饁之(臼季胥臣也冀晉邑耨鋤)
(也野饋曰饁)敬相待如賓與之歸言諸文公曰敬德之聚也
能敬必有德德以治民君請用之臣聞之出門如賓(如見)
(大賓)承事如祭(常敬謹也)仁之則也公曰其父有罪可乎(缺父冀芮)
(欲殺文公)對曰舜之罪也殛鯀其舉也興禹(禹鯀子)管敬仲桓
之賊也實相以濟康誥曰父不慈子不祗兄不友弟不
恭不相及也(祗敬也)詩曰采葑采菲無以下體君取節焉
可也(葑菲之菜上善下惡食之者不以其惡而棄其善言可取其善節)文公以為下軍
大夫
百里奚秦大夫初仕虞虞亡走宛秦繆公以五羖羊皮
贖之授之國政號曰五羖大夫百里奚讓曰臣不及臣
友蹇叔蹇叔賢而世莫知臣嘗游困於齊而乞食䬹人
(䬹一作姪)蹇叔收臣臣因而欲事齊君無知蹇叔止臣臣得
脱齊難遂之周周王子頽好牛臣以養牛干之及頽欲
用臣蹇叔止臣臣去得不誅事虞君蹇叔止臣臣知虞
君不用臣臣誠私利祿爵且留再用其言得脱一不用
及虞君難是以知其賢於是穆公使人厚幣迎蹇叔以
為上大夫
虞丘相為楚相孫叔敖者楚之處士也虞丘相進之於
楚莊王以自代
趙文子(趙武也)為晉大夫所舉於晉國管庫之士七十有
餘家(管庫之士府史以下官長所置也舉之於君以為士大夫也管鍵也庫物所藏)晉平公過
九原而歎曰嗟呼此地之蘊吾良臣多矣若使死者起
也吾將與誰歸乎叔向對曰趙武乎平公曰子黨於子
之師也對曰臣敢言趙武之為人也立若不勝衣言若
不出於口然其身舉士於白屋下者四十六人皆得其
意而公家甚頼之及文子之死也四十六人皆就賓位
是其無私德也臣故以為賢也平公曰善夫趙武賢臣
也相晉天下無兵革者九年春秋曰晉趙武之力盡得
人也
司馬侯為晉大夫悼公與之升臺而望曰樂夫對曰臨
下之樂則樂矣德義之樂則未公曰何謂德義對曰諸
侯之為日在君側以其善行以其惡戒可謂德義矣公
曰孰能對曰羊舌肸習於春秋乃召叔向使傅太子彪
祁奚為晉大夫請老(老致仕也)問嗣焉(嗣續其職者)稱解狐其讎
也將立之而卒(解狐卒)又問焉對曰午也可(午祁奚子)於是羊
舌職死矣晉侯曰孰可以代之對曰赤也可(赤職之子伯華)於
是使祁午為中軍尉羊舌赤佐之(各代其父)君子謂祁奚於
是能舉善矣稱其讎不為諂立其子不為比舉其偏不
為黨(諂媚也偏媚屬也)周書曰無偏無黨王道蕩蕩(蕩蕩平正無私)其
祁奚之謂矣解狐得舉(未得位故曰得舉)祁午得位伯華得官
建一官而三物成(一官軍尉物事也)能舉善也夫惟善故能舉
其類詩云惟其有之是以似之祁奚有焉(言惟有德之人能舉似己)
(者)
趙盾為晉大夫(趙盾宣子也)言韓獻子於靈公(獻子韓厥也)以為
司馬河曲之役趙孟使人以其乘車行獻子執而戮之
衆咸曰韓厥必不没矣其主朝升之而暮戮其車其誰
安之宣子召而禮之曰吾聞事君者比而不黨夫周以
舉義比也舉以其私黨也夫軍事無犯犯而不隐義也
吾言汝於君懼汝不能也舉而不能黨孰大焉勉之臨
長晉國者非汝其誰皆告諸大夫曰二三子可以賀我
矣吾舉厥也而中吾乃今知免於罪也
公叔文子為衛大夫薦其家臣僎與文子同升諸公(僎本)
(文子家臣薦之使與己並為大夫同升在公朝上)孔子聞之曰可以為文矣(言行)
(如是可謚為文)
晏嬰為齊相景公時晉伐阿鄄而燕侵河上齊師敗績
景公患之晏嬰薦田穰苴曰穰苴雖田氏庶孽(司馬穰苴者田)
(完之苗裔也)然其人文能附衆武能威敵願君試之景公召
穰苴與語兵事大說之以為將軍嬰嘗出其御之妻從
門間而闚其夫其夫為相御擁大蓋策駟馬意氣揚揚
甚自得也旣而歸其妻請去夫問其故妻曰晏嬰長不
滿六尺身相齊國名顯諸侯今者妾觀其出志念深矣
常有以自下者今子長八尺乃為人僕御然子之意自
以為足妾是以求去也其後夫自抑損晏子怪而問之
御以實對晏子薦以為大夫
魏冉為秦相舉白起使代向夀將而攻韓魏敗之伊闕
斬首二十四萬虜魏將公孫喜明年又取楚之宛葉
公仲連為趙烈侯相國烈侯好音謂公仲連曰寡人有
愛可以貴之乎公仲連曰富之可貴之則否烈侯曰然
夫鄭歌者槍石二人吾賜之田八萬畆公仲曰諾不與
居一月烈侯從代來問歌者田公仲曰求未有可者有
頃烈侯復問公仲終不與乃稱疾不朝蕃吾君(蕃音盤常山有)
(蕃吾縣)自代來謂公仲曰君實好善而未知所持今公仲
相趙於今四年亦有進士乎公仲曰未也蕃吾君曰牛
畜荀欣徐越皆可公仲乃進三人及朝烈侯復問歌者
田何如公仲曰方使擇其善者牛畜侍烈侯施以仁義
約以王道烈侯逌然明日荀欣侍以選練舉賢任官使
能明日徐越侍以節財儉用察度功德所與無不充君
說烈侯使使謂相國曰歌者之田且止官牛畜為帥荀
欣為中尉徐越為内史賜相國衣二襲(單復具為一襲)
趙勝封平原君趙奢者趙之田部吏也平原君以為賢
言之於王王用之治國賦國賦大平民富而府庫實
田忌為齊大夫孫臏至齊田忌善而客待之進於威王
威王問兵法遂以為帥大破梁軍
貂勃為齊大夫常惡安平君(田單)小人也安平君聞之故
為酒而召貂勃曰單何以得罪於先生故常見譽於朝
貂勃曰跖之狗吠堯非貴跖而賤堯也狗固吠非其主
也且今使公孫子賢而徐子不肖然而公孫子與徐子
鬭徐子之狗由將攫公孫子之腓而噬之也若乃得去
不肖者而為賢者狗豈得攫其腓而噬之哉安平君曰
敬聞命明日任之於王王有所幸臣九人之屬傷安平
君相與語於王曰燕之伐齊之時楚王使將軍將萬人
而佐齊今國已定而社稷已安矣何不使使者謝於楚
王王曰左右孰可九人之屬曰貂勃可貂勃使楚
李克為魏大夫文侯謂李克曰先生嘗教寡人家貧則
思良妻國亂則思良相今所置非成則璜(璜翟璜也成文侯弟)二
子何如李克對曰臣聞之卑不謀尊疎不謀戚臣在關
門之外不敢當命文侯曰先生臨事勿讓李克曰君不
察故也居視其所親富視其所與達視其所舉窮視其
所不為貧視其所不取五者足以定之矣何待克哉文
侯曰先生就舍寡人之相定矣李克趨而出過翟璜之
家璜曰今者聞君召先生而卜相果誰為之乎李克曰
魏成子為相矣翟璜忿然作色曰以耳目之所覩記臣
何負於魏成子西河之守臣之所進也君内以鄴為憂
臣進西門豹君謀欲伐中山臣進樂羊中山已拔無使
守之臣進先生君之子無傅臣進屈侯鮒臣何負於魏
成子克曰且子之言克於子之君者豈將比周以求大
官哉君問置相非成則璜二子何如克對曰君不察故
也居視其所親富視其所與達視其所舉窮視其所不
為貧視其所不取五者足以定之矣何待克哉是以知
魏成子之為相也且子安得與魏成子比乎魏成子食
祿千鍾什九在外什一在内是以東游得卜子夏田子
方叚干木此三人者君皆師之子之所進五人者君皆
臣之子惡得與魏成子比也翟璜逡廵再拜曰璜鄙人
也失對願卒為弟子
鄭安平魏人范睢旣為魏齊笞擊得出後魏齊悔復召
求之安平聞之乃遂操范睢亡伏匿更名姓曰張祿當
此時秦昭王使謁者王稽於魏鄭安平詐為卒侍王稽
王稽問魏有賢人可與俱西游者乎鄭安平曰臣里中
有張祿先生欲見君言天下事其人有仇不敢晝見王
稽曰夜與俱來鄭安平夜與張祿見王稽語未究王稽
知范睢賢謂曰先生待我於三亭之南與私約而去王
稽辭魏去過載范睢入秦至湖關望見車騎從西來范
睢曰彼來者為誰王稽曰秦相穰侯東行縣邑范雎曰
吾聞穰侯專秦權惡内諸侯客此恐辱我我寧且匿車
中有頃穰侯果至勞王稽因立車而語曰關東有何變曰
無有又謂王稽曰謁君得無與諸侯客子俱來乎無益
徒亂人國耳王稽曰不敢即别去范睢曰吾聞穰侯智
士也其見事遲鄉者疑車中有人忘索之於是范睢下
車走曰此必悔之行十餘里果使騎還索車中無客乃
已王稽遂與范睢入咸陽已報使因言曰魏有張祿先
生天下辯士也曰秦王之國危於累卵得臣則安不可
以書傳也臣故載來後秦王拜睢為相
賢德
夫家陪攸設命曰諸侯之臣德用孔彰乃為巨室之慕
本自列國政出多門武力相征謀臣並騖達從政之道
處交兵之間而能滅私徇公克己致讓謙抑周慎教戒
垂裕改過不吝容衆在寬正以御家忠以事上信義兼
著貞白自守飭行以絜矩恕已以推義無遺時哲得是
民好謹厚而知節廉約而繕性至於進退語默咸適其
宜昭厥聲猷為人景仰斯乃得士君子之道矣
臾駢為晉上軍佐初賈季奔狄趙宣子使臾駢送其孥
(孥妻子也宣子以賈季中軍之佐同官故)夷之蒐賈季戮臾駢臾駢之人欲
盡殺賈氏以報焉臾駢曰不可吾聞前志有之曰敵惠
敵怨不在後嗣忠之道也(敵猶對也若及子孫則為非對非對則為遷怒)夫子
禮於賈季我以其寵報私怨無乃不可乎(言已蒙宣子寵位)介
人之寵非勇也(介因也)損怨益仇非知也(殺季家欲以除怨宣子將復怨)
(已是益仇)以私害公非忠也釋此三者何以事夫子盡具其
帑與其器用財賄親帥扞之送致諸境
子良鄭公子也鄭靈公遇弑鄭人將立子良(穆公庶子)辭曰
以賢則去疾不足(去疾子良名)以順則公子堅長乃立襄公
(襄公堅也)襄公將去穆氏(逐羣兄弟)而舍子良(以其讓已)子良不可曰
穆氏宜存則固願也若將亡之則亦皆亡去疾何為(何為)
(獨留)乃舍之皆為大夫
郤克(郤獻子也)為晉大夫將中軍靡笄之役韓獻子將斬人
郤獻子馳將救之至則旣斬之矣郤子使速以徇告其
僕曰吾以分謗也(不欲韓氏獨受謗)
士爕(范文子也)為晉大夫佐上軍靡笄之役郤獻子師勝而
反范文子後入武子曰爕乎汝亦知吾望爾也乎對曰
夫師郤子之師也其事臧若先則恐國人之屬耳目於
我也故不敢武子曰吾知免矣
公子黑肱為鄭大夫有疾歸邑于公(黑肱子張)召室老宗人
立叚(叚子石黑肱子)而使黜官薄祭(黜官無多受職)祭以特羊殷以少
牢(四時祀以一羊三年盛祭以羊豕殷盛也)足以供祀盡歸其餘邑曰吾聞
之生於亂世貴而能貧民無求焉可以後亡敬共事君
與二三子生在敬戒不在富也是月子張卒君子曰善
戒詩曰愼爾侯度用戒不虞鄭子張其有焉(詩大雅侯維也義取)
(慎法度戒未然)
華元為宋大夫宋城華元為植廵功(植將主也)城者謳曰睅
其目皤其腹棄甲而復(睅出皤大腹棄謂亡師)于思于思棄甲復
來(于思多鬚之貌)使其驂乘謂之曰牛則有皮犀兕尚多棄甲
則那(那猶何也)役人曰從其有皮丹漆若何華元曰去之夫
其口衆我寡(傳言華元不吝其咎寬而容衆)
子罕為宋司城鄭尉氏司氏之亂其餘盜在宋(亂在魯襄公十)
(年)鄭人以子西伯有子産之故納賂于宋(三子之父皆為尉氏所殺)
(故)以馬四十乘(百六十匹)與師茂師惠(樂師也茂惠其名也)公孫黑為
質焉(公孫黑子晢也)司城子罕以堵汝父尉翩司齊與之良司
臣而逸之(賢而放之)託諸季武子武子寘諸卞(子罕以司臣託季氏)鄭
人醢之三人也(三人堵汝父尉翩司齊也)師慧過宋朝將私焉(私小便)
其相曰朝也(相師者)慧曰無人焉相曰朝也何故無人慧
曰必無人焉若猶有人豈其以千乘之相易淫樂之矇
必無人焉故也(千乘之相謂子産等也言不為子産殺三盗得賂而歸之是重淫而輕國相)
子罕聞之固請而歸之(言子罕能改過)
荆人士尹(尹一作君)池使於宋子罕止而觴之南家之墻擁
於前而不直西家之潦經於宫而不止士尹池問其故
子罕曰南家工人也為鞔者也吾將徙之其父曰吾恃
為鞔以食三世矣今徙是宋邦之求鞔者不知吾處也
吾將不食願相國之憂吾不食也為是故不徙也西家
高吾宫卑潦之經吾宫也利為是故吾不禁也士尹池
歸荆適興兵欲攻宋士尹池諫於王曰宋不可攻也其
主賢其相仁賢者得民仁者能用人攻之無功為天下
笑楚乃釋宋而攻鄭孔子聞之曰夫修之于廟堂之上
而折衝于千里之外者司城子罕之謂也
范武子為晉大夫宋向戍請弭諸侯之兵為會于宋楚
子木問於趙孟曰范武子之德何如(士會賢聞於諸侯故問之)對曰
夫子之家事治言於晉國無隠情其祝史陳信於鬼神
無愧辭(祝陳馨香德足副之故不愧)子木歸以語王王曰尚矣(尚上也)
能歆神人(歆享也使神享其祭人懷其德)宜其光輔五君以為盟主也
(五君文襄靈成景也)
子産為鄭大夫豐卷將祭請田焉弗許(田獵也)曰惟君用
鮮(鮮野獸)衆給而已(衆臣祭以芻豢為足)子張怒(子張豐卷也)退而徵役
(召兵欲攻子産)子産奔晉子皮止之而逐豐卷豐卷奔晉子産
請其田里(請於公不没入)三年而復之反其田里及其入焉(田里)
(所收入)
叔孫豹為魯大夫季武子伐莒莒人告於虢之會楚告
於晉請戮其使(時叔孫豹在會欲戮之)樂王鲋相趙文子欲求貨
於叔孫而為之請叔孫弗與曰諸侯之會衛社稷也我
以貨免魯必受師是禍之也何衛之為雖怨季孫魯國
何罪叔出季處有自來矣吾又誰怨趙孟聞之曰臨患
不忘國忠也(謂言魯國何罪)思難不越官信也(謂言叔出季處)圖國忘
死貞也(謂不以禍免)謀主三者義也(三者忠信貞)有是四者又可
戮乎(并義而四)乃請諸楚曰魯雖有罪其執事不辟難(執事謂叔)
(孫)畏威而敬命矣(謂不敢避戮)子若免之以勸左右可也若
子之羣吏處不避汙(汙勞事)出不逃難(不苟免)其何患之有
患之所生汙而不治難而不守所由來也能是二者又
何患焉不靖其能又誰從之(安靖則衆賢能附從)魯叔孫豹可謂
能矣請免之以靖能者子會而赦有罪(不伐魯)又賞其賢
(赦叔孫)諸侯其誰不欣焉望楚而歸之視遠如邇疆場之
邑一彼一此何常之有恤大舍小足以為盟主子其圖
之固請諸楚楚人許之乃免叔孫
陳桓子為齊大夫欒施高疆來奔於魯陳鮑分其室晏
子謂桓子必致諸公讓德之主也讓之謂懿德凡有血
氣皆有争心故利不可彊(不可彊取)思義為愈義利之本也
蘊利生孽(蘊畜也孽妖害也)姑使無蘊乎可以滋長桓子盡致
諸公而請老于莒(莒齊邑)桓子召子山(子山子商子周襄三十一年子尾所)
(逐羣公子)私具幄幕器用從者之衣屨(私具不告公)而反棘焉(棘子)
(山故邑齊國西安縣東有戟里亭)子商亦如之而反其邑子周亦如之
而與之夫于(子周本無邑故更與之齊南於陵縣西北有于亭)反子城子公公
孫捷(三子襄八年子旗所逐)而皆益其祿凡公子公孫之無祿者
私分之邑(桓子以己邑分之)國之貧約孤寡者私與之粟公與
桓子莒之旁邑辭(讓不受)穆孟姬為之請高唐陳氏始大
(穆孟姬景公母傳言陳氏所以興)
叔孫婼魯大夫也為晉人所執叔孫所舘者雖一日必
葺其牆屋(葺補治也)去之如始至(不以當去而有所毁壞)
延陵季子吳公子也楚子期伐陳季子救之謂子期曰
二君不務德(二君吳楚)而力争諸侯民何罪焉我請退以為
子名務德而安民乃還(季子吳王夀夢少子)
司馬牛為宋大夫桓魋之弟也桓魋之寵害于公(恃寵驕盈)
公使夫人驟請享焉而將討之(夫人景公母也數請享飲欲因請討)未及
魋先謀公請以鞍易薄(鞍向魋邑薄公邑欲因易邑為公享宴而作亂)乃益鞍
七邑而請享公焉(僞喜于受賜)以日中為期家備盡往(甲兵之備)
公知之魋奔衞司馬牛致其邑與珪焉而適齊(珪守邑符信)
向魋出於衛地公文氏攻之(公文氏衛大夫)求夏后氏之璜焉
與之他玉而奔齊陳成子使為次卿司馬牛又致其邑
焉而適吳(示不與魋同)吳人惡之而反趙簡子召之陳成子
亦召之卒於魯郭門之外阬氏葬之丘輿(阬氏魯人也泰山南城縣)
(北有輿城錄其卒葬所在愍賢者失所)
沈諸梁字子高為楚葉公白公勝作亂殺令尹子西司
馬子期圍公陽穴宫負王(昭王子惠王也)以如昭夫人之宫(公陽)
(楚大夫昭夫人王母越女)葉公亦至及北門或遇之曰君胡不胄國
人望君如望慈父母焉盜賊之矢若傷君是絶民望也
若之何不胄乃胄而進又遇一人曰君胡胄國人望君
如望歲焉(歲年榖也)日月以幾(冀君來)若見君面是得艾也(艾安)
(也)民知不死其亦夫有奮心猶將旌君以徇於國(旌表也)
而又掩面以絶民望不亦甚乎乃免胄而進(言葉公得民心)遇
箴尹固帥其屬將與白公(欲與白公并)子高曰微二子者楚
不國矣(二子子西子期也栢舉之敗二子功多)棄德從賊其可保乎乃從
葉公使與國人以攻白公白公縊死沈諸梁兼二事(二事)
(令尹司馬)國寧乃使寧為令尹(子西之子子國)使寬為司馬(子期之子)而
老於葉
趙文子為晉大夫其中退然如不勝衣(中身也退柔和貌鄉射記曰弓)
(二寸以為侯中退或為安)其言呐呐然如不出諸其口(呐呐舒囁貌)所舉於
晉國管庫之士七十有餘家(管庫之士府史以下官長所置也舉之於君以為大)
(夫士也管鍵也)生不交利(廉也)死不屬其子焉(潔也)
晏嬰為齊大夫事齊靈公莊公景公其在朝君及之卽
危言語不及之即危行國有道即順命無道即衡命以
此三世顯名於諸侯
册府元龜卷七百三十七
