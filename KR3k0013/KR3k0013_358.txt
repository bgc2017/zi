册府元龜卷三百五十八宋王欽若等撰
將帥部
立功第十一
唐張寶相為大同道行軍副總管貞觀四年寶相獲頡
利可汗於塞表其沙鉢羅設蘇尼失以餘衆舉國來降
牛進達為&KR0008;江府統軍貞觀七年陵嘉二州獠反令進
達率衆往擊破之尋拜左武衛將軍又二十一年從征
高麗至駐蹕山與司徒長孫無忌率軍出自賊後先後
奮擊大破之師旋拜左武衛大將軍又與右武衛將軍
李海岸等浮海以伐高麗襲破石城虜男女數百人進
次稽利城高麗列陣来戰進達擊之斬首二千餘級
張士賓為行軍總管貞觀八年討東西王洞反僚平之
姜磪為左屯衛將軍貞觀中高昌之役以為交河道行
軍副總管率衆數千先大軍出伊吾趣柳谷依山採木
造攻城器械其地有班超紀功碑磪磨去文刊頌國威
而去遂與侯君集等滅高昌力戰有功軍還封金城郡
公食邑二千戸
劉師立為岷州都督貞觀中河西党項丑氏常為邊患
又阻新附奉詔擊破之丑氏大懼遁於山谷師立至䘏
于真山與吐谷渾相遇擊破之多所虜獲而還
張士貴貞觀中為屯衛大將軍時薛延陁犯塞士貴督
夏州騎士倍道邀擊大破之
契苾何力為左領軍將軍貞觀中與將軍薛萬均征吐
谷渾萬均為賊所攻何力救之獲免時吐谷渾主在突
倫川何力復欲襲之萬均懲其前敗固言不可何力曰
賊非有城郭逐水草以為生若不襲其不虞便恐鳥驚
魚散一失機會安可傾其巣穴耶乃自領驍兵千餘騎
直入突倫川襲破吐谷渾牙帳斬首數千級獲駝馬牛
羊二十餘萬頭渾主脱身以免俘其妻子而還後為右
驍衛大將軍永徽二年弓月處密叛以何力為弓月道
大總管討平之擒其渠帥處密時健侯斤等以歸乾封
元年又為遼東道行軍大總管兼安撫大使高麗有衆
十五萬屯於遼水又引靺鞨數萬據南蘇城何力奮擊
皆大破之斬首萬餘級乘勝而進凡拔七城乃廻軍會
英國公李勣於鴨綠水共攻辱夷大行二城破之勣頓
軍於鴨綠栅何力引蕃漢兵五十萬先臨平壤勣仍繼
至拔平壤城執男建虜其王還
席君買為果毅都尉貞觀十五年率精騎百二十襲擊
吐谷渾之丞相宣王破之斬其弟兄三人(初丞相宣王專其國權隂)
(謀作難詐言祭山神乃結人仗將襲弘化公主劫其王誥曷鉢等奔于吐蕃期有日矣誥曷鉢知而大懼率輕)
(騎走鄯城所部咸信王以兵迎之君買除其害國人仍相驚擾詔遣戸部尚書唐儉中書舍人馬周持節慰撫)
(之其衆乃安)
郭孝恪為安西都護貞觀十八年詔孝恪討焉耆乃選
步騎三千出銀山道以焉耆王弟粟婆淮為鄉道焉耆
所都城四面有水自恃其甲不虞於我孝恪倍道兼行
夜至城下潜遣將士浮水而渡及明一時攀堞鼓角齊
震城中大擾孝恪縱兵擊之虜其王突騎支斬首虜七
千級以粟婆淮為軍導有功留攝國事而還時屈利啜
將兵來援焉耆以勁騎五千追孝恪至於銀山之下孝
恪逆擊破之追奔數十里而還
田仁會為左武侯中郎將貞觀十八年太宗征遼發後
薛延陁數萬騎抄掠河内帝令仁會及執失思力率兵
擊破之逐北數百里延陁脱身走免帝嘉其功降璽書
慰勞
楊弘禮為兵部侍郎貞觀十九年從太宗征遼領馬步
二十四軍出其不意以擊之所向摧破二十一年
為崑丘道副大總管軍將咸受節度於是破處
月降處密殺焉耆王降馺支部獲龜兹於闐王
凱還
喬師望為夏州都督貞觀二十年與右領軍大將軍執
失思力等擊薛延陁大破之斬獲二千餘人
梁建方為右武侯將軍貞觀二十二年擊松外蠻破之
初嶲州都督劉伯英上言松外諸蠻雖暫降欵旋即背
叛請出師討之西洱河天竺道可通也由是建方發蜀
州十二州兵討之蠻帥䨇舍率衆拒戰建方擊破之殺
獲千餘人羣蠻震擾各竄山谷建方分遣使者說以利
害爭來欵附前後至者七十餘部戸十萬九千三百建
方署其首領蒙和為縣令各綂所部莫不感悦建方乘
勝遣使往西洱河其帥楊盛見使至大駭具船將遁使
者曉諭禍福示以威信盛遂稽顙請降遣首領十人来
謁軍門建方振旅而還及至太宗勞其勤老賜以上駟
趙孝祖為朗州道總管高宗永徽三年大破白水蠻其
地與青蛉弄棟相接酋長楊承顛私自署侵陵隣境朗
州都督任懷王屢招懷之承顛不從攻劫尤數及孝祖
軍至夷人多棄城投險惟小勃弄酋長師盛守白旗城
率步騎一萬逆戰孝祖破之斬師盛首進至大勃弄承
顛嬰城自固孝祖遣人招之承顛大罵無禮孝祖進軍
攻之臨陣獲承顛餘衆走險往往屯聚大者數萬小者
數千人孝祖與戰皆破降之西南夷遂定
程名振為營州都督兼東夷都護顯慶二年率兵破高
麗於貴端水焚其新城殺獲甚衆
薛仁貴為左領軍郎將顯慶二年詔副程名振於遼東
經略大破高麗於貴端水焚其新城斬三千級龍朔元
年授左武威衛將軍封河東縣男其後破九姓從李勣
平高麗皆有大功
劉仁軌為檢校帶方州刺史兼熊津道行軍長史顯慶
五年大軍征遼仁軌仍别領水軍二萬襲破倭賊數萬
於白江虜掠船艦四百餘艘倭賊及眈羅等國皆遣使
詣之請降初仁軌將發帶方州謂人曰天將富貴此翁
耳於州司請歷日一卷并七廟諱人怪其故答曰擬削
平遼海頒示國家正朔使夷俗尊奉焉至果以軍功顯
正除帶方州刺史又檢校熊津都督總知留鎮兵馬事
咸亨五年為雞林道大總管東伐新羅仁軌徑度瓠蘆
河破其北方大鎮七重城以功進爵為公并子姪三人
並授上柱國州黨榮之
高侃為東州道行軍總管左監門大將軍咸亨三年與
高麗餘衆戰於白水山大破之時新羅還將救高麗以
拒官軍侃與副將李謹行等引兵迎擊高麗斬首三千
級
李謹行為燕山道總管右領軍大將軍咸亨四年大破
高麗叛徒於瓠蘆河之西俘獲數千人自是平壤餘衆
走投新羅
黑齒常之為左領軍員外將軍儀鳳中吐蕃入寇從河
西道大總管李敬玄拒之總管劉審禮之没於陣敬玄
欲抽軍却阻泥溝而計無所出常之夜率敢死五百人
進斫賊營賊酋䟦地設棄軍宵遁高宗大悦擢授左武
衛將軍永隆二年為河源道經略大使率兵以討吐蕃
軍至良非川吐蕃大將贊婆引退常之進軍追討獲其
羊馬甲仗而還垂拱三年八月突厥骨咄禄元珍寇朔
州常之為燕山道大總管擊賊於黃花堆大破之追奔
四十餘里遂散走磧北
裴行儉為定襄道行軍大總管調露二年大破突厥於
黑山擒其首領奉職偽可汗泥熱匐為其下所殺斬其
首來降
竇懷哲為岱州都督調露二年突厥餘衆圍雲州懷哲
與左領軍中郎將程務挺率兵擊破之
程務挺為右衛將軍封平原郡公永淳二年綏州城平
縣人白䥫餘率部落稽之黨據縣城反偽稱尊號署百
官又進寇綏德殺掠人吏焚燒村落務挺與夏州都督
王方翼討之務挺進攻其城拔之生擒白䥫餘盡平其
餘黨又以功拜左驍衛大將軍
李孝逸為玉鈴衛大將軍則天文明元年李敬業據揚
州亂詔孝逸討破之斬首七千級投于谿水死者數千
追奔二十餘里敬業窘急與其弟敬猷及唐之竒杜求
仁駱賓王等輕騎遁走至江都攜其妻子奔潤州又將
逃入海投于高麗孝逸乘勝進據揚州分遣將士捕之
敬業至海陵界阻風頓於灘上其偽將王那相斬敬業
及敬猷賓王而降傳其首於東都求仁之竒等咸赴水
而死揚潤楚三州悉平
馬敬臣為揚州道副總管文明元年李敬業據揚州亂
敬臣與賊帥尉遲昭戰于都梁山斬之盡降其衆
魏元忠為侍御史李敬業於揚州作亂元忠督軍征之
敬業平授司刑正
王果為廣州都督垂拱元年討嶺外反獠平之
王孝傑為武威軍總管長壽元年與阿史那忠節大破
吐蕃克復龜兹于闐疎勒碎葉等四鎮
唐休璟為隴右諸軍大使久視元年吐蕃贊普遣將麴
莾布支寇涼州圍逼昌松縣休璟與莾布支戰于洪源
谷斬其副將二人獲首二千五百級
陳大慈為都督長安二年十月吐蕃贊普率衆萬餘人
寇悉州大慈與賊四戰皆破之斬首千餘級
唐九徵為姚嶲道討擊使中宗神龍三年擊姚州叛蠻
敗之俘虜三千餘級遂樹碑以紀功焉
郭虔瓘為右衛將軍北庭都護玄宗開元二年突厥默
啜遣其子同俄特勒率衆寇北庭虔瓘擊敗之斬同俄
於城下突厥女壻火拔頡利發石阿失畢與同俄特勒
同領兵同俄之死懼不敢歸遂與其妻歸降虔瓘以破
賊功拜冠軍大將軍行右驍衛大將軍封太原郡開國
公
郭知運為伊吾軍使開元二年副郭虔瓘破突厥於北
庭以功封介休縣公擢拜右武衛將軍其年秋吐蕃入
寇知運與薛納王晙等掎角擊敗之拜知運鄯州都督
隴右諸軍節度大使四年冬突厥降戸阿悉爛&KR0932;跌思
素等率衆反詔知運領朔方兵横擊之大破賊衆於黑
山呼延谷六年又率兵入討吐蕃賊徒無僃遂掩至九
曲獲鏁甲及馬羊牛等數萬計拜知運為兼鴻臚卿御
史中丞八年六州胡康待賓反詔知運與王晙討平之
拜左武衛大將軍
阿史那獻為北庭大都護瀚海軍使開元二年梟突厥
都擔首獻于闕下并擒其孥及胡禄等部落五萬餘帳
内屬
王晙為隴右郡牧使開元二年攝右羽林將軍薛訥邀
擊吐蕃至武衛谷去大来谷二十里為賊所隔晙率兵
迎訥之軍賊置兵於兩軍之間連亘數十里晙夜出壮
士銜枚擊之賊大潰乃與訥合軍掩其餘衆追奔至洮
水殺獲不可勝數盡收所掠牧馬而還以功加銀青光
禄大夫封清源縣男兼源州都督其後降虜復叛勅晙
帥并州兵西濟河以討之殺一千五百餘人生獲一千
四百餘人駞馬牛羊甚衆以功遷散騎常侍持節朔方
道行軍大總管
孫仁獻為松州都督開元四年大破吐蕃于城下初仁
獻率驍勇候夜掩入賊營亂斫之賊震栗奔散乃以刀
斫馬脚而大潰帝聞之特命御史就松州錄其勞降書
慰勞仁獻及將吏
張說為并州大都督開元九年胡賊康待賓率衆反據
長泉縣自稱葉護攻陷蘭池等六州詔王晙率兵討之
仍令說相知經略時叛胡與黨項連結攻銀城連谷以
據倉糧說綂馬步萬人出合河關掩擊大破之追至駱
駞堰胡及黨項自相殺阻夜胡乃西遁入鐵建山餘黨
潰散說招集黨項復其居業其年拜兵部尚書同中書
門下三品十年為朔方軍節度大使時康待賓餘黨慶
州方渠降胡康願子自立為可汗舉兵反謀掠監牧馬
西涉河出塞說進兵討擒之并獲其家屬於木盤山送
京都斬之其黨悉平
張嵩為北庭節度使開元十年九月吐蕃圍小勃律王
沒謹忙求救于嵩曰勃律之國是漢西門漢若失之則
已西諸國並陷吐蕃矣都護其若之何嵩方開葱嶺既
聞之許諾報曰國家西岳久被聲教王忠勤之至貫於
神明何彼犬戎敢此凌侮嵩忝司鎮禦必不容縱當整
師徒為王翦滅謹忙大喜嵩乃遣疏勒副使張思禮率
蕃漢馬步四千人赴援晝夜倍道兼進謹忙復乘勢出
兵左右夾攻吐蕃大破殺其衆數萬收其器械羊馬等
甚衆盡復其九城之胡初勃律王來朝上字之為子於
其國置綏遠軍以地隣吐蕃常為所困吐蕃每謂之曰
我非謀于爾國假爾道以攻四鎮自嵩此征之後不敢
西向
趙頥貞為安西副大都督開元十六年敗吐蕃於曲子
城
王君㚟為河西隴右節度使開元十六年吐蕃將悉諾
邏率衆入寇大小谷又移攻甘州焚燒市里而去君㚟
候其兵疲整士馬以掩其後會大雪賊徒凍死者甚衆
賊遂取磧石軍西路而還君㚟令副使馬元慶禆將軍
李車蒙追之不及君㚟先令人潛入賊境於歸路燒草
悉諾邏還至大非山將息甲牧馬而野草皆盡馬死過
半君㚟與秦州都督張景慎等率襲其後入至青海之
西時海冰合將士並乘冰而度會悉諾邏已度大非山
輜重及疲兵尚在青海之側君㚟縱兵盡俘獲之及羊
馬數萬君㚟以功遷右羽林軍大將軍
張審素為嶲州都督開元十七年攻破蠻拔昆明城及
監城殺獲萬人
王忠嗣為左威衛郎將專知行軍兵馬開元二十一年
秋吐蕃大入忠嗣以所部策馬而前殺數百人賊衆遂
亂三軍翼而擊之吐蕃大敗忠嗣以功最詔拜左金吾
衛將軍天寶中累遷河東朔方節度使頻戰青海磧石
皆大尅捷又伐吐渾於墨離虜其全國而歸
張守珪為幽州長史河北節度副大使開元二十二年
發兵討契丹斬其王屈烈及其大臣可突千等傳首東
都餘衆及叛奚皆散山谷立其酋長李過析為契丹王
二十五年為幽州節度使破契丹餘黨於榛禄山殺獲
甚衆
蓋嘉運為磧西節度使開元二十七年大破突騎施于
碎葉城之東賀邏嶺擒可汗吐火仙及葉護特勒及弟
撥斯獲駞馬牛羊數千計初嘉運銜命招輯突騎施拔
汗那巴西諸國會突騎施可汗蘇禄死其子吐火仙嗣
立與葉護特勒首領都磨度竊據碎葉城又引黑姓可
汗爾微特勒據怛邏斯城以拒官軍嘉運自率精兵攻
碎葉與火仙接戰火仙棄旗而走遂擒之分遣疎勒鎮
守使夫蒙靈詧綂驍雄與拔汗那王俱進掩其不僃遂
入怛邏城斬可汗爾微特勒及弟撥斯其黨遂遁及入
曳建城因收得交河公主及獲蘇禄可敦爾微可敦遂
收諸散落百姓凡數萬人悉付拔汗郍王阿悉爛達于
以歸諸國皆來降附
裴敦復為河南尹天寶三載屬狂賊吳令光扇聚兇黨
於四明間據海以叛詔敦復持節率晉陵太守劉巨鱗
綂兵討之敦復既至江夏賊黨自潰生擒令光以獻玄
宗嘉其功拜刑部尚書
王難得為金吾衛郎將天寶初以并定戎城破木栅功
授威衛羽林將軍七載從哥舒翰擊吐蕃於磧石軍擒
吐渾王子悉弄恭及子壻悉頰藏累拜左武衛大將軍
充關西遊奕使九載破吐蕃收其五橋又破樹敦域加
白水軍使十三載從收九曲加特進至德中為鳳翔都
知兵馬使難得後遇安慶緒於淦陽誘以入壁擊破之
封瑯邪郡公
高仙芝為安西副都護四鎮都知兵馬使小勃律國王
為吐蕃所招妻以公主西北二十餘國皆為吐蕃所制
貢獻不通節度使田仁琬蓋嘉運夫蒙靈詧累討之不
捷天寳五載特勅仙芝以馬步萬人為行營節度往討
之自安西行十五日至撥換城三十餘日至握瑟德又
十餘日至疎勒又二十餘日至葱嶺守捉又二十餘日
至播密川又二十餘日至特勒滿川仙芝乃分為三軍
使疎勒守捉趙崇玭綂三千騎趋吐蕃連雲堡自北谷
入使撥換守捉賈崇瓘自赤佛堂路入仙芝與中使邊
令誠自護密國入約七月十三日辰時會于連雲堡遂
登山挑擊從辰至巳大破之至夜奔逐殺四五千人生
擒千人餘並走散得馬千餘匹軍資器械不可勝數仙
芝遂進至勃律國招諭其王并公主出降並平其國六
載八月仙芝虜勃律王及公主取赤佛堂路班師制授
仙芝鴻臚卿攝御史中丞代靈詧為四鎮節度使九載
將兵討石國平之獲其王以歸
哥舒翰為隴右節度使先是吐蕃石堡城路遠而險久
不拔天寶八載詔翰率河東西靈武及突厥阿布思等
兵士六萬三千攻城拔之更名神武軍分兵鎮守翰以
功拜鴻臚員外卿
李忠臣本姓董名秦天寳中歴仕幽州節度薛楚玉張
守珪安禄山等頻征討積功勞遷折衝郎將左武衛將
軍同正平盧軍先鋒使及安禄山反與其倫輩密議殺
偽節度使吕知誨立劉正臣為節度使正臣以忠臣為
兵馬使攻長楊戰獨山襲榆關北平殺賊將申子貢榮
先欽擒周釗送京師忠臣功多又從正臣破漁陽逆將
李歸仁李咸白秀芝等来拒戰約十合並摧破之無何
潼關失守郭子儀李光弼退師忠臣乃引軍北歸奚王
阿篤孤初以衆與正臣合後乃言請以萬餘騎同收范
陽至后城南中夜反攻正臣忠臣與戰逐至温泉山破
之擒大首領阿布離斬以祭纛釁鼓正臣卒又與衆議
以安東都護王玄志為節度使至德二年正月玄志令
忠臣以步卒三千自雍奴爲葦笩過海賊將石帝庭烏承洽
来拒忠臣與董竭忠退之轉戰累日遂收魯城河間景
城等大獲資粮以赴夲軍復與大將田神功率兵討平
原樂安郡下之擒偽刺史臧瑜等防河招討使李銑承
制以忠臣為德州刺史屬史思明歸順河南節度張鎬
令忠臣以兵赴鄆州與諸軍收河南州縣又與禆將楊
惠元大破賊將王福德于舒舍口肅宗累下詔褒慰仍
令鎮濮州尋移韋城乾元元年九月改光禄卿同正其
年與郭子儀等九節度圍安慶緒於相州明年二月諸
軍潰歸忠臣亦退至滎陽賊將敬釭来襲官船忠臣大
破之獲米二百餘艘以資汴州軍士尋拜濮州刺史緣
河守捉使移鎮杏園渡及史思明陷汴州節度使許叔
冀與忠臣並力屈降賊思明撫忠臣背曰吾比只有左
手今得公兼有右手矣與俱寇河陽數日忠臣夜以五
百人斫其營突圍歸光弼光弼以聞詔加開府儀同三
司殿中監同正賜實封二百戶召至京師賜姓李氏名
忠臣封隴西郡公賜良馬庄宅銀器綵物等時陜西神
策兩節度郭英乂衛伯玉鎮陜州以忠臣為兩軍節度
兵馬使魚朝恩亦在陜俾忠臣與賊將李歸仁李感義
等戰於永寧莎栅前前後數十陣皆摧破之會淮西節
度王仲昇為賊所擒寳應元年七月拜忠臣太常卿同
正兼御史中丞淮西十一州節度使尋加安州刺史仍
鎮蔡州其年令忠臣會元帥諸軍收復東都二年六月
就加御史中丞時廻紇可汗既歸其國留判官安恪石
帝庭于河南守禦財物因此招聚亡命為寇道路擁隔
詔忠臣討平之永泰元年吐蕃犯西陲京師戒嚴代宗
命中使追兵諸道多不時赴難使至淮西忠臣方會鞠
即令整師飾駕監軍大將固請曰軍行須擇吉日忠臣
奮臂於衆曰焉有父母遇宼難待擇好日方救患乎即
日進發自此方隅有警忠臣必先期而至繇是代宗嘉
其忠節加夲道觀察使寵賜頗厚及同華節度周智光
舉兵反詔忠臣與神策軍將李太清討平之大歷三年
檢校工部尚書加實封通前三百戸五年加蔡州刺史
七年檢校右僕射知省事李靈曜之叛田承嗣使姪悦
援之忠臣與諸軍大破悦等汴州平
郭子儀為朔方節度兵馬使天寶十四載安禄山反詔
以子儀為衛尉卿充朔方節度使率夲軍東討遂舉軍
出單于府收静邊軍斬賊將周萬頃傳首闕下禄山使
大同軍使高秀巖寇河曲子儀大破之進收雲中馬邑
開東陘以功加御史大夫十五載二月與太原節度使
李光弼出井陘拔常山郡破史思明於九門又南拔趙
郡生擒四千人皆捨之斬偽太守郭獻璆獲器械數十
萬進軍而南思明以數萬衆躡其後子儀與光弼選驍
騎五百人更挑之三日至行唐賊疲乃退因乘之大破
於沙河會玄宗西幸於是光弼保太原子儀朝於靈武
至德元年加武部尚書平章事賊將阿史那從禮以蕃
虜五千騎出塞門誘河曲九蕃府六胡州部落數萬皆
從叛子儀率諸將合擊大破之斬獲不可勝計河曲平
子儀入塞而南收河東郡擊走偽將崔乾祐二年四月
進位司空充關内河東副元帥是年九月副廣平王東
征子儀率㢠廻紇及南蠻大食之衆十五萬屯京西南隅
陳於洨水西鎮北庭節度使李嗣業為前軍關内節度
王思禮為後軍子儀奉元帥為中軍彌亘三十里賊將
李歸仁安守忠衆十萬陣於其北歸仁先薄我軍我軍
將亂李嗣業前衝之殺十餘騎乃定廻紇以竒兵出其
後而夾攻之賊軍大潰斬首六萬級偽將張通儒等走
陜州翼日子儀整軍入京師遂收華隂弘農數日而東
十月安慶緒悉師屯陜西負山為陣子儀以大軍攻其
前廻紇登山乘其背遇賊潜師於山中與鬭過期大軍
稍却賊分兵三千人絶我歸路衆心大搖子儀麾廻紇
令進盡殺之潜師馳至其後於黃埃中發十數矢賊驚
顧曰㢠廻紇来廻紇来乃大潰僵屍遍山澤遂復東都以
功加司徒封代國公食邑千戸乾元元年九月與李光
弼等九節度之師討安慶緒大敗之獲偽鄭王安慶和
以獻遂收衛州廣德元年十月吐蕃陷涇州虜刺史高
暉暉遂與蕃軍為鄉道引賊深入京畿掠奉天武功濟
渭而南緣山而東渭北行營兵馬使吕日將逆戰于盩
厔自辰至酉殺蕃軍數千然其徒多殞賊將逼京師代
宗計無所出遽詔子儀為關内副元師出鎮咸陽子儀
自相州不利李光弼代掌兵柄及徵還朝廷部曲散去
及是承詔部下唯二十騎強取民家畜産以助軍至咸
陽蕃軍已過渭水其日天子避狄幸陜州子儀聞帝避
狄雪涕還京至則軍駕已發射生將王獻忠從駕㳂路
遂以四百騎判乃逼豐王已下十王欲投於賊子儀入
開遠門遇之詰豐王等所向遂護送行在子儀以三千
騎傍南山至商州得武關防兵及六軍散卒四千招輯
士衆其軍漸振蕃寇犯京城得故邠王守禮孫廣武王
承宏立帝號假署百官子儀遣六軍兵馬使張知節烏
崇福羽林軍使長孫全緒等將兵萬人為前鋒營於韓
公堆盛張旗幟鼓鞞震山谷全緒遣禁軍舊將王甫入
長安隂結少年豪俠以為内應一日齊擊鼓於朱雀街
蕃軍惶駭而去大將李忠義先屯兵苑中渭北節度使
王仲昇守朝堂子儀以大軍續進至滻西而射生將王
撫自署為京兆尹聚兵二千人擾亂京城子儀召撫殺
之詔子儀權京城留守子儀子晞少善騎射常從父以
戰功授左贊善大夫又從收復二京力戰於陜西加銀
青光禄大夫鴻臚卿同正叛兵殺其帥李國貞荔非元
禮於絳州詔以子儀至絳州誅首亂者餘黨頗不安將
謀復亂晞選精卒四千以侍其父常持弓警夜不寐者
凡七日謀亂者不敢動以功拜殿中監同正廣德二年
僕固懷恩誘吐蕃廻紇来寇加晞御史中丞領朔方軍
前鋒擊破之其冬懷恩又以吐蕃及廻紇寇邠州陣於
涇北子儀令晞將步兵五千騎五百出西南擊之以兵
少相持不戰及暮乘其退半渡擊大破之斬首五千級
連戰皆破之
李光弼為河東節度副使知節度事天寶十五載以朔
方兵五千會郭子儀軍東下井陘攻收常山郡賊將史
思明率衆數萬来援常山光弼擊破之進收藁城等十
餘縣南攻趙郡拔之授河北節度使與賊將蔡希德史
思明尹子竒戰於常山郡之嘉山大破賊黨斬首萬計
生擒四千思明露髮跣足奔於博陵河北歸順者十餘
郡是歲玄宗幸蜀肅宗即位於靈武改元至德光弼赴
行在除戸部尚書北京留守以景城河間之卒五千赴
太原二年正月賊將史思明蔡希德高秀巖牛庭玠等
四偽帥衆十餘萬来攻光弼率敢死之士出擊大破之
斬首七萬餘級軍資器械一皆委棄以功轉檢校司徒
收清夷横野等軍擒賊將李弘義以歸拜守司空乾元
二年為天下兵馬元帥趙王係之副知節度行營事河
北節度支度營田經略等使與九節度兵圍安慶緒於相
州史思明自范陽来救屢絶粮道光弼身先士卒苦戰
勝之思明既殺慶緒即偽位縱兵河南光弼以太尉兼
侍中代郭子儀為朔方節度兵馬副元帥以東師委之
光弼至河陽思明於河陽城南築月城掘壕以拒光弼
賊攻城光弼於中潬城西大破逆黨五千餘斬首千餘
級生擒五百餘人溺死者大半光弼使將軍李抱玉守
南城賊帥周摯攻之不下光弼置栅於中潬城外賊捨
南城併力攻中潬光弼連麾三軍俱進聲動天地一鼓
而賊大潰斬萬餘級生擒八千餘人軍資器械粮儲數
萬計臨陣擒其大將徐璜玉李秦其大將安太清走保
懷州思明不知摯等敗尚攻南城光弼悉驅俘囚臨河
以示之殺數十人以威之餘衆俱投河赴南岸光弼皆
斬之賊既敗走光弼收懷州思明来救迎擊於沁水之
上又敗之月餘拔其城生擒安太清周摰楊希文等送
於闕下以功進爵臨淮郡王後為河南淮南山南東道
荆南等道副元帥出鎮臨淮史朝儀乘印山之勝寇申
光等十三州自領精騎圍李岑於宋州光弼徑赴徐州以
鎮之遣田神功擊敗之浙東賊首袁晁攻剽郡縣浙東
大亂光弼分兵除討克定江左寶應元年進封臨淮王
僕固懷恩為左領軍大將軍同正隸安西節度使天寶
末從郭子儀討高秀巖於雲中破之又敗薛忠義於背
度山下坑賊七千騎生擒忠義男襲下馬邑郡進軍與
李光弼合勢及史思明戰于常山趙郡沙河嘉山皆大
破之懷恩功居多肅宗即位於靈武懷恩從子儀赴行
在所時同羅部落自西京叛賊北寇朔方子儀與懷恩
擊之遂破同羅千餘騎於河上盡收其器械駞馬至德
二年正月又從子儀下馮翊河東二郡走偽將崔乾祐
子儀既為廣平王元帥之副懷恩領廻紇兵以從之破
賊於陜西之新店收兩京皆立殊功以前後功加開府
儀同三司鴻臚卿同正員同節度副使封豐國公乾元
二年進封大寧郡王朔方行營節度使又從李光弼守
河陽破周摰擒徐璜玉安太清拔懷州皆摧鋒陷敵功
冠諸將寶應初以同平章事領河東朔方節度行營及
鎮西廻紇兵馬會于陜州受天下兵馬元師雍王節度
懷恩賈勇將廻紇兵前驅大破逆賊史朝義於雒陽朝
義脱身潜遁殺賊十萬東都平遷左僕射兼中書今充
河北副元帥乃席卷討除兩河諸州先為賊所陷者悉
平旬日朝義傳首獻于闕下懷恩北拯幽薊所向披靡
渾瑊初以戰功為中郎將天寶末安禄山反渾瑊從李
光弼討河北郡縣賊將李立節素稱驍勇瑊射殺之特
拜右驍衛將軍旣而肅宗即位于靈州瑊統兵赴行在
次天德軍遇蕃寇侵邊瑊又破之復從郭子儀收京都
又圍相州破賊於新鄉改檢校太僕卿充右武鋒使又
從僕固懷恩討史朝義戰功居多朝義平加開府儀同
三司太常卿興元元年三月瑊為奉天軍行營兵馬副
元帥四月與吐蕃首領論莾羅合軍破朱泚偽將韓炤
等於武功瑊便赴奉天鳩合諸軍兵馬應李晟收京城
朱泚既竄瑊率兵掩逐至岐陽已東仍令先鋒兵馬追
躡至涇州賊將誅泚傳首来獻七月瑊為河中同陜虢
等州節度及朔方行營副元帥令討李懷光與賊連戰
數百陣貞元元年四月與諸軍大破賊衆降其驍將石
崇憲尉遲珪徐庭光等遂收復同州長春宫至八月又
與諸將總兵圍河中賊將牛名俊梟懷光首来降
邢君牙為平盧兵馬使天寶末安禄山亂隨節度使侯
希逸過海至青徐間田神功之討劉展君牙又從神功
戰伐有功歴將軍試光禄卿神功既為兖鄆節度君牙
領防秋兵入鎮好峙時屬吐蕃陵犯代宗幸陜君牙隸
屬禁軍扈從後又以戰功加鴻臚卿累封河間郡公建
中初君牙隸禁軍扈從時河北諸節帥叛換李晟率禁
軍助馬燧等征之晟以君牙為都虞侯於武安襄國洹
水魏縣清苑討賊有功君牙擒生斬級居多
曲環天寶末為果毅别將安禄山亂從㐮陽節度魯炤
守鄧州拒賊賊將武令珣戰數十合環功居多超授左
清道率别將兵守澤州破賊驍將安曉特拜羽林將軍
又將别部兵合諸軍同討史朝義平河北累轉金吾大
將軍並同正因隨李抱玉移軍京西大歷中領兵隴州
頻破吐蕃加特進太常卿德宗初嗣位吐蕃大寇劔南
詔環以豳隴兵五千馳往大破戎虜收七盤城威武及
維茂二州西戎奔遁環大振功名還加太子賓客賜以
名馬錦綵又與諸將討涇州叛將劉文喜平之拜開府
儀同三司兼御史中丞充豳隴两軍都知兵馬使時李
納擁兵侵逼徐州令環與劉玄佐同救援累破李納逆
黨環以功最加御史大夫
衛伯玉為諸衛員外將軍肅宗即位興師靜難伯玉激
憤思立功名自安西歸長安初為神策軍兵馬使出鎮
陜州行營以功累遷右羽林軍大將軍元年建丑月以
破永寧等縣逆賊功進位特進封河東郡公
馬璘為安西禆校累遷至左金吾衛將軍同正至德元
年王室多難璘統甲士三千自二庭赴于鳳翔肅宗竒
之委以東討殄寇陜郊破賊河陽皆立殊效明年蕃戎
寇邊詔璘赴援河西廣德初僕固懷恩不順誘吐蕃入
寇代宗避狄陕州璘即日自河右轉鬭戎虜間至於鳳
翔時蕃軍雲合鳳翔節度孫志直方閉城自守璘乃持
滿外向突入懸門不解甲背城出戰吐蕃奔潰璘以勁
騎追擊俘斬數千計血流於野繇是雄名益振代宗還
宫召慰勞之授兼御史中丞永泰初拜四鎮行營節度
兼南道和蕃使委之禁旅俾清殘寇俄遷四鎮北庭行
營節度及邠寧節度使兼御史大夫旋加檢校工部尚
書以犬戎浸驕歲犯郊境涇州最隣戎虜乃詔璘移鎮
涇州兼權知鳳翔隴右節度副使涇原節度涇州刺史
四鎮北庭行營節度使如故復以鄭滑二州隸之璘詞
氣慷慨以破虜為己任既至涇州分建營伍繕完戰守
之具頻破吐蕃以其生口俘馘来獻前後破吐蕃約三
萬餘衆
賀蘭進明為河南節度至德二年收高密瑯邪等郡殺
逆賊二萬餘衆
王思禮為關内節度使至德二年從元帥廣平王收西
京又從司徒郭子儀戰陕城曲沃新店賊軍既敗又於
絳郡破賊六千餘衆器械山積馬牛十萬餘匹遷兵部
尚書封崔國公乾元二年於潞城縣東直十嶺擊破史
思明兵馬使楊是等一萬餘衆
郝廷玉為太尉李光弼帳中愛將乾元中史思明再陷
雒陽光弼拔東都之師保河陽時三城壁壘不完芻粮
不支旬日賊將安太清等率軍數萬四面急攻光弼懼
賊勢西犯河潼極力保孟津以掎其後晝夜嬰城血戰
不解將士夷傷光弼召諸將訊之曰賊黨何面難抗或
對曰西北隅最為勍敵乃亟召廷玉謂之曰兇渠攻西
北者難奈爾為我決勝而還辭曰廷玉所領步卒也願
得騎軍五百光弼以精騎三百授之光弼法令嚴峻是
日戰不利而還者不解甲斬之廷玉奮命先登流矢雨
集馬傷不能軍而退光弼登堞見之駭然曰廷玉奔還
吾事敗矣促令左右取廷玉首来廷玉見使者曰馬中
毒箭非敗也光弼命易馬而復輕騎衝賊陣馳突數四
俄而賊黨大敗於河壖廷玉擒賊將徐璜玉而還繇是賊
解中潬之圍信宿退去前後以戰功累授開府儀同三
司試太常卿封安邊郡王
李抱玉為鄭陳潁亳四州節度乾元中從太尉李光弼
討史思明固河陽復懷州皆功居第一代宗即位擢為
澤潞節度使加領陳鄭二州廣德元年冬吐蕃寇京師
乘輿幸陕州諸軍潰卒及村閭逋客相聚為盗京城南
面子午等五谷羣盗充斥頗害居人朝廷遣薛景仙領
兵為五谷招討使連月不捷乃詔抱玉兼鳳翔節度使
討之抱玉審探知賊帥行止之處先分屯諸谷乃設竒
潜使輕銳數百南自洋州入攻之賊帥高玉方與諸偷
會遽為銳卒數十人掩擒之因大捷獲偷黨悉斬之餘
黨不討自潰旬日内五谷平以功遷司空大歷十年抱
玉奏大破吐蕃于隴州義寧縣
册府元龜卷三百五十八
