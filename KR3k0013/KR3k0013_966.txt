冊府元龜卷九百六十六宋王欽若等撰
外臣部
繼襲
小雅著似續之訓春秋有世及之義盖所以象賢濟美
克承基緒者也雖復要荒之外戎蠻之國亦乃崇樹世
嫡襲其位號傳國延祚享年永久其間知人如宋宣讓
國如魯隠愛才如吳謁得位如晉文雖曰夷狄有足稱
者自餘女子為後彊臣逆取是不一姓何常之有系而
言之亦所以紀其興滅之迹矣
東夷朝鮮自武王封箕子其後四十餘年至朝鮮侯凖
自稱王漢初燕人衛滿擊破凖而自王朝鮮傳國子孫
右渠
高句驪漢初其王高朱蒙死子如栗立如栗死子莫來
立漢武既滅朝鮮以高句驪為縣王莾更名下句驪侯
後漢建武八年遣使朝貢光武復其王號裔孫宫建光
元年死子遂成立遂成死子伯固立伯固死有二子長
子拔竒小子伊夷摸拔竒不肖國人便立伊夷摸為王
伊夷摸死子位宫立始位宫曾祖宫生而目開能視國
人惡之及長凶虐國以殘破及位宫亦生而視人高麗
呼相似為位以為似其曾祖宫故名位宫其後位宫玄
孫乙弗利立乙弗利死子釗立釗為百濟所殺至後魏
大武時釗曾孫璉遣詣安東奉表貢方物封璉為遼東
郡公高句驪王太和十五年璉死年百餘歲孫雲立神
龜中雲死世子安立安死子延立延死子成立成死子
湯立周武帝封湯為遼東王隋高祖改封高麗王湯死
子元嗣唐高祖武德二年元弟建武遣使朝貢貞觀十
六年西部大人盖蘇文殺建武立其弟大陽子藏為王
十七年太宗封藏為遼東郡王儀鳳中改朝鮮王永淳
初藏卒垂拱二年封藏孫寳元為朝鮮郡王聖歴元年
改為忠誠國王後唐同光天成中其王姓高長興三年
其王曰王建晉開運二年建卒子武嗣漢乾祐末武卒
子昭立
百濟晉義熙十二年封其王餘映為百濟王宋元嘉七
年其王餘毘復修職貢以映爵號授之毘死子慶代立
慶死子牟都立牟都死子牟大立梁普通二年其王餘
隆遣使朝貢五年隆死子明襲其王號北齊武平元年
以其王餘昌為百濟王隋開皇中昌死子璋立唐高祖
武德七年冊為𢃄方郡公百濟王貞觀十五年璋卒子
義慈遣使告哀太宗冊義慈襲其王號顯慶五年左衛
大將軍蘇定方大破其國虜義慈及太子隆送於京師
龍朔元年百濟僧道琛舊將福信遣使往倭國迎故王
子扶餘豐立為王高宗命𢃄方州刺史劉仁軌討之詔
以扶餘隆為熊津都督遣還本國儀鳳二年進𢃄方郡
王其百濟本地漸為新羅所據隆不敢還遂卒則天以
其孫敬襲封帶方郡王
新羅王本百濟人自海逃入新羅遂王其國傳世三十
至金真平隋開皇十四年封樂浪郡公新羅王唐貞觀
五年真平卒無子立其女善德為王襲樂浪郡公新羅
王號二十一年善德卒立其妹真德為王永徽五年真德
卒弟相國金春秋嗣龍朔元年春秋卒詔其子太府卿
法敏嗣開耀元年法敏卒其子政明嗣天授三年政明卒
其子理洪嗣長安二年理洪卒立其弟興光為新羅王
開元二十五年興光卒其子承慶襲天寳二年承慶卒其
子憲英襲大歷二年憲英卒其子乾運襲建中四年乾
運卒無子國人立其上相金良相為王貞元元年良相
卒立上相敬信為王襲其官爵敬信良相從兄弟也十
四年敬信卒其子先亡國人立敬信嫡孫俊邕為王十
六年俊邕卒其子重興立元和七年重興卒立其相金
彦昇為王太和五年彦昇卒其子景徽嗣後唐同光元
年其王金朴英長興四年權知國事金溥並遣使朝貢
倭國後漢光和中有女王名卑彌呼魏正始中卑彌呼
死更立男王國中不服更相誅殺復立卑彌呼宗女臺
與為王其後復立男王並受中國爵命晉安帝時倭王
贊死弟彌立彌死子濟立宋元嘉二十年濟死世子興
立興死弟武立隋開皇二十年其王姓阿每字多利思
北孤號阿軰雞彌遣使朝貢
南越王趙佗漢高帝十一年立為南越王建元四年佗
卒孫胡為南越王胡薨太子嬰齊立先是嬰齊入宿衛
在長安時取邯鄲樛氏女生子興及即位上書請立樛
氏女為后興為嗣及嬰齊薨太子興代自尉佗王凡五
世九十三歲而亡
閩越王無諸漢高帝五年立為閩越王王閩中故地建
元六年其王郢擊南越為其弟餘善所殺詔立無諸孫
繇君丑為越繇王奉閩越先祭祀餘善已殺郢威行於
國國人多屬竊自立為王繇王不能制天子聞之因立
餘善為東越王與繇王並處(元封元年為漢所滅)
東海王搖漢惠帝三年立為東海王都東甌世從號為
東甌王後數世為閩越所滅
林邑國漢末象林縣功曹姓區有子連殺令自立為王
子孫相承其後王無嗣外孫范熊代立熊死子逸立南
齊時夷人范當根純簒奪林邑自立為王後林邑王范
陽邁子孫范諸農率種人攻當根純復得本國梁天監
九年其王范天凱立十三年病死弼毳䟦摩立唐武德
六年其王曰范至貞觀四年其王曰范頭黎並遣使朝
貢頭黎死子范鎮龍代立鎮龍為國人所殺乃立頭黎
女婿婆羅門為王後大臣及國人感思舊王乃廢婆羅
門而立頭黎之嫡女為王一說永徽總章中其王曰鉢
迦舍䟦摩先天開元中其王建多達摩天寳中其王盧
陁羅並遣使朝貢至德後改稱環王國不以林邑為號
永泰元年林邑王諸農入朝海中遭風溺死代宗以其
子文欵為假節都督緣海軍事安南將軍林邑王
赤土國其王姓瞿曇氏名利富多塞稱其父釋王位出
家為道傳位于利富多塞
朱江國其王姓刹氏名質多斯那自其祖漸已強盛至
質多斯那遂兼扶南而有之質多斯那死子伊奢那先
代立
西南夷東謝蠻其首領謝元深世為酋長唐貞觀三年
元深與南謝首領謝強來貢貞元十三年西南蕃大酋
長繼襲蠻州刺史宋鼎左右大首領卭州刺史謝汕隨
牂牱朝貢
西趙蠻首領趙氏世為酋長唐貞觀三年以其地置明
州首領趙磨為刺史
牂牱蠻首領謝龍羽唐武德三年授牂州刺史封夜郎
公開元十年大酋謝元齊死詔立其孫嘉藝襲其官封
二十五年大酋長趙君道來朝貢貞元七年授其酋長
趙主俗官
南詔王姓蒙氏唐初有蒙舍龍生迦獨龐迦獨生細奴
羅高宗時來朝細奴邏生邏盛則天時來朝開元初邏
盛死子盛邏皮立盛邏皮死子皮邏閤立玄宗封越國
公賜名歸義其後破洱河蠻以功冊授雲南王天寳七
載歸義卒詔立子閤羅鳳襲雲南王大歴十四年閤羅
鳳死子迦異先死乃立迦異子是為異牟尋元和三年
異牟尋死冊其子驃信蒙蒙閤勸為南詔其後有龍蒙
盛蒙&KR0034;顛皆為南詔
西羌無弋爰劍者秦厲公時諸羌推以為豪其後世世
為豪從爰劍種五世至研研最豪徤自後以研為種號
十三世至燒當復豪健其子孫更以燒當為種號自燒
當至玄孫滇良世居河北大允谷滇良死子滇吾立滇
吾降漢子東吾立乃入居塞内
氐者西夷之别種後漢建安中有楊騰者為部落大帥
騰子駒徙仇池地方百頃因以為號魏拜為百頃王至其孫
名飛龍無子養外甥令狐戊搜為子晉元康中羣氐推
以為主愍帝以為驃騎將軍封左賢王戊搜死子難敵
統位自號左賢王屯下辯弟堅頭分部曲號右賢王屯
河池難敵死子毅立自號左賢王下辯公以堅頭子槃
為右賢王河池公毅族兄初襲殺毅并有其衆自立為
仇池公永和十年改封初為天水公十一年初為小弟
宋奴所殺初子國誅宋奴復自立為仇池公十二年國
從叔俊復殺國自立國子安奔苻生俊乃稱藩於晉及
死子世自立為仇池公太和三年以世為秦州刺史弟
統為武都太守世死統廢世子纂自立纂黨襲殺統自
立為仇池公遣使詣闕簡文帝以纂為秦州刺史咸安
元年苻堅遣楊安伐纂克之徙其民於關中空百頃之
地先是宋奴之死二子佛奴佛狗逃奔苻堅堅以女妻
佛奴子定拜為尚書領軍堅之敗定奔隴右徙居歴城
招夷夏千餘家自稱龍驤將軍仇池公稱藩於晉孝武
以為秦州刺史後魏登國四年遂有秦州之地號隴西
王後為乞伏乾歸所殺無子佛狗子盛先為監國守仇
池遂襲位自號征西將軍秦州刺史仇池公諡定為武
王義熙初以盛為征西大將軍仇池公盛死私諡曰惠
文王子玄統位始光四年拜玄為征西大將軍北秦州
刺史武都王玄死私諡孝昭王子保宗統位初玄臨終
謂弟難當曰今境候未寧方須撫慰保宗冲昧吾授卿
國事其無墜先勲難當固辭請立保宗以輔之保宗既
立難當妻姚氏謂難當曰國險宜立長君返事孺子非
久計難當從之廢保宗而自立太武拜難當為征南大
將軍秦梁二州刺史南秦王難當為宋將裴方明所敗
棄仇池奔上邽太武遣中山王辰迎之方明既尅仇池
以保宗弟保熾守之河間公齊擊走之氐羌立保宗弟
文德屯于濁水太武遣中山王辰迎之文成時拜難當
營州刺史卒諡曰忠和子小眼襲爵例降為公拜天水
太守卒子公熙襲爵初宋將裴方明既尅仇池以保宗
弟保熾守之尋為後魏河間公齊擊走氐羌立保宗弟
文德屯於濁水又為皮豹之所擊保宗之執也子元和
奔宋以為武都白水太守元和據城歸順文成嘉之拜
征南大將軍武都王内徙京師元和從叔僧嗣復自稱
武都王於葭蘆僧嗣死從弟文度自立為武興王孝文
初征西將軍皮歡喜攻葭蘆破之文度弟鼠自立為武
興王奉表謝罪孝文拜鼠都督南秦州刺史征西將軍
西戎校尉武都王鼠死從子後起統位孝文復以鼠爵
授之後起死以鼠子集復為武興王集死子紹先立紹
先年幼委事二叔集起集義後為建武將軍傅竪眼所
破執紹先送京師遂滅其國魏末天下亂紹先奔還武
興復自立為王紹先死子辟邪立周太祖討平之乃以
大將軍宇文貴為都督興州刺史
宕昌羌後魏時有梁勒者世為酋帥得羌豪心乃自稱
王焉勒孫彌忽太武初遣子彌黃奉表求内附拜為宕
昌王彌忽死孫彪子立彪子死彌治立彌治死子彌機
立
東女國本西羌之别種俗以女為王號為賓就唐武德
中其王湯滂氏垂拱二年其王歛臂天授三年其王俄
琰兒爾並遣使朝貢天寳元年封其王趙曳夫為歸昌
王是後以男子為王貞元九年其王湯立悉内附授歸
化州刺史
吐蕃本西羌之種國人號其王為贊普唐永徽元年贊
普賓王弄讚薨弄讚子早死其孫繼立復號贊普時
年幼國事皆委於其相禄東贊禄東贊死其子欽陵復
專其國儀鳳四年不夜贊普卒嫡子噐弩悉弄即大臣
麴薩苦之甥也先與薩苦往年同徵發兵馬聞喪歸國
繼位為贊普時年八歲其弟年六歲時在欽陵之軍國
人以欽陵彊盛又欽奉之為主欽陵廹於大義竟與薩
苦恊心器弩悉弄位始定神龍元年器弩悉弄卒諸子
爭立久之國人立其子棄隸蹜贊為贊普時年七歲天
寳十四載贊普乞黎蘇籠獵贊死大臣立其子婆悉籠
獵贊為贊普貞元十三年卒長子立一歲卒元和十二
年會昌二年皆以贊普卒來告
西域罽賓國漢武帝時其王烏頭勞死子代立遣使奉
獻唐顯慶三年遣使朝貢訪其國俗云王始祖馨孽今
曰曷擷支父子傳位已十二代其年改其城為脩鮮府
龍朔初授其王都督十一州諸軍事開元七年冊其王
為葛邏達支特勒二十七年其王烏散特勒灑以年老
上表請嫡子拂菻罽婆嗣位許之天寳四載又册其子
勃匐准為襲罽賓及烏萇國王仍授右驍衛將軍
烏孫漢武帝時其昆莫有十餘子中子大祿彊善將將
衆萬餘騎别居大禄兄太子太子有子曰岑陬太子蚤
死謂昆莫曰必以岑陬為太子昆莫哀許之大祿怒乃
收其昆弟將衆畔謀攻岑陬昆莫與岑陬萬餘騎令别
居昆莫亦自有萬餘騎以自備國分為三大總羈屬昆
莫後尚江都公主昆莫年老欲使岑陬尚公主公主不
聽天子令從其風俗岑陬遂妻公主昆莫死岑陬代立
岑陬者官號也名軍湏靡昆莫王號也名獵驕靡後書昆
彌云岑陬胡婦子泥靡尚小岑陬且死以國與季父大
禄子翁歸靡曰泥靡大以國歸之翁歸靡既立號肥王
復尚楚主觧憂生三男兩女元康二年上書願以漢外
孫元貴靡為嗣得令復尚漢公主乃以觧憂弟相夫為
公主遣之未出塞聞翁歸靡死貴人共從本約立岑陬
小子泥靡代為昆彌號狂王其後為翁歸靡胡婦子烏
就屠所殺烏就屠自立為昆彌詔立元貴靡為大昆彌
烏就屠為小昆彌元貴靡死子星靡代為大昆彌星靡
死子雌栗靡代小昆彌烏就屠死子拊離代立拊離為
弟日貳所殺漢遣使者立拊離子安日為小昆彌後為
降民所殺漢立其弟末振將代末振將恐為大昆彌雌
離靡所并使貴人烏日領詐降刺殺之漢立雌栗靡季
父公主孫伊秩靡為大昆彌漢没入小昆彌侍子在京
師者久之大昆彌翎侯難栖殺末振將以其兄安日子
安黎靡代為小昆彌是歲元延二年也
拘彌國後漢永建四年其王興為于闐王放前所殺自立
其子為拘彌王陽嘉元年燉煌太守徐繇遣疏勒王擊
破于闐更立興宗人成國為拘彌王熹平四年于闐王
安國攻拘彌殺其王戊己校尉西域長史各發兵輔立
拘彌侍子定興為王
于闐國後漢永平中其王休莫覇死兄子廣得立永建
六年其王放前遣侍子貢獻
大月氏國漢時貴霜翎侯丘就郤自立為王國號貴霜
丘就郤年八十餘死子閻膏珍代為王
莎車國漢宣帝時烏孫公主小子萬年莎車王愛之莎
車王無子死死時萬年在漢莎車國人計欲自託于漢
又欲得烏孫心乃上書請萬年為王萬年既立暴惡國
人不說莎車王弟呼屠徵殺萬年自立漢烈侯馮奉世
發兵擊殺之更立它昆弟子為莎車王至元帝時其王
延嘗為侍子長於京師王莽天鳳五年延死諡忠武王
子康代立後漢建武九年康死諡宣成王弟賢代立賢
為于闐王廣德所虜匈奴遣兵將賢質子不居徵立為
莎車王廣德又攻殺之更立其弟齊黎為王章帝元和
三年降漢
疏勒國後漢永平十六年龜茲王建殺疏勒王成自以
龜茲左侯兜題為疏勒王是年漢遣軍司馬班超劫縳
兜題而立成之兄子忠為疏勒王元初中其王曰安國
以舅臣磐有罪徙于月氏後安國死無子母持國政與
國人共立臣磐同産弟子遺腹為疏勒王臣磐聞之請
月氏王曰安國無子種人微弱若立母氏我乃遺腹叔
父也我當為王月氏遣兵送還疏勒國人素敬愛臣磐
又畏憚月氏即共奪遺腹印綬迎臣磐立為王至靈帝
建寧元年疏勒王為其季和得所射殺和得自立為王
龜茲國漢時其王絳賓以烏孫公主為夫人絳賓死六
子丞德自謂漢外孫成帝時往來尤數隋大業中其王
姓白氏曰蘇尼咥唐武德初其王蘇伐勃駃並遣使來
朝勃駃卒子蘇伐疊代立號時徤莫賀俟利發疊死其
弟訶黎布失畢代立貞觀末阿史那社爾伐龜茲縶其
王送於京師立其弟葉護為王永徽七年又以訶黎布
失畢為右驍衛大將軍尋放還蕃撫其餘衆依舊為龜
茲王顯慶二年立其王嗣子白素稽為龜茲王授右驍
衛大將軍仍遣使就加冊命開元七年其王白漢苾卒
以其嫡子孝節襲位
車師都尉國漢時其王太子曰軍宿匈奴欲以為質軍
宿焉耆外孫不欲質匈奴亡走焉耆車師王更立子烏
貴為太子後為車師王為子工所擊亡走烏孫烏孫留
不遣使上書願留其車師王備國有急可從西道以擊
匈奴漢許之於是漢召故車師太子軍宿在焉耆者立
以為王
高車國者漢車師前王之庭也後魏時蠕蠕立闞伯周
為高昌王太和初伯周死子義成立為從兄首歸所殺
首歸自立為高昌王五年為高車王阿伏至羅所殺以
燉煌人張孟明為王為國人所殺更以馬儒為王以鞏
顧麴嘉二人為左右長史儒又通使後魏請内屬人皆
戀土不願東遷相與殺儒立嘉為王延昌中以嘉為持
節平西大將軍瓜州刺史泰品縣開國伯嘉死子堅立
堅死子伯雅立唐武德二年伯雅死子文泰嗣貞觀十
四年稱疾不朝太宗命吏部尚書侯君集征之泰死子
智盛嗣立君集遂拔其城置安西都護府
焉耆國隋大業中其王姓龍名突騎支唐貞觀十四年
安西都護郭孝恪發兵擊之虜突騎支獻於雒陽太宗
赦其罪留於京師其國乃立薛婆阿那支號為瞎于阿
史那社爾之討龜茲也阿那支率兵龜茲共禦大軍社
爾擒而斬之立龍婆伽利為王即突騎支弟也永徽三年
龍婆伽利死其國人請立前王突騎支為王高宗許之
加授右武衛將軍令還本蕃開元七年其王龍嬾突薨
以其焉吐拂延襲位
波斯國其王初嗣位便密選諸子才堪承統者名字封
而藏之王死後大臣與王之羣子共發封而視之奉所
書名為王唐貞觀二十一年其王伊嗣俟龍朔元年其
國王卑路斯並遣使朝貢高宗列其地疾陵城為波斯
都督府授卑路斯為都督
大食國隋大業中其王名䧩蜜莫末膩自云有國已四
十四年歴三主矣一說隋開皇中大食族中有孤列種
代為酋長孤列有二姓一號盆尼奚深一號盆尼末換
後有摩訶末者勇徤多智衆立之為王摩訶末後十四
代至末換殺其兄為部人所殺遂求得奚深種阿蒲羅
拔立之阿蒲羅拔卒立其弟阿蒲恭拂恭拂卒子迷地
立迷地卒子牟栖立牟栖卒弟論立是歲貞觀二年也
石國唐顯慶三年列其地為大宛府以其王䧩吐屯攝
舍提於屈昭穆為都督開元初封其王莫賀咄吐屯為
石國王九年其王曰伊吐屯屈勒天寳五載封其王子
那偈車鼻施為懷化王
吐火羅國唐永徽三年列其地為月氐府以其葉護阿
史那烏濕波為都督開元七年其葉護曰支汗那十七
年冊其首領骨咄祿頓達度為葉護天寳八載其葉護
失里忙伽羅並遣使朝賀
康國本康居之苖裔唐武德七年其王曰屈术支顯慶
三年其王曰拂呼髮是年高宗列其地為康居府以拂
呼髮為都督萬歲通天元年則天封其大首領篤婆鉢
提為王鉢提尋卒又冊立其子泥濕師師為王泥濕師
師卒冊立其子突昏為王開元十九年其王烏勒卒上
表請封其子咄曷為曹國王許之二十七年烏勒卒遣
使冊咄曷襲其父位
史國唐顯慶三年列其所治為佉沙州以其王昭武失
阿曷為刺史開元十五年其王曰阿忽必多延屯二十
七年卒冊立其子阿忽鉢為王二十九年其王斯謹提
立
册府元龜卷九百六十六
