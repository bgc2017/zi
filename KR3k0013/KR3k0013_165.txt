册府元龜卷一百六十五宋王欽若等撰
帝王部
招懷第三
唐德宗建中初原州别駕劉文嘉閉城拒守帝命朱泚
等攻之城中將士當受春服賜予如故
二年十月徐州刺史李洧并淄青李納以其州來降加
御史大夫食實封二百戸仍充招討使
十二月以淄青李納之降將攝密州刺史馬萬通為密
州刺史兼御史中丞
三年正月魏博田悅將任履虚偽以衛州降便授衛州
刺史兼御史中丞
二月以田悅降將為博州刺史兼御史中丞李再春檢校
右常侍兼本官賜實封一百戸魏博招討副使初再春子
瑶為田悅禆將悅敗於洹水瑶自魏州出降馬燧再春因
以其州降遷瑶銀青光禄大夫試太常卿兼侍御史
三月田悅將攝雒州刺史田昂以州降授檢校右常侍
兼雒州刺史御史中丞實封一百戸
四月李納將攝德州刺史王士真攝棣州刺史李長卿
皆以州降因授士真兼御史中丞德州刺史長卿檢校
秘書監兼為潁州刺史各實封一百戸
是月宣武軍節度使劉洽攻李納之濮陽降其守將高
彦昭平恩郡王賜實封五百戸
七月以盧龍軍節度掌書記檢校祠部員外郎鄭雲逵
為諫議大夫雲逵以朱滔反因出軍乃逃歸京師帝嘉
其來超拜之而留於客省
興元元年二月鎮州王武俊集三軍削偽號詔國子祭
酒兼御史大夫董晉中使王進傑自行在往鎮州宣命
授武俊檢校兵部尚書成德軍節度使三月加司空同
平章事兼幽州盧龍兩道節度使時朱滔連結回紇奚
契丹阻絶王命武俊既首唱歸順帝嘉之故擢拜宰相
并授幽州武俊遂悉師攻滔竟殱衂焉
五月庚寅詔贈故平盧軍淄青節度使司空平章事饒
陽郡王李正己為太尉自正己卒其子納即阻兵搆逆
故追贈不及焉至是歸順故有斯命
七月庚辰詔曰李懷光往因職任頗著幹能朕嗣位之
初首加拔擢託為心膂授以節旄頃歲河朔不寕令往
征討任兼將相恩極丘山及朱泚猖狂誘姦作亂擾動
京邑逼廹奉天懷光率領全軍奔赴國難兇逆逃遁宗
社再寧保安朕躬實有所頼委元帥河中府之權兼太
尉中書令之秩廣增其食賞及宗親人臣之盛莫與為
比豈朕於懷光不盡豈朕報懷光不崇京邑未收嫌釁
已構被朱泚潜使姦人說誘又受張佋(音韶)等惑亂之辭
曾不沉思遂生疑阻交通逆孽殘害忠良朕志在推誠
事皆掩覆禮遇轉厚委任轉深都不悛心凶惡日甚勑
書慰問將士懷光竝不令宣三軍咸欲收城懷光竝不
令出自云已共朱泚定約不能更事國家兼朱泚所遣
來人令見宣慰勑使公言廹脅無復君臣朕以𦕈身獲
承鴻業務全大計移幸山南倉皇之間備歴危險頼朔
方等軍將士保守忠義耻䧟惡名不謀同辭誓守臣節
懷光知將士之意不可改移徑往河中偷安朝夕據其
罪狀情實難原然以奉天解圍嘗著勲烈昨又遣男琟
(音惟)等謝罪懇請束身歸朝朕憫其改過之誠念其赴難
之效以功贖罪務在優容令給事中兼御史大夫孔巢
父齎先授懷光太子太保勑牒往河中宣諭三日内便
與懷光同赴上都所在保護不得邀截驚動違者按以
軍令仍許懷光將百人已下隨身防援如欲使令家口
同行亦聽懷光自便朕必能保全終始厚恩寵命待之
如初仍賜實封五百戸子孫承襲代代無絶信如皦日
朕不食言朔方軍素推忠義國家每有危難未嘗不立
大功子儀兩收京城皆是此軍之力昨又遠從河北來
赴奉天逆賊畏威望風奔遁眷言殊績朕豈暫忘其事
將士各竭忠謀叶心戮力横遭廹脅無路自申每一念
之痛心自咎比者君臣阻隔只為懷光一人今懷光自
請入朝猶捨其罪况諸將士竝是功臣各宜坦然更勿
憂慮所有官爵實封竝賜名定難功臣一切如故仍准
元勑超五資與改轉
九月詔曰朱滔受任薊門累著誠績委遇既重禄秩亦
崇臣節中虧自貽伊阻洎賊泚構逆僣竊上京弟兄之
親在法無赦朕以罪不相及情有可原待以如初之誠
廣其自新之路執迷不復固敗是求蹙喪而歸既困方
悟累獻欵疏深陳懇誠省之惻然良用憫歎雖將相嫉
惡之志固所難容以居上懷柔之情未忍拒絶且喜莫
大於改過德莫盛於好生宜委武俊抱眞開示大信深
加曉諭若誠心益固名跡先彰朕當掩釁錄誠與之昭
雪宣告衆庶咸使聞知
十月李希烈偽署滑州節度李澄以所部歸順加澄檢
校兵部尚書汴滑節度使次月封武威郡王賜實封五
百戸
是月詔朔方及諸軍在河中絳州朝邑將士等艱危以
來嘗濟國難去歲朕在奉天兇黨攻逼解圍赴急亦頼
此軍言念勲勞情均骨肉濟朕危厄感之豈忘頃以懷
光背恩自生猜阻熒惑將士汚脅忠良朕頻降詔書皆
被懷光隐匿朕之誠素竟未敷揚今時属嚴凝例頒衣
賜豈以懷光一人拒命遂令衆不霑恩朕於功臣義存
終始其朔方將士等今年春冬衣并賞錢宜令所司别
收佇待道路通流當時支遣如有歸順者續到續給其
大將先有實封竝准元勑配州給牒委馬燧渾瑊逐便
分付令其差人請受仍明宣諭令悉朕懷懷光擁逼朔
方及諸軍將士據河中同絳等州凡數萬衆度支奏懷
光下將士既同叛逆請除其冬衣不給帝謂之曰懷光
一人反叛朔方將士累代忠義何罪而不給故有此命
閏十月詔曰朕臨御萬方失於君道兵革不息于今五
年憫衆庶之勞悔征伐之事而李希烈蔑義棄德反道
虐人朕哀彼生靈䧟于塗炭苟存拯物不憚屈身故於
首春特布新令赦其殊死待以至誠使臣纔及於郊畿
巨猾已聞其僣竊酷烈滋甚吞噬無厭將相大臣咸懷
憤激繼陳章疏固請討除朕以所行天誅本去人害兵戈
既接玉石難分言念勲臣横遭脅制雖思改革厥路無
繇乃受汚終身啣冤沒代淪胥以逞誠足痛傷豈孽自
一夫而毒流萬姓為人父母能不愧懷宜令諸節度使
將欲進軍先加曉諭王師致討唯在元兇所有脅從一
切勿問如能去逆效順因事建功明設科條以示褒勸
貞元元年三月己未以光州固始縣令孫液為鄭州刺
史兼御史中丞始液因官䧟賊李希烈寇沒汴州廼廹
武牢盡為所制託液心腹授偏師鎮鄭州希烈敗退保
蔡州液以州來歸
四月詔朔方及諸軍應在河中將士頃赴奉天濟朕危
難皆是功臣懷光脅其妻孥脫身無路朕属者下詔招
諭官爵實封一切如舊雖獲於陣上亦無所傷皦然此
心無負忠義今馬燧渾瑊并諸軍勝捷相繼河中將校
歸降頗衆皆奉國捐家足以見軍士之心興言感歎宜
加優撫宜以馬燧渾瑊充招撫使棄逆歸順一切不問歸
順將士仍别建營屋優給任用各盡其才所在誘諭務
稱朕意
八月李懷光平詔曰國家多難二紀于兹朕嗣位七年
連兵五載追惟往事悔恨盈懷今二孽繼誅諸方甫定
哀彼淮右獨為匪人其帥不共其衆何罪諸道應與淮
西連接宜各守封境非被侵軼不須進討仍委所在長
吏明加招諭宣布朕懷李希烈若能歸降待之以不死
其餘將士官吏百姓等一切洗滌與之更新明示庶邦
自求多福無有遠邇咸使聞知
二年二月詔曰李希烈負恩作亂劫脅平人朕念生靈
無辜務欲息兵捨罪累行赦令皆許自新言必再三事
出誠素此朕含垢忍耻屈法為人之心天下所明知也
希烈又固執兇圖驅脅將士違我詔命犯我軍兵今月
三日遣偽署申隨唐鄧四州都知兵馬使杜文朝率馬
步五千人入襄州北界山南東道節度使樊澤勒兵馬
與戰大破其徒斬級擒生盪除略盡又於陣上生擒杜
文朝及大將馬坦然等此皆朕德不昭感教未敷行致
使平人脅從逆命其帥有罪其人何辜朕所以省表悼
心感事增歎猶冀改過尚可息兵明稱屈己之心式洽
好生之義其陣上生擒將士馬坦然等七百九十人宜
令樊澤給衣服糧食竝放却還并寫前後赦文勑命宣
示淮寧將士等有能向化者准赦令一切不問官爵如
初其傷痍未盡復者竝委醫療令其得所其陣上所殺
人宜差所繇官於側近埋瘞兼立碑記無使暴露欝吾
春和其杜文朝身領全軍事得繇已不能歸順力屈就
擒待到日當有處分
七月以許州鎮遏使李光暉為許州刺史薛翼為唐州
刺史光州鎮遏使夏侯沼為光州刺史隨州鎮遏使李
惠登為隨州刺史褒歸順也
十年七月昭義行軍司馬元誼據洺州以謀亂誼之弟
諒時為兵部員外郎素服待罪闕下帝令復職且遣諒
以書諭誼焉
十一年九月昭義軍節度使掌書記試秘書郎盧頊為
洺州别駕知州事賜緋魚袋賞有功也時元誼據洺州
頊白於節度王虔休請入城說下之頊見誼為陳利害
誼請隨頊歸朝故頊不次授官誼亦不赴京師
憲宗元和元年正月命高崇文討劉闢三月丙子山南
西道節度使嚴礪奏收梓州破賊千餘人丁丑制曰朕
聞皇祖玄元之誡曰兵者凶噐也不得已而用之恭惟
聖謨常所祗服故雖文告有所不至誠信有所未孚姑
務安人必能忍耻朕之此志亦可明徵近者德宗皇帝
舉柔服之規授宰衡之任宏我廟勝遂康巴庸故得南
詔入貢西夷寢患成績始究元臣喪亡劉闢乘此變故
坐邀符節朕以枉成命者雖乖於禮體從權便者所冀
於輯寧竟違卿士之謀遂允僥求之志朕之於闢恩亦
宏矣曾不知負牛羊之力飽則逾兇畜梟獍之心馴之
益悖誑惑士伍圍逼梓州誘䧟戎臣塞絶劔路師徒所
至燒掠無遺干紀之辜擢髮難數朕為人司牧育彼黎
元如闢之罪非朕敢赦是用叶羣帥之謀除百姓之害
永清妖孽底定一方伐罪吊人於是乎在其逆賊劉闢
在身官爵宜竝削除今王師鼓行尋濟天險梓潼城守
已解攻圍壓卵注熒坐看撲滅其西川將士如有乘此
聲勢翻然改圖梟斬兇魁以效臣節者必當特加爵秩
高位重賞朕無愛焉其餘將吏等但能去逆效順以所
領歸降者超秩三資授官以一身降者亦與改轉長行
官健歸順者竝與叙錄仍加賞給其西川管内刺史等
當其阻亂孰克靜戈雖章表未通而衷誠可見今能歸
欵亦仍舊職如或乘機立效因事建功竝特加酬賞務
極優厚夫皇王之道吊伐所加義在除殘情非樂戰故
脅從罔理必戒於徂征焚溺是哀俾興於徯怨禁暴止
亂其在兹乎况有迹䧟兇徒心非黨惡歸我無路遂至
淪胥言念斯流尤深軫惻所以明諭將帥罪止渠魁其
餘染汚一切不問布告遐邇宜悉朕懷
九月以西川降將文悅為戎州刺史仇良輔為簡州刺
史
二年十月潤州將張子良等既擒逆賊李錡制曰浙西
管内官吏及職掌人若被廹脅驅使者但情非同惡一
切不問
三年六月癸亥以邕管將黃少卿為歸順州刺史弟少
高少温竝授官少卿西原蠻酋也貞元中屢為邊寇至
是相率歸欵
四年鎮州王承宗拒命以護軍中尉吐突承璀將兵討
之詔曰自古哲王之有天下者懲其暴亂則法所宜加
察其情狀則罪有不及况故太尉兼中書令武俊忠扶
邦國節著艱難覧視册書想見風槩而承宗毁棄門戸
違悖君親遽肆姦兇自貽討伐欒盈干紀寧忘武子之
勲蕭延紹封無廢鄼侯之嗣矧忠而見節禮以議親宜
降深恩庶行中典載明樵採之禁兼茂歸降之制好生
之德俾浹人心止殺之源用孚朕志其王士平士則竝
宜各守舊官其武俊實封仍特賜士則承襲鎮州大將
昔著茂勲言念其勞每念增歎其有食實封者竝宜依
舊不須停給如領兵軍將以所領歸降者超二資與官
賜實封二百戸仍賞錢一萬貫文其武俊士員松楸墳墓行
營諸軍竝不得輙有毁伐除暴勝殘事非獲已布德施惠仁
豈遠乎用彰吊伐之師式示皇王之道宣布内外宜悉衷懷
十一月丁未詔鎮冀管内諸州百姓等莫匪王人皆同
赤子盖戀生業逐廹兇威暴賦急征既嗟於無告冐鋒
觸刅又慮其俱焚言念于兹良深憫惻其應討伐鎮州
諸軍所到之處宜先存撫百姓使安其業勿令虜掠傷
害以副朕心
八年八月丁未鎮州賊帥張伯靖降于荆南九月辛亥
以伯靖為右衛翊府中郎同正員兼歸州司馬仍委荆
南節度使軍前驅使
九年十月甲子制曰朕嗣膺寳位于兹十年每推至誠
以御方夏庶以仁化臻於太和宵衣旰食意属於此今
淮西一道未達朝經擅自繼襲肆行寇掠將士等廹於
受制非是本心思去三面之羅庶遵兩階之義宜以山
南東道節度使嚴綬兼充申光蔡等州招撫使仍與薛
道衡將帥等即同糾率共申曉諭其淮西將士官吏等
如有歸國者即量其高下便授職任仍具聞奏即超官
爵縱舊有罪犯一切無問吳元濟如束身歸朝亦當棄
瑕錄用其百姓有歸投者仰便給糧食仍與田宅務加
存恤使其安堵事平之後淮西將士宜共賜錢二百萬
貫百姓給復三年詔書所不該者嚴綬量其所宜條流
奏聞庶盡綏懷之義以申生育之恩若尚執迷不能遷
善至於問罪自有常刑宣以誠懷使其知悉乙丑命内
常侍知省事崔潭峻都監申光蔡等州招撫使及山南
東道節度兵馬使仍與嚴綬及諸道計會逐便宣撫
十二年二月庚申勑淮西賊中百姓窮困相率歸順其
數甚多言念生人載懷哀憫必資綏撫使獲安存於許
汝行營側近置行郾城委韓弘計議揀稳便處置又於
唐州側近置行吳房縣仍令本界節度觀察使擇幹了
官知縣事兼量置兵馬防護使免憂危(時行營諸軍兵招得淮西百姓)
(五千餘戸賊以西南受攻者三年貯藏内竭併食共衣戰卒之外多無粒食水竭其魚鼈菱芡陸盡其走獸畜)
(産以及草木又苦賊令苛虐相帥而出賊亦慮索其食不復禁之)
三月己巳以太子僕楊元卿為蔡州刺史兼御史中丞
本州團練鎮遏使詔曰淮蔡近郊久隔皇化本殱兇虐
在拯生靈况今賊黨㩦離相繼效順思俾阽危之俗盡
霑牧飬之恩勞倈招綏今之所切其新除蔡州刺史楊
元卿宜令與李愬商量計會且於唐州東界選擇要便
權置行蔡州如百姓官徤有歸順者便准勑優恤存撫
令知國恩必使全活
四月乙亥詔曰刑賞大信國令必行義勇深誠旌答斯
在西文城栅歸降都將吳季琳堅拒逆之計結勤王之
心翻然令圖竟效前欵高秩厚賜宜醻爾勞可試秘書
監兼御史中丞封濮陽郡王賜實封二百戸賞錢萬貫
仍令李愬署以重職以奬忠臣
五月辛未詔曰見機效節誠固於危途秉義懷忠福生
於死地挈其全邑誓彼萬心事且超於等倫賞豈限於
班次郾城降將殿中監鄧懷金自王師壓境詔命先施
識祝網之深恩感投身之有地縲俘以列介士無譁披
於凶墟造我營部聆之者響振慕之者風趨銷遏亂源
導迎善氣固可勒功王府播美天衢拜爵當時傳封後
裔可檢校太子賓客兼御史大夫封新平郡王并賜實
封二百戸賞錢一萬貫又委李光顔署以重職仍加銀
青光禄大夫
十三年正月一日赦書鎮州王承宗若能束身赴闕捨
而不問仍加官爵三月制曰王承宗先祖武俊有勞王家
雖再加之師每從人欲而十代之宥常切朕懷近以三
朝稱慶八表流澤廣此鴻霈開其自新而承宗果能翻
然改圖披露衷懇遠遣二子進陳章表緘圖印以上聞
獻德棣之名部發囷奉粟并竈貢鹽諒申效順之心足
見納忠之志抑而不撫何以示懷其王承宗所有瑕釁
特宜洗雪依前銀青光禄大夫檢校吏部尚書餘如故
其管内四州百姓委承宗厚加安慰先是命尚書右丞
崔從使鎮州賜之璽書期以自新承宗素服俟罪奉表
陳白帝益矜之遂復爵命以華州刺史鄭權檢校工部
尚書兼德州刺史充横海軍節度德棣滄景觀察使
四月甲寅魏博遣使將押送承宗男知感知信及其將
石汎等至臺門請罪中使宣旨令於客省安置俄有詔
移館於禮賓院魏博監軍遣使獻王承宗德棣二州圖
印兼請入管内租稅七月詔復承宗實封二百戸
十二月戊寅魏博及義成軍送到擒獲逆賊李師道下
都知兵馬使夏侯澄兵馬使宋澄等四十七人竝從釋
放仍却逓送魏博義成軍營委收管驅使如緣父母猶
在賊中或羸老病疾情切歸還者仍加賜優賞放去務
於全貸何所疑留及澄等至行營賊覘知之潜相傳告
繇是叛徒皆感朝恩繼有降者
十四年正月淄青偽署海州沭陽縣令兼鎮遏兵馬使
梁洞以縣降於楚州刺史李聰詔授洞檢校殿中少監
兼侍御史知沭陽縣事賜實封一百戸賞錢五千貫并
令淮南節度使李夷簡授之重職其縣權隸楚州加聰
兼御史大夫
穆宗以元和十五年正月即位十一月癸卯制曰朕聞
帝王丕宅四海子育羣生如天無不覆如日無不炤其發
號施令也如雨故能上符天道下感人心朕自嗣守寳
圖將欲恢宏王略嘗懼化有所未至恩有所不周乃睠
冀方初喪戎帥念乎三軍之士洎於四州之人或懷忠
積誠而思用莫展或灾荒兵役而望恤何階今則昌運
一開誠節咸著王承元首陳章疏願赴闕庭永念父兄
之忠克固君臣之義已加殊奬别委重藩又念成德軍
將士等叶謀嚮義丹欵載申咸欲效其噐能各宜列於
爵秩大將史重歸牛元翼等已竝超授寵榮今復都加
厚賜普示深恩兼以四州貧下百姓當敷賑贍之惠俾
識含育之恩宜令諫議大夫鄭覃往鎮州宣慰親諭朕
意仍共賜賞錢一百萬貫以内軍及戸部見在疋段支
送充賞給將士兼貸四州貧下差科州縣之中或有殘
破頗甚者委田弘正量便宜優䘏務令存濟朕又以王
澤所洽天網方恢宥過釋冤與人休泰其管内繫禁囚
徒罪無輕重竝宜赦免其大將等雖已頒賜官爵或慮
有遺并判官等且委弘正具名銜聞奏如或父母在者
别具上聞當加優恤當道從前已來官吏將校等或忠
義可嘉而刑戮濫及如有此色亦條錄奏聞當加追贈
如子孫見在者厚加優䘏仍具聞奏四州之内有高年
惸獨或承平遺老咸覩皇風或孤獨廢疾不能自存者
差官就問量給粟帛四州之内有奉職清勤惠及百姓
者具事跡聞奏當量加進改如有隱居山谷退在丘園
行義素高名節可尚或才兼文武卓然可奬者具名薦
聞朕以武俊之勲勞光于彛鼎士貞之恭恪繼被節旄
承宗感恩亦克立效永言十代之宥俾賜一門之榮承
宗兄弟竝已授官爵如或未盡霑及亦當具名聞奏其
承宗葬事亦差官勾當禮物之間務令周厚嗚呼錄其
遺忠延乎後嗣旌其衆善被于一方國有羡財不吝於
䘏隐朝有好爵無愛於功賞庶使八表大同五兵永戢
宣示中外宜體朕懷
長慶元年八月鎮州監軍使宋惟澄奏七月二十八日
夜節度使田弘正為亂兵所殺并參佐及家属元從將
吏合三百餘人共推都將王庭湊知兵馬事下詔曰朕
嘗讀玄元書至於佳兵者是樂殺人因念子孫名之建
於霸非不三十年不能為成人豈忍以一朝之忿驅而
殺之然而田弘正首以六州之衆歸於朝廷開先帝之
雄圖變河朔之舊俗除去苛暴昭宣惠和愛人如身飬
士如子拊循教訓必忠孝為先是以魏之師徒一年而
知恩二年而知禮三年而相與譲於道矣故南征淮蔡
東伐青齊北定趙地元勲茂績皆自魏師肆我憲宗付
之心膂入則輔弼出則藩垣推誠不疑近實無比顧朕
小子獲受丕圖嗣守不遑何暇恢復而承元請覲冀郡
擇才苟非勲賢不敢輕授是用咨我元老囂於是邦而
又寵諸將以懋官加三軍以厚賜復其租入惠彼蒸黎
於此一方之人可謂無有不至而梟音未革狼顧猶存
忍害忠良恣為殘賊臨軒震悼撫几驚嗟天胡不仁一
至於此朕下為君父上奉祖宗毁舟檝於鯨鯢㗖股肱
於蛇豕尚欲因循忍耻苟免偷安非唯傷心於田氏之
子孫亦將何顔謁先帝之陵廟人神共憤卿士叶謀咸
願誅夷用申冤痛便合興師進討以翦姦兇尚念一軍
之中豈得無義勇倉卒變動必非衆謀苟得其魁餘復
何罪宜令魏博横海昭義河東義武軍等各出全軍以
臨界首仍各飛書檄具諭朝旨如王庭湊能執首謀為
亂扇動三軍者送至隣道或就州處置然後束身歸朝
必當超奬授三品正員官并與實封五百戸其餘三軍
將士一切不問并大將等或有能相勸諭翻然改圖者
各隨事跡當加寵擢如王庭湊執迷不寤諸道宜便進
軍以時翦滅苟不得已至於用師其有效忠則宜懸賞
如有梟斬兇渠者先是六品以下官宜與三品正員官
先是五品節級昇進仍與實封三百戸庄宅各一區錢
二萬貫以一州歸順者便與當州刺史仍賜實封三百
戸如先是本州刺史以一州歸順者超上資與官仍與
實封二百戸一縣歸順者超兩資與官實封二百戸如
有能率所管兵馬并以城鎮來降者竝超三資與官賜
爵實封一百戸賜錢一萬貫以身降者亦凖前例處分
其有城鎮將士百姓等守節拒賊身死王事各委長吏
優給其家仍具事跡聞奏當加褒贈其有潜謀誅斬渠
魁被其屠戮者宜便加追贈并賜錢帛仍與一子官諸
軍所至不得妄加殺戮焚燒廬舍掠奪資産并有拘執
以為俘馘其管内州縣有自置義營堡柵王師所至能
相率來歸各加酬勞時當秋候務切農功邊界之人懼
廢耕織應緣軍務所須不得干擾百姓如要車牛夫役
工匠之類竝宜和顧情願仍優給賞錢賊平之後應立
功將士竝與超資改官節級賜物其長行官徤歸降者
亦當優賜褒賞幽陵變擾誠謂亂常以其旁害賓寮毒
加台鉉較其輕重示以招攜尚開迷復之門用廣自新
之路如聞賊中文牒妄作異端皆指朝廷徵兵欲戍邊
塞此皆狂詐扇動人心况今邊上甲兵足以備禦欲令
知悉故重宣明仍委所在節將以此告諭昔堯舜之俗
比屋可封虞芮之人讓畔可感仁義則水火可蹈忠信
則蠻貊可行繇是言之亦在化之而已逮我長理何其
遠哉豈朕之滿假荒寧自聖而不可教也將朝之魁梧
骨鯁自持而莫我念耶二者之來皆朕不敏内省終夕
其心浩然於虖封域之中干戈作矣廊廟罇爼無忘敉
寧布告朕懷以須良畫
文宗初即位以故横海節度李全略子同捷為兖海節
度同捷託以三軍乞留拒命太和元年八月庚子詔曰
王者之御天下也推其至誠格以大順臣子之奉君父
也效以奔走竭其忠貞故能上下交感家邦用寧其有
專上周旋干紀悖戾怠棄彛典矯誣當時固人神之所
不容古今未能制者也朕以菲德祗荷鴻業將躋俗于
至厚之域致人於無過之地永用勞慮惻然疚懷李同
捷幸席舊勲不思纉緒斬焉未幾私行墨縗毒殺忠良
擾惑部校稽之國憲難逭常刑朕以頃在先朝已稽中
旨實遵成命來議改圖庶乎舞階以服有苖因壘而降
崇國使臣旁午優詔指明而又越留務之權授之戎帥
拔負海之地置之中華推恩含垢斯亦至矣而同捷益
懷迷執閉境搜兵大詬鄰封拒捍中使遐邇憤怒中外
驚嗟叛命既彰大義當絶事非獲已良用憮然其李同
捷在身官爵竝削奪朕以滄溟之地兇魁竊據今若怒
兹小醜遽至大刑慮金革一揮玉石同碎弔人之義深
置未安宜令四面節度使各蓄兵鋒共固疆守絶其窺
伺之路撫其離叛之人嚴戈矛之備以待其窮據山川
之要以張我武如叛徒驚擾潜有侵軼當隨機禦遏以
自保完勿使凌犯為虞隄防或弛其滄景將士如有能
奮揚忠義執戮渠魁者先是六品已下官者便授三品
正員官其先是五品已下官者節級超奬仍賜庄宅各
一區錢二萬貫文竝列加寵任如能率所管兵馬以州
郡來降者超三資與官便授岳牧賜錢一萬貫以城鎮
來降者超兩資與官仍賜錢五千貫以一身降者亦與
改轉仍賜錢帛其同捷如能知義悔過束身歸朝竝與
洗雪仍加寵奬若不能悛悟自取誅夷罪止一身其餘
脅汚一切不問於戲佳兵者聖祖之所誡文德者前哲
之所崇肆予寡昧敢忘丕訓然以齊庶方者號令立人
紀者君臣斯制苟渝大倫安設是用絶其奔軼誡以申
嚴佇無戰於文告庶有瘳於迷復特此來遠諒非初心
布告内外咸使知悉
二年三月己夘徐州節度使王智興奏於棣州界破賊
五百餘人燒却棣州三面城門庚辰勑曰如聞招討棣
州計日降下賊收百姓多在城中時方春農必多餒廹
歸降之後宜委智興據戸口人數節級賑賜俾各安生
業便以度支供軍斛㪷數内充如失家業者仍以空閒
屋居田地逐便安存
九月辛丑授棣州降將劉志清為正議大夫檢校太子
詹事兼侍御史龐再忠為朝散大夫檢校少府監殿中
侍御史滄州塩山縣主簿知州事張叔連為福王友
八年二月庚寅詔邕府招討使董昌齡自邕州累平溪
洞兵威所向首惡皆擒言念蒼生無非赤子况在荒徼
尤當撫循其溪洞如有未歸附者向後非因侵擾更不
用進討仍加存撫各使懷安所獲溪洞百姓竝分配附
近州縣令自營生不得沒為奴婢將充賞賜
開成二年三月壬申詔唐州劫掠縣官捷桂管聚集妖
人或始於討窮或迷於誘導嘯集未散伏藏山林者委
本處長吏遣人宣諭恩旨竝放令歸鄉貫田里俾安家
業勿更根尋
武宗會昌三年八月昭義軍劉積叛命令河朔三鎮討
積命徐許滑孟魏鎮幽并八鎮之師四面進攻制曰成
德軍節度使王元逹魏博軍節度使何孔敬或姻連王
室或任重藩維懇陳一至之誠願揚九伐之命吳漢任
職受詔而初無變顔卜式朴忠未戰而義形於色况成
德軍嘗以梟騎横陣首破朱滔士氣方酣再廻魯陽之
日鼔音未息三周不注之山魏博軍亦以大旆涉河竟
殱師道建十二州之旗鼓以列降人削六十年之厲階
盡歸皇化士博餘勇軍有雄心必能禀鄼侯之指縱成
葛亮之討伐咨爾二帥朕所注懷元逹守本官充北面
招討澤潞使孔敬守本官充東面招討澤潞使潞州曩
者列祖在藩先天啓聖符瑞昭晰績事煥于後亭鑾輅
巡遊金石列于代邸實謂可封之俗久為仁壽之鄉艱
難已來頗著誠節必非同惡咸許自新其昭義軍舊將
士及百姓等如保初心竝赦而不問其大將等如能捨
逆效順以州郡兵衆降者必加封當如能擒逆賊劉積
者别授土地以報勲庸其諸道進軍不得燒毁廬舍發
掘丘墓仍委劉沔王茂元同力攻討朕以羣臣執義固
爭謀非獲已告布中外明體予懷
宣宗大中三年正月涇原節度使康季榮奏吐蕃宰相
俞𢡟勲以秦原安樂三州歸闕七月三州七關軍人百
姓皆河隴遺黎數千人見於闕下帝御延喜門撫慰令
其解辮賜之冠帶共賜絹五十萬疋
懿宗咸通四年七月詔徐州銀刀官徤其中先有逃竄
者累降勅旨不令捕逐其今年四月十八日草賊頭首
已扺極法其餘徒黨各自奔逃所在更勿捕逐
僖宗光啓元年閏三月詔諭秦宗權近鎮制曰我國家天
歷自歸君臨無外十七聖滂流玄澤積潤山靈三百年
保定鴻基方延運祚其間數纏灾運祻起兇狂纔聞竊命
之稱已觸震雷之怒或腹心生變或骨肉相圖近事可
明靈誅不漏蓋人祇之共憤乃宗社之儲休亦頼中外重臣
佐佑薄德大耻既雪小康可期須申誥諭之勤用致綏
懷之旨而宗權藩垣攸属倚仗特深章表繼來至誠
可驗而兵戈未戢物論猶疑是生交搆之端益惑親隣
之聽况位崇將相爵極侯王圖功則國禍可平快志而
家冤已雪勸忠貞於部伍莫若率先鍳成敗於古今當
思釋禍猶冐属厭之誡適搖怙亂之機且患難雖繁封
疆有制各圖侵軼自掇悔尤高潯之下澤州將攻偽帥
周岌之窺臨汝本利危邦翻為致寇之資蓋昧啓讐之
釁得土為他人所有得貨財亦他人所資勢敵則相
傾力均則相忌害莫深於歸怨利莫厚於圖安况井邑
皆空耕桑盡廢歎瘡痍而未復軫哀痛而難忘且雒邑通
都非列蕃之所併河陽要地亦諸夏之必爭若不制自
本朝豈可公然竊據節旄寵授須俟王人賦稅均輸合
資國用至于封疆隣接續可商議指揮但當還舊尤藉
近鎮繼聞蒲陜已受攻圍河外既事於枝梧關中自防
於漕轉廽車或阻奉國逾虧今者先在息兵各令守境
爵位幸非愛惜君臣足保初終尚或執迷方知誤計若
法制不行於一處即征伐須徇于衆情人亦有言理難
為黨雖萬方之罪當責朕躬而九廟之威更憑天力縱
以黃巢頃盗宫闕曾會師徒既戮元兇須遵後命所以
寢興念慮詔示殷勤猶期遠保宿心不欲便乘衆怒山
河著誓當明指日之心聖哲好生必用舞干之德佇披
深欵勉蹈良圖
昭宗以文德元年三月即位十二月蔡州牙將申叢執
秦宗權撾折其足乞降詔中使宣諭便以叢權知留後
比中使至别將郭璠殺申叢簒宗權縶送汴州
大順元年六月太原節度使李克用大將權知邢雒兵
馬留後安建上表請以三州歸順遣中使往勞之
乾寧三年八月邠州王行瑜將蓋寓李存信閻鐸判官
王讓李襲吉等竝降詔加賜賚
哀帝天祐三年十二月兩浙奏淮南楊行密偽署宣州
都團練觀察處置等使檢校司徒前守舒州刺史王茂
章云今年正月八日部領首下馬步遥投當道其人是
淮南第一都將憤以本道兇邪來慕大朝明盛覩兹忠
孝合具奏聞者敕曰王茂章能分逆順捨彼狂迷弃楊
渥之亂邦不同姦險投錢鏐之巨鎮思託賢良既明向
國之心頗見立身之道元戎所薦義節昭然須行激勸
之規用示奬酬之寵宜授金紫光禄大夫檢校太保兼
御史大夫
册府元龜卷一百六十五
