册府元龜卷九百五十九宋王欽若等撰
外臣部
土風
夫五方之民言語不通衣服殊制至於居處飲食固亦
異宜寒燠氣候諒非一貫是故先王設象胥之官以掌
其鞮譯命輶軒之使分采於方言聲教之所暨羈縻而
弗絶若乃藁街之攸舍秘閣之所記參考乎殊俗增廣
乎異聞稽之載籍灼然惟叙詮次其說以著於篇將使
彊戎索者軌制可徵納職貢者名物斯辨庶以參司籍
之記備有司之傳云
東夷夫餘國其民土著有宫室倉庫牢獄多山陵廣澤
於東夷之域最平敞土地宜五穀不生五果其人麤大
性強勇謹厚不寇鈔食飲皆用俎豆會同拜爵洗爵揖
讓升降以殷正月祭天國中大會連日飲食歌舞名曰
迎鼓於是時斷刑獄解囚徒在國衣尚白白布大袂袍
袴履革鞜出國則尚繒繡錦罽大人加狐狸狖白黑貂
之裘以金銀飾帽譯人傳辭皆跪手據地竊語用刑嚴
急殺人者死没其家人為奴婢竊盜一責十二男女淫
婦人妬皆殺之尤憎妬已殺尸之國南山上至腐爛女
家欲得輸牛馬乃與之兄死妻嫂與匃奴同俗其國善
養牲出名馬赤玉貂狖美珠珠大者如酸棗以弓矢刀
矛為兵家家自有鎧仗國之耆老自說古之亡人作城
栅皆員有似牢獄行道晝夜無老幼皆歌通日聲不絶
有軍事亦祭天殺牛觀蹄以占吉凶蹄解者為凶合者
為吉有敵諸加(加官號也)自戰下戸俱擔糧飲食之其死夏
月皆用冰殺人徇葬多者百餘厚葬有棺無槨其俗停
喪五月以久為榮其祭亡者有生有熟喪主不欲速而
他人強之嘗諍引以此為節其居喪男女皆純白婦人
著布面衣去環佩大體與中國皆倣彿也水旱不調五
穀不熟輒歸咎於王或言其王葬用玉匣漢朝常豫
以玉匣付玄莵郡王死則迎取以葬公孫淵伏誅玄莵
庫猶有玉匣一具今夫餘庫(今魏時也)有玉璧珪瓉數代之
物傳世以為寶耆老言先代之所賜也其國殷富自先
世以來未嘗破壞也其印文言濊王之印國有故城名
濊城盖本濊貊之地而夫餘王其中自謂亡人抑有似
也
肅慎國夏則巢居冬則穴處父子世為君長無文墨以
言語為約有馬不乘但以為財産而已無牛羊多畜猪
食其肉衣其皮績毛以為布有樹名雒常若中國有聖
帝代立則其木生皮可衣無井竈作瓦鬲受四五升以
食坐則箕踞以足挾肉而啖之得凍肉坐其上令煖土
無鹽鐵燒木作灰灌取汁而食之俗皆編髮以布作襜
徑尺餘以蔽前後將嫁娶男以毛羽插女頭女和則持
歸然後致禮聘之婦貞而女淫貴壯而賤老死者其日
即葬之於野交木作小槨殺猪積其上以為死者之糧
性凶悍以無憂哀相尚父母死男子不哭泣哭者謂之
不壯相盜竊無多少皆殺之故雖野處而不相犯
挹婁古肅慎之國(在夫餘東北千餘里)土地多山險人形似夫餘
而言語各異有五穀麻布出赤玉好貂無君長其邑落
各有大人處於山林之間土氣極寒常為穴居以深為
貴大家至接九梯好養豬食其肉衣其皮冬以豕膏塗
身厚數分以禦風寒夏則裸袒以尺布蔽其前後其人
臭穢不潔作厠於中圜之而居自漢興以後臣屬夫餘
種衆雖少而多勇力處山險又善射發能入人目弓長
四尺力如弩矢用楛長一尺八寸青石為鏃鏃能施毒
中人即死便乘船好寇盜鄰國畏患而卒不能服東夷
夫餘飲食類此皆用俎豆惟挹婁獨無法俗最無綱紀
高句驪(漢玄莵郡也在遼東之東)地方二千里多大山深谷人隨而
為居少田業力作不足以自資故其俗節於飲食而好
修宫室東夷相傳以為夫餘别種故言語法則多同其
俗淫皆潔淨自喜暮夜輒男女羣聚為倡樂好祠鬼神
社稷零星以十月祭天大會名曰東明其國東有大穴
號襚神穴亦以十月迎而祭之其公會衣服皆錦綉金
銀以自飾大加主簿皆著幘如冠幘而無後其小加著
折風形如弁無牢獄有罪諸加評議便殺之没入妻子
為奴婢其婚姻皆就女家生子長大然後將婦歸家其
俗男女已嫁娶便稍營送終之具金銀財幣盡於厚
葬積石為封列種松栢其人性凶急有氣力習戰鬭好
寇鈔沃沮東濊皆屬焉每春秋較獵王親臨之人稅布
五疋穀五石遊人則三年一稅十人共細布一疋租戸
一石次七斗下五斗反逆者縳之於柱爇而斬之籍没
其家盜則償十倍用刑既峻罕有犯者樂有五絃琴筝
蓽篥横吹簫鼓之屬吹蘆以和曲每年初聚戲於浿水
之上王乘腰轝列羽儀以觀之事畢王以衣服入水分
左右為二部以水石相濺擲諠呼馳逐再三而止俗以
趨走為敬拜則曳一脚立多反拱行必搖手性多詭伏
父子同川而浴共室而寢婦人淫奔俗多遊女有婚嫁
者取男女相悅然後為之男家送猪酒而已無財聘之
禮或有受財者人共恥之死者殯於屋内經三年擇吉
日而葬居父母及夫之喪服皆三年兄弟三月初終哭
泣葬則鼓舞作樂以送之埋訖悉取死者生時服翫車
馬置於墓側會葬者争取而去敬鬼神多淫祠盜者倍
徵贓若貧下不能僃及負公私債者皆聽評其子女為
奴婢以償之丈夫衣同袖衫大口袴白韋帶黃革履其
冠曰骨蘇多以紫羅為之雜以金銀為飾其有官品者
又插二鳥羽於其頭上以顯異之婦人服裙襦袖皆為
襈書籍有五經三史三國志晉春秋兵器有甲弩弓箭
鞍稍矛鋋句驪(一名絔耳一名小水貊在遼東郡西安平縣北)出好弓所謂貊
弓也
東沃沮國在高句驪盖馬大山之東土肥美背山向海
宜五穀善田種有邑落長帥人性質直彊勇少牛馬便
持矛步戰言語飲食居處衣服禮節有似句驪其嫁娶
之法女年十歲已相設許婿家迎之長養以為婦至成
人便還女家女家責錢錢畢乃復還婿家其葬作大木
槨長十餘丈開一頭作戸新死者皆假埋之方使覆形
皮肉盡乃取骨置槨中舉家皆共一槨刻木如生形隨
死者為數又有瓦䥶置米其中編縣之於槨戸邊
北沃沮其俗皆與南同(北沃沮一名置溝婁)
濊國本朝鮮地箕子教以禮義田蠶又制八條之國其
人終不相盜無門戸之閉婦人貞信飲食以籩豆自謂
與句驪同種言語法俗大抵相類其人性愿慤少嗜欲
不請匄男女皆衣曲領其俗重山川山川各有部分界
不得妄相干涉同姓不婚多所忌諱疾病死亡輒捐棄
舊宅更造新居知種麻養蠶作絲緜布曉候星宿豫知
年歲豐約常用十月祭天晝夜飲酒歌舞名之為舞天
又祠虎以為神邑落有相侵犯者輒相罰責生口牛馬
名之為責禍殺人者償死少寇盜能步戰作矛長二丈
或數人共持之樂浪擅弓出其地又多文豹有果下馬
(高三尺乘之可於果樹下行)海出班魚使來皆獻之
馬韓國韓種有三一曰馬韓二曰辰韓三曰弁韓馬韓
北與樂浪南與倭接東西以海為限人知田蠶作綿布
出大栗如梨有長尾雞尾長五尺邑落雜居亦無城郭
作土室形如冢開戸在上不知拜跪無長幼男女之别
不貴金寳錦罽不知騎乘牛馬雅重瓔珠以綴衣為飾
及縣頸垂耳大率皆魁頭露紒(魁頭猶科頭也謂以髮縈繞成科結也紒音計)
布袍草履其人壯勇少年有築室作力者輒以繩貫脊
皮縋以大木嚾呼為健常以五月田竟祭鬼神晝夜酒
會羣聚歌舞舞輒數十人相隨蹋地為節十月農功畢
亦復如之諸國邑各以一人主祭天神號為天君又立
蘇塗(諸國各有别邑為蘇塗諸亡逃至其中皆不還之蘇塗之義有似浮屠)建大木以縣
鈴鼓事鬼神其南界近倭亦有文身者又其俗好衣幘
下戸詣郡朝謁皆假衣幘自服印綬衣幘千有餘人
辰韓在馬韓之東言語有類秦人繇是或謂之秦韓其
土地肥美宜種五穀及稻曉蠶桑作縑布乘駕牛馬嫁
娶禮俗男女有别以大鳥羽送死其意欲使死者飛揚
其國作屋横累之木為之有似牢獄也國出鐵韓濊倭
皆從取之諸市買皆用鐵如中國用錢又以供給二郡
俗喜歌舞飲酒有瑟其形似筑彈之亦有音曲生兒便
以石壓其頭欲令其𥚹今辰韓人皆𥚹頭男女近倭亦
文身便步戰兵仗與馬韓同其俗行者相逢皆住讓路
弁辰國與辰韓雜居亦有城郭衣服居處與辰韓同言
語法俗亦相似祠祭鬼神有異施竈皆在戸西其瀆盧
國與倭國接界十二國亦有王其人形皆長大美髮亦
作廣幅細布衣服㓗清而刑法嚴峻其國近倭故頗有文
身者
州胡國在馬韓之西海島上其人短小髠頭衣韋衣有
上無下好養牛豕乘船往來貨市韓中
倭國(在韓東南大海中依山島為居)男子無大小皆黥面文身自古以
來其使詣中國皆自稱大夫夏后少康之子封於會稽
斷髮文身以避蛟龍之害今倭水人好沈没捕魚蛤文
身亦以厭大魚水禽後稍以為飾諸國文身各異或左
或右或大或小尊卑有差計其道里當在會稽東冶之
東其風俗不淫男女皆露紒以木緜招頭其衣横幅但
結束相連略而無縫婦女被髮屈紒作衣如單被穿其
中央貫頭衣之種禾稻紵麻蠶桑紡績出細紵縑緜其
地無牛羊馬虎豹鵲兵用矛楯木弓弓形短下長上竹
箭或鐵鏃或骨鏃所有無與儋耳朱崖同地温煖冬夏
食生菜皆徒跣有屋室父母兄弟卧息異處以朱丹塗
其身體如中國用粉也食飲用籩豆手取以食不用匙
筯其死有棺無槨封土作冡始死停喪十餘日當時不
食肉喪主哭泣他人就歌舞飲酒已葬舉家詣水中澡
浴以如練沐其行來渡海詣中國常使一人不梳頭不
去蟣&KR3715;衣服垢汙不食肉不近婦人如喪人民名之為
持衰若行者吉善共顧其生口財物若有疾病遭暴害
便欲殺之謂之持衰不謹出眞珠青玉其山有丹其木
有柟梓豫章櫟樗投㩖烏號楓香其竹篠簳桃支有薑
橘椒蘘荷不知以為滋味有獮猴黑雉其俗舉事行來
有所云為輒灼骨而卜以占吉凶先告所卜其辭如今
龜法視火圻占兆其會同坐起父子男女無别人性嗜
酒其俗不知正歲四節但計春耕秋收為年紀見大人
所敬但搏手以當跪拜其人壽考或百年或八九十年
國多女大人皆四五婦下戸或二三婦婦人不淫不妬
忌不盜竊少争訟其犯法輕者没其妻子重者滅其門
戸及宗族尊卑各有差序足相臣服收租賦有邸閣國
國有市交易有無使大倭監之
夷洲(在臨海南南去郡二千里)地無霜雪草木不死四面是山谿人
皆髠髮穿耳女人不穿耳土地饒沃既生五穀又多魚
肉有大尾短如麕尾狀舅姑子婦卧息共一大牀略不
相避地有銅鐵惟用鹿格為矛以戰鬭摩礪青石以作
弓矢取生魚肉雜貯大瓦器中以鹽鹵之歴月餘日乃
啖食之以為上餚
文身國(在倭國東北七千餘里)人體有文如獸其額上有三文文
大直者貴文小曲者賤土俗歡樂物豐而賤行客不賷
糧有屋宇無城郭其王所居飾以金銀珍麗繞屋為壍
廣一丈實以水銀雨則流於水銀之上市用珍寶犯輕
罪者則鞭杖犯死罪則置猛獸食之有枉則猛獸避而
不食經宿則赦之
大漢國(在文身國東五千餘里)無兵戈不攻戰風俗並與文身國
同而言語異
扶桑國(在大漢國東二萬餘里地在中國之東)其土多扶桑木故以為名
扶桑葉似桐而初生如笋國人食之實如梨而赤績其
皮為布以為衣亦以為緜作板屋無城郭有文字以扶
桑皮為紙無兵甲不攻戰其國法有南北獄若犯輕者
入南獄重罪者入北獄有赦則赦南獄不赦北獄在北
獄者男女相配生男八歲為奴生女九歲為婢犯罪之
身至死不出貴人有罪國乃大會坐罪人於坑對之宴
飲分訣若死别焉以灰繞之其一重則一身屏退二重
則及子孫三重者則及七世名國王為乙祁貴人第一
者為大對盧第二者為小對盧第三者為納咄沙國王
行有鼓角導從其衣色隨年改易甲乙年青丙丁年赤
戊巳年黃庚辛年白壬癸年黑有牛角甚長以角載物至
勝二十斛有牛車馬車鹿車國人養鹿如中國畜牛以
乳為酪有桑梨經年不壞多蒲桃其地無鐵有銅不貴
金銀市無租估其婚姻婿往女家門外作屋晨夕灑掃
經年而女不悅即驅之相悅乃成婚姻禮大抵與中國
同親喪七日不食祖父母喪五日不食兄弟伯叔姑姊
三日不食設靈為神像朝夕拜奠不制縗絰嗣王立三
年不視國事
百濟國(在帶方故地南與倭接)其衣服與高麗略同婦人不加粉
黛加辮髮垂後出嫁則分為兩道盤於頭上俗尚騎射
讀書史能吏事亦知醫藥蓍龜占相之術以兩手據地
為敬有僧尼多寺塔而無道士有鼓角箜篌筝竽箎笛
之樂投壺圍棋樗蒲握槊弄珠之戲行宋元嘉歴以建
寅月為歲首賦稅以布絹麻絲及米等量歲豐儉差等
輸之其刑法反叛退軍及殺人者斬盜者流其贓兩倍
徵之婦人犯姦者没入夫家為婢婚娶之禮略同於華
父母及夫死者三年治服餘親則葬訖除之有五穀牛
猪雞多不火食厥田下濕人皆山居有巨栗每以四仲
之月王祭天及五帝之神立其始祖仇台廟於國城歲
四祠之(仇台為遼東太守公孫度之婿)
新羅國(在高麗東南漢樂浪郡之地)其人雜有華夏其文字甲兵同
於中國選人壯徤者悉入軍烽戍邏俱有屯營部伍風
俗政刑衣服略與高麗百濟同每正月旦相賀王設宴
會班賚羣官其日拜日月神至八月十五日設樂令官
吏射賞以馬布其有大事則聚羣官詳議而定之服色
尚素婦人辮髮繞頭以雜綵及珠為飾髮甚長美婚嫁
之禮惟酒食而已輕重隨貧富新婚之夕女先拜舅姑
次即拜夫死有棺歛葬起墳陵王及父母妻子喪持服
一年田甚良沃水陸兼種其五穀果菜鳥獸物産略與
華同
靺鞨國(在高麗之北)肅慎之苖裔也所居多依山水其俗相
與耦耕土多粟麥穄水氣鹹生鹽於木皮之上其畜多
猪嚼米為酒飲之亦醉婦人服布男子衣猪狗皮俗以
溺洗手面於諸夷最為不潔其俗淫而妬其妻外淫人
有告其夫者夫輒殺妻殺而後悔必殺告者繇是姦淫
之事終不發揚人皆射獵為業角弓長三尺箭長尺有
二寸常以八九月造毒藥傅矢以射禽獸中者立死
黑水靺鞨俗皆編髮性凶悍無憂戚貴壯而賤老無屋
宇並依山水掘地為穴架木於上以土覆之狀如中國
之冢墓相聚而居夏則出隨水草冬則入處穴中父子
相承世為君長俗無文字兵噐有角弓及楛矢其畜宜
猪富人至數百口食其肉而衣其皮死者穿地埋之以
身櫬土無棺歛之具殺所乘馬於屍前設祭
振國本高麗其地在營州之東二千里南接新羅西接
越喜靺鞨東北至黑水靺鞨地方二千里編戸十餘萬
兵數萬人風俗與高麗及契丹同頗有文字及書記
流求國(居大海之西當建安之東)男女皆以白苧繩纏髮從項後盤
繞至額其男子用鳥羽為冠裝以珠貝飾以赤毛形製
不同婦人以羅紋白布為帽其形正方織鬭縷皮并雜
色紵及雜毛以為衣製裁不一綴毛垂螺為飾雜色相
間下垂小貝其聲如珮綴璫施釧懸珠於頸織藤為笠
飾以毛羽有刀矟弓箭劍鈹之屬其處少鐵刃皆薄小
多以骨角輔助之編紵為甲或用熊豹之皮王乘木獸
令左右轝之而行導從不過數十人小王乘機鏤為獸
形國人好相攻擊人皆驍徤善走難死而耐創諸洞各
為部隊不相救助兩陣相當勇者三五人出前跳躁交
言相罵因相擊射如其不勝一軍皆走遣人致謝即共
和解收取鬭死者共聚而食之仍以其髑髏將向王所
王則賜之以冠使為隊帥無賦歛有事則均稅用刑亦
無常惟皆臨事科决犯罪皆斷於烏了帥(日本官名)不伏則
上請於王王令臣下共議定之獄無枷鏁惟用繩縛决
死刑以鐵錐大如筯長尺餘鑚頂而殺之輕罪用杖俗
無文字望月虧盈以紀時節候草榮枯以為年歲人深
目長鼻頗類於胡亦有小惠無君臣上下之節拜伏之
禮父子同牀而寢男子拔去髭鬢身上有毛之處皆亦
除去婦人以墨黥手為䖝蛇之文嫁娶以酒餚珠貝為
聘或男女相悅便相匹偶婦人産乳必食子衣産後以
火自炙令汗出五日便平復以木槽中暴海水為鹽木
汁為酢釀米麵為酒其味甚薄食皆用手偶得異味先
進尊者凡有宴會執酒者必待呼名而後飲上王酒者
亦呼王名銜杯共飲頗同突厥歌呼蹋蹄一人唱衆皆
和音頗哀怨扶女子上膞搖手而舞其死者氣將絶輿
至庭親賓哭泣相弔浴其屍以布帛纏之裹之以葦草
襯土而殯上不起墳子為父者數月不食肉南境風俗
少異人有死者邑里共食之有熊羆豺狼尤多猪雞無
牛羊驢馬厥田良沃先以火燒而引水灌之持一插以
石為刃長尺餘闊數寸而墾之土宜稻梁禾黍麻豆赤
豆胡豆黑豆等木有楓栝樟竹松梗楠杉梓藤果藥同
於江表風土氣候與嶺南相類俗事山海之神祭以酒
餚鬭戰殺人便將所殺人祭其神或依茂樹或起小屋
或懸髑髏於樹上以箭射之或累石繫幡以為神主王
之所居壁下多聚髑髏以為佳人間門戸上必安獸頭
骨角
倭奴國在新羅東南水陸三千里居大海之中東西五
月行南北三月行常與中國通其俗有文字敬佛法初
跣足以幅巾蔽其節後椎髻無冠帶隋煬帝時始賜衣
冠今以錦綵為冠飾裳皆施襈綴以金玉其衣服之製
頗𩔖新羅然以文布為之腰佩銀花長八寸左右各數
枚以明貴賤等級
日本國(言國近於日)古倭國之别種也國在新羅東南大海
中出紙緊滑如蠒紙其王阿每氏文字與中國同唐高
宗永徽五年獻琥珀大如斗瑪瑙大如五升器與新羅
相接其琥珀在海中涌出又與蝦夷國相隣
交阯國人如禽獸男女同川而浴長幼無别項髻徒跣
以布貫頭而著之後頗徙中國罪人使雜居其間乃稍
知言語漸見禮化後漢光武中興錫光為交阯任延守
九眞於是教其耕稼制為冠履初設媒娉始知婚娶建
立學校導之禮義
噉人國在交阯西所生首子輒解而食之謂之宜弟味
旨則以貢其君君喜而賞其父取妻美則讓其兄今烏
滸人是(南州異物志曰烏滸北名也今漢川之南交阯之北常出道問有悮行旅輒出擊之利得人食)
(之不貪其財貨並以其肉為餚死髑髏破之以飲酒以人掌趾為珍異以食長者)
林邑國古越裳之地土多香水金寶物産大抵與交阯
同以塼城蜃灰塗之東向戸其國有金山石皆赤色其
中生金金夜則出飛狀如螢火又出蝳□貝齒吉貝沉
木香吉貝者樹名也其革成時如鵝毳抽其緒紡之以
作布潔白與紵布不殊亦染成五色織為班布也沉木
香者土人斫斷之積以歲年朽爛而心節獨在置水中
則沉故名曰沉香次不沉不浮者名曰□香也其俗皆
開北戸以向日至於居止或東西無定人性凶悍果於
戰鬭便山習水不開平地四時暄暖無霜雪人皆倮露
徒跣以黑色為美貴女賤男同姓為婚婦先聘婿女嫁
之時著迦藍衣橫幅合縫如井闌首戴寳花居喪翦髮
謂之孝燔尸中野以為葬其王服天冠被纓絡每聽政
子弟侍臣皆不得近之又云其王戴金花冠形如章甫
衣朝霞布珠璣瓔珞足躡革履時服錦袍良家子侍衞
者二百許人皆執金裝刀有弓箭刀槊以竹為弩傅毒
於矢樂有琴笛琵琶五弦頗與中國同每擊鼓以警衆
吹蠡以即戎其人深目高鼻髮拳色黑俗皆徒跣以幅
布纏身冬月衣袍婦人椎髻施捓葉席嫁娶必用八月
女先求男由賤男而貴女同姓還相婚姻每有婚媾令
媒者齎金銀釧酒二壺魚數頭至女家於是擇日夫家
會親賓歌舞相對女家請一大姓號婆羅門送女至男
家婿盥手因牽女授之呪曰吉利吉利為成禮寡婦孤
居散髮至老王死七日而葬有官者三日庶人一日皆
以函盛屍鼓舞導從輿至水次積薪焚之收其骨王則
納金甖中沉之於海有官者以銅沉之海口庶人以瓦
送之於江男女皆截髮隨喪至水次盡哀而止歸則不
哭每七日燃香散花復哭盡哀而止盡七七日而罷至
百日三年亦如之人皆奉佛文字同於天竺又云其王
者著法服加纓絡如佛像之飾出則乘象吹螺擊鼓罩
吉貝繖以吉貝為幡旗國不設刑法有罪者使象蹋殺
之國王事尼乾道鑄金銀人像大十圍
扶南國西南去林邑三千餘里出金銀銅錫沉木香象
犀孔翠五色鸚鵡俗本躶文身被髮不製衣裳以女人
為王人皆醜黑拳髮性質直不為寇盜以耕種為務一
歲種三歲穫又好雕文刻鏤食噐多以銀為之貢賦以
金銀珠香亦有書記府庫文字有類於胡喪葬婚姻略
同林邑又云百姓以蕉蔗龜烏為禮國法無牢獄有訟
者先齋三日乃燒斧極赤令訟者捧行七步又以金環
若雞卵投沸湯中令探取之若無實者手即爛有理者
則不又於城溝中養鰐魚門外圈猛獸有罪者輒以餧
猛獸及鰐魚獸不食為無罪三日赦之鰐大者長二丈
餘狀如鼉有四足喙長六七尺兩邊有齒利如刀劍嘗
食魚遇得獐鹿及人亦噉之蒼梧以南及外國皆有之
吳時遣中郎康泰宣化從事朱應使於其國國人猶裸
惟婦人著貫頭泰應謂曰國中實佳但人䙝露可怪耳
尋使令國内男子着横幅今干澷也大家乃截錦為之
貧者乃用布
毗騫國去扶南八千里俗有室屋衣服噉粳米其人言
語小異扶南有山出金金露生石上國法刑人並於王
前噉其肉國内不受估客有往者亦殺而噉之是以商
旅不敢至王常樓居不血食不事鬼神其子孫生死如
常人惟王不死扶南王數使與書相報荅嘗遺扶南王
純金五十人食器形如圓盤又如瓦塸名為多羅受五
升又如椀者受一升王亦能作天竺書書可三千言語
其宿命所由與佛經相似並論善事又傳扶南東界即
大漲海海中有火洲洲上有諸薄國國中有馬洲復東
行漲海千餘里至自然火洲其上有草生火中洲左近
人剥取其皮紡績作布以為手巾與蕉麻無異而色微
青黑若小垢洿則投火中復更精潔或作燈炷用之不
知盡
頓遜國在林邑西南海﨑上地方千里城去海十里有
五王並羈屬扶南土地洿下而平博氣候風俗大較與
林邑同東界通交州諸賈人其西界接天竺安息徼外
諸國往還交易其市東西交會日有萬餘人珍物寶貨
無所不有又有酒樹以安石榴采其花汁貯瓮中數日
成酒可飲
眞臘國在林邑西南本扶南之屬國習俗文字與婆羅
門同居處噐物頗類赤土以右手為淨左手為穢每旦
澡洗以楊枝淨齒讀誦經呪又噪灑乃食食罷還用楊
枝淨齒又讀經呪食多蘇酪砂糖粇粟米餅欲食之時
先取雜肉羹與餅相和手擩而食娶妻者惟送衣一具
擇日遣媒人迎婦男女二家各八日不出晝夜燃燈不
息男婚禮畢即與父母分財别居父母死小兒未婚者
以餘財與之若婚畢財物入官其葬男女皆七日不食
剔髮而哭僧尼道士親故皆來聚會音樂送之以五香
木燒屍收灰以金銀瓶盛送於大水之中貧者或用瓦
而以彩色畫之亦有不焚送屍山中任野獸食者其北
多山阜南有水澤地氣尤熱無霜雪饒瘴癘毒䖝土宜
梁稻少黍粟果菜與日南九眞相類異者有婆郍娑樹
無花葉似柿實似冬瓜菴羅樹花葉似棗實似李毗野
樹花似木瓜葉似杏實似楮婆田羅樹花葉實並似棗
而小異歌畢佗樹花似林檎葉似榆而厚大實似李其
大如升自餘多同九眞海中有魚名建同四足無鱗其
鼻如象吸水上噴高五六十尺有浮胡魚其形似䱇觜
如鸚鵡有八足多大魚半身出水望之如山每五六月
中毒氣流行即以白猪白牛白羊於城西門外祠之不
然者五穀不登六畜多死人衆疾疫近都有陵伽鉢婆
山上有神祠每以兵二千人守衛之城東有神名婆多
利祭用人肉其王年别殺人以夜祀禱亦以守衛者十
人其敬鬼如此多奉佛法尤信道士佛及道士並立像
於舘非王正妻子不得為嗣王初立之日所有兄弟並
刑殘之或去一指或劓其鼻别處供給不得仕進王三
日一聽朝坐五香七寶牀上施寶帳其帳以文木為竿
象牙金鈿為壁狀如小屋懸金光焰有同於赤土前有
金香爐二人侍側王着朝霞古貝瞞絡腰腹下垂至脛
頭戴金寶花冠被其珠纓絡足履革屣耳懸金璫身服
白疊以象牙為屩若露髮則不加纓絡臣人服製大抵
相類其俗東向開戸以東為上有戰象五十頭尤好者
許以飯肉與隣國戰則象隊在前於背上以木作樓上
有四人皆持弓箭
訶陵國在眞臘之南其王所居竪木為城造大屋重閣
覆以㯶櫚皮王所坐之牀悉以象牙為之亦以象牙為
席食不用匙箸以手撮之以椰樹花為酒飲之亦得醉
有山穴每涌而出鹽國人取之以食其國别有毒女人
與常人同止宿即令人身上生瘡與之交會即致死若
涎液霑着草木即枯其人身死不臭亦不爛
册府元龜卷九百五十九
