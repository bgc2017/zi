冊府元龜卷四百二十九宋王欽若等撰
將帥部
守邊拓土
守邊
夫經武之效重乎干城守方之寄本於固圉其有董
率師兵乘禦徼塞為斯民之保障控一面之走集而
能内懷明略外彰幹用分扼要害以為之備豫謹嚴
斥候以戒其侵軼揚威稜以外攝宣惠和而交暢以
至繕完攻戰之具開設購賞之科勵厥兵鋒以遏其
内侮伺乃釁隙以窒其非心因擕離以撫懷乘衰弱
而攝伏繇是邊候清謐民夷億寧不疲中國之力以
成柔服之美無事薄伐之舉而弭交侵之患斯守邊
之最而殿邦之效歟
李牧趙將也常居代鴈門備匃奴厚遇戰士爲約曰匃
奴即入盗急入收保有敢捕虜者斬匃奴每入烽火謹輙
入收保不敢戰如是數歲亦不亡失
秦蒙恬為禆將軍北逐戎狄闢地數千里以河為境累
石為城樹榆為塞匈奴不敢飲馬於河置烽燧然後敢
牧馬恬威振匈奴
漢魏尚為雲中守匈奴遠避不近雲中之塞
鄭吉會稽人以卒伍從軍數出西域繇是為郎吉為人
強執習外國事(強力而有執志者)自張騫通西域李廣利征伐
之後初置校尉屯田渠黎至宣帝時吉以侍郎田渠黎
積榖因發諸國兵攻破車師遷衛司馬使護鄯善以西
南道(鄯音善)神爵中匈奴乖亂日逐王先賢撣欲降漢使
人與吉相聞吉發渠黎龜兹諸國五萬人迎日逐王口
萬二千人小王將十二人隨吉至河曲頗有亡者吉追
斬之遂將詣京師漢封日逐王為歸德侯吉既破車師
降日逐威振西域遂并護車師以西北道故號都護吉
於是中西域而立幕府(中西域者言最處諸國之中近遠均也中竹仲切)治烏
壘城鎮撫諸國誅伐懷集之漢之號令班西域矣(班布也)
始自張騫而成於鄭吉
段會宗為西域都護騎都尉光禄大夫西域敬其威信
三年更盡還(邊吏三歲一更)又為鴈門太守數年坐法免西域
諸國上書願得會宗復為都護會宗既出諸國遣子弟
郊迎城郭甚親附(城郭諸國)
文齊為益州郡太守率勵兵馬脩障塞降集羣夷甚得
其和
後漢竇融行河西五郡大將軍事脩兵馬習戰射明烽
燧之警羌胡犯塞融輙自將與諸郡相救皆如符要(赴敵)
(不失期契也)每輒自破之其後匈奴懲乂(懲創也說文云乂亦懲也)稀復
侵寇而保塞羌胡皆震服親附
蘇竟王莽末為代郡中尉時匈奴擾亂北邊多罹其禍
竟終完輯一郡光武即位就拜代郡太守使固塞以拒
匈奴
王覇為上谷太守領屯兵是時盧芳與匈奴烏桓連兵
寇盗尤數緣邊愁苦詔覇將弛刑徒六千與杜茂治飛
狐道堆石布土築起亭障自代至平城三百餘里頗識
邊事後南單于烏桓降服北邊無事
馬成以建武四年為陽武將軍屯常山中山以備北邊
領建義大將軍朱祐營又代驃騎大將軍杜茂繕治障
塞自西河至渭橋(西河今勝州冨昌縣也渭橋本名横橋在今咸陽縣東南)河上至
安邑(前漢書曰河上地名故秦内史高帝二年改為河上郡武帝分為左馮翊)太原至井陘
(太原今并州也井陘今屬常山郡)中山至鄴皆築堡壁起烽燧十里一
候在事五六年帝以成勤勞徵還京師邊人多上書求
請者復遣成還屯及南單于保塞北方無事
馬援建武十一年為隴西太守援乃發步騎三千擊破
先零羌於臨洮是時朝臣以金城破羌之西(破羌縣名)塗遠
多寇議欲棄之援上言破羌以西城多完牢易可依固
其田土肥壤灌溉流通如令羌在湟中(湟水名)則為害不
休不可棄也光武然之於是詔武威太守(梁統也)令悉還
金城客民(在武威者)歸者三千餘口使各反舊邑援奏為置
長吏繕城郭起塢候開導水田勸以耕牧郡中樂業
范遷建武中為漁陽太守以智謀安邊匈奴不敢入界
祭彤以明帝永平元年為遼東太守賂鮮卑大都護偏
河擊赤山烏桓破斬之於是鮮卑大人皆來歸附並
詣遼東受賞賜青徐二州給錢歲二億七十萬為常明
章二世保塞無事西自武威東盡玄莬及樂浪胡夷皆來
内附野無風塵乃悉罷緣邊屯兵
鄭衆永平中為武威太守謹脩邊備虜不敢犯
鄭純為永昌郡西部都尉為政清潔化行夷貊君長感
慕皆獻土珍頌德美天子嘉之即以為永昌太守純與
哀牢夷人約邑豪歲輸布貫頭衣一領鹽一斛以為常賦
夷俗安之為都尉太守十年卒官
耿恭章帝初為征西將軍遣案行凉州邊境勞賜保塞
羌胡進屯酒泉授戊巳校尉建初元年拜度遼將軍視
事七年匈奴懷其恩信
鄧訓建初三年為謁者時上谷太守任興謀反詔訓將
黎陽營兵屯狐奴以防其變訓撫接邊民為幽部所歸
遷烏桓校尉鮮卑開其威信皆不敢南近塞下後代張
紆為護羌校尉撫接歸附威信大行遂罷屯兵各令歸
郡惟置弛刑徒二千餘人分以屯田為貧人耕種脩城
郭塢壁而已
李恂韋帝時為西域副校尉北匈奴數斷西域車師伊
吾龍沙以西使命不得通恂設購賞遂斬虜帥獻首軍
門自是道路夷清威恩並行
梁慬以殤帝延平元年為西域副校尉安帝永初元年
罷都護還至燉煌會衆羌反叛詔留慬為諸軍援慬進
兵擊大破之虜遂散走羌大豪三百餘人詣慬降并慰
遣還故地河西郡復安慬受詔當屯金城聞羌轉寇三
輔即引兵赴擊之朝廷嘉之委以西方事令為諸軍節
度
鄧遵為度遼將軍安帝元初六年鮮卑入馬城塞遵擊
破之又發積射士三千人馬三千匹詣度遼營屯守
种暠為尚書會匈奴寇并凉二州桓帝擢暠為度遼將
軍暠到營所先宣恩信誘降諸胡其有不服然後加討
羌虜先時有生見獲執於郡縣者悉遣還之誠心懷撫
信賞分明繇是羌胡龜兹莎車烏孫等皆求順服暠乃
去𤇺燧除候望邊方晏然無警
張奐以桓帝永夀初為安定屬國都尉初到職而南匈
奴左薁鞬臺耆且渠伯德等入寇美稷奐進屯長城東
羌諸豪遂相率與奐和親共擊薁鞬等破之伯德惶恐
將其衆降郡界以寧後遷度遼將軍數載間幽并清靜
第五訪永夀初為護羌校尉甚有威惠西垂無事
皇甫規延熹四年為中郎將持節監關西兵討羌零吾
等先零諸種羌慕規威信相勸降者十餘萬後又為度
遼將軍在事數歲北邊威服
橋玄桓帝末為度遼將軍至鎮休兵養士然後督諸將
守討擊北塞及高麗嗣子伯固等皆破散退走在職三
年邊境安靜
劉虞為幽州刺史民夷感其德化自鮮卑烏桓夫餘濊
貊之軰皆隨時朝貢無敢擾邊者百姓歌悦之
魏梁習以别部司馬為并州刺史單于恭順名王稽顙
部曲服事供職同於編戶邊境肅清
田豫字國讓漁陽雍奴人也文帝初北狄彊盛侵擾邊
塞乃使持節護烏桓校尉為校尉九年其御夷狄常摧
抑兼并乖散彊猾凡逋亡姦宄為胡作計不利官者豫皆
搆刺攪離使凶邪之謀不遂
張既為凉州刺史以便宜從事遂上疏請治左城築障
塞置烽候邸閣以備胡
毌丘興黃初中為武威太守伐叛柔服開通河右
郝昭為雜號將軍鎮守河西十餘年民吏畏服
陳泰字玄伯為并州刺史振威將軍使持節護匈奴中
郎將懷柔夷民甚有威惠
牽招為鴈門太守招既教民戰陣又表復烏桓五百餘
家租庸調使備鞍馬遠遣偵候虜每犯塞勒兵逆擊來
輙摧破於是吏民膽氣日銳荒野無虞繕治陘北故上
舘城置屯戍以鎮内外夷虜大小莫不歸心諸亡叛雖
親戚不敢藏匿咸悉收送於是野居晏閑寇賊靜息在
郡十二年威風遠振其治邊之稱次於田豫百姓追思
之
倉慈為燉煌太守當日西域雜胡欲來貢獻而諸豪族
多逆斷絶既與貿遷欺詐侮易多不得分明胡常怨望
慈皆勞之欲詣洛者為封過所欲從郡還者官為平取輙
以府見物與共交市使吏民護送道路繇是民夷翕然
稱其德意
劉靖為鎮北將軍假節都督河北諸軍事靖以為經常
之大法莫善於守防使民夷有别遂開拓邊宇屯據險
要
晉張華為都督幽州諸軍事領護烏桓校尉安北將軍
撫納新舊戎夏懷之東夷馬韓新彌諸國依山帶海去
州四千餘里歴世未附者二十餘國并遣使朝獻於是
遠夷賓服四境無虞頻歲豐稔士馬強盛
劉琨以懷帝永嘉初為并州刺史振威將軍領匈奴中
郎將琨在路上表曰臣以頑蔽志望有限因緣際會遂
忝過任九月末得發道險山峻胡寇塞路輙以少擊衆
冐險而進頓伏艱危辛苦備嘗即日逹壺口關臣自涉
州疆目覩困乏流移四散十不存二擕老扶弱不絶於
路及其在者鬻賣妻子生相捐棄死亡委厄白骨横野
哀呼之聲感傷和氣羣胡數萬周匝四山動足遇掠開
目覩寇惟有壺關可得告糴而此二道九州之險數人
當路則百夫不敢進公私往返没喪者多嬰守窮城不
得薪采耕牛既盡又乏田器以臣愚短當此至難憂如
循環不遑寢食臣伏思此州雖云邊朔實邇皇畿南通
河内東連司冀北捍殊俗西禦彊虜是勁弓良馬勇士
精騎之所出也當須委輸乃全其命今上尚書請此州
榖五百萬斛絹五百萬疋綿五百萬斤願陛下時出臣
表速見聽處朝廷許之
後魏長孫翰為都督北部諸軍平北將軍蠕蠕每犯塞
翰拒擊有功進爵為侯
薛謹為河東太守所治與屈何連接結士抗敵甚有威
惠始光中太武詔奚斤討赫連昌勅謹領偏師前鋒鄉
導既尅蒲坂太武以新舊之民并為一郡謹仍為太守
裴脩為張掖子都大將張掖境接胡前後數致寇掠脩
明設烽候以方略禦之在邊六年關塞清靜
裴詢為平南將軍郢州刺史詢以凢司戍主蠻酋田樸
特地居要險衆踰數萬足為邊捍遂表樸特為西郢州
刺史朝議許之其後梁將李國興寇邊樸特與詢犄角
為表裏聲援郢州獲全樸特頗有力焉
陸希道為前將軍郢州刺史善於馭邊甚有威略
北齊趙郡王之子叡為北朔州刺史都督北燕北蔚北
恒三州及廣堆以西黃河以東長城諸鎮諸軍事叡慰
撫新遷量置𤇺戍内防外禦備有條法大為兵民所安
斛律羡為幽州道行臺僕射以北虜屢犯邊塞須備不
虞自庫堆戍東拒於海隨山屈曲二千餘里其間二百
里中凢有險要或斬山築城或斷谷起障并置立戍邏
五十餘所
堯雄為驃騎大將軍豫州刺史撫養兵民得其力用在
邊十年屢有功績豫人於今懷之
後周柳檜為平東將軍鎮鄯州時吐谷渾強盛數侵疆
瑒自檜鎮鄯州屢戰必破之數年之後不敢為寇
常善為涇州刺史屬茹茹入寇抄掠北邊善率所部破
之盡獲所掠拜車騎大將軍
李賢為使持節河州總管三州七防諸軍事河州刺史
河州舊非總管至是創置焉賢乃大營屯田以省運漕
多設斥候以備寇戎於是羌渾歛迹不敢向東五年宕
昌寇邊百姓失業乃於洮州置總管府以鎮遏之遂廢
河州總管改授賢洮州總管七防諸軍事洮州刺史屬
羌寇石門戍撤破橋道以絶援軍賢率千騎禦之前後
斬獲數百人賊乃退走羌復引吐谷渾數千騎將入西
疆賢密知之又遣兵伏守其隘路復大敗之虜遂震懾
不敢犯塞
梁昕為河南郡守鎮大塢尋又移鎮閻韓戍遏邊鄙甚
著威信
隋于仲文高祖開皇初為大將軍詔仲文率兵屯白狼
塞以備胡
郭衍開皇初突厥犯塞為行軍總管領兵屯於平凉數
歲虜不敢入
李崇為幽州總管突厥犯塞崇輙破之奚霫契丹等懾
其威略爭來内附
馮昱開皇中以行軍總管屯乙弗泊以備胡初為虜所
敗其後備邊數年每戰常大克捷
韋冲開皇中為營州總管容貌都雅寬厚得衆懷撫靺
鞨契丹皆能致其死奚霫畏懼朝貢相續高麗嘗入寇
冲率兵擊之
董純煬帝時為汶山太守歲餘突厥寇邊朝廷以純宿
將轉為榆林太守虜有至境輙擊殺之
劉權大業中為銀青光禄大夫從征吐谷渾煬帝令權
過曼頭赤水置河源郡積石鎮大開屯田留鎮西境在
邊五載諸羌懷附貢賦歲入吐谷渾餘燼遠遁道路無
壅
薛世雄為東北道大使行燕郡太守鎮懷遠於時突厥
頗有寇盗緣邊諸郡多苦之詔世雄發十二郡士馬廵
塞而還
唐襄武王琛高祖武德初為晉州道行軍副總管宋金
剛䧟澮州時稽胡多叛轉琛為隰州總管以鎮之馭衆
寬剛大為民夷所附
楊恭仁為凉州總管恭仁素習邊事深悉羌胡情偽推
心馭下人吏悦服自葱嶺以東皆入朝貢
竇靜武德中為檢校并州大總管初請太原置屯田又
以突厥頻來入寇請斷石嶺以為障塞從之
張儉貞觀初為朔州刺史時頡利可汗自恃強盛每有
所求輒遣書稱勅緣邊諸州逓相承禀儉拒不受太宗
聞而嘉之
劉仁軌為帶方州刺史代劉仁願為熊津都督率兵鎮
守漸營屯田積糧撫士以經略高麗
張仁愿為幽州檢校都督會突厥默啜入寇攻䧟趙定
擁衆廻至幽州仁愿勒兵出城邊擊之流矢中手賊亦
引退則天遣使勞問賜以醫藥累遷并州大都督府長
史
薛訥為并州大都督府長史和戎軍大使訥鎮幽州二
十餘載邊人懷之未嘗深入虜亦不敢犯
郭元振為凉州都督隴右諸軍州大使元振善於撫御
鎮凉州五年夷夏畏慕令行禁止牛羊被野路不拾遺
王忠嗣為河東節度使忠嗣少以勇敢自負及居節將
以持重安邊為務嘗謂人云國家升平之時為將者在
撫其衆而已吾不欲疲中國之力以儌功名耳但訓練
士馬缺即補之自朔方至雲中緣邊數千里當要害地
開拓舊城自是創制斥地各數百里自張仁亶之後四
十餘年忠嗣繼之北塞之人復罷戰矣
趙國珍玄宗天寶中為黔府都督本管經略等使國珍
有武略習知南方地形在五溪凢十餘年中原興師惟
黔中封境無虞
馬璘為四鎮北庭行營節度使以犬戎犯邊移鎮涇州
璘辭氣慷慨以破虜為己任既至涇州分建營伍繕完
戰守之具令寬而肅人皆樂為之用在鎮凢八年雖無
拓境之功而城堡獲全虜亦不敢犯境
馬燧為隴州刺史兼御史中丞州西有通道二百餘步
上連峻山與吐蕃相直虜每入寇皆出於此燧乃按行
險易立石種樹以塞之下置二門上設譙櫓八日而功
畢
渾瑊初為郭子儀朔方行營兵馬使子儀令瑊先率兵至
邠州便於宜禄縣防秋代宗大歷七年吐蕃大侵邊城
瑊與涇原節度使馬璘會兵大破蕃賊於黃菩原自是
每年嘗領兵於長武城臨盛秋十一年吐蕃大寇慶州
方渠懷安等鎮瑊擊却之十二年子儀入朝令瑊知邠
寧慶等三州兵馬留後十三年回紇侵太原破鮑防軍
北歸頗為邊患以瑊為石嶺關已南諸軍都知兵馬使
率兵犄角逐之虜騎引退
叚秀實為涇州刺史兼御史大夫四鎮北庭行軍涇原
鄭潁節度使三四年間吐蕃不敢犯塞
李元諒為隴右節度使鎮良原距城築臺上彀連弩為
城守備益固無幾又進築新城以據便地虜每寇掠輒
擊却之涇隴繇是得安虜深憚之
張獻甫為邠寧節度使乃於彭原置義倉方渠馬嶺等
縣選險要之地以為烽堡又上䟽請復鹽州及洪門雒
原等鎮各置兵防以備蕃寇朝廷皆從之緣邊軍州安
悦
李復為嶺南節度使瓊州久䧟於蠻獠中復累遣使降
之因奏置瓊州都督府以綏撫之
邢君牙為鳳翔節度使吐蕃連歲犯邊君牙且耕且戰
以為守備西戎竟不能為大患
楊朝晟為邠寧節度使張獻甫都虞候九年城鹽州徵
兵以護外境朝晟分統士馬鎮木波堡
劉昌為涇原等州節度使昌奏舊於百里城距涇原州
南九十里分靈臺良原二縣戶合置行原州百姓少而
在内地今平凉臨邊且故原州屬縣人戶頗衆兼諸軍
防秋兵馬在焉請徙行原州置於平凉城池嚴固且偪
蕃戎可以威重緣邊其百里城舊分置鄉甿歸於靈臺
良原詔可之
李景略為豐州刺史西受降城使廩儲備器械具政令
肅智略明二歲後軍聲雄冠北邊廻紇畏之
劉濟為幽州節度使烏桓鮮卑數寇邊濟帥師擊走之
深入千餘里虜獲不可勝紀東北晏然
郝玭以憲宗元和初為臨洮縣鎮將就為刺史始玭以
臨涇地宜蓄息蕃戎每為寇即屯臨為休養便地嘗白
其帥願以折之前帥不從其後段佐為節度玭復白佐
佐多其策乃表請之遂詔玭鎮其地自是西戎無敢犯
涇者
范希朝為振武節度使振武有党項室韋交居川阜凌
犯為盜日入慝作謂之刮城門居人震駭鮮有寧日希
朝周知要害置堡栅斥候嚴密人遂獲安異蕃雖鼠竊狗
盗必殺無赦戎虜甚畏憚之曰昔有張光晟苦我久矣
今聞是乃更姓名而來其見畏如此蕃落之俗有長帥
至必效竒駝名馬雖廉者猶曰當從俗以致其歡希朝
一無所受積十四年皆保塞而不為横
武元衡為劍南西川節度使撫蠻夷約束明具輒不生
事
柳公綽為邠寧慶等州節度使時神策諸鎮列屯要地
未嘗肯受節制虜每窺間為患公綽疏上其弊即詔神
策諸鎮在其部者邊上有警盡得聽節度使指揮後為
河東節度使涇北有沙陀部落自九姓六州皆畏避之
公綽召補其酋朱邪執宜直雲朔塞下治廢柵十一募
兵三千人留邊
馬總為安南都護本管經略使總敦儒學長於政術在
南海累年清廉不撓夷獠便之
董重質為夏州節度使訓兵立法為蕃羌畏服
李德裕為成都尹知節度事西川承蠻寇剽虜之後郭
釗撫理無術人不聊生德裕乃復葺關防繕完兵守又
遣人入南詔求其所俘工匠得僧道工匠四千餘人復
歸成都
張允伸為范陽節度使凢二十三年克勤克儉比歲豐
登邊鄙無虞軍民用乂談者美之
後唐李存審為幽州節度使同光初存審患契丹深秋
之後傾塞而來與邊將謀欲於幽涿之間置幽州行府
以禦賊衝冀轉輸為便
張温為武州刺史同光初北戎䧟媯儒檀順平蘇六州
武州獨全
王思同明宗時鎮隴右思同在秦州累年邊民懷惠華
戎寧息長興元年入朝見於中興殿明宗問秦階邊事
對曰秦州與吐蕃接境蕃部多違法度臣設法招懷㳂
邊置砦四十餘所控其要害每蕃人互市飲之食之界
上令納器械因手指畫秦州山川要害控扼處明宗曰
人言思同不管事豈及此耶
張敬逹為雲州節度使時契丹率族帳自黑榆林襟制
泊移至没越泊云借漢界水草敬逹每聚兵塞下以遏
其衝虜竟不敢南牧邊人頼之
周安叔千後唐清泰初為振武節度使時契丹屢攻振
武叔千固守追襲數載甫寧
孫方諫為義武節度使弟行友刺秦州行議刺易州弟
兄犄角抗虜北面頼之
折從阮為邠州節度使從阮自晉漢已來獨據府州控
扼西北朝廷頼之
拓土
𫝊曰天子經略詩曰辟國百里其拓土之謂與自三代
之際曷嘗邇封諸侯之卑及云守境故有居司武之任
當折衝之寄者或奮揚威怒剪平叛戾兼其弱而攻其
昧取其地而恤其人以至攘除外寇掃盪邊氛申畫其
壤保據其險列亭障以嚴戍同於内地浚溝池以固護
遂為我疆斯以震耀王靈而大啓土宇稱代之盛疇以
加諸
周召公虎當宣王時有叛戾之國則往正其境界脩其
分理周行四方至於南海故其詩曰王命召虎式辟四
方徹我疆土于疆于理至於南海
秦白起為左更秦昭王十四年攻韓魏於伊闕斬首二
十四萬又虜其將公孫喜拔五城起遷為國尉涉河取
韓安邑以東到乾河(今河東聞喜縣東北有乾河口因名乾河里但有故溝處無復水也)
明年起為大良造攻魏拔之取城小大六十一明年起
與客卿錯攻垣城拔之(錯史失其姓垣城河東垣縣也)後五年起攻趙
拔光狼城後七年起攻楚拔鄢鄧五城(昭王二十八年)其明年
攻楚拔郢燒夷陵遂東至竟陵楚王亡去郢東徙陳秦
以郢為南郡起遷為武安君因取楚定巫黔中郡昭王
二十四年起攻魏拔華陽走芒卯而虜三晉將斬首十
三萬與趙將賈偃戰沉其卒二萬人於河中昭王四十
年起攻韓陘城拔五城斬首五萬四十四年起攻南陽
太行道絶之
王翦少而好兵事始皇始皇十一年將攻趙閼與破之
九城十八年翦將攻趙歲餘遂拔趙趙王降盡定趙地
為郡明年燕使荆軻為賊於秦秦王使王翦攻燕燕王
喜走遼東翦遂定燕薊而還秦使翦子賁擊荆(秦諱楚故云荆)
(也)荆兵敗還擊魏魏王降遂定魏地其後將兵六十萬
代李信擊荆至蘄南殺其將軍項燕荆兵遂敗走因乘
勝略定荆地城邑歲餘虜荆王負芻竟平荆地為郡縣
賁又與李信破定燕齊地
蒙恬始皇時為將將三十萬衆北逐戎狄收河南築長
城因地形用險制塞起臨洮(屬隴州)至遼東延袤萬餘里
於是渡河據陽山(五原西安陽縣北有隂山隂山在河南陽山在河北)逶蛇而北
暴師於外十餘年居上郡是時蒙恬威振匈奴始皇甚
尊寵蒙氏
漢唐蒙為中即將將千人食重萬餘人(食糧及衣重)從巴莋
關入遂見夜郎侯名同(名同其侯名也)厚賜諭以威德約為置
吏其子為令(比之於漢縣也)夜郎旁小邑皆貪漢繒帛以為漢
道險終不能有也乃且聽蒙約還報乃以為犍為郡發
巴蜀卒治道自僰道指䍧牱江為置一郡尉十餘縣屬
蜀
衞青武帝時爲車騎將軍元朔二年與將軍李息出雲
中西至高闕(山名一曰塞名在朔方之北)遂至於隴西捕首虜數千
畜百餘萬走白羊樓煩王遂取河南地為朔方五原郡
使校尉蘇建築朔方城
霍去病為驃騎將軍元狩中擊破匈奴右地降渾邪休
屠王遂空其地始築令居以西(令音鈴)初置酒泉郡後稍
發徒民充實之令置武威張掖燉煌
趙破奴封從票侯將屬國騎(屬國謂諸外國屬漢也)及郡兵數萬
擊姑師時浩侯王恢數為樓蘭所苦武帝令恢佐破奴
將兵破奴與輕騎七百人先至虜樓蘭王遂破姑師因
暴兵威以動烏孫大宛之屬(暴謂顯揚也)於是漢列亭障至
玉門矣
李廣利為貳師大將軍伐大宛之後西域震懼多遣使
來貢獻漢使西域者益得職於是自燉煌西至鹽澤往
往起亭而輪臺渠犂皆有田卒數百人置使者校尉領
護
荀彘為左將軍定朝鮮為真番臨屯樂浪玄莬四郡
路博德為伏波將軍元鼎五年與樓船將軍楊僕討南
粤明年遂定越地為南海蒼梧鬱林合浦交阯九真日
南珠厓儋耳九郡
郭昌為中郎將元鼎六年與衛廣引兵誅南夷且蘭君
斬首數萬遂平南夷為䍧牱郡於是邛君莋侯冉駹震
恐請臣置吏以邛都為粤巂郡莋都為沈黎郡冉駹為
文山郡廣漢西白馬為武都郡
蜀張嶷為越巂太守漢嘉郡界旄牛夷種類四千餘戶
其率狼路欲為姑壻冬逢報怨遣叔父離將逢衆相度
形勢嶷逆遣親近賫牛酒勞賜宣暢意旨離歡悦繇是
輙不為患郡有舊道經旄牛中至成都既平且近自旄
牛絶道已百餘年更繇安上既險且遠嶷遣左右賫貨
幣賜路重令路姑喻意路乃率兄弟妻子悉詣嶷嶷與
盟誓開通舊道千里肅清復古亭驛奏封路為旄牛㽛
毗王遣使將路朝貢後主於是加嶷撫戎將軍領軍如
故
晉陶璜仕吳為前將軍都督交州諸軍事武平九德新
昌土地險阻夷獠勁悍歴世不賓璜征討開置三郡及
九真屬國三十餘縣
唐彬為翊軍校尉時北虜侵掠北平以彬為使持節監
幽州諸軍事領護烏丸校尉右將軍彬既至鎮訓卒利
兵廣農重稼震威耀武宣喻國命示以恩信於是鮮卑
二郡大莫廆摘何等并遣侍子入貢兼脩學校誨誘無
倦仁恩廣被遂開拓舊境却地千里復秦長城塞自温
城洎於碣石緜亘山谷且三千里分軍屯守烽堠相望
繇是邊境獲安無犬吠之警自漢魏征鎮莫之比焉
後魏邢巒為平西將軍梁秦二州刺史乘勝至於巴西開
開地定民東西七百南北千里獲郡十四二部護軍及
諸縣戍
北齊潘樂文宣一天保中為南道大都督討侯景樂發石
鼈南度百餘里至涇州涇州舊在石梁侯景改為淮州
樂獲其地乃立涇州又克安州除瀛州刺史仍略
淮漢
後周李遷哲初為西魏驃騎大將軍與田弘同討信州
(今䕫州)凢下十八州拓地二千餘里
鄭恪武帝時為大將軍天和中率師平越巂置西寧州
隋源雄文帝開皇初為徐州總管陳人見中原多故遣
其將陳紀蕭摩訶任蠻奴周羅㬋樊毅等侵江北西自
江陵東距夀陽民多應之攻䧟城鎮雄與吳州總管于
顗揚州總管賀若弼黃州總管元景山等擊走之悉復
故地
唐江夏王道宗武德五年授靈州總管時梁師都據夏
州遣弟雒兒引突厥兵數萬至於城下道宗閉門拒守
伺隙出戰賊徒大敗初突厥連於師都入居五原舊地
道宗因逐出之振耀威武拓地千餘里高祖聞而嘉之
謂裴寂蕭瑀曰道宗今能守邊以寡制衆昔魏任城王
彰臨戎却敵道宗勇敢有同於彼遂封為任城王
李靖以太宗貞觀初為定襄道大總管討突厥其將張
寳相擒頡利可汗以獻俄而突利可汗來奔遂復定
襄常安之地斥土界自隂山北至於大漠
鄭元璹為南會州都督貞觀三年遣使招諭党項列其
地為軌州五年太僕寺丞李世南開党項之地十六州
四十七縣
侯君集以貞觀十四年為交河道行軍總管擊高昌破
之君集分兵略地下其三郡五縣二十二城戶八千四
十六口一萬七千七百三十一馬四千三百匹其界東
西八百里南北五百里墾田九百頃以其地為西州以
交河城為交河縣始昌城為天山縣田地為柳中縣東
鎮城為蒲縣高城為高昌縣初西突厥遣其葉護屯兵
於可汗浮圖城與高昌相影響至是懼而來降以其地
為庭州并置蒲類縣國威既振西域大懼焉耆王詣請
先有三城為高昌所奪悉歸之留兵鎮守於是刻石紀
功而旋
蘇定方為行軍大總管擒突厥賀魯以獻列其地為州
縣極於西海又為大總管討百濟平之分其地為六州
俘其王義慈及子隆泰來獻
楊防為司平太常伯往安東安撫高麗餘衆時有高麗
酋長鈕牟岑率衆反叛立高藏外孫安舜為主詔左監
門大將軍高侃為東州道行軍總管發兵以討之安舜
遽殺鈕牟岑走投新羅防侃始拔安東都護府自平壤
城移於遼東州
郭元振以則天大足元年為凉州都督隴右諸軍大使
先是凉州封界南北不過四百餘里既逼突厥吐蕃二
寇頻歲奄至城下百姓苦之元振始於南境硤口置和
戎城北界磧中置白亭軍控其要路遂拓州境一千五
百里自是寇虜不復敢至城下
信安郡王禕開元中為朔方軍節度時石堡城為吐蕃
所據禕督率諸將倍道兼進并力攻之遂拔石堡城斬
獲首級并獲糧儲器械其數甚衆仍分兵據守以遏賊
路玄宗聞之大悅始改石堡城為振武軍自是河隴諸
軍遊奕拓地千餘里
哥舒翰天寳十二載為隴右節度使翰以前年之役收
黃河九曲之地請分置郡縣及軍於是新置洮陽郡及
神策軍於臨洮郡之西二百里澆河郡於磧石軍之西
百里及宛秀軍以實河曲之地命臨洮郡太守漢門軍
使成如璆兼臨洮郡太守仍充神策軍使前磧石軍使
臧奉忠為澆河郡太守充本郡鎮守使
康季榮以宣宗大中三年鎮涇原收復吐蕃原州及石
門驛藏木峽制勝六磐石峽等六關
張君緒以大中三年鎮邠寧收復吐蕃蕭關
李玭以大中三年鎮鳳翔收復吐蕃秦州
杜悰以大中三年鎮西川收復吐蕃維州
高駢以懿宗咸通七年為安南都護收復交州盡平蠻
賊積歲所侵故地
梁高萬興以太祖乾化元年為延州節度使上言行軍
都指揮使高萬金統領兵士收鹽州其偽刺史高行存
泥首來降(先是鹽州與吐蕃党項諸羌牙接為二境咽喉之地又有烏池鹽鹺之利戎征延禍境未)
(寧息唐建中初為吐蕃所䧟墟其地而去繇是銀夏寕延洎於靈武歲以河南東山南淮南青徐江浙等道軍)
(士不啻四五萬分護其地謂之防秋貞元九年報政稍暇乃命副元帥渾瑊總兵三萬復取其地建百雉焉自)
(是虜塵乃清邊患遂止唐代革命又復失之今纔動偏師遽收襟要國之右臂瘡疣其&KR1178;哉)
册府元龜卷四百二十九
