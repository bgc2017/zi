册府元龜卷一百八十宋王欽若等撰
帝王部
失政濫賞
失政
粤若居大寳之位守富有之業莫不議道自已制法於
民政令繇我而行風教從我而立億兆繋於舒慘宗社
屬於安危本或先顛道之斯廢若乃驕非期而自至欲
敗度以攸縱喻于五音也宫亂則荒著於六籍也禮失
則奢德之下衰天或是厭唐虞以前禮俗樸素詩書之
簡策無越厥猷夏商而降物儀明備役志于享衮職或
闕故有徵求往訓以著乎深戒敷陳前說以志其失德
及乎小雅興刺近臣獻規所以交修彌縫之深切者也
夏太康尸位以逸豫滅厥德黎民咸貳在位二十九年
失政而亡
孔甲立性好方鬼神事淫亂夏后氏德衰諸侯叛之
桀不務德而虐傷百姓百姓不堪乃召湯而囚之夏臺
已而釋之湯修德諸侯皆歸湯湯遂率兵以伐桀走鳴
條遂放而死桀謂人曰吾悔不遂殺湯於夏臺使至此
也
商太甲立三年不明暴虐不遵湯法
紂厚賦税以實鹿臺之財而盈鉅橋之粟以西伯昌鬼
侯邢侯為三公鬼侯有女入之紂鬼侯女不喜淫紂殺
之而醢鬼侯邢侯爭之并脯之西伯聞之竊歎崇侯虎
知之以告紂紂囚西伯羑里既而釋之
周厲王即位三十年好利近榮夷公以為卿士用事王
行暴虐侈傲國人謗王王怒得衞巫(衞國之巫)使監謗者以
告則殺之國人莫敢言道路以目三年相與叛襲厲王
出奔於彘(彘晉地漢縣屬河東)
宣王不脩藉於千畝虢文公諫曰不可王弗聽宣王既
亡南國之師(敗于姜戎時所亡也)乃料民於太原(料數也)仲山甫諫
曰民不可料也王弗聽
幽王以虢石父為卿用事國人皆怨曰石父為人佞巧
善䛕好利而王用之
桓王失於信禮義陵遲男女淫奔讒偽並作諸侯背叛
搆怨連禍九族不親故詩人刺之
僖王自即位以来變文武之制作玄黃華麗之飾宫室
崇峻奢侈故孔子譏焉
惠王即位奪其大臣蒍國之田以為圃大夫邊伯等五
人作亂(五人者蒍國邊伯詹父子禽祝蹉也)
靈王二十五年穀洛鬭將毁王宫王欲壅之太子晉諫
不聽卒壅之亂於是始
漢元帝被疾不親政事方隆好于音樂以中書令石顯
久典事中人無外黨精專可信任遂委以政事無大小
因顯白決貴幸傾朝百僚皆敬事顯
成帝耽于酒色飛鷰亂内外家擅朝
哀帝即位待詔夏賀良等言赤精子之䜟漢家歴運中
衰當再受命今宜改元易號乃以建平三年為太初元
年號曰陳聖劉太平皇帝漏刻以百二十為度又大司
馬董賢見幸武庫禁兵尚方珍寳選物上第盡在董氏
乘輿乃其副也
後漢安帝之初委政太后十有餘年及親萬幾佞邪始
進閹宦用事寵加私愛阿母王聖勢傾朝廷遂樹姦黨
搖動儲副山陵未乾蕭墻作難兵交禁省社稷殆危
桓帝惡大將軍梁冀輔政縱横為亂與中常侍單超等
五人共謀誅之於是封超等為五侯五侯暴恣日甚毒
流天下白馬令李雲坐直諫誅名惡少府李膺等並為
閹人所譛誣為黨人下獄死(又云桓帝封殖宦䜿羣妖滿側諸姦彌興賢良被辜)
(政荒民散亡徵漸積)
靈帝收天下田畝十錢以治宫殿發太原河東豫章材
木黃門常侍斷截州郡送材文石掌主吏譴呼不中度
賣之貴戚因緣賤買十倍入官其貴戚所入者然後得
中宫室連年不成州郡因增加調發刺史二千石遷除
皆責助治宫錢大郡至二千百詔所徵皆令西園騶密
約初號曰中使恐動州郡多受財賂天下騷動起為盜
賊矣(一云靈帝不恤宗緒不祗天命爵服横流官以賂成自公侯卿士降于皂隸百官下級無不以貨刑)
(戮無辜元忠被黜佞䛕在側直言不聞是以賢智困窮忠良擯于下位遂至姦邪蜂起法防隳廢夷狄並侵盜)
(賊方&KR1405;小者帶城邑大者連州郡編戶騷動人人思亂矣)
魏明帝於芳林園北立八坊諸才人以次序處其中其
秩石擬百官之數帝嘗遊宴在内乃選女子知書可付
信者六人以為女尚書使典省外奏事處當畫可
晉武帝平吳之後天下乂安遂怠於政術躭遊宴寵愛
后黨臣貴當權舊臣不得專任彝章紊廢請謁大行矣
(又云武帝平孫皓納吴妓五千是同皓之弊婦人之封失國亂政追贈外曾祖母違古之道凡此非事並見前)
(書誠有玷於徽猷史氏所不敢蔽也)
惠帝在位政出羣下紀綱大壞貨賂公行勢位之家以
貴陵物忠賢絶路讒邪得志更相薦舉天下謂之互市
焉
孝武帝初耽酒色末年始為長夜之飲醒日既少多居
内殿留連於盤樽之間時張貴人寵冠後宫威行閫内
後周宣帝大象元年二月傳位與皇太子自稱天元皇帝
所居三天臺冕二十有四旒車服旗章皆以二十四為
節内史御正皆置上大夫皇帝稱正陽宫置納言御正
諸衞等官皆准天臺尊皇太后為天元皇太后十二月
行幸雒陽帝親御驛馬日行三百里皇后及文武侍衞
數百人並乘驛以從令四后方駕齊驅或有先後便加
譴責人馬頓仆相屬於道二年正月造二扆畫日月象
以置左右二月改制詔為天詔勑為天勑三月詔天臺
侍御之官皆著五色及紅紫雲衣以雜色緣名曰品色
衣有大事與公服間服之是月詔内外命婦皆執笏共
拜宗廟及天臺皆俛伏帝自禪位之後彌服驕奢躭酗
於後宫或旬日不出公卿近臣請事者皆附門官奏之
唯自尊崇無所顧憚國典朝位率情變改後宫位號莫
能詳錄每對臣下自稱為天以五色土塗所御天殿各
隨方色羣臣朝天臺者致齋三日清身一日車旗章服
倍於前王之數既自比上帝不欲令人同已嘗自帶綬
及冠通天冠加金附蟬顧見侍臣武弁上有金蟬及王
公有綬者並令去之又不聽人有高大之稱諸姓高者
改為姜九族稱高祖者為長祖曾祖為次祖官稱名位
謂上及大者改為長又禁天下婦人皆不得施粉黛惟
宫人得焉又恐羣臣規諫不得行已之志嘗遣左右密
伺察之動止所為莫不抄錄少有乖違輒加其罪自公
卿以下皆被楚撻其間誅戮黜免者不可勝言每捶人
皆以百二十為度名曰天杖宫人内職亦如之又令拜
者皆以三拜成禮
隋高帝仁夀中用法益峻帝既喜怒不常不復依凖科
律時越國公楊素素被委任素又禀性高傲公卿股栗
不敢參言素與鴻臚少卿陳延不平經蕃客館庭中有
馬屎又庶僕氊上摴蒱旋以白帝帝怒曰主客令不灑
掃庭内掌固以私戲汙敗官氊罪狀何以加此者令西
市棒殺榜箠陳延殆至於死
煬帝大業末軍國多務日不暇給帝方驕怠惡聞政事
冤屈不治奏請罕決
唐高宗永徽六年十月廢皇后王氏為庶人立昭儀武
氏為皇后乾封元年正月己巳封泰山庚午禪於社首
以皇后武氏為亞獻越國太妃燕氏為終獻上元二年
三月帝風疹不能聽朝政事皆決於皇后自誅上官儀
之後帝每視朝皇后垂簾於御座後政事大小皆預聞
之内外稱為二聖帝欲下詔令皇后攝國政中書侍郎
郝處俊諫止之
中宗神龍初立妃韋氏為后時昭容上官氏嘗勸后行
則天故事乃上表請天下士庶為出母喪服又請百姓
以年二十三為丁五十九而免役改易制度以收時望
制皆許之又左右内職時許出禁中上官氏及宫人貴
幸者皆立外宅出入不節朝官邪佞者候之恣為狎遊
祈共賞拔以至要官時侍中敬暉謀去諸武武三思患
之乃結上官氏以為援因得幸於韋后潜入宫中謀之
乃挾百官上帝尊號為應天皇帝韋后為順天皇后三
年九月帝與后親謁太廟告謝受尊號之意是月改元
景龍三思之入用事敬暉王同皎相次夷滅天下咸歸
咎於韋后景龍三年十一月乙丑親祀南郊皇后發壇
亞獻左僕射舒國公韋巨源為終獻皇后又欲寵樹安
樂公主乃制公主開府置官屬下比親王長寧安樂二
府不置長史而已宜城公主以非后所生請各減太平
之半安樂恃寵驕恣賣官鬻獄勢傾朝廷嘗自草制勑
掩其文而請帝畫焉帝笑而從之竟不省視又上官昭
容與其母鄭氏及尚宫柴氏賀婁氏樹用親黨廣納貨
賂别降墨勑斜封授官臧獲屠販之類累居榮秩
玄宗天寳四載册太真妃楊氏為貴妃范陽節度使安
禄山請為貴妃養兒入對皆先拜太真遂命楊雲已下
並約為兄弟十一載十一月以貴妃從祖兄御史大夫
國忠為右相十三載正月禄山謁於華清宫請為閑廄
三十羣牧等都使又請知總監事帝筋脚馬皆隂令擇
之三月人從范陽来言反者帝必大怒至送與之十四
載十一月禄山果叛三稱奉命以兵討逆人楊國忠是
時天下承平日久人不知戰聞其兵起朝廷恟懼十二
月禄山渡河遂入陳留郡又入東京十五載六月潼關
不守帝乃幸蜀(憲宗元和末謂宰臣曰朕讀玄宗實錄見開元初銳意求理至十六年已後稍)
(似懈倦開元末又不及中年何也崔羣對曰玄宗久歴民間身經屯難故即位之初知人疾苦躬勤庶政加之)
(姚崇宋璟蘇頲盧懷慎等守正之輔孜孜獻納故致治平及後承平日久安於逸樂漸遠端士而近小人宇文)
(融以聚斂媚上心李林甫以耳目獲上意終之以國忠故及於亂)
肅宗至德二年六月將軍王玄榮殺本縣令杜徽罪合
死帝以其能脩守備之器特放逸令於河東承天軍效
力中書舍人賈至上封事執之百寮咸與至同帝以寇
逆未平藉其殊藝竟赦之
德宗建中三年以戶部侍郎趙贊判度支括率富商錢
以給軍京兆少尹督責頗峻長安尉荷校乘車搜人財
貨意其不實即行榜箠人不勝冤痛或有自縊而死者
京師囂然如被賊盜長安為之罷市又令神策軍使白
志貞募致禁軍皆以京城沽販之徒充之具問其人皆
在市廛及涇師犯闕詔神策軍拒賊無一人至者
貞元三年八月辛巳朔日有蝕之有司凖禮將伐鼔於
大社不許太常卿董晉奏曰伐鼓于社所以責羣隂助
陽光可特宣詔旨以合經義寢不報
十六年六月令三司使推鞫永州刺史楊履時觀察使
吕渭奏履犯贓履又表自言當州營備錢物上獻為上
使所鞫案因令中使王文凑就州取履至京師三司使
訊其所妄破用履云市馬進訖及訊其馬於何人處買
及價值齒歲履答狀馬主東西南北貴公子也今不知
所在言馬齒歲案禮經齒路馬者當誅今不敢言其他
狀欵多如此類帝悦其進奉之言不責也但令免官而
已
十八年七月嘉王諮議高弘本正衙奏事自理逋債詔
曰朕方勵精庶政博求嘉言比者百官正衙奏事至有
多時者公卿庶僚屬當寒暑為弊亦深在於朕懷豈謂
今日自今勿正衙奏事如陳奏者宜延英門請對正衙
奏事不易之典也武德貞觀之間孜孜論道君臣講陳
政事謁見無時不容疎矣其後正朝奏御凡在列位無
不上逹高弘本黷禮罪之可也因人而廢其事不可也
(帝自貞元八年貶竇參十年陸贄免相之後躬親庶政不復委成宰相廟堂備員行文書而已除守宰御史皆)
(自選擇然居深宫所押而取信者裴延齡李齊運王召李實韋执誼韋渠牟皆權傾相府延齡李實姦欺多譎)
(甚傷國體名無所發明而渠年名素輕頗張聲勢以超趨嚮者帝既偏有所聽浮薄者卒皆進用不復藏器藴)
(德皆奔走請謁刓蹄甘辭以附渠牟)
憲宗元和十三年九月以戶部侍郎判度支皇甫鏄衞
尉卿充諸道鹽鐵轉運使程异同平章事並依前判使
是時帝切於財賦故用聚斂之臣居相位詔書既下物
情駭異至於賈販無識亦相嗤誚宰相崔羣裴度以物
議上聞帝怒而不聽度上疏論之是時帝以世道漸平
欲肆意娛樂池臺館宇稍增崇飾异鏄探知上旨數貢
羨餘以備經構故帝獨排物議相之見度疏以為朋黨
竟不省覽
敬宗以長慶四年正月丙子即位三月甲寅始對宰臣
等於延英殿戊辰百寮入閣日絶高未坐帝即位以来
坐朝皆晚此日尤甚羣臣候立紫宸門外有不任其久
幾欲頓踣者諫議大夫李渤出次白宰相曰昨日已有
疏論坐晩今日又益晩今不能回上意是渤之罪請出
閣赴金吾仗待罪有頃既坐百官班退左拾遺劉栖楚
獨留帝前進諫曰臣歷觀前王嗣位之初莫不躬勤庶
政坐以待旦陛下即位以來放情嗜寢樂色忘憂安臥
宫闈日晏方起西宫密邇未過山陵鼓吹之聲日喧於
外伏以憲宗皇帝大行皇帝皆是長君恪勤庶政四方
猶有叛亂陛下運當少主即位未幾惡德布聞臣恐福
祚之不長也臣忝諫官致陛下有此請碎首以謝遂以
額叩龍墀久之不已宰相李逢吉出位宣曰劉栖楚休
叩頭候進止栖楚捧首而起因更陳論搕額見血帝為
之動容以袖連揮令出栖楚又云不可臣奏臣即碎首
而死中書侍郎牛僧孺復宣示栖楚曰所奏知門外待
進止栖楚即拜舞而出待罪於金吾仗然後宰臣更贊
其事於帝前命中人就仗宣諭并李渤並令各且歸第
寳歷元年七月拾遺李漢舒元褒薛廷老於閣内論近
日除授往往不由中書進擬多是内中宣出臣恐紀綱
寖壊姦邪恣行伏希察詳帝然之是歲詔度支進銅鏡
三千斤金薄十萬番脩精思院新殿及歸德殿圖障帝
性本好土木自春至冬興作相繼嘗幸凝碧池令兵士
千餘人於池中取大魚送入新池又好深夜自捕狐狸
宫中謂之打夜
文宗開成元年三月皇城留守郭畋奏以城内諸司所
管羽儀法物内鎗刀利器等納入軍器使如本司要立
仗行事請給儀刀從之凡朝廷法物各有司存而以訓
注之祻懼内官猜阻而輕廢舊典上位者不能持正論
之
後唐莊宗同光二年五月以教坊使陳俊為景州刺史
内園使儲德源為憲州刺史皆梁之伶人也初帝平梁
俊與德源皆為寵伶周匝所薦帝因許除郡樞密院郭
崇韜以為不可伶官言之者衆帝密召崇韜謂之曰予
已許除郡經年未行我慙見二人卿當屈意從之故有
是命
十一月癸卯帝畋於伊闕命從官拜梁祖之陵物議非
之
十二月庚午帝與皇后劉氏幸河南尹張全義第酒酣
帝命皇后拜全義為養父全義皇恐致謝復出珍貨貢
獻翌日皇后傳旨令學士草謝全義書趙鳳密疏陳國
后無拜人臣為父之禮帝雖嘉之竟不能已其事
是月以教坊使王承顔為興州刺史末年誅郭崇韜朱
友謙之後閹䜿伶官交相讒諂邦國大事皆聽其謀繇
是漸多猜惑及魏博軍變宰臣豆盧革率百官上表請
出内府金帛優給將士不報時知星者上言客星犯天
庫宜散府藏又云流星犯天踣主御前有急兵帝召宰
臣於便殿皇后出宫中粧奩銀盆各二并皇子滿哥三
人謂宰臣曰外人謂内府金寳無數向者諸侯貢獻旋
供賜與今宫中有者粧奩嬰孺而已可鬻之給軍革等
皇恐而退
明宗天成元年九月北京奏准宣旨於係省賣麴錢上
每貫割留二百文充本府公使初以朱守殷為河南尹
守殷位兼平章事與諸貴要近臣宰執交歡宴會時集
於府第復又妓侍盈室每見安重誨任圜言府司無利
潤支費不充執政計無從出即以分割麴錢議聞奏從
之諸道州使因以為例
長興三年七月邠州奏丹山縣令張浩為新平縣令昨
進奏院逓到正授告身欲給之時再問行止乃稱丹山
縣令名銜是亡兄承禋浩即曾有三處攝牒恐礙格條
不敢給授其告身却進納中書引驗其前告身名承禋
勑旨並令焚毁赦浩冒名之罪凡中書除官堂吏必依
格條追前任名銜而將承禋為浩偽濫顯然盖藏其姦
有此除授而又特赦冒名不罪堂吏則賄賂囊橐之弊
無時能革時有田審回者論冐名得官人遂城縣令魏
欽緒事下御史臺推勘欽緒棄市今赦承禋而罪欽緒
法令如此可謂大衰矣
濫賞
夫慶賜之行貴於至當禄秩之設戒乎虛授故才罔稱
職彼其之刺興賞靡酬功不祥之說著允矣哉太宰之
八柄其為御下之要也周室之後王綱或紊以至饗宥
之數不協於禮文賞賚之典或私於嬖倖以官爵為市
靡思於任賢行姑息之政頻加於横賜其或以宴樂為
務奬優笑之流專耳目之翫喜竒巧之技或讐其詆訐
之用啓乎偷薄之源或錄其纖微之勞紊乎經常之制
傳曰古之善為國者賞不僣僣則懼及滛人斯可戒矣
周惠王時虢公晉侯朝王王饗醴命之侑皆賜玉五㲄
馬三匹非禮也(雙玉為㲄)王命諸侯名位不同禮亦異數(侯而)
(與公同賜是借人禮)
漢文帝時鄧通櫂船為黃頭郎帝尊幸之賞賜通鉅萬
以十數(每賜輒鉅萬如此者十數)官至上大夫
十五年趙人新垣平以望氣見帝於是貴平至上大夫
賜累千金
武帝即位明年齊人少翁以方見帝乃拜少翁為文成
將軍賞賜甚多以客禮之
元狩元年春樂成侯登上書言欒大膠東宫人(王家人)言
黃金可成而河決可塞不死之藥可得僊人可致廼拜
大為五利將軍居月餘得四印封為樂通侯賜列侯甲
第童千人乘輿斥車馬帷帳器物以充其家(斥不用者)又以
衛長公主妻之齎金十萬斤又韓嫣帝為膠東王時嫣
與帝學書相愛及即位欲事伐胡而嫣先習兵以故益
尊貴官至上大夫賞賜擬鄧通
成帝時淳于長遷水衡都尉侍中至衛尉九卿久之趙
飛燕貴幸帝欲立以為皇后太后以其所出微難之長
主往來通語東宫(主猶專)歲餘趙皇后得立帝甚德之廼
追顯長前功下詔曰前將作大匠解萬年奏請營作昌
陵罷弊海内(罷讀曰疲)侍中衛尉長數白宜止徙家反故處
(陵置邑徙人以實之長奏令止所徙之家各還本家)朕以長言下公卿議者皆合
長計首建至策民以康寧(康是安也)其賜長爵關内侯後遂
封為定陵侯大見信用貴傾公卿外交諸侯公卿牧守
賂遺賞賜亦絫鉅萬(絫古累字下同)
張放襲富平侯臨子也母敬武公主(元帝妹也)鴻嘉中成帝
欲遵武帝故事與近臣遊宴放以公主子開敏得幸放
取皇后弟平恩侯許嘉女帝為放供帳賜甲第充以乘
輿服飾號為天子取婦皇后嫁女太官私官並供其第
(私官皇后之官也)賞賜以千萬數
哀帝為太子時董賢為舍人哀帝立拜為黃門郎旬月
間賞賜累鉅萬貴震朝廷為賢起大第北闕下重殿洞
門土木之功窮極技巧柱檻以綈錦下至賢家僮僕皆
受上賜及武庫禁兵上方珍寳其選物上第盡在董氏
而乘輿所服廼其副也帝欲侯賢而未有緣會待詔孫
寵息夫躬等告東平王雲右謁祠祀呪詛下有司治皆
伏其辜帝於是令躬寵為因賢告東平事者廼以其功
下詔封為高安侯
後漢桓帝延熹中連歲征伐府帑空虚乃假百官俸禄
王侯租税中常侍侯覽亦上縑五千疋賜爵關内侯又
託以與議誅梁冀功進高鄉侯
靈帝初中常侍曹節與長樂五府史朱瑀從官史龔普
張亮中黃門王尊長樂謁者徐騰等一十七人矯詔以
長樂食監王甫為黃門令將兵誅竇武陳蕃武等已誅
節遷長樂衛尉封育陽侯增邑三千戶甫遷中常侍黃
門令如故瑀封都鄉侯千五百戶普亮等五人各三百
戶十一人皆為關内侯歲食租二千斛先是瑀等隂於
明堂中禱皇天曰竇氏無道請皇天輔皇帝誅之令事
必成天下得寧既誅武等詔令太官給賽具(賽報祠也音蘇代切)
賜瑀等錢五千萬餘各有差後更封華容侯二年節病
因詔拜為車騎將軍有頃疾瘳上印綬罷復為中常侍
位特進秩中二千石尋轉大長秋節又與王甫等誣奏
桓帝弟渤海王悝謀反誅之以功封者十二人甫封冠
軍侯節舊封育陽侯亦增邑四千六百戸并前七千六
百戸
後魏宣武時左中郎將王仲興值咸陽王之出奔也當
時上下微為駭震宣武於乾脯山遣仲興馳入金墉城
安慰後參機要殆與有功者等
唐穆宗以元和十五年正月即位賜左右神策軍兵士
錢每人五十貫六軍威遠每人三十貫左右金吾每人
五十貫非故事也(自憲宗御宇至穆宗登祚及長慶二年十八年矣凡朔方吴蜀洎山東西)
(河累興問罪之師其間兵戈少息者無一歲故帝自幼細聞軍旅之事謂戎臣武卒常宜姑息繼統之始財以)
(恣行給資神策禁旅洎左右三軍兵健號長行者其名最末人尚𫉬五萬至於非時賜與不可勝紀驕横難戢)
(其𫝑己甚令又降優假之詔俾其蕃大復有工賈胥吏窺昇朝籍者厚持緡貨納于方鎮大鎮嗜利者即以大)
(將文符給之偽其職秩年月未幾則薦聞必曰某以歲久宜遷某以殊勲合奬宰臣奏擬下得王官欲望兵復)
(于農官清其序難矣)
敬宗以長慶四年正月即位二月辛卯召家令寺典張
鍨入内賜緋魚袋甲午以鍨為家令寺小吏賜緋之後
又連有是命人頗異之三月壬子帝幸内園賜優人康
赫赤金紫丁卯帝幸神策軍賜力士韓筯&KR2714;錦綵三十
疋銀器二事庚午賜教坊錢一萬貫以備行幸樂官一
十三人並賜緋乙亥帝幸教坊賜俳優綾絹三千五百
疋十一月丁未賜教坊樂人李臻緋并賜翊善坊宅一
區時穆宗攅宫已啓五日矣龍輴動軔期在旦夕而甲
第朱衣之賜逓及倡優衆皆竊議
寳歷元年七月癸酉賜善奕待詔王倚緋及綵絹銀器
閏七月壬申賜教坊樂官任自逹大寧坊宅一區
二年十一月己卯賜翰林僧惟真絹五十疋惟真以異
術出入禁署故横及焉
文宗太和五年三月辛卯以右神策軍散兵馬使檢校
太子賓客豆盧著守本官兼殿中侍御史讐告宋申錫
謀反故也
後唐莊宗同光元年十月入汴州賜樂人周匝幣帛周
匝者帝之寵伶也胡柳之役陷於賊帝素喜優笑每思
之至是復得欣然慰接周匝叙其違奉契闊因言偶獲
全者皆偽廷教坊使陳俊之恩也垂泣保薦請除郡守
即時許之議者憤其佞倖
明宗天成元年七月庚辰賜諫議大夫蕭希甫衣段二
十疋銀器五十兩以訟豆盧革韋說之罪非賞典也
八月癸巳賜攝湯隂縣令王延禧主簿柳承翰等緋魚
以帝今春赴難時經過供頓之勞也然主簿賜緋賞典
太過
安重霸初為蜀守秦州聞明宗起河北即時遣使以秦
城等州來降天成初用為閬州團練使未幾召還為左
衛大將軍常懷姦佞探人主意明宗尤愛之長興末明
宗謂侍臣曰安重霸朕之故人以秦州歸國其功不細
酬以團練防禦恐非懷來之道范延光曰將校内有自
河東河北從陛下龍飛故人尚有未及團防者今若遽
授重霸方鎮恐為竊議明宗不悦未幾竟以同州節鉞
授之
晉少帝開運三年詔宋州節度使李守貞近以援送軍
儲殺戮蕃賊繼聞克捷宜示頒宣護聖奉國興順宗順
興國諸軍都指揮使各絹十疋餘自都虞候至散卒七
疋至十疋其隨行人員與諸州本城將士亦有等第賜
賚(史官曰昔衛青霍去病深入虜磧以斬首加級用為定規故謂首級此其義也守貞前引大軍往取瀛州)
(境獲一刺史以退此時言攻幽薊賴張彦澤勦蕃較而回徵師五萬運糧千里行扈所過卷團一空將吏醉飽)
(百草皆除遂使河北生民無措足之所而又軍去有賜謂之挂甲錢来則賞之謂之卸甲錢或微有功名日皆)
(次第優給緡帛動計三十萬數田力其何以濟良可痛矣良可駭矣)
漢高祖以晉天福十二年即位時司天監趙延乂冬官
正吳正已徐延浩等進來年歷日賜器皿繒帛有差(星官)
(有禄給進歷日職也前代太史預言氣象水旱災變使國有備可賞之矣至於中秋老人星見日月薄蝕皆常)
(事也賜賞非其時況歷日乎)
册府元龜卷一百八十
