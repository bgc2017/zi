册府元龜卷四百五十七宋王欽若等撰
臺省部
總序
三代之前職官之制罕存於載籍靡得而周詳然考於
遺文觀其大指卨作司徒以敷五教即周之地官也伯
夷作秩宗以典三禮䕫典樂以和人神即周之春官也
咎繇作士以正五刑即周之夏官秋官也垂作共工以
利噐用即周之冬官也龍作納言出入帝命即周之内
史也雖其名未正然其職已同周之天官曰冡宰地官
曰司徒春官曰宗伯夏官曰司馬秋官曰司寇冬官曰
司空是為六卿方於後世冡宰即今之吏部也司徒即
今之戶部也宗伯即今之禮部也司馬即今之兵部也
司寇即今之刑部也司空即今之工部也秦漢之制以
丞相御史大夫領朝政九卿分庶職其御史屬官有二
丞秩千石一曰中丞在殿中蘭臺掌圖籍秘書外督刺
史内領侍御史員外十五人受公卿奏事舉劾按章(事具)
(憲官門)又有符節御史主符璽位次御史中丞郎中令屬
官有太中大夫中大夫諫大夫掌論議皆無員多至數
十人後改太中大夫為光禄大夫比二千石中大夫比
千石諫大夫比八百石謁者掌賓贊受事員七十人秩
比六百石少府屬官有尚書武帝以遊宴後庭以中官
主中書遂罷尚書之官至成帝建始四年罷中書置尚
書五人一人為僕射四人分為四曹通掌圖秘記章奏
之事各有其任其一曰常侍曹主丞相御史公卿事其
二曰二千石曹主刺史郡國事其三曰民曹主吏民上
書事其四曰主客曹主外國夷狄事後又置三公曹主
斷獄分為五曹又置丞四人郎四人其一主匈奴單于
其一主羌夷吏民其一主戶口墾田其一主財帛委輸
又以左右曹諸吏平分尚書奏事又以大將軍事騎將
軍大司馬領尚書事皆為樞要又有中書謁者又有侍
中中常侍入直禁中諸吏舉非法散騎騎而散從無常
職給事中侍從左右無常員皆列侯將軍卿大夫博士
已下加官焉又有議郎掌顧問應對侍中尚書謁者皆
有僕射古者重武官故有主射以督課之後漢以御史
大夫為司空中丞遂為御史臺率其屬有治書侍御史
二員(事具刑法部)侍御史十五員(事具憲官門)蘭臺令史六百石
掌奏及印工文書又有尚書令一員掌凡選署及奏下
尚書曹文書衆事秩千石故公為之者秩二千石朝會
不陛奏事咸銅印墨綬屬官有僕射一人秩六百石置
尚書事(至景帝分置左右僕射)尚書六人秩六百石初分六曹一
曰三公曹主歲盡考課諸州郡事二曰吏部曹改前漢
常侍曹為之主選舉祠祀事三曰民曹主繕修工作鹽
池園苑事四曰客曹主護駕羌胡朝賀事五曰二千石
曹主辭訟事六曰中都官曹主水火盗賊事凡六曹并
令僕二人謂之八座尚書雖有曹名不以為官號靈帝
以侍中梁鵠為選部於此始見曹名置左右丞各一人
郎三十四人秩四百石郎主作文書起草更直五日於
建禮門内初從三署郎詣臺試守尚書郎中歲方稱尚
書郎三年稱侍郎選有吏能者為之又和帝以太傅錄
尚書事尚書始有錄名其後以三公為之蓋唐虞大麓
之職又置侍中給事黃門侍郎散騎給事中前後同兩
漢尚書而下皆文隸少府而已魏置御史中丞治書侍
御史皆如漢制又置侍御史凡八人又置治書執法掌
奏劾又置殿中侍御中禁防御史(事具邦憲部)又置尚書令
一人尚書僕射或一人或二人置二人則為左右若令
闕則左為省主又有選部左民客曹大兵度支五尚書
又置二丞又置殿中吏部駕部金部虞曹比部南主客
祠部度支庫部農部水部儀曹三公倉部民曹二千石
中兵外兵都兵别兵考功定課凡二十三郎青龍二年
又置都官騎兵二郎每一郎缺白試諸孝廉能結文案
者五人謹封奏具姓名補之凡尚書令僕射尚書三品
左右丞郎中六品又置謁者十人僕射一人四品又置
侍中四人其加官則非數掌儐贊威儀大駕出則次在
侍中護駕正直侍中負璽陪乘餘不𢃄劍皆騎從登殿
與散騎常侍對仗侍中居左常侍居右偹切問近對拾
遺補闕又置給事黃門侍郎四人又置散騎常侍無員
掌規諫不典事貂璫侍中左插散騎右插又置員外散
騎常侍無員散騎侍郎四員與侍中給事黃門侍郎共
平尚書奏事又置給事中無員凡侍中散騎常侍三品
給事中給事黃門侍郎員外散騎常侍散騎侍郎五品
武帝初為魏王又置秘書令典尚書奏事文帝黃初初
改為中書置監令各一人(秘書事具卿監門)又置通事郎次黃
門郎黃門郎已署事過通事郎乃置名色署奏入帝省
讀書可其給事黃門侍郎並如漢制凡中書令三品中
書侍郎五品中書通事舍人七品符節御史别為一臺
掌授節銅虎符竹使符晉御史中丞治書侍御史如魏
制侍御史置九人殿中侍御史四人江左減二人又有
檢校御史(事並具憲官門)又置尚書令秩千石銅印墨綬進賢
兩梁冠納言幘五時朝服佩水蒼玉食俸月五十斛受
拜則册命之賈充以目疾表置省事吏四人省事蓋自
此始也僕射與魏同又置吏部三公客曹駕部屯田度
支六尚書咸亨二年省駕部四年省一僕射又置駕部
太康中改置吏部殿中五兵田曹度支左民六尚書又
置右民度支五尚書祠部常與右僕射通職不置祠部
則以右僕射攝之闕右僕射則以祠部攝知其事又以
左丞主臺内禁令宗廟祠祀朝儀禮制選用署吏急假
右丞掌臺内庫藏廬舍凡諸噐物及廪振租布刑獄兵
器督錄遠道文書章表奏事又置直事殿中祠部儀曹
吏部三公比部金部倉部度支都官二千石左民右民
虞曹屯田起部水部左右士駕部車部庫部左右中兵
左右外兵别兵都兵騎兵左右士北主客南主客凡三
十四曹後又置運曹凡置郎二十三人更相統攝及江
左罷直事左民屯田車部别兵都兵騎兵左右士運曹
其後罷虞曹二千石有殿中祠部吏部儀曹三公比部
金部倉部度支都官左民起部水部主客駕部庫部中
兵外兵十八曹郎後又省主客起部水部共十五曹又
咸康中分置三錄王導荀崧陸暐為之又有四錄郎四
人參錄又西朝張華江左庾亮並闕尚書七條又何充
參闕尚書自漢而後八座及郎初拜並集都座交禮遷
職又解官焉西朝八座丞郎朝晡詣都座江左唯朝而
退凡尚書令僕射尚書並三品左右丞郎並六品又置
侍中如魏制哀帝興寧四年省二人後復舊又置給事
黃門侍郎四人又置通直散騎常侍二人並令員外散
騎常侍與正員散騎常侍通直故謂之通直又置員外
散騎常侍侍郎元帝又置通直散騎侍郎二人後增置
四人散騎常侍給事黃門散騎侍郎皆如魏制江左始
罷其平尚書奏事又置中書令監而已下皆如漢制改
通事郎為中書侍郎江左初復曰通事郎俄復為中書
侍郎又武帝初置舍人通事各一人江左合為通事舍
人掌呈奏案後省之以侍郎直西省凡侍中散騎常侍
中書監令並三品給事中給事黃門散騎中書侍郎並
五品門下中書舍人第七品宋置御史中丞治書侍御
史殿中侍御史如晉制(事具憲官門)又置謁者臺謁者僕射
一人掌大拜授及百官班次謁者十人掌小拜授及報
章先是晉省謁者僕射以謁者隸蘭臺江左復置俄省
大明中復置尚書寺有尚書令任總樞衡僕射尚書分
領諸曹僕射領殿中主客凡二曹吏部尚書領吏部删
定三公比部凡四曹祠部尚書領祠部儀曹凡二曹度
支尚書領度支金部倉部起部凡四曹左民尚書領左
民駕部凡二曹都官尚書領都官水部庫部論功凡四
曹五兵尚書領中兵外兵凡二曹若營宗廟宫室則置
起部事畢省之又高祖置騎兵主客起部凡四曹合晉
十五為十九郎文帝元嘉十年省儀曹主客比部騎兵
四郎十一年並十八年增删定郎(事見刑法部)三十年置功
論郎明帝省騎兵凡二十郎比部主法制度支主算都
官主軍事刑獄其餘諸郎所掌各如其名自漢已後尚
書官上朝及下朝禁斷行人丞郎見尚書呼曰明時郎
見二丞呼曰左君右君其屬有都令史令史書令史書
朝之名或減或益其制不常但八座解交丞郎已下不
復解交也孝武不欲威權外假故罷錄焉其後或置或
否凡尚書令僕射尚書並三品丞郎並六品又置侍中
而下皆如晉制初散騎常侍與侍中通官其後漸替大
明雖革選比侍中而人情久習終不見重又置中書令
中書舍人各一人中書侍郎四人中書通事舍人四人
初以中書侍郎掌呈奏案及置通事舍人則侍郎之任
輕舍人直内閣隸中書其下有主事本用武官宋改用
吏凡侍中散騎常侍中書監令並三品給事黃門散騎
中書侍郎並五品南齊之制置御史丞一人治書侍御
史二人侍御史十人謂之蘭臺(事見憲官門)又置謁者僕射
一人謂之謁者臺又置尚書令為内臺主行遇諸王以
下皆禁駐無令則左僕射為臺主與令同左僕射領殿
中客三曹通關諸曹事又置吏部尚書領吏部刪定三
公比部凡四曹度支尚書領度支金部倉部起部凡四
曹左民尚書領左民駕部凡二曹都官尚書領都官
水部庫部功論凡四曹五兵尚書領中兵外兵凡二
曹祠部尚書領儀曹與右僕射通職領祠部二官不
並置起部尚書興宫室宗廟權置事畢而省左丞掌宗
廟郊祠格制案彈選用等事右丞掌兵士百工庫藏刑獄
諍訟等事白案右丞上署左丞次署黃案左丞上署右
丞次署凡二十四曹各置郎中令史以下又置都令史
又庫部領武庫令駕部領車府令丞起部領材官將軍
司馬是謂之尚書臺又置侍中祭酒(高功者稱之)侍中謂之
門下給事黃門侍中世呼小門下焉門下領公車令太
官太醫令丞内外殿中監内外驊騮廐丞又置散騎通
直散騎員外散騎常侍散騎通直散騎員外散騎侍郎
給事中奉朝請駙馬都尉謂之集書省又置中書監令
各一人侍郎四人通事舍人無員謂之中書省梁御史
臺初置御史大夫天監元年復為中丞屬官治書侍御
史殿中侍御史(事具憲官門)又有符節令史員(事見憲官門)謁者
臺署謁者僕射一人掌朝覲賓饗之事屬官謁者十人
掌奉詔出使拜假朝會儐贊等事謁者僕射六班尚書
省置令左右僕射吏部祠部度支在戶部官五兵尚書
左右丞各一人吏部刪定三公比部祠部儀曹虞曹主
客度支殿下金部倉部左右戸駕部起部屯田都官水
部庫部功論中兵外兵騎兵等郎二十三人尚書掌出
納王命敷奏萬機令總統之僕射副焉廢置之制亦與
齊同凡尚書文書詣中書發者密事皆以契嚢盛之封
左丞印自晉以後八座及郎多不奏事天監元年始詔
曹郎依舊奏事三年又置侍郎詔通直郎凡郎中在職
勤能滿三歲者遷為侍郎又有五都令史與左右丞共
事省中謂之尚書五都用人常輕九年革用士流視奉
朝請駕部别領車府署庫部别領南北武庫署凡尚書
令為十六班尚書僕射為十五班吏部尚書為十四班
列曹尚書為十三班吏部郎為十一班左丞為九班右
丞為八班侍郎為六班郎中為五班又門下省置侍中
給事黃門侍郎各四人掌侍符從左右儐相威儀盡規
獻納紏正違闕監合嘗御藥封璽書侍中高功者在職
一年詔加侍中祭酒與侍郎高功者一人對掌禁令凡
領公事大官太醫司令驊騮廐丞集書省置散騎通直
散騎常侍散騎通直散騎侍郎各四人又置員外散騎
常侍給事中奉朝請無員並侍從左右獻納得失省諸
奏聞文書意異者隨事為駁焉諸優文策文平處諸文
章詩頌常侍高功者一人為祭酒與侍郎高功者一人
對掌禁令紏諸逋違天監六年又革常侍之選分門下
二局隸散騎常侍又令尚書案分曹入集書自是散騎
視侍中通直視中丞員外視黃門郎中書省置監令各
一人掌出納帝命侍郎四人高功者一人主省事又有
通事舍人主事令史等員通事舍人入直内閣以才而
授不限資多以他官兼領其後除通事直云中書舍人
凡中書監為十五班中書令為十三班侍中散騎常侍
為十二班通直散騎常侍為十一班給事黃門員外散
騎常侍為十班中書侍郎為九班散騎常侍為八班給
事中中書舍人通直散騎侍郎為六班員外散騎侍郎
為三班奉朝請為二班陳承梁制其國政事並繇中書
省中書有舍人五員領主事十人分掌二十一局各受
尚書諸曹是為上同總國内機要尚書聽受而已被委
此官多擅權勢後魏之初官號多同於晉而未具建國
初置内侍長四人若侍中散騎常侍後又置都統長自
侍中已下中散已上皆統之皇始元年始建省曹天興
元年置八部大夫散騎常侍待詔等官八部大夫皇城
四方四維面置一人以擬八座謂之八國常侍待詔侍
直左右出入王命二年分尚書三十六曹及諸外署凡
置三百六十曹令大人主之四年罷外蘭臺御史總屬
内省又復尚書三十六曹曹置代令史譯令史各一人
奏史二人天賜二年復罷尚書三十六曹郎别置武師
修勤二職武師比郎中修勤比令史分主省務三年置
散騎侍郎四年置侍官侍直左右出納詔命永興元年
置騏驎官四十人宿直殿省比常侍侍郎始光元年置
左民尚書神䴥元年置左右僕射左右丞諸曹尚書二
十餘人各居别寺興安二年置駕部尚書左士尚書太
和十一年置散騎官一百人朝請二百人十五年置侍
中黃門各四人散騎常侍侍郎各四人通直散騎常侍
郎員外散騎常侍侍郎各六人又置侍官一百二十人
孝文太和二十三年復次職令臺省之官有御史中尉
治書侍御史侍御史殿中侍御史撿校御史又有謁者
僕射謁者又有尚書令僕射尚書左右丞郎中都令史
主事令史又有侍中給事黃門侍郎又有散騎常侍通
直員外散騎常侍散騎通直員外侍郎給事中奉朝請
又有中書監令侍郎舍人又有諫議大夫而職局所治
本志不載北齊御史臺掌察糾彈劾凡中尉一人治書
侍御史二人侍御史八人殿中侍御史檢校御史十二
人侍中四人領符節署令一人符璽郎四人(已上事見憲官序)
謁者臺掌諸吉凶之事導相禮儀凡僕射二人謁者三
十人謁事一人尚書省置令僕射吏部殿中祠部五兵
都官度支等六尚書又有錄尚書一人位在令上掌與
令同但不糾察令則彈糾見事與御史中丞更相廉察
僕射職為執法置二則為左右僕射皆與令同左糾彈
而右不糾彈錄令僕射總理六尚書事謂之都省其屬
官左丞掌吏部考功主爵殿中儀曹三公祠部度支主
客左右中兵左右外兵都官二千石度支左右戶十七
曹並彈劾見事又主管轄臺中有違失者兼駁之右丞
掌駕部虞曹屯田起部都兵比部水部膳部倉部金部
庫部十一曹亦管轄臺中又主凡諸用度雜物脂燈筆
墨幃帳惟不彈糾餘悉與左同并都令史八人共掌其
事其六尚書分糾六曹吏部統三曹吏部掌褒崇選補
等事考功掌考等及秀孝貢士等事主爵賞封爵等事
殿中統四曹殿中掌駕行百官留守名帳宫殿禁衛供
御衣食等事儀曹掌吉凶禮制事三公掌五時讀時令
諸曹囚帳斷罪赦口建金鷄等事駕部掌車輿牛馬廐
牧等事祠部統五曹祠部掌祠祀醫藥死喪賜等事主
客掌諸番雜客等事虞部掌地圖山川遠近園囿田獵
諸膳雜味等事屯田掌籍田諸州屯田等事起部掌諸
興造工匠等事祠部無尚書則右僕射攝五兵統五曹
左中兵掌諸督告身諸宿衛官等事右中兵掌畿内丁
帳手力蕃兵等事左外兵掌河南及潼關巴東諸州丁
帳召兵征發等事右外兵掌河北及潼關巴西諸州所
典與左外同都兵掌鼔吹大樂雜戸等事都官統五曹
都官掌圻内非逆得失等事二千石掌畿外得失等事
比部掌詔書律令勾簡等事水部掌舟船津梁公私水
陸等事膳部掌侍官百司禮食餚饌等事度支統六曹
度支掌計會凡軍國損益事役糧廪等事倉部掌諸倉
帳出入等事左戸掌天下計稼戶籍等事右戸掌天下
公私田宅租調等事金部掌權衡度量内外諸庫藏文
帳等事庫部掌凡是械杖噐用所需等事凡二十八曹
吏部三公郎中各二人餘並一人凡三十郎吏部儀曹
三公虞曹都官二千石比部左戸各量事置掌故主事
員門下省掌獻納諫正及司進御之職侍中給事黃門
侍郎各六人錄事四人通事令史八人統領左右局監
各二人直長四人掌宣傳尚食局典御二人丞監各四
人掌御膳尚藥局典御及丞各二人侍御師尚藥監各
四人掌御藥主衣局都統子各二人掌御服齋師局齋
師四人掌陳設洒掃統殿中局殿中監四人掌駕前奏
引行事中書省管司王言及司進御之音樂監令各一
人侍郎四人又領舍人省掌署勑行下宣音勞問中書
舍人主書各十人集書省掌諷議左右從容獻納散騎
常侍通直散騎常侍各六人諫議大夫七人散騎侍郎
六人員外散騎常侍二十人通直散騎侍郎六人給事
中六十人員外散騎侍郎一百二十人奉朝請二百四
十人又領起居省散騎常侍通直散騎常侍散騎侍郎
通直散騎侍郎各一人校書郎二人凡其官品皆同後
魏後周追用成周之制有天官大冡宰地官大司徒春
官大宗伯夏官大司馬秋官大司寇冬官大司空並正
七命又小冡宰小司徒小宗伯小司馬小司寇小司空
上大夫並正六命天官之屬左右司命宗師左宫伯御
正御伯御膳太府計部等中大夫地官之屬有鄉伯左
右遂伯每方縣伯每方畿伯每方載伯師氏等中大夫
春官之屬有禮制守廟典祀内史太史大司樂等中大
夫夏官之屬有軍司馬職方吏部左右武伯兵部大馭
司右駕部武藏等中大夫秋官之屬有司憲刑部蕃部
兵部等中大夫冬官之屬有工部匠師司木司土司金
水部等中大夫並五命天官小宗師小左宫伯小御正
小膳部太醫少醫小計部等下大夫地官小鄉伯鄉大
夫每鄉小遂伯遂大夫每遂小稍伯稍大夫每稍小縣
伯縣大夫每縣小畿伯畿大夫每畿小載師小師氏保
氏司倉司門司市春官小守廟小典祀小内史外史典
命小史小司樂太學博士大小太祝司車路夏采等下
大夫夏官小職方小吏部小右武伯小兵部小馭戎馭
齊馭小司右戎右齊右司射小駕部小武藏等下大夫
秋官小刑部掌朝布憲小蕃部小兵部司要田正司隸
下大夫冬官小匠師小司木小司土小司金小司水司
玉司皮司色司職司卉等下大夫並正四命天官司會
小宗師宗師宗正小右宫伯右侍中小御正主寢御伯
掌小膳部内膳外膳小醫醫正瘍醫太府王府内府外
府左府右府綘工藥工小計部掌出司内奄等上士地
官民部吏小鄉伯鄉伯州長每州小遂伯遂正小稍伯
稍正小縣伯縣正小畿伯畿正小載司司農司均司賦
司役小師氏保氏司諫司救司媒小司倉小司門小司
廐右廐典牲典牝典馳典革獸醫司袍襖司弓矢司矟
司甲司刀等中士秋官司憲司判鄉法遂法稍法縣法
畿法方憲掌囚掌察司約司盟職金掌璧司厲循閭掌
墐禁殺戮禁遊禁暴司寤掌交司正司儀東掌客南掌
客西掌客北掌客掌訝司環野廬象諝掌貨賄司烜伊
氏司祚司難掌大司迹弋禽捕獸掌皮弭妖翦蠧掌罪
隸掌夷隸掌蠻隸掌戎隸掌狄隸徒等中士冬官工部
内匠外匠司量司量准司度掌杖車工角工彛工噐工
弓工箭工廬工復工陶工塗工典丱冶工鑄工鍜工凾
工雕工掌津舟工典魚典彘槌工磬工石工裘工履工
勒工䩵工韋工膠工毳工繢工漆工油工弁工織絲織
采織枲織組竹工籍工罟工紙工等中士並正二命天
官會宗正右騎侍右宗侍右庶侍右勲侍主璽食醫外
膳典庖典饎酒正餚藏掌醢司鼎爼掌兵主藥正醫瘍
醫内小臣奄内司服奄内婦功奄巷伯奄等下士地官
黨正每黨司封掌鹽掌&KR0008;典牧典牛土訓神訓神倉稷
倉黍倉稻倉荳倉麥倉禾倉鹽倉典麴典舂典磑掌節
宫門城門司關均工平准泉府山虞澤虞林衡掌禽掌
囿掌圃掌炭掌芻等下士春官禮部小守廟奄司几筵
司樽彜掌鬱司鬯充犧司鷄司社司郊掌次御史校書
典瑞典服司玄理禮司謁樂胥歌司鐘磬司鼓司吹司
舞籥章掌散樂典夷樂典庸噐龜占筮占占夢視祲司
巫視祝喪祝甸祝詛祝神士典路司車司常小夏朱掌
墓職喪等下士夏官軍司馬旅土方山師川師懷方訓
方右武賁倅長右旅賁倅長右射聲倅長右驍衛倅長
右羽林倅長右游擊倅長武候倅長司火司辰銜枚右
廐閑長典馳典羊獸醫司祀襖司弓矢司矟司甲司刀
盾等下士秋官司憲旅小刑掌囚掌察司約司盟職金
掌璧司厲循閭掌墐禁殺戮禁遊禁暴司寤小蕃司行
掌訝司環野廬象諝掌貨賄司烜市小虞部等上士春
官禮部小守廟小典祀司郊掌次小内史著作小典命
司寂小史馮相保章小司樂太學助教小學博士樂師
小卜小祝小司車路守陵等上士夏官軍司馬小職方
小吏部司士司勲司錄小右武伯右武賁率右旅賁率
右射聲率右驍騎率右羽林率右游擊率小兵部武環
率武候率司固道馭田馭小司右賓右道右田右小司
射司仗小田駕部右廐典牝典牡獸醫等上士秋官司
憲小刑部司刺鄉法遂法稍法縣法畿法方憲小掌朝
掌察小布憲小蕃掌交司正小賓部司儀東掌客南掌
客西掌客北掌客小田正小司要小司隸等上士冬官
工部小匠師内匠外匠掌材小司木小司土小司金鍜
工凾工小司水典壅小司玉小司皮小司色小司織小
司卉等上士並正三命天官司會宗正右侍右前右後
侍主寝司服給事掌式内膳外膳典庖典膳酒正餚藏
掌醢司直爼掌水醫正瘍醫王府内府外府左府右府
綘工染工掌納掌出小司内小臣奄内司服奄典婦功
奄巷伯等中士地官人部史小鄉正州長每州小遂伯
遂正小稍伯稍正小縣伯縣正小畿伯畿正司封司農
司均司賦司役掌鹽每池中士掌遺典牧典牛司諫司
救司媒士訓誦訓神倉黍倉稷倉稻倉荳倉麥倉米倉
鹽倉典麴典舂典磑掌節宫門城門司關均工平凖泉
府山虞澤虞林衡川衡掌禽掌囿掌薪掌芻等中士春
官禮部几筵樽彛掌鬱司鬯充犧司鷄司郊司社御史
著作典瑞典服司寂司玄治禮司謁馮相保章小學助
教樂胥司鐘磬司歌司鼓司吹司舞籥章掌散樂典夷
樂典庸器龜占筮占視祲司巫喪祝詛祝神士典路司
車司掌守陵掌墓職喪等中士夏官軍司馬士方師川
師懷方訓方司士司勲司錄右武賁率右旅賁率右射
聲率右驍騎率右羽林率右游擊率俠長司固司火司
辰御牧司仗右伊耆氏司調司祚司難掌大司迹弋禽
捕獸掌皮弭妖剪蠧庶&KR0809;掌罪隸掌夷隸掌蠻隸掌戎
隸掌北狄隸掌徒等下士冬官工部旅司量司量准司
度車工角工彜工噐工弓工箭工廬工復工陶工塗工
典丱冶工鑄工鍜工凾工雕工掌津舟工典魚典彘槌
工磬工石工裘工履工鞄工韋工膠工毳工繢工漆工
油工弁工織絲織綵織枲織組竹工籍工罟工紙工等
下士並正一命此雖名六官然後魏御史尚書中書之
任咸在其中矣隋初罷六官之制御史臺大夫一人治
書侍御史二人侍御史八人殿中侍御史監察御史各
十二人錄事二人仍依舊入直禁中(事具憲官門)尚書省事
無不總置令左右僕射各一人總吏部禮部兵部都官
度攴工部等六曹事是為八座屬官左右丞各一人都
事八人分司管轄吏部尚書統吏部侍郎二人主爵侍
郎一人司勲侍郎一人考功侍郎一人禮部尚書統禮
部祠部侍郎各二人兵部尚書統兵部職方侍郎各二
人駕部庫部侍郎各一人都官尚書統都官侍郎二人
刑部比部侍郎各一人司門侍郎二人度支尚書統度
支戸部侍郎各二人金部倉部侍郎各二人工部尚書
統工部屯田侍郎各二人虞部水部侍郎各二人凢三
十六侍郎分司曹務直宿禁省如漢制及北齊已後置
行臺省隋有令僕射丞(左右丞)兵部(兼吏部禮部)度支(兼都官工部)
尚書及考功(兼部主爵吏司勲)禮部(兼祠部主客)膳部兵部(兼職方)駕
部庫部刑部(兼都官司門)度支(兼倉部)戸部(兼比部)金部工部屯
田(兼水部虞部)侍郎每行臺省食貨農圃武器百工監副監
各一人各置丞副監有差開皇三年詔尚書左僕射掌
判吏部禮部兵部三尚書事御史糾不當者兼糾之右
僕射掌判都官度支工部三尚書事又知用度尋改度
支尚書為戸部都官尚書為刑部凡尚書令正二品左
右僕射從二品尚書正三品左右丞從四品為上階吏
部侍郎正四品前階諸曹侍郎正六品上階門下省納
言二人給事黃門侍郎四人錄事通事令史各六人又
有散騎常侍通直散騎常侍各四人諫議大夫七人散
騎侍郎四人員外散騎侍郎六人通直散騎侍郎四人
並掌部從朝直又有給事二十人員外散騎侍郎一十
人奉朝請四十人並掌同散騎常侍等兼出使勞問統
城門尚食尚藥符璽御府殿内等六局城門局監門校
尉二人直長四人尚食局典御二人直長四人食醫四
人尚藥局典御一人侍御醫直長各四人醫師四十人
符璽御府殿内局監各二人直長各四人内吏省置監
令各一人尋廢監置令二人侍郎四人舍人八人通事
舍人十六人主書十人錄事四人又增置通事舍人十
二人為二十四人凡納言内史監正三品給事黃門侍
郎内史侍郎正四品職事黃門侍郎為上階散騎常侍
為從三品通直散騎常侍為正四品諫議大夫為從四
品散騎侍郎員外散騎常侍為正五品前階通直散騎
侍郎為從五品上階内史舍人正六品上階通事舍人
給事為從六品上階員外散騎侍郎為正七品上階奉
朝請為從七品及焬帝即位官制多所改革殿内并
尚書門下内史秘書以為五省(殿内秘書事具鄉監門)增置謁者
司隸二臺并御史為三臺又有殿内御史增置監察御
史一十六員開皇中御史直宿禁中至是罷之又置主
簿隸事各二人(事具憲官門)謁者臺置大夫一人掌受詔勞
問出使慰撫持節察受冤枉以申奏之駕出侍御史引
駕置司朝謁者二人以貳之屬官有丞主簿各一人又
有通事謁者二十人即内史通事舍人之職也次有議
郎二十四人通直三十六人將事謁者三十人謁者七
十人皆掌出使其後廢議郎通直郎將事謁者謁者等
人而置員外郎八十人又詔門下内史御史司隸謁者
五人司監受以為常式不復專謁者矣又置散騎郎二
十人承議郎通直郎宣德郎宣義郎各三十員徵事郎
將仕郎常從郎奉信郎各五十人俄改常從為登仕奉
信為散從皆主出使量事大小據品以發之(丞議郎已下至唐為)
(散官其任輕矣)司隸臺大夫一人掌廵察别駕二人掌分察御
史十四人分察所掌又置丞主簿錄事各一人後罷司
隸臺而留司隸從事之名不為常員(事具憲官門)尚書省六
曹各置侍郎一人以貳尚書之職又增左右丞與六侍
郎並正四品諸曹侍郎並改為郎又改吏部為選部郎
禮部為儀曹郎刑部為憲部郎工部為起部郎以異六
侍郎之名又廢諸司員外郎增曹郎為二員都司郎各
一員又置都事主事令史隨曹閒劇每十令史置一主
事不滿十者亦置一人其餘四省三臺亦皆曰令史餘
則府令史後又改主客郎為司蕃郎俄又減曹郎一人
置承務郎一人同員外之職門下省置黃門侍郎員外
二人去給事之名又移給事郎置四人從五品次黃門
省讀奏案廢散騎常侍通直散騎常侍諫議大夫散騎
侍郎等員又改符璽監為郎置二人從六品又以城門
殿内尚食尚藥御府等五局隸殿内省十二年又改納
言為侍内内史省置侍郎二人減内史舍人為四人加
置起居舍人二人改通事舍人隸謁者臺減主書員置
四人十二年又改内史為内書唐置御史臺置大夫一
員掌揚邦國刑憲典章以肅正朝列中丞二人為貳屬
官侍御史四人殿中侍御史六人監察御史十人主簿
一人又東都留臺置中丞侍御史各一人殿中侍御史
二員監察御史三員(事具憲官門)尚書省龍朔二年改為中
臺光宅初改為文昌臺神龍初復舊領二十四司一曰
吏部領主爵司勲考功二曰戶部領度支金部倉部三
曰禮部領祠部主客膳部四曰兵部領職方駕部庫部
五曰刑部領都官比部司門六曰工部領屯田虞部水
部龍朔二年改吏部曰司列主爵曰司封考功曰司績
戶部曰司元度支曰司度金部曰司珍倉部曰司庾禮
部曰司禮祠部曰司禋膳部曰司膳兵部曰司戎職方
曰司城駕部曰司輿庫部曰司庫刑部曰司刑都官曰
司僕比部曰司計工部曰司工屯田曰司田虞部曰司
虞水部曰司川咸亨元年並復舊光宅元年改吏部為
天官戶部為地官禮部為春官兵部為夏官刑部為秋
官工部為冬官神龍元年並復舊天寳十一載改吏部
為文部兵部為武部至德二年復舊置令一人總領百
官儀刑端揆國初文皇帝為之自後不置左右僕射各
一人以貳令之職後不置令以僕射總省事左右丞各
一員紀正省内左丞勾吏部戶部禮部三司右丞勾兵
部刑部工部十二司事吏部戶部禮部兵部置侍郎各
二員禮部刑部工部置侍郎各二員吏部戸部兵部各
置郎中員外二員司勲置員外郎二員左右司及司封
而下諸司各置郎中員外一員各分掌其所領之事龍
朔二年改左右僕射為左右康政左右丞為左右肅機
尚書為太常伯侍郎為小常伯左右司郎中為左右丞
務郎中為大夫咸亨元年復改左右肅機為左右丞大
夫為郎中光宅元年改左右康政為文昌左右丞相神
龍元年改文昌左右丞相為尚書左右僕射開元元年
改左右僕射為左右丞相天寳元年復改左右丞相為
左右僕射省又有都事主事令史書令史分行曹事尚
書令正二品左右僕射從三品左丞正四品上右丞正
四品下永昌元年昇為從三品如意元年復舊尚書正
三品吏部侍郎正四品諸司侍郎中並從五品上員外
郎並從六品上咸亨元年改為黃門門下省龍朔二年
改為東臺光宅元年改為鸞臺神龍元年復為門下開
元元年改為黃門省五年改為門下省置侍中二員掌
出納帝命綽炤皇極總典吏職贊相禮儀以和萬邦以
弼庶務所謂佐天子而統大政也凡軍國之務與中書
令參而總焉坐而論之行而舉之此其大較也又置侍
郎二員掌二侍中之職給事中四員掌陪侍左右分判
省事凡百司奏抄侍中審定侍郎覆省給事中讀而署
之以較正違失制勅大事覆奏而請施行小事署而頒
之又置左右散騎常侍二人掌侍從規諷備顧問應對
左諫議大夫四員掌侍從贊相規諫諷諭起居郎二員
掌以修記事之史右補闕右拾遺各二員掌供奉諷諫
扈從乘輿凡發令舉事有不便於時不合於道大則庭
議小則上封若賢良之遺滯於下忠孝之不聞於上則
條其事狀而薦言之又置典議二員贊者十二人掌殿
上贊喝之事(事具賓禮門)又置城門郎四員掌京城皇城宫
殿諸門啟閉之節及出納管鑰又置符璽郎四人掌入
寳及國之符節又有錄事主事令史書令史傳制楷書
門僕以分掌曹事先是武德初改隋之侍内曰納言龍
朔二年改納言曰東臺左廂改左右散騎常侍曰左右
侍極給事中曰東臺舍人起居郎曰左史咸亨中復曰
納言左右散騎常侍給事中起居光宅初以東臺曰鸞
臺神龍初又改納言曰侍中開元三年又改侍中曰黃
門監五年又改黃門監曰侍中天寳二年又改侍中曰
左廂至德二年又改左廂曰侍中又領弘文舘武德初
置之名昭文舘後改為弘文舘又改為昭文舘開元七
年復曰弘文舘有大學士多以宰相領之又有學士無
員數掌詳正圖籍教授生徒凡朝廷有制度沿革禮儀
輕重得參議焉校書郎二人掌校理典籍刊正錯繆領
學生三十人中書省初沿隋制曰内書省武德三年改
曰中書省龍朔二年改曰西臺光宅二年改為鳳閣神
龍元年復為中書省開元元年改為紫微五年復為中
書省置中書令之職掌軍國之政令緝熙帝載統和天
人入則告之出則奏之以利萬邦以度百揆蓋佐天子
而執政也又置侍郎二員掌貳令之職置舍人六員掌
侍奉進奏參議奏章凡詔旨中書令置侍郎奉舍人署
而行之(舍人事具詞臣門)又置右散騎常侍起居舍人左補闕
右拾遺各二員散騎而下並與左同起居舍人掌修繕
之史侍中中書令三品至德中昇為二品兩省侍郎初
正四品至德中昇為正三品常侍初從三品廣德中昇
為正三品給事中舍人正五品上諫議大夫初正五品
上會昌二年昇為正四品下與丞相出入迭用起居郎
舍人從六品上左右補闕從七品上左右拾遺從八品
上有主書主事令史傳判分行曹事焉先是武德初改
隋之内書令曰内史令乂改為中書令龍朔二年改中
書令為西臺左廂起居舍人曰右史咸亨中復改為中
書令起居舍人光宅元年改中書令為鳳閣令神龍初
改鳳閣令曰中書令開元元年改中書令曰紫微令五
年復為中書令天寳二載改中書令曰右相至德二年
復改右相曰中書令領四方舘置通事舍人十六人掌
朝見引納及辭謝及四方通表華夷納貢之事又領集
賢殿書院掌判緝古今之經籍以辯明邦國之大典先
是梁武帝於文德殿藏書北齊有文林舘學士後周有
麟德殿學士明皇於西京乾元殿廊下駕部書于東都
麗正殿置修書使開元十三年改集僊殿為集賢殿改
麗正修書使為集賢書院置大學士初以尚書左丞相
張說為之自後多以宰相兼領又置學士五品已上官
為之置學士六品已下官為之學士一人知院事一人
副知院事又置侍講學士修撰校理待制直院檢討等
官凡承旨撰集文章校理經籍月終則進課于内歲終
則考最於外又領史舘掌修國史監修國史多以宰相
為之又置修撰多以外朝官為之又置直舘以未登朝
為之(事具國史門)又領知匭使唐太后垂拱元年置以逹冤
滯天寳九載改為獻納乾元元年復名知匭以諫議大
夫及補闕拾遺一人充使受納訴狀每日暮進内向晨
出之又尚書省自至德之後以他官分判戶部度支又
置鹽鐵轉運使分六卿之職以成一時之務(事具邦計門)又
五代梁開平二年改左右丞為左右司侍郎三年升尚
書令為正一品後唐李琦以故相為御史大夫自後不
置長興元年升右丞與左丞同並為四品晉天福五年
升御史中丞為清望正四品門下中書侍郎為清望正
三品左右諫議大夫為清望正四品七年又詔門下侍
郎位在左散騎常侍之下先是開元已後兩省侍郎皆
𢃄平章事罕有單為之者至是竇貞固自刑部侍郎遷
門下侍郎而不𢃄平章事故有是詔周顯德五年又詔
諫議大夫改為正五品班在給事中之下大夫出入宫
闈陪侍左右或典治憲度或協佐樞機或贊相禮容或
出納詔命或切問近對或獻可替否蓋朝廷之劇任公
台之歴試也非夫噐識通荗材行交修以慎密而基心
以明逹而致用孰可膺眷簡而處清要乎故稱任者有
公忠清任之節博洽謨猷之能充羽儀於臺閣為圭璋
於簮冕焉至於非其才者有窺伺競躁之心朋附貪黷
之迹故多士之所惡明廷之攸玷焉今總述其事以垂
于後庶使見其善而仰止懲其惡而自戒凡臺省部二
十九門云
選任
夫知人則哲能官人安民則惠大禹之訓也慎簡乃僚
其惟吉士周穆之命也盖邦國治亂在乎庶官選賢任
能其來尚矣自舜命衆職以熙帝載西漢之後政歸尚
書機務所出推擇斯妙或以政事用或以文學升内則
參侍左右論思治道外則坐曹夙夜修明官業厥職尤
重其才益難詳求遺策博觀歴代曷嘗不慎選衆之舉
致得人之慶哉
虞舜曰疇若予工僉曰垂哉(問誰能順我百工事者朝臣舉垂垂臣名)帝曰
俞咨垂汝共工(共謂供其職事)垂拜稽首讓于殳斨暨伯與(殳斨)
(伯與三臣名)帝曰俞往哉汝諧(汝能諧和此官)帝曰疇若予上下草
木鳥獸僉曰益哉(上謂山下謂澤若謂順其政殺之有時用之有節言伯益能之)帝曰
俞咨益汝作朕虞(虞掌山澤之官)益拜稽首讓于朱虎熊羆帝
曰俞往哉汝諧(朱虎熊羆二臣名垂益所讓四人皆在元凱之中)帝曰龍朕堲讒
說殄行震驚朕師(堲疾殄絶震動也言我疾讒說絶君子之行而動驚我衆欲遏絶之)命
汝作納言夙夜出納朕命惟允(納言喉舌之官聽下言納于上受上言宣于下)
(必以信)
漢張安世少以父任為郎用善書給事尚書武帝行幸
河東亡書三篋詔問莫能知惟安世識之具作其事後
購求得書以相校無所遺失帝竒其才擢為尚書令
孔光為博士成帝時博士選三科高為尚書次為刺史
其不通政事以久次補諸侯太傅光以高第為尚書
後漢衛颯建武二年辟大司徒鄧禹府舉能案劇除侍
御史
胡廣字伯始舉孝廉試為天下第一旬日拜尚書郎
周舉為諫議大夫順帝時詔遣八使廵行風俗皆選有
威名者乃拜舉侍中
翟酺為侍中時尚書有缺詔將大夫六百石以上試
對政事天文道術以高第者補之繇是酺對第一拜尚
書
盧植為廬江太守歲餘復徵拜議郎與諫議大夫馬日
磾議郎蔡邕楊彪韓說等並在東觀校中書五經記傳
補續漢紀靈帝以非急務轉為侍中遷尚書
潘勖獻帝時為尚書郎遷右丞詔以勖前在二千石曹
才敏兼通明舊事勑並領本職
蔡邕舉高第補侍御史遷尚書三月之間用歴三臺遷
巴郡太守復留為侍中
張馴為議郎擢拜侍中典領祕書近署甚見納異
魏孫資劉放文帝即位同轉為左右丞數月放徙為令
黃初初改秘書為中書以放為監資為令各加給事中
遂掌機密明帝即位尤見寵任
盧毓文帝時為侍中詔曰官人秩才聖帝所難必湏良
佐進可替否侍中毓禀性貞固心平體正可謂誠明有
功不懈于位者也其以毓為吏部尚書使毓自選代者
曰得如卿者乃可毓舉常侍鄭冲帝曰文和吾自知之
更舉吾所未聞者乃舉阮武孫邕帝於是用邕
吳張純字元基少厲操行學博才秀而切問捷對容止
可觀擢拜郎中
李肅字偉恭南陽人少以才聞善論議臧否得中甄竒
錄異薦述後進題目品藻曲有條貫以此人服之權擢
為選曹尚書
晉安平王孚宣帝弟也仕魏為清河太守初魏文帝置
度支尚書專掌軍國支計朝議以征討未息勤湏節量
及明帝即位欲用孚問左右曰有兄風不答曰似兄帝
曰吾得司馬一二人復何憂哉轉為度支尚書
裴楷為尚書郎武帝為撫軍以楷為參軍事會吏部郎
缺文帝問其人於鍾會會曰裴楷清通王戎簡要皆其
選也於是以楷為吏部郎
羊祜為秘書監散騎常侍泰始初詔曰夫總齊璣衡允
釐六職朝政之本也祜執德清劭忠亮純茂經緯文武
謇謇正直雖處腹心之任而不總樞機之重非垂拱無
為委任責成之意也其以枯為尚書右僕射衛將軍給
本營兵
陳劭為燕王師泰始中詔曰劭清身潔静行著邦族篤
志好古博通六籍耽悦典誥老而不倦宜在左右以篤
儒教可為給事中
文立為太子中庶子武帝詔曰立忠貞清寔有思理噐
幹前在濟隂政事修明後事東宫盡輔導之節昔光武
平隴蜀皆收其賢才以叙之蓋所以拔幽滯而濟殊方
也其以立為散騎常侍
王戎為議郎太熙元年詔曰夫總百揆之得失管王政
之通塞者端右之職也漢代以來每選此官必慎其人
議郎王戎可為尚書令
劉頌為淮南相元康初從淮南王允入朝會誅楊駿頌
屯衛殿中其夜詔以頌為三公尚書
陸曄元帝時為太子詹事時帝以侍中皆北士宜兼用
南人曄以清貞著稱遂拜侍中
謝尚鎮雒陽都督豫州揚州之五郡軍事在任有政績
上表求入朝因留京師署僕射事
温嶠為散騎常侍侍講明帝手詔曰卿既以令望忠允
之懷著於周旋且文周而旨遠宜居深密今欲以卿為
中書令朝論亦咸以為宜
王洽字敬和成帝時為中書令帝曰敬和清裁昔為中
書郎吾尚小數見意甚親之今以中書令欲共講文章
之事也
宋徐湛之為尚書僕射初劉湛伏誅殷景仁卒文帝委
任沈演之庾炳之范曄等後又有江湛何瑀之曄誅炳
之免演之瑀之並卒至是江湛為吏部尚書與湛之並
居權要世謂之江徐焉
蕭思話自雍州刺史徵為吏部尚書文帝詔思話曰沈
尚書暴病不救其體業貞審立朝盡公年時尚可方相
委任奄忽不永痛惋特深銓管要機通塞所寄丈人才
用體國二三惟允
王景文為司徒左長史孝武以散騎常侍舊與侍中俱
掌獻替欲高其選以景文及會稽孔覬俱南北之望並
以補之
孔覬為臨海太守初晉世散騎常侍選望甚重與侍中
不異其後職任閒散用人漸輕孝建三年孝武欲重其
選詔曰散騎職為近侍事居規納置任之本實惟親要
而頃選常侍陵遲未允宜授時良永寘清澈於是吏部
尚書顔竣奏曰常侍華選職任候才新除臨海太守孔
覬意業閑素司徒長史王彧懷尚清理並任為散騎常
侍帝不欲威權在下其後分吏部尚書置二人以輕其
任侍中蔡興宗謂人曰選曹要重常侍閑淡改之以名
而不以實雖主意欲為輕重人心豈可變耶既而常侍
之選復卑選部之貴不異覬領本州大中正
王彧為侍中時孝武選侍中四人並以風貌彧與謝莊
為一雙阮韜何偃為一䨇嘗充兼假
南齊謝眺自中書郎出為宣城太守以選召復入為中
書郎
江斆轉都官尚書領驍騎將軍王晏啟武帝曰江斆今
重登禮閣兼掌六軍慈渥所覃寔是優榮但語其事任
殆同閒輩天旨既欲升其名位愚謂以侍中領驍騎望
實清顯有殊納言帝曰斆嘗啓吾為其鼻中惡今既以
何胤王瑩還門下故有此回換耳
梁孔休源為臨川王府行參軍武帝謂徐勉云今帝業
初搆須一人有學藝解朝儀者為尚書儀曹郎勉曰孔
休源識見清通詳練故事自晉宋起居注略誦上口帝
亦聞之即日除兼尚書儀曹郎
張緬為太子舍人殿中郎缺武帝謂徐勉曰此曹舊用
文學且居鴈行之首宜詳其人勉舉緬充選
劉孝綽為太子舍人兼尚書水部郎中啟陳謝手勑答
曰美錦未可便製簿領亦宜稍習頃之即真(後自上虞令遷秘書)
(丞武帝謂舍人周捨曰第一官當用第一人故以孝綽居此職)
到沆為洗馬管東宫書記散騎省天監二年詔尚書郎
在職清能或人才高妙者為侍郎以沆為殿中曹侍郎
沆從父兄漑洽並有才名時皆相代為殿中當世榮之
蕭介為散騎常侍會侍中闕選司舉王筠等四人並不
稱旨武帝曰我門中久無此職宜用蕭介為之博物強
識應對左右多所規正帝甚重之遷都官尚書每軍國
大事必先詢談於介焉帝謂朱异曰端古之才也
王通為給事黃門侍郎侯景之亂奔于江陵元帝以為
散騎常侍遷守太常卿自侯景亂後臺内宫室普皆焚
燼以通兼起部尚書歸於京師專掌繕造
陳蕭弘為黃門侍郎吏部侍郎缺所司屡舉王寬謝爕
等帝並不用乃中詔用弘
姚察為吏部尚書雅允朝望初吏部尚書蔡徵移中書
令後主方擇其人尚書令江總等咸薦察勅答曰姚察
非惟學藝優博亦是操行清修典選難才今得之矣乃
神筆草詔讀以示察察辭譲甚切後主曰選士之舉僉
議所歸昔毛玠雅量清恪盧毓心平體正山濤舉不失
才就卿而求必兼此矣且我與卿雖君臣禮隔情分殊
常藻鏡人倫良所期寄亦以無慙則哲也
江總至德中授尚書令策曰於戲夫文昌政本司會治
經韋虎謂之樞機李固方之斗極况其五曹斯綜百揆
是諧同冡宰之司專中臺之任惟爾道業標峻宇量弘
深勝範清規風流以為凖的辭宗文學衣冠以為領袖
故能師長六官具瞻允塞明府八座儀型載遠其端朝
握揆朕所望焉往欽哉懋建爾徽猷亮采我邦家可不
慎歟
後魏崔玄伯為尚書道武天興元年十一月詔尚書吏
部郎中劉淵典官制立爵品定律呂協音樂儀曹郎中
董鑑撰郊廟社稷朝聘饗燕之儀三公郎中王德定律令
申科禁太史令晁崇造渾儀考天象玄伯總而裁之
苟頽獻文時為雒州刺史承明元年文明太后令百官
舉才堪幹事人足委仗者於是公卿咸以頏應選徵拜
散騎常侍殿中尚書
宋弁為散騎常侍遷右衛將軍領黃門弁屢譲孝文曰
吾為相加者卿亦不可有辭豈得專守一官不助朕為
治且散騎位在中書之右常侍者黃門之麤冗領軍者
二衛之假攝不足空存推譲而棄大委後孝文車駕征
馬圈留弁以本官兼祠部尚書攝七兵事及行執其手
曰國之大事在祀與戎故令卿綰攝二曹弁頓首辭謝
裴夙字宵興沉雅有噐識儀望甚偉孝文見而異之自
司空主簿轉尚書左主客郎中
范紹少聰敏頗涉經史孝文選為門下通事舍人遷錄
事合掌奏文帝善之又為侍中李冲黃門崔光所知出
内文奏多以委之帝曾謂近臣曰崔光從容范紹之力
崔振為高陽内史孝文南討徵兼尚書左丞留京振既
才幹被擢當世以為榮
崔亮為尚書二千石孝文在雒欲剏革舊制選置百官
謂羣臣曰為朕舉一吏部郎必使才望兼允者給卿三
日假又曰朕已得之不煩卿輩也馳驛徵亮兼吏部郎
朱元旭為尚書度支郎中孝明神龜之末以郎選不精
大加沙汰元旭與隴西辛雄范陽祖瑩泰山羊深西平
源子恭並以才用見留
辛雄神龜中除尚書駕部郎中轉三公郎其年沙汰郎
官惟雄與羊深等八人見留餘悉罷遣後兼司州别駕
加前軍將軍冀州刺史侯剛啟為長史孝明以雄長於
世務惜不之用更除司空長史
羊深為尚書駕部郎中于時沙汰郎官務精才實深以
才堪見留在公明斷尚書僕射崔亮吏部尚書甄琛咸
敬重之孝明行釋奠之禮講孝經深於儕軰中獨蒙引
聽時論美之
李業興為通直散騎侍郎普泰元年沙汰侍官業興仍
在通直
北齊宋游道初仕東魏為大將軍司馬文襄以吏部郎
中崔暹為御史中尉以游道為尚書左丞謂暹游道曰
卿一人處南臺一人處北省當使天下肅然
崔昂為廷尉卿文宣幸東山百官預讌帝召昂於御座
前諭曰舊人多出為州我欲以臺閣中相付當用卿為
令僕勿望刺史卿六十外當與卿本州中間不可得也
天保十年策拜儀同燕于殿百司陪列昂在行中文宣
特召昂在御所曰歴思羣臣可綱紀省闥者惟冀卿一
人即日除為兼右僕射數日後昂因入奏事帝謂尚書
令楊愔曰昨不與崔昂正者言其太速欲明年真之終
事除正何事早晩可除正僕射明日即拜為真
張景仁除通直散騎常侍及奏御筆點通直字遂以為
正常侍
後周樂遜為太學助教閔帝踐阼以遜有理務才除秋
官府上士
章瑱自行臺左丞出為郢州刺史復入為行臺左丞瑱
明察有幹局再左轄時論榮之
李旭為御正中大夫時以近侍清要盛選國華乃以旭
及安昌公元則中都公陸逞臨淄公唐謹等並為納言
隋楊注為雒州長史高祖嘗謂諫議大夫王逹曰卿為
我覓一好左丞逹遂私於注曰我薦君為左丞若事果
當以良田相報也注以逹言奏之逹竟以此獲罪卒拜
注為尚書左丞
斛斯政煬帝時為尚書兵部郎遼東之役兵部尚書段
文振卒侍郎明雅復以罪廢帝彌屬意尋遷兵部侍郎
唐盧承慶美風儀博學有才幹貞觀初為秦州都督府
戶曹參軍因奏河西軍事太宗竒其明辯擢考功員外
郎
李道裕太宗時為將作少監會刑部尚書張亮反帝命
百僚議其獄多言亮當誅惟道裕言亮反形未具明其
無罪太宗既盛怒竟斬于市籍沒其家歲餘刑部侍郎
有闕令執政者妙擇其人累奏皆不可太宗曰朕得其
人也往者李道裕議張亮云反形未具此言當矣時雖
不即從至今追悔遂授道裕刑部侍郎
岑文本為中書舍人時中書侍郎顔師古以譴免職温
彦博言於太宗曰師古諳練政事長於文誥時無逮者
冀上復用之太宗曰我自舉一人公勿憂也於是以文
本為中書侍郎
楊弘禮為中書舍人太宗有事遼東以弘禮有文武才
擢拜兵部侍郎專權兵機之務
王及善則天時為益州都督府長史以老病致仕加光
禄大夫後契丹作亂東山不安召授滑州刺史顧曰卿
比在外知國家事有何不穏及善陳理亂之宜十餘道
則天曰彼末事也此為本也卿不可行遂留拜内史
任雅相為右驍衛將軍兵部侍郎高宗聞其廉正擢為
兵部尚書兼受將相之任
崔玄暐為天官侍郎每介然自守都絶請謁頗為執政
者所忌轉文昌左丞經月餘則天謂曰自卿改職以來
選司大有罪過或聞令史乃設齋自慶此欲盛為貪惡
耳今要復舊任又除天官侍郎
李昭德為鳳閣侍郎長夀二年增置夏官侍郎三員時
選昭德與婁師德侯知一為之
席豫為吏部侍郎玄宗謂之曰以卿前為考功職事平
允故有此授
蘇頲為工部侍郎玄宗謂宰臣曰有從工部侍郎得中
書侍郎否對曰任賢用能非臣等所及帝曰蘇頲可中
書侍郎仍供政事食明日加知制誥有政事食自頲始
也頲入謝帝曰常欲用卿每有好官闕即望宰相論及
宰相皆卿之故人卒無言者朕為卿嘆息中書侍郎朕
極重惜自陸象先改後朕每思之無出卿者
趙退翁自湖南觀察使受代歸京師閤門静居不與人
交往久之特召對於别殿退翁多學問有詞辯敷奏稱
旨德宗悦之拜給事中
蔣乂為司勲員外郎貞元十八年時集賢闕學士求者
甚衆會詔問神策軍建置之繇相府討求不知所出乃
訪於乂又徵引根源對甚詳悉宰臣高郢鄭珣瑜相顧
曰集賢有人矣翌日詔兼判集賢院事
趙宗儒貞元六年為司勲員外郎判考功宗儒復行貶
考之令自至德以來考績之司事多失寔常參官及諸
州刺史未嘗分其善惡悉以中上考褒之及是褒貶稍
明人知戒懼帝善之遷宗儒考功郎中
薛播貞元中為禮部侍郎朝廷難貢舉之任以播素有
監裁遂膺其命
李遜元和中為浙江東道觀察使入朝憲宗曰諫官給
事中若除授有私政乖允當各令論駁舉其職業以遜
浙東有政能遷為給事中
呂元膺元和中為給事中出為同州刺史及入謝憲宗
問以時政得失元膺論奏詞甚激切帝嘉其剛正翌日
謂宰臣曰呂元膺讜言直氣今欲留在左右使言得失
卿等以為何如李蕃裴垍進賀曰陛下納諫超冠前王
乃宗社無疆之福臣等不能廣求直士又不能數進直
言孤負聖心合當罪責今請以元膺復為給事中以備
顧問帝悦而從之
孟簡長慶中代崔羣為戸部侍郎是官有二員其判使
案者别居一署謂之左戶元和以還號為清重之最宰
輔登用多繇此而去故羣入相以簡代焉
班肅為坊州刺史長慶初以肅為司封員外郎時宰臣
上言曰將欲清風俗必在厚人倫竊見皇甫鎛惟位盛
時班行之中多所親附及得罪後議論立變憎嫉如讐
俗之衰薄一至於此惟班肅以曾為郎官判度支案終
始如一獨送出城周行之間多美其事今郡秩已罷望
授一省官以表其行故有是拜
韋顗為戶部侍郎長慶四年十月以顗為御史中丞兼
戶部侍郎以御史中丞鄭覃為權知工部侍郎以刑部
侍郎韋景為吏部侍郎以權知禮部侍郎李宗閔為權
知兵部侍郎以工部侍郎于敖為刑部侍郎以中書舍
人楊嗣復權知今年貢舉是日尚書六曹無不更換人
情異之
王播為河南尹太和二年十月以播為尚書右丞勅吏
部今年東都選事宜令播權判待銓試畢日領官吏赴
上都
柳公權以中書舍人翰林學士兼侍書開成二年四月
以公權為諫議大夫知制誥學士侍書如初初上於便
殿召公權周墀對公權論事切直忤旨周墀為之惴慄
公權詞氣益堅帝徐謂公權曰朕知舍人不合却作諫
議以卿論事有爭臣之風今授卿諫議大夫翌日詔下
魏謩為起居舍人充弘文舘直學士開成四年以謩為
諫議大夫兼起居舍人充弘文舘直學士詔云朕以邦
國之大機務之多惠有所未周化有所未洽不有忠讜
之士左右輔益逮暗無燭不其難歟今即高選正人俾
居諫省朝政闕失期乎必聞是用簡自朕心特申奬命
所期稱職豈限賞資謩累䟽譲官帝遣宰臣宣旨謩乃
就官
元晦為吏部郎中會昌三年二月除右諫議大夫制曰
昔汲黯薄淮陽守願出入禁闥補過拾遺則諫諍之任
實資諒直我求其比今得正人吏部郎中元晦往在内
廷曾感先顧奮發忠懇不私形骸俯伏青蒲至於零涕
數共工之罪不蔽堯聰辯垣平之詐益彰文德近因旌
别邪正宰弼上言以魯公藏罟莫如寘革於左右漢后
葺檻孰若列雲於公卿是用命爾登于文陛爾其副我
寵擢不替初心無沽小名以枉大節勉服官業期于有
終
周世宗顯德六年車駕幸滄州四月辛卯以前左諫議
大夫薛居正為刑部侍郎權判吏部銓司公事仍賜金
紫是時居正銜命先至滄州以均定民租為事帝既至
聞其幹事故有是拜
册府元龜卷四百五十七
