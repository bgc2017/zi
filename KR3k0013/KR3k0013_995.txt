冊府元龜卷九百九十五宋王欽若等撰
外臣部
交侵
昔鼂錯有言曰以蠻夷攻蠻夷中國之形也蓋言其同
類自相攻擊不煩華夏之兵亦禦戎之良策而雜覇之
善利也蓋夫裔夷殊俗天性忿鷙氣類不一嗜欲靡同
故先王不以臣畜之而置於度外然其種族斯衆區落
實繁恃氣力以相高專戰闘而為務以至強陵弱大侵
小稱兵搆亂迭為寇掠侮亡攻昧更相吞噬雖復保塞
内附參於屬國守約求援聞于有司然亦荒忽之無常
但可羈縻而不絶又豈足煩王師之赴救
漢高祖初匈奴冐頓單于立東胡強聞冐頓殺父自立
廼使使謂冐頓曰欲得頭曼時號千里馬冐頓問羣臣
皆曰此匈奴寳馬也勿予冐頓曰柰何與人鄰國愛一
馬乎遂與之頃之東胡以為冐頓畏之使使謂冐頓曰
欲得單于一閼氏冐頓復問左右左右皆怒曰東胡無
道廼求閼氏請擊之冐頓曰柰何與人鄰國愛一女子
乎遂取所愛閼氏予東胡東胡王愈驕西侵與匈奴中
間有棄地莫居千餘里各居其邊為甌脱(甌脱作土室以伺也境上)
(候望之處若今之伏宿舍也)東胡使使謂冐頓曰匈奴所與我界甌
脱外棄地匈奴不能至也吾欲有之冐頓問羣臣或曰
此棄地予之於是冐頓大怒曰地者國之本也柰何予
人諸言與者斬之於是冐頓上馬令國中有後者斬遂
東襲擊東胡東胡初輕冐頓不為備及冐頓以大兵破
滅東胡王又攻破月氏王以其頭為飲噐(韋昭日飲噐椑榼也晉灼)
(曰飲噐虎子屬也或曰飲酒之噐也匈奴傳云以所破月氏王飲血盟然則飲酒之噐是也韋云椑榼晉云獸)
(子皆非也椑榼即今褊榼所以盛酒爾非用飲者也獸子䙝噐所以溲便者也)月支乃遠去過
大宛西擊大夏而臣之
武帝建元三年閩越舉兵圍東甌東甌使人告急於時
帝年未二十以問太尉田蚡蚡以為越人相攻擊其常
事又數反覆不足煩中國往救也自秦時棄不屬(言不臣屬)
(於中華)於是嚴助詰蚡曰特患力不能救德不能覆誠能
何故棄之且秦舉咸陽而棄之何但越也(舉總也言總天下乃至京)
(師皆棄也)今小國以窮困來告急天子不振尚安所愬(振舉也起)
(也安焉也)又何以子萬國乎(子謂畜為臣子也)帝曰太尉不足與計
遂令嚴助發兵浮海救東甌未至閩越罷去閩越王郢
興兵擊南粤邊邑粤使人上書曰兩粤俱為蕃臣毋擅
興兵相攻擊今東粤擅興兵侵臣臣不敢興兵唯天子
詔之於是天子多南粤義(多猶與也)守職約(守蕃臣之職而不踰約制)為
興師遣兩將軍討閩粤兵未踰嶺閩越王弟餘善殺郢
以降於是罷兵
昭帝時烏桓漸強乃發匈奴先單于冢墓以報冐頓之
怨於是壺衍朐鞮單于大怒發二萬騎東擊破烏桓至
宣帝時西域城郭共擊匈奴車師國(城郭謂諸國為城居者)得其
王及人衆而去單于復以車師王昆弟兜莫為車師王
牧其餘民東徙不敢居故地時匈奴虚閭權渠單于怨
諸國共擊車師遣左右將軍各萬餘騎屯田右地欲以
侵廹烏孫西域後丁令比三歲入盗匈奴殺略人民數
千驅馬畜匈奴遣萬餘騎往擊之無所得平帝時漢既
班四條後護烏桓使者告烏桓民毋得復與匈奴皮布
税匈奴以故事遣使者責烏桓税(故時常税是以求之)匈奴人民
婦女欲賈販者皆隨往焉烏桓距曰奉天子詔條不當
予匈奴税匈奴使怒收烏桓酋豪縳倒懸之酋豪昆弟
怒共殺匈奴使及其官屬收略婦女馬牛單于聞之遣
使發左賢王兵入烏桓責殺使者因攻擊之烏桓分散
或走上山或東保塞匈奴頗殺人民敺婦女弱小且千
人去(敺與驅同)置左地告烏桓曰持馬畜皮布來贖之烏桓
見略者親屬二千餘人持財畜往贖匈奴受留不遣
宣帝時烏孫上書言連為匈奴所侵削昆彌願發國半
精兵人馬萬匹盡力擊匈奴唯天子垂哀本始二年漢
發五將軍兵十餘萬騎出塞及校尉常惠使護發兵烏
孫西域昆彌自將翕侯以下五萬餘騎從西方入五將
軍皆無功惠與烏孫兵至右谷蠡庭獲單于父行及嫂
居次名犂汗都尉千長將以下三萬九千餘級虜馬牛
羊驢騾槖駝七十餘萬於是匈奴遂衰耗怨烏孫其冬
單于自將數萬餘騎擊烏孫頗得老弱欲還會天大雨
雪一日深丈餘人戶畜産凍死還者不能什一於是丁
令乘弱攻其北烏桓入其東烏孫擊其西凡三國所殺
數萬級馬數萬匹牛羊甚衆
成帝河平中夜郎王興與鈎町王禹漏卧侯俞(漏卧夷邑名後)
(為縣)更舉兵相攻(更迭也)䍧牱太守請發兵誅興等議者以
為道遠不可擊乃遣大中大夫蜀郡張正持節和觧興
等不從命
哀帝建平二年烏孫庶子卑援㚄翕侯人等入匈奴西
界寇盗牛畜頗殺其民單于聞之遣左大當戶烏夷冷
將五千騎擊烏孫殺數百人略千餘人敺牛畜去
後漢光武建武二十一年車師鄯善焉耆等十八國俱
遣子入侍願得都護漢還其侍子是時莎車王賢欲併
兼西域攻擊益甚諸國聞都護不出而侍子皆還大憂
恐乃與燉煌太守檄願留侍子以示莎車言侍子見留
都護尋出冀且息其兵太守裴遵以状聞天子許之二
十二年賢知都護不至遂遺鄯善王安書令絶通漢道
安不納而殺其使賢大怒發兵攻鄯善安迎戰兵敗亡
入山中賢殺略千餘人而去其冬賢復攻殺龜兹王遂
兼其國鄯善焉耆諸國侍子久留燉煌愁思皆亡歸賢
見漢不出都護益横媯塞王自以國遠遂殺賢使者賢
擊滅之立其國貴人駟鞬為媯塞王賢又自立其太子
則羅為龜兹王賢以則羅年少乃分龜茲為烏壘國徙駟
鞬為烏壘王又更以貴人為媯塞王數歲龜兹國人共
殺則羅駟鞬而遣使匈奴更請立王匈奴立龜兹貴人
身毒為龜兹王龜兹繇是屬匈奴賢以大宛貢税減少
自將諸國兵數萬人攻大宛大宛王延留迎降賢因將
還國徙拘彌王橋塞提為大宛王而康居數攻之橋塞
提在國歲餘亡歸賢復以為拘彌王而遣延留還大宛
使貢獻如常賢又徙于闐王俞林為驪歸王立其弟位
侍為于闐王歲餘賢疑諸國欲畔召位侍及拘彌姑墨
子合王盡殺之不復置王但遣將軍鎮守其國明帝永
平中于闐將休莫霸反莎車自立為于闐王休莫霸死
兄子廣德立後遂滅莎車其國轉盛從兵精絶西北至
疏勒十三國皆服從
二十二年匈奴國亂烏桓乘弱擊破之匈奴轉北徙數
千里漠南地空
二十三年哀牢夷王賢栗遣兵乘箄船南下江漢擊附
塞夷鹿茤鹿茤人弱為所擒獲於是震雷疾雨南風飄
起水為逆流飜涌二百餘里箄船沉沒哀牢之衆溺死
數千人賢栗復遣其六王將萬人以攻鹿茤鹿茤王與
戰殺其六王哀牢耆老共埋六王夜虎復出其尸而食
之餘衆驚怖引去
二十四年遣其左賢王擊破北匈奴却地千餘里
二十六年南匈奴前畔五骨都侯子復將其衆三千人
歸南部北單于使騎追擊悉獲其衆南單于遣兵拒之
逆戰不利
燒當王滇良世居河北大允谷種小人貧而先零卑湳
竝皆強富數侵犯之滇良父子積見陵易憤怒而素有
恩信於種中於是集會附落及諸雜種乃從大榆入掩
擊先零卑湳大破之殺三千人掠取財畜奪居其地大
榆中繇是始強
明帝永平十六年北匈奴聞漢通西域車師始復内屬
乃遣兵擊之
順帝陽嘉四年春北匈奴呼衍王率兵侵後部以車師
六國接近北虜為西域蔽扞乃令燉煌太守發諸國兵
及玉門關候伊吾司馬合六千三百騎救之掩擊北虜
於動山漢軍不利秋呼衍王復將三千人攻後部破之
章帝元和元年北匈奴單于復願與吏人合市乃驅牛
馬萬餘頭來與漢賈客交易南單于聞乃遣輕騎出上
郡遮略生口鈔掠牛馬驅還入塞
二年南匈奴單于遣兵千餘人獵至涿邪山卒與北匈
奴温犢王遇戰獲其首級而還(又云時北虜衰耗黨衆離畔南部攻其前丁零)
(寇其後鮮卑擊其左西域侵其右不復自立乃遠引而去)
章和元年鮮卑入左地擊北匈奴大破之斬優留單于
取其匈奴皮而還北庭大亂
和帝永元八年戊己校尉索頵欲廢車師後部王涿鞮
而立破虜侯細致涿鞮忿前部王尉卑大賣已因反擊
尉卑大獲其妻子
安帝元初四年遼西鮮卑休連等燒塞門寇百姓烏桓
大人於秩居等與休連有宿怨共郡兵奔擊大破之斬
首千三百級悉獲其生口牛馬財物
延光二年鮮卑王其至鞬自將萬餘騎入東嶺候分為
數道攻南匈奴於蔓柏(縣名屬五原)左薁鞬日逐王戰死
殺千餘人三年秋復寇高柳擊破南匈奴殺漸將王
靈帝熹平四年于闐王安國攻拘彌大破之殺其王死
者甚衆戊己校尉西域長史各發兵輔立拘彌侍子定
興為王
魏文帝黃初中鮮卑軻比能與東部鮮卑大人素利及
步度根三部爭闘更相攻擊烏丸校尉田豫和合使不
得相侵五年比能復擊素利豫帥輕騎徑進犄其後比
能使别小帥𤨏奴拒豫豫進討破走之繇是懷貳乃與
輔國將軍鮮于輔書曰夷狄不識文字故校尉閻柔保
我於天子我與素利為讎往年攻擊之而田校尉助素
利我臨陣使𤨏奴往聞使君來即便引軍退步度根數
數鈔盗又殺我弟而誣我以鈔盗我夷狄雖不知禮義
兄弟子孫受天子印綬牛馬尚知美水草况我有人心
邪將軍當保明我於天子輔得書以聞帝帝復使豫招
納安慰
南齊扶南國自晉宋世通職貢宋末扶南王姓憍陳如
名闍邪跋摩遣商貨至廣州天竺道人那伽仙附載欲
歸國遭風至林邑掠其財物皆盡那伽仙間道得逹
梁天監中苪苪國破丁零復其舊土先是齊永明中苪
苪為丁零所破更為小國而南移其居至是復焉滑國
車師之别種元魏之居桑乾也滑猶為小國屬苪苪後
稍強大征其旁國波斯盤盤罽賓焉耆龜兹疎勒姑墨
于闐句般等國開地千餘里
後魏車伊雒焉耆胡也世為東境部落帥常修職貢伊
雒又率部衆二千餘人伐高昌討破焉耆東關七城虜
獲男女二百人駝千頭馬千匹以金一百斤奉獻
北齊文宣天保三年二月突厥破茹王阿那瓌瓌自殺
其太子菴羅辰及瓌從弟登注侯利登注子庫提竝擁
衆奔茹茹餘衆立注次子鐵伐為主四年二月送登注
及子庫提還北鐵伐尋為契丹所殺國人復立登注為
主仍為其大人阿當提等所殺國人復立庫提為主十
二月突厥復攻茹茹茹茹舉國南奔帝自晉陽北討突
厥納茹茹乃廢其主庫提立阿那瓌子菴羅辰為主置
之馬邑川給其廪餼繒帛親追突厥朔州突厥請降許
之而還於是貢獻相繼
隋高祖時突厥沙鉢略與阿波相攻先是後魏末突厥
伊利可汗以兵擊鐵勒大敗之降五萬餘家遂求婚於茹
茹茹茹王阿那瓌大怒遣使罵之伊利斬其使率衆襲茹
茹破之弟乙息記可汗立又擊破茹茹弟木杆可汗立又
擊滅茹茹沙鉢可汗忌弟二阿波可汗驍悍忌之因其先
歸襲擊其部大破之殺阿波之母阿波還無所歸西奔逹
頭可汗逹頭者名玷突厥沙鉢略之從父也舊為西南可
汗既而大怒遣阿波率兵而東其部落歸之者將十萬騎
遂與沙鉢略相攻又有貪汗可汗素睦於阿波沙鉢略奪
其衆而廢之貪汗亡奔逹頭沙鉢略從弟地勤察别統
部落與沙鉢略有隙復以衆叛歸阿波至是連兵不已
開皇六年契丹與突厥相侵先是契丹當後魏時為高
麗所侵部落萬餘口求内附止于白貔河其後為突厥
所逼又以萬家寄於高麗至是與諸部相攻擊久不止
仁夀元年西突厥泥利可汗及葉護俱被鐵勒所敗步
迦尋亦大亂奚霫五部内徙步迦奔吐谷渾
煬帝大業元年西突厥處羅可汗擊鐵勒諸部厚税斂
其物又猜忌薛延陀等恐為變遂集其魁帥數百人盡
誅之繇是一時反叛拒處羅遂立俟利發俟斤契弊歌
楞為易勿真莫何可汗居貪汗山復立薛延陀内俟斤
字也咥為小可汗處羅侯每從廵幸江都之亂隨化及
至河北化及將敗奔歸京師為北藩突厥所害
十二年真臘國遣使貢獻其國與參半朱江二國和親
數與林邑陀桓二國戰爭其人行止皆持甲仗若有征
伐因而用之
唐高祖武德末突厥阿史那社爾入侵中國歸而遇延
陀廻紇等部皆叛攻破欲谷設社爾擊之復為延陀所
敗遂率其餘衆保于西偏依可汗浮圖後遇頡利滅而
西蕃葉護又死奚利邲吐陸可汗兄弟爭國社爾陽言
降之引兵西上因襲破西蕃半有其國得衆十餘萬自
稱都富可汗謂其諸部曰首為背叛破我國者延陀之
罪也今我據有西方大得兵馬不平延陀而自取安樂
是忘先可汗為不孝也何以為突厥之主乎必先平延
陀然後安居爾若天命不捷死亦無恨其酋長咸諫曰
今新得西方須留鎮壓若即棄去遠擊延陀祗恐葉護
子孫必來復國社爾不從親率五萬餘騎討延陀於磧
北連兵百餘日遇我行人劉善因立同娥設為咥利始
可汗社爾部又苦兵役多委之逃去延陀因縱擊敗之
復保高昌國其舊兵在者纔萬餘家又與西蕃結隙不
能復振繇是率衆入貢處其部落于靈州之北
西突厥賀魯者成曳步利設射匱特勒越之子也初阿
使那步真既來歸國咄陸可汗乃立賀魯為葉護以繼
步真居於多邏斯水南去西州十五日行統處因處密
始蘇歌羅禄卑失五姓之衆咄陸西走乃呼賀魯欲立
之以為可汗遣兵逼逐賀魯二三年間遂相侵掠不常
厥居執舍地處木昆婆鼻二姓以賀魯無罪往請射匱
射匱怒欲討執舍地繇是三姓率部落隨賀魯有數千
人
太宗貞觀十五年十一月癸酉薛延陀盡其甲騎并發
同羅僕骨回紇靺鞨奚霫等衆各二十萬率一人馬四
匹度漢屯白道川據善陽嶺以擊思摩之部思摩引其
種落走朔州留精騎以戰延陁乘之及塞詔營州都督
張儉統所部騎兵及奚霫契丹等壓其東境
是年突厥咄陸可汗與沙鉢羅葉護可汗頻相攻擊咄
陸于時兵衆漸強西域諸國復來歸附未幾咄陸遣石
國吐屯攻葉護擒之送於咄陸尋為所殺咄陸可汗既
并其國弩矢畢諸姓心不服咄陸皆叛之咄陸復率兵
擊吐火羅破之初咄陸以泥孰啜自擅取部物斬之以
徇尋為泥孰啜部將胡禄屋所襲衆多亡逸其國大亂
十七年新羅王遣使上言高麗百濟累相攻襲亡失數
十城乞偏師救助詔遣司農丞相里元奬齎璽書往諭
賜高麗曰新羅委命國家不闕朝獻爾與百濟宐即戢
兵新羅蓋蘇文謂元奬曰高麗新羅怨隙已久往者隋
室相侵新羅乘釁奪高麗五百里之地城邑新羅皆據
有之自非反地還城此兵恐未能已元奬曰既往之事
焉可追論蘇文竟不從
二十年六月乙亥鐵勒僕骨同羅共擊薛延陀多彌可
汗大敗之
二十一年五月西蕃咄陸可汗為郭葛吐鴟俟利發所
破奔于波斯
二十二年六月乙卯吐蕃來獻天竺之捷
九月己丑新羅為百濟所攻破其一十三城
高宗永徽元年六月新羅王金真德大破百濟之衆遣
使以聞
五年五月大食引兵擊波斯及米國皆破之波斯五伊
嗣侯為大食兵所殺伊嗣侯之子卑路期走投吐火羅
遣使來告難上以路遠不能救之尋而大食兵退吐火
羅遣兵援立之而還
十月高麗遣其將安固率高麗靺鞨兵侵契丹松漠都
督李窟哥發騎禦之戰于新城適會大風高麗放箭風
吹竝廻因而陳亂契丹乘之斬首五百級獲馬七百餘
匹高麗敗走草乾風勁契丹又縱火廹之飈熖飛起燒
殺人馬甚衆契丹聚其屍築為京觀遣使來告捷帝使
宣其露布於朝以示百僚
六年二月乙丑遣營州都督程元振左衛中郎將蘇定
方等發兵以討高麗以侵掠新羅故也時新羅王金春
秋表言高麗與百濟靺鞨相連侵其北境已奪三十三
城乞兵救援故遣元振等經略之
顯慶元年三月先是百濟發兵伐新羅新羅拒戰破之
殺三千餘人至是新羅王金春秋遣使來告捷
十二月吐蕃大將禄東贊率兵一十二萬擊白蘭氏苦
戰三日吐蕃初敗後勝殺白蘭千餘人屯軍境上以侵
掠之
龍朔中吐蕃欽陵與吐谷渾不和逓相表奏各論曲直
國家依違未為與奪吐蕃怨怒遂叛以兵臨吐谷渾告
急高宗令將薛仁貴郭待封等率衆十餘萬伐之軍至
大非川為欽陵等所敗遂滅吐谷渾
麟德二年閏三月疎勒弓月兩國共引吐蕃之兵以侵
于闐詔西川都督崔知辯及左武衛將軍曹繼叔率兵
救之
玄宗開元八年七月南天竺國王尸利那羅僧伽摩請
以戰象兵馬討大食及吐蕃仍求有以名其軍制玄宗
嘉之名為懷德軍
十四年契丹落刺史普固都及將軍顒哥皆獻戎捷授
固都將軍顒哥郎將各賜帛百疋放還蕃
德宗貞元七年九月回鶻遣使獻敗吐蕃葛禄於北庭
所捷及其俘畜先是吐蕃入靈州及為回鶻所敗夜焚
攻城之械而退
十二月甲午回鶻遣殺支將軍獻得吐蕃俘大首領尚
結心帝御延喜門觀之
十年正月南詔蠻異牟尋大破吐蕃於神川使來獻捷
初吐蕃因北庭與回鶻大戰死傷頗衆乃徵兵於牟尋
須萬人牟尋既定計歸我因其徵兵以襲之乃陽示寡
弱謂吐蕃曰蠻軍素少僅可發三千人吐蕃少之請益
至五千乃許牟尋遽遣兵五千人戍吐蕃乃自將數萬
踵其後晝夜兼行乘其無備大破吐蕃於神川鐵橋遣
使告捷且請韋臯使閱其所虜獲及城堡以取信焉
三月西川節度使韋臯奏南詔異牟尋擊破吐蕃收鐵
橋已來城壘一十六擒其王五人降其衆十萬餘口
憲宗元和四年九月豐州奏吐蕃萬騎至大石谷掠奪
廻鶻之還國者
文宗太和五年九月豐州刺史李公政奏黨項於黑山
刦掠歸國廻鶻差兵馬使僕固全等七人為賊射殺
七年三月己酉安南奏蠻去年十二月三十日於界内
金龍洲下營當管生獠國出兵殺賊千餘騎赤珠落國
亦出兵助討
開成三年八月甲辰安南奏得驩州状申水真臘國差
王子領兵馬攻伐環王國今差兵士赴驩州防遏
後唐莊宗同光二年七月幽州奏偵得阿保機東攻渤海
九月庚戍有自契丹部降者上言女真廻鶻黃頭室韋
合勢侵契丹召北部酋長禦捍
四年正月北面招討使李紹真奏北來奚首領云契丹
阿保機寇渤海國
明宗天成元年十一月青州霍彦威奏得登州状申契
丹先發諸部攻逼渤海國自阿保機身死雖已抽退尚
留兵馬在渤海扶餘城今渤海王弟部領兵士攻圍扶
餘城契丹
長興元年正月青州奏羌人押渤海王憲一行歸本國
被黑水剽劫今得黑水兀兒状及將印紙一張進呈
晉高祖天福二年二月新州翟璋奏契丹點發新毅蔚
等州軍馬與契丹討奚族逹刺于今已歸服
五年四月辛亥北京奏契丹于越王進寧掠山後諸蕃
退止於青塜
冊府元龜卷九百九十五
