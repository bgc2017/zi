册府元龜卷三百五十七宋王欽若等撰
將帥部
立功第十
隋史萬歲開皇中為左領軍將軍先是南寧夷㸑翫來
降拜昆州刺史既而復叛遂以萬歲為行軍總管率衆
擊之入自靖蛉川經弄凍次小勃弄大勃弄至於南中
賊前後屯據要害萬歲皆擊破之行數百里見諸葛亮
紀功碑銘其背曰萬歲之後勝我者過此萬歲令左右
倒其碑而進渡西洱河入渠濫川行千餘里破其三千
餘部虜獲男女二萬餘口諸夷大懼遣使請降獻明珠
徑寸於是勒美隋德
蘇孝慈開皇中檢校利州總管事從史萬歲擊西㸑累
戰有功進位大將軍尋檢校益州總管長史會越巂人
王奉舉兵作亂沙羅從段文振討平之
楊武通開皇中以行軍總管討西南夷以功封白水郡
公
張須陁開皇中從史萬歲討西㸑以功授儀同煬帝嗣
位漢王諒作亂并州從楊素平之加開府大業中為河
南道黜陟討捕使賊帥盧明月衆十餘萬將寇河北須
陁邀擊殺數千人賊吕明星帥仁參霍小漢等衆各萬
餘擾濟北須陁進軍擊走之
慕容三蔵開皇中為吳州刺史副襄陽公韋洸討嶺南
酋長王仲宣既至廣州洸中流矢卒詔三蔵檢校廣州
道行軍事賊衆四面攻圍三蔵固守月餘城中糧少矢
盡三蔵以為不可持久遂自率驍銳夜出突圍擊之賊
衆敗廣州獲全以功授大將軍
陰夀開皇中為幽州總管先是高寳寧者北齊之疎屬
也為人傑黠有籌筭在齊久鎮黃龍及齊滅周武帝拜
為營州刺史甚得華夷心高祖為丞相遂連結契丹靺
鞨舉兵反高祖以中原多故未遑進討以書諭之而不
得開皇初又引突厥攻圍北平至是令夀率步騎數萬
出盧龍塞以討之寳寧求救於突厥時衞王爽等諸將
數道北征突厥不能援寳寧棄城奔於磧北黃龍諸縣
悉平
張衡開皇中以行軍總管率步騎五萬人討熙州賊李
英林平之拜開府
房兆開皇中為行軍總管擊胡以功官至柱國徐州總
管
賀婁子幹開皇中為行軍總管時吐谷渾復寇邊西土
多被其害命幹討之馳驛至河西發五州兵入掠其國
殺男女萬餘口二旬而還
梁遠開皇中為汶州總管吐谷渾寇邊遠以銳卒擊之
斬千餘級
元諧開皇中為大將軍總兵討吐谷渾時賊將定城王
鍾利旁率騎三千渡河連結党項諧率兵出鄯州趨青
海邀其歸路吐谷渾引兵拒諧相遇於豐利山賊鐵騎
二萬與諧大戰諧擊走之賊駐兵青海遣其太子可博
汗以勁騎五萬來掩官軍諧逆擊敗之追奔三十餘里
俘斬萬計虜大震駭
周羅㬋開皇末為幽州刺史突厥逹頭可汗犯塞從楊
素擊之虜衆甚盛羅㬋白素曰賊陣未整請擊之素許
焉與輕勇三十騎直衝虜陣從申至酉短兵屢接大破
之進位大將軍
王仁恭開皇末為車騎將軍從楊素擊突厥於靈武以
功拜上開府後為驃騎將軍典蜀王軍事山獠作亂蜀
王命仁恭討破之煬帝嗣位漢王諒舉兵反從楊素擊
平之以功進位大將軍遼東之役以仁恭為將軍明年
至新城賊數萬背城結陣仁恭率勁騎一千擊破之賊
嬰城拒守仁恭四面攻圍帝聞而大悦遣舍人詣軍勞
問賜以珍物進授光祿大夫
董純開皇末為左衞將軍漢王諒作亂為行軍總管從
楊素擊平之以功拜柱國後為榆林太守會彭城賊帥
張大彪宗世模等衆至數萬保懸簿山寇掠徐兖煬帝
令純討之純初閉營不與戰賊屢挑之不出賊以純為
怯不設備縱兵大掠純選精銳擊之合戰於昌慮大破
之斬首萬餘級築為京觀賊魏騏驎衆萬餘人據單父
純進擊又破之帝征遼復以純為彭城留守東海賊彭
孝才衆數千掠懷仁縣純擊擒之
何稠開皇末為員外散騎侍郎桂州李光仕聚衆為亂
詔稠討之賊相繼降分遣建州開府梁昵討叛夷羅夀
羅州刺史馮暄討賊帥李大壇並平之傳首軍門承制
署首領為州縣官而還
李渾仁夀初為象城府驃騎將軍從左僕射楊素為行
軍總管出夏州北三百里破突厥阿勿俟斤於納遠川
斬首五百級進位大將軍
郭榮仁夀初為通州刺史西南夷獠多叛詔榮領八州
諸軍事行軍總管率兵討之歲餘悉平煬帝即位入為
武侯驃騎將軍後數歲黔安首領田羅駒阻清江亂夷
陵諸郡民夷多應者詔榮擊平之遷左侯衞將軍
吐萬緒仁夀末為太子左虞侯率煬帝嗣位漢王諒時
鎮并州帝恐其為亂拜緒晉絳二州刺史馳傳之官緒
未出關諒已遣兵據蒲坂斷河橋緒不得進詔緒率兵
從楊素擊破之拜左武侯將軍劉元進作亂江南以兵
攻潤州帝徵緒討之緒率衆至楊子津元進自茅浦將
渡江緒勒兵擊走緒因濟江背之為栅明日元進來攻
又大挫之賊解潤州而去緒進屯曲阿元進復結栅拒
緒挑之元進出戰陣未整緒以騎突之賊衆遂潰赴江
水而死者數萬元進挺身夜遁歸保其偽署僕射朱燮
管崇等屯於毘陵連營百餘里緒乘勢進擊復破之賊
退保黃山緒進軍圍之賊窮蹙請降元進朱燮僅以身
免於陣斬管崇及其將軍陸顓等五千餘人收其子女
三萬餘口送江都宫進解會稽圍
史祥仁夀末為行軍總管漢王諒之亂祥擊其將余公
理大破之專趣黎陽討綦良綦良棄軍走其衆大潰進
位上大將軍
王辨仁夀末為車騎將軍漢王諒之亂辨從楊素討平
之累遷鷹揚郎將遼東之役以功加通議大夫山東盜
賊起上谷魏刀兒自號歴山飛衆十餘萬劫掠燕趙詔
辨發步騎三千擊敗之其後賊帥郝孝德孫宣雅時季
康竇建德魏刀兒等往往屯聚大至十萬小至數千寇
掠河北辨進兵擊之所往皆捷
趙才煬帝大業中以行軍總管從征吐谷渾才與衞尉
劉權兵部侍郎明雅等出合阿道與賊相遇擊破之以
功進位金紫光祿大夫
裴仁基大業中為武賁郎將從將軍李景討叛蠻向思
多於黔安以功進銀青光祿大夫又擊吐谷渾於張掖
破之
陳稜大業中為武賁郎將與朝請大夫張鎮周發東陽
兵擊琉球國分為五軍趨其都邑其王歡斯渴刺兜率
衆數千逆拒稜遣張鎮周為先鋒擊走之稜乘勝逐北至
其栅渴刺兜背栅而陣稜盡銳擊之從辰至未苦鬭不
息渴刺兜自以軍疲引入栅稜遂填塹攻破其栅斬渴
刺兜獲其子島搥虜男女數千而歸進位右光祿大夫
遼東之役以宿衞遷左光祿大夫明年帝復征遼東稜
為東萊留守楊玄感之作亂也稜率衆萬餘人擊平黎
陽斬玄感所署刺史元務本尋奉詔於江南營戰艦至
彭城賊帥孟讓聚衆將十萬據都梁宫阻淮為固稜潜
於下流而濟至江都率衆襲讓破之以功進位光祿大
夫賜爵信安侯後帝幸江都宫而李子通據海陵左才相
掠淮北杜佛威屯六合衆各數萬帝遣稜率宿衛兵擊
之往往尅捷超拜右御衛將軍
楊義臣大業中為左光祿大夫從煬帝征遼東時渤海
高士逹清河張金稱並相聚為盜衆已數萬攻陷郡縣
帝遣將軍段逹討之不能尅詔義臣率遼東還兵數萬
擊之大破士逹斬金稱又收合降賊入豆子䴚討格謙
擒之以狀聞奏帝惡其名遽追入朝賊繇是復盛義臣
以功進位光祿大夫
元成夀大業中為左親衞郎將楊玄感之亂也從刑部
尚書衛玄擊之以功進位正議大夫拜西平通守
斛斯萬善大業中從衞玄討楊玄感頻戰有功及玄感
敗走萬善與數騎追及之玄感窘迫自殺繇是知名
王世充大業中為江都守時厭次人格謙為盜數年兵
十餘萬在豆子䴚中世充帥師破斬之威振羣賊又擊
盧明月破之於南陽斬首數萬虜獲極多後還江都帝
大悦自執杯酒以賜之
唐張鎮周初仕隋為武賁郎將大業中汎海擊琉球國
破之遷左衞將軍從帝江都於上江督運賊董道冲為
阻進擊破之
屈突通仕隋大業中為左驍衞大將軍時秦隴盜賊蜂
起以通為關内討捕大使有安定人劉迦論舉兵反據
雕陰郡僣號建元署百官有衆十餘萬稽胡首領劉拔
真劉鷂子聚衆與迦論相影響通發關中兵擊之賊衆
大潰斬迦論并首級萬餘於上郡南山築為京觀虜男
女數萬口而還後從太宗圍雒陽竇建德且至太宗中
分麾下以屬通令與齊王元吉圍守雒陽世充平通功
為第一
劉德威仕隋大業末以校尉從左光祿大夫裴仁基討
賊于淮左手斬魁帥李青蛙傳首行在所武德初為潞
州道行軍總管領兵出太行山經略河内仍受太宗節
度德威進兵拔懷州從擒竇建德平王世充皆有功
蘭謀仕隋大業末以鷹揚將軍留守臨汾義旗建率所
部來降從高祖平京城授左光祿大夫為太子左衞率
又從太宗破宋金剛及王世充竇建德劉黑闥徐圓朗
等皆有戰勲數蒙賞賜
李藝仕隋大業末為幽州總管及聞高祖踐祚奉表歸
國於是璽書封王會劉黑闥舉兵高祖遣其弟監門將
軍夀將兵與藝合勢攻劉黑闥藝率步騎數萬破劉什
善於徐河又進兵與太宗軍會於洛水太宗令為馬軍
總管仍領本兵從大軍擊賊有功武德三年竇建德侵
幽州藝為總管擊走之斬首千餘級
藺興粲為驍騎將軍武德元年梁師都寇靈州興粲擊
破之俘斬二千餘人鄜州刺史梁禮叛擊破之俘斬千
餘人
張綸以左驍騎衞將軍為絳州道行軍總管武德元年
討叛胡平之
鮮于盛為統軍武德元年王世充將高毗侵夀安盛斬
首千餘級
趙欽為驃騎武德元年賊帥吕寳生衆七千人破盩厔
縣欽擊之斬首百餘級
王師仁為討捕使武德元年胡賊八千人掠涇陽師仁
擊走之
王君廓武德初以上柱國從大軍東討别下轘轅羅州
二縣王世充遣將魏隱率兵拒之君廓撤營偽遁設伏
以待之隱縱兵疾進發伏大破之又與諸軍下武牢執
偽荆王行本擊王世充糧運於緱氏沉其米船三十餘
艘進爵彭國公邑三千戸
黃君漢武德初為行軍總管鎮于柏崖拒王世充將高
毗敗之封虢國公後從太宗擊東都别下回洛城及東
都平賜黃金百兩雜綵千餘段從平劉黑闥及破輔公
祏皆有戰功
丘行恭武德初以光祿大夫從太宗討薛舉劉武周王
世充竇建德皆立殊勲授左驃騎貞觀中從侯君集平
高昌封天水郡公
裴行方武德初為右親衞中郎將從征遼東授右五步
軍總管破駐蹕山攻安市城有功授右衞將軍又奉詔
討茂州叛羌董郎弄大破之窮賊餘黨西至乞習山臨
弱水而歸
馬三寳武德初以别擊叛胡劉拔真於北山破之又從
平薛舉遷左驍衞大將軍復從柴紹擊吐谷渾於岷州
先鋒陷陣斬其名王前後虜男女數千口以功封新興
縣侯
李大亮武德初為金州總管府司馬時王世充遣其兄
子弘烈據襄陽令大亮安撫樊鄧以圖進取亮進兵擊
之所下十餘城高祖下書勞勉後從太宗討吐谷渾為
河東道行軍總管遇賊於蜀渾山破之俘其名王虜雜
畜五萬以功進爵為公
殷嶠武德初以陜東道行臺兵部尚書從討宋金剛與
總管衞孝節將軍秦武通别破賊將尉遲敬德於美良
川拜吏部尚書以功進爵鄖國公食邑三千戸
盧士良武德初以戰功為柱國其後党弘仁督運於穀
州士良以馬軍總管率兵為援遇王世充驍將葛彦璋
接戰破之進下慈潤城擒其守張暁復從平宋金剛
劉弘基武德初以秦王府左一總管從太宗屯于拍壁
率兵二千自隰州趣西河斷賊歸路時賊鋒甚勁弘基
堅壁不敢進及金剛遁弘基率騎趣之至于介休與太
宗會追擊大破之貞觀中為輔國大將軍遼東之役以
弘基為前軍大將軍從擊高延夀於駐蹕山力戰有功
累蒙優賞
公孫武逹武德初為秦王府長鎗車騎從太宗討劉武
周力戰功最後為右監門將軍合擊鹽州叛突厥可邏
拔扈武逹引兵趨靈州至波邏廻及之賊方渡河見武
逹至據河南岸與武逹相持武逹泊船引兵擊之斬可
邏拔扈殺傷幾盡進封東萊郡公
盛彦師武德初以行軍總管與史萬寳鎮宜陽以拒東
寇斬李密擒王伯當以功封葛國公拜武衞將軍
秦叔寳武德初以馬軍總管從太宗北征於美良川破
尉遲敬德功最居多尋授秦王府右三綂軍從破宋金
剛於介休從討王世充每為先鋒又從平劉黑闥累授
上柱國左武衞將軍封翼國公
程知節武德初以秦王府左三統軍破宋金剛擒竇建
德降王世充並領左一馬軍總管每陣先登以功封宿
國公顯慶初為葱山道行軍總管與賀魯所部歌邏祿
及處月戰於榆暮谷大破之斬首千餘級獲駝馬牛羊
萬計副將周智度攻其突騎處木昆等於咽城拔之斬
首三萬級虜獲甚衆
張士貴武德初為光禄大夫累有戰功賜爵新野縣公
從太宗平東都授虢州刺史貞觀七年以右武侯將軍
破反獠而還
段志玄武德初以光祿大夫從劉文静拒屈突通於潼
關以功授樂遊府驃騎將軍後從討王世充破竇建德
功又居多遷秦王府右三護軍
段德操以武衞將軍為延州道行軍總管武德二年梁
師都侵延州德操擊破之斬首三千餘級五年擊師都
石堡大破之俘斬千餘人師都僅以身免
李靖武德二年以秦王幕府從討王世充以功授開府
時蕭銑據荆州遣靖安輯之輕騎至金州遇蠻賊數萬
聚山谷靖與廬江王瑗擊之多所克獲會開府蠻酋冉
肇則反率衆寇䕫州趙郡王孝恭與戰不利靖率衆八
百襲破其營臨陣斬肇則俘獲五千餘人四年以行軍
總管攝孝恭行軍長史集兵於䕫州討蕭銑破之以功
授上柱國封永康縣公十六年輔公祏反於丹陽靖又副
孝恭以討平之貞觀三年突厥諸部離叛朝廷將圖進
取以靖為代州道行軍總管率驍騎三千自馬邑出其
不意直趣惡陽嶺以逼之四年二月次隂山擊頡利可
汗大破之滅其國復定襄常安之地斥土界自隂山北
至於大漢露布以聞
李仲文為行軍總管武德三年劉武周遣將軍張萬歲
侵涪州仲文擊走之俘斬數千人
郭行方為襄州道安撫使武德四年攻蕭銑郢州尅之
九年為益州刺史行臺尚書擊眉州叛獠之衆大破之
李勣武德四年以陵州刺史從太宗伐王世充于東都
累戰大捷又東略地至武牢偽鄭州司兵沈悦請翻武
牢勣夜潜兵應接尅之擒其偽刺史荆王行本從太宗
振旅而還論功行賞太宗為上將勣為下將與太宗俱
服金甲乘戎輅告捷於太廟又從太宗破劉黑闥徐圓
朗累遷左監門大將軍圓朗重據兖州反授勣河南大
總管以討之尋獲圓朗斬首以獻七年詔與趙郡王孝
恭討輔公祏孝恭領舟師巡江而下勣領步卒一萬渡
淮拔其夀陽至硤石公祏之將陳正通率兵十萬屯于
梁山又遣其大將馮惠亮率水軍十萬鏁連大艦以斷
江路仍於江西結壘分守水陸以禦王師勣攻其壘尋
尅之惠亮單□而遁乘勝逼之正通大潰以十餘騎奔
于丹陽公□棄城夜遁勣縱騎追斬之於武康江南悉
定太宗即位拜并州都督賜實封九百戶貞觀三年為
通漠道行軍總管至雲中與突厥頡利可汗兵會大戰
于白道突厥既敗屯營于磧口遣使請和詔鴻臚卿唐
儉往赦之勣時與定襄道大總管李靖軍會與議曰頡
利雖敗人衆尚多若走渡磧保于九姓道徑阻深追則
難及今詔使唐儉至彼其必弛備我等隨後襲之此不
戰而平賊矣靖扼腕喜曰公之所言乃韓信滅田榮之
策也於是定計靖將兵逼夜而發勣勒兵徑進靖軍既
至賊營大潰頡利與萬餘人欲走渡磧勣屯軍於磧口頡
利至不得渡磧其大酋長率其部落並降于勣虜五萬
餘口而還勣為并州大都督長史十五年徵拜兵部尚
書未赴京會薛延陁遣其子大度設帥騎八萬南侵李
思摩部落命勣為朔州行軍總管率輕騎三千追及延
陁於青山擊大破之斬其名王一人俘獲首虜五萬餘
計以功封一子為縣公十九年太宗親征高麗授勣遼
東道行軍大總管攻破蓋牟遼東白崖數城以功封一
子為郡公高宗總章元年為遼東道行軍大總管率兵
平高麗加太子太師增食實封通前一千一百戸
李安遠武德中為左武衞將軍破宋金剛王世充擒劉
黑闥皆有戰功
尉遲敬德武德中以秦王府左一綂軍從太宗擊王世
充大破之又從討劉黑闥於臨洺敬德率壯士犯圍而
入大破賊陣已又從破徐圓朗累有戰功授秦王府左
二副護軍武德末以行軍總管與突厥戰於涇陽大破
之獲其侯斥阿史德烏没啜斬首千餘級
許紹武德中以硤州刺史為行軍總管時蕭銑屡遣兵
入硤州紹擊走之進圍安蜀鎮副將朱士陸殺其大將
率士衆來降於紹紹又遣子智仁及禆將李弘節攻荆
門鎮破之
柴紹武德中以左翊衞大將軍從太宗平薛舉破宋金
剛攻平王世充於雒陽擒竇建德於武牢封霍國公賜
實封千二百戸九年為左衞大將軍擊突厥於秦州大
破之斬其特勒一擒大將三人斬首千餘級
竇軌武德中以光祿大夫鎮秦州會赤排羌作亂軌與
康州刺史楊師道擊破之餘黨悉降後率兵擊東都高
祖引其將校五百人宴賜而遣之及還鎮于益州許以
便宜從事時巴隆等數州(隆今閬州)山獠作亂軌擊破之還
至方山羣獠潜相聚結夜襲軌營軌逆擊之戰數合賊
始敗前後虜男女二萬口又屬党項寇松州詔軌援之
又令扶州刺史蔣善合與軌合勢時党項引吐谷渾之
衆其鋒甚銳軌等分軍於宕昌岷山二道俱進軌師未
至善合先期至錯川遇賊力戰走之高祖因令軌耀兵
於臨洮酋首王子貢等詐降於軌收而斬之進擊左封
破其部衆
錢九隴武德中為左監門郎將平薛仁杲劉武周以前
後戰功累授右武衞將軍其後從太宗擒獲竇建德平
王世充從隱太子討劉黑闥於魏州力戰破賊策勲為
最累封郇公仍以本官為苑遊將軍
盧祖尚武德六年以兖州刺史從趙郡王孝恭討輔公
祏為前軍總管攻其宣歙二州克之進擊賊帥馮慧亮
陳正通並破之賊平以功授蔣州刺史
張公謹太宗貞觀初以代州都督副李靖經略突厥破
定襄破頡利璽書慰勞封鄒國公
蘇定方為正道府折衝貞觀初隨李靖襲突厥頡利於
磧口靖使定方率二百騎為前鋒乘霧而行去賊一里
許忽然霧散望見其牙帳馳掩殺數十百人頡利及隋
主狼狽散走餘衆俯伏靖軍既至遂悉降之軍還授左
武衛中郎將永徽中以左衞中郎將從左衞大將軍程
知節征賀魯有功擢為行軍大總管率兵盡平西域生
擒賀魯而還顯慶五年授熊津道大總管率兵討平百
濟定方前後滅三國皆生擒其主賞賜珍寳不可勝紀
薛萬徹貞觀初為柴紹之副擊梁師都于朔方會突厥
四面而至官軍稍却萬徹與兄萬均横出擊之斬其騎
將虜陣既亂因而乘之殺傷被野鼓行而進遂圍師都
降其城後從李靖擊突厥頡利可汗於塞北以功授統
軍及靖將擊吐谷渾請萬徹同行與諸將各率百餘騎
先行卒與虜數千騎相遇萬徹單騎馳擊之虜無敢當
還謂諸將曰賊易與耳躍馬復進諸將隨之斬數千級
又與兄萬均破吐谷渾天柱王於赤水源獲其雜畜二
十萬計萬均官至左屯衞大將軍封潞國公萬徹後為
蒲州刺史會薛延陁率廻紇同羅之衆渡磧南擊李思
摩萬徹副李勣援之與虜相遇率數百騎先鋒擊其陣
後騎皆散退賊顧見遂大潰追奔數十里斬首三千餘
級獲馬萬五千匹以功别封一子縣侯後為青丘道行
軍大總管率甲士二萬自萊州泛海伐高麗入鴨綠水
百餘里至泊汋城高麗震懼多棄城而遁泊汋城主所
夫孫帥步騎萬餘人拒戰萬徹遣右衞將軍裴行方領步
卒為支軍繼進萬徹及諸軍乘之賊大潰追奔百餘里
於陣斬所夫孫進兵圍泊汋城其城因山設險阻鴨綠
水以為固攻之未拔高麗遣將高文率烏骨安地諸城
兵三萬餘人來援分置兩陣萬徹分軍以當之鋒刃纔
接而賊大潰
張儉貞觀初以軍功累遷朔州刺史後為檢校營州都
督府事營州所管契丹奚霫靺鞨諸蕃皆隣接境粟末
靺鞨最近高麗引衆數千來寇儉率鎮兵及諸蕃首領
邀擊之斬獲略盡璽書慰勞拜營州都督及行軍總管
征遼東時有獲高麗侯者稱莫離支將至遼東詔儉率
兵新城路邀莫離支竟不敢出儉因進兵渡遼趨建安
城賊徒大潰斬首數千級以功累封皖城郡公賞賜甚
厚
册府元龜卷三百五十七
