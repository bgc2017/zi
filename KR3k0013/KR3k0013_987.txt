册府元龜卷九百八十七宋王欽若等撰
外臣部
征討第六
唐肅宗上元元年六月桂州經略使奏破管内西原蠻
賊二十萬衆斬獲大賊帥黃乾曜等九人
是月鳳翔節度崔光遠奏破涇州隴州等界羌渾黨項
等十餘萬衆又於普潤縣界破黨項四千餘衆斬二千
級生擒一百餘人收獲駝馬牛羊噐械等不可勝數
乾元元年九月招討黨項使王仲升斬黨項首領拓拔
戎德等十人傳首闕下
代宗廣德二年九月劔南節度使嚴武破吐蕃七萬餘
衆拔其當狗城
十月嚴武又拔吐蕃鹽州城
是月吐蕃寇邠州朔方兵馬使左散騎常侍郭晞遣馬
步三千於邠州西夜斬賊營殺千餘人生擒八十三人
俘大將四人馬四百匹
永泰元年九月吐蕃大將尚結息贊磨尚息東贊及馬
重英等十萬衆寇奉天醴泉等縣大掠居人男女數萬
計焚廬舍而去同華節度周智光以兵追擊于澄城破
賊萬計
十月關内副元帥郭子儀先鋒白元光合回紇軍擊吐
蕃之衆於靈臺縣之西原斬首五萬級俘獲人畜凡二
百里不絶
大歴二年九月吐蕃寇靈州進寇涇州副元帥郭子儀
率兵三萬鎮涇陽
十月靈州破吐蕃二萬
三年八月吐蕃寇靈武進寇邠州邠寧節度馬璘破三
萬衆
九月靈州將白元光破吐蕃二萬於靈武
是月郭子儀破吐蕃六萬餘衆於靈州
十二月劔南西川破吐蕃萬餘衆
八年十月吐蕃寇涇邠等州副元帥郭子儀遣先鋒將
渾瑊與吐蕃戰于宜禄不利村墅居人為吐蕃驅掠去
者凢千餘人是夜瑊收合散卒襲賊營會涇原節度使
馬璘又襲賊輜重殺賊凢數千人賊遂潰
十年正月劔南西川節度使崔寧奏破吐蕃數萬於西
川斬首萬級生擒數千獲馬牛數千頭匹
十一年正月崔寧上言大破吐蕃故洪等四節度兼突
厥吐渾氏蠻羌黨項等二十餘萬衆斬首萬餘級生擒
首領一千三百五十人獻功闕下
十二年十二月崔寧奏於西山大破三路及攻南吐蕃
十萬餘衆斬首八千生擒九百人
十三年四月吐蕃寇靈州朔方留後常謙光擊敗之德
宗以大歴十四年五月即位十月吐蕃率南蠻衆十萬
来寇一入茂州過汶川及灌口一入扶文過方維白填
山一自黎雅過卭峡關連䧟郡邑乃發禁兵四千人及
幽州兵五千人同討大破之
貞元二年十月鳳翔節度使李晟以吐蕃侵軼遣兵襲
其摧沙壁大破之焚其儲積斬蕃酋扈屈律悉蒙等七
人傳首京師
五年十月劔南節度使韋臯遣將王有道等與東蠻两
林苴那時勿鄧夢衝等帥兵於故嶲州臺北谷大破吐
蕃青海臘城二節度殺其大兵馬使乞臧遮悉多楊朱
斬首二千餘級其投崔谷赴水死者不可勝數生擒籠
官四十五人收獲噐械一萬餘事馬牛羊一萬餘頭匹
遮遮者吐蕃之驍勇者也或云尚結贊之子頻為邊患
自其死也官軍所攻城栅無不降下蕃衆日却數年間
盡復嶲州之舊境也
八年十一月山南西道節度嚴震擊破吐蕃於芳州及
黑水堡焚其積聚并獻首虜
九年四月劔南西川節度韋臯遣兵出西山破吐蕃峨
和城定廉城通鶴軍凡平堡五十餘所獲首虜噐械旗
幟牛馬獻於闕下
十年六月韋臯奏西山峨和城擊破吐蕃三萬又出兵
黎雅以拔雲南收吐蕃栅城斬首三千八百級生虜及
降吐蕃二百四十人得其噐械牛馬
十一年四月幽州節度劉濟奏大破奚王啜剌等六萬
餘衆
十二年三月韋臯奏收降蠻七千戸得吐蕃所賜金字
告身五十五片
十三年五月吐蕃於劔南馬領三處開路進軍逼臺登
城嶲州刺史曺高任率領諸軍將士并東蠻子弟大破
之生擒大籠官七人陣上殺獲三百餘人被刀箭傷者
不可勝數收獲馬畜五百餘頭匹噐械二千餘事
十四年十月夏州節度使韓全義破吐蕃於鹽州西北
十七年九月西川韋臯奏大破吐蕃於維州擒其相論
莽熱来獻(賜崇仁里宅以居之)初吐蕃寇靈朔䧟麟州詔韋臯出
兵成都西山以紓北邊臯遂使鎮静軍使陳洎等三萬
人出三竒路威武軍兵馬使崔堯臣率兵一千出龍谿
石門路南維州保州兵馬使仇冕并保覇两州刺史董
振等率兵二千進逼吐蕃維州城中北路兵馬使邢玭
并諸州刺史董懷愕等帥兵四千進攻吐蕃棲鷄老翁
等城都將高倜王天俊等率兵二千進逼故松州隴東
路兵馬使元膺并諸州郝宗等復分兵八千出南路雅
卭黎嶲路又令卭州鎮南軍使御史大夫韋良金發鎮
兵一千三百進軍雅州經略使路惟明與三部落主趙
日進等率兵三千進攻吐蕃逋租偏松等城黎州經略
使王有道率三部落主郝全信等兵二千過大渡河深
入吐蕃界嶲州經略使陳孝陽與行營兵馬使何大海
韋義等及磨些蠻三部落主苴郡時等率兵四千進攻
昆明諾濟城自八月至于十二月累破十六萬衆拔其
七城五軍鎮受降三千餘人擒生口六千餘人斬首一
萬餘級遂進圍維州救軍再至轉戰千餘里吐蕃連靈
朔之寇引衆南下於是贊普遣莽熱以内大相兼東境
五道節度兵馬都統羣牧大使率雜虜十萬衆来觧維
州之圍王師萬餘衆據險設伏以待之先以一千人挑
戰莽熱見我師之少也悉衆来追入于伏中諸將四面
疾擊遂擒莽熱虜衆大潰
憲宗元和四年八月安南都護張丹奏破環王國偽號
驩愛州都統三萬餘人及獲王子五十九人噐械戰象
等稱之
十三年十月靈武奏於定遠城破吐蕃三萬人殺戮二
千人獲羊馬甚衆
是月平凉鎮遏使郝玭破三萬餘衆收復原州城獲羊
馬不知其數夏州節度使田縉於靈武亦破三千餘人
十一月夏州奏破吐蕃五萬靈武奏攻破吐蕃長樂州
羅城焚其屋宇噐械西川節度王播攻拔峨和棲鷄等
城
十四年十月靈武奏大將史奉敬大破吐蕃於鹽州城
下
穆宗以元和十五年正月即位十月吐蕃寇涇州命左
軍中尉梁守謙充左右神策京西京北行營都監神策
兵四千人并發八鎮全軍往討之
十一月夏州節度使李祐奏准詔自領兵赴長澤鎮討
吐蕃靈武節度使李聦奏自領兵赴長樂州討吐蕃
長慶元年六月吐蕃犯青塞堡以國家與廻鶻和親故
也鹽州刺史李文悅發兵擊退之
二年七月靈武節度使李進誠上言於鹽州界追殺吐
蕃三百餘人
文宗太和三年十二月南蠻逼戎州遣使起荆南鄂岳
湘鄧陳許等道兵擊之
是月卭州為蠻所䧟以右領軍大將軍董重質充西川
監討蠻使又命中使往太原鳳翔宣取兵馬赴西川己
丑内出陌刀七百口錐突七百具遞西川(是月也軍抽退)
四年四月幽州節度使李載義上言今月三日發兵入
奚界殺奚賊五千餘人生擒刺史縣令大將首領等二
百七十三人
武宗會昌二年二月回鶻寇天德以振武麟勝節度劉
沔為河東節度以太原之師討之
八月回鶻烏介可汗過天德至把頭峰北薦掠雲朔北
州乃徵發許蔡汴滑等六鎮之師以劉沔為回鶻南面
招討使以張仲武為回鶻東面招討使以李思忠為河
西黨項都將回鶻西南面招討使皆會軍於太原又詔
太原起室韋沙陀三部落吐渾諸部委石雄為前鋒易
定兵千人守大同軍契苾通何請河鎮沙陀吐渾六千
騎赴天德李思忠並回鶻黨項之師屯于大栅
三年二月劉沔奏諸將大破回鶻於殺胡山巳迎得太
和公主其烏介可汗被瘡而走方議收於殺制曰其回
鶻既已破滅義在剪除宜令諸道兵馬便同進討是時
回鶻有赤心宰相一族東逼漁陽張仲武乃與從弟公
素率其部下勁兵三萬人大破之收其侯王貴族千餘
人降三萬餘人戸牛馬槖駝㫋墻罽幕不勝計尋遣從
事李周曈牙門將國從玘相次獻捷先是奚契丹皆有
回鶻監護使督以歲貢且為漢諜事至是仲武遣神將
石公緒等論意凡戮八百餘人又回鶻初遣宣門將軍
等四十七人来偵欲敺雜虜遂逗留其使緩彼師期人
病馬死竟不遣之回鶻烏介可汗既敗近邊乃依康居
求活盡從餘種寄託于黑車子仲武繇是威加北狄又
繼以詞旨諭其諸戎黑車子後殺烏介可汗
宣宗大中元年春幽州大破奚衆
懿宗咸通五年四月南蠻寇邕管以秦州經略使高駢
率禁軍五千赴邕管會諸道之師討之尋以駢為安南
都護
六年秋高駢自海門進軍破蠻軍收復安南府先是李
琢為安南都護虐賊夷獠人多怨叛遂詔將軍合勢攻
安南䧟之累命將帥未能收復及駢至合五管之兵朞
年之内招懷谿洞誅其首惡一戰而蠻卒遁去收復交
州郡邑
十年十一月南詔蠻驃信綽酋龍率衆二十萬寇嶲州
定方軍節度都頭安再榮守清溪關為賊所攻再榮退
保大渡河北去清溪關二百里隔水相射凡九日八夜
定邊軍節度使竇滂勒兵拒之
十二月驃信遣清平官十餘人来偽和與竇滂語次蠻
軍船栰競渡忠武武寧軍兵士結陣抗之接戰自午及
申蠻軍稍却竇滂懼自縊于帳中徐州將苗全緒觧之
謂滂曰都統何至於是但安心全緒與再榮宏節等血
戰取勝全緒三人率兵而出滂乃單騎宵遁其夜蠻軍
營於山下全緒等謀曰彼衆我寡若明日對陣吾屬盡
矣可夜擊之令其軍亂我自觧去忠武武寧之師乃夜
入蠻軍弓弩亂發蠻衆大駭全緒等三將保軍而去蠻
軍乘勝進攻西川城朝廷以顔慶復為大渡河制置劔
南應接節度使宋威為行營都知兵馬使將兵數萬與
忠武武寧之師合與蠻軍戰于漢州之毗橋大捷觧西
川之圍明日蠻軍遁走两川平
僖宗乾符元年冬南詔蠻寇西蜀詔河東河西山南西
道東川徵兵赴援西川節度使高駢奏奉勅抽發長武
鄜州河東等道兵士赴劔南行營者伏以西川新軍舊
軍差到已衆况蠻蜒小醜必易枝梧今以道路﨑嶇館
驛窮困更有軍頓立見流移所為望一處完全而百處
俱破且兵不在衆而在於和其左神策長武鎮麟州河
東所抽甲兵人數不少况備辦軍食費損尤多又緣三
道藩鎮盡振羌戎邊鄙未寧望不差發如己在路道並
請降勅勒回詔荅曰蠻蜒如尚憑陵固湏倍兵禦敵若
巳奔退即要併力追擒方籍北軍助平南寇其三處兵
士宜委高駢候到蜀日分布驅使且務多多之辦寧辭
整整之師其河東一千二百人令竇澣不要差發時駢
扞蠻已退長武兵士竟至蜀而還議者惜其勞費而虚
&KR0829;出入之賞也
後唐莊宗初為晉王天祐十三年八月契丹阿保機率
諸部號稱百萬自麟勝䧟振武長驅雲朔北邊大擾帝
親赴援於代北虜衆方退
十八年十二月契丹阿保機寇幽州節度使李紹宏帥
士固守契丹引衆而南攻涿州圍逼十餘日䧟之契丹
寇定州王都遣使告急御親軍赴之
十九年正月甲午帝御親軍五千進擊契丹至新城南
探報契丹前鋒三千騎宿於新樂渡沙河而南矣帝令
前鋒偵契丹所至報云渡沙河矣軍中相顧失色咸欲
釋鎮州之圍班師于魏以避契丹俟其還塞再議進軍
諸將上言曰今北戎舉國入寇我師既寡難與争鋒又
聞汴賊内侵鄴中危急儻有差跌吾何所歸宜且旋師
魏州徐圖勝負帝曰古者覇王舉事自有天道漢祖不
亡於冐頓周宣詎伏於獯戎時事在吾比於無患且武
德中突利頡利二可汗率衆三十餘萬侵寇關内高祖
欲播棄長安徙居樊鄧文皇帝諫曰獫狁孔熾作患中
華自古有之非獨今也周漢並有兹患未聞還移都邑
霍去病漢廷之將帥耳猶且志滅匈奴若聽臣微效不
數年之間必係單于之頸自後頡利二可汗部落束身
闕下為宿衛之人今吾以數萬之衆底定山東張文禮
厮僕小人非吾所敵阿保機潼(中勇切)酪賤類唯利是求
犯難而来其強易弱一逢挫敗奔走無路爾曹軰但垂
馬同行看吾破賊帝乃率鐡騎五千精甲曜日至新城
北半出桑林契丹萬餘騎遽見我軍惶駭而退帝乃分
軍為二廣乘之躡數千里獲其大將一人即機之子其
衆益恐時沙河冰薄橋道甚狹虜騎軍無行次相踐而
過䧟溺人馬帝際晚追襲宿于新樂阿保機車帳方在
定州敗兵夜至拔族而遁保于望都帝軍次定州王都
迎謁言詞懇切是夜宿于開元寺来日帝引軍趨望都
契丹逆戰帝身先騎士馳擊數四虜騎退而結陣我徙
兵陣於水次俄而帝與李嗣昭躍馬交戰賊騎大潰俘
斬數千級獲其酋長數十追擊至於易州所獲氊車毳
幕羊馬不可勝紀時自正月朔雪平地五尺賊芻粟已
竭人馬踣死於積雪中纍纍不絶帝乘勝追襲至幽州
而還(時獲賊中人言阿保機之来盖取信於王郁初郁說保機曰臣父處直使愚布欵鎮州金城湯池玉)
(帛山積燕姬趙女充牣其中俟君一到不屬佗人如不時至必為晉人所有保機躍馬將進其妻曰我有牛馬)
(娱樂西樓足可娛樂育兒孫何更遠離鄉土我聞晉人無敵兵強天下事一不測後悔何追保機曰張文禮有)
(金玉百萬留待皇后當率騎同取非有他患遂傾部落而来既遇挫敗狼狽而旋保機繫王郁責譲自是不聽)
(其謀妻亦譲保機曰聽狂口貪貨財稱其敗也保機亦大慙)
同光二年正月契丹寇瓦橋關以天平軍節度使李嗣
源為北面行營招討使陕州留後霍彦威為副率軍討
之(是月契丹還)
五月幽州上言契丹阿保機將寇河朔以滄州節度使
李紹斌為東北面招討使以兖州節度使李紹欽為副
招討使以宣徽使李紹宏為招討都監率大軍渡河而
北
十二月契丹寇幽州以宣武軍節度使李嗣源部署大
軍北征
三年正月李嗣源上言於涿州東南殺敗契丹生擒首
領三十人遣人告捷是月嗣源送所獲契丹俘囚首領
衢多等八人斬於應天門外
明宗天成二年四月幽州節度使趙德均令衙校常玉
破奚於檀州斬首百餘級奪漢民四十擒生奚二
三年四月定州王都作亂求援於契丹耶律德光遂䧟
平州遣秃餒以騎五千援都於中山北面行營招討使
王晏球破之於繇陽秃餧走保賊城
六月幽州趙德均奏殺契丹百餘人於幽州之東奪馬
六百匹是月詔王晏球攻取定州詔逵怛及諸蕃東入
契丹界以張軍勢
七月契丹遣楊隠率七千騎救定州招討使王晏球逆
戰於唐河大破之幽州趙德均以生兵接於西路生擒
首領楊隠等五十餘人接殺皆盡契丹強盛僅三十年
雄據北戍諸蕃鼠伏屢為邊患漢兵嘗憚之前後戰争
罕得其利是役也曲陽之敗已失下騎唐河之陣兵號
七千潰敗之後溝渠之益官軍襲殺人不暇食秋雨繼
降泥濘莫進人飢馬乏散投村落所在村人持白挺毆
之德均生兵接於要路惟竒峯嶺北有棄馬潜遁脫者
數十餘無噍類帝致書諭其本國皇威大振
是月殿直崔處納押契丹偽平州刺史羽厥律以下一
百七十人至内十七人有骨肉識認餘分於两橋斬之
閏八月幽州趙德均獻俘於行闕蕃將楊隐等五十人
留於親衛鮮卑六百人皆斬之
四年二月定州王都平擒禿餧及餘衆斬之自是契丹
大挫數年不敢窺邊
十二月靈武康福奏方其渠北掩殺野利大䖝两族三
百餘帳牛羊二萬計
長興元年四月雲州奏掩殺契丹吐渾突厥等斬首級
四十六獲契丹副行首尼列以下十人牛羊駝馬萬計
三年正月遣邠州節度使藥彦稠靈武節度使康福等
率步騎七千往方渠鎮討黨項之叛命者
二月康福奏賀蘭山下蕃部數百帳順命者撫之其背
叛者見除討次所獲駝馬牛羊數千計
是月樂彦稠奏誅黨項河埋三族韋悉褒勒疆賴埋厮
骨尾各一族屈悉保三族計十族得七百餘人黑玉一
團
七月靈武奏夏州黨項七百騎侵擾當道出師逆戰敗
之生擒首領以下五十騎追至賀蘭山下掩擊之
末帝清泰元年七月己巳回鶻朝貢多為河西雜虜剽
掠詔邠州節度使康福遣將軍牛知柔率禁兵援送至
靈武虜之為患者随便討之
十二月北面討使使河東節度使石敬塘(晉高祖)送擒獲
契丹首領来海金等至京師
二年北面總管奏雲州殺退契丹具籍報前軍奪甲馬
又援送靈武軍衣副都部署潘環言至馬嶺黨項殺牛
族結集遂殺獲首領阿磨而下五人又獲撥相公族人
馬通路前進
三年九月甲辰北面行營都招討使張敬逹奏此月十
五日與契丹戰於太原城下王師敗績時契丹主自率
部族来援太原(時晉高祖起義)高行周符彦卿率左右廂騎軍
出鬪蕃軍引退已時後蕃軍復成列張敬達楊光遠安
審琦等陣於賊城西北倚山横陣諸將奮擊蕃軍屢却
至晡我騎軍將移陣蕃軍如山而進王師大敗詔遣侍
衛步軍都指揮使符彦饒率兵屯河陽詔范延光率兵
繇青山路趨榆次詔幽州趙德均繇飛狐路出軍賊後
耀州防禦使潘環合防戎軍出磁隰以援張敬達
晉高祖天福四年八月西蕃寇邊涇州節度使張彦澤
獲其大首領野离王子羅蝦獨
少帝天福九年定州節度使馬全節戰契丹於北平擒
千餘人而斬之
開運三年八月李守貞奏大軍至望都縣相次至長城
北遇虜寇千餘騎轉闘四十里斬蕃將觧里相公漢高
祖即位稱天福十二年鎮州先屯騎將白再榮奏逐出
虜將麻荅復其城
隠帝乾祐二年十一月契丹入寇前軍至貝州䧟高老
鎮千餘家乃西北至南宫堂陽剽虜人畜諸鎮守閉關
自固時高行周以重名鎮鄴而諸屯戍甲兵雲布帝慮
行周年高避事緩急疎於應變時周太祖為樞密使帝
乃詔於内殿謂之曰國祚初基先皇厭代冲人嗣襲政
教未孚而守貞之徒連結方面偽豎未誅憂不暇食卿
受託孤之寄率伐叛之師俾其落角摧牙夷兇盪寇實
卿之力也樞機雖重在朕面前玁狁内侵實憂境上夫
兵機不可預授權道全在臨時苟非良將主謀安能却
敵卿可更為朕河朔之行則予無北顧之憂矣對曰臣
受顧託之重處將相之地安敢憚於赴蹈唯陛下指使
帝曰卿速撰行無使虜塵滋蔓翌日賜玉帶名馬金鞍
戎装噐仗雜綵銀噐仍宣供奉官趙延希等二十人殿
直都知張盛等二十八人樞密院承旨張(闕名)等五人前
汾州刺史白文遇随州刺史康延詔房州刺史李彦崇
均州刺史曹奉金天文趙脩己醫官顧師珙等從行仍
令宣徽南院使王浚參與軍事(十二月深冀易等州契丹退)
是年湖南上言蠻寇叛遣賀州大將徐進率兵援之接
戰於風陽山下大敗蠻獠斬首五千級
周太祖廣順二年九月鎮州何福進言契丹寇深冀遣
龍捷都指揮使劉成誨兵馬監押慕延釗本州衙内指
揮使何繼筠率兵拒之至武強縣奪下老小千餘口賊
軍遁去
三年二月環州皇甫進邠州折從院各上言奉命率軍
討慶州蕃部野鷄族
世宗顯德元年五月符彦卿上言逐契丹過忻口北殺
蕃軍二千餘衆大軍巳還忻州從官稱賀
六年四月大治舟師以備北伐分命諸將㳂流設備以
前鄜州節度使田景咸為淤口部署以右神武統軍李
洪信為合流口部署以前鳳翔節度使王晏為益津關
一路都部署侍衛馬軍都指揮使韓令坤副焉以侍衛
馬步都虞侯韓通為陸路都部署殿前都虞侯石守信
副焉
五月帝將救瓦橋關以侍衛馬步都指揮使韓令坤為
覇州都部署虎捷左廂主張鐸副焉以滑州節度留後
陳思譲為雄州都部署龍捷左廂主高懷德副焉仍命
各率部兵以戍焉(餘具親征及帝王功業門)
恭帝即位初北面兵馬都部署韓令坤奏敗契丹五百
騎於覇州北
册府元龜卷九百八十七
