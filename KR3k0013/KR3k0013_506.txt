册府元龜卷五百六宋王欽若等撰
邦計部
俸祿第二
唐玄宗開元五年十月詔曰養老乞言人惟求舊尊儒
尚齒風化攸先其致仕官所請物宜令所司專定一官
勾當送至宅六年七月秘書少監崔涵議州縣官月料
錢狀曰養賢之祿國用尤先取之齊人未為剥下何用
立本息利法商求資皇運之初務革其弊託本收利以
繩富家固乃一切權宜諒非經通彛典頃以州縣典吏
併捉官錢收利數多破産者衆散諸編戸本少利輕人
用不休時以為便付本收利患及於人然則議國事者
亦當憂人為謀恤下立計天下州縣積數既多大抵皆
然為害不少且五十之本七分生利一年所輸四千二
百兼筭勞費不啻五千在於平人已為重賦富戶既免
其徭貧戶則受其弊傷人刻下俱在其中未若大率羣
臣通計衆戶據官定料均戶出資常年發賦之時每丁
量加升尺以近及遠損有兼無合而籌之所增盖少時
則不擾簡而易從庶乎流亡漸歸倉庫稍實則當咸出
正賦罷所新加天下坦然什一而稅上下各足不其遠
矣
十年正月勑内外官職田除公廨田園外並官收又令
有司收天下公廨錢其官人料以萬戶稅錢充每月准
舊分利數給
是月甲子又勑王公已下視品國官及京官五品已下
每月别給仗身悉停凡京司文武職事官五品已上給
防閤一品(九十六人)二品(七十二人)三品(四十八人)四品(三十二人)五品(二十)
(四人)六品以下給庶僕六品(五人)七品(四人)八品(三人)公主邑士
(八十人)郡主(六十人)縣主(四十人)特封縣主(二十四人)京官任兩職
者從多給凡州縣官皆有白直二品(四十人)三品(三十二人)四
品(二十四人)五品(十六人)六品(十人)七品(六人)八品(五人)九品(四人)凡諸
親王府屬並給士力數如白直其防閤庶僕白直士力
納課者每年不過二千五百執衣元不過一千文防閤
庶僕舊制季分月俸食料雜用即月分諸官應月給
乙丑命有司收内外官職田以給逃還貧下戸其職田
以正倉粟畝二升給之
六月初置職田本非古法爰自近制是以因循事有變
通應須删改其内外官所給職田子從今年九月已後
並宜停給
十六年十一月勑文武百官俸料錢所給物宜依時價
給
十八年三月勑京官職田將令准令給受
其年九月御史大夫李朝隠奏請薄稅一年稅錢充本
依舊令高戸及典正捉隨月收供官人料錢
十九年四月勑天下諸州縣并府鎮戍官等職田四至
頃畝造帳申省仍依元租價&KR0863;定六㪷已下者依舊定
以上者不得過六㪷
二十二年二月勑京官兼外州都督刺史大都督府長
史俸料並宜兩給
二十四年六月勑百官料錢宜令為一色都以月俸為
名各據本官隨月給付其貯米宜令入祿數同申應合
减折及申請時限並依常式一品三十一千(月俸八千食料一千)
(八百防閤二十千雜用一千二百文)二品二十四千(月俸六千食料一千五百防閤一十五千)
(五百雜用一千文)三品十七千(月俸五千食料一千一百防閤一十千雜用九百文)四品
一十一千八百六十七文(月俸四千五百食料七百文防閤六千六十七文雜用六)
(百文)五品九千二百(月俸三千食料六百防閤五千雜用六百文)六品五千三
百(月俸二千三百食料四百庶僕二千二百雜用四百文)七品四千五十(月俸一千七百)
(五十食料三百五十庶僕一千六百雜用三百五十文)八品二千四百七十五(月俸)
(一千三百食料三百庶僕六百二十五雜用二百五十文)九品一千九百一十七(月俸)
(一千五十食料二百五十庶僕四百一十七雜用二百文)
二十九年二月勑外官職田委所司准例倉中受納納
畢一時分付縣官亦准此
三月勑京畿地狹人戶殷繁計丁給田尚猶不足兼充
百官苖子固難周濟其諸司官令分在都者宜令所司
具作定額計應受職田並於都畿給付其應退地委採
訪使與本州長官給貧下百姓其應給職田亦委採訪
使與所繇長官勘會同給仍永為常式
天寳元年六月勑如聞河東河北官人職田既納地租
仍收桑課田樹兼稅人何以堪自今已後官人及公廨
職田有桑一切不得更徵絲課
二年十一月勑京官兼太守等官俸料兩給者停其外
官太守兼京官除准式親王帶京官任外官副大將軍
者副使知軍及政事京官兼内外官知政事據文合兼
給者餘並從一處給任逐穏便
三載(臣欽若等曰天寳自三年已後稱載)三月勑郡縣關職錢送納大府
寺自今已後納當郡充員外官料錢不足即收正官料
錢分若無員外官當郡分
五載三月勑郡縣官人及公廨白直天下約計一載破
十萬丁巳上一丁每月戍錢二百八文每至月初當處
徵納送縣來往數日功程在於百姓尤是重役其郡縣
白直計數多少請用料錢加稅充用其應差丁充白直
望請並停一免百姓艱辛二省國家丁壯
六載三月戶部奏諸道請實封人准長行旨三百戶已
下戶部給符就州請受三百戸已上附庸使送兩京大
府寺賜坊給付者今緣就州請受有損於人今三百戸
已下尚許彼請公私之間未免侵擾望一切送至兩京
就此給付即公私省便侵損無繇又准戸部式節文諸
食封人身殁已後所得封物隨其男數為分承嫡者加
一分至玄孫即不在分限其封緫入承嫡房一依上法
為分者如此則玄孫請物比於嫡男計數之間多較數
倍舉輕明重理實未通望請至玄孫已下准玄孫直下
一房許依令式餘並請停惟享祭一分百代不易自無
爭競永賜勲庸無替
十一載十二月勑諸郡員外官無闕職處均取正官料
給錢數不定頗為勞煩自今已後闕料官收員外官依
式取官錢准給
十二載十月勑兩京百官職田承前佃人自送道路或
遠勞費頗多自今已後其職田去城五十里内者依舊
令佃人自送入城自餘並限十月内便於所管縣并脚
價貯納其脚價五十里外每㪷各徵二文一百里外不
得過三文並令百官差本司人請受
十四載八月制曰王制下士視上農周政庶人倍祿者
衣食既足則廉耻乃知至如資用靡充或貪求不已敗
名冒法實此之繇輦轂之下尤難取給其在西京文武
九品已上正員官既親於職務可謂勤心自今後每月
給俸食雜用防閤庶僕等宜十分率加二分其同正員
官加一分仍為常式
肅宗至德二年四月勑天下都府及縣官祿白直品子
等課從今載正月一日以後並量給一半事平之後當
續支遣
乾元元年外官給半料與職田京官不給料(至德已後内外官無)
(料錢至是給之)仍勑度支使量閑劇司給手力課員外官一切
無料
二年九月詔京官比無俸料桂玉之費將何以堪宜取
綘州新錢給冬季料即仰所繇申請計會支給且艱難
之際家國是同頃者急在軍戎所以久虧祿俸眷言憂
恤常媿于懷今甫及授衣略為賙給庶資時要宜悉朕
懷
三年四月工部尚書李遵奏中外官職田者苖子准令
依租分法並人新人水陸田十一月一日已後上者子
並入官草准式當司官分其䫫遷改人乃有一年之中
數處合得者按令云職分陸田限三月三十日已前水
田限四月三十日夏田限九月三十日已後上者人前
人已前上者人後人即是各以耕種時在職者為王此
職既闕本是公田耕耘收刈已皆畢功新人方來何理
領受請自今後水陸田並限六月三十日宿麥限十二
月三十日春麥限三月三十日已前上者人新已後上
者並草並人官若其年己得前任苖子者草粟稻麥並
不重受亦入官
上元元年十月勑京官職田准式並合佃人輸送至京
中間楊國忠奏去城五十里外貯納縣倉本官自差人
請受緣是暫時寄貯所繇觸途乾没就中閑司尤被抑
屈公私不便因循累年自今已後京兆河南府諸縣並
令依舊送京輸納本官如邀頡停留并輙受加耗請准
所費及剰數計贓以枉法論至死者加役流
代宗廣德二年正月稅天下地畝青苗錢給百官俸料
起七月給
十月宰臣等奏减百司職田租之半以助軍糧從之
永泰元年十月以師旅薦興急於饋運百寮上表請納
職田充軍糧許之
二年正月自今已後子孫襲實封宜减半永為常式
三月勑應請封家三分給二待兵革稍寧即當全給
五月諸道税地錢使殿中侍御史韋光裔等自諸道使
還初肅宗乾元已來屬天下用兵京師百官俸錢减耗
即帝位推恩庶寮下議公卿或以稅畝有苖者公私咸
濟乃分遣憲官稅天下地青苖錢以充百司課料至是
得錢四百九十萬貫仍以御史大夫為稅地錢物使歲
以為常均給百官
十一月詔曰京諸司官等自艱難已來不請祿料職田
苖子又充軍粮頗聞艱辛須使均濟其諸州府縣官及
折衝府官職田據苖子多少三分每年宜取一分依當
處時價廽市輕貨數内破脚差綱部領送上都納青苖
錢庫其闕官職田據數盡送仍青苖錢與本道節度觀
察都防禦等使會切勾當從今年職田並依此數徵收
發遣其送物綱典計數准輕貨綱典例處分
大歷二年正月詔京兆府及畿縣官職田宜令准外州
府縣官例三分取一分
十月减京官職田錢一分充軍糧二分給大官
三年十一月加廊下百官厨料增舊五分之一是年通
計京城諸司每月給手力資錢凡四萬七千五百四十
六貫四十八並以天下青苖錢充初以常賦不給乃稅
人墾田畆十有五錢資用窘急不暇成熟候苖青即征
之故謂之青苖錢主其任者為青苖使
六年三月勑軍器公廨本錢三千貫文放在人上取利
充使以下食料紙筆宜於數内收一千貫文别納店舖
課錢添公廨收利雜用
十二年四月度支奏給京百司文武官及京兆府縣官
每月料錢太師太傅太保太尉司徒司空侍中中書令
(每月各一百二十貫文)中書門下侍郎(各一百貫文)東宫三太左右僕
射(各八十貫文)東宫三少(各七十貫文)六尚書御史大夫太常卿
(各六十貫文)常侍宗正卿太子詹事國子祭酒(各五十貫文)左右
丞及諸司侍郎給事舍人中丞賓客殿中監秘書監司
農等卿將作等監(各四十五貫文)太子左右庶子太常少卿(各四)
(十貫文)課議諸司少卿少監(各三十五貫文)國子司業内侍東宫
三卿(各三十貫文)郎中侍御史司天監少詹事諸王傅國子
博士諭德中允中舍殿中秘書太常宗正丞(各二十五貫文)殿
中侍御史著作郎大理正都水使者緫監内常侍給事
中(各二十貫文)員外郎通事舍人起居王府長史(各十八貫文)監
察御史臺主簿補闕王府司馬司天少監太子典内太
常博士主簿宗正主簿門下錄事中書主簿(各十五貫文)拾
遺司議太子秘書著作佐郎國子大學四門廣文等博
士大理司直詹事府及諸寺監丞謁者監中書門下主
事(各十二貫文)洗馬贊善諸寺監主簿詹事府司直(各一十貫文)
評事(各八貫文)諸較正(各六貫文)諸奉御九成宫緫監諸王諮議
友諸陵令(各九貫二百文)城門符寳國子助教六局郎王府掾
屬太常侍醫文學錄事參軍主簿記室諸衞及六軍長
史兩市令諸副緫監武庫署令太公廟令(各五貫三百文)大子
通事舍人東宫三寺丞國子太學廣文助教内坊丞諸
直長内寺伯千牛衞及諸率府長史諸陵丞諸陵署諸
王府判司司竹溫泉監尚書都事都水及諸揔監丞司
天臺丞太子侍醫諸司上局署令及王府國令苑四面
副監公主邑司令(各四貫一百一十六文)國子四門助教律醫學
博士協律郎内謁者諸衞六軍左右衞率府等衞佐諸
王府參軍大農都省兵吏禮考功主事春坊錄事司竹
副監諸司中局署令都水主簿諸司上局署及監廟邑
司丞司天臺靈臺郎保章挈壺正太常針醫及醫監尚
藥局司醫(各四千四百七十五文)大祝奉禮省中諸行主事門下
典儀御史臺殿中秘書内侍省春坊詹事府主事諸寺
監諸衞六軍諸司錄事諸司中局署丞及大理獄丞諸
司府作監事殿諸司監錄事殿中省醫佐食醫奉輦司
庫司廪奉乘鴻臚寺掌客司儀太僕寺主乘内坊典直
司天臺司辰司歴監内侍省宫教博士東宫三等主簿
太常大樂鼔吹丞醫正按摩呪禁卜筮博士及針醫卜
助教國子書筭博士及助教諸王國子丞尉諸緫監主
簿(各一千九百一十七文)武官左右金吾大將軍(各四十五貫文)六軍大
將軍左右金吾將軍(各四十貫文)諸衞大將軍六軍將軍(各三)
(十貫文)諸衞將軍(各二十五貫文)諸衞及六軍中郎諸率府率副
率(各一十一千五百六十七文)諸衞及六軍郎將諸王府典軍副典
軍(各九千二百文)諸衞及六軍司階千牛及左右備身(各五千三百文)
諸衞及六軍中候太子千牛(各四千一百一十六文)諸衞及六軍
司戈太子備身(各二千四百七十五文)諸衞及六軍執戟及長上
(各一千九百一十七文)京兆及諸縣官尹(八十千文)少尹兩縣令(各五十貫)
(文)奉先昭應醴泉等縣令司錄(各四十五貫文)畿令(各四十貫文)判
司兩縣丞(各三十五貫文)兩縣簿尉奉先等縣丞(各三十貫文)奉先
等主簿尉諸畿縣丞(各二十五貫文)畿簿尉(名二十貫文)參軍文學
博士錄事(各一十貫文)凡百司文武官共二千七百九十六
員文官一千八百五十四員武官九百四十二員每歲
約計加一十五萬六千貫准舊給數都當二十六萬貫
文已來伏望准數起六月一日納付勑旨依仍令所司
起五月一日支給待豐年無事即准常式處分(時常衮與楊綰)
(同掌樞務先是百官俸料寡薄綰與衮奏請加之判度支韓滉與衮各騁私懷所加俸料厚薄自己時少列各)
(定月俸為三十五千滉怒司集張參唯止給三十千衮惡少詹事趙甚遂給二十五千又太子洗馬實司經局)
(長官文學為之貳衮有親戚任文學者給十二千而給洗馬十千其輕重任情時政多如此䫫)
五月中書門下奏得蘇州刺史兼御史大夫知臺事李
涵東都河南江淮山南等道轉運使吏部尚書兼御史
大夫劉晏戶部侍郎專判度支韓滉等狀釐革諸道觀
察使都團練使及判官料錢等觀察使都(如更兼使不在加給限)
每月除刺史正俸料外每使每月請給一百貫雜給准
時價不得過五十貫文都團練副使每月料錢八十貫
文雜給准時價不得過三十貫文觀察判官(與都團練判官同)
每月料錢五十貫文支使每月料錢四十貫文推官每
月料錢三十貫文廵官准觀察推官例以上每員每月
雜給准時估不得過二十貫文如以州縣見任官充者
月料雜給减半刺史知軍事每月除正俸外請給七十
貫文如帶别使不在加限雜給准時估不得過三十貫
文其州縣課(其大都督府長史准七府尹例左右司馬准上州别駕例給料錢)刺史八
十貫文别駕五十五貫長史司馬各五十貫錄事參軍
四十貫判司三十貫參軍博士各一十五貫錄事市令
等各一十三貫縣令四十貫丞三十貫簿尉各二十貫
謹具條件如前其舊准令月俸雜料紙筆執衣白直但
納資課等色並在此數内其七府准四月二十八日勑
文不該者並請依京兆府例處分其中州中縣以下三
分减一分其額内釐務比正官减半其州縣官除差充
推官廵官及司馬掌軍事外如更别帶職亦不在加給
限勑旨宜依(先是天下用兵州縣多以權宜立政官品雖一俸料不等大歴中四方無事宰臣元)
(載王縉耽寵怙權苟以利己為便不循舊式江淮大州至有月給一千貫者山劔諸郡以地貧乏故雖上州刺)
(史月給數十千而已至是懲革前失裒多益寡人稍知法)
六月戶部侍郎判度支韓滉奏准今年四月二十八日
恩勑加給京文武九品已上正員官月俸其同中書門
下平章事不帶正官勑内元額應簡較官同平章事並
請同正官例就一高處給勑旨依
十二月勑京諸司闕官職田苖子自今以後宜并充脩
當司廨宇用其草准式處分仍令分司監察御史勾當
德宗以大歴十四年五月即位七月以國用未贍其宣
王諱(順宗名)已下開府儀同三司光祿大夫俸皆罷給又
罷客省之廪每歲萬三十千斛(永泰已後益多事四方奏事或連歲不遣乃於)
(銀臺門置客省以居之及上書言事忤旨者亦拘其中動十數歲嘗百餘人蕃戍將吏或貢計未報及失職未)
(叙者又數十百人皆受度支廪給其費甚矣至是皆罷遣之人心悅服)
八月勑内外文武官職田及公廨田准式州縣每年六
月三十日勘造白簿申省與諸司文觧勘會至十月三
十日徵收給付本官近來不守常規多不申報給付之
際先付清望要官其閑慢卑官即被延引不付自今後
准式各令送付本官又准式職田黃籍每三年一造自
天寳九載以後更不造籍宜各委州縣每年差專知官
廵覆仍造簿依限申交所司不得隠漏及妄破蒿荒如
有違犯專知官及本典准法科罪
建中三年閏正月勑文武百官每月料錢一百貫以上
者三分减一八十貫已上者五分减一六十貫已上者
七分减一四十貫已上者十分减一三十貫已下者不
减待兵革寧後仍舊給
興元元年正月勑諸軍諸使諸道應赴奉天及進收京
城將士等或百戰摧敵或萬里勤王扞國金城驅除大
熟濟危難者其節著復社稷者其業崇我圖爾功特加
彛典錫名疇賦永代無窮宜並賜名奉天定難功臣其
有食實封者子孫相繼代代不絶
十二月詔京官及畿官俸料所司准元數支給自廵幸
奉天轉運路阻故百寮俸錢或至闕絶帝愍其貧乏故
全給之
貞元元年五月禮部尚書李齊運奏當司本錢至少厨
食不免闕絶請准秘書省大理寺例取戶部闕職官錢
二千貫文充本收利以助公厨可之
九月八日勑自今應徵息利本錢除生捉逃亡轉徵隣
近者放免餘並准舊徵收其所欠錢仍任各取當司闕
官職田量事糶貨充填本數并已後所舉不得過二十
貫
十二月詔曰百辟卿士實惟股肱頃屬艱虞損家徇節
累經寇難靡不困窮洎復上京薦遭歉歲官俸既薄公
田不收外虧導從之儀内懷凍餒之戚朝列尚爾蒸人
何堪軫于深衷良用愧惻應文武常參官等宜共錫錢
七萬貫委度支據班秩職事及所損職田多少量等級
從今至明年四月以來随月支結凡厥多士宜悉朕懷
是時初復京邑蝗旱糓價翔貴人多困乏帝愍之故賜
百官焉
三年十一月勑京官宜加給料錢初張延賞大减黜官
員人人骨怨是年李泌作相請復之以從人欲因是罷
去兼試額内占闕等官又奏請加百官俸料各據品秩
以定月俸而隨曹署閑劇加置手力資課雜給等帝皆
許之人以為便
四年正月中書門下奏京文武及京兆府縣官緫三千
七十七員據元給及新加每月當錢五萬一千四百四
貫六百一十七文一年都當六十一萬六千八百五十
五貫四百四文(三十四萬八千五百貫四百文舊額二十六萬八千三百五十五貫四文新加)
一千八百九十員文官三太(各二百貫文)三公(各一百八十貫文)侍
中中書令(各一百六十千文)門下中書侍郎左右僕射大子三
大(各一百三十千文)六尚書御史大夫大子三少(各一百貫文)常侍
太常宗正卿京兆尹(各九十貫文)左右丞諸司侍給舍中丞
賓客詹事國子祭酒諸卿監内侍監(各八十貫文)諫議庶子
大堂宗正少卿(各七十貫文)司業少詹事諸少卿少監内侍
(各六十五貫文)諭德諸曹郎中東宫三卿(各五十貫文)員外郎起居
侍御史王府長史著作郎太子中舍人中允國子博士
太常宗正殿中秘書等丞大理正都水使者京都摠監
内常侍(各四十貫文)補闕殿中侍御史通事舍人(各三十五貫文)拾
遺監察司天少監王府司馬贊善洗馬奉御陵令内給
事典内太常博士司舍太常宗正御史臺主簿中書主
簿門下錄事(各三十貫文)大子文學秘書郎著作佐郎城門
符寳郎大學廣文四門博士大理司直大理詹事諸寺
監丞内謁者監中書門下主事(各二十五千文)評事國子助教
王府諮議友同天正宫正六局郎諸衛六軍長史諸寺
及詹事主簿詹事司直太子通事舍人東宫三寺丞大
子文學廣文助教千牛衛及率府長史七品陵丞都水
丞諸直長(各二十貫文)四門助教協律郎諸衞及六軍衞佐
較書正字奉禮大税尚書都事九成宫總監(各十六千文)典
儀都水主簿率府衛佐諸司主事御史臺主事(各十二貫文)
諸寺監内侍省詹事府司天臺錄事主事(各八貫文)王府掾
属錄事參軍主簿侍御醫兩市令中書武庫署令武成
王廟令司天丞(各十貫文)内坊丞内寺主王府判司王府國
令諸司上局署令大子侍醫公伯邑司緫監丞司竹温
泉監七品陵廟令司天臺主簿(各六貫文)律學博士内謁者
王府參軍諸司中局署令王府大農諸上局署丞邑司
丞天靈臺郎保章挈壺正京苑四面監太常醫博士及
醫監八品陵廟令尚藥局司醫司竹温泉監丞(各四千文)諸
司中局署丞大理獄丞鴻臚掌客諸司監善監作監事
錄事計官屬佐食醫掌輦大僕主乘僕寺典乘軍衛率
府親勲翊府兵曹典膳兩令司天臺司農司歴監候内
坊典直内侍省宫教博士太常寺樂正及醫卜正九品
陵廟丞苑四面監丞王府國丞尉按摩呪禁筮博士及
針醫助教諸緫監主簿國子書筭及律助教(各三千文)八百
九十六員武官七十二員四品(各一十七千三百五十文)一百三十
六員五品(各一十千八百文)九十六員六品(各七千九百五十文)九十八
員七品(各六千一百七十四文)一百三十六員八品(各三千七百一十二文五)
(分)五百五十八員九品(各二千八百七十五文五分)並雜給較簿每
貫加五百文支給一十員諸衞上將軍左右衞本料各
六十千加糧賜等(每月各糧米六㪷鹽七合五勺手力七人資一十千五文私馬五匹草三)
(百束料九石七㪷五升随身十五人糧米九石鹽一㪷一升三合五勺春衣布一十五端絹三十疋冬衣綿紬)
(一十五疋絹三十疋綿三十屯)二員左右金吾衛(並准此)一十二員左右
武衞等本料五十五千文加糧料等(每戸手力五人資七千五百私馬四)
(匹草三百三十二束料六石六㪷随身一十三人粮米七石八㪷春衣布十三端絹二十六疋綿二十四屯)
一十六員諸衞大將軍左右衞左右金吾衞本料四十
千五百續加等(准上随有减一人餘物随人减)計左右武衞等雜衞本
料三十六千文續加等(每月各手力四人資二千私馬三匹草一百六十束料四石九)
(㪷五升随身一十八人糧米六石春衣布一十端絹三十疋冬衣絧十疋絹三十四疋綿二十七屯)三十
員諸衞將軍左右衞左右金吾衞本料三十六千續加
(准上)左右武等雜衞本料三十千續加(每月手力各三人資四千五百私馬)
(兩匹草一百一十束料三石三㪷随身八人糧米四十八㪷春衣布八端絹一十六疋冬衣絧八疋絹一十六)
(疋綿十六屯)六員統軍本料各六十五千續加等(春冬衣一副每月糧)
(米六㪷塩十合五勺私馬五匹草料同金吾随身餘准諸衞上將軍)六軍大將軍本料各
六十千文續加(並准諸衞大將軍)六軍將軍本料三十千文續
加(准左武善雜衞將軍)射生神策大將軍本料三十六千文續加
(私馬五匹草料准上随身十四人七人給衣不給料七人給粮米四石三㪷塩一斗五升春衣布一十四端絹)
(二十八匹鞋十四量冬衣絧十四疋絹二十八匹綿二十八屯)射生神策將軍本料三
十千文續加(私馬三匹草料准上隨身一十二人六人給衣不給料六人全給粮米三石六㪷塩)
(九升春衣布十二端絹二十四疋鞋十二量冬衣絶十二疋絹二十四疋綿二十四屯鞋十二量)京兆
府縣官(惟兩縣簿尉减五千文餘並同大歴十二年四月二十八日勑)右中書門下准
去年十一月二十八日勑京官宜加料錢准勑商量謹
件如前勑旨依
二月詔以中外給用除陌及闕官俸外官一分職田停
額内官俸及刺史執刀司馬軍事等錢令竇參專掌之
以給京文武官俸料先是京官俸薄多不自贍帝時命
有司厚其月給自是京官益重頗優裕焉初除陌錢隸
度支帝以度支自有兩税及塩鐡㩁酒錢物以充經費
是錢宜别貯之給京官俸料之餘以備他用自此戶部
别庫歲貯錢物僅三百萬貫京師俸料所費不過五十
萬貫其京兆和糴物價及度支給諸軍冬衣或闕悉以
是錢充之他用之外嘗貯僅二百萬貫國計頼焉八月
勅准田令永業田職事官從一品郡王各五十頃國公
若職事官正二品各四十頃郡公若職事官從二品各
三十五頃縣公若職事官從三品各二十頃侯若職事
官正四品各十四頃伯若職事官從四品各十一頃
五年四月以大子少傅兼禮部尚書蕭昕為工部尚書
前大子少詹事韋建為秘書監並致仕仍給半祿料後
授致仕官者並宜准此舊例致仕官給半祿及賜帛其
俸料悉絶帝念歸老之臣時命賜其半焉致仕官給半
祿料自昕等始也
十二月詔郡縣主聓有正員官停者郡主每季給錢七
十千縣主每季給五十千郡縣主聓已亡殁者亦准此
支給先是其主聓或官罷者頗不自給帝務於敦睦故
有是命
七年三月戶部奏伏以周漢故事有功即加地有罪即
奪國既明賞罰方申沮勸其犯除名以上罪有實封准
法合除比來因循兼不申舉自今以後應實封人或緣
罪犯其堂省及本軍本使本貫奏狀請令並摽實封戶
數本犯州名同奏勑下戶部以為憑據其犯法罪三分
望奪一分流罪奪一半除名以上罪即准法悉除並以
本犯條論不在减贖之限其奉特勑貶謫驗制詞内所
犯無正條者伏請准流罪奪一半勑旨依奏
十一月詔郡主聓檢校四品京官者月給三十千歲給
祿粟百二十石縣主聓簡較五品京官者給俸二十千
祿粟百石其正官欲從舉選者聽之如登朝不用此制
八年七月减山南西道州縣官俸
八月戸部奏准貞元七年三月二十日勑節文比來食
實封人多不依令式皆身殁之後子孫自申請傳襲伏
請自今以後并今日以前應食實封人並一年内准式
具合襲子孫官品年名并母氏嫡庶於本貫陳牒如無
本貫即於食封人本任本使申牒如合襲人有罪疾及
身死者亦限一周年内申牒請立以次合襲人仍具家
口陳牒請附籍帳本貫勘責當家及近親如實是嫡長
即與責保准式附貫然後申省到後即取文武職事三
品正員一人充保勑旨宜依
十年二月詔曰君臣之際義莫重焉每聞薨殂深用惻
悼宜厚哀榮之禮以申終始之恩文武朝臣有薨卒者
自今以後其月俸料宜全給仍更准本官一月俸料以
為賻贈若諸司三品已上官及尚書省四品官仍令有
司舉舊令聞奏行弔祭之禮務從優備用稱朕懷初左
庶子雷咸以是月朔卒有司以故事計其月俸以月數
給之帝聞之故有是命以廣恩澤無幾有致仕官卒者
有司以官雖致仕而朝朔望請悉同正官卒者給賻從
之
十一年八月屯田奏諸州府送納内外文武官職田及
公廨田四至白簿等前件簿書准天寳十四年八月十
二日勑每年六月十三日勘造申省如建本判官牒吏
部先用闕本典准法科處者伏以地叚佃戶並無改移
随年造簿實有勞費今請令諸州府及畿内縣三年一
送違限者准勑科處勑旨每年造簿事乃近煩三年一
申又為大簡如外官並須勘造切慮因此擾人宜令應
管京官職田等州府所造文簿二年一送餘依
十二年四月禮部尚書李齊運奏當司本錢至少厨食
闕絶請准秘書省大理寺例取戶部闕職官錢二千貫
文充本收利以助公厨可之
是年御史中丞王顔奏簡勘足數十王厨(二十貫)十六正
宅(三百九十二貫八百二十五文)門下省(三千九百七十貫四十文)中書省(五千九百九十)
(八貫)集賢院(四千四百六十八貫八百文)崇玄館(五百貫文)弘文館(七百二十六貫)
(二百文)太清宫(一千貫文)史館(一千三百一十貫四百文)尚書都省(一萬二百一十)
(五貫二百三十八文)吏部尚書銓(三千一百八十二貫二十文)東銓(二千四百四十五貫)
(三百一十文)西銓(二千四百三十三貫六百六十一文)南曹(五百八十貫文)甲庫(二百八十)
(四貫六十五文)功狀院(二千五百貫文)流外銓(三百貫文)急畫(五百貫文)主事(五百)
(貫文)白院(五千六百二十三貫文)考功(一千五百二十六貫一百九十五文)司勲(二百二十)
(八貫文)兵部(六千五百二十貫五百五十二文)戸部(六千貫五百五十六文)工倉部
(四百七十七貫三百三十文)兵部(三百貫文)刑部(六十貫文)禮部(三千五百二十八貫五百)
(三十七文)工部(四千三百二十貫九百五十九文)御史臺(一萬八千五百九十一貫文)東
都御史臺(五十貫文)西京觀察使(五千四十六貫八百五文)三衞使(五百貫文)
軍器使(二千一百九十一貫一百三十文)監食使(七十四貫五十文)秘書省(四千)
(七十貫文)殿中省(二百三十八貫五百文)太常寺(一萬四千二百五十四貫八百文)太
常禮院(一千七百貫文)光祿寺(一百五十六十六貫文)衞尉寺(一千二百四貫八百)
(七文)宗正寺(一千八百八十四貫文)大理寺(五千九十二貫八百文)太僕寺(三千)
(貫文)鴻臚寺(六千六百五貫一百二十九文)司農寺(五千六百五貫二百八十二文)大倉
諸色共(七百八十七貫四百三十四文)大府寺(二千二百八十一貫六百三文)左藏庫
將作監(七百貫文)少府監(六百七十八貫七百文)中尚(七百七十貫文)國子監
(三千三百八十二貫三百六十文)詹事府(一千七百一十六貫七百三十二文)家令寺(七百)
(八十七貫九百文)僕寺(四百貫文)左春坊(一百八十四貫六百文)右春坊(二百八十)
(貫文)崇文館(八百一十貫文)司天臺(二百八十貫文)皇城留守(一千二百三十四貫)
(八百文)右金吾衞(九千貫文)右金吾引駕仗(三千三百六十九貫文)右街
使(一千八百六十貫八百三十文)左金吾衞(九千九貫五百文)左金吾引駕仗
(六千一百二十貫文)左街使(三千九百一十六貫三百八十文)緫監(三千貫文)京兆府
(四萬八千八百八十九貫二百二十四文)京兆府御逓院(二千五百貫文)
十四年六月判度支于䪹請收百官闕職田以贍軍須
從之
十五年十二月詔今年十月三日詔權减諸道
刺史判軍事料及專知勾當加手力課并减縣官手力
門倉獄子園子館鐸廨宇等錢宜一切却仍舊初獻計
者言收諸道軍事錢及手力資課等當得百數十萬貫
可以助軍興于䪹時判度支又贊成之及筭計大數止
於三十萬貫而數中更有耗柝雜破纔十餘萬貫輿議
甚以為不便韋臯張建封又相次表言所得至微所失
大體因此人心頗不安故命復封也
册府元龜卷五百六
