册府元龜卷八百七十九宋王欽若等撰
總錄部
計策第二
魏程昱東郡東阿人漢末黃巾起縣丞王度反應之燒
倉庫縣令踰城走吏民負老幼東奔渠丘山昱使人偵
視度度等得空城不能守出城西五六里止屯昱謂縣
中大姓薛房等曰今度等得城郭不能居其勢可知此
不過欲虜掠財物非有堅甲利兵攻守之志也今何不
相率還城而守之且城高厚多榖米今若還求令共堅
守度必不能久攻可破也房等以為然吏民不肯從曰
賊在西但有東耳昱謂房等愚民不可計事乃密遣數
騎舉幡於東山上令房等望見大呼言賊已至便下山
趨城吏民奔走隨之求得縣令遂共城守度等来攻城
不能下欲去昱率吏民開城門急擊之度等破走東阿
由此得全其後兖州刺史劉岱辟昱昱不應是時岱與
袁紹公孫瓚和親紹令妻子居岱所瓉亦遣從事范方
將騎助岱後紹與瓉有隙瓉擊破紹軍乃遣使語岱令
遣紹妻子使與紹絶别勅范方若岱不遣紹家將騎還
吾定紹將加兵於岱岱議連日不决别駕王彧白岱程
昱有謀能斷大事岱乃召見昱問計昱曰若棄紹近援
而求瓉遠助此假人於越以救溺子之說也夫公孫瓉
非袁紹之敵也今雖壊紹軍然終為紹所擒夫趨一朝
之權而不慮遠計將軍終敗岱從之范方將其騎歸未
至瓉大為紹所破
田豐字元皓鉅鹿人漢末袁紹起義豐說紹曰曹公破
劉備則許下非復空虛且操善用兵變化無方衆雖少
未可輕也不如以久持之將軍據山河之固擁四州之
衆外結英雄内修農戰然後簡其精銳分為奇兵乘虚
迭出以擾河南救右則擊其左救左則擊其右使敵疲
於奔命民不得安業我未勞而彼已困不及二年可坐
克也今釋廟勝之策而决成敗於一戰若不如志悔無
及也紹不從
賈詡漢末以故尚書依張繡時太祖拒袁紹於官渡紹
遣人招繡并與詡書結援繡欲許之詡顯於繡坐上謂
紹使曰歸謝袁本初兄弟不能相容而能容天下國士
乎繡驚懼曰何至於此竊謂詡曰若此當何歸詡曰不
如從曹公繡曰袁彊曹弱又與曹為讐從之如何詡曰
此乃所以宜從也夫曹公奉天子以令諸侯其宜從一
也紹彊盛我以少衆從之必不以我為重曹公衆弱其
得我必喜其宜從二也夫有覇王之志者固將釋私怨
以眀德於四海其宜從三也願將軍無疑繡從之率衆
歸太祖太祖見之喜執詡手曰使我信重于天子者子
也表詡為執金吾封都亭侯遷冀州牧
成公英漢末隨輔遂為腹心遂在湟中其壻閻行欲殺
遂以降夜攻遂不下遂歎息曰丈夫困厄禍起婚姻乎
謂英曰今親戚離叛人衆轉少當從羌中西南詣蜀爾
英曰興軍數十年今雖罷敗何棄其門而依於人乎遂
曰吾年老矣子欲何施英曰曹公不能遠来獨夏侯淵
之衆不足以追我又不能久留且息肩扵羌中以須其
去招呼故人綏會羌胡猶可以有為也遂從其計時随
從者男女尚數千人遂宿有恩於羌羌衛護之及夏侯
淵還使閻行留後乃合羌胡數萬將攻行行欲走會遂
死英降太祖
吳質為朝歌長時臨淄侯植太子母弟楊脩與丁儀兄
弟皆欲以植為嗣太子患之以車載質廢簏内謀脩以
白太祖未及推驗太子懼告質質曰何患眀日復以簏
受絹車内以惑之脩必復重白重白必推而無驗則彼
受罪矣世子從之脩果復白而推騐無人太祖由是疑焉
袁淮(史不載其官)齊王正始中吳將朱然入柤中淮言扵大
將軍曹爽曰吳楚之民疲弱寡能英才大賢不出其土
比技量力不足與中國相抗然自上世以来常為中國
患者蓋以江漢為池舟楫為用利則陸鈔不利則入水
攻之道遠中國之長技無所用之也孫權自數十年以
来大略江北繕治甲兵精其守禦數出盜竊敢遠其水
陸次於平土此中國所願聞也夫用兵者貴以飽待饑
以逸擊勞師不欲久行不欲遠守少則固力專則彊當
今宜捐淮漢以南退却避之若賊能入居中央来侵邊
境則随其所短中國之長技得用矣若不敢来則邊境
得安無鈔盜之憂矣使我國富兵彊政脩民一陵其國
不足為遠矣今㐮陽孤在漢南賊循漢而上則斷而不
通一戰而勝則不攻而自服故置之無益于國亾之不
足為辱自江夏以東淮南諸郡三后已来其所亾幾何
以近賊疆界易鈔掠之故哉若從之淮北遠絶其間則
民人安樂何鳴吠之驚乎遂不從
蜀諸葛亮初在荆州劉表長子琦亦深器亮表受後妻
之言愛少子琮不悦于琦每欲與亮謀自安之術亮輙
拒塞未與處畫琦乃將亮游觀後園共上高樓飲燕之
間令人去梯因謂亮曰今日上不至天下不至地言出
子口入於吾耳可以言未亮答曰君不見申生在内而
危重耳在外而安乎琦意感悟隂規出計會黃祖死得
出遂為江夏太守亮位至丞相
吳太史慈東莱黃人仕郡奏曹吏因為州家所疾恐受
其禍乃避之遼東北海相孔融聞而奇之時融以黃巾
寇暴出屯都昌為賊管亥所圍慈將出求救扵劉備時
重圍嚴密慈乃嚴行蓐食須眀便帶鞬攝弓上馬將兩
騎自隨各作一的持之開門直出外圍下左右人並驚
駭兵馬互出慈引馬至城下塹内植所持的各一出射
之畢徑入門眀晨復如此圍下人或起或卧慈復植的
射之畢復入門眀晨復出如此無𣸪起者於是下鞭馬
直突圍中馳去比賊覺知慈行已過又射殺數人皆應
弦而倒故無敢追者遂到平原
晉庾衮不應州郡辟命齊王冏之唱義也張泓等肆掠
扵陽翟衮乃率其同族及庶姓保於禹山是時百姓安
寧未知戰守之事衮曰孔子云不教而戰是謂棄之乃
集諸郡士而謀曰二三君子相與處於險將以安保親
尊全妻子也古人有言千人聚而不以一人為主不散
則亂矣將若之何衆曰善今日之主非君而誰衮默然
有間乃言曰古人急病譲夷不敢逃難然人之立主貴
從其命也乃誓之曰無恃險無怙亂無暴鄰無抽屋無
樵採人所植無謀非德無犯非義戮力一心同恤危難
衆咸從之於是峻險阨杜蹊徑脩壁塢樹藩障考功庸
計丈尺均勞逸通有無繕完器備量力任能物應其宜
使邑推其長里推其賢而身率之分數既眀號令不二
上下有禮少長有儀將順其美拯救其惡及賊至衮乃
勒部曲整行伍皆持滿而勿發賊挑戰畟(音測)然不動且
辭焉賊服其慎而畏其整是以皆退如是者三時人語
曰所謂臨事而懼好謀而成者其庾異行乎
劉裔東莱掖人會天下大亂攜母欲避地遼東路經幽
州刺史王浚留裔表為渤海太守浚敗轉依冀州刺史
邵續續徒衆寡弱謀降於石勒裔言於續曰夫田單包
胥齊楚之小吏耳猶能存已滅之邦全喪敗之國今將
軍仗精銳之衆居全勝之城如何墜將登之功於一簣
委忠信之人於豺狼乎且項羽袁紹非不彊也高祖縞
冠而人應如響曹公奉帝而諸侯綏穆何者蓋逆順之
理殊自然之數懸也况夷戎醜類屯結無頼雖有犬羊
之盛終有庖宰之患而欲託根結援無乃殆哉續曰若
如君言計將安出裔曰琅邪王以聖德欽明創基江左
中興之隆可企踵而待今為將軍計者莫若抗大順以
激義勇之心奉忠正以厲軍人之志夫機事在密時至
難違存亡興廢在此舉矣續從之乃殺異議者數人遣
使江南朝廷嘉之裔仍求自行續遣之既至元帝命為
丞相參軍
楊翰為前秦苻堅高昌太守堅既死苻丕新立安西吕
光自西域還師至于宜禾堅凉州刺史梁熙謀閉境拒
之翰言於熙曰吕光新定西國兵彊氣銳其鋒不可當
也度其事意必有異圖且今關中擾亂京師存亡未知
自河已西迄於流沙地方萬里帶甲十萬鼎峙之勢實
在今日若光出流沙其勢難測高梧谷口水陸之要宜
先守之而奪其水彼既窮渴自然投戈如其以遠不守
伊吾之關亦可拒也若度此二要雖有子房之策難為
計矣地有所必爭真此機也熙弗從美水令犍為張統
說熙曰主上傾國南討覆敗而還慕容垂擅兵河北泓
冲寇逼京師丁零雜虜跋扈關雒州郡姦豪所在風扇
王綱弛絶人懷利己今吕光回師將軍何以抗也熙曰
誠深憂之未知計之所出統曰光雄果勇毅眀略絶人
今以蕩西域之威擁歸師之銳若猛火之盛於原弗可
敵也將軍世受殊恩忠誠夙著立勲王室宜在於今行
唐公雒上之從弟勇冠一時為將軍計者莫若奉為盟
主以攝衆望推忠義以摠率羣豪則元無異心也資其
精銳東兼毛興連王統楊壁集四州之衆掃兇逆於諸
夏寧帝室於關中此桓文之舉也熙又不從殺雒于西
海以子裔為鷹揚將軍率衆五萬拒光于酒泉燉煌太
守姚靜晉昌太守李純以郡降光裔及光戰于安彌為
光所敗武威太守彭濟執熙迎光光殺之建威西郡太
守索泮奮威督洪池已南諸軍事酒泉太守宋皓等俱
為光所殺
尹昭為後秦姚興吏部尚書與使中軍姚弼後軍斂成
鎮遠乞伏乾歸等率步騎三萬伐傉檀左僕射齊難等
率騎二萬討赫連勃勃昭諫曰傉檀恃遠輕敢違逆宜
詔蒙遜及李玄盛使自攻擊待其斃也然後取之此卞
莊之舉也興不從弼果敗齊難為勃勃所擒
後魏宇文福宣武時為平遠將軍南征統運進計於都
督彭城王勰曰建安是淮南重鎮彼此要衝得之則宜
陽易圖不獲則夀春難保勰然之及勰為州遂令福攻
建安建安降以勲封㐮樂縣開國男食邑三百戶
賀拔岳孝莊帝時為爾朱榮前將軍万俟醜奴僣稱大
號關中騷動朝廷深以為憂將遣岳討之岳私謂其兄
勝曰醜奴擁秦隴之兵足為勍敵若岳往而無功罪責
立至假令克定恐讒愬生焉勝曰汝欲何計自安曰請
爾朱氏一人為元帥岳副貳之則可矣勝以為然乃請
於榮榮大悦乃以天光為雍州刺史以岳為衛將軍左
都督又以侯莫陳悦為右都督並為天光之副
後周李賢隴西高平人魏永安中万俟醜奴據岐涇等
諸州反叛魏孝莊遣爾朱天光率兵擊破之其黨万俟
道雒費連少渾據原州未知醜奴已敗天光遣使造賢
令密圖道雒天光率兵續進會賊黨万俟阿寳戰敗逃
還私告賢曰醜奴已敗王師行至此阿寳以性命相投
願能存濟賢因令阿寳偽為醜奴使紿道雒等曰今已
破臺軍須與公計事令阿寳權守原州公宜速往道雒
等信之是日便發既出而天光至遂克原州道雒乃將
麾下六千人奔于牽屯山天光見賢曰道雒之出子之
力也賢又率鄉人出馬千匹以助軍天光大悦時原州
亢旱天光以乏水草乃退舍城東五十里牧馬息兵令
都督長孫耶利行原州事以賢為主簿道雒𣸪乘虛忽
至時賊黨千餘人在城中密應引道雒入城遂殺耶利
賢復率鄉人昧死拒戰道雒乃退走又有賊師逹符顯
圍逼州城晝夜攻戰屢被摧衂賢間道赴雍州詣天光
請援天光許之賢乃返而賊營壘四合無因入城候日
向夕乃偽負薪與賊樵採者俱得至城下城中垂布引
之賊衆方覺乃弓弩亂發射之不中遂得入城告以大
軍將至賊聞之便即散走
權景宣為外兵郎中率徒採運時東魏兵至道路擁塞
因投民家自匿景宣以久藏非計乃偽作太祖書招募
得五百餘人保據宜陽聲言大軍續至東魏將段琛等
率衆至九曲憚景宣不敢進景宣恐琛審其虛實乃將
腹心自隨詐云迎軍因得西遁與儀同李延孫相會攻
孔城雒陽以南尋亦来附太祖即留景宣守張白塢節
度東南義軍
唐李勣曹州離狐人隋末韋城人翟讓聚衆為盜勣往
從之李密亡命在雍丘浚儀人王百當匿之百當共勣
說翟讓奉密為主隋令王世充討密勣以奇計敗於雒
水之上密封勣為東海郡公時河南山東大水死者將
半隋帝令饑人就食黎陽開倉賑給倉司不時給付死
者日數萬人勣言於密曰天下大亂本是為饑今若得
黎陽一倉大事濟矣密乃遣勣領麾下五千人自原武
濟河掩襲即日克之開倉賑給一旬之間得勝兵二十
餘萬人
徐文遠初仕隋越王侗以為國子祭酒時雒陽饑饉文
遠出城樵採因為李密所得密即其門人也文遠南向
坐率其屬北面拜之文遠謂密曰老夫疇昔之日幸以
先聖之道仰授將軍時經隆替倏焉已久今將軍屬風
雲之會為義衆所居擁兵百萬威加四海猶能屈體引
尊師之義此將軍之德也老夫之幸也荷兹厚禮得不
盡言乎但未審將軍意爾欲為伊霍繼絶扶傾鄙雖遲
暮猶願盡力若為莾卓迫險乘危老夫耄矣無能為也
密頓首曰昨奉朝命之拜上公庶竭庸愚以拯國難不
測城内人情所以未敢朝謁方欲先征化及立功贖罪
然後凱旋入拜宸極此密之本志惟先生教之文遠曰
將軍名臣之子代顯忠績前受悞於玄感遂乃暫墜家
聲迷而知反回車復路終於忠孝以康國家天下之人
是所望於將軍也密又頓首曰敬聞命矣請奉以周旋
及密擊化及而旋會世充殺元文都密又詢計於文遠
答曰世充亦門人素所知識淺促之士也今乘此事機
必懷異望將軍前計為不諧矣非破世充不可朝覲密
又喜曰常謂先生儒者不習軍旅之事今籌大計殊有
眀略
魏徵初以策干李密及王世充攻密於雒口徵說密長
史鄭頲曰魏公(李密也)雖驟勝而驍將銳卒死傷者多又
軍無府庫有功不賞戰士心墮此二者難以應敵未若
深溝高壘曠日持久不過旬月敵人糧盡可不戰而退
追而擊之取勝之道且東都食盡世充計窮意欲死戰
可謂窮寇難與争鋒請慎無戰頲曰此老生之常譚爾
徵曰此乃奇謀深策何謂常談因拂衣而去
李萼天寳末客於清河平原太守顔真卿從父兄常山
太守杲卿破禄山土門開十七郡推真卿為帥得兵二
十萬萼年二十餘與郡人来乞師謂真卿曰聞公義烈
首唱大順河朔諸郡恃公為長城今清河實公之西隣
也僕幸寓家得其虚實知可為長者用今計其蓄積足
以三平原之富士卒可以二平原之彊公因而撫之為
腹心輔車之郡其他小城運之如臂指爾惟公所意誰
敢不從真卿借兵千人萼將去真卿曰兵出也吾子何
以教我乎萼曰今聞朝廷使程千里統衆十萬自太
行東下將出崞口為賊扼兵不得出今若先伐魏郡斬
袁知泰太守司馬垂使為西南王分兵開崞口出千里
之兵使討鄴幽陵平原清河合同志十萬之衆徇雒陽
分兵而制其衝計王師亦不下十萬公當堅壁無與掉
戰不數十日賊必潰而相圖矣真卿然之乃移牒清河
等郡遣其大將李擇交副將平原縣令范冬馥裨將和
琳徐皓等進兵與清河四千人合勢而博平以千人来
三郡之師屯於博平堂邑縣西南十里袁知泰遣其將
白嗣深乙舒蒙等以二萬人来拒戰賊兵大敗斬萬餘
首
崔寧代宗時嚴武薦為利州刾史及武為劍南節度過
利州心欲輟寧使寧自籌寧曰節度張獻誠見忌惡且
又好利誠能重賄之寧可以從大夫矣武至劍南遺獻
誠奇錦珍貝價兼百金獻誠大悦武又有書欲召寧獻
誠然之寧即日稱疾棄官之劍南武奏為漢州刺史
梁馮行襲武當人唐末為本郡都校中和中僖宗在蜀
有賊首孫喜者聚徒數千人欲入武當刺史吕燁惶駭
無策略行襲伏勇士於江南乘小舟逆喜謂喜曰郡人
得良牧衆心歸矣但緣兵多民懼虜掠若駐軍江北領
肘腋以赴之使某前導以慰安士民可立定也喜然之
既渡江軍吏迎謁伏甲奮起行襲擊喜仆地拔劍斬之
其黨盡殪賊衆在江北者悉奔潰山南節度使劉巨容
以功上言尋授均州刺史州西有長山當㐮漢入蜀路
羣賊屯據以邀劫貢奉行襲又破之洋州節度使葛佐
奏辟為行軍司馬請將兵鎮谷口通秦蜀道由是益知
名
晉張希崇唐末以幽州裨將守平州為虜所陷授盧龍
軍行軍司馬天道中平州節度使盧文進歸朝委希崇
旄鉞繼其任遣腹心摠虜騎三百以監之希崇蒞事數
歲虜中漸至寵信坦然無復疑矣忽一日登郡樓私自
計曰昔班仲升西伐不敢擅還以承詔故也我今入關
斷在胷臆何恬扵不測之虜而自滯耶乃召漢人部曲
翹楚者謂曰吾陷身此地飲酪披毛生不見其所親死
為窮荒之鬼南望山川度日如歲爾軰得無思鄉者乎
部曲皆泣下沾衣且曰眀公欲全部曲南去善則善矣
如虜卒何希崇曰俟眀日首領至牙帳則先擒之虜無
統攝必散平州去虜帳千餘里待報至徵兵踰旬方及
此則我等入漢界深矣何以小衆為病衆大喜是日希
崇於郡齋之側坎隟地貯以石灰眀旦首領與羣從至
希崇飲以醇酎數鍾既醉悉置於灰穽中斃焉其徒營
於北郭遣人攻之皆潰圍奔去亦捨而不追希崇遂以
管内生口二萬餘南歸眀宗嘉之授汝州防禦使
漢王保義本姓劉名去非幽州人唐末平州刾史劉守
奇引為帳中親信守奇以兄守光奪父政亡入虜中又
自虜奔太原去非皆從之莊宗之伐燕也令守奇從周
德威引軍前進師次涿州刾史姜行敢登陴固守去非
呼行敢曰河東小劉郎領軍来為父除兇爾何拒守守
奇免胄勞之行敢遥拜即開門迎降德威害其功密告
莊宗言守奇心不可保翻然作變則無如之何莊宗以
書召守奇還計事行次上門去非密說守奇曰公不施
寸兵下涿郡周公以得非已力必有如簧之間太原不
宜往也公家於梁朝素有君臣之分今往依之介福萬
全矣乃馬首而南梁以守奇為滄州留後以去非為河
陽行軍
册府元龜卷八百七十九
