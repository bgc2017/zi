冊府元龜卷一百二十九宋王欽若等撰
帝王部
封建
漢氏之興以同姓寡少復鑒嬴秦孤立之敗繇是立二
等之爵以封功臣盖異姓王肇於此矣東京以降施姑
息之政遵權宜之制良有之也其於褒崇&KR0564;望申之異
數咸無聞焉元魏之世多被殊號垂及唐室著之班秩
胙土典册寵名斯紀同光之後&KR0564;臣競爽或稱藩請命
撫封傳世恭順傾嚮外禦宣力則必加之異數尊其爵
禮稽若前訓咸可述焉至若貞觀之詔追用古道事雖
中寢亦并叙云乃百執所封五等之制盖為常典此不
備書
漢高祖初為漢王二年十二月立韓太尉信為韓王初
信從漢王入漢中說漢王東鄉爭天下漢王還定三秦
乃許王信先拜為太尉將兵略韓地項羽殺韓王成聞
漢遣信略韓地乃令故籍游吳時令鄭昌為韓王(項籍在吳)
(時昌為吳縣令)距漢信略地定韓地十餘城漢王至河南信急
擊韓王昌昌降漢乃令立信為韓王常將韓兵
三年十月韓信定趙遣使報漢因請立張耳王趙以撫
其國漢王許之
四年二月立韓信為齊王初信已破齊使人言曰齊邊
楚權輕不為假王恐不能安齊漢王怒欲攻之張良曰
不如因而立之使自為守乃遣張良操印立之
七月立黥布為淮南王初項籍立布為九江王齊王田
榮叛項王徵兵布稱病不往項王由此怨布布愈恐漢
使隋何使九江項王使龍且攻破布軍布間行與隋何
俱歸漢故立為王(布與漢擊楚垓下項籍死布遂剖符都六九江廬江衡山豫章皆屬焉)
五年正月下令曰楚地已定義帝亡後欲存䘏楚衆以
定其主齊王信習楚風俗更立為楚王王淮北都下邳
魏相國建成侯彭越勤勞魏民卑下士卒嘗以少擊衆
數破楚軍其以魏故地王之號曰梁王都定陶二月詔
曰衡山王吳芮與子二人兄子一人從百粤之兵以佐
諸侯誅暴秦有大功諸侯立以為王項王侵奪之地謂
之番君其以長沙豫章象郡桂林南海立番君芮為長
沙王又詔曰故粤王亡諸世奉粤祀秦侵奪其地使其
社稷不得血食諸侯伐秦亡諸身帥閩中兵以佐滅秦
項羽廢而弗立今以為閩粤王王閩中地勿使失職
七月燕王臧荼反帝自將征之九月虜荼詔諸侯王視
有功者立以為燕王荆王臣信等十人皆曰太尉長安
侯盧綰功最多請立以為燕王
十一年五月詔曰粤人之俗好相攻擊前時秦徙中縣
之民南方三郡(中縣之民中國縣民也秦始皇略取強梁地以為桂林象郡南海郡故曰三郡)
使與百粤雜處(欲介其間使不攻擊)會天下誅秦南海尉它居南
方長治之(它亦佗南海尉之名姓趙長治謂為之長帥而治理之也)甚有文理中縣
人以故不耗減(耗損也)粤人相攻擊之俗益止俱頼其力
今立它為南粤王使陸賈即授璽綬(即就也就其所居而立之)
十二年二月詔曰南武侯織亦粤之世也立以為南海
王(高祖五年以象郡桂林南海長沙立吳芮為長沙王象郡桂林南海屬尉佗佗未降遥虛奪以封芮耳後)
(佗降漢十一年更立佗為南越王自佗王三郡芮唯得長沙桂林零陵耳今復封織為南海王復遥奪佗一郡)
(織未得王之)
惠帝三年舉高帝時粤功(追論其功)曰閩君搖功多其民便
附迺立搖為東海王都東甌世號曰東甌王
武帝建元六年閩粤擊南粤漢遣大行王恢擊閩粤閩
粤王弟餘善殺王郢以降帝曰郢等首惡獨無諸孫繇
丑不與謀(繇邑號也)乃使中郎將立丑為粤繇王奉閩粤祭
祀餘善以殺郢威行國中民多屬心竊自立為王繇王
不能制帝聞之為餘善不足復興師曰餘善首誅郢師
得不勞因立餘善為東粤王與繇王並處
後魏太武即位初進司徒長孫嵩爵為北平王司空奚
斤為宜城王藍田公長孫翰為平陽王其餘普增爵位
各有差
神䴥三年十一月封夀光侯叔孫建為丹陽王
太延元年五月進宜都公穆夀為宜都王汝隂公長孫
道生為上黨王宜成公奚斤為常農王廣陵公樓伏連
為廣陵王
文成興安元年十一月進平南將軍宋子使周忸爵為
樂陵王南部尚書安子侯麗為平原王
十二月建業公陵侯進爵東平王廣平公杜遺濮陽公
閭若文並進爵為王
二年正月司空杜元寶進爵京兆王尚書左僕射東安
公劉尼尚書西平公源賀並進爵為王
三月安豐公閭虎皮進爵為河間王
太安元年十月以遼西公常英為太宰進爵為王
二年九月河東公閭毗零陵公閭紇並進爵為王
十一月尚書西平王源賀改封隴西王
三年正月以漁陽公尉眷為太尉進爵為王
和平三年正月以車騎大將軍東郡公乙渾為大康王
獻文天安元年二月以侍中陸定國為東郡王
皇興二年四月以南郡公李惠為都督關右諸軍事雍
州刺史進爵為王
三年二月以上黨公慕容白曜為都督青齊東徐三州
諸軍事青州刺史進爵濟南王
十一月襄城公韓頽進爵為王
孝文太和二年正月封昌黎王馮熙第二子始興為北
平王
二年四月淮陽公尉元進爵為王
九月封司徒趙公陳建為魏郡王司空河南公苟頽為
河東王侍中尚書太原公王獻為中山王侍中尚書隴
東公張祐為新平王
五年九月封昌黎王馮熙世子誕為南平王誕與帝同
歲幼侍書學仍蒙親待尚帝妹樂安長公主拜駙馬都
尉侍中征西大將軍南平王
唐高祖武德二年七月和州賊帥杜伏威遣使來降授
和州總管東南道行臺尚書令封楚王三年六月徙封
吳王
十月詔徐世勣父上柱國舒國公盖宜封濟隂郡王
四年正月竇建德行臺尚書令胡大恩以大安鎮降封
定襄王
太宗貞觀十一年六月戊辰以司空長孫無忌為越州
刺史改封趙國公左僕射房玄齡為宇州刺史改封梁
國公故司空杜如晦贈密州刺史改封萊國公特進李
靖為濮州刺史改封衛國公特進吏部尚書高士廉為
申州刺史改封申國公趙郡王孝恭為觀州刺史改封
河間郡王同州刺史尉遲敬德為宣州刺史改封鄂國
公光祿大夫李世勣為蘄州刺史改封英國公左驍衛
大將軍叚志玄為金州刺史改封褒國公左領軍大將
軍程知節為普州刺史改封盧國公兵部尚書侯君集
為陳州刺史改封陳國公任城王道宗為鄂州刺史改
封江夏郡王太僕卿劉弘基為朗州刺史改封䕫國公
金紫光祿大夫張亮為隰州刺史改封鄖國公因下詔
曰周武定業胙茅土於子弟漢高受命誓帶礪於功臣
豈止重親賢之地崇其禮秩抑亦固磐石之基寄以藩
翰魏晉已降事不師古建侯之制有乖名實非所謂藩
屏王室永固無窮者也隋氏之季四海沸騰朕運屬殷
憂戡剪多難上憑明靈之祐下頼英賢之輔廓清㝢縣
嗣守寶歷豈予一人獨能致此時迍既共資其力世安
而專饗其利乃睠於斯甚所不取但今之刺史即古之
諸侯雖立名不同而監統一也故申命有斟酌前代宣
條委共治之寄象賢存世及之典司空齊國公無忌等
或材稱人傑望表國章論道廟堂寄深舟楫用資文武
誠著艱難折衝閫外隐如敵國或志力忠烈寔為心膂
或氣幹強果是曰爪牙策名運始功參締搆義貫休戚
效彰夷險嘉庸懿績簡于朕心宜委以藩鎮改賜土宇
餘官食邑並如故即令子孫世世承襲(其後無忌等將之國情皆係戀)
(不願行辭不獲免無忌子尚長樂公主乃因主陳請又繆出怨言以激帝曰臣披荆棘以事陛下今海内寧一)
(不願違離而棄牧外州復與遷徙何異因上表固讓曰臣等夙奉明詔授臣刺史子孫繼襲事等建侯承恩以)
(來進退唯谷公私迫切益深危懼竊以無勞而貴自開逐禍之原仰累明時虚行變古之道形影相弔若履春)
(冰宗戚憂危如寘湯火臣無忌等誠惶誠恐頓首頓首死罪死罪臣聞質文迭變皇王之迹有殊今古相沿致)
(理之方乃革仰維三代習俗靡常爰制五等隨時作教盖由力不能制因而利之禮樂節文多非已出逮夫兩)
(漢用矯前違置守頒條蠲除曩弊無益之文覃及四方不易之理有逾千載今為臣等復此奄荒欲其優隆錫)
(之茅社施于子孫永貽宗嗣斯乃大鈞播物秋毫益施其生小人踰分後葉必嬰其禍何者違時易務曲樹私)
(恩謀及庶僚義非僉允方招史冊之誚有紊聖代之綱此其不可一也又臣智效罕施器識庸陋或情緣后戚)
(遂陟台階或願想披荆便蒙夜拜直當今日猶愧非才重裂山河逾彰濫賞此其不可二也又且孩童嗣職義)
(乖師儉之方任以褰帷寧無傷錦之弊上干天憲彛典既有常科下擾庶民必致餘殃扵後一掛刑網自取誅)
(夷陛下深仁務延其嗣翻令勦絶誠有可哀此其不可三也當今聖歴休明求賢分政古稱良守寄在共理此)
(道之行為日滋久緣臣等忽有之改張封植兒曹失於求瘼百姓不幸將焉用之此其不可四也在兹一舉為)
(損實多曉夕深思憂貫心髓所以披丹上訴指事明心不敢浮辭同扵矯餙伏願天澤諒其愚欵特停渙汗之)
(旨賜其性命之恩太宗謂之曰割地以封功臣古今之通義也意欲公之枝葉翼朕子孫長為藩翰傳之永久)
(情在此耳而公等薄山河之誓發言怨望朕亦安可強公以土宇耶扵是遂止)
中宗神龍元年正月封右羽林大將軍李多祚為遼陽
郡王食實封八百戸以誅張易之兄弟功也
五月封侍中齊國公敬暉為平陽郡王桓彦範為扶陽
郡王袁恕己為南陽郡王中書令漢陽公張柬之為漢陽
郡王中書令博陵郡公崔玄暉為博陵郡王並加特進
仍令罷知政事仍聽朝朔望
玄宗天寶九載十月封安禄山為東平郡王制曰寄重
者位崇勲高者禮厚欽若古訓抑惟舊章開府儀同三
司兼右羽林軍大將軍員外置同正員御史大夫范陽
大都督府長史柳城郡太守持節充范陽節度經略度
支營田陸運押兩蕃渤海墨水等四府節度處置及平
盧軍河北海運并管内採訪等事上柱國柳城郡開國
公安禄山性合韜鈐氣禀雄武聲威振於絶漠捍禦比
於長城戰必尅平智能料敵所以擢升臺憲仍㐲旌麾
既表勤王之誠屢申殄寇之略頃者契丹負德潛有禍
心乃能運彼深謀累梟渠帥風塵肅静斥候無虞不有
殊恩孰彰茂績疆場式遏且薄衛霍之功土宇斯開宜
踐韓彭之秩可封東平郡王仍更賜實封二百戸通前
五百戶餘如故
十二載八月封隴右節度使哥舒翰為西平郡王
肅宗乾元二年七月封朔方都知兵馬使節度副使僕
固懷恩為大寧郡王
寶應元年建辰月辛未詔曰命將之選當仁實難非夫文可
經邦不能安人和衆武可禁暴罔以尅敵成功允藉宏
才爰申錫命司徒中書令靈州大都督府長史單于鎮
北副大都護持節充朔方節度關内度支營田鹽池押
諸蕃部落副大使知節度事六城水運使兼邠寧鄜坊
等道節度副大使上柱國代國公郭子儀河嶽間氣巖廊
重寶器量深識寬而有謀術應通方用而無滯自經難
阻實擁旌旄遂能尅復二京折衝千里厥戎將殄時乃
之功久勤啟沃載竭忠讜人之望也天實賚予今殄寇
未寧興師頗廣鎮守經制已有區分而籌畫指麾必資
專制將軍辭第無以家為丞相憂邊思平國難固以訏
謀之用宜申總統之威其將戡定外虞澄清列郡光膺
藩屏之寄式崇社稷之勲對揚休命以永終譽可封汾
陽郡王知朔方河中北庭潞儀澤沁等州節度行營兼
興平定國等兵馬副元帥仍充本管内觀察處置使餘
如故
代宗寶應元年五月丙戌太尉兼中書令鄭國公李光
弼進封臨淮郡王
八月劍南狂賊徐知道為麾下將李忠勇所殺劍南州
縣盡平封忠勇為臨晉郡王又封平盧淄青節度使侯
希逸為淮陽郡王
二年閏正月戊申封成德軍節度使李寶臣為清河郡
王是年又封幽州節度使李懷仙為武威郡王魏博節
度使田承嗣為鴈門郡王
六月封陳鄭澤潞節度使李抱玉為武威郡王
廣德元年封尚書右僕射郭英乂為定襄郡王
永泰元年二月封神策軍都虞候劉希暹為交河郡王
大將李守泰為同谷郡王孫獻心為宣城郡王楊通逹
為高平郡王叚子英為遂寧郡王
八月涇原節度使兼御史大夫馬璘封扶風郡王
十月封朔方大將孫守亮九人為異姓王又封李國臣
等十三人為異姓王是月進封渭北節度使李光進為
武威郡王
大歷二年二月封華州牙將姚懷為感義郡王李延俊
為永化郡王以斬周智光之功也
六月封荆南節度江陵尹衛伯玉為城陽郡王
五年四月封幽州節度使朱希寀為高密郡王
九年三月封幽州節度使朱泚為淮寧郡王(十二年徙封遂寧郡)
(王)
九月封平盧節度都知兵馬使試殿中監王廷俊為陽
城郡王都虞候試殿中監李令德為狄道郡王步軍使
試太常卿劉神藻為順正郡王都押衙試太常卿許皎
為隣山郡王並賜實封五千戸
十年二月封平盧淄青節度使李正已為饒陽郡王
德宗嗣位初封四鎮北庭行軍涇原鄭潁節度使叚秀
實為張掖郡王
建中元年六月封涇州禆將試殿中監劉海賓為樂平
郡王賞殺劉文喜也
二年五月封淮寧節度使李希烈為南平郡王
三年四月封幽州節度使朱滔為通義郡王
九月封河陽節度使李芃為開封郡王
四年冬封朱忠亮為東陽郡王(忠亮事薛嵩為將鎮普潤朱泚之亂以麾下奔)
(奉天德宗嘉之故封)
白孝德累有功為安西北庭節度鄜延邠寧節度封昌
化郡王
興元元年二月封成德節度兼幽州盧龍兩道節度王
武俊為琅琊郡王(是歲又封武俊子德棣觀察使士貞為清河郡王貞元初封士貞弟冀州)
(刺史士清為北海郡王)
八月癸卯加神策軍京畿渭南渭北鄜坊節度及兵馬
副元帥司徒兼中書令合川郡王(臣欽若等曰本傳及實錄不載封合川郡)
(王年日)食實封一千五百戶李晟兼鳳翔尹充鳳翔隴右
節度度支營田觀察使仍充管内諸軍及涇原四鎮北
庭行營兵馬副元帥改封西平郡王加河東保寧軍節
度觀察使太原尹北都留守檢校司徒平章事北平郡
王馬燧奉誠軍及晉慈隰節度并管内諸軍行營兵馬
副元帥以靈鹽豐夏節度使邠寧振武奉天永平等軍
兵馬副元帥侍中兼靈州大都督樓煩郡王食實封一
千八百戸渾瑊為河中尹河中絳州節度觀察等使仍
充河中同絳陜虢節度及管内諸軍行營兵馬副元帥
改封咸寧郡王
十月李希烈將李澄以滑州降以為汴滑節度封武威
郡王是年又封禁軍將軍李惟簡為武安郡王是年又
封神策京畿渭南商州節度尚可孤為馮翊郡王是歲
又封靈鹽豐夏節度杜希全為餘姚郡王
貞元元年封魏博節度田緒為常山郡王
六年四月宣武軍節度使檢校司空平章事懷德郡王
劉玄佐徙封彭城郡王賜實封八百戸
十一年八月改封魏博田緒為鴈門郡王
十七年封劍南西川節度使韋皋為南康郡王賞破吐
蕃功也
憲宗元和二年正月封振武軍節度使閻巨源為定襄
郡王
六年封招義節度使盧從史為范陽郡王
八月封劍南西川節度高崇文為南平郡王
十三年封涇原行營節度郝毗為保定郡王
十四年二月封義成軍節度劉悟為彭城郡王
敬宗寶歷二年封幽州節度朱克融為吳興郡王是年
封幽州李載義為武威郡王
文宗太和三年十一月封武寧節度王智興為鴈門郡
王
武宗會昌中封幽州節度張仲武為蘭陵郡王
僖宗中和元年封西川節度陳敬瑄為潁川郡王是年
封河中節度王重榮為琅琊郡王
光啟元年封徐州節度時溥為鉅鹿郡王
昭宗乾寧四年三月制封鎮國軍節度韓建為昌黎郡
王(光化元年改封潁川郡王建累辭王爵改封許國公)是年九月封鎮海東節度
使錢鏐為吳王
光化元年九月制封魏博節度使羅弘信為臨清王
二年七月封武貞節度使雷滿為馮翊郡王
荆南節度忠萬等州觀察成汭封上谷郡王
忠義軍節度趙凝封南平王後封楚王
天祐元年封鎮州王處直為太原王
後唐莊宗同光元年十一月制忠義太保等軍節度延
鄜管内觀察處置等使檢校太師兼中書令北平王高
萬興復封北平王(萬興在梁朝已封北平至是復以舊爵授之)是年湖南節
度馬殷首脩職貢復封楚王(梁貞明中已封楚王此故云復封)
二年二月辛巳以檢校太師守尚書令兼河南尹判六
軍諸衛事魏王張全義為守太尉兼中書令孟州刺史
充河陽三城節度孟懷等州觀察處置等使河南尹封
齊王是年封荆南節度高季興為南平王
三年八月正衙命史冊兩浙吳越王錢鏐為吳越國王
癸亥太常禮院奏吳越王錢鏐行冊禮宜取八月二十
七日丁亥吉奉勅其印宜以吳越國王之印為文仍令
所司以金鑄造
明宗天成二年四月癸丑制曰朕聞襲弓裘之美惟孝
承家秉旄鉞之權惟忠報國其有顯居世祿傑出時材
疾風端勁草之心積雪驗貞松之節恐毁我室非閱於
墻宜遵紹續之文俾授統臨之寄爰於剛日特舉彛章
威武軍節度觀察留後起復雲麾將軍檢校太傅使持
節舒州諸軍事守舒州刺史兼御史大夫柱國琅琊縣
開國伯食邑七百戸王延鈞拱北華星圖南巨翼垂金
精於玄象刷玉宇於雄風而自皂盖分憂清源共理五
馬之聲光首出八龍之價譽相高既綰珪符俄從金革
在原無惠咸推晉后之賢當璧有徵大叶楚人之望而
又上欽天眷傍沮物情守祖考之貽謀却藩宣之承制
心傾皎日義惡浮雲建溪之誓帶如河閩嶺之礪山齊
嶽父風宛在臣節彌堅是命高建牙璋洞開玉帳錫以
油幢瑞節廣其淥水紅蓮寵冠阿衡貴同緹騎尊以帥
而表敬實其戶而增封併示貞榮仍加懿號於戲象賢
務德克揚嗣子之名進律推恩當顯使臣之禮勉膺殊
渥永保令圖可依前授起復雲麾將軍右金吾衛大將
軍外置司正員檢校太師守中書令福州大都督府長
史充武威軍節度福建管内觀察處置兼三司發運節
度封琅琊王三年命左散騎常侍陸崇持節冊為閩王
六月以天策上將軍湖南節度使楚王馬殷封楚國王
七月中書奏馬殷封楚國王禮文不載國王之制請約
三公之儀使行冊奉制宜依
閔帝應順元年正月壬辰制以荆南節度使檢校太尉
兼中書令江陵尹渤海郡侯高從誨可封南平王武安
武平等軍節度觀察等使檢校太尉兼中書令行潭州
大都督府長史扶風郡侯馬希範可封楚王
末帝清泰元年制以幽州盧龍軍節度押奚契丹經略
盧龍軍等使兼北面行營招討使檢校太師中書令行
幽州大都督府長史天水郡公趙德鈞封北平王平盧
軍節度押新羅渤海兩蕃等使檢校太師中書令樂安
郡公房知温封東平王
晉高祖天福二年五月制天雄節度秦國公范延光可
封臨清王又制鳳翔節度使西平王李從曮封岐王是
月封平盧節度王建為臨淄王二年封東平王五年入
覲進封韓王
周太祖顯德元年正月以山南東道節度襄鈞房復觀
察等使檢校太師守太傅中書令南陽王安審琦封陳
王以天平軍節度鄆齊埭觀察等使檢校太師守太保
中書令淮陽王符彦卿充大名府天雄軍節度使進封
魏王以荆南節度荆歸峽觀察等使檢校太師兼中書
令江陵尹渤海郡王高保融封南平王以定南難節度
夏綏銀宥觀察等使檢校太師中書令隴西郡王季彛
殷封西平王
册府元龜卷一百二十九
