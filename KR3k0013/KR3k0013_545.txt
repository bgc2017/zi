冊府元龜卷五百四十五宋王欽若等撰
諫諍部
直諫第十二
唐蕭至忠為中書侍郎神龍二年上䟽曰臣聞王者列
職分司為人求理求理之道必在用賢得其人則公務
克修非其才則厥官如曠官曠則事廢事廢則人殘漸
至陵遲率由於此頃者選曺授職致事官人或異才昇
多非德進皆因依貴要互為粉飾苟得是務曾無遠啚
上下相蒙誰肯言及臣聞官爵者公噐也恩倖者私惠
也只可金帛冨之粱肉食之以存私澤也若以公噐而
為私用則公義不行而勞人解體以小私而妨至公則
私謁門開而正言路塞纖人逓進君子道消日削月脧
卒見凋弊昔館陶公主為子求郎明帝曰郎官上應列
宿出宰百里苟非其人則民受其殃賜錢十萬而已此
即至公之道不虧恩私之情無替良史直筆將為美談
于今稱之不輟于口者也臣又聞唐虞之時建官惟百
秦漢之後命爵逾多故官衆則事繁人撓則偽起當今
列位已廣冗員倍多希求未厭日月增數陛下降不訾
之澤近戚有無涯之請賣官利己鬻法徇私臺寺之内
朱紫盈滿官秩益輕朝綱日壊纖利之輩冒進而莫識
廉隅方雅之流知難而歛分邱壟則才者莫用用者不
才二者相形之十有其五故人不效力而官為匪人欲
求其理實亦難遂臣竊見宰臣貴戚及近侍要官子弟
親眷多居美爵忽事則不存職務恃勢則公違憲章徒
忝官曺無益時政陛下若因循往轍不革前非為弊已
成返改難及惟陛下詳察之詩云東人之子職勞不来
西人之子粲粲衣服私人之子百僚是試或以其酒不
以其漿鞙鞙佩璲不以其長此言王政不平衆官廢職
私家之子列試於榮班非其才徒長其餙佩無德而禄
有類素飱而詩人之言多存諷刺因國風之有暢冀王
道之不偏前人之所譏後王之所戒願陛下想居安慮
危之義行改弦易張之道貴惜爵賞審量材職官無
虚授人必為官進大德於樞近退小人於閒僻法令惟
一威恩以信私不害公情無撓法則天下幸甚臣伏見
貞觀永徽故事宰相子弟多居外職此盖為勢要親戚
罕有才藝逓相囑託虚踐官榮伏願陛下遠稽古典近
遵先聖特降明勑令宰相已下及諸司長官各通内外
緦麻已上見任京官九品已上精加簡擇每家量勒一
人在兩京餘並改授外官庶望分職四方共寧百姓表
裏相統遐邇乂安非直抑強宗分大族亦以退不肖進
賢才雖言之稍難而行之甚易其外官有行能久著淪
滯未申者望令廵使察名以聞即加進用冀四海之内
無復遺才八埏之中同歌聖德帝雖嘉其意竟不能行
焉
唐紹為左御史臺侍御史神龍二年順天翊聖皇后上
言自妃主及五品已上母妻并不因夫子封者請自今
遷葬之日特給鼔吹宫官亦准此制許之紹上䟽曰竊
聞鼔吹之樂本屬軍容昔黃帝涿鹿有功以為警衛故
搖鼔曲有靈䕫吼鵰鶚争石墜崖壮士怒之類自昔功
臣備禮適得用之夫有四方之功所以恩加寵錫假如
郊天祀地誠是重儀唯有宫懸本無案架故知軍樂所
備尚不洽於神祇鉦鼔之音豈得接於閨閫准式公主
妃以下葬禮惟有團扇方扇綵緯錦障之色加以鼔
吹歴代未聞又准令五品官婚葬元無鼔吹惟京官五
品得借四品鼔吹為儀今特給五品已上母妻五品官
則不當給限便是班秩本因夫子儀餙乃復過之事非
倫次難為定制參詳其理不可常行請停前勑各依常
典帝不納
辛替否為左拾遺景龍中安樂公主府所補官屬多非
其才中宗為公主廣第宅侈麗過甚并興佛寺百姓勞
敝帑蔵為之空竭替否上䟽諫曰臣聞聖人廣視聽於
四方納謳謠扵九有盖欲以上通下逹遠聞邇信元首
惟聖股肱惟良若此則國可長久時罔災害者也臣聞
王者牧黎庶建百官莫不慎噐與名畏怨重禍不徼詭
以求進不貸賄以要榮公侯伯子男五等各以功為後
先卿大夫士九品各以德為次第劉毅無賣官之誚仲
經無冤爵之謠則格於皇天光於后土何風雨不順隂
陽不和之有哉臣聞古之建官員不必備九卿以下皆
有其位而闕其選賞一人謀乎三事職一人訪乎羣司
負寵者畏權門而不入故稱賞不僣官不濫士皆完行
家有廉節朝廷有餘俸百姓有餘食下忠於上上禮於
下委裘而無倉卒之危垂拱而無顛沛之患夫事有惕耳
目動心慮作不師古以行於今者盖有之矣伏惟陛下
百倍行賞十倍增官金銀不供其印束帛不充於錫何
愧於無用之臣何慚於無力之士至於公府補授罕存
推擇遂使冨商豪賈盡居纓冕之流鬻伎行巫或陟
膏腴之地一則羊頭入興狗尾生謠將恐巍巍盛唐取
譏於後臣聞於古人曰禍生有胎福生有基伏惟公主
陛下之愛女選賢良以嫁之設官職以輔之傾府庫以
賜之壮第觀以居之廣池臺以嬉之可謂至憐也然而
用不合於古義行不根於人心將恐變愛成憎翻福成
禍何者竭人之力人怨也費人之財人怨也奪人之家
人怨也愛一女而取三怨於天下使疆場之士不盡力
朝廷之士不盡忠人之散矣獨持所愛何所恃乎向者
魯王賞同諸壻禮等朝臣則亦有今日之福無曩時之
禍人徒見其禍不知禍之所来所以禍者寵過於臣子
也去年七月五日徵之矣今猶事無更改理尚因循而
已哉棄一宅而造一宅忘前禍而忽後禍臣竊謂陛下
憎之矣非愛之也何利於公主臣聞君以人為本本固
則邦寧邦寧則陛下之夫婦母子長相保也伏惟外謀
宰臣為久安久愛以存之不使姦臣賊子以伺之臣聞
微不可不防遠不可不慮當今疆場危駭倉廩空虛揭
干守禦之士賞不及肝腦塗地之卒輸不充野多食草
人不職穀而方大起寺舍廣營地宅伐木屯山不足充
梁棟運土塞路不足充墻壁誇古輝今踰章越制百僚
鉗口四海傷心臣聞釋教者以清净為基慈悲為主故
常體道以濟物不為利欲以損人故常忘己以全真不
為榮身以害教三時之月掘山穿地損命也殫府虛帑
損人也廣殿長廊榮身也損命則不慈悲損人則不濟
物榮身則不清净豈大聖大神之心乎臣以為非真教
非佛意違時行違人欲自象王西下佛教東傳青螺不
入於周前白馬方行於漢後風流雨散千帝百王餙彌
盛而國彌空保彌重而禍彌大覆車繼軌曾不改途晉
臣以佞佛取譏梁主以捨身搆隙若以造寺必其為集
休養人不足為經邦則殷周已往皆暗亂漢魏已降皆
聖明殷周已往為不長漢魏已降為不短臣聞夏為天
子三十餘代而周受之周為天子三十餘代而漢受之
自漢已後歴代可知也何者有道之長無道之短豈因
其窮金玉修塔廟方得久長福祚乎臣聞於經曰若菩
薩心住於法而行布施如人入暗則無所見又曰一切
有為法如夢幻泡影如露亦如電臣以為减琱琢之費
以賑貧人是有如来之德息穿掘之苦以全昆蟲是有
如来之仁罷營搆之直以給邊陲是有殷湯之功廻不
急之禄以購廉清是有唐虞之理陛下緩其所急急其
所緩親未来而䟱見在失真寔而冀虛無重俗人之為
而輕天子之業臣竊痛之矣當今出財依勢者避役姦
訛者盡度為沙彌其所未度者惟貧人與善人將何以
作範乎將何以租賦乎將何以役力乎臣以為出家者
捨塵俗離朋黨無私愛今殖貨營生非捨塵俗仗親樹
知非離朋黨畜妻養子非無私愛是致人以毁道非崇
道以救人伏見今之宫觀臺榭唯京師之與雒陽不曾
修餙猶恐奢麗陛下尚欲填池塹捐苑囿以賑貧人無
産業者今天下之寺盖無其數一寺當陛下一宫壮麗
甚之矣用度過之矣是十分之天下寺有七八陛下何
有之矣百姓何食之矣雖以隂陽為炭萬物為銅役不
食之人使不役之士猶尚不給况資於天生地養風動
雨潤而後得之乎
睿宗景雲元年替否為左補闕上䟽陳時政曰臣聞嘗
以為古之用度不時爵賞不當破家亡國者口說不如
身逢耳聞不如眼見臣請以有唐以来理國之得失陛
下之所眼見者以言之惟陛下審之聽之擇而從之則
萬歲之業自可致矣何憂乎黎庶之不康福祚之不永
伏以太宗文武聖皇帝陛下之祖撥亂反正開階立極
得至治之體設簡要之方省其官清其吏舉天下職司
無一虛授用天下財帛無一枉費賞必俟功官必得俊
所為無不成所征無不服不多造寺觀而福禄自至不
多度僧尼而殃咎自滅道合乎天地德通乎神明故天
地憐之神明祐之使隂陽不愆風雨合度四人樂其業
五穀遂其成腐粟爛帛填街委巷千里萬里貢賦于郊
九夷百蠻歸欵于闕自古有帝皇已来未有若斯之神
聖也故得享國長久多歴年所陛下何不效而則之中
宗孝和皇帝陛下之兄嗣先人之業總先人之化不取
賢良之言而恣女子之意官爵非擇虚食禄者數千
人封建無功妄食土者百餘戶造寺不止枉費財者數
百億度人不休免租庸者數十萬是使國家所出加數
倍所入減數倍倉不停卒歲之儲庫不停一時之帛所
惡者逐逐多忠良所愛者賞賞多䜛慝朋佞喋喋交
相傾動容身不為於朝廷保位皆由於黨附奪百姓口
中之食以養貪殘剥萬人體上之衣以塗土木於是人
怨神怒親忿朋離水旱不調疾疫屢起遠邇殊論公私
罄然五六年間再三禍亂享國不永終於兇婦寺舍不
能保其身僧尼不能護妻子取譏萬代見笑四夷此陛
下之所眼見也何不除而改之依太宗文武皇帝之理
國則百官以理百姓無憂故太山之安立可致矣依中
宗孝和皇帝之理國則萬人以怨百事不寧故累卵之
危立可致矣頃自夏以来霖霪不觧穀荒于壟麥爛
於場入秋已来亢旱成災苖而不實霜損蟲傷草莱汚
潢下人咨嗟未知賙賑營寺造觀日繫于時簡校試官
充臺溢署伏惟陛下愛兩女為造兩觀焼瓦運木載土
填坑道路流言皆云用錢百餘萬貫惟陛下明君也無
所不見既知且見知倉有幾年之儲庫有幾年之帛知
百姓之間可存活乎三邊之士可薄輸乎當今彂一卒
以禦邊陲遣一兵以衛社稷多無衣食悉皆饑寒賞賜
之間迥無所出軍旅驟敗莫不由斯而反以百萬貫錢
造無用之觀以賈六合之怨乎以違萬人之心乎伏惟
陛下考阿韋之家宗而不可阿韋之亂政忍棄太宗文
武皇帝長久之謀不忍棄中宗孝和皇帝短促之計陛
下又何以繼祖宗而觀萬國昔陛下與皇太子在阿韋
之時危亡是懼嘗切齒於羣兇今貴為天子冨有四
海而不改羣兇之事臣恐復有切齒於陛下者也陛下
又何以非羣兇而誅之臣往見明勑自今已後一依貞
觀故事且貞觀之時豈有今日之造寺觀加僧尼道士
益無用之官行不急之務而亂政者也臣以為棄其言
而不行其事慕其善而不遷其惡陛下又何以刑於四
海往者孝和皇帝之憐悖逆也為姦人之所誤宗晉卿
勸為第宅趙履温勸為園亭損數百家之居侵數百家
之地工徒斵而未息義兵紛以交馳卒使亭不得遊宅
不得坐信邪佞之說成骨肉之刑此陛下之所眼見也
今之造觀臣必知非陛下公主之本意得無有趙履温
之徒將勸為之冀誤其骨肉不可不察也臣聞出家修
道者不預其時事專清其身心以虚薄為高以無為為
妙依兩卷老子視一區天尊無欲無營不損不害何必
璇臺玉榭寳像珍龕使國困人窮然後為道哉伏惟陛
下行非常之惠權停兩觀以俟豐年以兩觀之財為公
主施貧窮填府庫則公主福應無窮矣不然臣恐下人
怨望不減於前朝又先朝之時愚智知敗人雖有口而
不可言言者未發聲禍將及矣韋月將受誅於丹徼燕
欽融見殺於紫庭此人皆不惜其身而納忠於主身既
死矣主亦危焉故先朝誅之陛下賞之是陛下知直言
之士有禆於國臣今直言亦先代之直惟陛下察之䟽
奏帝嘉其切直稍遷為右臺殿中侍御史
吕元泰為并州清源尉景龍二年以緣邊鎮守稍多不
可廣修佛寺上䟽諫曰臣聞天地不私於動植所以稱
其大日月不偏於燭耀所以稱其明陛下六合為家萬
邦作主布慈悲於沙界樹功業於玄劫蜺旌寳盖接影
都畿鳳刹龍宫相望都邑雖寳塔湧出真容再見不足
以論其相好不足以並此莊嚴為萬國之福田作群生
之因果然釋氏真教平等為宗本之以慈悲加之以布
施臣頃因行役涉歴塞垣人之艱危盡知之矣緣邊鎮
守數十萬衆或野戍孤烽迥臨沙漠或褁糧帶甲遠伺
煙塵歲月既深衣服久弊形容枯槁無扞禦之用朝夕
殷憂有饑寒之色及邊荒小醜微有風塵暫交矢石已
聞喪敗豈沉謀祕略有謝於種虜乃天恩佛法未覆扵
士卒之所致也乃令胡馬窺於塞下羽檄傳於上京調
發師旅憂勞聖慮府蔵虚竭百姓疲勞臣每思之痛心
疾首伏惟陛下以平施之德成育養之恩廻營造之資
充疆場之費則如来布施之法也賜之穀帛惠及饑凍
則如来慈悲之化也絲綸既行中外胥悅則如来平等
之教也功德既樹賞罰斯明將士知恩則三軍賈勇犬
羊懾息萬里無塵自然烽燧罷燃干戈不用天下士女
並修耕織徭戍減少府蔵充盈則陛下之深恩社稷之
大計如来之教不偏於京雒大乘之法遂遍於長沙今
廣費錢力空修棟宇中下士女直覩莊嚴邊疆戍卒不
免饑弊同沐太平之化勞逸以殊俱承雨露之恩榮枯
遂隔恐非如来平等之意又異陛下亭育之恩臣謹按
金剛般若經云若以色見我以音聲求我是人行邪道
不能見如来是知大乘之宗聲色不見豈釋迦之意雕
琢為功今之作者臣所未喻臣又聞黃帝堯舜文王
盛德充於宇宙餘芳流于絲竹者乃盡善盡美茅茨土
階叶和萬邦親睦九族之致也盖非勞搆之功佛法之
助晉魏越競梁宋澆漓釋教行於中國伽藍徧于天下
然喪亂不絶邦國未安者豈佛教之使然乎盖好尚非
所聚歛過度人不堪命之所致也漢文惜露臺之産化
比成康秦皇起阿房之宫禍成傾覆伏願陛下祖述堯
舜憲章文武覽帝王之成敗驗黎庶之安危則天下幸
甚自神功之後百姓薦饑臣之所見此之為甚重以林
胡叛換六軍齊沒匈奴侵擾趙定為疆勁卒壮夫死於
鋒刃少妻弱子遭於驅掠衰老童幼街號巷哭者悲感
行路伏惟陛下為之父母可不念之昔者匹婦稱孝匹
夫稱賢哀怨所及尚致霜旱况忠臣孝子傷心泣血者
動以萬計感於隂陽成其水旱不足怪也方修寺造塔
塑盡尊容峻宇雕墻丹楹刻桷驅役貧賤歛賦鰥寡以
求其福臣用為疑臣又聞匈奴之俗以騎射為業以攻
擊為務教卒練兵以日繫月國之所好經行設齋持戒
忍辱捧鉢振錫剔髮染衣至於練習弓矢者十室之中
未聞其一以此衆戰臣竊惑焉伏願陛下以邊疆為慮
以百姓為心防之於未萌理之於未亂休力役罷修造
恤窮乏勸耕桑愛養戰士慎擇邊將妙選牧宰招攜亡
𣪚則成康文景之風可翹足而致彼氊裘獯醜之虜何
足為憂臣聞主聖臣直有犯無隱誠則愚淺敢不庶幾
惟陛下萬幾之暇少垂聽覽䟽奏不納
吴兢為右補闕景龍三年安樂公主及宗楚客侍御史
冉祖雍李&KR1957;共誣安國相王太平公主與飾愍太子連
謀兢上䟽奏曰今聞道路云云皆言賊臣等竊議以安
國相王連謀於重俊共加羅織將欲寘扵法臣既忝職
諫曺安敢不奏臣聞庶物不可以自生隂陽以之亭育
大寳不可以獨守子弟成其藩翰昔武王聖主也成王
賢嗣也然封建魯衛以扶社稷所以龜鼎相傳七百餘
載始皇絶昭㐮之業承戰争之弊忽先王之典制比宗
親於黔首孤立無輔二代而亡及諸吕用權將傾劉氏
朱虛為其心腹絳侯作其瓜牙劉氏復安豈非宗子之
力歟國之安危在扵藩屏故設官分職先親後疎詩云
宗子維城書云九族既睦自文明之後皇運中衰國之
祚裔不絶如綫洎陛下龍興恩被骨肉搜謫竄於炎障
復衣冠於庭闕萬國歡心孰不慶幸且安國相王實陛
下之同氣六合至廣親莫加焉但賊臣等日夜同謀必
欲寘於極法此則禍亂之漸不可不察夫相王之仁孝
幽明共知頃遭荼苦哀毁過制以陛下為性命亦陛下
之手足夫孝於父母而惡於兄弟者未之有也若信任
邪佞委之於法必傷陛下之恩失天下之望所謂芟刈
股肱獨任胸臆方涉江漢棄其舟檝可為寒心可為慟
哭自昔剪伐枝幹委權異族者未有不喪其宗社也何
以明之秦任趙高卒致傾敗漢委王莾遂成簒逆晉家
以自相魚肉寰瀛鼎沸隋皇以猜忌子弟海縣塵飛驗
之覆車安可重跡是以任之以權雖䟱必重奪之以勢
雖親必輕臣又聞之根朽則木枯源涸則流竭子弟者
國之根源豈可使其朽竭哉先王所以廣封樹存親親
使謀孫翼子柯葉碩茂况皇家枝幹零落無幾方之先
朝十不存一自陛下登極於今四稔一子以弄兵被誅
一子以愆失遠任唯此一弟朝夕左右斗粟尺布之刺
可不慎焉蒼蠅之詩誠可畏也昔者謗書盈箧難明扵
主君䜛言三至見疑於慈母伏願陛下降明制暁羣邪
使忠臣孝子知友于之愛姦佞庸回執䜛慝之口下全
棠棣之美上慰罔極之心德教加於兆人風化流於千
載則羣生幸甚臣本布衣匪求官達聖明過聽拔齒
諍臣不勝受恩之甚謹昧死讜言輕凟天威伏增戰汗
柳澤前為右率府鎧曺參軍景雲初姚元之宋璟所請
停孝和朝斜封官數千員及元之等出為刺史太平公
主又時為之言於是總令復舊職澤上䟽諫曰臣聞藥
不毒不可以蠲疾詞不切不可以補過是以習其甘旨
者非攝養之方邇其謟佞者積危殆之本臣實愚朴志
懷剛厲或聞政之不當事之不直常慷慨關心夢寐懷
憤每願殉身以諫伏死而争但利於社稷有便於君上
雖蒙禍被難殺身不悔伏惟皇帝陛下聦明齊聖孝悌
通神樂善好諫除繁去惑不邇聲色不殖貨利仁明睿
哲有過於堯舜然而刑政德教或乖於典則若不革弊
易轍塞源拔本愚竊料未臻於泰平伏願收之於未多
復之於未甚則宗廟有福生靈甚幸子孫帝王萬代
之業也竊見神龍已来羣邪作孽法綱不振綱維大
紊實由内寵專命外嬖擅權側媚姦回亂常綱紀因貴
憑寵賣官鬻爵朱紫之榮出扵僕妾之口賞罰之命乖
於章程之典妃主之門有同商賈舉選之署實均闤闠
屠販之子&KR0662;由邪而謬官黜斥之臣咸因姦而冐進天
下思亂社稷幾危頼陛下聰明神武拯之將墜此陛下
耳目之所親擊固可永為鍳戒者也豈不為寵授謬誤
親習請謁之所致焉可不哀哉臣聞作法於治猶恐其
亂作法於亂誰能救之伏見近来政令不一朝出暮易
前奪後與諠譁之論請謁頗行只在斜封投官皆是僕
妾汲引悉誤先帝眯目前朝豈是孝和情之所憐心之
所愛陛下初即位時納姚元之宋璟之計所以咸令出
之頃日已来又令叙之將為斜封之人不忍棄也以為
先帝之意不可違也若斜封之人不忍棄也是韋月將
燕欽融之流亦不可以褒贈也李多祚鄭克乂之徒亦
不可清雪也陛下何不能忍於此而獨能忍於彼使善
惡不一也又斜封之官不承殊澤得免罪戾已沐恩私
旬月之中頻繁降旨前勑則令至冬處分後勑又令替
人却停使君子道消小人道長為邪者獲利為正者鍾
冤奈何導人以為非勸人以為僻將何以懲風俗將何
以正姦邪今海内咸稱太平公主令胡僧範曲引此軰
將有誤於陛下矣談議盈耳咨嗟滿衢故語曰姚宋為
相邪不如正太平用事正不如邪是年十二月制令選
人中被放者各上書陳事許加收擢時有獻書者千餘
人唯澤上書詞有可採大略曰頃者韋氏隂謀姦臣同
惡賞罰紊弛紀綱紛綸政以賄成官因寵進言正者獲
戾行殊者見疑海内寒心實將莫救頼神明祐德宗社
降靈天討有罪人用丕保陛下叡謀神聖勇智聰明安
社稷於已危拯黎庶於既溺令龐眉鮐背歡欣踴躍望
聖朝之撫輯聽聖朝之德音令陛下蠲煩省徭法明事
舉萬邦愷樂家室胥慶又聞危者安其位也亡者保其
存也亂者得其理也伏惟陛下安不忘危理不忘亂存
不忘亡則克享天心國家長保矣詩云罔不有初鮮克
有終伏惟陛下慎厥終惟其初非禮勿動非禮勿聽書
曰惟德罔小萬邦惟慶惟不德罔大墜厥宗甚可畏也
甚可懼也伏惟陛下禁之於親貴則天下随風矣制之
於寵幸則天下法明矣詩云刑于寡妻至于兄弟以御
于家邦若親貴為之而不禁寵倖撓之而見從是政之
不常令之不一則姦詐斯亂暴慢生焉雖嚴刑峻制朝
戮暮誅而法不行矣縱陛下親之愛之莫若安之福之
也寵禄之過罪之漸也非安之也驕奢之滛危之本也
非福之也前事之不忘後事之師也懲惡勸善令之宜
也臣恐陛下席安逸而忘危亂願陛下精求俊哲朝夕
納誨縦有逆于耳謬于心者無速之以罰姑籌之以道
省于厥躬雖木樸忌忤願恕其直用開諫諍之路也或
有順于耳便於身者無稽之事求諸非道稽之典訓其
不附於德必寘之以法用杜側媚之行也有羞滛巧於
陛下者遽黜之則滛巧息矣有忠讜於陛下者遽賞之
則忠讜進矣臣又聞生於冨者驕生於貴者傲石碏曰
臣聞愛子教之以義方不納於邪驕奢滛逸所自邪也
書曰罔遊于逸罔滛于樂穆王有命曰實前後左右有
位之士䋲愆糾謬革其非心今諸宫肇建王府初啓至
於僚友必惟妙擇若因親舊率情奏請恐非其人懼累
於德今驕奢之後流遺未變慢遊之樂餘風或存小人
弄臣易合於意竒伎滛巧多適於心臣恐洽於非德厥
兹愈怠書曰慎簡乃僚無以巧言令色其惟吉士僕臣
正厥后克正僕臣䛕厥后自聖伏願採温良博聞之士
恭儉忠鯁之人任以東宫諸王府官仍請東宫量署拾
遺補闕之職令朝夕講論出入遊處授以訓誥交修不
逮臣又聞馳騁畋獵令人心發狂名教之中自有樂地
承前貴戚鮮克由禮或打毬擊鼔比周技術或飛鷹奔
犬盤遊藪澤此其為不道非進德修業之本書曰内作
色荒外作禽荒又曰無若丹朱傲慢遊是好朋滛于家
用殄厥代伏惟陛下誕降謨訓敦勸學業示之以好惡
陳之以成敗以義制心圖之於未萌慮之扵未有福禄
長享與國並休矣臣又聞冨不與驕期而驕自至驕不
與罪期而罪自至罪不與死期而死自至信矣哉明試
自誡頃者韋庶人安樂公主武延秀等可謂寵矣權傾
人主威震天下然怙侈滅德神怒人棄豈不謂愛之太
極富之太多不節之以禮不防之以法終轉吉為凶變
福為禍千人所指無病而死不其然歟書曰殷鑒不遠
在彼夏王今陛下何勸豈非皇祖貽訓之則也今陛下
何懲豈非孝和寵愛之甚也夫寵愛之心人則不免去
其太甚閑以禮節適則可矣今諸王公主駙馬亦陛下
之為親愛也矯枉之道在於厥初鑒誡之義其取不遠
使觀過務善居寵思危庶夙夜惟寅聿修厥德經曰在
上不驕高而不危所以長守貴也制節謹度滿而不溢
所以長守富也富貴不離其身然後能保其社稷書曰
制官惟刑警于有位敢有恒舞于宫酣歌于室時謂巫
風敢有徇于貨色恒于遊畋時謂滛風敢有侮聖言逆
忠直遠耆德比頑童時謂亂風惟兹三風十愆卿士有
一于身家必喪邦君有一于身國必亡甚可畏也甚可
懼也伏惟陛下必察而明之必信而觀之有奢僣驕怠
者削其禄封樸素修業者賜以車服以勖其心使奉其
命臣聞非知之艱行之惟艱又曰常厥德保厥位厥德
匪常九有以亡伏惟陛下慎之哉前車之覆實為明證
先王之誡可以終吉若陛下奉伊尹之訓崇傳說之命
不作無益以啓私門刑不差賞不濫則惟德是輔惟仁
之懷天禄永終景福是集倘陛下忽精一之德開恩倖
之門爵賞有差刑法無當則忠臣正士不復談矣帝善
之命中書省重加詳試久之擢拜監察御史
魏知古為右𣪚騎常侍景雲二年睿宗女金仙玉真二
公主入道有制各造一觀雖屬季夏盛暑尚營作不止
知古上䟽諫不納頃之又進諫曰臣聞人以君為天君
以人為本人安則正理本固則邦寧自陛下剪除兇逆
君臨寳位蒼生顒顒以為朝有新政今風教頽替日甚
一日府庫空虚人力凋弊造作不息官員日增今諸司
試及員外簡校等官僅至二千餘人太府之布帛已殫
太倉之米粟難給又金仙玉真等觀造作咸非急務臣
先奏請停竟仍未止今歲前水後旱五穀不熟至若来
春必甚饑饉陛下為人父母欲行何道以賑恤之療饑
拯溺湏及其時又突厥為患其来日久本無禮義焉有
誠信今雖遣使来請結婚豺狼之心首鼠何定弱則卑
順彊則驕逆屬草衰月滿弓勁馬肥乘中國饑虚在和
親際會倘或窺犯亭鄣國家何以防之臣所論者事甚
急切伏願特垂詳察
韓朝宗為左拾遺睿宗景雲中令諸惡少作乞寒胡戲
朝宗上䟽諫曰臣聞之傳曰辛有過伊川見被髮於野
者曰不及百年此其為戎乎其禮先亡矣後秦晉遷陸
渾之戎于伊川以其中國之人習夷狄之事一言以貫
百代可知竊惟王公貴人國之藩翰凡所舉措湏合典
彛今之乞寒濫觴胡俗臣近来聽於物議咸言非古作
事不法無乃為戎伏願陛下三思籌其所以又道路籍
籍咸云皇太子微服親觀此戲且元良國本蒼生是頼
輕此馳驟無能暫蹶况匈奴在邸寔繁有徒刺客密發
亦何可限或憂卒然奔波掩襲無備邂逅驚擾則憂在
不測白龍魚服取困豫且深可畏也伏惟陛下愛人治
國憂勤庶政令所施為豈徒然耳豈不以玄象變見疾
厲相仍厭甲兵之災助太隂之氣臣誠愚瞽以為無益
臣聞皇天無親惟德是輔未聞兆亂庶求多福太戊修
政桑穀自枯景公善言熒惑退舍彰善伐惡天之道也
伏惟去邪勿疑昭懷以待豈區區末法而能定其休咎
哉帝覽而稱善特賜以中上考
韋湊為太府少卿太極初睿宗為則天皇后於東都建
荷澤寺西京建荷恩寺及金仙玉真公主出家造觀湊
上䟽曰臣聞諸易曰何以守位曰仁何以聚人曰財然
則非財無以建國國之府庫非自殖財還資於人賦歛
而制也人之貲産非自然生勞筋苦骨竭力而致也人
所以甘於征賦者知用之不為私也資以散人人有何
怨若乃用之或不節𣪚之以非公既盡而厚歛則人不
堪命鮮不怨叛矣歴觀古先有天下者未嘗不以薄賦
歛省徭役而興焉征稅重人力殫而滅焉並詳諸載籍
列為龜鏡然曩以邊烽驟驚戎幕薦興每應機湏頗傾
帑蔵臣竊計即時庫物如此常用略支一歲殊恐不足
而觀寺興工土木所料動至巨萬更空竭之必不支年
矣頃年天下災損流行乏絶稍多申奏相繼每延聖念
總令賑恤更加賦稅則人交不堪衣食靡供調歛安出
儻邊烽尚警戎虜南牧軍資糧用將何以濟乎此臣
所以深憂也今營觀寺者盖謂修德以禳災也以臣寡
聞稽諸史冊人君修德有異於是昔殷大戊時桑穀生
朝七日大拱大戊問伊陟陟曰臣聞妖不勝德帝其修
德大戊懼早朝晏退務撫百姓三年遠方重譯而至者
六十國桑穀日枯殷道中興此豈造寺觀哉宋景公時
熒惑守心公召子韋而問焉子韋曰其禍當君雖然可
移於相公曰相所與理國家也曰可移於人公曰人死
寡人將誰為君乎曰可移於歲公曰歲饑人餓必死為
人君而殺其人誰以我為君乎子韋曰君有至德之言
三天必三賞君今夕星必徙舍君延二十一歲公曰子
何知之對曰君有三善故有三賞星必三舍舍行七星
星當一年君延年二十一矣果如子韋之言此由仁發
于衷亦非造寺觀也且修德者謂躋萬姓於仁夀不徇
私於一己任忠直退謟䛕省賦役也自陛下御極修之
久矣何災不禳何祥不至而欲忽生靈之重命崇棟宇
於空祠適足為憂何益聖德此臣竊為陛下不取也况
道德之宗興乎玄元皇帝其經曰聖人後其身而身先
外其身而身存以其無私故能成其私此乃抱素守真
薄已厚物轉稅節用清净無為之旨也今欲困人弊國
峻宇雕墻思竭輸飾窮壮麗以希至道其可得乎近古
以来修黃老術者漢之文景豈造寺觀乎惟寡欲清心
愛人省費而時康俗阜海内晏然此得之矣秦始皇規
一身之樂忘神噐之危銳意神仙將圖羽化此失之矣
伏願陛下究道家之旨備不虞之機緩非急之作務實
府庫以育黎甿則寳祚愈隆寰瀛永久矣臣伏見勑
停金仙玉真兩觀以救農時可謂為得矣今承使司市
木仍舊又大修觀内所費不停國用將空何以克濟支
度一失天下不安帝覽而善之
嚴挺之為左拾遺太極二年二月睿宗詔三日三夜御
安福門以觀酺樂挺之上䟽諫曰微臣竊惟陛下應天
順人發號施令躬親大禮昭布鴻澤孜孜庶政業業萬
幾盖以天下心為心深戒安危之理以成堯舜禹湯之
德教也奈何親御城門以觀大酺累日兼夜臣愚竊所
未喻夫酺者因人所利合醵為歡無相奪倫不致靡弊
且臣卜其晝史冊攸傳君舉必書帝王重慎今乃暴衣
冠於上路置妓樂於中宵雜鄭衛之音縱娼優之樂陛
下還淳復古宵衣旰食不矜細行恐非聖德所宜臣以
為一不可雖則警夜伐鼓通晨以備非常古之善教陛
下不深惟戒慎輕違動息重門弛禁雜合多徒儻有
躍馬奔車流言駭呌一塵聽覽有累宸衷臣以為二不
可且一人向隅滿堂不樂一物失所納隍增慮陛下以
北宫多暇西墉暫臨青春日長已積埃塵之弊紫微漏
永重窮歌舞之樂儻令有司跛倚下人幾倦以陛下近
猶不恤而况於遠乎聖情攸聞豈不凛然祇畏臣以為
三不可且元正首祚大禮頻光百姓顒顒咸謂業盛配
天功垂曠代今陛下恩似薄於衆望酺則過於往年王
公貴人各承微旨州縣坊曲競為課稅吁嗟道路貿易
家産損萬人之力營百戲之資適欲同其歡而乃遺其
患復令兼夜人何以堪臣以為四不可書曰罔咈百姓
以從已之欲况自去夏霖滯經冬亢旱農不收成市有
騰沸損其實崇其虛馳不急之務擾方春之業前代聖
主明王忽於微細而成過患者多矣陛下豈可效之哉
伏望晝則歡娱暮令休息要期兼夜恐無益聖明惟陛
下裁擇帝納其言而止
冊府元龜卷五百四十五
