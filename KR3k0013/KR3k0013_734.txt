冊府元龜卷七百三十四宋王欽若等撰
陪臣部
智識第三
仲孫湫齊大夫也魯莊公之薨閔公元年仲孫湫來省
魯難歸曰不去慶父魯難未已(時慶父亦已還魯)公曰若之何
而去之對曰難不已將自斃(斃踣也)君其待之公曰魯可
取乎對曰不可猶秉周禮周禮所以本也臣聞之國將
亡本必先顛而後枝葉從之魯不棄周禮未可動也君
其務寧魯難而親之親有禮因重固(能重能固則當成之)間携貳
(離而相疑者其當因而間之)覆昏亂(覆敗也)覇王之器也又齊湫聘且
言王子帶(前年王子帶奔齊言欲伐之)事畢不與王言(不言子帶事)歸復
命曰未可王怒未息其十年乎不十年王弗召也
管仲齊大夫也僖公七年諸侯盟于寗母謀鄭故也管
仲言於齊侯曰臣聞之招擕以禮懷遠以德(擕離也)德禮
不易無人不懷齊侯修禮於諸侯諸侯官受方物(諸侯官司)
(各於齊受其方所當貢天子之物)鄭伯使其太子華聽命於會言於齊
侯曰洩氏孔氏子人氏此三族者實違君之命(三族鄭之大夫)
(也)君若去之以為成我以鄭為内臣君亦無所不利焉
(以鄭事齊如封内臣)齊侯將許之管仲曰君以禮與信屬諸侯而
以姦終之無乃不可乎子父不奸之謂禮守命共時之
謂信(守君命共時事)違此二者姦莫大焉公曰諸侯有討於鄭
未捷今苟有釁從之不亦可乎(子華犯父命是其釁隙)對曰君若
綏之以德加之以訓辭而帥諸侯以討鄭鄭將覆亡之
不暇豈敢不懼若總其罪人以臨之(總將領也子華奸父之命即罪人)
鄭有辭矣何懼(以大義為辭)且夫合諸侯以崇德也會而列
姦何以示後嗣(列姦用子華)夫諸侯之會其德刑禮義無國
不記記姦之位(位會位也子華為姦人而列在會位將為諸侯所記)君盟替矣(替廢)
(也)作而不記非盛德也(君舉必書雖復齊史隠諱亦損盛德)君其勿許鄭
必受盟夫子華既為太子而求介於大國以弱其國亦
必不免(介因也)鄭有叔詹堵叔師叔三良為政未可間也
齊侯辭焉子華繇是得罪于鄭冬鄭伯使請盟於齊曹
沬為魯將與齊戰三敗北魯莊公與齊桓公盟曹沬執
匕首劫桓公桓公乃許盡歸魯之侵地沬下壇桓公怒
欲倍其約管仲曰不可夫貪小利以自快棄信於諸侯
失天下之援不如與之於是桓公乃遂割魯侵地曹沬
三戰所亡地盡復予魯齊桓公合諸侯衛人後至公朝
而與管仲謀伐衛罷朝而入衛姬望見君下堂再請衛
君之罪公曰吾與衛無故子曷為請對曰妾望見君之
入也足高氣彊伐國之志也見妾而有動色伐衛也眀
日君朝揖管仲而進之管仲曰君舍衛乎公曰仲父安
識之管仲曰君之揖朝也恭而言也徐見臣而有慙色
臣是以知之公曰善管仲治外夫人治内寡人知終不
為諸侯笑矣
東郭郵齊人也齊桓公與管仲闔門而謀伐莒未發而
已聞於國矣桓公密謂管仲曰寡人與仲父闔門而謀
伐莒未發也而已聞於國其故何也管仲曰國必有聖
人桓公曰然夫日之役者有執席食以上視者彼必是
邪(桓公與管仲謀時役人於前乃有執席而食私目上視所以察君也必是人者知君謀)於是乃
令之復役毋復相代(時執席而食者代人入役因得察君今不令相代彼亦知君覺已必)
(當自來之也)少焉東郭郵至桓公令擯者延而上(擯謂贊引賓客者也)
與之分級而上(公以客禮待之故與之分級而上謂使之就賓階也)問焉曰子言
伐莒者乎東郭郵曰然臣也桓公曰寡人不言伐莒而
子言伐莒其故何也東郭郵對曰臣聞之君子善謀而
小人善意(善以意度之也)臣意之也桓公曰子奚以意之東郭
郵曰夫欣然喜樂者鐘鼓之色也淵然清静者縗絰之
色也漻然豐滿(心在兵武則氣盛故其貎豐滿)而手足拇動者(中勇外形必應)
(故手足拇動也)兵甲之色也日者視二君之在臺上也口開而
不闔是言莒也(莒字兩口故二君開口相對即知其言莒也)舉手而指勢當
莒也且臣觀小國諸侯之不服者唯莒於是(惟莒不服於是知之)
臣故曰伐莒桓公曰善哉以微射明此之謂乎(言以形色之微)
(知伐國之明)子其坐寡人與子同之(同伐莒之謀也又云齊桓公與管仲謀伐莒謀)
(未發而聞於國桓公怪之曰與仲父謀伐莒未發而聞於國其故何也管仲對曰國必有聖人也桓公曰譆日)
(之役者有執蹠胎而上視者意者其是邪乃令復役毋得相代少頃東郭郵至管仲曰此必是已乃令賓者延)
(之而上分之而立管仲曰即言伐莒者對曰然管仲曰我不言伐莒子何故言伐莒子何以意之對曰臣聞君)
(子有三色顯然喜樂者鐘鼓之色愀然清静者縗絰之色艴然充盈手足矜者兵革之色也日者臣望君之在)
(臺上者艴然充盈手足矜者此兵革之色也君呿而不唫呿開唫閉所言者莒也君舉臂而指所當者莒也臣)
(切聞諸侯之不服者其莒乎臣故言之)
晏桓子齊大夫也公孫歸父會齊侯於穀桓子與之言
魯樂桓子告高宣子(桓子晏嬰父宣子高固也)曰子家其亡乎懷於
魯矣(子家歸父字懷思也)懷必貪貪必謀人謀人亦謀已一國謀
之何以不亡(後歸父奔齊)
晏平仲齊大夫也晉欒盈奔楚魯襄公二十二年秋盈
自楚適齊晏平仲言於齊侯曰商任之會受命於晉(受錮)
(欒氏之命)今納欒氏將安用之小所以事大信也失信不立
君其圖之弗聽退告陳文子曰君人執信臣人執共忠
信篤敬上下同之天之道也君自棄也弗能久矣欒盈
猶在齊晏子曰禍將作矣齊將伐晉不可以不懼(眀年齊伐)
(晉)齊侯自衛將遂伐晉平仲曰君恃勇力以伐盟主若
不濟國之福也不德而有功憂必及君襄公二十八年
慶封患子雅子尾之怒使析歸父告晏平仲(欲與共謀子雅子尾)
平仲曰嬰之衆不足用也知無能謀也言弗敢出(不敢洩謀)
有盟可也子家曰子之言云(子家析歸父)又焉用盟告北郭
子車(子車齊大夫)子車曰人各有以事君非佐之所能也(佐子)
(車名)又昭公三年齊公孫竈卒(竈子雅)司馬竈見平仲(司馬竈齊)
(大夫)曰又喪子雅矣平仲曰惜也子旗不免殆哉(以旗不臣)姜
族弱矣而媯將始昌(媯陳氏)二惠競爽猶可(子雅子尾皆齊惠公之孫)
(也競強也爽明也)又弱一个(一作介)焉姜其危哉齊侯伐北燕將
約簡公(簡公北燕伯三年出奔齊)晏子曰不入燕有君矣民不二吾
君賄左右諂䛕作大事不以信未嘗可也又高子問晏
子曰子事靈公莊公景公皆敬子三君之心一邪夫子
之心三邪對曰善哉問事君嬰一心可以事百君三心
不可以事一君故三君之心非一心也而嬰之心非三
心也且嬰之於靈公也盡復而不能立之政所謂僅全
其四支以從其君者也及莊公陳武夫尚勇力欲辟勝
於邪而嬰不能禁故退而野處嬰聞之言不用者不受
其禄不理其事者不與其難吾於莊公行之矣今之君
輕國而重樂薄於民而厚於養籍歛過量使令過任而
嬰不能禁庸知能全身以事君乎又晉叔向問晏子曰
齊國之治衰矣今子若何晏子對曰嬰聞之事眀君者
竭心力以沒其身行不逮則退不以誣持禄事惰君者
優游其身以沒其世力不能則去不以䛕持危且嬰聞
君子之事君也進不失忠退不失行不苟合以隠志可
謂不失忠不持利以傷廉可謂不失行叔向曰善哉詩
有之曰進退惟谷其此之謂歟叔向又問曰事君之倫
徒處之義奚如晏子曰事君之倫知慮足以安國譽厚
足以道君和柔足以懷衆不廉上以為名不倍民以為
行上也潔於治已不飾過以求先不䜛䛕以求進不阿
所私不誣所能次也盡力守職不敢怠奉官從上不敢
惰畏上故不苟忌罪故不辟下也三者事君之倫也及
夫大賢則徒處與有事無擇也随時宜者也有所謂君
子者能不足以補上退處不順上治唐園考菲履共恤
上令第長鄉里不夸言不愧行君子也不以上為本不
以民為憂内不恤其家外不顧其交夸言愧行自勤於
饑寒不及醜儕命之曰狂辟之民明上之所禁也進不
能及上退不能獨處作窮於富利之門畢志於畎畆之
業窮通行無常處之慮佚於心利通不能窮業不成
命之曰處封之民眀上之所誅也有知不足以補君有
能不足以勞民俞身徒處謂之傲上苟進不擇所道苟
得不知所惡謂之亂賊身無以與君能無以勞民飾徒
處之義揚輕上之名謂之亂國眀君在上三者不免罪
叔向曰賢不肖性夫吾每有問而退未嘗自得也又公
孫接田開疆古冶子事景公以勇力搏虎聞晏子過而
趨三子者不起晏子入見公曰臣聞眀君之蓄勇力之
士也上有君臣之義下有長率之倫内可以禁暴外可
以威敵上利其功下服其勇故尊其位重其禄今君之
蓄勇力之士也上無君臣之義下無長率之倫内不可
以禁暴外不可以威敵危國之器也不若去之公曰三
子者搏之恐不得刺之恐不中也晏子曰此皆力攻勍
敵之人也無長幼之禮因請公使人少餽之二桃曰三
子何不計功而食桃公孫接仰天而歎曰晏子智人也
夫使公之計吾功者不受桃是無勇也士衆而桃寡何
不計功而食桃矣接一搏特豬而再摶乳虎若接之功
可以食桃而無與人同矣援桃而起田開疆曰吾伏兵
而郤三軍者再若開疆之功亦可以食桃而無與人同
矣援桃而起古冶子曰吾嘗從君濟於河黿銜左驂以
入砥柱之流當是時也冶少不能游潛行逆流百步順
流九里得黿而殺之左操驂尾右挈黿頭鶴躍而出津
人皆曰河伯也若冶視之則大黿之首也若冶之功者
亦可以食桃而無與人同矣二子者何不反桃抽劒而
起公孫接田開疆曰吾勇不子若功不子逮取桃不讓
是貪也然而不死無勇也皆反其桃挈領而死古冶子
曰二子死之冶獨生之不仁夫恥人以言而夸其聲不
義恨乎所行而不死無勇雖然二子同桃而節冶專桃
而宜亦反其桃挈領而死侍者復曰已死矣殮之以服
葬之以士禮焉
陳文子齊大夫也襄二十四年齊侯伐晉而懼將欲見
楚子楚子使薳啓疆如齊聘且請期(請會期)齊社蒐軍實
使客觀之(祭社因閱數軍器以示薳啓疆)文子曰齊將有寇吾聞之兵
不戢必取其族(戢藏也族類也取族還自害也)
苑何忌齊大夫也昭公二十年齊侯使公孫青聘于衛
既出聞衛亂使請所聘及衛告寧于齊且言子石(子石公孫)
(青言其有禮)齊侯將飲酒徧賜大夫曰二三子之教也(喜青敬衛)
(侯)苑何忌辭曰與於青之賞必及於其罰(言青若有罪亦并受其罰)
在康誥曰父子兄弟罪不相及(尚書康誥)况在羣臣臣敢貪
君賜以干先王乎(言受賜則犯康誥之義)
騶忌子齊大夫也魏惠王圍邯鄲趙求救於齊齊威王
召大臣而謀曰救趙孰與勿救騶忌子曰不如勿救叚
干朋曰不救則不義且不利威王曰何也對曰夫魏氏
并邯鄲其於齊何利哉且夫救趙而軍其郊是趙不伐
而魏全也故不如南攻襄陵以弊魏邯鄲拔而乘魏之
弊威王從其計一說魏伐趙趙與韓親共擊魏趙不利
戰於南梁韓氏請救於齊齊宣王召大臣而謀曰蚤救
孰與晩救騶忌子曰不如勿救田忌曰弗救則韓且折
而入于魏不如蚤救之孫子曰夫韓魏之兵未弊而救
之是吾代韓受魏之兵顧反聽命於韓也且魏有破國
之志韓見亡必東面而愬於齊矣吾因深結韓之親而
晚受魏之弊則可重利而得尊名也宣王曰善乃隂告
韓之使者而遣之韓因恃齊五戰不勝而東委國於齊
齊因起兵使田忌田嬰將(徐廣曰嬰一作朌)孫子為帥救韓趙
以擊魏大敗之馬陵殺其將龐涓虜魏太子申(又國策云南梁)
(之難韓氏請救於齊田侯召大臣而謀曰早救之孰與晩救之便張丐對曰晚救之韓且折而入魏不如早救)
(之便田忌曰不可夫韓魏之兵未弊而我救之是我代韓而受魏之兵顧反聽命於韓也且夫魏有破韓之志)
(韓見其亡必東愬於齊我因隂結韓之親而晚承魏韓之弊則國可重利可得名可尊矣田侯曰善乃隂告)
(氏使者而遣之韓自以專有齊國五戰五不勝東愬於齊齊因起兵擊魏大敗之馬陵魏破韓弱韓魏之君因)
(田嬰北面而朝田侯田侯齊宣王也)
田文齊公子號孟嘗君初趙王封孟嘗君以武城孟嘗
君擇舍人以為武城吏而遣之曰鄙語豈不曰借車者
馳之借衣者被之哉皆對曰有之孟嘗君曰文甚不取
也夫所借衣車者非親友則兄弟也夫馳親友之車被
兄弟之衣文以為不可今趙王不知文不肖而封之以
武城願大夫之任也毋伐樹木毋發屋室訾然使趙王
悟而知文也
宫之竒虞大夫也僖公五年晉侯復假道於虞以伐虢
宫之竒諫曰虢虞之表也虢亡虞必從之晉不可啓寇
不可翫(翫習也)一之謂甚其可再乎(為二年假晉道滅下陽)諺所謂
輔車相依唇亡齒寒者其虞虢之謂乎(輔頰輔車牙車)公曰晉
吾宗也豈害我哉對曰太伯虞仲太王之昭也太伯不
從是以不嗣(太伯虞仲皆太王之子不從父命俱讓適吳仲雍支子别封西吳虞公其後也穆生)
(昭昭生穆以世次計之故太伯虞仲於周為昭)虢仲虢叔王季之穆也(王季者太伯虞)
(仲之母弟也虢仲虢叔王季之子文王之母弟也仲叔皆虢君字)為文王卿士勲在王
室藏於盟府(盟府司盟之官)將虢是滅何愛於虞且虞能親於
桓莊乎其愛之也桓莊之族何罪而以為戮不唯偪乎
(桓叔莊伯之族晉獻公之從袓昆弟獻公患其偪盡殺之)親以寵偪猶尚害之况以
國乎公曰吾享祀豐潔神必據我(據安也)對曰臣聞之鬼
神非人實親唯德是依故周書曰皇天無親惟德是輔
(周書逸書)又曰黍稷非馨明德惟馨(馨香之遠聞)又曰民不易物
惟德繄物(黍稷牲玉無德則不見享有德則見享言物一而用異)如是則非德民
不和神不享矣神所憑依將在德矣若晉取虞而明德
以薦馨香神其吐之乎弗聽許晉使宫之竒以其族行
(行去也)曰虞不臘矣(臘歲終祭衆神之名)在此行也晉不更舉矣(晉伐)
(虢之役師出於虞宫之竒諫而不聽出謂其子曰虞將亡矣惟忠信者能留外宼而不害除闇以應外謂之忠)
(定身以行事謂之信今君施其所惡於人闇不除矣貪賄滅親身不定矣夫國非忠不立非信不固既不忠信)
(而留外宼人知其釁而歸圖焉已自拔其本矣何以能久吾不去懼及焉因以其孥適西山三月虞乃亡)
公孫枝秦大夫也僖公九年晉惠公入秦伯謂公孫枝
曰夷吾其定乎(公孫枝秦大夫子桑也)對曰臣聞之唯則定國詩
曰不識不知順帝之則文王之謂也(詩大雅帝天也則法也言文王闇行)
(自然合天之法)又曰不僭不賊鮮不為則(僭過差也賊傷害也能不然則可為人法)
(則)無好無惡不忌不克之謂也今其言多忌克(既僭而賊)難
哉(言能自定難)公曰忌則多怨又焉能克是吾利也僖十三
年晉荐饑(荐饑皆不熟)使乞糴于秦秦伯謂子桑子與諸乎
對曰重施而報君將何求(言不損秦也)重施而不報其民必
攜攜而討焉無衆必敗(不義故民離)謂百里與諸乎(百里秦大夫)
對曰天災流行國家代有救災恤鄰道也行道有福
百里奚秦大夫也僖公二十三年秦伯將襲鄭(輕行疾至不戒)
(以入曰襲)百里子與蹇叔子諫曰千里而襲人未有不亡者
也(行疾不假途變必生道遠多險阻遭變必亡)秦伯怒曰若爾之年者宰上
之木拱矣(宰冡也拱可以手對抱)爾曷知師出百里子與蹇叔子
送其子而戒之曰爾即死必於殽之嶔巖是文王之所
辟風雨者也(其處險阻隘勢一人可要百故文王之驅馳常若辟風雨襲鄭所當繇也)過吾
將尸爾焉(在床曰尸在棺曰柩)子揖師而行(揖其父于師中介胄不拜為其拜如尊)
百里子與蹇叔子從其子而哭之秦伯怒曰爾曷為哭
吾師對曰臣非敢哭君師哭臣之子也(言恐臣先死子不見臣故先哭)
(之)弦高者鄭商也(鄭商賈人)僖三十三年遇之殽矯以鄭伯
之命而犒師焉(詐稱曰矯犒勞也見其軍於非常不似君子恐見虜掠故生意矯君命勞之)
或曰往矣或曰反矣(軍中語也時以為鄭實使弦高來犒之或以為鄭伯已知將見襲必)
(設備不如還或曰緒也當遂往之)然而晉人與姜戎要之殽而擊之匹
馬隻輪無反者
繞朝秦大夫也文公十三年晉使魏夀餘偽以魏叛者
以誘士會秦伯師于河西魏人在東夀餘曰請東人之
能與夫二三有司言者吾與之先(欲與晉人在秦者共先告諭魏有司)使
士會士會辭曰晉人虎狼也若背其言臣死妻子為戮
無益於君不可悔也秦伯曰若背其言所不歸爾孥者
有如河(言必歸其妻子明白如河)士會往繞朝贈之以策(策馬撾别授之馬撾)
(并示已所策以展情)曰子無謂秦無人吾謀適不用也(示已覺其情)既
濟魏人譟而還秦人歸其孥
后子秦大夫也昭公元年奔晉見趙孟趙孟曰吾子其
曷歸(問何時當歸)對曰鍼懼選於寡君是以在此將待嗣君
趙孟曰秦君何如對曰無道趙孟曰亡乎對曰何為一
世無道國未艾也(艾絶也)國於天地有與立焉(言欲輔助之者多)
不數世滛弗能斃也趙孟曰天乎對曰有焉趙孟曰
其幾何對曰鍼聞之國無道而年穀和熟天贊之也(贊助)
(也)鮮不五稔(鮮少也少尚當歴五年多則不啻)趙孟視蔭曰朝夕不相
及誰能待五(蔭日景也趙孟意衰以日景自喻故言朝夕不相及誰能待五)后子出而
告人曰趙孟將死矣主民翫歲而愒日(翫愒皆貪也)其與幾
何(言不能久)
甘茂事秦武王為左丞相武王三年謂甘茂曰寡人欲
容車通三川以窺周室而寡人死不朽矣甘茂曰請之
魏約以伐韓而令向夀輔行甘茂至謂向夀曰子歸言
之於王曰魏聽臣矣然願王勿伐事成盡以為子功向
夀歸以告王王迎甘茂於息壤甘茂至王問其故對曰
宜陽大縣也上黨南陽積之久矣名曰縣其實郡也今
王倍數險行千里而攻之難矣昔曾參之處費魯人有
與曾參同姓名者殺人人告其母曰曾參殺人其母織
自若也頃之一人又告其母曰曾參殺人其母尚織自
若也頃又一人告之曰曾參殺人其母投杼下機踰牆
而走夫以曾參之賢與其母之信也三人疑之其母懼
焉今臣之賢不若曾參王之信臣又不若曾參之母信
曾參也疑臣者非特三人臣恐大王之投杼也始張儀
西并巴蜀之地北開西河之外南取上庸天下不以多
張子而以賢先王魏文侯令樂羊將而攻中山三年而
拔之樂羊返而論功文侯示之謗書一篋樂羊再拜稽
首曰此非臣之功也主君之力也今臣羈旅之臣也樗
里子公孫奭二人者挾韓而議之王必聽之是王欺魏
王而臣受公仲侈(一作馮)之怨也王曰寡人不聽也請與
子盟於是與之盟於息壤卒使丞相甘茂將兵伐宜陽
五月而不拔樗里子公孫奭果爭之武王召甘茂欲罷
兵甘茂曰息壤在彼王曰有之因大悉起兵使甘茂擊
之斬首六萬遂拔宜陽韓襄王使公孫侈入謝與秦平
武王竟至周而卒于周
甯莊子衛大夫也衛大旱卜有事於山川不吉(有事祭也)甯
莊子曰昔周饑克殷而年豐今邢方無道諸侯無伯(伯長)
(也)天其或者欲使衛討邢乎從之師興而雨
甯武子衛大夫也僖公三十一年衛成公夢康叔曰相
奪予享(相夏后啓之孫居帝丘享祭也)公命祀相武子不可曰鬼神非
其族類不歆其祀(歆猶享也)杞鄫何事(言杞鄫夏後自當祀相)相之不
享於此久矣非衛之罪也(言帝丘久不祀相非衛所絶)不可以間成
王周公之命祀(諸侯受命各有常祀)請改祀命(改祀相之命)從之
右宰榖襄公二十六年衛獻公出奔求復國於寗喜寗
喜告右宰榖右宰穀曰不可獲罪於兩君(前出獻公今弑剽)天
下誰畜之(畜猶容也)悼子曰吾受命於先人不可以貳(悼子寗喜)
(也)穀曰我請使焉而觀之(觀之可還否)遂見公於夷儀反曰
君淹恤在外十二年矣(淹久也)而無憂色亦無寬言猶夫
人也(言其為人猶如故)若不已死無日矣(已止也)悼子曰子鮮在
右宰穀曰子鮮在何益多而能亡於我何為(言子鮮為義多不過)
(亡出)悼子曰雖然弗可以已獻公入而果誅喜
北宫文子衛大夫也初襄公三十一年相衛襄公以如
楚(文子北宫佗襄公獻公子)過鄭印段延勞于棐林如聘禮而以勞
辭(用聘禮而用郊勞之辭)文子入聘(報印叚)子羽為行人馮簡子與
子太叔逆客(逆文子)事畢而出言於衛侯曰鄭有禮其數
世之福也其無大國之討乎詩云誰能執熱逝不以濯
(詩大雅濯以水濯手)禮之於政如熱之有濯也濯以救熱何患之
有(此以上文子辭)衛侯在楚北宫文子見令尹圍之威儀言於
衛侯曰令尹似君矣將有他志(言語瞻視行步不常)雖獲其志不
能終也詩云靡不有初鮮克有終終之實難令尹其將
不免公曰子何以知之對曰詩云敬慎威儀惟民之則
令尹無威儀民無則焉民所不則以在民上不可以終
公曰善哉何謂威儀對曰有威而可畏謂之威有儀而
可象謂之儀君有君之威儀其臣畏而愛之則而象之
故能有其國家令聞長世臣有臣之威儀其下畏而愛
之故能守其官職保族宜家順是以下皆如是是以上
下能相固也衛詩曰威儀棣棣不可選也(詩邶風棣棣富而閑也選)
(數也)言君臣上下父子兄弟内外大小皆有威儀也周詩
曰朋友攸攝攝以威儀(詩大雅攸所也攝佐也)言朋友之道必相
教訓以威儀也周書數文王之德曰(逸書)大國畏其力小
國懷其德言畏而愛之也詩云不識不知順帝之則言
則而象之也(大雅又言文王行事無所斟酌惟在則象上天)紂囚文王七年諸
侯皆從之囚紂於是懼而歸之可謂愛之文王伐崇再
駕而降為臣(文王聞崇德亂而伐之三旬不降退修教而復伐之因壘而降)蠻夷帥服
可謂畏之文王之功天下誦而歌舞之可謂則之文王
之行至今為法可謂象之有威儀也故君子在位可畏
施舍可愛進退可度周旋可則容止可觀作事可法德
行可象聲氣可樂動作有文言語有章以臨其下謂之
有威儀也
褚師圃衛大夫也初齊伐晉衛侯乃過中牟中牟人欲
伐之褚師圃亡在中牟曰衛雖小其君在焉未可勝也
齊師克城而驕其帥又賤(城謂夷儀也帥謂東郭書)遇必敗之不如
從齊乃伐齊師敗之
公叔文子衛大夫也定公十三年文子朝而請享靈公
(欲令君臨其家)退見史鰌而告之(史鰌史魚)史鰌曰子必禍矣子富
而君貪罪其及子乎文子曰然吾不先告子是吾罪也
君既許我矣其若之何史鰌曰無害子臣可以免(言能執臣)
(禮)富而能臣必免於難上下同之(言尊卑皆然)戍也驕其亡
乎(戍文子之子)富而不驕者鮮吾惟子之見驕而不亡者未
之有也戍必與焉(與禍難)及文子卒衛侯始惡於公叔戍
以其富也公叔戍又將去夫人之黨(靈公夫人南子黨宋朝之徒)夫
人愬之曰戍將為亂於是戍奔魯
目夷宋大夫也字子魚僖公二十一年宋襄公為鹿上之
盟以求諸侯於楚楚人許之公子目夷諫曰小國争盟
禍也宋其亡乎幸而後敗諸侯會宋公盟于盂子魚曰
禍其在此乎君欲已甚其何以堪之於是楚執宋公以
伐宋會于薄以釋之子魚曰禍猶未也未足以懲君及
二十二年夏宋公伐鄭子魚曰所謂禍在此矣與楚戰
於泓宋師敗績公傷股
公孫固宋大夫也晉重耳過宋宋襄公新困兵於楚傷
於泓聞重耳賢欲得晉援乃以國禮禮於重耳以馬二
十乘公孫固善於舅犯曰宋小國新困不足以求入更
之大國重耳乃去
西鉏吾宋大夫也成公十八年楚子鄭伯伐宋宋魚石
復入于彭城宋人患之西鉏吾曰何也若楚人與吾同
惡以德於我吾固事之也不敢貳矣(惡謂魚石)大國無厭鄙
我猶憾(言已事之則以我為鄙邑猶恨不足此吾患也)不然而收吾憎使贊其
政(謂不同惡魚石而用之使佐政)以間吾釁亦吾患也今將崇諸侯之
姦而披其地(崇長也謂楚今取彭城以封魚石披猶分也)以塞夷庚(夷庚吳晉往来)
(之要道楚封魚石於彭城欲以截吳晉之道)逞姦而攜服毒諸侯而懼吴晉
(隔吳晉之道故懼攜離也)吾庸多矣非吾憂也且事晉何為晉必恤
之(言宋常事晉何為顧有此患難)
子罕宋大夫也襄公二十七年向戍會諸侯之大夫以
弭兵(向戍宋左師)左師請賞曰請免死之邑(欲宋君稱功加厚賞故謙言免)
(死之邑也)公與之邑六十以示子罕子罕曰凡諸侯小國晉
楚所以兵威之畏而後上下慈和慈和而後能安靖其
國家以事大國所以存也無威則驕驕則亂生亂生必
滅所以亡也天生五材(金木水火土也)民並用之廢一不可誰
能去兵兵之設久矣所以威不軌而昭文德也聖人以
興(謂湯武)亂人以廢(謂桀紂)廢興存亡昏明之術皆兵之繇
也而子求去之不亦誣乎以誣道蔽諸侯罪莫大焉縱
無大討而又求賞無厭之甚也削而投之(削賞左師之書)左師
辭邑向氏欲攻司城(司城子罕)左師曰我將亡夫子存我德
莫大焉又可攻乎君子曰彼已之子邦之司直(詩鄭風司主也)
樂喜之謂乎何以恤我我其收之(逸詩恤憂也收取也)向戍之謂
乎(善向戌能知其過)
仲幾宋大夫也昭二十五年宋元公將為魯昭公故如
晉(請納公)夢太子欒即位於廟已與平公服而相之(平公元公)
(父)且召六卿公曰寡人不佞不能事父兄(父兄謂華向)以為
二三子憂寡人之罪也若以羣子之靈獲保首領以沒
唯是楄柎所以藉幹者(楄柎棺中笭牀也幹骸骨也)請無及先君(欲自)
(貶損)仲幾對曰君若以社稷之故私降昵宴羣臣弗敢知
(昵近也降昵宴謂降損親近宴樂飲食之事)若夫宋國之法死生之度先君
有命矣羣臣以死守之弗敢失墜臣之失職常刑不赦
臣不忍其死君命祗辱(言君命必不行適以自辱也)宋公遂行卒於
曲棘
逄滑為陳大夫哀元年吳之入楚也使召陳懷公懷公
朝國人而問焉曰欲與楚者右欲與吳者左陳人從田
無田從黨(都邑之人無田者随黨而立不知所與故直從所居田在西者居右在東者居左)逄
滑當公而進(不左不右)曰臣聞國之興也以福其亡也以禍
今吳未有福楚未有禍楚未可棄吳未可從而晉盟主
也若以晉辭吳若何公曰國勝君亡非禍而何(楚為吳所勝)
對曰國之有是多矣何必不復小國猶復况大國乎臣
聞國之興也視臣如傷是其福也(如傷恐驚動)其亡也以民
爲土芥是其禍也(芥草也)楚雖無德亦不艾殺其民吳日
敝於兵暴骨如莾(草生於廣野莾莾然故曰草莾)而未見德焉天其或
者正訓楚也(使懼而改過)禍之適吳其何日之有(言至今)陳侯
從之
册府元龜卷七百三十四
