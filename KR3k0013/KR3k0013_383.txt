册府元龜卷三百八十三宋王欽若等撰
將帥部
褒異第九
隋李雅後周時領左右軍征吐谷渾縱竒兵擊破之賜
奴婢百口
李金才為楊素行軍總管破突厥阿勿俟斤於納遠川
進位大將軍
李詢自高祖為丞相以元帥長史平尉遲迥之亂進位
上柱國改封隴西郡公賜帛千疋加以口馬
梁睿後周時為大將軍從齊王憲拒齊將斛律明月於
洛陽每戰有功遷少冡宰高祖主百揆代王謙為益州
總管行至漢川而謙反高祖命睿為行軍元帥討平之
進位上柱國總管如故賜物五千段奴婢一千口金二
千兩銀三千兩食邑千戶開皇初徵還京師及引見帝
為之興命睿上殿握手極歡睿退謂所親曰功遂身退
今其時也遂謝病於家闔戶自守不交當世帝賜以板
輿每有朝覲必令三衛輿上殿
于義為梁睿行軍總管時王謙搆逆其將達奚惎擁衆
據開遠義將左軍擊破之尋拜潼州總管賜奴婢五百
口雜綵三千段
隂夀仕周為儀同從武帝平齊進位開府賜物千段奴
婢百口女樂二十人高祖為丞相夀以行軍總管鎮幽
州即拜幽州總管時有高寶寧者齊氏之疎屬也周武
帝拜為營州刺史連結契丹靺鞨舉兵反夀遣人隂間
其所親任者寶寧為其麾下所殺北邊遂安賜物千段
卒官贈司空
竇榮定初為平東將軍從周太祖與齊人戰於北邙擊
郤齊以功拜上儀同後從周武皇帝引突厥木杆侵齊
之并州賜物三百段襲爵永富縣公邑千戶進位開府
除中州刺史從武帝平齊加上開府拜前將軍佽飛中
大夫高祖受禪累遷右武侯大將軍尋除秦州總管賜
吴樂一部突厥沙鉢略寇邊以為行軍元帥率九總管
步騎三萬出凉州數挫其鋒沙鉢略突厥請盟而去賜
縑萬疋進爵安豐郡公增邑一千六百戶轉左武衛大
將軍開皇六年卒帝為之廢朝令左衛大將軍元旻監
護喪事賻絹三千疋贈冀州刺史陳國公
元景山周閔帝時為撫軍將軍數從征伐累遷儀同三
司賜爵文昌縣公授疊川防主後與齊人戰於北邙斬
級居多加開府遷建州刺史進封宋安郡公邑三千戶
從周武帝平齊每戰有功拜大將軍改封平原郡公邑
二千戶賜女樂一部帛六千疋奴婢二百五十口牛羊
數千高祖為丞相景山以上將軍率騎與司馬消難將
樊毅馬傑等戰尅之拜安州總管進位柱國前後賜帛
三千疋時桐栢山蠻相聚為亂景山復擊平之高祖受
禪拜上柱國
源雄周太祖時賜爵隴西郡公後周武帝伐齊以功授
開府改封朔方郡公拜冀州刺史時以突厥寇邊徙雄
為平州刺史以鎮之未幾檢校徐州總管及高祖為丞
相時陳人見中原多故遣其將陳紀等侵江北雄與吴
州總管于顗等擊走之又東潼州刺史曹孝達據州作
亂雄遣兵襲擊走之進位上大將軍伐陳之役從秦王
俊出信州道及陳平以功進位上柱國賜物五千段復
鎮朔州
豆盧勣仕周為柱國利州總管高祖為丞相益州總管
王謙作亂勣嬰城固守出竒兵擊之賊因解去高祖遣
開府趙仲卿勞之詔可使持節上柱國及突厥犯塞以
勣為北道行軍元帥以備邊歲餘拜夏州總管詔曰上
柱國楚國公勣蜀人寇亂之日稱兵犯順固守金湯隱
如敵國嘉猷大節其勞已多可食始州臨津縣邑千戶
後以病徵還京師詔諸王並至勣第中使顧問道路不
絶其年卒高祖悼惜者久之特加賵贈鴻臚監護喪事
豆盧通仕周為武賁中大夫北徐州刺史及高祖為丞
相尉遲迥作逆遣其所署莒州刺史烏丸尼率衆來攻
通逆擊破之賜物八百段進位大將軍
賀若誼仕周為熊州刺史平齊之役誼率兵出函谷先
據雒陽即拜雒州刺史進封建威縣侯齊范陽王高紹
義之奔突厥也誼以兵追之戰於馬邑遂擒紹義以功
進位大將軍高祖為丞相拜亳州總管西遏司馬消難
東拒尉遲迥申州刺史李慧反誼討平之進爵范陽郡
公授上大將軍
梁士彦為熊州刺史從周武帝拔晉州進位柱國除使
持節晉絳二州諸軍事晉州刺史及帝還後齊後主親
總六軍而圍之士彦固守孤城及齊平封郕國公進位
上柱國
梁剛仕周為儀同以平尉遲迥功加開府擊突厥有勲
進位上大將軍通政縣公
梁默為行軍總管從楊素北征突厥進位大將軍漢王
諒之反復以行軍總管從楊素討平之加授柱國
宇文忺仕周為儀同三司賜爵興固縣公韋孝寬之鎮
玉壁也以忺同行屢有戰功加位開府驃騎將軍進爵
化政郡公邑二千戶從武帝伐齊拔晉陽及齊平進位
大將軍賜物千段尋與烏丸軌破陳將吴明徹於吕梁
進柱國賜奴婢二百口高祖為丞相尉遲迥作亂以忺
為行軍總管從韋孝寬擊之迥軍大敗及平鄴城以功
加上柱國賜奴婢二百口牛馬羊萬計高祖顧忻曰尉
遲迥傾山東之衆連百萬之師公舉無遺策戰無全陣
誠天下之英傑也進封英國公增邑三千戶
王誼周武帝時為内史大夫封陽國公從帝伐齊帝頼
以全濟及齊平授相州刺史未幾徵為内史汾州稽胡
為亂誼率兵擊走及平賊而還賜物五千段高祖為丞
相轉汾州總管司馬消難反誼為行軍元帥討平之高
祖以誼前代舊臣甚加禮敬之遣使勞問冠盖不絶拜
大司馬誼自以與高祖有舊亦歸心焉及帝受禪顧遇
彌厚帝親幸其第與之極歡
元諧為大將軍時高祖為丞相尉遲迥作亂遣兵寇小
鄉令諧擊破之及高祖受禪賜宴極歡進位上大將軍
封樂安郡公邑千戶吐谷渾寇凉州詔諧為行軍元帥
擊破之詔遷上柱國
王世積仕周為上儀同長子縣公高祖為丞相尉遲迥
作亂從韋孝寬擊之每戰有功拜上柱國高祖受禪進
封宜陽郡公未幾授蘄州總管平陳之役以舟師自蘄
水趨九江與陳將紀瑱戰於蘄口大破之又移書告諭
陳諸兵將並降以功進位柱國荆州總管賜絹五百段
加之寶帶邑三千戶後數歲桂州人李光仕作亂世積
以行軍總管討平之帝遣都官員外郎辛凱卿馳勞之
及還進位上柱國賜物二千段帝甚重之遼東之役與
漢王並為行軍元帥至柳州遇疾疫而還拜凉州總管
令騎士七百人送之官
高熲周武帝時為下大夫以平齊功拜開府從越王盛
擊隰州叛胡平之高祖得政屬意於熲委以心膂尉遲
迥之起兵遂自請行大破之因平尉遲迥還常侍宴於
臥内帝撤御帷以賜之進位柱國改封義寧縣公遷丞
相府司馬高祖受禪拜尚書左僕射兼納言進封渤海
郡公俄拜左衛大將軍時突厥屢為寇患詔熲鎮遏緣
邊及還賜馬百餘匹牛羊千計後為左領軍大將軍及
伐陳以熲為元帥長史陳平以功授上柱國高祖幸幷
州留熲居守及帝還京賜縑五千疋復賜行宫一所以
為莊舍其夫人賀拔氏寢疾中使顧問絡繹不絶帝親
幸其第賜錢百萬絹萬疋復賜以千里馬
楊素周武帝時為車騎大將軍父没於齊以素申理贈
大將軍及平齊之役素請率父麾下先驅帝從之賜以
竹策曰朕方欲大相驅策故用此物賜卿從齊王憲與
齊人戰於河隂以功封清河縣子邑五百戶授司城大
夫復從憲拔晉州其後每戰有功及齊平加上開府改
封成安縣公邑千五百戶賜以粟帛奴婢雜畜高祖為
丞相會尉遲迥作亂榮州刺史宇文胄據武牢以應迥
高祖拜素大將軍發河内兵擊胄破之遷徐州總管進
位柱國封清河郡公邑二千戶高祖受禪加上柱國帝
方圖江表先是素數進取陳之計未幾拜信州總管賜
錢百萬錦千段馬二百匹而遣之及大舉伐陳以素為
行軍元帥大破賊還拜荆州總管進爵郢國公邑三千
戶眞食長夀縣千戶賜物萬段粟萬䂖加以金寳又賜
陳主妹及女妓十四人轉内史令俄而江南人李稜等作
亂素進討悉平之帝以素久勞於外詔令馳傳入朝加
子玄感官為上開府賜綵物三千段又斬浙江賊帥高
智惠於泉州自餘支黨悉來降附江南大定帝遣左領
衛將軍獨孤陀至浚儀迎勞比到京師問者日至賜黃
金四十斤加銀缾實以金錢縑三千段馬二百匹羊三
千口公田百頃宅一區又為幷州道行軍總管討平漢
王諒以功賞物五萬段綺羅千疋諒之妓妾二十人又
為靈州道行軍總管破逹頭可汗優詔褒賜縑二萬疋
及萬釘寳帶
楊文思仕周為車騎大將軍治翼州事討平党項羌及
擊破山獠等又從陳王攻齊河隂城又從帝攻拔晉州
以勲進授上儀同三司改封永寧縣公增邑至千戶又
生擒夀陽劉叔仁及别從王誼破賊於鯉魚栅其後累
以軍功遷果毅右旅下大夫高祖為丞相從韋孝寬拒
尉遲迥於武陟迥遣其將李儁圍懷州與行軍總管宇
文述擊走之破尉遲惇平鄴城皆有功進授上大將軍
改封雒川縣公尋拜隆州刺史開皇元年進爵正平郡
公加邑二千戶
蘇孝慈為宣納上士從武帝伐齊以功進位開府賜爵
文安縣公邑千五百戶
蘇沙羅仕周為都督後從韋孝寬破尉遲迥以功授開
府儀同三司封通泰縣公及高祖開皇中遷檢校利州
總管事從史萬歲擊西㸑累戰有功進位大將軍賜物
千段尋檢校益州總管長史會越嶲人王奉舉兵作亂
沙羅從段文振討平之賜奴婢百餘口
李雄周太祖時為輔國將軍從達奚武平漢中定興州
又討汾州胡錄前後功拜驃騎大將軍儀同三司武帝
時為凉州總管長史從滕王逌破吐谷渾於青海以功
加上儀同宣帝嗣位從行軍總管韋孝寬略定淮南雄
以輕騎數百至硤石說下十餘城拜亳州刺史高祖總
百揆徵為司會中大夫以淮南之功加位上開府高祖
受禪拜鴻臚卿進爵高都郡公食邑二千戶
韋洸仕周為開府賜爵衛國縣公高祖為丞相從季父
孝寬擊尉遲迥於相州以功拜柱國進封襄陽郡公邑
二千戶
韋藝為上儀同時高祖為丞相藝從季父孝寬擊尉遲
迥及破尉遲惇平相州皆有力焉以功進位上大將軍
改封武威縣公邑千戶高祖受禪進封魏興郡公
宇文慶為驃騎大將軍從周武帝拔晉州及齊師大至
慶又破高緯拔高壁克幷州下信都擒高湝功並居最
武帝詔遷大將軍封汝南郡公邑千六百戶尋以行軍
總管擊延安反胡平之拜延州總管俄轉寧州總管高
祖為丞相復以行軍總管南征江表師次白帝徵還以
勞進位上大將軍尋加柱國開皇初拜左武衛大將軍
進位上柱國
楊文紀仕周為車騎大將軍安州總管長史將兵迎陳
降將李瑗於齊安與陳將周法尚軍遇擊走之以功進
授開府高祖為丞相改封汾隂縣公從梁睿討王謙以
功進授上大將軍前後增邑三千戶
李禮成仕周為平東將軍以軍功拜車騎大將軍儀同
三司賜爵修陽縣侯伐齊之役從武帝圍晉陽禮成以
兵擊南門齊將席毗羅率精甲數千拒帝禮成力戰退之
加開府進封冠軍縣公
元褒仕周官至開府北平縣公趙州刺史及高祖為丞
相從韋孝寬擊尉遲迥以功超拜柱國進封河間郡公
邑二千戶高祖仁夀初以行軍總管擊平嘉州夷獠煬
帝即位拜齊州刺史
郭榮周武帝時為宣納中士從帝平齊以戰功賜馬二
十匹錦絹六百段封平陽縣男至高祖仁夀初西南夷
獠多叛詔榮領八州諸軍事行軍總管率兵討之歲餘
悉平賜奴婢三百餘口煬帝即位入為武候驃騎將軍
後數歲擊平亂夷遷左侯衛將軍從帝西征吐谷渾拜
銀青光祿大夫遼東之役以功進左光祿大夫從軍攻
遼東城榮親蒙矢石晝夜不釋甲胄百餘日帝每令人
窺諸將所為知榮如是帝大悦每勞勉之後拜右候衛
大將軍楊玄感之亂帝令馳守太原明年復從帝至柳
城遇疾帝令存問動靜中使相望卒於懷遠鎮帝為之
廢朝贈兵部尚書賜物千段
李安為黃門侍郎平陳之役高祖以為楊素行軍司馬
仍領行軍總管安率衆先鋒大破陳師高祖嘉之進位
上大將軍郢州刺史
長孫覽仕周武帝歴小司空從平齊進封薛國公
長孫熾為稍伯下大夫周武帝建德中從信州總管王
長述破王謙擒其偽總管元振以功拜儀同三司至煬
帝時歴位大理卿戶部尚書吐谷渾寇張掖令熾率精
騎擊之以功授銀青光祿大夫
韓擒虎為廬州總管高祖委以平陳之任平金陵執陳
叔寶賜物萬段又與賀若弼爭功於帝前於是進位上
柱國賜物八千段其後突厥來朝帝謂之曰汝聞江南
有陳國天子乎對曰聞帝命左右引突厥詣擒虎前曰
此是執得陳國天子者擒虎厲然顧之突厥惶恐不敢
仰視别封夀光縣公邑千戶
韓僧夀仕周為中旅下大夫高祖得政從韋孝寬平尉
遲迥每戰有功授大將軍封昌樂縣公邑千戶至高祖
開皇中檢校靈州總管事從楊素擊突厥破之進位上
柱國改封江都郡公
韓洪仕周為大都督高祖為丞相從韋孝寬破尉遲迥
於相州加上開府甘棠縣侯邑八百戶高祖受禪進爵
為公尋授驃騎將軍平陳之役授行軍總管及陳平以
功加上柱國
賀若弼為吴郡總管時高祖委以平陳之事若弼獻取
陳十策帝稱善賜以寶刀開皇九年大舉伐陳以弼為
行軍總管平陳有功帝下詔褒揚及見迎勞曰克定三吳
公之功也命登御坐賜物八千段加位上柱國進爵宋
國公眞食邑三千戶加以寶劒寶帶金甕金盤各一并
雉尾扇曲蓋雜綵二千段女樂二部又賜陳叔寶妹為
妾拜右領軍大將軍
達奚長儒初仕周太祖為大都督數有戰功假輔國將
軍累遷使持節撫軍將軍平蜀之役常為先鋒攻城野
戰所當必破除車騎大將軍儀同三司增邑二百戶又
遷驃騎大將軍從武帝平齊遷上開府進爵安成郡公
邑千二百戶宣政元年除前將軍勇猛中大夫獲陳將
吴明徹以功進位大將軍尋授行軍總管高祖為丞相
王謙舉兵於蜀詔長儒擊破之高祖受禪進位上大將
軍封蘄春郡公邑二千五百戶
賀婁子幹為秦州刺史與宇文述等擊破尉遲迥於懷
州高祖大悦賜手書進位上開府封武川縣公邑三千戶
開皇元年進爵鉅鹿郡公其年吐谷渾寇凉州子幹為
行軍總管從上柱國元諧擊之功最優詔褒美明年突
厥犯蘭州子幹擊之於是册授上大將軍徵授營新都
副監尋拜工部尚書突厥犯塞詔子幹以行軍總管從
竇榮定擊之子幹别路破賊斬首千餘級高祖嘉之遣
通事舍人曹威齎優詔勞勉之子幹請入朝詔令馳驛
奉見突厥雍虞閭遣使請降並獻羊馬詔以子幹為行
軍總管出西北道應接之還拜雲州總管以突厥所獻
馬百疋羊千口以賜之乃下書曰自公守北門風塵不
警突厥所獻還以賜公
史萬歲仕周為開府儀同三司從梁士彦擊尉遲迥每
戰先登及迥平以功拜上大將軍後領車騎將軍平陳
之役又以功加上開府及高智慧等作亂江南以行軍
總管從楊素擊之萬歲率衆二千自東陽别道而進踰
嶺越海攻陷溪洞不可勝數前後七百餘戰轉鬭千餘
里寂無聲聞者十旬遠近皆以為没萬歲以水陸阻絶
信使不通乃置書竹筒中浮之於水汲者得之以言於
素素大悦上其事高祖嗟嘆賜其家錢十萬還拜左領
軍將軍
劉方仕周為承御上士尋以戰功拜上儀同高祖為丞
相方從韋孝寬破尉遲迥於相州以功加開府賜爵河
隂縣侯邑八百戶高祖受禪進爵為公開皇三年從衛
王爽破突厥於白道進位大將軍
馮昱多權略有武藝高祖為丞相以行軍總管與王誼
李威等討叛蠻平之拜柱國
王&KR0710;驍勇善射高祖以其有將帥才每以行軍總管屯
兵江北禦陳寇數有戰功伐陳之役及高智慧反攻討
皆有殊績遷柱國
李充少慷慨有英略開皇中頻以行軍總管擊突厥有
功官至上柱國武陽郡公
楊武通性果烈善馳射數以行軍總管討西南夷每有
戰功進封白水郡公
陳永貴以勇烈知名高祖甚親愛之數以行軍總管領
邊每戰必單騎陷陣官至柱國蘭利二州總管封北陳
郡公
房兆剛毅有武略頻以行軍總管擊胡有功官至柱國
徐州總管
王長述高祖為丞相時授信州總管部内夷獠猶有未
賓長述討平之進位上大將軍又陳取王謙之策帝大
悦前後賜黃金五百兩授行軍總管率衆討謙以功進
位柱國開皇初復獻平陳之計帝善其能頻加賞勞後
數歲以行軍總管擊南寧未至道病卒帝甚傷惜之令
使者弔祭贈上柱國冀州刺史
李衍為義州刺史從韋孝寬鎮玉壁城數與賊戰敵人
憚之及齊平以軍功進授大將軍改封眞鄉郡公拜左
宫伯賜雜綵三百疋奴婢二十口及王謙作亂高祖以
衍為行軍總管從梁睿平之進位上大將軍賜縑二千
疋開皇元年又以行軍總管討叛蠻平之進位柱國賜
帛二千疋及大舉伐陳授行軍總管
田仁恭仕周為開府儀同三司中外府掾從宇文護征
伐數有戰功改封襄武縣公邑五百戶從武帝平齊加
授上開府進封淅陽郡公增邑二千戶高祖為丞相進
位大將軍從韋孝寬破尉遲迥於相州拜柱國
杜整為左武衛將軍開皇中密進取陳之策高祖善之
於是以行軍總管鎮襄陽病卒帝聞而傷之贈帛四百
疋米四百石
薛世雄初從周武帝為帥都督開皇中數有戰功累遷
儀同三司又為玉門道行軍大將擊降伊吾進位正議
大夫賜物二千段
李徹為車騎大將軍周武帝時從皇太子西征吐谷渾
以功賜爵周昌縣男邑三百戸復從帝破齊師於汾北
乘勝下高壁拔晉陽擒高湝於冀州俱有力焉錄前後
功加開府别封蔡陽縣公邑千戶至高祖受禪為左武
衛將軍總晉王府軍事進爵齊安郡公及突厥沙鉢略
可汗犯塞與李充率精騎五千出其不意掩擊大破之
以功加上大將軍
杜彦仕周為龍州刺史賜爵永安縣伯高祖為丞相從
韋孝寬擊尉遲迥於相州每戰有功賜物三千段奴婢
三十口進位上開府開皇中為左武衛將軍平陳之役
以行軍總管與新義公韓擒虎相繼而進及平陳賜物
五千段粟六千石進位柱國高智慧作亂復以行軍總
管從楊素討平之賜奴婢百餘口拜洪州總管
高勵為光州刺史高祖為丞相時上取陳五策及大舉
伐陳以勵為行軍總管從宣陽公王世積下陳江州以
功拜上開府賜物三千段
爾朱敞為驃騎大將軍周武帝東征上表求從許之攻
城陷陣所當皆破進位上開府除南光州刺史入為護
軍大將軍轉膠州刺史高祖受禪改封邊城郡公黔安
蠻叛命敞討平之師旋拜金州總管
獨孤楷仕周為車騎將軍其後數從征伐賜爵廣阿縣
公邑千戶拜右侍下大夫
周木從韋孝寬平淮南以功賜子景雲爵西河縣公高
祖為丞相進授開府及受禪拜右監門將軍進封汝陽
郡公
乞伏慧周武帝時為熊渠中大夫高祖為丞相從韋孝
寬擊尉遲惇於武陟所當皆破授大將軍賜物八百段
及平尉遲迥進位柱國賜爵河西郡公邑三千戶賚物
二千三百段
張威仕周位至柱國高祖以威為行軍總管從元帥梁
睿擊王謙平之進上柱國拜瀘州總管
和洪周武帝時為車騎大將軍儀同三司時龍州蠻任
公忻李國立等聚衆為亂洪擒斬之從帝攻河隂洪力
戰陷其西門帝壯之賜物千段復從帝平齊進位上儀
同賜爵北平侯邑八百戶拜左勲曹下大夫柱國王軌
之擒吴明徹也洪有功焉加位開府遷折衝中大夫尉
遲迥作亂相州以洪為行軍總管從韋孝寬擊走之又
破尉遲惇於武陟及破平相州每戰有功拜柱國封廣
武郡公邑二千戶前後賜物萬段奴婢五十口金銀各
百錠牛馬百疋
宇文㢸初為内史從周武帝平齊以功拜上儀同封武
威縣公邑千五百戶賜物千五百段奴婢五十口牛羊
千餘頭拜司州總管司錄宣帝時為監軍從梁士彦攻
拔夀陽尋改封安樂縣公增邑六百戶賜物六百段加
以口馬俄轉南司州刺史遇陳將樊毅戰於漳口虜獲
三千人除黃州刺史尋轉南定州刺史高祖開皇初以
前功封平昌縣公加邑一千二百戶三年突厥寇甘州
以行軍司馬從元帥竇榮定擊破之還除太僕少卿轉
吏部侍郎平陳之役㢸持節為諸軍節度仍領行軍總
管劉仁恩之破陳將吕仲肅也㢸有謀焉加開府擢拜
刑部尚書
張衡為揚州總管司馬開皇中熙州李英林聚衆反署
置百官以衡為行軍總管率步騎五萬人討平之拜開
府賜奴婢一百三十口物五百段金銀雜畜稱是
崔仲方為會州總管時諸羌猶未賓附高祖詔令仲方
擊之與賊三十餘戰諸部悉平賜奴婢一百三十口黃
金三十金雜物稱是
于仲文為大將軍高祖初為丞相尉遲迥之亂仲文討
之河南既平勒石紀功樹於泗上入朝京師高祖引入
卧内宴享極歡賜雜綵千餘段妓女十人拜柱國河南
道大行臺
李景以行軍總管從王世積伐陳陷陣有功進位上開
府賜奴婢六十口物千五百段及高智慧等作亂江南
復以行軍總管從楊素擊之還授鄜州刺史遼東之役
為馬軍總管後為代州總管時漢王諒作亂景發兵擊
破之景尋被徵入京進位柱國拜右武衛大將軍賜縑
九千疋女樂一部加以珍物景智略非所長忠直為時
所許帝甚信之擊叛蠻向思多破之賜奴婢六十口又
擊吐谷渾於青海破之進位光祿大夫賜奴婢六十口
縑二千疋又攻高麗武列城破之賜爵苑丘侯物一千
段
册府元龜卷三百八十三
