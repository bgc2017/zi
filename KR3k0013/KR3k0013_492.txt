册府元龜卷四百九十二宋王欽若等撰
邦計部
蠲復第四
後唐眀宗天成元年四月即位下制曰昨自魏汴至京
大軍所歴戎馬騰踐麥苖下本州使簡量據所傷踐與
蠲地税諸色殘稅自今年四月一日已前並與放免如
已徵入州縣者即據數納省若取官中廻圖錢立契取
私債未曾納本利者不在此限其餘並不徵理
十一月癸未鎮州并盧文進所率歸業戸口奉詔放租
稅三年仍每口給糧五斗訖
二年十月戊戌詔曰諸道州府自同光三年已前所欠
災秋夏稅租并主持務局敗闕課利并㳂河舟船折欠
天成元年欠夏税租並特與除放(時安重誨既構任圜之禍恐人非之思市)
(恩於衆以掩己過)辛丑詔曰朕聞后来其蘇動必從於人欲天
監厥德静且布於國恩近者言幸浚郊暫離雒邑盖逄
歲稔共樂時康不謂姦臣遽彰逆状為厲之階既甚覆
宗之禍自貽俾我生靈遘兹紛擾永言軫惻無輟寐興
宜覃雨露之恩式表雲雷之澤應汴州城内百姓既經
驚劫須議優饒宜放二年屋税兼公私債負如是在城
迴圖錢物及公私質庫除點簡見在外實經兵士散計
者不計年月遠近並宜蠲放應有年八十已上及家長
有廢疾者宜免一丁差役夫天災流行時雨愆亢既闕
地分宜减國稅今歲岐華登菜自夏稍旱須加軫念以
示優恩四州所管百姓宜令長吏切加安䘏其所旱損
田苖宜令簡行詣實申奏與蠲减稅租仍不得輒有差
徭科配
四年正月勅會計之司租賦為本州縣之職徵科是常
儻不切整齊必漸滋僥倖今聆舉奏果有逋懸非朝廷
之立法不嚴蓋官吏之慢公頗甚緣當獻歲未欲加刑
宜顯示於新條貴永除於積弊其天成元年應欠秋稅
特與據數放免
三月勅王都負國命將除兇攻伐之勞朕所嘗憫搬運
之苦朕實備知近自收城方期罷役宜加矜䘏徧示優
饒其鄴都幽鎮滄邢易定等州管内百姓除正稅外免
諸色差配庶令生聚並獲舒蘇
長興元年二月南郊畢詔天成四年十二月終已前諸
道州府人戶應有殘欠税物蠶鹽之乾𣙜濕𣙜既係積
年之欠俄逄作觧之恩並與放免諸州府營田戶部院
應欠租課房店利潤逃移人戶死損牛畜或先遭剽劫
及水澇處欠負斛斗無可徵填已收納到家産財物其
餘所欠並與蠲除所在倉場積年損爛使臣盤覆欠折
尤多其主持專知官等據通收到産業物色外亦與放
免應諸道商稅課利撲斷錢額去處除納外年多蹙欠
枷禁徵收既無抵當並可放免諸道採造材木欠數定
州材木錢及閿鄉船務遭火所燒所司累行催促無可
徵填亦與放免先南北面軍前倉場主持損爛欠折及
江河轉運抛失舟船并斛斗茭稈錢諸鎮欠少過軍准
備糧草等據主持人見在家業並勒收納外除放所欠
天成元年二年諸州舡納上供到庫秤盤積欠物色并
曾遭兵火燒劫及耀州前後身死刺史界分欠省庫錢
物却勒州司官吏陪填者並特放免天成二年終諸色
人於西川省庫内借過錢并省司先差人收買羊馬欠
折死損無可填還及天成二年終已前諸道銀銅鐵冶
鉛錫水銀坑窟應欠課利兼木炭農具等場欠負亦與
放免河陽管内人每畝上舊徵橋道錢五文今後並放
不徵諸道州府人戶每畝上元徵麴錢五文今特放二
文袛徵三文
三年五月㐮州奏水高二丈壞城欲盡乞蠲人戶麥稅
從之
十月庚戌襄州奏漢江暴溢廬舍田稼並盡無可徵稅
請特免從之
四年三月辛丑勅叛黨未平難輟轉輸之役流民既復
必資安集之謀朕應天順人端居静治若涉大水如履
薄冰翼翼乾乾懼不克荷所頼文武宣力天地降祥雨
順風調政寬事簡雖四夷一主遠殊貞觀之朝而斗粟
十錢近比開元之代無何董璋構亂蜀郡纏災萬方共
樂於太平一境獨嗟於多事遂致數年動衆千里勞民
奔馳秦鳳之郊委頓岷峨之路蓋彼樂禍非我願為今
則逆順分眀車書混一陸梁之黨已歸葅醢之刑渙汗
之恩宜及瘡痍之俗示以歸還之路慰其懷戀之誠應
奏岐延涇寧慶邠同興元京兆等州府所欠長興元年
二年夏秋稅賦諸色錢物及營田戸部庄宅務課利等
物並放如聞州使廉察自前每降勅書稍關除放頗淹
行遣轉急徵催物已輸官人方見牓厚利實歸於州縣
鴻恩虚及於生靈而况一戸逃移一村搔擾殘欠之物
蓋藏於形氣腹中披訴之詞指注於逃亡脚下朝廷比
哀貧戸州縣轉啓倖門欲峻條流宜先曉諭今後勅到
畫時曉諭所管仍勒要路粉壁曉示如勅未到時已徵
到物色據數附帳不得隠落如有人陳告以枉法贓論
勅到並須半月内施行除放訖奏聞
八月戊申受尊號畢大赦制長興三年正月一日已前
諸道兩稅殘欠物色並宜除放或有先曾經災沴處逃
戸却歸業者除見徵正稅外不得諸雜科徭應係省司
場稅倉庫今日已前諸色敗闕人等據其所有錢物家
業盡底收納已上所欠并敗闕人等並放
九月勅曰朕自恭臨萬國惠撫兆民遵上古清淨之規
削近代繁苛之政兩税之外别無徵歛之名八年之間
繼有豐穰之瑞覩流亡之漸復謂富庶之可期爰自今
秋偶愆時雨郡縣累陳於災沴關梁亦奏於逃移良由
朕刑政或差感通不至責躬罪已靡㤀於懷特議優矜
庶令安集據河中同華耀陕青齊淄絳萊等州各申災
旱損田處已令本道判官撿行不取額定頃畝如保内
人戸逃移不得均攤抵納本戸租税其稅子如闕本色
許納諸雜斛斗薥黍元每斗折粟八升今許納本色稗
子特與免稅前件遭旱州府據撿到見苖仍恐輸官不
迨今祗徵一半稅物仍許於便近州府送納其餘一半
放至來年其逃移戸田産仰村鄰看守不得殘毁必在
方岳羣后州縣庶官各體憂勤共相勉勵眀詳獄訟恭
守詔條上荅天災必思於戒懼下除民瘼必務於撫綏
當共䘏於疲羸勿自安於逸樂
末帝清泰元年四月詔蠲放長興四年十二月已前天
下所欠殘稅
七月庚午詔曰朕嘗領藩條屢親政事每於求理務在
䘏民况今子育萬方君臨四海日慎一日思漸致於小
康雖休勿休冀終成於大化得不察生靈之疾苦知稼
穡之艱難俾蠲積弊之原庶廣惟新之澤省三司使奏
自長興元年至四年十二月已前諸道及戸部營田逋
租三十八萬八千六百七十二端匹束貫斤量或頻經
水旱或併值轉輸悉至困窮蹙成逋欠加以連年災沴
比戸流亡殘租空係於簿書計數莫資於經費蓋州縣
不公之吏鄉閭無識之夫乘便欺官多端隠稅三司使
患其僥倖便欲推尋朕憫彼蒸黎慮成淹滯示體物
憂民之旨徵滌瑕盪垢之文特議含容且期均濟應自
長興四年已前三京諸道及營田委三司使各下諸州
府縣除已納外並放應有逃戶除曾經釐革外所有後
来逃移者委所在觀察司使刺史速下本部徧令招撫
歸業除放八月後至五年八月並得歸業所有房親鄰
近佃射桑田不得輙有占據如自越國程故不收認其
所徵租稅却從清泰元年四月後委三司重行釐革别
議施行舉賞罸之明條立徵催之年限不得更欠租稅
致啓倖門勉懷成務之勤以副劇繁之選有要行事件
三司畫一聞奏仍報中書門下不得漏落
十月癸未詔河中居民屋稅蠲除其半丙午又詔振武
新州河東西北邊經契丹蹂踐處放免三年兩税差配
時契丹初退故也
十一月乙未蔚州言州界經契丹蹂踐處乞蠲除差稅
從之丁未又詔曰朕猥將寡昧虔嗣宗祧草木虫魚思
宏於覆育東西南朔同切於綏懷睠彼契丹孤我恩信
忽驅族類擾亂邊陲殺害生靈窺窬保障唯貨財是視
殘疾是行逞虐肆兇莫甚於此人神之所共怒天地之
所不容今則上將臨邊衆軍大集克日必成於盪定望
風已報於奔迯雖料彼戎兵他日終期於掃蕩而顧予
生聚此時方抱於瘡痍或骨肉分離或邱園荒廢凝旒
載想過在朕躬將却復於阜繁宜特行於䘏隠應振武
新州河東西北邊經契丹蹂踐處百姓兩稅差配今日
後並放三年宜令逐處長史分眀曉諭其人戶陷蕃者
宜令設法招尋各令歸復稱朕意焉
二年七月滄州言續逃亡戶八百五十九詔魏府於稅
率内蠲减旱故也
九月詔蠲除許州去年殘租
十月詔河中居民屋租蠲除其半
晉高祖以後唐末帝清泰三年十一月十二日即位制
曰昨以寇戎久在郊境頗傷禾稼宜减賦租應近京畿
五十里内委逐處令長撿覆當與免今秋稅租差科
天福元年閏十一月壬午詔曰昨者舉義之地稱師之
邦必蹂踐於川原要矜蠲於輿賦其河東管内諸縣稅
租自今年秋及来年夏稅各與减放一半警蹕經過之
地望幸雖榮蕃漢雜處之兵禁暴難備既頒渥澤須示
優矜昨大軍兵士自河東以至京畿沿路蹂踐之處宜
委逐處長吏公同撿覆據頃畝特與蠲放今年秋税一
半
二年四月丁亥詔曰凡關布澤務在及民宜加軫憫之
恩俾遂蘇舒之望天福元年以前諸道州府應係殘欠
租税並特除放諸道係徵諸色人欠負省司錢物宜令
自偽清泰元年終已前所欠者據所通納到物業外並
與除放或水旱為災蟲螟作沴儻無軫恤何致阜豐朕
昨行至鄭州滎陽縣界路旁見有蟲食及旱損桑麥處
委所司差人撿覆量與蠲免租稅河陽管内酒戶百姓
應欠天福元年閏十一月二十五日已前不敷年額麴
錢並放其諸處應經兵火者並與指揮天下百姓有年
八十已上者與免一子差徭
甲午勅自偽清泰元年終已前場園官所欠係省錢物
據盡底通納到物業外四月五日恩制並與除放其人
任逐穏便不計省司及外藩府永不得錄任
五月勅應雒京及魏府管内所徵今年夏苖稅物等朕
自臨御寰瀛躬親庶政静惟師古動欲便民雖物力方
虚每牽經費而田疇微損亦欲矜蠲朕見雒京内麥苖
今春稍似旱損尋覩魏府奏報境内亦有微傷湏聊示
於優饒冀克諧於通濟比欲差官就撿又恐生事擾人
其雒京魏府管内所有旱損夏苖縣分特於五分中减
放一分苖子其餘四分仍許將諸色斛斗依倉式例與
折納所期渥澤以及衆多報告人戶各令悉知
八月乙巳赦制魏府管界内今年夏稅近指揮祗徵五
分今以放駐兵師不無勞役宜並蠲放
三年八月癸未定州奏境内旱民多流散詔曰朕自臨
寰宇每念生民務切撫綏期於富庶屬干戈之未戢慮
徭役之或煩以彼中山偶經夏旱因兹疾苦遽至流移
逹我聽聞深懷憫惻應定州所奏軍前夫役逃戶夏税
並放己丑戶部奏河南同州絳州等處相次上訴為管
界災旱逃却人戶勅朕奄有四方尊為萬乘所務誕敷
教化普濟黎元蓋全師致討於妖狂而比戶未臻於富
庶仍聞關輔偏屬旱災致使鄉村多有逃竄逹我聞聽
深用憫傷宜加矜䘏之恩俾遂歸還之計應三處逃移
人戶下所欠累年殘稅并今年夏稅差科及麥苖子㳂
徵諸色錢物等並放其逃戶下秋苖據見撿到數不計
是元額及出剰頃畝並放一半仰觀察使散行曉諭專
切招携應歸業戶人仍指揮逐縣切加安撫免施惠養
副我憂勤
九月詔以魏府范延光出降其府城四面人戶三十里
内與放二年秋夏租税三十里外委逐縣令佐專切點
撿如實曾經砍伐桑柘毁折屋宇者分析申奏盡與蠲
放租稅
十月戊戌赦勅侵官潤已爾其有誅督責暴徵我所不
忍應係欠省司課利場官院等宜依近行宣命期限磨
勘徵督内有送納所欠錢物得足者其餘限愆罪特放
如有沒納本人及本人家業盡抵外尚欠錢物更無抵
當者其所欠並與蠲放其逐人罪犯特從减等其去年
降宣命月日後來欠負者不在此限昨以水旱為沴什
一未均冀便蒸黎因令檢覆未明公法或彰隠漏之愆
爰念小民宜示矜寬之典近因檢田有隠漏合當罪犯
者並放所有合罸令倍納租稅者特放並令却依實頃
畝輸納貨泉所聚徵督必行况係省之逋懸宜應期之
供辦但以兵戈之後帳籍空存已行蠲減之恩常憂未
普再示優饒之命式表推恩天福元年應經灾處州府
諸色場院因兹失陷錢等先曾指揮蠲一半者今並全
放未曾經減放者今與蠲放一半天災或降地分所招
携老幼以流離棄田園而蕪没深懷惻憫宜示招安蒲
同晉絳滑(缺)魏府鎮定州等人戶或經亢旱或屬兵戈
逃移人戶等應逐戶所欠今年已前諸雜税物並特除
放宜令縣州曉示招携如有復業者仍放一年秋夏税
二年諸雜差徭爰自攻圍每多徭役或因兵死尚有戶
存言念傷痍屢宜優䘏應差赴魏府城下人夫内有傷
重身死者除已經支贈外特放戶下三年諸雜差徭又
頃因借率猶有逋懸方務優饒豈宜徵督先率借雒京
舍錢其所欠並放又諸道州府營田戶部院矜省莊等
天福元年秋夏租課錢帛斛斗諸雜色物等除已納外
應有逋懸欠並與蠲放
五年正月丁卯朔帝受朝於崇元殿降制曰朕自勉副
羣心恭臨大寳承歴代荒屯之後屬前朝喪亂之餘每
務綏和漸期富庶尋以東遷梁苑北定鄴都國力既虛
軍資甚廣所司以供億為念督責是專嘗思凋弊之民
倍軫焦勞之意今我事漸簡農時欲興將導達於休和
用頒宣於渥澤宜蠲宿負以惠黎元應天福元年終已
前公私債欠一切除放
七年二月癸酉詔曰朕自臨天下每念民間御一衣思
蠶績之勞對一食想耕耘之苦而况職官俸禄師旅資
糧凡所贍供悉因黔庶得不救其疾苦憫彼災傷徵宿
久慮流離者不歸均殘租恐貧饑者漸困今春膏雨繼
降農作方興宜示渥恩俾蘇疲瘵天福二年至四年夏
秋租税一切除放
八月己亥車駕幸鄴壬寅制曰歲因災沴民用艱辛久
係逋懸宜示蠲免應欠天福五年終已前夏秋租税并
法徵諸物及營田租課並與除放應沿路有傍道稍損
却田苖處其合納苖子及沿徵錢物等據畝數並與除
放主掌曠敗錢物逋懸宜示矜容聊加蠲免應天福三
年終已前諸色場院官欠負官中錢物人等累經徵理
通勘實無錢物家業者並與除放其人免罪任從逐便
不得再任使無黨無徧狗至公之道去泰去甚誡求利
之心私下債負徵利已及一陪者並與除放如是主持
者不在此限邊陲管界蕃部經由言念疲羸良深軫䘏
欣代蔚并鎮州管限内有經蕃部踐踏却苖稼者其合
納苗子㳂徵錢物等據頃畝與除放其經燒爇屋舍殺
傷人命者據戶下合徵苖稅並與除放
少帝以天福七年七月即位赦制蟲蝗作沴苗稼重傷
特示矜蠲俾令蘇息應諸道州府經蝗蟲傷食苗稼者
並據所損頃畝與蠲放賦稅
八月詔曰叛逆之臣必行於討伐凋傷之俗宜示於撫
綏一昨逆賊安從進不戒滿盈輙謀違背占據城壘虐
害人民元兇已就於嚴誅比屋宜加於霈澤俾令蘇息
用示軫傷應在城人戶除已行賑貸外特放今年秋来
年夏城内物業上租稅其城外下營寨處或有砍伐却
桑柘及毁折却屋舍處特與除放今年来年二月合係
租稅其管内諸縣人戸等被安從進數年誅剥多是貧
寒應天福七年夏稅已前諸色殘欠及㳂徵錢物并公
私債負等並與除放
九月又詔襄州城内人戸今年秋来年夏屋稅其城外
下營處與放二年租稅應被安從進脅從者一切不問
十一月宣所司廣晉州至雒京㳂路應靈駕經過處州
縣分蝗蟲食外秋稅已納外放一半
八年二月河中府奏逃戶七千七百五十九勅諸州應
欠天福七年夏稅並與除放秋放一半其餘一半候到
蠶麥納逃戸與放一半差徭却令歸業是歲天下饑河
南榖價暴加人多饑殍故有此除放
十月遣殿直四人齎詔勅西道示諭除放是歲殘欠稅
物
開運元年七月辛未詔魏博貝冀滄景德等州經敵騎
剽攘者放今年秋稅其餘經過之地亦量與矜蠲閏十
二月詔以平青州楊光遠應王師攻討逆賊下寨之處
所有田苗桑棗應遭蹂踐砍伐宜令官吏子細通檢除
今年欠苗外来年夏稅並與權放一半其青州三十里
内更免今年秋夏殘租應青州管内及郫齊棣兗沂密
等州諸道人戸自討伐以来科配頻併其今年夏麥殘
欠并㳂徵錢物並與除放其城内屋稅特放一年應洞
子頭及城下夫役有遭矢石致死者宜令逐處長吏子
細勘會與放二年徭役
二年五月丙申朔詔曰自今年契丹犯境以来有人戶
實經殘殺者其夏稅十分已令减放二分苖子并㳂徵
錢物今更特减一分其正稅錢物亦與十分内减放二
分場院積弊官吏承寬致課額之逋懸勞朝廷之徵督
久淹刑獄深軫予懷爰示優容俾令除放其安邑觧縣
兩池前𣙜鹽使王居敏王景遇界分見禁般鹽欠折軍
將兩界逋懸累年禁繫宜令三司各詳逐人所欠如有
家業錢物填納者可與盡底據數納官餘欠並放如有
欠負錢物内今無家業錢物填納者所欠特放河中府
雍同華陜虢等州管界内人戸有欠王居敏王景遇般
鹽脚價者並特放
三年九月宣開封府霖雨不止宜令放京城内外人戸
一月房錢
漢高祖以晉天福十二年五月自晉陽趨東京至趙城
洪洞百姓以駱從朗不順皆藏匿山谷所在灰燼有遺
堵焉及帝還京咸相絜来詣行輿呌萬歲者響震川陸
帝哀之咸與蠲其租調至開運四年二月即位於晉陽
六月詔應天福十一年已前諸州府應係殘欠租稅並
特除放又曰東西兩京一百里内今年夏稅及㳂徵諸
色並與蠲放其一百里外曾有契丹蹂踐處其今年夏
租大小麥苖子㳂徵諸色各放一半其京城内今年屋
稅與减放一半
乾祐元年正月乙邜詔鄴城四面人戸三十里内所有
天福十二年稅賦并㳂徵一物已上並可特放
隠帝以其年二月辛巳即位己巳詔應天福十二年終
已前殘欠糧夏稅賦及和糴㳂徵一物已上今並令特
放所有開封府滑曹鄆宋亳鄲潁徐宿兖沂密孟鄭懷
衛復濮等州并鄴城四面三十里内共二十處除已放
去年殘稅外其今年麥苖子於舊額上特與放一半頃
經戎虜所在經搔至於場院課城州府官係既有䧟失
宜示矜蠲應州府縣鎮遭契丹草宼及軍都更變驚却
兼有般送綱運已離本處㳂路遭劫奪諸色錦帛一物
已上兼天福十二年六月終已前諸州府鹽麴商稅鐵
冶不敷課利及主持錢物糧草柴蒿敗闕欠折等一切
特與除放諸道州府有去年六月終已前全放支却將
士春冬衣賜及諸色請受自来累行徵納者並與檢驗
除放天福十二年六月終已前諸處收刈到茭草積年
損壞及欠少處並令除放
二年二月勅先以兵甲至多糧儲不給權放苖畝之上
遂有紐配之煩雖年歲之豐登諒黎民之艱窘固非獲
已深用軫懷今則雨雪及時陽春布澤宜順發生之令
特覃優䘏之恩冀閭里之安居俾農桑之樂業應三京
鄴都諸道州府所徵乾祐元年夏秋苖稅及紐徵白米
稈草據今年二月一日已前已納外見係欠數並宜特
放布告遐邇體朕意焉
周太祖廣順元年正月即位制漢晉以來兵革屢動賦
役煩併黎庶瘡痍鰥寡孤惸不能自濟為人父母曾不
憫傷應天下州縣所欠乾祐元年二年已前夏秋殘稅
及汾徵物色并三年夏稅諸色殘欠並與除放所有澶
州以来大軍經過之時㳂路人戸恐有蹂踐其官路兩
邊共二十里并乾祐三年殘欠秋稅並放應河北緣邊
州縣自去年九月後来曾經契丹蹂踐處其人戸應欠
乾祐三年終已前積年殘欠諸色稅物並與除放
四月乙亥徐州言彭城縣訴收城時兵士踏踐麥苗乞
聊减稅從之
二年正月丙申晉州王彦超奏乞除放去年十一月十
二月商稅鹽務課利從之乙巳陜府折從阮言奉勅除
放賊軍蹂踐人戸賦租
五月平兖州詔曰賊據一城民殘四境或徹毁其牆屋
或蹂躪其田疇既於徵取供軍點集役應并宜矜䘏俾
漸蘇舒應兖州城内所徵今年屋租及蠶食鹽錢諸色
雜物稅並與除放城外官軍下寨處四面去州城五里
内所徵今年夏秋苖子蠶食鹽錢並諸雜㳂徵錢物並
與除放五里外十里内除放今年夏苖子三分中减放
一分諸州差到人夫内有遭矢石身死者宜令逐州縣
分折姓名聞奏放戸下三年諸雜差遣
三年正月乙亥勅放都下浮客食鹽錢戊戌詔諸道州
府先納人戸軍器物並放
五月滄州言營田務戸納去年空地苗稅不迨乞除放
從之
世宗顯德元年正月帝南郊禮畢詔曰諸州府廣順二
年已前逋欠稅㳂徵錢並放其二年終已前主持省錢
及主倉庫敗闕者據納家業外無抵當者並釋放
三月詔曰兩京及諸道州府人戸所欠去年秋夏稅租
其㳂徵物色並與除放
四月世宗攻河東庚午於潞州詔曰當州諸縣及澤州
數縣昨經賊軍傷踐處人戶所徵今年夏稅斛斗錢帛
三分與放一分内有村坊元不遭軍宼傷踐者不在蠲
放之限
十月癸亥帝謂侍臣曰昨諸道戸民有詣闕訴水災者
因遣使按之令睹奏報有此舊額出剰者今歲豐熟必
可輸納或他時小有不稔便因編氓所撿出頃畝宜令
三司補舊額外與减一半
二年十一月秦鳳州平詔應秦鳳階成等州管内顯德
二年十一月已前城下功役百姓為矢石所害者本戸
除二稅外放免三年差役今後除秋夏兩稅徵科外應
為屬所立諸般科率名目及非理徭役一切停罷
三年六月詔曰應諸州夫役自來有没於矢石者其本
戸並放免三年差徭
四年正月詔曰諸道州府應欠顯德三年終已前秋夏
稅物並與除放諸處敗闕場院人員自来累行徵督尚
有逋欠實無抵當者宜令三司具欠分析數目聞奏别
候指揮
三月夀州降庚戌詔夀州管内去城五十里内與放今
年及明年秋夏稅租
五年五月世宗以征淮廻降德音云用兵之際力役是
供當矜貸之在辰諒優給之宜被自去年十月後來㳂
淮人戸曾充夫役内有遭傷殺不廻者本家放免本戸
下三年諸雜差徭江南疲俗克復方新特示蠲除俾令
存濟楊秦通滁和濠泗楚光壽舒廬鄿黃等州漣水濮
陽汶川等縣自去年終已前所欠秋夏殘稅及諸色徵
科配歛博徵物色等並與除放
六年二月丁亥開封府上言舊額下稅苖一十萬二千
餘頃今撿到羡苗四萬二千餘頃奉勅放三萬八千頃
是時諸州撿苖使率以所撿到羡苖上奏帝皆命减放
其分數大約如是
册府元龜卷四百九十二
