册府元龜卷三百十一宋王欽若等撰
宰輔部
謀猷
周書曰爾有嘉謀嘉猷則入告爾后于内爾乃順之於
外是知調陰陽撫夷夏貞百度叙羣倫其注意也深其
責言也重苟非内秉德義發爲訓誥始終彌綸獻可替
否何以熙帝載凝庶績代天治物俾民具瞻者哉肇自禹
爲帝臣首叙六府臯陶稽古備陳九德以義制事動罔
不吉乃至啓沃交修存乎說命寅亮弼治紀乎周官興
邦之言藹然垂裕漢魏而下世有賢佐或造膝以論機
事或奏牘以振羣綱周旋慎重式昭永圖布在方册煥
然可見矣
虞舜在位大禹謨(禹稱大大其功謨謀也)曰若稽古大禹(順考古道而言)
(之)曰文命敷于四海祗承于帝(言其外布文德教命内則敬承堯舜)曰后
克艱厥后臣克艱厥臣政乃乂黎民敏德(敏疾也能知爲君難爲臣)
(不易則其政治而衆民皆疾修德)帝曰俞允若兹嘉言罔攸伏野無遺
賢萬邦咸寧(攸所也善言無所伏言必用如比則賢才在位天下安)稽于衆舍己
從人不虐無告不廢困窮惟帝時克(帝謂堯也舜因嘉言無伏遂稱堯德)
(以成其義考衆從人矜孤愍窮凡人所輕聖人所重)益曰都帝德廣運乃聖乃神
乃武乃文(益因舜言又美堯也廣謂所及者遠聖無不通神妙無方文經天地武安禍亂)皇天
眷命奄有四海爲天下君(眷親也奄同也言堯有此德故爲天所命所以勉舜也)
禹曰惠迪吉從逆凶惟影響(迪道也順道吉從逆凶吉凶之報若影之隨形響之)
(應聲言不虚也)益曰吁戒哉儆戒無虞罔失法度(先吁後戒欲使聽者精其)
(言虞度也無虞度謂戒于無形秉法循度以有常)罔遊于逸罔滛于樂(滛過也游逸過)
(樂敗德之原富貴所忽故特以爲戒也)任賢勿貳去邪勿疑疑謀勿成百
志惟熙(一意任賢果于去邪疑則勿行道義所存于心日以廣矣)罔違道以干百姓
之譽(干求也失道求名古人賤之)罔咈百姓以從己之欲(咈戾也專欲難成犯)
(衆興禍故戒之)無怠無荒四夷來王(言天子嘗戒慎無怠墮荒廢則四夷歸往之)禹
曰於帝念哉德惟善政政在養民(嘆而言念重其言爲政以德則民懷之)
水火金木土榖惟修(言養民之本在先修六府)正德利用厚生惟和
(正德以率下利用以阜財厚生以養民三者和所謂善政)九功惟叙九叙惟歌(言六府三)
(事之功有次序皆可歌樂乃德政之致)戒之用休董之用威勸之以九歌
俾勿壞(休美董督也言善政之道美以戒之威以督之歌以勸之使政勿壞在此三者而已)帝曰
俞地平天成六府三事允治萬世永賴時乃功(水土治曰平五)
(行叙曰成因禹陳九功而歎美之言是汝之功明衆臣不及)
伯益爲虞時禹征有苖苗民逆命益贊于禹曰惟德動
天無遠弗届(贊佐屇至也益以此義佐禹欲其修德致遠)滿招損謙受益時
乃天道(自滿者人損之自謙者人益之是天之常道也)帝初于歴山往于田日
號泣于旻天于父母(仁覆愍下謂之旻天言舜初耕于歴山之時爲父母所疾日號泣于)
(旻天及父母克己自責不責于人)負罪引慝祗載見瞽瞍䕫䕫齊栗瞽瞍
亦允若(慝惡載事也䕫悚懼之貎言舜負罪引慝敬以事見于父母悚懼齋莊父亦順之言能以至誠)
(感頑父)至諴感神矧兹有苖(諴和矧况也至和感神况冇苗乎言易感)禹拜昌
言曰俞班師振旅(昌當也以益言爲當故拜受而然之遂還師兵入曰振旅言整衆也)帝
乃誕敷文德(遠人不服大布文德以來之)舞干羽于兩階(干楯羽翳也皆舞者)
(所執修闌文教舞文舞于賓主階間抑武事也)七旬有苗格(討而不服不討自來明御之者必有)
(道三苗之國左洞庭右彭蠡在荒服之例去京師三千五百里)
臯陶爲士師爲帝舜謨曰允迪厥德謨明弼諧(迪道厥其也其)
(古人也言人君當信蹈古人之德謀廣聰明以輔諧其政)禹曰俞如何(然其言問所以行)臯
陶曰都慎厥身修思永(歎美之重順修其身思爲常久之道也)惇叙九族
庶明勵翼邇可遠在兹(言慎修其身厚次序九族則衆庶皆明其教而自勉勵翼戴上)
(命近可推而遠者在此道也)禹拜昌言曰俞(以臯陶言爲當故拜受而然之)臯陶曰
都在知人在安民(歎修身親親之道在知人所言任在能安民)禹曰吁咸若
時惟帝其難之(言帝堯亦以知人安民爲難故曰吁)知人則哲能官人安
民則惠黎民懷之(哲智也無所不知故能安人惠愛也愛則民歸也)能哲而惠
何憂乎驩兜(佞人亂真堯憂其敗政故流放之)何遷乎有苗何畏乎巧
言令色孔壬(孔甚也巧言静言庸違令色象恭滔天禹言有苗驩兜之徒甚佞如此堯畏其亂政)
(故遷之)臯陶曰都亦行有九德(言人性行有九德以考察真偽則可知)亦言
其人有德乃言曰載采采(載行采事也稱其人有德必言其所行某事某事以爲驗)
禹曰何(問九德品例)臯陶曰寬而栗(性寬弘而能莊栗)柔而立(和柔而能)
(立事)愿而恭(慤愿而恭恪)亂而敬(亂治也有治而能謹敬也)擾而毅(擾順也致果爲)
(毅)直而溫(行正直而氣溫和)簡而廉(性簡大而有廉隅)剛而塞(剛斷而塞實)
彊而義(無所屈撓動必合義)彰厥有常吉哉(彰明吉善也明九德之常以擇人而官之)
(則政之善也)日宣三德夙夜浚明有家(三德九德之中有其三宣布夙夜浚須也)
(卿大夫稱家言能布日行三德早夜思之須明行之可以爲卿大夫矣)日嚴祗敬六德亮
采有邦(有國諸侯日日嚴敬其身敬行六德以信致政事則可以爲諸侯)翕受敷施九
德咸事俊乂在官(翕合也能合受三六之德而用之以布施政教使九德之人皆用事謂天)
(子如此則浚德治能之士並在官)百僚師師百工惟時(僚工皆官也師師相師法百官)
(皆趨時赴功)撫于五辰庶績其凝(凝成也言百官皆撫順五行之時衆功皆成)無
教逸欲有邦(不爲逸豫貪欲之教是有國者之常)兢兢業業一日二日萬
幾(兢兢戒慎業業危懼幾微也言當戒懼萬事之幾)無曠庶官天工人其代之
(曠空也位非其人爲空官言人代天理官不可以天官私非其才)天叙有典勑我五典
五惇哉(天次叙人之常性各有分義當勑正我五常之教使合于五厚厚天下)天秩有禮
自我五禮有庸哉(庸常自用也天次秩有禮當用我公侯伯子男五等之禮以接之使有常)
同寅協恭和衷哉(衷善也以五禮正諸侯使同敬合恭而和善)天命有德五
服五章哉(五服天子諸侯卿大夫士之服也尊卑彩章各異所以命有德)天討有罪五
刑五用哉(言天以五刑討冇罪用五刑宜必當)政事懋哉懋哉(言叙典秩禮命德討)
(罪無非天意者故人君居天官聽政治事不可以不自勉)天聰明自我民聰明(言天因民)
(而降之福民所歸者天命之天視聽人君之行用氏爲聰明)天明畏自我民明威(天明)
(可畏爾用民成其威民所叛者天討之是天明可畏之效)逹于上下敬哉有土(言天所賞)
(罰惟善惡所在不避貴賤有土之君不可不敬懼)臯陶曰朕言惠可底行(其所陳九)
(德以下之言順于古道可致行)禹曰俞乃言底可績(然其所陳而美之日用汝言致可以)
(立功)臯陶曰予未有知思日贊贊襄哉(言我未有所知未能思致于善以贊)
(上古行事而言之因禹美之承以謙辭言之)
益稷(禹稱其人因以名篇)帝曰來禹汝亦昌言(因臯陶陳九德故呼禹使以陳常言)
禹拜曰都帝予何言予思日孜孜(拜而嘆辭不言欲使帝重臯陶所陳言己)
(思日孜孜不怠奉承臣功而已)臯陶曰吁如何(問所以孜孜之事)禹曰洪水滔
天浩浩懷山襄陵下民昏墊(言天下民昏瞀墊弱皆因水灾)予乘四載
隨山刊木(所載者四謂水乘舟陸乘車泥乘輴山乘樏隨行九州之山林刊槎其木開通道路以治)
(水也)暨益奏庶鮮食(奏謂進于民鳥獸新殺曰鮮與益槎木獲鳥獸民以進食)予決九
州距四海濬畎澮距川(距至也決九州名川道之至海一畝之間廣尺深尺方百里之)
(間廣二尋深二仞曰澮澮畎深之至川以入海)暨稷播奏庶艱食鮮食(艱難也衆難得)
(食處則與稷教民播種之決川冇魚鱉使民鮮食之)懋遷有無化居(化易也居謂所宜居積者)
(勉勸天下徙有之無魚鹽徙山林樹木徙川澤交易其所居積)烝民乃粒萬邦作乂(米食)
(曰粒言天下繇此爲治本)臯陶曰俞師汝昌言(言禹功甚當可師法)禹曰都帝
慎乃在位帝曰俞(然禹言受其戒)禹曰安汝止惟幾惟康其弼
直(言慎在位當安好惡所止慮念幾微以保其止其輔臣必用直人)惟動丕應徯志(徯待)
(也帝先安所必動則天下大應之順命以待帝志)以昭受上帝天其申命用休
(昭明也非但人應之又乃明受天之報施天又重命用美)帝曰吁臣哉鄰哉鄰哉臣
哉禹曰俞(鄰近也言君臣道近相須而成)帝曰臣作朕股肱耳目(言大體若)
(身)予欲左右有民汝翼(左右助也助我所有之民富而教之汝翼成我)予欲宣
力四方汝爲(布力立治之功汝羣臣當爲之)予欲觀古人之象(欲觀以法象之)
(服制)日月星辰山龍華蟲(日月星爲三辰華象草華蟲雉也畫三辰山龍華蟲于衣服旌)
(旗)作會宗彝(會五采也以五采成此畫焉宗廟彝尊亦以山龍華蟲爲飾)藻火粉米
黼黻絺繡(藻水草有文者火爲火字粉若粟水米若聚米黼若斧形黻若兩已相背葛之精者曰絺)
(五色備曰繡)以五采彰施于五色作服汝明(天子服日月而下諸侯自龍衮)
(而下黼黻士服藻火大丈粉米上得兼下下不得僣上以五采明施于五色作尊卑之服汝明制之)予欲
聞六律五聲八音在治忽以出納五言汝聽(言欲以六律和聲音)
(在察天下治理及忽怠者又以出納仁義禮智信五德之言施于民以成化汝當聽審之)予違汝弼
汝無面從退有後言(我違道汝當以義輔正我無得面從我違而退後有言我不可弼)
欽四鄰庶頑讒說若不在時(四近前後左右之臣勑使敬其職衆愚頑讒說之人)
(若所行不在于是而爲非者當察之)侯以明之撻以記之(常行射侯之禮以明善惡之教)
(笞撻不是者使記識其過)書用識哉欲並生哉(書識其非欲使改悔與其並生)工以
納言時而颺之(工樂官掌誦詩以納諫當時正其義而颺道之)格則承之庸之
否則威之(天下人能至于道則承用之任以官不從教則以刑威之)禹曰俞哉帝光
天之下至于海隅蒼生(九天之下至于海隅蒼蒼然生草木言所及廣遠)萬邦
黎獻共惟帝臣惟帝時舉敷納以言明試以功車服以
庸(獻賢也萬國衆賢共為帝臣帝舉是而用之使陳布其言明之皆以功大小爲差以車服旌其能用之也)
誰敢不讓敢不敬應(上惟賢是用則下皆敬應上命而讓善)帝不時敷同
日奏罔功(帝用臣不是則遠近布同而日進於無功以賢愚並位優劣共流故)無若丹朱傲
惟慢游是好(丹朱堯子舉以戒之)傲虐是作罔晝夜頟頟(傲戲而爲虐無)
(晝夜常頟頟肆惡無休息)罔水行舟朋滛于家用殄厥世(朋羣也丹朱習于無)
(水陸地行舟無度羣滛于家妻妾亂用是絶其世不得嗣)予創若時娶于塗山辛壬
癸甲(創懲也塗山國名懲丹朱之惡辛日娶妻至于甲日即往治水不以私害公)啓呱呱而
泣予弗子惟荒度土功(啓禹子也禹治水過門不入聞啓泣聲不暇子名之以大治度)
(水土之功故)弼成五服至于五千州十有二師(五服侯甸綏要荒服也服)
(五百里四方相距爲方五千里治洪水輔成之一州用三萬人功九州功九州二十七萬庸)外薄四
海咸建五長(薄廹也言至海諸侯五國立賢者一人爲方伯謂之五長以相統治以奬帝室)各
廸有功苗頑弗即工帝其念哉(九州五長各蹈爲有功唯三苗頑凶不得就官)
(善惡分别也)帝曰廸朕德時乃功惟叙(言天下蹈行我德是汝治水之功有次序)
(敢不念乎)
商仲虺爲湯左相歸自夏至于大坰(自三朡而還大坰地名)仲虺
作誥仲虺之誥(仲虺臣名以諸侯相天子會同曰誥)成湯放桀于南巢惟
有慙德(湯伐桀武功成故以爲號南巢地名有慙德慙德不及古)曰予恐來世以台
爲口實(恐來世論道我放天子常不去口)仲虺乃作誥(陳義告湯可無慙)曰嗚
呼惟天生民有欲無主乃亂(民無君主則恣情欲必致禍亂)惟天生聰
明時乂(言天生聰明是治民亂)有夏昏德民墜塗炭(夏桀昏亂不恤下民民之)
(危險若䧟泥墜火無救之者)天乃錫王勇智表正萬邦纘禹舊服(言天)
(與王勇智應爲民主儀表天下法正萬邦維禹之功統其故服)兹率厥典奉若天命(天意)
(如此俱當循典法奉順天命而已無所慙)夏王有罪矯誣上天以布命于下
(言托天以行虐于民乃桀之大罪)帝用不臧式商受命用爽厥師(天用桀無)
(道故不善之式用爽明也用商受王命以明其衆言爲主也)簡賢附勢實繁有徒(簡略)
(也賢而無勢則略之不賢有勢則附之若是者繁多有徒衆無道之世所常也)肇我邦于有夏
若苗之有莠若粟之有粃(始我商家國于夏世欲見剪除若莠生苗又若粃在粟恐)
(彼鋤治簸颺)小大戰戰罔不懼于非辜矧予之德言足聽聞
(言商家小大憂危恐其非罪見威矧况也况我之道德善言足聽聞乎無道之惡有道自然理)惟王不
邇聲色不殖貨利(邇近也不近聲樂言高簡不近女色言貞固殖生也不生資貨財利言不)
(貪也既有聖德兼有此行)德懋懋官功懋懋賞用人惟己改過不吝
(勉于德者則勉之以官勉于功者則勉之以賞用人之言若自己出有過則改無所吝惜所以能成王業)克
寬克仁彰信兆民(言湯寬仁之德明信于天下)乃葛伯仇餉初征自
葛東征西夷怨南征北狄怨(葛伯游行見農民之餉于田者殺其人奪其餉故謂)
(之仇餉仇怨也是以不祀之罪伐之從此後遂征無道西夷北狄舉遠以言則近者該矣)曰奚獨後
予(怨者辭也)攸徂之民室家相慶曰徯予后后來其蘇(湯所往之)
(民皆喜曰待我君來其可蘇息)民之戴商厥惟舊哉(舊謂初征自葛時)佑賢輔
德顯忠遂良(賢則助之德則輔之忠則顯之良則進之明王之道)兼弱攻昩取亂
侮亡(弱則兼之闇則攻之亂則取之有亡形則侮之言正義)推亡固存邦乃其昌
(有亡道則推而亡之有存道則輔而固之王者如此國乃昌盛)德日新萬邦惟懷志自
滿九族乃離(日新不懈怠自滿志盈溢焉)王懋昭大德建中于民以
義制事以禮制心垂裕後昆(欲王自勉明大德立大中之道于民率羲奉禮垂優)
(足之道示後世)予聞曰能自得師者王(求聖賢而事之)謂人莫己若者
亡(自多足人莫之益亡之道)好問則裕自用則小(問則有得所以足不問專固所以小)
嗚呼慎厥終惟其始(靡不有初鮮克有終故戒慎終如其始)殖有禮覆昏
暴(有禮者封殖之昏暴者覆亡之)欽崇天道永保天命(王者如此上事則敬天安命之)
(道)
伊尹相太甲作伊訓(作訓以教道太甲)惟元祀十有二月乙丑
伊尹祠于先王(此湯終踰月太甲即位奠殯而告)奉嗣王祇見厥祖
(居位主喪)侯甸羣后咸在(在位次)百官總己以聽冡宰(伊尹制百官以)
(三公攝冡宰)伊尹乃明言烈祖之成德以訓于王(湯有功烈之祖故稱)
(焉)曰嗚呼古有夏先后方懋厥德罔有天災(先后謂禹以下少康)
(以上賢君言能以德禳災)山川鬼神亦莫不寧(莫無也言皆安之)暨鳥獸魚
鱉咸若(雖微物皆順之明其餘無不順)于其子孫弗率皇天降災假手
于我有命(言桀不循其祖道故天下禍災借手于我有命商王誅討之)造攻自鳴條
朕哉自亳(造哉皆始也始攻桀伐無道由我始修德于亳)惟我商王布昭聖武
代虐以寬兆民允懷(言湯布明武德以寬政代桀虐政兆民以此皆信懷我商王之德)
今王嗣厥德罔不在初(言善惡之由無不在初欲慎始)立愛惟親立敬
惟長始于家邦終于四海(言立愛敬之道始于親長則家國並化終洽四海)嗚
呼先王肇修人紀從諫弗咈先民時若(言湯始修爲人綱紀有過則改)
(從諫如流必先民之言是順)居上克明(言理恕)爲下克忠(事上竭誠)與人不
求備檢身若不及(使人必器之常如不及恐有過)以至于有萬邦兹惟
艱哉(言湯操心常危懼而無過以至爲天子此自立之艱)敷求哲人俾輔于爾後
嗣(布求賢哲使師輔于爾嗣王言仁及後世)制官刑儆于有位(言湯制治官刑法以儆戒)
(百官)曰敢有恆舞于宫酣歌于室時謂巫風(常舞則荒滛樂酒曰酣酣)
(歌則廢德事鬼神曰巫言無政)敢有徇于貨色恆于遊畋時謂滛風(徇求)
(也昩求財貨美色常遊行畋獵是滛過之風俗)敢有侮聖言逆忠直遠耆德比
頑童時謂亂風(狎侮聖人之言而不行拒逆忠直之規而不納耆年有德疏遠之童稚頑嚚親)
(比之是荒亂之風俗)惟兹三風十愆卿士有一于身家必喪(有一過則)
(德義廢失位亡家之道)邦君有一于身國必亡(諸侯犯此國亡之道)臣下不
匡其刑墨具訓于蒙士(邦君卿士則以爭臣自規正臣不正君鑿其額涅以墨蒙士例)
(謂下士以爭友僕隸自規正)嗚呼嗣王祗厥身敬哉(言常敬身念祖德)聖謨
洋洋嘉言孔彰(洋洋美善言甚明可法)惟上帝不常作善降之百
祥作不善降之百殃(祥善也天之禍福惟善惡所在不常在一家)爾惟德罔小
萬邦惟慶(修德無小則天下賚慶)爾惟不德罔大墜厥宗(苟爲不德無大)
(言惡有類以類相致必墜失宗廟此伊尹至忠之訓)肆命(陳天命以戒太甲云)徂后(陳往古明)
(君以戒王)伊尹申誥于王曰嗚呼惟天無親克敬惟親(言天于人)
(無有親疎惟親能敬身者)民罔常懷懷于有仁(民所歸無常以仁政爲常)鬼神無
常享享于克誠(言鬼神不係一人能誠信者享其祀)天位艱哉(言居天子之位難以)
(此三者)德惟治否德亂(爲政以德則治不以德則亂)與治同道罔不興
與亂同事罔不亡(言安危在所任治亂在所法)終始慎厥與惟明明
后(明慎其所與治亂之機則爲明王明君)先王惟時懋敬厥德克配上帝
(言湯惟是終始所與之難勉修其德能配天而行之)今王嗣有令緒尚監兹哉(令善)
(也繼祖善業當夙夜庶幾視此配天之德而法之)若升高必自下若陟遐必自
邇(言善政有漸如登高升遠自下近爲始然後終致高遠)無輕民事惟難(無輕爲力役之)
(事必重難之乃可)無安厥位惟危(言當常自危懼以保其位)慎終于始(于始慮終)
(于終思始)有言逆于汝心必求諸道(人以言拂違汝心必以道義求其意勿拒逆之)
有言遜于汝志必求諸非道(遜順也言順汝心必以非道察之勿以自臧)嗚
呼弗慮胡獲弗為胡成一人元良萬邦以貞(胡何貞正也言常念)
(慮道德則得道德念爲善政則成善政一人天子也天子有大善則天下得其正)君罔以辯言
亂舊政(利口覆國家故特慎焉)臣罔以寵利居成功(成功不退其志無限故爲)
(之極以安之)邦其永孚于休(言君臣各以其道則國長信保于美也)伊尹既復
政厥辟(還政太甲)將告歸乃陳戒于德(告老歸邑陳德以戒)作咸有一
德(言君臣皆有純一之德以戒太甲)曰嗚呼天難諶命靡常(以其無常故難信)
常厥德保厥位厥德匪常九有以亡(人能常其德則安其位九有諸侯桀)
(不能常其德湯則伐而兼之)夏王弗克庸德慢神虐民(言桀不能常其德不敬神)
(明不恤下民)皇天弗保監于萬方啓迪有命(言天不安桀所爲廣視萬方有)
(天命者開道之)眷求一德俾作神主(天求一德使伐桀爲天地神祇之主)惟尹躬
暨湯咸有一德克享天心受天明命(享常也所征無敵謂之受天命)以
有九有之師爰革夏正(爰於也於得九有之衆遂伐夏勝之改其正)非天私
我有商惟天佑于一德(非天私商而王之佑助一德所以王)非商求于下
民惟民歸于一德(非商以力求民民自歸于一德)德惟一動罔不吉德
二三動罔不凶(二三言不一)惟吉凶不僭在人惟天降災祥
在德(行善則吉行惡則凶是不差德一天降之善不一天降之災是在德)今嗣王新服厥
命惟新厥德(其命王命新其德戒勿怠)終始惟一時乃日新(言德行始終不)
(衰是乃日新之義)任官惟賢才左右惟其人(官賢才而任之非賢才不可任選左)
(右必忠良不忠良非其人)臣爲上爲德爲下爲民(言臣奉上布德順下訓民不可官所)
(私任非其人)其難其慎惟和惟一(其難無以爲易其慎無以輕之羣臣當和一心以事)
(君政乃善)德無常師主善爲師(德非一方以善爲主乃可師)善無常主協
于克一(言以合于能一爲常德)俾萬姓咸曰大哉王言(一德之言故曰大)
又曰一哉王心(能一德則一心)克綏先王之禄永底烝民之生
(言爲王而令萬姓安此則能保安先王之寵禄長致衆民所以自生之道是明王之事)嗚呼七世
之廟可以觀德(天子立七廟有德之王則爲祖宗其廟不毁故可觀德)萬夫之長
可以觀政(能整齊萬夫其政可知)后非民罔使民非后罔事(君以使民)
(自尊民以事君自生)無自廣以狹人匹夫匹婦不獲自盡民主罔
與成厥功(上有狹人之心則下無所自盡矣言先盡其心然後乃能盡其力人君所以成功)
傅說既相高宗高宗命說總百官(在冢宰之位)乃進于王曰
嗚呼明王奉若天道建邦設都(天有日月北斗五星二十八宿皆有尊卑相正)
(之法言明王奉順此道以立國設都)樹后王君公承以大夫師長(言立君臣上下)
(將陳爲治之本故先舉其始)不惟逸豫惟以亂民(不使有位者逸豫民上言立之主使)
(治民)惟天聰明惟聖時憲惟臣欽若惟民從乂(憲法也言聖王法天)
(以立教臣敬順而奉之民以從上爲治)惟口起羞惟甲胄起戎(甲鎧冑兜鍪也言不)
(可輕教令易用兵)惟衣裳在笥惟干戈省厥躬(言服不可加非其人兵不可任)
(非其才)王惟戒兹允兹克明乃罔不休(言王戒慎此四惟之事信能明政乃)
(無不美)惟治亂在庶官(言所官得人則治失人則亂)官不及私昵惟其
能(不加私昵惟能是官)爵罔及惡德惟其賢(言非賢不爵)慮善以動動
惟厥時(非善非時不可動)有其善喪厥善矜其能喪厥功(雖天子亦)
(必讓以得之)惟事事乃其有備有備無患(事事非一事也)無啓寵納
侮(開寵非其人則納侮之道)無恥過作非(恥過誤而文之遂成大非)惟厥攸居政
事惟醇(其所居行皆如所言則王之政事純粹)黷于祭祀時謂弗欽禮煩
則亂事神則難(祭不欲數數則黷黷則不敬事神禮煩則亂而難行高宗之祀特豐數近廟故)
(說因是以戒之)王曰旨哉說乃言惟服(旨美也美其所言皆可服行)乃不良
于言予罔聞于行(汝若不善于所言則我無聞于所行之事)說拜稽首曰非
知之艱行之惟艱(言知之易行之難以勉高宗)王忱不艱允協于先
王成德(王之誠不以行之爲難則信合于先王成德)惟說不言有厥咎(王能行善)
(而說不言則有其咎罪)王又曰來汝說台小子舊學于甘盤(舉先王之)
(道甘盤殷賢臣有道德者)既乃遯于荒野入宅于河(既學而終廢業遯居田野河洲)
(也其父欲使高宗知艱苦故使居民間)自河徂亳暨厥終罔顯(自河往居亳欲令其)
(終故遂無顯明之德也)爾惟訓于朕志(言汝當教訓于我而使我志通達)若作酒
醴爾惟麴蘖(酒醴須麴蘖以成亦言我須汝以成也)若作和羹爾惟鹽梅
(鹽鹹梅酸羹須鹹酸以和之)爾交修予罔予棄予惟克邁乃訓(交非一人)
(之義邁行也言我能行汝教)說曰王人求多聞時惟建事學于古訓
乃有獲(王者求多聞以立事學于古訓乃有所得也)事不師古以克永世匪
說攸聞(事不法古訓而以能長世非說所聞言無是道)惟學遜志務時敏厥修
乃來(學以順志務是敏疾其德之修乃來)允懷于兹道積于厥躬(信懷此學志則)
(道積于其身)惟斆學半念終始典于學厥德修罔覺(斆教也教然後)
(知困是學之半終始常念學則其德之修無能自覺)監于先王成憲其永無愆(愆過)
(也視先王成法其長無過其惟學乎)惟說式克欽承旁招俊乂列于庶位
(言王能志學說亦用能敬承王志廣招俊乂使列衆官)王曰嗚乎四海之内惟仰
朕德時乃風(風教也使天下皆仰我德是汝教)股肱惟人良臣惟聖(手足)
(具乃成人有良臣乃成聖)昔先正保衡作我先王(保衡伊尹也作起也正長也言先世)
(長官之臣)乃曰予弗克俾厥后惟堯舜其心愧恥若撻于市
(言伊尹不能使其君如堯舜能則恥之若見撻于市故成其)一夫不獲則曰時予之辜
(伊尹見一夫不得其所則以爲己罪)佑我烈祖格于皇天(言以此道左右成湯功至于天)
(無能及者)爾尚明保予罔俾阿衡專美有商(汝庶幾明安我事則與伊尹同)
(美)惟后非賢不乂惟賢非后不食(言君須賢治賢須君食)其爾克
紹乃辟于先王永綏民(能繼汝君于先王長安民則汝亦有保衡之功)說拜稽
首曰敢對揚天子之休命(對答也答受美命而稱揚之)
周召公爲太保作旅獒(召公陳戒)旅獒(因獒而陳道義)惟克商遂通
道于九夷八蠻(四夷慕化貢其方物九八言非一皆通道路無遠不及)西旅底貢
厥獒(西旅之長致貢其獒犬高四尺曰獒以大爲異)太保乃作旅獒用訓于王
(陳貢獒之義以訓諫王)曰嗚呼明王慎德四夷咸賓(言明王慎德以懷遠故四)
(夷無不賓服)無有遠邇畢獻方物惟服食器用(天下萬國無有遠近盡貢)
(其方土所生之物惟可以貢服食器用者言不爲耳目華侈)王乃昭德之致于異姓
之邦無替厥服(德之所致謂遠夷之貢以分賜異姓諸侯使無廢其職)分寳玉于
伯叔之國時庸展親(以寳玉分同姓之國是用誠信其親親之道)人不易物
惟德其物(言物貴由人有德則物貴無德則物賤所貴在于德)德盛不狎侮(德盛必自)
(敬何狎易侮慢之有)狎侮君子罔以盡人心(以虛受人則人盡其心矣)狎侮小
人罔以盡其力(以悦使民民忘其勞則力盡矣)不役耳目百度惟貞(言不)
(以聲色自役則百度貞)玩人喪德玩物喪志(以人爲戲弄則喪其德以器爲戲弄則喪)
(其志)志以道寧言以道接(在心爲志發氣爲言皆以道爲本故君子勤道)不作無
益害有益功乃成不貴異物賤用物民乃足(遊觀為無益竒巧為)
(異物言明王之道以德義為益器用為貴所以化俗生民)犬馬非其土性不畜(非此土所)
(生不畜以不習其用)珍禽竒獸不育于國(皆非所用有損害故)不寳遠物則
遠人格(不侵奪其利則來服矣)所寳惟賢則邇人安(寳賢任能則近人安近人)
(安則遠人至矣)嗚呼夙夜罔或不勤(言當早起夜寐常勤于德)不矜細行終
累大德(輕忽小物積害毁大故君子慎其微)為山九仞功虧一簣(八尺曰仞喻向)
(成也未成一簣是以聖人乾乾日昃慎終如始)允迪兹生民保厥居惟乃世王
(言其能信蹈行此戒則生人安其居天子乃世世王天下武王雖聖猶設此誡况非聖人可以無戒乎其不免)
(于過則亦宜矣)
召公既相雒宅作召誥曰王先服殷御事比介于我有
周御事(召公既述周公所言又自陳己意以終其戒言當先服治殷家御事之臣使比近于我有周治)
(事之臣必協和乃可一)節性惟日其邁(和比殷周之臣時節其性令不失中則道化惟日其)
(行)王敬作所不可不敬德(敬為所不可不敬之德則下敬承其命矣)我不可
不監于有夏亦不可不監于有殷(言王當視夏殷法其歴年戒其不長)我
不敢知曰有夏服天命惟有歴年(以能敬德故多歴年數我不敢獨知亦王所)
(知)我不敢知曰不其延惟不敬厥德乃早墜厥命(言桀不謀)
(長久惟以不敬其德故乃早墜失其王命亦王所知)我不敢知曰有殷受天命惟
有歴年(夏言服殷言受明受而服行之互相兼也殷之賢王猶夏之賢王所以歴年亦王所知)我
不敢知曰不其延惟不敬厥德乃早墜厥命(紂早墜其命猶桀不)
(敬其德亦王所知)今王嗣受厥命我亦惟兹二國命嗣若功(厥夏)
(殷也繼受其王命亦惟當以此夏殷長短之命為監戒繼順其功德者而法則之)王乃初服嗚
呼若生子罔不在厥初生自貽哲命(言王新即政始服行教化當如子之)
(初生習于善則善矣自貽智命無不在其初生為政之道亦猶是也)今天其命哲命吉凶
命歴年(今天制此三命惟人所修修敬德則有智則常吉則歴年惟不敬德則愚凶不常雖說天其實)
(在人)知今我初服宅新邑肆惟王其疾敬德(天已知我王今初服政居)
(新邑雒都故惟王其疾行敬德)王其德之用祈天永命(言王當其德之用求天長命以)
(歴年)其惟王勿以小民滛用非彛(勿用小民過用非常欲其重民秉常)亦敢
殄戮用乂民(亦惟果敢絶刑戮之道用治民戒以慎罰)若有功其惟王位在
德元(順行禹湯所有成功則其惟王居位在德之首)小民乃惟刑用于天下越
王顯(王在德元則小民乃惟用法于天下言法政于王亦有光明)上下勤恤其曰我
受天命丕若有夏歴年式勿替有殷歴年(言當君臣勤憂敬德曰我)
(受天命大順有夏之多歴年勿用廢有殷歴年庶幾兼之)欲王以小民受天永命(我欲)
(王用小民受天長命言長有民)拜手稽首曰予小臣敢以王之讐民百
君子(拜手首至手稽首首至地盡禮致敬以入其言言我小臣謙辭敢以王之匹民百君子治民者非一)
(人言民在下自上匹之)越友民保受王威命明德(言與匹民百君子于友愛民者)
(共安受王之威命明德奉行之)王末有成命王亦顯(臣下受安王命則王終有天成命于)
(王亦昭著)我非敢勤惟恭奉幣用供王能祈天永命(言我非敢獨勤)
(而已惟恭敬奉其幣帛用供待王能求天長命將以慶王多福必上下勤恤乃與小民受天永命)
周公相成王既成雒邑王拜手稽首誨言(成王盡禮致敬于周公求)
(教誨之言)周公曰王肇稱殷禮祀于新邑咸秩無文(言王當始舉殷)
(家祭祀以禮典祀于新邑皆次秩不在禮文而祀之)予齊百工伻從王于周予惟
曰庶有事(我整齊百官使從王于周行其典禮我惟曰庶幾有善政事)今王即命曰
記功宗以功作元祀(今王就行王命于雒邑曰當記人之功尊人亦當用功大小爲序有)
(大功則列大杞謂功施于民者)惟命曰汝受命篤弼丕視功載乃汝其
悉自教工(惟天命我周邦汝受天命厚矣當輔大天命視羣臣有功者記載之乃汝新即政其當盡)
(自教衆官躬化之)孺子其朋孺子其朋其往(少子慎其朋黨少子慎其朋黨戒其)
(自今以往)無若火始熖熖厥攸灼序弗其絶(言朋黨敗俗所宜禁絶無令若)
(火始然燄燄尚微其所及灼然有次序不其絶事從微至著防之宜以初)厥若彝及撫事如
予惟以在周工(其順長道及輔國事如我所爲惟用在周之百官)往新邑伻嚮
即有僚明作有功惇大成裕汝永有辭(往行政化于新邑當使臣下各)
(嚮就有官明爲有功厚大成寬裕之德則汝常有歎譽之辭于後世)公曰汝惟冲子惟終
(口呼汝惟童子嗣父祖之位惟其終美)汝其敬識百辟享亦識其有不享
享多儀儀不及物惟曰不享(奉上謂之享言汝爲王其當敬識百君諸侯之奉上)
(者亦識其有違上者奉上之道多威儀威儀不及禮物惟曰不奉上)惟不役志于享凡民
惟曰不享惟事其爽侮(言人君惟不役志于奉上則凡人化之惟曰不奉上矣如此則)
(惟政事其差錯侮慢不可治理也)乃惟孺子頒朕不暇聽朕教汝于棐
民彝(我爲政常若不暇汝惟小子當分取我之不暇而行之聽我教汝于輔民之常而用之)汝乃
是不蘉乃時惟不永哉(汝乃是不勉爲政汝是爲不可長哉欲其必勉爲可長)篤
叙乃正父罔不若予不敢廢乃命(厚次序汝正父之道而行之無不順我所)
(爲則天下不敢棄汝命常奉之)汝往欽哉兹予其明農哉彼裕我民無
遠用戾(汝往居新邑敬行教化哉如此我其退老明教農人以義哉彼天下被寬裕之政則我民無遠)
(用戾言皆來)王若曰公明保予沖子(成王順周公意請留之自輔言公當明安我童)
(子不可去之)公稱丕顯德以予小子揚文武烈(言公當留舉大明德用我)
(小子褒揚文武之業而奉順天)奉答天命和恆四方民居師(又當奉答天命以和)
(恒四方之民居處其衆)惇宗將禮稱秩元祀咸秩無文(厚尊大禮舉秩大祀)
(皆次秩無禮文而宜在祀典者凡此待公而行)惟公德明光于上下勤施于四
方(言公明德光于天地勤政施于四海萬邦四夷服仰公德而化之)旁作穆穆迓衡不
迷文武勤教(四方旁求為敬敬之道以迎太平之政不迷惑于文武所勤之教言化洽)予沖
子夙夜毖祀(言政化由公而立我童子徒早起夜寢慎其祭祀而已無所能也)王曰公
功棐廸篤罔不若時(公之功輔道我已厚矣天下無不順而是公之功)王曰公
予小子其退即辟于周命公後(我小子退坐之後使就君于周命立公後公當)
(留輔我)四方廸亂未定于宗禮亦未克敉公功(言四方雖道治猶未)
(定于禮禮未彰是亦未能撫順公之大功明不可以去)廸將其後監我士師工(公留)
(教道將助我其今已後之政監篤我政事衆官委任之言)誕保文武受民亂為四輔
(大安文武所受之民治之為我四維之輔明當依公)王曰公定予往已公功肅將
祗歡(公留以安定我我從公言往至雒邑已矣公功以進大天下咸敬樂公功)公無困哉我
惟無斁其康事公勿替刑四方其世享(公必留無去以困我哉我惟無)
(厭其安天下事功無去以廢法則四方其世世享公之德)周公拜手稽首曰王命予
來承保乃文祖受命民(拜而後言許成王留言王命我來成安汝文德之祖文王所受)
(命之民是所以不得去)越乃光烈考武王弘朕恭(于汝大業之父武王大使我恭)
(奉其道叙成王留己意)孺子來相宅其大惇典殷獻民(小子今所以來相宅)
(于雒邑其大厚行典常于殷賢人)亂爲四方新辟作周恭先(言當治理天下新其)
(政化爲四方之新君爲周家恭敬之王後世所惟見也)曰其自時中乂萬邦咸休
惟王有成績(曰其當用是土中爲治使萬國皆被美德如此惟王乃有成功)予旦以多
子越御事篤前人成烈答其師作周孚先(我旦以卿大夫于御治事)
(之臣厚率行先王成業當其衆心爲周家立信者之所推先也)考朕昭子刑乃單文祖
德伻來毖殷乃命寧(我所成明子法乃盡文祖之德謂典禮也所以居土中是文武使已)
(來慎教殷民乃見命而安之)予以秬鬯二卣曰明禋拜手稽首休享
(周公攝政七年致太平以黑黍酒二器明潔致敬告文武以美享既告而致政成王留之)予不敢宿
則禋于文王武王(言我見天下太平則潔告文武不經宿)惠篤叙無有遘
自疾萬年厭于乃德殷乃引考(汝爲政當順典常厚行之使有次序無有過用)
(患疾之道者則天下萬年厭于汝德殷乃長成爲周)王伻殷乃承叙萬年其永觀
朕子懷德(王使殷民上下相承有次序則萬年之道民其常觀我子孫而歸其德矣勉使終之)成
王既即政周公作無逸曰嗚呼君子所其無逸(歎美君子之道)
(所在念德其無逸豫君子且猶然况王者乎)先知稼穡之艱難乃逸則知小
人之依(稼穡農夫之艱難事先知之乃謀逸豫則知小人之所依怗)相小人厥父母
勤勞稼穡厥子乃不知稼穡之艱難(視小人不孝者其父母躬勤艱難而)
(子乃不知其勞)乃逸乃諺既誕否則侮厥父母曰昔之人無聞
知(小人之子既不知父母之勞乃爲逸豫遊戲乃叛諺無不恭已欺誕父母不欺則輕侮其父母曰古老之人)
(所聞知)周公曰嗚呼我聞曰昔在殷王中宗(太戊也殷家中世尊其德)
(故稱宗)嚴恭寅畏天命自度(言太戊嚴恪恭敬畏天命用法度)治民祗懼
不敢荒寧(爲政敬身畏懼不敢荒怠自安)肆中宗之享國七十有五年
(以敬畏之故得夀考之福)其在高宗時舊勞于外爰暨小人(武丁其父小乙)
(使之久居民間勞是稼穡與小人出入同事)作其即位乃或亮隂三年不言
(武丁起其即王位則小乙死乃有信默三年不言言孝行著)其惟不言言乃雍不敢
荒寧(在喪則其惟不言喪畢發言則天下和亦法中宗不敢荒怠自安)嘉靖殷邦至于
小大無時或怨(善謀殷國至于小大之非政人無是有怨者言無)肆高宗之享國
五十有九年(高宗爲政小大無怨故亦享國永年)其在祖甲不義惟王舊
爲小人(湯孫太甲爲王不義久爲小人之行伊尹放之桐)作其即位爰知小人
之依能保惠于庶民不敢侮鰥寡(在桐三年思戢用光起就王位于是知小)
(人之所依依仁政故能安順于衆民不敢侮慢煢獨)肆祖甲之享國三十有三年
(人甲亦以知小人之依故得久年此以德優劣立年多少爲先後故祖甲在下殷家亦祖其功故稱祖)自
時厥後立王生則逸(從是三王各承其後而立者生則逸豫無度)生則逸不
知稼穡之艱難(言與小人之子同其敝)不聞小人之勞惟耽樂之
從(過樂謂之耽惟樂之從言荒滛)自時厥後亦罔或克夀(以耽樂之故從是其後亦)
(無有能夀考)或十年或七八年或五六年或四三年(高者十年下者)
(三年言逸樂之損夀)周公曰嗚呼厥亦惟我周太王王季克自抑
畏(太王周公曾祖王季即祖言皆能以義自抑畏敬天命將說文王故本其父祖)文王卑服即
康功田功(文王節儉卑其衣服以就其安人之功以就田功以知稼穡之艱難)徽柔懿恭
懷保小民惠鮮鰥寡(以美道和民故民和之以美政恭民故民安之又加惠鮮于鰥寡之)
(人)自朝至于日中昃不遑暇食用咸和萬民(從朝至日昃不暇食)
(思慮政事用皆和萬民)文王不敢盤于遊田以庶邦惟正之供(文王)
(不敢樂于遊逸田獵以衆國所取法則當以正道供待之故)文王受命惟終身厥享
國五十年(文王九十七終中身即位時年四十七言中身舉全數)周公曰嗚呼繼
自今嗣王(繼從今已往嗣世之王皆戒之)則其無滛于觀于遊于逸于
田以萬民惟正之供(所以不敢過于觀遊逸豫田獵者用萬民當惟正身以供待之故)
無皇曰今日耽樂乃非民攸訓非天攸若時人丕則有
愆(無故自暇曰惟今日樂後日止夫耽樂者乃非所以教民非所以順天是人則大有過矣)無若殷
王受之迷亂酗于酒德哉(以酒爲凶謂之酗言紂心迷政亂以酗酒爲德戒嗣王無)
(如之)周公曰嗚呼我聞曰古之人猶胥訓告胥保惠胥教
誨(嘆古之君臣雖君明臣良猶相訓告相安順相教訓以義方)民無或胥譸張爲幻
(譸張誑也君臣以道相正故下民無有相欺誑幻惑也)此厥不聽人乃訓之乃變
亂先王之正刑至于小大(此其不聽中正之君人乃教之以非法乃變亂先王之正)
(法至于小人無不變亂言己有以致之)民否則厥心違怨否則厥口詛祝
(以君變亂正法故民否則其心違怨其口詛祝言皆怨其上)周公曰嗚呼自殷王中宗及
高宗及祖甲及我周文王兹四人廸哲(言此四人皆蹈明德以臨下)
厥或告之曰小人怨汝詈汝則皇自敬德(其有告之言小人皆怨詈)
(汝者則大自敬增修善政)厥愆曰朕之愆允若時不啻不敢含怒(其人)
(有過則曰我過百姓有過在予一人信如是之怨詈則四王不啻不敢含怒以罪之言當和悦)此厥不
聽人乃或譸張爲幻曰小人怨汝詈汝則信之(此其不聽中正)
(之君有人誑惑之言小人怨憾詛詈汝則信受之)則若時不永念厥辟不寬綽
厥心(則如是信讒者不長念其爲君之道不寬緩其心言含怒)亂罰無罪殺無辜怨
有同是叢于厥身(信讒含怒罰殺無罪則天下同怨讐之叢聚于其身)周公曰嗚
呼嗣王其監于兹(視亂罰之禍以爲戒)又作立政(周公既致政成王恐其怠忽故)
(以君臣立政爲戒)立政(言用臣當共立政故名篇)周公若曰拜手稽首告嗣
天子王矣(順古道盡禮致敬告成王言嗣天子今以爲王矣不可不慎)用咸戒于王
曰王左右常伯常任準人綴衣虎賁(周公用王所立政之事皆戒于王曰)
(常所長事常所委任謂三公六卿準人平法謂士官綴衣掌衣服虎賁以武力事王皆左右近臣宜得其人)
周公曰嗚呼休兹知恤鮮哉(歎此五者立政之本知憂得其人者少)古之
人廸惟有夏乃有室大競籲俊尊上帝(古之人廸惟有夏禹之時乃有)
(卿大夫室家大強猶乃招呼賢俊與共尊事上天)廸知忱恂于九德之行(禹之臣蹈)
(知誠信于九德之行謂賢智大臣九德臯陶所謀)乃敢告教厥后曰拜手稽首
后矣曰宅乃事宅乃牧宅乃準兹惟后矣(知九德之臣乃敢告教其)
(君以立政后矣亦猶王矣宅居也居汝事六卿掌事者牧牧民九州之伯居内外之官及平法者皆得其人則)
(此爲君矣)謀面用丕訓德則乃宅人兹乃三宅無義民(謀所面見)
(之事無疑則能用大順德乃能居賢人于衆官若此則乃能三居無義民大罪宥之四裔次九州之外次中國)
(之外)桀德惟乃弗作往任是惟暴德罔後(桀之爲德惟乃不作先王之法)
(往所委任是爲暴德之人故絶世無後)亦越成湯陟丕釐上帝之耿命(桀之)
(昏亂亦于成湯之道得升大賜上天之光命王以天下)乃用三有宅克即宅曰三
有俊克即俊(湯乃用三有居惡人之法能使就其居言服罪又曰能用剛柔正直三德之俊能就)
(其俊事言明德)嚴惟丕式克用三宅三俊(言湯所以能嚴威惟可大法象者以能用)
(三居三德之法)其在商邑用協于厥邑其在四方用丕式見德
(湯在商邑用三宅三俊之道和其邑其在四方用是大法見其德業言遠近化)嗚呼其在受德
暋惟羞刑暴德之人同于厥邦(受德紂字帝乙愛焉惟作善字而反大惡自強)
(惟進用刑與暴德之人同于其國並爲威虐)乃惟庶習逸德之人同于厥政
(乃惟衆習爲過德之人同與其政言不任賢)帝欽罰之乃伻我有夏式商受
命奄甸萬姓(天以紂惡故敬罰之乃使我周家王有華夏得用商所受天命同治萬姓皇天無親)
(佑有德)亦越文王武王克知三有宅心灼見三有俊心(紂之)
(不善亦于文武之道大行以能知三有居惡之心灼然見三有賢俊之心)以敬事上帝立民
長伯(言文武知三宅三俊故能以敬事上天立民正長謂郊祀天建諸侯)立政任人準人
牧夫作三事(文武亦法禹湯以立政常任準人及牧治爲天地人之三事)虎賁綴衣
趣馬小尹(趣馬掌馬之官言此三者雖小官長必慎擇其人)左右攜僕百司庶
府(雖左右攜持器物之僕及百官有司主劵契臧吏亦皆擇人)大都小伯藝人表臣
百司(小臣猶皆慎擇其人况大都小邑之長以道義爲表幹之臣及百官有司之職可以非其任乎)太
史尹伯庶常吉士(太史下大夫掌邦六典之貳尹伯長官大夫及衆長常事之善士皆得其)
(人)司徒司馬司空亞旅(此有三卿及次卿衆大夫則是文武未伐紂時舉文武之初以)
(為法則)夷微盧烝三亳阪尹(蠻夷微盧之衆師及亳人之歸文王者三所為之立監及)
(阪地之尹長皆用賢)文王惟克厥宅心乃克立兹常事司牧人以
克俊有德(文王惟其能居心遠惡舉善乃能立此常事司牧人用能俊有德者)文王罔攸
兼于庶言庶獄庶慎惟有司之牧夫(文王無所兼知于毁譽庶言及衆刑)
(獄衆當所慎之事惟慎擇有司牧夫而已勞于求賢逸于任賢)是訓用違庶獄庶
慎文王罔敢知于兹(是萬民順法用違法衆獄衆慎之事文王一無敢自知于此委任賢)
(能而已)亦越武王率惟敉功不敢替厥義德(亦于武王循天惟文王撫安)
(下之功不敢廢其義德奉遵父道)率惟謀從容德以並受此丕丕基(武王)
(循惟謀從文王寬容之德故君臣並受此大父之基業傳之子孫也)嗚呼孺子王矣(歎稚子今)
(以為王矣可不勤法祖考之德)繼自今我其立政立事準人牧夫我其
克灼知厥若丕乃俾亂(維用今已往我其立政大臣立事小臣及準人牧夫我其能灼)
(然知其順者則大臣乃使治之言知臣下之勤勞然後莫不盡心力也)相我受民和我庶
獄庶慎時則勿有間之(能治我所受天民和于我衆獄之事如是則勿有以代之言不)
(可復變)自一話一言我則末惟成德之彦以乂我受民(言政)
(當用一善善在一言而已欲其口無擇言如此我則終惟有成德之美以治我所受之民)嗚呼予旦
己受人之徽言咸告孺子王矣(歎所受賢聖說禹湯之美言皆以告稚子王矣)
繼自今文子文孫其勿誤于庶獄庶慎惟正是乂之(文子)
(文孫文王之子孫從今已往惟以正是之道治衆獄衆慎其勿誤)自古商人亦越我周
文王立政立事牧夫準人則克宅之克由繹之兹乃俾
乂(言用古商湯亦于我周文王立政立事用賢人之法能居之于心能用陳之此乃使天下治)國則
罔有立政用憸人不訓于德是罔顯在厥世(商周賢聖之國則無)
(有立政用憸利之人者憸人不順于德是使其君無顯名在其世)繼自今立政其勿以
憸人其惟吉士用勱相我國家(立政之民惟以吉士用勉治我國家)今文
子文孫孺子王矣(告文王之子孫言稚子已即政爲王矣所以厚戒)其勿誤于
庶獄惟有司之牧夫(獨言衆獄有司欲其重刑慎官人)其克詰爾戎兵
以陟禹之迹(其當能治汝戎服兵器威懷並設以升禹治水之舊迹)方行天下至
于海表罔有不服(方四方海表蠻夷戎狄無有不服化者)以覲文王之耿
光以揚武王之大烈(能使四夷賓服所以見祖之光明揚父之大業)嗚呼繼自
今後王立政其惟克用常人(其惟能用賢才爲常人不可以天官有所私)周
公若曰太史(順其事并告太史)司寇蘇公式敬爾由獄以長我
王國(忿生爲武王司寇封蘇國能用汝敬汝所用之獄以長施行于我王國言王獄當求蘇公之比)兹
式有慎以列用中罰(此法有所慎行必以其列用中罰不輕不重蘇公所行太史掌六典)
(有廢置官人之制故告之也)
册府元龜卷三百十一
