册府元龜卷九百七十六宋王欽若等撰
外臣部
褒異第三
唐肅宗至德二載正月回紇大首領葛邏支將軍等來
朝耻班在武臣之下他日帝親引上殿賜食并賜賚慰
其意以遣之六月丁酉回紇首領大將軍多攪等十
五人入朝賜食物衣有差閏八月戊寅回紇葉護太
子入見帝親宴慰賜以金帛器物恣其所欲待之
甚厚
十月己酉奚首領白越及契丹首領捺括等入朝賜食
金帛錦繡衣服等使還蕃
乾元元年二月乙卯護密國王使大首領羅友文來朝
加特進左武衛大將軍仍聽還蕃
四月庚申罽賓王藏般若力中天竺國婆羅門三藏善
部末摩箇失密三藏舍郡並慕入朝詔以力為太常少
卿末摩為鴻臚少卿並員外置
五月壬申朔詔以吐火羅三藏山那及弟子逹摩首領
安延師等來詣闕以三藏為光禄少卿逹摩可折衝都
尉延師可左清道率並員外置仍放還蕃又乾陁羅國
王使大首領中郎將踏匐勒特車鼻施達干並授將軍
放還蕃戊戌宴回紇使於紫宸殿
六月丙午回紇使逹亥阿波刺史入朝迎公主詔授開
府儀同三司
七月癸未護密國王紇設伊俱臯施來朝帝嘉之賜姓
李改名崇信
八月丁卯新羅國使來朝歸仁國使來朝並宴于紫宸
殿
九月甲申回紇使大首領蓋將軍等謝公主下降兼奏
破昆堅五萬人宴於紫宸殿賜物有差
十一月甲子廻紇使三婦人謝寧國公主之聘也賜宴
紫宸殿
十二月黑衣跋陁國使伏謝多還蕃宴賜有差
二年三月甲申回紇王子骨咄特勒宰相帝德等十五
人自相州奔于西京帝宴之紫宸殿賞物有差庚寅回
紇特勒辭還行營帝宴之于紫宸殿賜物有差乙未以
回紇王子新除右羽林大將軍員外置骨啜特勒為銀
青光禄大夫鴻臚卿員外置辛丑回紇多害長吏等還
蕃帝宴于紫宸殿賜物有差
八月壬戍十姓突騎施黑姓可汗阿多裴羅等并波斯
進物使李摩曰夜等及寧遠國使葛等來朝並宴於内
殿
十二月戊申宴蕃胡柘羯於三殿各賜物三十段
三年正月乙酉宴奚使土門將軍賜金帛器物有
差
四月壬辰隴右投降突厥奴刺偲等五人於延英殿見
賜物有差癸巳回紇俱錄莫賀逹干等七十四人於延
英殿見賜物有差
上元元年八月己卯回紇使二十人於延英殿通謁賜
物有差
代宗寶應元年五月丁未回紇演者裴羅等十人來朝
引見于延英殿賜物有差
六月乙卯突厥奴刺部落千餘人内屬請討賊自效丁
巳宴剌奴大首領于内殿賜物有差
八月己酉奚及契丹來朝宴于三殿
九月丙申以回紇可汗舉國兵馬至太原遣使奉表請
助王師討平殘寇是日引其使宴于延英殿賜物有差
十一月丁亥回紇遣使拔賀那上表賀收東京并獻逆
賊史朝義旌旗等物引見于内殿賜綵物二百疋
永泰元年六月癸亥突厥自賀蘭等一十二人來朝並
留左羽林軍宿衛
二年四月甲子回紇遣首領密悉吉等及牙帳一百人
來朝宴于紫宸殿壬子新羅王金獻英遣使朝貢授其
使檢校禮部尚書遣之
大歴二年三月己卯宴吐蕃使于禮賓院
三年正月甲子册新羅國王金乾運母為妃
五月丙寅御紫宸殿宴新羅回紇使
四年十月丁巳宴吐蕃尚悉摩等八人於紫宸殿
六年十一月乙酉宴文單國王婆妳等二十五人于三
殿
七年四月甲寅回紇王子左武衞員外大將軍奢秉義
卒贈天水郡王葬事官給令京兆尹充使監護秉義歸
國宿衞因以賜姓及卒帝悼之乃加禮優寵
五月丁未新羅遣金標石來賀正授衞尉員外少卿放
還蕃
九年二月甲午許蓮華寺尼悟空似先氏還俗封沂國
夫人并賜實封一百戸似先氏回紇可汗之妻母故特
寵之也
七月辛酉宴吐蕃使于内殿癸巳宴廻紇使骨咄禄梅
羅逹干等賜物有差
十一月壬子新羅賀正使還蕃授衞尉員外郎遣之
十二年十月追贈九姓回紇宰相曹密粟亡妻石氏為
岷國夫人
德宗貞元四年五月賜宴東蠻鬼王驃傍苴夢衝苴烏
星等於麟德殿頒賜各有差(驃傍等自宿雋州臣於吐蕃絶朝貢者三十餘年及)
(是劍南節度韋臯招誘之始棄吐蕃内附來朝特封為和義順正等郡王且授以冠帶仍給两林勿登等部部)
(印而遣之)
五年十二月庚午回紇洎咄禄長壽天親毗伽可汗薨
廢朝三日仍令文武三品已上就鴻臚弔其使者
六年十二月丙申詔九姓回鶻登里羅没密施俱錄忠
貞毗伽可汗薨廢朝三日仍令文武官三品已下就鴻
臚弔其使者
七年五月戊辰以渤海賀正使太常靖為衞尉卿同正
令歸國
八年七月甲子以回鶻使藥羅昊檢校尚書右僕射昊
本唐人姓吕氏因入回鶻可汗使遂以可汗姓名藥羅
葛氏在國用事因來朝帝嘉賚之賜命官而遣之仍給
市馬絹十萬疋
十年二月壬戌以來朝渤海王子太清允為右衞將軍
同正其下拜官三十餘人契丹大首領梅落河奚大首
領梅落隘都等皆授果毅都尉令歸國
四月戊辰以雲南來朝使叚南羅為試太子詹事兼御
史中丞
九月辛卯南詔使蒙凑羅揀及清平官尹求寬來獻鐸
槊浪人劍及吐蕃印八鈕湊羅揀異牟尋之弟也既朝
召見於麟德殿賚賜甚厚
十一年正月甲申以降吐蕃論乞髯湯没藏悉諾硉為
歸德將軍
二月甲子以九姓廻鶻吐禄毗伽奉誠可汗卒廢朝三
日仍令文武三品已上官就鴻臚弔其使者
四月壬戌贈南詔異牟尋弟凑羅揀右常侍初牟尋令
凑羅揀入朝還國卒於道故追贈焉癸亥以南詔謝册
使尹輔酋為檢校太子詹事兼中丞餘皆授官有差甲
子下勅書及贈帛賜南詔異牟尋及子各勸清平官鄭
廻尹求寬等各一書(書左始引中書三官宣奉行復舊制也)
十二年七月壬辰贈故降吐蕃歸德將軍論乞髯湯没
藏悉諾硉懷化大將軍又以論乞髯子湯忠義為起德
將軍
十四年正月壬辰以文單國朝貢使李頭及為中郎將
放還蕃
九月丁卯以黑衣大食使含嵳烏雞莎比三人並為中
郎將放還蕃
十一月戊申以渤海國王大嵩隣姪能信為左驍騎衞
中郎將虞侯婁蕃長都督茹富仇為右武衞將軍並放
還蕃
十八年正月戊寅以驃國王子悉利移為試太僕卿
十九年正月癸丑南詔朝賀使楊鏌龍試太僕少卿兼
待御史黎州廓清道蠻首領襲恭化郡王劉志遼試太
常卿
二十年三月甲申以吐蕃贊普卒廢朝三日命工部侍
郎張薦弔祭之命文武三品以上官弔其使
順宗以貞元二十二年正月丙申即位二月戊辰以新
羅王金重熙母和氏為太妃妻朴氏為妃
憲宗元和元年二月丁酉授入朝奚王誨落銀青光禄
大夫檢校司空饒樂郡王放還蕃國
十一月庚子朔己亥歸宿衞新羅王子金獻忠于其國
加試秘書監
二年八月丙辰朔授南詔使者鄧傍傳試殿中監
三年正月甲辰授奚首領索位威衞將軍同正充檀薊
遊弈使仍賜姓李氏
三月丁亥以回紇滕里野人令俱錄毗伽可汗卒廢朝
三日仍令文武三品已上就鴻臚寺弔其使者
十月己酉勑新羅王叔金彦昇弟仲恭等三人宜令本
國准舊例賜戟
四年正月戊戍帝御麟德殿引南詔渤海使謁見賜物
有差
十月甲午以投來奚王没辱孤為右領軍衛將軍員外
同正充幽州盧龍軍節度使平林游弈兵馬使仍賜姓
李氏
五年五月戊午麟德殿對歸國廻鶻伊難珠等三人賜
錦綵器服有差
十二月丁卯麟德殿召對奚丹使賜錦綵金帛有差
六年六月戊申三殿對回鶻及奚使者頒賜有差
七年正月癸酉帝御麟德殿對南詔渤海䍧牱等使賜
宴有差甲申賜渤海使官告三十五通衣各一襲丁亥
御麟德殿對南詔使李興禮等各授以官宴賜有差
七月庚午以新羅質子試衞尉少卿賜紫金魚袋金沔
為試光禄少卿充弔祭冊立副使隨崔稜赴新羅
八月丁亥朔勅新羅國大宰相金崇斌等三人宜付本
國准舊例賜戟
八年五月戊午廻鶻請和親使伊難珠還蕃宴于三殿
賜以銀器繒帛
十二月壬辰帝御麟德殿召見契丹使逹干可葛等賜
錦綵有差丙午宴南詔渤海牂牁使仍賜以錦綵
九年二月己丑麟德殿召見渤海使高禮進等三十七
人宴賜有差
十年正月丁酉詔賜渤海使者卯貞壽等官告放還蕃
及召見新羅及南詔蠻使宴賜有差
二月甲子賜渤海使大吕慶等官告歸之三月丙子賜
渤海使者官告歸之
十一月丁酉歸契丹使以告身十九通賜其貴人
十二月辛丑賜南詔蠻使楊廷竒等告身二十九通丙
午賜南詔蠻錦綵有差
十一年正月庚午授牂牁使者十六人官賜以銀綵庚
寅以國信三十一封授南詔蠻使歸之甲申歸契丹使
以告身十九通賜其貴人
二月癸卯賜回鶻渤海使錦綵銀器有差庚戍授渤海
使高宿滿等二十人官
五月己酉以南詔蠻大首領蒙龍盛卒廢朝三日
十二年二月辛卯賜宴歸國回鶻摩尼僧等八人
三月甲戌以錦綿賜渤海使大誠愼等
四月庚子以吐蕃贊普卒廢朝三日
十三年九月癸巳御麟德殿對吐蕃使論句藏戊戍命
宰臣宴吐蕃使人於中書省
十四年正月癸未御麟德殿對歸國廻鶻使宴賜有差
庚寅對南詔䍧牱等使于麟德殿賜物有差
穆宗以元和十五年即位二月庚寅對新羅渤海朝貢
使于麟德殿宴賜有差
二月癸卯朔對歸國回鶻合逹干等于麟德殿兼許和
親賜錦綵銀器有差
七月壬戍詔盛飾安國慈恩千福開業章敬等寺縱吐
蕃使者以觀焉乙丑對吐蕃弔祭使于麟德殿宴賜有
差
九月戊辰對吐蕃使於麟德殿宴賜有差
十一月辛酉對南詔奚契丹等使於麟德殿賜以銀器
錦綵
十二月壬辰對新羅渤海南詔䍧牱昆明等使于麟德
殿宴賜有差
長慶元年二月辛卯以九姓回鶻毗伽保義可汗薨輟
朝三日仍令諸司三品以上官就鴻臚寺弔其使者
四月庚辰命宰臣等於侍中廳宴吐蕃使
二年正月壬子對渤海使者於麟德殿宴賜有差
六月丁卯吐蕃遣使來朝召對於麟德殿宴賜有差
八月壬午對吐蕃使者五十人於麟德殿宴賜有差
九月戊子朔宴吐蕃使論悉喏等十五人於中書省勅
曰蕃客等皆遠申朝聘節遇重陽宜共賜錢二百貫以
充宴賞仍給太常音樂丁巳對隂山府沙陁突厥兵馬
使朱邪執宜等於麟德殿仍賜官告錦綵銀器
十月壬子對回紇使者於麟德殿宴賜有差
敬宗寶歴元年六月丁亥命品官田務豐領國信十二
車使廻鶻可汗及太和公王
文宗太和元年正月辛亥麟德殿對歸國吐蕃新羅使
宴賜有差
四月癸巳御麟德殿對渤海使者十一人宴賜有差
十一月甲寅麟德殿對南詔契丹使宴賜有差
二年正月乙亥對歸國南詔使及入朝室韋于麟德殿
宴賜有差
八月丙子對入朝回鶻安寧四十人於麟德殿宴賜有
差
十二月己卯渤海新羅室韋契丹南詔皆遣使朝貢並
詔對于麟德殿宴賜有差
五年三月己亥朔新羅國王檢校太尉金彦昇薨廢朝
六年正月麟德殿對南詔䍧牱宴賜有差
二月丙辰麟德殿對入朝吐蕃論董渤藏等一十九人
又對渤海王子大明俊等六人宴賜有差
七年正月甲午麟德殿對䍧牱刺史宗士方等四人甲
寅麟德殿對歸國南詔蠻王丘銓等二十二人於内亭
子賜食賜物有差
二月己卯麟德殿對歸國頰藏等一十九人渤海王子
大光晟等六人䍧牱刺史趙倫等四人昆明摩弥叔敬
等七人宴賜有差
三月庚戍麟德殿對歸國廻鶻李義節等一十九人宴
賜有差
四月辛酉以九姓廻鶻可汗薨廢朝三日仍令諸司文
武三品尚書省四品已上官就鴻臚寺弔其使者
十二月庚戍對室韋大都督阿朱等二十人䍧牱刺史
謝聞臺等二十人頒賜有差
八年正月庚午麟德殿對南詔及室韋奚契丹䍧牱等
使頒賜有差
開成元年十二月壬子新羅國質子試光禄卿賜紫金
魚袋金允夫進狀稱本國王命臣入朝充質二十六年
飱矣三蒙改授試官再當本國宣慰及冊立等副使准
往例皆蒙特授正官遂授武成王廟
二年正月癸巳上御麟德殿對賀正南詔洪龍軍三十
人渤海王子大明俊等一十九人宴賜有差
二月癸卯賜奚丹室韋等告身八十九通
六月甲寅賜宿衛新羅金忠信等錦綵有差
三年二月辛卯上麟德殿對入朝南詔䍧牱契丹奚室
韋渤海等各賜錦綵銀器有差
四年正月御麟德殿對入朝賀正南詔趙酋莫等三十
七人賜官告并錦綵銀器金銀帶衣服等有差
武宗開成五年正月即位十二月御三殿對歸國南詔
等十六人
會昌元年七月癸巳勑賜盟没斯姓李名全忠制曰昔
項伯歸義奉春建策賜之劉氏列在漢宗爰寵茂勲抑
惟前典盟没斯等代雄沙漠勇冠天山早稱良將之才
當佩名王之綬附于絶塞歲已再朞秉是一心竟全大
義今則解其毳服始列牙旗自我加恩益聞勵節驥登
吳坂感顧盻以長鳴劍出豐城繇拂拭以增煥又以右
北平太守李廣北狄避之號為飛將軍顧其苖裔頗在
龍庭美瓜瓞之所興因而命氏貴棣萼之方韡當使同
榮夫思在無邪忠為令德嘉其立志用以錫名爾宜念
之無替休命又以回鶻内宰相受耶勿充歸義軍副使
兼賜姓名制曰自古制軍必在佐貳逮至漢氏亦循舊
章既得將才俾參戎政實資謀策用正紀綱受邪勿往
在龍廷嘗為貴相乘其乖亂遂拔跡於殊隣加以懷柔
竟歸心於上國而又推誠所奉果協良圖每獲異謀必
來獻欵旋觀深志可謂竭忠昔戎狄請和全繇孟樂呼
韓帥服始自秩訾言念茂功所宜異等因其請族錫以
嘉名漢賜秺侯尚採祭天之義魏親程昱用疇捧日之
心寵以貂璫冠於禆校服兹新命宜保厥終可檢校右
散騎常侍兼歸義軍副使仍賜姓受名弘順
十一月帝御麟德殿見室韋大首領督熱論一十五人
賜物有差
二年九月幽州節度使張仲武奏契丹新立屈戍等契
丹舊用丹之印為文
十二月御麟德殿引見室韋大首領督熱論一十五人
宴賜有差
六年正月南詔契丹室韋渤海䍧牱昆明等使並朝于
宣政殿對於麟德殿賜食於内亭子仍賚錦綵器皿有
差
懿宗咸通元年正月御紫宸殿受朝對室韋使
昭宗天祐元年六月佛齊國入朝使滿訶粟可寧遠將
軍
梁太祖開平二年正月渤海國朝貢使殿中少令崔禮
光已下各加爵秩并賜金帛有差
三年八月戊寅御文殿召契丹朝貢使昌鹿等五十人
對見羣臣以遠蕃朝貢稱賀罷賜昌鹿以下酒食於客
省賚銀帛有差
九月癸卯賜契丹朝貢使曷魯押進將軍汚鹿副使夫
逹通事王梅落及首領等銀絹有差
乾化元年十一月丙午以廻鶻都督周易言為右監門
大將軍同正地略李麦之石壽兒石論斯並左千牛衛
將軍同正李屋列殊安鹽山並右千牛將軍同正吐蕃
温末首領杜論没悉伽杜論心並左領軍衛將軍同正
温末蘇論乞禄論右領軍衛將軍同正癸未廻鶻入朝
僧凝盧宜李思宜延錢等並賜紫衣還蕃
二年閏五月戊申詔以分物銀器賜渤海進貢首領以
下遣還其國庚申嗢末首領熱逋鉢督崔延没相等並
授銀青光禄大夫檢校太子賓客遣還本部
後唐莊宗同光元年十一月丁巳新羅國王朴英遣倉
部侍郎金樂錄事參軍金幼卿朝貢賜物有差
二年四月戊寅新羅朝貢使授朝散大夫守倉部侍郎
賜紫金魚袋金岳為朝議大夫試衛尉卿
五月庚申賜渤海朝貢使大元譲等分物有差
八月渤海朝貢使王姪學堂親衛大元謙可試國子監
丞
十一月庚寅以黑水國朝貢元兒為歸化中郎將
三年五月乙卯以渤海國入朝使政當省守和部少卿
賜紫金魚袋裴璆可右贊善大夫
明宗天成二年三月乙卯以新羅國權知康州事王逄
規為懷化將軍新羅國前登州都督府長張希岩新羅
國登州知後官本國金州司馬李彦謨並可檢校右散
騎常侍庚午以新羅國入朝使中散大夫兵部侍郎賜
紫金魚袋張芬可檢校工部尚書副使兵部郎中賜緋
魚袋朴術洪可兼御史中丞判官倉部員外郎賜緋魚
袋李忠式可兼侍御史
四月新羅國康州遣使林彦朝貢對於中興殿賜物有
差
八月昆明大鬼主羅殿王普露静王九部落各差使若
土等隨牂牁清州八郡刺史宋朝化等一百五十三人
來朝各賜等第官告繒帛錦衣銀器放還蕃
九月壬申契丹差梅老滑骨以下進奉各有頒賜
十二月宣飛勝指揮使安念德使於契丹賜契丹主錦
綾羅三百五十疋金花銀器五百兩寳装酒器一副其
母繡被一張寳裝纓絡一副
三年正月己酉契丹主阿保機妻差使送前振武副使
劉在到行闕賜在金錢帛銀器金帶鋪陳氈褥甚厚甲
子契丹使秃汭悲梅老以下五十人進奉仍各賜錦衣
銀帶束帛有差宣散指揮使奔托山押國信賜契丹主
妻契丹指揮使郭知瓊歸國錫賚加等戊辰勑以吐蕃
野利延孫等六人並可懷遠將軍回鶻米里都督等四
人並可歸德將軍
二月甲午勑吐渾寧朔奉化兩府都知兵馬使撿校司
徒李紹魯可授光禄大夫撿校太保竭忠建策興復功
臣吐渾寧朔府都督檢校工部尚書赫連公德可金紫
光禄大夫檢校右僕射賜忠義正衞功臣
五月辛未回鶻使辭於便殿賜賚有差
九月甲申吐蕃回紇入貢使放還蕃賜錦衣繒帛有差
壬辰吐蕃使閻薩羅等三人並可歸化司戈回紇使羅
婆都督可歸化司階
十月甲子差春州刺史米海金押國信賜契丹王及廻
使梅老秀里等辭賜物有差
十二月壬戌吐蕃㜸王子撥氈可歸德郎將首領十人
並授歸化司戈
四年正月壬辰回鶻入朝使掣撥都督等五人並可懷
化司戈
七月乙酉以渤海國前入朝使高正詞為太子洗馬
八月乙巳黑水朝貢使骨至來可歸德司戈癸亥北京
奏葬摩尼和尚摩尼回鶻之佛師也先自本國來大原
少尹李彦圖者武宗時懷化郡王李思忠之孫也思忠
本回鶻王子盟没斯也歸國錫姓名關中大亂之後彦
圖挈其族歸太祖賜宅一區宅邊置摩尼院以居之至
是卒
長興元年正月勅河西党項蕃官來萬德可懷化司戈
餘如故
十二月以党項折家族五鎮都知兵馬使折文政檢校
僕射以党項薄備家族都督薄備撒羅檢校尚書
二年十一月戊申以吐蕃首領掇里忙布藺氈並為歸
德司戈
三年正月渤海回鶻順化可汗吐蕃各遣使朝貢凉州
奏將吏有狀請朝廷命帥兼進方物諸蕃使各賜物有
差
三月丙申回鶻朝貢使都督拽祝為懷化將軍副使印
安勤懷化郎將監使美梨懷化司候判官裴連兒懷化
司階己亥以吐蕃朝貢使左廂首領右千牛衛將軍同
正野利閭心為歸德大將軍右廂首領籛心為懷化郎
將中廂首領李琪讀歸利司候重雲都督對兒六突兒
鷄並為歸德司階
五月契丹入朝使繡骨梅里辭歸蕃賜分物鞍馬錦袍
銀帶
七月詔特進檢校太保使持節玄莵州都督上柱國高
麗國王建妻河東柳氏可封河東郡夫人高麗入朝使
太相王儒奏請也
十一月吐蕃朝貢使辭人賜虎皮一張皆披虎皮拜謝
委身婉轉落其氊帽見髮亂如蓬帝笑之不已
四年七月癸巳回鶻遣都督李米等三十人來朝進白
鶻一聯帝召對於廣壽殿厚加錫賚仍命解放其鶻
閔帝應順元年正月賜廻鶻入朝摩尼八人物有差
閏正月瓜州入貢牙將唐進沙州入貢梁行通回鶻朝
貢安摩訶等辭各賜錦袍銀帶物有差
廢帝清泰二年八月乙亥回鶻朝貢使密錄都督陳禄
海為懷化郎將副使逹奚相温為懷化司階監使屈蜜
錄阿撥為歸德司戈判官安均為懷化司戈
三年正月庚午以高麗朝貢使王子太相王規檢校尚
書右僕射副使廣評侍郎崔儒試將作監其節級三十
餘人並授司戈司階
二月戊辰以吐渾寧朔奉化兩府留後檢校尚書左僕
射李可久超授檢校司徒其副使檢校工部尚書赫連
海龍可檢校尚書左僕射其兩府大夫李鐵匱可檢校
右僕射可久海龍鐵匱皆吐渾白姓赫連部落前朝賜
姓巳已以熟吐渾左廂都指揮使李全福右廂赫連撒
濫並可懷化司階指揮使党海甲叚公奴梁康全王堂
九高骨吐山党公政叚貞福康息力慕容于谷李海全
李冬山兩府都評事梁戞根啜等並可懷化司戈吐渾
指揮使党紇辢秦公逹慕容葛禮並可懷化司戈皆吐
渾兩府白赫連之將校也
晉高祖天福二年春故契丹人皇王歸葬輟視朝三日
十一月詔賜北朝曷魯相公聶相公幽州趙思温繒帛
器皿以前屯瀛州援王師討魏故也
三年五月回鶻朝貢使都督翟全福并肅州甘州專使
僧等歸本國賜鞍馬銀器繒帛有差
十一月授于闐國進奉使檢校太尉馬繼榮鎮國大將
軍副使黃門將軍國子少監張再通試衛尉卿監使殿
頭承旨通事舍人吴順規試將作少監回鶻使都督李
方金歸義大將軍監使雷福德順化將軍
漢隱帝乾祐元年七月以回鶻入朝貢使李握為歸德
大將軍副使安鐵山監使太相温並為歸德將軍判官
翟毛哥為懷化將軍于闐入朝使王知鐸檢校司空副
使張文逹檢校右僕射監使劉行立撿校兵部尚書判
官秦元保檢校左僕射並放還蕃
周太祖廣順元年二月癸丑寒食節太祖出玄化門至
浦池設御幄遥拜諸陵宣召契丹使䮍骨支回鶻都督
賜酒食未時還宫己未䮍骨支辭賜衣着五十疋銀器
二十兩綵二十疋又賜從人各綵三十疋
世宗顯德五年甲午詔賜廻鶻逹怛國信物有差
六年正月壬子高麗國王王昭遣其臣王子佐丞王兢
佐尹皇甫魏光等來進名馬及織成衣襖弓劍器甲等
賜兢等龍衣銀帶器幣有差
十一月壬戍占城國進奉使蒲河散金婆羅等辭各賜
分物有差仍令齎金銀器千兩繒綵十叚及細甲名馬
銀鞍勒等就賜本國主釋利因
册府元龜卷九百七十六
