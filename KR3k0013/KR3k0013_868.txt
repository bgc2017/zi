冊府元龜卷八百六十八宋王欽若等撰
總錄部
遊宴餞别好客
遊宴
夫有負藉甚之才抱夷曠之性居軒冕之貴不以嬰懷
顧簿領之繁嘗多暇日或締交接坐或羣從侍遊偶四
序之良辰爲一時之勝賞吹臺琴室月觀風亭宴衎乎
園池放情於丘壑清心雅致名教存焉
楚公子圍爲令尹魯昭公元年諸侯盟於虢公子圍享
趙孟賦大明之首章(大明詩大雅首章言文王明明昭於下故能赫赫盛於上令尹意在)
(首章故特稱首章以自光大)趙孟賦小菀之二章(小菀詩小雅二章取其各敬爾儀天)
(命不又言天命一去不可復還以戒令尹)
晉山簡爲征南將軍都督荆襄交廣四州諸軍事簡優
游卒歲惟酒是耽諸習氏荆土豪族有佳園池簡每出
嬉遊多之池上置酒輒醉名之曰高陽池
羊祜爲征南大將軍樂山水每風景必造峴山置酒言
詠嘗謂從事中郎鄒湛等曰自有宇宙便有此山由來
賢達勝士登此遠望如我與卿者多矣
謝安初辟司徒府除佐著作郎並以疾辭寓居會稽與
王羲之及高陽許詢桑門支遁游處出則漁弋山水入
則言詠屬文雖放情丘壑然每游賞必以妓女從游後
爲太保進督揚江荆司十五州軍事於土山營墅樓館
林竹甚盛每擕中外子姪往來游集肴饌亦屢費百金
王羲之爲會稽内史去官居會稽嘗與同志宴集於會
稽山隂之蘭亭羲之自爲之序以申其志或以潘岳金
谷詩序方其文羲之比於石崇聞而甚喜
孟嘉爲征西桓溫參軍溫甚重之九月九日溫宴龍山
寮佐畢集時佐吏並著戎服有風至吹嘉帽墜落嘉不
之覺溫使左右勿言欲觀其舉止嘉未久如厠溫令取
還之命孫盛作文嘲嘉著坐處嘉還見即答之其文甚
美四座嗟嘆
宋徐湛之爲南兖州刺史善於爲政威惠並行廣陵城
舊有高樓湛之更加修整南望鍾山城北有陂澤水物
豐盛湛之更起風亭月觀吹臺琴室果竹繁茂花藥成
行招集文士盡游玩之適一時之盛也
謝混字叔源歷中書令領軍尚書左僕射風格高峻少
所交納惟與族子靈運瞻䀲矅弘微並以文義賞會嘗
共宴處居在烏衣巷故謂之烏衣之游混五言詩所云
昔爲烏衣遊戚戚皆親姪者也其外雖復高流時譽莫
敢造門
梁羊侃爲大軍司高祖大同中魏使陽裴與侃在北嘗
同學有詔令侃延裴同宴賓客三百餘人食器皆金玉
雜寶奏三部女樂至夕侃不飲酒而好賓客交遊終日
獻酬同其醉醒
蕭介字茂鏡釋褐著作佐郎性高簡少交游惟與族兄
琛從兄眎素及洽從弟淑等文酒賞會時人以比謝氏
烏衣之遊
任昉爲御史中丞簮裾輻凑預共宴者殷芸到溉劉苞
劉孺劉顯劉孝綽及陸倕而已號曰龍門之游雖貴公
子孫不得預也
陳孫瑒授散騎常侍出鎮郢州乃合十餘船爲大舫於
中立亭池植荷芰每良辰美景賓僚並集泛長江而置
酒亦一時之勝賞焉
徐伯陽爲侯安都司空參軍宣帝大建初與中記室李
爽記室張正見尚書郎賀徹學士阮卓黃門蕭銓三公
郎王由禮處士馬樞記室祖登比部賀循長史劉刪等
爲文會之友後有蔡凝劉助陳暄孔範亦預焉皆一時
之士也游宴賦詩勒成卷軸伯陽爲其集序盛傳於世
後魏梁祐爲太中大夫從容風雅好爲詩詠嘗與朝廷
名賢泛舟雒水以詩酒自娛
唐楊師道爲侍中退朝後必引當時英俊宴集園池而
文會之盛當時莫比
郭子儀鎮河中代宗大歷二年二月子儀入朝宰臣元
載王縉及左僕射裴冕戶部侍郎判度支第五琦京兆
尹劉幹共出錢三十萬宴子儀於其私第内侍魚朝恩
參其會焉朝恩出錦二十疋綵羅五十疋綵綾一百疋
爲子儀纏頭之費極歡而罷
杜佑爲司徒置第於安仁里及城南創别墅日公卿宴
游廣陳妓樂
杜式方佑之子也以蔭授揚府參軍入爲太常寺主簿
父作鎮揚州家財鉅萬甲第安仁里杜城有别墅亭館
林池爲城南之最昆仲皆在朝廷與時賢游從樂而有
節
元稹爲越州刺史浙東觀察使會稽佳山水稹所辟幕
職皆當時文士而鏡湖秦望之游月三四焉而諷詠詩
什動盈卷袠副使竇鞏海内詩名與稹酬唱最多至今
稱蘭亭絶唱
晉盧詹高祖天福初拜禮部尚書分司雒下與右僕射
盧質散騎常侍盧重俱在西都數相過從三人俱嗜酒
好游山水塔廟林亭花竹之地無不同往酣飲爲樂人
無間然雒中朝士目爲三盧會
餞别
夫祖離送别必在於有情登山臨水實生於遠思若乃
膺受封之寵持式玉之命成師以出上受而歸則有都
邑盡傾車蓋千乘賦詩以見志贈言以表誠簡册已來
風流相接其或懷去國之戚有永訣之懼莫不慷慨悲
歎畱連燕胥自非達者豈能忘情於此際者哉
周顯父餞送韓侯故大雅韓奕之詩曰韓侯出祖出宿
於屠顯父餞之清酒百壺(屠地名也顯父有顯德者也祖將去而餞之也既覲而反)
(國必祖者尊其所往去則始行焉祖於國外畢乃出宿示行不畱於是也)其餚維何炰鼈鮮
魚其&KR0609;維何維筍及蒲其贈維何乘馬路車(炰鼈以火熟之鮮魚)
(中鱠者也筍竹萌也蒲深蒲也贈送也王既使顯父餞之使送以車馬所以贈厚意也人君之車曰路車所以)
(駕之馬曰乘馬)籩豆有且侯氏燕胥(且多也胥相也諸侯相在京師未去者顯父餞之時)
(皆來相與燕其籩豆且然榮其多也)
伍舉爲楚大夫自楚奔鄭將遂奔晉聲子將如晉遇之
於鄭郊班荆相與食而言復故(班布也布荆坐也共議歸楚事)聲子曰
子行也吾必復子
韓起爲晉大夫聘於鄭六卿餞宣子於郊(餞送行飲酒)宣子
曰二三君子請皆賦起亦以知鄭志(詩言志也)子齧賦野有
蔓草(子齧子皮之子嬰齊也野有蔓草鄭風取其邂逅相遇適我願兮)宣子曰孺子善
哉吾有望矣(君子相願已所望也)子產賦鄭之羔裘(言鄭别於唐羔裘也取其)
(彼其之子舍命不渝邦之彦兮以美韓子)宣子曰起不堪也(不堪國之)子太叔賦
褰裳(褰裳詩曰子惠思我褰裳涉溱子不我思豈無他人言宣子思已將有褰裳之志如不我思而豈無)
(他人)宣子曰起在此敢勤子至於他人乎(言已崇好在此不欲復令求他)
(人)子太叔拜(謝宣子之有鄭)宣子曰善哉子之言是(是褰裳)不有
是事其能終乎(韓起不欲令鄭求他人子太叔拜以答之所以晉鄭終善)子游賦風
雨(子游子駟之子駟偃也風雨詩取其既見君子云胡不夷)子旗賦有女同車(子旗公孫)
(段之子豐施也有女同車取其洵美且都愛樂宣子之志)子柳賦蘀兮(子柳印段之子印祭也蘀)
(兮詩取其倡予和女言宣子倡已將和從之)宣子喜曰鄭其庶乎(庶幾興盛)二三
君子以君命貺起賦不出鄭志(六詩皆鄭風故曰不出鄭志)皆昵燕
好也(昵親也賦不出其國以示親好)二三君子數世之主也可以無懼
矣宣子皆獻馬焉而賦我將(我將詩頌取其日靖四方我其夙夜畏天之威言志)
(在靖亂畏懼天威)子産拜使五卿皆拜曰吾子靖亂敢不拜德
荆軻衛人初燕太子丹質於秦秦王遇丹不善故丹怨
而亡歸因結交於荆軻爲報秦王太子及賓客送之至
易水之上既祖取道高漸離擊筑荆軻和而歌爲變徵
之聲士皆垂淚涕泣又前而爲歌曰風蕭蕭兮易水寒
壯士一去兮不復還復爲羽聲慷慨士皆瞋目髮盡上
指冠於是荆軻就車而去
漢東郭先生武帝時久待詔公車貧困及其拜爲二千
石佩青緺(音爪一音螺青綬)出宫門行謝主人故所以同官待
詔者等比祖道於都門外榮華道路立名當世(東郭先生也)
此所謂衣褐懷寶者也
李廣利爲貳師將軍擊匈奴丞相劉屈氂爲祖道送渭
橋與廣利别
疏廣東海蘭陵人也宣帝時爲太子太傅兄子受爲少
傅在位五歲乃與受移病滿三月賜告廣遂稱篤上疏
乞骸骨帝以其年篤老皆許之公卿大夫故人邑子設
祖道供帳東都門外送者車數百兩辭決而去及道路
觀者皆曰賢哉二大夫或歎息爲之下泣
後漢陳遵爲大司馬更始時使匈奴過辭於王丹丹曰
俱遭反覆惟我二人爲天所遺今子當之絶域無以相
贈贈子以不拜遂揖而别遵甚悦之
高彪爲中郎較書東觀時京兆第五永爲督軍御史使
督幽州百官大會祖餞於長樂觀議郎蔡邕等皆賦詩
彪乃獨作箴曰文武將墜乃俾俊臣整我皇綱董此不
虔古之君子即戎㤀身明其果毅上其桓桓吕尚七十
氣冠三軍詩人作歌如鷹如鸇天有太乙五將三門地
有九變邱陵山川人有計策六竒五間總兹三事謀則
諮詢無曰已能務在求賢淮隂之勇廣野是尊周公大
聖石碏純臣以威克愛以義滅親勿謂時儉不正其身
勿謂無人莫識已真忘富遺貴福禄乃存枉道依合復
無所親先公高節越可永遵佩藏斯戒以勵終身邕等
甚美其文以爲莫尚也後彪爲中郎較書於東觀及遷
内黃令帝勑同僚臨送祖於上東門
郭泰字林宗游於雒陽始見河南尹李膺大竒之遂相
友善於是名震京師後歸鄉里衣冠諸儒送至河上車
數千兩林宗惟與李膺同舟而濟衆賓望之以爲神仙
焉泰後舉有道不就
禰衡平原般人也爲曹公所怒遣人騎送之劉表臨發
衆人爲之祖道先供設於城南乃更相戒曰禰衡悖虐
無禮今因其後到咸當以不起折之也及衡至衆人莫
肯興衡坐而大號衆問其故衡曰坐者爲冡臥者爲屍
冡屍之間能不悲乎
魏管輅與諸葛原别原戒以二事言卿惟樂酒量雖溫
克然不可保寧當節之卿有冰鏡之才所見者妙祻如
膏火不可不慎持卿叡才以游於雲漢之間不憂不富
貴也輅言酒不可極才不可盡吾欲持酒以禮持才以
愚何患之有耶輅至少府丞
蜀張裔字君嗣爲丞相諸葛亮畱府長史詣亮咨事送
者數百車乘盈路裔書與所親曰人自敬丞相長史男
子張君嗣附之疲倦欲死
晉賈充爲車騎將軍都督秦涼二州諸軍事鎮關中將
之鎮百僚餞於夕陽亭
石崇爲征虜將軍假節監徐州諸軍事鎮下邳崇有别
館在河陽之金谷一名梓澤送者傾都帳飲於此焉
王澄爲荆州刺史將之鎮送者傾朝
溫嶠爲王敦左司馬會丹陽尹缺敦表補嶠爲之因敦
餞别嶠起行酒至錢鳳前因僞醉以手版擊鳳幘墜敦
以爲醉而釋之臨去言别涕泗横流出閣復入如是再
三然後即路
桓溫太和中悉衆北伐平北將軍郗愔以疾解職又以
温領平北將軍徐兖二州刺史率弟南中郎沖西中郎
袁真步騎五萬北征百官皆於南州祖道都邑盡傾
殷浩爲中軍將軍廢徙東陽委命談詠雖家人不見其
有流放之戚甥韓伯浩素賞愛之隨至徙所經歲還都
浩送至渚側詠顔曹遠詩云富貴他人合貧賤親戚離
殷仲文爲桓玄諮議參軍將遷姑熟送者傾朝
宋何尚之字彦德爲吏部郎告休定省傾朝廷送别别
於治渚及至郡父叔度謂曰聞汝來此傾朝相送可有
幾客答曰殆數百人叔度笑曰此是送吏部郎耳非關
何彦德也昔殷浩亦嘗作豫章定省送者甚衆及廢徙
東陽船泊征虜亭積日乃至親舊無復相窺者
沈懷文爲殿中郎時隱士雷次宗被徵居鍾山後南還
盧岳何尚之設祖道文義之士畢集連句爲詩懷文所
作猶美
南齊張融出爲封溪令從叔永出後渚送之曰似聞朝
旨汝尋當還融曰不患不還正恐還而復去
梁陶弘景初仕齊爲奉朝請永明十年上表辭禄詔許
之賜以束帛及發公卿祖之於征虜亭供帳甚盛車馬
填咽咸云宋齊已來未有朝野榮之
唐賀知章爲散騎常侍請度爲道士求還鄉里皇太子
已下咸就執别
哥舒翰爲太子少保安禄山反以爲皇太子先鋒兵馬
副元帥拒賊於潼關百僚出餞於郊
好客
自戰國之世四豪競逐莫不傾意下士以致千里之客
繇是方來之賓入者悦出者譽而光名滿於天下矣漢
氏之後游談滋甚乃有虚懷曲意翹思延竚孜孜以欵
接區區而忘勢以至門無停輪坐無空席漿酒藿肉撞
鐘舞女以極其宴喜從車飛蓋名園别墅以縱乎游娛
騁文翰以爲適資氣俠以自任斯固倜儻磊落夸邁流
俗者之所爲也若乃羣居之談不能及義踰侈之咎見
譏於時此又不足尚已
田文齊公子封爲孟嘗君在薛招致賓客及亡人有罪
者皆歸孟嘗君孟嘗君舍業厚遇之以故傾天下之士
食客數千人無貴賤一與文等孟嘗君待客坐語而屏
風後常侍史主記君所與客語問親戚居處客去孟嘗
君已使使存問獻遺其親戚孟嘗君曾待客夜食有一
人蔽火光客怒以爲飯不等辭去孟嘗君起自持其飯
比之客慚自刎士以此多歸孟嘗君客無所擇皆善遇
之人人各自以爲孟嘗君親已
趙勝趙公子也封爲平原君諸子中勝最賢喜賓客賓
客蓋至者數千人
信陵君無忌魏昭王少子魏安釐王異母弟也昭王薨
安釐王即位封公子爲信陵君公子爲人仁而下士士
無賢不肖皆謙而禮交之不敢以其富貴驕士士以此
皆方數千里爭往歸之致食客三千人當是時諸侯以
公子賢多客不敢加兵謀魏
春申君黃歇爲楚相時是時齊有孟嘗君趙有平原君
魏有信陵君方爭下士招致賓客以相傾奪輔國持權
當是時楚復強趙平原君使人於春申君春申君舍之
上舍趙使欲誇楚爲玳瑁簮刀劔室以珠玉飾之請命
春申君客春申君客三千餘人其上客皆躡珠履以見
趙使大慙
呂不韋爲秦相國是時魏有信陵君楚有春申君趙有
平原君齊有孟嘗君皆下士喜賓客以相傾不韋亦招
致士厚遇之至食客三千人
漢陳豨爲列侯以趙相國將監趙代邊豨少時慕魏公
子及守邊招致賓客嘗告歸過趙(因休沐之暇而過趙)賓客隨之
者千餘乘邯鄲客舍皆滿豨所以待賓客如布衣交皆
出客下
鄭當時孝景時爲太子舍人每五日洗沐嘗置驛馬長
安諸郊(邑外謂之郊近郊二十里)請謝賓客夜以繼日至明旦嘗恐
不徧後爲大司農當時爲大吏戒門下客至無貴賤無
畱門者執賓主之禮以其貴下人
陳遵爲校尉擊賊趙朋霍鴻有功封嘉威侯居長安中
牧守當之官及郡國豪傑至京師者莫不相因到遵門
遵嗜酒每大飲賓客滿堂輒關門取客車轄投之井中
雖有急終不得去
後漢崔瑗爲濟北相愛士好賓客盛修肴饌殫極滋味
或言其大奢瑗聞之怒敕妻子曰吾并日而食以供賓
客而反以獲譏士大夫不足養如此後勿過菜具無爲
諸子唐蚩也終不能改奉禄盡以賓享也
來豔少好學下士開館養徒位至司空
皇甫嵩折節下士門無畱客(言汲引之速)時人皆稱而附之
嵩至太常
袁紹有姿貌威容愛士養名(英雄紀曰紹不妄通賓客非海内知名不得相見又)
(好游俠與張孟卓何伯求吳子卿許子遠皆爲奔走之友)既累世台司賓客所歸加
傾心折節莫不爭赴其庭士無貴賤與之抗禮輜軿柴
轂填接街陌内官皆惡之自袁安已下皆博愛容衆無
所揀擇賓客入其門無賢愚皆得所欲爲天下所歸官
至太尉大將軍
孔融爲大中大夫容衆少忌好士喜誘掖後進及退閒
職(大中大夫職在言議故爲閒職)賓客日盈其門嘗歎曰坐上客常滿
罇中酒不空吾無憂矣
魏曹純敬愛學士學士多歸焉繇是爲遠近所稱年十
八爲黃門侍郎
吳諸葛融瑾次子也瑾卒融襲爵攝兵業駐公安秋冬
則射獵講武春夏則延賓交會休吏假卒或不遠千里
而造焉每會輒歷問賓客各言其能乃合榻促席量敵
選對或有博奕或有摴蒲投壺弓彈部别類分於是丼
果繼進清酒徐行融周流觀覽終日不倦後爲奮威將
軍
顧邵字孝則好樂人倫自州郡庶職及四方人士往來
相見或言議而去或結厚而别風聲流聞遠近稱之權
妻以策女年二十七起家爲豫章太守
晉陶侃爲荆州刺史未嘗壅滯接引疎遠門無停客
宋劉穆之初爲高祖軍府主簿愛好賓游坐客常滿性
奢豪食必方丈旦輒爲十人饌穆之既好賓客未嘗獨
飱每至食時客止十人已還者依常下食以此爲常白
高祖曰穆之家本貧賤贍生多缺自叨忝以來每存約
損而朝夕所須微有過豐自此以外一毫不以負公
蔡那南陽冠軍人也家素富而那兄局善接待賓客至
無多少皆資給之嘗爲郡縣所優異蠲其調役
南齊王寂字子玄侍中僧虔之子性迅動好文章王融
之敗後賓客多歸之位至祕書郎卒
梁任昉爲御史中丞好交結奬進士友得其延譽者率
多升擢故衣冠貴游莫不爭與交好坐上賓客恒有數
十時人慕之號曰任君言如漢之三君也
庾&KR1509;少聰慧家富於財好賓客食必列鼎卒於家
羊侃爲都官尚書性不飲酒而好賓客交游終日獻酬
同其醉醒
陳魯廣達吳州刺史悉達弟也虚心愛士賓客多自遠
而至終於中領軍
孫瑒爲右軍將軍其自居處頗失於奢豪庭院穿築極
林泉之致歌鐘舞女當世罕儔賓客填門軒蓋不絶
後魏源懷爲車騎大將軍性不飲酒而喜以酒飲人好
接賓友子雍字靈和推誠待士士多歸之
鄭伯猷爲太學博士領殿中御史與當時名勝咸申游
欵
夏侯道遷豫州刺史頻表解州於京城之西水次市地
大起園池殖列蔬果延致秀彦時往游適妓妾十餘嘗
自娛樂國秩歲入三千餘疋專供酒饌不營家産每誦
孔融詩曰坐上客常滿罇中酒不空餘非吾事也識者
多之
馮元興家素貧約食客嘗數十人同其饑飽曾無恡色
時人歎尚之位至中書舍人
北齊段孝言爲侍中丞僕射雖黷貨無厭恣情酒色然
舉止風流招致名士美景良辰未嘗虚棄賦詩奏妓畢
盡歡洽雖草萊之士粗關文藝多引入賓館與同興賞
其貧躓者亦時有乞遺世論復以此多之
韓晉明軌之子也天統中封東萊王晉明有俠氣諸勲
貴子孫中最畱心學問好酒誕縱招引賓客一席之費
動至萬錢猶恨儉嗇朝廷欲處之貴要地必以疾辭告
人曰廢人飲美酒對名勝安能作刀筆及披故紙乎
鄭述祖爲太子少師兖州刺史所在好爲山池松竹交
植盛餚饌以待賓客將迎不倦
邢邵性好談賞不能閑獨公事歸休常須賓客自伴官
至太常卿中書監
後周司馬消難子如之子初在齊子如當朝消難亦愛
賓客邢子才王元景魏收陸卬崔詹等皆遊其門仕至
車騎將軍
長孫澄爲大將軍雅好賓客接引忘疲雖不飲酒而好
觀人酣興嘗恐座客請歸每勑中厨别進異饌畱之
裴漢性不飲酒而雅好賓游每良辰美景必招引時彦
宴賞畱連間以篇什當時人物以此重之
隋庾季才爲大中大夫志好宴游嘗吉日良辰與瑯琊
王褒彭城劉榖河東裴政及宗人信等爲文酒之會次
有劉臻明克讓柳誓之徒雖爲後進亦申游欵
蘇䕫少有盛名於天下引致賓客四海士大夫多歸之
官至通議大夫
楊玄感爲禮部尚書性雖驕倨而愛重文學四海知名
之士多趨其門
唐李百藥爲宗正卿好招延賓友罇酒常不空
唐憲武德初拜太子右虞侯率後歷散騎常侍雲麾將
軍銀青光禄大夫既無他職事居多間逸與親戚故人
酣暢以此自適焉
楊師道爲侍中退朝之後必宴集園池預在賓筵皆屬
文之士歌童舞女縱以歡娛
趙景慈天水隴西人也父訥隋番州總管景慈幼有姿
儀美風調高祖潛龍時見而悦之妻以桂楊公主及長
有文武才幹好交結座客常滿接對㤀疲弱冠得美名
於京邑高祖於諸聓中特所親愛位至華州刺史
李安期爲黃門侍郎好接引隱淪之士及當時名僧道
士無不與之爲布衣之交焉
後唐王思同爲同州節度使未幾移鎮隴右思同好文
士無賢不肖必館接賄遺數千萬
晉李從昶爲左龍武統軍性好談笑喜接賓客文翰爲
賞無虚日
周和矩太子太傅凝之父性嗜酒少拘禮節雖素不知
書見文士未嘗有慢色必罄家財以延接
翟光鄴家無餘財賓朋至則貰酒延之談笑終日略無
倦厭士大夫多歸之官至宣徽使兼樞密使
册府元龜卷八百六十八
