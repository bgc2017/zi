册府元龜卷七百三十三宋王欽若等撰
陪臣部
智識第二
叔詹鄭大夫也晉公子重耳出奔過鄭鄭文公弗禮叔
詹諫其君曰晉公子賢而其從者皆國相且又同姓鄭
之出自厲王而晉之出自武王鄭君曰諸侯亡公子過
此者衆安可盡禮叔詹曰君不禮不如殺之且後爲國
患鄭君不聽晉重耳返國是爲文公以無禮討鄭
申繻魯大夫也初内蛇與外蛇鬭於鄭南門中内蛇死
六年而厲公入公聞之問於申繻曰猶有妖乎對曰人
之所忌其氣燄以取之妖繇人興也(尚書洛誥無若火始燄燄未盛而進)
(退之時以喻人心不堅正)人無釁焉妖不自作人棄常則妖興故有
妖
孔叔鄭大夫諸侯盟王使周公召鄭伯曰吾撫女以從
楚輔之以晉可以少安(周公宰孔也王恨齊桓定太子之位故召鄭伯使叛齊也晉楚)
(不服於齊故以鎮安鄭)鄭伯喜於王命而懼其不朝於齊也故逃
歸不盟孔叔止之曰國君不可以輕輕則失親(親黨携也)失
親患必至患而乞盟所喪多矣君必悔之弗聽逃其師
而歸明年諸侯伐鄭
子良鄭大夫也宣公九年初楚子爲厲之役故伐鄭(六年)
(楚伐鄭取成於厲既成鄭伯逃歸)晉郤缺救鄭鄭伯敗楚師於柳棼(柳棼)
(鄭地)國人皆喜惟子良憂曰是國之災也吾死無日矣(自是)
(晉楚交兵伐鄭十二年卒有楚子入鄭之禍)
子展鄭大夫也襄公二十九年葬周靈王鄭上卿有事
子展使印叚往伯有曰弱不可(印叚年少官卑)子展曰與其莫
往弱不猶愈乎詩云王事靡盬不遑啓處(詩小雅盬不堅固也啓跪)
(也言王事無不堅固不暇啓處)東西南北誰敢寧處(謂上卿)堅事晉楚以
蕃王室也(言我固事晉楚乃所以藩屏王室)王事無曠何常之有遂使
印叚如周(傳言周衰卑於晉楚)又魯襄公二十二年十二月游眅
將歸晉(游眅公孫蠆子)未出竟遭逆妻者奪之以館于邑(舍之其邑)
(不復行)丁巳其夫攻子明殺之(子明即游眅)以其妻行(十二月無丁巳)
(丁巳十一月十四日也)子展廢良而立太叔(良游眅子太叔眅弟)曰國卿君
之貳也民之主也不可以苟請舍子明之類(子明有罪而良又不)
(賢故)求亡妻者使復其所使游氏勿怨(鄭國不討專殺之人所以抑強扶弱)
(臨時之宜)曰無昭惡也(交怨則父之不修益明也)
子產鄭大夫子國之子襄公八年鄭人欲媚於晉使子
國子耳侵蔡獲蔡司馬公子爕(鄭侵蔡欲以求媚於晉子耳子良之子不言敗)
(故以獲告)鄭人皆喜子產曰小國無文德而有武功禍莫大
焉楚人來討能勿從乎從之晉師必至晉楚伐鄭自今
鄭國不四五年弗得寧矣子國怒之曰爾何知國有大
命而有正卿童子言焉將爲戮矣(大命起師行軍之命)又鄭簡公
三年鄭相子駟欲自立爲君子孔使尉子殺相子駟而
代之子孔又欲自立子產曰子駟爲不可誅之今又效
之是亂無時息也於是子孔從之而相鄭簡公又襄公
十年子孔當國(代子駟)爲載書以位序聽政辟(自羣卿諸司各守其)
(職位以受執政之法不得與朝政)大夫諸司門子弗順將誅之(子孔欲誅不順)
(者)子產止之請爲之焚書(既止子孔又勸令燒除載書)子孔不可曰
爲書以定國衆怒而焚之是衆爲政也國不亦難乎(難以)
(至治)子產曰衆怒難犯專欲難成合二難以安國危之道
也不如焚書以安衆子得所欲(欲爲政也)衆亦得安不亦可
乎專欲無成犯衆興禍子必從之乃焚書於倉門之外
衆而後定(不於朝内燒欲使遠近見所燒)其年鄭尉止作亂殺子國子
耳子西聞盜不儆而出(子西公孫夏子駟子)尸而追盗(先臨尸而追賊)盗
入於北宮乃歸授甲臣妾多逃器用多喪子產聞盜爲
門者(置守門)庀羣司(具衆官)閉府庫愼閉藏完守備成列而
後出兵車十七乘(千二百七十五人)尸而攻盜於北宮子蟜帥
國人助之殺尉止子師僕盗衆盡死侯晉奔晉堵女父
司臣尉翩司齊奔宋(尉翩尉止子司齊司成子)又襄二十六年楚子
及秦人侵鄭印堇父與皇頡戌城麋(印堇父鄭大夫)楚人囚之
以獻於秦鄭人取貨於印氏以請之子太叔爲令正(主作)
(辭令之正)以爲請子產曰不獲(謂太叔辭以貨請堇父必不得)受楚之功而
取貨於鄭不可謂國秦其不然(受楚獻功大名也以貨免之小利故謂秦不爾)
若曰拜君之勤鄭國微君之惠楚師其猶在敝邑之城
下其可(辭如此堇父可得)弗從遂行秦人不予更幣從子產而
獲之(更遣使執幣用子產辭乃得堇父傳稱子產之善)又楚子伐鄭鄭人將禦
之子產曰晉楚將平諸侯將和楚王是故昧於一來(昧謂)
(貪昧)不如使逞而歸乃易成也(逞快也)夫小人之性釁於勇
嗇於禍以足其性而求名焉者非國家之利也若何從
之(釁動也嗇貪也言鄭之故與楚戰者皆釁事勇名之人非能爲國計慮久利不可從也)子展說
不禦寇子產相鄭伯以如晉叔向問鄭國之政焉對曰
吾得見與否在此歲也駟良方争未知所成(駟氏子晳也良氏伯)
(有也)若有所成吾得見乃可知也叔向曰不既和矣乎對
曰伯有侈而愎(愎狠也)子晳好在人上莫能相下也雖其
和也猶將積惡也惡至無日矣(此年秋良霄出奔)襄公三十年
子產爲政有事伯石賂與之邑(伯石公孫叚有事欲使之)子太叔曰
國皆其國也奚獨賂與焉(言鄭大夫共憂鄭國事奚爲獨賂之)子產曰無
欲實難(言人不能無欲)皆得其欲以從其事而要其成非我有
成其在人乎(言成猶在我非在人也)何愛於邑邑將焉往(言猶在國)子
太叔曰若四國何(恐爲四鄰所笑)子產曰非相違也而相從也
(言賂以邑欲爲和順)四國何尤焉鄭書有之(鄭國史書)曰安定國家必
大焉先(先和大族而後國家安)姑先安大以待其所歸(要其成也)既伯
石懼而歸邑卒與之(卒終也)伯有既死使太史命伯石爲
卿辭太史退則請命焉(請太史更命已)復命之又辭如是三乃
受策入拜子產以是惡其爲人也(惡其虚飾)使次己位(畏其作亂)
(故寵之)襄三十一年子皮欲使尹何爲邑(爲邑大夫)子產曰少
未知可否(尹何年少)子皮曰愿吾愛之不吾叛也(愿謹善也)使夫往
而學焉夫亦愈知治矣(夫謂尹何)子產曰不可人之愛人求
利之也今吾子愛人則以政(以政與之)猶未能操刀而使割
也其傷實多(多自傷)子之愛人傷之而已其誰敢求愛於
子子於鄭國棟也棟折榱崩僑將厭焉敢不盡言子有
美錦不使人學製焉(製裁也)大官大邑身之所庇也而使
學者製焉其爲美錦不亦多乎(言官邑之重多於美錦)僑聞學而
後入政未聞以政學者也若果行此必有所害譬如田
獵射御貫則能獲禽(貫習也)若未嘗登車射御則敗績厭
覆是懼何暇思獲子皮曰善哉虎不敏吾聞君子務知
大者遠者小人務知小者近者我小人也衣服附在吾
身我知而愼之大官大邑所以庇身也我遠而慢(慢易)之
微子言吾不知也他日我曰子爲鄭國我爲吾家以庇
焉其可也今而後知不足(自知謀慮不足謀其家)自今請雖吾家
聽子而行子產曰人心之不同如其面焉吾豈敢謂子
面如吾面乎抑心所謂危亦以告也子皮以爲忠故委
政焉子產是以能爲鄭國(傳言子產之治乃子皮之力)其年鄭人游
於鄉校(鄉之學校)以論執政(論其得失)然明謂子產曰毁鄉校何
如(患人於中謗議國政)子產曰何爲夫人朝夕退而游焉以議執
政之善否其所善者吾則行之其所惡者吾則改之是
吾師也若之何毁之吾聞忠善以損怨(爲忠善則怨謗息)不聞
作威以防怨(欲毁鄉校即作威)豈不遽止然猶防川(遽畏懼也)大决
所犯傷人必多吾不克救也不如小决使道(道通也)不如
吾聞而藥之也(以爲藥石)然明曰蔑也今而後知吾子之信
可事也小人實不才若果行此其鄭國實賴之豈惟二
三臣仲尼聞是語也曰以是觀之人謂子產不仁吾不
信也(仲尼以二十二年生於是十歲長而後聞之)昭公元年游吉如楚葬郟
敖且聘立君歸謂子產曰具行器矣(行器曾備)楚王汰侈而
自說其事必合諸侯吾往無日矣子產曰不數年未能
也昭公四年楚子使椒舉如晉求諸侯楚子問於子產
曰晉其許我諸侯乎對曰許君晉君少安不在諸侯(安於)
(小小不能遠圖)其大夫多求(貪也)莫匡其君在宋之盟又曰如一
(晉楚同也)若不許君將焉用之(焉用宋盟)王曰諸侯其來乎對曰
必來從宋之盟承君之歡不畏大國何故不來(大國晉也)不
來者其魯衞曹邾乎曹畏宋邾畏魯魯衞偪於齊而親
於晉唯是不來其餘君之所及也誰敢不至(言楚威力所能及)
王曰然則吾所求者無不可乎對曰求逞於人不可(逞快)
(也求人以快意人必違之)與人同欲盡濟申之會魯衞曹邾不會其
年子產作丘賦國人謗之子産曰何害苟利社稷死生
以之吾不遷矣(遷移也)渾罕曰(渾罕子寬)國氏其先亡乎君子
作法於凉其敝猶貪(凉薄也)作法於貪敝將若之何(言不可久)
(行)姬在列者(在列國也)蔡及曹滕其先亡乎偪而無禮(蔡偪楚曹)
(滕偪宋)鄭先衞亡偪而無法(偪晉楚)政不率法而制於心民
各有心何上之有(子産權時救急渾罕譏之正道)昭公七年子產聘於
晉爲豐施歸州田於宣子(豐施鄭公孫叚之子三年晉以州田賜叚)曰日君
以夫公孫叚爲能任其事而賜之州田今無禄早世不
獲久享君德其子弗敢有不敢以聞於君私致諸子(此年)
(正月公孫叚卒)宣子辭子產曰古人有言曰其父析薪其子弗
克負荷(荷擔也以微薄喻重貴)施將懼弗能任其先人之禄其况
能任大國之賜縱吾子爲政而可後之人若屬有疆場
之言敝邑獲戾(恐後代宣子者將以鄭取晉邑罪鄭)而豐氏受其大討吾
子取州是免敝邑於戾而建置豐氏也敢以爲請(傳言子產)
(貞而不諒)宣子受之以告晉侯晉侯以與宣子宣子爲初言
病有之(初言謂與趙文子争州田)以易原縣於樂大心(樂大心宋大夫原晉邑以)
(賜樂大心也)魯昭公十一年秋會于厥憗謀救蔡也(不書救蔡不果)
(救)鄭子皮將行子產曰行不遠不能救蔡也蔡小而不
順楚大而不德天將棄蔡以壅楚盈而罰之(盈楚惡)蔡必
亡矣且喪君而能守者鮮矣三年王其有咎乎美惡周
必復王惡周矣(元年楚子弑君而立歲在大梁後三年十三歲歲星周復于大梁)晉人
使狐父請蔡于楚弗許(狐父晉大夫)昭公十三年晉會諸侯
同盟于平丘齊服也令諸侯日中造于除(除地爲壇盟會處)癸
酉退朝(先盟朝晉)子產命外僕速張于除(張帷幕)子太叔止之
使待明日及夕子産聞其未張也使速往乃無所張矣
(地已滿也傳言子產每事敏于太叔)十六年鄭大旱使屠擊祝欵豎柎有
事於桑山(三子鄭大夫有事祭也)斬其木不雨子產曰有事於山
藝山林也(當藝養令繁殖)而斬其木其罪大矣奪之官邑鄭禆
竈言於子產曰宋衞陳鄭將同日火若我用瓘斝玉瓚
鄭必不火(瓘珪也斝玉爵也瓚勺也欲以禳火)子產弗與(以爲天灾流行非禳所息故也)
明年五月宋衞陳鄭皆火禆竈曰不用吾言鄭又將火
(前年禆竈欲用瓘斝禳火子產不聽今復請用之)鄭人請用之(信竈言)子產不可
子太叔曰寶以保民也若有火國幾亡可以救亡子何
愛焉子產曰天道遠人道邇非所及也何以知之竈焉
知天道是亦多言矣豈不或信(多言者或時有中)遂不與亦不
復火(傳言天道難明雖禆竈猶不足以盡知之)鄭之未灾也里析告子產曰
將有大祥(里析鄭大夫祥變異之氣)民震動國幾亡吾身冺焉弗良
及也(言將先灾死)國遷其可乎子產曰雖可吾不足以定遷
矣(子產知天灾不可逃非遷所免故託以知不足)昭公十六年晉宣子有環其
一在鄭商(玉人同工其朴成此䨇環)宣子謁諸鄭伯(謁請也)子產弗與
曰非官府之守器也寡君不知子太叔子羽謂子產曰
韓子亦無幾求(言所求少)晉國亦未可以貳晉國韓子不可
偷也(偷薄也)若屬有讒人交鬭其間鬼神而助之以興其
凶怒悔之何及吾子何愛於一環其以取憎於大國也
盍求而與之子產曰吾非偷晉而有二心將終事之是
以弗與忠信故也僑聞君子非無賄之難立而無令名
之患僑聞爲國非不能事大字小之難無禮以定其位
之患夫大國之人令於小國而皆獲其求將何以給之
一共一否爲罪滋大(滋益也)大國之求無禮以斥之何饜
之有吾且爲鄙邑則失位矣(不復成國)若韓子奉命以使而
求玉焉貪淫甚矣獨非罪乎出一玉以起二罪吾又失
位韓子成貪將焉用之且吾以玉賈罪不亦銳乎(銳細小也)
韓子買諸賈人既成賈矣商人曰必告君大夫韓子請
諸子產曰日起(起宣子名)請夫環㼬政弗義弗敢復也(復重求也)
今買諸商人商人曰必以聞敢以爲請子產對曰昔我
先君桓公與商人皆出自周(鄭本在周畿内桓公東遷并與商人俱)庸次
比耦(庸用也用次更相從耦耕)以艾殺此地斬之蓬蒿藜藿而共處
之世有盟誓以相信也曰爾無我叛我無強賈(無強市其物)
毋或匄奪爾有利市寳賄我勿與知恃此質誓故能相
保以至于今今吾子以好來辱而謂敝邑強奪商人是
教敝邑背盟誓也毋乃不可乎吾子得玉而失諸侯必
不爲也若大國令而其無藝(藝法也)鄭鄙邑也亦弗為也(不欲)
(為鄙邑之事)僑若獻玉不知所成敢私布之(布陳也)韓子辭玉
曰起不敏敢求玉以徼二罪敢辭之(傳言子產知禮宣子能改過)昭
公十九年鄭大水龍鬭於時門之外洧淵(時門鄭城門也洧水出滎)
(陽密縣東南至潁川長平入潁)國人請爲禜焉子產弗許曰我鬭龍不
我覿也(覿見也)龍鬭我獨何覿焉禳之則彼其室也(淵龍之室)
吾無求於龍龍亦無求於我乃止也(傳言子產之知)昭公十年
鄭子皮如晉葬平公將以幣行(見新君之贄)子産曰喪焉用幣
用幣必百兩(載幣用車百乘)百兩必千人千人至將不行(行用也)
不行必盡用之(不得見新君將自費用盡)幾千人而國不亡(言千人之費不)
(可當)子皮固請以行既葬諸侯之大夫欲因見新君叔孫
昭子曰非禮也弗聽叔向辭之曰大夫之事畢矣(送葬禮畢)
而又命孤孤斬焉在縗絰之中(既葬未卒哭故猶服斬衰)其以嘉服
見則喪禮未畢其以喪服見是重受弔也大夫將若之
何皆無辭以見子皮盡用其幣歸謂子羽曰非知之實
難將在行之(言不患不知患不能行)夫子知之矣我則不足(言已繇子)
(產之戒既知其不可而遂行之是我之不足)書曰欲敗度縱敗禮(商書)我之謂
矣夫子知度與禮矣我實縱欲而不能自克也(欲因喪以)
(慶新君故縱而行之不能自勝)
子羽鄭大夫也襄公二十九年楚郟敖即位(郟敖康王子熊麋也)
王子圍爲令尹(圍康王弟)子羽曰是謂不宜必代之昌松栢
之下其草不殖(言楚君弱令尹強物不兩盛昭元年圍殺郟敖)昭元年楚公子
圍聘于鄭且娶於公孫叚氏伍舉爲介(伍舉椒舉介副也)將入
館(就客舍)鄭人惡之(知楚懷詐)使行人子羽與之言乃館於外
(舍城外)既聘將以衆逆(以兵入逆婦)子産患之使子羽辭曰以
敝邑褊小不足以容從者請墠聽命(欲以城外除地爲壇行昏禮)令
尹命太宰伯州犂對曰君辱貺寡大夫圍謂圍將使豐
氏撫有而室(豐氏公孫叚)圍布几筵告於莊共之廟而來(莊王)
(爲之祖共王爲之父)若野賜之是委君貺於草莽也是寡大夫不
得列於諸卿也(言不得從卿禮)不寧惟是又使圍蒙其先君(蒙欺)
(也告先君而來不得禮於女氏之廟故以爲欺先君)將不得爲寡君老(大臣稱老懼辱命而)
(黜退)其蔑以復矣惟大夫圖之子羽曰小國無罪恃實其
罪(恃大國而無偹則是罪)將恃大國之安静已而無乃包藏禍心
以圖之小國失恃而懲諸侯使莫不憾者距違君命而
有所壅塞不行是懼(言已失所恃則諸侯懲恨以距君命壅塞不行所懼惟此)不然
敝邑館人之屬也(館人守舍人也)其敢愛豐氏之祧(祧遠祖廟)伍舉
知其有備也請垂櫜而入(垂櫜示無弓)許之入逆而出
子太叔鄭大夫也楚子使薳射城州屈復茄人矣(還復茄人)
(於州屈)城丘皇遷訾人焉(移訾人於州皇)使熊相楳郭巢季然郭
卷(使二大夫爲巢卷築郭也卷城在南陽華縣南)子太叔聞之曰楚王將死矣
使民而不安其土民必憂憂將及王弗能久矣
駟引鄭大夫也晉荀罃帥師圍鄭未至鄭駟引曰知伯
愎而好勝是下之則可行也(行去聲)乃先保南里以恃之
曹劌魯人也莊公十年齊師伐魯莊公將戰曹劌請見
其鄉人曰肉食者謀之又何間焉(肉食在位者間猶與也)劌曰肉
食者鄙未能遠謀乃入見問何以戰公曰衣食所安弗
敢專也必以分人對曰小惠未徧民弗從也(今公衣食所惠不過)
(左右故曰未徧)公曰犠牲玉帛弗敢加也必以信(祝辭不敢以小爲大以惡)
(爲美)對曰小信未孚神弗福也(孚大信也)公曰小大之獄雖不
能察必以情(必盡己情察審也)對曰忠之屬也(上思利民忠也)可以一
戰戰則請從公與之乘(共乘兵車)戰于長勺公將鼓之劌曰
未可齊人三鼓劌曰可矣齊師敗績公將馳之劌曰未
可下視其轍(視車跡也)登軾而望之曰可矣遂逐齊師既克
公問其故對曰夫戰勇氣也一鼓作氣再而衰三而竭
彼竭我盈故克之夫大國難測也懼有伏焉(恐詐也)吾視
其轍亂望其旗靡故逐之
臧文仲魯大夫也僖公二十年宋襄公欲合諸侯文仲
聞之曰以欲從人則可(屈己之欲從衆之善)以人從欲鮮濟齊國
莊子來聘於魯自郊勞至于贈賄禮成而加之以敏(迎來)
(曰郊勞送去曰贈賄敏審當於事)臧文仲言於公曰國子爲政齊猶有
禮君其朝焉臣聞之服有禮社稷之衞也公如齊
縣子魯大夫歲旱穆公召而問焉(凡穆公或作繆公)曰天久不
雨吾欲暴尫而奚若(奚若何如也尫者面鄉天覬天哀而雨之)曰天則不雨
而暴人之疾子虐毋乃不可與(錮疾人之所哀暴之是虐)然則吾欲
暴巫而奚若曰天則不雨而望之愚婦人於以求之毋
乃己疏乎(己猶甚也巫主接神亦覬天哀而雨之春秋傳說巫曰在女曰巫在男曰覡周禮大巫旱)
(暵則舞雩也)徙市則奚若曰天子崩巷市七日諸侯薨巷市
三日爲之徙市不亦可乎(徙市者庶人之喪禮今徙市是憂戚於旱若喪)
公子偃魯大夫也莊公十年齊師宋師伐魯次於郎公
子偃曰宋師不整可敗也宋敗齊必還請擊之魯莊公
弗許自雩門竊出蒙臯比而先犯之(雩門魯南城門臯比虎皮)公從
之大敗宋師於乘丘齊師乃還
季文子魯大夫也文公十五年初齊侯侵魯遂伐曹討
其朝魯也季文子曰齊侯其不免乎已則無禮(執王使而伐無)
(罪)而討於有禮者曰女何故行禮禮以順天天之道也
己則反天之道而又以討人難以免矣詩曰胡不相畏
不畏于天(詩小雅)君子之不虐幼賤畏于天也在周頌曰
畏天之威于時保之(詩周頌言畏天威於是保福禄)不畏于天將何能
保以亂取國奉禮以守猶懼不終多行無禮弗能在矣
十八年齊人弑其君商人成公七年吳伐郯郯成季文
子曰中國不振旅蠻夷入伐而莫之或恤(振整也旅衆也)無弔
者也夫(言中國不能相愍恤故夷狄内侵)詩曰不弔昊天亂靡有定其
此之謂與(詩小雅刺在上者不能弔愍下民故號天告亂)有上不弔其誰不受
亂(主謂覇主)吾亡無日矣君子曰知懼如是斯不亡矣成公
八年晉侯使韓穿來言汶陽之田歸之于齊季文子餞
之(餞送行飲酒)私焉(私與之言)曰大國制義以爲盟主是以諸侯
懷德畏討無有貳心謂汶陽之田敝邑之舊也而用師
於齊使歸諸敝邑(用師鞍之戰)今有二命曰歸諸齊信以行
義義以成命小國所望而懷也信不可知義無所立四
方諸侯其誰不解體(言不復肅敬於晉)詩曰女也不爽士貳其
行士也罔極二三其德(爽差也極中也詩衞風婦人怨之丈夫不一其行喻魯事晉猶女)
(事夫不敢過差而晉有罔極之心反二三其德)七年之中一予一奪二三孰甚
焉士之二三猶喪妃耦而况覇主覇主將德是以(以用也)
而二三之其何以長有諸侯乎詩曰猶之未遠是用大
簡(猶圖也簡諫也詩大雅言王者圖事不遠故用大道諫之)行父懼晉之不遠猶而
失諸侯也是以敢私言之
季武子魯大夫也襄公三十年魯使者在晉晉趙孟以
絳縣人爲絳縣師於是歸以語諸大夫季武子曰晉未
可偷也(偷薄也)有趙孟以爲大夫有伯瑕以爲佐(伯瑕士文伯)
有史趙師曠而咨度焉有叔向女齊以師保其君其朝
多君子其庸可偷乎勉事之而後可
孟獻子魯大夫也聘於晉宣子觴之三徙鐘石之懸不
移而具獻子曰富家哉宣子曰子之家孰與我家富獻
子曰吾家甚貧惟有二士曰顏向慈無靈者使吾邦家
安平百姓和恊惟此二者耳吾盡於此矣獻子出宣子
曰彼君子也以畜賢爲富我鄙人也以鐘石金玉爲富
孔子曰孟獻子之富可著於春秋宣公十四年楚伐宋
孟獻子言于宣公曰臣聞小國之免於大國也聘而獻
物(物玉帛皮幣也)於是有庭實旅百(主人亦設籩豆百品實於庭以答賓)朝而獻
功(獻其治國者征伐之功於牧伯)於是有容貌采章嘉淑而有加貨(容貌)
(威儀容貌也采章車服文章也嘉淑令辭稱贊也加貨命宥幣帛也言往共則來報亦備)謀其不免
也誅而薦賄則無及也(薦進也見責而往則不足解罪)今楚在宋君其
圖之公說(明年歸父會楚子于宋)襄公二年秋仲孫蔑會晉荀罃
宋華元衞孫林父曹人邾人于戚孟獻子曰請城虎牢
以偪鄭(虎牢舊鄭邑今属晉)知武子曰善鄫之會吾子聞崔子之
言今不來矣(元年孟獻子與齊崔杼次于鄫崔杼有不服晉之言獻子以告知武子)滕薛
小邾之不至皆齊故也(三國齊之属)寡君之憂不惟鄭(言復憂齊)
(叛)罃將復於寡君而請於齊(以城事白晉君而請齊會之欲以觀齊志)得請
而告吾子之功也(得請謂齊人應命告諸侯會築虎牢)若不得請事將在
齊(將伐齊)吾子之請諸侯之福也(城虎牢足以服鄭息征伐)豈唯寡君
賴之(傳言荀罃能用善謀)冬復會于戚齊崔武子及滕薛小邾之
大夫皆會知武子之言故也(武子言事將在齊齊人懼帥小國而會之)遂城
虎牢鄭人乃成(如孟獻子之謀)又襄公七年夏四月三卜郊不
從乃免牲獻子曰吾乃今而後知有卜筮夫郊祀后稷
以祈農事也(郊祀后稷以配天后稷周始祖能播植者)是故啓蟄而郊郊而
後耕今既耕而卜郊宜其不從也(啓蟄夏正建寅之月耕謂春分)晉使
郤錡來乞師將事不敬(將事致君命)孟獻子曰郤氏其亡乎
禮身之幹也敬身之基也郤子無基且先君之嗣卿也
受命以求師將社稷是衞而惰棄君命也不亡何爲(郤錡)
(郤克子故曰嗣卿後晉果殺郤錡)
叔孫穆子魯大夫也虢之會諸侯之大夫尋盟未退季
武子伐莒取鄆莒人告於會楚人將以叔孫穆子爲戮
晉樂王鮒求貨於穆子曰吾爲子請於楚穆子不予梁
其踁謂穆子曰有貨以衞身也出貨而可以免子何愛
焉穆子曰非女所知也承君命以會大事而國有罪我
以貨私免是我會吾私也苟如是則又可以出貨而成
私欲乎雖可以免吾其若諸侯之事何夫必將或循之
曰諸侯之卿有然者故也則我求安身而爲諸侯法矣
君子是以患作作而不衷將或導之是昭其不衷也余
非愛貨惡不衷也且罪非我之繇爲戮何害楚人乃赦
之又衞孫文子來聘且拜武子之言而尋孫桓子之盟
(盟在成三年)公登亦登(禮登階臣後君一等)叔孫穆子相趨進曰諸侯
之會寡君未嘗後衞君(敵體並登)今吾子不後寡君寡君未
知所過吾子必少安(安徐也)孫子無辭亦無悛容(悛改也)穆
叔曰孫子必亡爲臣而君過不悛亡之本也詩曰退食
自公委蛇委蛇(委蛇順貌詩召南言人臣自公門入私門無不順禮)謂從者也(從順)
(也)衡而委蛇必折(衡横也横不順道必毁折其後林父逐君)又魯襄公在楚
楚人使公親襚(諸侯有遣使贈襚之禮今楚欲依遣使之禮)公患之穆叔曰
袚殯而襚則布幣也(先使巫袚除殯之凶邪而行襚禮與朝而布幣無異)乃使巫
以桃茢先袚殯(茢黍穣)楚人弗禁既而悔之又楚子郟敖
即位襄公三十年使薳罷聘魯穆叔問王子之爲政何
如(王子圍爲令尹)對曰吾儕小人食而聽事猶懼不給命而不
免於戾焉與知政固問焉不告穆叔告大夫曰楚令尹
將有大事子蕩將與焉(子蕩薳罷)助之匿其情矣(子圍素貴郟敖微弱)
(諸侯皆知其將爲亂故穆叔問之)其後圍弑郟敖澶淵之會穆叔至自
會見孟孝伯語之曰晉趙孟將死矣其語偷不似民主
(偷苟且)且年未盈五十而諄諄焉如八九十者弗能久矣
(成二年戰於鞍趙朔已死於是趙文子始生至㐮公三十年會澶淵盖年四十七八故言未盈五十)若趙
孟死爲政者其韓子乎(韓子韓起)吾子盍與季孫言之可以
樹善君子也(言韓起有君子之德今方知政可素往立善)晉君將失政矣若
不樹焉使早備魯(使韓子早爲魯備)既而政在大夫韓子懦弱
大夫多貪求欲無厭齊楚未足與也魯其懼哉孝伯曰
人生幾何誰能無偷朝不及夕將安用樹穆叔出而告
人曰孟孫將死矣吾語諸趙孟之偷也而又甚焉(言朝不及)
(夕偷之甚也)又與季孫語晉故(知與孟孫言)季孫不從及趙文子
卒(在昭公元年)晉公室卑政在侈家韓宣子爲政不能圖諸
侯魯不堪晉求䜛慝弘多是以有平丘之會又昭公三
年小邾穆公來朝季武子欲卑之(不欲以諸侯禮待之)穆子曰不可
曹滕二邾實不忘我好敬以逆之猶懼其貳又卑一睦
焉(一睦謂小邾)逆羣好也其如舊而加敬焉志曰能敬無灾
又曰敬逆來者天所福也季孫從之又襄公二十八年
崔杼弑其君而後自縊齊人求杼尸將戮之不得叔孫
穆子曰必得之武王有亂臣十人(亂治也)崔杼其有乎不
十人不足以葬既崔氏之臣曰與我拱璧吾獻其柩於
是得之
襄仲魯大夫也如齊拜榖之盟復曰臣聞齊人將食魯
之麥以臣觀之將不能齊君之語偷臧文仲有言曰民
主偷必死明年齊人弑懿公
臧武仲魯大夫也襄公四年陳成公卒楚人將伐陳聞
喪乃止(軍禮不伐喪)陳人不聽命(不聽楚命)臧武仲聞之曰陳不
服於楚必亡大國行禮而不服在大猶有咎而况小乎
楚彭名侵陳陳無禮故也又襄公十四年衞侯奔齊在
邾武仲如齊唁衞侯衞侯與之言虐退而告其人曰衞
侯其不得入矣其言糞土也亡而不變何以復國子展
子鮮聞之見武仲與之言道(順道理)臧孫說謂其人曰衞
君必入夫二子者或輓之或推之欲無入得乎又襄公
十九年季武子以所得於齊之兵作林鍾而銘魯功焉
(林鍾律名鑄鐘聲應林鍾因以爲名)武仲謂季孫曰非禮也夫銘天子令
德(天子銘德不銘功)諸侯言時計功(舉得時動有功則可銘也)大夫稱伐(銘其)
(功伐之勞)今稱伐則下等也(從大夫故)計功則借人也(借晉力也)言時
則妨民多矣何以爲銘且夫大伐小取其所得以作彛
器(彛常也謂鐘鼎爲宗廟之常器)銘其功烈以示子孫昭明德而懲無
禮也今將借人之力以救其死若之何銘之小國幸於
大國(以勝大國爲幸)而昭所獲焉以怒之亡之道也
孟公綽魯大夫也襄公二十五年齊崔杼帥師伐我北
鄙以報孝伯之師(前年魯使孟孝伯爲晉伐齊)公患之使告于晉孟
公綽曰崔子將有大志不在病我必速歸何患焉其來
也不寇(不爲寇害)使民不嚴(欲得民心)異於他日齊師徒歸(徒空也)
展莊叔魯大夫也襄二十八年齊慶封奔魯獻車於季
武子美澤可以鑑(光鑑形也)莊展叔見之曰車甚澤人必瘁
宜其亡也
叔弓魯大夫也昭二年聘於晉晉侯使郊勞(聘禮賓至近郊君使)
(卿勞之)辭曰寡君使弓來繼舊好固曰女無敢爲賓徹命
於執事敝邑弘矣(徹達也)敢辱郊使請辭(辭郊勞)致館辭曰
寡君命下臣來繼舊好好合使成臣之禄也(得通君命則於己爲)
(榮禄)敢辱大館(敢不敢也)叔向曰子叔子知禮哉吾聞之曰忠
信禮之器也卑讓禮之宗也(宗猶主也)辭不忘國忠信也(謂稱)
(舊好)先國後己卑譲也(始稱敝邑之宏先國也次稱臣之禄後己也)詩曰敬慎
威儀以近有德夫子近德矣
子服惠伯魯大夫也昭公七年楚子成章華之臺願與
諸侯落之薳啓疆來召魯昭公公將往夢襄公祖(祖祭道祖)
梓慎曰君不果行襄公之適楚也夢周公祖而行今襄
公實祖君其不行子服惠伯曰行先君未嘗適楚故周
公祖以道之襄公適楚矣而祖以道若不行何之後公
如楚
叔孫昭子魯大夫也魯昭公二十年二月己丑日南至
(是歲朔旦冬至之歲也當言正月己丑朔日南至史失閏閏更在二月後故經因史書正月傳更具於二月記)
(南至日以正歷也)梓慎望氛(氛氣也時魯侯不行登臺之禮使梓慎望氛)曰今兹宋
有亂國幾亡三年而後弭蔡有大喪(後宋華向出奔蔡侯卒)叔孫
昭子曰然則戴桓也(戴族華氏桓族向氏)汰侈無禮已甚亂所在
也(傳言妖繇人興)二十一年宋華亥向寧華定自陳入于南里
以叛先是九年冬築郎囿季平子欲其速成也叔孫昭
子曰詩曰經始勿亟庶民子來(詩大雅言文王始經營靈臺非急疾之衆民自)
(以子義來歡樂為之)焉用速成其以勦民也(勦勞也)無囿猶可無民
其可乎
叔仲昭伯魯大夫也從襄公如楚及漢聞康王卒欲還
叔仲昭伯曰君之來也非爲一人也爲其名與其衆也
今王死其名未改其衆未敗何爲還諸大夫皆欲還子
服惠伯曰不知所爲姑從君乎叔仲曰子之來也非欲
安身也爲國家之利也故不憚勤遠而聽於楚非義楚
也畏其名與衆也夫義人者固慶其喜而弔其憂况畏
而服乎聞畏而往聞喪而還苟芉姓實嗣其誰代之任
喪王太子又長矣執政未改子爲先君來死而去之其
誰曰不如先君將爲喪舉聞喪而還其誰曰非侮也事
其君而任其政其誰曰己貳求說其侮而亟於前之人
其讐不滋大乎說侮不懦執政不貳帥大讐以憚小國
其誰云待之若從君而走患則不如違君以避難且夫
君子計成而後行二三子計乎有禦楚之術而有守國
之備乎則可也若未有不如往也乃遂行
子家羈魯大夫也魯昭公二十五年昭公伐季氏平子
登臺而請曰君不察臣之罪使有司討以干戈臣請待
於沂上以察罪弗許(魯城南有沂水平子欲出城待罪也大沂水出盖縣南至下邳入泗)
請囚於費弗許請以五乘亡弗許子家子曰君其許之
政自之出久矣隠民多取食焉(隠約窮困)爲之徒者衆矣日
入慝作弗可知也(慝姦惡也日冥姦人將起其衆助季氏不可知也)衆怒不可
蓄也(季氏衆)蓄而弗治將蘊(藴積也)蘊蓄民將生心生心同
求將合(與季氏同求叛君者)君必悔之弗聽郈孫曰必殺之公使
郈孫逆孟懿子(懿子仲孫何忌)叔孫氏之司馬鬷戾言於其衆
曰若之何莫對(衆疑所助)又曰我家臣也不敢知國凡有季
氏與無於我孰利皆曰無季氏是無叔孫氏也&KR0934;戾曰
然則救諸帥徒以往䧟西北隅以入(陷公圍也)公徒釋甲執
冰而踞(言無戰心也冰櫝丸蓋或云櫝丸是箭筩其蓋可以取飲)遂逐之(逐公徒)孟氏使
登西北隅以望季氏見叔孫氏之旌以告孟氏執郈昭
伯殺之于南門之西遂伐公徒子家子曰諸臣僞劫君
者而負罪以出君止(使若非君本意者君自可止不出)意如之事君也
不敢不改(意如季平子名)公曰余不忍也與臧孫如墓謀(祭先君且)
(謀所奔)遂行己亥公孫于齊臧昭伯率從者將盟載書曰
戮力一心好惡同之信罪之有無(信明也處者有罪從者無罪)繾綣
從公無通外内於是以公命示子家子子家子曰如此
吾不可以盟羈也不佞不能與二三子同心而以爲皆
有罪(從者䧟君留者逐君皆有罪也)或欲通外内且欲去君(去君僞負罪出奔不)
(必繾綣從公)二三子好亡而惡定焉可同也䧟君於難罪孰
大焉通外内而去君君將速入弗通何爲而何守焉乃
不與盟
子服景伯魯大夫也魯哀公十三年會晉侯吳子於黃
池吳人將以公見晉侯子服景伯言而止既而悔之將
囚景伯景伯曰何也立後於魯矣(何景伯名)將以二乘與六
人從遲速惟命遂囚以還及戸牖(戸牖陳留外黃縣西北東昏城是)謂
太宰嚭曰魯將以十月上辛有事於上帝先王季辛而
畢何世有職焉(有職於祭事)自襄以來未之改也(魯襄公)若不
會祝宗將曰吳實然(言魯祝宗將告神云景伯不會坐爲吳所囚吳人信鬼故以是恐之)
且謂魯不共而執其賤者七人何損焉太宰嚭言於王
曰無損於魯而祗爲名(適爲惡名)不如歸之乃歸景伯
陽文子爲魯大夫楚惠王以梁與魯陽文子文子辭曰
梁險而在北境懼子孫之有貳者也夫事君無憾憾則懼
偪偪則懼貳夫盈而不偪憾而不貳者臣能自壽也不
知其他縱臣而得以其首領没懼子孫之以梁之險而
乏臣之祀也王曰子之仁不忘乎子孫施及楚國敢不
從子與之賜魯
册府元龜卷七百三十三
