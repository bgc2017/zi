册府元龜卷三百七十六宋王欽若等撰
將帥部
褒異第二
魏鮮于輔為左度遼將軍從太祖於官渡袁紹破走太
祖喜顧謂輔曰而今克之此既天意亦二三子之力也
閻柔為烏丸校尉從太祖征三郡烏丸以功封關内侯
太祖甚愛柔每謂之曰我視卿如子亦欲卿視我如父
也
公孫康嗣父永寧鄉侯太祖征三郡烏丸屠柳城袁尚
等奔遼東康斬送尚首封康襄平侯拜左將軍
張燕為平難中郎將太祖將定冀州燕遣使求佐王師
拜平北將軍率衆詣鄴封安國亭侯邑五百戸
夏侯惇字元讓漢末太祖初起惇嘗為禆將從征伐太
祖行奮武將軍以惇為司馬别屯白馬遷折衝校尉領
東郡太守太祖自徐州還惇從征吕布為流矢所中傷
左目復領陳留濟陰太守加建武將軍封高安鄉侯又
轉領河南尹太祖平河北爲大將軍後拒鄴破遷伏波
將軍領尹如故使得以便宜從事不拘科制獻帝建安
十二年錄惇前後功增封邑千八百戸幷前二千五百
戸二十一年從征吳還使惇都督二十六軍留居巢賜
伎樂名倡令曰魏絳以和戎之功猶受金石之樂况將
軍乎二十四年太祖軍擊破吕布惇嘗同載拜前將軍
夏侯淵字妙才惇族弟也太祖初起兵以别部司馬騎
都尉從遷陳留潁川守昌狶反擊降之拜典軍校尉又濟
南樂安黃巾徐和司馬俱等攻城殺長吏淵將泰山齊平
原郡兵擊大破之十四年以淵爲行領軍太祖征吳還
使淵督諸將擊廬江叛者雷緒破之及太祖還鄴以淵
行護軍將軍擊破南山賊劉雄幷餘黨梁興於鄠拔之
斬興封博昌亭侯又破韓遂及降馬超餘衆乃假淵節
初枹罕宋建因涼州亂自號河首平漢王太祖使淵討
平之太祖下令曰宋建造爲亂逆三十餘年淵一舉滅
之虎步關右所向無前仲尼有言吾與爾不如也增封
三百戸幷前八百戸
曹仁爲太祖别部司馬行厲鋒校尉太祖破袁術仁所
斬獲頗多從征徐州仁嘗督騎爲前軍鋒别攻陶謙將
吕繇破之還與大軍合彭城大破謙軍從攻費華即墨
開陽謙遣别將救諸縣仁以騎擊破之太祖征吕布仁
别攻句陽拔之太祖平黃巾迎天子都許仁數有功拜
廣陽太守太祖器其勇略使不之郡以議郎督騎從破
張繡太祖遂使將騎擊劉備軍破走之又擊破袁紹别
將韓洵太祖又從仁計降壺關城於是錄仁前後功封
都亭侯從平荆州以仁行征南將軍留屯江寧拒吳衆
退之三軍服其勇太祖益壯之轉安平亭侯太祖討馬
超以仁行安西將軍督諸將拒潼關破超渭南蘇伯田
銀反以仁行驍騎將軍都督七軍討銀等破之復以仁
行征南將軍假節屯樊鎮荆州侯音以宛叛略傍縣仁
率諸軍攻破音斬其首還屯樊即拜征南將軍鄢陵侯
彰北征烏丸文帝在東宮爲書戒彰曰爲將奉法不當
如征南邪及即王位拜仁車騎將軍都督荆揚益州諸
軍事進封陳侯增邑二千幷前三千五百戸後召還屯
宛攻破吳將陳邵於襄陽即拜仁大將軍又詔仁移屯
臨潁遷大司馬
曹休爲曹洪騎都尉參洪軍事太祖謂休曰汝雖參軍
其實帥也洪從休議擊劉備將吳蘭大破之太祖拔漢
中諸將還長安拜休中領軍文帝初即位爲領軍將軍
錄前後功封東陽亭侯夏侯惇薨以休爲鎮南將軍假
節都督諸軍事車馬臨送帝乃下與執手而别吳遣將
屯歴陽休到擊破之又别遣兵渡江燒賊蕪湖營數千
家遷征東將軍領揚州刺史進封安陽鄉侯帝征吳以
休爲征東大將軍假黃鉞督張遼等及諸州郡二十餘
軍擊吳大將吕範等於洞浦破之拜揚州牧明帝即位
進封長平侯吳將審德屯皖休擊破之斬德首吳將韓
綜翟丹等前後率衆詣休䧏增邑四百幷前二千五百
戸遷大司馬都督揚州如故
曹真字子丹太祖使將虎豹騎討靈丘賊拔之封靈壽亭
侯以偏將軍將兵擊蜀别將於下辨破之拜中堅將軍
從至長安領中領軍是時夏侯淵沒於陽平太祖憂之
以真爲征南護軍督徐晃等破蜀别將高詳於陽平太
祖自至漢中拔出諸軍使真至武都迎曹洪等還屯陳
倉文帝即王位以真為鎮西將軍假節都督雍涼州諸
軍事錄前後功進封東鄉侯張進等反於酒泉真遣費
耀討破之斬進等黃初三年還京都以真為上軍大將
軍都督中外諸軍事假節鉞與夏侯尚等征孫權擊牛渚
屯破之轉拜中軍大將軍加給事中明帝即位進封邵
陵侯遷大將軍諸葛亮圍陳倉真遣將軍郝昭王生守
陳倉有僃亮不能克增邑并前二千九百戸及朝雒陽
遷大司馬賜劔履上殿入朝不趨
夏侯尚為中領軍文帝踐阼更封平陵鄉侯遷征南將
軍領荆州刺史假節都督南方諸軍事擊破蜀别軍於
上庸遷征南大將軍車駕幸宛使尚率諸軍與曹真共
圍江陵尚夾江燒其舟船水陸並攻破之城未拔會大
疫尚引諸軍還益封六百戸幷前九百戸假鉞進為荆
州牧降附蠻夷數千家徙封昌陵鄉侯尚疾篤還京都
帝數臨幸執手涕泣
鍾繇為司隸校尉持節都督關中諸軍太祖在官渡與
袁紹相持繇送馬二千餘匹給軍太祖與繇書曰得所
送馬甚應其急關右平定朝廷無西顧之憂足下之勲
也昔蕭何鎮守關中足食成軍亦適當耳
程昱為振威將軍收山澤亡命得精兵數千人乃引軍
與太祖會黎陽討袁譚袁尚譚尚破走拜昱為奮武將
軍封安國亭侯文帝踐阼為衛尉進封安鄉侯增邑三
百戸并前八百戸方欲以為公會薨帝為流涕追贈車
騎將軍
郭嘉為司空軍祭酒征吕布三戰破之又從太祖破袁
紹紹死又從討譚尚於黎陽連戰數克諸將欲乘勝遂
攻之嘉以為不可太祖乃南征軍至西平譚尚果爭冀
州譚為尚軍所敗走保平原遣辛毗乞降太祖還救之
遂從定鄴又從攻譚於南皮冀州平封嘉洧陽亭侯及
疾篤太祖問疾者交錯及薨臨其喪哀甚乃表曰軍祭
酒郭嘉自從征伐十有一年每有大議臨敵制變臣策
未決嘉輙成之平定天下謀功為高不幸短命事業未
終追思嘉勲實不可忘可增邑八百戸并前千戶
蔣濟為散騎常侍與大司馬曹仁征吳仁薨以濟為東
中郎將代領其兵詔曰卿兼資文武志節忼愾嘗有超
越江湖吞吳會之志故復授將帥之任
郝昭為將軍守陳倉蜀將諸葛亮攻之二十餘日昭固
守亮乃退明帝詔嘉昭善守賜爵列侯及還帝引見慰
勞之顧謂中書令孫資曰卿鄉里乃有爾曹快人爲將
若如此朕復何憂乎仍欲大用之會病亡
張既爲雍州刺史文帝即王位初置涼州以安定太守
鄒岐為刺史張掖張進執郡守舉兵拒岐黃華麴演各
逐故太守舉兵以應之既進兵為護羌校尉蘇則聲勢
故則得以有功既進爵都鄉侯涼州盧水胡伊健妓妾
治元多等反河西大擾帝憂之曰非既莫能安涼州乃
召鄒岐以既代之擊胡大破之帝甚說詔曰卿踰河歴
險以勞擊逸以寡勝衆功過南仲勤踰吉甫此勲非但
破胡乃永寧河右使吾長無西顧之念矣徙封西鄉侯
增邑二百戸并前四百戸
賈逵為豫州刺史關内侯黃初中與諸將並征吳破吕
範於洞浦進封陽里亭侯加建威將軍明帝即位增邑
二百戸并前四百戸
任峻為典農中郎將太祖使峻典軍器糧運賊數寇鈔
絶糧道乃使千乘為一部十道方行為複陳以營衛之
賊不敢近軍國之饒起於羽林監棗祗而成於峻太祖
以峻功高乃表封為都亭侯邑三百戸遷長水校尉
蘇則為酒泉安定武都太守所在有威名太祖征張魯
使為軍導魯破徙為金城太守文帝初西平麴演叛稱
護羌校尉則勒兵討之演恐乞降帝以其功加則護羌
校尉賜爵關内侯後演復結旁郡為亂及武威三種胡
幷寇鈔道路斷絶武威太守毌丘興告急於則乃發兵
救武威降其三種胡與興擊敗演軍河西平乃還金城
進封都亭侯邑三百戸
張遼為中郎將數有戰功遷禆將軍從太祖討袁譚袁
尚於黎陽有功行中堅將軍又破遼東賊柳毅等還都
太祖自出迎遼引共載以遼為盪寇將軍復别擊荆州
定江夏諸縣還屯臨潁封都亭侯從征袁尚於柳城卒
與虜遇遼勸太祖戰氣甚奮太祖壯之自以所持麾授
遼遂擊大破之太祖論諸將功曰登天山履峻險以取
蘭成盪寇功也增邑假節遼又率諸軍討吳追擊大帝
幾獲之太祖大壯遼拜征東將軍文帝即位轉前將軍
賜帛千匹糓萬斛吳復叛遣遼還屯合肥進遼爵都鄉
侯給遼母輿車及兵馬送遼家詣屯勑遼母至導從出
迎所督諸將軍吏皆羅拜道側觀者榮之文帝踐阼封
晉陽侯增邑千戸幷前二千六百戸黃初二年遼朝雒
陽宫帝引遼會建始殿親問破吳狀帝嘆息願左右曰
此亦古之召虎也為起第舍又特為遼母作殿以遼所
從破吳軍應募步卒皆為虎賁吳復稱藩遼還屯雍丘
得疾帝遣侍中劉曄將太醫視疾虎賁問消息道路相
屬疾未瘳帝迎遼就行在車駕親臨執其手賜以御衣
太官日送御食疾小差還屯吳復叛遼與諸將破之遼
病篤薨於江都帝為流涕
樂進為陷陣都尉從擊吕布於濮陽張超於雍丘橋蕤
於苦皆先登有功封廣昌亭侯從征張繡於安衆圍吕
布於下邳破别將擊眭固於射犬攻蜀先主於沛皆破
之拜討寇校尉渡河攻獲嘉還從擊袁紹於官渡力戰
斬紹將淳于瓊從擊譚尚於黎陽斬其大將嚴敬行游
擊將軍别擊黃巾破之定樂安郡從圍鄴鄴定從擊袁
譚於南皮先登入譚東門譚敗别攻雍奴破之太祖表
漢帝稱進功遷折衝盪寇將軍太祖征管承軍淳于遣
進與李典擊之承破走逃入海島海濱平荆州未服遣
屯陽翟後從平荆州留屯襄陽擊關羽蘇非等皆走之
南郡諸縣山谷蠻夷詣進降又討蜀臨沮長杜普旌陽
長梁太皆大破之後從征吳假進節太祖還留進與張
遼李典屯合肥增邑五百戸并前凡千三百戸遷右將
軍
于禁為軍司馬太祖使將兵詣徐州攻廣威拔之拜陷
陣都尉從征黃巾劉辟黃邵等擊破之遷平虜校尉初
黃巾降號青州兵太祖寬之故敢因緣為略禁怒乃討
之青州兵詣太祖自訴或謂禁青州兵已訴君矣宜促
詣公辨之禁乃入謁具陳其狀太祖悦謂禁曰將軍在
亂能整討暴堅壘有不可動之節雖古名將何以加之
於是錄禁前後功封益夀亭侯又太祖使禁别將屯原
武擊袁紹别營於杜氏津破之遷禆將軍禁又督守土
山力戰紹破遷將軍又征昌豨降之是時太祖軍淳于
聞而嘆曰豨降不詣吾而歸禁豈非命邪益重禁東海
平拜禁虎威將軍後與臧霸等攻梅成張遼張郃等討
陳蘭遂斬蘭成增邑二百戸并前千二百戸又太祖嘗
恨朱靈欲奪其營禁徑詣靈營奪其軍衆皆震服遷右
將軍假節鉞
張郃為偏將軍封都亭侯從太祖攻鄴拔之又從擊袁
譚於渤海别將軍圍雍奴大破之以功遷平狄將軍又
别督諸軍降巴東巴西二郡還南鄭拜盪寇將軍太祖
在長安遣使假郃節文帝即王位以郃為左將軍進爵
都鄉侯及踐阼進封鄚侯諸葛亮出祁山加郃位特進
遣督諸軍拒亮絶其汲道擊大破之南安天水安定郡
反應亮郃皆破平之詔曰賊亮以巴蜀之衆當虓虎之
師將軍被堅執銳所向克定朕甚嘉之益邑千戸并前
四千三百戸郃屯方城會諸葛亮復出急攻陳倉明帝
驛馬召郃到京都帝自幸河南城置酒送郃遣南北軍
士三萬及分遣武衛虎賁使衛郃
徐晃河東楊人也為郡吏從車騎將軍楊奉討賊有功
拜騎都尉及歸太祖太祖授晃兵使擊卷(卷音墟權切)原武
賊破之拜禆將軍從征吕布别降布將趙庶李鄒等與
史渙斬眭固於河内從破蜀先主又從破顔良拔白馬
進至延津破文醜拜偏將軍與曹洪擊㶏彊賊祝臂破
之又與史渙擊袁紹運車於故市功最多封都亭侯又
從征蹋頓拜横野將軍馬超等反關右遣晃屯汾陰以
撫河東賜牛酒令上先人墓又從征張魯别遣晃討攻
櫝仇夷諸山氐皆降之遷平寇將軍晃助曹仁討關羽
羽圍仁於樊又圍將軍吕常於襄陽晃擊退之振旅還
摩陂太祖迎晃七里置酒大會太祖舉巵酒勸晃且勞
之曰全樊襄陽將軍之功也時諸軍皆集太祖案行諸
營士卒咸離陣觀而晃軍營整齊將士駐陣不動太祖
嘆曰徐將軍可謂有周亞夫之風矣文帝即王位以晃
為右將軍進封為逯鄉侯及踐阼進封楊侯與夏侯尚
討蜀先主於上庸破之以晃鎮陽平徙封陽平侯明帝
即位拒吳將諸葛瑾於襄陽增邑二百戸并前三千一
百戸
李整者典之從父乾子也太祖使整將乾兵與諸將擊
蘭封蘭封破從平兖州諸縣有功稍遷青州刺史
李典為禆將從太祖圍鄴鄴定與樂進圍高幹於壺關
擊管承於長廣皆破之遷捕虜將軍封都亭侯典宗族
部曲三千餘家居乘氏自請徙詣魏郡太祖嘉之遷破
虜將軍又率將與張遼破走吳大帝增邑百戸并前三
百戸
李通爲振威中郎將太祖討張繡通為先登大破繡軍
拜禆將軍封建功侯分汝南二縣以通為楊安都尉太
祖與袁紹相拒於官渡紹遣使拜通征南將軍劉表亦
陰招之通皆拒焉又擊羣賊瞿恭江宫沈成等皆破殘
其衆送其首遂定淮汝之地改封都亭侯拜汝南太守
又破攻賊張赤等五千餘家蜀先主與周瑜圍曹仁於
江陵通率衆入圍迎仁軍勇冠諸將通得病死追增邑
二百戶幷前四百戶
臧霸為琅邪相太祖方與袁紹相拒而霸數以精兵入
青州故太祖得專事封霸為都亭侯加威虜將軍又與
夏侯淵討黃巾餘賊徐和等有功遷徐州刺史沛國公
文帝踐阼進封開陽侯徙封良成侯與曹休討吳賊破
吕範於洞浦徵為執金吾位特進明帝即位增邑五百
戸并前三千五百戸
文聘為江夏太守太祖使典北兵委以邊事賜爵關内
侯與樂進討關羽於尋口有功進封延夀亭侯加討逆
將軍又攻羽輜重於漢津燒其船於荆城文帝踐阼進
封長安鄉侯假節與夏侯尚圍江陵使聘别屯沔口止
石梵自當一隊禦賊有功遷後將軍封新野侯聘又追
擊吳大帝衆破之增邑五百戸并前千九百戸
吕虔領泰山太守引兵與夏侯淵擊黃巾徐和等斬首
獲生數千人太祖使督青州諸郡兵以討東萊羣賊李
條等有功太祖令曰夫有其志必成其事蓋烈士之所
徇也卿在郡以來擒姦討暴百姓獲安躬蹈矢石所征
輒克昔寇恂立名於汝潁耿弇建策於青兖古今一也
舉茂才加騎都尉文帝即位加禆將軍封益夀亭侯遷
徐州刺史加威虜將軍又討利城叛賊斬獲有功明帝
即位徙封萬年亭侯增邑二百戸并前六百戸
許褚爲都尉從太祖征張繡先登斬首萬計遷校尉又
從圍鄴力戰有功賜爵關内侯從討韓遂馬超大破之
遷武騎中郎將文帝踐阼進封萬夀亭侯遷武衛將軍
都督中軍宿衛禁兵初禇所將為虎士者從征伐太祖
以為皆壯士也同日拜為將其後以功為將軍封侯者
數十人都尉校尉百餘人明帝即位進牟鄉侯邑七百
戸禇兄定亦以軍功封為振威將軍都督徼道虎賁
典韋為都尉每戰鬭常先陷陳遷爲校尉從征張繡創
重瞋目大怒而死太祖退駐舞隂聞韋死為流涕募間
取其喪親自臨哭之遣歸葬襄邑車駕每過常祠以中
牢
龐德少爲郡吏州從事漢末獻帝初平中從馬騰擊反
羌叛氐數有功稍遷至校尉建安中太祖討袁譚尚於
黎陽譚遣郭援高幹等略取河東太祖使鍾繇率關中
諸將討之德随騰子超拒援幹於平陽德為軍鋒進攻
援幹大破之親斬援首拜中郎將封都亭侯太祖定漢
中素聞其驍勇拜立義將軍封關門亭侯邑三百戸
裴潜為兖州刺史太祖次摩陂嘆其軍齊整特嘉賞賜
衛臻為侍中中護軍諸葛亮寇天水臻奏宜遣竒兵入
散關絶其糧道明帝乃以臻為征蜀將軍假節督諸軍
事到長安亮退加光祿大夫
趙儼以議郎參曹仁軍事南行遷平寇將軍文帝黃初
三年賜爵關内侯吳大帝寇邊征東大將軍曹休統五
州軍禦之徵儼為軍師吳衆退封宜土亭侯
孫禮明帝時為揚州刺史伏波將軍賜爵關内侯吳大
將全琮帥數萬衆來侵寇時州兵休使在者無幾禮躬
勒衛兵禦之戰於芍陂奮不顧身賊衆乃退詔書慰勞
賜絹七百疋
辛毗爲侍中賜爵關内侯上軍大將軍曹眞征朱然于
江陵毗行軍師還封廣平亭侯
楊阜爲參軍事與馬超戰身被五創宗族昆弟死者七
人超遂南奔張魯隴右平定太祖封討超之功賜阜爵
關内侯
滿寵爲奮威將軍屯當陽吳大帝數擾東陲復召寵還
爲汝南太守賜爵關内侯關羽圍襄陽寵助征南將軍
曹仁屯樊城拒之寵力戰有功羽退進封安昌亭侯文
帝即王位遷揚武將軍破吳於江陵有功更拜伏波將
軍屯新野大軍南征到精湖寵帥諸軍在前與賊隔水
相對寵擊破之進封南鄉侯黃初三年假寵節鉞五年
拜前將軍明帝即位進封昌邑侯太和二年領豫州刺史
四年拜寵征東將軍青龍三年寵遣長史督二軍循江
東下摧破吳諸屯而還詔美之景初二年以寵年老徵
還遷為太尉寵不治産業家無餘財詔曰君典兵在外
專心憂國奉公有行父祭遵之風賜田十頃穀五百斛錢
二十萬以明清忠儉約之節焉寵前後增邑凡丸千六
百戸
田豫文帝時使持節護烏丸校尉山賊高艾衆數千人
寇鈔為幽冀害豫誘使鮮卑素利部斬艾傳首京都封
豫長樂亭侯文帝太和末公孫淵以遼東叛帝欲征之
而難其人中領軍楊暨舉豫應選乃使豫以本官督青
州諸軍假節往討之後吳復來寇豫往拒之賊即退景
初末增邑三百并前五百戸齊王正始初遷使持節護
匃奴中郎將加振威將軍領幷州刺史
牽招初為太祖軍謀掾從討烏丸至柳城拜護烏丸校
尉從平漢中太祖還留招為中護軍事罷還鄴拜平虜校
尉將兵督青徐州諸軍事擊東萊賊斬其渠帥東土寧
静文帝踐阼拜招使持節護鮮卑校尉大軍征吳召招
還至値軍罷拜右中郎將出為鴈門太守明帝即位賜
爵關内侯
郭淮為丞相兵曹議令史從征漢中太祖還留征西將
軍夏侯淵拒蜀先主以淮為淵司馬與蜀先主戰淮時
有疾不出淵遇害軍中擾擾淮收散卒推盪寇將軍張
郃為軍主諸營乃定太祖善之假郃節復以淮為司馬文
帝即王位賜爵關内侯轉鎮西長史行征羌護軍擢領
雍州刺史封射陽亭侯黃初五年為眞安定羌大帥太
和二年蜀相諸葛亮出祁山遣將軍馬謖至街亭高詳
屯列柳城張郃擊謖淮攻詳營皆破之又破隴西羌唐
蹏於枹罕加建威將軍齊王正始初轉前將軍夏侯玄
伐蜀淮督諸軍為前鋒淮度勢不利輙拔軍出故不敗
還假淮節姜維之出石營從彊川乃西迎叛胡治無戴
留陰平太守廖化於成重山築城淮乃别遣夏侯霸等
追維於沓中淮自率諸軍就攻化等維果馳還救化皆
如淮計進封鄉都侯嘉平元年遷征西將軍都督雍涼
諸軍事是歲與雍州刺史陳泰協策降蜀牙門將句安
等於趐上二年詔曰昔漢川之役幾至傾覆淮臨危濟
難功書王府在關右三十餘年外征寇虜内綏民夷比
歲以來摧破廖化禽虜句安功績顯著朕甚嘉之今以
淮為車騎將軍儀同三司持節都督如故進封陽曲侯
邑凡二千七百八十戸
陳泰以齊王嘉平初代郭淮為雍州刺史加奮威將軍
淮薨代為征西將軍假節都督雍涼諸軍事及吳大將
孫峻出淮泗以泰為鎮軍將軍假節都督淮北諸軍事
及諸葛誕作亂夀春司馬文王率六軍軍丘頭泰總署
行臺司馬前後以功增邑二千六百戶
胡質為荆州刺史振威將軍賜爵關内侯吳大將軍朱
然圍樊城質輕軍赴之遂勒兵臨圍城中乃安遷征東
將軍假節都督青徐諸軍事嘉平二年薨家無餘財追
進封陽陵亭侯邑百戸
王基為荆州刺史揚烈將軍隨征南王昶擊吳虜安北
將軍譚正納降數千口賜爵關内侯高貴鄉公即位進
封常樂亭侯毌丘儉文欽作亂以基為行監軍假節統
許昌軍儉使文欽將兵襲鄧艾基知其勢分進兵偪項
儉衆乃敗欽等已平遷鎮南將軍都督豫州諸軍事領
豫州刺史進封安樂鄉侯諸葛誕反基以本官行鎮東
將軍都督揚豫諸軍事進封東武侯是歲基母卒詔祕其凶
問迎基父豹喪合葬雒陽廿露四年轉為征南將軍都
督荆州諸軍事常道鄉公即尊位增邑千戸并前五千
七百戸景元二年薨追贈司空
王凌文帝時為兖州刺史與張遼等至廣陵討吳凌與
諸將逆擊捕斬首虜有功封宜成亭侯加建武將軍齊
王正始初為征東將軍假節都督揚州諸軍事二年吳
大將全琮數萬衆寇芍陂凌率諸軍逆討與賊爭塘力戰
賊退進封南鄉侯邑千三百五十戸遷車騎將軍儀同
三司
毌丘興者儉之父也黃初中討賊張進及討叛胡有功
封高陽鄉侯毌丘儉為荆州刺史明帝圖討遼東以儉
有幹策徙為幽州刺史加度遼將軍使持節護烏丸校
尉率幽州諸軍公孫淵逆與儉戰不利引還明年帝遣
太尉司馬宣王統中軍及儉等衆數萬討淵定遼東儉以
功進封安邑侯邑三千九百戸齊王正始中儉以高句
驪數侵叛督諸軍步騎萬人出玄莵從諸道討之斬獲
首虜以千數遷左將軍假節監豫州諸軍事領豫州刺
史
諸葛誕為鎮東大將軍都督揚州吳大將孫峻吕據留
贊等聞淮南亂會文欽往乃帥衆將欽徑至夀春誕諸
軍已至城不可攻乃走誕遣將軍蔣班追擊之斬贊傳
首收其印節進封高平侯邑三千五百戸
鄧艾為南安太守齊王嘉平元年與征西將軍郭淮拒
蜀軍姜維屯白水維潜軍來而渡艾先至據城得以不
敗賜爵關内侯加討寇將軍高貴鄉公即位進封方城
亭侯吳大將軍孫峻等號十萬衆將渡江艾遣泰山太
守諸葛緒等於黎漿拒戰逐走之徵拜長水校尉以破
文欽等功進封方城鄉侯行安西將軍解雍州刺史王
經圍於狄道姜維退駐鍾提乃以艾為安西將軍假節
領護東羌校尉與維戰於段谷大破之高貴鄉公甘露
元年詔曰逆賊姜維連年狡黠民夷騷動西土不寧艾
籌畫有方忠勇奮發斬將十數馘首千計國威振於巴
蜀武聲揚於江岷今以艾為鎮西將軍都督隴右諸軍
事進封鄧侯分五百戸封子忠為亭侯二年拒姜維於
長城維退還遷征西將軍前後增邑凡六千六百戸陳
留王景元三年征蜀降之詔曰艾耀威奮武深入虜亭
斬將搴旗梟其鯨鯢僣號之主稽首係頸歴世逋誅一
朝而平兵不踰時戰不終日雲徹席卷盪定巴蜀雖白
起破彊楚韓信克勁趙吳漢禽子陽亞夫滅七國計功
論美不足比勲也其以艾為太尉增邑二萬戶
鍾會為鎮西將軍假節都督關中諸軍事陳留王景元
四年秋會移檄蜀將吏士民會與諸葛緒進攻劔閣蜀
軍保險拒守鄧艾遂至緜竹大戰斬諸葛瞻維等聞瞻
已破率其衆東入于巴會乃進軍至涪遣胡烈田續龐
會等追維艾進軍向成都蜀後主詣艾降遣使勅維等
令降於會十二月詔曰會所向摧弊使前無強敵緘制
衆城網羅迸逸蜀之豪帥面縳歸命舉無廢功凡所降
誅動以萬計全勝獨克有征無戰拓平西夏方隅清晏
其以會為司徒進封縣侯增邑萬戸
册府元龜卷三百七十六
