册府元龜卷一百五十四宋王欽若等撰
帝王部
明罰第三
後唐莊宗同光元年十月入汴州詔曰朕既殄偽庭顯
平國患好生之令含弘雖切於予懷懲惡之規决斷難
違於衆請况趙巖趙鵠等自朕收城數日布惠四方尚
匿迹以潛形罔悛心而革面須行赤族以謝衆心其張
漢傑昨於中都與王彦章同時俘獲此際未詳行止偶
示哀矜今既上將陳詞羣情激怒往日既彰於僣濫此
時難漏於網羅宜寘國刑以塞羣論除妻兒骨肉外其
他疎屬僕使並從釋放敬翔李振首佐朱温共傾唐祚
屠害宗屬殺戮朝臣既寰宇以皆知在人神而共怒敬
翔雖聞自盡未豁幽冤宜與李振並族於市疎屬僕使
並從原宥朱珪素聞狡蠧唯務讒邪鬭惑人情枉害良
善將清内外須切去除况衆狀指陳亦宜誅戮契丹撒
刺阿撥既棄其母又背其兄朕比重懷來厚加恩渥看
同骨肉錫以姓名兼分符竹之榮疊被頒宣之渥而乃
輒孤重惠復背明庭罔顧欺違竄歸偽室既同梟鏡難
貸刑章可並妻子同戮於市其朱氏近親趙鵠正身趙
巖家屬仰嚴加擒捕其餘文武職員將校一切不問是
日趙巖張希逸張漢傑張倫張漢融朱珪敬翔李振及
契丹撒刺阿撥等并其妻孥皆斬於汴橋下並梁室臣
佐也
二年正月丙午前新鄉鎮將李洪玫詣闕首罪斬於天
津橋南洪玫先以城歸梁故也
六月蕃漢總管李嗣源遣使部送安義賊首領楊立左
重趙實韓貴等二十人到闕令兩軍號令磔於鎮國橋
十二月壬午勑周易博士冀軫貶磁州司戶禮記博士
宋澶貶石州司戶春秋博士陳處中謫授國子監丞誤
保選人故也選人吳延皓取亡叔告身改舊名行事付
河南府處死銓吏尹致職居行首但恣奸欺窮竒備驗
於行藏積弊須去其元惡可處死鄭傳身為堂吏事昧
公心勾當踰濫選人曲委寫造文狀保奸斯在情故可
知可流決邢州承旨官王處環是臺司首吏職名不卑
誠宜助憲府之凖繩豈得叶選人之踰濫决流忻州裴
温玉皇甫源邵仁郜勾當選人有涉踰濫或出公驗都
昧精詳各决杖退充本司最下令史三銓官崔沂等既
已貶謫劾其有司冀軫與諸令史共為嚢槖故也
三年正月丁酉中書門下奏選人劉邽麻温田昭遠賈
思義盧琢皆是家狀内牧豎丁父母憂年月不同已牓
示駁放劉邽麻温塗毁告身委本州重處色役田昭遠
已下殿五選從之
明宗天成元年四月辛丑勑鄧州節度使李紹欽太子
少保李紹冲汴州都麴務使辛廷尉李繼宣等並勒歸
田里紹欽本姓温名韜紹冲本姓叚名凝廷尉偽開封
尹王瓉之牙將也朱友貞時依瓉勢曲法亂政汴人深
惡之繼事汴將孟審澄之子審澄誅亡命歸莊宗劉皇
后蓄之為子時宫掖之間穢聲流聞比之四兇帝在藩
邸時惡其為人故並誅黜之
二年二月丙午以從馬直指揮使郭從謙為景州刺史
尋令中使誅於郡夷其族以其首謀大逆弑莊宗也
三年閏八月滑州掌書記孟昇匿母憂大理寺斷流奉
勑朕以允從人望嗣守帝圖政必究於化源道每從於
德本貴全國法以正人倫孟昇身被儒冠職居賓幕比
資籌畫以贊盤維而乃都昧操脩但貪榮禄匿母喪而
不舉為人子以何堪瀆汚時風敗傷名教五刑是重十
惡難寬雖遣投荒無如去世孟昇賜自盡觀察使觀察
判官錄事參軍失其糾察各有殿罰襄邑縣民周威父
為人所殺不雪父冤有狀和解奉勑處死
九月勑先監送諸州罪人温韜等流言亂政在憲典以
難容稔惡幸災固人祗之共怒温韜生為黔首起自綠
林依憑中夏干戈劫盗本朝陵寢段凝豺狼類性梟獍
為謀無辜而幾害平人得便而嘗懷逆節陶記曾司藩
翰恣黷貨財自處竄流彌興怨望石如納比居賓佐合
務贊禆當守殷門撥發文字扇搖戎帥聶嶼擢從班列
委佐親賢不守條章彊買店宅其後細詢行止頗駭聽
聞喪妻未及於半年别成姻媾棄母動逾於千里不奉
晨昏而皆自抵刑章各居竄逐都無省過但出怨詞在
朕意雖欲含弘於物論固難容赦尚全大體只罪一身
並令本處賜死
十一月宗正卿李紵先補虛稱試御史權公裔攝陵臺
令紵欵稱公裔請假與公裔狀不同大理少卿張之愿
詳斷以報上不實者徒一年李紵前犯詐假是重今犯
報上不實是輕凖律雖寬酌情尤重請降特勑指揮奉
勑李紵縱橫詐偽重疊欺君雖奪一任告身尚屈大朝
憲法玷予宗籍時乃奸訛宜奪歴任告身仍配隴州徒
一年
四年二月車駕自汴還京至汜水東都留司官太子少
傅李琪等奏曰伏以陛下暫違清廟纔過周星初平作
孽之守殷次戮不臣之庭琬今者敗契丹之兇黨破真
定之逆城大振皇威咸繇睿筭臣等久違宸極俱戀聖
恩恨不隨獸舞於汴郊拜龍顔於梁苑豈可只於清洛
坐俟迴鑾願於次舍之間得展會同之禮庶傾就望咸
竭歡呼臣等今乞於偃師東排班迎駕稱賀後先赴雒
陽東祇候奉勑契丹即為兇黨真定不是逆城蓋闕審
詳有兹差誤李琪罰一月俸先是定州王都叛命琪不
詳鎮州為真定誤用之故及於罰
六月有内班石重千等六人控鶴官三人矯傳聖旨宣
諭臣寮多受其遺賂是日發覺殺四人鞭五人背
十二月蔡州西平縣令李商為百姓告陳不公大理寺
斷止贖銅以官當罪勑旨李商招愆俱在案欵大理定
罪備引格條然亦事有所未圖理有所未盡古之立法
意在惜人况自列聖相承溥天無事人皆知禁刑遂從
輕喪亂已來廉耻者少朕一臨寰海四換星灰嘗宣無
外之風每革從前之弊勤脩一德深念五刑寬則不威
暴則無惠唯期不濫皆守無私李商不務養民專謀潤
已初聞告不公之事件决彼狀頭又為奪有主之庒田
撻其本戸國家給州縣篆印只為行遣公文而乃將印
歴下鄉從人戸取物據茲行事何以當官今王饒所告
李商並招實罪宜奪歴任官重杖一頓處死元論人王
饒四人並宜放仍令所在長吏徧示衆多居高者不得
貪以陵卑在下者不得驕而訕上體泣罪之意聽祝網
之言各守公途共資王道
長興元年正月乙亥御史臺奏京兆府牒送到爭論莊
田人詳牒内本府元未曾推勘便送赴臺伏准舊例諸
道州府責勘尋常公事如曾經斷遣不了方具奏聞候
勑下付臺始行追勘且無州縣直牒送臺請行推勘兼
夾府尹判語指揮臺司勑旨為官未可避事夾判不合
申臺既有舉明須行責罰府司官吏已下等第書罰
九月庚午濟州偽造嘉禾七莖共兩穗本州長史皆罰
直
十月吏部侍郎王權將作監王澄太僕少卿魏仁鍔庫
部郎中孔崇弼司門郎中李殷夢河南縣令郭正封等
六人妻叙封郡君縣君者勑旨叙封之例勑格甚明况
在所司備經其事既成差誤蓋是因循顯有紏彈實為
允當欺即難恕錯即可矜然欲示戒懲須行責罰本行
令史馬仁珪决臋杖七十勒停本部判郎中裴坦罰兩
月俸王權等六人妻進封叙封郡縣邑號官誥宜令所
司追納毁廢初郊天後赦書節文云朝臣並與追封贈
及叙封制不在此限其年七月十二日中書以前赦書
節文不該據品秩依格例施行又奏覆在朝臣寮限兩
月内一齊聞奏並據品秩依格例施行河南縣令郭正
封制前任考功員外郎朝議郎階俱是六品後遷河南
縣令加朝請大夫正五品其妻乃叙封縣君内彈侍御
史吕琦舉劾乃招偽濫有涉情故
二年三月禮部令史吳知已揩改太廟齋郎李誼勑甲
及堂判姓名為張昭因偽出給優牒與張昭齋郎吕圖
陳告其偽捕訊於御史臺張昭吕圖李誼是諫議大夫
張延雍將作少監吕道昭宗正卿李玩之子也以蔭當
補獄成吳知已欵伏緣張延雍習為當省郎官令知已
專主張其子齋郎文書緣奏覆未成延雍累遣人催促
及召至面前苛克以此怕懼遂揩改李誼勑書張昭姓
名兼蒙昧本司官人出給優牒偽使符印有實詔付大
理寺定罪少卿路阮詳斷准格詐為制勑偽行符印罪
當絞其令史吳知已准格重杖一頓處死本司官祠部
郎中王承弁初不精詳致彼罔冐准詐偽律合杖九十
如已去官則减等今王承弁已别除官據格放罪門下
令史陳延祐雖不與吳知已同情有涉屬託准律杖一
百放堂後官何康初言屬託不至瑕疵准律杖罪吕道
昭李玩吕圖事雖關連别無深罪准格並合釋放諫議
大夫張延雍補蔭自有格文催促失於事體言苛尅之
語雖是見人據引驗之詞蓋亦虛指伏候勑處分勑旨
曰張延雍中官舊居省署蔭子合補齋郎為優牒稽遲
於本司催促苛克縱實已該肆赦之恩引驗無聞自掇
兩詞之詰致淹折獄宜示罰金宜罰一季俸餘依法寺
詳斷
四月以樞密院承旨李虔徽為忠武軍行軍司馬虔徽
邢州人始為郡史而安重誨信愛之至是驟昇厥職行
己之道非其正也重誨出鎮故有是命
五月丙子國子勒停官張崇遠受賂補人法寺定罪為
無禄者减死一等又引四月二十六日恩赦俾從釋放
帝問張崇遠本官久無錢料今有春冬逐月糧者勑旨
設禄任能立法懲惡苟有違犯須舉憲刑崇遠流外授
官監中守職雖官不請於俸禄而職見請於依糧贓罪
既彰死刑難貸宜决重杖一頓處死
閏五月誅河中節度新除太子太師致仕安重誨詔曰
朕猥以𦕈躬纉承丕搆欲華夷之共泰於刑賞以無私
其有位極人臣寵踰涯分擅威權而積惡詢物議以難
容苟緩刑章是滋凶慝安重誨始從幼稚獲備指揮既
倚注以漸深亦旌酬而益甚自朕紹興王業委掌樞機
官列三公望崇四輔謂勤劬之可恃每率暴以居懷且
孟知祥董璋自守藩維素堅臣節輙從間諜令負憂疑
擢任姻親往分符竹潛設猜防之計擅興割據之言兩
川飲恨以俱深一旦飛章而頓絶又錢鏐位冠王公嘗
輸愛戴朕方禮優元老恩遇遠人而重誨採掇瑕疵遽
行止絶且去年郊天禮畢率土乂康重誨既綰國權復
希兵柄輙出渡淮之語貴邀統衆之名事雖不行謀實
可懼其後終興戈甲遽討巴邛將士疲勞梯船阻絶又
遣專臨寨所俾料軍儲恣威虐以復多致民兵之共怨
朕尚存大體特示優恩爰自禁庭委之藩翰方繄共理
旋乃貢章豈謂别有動搖潛懷怨望長子崇緒親居内
職次子崇贊顯列朝行遣彼元隨偷歸本道據兹悖逆
須究端繇勞千里以興師致四方之駭聽果明罪釁難
逭誅夷其安重誨宜削奪自身官爵仍并男崇贊崇緒
及重誨妻向張等四人宜並賜死
七月澤州沁水縣令李炤主簿樂鈞兩相鬭毆及追至
本州不肯交割牌印大理刑部詳斷其罪准律罪當徒
及罰銅緣並該今年四月二十六日恩宥勑旨同官相
毆據法當徒大理寺以所犯罪名合該恩勑雖備陳格
律而合議矜寬但李炤樂鈞等處令佐之資縱屠沽之
行既罵且鬭自晝經宵加以抗拒使符執畱縣印仝乖
事體大紊紀綱至於偶在勑前合從赦限豈可遣兹兇
軰親我疲民免刑已是優弘復職實非允當其李炤樂
鈞並勒停見任餘依所奏
三年正月北京大將等辭歸本道賜物有差時有鐡林
都長行一人退及南廊有言聞於殿上乃有宣問其稱
為量减下秋衣錢一千文别添逐月料錢五百文而不
知所减少而益多帝責其退有後言笞歸田里
四月御史臺奏禮部貢院散從官呼延昭送到應學究
科人李咸雍稱於省門前高聲稱屈勑曰李咸雍既是
書生合知禮範凡關事理祇可披論尚書省前豈是喧
呼之所主司在内何興詬罵之言雖妄指陳實為兇惡
苟無懲誡難例軰流宜令御史臺監送本貫重處色役
十二月勑曰國計之重軍食為先比防主守之隱欺遂
致監臨之鈐轄丁延徽選從禁職委以倉儲蓋藉忠勤
特添俸給所宜廉慎以副指揮而敢與專知官田繼勲
杜延德副知趙德遵楊仁祚等相徇私情擅出官物脚
夫論告贓狀分明及遣推窮即稱貸借按正律則罪加
於凡盜准後勑則名犯於極刑况兩司簡詳再經議讞
定法既當於不濫懲奸斷在於必行又據宰臣所問五
條康澄繼陳兩表雖為滯獄且貴盡心但丁延徽所出
軍須已離當處本無文紀豈是公官宜同入已而論難
逭滅身之罪宜依兩司詳議斷遣處分其丁延徽田繼
勲贓滿二十疋並决重杖一頓處死杜延德已下各依
本罪决杖配流賞元告人絹二十疋丁延徽為供奉官
監倉與倉官田繼勲杜延德共盗倉粟三百五十石脚
夫論告左軍巡禁詰稱官米爛折借粟變米頃官數及
勘變米粟不曾至碾乃是糴貸錢亦破使訖刑部引統
類監臨官典犯一疋已上入已者不在赦限同入已之
贓今約丁延徽粟價計贓絹六十五疋二丈合犯絞二
人專知官田繼勲等計贓絹三十七疋二丈為首合犯
絞副知趙德遵合流二千里其次決流有差刑部據法
律定罪而大理少卿澄上表論以為借粟有還竟合减
等
四年四月大理寺奏滑州人程洪與鄰人不恊自焚其
屋延及隣人屋燒家財蕩盡伏緣三經赦恩例合杖罪
令償所燒家財勑旨程洪宜配流德州常知所在餘依
奏
五月獲嘉縣令盧嵩以戶民關延韜不伏責問喧悖令
從人曳撲良久致死大理寺斷既關威力之條合處殺
人之罪但以情非巨蠧事准格文爰該免死之科式表
好生之德盧嵩准格配流天德曳撲人王光祚配流登
州勑旨盧嵩容易宰邑造次怒人不恕法以行刑遂尋
時而致死原情則本非故殺據律則當處極刑小不忍
而難追内自訟而何及法不可墜義亦須明但究彼根
繇以緣公事罪雖甚重理稍可疑峻行則慮致民驕輕
恕則恐滋吏酷永從遠竄特貸餘生聊以慰往者之魂
兼可戒為官之屬嵩宜配蔚州長流百姓縱逢恩赦不
在於歸之限其出身歴任告勑付所司焚毁餘依省寺
詳斷
七月戸部奏諸州所貢物舊例每年冬至後到京准備
正仗於殿前陳列據房州常貢物至今年三月方至京
有違常式勑旨方州所尚土貢為先苟有稽遲誠為怠
易須加懲罰俾效恭勤其錄事參軍孔霸文宜罰一季
俸刺史尹暉緣元勑不該宜放本典以下宜令本道觀
察使量罪科責訖以聞
末帝自鳳翔問君側之罪至乾壕南院宣徽使孟漢瓊
以帝河中失守在清化第時明宗王淑妃嘗令傳教往
來錫賜謂於己厚見帝大哭欲有所陳帝曰事不言可
知仍自預從臣之列即命斬之路隅漢瓊者鎮州王鎔
之小豎也明宗在真定時入侍性通黠能交搆朋黨初
見秦王權重乃挾妃子勢援傾心事之及朱弘昭馮贇
謀去秦王又與之締結長興之季氣熖燻灼開府驃騎
之資期月遍歴西軍既叛人主拱手待斃鄂王急召漢
瓊欲先令入鄴漢瓊匿不奉召知帝及陜乃單馬趨陜
至澠池西斬於路左
清泰元年五月中書門下言以改元分命朝臣奏告其
應州四廟差左監門衞將軍孔知鄴稱疾改差右驍衞
將軍華光遠稱墜馬傷足詔曰改元重事告廟常規凡
在班行宜思策勵孔知鄴等方當任使皆合恪恭豈可
居常則各冐寵光臨事則自圖便穏苟無懲誡何肅紀
綱孔知鄴華光遠並停見任其告廟官差右武衛將軍
高允崇
三年二月監察使奏薦饗太廟其月十九日尚書省受
誓戒故事諸行事官質明至省候太尉其日行事官與
攝太尉宰臣並先到其攝司空吏部侍郎龍敏後至雖
及受誓戒其候太尉違禮詔罰一季俸料
十月詔金州斬屯戍都監陳知隱先是蜀人侵軼禦侮
不嚴突至城下水寨失守故也
十二月司天冬官正朱懋訟本監胡杲通言前監徐鴻
亡在殯鴻男皓方行服杲通署為監丞下御史臺鞫問
杲通言自授官後有監丞高巒言歷筭事徐皓工於推
步其祖保謙藝優所以權署攝不知徐鴻死方在殯其
署徐皓緣歷筭事大詔曰徐皓伎術勘造且宜落下别
後處分高巒備知徐皓居喪不合薦舉宜停見任杲通
已下並釋放
晉高祖天福二年五月乙丑御史臺奏六宅使王繼弘
前洺州團練使高信於崇禮門内相詬已伏欵罪勑曰
高信曾剖郡符繼弘方參禁職凡於語默合曉規儀豈
得輙於内庭恣行私忿肆喧譁而頗甚侮憲法以若無
既駭物情尤傷事體苟無懲沮何戒踰違尚示含容止
從譴逐高信宜送復州收管王繼弘勒停送義州衙門
前仍常知所在
四年十月勑李道牧前為陸渾縣主簿狠直求官強詞
抗勑厚誣宰輔累犯乘輿措言孰顧於斥尊搆意只謀
其撓政將懲狡蠧須舉典刑宜令决杖配流永不齒錄
少帝開運二年春誅青州節度使楊光遠部下指揮使
張迥等五人時光遠叛命帝以戎事方興慮其扇搖故
也
周太祖廣順元年五月甲申勑考城縣巡檢供奉官馬
彦勍處死以在巡檢所停匿赦書殺獄囚故也
二年八月勑前明經劉繼倫决杖仍追奪出身文書先
是繼倫醉酒於臨街民家踞床而坐權知開封府袁義
前驅騶道叱之不起又加慢罵所司詰之以聞遂有是
責
三年正月責教坊樂人張錦繡等四人各杖脊十七除
籍控鶴官將虞候賈超等二人各决杖二十配流商州
坑冶務收管時安州節度使王令温受代入朝樂人與
控鶴官詣令温求丐太祖知之故有是責
二月勑鳳翔少尹桑能責授鄧州長史能故開封尹維
翰之庶弟也維翰父珙有愛姬生子歲餘珙卒姬求出
遂㩦兒而去兒即能也其後莫知所之及維翰貴前遣
人求訪音問微知在青州會戶部侍郎王松權知青州
時維翰鎮兖州以誠託松松至郡訪能果得之於博興
縣民家能母適玄氏能即為玄氏子松即送能至維翰
所維翰表其事有頃晉祖授能恊律郎維翰鎮京兆以
能為衙内都指揮使維翰再入中書改太常丞累遷司
封員外郎能幼稚流落長於他族不識文字性格鄙俗
及維翰薨諸子幼弱能以維翰舊第得錢千緍典帖與
人其宅本辛氏之業也辛氏定年限帖典與維翰及年
限滿能出為鳳翔少尹辛氏乃詣維翰子坦贖之坦辭
以候取能旨辛氏訴於官樞密使王峻素知其事深所
不平即追能證問能具伏其罪故貶逐之
又相之湯隂民焦遠詣闕門伐鼓訟鎮將李柔豪奪二
女詔開封府鞫劾勑李柔配役作坊
世宗顯德元年九月辛丑斬供奉官副都知竹春璘於
寧陵縣以其先奉命在彼巡檢有羣盗掠其客船而不
能登時擒殺故也十月杖死供奉官郝光庭於府門以
其在葉縣巡檢日挾私斷殺平人故也
四年三月追奪前許州行軍司馬韓倫在身官爵仍配
沙門島縱逢恩赦不在放還之限倫侍衛馬軍都指揮
使令坤之父也令坤兼鎮陳州倫罷職於許而居於陳
軍州政事多所干預及自於衙署開壚以鬻酒掊歛之
暴公私患之為項城民武郁等所訟帝命殿中侍御史
率汀按之倫詐報汀云准詔赴闕汀即奏之帝愈怒遽
令追劾盡得事實令坤數於帝前泣請父命故罪止於
追削配流而已
五年十二月楚州兵馬都監武懷恩棄市以其擅殺降
卒廖約等四人故也
六年二月杖落第舉人趙贊朱夢叶竇浚等於省門外
仍配邊郡先是禮部貢院上言贊等酗酒厲聲詬其考
試官下御史府訊之伏罪故杖之
册府元龜卷一百五十四
