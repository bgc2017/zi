冊府元龜卷三百二十三宋王欽若等撰
僣偽部
勲伐第三
後燕慕容垂慕容皝子也以滅宇文之功封都鄉侯石
季龍來伐既還猶有兼并之志遣將鄧恆率衆數萬屯
于樂安營攻取之備垂戍徒河與恆相持恆憚而不敢
侵石季龍之死也趙魏亂垂說慕容雋伐之雋以垂為
前鋒都督雋僣稱尊號封垂吳王徙鎮信都以侍中右
禁將軍錄留臺事大收東北之利乂為征南將軍荆兖
二州牧有聲于梁楚之南再為司隸偽王公已下莫不
累迹及慕容暐嗣位垂敗晉將桓温于枋頭威名大振
慕容評深忌惡之乃謀誅垂垂懼禍及己與世子金奔
于苻堅堅以垂為冠軍將軍封賓都侯食華陰之五百
戶垂在堅朝歴京兆尹進封泉州侯所在征伐皆有大
功堅之敗於淮南也垂軍獨全堅以萬餘騎奔垂垂以
兵屬堅至澠池垂請至鄴展拜陵墓因張國威刑以安
戎狄堅許之遣其將李蠻閔亮尹國率衆三千送垂又
遣石越戍鄴張蚝戍并州時堅子丕先在鄴及垂至丕
舘之於鄴西垂具說淮南敗狀會堅將符揮告丁零翟
斌聚衆謀逼雒陽丕配垂兵二千遣其將符飛龍率氐
騎一千為垂之副以討之垂請入鄴城拜廟丕不許乃
潜服而入亭吏禁之垂怒斬吏燒亭而去至河内殺飛
龍悉誅氐兵召募遠近衆至三萬濟河焚橋令曰吾本
外假秦聲内規興復亂法者軍有常刑奉命者賞不踰
日天下既定封爵有差不相負也翟斌聞垂之將濟河
也遣使推垂為盟主及至雒陽率衆會垂勸稱尊號垂
謀于衆曰雒陽四面受敵北阻大河至於控馭燕趙非
形勝之便不如北取鄴都據之而制天下衆咸以為然
乃引師而東至滎陽以晉孝武太元八年自稱大將軍
都督燕王承制行事攻拔鄴郛丕固守中城垂塹而圍
之擁漳水以灌之翟斌密應符丕决防潰水事洩垂誅
之於是引師去鄴北屯新城開其西奔之路垂將有北
都中山之意慕容農率衆數萬迎之羣僚聞慕容暐為
苻堅所殺勸垂僣位垂以慕容冲稱號關中不許其後
苻丕棄鄴城奔于并州垂定都中山以太元十一年僣
即位遣其征西慕容楷衞軍慕容麟鎮南慕容紹征虜
慕容宙等攻苻堅冀州牧苻定鎮東苻紹幽州牧苻謨
鎮北苻亮等悉降慕容盛初以慕容寳庶長子封長樂
王寳如龍城盛留在後寳為蘭汗所殺盛馳進赴京因
斬蘭汗以長樂王稱制先是慕容竒聚衆于建安亦將
討汗百姓翕然從之汗遣兄子金討竒竒擊滅之進屯
乙連盛既斬汗命竒罷兵竒遂與丁零嚴生烏丸王龍
之阻兵叛盛引軍至横溝去龍城十里盛出兵擊敗之
執竒而還斬龍生等百餘人盛于是僣即尊位
西秦乞伏國仁代其父司繁為苻堅鎮西將軍鎮勇士川及
堅興夀春之役徵為將軍領先鋒騎會國仁叔父步頽叛
於隴西堅遣國仁還討之步頽聞而大悦迎國仁於路
國仁置酒高會攘袂大言曰苻氏往因趙石之亂遂妄
竊名號窮兵極武跨僣八州疆宇既寧宜綏以德方虛
廣威聲勤心遠略騷動蒼生疲弊中國違天怒人將何
以濟且物極則虧禍盈而覆者天之道也以吾量之是
役也難以免矣當與諸君成一方之業及堅敗歸國仁
乃招集諸部有不附者討而并之衆至十餘萬及堅為
姚萇所殺國仁謂其豪帥曰苻氏以高世之姿而困於
烏合之衆可謂天也夫守常迷運先逹恥之見機而作
英豪之舉吾雖簿德藉累世之資豈可覩時來之運而
不作乎以太元十年自稱大都督大將軍大單于領秦
河二州牧置武城武陽安固武始漢陽天水略陽漒川
甘松匡朋白馬菀川十二郡築勇士城以居之
南燕慕容德初以慕容雋之弟封范陽王後從慕容垂
如鄴及垂稱王以德為車騎大將軍遷司徒垂臨終勅
其子寳以鄴城委德寳既嗣位以德為冀州牧領南蠻
校尉鎮鄴魏將拓拔章攻鄴德遣南安王慕容青等夜
擊敗之魏師退次新城又遣遼西公賀頼盧率騎與章
圍鄴德遣將追破章軍時魏師入中山慕容寳出奔於
薊慕容詳又僣號中山寳以德為丞相領冀州牧承制
南夏隆安二年乃率戶四萬車二萬七千乘自鄴徙于
滑臺依燕元故事稱元年
北凉沮渠蒙遜雄傑有英略會伯叔羅仇麴粥從吕光
征河西光前軍大敗麴粥言於兄羅仇曰主上荒耄驕
縱諸子朋黨相傾䜛人側目今軍敗將死正是智勇見
猜之日可不懼乎吾兄弟素為所憚與其輕死溝瀆豈
若勒衆向西平出苕藋奮臂大呼凉州不足定也羅仇
曰理如汝言但吾家累世忠孝為一方所歸寧人負我
無我負人俄而皆為光所殺宗姻諸部會葬者萬餘人
蒙遜哭謂衆曰昔漢祚中微吾之乃祖翼奬竇融保寧
河右吕王昏耄荒虐無道豈可不上繼先祖安世之志
使二父有恨黃泉衆咸稱萬歲遂斬光中田護軍馬邃臨松
令井祥以盟一旬之間衆至萬餘屯據金山與從兄男
成推光建康太守叚業為使持節大都督龍驤大將軍
凉州牧建康公改吕光龍飛二年為神璽元年業以蒙
遜為張掖太守男成為輔國將軍委以軍國之任業僣
稱凉王以蒙遜為尚書左承業憚蒙遜雄武微欲遠之
乃以蒙遜從叔益生為酒泉太守蒙遜為臨池太守業
既殺門下侍郎馬權蒙遜不自安請為西安太守業亦
以蒙遜有大志懼為朝夕之變乃許焉蒙遜期與男成
同祭蘭門山密遣司馬許成告業曰男成欲謀叛許以
取假日作逆若求祭蘭門山神言驗矣至期果然業收
男成令自殺蒙遜聞男成死泣告衆曰男成忠於叚公
枉見屠害諸君能為報仇乎且州土兵亂似非業所能
濟吾所以初奉之者以之為陳吳耳而信䜛多忌枉害
忠良豈可安枕卧觀使百姓罹於塗炭男成素有恩信
衆皆憤泣而從之北至氐池衆逾一萬鎮軍臧莫孩率
部衆附之羌胡多起兵響應蒙遜壁于侯塢業先疑其
右將軍田昂幽之於内至是謝而赦之使與武衞梁中
庸等攻蒙遜昂至侯塢率騎五百歸于蒙遜蒙遜至張
掖昂元子承爰斬關内之業左右皆散蒙遜大呼曰鎮
西何在軍人曰在此蒙遜斬之晉安帝隆安五年梁中
庸田昂等推蒙遜為大都督大將軍凉州牧張掖公義
熙八年僣即西河王位
夏赫連勃勃初以西單于子為後魏所敗奔於叱干部
叱干他斗伏送勃勃於姚興高平公没奕于奕于以女
妻之姚興以為安遠將軍封陽川侯遷持節安北將軍
五原公配以三交五部鮮卑及雜虜二萬餘落鎮朔方
時河西鮮卑杜崙獻馬八千匹于姚興濟河至大城勃
勃留之召其衆三萬餘人偽獵高平川襲殺没奕于而
并其衆衆至數萬義熙二年僣稱天王大單于自以匈
奴夏后氏苗裔也國稱大夏其年討鮮卑薛于等三部
破之降衆數萬進討姚興三城已北諸戍斬其將楊丕
姚石生等勃勃初僣號求婚于秃髮搙擅搙擅弗許勃勃
怒率騎二萬餘衆伐之殺傷萬餘人掠二萬七千口牛
馬羊數十萬而還搙擅追之勃勃逆擊大敗之追奔八
千里殺傷萬計斬其大將十餘人又與姚興將張佛生
戰于青石原又敗之俘斬五千七百人興遣將齊難率
衆二萬來伐勃勃退如河曲難以去勃勃既遠縱兵掠
野勃勃潜軍覆之俘獲七千餘人收其戎馬兵杖難引
軍而退勃勃復追擊于木城拔之擒難俘其將士萬有
三千戎馬萬匹嶺北夷夏降附者數萬計於是拜置守
宰以撫之勃勃又率騎二萬入高崗及于五井掠平凉
雜胡七千餘戶以配後軍進屯依力川姚興來伐至三
城勃勃候興諸軍未集率騎擊之興大懼遣其將姚文
宗距戰勃勃設伏擒之興將王奚聚羌胡三千餘戶于
勅奇堡勃勃進攻之堡人窮迫執奚出降勃勃又攻興
將金雒生于黃石固彌姐豪地于我羅城悉皆拔之徙
七千餘家於大城以其丞相石地代領幽州牧以鎮之
勃勃兄子左將軍羅提率步騎一萬攻興將姚廣都于
定陽尅之勃勃又攻興將姚夀都于清水城夀都奔上
邽徙其人萬六千家於大城勃勃率騎三萬攻安定與
姚興將楊佛嵩戰于青石北原降其衆四萬五千戎馬
二萬匹進攻興將党知隆于東鄉降之徙其三千餘戶
于二城姚興鎮北參軍王買德來奔勃勃以為軍師中
郎將又攻興將姚逵于杏城二旬尅之執逵及其將姚
大用姚安和姚利僕尹敵等姚興死子泓立泓將姚嵩
與氐王楊盛相持率騎四萬襲上邽未至而嵩為盛所
殺勃勃攻上邽二旬尅之殺泓秦州刺史姚平都及將
士五千人毁城而去進攻陰密又殺其將姚良子及將
士萬餘人泓將姚恢棄安定奔于長安安定胡儼華韜
率戶五萬據安定降于勃勃其後姚泓為宋高祖所滅
高祖留子義貞鎮長安勃勃以子瑰都督前鋒諸軍事
領撫軍大將軍率騎二萬南伐關中郡縣悉降宋高祖
召義真東鎮雒陽以朱齡石守長安百姓遂逐齡石而
迎勃勃入于長安為壇于㶚上僣即皇帝位
吳楊行密盧州人唐僖宗廣明之亂天子幸蜀郡將遣
行密徒步奏事如期而復光啟初秦宗權擾淮右頻寇
廬夀郡將募能致戰擒賊者計級賞之行密以膽力應
募往必有獲得補為隊長行密乃自募百餘人皆虓勇
無行者殺都將自權州兵郡將即以符印付之而去朝
廷因正授行密廬州刺史光啟三年揚州節度使高駢
失政委任祅人吕用之之軰牙將畢師鐸懼為用之所
譖自高郵起兵襲廣陵為用之所却乃乞師於宣州秦
彦且言事克之日願以揚州帥之彦先遣將秦稠以兵
三千助師鐸攻陷廣陵高駢遂署師鐸為行軍司馬未
幾秦彦率大衆并家屬渡江入據揚州自稱節度使初
揚州未陷吕用之詐為高駢檄徵兵於廬州及城陷行
密以軍萬人奄至畢師鐸之入廣陵也吕用之出於外
至是委質於行密行密攻廣陵營於大明寺秦畢出兵
以攻行密之營短兵纔接行密偽遁秦畢之兵争入其
柵以取金帛行密發伏兵以擊之秦畢大敗退走其壁
自是不復出戰其年九月秦畢害高駢於幽州少長皆
死同坎瘞於道院北垣下行密攻圍彌急城中食盡米
斗四十千居人相啗略盡十月城陷秦畢走東塘行密
入廣陵輦外寨之粟以食饑民即日米價减至三千十
一月蔡賊孫儒以衆萬人自淮西奄至還據外寨行密
輜重牛羊軍食未入城者皆為儒所有時秦畢來自東
塘與儒軍合自是西門之外復為敵境矣初吕用之遇
行密於長給行密曰用之有白金五千挺瘞於所居之
廡下寇平日願備將士倡樓一醉之資至是行密閱兵
用之在側謂用之曰僕射許此軰銀何負心也據命斬
於三橋之下夷其族行密既有廣陵遣使至太梁陳歸
附之意是自梁太祖兼領淮南乃遣牙將張廷範使于
淮南與行密結盟尋遣行軍司馬李璠權知淮南留後
令都將郭信以兵援送行密初則厚禮廷範及聞李璠
之來浡然有拒命之意梁祖乃追李璠等還即表行密
為淮南留後文德元年正月孫儒殺秦彦畢師鐸於高
郵引軍襲廣陵下之儒自稱節度使行密收其衆歸於
廬江龍紀元年孫儒出攻宣州行密乘虛襲據揚州孫
儒引軍復攻行密大順元年行密危蹙率衆夜遁出據
宣州儒復入揚州一年乃蒐練兵甲以攻行密屬江淮
疾疫師人多死儒亦卧病為部下所執送於行密殺之
行密自宣城長驅入于廣陵盡得孫儒之衆乾寧二年
行密盡有淮南之地昭宗乃降制授淮南節度副大使
知節度事管内營田觀察處置等使同中書門下平章
事封弘農郡王至子渭乃僣號
漢劉隐唐末為廣州右都押衙領賀水鎮將兼封州刺史用
法清肅威望頗振昭宗以嗣薛王知柔石門扈蹕功授清海
軍節度使詔下廣州牙將盧琚譚玘謀不禀朝命隐舉部兵
誅琚玘以聞知柔至深德之辟為行軍司馬委以兵賦昭宗
命宰相徐彦若代知柔復署前職彦若在鎮二年臨薨
手表奏隐為兩使留後昭宗未之許命宰相崔遠為節
度使遠行及江陵聞嶺表多盗懼隐違詔遲留不進會
遠復入相乃詔以隐為留後然久未即真及梁祖為元
帥隐遣使持重賂以求保薦梁祖即表其事遂降旄節
梁開平初恩寵殊厚遷檢校太尉兼侍中封大彭郡王
梁祖郊禋禮畢加檢校太師兼中書令又命兼領安南
郡護充清海静海兩軍節度使進封南海王
蜀王建陳州項城人唐末隸名於忠武軍秦宗權據蔡
州懸重賞以募之建始自行間得補軍侯廣明中黃巢
陷長安僖宗幸蜀時梁祖為巢將領衆攻襄鄧宗權遣
小校鹿晏弘從監軍楊復光率師攻之建亦預行是歲
復光入援京師明年破賊收京城初復光以忠武軍八
千人立為八都晏弘與建各一都頭也復光死晏弘率
八都迎扈行在至山南乃攻剽金商諸郡縣得兵數萬
進逼興元節度使牛叢棄城而去晏弘因自為留後以
建等領屬部刺史不令之任俄而晏弘正授節旄恐部下
謀已多行忍虐繇是部衆離心建與别將韓建友善晏
弘益猜二建偽待之厚引入卧内二建懼夜登城慰守
陴者因月下共謀所向謂韓建曰僕射甘言厚德意疑
我也禍難無日矣早宜擇利而行韓曰善因率三千人
趨行在僖宗嘉之賜與巨萬分其兵為五都仍以舊校
主之即晉暉李師泰張造與二建也因號曰隨駕五都
田令孜皆錄為假子及僖宗還宫建等分典神策軍皆
遥領刺史光啓初從僖宗再幸興元令孜懼逼求為西
川監軍楊復恭代為觀軍容使建等素為令孜所厚復
恭懼不附已乃出五將為郡守以建為璧州刺史天子
還京復恭以楊守亮鎮興元尤畏建侵已屢召之建不
安其郡因招合谿洞豪猾有衆八千寇閬州陷之復攻
利州刺史王珙棄城而去建攻剽二郡所至殺掠守亮
不能制東川節度使顧彦朗初於關輔破賊時與建相
聞每遣人勞問分貨幣軍食以給之故建不侵梓遂西
川節度使陳敬瑄憂其膠固謀於監軍田令孜曰王八
吾子也彼無他腸作賊山南實進退無歸故也吾馳咫
尺之書可以坐置麾下即飛書招建建大喜遣使謂彦
朗曰十軍阿父遣信見招僕欲詣成都省阿父因依陳
太師求一大郡是所願也即之梓州見彦朗留家寄東
川選精甲三千之成都行次鹿頭或謂敬瑄曰建今之
劇賊鴟視狼顧專謀人國邑儻其即至公以何等處之
彼建雄心終不居人之下公如以將校遇之是養虎自
貽其患也敬瑄懼乃遣人止建遽脩城守建怒遂據漢
川領輕兵至成都敬瑄讓之曰彼何為者而犯吾疆理
建軍吏報曰閬州司徒北寄東川而軍容太師使者繼
召今復拒絶何也司徒不惜改轅而東但不省太師反
為拒絶慮顧梓州復相嫌間謂我何心故也使我來報
且欲寄食漢川公勿復疑時光啓三年居浹旬建盡取
東川之衆設梯衝攻成都三日不尅而退復保漢川月
餘大剽蜀士進逼彭州百道攻之敬宣出兵來援建觧
圍縱兵大掠十一州皆罹其毒民不聊生建軍勢日盛
復攻成都敬宣患之顧彦郎亦懼侵已昭宗即位彦郎
表請雪建擇大臣為蜀帥移敬瑄他鎮乃紹宰臣韋昭
度鎮蜀以代敬瑄敬瑄不受代天子怒命顧彦郎楊守
亮討之時昭度以建為牙内都校董其部兵及王師無
功建謂昭度曰相公興數萬之衆討賊未效餉運久不
相屬近聞雒陽以來藩鎮相噬朝廷姑息不暇與其勞
師以事蠻方不如從而赦之且以兵威靖中原是國之
本也相公盍歸朝覲面與主上畫之昭度持疑未决一
日建陰令軍士於行府門外擒昭度親吏臠而食之建
徐啟昭度曰盖軍士乏食以至於是耶昭度大懼遂留
符節與建即日東還纔出劒門建即嚴兵守門不納東
師月餘建攻西川管内八州所至響應遂急攻成都田
令孜登城謂建曰老夫與八哥相厚太師久已知聞有
何嫌恨如是困我之甚耶建曰軍容父子之恩心何敢
忘但天子付以兵柄太師孤絶朝廷故也苟太師悉心
改圖何福如之又曰吾欲與八哥軍中相欵如何曰父
子之義何嫌也是夜令孜擕蜀帥符印入建軍授建建
泣謝曰太師初心太過致有今日相戾既此推心一切
如舊翌日敬瑄啓關迎建以蜀帥讓之建乃自稱留後
表陳其事明年春制授檢校太傅成都尹西川節度副
大使知節度事管内觀察處置雲南八國招撫等使時
龍紀元年也移敬瑄於雅州安置仍以其子為刺史既
行建令人殺之於路令孜仍舊監軍事數月或告令孜
通鳳翔書問下獄餓死建雄猜多機略意嘗難測既有
蜀土復欲窺伺東川又以彦朗婚姻之舊未果行會彦
朗卒弟彦暉代為梓帥交情稍怠李茂貞乘其有間密
搆彦暉因與茂貞連盟關征疆吏之間與蜀人得失大
順末建出師攻梓州彦暉求援於鳳翔李茂貞出師援
之建即圍解自是兩川交惡者累年後建大起蜀軍敗
岐梓之兵於利州彦暉懼乞和請與岐人絶許之景福
中山南之師寇東川彦暉求援於建建出兵赴之大敗
興元之衆泊軍旋建乘虛掩襲梓州虜彦暉置於成都
遂兼有兩川自此軍鋒益熾天福初李茂貞韓全誨劫
遷車駕在鳳翔梁祖攻圍歷年建外脩好於汴指茂貞
罪狀又陰與茂貞間使往來且言堅壁勿和許以出師
赴援因分命諸軍攻取興元比及梁祖解圍茂貞山南
諸州皆為建所有因自置守將及茂貞垂翅天子遷雒
陽建復攻茂貞之秦隴等州茂貞削弱不能守或勸建
因取鳳翔建曰此言失策吾所得已多不俟復增岐下
茂貞雖常才然名望宿素與朱公力争不足僅守有餘
韓生所謂入為扞蔽出為席藉是也適宜援而固之為
吾盾鹵耳及梁祖將謀強禪建與諸藩同謀興復乃令
其將康晏率兵三萬會於鳳翔數與汴將王重師戰不
利而還趙凝之失荆襄也弟明以其奴奔蜀建因得䕫
峽忠萬等州及梁祖開國蜀人請建行劉備故事建自
帝於成都
閩王審知光州固始人唐廣明中黃巢犯闕江淮盗賊
蜂起有賊率王緒者自稱將軍陷固始縣審知兄潮時
為縣佐緒署為軍正蔡賊秦宗權以緒為光州刺史尋
遣兵攻緒率衆渡江所在剽掠自南康轉至閩中入臨
汀自稱刺史緒多疑忌部將有出己之右者皆誅之潮
與豪首數軰共殺緒其衆求帥乃刑牲㰱血為盟植劒
於前祝曰拜此劒動者為將軍至潮拜劒躍於地衆以
為神異即奉潮為帥時泉州刺史廖彦若為政貪暴軍
民苦之聞潮軍行整肅耆老乃奉牛酒遮道請留潮
因引兵圍彦若歲餘克之又平狼山賊帥薛藴兵鋒日
盛唐光啓二年福建觀察使陳巖表潮為泉州刺史大
順中巖卒子婿范暉自稱留後潮遣審知將兵攻之踰
年城中食盡乃斬暉而降繇是盡有閩嶺五州之地潮
即表其事昭宗因建威武軍於福州以潮為節度福建
管内觀察使審知為副乾寧中潮卒審知遂繼兄位梁
祖開國累加中書令封閩王審知卒子延鈞乃僣即帝
位
唐李昪海州人偽吳大丞相徐温之養子本名知誥唐
天祐初楊行密卒其子渥嗣會佐衞都指揮使張顥殺
渥立其弟渭為帥温尋殺顥渭偽授温常州刺史温留
廣陵遣昪知州事其後温出鎮潤州以其子知訓知政
事時昪為温屬郡昇州刺史乃大理郡廨温表移其治
於金陵偽授温大都督府長史充鎮海軍節度副大使
知節度事以昪為鎮海軍節度副使行潤州刺史充本
州團練使内外馬步軍都指揮使通判軍府事居無何
知訓為大將朱瑾所殺温以昪代知政事明年温冊楊
渭為天子僣稱大吳渭死又迎丹陽王溥於潤州即偽
位自是温父子愈盛中外共專其國楊氏主祭而已温
累官至守太師中書令封東海王後唐天成二年卒昪
乃知内外左右軍至守太尉中書令尋封東海王晉天
福二年楊溥遜位于昪因還姓李氏始改名昪國號大
唐尊徐温為義祖
册府元龜卷二百二十三
