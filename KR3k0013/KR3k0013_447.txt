册府元龜卷四百四十七宋王欽若等撰
將帥部
違約徇私縱敵較敵
違約
夫言忠信雖蠻貊而有可往德無常雖巫醫而不可為
蓋必誠無苟之謂矣而况居將臣之任奉征討之寄受
脤而行成師以出或廟謨先定或軍志夙成故宜寒暑
之不踰律吕之相應乃能奮武略揚威靈平強寇絶後
患獻功於明廷受爵於太室者矣其有違明約徇偏見
或見利而輕動或臨危而苟免失在和之義成否臧之
凶故宜殞身於戰陣歸罪於司敗者也或有心靡顧望
力難自濟雖法所不舍亦理有可悉苟原情而末減故
來效而可收焉
漢張騫為衛尉武帝元狩二年封博望侯與郎中令李
廣俱出右北平異道廣將四千騎先至騫將萬騎後匈
奴左賢王將數萬騎圍廣廣與戰二日死者過半所殺
亦過當騫至匈奴引兵去騫坐行留當斬贖為庶人(軍行)
(而輙留去)
公孫敖為護軍都尉合騎侯元狩三年夏坐行留不與
驃騎將軍會當斬贖為庶人
李廣為前將軍元狩四年從大將軍衛青出塞青捕虜
知單于所居廼自以精兵走之(音奏)而令廣并於右將軍
軍出東道(并合也合軍而同道)東道少回遠(回繞也曲也)大軍行水草
少其勢不屯行(以水草少不可羣軰也)廣辭曰臣部為前將軍今
大將軍乃徙臣出東道且臣結髮而與匈奴戰(言始勝冠即在)
(戰陣)廼今一得當單于臣願居前先死單于(致死而取單于)大將
軍弗聽而就部引兵與右將軍食其合軍出東道(趙食其也)
(食音異其音基)惑失道後大將軍(惑迷也在後不及期也)大將軍與單于
接戰單于遯走弗能得而還南絶幕乃遇兩將軍(絶度)
(也)廣已見大將軍還入軍大將軍使人問其失道狀廣
遂自殺右將軍食其當斬贖為庶人
路博德為伏波將軍元鼎中遣與樓船將軍楊僕討南
粤樓船將軍將精兵先陷尋陿破石門得粤船粟因推
而前挫粤鋒以粤數萬人待伏波將軍伏波將軍將罪
人道遠後期與樓船會乃有千餘人遂俱進
田廣明以祁連將軍將兵擊匈奴出塞既不至質(質所期處)
(也)引軍空還下太僕杜延年簿責廣明自殺
趙充國為蒲類將軍宣帝初遣五將出塞充國兵當與
烏孫合擊匈奴蒲類澤烏孫先期至而去漢兵不與相
及蒲類將軍出塞千八百餘里西去候山斬首捕虜
得單于使者蒲隂王以下三百餘級鹵馬牛羊七千餘
聞虜已引去皆不至期還天子薄其過寬而不罪
蜀胡濟為鎮西將軍後主延熙十九年大將軍姜維督
戎馬與濟期會上邽濟失誓不至維為魏大將軍鄧艾
所破於段谷維退軍還成都
宋王鎮惡晉末為龍&KR0750;將軍隨高祖北伐高祖與期若
尅雒陽須大軍至未可輕前既而鎮惡等徑向潼關為姚
紹所拒不得進而軍又乏食馳告高祖求遣糧援時高
祖沿河魏軍屯據河岸軍不得前高祖呼所遣人開舫
北戸指河上軍示之曰我欲令勿進而輕佻深入岸上
如此何繇得遣軍
張茂度文帝時為益州刺史帝討荆州刺史謝晦詔益
州遣軍襲江陵晦已平而軍始至白帝茂度與晦素善
議者疑其出軍遲留時茂度弟邵為湘州刺史起兵應
大駕帝以邵誠節故不加罪被代還京師
後魏薛瑾為平西將軍太武真君五年為都將從駕北
討以後期與中山王辰等斬於都南
李崇為車騎將軍梁將趙祖悦襲據硖石詔撫軍將軍
崔亮等討之亮至硤石乃大破之亮與崇為水陸之期
日日進攻而崇不至
唐廬江王瑗高祖武德中為襄州行臺僕射與從弟孝
恭俱討蕭銑授荆郢道行軍元帥瑗新至部未能和其
民率兵臨境不敢進孝恭平銑瑗竟後期
獨孤晟太宗貞觀中為殿中少監令率兵與李大恩合
勢趨馬邑晟坐失軍期減死徙邊
李道彦貞觀中為右衛將軍東郡公赤水道行軍總管
與左驍騎將軍榮國公樊興坐失軍期減死徙邊
劉仁願貞觀中為右威衛將軍卑列道行軍總管與司
空李勣期會逗遛不赴驛召至京帝謂曰自古軍法後
期皆死仁願奏曰臣前後使四十餘人往李勣處塗路
荒梗悉皆不逹最後一使始得至大軍臣又打得延津
等七城欲擊平壤李勣兵馬遽以旋歸事有因緣非臣
之咎帝曰汝領兵萬餘咸勁卒亡城下邑未有千人以
此分疎更為矯詐遂令拽出欲於廟堂斬之仁願號訴
不輟聲帝以其有鎮守東海之勤特免死配流姚州
王忠嗣為隴右節度玄宗天寳六載董延光獻策請下
石堡城詔忠嗣分兵應接之忠嗣初以石堡險固恐所
得不如所失請息兵觀釁帝意不悦及奉詔應接延光
僶俛緩期故師出無功
李光顔憲宗元和初為裨將高崇文綂神策軍討劉闢
于西川時光顔與崇文約到行營愆一日懼誅乃深入
以自贖
徇私
將之在軍得專其命故曰正則從令私則衆怠其有處
置偏黨奏請阿曲報適素憾引薦親暱邀官爵之寵求
貨易之利違方面之致失出閫之威或致衆畔親離以
壊軍政為將之失莫大於此
漢衛青武帝時為大將軍元狩四年大擊匈奴時將軍
李廣自請行帝以為老不許良久乃許之以為前將軍
青出塞捕虜知單于所居廼自以精兵走之而令廣并
於右將軍出東道東道少回遠大軍行少水草其勢不
屯行廣辭曰臣部為前將軍今大將軍乃徙臣出東道
是時公孫敖新失侯為中將軍大將軍亦欲使敖與俱
當單于故徙廣廣知之固辭大將軍弗聽令長史封書
與之幕府曰急詣部如書廣不謝大將軍而起行意象
愠怒而就部(言愠怒之色形於外也)
李廣為右北平將軍初獲於匈奴得脱贖為庶人屏居
藍田南山中射獵嘗夜從一騎出從人田間飲還至亭
霸陵尉醉呵止廣廣騎曰故李將軍尉曰今將軍尚不
得夜行何故也宿廣亭下居無何匈奴入隴西殺太守
敗韓將軍(韓安國)韓將軍後徙右北平死於是武帝乃召
拜廣為右北平太守廣請霸陵尉與俱至軍而斬之上
書自陳帝報曰將軍者國之爪牙也司馬法登車不式
遭喪不服振旅撫師以征不服率三軍之心同戰士之
力故怒形則千里竦威振則萬物伏是以名聲暴於夷
貉威稜憺乎隣國夫報忿除害損殘去殺朕之所圖於
將軍也若乃免冠徒跣稽顙請罪豈朕之指哉
霍去病為驃騎將軍初李廣之子敢怨大將軍青之恨
其父(令其父恨而死也)廼擊傷大將軍大將軍匿諱之居無何
敢從上雍至甘泉宫獵去病怨敢傷青射殺敢去病時
方貴幸武帝為諱云鹿觸殺之
晉石鑒為司隸校尉時杜預為河南尹鑒以宿憾奏預
免職時虜寇隴右以預為安西軍司給兵三百人騎百
匹到長安更除秦州刺史領東羌校尉輕車將
軍假節屬虜兵強盛鑒時為安西將軍使預出兵擊之
預以虜乘勝馬肥而官軍懸乏宜并力大軍須春進討
陳五不可四不須鑒大怒復奏預擅飾城門官舍稽乏
軍興遣御史檻車徵詣廷尉以預尚主在八議以侯贖
論其後隴右之事卒如預策是時朝廷皆以預明於籌
略
鄧羌苻堅之將堅遣王猛率羌張蜓徐成等伐慕容暐
既䧟并州暐遣其太傅慕容評率衆四十萬來救猛望
評師之衆也惡之謂羌曰今日之事非將軍莫敢以捷
成敗之機在斯一舉將軍其勉之羌曰若以司隸見與
者公無以為憂猛曰此非吾之所及也必以安定太守
萬戸侯相處羌不悦而退俄而交兵猛召之羌寢而弗
應猛馳就許之羌於是大飲帳中與張蜓徐成等跨馬
運矛馳入評軍出入數四傍若無人搴旗斬將殺傷甚
衆戰及日中評軍大敗俘斬五萬有餘乘勝追擊又降
斬十萬
南齊曹虎為寧朔將軍封羅江縣男虎啟乞侯官尚書
奏侯官戸數殷廣乃改封監利縣
北齊高昂為西南道大都督攻上雒為流矢所中創甚
顧謂左右曰吾以身許國死無恨矣所可歎息者不見
季式作刺史耳(季式昂之弟也)高祖聞之即馳驛啓季式為濟
州刺史
高季式為冀州都督隨司徒潘樂征伐討江淮之間為
私使雒人於邊境交易還京坐被禁止尋即赦之
唐李晟為右神策都將代宗大歷末吐蕃寇劍南晟領
神策軍戍之及還携倡妓以歸西川節度使張延賞追
之晟深憾焉德宗時晟初建大功以中書令鎮鳳翔表
稱宿故懼延賞之責朝廷以其功高為之免延賞相拜
左僕射
袁滋為申光蔡隨唐鄧等州節度使滋嘗請罷兵以招
吳元濟及高霞寓以兵敗貶黜憲宗思有以懷之乃授
滋節度使行其計滋本蔡州郎山人祖父塋墓在焉滋
前任在襄州時吳少陽理滋祖父墓禁芻牧諸袁有里
居者多署以職而廪給之及滋至唐州乃去斥&KR1380;而通
好賊圍其新興柵滋又卑詞祈免賊因不以滋兵為意
故二歲無功傷沮形勢繇是坐貶撫州刺史
劉總為幽州節度使入朝請祈瀛漠二州為廉察用權
知京兆尹事盧士玫為帥朝廷從之總娶涿州刺史張
臯女臯與士玫有内外之屬故總以士玫上請因而用
之非選衆任能也
裴度為山南東道節度觀察使奏京兆府參軍裴讓是
臣男年甚幼小官無職事今惟近勑須令守官伏以臣
男之類無數十人悉是資蔭授官所以置之散冗守官
既無公事離任曾無妨闕伏乞天恩依前令在臣所任
詔曰應内外有職事官宜准太和元年五月十二日勑
處分其諸州參軍文學及京無職事者不在此限度憑
其勲舊遽紊明勑置徇私愛議者惜之
後唐叚凝為鄧州節度使莊宗同光四年二月趙在禮
據鄴城李紹宏請用凝為大將軍帝許之令具方略條
奏凝所請偏裨皆取其已黨帝疑之乃止
縱敵
傳曰一日縱敵數世之患也蓋受命以出固敵是求其
執俘而言還必致師以誘戰其或籍兵要而資寵禄勞
師徒而長寇讎雖有可制之方蓋念自全之計曾微鬪
志且冀遠圖小則陷於非夫大則孤於受脤為將之道
豈其然乎報國之謀非盡善也
漢田仁為司直戾太子軍敗南奔覆盎城門得出(長安城南)
(出東頭第一門曰覆盎城門一號杜門)會夜仁都閉城門坐令太子得出
坐縱反者要斬
後魏古弼為安西將軍征馮文通文通嬰城固守求救
於高麗高麗救至文通將東奔民多難之其大臣古埿
因民心之不欲遂率衆攻文通開城門以引官軍弼疑
古埿譎詐不入城高麗軍至文通乃隨之奔令婦人被
甲居中其精卒及高麗陳兵於外弼部將高苟子率騎
衝擊賊軍弼酒醉拔刀止之故文通得東奔將士皆怨
弼不擊太武大怒徵還黜為廣夏門卒
北齊彭樂為泗州刺史泗陽郡公邙山之役西軍退神
武使樂追之周文大窘而走曰癡男子今日無我明日
豈有爾邪何不急還前營收金寳樂從其言獲周文金
𢃄一袋以歸言周文漏刅破膽矣神武詰之樂以周文
言且對曰不為此語放之神武雖喜其勝且怒其縱舍
伏諸地親拜其頭連頓之并數沙苑之失舉刀將下者
三良久乃止樂更請五千騎取捉周文神武曰爾何故
而復言捉耶取絹三千疋壓樂因賜之
唐馬燧為河東節度加魏博招討使大破田悦軍建中
四年十月涇原軍反德宗居奉天燧引兵還太原時魏
州兵大敗後城中無二三千人皆瘡痍悦日夕待降燧
思太原畏留魏州遷延不取及奉天之難燧乃退歸使
河北餘梗至今燧之致也
李懷光為朔方軍節度興元初德宗在奉天懷光以朔
方軍屯咸陽李晟為神策行營節度軍於渭橋時懷光
不欲晟獨當一面以分己功乃奏請晟兵詔令晟將兵
合懷光軍晟引兵至陳陶斜軍壘未周賊出兵來寇晟
力出陣且言於懷光曰賊堅保宫苑攻之未必克今出
穴而欲一戰此殆天以賊賜明公懷光恐晟有功乃曰
馬未銜秣士不素飽不若歛兵候時而發晟乃收軍入
壘
令狐綯為淮南節度副大使知節度事懿宗咸通九年
徐州戍兵龐勛自桂州擅還七月至浙西沿江自白沙
入濁河剽奪舟船而進綯聞勛至遣使慰撫供給芻米
都押衙李湘曰勛因徐兵擅還必無好意綯曰雖無好
意無詔命除討權變制在藩方昨其黨投來言其數不
滿二千而虛張舟航旗幟恐人見其實涉境已來心頗
憂惴計其水路須出高郵縣界河岸斗峻而水深狹若
出竒兵邀之俾荻船縱火於前竒兵奮擊於後敗走必
矣若不於此誅鋤候濟淮泗合徐人怨負之徒不下十
萬則禍亂非細也綯性懦緩又以不奉詔命謂湘曰長
淮以南他不為暴從他過去餘非吾事也其年冬勛果
殺崔彦曾據徐州
高駢為天下兵馬元帥鎮維揚僖宗廣明元年九月黃
巢北渡淮水復攻徐兖初黃巢以其年七月採石江直
抵淮南淮南城内士客軍十餘萬有梁纘者本昭義節
度使劉從諫之愛將也後劉積敗徙邊遇赦還復隸于
軍及駢領西川時戍於大渡河因奏為親將歴數鎮以
本軍所籍兵三千隨之時告於駢請擒賊復有畢師鐸
者驍勇無敵欲以兵邀之時駢有鏌鋣軍使吕用之素
以左道佞惑於駢恐諸將立功之後侵其己權因謂駢
曰國家自數年以來天下喪亂黃巢起乎羣盜遂至横
行所在藩維望風瓦解天時人事斷可知之公既統強
兵又居重地只得坐觀成敗不可更與争鋒若稍挫威
名則大事去矣駢然之竟不議舉兵巢遂肆志北侵焉
巢之趣廣陵也江東諸鎮以駢屯數道勁兵居將相重
位復又自咸通中復交阯之後於安南開鑿河道西川
板築羅城心匠天機謂能驅役鬼神至是聞其安然信
巢尚(尚讓也)往來歴境而過諸鎮繇是解體淮北之人無
復鬪志遂相率附之衆稱百萬
輕敵
春秋傳曰見可而進知難而退軍之善政也孫吳之法
竒正相生詭譎為道有示弱以致勝無輕敵以成功古
語曰以心度心間不容針敵若卑而驕我怒而擾我啖
以甘言示其羸弱反用我道得非危哉故善戰者進退
有度動静有宜先審敵之形勢必得敵之虚實故行無
虞止有備焉得斯術也其或趨遠以争利怙勇以致師
不察幾微務於先動徒謂彼之可勝不知己之已失欲
無負敗其可得哉
將鉏樂懼宋大夫也魯成公十六年鄭子罕伐宋宋將
鉏樂懼敗諸汋陂(敗鄭師也樂懼戴公六世孫將鉏樂氏族)退舍於夫渠不
儆(宋師不儆偹)鄭人覆而敗諸汋陵獲將鉏樂懼宋恃勝也
士魴晉大夫也晉人伐鄭秦庶長鮑庶長武帥師伐晉
以救鄭(庶長秦爵也)鮑先入晉地士魴禦之少秦師而弗設
備武濟自輔氏(從輔氏渡河)與鮑交伐晉師秦晉戰於櫟晉
師敗績易秦故也(櫟晉地)
子嚢楚大夫也子囊師於棠以伐吳吳不出而還子嚢
殿(殿軍後)以吳為不能而弗儆吳人自臯舟之隘要而擊
之(臯舟是險阨之道)楚人不能相救吳人敗之獲楚公子宜穀
司徒印陳大夫也宋莊朝伐陳獲司徒印卑宋也(卑宋不設)
(備)
觀虎晉大夫也鮮虞人敗晉師於平中(平中晉地)獲晉觀虎
恃其勇也
公子卭為魏將秦孝公使衛鞅將而伐魏魏使擊之軍
既相距衛鞅遺卭書曰吾始與公子驩今俱為兩國將
不忍相攻可與公子面相見盟樂飲而罷兵以安秦魏
公子卭以為然會盟已飲而衛鞅伏甲士而襲虜公子
卭因攻其軍盡破之以歸秦
漢李廣為上谷太守數與匈奴戰典屬國公孫昆邪為
武帝泣曰(昆邪中國人也對上而泣也)李廣材氣天下無雙自負其
能數與虜确恐亡之(負恃也确謂競勝敗也确音角)帝乃徙廣為上郡
太守
後漢蓋延為虎牙將軍屬董憲自立為海西王(海西縣属瑯琊)
(郡)建武四年憲將賁休舉蘭陵城憲聞之自郯圍休時
延等往救之為憲所敗憲遂放蘭陵殺賁休延等往來
要擊憲别將於彭城郯邳之間戰或日數合頗有尅獲
光武以延輕敵深入數以書誡之(東觀記載延上疏辭曰臣幸得受干戈誅)
(逆虜奉職未稱久留天誅嘗恐汚辱名號不及等倫天下平定已後曾無尺寸可數不得預竹帛之編明詔深)
(閔儆戒備具每事奉徇詔命必不敢為國之憂也)
吳凌操為破賊校尉大帝統事從討江夏入江口先登
破其前鋒輕舟獨進中流矢死
晉陶侃為荆州刺史鎮武昌時新破城欲乘勝擊杜曾
有輕曾之色侃司馬魯恬言於侃曰古人戰争先料其
將今使君諸將無及曾者未可易逼也侃不從進軍圍
之於石城時曾軍多騎而侃兵無馬曾密開門突侃陣
出其後反擊其背侃師遂敗投水死者數百人曾將趨
順陽下馬拜侃告辭而去
新蔡王騰為車騎將軍鎮鄴時公師藩與平陽人汲桑
等為羣盜起於清河鄃縣衆千餘人寇頓丘以葬成都
王穎為辭載穎主而行與張泓故將李豐等將攻鄴騰
曰孤在并州七年胡圍城不能克汲桑小賊何足憂也
及豐等至騰不能守率輕騎而走為豐所害
朱序為南中郎將苻堅遣苻丕石越寇襄陽次沔北序
以丕軍無舟檝不以為虞石越遂游馬以渡序大懼因
守中城越攻陷外郛獲船百餘艘以濟軍
謝琰為會稽内史時孫恩作亂琰不設備恩奄至山隂
北三十五里琰遣參軍劉宣之距破恩既而上黨太守
張虔碩戰敗羣賊銳進人情震駭咸以宜持重嚴備且
列水軍於南湖分兵設伏以待之琰不聽賊既至尚未食
琰曰要當先滅此寇而後食耳跨馬而出廣武將軍桓
寳為前鋒摧鋒䧟陣殺賊甚多而塘路迮狹琰軍魚貫
而前賊於艦中傍射之前後斷絶琰至千秋亭敗績琰
帳下都督張猛於後斫琰馬琰墮地與二子肇峻俱被
害寳亦死之
後燕慕容汗為慕容皝寧遠將軍皝庶兄翰奔段遼遼
弟蘭與圍柳城皝遣汗及封奱等救之皝戒汗曰賊衆
氣銳難與争鋒宜顧萬全慎勿輕進必須兵集陣整然
後擊之汗性驍銳遣千餘騎為前鋒而進封奱止之汗
不從為蘭所敗死者大半
前秦苻叡為苻堅都督中外諸軍事配兵五萬討慕容
泓於華澤平陽太守慕容冲起兵河東有衆二萬進攻
蒲坂堅命竇衝討之叡勇果輕敵不恤士衆泓聞其至
也懼率衆將奔關東叡馳兵要之姚萇諫曰鮮卑有思
歸之心宜驅令出關不可遏也叡弗從戰於華澤敗績
被殺
西秦乞伏益州乾歸之弟也時天水姜乳襲據上邽遣
益州討之邊芮王松壽言於乾歸曰益州以懿弟之親
屢有戰功狃於累勝常有驕色若其遇寇必將易之且
未宜專任示有所先乾歸曰益州驍勇善御衆諸將莫及
之但恐其專擅爾若以重佐輔之當無慮也於是以北
平韋乾為長史散騎常侍務和為司馬至大寒嶺益州
恃勝自矜不為部陣命將士解甲游畋縱行宴飲下令
曰敢言軍事者斬乾等諫曰王以將軍親重故委以專
征之任庶能摧彼凶醜以副具瞻賊已垂逼奈何解甲
自寬宴安酖毒切為將軍危之益州曰乳以烏合之衆
聞吾至理應遠竄今乃與吾決戰者斯成擒也吾自揣
之有方卿等不足慮也乳率衆拒戰益州果敗乾歸曰
孤違蹇叔以至於此將士何為孤之罪也皆赦之
宋魯爽并弟秀元嘉二十八年自魏歸國以爽為司州
刺史秀為滎陽潁川二郡太守時後魏太武已死文帝
更謀經略五月遣爽秀程天祚等率部騎并荆州甲士
四萬出許雒八月虜長杜戍主永平公秃髮幡乃同棄
城走進向大索戍戍主為豫州刺史䟦僕蘭曰爽勇而
無防我今出城必輕來據之設伏檀山必可擒也爽果
夜進秀諫不止馳往繼之比曉虜騎夾發頼秀縱兵力
戰虜乃退還虎牢爽因進攻之本期舟師入河斷其水
門王玄謨攻碻磝不拔敗走水軍不至爽亦收衆南還
轉闘數百里至曲強虜候其饑疲盡銳來攻爽身自奮
擊虜乃退走
梁劉季連為益州刺史時東昏失德京師多故季連因
聚會發人丁五千人聲以講武遂遣中兵參軍宋買率
之以襲中水穰人李託預知之設備守險買與戰不利
退州郡縣多叛亂矣
鮑泉為信州刺史與王僧辯等率舟師東逼邵陵王於
郢州郢州平元帝以長子方諸為刺史泉為長史行府
州事侯景密遣將宋子仙任約率精騎襲之方諸與泉
不恤軍政惟蒱酒自樂賊騎至百姓奔告方諸與泉雙
陸不信曰徐文盛大軍在東賊何由得至既而𫝊告者
衆始令闔門賊縱火焚之莫有抗者賊騎遂入城乃陷
賊執方諸及泉送之景所
後魏陳留王虔紇根之子也道武登國初賜爵陳留公
與衛王儀破黜弗部攻衛辰慕容寳來寇虔絶其左翼
寳敗垂恚憤來桑乾虔勇輕敵於陣戰沒
崔延伯為左衛將軍時万俟醜奴宿勤明逹等寇掠涇
州先是盧祖遷伊瓫生數將皆以元志前行之始同
時發雍從六陌道將取高平志敗仍停涇部延伯既破
秦賊乃與蕭寳夤率衆會於安定卒甲十二萬鐵馬八
千匹軍威甚衆醜奴置營涇州西北七十里當原城時
或輕騎暫來挑戰大兵未交便示奔北延伯矜功負勝
遂唱議先驅伐木别造大排内為鏁柱教習強兵負而
趨走號為排城戰士在外輜重居中自涇州緣原北上
衆軍將出討賊未戰之間有賊數百騎詐持文書云是
降簿乞且緩師寳夤延伯謂其事實逡廵未閱俄而宿
勤明逹率衆自東北而至乞降之賊從西競下諸軍前
後受敵延伯上馬突陣賊勢摧挫便爾逐北徑造其營
賊本輕騎延伯軍兼步卒兵力疲怠賊乃乘間得入排
城延伯軍遂大敗死傷者將有二萬
北齊莫多婁貸文為南道大都督與行臺侯景攻獨孤
如願於金墉城周文帝軍出函谷景與高昂議整旅厲
卒以待其至貸文請率所部擊其前鋒景等固不許貸
文性勇而專不肯受命以輕騎一千軍前斥候西過源
澗遇周軍戰沒
王則太原人初以軍功除給事中爵白水子從元天穆
討邢杲輕敵深入為杲所擒
後周賀若敦為驃騎大將軍陳將侯瑱侯安都等圍逼
湘州遏絶糧援乃令敦率步騎六千渡江赴救瑱等以
敦孤軍深入規欲取之每設竒兵連戰破瑱乘勝徑進
遂次湘州因此輕敵不以為虞俄而霖雨不已秋水汎
溢陳人濟師江路遂斷
楊忠為大司空時朝議將與突厥伐齊公卿咸曰齊民
地半天下國富兵強若從漠北入并州極為險阻且其
大將斛律明月不易可當今欲探其巢穴非十萬衆不
可忠獨曰師克在和不在衆萬騎足矣明月豎子亦何
能為乃以忠為元帥又令逹奚武帥步騎三萬自南道進期
會晉陽忠出武川過故宅祭先人饗將士席捲二十餘
鎮齊人守陘嶺之隘忠縱竒兵奮擊大破之突厥木汗
可汗控也頭可汗步雖可汗等十萬騎來會四年正月攻
晉陽是時大雪數旬風寒慘烈齊人乃悉其精銳鼓噪
而出突厥震駭引上西山不肯戰以武後期不至乃班
師突厥於是縱兵大掠自晉陽至欒城七百餘里人畜
無遺俘斬甚衆
隋薛世雄為右翊衛將軍竇建德僣稱長樂王遣世雄
率兵三萬討之至阿城南營於十里井建德聞世雄至
精兵數千人伏河間南界澤中悉拔諸城偽遯云亡入
司予䴚中世雄以為建德畏亡乃不設備建德覘知之
自率敢死士一千人襲擊世雄會雲霧晝晦兩軍不辨
隋軍大敗自相騰籍死者萬餘世雄以數百騎而遯
唐姜寳誼武德初為并鉞將軍時劉武周將黃子英往
來雀鼠谷高祖令寳誼擊之子英數以輕兵挑戰寳誼
兵纔接子英輕遯如此者再三寳誼悉衆以逐之伏兵
發軍遂大敗寳誼為賊所擒復得逃歸
趙景慈尚高祖女桂陽公主武德初為華州刺史領行
軍總管與獨孤懷恩擊蒲州時堯君素兵鋒甚銳前後
遣將皆不能尅景慈謂將士曰君素小盜何足經營但
諸軍不武爾景慈與國親姻忝荷榮位必當殞首流腸
以報所授終不能學君等見賊便縮頭頓轡也因將兵
至城下君素出甲拒之景慈躍馬突進從者十餘人直
趨南門斷賊歸路遂入其濠内賊於地道中出兵掩之
懷恩不能救諸軍皆走景慈被傷墜馬遂為賊所執
王孝德為朔州行營軍總管武德九年突厥寇朔州孝
德及朔州刺史姜世師以數騎覘賊卒與虜千餘騎相
遇孝德苦戰久之賊始退
郭孝恪為安西都護太宗貞觀二十三年阿史那社爾
既擒龜兹王孝恪守之龜兹相那利潜引西突厥之衆
并其國兵萬餘人來襲孝恪時孝恪營於城外有龜兹
人來謂孝恪曰那利我之國相人心素歸今亡在野必
思為變城中之人頗有異志公其備之孝恪不以為意
那利率兵奄至孝恪始覺乃領部下千餘人將入城而
那利之徒已登城矣城中降胡與那利表裏以擊孝恪
自為前鋒力戰而入既失部分為胡賊之所蹂躪流矢
及鉞斧亂下孝恪前顧所部猶有數十人隨之孝恪復
將出城黎至西門為胡寇所殺孝恪子待詔亦同死於
陣中
㸑寳璧為右監門衛中郎將則天垂拱三年十月與突
厥骨咄禄元珍戰敗前軍盡没寳璧輕騎遯走黑齒常
之擊破突厥於黃花堆又表請窮追餘寇制常之與寳
璧計議遥為聲援寳璧以為賊破在朝夕貪功先行又
令人出塞二十餘里覘候見元琛等部落皆不設備遂
率衆掩襲之既至又先遣人報賊令其得嚴備出戰時
寳璧下有精兵一萬三千人賊走不出已遂為所敗論
者尤之寳璧坐此伏誅
程千里有勇力為上黨郡長史玄宗天寳十五載賊將
蔡希德數以騎挑戰千里開城門獨將麾下百餘騎逐
希德欲生得之度横橋橋壊墜坑中為賊所執
唐朝臣為振武節度使德宗貞元四年奚及寳韋之衆
寇振武初朝臣頗無斥候賊至方郊迎宣慰中官未
相及一二里中官二人為所虜朝臣奔歸閉壁乃掠人
畜而去時回紇數百騎合勢追之又復為所敗
後唐閻寳為檢校侍中遥領天平軍節度使唐天祐十
九年討鎮州鎮人累月受圍城中艱食榖價騰貴饑餓
者多計無所出屢來求戰城中五百餘人攻我長國寳
輕之不為堅敵俄而數千人維志奮力死戰我救兵不
至賊壊城而出縱火攻寳營不能拒戰引師而退鎮人
壊我營壘取其芻粟者累日
李仁矩明宗長興初為閬州節度使俾伺董璋之反狀
時物議以為不可及仁矩之鎮偵璋所為曲形奏報地
里遐僻朝廷莫知事實激成璋之逆節繇仁矩也長興
元年十月璋自率兇黨以攻其城矩召軍校謀守戰利
害皆曰璋久圖反訃以賂誘士心兇氣方盛未可與戰
宜堅壁以老之儻浹旬之間大軍東至卽賊必自退仁
矩曰蜀兵懦安能當我精甲卽驅之以戰兵未交為賊
所敗既而城陷仁矩被擒舉族為璋所害
册府元龜卷四百四十七
