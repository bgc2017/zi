册府元龜卷三百十九宋王欽若等撰
宰輔部
褒寵第二
北齊斛律金遷左丞相孝昭踐祚詔金朝見聽乘步挽
車至階武成即位禮遇彌重金曾遣人獻食中書舍人
李若誤奏云金自來武成出在昭陽殿勑侍中高文遥
將羊車引之若知事誤更不敢出伏廊下文遥還覆奏
帝罵若云空頭漢合殺亦不加罪
趙彦深為司空轉司徒自昭帝以還禮遇稍重每有引
見或升御榻嘗呼官號而不名
後周李弼為太師趙國公薨于位明帝舉哀比葬三臨
其喪發卒穿冡給大輅龍旂陣軍至于墓所配食太祖
廟庭
晉公護武帝時為大冡宰令五府總於天官三年詔曰
大冡宰晉國公智周萬物道濟天下所以克成帝業安
飬我蒼生况親則懿昆任當元輔而可同班庶品齊位
衆臣乎自今詔誥及百司文書並不得稱公名以彰殊
禮護抗表固讓及護母薨尋有詔起令視事四年護廵
邊至靈州還五年詔曰光宅曲阜魯用郊天之樂地處
參墟晉有大蒐之禮所以言時計功昭德紀行使持節
太師都督中外諸軍事柱國大將軍大冡宰晉國公體
道居貞含和誕德地居戚右才表棟隆國步艱難寄深
險夷朝綱締構事均休戚固已迹冥殆庶理契如仁今
文軌尚隔方隅猶阻典策未備聲名多闕宜賜軒懸之
樂六佾之舞
于謹為太傅大宗伯天和二年薨武帝親臨賜繒粟麥
共分甚豐贍本官加二十州諸軍事雍州刺史配享於
太祖廟
寳熾為太傅嘗有疾武帝幸其第而問之因賜金石之
藥其見禮如此齊平之後帝乃召熾歴觀相州宫殿熾
拜賀曰陛下真不負先帝矣帝大悅賜奴婢三十人及
雜繒帛千疋進位上柱國
隋李穆初仕後周為太保左輔總管開皇初來朝高祖
降坐禮之拜太師贊拜不名真食成安縣三千戶
蘇威開皇中兼民部尚書參掌朝政高祖嘗怒一人將
殺之威入閤進諫不納帝怒甚將自出斬之威當帝前
不去帝避之而出威又遮止帝拂衣而入良久乃召威謝
曰公能如是吾無憂矣於是賜馬二匹錢十餘萬大業
中為納言煬帝詔曰玉以潔潤丹紫莫能渝其質松表
歲寒雪霜莫能凋其采可謂温仁勁直性之然乎房公
威器懷温裕識量弘雅早居端揆備悉國章先皇舊臣
朝之宿齒棟樑社稷弼諧朕躬守文奉法卑身率禮昔
漢之三傑輔惠帝者蕭何周之十亂佐成王者召奭國
之寳器其在得賢參爕台階具瞻斯允雖復事藉論道
終期獻替銓衡時務朝寄為重可開府儀同三司餘並
如故威當時見重朝臣莫與為比
楊素仁夀初代高熲為尚書左僕射賜良馬十匹草馬
二百匹奴婢百口嘗賜王公已下射素箭為第一帝手
以外國所獻金精盤價直鉅萬以賜之獻皇后山陵制
度多出于素帝喜之下詔曰君為元首臣則股肱共治
萬姓義同一體上柱國尚書左僕射仁夀宫大監越國
公素志度恢弘機鍳明遠懷佐時之略抱經國之才王
業初基覇圖肇建策名委質受脤出師擒翦凶魁克平
虢鄭頻承廟筭揚旌江表每禀戎律長驅塞隂南指而
吳越肅清北臨而獯獫摧服自居端揆參贊機衡當朝
正色直言無隠論文則詞藻縱横語武則權竒間出既
文且武惟朕所命任使之處宿夜無怠獻皇后奄離六
宫遠日云届塋兆安厝委素經營然葬事依禮唯卜泉
石至如吉凶不繇於此素義存奉上情深體國欲使幽
明俱泰寳祚無窮以為隂陽之書聖人所作禍福之理
特湏審慎乃徧歴川原親自占擇纖介不善即更尋求
志圖元吉孜孜不已心力備盡人靈協贊遂得神臯福
壤營建山陵論素此心事極誠孝豈與夫平戎定寇比
其功業非唯廟廊之器實是社稷之臣若不加褒賞何
以申兹勸勵可别封一子義康郡公邑萬戶子子孫孫
承襲不絶餘如故并賜田三十頃絹萬叚米萬石金鉢
一實以金銀鉢一實以珠并綾錦五百叚大業元年遷
尚書令賜東京甲第一區物二千段尋拜太子太師餘
官如故前後賞錫不可勝計明年拜司徒改封楚公真
食二千五百戶其年卒官諡曰景武贈光禄大夫太尉
公弘農河東絳郡臨汾文城河内汲郡長平上黨西河
十郡太守給輼輬車班劍四十人前後部羽葆鼓吹粟
麥五千石物五千段鴻臚監護喪事帝又下詔曰夫銘
功彝器紀德豐碑所以垂名迹於不朽樹風聲於沒世
故楚景武公素茂績元勲劬勞王室竭盡誠節協贊朕
躬故以道邁三傑功參十亂未臻遐夀遽戢清徽春秋
遞代方緜歲祀式播彫篆用圖勲德可立碑宰隧以彰盛
美
高熲為尚書左僕射兼納言初熲父賓為周大司馬獨
孤信僚佐賜姓獨孤氏高祖每呼熲為獨孤而不名也
後加上柱國熲每坐朝堂北槐樹下以聽事其樹不依
列有司將伐之帝特命勿去以示後人其見重如此
唐裴寂為尚書右僕射初從高祖起義於晉陽又勸受
禪及高祖即位謂寂曰使我至此者公之力也遂拜右
僕射賜以服玩不可勝紀詔尚食奉御每日賜寂御膳
帝視朝每引與同坐入閣則延之卧内言無不從呼為
裴監(寂先為晉陽宫副監)而不名其見親禮如此當朝貴戚莫與
之比帝有所廵幸必令居守麟州刺史韋雲起告寂謀
反鞫之無端而釋之帝謂寂曰朕之有天下者本公所
推豈有二心哉皂白須分所以推究耳因令貴妃三人
齎珍饌寳器詣寂第宴樂極歡經宿而去俄遷左僕射
又聘其女為趙王妃賜宴於含章殿帝極歡寂頓首而
言曰臣初發太原已有慈旨清平之後許以退耕今四
海乂安伏願賜臣骸骨帝泣下霑襟曰今猶未也要相
偕老耳公為台司我為太上逍遥一代豈不快哉俄拜
司空增邑通前一千五百戶遣尚書員外郎更置寂第其見
崇貴如此貞觀二年十一月太宗有事於圓丘及還御
大輦特引寂及開府儀同三司長孫無忌陪乘焉
蕭瑀武德初為内史令高祖每臨軒聽政必賜升御榻
瑀既獨孤氏之壻與語呼之為蕭郎瑀奏便宜數十條
多見納用高祖手勑曰得公之言社稷所頼行智者之
策以能成人之美納諫者之言以金寳酬其德今賚公
黃金一函以報智者勿為推退也後拜特進參預朝政
事嘗因賜宴太宗從容謂房玄齡曰蕭瑀大業之日以
進諫隋主出為河池太守應遭剖心之禍翻見太平之
日北叟失馬事亦難常瑀頓首拜謝又曰武德六年已
後太上皇有廢立之心我當此日不為兄弟所容實有
功高不賞之懼此人不可以厚利誘之不可以刑戮懼
之真社稷臣也乃降宸筆賜詩曰疾風知勁草板蕩識
忠臣太宗以瑀好佛道嘗賜繡佛像一軀并繡瑀形狀
於像側以為供飬之容又賜王褒所書大品般若經一
部並賜袈裟以充講論之服焉貞觀二十二年六月薨
詔曰悼往飾終實惟茂典高班縟禮允屬名臣故特進
宋國公瑀禀粹挺生含章秀出慶傳積德道映搢紳登
朝膺務多歴年所出綜機揆雅道光於廊廟入司綸綍
讜言聞於帷扆行歸恭儉志存静退輔德無聞逝川奄
及緬惟既往震悼良深宜錫寵章式光幽穸可贈司空
使持節都督荆峽岳朗澧五州諸軍事荆州刺史官封
如故陪葬獻陵宜令使人持節册命贈絹布五百段并
賜東園秘器後改陪葬于昭陵
封倫為右僕射貞觀元年遘疾於尚書省太宗親視即
命上輦送還第尋薨太宗深悼之廢朝三日再贈司空
馬周為中書令太宗嘗體目羣臣各有其詞體周曰材
惟獻替秀出珪璋去山東而躡承明輦河南而踐金馬
因時耀彩似菊露之結重巖逥袖騰芳如蘭風之出幽
逕又神筆賜飛白書鸞鳳凌雲必資羽翼股肱之寄誠
在忠良周既職兼兩宫庶政兼總處事甄密甚得當時
之譽病消渴彌年不瘳時駕幸翠微宫勅求勝地為周
起宅名醫中使相望不絶每令尚食以御膳供之及輿
疾還京太宗躬為調藥遣使送皇太子親臨問疾及卒
為之舉哀於宜秋門贈中書令幽州都督陪葬昭陵使
鴻臚少卿監護喪事
戴胄為吏部尚書參預朝政太宗嘗謂羣臣曰戴胄於
我無骨肉之親但其忠直勵行情深體國事有機要無
不以聞所進官爵以酬厥勞耳及卒太宗為舉哀于朝
堂哭之甚慟遣衛尉卿劉弘基監護喪事詔虞世南為
之碑文賜物千段悼惜久之贈尚書右僕射追封道國
公後乃聘其女為道王妃
温彦博為尚書右僕射掌機務性儉素不營第宅及卒
日殯於陋室太宗甚憫之特命有司為立堂焉
高士廉初為侍中尚書左僕射前後賞賜不可勝紀貞
觀十六年加開府儀同三司餘如故太宗征遼太子於
定州監國士廉以開府儀同三司平章政事攝太子太
傅駕還從至定州遇疾暴發太宗親幸其第以問之及
駕幸靈州固請從行遂輿疾而從在塗中使名醫上藥
相繼於道還京漸篤及薨詔曰昔平仲云亡齊后深股
肱之慟太真既沒晉君悲社稷之臣故悼往飾終義存
追遠褒忠錄舊事本因心故開府儀同三司上柱國忠
國公士廉德範弘深風獻遠著道高廊廟望重勲賢職
在銓衡穆九流而馳譽位居端右總百揆而騰芳班職
台儀具瞻允集忠謀令範遇物必彰造膝危詞類多弘
益瞻風力以齊軌軼伊吕而長騖朕爰在弱齡早敦&KR0666;
戚綢繆眷遇多歴年所方期翊兹景化永贊隆平曾不
愸遺忠良奄及感惟永往震動厥心儀形莫追徽音日
遠宜崇禮命式表哀榮可贈司徒使持節都督并汾箕
嵐四州諸軍事并州刺史給班劍四十人及羽葆鼓吹
賻絹布二千段米粟二千石陪葬昭陵令攝鴻臚卿護
監喪事臨當祖載時屬寒食勅遣尚官以食四轝致祭仍降
宸筆為文寘於靈座云朕與卿義重君臣道符冥契鱗
波順乎風勢早啟沃乎朕心如何一朝奄成異代眷言
疇昔用切深衷自幽明一謝將歴數旬尚同城闕之間
想游魂其如近今既丹旐戒路歸骨窮泉望隔邱野之
中思令德而方遠凝哀笳於晨路引嘶驂於夜臺嗟爾
世之長辭結余心之永恨追懷前賞極宴終娛豈謂樂
情逥成悲緒酒有千日之號人無再飲之期昔臨膳以
增歡今撫杯而益慟故遣陳兹饗禮以寄曩懷魂如有
靈歆我哀饌及柩出横橋太宗登長安故城西北樓望
喪而慟
杜淹為御史大夫判吏部尚書參議朝政歲餘疽發左
足太宗令醫者視之言不救大宗憫然傷之於是親自
臨問賜帛三百疋
杜如晦為右僕射未幾以疾免帝令皇太子就第臨問
知其不起又親幸其宅撫之流涕賜物千段及終太宗
廢朝三日為之舉哀哭甚慟遣國子祭酒楊師道監護
喪事贈開府儀同三司太宗手勑著作郎虞世南曰吾
與如晦君臣義重不幸物化追念勲舊痛悼于懷卿體
吾此意為之製碑文也及將葬重贈司空明年晦亡日
太宗復遣尚宫至第慰問妻子其國官府佐皆不之罷
終始恩遇未之有焉
房玄齡為尚書左僕射貞觀九年十一月加開府儀同
三司十六年拜司空俄兼太子太傅二十二年車駕幸
玉華宫玄齡時疾盛發詔令卧總留臺至夏漸篤追赴
宫所乘幨轝入殿將至御座乃下太宗對之流涕玄齡
亦感咽不能自勝勑專遣名醫攻療尚食每日供御膳
若微减損太宗即喜見顔色如聞增劇為改容悽愴病劇車
駕臨問握手叙别悲不自勝皇太子亦就與之訣其年
七月玄齡薨太宗廢朝三日詔曰輟膳流哀悲深棟幹
徹懸興感悼切股肱是知縟禮飾終道先彝册贈章追
遠事本因心故司空梁國公玄齡蹈義挺生資忠秀出
功宣翼贊誠著艱難推轂代藩參六飛之馭沃心皇極
均十亂之重恪居端揆亟積暄寒九功繇其日用百辟
於焉仰止若乃恭儉周慎之心奉國忘私之志足以抗
衡上列獨暎終古方申倚寄永贊隆平曾不愸遺摧梁
奄及永惟良輔是用震慟于厥心宜加寵靈式旌泉路
可贈太尉使持節都督并箕嵐勝四州諸軍事守并州
刺史所司備禮册命給班劍四十人及羽葆鼓吹賻絹
布二千段米粟二千石陪葬昭陵賜東園秘器仍令工
部尚書閻立德攝鴻臚卿監護
魏徵為太子太傅知門下省事卒詔陪葬昭陵因山為
墳以布車載柩無文彩之飾申其宿志也葬日太宗登
苑西樓臨路哭祭太宗復為製碑文并御筆書石刻畢
停於將作北門
李靖為尚書右僕射貞觀八年以足疾上表乞骸骨言
甚懇至大宗遣中書侍郎岑文本謂曰朕觀自古以來
身居富貴能知止足者甚少不問愚智莫能自知才雖
不堪強欲居職縱有病疾猶自勉強公能識達大體深
足可嘉朕今非真成公雅志亦欲以公為一代楷模乃
下優詔加授特進聽在第攝飬賜物千段尚乘馬兩匹
禄賜國官府佐並依舊給患若小瘳每三兩日至門下
中書平章事九年正月賜靖靈夀杖助足疾也及靖妻
亡有詔墳塋制度依衛霍故事築闕象鐵山及積石山以旌
殊績十一年夏有疾太宗親幸其第流涕謂靖曰公是
朕平生舊交又於國有大功比聞疾病深以為憂賜絹
千疋十八年帝幸其第問疾仍賜五百疋太宗將伐遼
召靖入賜坐御前二十三年五月薨詔曰昔晉羊公云
逝名都為之罷市鄭子産斯亡在機於焉投杼故開府
儀同三司上柱國衛國公李靖蘭畹騰芳釣川揚佐氣
凌關外志溢戎場興言締構十角將三吳咸偃披勲王
府閩禺與渾塞同揮澄妖氛於下瀨闡皇風於高門舟
檝遐宣台儀近曜官稱載静休有餘芳藴兹高志歸乎
樂善遊赤松於艾服之年訪黃綺於杖鄉之歲語默之
趣疇今罕匹進退之道對古為朋逝川東馳高奉西靡
眷言永往情深哀悼昔惟堂始事荀公有追贈之文郊
平既穸祭遵致容車之禮式旌泉壤以備哀榮可贈司
徒使持節都督并汾箕嵐四州諸軍事所司備禮册命
給班劍四十人及羽葆鼓吹陪葬昭陵賜東園秘器仍
令攝鴻臚寺卿享監護羽儀送至墓所高宗即位重贈
太尉與尚書左僕射屈突通並配享太宗廟庭又疇其
封邑依舊不减
長孫無忌高宗時進位大尉以旱上疏辭職高宗頻降
手詔敦喻不許幸無忌第見其三子並擢授朝散大夫
又令圖無忌形像親為畫贊以賜之
岑文本為中書令從太宗征遼至幽州暴疾太宗親自
臨視撫之流涕及卒太宗聞嚴鼓之聲曰文本殞逝情
深惻怛今宵夜警所不忍聞命停之賜東園秘器陪葬
昭陵
薛元超高宗時為中書侍郎同中書門下三品特承恩
遇嘗召入與諸王同預私宴又重其文學政理之才嘗
謂元超曰長得卿在中書固不藉多人也
高季輔為中書令撿校吏部尚書監修國史累封蓨縣
公永徽初辭職優詔不許又加光禄大夫行侍中兼太
子少保以風疾不視事高宗令追其兄虢州刺史季通
除宗正少卿以視疾又命中使觀其進食增損既卒帝
舉哀於雲龍門廢朝三日贈開府儀同三司邢州都督
官造靈輿送還鄉
崔敦禮為太子少師同中書門下三品敦禮患病弟餘
慶時任定襄都督府司馬特召赴京侍疾既卒高宗舉
哀於東雲龍門皇太子遣家令薛仁軌撿校凶事詔贈
開府儀同三司并州都督陪葬昭陵
李義府為中書侍郎同中書門下三品自是益承任遇
遷中書令兼撿校御史大夫監修國史又加太子賓客
累封河間郡公高宗為造甲第榮寵莫比
李勣為司空寢疾詔以勣弟晉州刺史弼為司衛正卿
諸子外任者悉召還京師使得視疾及薨高宗舉哀於
光順門輟朝七日仍令司平太常伯楊昉監護喪事司
禮太常伯楊思敬持節齎璽書弔祭贈太尉揚州都督
賜東園秘器陪葬昭陵葬日帝幸未央宫登樓望喪車
慟哭并為設祭詔百官送至故城西北
許敬宗為太子少師同東西臺三品乾封初以年老不
能行步高宗令與司空勣每朝日乘小馬入禁門至内
省及薨為之舉哀廢朝三日詔文武百官就第赴哭册
贈開府儀同楊州大都督陪葬昭陵
戴至德為戶部尚書郝處俊崔知悌為中書侍郎李敬
玄為吏部侍郎並同中書門下三品咸亨五年八月戊
寅朔御札飛白書贊以賜至德詞曰汎洪源俟舟檝處
俊曰飛九霄假六翮敬玄曰咨啟沃罄丹誠中書侍郎
崔知悌曰竭忠節贊皇猷議者以戴郝寬厚而李崔忠
勤故帝以此言褒美之
劉仁軌則天光宅中為文昌右相同鳳閣鸞臺三品薨
年八十四皇太后廢朝三日令在京百官以次赴哭贈
開府儀同三司并州大都督陪葬乾陵賜其家實封三
百戶
周允元為鳳閣侍郎平章事卒贈貝州刺史則天悼之
不已為七言詩以傷之又自繕寫時以為榮
狄仁傑為内史則天幸三陽宫日王公百僚咸從唯仁
傑特賜宅一區當時恩寵無比及卒則天舉哀廢朝三
日贈文昌右相
顧琮為天官侍郎鳳閣鸞臺平章事卒則天曰顧琮久
經任使不幸殞沒准於前例雖不舉哀然朕以股肱之
情深有悲悼今日特為不視事
姚元之長安中為鳳閣侍郎以母老表請解職歸侍言
甚哀切則天難違之下制曰忠為令德孝乃天經義著
君親道存愛敬其或兼者可不美歟銀青光禄大夫行
鳳閣侍郎兼撿校相王府長史同鳳閣鸞臺三品姚元
之自掖垣趨侍廊廟謀猷竭節盡誠讜言正議始終無
替弘益已多近以母氏衰老情兼喜懼在休沭之期闕
晨昏之禮乞解所職以就閒養外奏内請志到詞勤宜
遂懇情用敦孝道睠彼藩邸高選綱佐俾從梁苑之游
以致潘園之樂可行相王府長史又令兼尚書事同三品
玄宗初為兵部尚書同中書門下三品先天二年封梁
國公食邑三千戶追舊勲特優異也又為紫微令後改
名崇病痁居于罔極寺黃門侍郎源乾曜奏曰姚崇氣
力虚弱不能行步伏以軍馬事切欲得與臣商量望令
移居四方館特許家人視疾從之
李懷遠中宗時為左散騎常侍同中書門下三品及卒
帝特賜錦被以為小歛仍為文以祭之贈侍中葬事務
從優厚
魏元忠為尚書右僕射神龍二年八月表請歸鄉拜墓
許之賜錦袍一領銀千兩因降手勑曰臨岐感愴深惻
朕懷勉慎行鑣佇促還轡仍令宰相及諸司長官送於
上東門外又給元忠千騎四人充其左右仍勑之曰但
正直之士為邪佞所憎慮有不逞之徒知卿在路無備
因兹射險忽肆兇狂萬一損卿追悔無及縱加鼎鑊何
補於卿朕心日為憂明發不寐今故遣千騎四人緩急
任卿駈使元忠及將還東都帝又幸白馬寺以迎之當
時莫不榮羡
岑羲睿宗時為戶部尚書同中書門下三品延和初遷
侍中賜物三百段細馬一匹帝讀中宗實錄以羲有功
故有此命
魏知古玄宗時為侍中先天元年十月獵于驪山之下
知古上詩諫之手詔曰卿所進獵渭濱十韻三復研精
良增嘆美夫詩者寫其心懷諷諭君主揚雄羽獵相如
上林率繇兹道予向於温湯觀省風俗時因暇景掩渭
而畋開一面之羅展三驅之禮無情較獵但慕前禽卿
有箴規儆予不逮令賜物五十段以申勸奬
源乾曜為侍中張說為中書令開元十二年賜上考親
製其詞曰源乾曜謇謇匪躬謙謙自牧正身率下直道
事人無聞伐已之功每立致君之節顧問則出納斯允
左右則啟沃居多德行可稱自宜升擢張說以道佐時
以忠處事顔雖不犯嘗聞獻替之誠言則不諛自得謀
猷之體政令必俟其增損圖書又籍其刊削才望兼著
理合褒升並考中上十三年十一月封東嶽禮畢以乾
曜為尚書左丞相兼侍中中書令張說為尚書右丞相
兼中書令盖以宰相之任佐于王化勒成岱宗時有寵
也
杜暹為黃門侍郎同中書門下平章事開元十四年賜
甲第一區廐馬一匹雜彩一百段賞功也
李元紘為戶部侍郎平章事開元十五年端午宴羣臣
于武成殿特賜元紘及兵部尚書蕭嵩金章紫綬以寵
之
裴光庭為侍中卒贈太師光庭與蕭嵩不協太常博士
孫琬將議光庭諡以其用循資格非奬勸之道建議諡
為克平時人以為希嵩意帝聞之特下詔賜諡曰忠憲仍
令中書令張九齡為其碑文
李林甫為右相天寳中任遇大重詔於太清宫刻石為
林甫及陳希烈像侍於聖容之側城東有薛王舊别業
林沼幽䆳當時第一特以賜之及女樂二部金銀珍翫
甚衆宰相用事之盛開元以來未有其比九載林甫扶
疾從幸華清宫數日增劇巫言一見聖人差减帝欲視
之左右諫止乃勑林甫出於庭中帝登降聖閣遥視舉
紅巾昭慰之林甫不能興使人代拜於席卒贈太尉兼
并州大都督給班劒東園秘器諸子以吉儀護柩還京
師發喪于平康坊之第
楊國忠為右相天寳十三載二月制加光禄大夫守司
空兼右相仍賜音聲十人銀器十事物一千匹一以加
社稷之衛廼心弼諧一以資籌畫之勞推誠奬馭俾厲
為臣之節以彰任賢之美
苗晉卿為侍中代宗初即位攝冡宰以衰疾表乞三日
一入中書省許之十月庚申許間日入朝引見于延英
殿矜老也時晉卿年已衰暮又患足疾帝特許肩輿至
中書入閣不趍後薨命有司配享宗廟
裴冕為左僕射平章事冀國公杜鴻漸為中書侍郎平
章事衛國公大歷五年卒葬日並許百僚祖送于國門
楊綰為中書侍郎平章事大歷十二年綰宿有痼疾居
職旬日中風優詔令就中書省攝養每引見延英殿特
扶入時釐革舊弊唯綰是瞻恩遇無二綰累抗疏辭位
頻詔敦勉不許及綰疾亟帝每日發中使就私第存問
又内出醫人一日之中數輩相望於路既終中使在門
以凶問走馬入奏帝驚悼久之輟朝三日即日下詔贈
司徒發使柩前册授令及未斂詔曰王者之於大臣也
存則寄其腹心均於支體參於軍國之重叙以隂陽之
和亡則誄其事功加之命數告於宗廟之祭襚以紱冕
之章則九原可歸百辟知勸故朝議大夫守中書侍郎
同中書門下平章事集賢殿崇文館大學士修國史上
柱國賜紫金魚袋楊綰性含元和身齊律度道光雅俗
器重宗彛寬柔敬恭協於九德文行忠信弘於四教内
無耳目之役以孝悌傳於家外無車服之容以真實形
於代西掖專宥密之地南宫領選舉之源以儒術首於
國庠以禮度掌於郊廟簡廉其質奉職同休頃以任非
其才毒流于政爰登清静之輔庶諧至理之期道風既
穆於朝右儉德已行於海内雖賢人之業著於可久而
夫子之命末如之何方有憑依遽此淪謝屏予之嘆震
悼良深所懷莫從長想何及况歴官有素絲之節在家
無尺帛之餘故飾以華衮增其法賻備膺典策載賁朝
經可贈司徒又詔宰相已下文武百官悉就私第弔喪
又遣内常侍吳承倩會弔贈絹一千匹布三百匹仍宣
旨謂百官曰天不使朕致太平何奪我楊綰之速也俯
及大斂與卿等悲悼同之宰甫車賻贈恩遇哀榮之盛近
年以來未有其比
常衮為門下侍郎平章事大歴十三年正月特加九階
自朝議郎至銀青光禄大夫仍封河南郡公寵近臣也
崔祐甫為中書侍郎平章事謀猷啟沃多所禆益祐甫
被疾肩輿入中書卧而承旨或休假在第大事必令中使
咨決及薨帝甚悼之廢朝三日册贈太傅故事黃門侍
郎未嘗有贈三師者以祐甫謇謇有大臣節故特寵異
郭子儀為司徒中書令德宗初即位子儀攝冡宰進位
太尉加號尚父增實封通為二千戶月給一千五百人
糧二百匹馬芻榖諸子弟女壻拜官者十餘人既疾病
令舒王誼備禮省之及門郭氏子弟迎拜於外子儀卧
不能興以手叩頭謝恩而已薨時年八十五帝聞之傷
痛者久之為廢朝五日詔曰天地以四時成物元首以
股肱作輔公台之任鼎足相承上以調三光下以象五
嶽允釐庶績鎮撫四夷體元和之氣根貞一之德功至
大而不伐身處高而更安尚父比吕望之名為師增周
公之位盛業可久歿而彌光故大尉兼中書令汾陽郡
王尚父子儀天降人傑生知王佐訓師如子料敵如神
昔天寳多難羯胡作禍咸秦失險河雒為戎公能翼扶
肅宗再造區夏國有患難勞其戡定邊有寇盗藉其驅
除安社稷必在於絳侯定羌戎無逾於充國絳臺綏四
散之衆涇陽降十萬之虜勲高今古名讋夷狄而勞乎
征鎮二紀于兹頃以春秋既高疆場多事罷彼旌鉞寵
在台衡以公柱石四朝藩翰萬里忠貞懸於日月寵遇
冠於人臣尊其元老加以崇號期夀考之永飬勲賢之
德膏肓生病藥石靡功人之云亡梁木斯壞雖賻禮加
等輟朝增日悼心流涕曷可弭忘更議追崇名位斯極
而尊為尚父官協太師雖爵秩則同而禮望尤重斂以
衮冕旌我元臣聖祖園陵所宜陪葬式墓重文終之德
象山追去病之勲千載如存九原可作册命之禮有司
備焉可贈太師陪葬建陵仍令所司備禮册命賻絹三
千匹布三千端米麥三千石舊令一品墳高一丈八尺而
詔特加十尺羣臣以次赴宅弔哭凶喪所湏並令官給
及葬帝御安福門臨哭送之百僚陪位皆隕哭特賜諡
為忠武配享代宗廟庭四年六月以子儀大祥賜絹五
百疋命百僚赴哭貞元元年正月以子儀祔廟命太常
給鹵簿博士贊儀
李晟為大尉中書令德宗嘗呼為大臣而不名貞元四
年詔為晟立五廟官給牲牢祭器幃帳禮官相儀以祔
焉九年八月薨德宗震悼出涕輟朝五日令百官就第
臨弔賻布米粟有差命太常卿裴郁就第册贈太師又
命京兆尹李充監護喪事官給葬具比大歛帝遣致書
於柩前曰皇帝遣宫闈令第五守進致誠旨于故大尉
兼中書令西平郡王贈太師之靈曰天祚我邦是生才
傑禀隂陽之粹氣實山岳之降靈弘濟艱難保佑王室
掃蕩氛祲廓清上京忠誠感於人神功業施於社稷平
時定亂實頼元勲洎領上台克諧中外訏謨帝道協贊
皇猷嘗竭嘉言以輔不逮情所親重義無間然方將與
國同休永為邦翰比嬰疾患雖歴旬時日冀痊除重期
相見弼予在位終致和平豈圖藥餌無徵奄至薨逝喪
我賢哲虧我股肱天不憗遺痛惜何極嗚呼大厦方構
旋失棟梁巨川未濟遂亡舟楫君臣之義追慟益深循
省遺章倍增感切卿一門裔緒朕必終始保持况愿等
弟兄承卿教訓朕之志義豈忘平生卿縱不言朕亦存
信比者卿在之日却未見朕深心今卿與朕長乖方冀
知朕誠志無以為念發言涕零是用躬述數行貴申所
懷得盡臨紙遣使不能飾詞魂而有知當體朕意及葬
德宗御南望春門臨送之又令中人宣詔於柩車文武
常參官哭拜於路及晟祔廟令所司供少牢給鹵簿兼
令禮官贊儀
馬燧為司徒侍中北平郡王貞元五年九月燧與太尉
晟召見於延英殿帝嘉其有大勲勞皆圖形於凌煙閣
列於元臣之次九年十月召見延英殿因拜手仆於地
帝親掖起之十一年八月薨廢朝四日詔京兆尹韓臯監
護喪事司農卿嗣吳王獻為弔祭使賻布帛米粟有差
贈太尉仍令太常卿裴郁持節册命及葬又廢朝遣百
寮於延興門臨送十三年十一月燧祔廟詔令所司供
少牢仍給鹵簿從宅至廟并量給人夫
太常博士撿校趙憬為門下侍郎平章事貞元十二
年八月薨詔曰翼宣王猷德禮終始曹參贊清静之化
柳莊為社稷之臣永念忠勞厚其贈襚舉兹命數以寄
衰懷故中書侍郎同中書門下平章趙憬體仁弘義循法守
正有絮矩之操有致君之誠素履彰其貞固黃中發於事業
文含大雅望重周行暢絶域之恩信整天臺之網轄啟廸理
本勤勞國鈞奉上見宣孟之忠居室聞晏嬰之儉訏謨左掖
盡瘁五年嘗納誨以沃心每匪躬以經遠感疾未逾於信宿
殱良俄即於杳冥震悼之深當宁流嘆禮有旌飾峻其
寵章追崇保傅永慰窀穸可贈太子太傅所司備禮册
命賜布絹五百端匹米粟四百石令鴻臚卿王權充册
弔使
盧邁為門下侍郎平章事貞元十二年九月邁中風疾
令宰相詣邁宅問疾
崔損貞元十二年諫議大夫平章事十四年轉門下侍
郎平章事損以久疾在家賜絹三百匹以為醫藥十九
年薨贈太子太傅賻布絹五百端匹米粟四百石
杜佑撿校司徒平章事充度支鹽鐵轉運等使元和元
年四月詔授司徒依前中書門下平章事仍令所司依
舊典册拜罷其事務從所讓也二年正月告老表再上
詔荅曰卿量包久大器茂中和事君推一得之誠與物
全四時之信登于臺閣則萬事問於胡公守在方隅則
四國宗於申伯舉其實行是可專徽頃者殷憂在辰總
錄攸重金甌作鎮羣情穆然玉鉉是司庶官咸事朕涉
理猶淺惟賢是圖遽陳請老之章將輟弼予之道二三
省覽良為憮然用捨之間慎重斯在謂雅志之難奪豈
余衷之可移是用徵尚德之前經酌優賢之故實去煩
就簡免以職業之勤置几乘車優其筋力之禮卿宜起
今已後每月之内嘗三兩度入朝便至中書商量軍國
事務亦冀延於内殿沃朕虚心如此則居多暇辰退可
以吐納頥志入參大政進可以偃息藩寮靈夀將置於
上庠桑梓豈違於下杜卿仍以朕此意宣示百寮庶乎
君臣作合之期乾坤交泰之義無媿前烈永貽後昆致
政之詞即宜斷表佑每入奏事憲宗優禮之不名嘗呼
為司徒七年詔以太保致仕宜朝朔望帝遣中人就佑
第賜絹五百匹錢五百貫其年薨廢朝三日册贈大傅
于頔為司空平章事元和五年三月詔依杜佑例一月
三朝
裴垍為中書侍郎同平章事元和五年秋垍中風病上
甚嗟惜旁午致問至於藥餌進退皆令疏陳疾益痼罷
為兵部尚書仍進階銀青侍郎平章事
李吉甫為中書侍郎平章事元和九年冬暴卒憲宗傷
悼久之遣中使臨弔常贈之外内出五百匹絹以恤其
家
韓弘為司徒兼中書令長慶二年七月勑弘疾未痊平
尚宜在家將息其俸料宜從勑下日付所司支給其年
十二月薨贈太尉賻絹二千匹布七百端米粟千石
裴度為司徒平章事太和三年十一月加開府及實封
度三表陳讓優詔荅曰其開府聊且依請實封勿讓翌
日文宗命中人王士元赴度宅問疾病諭勉再三度勉
而受命四年六月詔曰昔漢以孔光降置几之詔晉以
鄭冲申奉策之命雖優隆耆德顯重元臣而議政不及
於咨詢用禮獨在於安勉朕勤求至理所寳惟賢顧諟
舊勞敢不加敬繇是委宰制於大政釋參決於煩務時
因聽斷誠望弼諧遷秩上公式是殊寵特進守司徒兼
門下侍郎同中書門下平章事充集賢殿大學士上柱
國晉國公食邑三千戶實封三百戶裴度禀河嶽之英
靈受乾坤之間氣珪璋特達城府洞開外茂九功内苞
一德器為社稷之鎮才實邦家之楨故能祗事累朝宣
融景化在憲宗掃滌區宇爾則有出師殄寇之勲在穆
宗混同文軌爾則有參戎入輔之績在敬宗時阜康兆
庶爾則有佑國庇民之勤逮弼朕躬總齊方夏爾則有
弔伐底寧之力皆不遺廟筭布在簡編功利及人不可
悉數而朝論益重我心實知方用咎繇之謀適值留侯
之疾瀝懇牢讓備列於奏章塞詔上言動形於顔色果
聞勿藥之喜更俟調鼎之功而體力未和音容尚阻不
有優崇之命孰彰寵待之恩宜其首贊機衡弘敷教典
論道而儀刑卿士宣德而鎮撫華夷嗇氣養神保綏福
履為國元老毗予一人可贈司徒平章軍國重事待疾
損日每三日五日一入中書仍令所司擇日備禮册命
太和四年為中書令以疾未任朝謝詔曰司徒中書令
度綽有大勲累居台鼎今以疾恙未任謝上其本官俸
料宜自今日支給又遣國醫就第診視屬上已曲江賜
宴羣臣賦詩度以疾不能赴文宗遣中使賜度詩曰注
想待元老識君恨不早我家柱石衰憂來學丘禱仍賜
御札曰朕詩集中欲得見卿唱和詩故令示此卿疾恙
未痊故無心力但異日進來春時俗說難於將攝勉加
調護速就和平千百胷懷不具一二藥物所湏無憚奏
請煩也御札及門而度薨上聞震悼久之令繕寫置於
靈座
孔緯為中書侍郎平章事從僖宗自蜀還定京城遷門
下侍郎監修國史又兼吏部尚書領諸道鹽鐵轉運使
車駕還宫進位左僕射賜持危啟運保大功臣食邑四
千戶食實封二百戶賜鐵劵恕十死罪賜天興縣庄善
和里宅各一區兼領京畿營田使昭宗乾寧二年五月
三鎮入京師殺宰相韋昭度李谿帝以大臣朋黨外交方
鎮思用骨鯁正人遣中使趍華州召緯入朝以疾未任上
路六月授太子賓客其日之夕改吏部尚書翌日拜司
空兼門下侍郎同平章事太清宫使修奉太廟弘文館
大學士延資庫使階爵功臣各食邑並如故旬日之内
馹騎敦促相望于道扶疾至京師延英殿謝奏曰臣前
待罪宰相智術短淺有負弼諧陛下特貸刑書曲全腰
領臣期於死報不望生叩玉階復拜龍顔實臣榮幸然
臣比攖衰疾伏枕累年形體雖存生意都盡平居勉強
御事猶疎况此尫羸寧勝重委國祚方泰英彦盈庭豈
以朽腐之人再塵機務臣力疾一拜殿庭乞陛下許臣
自便因嗚咽流涕緯久疾拜蹈艱難帝令中使止之改
容軫念令閣門使送緯中書視事不旬日沙陁次河中
同州王行約入京師謀亂天子出幸石門緯從駕至莎
城疾漸危篤先還京城九月卒於光德里第贈太尉
梁韓建為太保門下侍郎平章事開平三年六月太祖
以建及薛貽矩每於案前有所敷奏頗協事機深加奬
諭各以繒帛錫之三年宣旨太保韓建每月旦十五日
入閣稱賀即令赴朝餘時不用入示優禮也
薛貽矩為門下侍郎平章事乾化元年五月丁亥太祖
召貽矩及諸相對于崇勲殿帝曰軍旅之間朕自制斷
朝廷庶務實頼卿等協心翊佐待兵罷後事無大小一
委中書當無暇食也各賜内廄馬銀具鞍轡衣一襲白
金共千兩司空貽矩賜差厚二年帝發自東京宰臣薛
貽矩抱恙在假不克扈從宣問旁午仍命且駐東京以
俟良愈及薨帝震悼頗久命雒苑使曹守璫往弔祭之
又命輟六日七日八日朝參丞相文武並詣西上閣門
進名奉慰
晉趙瑩為中書令戶部奏改瑩本貫華州華隂縣永化
鄉為霖雨鄉臨高里為致君里
桑維翰為相戶部奏改維翰本貫河南府河南縣來遠
鄉為調鼎鄉樂善里為代天里給門戟十二枝開運初
為樞密使中書令詔改維翰本貫河南府章善坊為賢
相坊
馮道開運初以戶部尚書平章事詔改本貫定州安喜
縣懷遠鄉為積善鄉萬善里為公台里
李崧為侍中詔改崧本貫深州饒陽縣富平鄉為秉鈞
鄉通義里為調鼎里給門戟十二枝七年丁憂制詔賜
崧白藤擔子一以授起復官不欲令墨縗乘馬也
周王峻為僕射平章事廣順元年七月太祖幸峻第賜
賚甚厚
周李榖為中書侍郎平章事廣順二年八月丙辰榖墜
階跌傷右臂不任朝謁癸巳賜榖詔曰卿方秉國鈞實
藉維持之效復兼邦計最為繁劇之司稍失區分便成
壅滯雖近有傷損未復痊平宜彊扶持且就臨蒞無妨
卧理仍放朝參勉卿忍苦之誠副我仰成之意太祖以
國計事殷累宣諭令扶持視事榖辭以所傷未任趍拜
故有是詔其後又詔入朝放朝參赴本司署事仍賜白
藤肩輿二年六月勑榖本貫河南府雒陽縣清風鄉高
陽里改為賢相鄉勲德里
馮道初仕後唐明宗朝為相長興初詔改本貫瀛州景
城縣來蘇鄉為元輔鄉朝漢里為孝行里晉天福中為
司空平章事詔給門戟十六枝道嘗上表求退高祖不
之覽先遣鄭王就省謂曰卿來日不出朕當親行請卿
道不得已出焉當時寵遇無與為比五年改道所居雒
陽縣三川里為上相鄉靈夀里為中台里八年改為太
尉鄉侍中里時道本貫瀛州陷契丹新加太尉侍中故
以雒陽所居鄉里復旌改之周顯德元年為太師中書
令薨世宗聞之震悼册贈尚書令追封瀛王
范質為侍中顯德六年四月世宗征關南質以疾留京
師詔賜質錢百萬俾之市藥
鄭仁誨為樞密使同平章事世宗北征仁誨為東京留
守調發軍湏供億無闕車駕廻兼侍中
册府元龜卷三百十九
