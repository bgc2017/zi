册府元龜卷二百十三宋王欽若等撰
閏位部
求賢命使
求賢
古之爲邦令聞長世者曷嘗不諮訪幽仄詳求髦彦以
熙工濟俗者哉自南紀建國汔于高齊朱梁莫不延采
逋逸網羅俊乂俾有位以論薦命輶軒而詢察勤勤懇
懇形於詔令皆所以踐聖哲之風軌隆政教之元本收
一代之材濟當世之務者也
宋文帝元嘉十二年詔曰周宗以寧實繇多士漢室之
隆亦資得人朕寝寤樂賢為日已久而則哲難偕明揚
莫效用令遺才在野管庫虛朝永懷前載慙德深矣夫
舉爾所知宣尼之彛訓貢士任官先代之成凖便可宣
勅内外各有薦舉當依方銓引以觀厥用
孝武帝大明六年詔下四方旌賞茂異其有懷真抱素
志行清白恬退自守不交當世或識通古今才經軍國
奉公廉直高譽在民者具以名奏
前廢帝景和元年八月既誅太宰江夏王義恭等詔曰
昔凝神佇逸磻溪讚道湛慮思才傅巖毗化朕位御三
極風澄萬㝢資鈇電斷正邜斯戮思所以仰宣遺烈俯
弘景祚每結夢庖鼎瞻言版築有劬日昃無忘昧旦可
甄訪郡國揖聘閭部其有孝性忠節幽居遯棲信誠義
行廉正表俗文敏博識幹事治民務加旌舉隨才引擢
庶官方克順彛倫咸敘主者精加詳括穪朕意焉
明帝泰始二年詔曰林澤貞栖丘園耿潔博洽古今敦
崇孝譲四方在任可明盡搜揚具即以聞隨就褒立
五年九月己未詔曰夫箕潁之操振古所貴冲素之風
哲王攸重朕屬横流之會接難晦之辰龕暴翦亂日不
暇給今雖關梁蕩靄區縣澄氛偃武修文於是乎在思
崇廉耻用静馳薄固已物色載懷寝興竚歎其有貞栖
隠約息事衡樊鑿坯遺榮負釣辭聘志恬江海行高塵
俗者在所精加搜括特以名聞將賁園矜德茂昭厥禮
羣司各舉所知以時授爵
後廢帝即位初詔曰夫寢夢期賢往誥垂美物色求良
前書稱盛朕以冲昧嗣膺寳業思欲仰述聖猷勉弘政
道興言多士常想得人可普下牧守廣加搜採其有孝
友門族義讓光閭或匿名屠釣隠采耕牧足以整厲澆
風扶益淳化者凡厥一善咸無遺逸虛輪佇帛俟聞嘉
薦
順帝昇明元年詔曰昔聖王既沒淳風已衰龜書永湮
龍圖長秘故三代之末德刑相擾世淪物競道詖人諛
然猶正士比轂竒才接軫朕襲運金樞纂靈瑶極負扆
廵政日晏忘疲永言興替望古盈虚姬夏前載猶傳訓
謨漢魏餘文布在方册故元封興茂才之制地節創獨
行之品振維務本存乎得人今可宣下州郡搜揚幽仄
標採鄉邑隨名薦上朕將親覧甄其茂異庶野無遺彦
永激遐芬
南齊武帝永明元年詔王公卿士各舉所知隨方登敘
八年詔公卿以下各舉所知隨才授職進得其人受登
賢之賞薦非其才獲濫舉之罰
鬱林王隆昌元年正月詔王公以下各舉所知
明帝建武二年詔王公以下各舉所知
梁高祖天監元年四月詔遣内侍周省四方訪賢舉滯
若懷寳迷邦藴竒待價蓄響藏真不求聞逹並依名騰
奏罔或遺隠使輶軒所屆如朕親覧
五年正月丁卯朔詔曰在昔周漢取士方國頃代彫訛
幽仄罕被人孤地絶用隔聽覽士操淪胥因茲靡勸豈
其岳瀆鍾靈偏有厚薄寔由知與不知用與不用耳朕
以菲德君此兆民而兼明廣炤屈於堂戶飛耳長目不
及四方永言愧懷無忘旦夕凡諸郡國舊邦族内無在
朝位者選官搜括使郡有一人
十四年正月南郊詔曰朕躬祗明祀昭事上靈臨行宫
而登泰壇服衮冕而奉蒼璧柴望既升誠敬克展思所
以對越乾元弘宣德教而缺于治道政法多昧實佇羣
才用康庶績可班下遠近博採英畏若有確然鄕黨獨
行州閭肥遯丘園不求聞逹藏器待時未加收採或賢
才方正孝悌力田並即騰奏具以名上當擢彼周行試
以邦邑庶百司咸事兆民無隠
普通三年五月詔連帥郡國舉賢良方正直言之士
七年四月詔在位羣臣各舉所知凡是清吏咸使薦聞
州年舉二人大郡一人
太清元年正月詔可班下遠近博採英畏或德茂州閭
道行鄉邑或獨行丘壑聞逹不求咸使上言以時招聘
二年正月詔在位各舉所知
四月詔在朝及州郡各舉清人任治民者皆以禮送京
師
五月詔曰爲國在於多士寧下寄於得人朕暗於行事
尤闕治道孤立在上如臨深谷凡爾在朝咸思規救獻
可替否用相啓沃班下方岳旁求俊乂窮其屠釣盡其
巖穴以時奏聞
敬帝太平元年九月詔殊才異行所在奏聞
陳文帝天嘉元年詔曰朕以𦕈身屬當大寳負荷至重
憂責實深而庶績未康胥怨猶結延佇賢良發於夢想
每有一言入聽片言可求何嘗不褒奬抽揚緘書紳帶
而傅巖虚往空谷尚淹蒲幣空陳旌弓不至豈當有乖
則哲使華澤遺才將時運澆流今不逮古側食常懷寢
興增歎新安太守陸山才有啓薦梁前征西從事中郎
蕭策梁前尚書中兵部王暹並世胄清華羽儀著族或
文史足用或孝德可稱並宜登之朝序擢以不次王公
已下其各進舉賢良申薦淪屈庶衆才必舉大厦可成
使棫樸載歌由庚在詠
宣帝大建四年秋九月辛亥大赦天下詔曰與善從諫
在上之明規進賢謁言為臣之令範朕以寡德嗣守寳
位雖世襲隆平治非寧一辨方分職旰食早衣旁闕爭
臣下無貢士何其闕爾鮮能抗直豈余獨運匪薦讜言
置鼓公車罕論得失施石象魏莫陳可否朱雲摧檻良
所不逄禽息觸楹又為難值至如衣褐以見擔簦以遊
或耆艾絶倫或妙年異等于時而不偶左右莫之譽黑
貂故敝黃金且殫終其滯淹可為太息又貴為百辟賤
有十品工拙並騖勸沮莫分街謠徒壅廷議斯闕寔朕
之弗明而時無獻替永言至治何廼爽與外可通示文
武凡厥在位風化乖舛朝政紕蠧正色直辭有犯無隠
兼各舉所知隨才明試其莅政廉穢在職能否分别矢
言俟茲黜陟
後主即位初詔曰夫體國經野長世字氓雖因革儻殊
弛張或異至於旁求俊乂爰逮側微用適和羹是隆大
厦上智中主咸繇此術朕以寡薄嗣膺景祚雖哀疚在
躬情慮昏舛而宗社任重黎庶務殷無繇暫安拱默敢
忘康濟思所以登顯髦彦式備周行但勞宵夢屬勤史
卜五就莫來五能不至是用申旦凝慮景夜捐懷豈以
食玉炊桂無因自逹將懷寳迷邦咸思獨善應内外衆
官九品以上可各薦一人以會彙征之旨且取備實難
舉長或易小大之用明言所施勿使南箕北斗名而非
實其有負能仗氣擯壓當時著賓戲以自憐草客嘲以
慰志人生一世逄遇誠難亦宜去此幽谷翔茲天路趨
銅駞以觀國望金馬而來庭便當隨彼方員訪之矩矱
北齊孝昭皇帝皇建二年詔内外執事之官從五品已
上及三府主簿錄事参軍諸王文學侍御史廷尉三官
尚書舍人每二年之内各舉一人
後主天統三年太上皇帝詔京師執事散官三品已上
舉三人五品已上各舉二人稱事七品已上及殿中侍
御史尚書都檢校御史主書及門下錄事各舉一人
武平三年詔文武官五品以上各舉一人
梁太祖開平元年初受禪求理尤切委宰臣搜訪賢良
或有在下位抱負器業久不得伸者特加擢用有明政
理得失之道規救時病者可陳章疏當親鑒擇利害施
行然後賞以爵秩有晦跡丘園不求聞逹者令彼長吏
備禮邀致冀無遺逸之恨
二年七月癸巳以禪代已來思求賢哲乃下令搜訪牢
籠之期以好爵待以優榮各隨其材咸使登用宜令所
在長吏切加搜訪每得其人則疏姓名以聞如在下位
不能自振者有司薦𨗳之如任使後顯立功勞别加遷
陟
三年制自開創已來凡有赦書德音節文内皆委諸道
搜訪賢良尚慮所在長吏未切薦揚其有卓犖不羈沉
潛用晦負王覇之業藴經濟之謀䆒古今刑政之源逹
禮樂質文之奥機籌可以制變經術可以辨疑一事軼
羣一才拔俗並令招聘旋具奏聞然後試其所長待以
不次所貴牢籠俊傑採摭英翹
四年九月下詔曰朕聞歴代帝王首推堯舜為人父母
孰比禹湯睿謀高出於古先聖德普聞於天下尚或卑
躬待士屈已求賢俯仰星雲慮一民之遺逸網羅巖穴
恐片善之韜藏延爵禄以徵求設丹青而訪召使其為
政樂在進賢蓋繇國有萬幾朝稱百揆非才不治得士
則昌自朕光宅中區迄今三載宵分輟寐日旰忘飡思
共力於廟謀庶永清於王道而乃朝廷之内或未盡於
昌言軍旅之間亦罕聞於竒策眷言方岳下及山林豈
無英竒副我延佇諸道都督觀察防禦使等或勲高翊
世或才號知人必於塗巷之賢備察芻蕘之士詔到可
精搜郡邑博訪賢良喻之以千載一時約之以高官美
秩諒無求備唯在得人如有卓犖不羈沉潛自負通覇
王之上略逹文武之大綱究古今刑政之源識禮樂質
文之變朕則待之不次委以非常用佐經綸豈勞階級
如或一言拔俗一事出羣亦當捨短從長隨才授任大
小方圓之器寧限九流温良恭儉之人難誣十室勉思
薦舉勿至因循俟爾發揚慰予翹渴仍從别勑處分
命使
周官有瑞節之制小雅著皇華之詠至於四方安車之
適八月輶軒之舉皆命使之謂也自建康數代以汔于
魏齊朱梁曷嘗不順考古道疇咨今典濬發明詔臨遣
使臣宣布德澤班示政令紏吏治之得失詢民氓之疾
苦賑災荒以施惠索亡叛以詰姦觀省風俗搜揚逋遯
察獄犴以盡欽恤之旨勞屯戍以申賜賚之命是皆古
先令王明逹其視聽兢業於幾微之意也斯為邦之要
道昭德之丕訓者歟
吳景帝永安四年八月遣光禄大夫周奕石偉廵行風
俗察將吏清濁民所疾苦為黜陟之詔
後主鳳皇三年七月遣使者二十五人分至州郡科出
亡叛
宋高祖永初元年六月丁夘即位丁丑詔曰古之王者
廵狩省方躬覽民物搜揚幽隠拯災䘏患用能風澤遐
被遠至邇安朕以寡闇道謝前哲因受終之期託兆庶
之上鑒寐屬慮思求民瘼才弱事艱苦無津濟夕惕永
念心馳遐域可遣大使分行四方旌賢舉善問所疾苦
其有獄訟虧濫政刑乖愆傷化擾治未允民聽者皆當
具以事聞方事之宜無失厥中暢朝廷乃眷之旨宣下
民壅隔之情
文帝元嘉三年正月誅司徒徐羡之等分遣大使廵行
天下通直散騎常侍袁渝司徒左西掾孔邈使揚州尚
書三公郎陸子真起部郎甄法崇使荆州員外散騎常
侍范雍司徒主簿龐遵使南兖州前尚書右丞孔默使
南北二豫州撫軍參軍王歆之使徐州冗從僕射車宗
使青兖州國子博士裴松之使湘州尚書殿中郎阮長
之使雍州前竟陵太守殷道鸞使益州員外散騎常侍
李躭之使廣州郎中殷斌使梁州南秦州前員外散騎
侍郎阮園容使交州駙馬都尉奉朝請潘思先使寧州
並兼散騎常侍班宣詔書曰昔王者廵功羣后述職不
然則有存省之禮聘頫之規所以觀民立政命事考績
上下偕通遐邇咸被故能功昭長世道歴遠年朕以寡
暗屬承洪業寅畏在位昧于治道夕惕惟憂如臨深谷
懼國俗凌頽民風凋偽𤯝厲違和水旱傷業雖躬勤庶
事思弘攸宜而機務惟殷顧循多闕政刑乖謬未獲具
聞豈誠素弗孚使羣心莫盡納隍之愧在予一人以歲
時多難王道未一卜征之禮廢而未脩眷彼氓庶無忘
攸恤今使兼散騎常侍渝等申命四方周行邦邑親見
刺史二千石官長申述至誠廣詢治要觀察吏政訪求
民隠旌舉操行存問所疾禮俗得失一依周典每各為
書還具條奏俾朕昭然若親覧焉大夫君子其各悉心
敬事無隳乃力其有咨謀遠圖謹言中誠陳之使者無
或隠遺方將敬納良規以補其闕勉哉勖之稱朕意焉
五月乙巳詔曰夫哲王宰世廣逹四聰猶廵嶽省方採
風觀政所以情偽必審幽遐罔滯王澤無壅九臯有聞
者也朕以寡薄猥纂洪緒雖永念治道志存昧旦願言
傅巖發想宵寐而丘園之秀藏器未臻物情民隠尚隔
親聽乃眷區域輟寢忘飡今氛祲祛蕩宇内寧宴旌賢
弘化於是乎始可遣大使廵行四方其宰守稱職之良
圭蓽一介之善悉須列奏勿或有遺若刑獄不䘏政治
乖謬傷民害教者具以事聞其高年鰥寡幼孤六疾不
能自存者可與郡縣優量賑給慱採輿誦廣納嘉謀務
盡銜命之旨俾若朕親覽焉
八年閏六月揚州旱乙巳遣侍御史省獄訟申調役
九年六月詔曰益梁交廣境域幽遐治宜物情或多偏
壅可更遣大使廵求民瘼
十二年東諸郡大水人民饑饉吳義興及吳郡之錢塘
升光三百以司徒左西掾州治中從事史沈演之及尚
書祠部郎江䆳並兼散騎常侍廵行拯恤許以便宜從
事
孝武以元嘉三十年四月即位五月庚辰詔曰天步艱
難國道用否雖基構永固而氣數時愆朕以𦕈身奄承
皇業奉尋歴命鍳寢震懷萬邦風政人治之本感念凌
替若疚在心可分遣大使廵省方俗
閏六月遣兼散騎常侍樂詢等十五人廵行風俗
明帝泰始元年十二月即位詔曰朕龕亂寕民屬膺景
祚鴻製初造革道維新而國故頻罹仁澤偏壅每鍳昧
疚心罔識攸濟廵方問俗弘政所先可分遣大使廣求
民瘼考守宰之良採衡閭之善若獄犴淹枉傷民害教
者具以事聞鰥寡孤獨癃殘六疾不能自存者郡縣優
量賑給貞婦孝子高行力田詳悉條奏博詢輿誦廣納
嘉謀每盡皇華之旨俾若朕親覽焉
三年八月丙午遣吏部尚書褚淵慰勞緣淮將帥隨宜
量賜
後廢帝以泰豫元年四月即位六月壬辰詔曰夫興王
經制寔先民隠方求廣教刑於四維朕以煢𦕈夙膺寳
歷永言民政未接聽覧眷言乃顧無忘鍳寢可遣大使
分行四方觀採風謠問其疾苦令民間有法不便俗者
悉各條奏若守宰威惠可紀廉勤允著依事騰聞如獄
訟誣枉職事紕繆惰公存私害民利已者無或隠昧廣
納芻輿之議博求獻藝之規廵省之道務令精治深檢
行識俾若朕親覽焉
元徽元年九月壬午詔曰我國賦税蓋有常品往屬戎
難務先軍實徵課之宜或乖往昔淮湘江州糧運偏積
調役既繁庶徒彌擾因循權政容有未革民單力弊歲
月逾甚永言矜歎情兼宵寢可遣使到所明加詳察其
輸違舊令役非公限者並即蠲改具條以聞
南齊太祖建元元年四月即位五月丙辰詔遣大使分
行四方遣兼散騎常侍十二人廵行四方以交寧道遠
不遣使
二年二月遣大使廵慰淮淝徐豫邊民尤貧遘難者刺
史二千石量加賑䘏又遣右衛將軍給事中吕安國出
司州案集民戸詔曰郢司之間流雜繁廣宜並加區判
定其隸屬參詳兩州事無專任安國可暫往經理
三年十二月命散騎常侍虞炎等十二人廵行諸州郡
觀省風俗焉
海陵王以延興元年七月丁酉即位八月甲辰詔遣大
使廵行風俗
梁高祖天建元年四月即位詔曰觀風省俗哲后弘規
狩岳廵方明王盛軌所以重華在上五品聿修文命肇
基四載斯履故能物色幽微耳目屠釣致王道於緝熙
被淳風於遐邇朕以寡薄昧于治方籍代終之運當握
符之重取鑒前古懷若馭朽思所以振民育德去殺勝
殘觧網更張置之仁夀而明慙昭遠智不周物兼以歲
之不易未遑卜征興言夕惕無忘鑒寐可分遣内侍周
省四方觀政聽謠訪賢舉滯其有田野不闢獄訟無章
忘公徇私侵漁是務者悉隨事以聞若懷寳迷邦藴竒
待價蓄響藏真不求聞逹並依名騰奏罔或遺隠使輶
軒所屆如朕親覽焉
三年六月詔曰昔哲王之宰世也每歲下征躬事廵省
民俗政刑罔不畢逹末代風彫久曠茲典雖欲肆遠忘
勞究臨幽仄而居今行古事未易從所以日晏踟蹰情
同再撫總攬九州遠近人庶或川路幽遐或貧羸老疾
懷冤抱理莫繇自申所以東海匹婦致災邦國西土孤
魂登樓請訴念此于懷中夜太息可分將命廵行州部
其有深冤鉅害抑鬱無歸聽詣使者依原自列庶以矜
隠之念昭被四方逖聽遠聞事均親覧
敬帝太平元年二月以東土經杜龕張彪抄暴遣大使
廵省
陳武帝永定元年十月乙亥即位己卯分遣大使宣勞
四方下璽書勅州郡曰夫四王革代商周所以應天五
勝相推軒羲所以當運梁德不造喪亂積年東夏沸騰
西都蕩覆蕭勃干紀非惟趙倫侯景滔天踰於劉載貞
陽反簒賊約連兵江左累屬於鮮卑金陵久非於梁國
自有氤氲混沌之世龍圖鳳紀之前東漢興平之初西
朝永嘉之亂天下分離未能若於梁朝者也朕以虛薄
屬當興運自昔登庸首清諸越徐門浪泊靡不征行浮
海乘山所在戡定冐愬風塵騁馳師旅六延梁祀十剪
強寇豈曰人謀皆繇天啓梁氏以天禄斯改期運永終
欽若唐虞推其鼎玉朕東西退譲拜手陳辭避舜子於
箕山之陽求支伯於滄洲之野而公卿敦逼率土翹惶
天命難稽遂享嘉祚今月乙亥升禮太壇言念遷桐但
有慙德自梁氏將末頻月亢陽大運斯終秋霖奄降翌
日成禮圜丘宿設埃雲晚霽星象夜張朝景重輪泣三
危之膏露晨光合璧帶五色之卿雲頋惟寡薄彌慙休
祉昧旦丕顯方思至治卿等擁旄方岳相任股肱割符
名宇方寄恤隠玉歴惟新念有欣慶想深求民瘼務在
廉平慶惠以撫孤貧威刑以禦狡猾若有萑蒲之盗或
犯戎商山谷之首擅強幽險皆從肆赦咸使知聞如或
迷途俾在無貸今遣使人具宣往旨念思善政副此虛
懷(時熊曇朗在豫章周廸在臨川留異在東陽陳寳應在晉安共相連結閩中豪帥互相自保帝患之令黃)
(門侍郎蕭乾往諭之謂曰陸賈南征趙佗歸順隨何奉使黥布來臣追想清風髣髴在目卿宜勉建功名不煩)
(更勞師旅乾至示以逆順所在歸附)
文帝天嘉元年正月遣使者宣勞四方
二月遣使者齎糧璽書宣勞四方
宣帝大建元年正月分命大使廵行四方觀省風俗
二年六月分遣大使廵行州郡省理冤屈
六年四月詔曰戢情懷善有國之令圖拯弊救危聖範
之通訓近命師薄伐義在濟民青齊舊隸膠光部落久
患凶戎爭歸有道弃彼農桑忘其衣食而大軍未接中
途止憩胊山黃郭車營布滿扶老携幼蓬流草䟦既喪
其本業咸事遊手饑饉病疾不免流離可遣大使精加
慰撫仍出陽平倉榖拯其懸罄并充糧種勸課士女隨
近耕種石鼈等屯適意修墾
後主至德二年正月分遣大使廵省風俗
東魏孝静帝天平元年十二月遣侍中封隆之等五人
為大使廵諭天下
三年十一月詔遣使廵檢河北移饑人
興和元年六月以尚書左僕射司馬子如為山東黜陟
大使
北齊文宣帝天保元年五月戊午即位辛未遣大使於
四方觀察風俗問民疾苦嚴勅長吏厲以廉平興利除
害務存安静若法有不便於時政有未盡於事者具條
得失還以聞奏(遣李奬等八人充大使廵省方俗問民疾苦)
廢帝以天保十年十月即位十一月分命使者廵省四
方求政得失省察風俗問民疾苦
孝昭帝以皇建元年八月壬午即位壬辰詔分遣大使
廵省四方觀察風俗問民疾苦考求得失搜訪賢良
武成帝以太寧元年十一月即位詔大使廵行天下求
政善惡問人疾苦擢進賢良
河清三年九月詔遣十二使廵行水潦免其租調
後主天統五年七月詔使廵省河北諸州無雨處境内
偏旱者優免租調
梁太祖乾化元年十二月命大理卿王鄯使于安南左
散騎常侍吳藹使于朗州皆以旌節官告錫之也又命
將作少監姜弘道為朗州旌節官告使副
册府元龜卷二百十三
