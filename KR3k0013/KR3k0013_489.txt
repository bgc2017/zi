册府元龜卷四百八十九宋王欽若等撰
邦計部
蠲復
古者使民以時賦調有數蓋以備國用均民力也其或
天災流行水旱作沴兵革之後必有凶年故哀其疾苦
而有復除之制周禮小司徒稽國中及四郊都鄙之夫
家九比之數以辨老幼貴賤廢疾凡政之施舍者賢者
能者豫之傳亦載楚左司馬沈尹戍師都君子與王馬
之屬以濟師此又在都邑之士有復除者也其後或王
者之里行幸所過給軍之勞苦疾疫之灾及吏民之産
子孝弟力田者有時蠲之晁錯所謂德澤加于萬民民
愈勤農民不困乏天下安寧歲熟且美則民大富樂矣
愛人之道斯為最焉
秦始皇三十五年徙三萬家驪邑五萬家雲陽皆復不
事十歲
漢高祖二年詔曰蜀漢民給軍事勞苦復勿租稅二歲
(復者除其賦役也)關中卒從軍者復家一歲
五年詔曰諸侯子在關中者復之十二歲其歸者半之
非七大夫以下皆復其身及戶勿事(不輸戶賦也復其身及一戶之田皆)
(不徭賦也)
七年春令民産子復勿事二歲(勿事不役使也)
八年三月令吏卒從軍至平城及守城邑者皆復終身
勿事
十一年四月令豐人徙關中者皆復終身
六月令士卒從入蜀漢關中者皆復終身
十二年十月高帝破淮南王布還過沛畱置酒沛宫帝
擊筑歌大風之詩慷慨傷懷泣數行下謂沛父兄曰遊
子悲故鄉吾雖都關中萬歲之後吾魂魄猶思沛且朕
自沛公以誅暴逆遂有天下其以沛為朕湯沐邑復其民
世世無有所與沛父兄曰沛幸復豐未得唯陛下哀矜
乃并復豐
惠帝元年五月詔曰吏所以治民也能盡其治則民頼
之故重其禄所以為民也今吏六百石以上父母妻子
與同居及故吏當佩將軍都尉印將兵及佩二千石官
印者家唯給軍賦他無有所與
四年正月舉民孝弟力田者復其身
文帝時晁錯奏言陛下幸使天下入粟塞下拜爵甚大
惠也切恐塞卒之食不足用大渫天下粟邊食足以支
五歲可令入粟郡縣矣(入諸郡縣以備凶灾也)足支一歲已上時
可赦勿收農民租如此德澤加于萬民民愈勤農時有
軍役遭水旱民不困乏天下安寧歲熟且美則民大富
樂矣帝復從其言乃下詔賜民十二年租稅之半
二年正月詔貸種食未入入未備者皆赦之(種者五穀之種也食)
(者所以為糧食)
九月詔曰農天下之大本也民所恃以生也而民或不
務本而事末故生不遂(衣食絶致有夭喪故不遂其生)朕憂其然故今
茲親率農以勸之其賜天下民今年田租之半
三年五月帝幸太原復晉陽中都民三歲租
十三年六月詔曰農天下之本務莫大焉今廑身從事
(瘽古勤字)而有租稅之賦是謂本末者無以異也(本農也末賈也言農)
(與賈俱出租無異也故除田租)其于勸農之道未備其除田之租稅
武帝建元元年二月赦天下賜民爵一級年八十復二
算九十復甲卒(二算復二口之算也復甲卒不豫革車之賦也)
元封四年十月行幸雍通回中道北出蕭關歴獨鹿鳴
澤自代還賜安定高平縣朝郍縣涿郡遒縣三縣及楊
氏皆無出今年租稅(楊氏河東聚邑名)
天漢三年三月行幸泰山還幸北地詔行所過毋出田
租
昭帝始元二年秋八月詔曰往年災害多今年蠶麥傷
所賑貸種食勿收責毋令民出今年田租
元鳳三年詔曰廼者民被水災頗匱於食朕虚倉廩使
使者賑困乏其止四年毋漕三年以前所賑貸非丞相
御史所請邊郡受牛者勿收責(武帝始開三邊徙民屯田皆與犂牛後丞相御)
(史復間有所請今勅自上所賜與勿收丞相所請乃令其僱稅耳)
宣帝本始三年五月大旱郡國傷旱甚者民毋出租
賦三輔民就賤者且毋收事盡四年(收謂租賦事謂役使盡本始四)
(年而止)
四年四月郡國地震或山摧詔被地震壊敗甚者勿收
租賦
元康二年五月詔曰今天下頗被疾疫之災朕甚愍之
其令郡國被災甚者毋出今年租賦
四年詔復平陽侯曹參玄孫之孫杜陵公乘喜家(諸復家皆)
(世世無所與得傳同産子)
元帝初元元年三月行幸河東祠后土行所過勿出租
賦
四月詔曰關東今年穀不登民多困乏其令郡國被災
害甚者毋出租賦
永光元年正月行幸甘泉郊泰畤行所過毋出租賦
成帝建始元年十二月詔郡國被災什四已上毋收田
租
三年三月赦諸逋租賦所賑貸勿收
河平四年正月赦天下諸逋租賦勿收
鴻嘉元年二月詔逋貸未入者勿收
四年春正月詔曰數勑有司務行寬大而禁苛暴迄今
不改一人有辜舉宗拘繫農夫失業怨恨者衆傷害和
氣水旱為災關東流冗者衆(冗散失其事業也)青幽冀部尤劇
朕甚痛焉未聞在位有惻然者孰當助朕憂之已遣使
者循行郡國被災害什四以上民貲不滿三萬勿出租
賦逋貸未入皆勿收流民欲入關輙籍内(錄其名籍而内之)所
之郡國謹遇以禮務有以全活之思稱朕意
永始四年三月幸河東祠后土行所過無出田租
哀帝綏和三年秋詔河南潁川郡大水流殺人民壊廬
舍其令水所傷縣邑及他郡國灾害什四已上民貲不
滿十萬皆無出今年租賦
平帝元始元年六月復貞婦鄉一人(每鄉一人取其尤最者)
後漢光武建武五年十二月復濟陽二年徭役(洛陽縣故城在)
(今曹州宛句縣西南光武考南頓君初為濟陽令以哀帝建平六年帝生于濟陽宫故復)
六年正月改舂陵鄉為章陵縣世世復徭役比豐沛無
有所豫(高祖豐沛邑人故世世給復光武舂陵人故比之)
十九年九月光武南廵狩幸南陽進幸汝南南頓縣舍
置酒會賜吏人復南頓田租歲父老前叩頭言皇考居
此日久陛下識知寺舍(寺司也官府所止皆曰寺)每来輒加厚恩願
賜復十年帝曰天下重器嘗恐不任日復一日安敢期
十歲乎吏人又言陛下實惜之何言謙也帝大笑復增
一歲二十年復濟陽縣徭役六歲
二十二年九月戊辰地震制誥曰日者地震南陽尤甚
其口賦逋稅而廬宅尤破壊者無收責(漢儀注曰人年十五至五十六)
(歲出賦錢人一百二十為一䈯又七歲至十四出口錢人二十以供天子至武帝時又口加三錢以補車騎馬)
(逋稅謂欠田租也)
三十年七月幸魯國復濟陽縣是年徭役
中元元年二月封泰山四月大赦天下復嬴博梁父奉
高(四縣属泰州郡)勿出今年田租芻藁
十一月復濟陽南頓是年徭役
眀帝中元二年二月即位九月赦隴西勿收今年租調
又所發天水三千人亦復是歲更賦(更謂戍卒更相代也賦謂僱更之錢)
(也更有三品有卒更有踐更有過更古正卒無常人皆當迭為之有一月一更是為卒更貧者欲得僱更錢次)
(直者出錢僱之月二千是為踐更古者天下人皆當戍邊三日亦名為更不可人人自行三日戍當行者不可)
(往即還因任一歲次直者出錢三百僱之謂之過更)
永平五年十月行幸鄴與趙王栩會鄴常山三老言於
帝曰上生於元氏願蒙優復詔曰豐沛濟陽受命所由
加恩報德適其宜也今永平之政百姓怨結而吏人求
復令人愧笑重逆此縣之拳拳其復元氏縣田租更賦
六歲勞賜縣掾史及門闌走卒(五伯鈴下侍閣門闌部署街里走卒皆有程品)
(多少随所典)
九年三月詔郡國死罪囚減罪與妻子詣五原朔方占
著所在死者皆賜妻父若男同産一人復終身其妻無
父兄獨有母者賜其母錢六萬又復其口算
和帝永元四年十二月詔今年郡國秋稼為旱蝗所傷
其什四已上勿收田租芻藁有不滿者以實除之(所損什不)
(滿四者以見損除也)
六年三月庚寅詔流民欲就賤還歸者復一歲田租更
賦
九年六月蝗旱詔今年秋稼為蝗虫所傷皆勿受租更
芻藁若有所損失以實除之餘當收租者亦半入
十三年九月壬子詔曰荆州比歲不節今此淫水為害
(平地出水為淫水)餘雖頗登而多不均浃深惟四民農食之本
慘然懷矜其令天下半入今年田租芻藁有宜以實除
者如故事貧民假種食皆勿收責
十四年七月甲寅詔復象林縣更賦田租芻藁二歲十
月甲申詔兖豫荆州今年水雨淫過多傷農功其令被
害什四已上皆半入田租芻藁其不滿者以實除之
十六年七月辛巳詔令天下皆半入今年田租芻藁其
被災害者以實除之及田租芻藁皆勿收責
安帝永初四年正月丁邜詔以三輔比遭寇亂人庶流
冗除三年逋租過更口算芻藁
七年八月詔郡國被蝗傷稼十五已上勿收今年田租
不滿者以實除之
元初元年十月乙夘詔除三輔三歲田租更賦口算
建光元年十一月詔今年田租其被災甚者勿收口賦
丙午詔京師及郡國被水雨傷稼者随頃畆減田租
延光元年京師及郡國二十七雨水大風殺人詔田被
淹傷者一切勿收田租
三年二月東廵狩祠南頓君光武皇帝于濟陽復濟陽
今年田租芻藁
四年六月少帝北鄉侯詔先帝廵狩所幸皆半入今年
田租
順帝永建元年十月甲辰詔以疫癘水澇令入半輸今
年田租傷害什四已上勿收責不滿者以實除之
三年正月丙子漢陽地䧟裂乙未詔勿收漢陽今年田
租口賦
五年四月辛巳詔郡國貧人被災者勿收責今年過更
六年十一月辛亥詔曰連年災潦冀部尤甚比蠲除實
傷贍恤窮匱而百姓猶有棄業流亡不絶疑郡國用心
怠惰恩澤不宣易美損上益下書稱安民則惠其令冀
部勿收今年田租芻藁
陽嘉元年三月大赦廪冀州尤貧民勿收今年更租口
賦
永和三年二月乙亥亰師及金城隴西地震二郡山岸
摧地䧟戊戌遣光祿大夫按行金城隴西賜壓死者除
今年田租尤甚者勿收口賦
四年八月太原郡旱民庶流冗癸丑遣光禄大夫按行
除更賦
桓帝建和元年正月戊午大赦灾害所傷什四已上勿
收田租其不滿者以實除之
永夀元年六月詔泰山瑯琊遇賊者勿收田租復更算
三年
延熹九年正月詔曰比歲不登人多饑窮又有水旱疾
疫之困盗賊徵發南州尤甚災異日食譴告累至亂政
在予仍獲咎徵其令大司農絶今歲調度徵求及前年
所調未畢者勿復收責其災旱盗賊之郡勿收餘郡悉
半入
永康元年復博陵河間二郡比豐沛(河間桓帝祖所封博陵桓帝父蠡吾)
(侯冀陵在此)
靈帝熹平四年四月郡國七大水六月弘農三輔螟令
郡國遇災者減田租之半其傷害什四已上勿收責
光和六年二月復長陵縣比豐沛(高祖陵名長陵也)
獻帝建安二十四年十一月孫權定荆州盡除荆州民
租稅
魏文帝以漢延康元年七月甲午南征至譙令曰先王
皆樂其所生禮不㤀其本譙霸王之邦真人本出其復
譙租稅二年
黃初二年正月壬午復潁川郡一年田租詔曰潁川先
帝所由起兵征伐也官渡之役四方瓦觧遠近顧望而
此郡守義丁壮荷戈老弱負糧者漢祖以秦中為國本
光武恃河内為王基今朕復於此登壇受禪其以此郡
翼成大魏
眀帝青龍元年正月甲申青龍見郏之摩陂井中二月
改元改摩陂為龍陂鰥寡孤獨無出今年租賦
陳留王景元四年十二月以蜀劉禪降癸丑特赦益州
士民復除租賦之半
咸熙元年十月詔勸募蜀人能内移者給廪二年復除
二十歲
吴大帝嘉禾三年正月詔曰兵久不輟民困於役歲或
不登其寬諸逋勿復督課
晉武帝泰始元年十二月即位大赦復天下租賦及關
市稅一年
六年七月丁酉復隴右五郡遇寇害者租賦
七年閏五月詔交阯三郡南中諸郡無出今年戸調
八年六月丙申詔復隴右四郡遇寇害者租賦
咸寕元年二月以將士應已娶者多家有五女者給復
太康元年五月詔吴將吏渡江復十年百姓及百工復
二十年十月除五女復
三年十二月丙申詔四方水旱甚者無出田租
四年七月丙寅兖州大水復其田租
五年七月減天下戶課三分之一
六年正月庚申朔以比歲不登免租貸宿負八月減百
姓綿絹三分之一
惠帝永平元年五月壬午除天下戶調綿絹
成帝咸和四年七月詔復遭賊郡縣租稅三年
咸康二年三月旱詔免所旱郡縣徭役
六年十一月癸夘復琅琊比漢豐沛(琅琊元帝本封)
孝武寧康二年四月壬戌詔三吴義興晉陵及會稽遭水
之縣尤甚者全除一年租布其次聽除半年
大元四年正月辛酉大赦郡縣遭水旱者減租稅
五年六月以比歲荒儉大赦自大元三年以前逋租宿
債皆蠲除之
宋高祖永初元年八月戊辰詔曰彭沛下邳三郡首事
所基情義繾綣事由情奬今昔所同彭城桑梓本鄉加
隆攸在優復之制宜同豐沛彭沛下邳可復租布三十
年
文帝元嘉元年八月丁酉即位大赦天下逋租宿債勿
復收己酉詔減荆湘二州今年租布之半
四年三月行幸丹徒謁京陵詔曰丹徒桑梓綢繆大業
攸始踐境永懷觸感㒺極昔漢章南廵加恩元氏况情
義二三有兼曩日思播遺澤酬慰士民其蠲此縣今年
租布
十七年十一月丁亥詔曰前所給揚南徐二州百姓田
糧種子兖兩豫青徐諸州比年所寬租榖應督入者悉
除半今年有不收處都原之凡諸逋債優量申減又州
郡估稅所在市調多有煩刻山澤之利猶或禁斷役召
之品遂及稚弱諸如此比傷治害民自今咸依法令務
盡優允如有不便即依事别言不得苟趣一時以乖隠
䘏之旨主者明加宣下稱朕意焉
二十四年正月甲戌大赦蠲建康秣陵二縣今年田租
之半
二十六年三月丁巳以行幸丹徒謁京陵詔復丹徒縣
僑舊今歲租布之半行所經縣蠲田租之半乙丑申南
北沛下邳三郡復
二十八年魏人自盱眙奔走癸酉詔曰玁狁孔熾難及
數州睠言念之寤寐興悼強敵痍挫迸跡遠奔彫傷之
民宜時振理凡遭寇賊郡縣令還復居業封屍掩骼贍
賑饑流東作方始務盡勸課貸給之宜事從優厚其流
寓江淮者並聽節屬并蠲復調稅
孝武帝以元嘉三十年五月甲戌即位甲午曲赦京邑
三百里内并蠲今年租稅新亭戰亡者復同京城蠲尋
陽西陽郡租布三年
孝建元年七月丙辰大赦逋租宿債勿復收曲赦京邑
三百里
三年制荆徐兖豫雍青冀七州統内家有馬一疋者蠲
復一丁
大明三年二月荆州饑三月甲申原田租布各有差
四月竟陵王誕反扵廣陵車駕出頓宣武堂
七月己巳斬誕辛未大赦王畿下貧之家近行頓所由
並蠲租一年
四年正月乙亥躬耕藉田大赦原除逋租宿債
五年二月癸巳詔伐蠻之家蠲租稅之半
六年四月庚申詔原除南兖州大明三年已前逋租
八月癸亥詔原除大明四年已前逋租
七年二月甲寅廵南豫南兖二州丙辰赦令行幸所無
出今歲租布其逋稅餘債勿復收蠲歴陽郡租輸三年
十二月丙午行幸歴陽郡甲寅大赦蠲郡租十年
前廢帝以大明八年閏五月庚申即位十月庚辰詔原
除揚南徐州大明七年逋租
景和元年八月丙辰原除吴興義興晉陵琅琊五郡大
明八年已前逋租
明帝泰始二年十一月丙申制東土經荒流散並各還
本蠲衆調
四年四月己夘詔減郡縣田租之半
後廢帝元徽二年五月壬子江州刺史桂陽王休範反
齊王蕭道成等討平之戊戌原除江州逋債其有課非
常調役為民蠧者悉皆蠲停
三年四月遣尚書郎到諸州檢括民戶窮老尤貧者蠲
除課調丁壯猶有生業随宜寬申貲財足以充限者督
令結畢
四年七月戊子南徐州刺史建平王景素據京師反討
平之丙申原京邑二縣元年已前逋租
順帝昇明元年七月雍州大水八月壬子遣使賑䘏蠲
除稅調丁夘原除元年已前逋調復郡縣祿田
二年二月戊子蠲雍州緣沔居民前被水災者租布
南齊高帝建元三年七月丁巳詔南蘭陵桑梓本郡長
蠲租布武進王業所基復十年又詔三吴義興三
郡遭水減今年田租
二年二月甲午詔江西北民遭難流徙者制遣還本土
蠲今年租稅
十月原建元已前逋租
三年六月大赦逋租宿債除減有差
四年二月詔元年已前逋債皆原除
武帝以建元四年三月壬戌即位癸酉詔曰城直之制
(城直言取財直以修城也)歴代宜同頃歲逋弛遂以萬計雖在憲宜
懲而原心可諒積年逋城可悉原蕩自茲以後申舊科
有違紏裁
六月戊戌詔曰吴興義興遭水蠲除租調
永明元年三月戊寅詔逋負督贓建元四年三月已前
皆特除
四年閏正月辛亥躬耕籍田詔曰諸逋負在三年已前
尤窮弊者一皆蠲除
五年七月戊申詔曰丹陽屬縣建元四年已来至永明
三年所逋田租殊為不少京甸之内宜加優貸其中非貲
者可悉原停
八月乙亥詔今夏雨水吴興義興二郡田農多傷詳蠲
租調九月丙午詔尤貧之家可蠲三調二年
六年閏十月乙夘詔曰北兖北徐豫司雍青冀八州邊
接疆場民多懸罄原永明以前所逋租調
七年正月戊申詔曰雍州頻歲戎役兼水旱為弊原四
年已前逋租
八年七月癸亥詔曰司雍二州比歲不稔雍州八年已
前司州七年已前逋租悉原汝南一郡復限更申五年
十月原建元以前逋租
九年八月吴興義興大水乙夘蠲二郡租
十年正月戊午詔諸責負衆逋七年已前悉原除高貲
不在此例
十一年七月詔曰水旱為災實傷農稼江淮之間倉廪
既虚遂草竊充斥互相侵奪依阻山湖成此逋逃曲赦
南北兖豫司徐五州南豫州之歴陽譙臨江廬江四郡
三調衆逋宿債並同原除其緣淮及青冀新附僑民復
除已訖更申五年
鬱林王以永明十一年七月戊寅即位癸未凡逋三調
及衆責在今七月二十日前悉同蠲除
明帝建武元年十月癸亥即位詔逋租宿債換負官物
在建武元年以前悉原除之
二年三月戊申詔南徐州僑舊民丁多充戎旅蠲今年
三課己未詔雍豫司南兖徐五州遇寇之家悉停今年
租調丙寅停青州麥租
十二月丁酉詔吴晉陵二郡失稔之鄉蠲三調有差
四年正月壬寅詔曰民産子者蠲其父母調役一年新
婚者蠲夫役一年
永泰元年正月癸未朔大赦逋租宿債在四年之前皆
悉原除三月丙午蠲雍州遇魏軍之縣租布
東昏侯永元元年六月甲子詔原雍州今年三調
八月乙巳蠲京邑遇水資財漂蕩者今年調稅
和帝中興元年三月乙巳即位于江陵四月戊辰詔曰
荆雍義舉所基實始王迹君子勞心細人盡力宜加酬
奬副其乃誠凡東討衆軍及諸嚮義之衆可普復除
梁高祖天監元年四月丙寅即位赦逋布口錢宿債勿
復收是歲復南蘭陵武進縣依前代之科(蘭陵帝所生地)
二年六月丁亥詔以東陽信安豐安三縣水潦漂損居
民資業遣使周履量蠲課調
七年六月辛酉復建修二陵週廻五里内居民
十六年正月辛未親祠南郊詔尤貧之家勿收今年三
調
普通元年正月乙亥朔大赦尤貧之家勿收常調
二年正月辛巳親祠南郊詔尤貧之家勿收租賦
六年三月丙午賜新附民長復除
大通元年春正月辛未詔曰欽奉時事虔薦蒼璧思承
天德惠此下民凡因事去土流移他境者並聽復宅業
蠲役五年尤貧之家勿收三調
大同元年十一月癸亥賜梁州歸附者復除有差
四年八月甲辰詔南兖北徐西徐東徐青冀南北青武
仁僮睢等一十二州既經饑饉曲赦逋租宿債勿收今
年三調
七年正月辛巳親祠南郊赦天下其有流移及失桑梓
者各還田宅蠲課五年
十一月丁丑詔曰民之多幸國之不幸恩澤屢加彌長
奸盗朕亦知此之為病矣如不優赦非仁人之心凡厥
諐耗逋負起今七年十一月九日昧爽已前在民間無
問多少言上尚書督所未入者皆赦除之
十年三月甲午幸蘭陵詣建寧陵至修陵壬寅詔所經縣
邑並無出今年租賦監所債民蠲復二年
九月己丑詔其有因饑逐食離鄉去土悉聽復業蠲課
五年
中大同元年三月乙巳赦其或為事逃叛流移困饑亡
鄉失土可聽復業蠲課五年停其徭役其被拘之身各
還本郡舊業若在皆悉還之
太清元年正月辛酉親祠南郊大赦天下尤窮者無出
即年租流移他鄉聽復宅業蠲課五年
元帝承聖二年二月庚午詔曰食乃民天農為治本垂
之千載貽諸百王莫不敬授民時躬耕帝籍是以稼穡
為寳周頌嘉其樂章禾麥不成魯史書其方册秦人有
耕力之科漢氏開屯田之利頃歲屯否多難薦臻干戈
不戢我則未暇廣田之令無聞於郡國載師之職有陋
于官方今元惡殄殱海内方一其庇黔首庶拯横流一
㕓曠務勞心日昃一夫廢業舄鹵無遺國富刑清家給
民足其力田之身在所蠲免外即宣勒稱朕意焉
陳高祖永定元年十月乙亥即位大赦天下逋租宿
債皆勿復收
二年十月甲寅太極殿成匠各給復
文帝天嘉元年二月乙亥詔曰日者凶渠肆虐衆軍進
討舟艦輸積權倩民丁師出經時役勞日久今氛祲廓
清宜有甄被可蠲復丁身夫妻三年于役不幸者復其
妻子
宣帝大建二年秋八月甲申詔曰懷遠以德抑惟常典
去戎即華民之本志頃年江介繈負相随﨑嶇歸化亭
候不絶宜加䘏飬答其誠心維是荒境自投有在都邑
及諸州鎮不問遠近並蠲課役
四年八月乙未詔停督湘江二州逋租無錫等十五縣流
民並蠲其徭賦
閏十月辛未詔曰姑熟饒曠荆河澌擬博望闕畿天
限嚴峻龍山南指牛渚北臨對熊繹之餘城邇全琮之
故壘良疇美柘畦畆相望連宇高甍阡陌如繡自梁末
兵災彫殘略盡比雖務優寬猶未克復咫尺封畿宜湏
殷阜且衆將部下多寄上下軍民雜俗極為蠧耗自今
有罷任之徒許分留部下其已在江外亦悉迎還任南
州津裏安置有無交貨不責市估萊荒墾闢亦停租稅
臺遣鎮監一人共刺史津主分明檢押給地賦田各立
頓舍
六年三月癸亥詔曰去歲南川頗言失稔所督田租于
今未即豫章等六部大建五年田租可申半至秋豫章
又逋大建四年撿首田租亦申至秋南康一郡下應接
民間尤弊大建四年田租未入者可特原除庶修墾無
廢歲取萬貫
十一月乙亥詔北討行軍之所並給復十年
八年二月丁丑詔江東道大建五年已前租稅夏調逋
在民間者皆原除之
九年五月丙子詔曰朕昧旦求衣日旰方食思弘億兆
用臻俾乂而牧守&KR0681;民廉平未洽常年租賦多置逋餘
即此務農宜弘寬省可起大建已來訖八年流移叛戶
所帶租調七年八年叛義丁六年七年逋租田米粟夏
調綿絹絲布帛等五年訖七年通貲絹皆悉原之
十二年十一月己丑詔以亢旱傷農畿内為甚其丹陽
等十郡并諸署即年田稅禄秩並令原半其丁租申至
來年秋登
後主至德二年十月己酉詔曰耕田自足乃曰淳風貢
賦之興其来尚矣蓋由庚亟務不獲已而行焉但法令
滋章奸盗多有俗尚澆詐政鮮惟良朕日旰夜分矜一
物之失所泣辜罪已愧三千之未措望訂初下使彊蔭
兼出如聞貧富均起單弱重弊斯豈振窮扇暍之意與
是乃下吏箕歛之苛也故云百姓不足君孰與足自大
建十四年望訂租調逋未入者並悉原除(餘具閏位戒勵門)
禎明元年三月丁夘詔至德元年望訂租調逋未入者
并皆原之
册府元龜卷四百八十九
