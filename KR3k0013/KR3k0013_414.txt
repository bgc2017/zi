册府元龜卷四百十四宋王欽若等撰
將帥部
赴援
兵者所以拯衰弱遏強暴本於仁義濟以威武者也至
若同盟相恤善鄰為寶救災而赴其急哀敗而圖其存
盖春秋之善志也若夫締搆之始艱虞之會豪傑競起
雄雌未分干戈日尋急難必赴其或勤王之舉戮力而
同濟至乃專征之重整旅而相應咸能釋其倒懸之望
援其累卵之危摧猛敵以遏寇虐驅黠虜以寧疆場戎
昭克振戰功以成斯古人所謂輔車之形犄角之勢腹
背為助表裏胥協畏簡書而一志力可以決勝者哉
郤克晉大夫也魯成公二年春齊侯伐魯北鄙夏四月
丙戌衛孫良夫帥師及齊師戰於新築衛師敗績(新築衛地)
郤克將中軍士燮佐上軍欒書將下軍韓厥為司馬以
救魯衛臧宣叔逆晉軍且道之季文子帥師會之及衛
地
孟獻子魯大夫也成公十八年十一月楚子重伐宋宋
華元如晉告急晉士魴來乞師十二月孟獻子會于虚
朾謀救宋也
陳成子齊大夫也魯哀公二十七年晉伐鄭次于桐丘
鄭駟弘請救於齊成子乃救鄭及留舒(齊地)
魏公子無忌封信陵君安釐王二十年秦昭王已破趙
長平軍又進兵圍邯鄲公子姊為趙惠文王弟平原君
夫人數遺魏王及公子書請救於魏魏王使晉鄙將十
萬衆救趙秦王使使者告魏王曰敢救者已拔趙必移
兵先擊之魏王恐使人止晉鄙留軍壁鄴名為救趙實
持兩端無忌用侯嬴計竊晉鄙兵符及朱亥椎殺晉鄙
公子遂將晉鄙兵下令軍中選兵八萬人進兵擊秦軍
秦軍解去遂救邯鄲存趙
采義楚懷王時為上將秦將王離圍趙趙數請救懷王
以義及次將項羽末將范增北救趙
田都齊將也秦二世三年十月秦將章邯圍趙於鉅鹿
都從項羽共救趙
田安齊王建之孫也秦二世三年十二月從項羽救趙
漢韓信為大將軍既定趙因請立張耳王趙以撫其國
楚數使竒兵渡河擊趙王耳信往來救趙
後漢鄭衆明帝時為軍司馬使與虎賁中郎將馬廖擊
車師至燉煌拜為中郎將使護西域會匈奴脅車師圍
戊己校尉衆發兵救之遷武威太守
牽招明帝時為鴈門太守護烏丸校尉田豫出塞為軻
比能所圍於故馬邑城移招求救招即整勒兵馬欲赴
救豫并州以常憲禁招招以為節將見圍不可拘於吏
議自表輒行又並馳布羽檄稱陳形勢云當西北掩取
虜家然後東行會誅虜檄到豫軍踴躍又遺一通於虜
蹊要虜即恐怖種類離散軍到故平城便皆潰
耿恭為戊己校尉北匈奴圍恭於疏勒城關寵於柳中
城章帝遣征西將軍耿秉屯酒泉行太守事遣秦彭與
謁者王蒙皇甫援發張掖酒泉燉煌三郡及鄯善兵合
七千餘人建初元年正月會柳中擊車師攻交河城斬
首三千八百級獲生口三千餘人駞驢馬牛羊三萬七
千頭北虜驚走車師復降會關寵已歿蒙等聞之便欲
引兵還先是恭遣軍吏范羌至燉煌迎兵士寒服羌因
隨王蒙軍俱出塞羌固請迎恭諸將不敢前乃分兵二
千人與羌從山北迎恭遇大雪丈餘軍僅能至城中夜
聞兵馬聲以為虜來大驚羌乃遙呼曰我范羌也漢遣
軍迎校尉耳城中皆稱萬歲開門共相持涕泣明日遂
相隨俱歸
耿䕫安帝建光中為度遼將軍時鮮卑攻殺雲中太守
成嚴圍烏桓校尉徐常於馬城䕫與幽州刺史龐參救
之追虜出塞而還
蓋勲為漢長史靈帝中平元年北地羌胡與邊章等寇
亂隴右攻金城殺郡守陳懿勲勸涼州刺史左昌救之
不從邊章等進圍昌於冀昌懼而召勲勲初與從事辛
曾孔常俱屯河陽及昌檄到曾等疑不肯赴勲怒曰昔
莊賈後期穰苴奮劍今之從事豈重於古之監軍哉曾
等懼而從之勲即率兵救昌到乃誚讓章等責以背叛
之罪皆曰左使君若早從君言以兵臨我庶可自改今
罪已重不得降也乃解圍而去
吕布為徐州刺史遣先主屯小沛時袁術遣將紀霛等
步騎二萬攻先主求救於布布諸將謂布曰將軍常欲
殺玄德今可假手於術布曰不然術若破彼則北連太山
諸將吾為在術圍中不得不救也便嚴步兵千騎二百
馳往赴之霛等聞布至皆斂兵不敢復攻布於沛西南
一里安屯遣鈴下請霛等霛等亦請布共飲食布請霛
等曰玄德布弟也弟為諸君所困故來救之布性不喜
合鬭但喜解鬭耳布令門候於營門中舉一隻戟布言
諸君觀布射戟小支一發中者諸軍當解去不中可留
決鬭布舉弓射戟正中小支諸將皆驚言將軍天威也
明日復飲會然後各罷
劉表漢末為荆州牧時曹公征張繡荀攸言於曹公曰
繡與劉表相恃為強然繡以遠軍仰食於表表不能供
勢必離不如緩軍以待之可誘而致也若急之其勢必
相救曹公不從遂進軍至穰繡戰急表果救之軍不利
曹公謂攸曰不用君言至是矣
袁術初為左將軍術求婚於吕布布不從術怒之及曹
公圍布於下邳布遣許汜王楷告急於術術曰布不與
我女理當自敗何為復來相聞耶汜楷曰明上今不救
布為自敗耳布破明上亦破也術時僭號故為明上術
乃嚴兵為布作聲援布恐術為女不至故不遣兵救也
以緜纏女身縛著馬上夜自送女出與術與曹公守兵
相觸格射不得過復還城
李通為振威將軍曹公討張繡劉表遣兵助繡曹公軍
不利通將兵夜詣曹公曹公得以復戰通為先登大破
繡軍
吳周瑜大帝時為前部大督敗曹公於赤壁曹公留曹
仁守江陵城瑜與程普又進南郡與仁相對各隔大江
兵未交鋒瑜即遣甘寧前據夷陵仁分兵騎别攻圍寧
寧告急於瑜瑜用吕蒙計留凌統以守其後身與蒙上
救寧寧圍既解乃渡屯北岸克期大戰瑜親跨馬櫟陣
會流矢中右脇瘡甚便還後仁聞瑜卧未起勒兵就陣
瑜乃自興按行軍營激揚吏士仁繇是遂退
諸葛瑾為左將軍督公安時魏曹真夏侯尚等圍朱然
於江陵又分據中州瑾以大兵為之救援瑾性弘緩推
道理任計畫無應卒倚伏之術兵久不解大帝以此望
之及春水生潘璋等作水城於上流瑾進攻浮橋真等
退走雖無大勲亦以全師保境為功
魏胡質太祖時為荆州刺史振威將軍吳將朱然圍樊
城質輕軍赴之議者皆以為賊盛不可追質曰樊城卑
下兵少故當進軍為之外援不然危矣遂勒兵臨圍城
中乃安
夏侯儒為征南將軍吳將朱然圍樊城城中守將乙修
等求救甚急儒進屯鄧塞以兵少不敢進但作鼔吹設
導從去然六七里翺翔而還使修等遙見之數數如是
月餘司馬宣王到乃俱進然等走時謂儒為怯或以為
曉以少疑衆得聲救之宜儒猶以此召還為太僕
張既為雍州刺史是時不置涼州自三輔拒西域皆屬
雍州司馬文帝初置涼州以安定太守鄒岐為刺史張
掖張進執郡守舉兵拒岐酒泉黃華西平麴演各逐故
太守舉兵以應之既進兵為護羌校尉蘇則聲勢故則
得以有功既進爵都鄉侯
賈逵為建威將軍太和二年吳將張嬰王崇率衆降詔
逵督前將軍滿寵東莞太守胡質等四軍從西陽直向
東關大司馬曹休從皖司馬宣王從江陵逵至五將山
休更表賊有請降者求深入應之詔逵與休合進逵度
賊並軍皖城休深入必敗乃部署諸將水陸並進行二
百里知休戰敗吳大帝遣兵斷夾石諸將不知所出或
欲待後軍逵曰休兵敗於外路絶於内進不能戰退不
得還安危之機不及終日賊以軍無後繼故至此今疾
進出其不意此所謂先人以奪其心也賊見吾兵必走
若待後軍賊已斷險雖兵多何益乃兼道進軍多設旗
鼔為疑兵賊見逵軍遂退逵據夾石以兵糧給休休軍
乃振
陳泰齊王嘉平中為征西將軍都督雍梁諸軍事雍州
刺史王經與蜀將姜維戰大敗還保狄道城維乘勝圍
狄道泰進軍度高城嶺潛行夜至狄道與維交戰維退
城中將士得出初泰聞經見圍以州軍將士素皆一心
加得保城非維所能卒傾表上進軍晨夜速到還衆議
以經奔北城不足自固維若斷涼州之道兼四郡民夷
據關隴之險敢能沒經軍而屠隴右宜須大兵四集乃
致攻討大將軍司馬文王曰昔諸葛亮嘗有此志卒亦
不能事大謀遠非維所任也且城非倉卒所拔而糧少
為急征西速救得上策矣
朱異為前部督廢帝太平二年魏將諸葛誕歸命六月
使文欽唐咨全端等步騎二萬救誕朱異自虎林率衆襲
夏口夏口督孫壹奔魏秋七月孫綝率衆救夀春次于
鑊里異至自夏口綝與丁奉等將介士五萬解圍
晉安平獻王孚初仕魏為太尉吳將諸葛恪圍合肥新
城鎮東都督毌丘儉與文欽禦之孚督中軍東解圍恪
退還
丁紹為廣平太守南陽王模為中郎將鎮鄴惠帝永興
初成都王穎故帳下督公師藩樓權郝昌等攻鄴模左
右謀應之紹率衆救模范陽王虓又遣兖州刺史苟晞
援之藩等散走(又云紹初為廣平太守及臨漳被圍南陽王模窘急紹率郡兵赴之模賴以獲)
(全模感紹恩生為立碑)
王浚懷帝永嘉中為大司馬石勒陷襄城遂至宛浚遣
鮮卑文鴦帥騎救宛勒退
陳川為蓬陂塢主元帝時祖逖以奮威將軍北討屯兵
太丘樊雅遣衆夜襲逖遂入壘拔戟大呼直趣逖幕軍
士大亂逖命左右距之督護董昭與賊戰走之逖率衆
追討而張平餘衆助雅攻逖川自號寧朔將軍陳留太
守逖遣使求救於川川遣將李頭率衆援之逖遂克譙
城初樊雅之據譙也逖以力弱求助於南中郎將王含
含遣桓宣領兵助逖逖既克譙宣等乃去石季龍聞而
引衆圍譙含又遣宣救逖季龍聞宣至而退宣遂留逖
討諸屯塢未附者
李矩為冠軍將軍令趙固守雒後數月劉聰遣其太子
粲率劉雅生等步騎十萬屯孟津北岸分遣雅生攻趙
固於雒固奔陽城山遣弟告急矩遣郭誦屯雒口以救
之誦使將張皮簡精卒千人夜渡河粲候者告有兵至
粲恃其衆不以為虞既而誦等奄至十道俱攻粲衆驚
擾一時奔敗殺傷大半因據其營獲其器械軍資不可
勝數及旦粲見皮等人少更與雅生悉餘衆攻之苦戰
二十餘日不能下矩進救之使壯士三千泛船迎皮賊
臨河列陣作長鉤以鉤船連戰數日不得渡矩夜遣步
將格增潛濟入皮壘與皮選精騎千餘而殺所獲牛馬
焚燒器械夜突圍而出奔武牢聰追之不及而退聰因
憤恚發病而死
毛寳明帝時為廬江太守祖約遣祖煥桓撫襲湓口陶
侃使寳拒之先是桓宣背約南屯馬頭山為煥撫所攻
求救於寳寳衆以宣本是約黨疑之宣遣子戎重請寳
即隨戎赴之未至而賊已與宣戰寳軍懸兵少器械濫
惡大為煥撫所破寳中箭貫髀徹鞍使人蹋鞍拔箭血
流滿鞾夜奔船所百餘里望星而行到先哭戰亡將士
洗瘡訖夜還救宣寳至宣營而煥撫亦退
朱序孝武時為征虜將軍督司雍梁秦四州軍事鎮襄
陽東羌校尉竇衝欲入漢川安定人皇甫釗京兆人周
勲等謀納之梁州刺史周瓊失巴西三郡衆寡力弱告
急於序遣將軍皇甫貞率衆赴之衝據長安東釗勲散
走
桓豁為荆州刺史符堅將王猛楊安攻南鄉豁救之師
次新野而猛安退
郄恢為雍州刺史鎮襄陽以隨郡太守夏侯宗之為河
南太守戍雒陽姚萇遣其子略攻湖城及上雒又使其
將楊佛嵩圍雒陽恢遣建武將軍辛恭静救雒陽梁州
刺史王正胤率衆出子午谷以為聲援略懼而退恢以
功進征虜將軍
石元良為西安太守時吕纂討郭糜纂大敗元良率步
騎五千赴難與纂擊糜軍破之遂入于姑臧
宋申怙文帝元嘉中為通直散騎時魏軍南寇青州遣
怙援東陽因與輔國司馬齊郡太守龐秀之保城固守
蕭斌遣青州别駕解榮之率垣護之還援怙等仍傍南
山得入賊朝來脅城日晩輒退城内乃出車北門外環
塹為營欲挑戰賊不敢逼停五日東過抄略清河郡從
東安東莞出下邳下邳太守垣閬閉城拒守保全二千
餘家虜退以怙為寧朔將軍山陽太守
垣護之為宣威將軍鍾離大守隨王玄謨入河玄謨攻
滑臺護之以百舸為前鋒進據石濟石濟在滑臺西南百
二十里及魏軍救至玄謨敗退不暇報護之護之聞知
而魏軍悉牽玄謨水軍大艚連以鐵鏁三重斷河欲以
絶護之還路河水迅急護之中流而下每至鐵鏁以長
柯斧斷之魏軍不能禁止失一舸餘舸並全
南齊崔慧景為輔國將軍南郡内史太祖建元元年元
魏南侵豫章王遣慧景三千人頓方城為司州聲援
蕭宏為太子舍人時蕭懿鎮梁州為魏所圍明帝給宏
精兵千人遣為援未至魏軍退
梁曹景宗為右衛將軍天監五年魏中山王英寇鍾離
圍徐州刺史昌義之高祖詔景宗率衆赴援豫州刺史
韋叡亦援焉而受景宗節度六年春大破魏軍
安成康王秀天監七年為荆州刺史號安西將軍是歲
魏懸瓠城民反殺豫州刺史司馬悅引司州刺史馬僊
琕時琕往荆州求應赴衆咸謂宜待臺報秀曰彼待我
而為援援貴急速待勅雖舊非應急也即遣兵赴之
始興忠武王憺天監九年為鎮西將軍益州刺史時魏
襲巴南西圍南安太守垣季珪堅壁固守憺遣軍救之魏人
退軍所收器械甚衆
蘭欽為南梁南北秦沙四州都督移衡州刺史未及赴職
魏遣都督董紹張獻攻圍南鄭梁州刺史杜懷瑤請救
欽率所領援之大破紹獻於高城斬首三千餘紹獻奔
追入斜谷斬獲略盡西魏相宇文黑泰致馬二千匹請
結鄰好詔加散騎常侍進號仁威將軍增封五百戸仍
令赴職
裴之高為雄信將軍侯景之亂南豫州刺史鄱陽嗣王
範命之高總督江右援軍諸軍事頓于張公洲柳仲禮
至横江之高遣船舸二百餘艘迎致仲禮與韋粲等俱
會青塘立營據建興苑及城陷之高還合肥與鄱陽王
範西上稍至新蔡衆將一萬未有所屬元帝遣蕭惠正
召之以為侍中護軍將軍
陳黃法氍為信武將軍高州刺史高祖永定二年王琳
遣李孝欽樊猛余孝頊攻周迪且謀取法氍法氍率兵
援迪擒孝頊等三將
熊曇朗為宜新豫章太守時王琳遣李孝欽余孝頊於
臨川攻周迪曇朗率所領赴援
陸子隆為明威將軍廬陵太守周迪引陳寳應復出臨
川子隆隨都督章昭達討迪迪退走子隆隨昭達踰東
興嶺討寳應軍至建安以子隆監郡寳應據建安之潮
際以拒官軍子隆與昭達各據一營昭達先與賊戰不
利亡其鼔角子隆聞之率兵來救大破賊徒盡獲昭達
所亡羽儀甲仗
後魏許謙初為右司馬與張衮等參贊初基慕容寳來
寇也道武使謙告難於姚興興遣將楊佛嵩率衆來援
審進稽遲道武命謙為書以遺佛嵩曰夫仗順以剪逆乘
義而攻昧有非其運而顯功無其時而著業慕容無道
侵我疆埸師老兵疲誅亡期至是以遣使命軍必望尅
赴將軍據方召之任總羆虎之師事與機會今其時也
今此一舉役不載駕千載之勲一朝可立然後高會雲
中進師三魏舉觴稱夀不亦綽乎佛嵩乃倍道兼行道
武大悅賜謙爵關内侯
來大千為常侍從太武討赫連昌共長孫道生與賊交
戰道生馬倒為賊所擊大千馳救賊衆散走大千扶道
生上馬遂得免尋遷征北大將軍
尉元為冠軍將軍薛安都以徐州内附請師救援獻文
以元為都督東道諸軍事鎮南大將軍博陵公與城陽
公孔伯恭赴之宋遣將張永沈攸之等率衆討安都屯
于下磕永乃分遣羽林監王穆之領率五千守輜重於
武原龍驤將軍謝善居領卒三千據吕梁散騎郎張弘
領卒二千守茱萸督上租糧供其軍實安都出城見元
元依朝旨授其徐州刺史遣中書侍郎高閭李璨等與
安都俱還入城别令孔伯恭精甲二千撫安内外然後
元入彭城
孔伯恭為散騎常侍宋徐州刺史薛安都以彭城内附
宋遣將張永沈攸之等擊安都上表請援高祖進伯恭
號鎮東將軍副尚書尉元救之軍次下邳賊將周覬聞
伯恭等攻而克之永計無所出引師而退
慕容白曜為征南大將軍宋遣其將吳憘公率衆數萬
欲寇彭城尉元表請濟師獻文詔白曜赴之白曜到瑕
丘遇患時泗水暴竭船不得進憘公退白曜因停瑕丘
奚康生為中堅將軍時南齊將裴叔業率衆圍渦陽詔
遣高聰等四軍往援之後遣都督廣陵侯元術並皆敗
退時刺史孟表頻啟告孝文勅遣康生馳往赴援一戰
大破之
傅永為揚武將軍汝陰鎮將宣武景明初齊將陳伯之
侵逼夀春沿淮為寇司徒彭城王勰廣陵侯元術同鎮
夀春以九江初附人情未洽兼臺援不至深以為憂詔
遣永為統軍領汝陰之兵三千人先援永總勒士卒水
陸俱下而淮水口伯之防之甚固永去二千餘里牽船
上汝南岸以水牛挽之直南趣陰下船便渡適上南岸
賊軍亦及會時已夜永乃潛進曉達夀春城下勰術聞
外有軍共上門樓觀望然不意永至永免胄乃信之遂
引永上勰謂永曰比望已久恐雒陽難復可見不意卿
能至也勰令永引軍入城永曰執兵被甲固敵是求若
如教旨便共殿下同被圍守豈是救援之意遂孤軍城
外與勰並勢以擊伯之頻有尅捷
宇文福景明中為太僕少卿梁將寇邊假節征虜將軍
領兵出三關討之又詔福行豫州事與東豫州刺史田
益宗共相影援綏遏蠻楚
張普惠孝明時為尚書左丞時梁義州刺史文僧明舉
城歸順揚州刺史長孫雉遣别駕封夀入城固守梁人
率衆攻逼詔普惠為持節東道行臺攝軍同赴援之軍
始渡淮而封夀已棄城單馬而退軍罷還朝
辛纂為諫議大夫兼尚書左丞南道行臺時梁遣將曹
義宗攻新野詔纂率衆赴援至便破之義宗等以其勁
速不敢復進於是海内多虞京師更無繼援唯以二千
餘兵捍禦疆埸
淳于誕為羽林監梁將張齊攻圍益州詔誕為統軍與
刺史傅豎眼赴援事寧還朝
崔孝芬為安南將軍光禄大夫兼尚書為徐兖行臺莊
帝建義初太山太守羊侃據郡反遠引梁兵圍逼兖州
除孝芬散騎常侍鎮東將軍金紫光禄大夫仍兼尚書
東道行臺大都督刁宣馳往救援與行臺于暉接至便
圍之侃突圍奔梁餘悉平定
北齊司馬子如為高祖大行臺郎中葛榮之亂相州孤
危爾朱榮遣子如間行入鄴助加防守
叱列平為開府陳人攻圍廣陵詔平統河南諸軍赴援
陳人退乃還
後周韋祐字法保初仕魏孝武為右將軍及廣寧刺史
李長夀被侯景所害其子延孫收長夀餘衆守禦東境
朝廷恐延孫兵少不能自固乃除法保東雒州刺史配
兵數百人以援延孫法保至潼關弘農郡守韋孝寬謂
法保曰恐子此役難以吉還也法保曰古人稱不入虎
穴不得虎子安危之事未可預量縱為國殞身亦無所
恨也遂倍道兼行東魏陜州刺史劉貴以步騎千餘邀
法保法保命所部為圓陣且戰且前數日得與延孫合
兵乃并勢置柵於伏流未幾太祖遣法保與延孫率衆
入朝賞勞甚厚
崔猷閔帝時為梁州都督時利州刺史崔士謙被寇請
援猷遣兵六千赴之信州糧盡猷為送米四千斛於是
二鎮獲全
趙昶為武州刺史明帝初鳳州人仇周貢魏興等反自
號周公破廣化郡攻沒諸縣分兵西入圍廣業修城二
郡廣業郡守薛爽修城郡守杜杲等請昶為援遣使報
杲為周貢黨樊復興等知昶將至解修城圍據泥功嶺
設六伏以待昶昶至遂遇其伏合戰破之廣業之圍亦
解昶追之泥陽川而還
扶猛為羅州刺史武成時陳將侯瑱等逼湘州猛從賀
若敦赴救除武州刺史後隨敦自拔還復為羅州刺史
王軌高祖時為上大將軍陳將吳明徹入寇吕梁徐州
總管梁士彦頻與戰不利乃退保州城不敢復出明徹
遂堰清水以灌之列船艦於城下以圖攻取詔以軌為
行軍總管率諸軍赴救軌潛於清水入淮口多豎大木
以鐵鎖貫車輪横截水流以斷其船路方欲密決其堰
以斃之明徹知之大懼乃破堰而退冀乘決水之勢以
得入淮比至清口川流已闊水勢亦衰船艦並礙於車
輪不復得過軌因率兵圍而蹙之唯有騎將蕭摩訶以
二千騎先走得免明徹及將士三萬餘人并器械輜重
並被俘獲陳之銳卒於是殲焉
李遷哲天和三年為大將軍率兵鎮襄陽陳將章昭達
攻逼江陵梁王蕭巋告急於襄州衛公直令遷哲往救
焉遷哲率其所部守江陵外城與陳將程文季交戰兵
稍相及遷哲新自陷陣手殺數人會江陵總管陸騰出
兵助之陳人又因水汎長壞龍州寧朔堤引水灌城城
中驚擾遷哲乃先塞止北水又募驍勇出擊之頻有斬
獲衆心稍定俄而敵入郭内焚民家遷哲自率騎出南
門又令步兵自北門出兩軍合勢首尾邀之陳人復敗
多投水而死是夜陳人又竊于城西堞以梯登城者已數
百人遷哲又率驍勇扞之陳人復潰俄而大風暴起遷
哲乘闇出兵擊其營陳人大亂殺傷甚衆陸騰復破之
於西堤陳人乃遁
隋季徹高祖時為衛王長史與李元討突厥沙本略略
遂降以功加上大將軍未幾沙本略又為阿拔所侵上
疏請援以徹為行軍總管率精騎一萬赴之阿拔聞而
遁去及軍還復領行軍總管屯平涼以備外寇封安道
郡公
衛玄為刑部尚書煬帝幸遼東玄與代王留守京師會
楊玄感圍逼東都玄率步騎七萬援之至華陰掘楊素
冡焚其骸骨夷其塋域示士卒以必死既出潼關議者
恐崤函有伏兵請於陜縣㳂流東下直趨河陽以攻其
背玄曰以吾度此計豎子所及於是鼓行而進既度函
谷卒如所量時衆寡不敵與賊頻戰不利死傷大半玄
感盡銳來攻玄苦戰賊稍却進屯北邙會宇文述來護
兒等援兵至玄感懼而西遁玄遣通議大夫斛斯萬善
監門直閤龐玉先鋒追之及于閿鄉與宇文述等合擊
破之
張須陁大業中為齊郡丞時賊帥秦弘郭方預等合軍
圍北海兵鋒甚銳須陁謂官屬曰賊自恃強謂我不能
救吾今速去破之必矣於是簡精兵倍道而進賊果無
備擊之大破斬數萬級獲輜重三千兩
唐劉弘基為右驍衛大將軍高祖武德二年五月王世
充侵西濟州遣弘基援之
契苾何力為左領軍將軍太宗貞觀中與涼州都督李
大亮將軍薛萬鈞同征吐谷渾軍次赤水川萬鈞率騎
先行為賊所攻兄弟皆中鎗墜馬徒步而鬭兵士死者
十六七何力將數百騎馳往突圍而前縱横奮擊賊兵
披靡萬鈞兄弟繇是獲免
高賢為安西都護行軍總管高宗龍朔中率軍救援于
闐
李勣為司空乾封中伐高麗裨將郭待封以水軍别道
赴平壤城又遣别帥馮師本齎軍糧舟行以為之援師
本中路船破失期待封欲作書與勣恐高麗知其救兵
不至乘危迫之乃作離合詩以遺勣勣不達其意怒曰
軍機急切何用詩為必斬以徇行軍管記通事舍人元
萬頃白勣曰此離合文也勣始悟即日遣偏軍持糧仗
以援之待封遂濟海
王方翼為安西都護永隆中突厥車鼻反叛圍弓月城
方翼引兵救之至伊麗河而賊衆來拒縱擊大破之斬
首千餘級
崔光遠為河南節度使肅宗乾元元年冬司徒郭子儀
與賊戰於汲郡光遠以千人渡河援之
李晟為都知兵馬使代宗大歷五年涇原節度使馬璘
與吐蕃戰於鹽倉兵敗晟率所部横擊之拔璘出於亂
兵後德宗即位吐蕃寇劍南時節度使崔寧在京師三
川皆恐詔晟將神策軍五百救援晟乃踰漏天攻拔飛
越廓清肅寧三城絶大渡河獲虜首千餘級虜乃引去
張孝忠為易定節度時朱淊侵逼詔神策行營兵馬使
李晟中官竇文㻛以衆援之孝忠與晟戮力同心竟全
易定二州
李納為淄青節度使建中四年李希烈攻圍陳州納遣
大將軍李克信李欽遥將兵救之與諸軍奮擊大破之
因解陳州之圍加檢校司空實封五百戸
李觀為四鎮北庭行營節度使貞元初平涼之會渾瑊
既無戎備觀伺知狡謀潛擇精兵五千要伏險道及瑊
遁歸賴觀游軍及李元諒之師表裏以免
王鍔為河東節度使憲宗元和九年振武軍衆逐節度
使李進賢以張煦代之鍔遣兵五千會煦於善羊柵謀
入煦也
李光顔為忠武軍節度使元和十二年討淮西時裴度
計築赫連城於沱口未畢役度帥賓從往觀之導騎將
及城門左右曰板築五溝言未訖賊已突來哮虓争進
城震壞者十餘板注弩挺刃勢將及度賴光顔決戰於
前以却之時光顔先慮其來使田布以騎二百伏於溝
中出賊不意交擊之方得入城布又先扼其溝歸路賊
多棄騎越溝相牽墜壓而死者千餘人是日非光顔之
救度幾陷
李聽為滑州節度使文宗太和三年討滄州李同捷魏
博行營都將丌志紹潛結滄鎮回軍攻魏博節度使史
憲誠以急上聞詔聽以兵援之遂大破志紹志紹奔鎮
州聽遂凱還
田布弘正之子統魏之偏師會諸軍討淮西裴度嘗觀
諸軍城沱口賊將董重質領驍騎突至度甚危蹙布領
騎三百馳救之俄而諸軍繼至獲免
李繼密知興元軍府事昭宗景福二年正月鳳翔李茂
貞奏以繼密率本軍赴援梓州
梁張存敬為右騎都將唐光啟中李罕之會晉軍圍張
宗奭於盟津太祖遣丁會葛從周存敬同往馳救存敬
引騎軍先犯虜騎諸軍翼之虜騎大敗乃解河橋之圍
牛存節為宣義軍小將唐文德元年夏李罕之以并軍
圍張宗奭於河陽太祖遣存節率軍赴之屬歲歉饟餽
不至村民有儲乾椹者存節以器用錢帛易之以給軍
食大破賊於沮河罕之引衆北走存節後為宿州刺史
淮賊大至彭城存節乃以部下兵夜發直趣彭門淮人
訝其神速震恐而退諸將服其智識開平二年王師敗
於上黨晉人乘勝迫澤州城將陷河南留守張全義召
存節謀遂以本軍及右龍武羽林等軍往應接上黨師
至天井關存節謂諸將曰是行也雖不奉詔旨然要害
之地不可致失時晉人新勝其鋒甚盛存節引衆而前
啣枚夜至澤州晉軍焚營而退
葛從周為兖州留後唐光化元年正月淮南楊行密舉
奉天之師寇徐州幽州劉仁恭又舉十萬衆攻陷其郡
從周自山東馳救魏壁入上萬歲亭下遲明燕人突上
水關攻館陶門從周與賀德倫李暉馬言騎五六百人
出壁外謂門者曰前有大敵不可返顧命下柵闔焉與
德倫等殊死戰燕人大衂擒其將薛突厥王鄶郎等翌
日乘勢統諸將張存敬齊奉國程暉等連破八寨襲至
臨清擁其師于御河溺死甚衆恭走滄州
范居實為左神勇軍使開平元年命居實統軍以解澤
州之圍
楊師厚為潞州營都招討使時晉王與周德威丁會符
存審等以大衆攻晉州甚急太祖遣師厚帥兵援之軍
至綘州晉軍扼蒙坑之險師厚整衆而前晉人乃徹圍
而通
康懷英開平三年為陜州節度使西路行營副招討使
逆將劉知俊叛入鳳翔宋文通地褊不能容遂藉兵知
俊以窺靈武且圖牧擾之利韓遜馳驛告急乃命懷英
率諸軍逼邠寧以緩朔方之寇知俊不果入懷英使奏
十二月二十八日逆賊劉知俊自靈武抽回取涇州路
入鳳翔
王檀為潞州東北面行營招討使乾化元年正月王景
仁與晉人戰於栢鄉王師敗績河朔大震景仁餘衆為
虜騎所追檀戒嚴設備應接敗軍助以資裝獲濟者甚
衆
李振為天雄軍節度副使乾化元年二月戊午晉軍圍
魏州軍於南門庚申振與杜廷隠等自楊劉口偷路夜
入鄴城晉軍乃解圍而退
寇彦卿末帝貞明初授鄧州節度使會淮人圍安陸彦
卿奉詔領兵解圍大破淮賊而回
後唐李嗣昭少從武皇征伐精練軍機唐乾寧初王珂
王珙争帥河中珙引陜州之軍攻珂珂求救於武皇乃
令嗣昭將兵援之敗珙軍於猗氏獲賊將李璠等四年
改衙内都將復援河中敗汴軍於胡辟堡擒汴將滑禮
史儼為武皇帳中親將乾寧中與李承嗣率騎渡河援
兖鄆時汴軍雄盛自青徐兖鄆柵壘相望儼與騎將安
福順等每以數十騎直犯營壘左俘右斬汴軍為之披
靡
周德威為晉陽衙將天祐三年幽州求援德威與李嗣
昭合燕軍五萬攻潞州降丁會明年正月授德威檢校
太保代州刺史督内外衙蕃漢馬步諸軍六月梁將李
思安寇潞州下夾城以絶援軍武皇以德威為行營都
指揮使應援潞州二年之間大小百戰五年四月二十
四日從莊宗再援潞州二十九日德威前軍營横碾距
潞州四十五里五月朔晨霧晦暝王師伏於三垂岡翌
日直趨夾城斬關破壘梁人大敗解潞州之圍莊宗南
伐德威聞劉鄩西寇晉陽自幽州帥騎千人赴援至土
門關聞賊東下信宿至南營知劉鄩在京城其夜選十
餘騎逼賊營擒賊斥候者詰其軍所向因斷其腕令還
賊見之大駭遲明德威略賊營而過至於臨清劉鄩起
軍駐貝州德威帥前鋒設伏於河上詰且獲十餘騎而
還時帝出師屯于博州劉鄩營堂邑德威自臨清率騎
五百人赴堂邑賊聞德威之來乃伏兵桑下德威不之
察摩壘挑戰俘斬百餘級而還賊自桑間歘起衆軍大
駭德威控弦接戰數十合既而賊軍大至德威稍却且
戰且行與賊轉鬭五十餘里會日暮兵解
李嗣本唐光化中累歴右職天祐四年李思安寇潞州
築夾城從周德威將兵赴援擒生斬將歲中數千計五
年破夾城
張承業為莊宗監軍天祐五年六月鳳翔李茂貞邠州
楊崇本會西川王建之師五萬攻長安汴將同州刺史
劉知俊偽西京尹王重師以兵逆戰於漢谷邠岐不利
而退時岐州會兵於我莊宗及承業會之
李嗣肱為三城巡檢知衙門内事天祐七年周德威援
靈夏党項阻道音驛不通嗣肱奉命自麟州渡河應援
德威與党項轉戰千里合德威軍
李存審為蕃漢總管副使天祐八年存審以三千騎屯
趙州九年梁人攻蓨縣又與史建瑭赴援下博梁人驚
亂燒營而去
李紹衡為周德威騎將天祐十年正月乙巳梁將楊師
厚劉守竒率邢洺魏博徐兖汴滑之衆十萬大掠鎮冀
師厚自邢州栢鄉攻王門逼趙州庚戌至鎮州營於南
門外燔其關城士子史建瑭自趙州領騎五百入鎮州
是日王德明亦自西山入師厚知其有備自九門軍於
下博劉守竒以一軍自貝州入掠冀州衡水阜城與師
厚會所在焚蕩廬舍驅虜人物陷下博城我趙州戍將
李存審史建瑭兵寡不敵周德威令紹衡會存審徵鎮
州大將王德明兵同襲賊乙丑王鎔遣使告急於德威
分兵赴援師厚守竒自弓高渡御河而東寇滄州張方
進懼請歸河南師厚表為青州節度使以劉守竒代之
而旋
石嘉才為李嗣昭騎將天祐十三年梁將劉鄩既敗據
滑州梁主召之不至是月梁遣别將王檀率衆五萬自
河中入陰地寇我晉陽昭義李嗣昭遣嘉才率騎二百
赴援賊方至營壘未成城中有故將安金全率驍騎夜
出薄之賊衆大潰俘斬而還賊人自是膽破
李建及為魏博内外衙都將天祐十六年汴將賀瓌攻
德勝南城以戰船十餘艘竹笮維之扼斷津路師不得
渡城中矢石將盡守城將氏延賞危急莊宗置金帛軍
門召能破賊船者津人有馬破龍者能水游乃令往見
延賞延賞言危窘極矣所争晷刻時棹船滿河流矢雨
集建及披重鎧執稍呼曰豈有限一衣帶水縱賊如此
乃以二船實甲士皆短兵持斧徑抵梁之戰艦斧其笮
又令上流具甕積薪其上順流縱火以攻其艦須臾煙
焰騰熾梁軍斷纜而遁建及入南城賀瓌解圍而去
李存賢為慈州刺史天祐十八年河中朱友謙來求援
命存賢率師赴之十九年汴將段凝軍五萬營臨晉蒲
人大恐咸欲歸汴或間於存賢曰河中將士欲拘公降
於汴存賢曰吾奉命援河中死王事固其所也汴軍退
以功加檢校司空
李嗣恩年十五能騎射事武皇帳下以戰功為馬軍都
尉救應河府賊出不備彎弧盪寇應弦斃者甚衆矟中
其口酣戰未解及退莊宗親撫其傷深加慰勉
石君立為李嗣昭前鋒敵人畏之王檀之逼晉陽也城
中無備安金全驅市人以登陴保守不完時莊宗在魏
博救應不暇人心危懼嗣昭遣君立率五百騎自上黨
朝發暮至王檀游軍扼汾橋君立一戰敗之徑至城下
馳突斬擊出入如神大呼曰昭義侍中大軍至矣是夜
入城與安金全等分出諸門擊殺於外遲明梁軍敗走
晉張彦珂為副都指揮使高祖天福七年二月同州奉
鄜延州書報勾抽兵士同共殺戮逆黨已差彦珂部領
兵士八百人赴之
周廣友為鄜州衙内都指揮使天福七年二月鄜州周
密奏差男廣友部領馬步兵士二百人往延州救應殺
戮逆黨却回到州
漢史弘肇為許州節度使充侍衛步軍都指揮使會王
守恩以上黨求附契丹命大將耿崇美率衆登太行欲
取上黨高祖命弘肇以軍應援軍至潞州契丹退去
李彦從為左飛龍使鎮州逐寇之際請兵于朝廷高祖
令彦從率軍赴之
郭瓊為沂州刺史隠帝乾祐三年密州刺史王萬敢奏
奉詔領兵入海州界至秋水鎮俘掠焚蕩更請益兵詔
瓊率禁軍赴之
陳思讓為淄州刺史乾祐末湖南上言朗州馬希萼引
五谿蠻及淮南洪州軍來攻當道望量差兵士於淮境
牽引帝遣思讓令領軍入淮南界以便益進用
册府元龜卷四百十四
