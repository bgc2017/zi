册府元龜卷七百四十三宋王欽若等撰
陪臣部
規諷第四
孔子為魯大夫定公問君使臣臣事君如之何(定公君臣失禮)
(公患之故問)孔子對曰君使臣以禮臣事君以忠定公又問
一言而可以興邦有諸孔子對曰言不可以若是其幾
也(以其大要一言不能即興國幾近也有近一言可以興國)人之言曰為君難為臣
不易如知為君之難也不幾乎一言而興邦乎(事不可以一言)
(而成如知此則可近也)曰一言而喪邦有諸孔子對曰言不可以
若是其幾也人之言曰予無樂乎為君唯其言而莫予
違也(言無樂于為君所樂者惟樂其言而不見違)如其善而莫之違也不亦
善乎如不善而莫之違也不幾乎一言而喪邦乎(人君所言)
(善無違之者則善也所言不善而無敢違之者則近一言而喪國)
顔淵魯人侍魯定公于臺東野畢御馬于臺下定公曰
善哉東野畢之御顔淵曰善則善矣然其馬將佚定公
不悅以告左右曰吾聞君子不讒人君子亦讒人乎顔
淵不悅歴階而去須臾馬敗聞矣定公躐席而起曰趣
駕請顔淵顔淵至定公曰向寡人曰善哉東野畢御也
吾子曰善則善矣雖然其馬將佚矣不識吾子何以知
之也顔淵曰臣以政知之昔舜工於使人造父工於使
馬舜不窮其民造父不盡其馬是以舜無佚民造父無
佚馬也今東野畢之御也上車執轡御體正矣周旋步
驟朝禮畢矣歴險致遠而馬力殫矣然求不已是以知
其佚也定公曰善可少進與顔淵曰獸窮則觸鳥窮則
啄人窮則詐自古及今未見有窮其下而能無危者
也詩曰執轡如組兩驂如舞善御之謂也定公曰善
哉寡人之過也
有若為魯季氏宰哀公問於有若曰年饑用不足如之
何有若對曰盍徹乎(盍何不也周法什一而稅謂之徹徹通也為天下之通法)曰二
吾猶不足如之何其徹也(二謂什二而稅)對曰百姓足君孰與
不足百姓不足君孰與足(孰誰也)
范蠡為越大夫越王句踐即位三年而欲伐吳范蠡進
諫曰夫國家之事有持盈(持守盈滿)有定傾(定安傾危)有節事(節制)
王曰為三者奈何范蠡對曰持盈者與天(與天法天也天道盈而不)
(溢盛而不驕)定傾者與人(與人取人之心也人道好謙傾危之中當卑辭尊禮玩好女樂尊之)
(以名也)節事者與地(與地法地時不至不可強生事不䆒不可強成之屬)王不問蠡
不敢言天道盈而不溢(陽盛則損月滿則虧)盛而不驕(盛元氣廣大時也不)
(驕不自縱弛也)勞而不矜其功(勞動而不已也矜大也不自大其功施而不德也)夫聖
人隨時以行是謂守時(隨時時行則行時止則止)天時不作弗為之
客(作起也攻者為客起謂天時利害災變之應)人事不起弗為之始(人事謂怨叛逆)
(亂之萌先動為始)今君王未盈而溢(未盈國未富實而君意溢)未盛而驕(道化)
(未盛而自驕)不勞而矜其功(未有勤勞而自大其功)天時不作而先為
人客(吳未有天災而欲伐之)人事不起而創為之始此逆於天而
不和於人(天應未至人事不起故逆於天而失人和也)王若行之將妨於國
家靡王躬行(妨害靡損)王弗聽蠡進諫曰夫勇者逆德也(德尚)
(禮讓勇則攻奪)兵者凶器也(言害人)争者事之末也(言賢者修其德政而遠方)
(附事文德不行然後用武故曰爭者事之末)陰謀逆德好用凶器(陰謀兵謀勇為逆德)
始於人者人之所卒也(始以伐人人終害之)滛佚之事上帝之禁
也(淫佚放濫)先行此者不利王曰無是貳言也吾已斷之矣
(貳二也二言陰謀滛佚也)果興師而伐吳戰於五湖(五湖今泰湖)不勝棲
於會稽越王歸自會稽其後十五年王召范蠡而問焉
曰諺有之曰觥飯不及壺飱(觥大也大飯盛饌也盛饌未具不能以虚待之不及)
(壺飱之救饑疾也言已欲滅吳取便意得之而已不能待有餘力也)今歲晚矣子將奈何
蠡對曰微君王之言(微無)臣固將謁之(謁請也伐吳)臣聞從時
者猶救火追亡人也蹶而趨之唯恐不及(蹶走)王曰諾遂
興師伐吳於五湖吳人聞之出挑戰一日五反王弗忍
欲許之(不忍其忿)蠡進諫曰夫謀之廊廟失之中原其可乎
王姑勿許也臣聞之得時無怠時不再來天予不取反
為之災贏縮轉化後將悔之(贏縮進退轉化變易)天節固然(固然有轉)
(化)唯謀不遷(謀必素定不可遷移)王曰諾弗許蠡曰臣聞古之善
用兵者(謂若黃帝武湯)贏縮以為常四時以為紀(以為常隨其贏縮也紀法)
(也四時有轉運用兵有利鈍也周語曰王欲合是五位二所而用之是也)無過天極䆒數而
止(極至也䆒窮也無過天道之所至窮其數而止)天道皇皇日月為常(皇皇著明常象)
(也)明者以為法微者則是行(明謂日月盛滿時也微謂虧損薄蝕也法其明者以)
(進取行其微時以隠遁也)陽至而陰陰至而陽(至極)日困而還月盈而
虧(困窮)古之善用兵者因天地之常與之俱行(隨時轉運虧盈晦明)
(之常也)後則用陰先則用陽(後後動先先動用陰謂沈重固密用陽謂輕疾猛厲也)
近則用柔遠則用剛(敵近則用柔順示之以弱遠則抗威厲辭以抗御之)後無陰
蔽先無陽察(後動者大舒靜為陰蔽也先動者大顯變為陽察也)用人無藝往從
其所(藝射的也無藝無常所也行軍用人之道因敵制之不預設也故往從其所)剛強以禦
陽節不盡不死其野(言敵以剛強來禦已其陽節未盡尚未可尅故曰不死其野)彼
來從我固守勿與(勿與戰也)若將與之必因天地之災(彼有災變)
(則可也)又觀其民之饑飽勞逸以參之(言雖有災民尚逸飽則未也)盡
其陽節盈吾陰節而奪之(彼陽勢已盡而吾陰節盛滿則能奪之)宜為人
客剛強而力疾陽節不盡輕而不可取(先動為客於時宜為人客剛強)
(力疾陽數未盡雖輕易猶不可得取)宜為人主安徐而重固隂節不盡柔而
不可迫(時宜為人主安徐重固陰數未盡雖柔而不可困廹也)凡陳之道設右以
為牝蓋左以為牡(陳有牝牡使相受也在陰為牝在陽為牡)蚤晏無失必順
天道(晏晚)周旋無䆒(䆒窮也無窮若日月然)今其來也剛強而力疾
(言吳陽勢未盡未可擊)王姑待之王曰諾弗與戰其後四年越復
伐吳吳士民罷弊輕銳盡死於齊晉而越大破吳因而
留圍之三年吳師敗越遂復棲吳王於姑蘇之山吳王
使公孫雄(吳大夫)肉袒膝行而前請成越王曰孤臣夫差
敢布腹心異日常得罪於會稽夫差不敢逆命得與君
王成以歸今君王舉玉趾而誅孤臣孤臣惟命是聽意
者亦欲如會稽之赦孤臣之罪乎句踐不忍欲許之范
蠡曰會稽之事天以越賜吳吳不取今天以吳賜越越
其可逆天乎且夫君王蚤朝晏罷非為吳邪謀之二十
二年一旦而棄之可乎且夫天與弗取反受其咎伐柯
者其則不遠君忘會稽之厄乎句踐曰吾欲聽子言吾
不忍其使者范蠡乃鼓進兵曰王已屬政於執事(執事蠡自)
(謂也)使者去不者且得罪(我為子得罪)吳使者泣而去句踐憐
之乃使人謂吳王曰吾置王甬東君百家(甬東會稽句章縣東海中)
(洲也)吳王謝曰吾老矣不能事君王遂自殺
赤章蔓枝厹繇之臣也&KR2316;繇山中之國近晉者也智伯
欲攻之而無道也(無道路)為鑄大鍾方二車軌以遺之&KR2316;
繇之君特斬岸堙谿以迎鍾赤章蔓枝諫曰詩云唯則
定國我胡以得是於智伯夫智伯之為人也貪而無信
必欲攻我而無道也故為大鍾方二車軌以遺君君因
斬岸堙谿以迎鍾師必隨之不聽又諫君曰大國為權
而子逆之不祥子釋之赤章蔓枝曰為人臣不忠貞罪
也忠貞不用遠身可也斬轂而行(山中道狹故也)至衞七日而
&KR2316;繇亡
大戊午趙大夫趙肅侯游大陵(太原有大陵縣亦曰大陸)出於鹿門
大戊午扣馬曰耕事方急一日不作百日不食肅侯下
車謝
卜商字子夏居西河教授為魏文侯師魏文侯問於子
夏曰吾端冕而聽古樂則唯恐卧聽鄭衛之音則不知
倦敢問古樂之如彼何也新樂之如此何也(端玄衣也古樂先王)
(之正樂也)子夏對曰今夫古樂進旅退旅和正以廣絃匏笙
簧會守拊鼓始奏以文復亂以武治亂以相訊疾以雅
君子於是語於是道古修身及家平均天下此古樂之發也
(旅猶俱也俱進俱退言其齊一也和正以廣無姦聲也會猶合也皆也言衆皆待擊鼔乃作周禮大師職曰大)
(祭祀師瞽登歌合奏擊拊下管播樂器令奏鼔朄文表謂鼓也武謂金也相即拊也亦以節樂拊者以韋為)
(裝之以糠一名相因以名焉齊人或謂糠為相雅亦樂器名也狀如漆筩中有椎也)今夫新樂進俯
退俯姦聲以濫溺而不止及優侏儒獶雜子女不知父子
樂終不可以語不可以道古此新樂之發也(俯猶曲也言不齊一)
(也濫濫竊也溺而不止聲淫亂無以治之獶獮猴也言舞者如獮猴戲也亂男女之尊卑獶或為優)今君
之所問者樂也所好者音也夫樂者與音相近而不同
(言文侯好音而不知樂也鏗鏘之類皆為音應律乃為樂)文侯曰敢問何如(欲知音樂異也)
子夏對曰夫古者天地順而四時當民有德而五穀昌
疾疢不作而無妖祥此之謂大當然後聖人作為父子
君臣以為紀綱紀綱既正天下大定天下大定然後正
六律和五聲絃歌詩頌此之謂德音德音之謂樂(當謂樂不)
(失其所)詩云莫其德音其德克明克明克類克長克君王
此大邦克順克俾俾于文王其德靡悔既受帝祉施于
孫子此之謂也(此有德之音所謂樂也德正應和曰莫照臨四方曰明勤施無私曰類教誨不)
(倦曰長慶賞刑威曰君慈和徧服曰順俾當作比聲之誤也擇善從之曰比施延也言文王之德皆能如此故)
(受天福延于後世也)今君之所好者其溺音乎(言無文王之德則所好非樂也)文
侯曰敢問溺音何從出也(既習之久不知所由出也)子夏對曰鄭音
好濫淫志宋音燕女溺志衛音趨數煩志齊音敖辟喬
志此四者皆淫於色而害於德是以祭祀弗用也(言四國皆)
(出此溺音濫濫竊姦聲也燕安也春秋傳曰懷與安實敗名趨數讀為促速聲之誤也煩勞也祭祀不用淫樂)
詩云肅雍和鳴先祖是聽夫肅肅敬也雍雍和也夫敬
以和何事不行(言古樂敬且和故無事而不用溺音無所施)為人君者謹其
所好惡而已矣君好之則臣為之上行之則民從之詩云
誘民孔易此之謂也(誘進也孔甚也言民從君所好惡進之於善無難)然後聖
人作為鞉鼓椌楬壎箎此六者德音之音也(六者為本以其聲質)
(也椌楬謂柷敔也壎箎或為簨&KR1206;)然後鐘磬竽瑟以和之干戚旄狄以
舞之此所以祭先王之廟也所以獻酬酳酢也所以官
序貴賤各得其宜也所以示後世有尊卑長幼之序也(官序)
(貴賤謂尊卑樂噐列數有差次)鐘聲鏗鏗以立號號以立横横以立武
君子聽鐘聲則思武臣(號號令所以警衆也横充也謂氣作充滿也)石聲磬
磬以立辨辨以致死君子聽磬聲則思死封疆之臣(石聲)
(磬磬當為罄字之誤也辨謂分明於節義)絲聲哀哀以立廉廉以立志君子
聽琴瑟之聲則思志義之臣(廉廉隅也)竹聲濫濫以立會會
以聚衆君子聽竽笙簫管之聲則思畜聚之臣(濫之意猶擥聚)
(也會猶聚也聚或為最)鼓鼙之聲讙讙以立動動以進衆君子聽
鼓鼙之聲則思將帥之臣(聞讙囂則人意動作讙或為歡動或為勲)君子之
聽音非聽其鏗鏘而已也彼亦有所合之也(以聲合成已之意)
李克魏人魏文侯問曰吳之所以亡者何也對曰數戰
而勝文侯曰數戰數勝國之福也其所以亡何也李克
對曰數戰則民疲數勝則主驕以驕主使疲民此其所
以亡也是故好戰窮武未有不亡者也文侯又問曰人
有惡乎對曰有夫貴者則賤者惡之富者則貧者惡之
智者則愚者惡之文侯曰善行此三者使人弗惡亦可
乎李克曰可臣聞貴而下賤則衆弗惡也富能分貧則
士弗惡也智而教愚則童蒙弗惡也文侯曰善哉言乎
堯舜其猶病諸寡人雖不敏請守斯語矣
狐卷子魏人魏文侯問曰父賢足恃乎對曰不足子賢
足恃乎對曰不足兄賢足恃乎對曰不足弟賢足恃乎
對曰不足臣賢足恃乎對曰不足文侯勃然作色而怒
曰寡人問此五者於子一一以為不足者何也對曰父
賢不過堯而丹朱放子賢不過舜而瞽叟拘兄賢不過
舜而象敖弟賢不過周公而管叔誅臣賢不過湯武而
桀紂伐望人者不至恃人者不久君欲治從身始人何
可恃
箕季魏人魏文侯見其牆壞而不築文侯曰何為不築
對曰不時其牆枉而不端問曰何不端曰固然從者食
其園之桃箕季禁之少焉日晏進糲飱瓜瓠之羹文侯
出其僕曰君亦無得於箕季矣曩者進食臣竊視之糲
飱之食瓜瓠之羹文侯曰吾何無得於箕季也吾一見
季而得四焉其牆壞不築對云待時者教我無奪農時
也牆枉而不端對云固然者是教我無侵封疆也從者
食園桃箕季禁之豈愛桃哉是教我下無侵上也食我
以糲飱者箕季豈不能具五味哉教我無多歛於百姓
以省飲食之養也
田子方為魏文侯友文侯與之飲酒而稱樂文侯曰鍾
聲不比乎左高子方笑文侯曰奚笑子方曰臣聞之君
明則樂官不明則樂音今君審於聲臣恐君之聾於官
也文侯曰善敬聞命
吳起為魏西河守魏武侯與諸大夫浮於西河稱曰河
山之險豈不亦信固哉王鍾侍坐曰此晉國之所以強也
若善修之則覇王之業具矣吳起對曰吾君之言危國
之道也而子又附之是重危也武侯忿然曰子之言有
說乎吳起對曰河山之險信不足保也是覇王之業不
從此也昔者三苗之居左有彭蠡之波右有洞庭之水
汶山在其南而衡山在其北恃此險也為政不善而禹
放逐之夫夏桀之國左天門之陰而右天谿之陽盧睪
在其北伊雒出其南有此險也然為政不善而湯伐之
殷紂之國左孟門而右漳滏前帶河後被山有此險也
然為政不善而武王伐之且君親從臣而勝降城城非
不高人民非不衆也然而可得并者政惡故也從是觀
之地形險阻奚足以霸王矣武侯曰善吾乃今日聞聖
人之言也西河之政專委之子矣武侯謀事而當羣臣
莫能逮朝而有喜色吳起進曰昔者有以楚莊王之語
聞者乎武侯曰未也莊王之語奈何吳起曰楚莊王謀
事而當羣臣莫能逮朝而有憂色申公巫臣進曰君朝
而有憂色何也莊王曰吾聞之諸侯自擇師者王自擇
友者霸是已而羣臣莫之若者亡今以不穀之不肖而
議於朝且羣臣莫能逮吾國其幾於亡乎吾是以有憂
色也莊王之所以憂而君獨有喜色何也武侯逡廵而
謝曰天使夫子振寡人之過也天使夫子振寡人之過
也
惠公魏惠王相惠施者也魏惠王死葬有日矣天大雨
雪至於牛目羣臣多諫太子曰雪甚如此而葬行民必
甚疾之官費又恐不給請弛期更日太子曰為人子者
以民勞與費用之故而不行葬不義子勿復言羣臣皆
莫敢諫以告犀首(犀首魏人公孫衍也佩五國相印能合從連横號為犀首)犀首曰
吾未有以言之(未無)是其唯惠公乎請告惠公惠公曰諾
駕而見太子曰葬有日矣太子曰然惠公曰昔王季歴
葬於渦山之尾欒水齧其墓見棺之前和(棺題曰和)文王曰
譆先君必欲一見羣臣百姓也夫故使欒水見之於是
出而為之張朝百姓皆見之三日而後更葬此文王之
義也今葬有日矣而雪甚及牛目難以行太子為及日
之故得無嫌於欲亟葬乎願太子亦曰先王必欲少留
而撫社稷安黔首也故使雨雪甚因弛期而更為日此
文王之義也若此而不為義者羞法文王也太子曰甚
善敬弛期更擇日
許綰魏人也魏王將起中天臺令曰敢諫者死許綰負
畚操鍤入曰聞大王起中天臺臣願加一力王曰子何
力之有加綰曰雖無力能高臺王曰若何曰臣聞天與
地相去萬五千里今王因而半之當起七千五百里之
臺高既如是其趾湏方八千里盡王之地不足以為臺
趾古者堯舜建諸侯地方五千里王必起此臺先以兵
伐諸侯盡有其地猶不足又伐四夷得方八千里乃足
以為臺趾材木之積人徒之衆倉廪之儲數以萬億度
八千里之外當定農畆之地足以奉給王之臺者臺具
已備乃可以作魏王默然無以應乃罷起臺
騶忌子以鼓琴見齊威王說而舍之右室湏臾王鼔琴
騶忌子推戸入曰善鼔琴王勃然不說去琴按劒曰夫
子見容未察何以知其善也騶忌子曰夫大弦濁以春
溫者君也小弦廉折以淸者相也(琴操曰大弦者君也寬和而温小弦者臣)
(也清廉而不亂)攫之深(以瓜持也攫音俱足切)醳之愉者(一作舒)政令也鈞
諧以鳴大小相益回邪而不相害者四時也吾是以知
其善也王曰善語音騶忌子曰何獨語音夫治國家而
弭人民皆在其中王又勃然不說曰若夫語五音之紀
信未有如夫子者也若夫治國家而弭人民又何為乎
絲桐之間騶忌子曰夫大弦濁以春溫者君也小弦廉
折以清者相也攫之深而舍之愉者政令也鈞諧以鳴
大小相益回邪而不相害者四時也夫復而不亂者所
以治昌也連而徑者所以存亡也故曰琴音調而天下
治夫治國家而引人民者無若乎五音者王曰善三月
而受相印
淳于髠齊之贅壻也齊威王喜隱好為滛樂長夜之飲
沈湎不治委政卿大夫百官荒亂諸侯竝侵國且危亡
在於旦暮左右莫敢諫淳于髠說之以隱曰國中有大
鳥止王之庭三年不蜚又不鳴王知此鳥何也王曰此
鳥不飛則已一飛冲天不鳴則已一鳴驚人於是乃朝
諸縣令長七十二人賞一人誅一人奮兵而出諸侯振
驚皆還齊侵地威王大說後置酒後宫召髠賜之酒問
曰先生能飲幾何而醉髠對曰臣飲一斗亦醉一石亦
醉威王曰先生飲一斗而醉惡能飲一石哉其說可得
聞乎髠曰賜酒大王之前執法在傍御史在後髠恐懼
俯伏而飲不過一斗徑醉矣若親有嚴客髠帣韝鞠&KR0957;
(帣收衣褏也褏衿也韝臂捍也音溝鞠曲也&KR0957;音其紀切又與跽同謂小跪也)侍酒於前時賜
餘瀝奉觴上壽數起飲不過二斗徑醉矣若朋友交游
久不相見卒然相覩歡然道故私情相語飲可五六斗
徑醉矣若乃州閭之會男女雜坐行酒稽留六博投壺
相引為曹握手無罰目眙不禁(眙吐甑切直視貌)前有墮珥後
有遺簮髠竊樂此飲可八斗而醉二參(猶言有餘)日暮酒闌
合尊促坐男女同席履舄交錯杯盤狼藉堂上燭滅主
人留髠而送客(一本云留髠坐起送客)□襦襟解微聞薌澤當此
之時髠心最歡能飲一石故曰酒極則亂樂極則悲萬
事盡然言不可極極之而衰以諷諫焉齊王曰善乃罷
長夜之飲
王斗齊人也欲見齊宣王宣王使謁者延入王斗曰斗
趨見王為好勢王趨見斗為好士於王何如使者復還
報王曰先生徐之寡人請從宣王因趨而迎之於門與
入曰寡人奉先君之宗廟守社稷聞先生直言正諫不
諱王斗對曰王聞之過斗生於亂世事亂君焉敢直言
正諫宣王忿然作色不說有間王斗曰昔先君桓公所
好者五九合諸侯一匡天下天子受籍立為大伯今王有
四焉宣王說曰寡人愚陋守齊國唯恐夫抎(云粉切)之焉
能有四焉王斗曰先君好馬王亦好馬先君好狗王
亦好狗先君好酒王亦好酒先君好色王亦好色先君
好士而王不好士宣王曰當今之世無士寡人何好王
斗曰世無騏驎騄耳王之駟已備矣世無東郭俊盧氏
之狗王之走狗已具矣世無毛廧西施王宫已充矣王
亦不好士也何患無士王曰寡人憂國愛民固願得士
以治之王斗曰王之憂國愛民不若王愛尺縠也王曰
何謂也王斗曰王使人為冠不使左右便辟而使工者
何也為能之也今王治齊非左右便辟無使也臣故曰不
如愛尺縠也宣王謝曰寡人有罪國家於是舉士五人
任官齊國大治
莫敖子華楚大夫也楚威王問於莫敖子華曰自從先
君文王以至不穀之身亦有不為爵勸不為祿勉以憂
社稷者乎莫敖子華對曰如子華不足知之矣王曰不
於大夫無所聞之莫敖子華對曰君王將何問者也彼
有廉其爵貧其身以憂社稷者有崇其爵豐其祿以憂
社稷者有斷脰决腹一瞑而萬世不視不知所益以憂
社稷者有勞其身愁其志以憂社稷者亦有不為爵勸
不為祿勉以憂社稷者王曰大夫此言將何謂也莫敖
子華對曰昔令尹子文緇帛之衣以朝鹿裘以處未明
而立於朝日晦而歸食朝不謀夕無一月之積故彼廉
其爵貧其身以憂社稷者令尹子文是也昔者葉公子
高身獲於表薄而財於柱國定白公之禍寧楚國之事
恢先君以揜方城之外四封不廉名不挫於諸侯當此
之時也天下莫敢舉兵南鄉葉公子高食田六百畛故
彼崇其爵豐其祿以憂社稷者葉公子高是也昔者吳
與楚戰於柏舉两師之間夫卒交莫敖大心撫其御之
手顧而大息曰嗟乎子乎楚國亡之日至矣吾將深入
吳軍若扑一人若捽一人以與大心者社稷其庶幾乎
故斷脰决腹一瞑而萬世不視不知所益以憂社稷者
莫敖大心是也昔吳與楚戰於柏舉三戰入郢寡君身
出大夫悉屬百姓離散棼冐勃蘇曰吾被堅執銳赴強
敵而死此猶一卒也不若奔諸侯於是贏糧潛行上崢
山踰深谿蹠穿膝暴七日而薄秦王之朝雀立不轉晝
吟宵哭七日不得告水漿無入口瘨而殫悶旄不知人
秦王聞而走之冠帶不相及左奉其首右濡其口勃蘇
乃蘇秦王身問之子孰誰也棼冐勃蘇對曰臣非異人
楚之使棼冐勃蘇吳與楚人戰於柏舉三戰入郢寡君
身出大夫悉屬百姓離散使下臣來告亡且求救秦王
顧令之起寡人聞之萬乘之君得罪一士社稷其危今
此之謂也遂出革車千乘卒萬人屬之子蒲與子虎下
塞以東與吳人戰於濁水而大敗之亦聞於遂蒲故勞
其身愁其思以憂社稷者棼冐勃蘇是也吳與楚戰於
柏舉三戰入郢君王身出大夫悉屬百姓離散蒙穀結
鬭於宫唐之上舍鬭奔郢曰若有孤楚國社稷其庶幾
乎遂入大宫負雞次之典以浮於江逃於雲夢之中昭
王反郢五官失法百姓昏亂蒙穀獻典五官得法而百
姓大治此蒙穀之功多與存國相若封之執圭田六百
畛蒙穀怒曰穀非人臣社稷之臣苟社稷血食餘豈悉
無君乎遂自棄於磨山之中至今無冐故不為爵勸不
為祿勉以憂社稷蒙穀是也王乃大息曰此古之人也
今之人焉能有之耶莫敖子華對曰昔者先君靈王好
小腰楚士約食馮而能立式而能起食之可欲忍而不
入死之可惡殺而不避子華聞之其君好射者其臣决
拾君王直不好若君王誠好賢此五臣者皆可得而致
之
樛留韓宣王時人也韓宣王謂樛留曰吾欲兩用公仲
公叔其可乎對曰不可晉用六卿而國分簡公用田成
監止而簡公弑魏兩用犀首張儀而西河之外亡今王
兩用之其多力者内樹其黨其寡力者藉外權羣臣或
内樹其黨以擅其主或外為交以裂其地則王之國必
危矣
中期秦昭王時人也秦昭王謂左右曰今時韓魏與始
孰強對曰不如始強王曰今時如耳魏齊與孟嘗芒卯
孰賢對曰不如嘗卯王曰以孟嘗芒卯之賢率強韓魏
以攻秦猶無奈寡人何也今以無能之如耳魏齊而率
弱韓魏以伐秦其無奈寡人何亦明矣左右皆曰甚然
中期推琴而對曰王之料天下過矣當晉六卿之時知
氏最強滅范中行又率韓魏之兵以圍趙襄子於晉陽
决晉水以灌晉陽之城不沈者三板知伯行水魏桓子
御韓康子為參乘知伯曰吾始不知水之可以亡人之
國也乃今知之汾水可以灌安邑洚水可以灌平陽魏
桓子肘韓康子韓康子履魏桓子肘足接於車上而知
氏地分身死國亡為天下笑今秦兵雖強不能過知氏
韓魏雖弱尚賢其在晉陽之下也此方其用肘足之時
也願王之必無易也於是秦王恐
貫珠者齊人也莫知其名氏齊襄王立田單相之過菑
水有老人涉菑而寒出不能行坐沙中田單解裘而衣
之襄王惡之曰田單之施將欲以取我國乎不早圖恐
後之左右顧無人聲下有貫珠者襄王呼而問之曰女
聞言乎對曰聞之王曰女以為何若對曰王不如因以
為已善王嘉單之善下令曰寡人憂民之饑也單收而
食之寡人憂民之寒也單解裘而衣之寡人憂勞百姓
而單亦憂之稱寡人之意單有是善而王嘉之單之善
亦王之善已王曰善乃賜單牛酒嘉其行後數日貫珠
者復見王曰王至朝日宜召田單而揖之於庭口勞之
乃布令求百姓之饑寒者收穀之乃使人聽於閭里聞
丈夫之相與語曰田單之愛人嗟嗟乃王之教澤也
貂勃齊襄王時人也王有所幸臣九人之屬欲傷安平
君(田單也)相與語於王曰燕之伐齊之時楚王使將軍將
萬人而佐齊今國已定而社稷已安矣何不使使者謝
於楚王王曰左右孰可九人之屬曰貂勃可貂勃使楚
楚王受而觴之數日不反九人之屬相與語於王曰夫
一人之身而牽留萬乘者豈不以據勢也哉且安平君
之與王也君臣無禮而上下無别且其志欲為不善内
收百姓循撫其心振窮補不足布德於民外懷戎翟天
下之賢士隂結諸侯之雄俊豪英其志欲有為也願王
察之異日而王曰召相單來田單免冠徒跣肉袒而進
退而請死罪五日而王曰子無罪於寡人子為子之臣
禮吾為吾之王禮而已矣貂勃從楚來王賜之宴酒酣
曰召相田單而來貂勃避席稽首曰王惡得此亡國之
言乎王上者孰與周文王王曰吾不若也貂勃曰然臣
固知王之不若也下者孰與齊桓公王曰吾不若也貂
勃曰然臣固知王之不若也昔周文王得吕尚以為太
公齊桓公得管夷吾以為仲父今王得安平君田單且
自天地之開民人之治為人臣之功者誰有厚於安平
君者哉而王曰單單惡得此亡國之言乎且王不能守王之
社稷燕人興師而襲齊墟王走而之城陽之山中安平
君以惴惴之即墨三里之城五里之郭敝卒七千人禽
其司馬而反千里之齊安平君之功也當是時也闔城
陽而王天下莫之能正然而計之於道歸之於義以為
不可故為棧道木閣而迎王與后於城陽山中王乃得
反子臨百姓今國已定民已安矣王乃曰單單且嬰兒
之計不為此王其亟殺此九子者以謝安平君不然國
危矣乃殺九子而逐其家益封安平君以邑萬戶
屈原字平楚大夫秦使張儀獻楚懷王以商於之地六
百里使絶齊楚使受地儀詐曰與王約六里不聞六百
里懷王怒興師伐秦楚大敗明年秦割漢中地以和楚
王不願得地願得張儀而甘心焉儀請如楚儀設詭辯
於懷王之寵姬鄭袖鄭袖卒言張儀於王而出之儀出
懷王因善遇儀儀因說楚王以叛從約而與秦合親約
婚姻張儀已去屈原使從齊來諫王曰何不誅張儀懷
王悔使人追儀弗及其後秦昭王與楚婚欲與懷王會
懷王欲行屈原曰秦虎狼之國不可信不如無行懷王
稚子子蘭勸王行王入武關秦伏兵絶其後因留王竟
死於秦
莊辛楚襄王時人也謂楚襄王曰君王左州侯右夏侯
輦從鄢陵君與壽陵君專淫逸侈靡不顧國政鄢郢必危
矣襄王曰先生老悖乎將以為楚國妖祥乎莊辛曰臣
誠見其必然也非敢以為國妖祥也君王卒幸四子者
不衰楚國必亡矣臣請辟於趙淹留以觀之莊辛之趙
留五月秦果舉鄢郢巫山蔡陳之地襄王流揜於城陽
於是使人發騶徵莊辛於趙莊辛曰諾莊辛至襄王曰
寡人不能用先生之言今事至於此為之奈何莊辛對
曰臣聞鄙語曰見兔而顧犬未為晚也亡羊而補牢未
為遲也臣聞昔湯武以百里昌桀紂以天下亡今楚國
雖小絶長續短猶以數千里豈特百里哉王獨不見夫
蜻蛉乎六足四翼飛翔乎天地之間俛啄蚉䖟而食之
仰承甘露而飲之自以為無患與人無争也不知夫五
尺童子方將調飴膠絲加已乎四仞之上而下為螻蟻
食也蜻蛉其小者也黃雀因是以俯噣白粒仰棲茂樹
鼓翅奮翼自以為無患與人無爭也不知夫公子王孫
左挾彈右攝丸將加已乎十仞之上以其類為招晝游
乎茂樹夕調乎酸醎夫黃雀其小者也黃鵠因是以游於江
海淹乎大沼俯噣鰋鯉仰嚙䔖荇奮其六翮而凌清風飄搖
乎高翔自以為無患與人無争也不知夫射者方將脩
其碆盧治其矰繳將加已乎百仞之上被礛磻引微繳
折清風而抎矣故晝游乎江河夕調乎鼎鼐夫黃鵠其
小者也蔡靈侯之事因是以南游乎高陂北陵乎巫山
飲茹谿之流食湘波之魚左抱幼妾右擁嬖女與之馳
騁乎高蔡之中而不以國家為事而不知夫子發方受
命乎靈王繫已以朱絲而見之也蔡靈侯之事其小者
也君王之事因是以左州侯右夏侯輦從鄢陵君與壽
陵君飯封祿之粟而戴方府之金與之馳騁乎雲夢之
中而不以國家為事不知夫穣侯方受命乎秦王填黽
塞之内而投已乎黽塞之外襄王聞之顔色變怍身體
戰慄於是乃以執珪而受之封為陽陵君
雍門司馬齊大夫(不載名氏)齊王建入朝於秦雍門司馬前
曰所為立王者為社稷耶為王立王耶王曰為社稷司
馬曰為社稷立王王何以去社稷而入秦齊王還車而
反
樂間事燕封昌國君燕王命相栗腹約歡趙以五百金
為趙王酒還報燕王曰趙王壯者皆死長平其孤未壯
可伐也王召樂間問之對曰趙四戰之國其民習兵不
可伐王曰吾以五而伐一對曰不可燕王怒群臣皆以
為可卒起二軍車二十乘栗腹將而攻鄗(在常山今曰高邑)卿
秦攻代唯獨大夫將渠謂燕王曰與人通關約交以五
百金飲人之王使者報而反攻之不祥兵無成功燕王
不聽自將偏軍隨之將渠引燕王綬止之曰王必無自
往往無成功王蹵以足將渠泣曰臣非以自為為王也
燕軍至宋子(屬鉅鹿)趙使廉頗將擊破栗腹於鄗破卿秦
樂乘於代樂間奔趙
册府元龜卷七百四十三
