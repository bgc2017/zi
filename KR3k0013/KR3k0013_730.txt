册府元龜卷七百三十宋王欽若等撰
幕府部
連累貪縱邪謀譴斥
連累
古者三公將帥竝開幕府必精於聘選以為參佐故崇
璧馬之禮盛弓旌之招為之佐助待以師友若乃禆贊
無狀計畫靡聞使其僣擬致禍驕侈取亡或隂拱以觀
其謀或踴躍以挺其惡以至法當連茹禍及淪胥至於
禁錮終身孥戮親族豈繇天孽非不幸焉
後漢傅毅為車騎將軍馬防軍司馬毅以文雅顯於朝
廷防外戚尊重待以師友之禮及馬氏敗免官而歸
班固為大將軍竇憲中護軍與參議及憲敗固先坐免
官
崔瑗為度遼將軍鄧遵所辟居無何遵被誅瑗免歸
羊陟辟大尉李固府舉高第拜侍御史會固被誅陟以故
吏禁錮歴年
何休辟太尉陳蕃府與參政事蕃敗休坐廢錮
魏王基為大將軍曹爽官屬除河南尹未拜而爽伏誅
基隨例罷
盧欽為大將軍曹爽掾除尚書郎爽誅免官
裴秀為大將軍曹爽掾遷黃門侍郎及爽誅以故吏免
蜀向朗領丞相諸葛亮長史隨亮漢中朗素與馬謖善
謖逃亡朗知情不舉亮恨之免官還成都
晉潘岳為太𫝊楊駿主簿駿誅除名
嵇含為楚王緯掾緯誅坐免
應詹為趙王倫征東長史倫誅坐免
陸玩徵拜侍中以疾辭王敦請為長史逼以軍期不得
已而從命敦平尚書令郗鍳議敦佐吏不能諫正姦惡
宜皆免官禁錮會温嶠上表申理得不坐復拜侍中
宋庾登之為謝晦撫軍長史及晦拒王師欲使登之留
守登之不許晦敗登之以無任免罪禁錮還家
陸展為臧質車騎長史尋陽太守質敗伏誅
荀伯玉為晉安王子勛鎮軍行參軍子勛舉事伯玉友
人孫冲為將帥伯玉隸其驅使封新亭侯事敗伯玉還
都賣卜自業
陳韋諒為始興王叔陵錄事參軍兼記室叔陵謀逆諒
伏誅
後魏路仲信章武王融之討葛榮也仲信為其都督府
長史融敗殁仲信遂亦免棄
李鳳為定州刺史安樂王長樂主簿長樂以罪賜死時
卜筮者河間邢瓉辭引鳳曰長樂不軌鳳為謀主伏誅
李遺元為京兆王愉功曹參軍帶扶卭令為愉所親逼
與同反愉敗遺元逃竄會赦乃雪
北齊王晞為常山王友時文宣昏逸常山王數諫帝疑
王假辭於晞欲加大辟王私謂晞曰博士明日當作一
條事為欲相活亦圖自全宜深體勿怪乃於衆中杖晞
二十帝尋發怒聞晞得杖以故不殺髠鞭鉗配甲坊居
三年王又固諫爭大被歐撻閉口不食太后極憂之帝
謂左右曰儻小兒死柰我老母何於是每問王疾謂曰
努力強食當以王晞還汝乃釋晞令往王抱晞曰吾氣
息惙然恐不復相見晞流涕曰天道神明豈令殿下遂
斃比舍至尊親為人兄尊為人主安可與計殿下不食
太后亦不食殿下縱不自惜不惜太后乎言未卒王強
坐而飯晞繇是免徙還為王友
後周陸逞為河州刺史晉公護雅重其才表為中外府
司馬頗委任之尋復為司會兼納言遷小司馬及護誅
坐免官
隋蘇沙羅為益州總𬋩長史會越嶲人王奉舉兵作亂
沙羅從叚文振討平之賜奴婢百口會蜀王秀廢吏案
奏沙羅云王奉為奴所殺秀乃詐稱左右斬之又調屬
僚令出奴婢沙羅隱而不奏繇是除名
李圓通為并州長史時秦孝王為刺史以奢侈得罪圓
通亦免官
唐崔噐天寳中為監察御史中丞宋渾東畿採訪使渾
引器為判官渾坐贓流嶺南器亦隨貶
李白天寳末為永王璘江淮兵馬都督從事璘謀亂兵
敗白坐長流夜郎遇赦得還
盧徵永泰中江淮轉運使劉晏辟為從事委以腹心之
寄累授殿中侍御史晏得罪徵貶珍州司戸元琇亦晏
之門人興元中為戶部侍郎判度支薦徵為度支員外
郎琇得罪徵坐貶為信州長史
馬總貞元中姚南仲鎮滑臺辟為從事南仲與監軍使
不叶監軍誣奏南仲不法及罷免總坐貶泉州别駕監
軍入掌機務福建觀察使柳冕希旨欲殺總遣從事穆
贊鞫總贊稱無罪總方免死
沈亞之為桓耆滄德宣慰判官耆帥數百騎入滄州取
節度使李同捷赴京諸將害耆邀功爭上表論列耆貶
循州司戸亞之貶虔州南康尉
錢可復太和末為禮部郎中鄭注出鎮鳳翔李訓選名
家子以為賓佐授可復檢校兵部郎中兼御史中丞充
鳳翔節度副使訓注敗可復為鳳翔監軍使所害
李巨川為王重榮河中府掌書記重榮為部下所害朝
議罪參佐貶為漢中掾
後唐劉贊明宗朝為刑部侍郎時秦王為元帥秦王府
判官太子詹事王居敏與贊鄉曲之舊以秦王盛年自
恣湏朝中選士納誨冀其凛畏乃薦贊明宗授祕書監
兼秦王傅贊性雍和與物無忤居官畏愼人若以私故
干之雖權豪不能移其操及在秦府因事或發正論王
側目怒視殊無下賢之色或與諸僚候於外屏有竟日
不召而不得食而指闕之謀故不預聞及秦府得罪或
傳旨安慰言止於朝降而贊已被麻衣乘驢在門聞其
安慰曰此存撫之情也豈有國君之嗣一旦舉室塗地
而參佐朝降免死幸也俄而臺吏示勅長流即時赴貶
所
後唐樂文紀為亳州判官刺史李鄴為政貪穢長流崖
州百姓文紀坐昧於贊佐配祁州長流百姓
貪縱
漢陳湯為大將軍王鳳從事中郎湯明法令善因事為
執納說多從嘗受人金錢作章奏卒以此敗
後漢宋章為司徒桓虞掾章貪而不法同府掾楊仁脩
不與交言同席
魏丁斐為太祖典軍校尉從征吳斐以家牛羸私易官
牛
晉郭象辟司徒掾稍至黃門侍郎東海王越引為太𫝊
主簿甚見親委遂任職當權熏灼中外繇是表論去之
諸葛長民為桓玄平西參軍有文武幹用然不持行簡
無鄉曲之譽尋以貪刻免
後魏韓務為平北長史頗有受納為御史中尉李平所
劾付廷尉會赦免
張僧皓為歴城郡功曹時内史房伯祖闇弱委事僧皓
僧皓大有受納伯祖衣食不充
祖瑩為冀州鎮東府長史以貨事發除名後李崇為都
督北討引瑩為長史又坐截沒軍資除名
羊祉為司空輔國長史侵盗公私營搆居宅有司按之
抵死孝文特恕遠徙復還
元慶智為太尉主簿事無大小得物然後判或十錢或
二十錢得便取之府號曰十錢主簿
東魏裴景顔孝靜初徙司空長史在官貪穢武定二年
為中尉崔暹所劾事下廷尉遇疾死於獄中
北齊陳元康為神武相府功曹參軍便辟善事人希顔
候意多有進舉而不能平心處物溺於財利受納金帛
不可勝紀放債交易徧於州郡為清論所譏
祖珽為神武開府倉曹參軍性疎率不能廉愼守道倉
曹雖云州局乃受山東大文綾并連珠孔雀羅等百餘
疋令諸嫗擲摴蒲調新曲招城市年少歌舞為娛遊諸
倡家與陳元康穆子容任胄元士亮等為聲色之遊文
宣罷州珽例應隨府規為倉局之間致請於陳元康元
康為白繇是還任倉曹珽又委體附參軍事攝典籖陸
子先并為畫計請糧之際令子先宣教出倉粟十車為
寮官捉送神武親問之珽自言不署歸罪子先神武信
而釋之珽出而言曰此丞相天緣明鍳然實孝徵所為
(珽字孝徵)珽後為秘書丞領舍人事文襄州客至請賣華林
遍略文襄多集書人一日一夜寫畢退其本曰不湏也
珽以遍略數帙質錢摴蒱文襄杖之四十又與令史李
䨇倉督成祖等作晉州啓請粟三千石代功曹參軍趙
彦深宣神武教給城局參軍事過典籖高景略疑其不
實密以問彦深彦深答都無此事遂被推檢珽即引伏
神武大怒决鞭二百配甲坊加鉗其榖倍徵未及科會
并州定國寺成神武謂陳元康温子升曰昔作芒山寺
碑文時稱妙絶今定國寺碑當使誰作詞也元康因薦
珽才學并觧鮮卑語乃給筆札就禁所具草二日内成
文甚麗神武以其工而且速特恕不問然猶免官散參
軍府文襄嗣事以為功曹參軍及文襄遇害元康被傷
創重倩珽作書屬家累事并云祖喜邊有少許物宜早
索取珽乃不通此書喚祖家私問得金二十五鋌唯與
祖喜二鋌餘盡自入又盗元康家書數千卷祖喜懷恨
遂告元康二弟叔諶季璩等叔諶以語楊愔愔嚬眉答
曰恐不益亡者因此得停文宣作相珽擬補令史十餘
人皆有受納據法處絞帝尋捨之又盗官遍略一部事
發文宣付從事中郎王士雅推檢并與平陽公淹令錄珽
付禁勿令越逸淹遣田曹參軍孫子寬往珽受命便爾
私逃黃門郎高德正留臺事謀云珽自知有犯驚恐是
常但宣一命向祕書稱奉并州約束須五經三部仰丞
親檢校催遣如此則珽意安夜當還宅然後掩取珽果
如德正所圖遂還宅薄晚就家掩之縳珽送廷尉據犯
枉法處絞刑文宣以珽伏事先世諷所司命特寬其罰
遂奏免死除名天保元年復被召從駕依除免例參於
晉陽珽尋遷典御又奏造胡桃油復為割藏免官文宣
每見之常呼為賊
唐陸長源為宣武節度行軍司馬好輕言無威儀自到
汴州不為軍州所禮重判官孟叔度性苛刻又縱恣聲
色數至樂營與諸婦人嬉戲自稱孟郎繇是人惡而輕
之衆心共怒故節度使董晉卒未十日兵亂殺長源叔
度仍臠食之
卿侃為夀州刺史楊承恩判官侃擅行威令貪冐貨財
多欲枉法貞元十五年七月命權知夀州刺史王宗集
衆决疑
後唐馬郁唐末為幽州李儔掌書紀嘗使於鎮州王鎔
官妓有轉轉者美麗善歌舞因宴席郁屢桃之鎔幕客
張澤亦以文章有名謂郁曰子能坐上成賦可以此妓
奉酬郁抽筆操紙即時成賦擁妓而去
豆盧革初為定州王處直判官理家無法有日獨請謁
見處直慮布政有闕疑有所勉歛板出迎革立通尺牘
處直搢笏披之乃為嬖人祈軍職也
司空頲為莊宗魏博節度判官是時帝方事河南連年
征役魏博軍政决之於頲累遷檢校右僕射權軍府事
長史補署多通賂遺家畜妓妾不修廉隅同職惡之
晉張從朏為晉昌府節度行軍司馬以偽蜀故䕫王媵
李氏富於粧奩從朏略娶為妻李氏訴之天福七年四
月勅以曾該赦宥止配靈武收管永不任用
邪謀
夫漢魏之後竝開幕府參佐之列其猶股肱莫不資濟
濟之賢成婉婉之畫也若乃以利傷行枉道事人毁信
廢忠交私逢惡縱肆邪說恊比匪人故大則毁其龜玉
小亦累其長上聽其言者曾不是圖觀其謀始之端猶
謂相得之晚稔其干紀俾之覆宗斯則為人謀而不忠
當法家之所恥者也是以於奉國為不臣於事人為不
義前車之覆可以明徵謀謨是資尤所深誡者矣
晉錢鳳為大將軍王敦鎧曹參軍數得進見知敦有不
臣之心因進邪說遂相朋搆專弄威權言成禍福遭父
喪外託還葬而密為使與沈充交搆沈充為王敦參軍
明帝將伐敦遣其鄉人沈禎諭充許以為司空充謂禎
曰三司具瞻之重豈吾所任幣厚言丼古人所畏且丈
夫共事終始當同寧可中道改易人誰容我禎曰不然
舍忠與順未有不亡者也大將軍阻兵不朝爵賞自己
五尺之童知其異志今此之舉將行簒弑耳豈同於往
年乎是以疆場諸將莫不歸赴本朝内外之士咸願致
死正以移國易主義不北面以事之也奈何恊同逆謀
當不義之責朝廷誠信禎所見也賊之黨類猶宥其罪
與之更始况見機而作邪充不納率兵臨發謂其妻子
曰男兒不竪豹尾終不還也及敗歸吳興亡失道誤入
其故將吳儒家為儒所殺
周撫為王敦從事中郎與鄧嶽俱為敦爪牙甘卓遇害
敦以撫為沔北諸軍事南中郎將鎮沔中及敦作逆撫
領二千人從之敦敗撫與嶽俱亡走
任讓為冠軍將軍蘇峻參軍庾亮輔政徵峻為散騎常
侍峻疑亮害已表乞補青州界一荒郡以展鷹犬之用
復不許峻嚴裝將赴召猶豫未决讓謂峻曰將軍求處
荒郡而不見許事勢如此恐無生路不如勒兵自守峻
從之遂不應命
郗超為大司馬桓温征西將軍枋頭之敗温深恥之既
而超就温宿中夜謂温曰明公都有慮不温曰卿欲有
所言邪超曰明公既居重任天下之責將歸於公矣若
不能行廢立大事為伊霍之舉者不足鎮壓四海震服
宇内豈可不深思哉温既得此計深納其言遂定廢立
超始謀也
卞範之為桓玄江州刺史委以心膂之任潜謀密計莫
不决之後玄將為纂亂以範之為丹陽尹與殷仲文隂
撰策命玄僣位其禪詔即範之文也
殷仲文為桓玄諮議參軍時王謐見禮而不親卞範之
被親而少禮而仲文寵遇隆重兼於王卞矣玄將為亂
使總領詔命以為侍中領左衛將軍玄九錫仲文之辭
也初玄簒位入宫其牀忽䧟羣下失色仲文曰將軍聖
德深厚地不能載玄大悦
後秦韋宗為姚宣參軍姚泓初立宣時鎮李閏北地太
守毛雍據趙氏塢以叛于泓泓使姚超擒之宣未知雍
敗遣部將姚佛生等來衛長安衆既發宗姦謟好亂說
宣曰主上初立威化未著勃勃彊盛為害必深本朝之
難未可弭也殿下居維城之任宜深慮之邢望地形險
固總三方之要若能據之虛心無禦非但克固維城亦
覇王之業也宣乃率戸三萬八千棄李閏以叛
宋何承天為謝晦荆州諮議參軍領記室文帝元嘉三
年晦將見討其弟黃門郎㬭密信報之晦問承天曰若
果爾卿令我云何承天曰以王者之重舉天下以攻一
州大小既殊順逆又異境外求全上計也其次以腹心
領兵戍於義陽將軍率衆於夏口一戰若敗即趨義陽
以出北境其次也晦良久曰荆楚用武之國兵力有餘
且當决戰走不晚也乃使承天造立表檄
宗儼之為沈攸之荆州主簿攸之既舉兵反初至郢州
有順流之志儼之勸功曹臧寅以為攻守勢異非旬日
所拔若不時舉挫銳損威今順流長駈計日可捷既傾
根本則郢城豈能自固攸之不從
焦度為江州刺史王景文鎮南參軍隨景文還都嘗在
府州内景文被害度大怒勸景文拒命景文不從
陳彭嵩為始興王叔陵書記領衡陽内史叔陵為逆嵩伏誅
嵩叔陵舅也有寵謀謨皆預焉
後魏斛斯椿既歸爾朱榮署外兵事椿性侫巧甚得榮
心軍之密謀頗亦關預
北齊司馬子如魏末為爾朱榮司馬榮之誅子如知有
變自宫内突出榮宅棄家隨榮妻子與爾朱世隆走出
京城世隆便欲還北子如曰事貴應機兵不厭詐天下
洶洶唯強是視於此際會不可以弱示人若必走北即
恐變故隨起不如分兵守河橋廽軍向京出其不意或
可離潰假不如心猶足示有餘力使天下觀聽懼我威
強於是世隆還逼京城
隋張衡為漢王諒侍讀及諒轉牧揚州衡復為掾諒甚
親任之衡以竭慮盡誠事之奪宗之計多衡所建
唐高尚玄宗天寳末為安禄山平盧掌書記出入卧内禄山
甚信用之禄山肥疾若睡尚執筆在旁通宵不寐繇是
益親信遂與嚴莊等共解圖䜟因其疑懼勸其謀反禄
山累表至屯田員外郎及隨禄山寇䧟東京偽授中書
侍郎偽赦書制勑盡尚為之毁黷本朝所不忍聞皆繇
尚曲說其事也
盧會昌德宗貞元中為昭義節度李抱眞營田副使抱
眞卒其子緘匿喪不發會昌令抱眞從甥元仲經潜與
緘謀其明日將吏會集仲經詐為抱眞令曰吾疾甚不
能&KR0681;職今令緘掌軍事諸軍善佐之節度副使李涚及
諸將吏俛首皆曰諾須臾緘盛服而出衆拜之緘乃悉
府藏頒賞軍士會昌仍詐為抱眞表請以職事付緘翌
日又令諸將連奏請緘領軍事帝聞抱眞卒乃遣中使
第五守進馳傳觀變且命以軍事屬於大將軍王延貴
守進至潞州緘詐言抱眞疾病請見明日如此者凡三
日緘乃出造中使左右皆陳兵甚嚴備中使謂緘曰朝
廷已知相公薨歿令以軍務屬延貴侍御宜歸發喪行
服也緘愕然出謂諸將曰有詔不許緘掌軍事諸公意
如何將吏莫有對者緘懼而退遽以使印及管鑰歸監
軍是日乃發喪畢一哭中使召延貴以口詔令視事趣
遣緘赴東都元仲經逃于外延貴捕得殺之既歸罪仲
經會昌因得不坐
卿侃貞元中為夀州刺史楊承恩判官承恩老耄多病
其政事委男澄及侃與孔目官林扆等承恩既疾甚侃
等乃與將校等謀以澄為刺史圑練副使王宗知之密
與大將田瑀等議曰楊大夫暫疾病當即痊平脱有不
諱即朝廷自除刺史豈可便令楊澄知事也遂因繋澄
侃等驛騎以聞故授宗官扆侃等得罪
季貞抱昭宗時為幽州李威幕客威以軍亂故推其弟
衛為留後鎮州王鎔以威失國因請税駕於常山北郭
海子園託以親弋既造之威遂逼以兵仗同詣理所乃
入自子城東偏門内有鎔之親騎營中之卒忽掩其外
關復於缺垣中有一人識是(闕文)
譴斥
唐殷嶠為吏部侍郎從太宗擊薛舉為元帥府司馬時
太宗遇疾委軍於劉文靜誡之曰賊衆遠來利在急戰
難與爭鋒且宜持久待糧盡然後可圖也嶠謂文靜曰
王體不安慮公不濟故發此言宜可因機破賊乃以勍
敵遺王也久之言於文靜曰王不愈恐賊輕我請耀武
以威之遂陳兵墌圻為薛舉所乘軍乃大敗嶠坐减死
除名
元萬頃為李勣遼東道管記勣嘗令萬頃作文檄高麗
其語有譏高麗不知守鴨渌水險莫離友報云謹聞命
矣遂移兵固守鴨渌官軍不得入萬頃坐是流于嶺外
張弘靖為東都留守杜亞從事留守將令狐運逐獸出
郊其日有劫運絹於道者亞以運豪家子意其為之乃
令判官穆員及弘靖同鞫其事員與弘靖皆以運職在
衙必不為盗劫堅請不按亞不聽遂以獄聞仍斥員及
弘靖出幕府有詔令三司使雜治之後果於河南界得
賊
後唐盧程莊宗在晉陽程為推官及出師趙魏欲遷為
書記程以無刀筆才不敢奉命故盧質典記室留於晉
陽自行臺駐魏州河東軍之務專制於監軍張承業承
業嘗命程監諸廪出納程辭之曰此事非僕所能請擇
其能者承業叱之曰公稱文士即合飛書草檄開濟覇
圖命為書記堅稱短拙及令監廪又以為辭公所能者
何也程垂涕謝之
勾龍階為陜州觀察判官清泰二年勒停追毁見任官
牒以斷獄謬誤故也
册府元龜卷七百三十
