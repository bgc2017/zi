册府元龜卷二百九十五宋王欽若等撰
宗室部
復爵
自周成以來竝建懿戚大啓土宇所以彊幹弱枝𫝊祚
遐世顧豈欲絶之者哉其或反道敗德弗率王庭作威
弛禁侵害吏治則削而絀之用殄厥世斯蓋不得已而
為之也然後推敦族之恩申猶宥之典赦其罪戾還其
璽綬或則加禮諡於既沒復爵土於嗣子俾宗祊無損
邦畿如舊霈然渥縟與之更始亦有被誣見疑非辜遘
禍率用追復以申其冤斯皆厚親親之仁成亢宗之美
也
漢淮南王長高祖少子以謀反遷蜀道死民有作歌歌
淮南王曰一尺布尚可縫一斗粟尚可舂兄弟二人不
相容(一尺布可縫而共衣一斗粟可舂而共食况以天下之廣而不相容也)文帝聞之曰
昔堯舜放逐骨肉周公殺管蔡(鯀及共工皆堯舜之同姓故云骨肉)天下
稱聖不以私害公天下豈以為我貪淮南地邪廼徙城
陽王王淮南故地而追尊淮南王為厲王置園如諸侯
儀
後漢楚王英以逆謀廢徙丹陽涇縣明年至丹陽自殺
詔遣光禄大夫持節弔祠贈賵如法加賜列侯印綬以
諸侯禮葬於涇元和三年又遣謁者備王官屬迎英喪
改葬彭城加王赤綬羽蓋華藻如嗣王儀追爵諡曰楚
厲侯
阜陵王延以逆謀貶爵為侯章帝行幸九江賜延書與
車駕會壽春帝見延及妻子愍然傷之乃下詔曰昔周
之爵封千有八百而姬姓居半者所以楨幹王室也朕
南巡望淮海意在阜陵遂與侯相見侯志意衰落形體
非故瞻省懷感以喜以悲今復侯為阜陵王增封四縣
并前為五縣
齊王晃光武兄伯升曾孫晃與太姬宗更相誣告章和
元年有司奏請免晃爵為庶人徙丹徒帝不忍下詔貶
晃爵為蕪湖侯遣謁者收晃璽綬晃立十七年而降爵
晃卒子無忌嗣帝以伯升首創大業而後嗣罪廢心常
愍之時北海亦絶無後詔令復二國永元二年乃復封
無忌為齊王
勃海王悝謀為不道有司請廢之桓帝不忍貶為癭陶
王食一縣悝後因中常侍王甫求復國許謝錢五千萬
桓帝遺詔復為渤海王
魏巳氏公琮坐於中上方作禁物貶爵都鄉侯明帝景
初三年復巳氏公
吳齊王奮廢徙章安廢帝太平三年封為章安侯詔曰
齊王奮前坐殺吏廢為庶人連有赦令獨不見原縱未宜
復王何以不侯又諸孫兄弟作將列在江渚孤有兄獨
爾云何有司奏可就拜為侯
晉高陽王睦宣帝弟子也初封中山王坐誘逋亾貶封
丹水縣侯太康初詔復爵有司奏封江陽王武帝曰睦
退靜思愆改脩其德今有爵土不但以赦江陽險遠其
以高陽郡封之乃封為高陽王
汝南王亮為楚王瑋所害及瑋誅追復亮爵位喪葬之
禮如安平獻王孚故事廟設軒懸之樂
汝南郡王羕汝南王亮之子永興初為侍中以長沙王
乂黨廢為庶人惠帝還雒復羕封為撫軍將軍又以汝
南期思西陵益其國
齊王冏為長沙王乂所害惠帝光熙初追册曰咨故大
司馬齊王冏昔以宗籓穆裔紹世緒于東國作翰許京
允鎮靜我王室誕率義徒同盟觸澤克成元勲大濟潁
東朕用應嘉茂績謂篤爾勞俾式先典以疇兹顯懿廓
土殊分跨兼吳楚崇禮備物寵侔蕭霍庶憑翼戴之重
永隆邦家之望而恭德不建取侮二方有司過舉致王
于戮古人有言曰用其法猶思其人况王功濟朕身勲
存社稷追惟既往有悼於厥心哉今復王本封命嗣子
還紹厥緒禮秩典度一如舊制使持節大鴻臚即墓賜
策祠以太牢魂而有靈祇奉朕命肆寧爾心嘉兹寵榮
子超嗣爵永嘉中懷帝下詔重述冏倡義元勲還贈大
司馬加侍中假節追諡
成都王穎既死汲桑載穎棺於軍每事啓靈以行軍令
桑敗棄棺於故井中穎故臣收之改葬於雒陽懷帝加
以縣王禮
東安王繇以專行誅賞兄澹因隙譖之汝南王亮惑其
說免繇官以公就第坐有悖言廢徙帶方惠帝永康初
徵繇復封後遭母喪在鄴勸成都王穎解兵為穎所害
永寧元年九月追復其爵
河間王顒安平獻王孚孫為南陽王模使人扼殺之武
帝咸和六年六月復顒爵位
棘陽王竒義陽王望孫望薨竒襲坐遣三部吏到交廣
商貨為有司所奏武帝太康九年詔貶為三縱亭侯復
立為棘陽王
東萊王𬎼齊王冏兄冏輔政𬎼與左衛將軍王輿謀共
廢冏事覺免為庶人尋詔徙𬎼上庸後封微陽侯上庸
内史陳鍾承冏旨害𬎼冏死詔誅鍾復𬎼封改葬
吳王晏武帝子與兄淮南王允共攻趙王倫允敗倫貶
晏為賓徒縣王後徙封代王倫誅復本封
武陵王晞為太宰為桓温所忌温逼新蔡王晃自誣與
晞及晞子綜等謀逆請誅之簡文帝不許温奏徙新安
郡家悉徙之太元六年晞卒孝武帝三日臨于西堂詔
曰感惟摧慟便奉迎靈柩并改移妃應氏及故世子梁
王諸喪家屬悉還復下詔曰故前武陵王體自皇極尅
已思愆仰惟先朝仁宥之旨豈可情理靡寄其追封新
寧郡王邑一千戶十二年追復晞武陵國王
梁王㻱晞子出繼梁王翹與父晞俱廢薨子龢嗣孝武
太元中復國
宋廬陵王義真高祖子也少帝失德徐羡之等密謀廢
立則次第應在義真以義真輕𦕈不任主社稷因其與
少帝不恊乃奏廢為庶人徙新安郡景平二年六月羡
之等遣使殺於徙所文帝元嘉元年八月詔曰前廬陵
王靈柩在遠國封堕替感惟摧慟情若貫割王體自至
極地戚屬尊豈可令情禮永淪終始無寄可追復先
封特遣奉迎并孫脩華謝妃一時俱還言增摧哽三年
正月誅徐羡之𫝊亮等是日詔曰故廬陵王含章履正
英哲自然道心内昭徽風遐被遭時多難志匡權逼天
未悔禍運鍾屯險群凶肆醜專竊國柄禍心潛構釁生
不圖朕每永念讐耻含痛内結遵養奸慝情禮未申今
王道既亨政刑始判宣昭國章於是乎在可追崇侍中
大將軍王如故庶慰冤魂少申悲憤
江夏王義恭高祖子也為前廢帝所害太宗定亂令書
曰故中書監太宰領太尉錄尚書事江夏王道性淵深
睿鑒通遠樹聲列藩宣風鉉德位隆姬輔任屬負圖勤
勞國家方熙託付之重盡心毗道永融雍穆之化而凶
醜忌威奄加冤害夷戮有暴殯穸無聞憤逹幽明痛貫
朝野朕蒙險在難含哀莫申幸賴宗社之靈克纂祈天
之祚仰惟勲戚震慟厥心昔梁王徵庸警蹕備禮東平
好善黃屋在御况公德猷弘懋彝典未殊者哉可追崇
使持節侍中都督中外諸軍事丞相領太尉中書監錄
尚書事如故給九旒鸞輅虎賁班劍百人前後部羽葆
鼓吹輯輬車
安隆王叡江夏王義恭子為元凶所害孝武大明二年
追封安隆王追諡宣王
贈江夏王伯禽亦義恭子也伯禽官輔國將軍為前廢
帝所害諡曰哀世子又追贈江夏王改諡曰愍
始平王子鸞孝武之子孝武諸子多為前廢帝所害廢
帝素疾子鸞有寵遣使賜死同生弟妹竝死及明帝即
位詔曰夫紓冤伸痛雖往必追緣情測愛感事彌遠故
使持節都督南徐州諸軍事撫軍南徐州刺史新安王
子鸞夙表成器早延殊寵方樹美業克光藩維而凶心
肆忌奄罹横禍興言永傷有兼常懷宜旌天秀以雪沉
魂可贈使持節侍中都督南徐兖二州諸軍事司徒南
徐州刺史王如故第二皇子子師俱嬰謬酷有增酸悼
子師復先封為南海王竝加徽諡
南齊明帝初輔政所誅諸王及即位後復屬籍各封諸
子為侯
梁長沙元王弟藻武帝普通三年遷領軍將軍加侍中
六年為軍師將軍與西豐侯正德北伐渦陽輙班師為
有司所奏免官削爵土七年起為宗正卿八年復封爵
臨賀王正德普通六年逃奔于魏七年又自魏逃歸高
祖不之過也復其封爵
後魏河間公齊太武時坐事免官爵後為前將軍尅仇
池威震羌氐復賜爵河間公
襲江陽王繼為青州刺史後入為度支尚書繼在青州
之日民饑餒為家僮取民女為婦妾又以良人為婢為
御史所彈坐免官爵靈太后臨朝復繼尚書本封
襲廣陽王淵為葛榮所害莊帝追復王爵諡曰忠武
汝隂王天賜為懷朔大將軍坐貪殘恕死削除官爵卒
孝文哭於思政觀贈本爵葬從王禮諡曰靈王
東平王匡為度支尚書又兼宗正卿每有奏請尚書令
任城王澄時致執奪匡剛隘内遂不平澄因是奏匡罪
狀三十餘條廷尉處以死刑詔付八議特加原宥削爵
除官孝明孝昌初卒追復本爵改封濟南王
中山王英為鎮南將軍行揚州梁遣將寇肥梁詔英率
衆討之英表云可尅後水盛英及諸將狼狽奔退士衆
没者十五六有司奏英經筭失圖案劾處死詔恕死為
民後復王封邑千戶
樂陵王思譽為鎮北大將軍及穆泰隂謀不軌思譽知
而不告恕死削封為庶人孝文太和末復還其王爵
京兆王愉出為冀州刺史謀逆事敗見執徵赴京師至
野王絶氣而死或云高肇令人殺之後靈太后令愉之
四子皆附屬籍追封愉臨洮王子寶月乃改葬父母追
服三年
河間王琛以討鮮于脩禮敗免官爵後討汾晉胡屬卒
於軍追復王爵
北海王詳獻文子也宣武親政尚書高肇譖詳與茹皓
等謀為逆亂付廷尉治罪詔免為庶人别營坊館如法
禁衞限以終身詳哭數聲而暴死停殯五載永平元年
十月詔曰故太傅北海王體自先皇特鍾友愛受遺訓
輔冲昧攸託不圖暮節晦德終缺哀榮便可追復王封
尅日營厝少慰幽魂以旌隂戚諡曰平王
咸陽王禧謀反賜死後孝明正光中復禧王爵葬以王
禮
襲趙郡王謐在母喪聽音聲飲戲為御史中尉李平所
彈遇赦復封
樂浪王長命坐殺人賜死除國子忠明帝時復前爵位
襲安樂王鑒為北討大都督討葛榮與都督裴衍共救
信都鑒謀反降葛榮都督源子邕與裴衍圍鑒斬首傳
雒詔改其元氏莊帝初許復本族又特復鑒王爵贈司
空
略陽王羯兒督諸軍討秃髮坐貪暴降爵為公後統河
西諸軍襲蠕蠕至於漠南仍復王爵
廣陽王嘉之孫湛弟瑾以謀殺齊文襄王事泄合門伏
法湛先有婢紫光生子法輪齊王矜湛覆滅乃慰原之
復其爵土
襲京兆王大興拜長安鎮大將軍以黷貨削除官爵後
除秘書監還復前爵
後周常武公會邵惠公孫初封譚國公後與晉公護同
誅建德三年追復封爵常武公
唐巢王元吉高祖第四子武德元年封為齊王九年與
太子建成謀逆伏誅貞觀元年追封海陵郡王諡曰剌
十六年七月又詔曰有虞受終弘肆赦之典隆周革命
篤親親之恩海陵剌王元吉地維藩翰夙承朝寵陷於
不軌得罪君親朕嗣膺靈命無㤀敦睦同生之重既切
於本枝在原之悼寔纏於歲月興言泉壤思備寵章可
追封巢王諡乃依舊
荆王元景高祖第六子武德三年封為趙王貞觀十年
徙封荆王永徽三年坐與房遺愛謀反賜死國除後追
封沈黎王備禮改葬
韓王元嘉高祖第十一子武德四年封宋王五年徙荆
王貞觀十年改封韓王垂拱四年則天誅戮宗室諸王
不附已者元嘉大懼與其子黃國公及越王貞父子謀
起兵坐誅神龍元年追復爵土封其第五子訥為嗣韓
王(是年二月制皇室子孫諸王自垂拱已來非命者皆不埋殯宜令州縣尋求處所以牲牢致祭乃追復官)
(爵備禮改殯其王并令陪葬昭獻二陵有嗣者即令承襲無息嗣者取近親為後)
霍王元軌高祖第十四子武德六年封蜀王八年徙封
吳王貞觀十年改封霍王垂拱四年坐與韓王元嘉連
謀起兵事覺徙居黔州至陳倉而死長子緒封江都王
坐與裴承光交通被誅神龍元年並追復爵土封緒孫
暉為霍王嗣
舒王元名高祖第十八子貞觀五年封譙王十年徙封
舒王永昌中與其子豫章王亶俱為丘神勣所陷被殺
神龍元年復其官爵仍令以禮改葬封亶子津為嗣舒
王
魯王靈夔高祖第十九子貞觀五年封魏王十年徙燕
王十四年改封魯王垂拱四年與韓王子黃國公譔結
謀起兵事洩流辰州縊死有二子長子清河王詵少子
范陽王謁亦為酷吏所陷神龍元年追復靈夔官仍令
以禮改葬封謁子道堅為嗣魯王
江夏王道宗高祖從父兄之子永徽四年房遺愛伏誅
長孫無忌禇遂良素與道宗不協上言道宗與遺愛交
結流配象州道宗病卒及無忌遂良得罪乾封元年追
復道宗官爵
吳王恪太宗第三子貞觀三年封蜀王十年徙封吳王
永徽四年房遺愛謀反遂因事誅恪以絶衆望子四人
仁瑋琨璄竝流于嶺表尋追封恪為鬱林王又封仁為
鬱林侯
蜀王愔太宗第六子吳王恪之母弟貞觀五年封梁王
十年改封蜀王恪既誅愔黜為庶人徙巴州尋改為涪
陵王咸亨初追復爵土陪葬昭陵諡曰悼封子璠為嗣
蜀王
越王貞太宗第八子貞觀五年封濮王十年徙封原王
尋改封越王垂拱四年貞及其子瑯琊王冲坐與韓王
元嘉結謀起兵被誅改姓虺氏神龍元年追復王與子
冲俱復舊姓
紀王慎太宗第十子也貞觀五年封申王十年改封紀
王垂拱中越王貞將起事慎不肯同謀及貞敗慎亦下
獄臨行免改姓虺氏配流嶺表至蒲州而卒中興初追
復官爵
澤王上金高宗第三子永徽元年封杞王文明元年封
畢王又改澤王永昌元年出為随州刺史武承嗣使酷
吏周興誣告上金謀反召至都恐懼自縊死神龍元年
追復上金官爵封庶子義珣為嗣澤王
許王素節高宗第四子永徽二年封雍王尋徙郇王改
葛王又進封許王出為舒州刺史與澤王上金同被誣
告追赴都縊死則天以庶人禮葬之神龍元年追封許
王以禮改葬封少子瓘為嗣許王
成王千里吳王恪之長子本名仁封鬱林侯中興初進
封成王為左金吾衛將軍三年節愍太子謀殺武三思
兵敗與其子天水王僖俱被誅改姓蝮氏景雲元年詔
曰故成王千里保國安人克成忠義願除凶醜翻陷誅
夷永言淪没良深痛悼宜復舊官爵復本姓
歸政郡王俊吳王恪第四子本名璄中興初封歸政郡
王宗正卿坐兄千里事貶南州司馬卒景雲元年追復
宗正卿歸政郡王官爵
常山公倩越王貞第二子垂拱中坐與父貞兄冲連謀
起兵被誅神龍初侍中敬暉等以冲父子翼戴皇家義
存社稷請復其官爵武三思令上官昭容代中宗手詔
不許開元四年詔追復爵土令備禮改葬
棣王琰玄宗第四子也坐二孺人不相叶乃密求巫者
書符置於琰履中以求媚琰監院中官密奏於玄宗玄
宗命推問之竟孺人也玄宗猶疑琰知情乃囚於鷹狗
坊中絶朝請憂懼而死代宗寶應元年贈其王位
鄂王瑶玄宗第五子開元二十五年得罪廢寶應元年
追復
光王琚玄宗第八子也有才力玄宗愛之以母見疎薄
嘗有怨言為人所構得罪寶應元年追復
齊王凑穆宗第六子也初封漳王後為鄭注誣告王與
宋申錫謀不軌降封巢縣公卒開成三年正月追封為
齊王
梁博王友文為庶人友珪所害末帝即位詔曰我國家
賞功罸罪必叶朝章報德伸冤敢欺天道苟顯違于法
制雖暫滯于歲時終振大綱須歸至理重念太祖皇帝
嘗開霸府有事四方迨建皇朝載遷都邑每以主留重
務居守難才慎擇親賢方應寄任故博王友文才兼文
武識逹古今俾分憂於在浚之郊亦共理於興王之地
一心無易二紀于兹常施惠於士民實有勞於國家去
歲郢王友珪嘗懷逆節已露兇鋒將不利於君親欲竊
窺於神器此際直先皇寢疾大漸日臻博王乃密上封
章請嚴宮禁因以萊州刺史授於郢王友珪纔覩宣頭
俄行大逆豈有自縱兵於内殿却翻事於東都又矯詔
書枉加刑戮仍奪博王封爵又改姓名冤恥兩深誑欺
何極伏賴上玄垂祐宗社降靈俾中外以叶謀致遐邇
之共怒尋平内難獲勦元凶既雪恥於同天且免譏於
共國朕方期遁世敢竊臨人遽廹推崇爰膺纘嗣冤憤
既伸於幽顯霈澤宜及於下泉博王宜却復官爵仍令
有司擇日歸葬
後唐贈太保從璨明帝之諸子性剛直好客疎財意豁
如也天成中為右衞大將軍時安重誨方秉事權從璨
亦不之屈重誨常以此忌之明宗幸汴留從璨為大内
皇城使一日召賓友於會節園酒酣之後戲登於御榻
安重誨奏請誅之詔曰皇城使李從璨朕廵幸汴州使
警大内乃全乖委任但恣追遊於予行從之園頻恣歌
歡之會仍施峻法顯辱平人致彼諠譁達於聞聽方當
立法固不黨親宜貶授房州司戶參軍仍令盡命長興
中重誨之得罪也詔復舊官仍贈太保
册府元龜卷二百九十五
