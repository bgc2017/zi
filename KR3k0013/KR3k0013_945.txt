册府元龜卷九百四十五宋王欽若等撰
總錄部
巧宦附勢朋黨
巧宦
孔子曰富與貴是人之所欲不以其道得之不處也又
云富而可求雖執鞭之士吾亦為之是知君子之仕也
先勞後祿輔國庇民率履不乖富貴自至小人之心也
則異於是不顧其行不信其言阿䛕便辟僥倖險詖以
巧宦為臧謀以繇徑為得路憑疣附贅託勢權門懷金
輦璧買交貴室期於滿欲了無愧恥既以此得亦以此
敗負乘覆餗不謂不幸云爾
漢叚宏濮陽人始事蓋侯信(景帝王后兄也)信任宏(任保舉也)官亦
再至九卿
司馬安汲黯姊子也亦與黯為太子洗馬安文深巧善
宦四至九卿以河南太守卒昆弟以安故同時至二千
石十人
張湯杜陵人也初為長安吏周陽侯為諸卿嘗繫長安
湯傾身事之及出為侯大與湯交徧見貴人給事内史
後為廷尉其造請諸公不避寒暑(造至詣也請謁也造音七到反)是以
湯雖文深意忌不專平然得此聲譽而深刻吏多為爪
牙用者依於文學之士丞相公孫宏數稱其美
陳萬年以高第入為右扶風遷太僕萬年廉平内行修
㓗然善事人贈遺外戚許史傾家自盡尤事樂陵侯史
高丞相丙吉病中二千石上謁問疾(上謁若今通名也)遣家丞
出謝謝已皆去萬年獨留昏夜廼歸及吉病甚帝自臨
問以大臣行能吉薦于定國杜延年及萬年萬年竟代
定國為御史大夫八歲病卒
陳咸萬年子也為南陽太守時車騎將軍王音輔政信
用陳湯咸數賂遺湯予書曰即蒙子公力得入帝城死
不恨(子公湯之字)後竟徵入為少府
後漢史敞順帝時以佞辯至尚書郡守
魏張既字德容馮翊高陵人有容儀少小工書疏年十
六為郡門下小吏而家富自惟門寒念無以自達乃畜
好刀筆及版奏伺諸大吏有乏者輒給與以是見識焉
後歴右職
劉類高陽人歴位宰守苛慝尤甚以善循人事不廢於
世
晉陸機為平原内史好遊權門與賈謐親善以進趣獲
譏
宋何尚之為司空尚書令元凶弑立其子偃為侍中掌
詔誥居門下父子竝處權要時為寒心而尚之及偃善
攝機宜曲得時譽會文帝即位任遇無改
南齊茹法亮吴興武康人也宋大明世出身為小吏歴
齋幹扶侍孝武末年作酒法鞭罰過度法亮憂懼因緣啓
出家得為道人明帝初罷道結事阮佃夫用為兖州典
籖累至太祖冠軍府行參軍
李安民武帝永明中自撫軍將軍丹陽尹遷尚書左僕
射將軍如故安民時屢啓密謀見賞又善結尚書令王
儉故世傳儉啓有此授
梁任昉齊明帝建武中仕不過列校東昏永元中紆意
於梅蟲兒東昏中旨用為中書郎謝尚書令王亮亮曰
卿宜謝梅那忽謝我昉慙而退
宋季雅為南康太守罷郡市宅居呂僧珍之側僧珍問
宅價曰一千一百萬怪其貴季雅曰一百萬買宅千萬
買鄰及僧珍生子季雅往賀署函曰錢一千閽人少之
弗為通彊之乃進僧珍疑其故親自發乃金錢也遂言
於帝陳其才能以為壯武將軍衡州刺史
孫廉謙之從子也便辟巧宦齊時已歴大縣尚書右丞
天監初沈約范雲當朝用事廉傾意奉之及中書舍人
黃睦之等亦尤所結附凡貴要每食廉必日進滋旨皆
手自煎調不辭勤劇遂得為列卿御史中丞晉陵吴興太
守時廣陵高爽有險薄才客於廉委以文記爽嘗有求
不稱意乃為履謎以喻廉曰刺鼻不知嚏蹋面不知瞋
齧齒作步數持此得勝人譏其不計恥辱以此取名
位也
後魏侯天盛與散騎常侍趙修鄰居宣武為修增邑舍
擬於諸王其四面鄰居皆賂入其地天盛兄弟越次出
補長史大郡
鄧羨孝明時胡太后臨朝為黃門侍郎封安陽子邑三
百戸羨曲附左右故獲封焉羨又行貨於錄尚書北海
王詳轉大司農少卿出行荆州事轉征虜將軍郢州刺
史鎮義陽在州銳於聚斂又納賄於于忠徵為給事黃
門侍郎
裴休光南司州刺史颺之子頗有文學善事權門孝明時
領軍元乂納其金帛除鎮遠將軍散騎侍郎
席景通善事元乂兼以貨賂乂父繼乂為司空乃引景
通為掾
趙雋之為給事中轉謁者僕射為劉騰飬息賂遺權門
頻歴顯官而卒
鄭雲為濮陽太守納賄劉騰得為龍驤將軍安州刺史
宋穎為魏郡太守納貨劉騰言之於領軍元乂以穎為
冠軍將軍凉州刺史
畢義暢孝明時襲南城縣男傾巧無事業善通時要歴
郎中尚書侍郎兖州刺史大中正將軍通直散騎常侍
坐事伏法
北齊敬長瑜武成時為廣陵太守多所受納刺史陸駿
將表劾之以貨賂執事和士開以畫屏風詐為長瑜獻
武成大悅駿表尋至遂不問焉遷合州刺史
畢義雲為司徒左長史時鄭子默正被任用義雲之姑
即子默祖母遂除度支尚書攝左丞子默誅後左丞便
解孝昭赴晉陽高元海留鄴義雲深相依附知其信向
釋氏嘗隨之聽講為此欵密無所不至
唐薛曜中書令元超之子頗解屬文則天時以附會張
易之兄弟歴位正諫大夫
鄭愔中宗神龍中為宣州司士私鑄錢百萬以遺武三
思擢為侍御史遷中書舍人景龍中附昭容上官氏累
遷吏部侍郎同中書門下三品
崔湜中宗景龍中昭容上官氏屢出居外宅湜託附之
繇是中宗遇湜甚厚再遷中書侍郎平章事
唐休璟神龍中同中書門下三品在任無所弘益以老
病罷歸私第休璟年力雖衰進取彌銳時宫人賀婁氏
用事而休璟為男取其飬女因以自達拜太子少師同
中書門下三品時議譏之
趙彥昭睿宗景雲初自潞州刺史除歸州刺史先是巫
媪趙氏昵於韋庶人得封為隴西夫人與彦昭鄰居因
附焉及趙氏誅自其家獲彥昭納賄疏故貶官
康廉本商胡玄宗天寳中爲安南都護賂遺楊國忠官
至將軍肅宗上元二年上表請用私財檢校山南一道
驛朝廷以救弊許之仍加侍御史
呂諲天寳末為哥舒翰判官肅宗册立於靈武諲馳赴
行在帝深遇之朱光輝李遵在君之側皆希旨論其善
諲亦屈已事光輝遵等故驟拜御史中丞進奏無不允
從
庾凖常州人以門蔭入仕肅宗末昵於宰相王縉縉驟
引至職方郎中知制誥遷中書舍人凖素寡文學以柔
媚自進既非儒流甚為時論所薄
黎幹戎州人代宗時以善星緯數術進待詔翰林累官
至諫議大夫京兆少尹尋遷京兆尹以嚴肅為理人頗
便之而因緣附會與時上下大歷二年改刑部侍郎
盧惎代宗時為金州刺史宰相楊炎遇之頗厚召入為
左司郎中京兆少尹遷大尹惎無學術然善事權要
嚴綬德宗時為宣歙池判官時觀察使劉贊卒綬傾軍
府資用進奉無幾徵拜刑部員外天下判官進奉自綬
始
李景儉德宗時自忠州刺史授代至京除灃州刺史延
英辭日景儉時有中助因盛言已屈退及月華門遽宣
不令赴郡除倉部員外郎未一月拜諫議大夫
裴武自釋褐以吏才稱累遷至太府司農卿鄜坊觀察
使入為京兆尹復領大司農及兼掌錢榖供饋之事皆
粗有勞績然善俯仰能交結權右雅無清直之稱
王潛自陜州左司馬劔彭二州刺史遷將作監輸賄權
倖拜涇原節度使
鄭權為工部尚書然以家多僕媵俸入寡薄尋繇他徑
求致節制不旬月授嶺南節度使
李德裕憲宗時為太原府司錄參軍時謂監軍李國澄
曰何不以近貴取事而自滯於外閫乎國澄曰豈所不
欲其如貧何乃許借錢十萬貫促國澄赴闕國澄初未
為信及至闕咸如其諾尋除中尉遂為中人所稱
元稹初為荆南士曹為監軍崔潭峻所禮居無何召入
翰林為中書舍人承旨學士中人以潭峻之故爭與稹
交而知樞密魏弘簡尤與稹相善穆宗愈深知重河東
節度使裴度三上疏言稹與弘簡為刎頸之交謀亂朝
政言甚激訐穆宗顧中外人情乃罷稹内職授工部侍
郎帝恩顧未衰長慶二年拜平章事詔下之日朝野無
不輕笑之
薛平敬宗寳歴初自檢校左僕射兼戸部尚書除為檢
校司空充河中節度觀察等使平理靑齊有政績時論
方洽及是進絹萬匹旋有此拜議者甚惜之
舒元輿為著作郎分司東都日與李訓深相結納太和
末訓居中用事亟加遷擢自右司郎中兼侍御史知雜
事為權知御史中丞
後唐袁象先朱温之甥也為宋州節度使莊宗既平梁
汴象先厚以賂遺於權貴劉皇后及閹徒因而恩寵隆
異賜姓名李紹安復為宋州節度使
孔謙魏州之幹吏自天祐十二年莊宗平定魏博會計
皆委制置謙能曲事權要效其才力帝委以泉貨之務
設法箕斂七八年間軍儲獲濟
漢劉景巖初仕後唐為丹州刺史家富於財能交結豪
右
附勢
書曰簡賢附勢實繁有徒傳曰同惡相求其如市賈蓋
風頽俗靡之弊興輕進患失之機熟苟異遠圖必喻於
利遂乃趨浮薄之路飾僶俛之姿忘乎廉恥之規冀彼
比周之效或相與引重得其歡心謟媚兼資奔競不已
雖獲譏於當世而自得於心術至於假寵以貪殘傾意
以傅會榮利是視志氣自滿其或寵賂彰矣顚仆隨之
雖欲自全末繇也已故有屑屑無愧施施自矜者焉詩
曰無縱詭隨以謹無良蓋謂是夫
廉頗為趙將免歸長平失勢之時故客盡去及復用為
將客又復至廉頗曰客退矣客曰吁君何見之晚也夫
天下以市道交君有勢我則從君君無勢則去此固其
理也有何怨乎
漢衞靑為大將軍霍去病為驃騎將軍定令令驃騎將
軍秩祿與大將軍等自是後靑日衰而去病日益貴青
故人門下多去事去病得官爵
張湯為長安吏周陽侯為諸卿時嘗繫長安湯傾身事
之及出為侯大與湯交徧見貴人及列九卿收接天下
名士大夫已心内雖不合然陽浮道與之(陽以道義為交非其中心)
(故云浮也)其造請諸公不避寒暑湯位至御史大夫
後漢廉范字叔度京兆杜陵人初受業於京師京兆隴
西二郡更請召皆不應後為蜀郡太守而依倚大將軍
竇憲以此為譏
荀緄者彧之父也中常侍唐衡欲以女妻汝南傅公明
公明不娶轉以與彧緄慕衡勢為彧娶之為論者所譏
彧官至守尚書
魏何晏文帝黃初時無所事任及明帝立頗為冗官至
正始初曲合於曹爽亦以才能故爽用為散騎侍郎遷
侍中尚書
文欽為廬江太守鷹揚將軍王凌奏欽貪殘不宐撫邊
求免官治罪繇是徵欽還曹爽以欽鄉里厚飬待之不
治欽事復遣還廬江加冠軍將軍貴寵踰前欽以故益
驕
王思為吏雖煩碎而曉練文書傾意形勢亦以是顯名
官至九卿
晉石崇為衞尉時賈謐以賈后之勢開閤延賓海内輻
湊貴遊豪戚及浮競之徒莫不盡禮事之或著文章稱美
謐以方賈誼崇與歐陽建滎陽潘岳吴國陸機陸雲蘭陵
繆徵京兆杜斌摯虞瑯邪諸葛詮弘農王粹襄城杜育
南陽鄒捷齊國左思清河崔基沛國劉環汝南和郁周
恢安平牽秀潁川陳聄太原郭彰高陽許猛彭城劉訥
中山劉璵劉琨皆傅會於謐號曰二十四友其餘不得
與焉
劉琨為尚書郎趙王倫執政以琨為記室督轉從事中
郎倫子荂(音孚)即琨妹婿也故琨父子兄弟竝為倫所委
任及簒荂為皇太子琨為荂詹事
王雅既貴盛威權甚震門下車騎常數百而善應接傾
心禮之孝武世為太子少傅時王珣兒婚賓客車騎甚
衆會聞雅拜少傅廻詣雅者過半時風俗頽弊無復廉
恥然少傅之任朝望屬珣珣亦頗以自許及中詔用雅
衆遂赴雅焉
宋顏師伯孝武初鎮徐州為輔國安北行參軍王景文
時為諮議參軍愛其諧敏進之孝武師伯因求仗節乃
以為徐州主簿善於附會大被知遇
王履為大將軍從事中郎深結劉湛委誠大將軍彭城
王義康與劉斌孔裔季等竝有異志履叔球為吏部尚
書每訓厲不納自大將軍從事中郎轉太子中庶子流
涕訴義康不願違離以此復為從事中郎太祖甚銜之
及湛之誅其夕履徒跣告球球命為取履先温酒與之
謂曰嘗日語汝何履怖懼不得答球徐曰阿父在汝亦
何憂命左右扶即還齋帝以球故履得免死廢于家
南齊李安民為撫軍將軍丹陽尹永明二年遷尚書左
僕射將軍如故安民時屢啓密謀見賞又善結尚書令
王儉故世傳儉啓有此授
梁王亮齊建武末為吏部尚書是時尚書右僕射江祏
管朝政多所進拔為士所歸附亮自以身居選部每持
異議始亮未為吏部郎時以祏帝之内弟故深友祏祏
為之延譽益為帝所器重至是與祏情好携薄祏昵之
如初及祏遇誅羣小放命凡所除拜悉繇內寵亮更弗
能止外若詳審内無明鑒其所選用視資次而已當世
不謂為能
後魏長孫雅為太常卿右將軍孝明時侯剛為侍中撫
軍將軍寵任既隆而江陽王繼及雅皆以女妻剛子剛
為元乂所厚故雅驟得轉進
穆建為直閤將軍兼武衞建妻爾朱榮之妹嘗依附榮
榮入雒之後除鎮東將軍
劉廞字景興好學強立善事當世高肇之盛及清河王
懌為輔廞皆與其子交遊往來靈太后臨朝又與太后
兄弟往還相好太后令廞以詩賦授弟元吉後為國子
祭酒兼都官尚書
王翊字士遊為中書侍郎頗銳於榮利結婚於元乂超
拜左將軍濟州刺史尋加平東將軍
郭逸以一女妻司徒崔浩一女妻浩弟上黨太守括太
武時親用寵事拜逸徐州刺史假榆次侯
高聰為并州刺史在州數歲多不率法又與太原太守
王椿有隙再為大使御史舉奏高肇每以宗私相援事
得寢緩
劉藻子紹珍無他才用善附會好飲酒結託劉騰騰啟
為郎中令襲子爵
張烈河東武城人孝明時為征虜將軍司空長史先是
元又父江陽王繼曾為青州刺史及乂當權烈託故義
之懷遂相諂附除前將軍給事黃門侍郎
馮元興舉秀才時御史中尉王顯有權寵元興奏記於
顯召為檢校御史後為元乂所知元興世寒因乂之勢
託其交道相用為州主簿論者以為非倫
叱列延慶爾朱世隆之姊婿也為常州刺史前廢帝普
太初世隆得志特見委重遷散騎常侍車騎將軍儀同
三司
于暉字宣明為汾州刺史暉善事人為爾朱榮所親以
女妻其子長孺歴侍中河南尹後兼尚書僕射東南道
行臺
徐紇與鄭儼俱為舍人儼得幸於靈太后以紇有智數
仗為謀主紇以儼寵幸既盛傾身承接其相表裏勢動
内外城陽王徽與之合當時政令歸於儼等
崔休少而謙退事後母孝謹及為司馬尚書子仲文納
丞相高陽王雍弟二女妻領軍元乂子祕書郎雅舒挾
恃二家志氣微改内有自得之心外則陵籍同列尚書
令李崇左僕射蕭寳寅右僕射元欽皆以雍乂之故每
憚下之始休母房氏欲以休女妻其外孫邢氏休不欲
乃違其母而以妻乂子議者非之
鄭羲為中山王叡傅後歴年不轉資産亦乏因請假歸
遂槃桓不返及李冲貴寵與羲姻好乃就家徵為中書
令
中山王英子熙既襲爵累遷光祿勳領軍于忠執政熙
忠之婿也故歲中驟遷
北齊許惇少純直晚更浮動初齊朝體式本州大中正
以京官為之同郡邢邵為中書監德望甚高惇與邵競
中正遂憑附宋欽道出邵為刺史朝議甚鄙薄之惇仕
至尚書右僕射
源文宗為祕書監以貴遊子弟昇朝列才識敏贍以幹
局見知然好遊詣貴要之門故時論以為善於附會
和士開稟性庸鄙不闚書傳發言吐論惟以謟媚自資
河清天統以後威權轉盛富商大賈朝夕填門朝士不
知廉恥者多相附會甚者為其假子與市道小人同在
昆季行列士開後至尚書令
後周賀蘭祥為大司馬時晉公護執政祥與護中表少
相親愛軍國之事護皆與祥參謀及誅趙貴廢孝閔帝
祥有力焉
唐封德彝隋煬帝初為舍人而不被用見虞世基幸於煬
帝而基不嫻吏務每承處分多失事理德彝又託附之
密為指畫宣行詔命謟順主心外有表疏如忤意者皆
寢而不奏决斷刑法多濬文深詆策勳行賞必抑削之
故虞基之寵日隆而隋政日亂皆德彝之所為也
丘和初仕隋為蒲州刺史坐事除名煬帝時宇文述方
被任遇和傾心附之乂以發武陵公元胄罪拜代州刺
史
劉義節為少府監性明慧有幹理家富於財善附會勢
要
李㢠秀為鳳閣鸞臺平章事頗託附權倖傾心以事張
易之昌宗兄弟繇是深為讜正之士所譏
黎幹為京兆尹時魚朝恩為觀軍容使仍知國子監事
恃寵含威天憲在舌幹寫心佞事動必求媚每期將至
監則盛具數百人之餼傾府吏以辦之
李日知為刑部尚書以官在權要諸子年纔總角皆結
婚名族時議以失禮之中
裴冕為右僕射兼御史大夫充山陵使尋貶為施州刺
史初冕為僕射數論時政遂兼御史大夫充山陵使以
李輔國權重有恩乃奏輔國所親信劉烜為判官潛結
輔國後烜為中書舍人得罪貶嶺南冕乃連坐焉
房式宰相琯之姪舉進士李泌觀察陜州辟為從事泌
入相累遷起居郎出入泌門為其耳目及泌卒再除忠
州刺史
于頎為太府卿京兆尹好任機數專候權要朝列中無
勢利者視之蔑如也曲事元載載親暱之及載得罪後
出為鄭州刺史
韓泰為左右神策京西行營節度行軍司馬順宗永貞
元年貶漳州刺史及司封郎中韓曄貶池州刺史禮
部員外郎柳宗元貶柳州刺史屯田員外郎劉禹錫貶
連州刺史皆以善於王叔文坐責出守
韋執誼與王叔文同為翰林學士德宗載誕日皇太子
獻佛像德宗命執誼為畫像贊帝令太子賜執誼縑帛
以酬之執誼至東宫謝太子卒然無以藉言太子因曰
學士知王叔文乎彼偉才也執誼因是與叔文交甚密
杜兼為濠州刺史性浮險豪侈矜氣憲宗元和初入為
刑部吏部郎中拜給事中除金商防禦使旋授河南少
尹知府事尋拜正尹皆杜佑在相位所借護也
王鍔自言太原人後為太原節度使鍔附太原王翃為
從子以婚閥自炫翃子弟多附鍔以致名宦
李景儉漢中王瑀之孫頗覽前史詳其成敗以王霸之
略為己任韋執誼王叔文師重之當二人竊政景儉居
母喪故不及禍竇羣為御史中丞引為監察御史及羣
以罪出官景儉坐貶江陵戸曹
韋顗為吏部侍郎累歴臺省自元和已來居相位若裴
垍李絳崔羣軰多與友善而後進之有浮名者亦遊其
門以是常稱有望及李逢吉以朋黨專政柄而顗之跡
尤密頗為時人所譏
梁盧損進士擢第左丞李琪嘗善待損琪有女弟眇長
年婚對不集乃以妻損損慕琪聲稱聞其眇納之及琪
為輔相致損仕進
後唐鄭珏少依河南尹張全義初為集賢校理昭宗幸
雒陽珏為監察御史朱温革命於汴州改左補闕起居
郎張衍為諫議大夫珏文章美麗旨趣雍容後進推服
復以全義之門人權要奬遇之召入翰林為學士歴考
功員外郎右司郎中皆知制誥正授舍人翰林承旨轉
禮部侍郎珏自成名至昇朝掌翰墨皆全義為之提挈
朱洪實為馬軍都指揮使時朱宏昭為樞密使勢燄尤
盛洪實以宗兄事之意頗相恊
崔恊明宗天成初為太常卿判尚書銓時孔循任事因
其門人求為輔相二年正月七日成命將出任圜言於
執政曰圜比無學術謬參文吏聖上以遭逢運會俾待
罪廊廟四輔之重已虛一位今聞崔恊雖為名族本不
讀書較其識見恐不及圜孔循忿其言拂衣而出稱疾
不朝者數日帝俾重誨諭之方入翌日降制拜平章事
登庸之後廟堂化筆假手於人前不同於己者思騁其
欲鋒鋩露見多為近侍所沮
晉史圭為博陸令嘗結交要人李藹藹得罪有圭所獻
遺籖目在焉繇是善譽稍減
朋黨
夫同惡相濟譬諸市賈阿黨為比謂之小人蓋蕭艾之
一蕕而風俗之競扇鮮仁從類苟利成交引用以彙征
結納而膠固澆薄之態萬狀姦詐之萌百端矯激以陳
言便佞而抗志抵冐以求勝締搆而許心互推所長罔
極其弊親之如兄弟合之若符節恩樹私室志傾重柄
借譽以希大用興讒以攄宿憤簡附繇徑實繁有徒古
君子大為之防無使滋蔓者謂此物也夫
漢灌夫武帝時為燕相數歲坐法去家居長安卿相侍
中賓客益衰(以夫居家而卿相侍中素為夫之賓客者漸以衰退不復往也)及魏其侯
竇嬰失職亦欲倚夫引繩排根格生平慕之後棄之者
(根音下恩反格音下各反言嬰與夫共相提挈有人生平慕嬰夫後見其失職而頗慢弛如此者其排退之不)
(復與交譬如相對挽繩而根格之也今吴楚俗猶謂牽引前却為根格)夫亦得嬰通列侯
宗室為名高兩人相為引重(相牽引而致於尊重也為去聲)其游如父
子然相得驩甚無厭恨相知之晚
賈捐之字君房元帝時待詔金馬門數召見而長安令楊
興新以才能得幸與捐之相善捐之欲得召見謂興曰
京兆尹缺見言君蘭(楊興字)京兆尹可立得興曰縣官嘗
言興瘉薛大夫(瘉勝也薛廣臨為御史大夫瘉與愈同)我易助也君房下
筆言語妙天下(於天下最為精妙爾)使君房為尚書令勝五鹿充
宗遠甚捐之曰令我得代充宗君蘭為京兆京兆郡國首
尚書百官本天下眞大治士則不隔矣捐之前言平恩
侯可為將軍(許嘉也)期思侯竝可為諸曹(期思侯當是賁赫之後嗣也而)
(表不載)皆如言又薦謁者滿宣立為冀州刺史言中謁者
不宜受事宦者不宜入宗廟立止相薦之信不當如是
乎(冀相薦之效當如前所言諸事見納用)興曰我復見言君房也捐之復
短石顯興曰顯鼎貴(鼎音釘言顯且欲貴矣方且是也讀如今字)帝信用之
今欲進苐從我計(弟但也)且與合意即將入矣捐之即與
興共為薦顯奏曰竊見石顯本山東名族有禮義之家
也持正六年未嘗有過明習於事敏而疾見出公門入
私門(言自公庭出即歸其家不妄交遊)宐賜爵關内侯引其兄弟以為
諸曹又共為薦興奏曰竊見長安令興幸得以知名數
召見興事父母有曾氏之孝(曾參也)事師有顏閔之材(顔回)
(閔子騫)榮名聞於四方明詔舉茂材列侯以為首為長安
令吏民敬鄉(鄉讀曰嚮)道路皆稱能觀其下筆屬文則董仲
舒進譚動辭則東方生置之爭臣則汲直(汲黯方直故世謂之汲直)
用之介胄則冠軍侯施之治民則趙廣漢抱公絶私則
尹翁歸興兼此六人而有之守道堅固執義不回(回邪也)
臨大節而不可奪國之良臣可試守京兆石顯聞知白
之帝廼下興捐之獄令皇后父陽平侯禁與顯共雜治
奏興捐之懷詐偽以帝語相風更相薦譽(風讀曰諷更音工衡反)
欲得大位漏泄省中語罔上不道書曰䜛說殄行震驚
朕師(虞書舜典之辭也言讒巧之說殄絶君子之行震驚我衆)王制順非而澤不聽
而誅(禮記王制云行僻而堅言偽而辯學非而博順非而澤以疑衆殺謂人有堅偽辯言不以誠質學于)
(非道雖博無用飾非文過辭語順澤不聽教命有如此者皆誅殺也)請論如法捐之竟坐
棄市興減死罪一等髠鉗為城旦
華隂守丞嘉(史失其姓)元帝時上封事言治道在於得賢御
史之官宰相之副九卿之右(右在上也)不可不選平陵朱雲
兼資文武忠正有智略可使以六百石秩試守御史大
夫以盡其能帝廼下其事問公卿太子少傅匡衡對以
為大臣者國家之股肱萬姓所瞻仰明主所愼擇也傳
曰下輕其上爵賤人圖柄臣則國家搖動而民不靜矣
(上爵大官也圖謀也柄臣執權之臣)今嘉從守丞而圖大臣之位欲以匹
夫徒步之人而超九卿之右非所以重國家而尊社稷
也自堯之用舜文王於太公猶試然後爵之又况朱雲
者乎雲素好勇數犯法亡命受易頗有師道其行義未
有以異今御史大夫貢禹潔白廉正經術通明有伯夷
史魚之風海内莫不聞知而嘉猥稱雲(猥曲也)欲令為御
史大夫妄相稱舉疑有姦心漸不可長宐下有司案驗
以明好惡嘉竟坐之
朱雲字子游元帝時為槐里令時中書令石顯用事與
五鹿充宗為黨百僚畏之唯御史中丞陳咸少年抗節
不附顯等而與雲相結雲數上疏言丞相韋玄成容身
保位亡能往來(不能有所前卻也周書君奭之篇稱周公曰惟文王尚克脩和有夏有若虢叔)
(閎大散宐生泰顛南宮括又曰亡能往來故雲引此以為言也)而咸數毁石顯久之有
司考雲疑風吏殺人(風讀曰諷)羣臣朝見帝問丞相以雲治
行丞相玄成言雲暴虐無狀(無善狀也)時陳咸在前聞之以
語雲雲上書自訟咸為定奏草求下御史中丞事下丞
相丞相部吏考立其殺人罪(立成也)雲亡入長安復與咸
計議丞相發其事奏咸宿衞執法之臣幸得進見泄漏
所聞以私語雲為定奏草欲令自下治(咸為御史中丞而奏請下中丞)
(故云自下治)後知雲亡命罪人而與交通雲以故不得(吏捕之不)
(得)於是下咸雲獄減罪為城旦咸雲遂廢錮終元帝世
谷永初自託於大將軍王鳳擢為光祿大夫善言災異
前後所上四十餘事略相反覆專攻帝身與後宮而已
黨於王氏成帝亦知之不甚親信也
息夫躬少為博士弟子哀帝初即位皇后父特進孔鄉
侯傅晏與躬同郡相友善躬繇是以為援交游曰廣先
是長安孫寵亦以游說顯名免汝南太守(為太守免而歸也)與
躬相結俱上書召待詔後躬寵廼與中郎右師譚因中
常侍宋弘上書誣告東平王後皆封侯
何武為前將軍哀帝末太后引王莽入收大司馬董賢
印綬詔有司舉可代司馬者莽故大司馬辭位辟丁傅
(辟讀曰避)衆庶稱以為賢又太后近親自大司徒孔光以下
舉朝皆舉莽武與左將軍公孫祿相善二人獨謀以為
往時孝惠孝昭少主之世外戚呂霍上官持權幾危社
稷(幾鉅依反)今孝成孝哀比無嗣(比頻也)方當選立親近輔幼
主不宜令異姓大臣持權(異姓謂非宗室及外戚)親疏相錯為國
計便(錯謂間雜也)於是武舉公孫祿可大司馬而祿亦舉武
太后竟自用莽風有司劾奏武公孫祿互相稱舉(風讀曰諷)
皆免武就國
後漢耿秉封美陽侯長子冲嗣及竇憲敗以秉竇氏黨
國除
周福字仲進甘陵人初桓帝為蠡吾侯受學於福及即
帝位擢福為尚書時同郡河南尹房植字伯武有名當
朝鄉人為之謠曰天下規矩房伯武因師獲印周仲進
二家賓客互相譏揣遂各樹朋徒漸成尤隙繇是甘陵
有南北部黨人之議自此始矣
吴全寄左軍師宗之次子與吳安孫奇楊竺等隂附魯
王霸圖危太子和太子以敗霸亦賜死流竺屍于江又
誅寄安奇等咸以黨霸搆和也初大帝立和為太子霸
為魯王侍御賓客造為二端仇黨疑貳滋延大臣丞相
陸遜大將軍諸葛恪太常顧譚驃騎將軍朱據會稽太
守滕裔大都督施績尚書丁密奉禮而行宗事太子驃
騎將軍步隲鎮南將軍呂岱大司馬全琮左將軍呂據
中書令孫宏等附魯王中外官僚將軍大臣舉國中分
晉虞預會稽餘姚人少好學有文章餘姚風俗各有朋
黨宗人共薦預為縣功曹欲使沙汰穢濁預書與其從
叔父曰近或聞諸君以預入仕便應委質則當親事不
得徒已然預下愚過有所懷邪黨互瞻異同蜂至一旦
蹉跌衆鼓交鳴毫釐之失差以千里此古人之明戒而
預所大恐也卒如預言未半年遂見斥退後太守庾琛
命為主簿
宋徐珮之為丹陽尹司空羨之兄子少帝景平初以羨
之知權頗豫政事與王韶之程道惠中書舍人邪安泰
潘盛為黨
劉湛為領軍將軍與尚書僕射殷景仁猜隙漸生時彭
城王義康專秉朝權而湛昔為上佐遂以舊情委心自
結欲因宰相之力以廻主心傾黜景仁獨當時務義康
屢搆之於太祖其事不行義康僚屬及湛諸附隸潛相
約勒無敢歴殷氏門者湛黨劉敬文父成未悟其機詣
景仁求郡敬文遽往謝湛曰老父悖耄遂就殷鐡(景仁字)
干祿繇敬文闇淺上負生成合門慙懼無地自處敬文
之姦謟無情如此
北齊畢義雲以依附高元海為兖州刺史給後部鼓吹
即赴本州軒昂自得意望銓衡之舉見諸人自陳逆許
引接又言離别暫時在州先有鐃吹至於案部行遊遂
兩部竝用猶作書與元海論叙時事元海入内不覺遺
落給事中李孝真得而奏之為此元海漸疎
鄭頥字子默與宋欽道特相友愛欽道每師事之楊愔
始輕宋鄭不為之禮俄而自結人主與參顧命欽道復
與舊濟南王欵狎共相引致無所不言乾明初拜散騎常
侍二人權勢之重與愔相埓
唐邵說德宗時為太子詹事與御史大夫嚴郢厚善建
中末郢初得罪說勸太尉朱泚抗疏申其冤說為草其
奏帝知之故貶說歸州刺史
竇羣憲宗元和中為吏部郎中宰相武元衡李吉甫皆
愛重之未幾拜御史中丞後與吕温羊士諤等黨比欲
陷吉甫事中裴垍及垍為相貶為黔中觀察
舒元輿為著作郎分司東都日與李訓深相結納及訓
居中用事元輿亟加遷擢
楊虞卿為京兆尹性柔佞能阿附權幸以為奸利每歲
銓曹貢部為舉選人馳走取科名占員闕無不得其所
欲昇沈取捨出其口吻宰相李宗閔待之如骨肉以能
朋比唱和故時號黨魁會京師有訛言文宗聞之不悅
御史大夫李固言素嫉虞卿朋黨乃奏曰臣窮問其繇
此語出於京兆尹從人因此煽於都下帝怒收虞卿下
獄再貶虔州司戸
册府元龜卷九百四十五
