册府元龜卷六百四十四宋王欽若等撰
貢舉部
考試第二
唐德宗貞元元年九月乙巳御宣政殿策賢良方正能
直言極諫等三科舉人皇帝若曰蓋聞上古至道之君
垂拱無為以臨海内不理而人化不勞而事成星辰軌
道風雨時若邈乎其不可繼何施而臻此歟三代以來
制作滋廣異文質之變明利害之嚮威之以刑道之以
禮敦其俗而彌薄防其人而益踰豈澆醨必繫於時邪
何聖賢間生而莫之振也朕祗膺累聖之業猥居兆人
之上虔恭求厲如恐失墜憂濟庶務夕惕晨興唯求前
王之典謀朕乃是憲是則師大禹以崇儉法高宗以求
賢興夏啟之征作周文之罰旌孝悌舉直言養高年敦
本業平均徭税黜陟幽明勵精孜孜勤亦至矣然而浮
靡不革理化不行暴亂不懲姦犯不息五教猶欎七臣
未臻鄉黨廢尚齒之儀蒸黎無安土之志賦入日減而
私室愈貧廉察月增而吏道愈濫意者朕不明歟何古
今之事同而得失之效異也思欲剗革前弊創立新規
施之於事而易從考之於文而有據備陳本末將舉而
行無或憚煩略於條對自頃隂陽舛候䘲沴薦興仍歲
旱蝗稼穡不稔上天作孽必有由然屢降凶災其咎安
在傳曰時之不乂厥罰𤾉又曰堯湯水旱數之常也二
者乖反其誰云從今人靡蓋藏國無廪積朕屢延卿士
詢訪謀猷至乃减冗食之徒罷不急之務既開嘉話亦
已遵行而停廢之餘所費猶廣俟轉輸於江徼則遠不
及期將搜粟於關中則擾而無獲節軍食則功臣懷怨省
吏員則多士靡歸中心浩然罔知攸濟子大夫藴蓄材
噐通明古今副我虚求森然就列禆朕之寡昧拯時之
艱災畢志直書無所隐
十月甲子授賢良方正能直言極諫韋執誼等一十八
人官有差
十年九月丁丑以官授賢良方正能直言極諫前進士
裴垍等一十人
憲宗元和元年四月丙午命宰臣已下監試應制舉人
於尚書省以制舉人皆先朝所徵故不親試制曰朕以
寡薄獲奉睿圖嚴恭寅畏不敢暇逸永惟萬邦之廣庶
務之殷而燭理未明體道未至思欲復三代之盛烈顯十
聖之耿光是用詳求正言思繼先志子大夫等藏噐斯
久賁然而來白駒就維洪鍾待扣膺兹獻納朕甚嘉之
言觀國光宜有廷試本將詢事豈忘臨軒園邑有期營
奉是切求言誠感未暇躬親爰命公相洎於卿士親諭
朕意延訪嘉謀至於興化之源才識攸重練逹吏理詳
明儒術當是三道副朕旁求意或開予靡有所隐條例
所問畢志盡規當酌古而參今使文約而意備朕將親
覽擇善而行並宜坐食訖就試策賢良曰朕觀古之王
者君人受命兢業敬天順地靡不思賢能以濟其理求
讜直以聞其過故禹拜昌言而嘉猷罔伏漢徵極諫而
文學稍進康時濟俗罔不率繇厥後相循有名無實而
又設以科條增求茂異捨斥己之至言角無用之虛說
文旨著明罕稱於代兹朕所以嘆息欎悼思索其真是
用虚懇惻之誠咨體用之要庶乎言之可行行之不倦
上獲其益下輸其情君臣之間驩然相與子大夫得不
勉思朕言而茂明之我國家光宅四海年將二百十聖
弘化萬邦懷仁三王之禮靡不講六代之樂罔不舉浸
澤於下升中於天周漢已還莫斯為盛自禍階漏壊兵
宿中原生人困竭耗其大半農戰非古衣食罕儲念兹
疲甿遂乖冨庶督耕植之業而人無戀本之心峻摧酤
之科而下有重斂之困舉何方而可以復其盛用何道
而可以濟其艱既往之失何者宜懲將來之虞何者當
戒昔主父懲患於晁錯而用推恩夷吾致覇於齊桓而
行寓令精求古人之意啟廸來哲之懷眷兹洽聞固所
詳究又執契之道垂衣不言委之於下則人用其私專
之於上則下無其效元帝優游於儒學盛業竟衰光武
責課於公卿峻政非美二途取捨未獲所從余心浩然
益所疑惑子大夫敦究其旨屬之於篇興自朕躬無悼
後害
辛酉詔曰搆大厦者必總於羣材成大川者必資於百
谷故思理之主求賢罔遺所以昭宣令圖廣大前緒觀
文緝化其在兹乎朕以寡昧獲奉丕業虛已問政實始
於兹考言求益敢不祗若故命左右輔弼洎有位之臣
會於中臺必究其論間密以獻省自朕躬果獲賢能副
於饑渴才識兼茂明於體用科人第三次等元稹韋惇
第四等獨孤郁白居易曹京伯韋慶復第四次等崔韶
羅讓崔護元修薛存慶韋珩第五上等蕭俛李蟠沈傳
師柴宿逹於吏理可使從政科第五上等陳岵等咸以
待問之美觀光而來詢以三道之要復於九變之選得
失之覽粲然可觀宜膺德茂之異式叶言揚之舉其第
三次等人委中書門下優與處分第四等第四次等第
五上等中書門下即與處分
三年二月御宣政殿試四科舉人(裴垍元和初召入翰林三年詔舉賢良時)
(有皇甫湜對策其言激切牛僧儒李宗閔亦苦諫時政考官楊於陵韋貫之考三策皆在第垍居中復視無所)
(同異及為貴幸泣訴請罪於帝帝不得已黜於陵貫之官罷垍翰林學士除戶部侍郎)
穆宗以元和十五年正月即位二月壬寅勑應賢良方
正直言極諫科等人宜令中書門下尚書省四品以上
三月二十三日於尚書省同試
三月戊午吏部尚書趙宗儒等奏應制科人等伏奉今
月十一日勑比者先朝徵集應制人等已及時限恐皆
來自遠方難於久住酌宜審事遂委有司定日就試如
聞所集之人多已分散須知審的然議裁定其令所司
商量聞奏者伏以制科所設本在親臨南省策試亦非
舊典今覃恩既畢庶政惟新况山陵日近庶務繁廹待
問之士就試非多臣等商量恐須停罷從之
長慶元年三月勑今年進士及第鄭朗等一十四人宜
令中書舍人王起主客郎中知制誥白居易試聞奏
四月丁丑詔曰國家設文學之科本求才實苟容僥倖
則異至公訪聞近日浮薄之徒善為朋黨謂之關節干
擾主司每歲策名無不先定永言敗俗深用興懷鄭朗
等昨令重試意在精覈藝能不於異書之中固求深僻
題目貴令所試成就以觀學藝淺深孤竹管是祭天之樂
出於周禮正經閱其呈試之文都不知其本事詞律鄙
淺蕪累至多亦令宣示錢徽庶其深自懷愧誠宜盡棄
以警將來但以四海無虞人心方泰用引寧僭式示殊
恩特掩爾瑕庶明予志孔温業趙存約竇洵直所試粗
通與及第盧公亮等十人並落下從自今以後禮部舉
人宜准開元二十五年勑及第訖所試雜文并策送中
書門下詳覆貶禮部侍郎錢徽為江州刺史
十月詔文武常參官及諸州府准制舉薦賢良方正人
等以十一月二十五日御宣政殿策試宜令所司准式
十一月戊午御宣政殿試制科舉人制曰古人有言常
引一代之人以理一代之務雖雋賢茂彦不乏於時然
亦在敷納以言精覈其實若決川瀆以導其氣考金石
以求其音使抱忠義者必盡其誠知古今者必先其慮
朕纂承鴻業以撫兆人常欲效三代之禮修烈祖之法
猶念和氣之未洽休祥之未臻百姓之未安五兵之未
戢故詳延修潔之士庶得乎未聞將以逹天地之心究
俗化之變研安危之慮探理亂之言子大夫覃思於六
經馳騖於百氏得不講求至論以沃朕心方直者舉朕
之闕政術者體時之要慕玄遠者禆其論贍文詞者抑
其華言經者折衷於聖人以明教化論將者先之以仁
誼無效縱横於戲子大夫當朕之時必思自逹且古之
翼戴其君者尚委輅納說荷擔吐竒由壼關之上言自
南昌而諷刺况文陛之下負扆親臨若藏噐不耀結
囊而去頋朕深志復何望焉當體予衷無懼後害宜坐
食訖就試又策賢良曰蓋聞舜禹之有天下也起於側
微積德累勤多歴年所經聖之慮豈有遺哉然猶好問
察言勤求賢士蓋以承天之任重憂人之志深也况朕
長於深宫涉道日淺奉列聖之洪緒撫萬㝢之黎人夙
夜嚴恭不敢有懈實懼燭理未究省躬未明所以詳求
讜言以輔不逮子大夫是宜發所藴蓄沃予虚懷當極
意正詞勿有隐諱昔王政之興必臻於康泰霸道所立
由致於富彊我國家提封溢於三代斟酌兼乎百王無
堯湯之災積祖宗之禮而人未蕃庶俗尚彫訛家無蓋
藏公闕儲偫卒乘之數貨帛之資統而較之莫計前代
豈率土生殖變於古歟將阜時政令失於今歟固以揣
摩必窮利病明徵未失之漸具陳興復之舉且文武兼
學以成身士農迭居以豐業故家給足以戀本才周可
以應時近古各徇一端不相資用政令從事異心難以
成課民佚無守輕為游惰指明共貫之方訢合二途之
利永言致理期約厥中施為或差得失斯遠將修睦勸
義則在下難知將任數馭情則人心益偽思聞旨要得
合誠明旌别比周之情敷詳忠厚之道知人則哲從古
攸慎九徵恐泥五事難精或望可服人而智非周物或
言皆詣理而行者乖方宜定取捨之端以彰真偽之辨
至於朝廷之闕四方之弊詳延而至可得而書退有後
言朕所不取子大夫其勉之中書舍人白居易膳部郎
中陳岵考工員外郎賈飼同考制策
十二月辛未制曰朕自郊上玄御端門發大號與天下
更始思得賢雋標明四科令羣公卿士暨守土之臣詳
延下位周於草澤成列待問副予虚求昧爽臨軒俾究
其論正辭良術精義宏謀繹之旬時深見忠益言刈其
楚列而第之賢良方正能直言極諫第三等人龐嚴第
三次等人吕術第四等人韋曙姚中立李躔第四次等
人崔嘏崔龜從任畹第五上等人韋正貫崔知白陳玄
錫博通墳典逹於教化第四等人李思玄詳明政術可
以理人第四次等人崔郢軍謀宏遠堪任將帥第三等
人吳思第五等人李商卿咸以懿學茂識揚於明廷况
當短晷之辰頗著論思之美粲然高論深沃朕心永言
藏噐之規豈忘縶駒之義寵之命秩允答嘉猷其第三
等人第三次等人委中書門下優與處分其第四次等
人第五上等人中書門下即與處分
甲申以登制科人前試弘文館校書郎龐嚴為左拾遺
前試秘書省校書郎呂述為右拾遺前試大常寺協律
郎吳思為右拾遺供奉京兆府富平縣尉韋曙為左拾
遺内供奉前鄉貢進士姚中立李躔崔嘏並可秘書省
校書郎同州參軍崔龜從為京兆府鄠縣尉太子正字
任畹為京兆府興平尉草澤韋正貫為太子校書郎前
鄉貢進士崔知白為秘書省正字前鄉貢進士崔郢為
太子校書郎前鄉貢進士李商卿為崇文館校書郎制
曰昔仲尼之門以四科品第諸生所得十哲今吾徵四
海九州之士而登名者十有五人搜羅簡拔非不勤至
以今况古可謂才難是用詔爵以嘉奬其忠超擢以光
明其道俾巖石之下人思自奮晁董之盛遠以為隣延
登諫垣式佇忠益讐書結綬皆曰顯途修其秩次亦示
科等服我遠命助我遠猷可依前件
敬宗寳歷元年三月辛酉詔常參及諸州府准去年三
月三日制舉諸色科目見到總三百一十九人今月二
十八日御宣政殿臨試宜付所司准式
辛未帝御宣政殿試制舉人詔曰朕聞心術順道天下
可一言而興聰明壅途堂上有千里之遠故唐虞而降
則考試觀俗漢魏之際則詔策求賢朕纉紹丕圖撫臨
方夏實懼誠有所偏信鑒有所未周乃前歲詔六官九
卿方岳尹正有位之士逮於庶僚高懸四科博薦羣彦
將訪衆政之闕酌至論之中子大夫庭列儼然可應其
品是用宵興前殿永日渴求條列坦明咸本經史固子
大夫之所講磨矣當竭誠慮無有蘊藏宜坐食訖就試
以中書舍人鄭㴠吏部郎中李虞仲並充考制策官
丁亥制曰朕深居法宫高處宸極嘗慮天下多務壅於
上聞朝廷大猷闕於中典至於伏陛叩顙造膝犯顔皆
驟遷顯榮寵以優錫尤思物不得茂遂道有所欎堙是
用虚中訪賢側席前殿緘密以獻閱自朕躬切弼予違
無所回忌第於上下揚於正朝吾之不吝亦可謂信於
海内矣賢良方正能直言極諫科舉人第三等唐伸韋
端符舒元襄第四等蕭敞楊魯士楊儉來擇趙柷裴惲
第四次等韋繇李昌實嚴荆田鬯崔璜第五上等李滻
蕭夷中馮球元晦詳閑吏理逹於教化科第五上等韋
正貫軍謀宏遠材任邊將科第三等裴儔第四次等侯
雲章咸以讜言正詞兵符教本應問如響不窮如泉著
之於篇爛然盡在宜膺中鵠之選用叶縻爵之經在第
三等人委中書門下優與處分第四等第四次等第五
上等中書門下即與處分後不數日帝謂宰相曰韋端
符楊魯士皆涉物議宜與外官端符授同州白水縣尉
魯士授興元府城固縣尉宰臣等竟請罪名不得
文宗太和二年三月辛巳御宣政殿親策試制舉人制
曰志本於道蓋道以致君為先代實生才蓋才以濟理
為務不索何以獲其實不言何以知其志故帝堯重詢衆
之訓殷宗首沃心之術其傳曰嘉言罔攸伏又曰俊民用
彰漢魏以還詔策時作暨於我唐遵為故事繇是善政
惟乂魁能間出朕祗荷大寳勤恤兆人明不燭於幽暗
惠未流於鰥寡御朽兢慮求思永圖是以詔命有司會
羣材列稽疑延闕政子大夫逹學通識儼然來思操觚
濡翰條誨宿滯慰我虚佇必引嘉猷故臨軒命書策以
審訪繼燭俟奏其悉乃辭各宜坐食食畢就試左散騎
常侍馮宿太常少卿賈餗庫部郎中龐嚴宜並充考制
策官是日宰臣等以監侍制舉人及夜並宿於中書省
甲午詔曰王者謹天戒酌人言叶時凝命資賢贊理斯
為令典也朕以菲德祗膺大統歲屬凶旱人思底寕庶
察弊以勤理因舉能而詢衆科别條問臨軒致試載搜
尤才果副虚佇賢良方正能直言極諫科舉人第三等
裴休裴素第三次等李邵第四等南卓李甘杜牧馬植
鄭亞崔璵第四次等崔讜王式羅紹京崔渠崔慎繇苗
愔韋昶崔槫第五上等崔渙韓賓詳閑吏理逹於教化
科舉人第四次等宋昆軍謀宏遠堪任將帥科舉人第
四次等鄭冠李栻等皆直躬遵道博古知微敷其遠猷
志在引益實能攻朕闕紹政經究天人交際之理極皇
王道變之義指切精洽粲然可觀既校才於試可宜旌
能於受禄其第三等第三次等人委中書門下優與處
分第四次等第五上等人中書門下即與處分時有劉
蕡應直言極諫科條對激切凡數千言雖不中第其文
本行於時
三年三月御史臺據吏部分察姚中立稱准勑考試别
頭進士明經等官考功員外郎高鍇考試禮部關送到
進士鄭齊之季景素兩人明經王淑等十八人並及第
放牓之後羣議沸騰職當分察不敢緘默及得高鍇狀
伏以進士明經並先無格限其所送進士二人文藝並
堪與及第明經比年所送不過三五人今年禮部開送
十一人及考試帖義十一人並堪與及第勑鄭齊之季
景素據所試比校常例得者不甚過差宜並與及第明
經王淑等五人覆試帖義通數高並與及第餘落之
武宗會昌四年二月權知貢舉左僕射判太常卿王起
下及第二十五人續奏五人堪放及第楊知至竇緘楊
嚴鄭朴源重奉勑只放楊嚴及第餘並落下
五年二月左諫議大夫陳商知舉放進士二十八人覆
落八人時以去年僕射王起知舉放二十五人續奏江
陵節度使崔元式甥鄭朴東都留守牛僧儒女壻源重
故相竇易直子緘監察御史楊收弟嚴勑遣戶部侍郎
翰林學士白敏中覆試落下三人唯放楊嚴一人至是
又遣敏中覆試落下八人議者以為公
宣宗大中元年正月禮部侍郎魏扶放及第二十三人
續奏堪放及第三人封彦卿崔瑑鄭延林等皆以文藝
為衆翰林學士戶部侍郎知制誥韋琮等考盡合程度
其月二十三日奉進止並付所司放及第有司考試只
合在公如涉徇私自有刑典從今以後但依常例取捨
不得别有奏聞
懿宗咸通十一年正月以吏部尚書蕭鄴吏部侍郎于
德孫吏部侍郎楊知温考官司勲員外郎李輝禮部員
外郎崔澹等考試應宏詞選人
十二年三月以吏部尚書蕭鄴吏部侍郎歸仁晦李當
考官司勲郎中鄭紹業兵部員外郎陸勲等試宏詞選人
十三年三月以吏部尚書蕭鄴吏部侍郎獨孤雲考官
職方郎中趙蒙駕部員外郎李紹考試宏詞選人試日
蕭鄴替差右丞孔温裕權判
僖宗乾符四年正月以吏部尚書鄭從讜吏部侍郎孔
晦吏部侍郎崔蕘考宏詞選人
五年六月以吏部尚書鄭從讜吏部侍郎崔沆考宏詞
選人
六年三月以吏部侍郎崔沆崔澹試宏詞選人駕部郎
中盧藴刑部郎中鄭頊為考官
晉高祖天福七年五月勑應諸色進策人等皆抱材能
方來投獻宜加明試俾盡臧謀起今後應進策條中書
奏覆勑下其進策人委門下省試策三道仍定上中下
三等如是元進策内有施行者其所試策或上或中者
委門下省給與減選或出身優牒合格參選日其試策
上者委銓司超一資注擬其試策中者委銓司依資注
擬如是所試策或上或中元進策條並不施行所試策
下元進策條内有施行者其本官並仰量與恩賜發遣
若或所試策下所進策條並不施行便仰曉示發遣不
得再有投進餘並准前後勑文處分
周太祖廣順元年六月差翰林學士魚崇諒就樞密院
引試進策人考定昇降聞奏
三年五月勑進策獻書人宜令翰林學士申文炳如樞
密院引試定優劣聞奏
十一月乙卯命翰林學士竇儼試進策官曹巨源鄧杲
李嶢等於禁中策曰王者以禮御人倫以樂和天地以
兵柔萬國以刑齊兆民四者何先殊途同治或因或革
各適所宜故五帝殊時不相襲禮三王異世不相沿樂
兵有務戰不戰之異刑有輕次重次之差歴朝張施繁
不具引自唐祖混一區夏太宗嗣成聖功言其禮則三
正有常言其樂則七宗有秩兵息而臣道咸順刑措而
民心不渝五帝三王不足尚也越自天寳之後國經混然
禮樂湮墜而衆不知兵刑煩擾而下不畏朱梁晉漢皆
用因仍洎我朝開創以來力務興振然薰歇燼滅歴年
滋多焦思勞神觀效未著予欲父慈子孝兄友弟恭君
仁臣忠夫義婦聽聲明文物無其缺祝嘏辭說必有序
萬儀咸秩百神受職家肥國肥知禮之尊也當用何理
副兹虚懷予欲六律六品七政九變金石絲竹之噐羽
旄干戚之容歌其政舞其德與夫文音武坐比崇昔時
天和地平知樂之崇也子當深辨其理為時陳之予欲
混同天下親征未服手振金鼓䟦履山川如商高宗之
伐鬼方若魏武帝之登柳塞則六師所至供億無窮衆
興民勞自古皆慎若但任偏將屯於邊鄙縱兵時入茹
食居人交尸塞路暴骨盈野終歲如是得無憫然何以
令佳兵不具彼魁革面王塗無所玘隔方貢自來駿奔
更思爾謀以逮明略予欲斧鉞不用刀鋸不興桎梏朽
蠧無所設施無城舂鬼薪之役無三居五宅之流畫衣
冠而人不犯虛囹圄而不入無刑之理何以致諸子大
夫博議洽聞窮微覩奥提筆既干於竒遇撞鍾必應於
嘉音抱屈將伸直言勿隐既而以所對之詞上進乃授
巨源及杲簿掾賜嶢進士出身
冊府元龜卷六百四十四
