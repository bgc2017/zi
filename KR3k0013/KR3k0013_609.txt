册府元龜卷六百九宋王欽若等撰
刑法部
總序
折獄致刑著於羲易維明克允載於虞書斯則制治在
乎勅去勅法在乎得人之義也舜以臯陶作士故尚書
云臯陶作士明於五刑以弼五教又謂之大理故文子
曰臯陶喑而為大理天下無虐刑夏商之制無聞周制
大司寇掌建邦之三典以佐王刑邦國詰四方小司寇
以五刑聽萬民之獄訟士師掌五禁之法以左右刑罰
鄉士遂士縣士方士各聽其所治獄訟司刑掌五刑之
法以麗萬民之罪司刺掌三刺三宥三赦之法以贊司
寇聽獄訟掌囚掌守囚及刑殺掌戮掌斬殺司隸掌囚
執人布憲掌邦之刑禁皆治刑之官也列國有士師論語
所謂孟氏使陽膚為士師也亦謂之理韓詩外傳所謂李離
為晉文公大理也秦制廷尉掌刑辟秩二千石古者兵
獄同制故謂之尉漢制尚書三公曹主斷獄二千石曹
掌中都官盗賊辭訟罪法亦謂之賊曹又御史屬官有
法令曹掌律令廷尉秩中二千石有正及左右監秩皆
千石景帝中六年更名大理武帝建元四年復為廷尉
宣帝地節三年初置左右平秩皆六百石掌平詔獄冠
法冠哀帝元夀二年復為大理自孝武而下置中都官
獄三十六所各有令長之名如宗正領都司空令丞主
置罪人少府領若盧令丞主詔獄治將相大臣之類也
又置繡衣直指出討姦猾治大獄不常置其有大獄則
令雜治如王嘉致都船詔獄使將軍以下與二千石雜
治之類也其次即令就問如廷尉請捕衡山王遣中尉
大行即問之類也其當罪又令雜議如淮南王所犯不
軌丞相御史宗正廷尉雜奏又詔列侯吏二千石議是
也後漢置治書侍御史選高第明法律者為之天下讞
疑事則以法律當其是非廷尉卿中二千石掌平獄刑
罰奏當所應凡郡國讞疑罪皆處當以報員吏百四十
人又省右平尚存左平又罷中都官以下諸詔獄獨廷
尉及雒陽縣有焉魏武初建國改廷尉為大理又置律
博士又置定科郎主定法令都官郎主軍事刑獄黃初
元年復以大理為廷尉晉制初以三公尚書掌刑獄太
康中省之以吏部尚書領刑獄又廷尉主刑罰獄訟屬
官有正監平通視南臺治書為尚書郎下遷又有律學
博士又置黃沙獄治書侍御史秩與中丞同掌詔獄及廷
尉不當者皆治之後省去咸寧中又置廷尉丞宋增置
都官尚書掌京師非違兼掌刑獄又增置刪定郎如魏
之定科郎齊廷尉置丞正監平律博士各一人梁初曰
大理天監元年復為廷尉廷尉視秘書監丞視皇子行
佐正視正王佐正監平三人比舊選少重服獬豸冠綘
幘皂衣銅印墨綬又置建康縣獄三官視給事中以尚
書郎為之冠服同廷尉三官元會廷尉三官與建康三
官皆法官皂衣朝服以監東西中華門手執方木長三
尺方一寸謂之執方器又置律博士視員外郎後魏孝
文太和中廷尉卿品第二上少卿品第三上正監評丞
品第五中獄掾品從第七下二十三年復次職令廷尉
品第三少卿品第四正監評品第六丞品第七永安二年
復置司直十人視五品上不署曹事覆治御史簡劾
事北齊大理寺决正刑獄卿屬官正監平各一人律博
士四人明法掾二十四人捉事督二十四人掾十人獄
丞掾各二人司直明法掾各二人後周依周禮建六官
有司寇卿領秋官府司寇等衆職又有刑部中大夫掌
五刑之法附萬人之罪隋文帝改周六官依前代之法
復置都官尚書侍郎後改為刑部復置大理寺卿少卿
正監平各一人司直十人律博士八人明法二十人獄
掾八人卿正三品少卿正四品正監評正六品律博士正
九品煬帝又改丞為勾檢官增置十六人分判獄事唐
制御史大夫中丞掌邦國刑憲典章其屬侍御史掌
推鞫獄訟謂之東西推凡有别勅付推者則按其實狀
以奏尋常之獄推訖斷於大理興元元年又詔殿中侍
御史同知東西推分日受事謂之四推置刑部尚書一
人侍郎一人掌天下刑法及徒隸勾覆關禁之政其屬
刑部郎中員外各二人掌貳尚書侍郎舉其典憲而辨
其輕重都官郎中員外各二人掌配隸簿錄俘囚以給
衣糧藥瘡以理訴競雪冤尚書正三品侍郎正四品郎
中竝正五品員外竝正六品龍朔三年改刑部尚書曰
司刑大常伯侍郎曰少常伯郎中為大夫都官為司僕
咸亨元年復為刑部光宅元年改為秋官神龍元年復
舊又置大理卿一人少卿二人掌邦國折獄詳刑之事
明慎以讞疑獄哀矜以雪冤獄公平以鞫庶獄正二人
掌參議刑獄正科條之事六丞斷罪不當則駁正之丞
六人掌分判寺事凡有犯皆據其本狀以正刑名凡六
丞判尚書六曹所統百司及諸州之務其刑部丞常押
獄每一丞斷事五丞同押若有異見則各言之主簿二
人掌勾檢稽失凡官吏之負犯并雪冤者則據所由文
牒而立簿焉獄丞三人掌率獄史知囚徒司直六人評
事十二人掌出使卿從三品少卿從四品正從五品丞
從六品主簿從七品獄丞從九品司直從六品評事從
八品龍朔二年改為詳刑寺卿為正卿正為大夫咸亨
元年復為大理光宅元年改為司刑神龍元年復故凡
吏曹補署法官則與刑部尚書侍郎議其人可否然後
主擬若存制使覆囚徒則御史大夫中丞與刑部尚書
參擇之凡天下之人有稱冤而無告者御史大夫與中
書門下為三司以鞫之大事奏裁小事專達三司雖按
而非其長官則侍御史與刑部郎中員外大理司直評
事往訊之五代因之歷代丞相三公刺史守相令長之
從事掾屬其孚刑獄則有决曹辭曹賊曹法曹司法長
流刑獄之類焉夫律令者國之衡石刑辟者人之銜轡
故王者慎其事擇其官以成欽恤之心以致平反之治
然後上靡苛政下無冤民庶獄清而善氣應其由兹乎
故類其善政自成一編凡刑罰部九門
定律令
古先哲王即天論緣民情為之刑罰威獄以類其震曜
殺戮焉盖所以防邪辟御奸宄禁其踰矩以佐乎治者
也唐虞而下制事典以為律度作法令而一民志隨世
輕重沿革斯在然而周設三典施用既殊漢增九章條
目寖廣晉魏之後或損益殊制繁簡異宜載之討論有
所刊定救時之弊乃至於申嚴濟民之殘式從乎寬裕
杜周所謂三尺法亦何常之有哉若夫令出惟行周書
之攸慎用刑不中仲尼之所譏自非協於大中而較若
畫一又曷能御下而濟衆者乎
堯命伯夷降典折民維刑(伯夷下典禮教民而斷以法)
舜既攝政象以典刑(象法也法用常刑用不越法)流宥五刑(宥寬也以流放)
(之法寬五刑)鞭作官刑(以鞭為治官事之刑)扑作教刑(扑夏楚也不勤道業則撻也)
金作贖刑(金黃金誤而入刑出金以贖罪)𤯝灾肆赦怙終賊刑(𤯝過災害肆緩)
(賊殺也過而有害當緩赦之怙姦自然當刑殺之)欽哉欽哉惟刑之恤哉(舜陳典刑)
(之義勅天下使敬之憂欲得衆耳)
周成王時周公旦作周禮述大司寇之職掌建邦之三
典以佐王刑邦國詰四方(典法也詰謹也書曰王髦荒度作祥刑以詰四方)一
曰刑新國用輕典(新國者新辟地立君之國用輕法者為其民未習於教)二曰刑
平國用中典(平國承平守成之國也用中典者常行之法)三曰刑亂國用重
典(亂國簒弑叛逆之國用重典者以其化惡伐滅之)以五刑糾萬民(刑亦法也糾猶察異)
(之)一曰野刑上功糾力(功農功力勤力)二曰軍刑上命糾守(命將)
(命也守不失部伍)三曰鄉刑上德糾孝(德六德也善事父母為孝)四曰官刑
上能糾職(能能其事也職職事修理)五曰國刑上愿糾暴(愿慤順也暴當為恭)
(字之誤也)以圜土聚教罷民(圜土獄城也聚罷民其中困苦以教之為善也民不愍作勞有)
(似於罷)凡害人者寘之圜土而施職事焉以明刑恥之(害人)
(謂為邪惡已有過失麗於法者以其無故犯法寘之圜土繫教之庶其困悔而能改也寘置也施職事以所能)
(役之明刑書其罪惡於大方版著其背)其能改者反於中國不齒三年(反於)
(中國謂舍之還故鄉里也司圜職曰上罪三年而舍中罪二年而舍下罪一年而舍不齒者不得以年次列於)
(平民)其不能改而出圜土者殺(出謂逃亡)其屬小司寇掌外朝
之政凡命夫命婦不躬坐獄訟(為治獄吏䙝尊者也躬身也不身坐必使其屬)
(若子弟也)凡王之同族有罪不即市(鄭司農云刑諸甸師氏禮記曰刑於隠者不與)
(國人慮兄弟)以五聲聽獄訟求民情一曰辭聽(觀其出言不直則煩)二
曰色聽(觀其顔色不直則赧然)三曰氣聽(觀其氣息不直則喘)四曰耳聽(觀其)
(聽聆不直則惑)五曰目聽(觀其眸子視不直則眊然)以八辟麗邦法附刑罰
(辟法也麗附也)一曰議親之辟(若今時宗室有罪先請是也)二曰議故之辟
(故謂舊知也)三曰議賢之辟(若今時廉吏有罪先請是也鄭玄謂賢有德行者)四曰
議能之辟(能謂有道藝者)五曰議功之辟(謂有大勲力立功者)六曰
議貴之辟(爵位高者)七曰議勤之辟(謂憔悴以事國)八曰議賓之辟
(謂所不臣者三恪二代之後)司刺掌三刺三宥三赦之法以贊司寇
聽獄訟(刺殺也訊而有罪則殺之宥寬也赦舍也)一刺曰訊羣臣再刺曰訊
羣吏三刺曰訊萬民(訊言也)一宥曰不識再宥曰過失三
宥曰遺忘(不識謂愚民無所識則宥之過失若今律過以失殺人不坐死遺忘若間帷簿忘有在焉而)
(兵矢投射之)一赦曰幼弱再赦曰老耄三赦曰蠢愚(蠢愚生而癡騃)
(童昏者幼弱老髦若今時律年未滿八歲八十以上非手殺人佗皆不坐)以此三法者求民
情斷民中而施上服下服之罪然後刑殺(上服殺與墨劓下服宫刖)
(也)掌囚掌守盗賊凡囚上罪梏拲而桎中罪梏桎下罪梏
王之同族拲有爵者桎以待弊罪(械在手曰梏兩手同械曰拲在足曰桎弊)
(猶斷也)司刑掌五刑之法以麗萬民之罪墨罪五百劓罪
五百宫罪五百刖罪五百殺罪五百(墨黥也先刻其面以墨窒之劓截其)
(鼻也宫者丈夫去勢女子閉扵宫中刖斷足也周改臏作刖殺死刑也書傳曰决關梁踰城郭而略盗者其刑)
(臏男女不以義交者其刑宮觸易君命革輿服制度姦軌盗攘傷人者其刑劓非事而事之出入不以道義而)
(誦不祥之辭者其刑墨降叛寇賊劫略奪攘矯虔者其刑死此二千五百罪之目略也其刑書則亡)掌戮
掌斬殺賊諜而搏之(搏當為膊去衣磔之也)凡殺其親者焚之殺
王之親者辜之(焚燒也辜之言枯也謂磔也)凡殺人者踣諸市(踣謂斃之)
(也音妨付切)墨者使守門(黥面之罪不妨禁衛也)劓者便守關(以其貌毁故遠)
(之)宫者使守内(人道既絶於事便)刖者使守囿(驅御禽獸無足可)完者
使守積(完謂不虧其體但居作也積謂聚之物也)司厲其奴男子入於罪隸(男女徒總)
(名為奴)女子入於舂槁(舂舂人槁槁人也此二官之役槁音口好切)凡有爵者
與七十者與未齓者皆不為奴(有爵命士以上也齓毀齒也男子八歲女子七)
(歲而毁齒矣)
孔子家語大罪有五而殺人為下逆天地者罪及五代
誣鬼神者罪及四代逆人倫者罪及三代亂教化者罪
及二代手殺人者罪止及身又曰析言破律亂名改作
執左道以亂衆者殺作淫聲造異服設怪伎竒器以蕩
上心者殺行偽而固言偽而辯學非而博順非而澤以
惑衆者殺假於鬼神時日卜筮以疑人者殺此四誅者
不待時以聽
穆王時吕侯為司寇作吕刑(後為甫侯故或稱甫刑)惟呂命王享
國百年耄荒(言呂侯見命為卿時穆王以享國百年耄亂荒忽穆王即位年過四十矣言百年大)
(期雖老而能用賢以揚名)度作刑以詰四方(度時世所宜訓作贖刑以治天下四方之民)
王曰若古有訓蚩尤惟始作亂延及於平民(訓古有遺訓言蚩尤)
(造始作亂惡化相易延及於平善之人九黎之君號曰蚩尤)罔不寇賊鴟義奸宄奪攘
矯虔(平民化之無不相寇賊為鴟梟之義以相奪攘矯稱上命若固有亂之甚)苗民弗用靈
制以刑惟作五虐之刑曰法(三苗之君習蚩尤之惡不用善化民而將以重刑惟)
(為五虐之刑自謂得法蚩尤黃帝所滅三苗帝堯所誅言異世而同惡)殺戮無辜爰始淫
為劓刵㭬黥(三苗之主頑兇苦民敢行虐刑以殺戮無罪於是始大為截人耳鼻㭬隂黥面以加)
(無辜故曰五虐)越兹麗刑并制罔差有辭(苗民於此施刑并制無罪無差有直辭者)
(言淫濫)民興胥漸泯泯棼棼罔中于信以覆詛盟(三苗之民凟於)
(亂政起相漸化泯泯為亂棼棼同惡皆無中於信義以反背詛盟之約)虐威庶戮方告無
辜于上上帝監民罔有馨香德刑發聞惟腥(三苗虐政作威衆被)
(戮者萬方各告無罪于天天視苗民無有馨香之行其所以為德刑發聞惟其腥臭)皇帝哀矜庶
戮之不辜報虐以威遏絶苗民無世在下(皇帝堯也哀矜衆被戮者)
(之不辜乃報為虐者以威誅遏絶苗民使無世位在下國也)乃命重黎絶地天通罔
有降格(重即羲黎即和堯命羲和世掌天地四時之官使人神不擾各得其序是謂絶地天通言天神)
(無有降地地祇不至扵天民不相干)羣后之逮在下明明棐常鰥寡無盖
(諸侯之逮在下國家以明明大道輔行常法故使鰥寡得所無有掩盖)皇帝清問下民鰥
寡有辭于苗(帝堯詳問民患皆有辭怨于苗民)德威惟畏德明惟明(言堯)
(監苗民之見怨則又增修其德行威則民畏服明賢則德明人之所以無能名焉)乃命三后恤
功于民伯夷降典折民惟刑禹平水土主名山川稷降
播種農殖嘉榖(伯夷下典禮教民而斷以法禹治洪水山川無名者主名之后稷下教民播種)
(農畆生善榖所謂堯命三后憂功扵民)三后成功惟殷于民(各成其功惟所以殷盛於)
(民言禮教備衣食足)士制百姓于刑之中以教祗德(言伯夷道民典禮斷之以)
(法臯陶作士制百姓于刑之中助成道化以教民為敬德)穆穆在上明明在下灼于
四方罔不惟德之勤(堯行恭敬在上三后之徒秉明德明君道扵下灼然彰著四方故天)
(下之士無不惟德之勤)故乃明于刑之中率乂于民棐彛(天下皆勤立德)
(教乃能明扵用刑之中正循道以治扵民輔成常教)典獄非訖于威惟訖于富(言堯)
(時主獄有威有德有恕非絶於威惟絶扵富世治貨賂不行)敬忌罔有擇言在身(堯時)
(典獄皆能敬其職忌其過故無有可擇之言在其身)惟克天德自作元命配享在
下(凡明扵刑之中無擇言在身必是惟能天德自為天命配享天意在扵天下)王曰嗟四方
司政典獄非爾惟作天牧(主政典獄謂諸侯也非汝為天牧民乎言任重是汝)今
爾何監非時伯夷播刑之廸(言當視伯夷布刑之道而法之)其今爾何
懲惟時苗民匪察于獄之麗(其今汝何懲戒乎所懲戒惟是苗民非察扵獄之施)
(刑以取滅亡)罔擇吉人觀于五刑之中惟時庶威奪貨(言苗無肯)
(選擇善人使觀視五刑之中正惟是衆為威虐者任之奪取人貨所以為亂)斷制五刑以亂
無辜上帝不蠲降咎于苖(苗民任貨奪姦人斷制五刑以亂加無罪天不潔其所為)
(故下咎罪謂誅之)苗民無辭于罰乃絶厥世(言罪重無以辭扵天罰故堯絶其世)
(申言之為至戒)王曰嗚呼念之哉(念以伯夷為法苗民為戒)伯父伯兄仲叔
季弟幼子童孫皆聽朕言庶有格命(皆王同姓有父兄弟子孫列者伯仲)
(叔季順少長也舉同姓包異姓言不殊也聽從我言庶幾有至命)今爾罔不由慰日勤
爾罔或戒不勤(今汝無不用安自居日當勤之汝無有徒念戒而不勤)天齊于民
俾我一日非終惟終在人(天整齊扵下民使我一日所行非為天所終惟為天所終)
(在人所行)爾尚敬逆天命以奉我一人雖畏勿畏雖休勿休
(汝當庶幾敬逆天命以奉我一人之行事雖見畏勿自謂可敬畏雖見美勿自謂有德美)惟敬五刑
以成三德一人有慶兆民頼之其寧惟永(先戒以勞謙之德次教以)
(惟敬五刑所以成剛柔正直之三德也天子有善則兆民賴之其乃安寕長久之道)王曰吁來有
邦有土告爾祥刑(吁嘆也有國土諸侯告汝以善用刑之道)在今爾安百姓
何擇非人何敬非刑何度非及(在今汝安百姓兆民之道當何所擇非惟吉人乎)
(當何所敬非惟五刑乎當何所度非惟及時輕重所宜乎)兩造具備師聽五辭(兩謂兩證)
(造至也兩至具備則獄官其聽其人五刑之辭)五辭簡孚正于五刑(五辭簡核信有罪驗)
(則正之於五刑)五刑不簡正于五罰(不簡核謂不應五刑當正五罰出金贖罪)五罰
不服正于五過(不服不應罰也正于五過從赦免)五過之疵惟官惟反
惟内惟貨惟來(五過之所病或嘗同官位或詐反囚辭或内親用事或行貨枉法或舊相往來)
(皆病所在)其罪惟均其審克之(以病所在出入人罪使在五過罪與犯五法者同其當清)
(察能使之不行)五刑之疑有赦五罰之疑有赦其審克之(刑疑赦從)
(罰罰疑赦從免其當清察能得其理)簡孚有衆惟貌有稽(簡核誠信有合衆心惟察其貌)
(有所考合重刑之至)無簡不聽具嚴天威(無簡核誠信不聽理其獄皆當嚴天威無輕用)
(刑)墨辟疑赦其罰百鍰閱實其罪(刻其額而湼之曰墨刑疑則赦從罰六兩)
(曰鍰鍰黃鐵也閱實其罪使與罰各相當)劓辟疑赦其罰惟倍閱實其罪(截鼻)
(曰劓刑倍百為二百鍰)剕辟疑赦其罰倍差閱實其罪(刖足曰剕倍差謂倍)
(差之又半為五百鍰)宫辟疑赦其罰六百鍰閱實其罪(宮淫刑也男子割勢)
(婦人幽閉次死之刑序五刑先輕轉至重者事之宜)大辟疑赦其罰千鍰閱實其
罪(死刑也五刑疑各入罰不降相因古之制也)墨罰之屬千劓罰之屬千剕
罰之屬五百宫罰之屬三百大辟之罰其屬二百五刑
之屬三千(别言罰屬合言刑屬明刑罰同屬互見其義以相備)上下比罪無僭亂
辭勿用不行(上下比方其罪無聽僭亂之辭以自疑勿用折獄不可行)惟察惟法其
審克之(惟當清察罪人之辭附以法理其當詳審能之)上刑適輕下服(重刑有可以虧)
(減則之輕服下罪)下刑適重上服輕重諸罰有權(一人有二罪則之重而輕)
(并數輕重諸刑罰各有權宜)刑罰世輕世重惟齊非齊有倫有要(言刑)
(罰隨世輕重也刑新國用輕典刑亂國用重典刑平國用中典凡刑所以齊非齊各有倫理有要害)罰懲
非死人極于病(刑罰所以懲過非殺人欲使惡人極于病苦莫敢犯者)非佞折獄
惟良折獄罔非在中(非口才可以折獄惟平良可以折獄無不在中正)察辭于
差非從惟從(察囚辭其難在于差錯非從其偽辭惟從其本情)哀敬折獄明啟
刑書胥占咸庶中正(當憐下人之犯法敬斷獄之害人明開刑書相與占之使刑當其罪)
(皆庶幾必得中正之道)其刑其罰其審克之(其所刑其所罰其當詳審能之無失中正)
獄成而孚輸而孚(斷獄成辭而信當輸汝信扵王謂上其鞫劾文辭)其刑上備
有并兩刑(其斷獄文書上王府皆當備具有并兩刑亦具上之)王曰嗚呼敬之哉
官伯族姓朕言多懼(敬之哉告使敬刑官長諸侯族同族姓異姓我言多可戒懼以敬之)
朕敬于刑有德惟刑(我敬于刑當使有德者為典刑)今天相民作配在
下明清于單辭(今天治民人君為配天在下當承天意聽訟當清審單辭單辭特難聽故言之)
民之亂罔不中聽獄之兩辭(民之所以治由典獄之無不以中正聽獄之兩辭兩)
(辭棄虚從實刑獄清則民治)無或私家于獄之兩辭(典獄無敢有受貨聽詐成私家)
(扵獄之兩辭)獄貨非寶惟府辜功報以庶尤(受獄貨非家寶也惟聚罪之事)
(其報則以衆人見罪)永畏惟罰非天不中惟人在命(當長畏懼惟為天所罰非)
(天道不中惟人在教命使不中不中則天罰之矣)天罰不極庶民罔有令政在
于天下(天道罰不中令衆民無有善政在於天下由人主不中將亦罰之)王曰嗚呼嗣
孫今往何監非德于民之中尚明聽之哉(嗣孫諸侯嗣世世子孫非一)
(自今已往當何監視非當立德於民為之中正乎庶幾明聽我言而行之哉)哲人惟刑無疆
之辭屬于五極咸中有慶(言智人惟用刑乃有無窮之善辭名聞於後世以其折獄)
(屬五常之中正皆中有善所以然也)受王嘉師監于兹祥刑(有邦有土受王之善衆而)
(治之者視扵此善刑欲其勤而法之為無疆之辭)
楚文王作僕區之法曰盗所隠器與盗同罪
鄭簡公時子産相鄭鑄刑書(鑄刑法於鼎也)其後大夫鄧析改
鄭所鑄舊制造刑法書之扵竹簡
晉趙鞅荀寅帥師城汝濱遂賦晉國一鼔鐵以鑄刑鼎
(令晉國各出功力共鼓石為鐵計令一鼓而足因軍役而為之)著范宣子所為刑書焉
秦文公二十年法初有三族之罪(父母兄弟妻子也一云父族母族妻族也)
孝公初衛鞅請變法令令人為什伍而相牧司連坐不
告姦者腰斬告姦者與斬敵首同賞匿姦者與降敵同
罰為私闘者各以輕重被刑
始皇三十四年適治獄吏不直者築長城及南越地
漢高祖初為沛公入咸陽召諸縣豪傑曰父老苦秦苛
法久矣誹謗者族偶語者棄市吾與諸侯約先入關者
王之吾當王關中與父老約法三章殺人者死傷人及
盗抵罪(傷人有曲直盗賊有多少故言抵抵者至也當也)蠲削秦法兆人大悦
然大辟尚有三族之誅先黥劓斬左右趾笞殺之梟其
首葅其骨肉於市(葅謂醢)其誹謗詈詛又先斷舌故謂之
具五刑其後四夷未附兵革未息三章之法不足以禦
姦(禦止也)於是相國蕭何攈摭秦法(攈音九問切摭音之石切謂收拾也)取
其宜於時者作律九章
七年春令郎中有罪耐以上請之(輕罪不至於髠完其鬚鬢故曰耐古耐字從彡)
(髮膚之意也音若能又音而又音乃代切)
是年制詔御史獄疑者吏或不敢决有罪者久而不論
無罪者久繋不决自今已來縣道官獄疑者各讞所屬
二千石官二千石官以其罪名當報之(當謂處斷也)所不能決
者皆移廷尉亦當報之廷尉所不能决謹具為奏傅所
當比律令以聞(傅讀曰附)
惠帝元年制曰爵五大夫吏六百石以上及宦皇帝而
知名者有罪當盗械者皆頌繋(宦皇帝而知名者謂雖非五大夫爵六百石吏)
(而蚤事惠帝特為所知者盗械凡有罪著械皆得稱焉山海經貳負之臣相柳之尸皆云盗械其義是也頌與)
(容同)上造以上及内外公孫耳孫有罪當刑其當城旦舂
者皆耐為鬼薪白粲(上造爵滿十六者也内外公孫謂王侯内外孫也耳孫者玄孫之子)
(言已遠但耳聞也今已上造有功勞内外孫有骨肉屬施德布惠故事從其輕也城旦者朝起行理城舂者婦)
(人不參外徭但舂作米皆四歲刑也今皆就鬼薪白粲鬼薪取薪給宗廟白粲坐擇米使正白皆三歲刑也)
人年七十以上若不滿十歲有罪當刑者免之(不加肉刑髠&KR1678;)
(也&KR1678;音佗計切謂七十以上及不滿十歲以下皆免之也)
四年三月省法令妨吏民者除挾書律(挾藏也秦敢有挾書者族)
呂后元年正月詔曰前者孝惠皇帝言欲除三族罪妖
言令議未决今除之
文帝元年十二月詔曰丞相太尉御史法者治之正所
以禁暴而衞善人今犯法者已論而使無罪之父母妻
子同産坐之及為收孥朕甚弗取其議左右丞相周勃
陳平奏言父母妻子同産相坐及收所以累其心使重
犯法(重難也累音力瑞切)收之之道所由來久矣臣之愚計以為如
其故便帝復曰朕聞之法正則民慤罪當則民從(慤謹也音)
(邱角切)且夫牧民而道之以善者吏也(道讀曰導以善道之也)既不
能道又以不正之法罪之是法反害於民為暴者也(法害)
(於人是法為暴)朕未見其便宜熟計之平勃乃曰陛下幸加大
惠於天下使有罪不收無罪不相坐甚盛德臣等所不
及也臣等謹奉詔盡除收律相坐法(後新垣平謀為逆復行三族之誅)
二年五月詔曰古之治天下朝有進善之旌(旌旛也堯設五)
(逹之道令民進善也)誹謗之木(橋梁邊板所以書政治之愆失也)所以通治道而
來諫者也今法有誹謗訞言之罪(訞與妖同高后元年詔除妖言之令今此)
(又言訞言之罪是則中間曾重復設此條也)是使衆臣不敢盡情而上無繇
聞過失也將何以來遠方之賢良其除之民或呪詛上
以相約而後相謾(謾欺也初為要約共行呪詛後相欺誑中道止無實事也謾音慢又音莫)
(連切)吏以為大逆其有他言吏又以為誹謗此細民之愚
無知抵死朕甚不取自今已來有犯此者勿聽治
五年四月除盗鑄令(聽民放鑄也)
十三年太倉公淳于意以刑罰當傳西之長安意有五
女隨而泣意怒罵曰生子不生男緩急無可使者少女
緹縈傷父之言乃隨父西上書曰妾父為吏齊中稱其
廉平今坐法當刑妾切痛死者不可復生而刑者不可
復續(一作贖)欲改過自新其道莫由終不可得妾願入身
為官婢以贖父刑罪使改行自新也書聞帝悲其意歲
中下令曰制詔御史盖聞有虞氏之時畫衣冠異章服
以為戮而民弗犯何治之至也今法有肉刑三(黥劓二刖左右)
(趾合一凡三也)而姦不止其咎安在非乃朕德之薄而教不明
與(與讀曰歟)吾甚自愧故夫訓道不純而愚民陷焉(道讀曰導)詩
曰愷悌君子民之父母今人有過教未施而刑已加焉
或欲改行為善而道亡繇至(繇與由同)朕甚憐之夫刑至斷
支體刻肌膚終身不息(息生也)何其刑之痛而不德也豈
為民父母之意哉其除肉刑有以易之及令罪人各以輕重
不亡逃有年而免(其不亡逃者滿其年數得免為庶人也)具為令(使更為條制)丞相
張蒼御史大夫馮敬奏言肉刑所以禁奸所由來者久
矣陛下下明詔憐萬民之一有過被刑者終身不息
及罪人欲改行為善而道亡繇至為盛德臣等所不及
也臣謹議請定律曰諸當完者完為城旦舂(文帝除肉刑皆有以)
(易之故以完易髠以笞代劓以&KR0898;左右趾代刖今髠曰完矣不復云以完代完也此當言髠者完也)當黥
者髠鉗為城旦舂當劓者笞三百當斬左趾者笞五百
當斬右趾及殺人先自告及吏坐受賕枉法守縣官財
物而即盗之已論命復有籍笞罪者皆棄市(趾足也當斬右足者)
(以其辠次重故從棄市也)罪人獄已决完為城旦舂滿三歲為鬼薪
白粲一歲為隸臣妾隸臣妾一歲免為庶人(男子為隸臣女子為)
(隸妾鬼薪白粲滿三歲為隸臣隸臣一歲免為庶人隸妾亦然也)隸臣妾滿二歲為司
寇一歲及作如司寇二歲皆免為庶人(罪降為司寇故一歲正司寇故)
(二歲也)其逃亡及有罪耐以上不用此令(於本罪中又重犯者也)前
令之刑(謂文帝作此令之前有刑者)城旦舂歲而非禁錮者如完為城
旦舂歲數以免臣昧死請制曰可是後外有輕刑之名
内實殺人斬右趾者又當死斬左趾者笞五百劓者笞
三百率多死(斬右趾者棄市故人多死以笞五百代斬左趾笞三百代劓笞數既多亦不活也)
景帝元年七月詔曰吏受所監臨以飲食免重受財物
賤買貴賣論輕(帝以為當時律條吏受所監臨賂遺飲食即坐免官爵扵法太重而受所監臨)
(財物及賤買貴賣者論决太輕故令更議改之)廷尉與丞相更議著令(著音著作之著)
(音竹筯切)廷尉信謹與丞相議曰(丞相申屠嘉信未詳)吏及諸有秩受
其官屬所監所治所行所將(行謂按察也音下更切)其與飲食計
償費勿論佗物若買故賤賣故貴皆坐贓為盗没入贓
縣官吏遷徙免罷受其故官屬所將監治送財物奪爵
為士伍免之無爵罰金二斤令没入所受有能捕告畀
其所受贓
是年詔曰加笞與重罪無異(重罪謂死刑)幸而不死不可為
人其定律笞五百曰三百笞三百曰二百
中二年二月改磔曰棄市(先此諸死刑皆磔於市今改曰棄市自非妖逆不復磔也)
(磔謂張其尸也棄市斬之扵市也謂之棄市者取刑人扵市與衆棄之也磔音竹客切)勿復磔
五年九月詔曰法令度量所以禁暴止邪也獄人之大
命死者不可復生吏或不奉法令以貨賂為市朋黨比
周(比音頻寐切)以苛為察以刻為明令亡罪者失職朕甚憐
之(職常也失其常理也)有罪者不伏罪奸法為暴甚亡謂也詔諸
獄疑若雖文致於法而扵人心不厭者輙讞之(厭服也音一贍)
(切讞平議也音魚列切)
六年十二月定鑄錢偽金棄市律(文帝五年聽民放鑄律尚未除先時多作)
(偽金偽金終不可成而徒損費轉相誑燿窮則起為盗賊故定其律也)
五月詔曰維酷吏奉憲失中加笞者或至死而笞未畢
朕甚憐之其减笞三百曰二百笞二百曰一百又笞者
所以教之也其定箠令(箠策也所以擊者也音止蘂切)丞相劉舍御史
大夫衞綰請笞者箠長五尺其本大一寸其竹也末薄
半寸皆平其節當笞者笞臀(然則先時笞背也臀音徒門切)毋得更人
(謂行笞者不更易人也)畢一罪乃更人自是笞者得全然酷吏猶
以為威死刑既重而生刑又輕民易犯之
後元年正月詔曰獄重事也人有智愚官有上下獄疑
者讞有司有司所不能决移廷尉有令讞而後不當讞
者不為失(假令讞訖其理不當所讞之人不為罪失)
三年詔曰高年老長人所尊敬也鰥寡不屬健人者人
所哀憐也(屬音之欲切)其著令年八十以上八歲以下及孕
者未乳(乳産也音人喻切)師朱儒(師樂師盲瞽者朱儒短人不能走者)當鞫繋者
頌繋之(頌讀曰容寬容之不桎梏)死罪欲腐者許之
武帝元朔初令大中大夫張湯中大夫趙禹條定法令作
見知故縱監臨部主之法(見知人犯法不告為故縱而所監臨部主有罪並連坐)
緩深故之罪(故入人罪者皆寬緩之)急縱出之誅(吏釋罪人疑以為縱出則急深)
(之)律令凡三百五十九章大辟四百九條千八百八十
二事死罪决事比萬三千四百七十二事(比以例相比况)
宣帝地節四年五月詔曰父子之親夫婦之道天性也
雖有患禍猶蒙死而存之誠愛結於心仁厚之至也豈
能違之哉自今子首匿父母妻匿夫孫匿大父母皆勿
坐其父母匿子夫匿妻大父母匿孫罪殊死皆上請廷
尉以聞
元康四年正月詔曰朕惟耆老之人髮齒墮落血氣衰
微亦亡暴虐之心今或罹文法拘執囹圄不終天命朕
甚憐之自今以來諸年八十以上非誣告殺傷人佗皆
勿坐
元帝初即位下詔曰夫法令者所以抑暴扶弱欲其難
犯而易避也今律煩多而不約自典文者不能分明而
欲羅元元之不逮(羅網也不逮言意識所不及)斯豈刑中之意哉其
議律令可蠲除輕減者條奏惟在便安萬姓而已
初元五年省刑罰七十餘事又除光禄大夫以下至郎
中保父母同産之令(舊時相保一人有過皆當坐之時為郎中以上除此令者所以全之)
(也同産謂兄弟也)
成帝河平中詔曰甫刑云五刑之屬三千大辟之罰其
屬二百今大辟之刑千有餘條律令煩多百有餘萬言
竒請佗比日以益滋(竒請謂常文之外主者别有所請以定罪也佗比謂引佗類以比附)
(之稍增律條也竒音居宜切)自明習者不知所由(由從也)欲以曉喻衆
庶不亦難乎於以羅元元之民夭絶亡辜豈不哀哉其
與中二千石博士及明習律令者議減死刑及可蠲除
約省者令較然易知條奏書不云乎惟刑之恤哉其審
核之務準古法朕將盡心覽焉(時有司不能立明制為一代之法但舉毫毛數)
(事以塞詔而已)
鴻嘉元年定令年未滿七歲賊鬭殺人及犯殊死者上
請廷尉以聞得減死
哀帝以綏和二年四月即位六月詔除誹謗詆欺法(詆音)
(丁禮切)
建平元年盡四年輕殊死者刑八十一事其四十二事
手殺人皆减死罪一等著為常法
平帝以元夀二年六月即位九月詔曰夫赦令者將與
天下更始誠欲令百姓改行潔己全其性命也往者有
司多舉奏赦前事累增罪過誅䧟亡辜殆非重信慎刑
灑心自新之意也(灑滌也音先禮切)及選舉者其歷職更事有
名之士則以為難保(更音工衡切)廢而弗舉甚謬於赦小過
舉賢才之義諸有贓及内惡未發而薦舉者皆勿按騐
(有贓謂以贓貨致罪)令士厲精鄉進(鄕讀曰嚮)不以小疵妨大材自今
以來有司無得陳赦前事置奏上有不如詔書為虧恩
以不道論定著令布告天下使明知之
元始四年詔曰盖夫婦正則父子親人倫定矣前詔有
司復貞婦歸女徒(復音方目切)誠欲以防邪辟(辟謂曰僻)全貞信
及眊悼之人(眊音莫報切)刑罰所不加聖王之所制也惟苛
暴吏多拘繋犯法者親屬婦女老弱搆怨傷化百姓苦
之其明敕百僚婦女非身犯法及男子年八十以上七
歲以下家非坐不道詔所名捕它皆無得繋其當騐者
即騐問(就其所居而問)定著令
後漢光武建武三年詔曰吏不滿六百石下至墨綬長
相有罪先請(續漢志曰縣大者置令一人千石其次置長四百石小者三百石侯國之相亦如之)
(皆掌理人竝秦制)男子八十以上十歲以下及婦女從坐者自
非不道詔所名捕皆不得繫(詔書有名而特捕者)當驗問者即就
驗女徒雇山歸家(前書音義曰令甲女子犯徒遣歸家每月出錢雇人於山伐木名曰雇山)
十一年二月己卯詔曰天地之性人為貴其殺奴婢不
得减罪
八月癸亥詔曰敢炙灼奴婢論如律免所炙灼者為庶
民
十月壬午詔除奴婢射傷人棄市律
十二年十二月詔邊吏力不足戰則守追虜料敵不拘
以逗遛法(逗是曲行避敵也漢法軍行逗遛畏懦者斬追虜或近或遠量敵進退不拘以軍法直取)
(勝為務也逗古住字)
十八年四月詔曰今邊郡盗榖五十斛罪至於死開殘
吏妄殺之路其蠲除此法同之内郡
二十四年七月詔有司申明舊制阿附蕃王法(武帝時有淮南)
(衡山之謀作左官之律設附益之法前書音義曰人道尚右言捨天子仕諸侯為左官左僻也阿曲附益王侯)
(者將有重法是為舊制令更申明之)
章帝建初元年鮑昱為司徒是時辭訟久者至十數年
比例輕重非其事類錯雜難知昱奏定辭訟七卷决事
都目八卷齊同法令息遏人訟
七年九月詔天下繋囚减死一等勿笞詣邊戍妻子自
隨占著所在父母同産欲相從者恣聽之有不到者皆
以乏軍興論
元和元年七月丁未詔曰律云掠者唯得榜笞立(榜擊也音)
(彭笞擊也立謂立而考訊之)又令丙箠長短有數(令丙為篇之次也令有先後有令甲)
(令乙令丙箠長五尺本大一寸其竹也末薄半寸其平去節故云長短有數也)自往者大獄以
來掠考多酷鉆鑚之屬慘苦無極念其痛毒怵然動心
書曰鞭作官刑豈云若此宜及秋冬理獄明為其禁帝
初即位尚書陳寵上疏乞改前世苛俗輕薄箠楚以濟
羣生全廣至德以奉天心帝納寵言每事務於寬厚至
是遂詔有司絶鉆鑚諸慘酷之科(蒼頡篇曰鉆持也說文曰鉆鐵鋷也其炎)
(切鋷音陟葉切鑚鑌刑謂鑚去其髕骨也鑚音作喚切)解妖惡之禁除文致之請
讞五十餘事定著於令
十二月詔曰書云父不慈子不祗兄不友弟不恭不相
及也往者妖言大獄所及廣遠一人犯罪禁至三屬莫
得垂纓仕宦王朝如有賢才而没齒無用朕甚憐之非
所謂與之更始也諸以前妖惡禁錮者一皆蠲除之以
明棄咎之路但不得在宿衞而已
二年七月庚子詔曰春秋扵春每月書王者重三正慎
三微也律十二月立春不以報囚(報猶論也立春陽氣至可以施生故不論)
(囚)月令冬至之後有順陽助生之文(月令仲冬是月也日短至陰陽爭諸)
(生蕩君子身欲寧事欲静以待隂陽之所定也)而無鞫獄斷刑之政朕咨訪儒
雅稽之典籍以為王者生殺宜順時氣其定律無以十
一月十二月報囚
册府元龜卷六百九
