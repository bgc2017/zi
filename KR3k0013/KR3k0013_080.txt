册府元龜卷八十宋王欽若等撰
帝王部
慶賜第二
唐太宗以武德九年八月甲子即位於東宫大赦天下
文武官五品以上先無爵者賜爵一級六品以下加&KR0564;
一轉甲戌宴羣臣於顯德前殿賜帛各有差
貞觀二年五月丙申以夏麥大稔讌羣臣奏九部樂於
庭賜物各有差
六月庚寅皇太子治生宴五品以上賜帛有差仍賜天
下是月生者粟帛
九月壬子宴羣臣奏九部樂賜帛各有差賜天下大酺
三日慶有年也
十一月甲子宴羣臣賜帛各有差
四年二月甲寅赦詔賜天下大酺五日己亥幸温湯賜
從官帛有差
三月戊辰宴三品已上於林光殿賜物各有差
七月辛卯太上皇不豫有瘳詔曰尚齒崇孝德教所先
饗餼是加義超常等諸州都督刺史及文武官人老人
八十以上并孝子旌表門閭者並宜節級賜物以申饗
宴庶使萬國之内同此歡心施於四海皆知朕意壬辰
宴羣臣於芳華殿極歡而罷賜帛各有差十月幸隴州
詔岐隴二州八十以上鰥寡篤疾及舊任二州雜職佐
史以上賜物各有差百歲以上就加優恤辛丑校獵於
貴泉谷賜將士帛有差丁巳宴從官及武功父老賜帛
各有差
十二月乙未皇太子誕育宴三品以上於臨華殿賜帛
各有差
五年正月癸酉大蒐於昆明池甲戌宴羣臣賜從官帛
各有差
己卯幸左藏庫賜三品以上帛各重負而出
四月甲辰宴羣臣賜帛各有差
八月己卯以大有年賜羣臣羊酒宴樂於其家
十一月己卯宴羣臣賜帛各有差
十二月丙午幸温湯新豐賜高年帛有差
六年正月宴蠻夷及三品以上於百福殿賜帛各有差
三月戊辰幸九成宫丁丑詔行經之所八十以上及孝
子順孫鰥寡惸獨賜以粟帛
戊寅宴三品以上於九成宫丹霄殿賜從官帛各有差
四月癸卯醴泉出丹霄殿之西命公卿以上示之因置
酒於側賜帛各有差
七月宴三品以上於丹霄殿賜帛各有差
八月宴近臣於丹霄殿樓帝甚懽夜分乃散各賜錢帛
各有差
閏八月帝在岐州皇太子來朝丙申宴東宫官屬賜帛
各有差乙巳宴岐州父老賜帛各有差
九月幸慶善宫宴從官故老賜帛各有差
七年正月癸巳宴三品以上及州牧蠻夷於玄武門奏
七德九功之舞蠻夷十餘種自請率舞詔許之久而乃
罷賜帛各有差
八年二月丙午以皇太子承乾加元服降死罪以下五
品以上子為父後者賜爵一級天下大酺三日戊申宴
羣臣賜帛各有差
九年正月甲申皇太子承乾納妃蘇氏宴羣臣賜帛各
有差
十一年正月壬辰宴五品以上於兩儀殿賜帛各有差
戊辰宴長安父老於玄武門賜以穀帛
三月幸雒陽宫丙午宴從官賜物各有差癸卯宴雒陽
父老於乾元殿賜以粟帛
十一月丙午宴五品以上及蕃夷於貞觀殿賜帛各有
差
十二年二月壬子宴雒陽父老賜帛有差
十三年正月乙巳帝朝於獻陵三原縣人年八十以上
及孝子順孫義夫節婦鰥寡惸獨有篤疾者賜物各有
差宿衛陵邑中郎將齊士員及三原令已下各賜爵一
級
十四年正月己酉宴羣臣及吐谷渾王河源王慕容諾
曷鉢於玄武門賜物各有差甲寅幸魏王泰宅賜泰府
寮及同里老人各有差
十二月賜酺三日
十五年正月辛巳如雒陽所過州賜高年篤疾穀帛有
差
四月乙未詔雒州篤疾及鰥寡惸獨不能自存者各賜
米兩石五月壬申并州道士及僧父老等二百人詣闕
上表稱太原王業龍興之地登封禮畢伏願臨幸帝賜
宴於武成殿各賜物而遣之
十六年十一月西狩於武功甲子賜所幸六縣高年篤
疾惸獨氈被穀帛各有差是日幸慶善宫召武功之邰
城立節三時豐義四鄉士女七十以上及居宫側數百
人賜宴畢賜帛各有差
十七年四月丙戌詔立晉王為皇太子又立晉王妃帝
御承天門大赦文武職事九品以上及五品以上子為
父後者各加一級鰥寡惸獨篤疾之徒量加賑卹賜天
下酺
六月甲午并州父老百餘人詣闕稱陛下發迹太原皇
太子疏爵晉藩臣等不勝慶幸今來奉賀帝賜宴及物
以遣之
閏六月庚申薛延陀可汗突利設獻馬帝於慎思殿大
饗百寮盛陳寶器奏慶善破陳樂并十部之樂及橦末
跳丸舞劍之技突利設再拜上千萬歲夀賜物各有差
十一月誕皇太孫宴宮寮於弘教殿賜物有差
是月以貞石表瑞赦制率土賜酺三日
十九年二月征遼所經州縣高年及鰥寡孤獨篤疾賜
粟帛各有差
十月征遼班師次營州戊申詔營州刺史父老及契丹
等蕃長以下各頒賜繒綿綾錦數千萬段癸酉至幽州
甲戌宴從官三品以上賜物有差
十二月辛酉帝在定州三品以上及四品中書門下四
品以帝疾瘳詣閣上禮詔引文武五品以上預宴將夕
乃罷賜物各有差
二十年正月帝自定州幸并州庚辰引從官及太原父
老而宴之賜物各有差
二月詔遼海人無戰&KR0564;者汎加&KR0564;官一級乙未發并州
庚申賜高年所過鰥寡孤獨篤疾粟各有差
七月帝疾愈宴五品以上於飛霞殿絲竹逓奏羣臣上
夀極歡而罷賜綾錦各有差
八月幸靈州庚辰至涇州賜高年及鰥寡孤獨篤疾粟
帛各有差
二十一年正月甲寅以鐡勒諸部并為州縣中外乂安
詔賜諸司及京城百姓大酺三日
二十二年正月己未奏十部樂會四夷君長於天成殿
王公稱觴上夀賜帛各有差
三月丙辰至玉華宫賜行幸所過高年篤疾粟帛各有
差
二十三年五月以甘露降大赦天下八十以上各賜粟
帛鰥寡惸獨及篤疾者量加賑貸高宗以貞觀二十三
年六月甲戌朔即位大赦天下内外文武賜&KR0564;官一級
永徽三年正月丁亥率公卿耕於藉田賜羣官帛各有
差
二月甲辰宴三品於百福殿極歡賜以錦綵各有差
三月丙辰御觀德殿陳逆人房遺愛等口馬資財為五
垜引王公諸親蕃客及文武九品以上大射賜之
七月丁巳立陳王忠為皇太子五品以上子為父後者
賜&KR0564;一轉大酺三日
六年正月壬申親謁昭陵還行宫詔左監門員外將軍
常基在此宿衛進爵一等陵令陵丞各加一階竝節級
賜物
二月乙巳皇太子忠加元服詔内外職事五品以上子
為父後者賜&KR0564;一級大酺三日
十月立武氏為皇后大赦天下八十以上老人各賜粟
二石綿三叚百歲以上各賜粟五石錦十叚鰥寡惸獨
篤疾不能自存者量加賑卹
顯慶元年正月辛未立代王弘為皇太子壬申大赦文
武職事九品以上五品以下子為父後者各加&KR0564;官一轉
亡官失爵並宜量叙諸年八十以上各賜粟帛鰥寡惸
孤篤疾之徒不能自存者量加賑卹賜天下大酺三日
己卯宴文武羣臣及朝集使蕃客京城老人八十以上
賜物各有差
十一月乙丑皇太子顯生京職事九品以上及朝集使
各加&KR0564;官一級仍賜宴賚物各有差
二年二月辛酉幸雒陽宫癸亥御貞觀殿宴從行文武
官及雒州父老宗姓等賜物有差詔百歲以上各賜氊
被一具袍一領綿絹十段粟二十石仍遣使就家存問
九十以上各賜綿絹五段十月幸鄭州以高祖在隋嘗
守滎陽詔曰百姓免一年租賦八十以上老人及鰥寡
惸獨等賜粟帛各有差
四年十月皇太子弘加元服大赦天下文武官職事五
品以上子孫為父祖後者各加&KR0564;官一級大酺三日
閏十月辛巳以駕幸東都詔所經處八十以上老人賜
氊袍綿絹及粟有差
五年二月幸并州丙戌宴從官及諸親并州官屬父老
賜帛有差賜酺三日
八月癸未以討平百濟賜天下大酺三日
龍朔二年七月丁亥以皇子旭輪滿月賜酺三日京官
五品以上并諸親等為誕皇太子上禮於是九品以上
咸預宴樂賜物有差
麟德元年八月丁丑幸舊宅宴羣臣賜物有差
乾封元年正月戊辰朔有事於泰山壬申御朝覲壇受
朝賀大赦改元諸行從文武官及見朝覲岳牧二京留
守并邊要州都督刺史三品以下竝賜爵一等四品以
下加授一階諸老人八十以上者版授刺史司馬縣令
婦人版授郡縣君並節級量賜粟帛天下百姓年二十
以上八十以下賜爵一級丁丑詔諸行從文武官入見
朝覲諸王岳牧二京留守及守捉邊要長官三品以上
前賜爵一等者宜更加為二等四品以下九品以上前
加一階等者七品以上宜加二階八品以下更加&KR0564;官
一轉諸非行從内外職事官三品以上加爵一等四品
以下各加一階
四月甲辰至京師是日御景雲閣宴羣臣設九部樂頒
賜繒綵各有差
總章元年十月癸丑文武官獻食賀破高麗帝御玄武
門之觀德殿宴百官設九部樂極歡而罷賜各有差
二年九月幸岐州以高祖嘗為扶風太守故曲赦岐州
仍賜高年衣服粟帛各有差
咸亨四年七月庚午皇太子新宫成帝親逆太子入宫
五品以上及諸親竝從宴會奏樂極歡而止賜物有差
十月駕在九成宫乙未皇太子納妃裴氏禮畢曲赦岐
州大酺
上元元年八月壬辰追尊宗廟大赦改元大酺三日帝
御含元殿東翔鸞閣觀之時京城四縣及太常音樂分
為東西兩廂
二年正月勅内外文武官職事四品五品任經十年已
上未得階及六品以下出身經十五年以上歴職清勤
無殿犯者宜令所司具以名聞其有廉能著稱清苦奉
公不須限以居職年月亦以名聞於是各賜一階
三年三月甲辰自汝州温湯還東都詔免汝州田租之
半八十以上老人節級賜帛
儀鳳三年七月丁巳宴百寮及諸親於九成宫之咸亨
殿日晏而罷賜綵物有差
永隆元年八月乙丑立英王哲為皇太子改元大赦大
酺三日
二年二月辛巳特賜京官九品以上大酺三日
永淳元年二月癸未以太子誕皇孫滿月大赦改元大
酺三日
弘道元年二月改元大赦老人年八十以上并婦人並節
級量賜粟帛孝子順孫義夫節婦表其門閭終身勿事
鰥寡孤獨篤疾不能自存者量加賑給見任内外官五
品以上經四考及守五考經三考六品以下計滿三考
政有清勤狀無私犯者各加一階
中宗神龍元年正月丙午即位大赦内外文武官加兩
階三品以上加爵二等入五品等特減四考大酺五日
二月甲子立妃韋氏為皇后大赦天下内外官預陪位
者賜勲一轉大酺三日
九月壬午帝親祀明堂禮畢制京文武三品以上賜爵
一級四品以上各加一階外文武官九品以上賜&KR0564;一
轉皇親嗣王郡王仍許佩金魚袋内外職事官三品以
上及四品清官并中書門下五品官父已亡者並量加
追贈自弘道已前經任相三年已上及泰府晉府寮佐
四品以上并食實封功臣雖經罪責不至破家子孫無
任京官者特宜優與一官英府周府舊寮五品以上子
孫亦宜准此天下百姓為父後者各賜爵一級大酺三
日
十一月壬子帝謁太廟告謝受尊號之意大赦天下京
官文武官及朝集使九品以上加一階三品以上賜爵
一等外官九品以上賜&KR0564;一轉天下賜酺三日
二年十月戊戌至自東都十一月乙巳大赦天下從官
文武官九品已上賜爵
景隆元年九月受尊號禮畢赦詔改元文武官三品以
上賜&KR0564;一轉
二年二月皇后言衣箱中裙上有五色雲起久而方歇
帝令畫工圖其狀以示百寮仍大赦天下内外五品以
上官母妻各加邑號一等十一月己卯安樂公主降武
延秀禮畢大赦賜酺三日
三年正月癸酉幸薦福寺賜從官帛有差
八月己巳幸安樂公主山池宴從官賜繒帛有差
十一月乙丑南郊大赦文武官及應集考使别勅陪位
官邊州都督刺史諸軍大使副三品已上賜爵一等四
品以上加一階應入三品者三品減四考五品減三考
聽入外文武官賜&KR0564;一轉天下大酺三日
十二月甲午幸新豐之温湯從官賜&KR0564;一轉睿宗初為
安國相王景隆四年六月庚子夜臨淄王平韋庶人辛
丑相王奉少帝御安福門樓大赦内外文武官三品以
上賜爵一等四品以上加一階應入五品不限以年考
四等以下及諸親賜勲三轉
唐隆元年甲辰即位大赦天下制内外官三品以上各
加爵一等四品以下各加一階七月己巳册皇太子大
赦天下内外文武官九品以上子承父後者各賜一轉
景雲二年四月壬寅大赦天下京官四品以下加一階
外官賜&KR0564;一轉三品以上各賜爵一等天下大酺三日
八月乙卯以高祖舊宅枯柿樹重生天下賜酺三日
太極元年正月戊子藉田乙丑大赦改元内外官四品
以下加一階三品以上賜爵一級天下大酺三日
延和元年五月戊寅親祀北郊改元内外官陪見大禮
者賜&KR0564;一轉大酺五日
八月庚子傳位於皇太子甲辰大赦改元為先天内外
官三品以上賜爵一級四品以下賜&KR0564;兩轉五品以上
子為父後者賜&KR0564;一轉天下大酺五日
玄宗先天元年九月庚午御長樂門加諸王公主實封
各有差三品以上各賜爵一級四品以下各加一階
二年七月誅左僕射竇懷貞等大赦天下文武官三品
以下賜爵一級四品以下各加一階
九月己卯宴王公百僚於承天門賜物有差
開元元年十二月庚寅朔大赦改元内外官賜&KR0564;一轉
二年正月丁亥立皇太子大酺三日
五年二月甲戌行幸至東都制曰朕自臨天下未至於
雒雖二京出游盖惟帝典五載來巡肇於即事念兹扈
從特有加恩南北衙應從官三品以上各賜物四十段
四品三十段五品二十段六品七品十五段八品九品
十段從飛騎萬騎各賜物五段雞坊小兒賜物三段三
衛檢挍監門直長引駕等發京宿衛執事不闕者簡日
優量其置頓營幕橋道等使各賜物逓加從官一等仍
與中上考緣路刺史上佐縣令祗承頓事并專知客各
准從官吏與賜亦與中考衛士掌閑幕士等各賜物兩
段
六年正月甲子隴右節度郭知運獲吐蕃獻俘特詔曰
王者六師必存止殺國之主柄且貴先賞今吐蕃背盟
我軍獻捷執訊獲醜以捨於平人歸馬休牛不資於國
用利以和義思與卿大夫共之其馬及犛牛等竝賜京
文武五品以上清官及朝集使三品者所繇節級分與
十月癸亥帝將還西京御樓河南及懷汝鄭父老賜帛
有差
十一月辛卯至自東都丙申親謁太廟下詔内外官三
品以上有廟者賜絹三十匹以修祭服爼豆緣謁廟亞
獻邠王守禮終獻宋王憲各賜絹三百匹夾侍岐王範
薛王業各賜絹二百五十匹自餘行禮及供三品以上
賜絹一百六十匹四品一百四十匹五品一百二十匹
六品一百匹七品八十匹八品六十匹九品四十匹鹵
簿六引官各減一等押仗官又減一等攝官依本官給
有兼充諸使者加一等兩京文武官并朝集使諸方通
表一品七十段三品六十段四品五品五十段六品七
品四十段九品三十段行從者加一等皇親諸親准品
等禮儀置頓營幕使各賜物一百段副使八十段判官
及修定儀注官各減賜一分之二行所州縣刺史上佐
縣令等各准行從官與物其給賜人應兩處以上請者
從一多紀為准有廟官之賜聽兼給緣謁廟有所修造
專當官及當頓官始末不絶者各賜一中上考行事齊
郎及權補充者各賜物十段昇階者各賜十五段三衛
飛騎萬騎并仗内無品人等賜五段十月正蕃衛士等
各賜三段
七年十一月乙亥皇太子入國學行齒胄禮丙子詔曰
儒道惟百王之政元良乃萬國之貞屬太學舉賢賓庭
貢士當其謁講故行齒奠所以宏風闡教尚德尊師宜
有頒錫以成光寵陪位官一品宜賜五十疋二品三品
四十疋四品五品三十疋六品七品二十疋八品九品
十五疋緣行禮及别職掌者各逓加一等六品以下五
疋為等五品以上十疋為等坐主加二等學生賜物三
疋待舉者及諸方貴人各賜五疋
八年正月甲子朔皇太子加元服丙寅宴百官於太極
殿詔曰皇太子以守器之重有成人之量為陽和肇歲
甲子惟日加乃元服循於舊章慶因雷洊歡洎雲上王
公卿士中外寮寀布以慈惠廣兹頒賜應在會官一品
一百疋二品九十疋三品八十疋四品六十疋六品五
十叚七品四十段八品九品二十段諸州都護都督刺
史上佐諸軍及副使亦同在會例宜以當處物給
九年三月戊午宴朝集使賜物有差
十一月庚午冬至大赦天下内外官九品以上加一階
三品以上加爵一等大酺三日
十二月甲午宴朝集使賜物有差
十年正月乙巳御含元殿宴羣臣賜帛有差己酉命婦
朝會賜帛有差二月丁丑幸東都至望春頓頒賜從官
及將士等束帛有差
十一年正月己巳發東都北巡狩制其行幸所至耆老
各賜物三段庚辰幸潞州詔曰朕巡狩晉陽觀風問俗
肆覲羣后存問百年諸侯待於境者仰惟故事今停蹕
潞州勞以牛酒其外州刺史及迎駕父老道士僧尼等
遠來至此頗亦艱辛宜竝令預會刺史賜物四十疋父
老以下各賜物三疋癸巳行幸北都詔太原府預宴官
共賜物二千疋父老及吏人等共賜物一萬疋諸老年
八十以上賜物五段版授上縣令仍賜緋九十以上賜
物七段版授上州長史賜緋百歲以上各賜物十段版
授上州刺史仍賜紫
二月壬子祠后土於汾隂之脽上太史奏榮光出河休
氣四塞徘徊遶壇日揚其光有司奏脩壇掘地獲古銅
鼎二其大者容一斗色皆青又獲古甎長九寸上有篆
書千秋萬歲字及長樂未央字又有赤兔見於壇側制
曰自古受天之命作神之主崇德祀地盡孝配親存乎
禮經不可闕也朕承累聖之緒仗卿士之力方隅清謐
宇宙乂安北狩并都南轅汾上覽漢武故事修葺舊祠
時惟仲春地氣萌動將先政本為農祈穀齋戒惟寅粢
盛惟潔仲尼曰吾不與祭如不祭豈非躬盡孝敬以致
神祈乎而經始壝壇寳鼎出地奠兹幣玉榮光塞河將
何以幽答神心上膺靈貺朕又惟焉今大典克舉美祥
允洽自天之祐豈予一人思與百辟同兹嘉慶亞獻邠
王守禮終獻寧王憲各賜物七百疋申王撝岐王範薛
王業各賜帛五百疋餘升壇官三品以上賜爵一等四
品以下各加一階應入三品五品見任四品以上官先
授三品四品以上階經三十考者六品以上官先授五
品六品以上階經十六考者令所司勘責奏聽進止諸
緣大禮有職掌官賜&KR0564;兩轉餘陪位官賜&KR0564;一轉中書
門下三品六尚書御史大夫食實封三品以上功臣各
與一子官其立功萬騎身亡没者雖預創業不見盛時
念功思舊情有感惻竝令所司撿勘亦各與一子官改
汾隂縣為寳鼎縣官同升壇官例賜一階
十一月戊寅親祠南郊大赦天下制升壇行事官及供
奉官三品以上賜爵一級四品以下賜一階内外文武
官及致仕并前資陪位者賜&KR0564;一轉親王公主各與一
子官其諸軍節度大使及三都留守雖不陪位資寄既
重特宜同升壇官例百歲老人賜帛五段粟五石縣令
至其家存問給付亞獻邠王守禮終獻寧王憲各賜物
一千匹侍中源乾曜中書令張說兵部尚書同中書門
下三品王晙各賜物五百疋三王後賜物一百疋二品
三品八十疋四品五品六十疋六品七品四十疋八品
九品三十疋郡王縣主各賜物八十疋天下賜酺三日
京城五日
十二年二月戊申大酺辛亥詔曰大酺之會與人同歡
或慮遠方觀者來往狼狽其四夜竝宜開坊門府縣金
吾嚴加捉搦
三月庚午宴朝集使於紫宸殿賜物有差
十三年東封十月庚午至濮州河南北五十里内父老
皆獻牛酒還其牛酒各賜帛二疋遣之
十一月壬辰封禪禮畢大赦天下詔内外文武官三品
以上賜爵一等四品以下賜一階邠王守禮寧王憲岐
王範薛王業各與一子三品官公主嗣主郡主縣主各
與一子官其應行從文武官加階之外竝賜&KR0564;兩轉孔
子後褒聖侯優與處分天下致仕官各依本品賜一季
禄及束帛諸蕃侯王酋長來會禮者各加一官天下賜
酺三日丁酉徐曹亳汴許仙豫等州父老獻牛酒還其
牛酒各賜帛二疋
十二月己巳至東都京兆父老及道士僧尼三百餘人
詣闕拜賀共賜帛三百段遣之
十五年五月丁丑是日端午宴羣臣於武成殿各賜衣
一襲
十一月庚子御含元殿宴羣臣賜帛有差
十六年十一月丙午御含元殿宴羣臣賜帛有差
十七年十一月謁橋陵畢大赦諸州父老百歲以上賜
帛十段九十以上賜五段八十以上賜三段獻陵昭陵
定陵官使并管陵縣官各别加一階内外賜文武官三
品以上加爵一等四品以下賜一階亞獻皇太子鴻賜
物二千疋終獻慶王潭賜物一千疋邠王守禮寧王憲
薛王業各賜物八百疋忠王湲隸王治鄂王滉光王涺
等各賜物七百疋中書門下賜物五百疋開府王毛仲
賜物三百疋皇親五等以上諸親三等以上及文武百
寮各賜物有差
十八年正月丁巳親迎春於東郊詔賜亞獻皇太子鴻
賜物二千疋終獻寧王憲賜物一千疋文武百官及有
職掌等各賜束帛有差率土之内賜酺三日
十九年十一月壬子幸東都勅親王賜物八十疋嗣郡
王六十疋一品二品五十疋三品四十疋四品五品三
十疋六品七品二十疋八品九品十段三衛引駕細引
飛騎萬騎各四段彊騎弩手幕士主膳供膳及諸色白
身人等各三段知頓使知營使各六十疋知頓御史四
十疋知騎御史及知頓判官知營幕官賜物各加一等
突厥吐蕃使共賜物五百疋令鴻臚等據蕃望高下節
級分付供頓州百姓所緣頓差科及充夫匠雜祗供人
等宜放今年地税應定供頓縣官各與一中上考
二十年二月諸州朝集使還宴之朝堂送之賜帛各有
差
十一月北巡狩庚申祀后土畢大赦天下諸州耆老百
歲以上賜粟五石八十以上賜粟三石亞獻皇太子鴻
賜物二千疋終獻慶王潭賜物一千疋邠王守禮寧王
憲薛王業各賜物一千疋忠王浚以下各賜物三百疋
裴光庭蕭嵩弼亮朕躬宏益思遠不有優異何殊等夷
加階賜爵之外各與一子官仍各賜物三百疋二王後
及長公主嗣主郡主縣主各賜物二百疋行從文武官
竝節級賜物升壇官三品以上特賜一階應入三品五
品官階相當不限考數緣大禮有職掌官賜&KR0564;三轉内
外文武官三品以上賜爵一等四品以下各加一階致
仕官賜物有差從蕃客共賜物五十疋管壇一鄉百姓
給復二年武德初功臣每有大慶必存追遠業參運始
而義合賞延其子孫沉翳無在朝者宜令勘責即與官
唐元立功等艱難之際誠效益深言念其功豈忘終始
其三品以上各賜一子官五品以上各賜紫金魚袋有
亡沒者優贈與官仍與一子官兩京留守京兆河南尹
四大都督府長史諸軍節度副大使准行從官例處分
率土之内賜酺三日
二十一年五月戊子以皇太子納妃詔京文武九品以
上賜&KR0564;一轉諸司緣禮會祗供官等更加一轉五禮使
兵部尚書兼中書令蕭嵩特封徐國公禮會使黃門侍
郎同中書門下平章事韓休特與三品禮會使少府監
馮紹賜紫金魚袋皇太子舅尚輦奉御趙㢠廻遵特與三
品官前右威衛曹騎趙㢠廻進特與五品及五品官皇太
子侍讀侍書等各加一等階其皇太子諭德潘肅特與
五品官太子妃通事舍人薛愿特與五品及五品官今
日應預會官等各節級賜物即宜領取宴慰者所以宣
其情頒錫者所以將其意公卿百辟庶知朕心
二十三年正月乙亥藉田禮畢亞獻皇太子鴻賜物二
千疋終獻慶王潭邠王守禮等各賜物一千疋忠王浚
以下各賜物三百疋汝陽郡王淳以下各賜物二百疋
裴耀卿張九齡李林甫自其翊贊誠有忠益頒賞以序
等數須優各與一子官賜物三百疋二王後各賜物一
百疋長公主各與一子官仍各賜物二百疋嗣王郡主
縣主各賜物一百五十疋京文武官九品以上三都留
守諸道採訪使及節度使賜物有差管藉田縣令更賜
物六十疋京文武官及朝集使諸道節度採訪使新除
五品以上官未赴任畿縣令見在陪位者三品以上賜
爵一級四品以下加一階皇親諸親并内外文武官九
品以上各賜&KR0564;一轉蕃官應陪位者共賜物五十疋都
城之内賜酺三日
九月辛巳宴朝集使於朝堂賜物有差
二十四年八月壬子千秋節御廣遠樓宴羣臣賜物有
差又召京兆父老等宴之勅竝宣坐食食訖樂飲兼賜
少物宴訖領取
十月甲子自東都還至陜州詔行從飛騎萬騎三衛引
駕監門各賜物五段兵彍掌閑及諸色當蕃人各賜物
三段緣路供頓刺史縣令及專知官各賜一中上考行
從有職掌武官賜&KR0564;一轉
二十六年正月丁丑親迎春於東郊禮畢制亞獻忠王
興宜賜物一千疋終獻穎王璬及邠王守禮寧王憲各
五百疋慶王琮以下及長公主郡縣主二王後京文武
官賜帛各有差天下諸州父老宜令所繇長官量賜酒
肉務存優養
七月己巳册忠王璵為皇太子大赦天下制内外文武
職事官九品以上各賜&KR0564;一轉五品以上子為父後者
亦賜&KR0564;一轉其忠王府官及侍讀侍書除普賜之外三
品以上賜爵一級四品以下各加一階仍竝即與改轉
緣册命行禮官各賜物有差今月番見上飛騎萬門直
長三衛駕細引執扇黃衣長上等各賜&KR0564;一轉彍騎番
兵各放免一番天下父老八十以上各賜粟三石帛三
段百歲以上賜粟五石綿帛五段竝加版授率土之内
賜酺三日
二十七年二月己巳加尊號大赦詔皇太子璵男及慶
王琮以下男宜竝封授官邠王守禮寧王憲各與一子
三品官其内外文武官三品以上賜爵一級四品以下
各加一階長公主公主及嗣王郡王各與一子官郡主
縣主各放一子出身二王後及諸方蕃客宜各賜物諸
致仕官量與進改依前致仕天下父老百歲以上版授
下州刺史婦人版授郡君賜粟五石綿帛五段九十以
上版授上州司馬婦人版授縣君賜粟三石綿帛三段
八十以上版授縣令婦人版授鄉君賜粟兩石綿帛兩
段京城父老等宜共賜物三千段僧道等賜物一萬疋
率土之内賜酺五日
二十八年八月己未以降誕之日御花萼樓宴羣臣賜
帛有差
二十九年五月帝夢玄元皇帝告以休期畫真容分布
天下制曰今者真容應見古所未聞福雖始於邦家慶
宜均於士庶其親王公主郡縣主及内外文武官等竝
量賜錢至休假之辰宜以素飡用申慶樂諸道節度使
及將士等亦准此其兩京及諸州父老亦量賜錢同此
懽宴其錢以當處官物充
天寳元年正月改元大赦天下耆老八十以上者宜委
州縣官每加存問仍量賜粟帛内外文武官九品以上
各賜&KR0564;兩轉
三月丙申合祭天地於南郊制文武官三品以上加一
爵四品以下加一階
三年十二月癸丑親祀九宫貴神禮畢詔天下耆老百
歲以下賜綿帛五段粟三石八十以上三段粟兩石仍
令郡縣長官存問給付亞獻太子璵宜賜物二千疋終
獻慶王琮一千疋正衣夾侍各五百疋親王各三百疋
新封建郡王及國公一百疋賢妃三百疋長公主各三
百疋公主各二百疋嗣郡王各一百疋中書門下三品
竭心翊戴引益實多各與一子官如先已授官量與一
人改轉内外文武官三品以上賜爵一級四品以下各
加一階一品賜物七十疋三品以上六十疋五品以上
賜物四十疋六品以下二十段諸道節度使各賜物一
百疋三京留守及二王後各八十疋採訪使各六十疋
諸蕃客共賜二千疋其唐元功臣締搆之初竭其忠欵
錄加念舊情所不忘普恩之外更加一階其身没者各
贈一官皇親五等以上及九廟子孫諸親三等以上未
出身其前資者選日稍優與處分見任者更賜&KR0564;兩轉
應天下賜酺三日
六年正月戊子親祀南郊禮畢詔天下耆老百歲以上
賜綿帛五段粟三石八十以上綿帛三段粟二石仍令
所在長官存問各即分付亞獻太子璵賜物二千疋終
獻慶王琮賜物一千疋京文武官各賜帛有差天下賜
酺三日
七年五月册尊號畢詔曰因親設教式本於人倫自
葉流根必逮於營養内外文武職掌官有五品以上其
父祖見在無官者宜各授一官仍聽致仕其祖母見在
准母例處分京官五品以下正員如父母已没未有官
者亦宜追贈所司勘會即與處分王澤無私豈殊於中
外天瑞有慶頻屬於京華寬大之典則以普覃施惠之
恩特申曲被其京城父老宜各賜物十段七十以上仍
版授本縣令其妻版授縣君六十以上版授本縣丞天
下耆老百歲以上版授下郡太守婦人版授郡君九十
以上版授上郡司馬婦人版授縣君八十以上版授縣
令婦人版授鄉君仍竝即量賜酒麵内外見存文武官
九品以上宜各賜&KR0564;兩轉其京文武官見在京及致仕
并陪位官諸方通表使及月蕃官等一品賜物一百疋
二品三品八十疋四品五品五十疋六品七品三十段
八品九品二十段兩京留守各八十疋其節度採訪使
并諸官充使未㢠廻者竝同在京例賜物皇太子璵更宜
賜物二千疋慶王琮以上各賜物有差率土之内賜酺
三日
八年閏八月受册尊號大赦制曰朕永惟風教漸冀還
淳至於宏貸之名亦思復古其天下百姓大夫戶頭者
宜各賜爵一級天下父老竝量賜酒麵内外見任文武
職掌官三品以上賜爵一級四品以下各加一階其有
文武官在京及諸色陪位官通表使等賜帛有差率土
之内賜酺三日
十年正月甲子有事於南郊大赦天下京官五品以上
正員清資官階相當并五品以上正員外清官父母先
亡没無官號者竝與追贈又父有封爵合傳授子孫或
緣申請遲違准式遂停承襲如有此色自開元以來宜
令所司審加勘責灼然合襲者特宜許襲太清宫道士
各賜物三十段陪位道士共賜物五百段亞獻皇太子
賜物二千疋終獻榮王琬賜物一千段文武百官及有
職掌各賜束帛有差率土之内賜酺三日
十三年二月受册尊號大赦制曰朕尊崇先諡霜露增
感於以孝思無忘錫類其内外見任官官階俱是三品
以上父未有五品官及無官已亡沒者宜各贈五品官
及母無邑號者亦與追贈其見任四品五品清官官階
俱是五品以上者亡父母先無官號亦准此追贈天下
父老百歲以上版授本郡太守婦人版授郡君各賜綿
帛五段粟三石八十以上版授本縣令婦人版授縣君
各賜綿帛兩段粟二石太清宫闕聖祖先居頻告休徵
屢貽啟廸不有優異豈表殊常其本宫道士宜各賜物
三十段道門威儀五虛貞賜物五十段陪位大德各賜
物二十段因心推崇增上美諡惟官統職必在正名今
以太常尊事宗廟安可例署為名禮不逼尊情期達敬
五陵署改為臺獻陵臺等五令及丞並升一階以彰崇
奉亞獻皇太子璵賜物一千段終獻榮王琬賜物五百
段其餘各賜階爵有差其郡守縣令職守親人必在公
勤用康黎庶凡所推擇皆竭乃誠寵錫之門須甄異等
普恩之外太守等竝賜爵一級縣令賜&KR0564;兩轉庶其勉
勵以表朕心其京文武官一品賜物一百疋二品八十
疋三品七十疋四品五品五十疋六品七品各三十疋
八品九品二十段東京北京留守節度採訪使并京官
准勅出使未㢠廻者所賜物並同見在例左相陳希烈純
粹之道載穆朝廷文儒之風式瞻師表且叶和時令翊
贊昇平柔嘉其德克壯元老與一子五品官賜物五百
疋攝太尉奠瓚上册書寳册讀册右相楊國忠宜與一
子三品仍與一子五品官更賜物五百段左僕射安禄
山既押登歌又押寶册與一子官更賜物四百疋攝太
尉張均太清宫祠及脩儀注等使普恩之外又賜物一
百疋武德功臣及貞觀初宰輔等緬想忠義感會風雲
用集大&KR0564;肇興王業其有子孫零落冠冕陵夷無任官
者宜令所司勘責依資與一人京官唐初功臣續參締
搆錄勞念舊每寘於懷普恩之外宜放一子出身所司
依資與一官率土之内賜酺三日
三月丙午宴躍龍殿門賜右相楊國忠絹一千五百疋
綵羅三百疋綵綾五百疋左相陳希烈絹三百疋綵羅
綾各五十疋餘三品八十疋四品五品六十疋六品七
品四十疋
十四年八月天長節詔南衙九品以上并京兆府畿令
等宜共賜物二萬疋左右龍武軍各賜一千疋其唐元
功臣言念&KR0564;舊宜異常倫兩軍各賜物二千疋餘各有
差天下侍老各量賜米
肅宗至德元年七月即位於靈武詔天下耆夀各賜帛
五段諸百姓本道採訪使差郡縣存問四方將士各賜
馬一疋六品以下賜帛十段天下寺觀各度十人内外
文武官九品以上各加兩階賜&KR0564;兩轉三品以上賜爵
一級
八月上皇至蜀郡大赦天下左相韋見素進封豳國公
特加一階兼文部尚書平章事房琯中書侍郎平章事
崔圓竝賜特進三品門下侍郎平章事崔渙賜四品驃
騎大將軍内侍監知内侍省事渤海郡公高力士加開
府儀同三司進封齊國公左龍武大將軍潁川郡公陳
玄禮加開府儀同三司進封潁國公朝臣扈從衣緋者
賜紫綠者賜緋竝量加進封
十二月戊午帝御丹鳳門大赦天下詔五品以上清資
官及三品以上官上郡太守父見任無官及官卑竝與
五品官及祖先亡沒者贈一人官祖母亡没亦贈邑號
天下父老八十以上版授有差竝賜緋魚袋内外文武
三品以下各加一階應叙三品五品量加兩考蜀郡鳳
翔扈從官九品以上更賜&KR0564;一轉溥天之下賜酺五日
乾元元年二月乙巳受册尊號大赦改元詔内外文武
官有三品以上各賜爵一級四品以下及四方通表使
各加一階五品以上有父殁者各賜&KR0564;兩階
四月甲寅郊廟禮畢乙卯御丹鳳門大赦天下詔曰其
成都府元從聖皇功臣及靈武元從功臣并收兩京將
士京留守諸道節度採訪使普恩外三品以上賜爵一
級四品以下加一階門人賜&KR0564;三轉二王三恪各與一
子官内外文武官三品以上賜爵一級四品以下加一
階
八月甲辰天長節上皇於金明樓宴百官賜綵五百疋
十月甲辰册成王俶為皇太子大赦天下詔文武官三
品以上賜爵一級四品以下各加一階五品以上官子
為父後者賜&KR0564;两轉頃緣國用不足頒賜未周今所鑄
新錢數盈於萬其京官文武兩品以上及常參官六軍
將士東北京留守及諸道節度將士等各賜物有差其
唐元功臣成都元從及朕元從功臣等普恩之外更賜
一爵四品以下更加兩階其在靈州及寧州至鳳翔者
仰所司類例更逓加一等皇親及諸色陪位人各賜&KR0564;
兩轉其鴻臚蕃客共賜絹一千疋應緣册禮職掌要重
者及撰册昇寶官禮官等普恩之外賜&KR0564;兩轉其禮儀
使特賜一階副使普恩之外賜爵一級勅文有不該者
所司類例奏聞
二年九月丙寅帝降誕日宴百官於宣政殿賜絹三千
疋
上元元年閏四月己卯御明鳳門大赦改元詔内外文
武官賜爵各有差其六軍及飛龍閑廐加賜物其成都
靈武元從扈從逓加有差見在諸軍各加錄賞物陣亡
將士優加褒贈行人家口所在賑給
二年九月壬寅大赦制自今以後但稱元年以今年十
一月為歲首每月以所建為數内外官三品以上賜爵
一級四品五品各加一階六品以下賜&KR0564;兩轉成都府
及靈武元從普恩之外三品以下更加賜爵一級四品
更加一階六品以下更賜&KR0564;一轉京文武官等賜物各
有差天下父老先版授者改與版授未版授者與版授
元年建卯月辛亥大赦制内外文武官三品以上賜爵
一級四品以下各加一階成都靈武元從功臣三品以
上更賜爵一級四品以下更加一階其京清資正員文
官五品以上武官三品以上并兩省供奉官御史諸州
刺史並諸道節度以下三品以上父母亡没未經追贈
者竝量與追贈
册府元龜卷八十
