册府元龜卷九百三十一宋王欽若等撰
總錄部
枉横短命
禍福相倚事乃無必壓溺既至禮所不弔命奚可說天
亦難忱烏識其時孰知其極故有避嵓牆而不立養内
外而不失縲絏加其非罪衽席生其畏塗身處危邦心
發狂瘵受厚誣而罔愬因彼怒而見遷讒嫉斯行疑阻
成釁故非深慮之所及獨慎之能免若乃羈絆仁誼韁
鎻名聲丁叔世之紛訛遭匪人之畏廹自餘連逮庸可
辨明書所謂火炎昆岡玉石俱焚者也
漢袁盎初為楚王相嘗上書有所言不用病免家居時
梁孝王楫欲求為嗣盎進諫語塞(塞謂不行)王以此怨盎使
人刺盎刺者至關中問盎稱之皆不容口(稱美其德口不能容也)
廼見盎曰臣受梁王金刺君君長者不忍刺君然後刺
者十餘曹備之(曹軰也)盎心不樂家多怪廼之棓生所問
占(棓音杯秦時賢士善術者也)還梁刺客後曹果遮殺盎安陵郭門
外
王崇封扶平侯為傅婢所毒薨
張竦王莽時為丹陽太守封淑德侯後免官以列侯歸
長安王莽敗客於池陽(左馮翼之縣也)竦為賊兵所殺(竦知有賊當去)
(會及支日不去為賊所殺桓譚以為通人之蔽也)
陳遵為大司農護軍使匈奴還會更始敗遵留朔方為
賊所殺
後漢酈炎范陽人州郡徵命不就有文才解音律後風
病慌忽性至孝遭母憂病甚發動妻始産驚死妻家訟
之收繫獄炎病不能理對熹平六年遂死獄中時年二
十八尚書盧植為之誄讃以昭其懿德焉
姚光為玄菟太守遼東屬國都尉龐奮承偽璽書殺之
陳敬伯汝南人行必短步坐必端膝呵叱狗馬終不言
死目有所見不食其肉行路聞凶便解駕留止還觸歸
忌則寄宿鄉亭年老寢滯不過舉孝廉後坐女壻士吏
太守邵□怒而殺之時人罔忌禁者多談為證焉
魏杜畿為尚書僕射居守許昌受詔作御樓船於陶河
試船風沒明帝為之流涕
鄭小同高貴鄉公時為侍中嘗詣司馬文生文生有密
奏未之屏也如厠還問之曰卿見吾疏乎答曰我不見
文生曰寧我負卿無卿負我遂酖之
蜀衞繼拜奉車都尉為衆所敬鍾會之亂遇害於成都
吳楊竺(史不載官)大帝時太子和自懼黜廢而魯王霸覬覦
益甚帝見竺辟左右而論霸之才竺深述霸有文武英
姿宜為嫡嗣於是帝乃許立焉有給使伏於牀下具聞
之以告太子選曹郎陸胤當至武昌往辭太子太子不
見而微服至其車上與共密議欲令陸遜表諫既而遜
有表極諫帝疑竺泄之竺辭不服帝使竺出尋其繇竺
白頃惟陸胤西行必其所道又遣問遜何繇知之遜言
陸胤所述召陸胤考問胤為太子隠曰楊竺向臣道之
遂共為獄竺不勝痛毒服是所道初帝疑竺泄之及服
以為果然乃斬竺
孫壹為鎮武督夏口及孫綝遣朱異潛襲壹異至武昌
壹知其攻率部曲奔魏魏以壹為車騎將軍以故主方
貴人邢氏妻之邢美色妒忌下不堪命遂共殺壹及邢
氏
王藩為散騎常侍後主殺之徙其家屬于廣州二弟著
延皆作佳器郭馬起事不為馬用見害
晉陸機為平原内史成都王假機後將軍河北大都督
與長沙王乂戰敗王穎用嬖人孟政之讒而殺機機死
非其罪士卒痛之莫不流涕是日昏霧晝合大風折木
平地尺雪議者以為陸氏之冤(又云機弟雲為成都王穎大將軍右司馬機之)
(死也并收雲穎官屬江綂等上疏救之穎不納)
武茂為侍中時尚書荀愷宣帝外孫世祖姑子自負貴
戚要與茂交茂拒而不答繇是見怒元康元年楊駿被
誅愷時為尚書僕射以茂駿之姨弟陷為駿黨遂枉見
殺衆咸冤痛之
衞恒太保瓘之子瓘為楚王瑋所殺恒聞變以何邵嫂
之父也從牆孔中詣之以問消息邵知而不告恒還經
厨下收人正食因而遇害
何攀為兖州刺史加鷹揚將軍固讓不就太常成粲左
將軍卞粹勸攀蒞職中詔又加切勵攀竟稱疾不起及
趙王倫簒位遣使召攀更稱疾篤怒將誅之攀不得已
扶疾赴召卒于雒陽
解系為雍州刺史免官趙王倫孫秀以宿憾害之并殺
戮其妻子及二弟結為御史中丞育為宏農太守與兄
俱被害
稽含為鎮威將軍襄城太守及范陽王彪為劉喬所破
含奔鎮南將軍劉宏于襄陽宏待以上賓之禮含性通
敏好薦逹才賢嘗欲崇趙武之諡加臧文之罪屬陳敏
作亂江揚震蕩南越險遠而廣州刺史王毅病卒宏表
含為平越中郎將廣州刺史假節未發會宏卒時或欲
留含領荆州含性剛躁素與宏司馬郭勵有隙勵疑含
將為己害夜掩殺之
蔡充為成都王穎丞相東曹掾以朝政日弊遂絶不仕
東嬴公騰為車騎將軍鎮河北以充為從事中郎知必
不就以軍期致之充不得已至數十日騰為汲桑所攻
城陷充見殺
楊軻天水人劉曜僭號徵拜太常不起秦人西奔凉州
軻弟子以牛負之為戍軍追擒并為所害
張華二子偉字彦仲好學謙敬有父風歴位散騎常侍
韙儒博曉天文為散騎侍郎與父同時遇害
劉琨子羣琨為叚匹磾所害琨從事盧諶崔悦奉其子
羣依叚末波成帝咸康二年詔徵羣等為末波兄弟愛
其才託以道險不遣石季龍滅遼西羣及諶悦同沒胡
中至冉閔敗後羣遇害
王玄字眉子術之子也荀籓用為陳留太守屯尉氏玄
素名家有豪氣荒弊之時人情不附將赴祖逖為盗所
害焉
車允為吏部尚書會稽世子元顯逼令自裁俄而卒朝
廷傷之
殷涓故揚州刺史浩之子亦有美名浩死咸安初大司
馬桓溫廢太宰武陵王晞誣涓及庾倩與晞謀反害之
夏侯愔為烏程令孫恩妖亂自海攻上虞殺縣令因襲
會稽害内史王凝之有衆數萬於是會稽謝諴吳郡陸
壊吳興丘尫義興許允之臨海周胄永嘉張永及東陽
新安等凡八郡一時俱起殺長吏以應之旬日之中衆
數十萬於是吳興太守謝邈永嘉太守謝逸嘉興公顧
胤南康公謝明惠黃門郎謝冲張琨中書郎孔道太子
洗馬孔福與愔等皆遇害
謝冲為中書侍郎家在會稽謝病歸除黃門侍郎不就
為孫恩所殺
張茂為吳國内史沈充之反也茂與三子並遇害
前燕悦綰為慕容暐僕射綰言於暐曰太宰政尚寬和
百姓多有隠附傳曰惟有德者可以寬臨衆其次莫如
猛今諸軍營戶三分共貫風教凌弊威綱不舉宜悉罷
軍封以實天府之饒肅明法令以清四海暐納之綰旣
定制朝野震驚出戶二十餘萬慕容評大不平尋賊綰
殺之
宋徐湛之為尚書僕射元凶巫蠱事發文帝欲廢劭賜
濬死與湛之屏人共言論或連日累夕每夜常使湛之
自秉燭繞壁撿行慮有竊聽者劭入殺之且其夕帝與
湛之屏人語至曉猶未滅燭湛之驚起趣北戶未及開
見害
傅僧祐為山隂令甚有能名以徐湛之黨為元凶所害
臧凝之為隨王誕後軍記室錄事欲以為青州其事不
果遷尚書左丞以徐湛之黨為元凶所殺
王僧綽為侍中元凶劭巫蠱事泄帝先召僧綽具言及
將廢立及劭弑逆僧綽為所害因此陷北第諸王侯以
為與綽有異志并殺絶綽門客太學博士賈匪之奉朝
請司馬文顯建平國常侍司馬仲秀等
沈暢之為海陵王休茂北中郎諮議參軍為休茂所殺
劉琨之為竟陵王誕主簿誕叛以為中兵參軍辭曰忠
孝不得並琨之老父在將安之乎誕殺之後贈黃門侍
郎詔謝莊為誄
沈慶之廢帝時為侍中太尉帝凶暴日甚慶之猶盡言
諫諍帝意稍不悦乃遣其從子攸之齎藥賜死慶之之
死也不肯飲藥攸之以被揜殺之長女文叔密取藥藏
錄或勸文叔逃避文叔見帝斷絶江夏王義恭支體慮
奔亡之日帝怒容致義恭之變乃飲藥自殺子秘書郎
昭明亦自縊死
南齊劉渢為始安王遥光府佐遥光反誅渢遁走還家
園為人所殺
梁殷叡才辯知名齊世歴官司從事中郎叡妻父王奐
為雍州刺史鎮北將軍乃以叡為奐鎮北長史河南太
守奐誅叡並見害
王筠簡文即位為太子詹事筠舊宅先為賊所焚乃寓
居國子祭酒蕭子雲宅夜忽有盗攻之驚懼墜井卒家
人十餘人同遇害
韋臧字君理歴官尚書三公郎太子洗馬東宫領直侯
景至帥兵屯西華門城陷奔江州牧舊部曲據豫章為
其部下所害
陳侯安都長子敦年十二為員外散騎侍郎墮馬卒追
諡桂楊國愍世子
後魏韋雋宣武末為都水使者領軍于忠矯擅威刑為
忠所害臨終雋訴枉於尚書元欽知而不敢申理雋嘆
曰吾一生為善未蒙善報嘗不為惡今為惡終悠悠蒼
天抱直無訴時人咸怨傷焉
張仲瑀征西將軍彛第二子也仲瑀上封事求銓别選
格排抑武人不使豫在清品繇是衆口喧喧謗讟盈路
立榜大卷尅期會集屠害其家彛殊無畏避之意父子
安然神龜二年二月羽林虎賁將幾千人相率至尚書
省詬罵求其長子尚書郎始均不獲以瓦石擊打公門
上下畏懼莫敢討抑遂便持火虜掠道中薪蒿以杖石
為兵噐直造其第曳彛堂下棰辱極意唱呼嗸嗸焚其
屋宇始均仲瑀當時踰北垣而走始均回救其父拜伏
羣小以請父命羽林等就加毆擊生投之於煙火之中
及得尸骸不復可識惟以髻中小釵為驗仲瑀傷重走
免彛僅有餘命沙門寺與其比鄰輿致於寺遠近聞見
莫不惋駭彛臨終日命左右上啟曰臣自奉國及孫六
世尸禄素餐負恩惟靦徒思竭智盡誠終然靡效臣第
二息仲瑀所上之事益治實多既曰有益寧容默爾通
呈有日未簡聖聽豈圖衆忿乃至於此臣不能禍防未
盟慮絶殃兆致令廣衆横囂攻焚臣宅息始均仲瑀等
叩請流血乞代臣死始均即陷塗炭仲瑀經宿方蘇臣
年已六十宿被榮遇垂暮之秋忽見此苦顧瞻災酷古
今無比臣所傷至重殘氣假延望影湏時推漏就盡臣
之命也知復何言若所上之書少為益國臣便是生以
理全死與義合不負二帝於地下臣無餘恨矣一歸泉
壤長離紫庭戀仰天顔誠痛無已不勝眷眷力喘奉辭
伏願二聖加御珍饍覆露黔首夀保南嶽德與日升臣
夙被芻豢先後啣恩欲報之期昊天罔極亡魂有知不
忘結草彛遂卒時年五十九官為收捕羽林凶強者八
人斬之不能窮誅羣豎即為大赦以安衆心有識者知
國紀之將墜矣喪還所焚宅與始均東西分斂於小屋
仲瑀遂以創重避居滎陽至五月創得漸瘳始奔父喪
詔賜布千疋靈太后以其累年大臣特垂矜惻數月猶
追言泣下謂侍臣曰吾為張彛飲食不御乃至首髮微
有虧落悲痛之若此
蕭權大將軍寳寅次子權與少子凱射戲凱矢激中之
而死
郭祚為征西將軍雍州刺史未行領軍于忠矯制殺之
祚名器既重時望亦深一朝非罪見害遠近莫不惋惜
李惠為開府儀同三司青州刺史歴政有美績惠素為
文明太后所忌誣惠將南叛誅之惠二弟初樂與惠諸
子同戮後妻梁氏亦死青州盡沒其家財惠本無釁故
天下冤惜焉
宋李儒世景之子為太學博史曾至譙宋之間為文吊
稽康甚有理致後夜寢室壞壓殞年二十五時人咸傷
惜之
崔模在宋生子仲智季柔及入北又娶金氏生子幼度
模卒後幼度隨慕容白曜為將軍時季柔為崔道固長
史帶濟南太守城將降先馳馬赴白曜軍幼度豫令左
右覘迎之而差牙不相值為亂兵所害
高昋字明珍為員外散騎侍郎與叔徽俱使西域還至
河州遇賊攻圍城陷見殺
陸延為太僕卿受使綏慰秀容為牧子所害
高幼成為員外郎頗有文才性清狂為奴所害
鄭仲明為奉朝請稍遷太尉属以公彊當世為從弟儼
所昵除滎陽太守儼慮世難欲以東道託之孝莊建義
初仲明弟季明遇害河隂儼後歸之欲與起兵尋為城
民所殺
鄭敬祖性麤疎起家著作佐郎鄭儼之敗也為鄉人所
害
游曇護孝文太和中為中散遷典寺令後慰勞仇池為
賊所害贈肆州刺史
裴詢孝明帝時為七兵尚書武奉初詔詢以本官兼侍
中為關右大使賞擢慕義之徒未及發會爾朱榮入雒
於河隂遇害
崔忻字伯悦為尚書左中兵部郎中以鄭儼之甥兼尚
書左丞莊帝初遇害於河隂
崔庠為潁川太守為城民王早蘭寶等所害
崔勵為齊州大中正又襲父爵建義初遇害河隂時年
四十八
高長雲字彦鴻起家秘書郎大尉主簿稍遷輔國將軍
中散大夫建義初於河隂遇害
蕭彦歴位大尉長史武衞將軍齊州刺史散騎常侍中
軍將軍金紫光禄大夫彦時來往蕭寶寅致敬稱名呼
之為尊於河隂遇害
王繇性方厚有名士之風為東萊太守罷郡後寓居潁
川孝静天平初元洪威搆逆大軍攻討為亂兵所害
李延實莊帝之舅也封濮陽郡公司徒出為使持節侍
中太傅錄尚書事青州刺史爾朱兆入雒乘輿幽繫以
延實外戚見害於州舘
爾朱世承莊帝時位侍中領御史中尉元灝内逼詔世
承守轘轅爾朱世隆棄虎牢不暇追告尋為元灝所擒
臠殺之
源繤字靈秀為通直散騎常侍凉州大中正轉大尉少
卿莊帝建義初遇害
陽弼長於吏事為本州别駕加輕車將軍属雒周陷城
弼送率宗親南渡河居於青州值邢果起逆青州城民
疑河北民為果内應遂害弼
陽詮之字子衡少著才名辟司徒行參軍為門生所害
時人悼惜之
辛俊字叔義有文才東益州征虜府外兵參軍主魏子
建為山南行臺以為郎中有軍國機斷還京於滎陽為
人所害
宋叔集有學行征東裴衍之討葛榮也表為員外散騎
侍郎引同戎役及衍敗與叔集同時遇害
北齊張彫武武成時為假儀同三司待詔文林舘韓長
鸞譛於帝而誅死其子德冲為中書舍人隨例待詔其
父之戮也德冲在殿庭執事目見冤酷號哭殞絶於地
久之乃蘇
隋李瞿曇太師穆之孫筠從父弟也穆薨以嫡孫筠襲
爵仁夀初筠叔父渾忿其恡嗇隂遣子善衡賊殺之求
盗不獲高祖大怒盡禁其親族初筠與弟瞿曇有隙時
渾有力遂證瞿曇殺之瞿曇竟坐斬而善衡獲免
李德饒性至孝大業中為金河長未之官值羣盗蜂起
賊帥格謙孫宣雅等十餘頭聚衆於渤海時有勅許其
歸首謙等懼不敢降以德饒信行有聞遣使奏曰若使
德饒來者即相率歸首帝於是遣德饒往渤海慰諭
諸賊行至冠氏會他盗攻陷縣城德饒遂見害
宇文協歴武賁郎將右翼衛將軍宇文化及之難遇害
劉世徹倜儻不羈頗為時人所許大業末羣雄並起世
徹所至之處輙為所忌多拘禁之後竟為兖州賊帥徐
圓郎所殺
唐王勃為虢州參軍除名父福畤左遷交趾令勃往省
父渡南海墜水而卒
閻稜為越州都督輔公祏之敗稜功居多頗有自矜之
色及擒公祏誣稜與已通謀又杜伏威王雄延及稜家
産在賊中者合從原放孝恭乃皆籍沒稜訴理之有忤
於孝恭孝恭怒遂以謀反誅之
郭士倫傭教於右羽林將軍令狐建恥其妻將棄之乃
誣與士倫姦通召士倫立榜殺之因逐其妻而奏請案
劾士倫母不勝其痛而亡及詔三司詰之李氏及奴婢
欵證被誣頗明建乃自引會赦免坐德宗哀士倫母子
詔輙掌膳賜錢五百千充葬士倫母其父委京兆府厚
加存䘏
獨孤造為淄青節度廵官貞元十二年死於進奏院進
奏官郭淑大將王濟縊殺之也揚言云造為本使李師
古立廟破用絹六千五百疋錢三千貫都不與功畏懼
自縊臺府都不案舉
陸長源為宣武節度行軍司馬貞元十五年二月節度
使董晉卒未十日汴州兵亂殺長源及判官孟叔度丘
穎軍人仍臠食之斯湏骨肉糜碎分散
胡溵嶺南節度使証之子証素與賈餗善及李訓事
敗禁軍利溵匿餗乃破其家一日之内家財並盡軍人
執激入左軍仇士良命斬之以徇時激弟湘為太原從
事忽白晝見錄表人無首血流被地入于室湘惡之翌
日激凶問至而湘獲免
劉鄴為揚州大都督長史黃巢渡淮而南詔以浙西高
駢代還尋除鳳翔尹鳳翔隴右節度使以疾辭拜左
僕射巢賊犯長安鄴從駕不及與崔沅豆盧琢匿於金
吾將軍張方之家旬日賊嚴切追捕三人夜竄為賊所
得廹以偽命稱疾不應俱為賊所害
梁韓建為陳許觀察使仍令中書不議除㬱太祖乾
化二年六月朝廷新有内難人心動搖部將張厚因作
亂害建於衙署時年五十八子從訓昭宗在華時授太
子文學賜名文禮尋拜屯田員外郎國初為都官郎中
賜紫年未弱冠時朝廷命從訓告國哀于陳許至許二
日軍亂與建併命
崔賞虞部郎中知制誥乾化二年中書奏得臨河縣鎮
状申賞夜黑誤至當縣西壕為賊所害
杜曉庶人友珪簒位為禮部尚書平章事集賢殿大學
士依前判戶部及袁象先之討友珪禁兵大縱曉中重
創而死
李班為侍講學士均王平内難是時内司職守亦各奔
敗潜匿班與宗政院使李振皆北走將投軍落遇羣卒
於禁外振中傷而班尤甚既卒聞者莫不為之嘆息
後唐孫岳以秦王從榮開元帥府欲以岳為都押衙事
未行馮賢舉為三司使時預内庭密謀馮失患從榮很
戾岳曾極言其禍福之端康義誠聞之深不悦及從榮
事敗義誠召岳同至河南府撿閱府藏時紛擾未定義
誠密遣騎士彎弓射之岳走至通利坊騎士追及被害
李存乂為鄜州節度使莊宗異母弟郭崇韜子壻也崇
韜被殺故亦及於禍
范延策幽州人少習兵書累居賓職同光時為叚凝掌
書記大成初擢為安州副使節度使高行珪為政貪猥
延策強制之既不能止嘗因入奏獻策條於闕下皆述
藩侯之弊請勑從事當筵明諫諫之不從又令諸校列
班庭諍行珪見勑銜之轉深及罷歸又慮遺言故因懷
順兵叛奏延策為同謀父子俱戮
譚善達為寧江軍節度判官節度使西方鄴為政貪
虐善逹每箴其失鄴忿形於色令左右告善逹受人金
下獄拷掠善逹亦剛詞多不遜遂殺於獄中無幾寝疾
時見善逹入其戶俄而卒於治所
胡裝為給事中從幸雒陽時連年大水百官多窘装求
為襄州副使同光四年雒陽變擾節度使劉訓以私忿
族之誣奏云装欲謀亂人士冤之
晉王緒為太常丞少帝時因使德州廻與景延廣有隙
則奏與楊光遠通謀遣吏縶於麾下鍛成其事判官盧
億累勸解不從尋有詔棄市時甚冤之
李建福為鳳州固鎮兵馬都監為遞馬鎮卒所殺初固
鎮兵馬部署李實病朝廷遣建福監焉洎至實稍瘳建
福遂廻實患驟加而卒朝廷因委建福為部署時建福
在路遇殿直元繼韜以宣旨約廻至撲馬谷遇害鋪卒
建福曾笞辱之繇是銜恨為所司追捕尋亦自刎
李象為郎中方城守監㩁久不降代會契丹犯闕為羣
盗所害象有節操貧而能樂重交親嘗奔走其急難及
非其死聞者無不惜之
漢張貽肅為戶部員外郎妻父王章與史肇揚邠等為
李業圖害貽肅朝堂西廡之下為翰林使郭允明持刃
殺之頸血逆注見者異之王章無子惟一女適貽肅羸
疾踰年扶病就戮
周崔周度為青州慕容彦超判官性懦緩而敢言事彦
超拒命周度直言諫之彦超大忿及城中括率械繫笞
掠比戶銜冤前陜州行都司馬閻宏魯閑居在州懼其
鞭撲盡以家財為餉彦超以宏魯所餉未盡又欲崔周
度得罪乃令周度監抄其家周度謂宏魯曰公命之吉
凶繫財之豐約願無所吝宏魯令家僮吕暉與周度搜
索斸掘無孑遺矣彦超又令牙將鄭麟持刃訊之宏魯
惶廹拜其妻妾曰願盡所有輸官家人告罄周度白彦
超曰閻行軍泣拜妻孥恐輸財不盡此情可恕彦超不
之信宏魯夫婦並繫於獄乳母趙氏於泥土中得金纏
臂輸之望救宏魯彦超怒周度阿私令軍將趙質切責
便令自行杖笞宏魯夫婦以至肉爛而死即斬周度於
市
短命
孔子曰苗而不秀者有矣夫秀而不實者有矣夫盖難
其才殆庶幾奄及短命時方丁壯不克永年揭修短之
有期而賢愚之無間世莫仰其惠人弗知其然斯為不
幸歴代所傷者矣
顔回年二十九髮盡白蚤死孔子曰不幸短命死矣
漢賈誼拜梁懷王太傅文帝少子愛而好書故令誼傅
之梁王墜馬死誼自傷為傅無狀(無善状)嘗哭泣後歲餘
亦死賈生之死年三十三矣
童烏揚雄子也九歲而與玄文雄曰育而不苗者吾家
之童烏乎(仲尼悼顔淵苗而不秀子雲傷童烏育而不苗也)
後漢馬客卿援之子也幼而岐嶷年六歲能應接諸公
專對賓客嘗有死罪亡命者來過客卿迎匿不令人知
外若訥而内沉敏援甚竒之以為將相器故以客卿字
馬援卒後客卿夭歿
魏杜理字務仲畿子也少而機察精要畿竒之故名之
曰理年二十一而卒
王弼字輔嗣為尚書郎正始十年曹爽廢以公事免其
秋遇癘疾亡時年二十四無子絶嗣弼之死也晉景王
聞之嗟嘆者累日其為高識所惜如此官拜尚書郎
蜀楊慮字威方儀之兄少有德行為江南冠冕州郡禮
召諸公辟請皆不能屈年十七夭鄉人宗貴號曰德行
楊君
袁寓精辯有機理好道家之言少被病未官而卒
晉王萬戎之子有美名少而大肥戎令食糠而肥愈甚
年十九卒
衛玠懷帝末至建業京師人士聞其姿容觀者如堵玠
勞疾遂甚永嘉六年卒時年二十七時人謂玠被看殺
官至太子洗馬
王褘之字文劭坦之弟也少知名尚尋陽公主歴中書
侍郎年未三十而卒贈散騎常侍
王濬為司徒左長史疾篤於燈下轉麈尾視之歎曰如
此人曾不得四十也年三十九卒
王修為琅琊王文學轉中軍司馬未拜而卒年三十四
臨終歎曰無愧古人年與之齊矣
謝韶莊之曾祖也為車騎司馬莊與江夏王義恭牋曰
家世無年曾祖三十三亡
宋殷淳少好學有美名為黃門侍郎文帝元嘉十一
年卒時年三十二朝廷痛惜之
謝惠連為彭城王義康法曹行參軍靈運見其新文每
曰張華重生不能易也年三十七卒
南齊陸厥遷後軍參軍卒年二十八
王寂僧虔之子為秘書郎卒年二十一
杜栖京産子有學業能清言為豫章王亞曹書佐何點
見之嘗歎曰卿風韻如此雖獲嘉譽不永年矣卒時年
二十六當世咸嗟惜焉
梁王訓為侍郎以疾終于位時年二十六贈本官諡曰
温
何子朗字世明早有才思歴官員外散騎侍郎為國山
令卒時年二十四
陳周寳安定文育之子世祖深器重之寄以心膂平王
琳頗有功為南徐州刺史進號仁威將軍天康元年卒
時年二十九贈侍中右衞將軍謚曰成子䂮嗣亦為偏
將征歐陽紀平定淮南竝有功封江安縣伯邑百戶歴
晉陵定遠二郡太守大建九年卒時年二十四贈電威
將軍
徐份陵之子為太子洗馬少有父風性孝悌宣帝大建
二年卒時年二十一
後魏叔孫俊為衛將軍明元以俊前後功重軍國大計
一以委之泰常元年卒時年二十八明元甚痛悼之親
臨哀慟朝野無不追惜贈侍中司空安成王諡孝元
李山儒少而清立學涉羣書山儒弟天盖並蚤卒
崔含字貴和少有時譽為太尉諮議參軍本州大中正
出為常山太守卒時年十七
李元茂以寬雅著稱為振武將軍卒子秀之字鳳起為
尚書都官郎秀之弟子雲字鳳昇司空參軍轉員外參
軍本州治中子雲弟子羽字鳳降征南法曹子羽弟子
岳字鳳跱員外郎大司馬祭酒秀之等蚤孤事母孝謹
兄弟並容貎魁偉風度審正而皆蚤卒
李邕字修穆幼而雋爽有逸才為著作佐郎高陽王雍
友凡所交遊皆倍年雋秀才藻之美為時所稱年二十
五卒贈鎮遠將軍雒州刺史諡曰文
路法常幼而修立為郡功曹早卒儀同李神雋與之有
舊每云諸路前軰中有路法常足為名士謂必遠至而
竟無年天下事誠難知也
高慎之字道密謙之弟也好學有諸兄風年二十三卒
無子以兄謙之第二子緒繼焉
裴敬憲為太學博士少有志行學博才清性和雅工草
隸解音律五言之作獨擅於時少有氣病年三十三卒
人物甚悼之
李謚博通諸經高尚不仕宣武延昌四年卒年三十二
遐邇悼惜之
高崇為雒陽令吏民畏其威風朝廷方有遷授會病
卒年三十七贈漁陽太守
後周李基尤為季父穆所鍾愛以兄植獲罪被收穆為
請得免除江州刺史卒年三十一穆每哭輙悲慟謂其
所親曰好兒捨我去門戶豈是欲興
唐薛收字伯褒蒲州人為天策府記室參軍兼文學
舘學士高祖武德七年收寝病太宗輿疾詣府親以衣
袂撫收論敘平生澘然流涕尋卒年三十三
周劉衮彭城人神爽氣俊富有文藻繇進士第任左拾
遺與扈載齊名年二十八而卒
扈載為翰林學士年三十六卒載始自解褐至終纔
四年而與劉衮皆有才無命時論惜之
册府元龜卷九百三十一
