册府元龜卷五百一宋王欽若等撰
邦計部
錢幣第三
唐玄宗先天元年九月諫議大夫楊虚受以京中用錢
惡貨物踴貴上疏曰伏見市井用錢不勝濫惡有加鐵
錫即非公鑄虧損正道夷亂平人城外此錢並不任用
中京且猶若是遠郡夫何以堪易曰何以聚人曰財故
交易而退各得其所詩曰京邑翼翼四方是則國家優
尚寬典吏人慢法銅錫亂雜偽錢轉多政刑漸失於科
條明罰未加於守長有殊禁人為非矣日中為市聚天
下之貨而錢無准的物價騰踴乾沒相乘盈虚失度又
非各得其所矣帝京三市人雜五方滛巧競馳侈偽成
俗至於商賈積滯富豪藏鏹兼并之家歲增儲蓄貧素
之士日有空虚公錢未益於時湏禁法不當於代要四
方無所取則矣夫作法於凉其弊猶貪容姦於非弊將
若之何其惡錢臣望官為博取納鑄錢州京城並以好
錢為用書奏付中書門下詳議以為擾政不行
開元四年十一月詔曰如聞東都用錢漸有變動留守
及河南尹作何簡校宜勑劉知柔單思遠稍自勖勵嚴
加捉搦
六年正月禁斷惡錢行二銖四絫已上舊錢更收人間
惡錢鎔破復鑄准樣式錢勑出之後百姓喧然物價搖
動商人不敢交易宰相宋璟蘇頲奏請出太府錢五萬
貫分於南北兩市平價買百姓間所賣之物堪貯掌官
湏者庶得好錢散行人間從之又勑近斷惡錢恐人間
少錢行用其兩京文武官夏季防問庶僕宜即先給錢
待後季任取所配物貨賣准數還官二月勑曰古者聚
萬方之貨設九州之法以通天下以便生人若輕重得
中則利可和善若真偽相雜則官失其守頃者用錢不
論此道深恐貧窶日困奸豪歲滋所以申明舊章懸設
諸樣欲其人安俗阜禁止令行
閏七月詔曰禁斷惡錢改鑄新者務於精好行之久長
如聞諸道置鑄御史專掌未稱所委仍有濫惡且更提
振不即加罪有先鑄不如法總重毀鍊并已納太府者
並令更揀以不合樣送所由重鑄已後倍湏在意不得
更然兩京少府並准此時宋璟為侍中禁斷惡錢發使
分道撿括以銷毀之頗招士庶所怨
七年二月詔天下惡錢並令禁斷錢令初下或恐艱辛
宜量出米十萬石令府縣及太府寺選交易穩便處所
分貯依時價糴與百姓收取惡錢便送少府監搥碎
八年六月詔曰比來所市惡錢略計數應未盡本欲防
其私鑄務在總納於官若博換尚多則湏擡帖估價百
姓情願出惡錢一千文計秤滿六斤即官以好錢三百
文博取無好錢處依時估折布絹雜物每季終各令隨
近送納鑄錢仍申主者勘會
十七年八月詔曰古者作錢以通有無之鄉以平大小
之價以全服用之物以濟單貧之資錢之所利人之所
急然絲布財榖四者為本若本賤末貴則人棄本而務
末故有盜鑄者冒嚴刑而不悔藏鏹者非倍息而不出
今天下泉貨益少幣帛頗輕欲使天下流通焉可得也
且銅者餒不可食寒不可衣既不堪於器用又不同於
寳物唯以鑄錢使其流布宜令所在知鑄委按察使申
明格文禁斷私買銅錫仍令造銅器所有採銅錫鉛官
為市取勿抑其價務利於人
二十年九月制曰綾羅絹布雜貨等交易皆合通用如
聞市肆必湏見錢深非道理自今以後與錢貨兼用違
者凖法罪之
二十二年三月詔曰布帛不可以尺寸為交易菽粟不
可以抄勺貿有無故古之為錢以通貨幣蓋人所作非
天實生頃者耕織為資乃稍賤而傷本磨鑄之物却以
少而致用頃雖官鑄所入無幾約工計本勞費又多公
私之間給用不贍永言其弊豈無變通往者漢文之時
已有放鑄之令雖見非於賈誼亦無廢於賢君况古往
今來時異事反經費之義安有定耶終然自拘必無足
用且欲不禁私鑄其理如何公卿百寮詳議可否朕將
親覧擇善而從(因中書侍郎平章事張九齡奏也)秘書監崔沔議曰夫
國之錢時所通用若許私鑄人必競為各徇所求小如
有利漸忘本業大計斯貧是以賈生之陳七福規於更
漢令太公之創九府將以殷貧人况依法則不成違法
乃有利謹按漢書文帝雖除盜鑄錢令而不得雜以鉛鐵
為他巧者然則雖許私鑄不容姦錢錢不容姦則鑄者
無利鑄者無利則私鑄自息斯則除令之與不除為法
正等能謹於法而節其用令行而詐不起事變而姦不
生斯所以稱賢君也今若聽其私鑄嚴斷惡錢官必得
人人皆知禁誡則漢政可侔猶恐未若皇唐之舊也今
若稅銅折役則官冶可成計估度庸則私錢無利易而
可久簡而難誣謹守舊章無越制度且夫錢之為物貴
於通貨利不在多何待私鑄然後足用也左監門錄事
參軍劉秩議曰古者以珠玉為上幣黃金為中幣刀布
為下幣管子曰夫三幣握之則非有補於煖也捨之則
非有損於飽也先王以守財物以御人事而平天下也
是以命之曰衡衡者使物一高一下不得有常故與之
在君奪之在君是以人戴君如日月親君如父母用此
術也是謂人主之權今之錢即古之下幣也陛下若捨
之任人則上無以御下下無以事上其不可一也夫物
賤則傷農錢輕則傷賈故善為國者觀物之貴賤錢之
輕重夫物重則錢輕錢輕由乎物多多則作法收之使
少少則重重則作法布之使輕輕重之本必由乎是奈
何而假於人其不可二也夫鑄錢不雜以鉛鐵則無利
雜以鉛鐵則惡不重禁不足以懲息方今塞其私鑄之
路人猶冒死以犯之况啓其源而欲人之從令乎是設
䧟穽而誘之入其不可三也夫許人鑄錢無利則人不
鑄有利則人去南畝者衆去南畝者衆則草萊不墾草
萊不墾又隣於寒餒其不可四也夫人富溢則不可以
賞勸貧餒則不可以威禁故法令不行人之不理皆由
貧富之不齊也若許其鑄錢則貧者必不能為臣恐貧
者彌貧而服役於富室富室乘之則益恣昔漢文之時
吳濞諸侯也富埒天子鄧通大夫也財侔王者此皆鑄
錢所致也必欲許其私鑄是與人利權而捨其柄其不
可五也陛下必以錢重而傷本工費而利寡則臣願言
其失以效愚計夫錢重者猶人鑄日滋於前而鑪不加
於舊又公錢重與銅之價頗等故盜鑄者破重錢以為
輕錢禁寬則行禁嚴則止止則棄矣此錢之所以少也夫
鑄錢用不贍者在乎銅貴銅貴之由在於採用者衆矣
夫銅以為兵則不如鐵以為器則不如錫禁之無害陛
下何不禁於人禁於人則銅無所用銅無所用則銅益
賤銅賤則錢之用給矣夫銅不布下則盜鑄者無因而
鑄無因而鑄則公錢不破公錢不破則人不犯死刑錢
又日增末復利矣是一舉而四美兼也伏惟陛下熟察
之黃門侍郎平章事裴耀卿黃門侍郎李林甫河南少
尹蕭炤等皆曰錢者通貨有國之權是以歴代禁之以
絶姦濫今若一啓此門但恐小人棄農逐利而濫惡更
甚於事不便時公卿羣官皆建議以為不便事既不行
但勑郡縣嚴禁惡錢而已
十月詔貨幣兼通將以利用而布帛為本錢刀是末賤
本貴末為弊則深法教之間宜有變革自今已後所有
莊宅口馬交易並先用絹布綾羅絲綿等其餘市買到
一千以上亦令錢物兼用違者科罪
二十六年於宣潤等州置錢監
天寳初兩京用錢稍好米粟豊賤數載之後漸又濫惡
府縣不許好錢加價廻博令好惡通富商姦人漸收好
錢潜將往淮南每一錢貨得私鑄惡錢五文假託官錢
將入京私用京城錢日加碎惡鵝眼鐵錫古文綖環之
類每一陌重不過三斤
十一年正月勑曰泉貨之用所以通有無輕重之權所
以禁踰越故周立九府之法漢脩三官之制求言適便
必在從宜如聞京城行用之錢頗多濫惡所資懲革絶
其訛謬然安人在於存養化俗期於變通法若從寬事
堪持久宜令所司即出錢三數十萬貫分於兩市百姓
間應交易所用錢不堪久行用者官為換取仍限一月
日内使盡庶單貧無患商旅必通其有過限輙敢違犯
者一事以上並依條件處分是時京城百姓久用惡錢
制下之後頗相驚擾時又令於龍興觀南街開場出左
藏庫内排年錢許市人博換貧弱者又争次不得俄又
宣勑除鐵錫銅炒穿穴古文餘並許依舊行用久之乃
定(天寳之制諸州凢置九十九爐鑄錢綘州三十爐楊潤宣鄂尉各十爐益柳各五爐洋州三爐每爐役丁)
(匠三千人每年除六月七月停作餘十月作十番每爐各用銅二萬一千二百九十斤白金三千七百九十斤)
(黑錫四百四十斤納每貫錢用銅蠟錫價約七百五十文工匠在外每爐計鑄錢三千三百貫約一歲計錢二)
(十二萬七千餘貫)
肅宗乾元元年七月詔曰錢貨之興其來已久蓋代有
沿革時為重輕周興九府實啓流泉之利漢造五銖亦
弘改鑄之法必令大小兼適母子相權事有益於公私
理宜循於通變但以兵戈未息帑藏猶虚卜式獻助軍
之誠弘羊興富國之算靜言立法諒在便人御史中丞
第五琦奏請改錢以一當十别無新鑄不廢舊錢冀實
三官之資用收一倍之利所謂於人不擾從古有經宜
聽於諸監别鑄一當十錢其文曰乾元重寳其開通元
寳者亦依舊行用所有私鑄捉搦處置即條件奏聞
二年八月又鑄大錢其文依乾元重寳而重其輪以别
之一當五十詔曰九府陳規百王不易或以輕為重蓋
取適時以重為輕用為救弊則以形分龍馬勢寫刀龜
子母相沿變通斯在今國步猶阻帑藏未充重斂乃人
日不堪薄征則軍賦未足是以湏令改鑄務於濟時自
聞行用已來頗亦公私弘益今可於絳州諸爐加樣起
鑄更增新廓不變舊文每以一錢用當五十利豐費約
實允事宜其錢以二十斤成貫自餘錢監並聽依舊享
滋厚利足以富國人安俗阜朕復何憂仍令鑄錢使即
勾當起鑄新錢或有奸濫所由奏法勿至寬容各仰州
縣明示錢樣切湏捉搦勿使違犯在京官寮比無俸料
桂玉之費將何以堪宜取絳州新錢給冬季俸料即仰
所由申請計會支給且多難之際家國當同頃者急於
軍戎所以久虧禄俸眷言憂恤嘗愧於懷今甫及授衣
略為賙給庶資時要宜悉朕懷於是新鑄與乾元開通
元寳錢三品並行焉而榖價騰貴米斗至七十餓死者
相枕於道乃擡舊錢以一當十减乾元錢以一當三十
緣人厭錢價不定人間擡加價錢為虚錢長安城中競
為盜鑄寺觀鐘及銅像多壊為錢奸人豪族犯禁者不
絶京兆尹鄭淑請擒捕之少不容縱數月間榜死八百
餘人人益無聊中外皆以為變法之弊封奏日聞貶第
五琦為忠州長史
三年二月詔曰泉府之設其來尚矣或時改作則制有
輕重往以金革是殷邦儲稍闕屬權臣掌賦變法非良
遂使貨物相沿糓帛騰踴求之輿頌弊實由斯夫易柱
調絃政之要者今欲仍從舊貫漸罷新錢又慮權行轉
資艱急如或猶循所務未塞其源實恐物價虚騰黎元
失業靜言體要用藉良圖且兩漢舊規典章沿革必朝
廷會議共體至公蓋明君不獨專法當從衆議庶遵行
古之道俾廣無私之論宜令文武百官九品以上並於
尚書省集議訖委中書門下詳擇奏聞(臣欽若等曰史不載尚書省集)
(議之文)
上元元年六月詔曰因時立則湏議新錢且欲從權知
非經久如聞官爐之外私鑄頗多吞併小錢踰濫成弊
抵罪雖衆禁姦未絶况物價日起人心不安事藉變通
期於折衷其重稜五十價錢宜减作三十文行用其開
元舊錢宜十文行用乾元當十錢宜依前行用仍令京
中及畿縣内依此處分諸州待後進止七月詔重稜五
十價錢先令畿内减至三十價行用其天下諸州並准
此
十二月詔應典貼莊宅店舖田地碾磑等先為實錢典
貼者令還以實錢贖先以虚錢典貼者令虚錢贖其餘
交關並依前用給賞價錢由是錢有虚實之稱
代宗寶應元年五月甲午改行乾元錢以一當二乾元
重稜大錢以一當十丙申改行乾元大小錢並以一當
一其私鑄重稜錢不在行用之限初度支使第五琦奏
鑄乾元重寶錢以一當十以贍國用又以乾元重寶錢
奏加重稜以一當五十行之僅半歲犯私鑄者日有數
百府縣不能禁朝廷以錢貨大弊仍奏悉依開元錢以
一當一人甚便之
大歴四年正月關内道鑄錢等使戶部侍郎第五琦上
言請於絳州汾陽銅源兩監增置五爐鑄錢許之
七年十二月禁天下新鑄造銅器唯鏡得鑄其器舊者
聽用之不得貨鬻將廣錢貨資國用也
德宗建中元年九月戶部侍郎韓洄上言江淮錢監歲
共鑄錢四萬五千貫輸於京師度工用轉送之費每貫
計錢二千是本倍利也今商州有紅崖冶出銅益多又
有雒源監久廢不理請增工鑿山以取銅興雒源故監
置十爐鑄之歲計出錢七萬二千貫度工用轉送之費
貫計錢九百則利浮本矣其江淮七監請皆罷之又天
下銅鐵之冶是曰山澤之利當歸於王者非諸侯方岳
所宜有今諸道節度都團練使皆占之非宜也諸總隸
鹽鐵使皆從之
二年八月諸道鹽鐵使包佶奏江淮百姓近日市肆交
易錢交下麄惡揀擇納官者三分纔有二分餘並鉛錫
銅盪不敷斤兩致使絹價騰貴惡錢漸多訪聞諸州山
野地窖皆有私錢轉相貿易姦濫漸深今後委本道觀
察使明立賞罰切加禁斷
四年六月判度支侍郎趙贊以常賦不足用及請採連
州白銅鑄大錢以一當十權其輕重詔從其說贊熟計
之自以為非便皆寢不復請
貞元九年正月諸道鹽鐵使張滂奏諸州府公私諸色
鑄造銅器雜物等伏以國家錢少損失多門興販之徒
潜將銷鑄每銷錢一千為銅六斤造為器物則斤直六
百餘其利既厚銷鑄遂多江淮之間錢實减耗伏准建
中元年六月二十六日勑令准
大歴七年十二月十五日勑文一切禁斷年月深遠違
犯尚多臣請自今已後應有銅山任百姓開採一依時
價官為收市除鑄鏡外一切不得鑄造及私相買賣其
舊器物先在人家不可收集破損者仍許賣入官所貴
銅價漸輕錢免銷毁伏請委所在觀察使與臣屬吏會
計處置詔曰可
三月勅陌内欠錢法當禁斷慮因捉搦或亦生姦使人
易從期於不擾自今以後有人交關用欠陌錢者宜但
令本行頭及居停主人牙人等撿察送官如有容隠兼
許賣物領錢人糺告其行頭主人牙人重加科罪府縣
所由祗承人等並不湏干擾若非因買賣自將錢於街
衢行一切勿問
七月張滂奏所在錢貨伏請不許壅塞以通商賈從之
十年六月勑今後天下鑄造買賣銅器並不湏禁止其
器物每斤價值不得過一百六十文委所在長史及廵
院同勾當訪察如有銷錢為銅者以盜鑄錢罪論
十四年十二月鹽鐵使李若初奏諸道州府多以近日
泉貨數少繒帛價輕禁止見錢不令出界致使課利有
闕商賈不通請指揮見錢任其往來勿使禁止從之
憲宗元和元年二月以錢少禁用銅器
八月靈武節度使李欒奏黃河堤岸摧得古文錢三千
三百其形甚小方孔三足
二年二月詔曰錢貴物賤傷農害工權其輕重湏有通
變比者鉛銅無禁鼓鑄有妨其江淮諸州府收市鉛銅
等先已令諸道知院官勾當緣令初下未盡頒行宜委
諸道觀察等使與知院官專切勾當事畢日仍委鹽鐵
使據所得數類會奏聞
四月禁鉛錫錢
三年五月鹽鐵使李巽上言得湖南院申郴州平陽高
亭兩縣界有平陽治及馬跡曲木等古銅坑約二百八
十餘井差官撿覆實有銅錫今請於郴州舊桂陽監置
爐兩所採銅鑄錢每日約二十貫計一年鑄成七千貫
有益於人從之
六月詔曰泉貨之法義在通流若錢有所壅貨當益賤
故藏錢者得乘人之急居貨者必損己之資今欲著錢
令以出滯藏加鼓鑄以資流布使商旅知禁農桑獲安
義切救時情非欲利若革之無漸恐人或相驚應天下
商賈先蓄見錢者委所在長吏令收市貨物官中不得
輙立程限逼迫商人任其貨易以求便利計周歲之後
此法徧行朕當别立新規設蓄錢之禁所以先有告示
許其方圓意在他時行法不貸又天下有銀之山必有
銅鑛銅者可資於鼓鑄銀者無益於生人權其輕重使
務專一其天下自五嶺以北見採銀坑並宜禁斷恐所
在坑戸不免失業各委本州府長吏勸課令其採銅助
官中鑄作仍委鹽鐵使作法條流聞奏
六年二月制曰夏貢有差先乎任土周幣殊等實在便
人近日所徵布帛並先定物樣一例作中估受納精麄
不等退換者多轉將貨賣皆致折損其諸道留使留州
錢數内絹帛等但有可用處隨其高下約中估物價優
饒與納則私無棄物官靡逋財其所納見錢仍許五分
之中量徵二分餘三分兼納實估疋叚錢以凖貨本約
其輕重制之不均遂權百物由是競為蓄聚漸變流通
粟帛轉賤農桑益廢若無釐革其弊難堪公私交易十
貫錢已上即湏兼用疋叚委度支鹽鐵使及京兆尹即
具作分數條流聞奏茶商等公私便換見錢並須禁斷
三月河東節度使王鍔奏請於當管蔚州界加置爐鑄
銅錢漸廢錫錢詔河東道自用錫錢已來百姓不堪其
弊若蔚州鼓鑄漸致銅錢則公私之間皆得充用宜委
所司子細計料量借錢今積漸加至五爐
七年二月詔蔚州鑄錢令度支量支錢三萬貫充本是
月詔曰錢重物輕為弊頗甚詳求適變將以便人所貴
緡貨通行里閭寬息宜令百寮各隨所見作利害狀以
聞
五月詔自今已後諸州府有請以破鐘再鑄宜令所在
差人監領不得令銷錢毁器别有加添
是月兵部尚書判戶部王紹戸部侍郎判度支盧坦鹽
鐵使王播等奏伏以京都時用多重見錢官中支計近
日殊少蓋緣比來不許商人便換因兹家有滯藏所以
物價轉輕錢多不出臣等今商量伏請許令商人於戶
部度支鹽鐵三司任便換見錢一切依舊禁約伏以比
來諸司諸使等或有便商人錢多留城中逐時收貯積
藏私室無復通流伏請自今已後嚴加禁約詔從之
七月度支戶部鹽鐵等使奏先令差所由招召商人每
貫加饒官中一百文換錢今並無人情願伏請依元和
五年例敵貫與商人對換從之
八年四月勑以錢重貨輕出内庫錢五十萬貫令兩常
平收市布帛每端疋佐加十之一
十二年四月詔曰泉貨之設古有常規將使重輕得宜
是資斂散有節必通其變以利於人今繒帛轉賤公私
俱弊宜出見錢五十萬貫令京兆府揀擇要便處開場
依市價交易選擇清幹官吏尃切勾當仍各委本司先
作處置條件聞奏必使事堪經久法可通行又詔曰近
日布帛轉輕見錢漸少皆緣所在壅塞不得通流宜令
京城内文武官僚不問品秩高下并公郡縣主中使等
已下至士庶商旅等寺觀坊市所有私貯見錢並不得
過五十貫如有過此許從勑出後限一月内任將别物
收貯如錢數挍多處置未了任於限内於地界内州縣
陳狀更請限縱有此色不得更過兩月若一家内别有
宅舍店舖等所貯錢並湏計同此數其兄弟本來異居
曾經分析者不在此限如限滿後有違犯者白身人等
宜令所司痛杖一頓處死其文武官僚及公主等並委
有司聞奏當重科貶戚屬中使亦具名銜聞奏其賸貯
錢不限多少並勒納官數内五分取一分充賞錢數其
賞錢止於五千貫此外察獲及人論告亦重科處并量
賞告者時京師市里區肆所積聚方鎮錢如王鍔韓弘
李惟簡少者不下五十萬貫於是竟置第宅以變其錢
多者竟里巷傭僦以歸其直而高貲大賈多依倚左右
軍官錢為名府縣不得窮騐法竟不行
十四年六月勑應屬諸軍諸使有犯時用錢每貫除二
十文足陌内欠錢有鉛錫者宜令京兆府枷項收禁牒
報本軍本使府司差人就軍看决二十如情狀難容復
有違拒者仍令府司聞奏
穆宗以元和十五年正月即位閏正月詔曰當今百姓
之困衆情所知欲減税則國用不充依舊則人困轉甚
貨輕錢重征税暗加宜令百寮各陳意見以革其弊
八月中書門下奏伏惟今年閏正月十七日勅令百寮
議錢貨輕重者今據羣官楊於陵等伏請天下兩稅𣙜
酒鹽利等悉以布帛絲綿任土所産物充稅並不徵見
錢則物漸重錢漸輕農人且免賤賣疋帛者伏以羣官
所議事皆至當深利公私請商量付度支據諸州府應
徵兩稅供上都及留州留使舊額起元和十六年以後
並改配端疋斤兩之物為税額如大歴以前庸課調不
計錢令其折納使人知定制供辦有常約仍元和十五
年徵納布帛等估價其舊納虚估物與依虚估物廻計
如舊納實估物并見錢即於端疋斤兩上量加估價廻
計變法在長其物價價長則永利公私初雖微有加饒
法行即當就實此舊給用故利而不害仍作條件處置
編入旨符其鹽利酒利本以𣙜率計錢有銖兩兩税之
名不可除去錢額但舊額中有令納見錢者亦請令折
納時估疋段上既不專以錢為税人得以所産用輸官
錢則貨幣必適其重輕隴畝自廣於𧖟織便時惠下庶
皆得其宜其土乏絲麻或地邊塞風俗既異賦入不同
亦請商量委所司裁酌隨便宜處置又羣官所議鑄錢
或請收市人間銅器令州郡鑄錢者昔漢朝亦令郡國
鑄錢當開元以前未置鹽鐵使亦令州郡勾當鑄造今
若兩稅盡納疋段或慮兼要通用見錢欲令諸道公私
銅器各納所在節度團練防禦經略使便據元勑給與
價直并兩稅仍令本處軍人鎔鑄本請以留州留使年
支用錢物充所鑄錢使充軍府州縣公用當處軍人自
有糧賜亦較省本所資衆力并收衆銅天下併功速濟
時用待一年後鑄器盡停其諸州府有出銅錢可以開
爐鑄處具申有司便出令同諸州監治例每年與本充
鑄如此則見錢稍廣物價漸增天下百姓日有所利軍
國用度亦冀無虧其收市銅器期限并禁鑄造買賣銅
物等待議定令有司條流聞奏其上都鑄錢及收銅器
請續處分將欲頒行尚資周慮請令門下中書兩省尚
書省御史臺并諸官商量重議聞奏從之
長慶元年六月詔公私便換錢物先已禁斷宜委京兆
府切加覺察
九月勑泉貨之義所貴通流如聞比來用錢所在除陌
不一與其禁人之必犯未若從俗之所宜交易往來務
令可守其外内公私給用官錢從今以後宜每貫一例
除墊八千九百二十文成貫不得更有加除及陌内欠
少
敬宗寶歷元年十月河南尹王起奏准八月二十一日
勑不許銷鑄見錢為佛像仍令京兆河南尹重立科條
奏聞令請犯者以盜鑄錢論制可
文宗太和三年六月中書門下奏元和四年閏三月四
日勑應有鉛錫錢並合納官如有人糺得一錢賞百錢
當時勑條貴在峻切今詳事實必不可行則有人告一
百貫錫錢湏賞一萬貫銅錢執此而行是無畔際昨因
任清等犯罪施行不得遂酌事理量情科賞或恐已後
民間更有犯者宜立節文令可遵守臣等商量自今已
後有用鉛錫錢交易者一貫已下州府常行杖决脊杖
二十十貫以下决六十徒三年過十貫已上集衆决殺
其受鉛錫錢交易者亦准此處分其所用鉛錫錢並納
官其能糺告者每一貫賞錢五十不滿一貫者准此計
賞累至三百千仍且取當處官錢給付其所犯人罪不
至死者徵納家資充填賞錢其元和四年閏三月四日
勑便望刪去可之
四年十一月勑應私貯見錢家除合貯數外一萬貫至
十萬貫限一周年内處置畢十萬貫至二十萬貫已下
者限二周年處置畢如有不守期限安然蓄積過本限
即任人糺告及所由覺察其所犯家錢並准元和十二
年勑納官據數五分取一分充賞糺告人賞錢數止於
五千貫應犯錢法人色目决斷科貶並准元和十二年
勑處分其所由覺察亦量賞一半事竟不行
五年二月鹽鐵使奏湖南管内諸州百姓私鑄告到錢
伏緣衡道數州連接嶺南山洞深遠百姓依模監司錢
樣競鑄造到脆惡奸錢轉將賤價博易與好錢相和行
用其江西鄂岳桂管嶺南等道應有出銅錫處亦慮私
鑄濫錢並請委本道觀察使條流禁絶勑旨宜依
八年三月鹽鐵使王涯奏請於蔚州置飛狐縣鑄錢以
變河東管内錫鐵之弊從之
開成三年四月河東節度使裴度奏管内蔚州飛狐縣
鑄錢侵害百姓請廢院令道自鑄便充每年甲價詔曰
鼔鑄之利合歸有司制置已成難亟更改其飛狐依前
令度支收管其甲價便以新鑄錢充其所由工匠令院
司與觀察使計會具挾名申不得廣占人戸侵擾州縣
六月帝御紫宸殿問宰臣曰幣輕錢重如何宰臣楊嗣
復曰此已多年但且禁銅不可廣變法廣變法即必擾
人李珏曰今請加爐鑄錢他法不可先有格令州府禁
銅為器當今以銅為器而不知禁所病者制勑不曾下
經年而州縣因循所以制令相次而見之為常今自淮
而南至於江嶺鼓鑄銅器列而為肆州縣不禁市井之
人逐錐刀之利以一緡範為他器鬻之集利不啻數倍
是則禁銅之令必在嚴峻斯其要也
武宗會昌六年二月勑緣諸道鼔鑄佛像鐘磬等新錢
已有次第湏令舊錢流布絹價稍增文武百寮俸料宜
起三月一日並給見錢其半先給虚估疋叚對估時價
支給勑比緣錢重幣輕生人轉困今加鼓鑄必在流行
通變救時莫切於此宜申先甲之令以誡居貨之徒京
城及諸道起今年十月以後公私行用並取新錢其舊
錢權停三數年如有違犯同用鉛錫惡錢例科斷其舊
錢並納官事竟不行
哀帝天祐二年四月勑准向來事例每貫抽除外以八
百五十文為貫每陌八十五文如聞坊市之中多以八
十為陌更有除折今後委河南府指揮市肆交易並湏
以八十五文為陌不得更有改移
後唐莊宗同光二年二月詔曰錢者古之泉布蓋取其
流行天下布散人間無積滯則交易通多貯藏則士農
困故西漢興改幣之制立告緡之條所以權蓄賈而防
大奸也宜令所司散下州府常湏檢察不得令富室分
外收貯見錢又工人銷鑄為銅器兼㳂邊州鎮設法鈐
轄勿令商人搬載出境
三月知唐州駢晏平奏市肆間點檢錢帛内有錫蠟小
錢揀得不少皆是江南綱商挾帶而來詔曰帛布之幣
雜以鉛錫就中江湖之外盜鑄尤多市肆之間公行無
畏因是綱商挾帶舟檝往來換易好錢藏貯富室實為
蠧弊湏有條流宜令京城諸道於坊市行使錢内點檢
雜惡鉛錫錢並宜禁斷㳂江州縣每有舟船到岸嚴加
覺察若私載往來並宜收納
明宗天成元年八月中書奏訪聞三京諸州府所賣銅
器價貴多是銷鎔見錢為器以邀厚利勑旨宜令遍行
曉諭嚴加禁制如元舊破損銅器及碎銅即許鑄造器
物仍生銅器物每斤價定二百文熟銅器物每斤二百
文如違省價買賣之人依盜鑄錢律科斷
十一月勑諸道州府納勒見錢素有條制若全禁斷交
非通規宜令遍指揮三京及諸道州府及諸城門所出
見錢如五百已上不得放出如稍有違犯即准元條指
揮其㳂淮州縣鎮即准先條勅命處分
十二月勑行使銅錢之内如聞挾帶蠟錢若不嚴設條
流轉恐私加鑄造湏行止絶以息姦欺應中外所使銅
錢内蠟錢即宜毁棄不得輙更行使如違其所使錢不
限多少並納入官仍科深罪
二年七月度支奏三京鄴都并諸道州府市肆買賣所
使見錢舊有條流每陌八十文近訪聞在京及諸道街
坊市肆人戸不顧條章皆將短陌轉換長錢但恣㒺欺
殊無畏忌若不條約轉啓倖門請更各降指揮凡有買
賣並湏使八十陌錢從之
十月右司員外郎楊薰奏先以銅器貴市人多銷錢以
為器下令禁之令不行又降之乃再行前勑亦不能禁
三年十二月青州上言北海掘得鐵錢二百萬
四年四月禁鐵蠟錢時湖南純使蠟錢青銅一錢折當
一百商估易換法不能止
八月工部員外郎孫洽奏准律瀉錢作銅最為大罪望
加禁絶
九月勑先條流三京諸道州府不得於市使錢内夾帶
鐵錫錢雖自約束仍聞公然行使自此有人於錢陌中
捉到一文至兩文所使錢不計多少納官所犯人准條
流科罪
長興元年正月鴻臚少卿郭在徽奏請鑄造新錢或一
當十或一當三十或一當五十兼進錢譜一卷仍於表
内徵引故幽州節度使劉仁恭為鐵錢泥錢事勑旨劉
仁恭頃為燕帥不守藩條輙造泥錢號為山庫殊非濟
物一向害人醜狀尋除惡名猶在郭在徽既居班列合
識規章豈可顯對明庭遽陳弊事仍緣舊譜更撰新文
加之以一當十真謂將虚作實據兹見觧宜加懲責可
降授衛尉少卿同正仍勒依舊篆字其所進錢譜納在
史舘其擅造到官數錢圖並令焚毁
二年三月勑諸道州府累降勑令不得使鐵蠟錢如有
違勑行使者所使錢不計多少並沒納入官所犯人具
姓名以聞近日依前有無良之軰所使錢内夾帶鐵蠟
錢湏議再行止絶宜令諸道州府嚴切條理密差人常
於街坊察訪如有衆私鑄瀉及將銅錢銷鑄别造物色
捉獲勘䆒不虚並准前勑處分
三年三月河府奏重開廢銅冶
末帝清泰二年十二月詔御史臺暁告中外禁用鉛錢
如違犯准條流處分
晉高祖天福三年二月勑朕以歴代鑄錢濟時為寶久
無監務已絶增添邇來趨利之人違法甚衆銷鎔不已
毁蠧日滋禁制未嚴姦弊莫止既無添而有損耗國以
困民將致豐財須行峻法宜令鹽鐵使禁止私下打造
鑄瀉銅器速具條流事件聞奏
十一月勑國家所資泉貨為重減耗漸虧於日用增加
自致於時康近代已來中原多事銷蠧則甚添鑄無聞
朝廷合議於條章寰海必臻於富庶宜令三京鄴都諸
道州府曉示無問公私應有銅者並許鑄錢仍以天福
元寶為文左環讀之委鹽鐵司鑄樣頒下諸道令每一
錢重二銖四参十錢重一兩或慮諸人接便將鉛鐵鑄
造雜亂銅錢仍令三京鄴都諸道州府依舊禁斷尚慮
逐處銅數不多宜令諸道應有久廢銅冶處許百姓取
便開鍊永遠為主官中不取課利其有生熟銅仍許所
在中賣入官或任自鑄錢行用其陳許鑄錢外則不得
接便别鑄造銅器如有違犯者並准三年三月三十日
勑條處分
十二月勑先許鑄錢仍每一錢重二銖四參十錢重一
兩切慮逐處銅闕難依先定銖兩宜令天下無問公私
應有銅欲鑄錢者一任取便酌量輕重鑄造因兹不得
入錫并鐵及令缺漏不堪久遠用使仍委鹽鐵司明曉
示准元勑指揮
四年七月勑先令天下州郡公私鑄錢近聞以鉛錫相
參缺薄小弱有違條制不可久行今後官私鑄造使下
禁依舊法
十一月建錢爐於欒川為石豹之冶
漢隠帝乾佑初始使七十七陌錢是時膳部郎中羅周
胤上言曰錢刀之貨今古通行從古自來鑄造不息長
無積聚益被銷鎔若不峻設隄防何以絶其奸宄臣請
勑三京鄴都諸道州府凡器物服玩鞍轡門戸民間百
物舊用銅者今後禁斷不得用銅諸郡邑州府鄽市已
成銅器及腰帶幞頭線及門戸餙許勑出後一月並令
納官官中約定銅價支給候諸處納畢請在京置鑄錢
盡俾銅盡為錢以濟軍用除錢外只令鑄鏡鏡亦官鑄
量尺寸定價其餘並不得用銅如敢固違請行條法以
杜姦源疏奏不報
周太祖廣順元年三月勑銅法今後官中更不禁斷一
任興販所有一色即不得瀉破為銅器貨賣如有犯者
有人糺告捉獲所犯人不計多少斤兩並處死其地方
所由節級决脊杖十七放隣保人臋杖十七放其告事
人給與賞錢一百貫文
世宗顯德二年九月勑國家之利泉貨為先近朝已來
久絶鑄造至於私下不禁銷鎔歲月漸深奸弊尤甚今
採銅興冶立監鑄錢冀便公私宜行條制起今後除朝
廷法物軍器及鏡并寺觀鐘磬鈸相輪火珠鈴鐸外其
餘銅器一切禁斷應兩京諸道州府銅像器物及諸色
装鉸所用銅限勑到五十日内立湏毁折送官其私下
所約到銅據斤兩給付價錢如出限輙有隠藏及埋窖
使用者一兩至一斤所犯人並加等第刑責至五斤已
上不計多少所犯人處死其銅鏡今後官中鑄造於東
京置場貨賣許人收買於諸處興販(初世宗謂侍臣曰今以錢貨之弊將)
(立監鑄錢佛像之屬凢是銅者並從銷鑄卿等勿以毁佛興利而有難色夫佛聖人也廣其善道以化人心心)
(能奉道佛則不遠存其像也非重佛之至也行其道乃奉佛之深也今興利所以濟人也濟人即佛道也况聞)
(大聖捨頭目之喻若朕身可濟民亦將不惜也)
册府元龜卷五百一
