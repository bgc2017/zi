册府元龜卷九百八十八宋王欽若等撰
外臣部
備禦
自昔至治之世守在四夷其後或干紀猾夏侵敗王略
是用完其守備險其走集明其伍候正其疆場所以遏
外侮而備不虞有國之令典也三代之際狄難以作降
及秦漢以迄於五代或臣或叛何常之有繇是繕治險
固率厲威武御之以策略懷之以恩信連城積粟以守
其要材官長技不忘乎戰制置之術悉講乎便宜羈縻
之義必酌乎故實至於采外庭之嘉論納羣下之婉畫
話言可舉永圖斯在蓋夫桀驁荒獷殊俗異類得其善
言不足以為喜置之度外允謂乎得宜然而備豫之方
慎固之道不可以不為之慮矣
周文王為西伯以殷王之命命南仲為將卒往築城於
朔方為軍壘以禦北狄之難故作出車之詩曰天子命
我城彼朔方赫赫南仲玁狁于襄(㐮除也)
秦始皇巳併天下乃使蒙恬將三十萬衆北逐戎狄收
河南築長城因地形用制險塞起臨洮(属隴西)至遼東延
袤萬餘里於是渡河據陽山(五原西安陽縣北有隂山隂山在河南陽山在河北)
逶蛇而北暴師於外十餘年
漢高祖二年十一月繕治河上塞(秦北攻胡築河上塞)
六月興關中卒乘邊塞(乘登也登而守之)
十一年正月詔曰代地居常山之北與夷狄邊趙乃從
山南有之趙數有胡寇難以為國頗取山南太原之地
益屬代(少割以益之不盡取也)代之雲中以西為雲中郡則代受
邊寇益少矣王相國通侯吏二千石擇可立為代王者
燕王綰相國何等三十三人皆曰子常賢知温良請立
以為代王都晉陽(一說都中都又文帝過太原復晉陽中都二歲似遷都於中都也)
文帝十四年冬匈奴寇邊殺北地都尉邛遣三將軍軍
隴西北地上郡中尉周舍為衛將軍郎中令張武為車
騎將軍軍渭北車十萬騎卒十萬人帝親勞軍勒兵申
教令賜吏卒自欲征匈奴羣臣諫不聽皇太后固要帝
乃止(要脅也哀痛祝誓之言)於是以東陽侯張相如為大將軍建
成侯董赤内史欒布皆為將軍擊匈奴匈奴走是時太
子家令晁錯上言兵事臣聞漢興以来胡虜數入邊地
小入則小利大入則大利高后時再入隴西攻城屠邑
敺略畜産(敺與駈同)其後復入隴西殺吏卒大寇盗竊聞戰
勝之威民氣百倍(益奮厲也)敗兵之卒沒世不復(永挫折也)自高
后以来隴西三困於匈奴矣民氣破傷亾有勝意今兹
隴西之吏賴社稷之神靈奉陛下之眀詔和輯士卒底
厲其節(輯與集同底與砥同)起破傷之民以當乘勝之匈奴用少
擊衆殺一王敗其衆而有大利非隴西之民有勇
怯廼將吏之制巧拙異也故兵法曰有必勝之將無必
勝之民繇此觀之安邊境立功名在於良將不可不擇
也臣又聞用兵臨戰合刃之急者三(合刃謂交兵)一曰得地
形二曰卒服習三曰噐用利兵法曰丈五之溝漸車之
水(漸讀曰韯謂侵也)山林積石經川丘阜(經川常流之水也大陸曰阜)&KR0708;木
所在(&KR0708;古草字)此步兵之地也車騎二不當一土山丘陵漫
衍相属(漫衍猶聯延也属續也)平原曠野此車騎之地也步兵十
不當一平陸相遠川谷居間仰高臨下此弓弩之地也
短兵百不當一兩陣相近平地淺草可前可後此長戟
之地也劔楯三不當一雈葦竹蕭(雈&KR3016;也葦葭也蕭蒿也)艸木蒙
籠支葉茂接此矛鋋之地也長戟二不當一曲道相伏
險阸相薄此劍楯之地也弓弩三不當一士不選練卒
不服習起居不精動静不集(集齊也)趨利弗及避難不畢
前擊後解與金鼓之音相失此不習勒卒之過也百不當
十兵不完利與空手同甲不堅密與袒裼同弩不可以
及遠與短兵同射不能中與亾矢同中不能入與亾鏃
同此將不省兵之過也五不當一故兵法曰噐械不利
以其卒予敵也卒不可用以其將予敵也將不知兵以
其主予敵也君不擇將以其國予敵也四者兵之至要
也臣又聞小大異形彊弱異勢險易異備夫卑身以事
彊小國之形也合小以攻大敵國之形也(彼我均不能相勝則惟連)
(結外援共制之也)以蠻夷攻蠻夷中國之形也(不煩華夏之兵也其同類自相)
(攻擊也)今匈奴地形技藝與中國異上下山阪出入溪澗
中國之馬弗與也(與猶如也)險道傾仄且馳且射(仄古側字)中國
之騎弗與也風雨罷勞飢渴不困中國之人弗與也此
匃奴之長技也若夫平原易地輕車突騎則匈奴之衆
易撓亂也勁弩長戟射䟽及遠則匈奴之弓弗能格也
堅甲利刃長短相雜遊弩往来什五俱前(五人為伍二五為什)則
匈奴之兵弗能當也材官騶發矢道同的(騶謂矢之善者也材官有)
(材力者騶發騶矢以射者工矢善故中則同的)則匈奴之革笥木薦弗能攴也
(革笥以皮作如札鎧者被之木薦以木枝作如楯)下馬地闘劔戟相接去就相
薄則匈奴之足弗能給也此中國之長技也以此觀之
匈奴之長技三中國之長技五陛下又興數十萬之師
以誅數萬之匈奴衆寡之計以一擊十之術也雖然兵
凶噐戰危事以大為小以疆為弱在俛仰之間耳夫以
人之死争勝跌而不振則悔之亾及也帝王之道出於
萬全今降胡義渠蠻夷之属来歸義者其衆數千飲食
長技與匈奴同可賜之堅甲絮衣勁弓利矢益以邊郡
之良騎令明將能知其習俗和輯其心者以陛下之眀
約將之即有險阻以此當之平地通道則以輕車材官
制之两軍相當表裏各用其長技衡加之以衆此萬全
之術也傳曰狂夫之言而明主擇焉臣錯愚陋昧死上
狂言唯陛下財擇(財與裁同)文帝嘉之乃賜錯璽書寵荅焉
曰皇帝問太子家令上書言兵體三章聞之(三者得地形卒服習)
(噐用利)書言狂夫之言而明主擇焉今則不然言者不狂
而擇者不眀國之大患故在於此使夫不明擇於不狂
是以萬聽而萬不當也錯復言守邊備塞勸農力本當
世急務二事曰臣聞秦時北攻胡貉築塞河上南攻揚
粤置戍卒焉其𧺫兵而攻胡粤者非以衛邊地而救民
死也貪戾而欲廣大也故功未立而天下亂且夫起兵
而不知其勢戰則為人禽屯則卒積死夫胡貉之地積
隂之處也木皮三寸冰厚六尺食肉而飲酪其人密理
鳥獸毳毛(密理謂其肌肉也毳細毛也)其性能寒揚粤之地少隂多
陽其人疏理鳥獸希毛其性能暑秦之戍卒不能其水
土戍者死於邊輸者僨於道秦民見行如往棄市因以
謫發之名曰謫戍先發吏有讁及贅婿賈人閭取其左(閭者門也)
(居閭之左一切皆發之)發之不順行者深怨有背畔之心凡民守
戰至死而不降北者以計為之也(北謂敗退)故戰勝守固則
有拜爵之賞攻城屠邑則得其財&KR1214;以富家室故能使
其衆蒙矢石赴湯火(蒙冐犯也)視死如生今秦之發卒也有
萬死之害而亾銖两之報死事之後不得一筭之復天
下明知禍烈及已也陳勝行戍至於大澤為天下先倡
天下從之如流水者秦以威劫而行之之敝也胡人衣
食之業不著於地其勢易以擾亂邊境何以明之胡人
食肉飲酪衣皮毛非有城郭田宅之歸居如飛鳥走獸
於壙埜(埜古野字)美草甘水則止草盡水竭則移以是觀之
往来轉徙時至時去此胡人之生業而中國之所以離南
畮也今使胡人數處轉牧行獵於塞下或當燕代或當
上郡北地隴西以候備塞之卒卒少則入陛下不救則
邊民絶望而有降敵之心救之少發則不足多發遠縣
纔至則胡又已去聚而不罷為費甚大罷之則復入如
此連年則中國貧苦而民不安矣陛下幸憂邊境遣將
吏發卒以治塞甚大惠也然今遠方之卒守塞一歲而
更(更調易代也音庚)不知胡人之能不如選常居者家室田作
且以備之以便為之高城深塹具藺石布渠荅(渠荅鐡蒺䔧也)
(藺石城上雷石也雷来内切)復為一城其内城間百五十步要&KR0675;之
處通川之道調立城邑毋下千家(調為筭度之也摠計城邑之中令有千家)
(以上也調音徒弔切)為中周虎落(虎落外籓也若今竹虎落也以竹蔑相連遮落也)先為
室屋具田噐廼募臯人及免徒復作令居之不足募以
丁奴婢贖罪及輸奴婢欲以拜爵者不足廼募民之欲
往者皆賜高爵復其家(復音方日反)予冬夏衣廪食能自給
而止(初徙之時縣官常廩給其衣食於後能自供贍乃止也)郡縣之民得買其爵
以自增至卿(文帝時二十等爵内無有卿名蓋謂其等級同列卿者也)其亾夫若妻
者縣官買予之人情非有匹敵不能久安其處塞下之
民禄利不厚不可使久居危難之地胡人入驅而能止其
所驅者以其半予之(言胡人入而寇驅略漢人及畜産而它人能止得其所驅者令其本)
(主以半賞之)縣官為贖(謂官為備價贖之)其民如是則邑里相救助
赴胡不避死非以德上也(言非以此事欲立德義於主上也)欲全親戚
而利其財也此與東方之戍卒不習地勢而心畏胡者
功相萬也(東方諸郡民不習戰闘當戍邊者也)以陛下之時徙民實邊使
遠方亾屯戍之事塞下之民父子相保亾係慮之患利
施後世名稱聖明其與秦之行怨民相去遠矣(言發怨恨之人)
(使行戍役也)上從其言募民徙塞下錯復言陛下幸募民相
徙以實塞下使屯戍之事益省輸將之費益寡(將送也資也)
甚大惠也下吏誠能稱厚惠奉明法(稱副也)存恤所徙之
老弱善遇其壮士和輯其心而勿侵刻(輯與集同)使先至者
安樂而不思故鄉則貧民相募而勸往矣臣聞古之徙
遠方以實廣虚也(所以充實寬廣空虚之地)相其隂陽之和嘗其泉
水之味審其土地之宜觀其草木之饒然後營邑立城
制里割宅通田作之道平阡陌之界先為築室家有一
堂二内門戸之閉(二内二房也)置噐物焉民至有居作有所
用此民所以輕去故鄉而勸之新邑也(之往也)為置醫巫
以救疾病以脩祭祀男女有昏(昏謂昏因配合也)生死相恤墳
墓相從種樹畜長(畜長六畜也種樹謂桑果之属長音竹两切)室屋完安此
所以使民樂其處而有長居之心也臣又聞古之制邊
縣以備敵也使五家為伍伍有一長十長一里里有假
士四里一連連有假伍伯十連一邑邑有假候皆擇其
邑之賢材有護(有保護之能者也)習地形知民心者居則習民
於射法出則教民於應敵故卒伍成於内則軍正定於外
服習以成勿令遷徙(各守其業也)幼則同遊長則共事夜戰
聲相知則足以相救晝戰目相見則足以相識驩愛之
心足以相死如此而勸以厚賞威以重罰則前死不還
踵矣所徙之民非壯有材力但費衣糧不可用也雖有
材力不得良吏猶亾功也陛下絶匈奴不與和親臣竊
意其冬来南也一大治則終身創矣欲立威者始於折
膠(秋氣至膠可折弓弩可用匈奴常以為候而出軍)来而不能困使得氣去(使其)
(守勝逹志而去)後未易服也愚臣亾識唯陛下財察
後元六年冬匈奴三萬騎入上郡三萬騎入雲中以中
大夫令免為車騎將軍屯飛狐(中大夫官名其人姓令名免耳此諸將軍下至)
(徐厲皆書姓而徐廣以為中大夫令是官名此說非也㩀百官表景帝初改衛尉中大夫夫令文帝時無此官)
(而中大夫是郎中令属官秩比二千石飛狐在代郡)故楚相蘇意為將軍屯句注
(山險名也在鴈門隂館句音章句之句)將軍張武屯北地河内太守周亞
夫為將軍次細柳(在長安西北又曰長安細柳倉在渭北近右徼又曰在昆明地南京有柳)
(市是也一宿曰宿再宿曰信過為次匈奴傳云置三將軍長安西細柳謂北棘門覇上此則細柳又在渭北)
宗正劉禮為將軍次覇上祝兹侯徐厲為將軍次棘門
(在長安北秦時宫門也三輔黃圖棘門在横門外也)以備胡
武帝元光二年十月匈奴請和親上下其議(下音遐駕切)大
行王恢燕人數為邊吏習故事議曰漢與匈奴和親率
不過數歲即背約不如勿許舉兵擊之御史大夫韓安
國曰千里而戰即兵不獲利今匈奴負戎馬足懷鳥獸
心(負恃也)遷徙鳥集難得而制得其地不足為廣有其衆
不足為彊自上古弗屬(不内屬於中國)漢數千里争利則人馬
罷(罷讀曰疲)虜以全制其敝勢必危殆臣故以為不如和親
羣臣議多附安國於是帝許和親明年鴈門馬邑豪聶
壹(豪酋帥也)因大行王恢言匈奴初和親親信邊可誘以利
致之伏兵襲擊必破之道也帝廼召問公卿曰朕飾子
女以配單于幣帛文錦賂之甚厚單于待命加嫚侵盗
無己邊竟數驚朕甚閔之(竟讀曰境其下亦同)今欲舉兵攻之何
如大行恢對曰陛下雖未言臣固碩效之(效之致也致其計)臣
聞全代之時(代未分之時也六國之時全代為一固尚能以擊匈奴况今加以漢大乎)北有
彊胡之敵内連中國之兵然尚得飬老長幼種樹以時
倉廩嘗實(樹殖也)匈奴不輕侵也今以陛下之威海内為
一天下同任(任事也)又遣子弟乘邊守塞(乘登也登其城而備守也)轉
粟輓輸以為之備(輓引車也音晚)然匈奴侵盗不已者無它以
不恐之故耳(不于恐懼威令也)臣竊以為擊之便御史大夫安
國曰不然臣聞高皇帝嘗圍於平城匈奴至者投鞍高
如城者數所(觧脫其馬示間暇也按積其鞍若營壘也)平城之饑七日不食
天下歌之及觧圍反位而無忿怒之心夫聖人以天下
為度者也(言常随天下人心而寬大其度量也)不以巳私怒傷天下之功
故乃遣劉敬奉金千斤以結和親至今為五世利孝文
皇帝又嘗一擁天下之精兵聚之廣武常谿(廣武鴈門縣常谿名)
然無尺寸之功而天下黔首無不憂者孝文寤於兵之
不可宿(宿以留也)故復合和親之約此二聖之迹足以為效
矣臣竊以為勿擊便恢曰不然臣聞五帝不相襲禮三
王不相復樂(襲因也復重也復音扶且切)非故相反也因世宜也且
高帝身被堅執銳冐霧露沐霜雪行幾十年(幾近也音巨依切)
所以不報平城之怨者非力不能所以休天下之心也
今邊境數驚士卒傷死中國槥車相望(槥小棺也從送致其喪載槥之)
(車軍死者以槥相望於道言其多也槥音衛)此仁人所隐也(隐痛也)臣故曰擊
之便安國曰不然臣聞利不十者不易業功不百者不
變常是以古之人君謀事必就祖發政必占語重作事
也(祖祖廟也占聞也重猶難之也)且自三代之盛夷狄不與正朔服色
(與讀曰豫)非威不能制彊弗能服也以為遠方絶地不牧之
民不足煩中國也(不牧謂不可牧飬也)且匈奴輕疾悍亟之兵也
(悍勇也亟急也音紀力切)至如焱風去如收電(焱疾風也必遥切)畜牧為業
弧弓射獵(以木曰弧以角曰弓)逐獸随草居處無常難得而制今
使邊郡久廢耕織以支胡之常事其勢不相權也(輕重不等)
(也)臣故曰勿擊便恢曰不然臣聞鳳鳥乘於風聖人因
於時昔秦繆公都雍(繆讀與穆同)地方三百里知時宜之變
攻取西戎辟地千里并國十四(辟讀曰闢次下亦同)隴西赤狄是
也及後蒙恬為秦侵胡辟數千里以河為竟(竟讀曰境)累石
為城樹榆為塞(塞上種榆也)匈奴不敢飲馬於河置𤇺燧然
後敢牧馬(燧火也)夫匈奴獨可以威服不可以仁畜也今
以中國之盛萬倍之資遣百分之一以攻匈奴辟猶以
彊弩射且潰之癰也必不留行矣(留止也言無所礙也)若是則北
發月氏可得而臣也(發猶徵召也言威聲之盛北狄發自月支以来皆可徵召而為臣也)
臣故曰擊之便安國曰不然臣聞用兵者以飽待飢正
治以待亂定舍以待勞(舍止息也)故接兵覆衆伐國隳城(覆收)
(也隳毁也言兵與之不同則取其衆所伐之國則毁其城也覆音弟目切隳音火規切)常役敵國
此聖人之兵也且臣聞之衝風之衰不能起毛羽(衝風疾風)
(之衝突者也)彊弩之末力不能入魯縞(縞表也曲阜之地俗善作之尤為輕細故)
(以取喻也)夫盛之有衰猶朝之必莫也今將卷甲輕舉深入
長敺難以為功(敺與驅同)從行則迫衡行則中絶(從音子容反衡横也)
疾則粮乏徐則後利(後利謂不及計利)不至千里人馬乏食兵
法曰遺人獲也(言以軍遺敵人令其虜獲也遺音戈季反)意者有它繆巧可
以禽之則臣不知也不然則未見深入之利也臣故曰
勿擊便恢曰不然夫草木遭霜者不可以風過清水明
鏡不可以形逃通方之士不可以文亂(方道也)今臣言擊
之者固非發而深入也將順因單于之欲誘而致之邊
吾選梟騎壮士隂伏而處以為之備審遮險阻以為其
戒吾勢以定或營其左或營其右或當其前或絶其後
單于可禽百全必取帝曰善廼從恢議是年主父偃上
書闕下朝奏召入見所言九事其一事諫伐匈奴曰臣
聞明主不惡切諫以博觀忠臣不避重誅以直諫是故
事無遺策而功流萬世今不敢隠忠避死以效愚計碩
陛下幸赦而少察之司馬法曰國雖大好戰必亾天下
雖平忘戰必危(司馬穰苴善用兵著書言兵法謂之司馬法一說司馬古主兵之官有軍陣用)
(兵之法)天下既平天子大愷(大愷周禮還師振旅之樂也)春蒐秋獮諸
侯春振旅秋治兵所不忘戰也(春為陽中其行木也秋為陰中其行金作兵噐)
(所資故於此時蒐獮治兵也蒐蒐索北取不孕者獮應殺氣也振整旅衆也)且怒者逆德也
兵凶噐也争者末節也古之人君一怒必伏尸流血故
聖王重行之(重行也)夫務戰勝窮武事未有不悔者也昔
秦皇帝任戰勝之威蠶食天下并吞戰國海内為一功
齊三代務時不休欲攻匈奴李斯諫曰不可夫匈奴無
城郭之居委積之守遷徙鳥舉難得而制輕兵深入粮
食必絶運糧以行重不及事得其地不足以為利得其
民不可調而守也(不可和調也)勝必棄之非民父母靡弊中
國甘心匈奴(靡散也)非完計也秦皇帝不聽遂使蒙恬將
兵而攻胡郤地千里以河為境地固澤鹵不生五榖(地多)
(沮澤而鹹鹵)然後發天下丁男以守北河暴兵露師十有餘
年死者不可勝數終不能踰河而北是豈人衆之不足
兵革之不備哉其勢不可也又使天下飛芻輓粟(車載芻藁)
(令其急至故曰飛芻也輓謂曰車船也)起於黃腄瑯琊負海之郡轉輸北
河(黃腄二縣名也並在東莱言自東莱及瑯琊緣海諸郡皆令轉輸至北河也)率二十鍾而
致一石(六斛四㪷為鍾計其道路所費凡用百九十二斛乃得一石)男子疾耕不足
於粮餉女子紡績不足於帷幕百姓靡弊孤寡老弱不
能相飬道死者相望(道死謂死於路也)蓋天下始叛也及至高
皇帝定天下略地於邊聞匈奴聚代谷之外而欲擊之
御史成諫曰不可夫匈奴獸聚而鳥散從之如搏景(摶擊)
(也摶人之長景言不可得也)今以陛下盛德攻匈奴臣竊危之高帝
不聽遂至代谷有平城之圍高帝悔之廼使劉敬往結
和親然後天下亾干戈之事故兵法曰興師十萬日費
千金秦常積衆數十萬人雖有覆軍殺將係虜單于適
足以結怨深讎不足以償天下之廢夫匈奴行盗侵敺
所以為業天性固然(求侵邊境而敺略人畜也)上自虞夏殷周固不
程督(程課也督視責也)禽獸視之不比為人夫不上觀虞夏殷
周之統而下循近世之失此臣之所以大恐百姓所以
疾苦也且夫兵久則變生事苦則慮易(言思慮變易失其常也)使
邊境之民靡敝愁苦將吏相疑而外市(與外國交求已利若章邯之軰)
(也)故尉佗章邯得成其私(佗音徒何切)而秦政不行權分二
子此得失之效也故周書曰安危在出令存亾在所用
(周書者本尚書之餘也)碩陛下熟計之
五年夏發巴蜀治南夷道又發卒萬人治鴈門阻險(所以)
(為鴈門止匈奴之寇也)
六年秋匈奴盗邊遣將軍韓安國屯漁陽
元朔二年取匈奴河南地築朔方復繕故秦時蒙恬所
為塞因河而為固
三年春罷滄海郡秋罷西南夷城朔方元光中公孫弘
為博士時方通西南夷巴蜀苦之詔使弘視焉還奏事
盛毁西南夷無所用帝不聽至是弘為御史大夫數諫
以為罷弊中國以奉無用之地碩罷之於是帝使待詔
朱買臣等難弘置朔方之便發十策弘不得一廼謝曰
山東鄙人不知其便若是願罷西南夷滄海專奉朔方
元狩四年遣驃騎將軍霍去病擊破匈奴左地因徙烏
桓上谷漁陽右北平遼東五郡塞外為漢偵察匈奴動
静其大人歲一朝見於是始置護烏桓校尉秩二千石
擁節監領之使不得與匈奴交通
五年三月徙天下姦滑吏民於邊
元鼎六年秋遣浮沮將軍公孫賀出九原(浮沮井名在匈奴中去九)
(原二千里)匈河將軍趙破奴出令居(匃河水名在匈奴中去令居千里)皆二
千餘里不見虜而還廼分武威酒泉地置張掖燉煌郡
徙民以實之
元封四年秋匈奴寇邊遣拔胡將軍郭昌屯朔方
太初元年五月遣因杆將軍公孫敖築塞外受降城
三年句㴝胡單于立四月漢使光禄勲徐自為出五原
塞數百里遠自千里築城障列亭至盧朐(盧朐山名也胊音劬)而
使游擊將軍韓說張平侯衛伉屯其旁(說讀曰悅伉音抗即衛青子)
使彊弩都尉路博德築居延澤上
天漢元年秋發讁戍屯五原
昭帝始元二年冬發習戰射士詣朔方
元鳳五年六月發三輔及郡國惡少年吏有告劾亾者
屯遼東(惡少年謂無賴子弟也告者謂人所告劾者為人所劾亾謂被告劾而逃亾者)
六年春正月募郡國徙築遼東玄莵城是時邊郡烽火
候望精明匈奴為邊寇者少利希復犯塞
宣帝元康中匈奴遣兵擊漢屯田車師者不能下帝與
後將軍趙充國等議欲因匈奴衰弱出兵擊其右地使
不敢復擾西域丞相魏相上書諫曰臣聞之救亂誅暴
謂之義兵兵義者王敵加於己不得巳而起者謂之應
兵兵應者勝争恨小故不忍憤怒者謂之忿兵兵忿者
敗利人土地貨寳者謂之貪兵兵貪者破恃國家之大
矜民人之衆欲見威於敵者謂之驕兵兵驕者滅此五
者非但人事乃天道也間者匈奴嘗有善意所得漢民
輙奉歸之未有犯於邊境雖争屯車師不足致患今聞
諸將軍欲興兵入其地臣愚不知此兵何名也今邊郡
困乏父子共犬羊之裘食草菜之實常恐不能自存難
以動兵(不可以兵事動之)軍旅之後必有凶年言民以其愁苦
之氣傷隂陽之和也出兵雖勝猶有後憂恐災害之變
因此以生今郡國守相多不實選風俗尤薄水旱不時
案今年計子弟殺父兄妻殺夫者凡二百二十二人臣
愚以為此非小變也今左右不憂此乃欲發兵報纖芥
之忿於遠夷殆孔子所謂吾恐季孫之憂不在顓臾而
在蕭墻之内也願陛下與平昌侯樂昌侯平恩侯及有
識者詳議乃可(平昌侯王無故樂昌侯王武並帝之舅平恩侯許昌皇太子外祖父也)帝
從相言而止
神爵元年三月西羌反發三輔中都官徒弛刑及應募
佽飛射士羽林孤兒胡越騎三河潁川沛郡淮陽汝南
材官金城隴西天水安定北地上郡騎士羌騎詣金城
夏四月遣後將軍趙充國擊西羌充國計欲以威信招
降罕开及劫略者觧散虜謀徼極廼擊之(徼要也要其倦極者徼工)
(堯切)時漢己發三輔太常徒弛刑(弛刑謂不加鉗鉗者也弛言觧也)三河
潁川沛郡淮陽江南材官金城隴西天水安定北地上
郡騎士羌騎與武威張掖酒泉太守各屯其郡者合六
萬人矣酒泉太守辛武賢奏言郡兵皆屯備南山北邊
空虚勢不可久或曰至秋冬廼進兵此虜在竟外之冊
(竟讀曰境也)今虜朝夕為寇土地寒苦漢馬不能冬屯兵在
武威張掖酒泉萬騎以上皆多羸瘦可益馬食以七月
上旬賫四十日糧分兵並出張掖酒泉合擊罕开在鮮
水上者虜以畜産為命今皆離散兵即分出雖不能盡
誅且擅奪其畜産虜其妻子復引軍還冬復擊之大兵
仍出虜必震壊(仍潁也)天子下其書充國令與校尉以下
吏士知羌事者博議充國及長史董通年以為武賢欲
輕引萬騎分為两道出張掖回遠千里(謂路紆曲也)以一馬
自佗負三十日食(凡以畜産載負物者皆為佗)為米二斛四斗麥八
斛又有衣裝兵噐難以追逐勤勞而至虜必商軍進退
稍稍引去(商謂計度也)逐水&KR0708;入山林随而深入虜即據前
險守後阨以絶粮道必有傷危之憂為夷狄笑千載不
可復而武賢以為可以奪其畜産虜其妻子此殆空言
非至計也(殆近也)又武威縣張掖日勒皆當北塞有通谷
水草(日勒張掖之縣也)臣恐匈奴與羌有謀且欲大入幸能要
杜張掖酒泉以絶西域(要遮也杜塞也)其郡兵尤不可發先零
首為畔逆佗種劫略(言被劫略而反叛非其本心也)故臣愚策欲捐罕
开闇昧之過隐而勿章先行先零之誅以震動之宜悔
過反善因赦其罪選擇良吏知其俗者捬循和輯此全
師保勝安邊之策天子下其書公卿議者咸以為先零
兵盛而負䍐开之助(負恃也)不先破䍐开則先零未可圖
也帝廼拜侍中樂成侯許延夀為強弩將軍即拜酒泉
太守武賢為破羌將軍(即就也就其郡拜之也)賜璽書嘉納其策
以書勅譲充國曰(譲責也)皇帝問後將軍甚苦暴露將軍
計欲至正月廼擊䍐羌羌人當穫麥已遠其妻子(從其妻子)
(令遠居而身来為寇)精兵萬人欲為酒泉燉煌邊寇兵少民守保
不得田作今張掖以来粟石百餘芻藁束數十(皆謂直錢之數)
(言其貴)轉輸並起百姓煩擾將軍萬餘之衆若不早及秋
兵水草之利争其畜食(此畜謂畜産牛羊之属也食謂穀麥之属也一曰畜食畜之所)
(食即謂草也)欲至冬虜皆當畜食(此畜讀曰蓄蓄聚積也)多蔵匿山中
依險阻將軍士寒手足皸瘃(皸拆裂也瘃寒創也)寧有利哉將軍
不念中國之費欲以歲數而勝微(久歷年歲乃勝小敵也)將軍誰
不樂此者(言凡為將軍者皆樂此)今詔破羌將軍武賢將兵六千
一百人燉煌太守快將二千人長水校尉富昌酒泉侯
奉世將婼月氏兵四千人亾慮萬二千人(亡慮大計也)賫三
十日食以七月二十二日擊䍐羌入鮮水北句廉上(廉謂)
(水岸曲而有廉稜者也)去酒泉八百里去將軍可千二百里將軍
其引兵便道西並進雖不相及使虜聞東方北方兵並
来分散其心意離其黨與雖不能殄滅當有瓦觧者已
詔中郎將卭將胡越佽飛射士步兵二挍益將軍兵今
五星聚東方中國大利蠻夷大敗(五星所聚天下勝羌人在西五星在東則)
(為漢)太白出高用兵法深敢戰者吉弗敢戰者凶將軍急
装因天時誅不義萬下必全勿復有疑充國既得譲以
為將任兵在外便宜有守以安國家(言為將之道受任行兵於外雖受詔)
(若有便宜則當固守以取安利也)廼上書謝罪因陳兵利害曰臣竊見
騎都尉安國前幸賜書擇羌人可使䍐开諭告以大軍
當至漢不誅䍐以觧其謀恩澤甚厚非臣下所能及臣
獨私美陛下盛德至計亡已故遣开豪調庫宣天子至
德䍐开之属皆聞知明詔今先零羌楊玉此羌之首帥
名王將騎四千及煎鞏騎五千阻山石木候便為寇(謂依)
(阻山之木石以自保故也)䍐羌未有犯今置先零先擊䍐釋有罪誅
亡辜(釋置也)起一難就兩害誠非陛下大計也臣聞兵攻
不足者守有餘又曰善戰者致人不致於人(皆兵法之辭也致人)
(引至而取之也致於人為人所引)今䍐羌欲於燉煌酒泉寇且飭兵練
戰士以湏其至(飭整也湏待也飭與餝同)坐得致敵之術以逸擊勞
取勝之道也今恐二郡兵少不足以守而發之行攻釋
致虜之術而從為虜所致之道臣愚以為不便先零羌
虜欲為背叛故與䍐开觧仇結約然其私心不能亡恐
漢兵至而䍐开背之也臣愚以為其計常欲先赴䍐开
之急以堅其約先擊䍐羌先零必助之今虜馬肥糧食
方饒擊之恐不能傷害適使先零得施德於䍐羌堅其
約合其黨(施德自樹德也)虜交堅黨合精兵二萬餘人迫脅諸
小種附著者稍衆莫湏之属不輕得離也(莫湏小種羌名也)如
是虜兵䆮多(寖多也)誅之用力數倍臣恐國家憂累繇十
年數不二三歲而已臣得蒙天子厚恩父子俱為顯列
臣位至上卿爵為列侯犬馬之齒七十六為明詔填溝
壑死骨不朽亡所顧念獨思惟兵利害至熟悉也於臣
之計先誅先零已則䍐开之属不煩兵而服矣先零已
誅而䍐开不服涉正月擊之得計之理又其時也以今
進兵誠不見其利唯陛下裁察六月戊申奏七月甲寅
璽書報從充國計焉
二年匈奴單于將十餘萬兵旁塞獵(旁音步浪反)欲入邊寇
未至會其民顯除渠堂亾降漢言状漢以為言兵鹿奚
盧侯而遣後將軍趙充國將兵四萬餘騎屯緣邊九郡
備虜月餘單于病歐血固不敢入還去即罷兵
五鳳三年匈奴大亂議者多曰匈奴為害日久可因其
壊亂舉兵滅之詔遣中朝大司馬車騎將軍韓增諸吏
富平侯張延夀光禄勲楊惲太僕戴長樂問御史大夫
蕭望之計策望之對曰春秋晉士匄帥師侵齊聞齊侯
卒引師而還君子大其不伐喪(士匄晉大夫范宣子也春秋公羊傳㐮十九年)
(齊侯環卒晉士匄帥師侵齊至榖聞齊侯卒乃還還者何善辭也大其不伐喪也)以為恩足以
服孝子誼足以動諸侯前單于慕化鄉善稱弟遣使請
求和親海内欣然夷狄莫不聞未終奉約不幸為賊臣
殺今而伐之是乘亂而幸災也彼必奔走遠遁不以義
動兵恐勞而無功宜遣使者弔問輔其微弱救其災患
四夷聞之咸貴中國之仁義如遂蒙恩得復其位必稱
臣服此德之盛也帝從其議後竟遣兵護輔呼韓邪單
于定其國
元帝永光二年秋隴西羌多姐旁種反(彡音先廉切姐音子今西羌尚)
(有此姓又音先冉切)詔召丞相韋玄成御史大夫鄭弘大司馬車
騎將軍王接左將軍許嘉右將軍馮奉世入議是時歲
比不登(比頻也登成也)京師糓石二百餘(一石直二百餘錢)邊郡四百
關東五百四方飢饉朝廷方以為憂而遭羌變玄成等
漠然莫有對者(漠無□也音莫)奉世曰羌虜近竟内皆叛(竟讀曰境)
不以時誅亾以威制遠蠻臣願帥師討之帝問用兵數
對曰臣聞善用兵者役不再興糧不三載故師不久暴
而天誅亟被(暴露也亟急也音居力切)往者數不料敵(料量也)而師至
於折傷再三發軵(軵推也淮南子曰内郡軵車而餉音而隴切)則曠日煩費
威武虧矣今反虜無慮三萬人(無慮舉大之言也無小思慮而大言也)法
當倍用六萬人然羌戎弓矛之兵耳噐不犀利(犀堅也)可
用四萬人一月足以决丞相御史兩將軍皆以為民方
收歛時未可多發萬人也守之且足奉世曰不可天下
被饑饉士馬羸耗(耗减也音呼到反)守戰之備久廢不簡(簡謂選揀)
夷狄皆有輕邊吏之心而羌首難(言創首為寇難也)今以萬人
分屯數處虜見兵少必不畏懼戰則挫兵病師守則百
姓不救如此怯弱之形見羌人乘利諸種並和(和應也音故引)
(切)相扇而起臣恐中國之役不得止於四萬非財幣所
能觧也少發師而曠日(曠空也空来其日計無功也)與一舉而疾决
利害相萬也(相益為萬倍也)固争之不能得有詔益二千人於
是遣奉世將萬二千人騎以將屯為名(且云領兵屯田不言討也)典
属國任立護軍都尉昌為偏禆到隴西屯三處典属國
為右軍屯白石護軍都尉為前軍屯臨洮奉世為中軍
屯首陽西極上(西極山名也)前軍到降同阪(阪平阪也降同者阪名也阪府)
(阪切降下江切阪普河切)先遣校尉在前與羌争地利又别遣校尉
救民於廣陽谷羌虜盛多皆為所破殺兩校尉奉世具
上地形部衆多少之計願益三萬六千人反足以决事
書奏天子為發兵六萬餘人拜太常弋陽侯任千秋為
奮武將軍以助焉
竟寧元年呼韓邪單于来朝賜以良家子王嬙單于驩
喜上書碩保塞上谷以西至燉煌(保守也自請保守之令無寇盗)傳之
無窮請罷邊備塞吏卒以休天子人民天子令下有司
議者皆以為便郎中令侯應習邊事以為不可許帝問狀
應曰周秦以来匈奴暴桀寇侵邊境漢興尤被其害臣
聞北邊塞至遼東外有隂山東西千餘里草木茂盛多
禽獸本冐頓單于依阻其中治作弓矢来出為寇是其
苑囿也至孝武世出師征伐斥奪此地攘之於幕北(斥開)
(也攘却也)建塞徼起亭隧(隧謂深開小道而行避敵鈔寇也)築外城設屯戍
以守之然後邊竟得用少安幕北地平少草木多大沙
匈奴来寇少所蔽隠從塞以南徑深山谷往来差難邊
長老言匈奴失隂山之後過之未嘗不哭也如罷備塞
戎卒示夷狄之大利不可一也今聖德廣被天覆匈奴
(如天之覆也)匈奴得蒙全活之恩稽首来臣夫夷狄之情困
則卑順彊則驕逆天性然也前以罷外城省亭隧今裁
足以候望通烽火而已古者安不忘危不可復罷二也
中國有禮義之教刑罸之誅愚民猶尚犯禁又况單于
能必其衆不犯約哉三也(必極也極保之也)且中國尚建關梁以
制諸侯所以絶臣下之覬覦也設塞&KR1522;置屯戍非獨為
匈奴而已亦為諸属國降民本故匈奴之人恐其思舊
逃亾四也近西羌保塞與漢人通變吏民貪利侵盗其
畜産妻子以此怨恨起而背畔世世不絶今罷乘塞則
生嫚易分争之漸五也(乘塞登之而守也嫚易猶相欺侮也易音弋阪切)往者
從軍沒不還者子孫貧困一旦亾出求其親戚六也又
邊人奴婢愁苦欲亾者多曰聞匈奴中樂無奈候望急
何然時有亾出塞者七也盗賊桀黠羣軰犯法如其窘
急亾走北出則不可制八也𧺫塞以来百有餘年非皆
以土垣也或因山巖石木柴僵落谿谷水門(僵落謂山下樹木摧)
(折或亡死枯僵堕落者僵音薑)稍稍平之率徒築治功費久遠不可勝
計臣恐議者不勝慮其終始欲以一切省繇戍(一切謂摧時也)
十年之外百歲之内卒有他變障塞破壊亭隧滅絶當
更發屯繕治累世之功不可卒復九也如罷戍卒省候
望單于自已保塞守禦必深德漢(於漢自稱恩德也)請求無己
小失其意則不可測開夷狄之隙虧中國之固十也非
所以永持治安威制百蠻之長策也封奏天子有詔勿
議罷邊塞事使車騎將軍口諭單于(將軍許嘉也諭謂曉也)曰單
于上書願罷北邊吏士屯戍子孫世世保塞單于鄉慕
禮義所以為民計者甚厚此長久之策也朕甚嘉之中
國四方皆有關梁障塞非獨以備塞外也亦以防中國
姦邪放縦出為寇害故眀法度以專衆心也敬諭單于
之意(言已曉知其意也)朕無疑焉為單于怪其不罷故使大司馬
車騎將軍嘉曉單于單于謝曰愚不知大計天子幸使
大臣告語甚厚
册府元龜卷九百八十八
