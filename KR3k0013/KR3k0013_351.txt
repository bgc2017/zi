册府元龜卷三百五十一宋王欽若等撰
將帥部
立功第四
宋檀祗晉末為振武將軍隸振武大將軍劉道規追討
桓玄每戰克捷江陵平定道規遣祗征溳沔亡命桓道
兒張靖苻嗣等皆悉平之除龍驤將軍又破桓亮於長
沙苻宏於湘東加寧朔將軍
劉敬宣晉末為輔國將軍晉陵太守元興中桓歆率氐
賊楊秋寇歴陽敬宣與建威將軍諸葛長民大破歆於
芍陂歆單騎走渡淮斬楊秋於練固而還又擊桓亮苻
宏於湘中所在有功
傅弘之晉末為桂陽公劉義眞西戎司馬寧朔將軍時
略陽太守徐師高反叛弘之討平之赫連勃勃偽太子
瓌率衆三萬襲長安弘之又領騎五千於池陽大破之
殺傷甚衆瓌又抄掠渭南弘之又於寡婦渡破瓌獲賊
三百掠七千餘口
蒯恩晉末以寧遠將軍領幢隨振武將軍劉道規西討
虜桓仙客克偃月壘遂平江陵後從高祖伐廣固又有
戰功盧循逼京邑恩戰于查浦賊退走與王仲德等追
破循别將范宗民於南陵循既走還廣州恩又領千餘
人隨劉藩追徐道覆於始興斬之遷龍驤將軍蘭陵太
守
孫季高晉末為振武將軍盧循之難於石頭扦栅戍越
城查浦破賊於新亭高祖遣季高率衆三千汎海襲番
禺初賊不以海道為防季高至東衝去城千餘里城内
猶未知循守戰士猶有數千城池甚固季高先焚舟艦
悉力登岸會天大霧四面陵城即日克拔循父擬長史
孫建之司馬虞尫夫等輕舟奔始興即分遣振武將軍
沈田子等討平始興南康臨賀始安嶺表諸郡循於左
里奔走而衆力猶盛自嶺道還襲廣州季高拒戰二十
餘日循乃破走所殺萬餘人
吉翰督梁南秦二州諸軍事元嘉三年仇池氐楊興平
遣使歸順并兒弟為質翰遣始平太守龐諮據武興仇
池大帥楊玄遣弟難當率衆拒諮又遣將強鹿皮向白
水諮擊破難當等餘並退走
裴方明為龍驤將軍元嘉十九年氐賊楊難當寇盜不
已太祖遣方明率禁兵五千討之方明至武興率太子
積弩將軍劉康祖後軍參軍梁坦陳彌裴肅之安西參
軍段叔文魯尚期始興王國常侍劉僧秀綏遠將軍馬
洗振武將軍王奐之等進次潭谷去臯蘭數里難當遣
其建節將軍苻弘祖琰元等固守臯蘭鎮北將軍苻德
義於外為遊軍難當子撫軍大將軍和衆兵繼其後方
明進擊大破之於濁水斬弘祖並三千餘級遣康祖追
之過臯蘭二十餘里又遣德義來戰康祖又大破之和
退保脩城難當遣建忠將軍楊林振威將軍姚憲領二
千騎就和方明又率諸將攻之和敗走追至赤亭難當
席卷奔叛方明遣康祖直趣百頃偽丞相楊萬壽等一
時歸降難當第三息虎先戍隂平難當既走虎逃竄民
間生擒之送京都斬于建康市
沈慶之為建威將軍元嘉十九年率衆助征西司馬朱
脩之討雍州蠻脩之以失律下獄慶之專軍進討大破
緣沔諸蠻禽生口七千人進征湖陽又獲萬餘口後為
廣陵王誕北中郎將中兵參軍雍州蠻又為寇慶之隨
誕入沔既至襄陽率中兵參軍柳元景隨郡太守宗慤振
威將軍劉顒司空參軍魯尚期安北參軍顧彬馬文恭
左軍中兵參軍蕭景嗣前青州别駕崔目連安蠻參軍
劉雍之奮威將軍王景式等二萬餘人伐沔北諸山蠻
宗慤自新安道入太洪山元景從均水據五水嶺文恭
出蔡陽口取赤係塢景式繇延山下向赤圻坂目連尚
期諸軍八道俱進慶之取五渠頓破塢以為衆軍節度
前後伐蠻皆山下安營以迫之故蠻得據山為阻於矢
石有用以是屢無功慶之乃會諸軍於茹丘山下謂衆
曰今若緣山列旆以攻之則士馬必損去歲蠻田大稔
積粟重巖未有饑弊卒難禽翦今令諸軍各率所領以
營于山上出其不意諸蠻必恐恐而乘之可不戰而獲
也於是諸軍並斬山開道不與蠻戰鼓譟上山衝其腹
心先據險要諸蠻震擾因其懼而圍之莫不奔潰自冬
至春因糧蠻榖頃之南新郡蠻帥田彦生率部曲十封
六千餘人反叛攻圍郡城慶之遣元景率五千人赴之
軍未至郡已被破焚燒城内倉儲及廨舍蕩盡并驅略
䧏戶屯據白楊山元景追之至山下衆軍悉集圍山數
重宗慤率其所領先登衆軍齊力急攻之威震諸山羣
蠻皆稽顙慶之引軍自茹丘山出檢城大破諸山斬首
三千級虜生蠻二萬八千餘口䧏蠻二萬五千口牛馬
七百餘頭米粟九萬餘斛隨王誕築納䧏受俘二城於
白楚慶之復率衆軍討幸諸山大羊蠻緣險築重城施
門櫓甚峻山多木石積以為礧立部曲建旌旗樹長帥
鐡馬成羣慶之連營山中開一門相通又命諸軍各穿
池於營内朝夕不外汲兼以防蠻之火頃之風甚蠻夜
下山人提一炬以燒營營内多幔屋及草菴火至輙以池
水灌滅諸軍多出弓弩夾射之蠻散走慶之令諸軍斬
山開路攻之而山高路險暑雨方盛乃置東㟠蜀山宜
民西砦黃徼上夌六戍而還蠻被圍守日久並饑乏自
後稍出歸䧏慶之前後所獲蠻並移京邑以為營戶慶
之又為孝武撫軍中兵參軍帝以本號為雍州隨府西
上時蠻寇太甚水陸梗硋帝停大堤不得進分軍遣慶
之掩討大破之䧏者二萬口帝至而驛道蠻反慶之又
討之王玄謨鎮荆州王方回領臺軍並會平定諸山獲
七萬餘口鄖山蠻最強盛魯宗之屢討不能克慶之翦
定之禽三萬餘口慶之還京師會竟陵王誕據廣陵反
復以慶之為使持節都督南兖徐三州諸軍事車騎大
將軍開府儀同三司南兖州刺史率衆討之至歐陽誕
遣客慶之宗人沈道愍齎書說慶之餉以玉環刀慶之遣
道愍反數以罪惡慶之至城下誕登樓謂之曰沈君白
首之年何為來慶之曰朝廷以君狂愚不足勞少壯故
使僕來耳帝慮誕北奔使慶之斷其走路慶之移營白
土去城十八里夕進新亭誕果出走不得去還城慶之
進營洛橋西焚其東門值雨不克慶之兄子僧榮時為
兖州刺史鎮瑕丘遣子懷明率數百騎詣受慶之節度
慶之塞壍造攻道立行樓土山并諸攻具時夏雨不得
攻城帝使御史中丞庾徽之奏免慶之官以激之詔無
所問誕餉慶之食提挈者百餘人出自北門慶之不問
悉焚之誕於城上授函表倩慶之為送慶之曰我奉詔
討賊不得為汝送表汝必欲歸死朝廷自應開門遣使吾
為汝送護之每攻城輒身先士卒帝戒之曰卿為統任
當令處分有方何蒙楯城下身受矢石邪脫有傷挫為
損不少自四月至於七月乃屠城斬誕其後西陽五水
蠻復為寇慶之以郡公統諸軍討之攻戰經年皆悉平
定獲生口數萬人
宗慤為振武將軍元嘉二十三年為蕭景憲軍副隨交
州刺史檀和之伐林邑圍區粟城林邑遣將范毗沙達
來救區粟和之遣偏軍拒之為賊所敗又遣慤慤乃分
軍為數道偃旗潜進討破之拔區粟入象浦遂尅林邑
收其異寳雜物不可勝計慤為隨郡太守雍州蠻屢為
寇建威將軍沈慶之率慤及柳元景等諸將分道攻之
羣蠻大潰又南新郡蠻帥田彦生率部曲反叛焚燒郡
城屯據白楊山元景攻之未能下慤率其所領先登衆
軍隨之羣蠻繇是畏服
臧質為寧朔將軍元嘉二十七年伐汝南西境刀壁山
蠻大破之獲萬餘口
劉胡為振威將軍元嘉二十八年率步騎三千討上如
南山就溪蠻大破之
柳元景元嘉末世祖西鎮襄陽江夏王義恭以元景為
將帥即以為廣威將軍隨郡太守既至而蠻斷驛道欲
來攻郡郡内兵少糧仗又乏元景設方略得六七百人
分五百人屯驛道或曰蠻將逼城不宜分衆元景曰蠻
聞郡遣重戍豈悟城内兵少且表裏合攻於計為長會
蠻垂至乃使驛道為備潛出其後戒曰火舉馳進前後俱
發蠻衆驚擾投鄖水死者千餘人斬獲數百郡境肅然無
復寇抄朱脩之討蠻元景又與之俱後又副沈慶之征
鄖山進尅太陽世祖入討元凶以為諮議參軍領中兵
加冠軍將軍太守如故配萬人為前鋒宗慤薛安都等
十三軍皆隸焉賊步將魯秀王羅漢劉簡之騎將常伯
興等及其士卒皆殊死戰劉簡之先攻西南頻得燒草
舫略渡人程天祚砦未立亦為所摧王羅漢等攻壘北
門賊艦亦至元景水陸受敵意氣彌彊麾下勇士悉遣
出戰左右唯留數人宣𫝊分軍助程天祚還得固砦因
此破賊元景察賊衰竭乃命開壘鼔譟以奔之賊衆大
潰投淮死者甚多劭更率餘衆自來攻壘復大破之其
所殺傷過於前戰劭手斬退者不能禁奔還宫僅以身
免蕭斌被創簡之收兵而止陣猶未散元景復出薄之
乃走競投死馬澗澗為之滿斬簡之及軍主姚叔藝王
江寳朱明智諸葛邈之等水軍主禇湛之軍副劉道存
並來歸順帝至新亭即位以元景為侍中領左衞將軍
薛安都為寧朔將軍領馬軍與柳元景俱隨孝武入討
元凶安都至朱雀航横矛瞋目叱賊將皇甫安民等曰
賊弑君父何必事之世祖踐祚除右軍將軍率所領騎
為前鋒直入殿庭賊尚有數百人一時奔散以功封南
鄕縣男累加左將軍會魯爽反王玄謨拒南郡王義宣
臧質於梁山安都復領騎為支軍賊有水步營在蕪湖
安都遣將吕興夀率數十騎襲之賊衆驚亂斬首及赴
水死者甚衆義宣遣將劉湛及譚攻玄謨玄謨命衆軍
擊之使安都引騎出賊陣后其副建武將軍譚金三歴
賊陣乘其隙縱騎突之諸將繼進是朝賊馬軍發蕪湖
欲來會戰望安都騎甚盛隠山不敢出賊陣東南猶堅安
都横擊陷之賊遂大潰安都隊主劉元儒於艦中斬湛
首
沈法系為寧朔將軍領三千人與柳元景宗慤入討元
凶既至新亭元景居中營宗慤居西營法系居東營據
㟠賊攻元景法系臨射之所殺甚衆法系塹外樹悉伐
之令倒賊劭來攻緣樹以進彭排多開隟選善射手的
射發無不中死者交横事平以為寧朔將軍始興太守
討蕭簡於廣州聞臺軍將至簡誑其衆曰臺軍是賊劭
所遣並信之前征北參軍顧邁被脅從城内善天文云
荆江有大兵城内繇此固守初世祖先遣鄧琬圍簡唯
治一攻道法系至曰宜四面並攻若守一道何時可拔
琬慮功不在已謂法系曰更相申五十日盡又不克乃
從之八道俱攻一日即拔斬蕭簡廣州平封庫藏付鄧
琬而還
鄧琬為輔國將軍孝武即位元凶劭黨南海太守蕭簡
據廣州反琬討平之
朱脩之孝建初為寧蠻校尉都督雍州刺史時南郡王
義宣反令魯秀擊襄陽脩之命斷馬鞍山道秀不得前
及義宣敗於梁山單舟南走脩之率衆南追遺寇時竺
超民執義宣脩之至乃殺之以功封南昌縣侯
王玄謨為徐州刺史都督諸軍事孝建中南郡王義宣
與江州刺史臧質反玄謨以輔國將軍豫州刺史與柳
元景南討軍屯梁山夾岸築偃月壘水陸待之義宣遣
劉湛就臧質陳軍城南玄謨留老弱守城悉以精兵接
戰賊遂大潰加都督前將軍封曲江侯
張興世為員外將軍孝建中隨王玄謨出梁山戰有功
明帝即位進興世號龍驤將軍領水軍拒南賊於赭圻
築二城於湖目偽龍驤將軍陳慶領舸於前為遊軍興
世率龍驤將軍佼長生董凱之攻克二城因擊慶慶戰
大敗時投水死者數千人
宋越為江夏王義恭大司馬參軍濟陽太守尋加龍驤
將軍孝建中臧質魯爽反越率軍據歴陽爽遣將軍鄭
德玄前據大峴德玄分遣偏師楊胡興劉蜀馬步二千
進攻歴陽越以步騎五百於城西十餘里拒戰大破之
斬胡興劉蜀等爽平又率所領進梁山拒質敗走越戰
功居多大眀三年轉長水校尉竟陵王誕據廣陵反越
領馬軍隸沈慶之攻誕遂陷其城
殷孝祖大眀初為積射將軍與魏軍戰于青州頻大破
之累加龍驤將軍竟陵王誕據廣陵為逆孝祖隸沈慶
之攻誕又有戰功
劉勔大明中為西陽王子尚撫軍入直閤先是遣費沈
伐陳檀不克乃除勔龍驤將軍西江督護鬱林太守勔
既至率軍進討隨以翦定大致名馬并獻珊瑚連理樹
後為右將軍太始四年魏遣汝陽司馬趙懷仁步騎五
百寇武津縣勔遣龍驤將軍曲元德輕兵進討魏衆驚
散魏子都公閼於拔又率三百人防運車千兩於汝陽
臺東水上結營元德單騎直入斬拔首因進攻汝陽臺
即陷外壘獲車一千三百乘斬首一百五十級勔又使
司徒參軍孫臺瓘督弋陽以西魏軍寇義陽臺瓘大破
之魏上其北豫州租有車二千兩勔招羌人徼擊於許
昌魏衆奔散焚燒米穀
沈攸之眀帝即位初除東海太守未拜會四方反叛南
賊已次近道以攸之為寧朔將軍尋陽太守率軍據虎
檻時南賊前鋒鍾沖之薛常寳等屯據赭圻殷孝祖攻
之為流矢所中死攸之推寧朔將軍江方興為綂帥大
破賊於赭圻城外奔至姥山分遣水軍乘勢進討又破
其水軍拔胡白二城尋假攸之節進號輔國將軍代孝
祖督前鋒諸軍事薛常寳在赭圻食盡南賊大帥劉胡
屯濃湖以囊盛米擊流查及船腹陽覆船順風流下以
餉赭圻攸之疑其有異遣人取船及流查大得囊米攸
之從子懷寳為賊將帥在赭圻遣親人楊公讚齎密書
招誘攸之攸之斬公讚封懷寳書呈太宗尋尅赭圻遷
使持節督雍梁南北秦四州郢州之竟陵諸軍事冠軍
將軍領寧蠻校尉雍州刺史袁顗復率大衆來入鵲尾
相持既久軍主張興世越鵲尾上據錢溪劉胡自攻之
攸之率諸將攻濃湖胡遣人𫝊唱錢溪已平衆並懼攸
之曰不然若錢溪實敗萬人中應有逃亡得還者必是
彼戰失利唱空聲以惑衆耳勒軍中不得妄動錢溪信
尋至果大破賊攸之悉以錢溪所送敵軍耳鼻示之顗
駭懼急追胡還攸之諸軍悉力進攻多所斬獲
吳喜孝武朝授河東太守眀帝即位改建武將軍率員
外散騎侍郎竺超之殿中將軍杜敬真馬步東討先是
孝武世喜既見驅使嘗充使命性寬厚所至人並懷之
及東討百姓聞吳河東來便望風降散故喜所至克捷
遷步兵校尉將軍如故封竟陵縣侯東土定又率所領
南討遷輔國將軍尋陽太守南賊退走喜遂平定荆州
遷前軍將軍魏尋侵豫州喜統諸軍出討大破之荆亭
魏長社公遁走戍主帛乞奴歸䧏事寧復以本位兼左
衞將軍
黃回為寧朔將軍軍主隸劉勔討于死虎破杜叔寳軍
除山陽王休祐驃騎行參軍龍驤將軍攻合肥破之累
遷至將校以功封葛陽縣男
陸攸之為殿中將軍眀帝太始二年永世縣民史逸宗
據縣為逆攸之討平之
任農夫為司徒參軍督護會稽太守孔顗等反眀帝每
遣軍輒多所求須不時上道外監朱幼舉農夫驍果有
膽力性又簡率資給甚易乃以千人配之使助東討時
庾業兵盛農夫於延陵出長塘雖云千兵至者裁四百
未至數十里遣人參侯云賊築城猶未合農夫率廣武
將軍高志之永興令徐崇之馳往攻之因其城壘未立
農夫親持刀楯赴城入陣大破之庾業棄城走義興先
是龍驤將軍阮佃夫募得蜀人數百多壯勇便戰皆著
犀皮鎧執短兵本應就佃夫向晉陵未發會農夫須人
分以配之及戰每先登東人並畏憚又怪其形飾殊異
舊𫝊狐獠食人每見之輒奔走農夫收其船仗與高志
之進義興援吳喜二月一日喜乃渡水攻郡分兵擊諸
壘栅農夫雖至衆力尚少兵勢不敵喜乃與數騎登高
東西指麾若招引四面俱進者東軍大駭諸營一時奔
散唯龍驤將軍孔叡一栅未拔喜以殺傷者多乃開圍
緩之其夜庾業孔叡相率奔走義興平劉延熙投水死
有人告之乃斬尸𫝊首京邑
陳伯紹為龍驤將軍交州人李長仁據州叛妖賊攻廣
州殺刺史羊南伯紹討平之
張瓌為輔國將軍順帝昇眀元年吳郡太守劉遐據郡
反瓌討斬之
南齊劉懷珍初仕宋為義恭大司馬参軍直閤將軍大
明二年虜圍泗口城青州刺史顔師伯請援孝武遣懷
珍將步騎數千赴之於麋溝湖與虜戰破七城拜建武
將軍樂陵河間二郡太守賜爵廣晉縣侯累遷羽林監屯
騎校尉建安王休仁濃湖與賊相持久未決明帝召懷
珍領軍向青山助擊劉胡事平除游擊將軍累加左將
軍沈攸之圍郢城懷珍遣建寧太守張謨游擊將軍裴
仲穆統蠻漢軍萬人步出西陽破賊前鋒公孫方平軍
數千人收其器甲進平南將軍增督南豫北徐二州增
邑千戸
李安民初仕宋為殿中將軍晉安王子勛反明帝除安
民武衞將軍領水軍擊赭圻湖白荻浦獺窟皆捷除積
射將軍軍主張興世據錢溪糧盡為賊所逼安民率舟
乘數百越五城送米與興世偽軍主沈仲王張引軍自
&KR0008;口欲斷江安民進軍合戰破之又擊鵲尾江城皆有
功封邵武縣子寧朔將軍宂從僕射戍泗口領舟軍緣
淮游防至壽春魏遣長社公連營十餘里寇汝隂豫州
刺史劉勔擊退之魏荆亭戍主昇乞奴棄城歸降安民
率水軍攻破荆亭絶其津逕累加左將軍給事中建平
王景素作難冠軍黃回游擊將軍高道慶輔國將軍曹
欣之等皆密遣致誠而游擊將軍高道慶領衆出討太
祖慮其有變使安民及南豫州刺史段佛榮行以防之
安民至京口破景素軍於葛橋景素誅留安民行南徐
州事建元初加領軍將軍鎮壽春先是宋世亡命王元
初聚黨六合山僣號州郡討之不能擒積十餘年安民
遣軍偵候生擒元初斬建康市加散騎常侍三年引水
步軍入清泗於淮陽與魏軍戰破之
王敬則宋泰始初為龍驤將軍軍主隨寧朔將軍劉懷
珍征夀春殷琰遣將劉從築四壘於死虎懷珍遣敬則
以千人繞後直出横塘賊衆驚退除奉朝請元徽二年
隨太祖拒桂陽賊於新亭敬則與羽林監陳顯逹寧朔
將軍高道慶乘舸䒁於江中迎戰大破賊水軍焚其舟
艦事寧帶南泰山太守右俠轂主
周山圖宋太始初為殿中將軍四方反叛僕射王彧使
山圖領百舸為前驅山圖與軍主佼長生等攻破賊湖
白赭圻二城加振武將軍領兵濃湖追賊至西陽明帝
賞之賜苑西宅一區五年為龍驤將軍領兵守歴陽鎮
城初臨海亡命田流自號東海王逃竄會稽鄞縣邊海
山谷中立屯營分布要害官軍不能討眀帝遣直后聞
人襲說䧏之授流龍驤將軍流受命將黨與出行逹海
鹽放兵大掠而反是冬殺鄞令耿猷東境大震六年勅
山圖將兵東屯浹口廣設購募流為其副暨拏所殺别
帥杜連梅雒生各擁衆自守至明年山圖分兵掩討皆
平之
王廣之泰始初除寧朔軍主隸劉懷珍征殷琰於壽春
琰將劉從築壘拒守臺軍相守移日琰遣長史杜叔寳
領五千人運車五百乘援從懷珍遣廣之及軍主辛慶
祖黃回千道連等要擊於横塘寳結營拒戰廣之等肉
薄攻營自晡至日没大敗之殺傷千餘人遂退燒其運
車從聞之棄壘奔走時合肥城反官軍前後受敵都督
劉勔召諸軍主會議廣之曰請得將軍所乘馬往平之
勔以馬與廣之廣之去三日攻尅合肥賊仍隨懷珍討
淮北時明帝遣青州刺史明僧暠北征至三城為沈文
秀所攻廣之將步騎三千餘人緣海救之俱引退廣之
又進軍襲文秀所置長廣太守劉桃根桃根棄城走軍
還封安蠻縣子三百戸
吕安國宋泰始二年以建威將軍為劉勔軍副征殷琰
於夀春衆軍擊破琰長史杜叔寳軍於横塘安國抄斷
賊糧道燒其運車多所傷殺琰衆奔走勔遣安國追之
先至壽春琰閉門自守安國與輔國將軍垣閎屯據城
南於是衆軍繼至安國勲第一封彭澤縣男
全景文宋泰始二年以假節寧朔將軍宂從僕射軍主
隨前將軍劉亮討破東賊於晉陵假輔國將軍北討薛
索兒於破釡領水軍斷賊運仍隨太祖於葛冢石梁再
戰皆有功
姚道和宋末為游擊將軍隨太祖新亭破桂陽賊有功
為撫軍司馬
陳顯逹宋末為羽林監隸太祖討桂陽賊於杜姥宅大
破之後為鎮西將軍都督益寧二州軍事益部山險多
不賓服大度村獠前後刺史不能制顯逹分部將吏聲
將出獵夜往襲之男女無少長皆斬山夷震服累遷侍
中護軍將軍永明五年荒人桓天生自稱玄宗族與雍
司二州界蠻虜相扇動據南陽故城世祖遣顯達假節
率征虜將軍戴僧靜等水軍向宛葉雍司衆軍受顯逹
節度天生率虜萬餘人攻舞隂舞隂戍主輔國將軍殷
公愍擊殺其副張麒麟天生被創退走仍以顯逹為使
持節散騎常侍都督雍梁南北秦郢州之竟陵司州之
隨郡諸軍事鎮北將軍領寧蠻校尉雍州刺史顯逹進據
舞陽城遣僧靜等先進與天生及虜再戰大敗之官軍
還數月天生復出攻舞陰殷公愍破之天生還竄荒中
遂城平民曰土三城稍稍降散
焦度宋末為武陵王贊前軍參軍沈攸之事起太祖遣
使假度輔國將軍屯騎校尉攸之大衆至夏口將直下
都留偏兵守郢城而已度於城樓上肆言罵辱攸之至
自發露形體穢辱之故攸之怒改計攻城度親力戰攸
之衆蒙楯將登度令投以穢器賊衆不能冐至今呼此
樓為焦度樓事寧度功居多轉後軍將軍封東昌縣子
崔慧景建元初為都督梁南北秦沙四州軍事初梁州
賊李烏奴屢為官軍所破走氐中乘間出擾動梁漢據
關城遣使詣荆州請降豫章王不許遣中兵參軍王圖
南率益州軍從劒閣掩討大摧破之烏奴還保武興慧
景發漢中兵衆進頓白馬遣支軍與圖南腹背攻擊烏
奴大敗遂奔於武興
周盤龍為右將軍建元二年魏軍寇壽春以盤龍為軍
主假節助豫州刺史垣崇祖決水漂潰盤龍率輔國將
軍張倪馬步軍於西澤中奮擊殺傷數萬人獲牛馬輜
重
垣崇祖建元中為都督平西將軍戍下蔡魏軍攻之崇
祖自率衆渡淮與戰大破之追奔數十里殺獲千計
戴僧静為太子右率永明五年隸護軍陳顯逹討荒賊
桓天生於比陽僧静與平西司馬韓孟度華山太守康
元隆前進未至比陽四十里頓深橋天生引虜步騎十
萬奄至僧静合戰大破之殺獲萬計天生退還比陽僧
静進圍之天生軍出城外僧静又擊破之天生閉門不
復出僧静力疲乃退除征虜將軍南中郎司馬淮南太
守
曹虎為游擊將軍永明六年四月羌賊桓天生復引魏
軍出據隔城遣虎督數軍討之虎令輔國將軍朱公恩
領騎百匹前行蹹伏值魏遊軍因合戰破之遂進至隔
城魏軍拒守虎引兵圍栅絶其走路須臾候騎還報魏
援已至尋而天生率馬步萬餘人迎戰虎奮擊大敗之
獲二千餘人明日遂攻隔城拔之斬魏虎威將軍襄城
太守帛烏祝復殺二千餘人賊棄平氏城退走
王茂為寧朔將軍江夏内史建武初魏軍圍司州茂以
郢州之師救梁高祖率衆先登賢首山魏將王肅劉昶
來戰茂從高祖拒之大破肅等魏軍退茂還郢仍遷朝
國長史襄陽太守
張冲為征虜將軍建武二年魏軍攻淮泗假冲節都督
青冀二州北討諸軍事魏并兵攻司州徐青詔出軍
分其兵勢冲遣軍主桑係祖繇渣口攻拔魏軍建陵驛
馬厚丘三城多所殺獲又與青州刺史王洪軌遣軍主
崔季延襲魏紀城據之冲又遣軍主杜僧護攻拔魏虎
坑馮時即丘三城驅生口輜重還至溘溝魏救兵至緣
道要擊僧護力戰大破之
蕭坦之為右衞將軍建武二年假節督徐州諸軍事魏
軍圍鍾離春斷淮洲坦之擊破之
裴叔業為建武將軍建武二年魏軍圍徐州叔業以軍
主隸右衞將軍蕭坦之救授叔業攻虜淮栅外二城尅
之賊衆赴水死甚衆以功封武昌縣伯永泰元年以豫
州刺史詔領東海太守孫令終新昌太守劉思效馬頭
太守僧諸侯等五萬圍渦陽魏南兖州所鎮去彭城百
二十里兖州刺史孟表固守拒戰叔業攻圍之積所斬
級高五丈以示城内又遣軍主蕭瑰成寳真分攻龍亢
戍即魏馬頭郡也魏人閉城自守徐州刺史廣陵王率
二萬人騎五千匹至龍亢瑰等拒戰不敵叔業率三萬
餘人助之數道攻魏魏軍新至未立於是大敗廣陵王
與數十騎走官軍追獲其節魏又遣將劉藻高思繼至
叔業率軍迎擊破之再戰斬首萬級生口三千人器仗
驢馬絹布千萬計
册府元龜卷三百五十一
