册府元龜卷五百五十二宋王欽若等撰
詞臣部
獻替
夫獻可替否弼違箴闕竭慮以盡規犯顔而無隱者真
邇臣之任也若乃典司命令發揮帝載列位扃闥備問
清宴而能藴直方之節勵忠藎之誠罄其智慮思有云
補或削牘為奏極扵敷陳或乘間以言冀其感悟嘉話
溢扵前籍英風聳乎來裔自非秉彝有守持正無撓以
謇諤為己任靡循嘿而取容不苟貪扵寵靈期有利扵
社稷者又孰能批逆鱗之威進苦口之說哉
唐裴漼為中書舍人睿宗太極初炎旱寺觀興役漼上
疏曰臣謹按禮經春令曰無聚大衆無起大役不可以
興土工恐妨農事若號令乖度役使不時則人加疾疫
之危國有水旱之變此五行之應也今自春將夏時雨
愆期下人憂心莫知所出陛下雖降哀矜之旨兩都仍
有寺觀之作時旱之應實此之繇近日已來雨雖不多
僅得下種若不勸以農桑恐棄本者多故書云雖有鎡
基不如逢時言在乎時不可失也今春告期東作方始
正是丁壯就工之日而土木方興臣恐所妨尤多所益
尤少耕夫桑妾飢寒之源故春秋莊公三十一年冬不
雨五行傳以為是歲三築臺僖公二十一年夏大旱五
行傳以為不時作南門勞人興役陛下每以萬方為念
睿旨殷勤安國濟人防深慮遠伏願下眀制發德音順
天時副人望兩京公私營造及諸處和市木等並請且
停則蒼生幸甚若農桑失時戶口流散縦寺觀營搆豈
假黎元飢寒之弊哉帝覽而善之
蘇源眀為考功郎中知制誥時肅宗乾元二年十月詔
以十七日幸東京又以殿中監李輔國為行營兵馬使
以御史大夫賀蘭進眀為中京留守時公卿皆獻書進
帝以制命已行不納源眀及給舍等上言諫曰臣等今
月四日及七日上言車駕幸東京不便籲天而訴稽首
而祈竭誠不精留中不下臣等自咎自毒若惽若狂以
為雨淫孟冬霖積季秋道路且泥甚不可一也從春大
旱方始秋苖田農之間十已耗半方且歛穫猶未收入
先之以清道之役申之以祇頓之苦水欲澄而撓之人
欲静而棼之甚不可二也臣等每立廊下竊見旌旗之
下盡是餓夫執殳仆于行門者日見一二市井之中半
是餒人或求食死扵路傍者日見四五甚不可三也姦
人連牆盜兒接棟磨礪以須陛下出爾前麾凌于灞上
兇人肆于城中御史大夫必不能愊而禦之甚不可四
也臣等伏料之殷鑒不遠近在天寳十五載季夏爾聖
皇廵蜀後大都内府財貨朝臣富民資産盡在道路之
手有乘馬駃驢入宣政紫宸殿者擾亂如此一至扵是
况陛下復二都有四海日淺錢穀滿蓄不及曩時者必
為利而行此賊臣作計誘掖給陛下而已詩曰三星在
罶(音柳)臣不勝嗚咽為陛下痛之宜速下詔書罷東幸不
然窮隸樂禍已扼腕爾甚不可五也方今犯王畿者河
洛繹騷侮侯服者江湖叛渙詩曰中原有菽庶人采之
彼思眀康楚元者采菽之庶人也陛下何遽輕萬乘而
媒孽速成之邪甚不可六也自河南北盡為盜境淮東
江西又見修阻王公已下未給廩禄將士已來且支日
月陛下中官冗食不減往年梨園雜伎有盛今日陛下
未得穆然高枕用此奚為中官指使太常正樂外一切
放歸仍給長牒勿事待郎五六年後随事進退今聚而
仰給甚不可七也司空李光弼能拔河陽尚書王思禮
應下晉原中丞衛伯玉勁卒接焉耆過析支不日且至
大夫王玄志壓巫閭臨幽都汝州刺史田南金乘闕口
遏二室揚州長史鄧景山凌長淮餼梁汴然而狂賊失
身蹙于緱氏山北不敢逾孟津東不敢過&KR1125;子只待反
接耳陛下不坐而受之而欲親征徇一朝之怒甚不可
八也王者扵天地神祇第付之有司享之牲幣則已夫
何求哉記曰不祈土地今方士蠢愚巫祝淫瀆妄有閑
說甚不可九也天子順動人皆幸之之謂幸人皆病之
之謂不幸不幸之謂虐臣等見陛下否而弗聽聯伏赤
墀之下頓顙流涕而出陛下或容而免之或毁而罪之
凡百之臣如昌言扵朝有萬之口必錯謗扵外甚不可
十也臣聞子不諫扵父且焉得為孝乎臣不諍扵君又
焉得為忠乎不孝不忠而苟榮冒禄圈牢之物不若也
臣等至賤不能委身圈牢之中使樵夫共指而笑之不
勝大願願陛下留神玄微養和淡泊天下幸甚帝省表
遂不東幸
常衮代宗永泰中為中書舍人時内侍魚朝恩恃權寵
兼領國子監事衮上疏以為不可時朝廷多事西邊北
邊連為寇盜侵逼衮累工表章陳其利害代宗甚顧遇
之
令狐峘為中書舍人德宗初即位將厚奉元陵峘上疏
諫曰臣聞傳曰近臣盡規禮記曰事君有犯而無隱臣
幸遇昌運謬參近列敢竭狂愚庶裨分寸伏惟陛下詳
察焉臣嘗讀漢書見劉向抗疏論王者山陵之式良史
稱歎萬古芬芳何者聖賢之心勤儉是務必求諸道不
作無益故舜葬蒼梧不變其肆禹葬會稽不改其列周
武葬扵畢陌無邱隴之處漢文葬扵霸陵因山谷之制
禹非不忠也啟非不順也周公非不友也景帝非不孝
也其葬君親皆守微薄至宋文公始厚葬用蜃炭益車
馬其臣華元樂舉春秋書為不臣秦始皇葬扵驪山魚
膏為燈燭水銀為江海珍寳之蔵不可勝計千載非之
故桓魋為石椁夫子曰不如速朽子游問喪具夫子曰
稱家有無張釋之對孝文曰使其中無可欲雖無石椁
又何戚焉是以漢修霸陵皆以瓦器不以金銀為飾繇
是觀之有德者葬逾薄無德者葬逾厚昭然可覩矣陛
下自臨御天下聖政日新進忠去邪減膳節用不珍雲
物之瑞不近鷹犬之娛有司給物悉依元估利扵人也
四方底貢唯供祀事薄扵己也故澤州奏慶雲詔曰以
時和為嘉祥邕州奏金坑詔曰以不貪為寳恭惟聖慮
無非至理而獨六月一日制度節文云應緣山陵制度
務取優厚當竭帑蔵以供費用者此緣仁孝之德切扵
聖衷伏以尊親之義貴扵合禮陛下每下眀詔發德音
皆比蹤唐虞超邁周漢豈取悅凡常之目有違賢哲之
心與失德之君競其奢侈者也臣又伏讀遺詔曰其喪
儀制度務從儉約不得以金銀為緣飾陛下恭順先帝
動無違者若制度優厚豈顧命之意邪伏惟陛下遠鑒
虞夏周漢之儀深惟夫子釋之之戒虔奉先旨俯遵禮
經為萬代法天下幸甚今赦書雖頒行諸條猶未出因
之奉遺制敷聖理固其時也伏望速詔有司悉從古禮
臣聞愚夫之言聖主擇焉况臣忝職史官親述睿德恥
同華元樂舉之為臣也願以禹舜之理紀聖猷也夙夜
懇廹不敢不言祗犯聰眀實憂罪譴言行身黜雖死猶
生詔答曰朕頃議山陵心方迷謬忘遵先旨遂有優厚
之文卿聞見該通識達弘遠深知不可切以為言引古
援今依經據理非唯中朕之病兼亦成朕之身今所以
令朕免不子之名不遺君親扵患者皆卿之力也敢不
聞義而從收之桑榆奉以始終期無失墜嗟乎古之遺
直何以加卿
姜公輔建中初為京兆府戸曹參軍翰林學士特承恩
顧才高有器識每對見言事德宗多從之四年涇原兵
反帝將出自苑便門公輔俯諫曰朱泚嘗總涇原兵以
朱滔故坐奪其兵權常憂憤不得志不如使人捕之陪
鑾駕忽羣兇立以為帥恐必為後害臣昔嘗陳奏云陛
下不能寬懷待之當殺之養猛獸自為患悔且無及帝
卒愕不遑聽且曰己無及矣
陸䞇建中初為祠部員外郎充翰林學士性忠藎既居
近密感人主重知思有以效報政或有缺巨細必陳四
年涇原兵叛從幸奉天其年冬議欲以新歲改元而卜
祝之流皆以國家數鍾百六凡事宜有變革以應時數
德宗謂䞇曰往年羣臣請上尊號聖神文武四字今緣
寇難諸事並宜改更衆欲扵朕舊號之中更加兩字其
事如何贄奏曰尊號之興本非古制行扵安泰之日已
累謙冲襲乎喪亂之時尤傷事體今者鑾輿播越未復
宫闈宗祏震驚尚愆禋祀中區多梗大憝猶存此乃人
情向背之秋天意去就之際陛下宜深自懲勵收攬羣
心痛自貶損以識靈譴不可近從末議重益美名帝曰
卿所奏陳雖理體甚切然時運必須小有改變亦不可
執滯卿更思量贄曰古之人君稱謂或稱皇或稱帝或
稱王但一字而已至暴秦乃兼皇帝二字後代因之及
昏僻之君乃有聖劉天元之號是知人主輕重不在自
稱崇其號無補扵徽猷損其名不傷扵德美然而損之
有謙光稽古之善崇之獲矜能納謟之譏得失不侔居
然可辨况今時運屯否事屬艱危尤宜恐懼思以自貶
抑必也俯稽術數須有變更與其增美稱而失人心不
若黜舊號以祇天戒天時人事理必相符人既好謙天
亦助順陛下誠能斷自宸鑒煥發德音引咎降名深示
刻責惟謙與順一舉而二美從之帝納焉但改興元年
號而已初德宗倉皇出幸府蔵委棄凝冽之際士衆多
寒服御之外無尺縑文帛及賊泚解圍諸藩貢奉繼至
乃扵奉天行在貯貢物扵廊下仍題曰瓊林大盈二庫
名贄諫曰瓊林大盈自古悉無其制傳諸耆舊之說皆
云創自開元貴臣貪權飾巧求媚乃言郡邑貢賦所用
盍區分賦稅當委扵有司以給經費貢獻宜歸扵天子
以奉私求玄宗悅之新是二庫蕩心侈欲萌禍扵兹迨
乎失邦終以餌寇記曰貨悖而出豈其效歟陛下嗣位
之初務遵理道敦行儉約斥遠貪饕雖内庫舊蔵未歸
太府而諸方典獻不入禁闈清風肅然海内丕變近以
寇逆亂常鑾輿外幸既屬憂危之運宜增儆勵之誠臣
昨奉使軍營出遊行殿忽覩右廊下牓列二庫之名戄
然若驚不識所以何者天衢尚梗師旅方殷瘡痛呻吟
之聲噢咻未息忠勤戰守之效賞賚未行諸道貢珍遽
私别庫萬目所視孰能忍懷竊揣軍情或生觖望或急
形謗讟或配肆謠言頗含思亂之情亦有悔忠之意是
知甿俗昏鄙識昧高卑不可以尊極臨而可以誠義感
頃者六師初降百物無儲外捍兇徒内防危堞晝夜不
息迨將五旬凍餒夾侵死傷相枕畢命同力竟夷大難
良以陛下不厚其身不欲其欲絶甘以同卒伍輟食以
㗖功勞無猛制而人不擕懷所感也無厚賞而人不怨
悉所無也今者攻圍已解衣食已豐而謠讟方興軍情
稍沮豈不以勇夫常性嗜貨矜功其患難既與之同憂
而好樂不與之同利苟異恬默能無怨咨此理之常固
不足怪記曰財散則民聚豈其效歟陛下天資英聖見
善必遷是將化蓄怨為銜恩反過差為至當促殄遺寇
永垂鴻名大聖應機固當不俟終日帝嘉納之令去其
題署累遷考功郎中諫議大夫依前充學士先是鳳翔
衙將李楚琳乘涇師之亂殺節度使張鎰歸欵朱泚及
奉天解圍楚琳遣使貢奉時方艱阻不獲已命為鳳翔
節度使帝忿其弑逆心不能容既至漢中楚琳使來絶
不召對贄諫曰楚琳之罪固不容誅但以乘輿未復大
憝猶存勤王之師悉在畿内急宜速告晷刻是争商嶺
則道迂且遥駱谷復為賊所扼僅通王命唯在褒斜此
路若又阻艱南北便成隔絶以諸鎮危疑之勢居二逆
誘脅之中恟恟羣情各懷向背賊勝則往我勝則來其
間事機不容差跌儻楚琳發憾公肆猖狂南塞要衝東
延巨猾則我咽喉梗而心膂分矣其勢豈不病哉帝釋
然開悟乃善待楚琳使優詔安慰其心時帝又欲以谷
口已北從臣賜號曰奉天定難功臣谷口以南随扈者
曰元從功臣不選朝官内官一例俱賜䞇奏曰破賊扞
難武臣之效至如宫闈近侍班列員僚但馳走從行而
已恐與介胄奮命之士俱號功臣伏恐武臣憤惋乃止
李晟既收京城遣中使宣付翰林院具錄先散失宫人
名字令草詔賜渾瑊遣扵奉天尋訪以得為限仍量與
資裝送赴行在䞇不時奉詔進狀論之曰頃以理道乖
錯禍亂薦鍾陛下思咎懼災裕人罪已屢降大號誓將
更新天下之人垂涕相賀懲憤釋怨煦仁戴眀畢力同
心共平多難止土壊扵絶岸收版蕩扵横流殄寇清都
不失舊物實繇陛下至誠動扵天地深悔感扵神人故
得百靈降康兆庶歸德不如此自古何嘗有捐棄宫闕
失守宗祧繼逆扵赴難之師再遷扵蒙塵之日不踰半
歲而復興大業者乎今渠魁始平法駕將返近自郊甸
遠周寰瀛百役疲瘵之甿重傷殘廢之卒皆忍死扶病
傾耳聳肩想聞德聲翹望聖澤陛下固當感上天悔禍
之眷荷列祖垂裕之休念將士鋒刃之殃愍黎元塗炭
之酷以致寇為戒以居上為危以務理為憂以復言為
急損之又損尚懼汰侈之易滋艱之惟艱尤恐戒懼之
難久謀始盡善克終已稀始而不謀終則何有夫以内
人為號盖是中壼末流天子之尊富有宫掖如此等軰
固繁有徒但恐傷多豈憂乏少翦除元惡曾未浹旬奔
賀往來道途如織何必自虧君德首訪婦人又令資裝
速赴行在萬目閱視衆口流傳恐非所以答慶頼之心
副惟新之望也夫事有先後義有重輕重者宜先輕者
宜後故武王尅殷有未及下車而為之者盖美其不失
先後之宜也自翠華播越萬姓靡依清廟震驚三時乏
祀當今所務莫大扵斯誠宜速遣大臣馳傳先往迎復
神主修整郊壇展禋享之儀申告謝之意然後弔恤死
義慰犒有功綏輯黎蒸優問耆耋安定反側寬宥脅從
宣暢鬱堙褒奬忠直宜先不可後也至如崇飾服器繕
緝殿臺備耳目之娛選巾櫛之侍是皆宜後不可先也
且散失内人已經累月既當離亂之際必為將士所私
其人若稍有知不求當自陳獻其人若甚無識求之適
使憂虞自因寇亂喪亡頗有大扵此者一聞搜索懷懼
必多餘孽尚繁羣情未一因而善撫猶恐危疑若又懼
之扵何不有昔人所以掩絶纓而飲盜馬者豈必忘其
情愛盖知為君之體然也以小妨大眀者不為天下固
多藝人何必獨在扵此所令撰賜渾瑊詔書未敢順旨
帝遂不降詔但遣使而已自車駕播遷贄奏云方今詔
書宜痛自引過罪已以感動人心昔湯武罪已致興後
代推以為聖人楚昭王失國亡走一言善而復其國至
今稱為賢君陛下誠能不恡改過以言謝天下臣雖愚
陋為詔詞無所忌諱庶能令天下叛逆者廻心喻旨德
宗從之故行在制詔始下聞者雖武夫悍卒無不揮涕
感激議者咸以為帝之尅復寇難旋復天邑不唯神武
之功瓜牙寘力盖亦文德廣被腹心有助焉貞元初李
抱真來朝因前賀曰陛下之幸奉天山南時赦書至山
東士卒無不感泣思奮者臣時見之即知諸賊不足平
也
衛次公貞元末為左補闕充翰林學士順宗在諒闇外
有王叔文軰操權樹黨無復經制次公與鄭絪同處内
庭多所規正
李吉甫憲宗元和初為翰林學士中書舍人時中書小
吏滑渙與知樞密劉光琦暱善頗竊朝權吉甫請去之
及劉闢反憲宗誅討之計未决吉甫密贊其謀兼請廣
徵江淮之師繇三峽路入以分蜀寇之力事皆允從繇
是甚見親信
李綘元和初為主客員外郎充翰林學士以孜孜規諫
為己任憲宗初即位叛臣李錡阻兵于浙右錡既誅朝
廷將輦歸其家私財帛綘上言曰李錡兇狡叛戾僣侈
誅求刻剝六州之人積成一道之苦聖恩本以叛亂致
討蘇息一方今輦運錢帛播聞四海非所謂式遏亂略
惠綏困窮也伏望天慈並以賜本道百姓今年租賦則
百姓欣戴四海歌詠也帝覽狀嘉之時中官吐突承瓘
自藩邸承恩寵既為神策軍護軍中尉嘗欲扵安國佛
寺建立聖德碑大興工作且上聞令翰林為之文加之
厚貺絳即上言曰陛下布惟新之政剗積習之弊四海
延頸日望德音今忽立聖德碑以示天下不廣大易稱
大人者與天地合德日月合眀執契垂拱勵精求治豈
可以文字而盡聖德又安可以碑表而贊皇猷若可叙
述是有分限乃反虧損盛德豈謂敷揚至道哉故自堯
舜禹湯文武並無建碑之事至秦始皇荒逸之君煩酷
之政然後有之興嶧山之碑揚誅伐之功紀廵幸之跡
適足為百姓所笑萬代所譏至今為失道亡國之主豈
可擬議扵此陛下嗣高祖太宗之業舉貞觀開元之政
思理不遑食從諫如順流固可與堯舜禹湯文武方駕
而行安得追秦皇暴虐不經之事而損聖政近者聞巨
源請立紀聖德碑嚴勵請立紀聖功碑陛下詳盡事宜
皆不允許今忽令立此與前事頗乖此碑既在安國寺
即不得不叙載遊觀崇飾之事述遊觀且乖理要叙崇
飾又匪政經固非哲王所宜行也其碑伏乞聖恩特令
寢罷帝覽狀即時不令建立先是軍中已建碑樓猶延
候帝旨不令毁去帝知之令以牛數十拽倒綘又嘗因
浴堂北廊奏對違忤帝旨指切時病及論中官縦恣方
鎮進獻事宜帝怒甚厲聲曰卿所論事何太過耶綘前
論不已曰臣所陳豈臣身之利是國家之利陛下不以
臣愚使處腹心之地豈可見事虧聖德致損清時而惜
身不言仰屋竊歎是臣負陛下也若不顧患禍盡誠奏
論旁忤倖臣上犯聖旨以此獲罪是陛下負臣也且臣
與内官素不相識又無嫌隙秪是恐威福太盛上損聖
朝臣所以不敢不論爾使臣緘默非社稷之福也帝見
其誠切不廻怒色郤散稍慰諭曰卿盡節扵朕人所不
言者卿悉言之使朕聞所不聞眞忠正誠節之臣也他
日南面亦須如今日綘拜恩而退遽宣宰臣命與改官
授中書舍人依前翰林學士翌日面賜金紫帝親為綘
擇良笏前後朝臣裴武柳公綽白居易等或為姦人所
排䧟將加貶黜綘每以密疏申論得獲寬宥及鎮州節
度使王士真死朝廷將用兵討除綘深陳以為未可綘
既盡心規益憲宗每有詢訪多叶事機
崔羣元和中為中書舍人翰林學士常以讜言正論聞
扵時憲宗嘉賞降宣旨云自今後學士進狀並取崔羣
連署然後進來羣以禁密之司動為故事自爾學士或
惡直醜正則其下學士無繇上言羣堅不奉詔三疏論
奏方允時吐突承瓘恩寵特異惠昭太子薨議立儲副
承瓘獨排羣議屬意澧王欲以威權自樹賴憲宗眀斷
不惑及將冊拜太子(即穆宗也)詔羣代澧王作讓表羣奏曰
凡事已合當而不為則有退讓澧王非嫡不當立復何
讓焉憲宗深納之又魏博節度使田季安進絹五千疋
充助修開業寺羣以為事實無名體尤不可請止絶所
進羣前後所論率多聽納
白居易元和中為左拾遺充翰林學士時監察御史元
稹謫為江陵府士曹掾翰林學士李絳崔羣扵憲宗前
抗論稹無罪居易累疏切諫曰臣昨緣元稹左降頻已
奏聞臣内察事情外聽衆議元稹左降有不可者三何
者元稹守官正直人所共知自授御史已來舉奏不避
權勢祇如奏李公佐等事多是朝廷親情人誰無私因
以挾恨或假公議將報私嫌遂使誣謗之聲上聞天聽
臣恐元稹左降已後凡在位者每欲舉職必先以元稹
為誡無人肯為陛下當官守法無人肯為陛下嫉惡繩
愆内外權貴親黨縦有大過大罪者必相容隱陛下從
此無繇得知此其不可者一也昨元稹所追勘房式之
事心雖徇公事稍過當既從重罰足以懲違况經謝恩
旋又左降雖引前事以為責辭然外議喧喧皆以為元
稹與中使劉士元争廳因此獲罪至扵争廳事理已具
前狀奏陳况聞士元蹋破驛門奪將鞍馬仍索弓箭嚇
辱朝官承前已來未有此事今中官有罪未聞處置御
史無過郤先貶官遠近聞知實損聖德臣恐從今以後
中官出使縦暴益甚朝官受辱必不敢言縦有被凌辱
毆打者亦以元稹為戒但吞聲而已陛下從此無繇得
聞此其不可者二也臣又訪聞元稹自去年已來舉奏
嚴礪在東川日枉法沒入平人資産八十餘家又奏王
絪違法給劵令監軍神樞及家口入驛又奏裴玢違勑
徵百姓草又奏韓臯改軍將封杖打殺縣令如此之事
前後甚多屬朝廷法行悉有懲罰計天下方鎮皆怒元
稹守官今貶為江陵判司即是送與方鎮從此方便報
怨朝廷何繇得知臣伏聞德宗時有崔善貞者告李錡
必反德宗不信送與李錡錡掘坑熾火燒殺善貞曾未
數年李錡果反至今天下為之痛心臣恐元稹貶官方
鎮有過無人敢言陛下無繇得知不法之事此其不可
者三也若無此三不可假如朝廷誤左降一御史盖是
小事臣安敢煩瀆聖聽至扵再三誠以所損者深所關
者大以此思慮敢不極言疏入不報淄青節度使李師
道進絹為魏徵子孫贖宅居易諫曰徵是陛下先朝宰
相太宗賞賜殿材成其正宅尤與諸家第宅不同子孫
典貼其錢不多自可官中為之收贖而令師道掠美事
實非宜憲宗深然之帝又欲加河東王鍔平章事居易
諫曰宰相是陛下輔臣非賢良不可當此位鍔誅剥民
財以市恩澤不可使四方之人謂陛下得王鍔進奉而
與之宰相深無益扵聖朝乃止王承宗拒命帝令神策
中尉吐突承璀為招討使諫官上章者七十人居易面
論詞情切至既而又請罷河北用兵凡數千百言皆人
之難言者帝多聽納
李德裕穆宗長慶初為屯田員外郎充翰林學士時穆
宗不持政道多所恩貸戚里諸親邪謀請謁𫝊道中人
之旨與權臣往來德裕上疏曰臣伏見國朝故事駙馬
緣係親密並不合與朝廷要官往來玄宗開元中禁止
尤切訪聞近日駙馬等輒至宰相及要官宅此軰無他
才可以延接唯是漏洩禁密交通中外羣情所知以為
甚弊其朝官素是雜流則不妨來往若職在清列豈可
知聞伏望宣示宰臣其駙馬自今已後有公事任至中
書見宰相此外更不得至宰相及臺省要官宅帝欣納
焉
册府元龜卷五百五十二
