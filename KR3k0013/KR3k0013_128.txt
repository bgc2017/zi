冊府元龜卷一百二十八宋王欽若等撰
帝王部
明賞第二
唐高祖義師平京師義寧二年正月論功行賞其登京
城第一勲授光禄大夫開國郡公物一千段雖第一&KR0564;
而身死者亦准此其官迴授子弟宅奴婢仍並量給第
二&KR0564;人各授三轉物二百段第三&KR0564;人從朝散加
武德二年四月甲寅出庫物一百五十萬段以分賜太
原元從人
太宗武德九年八月甲子即位九月己酉詔曰褒賢昭
德昔王令典旌善念功有國彛訓吏部尚書上黨縣公
長孫無忌中書令臨淄侯房玄齡右武侯大將軍尉遲
敬德兵部尚書建平男杜如晦左衛大將軍椒子侯君
集等或夙預謨謀綢繆帷幄竭心懇到備申忠益或早
從任使契闊戎麾誠著艱難績宣内外義貫終始志貞
金石誓以河山實允朝議無忌可齊國公君集可潞國
公食邑各三千戶又真食邑各有差遣侍中陳叔達於
殿下唱名示之謂朕叙公等&KR0564;量定封邑不能盡當宜
各自言帝從父淮安王神通進曰義旗初起臣率兵先
至今房玄齡杜如晦等刀筆之人功名第一臣竊不伏
帝曰義旗初起人皆有心叔父雖得率兵未嘗身履行
陣山東未定受委專征建德南侵合軍咸没於後劉黑
闥翻動叔父望風而敗今計&KR0564;行賞玄齡等有籌謀帷
幄畫定社稷之功所以漢之蕭何雖無汗馬指縱推轂
故得功居第一也叔父於國至親誠無所愛但以不可
緣私濫與&KR0564;臣同賞耳初丘師利等訴者極多或懷袂
指天以手畫地見淮安不得理由是皆息自相謂曰陛
下以至公行賞不私其親吾屬何妄訴(又云秦府副護軍尉遲敬德從)
(平隐太子巢刺王論功行賞敬德及長孫無忌為第一各賜絹一萬匹齊府國司州幣器物封其全邸物與敬)
(德賜吳國公真實封一千二百戶)
馬三寶為太子監門率領平道軍將帝嗣位有沙門法
雅謀為妖逆三寶知而奏之法雅竟坐誅於是拜大將
軍賜帛五百匹進爵為公
竇靖為夏州都督屬突厥攜貳諸將出征多詣其所靖
素知虜中虛實具言方略諸將因之每致尅捷帝稱善
賜物五百段
高宗總章元年十二月破高麗以僧信誠為銀青光祿
大夫賞先降也特進東代都督玄莵郡公泉南生為右
衛大將軍進卞國公賞其鄉導有功也左驍衛大將軍
檢校右羽林軍兼檢校司文正卿郕國公契苾何力為
鎮軍行左衛大將軍徙封涼國公司空英國公勣加授
兼太子太師仍加實封通舊一千一百戶其嫡孫敬業
授朝散大夫右武衛將軍薛仁貴為威衛大將軍封平
陽郡公右監門將軍五原郡公李謹行為右武衛大將
軍賞平高麗之功也
睿宗景龍四年即位六月辛丑以平韋氏功論所賞封
薛宗暕為立節郡王鍾紹京銀青光祿大夫行中書侍
郎賜爵潁川郡公劉幽求為中書舍人仍參知機務賜
爵中山縣男自餘封各有差
玄宗開元元年七月誅竇懷貞等賞定策功臣下制曰
大臣立事夷險不易良相升朝安危所繫兵部尚書同
中書門下三品郭元振偉材生代宏量鎮時經綸文章
今之王佐出入將相古之人傑夙侍帷扆疇咨廟堂思
志堯舜以期管樂朕往在儲闈洎登寶位每觀其人聞
義感激願判忠邪立誠慷慨密陳弘益爾其至矣朕實
嘉之頃者梟獍興謀干戈作釁太上皇命朕除討元振
又馳奉宸極始則賚予為弼終則寧朕問安可謂格于
皇天貫于白日元惡既翦物共為新昌言是圖朕豈忘
舊宜開井邑永誓河山元振可封為代國公食實封四
百戶賜物一千段以前中書侍郎王琚為戶部尚書封
趙國公食實封三百戶殿中監張皎為工部尚書封楚
國公食實封五百戶太僕少卿王守一為太常卿封晉
國公食實封五百戶殿中少監李令問為殿中監封宋
國公食實封五百戶庚午琚皎令問皆以崇寵固辭乃
以琚復為中書侍郎加實封二百戶通舊五百戶皎為
殿中監充内外閑廐使加實封二百戶通舊七百戶令
問復為殿中少監兼知尚書加實封二百戸通舊五百
戶進將軍王毛仲為霍國公賜實封一百戶通舊三百
戶賜吏部侍郎兼雍州長史齊國公崔日用實封二百
戶通舊四百戶又制曰侍中兼太子左庶子梁國公魏
知古中書侍郎同中書門下三品陸象先頃屬艱虞殱
殄凶醜咸能倉卒之際志不顧身訏謨之初邪莫干正
有罪斯服抑惟王典無言不酬以勸臣節俾加茅土式
寵鹽梅知古賜食實封二百戸物二百段象先封兖國
公食實封二百戸賜物五百段又賜姜皎王守一王琚
李令問王毛仲甲第各一區並加上柱國
八月己亥以中書令張說郯王傅兼國子祭酒褚無量
輔導有功制曰無量執經傳禮敷暢微言俾予遊夫子
之門知先王之道者侍講之功也說又定策監撫謀始
危言防萌屯難慮終竭節以身許國其誠動天夫爵有
德封有功春彼茂勤宜弘賞典以桓榮之稽古况蕭何
之指縱是用欽若朝經差其井賦說可封燕國公食實
封三百戸無量可右散騎常侍兼國子祭酒封舒國公
食實封三百戶
開元二年四月戊午進封郭虔瓘為太原郡開國公食
邑二千戶封郭知運為介休縣開國公食邑一千戶以
賞功也制曰賞有功報有德者政之㥯也若功不賞德
不報則何謂哉右驍衛將軍兼北庭都護澣海軍經略
使金山道副大總管招慰營田等使太原縣開國子郭
虔瓘右驍衛中郎將檢校伊州刺史兼伊吾軍使郭知
運等早負名節見稱義勇頃者抑中金滿偏師禦敵蕭
條窮漠之外奔迫孤城之下彊寇益侵援兵不至既守
而戰背秋涉冬櫪馬長嘶戍人遠望謀以十勝成其九
拒遂能摧日逐之遺種斬天驕之愛息豈耿恭班超獨
高前史將廉頗李牧與朕同時眷言茂&KR0564;是所嘉歎信
可疇其井邑昭示遐邇俾勞臣勸而懦夫立焉庚申又
以虔瓘為左驍衛大將軍知運為右驍衛將軍仍賜衣
一襲以崇其寵
九年夏四月庚寅胡賊康待賓據長泉縣作逆秋七月
己酉擒待賓至京師腰斬之己丑朔方道行軍大總管
兵部尚書清涼縣開國男王㻐進封清源縣開國公食
邑一千戸兼與一子官賜物五百匹天興軍節度大使
右羽林軍將軍檢校并州長史攝御史大夫燕國公張
說與一子官賜物一百匹天興軍蕃漢討擊使特進史
獻與一子官賜物二百五十匹賞平胡之&KR0564;也十月癸
未以攝左羽林軍隴右防禦使薛訥為右羽林軍大將
軍上柱國封河東郡開國公賜物三百段銀五百兩錢
三萬貫賞功也以隴右防禦副使雲麾將軍左羽林軍
將軍介休縣公郭知運進階冠軍進封太原郡公仍兼
臨洮軍使賜物三百匹錢三十萬銀四百兩左武衛將
軍清涼縣侯白道恭進封清涼縣公賜物二百匹錢二
十萬銀二百兩以右威衛將軍杜賓客為靈州刺史充
豐安軍使封建平縣開國男賜物二百段銀二百兩錢
二十萬右監門衛將軍臨洮軍使安思順為洮州刺史
充莫門使賜物二百段銀三百兩錢五十萬右威衛郎
將楊楚客為右領軍衛中郎賜物二百段錢十萬銀二
百兩並賞破吐蕃之功也
十七年三月瓜州刺史墨離軍使張守珪沙州刺史賈
思順領伊沙等州兵入吐蕃大同軍大破吐蕃驅剪不
可勝紀帝降書謂守珪曰吐蕃小寇干我邊鄙頻經喪
衂竟不悛懲卿等早懷勇烈久司戎旅各效忠誠暗申
計略遠聞決勝嘉慰良深守珪及思順並宜賜紫其立
功人叙錄具狀奏聞必須據實勿使踰濫今内出緋紫
袍卿等領取量功分賞其被傷人仍給醫藥使得安全
陣亡人具名錄奏當加優贈
二十三年十二月命十道採訪使舉良刺史縣令以陜
州刺史崔希逸潞州刺史宋鼎濮州刺史趙冬曦越州
刺史元彦冲澤州刺史李植洛州刺史徐嶠之易州刺
史盧暉莫州刺史鄭倩之隴州刺史武崇節廬州刺史
竺承構嶲州刺史許齊物江州刺史李尚辭河南府陸
渾縣令李常河南府長水縣令乙速孤令從陕州河北
縣令李抗懷州修武縣令唐昭明京兆府高陵縣令裴
迴京兆府盩厔縣令戴休琔京兆府奉先縣令李知止
京兆府涇陽縣令韋伯祥太原府祁縣令李志遠太原
府清源縣令高播蒲州永雒縣令裴胐解縣令李戒之
齊州臨邑縣令上官貢涇州定安縣令王履璡洺州邯鄲
縣令畢彦孫趙州平棘縣令霍栖梧梓州射洪縣令王
休言蘇州崑山縣令李叔括州括蒼縣令祝紹荆州當
陽縣令趙廣微荆州松滋縣令李修荆州枝江縣令董
琅襄州安養縣令李泳等聞上降書宣慰刺史各賜帛
八十匹縣令五十匹勑之曰卿等各能用心副朕所委
今兹歲會風政有歸是用激揚以勵清操
天寶三年制唐元功臣締搆之初竭其忠欵錄功念舊
情所不忘普恩之外更加一階其身没者各贈一官
十三年三月隴右節度使哥舒翰破吐蕃洪濟大莫門
等城井牧九曲其將咸來策&KR0564;翰採摭具奏乃以隴右
十將特進兼右金吾衛員外大將軍兼大拔州都督燕
王郡王大拔歸仁加驃騎大將軍餘如故河源軍使左
武衛員外大將軍王思禮隴右兵馬使右武衛員外大
將軍彭元曜並如故加特進隴右同節度副使右羽林
軍員外大將軍張擢隴右都虞侯左武衛員外大將軍
兼安鄉郡太守管崇嗣隴右同節度副使右武衛員外
大將軍兼漢門軍使臨洮郡太守成如璆隴右同經略
副使右金吾衛員外大將軍兼寧塞郡太守康承獻隴
右討擊副使右領軍衛員外大將軍魯炤右領軍衛員
外大將軍兼高蘭府都督渾惟明並加雲麾軍將軍如
故積石軍使臧奉忠為左金吾衛員外大將軍鎮西軍
使郭光朝為右金吾衛員外大將軍河西經略副使蘇
法鼎為威衛員外大將軍隴右討擊副使郭英乂彭體
盈並為左羽林軍員外將軍並充本道驅使以安西節
度使衛尉少卿員外置同正員兼安西副大都護攝御
史中丞封清有功進加六階自朝議大夫授銀青光禄
大夫仍遷鴻臚卿員外置同正員攝御史大夫餘如故
並與一子五品更與一子官亡父亡母妻並加追贈及
賜莊宅各一所
肅宗至德二年十二月大赦天下詔乘輿幸蜀天步多
艱人心且搖臣節斯見太子太師幽國公韋見素開府
儀同三司内侍監齊國公高力士開府儀同三司右龍
武大將軍潁川郡公陳玄禮開府儀同三司左龍武大
將軍田長文開府儀同三司右龍武大將軍張崇俊右
龍武大將軍杜休詳等勇不顧死危能致命或竭誠羽
翼仰北辰而環拱或叶契心膂聚東井以全歸酬其錫
社之封永以誓河之義見素加開府儀同三司實封三
百戶力士加實封三百戶玄禮進封蔡國公實封三百
戶長文進封鴈門郡公崇俊進封南陽郡公休詳進封
馮翊郡公各實封二百戸朕恭承天罰誓兵朔野幸興
一旅之衆遂成九有之師言念經綸豈忘締搆銀青光
禄大夫尚書右僕射裴冕識宇冲深體局貞固輸忠佐
命肇啟興王加開府儀同三司封冀國公食實封三百
戶光禄大夫殿中監同正員判行軍李輔國志除君惡
忠誠濟危加開府儀同三司殿中監依前判行軍事封
成國公實封五百戶銀青光祿大夫宗正卿兼工部侍
郎李遵義切維城&KR0564;參定國加特進封鄭國公實封二
百戶開府儀同三司兼鴻臚卿同正員中軍都知兵馬
副大使管崇嗣能訓戎律以佐兵權進封鉅鹿郡公實
封二百戶中軍都虞侯特進鴻臚卿同正員李鼎加開
府儀同三司進封保定公加雲麾將軍右武衛大將軍
右羽林軍宿衛内供奉王兢加特進太原縣侯仍各封
實封一百戶自寇戎姦宄王師未振瞻言京國尚聚犬
羊廣平王俶脩學好古令德孝恭志存邦家誓雪讐恥
爰鞫其旅元戎啟行可封為楚王食實封二千戶銀青
光禄大夫尚書左僕射兼武部尚書同中書門下平章
事兼靈武大都督府長史單于安北副都護持節充朔
方節度使六城水運朔方管内採訪處置使郭子儀才
光三傑功格十臣克焯皇威載昌大業加司徒兼尚書
左僕射進封代國公食實封二千戶平章事已後並如
故開府儀同三司兼鴻臚卿同正朔方左廂兵馬使同
節度副使姑臧縣伯僕固懷恩進封豐國公食實封二
百戶開府儀同三司兼右金吾衛大將軍同正仍充四
鎮伊西北庭行軍兵馬使李嗣業履險忘軀破敵拯難
兼衛尉卿同正封虢國公食實封二百戶銀青光禄大
夫守司徒兼戶部尚書同中書門下平章事兼御史大
夫鴻臚卿太原尹北京留守河東節度副大使薊國公
李光弼全德挺生英才間出干城禦侮坐甲安邊可司
空兼兵部尚書門下平章事進封鄭國公食實封八百
戶開府儀同三司御史大夫兼工部尚書持節充招討
西京并定武威武興平等軍兼關内節度河西隴右伊
西四鎮行營兵馬使王思禮養銳先鳴蓄竒後殿可開
府儀同三司行工部尚書兼御史大夫封霍國公食實
封五百戶光禄大夫太常卿司正兼御史大夫淮南西
道節度採訪使潁川太守來瑱可開府儀同三司兼御
史大夫封潁國公餘如故特進太僕卿南陽太守兼御
史大夫權知襄陽郡事金鄉縣公魯炤藴是韜略副兹
臨制可開府儀同三司兼御史大夫封祁國公仍各食
實封二百戶兼京兆尹持節充京畿採訪計會招召宣
慰處置使崔光遠毁家成國致命前茅可特進行禮部
尚書封鄴國公食實封三百戶開府儀同三司李光進
慎固封守克獻殊&KR0564;封范陽郡公食實封二百戸賢非
后不享后非賢罔乂社稷之固必在良臣左相苗晉卿
忠不忘君才惟濟代弼成大業保乂王家可特進行侍
中封韓國公食實封五百戶憲部尚書同中書門下平
章事李麟藴德成務含貞軌物發輝帝業潤色皇猷可
金紫光禄大夫刑部尚書同中書門下平章事封褒國
公銀青光祿大夫中書侍郎同中書門下平章事崔圓
允釐庶績康濟多難克清天下大庇生人可特進行中
書令封趙國公食實封五百戸朝散大夫守中書侍郎
同中書門下平章事河南節度採訪使賜紫金魚袋張
鎬謀猷惟允綱紀立程惣兹戎律懿是謀府封南陽縣
公餘並如故銀青光祿大夫太子少師房琯嘗以經術
輔導朕躬加金紫光祿大夫清河郡公銀青光祿大夫
少保嗣虢王巨頃以宗枝居守京邑加光禄大夫御史
大夫越國公峘兼總元戎克寧全蜀可金紫光禄大夫
戶部尚書銀青光禄大夫守文部尚書郇國公韋陟持
衡流品式叙百工可金紫光禄大夫吏部尚書銀青光
禄大夫禮部尚書李峴饋運周給開物成務可光禄大
夫行御史大夫兼京兆尹封涼國公大中大夫文部侍
郎賜紫金魚袋蘇震供億烝徒臨事益辦可銀青光禄
大夫行吏部侍郎
代宗大歷二年二月以前同華節度使左廂兵馬使試
殿中監姚懷為開府儀同三司試太常卿封感義郡王
依舊内飛龍射生供奉前同華節度隨身試太常卿李
延俊為特進封承化郡王賞戮華州叛將周智光功也
德宗建中二年十二月庚寅加河中節度馬燧檢校尚
書左僕射加澤潞節度李抱真檢校兵部尚書賞破田
悦之功也先是悦遣將康愔領兵圍邢州糧餉路絶刺
史李洪堅壁自守賊不能䧟賊將楊朝光又率衆二萬
圍臨洺其守將張伾亦堅拒之賊竟不能攻取乃樹柴
為營以禦官軍燧與抱真及神策將李晟合勢救之大
敗賊於雙罡斬楊朝光傳首京師擒其大將盧子昌燧
等乘勝進軍又破悦於臨洺故燧等加官又加洪兼御
史大夫伾檢校太子賓客兼御史中丞
三年五月丁酉加河東節度使檢校左僕射馬燧同中
書門下平章事澤潞節度使李抱真檢校尚書左僕射
河陽三城節度使李芃檢校兵部尚書神策行營招討
使李晟檢校右散騎常侍實封一百戶賞破田悦功也
興元元年春正月癸酉德宗在奉天行在宫受朝賀畢
大赦改建中五年為興元元年制應赴奉天并進收京
城將士並賜名奉天定難功臣身過犯逓減罪三等子
孫犯減罪一等諸道將士在行營並超三資改官仍各
賜&KR0564;五轉在本鎮者依資與改官各賜勲三轉内外文
武官三品已上賜爵一級四品已上各加一階仍並賜
&KR0564;兩轉
五月李晟等收復京師六月乙酉檢校左僕射平章事
充神策軍節度等京畿商華等州副元帥合川郡王李
晟加司徒兼中書令仍賜實封一千戶所司擇日冊拜
加華州潼關節度使駱元光檢校右僕射賜實封五百
戶加神策軍行營京畿商州節度使尚可孤右僕射賜
實封五百戶以檢校太子詹事兼御史中丞田希鑒為
檢校工部尚書兼涇州刺史御史大夫四鎮北庭行軍
涇原軍節度使七月辛卯赦書收京城將士超八資改
轉已甄叙者更與超三資扈從及收京將士及嘗參官
祖父母在先無官封量授致仕官及邑號已亡者與追
贈扈從將士三品已上賜爵兩級四品已下各加兩級
贈勲三轉諸州刺史普恩外賜爵一級諸道鎮軍及行
營將士三品已上賜爵一級四品己下加一階
九月乙亥加成德幽州盧龍等軍節度使檢校司空平
章事王武俊檢校司徒平章事賜實封五百戸加昭義軍
節度使檢校左僕射平章事李抱真加檢校司空平章
事加實封五百戸以破朱滔等功褒之也
貞元二年四月甲申詔曰李希烈棄義背恩窮姦極暴
謂神器可以力取謂生靈可以詐欺志在兇殘躬行僭
竊罪無與比法所難容朕以君德不脩致人於禍究其
端本過實在予忍使蒸黎重相攻戰屢施詔命務欲懷
柔抑羣帥奮發之誠駐諸軍討逐之勢不憚屈己期於
息人希烈曾無悛心益逞驕志虐毒滋甚吞噬無厭惡
貫既盈自底夷滅開府儀同三司兼御史中丞陳仙竒
忠勇有謀沉毅能斷攄合境受汙之憤導三軍思順之
心唱義一呼羣情嚮附廓清氛祲殱戮渠魁驛書上聞
函首入獻方隅既乂戍役其休懸賞之科是宜必信可
檢校工部尚書兼蔡州刺史御史大夫淮西節度使仍
賜實封五百戸將士等委仙竒即以諸色官錢優與宴
設其中首建謀議同斬希烈人等宜並條錄聞奏節級
褒賞
五月詔淮西接界州縣本軍鎮守及諸道赴行營將士
等宜共賜物二十萬端匹以充賞設仍委本道條錄聞
奏並與甄叙其行營將徤各放歸本道明加宣諭令悉
朕懷
十年十二月以靈州懷遠將士所破吐蕃收獲羊馬衣
物宜分賞有功將士自今已後並宜從此
十二年宣武軍節度李萬榮疾病置其子迺為兵馬使
迺殺大將為亂都虞候鄧惟恭等執送京師帝以東都
留守董晉為節度詔汴州將士等志堅金石節勵冰霜
叶奉邦家咸懷憤激不受熒惑同疾姦兇就縳軍中傳
獻闕下&KR0564;庸特茂遐邇所知宜奬忠勞各加優賞並與
進改仍委董晉一月内具名聞奏仍共賜錢三十萬貫
委董晉逐便即取鹽鐵轉運使錢物各給宣武軍節度
都虞候兼御史大夫鄧惟恭都押衙兼御史大夫杜皓
大將王應鳳曹元偘楊燕竒劉惟清成文朝陳沛張庭
芬薛文翰趙藏用李庭光宇文澹李國信等並竭忠效
誠績用昭著惟恭可檢校左散騎常侍依前兼御史大
夫賜實封一百二十戸子一七品正員官并賜物四百
疋杜皓英幹並可右散騎常侍依前兼御史大夫應鳳
已下各加官賜物押衙賈庭芬及同節度副使十將等
二百六十三人並優與改官
憲宗元和二年十月潤州將張子良李奉先田少卿裴
行立等生擒逆賊李錡制曰天地之德佐助者忠良鬼
神之靈斃踣者盈貫故有無狀之釁顛越以敗常則有
不奪之誠感慨以明節易所謂功業見乎變書所謂不
善降百殃積惡必至於滅身見機寧俟於終日應若影
響昭然著明李錡受恩三朝受任千里勺水拳石以至
高深潤草塗原豈酬亭毒而棄我厚德稔其姦心滔天
以肆其逆謀擢髮未窮其醜行乃者式舉戎旆申嚴國
刑將鼓雷霆之威以誅梟獍之罪鎮海軍左廂兵馬使
兼御史中丞張子良等外弘治慮内激精忠擐甲執兵
取凶人之柄瀝肝嘗膽懷勁草之風迴戈以掩其羽毛
竟夕遂擒其魁首天府無一金之費已靜江流王師無
一戰之勞己除人害莫大之節卓然無倫非常之功斯
謂不朽高位重賞予何愛焉殊加寵榮顯示旌勸其張
子良等超異酬賞並從别勅處分其立功將士等并淮
平西川節度例優賞甄叙其左廂官徤等素聞效順亦
宜霑賞亦並從别敕處分十一月丁亥以子良為特進
檢校兵部尚書兼左金吾衛將軍御史大夫賜上柱國
進封南陽郡王食實封一百五十戸改名奉國兵馬使
兼御史中丞田少卿為特進檢校右散騎常侍左羽林
軍御史大夫仍封代國公食實封一百五十戸兵馬使
兼侍御史李奉先為特進檢校右散騎常侍又羽林將
軍御史中丞仍封邠國公食實封一百五十戸
四年以左羽林將軍田少卿為左金吾衛將軍右羽林
將軍李奉先為右金吾衛將軍稱賞擒李錡之功也又
以左羽林將軍張承金為右神武大將軍知軍事稱賞
擒楊惠琳之功也
五年四月以昭義軍都知兵馬使潞州左司馬兼御史
中丞烏重胤為懷州刺史兼御史大夫充河陽三城懷
州節度等使以節度使盧從史潛通鎮州王承宗重胤
鎮撫軍情無變行賞典也以前昭義將王翊元起復左
龍武軍將軍知軍事王獻為右神武軍將軍知軍事以
功次重胤也(烏重胤故為潞州諸將會盧從史奉詔討賊常懷異志潛與王承宗通連吐突承璀)
(以神策軍行營與從史對壘將圖之重胤通其謀竟縛從史扵帳下於時重胤職總牙門是日戒嚴其軍莫敢)
(動者事聞朝廷推重胤自都將兼潞州左司馬拜懷州刺史兼御史大夫河陽三城節度)
十八年八月東都防禦使吕元膺奏淄青節度使留邸
伏甲作亂初李師道置邸於河南府兵諜雜以往來更
不敢辨因吳元濟北犯郊畿多警防禦兵盡戍伊關師
道潛以數千百人兵内邸謀焚宫闕而肆殺掠既烹牛
饗衆矣明日將出會有卒楊進李再興者謁元膺告急
數日盡獲之賜楊進李再興各錦綵三百匹宅一區授
以郎將及典軍仍送西川收管
十一年正月詔討鎮州王承宗乙亥幽州奏破下武強
縣庚寅授幽州將朱泗等五人刺史敘武強功也二月
以内庫繒絹四萬匹賞幽魏戰士
十二年十月乙卯淮西平甲申制收蔡州擒吳元濟節
度使及諸大將並從别敕處分諸立功將士委韓弘裴
度與行軍節度使及諸節度使計會速條疏等第聞奏
即有甄昇其賞物已令節級優厚支遣十二月丙辰朔
壬戌制加彰義軍節度申光蔡激觀察使充淮西宣慰
處置等使朝議大夫門下侍郎平章事兼蔡州刺史飛
騎尉裴度金紫光禄大夫依前門下侍郎平章事弘文
館大學士仍賜上柱國封晉國公食邑三千戶以馬總
為檢校工部尚書蔡州刺史蔡申光節度等使又制加
以唐鄧隨等州觀察使通議大夫檢校左散騎常侍鄧
州刺史李愬可銀青光祿大夫檢校尚書左僕射襄州
刺史充山南東道節度襄鄧八州觀察等使賜上柱國
封涼國公食邑二千戸并賜實封五百戸與一子正員
五品官韓弘加兼侍中李光顔烏重胤并檢校司空光
顔封武威郡公重胤邠國公以亘武軍都虞候韓公武
檢校左常侍充鄜坊丹延節度等使魏博行營兵馬使
田布為右金吾將軍並叙平寇之功也
十一月甲午以随唐兵馬使李祐為神武將軍知軍事
仍賜莊宅各一所米粟二百石錄平蔡功也
十五年邠寧節度使李光顔来朝制曰寰㝢以清而兵
不可失干戈再戢而功不可忘爰升經武之材用輔同
文之理具瞻此允注意尤深蓋以奬舊勞而申賞典也
李光顔禀忠厚仁信之資服禮樂詩書之訓沉勇有決
剛嚴不殘挺長劍之鋒稜蓄殷雷之氣象以忘身殉節
為任以約已率衆為心屬先帝撫運勤人墾菑除害能
展七擒之略以成四克之功方夏甫寧凱還未幾驅仍
歲陷堅之士為盛秋乘障之師果逐奔戎載完危壁西
絶夷落威名赫然念兹&KR0564;庸當極寄任是以徵自保塞
接于明庭亟聞弘遠之規復挹冲深之度固可以内參
鈞軸外惣麾旗憲被萬邦叶予一德可不勉歟可檢校
司空同中書門下平章事依前邠寧節度等使帝以光
顔功冠諸將及徐泗李愬尅平淮夷故皆召赴闕宴賜
優洽已而皆帶宰相出鎮所以報&KR0564;臣也帝又御麟德
殿宴光顔及愬各賜錦綵五百匹銀瓶盤等五事衣一
襲馬一疋賓佐將校頒賜有差
穆宗以元和十五年即位二月御丹鳳樓大赦詔興元
奉天功臣及蔡鄆立功將士普恩之外更賜&KR0564;爵亡殁
者與追贈
長慶二年二月詔雪鎮州王承宗以左神策行營樂夀
鎮兵馬使傅良弼為沂州刺史以瀛州博野鎮遏使李
寰為沂州刺史皆酬勞也良弼寰所鎮介居燕趙而二
叛㗖之以利脅之以威屢趣其降各以一旅之衆堅壁
不戰賊竟不能取故賞之也
八月誅李㝏汴州平於是以義成宣武兩軍節度檢校
右僕射韓充為檢校司空兼汴州刺史充宣武軍節度
汴宋亳等州觀察處置等使忠武軍節度檢校司空平
章事李光顔進位檢校司空兼侍中武寧軍節度使檢
校工部尚書王智興進位檢校左僕射以兖海沂密節
度使檢校工部尚書曹華為檢校右僕射兼滑州刺史
充義成軍節度鄭滑潁等州觀察處置等使以宋州刺
史高承簡為檢校左常侍兼兖州刺史充兖海沂密等
州節度觀察處置等使以汴州防城兵馬使李質為右
金吾衛將軍以亳州刺史田穎為宋州刺史並策勲也
又内出綾絹三十萬疋付度支充諸軍賞物
敬宗長慶四年即位四月丙申有染坊供人張韶結染
工無頼之徒百餘輩犯右銀臺門入宫帝在清思殿擊
毬聞警將出幸右神策軍左右皆曰盜入宫未知衆寡
右軍遥遠道路可虞不如幸左軍之速至也遂幸左神
策軍初帝嘗寵右軍中尉梁守謙每遊幸宴樂兩軍或
相誇耀多加守謙之勝而左軍軍士時以為言京師頗
傳其事及帝違難至左軍中尉馬存亮匍匐出迎捧帝
足嗚咽涕泣自負帝入軍中帝極慰悦既安堵存亮又
令大將軍康藝全率騎卒入宫討賊與右軍兵馬使尚
國忠引兵合擊賊衆殱焉賜康藝全尚國忠等錦綵銀
器有差并共賜左右殿前軍官徤錢一千貫文五月己
未以藝全加檢校工部尚書兼御史大夫旌討賊之功
也庚申賜存亮實封二百戸
文宗太和二年十一月壬辰詔曰王者誅暴亂賞勲勞
既正紀綱式頒爵位朕以菲德理乖勝殘使釁生海盜
刑用戎鉞屬者庭凑用滄州為輔軍以謀專土同捷持
棣州為屏扞遂成阻命實頼英帥共恢壯圖爰議疇庸
式奬宣力武寧軍節度使徐泗豪等州觀察處置等使
充滄州行營招撫使光禄大夫守司徒中書門下平章
事上柱國太原郡開國公食邑二百戸王智興可特進
封代國公食邑三千戶餘如故平盧軍節度使淄青登
萊棣等州觀察處置等使兼押新羅渤海兩番等使銀
青光禄大夫檢校尚書僕射御史大夫上柱國會稽縣
開國公食邑一千戸康志睦可檢校尚書左僕射餘如
故正議大夫檢校工部尚書使持節鄆州諸軍事兼鄆
州刺史御史大夫賜紫金魚袋崔弘禮可檢校尚書右
僕射餘如故其棣州城下武寧軍節度使諸道立功將
士已甄錄外委智興條疏聞奏棣州應見在百姓宜復
一年其將士有決戰攻壘奮不顧身中刃被瘡遂成廢
疾者並賜衣糧終身勿絶其武寧軍及平盧軍浙西宣
歙天平等五處兵馬在棣州城下者並宜放歸本道於
戲並命申威分彊剪寇界天河之南北委藩守以廓清
立績者既以勞施圖功者方期盡敵勉弘勝策無至老
師共臻輯寧副我勤屬
是年討滄州叛將李同捷十月勑魏博新平原將士須
有賞給宜賜綾絹五萬匹綿二萬
三年四月滄州李同捷平詔齊德將張慶旻等十三人
鄭滑將李著等五人並進官級賜幽州綾絹共二十萬
疋德州十五萬疋充賞軍士
九年十一月丙子賜鳳翔軍將李叔和莊宅各一區銀
三千兩綾絹七十疋以斬鄭注功也
懿宗咸通十一年二月勑征討徐州將士等委吏部度
支頒奬有差
昭宗文德元年即位秦宗權被執蔡申光等州平詔賜
蔡州行營兵士錢三十五萬貫令度支逐近支給
後唐莊宗初為晉王天祐十四年二月契丹攻幽州命諸
將進討八月辛丑獻捷于鄴九月班師帝以横海軍節度使
李存審檢校太傅邢洺節度使閻寶檢校太尉並平章
事方鎮如故將士賞給有差
同光元年四月即位制曰應六軍及行營馬部蕃漢諸
道將校兵士等皆以身先冐刅志切勤王或竭節於忠
勞或連年而征戍須加恩奬倍撫苦辛其將校並賜功
臣名仍未有官者即超一資與檢校官已有官者亦超
資加官己官者與加爵邑如曾封爵者即給一子六品
正員官其長行兵士并賜功臣名應將士等並勒逐處
各定等第優賞
十月制曰懋德賞功百王明訓疏封列爵有國通規應
扈從征討將校及諸官員職掌軍將節級馬步兵士及
河北諸處屯駐守戍兵士等皆情堅破敵業茂平讐副
予勘定之謀顯爾忠勤之節並據等第續議奬酬
二年二月南郊禮畢制曰賞不失勞百王令典人惟求
舊有國通規當宜廣示優恩務酬嘉績應自來立功將
校兵士等皆久經戎陣備覩辛勤並宜各轉官資仍加
賞給
三月詔隨駕收復汴州并扈從到洛及南郊立仗都將
已下至節級長行軍將等朕自削平諸夏掃蕩羣兇被
介胄以征行歴星霜而扈從凡經百戰盡立殊功永念
丹心真同赤子若無旌賞豈表恩榮其都將官員司空
已下者宜並賜協謀定亂輔國功臣自僕射尚書常侍
至大夫中丞宜並賜忠勇拱衛功臣其初帶憲銜宜並
賜忠烈功臣已有功臣名者不在此限其節級長行軍
將宜賜扈蹕功臣
明宗以同光四年四月即位改元天成制曰鄴都赴難
之際定策功臣宜特加恩以彰豐報其扈從將士及六
軍諸衛諸道行營將校等委中書門下次第甄奬
是月齊州防禦使安審通加檢校太傅食邑四百戸鄴
都馬步軍都指揮使李正綱加檢校司空湖州刺史賜
竭忠建策興復功臣賞盧臺之功也(時盧臺戍軍亂害副招討寧國軍節)
(度使烏震正綱尋與審通斬殺亂兵)
七月宋州節度使王晏球與護駕親軍都指揮使張虔
釗攻定州帝令中使押御馬二匹賜晏球虔釗
三年六月招討王晏球獻曲陽之捷令殿直陳知隐押
銀腰帶鞍轡賜北面立功將校(時帝在汴王晏球討定州王都故也)
十月甲子安州上言屯駐左神捷右懷順兵士作叛主
帥高行珪襲殺出城命使賜行珪鞍馬御衣寶帶及賜
都將已下有差時行珪預覺其事遂潛移鎧甲於别室
叛卒果先奔其庫行珪有備乃能禦之
是月代州刺史檢校司空張朗超授檢校太保初契丹
主赴援太原代州張朗忻州丁審琪守城蕃軍由城下
過都不誘迫時端明殿學士吕琦在忻州及供奉殿直
四五人州兵僅千人琦謁審琪曰敵勢經城不問可見
其心迴日必無全理與使君率在城軍民入五臺避敵
於鎮州界策之上也審琪從之翌日詰旦琦等遣人會
審琪拒關不納軍士欲攻牙城琦曰家國如斯自相屠
害非人情遂率州兵趨真定審琪即日降契丹唯朗屢
煞敵族帳故超授奬之
四年二月辛亥下制曰朕嘗披國史備閱軍功裴度之
破淮西無遺廟筭石雄之攻山北益展皇威莫不仰遺
烈於祖宗委全才於將相而自中山逆命外域朋姦奪
戎旅以鷹揚屠賊城而魚爛夕聞告捷明賞殊勲竭忠
建策興復功臣北面行營招討歸德軍節度宋亳單潁
等州觀察處置亳州太清宫等使權知定州軍州事特
進檢校太傅同中書門下平章事使持節宋州諸軍事
宋州刺史上柱國琅琊郡開國侯食邑一千戶王晏球
長劍倚天洪河帶地居萬夫之長擅三傑之名黃石兵
書運子房之籌略清淮公族興仲爽之源流自統雄師
往收逆壘摧曲陽之堅陣厭&KR0008;水以驚波爰築室以反
耕攻圍雉堞果析骸而易子傾覆鳥巢招降之士庶數
千撲滅之兇狂非一王都授首秃餧生擒火焚而惡蔓
皆除雷掃而妖氛併息諒兹丕績宜降優恩迺眷汶陽
實惟巨鎮據犬牙之内地當馬頰之要津是命疇以勲
庸福其黎庶進公國之品秩崇藩后之等威俾濬鳳池
仍加蟬冕帷幄共推於重席井田兼别扵真封於戲解
甲休兵實歸於上將安民和衆議伏於賢臣永保令猷
無替朕命可依前檢校太傅兼侍中使持節鄆州諸軍
事守鄆州刺史充天平軍節度齊棣等州觀察處置使
仍進封開國公加食邑一千五百戸食實封一百戸行
營副招討横海軍節度觀察等使守滄州刺史李從敏
可光禄大夫檢校太保使持節定州諸軍事守定州刺
史充義武軍節度觀察北平軍等使進封開國伯加食
邑一千二百戸北面行營兵馬都監鄭州防禦使張虔
釗可光禄大夫檢校司徒使持節滄州諸軍事守滄州
刺史充横海軍節度觀察等使仍封清河縣開國子食
邑五百戸又制朕聞魏絳和戎始克諧於金石祭遵征
虜終併息於烟塵此乃先務懷柔後申禁暴明國家之
耀德表藩翰之圖功既立丕勲宜加懋賞興邦守正翊
贊功臣盧龍軍節度管内觀察處置押奚契丹兩藩經
略盧龍軍等大使特進檢校太尉同中書門下平章事
幽州大都督府長史上柱國天水縣開國侯食邑一千
戸趙德鈞崆峒禀氣渤澥融精傳相略於黃公受兵符
於玄女而自羈縻戎馬控制盧龍洞曉蕃情飽諳邊事
獲其五利嘗姑息於鮮卑運以六韜果生擒於惕隐可
謂坐籌帷幄能執干戈終殄寇於中山永摧兇於外域
烽烟南望頼掃蕩於尋時貔虎北征遂凱旋於此日加
以民軍胥悦畏愛並行薊門之人物如初燕谷之粢盛
畢備得不籌其庶績褒以徽章就加進律之文式叶陟
明之典是命寵頒鳳綍榮列貂冠正爵位於三公加井
田於千戸貴申殊渥仍賜真封於戲事君之節已彰燕
山紀頌教子之方大著踐土臨戎有國有家惟忠惟孝
享兹具美永保令猷可依前撿校太尉兼侍中幽州大
都督府長史充盧龍軍節度觀察等使進封開國公加
食邑五百戸食實封一百戸乙卯以前洺州團練使張
進為鄭州防禦使泰州刺史安叔千為涿州刺史前棣
州刺史潘環為易州刺史淄州刺史張從本為隰州刺
史簡州刺史李思讓為磁州刺史賞中山之功也(時定州帥)
(王處直養子王都劫殺處直嬰城以叛)
四月以龍武都虞候北面行營諸道左廂馬軍都指揮
使符彦卿為耀州團練使神武都虞候北面行營右廂
馬軍都指揮使守端州刺史高行周為潁川團練使賞
中山之功也
長興三年七月丁酉雲州節度使沙彦珣奏桑遷謀應
太原遷報應州尹暉謀逐殺沙彦珣暉復部送遷至伏
罪遣太子賓客聶延祚宣賜彦珣尹暉戎服金帶錢幣
及犒賞在城軍士
末帝清泰元年五月辛亥以隨駕嚴衛指揮使領費州
刺史尹暉為齊州防禦使捧聖都指揮使繡州刺史康
進海為曹州刺史先是尹暉進海與楊權始搆軍入城
奉帝故也
晉高祖天福三年九月己巳復魏府節度使范延光官
爵庚午遣客省使李守貞押器幣賜魏府立功將校
六年八月壬寅制朕頃當開創爰在并汾或傾歸順之
心首謀推戴或擁驍雄之旅力效扶持洎汜水興妖鄴
城伐罪每令致討皆立竒功漸臻開泰之期愈念艱危
之節宜頒殊渥允答茂&KR0564;應河東起義之初佐命效順
及收復鄴都汜水立功臣僚將校等並與加恩
少帝開運二年正月甲辰以青州平詔行營將校自副
兵馬使已上各賜功臣名號是月宴青州立功將校於
永福殿賜李守貞符彦卿玉帶衣一襲衣著銀器鞍轡
馬散馬都監王景崇護聖廂主王裔楊實都指揮使靳
霸等各等第賜金銀帶衣服段疋銀器等
周太祖以漢乾祐二年自河中征趙綰至華州趙暉報
蜀軍盡退郭從義進攻有日即統衆言旋正月五日夜
賊水砦内勁將王三鐵者領千人突出河西攻白文珂
砦時文珂出迎帝唯劉詞葉仁魯等在砦賊三道齊入
殺聲動地會賊發大洞炤内外力戰敗之死者僅七百
人翊日帝至劉詞馬前請罪帝曰吾嘗懸料正疑此事
彼技殫矣頼兄果敢不為虜嗤以鞍馬衣服幣帛勞之
八日帝至西砦犒設以縑帛銀器分遺戰傷將士
廣順元年正月即位制曰馬步諸軍將士等戮力推誠
輸忠效義先則平持内難後乃推戴朕躬言念&KR0564;勞所
宜旌賞其員僚將士等各與等第超加恩命仍賜功臣
名號己有功臣名號者别與改賜
四月乙未以前景州刺史姚武為申州刺史前乾州刺
史張昭瑀為博州刺史前遼州刺史劉洪為衛州刺史
前萊州刺史符彦熊為耀州團練使前淄州刺史藥元
福為陳州刺史皆以平徐方預軍功也
二年二月丁亥朔以晉州巡檢使前密州防禦使王萬
敢為復州防禦使晉州節度副使領忠州刺史馬延翰
自檢校刑部尚書加檢校右僕射餘如故皆奬拒并寇
城守之功也戊子龍捷右第五軍都指揮使檢校司徒
領連州刺史史彦超加太保進爵伯加食邑三百戸虎
捷第五軍指揮使檢校司空領秀州刺史何徽加司徒
封太原縣男食邑三百戸亦以固守晉州之功也
世宗顯德元年三月親征河東庚子制以侍衛馬步都
虞候李重進兼忠武軍節度使宣徽南院使向訓兼義
成軍節度使殿前都指揮使張永德兼武信軍節度使
以義成軍節度使白重贊為保大軍節度使以鄭州防
禦使史彦超為鎮國軍節度使賞高平之功也又以建
雄軍節度使藥元福為同州節度使以宣徽北院使楊
廷璋為建雄軍節度使以同州節度使張鐸為彰義軍
節度使以内客省使吳延祚為宣徽北院使以龍捷左
廂都指揮使李干為遼州防禦使以龍捷右廂都指揮
使康延治為萊州防禦使以虎捷左廂都指揮使田瓊
為密州防禦使以虎捷右廂都指揮使張順為登州防
禦使以龍捷第三都指揮使孫延進為鄭州防禦使以
前耀州團練使符彦能為澤州防禦使又以散員都指
揮使李繼&KR0564;為殿前都虞候以殿前都虞候韓令坤為
龍捷右廂都指揮使以鐵騎第一軍都指揮使趙(宣祖廟諱)
為龍捷右廂都指揮使以散員都指揮使慕容延釗為
虎捷左廂都指揮使以控鶴第一軍都指揮使趙眺為
虎捷右廂都指揮使五人并遥授團練使其餘轉改有
差
四月討太原回詔潞州昨經圍閉將校官吏職員同力
守禦兼以大駕駐蹕迎奉無闕應在城將校官吏職員
宜令本州具名銜以聞各加恩澤
五月乙酉以忻代招收指揮使秦珣為歸州刺史初符
彦卿之入賊境也孟縣偽監押楊貴殺巡檢使趙筠以
戍兵數百來降彦卿因請建孟縣為州上可之遂以歸
州為名命楊貴為刺史至是以秦珣代之珣本太原東
山之賊帥也廣順初與其黨趙行能等内附朝廷置忻
代一路招收都指揮使遥授忻州刺史趙行能副之自
是賊之東境常為珣等所苦劉崇患之竟不能制代州
鄭處謙之歸命也蕃寇在郊我軍未至珣遣弟州帥兵
三百以戍之帝嘉其誠節故有郡印之授
六月車駕征河東回乙亥制以天雄軍節度使檢校太
師守太保兼中書令大名尹衛王符彦卿為守太傅仍
封魏王以天平軍節度使檢校太師兼侍中郭從義為
中書令以河陽三城節度使檢校太尉同中書門下平
章事劉珣為兼侍中行京兆尹充永興軍節度管内觀
察處置等使以昭義軍節度使檢校太尉同中書門下
平章事李筠為兼侍中以河中護國軍節度使檢校太
尉同中書門下平章事行河中尹王彦超為兼侍中充
忠武軍節度使許蔡等州觀察處置等使以忠武軍節
度使兼侍衛馬步軍都虞候檢校太保李重進為同中
書門下平章事充歸德軍節度宋亳等州觀察處置等
使兼侍衛親軍馬步軍都指揮使以武信軍節度使兼
殿前都指揮使檢校太保駙馬都尉張永德為檢校太
傅充義成軍節度使滑衛等州觀察處置等使兼殿前
都指揮使以定國節度使檢校太傅藥元福為檢校太
尉充保義軍節度陜虢等州觀察處置等使以保大軍
節度使檢校太傅白重贊為檢校太尉充河陽三城節
度孟懷等州觀察處置等使以保義軍節度使檢校太
保韓通為檢校太傅充彰信軍節度曹單等州觀察處
置等使時帝以即位之初覃慶於諸侯亦賞從征河東
之勞也
二年十一月秦鳳等州詔應馬步軍營將士等各與恩
澤其有殁於王事者自副兵馬使以上並與贈官仍賜
賻贈物
三年正月己亥上於金祥殿賜陳州節度使向訓襲衣
金帶銀器繒帛鞍馬餘各有差賞西征之功也
六月甲子以鳳翔節度使王景為雄武軍節度使兼西
面緣邊都部署以宣徽南院使鎮安軍節度使向訓為
檢校太尉依前宣徽南院使充淮南節度使以彰信軍
節度使韓通為檢校太尉忠武軍節度使以賞秦鳳之
功也
四年五月辛亥賜應淮南征行軍士金銀錢帛有差賞
其勞也
五年五月辛亥以征淮南迴降德音云睠彼戎士咸遵
武經或從我征行久服勤於甲胄或守兹城邑能安定
於封圻宜舉彛章首膺懋賞應侍衛殿前及諸道馬步
軍將士等各賜等第優給餘從宣命處分
是月帝以征淮南迴賜宰臣樞密侍衛宣徽使及翰林
學士中書舍人内諸司使已下器幣鞍馬各有差賞扈
從之勞也
冊府元龜卷一百二十八
