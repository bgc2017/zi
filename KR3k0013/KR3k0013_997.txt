册府元龜卷九百九十七宋王欽若等撰
外臣部
狀貌技術勇鷙悖慢怨懟
殘忍
狀貌
夫戎狄蠻夷各處其極東西南北咸有所稟豈惟嗜慾
不同抑亦形貌有異盖天意所以分夷夏别族類也或
自傳譯狀彼酋帥或因朝貢驗彼使人良史存之亦圖
式之盛也
夏禹時汪罔氏之君曰防風氏禹致群臣於會稽山防
風氏後至殺而戮之(防風氏違命後至故禹殺之陳尸為戮)其節專車(骨一)
(節其長專車專擅也)
周頃王時鄋瞞國君長狄僑如(防風之後漆姓)弟兄三人佚宕
中國(佚猶更也)瓦石不能害(肌膚堅強瓦石打摘不能虧損)叔孫得臣最善
射者也射其目(一云富父終甥摏其喉以戈殺之)身横九畆(廣一步長百步為一)
(畆九畆五丈四尺)斷其首而載之眉見於軾(兵車之軾高三尺三寸)
漢武帝時匈奴休屠王太子金日磾(休音許明切屠音儲磾音低)長
八尺二寸容貌甚嚴
晉吐谷渾之子吐延身七尺八寸雄&KR1086;魁傑羌虜憚之
號曰項羽
梁毗騫國王身長丈二頸長三尺自古以來不死南方
號曰長頸王國
後魏光城蠻田益宗身長八尺雄果有將略貌狀舉止
有異常蠻
北齊突厥木可汗俟斤狀貌竒異面廣尺餘其色赤黃
眼若琉璃
後周突厥燕都狀貌多竒異面廣尺餘其色甚赤眼若
琉璃
隋文帝時突厥葉護可汗長頥僂背眉目疎朗
唐太宗貞觀中以阿史那思摩為利苾可汗建牙於阿
北思摩者頡利族人也始畢處羅以其貌似胡人不類
突厥非阿史那族類故歴處羅頡利世常為夾畢特勒
終不得典兵
高帝顯慶四年蝦夷國遣使入朝其使鬚長四尺
龍朔三年百濟西部人黑齒常之來降常之長七尺餘
驍勇有謀略
德宗時吐蕃徐舍人為大將身長六尺餘赤髮大目
技術
夫究技術之妙所以事於上通方術之旨所以濟乎物
中古而下代有其人若乃生蠻貊之邦稟雋異之氣性
識聰悟講習精篤或作為幻戲或研覈星歴或餌藥以
養命或鑄金而擅譽以至留神書畫玩志博奕莫不萃
止中國盛一時之觀聽者焉
漢西域大宛諸國武帝時有使随漢使來觀漢廣大以
黎軒眩人獻於漢(眩讀為幻即今吞刀吐火植瓜種樹屠人截馬之術皆是也)烏弋
山離人善眩(讀眩為幻)
後漢撣國安帝永寧初遣使朝賀獻樂及幻人能變化
吐火自支解易牛馬頭又善跳丸數乃至千自言海西
人海西即大秦
唐婆羅門方士郡羅延婆婆寐自言夀二百歲有長生
之術太宗深加禮待館之於金颷門内造延年之藥
罽賓國王葛邏達支特勒元宗開元七年遣使獻天文
經及秘要藥方
吐火羅國支汗那王帝賖開元七年上表獻解天文人
大慕闍其人智專幽深問無不知伏乞天恩喚取慕闍
親問臣等事意諸教法知其人有如此之藝能望請令
共其供奉并置一法堂依本教供養其長男吉獵顚
倭國以德宗建中初遣大使真人興能自明州路奉表
獻方物風調甚高善書翰其本國紙似蠶繭而緊滑人
莫能名
日本國以宣宗文中三年遣王子來朝王子善圍碁帝
令待詔顧師言與之對手王子出本國如揪玉局冷暖
玉碁子盖玉之倉者如楸木色冷暖者言冬温夏凉人
或過說非也時王子至二十三下師言懼辱君命汗手
死心始敢落指王子亦凝目縮臂數四竟伏不勝回謂
禮賓曰此第幾手也禮賓曰第三非其第一手也王子
曰願見第一手禮賓曰勝第三可見第二勝第二可見
第一今欲&KR0997;見第一者其可乎王子撫局歎曰小國之
一不敵大國之三信矣
後唐契丹東丹王歸中國明宗賜姓名贊華尤好畫及
燒金煉汞之術始泛海歸朝載書數千卷自随樞密使
趙延夀每求假異書及醫經皆中國無者
永康王兀欲即東丹之長子也後改名聿好行仁惠善
丹青尤精飲藥
勇鷙
夫蠻夷戎狄其俗不同桀驁荒獷所稟亦異殺伐為事
争奪為功莫不以材力相先鷙勇相尚角騎射之工競
馳逐之利名出種族氣凌部落又豈知仁義為善哉
漢匈奴冒頓頭曼(莫切)單于太子初質於月支而匈奴急
擊月支月支欲殺冒頓冒頓盗其善馬騎亡歸頭曼以
為壯令將萬騎
烏桓豪人扶潄官勇健每與鮮卑戰輒陷敵詔賜號率
衆君西西羌無弋爰劍曾孫忍子研至豪健故羌中號
其後為研種從爰劍種五世至研研最豪健自後以研
為種號十三世至燒當復豪健其子孫更以燒當為種
號
後漢句驪王宫勇壯數犯邊境
夫餘王其先北夷索小離國王侍兒見天上有氣大如
鷄子來降因以有身生子名曰東明長而善射王忌其
猛欲殺之因走至夫餘而王焉
魏高句麗王位宫其曾祖名宫生能開目視其國人惡
之及長大果凶虐數寇鈔國見殘破今王生墮地亦能
開目視人句麗呼相似為位似其祖故名之為位宫有
力勇便鞍馬善獵射
鮮卑投鹿侯從匈奴軍三年其妻在家有子投鹿侯歸
怪欲殺之妻言嘗晝行聞雷震仰天視而雹入其口因
呑之遂姙身十月而産此子必有竒異且長之投鹿侯
因不信妻乃語家令收養焉號檀石槐長大勇健智略
絶衆年十四五異部大人卜賁邑鈔取其外家牛羊檀
石槐策騎追擊所向無前悉還得所亡繇是部落畏服
施法禁曲直莫敢犯者遂推以為大人
烏丸蹋頓驍武邊長老皆比之冒頓恃其阻遠敢受亡
命以雄百蠻
晉吐延吐谷渾之子也性俶儻不羣嘗慷慨謂其下曰
大丈夫生不在中國當高光之世與韓彭吳鄧並驅中
原定天下雌雄使名垂竹帛而潜竄窮山隔在殊俗不
聞禮教於上京不得策名於天府生與麋鹿同羣死作
氈裘之鬼雖偷觀日月獨不愧於心乎性猜忍而負其
智不能恤下為羌酋姜聰所刺劍猶在其身謂其將紇
拔泥曰竪子刺吾吾之過也上負先公下愧士女所以
控制諸羌者以吾故也吾死之後善相葉延速保白蘭
言終而卒
宋突厥攝圖一號沙鉢略勇而得衆北夷皆歸附之獵
扵常代之間略一日手殺鹿十八頭齎尾舌以獻(又云攝圖)
(才吾之子長而且雄國人皆知莫敢拒者)
唐馮盎高州良德人代為本郡太守領武德初廣新二
州賊帥高法澄況寳徹等並受林士宏節度殺害随官
盎率兵擊破之既而寳徹兄子智臣又聚兵於新州自
為渠帥盎趍往之兵交盎却兜鍪大呼曰爾等頗知我
否賊多棄戈肉袒而拜其徒潰擒寳徹智臣等嶺外遂
定貞觀中羅寳諸洞獠叛詔令盎率部落二萬為諸軍
先鋒時有賊數萬屯㩀險要不可攻逼盎持弩語左右
曰盡吾此箭可知勝負連發七矢而中七人賊退走因
縱兵乘之斬首千餘級
馮智載高州都督盎之子也少有籌略撫衆得其效死
川洞酋師多願隸之大業末随父至雒陽仍領本鄉驍
果宿衛及江都難作智載結其所部逃還是時群盜蜂
起嶺嶠路絶智載具戰所向無前至高凉俚師推之以
為謀主尋而盎至拒守者不之前智載就迎乃獲進
回紇菩薩勁勇有膽氣每對敵臨陣必身先士卒
西突厥葉護可汗勇而有謀善攻戰
晉高麗國王王武勇而多力能伸屈鐵鈎
悖慢
傳云夷蠻要服戎狄荒服要服者貢荒服者王古之制
也逮漢而降夷狄寖驕種類滋蕃悍驁難制其有穹廬
之長椎髻之豪懷之以文而不賓和之以親而不庭要
之以盟而無信餌之以貨而無猒或肆用桀心專圖荐
食亡蕃服之禮任忿鷙之性不式戎索踞俟王臣雍閼
遠人誘納亡命為抄掠之患形䙝嫚之辭故聖王畜之
若鳥獸敺之若蟁蝱示之以威武接之以禮讓羈縻而
不絶者誠制御之遠略也
漢尉佗為南越王高祖以中國初定使陸賈賜尉佗印
賈至他魋結(魋音椎)箕踞見賈
匈奴單于武帝征和四年遣使遺漢書云南有大漢北
有強胡胡者天之驕子也不為小禮以自煩令欲與漢
闓大關取漢女為妻(闓讀烏關同)歲給遺我蘖酒萬石稷米
五千斛(以蘖為酒味尤亂稷粟米也)雜繒萬疋它如故約則邊不相
盜矣漢遣使者報送其使單于使左右難漢使者曰漢
禮義國也貳師道前太子發兵反何也使者曰然廼丞
相私與太子爭鬭太子發兵欲誅丞相丞相誣之故誅
丞相此子弄父兵罪當笞小過爾孰與冒頓單于身殺
其父代立嘗妻後母禽獸行也單于留使者三歲乃得
還
朝鮮王衛蒲傳子至孫右渠(蒲死傳子子傳孫右渠者其孫名也)所誘漢
亡人滋多又未嘗入見真番辰國欲上書見天子又雍
閼弗通(辰謂辰韓之國也雍讀曰壅)
罽賓國武帝時始通其王烏頭勞自以絶遠漢兵不能
至數剽殺漢使(剽切也音頻妙切)
烏孫昆莫居西域武帝時令張騫齎金幣往賜見騫如
單于禮(昆莫自比於單于)騫大慙謂曰天子致賜王不拜則還
賜(還賜謂將賜物還歸漢也)昆莫起拜其它如故
南夷且蘭君武帝時南粤反帝使馳義侯因犍為發南
夷兵且蘭君恐遠行旁國虜其老弱(恐發兵與漢行後其國空虚而旁國)
(来寇鈔取其老弱也)乃與其衆反殺使者及犍為太守
郅支單于既殺漢使谷吉自知負漢又聞呼韓邪益強
遂西奔康居康居王以女妻郅支郅支亦以女予康居
康居甚尊敬郅支欲倚其威以脅諸國(倚音於綺切)郅支數
借兵擊烏孫深入至赤谷城殺略民人敺畜産(敺與驅同下皆)
(類此)烏孫不敢追西邊空虚不居者且千里郅支單于且
以大國威名尊重又乘勝驕不為康居王禮怒殺康居
王女及貴人人民數百或支解投都頼水中(支解謂截其四支也)
(都頼郅支水名)發民作城日作五百人二歲乃已又遣使責闔
蘇大宛諸國歲遺(胡廣云康居北可一千里有國名奄蔡一名合蘇然則闔蘇即奄蔡也歲)
(遺者年常所獻進之物遺弋季切)不敢不予漢遣使三軰至康居求谷
吉等死(死尸也)郅支困辱使者不肯奉詔而因都護上書
言居困屈顧歸計疆難遣子侍(故為此言以調戲也歸計謂歸附而受計策也)
其驕嫚如此
樓蘭最在東垂近漢當白龍堆乏水草常主發導負水
儋糧送迎漢又數為吏卒所寇徵艾不便與漢通(艾讀曰又)
(也)後復為匈奴反間(間音居莧切)數遮殺漢使
康居成帝時遣子侍漢貢獻然自以絶遠獨驕嫚不肯
與諸國相望都護郭舜數上言本匈奴盛時非以兼有
烏孫康居故也及其稱臣妾非以失二國也漢雖皆受
其質子然三國相輸遺交通如故亦相候伺見便則發
合不能相親信離不能相役使以今言之結配烏孫竟
未有益反為中國生事然烏孫既結在前今與匈奴俱
稱臣義不可拒而康居驕黠訖不肯拜使者(訖竟也)都護
吏至其國坐之烏孫諸使下王及貴人先飲食已乃飲
㗖都護吏(飲音盡禁切㗖音徒濫切)故為所省以夸旁國(言故不省視漢使也)
以此度之何故遣子入侍其欲賈市為好辭之詐也匈
奴百蠻大國(於百蠻之中最大國也)今事漢甚備聞康居不拜且
使單于有自下之意(言單于見康居不事漢以之為高自以事漢為太卑而欲改志也)
宜歸其侍子絶勿復使(不通使令其國也)以章漢家不通無禮
之國
南匈奴單于以光武建武初彭寵反畔扵漁陽南匈奴
單于與共連兵復權立盧芳使人居五原帝初平諸夏
未遑外事至六年始令歸德侯劉颯使匈奴匈奴亦遣
使來獻漢復令中郎將韓統報命賂遺金幣以通舊好
而單于驕踞自比冒頓對使者辭語悖慢
南齊太祖建元一年芮芮主遣使貢獻貂皮雜物與帝
書欲伐魏謂帝足下自稱吾獻獅子皮袴褶皮如虎皮色
白毛短時有賈胡在蜀見之云此非獅子皮乃扶拔皮
也
隋倭國王多思此煬帝大業四年遣使朝貢使者曰聞
海西菩薩天子重興佛法故遣朝拜兼沙門數十人來
學佛法其國書曰日出處天子致書日沒處天子無恙
云云帝覽之不悅謂鴻臚卿曰蠻夷書有無禮者勿復
以聞
唐突厥始畢可汗高祖舉義兵遣兵助軍及平京師自
恃其功益驕踞前後賞賜不可勝紀其使者至長安頗
多横恣帝以中原未定每優容之
突厥頡利初嗣立承父兄之資兵馬強盛有憑陵中國
之志高祖以中原初定不遑外略每優容之賜與不可
勝計頡利言辭悖傲求請無厭
吐蕃以貞觀中遣使求婚太宗未之許及破土谷渾諸
羌乃率其衆二十餘萬頓於松州西境遣使貢金甲云
来迎公主又謂屬曰若大國不嫁公主扵我即當入寇
遂進攻松州
龜兹王伐疊貞觀中臣扵西突厥安西都護郭孝恪來
伐焉耆龜兹發兵援助自是職貢頗闕伐疊死其弟訶
黎布失畢代立漸失蕃禮
朱邪孤注以高宗永徽二年殺招討使果毅都尉單道
惠而與賀魯連和
突厥默啜以中宗神龍二年殺我行人假鴻臚卿臧思
言帝以思言對賊不屈節特贈鴻臚卿
吐蕃以玄宗開元中自恃兵強每通表䟽求敵國之禮
言詞悖慢帝甚怒之
回紇以肅宗寳應三年閠正月己酉夜十有五人犯金
口光門突入鴻臚寺門司不能禁
回紇登里可汗毗伽闕可汗少子也代宗初即位以史
朝義尚在河雒遣中使劉清潭徵兵扵回紇乃以雍王
為兵馬元帥以殿中監樂子昂與前朔方節度魏琚為
左右廂兵馬使以中書舍人韋少華充元帥判官兼掌
書記給事中李進兼御史中丞充元帥行軍司馬東會
回紇時回紇營扵陜州黃河北雍王領子昂等從而見
之可汗責雍王不扵帳前舞蹈禮倨子昂辭以元帥是
嫡孫兩宫在殯不合有舞蹈回紇宰相及車鼻將軍庭
詰曰唐天子與登里可汗約為兄弟今可汗即雍王叔
叔姪有禮數何得不舞蹈子昂苦辭以身有慘禮不合
行人報云元帥即唐太子也太子即儲君也豈有中國儲
君向外國可汗前舞蹈相拒久之車鼻遂引子昂李進
少華魏琚各搒捶一百少華琚一日而死以王少年未
諳事放歸本營
吐蕃以代宗大歴二年十一月遣其首領論立界和蕃
使薛景仙來朝景仙奏曰臣見吐蕃贊普于延葛川語
臣云請以鳳林關為界帝不答
回紇以大歴六年正月扵鴻臚寺擅出坊市掠人子女
所繇官禁止反怒毆以三百騎犯含光門朱雀門是日
皇城諸門盡閉帝使中使劉清潭宣慰乃止七年七月
癸巳擅出鴻臚寺入坊市強逐長安縣令邵說於含光
門之街奪說所乘馬去而說脫身避走所繇不能禁九
年九月壬寅鴻臚寺回紇擅出寺白晝殺人所繇禽之
特詔免罪又十年九月戊申回紇白晝刺人扵東市人
執之拘扵萬年縣其首領赤心聞之自鴻臚寺馳入縣
獄劫囚而出砍傷獄吏
渤海以憲宗元和二年進奉端午使楊光信逃歸潼關
吏執以至鞫扵内仗
黠戞斯以武宗會昌初破回紇自稱李陵之後與國同
姓令達干等十人送太和公主至塞上烏介途遇黠戞
斯使逹干等並被殺太和公主却歸烏介可汗乃質公
主同行南度大磧至天德界奏請天德城與公主居
怨懟
夫戎狄無厭本乎桀驁之性國家有道存夫羈縻之方
然而恃險與遠財利是顧制御或失驕慢遂滋揚言怨
尤輕背約束大即寇盗如故小亦偃蹇自恣斯蓋蠻貊
之常態邊塞所預防者也
漢南粤王尉陀高后時有司請禁粤關市鐵器陀曰高
皇帝立我通使物今高后聽讒臣别異蠻夷鬲絶器物
(鬲與隔同)此必長沙王計欲倚中國擊滅南海并王之自為
功也扵是陀乃自尊號為南粤武帝
匈奴郅支單于宣帝時郅支以呼韓邪破弱降漢不能
自還西收右地會漢發兵送呼韓邪單于郅支繇是遂
西破呼偈堅昆下令(呼偈小國名在匈奴北偈起利切令音零)兼三國而都
之怨漢擁護呼韓邪而不助已困辱漢使者江迺始等
匈奴烏珠留若鞮單于漢末王莽奏中國不得有二名
因使使者以諷單于宜上書慕化為一名漢必厚賞單
于從之後莽易單于故印故印文曰匈奴單于璽更曰
新匈奴單于章詔令上故印綬單于遂解故印綬授漢
使受新印綬不解視印飲食至夜乃罷漢使陳饒謂諸
將帥曰單于如視印見其變改必求故印此非詞說所
能拒也既得而復失之辱命莫大焉不如椎破故印以
絶禍根乃引斧椎壊之明日單于果遣人求故印漢使
示以故印匃奴求稅烏桓不得重以印文改易故怨恨
寇擊諸國莽扵是分匈奴為十五單于
後漢莎車國王賢遣使貢獻請都護光武以問大司空
竇融以為賢父子兄弟相約亊漢𣢾誠又至宜加號位
以鎮安之帝乃因其使賜賢西域都護印綬及車旗黃
金錦繡燉煌太守裴遵上言夷狄不可假以大權又令
諸國失望詔書收還都護印綬更賜賢以漢大將軍印
綬其使不肯易遵迫奪之賢繇是始恨而猶詐稱大都
護
匈奴建武中聞漢購求盧芳貪得財帛乃遣芳還降望
得其賞而芳以自歸為功不稱匈奴所遣單于復恥言
其計故賞遂不行繇是大恨入寇尤深二十年遂至上
黨扶風天水二十一年冬復寇上谷中山殺略鈔掠甚
衆北邊無復寧歲
唐南詔蠻高宗時其渠帥來朝其後孫閤羅鳳立襲雲
南王時鮮于仲通為劍南節度使張虔陀為雲南太守
仲通褊急虔陀又遣人罵辱之羅鳳忿怨因攻圍虔陀
殺之自是閤羅鳳北臣吐蕃
默啜則天時冊立為特進頡跌利施大單于立功報國
可汗初高宗咸亨中突厥諸部来降附者多處之豐勝
靈夏朔代等州謂之降戶默啜至是又索降戶及單于
都護府之地兼請農器種子則天初不許默啜大怨言
辭甚慢
尸利佛誓國王渤順玄宗開元十年遣使獻表論邊吏
凌侮言甚切至
回紇以代宗大歴之後恃功屢遣使督和市繒帛十三
年寇太原德宗即位使中官梁文秀告哀且修舊好可
汗移地不為禮
德宗建中二年十二月入蕃使判官常魯與吐蕃使論
悉諾羅等至自蕃中初至蕃魯與其使崔漢言曰来勅
云所貢獻物並領訖今賜外甥少物信至領取我大蕃
與唐國舅甥爾何得以臣禮見處又所欲定界雲州之
西請以賀蘭山為界其&KR0576;約請依景龍二年
吐蕃尚結贊德宗貞元中陷夏州檢校左庶子兼御史
中丞崔澣為入吐蕃使澣至鳴沙與尚結贊相見詔問
其違約陷鹽夏州之故對曰本以定界碑被牽倒恐二
國背&KR0576;相侵故造境上請修舊好又蕃軍頃年破朱泚
之衆扵武功未獲酬償所以來爾
殘忍
慘毒安忍疾之已甚桀驁荒獷死而不弔其有族類斯
熾威儀罔攝天資狡惡不常喜怒甚者滅親以自立次
乃虐衆以求附聚封割而為樂肆焚灼而逞志芥視老
弱獸飲膏血服習凶器暴殄天物間以小怒亦成淫罰
中國所以懲禦備守盖謂此也
漢匈奴冒頓單于為太子時作鳴鏑(音嫡髐箭也髐音呼交切)習勒
其騎射(勒其所部騎皆習射也)令曰鳴鏑所射而不悉射者斬行
獵獸有不射鳴鏑所射斬之已而冒頓以鳴鏑自射善
馬左右莫敢射冒頓立斬之居頃之復以鳴鏑自射其
愛妻左右或頗恐不敢射復斬之
匈奴握衍朐(音劬)鞮單于初立凶惡盡殺虛閭權渠單于
時用亊貴人邢未央等立二歲暴虐殺伐國中不附
魏高句麗王位宫生而目開能視國人惡之及長大果
凶虐數寇鈔國見殘破
晉林邑王文以前王范逸妻妾悉置之高樓從巳者納
之不從者絶其食永和三年率衆攻陷日南太守夏侯
覽以尸祭天
隋吐谷渾王吕夸在位百年屢因喜怒廢其太子而殺
之其後太子懼見廢辱遂謀執吕夸而降請兵扵邊吏
秦州總管河間王引請將兵應之上不許太子謀洩為
其父所殺
唐賨王吐蕃贊府姓不夜名器宗弄讃太宗時為其君
長用刑嚴峻喜怒無常每月異國賓客驅野馬犁牛扵
前弄讃馳以劍斬之首墜於前側用以為歡
突厥可汗默啜則天時攻定州殺刺史孫彦高焚燒百
姓廬舍虜掠男女無少長皆殺之則天乃立廬陵王為
皇太子充河北道行軍大元帥軍未發而默啜盡殺所
掠趙定等州男女八九萬人從五迴道而去所過殘殺
不可勝紀
回紇登里可汗代宗即位初助國討史朝義既至東京
以賊界肆行殘忍士女懼之皆登聖善寺及白馬寺二
閣以避之回紇縱火二閣傷死者計萬累旬火不滅
後唐契丹東丹王歸中國明宗賜姓李名贊華嚴刻馭
下姬僕小有過者即挑目火灼妻夏氏畏其慘毒竟離
婚為尼又好飲人血左右姬媵多刺其臂以吮之
晉契丹阿保機少帝天福九年入寇陷具博及略諸縣
邑所至皆撫寧之給以符牒賞以服章及戚城小戰不
勝博州大䘐青州阻絶遂大怒華人所俘百姓屠死者
不可勝紀成擒軍士皆炮烙之開運二年又犯廣晉州
西北界邢雒磁三州虜殺殆盡束藴扵大桑樹炷火燒
之仍詫樹曰我知紫披襖出扵爾身豈容汝活邪
漢高祖初自汴北回陷相州殺留後梁暉遂屠其城翌
日北去命高唐英鎮之唐英閱城中遺民得男女七百
人而已乾道中王繼宏鎮相州扵城中得髑髏十五萬
殺人之數從可知也
册府元龜卷九百九十七
