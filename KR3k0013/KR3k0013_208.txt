冊府元龜卷二百八宋王欽若等撰
閏位部
恩宥二
梁高祖初平東昏為大司馬錄尚書事入屯閱武堂下
詔曰皇家不造遘此昏凶禍延動植虐被人鬼社廟之
危蠢焉如綴吾身籍皇宗曲荷先頋受任邊疆推轂萬
里眷言瞻烏痛心在目故率其尊主之情厲其㤀生之
志雖寳歷重升明命有詔而獨夫醜縱方煽京邑投袂
援戈克弭多難虐政横流為日既久同惡相濟諒非一
族仰禀朝命任在專征思播皇澤被之率土凡厥負釁
咸與惟新可大赦天下唯王咺之等四十一人不在赦
例又令曰夫樹以司牧非役物以飬生視民如傷豈肆
上以縱虐廢主棄常自絶宗廟窮凶極悖書契未有征
賦不一苛酷滋章緹繡土木菽粟犬馬徵發閭左以充
繕築流離寒暑繼以疫癘轉死溝渠曾莫收恤朽肉枯
骸烏鳶厭食加以天災人火屢焚宫掖官府臺寺尺椽
無遺悲甚黍離痛兼麥秀遂使億兆離心疆徼寖弱斯
民何辜離此塗炭今明昏逓運大道公行思治之氓來
蘇茲日猥以寡薄屬當大寵雖運距中興難同草昧思
闡皇休與之更始凡昏制謬賦滛刑濫役外可詳簡前
源悉皆除蕩其主守散失諸所損耗精立科條咸從原
例及為梁王又下令曰孤以虚昧任執國鈞雖宿夜勤
止念在興治而育德振民邈然尚遠聖朝永言舊式隆
此眷命侯伯盛典方軌前烈嘉錫隆被禮數昭崇徒守
愿節終隔體諒羣后百司重茲敦奬勉斯厚顔當此休
祚望昆彭以長想欽桓文而歎息思弘政塗莫知津濟
邦甸初啓藩宇惟新恩覃嘉慶被之下國國内殊死以
下今月十五日昧爽以前一皆原放鰥寡孤獨不能自
存者賜榖五斛府州所統亦同蠲蕩
天監元年四月丙寅即皇帝位于南郊禮畢備法駕即
建康宫臨太極前殿詔曰五精逓襲皇王所以受命四
海樂推殷周所以改物雖禪代相舛遘會異時而微明
迭用其流遠矣莫不振民育德光被黎元朕以寡闇命
不先後寧濟之功屬當期運乘此時來因心萬物遂振
厥弛維天造區夏永言前蹤義均慙德齊氏以代終有
徵歷數云改欽若前載集大命于朕躬顧惟菲德辭不
獲命寅畏上靈用膺景業執禋柴之禮當與能之祚繼
迹百王君臨四海若涉大川㒺知攸濟洪基初兆萬品
權輿思俾慶澤覃被率土可大赦天下改齊中興二年
為天監元年賜民爵二級文武位二等鰥寡孤獨不能
自存者人榖五斛逋布口錢宿債勿復收其有犯鄉論
清議贜汙滛盜一皆蕩滌洗除前注與之更始又詔曰
大運肇升加慶惟始劫賊餘口沒在臺府者悉可蠲放
諸流徙之家並聽還本鄉
二年五月乙丑益州刺史鄧元起剋成都曲赦益州
三年六月癸未大赦天下
四年正月辛亥親祠南郊赦天下二月壬辰交州刺史
李凱據州反長史李畟討平之曲赦交州
五年十一月乙丑以師出淹時大赦天下
六年八月戊子赦天下
七年四月乙邜皇太子納妃赦大辟以下頒賜朝臣及
近侍各有差八月丁巳赦大辟以下未結正者
八年正月辛巳親祠南郊赦天下内外文武各賜勞一
年
十年正月辛丑親祠南郊大赦天下居局治事賜勞二年
十一年三月丁巳曲赦揚州徐州
十二年正月辛夘親祠南郊赦大辟以下
十三年二月丁亥親畊籍田赦天下孝弟力田賜爵一
級
十四年正月乙巳朔皇太子冠赦天下賜為父後者爵
一級
十五年九月壬辰赦天下十一月丁夘交州刺史李畟
斬交州反者阮宗孝傳首京師曲赦交州
十七年二月甲辰大赦天下
十八年四月丁巳大赦天下
普通元年正月乙亥朔改元大赦天下賜文武勞位孝
弟力田爵一級尤貧之家勿收常調鰥寡孤獨並加賑
䘏
二年正月辛巳親祠南郊戊子大赦天下
三年三月壬辰朔日有食之既癸巳赦天下四方民所
疾苦咸即以聞
四年正月辛夘親祠南郊大赦天下應諸窮病咸加賑
䘏
六年正月辛亥親祠南郊大赦天下三月丙午歲星見
南斗賜親附民長復除詿誤罪失一無所問七月壬戌
大赦天下
七年正月辛丑朔赦殊死以下十一月庚辰大赦天下
大通元年正月辛未親祠南郊詔曰欽奉時事虔薦蒼
璧思承天德惠此下民凢因事去土流移他境者竝聽
復宅業蠲役五年尤貧之家勿收三調孝弟力田賜爵
一級三月己未幸同泰寺甲戌還宫赦天下改元
中大通元年正月辛酉親祠南郊大赦天下孝弟力田
賜爵二級六月壬午大赦天下九月癸巳幸大同寺設
四部無遮大會十月己酉還宫大赦改元
三年正月辛巳親祠南郊大赦天下孝弟力田賜爵一
級七月乙亥立晉安王綱為皇太子大赦天下賜為父
後者及出處忠孝文武清勤並賜爵一級
五年正月辛夘親祠南郊赦天下孝弟力田賜爵一級
六年二月癸亥親耕籍田大赦天下孝弟力田賜爵一
級
大同元年正月戊申朔改元大赦
三年正月辛丑親祠南郊大赦天下孝弟力田賜爵一
級八月辛夘幸阿育王寺赦天下
四年七月癸亥詔以東冶徒李裔之家降如來形舍利
大赦八月甲辰詔南兖北徐西徐東徐青冀南北青武仁潼
睢等十三州既經饑饉曲赦逋租宿債勿收今年二調
六年正月庚戌朔曲赦司豫徐兖四州八月戊午赦天
下十一月己夘曲赦京邑
七年正月辛巳親祠南郊赦天下其有流移及失桑梓
者各還田宅蠲課五年十一月丁丑詔曰民之多幸國
之不幸恩澤屡加彌長姦盗朕亦知此之為病矣如不
優赦非仁人之心凢厥諐讐逋負起今七年十一月九
日昧爽以前在民間無問多少言上尚書督所未入者
皆赦除之
十年九月己丑詔曰今兹遠近雨澤調適其穫已及冀
必萬箱宜使百姓因斯安樂凡天下罪無輕重已發覺
未發覺討捕未禽者皆赦宥之侵割耗散官物無問多
少亦悉原除田者荒廢水旱不作無當時交例應追税
者并作田不登公格者並停各備臺州以文最逋殿罪悉
從原
中大同元年三月乙巳大赦天下凡主守割盗放散官
物及以軍糧器甲凡是赦所不原者起大同十一年正
月以前皆悉從恩十一年正月以後悉原加責其或為
事逃叛流移因饑亡鄉失土可聽復業蠲課五年停其
徭役其被拘之身各還本部舊業若在皆悉還之四月
丙戌於同泰寺講觧設會大赦改元孝弟力田為父後
者賜爵一級
太清元年正月辛酉親祠南郊詔曰天行彌綸覆幬之
功溥乾道變化資始之德成朕沐浴齋宫虔恭上帝祇
承槱燎高熛太一大禮克遂感慶兼懷思與億兆同其
福惠可大赦天下尤窮者無出即年租調清議禁錮並
皆宥釋所討逋叛巧籍𨼆年闇丁匿口開恩百日各令
自首不問往罪流移他鄉聽復宅業蠲課五年孝弟力
田賜爵一級居局治事賞勞二年三月庚子幸同泰寺
設無遮大會四月丁亥還宫大赦天下改元孝弟力田
為父後者賜爵一級
二年五月辛亥曲赦交愛德三州八月甲辰邵陵王綸
督衆軍討侯景曲赦南豫州
簡文帝大寳元年正月辛亥朔詔曰盖天下者至公之
神器在昔三五不獲已而臨蒞之故帝王之功聖人之
餘事軒冕之華儻來之一物太祖文皇帝含光大之量
啓西伯之基高祖武皇帝道洽二儀知周萬物屬齊季
薦瘥彛倫剥喪同氣離不測之禍元首懷無厭之欲乃
啓樂推之運因億兆之心拯彼摧角雪兹讐耻大慈之業
普薰汾陽之詔屢下于兹四紀無得而稱朕以寡昧哀煢
孔棘生靈已盡志不圖全□勉視隂企承鴻緒王道未
直天步猶艱式憑宰輔以弘庶政履端建號仰維舊章
可大赦天下改太清四年為大寳元年
孝元帝初為湘東王大寳三年在江陵猶稱太清六年
五月令曰君子赦過著在周禮聖人觧網聞之湯令自
玁狁孔熾長蛇薦食赤縣阽危黔黎塗炭終宵不寐志
在雪耻元惡稽誅本屬侯景王偉是其心膂周石珍棄
背恩義今並烹諸鼎鑊肆之市朝但此寇擾為歲已積
衣冠舊貴被逼偷生猛士勲豪和光苟免凡諸惡侶諒
非一族今特闡以王澤削其刑書自太清六年五月二
十日昧爽以前咸使維新
承聖元年十一月丙午即皇帝位於江陵詔曰夫樹之
以君司牧黔首帝堯之心豈貴黃屋誠弗獲已而臨蒞
之朕皇祖太祖文皇帝積德岐梁化行江漢道映在田
具瞻斯屬皇考高祖武皇帝明並日月功格區宇應天
從人惟睿作聖太宗簡文皇帝地侔啓誦方符文景羯
寇憑凌時難孔棘朕大拯横流尅復宗社羣公卿士百
辟庶僚咸以皇靈睠命歸運斯及天命不可以久淹宸
極不可以久曠粤若前載憲章令範畏天之威纂隆寳
歴用集神器于予一人昔虞夏商周年無嘉號漢魏晉
宋因循已久朕雖云撥亂自非創業思得上繫宗祧下
惠億兆可改太清六年為承聖元年逋租宿債並許弘
貸孝子從孫可悉賜爵(臣欽若等曰梁武帝父名順之故曰從孫)長徒鏁士
特加原宥禁錮奪勞一皆曠蕩
敬帝紹泰元年九月丙午即帝位十月己巳詔曰王室
不造嬰罹禍釁西都失守朝廷淪覆先帝梓宫播越非
所王基傾弛率土㒺戴朕以荒幼仍屬艱難泣血枕戈
志復讎逆大耻未雪夙宵鯁憤羣公卿尹勉以大義越
登寡闇嗣奉洪業顧惟夙心念不至此庶仰憑先靈傍
資將相尅清元惡謝冤陵寢令墜命載新宗祊更祀慶
流億兆豈予一人可改承聖四年為紹泰元年大赦天
下内外文武賜位一等
太平元年正月戊寅以南豫州刺史任約譙秦二州刺
史徐嗣徽舉兵反討平之大赦天下其與任約徐嗣徽
叶契同謀一無所問癸未震州刺史社龕降詔賜死曲
赦吳興郡二月丙辰以東揚州刺史張彪叛斬首傳京
師曲赦東揚州六月乙夘司空陳覇先大破齊軍大赦
天下軍士身殞戰場悉遣欽祭其無家屬即為瘞埋
二年四月癸酉以廣州刺史蕭勃反平之曲赦江廣衡
三州并督内為賊所拘逼者並皆不問
陳高祖永定元年十月受梁禪即皇帝位於南郊柴燔
禮畢還宫臨太極前殿詔曰五德更運帝王所以御天
三正相因夏殷所以宰世雖色分騂翰時異文質揖讓
征伐迄用參差而育德振民義歸一揆朕以寡昧時屬
艱危國步屢屯天維三絶肆勤先后拯厥横流藉將帥
之功兼猛士之力一正天下冄造黔黎梁氏以天禄永
終歷數攸在遵與能之典集大命於菲德辭不獲亮式
從天睠俯協民心受終文祖升禋上帝繼統百王君臨
萬宇若涉淵水㒺知攸濟寳業初建皇祚維新恩俾惠
澤覃被億兆可大赦天下改梁太平二年為永定元年
賜民爵一級文武二等鰥寡孤獨不能自存者人榖五
斛逋租宿債皆勿復收其有犯鄉里清議賘汚滛盗者
皆洗除先注與之更始長徒勑繫特皆原之亡官失爵
禁錮奪勞一依舊典
二年正月辛丑親祠南郊詔曰朕受命君臨初移星琯
孟陬嘉月備禮泰壇景候韶華人祇允慶思令億兆咸
與維新且往代祅氛於今猶梗軍機未息征賦咸繁事
不獲已久知下弊言念黔黎無忘寢食夫罪無輕重已
發覺未發覺在今昧爽以前皆赦除之西寇自王琳以
下並許還送一無所問也(臣欽若等曰琳本梁之臣陳高祖既立敬帝琳奉永嘉王)
(莊纂梁祚於湘中莊以琳為丞相錄尚書事故云西寇)近所募義軍本擬西寇並
宜觧遣留家附業輓訂軍資未送者並停元年軍糧逋
餘者原其半州郡縣軍戍並不得輙遣使民間務存優
養若有侵擾嚴為法制
世祖文帝以永定三年六月丙午即位於太極前殿詔
曰上天降禍奄集邦家大行皇帝背離萬國率土擁心
若喪考妣龍圖寳歷𦕈屬朕躬運鐘擾攘事功機務南
面湏主西讓禮輕今便式膺景命光宅四海可大赦天
下罪無輕重悉皆蕩滌逋租宿債吏民愆負可勿復收
文武内外量加爵叙孝弟力田為父後者賜爵一級庶
祇畏在心公卿畢力勝殘去殺無待百年興言號哽深
增慟絶
天嘉元年正月癸丑詔曰朕以寡昧嗣纂洪業哀惸在
疚治道弗昭仰惟前德幽顯遐暢恭巳不言庶幾無改
雖宏圖懋軌日月方弘而清廟廓然聖靈浸遠敢尋永
往瞻言㒺極今四象運周三元造獻華夷胥洎玉帛駿
奔思覃遺澤播之億兆其大赦天下改永定四年為天
嘉元年鰥寡孤獨不能自存者賜榖人五斛孝弟力田
殊行異等加爵一級三月戊戌詔曰夫五運逓來三靈
眷命皇王因之改創殷周所以樂推朕統歷承基丕隆
鼎運期理攸屬數祚斯在豈僥倖所至寕卜祝可求故
神器之重必在符命是以逐鹿貽譏斷蛇定業亂臣賊
子異世同尤王琳識暗挈瓶智慙衞足干紀亂常自貽
顛沛而縉紳君子多被繫維雖涇渭合流蘭鮑同肆求
之厥理或有脇從今九罭既設八紘斯掩天網恢恢吞
舟是漏至如伏波遊說永作漢藩延夀脱歸終於魏守
器改秦虞材通晉楚行藏用捨亦豈有常宜加寬仁以
彰奮作其衣冠士族預在凶黨悉皆原宥將帥戰兵亦同
肆眚並随才銓引庶收力用六月辛丑以國哀周忌臨
於太極前殿百僚陪哭赦京師殊死以下
二年正月庚戌大赦天下三月庚寅以湘州城主殷亮
降曲赦湘州諸郡
三年閏三月甲申大赦天下四月癸夘曲赦東陽郡
四年九月癸亥曲赦京師十二月丙申大赦天下
五年七月丁丑詔曰朕以寡昧屬當負重星籥亟改冕
旒弗曠不能仰叶璿衡用調玉燭傍慰蒼生以安黔首
兵無寕歲民乏有年移風之道未弘習俗之患猶在致
令民多觸網吏繁筆削獄犴滋彰雖繇物犯囹圄淹滯
亦或有冤念俾納隍載勞負戾加以膚腠不適攝衞有
虧比獲微痊思覃寬惠可曲赦京師十二月甲子曲赦
建安晉安二郡
六年十二月癸亥詔曰朕自居民牧之重託在王公之
上顧其寡昧鬱于治道加以屢虧聽覽事多壅積冤滯
靡申幽枉弗鑒念兹罪隸有甚納隍而惠澤未流愆陽
累月今歲序云暮元正向肇欲使幽圄之内同被時和
曲赦京師
天康元年二月丙子詔曰朕以寡德纂承洪緒日昃劬
勞思弘景業而政道多昧黎庶未康兼疢患淹時亢陽
累月百姓何咎是繇朕躬念兹在兹痛如疾首可大赦
天下改天嘉七年為天康元年
廢帝以天康元年四月癸酉即位於太極前殿詔曰上
天降禍大行皇帝奄棄萬國扳號靡及五内崩殞朕以
寡德嗣膺寳命煢煢在疚懼甚綴旒方賴宰輔救其不
逮可大赦天下詔内外文武各復其職遠方悉停奔赴
光大元年正月乙亥詔曰昔昊天成命降集寳圖二君
重光九區咸乂閔余冲渺王道未昭荷兹神器如涉靈
海庶親賢竝建牧伯惟良天下雍熙緬同刑措今三元
改歴萬國充庭清廟無追具僚斯在言瞻宁位觸感摧
心思播遺恩俾覃黎獻可大赦天下改天康二年為光
大元年孝弟力田賜爵一級十月辛巳赦湘巴二郡為
華皎所詿誤者(臣欽若等曰皎為相州刺史送子玄饗質於後梁請兵伐陳為陳所敗乃奔于)
(梁)
宣帝太建元年正月甲午即位詔曰夫聖人受命王者
中興並繇懿德方作元后高祖武皇帝揖拜堯圖經綸
禹跡配天之業光辰象而利貞格地之功侔川岳而長
遠世祖文皇帝體上聖之姿當下武之運築宫示儉所
務唯德定鼎初基厥謀斯在朕以寡薄才非聖賢夙荷
前規方𫝊景祚雖復親承訓誨志守藩維詠季子之高
風思陽城之遠託自元儲紹國正位君臨無導非幾佇
聞刑措豈圖王室不造頻搆亂階天步艱難將傾寳歷
仰惟嘉命爰集朕躬我心貞確空誓蒼昊而羣辟啟請
相諠渭橋文母尊嚴懸心長樂對揚璽紱非止殷湯之
三辭履涉春冰何但代王之五讓今便肅奉天策欽承
介圭若據滄溟愈增競業思所以雲行雨施品物咸亨
當與黔黎普同斯慶可改光大三年為太建元年大赦
天下在位文武賜位一階孝弟力田及為父後者賜爵
一級異等殊才並加策序鰥寡孤獨不能自存者仍賜
榖五斛
二年三月丙午以新除左衛將軍歐陽紇據廣州反儀
同章昭逹討平之曲赦廣衛二州丁未大赦天下
三年三月丁丑大赦天下自天康元年訖太建元年逋
餘軍糧禄秩有調未入者悉原之又詔犯逆子弟及屬
逃亡異境者悉聽歸有縶繫者諒可散釋其有居宅並
追還
四年九月庚子朔日有食之辛亥大赦天下
六年正月壬戌朔詔曰王者以四海為家萬姓為子一
物乖方夕愓猶厲六合未混旰食彌憂朕嗣纂鴻基思
弘經略上符景宿下叶人謀命將興師大拯淪溺灰琯
未周凱捷相繼拓地數千連城將百蠢彼餘黎毒兹異
境江淮年少猶有剽掠鄉閭無賴擿出隂私將帥軍人
罔顧刑典今使苛法蠲除仁聲載路且肇元告慶邊服來
荒始覩皇風宜覃曲澤可赦江右淮北南司定霍光建
朔合豫北徐仁北兖青冀南譙南兖十三州郢洲之齊
安西陽江洲之齊昌新蔡高唐南豫州之歷陽臨江郡士
民罪無輕重悉皆原宥將帥職司軍人犯法自依當科
十年三月乙酉大赦天下
十一年十一月辛夘詔曰畫冠弗犯革此澆風孥戮是
蹈化于薄俗朕肅膺寳命迄將一紀思經邦濟治憂國
愛民日昃劬勞夜分輟寢而還淳返樸其道靡階雍熙
盛美莫云能致遂乃鞫訊之牒盈于聽覽舂&KR0898;之人煩
于牢犴周成刑措漢文斷獄杼軸空勞邈然既遠加以
蕞爾醜徒軼我彭汴淮汝氓庶企踵王略治兵誓旅義
存拯救飛芻輓粟征賦頗煩暑雨祁寒寧㤀咨怨兼宿
度乖舛次舍違方若日之誡責歸元首愧心斯積馭朽
非懼即建子令月微陽初動應此嘉辰宜播嘉澤可大
赦天下
後主以太建十四年正月丁巳即帝位于太極前殿詔
曰上天降禍大行皇帝奄棄萬國攀號擗踊無所逮已
朕以哀煢調膺寳歷若涉巨川㒺知攸濟方賴羣公用
禆寡薄思播遺德覃被億兆凡厥遐邇咸與維新可大
赦天下在位文武及孝弟力田為父後者並賜爵一級
孤老鰥寡不能自存者賜榖人五斛帛二疋七月辛未
大赦天下
九月丙午設無遮大會於太極殿捨身及乘輿御服大
赦天下
至德元年正月壬寅詔曰朕以寡薄嗣守鴻基哀惸切
慮疹恙纏織訓俗少方臨下靡筭懼甚踐冰慄同馭朽
而四氣易流三九遄至紱纓引陛玉帛充庭具物匪新
節序疑舊緬思前德永慕昔辰對軒闥而哽心顧扆筵
而咽氣思所以仰遵遺構俯勵薄躬陶鑄九流休息百
姓用弘寬簡取叶陽和可大赦天下改大建十五年為
至德元年
二年正月癸巳大赦天下十一月丙寅大赦天下
三年十一月辛巳幸長干寺大赦天下
四年十一月己夘詔曰惟刑止暴惟德成物三才是資
百王不改而世無抵角時鮮犯鱗渭橋驚馬弗聞廷争
桃林逸牛未見其旨雖剽悍輕侮理從鉗&KR0898;蠢愚挂點
宜肆含弘政乏良哉明慙則哲求諸觧網安可得乎是
用屬寤寐以軫懷負黼扆而於邑復兹合璧輪缺連珠
運舛黃鍾獻呂和氣始萌玄英告中履長在御因時宥
過抑乃斯得可大赦天下
禎明元年正月戊寅詔曰栢皇大庭鼓淳和于曩日姬
王嬴后被澆風於末載刑書已鑄善化匪融禮義既生
姦宄斯作何其淳樸不反浮華競扇者與朕居中御物
納隍在睠頻恢天網屢絶三邊元元黔庶終罹五辟蓋
乃康哉寡薄抑亦法令滋彰是用當宁弗怡矜此向隅
之意今三元具序萬國朝晨靈芝獻於始陽膏露凝於聿
歲從春施令仰乾布德思與九有惟新七政可大赦天
下改至德五年為禎明元年九月甲午以江陵蕭琛所
置安平王蕭嚴降大赦天下
梁末帝禎明六年四月己亥詔曰應天下見禁罪人犯
大辟合扺極刑者宜示好生特令减死除准格律常赦
不原外徒流以下逓减一等左降官未經量移者與量
移已量移者更與復資
冊府元龜卷二百八
