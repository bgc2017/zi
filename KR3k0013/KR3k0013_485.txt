冊府元龜卷四百八十五宋王欽若等撰
邦計部
濟軍輸財
濟軍
兵法曰興師十萬日費千金又曰千里饋糧士有饑色
盖挈畚合糧周官之制振廪同食左氏所述自昔兵車
之會資扉之給曷嘗不以宿飽為念哉由漢以来或興
戎整衆擊寇伐敵縣兵以深入堅壁而相持飛輓所須
乏絶是慮乃有良臣受任忠公匪懈經營調法周濟用
度俾無後㸑之患以助惟揚之武克贊茂勲輔成大業
傳所為公家之利知無不為者也
漢蕭何為丞相守關中時漢王與諸侯擊楚何輙以便
宜施行關中事計戸口轉漕給軍
後漢馮異為征西大將軍討赤眉屯軍上林苑中時百
姓饑餓人相食黃金一斤易豆五升道路斷隔委輸
不至軍士悉以果實為糧光武詔拜南陽趙康為右扶
風將兵助異并送縑榖軍中皆稱萬歲異兵食漸盛
寇恂為河内太守行大將軍事光武謂恂曰河内完富
吾將因是而起昔高祖留蕭何鎮關中吾今委公以河
内堅守轉運給足軍糧率厲士馬防遏他兵勿令北渡
而已光武於是復北征燕代恂移書屬縣講兵肄射伐
淇園之竹為矢百餘萬淇園衛之苑多竹篠也養馬二
千匹收租四百萬斛以給軍
魏鍾繇漢末都督關中太祖在官渡與袁紹相持繇送
馬二千餘匹給軍太祖與繇書曰得所送馬甚應其急
關右平定朝廷無西顧之憂足下之勲也昔蕭何鎮守
關中足食成軍亦適當爾
夏侯淵為陳留潁川太守太祖與袁紹戰於官渡行管
軍校尉紹破使都督兖豫徐州軍糧時軍食少淵傳饋
相繼軍以復振
杜畿為河東太守太祖西征至蒲坂與賊夾渭為軍軍
食一仰河東及賊破餘畜二十餘萬斛太祖下令曰河
東太守杜畿孔子所謂禹吾無間然矣增秩中二千石
張既為雍州刺史太祖征張魯既别從散關入討叛氐
收其麥以給軍食
任峻為騎都尉太祖每征伐峻嘗居守以給軍是時歲
饑旱軍食不足羽林監潁川棗祗建置屯田太祖以峻
為典農中郎將數年所在積粟倉廪皆滿官渡之戰太
祖使峻典軍器糧運賊數寇鈔絶糧道乃使二乘為一
部十道方行為複陳以營衛之賊不敢近軍國之饒起
於棗祗而成於峻
郭淮為雍州刺史明帝太和五年蜀出鹵城是時隴右
無榖議欲關中大運淮以威恩撫循羌胡家使出榖平
其輸調軍食用足轉揚武將軍
于禁為虎威將軍時張遼等與陳蘭梅成相持軍食少
禁運糧前後相屬遼遂斬蘭成增邑二百戸并前千二
百戸
蜀王嗣為西安圍督汶山太守時大將軍姜維每出北
征羌胡出馬牛羊氊眊及義榖裨軍糧國頼其資遷鎮
軍領郡
晉劉弘惠帝時為南蠻校尉荆州刺史時益州刺史羅
尚為季時所敗遣使告急請糧弘移書贍給而州府綱
紀以運道懸遠文武匱乏欲以零陵一運米五十斛與
尚弘曰諸軍未之思耳天下一家彼此無異吾今給之
則無西顧之憂矣遂以零陵米三萬斛給之尚頼以自
固
袁眞為西中郎將哀帝隆和元年進次汝南運米五萬
斛以饋洛陽
朱序為龍驤將軍監兖青二州軍事求鎮淮隂拜征虜
將軍未行求運江州米一萬斛布五千疋以資軍糧孝
武詔聽之加都督司雍梁秦四州軍事帝遣廣威將軍
河南太守楊佺期南陽太守趙睦各領兵千人隸序又
表求故荆州刺史桓石生府田一百頃并榖八萬斛給
之
宋臧熹為建武將軍臨安太守孫李高自海道襲廣州
路繇臨海熹資給發遣得以無乏
南齊蕭穎胄為冠軍將軍西中郎長史東昏永元二年
與梁王同謀起義兵加穎胄右將軍都督行留諸軍置
佐史先遣寧朔將軍王法度向巴陵穎胄獻錢二十萬
米千斛鹽五百斛諮議宗塞别駕宗史獻榖二千斛牛
二千頭換借富資以助軍費長沙寺僧業富沃鑄黃金
為龍數千兩埋土中歴傳相付稱為下方黃鐵莫有見
者乃取之以充軍食
梁劉坦為長沙太守行湘州事時高祖起義兵坦選堪
事吏分詣十郡悉發人丁運租米三十餘萬斛致之義
師資其用給
陳孔奐為黃門侍郎時北齊遣東方老蕭軌等来寇軍
至後湖都邑搔擾又四方壅隔糧運不繼三軍取給唯
在京師乃除奐為貞威將軍建康令時累歲兵荒戸口
流散勍敵忽至徵求無所高祖尅日決戰乃令奐多營
麥飯以荷葉裹之一宿之間得數萬裹軍人旦食訖棄其
餘因而決戰遂大破賊
後魏韓麒麟為冀州刺史慕容白曜攻東陽麒麟上
義租六十萬斛并攻戰器械于是軍資無乏
北齊盧勇初為東魏揚州刺史孝靜武定二年卒年三
十二勇有馬五百疋私造甲杖六車遺啓盡獻之朝廷
後周周惠達為太祖行臺尚書大將軍府司馬太祖出
鎮華州留惠達知後事于是既定喪亂庶事多闕惠達
營造戎仗儲積倉糧簡閱士馬以濟軍國之務時甚頼
焉
崔猷為梁州都督時利州刺史崔士謙請援猷遣兵六
千赴之信州糧盡猷為送米四千斛於是二鎮獲全
唐宋王成器為絳州刺史獻馬牛羊等助軍玄宗報之
曰塞草具腓秋風已勁張國容會軍實者孰先於此乎
家國之情助其費用周旋省覧以慰所懷
王難德為左武衛大將軍安禄山反難德從哥舒翰至
潼關殺麾下叛胡數百人扈肅宗至靈武行在無絹給
賜難德進絹三千疋及金銀器
李齊運德宗時為京兆尹京師尚䧟賊李晟軍渭橋齊
運在擾攘中募人版築輓芻輦粟以應晟頗有勤績
韓滉為鎮海節度建中四年德宗行幸及歸京師軍用
既繁道路又阻關中饑饉加之以災蝗江南兩浙轉輸
粟帛府無虚月朝廷頼焉
田季安為魏博節度使時中官吐突承瓘領兵討王承
宗季安亦出師以具餉運
李鄘憲宗時為淮南節度使元和十一年以軍興進絹
三萬疋金五百兩銀三千兩以助軍十二年又進助軍
絹三萬匹時朝廷以兵興國用不足命鹽鐵副使程异
乘驛諭江淮諸道俾助軍鄘以境内富貴乃大藉府庫
一年所蓄之外咸貢於朝諸道以鄘為倡首悉索以獻
自是王師無匱乏之憂(又元和十二年至自江南得供軍錢一百八十五萬貫以進)
王遂為宣歙觀察使進助軍錢三萬四千二百貫
皇甫鏄為戸部侍郎判度支元和十三年正月進錢三
萬貫
程异為衛尉卿鹽鐵使進絹十萬疋並號羡餘
韓弘為汴州節度使元和十三年進絹五萬疋又十四
年王師討淄青弘進助平淄青絹二十萬疋
盧坦為劒南東川節度使在鎮三年後請收閏月軍吏
糧料以助行營人多非之
李遜為陳許節度穆宗初方銳意討賊諸道發兵例於
度支貸借唯遜出兵率先諸道賞賜犒宴備於當軍朝
論美之故加檢校吏部尚書
元錫為宣州觀察使長慶元年進助軍綾絹一萬匹弓
箭器械共五萬二千事
楊元卿敬宗時為涇原節度使寳歴元年上言營田收
禾粟二十萬斛請付度支充軍糧文宗時為河陽節度
使奏請自出三月糧料自備行營(又云楊元卿為河陽節度大和四年進粟)
(四十萬以助有司經費)
杜元穎文宗時為西川節度使太和三年奏發助軍第
一般匹段二萬匹到河隂縣
張惟清為涇原節度使太和五年進助邊粟麥合二十
萬
王淮為鹽鐵使太和五年五月進羡餘綾絹二十萬匹
凡十次
殷侑為天平軍節度使觀察等使太和七年十月侑奏
請起今年發遣當管鄆曹濮三州兩稅𣙜酒等上供錢
千萬貫粟五萬石勅天平軍元和以前地本殷實自
分為三道十五餘年雖班詔勅竟未入賦殷侑承兵戈
之後當歉旱之餘勤力奉公謹身守法纔及周歲已致
阜安而又體國推忠率先入貢成三軍奉上之志陳一
境樂輸之心循省表章深用嘉歎所奏依
王潛為荆南節度使在任聚歛所至倉庫盈溢屬朝廷
方討滄鎮以助軍為名常賦獻之外進錢七十萬貫
張元仲為幽州留後時徐人作亂請以弟元臯領兵伐
叛懿宗不允乃進助軍米五十萬石鹽二萬詔嘉之
王鎔為鎮州節度使僖宗中和二年進助太原軍士家
口糧光啓元年又進扈衛戰馬五百匹
梁趙珝唐昭宗天復元年徵為同州節度留後時太祖
統軍岐下珝在馮翊輸輓調發旁午道途俄而昭宗還
長安詔徵入覲錫迎鑾功臣之號
開平二年七月湖南節度使馬殷奏天軍先與本道兵
士同收復明州進賞犒將士錢十萬貫
七月魏博節度使羅紹威進絹三萬匹時敵入臨汾諸
將征討曰聞其捷紹威進以備犒師之用
乾化元年十月北征密州奏助軍絹二千疋青州節度
使進絹五千疋兖州進絹三千疋
後唐張全義為河南尹莊宗同光二年五月進粟四萬石
助軍
末帝清泰二年六月癸未樞密宣徽使進添都馬一百
三十疋河南尹百匹時偵知契丹寇邊一日促騎軍故
有此獻欲表率藩鎮也
三年七月丁酉青州房知温獻馬五千疋鄧州皇甫遇
馬千匹錢千緡以助討伐辛丑鄆州王建立獻助軍錢
千緡絹千疋粟五千斛馬二千疋
八月丙寅宿州刺史武從諫獻助軍錢五百緡復州刺
史郭延魯貢錢五百貫馬十匹助征
晉高祖天福二年四月汴州楊光遠進助國錢二萬貫
宋州趙在禮進助國絹三千疋錢二千貫陜府進助國
絹三千疋銀一千兩玉腰𢃄一條馬十匹
五月丁卯許州萇從簡進助國錢五千貫絲五千兩甲
戌徐州安彦威進助軍錢五千貫綿絲六萬己卯宋州
趙在禮進助國茶三萬斤鄆州安審琦進助軍絹三千
疋絲五千兩花絁五十匹銀器五百兩
七月秦州康福進助國錢五千貫
八月甲午邠州安叔千進助軍馬五千疋
癸卯宋州趙在禮進大小麥一萬石同州符彦卿進助
國銀一千兩船五隻
九月辛亥湖南馬希範進助大茶三萬斤丙辰荆南高
從誨進助國絹五千匹綿綺一百匹癸酉鎮州安重榮
進馬三十疋乙亥雄州刺史袁正辭進助國錢三萬貫
十一月甲寅前荆州節度李德琉進馬三十匹丁巳襄
州安從進獻馬二十疋絹一千疋
十二月辛丑定州皇甫遇奏般軍糧八萬石赴魏州乙
巳楊光遠進助國錢一萬貫
三年正月壬戌昭義軍杜重威進助國馬二十疋銀五
百兩玉𢃄五條戊辰鄆州安審琦進助國絲二萬兩絹
二千匹
二月戊寅徐州萇從簡進助國錢三千貫同州符彦卿
進馬三十疋戊戌北京留守安彦威進助國馬二十五
疋絹一千疋東京留守高行周進助國錢五千貫又鎮
州安重榮進助國絹六千疋綿一萬兩晉州相里金進
銀一千兩錢一千貫
三月庚戌安州李金全進助國錢一千貫茶三千斤
四月戊戌楊光遠進草十萬束粟三千石大豆二千石
白米三千石壬寅襄州安從進助國茶一萬斤
五月西京留守李周進助國銀二千五百兩
九月許州進馬五十疋劒五十口銀裝鎗五十條鎮州
安重榮進添都馬五十疋
十月鄜州安審暉晉州相里金定州皇甫遇進添都馬
三十匹秦州康福邠州安叔千共進添軍馬七十疋
十一月晉昌李周進添都馬三十疋河中安審信進助
國錢一萬貫青州王建元進助國絹七千疋綿一萬兩
銀三千五百兩金酒器一副滄州馬全節進助國絹三
千疋綿三千兩絲八千兩添都馬二十疋兖州李從温
進助國錢五千貫安州李金全進助國錢二千貫甲子
襄州安從進助國絹三千疋茶一萬斤
十二月陜府李從敏進絹二千疋綾五百疋小麥二千
石同州符彥卿進助國錢一千貫絹一千疋戊戌湖南
進助國銀一萬兩秦州康福進助國馬七千疋銀一千
五百兩細布一千疋廷布五百疋
七年閏三月湖南奏差人押軍運糧米一萬石往襄州
軍前進計四萬石
少帝以天福七年六月即位八年七月京兆府奏軍食
不充左金吾衛上將軍皇甫立進助國粟三千石許州
李從温進粟一萬二千三十石
開運二年尚食副使鄭延祚自邠州回齎新授節度使
馮暉表進馬三千三百五十匹駱駞五百頭糧草一百
萬束衣甲器械一萬事件其駞馬器械請供奉官蕭處
鈞先押赴闕糧草在靈武道收貯
是年鎮州杜重威進廳頭小底牽攏官共三千四十四
人馬軍七百七十二人步軍一千七百七十二人馬八
百疋衣甲器械旗槍共四十三萬事件並在本道
晉州安叔千進廳頭軍何彥温已下一百人鞍馬器仗全
漢史弘肇為侍衛使乾祐元年獻錢萬緡馬二十疋以
助供軍討叛也三年肇與鄴都留守各貢助軍絹萬匹
宰臣三司使各有貢物助軍
周符彦卿為青州節度使太祖廣順二年車駕平定兖
州彦卿進錦綵三千匹軍糧萬石
輸財
邦家所急食貨為先雖屬之計臣亦成於民力焉西漢
而下乃有迹在編民名參著位屬戎車屢駕有蠲金之
費歲榖不登無九年之蓄天子為之旰食黎民由是阻
饑于是乎發其私帑獻其井賦以助國用而歸之有司
焉斯亦愛君憂國感於忠義者之所為也
漢卜式齊人武帝時方事匈奴式上書願輸家財半助
邊帝使使問式欲為官乎式曰自小牧羊不習仕宦不
願也使者曰家豈有冤欲言事乎式曰臣生與人無所
争邑人貧者貸之不善者教之所居皆從式式何故見
冤使者曰苟子何欲(言子苟如此輸財必有所欲)式曰天子誅匈奴
愚以賢者宜死節有財者宜輸之如此而匈奴可滅也
式歸牧田歲餘會渾邪等降縣官費衆倉府空(倉粟所積也府)
(錢所聚也)貧民大徙皆仰給縣官無以盡贍式復持錢二十
萬與河南太守以給徙民河南上富人助貧者帝識式
姓名曰是固前欲輸其家半財助邊乃賜式外繇四百
人(外繇役之外得復除四百人也)式又盡復於官是時富豪皆争匿財
(匿藏也)惟式尤欲助費帝於是以式終長者乃召拜式為
中郎賜爵左庶長田十頃布告天下尊顯以風百姓
杜緩御史大夫延年之子緩為太常嗣建平侯元帝初
即位榖貴民流永平中西羌反輙上書入錢數以助用
前後數百萬
後漢王丹京兆下邳人家累千金光武時前將軍鄧禹
西征關中軍糧乏丹率宗族上麥二千斛禹表丹領左
馮翊稱疾不視事免歸
東海頃王肅安帝永初中以西羌未平上錢二千萬元
初中復上縑萬匹以助國費
張禹為太尉封安鄉侯後連歲災荒府藏空虚禹上疏
求入三歲租稅以助郡國禀假詔許之
任城王崇順帝時羌虜數反崇輙上錢帛征邊費冲帝
初復上錢三百萬助山陵用度朝廷嘉而不受
宋徐耕晉陵延陵人為平原令文帝元嘉二十一年大
旱民饑耕詣縣陳辭曰今年亢旱禾稼不登氓黎饑餒
採掇存命聖上哀矜已垂存拯但罄未久困殆者衆米
榖轉貴糴索無所方涉春夏日月悠長不有微救永無
濟理不惟凡瑣敢憂身外鹿鳴之求思同野草氣類之
感能不傷心糴得少米資供朝夕志欲自竭義存分飱
今以千斛助官賑貸此境連年不熟今歲尤甚晉陵境
内特為偏枯此郡雖弊猶有富室丞陂之家處處而是
並皆保熟所失盖惟陳積之榖皆巨萬旱之所弊實鍾
貧民溫富之家各有財寳謂此等並宜助官得過儉月
所損至輕所濟甚重今敢自勵為勸造之端實願决水
揚塵崇益山海為言上當時議者以耕比漢卜式詔書
褒美以縣令
嚴成東海人孝武帝大明八年東土饑旱成與東莞王
道蓋各以榖五百斛助官賑恤
梁高祖天監七年以興師費用王公以下各上國租及
田谷以助軍資
後魏任城王澄為尚書孝文南伐留澄居守澄表請以
國秩一歲租帛助軍資詔受其高平租
彭城王劭襲父勰封孝明初梁武遣將犯邊劭上表曰
偽監游魂闚覦邊境勞兵兼時日有千金之費臣仰藉
先資叨享厚秩思以埃塵用裨山海臣國封徐州去軍
差近謹奉粟九千斛資絹六百疋國吏二百人以充軍
用靈太后嘉其至意而不許之
城陽王徽為鎮軍將軍于時戎馬在郊王師屢敗徽以
軍旅之費上助國絹二千疋粟一萬石以助軍用孝明
不納
侯綱初為太子中庶子迎孝明于東宫以功封武陽縣
侯食邑二千戸後為軍騎大將軍啓曰軍旅稍興國用
不足求以封邑俸粟賑給征人孝明許之
隋王辯字警略馮翊蒲城人祖訓以行商致富魏世出
粟助給軍糧為假清河太守
唐彭惠通安州人貞觀十八年太宗征遼東惠通請出
布帛五千段以資征人太宗嘉之比于漢之卜式拜為
宣義郎
霍王元軌高祖子高宗調露二年二月率文武百官詣
闕上表請各出一月俸料供軍以討突厥詔從之
嚴震梓州鹽亭人祖父田農為業以財於鄉里肅宗至
德乾元以後震屢出家財以助邊軍授賜合州長史王
府諮議參軍
郭子儀為邠寧節度使代宗大歴八年十二月廻紇赤
心賣馬一萬匹有司以國計不充計市六千匹子儀以
廻紇前後立功不可阻其意請自納一年俸物充廻紇
馬價雖詔旨不允内外稱之
羅紹威為魏博節度使哀帝即位紹威進救接百官絹
千疋綿三千兩
後唐郭崇韜莊宗同光中為樞密使初在汴雒稍通諸
侯賂遺親友密規之崇韜曰予備位將相禄賜巨萬不
俟他財以致富但以朱氏之日以賂遺成風今之方面
藩侯皆梁之舊將吾主射鈎斬袪之怨也一旦革面化
為吾人堅拒其請寧先拒乎藏于私室無異公帑及莊
宗將行郊禮有司計府庫闕勞軍錢崇韜首出積十萬
貫以助郊祀
安重誨為樞密使明宗三年五月以有事于中山進馬
三十疋助戎事藩侯郡守遂相次進之
張筠為左驍衛上將軍致仕長興元年十月進助軍粟
五千石是月興元府奏軍府官共進助軍粟三萬三千
石
鄭師文絳州人清泰中末帝親征太原師文獻錢五千
萬助西軍進討詔本州補教練使人
晉袁正辭初仕梁乾化貞明中歴飛龍沂州副使後唐
清泰中進錢五萬貫尋領衢州刺史及高祖即位後獻
錢五萬貫出典雄州辭以州在靈武西鄙處吐蕃部族
之中不願適任進亦如前方免其行少帝開運元年
加檢討司徒使與朝請二年助國錢三萬銀一萬兩
馮暉為靈州節度使天福中官吏言朔方軍自康福張
從賓張希崇相承三正市馬和糴入蕃客賞賜軍州俸
禄供事戎仗三司歲支錢六千萬自暉臨鎮已来皆以
己物供用
周彦儒平虜軍節度使知溫之子知溫積貨數百萬天
福元年卒幕客顔衎勸彦儒進錢以助國用乃進錢三
萬貫(一云十萬貫)絹二萬匹布一萬匹金一百兩銀一千兩
茶一千五百斤絲綿十萬兩尋授彦儒沂州刺史
皇甫立為金吾衛上將軍少帝天福八年進助國粟三
千石
周鄭陽前為潁川馬步軍教練使家富于財顯德三年
世宗親征淮南至夀春陽進錢二萬以助軍用盖傚卜
式之意也帝以陽為左監門衛將軍致仕賜襲衣銀𢃄
册府元龜卷四百八十五
