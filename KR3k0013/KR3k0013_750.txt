册府元龜卷七百五十宋王欽若等撰
陪臣部
奔亡
賜玦而去禮開待放之端越境以亡傳載出奔之迹蓋
夫五等疏爵千乘承家必有陪臣用司厥政固宜盡瘁
以委質陳力以事公競獻其忠各專其霸其或守節不
固為德靡修當聽任之不明忠邪之並進君臣道替上
下相疑憂讒搆之言懼誅殛之罪事勢斯窘奔亡是圖
其或包藏異謀出成戎首之釁退避時難反無討賊之
功載之信書甚可醜也
魯隱公元年鄭共叔段出奔(共國今汲郡共縣)公孫滑出奔衛
(公孫滑共叔段之子)衛人為之伐鄭取廪延
莊公九年齊人殺襄公初襄公立無常鮑叔牙曰君使
民慢亂將作矣奉公子小白出奔莒亂作管夷吾召忽
奉公子糾奔魯十二年宋南宫長萬弑閔公殺大夫仇
牧及太宰督立子游(宋公子)羣公子奔蕭公子御說奔亳
(宋莊公子)
十六年鄭厲公治與雍糾之亂者(魯桓公十五年鄭祭仲專鄭伯患之使其)
(壻雍糾殺之糾妻告祭仲祭仲殺雍糾厲公奔蔡魯莊十四年鄭伯復入)殺公子閼刖強鉏
(二子祭仲黨)公父定叔出奔衛(共叔段之孫定諡)三年而復之曰不
可使共叔無後於鄭
二十二年春陳人殺其太子御寇陳公子完與顓孫奔
齊(公子完顓孫皆御寇之黨)顓孫自齊奔魯
三十二年魯莊公疾問後於叔牙(莊公弟)對曰慶父材(蓋欲)
(進其同母兄)問於季友對曰臣以死奉般(般莊公子季友莊公母弟故欲立般)
八月公薨子般即位次于黨氏(即喪位次舍也)共仲使圉人犖
賊子般於黨氏(共仲慶父)成季奔陳(即季友也)
閔公元年八月季子來歸
二年八月共仲使卜齮賊公於武闈(宫中小門謂之闈)成季以
僖公適邾共仲奔莒乃入立之以賂求共仲於莒莒人
歸之及密使公子魚請(公子魚奚斯也)不許哭而往共仲曰奚
斯之聲也乃縊
十二月鄭大夫高克奔陳克好利而不顧其君文公惡
之使帥師次于河上久而弗召師潰而歸高克奔陳
僖公五年晉獻公使寺人披伐蒲蒲城人欲戰重耳不
可曰保君父之命而享其生祿(享受也保猶恃也)於是乎得人
(以祿致衆)有人而校罪莫大焉(校報也)吾其奔也遂奔狄從者
狐偃趙衰(衰趙夙弟)顛頡魏武子(武子魏犨)司空季子(胥臣臼季也其時狐)
(毛賈佗皆從而獨舉此五人賢而有大功者)
十四年四月晉人殺㔻鄭子㔻豹奔秦
十六年鄭殺太子子華子華弟子臧出奔宋
二十八年晉文公盟諸侯于踐土衛侯出奔楚遂適陳
使元咺奉叔武以受盟(奉使攝君事)或訴元咺於衛侯曰立
叔武矣其子角從公公使殺之(角元咺子)咺不廢命奉夷叔
以入守(夷諡)晉人復衛侯衛侯先期入公子歂犬華仲前
驅叔武將沐聞君至喜捉髮走出前驅射而殺之元咺
出奔晉
三十年秦伯使杞子逄孫楊孫戍鄭(三子秦大夫)
三十一年鄭洩駕惡公子瑕鄭伯亦惡之故公子瑕出
奔楚
三十二年杞子自鄭使告于秦曰鄭人使我掌其北門
之管若潛師以来國可得也穆公召孟明西乞白乙出
師於東門之外及滑鄭商人弦高使遽告于鄭鄭穆公
使視客館則束載厲兵秣馬矣(嚴兵待秦師)使皇武子辭焉
曰吾子淹久於敝邑惟是脯資餼牽竭矣為吾子之將
行也(示知其情)鄭之有原圃猶秦之有具囿也吾子取其麋
鹿以閒敝邑若何杞子奔齊逄孫楊孫奔宋
文公六年春使狐射姑(狐偃子賈季也)將中軍趙盾佐之陽處
父改蒐于董易中軍(易以趙盾為帥射姑佐)陽子成季之屬也(處父)
(常為趙衰屬大夫)故黨于趙氏九月賈季使續鞫居殺陽處父
十一月晉殺續簡伯(簡伯鞫居也)賈季奔狄
八月晉襄公卒太子少(太子靈公也)晉人以難故欲立長君
趙孟使先蔑迎公子雍于秦穆嬴日抱太子以啼于朝
趙孟與諸大夫皆患穆嬴且畏偪(畏國人以大義来偪巳)乃背先
蔑立靈公而敗秦師先蔑奔秦士會從之先蔑之使也
荀林父止之曰夫人太子猶在而外求君此必不行子
以疾辭若何不然將及(禍將及巳)攝卿以往可也何必子同
官為寮吾嘗同寮敢不盡心乎弗聽為賦板之三章(義取)
(芻蕘之言猶不可忽况同寮乎僖二十八年林父將中行先蔑將左行)又弗聽及亡荀伯
盡送其孥及其器用財賄於秦曰為同寮故也
八年十月魯公孫敖(穆伯也)奔莒初穆伯娶于莒曰戴已
生文伯其娣聲已生惠叔(穆伯公孫敖也文伯穀也惠叔難也)戴已卒又
聘于莒莒人以聲已辭則為襄仲聘焉(襄仲公孫敖從父昆弟)七
年冬徐伐莒莒人来請盟(見伐故欲見援)穆伯如莒莅盟且為
仲逆及鄢陵登城見之美(鄢陵莒邑)自為娶之仲請攻之公
將許之叔仲惠伯諫而止及是穆伯如周弔喪不至以
幣奔莒從巳氏焉(巳氏莒女)魯人立文伯(穆伯之子榖也)穆伯生二
子于莒而求復文伯以為請襄仲使無朝聽命復而不
出(不得使與聽政事終寢於家)三年而盡室以復適莒
是冬宋司城蕩意諸奔魯宋襄公夫人襄王之姊也昭
公不禮焉(昭公適祖母)夫人因戴氏之族(華樂皇皆戴族)以殺襄公
之孫孔叔公孫鍾離及大司馬公子卭皆昭公之黨也
司城蕩意諸来奔效節於府人而出(效猶致也意諸公子蕩之孫)公
以其官逆之皆復之亦書以官皆貴之也(卿違從大夫之位公賢其)
(效節故以本官逆之請宋而復之司城官屬悉來奔故言皆復之)
十二年春郕伯卒初郕太子朱儒自安於夫鍾國人弗
徇(順也)郕伯卒太子以夫鍾與郕邽來奔(郕邽亦邑)公以諸侯
逆之非禮也(非公寵叛人)
十三年邾文公卒文公元妃齊姜生定公二妃晉姬生
捷菑文公卒邾人立定公捷菑奔晉
十四年九月宋高哀為蕭封人以為卿(蕭宋附庸仕附庸還升為卿)
不義宋公而出遂來奔(出而待放從放所來故曰遂)書曰宋子哀來
奔貴之也(貴其不食汚君之祿避禍連也)
宣公元年晉人討不用命者放胥甲父于衛(胥甲下軍佐文十二)
(年戰河曲不肯薄秦于險)而立胥克(克甲之子)先辛奔齊(辛甲之屬大夫)
二年二月鄭公子歸生伐宋華元帥師戰于大棘將戰
華元殺羊食士其御羊斟不與及戰曰疇昔之羊子為
政今日之事我為政與入鄭師故敗宋人以兵車百乘
文馬百駟(畫馬為文四百匹)以贖華元于鄭半入華元逃歸立
于門外告而入(告宋城門而後入言不苟)見叔牂曰子之馬然也(叔牂)
(羊斟也卑賤得先歸華元見而慰之)對曰非馬也其人也(叔牂知前言已顯故不敢讓罪)
既合而來奔(叔牂言畢遂奔魯合猶荅也)
十年夏齊惠公卒崔杼有寵於惠公高國畏其逼也(高國)
(二家齊正卿)公卒而逐之奔衛
十八年公孫歸父如晉還至笙遂奔齊歸父以襄仲之
立公也有寵(歸父襄仲子)欲去三桓以張公室(時三桓強公室弱故欲去)
(之以張大公室)與公謀而聘于晉欲以晉人去之冬公薨季文
子言於朝曰使我殺適立庶以失大援者仲也夫(適謂子惡)
(齊外甥襄仲殺之而立宣公南通于楚既不能固又不能堅事齊晉故云失大援也)臧宣叔怒曰
當其時不能治也後之人何罪子欲去之許請去之(宣叔)
(文仲子武仲父許其名也時為司寇主行刑言子自以歸父害巳欲去者許請為子去之也)遂逐東
門氏(襄仲居東門故曰東門氏)子家還及笙(子家歸父)壇帷復命於介(除地)
(為壇而張帷介副也將去使介反命於君)既復命袒括髮(以麻約髮)即位哭三踊
而出(依在國喪禮設哭位公薨故)遂奔齊
成公二年楚使申公巫臣聘于齊巫臣盡室以行(室家盡去)
及鄭使介反幣而以夏姬行將奔齊齊師新敗曰吾不
處不勝之國遂奔晉晉人使為邢大夫
七年冬衛孫林父出奔齊十四年春衛定公如晉晉侯
強見孫林父焉(強見欲歸之)定公不可夏衛侯既歸晉侯使
郤犨送孫林父而見之衛侯見而復之(復林父位)
十三年曹宣公卒於師公子負芻守(成公也)殺太子而自
立諸侯將見子臧於王而立之子臧辭曰前志有之曰
聖逹節次守節下失節為君非吾節也雖不能聖敢失
守乎遂逃奔宋
十五年諸侯會于戚討曹成公(討其殺太子而自立)執而歸諸京
師諸侯將見子臧於王而立之子臧逃奔宋
十六年宋殺其大夫山於是華元為右師魚石為左師
蕩澤為司馬華喜為司徒公孫師為司城向為人為大
司寇鱗朱為少司寇向帶為太宰魚府為少宰蕩澤弱
公室殺公子肥華元曰我為右師君臣之訓師所司也
今公室卑而不能正吾罪大矣不能治官敢賴寵乎乃
出奔晉魚石止華元於河上乃反使華喜公孫師帥國
人攻蕩氏殺子山魚石向為人鱗朱向帶魚府出舍于
睢上(畏同族罪及將出奔)華元止之不可遂出奔楚
十七年齊使國勝告難于晉待命于清(勝國佐子齊欲討國佐故留其)
(子于外)
十八年齊殺國佐于内宫之朝使清人殺國勝國弱來
奔(弱勝之子)王湫奔萊
襄公六年宋華弱奔魯華弱與樂轡少相狎長相優又
相謗也(狎親習也優調戲也)子蕩怒以弓梏華弱于朝(子蕩樂轡也張弓以)
(貫其頸若械之在手故曰梏)平公見之曰司武而梏于朝難以勝矣
(司武司馬言其懦弱不足以勝敵)遂逐之華弱来奔
七年鄭子駟使賊夜弑僖公八年羣公子以僖公之死
也謀子駟子駟先之辟殺子狐子熙子侯子干(辟罪也加罪以)
(戮之)孫擊孫惡出奔衛(二孫子狐之子)
十四年夏諸侯之大夫從晉侯伐秦至棫林欒黶先還
諸軍從之晉人謂之遷延之役欒鍼曰此役也報櫟之
敗也役又無功晉之耻也吾有二位于戎路(欒鍼欒黶弟也二位)
(謂黶將下軍鍼為戎右)敢不耻乎與士鞅馳秦師死焉士鞅反(鞅士)
(匄子)欒黶謂士匄曰余弟不欲往而子召之余弟死而子
來是而子殺余之弟也弗逐余亦將殺之士鞅奔秦(欒黶)
(汰侈誣逐士鞅也)
是年衛孫林父自戚入見蘧伯玉曰君之暴虐子所知
也大懼社稷之傾覆將若之何對曰君制其國臣敢奸
之(奸猶犯也)雖奸之庸知愈乎(言逐君更立知當差否)遂行從近關出
(愳難作欲速出竟)
十七年宋華閱卒華臣弱臯比之室(臣閱之弟臯比閱之子弱侵易之)
使賊殺其宰華吴賊六人以鈹殺諸盧門合左師之後
(盧門宋城門合向戍邑後屋)左師懼曰老夫無罪賊曰臯比私有討
於吴遂幽其妻(幽吴妻也)曰畀余以大璧(畀與也)宋公聞之曰
臣也不唯其宗室是暴大亂宋國之政必逐之左師曰
臣也亦卿也大臣不順國之耻也不如蓋之乃舍之左
師為巳短策苟過華臣之門必騁(惡之)十一月甲午國人
逐瘈狗瘈狗入於華臣氏國人從之華臣懼遂奔陳(華臣)
(心不自安見逐狗而驚走)
十九年鄭子孔之為政也專國人患之子展子西率國
人伐之殺子孔而分其室子然子孔宋子之子也(子然子革)
(父)士子孔圭媯之子也(宋子圭媯皆鄭穆公妾士子孔子良父)圭媯之班
亞宋子而相親也士子孔亦相親也子然士子孔卒司
徒孔實相子革子良之室(司徒孔實與二父相親故相助其子)三室如一
(言同心)故及於難(故二子并及難)子革子良出奔楚子革為右尹
(子革即鄭丹)
二十年蔡公子爕欲以蔡之晉(背楚)蔡人殺之公子履其
母弟也故出奔楚陳慶虎慶寅畏公子黃之偪(二慶陳卿恐黃)
(偪奪其政)愬諸楚曰與蔡司馬同謀(同欲之晉)楚人以為討(討責陳)
公子黃出奔楚(奔楚自理)
二十一年正月邾庶其以漆閭丘來奔(二邑在高平南平陽縣東北有)
(漆鄉西北有顯閭亭以邑出為叛適魯)
是春齊侯討公子牙之黨執公子買於句瀆之丘公子
鉏奔魯叔孫還奔燕(二子齊公族)
秋晉欒盈出奔楚初欒桓子娶於范宣子生懷子(桓子欒黶)
(懷子盈也)范鞅以其亡也怨欒氏(十四年欒黶強逐范鞅使奔秦)故與欒盈
為公族大夫而不相能桓子卒欒祁與其老州賓通(欒祁)
(桓子妻范宣子女盈之母也范氏堯後祁姓)幾亡室矣(言亂甚)懷子患之祁懼
其討也愬諸宣子曰盈將為亂以范氏為死桓主而專
政矣(桓主欒黶)曰吾父逐鞅也不怒而以寵報之(謂宣子不為黶責怒)
(鞅而反與鞅寵位)又與吾同官而專之(同為公族大夫而鞅專其權勢)吾父死
而益富死吾父而專于國有死而已吾蔑從之矣(言宣子專)
(政盈欲以死作難)其謀如是懼害于主吾不敢不言范鞅為之
徵(證其有此)懷子好施士多歸之宣子畏其多士也信之懷
子為下卿(下軍佐)宣子使城著而遂逐之(著晉邑在外易逐)盈出
奔楚知起中行喜州綽邢蒯出奔齊(四子晉大夫)皆欒氏之
黨也
二十三年夏邾畀我奔魯(畀我是庶其之黨同有竊邑叛君之罪)
十月魯臧孫紇奔齊初季武子無適子公彌長而愛悼
子(彌公鉏悼子紇也)欲立之訪于臧紇臧紇曰飲吾酒吾為子
立之季孫飲大夫酒臧紇為客(為上賓)既獻(巳獻酒)臧孫命
北面重席新樽潔之召悼子降逆之大夫皆起(臧孫下迎悼子)
及旅而召公鉏(獻酬既畢而通行為旅)使與之齒(使從庶子之禮列在悼子之下)
季孫失色(恐公鉏不從)季氏以公鉏為馬正(馬正家司馬)孟孫惡
臧孫(不相善)季孫愛之(愛其成巳志)孟孫之御騶豐點好羯也
(羯孟莊子之庶子孺子秩之弟孝伯)曰從吾言必為孟孫(為孟孫後)再三云羯
從之孟莊子疾豐點謂公鉏苟立羯請讐臧氏(使孟氏與公鉏)
(共憎臧孫)公鉏謂季孫曰孺子秩固其所也若羯立則季氏
信有力於臧氏矣弗應孟孫卒公鉏奉羯立於戶側(戶側)
(喪主)季孫曰秩焉在公鉏曰羯在此矣遂立羯秩奔邾孟
氏閉門告於季孫曰臧氏將為亂不使我葬(不使孟孫得成葬禮)
季孫不信臧孫聞之戒(戒為備也)冬十月孟氏將辟藉除於
臧氏(辟穿藏也於臧氏借人除葬道)臧孫使正夫助之(正夫遂正)除於東門
甲從己而視之(畏孟氏故從甲士視作者)孟氏又告季孫季孫怒命
攻臧氏(見其有甲故)臧紇斬鹿門之關以出奔邾(魯南城東門)臧
孫自邾如防(防臧孫邑)致防而奔齊
是月晉人克欒盈于曲沃盡殺欒氏之族黨欒魴出奔
宋
二十四年冬陳人復討慶氏之黨鍼宜咎出奔楚
二十五年齊崔杼弑其君光盧蒲癸奔晉王何奔莒(二子)
(莊公黨)閭丘嬰以帷縳其妻而載之與申鮮虞乘而出(二子)
(莊公近臣)鮮虞推而下之(下嬰妻也)曰君昏不能匡危不能救死
不能死而知匿其暱(匿藏也暱親也)其誰納之行及弇中將舍
(弇中狹道)嬰曰崔慶其追我鮮虞曰一與一誰能懼我(言雖道狹)
(衆無所用)遂舍枕轡而寢(恐失馬也)食馬而食駕而行出弇中謂
嬰曰速驅之崔慶之衆不可當也遂奔魯
二十六年春衛獻公使子鮮(獻公母弟)與甯喜言苟反政由
寗氏祭則寡人寗喜告蘧伯玉伯玉曰瑗不得聞君之
出敢聞其入(十四年孫氏欲逐公瑗從近關出)遂行從近關出夏齊烏
餘以廪丘奔晉(烏餘齊大夫)
二十七年夏衛侯之弟鱄出奔晉(子鮮也)衛殺寗喜子鮮
曰逐我者出(謂孫林父)納我者死(謂甯喜)賞罰無章何以沮勸
君失其信而國無刑不亦難乎(難以治國)且鱄實使之(使甯喜納)
(君)遂出奔晉公使止之不可(不肯留)及河又使止之止使
者而盟於河(誓不還)託於木門(木門晉邑)不向衛國而坐(怨之深也)
木門大夫勸之仕不可曰仕而廢其事罪也從之昭吾
所以出也將誰愬乎(從之謂治其事也事治則明已出欲仕無所自愬)吾不可
以立於人之朝矣終身不仕(自誓不仕終身)公喪之如税服終
身(税即繐也喪服繐纕裳縷細而希非五服之裳本無月數痛愍子鮮故特為此服無月數而獻公尋薨故)
(言終身)
九月齊崔明奔魯初崔杼生成及強而寡(偏喪曰寡特也)娶東
郭姜生明東郭姜以孤入曰棠無咎(無咎棠公之子)與東郭偃
相崔氏(偃姜之弟)崔成有疾而廢之(有惡疾也)而立明成請老于
崔崔子許之偃與無咎弗予曰崔宗邑也必在宗主(宗邑)
(宗廟所在宗主為崔明)成與強怒殺東郭偃棠無咎崔子怒遂見
慶封慶封曰請為子討之使盧蒲嫳攻崔氏遂滅崔氏
殺成與強而盡俘其家其妻縊嫳復命于崔子且御而
歸之至則無歸矣乃縊崔明辟諸大墓(開先人之冢藏之)遂奔
魯
二十八年夏衛人討甯氏之黨故石惡出奔晉
冬齊慶封來奔叔孫穆子食慶封慶封汜祭(禮食有祭示有所先)
(也汜祭遠散所祭不共)穆子不說使工為之誦茅鴟(工樂師茅鴟逸詩刺不敬)
亦不知既而齊人來讓(讓魯受慶封)封奔吴
二十九年九月齊公孫蠆公孫竈放其大夫高止於北
燕(蠆子尾竈子雅放者宥之以遠)故高竪以盧叛(竪高止子)十月閭丘嬰帥
師圍盧高竪曰苟使高氏有後請致邑(還邑於君)齊人立敬
仲之曾孫酀(敬仲高傒)良敬仲也(良猶賢也)十一月高竪致盧而
出奔晉晉人城緜而寘旃(晉人善其致邑)
三十年鄭良霄出奔許鄭伯有(良霄也)耆酒為窟室(窟室地室)
而夜飲酒擊鐘焉朝至未巳朝者曰公焉在(家臣故謂伯有為公)
其人曰吾公在壑谷(壑谷窟室)皆自朝布路而罷(布路分散)既而
朝(伯有朝鄭君)則又將使子晳如楚歸而飲酒子晳以駟氏
之甲伐而焚之伯有奔雍梁(雍梁鄭地)醒而後知之遂奔許
是年鄭羽頡出奔晉為任大夫(羽頡即馬師頡任晉縣今屬廣平郡)雞澤
之會(在三年)鄭樂成奔楚遂適晉羽頡因之與之比而事
趙文子言伐鄭之說焉以宋之盟故不可(宋盟約弭兵故)
昭公元年夏秦伯之弟鍼出奔晉后子有寵於桓如二
君於景(后子秦桓公子景公母弟鍼也其權寵如兩君)其母曰弗去懼選(選數也恐)
(景公數其罪而加戮)鍼適晉其車千乘
冬楚公子圍問王疾縊而殺之楚右尹子干出奔晉宫
廐尹子晳出奔鄭子干奔晉從車五乘叔向使與秦公
子同食(食祿同)皆百人之餼(百人卒也其祿足百人)趙文子曰秦公
子富(謂秦鍼富強秩祿不宜與子干同)叔向曰底祿以德(底致也)德均以
年年同以尊公子以國不聞以富且夫以千乘去其國
彊禦巳甚詩曰不侮鰥寡不畏強禦(詩大雅侮陵也)秦楚匹也
使后子與子干齒(以年齒為高下而坐)
四年冬魯叔孫豹卒(以餒死)叔仲子謂季孫曰帶受命於
子叔孫曰葬鮮者自西門(不以夀終為鮮西門非魯朝正門)季孫命杜
洩(杜洩叔孫氏家宰命使從西門)杜洩曰卿喪自朝魯禮也(從生存朝覲之正路)
吾子為國政未改禮而又遷之(遷易也)羣臣懼死不敢自
也既葬而行(善杜洩能辟禍)
五年夏莒牟夷以牟婁及防兹來奔牟夷非卿而書尊
地也(尊重也重地故書以名其人終為不義)
六年二月鄭罕朔奔晉鄭馬師氏與子皮氏有惡(馬師氏公)
(孫鉏之子罕朔也襄三十年馬師頡出奔公孫鉏代之為馬師與子皮俱同一族)罕朔殺罕魋
(魋子皮弟)罕朔奔晉韓宣子問其位於子産(問朔可使在何位)子産
曰君之羈臣苟得容以逃死何位之敢擇卿違從大夫
之位(謂以禮去者降位一等)罪人以其罪降(罪重則降多)古之制也朔
於敝邑亞大夫也其官馬師也(大夫位馬師職)獲戾而逃唯執
政所寘之得免其死為惠大矣又敢奸位宣子為子産
之敏也使從嬖大夫(為子産故使降一等不以罪降)
夏宋華合比出奔衛宋寺人柳有寵(有寵于平公)太子佐惡
之華合比曰我殺之(欲以求媚太子)柳聞之乃坎用牲埋書(詐為)
(盟處)而告公曰合比將納亡人之族(亡人華臣也襄十七年奔衛)既盟
于北郭矣公使視之有焉遂逐合比合比奔衛
八年七月齊子尾卒子旗欲治其室(子旗欒施也欲并治子尾之家政)
殺梁嬰(梁嬰子尾家宰)八月逐子成子工子車(三子齊大夫子尾之屬子成頃)
(公子固也子工成之弟鑄也子車頃公之孫捷也)皆來奔
十年夏齊欒施奔魯齊惠欒高氏皆耆酒(欒高二族皆出惠公)信
内多怨(信婦人言故多怨)彊於陳鮑氏而惡之(惡陳鮑)有告陳桓
子曰子旗子良將攻陳鮑亦告鮑氏桓子授甲而如鮑
氏遭子良醉而騁(欲及子良醉故驅告鮑文子)遂見文子(文子鮑國)則亦
授甲矣使視二子(子旗子良)則皆將飲酒桓子曰彼雖不信
(彼傳言者)聞我授甲則必逐我及其飲酒也先伐諸陳鮑方
睦遂伐欒高氏戰于稷(稷祀后稷之處)欒高敗又敗諸莊(莊六軌之)
(道)國人追之又敗諸鹿門(鹿門齊城門)欒施高強來奔
十二年十月公子憗出奔齊季平子立而不禮於南蒯
(蒯南遺之子季氏費邑宰)南蒯謂子仲(子仲公子憗)吾出季氏而歸其室
於公(室季氏家財)子更其位(更代也)我以費為公臣子仲許之
南蒯語叔仲穆子且告之故(穆子叔仲帶之子叔仲小也語以欲出季氏以不見)
(禮故)季悼子之卒也叔孫昭子以再命為卿(悼子季武子之子平子父)
(也傳言叔孫之見命乃在平子為卿之前)及平子伐莒克之更受三命(十年平子)
(伐莒以功加三命昭子不伐莒亦以例加以三命)叔仲子欲構二家(欲構使相争)謂
平子曰三命踰父兄非禮也(言昭子受三命自踰其父兄)平子曰然
故使昭子(使昭子自貶黜)昭子曰叔孫氏有家禍殺適立庶故
婼也及此(禍在四年)若因禍以斃之則聞命矣(言因亂討已不敢辭)若
不廢君命則故有著矣(著位次)昭子朝而命吏曰婼將與
季氏訟書辭無頗(頗偏也)季孫懼而歸罪於叔仲子故叔
仲小南蒯公子憗謀季氏憗告公而遂從公如晉(憗子仲)
南蒯懼不克以費叛如齊子仲還及衛聞亂逃介而先
(介副使也)及郊聞費叛遂奔齊
十四年春南蒯奔齊南蒯之將叛也盟費人司徒老祁
慮癸(二人南蒯家臣)偽廢疾使請于南蒯曰臣願受盟而疾興
若以君靈不死請待間而盟(間差也)許之二子因民之欲
叛也請朝衆而盟(欲因合衆而作亂)遂却南蒯曰羣臣不忘其
君(君謂季氏)畏子以及今三年聽命矣子若弗圖費人不忍
其君將不能畏子矣(不能復畏子)子何所不逞欲請送子(送使)
(出奔)請期五日(南蒯請期冀有變)遂奔齊
十五年夏蔡朝吴出奔鄭楚費無極害朝吴之在蔡也
(朝吴蔡大夫有功于楚平王故無極恐其有寵疾害之)欲去之乃謂之曰王唯信
子故處子于蔡子亦長矣而在下位辱必求之吾助子
請(請求上位)又謂其上之人(蔡人在上位者)曰王唯信吴故處諸蔡
二三子莫之如也而在其上不亦難乎弗圖必及于難
蔡人逐朝吴朝吴出奔鄭
二十年春楚太子建奔宋楚費無極言于楚子曰建與
伍奢將以方城之外叛(十九年令太子建居城父)王信之執伍奢使
城父司馬奮揚殺太子未至而使遣之(知太子冤故遣令去)太子
奔宋無極曰奢之子材若在吴必憂楚國盍以免其父
召之彼仁必來不然將為患王使召之曰來吾免而父
棠君尚謂其弟員(尚奢長子為棠邑大夫員尚弟子胥)曰爾適吴我將歸
死吾知不逮我能死爾能報爾其勉之伍尚歸楚人皆
殺之員如吴
夏曹公孫會自鄸出奔宋(鄸曹邑)
秋衛齊豹殺公孟縶(縶靈公兄)公出如死鳥北宫氏之宰伐
齊氏滅之公入八月公子朝禇師圃子玉霄子高魴出
奔晉(皆齊氏黨)
冬宋華亥向寧華定出奔陳宋元公無信多私而惡華
向華定華亥與向寧謀華亥偽有疾誘殺羣公子取太
子欒與母弟辰公子地為質公亦取華亥向寧華定之
子為質公子城(平公子)公孫忌樂舍(舍樂喜孫)司馬彊向宜向
鄭(宜鄭皆向戌子)楚建(楚平王之亡太子)郳甲(小邾穆公子)出奔鄭(公子宋大夫皆)
(公黨避難出奔)其徒與華氏戰(八子之徒衆也)敗子城子城奔晉十月
公殺華向之質而攻之華向奔陳華登奔吴(登費遂之子黨華向)
(者)
三十一年冬邾黑肱以濫奔魯(黑肱邾大夫)
定公元年叔孫成子逆昭公之喪於乾侯初昭公二十
五年孫于齊子家懿伯從(子家羈也)叔孫逆公喪請見子家
子子家子辭曰羈未得見而從君以出(出時成子未為卿)君不
命而薨羈不敢見(言未受昭公之命託辭以拒叔孫)叔孫使告之曰公
衍公為實使羣臣不得事君(二子始謀逐季氏)若公子宋主社
稷則羣臣之願也(宋昭公弟定公名)凡從君出而可以入者將
唯子是聽子家氏未有後季孫願與子從政此皆季孫
之願也使不敢以告(不敢叔孫成子名)對曰若立君則有卿士
大夫與守龜在羈弗敢知若從君者則貌而出者入可
也(貌出謂以義從公與季氏無實怨)寇而出者行可也(與季氏為寇讐者自可去)若
羈也則君知其出也(君昭公)而未知其入也羈將逃也喪
及壊隤公子宋先入從公者皆自壊隤反(從公諸臣皆反出奔)
四年冬吴子及楚人戰于柏舉楚師敗績楚嚢瓦出奔
鄭初伍員為吴行人以謀楚楚之殺郤宛也伯氏之族
出伯州犁之孫嚭為吴太宰以謀楚冬蔡侯吴子唐侯
伐楚舍舟于淮汭自豫章與楚夾漢(楚令尹囊瓦也)子常濟漢
而陳三戰子常知不可欲奔(知吴不可勝)十一月庚午二師
陳于柏舉闔廬之弟夫槩王以其屬五千先擊子常之
卒子常之卒奔楚師亂吴師大敗之子常奔鄭五年九
月吴王闔廬弟夫槩王歸自立也以與王戰而敗(自立為吴)
(王號夫槩)奔楚為棠谿氏
八年夏晉師將盟衛侯于鄟澤趙簡子曰羣臣誰敢盟
衛君者(前年衛叛晉屬齊簡子意欲摧辱之)涉佗成何曰我能盟之(二子晉大)
(夫)將㰱涉佗捘衛侯之手及捥(捘擠也血至)衛侯怒叛晉晉
人請改盟弗許十年晉人討衛之叛曰由涉佗成何(捘衛)
(侯手故)於是執涉佗以求成于衛衛人不許晉人殺涉佗
成何奔燕
九年春宋公使樂大心盟于晉且逆樂祁之尸辭偽有
疾乃使向巢如晉盟且逆子梁之尸(巢向戍曾孫)子明謂桐
門右師出(子明樂祁之子溷也右師樂大心子明族父也右師往到子明舍子明逐使出門去)曰
吾猶衰絰而子擊鐘何也(忿其不逆父喪因責其無同族之恩)右師曰喪
不在此故也既而告人曰巳衰絰而生子余何故舍鐘(巳子)
(明也)子明聞之怒言於公曰右師將不利戴氏(樂氏戴公族)不
肯適晉將作亂不然無疾乃逐桐門右師樂大心奔曹
十年秋宋公子地奔陳初公子地嬖蘧富獵(地宋景公弟辰之兄)
(也)十一分其室而以其五與之(與冨獵也)公子地有白馬四
公嬖向魋魋欲之(向魋司馬桓魋也)公取而朱其尾鬛以與之
(與魋也)地怒使其徒抶魋而奪之魋懼將走公閉門而泣
之目盡腫母弟辰曰子分室以與獵也而獨卑魋亦有
頗焉子為君禮(禮辟君也)不過出竟君必止子公子地出奔
陳公弗止辰為之請弗聽辰曰是我迋吾兄也(迋欺也)吾
以國人出君誰與處冬母弟辰暨仲佗石彄出奔陳(佗仲)
(幾子彄褚師叚子皆宋卿衆之所望故言國人)
十四年春衛侯逐公叔戍與其黨故趙陽奔宋戍來奔
夏衛北宫結來奔公叔戍之故也(亦黨公叔戍)
秋衛世子蒯瞶出奔宋盡逐其黨故公孟彄出奔鄭自
鄭奔齊
哀公三年秋季孫有疾命正常曰無死(正常桓子之寵臣欲付以後事)
(故勅令勿從已死)南孺子之子男也則以告而立之(南孺子季桓子之妻)
(言若生男告公而立之)女也則肥也可(肥康子也)季孫卒康子即位既
葬康子在朝(在公朝也)南氏生男正常載以如朝告曰夫子
有遺言命其圉臣曰南氏生男則以告於君與大夫而
立之今生矣男也敢告遂奔衛康子請退(退辟位也)公使共
劉視之(共劉魯大夫)則或殺之矣乃討之(討殺者)召正常正常
不反(畏康子也)
冬十月晉趙鞅圍朝歌師于其南(范中行所在)荀寅伐其郛
(伐其北郭圍)使其徒自北門入已犯師而出(苟寅使在外救己之徒擊趙氏)
(圍之北門用外内攻得出)癸丑奔邯鄲
四年九月晉趙鞅帥師圍邯鄲邯鄲降荀寅奔鮮虞十
二月齊弦施會鮮虞人納荀寅於柏人
五年春晉圍柏人荀寅士吉射奔齊
秋齊景公疾使國惠子高昭子立荼(惠子國夏昭子高張)寘羣公
子于萊(萊齊東鄙邑)齊景公卒冬十月公子嘉公子駒公子
黔奔衛公子鉏公子陽生來奔(皆景公子在萊者)萊人歌之曰
景公死乎不與埋三軍之事乎不與謀師乎師乎何黨
之乎(師衆也黨所也之往也稱諡蓋葬後而為此歌哀羣公子失所)
六年夏六月陳乞鮑牧(牧鮑國孫)及諸大夫以甲入于公宫
昭子聞之與惠子乘如公戰于莊敗(高國敗也莊六軌之道)國人
追之國夏奔莒遂及高張晏圉弦施來奔(圉晏嬰之子圉施不書非卿)
八月齊邴意兹來奔(高國之黨故)
十一年夏陳轅頗出奔鄭初轅頗為司徒賦封田以嫁
公女(封内之田悉賦税之)有餘以為已大器(大器鍾鼎之属)國人逐之故
出道渴其族轅咺進稻醴梁糗服脯焉(糗乾飯也)喜曰何其
給也對曰器成而具(具此醴糗)曰何不吾諫對曰懼先行(恐言)
(不從先見逐)
冬衛太叔疾出奔宋(疾即齊也)初疾娶于宋子朝(子朝宋人仕衛為大)
(夫)其娣嬖(娣所娶女之弟)子朝出(出奔)孔文子使疾出其妻而妻
之疾使侍人誘其初妻之娣寘于犁(犁衛邑)而為之一宫
如二妻文子怒欲攻之仲尼止之遂奪其妻或滛于外
州外州人奪之軒以獻(外州衛邑軒車)耻是二者故出
十四年春小邾射以句繹來奔(射小邾大夫繹地名)
五月陳宗豎出奔楚
是月宋向魋出奔衛桓魋之寵害於公(恃寵驕盈)公使夫人
驟請享焉而將討之(夫人景公母也數請享飲欲因請討之)未及魋先謀
公請鞌易薄(鞌向魋邑薄公邑欲因易邑為公享宴而作亂)公曰不可薄宗邑
也乃益鞌七邑而請享公焉(偽喜于受賜)以日中為期家備
盡往(甲兵之備)公知之向魋遂入于曹以叛(八年宋滅曹以為邑)六月
使左師巢伐之欲質大夫以入焉(巢不能伐以致公怒待國内大夫為質還)
(入國)不能亦入于曹取質(不能得大夫故入曹劫曹人子弟而質之欲以自固)魋曰不
可旣不能事君又得罪於民將若之何乃舍之(舍曹子弟)民遂
叛之向魋奔衛向巢來奔宋公止之曰寡人與子有言矣
不可以絶向氏之祀辭曰臣之罪大盡滅桓氏可也若以
先君之故而使有後君之惠也若臣則不可以入矣司
馬牛致其邑與珪焉而適齊(牛桓魋弟也珪守邑符信)向魋出於衛
地公文氏攻之(公文氏衛大夫)求夏后氏之璜焉與之佗玉而
奔齊陳成子使為次卿司馬牛又致其邑焉而適吳(示不)
(與魋同)吴人惡之而反趙簡子召之陳成子亦召之卒于
魯郭門之外阬氏葬諸丘輿(阬氏魯人泰山南城縣西北冇輿城錄其卒葬所在)
(愍賢者失所)
冬陳轅買出奔楚
十五年夏齊高無丕出奔北燕
十六年春衛瞞成禇師比出奔宋初衛莊立害故政欲
盡去之(故政輙之臣)先謂司徒瞞成曰寡人離病于外久矣
請亦嘗之歸告褚師比欲與之伐公不果乃奔
夏衛孔悝出奔宋是時衛侯飲孔悝酒于平陽(曹郡燕縣東北)
(有平陽亭)重酬之大夫皆有納焉(納財賄也)醉而送之夜半而遣
之(夜遣者慙負孔悝不欲令人見)載伯姬于平陽而行(載其母俱去)及西門
使貳車反祏于西圃(使副車還取廟主于西圃孔氏廟所在祏藏主石函)子伯季
子初為孔氏臣新登于公(升為大夫)請追之遇載祏者殺而
乘其車(子伯殺載祏者)許公為反祏(孔氏怪載祏者久不來使公為反逆之)遇之
曰與不仁人爭明無不勝(不仁人謂子伯季子也明無不勝言必勝)必使先
射射三發皆遠許為許為射之殪(傳言子伯不仁所以死也)或以其
車從(從公為)得祏于槖中孔悝奔宋
秋衛太叔遺奔晉衛侯占夢嬖人(以能占夢見愛)求酒于太叔
僖子(僖子太叔遺)不得與卜人比而告公曰君有大臣在西
南隅弗去懼害(託占卜夢而言)乃逐太叔遺奔晉
魏武侯時吴起治西河之外王錯譛之魏武侯武侯使
人召之吴𧺫至于岸門上車而休望西河泣數行下其
僕謂之曰竊觀公之志視舍天下若舍屣今去西河而
泣何也吳𧺫雪泣應之曰子不識也君始知我而使我
畢能秦必可亡西河可以王今君聽讒人之譛而不知
我西河之為秦也不久矣魏因此削矣起果去魏入荆
有間西河畢入秦魏日以削秦日益大此吴𧺫之所以
先見而泣也
楚惠王十九年王子英奔秦
秦厲共公二十五年晉大夫智開率其邑人來奔
二十九年晉大夫智伯寬率其邑人來降
趙敬侯元年武公子朝出奔魏初烈侯卒弟武公立武
公卒趙復立烈侯太子章是為敬侯敬侯元年武公子
朝作亂不克出奔衛
成侯二十五年公子緤與太子争立緤敗亡奔韓
孝成王時使廉頗伐魏之繁陽(屬衛郡)拔之王卒子悼襄
王立使樂乘代廉頗廉頗怒攻樂乘樂乘走廉頗奔魏
之大梁
齊威王時成侯鄒忌及田忌將而救韓伐魏成侯與田
忌爭寵成侯賣田忌田忌懼襲齊之邊邑不勝亡走會
威王卒宣王立知成侯賣田忌乃復召田忌以為將
秦昭王七年欲誅吕禮禮出奔齊
燕昭王時使樂毅為上將軍并護趙楚韓燕之兵以伐
齊五歲下齊七十餘城皆為郡縣以屬燕唯獨莒即墨
未服會昭王死子立為惠王惠王自為太子時常不快
于樂毅及即位得齊反間乃使騎劫代將而召樂毅樂
毅知惠王之不善代之畏誅西降趙趙封樂毅於觀津
號曰望諸君
秦孝公二十四年衛鞅亡歸魏
册府元龜卷七百五十
