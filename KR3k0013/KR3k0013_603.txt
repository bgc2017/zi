册府元龜卷六百三宋王欽若等撰
學校部
奏議第二
宋范泰為國子祭酒時高祖初受命議建國學泰上表
曰臣聞風化興於哲王敦倫表於盛世至悦莫先講習
甚樂必寄朋來古人成童入學易子而教尋師無遠負
糧忘艱安親光國莫不由禮此若能出不由戸則斯道
莫從是以明詔爰發已成渙汗學制既下遠近遵承臣
之愚懷少有未逹今惟新告始盛業初基天下改觀有
志景慕而置生之制取少停多開不來之端非一途而
已臣以家推國則知所聚不多恐不足以宣大宋之風
引濟濟之美臣謂合選之家雖制所未逹父兄欲其入
學理合開通雖小為晨昏所以大引孝道不修春秋則
所陷或大故趙盾忠而書弑許止孝而得罪於斯為戒
可不懼哉十五志學誠有其文若年降無幾而深有志
向者何必限以一格而不許其進邪楊&KR0008;豫玄實在弱
齒五十學易乃無大過昔中朝助教亦用二品潁川陳
載以辟大保掾而國子取為助教即大尉淮之弟所貴
在於得才無繫於定品教學不篤奬勵不著今有職閑
而學優者可以本官領之門地堪二品宜以朝請領助
教既可以甄其名品斯以敦學之一隅其二品才堪自
依舊從事會今生徒有期而學校未立覆簣實望其速
向轍已淹其遲事有以賖而宜急者殆此之謂古人重
寸隂而賤尺璧其道然也時學竟不立
梁周弘正累遷國子博士啓武帝周易疑義凡五十條
又請釋乾坤二繫曰臣聞易稱立象以盡意繫辭以盡
言然後知聖人之情幾乎不可見矣自非含微體極盡
化窮神豈能通志成務探賾致遠而宣尼之比桎梏絶
韋編於漆字軒轅之所聽瑩遷玄珠於赤水伏惟陛下
一日萬幾匪勞神於瞬息凝心妙本常自得於天眞聖
智無以隠其幾深明神無以輸其不測至若爻畫之苞
於六經文辭之窮其兩繫名儒劇談以歴載鴻生扺掌
以經年莫有試遊其藩未嘗一見其族自制旨降談裁
成易道析至理於秋毫渙層冰於幽谷臣親承音旨職
司宣授後進詵詵不無傳業但乾坤之蘊未剖繫表之
妙莫銓使一經深致尚多所惑臣不揣庸淺輕率短陋
謹與受業諸生清河張譏等三百一十二人於乾坤二
繫象爻未啓伏願聽覧之閑曲垂提訓得使微臣鑚仰
成其篤習後昆好事專門有奉自惟多幸俱沐道於堯
年肄業終身不知老之將至詔答曰設卦觀象事遠文
高作繫表言辭深理奥東魯絶編之思西伯幽憂之作
事逾三古人更七聖自商瞿禀承子庸傳受篇簡湮沒
歲月遼遠田生表淄川之譽梁丘擅瑯琊之學代郡范
生山陽王氏人藏荆山之寳各盡玄言之趣說或去取
意有詳略近縉紳之學咸有稽疑隨答所問已具别觧
知與張譏等三百一十二人湏釋乾坤文言及二繫萬
幾小暇試當討論
陳沈不害文帝天嘉初為衡陽王府中記室參軍兼嘉
德殿學士自梁季喪亂至是國學未立不害上書曰臣
聞立人建國莫尚於尊儒成俗化民必崇於教學故東
膠西序事隆乎三代環林璧水業盛於兩京自淳源既
遠澆波已扇物之感人無窮人之遂欲無節是以設訓
垂範啓導心靈譬彼染藍類諸琢玉然後人倫以睦卑
高有序忠孝之理既明君臣之道攸固執禮自基魯公
所以難侮歌樂已細鄭伯於是前亡干戚舞而有苖至
泮宫成而淮夷服長想洙泗之風載懷淹稷之盛有國
有家莫不尚矣梁太清季年數鍾否剝夷狄外侵姦回
内奰朝聞鼔&KR0911;夕炤𤇺火洪儒碩學觧散甚於坑夷五
典九丘湮滅逾乎帷盖成均自斯墜業瞽宗於是不修
褒成之祠弗陳祼享釋菜之禮無稱俎豆頌聲寂寞遂
踰一紀後生敦悦不見函丈之禮晩學鑚仰徒深避席
之歎陛下繼歷升統握鏡臨㝢道洽寰中威加無外濁
流已清重氛載廓含生熙阜品庶咸亨宜其弘振禮樂
建立庠序式稽古典愼簡儒官選公卿國子皆入於學
助教博士朝夕講肄使擔簦負笈鏘鏘接袵方領矩步濟
濟成林如切如磋聞詩聞禮一年可以功倍三冬於是
足用故能擢秀雄州揚庭觀國入仕登朝資優學以自
輔蒞官從政有經業以治身轓駕列庭青紫拾地古者
王世子之貴猶與國子齒降及漢儲兹禮不墜暨兩晉
斯事彌隆所以見師嚴而道尊者也皇太子天縱生知
無待審喻猶宜晦迹俯同專經請業奠爵前師肅若舊
典昔闕里之堂草萊自闢舊宅之内絲竹流音前聖遺
烈深垂警戒况復江表無虞海外有截豈得不開闡大
猷恢弘至道寧可使玄教儒風弗興聖世盛德大業遂
蘊堯年臣末學小生詞無足算輕獻瞽言伏增悚惕詔
答曰省表聞之自舊章弛廢微言將絶朕嗣膺寳業念
在緝熙而兵革未息軍國草創常恐前世令典一朝泯
滅卿才思優洽文理可求弘惜大體殷勤名教付外詳
議依事施行
後魏高允為中書令獻文初詔允曰自頃以來庠序不
見為日久矣道肆陵遲學業遂廢子衿之嘆復見於今
朕既纂統大業中外咸安稽之舊典欲置學宫於郡國
使進修之業有所津竒卿儒宗元老朝望舊德宜與中
秘二省參議以聞允表曰臣聞經綸大業必以教飬為
先咸秩九疇亦由文德成務故辟雍光於周詩泮宮顯
於魯頌自永嘉以來舊章殄滅鄉閭無雅誦之聲京邑
絶釋奠之禮道業陵夷百五十載仰惟先朝每欲憲章
昔典經闡儒風方事尚殷弗遑克服陛下欽明文思纂
成洪業萬國咸寧百揆時序申祖宗之遺志興禮樂之
絶業爰發德音惟新文教縉紳黎獻莫不幸甚臣承旨
勑竝集二省披覧使籍備究典紀靡不敦儒以觀其業
貴學以篤其道伏思明詔玄同古義宜如聖旨營建學
校以勵風俗使先王之道光演於明時郁郁之音流聞
於四海請制大郡立博士二人助教四人學生一百人
次郡博士一人助教二人學生八十人中郡博士一人
助教二人學生六十人下郡立博士一人學生四十人
其博士取博閱經典世履忠清堪為人師者年限四十
以上助教亦與博士同年限三十以上通業夙成才任
教授不拘年齒學生取郡中清望人行脩謹堪循名教
者先進高門次及中第獻文從之郡國立學自此始也
鄭道昭孝文時為國子祭酒上表曰臣竊以為崇治之
道必也須才養才之要莫先於學今國子學堂房粗置
生誦闕爾城南太學漢魏石經丘墟殘毁黎藿榛蕪遊
兒牧竪為之歎息有情之軰實亦悼心况臣親司而不
言露伏願天慈廻神紆盻賜垂覽察若臣微意萬一合
允重勑尚書門下考論營制之模則三雍可翹立而興
毁銘可不日而就樹舊經於帝京播茂範於不朽斯有
天下者之美業也不從道昭又表曰臣聞唐虞啓運以
文德為本殷周刑治以道藝為先然則禮樂者為國之
基不可斯湏廢也是故周敷文教四海宅心魯秉周禮
強齊歸義及至戰國紛紜干戈逓用五籍灰焚羣儒坑
殄賊仁義之經貴戰争之術遂使天下分離黔黎塗炭
數十年間民無聊生者斯之由矣爰暨漢祖於行陣之
中尚優引叔孫通等光武中興於撥亂之際乃使鄭衆
范昇校書東觀降逮魏晉何常不殷勤於篇籍篤學於
戎伍伏惟大魏之興也雖羣凶未殄戎馬在郊然猶招
集英儒廣開學校用能闡道義於八荒布盛德於萬國
教靡不懷風無不偃今者乘休平之基開無疆之祚定
鼎伊瀍惟新寳歷九服感至德之和四垠懷擊壤之慶
而蠢爾閩吳阻化江湫先帝爰震武怒戎車不息而停
鑾佇蹕留心典墳命故御史中尉臣李彪與吏部尚書
任城王澄等妙選英儒以崇文教澄等依旨置四門博
士四十人其國子博士太學博士及國子助教宿已簡
置伏尋先時意存速就但軍國多事未遑營立自邇迄
今垂將一紀學宮凋落四術寖廢遂使碩儒耆德卷經
而不談俗學後生遺本而逐末進競之風實由於此矣
伏惟陛下欽明文思玄鍳洞逹越會未欵務脩道以來
之遐方後服敷文教而懷之垂心經素優悠墳籍將使
化越軒唐德隆虞夏是故屢發中旨敦營學舘房宇既
脩生徒未立臣學陋全經識蔽篆素然往年刪定律令
謬預議筵謹依准前修尋訪舊事參定學令事訖封呈
自邇迄今未蒙報判但廢學歴年經術淹滯請學令并
制早勑施行使選授有依生徒可准詔曰具卿崇儒敦
學之意良不可言新令尋班施行無遠可謂職思其憂
無曠官矣道昭又表曰竊惟鼎遷中縣年將一紀縉紳
褫業爼豆闕聞遂使濟濟明朝無觀風之美非所以光
國宣風納民軌物臣自往年以來頻請學令竝置生員
前後累上未蒙一報故當以臣職淺濫官無能有所感
悟者也舘學既修生房粗構博士見員足可講習雖新
令未頒請依舊權置國子學生漸開訓業使播教有章
儒風不墜後生覩徙義之機學徒崇知新之益至若孔
廟既成釋奠告始揖讓之容請俟令出不報
孫惠蔚宣武初為秘書丞既入東觀見典籍未周乃上
疏曰臣聞聖皇之御世也必幽贊人經參天貳地憲章
典故述導鴻猷故易曰觀乎天文以察時變觀乎人文
以化成天下然則六經百氏圖書秘籍乃承天之正術
治人之眞範是以溫柔疏逹詩書之教恭儉易良禮樂
之道爻彖以精微為神春秋以屬辭為化故大訓炳於
東序藝文光於麟閣斯實太平之樞宗勝殘之要道有
國之靈基帝王之盛業安上靖民敦風美俗其在兹乎
及秦棄學術禮經泯絶漢興求訪典文載舉先王遺典
燦然復存暨光武撥亂日不暇給而入雒之書二千餘
兩魏晉之世尤重典墳收亡集逸九流咸備觀其鳩閱
史篇訪購經論紙竹所載略盡無遺臣學闕通儒思不
及遠徒循章句片義無立而慈造曲覃厠班秘省忝官
承乏惟書是司而觀閣舊典先無定目新故雜糅首尾
不全有者累帙數十無者曠年不寫或篇第褫落始末
淪殘或文壊字誤謬爛相屬篇目雖多全定者少臣今
依前丞臣盧昶所撰甲乙新錄欲禆殘補缺損併有無
較練句讀以為定本次第均寫永為常式其秘省先無
本者廣加推尋搜求令足然經記浩博諸子紛綸部帙
既多章篇紕繆當非一二校書歲月可了今求令四門
博士及在京儒生四十人在秘書省專精校考參定字
義如蒙聽許則典文允正羣書大集詔許之
南安王禎之子英宣武時為吏部尚書奏謹按學令許
州郡學生三年一較所通經數因正使列之然後遣使
就郡練考臣伏惟聖明崇道顯成均之風蘊義光膠序
之美是以大學之舘久置於下國四門之教方稱於京
里許習訓淹年聽授累紀然雋造之流應升於魏闕不
革之軰宜返於齊民頃以皇都遷搆江陽未一故鄉校
之訓弗遑上請致薰蕕之質均誨學庭蘭蕭之體等教
文肆今外宰京官銓考向訖求遣四門博士明通五經
者道别較練依令黜陟詔曰學業墮廢為日已久非一
朝能勸此當别勑
劉芳為侍中領國子祭酒宣武時芳上表曰夫為國家
者罔不崇儒尊道學校為先成復政有質文茲範不易
諒由萬端兹始衆務所禀故也唐虞已往典籍無據隆
周已降任居虎門周禮大司徒云師氏掌以媺詔王居
虎門之左司王朝(虎門路寢之門王視朝於門外畫虎為司王朝言察王之視朝也)掌
國中失之事以教國子弟(中失謂中禮及失禮者)蔡氏勸學篇云
周之師氏居虎門左敷陳六藝以教國子今之祭酒即
周師氏雒陽記國子學官與天子對太學在開陽門外
按學記云古之王者建國君民教學為先鄭氏注云内
則設師保以教使國子學焉外則有太學庠序之官由
斯而言國學在内太學在外明矣按如雒陽記猶有仿
像臣愚謂今既徙縣崧瀍皇居伊雒宫闕府寺僉復故
址至於國學豈可外替挍量舊事應在宮門之左右至
如太學基所炳在仍舊營搆又去太和二十年發勑立
四門博士於四門置學臣按自周以來學惟有二或尚
西或尚東或貴在國或貴在郊爰暨周室學盖有六師
氏居内太學在國四小在鄉郊禮記云周人養庶老於
虞庠虞庠在國之西郊禮又云天子設四學當入學而
太子齒注云四學周四郊之虞庠也按大戴保傅篇云
帝入東學尚親而貴仁帝入南學尚齒而貴信帝入西
學尚賢而貴德帝入北學尚貴而尊爵帝入太學承師
而問道周之五學於此彌彰按鄭注學記周則六學所
以然者法云内則設師保以教使國子學焉外則有太
學庠序之官此其正也漢魏已降無復四郊謹尋先時
宜在四門按王肅注云天子四郊有學去王都五十里
考之鄭氏不云遠近今太學故坊基址寬曠四郊别置
相去遼闊簡督難周計太學坊并作四門猶為太廣以
臣愚量同處無嫌且今時置制多循中代未審四學應
從古否求集儒禮官議定其所從之遷中書令祭酒如
故
崔光孝明時為車騎大將軍領國子祭酒上表曰詩稱
蔽芾丼棠勿翦勿伐召伯所茇又云雖無老成人尚有
典刑傳曰思其人猶愛其樹况用其道而不䘏其人是
以書始稽古易本山泉觀於天文以察時變觀於人文
以化天下孟子覈實衡向計說安世記箧於汾南伯山
抱卷於河右元始孤論充漢帝之坐孟皇片字懸魏王
之帳前哲之寳重墳典珍愛分篆猶若此之至也矧廼
聖典鴻經炳勒金石理為國楷義成家範迹實世模事
則人軌千載之格言百王之盛烈而令焚荒汙毁積榛
棘而弗掃鼯鼬之所栖宿童竪之所登踞者哉誠可為
痛心疾首拊膺扼腕伏惟皇帝陛下孝敬日休自天縱
睿垂心初學儒業方熙皇太后欽明慈淑臨制統化崇
道重教留神翰林將披雲臺而問禮拂麟閣以招賢誠
宜將開闕里清彼孔堂而使近在城闉面接宫廟舊校
為墟子衿永替豈所謂建國君民教學為先京邑翼翼
四方是則也尋石經之所起自炎劉繼以曹氏論初乃
三百餘載計未向二十紀矣昔來雖屢經戎亂猶未大
相傾如聞往者刺史臨州多搆圖寺道俗諸用稍有發
掘基蹠泥灰或出於此皇都始遷尚可補復軍國務殷
遂不存簡官私顯隠漸加剝撤播麥納菽秋春相因閉
生蒿杞時致火燎由是經石彌滅文字增缺職忝胄教
參掌經訓不能繕修頽墜興復生業倍深慚恥今來遣
國子博士一人堪任幹事者主周視驅禁田收制其踐
穢科閱碑牒所失次第量厥補綴詔曰此乃學者之根
原不朽之永格垂範將來憲章之本便可一依公表光
乃令國子博士李郁與助教韓神固劉爕等勘校石經
其殘缺者石功并字多少欲補治之於後靈太后廢遂
寢
羊深前廢帝時為散騎常侍兼侍中是時膠序廢替名
教陵遲深乃上疏曰臣聞崇禮建學列代之所循尊經
重道百王所不易是以均塾洞啓昭明之頌載揚膠序
大闕郁穆之詠斯顯伏惟大魏乘乾統物欽若奉時模
唐軌虞率由前訓重以高祖累聖垂衣儒風載蔚得才
之盛如彼薪&KR0034;固以追隆周而竝驅駕炎漢而獨邁宣
皇下武式遵舊章用能揄揚盛烈聿修厥美自兹已降
世極道消風猷稍遠澆薄方競退讓寂寥地競靡節進
必吏能外非學藝是使刀筆小用計日而期榮專經大
才甘心於陋巷然治之為本斯貴得賢苟値其人豈拘
常檢三代兩漢異世間出或釋褐中林鬱登卿尹或投
竿釣渚徑升公相事炳丹青義在往策悠哉邈乎不可
勝紀竊以今之所用弗修前矩至如當世通儒冠之盛
德見徵不過四門登庸不越九品以此取士求之濟治
譬猶却行以及前之燕而向楚積習之不可者其所由
來漸矣昔魯興泮宮頌聲爰發鄭廢學校國風已譏將
以納民軌物莫始於經禮菁莪育才義光於篇什自兵
亂以來垂將十載干戈日陳爼豆斯闕四海荒涼民物
凋弊名教頓虧風流殆盡世之陵夷可為歎息陛下中
興纂歷理運惟新方隅稍厚實惟文德但禮賢崇讓之
科治世未備還淳反朴之化起言斯穆夫先黃老而退
六經史遷終其成蠧貴玄虛而賤儒術應氏所以亢言
臣雖不敏敢忘前載且魏武在戎尚修學校宣尼㩁論
造次必儒臣愚以為宜重修國學廣延胄子使函丈之
教日聞釋奠之禮不闕并詔天下郡國興立儒教考課
之程咸依舊典苟經明行脩宜擢以不次抑斗筲喋喋
之才進大雅汪汪之德博收鴻生以光顧問縶維竒異
共精得失使寰區之内競務仁義之風荒散之餘漸知
禮樂之用豈不美哉臣誠闇短敢慕前訓用稽古義上
塵聽覽伏望陛下垂就日之監齊非煙之化儻以臣言
可採乞特施行廢帝善之
北齊邢邵西魏出帝時為國子祭酒與楊愔魏文請置學奏
曰二黌兩學盛自虞殷所以宗配上帝以著莫大之嚴宣布
下土以彰則天之軌養黃髮以詢哲言育青衿而敷典教用
能享國長久風徽萬祀者也爰暨亡秦改革其道坑儒滅學
以蔽黔黎故九服分離祚終二代炎漢勃興更脩儒術故
西京有六學之義東京有三雍之盛逮自魏晉撥亂相因
兵革之中學校不絶仰惟高祖孝文皇帝禀聖自天道鏡
今古列教序於鄉黨廓詩書於郡國但經始事殷戎軒屢
駕未遑多就弓劔弗追世宗統歷聿遵先緒永平之中
大興板築續以戎馬生郊雖逮為山還停一簣而明堂
禮樂之本乃鬱荆棘之林膠序德義之基空盈牧竪之
迹城隍嚴固之重闕磚石之工墉堞顯望之要少樓櫓
之飾加以風雨稍侵漸致虧墜非所謂追隆堂搆儀刑
萬國者也伏聞朝議以高祖大造區夏道侔姬文擬祀
明堂式配上帝今若基地不修仍同畎澮即使高皇神
享闕於國陽崇事之典有聲無實此臣子所以匪寧億
兆無所停望也臣又聞官方受能所以任事既任事矣
酬之以祿如此則上無曠官之譏下絶尸素之謗今國
子雖有學官之名無教授之實何異兔絲燕麥南箕北
斗哉昔劉向有言王者宜興辟雍禮樂以風天下夫禮
樂所以養人刑法所以殺人而有司勸勤請定刑法至
於禮樂則曰未敢敢於殺人不敢於養人也臣以為當
今四海清平九服寧晏經國要重理應先營脱復稽延
則劉向之言徵矣但事不兩興湏有進退以愚量之宜
罷上方彫美之作頗省永寧土木之工并减瑶光材瓦
之力兼分石窟鐫琢之勞停諸事役非世急者三時農
隙修此數條使辟雍之禮蔚爾而復興誦諷之音煥然
而更美崇榭高墉嚴壯於外槐宫棘寺顯麗於中更明
古今重遵鄉飲敦進郡學精課經業如此則元凱可得
之於上序游夏可致之於下國豈不休歟靈太后令曰
配饗大禮為國之本比以戎馬在郊未遑脩繕今四海
晏寧當勑有司别議經始
隋牛弘高祖開皇初為秘書監以典籍未備上表請開
獻書之路曰經籍所興由來尚矣爻畫肇於庖羲文字
生於蒼頡聖人所以弘宣道教博通古今揚於王庭肆
於時夏故堯稱至聖猶考古道而言舜其大智尚觀古
人之象周官外史掌三皇五帝之志武王問黃帝顓頊
之道太公曰在丹書是知握符御歷有國家者曷常不
以詩書而為教因禮樂而成功也昔周德既衰舊經紊
棄孔子以大聖之才開素王之業憲章祖述制禮删詩
正五始而修春秋闡十翼而弘易道治國立身作範垂
法及秦皇馭㝢吞滅諸侯任用威力事不師古始下焚
書之令行偶語之刑先王墳籍盡皆掃地本既先亡從
而顚覆臣以圖䜟言之經典盛衰信有徵數此則書之
一厄也漢興改秦之弊敦尚儒術建藏書之策置校書
之官屋壁山巖往往間出外有太常太史之藏内有延
閣秘書之府至孝成之世亡逸尚多遣謁者陳農求遺
書於天下詔劉向父子讎校篇籍漢之典文於斯為盛
及王莽之末長安兵起宫室圖書竝從焚燼此則書之
二厄也光武嗣興尤重經誥未及下車先求文雅於是
鴻生鉅儒繼踵而集懷經負帙不遠斯至肅宗親臨講
肄和帝數幸書林其蘭臺石室鴻都東觀秘牒填委更
倍於前及孝獻移都吏民擾亂圖書縑帛皆取為帷囊
所收而西裁七十餘乘屬西京大亂一時播蕩此則書
之三厄也魏武代漢更集經典皆藏在秘書内外三閣
遣秘書郎鄭默删定舊文時之論者美其朱紫有别晉
氏承之文籍尤廣晉秘書監荀勖定魏内經更著新簿
雖古人舊簡猶云有缺新章後錄鳩集已多足得恢弘
正道訓範當世屬劉氏憑陵京華覆滅朝章國典從而
失墜此則書之四厄也永嘉之後寇竊競興因河據雒
跨秦𢃄趙論其建國立家雖傳名號憲章禮樂寂滅無
聞劉裕平姚泓收其圖籍五經子史纔四千卷皆赤軸
青紙文字古拙僣偽之盛莫過二秦以此而論足可明
矣故知衣冠軌物圖畫記注播遷之餘皆歸江左晉宋
之際學藝為多齊梁之間經史彌盛宋秘書丞王儉依
劉氏七略撰為七志梁人阮孝緒亦為七錄總其書數
三萬餘卷及侯景渡江破滅梁室秘省經籍雖從兵火
其文德殿内書史宛然猶存蕭繹據有江陵遣將破平
侯景收王儉之書及公私典籍重本七萬餘卷悉送荆
州故江表圖書因斯盡萃於繹矣及周師入郢繹悉焚
之於外城所收十纔一二此則書之五厄也後魏爰自
幽方遷宅伊雒日不暇給經籍闕如周氏創基關右戎
車未息保定之始書止八千後加收集方盈萬卷高氏
據有山東初亦採訪驗其本目殘缺猶多及東夏初平
獲其經史四部重雜三萬餘卷所益舊書五千而已今
御書單本合一萬五千餘卷部帙之間仍有殘缺比梁
之舊目止有其半至於隂陽河雒之篇醫方圖譜之說
彌復為少臣以經書自仲尼已後迄於當今年逾千載
數遭五厄興集之期屬膺聖世伏惟陛下受天明命君
臨區宇功無與二德冠往初自華夏分離彛倫攸斁其
間雖覇王逓起而世難未夷欲崇儒業時或未可今土
宇邁於三王民黎盛於兩漢有人有時正在今日方當
大弘文教納俗昇平而天下圖書尚有遺逸非所以仰
恊聖情流訓無窮者也臣史籍是司寢興懷懼昔陸賈
奏漢祖云天下不可馬上治之故知經邦立政在於典
謨矣為國之本莫此攸先今秘藏見書亦足披覽但一
時載集湏令大備不可王府所無私家乃有然士民殷
雜采訪難知縱有知者多懷恡惜必湏勒之以天威引
之以微利若猥發明詔兼開購賞則異典必臻觀閣斯
積重道之風超於前世不亦善乎伏願天鑒少垂炤察
帝納之於是下詔獻書一卷賚縑一疋一二年間篇籍
稍備
柳昂為上開府時高祖受禪昂見天下無事可以勸學
行禮因上表曰臣聞帝王受命建學制禮故能移既往
之風成惟新之俗自魏道將謝分割九區關右山東久
為戰國各逞權詐俱殉干戈賦役繁重刑政嚴急盖救
焚拯溺無暇從容非朝野之願以至於此晩世因循遂
成希慕俗化澆弊流宕忘反自非天然上哲挺生於時
則儒雅之道綱禮之制衣冠民庶莫肯用心世事所以
未清軌物由兹而壊伏惟陛下禀靈上帝受命昊天合
三陽之期應千祀之運往者周室傾毁區宇沸騰聖册
風行神謨電發端座廊廟蕩滌萬方俯順幽明君臨四
海擇萬古之典無善不為改百王之弊無惡不盡至若
因循緣義為其節文故以三百三千事高前代然下土
黎獻尚未盡行臣謬蒙奬策從政藩部人庶軌儀實見
多闕儒風以墜禮教猶微是知百姓之心未能頓變仰
惟深思遠慮清念下民漸被以儉使至於道臣恐業淹
事緩動延年世若行禮勸學道教相催必當靡然向風
不遠而就家知禮節人識義方比屋可封輙謂匪遠帝
覽而善之
劉炫開皇中與諸儒脩定五禮授旅騎尉開皇二十年
廢國子四門及州縣學惟置太學博士二人學生七十
二人炫上表言學校不宜廢情理甚切高祖不納
册府元龜卷六百三
