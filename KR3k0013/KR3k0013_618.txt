册府元龜卷六百十八宋王欽若等撰
刑法部
平允平反
平允
易曰君子以明慎用刑而不留獄傳曰刑者侀也侀者成
也一成而不可變故君子盡心焉是故惟明克允虞帝之
申戒簡孚審克吕刑之有云三代而下治獄之吏乃其達
欽恤之旨稽伏念之訓深懷仁恕務遵寬大原人心以定法
傳經義而立論悉其聰明致其忠愛情得而勿喜罪疑而從
輕無有適莫歸乎至當故能使羣議厭服刑章式叙上無枉
撓之失民知恥格之漸其於守官宿業不亦多乎故臯陶之
淑問流於雅頌張釋之為名臣稱於史氏何莫由斯也已
公甫為魯大夫如衞衞人請曰公甫不能聽獄乎子曰不知
公甫之不能聽獄也公甫之聽獄也有罪者懼無罪者恥民
近禮矣
漢趙禹為廷尉始條侯以禹賊深及禹為少府九卿酷
急至晩節事益多吏務為嚴峻而禹治加緩名為平
杜延年為大將軍霍光軍司馬光持刑罰嚴延年輔之
以寬治燕王獄時御史大夫桑弘羊子遷亡過父故吏
侯史吳(姓侯名史吳)後遷捕得伏法會赦侯史吳自出繫獄
廷尉王平與少府徐仁雜治反事(交雜同共治之也)皆以為桑
遷坐父謀反而侯史吳藏之非匿反者廼匿為隨者也
(言桑遷但隨坐耳非自反也)即以赦令除吳罪後侍御史治實(重覈其事)
(也)以桑遷通經術知父謀反而不諫諍與反者身無殊
侯史吳故三百石吏首匿遷(首匿者言身為謀首而藏匿人也他皆類此)不
與庶人匿隨從者等吳不得赦奏請覆治劾廷尉少府縱
反者少府徐仁即丞相車千秋女壻也故千秋數為侯
史吳言恐光不聽千秋即召中二千石博士會公車門
議問吳法(於法律之中吳當得何罪)議者知大將軍指皆執吳為不
道明日千秋封上衆議光於是以千秋擅召中二千石
以下外内異言(外内謂外朝及内朝也)遂下廷尉平少府仁獄朝
廷皆恐丞相坐之延年乃奏記光爭以為吏縱罪人有常
法今更詆吳為不道恐於法深(詆誣也)又丞相素無所守
持而為好言於下盡其素行也(非故有所執持但其素行好與在下人言議耳)
至擅召中二千石甚無狀(無善状也)延年愚以為丞相久故
及先帝用事(言在位已久是為故舊又常及仕先帝而任事也)非有大故不可
弃也間者民頗言獄深吏為峻詆(峻謂峭刻也)今丞相所議
又獄事也如是以及丞相恐不合衆心羣下讙譁庶人
私議流言四布延年切重將軍失此名於天下也(重猶難也)
(以此為重事也)光以廷尉少府弄法輕重皆論弃市而不以及
丞相終與相竟(謂終丞相之身無貶黜也)延年論議持平合和朝廷
皆此類也
黃覇為河南丞為人明察内敏(内敏言心思捷疾也)又習文法然
溫良有譲足知善御衆為丞處議當於法合人心太守
甚重之吏民愛敬焉自武帝末用法深切昭帝立大將
軍霍光秉政大臣爭權上官桀等與燕王謀作亂既誅
之遂遵武帝法度以刑罰痛繩羣下由是俗吏尚嚴酷
以為能而覇獨用寬和為名會宣帝即位在民間時知
百姓苦吏急也聞覇持法平召以為廷尉正數决疑獄
廷中稱平
于公為縣獄史郡決曹決獄平羅文法者于公所决皆不
恨(羅罹也)
于定國為廷尉其决疑平法務在哀鰥寡罪疑從輕加
審慎之心朝廷稱之曰張釋之為廷尉天下無冤民(言决)
(罪皆當)于定國為廷尉民自以不冤
孔光為廷尉光久典尚書練法令號稱詳平
後漢何敞六世祖比干武帝時為廷尉正與張湯同時
湯持法深而比干務仁恕數與湯争雖不能盡得然所
濟活者以千數
郭躬父弘習小杜律(杜周武帝時為廷尉御史大夫斷獄深刻少子亦明法律宣帝時又)
(為御史大夫對父故言延年小)太守寇恂以弘為决曹掾斷獄至三十
年用法平諸為弘所决者退無怨情郡内比之東海于
公及躬為廷尉務在寬平及典理官决獄斷刑多依矜
恕又條諸重文可從輕者四十一事奏之事皆施行著
于令
寒朗永平中以謁者守侍御史與三府掾屬六考案禁
獄顔忠王平等辭連及遂鄉侯耿建朗陵侯臧信護澤
侯鄧鯉曲成侯劉建建等辭未嘗與忠平相見是時明
帝怒甚吏皆惶恐諸所連及率一切䧟入無敢以情恕
者朗心傷其冤試以建等物色獨問忠平而二人錯愕
不能對朗知其詐及上言建等無姦專為忠平所誣疑
天下無辜類多如此帝乃召朗入問曰建等即如是忠
平何故引之朗對曰忠平自知所犯不道故多有虛引
冀以自明帝曰即如是四侯無事何不早奏獄竟而久
繫至今耶朗對曰臣雖考之無事然恐海内别有發其
姦者故未敢時上帝怒罵曰吏持两端促提下左右方
引去朗曰願一言而死小臣不敢欺欲助國耳帝問曰
誰與共為章對曰臣自知當必族滅不敢多汚染人誠
冀陛下一覺悟而已臣見考囚在事者咸共言妖惡大
故臣子所宜同疾今出之不如入之可無後責是以考
一連十考十連百又公卿朝會陛下問以得失皆長跪
言舊制大罪禍及九族陛下大恩裁止於身天下幸甚
及其歸舍口雖不言而仰屋竊歎莫不知其多冤無敢
牾陛下者臣今所陳誠死無悔帝意觧詔遣朗出後二
日車駕自幸雒陽獄錄囚徒理出千餘人後平忠死獄
中朗乃自繫會赦免官舉孝廉建中初章帝大會羣臣
朗前謝恩詔以朗納忠先帝拜為易長
黃香和帝時為尚書令東平清河奏妖言卿仲遼等所
連及且千人香科别據奏全活甚衆每郡國疑罪輙務
求輕科愛惜人命每存憂濟
陳寵為司徒辭曹掌天下獄訟其所平决無不厭服衆
心及代郭躬為廷尉性仁矜及為理官數議疑獄嘗親
自為奏每附經典務從寬恕帝輙從之濟活者甚衆其
深文刻敝於此少衰
陳忠者寵之子也安帝時為尚書居三公曹(三公曹尚書主知斷)
(獄)自以世典刑法用心務在寬詳初父寵在廷尉上除
漢法溢於甫刑者未施行及寵免後遂寢而苛法稍繁
人不堪之忠略依寵意奏上二十三條為决事比以省
請讞之弊又上除蠶室刑觧贓吏三世禁錮狂易殺人
得减重論母子弟兄相代死聽赦所代者事皆施行
虞輕為郡縣獄吏案法平允務在寬恕每冬月上其狀
嘗流涕隨之
盛告字君逹為廷尉性多哀憐視事十二年天下稱有
恩
張皓為廷尉雖非法家而留心刑斷數與尚書辨正疑
獄多以詳當見從(詳審而平當也)
傅賢為廷尉嘗垂念刑法務從輕比至斷獄遲迴流泣
在位四年治獄稱平
是雄字季高順帝時以明法律為廷尉斷獄平允
魏高柔為刺姦令史處法允當獄無留滯辟為丞相倉
曹屬
司馬芝為大理正有盗官練置都厠上者吏疑女工收
以付獄芝曰夫刑罪之失失在苛暴令贓物先得而後
訊其辭若不勝掠或至誣服誣服之情不可以折獄且
簡而易從大人之化也不失有罪庸世之治耳今宥所
疑以隆易從之義不亦可乎太祖從其議
王朗為大理務在寬恕罪疑從輕鍾繇明察當法俱以
治獄見稱
蜀楊戲年二十餘從州書佐為督軍從事職典刑獄論
法决疑號為平當
晉杜友初仕魏為侍御史毌丘儉之誅黨與七百餘人
友治獄惟舉首事十人餘皆奏散
何曾魏末為司隸校尉時毌丘儉誅子甸妻荀應坐死
其族兄顗族父虞並景帝姻通共表魏帝以匄其命詔
聽離婚荀所生女芝為潁川太守劉子元妻亦坐死以
懷妊繫獄荀辭詣曾乞恩曰芝繫在廷尉顧影知命計
日被法乞沒為官婢以贖芝命曾哀之騰辭上議朝廷
僉以為當遂改法
衛瓘轉廷尉卿瓘明法理每至聽訟小大以情
趙至幽州三辟部從事斷久獄見稱精審
顧榮為廷尉正會趙王倫誅淮南王允收允寮屬付廷
尉皆欲誅之榮平心處當多所全宥
庾峻為秘書丞時長安有大獄久不决拜峻侍御史往
斷之朝野稱允
江統為廷尉正每州郡疑獄斷處從輕
續咸脩陳杜律明逹刑書懷帝永嘉中歴廷尉平東安
太守劉琨承制于并州以為從事中郎後遂沒石勒勒
以為理曹參軍持法平詳當時稱其清裕比之于公
梁孔休源為建康獄正及辯折時罕冤人後有選人為
獄司者高祖嘗引休源以勵之
陳殷不害年十七仕梁為廷尉評不害長於故事兼飾
以儒術名法有輕重不便者輙上書言之多見納用
袁憲為御史中丞詳練朝章尤明聽斷至有獄情未盡
而有司具法者即伺閑暇常為上言之其所申理者甚
衆
後魏于栗磾太武時為外都大官平刑折獄甚有聲稱
唐和為内都大官評决獄訟不加捶楚欵獲實者甚多
世以是稱之
司馬文思為廷尉卿善於其職聽訟斷獄百姓不復匿
其情
高允文成時為中書侍郎遷中書令又遷監初眞君中
以獄訟留滯始令中書以經義斷諸疑事允據律評刑
三十餘載内外稱平允以為獄者民之命也嘗歎曰臯
陶至德也其後英蓼先亾劉項之際英布黥而王世經
雖久猶有刑之餘釁况凡人能無咎乎
任城王澄孝文時恒州刺史穆泰謀反推朔州刺史陽
平王頥為主詔澄討之澄先遣治書李煥擒泰後治窮
其黨與罪人皆得鉅鹿公陸叡安樂侯元降等百餘人
皆獄禁具狀表聞孝文覧表大悦召集公卿已下以表
示之曰我任城可謂社稷臣也尋其罪案正復臯陶斷
獄豈能過之顧謂咸陽王等曰汝等脱當其處不能辦
此車駕尋幸平城勞澄曰任城此行深副遠寄對曰陛下
威靈遠被罪人無所逃刑臣何勞之有引見逆徒無一
人稱枉時人莫不歎之孝文顧謂左右曰昔仲尼云聽
訟吾猶人也必也使無訟然聖人之聽訟殆非常人所
匹必也無訟今日見之矣
廣川王略延興中為中都大官性明敏鞫獄稱平
吕羅漢太和中為内都大官聽訟折獄多得其情
游肇宣武時為廷尉卿兼御史中丞肇儒者動存名教
直繩所舉莫非傷風敗俗持法仁平斷獄務於矜恕
甄密東魏孝静初為廷尉卿在官有平直之譽
趙肅西魏文帝大統中為廷尉卿久在理官執心平允
凡所處斷咸得其情廉慎自居不營産業時人以此稱
之
楊敷恭帝時為廷尉少卿所斷之獄號稱平允
北齊李稚為大理卿世稱平直
封述久為法官明觧律令議斷平允深為時人所稱
蘇瓊字珍之為司直廷尉正時畢義雲為御史中丞以
猛暴任職理官忌憚莫敢有違瓊推察務在寬平得雪
者甚衆寺署臺案始自於瓊遷三公郎中趙州及河南
有人頻告謀反前後皆付瓊推撿事多申雪尚書崔昂
謂瓊曰若欲立功名當更思餘理乃數雪反逆身命何
輕瓊正色曰所雪者冤枉不放反逆昂大慚京師為之
語曰斷决無疑蘇珍之
宋世軌幼自嚴整好法律稍遷廷尉卿雒州民聚結
欲劫河橋吏捕案之連諸兇徒黨千七百人崔暹為廷
尉以之為反數年不斷及世軌為少卿判其事為劫於
是殺魁首餘從坐悉捨焉時大理正蘇珍之亦以平幹
知名寺中為之語曰决定嫌疑蘇珍之視表見裏宋世
軌時人以為寺中二絶及卒廷尉御史諸繫囚聞世軌
死皆哭曰宋廷尉死我等豈有生路
皮景和後主武平中詔獄多令黃門等監治常令景和
案覆據理執正由是過無枉濫
後周裴政為少司憲用法寬平無有冤濫囚徒犯極刑
者乃許其妻子入獄就之至冬將行决皆泣曰裴大夫
致我於死死無所恨其處法詳平如此
令狐整為司憲中大夫處法允平為當時所稱
隋趙綽為大理丞處法允平考績連最轉大理正後為
刑部侍郎高祖以盗賊不禁將重其法綽進諫曰陛下
行堯舜之道多存寬宥况律者天下之大信其可失乎
帝欣然納之因謂綽曰若更有聞見宜數陳之也遷大
理少卿
梁毗為大理卿處法平允時人稱之
滑儀京兆長安人性剛鯁有不可奪之志開皇初為侍
御史處法平當不為利所回
薛胄為大理卿持法寬平名為稱職
唐韋仁壽隋末為蜀郡司法書佐斷獄平恕其有得罪
者皆曰韋君所斷死而無恨
劉德威為大理卿太宗嘗問之曰近來刑網稍密其過
安在德威奏言誠在主上不由臣下人主好寬則寬好
急則急律文失入减三等失出减五等今則反是失入
則無辜失出便獲大罪所以吏各自愛競執深文非有
教使之然畏罪之所至耳陛下但捨所急則寧失不經
復行於今日矣帝深然之
戴胄為大理少卿性既彊正處斷明速議者以為法官
稱職事無冤濫武德以來一人而已
唐臨為大理卿高宗初嗣位嘗親錄囚徒前卿所斷者
皆號呌稱冤臨所入者獨無言帝怪而問状囚曰罪實
自犯唐卿所斷皆非冤濫所以絶意耳帝嘉歎久之曰
為獄者不當如此耶
張文瓘為大理卿旬日决遣疑獄四百餘條其得罪者
皆無怨言文瓘嘗有疾繫囚相與設齋以禱焉尋拜侍
中兼太子賓客大理囚一時慟哭其得人心如此
狄仁傑儀鳳中為大理丞周歲斷滯獄一萬七千人無
冤訴者
杜景佺為司刑丞天授中與徐有功來俊臣侯思止專
制治獄時人稱云遇徐杜者必生遇來侯者必死
劉延祐為右司郎中李敬業之亂掦州初平所有刑名
人莫能定延祐奉使至軍所决之時議者斷受贓五品
官者斬六品官者流延祐以為諸非元謀廹脅從逆即
寘極刑事傷枉濫乃斷受贓五品者流六品已下但除
名而已于時得全濟者甚衆
袁仁敬為大理卿卒繫囚聞之皆慟哭悲歌
宋璟玄宗開元中為開府儀同三司時京兆人權梁山
搆逆伏誅制河南尹王怡馳傳往長安窮其枝黨怡禁
繫極衆久之未能决斷乃詔璟赴京留守并按覆其獄
璟至惟罪元謀殺人其餘緣梁山詐稱婚禮因假借得
罪久脇從者盡原之
李栖筠為殿中侍御史時御史大夫李峴按覆受逆命
者請為詳理判官推情用恕多所全宥時吕諲崔器議
而失入惟峴大獲美聲皆栖筠之力
劉晏為吏部尚書代宗大歴中宰相元載王縉得罪詔
晏與御史大夫李涵等鞫之初晏等承旨載縉亦處極
法晏謂涵等曰重刑再覆國之常典况誅大臣豈得不
奏覆又法有首從二人同亦宜重取進止涵等咸聽命
及晏等覆奏帝乃减縉罪從輕
後唐韋寂唐末為鹽鐡廵官韓建留守西都擢為司法
參軍推鞫平允建頗重之
王延末帝清泰末為御史中丞臺中經年處决平允轉
尚書右丞
平反
夫議獄緩刑則五辭惟允舉直錯枉則庶戮無冤蓋折
獄之惟難在蔽訟而多濫况一成難變君子所以哀矜兩
造相違良臣所以慎測故有吏訊既偹亟辨其厚誣具獄
已封特眀其非罪斥深文之弊破偏聽之姦脱栫棘於良
民正毆刀於元惠宜乎獲仁人之譽享高門之封者焉
後漢郭躬為廷尉奏讞法科多所全生
傅賢為廷尉嘗垂念刑法務從輕比至斷獄遲廻流涕
在位四年獄稱治平
魏高柔為廷尉時護軍營士竇禮近出不還營以為亡
表言逐捕没其妻盈及男女為官奴婢盈連至州府稱
冤自訟莫有省者乃辭詣廷尉柔問曰汝何以知夫不
亡盈垂泣對曰夫少單特養一老嫗為母事甚恭謹又
哀兒女撫視不離非是輕狡不顧室家者也柔重問曰
汝夫不與人有怨讐乎對曰夫良善與人無讐又曰汝
夫不與人交錢財乎對曰常出錢與同營士焦子文求
不得時子文適坐小事繫獄柔乃見子文問所坐言次
曰汝頗曾舉人錢否子文曰自以單貧初不敢舉人錢
物也柔察子文色動遂曰汝昔舉竇禮錢何言不耶子
文怪知事露應對不次柔曰汝已殺禮便宜早服子文
於是叩頭具首殺禮本末及埋藏所柔便遣吏卒承子
文辭往掘禮即得其屍詔書復盈母子為平民班下天
下以禮為戒
晉賈充遷廷尉雅長法理有平反之稱
劉頌遷議郎守廷尉時尚書令史扈寅非罪下獄詔使
考竟頌執據無罪寅遂得免時人以頌比張釋之在職
六年號為詳平
顧榮字彦先為廷尉平趙王倫誅淮南王允允官屬下廷
尉議罪榮具明刑理
王坦之為侍中時卒士韓悵逃亡歸首云失牛故叛有
司劾悵偷牛考掠服罪坦之以為悵束身自歸而法外
加罪懈怠失牛事或可恕加之木石理有自誣宜附罪
疑從輕之例遂以見原
殷仲堪為荆州刺史桂陽人黃欽生父沒已久詐服衰
麻言迎父喪府曹先依律詐取父母卒棄市仲堪乃曰
律詐取父母寧依毆詈法棄市原此之旨當以二親生
存而横言死沒情事悖逆忍所不當故同之毆詈之科
正以大辟之刑今欽生父實終沒墓在舊邦積年久遠
方詐服迎喪以此為大妄耳比之於父存言亡相殊遠
矣遂活之
後魏王基為御史先是驍騎將軍刁整丁父憂時相州
刺史山陽王熙在鄴起兵將誅元義等事敗傳首京師
熙之親故莫敢視者整弟婦即熙姊遂收其屍藏之後
乃還熙所親義聞而致憾因以熙弟略南走梁誣整將
與弟宣及子恭等幽繫之頼基與前將軍檢事使魏子
建理雪獲免
北齊蘇瓊為文襄并州刑獄參軍并州嘗有強盗長流
參軍推其事所疑賊並已考伏失物家並識認惟不獲
盗贓文襄付瓊更令窮審乃别推得元景融等十餘人
並獲賊驗文襄大笑語前妄引賊者曰爾等若不遇我
好參軍幾致枉死
唐狄仁傑垂拱中歴遷冬官侍郎文昌右丞豫州刺史
並有能名是時坐越王貞軍詿誤因緣合誅者七百餘
人仁傑以其並是脅從抗表申理則天咸宥之
徐有功天授初累補司刑丞秋官員外郎稍遷郎中有
功前後居法官數議大獄務存平恕凡所濟活者數千
百家周興丘勣來俊臣等深文酷法由是少衰後以公
事免後為左臺侍御史時潤州刺史竇孝諶妻龐氏為
奴誣告云夜觧髮祈福則天令給事中薛季昶鞫之季
昶斷鍊成其罪龐氏當坐斬有功獨明其無罪而季昶
等反䧟有功黨援惡逆奏付法司結刑當弃市有功方
視事令史垂泣以告有功曰豈吾獨死而諸人長不死
耶乃徐起而歸則天覧奏召有功詰之曰卿比斷獄失
出何多對曰失出臣下之小過好生聖人之大德願陛
下洪大德則天下幸甚則天默然於是龐氏减死流於
嶺表
蘇頲為左臺監察御史長安中詔頲案覆來俊臣等舊
獄頲皆申明其枉雪冤者甚衆
韋虛心為侍御史中宗景龍中西域羌胡叛背時並擒
獲有勅盡欲誅之虛心論奏但罪元惡其所全者千餘
人
韓思復睿宗景雲中為給事中時右散騎常侍嚴善思
坐譙王重福事下獄有司言善思昔常任汝州刺史素
與重福交游方被召至京竟不言其謀逆惟奏云東都
有兵氣據状正當匿反請從絞刑思復奏曰議獄緩死
列聖明規刑疑從輕有國常典嚴善思往在先朝屬韋
氏擅内恃寵宫掖謀危宗社善思此時遂能先覺因詣
相府有所發明進論聖躬必登宸極雖交游重福盖謀
䧟韋氏勅追善思書至便發向懷逆節寧即奔命一面
疎網誠合順生三驅取禽來而可宥惟刑是恤事合昭
詳請刑部集羣官議定奏裁以符慎獄是時議者多云
善思合從原宥有司仍執前議請誅之思復又駁曰臣
聞刑人於市爵人於朝必僉謀攸同始行之無憾謹按
諸司所議嚴善思十纔一入抵罪惟輕夫帝閽九重塗
遠千里故借天下耳以聽聽無不聰借天下目以視視
無不接今羣言上奏採擇宜審若棄多就少臣實懼焉
輿論一乖下情不逹雖欲從衆其可及乎凡百京司逄
時之泰列官分職有賢有親親則列藩諸王陛下愛子
賢則祚茅開國陛下名臣見無禮於君寧肯雷同不異
今措辭多出法合從輕帝納其奏詔免善思死配流静
州
顔真卿玄宗天寳中為監察御史充河西隴右軍試復
屯交兵使王原有冤獄久不决真卿至辯之天方旱獄
决乃雨郡人呼之為御史雨
竇參代宗時為監察御史奉使按湖南判官馬彛獄時
彛舉屬令贓罪至千貫為得罪者之子因權倖誣奏彛
參意白彛無罪彛實能吏也參德宗初為御史中丞時
神策將軍孟華有戰功為大將軍所誣奏稱華謀反有
右龍武將軍李廷玉前䧟吐蕃久之自校為部曲誣告
潜通吐蕃皆當死無以自白參悉理出之由是人皆屬
望
袁滋德宗貞元初為鄂岳節度使何士幹從事部有邑長
下吏誣以盗金滋察其冤竟出之
李元素貞元中為侍御史時杜亞為東都留守惡大將
令狐運會盗發雒城之北運適與其部下畋于北郊亞
意其為盗遂執訊之逮繫者四十餘人監察御史楊寧
按其事亞以為不密表陳之寧遂得罪亞將逞其宿怒
且以得賊為功上表指明運盗之状帝信而不疑宰臣
以獄大宜審奏請覆之命元素就决亞迎路以獄成告
元素騐之五日盡釋其囚以還亞大驚且怒親追送馬
上責之元素不答亞遂上䟽又誣奏元素還奏言未畢
帝怒曰出俟命元素曰臣未盡詞帝又曰且去元素復
奏臣一出不得復見陛下乞容盡詞帝意稍緩元素盡
言運冤状明白帝乃悟曰非卿孰能辯之後數月因得
真賊元素由是為時器重
柳渾為江西觀察使魏少游判官時與崔祐甫同在使
府並推公正州有開元寺僧徒夜飲因醉失火延燒講
堂翌日歸罪於守門瘖奴虞候亦受財而同其状械奴
送府少游將斷獄人知瘖奴之冤莫敢言者渾與祐甫
遽入具言醉僧之過内外蒙蔽致有冤濫少游大驚趣
令訊鞫醉僧首伏瘖奴見原少游謝曰微二君之言幾
成老夫闇劣矣
册府元龜卷六百十八
