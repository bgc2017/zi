册府元龜卷八百五十九宋王欽若等撰
總錄部
醫術第二
晉裴頠通博多聞兼明醫術荀勖之修律度也撿得古
尺短世所用四分有餘頠上言宜改諸度量若未能悉
草可先改太醫權衡此若差違遂失神農岐伯之正藥
物輕重分兩互乖所可傷夭為害尤深古夀考而今短
折者未必不繇此也卒不能用官至尚書僕射
單道開燉煌人自言能療目疾就療者頗驗後入羅浮
山
魏詠之生而兔缺年十八聞荆州刺史殷仲堪帳下有
名醫能療之貧無行装謂家人曰殘醜如此用活何為
遂齎數斛米西上以投仲堪既至造門自通仲堪與語
嘉其盛意召醫視之醫曰可割而補之但須百日進粥
不得語笑詠之曰半生不語而有半亦當療之况百日
邪仲堪於是處之别屋令醫善療之詠之遂閉口不言
唯食薄粥其厲志如此及差仲堪厚資遣之詠之後亦
至荆州刺史
南齊徐文伯東海人文伯濮陽太守熙曾孫也熙好黃
老隠於秦望山有道士過求飲畱一瓢&KR1383;與之曰君子
孫宜以道術救世當得二千石熙開之乃扁鵲鏡經一
卷因心學之遂名震海内生子秋夫彌工其術仕至射
陽令嘗夜有鬼神呻聲甚悽愴秋夫問何須荅言姓某
家東陽患腰痛死雖為鬼痛尤難忍請療之秋夫曰云
何厝法鬼請為芻人案孔穴針之秋夫如言為炙四處
又針肩井三處設祭埋之明日見一人謝恩忽然不見
當世服其通靈秋夫生道度叔嚮皆能精其業道度有
脚疾不能行宋文帝令乘小輿入殿為諸皇子療疾無
不絶驗位至蘭陵太守道度生文伯叔嚮生嗣伯文伯
亦精其業兼有學行倜儻不屈意於公卿不以醫自業
張融謂文伯嗣伯曰昔王微稽叔夜竝學而不能殷仲
堪之徒故所不論得之者繇神明洞徹然後可至故非
吾徒所及且禇侍中澄當貴亦能救人疾卿此更成不
逹答曰唯逹者知此可崇不逹者以為深慮既鄙之何
能不恥之文伯為效與嗣伯相埒宋孝武路太后病衆
醫不識文伯診之曰此石博小腸爾乃為水劑消石湯
飲之病即愈除鄱陽王常侍遺以千金旬日恩意隆重
宋明帝宫人患腰痛牽心每至輙氣欲絶衆醫以為肉
癥文伯曰此髮癥以油投之即吐得物如髮稍引之長
三尺頭已成蛇能動挂門上滴盡一髮而已病都差宋
後廢帝出樂遊苑門逢一婦人有娠帝亦善診之曰此
腹是女也問文伯曰腹有兩子一男一女左邊青黑形
小於女帝性急便欲使剖文伯惻然曰若刀斧恐其變
異請針之立落便瀉足太隂補手陽明胎便應針而落
兩兒相續出如其言子雄亦傳家業尤工診察位奉朝
請能清言多為貴游所喜嗣伯位正員外郎諸府佐深
為臨川王映所重時直閣將軍房伯玉服五石散十許
劑無益更患冷夏日嘗複衣嗣伯為診之曰卿體熱應
須以水發之非冬月不可至十一月冰雪大盛令二人
夹捉伯玉解衣坐石取冷水從頭澆之盡三十斛伯玉
口噤氣絶家人啼哭請止嗣伯遣人執杖防閤敢有諫
者撾之又盡水百斛伯玉始能動而見背上彭彭有氣
俄而起坐曰熱不可忍乞冷飲嗣伯以水飲之一飲一
升病都差自爾常發熱冬月猶單褌袗體更肥壯嘗有
嫗人患滯冷積年不差嗣伯為診之曰此尸注也當取
死人枕煮服之乃愈於是往古冡中取枕枕已一邊腐
缺服之即差後秣陵人張景年十五歲腹脹面黃衆醫
不能療問嗣伯嗣伯曰此石蚘耳極難療當取死人枕
煮之依語煮枕以湯投之得大利下蚘䖝頭堅如石五
升病即差後沈僧翼患眼痛又多見鬼物以問嗣伯嗣
伯曰邪氣入肝可覓死人枕煮服之竟可埋枕於故處
如其言又愈王晏問之曰三病不同而皆用死人枕而
俱差何也荅曰尸注者鬼氣伏而未起故令人沈滯得
死人枕之魂氣飛越不得復附體故尸注可差石蚘者
久蚘也醫療既僻蚘中轉堅世間藥不能遣所以須鬼
物驅之然後可𣪚故令煮死人枕也夫邪氣入肝故使
眼痛而見魍魎應須邪物以鈎之故用死人枕也氣因
枕去故令埋於冡間也又春月出南籬間戲聞笪屋中
有呻聲嗣伯曰此病甚重二日不療必死乃往視之見
一老姥稱體痛而處處有[黑敢]黑無數嗣伯還煮枕斗餘送
令服之服訖痛勢愈甚跳投床者無數須臾所[黑敢]處皆
拔出釘長寸許以膏塗諸瘡口三日而復云此名釘疽
也
薛伯宗善徙癰疽公孫泰患背伯宗為氣封之徙置齋
前柳樹上明旦癰消樹邊便起一瘤如拳大稍稍長二
十餘日瘤大膿爛出黃赤汁斗餘柳樹為之痿損
禇淵弟澄拜駙馬都尉歴官清顯善醫術豫章王感疾
太祖召澄為治立愈建元中為吳郡太守百姓李道念
以公事到郡澄見謂曰汝有重病荅曰舊有冷病至今
五年衆醫不差澄為診脉曰汝病非冷非熱當是食白
[卄瀹]雞子過多所致令取蘇一升煮服乃吐一物如丸涎
裹之動開看是雞雛羽翅距具足能行走澄曰此未盡
更服所餘藥又吐得如嚮者雞二十頭而病都差當時
稱妙焉
梁何佟之善醫術與徐嗣伯埒名子聰能世其家業佟
之自東昏即位以其兇虐乃謝病終身不涉其流天監
中為尚書左丞
後魏周澹鄠人多方術尤善醫藥遂為太醫令明元嘗
苦風頭眩澹治得愈繇是見寵位至特進賜爵成德侯
隂貞家世為醫與周澹竝受封爵李潭亦以善鍼見知
子驥駒襲傳術延興中位至散令
李修字思祖父亮少學醫術未能精究太武時奔宋於
彭城又就沙門僧坦硏習衆方略盡其術針灸授藥莫
不有效徐兖之間多所救恤四方疾苦不遠千里競往
從之亮大為廳事以舍病人停車輿於下時有死者則
就而棺殯親往弔視其仁厚若此修兄元孫亦遵父業
而不及修以功賜爵義平子拜奉朝請遷給事中太和
中在禁内孝文文明太后時有不豫侍針藥治多有效
賞賜累加車服第宅號為鮮麗集諸學士及工書者百
餘人在東宫撰諸藥方百餘卷皆行於世先是咸陽公
高允雖年且百歲而氣力尚康文明太后時令修診視
之一旦奏言允脉竭氣微大命無逮未幾果亡遷雒時
為前軍將軍領太醫令後數年卒子天授襲汶陽令醫
術又不逮父
徐謇字成伯家本東筦與兄文伯等皆善醫藥謇因至
青州慕容白曜平東陽獲之表送京師獻文欲驗其所
能乃置諸病人於幕中使謇隔而脉之深得病形兼知
色候遂被寵遇為中散稍遷内侍長文明太后時問經
方而不及李修之見任用也與謇合和藥劑攻療之騐
精妙於修而性甚秘忌承奉不得其意者雖為王公不
為厝療也孝文後知其能及遷雒稍加眷幸體小不平
及所寵馮昭儀有疾皆能處治又除中散大夫轉侍御
孝文幸懸瓠有疾大漸乃馳驛召謇合水路赴行一日
一夜行數百里至診省下治果有驗孝文體少瘳内外
稱慶及車駕發豫州次於汝濱乃大為謇設太官珍饍
因集百官特坐謇於上席遍陳餚觴於前命左右宣謇
救攝危篤振濟之功宜加酬賚乃下詔曰夫神出無方
形禀有驗憂喜乖適理必傷生朕幼攬萬幾長踵革運
思茫茫而無怠身怱忽以興勞仲秋動疴心容頓竭氣
體羸瘠玉肌在慮侍御師右軍徐成伯馳輪太室進療
女蕃方窮丹英藥盡砭石誠術兩輸忠妙俱至乃令沈
勞勝愈篤療克痊論勤語效實宜褒錄昔晉武暴疾程
和進藥增封賜錢恩奬屢至况疾深於疇日業艱於曩
辰得不重加陟賞乎宜順羣望錫以山河且其舊經高
秩中暫觧退比雖詮用猶未准舊量今事合顯進可大
鴻臚卿金鄉縣開國伯食邑五百戸賜錢一萬貫又詔
曰錢府未充須以雜物絹二千疋雜物一百四十疋出
御府榖二千斛奴婢十口馬十疋一疋出御騮牛十頭
所賜雜物奴婢牛馬皆經内呈諸親王咸陽王禧等各
有别賚竝至千疋從行至鄴孝文猶未發動謇日夕左
右明年從詣馬圈孝文疾勢遂甚蹙蹙不怡每加切誚
又欲加之鞭捶幸而獲免
王顯父安上少與李亮同師俱學醫藥精究其術而不
宜亮顯少歴本州從事雖以醫術自通而明敏有决斷
才用初文昭太后之懷宣武也夢為日所逐化而為龍
而繞后后寤而驚悸遂成心疾文明太后勅召徐謇及
顯等為后診脉謇云是微風入藏宜進湯加針顯言案
三部脉非有心疾將是懷孕生男之象果如顯言宣武
自幼有微疾久未善愈顯攝療有效因是稍蒙眄識拜
廷尉少卿營進御藥出為相州刺史入除御史中丞宣
武詔顯撰藥方三十五卷頒布天下以療諸疾
崔景鳳涉學以醫術知名為尚藥典御
北齊李元忠以母老多患乃專心醫藥研習積年遂善
於方伎性仁恕見有疾者不問貴賤皆為救療後為驃
騎大將軍
李密為散騎常侍性方直有行撿因母患積年得名醫
治療不愈乃精習經方洞曉針藥母疾得除當世皆服
其明解繇是以醫術知名
徐之才父雄仕南齊位蘭陵太守以醫術為江右所稱
之才初為豫章王綜鎮北主簿及綜入魏啟魏帝云之
才大善醫術兼有機辨詔徵之之才藥石多效天平中
神武徵赴晉陽嘗在内館出為西兖州刺史未之官武
明皇太后不豫之才療之應手便愈孝昭賜綵帛千叚
錦四百疋之才既善醫術雖有外授頃即徵還既博識
多聞繇是於方術尤妙有人患脚根腫痛諸醫莫能識
之才曰蛤精疾也繇乘船入海垂脚水中疾者曰實曾
如此之才為割得蛤子二大如榆荚累遷兖州刺史之
才醫術最高偏被命召武成酒色過度恍惚不恒曾病
發自云初見空中有五色物稍近變成一美婦人去地
數丈亭亭而立食頃變為觀世音之才云此色欲多大
虚所致即處湯方服一劑便覺稍遠又服還變成五色
物數劑湯疾竟愈帝每發動輙遣騎追之針藥所加因
時必效故頻有端執之舉入秋武成小定更不發動和
士開欲依次轉進以之才附籍兖州即是本屬遂奏附
刺史以胡長仁為左僕射士開為右僕射及十月帝又
疾動士開云浪用之才外任使我辛苦其月八日勅驛
追之才帝以十日崩之才十一日方到既無所及復還
赴州之才弟之範亦醫術見知位太常卿特聽襲之才
爵西陽王
崔季舒初為黃門侍郎坐事徙北邊季舒本好醫術天
保中於徙所無事時更銳意研精遂為名手多所全濟
雖位望轉高未曾懈怠縱貧賤厮飬軰亦為之療
馬嗣明少明醫術博綜經方甲乙素問明堂本草莫不
咸誦為人診脉一年前知其生死邢邵子大寳患傷寒
嗣明為其診脉退告楊愔云邢公子傷寒不治自差然
脉候不出一年便死覺之少晩不可治楊邢竝侍讌内
殿文宣云子才兒(臣欽若等曰邵字子才)我欲乞其隨近一郡邵
以此子年少未合剖符讌罷奏云馬嗣明稱大寳脉惡
一年内恐死若其出郡醫藥難求遂寢大寳未朞而卒
楊愔患背腫嗣明以練石塗之便差作練石法以麤黃
色石如鵝鴨卵大猛火燒令赤内醇醋中自有石屑落
醋裏頻燒至石盡取石屑暴乾擣下簁和醋塗腫上無
不愈後為通直散騎常侍針炙孔穴往往與明堂不同
從駕往晉陽山中數處見牓云有人家女病若有能治
差者購錢十萬諸名醫多尋牓至問病狀俱不下手惟
嗣明獨治之問其病繇云曾以手持一麥穟即見一赤
物長二寸許似蛇入其手指中因驚怖倒地即覺手臂
疼腫漸又半身俱腫痛不可忍呻吟晝夜不絶嗣明即
為處方服湯比嗣明明年從駕還女已平復
後周姚僧垣父菩提仕梁高平令嘗嬰疾&KR2096;歴年乃留
心醫藥武帝性又好之每召菩提至討論方術言多會
意由是頗禮之僧垣年二十四即傳家業武帝召入禁
中面加論試僧垣酬對無滯帝奇之大通六年解褐臨
川嗣王國左常侍大同五年除驃騎廬陵王府田曹參
軍九年追領殿中醫師時武陵王所生葛修華宿患積
時方術莫效帝令僧垣視之僧垣還具說其狀幷記增
損時候帝嘆曰卿用意綿密乃至於此以此候疾何疾
可迯朕嘗以前代名人多好此術是以每常留情頗識
治體今聞卿說益開人意十年轉領太醫正加文德主
使直閣將軍帝嘗因發熱欲服大黃僧垣曰大黃乃是
快藥然至尊年高不宜輕用帝弗從遂致危篤簡文在
東宫甚禮之四時伏臘每有賞賜元帝嘗有疾乃召諸
醫議治療之方咸謂至尊至貴不可輕脫宜用平藥可
漸宣通僧垣曰脉洪而實此有宿妨非用大黃必無差
理元帝從之進湯訖果下宿食因而疾愈元帝大喜時
初鑄錢一當十乃賜錢十萬實百萬也及大軍克荆州
中山公護使人求僧垣至其營復為燕公于謹所召大
相禮接太祖又遣使馳驛徵僧垣謹固留不遣謂使人
曰吾年時衰暮疹疾嬰沈今得此人望與之偕老太祖
以謹勲德隆重乃止焉明年隨謹至長安武成元年授
小畿伯下大夫金州刺史伊婁穆以疾還亰謹請僧垣
省疾乃云自腰至臍似有三縳兩脚緩縱不復自持僧
垣即為診脉處湯三劑穆初服一劑上縳即觧次服一
劑中縳即解又服一劑三縳悉除而兩脚疼痺猶自
弱更為合散一劑稍得屈伸僧垣曰終待霜降此患當
愈及至九月遂能起行大將軍襄樂公賀蘭陵先有氣
疾加以水腫喘息奔急坐卧不安或有勸其服决命大
散者其家疑未能决乃問僧垣僧垣曰意謂此患不與
大散相當若欲自服不煩賜問因而委去其子殷勤拜
請曰多時仰屈今日始来竟不下治意實未盡僧垣知
其可差即為處方勸使急服便即氣通更服一劑諸患
悉愈天和元年加授車騎大將軍儀同三司大將軍樂
平公竇集暴感風疾精神瞀亂無所覺知諸醫先視者
皆云已不可救僧垣後至曰困矣終當不死若專以見
付相為治之其家欣然請受方術僧垣為合湯散所患
即瘳大將軍永世公叱伏列椿苦痢積時而不廢朝謁
燕公于謹嘗問僧垣曰樂平永世俱有痼疾若如僕意
永世差輕對曰夫患有深淺時有尅殺樂平雖困終當
保全永世雖輕必不免死謹曰君言必死當在何時對
曰不出四月果如其言謹歎異之六月遷遂伯中大夫
建德三年文宣太后寢疾醫巫雜說各有同異武帝御
内殿引僧垣同坐曰太后患勢不輕諸醫竝云無慮朕
人子之情可以意得君臣之義言在無隠公以為何如
對曰臣無聽聲視色之妙特以經事已多准之恒人竊
以憂懼帝泣曰公既决之矣知復何言尋而太后崩四
年武帝親戎東討至河隂遇疾口不能言臉垂覆目不
得視一足縮短又不得行僧垣曰此為諸藏俱病不可
竝治軍中之要莫先於語乃取方進藥帝遂得言次又
治目目疾便愈未及治足足疾亦瘳比至華州帝已痊
復即除華州刺史仍詔隨駕入京不令在鎮宣政元年
表請致仕優詔許之是歲武帝幸雲陽遂寢疾初召僧
垣赴行在所内史桺昂私問曰至尊貶膳日久脉候何
如對曰天子上應天心或當非愚所及若凡庶如此萬
無一全尋而帝崩大象二年除太醫下大夫宣帝有疾
至於大漸僧垣宿直侍疾帝謂隨公曰今日性命惟委
此人僧垣診便知帝危殆必不全濟乃對曰臣荷恩既
重益思效力但恐庸短不逮敢不盡心帝頷之開皇初
卒僧垣醫術高妙為當世所推前後效驗不可勝紀聲
譽既盛遠聞邊服至於諸蕃外域咸請託之僧垣乃搜
採竒異參較微效者為集驗方十二卷行於世
姚最僧垣之子為齊王憲府水曹參軍掌記室事最幼
在江左迄於入關未習醫術天和中齊王憲奏武帝遣
最習之憲又謂最曰爾博學多才何如王褒庾信庾信
王褒名重兩國吾視之蔑如接待資給非爾家比也爾
宜深識此意勿不存心且天子有勅彌須勉勵最於是
始受家業十許年中略盡其妙每有人造請效驗甚多
禇該字孝通幼而謹厚有譽鄉曲尤善醫術見稱於時
武成元年除醫正上士自許奭死後該稍為時人所重
賓客迎候亞於姚僧垣天和初遷縣伯下大夫五年進
授車騎大將軍儀同三司該性淹和不自矜尚但有請
之者皆為盡其藝術時論稱其長者子士則亦傳其家
業
隋許智藏高陽人祖道幼嘗以母疾遂覽醫方因而究
極世號名醫誡其諸子曰為人子者嘗膳視藥不知方
術豈謂孝乎繇是世相傳授初仕陳為散騎常侍及陳
滅高祖以為員外散騎侍郎使詣揚州會秦孝王俊有
病帝馳召之俊夜中夢其亡妃崔氏泣曰本来相迎知
許智藏將至其人若到當必相苦為之奈何明夜俊又
夢崔氏曰妾得計矣當入靈府中以避之及智藏至為
俊診脉曰疾已入心即當發癎不可救也果如言俊數
日而薨帝竒其妙賚物百叚煬帝即位智藏時致仕於
家帝每有所苦輙令中使就宅詢訪或以輿迎入殿扶
登御床智藏為方奏之用無不效年八十卒於家
唐許胤宗常州義興人初仕陳為新蔡王外兵參軍時
桺太后感風不能言名醫療皆不愈脉益沈而噤胤宗
曰口不可下藥宜以陽氣熏之令藥入腠理周理即可
差乃造黃蓍防風湯數十斛置於床下氣如煙霧其夜
便得語繇是超拜義興太守陳亡入隋歴尚藥奉御武
德初累授散騎侍郎關中多骨蒸病得之必死逓相連
染諸醫無能療者胤宗每療無不愈或謂曰公醫術若
神何不著書以貽將来胤宗曰醫者意也在人思慮又
脉候幽微苦其難别意之所觧口不能宣且古之名手
惟是别脉脉既精别然後識病夫病之於藥有正相當
者惟須單用一味直攻其病藥力既純病即立愈今人
不能别脉莫識病源以情臆度多安藥味譬之於獵未
知兔所多發人馬空地遮圍或冀一人偶然逢也如此
療疾不亦疎乎假令一藥偶然當病復共他味相和君
臣相制氣勢不行所以難差諒繇於此脉之深趣既不
可言虚設經方豈加於舊吾思之久矣故不能著述爾
年九十餘卒
甄權許州扶溝人嘗以母病與弟立言專習醫方得其
旨趣初仕隋開皇初為秘書省正字後稱疾免魯州刺
史庫狄嶔苦風患手不能引弓諸醫莫能療權謂曰但
將弓箭向垜一針可以射矣針其肩隅一穴應時即射
權之療疾多此類也貞觀十七年權年一百三歲太宗
幸其家視其飲食訪以藥性因授朝散大夫賜几杖衣
服是年卒撰脉經針方明堂人形圖各一卷
甄立言權弟也累遷太常丞御史大夫杜淹患風毒發
腫太宗令立言視之既而奏曰從今更十一日午時必
死果如其言時有尼明律年六十餘患心腹鼓脹身體
羸瘦已經二年立言診其脉曰腹内有蟲當是誤食髮
為之爾因令服雄黃須臾吐一蛇如人手小指無眼燒
之猶有髮氣其疾乃愈立言尋卒撰本草醫義七卷古
今錄驗方五十卷
宋侠雒州清漳人以醫術著名官至朝散大夫藥藏監
撰經心錄十卷
孫思邈亰兆華原人有推步𨗳引之術隠於太白山年
九十餘視聽不衰高宗顯慶四年徵赴闕召見拜諫議
大夫固辭不受上元初請歸特賜良馬及鄱陽公主邑
司以居焉當時知名之士宋之問孟詵盧炤鄰執師資
之禮以事焉思邈嘗從幸九成宫炤鄰畱在其宅時庭
前有病梨樹炤鄰為之賦其序曰癸酉之歲余卧疾長
安光德坊之官舍父老云是鄱陽公主邑司昔公主未
嫁而卒故其邑廢時有處士孫思邈居之思邈道洽古
今學殫術數高譚正一則古之蒙莊子深入不二則今
之維摩詰爾其推步甲乙度量乾坤則雒下閎安期先
生之儔也炤鄰有惡疾嘗問思邈曰名醫愈疾其道何
如思邈曰吾聞善言天者必質之於人善言人者必本
之於天天有四時五行日月相推寒暑逓代其運轉也
和而為雨怒而為風亂而為霧凝而為霜雪張而為虹
蜺此天之常數也人有四支五臟一覺一寐呼吸吐納
精氣往来流而為榮衛彰而為氣色發而為音聲此人
之常數也陽用其形隂用其精天人之所同也及其失
也蒸則生熱否則生寒結而為瘤贅陷而為癰疽奔而
為喘息竭而為焦枯診發乎面變動乎形推此以及天
地則亦如之五緯盈縮星辰錯行日月薄蝕彗孛飛流
此天地之危診也寒暑不時此天地之蒸否也石立土
踊此天地之瘤贅也山摧水陷此天地之癰疽也衝風
暴雨此天地之喘息也雨澤不降川瀆涸竭此天地之
焦枯也良醫𨗳之以針石救之以藥劑聖人和之以至
德輔之以人事故人體有可愈之疾天地有可消之災
通乎數也思邈撰千金方三十卷行於世
吕才為太常丞時右監門長史蘇敬上言陶弘景所撰
本草事多舛謬詔中書令許敬宗與才及李淳風禮部
郎中孔志約并諸名醫增損舊本仍令司空李勣總監
定之并圖合成五十五卷大行於世
秦鳴鶴以善針醫為侍醫永淳初高宗苦頭重不能視
召鳴鶴診之鳴鶴曰風毒上攻若刺頭出少血即愈矣
太后自簾中怒曰此可斬也天子頭上豈是出血處鳴
鶴叩頭請命帝曰醫之議病理不加罪且吾頭重悶殆
不能忍出血未必不佳也即令鳴鶴刺之刺百會及腦
戸出血如碁帝曰吾眼似明矣言未畢簾中出綵百匹
以賜鳴鶴
陸贄少習醫方貞元中自宰相再貶忠州别駕避謗不
著書集古今方為陸氏集驗方五十卷行於世
梁叚深不知何許人開元中以善醫待詔於翰林時太
祖抱疾久之其溲甚濁僧曉微時藥有徵賜紫衣師號
錫賚甚厚頃之疾發曉微剝服色去師號因召深問曰
疾愈復作草藥不足恃也我左右粒石而效者衆矣服
之何如深對曰臣嘗奉詔診切陛下積憂勤勞失護脉
代芤而心益虚臣以為宜先治心心和平而溲變清當
進飲劑而不當粒石也臣謹按太倉公傳曰中熱不溲
者不可服石石性精悍有大毒凡餌毒藥如甲兵不得
已而用之非有危殆不可服也太祖善之令進飲劑疾
稍愈乃以幣帛賜之
後唐孟繼瑜長安醫工帝留守時暴疾以醫效乃攝任
洎帝起兵鳳翔繼瑜在長安謁見從至雒屢進方藥年
内改諸寺少卿奉使涇州翰林諸醫莫得為比
陳立亰兆人家世為醫後唐明宗朝為太原少尹集平
生驗方七十五首并修合藥法百件號曰要術刊石置
於太原府衙之左以示於衆病者賴焉
周張泳顯德初進新集普濟方五卷詔付翰林院考驗
尋以泳為翰林醫官
劉翰顯德初進經用方書一部三十卷論候一十卷今
體治世集二十卷上覽而嘉之乃以為翰林醫官其書
付史館
册府元龜卷八百五十九
