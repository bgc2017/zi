册府元龜卷八百四十宋王欽若等撰
總錄部
文章第四
後周薛憕字景猷初仕西魏文帝為中書侍郎大統四
年宣光清徽殿初成憕為之頌又文帝作二歌憕各為
頌
王褒博覽史傳能屬文初仕梁元帝為僕射江陵未陷
前褒作燕歌行妙盡關塞寒苦之状元帝及諸文士並
和之而競為悽切之詞至此方騐焉
唐瑾為司中大夫兼内史所著賦碑誄二十餘萬言
薛寘幼覽墳籍好屬文所著文章二十餘卷行於世位
至驃騎大將軍封開府儀同三司
柳虬字仲盤博涉子史雅好屬文為中書侍郎修起居
注時人論文體者有古今之異虬又以為時有今古非
文有今古乃為文質論虬有文章數十篇行於世
盧柔為開府儀同三司卒於位所作詩頌碑銘檄表啓
行於世者數十篇
宗懔少聰慧博有才藻位至車騎大將軍儀同三司有
集二十卷行於世
劉璠字寳義篤志好學兼善文筆終為黃門侍郎儀同
三司嘗卧疾居家對雪感興乃作雪賦以遂志有集二
十卷行於世
呂思禮好學有文才長於論難所為筆誄表頌並傳於
世位至都官尚書
庾信幼而俊邁聰敏絶倫初在梁事昭明太子為抄撰
學士既有盛才文並綺豔故世號為徐庾體焉當時後
進競相模範每有一文京都莫不傳誦自梁入周位望
通顯嘗有鄉關之思乃作哀江南賦以致其意後為司
宗中大夫明帝雅好文學信特蒙惠禮羣公碑誌多相
託焉惟王褒頗與信埒自餘文人莫有及者
顔之儀博涉羣書好為辭賦嘗獻神州頌辭致雅贍梁
元帝手勅報曰枚乘二葉俱得遊梁應貞兩世並稱文
學我求才子鯁慰哀深江陵平之儀随例遷長安後為
集州刺史有文集十卷行於世
柳慶字更興博涉羣書初仕魏孝武為尚書都官郎中
時北雍州獻白鹿羣臣欲草表陳賀尚書蘇綽謂慶曰
近代以來文章華靡逮於江左彌復輕薄雒陽後進祖
述不已相公柄民軌物君職典文房宜製此表以革前
弊慶操筆立成辭兼文質綽讀而笑曰枳橘猶自移况
才子也
柳機博涉羣書辭彩雅贍有文集行於世位至御史下
大夫
蘇亮字景順少通敏博學好屬文所著文筆數十篇頗
行於世位至侍中
薛慎能屬文善草書為藩部大夫有文集頗為世所傳
李旭解屬文武帝時為大將軍開府儀同三司旭自太
祖世已當樞要兵馬處分專以委之詔冊文筆皆旭所
作也旭嘗曰文章之事不足流於後世經邦治務庶及
古人故所作文筆了無藁草
韋夐高尚不仕時武帝以佛道儒三教不同詔夐辨其
優劣夐以三教雖殊同歸於善其道似有深淺其致理
若無等級著三教序奏之帝覽而稱善夐少愛文史留
情著述手自抄錄數十萬言晩節虚静惟以體道會真
為務舊所製述咸削其藁故文筆雖多並不存
檀翥字鳳翔好讀書善屬文為殿中侍御史臺中表奏
皆翥為之
隋虞世基初仕陳為尚書左丞陳主嘗於幕府山較獵
令世基作講武賦於座奏之陳主嘉之賜馬一疋陳滅
歸國為通直郎内史省嘗為五言詩以見意情理凄切
世以為工作者莫不吟咏
盧愷魏中書監柔之子也為禮部大夫李穆攻拔軹關
拍崖山鎮命愷作露布帝讀之大悦曰盧愷文章大進
荀景倩故是令君之子
許善心幼聰明有思理解屬文高祖時為虞部侍郎開
皇十六年有神雀降於含章閣高祖召百官賜讌告以
此瑞善心於座請紙筆製神雀頌頌成奏之高帝甚悦
曰我見神雀共皇后觀之今旦召公入適述此事善心
於座始知即能成頌文不加點筆不停毫嘗聞此言今
見其事因賜物二百叚
孫萬夀博涉子史善屬文滕穆王瓉引為文學坐衣冠
不整配防江南行軍總管宇文述召典軍書萬夀鬱鬱
不得志為五言詩贈京邑知友盛為當時之所吟誦天
下好事者書壁而翫之
王貞少聰敏善屬文詞開皇中舉秀才授縣尉非其道
也於是謝病於家齊王暕鎮江都以書召之又索文集
貞啓謝上集云十三卷復上江都賦
李德林善屬文辭覈而理暢魏收嘗對高隆之謂其父曰
賢子文筆終當繼温子昇隆之大笑曰魏常侍殊已嫉
賢何不近比老彭乃遠求温子後北齊任城王諧薦德
林於尚書令楊遵彦楊遵彦即令德林製讓尚書令表
援筆立成文不加點因大相賞異以示吏部郎中陸卬
云已見其文筆浩浩如黃河東注比來所見後生制作
涓澮之流耳卬仍命其子乂與德林周旋戒曰汝無事
宜師此人以為模楷齊平為高祖丞相府從事内中郎
禪代之際其相國揔百揆九錫殊禮詔策牋表璽書皆
德林之辭也高祖登位為内令史卒既少有才名重以
貴顯凡製文章動行於世或有不知者謂古人焉初撰
奉思賦一篇世稱其麗又德林以梁士彦及元諧之徒
頗有逆意大江之南抗衡上國乃著天命論上之所撰
文集勒成八十卷遭亂亡失見二十卷行於世
潘徽性聰敏善屬文為秦孝王俊學士從俊朝京師在
塗令徽於馬上為賦行一驛而成名曰述恩賦俊覽而
善之又為述江都集禮序
杜正玄自八世祖曼至正玄世以文學相授僕射楊素
負才傲物正玄抗辭酬對無所屈撓素不悦久之會林
邑獻白鸚鵡素促召正玄使者相望及至即令作賦正
玄倉卒之際援筆成章素見文不加點始異之因令更
擬諸雜文筆十有餘條又皆立成而詞理華贍素乃嘆
曰此真秀才吾不及也
祖君彦言詞訥澁有才學大業末為李密所得署為記
室參軍軍書羽檄皆成於其手
楊素為尚書令嘗以五言詩七百字贈番州刺史薛道
衡氣調宏拔風韻秀上亦為一時之盛作未幾而卒道
衡嘆曰人之將死其言也善豈若是乎有集十卷
牛宏在周起家為納言上士嘗專文翰甚有稱善以大
業六年卒加右光禄大夫贈儀同三司有文集十二卷
行於世
何妥為龍州刺史箴勒於州門外有文集十卷並行於
世
王頍字景文解綴文善談論有文集十卷官至國子博
士
薛孺清貞孤介不交流俗涉歴經史有才思雖不為大
夫所有詩詠詞致清遠為襄城郡掾卒官
諸葛穎能屬文煬帝時為著作郎甚見親倖有集二十
卷
常得志博學善屬文官至秦王記室及王薨過故宮為
五言詩詞理悲壮甚為時人所重復為兄弟論義理可
稱
王胄字承基為著作佐郎以文詞為煬帝所重帝自東
都遷京師賜天下大酺因為五言詩詔胄和之帝覽而
善之因謂侍臣曰氣高致遠歸之於胄詞清體潤其在
世基意密理新推庾自直過此者未可以言詩也帝所
有篇什令繼和
庾自直少好學大業初為著作佐郎自直解屬文於五
言詩尤善性恭慎不妄交遊時為煬帝所愛帝有篇章
必先示自直令其詆訶自直所難帝輙改之或至於再
三俟其稱善然後方出其見親禮如此
薛道衡為尚書左外兵郎陳使傅繹聘齊以道衡兼主
客郎接對之繹贈詩五十韻道衡和之南北稱美魏收
曰傅繹所謂以蚓投魚耳道衡位至司隸大夫有集七
十卷
薛師古為安城尉時薛道衡為襄州總管與其祖有舊
又悦其才有所綴文帝嘗使其掎摭利病甚親昵之
宇文㢸(音弼)博學多通為禮部尚書所著詞賦二十餘萬
言
虞綽字士裕博學有俊才尤工草隸陳左衛將軍傅繹
有盛名於世見綽詞賦歎謂人曰虞郎之文無以尚也
為著作佐郎從煬帝征遼東帝舍臨海顧見大鳥異之
詔綽為銘帝覽而善之命有司勒於海上
柳𧦬少聰敏解屬文為晉王諮議參軍王朝京作歸籓
賦命𧦬為序詞甚典初王屬文效庾信體及見𧦬後文
體遂變𧦬位至秘書監有集十卷
高搆字孝基有名於時河東薛道衡才高當世每稱搆
有清鑒所為文筆必先以草呈搆有所詆訶道衡未嘗
不嗟伏位至吏部侍郎
杜正臧字為善好學善屬文弱冠舉秀才授純州行參
軍歴下邑正臧著碑誄銘頌詩賦百餘篇又著文章體
式大為後進所寳時人號為文軌乃至海外高麗百濟
亦共傳習稱為杜家新書
唐高士廉風調温雅屬詞清潤隋司隸大夫薛道衡起
居舍人崔祖濬並稱先逹與士廉為忘年之好每因事
隟多賦篇章繇是公卿藉甚位至尚書右僕射同中書
門下平章事
禇亮初在陳年十八詣僕射徐陵與商確文章陵每嘆
異後主聞之召見時江揔及諸詞人咸在詔亮賦詩合
坐推善國初為宏文舘學士亮夲以文翰知名每有新
詩好事之人傳寫信宿遍於京邑
虞世南善屬文嘗祖述徐陵陵亦言世南得已之意世
南為秘書少監上聖德詞論多不載康國獻獅子詔世
南為之賦命編之東觀
袁朗勤學好屬文初在陳為秘書郎嘗製千字詩當時
以為盛作後主聞而召入禁中使為月賦朗染翰立成
後主曰此賦謝希逸不能獨美於前矣又使為芝草嘉
蓮二頌深見優賞歸朝為給事中卒有文集十卷
庾抱初在隋為延州參軍後三歲調吏部尚書牛宏知
其有學術給筆札令自序援翰便成宏甚竒之後補元
德太子學士會皇孫載誕太子宴賓客召於坐獻嫡皇
孫頌深被嗟賞
謝偃為魏王府功曹偃嘗為塵影二賦其詞甚工太宗
聞而召見自製賦序言區寓乂安功德茂盛令其為賦
偃奉詔撰成名曰述聖賦賜綵數十疋偃又獻推皇誡
德賦以申諷諫時李百藥工為五言詩而偃善作賦時
人稱為李詩謝賦焉
張藴博涉書傳善綴文自幽州總管府記室直中書省
太宗初即位上大寳箴以諷
李百藥七歲能屬文隋大業中授桂州司馬所經名川
美境必制篇章莫不藻麗清新為當時所諷誦貞觀十
一年以宗正卿致仕太宗嘗製帝京篇命百藥並作歎
其工手詔曰卿何其身之老而才之壮齒之宿而意之
新乎百藥藻思沉鬱尤長於五言詩雖樵童牧䜿亦皆
唫諷有集三十卷
蕭瑀字時文梁明帝之子也姊為隋晉王妃從入長安
聚學屬文帝觀劉孝標辨命論惡其傷先王之教述性
命之理乃作非辨命論以釋之大旨以為人禀天地氣
生孰云非命然吉凶禍福亦因人而有若一之於命其
敝已甚時晉府學士柳顧言諸葛穎稱之曰自孝標後
數十年間言性命之理者莫能詆詰今蕭君此論足療
劉子膏盲瑀太宗時位至太子太保同中書門下
岑文本為秘書郎直秘書省太宗行藉田之禮文本上
藉田頌及元日臨軒宴百僚文本復上三元頌其辭甚
美
劉子翼以文學知名貞觀中為著作郎宏文舘學士有
集二十卷
杜正倫善屬文貞觀初置文學舘尚書左丞魏徵表薦
正倫以為古今難匹遂擢授兵部員外累遷中書令有
集十卷行於代
張昌齡弱冠以文辭知名貞觀二十一年翠微宮成詣
闕獻頌太宗召見試作息兵詔草俄頃而就太宗甚悦
乃勅於通事舍人裏供奉後卒於襄州司戸有文集三
十卷行於代
元萬頃善屬文起家拜通事舍人從李勣征高麗為遼
東道管記時别帥馮本以水軍援禆將郭待封船破失
期待封欲作書與勣恐高麗知其救兵不至乘危迫之
乃令萬頃作離合詩贈勣
李義府瀛州饒陽人也初應進士舉劉洎馬周薦之太
宗令詠烏義府援筆為詩曰上林無限樹不借一枝棲
太宗喜曰當借卿全樹何一枝也尋除監察御史
張文宗為亳州刺史高宗永徽初表獻太宗文皇帝頌
優制褒美賜絹百匹
富嘉謨舉進士為晉陽尉與新安吳少微友善同官先
是文士撰碑頌皆以徐庾為宗氣調漸劣嘉謨與少微
屬辭皆經典為本時所欽慕之文體一變稱為吳富體
嘉謨作䨇龍泉頌千蠋谷頌少微撰崇福寺鐘銘詞最
高雅作者推重嘉謨既卒少微哭而賦詩尋亦卒
李安期百藥之子也七歲解屬文龍朔中為司列少常
伯受詔為東封朝覲壇碑文
崔行功為司文郎中當時朝廷大手筆多是行功及蘭
臺侍郎李懷儼之詞有集六十卷
裴遵慶初登省所嘗著王政記述今古理體識者見之
知有公輔之量位至尚書左僕射
上官儀涉獵經史善屬文龍朔中為宏文舘學士工於
五言詩好以綺錯婉媚為本當時多有效其體者時人
謂上官體
崔液湜之子也尤工五言之作湜嘗嗟賞之曰海子我
家之神駒也海子即液小名官至殿中侍御史坐兄配
流逃匿於郢州胡履靈之家作幽征賦以見意詞甚典
麗遇赦還道病卒友人裴耀卿纂其遺文為集十卷
王勃字子安六歲善屬文未弱冠應幽素舉及第乾封
初詣闕上宸遊東岳頌時東都初造乾元殿勃又上乾
元殿頌沛王賢聞其名召為沛府修撰甚愛重之諸王
鬭鷄互有勝負勃戲為檄英王鷄文勃後以罪除名往
交趾省父道出江中為採蓮賦以見意其辭甚美勃每
有制作時人咸諷詠之著有文集三十卷
楊炯華州華隂人博學善屬文為盈川令如意元年十
月望日宮中出盂蘭盆分送佛寺則天御雒城南門與
百寮觀之炯獻盂蘭盆賦詞甚雅麗少與絳州王勃范
陽盧炤鄰東野駱賓王皆以文詞知名海内稱為王楊
盧駱亦號為四傑炯聞之謂人曰吾愧在盧前恥居王
後當時議亦以為然崔融李嶠及張說皆為一時宗匠
崔李嘗曰王勃文章宏逸有絶塵之跡固非常流所及
炯與炤隣則可企而至盈川之文如懸河注水酌之不
竭既優於盧亦不減王恥居王後則然愧在盧前為誤
矣
盧炤隣博學善屬文為新都尉以疾居陽翟之具茨山
著釋疾文五悲等詞頗有騷人之風甚為文士所重有
文集二十卷
駱賓王善屬文於五言詩尤妙為長安主簿坐職左遷
郄雲卿集其文為十卷
麴昭祖為司膳卿頗以詩詠流譽有文集二十卷
劉知幾為懷州獲嘉縣主簿則天朝官爵易得而法網
嘗嚴故人競為趨進而多陷刑戮知幾又著思慎賦以
刺時且以見志鳳閣侍郎蘇味道李嶠見之相顧而歎
曰陸機豪士所不及也當今防身要道盡在此矣
員半千為右衛長史顯福門待制則天封中岳半千撰
封禪四壇碑十二首
張鷟字文成自長安尉遷鴻臚丞凡四參選判策為銓
府之最員外郎員半千謂人曰張子之文如青銅錢萬
選萬中未聞退時時流重之目為青錢學士後為司門
員外郎鷟下筆敏速著述尤多言頗詼諧是時天下知
名無賢不肖皆記誦其文天后朝中使馬仙童陷默啜
默啜謂仙童曰張文成在否曰近自御史貶官默啜曰
國有此人而不用漢無能為也新羅日本東夷諸蕃尤
重其文每遣使入朝必重出金貝以購其文其才名遠
播如此
孔紹安少以文辭知名為秘書監因侍宴應詔詠石榴
詩曰只為時來晚花開不及春時人稱之
蘇味道初為裴行儉征突厥管記孝敬皇帝妃父裴居
道再登左金吾將軍訪當時才子為謝表託於味道援
筆而成詞理清密盛傳於世
朱敬則為左補闕嘗採魏晉已來君臣成敗之事著十
代興亡論十卷為當代所重有集十卷行於世
崔融為國子司業兼修國史為文典麗當時罕有其比
文集六十卷傳於代
杜審言雅善五言詩為雒陽丞坐事貶授吉州司戸參
軍又與州寮不恊司馬周季重與員外司戸郭若訥共
搆審言罪状繋獄將因事殺之既而季重等於府中酣
讌審言子并年十三歲懷刃以擊之季重中傷而死并
亦為左右所殺季重臨死曰吾不知杜審言有孝子郭
若訥誤我至此審言因此免官還東都自為文祭并後
則天召見審言將加擢用問曰卿歡喜否審言蹈舞謝
恩因令作歡喜詩甚見嘉賞終修文舘直學士有文集
二十卷
劉允濟為左史兼直宏文舘垂拱四年明堂初成允濟
上明堂賦天后甚嘉歎之手製褒美拜著作郎
宋之問弱冠知名尤善於五言詩當時無出其右為尚
方監丞左奉宸内供奉則天幸雒南龍門令從官賦詩
左史東方虬詩先成則天以錦袍賜之及之問詩成則
天稱其詞愈高奪虬袍以賞
閻朝隱文章雖無風雅之體而善搆甚竒為時人所賞
累遷給事中
陳子昂苦節讀書尤善屬文初為感遇詩三十首京兆
司功王適見而驚曰此子必為天下文宗後為武攸宜
管記文翰皆委之有文集十卷友人黃門侍郎盧蔵用
為之序
韋承慶為鳳閣侍郎同鳳閣鸞臺平章事兼修國史中
宗神龍初坐附推張易之弟昌宗失實配流嶺表時易
之等既伏誅承慶去巾解帶而待罪時欲草赦書衆議
以為無如承慶者乃召承慶為之承慶神色不撓援筆
而成詞甚典美當時咸歎服之承慶嘗以人用心多擾
濁浮躁罕詣冲和之境遂著靈臺賦以廣其志
盧蔵用尚書承慶之族有才藝早知名睿宗朝為尚書
左丞有集二十卷
沈佺期善屬文尤長五言之作與宋之問齊名時人稱
為沈宋位至太子詹事有集十卷弟佺交及子亦以文
詞知名
李適為工部侍郎時天台道士司馬承禎被徵至京師
及還適贈詩叙其高尚之致其詞甚美當時朝廷之士
無不屬和凡百餘人徐彦伯編而叙之謂之白雲記
許景先為中書舍人以文翰見稱中書令張說嘗稱曰
許舍人之文雖無峻鋒激流斬絶之勢然屬詞豐美得
中和之氣亦一時之秀
李華為吏部員外郎頗善屬文與蘭陵蕭穎士友善華
進士時著含元殿賦萬餘言穎士見而賞之曰景福之
上靈光之下華文體温麗少宏傑之氣穎士詞鋒俊發
華自以所業過之疑其詆訶乃為上古戰場文燻汙之
如故物置於佛書之閣華與穎士因閱佛書得之華謂
之曰此文何如穎士曰可矣華曰當代秉筆者誰及於
此穎士曰君稍精思便可及此華愕然華著論言龜卜
可廢通人賞其言又為魯山令元德秀墓碑顔真卿書
李陽冰篆額後人爭摸寫之號為四絶碑
蕭穎士登進士第有盛名李林甫採其名欲拔用之乃
召見時穎士寓廣陵居母喪即縗麻而詣京師徑謁林
甫於政事省林甫素不識遽見縗麻大惡之即令去穎
士大怒乃為伐櫻桃賦以刺之
王仲舒嗜學工文為職方郎中知制誥仲舒文思温雅
制誥所出人皆傳寫
徐安貞尤善五言詩為中書舍人集賢院學士玄宗屬
文作手詔多命安貞視草甚承恩顧累遷中書侍郎
王翰為并州長史張嘉貞竒其才禮接甚厚翰感之撰
樂府詞以叙情有文集十卷
李邕早擅才名尤長碑頌雖貶職在外中朝衣冠及天
下寺觀多齎金帛往求其文前後所製數百篇受納饋
遺亦至鉅萬時議以為自古鬻文獲財未有如邕者邕
歴汲郡二太守姦贓事發誅有文集七十卷其張韓公
行状洪州放生池碑批韋巨源諡議文士推重之
王維有俊才尤工五言詩獨步於當時染翰之後人皆
諷誦位至尚書右丞
杜甫天寳末獻三大禮賦玄宗竒之召試文章授京兆
府兵曹參軍甫與李白齊名而白自負文格放逹譏甫
齷齪有文集六十卷
熊廷景為岐王文學有五色鸚鵡能言育於宮中玄宗
令左右試牽御衣鳥輙嗔目叱咤廷景因獻鸚鵡篇以
贊其事帝以鳥及廷景詩示百寮尚書左丞相張說上
表賀曰伏見天恩以靈異鸚鵡及熊廷景所述篇出示
朝列臣按海南異物志有時樂鳥鳴皆曰太平天下有
道則見臣騐其圖丹首紅臆朱冠綠翼與此鸚鵡無異
而心聰性辯護主報恩故非常品凡禽寳瑞經所謂時
樂鳥也廷景雖叙其事未正其名望編國史以彰聖瑞
許之
王昌齡為文緒微而思清為汜水縣尉貶斥而卒有文
集五卷
賈至為中書舍人禄山之亂從上皇幸蜀時肅宗即位
於靈武上皇遣至為傳位册文上皇覽之歎曰昔先帝
遜位於朕册文即卿父所為今朕以神器大寳付儲君
卿又當演誥累朝盛典出卿父子之手可謂繼美矣
册府元龜卷八百四十
