册府元龜卷七百七十一宋王欽若等撰
總錄部
世官
傳曰世不失職又曰世濟其美不隕其名蓋古之守官
者修其方而垂裕宿其業以延嗣義訓攸篤軌迹彌劭
故能介象賢之祉成善繼之名復治先職以載名譽至
有官守無改故吏多在規度斯覿流風相接出處更踐
德聲宣聞系緒積累慶靈綿久自非恪居之績可述惟
肖之質無忝茂昭前烈以塞羣望者又曷能免世禄之
議哉至有代諸父之任踵伯仲之武皆可類舉亦并而
叙焉
重黎帝嚳時居火正甚有功能光融天下帝嚳命曰祝
融(祝火也始也融明也)共工氏作亂帝嚳使重黎誅之而不盡帝
乃以庚寅日誅重黎而以其弟吳回為重黎後復居火
正為祝融
周造父為繆王御西廵狩見西王母樂之忘歸而徐偃
王反繆王日馳千里馬攻徐偃王大破之乃賜造父以
趙城自造父下六世至奄父曰公仲宣王時伐戎為御
鄭桓公武公父子並為周司徒善於其職國人宜之故
美其德賦緇衣之詩以明有國善善之功焉
觀從楚大夫也平王立(平王名棄疾)召觀從曰惟爾所欲(觀從)
(初教王比殺棄疾棄疾今召用之明在君為君之義)對曰臣之先佐開卜乃使為
卜尹(佐卜人開龜兆)
漢周勃以將軍從高帝遷為太尉後以列侯事惠帝惠
帝六年置太尉官以勃為太尉文帝即位以勃為右丞
相居十餘月請歸相印許之十餘歲丞相陳平卒復用
勃為相子亞夫為中尉景帝三年吳楚反亞夫為太尉
東擊吳楚破平歸復置太尉官五歲遷為丞相
金日磾字翁叔封秺侯有忠勤之節七葉為侍中
石奮官至大中大夫東陽侯張相如為太子太傅免選
可為傅者皆推奮為太子太傅武帝元狩元年立太子
選羣臣可為傅者奮子慶自沛守為太子太傅
汲黯字長孺其先有寵於古之衛君(六國時衞弱但稱君也)至黯
十世世為卿大夫
杜周武帝時為御史大夫子延年宣帝五鳳中徵為御
史大夫居父官府不敢當舊位坐卧皆易其處
韋賢為丞相子玄成復以明經歴位至丞相故鄒魯諺
曰遺子黃金滿籯不如一經
平當為丞相當子晏以明經歴位大司徒漢興惟韋平
父子至宰相(漢安帝更名丞相為大司徒)
劉德長樂衛尉辟疆之子也德昭帝初為宗正丞雜治
劉澤詔獄(雜謂以他官共治之也劉澤孝齊王之孫謀欲叛殺青州刺史者也)父為宗正
徙大鴻臚丞遷大中大夫後復為宗正雜案上官氏蓋
主事德子向本名更生元帝即位前將軍蕭望之諸吏
光禄大夫周堪薦更生宗室忠直明經有行擢為散騎
宗正給事中又德傳爵至孫慶忌復為宗正太常薨子
岑嗣為法曹中郎將列校尉至太常
史高為侍中貴幸子丹以父位為中庶子元帝即位為
駙馬都尉侍中九男皆以丹任為侍中
馮野王與弟立相代為上郡太守吏民嘉美歌之曰大
馮君小馮君兄弟繼踵相因循聰明賢智惠吏民政如
魯衞德化均周公康叔猶二君
後漢鮑永建武中為司隸校尉其子昱中元初拜司隸
校尉詔昱詣尚書使封胡降檄光武遣小黃門問昱有
所怪不對曰臣聞故事通官文書不著姓今司徒露
布怪使司隸下書而著姓也帝報曰吾固欲令天下知
忠臣之子復為司隸也昱在職奉法守正有父風
馮魴字孝孫父子兄弟並帶青紫三代侍中
郭躬為廷尉家世掌法弟子鎮又為廷尉鎮子賀復至
廷尉賀弟禎亦以能法律至廷尉鎮弟子禧少明習家
業兼好儒學有名譽亦為廷尉
廉范趙將廉頗之後也漢興以廉氏豪宗自苦陘徙焉
世為邊郡守
陳寵為尚書子忠辟司徒府三遷廷尉正司徒劉愷舉
忠明習法律宜僃機密於是擢尚書使居三公曹
趙興為司隸校尉子峻為太傅以才器稱孫安世魯相
三葉皆為司隸時稱其盛
袁安章帝元和三年代第五倫為司空章和元年代桓
虞為司徒安子京京子湯桓帝初為司空累遷司徒太
尉湯子逢靈帝立為司空又安子敞安帝元初三年代
劉愷為司徒
王龔字伯宗安帝建光初為司隸校尉累遷太常順帝
永建四年為司空子暢字叔茂少以清實見稱為齊相
徵拜司隸校尉靈帝建寧初為司空
楊震安帝永初四年徵入為太僕遷太常永寧元年代
劉愷為司徒延光二年又代愷為太尉中子秉桓帝時
為光禄大夫梁冀專權秉稱病六年冀誅後乃拜太僕
遷太常後代劉矩為太尉秉子賜靈帝熹平二年代唐
&KR0903;為司空五年代袁隗為司徒免光和元年為太常五
年冬為太尉免中平二年復代張溫為司空子彪中平
六年代董卓為司空其冬代黃琬為司徒免從入關為
太常免又代淳于嘉為司空免復拜太常獻帝興平元
年代朱雋為太尉錄尚書事
魏劉馥為揚州刺史馥子靖文帝黃初中從黃門侍郎
遷廬江太守詔卿父昔任彼州今卿復據此郡可謂克
負荷者也
韋端從涼州牧徵為太僕子康代為涼州刺史時人榮
之
杜畿為河東太守子恕復為太守恕所在務存大體而
已其樹惠愛益得百姓歡心不及於畿
辛毗為衛尉子敞官至衞尉
盧毓為僕射典選舉子欽為尚書僕射領選
蜀吕祥子及孫世為永昌太守
吳孫隣字公達雅性精敏幼有令譽九歲代父賁領豫
章
朱才為校尉領兵後弟亦以校尉領兵
周瑜字公瑾從祖父景景子忠皆為漢太尉
顧潭祖父雍為丞相平尚書事卒數月拜潭太常代雍
平尚書
晉山濤武帝咸寧中除尚書僕射領吏部子簡懷帝永
嘉初為尚書左僕射領吏部
何曾子劭為侍中尚書劭庶兄遵為侍中遵子綏為侍
中尚書
虞悝與弟望並有士操孝悌廉信為鄉黨所稱而俱好
臧否以人倫為己任少仕州郡兄弟更為治中别駕
杜軫成都人為犍為太守甚有聲譽當遷會病卒弟烈
明政事察孝廉歴平康安陽令所居有異績遷衡陽太
守聞軫亡因自表兄子幼弱求去官詔轉犍為太守蜀
士榮之
謝奕從兄尚為豫州刺史尚有德政既卒為西藩所思
朝議以奕立行有素必能嗣尚事乃遷都督豫司冀并
四州軍事安西將軍豫州刺史
滕修為安南將軍廣州牧後修孫含為平南將軍廣州
刺史在任積年甚有威惠
袁猷少與兄瓌齊名代瓌為吕令復相繼為江都令繇
是俱渡江
陶璜父基為吳交州刺史璜復為交州牧在州三十年
威恩著於殊俗後璜子威領刺史在職甚得百姓心三
年卒威弟淑子綏後並為交州自基至綏四世為交州
者五人
薛兼字令長清素有器宇資望故如上國不似吳人歴
位二宫丞相長史元帝踐祚累遷太子少傅自綜至兼
三世傅東宫
周訪為南中郎將督梁州諸軍梁州刺史卒子撫後為
益州刺史穆帝永和初進督梁州之漢中巴西梓橦陰
平四郡軍事升平中進鎮西將軍在州三十餘年哀帝
興寧三年卒子楚起家參征西將軍事從父入蜀拜鷹
揚將軍犍為太守父卒以楚監梁益二州假節襲爵建
城公世世在梁甚得物情撫弟光少有父風光子仲孫
興寧初為寧州刺史桓溫以梁益多寇周氏世有威稱
復除仲孫監益州梁州之三郡自訪以下三世為益州
棗據善文辭為太子中庶子子嵩字臺産才藝尤美為
太子中庶子
祖約逖之弟也逖有功於譙沛約漸見任遇逖卒自侍
中代逖為平西將軍豫州刺史領逖之衆
庾闡能屬文為給事中領著作其子肅之亦有文藻著
稱歴給事中
徐苗字叔胄累世相承皆以博士為郡守
鄧嶽字伯山督交廣二州軍事建武將軍平越中郎將
廣州刺史假節加平南將軍卒嶽弟逸字茂山亦有武
幹嶽卒後以逸監交廣二州建威將軍平越中郎將廣州
刺史假節
孔愉為會稽内史卒於山陰之私第後其子孔國孫静
並再為會稽内史
王珉父洽嘗為中書令至珉復居之時人以為奕世令
望
孔嚴為吳興太守善於宰牧甚得人和後從姪廞廞子
琳之並為吳興太守
丁潭為散騎常侍子話後亦至散騎侍郎
桓石秀代叔父冲為寧遠將軍江州刺史領鎮蠻護軍
西陽太守在州五年以疾去職其弟石民為梁郡太守
時叔父冲鎮荆州及冲薨詔以石民監荆州軍事西中
郎將荆州刺史桓氏世莅荆土石民兼以才望甚為人
情所仰
宋陸仲元者晉太尉玩曾孫以事用見知歴吏部郎右
衞將軍侍中吳郡太守自玩洎仲元四世為侍中時人
方之金張二族
殷淳曾祖融祖元並為晉太常淳歴中書黃門侍郎淳
弟冲亦歴中書黃門吏部郎冲弟淡亦歴黃門吏部郎
張暢為侍中子淹代領太子右衛率
毛虎生及子璩並為益州刺史
王淮之任宋臺御史中丞為僚友所憚淮之父納之祖
臨之曾祖彪之自彪之至淮之四世並居此職
何偃為吏部尚書父尚之去選未五載偃復襲其職世
以為榮
杜驥為冀州刺史徵拜左軍將軍兄坦代為刺史北土
以為榮
杜弘文交州刺史慧度子也弘文初為九眞太守及繼
父為刺史亦以寬和得衆襲爵龍編侯
朱修之為司徒從事中郎文帝謂之曰卿曾祖昔為王
導丞相中郎卿今又為王宏中郎可謂不忝爾祖矣
南齊桺世隆元景弟之子也出為虎威將軍上庸太守
帝謂元景曰卿昔以虎威之號為隋郡今復以授世隆
使卿門世不絶公也
沈淡與弟淵沖並歴御史中丞(又云中丞案裁之職被憲者多結怨母孔氏在)
(東隣家失火疑為人所焚爇大呼曰我三兒皆作御史中丞與人豈有善者)
顧憲之為給事中黃門侍郎兼尚書吏部郎中宋世其
祖覬之嘗為吏部庭植嘉樹謂人曰吾為憲之種耳至
是憲之果為此職
傅琰字季珪山陰令僧祐子也宋明帝泰始六年琰又
為山陰東土大縣難為官長僧祐在縣有稱琰尤以明
察著名琰父子並著竒績江左鮮有匹云諸傅有治縣
譜子孫相傳不以示人
梁謝覽為吏部尚書覽自祖至孫三世居選部當世以
為榮
劉季連為輔國將軍益州刺史季連父宋世為益州貪
鄙無政績州人猶以義故故善待季連季連下車存問
故老撫納新舊見父時故吏故吏皆對之流涕
蕭昂字子明景之第三弟也武帝天監初為輕車將軍
監南兖州初景再為兖州德惠在人及昂來代時人方
之馮氏
夏侯䕫為豫州刺史䕫兄亶先經此任至是䕫居焉兄
弟並有恩惠於鄉里百姓歌之曰我之有州頻仍夏侯
前兄後弟布政優優䕫在州七年甚有聲績遠近多附
之
謝舉為五兵尚書遷掌吏部舉祖莊宋世再典選至舉
又三為此職前代未有也又遷侍中中書監未拜遷太
子詹事翊左將軍舉父[卄瀹]齊世終此官累表乞改授勅
不許久之受職
到沆為洗馬管東宫書記散騎省天監三年詔尚書郎
在職清能或人才高妙者為侍郎以沆為殿中曹侍郎
沆從父兄漑洽並有才名時皆相代為殿中當世榮之
王承除國子祭酒承祖儉及父暕嘗為此職三世為國
師前代未之有也當世以為榮
孔僉歴官國子助教三為五經博士子元素頗涉文學
官至太學博士
沈峻為五經博士卒子文阿傳父業尤明左氏傳太清
中繇國子助教為五經博士
陳袁憲為左僕射參掌選事先是憲長兄樞為左僕射
至是為右僕射臺省目樞為大僕射憲為小僕射朝廷
榮之
賀德基字承業世傳禮學祖文發父淹仕梁俱為祠部
並有名當世德基於禮記稱為精明累遷尚書祠部德
基雖不至大官而三世儒學俱為祠部時論美其不墜
焉
樊毅南陽人也隸王僧辯討河東王蕭譽以功除假節
威戎將軍右中郎將代兄俊為梁興太守
後魏庾業延父及兄和辰世典畜牧
司馬楚之為侍中鎮西大將軍開府雲中鎮大將朔州
刺史琅琊王楚之尚魏諸女河内公主生子金龍後襲
爵拜侍中鎮西大將軍開府雲中大將朔州刺史金龍
弟躍字寳龍尚趙郡公主拜駙馬都尉代兄為雲中鎮
將朔州刺史楚之父子相繼鎮雲中朔土服其威德
辛穆與其子馥並為平原相吏民懷安之
韋朏為荆郢和糴大使南郢州刺史丑夷啓稱朏父珍
往任荆州恩洽夷夏乞朏充南道將别領荆州驍勇共
為腹背詔從之
皮豹子為都督秦雍荆梁益五州諸軍事開府仇池鎮
將豹子子喜高祖初拜侍中都督秦雍荆梁益五州諸
軍事開府仇池鎮將以其父豹子昔鎮仇池有威信故
也
楊津華陰人為右將軍華州刺史與兄播前後皆牧本
州當世榮之
畢衆敬為兖州刺史子元賓後亦為兖州刺史父子相
代為本州當世榮之
邢祐假員外散騎常侍使于宋祐子産復假員外散騎
常侍使于南齊仍世將命時人美之
傅敬和竪眼長子也竪眼前為益州刺史敬和孝莊時
復為益州刺史朝廷以其父有遺惠故也
江文遥為汝州刺史卒于州長史許思祖等以文遥遺
愛在民復推其子果行州事既攝州任乃遣使奉表莊
帝嘉之除果通直散騎侍郎假節龍驤將軍行汝州事
北齊鄭述祖為兖州刺吏初其父道昭為兖州於彭城
南小山起齋亭刻石為記述祖時年九歲及為刺史往
尋舊迹得一破石有銘云中嶽先生鄭道昭之白雲堂
述祖對之嗚咽悲動羣寮
後周泉企上雒豐陽人曾祖景言任魏假宜陽郡守世
襲本縣令父安志復為宜陽郡守領本縣令企年十二
鄉人皇平陳合等三百人詣州請企為縣令州為申上
時吏部尚書郭祚以企年少未堪宰民請别選遣終此
一限令企代之宣武詔曰企向成立且為本鄉所樂何
為捨此世襲更求一限遂依所請
李旭為黃門侍郎太祖嘗謂旭曰卿祖昔在中朝為御
史中尉卿操尚貞固理應不墜家風但孤以中尉彈劾
之官愛憎所在故未即授耳然此職久曠無以易卿乃
奏旭為御史中尉
裴文舉邃之子也武帝保定三年遷絳州刺史䆳之莅
正平也以廉約自守每行春省俗單車而已及文舉臨
州一遵其法百姓美而化之
奚達武為大宗伯父震嘗為此職時論榮之
于翼為渭州刺史翼兄實嘗莅此州頗有惠政翼又推
誠布信事存寬簡夷夏感悦比之大小馮君焉
隋田式字顯標馮翼下邽人也祖安興父長樂仕魏俱
為本郡太守式仕周又為本郡太守親故屏迹請託不
行武帝聞而善之
庾季才為大中大夫藝術精通子質復為太史令質子
儉亦傳父業兼有學識仕歴襄武令元德太子學士義
寧初為太子令
唐漢陽王瓌高祖武德中代兄孝恭為荆州都督
溫彦博歴中書侍郎時弟彦將亦為中書侍郎
趙道興貞觀中為左武侯中郎將隋武侯大將軍才之
子也明閑宿衞號為稱職太宗嘗謂曰卿父為隋武侯
將軍甚有當官之譽卿今克傳弓冶可謂不墜家聲因
擢授右武侯將軍其父時廨宇仍舊不改時人以為榮
盧承慶博學有才幹貞觀中歴雍州别駕尚書左丞
弟承業亦有才幹與承慶相次為尚書左丞雍州刺史
時人榮之
李百藥德林子也百藥貞觀元年為中書舍人子安期
高祖永徽中為中書舍人自德林至安期三世皆掌制
誥安期孫萬冲又為中書舍人
戴胄貞觀中為民部尚書以本官參預朝政胄兄子至
德乾封中累遷西臺侍郎同東西臺三品轉戶部尚書
依舊知政事父子十數年間相繼為尚書皆預知國政時
以為榮
崔仁師貞觀中為中書舍人累遷中書侍郎平章事子
湜中宗景龍中為中書舍人再為中書侍郎平章事
蕭均貞觀中為中書舍人有名於時均曾姪孫嵩開元
初為中書舍人嵩子華肅宗上元初拜中書侍郎平章
事華孫復建中末吏部尚書平章事華子恆恆子俛穆
宗初為中書侍郎平章事尋轉門下侍郎嘗弟悟子倣
懿宗咸通末為兵部侍郎平章事
閻立本工部尚書立德之弟也高宗顯慶中立本自將
作大匠遷拜工部尚書兄弟相代時人榮之
薛元超隋内史侍郎道衡孫也元超高宗朝為中書舍
人中書省有一盤石初道衡為内史侍郎嘗踞而草制
元超每見此石未嘗不泫然流涕肅宗上元三年復為
中書侍郎元超從子稷睿宗景雲中又為中書侍郎
韓休伯父大敏則天初為鳳閣舍人休歴遷中書舍人
禮部工部侍郎知制誥休子法亦歴知制誥休孫臯德
宗朝為考功郎中知制誥遷中書舍人臯父滉代宗大
歷中為尚書左丞臯德宗貞元末為尚書右丞滉弟洄
興元初為京兆尹臯貞元十四年為京兆尹
張說則天初為鳳閣舍人子均玄宗朝為中書舍人
姚璹與弟班數年間俱為定州刺史戶部尚書時人榮
之
房穎叔則天聖歷中為天官侍郎自其高祖景伯至穎
叔四代咸居選部時論榮之
韋承慶弟嗣立長壽中代承慶為鳳閣舍人長安三年
承慶又代嗣立為天官侍郎頃之又代嗣立知政事當
時以為榮
劉知幾長安中累遷左史修國史開元初遷左散騎常
侍子貺餗祑貺終於起居郎修國史餗累為給事中尚
書左丞左散騎常侍祑給事中尚書右丞
李景伯中宗景龍中為給事中子彭年玄宗開元中又
遷給事中
王維與弟縉以詞學齊名玄宗開元初縉為監察御史
天寳初維亦為監察御史
賈曾初為中書舍人以父名忠固辭乃拜諫議大夫知
制誥開元初復拜中書舍人子至天寳末為中書舍人
玄宗幸蜀肅宗即位于靈武玄宗遣至為傳位册文玄
宗歎曰昔先帝遜位於朕册文則卿之先父所為今朕
以神器付儲君卿又當演誥可謂繼美矣
韋斌天寳中拜中書舍人其兄陟先為中書舍人而斌
又繼遷時人美之
韋見素天寳五年為諫議大夫充江西山南黔中嶺南
黜陟使還拜給事中改尚書左丞吏部侍郎子倜諤皆
至給事中孫顗以廕補千牛累遷給事中尚書左丞吏
部侍郎
于休烈嗣子益次子肅相繼為翰林學士
孫成父逖兄宿繼掌綸言三十年間更番西掖時論榮
之
盧奕懷愼之少子也天寳十一年為御史中丞始懷愼
及奐並為此官父子三人為中丞清節不易時人美之
郭英乂隴右節度使知運之季子也少以父業習知武
藝策名河隴間以軍功累遷諸衞員外將軍至德初肅
宗興師朔野英乂以將門子特見任用遷隴右節度使
崔渙乾元中累遷御史大夫子縱德宗建中中為大理
少卿魏州都糧料使與李懷光同赴奉天拜京兆尹懷
光反德宗行幸梁州或曰縱素善懷光今不來矣帝曰
縱吾能保其心不數日縱至拜御史大夫
張守珪字獻誠守珪弟守瑜守瑜子獻恭並為山南西
道節度使
李峴肅宗幸靈武應召至行在拜扶風太守兼御史大
夫既收京師拜禮部尚書守京兆尹復兼御史大夫時
峴兄峘為戶部尚書兼成都尹乾元初玄宗還京自蜀
至又兼御史大夫兄弟俱判臺事國初已來兄弟並拜
大夫未有其比
李希言為禮部侍郎子紓代宗大歷中亦歴禮部侍郎
崔祐甫德宗初為門下侍郎平章事轉中書侍郎平章
事修國史祐甫子植穆宗長慶初拜中書侍郎平章事
鄭絪貞元中為起居郎絪孫顥懿宗咸通中為起居郎
李晟貞元中為鳳翔節度子愬憲宗元和中為隨唐鄧
節度既平蔡州憲宗有意收復河湟故地授愬鳳翔節
度使路繇闕下會李師道再叛詔徵兵討之遂改愬為
徐泗節度與兄愿交換其城旬日間再踐父兄之任弟
聽文宗開成中授鳳翔節度使父晟兄愬兄愿皆鎮鳳
翔時人榮之
鄭餘慶貞元十三年為工部侍郎子澣穆宗長慶中遷
中書舍人文宗太和二年遷禮部侍郎餘慶憲宗元和
中為山南西道節度觀察使興元尹太和中瀚自左丞
出為山南西道節度觀察使興元尹餘慶之鎮興元創
儒宫設學館至瀚來復繼前美瀚子處誨累遷工部刑
部侍郎又遷宣武軍節度使處誨弟從讜宣宗大中中
遷中書舍人懿宗咸通三年拜禮部侍郎轉刑部又為
宣武軍節度使以兄殁於宣武訖致政不於公署舉樂
王緯字文卿父之咸初為長安尉緯舉明經又書判入
等歴長安縣尉
杜佑再為淮南節度貞元十九年入朝拜檢校司空同
平章事順宗即位初進檢校司徒憲宗時再拜司徒平
章事佑孫悰武宗會昌中拜中書侍郎同平章事尋出
鎮西川俄復入相加司空繼加司徒復歴淮南節度
竇常憲宗元和中為國子祭酒弟牟穆宗長慶初亦為
國子祭酒
孔戣元和中自華州刺史入為大理卿穆宗長慶中自
吏部侍郎為右散騎常侍弟戢自汝州刺史為大理卿
湖南觀察為右散騎常侍
令狐楚為職方員外郎知制誥元和九年入翰林遷中
書舍人十二年罷内職守中書舍人十四年自河陽節
度入拜中書侍郎同平章事楚子綯宣宗大中二年考
功郎中知制誥其年入翰林拜中書舍人四年拜兵部
侍郎平章事綯子渙位至中書舍人翰林學士
薛存誠自兵部郎中為給事中子廷老自刑部郎中遷
給事中廷老子保遜位至給事中
韓充中書令弘之弟為河陽昭義衙門將及弘節制宣
武召歸主親兵軍中奏官累至御史大夫元和十五年
代姪公武為鄜坊節度使加檢校工部尚書穆宗長慶
元年又自鄭滑節度充宣武軍節度使
張弘靖祖加貞為中書舍人相玄宗為中書令諡恭肅
父延賞為中書舍人相德宗為左僕射平章事諡成肅
弘靖亦為中書舍人復相憲宗
韋貫之穆宗長慶初為河南尹子澳咸通中為河南尹
鄭覃長慶四年遷御史中丞文宗太和九年為右僕射
平章事加門下侍郎監修國史弟朗武宗會昌中為御
史中丞宣宗大中中為禮部尚書平章事加中書侍郎
監修國史
高鉞長慶四年正拜中書舍人充翰林學士如故文宗
太和三年授刑部侍郎遷吏部侍郎弟銖開成三年自
江西觀察入為刑部侍郎弟鍇太和七年為中書舍人
開成中轉吏部侍郎鉞子湜懿宗咸通中再為中書舍
人
崔郾為給事中敬宗即位選為翰林侍講學士轉中書
舍人轉禮部侍郎子瑶累至中書舍人宣宗大中六年
知貢舉旋拜禮部侍郎瑶弟瑾懿宗咸通中拜禮部侍
郎郾弟鄲太和三年以考功郎中充翰林學士轉中書
舍人
路羣文宗太和四年為翰林學士五年正拜中書舍人
子巖宣宗大中中累遷中書舍人
高元裕開成三年為諫議大夫充翰林侍講學士兄少
逸開成四年遷諫議大夫代元裕為翰林侍講學士兄
弟迭處禁密儒林榮之
李德裕自淮南節度使授門下侍郎同平章事初德裕
父吉甫年五十一出鎮淮南五十四自淮南復相德裕
鎮淮南復入相一如父之年亦為異事
崔珙武宗會昌初累遷戶部侍郎充諸道鹽鐵轉運等
使弟璪宣宗大中初為兵部侍郎充諸道鹽鐵轉運使
璪弟興大中七年權知戶部侍郎轉兵部侍郎
張禓以宣宗大中中宰相于琮判度支召為司勲員外
郎判度支尋用為翰林學士轉郎中知制誥拜中書舍
人戶部侍郎學士承旨子文蔚昭宗乾寧中以祠部郎
中知制誥正拜中書舍人崔胤與文蔚同年進士尤相
善用為翰林學士戶部侍郎
王龜懿宗咸通中為浙東觀察使兄式宣宗大中時廉
問于此曾破草賊裘甫亦著善政至是越人咸喜焉
後唐趙犨唐僖宗光啓中為陳州刺史其後犨弟昶珝
皆相繼為陳帥
封舜卿莊宗同光已來累歴清顯封氏自太和以來世
居兩制以文筆稱於時舜卿從子渭昭宗遷雒時為翰
林學士舜卿為中書舍人叔姪對掌内外制從子翹於
梁貞明中亦為翰林學士
劉遂清末帝清太元年以前興州刺史為西京副留守
代其兄遂雍為淄州刺史
册府元龜卷七百七十一
