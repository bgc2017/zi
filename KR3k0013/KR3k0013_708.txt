册府元龜卷七百八宋王欽若等撰
宫臣部
總序
古之有天下者必立儲貳用承統緒並建子弟以屏王
室莫不内制宫朝之秩外設國藩之職為之輔佐焉唐
虞之前官次莫記夏商之際教世子之法太傅在前少
傅在後入則有保出則有師(晉荀綽百官表云太子太傅唐虞官而未詳所得)
動有司過之史處有徹膳之宰所以翼導乎元良教喻
而成德者也周監二代建職制吏地官司徒之屬有師
氏掌以三德教國子中大夫一人上士二人保氏掌養
國子以道教以六藝下大夫一人中士二人夏官司馬
之屬有諸子掌國子之倅掌其戒令下大夫二人中士
四人皆有胥徒府史之屬(燕義云周天子官有庶子是也)斯皆六聮之
内左右太子者也而太傅居三公論道之位少傅當三
孤貳公之任職在經緯匪專輔導(班彪云成王為孺子時出則周公召公史)
(佚入則太顛閎夭南宫括散宜生左右前後賈誼云成王在襁褓之中置三少皆上大夫曰少保少傅少師與)
(太子宴者也又幽王時有太子傅作小弁之詩)列國太子亦有師傅少師之名
(晉杜元欵為太子申生傅楚潘崇為太子商臣師伍奢為太子建師費無極為太子建少師)戰國亦
置師傅(秦商鞅黥孝公太子師傅)秦立百官之職因古制設太子太
傅少傅增置屬官有太子門大夫庶子各五人洗馬十
六人掌前驅舍人無員又置詹事掌太子家有丞屬官
有太子率更家令丞僕中盾衛率厨廄長丞率更掌知
漏刻中盾主周衛徼道衛率主門衛漢氏因之而大裂
疆土分王子弟宫室百官同制京師王國有太傅輔王
内史治國民中尉掌武職丞相統衆官羣卿大夫都官
如漢朝(國家惟為置丞相其御史大夫以下皆自置之羣卿已上皆秩二千石)景帝中五
年改丞相曰相省御史大夫廷尉少府宗正博士官大
夫謁者郎諸官長丞皆損其員(時七國之亂抑損諸侯王始令諸國皆天子為)
(置吏)武帝改丞僕曰僕(并郎中令皆損其秩為千石)成帝綏和元年省
内史更令相治民如郡太守中尉如郡都尉而太子宫
復有左右戶將左右戶直郎後漢省之及省詹事員而
太傅專職輔導不領官屬少傅亦司輔導而悉主諸職
員吏十二人以率更令主庶子舍人更直職比光禄屬
官庶子舍人皆無員庶子如三署郎舍人如三署郎中
(一云舍人一十三人選良家子充)家令主倉榖飲食職比司農少府屬
官增置太子倉令一人主倉庫太子食官令一人主飲
食太子僕主車馬職如太僕屬官廄長一人主車馬門
大夫比郎將(一云員二人選四府掾屬充)增置中庶子員五人職如
侍中洗馬職如謁者(選以郎中補)中盾衛率如故皇子封王
者並置傅相相有長史如郡丞餘諸卿皆如舊制又有
大夫無員掌奉王使至京都奉璧賀正及使諸國皆持
節(舊有尚書尋改治書又更名大夫)謁者掌冠長員十六人禮樂長主
樂人衛士長主衛士醫工長主醫藥永巷長主宫中婢
使(宦者為之)祠祀長主祠祀又有郎中無員二漢以来嘗以
詹事少傅主太子家然時有以他官監護娱侍輔導者
(孝宣欲以中郎將監護太子又以王褒劉向張子僑等娛侍太子元帝以侍中史丹護太子家光武以侍中隂)
(識守執金吾輔導太子順帝立太子居承光宫以侍御史种暠監護之)魏國初建太子官
屬率擬漢臺之制而别有太子侍講嘗從虎賁督保傅
丞東宫摘句郎其諸王國别有文學監國謁者典書令
家令都尉長史司馬之職其侯國又有家丞(武帝選邢顒為平原)
(侯桓家丞陳思王有監國謁者灌均)明帝已後東宫制度廢闕官司不具
惟置衛率令典兵二傅并攝衆事他皆闕焉蜀有太子
太傅家令舍人中庶子庶子之名(後主為太子以諸葛亮為太子太傅譙周)
(為太子家令董允為太子舍人後主立太子璿戈冲為中庶子李譔為庶子)吳有左輔右弼
輔正翼正二都尉為太子四友亦有太傅少傅中庶子
之官(孫權立子登為太子以諸葛恪為左輔張休為右弼顧譚為輔正都尉陳表為翼正都尉是為四友)
(孫和為太子以闞澤為太傅薛綜為少傅及以中庶子為親近之官)晉武帝泰始二年始
建東宫損益前制備置官屬以太子太傅少傅總宫事
並有功曹主簿五官(太傅少傅專職訓導後以儲副體尊遂命諸公居之以本位重故或)
(行或領盖一時之制也)始置中衛率其中庶子正置四人(皆以俊茂者為)
(之或以郡守參選)其食官令一人職如太官令庶子四人比散
騎常侍中書監令太子舍人十六人比散騎中書侍郎
從駕則正直從次直守妃出則次直從洗馬八人准秘
書郎掌圖籍釋奠講經率更令主宫殿門戶及賞罰事
職如光禄衛尉家令主刑獄榖貨飲食職比司農少府
丞一人(後漢以家令主食官令至是食官自為官不復屬家令)僕主車馬親秩如
太僕宗正諸王置師友文學各一人後改師為傅(避景帝諱)
改太守為内史省相及僕有郎中令中尉大農為三卿
大國置左右常侍各一人省郎中置侍郎二人典書典
祠典衛學官令典書丞各一人治書四人中尉司馬世
子庶子陵廟牧長各一人謁者四人中大夫六人舍人
十人典醫典府丞各一人(公國無中尉常侍侯國又無大農侍郎伯子男惟典書已)
(下無學官令史皆以次損公侯置官屬皆随國大小無定制其餘官司各有差皆選其文武官)五年分
中衛率為左右衛率各領一軍咸寧元年復置詹事掌
宫事二傅不復領官屬大國置上中下軍三將軍次國
上下二將軍小國上軍後又省詹事崇廣傅訓之職置
太子太保并太傅皆以諸公領之少傅亦以重官兼領
吏屬如舊四年始置中舍人四員以舍人才學美者為
之與中庶子共掌文翰職如黃門侍郎惠帝元康元年
復置詹事職擬尚書令掌三令四率中庶子庶子洗馬
舍人等官丞一人主簿五官掾功曹史主記門下史錄
事戸曹法曹倉曹賊曹功曹書佐門下亭長門下書佐
省事各二人愍懷建宫乃置六傅三太三少(太師後避景帝諱改)
(為太保而詹事文書皆關通六傅自元康已後諸傅不備或二或三或四或六)加置前後二衛
率各有丞一人永康中又不置詹事惟置丞一人擬尚
書左右丞掌奉行文書關通六傅又置中衛率是為五
率太安已来復置詹事江左有太傅少傅不立師保省
前後二率(詹事丞用員外郎博士為之遷尚書郎)孝武大元中又復前後
二率僣偽諸國亦有東宫藩國諸職(前趙劉乂為皇太弟有太師太傅太)
(保東宫舍人劉曜時又有太子少師前秦苻堅有太子舍人後秦姚萇為秦王置左右長史司馬掾屬參軍及)
(為太子又置中舍人洗馬)宋氏之始東宫王國皆循晉制惟二傅各
加置丞一人以家令率更令僕為太子三卿倉官令屬
中庶子止置左右二率增置屯騎步兵翊軍校尉各七
人冗從僕射七人旅賁中郎將十人又置左右積弩將
軍左十人右二人殿中將軍十人殿中員外將軍二十
人復置門大夫一人王國師改為傅餘皆無改齊因宋
制二傅詹事始稱府無庶子官復置常從虎賁督王國
改傅為師置典籖帥增置食官廄牧長倉官令(無内史治書司)
(馬世子庶子陵廟長中大夫舍人典醫典府丞)公侯國惟置郎中令一卿自魏
晉已来諸王多領將軍州鎮而王國屬官率兼幕府之
職(若長史司馬參軍别駕治中祭酒儀曹從事史功曹兵曹書佐主簿掾屬東西閣祭酒之軰)梁以
太子太傅視尚書令少傅視左僕射詹事視中護軍任
總宫朝門大夫視謁者僕射通事舍人視南臺御史(多以)
(他官兼之)左右衛率視御史中丞(左率領果毅統遠立德建寧陵鋒夷寇祚德等七營)
(右率領崇營永吉崇和細射等四營)二率各置殿中將軍十人正員司馬
四人又有員外司馬督官而旅賁中郎將冗從僕射左
右積弩將軍各置一人又置通事守舍人典法守舍人
(以中庶子功高者一人為祭酒中舍人庶子功高者各一人與中庶子祭酒共掌其坊之禁令而以舍人專掌)
(丈記)置典經局洗馬八人視通直郎掌文翰(取甲族有才名者為之)
屬官有典經守舍人典事守舍人無員又有外監殿局
内監殿局導客局齋内局主璽主衣扶持等局復有門
局錫庫局内廄局中藥藏局食官局外廄局車廄局(各有)
(司存以承其事)皇弟皇子府置師長史司馬從事中郎諮議參
軍友掾屬中記室中直兵等參軍功曹史錄事記室中
兵等參軍文學主簿正參軍行參軍長兼參軍等員(副王)
(府减師友文學長兼行參軍藩王府减從事中郎諮議參軍掾屬錄事記室中兵參軍等員)王國復
置廟長陵長典醫典府丞舍人中大夫增置執書中尉
(嗣王國惟置郎中令常侍大農寺員藩王又省常侍餘皆循前制)天監初置東宫常侍
(以散騎常侍為之)六年詔家令視通直常侍率更僕視黃門皆
置丞(東宫三卿宋齊已来清流者不為之至是武帝始詔革其選)七年以太子中舍
人司從中郎為庶子(自齊庶子用人卑雜至是詔革其選)大通三年又置
金華家令(以昭明太子妃居金華宫)陳仍梁制東宫惟置太傅而無
師保又有東宫學士之員王府藩國正員之外復有版
授之職後魏起於北土亦封建王侯因郡為國其大郡
王國吏二百人次郡王國一百人皆立典師職比家丞
總統羣師太武延和三年始立東宫備置屯衛比西宫
三分之一孝文太和中始定官品東宫之屬增置太子
主書主衣舍人典書典衣令史左右衛率主簿而分詹
事為左右改食官令為食官長復置中盾之名(其三太三少左)
(右衛率中庶子庶子三卿三授官常從虎賁督守中舍人洗馬門大夫舍人倉令廄長詹事五官舍人並仍舊)
(制)王國置王家尉王家吏(諸王師友皆仍舊號)亦置皇子府官屬
别有開府從事中郎開府掾屬郎中令列曹參軍事開
府祭酒中尉參軍事列曹參軍事侍郎上中下將軍參
軍督護中大夫二率丞典書典衛典祠學官等四令(餘並)
(同梁制)其始藩王二藩王三藩王之官屬有長史司馬諮
議參軍錄事參軍事功曹記室戶曹參軍中兵參軍事
功曹史主簿列曹參軍事列曹行參軍參軍督護(一云皆有)
(師傅)又有王公國置郎中令大農中尉常侍侍郎上中下
將軍中大夫等官北齊制官多循後魏而東宫職局統
領有異以詹事總内外衆務領三寺左右率二坊(置司馬功)
(曹主簿以丞其事)家令寺領食官典倉司藏等署令丞又領内
坊令丞食官又别領器局酒局二丞典倉又别領園丞
司藏又别領仗庫典作二局丞率更等領中盾署令丞
僕寺領廄牧署令丞車輿局丞左右衛署防率各領騎
官備身正副都督騎官備身五職騎官備身又有内直
備身正副都督内直備身五職内直備身而又有備身
正副都督備身五職備身直閣直前直後等員又有旅
騎屯衛典軍校尉各二人騎尉三十人門下坊有中庶
子中舍人通事守舍人主事守舍人各四人領殿内局
内直監六人副直監四人典膳局監丞各二人藥藏局
監丞各二人侍醫四人齋帥局齋帥内閣帥各二人典
書坊庶子四人舍人二人十人領典經坊洗馬八人守
舍人二人門大夫坊門大夫主簿各一人又統伶官西
凉二部清商二部王置師一人皇子王國置郎中令大
農中尉常侍各一人侍郎二人上中下三將軍各一人
上中大夫各二人防閣四人典書典祠學官典衛令各
一人齋帥四人食官廄牧長各一人典醫丞二人典書
二人謁者四人舍人十人諸王國增置陵長廟長常侍
各一人上中大夫各减一人并减中將軍(諸公又减防閣齋帥典衣)
(丞等員侯伯子男又减諸國公將軍大夫員)後周武帝六官之建有小師氏
保氏司戎司武司衛等員皆宫衛之職而諸侯之宫謂
之外命建德二年增改東宫官員三年置太子諫議大
夫四人文學十人皇弟皇子各置友二人學士六人後
又置太子宫正宫尹諸王侍讀隋室莗命官名俱復置
三太三少以二坊分統諸局(以門下内史二省開皇初置詹事二年罷之)門
下坊左庶子二人内舍人四人錄事二人主事二人主
事令史四人所統六局司經局洗馬四人校書六人正
字二人(時又有太子學士史不載其員)宫門局大夫二人内直局監副
監各二人監殿舍人四人典膳局監丞各二人藥藏局
監丞各二人侍醫四人齋帥局齋帥四人典書坊右庶
子二人舍人通事舍人各八人錄事二人主事令史四
人又有内坊典内及丞各二人丞直四人錄事一人内
廄尉二人其家令率更令僕三寺各置丞(家令寺二人二寺各一人)
家令領三署食官署令一人食官二人典倉署令一人
典倉一人司藏署令一人司藏三人僕寺領廄牧令一
人凡五衛十率左右衛各置率一人副率二人有長史
司馬錄事功曹兵騎兵等曹參軍事法曹鎧曹行參軍
各一人行參軍四人又别置直閣四人直寢八人直前
直後各十人左右宗衛官如左右衛各置行參軍二人
(宗衛掌以宗人侍衛無直閣直寢直前直後等員)左右虞候各置開府一人餘
如左右衛止置行參軍一人(虞候掌斥候伺并無錄事參軍員)左右内
率各一人官與虞候同别有千牛備身備身左右各八
人備身二十人(内率掌領備身以上禁内侍衛供奉兵仗無功騎兵法等曹及行參軍員千牛)
(備身掌執千牛刀備身左右掌供奉弓箭備身掌宿衛侍從)左右監門率各一人副
率二人直長十人餘官同内率親王置師友各一人文
學二人長史司馬諮議參軍事掾屬各一人主簿各二
人錄事功曹記室戶倉兵等曹騎兵城局等參軍事東
西閣祭酒各一人參軍事四人法田水鎧士等曹參軍
事各一人行參軍事六人長兼參軍八人典籖二人(時亦)
(有學士之名史不載其員者)嗣王加置參軍事一人行參軍六人(無師)
(友减主簿錄事參軍東西閣祭酒長兼行參軍等員餘並同親王府)自後東宫又有侍講
之職煬帝省内舍人洗馬各二人改家令為司府令宫
門大夫為宫門監通事舍人為宣令舍人正字為正書
左右衛率為左右侍率左右宗衛為左右武衛虞候開
府為左右虞候左右監門率為左右監門將軍唐初多
因隋制復置詹事府以統東宫衆務增置少詹事復以
司府令為家令宫門監為宫門大夫宣令舍人為通事
舍人内舍人為中舍人正書為正字左右侍率為左右
衛率增置親勲翊三府中郎將各一人郎將二人左右
武衛為左右宗衛左右監門將軍為左右監門率餘皆
如舊時秦王齊王府官之外各置左右六護軍府及左
右親事帳内府(左一右一護軍府護軍各一人副護軍各二人長史錄事參軍及史各一人倉)
(兵鎧曹參軍事并府史各一人統軍各五人將各一人左二右二左三右三護軍府各減統軍三人别將六人)
(餘職員並同左右親事府統軍各一人長史錄事參軍事并史各一人兵鎧曹參軍事并府史各一人左右别)
(將各一人帳内府同又有庫直及驅咥直量事置之)秦王又置天策上將府官員
(長史司馬各一人從事中郎二人軍諮祭酒二人典籖四人主簿錄事記室參軍事功倉兵騎鎧士等曹參軍)
(事各二人參軍事六人六曹各有令史書令史等)又置文學館學士(以房喬等十八人為)
(之)武德七年定令東宫置三師三少詹事府三坊三寺
十率府王公已下定置府佐國官(是時王府置師及常侍侍郎舍人之職又)
(有侍讀其太子亦有侍讀並以他官領之其後多以重官領詹事庶子)太宗貞觀初改太
子中舍人為中允復置中舍人(以中允擬黃門侍郎中舍人擬中書侍郎中舍)
(人又謂之太子中書舍人)後又置崇賢館有學士直學士及讎校之
職(崇賢館掌經籍圖書教授諸生隸門下坊)十八年又於門下坊置太子司
議郎四人(時皇太子請置史職以司箴戒乃置北官妙簡名士掌侍從規諫駁正啟奏并錄東宫記)
(註分判坊事)高宗永徽三年改中允為内允中舍人為内舍
人尋復舊(初避皇太子忠諱俄太子遜位而復)顯慶元年置太子賓客四
人(漢高將廢太子時東園公綺里季夏黃公甪里先生侍從太子為賓客卒護太子至武帝又為太子立博)
(望苑以通賓客若有宴賜則太子賓客皆預焉晉元康元年愍懷太子在東宫惠帝詔太保衛瓘息庭司空隴)
(西王泰息略太子太傅楊濟息毖太子少師裴楷息憲太子少傅張華息禕尚書令華廙息常游處太子左右)
(謂之東宫賓客皆非官也至是乃以太子少傅兼侍中韓瑗中書令朱濟禮部尚書許敬宗左僕射兼太子少)
(師于志寧為太子賓客遂為正官員四人以象四皓焉)龍朔二年改詹事府為端
尹府詹事為端尹少詹事為少尹門下坊為左春坊典
書坊為右春坊左右庶子為左右中護中允為左贊善
大夫中舍人為右贊善大夫司議郎為左司議郎舍人
為右司議郎洗馬為司經大夫家令寺為宫府寺令為
宫府大夫率更寺為司更寺令為司更大夫僕寺為馭
僕寺僕為馭僕大夫典膳藥藏内直三局監宫門大夫
並為郎(内直郎擬尚輦奉御宫門郎擬城門郎)齋帥為典設郎左右衛率
府為典戎衛左右宗衛率府為司禦衛左右虞候率府
為清道衛左右監門率府為崇掖衛左右内率府為奉
裕衛太子千牛為奉裕三年置太子左右諭德各一人
(擬散騎常侍)分司經局置桂坊置令一人司直二人太子文
學四人(坊比御史臺令比大夫司直比直侍御史職在彈劾以肅宫寮以崇賢館隸之)未幾廢
桂坊改崇賢館為崇文館(桂坊之廢以司直隸詹事文學隸司經崇賢館復隸春坊)
(尋避沛王賢諱又改館名)咸亨元年官名並復舊仍置贊善大夫左
右各五員(左庶子擬侍中右庶子擬中書令司議郎擬給事中贊善擬諫議大夫)又以諸
衛依舊為率府(惟司禦清道奉裕三率府未復舊名)儀鳳四年增置左右
贊善大夫各十員以授諸王之子(永淳元年立皇孫重昭為皇太孫將置府)
(寮高宗以問吏部郎中王方慶對曰晉惠帝立愍懷子襄陽王尚為皇太孫時皇太子官屬即轉為皇太孫官屬)
(南齊永明中立文惠太子昭業為皇太孫便居東宫帝悅使方慶定官屬乃奏太孫府置師傅友文學祭酒長)
(史曹掾主簿管記司錄已下六曹從事等官各加王府一級事亦不行)則天垂拱元年又
以詹事府為宫尹府詹事為宫尹少詹事為少尹左右
監門率府為鶴禁衛率府鎧曹為胄曹中宗神龍元年
復詹事府官號又以司禦衛率府為宗衛率府清道衛
率府為虞候率府鶴禁衛率府為監門率府左右奉裕
衛為内率府時又以他官檢校太子賓客(秘書監楊噭太常卿武崇)
(訓並檢校太子賓客)睿宗景雲元年復以門下坊為左春坊典書
坊為右春坊二年改王府師為傅令贊善大夫兼用庶
姓眀皇先天元年詔東宫三師三少宜開府置令丞各
一人隸詹事府等罷開元初復以宗衛率府為司禦衛
率府虞候率府為清道率府(自貞觀至開元凡府衛坊局改易其丞主簿率副率)
(等官屬皆随府衛坊局號改復)七年改崇文館讎校為校書二十五年
始總定官數裁為典制太子六傅不必備惟其人無則
闕之以賓客掌贊相禮儀先後太子詹事總三寺十率
之政令二坊掌分領諸職詹事府有丞主簿司直各二
人左右春坊各有庶子二人諭德一人贊善大夫五人
(皆分左右)傳令四人又皆有錄事主事令史書令史亭長掌
固員以丞其事左春坊别有中允二人司議郎四人掌
議二人贊善四人其所統有崇文館司經典膳藥藏内
直典設宫門等六局崇文館學士無員學生三十人校
書典書搨書手各二人熟紙匠筆匠各三人裝潢匠五
人司經局有洗馬二人文學三人餘五局皆有郎一人
丞二人司經之屬别有校書四人正字二人典書四人
楷書二十五人典膳之屬别有主食六人典食二百人
藥藏之屬别有侍醫四人黃藥藥童各九人内直之屬
别有典服三十人典扇典書各十五人典設之屬别有
幕士六百人宫門之屬别有門僕一百三十三人而皆
有令史書令史書吏掌固等為之吏役右春坊别有中
舍人二人通事舍人八人典謁二十一人内坊掌東宫
閣内之禁有典内二人丞二人典直四人導客舍人六
人閣師六人内給使無員内廄典事亭長各二人駕士
三十人掌固四人家令寺有丞二人主簿錄事各一人
府十人史二十人亭長掌固各四人統食官典倉司藏
三署署各有令丞一人食官署别有掌膳十二人供膳
四百人奉觶三十人典倉署别有園丞二人典事六人
司藏署别有典事四人皆有府史掌固之屬率更寺有
丞一人府三人史四人伶官師二人漏刻博士二人掌
漏六人漏童六人典鼓二十四人餘官如家令寺僕寺
史五人丞府如率更寺餘官如家令寺領廄牧署有典
乘牧長各四人典事六人翼馭十五人駕士三十人獸
醫二十人餘職如食官等署左右衛率府左右司禦率
府左右清道率府各置率一人副率二人長史錄事參
軍事錄事并史各一人倉兵胄曹參軍事各一人府史
各有差又有亭長掌固中候司戈各二人司階一人執
戟三人左右監門率府左右内率府無倉曹參軍事以
兵曹兼之又減司階中候司戈執戟等員而監門率府
别有監門直長七十八人内率府别有千牛十六人備
身二十八人主仗六十人餘官並同諸衛其親勲翊三
府仍隸左右衛率府有中郎將左右郎將兵曹參軍事
錄事幷府各一人史二人校尉五人旅帥十人隊正副
隊正各二十人親王府傅諮議參軍事各一人文學二
人東西閣茶酒長史司馬掾屬主簿各一人史二人記
室參軍事幷史各二人錄事參軍事參軍事錄事各一
人史二人功倉戸兵騎法士等曹參軍幷府各一人史
各二人參軍事二人行參軍四人典籖二人又有親事
帳内二府親事府典軍副典軍各二人府一人史二人
執仗親事執乘親事各十六人親事三百三十人校尉
旅師隊正隊副准人部領帳内府無執仗等親事之職
别有帳内六百六十七人餘官同親事府親王國有令
一人大農尉各二人丞錄事各一人府五人史十人典
衛八人舍人四人學官長食官丞各一人廄牧典府長
丞各二人二十七年以内坊隸内侍省為局肅宗在宫
邸始置侍書之職(時以韓擇木為侍書)德宗建中四年增賓客二
員興元初又增四員貞元四年復舊員數十六年置太
子侍直(時以山人崔芊為右贊善大夫太子侍直)穆宗長慶元年封鄜王等
十四人王每府惟置傅長史司馬諮議參軍友功曹參
軍各一員參軍二員(唐故事王府官屬随王之任及在京師各有曹局天寳已後諸王不)
(出閣所置寮寀過於閒冗順宗寳歴中瓊王長史裴簡求始論奏其事自後稍復舊制焉)文宗太和
四年始限流外官不得為東宫五局郎(時左庶子孫革奏青宫則局護)
(翼元良必用卿相子弟先擇文學端士近年特有流外出身徼求授任實玷流品當司有司經局校書正字品)
(秩至卑而文學之人求之盖無有塵雜故也其典膳等五局郎資序本是清品若授流外不已則漸成蔓伏請)
(吏部今後不擬流外人詔從之)開成二年諸王又有講讀之職(時劉仲武為講)
(讀間日入對諸王授經)五代多故典制未備儲副居尹京之任皇
子分節鎮之職宫國寮吏盖多闕焉惟後唐長興中秦
王府始置官屬(梁開平元年宰臣議親王令建府置寮屬太祖抑而不行後唐同光初中書門)
(下秦王府及東宫屬司請未除授至長興四年始以秘書監劉贊兼秦王傅前忠武軍節度判官蘇瓉為秦王)
(友前襄州觀察使魚崇遠為秦王府記室參軍)然自唐室至於五代東宫之
職王府之屬或總領他務或授左降分司致仕官不專
為宫府之任若建置儲嫡諸王出閣則宫府之職多以
他官兼領及檢校之天寳後武臣及藩鎮牙校幕府僚
佐亦多檢校東宫之職以為散官原其擬職上臺輔翊
帝嗣列位藩國左右宗親歴代以還授任斯重其有宣
亮直之德敦訓導之禮講以經義規以正道懿文秀茂
明識淵䆳事之盡節臨難不奪膺慎簡之典被隆寵之
數洎䙝慢求媚典憲是罹者並用論次以垂厥後云爾
凡宫臣部十二門
選任
禮曰凡三王之教世子太傅少傅以養之欲其知父子
君臣之道又曰太傅在前少傅在後入則有保出則有
師師也者教之以事而喻諸德者也慎諸身以輔翼之
而歸諸道也由漢而下曷嘗不茂建儲兩崇樹蕃屏上
以貞邦而固本次以強幹而昌世故其左右前後必詢
求於正人傅相官屬咸參取於時彥資乎忠亮賴其老
成將以申切磋之益成温文之美芝蘭俱化允歸於善
道磐維克固誕揚於頌聲斯固乃僚慎簡之攸先為邦
令典之稱首者也
漢張良既封留侯性多疾即導引不食穀高祖自將東
擊黥布良強起至曲郵(曲郵在新豐)謂曰子房雖疾強卧傅
太子時叔孫通己為太傅以良行少傅事
周昌為御史大夫時高祖憂趙王如意年少而戚夫人
與吕后有隙用符璽御史趙堯計為趙王置貴強相堯
進言昌為人堅忍伉直自吕后太子及大臣皆素嚴憚
之獨昌可高祖曰善於是召昌謂曰吾固欲煩公(固必也煩)
(勞也)公強為我相趙昌泣曰臣初起從陛下獨奈何中道
而棄之於諸侯乎高祖曰吾極知其左遷(是時尊右卑左故謂貶秩)
(位為左遷)然吾私憂趙念非公無可者公不得已強行於是
徙昌為趙相
賈誼為長沙王太傅歲餘文帝思誼徵之乃拜為梁懷
王太傅懷王帝少子愛而好書故令誼傅之
石奮孝文時為大中大夫無文學恭謹無與比時東陽
侯張相如為太子太傅免選可為傅者皆推奮奮為太
子太傅
轅固治詩為博士景帝以固廉直拜為清河王太傅
衛綰為中郎將景帝以為廉忠實無他腸乃拜綰為河
間王太傅後為中尉賜告歸帝立膠東王為太子召拜
太子太傅
石慶為沛守武帝元狩元年立太子選羣臣可傅者以
慶為太子太傅
嚴彭祖為東郡太守以高第選太子太傅
韋玄成丞相賢之子宣帝愛淮陽憲王欽欲立之以太
子蚤失母故弗忍也久之帝以玄成陽狂讓侯兄經明
行高稱於朝廷乃召拜玄成為淮陽中尉欲感諭憲王
輔以推讓之臣由是太子遂安
疏受太子太傅廣之兄子也受次公子亦以賢良舉為
太子家令受好禮恭謹敏而有辭(敏謂所見捷利)宣帝幸太子
宫受迎謁應對及置酒宴奉觴上夀辭禮閑雅帝甚
驩說(說讀曰悦)頃之拜受為少傅
史丹字君仲元帝為太子以丹為中庶子侍從十餘年
帝即位為駙馬都尉侍中出常驂乘甚有寵帝以丹舊
臣皇考外屬(丹祖父恭有女弟為衛太子良娣)信之詔丹護太子家
傅喜少好學問有志行哀帝初為太子成帝選喜為太
子庶子
後漢張佚為博士光武大會百官詔問誰可傅太子者
羣臣承意皆言太子舅執金吾隂識可佚正色曰今陛
下立太子為隂氏乎為天下乎即為隂氏則隂侯可為
天下則固宜用天下之賢才帝稱善曰欲置傅者以輔
太子也今博士不難正朕况太子乎即拜為太子太傅
杜林為光祿勲時稱通儒有節行會皇太子強求乞自
封東海王故重選官屬以林為王傅
何湯豫章人桓榮弟子明帝始立為皇太子選求明經
乃擢湯為虎賁中郎將以尚書授太子
隂識為侍中明帝始立為皇太子以識守執金吾輔導
東宫
魏邢顒為左馮翊以病去官時武皇諸子高選官屬令
曰侯家吏宜得淵深法度如邢顒軰遂以為平原侯植
家丞後參丞相軍事轉東曹掾初太子未定而臨淄侯
有寵丁儀等並贊翼其美太祖問顒顒對曰以庶代宗
先世之戒也願殿下深重察之太祖識其意後遂以為
太子少傅遷太傅
鄭稱為侍中文帝初嗣王位封子叡為武德侯以稱為
傅令曰龍淵太阿出昆吾之金和氏之璧由井里之田
礱之以砥礪錯之以他山故能致連城之價為命世之
寳學亦人之砥礪也稱篤學大儒勉以經學輔侯宜旦
夕入侍曜明其志
司馬孚宣王次弟時陳思王有俊才清選官屬以孚為
文學掾
蜀董允字休昭時掌軍中郎將和之子先主立太子允
以選為舍人
李譔字欽仲延熙元年後主立太子以譔為庶子遷為
僕射轉中散大夫右中郎將猶侍太子太子愛其多知
甚悦之
吳闞澤字德潤究覽羣籍孫和為太子以澤為太子太
傅又以薛宗為少傅而蔡潁張純封俌嚴維等皆從容
侍從
程秉字德樞汝南南頓人也避亂交州大帝聞其名儒
以禮徵秉既到拜太子太傅
張溫字惠恕父允名顯州郡少修節操容貌竒偉大帝
聞之以問公卿曰溫當今與誰為比大司農劉基曰可
與全琮為軰太常顧雍曰基未詳其為人也溫當今無
軰帝曰如是張允不死也徵到延見文辭占對觀者傾
竦帝改容加禮尋遷太子太傅
陳表字文奥孫登為太子表及諸葛恪張休顧譚等以
遷入傳講詩書出從騎射太傅張溫言於大帝曰夫中
庶子官最親密切問近對宜用俊彦於是乃用表等為
中庶子
華融字德蕤祖父避亂居山隂時皇象亦寓居山隂吳
郡張溫来就象學欲得所舍或告溫曰有華德蕤者雖
年少美有令志可舍也溫遂止融家朝夕談講俄而溫
為選部尚書乃推擢融為太子庶子
晉鄭袤滎陽開封人魏武帝初封諸子為侯精選賓友
袤與徐幹俱為臨淄文學
郭奕性剛正武帝踐祚初建東宫以奕及鄭默並為中
庶子
何邵為中書監惠帝永熙元年以初建東宫太子年幼
欲令親萬機故盛選師傅以邵為太子太師吏部尚書
王戎為太子太傅衛將軍楊濟為太子太保裴楷為少
師張華為少傅和嶠為少保
劉寔為散騎常侍愍懷太子初封廣陵王高選師友以
寔為師孟珩為友楊準馮蓀為文學及建東宫又詔曰
遹尚幼蒙今出東宫惟當頼師傅羣賢之訓其游處左
右宜得正人使共周旋能相長益於是使太保衛瓘息
庭司空泰息略太子太傅楊濟息毖太子少師裴楷息
憲太子少傅張華息禕尚書令華廙息常與太子游處
以相輔導焉
高光為散騎常侍從惠帝還雒陽時太弟新立重選傳
訓以光為少傅加光禄大夫常侍如故
孔坦少方直有雅望善左氏傳解屬文元帝為晉王以
坦為世子文學東宫建補太子舍人
丁潭為尚書祠部郎元帝建武初琅邪王裒始受封帝
欲引朝賢為其國上卿將用潭以問中書令賀循循曰
郎中令職望清重寔宜審授潭清淳貞粹雅有隠正聖
明所簡才實宜之遂為琅邪王郎中令
顧榮字彦先吳人也時入雒者惟陸機陸雲及榮三人
而已以南州望士補吳王郎中令
王衍舉遼東太守不就以名聞超為太子舍人
賀循字彦先元帝時為中書令以老疾固辭拜太子太
傅詔曰循清直履道秉尚真實居身以冲約為本立德
以仁讓為行可躬訓儲宫默而成化
周顗太興初明帝為太子顗以吏部尚書更拜太子少
傅顗上疏讓曰臣退自循省學不通一經智不效一官
止足良難未能守分遂忝顯任名位過量不悟天監忘
臣頑弊乃欲使臣内管銓衡外忝傅訓質輕蟬翼事重
千鈞此之不可不待識而明矣若臣受負乘之責必貽
聖朝惟塵之恥俯仰愧懼不知所圖詔曰紹幼冲便居
儲副之貴當頼軌匠以祛蒙蔽望之儼然斯不言之益
何學之習邪所謂與田蘇游忘其鄙心者便當副往意
不宜冲讓
殷仲堪少好學能清言善屬文人士咸欽愛之以孝行
稱康帝聞其名召為太子中庶子甚相知悦
顔含為東陽太守東宫初建含以儒素篤行補太子中
庶子
傅暢右僕射祗之子年未弱冠甚有重名以選入侍講
東宫為秘書丞
孔安國為領軍將軍安帝詔曰安國貞慎清正外内播
譽可以本官領東海王師必能導逹津梁依仁游藝
宋裴松之為高祖治中從事史既克洛陽高祖敇曰松
之廊廟之才不宜久尸邊務今召為世子洗馬與殷景
仁同可令知之
王惠字令明為世子征虜長史宋國初建嘗置郎中令
高祖難其人謂傅亮曰今用郎中令不可减袁曜卿也
既而曰吾得其人矣乃以惠居之遷世子詹事
王僧逹太保弘之少子也少好學善屬文年未二十以
為始興王後軍參軍遷太子舍人
謝述從兄曜為義康王長史喪官述代之太祖與義康
書曰今以述代曜其才應詳練著於歴職故以佐汝汝
始親庶務而任事殷宜寄懷羣賢以盡弼諧之美想自
得之不俟吾言也
謝超宗解褐奉朝請孝武帝寵子子鸞為新安王超宗
以選補國常侍
齊王僧虔弱冠寬厚宋孝武時自太子中庶子出為豫
章王子尚撫軍長史遷散騎常侍復出為新安王子鸞
北中郎長史東海太守行南徐州事二藩皆帝愛子也
王琨為歴陽内史初仕宋孝武以琨忠實徙為寵子新
安王東中郎長史加輔國將軍遷右衛將軍度支尚書
出為永嘉王左軍始安王征虜二府長史加輔國將軍
廣陵太守皆孝武諸子
謝顥武帝永明初高選文學以顥為竟陵王友
何昌㝢永明初為竟陵王子良文學以清信相得意好
甚厚
王景文明帝時為中書監領太子太傅景文固辭太傅
帝遣新除尚書右僕射禇淵宣旨以古来比例六事詰
難之不得已乃受拜
張緒字思曼清簡寡欲明帝時為太子中庶子遷司徒
左長史吏部尚書袁粲言於帝曰臣觀張緒有正始遺
風宜為宫職轉中庶子
梁沈約初仕齊為步兵校尉惠文太子入居東宫約管
書記當時王侯到官或不得進約每以為言太子曰吾
生平懶起是卿所悉得卿談論然後忘寢卿欲我夙興
可常早入遷太子家令
徐勉為太子中庶子侍東宫昭明太子尚幼時選極親
賢妙盡時譽勉陳讓數四又與沈約書授侍講詔不許
然後就焉轉太子詹事又改授侍中頻表解官職優詔
不許
王規天監中為中書黃門侍郎敕與陳郡殷均瑯邪王
錫范陽張緬同侍東宫俱為昭明太子所禮
到洽天監中為太子中舍人與庶子陸倕對掌東官管
記俄為侍讀侍讀省仍置學士二人洽復充其選
陸襄大通中為太子中庶子會昭明太子薨妃蔡氏
别居金華宫以襄為中散大夫領步兵校尉金華宫家
令知金華宫事
劉杳為東宫通事舍人昭明太子薨新宫建舊人例無
停者敇特留杳焉
庾於陵為太子洗馬舊東宫官屬通為清選洗馬掌文
翰尤其清者近世用人皆取甲族有才望時於陵與周
捨並擢充職高祖曰官以人而清豈限於甲族時論以
為美
徐摛為左衛司馬會晉安王出戍石頭高祖謂周捨曰
為我求一人文學俱長兼有行者欲令與晉安游處捨
曰臣外弟徐摛形質陋小若不勝衣而堪此選高祖曰
必有仲宣之才亦不簡其容貌以摛為侍讀普通四年
晉安王為西平將軍寧蠻校尉摛為王諮議
徐陵摛之子也參晉安王寧蠻府軍事大通二年王立
為皇太子東宫置學士陵充其選
孔休源為宣惠晉安王尉長史南郡太守行荆州府州
事高祖謂之曰荆州總上流衝要義高分陕今以十歲
兒委卿善輔翼之勿憚周昌之舉也對曰臣以庸鄙曲
荷恩遇方揣丹誠效其一割帝善其對乃敇晉安王曰
孔休源人倫儀表汝年尚幼當每事師之
宗史字明&KR0993;武帝嫡孫南郡王居西州以史管書記史
既以筆札被知貞正見許故任焉俄而文惠太子薨王
為皇太孫史仍舊管書記
庾肩吾為中庶子初簡文在藩雅好文章士時肩吾與
東海徐摛吳郡陸罩彭城劉遵劉孝儀弟孝威同被賞
接及居東宫又開文德省置學士肩吾子信摛子陵吳
郡張長公北地傅弘東海鮑至等充其選
王襃為秘書丞時宣城王大器簡文帝之冡嫡即襃之
姑子也于時盛選僚佐乃以襃為學士
陳蔡景歴為高祖記室時衡陽獻王昌為吳興郡昌年
尚少吳興王之鄉里父老故人尊卑有數高祖恐昌年少
接對乖禮乃遣景歴輔之
王㻛為中庶子父冲嘗為㻛辭中庶子文帝顧謂冲曰
所以久留㻛於承華正欲使太子微有㻛風法耳
虞寄自閩還朝文帝謂劉仲舉曰衡陽王既出閣雖未
置府僚然湏得一人旦夕游處兼掌書記宜求宿士有
行業者仲舉未知所對文帝曰吾自得之乃手敇用寄
寄入謝帝曰所以暫屈卿游藩者非止以文翰相煩乃
令以師表相助也
陸繕為太子中庶子領步兵校尉掌東宫管記繕儀表
端麗進退閑雅文帝使太子諸王咸取則焉其趨步躡
履皆令習繕規矩除尚書吏部郎中步兵如故仍侍東
宫
顧野王宣帝太建中為國子博士後主在東宫野王兼
東宫管記遷太子率更令兼通事舍人時宫僚有濟陽
江總吳國陸瓊北地傅縡吳興姚察並以才學顯著論
者推重焉
陸瓊為中書侍郎太子家令長沙王為江州刺史不循
法度宣帝以王年少授瓊長史行江州府國事帶尋陽
太守瓊以母老不欲遠出太子亦固請留之遂不行
後魏車路頭代人也道武時以忠厚選給東宫為明元
帳下師
谷渾明元時為前鋒將軍從幸河南還選給事東宫
盧魯元敏而好學寬和有雅度明元時選為直郎以忠
謹給侍東宫恭勤盡節太武親愛
李靈字虎符太武時為淮陽太守以學優溫謹選授文
成經
李敷字景文選入中書教學以忠謹給事東宫
盧誕本名恭祖為給事黃門侍郎太武詔曰經師易求
人師難得朕諸兒稍長欲命卿為師於是親幸晉王第
敕晉王以下皆拜之於帝前因賜名曰誕加征東將軍
散騎常侍
陸馥獻文將禪位於京兆王子推隴西王源賀並固諫
馥抗言曰皇太子聖德承基四海屬望不可横議干國
之紀臣請刎頸殿廷有死無二久之帝意乃解詔曰馥
直臣也其能保吾子乎遂以馥為太保
鄭羲孝文延興初為散騎常侍中山王叡寵幸當世並
置王官羲為其傅
祖瑩太和中為司徒彭城王勰法曹行參軍孝文顧謂
勰曰蕭賾以王元長為子良法曹今為汝用祖瑩豈非
倫匹也勅令掌勰書記
高諒字脩賢太和末京兆王愉開府辟召孝文妙簡僚
佐諒與隴西李仲尚趙郡李鳳起等同時應選
游肇孝文時為太子中庶子以謹素敦重文雅見任
李冲為侍中吏部尚書時咸陽王禧自冀州刺史朝京
師孝文詔曰仲尼在鄉黨猶尚恂恂周文王為世子卑
躬求道禧等雖連萼宸暉得不尊尚師傅也故欲為置
之以嘉令德廷尉卿李冲可咸陽王師東宫既建拜太
子少傅
楊機少有志節為士流所稱宣武時解褐奉朝請於時
皇太子國官多非其人詔選清直之士機見舉為京兆
王愉國中尉愉甚敬憚之
崔光宣武延昌初為中書監帝幸東宫召光與黃門甄
琛廣陽王淵等並賜坐詔光曰卿是朕西臺大臣當令
為太子師傅光起拜固辭詔不許即命孝明出從者十
餘人敇以光為傳之意令孝眀拜光又拜辭不當受太
子拜復不蒙許孝明遂南面再拜詹事王顯啟請從太
子拜於是宫臣畢拜光北面立不敢答拜惟西面拜謝
而出
裴伯茂西魏出帝永興中以廣平王贊盛選賓僚以伯
茂為文學
北齊李鉉為太子博士高祖令世宗在京妙簡碩學以
教諸子世宗以鉉應旨徵詣晉陽時中山石曜北平陽
絢北海王晞清河崔瞻廣平宋欽道及工書人韓毅同
在東館師友諸王
李渾文宣太保初除太子少保邢邵為少師楊愔為少
傅皆以為榮
封孝琰為太子舍人出入東宫甚有令望丁母憂解任
除晉州法曹參軍尋徵還復除太子舍人
王晞孝昭皇建初為丞相從事中郎時百官請建東宫
敇未許每令晞就東堂監視太子冠服導引趨拜為太
子太傅晞以局司奉重綬皇太子釋奠又兼中庶子帝
謂曰今既當劇職不得尋常舒慢也晞淹雅有器度神
武訪朝廷子弟忠孝謹密者令與諸子游晞與清河崔
瞻頓丘李度范陽盧正通首應此選文襄時為大將軍
握晞等手曰我弟並向成長志識未定近善狎惡可移
吾弟不負義方即祿位常亞舍弟若苟使回邪致相詿
誤罪及門族非止一身晞随神武到晉陽補中外府功
曹參軍帶常山公演友
崔瞻為征虜將軍孝昭踐祚皇太子就傅受業詔除太
子中庶子徵赴晉陽敕專在東宫調護講讀及進退禮
度皆歸委焉
馮子琮為東宫管記又奉别詔令共胡長粲輔導太子
轉庶子
孫靈暉後主時為潼郡太守天統中敇令朝臣推舉可
為南陽王綽師者吏部尚書尉瑾表薦靈暉徵為國子
博士授南陽王經綽雖不好文學亦甚相敬重啓除其
府諮議參軍綽除定州刺史仍随之鎮綽所為猖獗靈
暉惟默默憂顇不能諫正綽欲以管記馬子結為諮議
參軍乃表請轉靈暉為王師以子結為諮議朝廷以王
師三品啓奏不合後主於啓下手答云但用之仍手報
南陽書並依所請儒者甚以為榮
後周裴文舉字道裕少忠謹涉獵經史西魏大統十年
起家奉朝請遷丞相府墨曹參軍時太祖諸子年幼盛
簡賓友文舉以選與諸公子游雅相欽敬未嘗戲狎
隋蘇亮初仕西魏文帝為中書舍人魏文帝子宜都王
武為秦州刺史以亮為司馬帝謂亮曰黃門侍郎豈可
為秦州司直以朕愛子出藩故以心腹相委勿以為恨
臨辭賜以御馬
尉遲運初仕周明帝為右司衛時宣帝在東宫親狎謟
佞數有罪失武帝於朝臣内選忠諒鯁正者以輔弼之
於是以運為右宫伯建德三年帝幸雲陽宫又令運以
本官兼司武與長孫覽輔皇太子居守
李徹字廣逹初仕周武帝為左武衛將軍後入隋及煬
帝為晉王鎮幷州妙選府官詔徹總晉王府軍事進爵
齊安郡公時蜀王秀亦鎮益州帝謂侍臣曰安得文同
王子相武如李廣逹者乎其見重如此
顔之儀初仕後周明帝為麟趾殿學士稍遷司書上士
武帝初建儲宫盛選師傅以之儀為太子侍讀
明克讓高祖受禪拜太子舍人率更令于時東宫盛徵
天下才學之士至于博學洽聞皆出其下
禇亮初仕陳為尚書殿中侍郎開皇中陳亡入京文帝
詔亮侍游東宫為太子學士
蘇孝慈開皇中為兵部尚書待遇愈密時皇太子勇頗
知時政帝欲重宫官之望多令大臣領其職于是拜孝
慈為太子右衛率尚書如故
張虔威字元敬開皇初煬帝為晉王出鎮幷州盛選僚
佐以虔威為刑獄參軍累遷為屬王甚美其才與河内
張衡俱見禮晉邸稱為二張焉
徐孝克陵之弟也煬帝為皇太子文帝以孝克為國子
博士侍東宫講禮傳
宇文述開皇中為右衛大將軍及晉王為皇太子以述
為左衛率舊令率官第四品文帝以述素貴遂進率品
為第三其見重如此
柳謇之大業初為黃門侍郎時元德太子初薨朝野注
望以齊王當立帝亦重王府選拜為齊王長史帝法服
臨軒命齊王于西朝堂遣吏部尚書牛弘内史令楊約
左衛大將軍宇文述等從殿庭引謇之詣齊王所西面
立宣勅謂齊王曰我出藩之初時年十二先帝立我于
西朝堂乃令高熲虞慶則元旻等從内送王子相於我
誡我曰以汝未更世事令子相作輔於汝事無大小皆
可委之無得昵近小人疎遠子相若從我言者有益
於社稷成立汝名行如不用此言惟國及身敗無日矣
吾受敇奉以周旋不敢失墜微子相之力吾幾無今日
矣若與謇之從事一如子相也又敇謇之曰今以卿作
輔相齊副朕所望也若齊王德業修備富貴自當鍾卿
一門若有不善罪亦相及
唐李綱初為太子詹事以太子建成漸狎無行之徒有
猜忌之謀不可諫止頻乞骸骨高祖慢罵之曰卿為何
潘仁長史何乃羞為朕尚書且建成在東宫遣卿輔導
何為屢致辭乎綱頓首陳謝曰潘仁賊也誡在殺害每
諫便止所活極多為其長史故得無愧陛下功成業泰
頗自矜伐臣以凡劣才乖元凱所言如水投石安敢久
為尚書兼以愚臣事太子所懷鄙見復不採納既無補
益所以請退帝謝曰知公直士勉弼我兒於是擢拜太
子少保尚書詹事並如故
杜淹武德末隠太子誅後擢為御史大夫判太子詹事
詔東宫儀式簿領並取淹節度至貞觀初為散騎常侍
行太子左庶子兼崇賢館學士太宗謂曰國之儲副自
古所重必擇善人為之輔佐今太子年在幼冲志意未
定朕若朝夕見之可得随事誡約今既委以監國不在
目前知卿志懷貞慤能執直道故輟卿於朕以輔太子
宜知委任輕重也
王珪為禮部尚書魏王泰師太宗嘗謂侍臣曰古来帝
子生于宫闥及其成人無不驕逸是以傾覆相踵少能
自濟我今嚴教子弟欲令皆得安全王珪我久驅使是
所諳悉以其意存忠孝選為子師爾宜語泰汝之待珪
如事我也可以無過泰每為之先拜珪亦以師道自居
物議善之
孔穎逹為給事中以正直稱庶人承乾之在東宫也妙
選朝望為官屬以穎逹為太子中允累遷常侍國子祭
酒仍侍講東宫
于志寧為太子左庶子太宗謂志寧曰古者太子既生
卜士負之即置輔弼昔成王幼小周召為師傅日聞正
道習以成性今皇太子既幼小卿當輔之正道無使邪
僻關其心勉之無忘當稱所委官賞可不次而得也
房玄齡為左僕射拜太子少師玄齡上表遜位優詔不
許玄齡固讓乃下詔曰夫選賢之義無私為本奉上之
道當仁是貴列代所以弘風通賢所以叶力卿忠肅恭
懿明允篤誠草昧霸圖綢繆帝道儀形禮閣庶政惟和
輔翼春宫望實斯在而忘彼大體徇茲小節雖恭教諭
之職乃辭機衡之務豈所謂弼余一人共安四海者也
宜聽此懷無煩固讓玄齡固不奉詔又詔曰玄齡德為
時秀位隆朝右業履恭儉志懷冲退頻表陳誠固辭執
法朕昃食思治虚己欽賢方資啟沃共康兆庶豈得申
其雅尚用虧彛典便可斷表即令攝職
魏徵為特進知門下省事貞觀中皇太子承乾不修德
業魏王泰寵愛日隆内外庶僚並有疑議太宗聞而惡
之謂侍臣曰當今朝臣忠謇無踰魏徵我遣傅皇太子
用絶天下之望後拜太子太師知門下省事如故徵自
陳有疾詔答曰漢之太子四皓為助我之頼公即其義
也知公疾病可卧護之
馬周貞觀中為御史中丞兼知諫議大夫事高宗在藩
盛隆府望周以本官檢校晉王長史及升儲位加中書
侍郎兼太子左庶子
長孫無忌為司徒定策立晉王為太子太宗以無忌為
太子太師房玄齡蕭瑀為傅保制曰明兩之重實固宗
祧輔導之職莫先師保是以吕望召奭騰芳于有周叔
孫玄成繼美於隆漢司徒趙國公無忌器範宏邈風鑒
秀遠材稱棟幹地兼姻戚佐命之功勒乎鍾鼎論道之
譽穆乎台槐股肱是屬邦國攸賴教諭少陽僉望斯在
司空梁國公玄齡體業忠肅識具弘通誠著霸圖功宣
鼎業奉上之節所懷必盡益國之事知無不為必能厲
茲六行審喻三善特進宋國公瑀操行清約識局貞正
夙受先遇早升朝右立身之操必在於直道體國之心
無忘於忠義輔翼儲貳望實攸歸無忌可太子太師玄
齡可太子太傅瑀可太子太保又以黃門侍郎褚遂良
為太子賓客
李勣為兵部尚書高宗踐儲宫以勣為太子詹事兼右
衛率同中書門下三品太宗謂勣曰我兒新登儲兩卿
舊長史今以宫事相委故有此授雖屈階資可勿怪也
来濟為考功員外郎時初置太子司議郎妙選人望遂
以濟為之仍崇文館直學士
敬播為著作佐郎以撰實錄功遷太子司議郎時此官
初置極為清望
韓瑗高宗顯慶初為侍中時代王弘為皇太子瑗與中
書令来濟禮部尚書許敬宗並為皇太子賓客又以尚
書左僕射于志寧為太子太傅
劉仁軌上元中為左僕射雍王為皇太子仁軌與右僕
射戴至德侍中張文瓘中書令郝處俊並為皇太子賓
客
王方慶為麟臺監中宗立為東宫方慶兼檢校太子左
庶子則天聖歴二年正授左庶子俸料同職事三品兼
侍皇太子讀書
崔融累補宫門丞兼直崇文館學士中宗在春宫制融
為侍讀兼侍屬文
劉禕之為中書侍郎轉相王府司馬高宗謂曰朕之愛
子以卿忠孝之門藉卿師範所冀蓬生麻中不扶自直
耳
元讓高宗末為太子右内率府長史歲滿還鄉里中宗
居東宫徵拜司議郎及謁見則天謂曰卿既孝於家必
能忠於國今授此職須知朕意宜以孝道輔我兒也
源乾曜司刑太常伯直心之子開元初邠王守禮府僚
吏有犯法者玄宗令左右求堪為王府長史者太常卿
姜皎薦乾曜公清有吏幹因召見與語乾曜神氣清爽
對答皆有倫序玄宗甚悅之乃拜少府監兼邠王府長
史
潘好禮開元初為邠王府長史六年二月詔曰分命諸
王典於大郡諒存公道以鎮淳風邠王禀性頗寬馭下
不肅且復簡貴未詳倫理故選剛直任之端寮王家奴
客等有違法綱者長史潘好禮随事檢校科决若王有
何怪僻好禮具狀聞徹王歴虢隴襄滑晉等州刺史時
皆擇首僚以持綱紀好禮與源乾曜袁嘉祚皆為邠府
長史兼州佐
郗常通為國子博士開元六年皇太子及郯王嗣直等
五人年近十歲尚未就學左散騎常侍禇無量内繕
寫論語孝經各五本以獻玄宗覽之曰吾知無量意矣
乃下詔曰修身貴乎慎始篤學在乎自幼朕諸子已各
髫丱須聞詩禮宜于儒官中選德行耆宿三五人入閣
教授俄以常通國子博士郭謙光左拾遺潘元祚等為
太子及郯王已下侍讀
賀知章開元中為散騎常侍時肅宗為陕王天性屬辭
典麗玄宗甚愛之詔知章與潘肅吕向皇甫彬邢璹等
侍讀韓擇木侍書
孔述睿德宗建中初為諫議大夫會有詔東宫官宜擇
端厚之士皇太子時幸太學行齒胄之禮乃以述睿為
太子侍讀
徐岱貞元初以前京兆府功曹為膳部員外郎睦王已
下侍讀歲中遷水部郎中皇太子侍讀兼舒王已下侍
讀
馮伉貞元中為醴泉令韋渠牟薦給事中充皇太子諸
王侍讀崔芊自茅山徵為右贊善大夫充太子侍直新
名也
歸登貞元末為兵部員外郎皇太子侍讀順宗即位遷
給事中元和四年憲宗册皇太子與吕元膺俱為皇太
子侍讀詔曰輔翼元良教諭成德使目睹正事耳聞正
言形于施為漸于心術非齊莊忠慤之士不在茲選工
部侍郎歸登給事中吕元膺並踐履端方行義修潔通
於經訓而得其要達於教化而蹈其中侍講承華師範
磐石訪乃公議副予精求並可充皇太子諸王侍讀
李逢吉為給事中元和七年與司勲員外郎李巨並為
太子諸王侍讀
韋綬為屯田郎中元和九年八月以為職方郎中充皇
太子及諸王侍讀
薛放為兵部郎中憲宗以儲皇好書求端士輔導經義
旋充皇太子侍讀
吕元膺為諫議大夫給事中規諫大舉其職及出為同
州刺史乃入謝帝訪以時政元膺抗辭直對無所阿䛕
帝察其忠藎命復守舊官加皇太子侍讀賜以金紫
丁公著為右補闕集賢殿直學士元和十一年九月改
為水部員外郎充皇太子侍讀
庾敬休為戶部侍郎文宗太和六年以敬休守本官兼
魯王傅又以太常少卿鄭肅守本官兼魯王府長史以
戶部郎中李踐方守本官兼魯王府司馬魯王帝之元
子帝以年幼思賢傅輔導之時魯王傅和元亮因侍制
召問事元亮出於卒吏不知書一不能對後宰相延英
奏事帝從容曰魯王質性可教宜擇賢士大夫為官屬
不可復用和元亮之軰因有是命
崔栯為中書舍人太和九年二月以栯及考功員外郎
史館修撰蘇滌兼充皇太子侍讀
王起為兵部尚書判戶部事太和九年七月以起及翰
林學士太常少卿知制誥陳夷行並充皇太子侍讀仍
每五日一入長生院對皇太子
劉仲武為國子監四門助教開成元年十二月仲武充
奉諸王講讀
橋庶為河南府緱氏縣開成二年四月以庶為諸王講
讀與劉仲武更入教授
韋溫為給事中開成二年五月以溫充皇太子侍讀
竇宗直為秘書少監開成二年七月以宗直為皇太子
侍讀
周敬復為禮部員外郎兼起居郎史館修撰開成三年
五月以敬復守本官充皇太子侍讀依前史館修撰
狄兼謩武宗會昌三年二月以兼謩兼益王傅鄭簡之
兼益王府長史制曰古者聖王之教子也皆選天下之
端士以衛翼之漢代梁王好書則以賈誼經緯之才而
耀明之其淮陽好政則以玄成讓兄之節而鎮静之前王
令猷百代可法况朕建立元子錫之奥區朱邸初開黃
髮是憲以兼謩慷慨立志有袁盎正席之忠以簡之取
捨俟時有貢禹彈冠之操皆行不苟合誠無暗欺歴職
有聲居正不撓舉其素行擢在顯僚爾宜廣德義之風
明孝愛之道俾其嚴於問寢敬不絶馳化與心成中道
若性欽哉休命可不勉歟(王欽若等按唐書本傳不載此事唐年補錄有此詔而不)
(載兼謩等本官)
王牘為太子賓客昭宗乾寧四年韓建獻封事十條其
三太子諸王請置師傅教導乃以牘為諸王侍讀制曰
王者之子在襁褓中置三師訓之由古道也我思成人
已来遘此多難師訓之義翦焉闕聞南面稱尊愧于寡
昧由是言念諸子疚于厥心擇正人為之傅導今丞相
言爾牘老於大學雅有德行明君臣父子之道知禮樂
詩書之源可使高步承華大參望苑琢磨羽翼朕有冀
焉爰授正卿以加峻級且旌優異往為傅師邪蒿鮑魚
勿俾登爼胄筵講肆為惜分隂使其知東平為善之規
喜王襃洞簫之賦承萬代之業固磐石之基斯實賴於
老成人也
後唐劉贊明宗時為刑部侍郎時秦王為元帥秦王府
判官太子詹事王居敏與贊鄉曲之舊以秦王盛年自
恣須朝中選端士納誨冀其禀畏乃奏薦贊焉授秘書
監兼秦王傅
册府元龜卷七百八
