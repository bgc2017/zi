册府元龜卷三百二十四宋王欽若等撰
僣偽部
奉先孝友宗族
奉先
夫有國家者必尊尊親親以敦厚風教雖盗有皇器竊
據神鄉亦考尋古昔稽合禮文以為崇薦之事不可忘
歸尊之義不可廢所以表孝饗而慰神靈也乃至追宗
廟之號上園寢之名升陽位以配皇天居明堂以侑上
帝陳其樂舞豐其粢盛奉顯相之容竭祗肅之意誠追
遠而斯在顧假名而焉如
前凉張茂嗣兄實為凉州牧私諡實曰昭公
張駿嗣季父茂為凉州牧私諡茂曰成公
張重華嗣父駿為凉州牧私諡駿曰文公
張耀靈嗣父重華為西平公私諡重華曰昭公後改桓
公
張祚僣稱帝追崇曾祖軌為武王祖實為昭王從祖茂
為成王父駿為文王弟重華為明王
前趙劉元海初僣漢王位追尊蜀後主為孝德皇帝立
漢高祖以下三祖五宗神主而祭之
劉和嗣父元海僣帝位偽謚元海為光文皇帝廟號高
祖墓號永光陵
劉聦僣即帝位新作太廟
劉粲嗣父聦即偽位諡聦曰昭武皇帝廟號烮宗
劉曜既即偽位使劉雅迎母胡氏喪于平陽還葬粟邑
墓號陽陵偽諡宣明皇太后僣尊高祖父亮為景皇帝
曾祖父廣為獻皇帝祖防為懿皇帝考曰宣成皇帝都
長安繕宗廟以冐頓配天元海配上帝
後趙石勒初為侍中征東大將軍母王氏死潜窆山谷
莫詳其所既而備九命之禮虛葬于襄國城南後僣稱
趙王始立宗廟及僣號趙天王行皇帝事尊其祖邪
曰宣王父周曰元王勒僣即皇帝位追尊其高祖曰順
皇曾祖曰威皇祖曰宣皇父曰世宗元皇帝妣曰元昭皇
太后
石弘嗣父勒偽位號勒墓為高平陵偽諡明皇帝廟號
高祖
石季龍僣稱大趙天王追尊祖㔨邪武皇帝父寇覓太
宗孝皇帝其後籍田畢遂如襄國謁勒墓
石遵即偽位號季龍墓為顯原陵偽謚武帝廟號太祖
石閔僣即偽位國號大魏復姓冉氏追尊其祖隆元皇
帝考贍烈祖高皇帝
前燕慕容雋既即偽位追尊祖廆為高祖武宣皇帝父
皝為太祖文明皇帝使昌黎遼東二郡營起廆廟范陽燕
郡構皝廟以其護軍平熙領將作大匠監造二廟焉
慕容暐嗣父雋偽位諡雋為景昭皇帝廟號烈祖墓號
龍陵
前秦苻徤僣帝偽位諡父洪為惠武帝
苻生嗣父徤偽位諡徤明皇帝廟號世宗後改曰高祖
苻堅僣稱大秦天王追諡父雄為文桓皇帝起明堂繕
南北郊郊祀其祖洪以配天宗祀其伯徤於明堂以配
上帝
苻丕僣即帝位追諡父堅曰世祖宣昭皇帝
苻登僣即帝位偽諡族父丕為哀平皇帝
苻崇僣稱尊號偽諡父登曰高皇帝廟號太宗
後秦姚萇僣即帝位追諡父弋仲曰景元皇帝廟號始
祖墓曰高陵置園邑五百家又諡兄襄魏武王
姚興嗣父萇偽位諡萇為武昭皇帝廟號太祖墓稱原
陵
姚泓嗣父興偽位諡興為文桓皇帝廟號高祖墓曰偶
陵
後蜀李雄僣稱成都王追尊其曾祖武曰巴郡桓公祖
慕隴西襄王父特成都景王及僣號追尊特曰景皇帝
廟號始祖又追諡弟流秦文王
李班嗣叔父雄偽位諡雄武帝廟曰太宗墓號安都陵
李夀僣即帝位追尊父驤為獻帝後改立宗廟以驤為
漢始祖廟(以初封漢王欲改國號)特雄為大成廟
李勢嗣父夀位偽諡夀為昭文皇帝廟曰中宗墓曰安
昌陵
後凉吕光既僣即三河王位以太廟新成追尊其高祖
為敬公曾祖為恭公祖為桓公父婆樓為景昭王母曰
昭烈妃其中書侍郎楊穎上䟽請依三代故事追尊吕
望為始祖永為不遷之廟從之
吕紹嗣父光位偽諡光為懿武皇帝廟號太祖墓曰高
陵
吕隆嗣兄纂僣即天王位偽諡纂靈皇帝墓曰石陵
後燕慕容垂僣即皇帝位繕宗廟追尊母蘭氏為文昭
皇后
慕容寳嗣父垂位偽諡垂武成皇帝廟號世祖墓曰宣
平陵
慕容盛嗣父寳位偽諡寳惠愍皇帝廟號烈宗追尊伯
考獻莊太子全為獻莊皇帝
慕容熙僣即帝位偽諡慕容盛昭武皇帝墓號興平陵
廟號中宗
西秦乞伏乾歸嗣兄國仁位自稱河南王偽諡國仁宣烈
王廟號烈祖
乞伏熾盤嗣父乾歸位偽諡乾歸武元王
北燕馮䟦僣稱天王追尊祖和為元皇帝父安為宣皇
帝遣其太常丞劉軒徙北部人五百戶于長谷為祖父
園邑
南凉秃髮利鹿孤嗣兄烏孤位偽諡烏孤曰武王廟號
烈祖
禿髮傉檀嗣兄利鹿孤位偽諡利鹿孤曰康王
南燕慕容德僣即帝位于廣固設行廟於宫南遣使奉
策告成
慕容超嗣叔父德位偽諡德獻武皇帝
夏赫連勃勃僣即帝位追尊其高祖訓兒曰元皇帝曾
祖武曰景皇帝祖豹子曰宣皇帝父衞辰曰桓皇帝廟
號太祖母苻氏曰桓文皇后
吳楊渭僣即帝位追尊父行密為太祖武皇帝兄渥為
景帝
楊浦嗣兄渭位偽諡渭宣帝
閩王延鈞僣即帝位追尊父審知為武皇帝
王昶嗣父延鈞位偽諡延鈞為惠帝
前蜀王衍嗣父建位偽諡建為神武聖文孝德明惠皇
帝廟號高祖墓曰永陵
後蜀孟昶嗣父知祥位偽諡知祥為文武聖德英烈明
孝皇帝廟號高祖陵曰和陵
前漢劉玢襲父陟位偽諡陟為太皇大帝廟號高祖陵
曰康陵
劉鋹嗣父晟位偽諡晟文武光聖明孝皇帝廟號中宗
陵曰昭陵
孝友
四星東聚五馬南浮獯醜阻兵姦渠盗土昏迷自恣忿
驁嘗生亦有懷孝愛之情知友于之分居喪過禮臨難
相先雖非仁義之所成固亦染習而斯至
前趙劉元海齠齔英惠七歲遭母憂擗踴號呌哀感旁
鄰宗族部落咸共歎賞司空大原王昶等聞而嘉之並
遣弔賻
前秦苻堅率衆向鄴至安陽過舊閭引諸耆老語及祖
父之事泫然流涕乃停信宿
後秦姚萇襄之弟也嘗從襄征伐襄之敗于麻田也馬
中流矢死萇下馬以授襄襄曰汝何以自免萇曰但令
兄濟竪子安敢害萇會救至俱免
姚興母蛇氏死興哀毁過禮不親庶政羣臣議請依漢
魏故事既葬即吉尚書郎李嵩上䟽曰三王異制五帝
殊禮孝治天下先王之高事也宜遵聖性以光遺訓既
葬之後應素服臨朝率先天下仁孝之舉也尹緯駮曰
帝王喪制漢魏為凖嵩矯常越禮愆于軌度請付有司
以專擅論既葬即吉乞依前議興曰嵩忠臣孝子有何
咎乎尹僕射棄先王之典而欲尊漢魏之權制豈所望
於朝賢哉其一依嵩議興班告境内及在朝文武立名
不得犯叔父緒及碩德之名以彰殊禮興謙恭孝友每
見緒及碩德如家人之禮(緒碩德皆興之叔父也)
後蜀李雄母羅氏死雄欲申三年之禮羣臣固諫雄弗
許李驤謂司空上官惇曰今方難未弭吾欲固請不聽
主上終諒闇君以為何如惇曰三年之喪自天子逹故
孔子曰何必高宗古之人皆然但漢魏以來天下多難
宗廟至重不可久曠故釋縗絰至哀而已驤曰任回方
至此人决於行事且上嘗難違其言待其至當與俱
請及回至驤與回俱見雄驤免冠流涕固請公除
雄號泣不許回跪而進曰今王業初建凡百草創一日
無主天下惶惶昔武王素甲觀兵晉襄墨絰從戎豈所
願哉為天下屈己故也願陛下割情從權永隆天保遂
強扶雄起釋服親政
南燕慕容德僣立於廣固德母兄先在長安遣平原人
杜弘如長安問存否弘曰臣至長安若不奉太后動止
便即西如張掖以死為效臣父雄年踰六十未沾榮貴
乞本縣之祿以申烏鳥之情張華進曰杜弘未行而求
祿要利情深不可使也德曰吾方散所輕之財招所重
之死况為親尊而可吝乎且弘為君迎親為父求祿雖
外如要利内實忠孝乃以雄為平原令弘至張掖為盗
所殺德聞而悲之厚撫其妻子及故吏趙融自長安來
始知母兄凶問德號慟吐血因而寢疾
宗族
典午失馭羣雄構亂茫茫九土一倡千和於是跨州連
郡鴟張蟻聚盗王者之位擬乘輿之制以樹立子弟列
為藩輔式是古訓以隆邦翰展親之義靡或闕如彊幹
之術於是乎在乃有采夫公望隆其寵數靡容濟濟之
讓克厚尊尊之權惇睦無間情禮兼至者焉
前凉張祚僣帝位以弟天錫為長樂王子庭堅為建康
王弟子靚為凉武侯
張天錫自稱西平公以從弟慮為從事中郎
西凉李嵩僣稱凉公以其子讓為敦煌太守
李歆嗣偽位既為沮渠所敗諸弟酒泉太守翻新城太
守預領羽林右監密左將軍朓右將軍亮等西奔敦煌
太守恂與諸子棄敦煌奔于北山歆子重耳奔于江左
仕于宋復歸魏為弘農太守蒙遜徙翻子寳等于姑臧
前趙劉元海僣即帝位以子和為大司馬封梁王又以
劉歡樂為大司徒封陳留王宗室以親疎為等悉封郡
縣王又封子裕為齊王隆為魯王又為北海王後以子
聦為大司徒劉歡樂為太傅劉延年為大司空劉洋為
大司馬及元海寢疾將為顧託之計以歡樂為太宰洋
為太傅延年為太保聦為大司馬大單于並錄尚書事
置單于臺于平陽西以其子裕為大司徒(臣欽若等曰自歡樂已下)
(載記不書於元海何親故并姓言之後皆放此)又有衞尉西昌王劉銳領軍劉
盛侍中劉乘武衞劉歆劉濬及劉安國劉宣宣字士則
初為左賢王元海即王位宣之謀也故特荷尊重勲戚
莫二軍國内外靡不專之劉聦僣即帝位封其子粲為
河内王署使持節撫軍大將軍都督中外諸軍事易河間王
翼彭城王悝高平王後以劉易為太尉遷太宰
劉曜僣即帝位封子襲為長樂王闡太原王冲淮南王
敞齊王高魯王徽楚王徵諸宗室皆封郡王又封子胤
為永安王署侍中衞大將軍都督二宫禁衞諸軍事開
府儀同三司錄尚書事領太子太傅後為大司馬進封
南陽王以漢陽諸郡十三為國又有太宰劉雅鎮軍劉
錫右軍劉幹侍中中山王劉岳太尉汝南王劉咸大司
徒劉緩
後趙石勒偽稱天王行皇帝事署其子宏為持節散騎
常侍都督中外諸軍事驃騎大將軍大單于封秦王左
衞將軍斌太原王少子恢為輔國將軍南陽王又封石
生河東王石琪彭城王又以中山王石季龍子䆳為冀
州刺史封齊王加散騎常侍武衞將軍宣為左將軍挺
為侍中梁王
石季龍僣稱大趙天王親王皆貶封郡公以子宣為河
間公韜為樂安公斌為燕公遵為彭城公鑒為義陽公
宣後為皇太子韜為司徒又加太尉與太子宣迭日省
可尚書奏事斌為使持節侍中大司馬錄尚書事又命
宣韜生殺拜除皆迭日省决不復啟也其後季龍僣即
帝位諸子進爵郡王及疾甚以遵為大將軍鎮關右斌
為丞相錄尚書事
前燕慕容雋初僣稱王以弟恪為輔國將軍評為輔弼
將軍及僣帝位以恪為侍中封太原王評為都督秦雍
益梁江揚荆徐兗豫十州河南諸軍事封子臧為樂安
王泓為濟北王冲為中山王
慕容暐僣即帝位以慕容恪為太宰錄尚書行周公事
慕容評為太傅副贊朝政初慕容皝將終謂子雋曰今
中原未一方建大事恪智勇俱濟汝其委之及雋嗣位
彌加親任累戰有大功雋寢疾引恪與慕容評屬以後
事雋死羣臣欲立恪恪辭曰國有儲君非吾節也及暐
之世㧾攝朝權恪虛襟待物諮詢善道量才處任使人
不踰位朝廷謹肅進止有常度雖執權政每事必諮之
於評罷朝歸第則盡心色養手不釋卷其百僚有過未
常顯之自是庶僚化德稀有犯者其後暐境内多水旱
恪評並稽首歸政請遜位還第暐斷其讓表恪評等乃
止恪臨終暐親臨問以後事恪曰臣聞報恩莫大薦士
板築猶可而况國之懿藩吳王文武兼才管蕭之亞陛
下若任之以政國其少安不然臣恐二寇必有闚𨵦之
計言終而死
前秦苻徤僣稱天王大單于以弟雄為丞相都督中外
諸軍事車騎大將軍領雍州刺史及僣即帝位雄為佐
命元勲權侔人主而謙恭奉法徤嘗曰元才吾姬旦也
及卒徤哭之嘔血曰天不欲吾定四海邪何奪元才之
速也
苻生僣即帝位以符安領太尉符柳為征東大將軍并
州牧鎮蒲坂苻謏為征東大將軍豫州牧鎮陜城
苻堅僣稱天王以兄法為使持節侍中都督中外諸軍事
丞相錄尚書從祖侯為太尉從兄柳為車騎大將軍尚書令
封弟融為陽平公雙河南公子丕長樂公子暉平原公熙廣
平公叡鉅鹿公楊東海公敷清河公融字博休苻徤之世
封安樂王融上䟽固辭徤深竒之曰且成吾兒箕山之操
乃止苻生愛其器貎嘗侍左右未弱冠便有台輔之望
長而令譽彌高為朝野所屬後拜侍中中書監都督中
外諸軍事車騎大將軍司隸校尉太子太傅領宗正錄
尚書事俄轉司徒融苦讓不受後為鎮東大將軍冀州
牧融將發堅祖於覇東奏樂賦詩初為侍中中軍將軍
銓綜内外刑政脩理進才理滯王景略之流也尤善斷
獄姦無所容故為堅所委任雖鎮關東朝之大事靡不
馳驛與融議之始議伐晉融曰吳不可伐堅不納及淝
水之戰融馳騎略陣馬倒被殺軍遂大敗堅還次于長
安東之行宫哭融而後入贈融大司馬謚曰襄公
苻丕僣即帝位封子懿為勃海王昶為濟北王又以苻
冲為左光祿大夫尚書左僕射封西平王苻纂為大尉
東海王纂為苻堅尚書令封魏昌公堅敗自關中來奔
故有是拜又以阜城侯苻定為征東將軍冀州牧高城
侯苻紹為鎮東將軍督冀州諸軍事重合侯苻謨為征
西將軍幽州牧高邑侯苻亮為鎮北大將軍督幽平二
州諸軍事並進爵郡公定紹據信都謨亮先據常山慕
容垂之圍鄴城也並降于垂聞丕稱尊號遣使謝罪故
有是命其後又以苻纂為大司馬苻冲為車騎大將軍
尚書令儀同三司及丕敗纂及弟師奴率丕餘衆數萬
奔據杏城
苻登僣即帝位遣使拜苻纂為使持節侍中都督中外
諸軍事太師領大司馬進封魯王纂弟師奴為撫軍大
將軍并州牧朔方公纂怒謂使者曰渤海王世祖之孫
先帝之子南安王何繇不立而自尊乎纂長史王旅諫
曰南安已立理無中改賊虜未平不可宗室之中自為
仇敵願大王遠蹤光武推聖公之義梟二虜之後徐更
圖之纂乃受命登又封子弁為南安王尚為北海王
後秦姚萇僣即帝位以弟緒為司隸校尉鎮長安碩德
為征西將軍秦州刺史都督隴右諸軍事領護東羌校尉
鎮上邽後以安定地狹且逼苻登使碩德鎮安定徙安
定千餘家于陰密遣弟征南靖鎮之
姚興僣即帝位封叔父征虜緒為晉王征西碩德為隴
西王征南靖為公(不書國名)又以碩德為秦州牧領護東羌
校尉鎮上邽興班告境内及在朝文武立名不得犯叔
父緒及碩德之名以彰殊禮興謙恭孝友每見緒及碩
德如家人之禮整服傾悚言則稱字車馬服玩必先二
叔然後服其次者朝之大政必諮之而後行後興以日
月薄蝕災𤯝屢見降號稱王緒與碩德同讓王爵興弗
許緒等又固讓許之又子懿弼洸宣諶愔璞質逹裕國
兒皆為公
姚泓僣即帝位以姚紹為太宰大將軍大都督都督中
外諸軍事假黃鉞改封魯公侍中司隸宗正節錄並如
故朝之大政皆往决焉紹固辭弗許紹泓之叔父也泓
聞姚懿將襲長安召紹等密謀於朝堂紹曰懿情識鄙
近從物推移造成此事惟當孫暢耳但馳使徵暢遣撫
軍讃據陜城臣向潼關為諸軍節度若暢奉詔而至者
臣當遣懿率河東見兵共平吳寇如其逆釁已成違距
勑旨當明其罪於天下聲鼓以擊之泓曰叔父之言社
稷之計後果執懿囚之誅孫暢等及泓之敗其子佛念
年十一兵至泓欲降佛念謂泓曰晉人將逞其欲終必
不全願自裁决泓憮然不答佛念遂登宫墻自投而死
蜀李特自稱大都督以兄輔為驃騎將軍弟驤為驍騎
將軍長子始為武威將軍次子蕩為鎮軍將軍
李雄僣稱成都王以其叔父驤為太傅兄始為太保折
衝李離為太尉建威李雲為司徒翊軍李璜為司空材
官李國為太宰
李期僣即帝位封兄越建寧王拜相國大將軍錄尚書
事
李勢僣即帝位其弟大將軍漢王廣以勢無子求為太
弟勢弗許
後凉吕光僣即三河王位以其子左將軍他武賁中郎
將纂討北虜及僣即帝位諸子弟為公侯者二十人時
羣議以高昌雖在西垂地居形勝外接胡虜易生翻覆
宜遣子弟鎮之光以子覆為使持節鎮西將軍都督玉
門已西諸軍事西域大都護鎮高昌命大臣子弟隨之
其後光疾甚立其太子紹為天王以吕纂為太尉吕弘
為司徒謂紹曰吾疾病唯增恐將不濟三寇闚𨵦迭伺
國隙吾終之後使纂統六軍弘管朝政汝恭已無為委
重二兄庶可以濟若内相猜貳釁起蕭墻則晉趙之變
旦夕至矣又謂纂弘曰永業(紹字)才非撥亂直以正嫡
有常猥居元首今外有強寇人心未寧汝兄弟緝穆則
貽厥萬世若内自相圖則禍不旋踵纂弘泣曰不敢有
二心
吕纂既僣立以弟弘為使持節侍中大都督都督中外
諸軍事大司馬車騎大將軍司隸校尉錄尚書事改封
番禾郡公
吕隆僣稱天王以弟超有佐命之勲拜使持節侍中都
督中外諸軍事輔國大將軍司隸校尉錄尚書事封安
定公
後燕慕容垂自稱燕王以弟德為車騎大將軍封范陽
王兄子楷為征西大將軍封太原王其後有左將軍慕
容固平北慕容佐衛軍慕容麟鎮南慕容紹樂浪王宙
高陽王隆丹陽王瓉開封公詳及慕容鍾慕容永慕容
農(不書何親)
慕容寳嗣偽位庶子清河公會長樂公盛並進王爵
西秦乞伏乾歸僣稱河南王有弟益州為前將軍秦州
牧軻殫為凉州牧軻殫與益州不平奔于吕光又有弟
廣武智逹揚武木奕于乾歸長子熾磐次子中軍審虔
熾磐襲偽位署弟延祚為禁中錄事
北燕馮䟦僣稱天王署弟素弗為侍中車騎大將軍錄
尚書事弘為侍中征東大將軍尚書右僕射汲郡公從
兄萬泥為驃騎大將軍幽平二州牧素弗後為大司馬
改封遼西公弘為驃騎大將軍改封中山公䟦之偽業
素弗所建也䟦之七年素弗死䟦哭之哀慟比葬七臨
之䟦弟丕先是因亂投於高句麗䟦迎致之至龍城以
為右僕射常山公䟦從兄買從弟睹自長樂率五千餘
戶來奔署買為衛尉封城陽伯(者)為太常高城伯
南凉禿髮烏孤僣稱武威王署弟利鹿孤為驃騎大將
軍西平公鎮安夷傉檀為車騎大將軍廣武公鎮西平
後以利鹿孤為凉州牧鎮西平傉檀入錄府國事
秃髮傉檀僣稱凉王為乞伏熾磐所降其少子保周臘
于破羌俱延子覆龍鹿孤孫副周烏孤承鉢皆奔沮渠
蒙遜久之歸魏魏以保周為張掖王覆龍酒泉公破羌
西平公副周永平公承鉢昌松公
南燕慕容德僣稱燕王以慕容麟為司空領尚書令慕
容法為中軍將軍及僣即帝位以慕容鍾為司徒鍾字
道明德從弟也臨難對敵智勇兼濟累進竒策德用之
頗中繇是政無大小皆以委之遂為佐命元勲
慕容超嗣偽位以慕容鍾為都督中外諸軍務錄尚書
事加青州牧又以慕容法為征南都督徐兖楊南兖四
州諸軍事慕容鍾加開府儀同三司又有侍中慕容統
右衛慕容根及慕容昱慕容凝
北凉沮渠蒙遜為沙州刺史以其弟拏為護羌校尉秦
州刺史封安平侯鎮姑臧旬餘而拏死又以從祖益子
為鎮京將軍護羌校尉秦州刺史鎮姑臧及僣即河西
王位西祀金山遣沮渠廣宗率騎一萬襲烏啼虜大捷
而還又遣前將軍沮渠成都將騎五千襲卑和虜降之
夏赫連勃勃僣稱天王以其長兄右地代為丞相代公
次兄力候提為大將軍魏公叱干阿利為御史大夫梁
公弟阿利羅引為征南將軍司隸校尉若門為尚書令
叱以鞬為征西將軍尚書左僕射乙斗為征北將軍尚
書右僕射兄子羅提為左將軍其後以叱干阿利領將
作大匠封子延陽平公昌太原公倫酒泉公定平原公
滿河南公安中山公又以其子瑰都督前鋒諸軍事領
撫軍大將軍率騎二萬南伐長安及尅長安僣即帝位
以侯提為并州刺史鎮蒲坂于長安置南臺以瑰領大
將軍雍州牧錄南臺尚書事
閩王延均初封閩王表兄延禀為建州節度使累官至
中書令頃之延禀以軍州委長子繼雄退居别第
王昶僣號以其子繼恭為福州節度使
王延正僣號其子繼勲為泉州刺史
唐李景僣號以仲弟遂為皇太弟季弟達為齊王
前蜀王衍襲父建偽位封建子宗夀為嘉王宗弼為六
軍使又有宗勲宗儼宗昱(不書王爵)
後漢劉崇僣號於河東署其子承鈞為侍衛親軍都指
揮使太原尹
冊府元龜卷二百二十四
