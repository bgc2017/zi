册府元龜卷七百六十八宋王欽若等撰
總錄部
儒學第二
宋周續之字道祖晉時豫章太守范寗於郡立學招集
生徒續之年十二受業居學數年通五經徵為太子博
士不就高祖踐阼復召之為開館東郭外續之素患風
痺不復堪講乃移病鍾山卒通毛詩六義及禮
雷次宗字仲倫少入廬山事沙門釋慧遠篤志好學尤
明三禮毛詩時會稽朱膺之潁川庾蔚之竝以儒學總
監諸生次宗初不受徵辟元嘉中徵至都開館於雞籠
山車駕數至後卒於鍾山
劉湛字弘仁博涉史傳諳前世舊典後以詹事為丹陽
尹
南齊關康之世居京口篤學以文義稱尤善左氏春秋
高帝為領軍時素好此學送本與康之康之手自點定
徵之不就
張緒爲國子祭酒長於周易言精理奥見宗一時嘗云
何平叔所不解易中七事諸卦中所有時義是其一也
梁鍾嶸仕齊永明中爲國子生明周易衞將軍王儉領
祭酒頗賞接之
何佟之字士威少好三禮讀禮論三百餘篇略皆上口
仕齊爲國子助教
嚴植之字孝源少精解喪服孝經論語及長遍治鄭氏
禮周易毛詩左氏春秋仕齊爲廣漢王國右常侍天監
四年兼五經博士
司馬筠字真素少孤貧好學師沛國劉瓛強力專精深
為瓛所器及長博通經術尤明三禮卒於始興内史子夀
傳父業明三禮位尚書祠部郎
卞華字昭岳幼孤貧好學年十四召補國子生通周易
既長徧治五經與平原明山賓會稽賀瑒同業友善天
監中爲安城王功曹參軍兼五經博士
韋稜字威直性恬素以書史爲業博物強記當世士咸
就質疑
沈峻字士嵩博通五經尤長三禮爲國子助教
崔靈恩清河武城人也少篤學從師徧通五經尤精三
禮三傳仕魏爲太常博士天監中歸梁累遷步兵校尉
兼國子博士
劉瓛講月令畢謂學生嚴植之曰江左已來陰陽律數
之學廢矣吾今講此曾不得其彷彿學者美其退譲
庾於陵清警博學有才思隨齊王子隆爲荆州召爲主
簿使與謝眺宗夬抄撰羣書
賀琛伯父瑒爲世碩儒授經於琛瑒卒後琛家貧嘗往
還諸暨販粟以自給閑則習業尤精三禮卒光祿大夫
徐勉爲尚書博通經史多識前載朝儀國典婚冠吉凶
勉皆預圖議
蔡大寳少孤而篤學不倦善屬文初以明經對策
第一解褐武陵王國左常侍嘗以書干僕射徐勉大爲
勉所賞異令與子游處所有墳籍盡以給之遂博覧羣
書學無不綜
范遹順陽人散騎常侍廸之弟遹文采劣於廸而經術
過之位至中衛東平王長史
宗希顔度支尚書如周之子有文學仕至中書舍人希
華亦如周之子博通經術爲荆楚儒宗
陳龔孟舒治毛詩善談名理梁武世仕至潯陽郡丞元
帝在江州遇之甚重躬師事焉
沈洙少方雅好學不妄交遊治三禮春秋左氏傳精識
強記五經章句諸子史書問無不答初仕梁爲祠部郎
中時年二十餘大同中學者多涉獵文史不為章句而洙獨
積思經術吳郡朱异會稽賀琛甚嘉之及异琛於士林
館講制旨義嘗使洙爲都講
鄭灼幼而聰敏勵志儒學少受業於皇侃梁大通五年
釋褐奉朝請
禇仲都善周易爲當時之冠篤志研翫得其精微梁太
清初歷王國侍郎奉朝請俄轉國子助教兼司議郎專
講詩易
陸詡少習崔靈恩三禮義梁時百濟國表求講禮博士
詔令詡行位至尚書祠部郎
岑之敬始以經業進而博涉文史雅有詞筆不愧醇儒
官至征南府諮議參軍
徐伯陽敏而好學善色養進止有節年十五以文學稱
學春秋左氏家有史書所讀者近三千餘卷終於新安
王府諮議參軍
沈文阿字國衛父峻以儒學聞於梁世授桂州刺史不
行文阿性剛強有膂力少習父業研精章句祖舅太史
叔明舅王慧興並通經術而文阿頗傳之又博採先儒
異同自成義疏治三禮三傳
戚衮少聰慧遊學京都受三禮於國子助教劉文紹一
二年中大義略備
張譏爲國子助教是時周弘正在國學發周易題弘正
第四弟弘直亦在講習譏與弘正論議弘正乃屈弘直
危坐厲聲助其申理譏乃正色謂弘直曰今日義集辨
正名理雖知兄弟急難四公不得有助弘直曰僕助君
師何爲不可舉座以爲笑樂
後魏梁越字玄覧新興人少而好學博綜經傳無所不
通道武時爲禮經博士
梁祚北地人篤志好學歷治諸經尤善公羊春秋鄭氏
易嘗以教授有儒者風而無當世之才與幽州别駕平
恒有舊又姊先適范陽李氏遂携家人僑居於薊積十
餘年雖羈旅貧窘而著述不倦恒時相請屈與論經
史
平恒字繼叔燕國薊人耽勤讀誦研綜經籍鉤深致遠
多所博通歷中書博士祕書丞
劉獻之博陵饒陽人少而孤貧雅好詩傳曾受業於渤
海程玄後遂博觀衆籍時中山張吾貴與獻之齊名海
内皆曰儒宗太祖徵典内校書固以疾辭
劉蘭武邑人受春秋詩禮於中山王保安蘭讀左氏五
日一遍兼通五經後爲國子助教卒
封軌爲考功郎中臺中稱爲儒雅奏請遣四門博士明
經學者檢試諸州學生詔從之
賈思伯位都官尚書爲侍講思伯少雖明經從官廢業
至是更延儒生夜講書
山偉爲侍中中書令愛尚文史老而彌篤
李都字永穆好學沉静博通經史
游肇外寬内剛直耽好經傳手不釋書治周易毛詩尤
精於三禮王肅自謂禮易爲長亦未能通其大義也位
至散騎常侍都督淮南軍事揚州刺史
邢虬字神虎少爲三禮鄭氏學明經有文思舉秀才上
第爲中書議郎
崔鴻字彦鸞少好讀書博綜經史
崔辯字神通博陵安平人學涉經史風儀整峻顯祖徵拜
中書博士散騎侍郎
陽尼字景文北平無終人少好學博通經籍官至幽州
平北府長史帶漁陽太守
索敞字巨振燉煌人爲劉昞助教專心經籍盡能傳昞
之業凉州平入國以儒學見拔爲中書博士
宋欽少而好學有儒者之風博綜羣言聲著河右後拜
著作郎
宋雅師事安邑李紹伯受諸經傳
李業興上黨人漁陽鮮于靈馥聚徒教授說左氏傳業
興問其大義數條靈馥不能對
張湛燉煌人好學能屬文仕沮渠蒙遜爲黃門侍郎凉
州平入國崔浩識禮之浩注易叙曰國家西平河右燉
煌張湛金城宋欽武威段根三人皆儒者竝有雋才見
稱於西州每與余論易余以左氏傳卦解之遂相勸爲
注故因退朝之餘暇而爲之解焉其見稱如此
劉芳才思深敏特精經義長子懌字祖欣雅有父風頗
好文翰位至太常卿
徐遵明字子判華隂人師屯留王聰受毛詩尚書禮記
後廣平王懷聞而徵焉至而尋退
北齊刁柔字子温少好學綜習經史尤留心禮儀天保
初除國子博士
馮偉字偉節中山安喜人少從李鉉遊學鉉重其聰敏嘗試
問之多所通解尤明禮傳後趙郡王將舉充秀才固辭
不就
邢峙字士峻河間鄚人少好學耽翫墳典遊學燕趙之
間通三禮左氏春秋天保初郡舉孝廉授四門博士
馬敬德河間人少好儒術負笈隨大儒徐遵明學詩禮
略通大義而不能精遂留意於春秋沉思研求晝夜不
倦教授於燕趙生徒隨者甚衆州將送至都請試經業
授國子助教遷博士
孫靈暉明敏有器度得孫惠蔚手錄章疏研精尋問更
求師友三禮三傳皆通宗旨舉冀州秀才射策高第累
至國子博士授南陽王經府諮議參軍子萬夀聰識機
警博涉羣書禮傳俱通大義
李鉉字寳鼎教授鄉里生徒嘗至數百燕趙間能言經
者多出其門
劉軌思渤海人說詩甚精少事同郡劉敬和敬和事同
郡程歸則故其鄉曲多爲詩者軌思天統中任國子博
士
平鍳字明逹燕趙薊人父勝安州刺史鍳少聰敏頗有
志力受學於徐遵明不爲章句
鮑季祥渤海人甚明禮其離文析句自然大略可解兼
通左氏春秋天統中卒於太學博士
劉偉好學善三禮吉凶儀制尤所留心位至睢州刺史
後周樂遜字遵賢魏正光中聞碩儒徐遵明領徒趙魏
乃就受孝經喪服論語詩書禮易左氏春秋大義歷太
學助教博士
杜叔毗字子弼㐮陽人勵精好學尤善左氏春秋仕梁
為宜豐侯蕭循府中直兵參軍
韓裒字弘業少有志好學而不守章句其師怪而問之
對曰文字之間嘗奉訓誘引至於商校異同請從所好
師因此大竒之及長涉獵經史深沉有遠略
沈重字德厚吳興武康人專心儒學從師不遠千里遂
博覧羣書尤明詩禮及左氏春秋梁大通三年起家王
國常侍歷國子助教五經博士
竇熾少從范陽祁忻受毛詩左氏春秋略通大義位至
太傅
樊深字文深弱冠好學負書從師於三河講習五經晝
夜不倦太祖置學東館教誨諸將子弟以深爲博士六
官建拜太學助教遷博士
庾信尤善春秋左氏傳
柳虬字仲蟠年十三便專精好學時貴遊子弟就學者
竝車服華盛惟虬不事容飾遍受五經略通大義後爲
車騎大將軍儀同三司
姚僧坦初仕梁爲湘東王府中記室參軍僧坦好文史
不留意於章句時商略今古甚爲學者所稱
隋柳䛒字顧言少聰敏解屬文好讀書所覧將萬卷仕
梁釋褐著作佐郎
杜臺卿字少山博陵曲陽人性儒素每以雅道自居及
周武帝平齊歸于鄉里以禮記春秋教授子弟後仕至
著作郎
房暉遠字崇儒常山真定人世傳儒學暉遠幼有志行
治三禮春秋三傳詩書周易北齊南陽王綽爲定州刺
史召爲博士周武帝平齊搜訪儒俊暉遠首膺辟命授
少學下士及高祖受禪太常卿牛弘每稱爲五經庫吏
部尚書韋世康薦之遷太學博士
辛彦之隴西狄道人九歲而孤不交非類博涉經史與
天水牛弘同志好學周太祖見而器之引爲中外府禮
曹開皇初爲國子祭酒
元善河南雒陽人少隨父至江南性好學遂通涉五經
尤明左氏傳官至國子祭酒
蕭該梁鄱陽王恢之孫性篤學詩書春秋禮記竝通大
義尤精漢書甚爲貴游所禮開皇初拜國子博士
馬光字榮伯武安人少好學從師數十年晝夜不息尤
明三禮爲儒者所宗開皇初高祖徵山東義學之士光
與張仲譲孔籠竇士榮張黑奴劉祖仁等俱至竝授太
學博士時人號爲六儒然皆鄙野無儀範朝廷不之貴
也山東三禮學者自熊安生後唯宗光一人
楊伯丑好讀易隠於華山開皇初被徵入朝國子祭酒
何妥嘗詣之論易聞妥之言悠爾而笑曰何用鄭玄王
弼之言乎久之微有辯答其所說辭義皆異先儒之旨
而思理玄妙論者以爲天然獨得非常人所及也
劉臻爲儀同三司左僕射精於兩漢書時人稱爲漢聖
魏澹世以文學自業年十五而孤專精好學博涉經史
善屬文詞采贍逸齊博陵王濟聞其名引爲記室
張文詡河東人父琚開皇中爲洹水令以清正聞名有
書數千卷教訓子姪皆以明經自逹文詡博覧文籍特
精三禮其周易詩書及春秋三傳竝皆通習每好鄭玄
注解以爲通博其諸儒異說亦皆詳究焉高祖引致天
下名儒碩學之士其房暉遠張仲譲孔籠之徒竝延之
於博士之位文詡時游於太學暉遠等莫不推伏之學
内翕然咸共宗仰
劉焯字士元信都昌亭人武強交津橋劉智海家素多
墳籍焯就之讀書向經十載遂以儒學知名爲州博士
時河間人劉炫聰明博學名亞於焯故時人稱二劉焉
論者以爲數百年已來博學通儒無能出其右者位至
太學博士
張羨初仕後周爲司成中大夫典國史周代公卿類多
武將唯羨以素業自通甚爲當時所重
禇輝字高明吳郡人以三禮學稱於江南煬帝時徵天
下儒術之士悉集内史省相次講論輝博辯時無能屈
者繇是擢爲太學博士
包愷字和樂東海人其兄愉明五經愷悉傳其業又從
王仲通受史記漢書尤稱精究大業中爲國子助教
杜正玄字慎徽其先本京兆人八世祖曼爲石趙從事
中郎因家於鄴自曼至正玄世以文學相授
王孝籍平原人少好學博覧羣言遍治五經頗有文翰
與河間劉炫同志友善
顧彪字仲文明尚書春秋大業中爲秘書學士
唐徐文遠雒州偃師人博覧五經尤精春秋左氏傳後
周時有大儒沈重講于太學聽者嘗千餘人文遠就質
問數日便去或問曰何辭去之速答曰觀其所說悉是
紙上語耳僕皆先已誦之至於奥賾之境此君飜似未
見有以其言告重者重與論義十餘反重甚歎服之
馬嘉運隋末遊於劒南以講授爲務蜀士多賴其成益
者貞觀初徵爲越王東閣祭酒頃之自免居於白鹿山
四方受業者嘗數百十人
陸朗字德明吳郡人初受學於周弘正善言玄理仕陳
爲國子助教時年尚少而與博士張機齊名武德中爲
秦府學士補太學博士
蓋文達信都人幼聰敏好讀書受業於同郡劉焯博涉
經史尤明三傳性方雅美鬚貌見之者稱有君子之風
時冀州刺史竇抗頗好文義乃廣集儒生令相難擊其
大儒劉炫劉軌思等咸在講座文達與同郡孔穎達劉
彦衡皆預焉既論難文達抗音而請皆出其意表抗大
竒之因問曰蓋生就誰受學焯從坐起曰此生岐嶷出
自天然以多問寡焯爲師首抗曰可謂冰生于水也
蓋文懿爲秘書博士嘗開講發毛詩題公卿咸萃更相
問難文懿發揚風雅甚得詩人之致亦以儒業被知章
句頗優而儀範不逮文達官至國子博士時稱二蓋
孔穎逹信都人初受業於同郡劉焯然焯號爲通儒門
人甚衆初不之禮穎逹察焯不能出己之右於是請質
凝滯皆出其意表焯改容敬之穎逹因辭歸焯固留不
可還家以教授爲務
朱子奢蘇州吳人少從鄉人顧彪習春秋左氏傳後更
觀子史善屬文隋末爲秘書學士武德四年隨杜伏威
入朝授國子助教
張士衡瀛州樂壽人長從劉軌思受毛詩周禮又從
熊安生及劉焯受禮記皆精究大義後遍講五經尤工
三禮貞觀中爲崇賢館學士
蕭德言博涉經史尤精春秋左氏傳好屬文每欲開五
經必盥濯束帶危坐終日如是貞觀中爲弘文館學士
歐陽詢潭州臨湘人讀書數行俱下博覧經史尤精三
雅
谷那律魏州昌樂人貞觀中累補國子博士黃門侍郎
禇遂良每稱爲九經庫
許叔牙潤州句容人尤明詩禮及史記漢書貞觀中累
授晉王太學太常博士弘文館學士子儒亦傳父業
秦景通常州晉陵人與弟暐尤精漢書當時習漢書者
皆宗師之嘗稱景通爲大秦君暐爲小秦君若不預其
兄弟指授則謂之不經師匠無足採也
岑文本字景仁南陽棘陽人性沈敏有姿儀博考經史
多所貫綜
高子貢和州歷陽人弱冠遊太學遍涉六經尤精史記
歷秘書正字弘文館直學士
王紹宗少勤學遍覧經史尤工草隸家貧嘗傭力寫佛
經以自給則天拜太子文學轉秘書少監紹宗性澹雅
以儒素見稱當時朝廷之士咸敬慕之
祝欽明雍州始平人少通五經兼涉衆史舉明經長安
元年累遷太子率更令兼弘文館學士
尹知章絳州翼城人少勤學嘗夢神人以大鑿開其心
以藥内之自是日益開朗盡通諸經精義未幾而諸師
友北面受業焉長安中駙馬都尉武攸曁重其經學奏
授其府文學
郭山惲蒲州河東人少通三禮景龍中累遷國子司業
裴炎少補弘文生在館垂十年尤曉春秋左氏傳及漢
書後以明經擢第
張柬之字孟將襄陽人少補太學生涉獵經史尤好三
禮國子祭酒令狐德棻重之
禇無量幼孤貧勵志好學及長精三禮及史記舉明經
歷國子博士司業祭酒
馬懷素潤州丹徒人博覧經書善屬文舉進士文學優
贍科歷秘書監昭文館學士
劉子玄夲名知機與兄知柔俱以詞學知名代傳儒學
之業子玄子貺博通經史
徐堅少好學遍覧經史爲東都留守王方慶判官方慶
善三禮之學
吳兢汴州浚儀人勵志強學博通經史官至常山王傅
李泌字長源周八柱國弼之裔也聰敏好學博涉經史
精究易象及論語大義
馬位京兆人少有經學大歷初登五經秀才科建中末
又登博學三史科累遷皇太子及諸王侍讀
鄭餘慶貞元中同平章事餘慶通究六經深旨奏對之
際多以古義傅之
張薦字孝舉祖文成博學工文詞性好談諧七登文學
科薦聰明強記歷代史傳無不貫通爲太師顔真卿所
稱賞遂知名
路泌少好學通五經尤嗜詩易左氏春秋能諷其章句
皆究深旨子隨以通經累遷司勲郎中穆宗時與韋處
厚同入翰林爲侍講學士
陸質吳郡人有經學尤深於春秋少師趙匡匡師啖助
助匡皆為奥儒質頗傳其學由是知名
許孟容京兆長安人父鳴謙究通易象官至撫州刺史
孟容少以文詞知名舉進士後究王氏易登科
韋處厚通五經博覧史籍而文思贍速舉進士應賢良
方正擢居異等
鄭裀字文明少有竒志好學善屬文大歷中有儒學高
明如張參蔣防楊綰常衮皆知重之
宇文籍字夏龜少好學尤通春秋性簡澹寡合躭玩經
史精於著作
崔植潜心經史尤精易象後爲中書侍郎平章事
劉賁字去華博學善屬文尤精史左氏春秋
殷侑爲兒童力學不念家産長能通經以講習自娛五
經登科第歷代㳂革擢爲太常博士
李德裕字文饒幼有壯志苦心力學尤精西漢書左氏
春秋
梁敬翔好讀書善禮學尤長刀筆應用敏捷
後唐藥縱之太原人少學爲儒依河東馬步軍都虞侯
楊守業有書數千卷太原俗尚武儒者少故縱之以儒
爲業攝代州衙推明宗刺代以依之官至曹州刺史
馬縞少嗜儒書頗通經義五禮五樂嘗所經心而著述
文章亦粗諧流輩位終國子博士
張憲字允中晉陽人世以軍功爲衙校憲始童丱喜儒
學而勵志横經不捨晝夜太原地雄邊服人多尚武恥
於肄業唯憲與里人藥縱之精力遊學弱冠盡通諸經
尤精左傳後爲太原尹北京副留守
周司徒翊少好讀書通五經大義官至太常卿致仕
册府元龜卷七百六十八
