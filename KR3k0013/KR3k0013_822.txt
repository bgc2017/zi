册府元龜卷八百二十二宋王欽若等撰
總錄部
尚黃老
太史公之論六家劉歆之奏七略其叙黃老之旨載篇
籍之數詳矣世之學者亦曷嘗無其人焉乃有敦清淨
之訓以助治成化捐利禄之累以越世高蹈聚徒教授
以傳述真宗立言敷演以發揚妙鍵注釋以啓深趣論
議以極遠致乃至霛仙通感神期冥會親受祕訣以享
遐算豈誣也哉其或業與時契名參俊選志存靈貺力
營玄舘波流頽靡增華競逐盖與夫黜聰抱樸之說戾
矣
老萊子楚人著書十五篇言道家之用
慎到趙人與齊人田駢接子楚人環淵皆學黃老道德
之術因發明序其指意到著一十二論(今慎子劉向所定有四十一篇)
環淵著上下篇而田駢接子皆有所論焉
莊周梁惠王時為蒙漆園吏(蒙縣屬梁國)其學無所不闚然
其要本歸於老子之言故其著書十餘萬言大扺率寓
言也作漁父盗跖胠箧以詆訾孔子之徒以明老子之
術
申不害韓人為昭侯相十五年終申子之身國治兵強
無侵韓者申子之學本於黃老而主刑名著書二篇
韓非韓之諸公子喜刑名法術之學而其歸本於黃老
樂巨公(一名臣公又作鉅姓樂名鉅公者老之稱也)趙人善修黃帝老子之
言顯聞於齊稱賢師其本師號曰河上丈人不知其所
出河上丈人教安期生安期生教毛翕公毛翕公教瑕
公瑕公教樂巨公樂巨公教盖公盖公教於齊高密膠
西為曹相國師
漢曹参為齊惠王相齊七十城天下初定王富於春秋
參盡召長老諸先生問所以安集百姓而齊故諸儒以
百數言人人殊參未知所定聞膠西有盖公善治黃老
言使人請之既見為言治道其治要用黃老術故相齊
九年齊國安集大稱賢相
張良從高祖定天下乃稱曰以三寸舌為帝者師封萬
戸位列侯此布衣之極於是足矣願棄人間事欲從赤
松子遊耳乃學道欲輕舉位至太子太傅
陳平好讀書治黃帝老子之術位至丞相
田叔學黃老術於樂鉅公為人廉直喜任狭(喜好也)游諸
公位至魯相
直不疑學老子言其所臨為官如惟恐人之知其為吏
迹也不好立名稱為長者位至御史大夫
鄧公子章以修黃老言顯諸公間
汲黯為東海太守學黃老言治官民好清静擇丞史任
之(擇郡丞及史任之)
鄭當時為大司農官屬好黃老言
班嗣彪從兄也雖修儒學然貴老嚴之術(老老子也嚴莊周也臣欽)
(若等曰明帝諱莊改字曰嚴)桓生欲借其書(桓譚)嗣報曰若夫嚴子者
絶聖棄智修生保真清虚澹泊歸之自然(澹泊安静也)獨師
友造化而不為世俗所役者也漁釣於一壑而萬物不
奸其志(奸犯也)栖遲於一丘則天下不易其樂不絓聖人
之罔(聖人謂周孔)不齅驕君之餌(餌謂爵禄君所以制使其臣亦猶釣魚之餌)蕩
然肆志談者不得而名焉(肆放也)故可貴也今吾子已貫
仁義之羈絆繫名聲之韁鎖(韁如馬韁也)伏周孔之軌躅(躅迹)
(也)馳顔閔之極縶(縶至也人行之所極至)既繫攣於世教矣何用
大道為自眩矅(言用老子莊周之道也為自欲以名眩矅耳)昔有學步於邯
鄲者曾未得其髣髴又復失其故步遂匍匐而歸耳恐
以此類故不進(言不與其書)嗣之行已持論如此
後漢耿况與王莽從弟仍共學老子於安丘先生位至
上谷太守
任隗字仲和少好黃老清静寡欲位至光禄勲
鄭均字仲虞少好黃老書嘗稱病家庭不應州郡辟召
後為議郎
蔡勲字君嚴邕之六世祖好黃老平嘗時為郿令
樊融有俊才好黃老不肯為吏
樊瑞尚書令準之父也好黃老言清静少欲
楊厚為侍中稱病歸家修黃老教授門生上名錄者三
千餘人
翟酺好老子尤善圖緯天文歴算位至光禄大夫將作
大匠
淳于恭善說老子清静不慕榮名位至侍中騎都尉
樊曄有俊才好黃老不肯為吏位至天水太守
周勰舉之子少尚玄虚不應徵辟嘗隐處竄身慕老𣆀
清静杜絶人事巷生荆棘十有餘載
矯慎字仲彦扶風茂陵人少好黃老隐遯山谷因穴為
室仰慕松喬導引之術
向長字子平河内朝歌人隐居不仕性尚中和好老易
貧無資好事者更饋焉受之取足而反其餘
高恢京兆人少好老子隐於華隂山中
魏劉先字始宗博學強記尤好黃老言
王弼字輔嗣為臺郎何晏與弼祖述老莊立論以為天
地萬物皆以無為為本無也者開物成務無往不存者
也隂陽恃以化生萬物恃以成形賢者恃以成德不肖
恃以免身故無爵而貴矣
何晏字平叔以才名好老莊言作道德論位至尚書
袁寓精辨有機理好道家之言少被病未官而卒
晉嵇康學無師受博覽無不該通長好老莊位至中散
大夫
向秀字子期清悟有遠識少為山濤所知雅好莊老之
學莊周著内外數十篇歴世才士雖有觀者莫適論其
旨統也秀乃為之隐解發明其趣振起玄風讀之者超
然心悟莫不自足一時也惠帝之世郭象又述而廣之
儒墨之迹見鄙道家之言遂盛焉位至散騎常侍
司馬彪為秘書丞注莊子
郭象字子玄少有才理好莊老能清言注莊子位至東
海王鉞太傅主簿
庾&KR2234;字子嵩為陳留相未嘗以事嬰心從容酣暢寄通
而已處衆人中居然獨立嘗讀老莊曰正與人意闇同
太尉王衍雅重之
河南郭象善老莊時以為王弼之惡&KR2234;甚知之每曰郭
子玄何必減庾子嵩
山濤字巨源性好莊老每隐身自晦位至司徒
謝鯤字幼輿少知名通簡有高識不修威儀好老易位
至豫章太守
郗愔及弟曇奉天師道而何充與弟凖崇信釋氏謝萬
譏之云二郗謟於道二何佞於佛位至鎮軍將軍
張忠中山人隐於太山無琴書之適不修經典勸教但
以至道虚無為宗其居依崇嵓幽谷鑿地為窟室弟子
亦以窟居去忠六十餘步五日一朝其教以形不以言
弟子受業觀形而退立道壇於窟上每旦朝拜之食用
瓦器鑿石為釡左右居人饋之衣食一無所受好事少
年頗或問以水旱之祥忠曰天不言而四時行焉萬物
生焉隂陽之事非窮山野叟所能知之其饋諸外物皆
此類也
葛洪尤好神仙導飬之法著書言黃白之事名曰内篇
後為句漏令
鮑靚東海人嘗見仙人隂君授道訣百餘歲卒
宋何偃素好談玄注莊子逍遥篇傳於世位至吏部尚
書
羊欣素好黃老嘗手自書章有病不服藥飲符水而已
位至潯陽太守
沈演之家世為將而演之折節好學讀老子日百遍以
義理業尚知名位至吏部尚書
孔靈符罷晉安太守有隐遁之懷於禹井山立舘事道
精篤每旦於静屋四向朝拜涕泗滂沱東過錢塘北郭
於舟中遥拜杜子恭墓
周續之字道祖鴈門廣武人年十二詣豫章太守范寗
受業居學數年通五經并五緯號曰十經名冠同門稱
為顔子既而閒居惟讀老易入廬山事沙門釋慧遠
沈道虔吴興武康人少仁愛好老易居縣北石山下精
廬與諸兄子共釡庾而資困不改節
南督顧歡字景怡吴郡塩官人年二十餘從雷次宗諮
玄儒諸義晚節事黃老道以佛道二家互相毁著夷夏
論雖同二法而意黨道教
宗則退居善易老累徵不起
杜京産吴郡錢塘人少恬静閉意榮宦頗涉文義專修
黃老
沈麟士吴興武康人隐居不就徵飬身静默著周易兩
繫莊子内篇訓注老子要略數十卷
徐伯珍東陽太末人好釋氏老莊之學兼明道術
梁嚴植之字孝源建平秭歸人少善莊老能玄言位至
中撫軍記室參軍
太史叔明吴興烏程人少善莊老無治孝經禮記其三
玄九精解當世冠絶每講說聽者嘗五百人官至國子
助教
柳憕少有大意好玄言通老易終鎮西安長史
阮孝緒陳留尉氏人年十三遍通五經十五冠而見其
父彦之誡曰三加彌尊人倫之始宜思自勖以庇爾躬
荅曰願迹赤松子於瀛海追許由於空谷庶保死生以
免塵論嘗著論云夫至道之本貴在無為聖人之迹存
乎極弊極由迹用用有乖於本本既無為為非道之至
然不乖其跡則世無以平不究其本則道實交喪周孔
將存其迹故宜權晦其本老莊且明其本亦宜深抑其
跡跡既可抑數子所以有餘本方見晦尼丘是故不足
非得一之士闕彼明智體二之徒獨懷鑒識然聖已極
昭反創其跡賢未居宗更言其本良由跡須極世非聖
不能本實明理在賢可炤若能體兹本跡悟彼抑揚則
孔莊之意亦過半矣
陶弘景幼有異操年十歲得葛洪神仙傳晝夜研尋便
有養生之志謂人曰仰青雲覩白日不覺為遠矣止於
句容之句曲山自號華陽隐居始從東陽孫游兵受浮
圖經法徧歴名山尋訪經灋天監四年移居積金澗東
弘辟榖導引之法年踰八十而有壯容位至奉朝請
庾承先潁川鄢陵人先學黃老兼涉釋教高祖詔徵之
不起居于五臺山講老子遠近咸来赴集
庾曼倩新野人孝元在荆州辟為主簿好黃老之言著
莊老議疏
馬樞字要理六歲能誦老子及長尤善老子
邵陵王綸為南徐州刺史嘗令學士講老子
陳周確字士潛博涉經史篤好玄言位至都官尚書
陸瑜嘗受莊老於汝南周弘正通大旨官至太子中書
舍人
金緩治周易老莊時人言玄者咸推之位至鎮南始興
王府詔議參軍
後魏鄭修北海人少隐於岐南雅好經史專意玄門屏
迹人事不交世俗
程駿師事劉昞嘗謂昞曰今世名教之儒咸謂老莊其
言虚誕不切實要弗可以經世駿意以為不然夫老子
著抱一之言莊生申性本之旨若斯者可謂至順矣人
若乖一則煩偽生若爽性則冲真喪昞曰卿年尚稚言
若老成美哉由是聲譽益播
北齊杜弼為通直散騎常侍中軍大將軍平陽公淹為
并州刺史高祖又命弼帶并州驃騎府長史弼性好名
理探味玄宗自在軍旅帶經從役注老子道德經二卷
表上之曰臣聞乘風理弋追逸羽於高雲臨波命釣引
沉鱗于大壑苟得其道為工其事在物既爾理亦固然
竊惟道德二經闡明幽極旨冥動寂用周凡聖論行也
清静柔弱語迹也成功致治實衆流之江海乃羣藝之
本根臣少覽經書偏所篤好雖從役軍府而不捨游息
鑚味既久亹亹如有所見比之前注微謂異於舊說情
發於中而彰諸外輕以管窺遂成穿鑿無取於游刃有
慚於運斤不足破秋毫之論何以解連環之結本欲止
於門内貽厥童蒙兼以近資愚鄙私偹忘闕不悟姑射
凝神汾陽流炤盖高之聽卑邇言在察春末奉旨猥蒙
垂誘令上所注老子謹冐封呈并叙如别詔荅云李君
游神窅冥獨觀恍惚玄同造化宗極羣有從中被外周
應可以裁成自已及物運行可以資用隆家寧國義属
斯文卿才思優洽業尚通遠棲息儒門馳騁玄肆既啓
專家之學更暢釋老之言戸列門張途通徑逹事理兼
申能用具表往賢所未悟遺老所未聞旨極精微言窮
深妙朕有味二經倦於舊說歴覽新注所得已多嘉善
之来良非一緒已勅殺青編藏之延閣又上一本於高
祖一本于世宗
盧臣客風儀甚美少有志尚雅有法度好道家之言
羊烈少通敏自修立有成人之風好讀書能言名理以
玄學知名位至義州刺史
後周盧光字景仁好玄言撰道德經章句行於世官至
陕州刺史
長孫熾頗涉羣書周武帝尚道法尤好玄言求學兼經
史善於談論者為通道舘學士熾應其選與英俊並游
通涉彌博
隋張美初仕後周為司成中大夫撰老子莊子義名曰
道言五十二篇
徐則東海郯人入天台山絶糧飬性初在縉雲山太極
真人徐君降之曰汝年出八十當為王者師然後得道
也晉王鎮揚州知其名手書召之曰夫道得衆妙法體
自然包涵二義混成萬物人能弘道道不虚行先生履
德飬空宗玄齊物深明義味曉逹法門悦性冲玄怡神
虚白餐松餌术棲息烟霞望赤城而待風雲游玉堂而
駕龍鳳雖復藏名台嶽猶且騰實江淮籍甚嘉猷有勞
寤寐欽承素道久積虚襟側席幽人夢想嵓穴霜風已
冷海氣將寒偃息茂林道氣休愈昔商山四皓輕舉漢
廷淮南八公来儀藩邸古今雖異山谷不殊市朝之隐
前賢已說導凡述聖非先生而誰故遣使人往彼延請
想無勞束帛賁然来思不待蒲輪去彼空谷希能屈已
竚望披雲則謂門人曰吾今年八十一王来召我徐君
之旨信而有徵於是遂詣揚州晉王將請受道法則辭
以時日不便其後夕中命侍者取香火如平常朝禮之
儀至于五更而死肢體柔弱如生停留數旬顏色無變
晉王下書曰天台真隐東海徐公虚確居宗冲玄成德
齊物處外儉行安身草褐蒲衣食松餌术栖隐靈岳五
十餘年卓矣仙才飄然勝氣千尋萬頃莫測其涯寡人
欽承道風久餐德素頓遣使来遠此延屈冀得虔受上
法或建良緣至止甫爾未淹旬日厭塵羽化反真靈府
身體柔軟顔色不變經方所謂尸解地仙者哉誠復師
禮未申而心誠有在雖志嘗化猶愴于懷喪事所資随
須供給霓裳羽盖既且騰空空槨餘衣詎籍墳壟但杖
舄猶存示同俗法宜遣使人送還天台定葬是時自江
都至於天台在道多見則徒步云得放還至其舊居取
經書道法分遺弟子仍令自掃一房曰若有客至宜延
之於此然後跨石梁而去不知所之須臾屍柩至方知
其靈化時年八十二晉王聞而益異之賜物千叚遣畫
工圖其狀貌令柳𧦬為之讃曰可道非道嘗道無名上
德不德至德無盈玄風扇矣問有先生夙練金液怡神
玉清石髄方軟雲丹欲成言追葛稚將侣茅盈我王遥
屬爰感靈誠柱下暫啓河上沉精留符告信化杖飛聲
永思靈跡曷用攄情時披素繪如臨赤城
唐潘師正趙州贊皇人隋大業中度為道士師事王遠
知盡以道門隐訣及符籙授之師正清静寡欲居於嵩
山之逍遥積二十餘年但服松葉飲水而已
李播淳風之父仕隋為高唐尉秩卑不得志棄官而為
道士頗有文學自號黃冠子文集行於世
薛頤貞觀中為太史令請為道士許之仍拜中大夫為
置紫府觀於九嵈之下申其高尚
馬賾河東汾隂人少好玄言去俗為道士解天文律歴
隋煬帝時引入玉清觀每加恩禮召令章醮
鄭詵為河南府參軍郭仙舟為虢州朱陽縣丞開元六
年投匭獻詩勅曰觀其文理是崇道法至於時用不切
事情宜各從所好並罷官為道士
韓思復為御史大夫性恬澹好玄言非察察之吏無幾
轉為太子賓客
司馬承禎字子微少好學出家為道士師事潘師正傳
其符籙及辟榖導引服餌之法師正特賞異之謂曰我
自陶隐居傳授正一之法法至汝四葉矣承禎嘗遍游
名山遂止于天台山則天聞其名召至都降手詔以贊
美之及將還勅麟臺監李嶠餞之於雒橋之東景雲二
年睿宗令其兄承禕就天台起之至京入宫問以隂陽
術數之事承禎對曰經曰為道日損損之又損以至于
無為且心目所知見者每損之尚未能也復攻乎異端
而增其知慮哉帝曰理身無為則清高矣理國無為如
何對曰國猶身也老子曰游心於澹合氣於漠順物自
然而無私焉而天下理易曰聖人者與天地合其德是
知天不言而信無為而成無為之旨理國之道也睿宗
歎息曰廣成之言即斯是也承禎固辭還山乃賜寳琴
一張及霞紋帔而遣之朝中詞人贈詩百餘首開元九
年又遣使迎至京玄宗親受法籙前後賞賜甚厚十年
駕入都承禎又請還天台上賦詩以遣之十正年又召
至都上令承禎於王屋山自選形勝置壇室以居焉
張果不知何許人也嘗著隂符經玄解盡其玄理後受
銀青光禄大夫號通玄先生
賀知章為祕書監授銀青光禄大夫天寳三載知章因
老疾恍惚不醒若神游洞天三清上數日方覺遂有志
入道乃上疏請度為道士歸捨本鄉宅為觀玄宗許之
仍拜其子典設郎曾為會稽郡司馬使侍飬御製詩以
贈行皇太子已下咸就執别肅宗乾元元年十一月詔
曰故越州千秋觀道士賀知章器識夷淡襟懷和雅神
清志逸學富才雄挺會稽之美箭藴崑岡之良玉故飛
名仙省侍講龍樓嘗静默以飬閒因談諧而諷諫以暮
齒辭祿載見欵誠願追二老之蹤克遂四明之客允叶
初志脱落朝衣駕青牛而不還狎白衣而長往丹壑非
息人琴兩忘惟舊之懷有深追悼宜加縟禮式展哀榮
可贈禮部尚書
王鉷為御史大夫天寳十載請捨宅為觀表曰臣聞道
本無為虚而必應行之者時乘六氣得之者夀越二儀
伏惟開元天地大寳聖神文武應道皇帝陛下高居衆
妙深契重玄降自三清元君俯為萬方聖主竊見朝之
上宰是曰大賢首學真宗先開道觀奉揚慈旨布淳化
於蒼生恭啓福因延休祐於皇極臣昧於聞道不敢思
齊瞻言報恩寕忘竊比且臣孤立明主所知竭力效官
義惟守死捐軀奉國誓不偷生所賜寵榮所蒙任使不
因人力特出聖衷加以前後紏彈頻抵忤公言成謗恐
不自明直道招愆甘為已分陛下聖明先覺真偽立分
燕客上書遥知是詐漢臣引過逾察其忠蒙獨照於聖
心免獲罪於浮議嘗憂萬死飜致九遷伏念殊私將深
罔極徒申荅效無補萬分臣舊宅在城南安化門内道
東第一家祖父相傳竹樹猶茂已更數代垂向百年同
蕭何之賣田誠為偏僻異晏嬰之近市稍遠囂塵臣於
中選其勝處减兼官之禄俸廽累賜之金帛盡除遺堵
創建遵堂廊宇既成功德將畢伏乞俯矜丹懇時降皇
慈因誕聖之辰充報恩之觀捧迎仙榜光映敝廬每至
三元八節之時天長乙酉之日臣得澡雪紛垢奉持齋
戒一心至願稽首尊容獻福聖躬永資保算千生頂戴
萬劫歸依雖螻蟻之負細塵豈能禆岳而烏鵲之銜微
毳有志填河倘蒙睿澤曲流愚誠俯遂仰望許臣諸處
招灼然有行業道士二十七人嘗修香火無任感恩荷
德之至
楊綰雅尚玄言宗道釋二教著王開先生𫝊以見意位
至中書侍郎平章事
李勉字玄卿幼勤經史長而沉雅清俊宗於虚玄位至
太子太師
閻寀為吉州刺史德宗貞元七年請為道士從之賜名
遺榮
王紹為定武軍節度憲宗元和四年奏請於宿州置開
元觀
晉梁文炬喜清静之教聚道書數千卷企慕赤松留侯
之事而尤盡其善位至太子太保致仕
册府元龜卷八百二十二
