册府元龜卷三百一宋王欽若等撰
外戚部
封拜
夫正位居體周官貴内治之教綏族展親良史稱外助
之義三代已降后妃之家或藉長樂之親或因椒房之
寵重侯累爵席寵連封或一門三主或同族五侯分食
名城預聞邦政車服之制名器之重寖或踰焉西京吕
王之勢東都梁竇之權不反三隅同歸一貫俾上徵不
當之譏下免無功之誚惟明聖能焉
申伯周宣王元舅也為邑於謝(因是故謝邑之人而為國也)
紀侯者周桓王納后於紀紀季子爵故先襄為侯
漢吕公高帝元年以后父賜號臨泗侯
吕澤以后兄封周吕侯
吕釋之以后兄封建成侯
吕則以孝惠二年嗣建成侯
吕台嗣周吕侯澤以高祖九年更封為鄜侯高后元年
為吕王
吕嘉以高后三年嗣台為王
吕通嘉弟高后六年封腄侯八年為燕王
吕庀(匹履切)通弟以高后八年封東平侯
吕産台弟以高后元年封汶侯六年為吕王七年為梁
王
吕種建成侯則弟以高后元年封奉吕宣國王七年更
封不其侯
吕禄種弟高后元年封漢陽侯八年為趙王
吕平以惠帝皇太后姊長姁子元年四月丙寅封扶柳
侯
吕勝以皇太后昆弟子七年封贅其侯
吕忿以皇太后昆弟子八年封吕成侯
吕營以皇太后昆弟子八年封祝兹侯
薄昭薄太后弟文帝舅也元年封軹侯
駟鈞以齊王舅封鄔侯
趙兼以淮南王舅封周陽侯
竇廣國以景帝皇太后弟封章武侯
竇彭祖以皇太后兄子封南皮侯
竇嬰以皇太后昆弟子以破吳楚封魏其侯
王信以景帝皇后兄封蓋侯
田蚡以武帝皇太后同母弟封武安侯
田勝以皇太后同母弟封周陽侯
衞青以武帝衞皇后弟封長平侯青三子在襁褓中皆
為列侯(伉為宜春侯不疑為隂安侯登為發干侯)
霍去病以衞皇后姊子亦以軍功為冠軍侯
李廣利武帝李夫人之兄夫人蚤卒帝以廣利為貳師
將軍延年為協律都尉
上官安以昭帝皇后父為驃騎將軍封桑樂侯
許廣漢以宣帝皇太子外祖父封昌成君霍氏誅許后
子立為皇太子乃封平恩侯
王無故以宣帝舅為關内侯封平昌侯
王武以帝舅為關内侯封昌樂侯
王奉光以皇后父為關内侯封印成侯
王舜以皇太后兄為侍中中郎將封安平侯
史高以悼皇考舅子侍中關内侯封樂陵侯
史曾以悼皇考舅為侍中中郎將關内侯封將陵侯
史玄以悼皇考舅子侍中中郎將關内侯封平臺侯
許舜以皇太子外祖父同産弟長樂衞尉封博望侯
許延夀以皇太子外祖父同産弟侍中關内侯封樂成
侯
王禁以元帝皇后父封陽平侯
王崇以成帝皇太后母弟散騎光禄大夫關内侯封安
成侯
王譚以皇太后弟關内侯封平阿侯
王商以皇太后弟關内侯封成都侯
王立以皇太后弟關内侯封紅陽侯
王根以皇太后弟關内侯封曲陽侯
王逢時以皇太后弟關内侯封高平侯
王莽以帝舅曼子封新都侯(王莽為射聲校尉久之叔父成都侯商上書願分邑)
(以封莽及長樂少府戴崇侍中金涉胡騎校尉箕閱上谷都尉陽並中郎陳湯皆當世名臣咸為莽言帝由是)
(賢莽永始元年封莽為新都侯國南陽新野之都鄉千五百戸)
王音以皇太后從弟為大司馬車騎將軍錄尚書事音
既以從舅越親用事小心親職詔曰車騎將軍音宿衞
忠正勤勞國家前為御史大夫以外親宜典兵馬入為
將軍不獲宰相之封朕甚慊焉其封音為安陽侯食邑
與五侯等俱三千戸
趙臨以婕妤趙氏父封為陽城侯
王欽以皇太后弟封新城侯
淳于長以侍中衞尉封定陵侯
馮參以中山王舅封宜鄉侯
丁明以哀帝舅封陽安侯
傅晏以皇后父封孔鄉侯
丁滿以帝舅封平周侯
傅喜以帝祖母皇太后從父弟大司馬封高武侯
傅商以皇太后從父弟封汝昌侯
鄭業以皇太后同母弟子封陽新侯
衞寳平帝之舅平帝為成帝後賜寳之弟玄爵關内侯
後漢樊宏光武之舅建武五年封長羅侯十三年封弟
丹為射陽侯兄子尋互鄉侯族兄忠更父侯十五年定
封宏夀張侯宏卒子鯈嗣又封宏少子茂為平望侯樊
氏侯者凡五國
鄧晨娶光武姊元光武即位封晨房子侯帝又感悼元
沒於亂兵追封晨長子汎為吳房侯以奉公主之祀
郭况光武郭后之弟小心謹慎年始十六拜黃門侍郎
封綿蠻侯后廢為中山太后進封况大國為陽安侯(陽安)
(縣屬汝南郡故城今豫州朗山縣故道國城是也)后從兄竟以騎都尉從征伐
有功封為新郪侯官至東海相(新郪縣屬汝南郡故城今在潁州汝隂縣西北)
(郪丘城是也郪音七私切)竟弟正為發干侯(發干縣屬東郡故城在今博州堂邑縣西南)
官至太中大夫后叔父梁早終無子其壻南陽陳茂以
恩澤封南蠻侯(蠻音力全切)竟子嵩孫駿並坐楚王英事失
國章帝建初中詔封嵩子勤伊亭侯駿觀都侯
陰識光烈皇后之兄更始二年始封識隂德侯建武
二年光武以后為貴人遣使迎貴人於新野并徵識識
隨貴人至以為騎都尉更封陰鄉侯十五年定封原鹿
侯
許昌楚王英舅子英明帝之弟帝為太子時英常獨歸
附太子太子特親愛之及即位數受賞賜特封昌龍舒
侯
秦彭同産女弟永平中入宫掖庭為貴人有寵彭以貴
人兄隨四姓小侯擢為開陽城門侯
馬廖明德皇后兄也章帝即位欲封諸舅明德馬太后
不聽建初四年天下豐稔方陲無事帝遂封三舅廖防
光為列侯並辭讓願就關内侯太后聞之曰聖人設教
各有其方知人情性莫能齊也吾少壯時但慕竹帛志
不顧命今雖已老而復戒之在得故日夜惕厲思自降
損居不求安食不念飽冀乘此道不負先帝所以化導
兄弟共同斯志欲令瞑目之日無所復恨何意老志復
不從哉萬年之日長恨矣廖等不得已受封爵而退位
歸第(又云有司連據舊典奏封廖等累讓不得已建初四年廖封順陽侯防封穎陽侯光封許侯俱以特)
(進就事永光四年廖卒子遵嗣徙封程鄉侯無子國除元初三年鄧太后詔封廖孫度穎陽侯防後徙封翟鄉)
(侯永初七年詔封光子明邰鄉侯)
陰棠梁王暢舅陰貴人之族章帝建初二年封西陵侯
竇憲章帝建初二年女弟立為皇后拜憲為郎稍遷侍
中虎賁中郎將弟篤黃門侍郎兄弟親幸並侍宫省和
帝即位太后臨朝會南單于請兵北伐拜憲車騎將軍
金印紫綬督兵出塞大破北單于詔使中郎將即五原
拜憲大將軍封武陽侯邑二萬戸憲因辭封許之明年
詔曰大將軍憲前歲出征克滅北狄朝加封賞固讓不
受舅氏舊典並蒙爵土(西漢故事帝舅皆封侯)其封憲冠軍侯邑
二萬戸篤郾侯景汝陽侯瓌夏陽侯各六千戸憲獨不
受封
鄧騭女弟為和帝貴人兄弟皆除郎中貴人立為皇后
騭三遷虎賁中郎將京悝弘閶皆黃門侍郎京卒於官
延平元年拜騭車騎將軍儀同三司悝虎賁中郎將弘
閶皆侍中安常永初元年封騭上蔡侯悝葉侯弘西平侯
閶西華侯食邑各萬戶獨騭以定策功增邑三千戸騭
等辭遂逃避使者間關詣闕陳乞太后不聽騭頻上疏
至六乃許之弘以治歐陽尚書授帝禁中病卒詔鴻臚
持節即弘殯封子廣德為西平侯後以帝師之重分西
平之都鄉封廣德弟甫德為都鄉侯四年又封京子黃
門侍郎珍為安陽侯五年悝閶相繼並卒遺言薄葬不
受爵贈太后並從之乃封悝子廣宗為葉侯閶子忠西
為華侯建光元年太后崩未及大斂帝復申前命封騭
為上蔡侯位特進後禹曾孫香子女為桓帝后帝又紹
封騭從弟故度遼將軍遵子萬世南鄉侯拜河南尹
閻暢為侍中安帝元初元年帝選其女入掖庭二年立
為皇后三年暢以父后為長水校尉封北春侯食邑四
千尸暢卒子顯嗣及安帝親政事顯及弟景耀晏並為
卿校典禁兵延光元年更封顯長社縣侯食邑三千五
百戶顯景諸子年皆童齔並為黃門侍郎
梁竦有三男三女章帝納其二女皆為貴人生和帝竇
皇后養以為子竇氏譖殺二貴人而竦死獄中家徙九
真竇憲敗還竦妻子封子棠樂平侯雍乘氏侯翟單
父侯邑各五千戸諸梁内外以親疎補郎謁者棠官至
大鴻臚雍少府
宋楊女為章帝貴人安帝之祖母安帝即位封楊四子
皆為列侯食邑各五千戸宋氏為卿校侍中大夫謁者
郎吏十餘人孝德后異母弟次及達生人諸子九人皆
為清河國郎中
梁商少以外戚拜郎中順帝永建元年襲父雍封乘氏
侯三年順帝選商女及妹入掖庭遷侍中屯騎校尉陽
嘉元年女立為皇后妹為貴人加商位特進更增國土
二年封子冀為襄邑侯商讓不受三年以商為大將軍
固稱疾不起使太常桓焉奉策就第即拜乃起詣闕受
命商薨子冀嗣及商葬拜冀大將軍弟侍中不疑河南
尹桓帝立建和元年益封冀一萬三千戸又封不疑弟
蒙西平侯冀子裔襄邑侯各萬戶和平元年重增封冀
萬戶并前所襲合三萬戸永興二年又封不疑子馬穎
陰侯裔子桃城父侯
鄧香女桓帝永興中入掖庭為采女明年封兄鄧演為
南頓侯位特進演薨子康嗣及后為皇后乃追封贈香
車騎將軍安陽侯更封康泚陽侯弟統襲母昆陽君宣
封昆陽侯統從兄會襲安陽侯統弟秉淯陽侯宗族皆
列郎將
竇武長女桓帝時選入掖庭桓帝以為貴人拜武郎中
其冬貴人立為皇后遷越騎校尉封槐里侯後從武興
太后定策立靈帝拜武大將軍靈帝立論定策功更封
武為聞喜侯子機渭陽侯拜侍中兄子紹□侯遷步兵校
尉紹弟靖西鄉侯為侍中監羽林左騎
宋酆女靈帝建寧三年選入掖庭為貴人明年立為皇
后父酆執金吾封不其鄉侯
何進異母女弟靈帝時選入掖庭為貴人有寵於帝拜
進郎中再遷穎川太守光和二年貴人立為皇后徵進
入拜侍中將作大匠河南尹中平元年進以發張角别
黨馬元義謀封慎侯弟河南尹苗以破滎陽羣賊功封
濟陽侯
魏卞秉武宣后弟初以功封都鄉侯黃初七年進封開
陽侯邑千二百戸為昭烈將軍秉卒蘭嗣蘭卒分秉爵
封蘭弟琳列侯蘭子隆女為高貴鄉公后隆以后父為
光禄大夫位特進封睢陽鄉侯
甄逸女文帝納之於鄴明帝太和元年二月以中山魏
昌之安城鄉戶千追封逸諡曰敬侯適孫像襲爵為射
聲校尉青龍中薨改封魏昌縣諡曰貞侯子暢嗣又封
暢弟温韡豔為列侯又封后從兄子毅及像弟三人皆
為列侯嘉平中復封暢子二人為列侯
郭表文德皇后蚤喪兄弟以從兄表繼父永後后立表
為奉車都尉明帝太和四年詔封表安陽亭侯又進爵
鄉侯增邑并前五百戶以表子詳為騎都尉後明帝
進表爵為觀津侯增戸五百并前千戶遷詳為駙馬都
尉表卒詳嗣又分表爵封詳弟述為列侯
毛嘉女黃初中選入東宫明帝太和中立為后父嘉拜
騎都尉后弟曾郎中又進嘉奉車都尉曾騎都尉頃之
封嘉博平鄉侯後又加嘉位特進曾散騎侍郎
郭立兄女明元郭后明帝即位拜為夫人以立為騎都
尉從父芝為虎賁中郎將齊王即位尊為皇太后追封
父滿西都定侯以立子建紹其爵封芝遷散騎常侍長
水校尉立宣德將軍皆封列侯建兄德出養甄氏德及
建俱為鎮護將軍皆封列侯並掌宿衞(魏略又云諸郭之中芝最壯直)
(先時自以功封侯)
張緝為東莞太守齊王芳嘉平中女為皇后徵拜光禄
大夫位特進
蜀吳壹先主定益州聘壹妹章武元年立為皇后壹官
至車騎將軍封縣侯
吳吳景孫堅吳夫人兄常隨堅征伐有功拜騎都尉孫
策以為丹陽太守揚武將軍景卒官子奮授兵為將封
新亭侯
謝承大帝謝夫人弟夫人卒後十餘年拜五官郎中稍
遷至武陵太守
王盧九女為孫權夫人生孫和和子皓立封其三弟皆
列侯
王文雍大帝王夫人同母弟夫人生景帝景帝即位王
氏無後封文雍亭侯
譚紹大帝潘夫人姊婿孫亮即位以為騎都尉
全尚女為孫亮夫人亮為嗣以尚為城門校尉都亭侯代
滕胤為太常衞將軍進封永平侯錄尚書事時全氏侯
者五人並典兵馬
何遂女為孫和姬和子皓立尊為皇太后封其弟洪永
平侯蔣溧陽侯植宣城侯洪子邈為武陵監軍
滕牧女為孫皓夫人皓即位封牧商密侯拜衞將軍錄
尚書事
晉羊琇景獻羊后之從父弟少與武帝甚深親狎帝即
位擢琇左衞將軍封甘露亭侯
王愷文明后弟少有才力歷位清顯雖無細行有在公
之稱以討楊駿勲封山都縣公邑千八百戸遷龍驤將
軍加散騎常侍
王虔字恭祖文明后弟以功幹見稱累遷衞尉封安夀
亭侯拜平東將軍假節監青州諸軍事徵為光禄勲轉
尚書卒
楊駿武悼楊后之父歷驍騎鎮軍二府司馬後以后父
超居重位自鎮軍將軍遷車騎將軍封臨晉侯識者議
之曰夫封建諸侯所以藩屏王室后妃所以供粢盛弘
内教后父始封而以臨晉為侯兆以亂矣駿後惠帝永
寧初詔曰舅氏失道宗族隕墜渭陽之思孔懷感傷其
以蓩亭侯楊超為奉朝請騎都尉以慰蓼莪之思焉
賈謐韓夀之子賈充養以為嗣謐繼佐命之後又賈后
專恣歷位散騎常侍後軍將軍充妻廣成君卒去職喪
未終起為秘書監掌國史尋轉侍中領秘書監如故謐
侍從惠帝幸宣武觀較獵諷尚書於會中召謐受拜誡
左右勿使人知於是衆疑其有異志
賈模充之從子預誅楊駿封平陽鄉侯賈后既預朝政
欲委信親黨拜模散騎常侍二日擢為侍中
郭彰賈后之從兄賈充妻待彰若同生歷散騎常侍尚
書衞將軍封冠軍侯
羊玄之以惠皇后父初為尚書郎以后父拜光禄大夫
特進爵為公
虞豫子胤元敬后弟初拜散騎常侍遷步兵校尉建寧
末追贈豫官以胤襲爵平山侯
庾亮明穆皇后之兄也明帝即位以為中書監及王敦
舉兵加亮左衞將軍與諸將距錢鳳及沈充之走吳興
也又假亮節都督東征諸軍事追充事平以功封永昌
縣開國公
褚裒康獻皇后父豫章太守康帝立徵拜侍中遷尚書
以后父求出累為左將軍都督兖州徐州之琅琊軍事
假節鎮金城康獻皇后臨朝有司以裒皇太后父議加
不臣之禮拜侍中衞將軍錄尚書事持節都督如故
王藴孝武定后之父為晉陵太守定后立以后父遷光
禄大夫領五兵尚書本州大中正封建昌縣侯藴固辭
乃授都督京口諸軍事左將軍徐州刺史假節
宋路興之文帝路淑媛之父孝武即位尊淑媛為皇太
后大明四年太后弟子瓊之及弟休之茂之並居顯職
廢帝景和中以休之為黃門侍郎茂之左軍將軍並封
開國侯邑千戸明帝廢幼主欲悅太后之心乃下令以
休之為黃門侍郎領步兵校尉茂之為中書侍郎是時
明帝未即位故稱令
王偃孝武文穆皇后之父文帝元嘉末為散騎常侍右
衞將軍孝武即位以后父授光禄大夫領茂陽王師常
侍如故
梁王錫份之孫以親屬封永安侯
後魏賀訥道武帝之舅從道武平中原拜安遠將軍以
元舅甚見尊重
賀盧者訥之弟也亦從道武平中原以功賜爵遼西侯
劉羅臣宣穆皇后之兄也從道武平中原以前後勲賜
爵永安公
姚黃眉明元昭哀皇后之弟也黃眉本後秦姚興之子
及姚泓滅黃眉間來歸國明元厚禮待之賜爵隴西公
杜超密皇后之兄太武始光中思念舅氏以超為陽平
公神䴥三年以超行征南大將軍太宰進爵為王
杜道生者超之長子也賜爵城陽侯後為秦州刺史進
爵河東公
杜鳳凰者道生之弟也襲父超爵加侍中特進
杜遺者超之從弟也超薨復授遺侍中安南將軍相州
刺史入為内都官進爵廣平王
杜元寳者遺之長子也位為司空進爵京兆王
賀迷太武敬哀皇后之從父也皇后生景穆初后少孤
父兄近親唯迷故蒙賜爵長鄉子
閭毘恭皇后之兄皇后生文成太安二年以毘為平北
將軍賜爵河東公弟紇為寧北將軍零陵公其年並加
侍中進爵為王毘征東將軍評錄尚書事紇征西將軍
中都大官自餘子弟賜爵為王者二人公五人侯六人
子三人同時受拜所以崇隆舅氏
閭英者恭皇后前兄興安二年為散騎常侍鎮軍大將
軍遼西公弟喜鎮軍大將軍帶方公太安初英為侍中
征東大將軍太宰進爵為王喜左光禄大夫改封燕郡
從兄泰為安東將軍朝鮮侯
馮熙文明太后之兄熙祖北燕主熙生於長安姑先入
掖庭為太武左昭儀妹為文成皇帝后即文明太后也
使人訪知熙所在徵赴京師拜冠軍將軍賜爵肥如侯
尋進爵昌黎王獻文即位為太傅累拜内都大官孝文
即位文明太后臨朝帝承旨以熙為侍中太師中書監
領秘書事後以例降封京兆郡公熙子誕與孝文同歲
幼侍書學仍蒙親待拜征西大將軍南平王侍中誕弟
修侍中鎮北大將軍尚書東平公後罷庶姓王誕為侍
中都督中外諸軍中軍將軍特進改封長樂郡公誕拜
官孝文立於庭遥受其拜既訖還室修降為侯十六年
以誕為司徒帝既愛誕拜除官日親為制三讓表并啟
將拜又為其謝章尋加車騎大將軍太子太師誕長子
穆初襲熙爵避皇子愉封改封扶風郡公修弟津與孝
文廢后同産兄位黃門侍郎信都伯津同産弟風幼養
於宫文明太后特加愛念勅歲賜爵至北平王拜太子
中庶子出入禁闥孝文親政後恩寵稍衰降爵為侯
李峻字玪之梁國蒙縣人元皇后兄也父方叔宋文帝
時為濟陰太守文成遣間使喻之峻與五弟誕嶷雅白
水等前後歸京師拜峻鎮西將軍涇州刺史雅嶷誕等
皆封公後進峻爵為王
李惠獻文思后之父也歷位散騎常侍征西大將軍秦
益州刺史進爵為王
李道念惠從弟鳳之弟孝文太和十二年將爵舅氏詔
訪存者而惠諸從以再罹孥戮難於應命唯道念敢先
詣闕乃申后妹及鳳兄弟子女之存者於是賜鳳子安
祖浮陽侯興祖安喜侯道念真定侯從弟寄生高邑子
皆加將軍後例降爵安祖等改侯為伯並去軍號興祖
累遷燕州刺史卒以兄安祖子侃晞為後襲先封南郡
王後以庶姓罷封改封博陵郡公
高肇文昭皇太后之兄也文昭皇后生宣武詔封父颺
嫡孫猛渤海公肇平原郡公肇弟顯澄城郡公三人同
日受封始宣武未與舅氏相接特拜爵及賜衣幘引見
肇顯于華林都亭皆甚惶懼舉動失儀數日之間富貴
赫奕未幾肇為尚書左僕射冀州大中正尚宣武姑高
平公主遷尚書令
于勁字鍾葵宣武納其女為后封太原郡公(于勁武略以功臣子)
(又以功績位沃野鎮將賜爵宣昌子拜征虜將軍帝納其女為后封太原郡公)
胡國珍字世玉其女以選入掖庭生孝明即靈太后也
孝明帝踐祚以國珍為光禄大夫靈太后臨朝加侍中
封安定郡公尚書任城王澄奏安定公宜出入禁中參
諮大務詔令入決萬機尋進位中書監儀同三司侍中
復加使持節都督雍州刺史驃騎大將軍開府靈太后
以國珍年老不欲令其在外且欲示以方面之榮竟不
得遷司徒公侍中如故就家拜焉
李延晏僕射冲之長子孝莊即位以元舅之尊超授侍
中太保封濮陽郡王
北齊婁昭武明皇后之母弟也昭之次子定遠少歷顯
職外戚中偏為武成愛狎封臨淮郡王
婁叡昭之兄子無他器幹以外戚貴幸為瀛州刺史孝
昭皇建初封東海郡王武成太寧初進位司空
胡長仁武成皇后長兄以内戚歷位尚書封臨淮郡王
左僕射尚書令及武成即位預參朝政封隴東郡王
胡君璧者長仁子也後主納長仁女為后君璧襲爵隴
東王君璧弟君璋及長仁弟長雍等前後七人並賜爵
楊騰文帝之舅也文帝即位為開府儀同三司
乙弗繪文帝皇后之兄帝即位為開府儀同三司侍中
監魏昌縣公又為吏部尚書
斛律光為左衞將軍先是武成納光第二女為太子妃
後主天統元年拜為皇后其年光轉大將軍
後周陳山提宣帝皇后之父也山提自大將軍為上柱
國封鄅國公
元晟元皇后之父也晟自開府為上柱國封齊國公
隋吕宋文帝之舅子襲爵齊郡公
獨孤陁字黎耶獻皇后之弟也高祖受禪拜上開府右
領軍衞將軍
蕭璟煬帝蕭后之兄也以外戚擢為尚衣奉御
蕭琮賜爵莒國公煬帝以皇后之故甚見親厚拜内史
令改封梁公
唐獨孤懷恩元貞皇后弟之子也懷恩幼時以獻皇后
之姪養於宫中後仕為□縣令高祖平京城授長安令
及受禪擢拜工部侍郎
竇德明太穆順聖皇后兄之孫也武德初拜考功郎中
從太宗擊王世充頻有戰功封顯武男
長孫敞太宗文德皇后之叔父也從平京城以功除將
作少監出為杞州刺史貞觀初坐贓免尋拜宗正卿及
致仕加金紫光禄大夫封平原郡公
長孫操敞之從父弟也貞觀中歷洺州刺史益揚二州
都督府長史高宗永徽初加金紫光禄大夫賜爵樂夀
男
武承嗣則天皇后兄子也初后父士彠娶相里氏生元
慶元爽則天立為皇后以元慶為宗正少卿元爽為殿
中少監中宗嗣聖元年以承嗣為禮部尚書尋除太常
卿同中書門下三品則天垂拱中轉春官尚書依舊知
政事載初元年代蘇良嗣為文昌左相同鳳閣鸞臺三
品兼知内史事天授元年於東都創置武氏七廟於是
封承嗣為魏王元慶子夏官尚書三思為梁王后從父
兄子納言攸寧為建昌王太子通事舍人攸歸為九江
王司禮卿重規為高平王左衞親府史郎將戴德為潁
州王右衞將軍攸暨為千乘王司農卿懿宗為河内王
左千牛中郎將嗣宗為臨川王左衞勲二府中郎將攸
宜為建安王尚乘直長攸望為會稽王太子通事舍人
攸緒為安平王攸止為常安王又封承嗣男延基為南
陽王延秀為淮陽王三思男崇烈為新安王后兄子承
業男延暉為嗣陳王延祚為咸安王
韋温中宗皇后之從父兄也神龍中累遷禮部尚書封
魯國公弟湑左羽林大將軍封衞國公
竇希瑊者睿宗竇后之族也玄宗先天二年九月戊寅
以光禄豳國公希瑊將作少府希球衞尉少卿希瓘各
食實封二百戸以舅氏特寵之也
吳湊章敬皇后之弟也肅宗上元中授湊襄城尉寳應
二年始封拜外戚授皇后叔前宣城令吳令瑶為開府
儀同三司太子家令封濮陽郡公郎將令瑜為開府儀
同三司太子左諭德濟陽郡公皇后弟盛王府錄事參
軍淑為開府儀同三司鴻臚少卿左清道率同正澄為
開府儀同三司太子賓客襄城尉湊為開府儀同三司
太子詹事並封濮陽郡公
沈房者代宗沈后之族子也后無近屬唯房為近德宗
命為金吾將軍主沈氏之祀
獨孤卓者貞懿皇后之叔也大歷初后寵遇無雙以恩
澤官其宗屬卓自太常少卿為少府監及后兄良佐為
太子中允
王果者德宗昭德皇后父楊州大都督遇之子也果為
眉州司馬甥姪拜官者二十餘人
郭釗憲宗懿安皇后兄元和十五年三月釗以檢校戶
部尚書兼司農卿遷為刑部尚書兼司農卿及右金吾
大將軍鏦加檢校工部尚書
郭銛者穆宗之季舅也長慶二年十月以殿中監遷為
太子詹事充閑廐宫苑使
蕭洪以帝舅檢校太子賓客長慶二年十月遷太子洗
馬
梁張歸霸者末帝德妃之父也歸霸子漢傑漢倫漢融
皆以外戚之故咸居大任掌大權
後唐王萬榮者明宗淑妃之父也長興四年九月自銀
青光禄大夫檢校司空領韶州刺史又加檢校司徒使
持節華州諸軍事華州刺史充鎮國軍節度使華商等
州觀察處置等使
漢李洪建太后母弟也事高祖為牙將高祖即位累歷
軍校遥領防禦使史弘肇等被誅以洪建為權侍衞馬
步軍都虞候
張彦成潞州潞城人初隱帝娶其女特見親愛從平汴
雒累加特進檢校太尉同州節度使隱帝即位就加同
平章事
册府元龜卷三百一
