册府元龜卷三百十二宋王欽若等撰
宰輔部
謀猷第二
漢衛綰為丞相武帝建元元年十月詔丞相御史列侯
中二千石二千石諸侯相舉賢良方正直言極諫之士
綰奏所舉賢良或治申商韓非蘇秦張儀之言亂國政
請皆罷奏可
卜式為御史大夫式既在位言郡國不便鹽鐡而船有
筭可罷
魏相為丞相條漢興以來國家便宜行事奏請施行曰
臣聞明主在上賢輔在下則君安虞而民和睦(虞與娱同)臣
相幸得備位不能奉明法廣教化理四方以宣聖德民
多背本趍末或有饑寒之色為陛下之憂臣相罪當萬
死臣相知能淺薄不明國家大體時用之宜惟民終始
未得所繇竊伏觀先帝聖德仁恩之厚勤勞天下垂意
黎庶憂水旱之災為民貧窮發倉廩賑乏餒遣諫議大
夫博士廵行天下察風俗舉賢良平冤獄冠蓋交通省
諸用寬租賦弛山澤陂池禁秣馬酤酒貯積(秣馬以粟米飯馬也)
(貯積滯米粟也)所以周急繼困慰安元元便利百姓之道甚備
臣相不能悉陳昧死奏故事詔書凡二十三事臣謹按
王法必本於農而務積聚量入制用以備凶災亡六年
之畜尚謂之急元鼎二年平原渤海太山東郡溥被災害
(溥與並同)民餓於道路二千石不豫慮其難使至于此頼明
詔賑捄乃得蒙更生(捄古救字)今歲不登榖暴騰踊臨秋收
斂猶有乏者至春恐甚亡以相恤西羌未平師旅在外
兵革相乘臣竊寒心宜蚤圖其備惟陛下留神元元率
繇先帝盛德以撫海内宣帝施行其策相又數表采易
陰陽及明堂月令奏之(表謂標明之采撮取也)曰臣相幸得備員
奉職不修不能宣廣教化陰陽未和災害未息咎在臣
等臣聞易曰天地以順動故日月不過四時不忒聖人
以順動故刑罰清而民服天地變化必由隂陽隂陽之分以
日為紀日冬夏至則八風之序立萬物之性成各有常
職不得相干東方之神太昊乘震執規司春(木為仁仁者生生者)
(圜故為規)南方之神炎帝乘離執衡司夏(火為禮禮者齊齊者平故為衡)西
方之神少昊乘兊執矩司秋(金為義義者成成者方故為矩)北方之神
顓頊乘坎執權司冬(水為智智者謀謀者重故為權)中央之神黃帝乘
坤艮執繩司下土(土為信信者誠誠者直故為繩)兹五帝所司各有時
也東方之卦不可以治西方南方之卦不可以治北方
春興兊治則饑秋興震治則華冬興離治則泄(天地之氣不閉)
(密也)夏興坎治則雹明王謹于尊天慎于養人故立羲和
之官以乘四時(乘治也)節授民事(各依其節而授以事)君動静以道
奉順隂陽則日月光明風雨時節寒暑調和三者得叙
則災害不生五榖熟絲麻遂艸木茂鳥獸蕃(艸古草字蕃多也)
民不夭疾衣食有餘若是則君尊民悅上下亡怨政教
不違禮讓可興夫風雨不時則傷農桑農桑傷則民饑
寒饑寒在身則亡廉恥寇賊姦宄所由生也臣愚以為
隂陽者王事之本羣生之命自古聖賢未有不繇者也
天子之義必純取法天地而觀於先聖高皇帝所述書
天子所服第八(第八天子衣服之制也于施行詔書第八)曰大謁者臣章受
詔長樂宫曰令羣臣議天子所服以安治天下相國臣
何御史大夫臣昌(蕭何周昌也)謹與將軍臣陵太子太傅臣
通等議(陵王陵通叔孫通)春夏秋冬天子所服當法天地之數
中得人和故自天子王侯有土之君下及兆民能法天
地順四時以治國家身無禍殃年夀永究是奉宗廟安
天下之大禮也臣請法之中謁者趙堯舉春(主一時衣服禮物朝)
(祭百事也)李舜舉夏倪湯舉秋貢禹舉冬(高帝時自有一貢禹也)四人
各職一時大謁者襄章奏制曰可孝文皇帝時以二月
施恩惠於天下賜孝弟力田及罷軍卒祠死事者頗非
時節(罷軍卒新從軍而休罷者也)御史大夫鼂錯時為太子家令奏
言其狀臣相伏念陛下恩澤甚厚然而災氣未息竊恐
詔令有未合當時者也願陛下選明經通知隂陽者四
人各主一時時至明言所職以和隂陽天下幸甚數陳
便宜帝納用焉
貢禹為御史大夫列于三公在位數言得失書數十上
又上言諸離宫及長樂宫衛可減其大半以寬繇役又
諸宫奴婢十萬餘人戲遊亡事稅良民以給之歲費五
六鉅萬宜免為庶人廪食(給其食也)令代關東戍卒乘北邊
亭塞候望又欲令近臣自諸曹侍中以上家亡得私販
賣與民爭利犯者輙免官削爵不得仕宦又言孝文皇
帝時貴廉潔賤貪汚賈人贅婿及吏坐贓者皆禁錮不
得為吏賞善罰惡不阿親戚罪白者伏其誅(白明也)疑者
以與民(罪疑從輕也)亡贖罪之法故令行禁止海内大化天
下斷獄四百與刑措亡異武帝始臨天下尊賢用士闢
地廣境數千里自見功大威行遂從耆欲(從讀曰縱耆讀曰嗜)用
度不足乃行一切之變使犯法者贖罪入榖者補吏是
以天下奢侈官亂民貧盜賊並起亡命者衆郡國恐伏
其誅則擇便巧史書習於計簿能欺上府者以為右職
(上府謂所屬之府右職高職也)姦宄不勝則取勇猛能操切百姓者以
苛暴威服下者使居大位故亡義而有財者顯于世欺
慢而善書者尊於朝誖逆而勇猛者貴於官故俗皆曰
何以孝弟為財多而光榮何以禮義為史書而仕宦何
以謹慎為勇猛而臨官故黥劓而髠鉗者猶復攘臂為
政於世行雖犬彘家富勢足目指氣使是為賢耳(動目以指)
(物出氣以使人)故謂居官而置富者為雄桀處姦而得利者為
壯士兄勸其弟父勉其子俗之壞敗乃至於是察其所
以然者皆以犯法得贖罪求士不得真賢相守崇財利
(相諸侯相也守郡守也)誅不行之所致也今欲興至治致太平宜
除贖罪之法相守選舉不以實及有贜者輙行其誅亡
但免官(不止免官而已)則爭盡力為善貴孝弟賤賈人進真賢
舉實廉而天下治矣孔子匹夫之人耳以樂道正身不
解之故(解讀曰懈)四海之内天下之君微孔子之言亡所折
中况乎以漢地之廣陛下之德處南面之尊萬乘之權
因天地之助其於變世易俗調和隂陽陶冶萬物正天
下易於決流抑隊(決欲流之水抑將隊之物言其便宜)自成康以來幾且
千歲欲為治者甚衆然而太平不復興者何也以其舍
法度而任私意奢侈行而仁義廢也陛下誠深念高祖
之苦(言高祖取天下之難)醇法太宗之治正己以先下選賢以自
輔開進忠正致誅姦臣遠放讇佞(讇古謟字)赦出園陵之女
罷倡樂絶鄭聲去甲乙之帳退偽薄之物修節儉之化
驅天下之民皆歸于農如此不解(解讀曰懈)則三王可侔五
帝可及唯陛下留意省察天下幸甚元帝下其議令民
産子七歲乃出口錢自此始又罷上林宫館希幸御者
及省建章甘泉宫衛卒減諸侯王廟衛卒省其半餘雖
未盡從然嘉其質直之意
後漢耿國為大司馬上言宜置度遼將軍左右校尉屯
五原以防逃亡卒後明帝追思國言後遂置度遼將軍
左右校尉如其議焉
第五倫為司空倫雖峭直然嘗疾俗吏苛刻及為三公
值章帝長者屢有善政乃上疏褒稱盛美因以勸成風
德曰陛下即位躬天然之德體晏安之姿以寬弘臨下
出入四年前歲誅刺史二千石貪殘者六人斯皆明聖
所鑒非羣下所及然詔書每下寬和而政急不解務存
節儉而奢侈不止者咎在俗弊羣下不稱故也光武承
王莽之餘頗以嚴猛為政後代因之遂成風化郡國所
舉類多辨職俗吏殊未有寬博之選以應上求者也陳
留令劉豫冠軍令駟協並以刻薄之姿臨人宰邑專念
掠殺務為嚴苦吏民愁怨莫不疾之而今之議者反以
為能違天心失經義誠不可不慎也非徒應坐豫協亦
當宜譴舉者務進仁賢以任時政不過數人則風俗自
化矣臣嘗讀書記知秦以酷急亡國又目見王莽亦以
苛法自滅故勤勤懇懇實在于此又聞諸王主貴戚驕
奢踰制京師尚然何以示遠故曰其身不正雖令不從
以身教者從以言教者訟夫隂陽和歲乃豐君臣同心
化乃成也其刺史太守以下拜除京師及道出雒陽者
宜皆召見可因博問四方兼以觀察其人諸上書言事
有不合者可但報歸田里不宜過加喜怒以明在寬
鮑昱為司徒建初元年大旱榖貴章帝詔昱問曰旱既
太甚將何以修復災眚對曰臣聞聖人理國三年有成
今陛下始踐天位刑政未著如有失德何能致異但臣
前在汝南典理楚事(臣欽若等曰謂楚王英事)繫者千餘人恐未能
盡當其罪先帝詔言大獄一起冤者過半又諸徙者骨
肉離分孤魂不祀一人呼嗟王政為虧宜一切還諸徙
家屬蠲除禁錮興滅繼絶死生獲所如此和氣可致帝
納其言
張奮為司空值歲災旱祈雨不應乃上表曰比年不登
人用饑匱今復久旱秋稼未立陽氣垂盡歲月廹促夫
國以民為本民以榖為命政之急務憂之重者也臣蒙
恩尤深受職過任夙夜憂懼章奏不能叙心願對中常
侍疏奏即時引見復口陳時政之宜明日和帝召太尉
司徒幸雒陽獄錄囚徒收雒陽令陳歆即大雨三日
桓焉順帝即位拜太傅與太尉朱寵並錄尚書事焉復
入授經禁中因讌見建言宜引三公尚書入省事帝從
之
李固為太尉質帝初將北卜山陵固乃議曰今處處寇
賊軍興用費加倍新創憲陵賊發非一帝尚幼少可起
陵於憲陵塋内依康陵制度其於役費三分減一乃從
固議
楊賜為司徒靈帝初黃巾帥張角等執左道稱大賢以
誑燿百姓天下襁負歸之賜召掾劉陶告曰張角等遭
赦不悔而稍益滋蔓今若下州郡捕討恐更騷擾速成
其患且欲切勅刺史二千石簡别流人各護歸本郡以
孤弱其黨然後誅其渠帥可不勞而定何如陶對曰此
孫子所謂不戰而屈人之兵廟勝之術也賜遂上書言
之會去位事留中
魏王朗文帝時為司空孫權遣使稱藩而與劉備交兵
詔議當興師與吳并取蜀不朗議曰天子之軍重於華
岱誠宜坐曜天威不動若山假使權親與蜀賊相持摶
戰曠日智均力敵兵不速決當須軍興以成其勢者然
後宜選持重之將承寇賊之要相時而後動擇地而後
行一舉可無餘事今權之師未動則助吴之軍無為先
征且雨水方盛非行軍動衆之時帝納其計又奏曰詔
問所宜損益必謂東京之事也若夫西京雲陽汾隂之
大祭千有五百之羣祀通天之臺入阿房之宫齊必
百日養犧五載牛則三千其重玉則七千其器文綺以
飭重席童女以蹈舞綴釀酎必貫三時而後成樂人必
三千四百而後備内宫美人數至近千學官博士七千
餘人中廐則騑騄駙馬六萬餘匹外牧則扈養二萬而
馬十之執金吾從騎六百走卒倍焉太常行陵幸車千
乘太官賜官奴婢六千長安城内治民為政者三千中
二千石蔽罪斷刑者二十有五獄政充事猥威儀繁富
隆於三代近過禮中夫所以極奢者大抵多受之於秦
餘既違繭栗慤誠之本掃地簡易之指又失替質而損
文避泰而從約之趣豈夫當今隆興盛明之時祖述堯
舜之際割奢務儉之政除繁崇省之令詳刑慎罰之教
所宜希慕哉及夫寢廟日一太牢之祀郡國並立宗廟
之法丞相御史大夫官屬吏從之數若此之軰既已屢
改於哀平之前不行光武之後矣謹按圖牒所改奏在
天地及五帝六宗宗廟社稷既已因前代之兆域矣夫
天地則掃地而祭其餘則皆壇而埒之矣明堂所以祀
上帝靈臺所以觀天文辟雍所以修禮樂太學所以集
儒林高禖所以祈休祥又所以察時務揚教化稽古先
民開誕慶祚舊時皆在國之陽並高棟夏屋足以肆饗
射望雲物七郊雖尊祀尚質猶皆有門宇便坐足以避
風雨可須軍罷年豐以漸修治舊時虎賁羽林五營兵
及衛士并合雖且萬人或商賈惰游子弟或農野謹鈍
之人雖有乘制之處不講戎陣既不簡練又希更寇雖
名實不副難以備急有警而後募兵軍行而後運糧或
乃兵既久屯而不務營佃不修器械無有貯聚一隅馳
羽檄則三面並荒擾此亦漢代近世之失而不可式者也
當今諸夏已安而巴蜀在畫外雖未得偃武而弢甲放
馬而戢兵宜因年之大豐遂寄軍政於農事吏士小大
並勤稼穡止則成井里於廣野動則成校隊於六軍省
其暴繇贍其衣食易稱悅以使民民忘其勞悅以犯難
民忘其死今之謂矣糧畜於食勇畜於勢雖坐曜烈威
而衆未動畫外之蠻必復稽顙以求改往而效用矣若
畏威效用不戰而定則賢於交兵而後威立接刃而後
功成遠矣若姦凶不革遂迷不反猶欲以其所虐用之
民待大魏投命報養之士然後徐以前歌後舞樂征之
衆臨彼倒戟折矢樂服之羣伐腐摧枯未足以為喻
賈詡為太尉文帝謂詡曰吾欲伐不從命以一天下吳
蜀何先對曰攻取者先兵權建本者尚德化陛下應期
受禪撫臨率土若綏之以文德而俟其變則平之不難
矣吴蜀雖蕞爾小國依阻山水劉備有雄才諸葛亮善
治國孫權識虛實陸遜見兵勢據險守要汎舟江湖皆
難卒謀也用兵之道先勝後戰量敵論將故舉無遺策
臣料羣臣無備權對雖以天威臨之未見萬全之勢也
昔舜舞干戚而有苖服臣以為當今宜先文後武文帝
不納後興江陵之役士卒多死
陳羣為司空太和中中軍大將軍曹真表欲數道伐蜀
從斜谷入羣以為太祖昔到陽平攻張魯多收豆麥以
益軍糧魯未下而食猶乏今既無所因且斜谷阻險難
以進退轉運必見鈔截多留兵守要則損戰士不可不
熟慮也帝從羣議真復表從子午道羣又陳其不便並
言軍事用度之計詔以羣議下真真據之遂行會霖雨積
日羣又以為宜詔還帝從之
蜀諸葛亮為丞相聞孫權破曹休魏兵東下關中虛弱
上言曰先帝慮漢賊不兩立王業不偏安故託臣以討
賊也以先帝之明量臣之才故知臣伐賊才弱敵強也
然不伐賊王業亦亡惟坐待亡孰與伐之是故託臣而
弗疑也臣受命之日寢不安席食不甘味思惟北征宜
先入南故五月渡瀘深入不毛并日而食臣非不自惜
也顧王業不得偏全於蜀都故冐危難以奉先帝之遺
意也而議者謂為非計今賊適疲於西又務於東兵法
乘勞此進趍之時也謹陳其事如左高帝明並日月謀
臣淵深然涉險被創危然後安今陛下未及高帝謀臣
不如良平而欲以長計取勝坐定天下此臣之未解一
也劉繇王朗各據州郡論安言計動引聖人羣疑滿腹
衆難塞胷今歲不戰明年不征使孫策坐大遂并江東
此臣之未解二也曹操智計殊絶於人其用兵也髣髴
孫吴然困於南陽險於烏巢危於祁連偪於黎陽幾敗
伯山殆死潼關然後偽定一時耳况臣才弱而欲以不
危而定之此臣之未解三也曹操五攻昌霸不下四越
巢湖不成任用李服而李服圖已委之夏侯而夏侯敗
亡先帝每稱操為能猶有此失况臣駑下何能必勝此
臣之未解四也自臣到漢中中間朞年耳然喪趙雲陽
羣馬玉閻芝丁立白夀劉郃鄧銅等及曲長屯將七十
餘人突將無前賨叟青羌散騎武騎一千餘人此皆數
十年之内所糾合四方之精銳非一州之所有若復數
年則損三分之二也當何以圖敵此臣之未解五也今
民窮兵疲而事不可息事不可息則住與行勞費正等
而不及今圖之欲以一州之地與賊持久此臣之未解
六也夫難平者事也昔先帝敗軍於楚當此時曹操拊
手謂天下已定然後先帝東連吴越西取巴蜀舉兵北
征夏侯授首此操之失計而漢事將成也然後吴更違
盟關帥毁敗秭歸蹉跌曹丕稱帝凡事如是難可逆見
臣鞠躬盡力死而後已至於成敗利鈍非臣之明所能
逆覩也於是有散關之役
吴顧雍為丞相時江邊諸將各欲立功自效多陳便宜
有所掩襲權以訪雍雍曰臣聞兵法戒於小利此等所
陳欲邀功名而為其身非為國也陛下宜禁制苟不足
以曜威損敵所不宜聽也權從之
晉王渾為司空武帝嘗訪渾元會問郡國計吏方俗之
宜渾奏曰陛下欽明聖哲光于遠近明詔沖虚詢及芻
蕘斯乃周文疇咨之求仲尼不恥下問也舊三朝元會
前計吏詣軒下侍中讀詔計吏跪受臣以詔文相承已
久無他新聲非陛下留心方國之意也可命中書指宣
明詔問方士異同賢才秀異風俗好尚農桑本務刑獄
得無冤濫守長得無侵虐其勤心政化興利除害者授
以紙筆意盡陳聞以明聖指垂心四遠不復因循常辭
且察其答對六義以觀計吏人才之實又先帝時正會
後東堂見征鎮長史司馬諸王國卿諸州别駕今若不
能别見可前詣軒下使侍中宣問以審察方國於事為
便帝然之
裴秀為司空秀以尚書三十六曹統事準例不明宜使
諸卿任職未奏而薨
桓温加侍中大司馬都督中外諸軍使假黃鉞温上疏
陳便宜七事其一朋黨雷同私議沸騰宜抑杜浮競莫
使能植其二戸口凋寡不當漢之一郡宜并官省職令
久於其事其三機務不可停廢常行文案宜為限日其
四宜明長幼之禮奬忠公之吏其五裦貶賞罰宜允其
實其六宜述遵前典敦明學業其七宜選建史官以成
晉書有司皆奏行之
謝安為中書監錄尚書事輔政于時懸象失度亢旱彌
年安奏興滅繼絶求晉初佐命功臣後而封之謝玄已
破符堅安奏宜乘釁分會以玄為前鋒都督率冠軍將
軍桓石虔徑造渦穎經略舊都玄復率衆次于彭城
南齊褚淵高帝時為司徒後魏來侵帝欲發王公以下
無官者為軍淵諫以為無益實用空致擾動帝乃止
後魏咸陽王禧為長兼太尉上表曰國朝偃武崇文偏
捨來久州鎮兵人或有雄勇不閑武藝今取歲暮之暇
番上之日訓其兵法弓矢干矟三分並教使人閑其能
臨事無闕詔曰雖云教武未練其方既逼北行卒聞教
武脱生羣惑且可停之
崔浩為司徒時方士祁纖奏立四王以日東西南北為
名欲以致禎吉除災異詔浩與學士議之浩對曰先王
建國以作蕃屏不應假名以為其福夫日月運轉周歴
四方京都所居在於其内四王之穪實奄邦畿名之則
逆不可承用先是纖奏改代為萬年浩曰昔太祖道武
皇帝應天受命開拓洪業諸所制置無不循古以始封
代土後稱為魏故代魏兼用猶彼殷商國家積德著在
圖史當享萬億不宜假名以為益也纖之所聞皆非正
義太武從之是時河西王沮渠牧犍内有貳意太武將
討焉先問於浩浩對曰牧犍惡心已露不可不誅官軍
往年北伐雖不克獲實無所損于時行者内外軍馬三
十萬匹計在道死傷不滿八千歲常羸死恒不減萬乃
不少於此而遠方乘虚便謂大損不能復振今出其不意不
圖大軍卒至必驚駭騷擾不知所出擒之必矣且牧犍劣
弱諸弟交恣爭權從横民心離解加比年以來天災地
變都在秦梁成滅之國帝曰善吾意亦以為然命公卿
議之弘農王奚斤等三十餘人皆曰牧犍西陲下國雖
心不純臣然繼父職貢朝廷接以蕃禮义王姬釐降罪
未甚彰謂且羈縻而已今士馬勞乏宜可小息又其地
鹵斥略無水草大軍既到不得久停彼聞軍來必完聚
城守攻則難拔野無所掠於是尚書古弼李順之徒皆
曰自溫圉河以西至於姑臧城南天梯山上冬有積雪
深一丈餘至春夏消液下流成川引以溉灌彼聞軍至
決此渠口水不通流則致渴乏去城百里之内赤地無
草又不任久停軍馬斤等議是也帝乃命浩以其前言
與斤共相難抑諸人不復餘言唯曰彼無水草浩曰漢
書地里志稱涼州之畜為天下饒無水草何以畜牧又
漢人為居終不於無水草之地築城郭立郡縣也又雪
之消液裁不斂塵何得通渠引漕溉灌數百萬頃乎此
言大詆誣於人矣李順等復曰耳聞不如目見吾曹目
見何可共辯浩曰汝曹受人金錢欲為之辭謂目不見
便可欺也帝隱聽聞之乃出親見斤等辭旨嚴厲形于
神色羣臣乃不敢言唯唯而已於是遂討涼州而平之
多饒水草如浩所言及帝至東雍親臨汾曲觀叛賊薛
永宗疊進軍圍之永宗出兵欲戰帝問浩曰今日可擊
否浩曰永宗未知陛下自來人心安閑北風迅疾宜急
擊之湏臾必碎若待明日恐其見官軍盛大必夜遁走
帝從之永宗潰滅車駕濟河前驅告賊在渭北帝至雒
水橋賊已夜遁詔問浩曰蓋吴在長安北九十里渭北
地空榖草不備欲渡渭南西行何如浩對曰蓋吴營去
此六十里賊魁所在擊蛇之法當先破頭頭破則尾豈
能復動宜乘勢先擊吴今軍往一日便到平吴之後廽
向長安亦一日而至一日之内未便損傷愚謂宜從北
道若從南道則蓋吴徐入北山卒未可平帝不從乃渡
渭南吴聞太武至盡散入北山果如浩言軍無所尅帝
悔之
尉眷為侍中太尉與太宰常英等評尚書事文成北廵
狩以寒雪方降議還眷曰今動大衆以威北敵去都不
遠而便旋駕虜必疑我有内難方寒雪兵人勞苦以經
略大體宜便前進帝從之遂渡漢而還
北海王詳領司徒侍中錄尚書事詳與八座奏曰竊惟
姦劫難除為蠧日久羣盗作患有國攸病故五刑為用
猶䧟觸網之誅道幾勝殘寧息狗竊之響是以班制垂
式名為治本整綱提目政之大要謹尋奪禄事條班已
周歲然京邑尹令善惡易聞邊州遠守或難聽審皆上
下同情迭相掩没設有賊發隠而不言或以劫為偷或
遏掠成盜更令賊發難知攘竊惟甚臣等参議若依制
削奪則縣無朞月之宰附條貶黜郡縻歲稔之守此制
必行所謂法令滋章盜賊多有昔黃龔變風不繇削禄
張趙稱美豈憚貶退綏導之體得失在人乃可重選慎
官依律劾禁不宜輕改法令削黜羣司今請改制條還
附律處其勵己公清賞有常典風謠黷賄案為考第宣
武從之
高陽王雍為太傅侍中領太尉表請王公以下賤妾悉
不聽用織成錦繡金玉珠璣違者以違旨論奴婢悉不
得衣綾綺纈止於縵繒而已奴婢布服並不得以金銀
為釵帶犯者鞭一百太后從之而不能久行也
任城王澄為司空孝明初靈太后臨朝澄表上皇誥宗
制并訓詁各一卷意欲太后覽之思勸誡之益又奏利
國濟民所宜振舉者十條一曰律度量衡公私不同所
宜正之二曰宜興學校以明黜陟之法三曰宜興滅繼
絶各舉所知四曰五調之外一不煩民任民之力不過
三日五曰臨民之官皆須黜陟以旌賞罰六曰逃亡代
輸去來年久者若非伎作任聽即住七曰邊兵逃走或
實䧟没皆須精檢三長及近親若實隠之徵其代輸不
隠勿論八曰工商世業之戸復徵租調無以堪濟今請
免之使專其業九曰三長禁奸不得隔越相領戸不滿
者隨近并合十曰羽林虎賁邊方有事暫可赴戰常戍宜
遣番兵代之靈太后下其奏百寮議之事有同否時四中
郎將兵數寡弱不足以襟帶京師澄奏宜以東中帶滎陽
郡南中帶魯陽郡西中帶恒農郡北中帶河内郡選二品
三品親賢兼備者居之省非急之作配以強兵如此則深
根固本彊榦弱枝之義也靈太后初將從之後議者不同
乃止之澄又重奏曰固本宜彊防微在豫故雖有文事
不忘武功况今重以南蠻仍獷北妖頻結來事難圖勢
同往變脱暴勃忽起振動關畿四府羸卒何以防擬平
康之世可以寄安遺之久長恐非善策如臣愚見郎將
領兵兼總民職省官食禄於此乎在求還依前增兵益
號將位既重則念報亦深軍郡相依則表裏俱濟朝廷
無四顧之憂奸宄絶窺覦之望矣卒不納又以流人初
至遠鎮衣食無資多有死者奏并其妻子給糧一歲從
之
唐魏徵為祕書監參朝政時高昌王麴文泰將入朝西
域諸國咸欲因文泰遣使貢獻太宗令文泰使人厭怛
紇干往迎接之徵諫曰中國始平瘡痍未復若微有勞
役則不自安往年文泰入朝所經州縣猶不能供况加
以此軰若任其商賈來往邊人則獲其利若為賓客中
國則受其弊矣漢建武二十二年天下已寧西域請置
都護送侍子光武不許蓋不以蠻夷勞弊中國也今若
許十國入貢其使不下千人欲使緣邊諸州何以取濟
人心萬端後雖悔之終無所及帝善其議時厭怛紇干
已發遽追止之又帝從容謂近臣曰朕披覽史籍見前
王之善事皆力行而不逮其所任用公軰數人而已比
於文景之世而不逮之遠也徵進曰今者四夷賓服天
下無事曠古所未有何文景之足論然自古帝王誰不
欲比迹於堯舜及其安樂也莫能終其善人臣誰不欲
追蹤於稷契及其富貴也莫能竭其心若使君臣各保
其終則天下無憂不理矣帝甚嘉其言
狄仁傑則天聖歴元年為納言安撫河北諸州遭賊之
處是時河朔間為突厥所迫脇者賊平後多懼逃散仁
傑上疏曰臣聞朝廷議者以為契丹作梗始明人之逆
順或因迫脅或有願從或受偽官或為招慰或兼外賊
或是土人跡雖不同心即無别誠以山東雄猛繇來重
氣一顧之勢至死不回近緣軍機調發傷重家戸悉破
或至逃亡剔屋賣田人不為售内顧生計四壁皆空重
以官典侵欺因事而起取其髓腦曾無悔心修築城池
繕造兵甲州縣役使十倍軍機官私不矜期之必取枷
棒之下痛切肌膚事迫情危不循禮義愁苦之地不樂
其生有利則歸且圖賖死此乃君子之媿辱小人之常
行人猶水也壅之則為泉疏之則為川通塞隨流豈有
常性借以唐朝為喻殷監不遥河北河南時有恭陵之
役主司逼迫操切不准程一瓦石亂投一時逃散豈不以
力窮則怨不畏刑書民之至愚皆如此類幸蒙唐朝見捨
今為大周淳人向無矜恕之恩安有自新之路昔董卓
之亂神器播遷及卓被誅部曲無赦事窮變起毒害生
人京室丘墟化為禾黍此繇恩不普洽失在機先臣一
讀此書未嘗不廢卷嘆息今以負罪之伍必不在家露
宿草行潛竄山澤赦之則出不赦則狂山東羣盗緣兹
聚結臣以邊塵暫起不足為憂中夏不安以此為事臣
聞持大國者不可以小道理事廣者不可以細分人主
恢弘不拘常法罪之則衆情恐懼恕之則反側自安伏
願曲赦河北諸州一無所問自然人神通暢率土歡心
諸軍凱旋得以無擾從之
册府元龜卷三百十二
