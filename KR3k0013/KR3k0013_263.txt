册府元龜卷二百六十三宋王欽若等撰
宗室部
封建第二
漢武帝元光五年正月封河間獻王子明為滋侯
六年七月封長沙定王子蒼為安誠侯成為宜春侯黨
為勾容侯福為容陵侯
九月封楚安王子成為杏山侯不害為浮丘侯
元朔元年十月封魯恭王子將節為廣戚侯
十二月封江都易王子敢為丹陽侯蒙之為盱眙侯
正月封江都易王子胥行為胡敦侯纏為秣陵侯定國
為淮陵侯
二月封梁恭王子仁為張梁侯
五月封菑川懿王子代為龍丘侯錯為劇原侯高遂為
懷昌侯賞為平望侯始昌為臨衆侯寬為葛魁侯胡為
益都侯疆為平的侯黑為劇魁侯守為壽梁侯行為平
度侯偃為宜城侯奴為臨朐侯封城陽共王弟豨為雷
侯子吉為東莞侯壯為辟土侯六月封趙敬肅王子丙
為尉文侯胡陽為封斯侯受福為榆丘侯建為襄嚵侯
仁為邯會侯義為朝節侯遺為東城侯蒼為隂城侯中
山靖王子忠為廣望侯朝平為將梁侯未央為薪館侯
貞為陸城侯嘉為薪處侯
二年十月封廣川惠王子嘉為蒲領侯明為西熊侯晏
為棗彊侯嬰為畢梁侯河間獻王子殷為旁光侯匄為
距陽侯退為蔞節侯豫為阿武侯免為參戶侯禁為州
卿侯禮為平城侯順為廣侯讓為蓋胥侯濟北貞王
子不害為隂安侯騫為榮關侯何為周望侯則為陪繆
侯信為前侯(前或作菆)樂為安陽侯濟北式王子曜丘為五
據侯龍為富侯遂為平侯成為羽康侯楚為胡母侯
正月封代恭王子綰為離石侯順為邵侯嘉為利昌侯
罷軍為藺侯賢為臨河侯忠為隰成侯郢客為士軍侯
遷為臯琅侯遇為千章侯
三月封齊孝王子就為博陽侯魯恭王子恬為寧陽侯
政為瑕丘侯順為公丘侯驕為郁桹侯敬為西昌侯中
山靖王子義為陸地侯趙敬肅王子順為邯平侯
四月封趙敬肅王子昌為武始侯賀為象氏侯平為昜
安侯
四年三月封長沙定王子童為路陵侯則為攸輿侯訢
為茶陵侯拾為建成侯丹為安衆侯喜為葉平侯城陽
恭王子嬰為利鄉侯釘為有利侯慶為東平侯記為運
平侯齒為山州侯福為海常侯寬為騶丘侯貞為南城
侯裘為廣陵侯臯為杜原侯
四月封中山靖王子光為臨樂侯章為東野侯喜為高
平侯頗為廣川侯河間獻王子擔為重侯齊孝王子燕
為被陽侯越為定敷侯定為稻夷侯國為山原侯忠為
繁安侯陽已為柳康侯信為雲夷侯渫為牟平侯代為
柴原侯
五年十一月封趙敬肅王子終古為栢暢侯延平為歊
安侯
三月封中山靖王子將夜為乘丘侯破胡為高丘侯盖
為柳宿侯讓為戎丘侯修為樊輿侯恢為安道侯長沙
定王子義為夫夷侯
六月封長沙定王子買為舂陵侯定為都梁侯狩燕
為洮陽侯賢為衆陵侯
六年四月封衡山賜王子廣置為終弋侯
元狩二年七月封膠東王寄少子慶為六安王
六年三月乙亥御史臣光守尚書令丞非下御史書到
言丞相臣青翟御史大夫臣湯太常臣充大行令臣息
太子少𫝊臣安行宗正事昧死上言大司馬去病上疏
曰陛下過聽使臣去病待罪行間宜專邊塞之思慮暴
骸中野無以報乃敢惟他議以干用事者誠見陛下憂
勞天下哀憐百姓以自忘虧膳貶樂損郎員皇子頼天
能勝衣趨拜至今無號位師𫝊官陛下恭譲不䘏羣臣
私望不敢越職而言臣竊不勝犬馬之心昧死願陛下
詔有司因盛夏吉時定皇子位唯願陛下幸察制曰可
下御史臣謹與中二千石臣賀等議古者裂地立國並
建諸侯以承天子所以尊宗廟重社稷也今臣去病上
疏不忘其職因以宣恩乃道天子卑譲自貶以勞天下
慮皇子未有號位臣青翟臣湯等宜奉議遵職愚憧而
不逹事方今盛夏吉時臣青翟臣湯等昧死請立皇子
臣閎(一作開)臣旦臣胥為諸侯王昧死請所立國名制曰
盖聞周封八百姬姓並列或子男附庸禮支子不祭云
並建諸侯所以重社稷朕無聞焉且天非為君生民也
朕之不德海内未洽乃以未教成者彊君連城即股肱
何勸(一作敦一作勖一作觀也)其更議以列侯家之丙子奏未央宫
丞相臣青翟御史大夫臣湯昧死言臣謹與列侯臣嬰
中二千石臣賀諫議大夫博士臣安等議曰伏聞周封
八百姬姓並列奉承天子康叔以祖考顯而伯禽以周
公立咸為建國諸侯以相傳為輔百官奉憲諸侯各遵
其職而國統備矣竊以為並建諸侯所以重社稷者四
海諸侯各以其職奉貢祭支子不得奉祭宗祖禮也封
建使守藩國帝王所以扶德施化陛下奉承天統明開
聖緒尊賢顯功興滅繼絶續蕭文終之後於鄼褒厲羣
臣平津侯等昭六親之序明天施之屬使諸侯王封君
得推私恩分子弟戶邑鍚號尊建百有餘國而家皇子
為列侯則尊卑相踰列國失序不可以垂統於萬世臣
請立臣閎臣旦臣胥為諸侯王三月丙子奏未央宫制
曰康叔親屬有十而獨尊者褒有德也周公祭天命郊
故魯有白牡騂剛之牲(魯祭周公用牲白牡魯公用騂剛白牡殷牲也騂剛赤脊周牲)
(也)羣公不毛(不毛不純色也)賢不肖差也高山仰之景行嚮之
朕甚慕焉所以抑未成家以列侯可臣青翟臣湯博士
臣將行等伏聞康叔親屬有十武王繼體周公輔成王
其八人皆以祖考之尊建為大國康叔之年幼周公在
三公之位而伯禽據國於魯盖爵命之時未至成人康
叔後扞禄父之難伯禽殄淮夷之亂昔五帝異制周爵
五等春秋三等(春秋變周之文從殷之質合伯子男以為一則殷爵三等者公侯伯也)皆
因時而序尊卑高皇帝撥亂世反諸正昭至德定海内
封建諸侯爵位二等皇子或在襁褓而立為諸侯王奉
承天子為萬世法則不可易陛下躬親仁義體行聖德
表裏文武顯慈孝之行廣賢能之路内褒有德外討彊
暴極臨北海西凑月氏匈奴西域舉國奉師輿械之費
不賦於民虛御府之藏以賞元戎開禁倉以賑貧窮减
戍卒之半百蠻之君靡不嚮風承流稱意遠方殊俗重
譯而朝澤及方外故珍獸至嘉穀興天應甚彰今諸侯
支子封至諸侯王而家皇子為列辟臣青翟臣湯等竊
伏熟計之皆以為尊卑失序使天下失望不可臣請立
臣閎臣旦臣胥為諸侯王癸未奏未央宫留中不下丞
相臣青翟大僕臣賀行御史大夫事太常臣充太子少
𫝊臣安行宗正事昧死言青翟等前奏大司馬臣去
病上疏言皇子未有號位臣謹與御史大夫臣湯中二
千䂖諫議大夫博士臣慶等昧死請立皇子臣閎等為
諸侯王陛下讓文武躬自切及皇子未教羣臣之議儒
者稱其術或誖其心陛下固辭不許家皇子為列侯臣
青翟等竊與列侯臣壽成(蕭何之玄孫鄼侯壽成後為太常也)等二十七
人議皆曰以為尊卑失序高皇帝建天下為漢太祖王
子孫廣支輔先帝法則弗改所以宣至尊也臣請令史
官擇吉具禮儀上御史奏輿地圖他皆如前故事制曰
可丙申奏未央宫大僕臣賀行御史大夫事昧死言太
常臣充言卜入四月二十八日乙巳可立諸侯王臣昧
死奏輿地圖請所立國名禮儀别奏臣昧死請制曰立
皇子閎為齊王旦為燕王胥為廣陵王四月丁酉奏未
央宫六年四月戊寅朔癸卯御史大夫湯下丞相下中
二千石郡太守諸侯相丞書從事下當用者如律令三
王同日立皆賜策各以國土風俗申戒焉齊懷王賜策
曰惟元狩六年四月乙巳皇帝使御史大夫湯廟立子
閎為齊王曰嗚呼小子閎受兹青社(王者以五色土為太社封四方諸侯)
(各以其方色土與之苴以白茅歸以立社)朕承天序惟稽古建爾國家封
於東土世為漢藩輔嗚呼念哉共朕之詔惟命不於常
人之好德克明顯光義之不圖俾君子怠悉爾心允執
其中天禄永終厥有愆不臧迺凶於而國害於爾躬
嗚呼保國乂民可不敬與王其戒之(閎王夫人之子夫人趙人與衞夫人)
(並幸閎且立為王其母病武帝自臨問之曰子當為王欲安所置之王夫人曰陛下在妾又何等可言者帝曰)
(雖然意所欲於何王之王夫人曰願置之雒陽武帝曰雒陽有武庫敖倉天下衝阨漢國之大都也先世以來)
(無子王於雒陽去雒陽餘盡可王夫人不應武帝曰關東之國無大於齊齊東負海而城郭大古時獨臨菑中)
(十萬戶天下膏腴地莫盛於齊者矣王夫人以手擊頭謝曰幸甚王夫人死帝痛之使使者拜曰皇帝謹使使)
(大中大夫明奉璧一賜夫人為齊王太后)燕刺王旦賜策曰嗚呼小子旦受
兹玄社建爾國家封於北土世為漢藩輔嗚呼薰鬻氏
虐老獸心以姦巧邊甿朕命將帥徂征厥罪萬夫長千
夫長三十有二帥降旗奔師薰鬻徙域北州以安悉爾
心母作怨母作棐德(棐古匪字也匪非也)毋乃廢備非教士不得
從徵王其戒之廣陵厲王胥賜策曰嗚呼小子胥受兹
赤社建爾國家封於南土世為漢藩輔古人有言曰大
江之南五湖之間其人輕心揚州保疆三代要服不及
以正嗚呼悉爾心祇祇兢兢乃惠乃順毋侗好逸毋邇
宵人(宵人輕脱之貌)惟法惟則書云臣不作福不作威靡有後
羞王其戒之
元鼎元年四月封城陽頃王子昌為麥侯發為鉅合侯
差為昌侯方為簣侯澤為虖葭侯敢為原雒侯昆景為
挾衍侯覇為挾釐侯讓為朸侯光為文成侯雲為較靖
侯餘為庸侯壽為翟侯應為鱣侯疆為彭侯息為瓠侯
禹為虚水侯類為東淮侯賢為拘侯不疑為淯侯
七月封菑川靖王子何為陸元侯國為廣饒侯成為鉼
侯母害為俞閭侯廣川繆王子聖為襄隄侯
四年常山王勃廢月餘以最親詔有司常山憲王早夭
后妾不知適孽誣争䧟於不義以滅國朕甚閔焉其封
憲王子平三萬戶為眞定王子商三萬戶為泗水王
元封元年五月封膠東康王子建為臯虞侯昌為魏其
侯延年為祝兹侯(臣欽若等曰時武帝封齊孝王子為高乘侯失其名廣川惠王子則為參)
(鬷侯喜為沂陵侯河間獻王王子自為沈陽侯失年月)
天漢四年六月封皇子&KR0008;為昌邑侯
征和元年封趙敬肅王子樂為栗侯周舍為洨侯起為
猇侯道為榔裴侯(臣欽若等曰時武帝又封趙敬肅王子寬為漳北侯佗為南䜌侯慶為南)
(陵侯丹為鄗侯福為安檀侯當為爰成侯失年月)
二年三月封中山靖王子屈釐為彭侯
昭帝始元五年六月封六安恭王子霸為松兹侯膠東
辰王子安國為温水侯魯安王子臨朝為蘭旗侯方山
為容丘侯文德為良成侯
六年五月封清河綱王子禄為蒲領侯遷為南曲侯長
沙頃王子梁為高城侯
元鳳五年十一月封中山康王子喜為成侯廣川膠王
子吉為新市侯
六年十一月封城陽惠王子仁為江陽侯
宣帝本始元年七月詔立燕刺王太子建為廣陽王立
廣陵王胥少子弘為高密王封廣陵厲王子聖為朝陽侯
曾為平曲侯昌為南利侯燕刺王子賢為安定侯
三年四月封廣川繆王子寬為東襄侯
四年二月封中山康王子章為宣處侯
四月封清河綱王子寅為修市侯成為東昌侯豹為薪
鄉侯福為修故侯弘為東陽侯
五月封燕刺王子慶為新昌侯
地節三年四月封趙頃王子偃為邯冓侯說為樂陽侯
廣漢為桑中侯嵩為張侯河間獻王子雍為景成侯招
為平隄侯佟為樂鄉侯&KR0008;為高郭侯
四年二月封膠東戴王子光為樂望侯饒為成鄉侯強
為柳泉侯
元康元年正月封長沙頃王子延年為復陽侯度為鍾
武侯梁為高城侯
二年三月封六安夷王子賜為富陽侯
四月封昌邑哀王子賀為海昏侯
七月封平干頃王子敬為曲梁侯
三年四月立皇子欽為淮陽王
四年三月封貞定烈王子宣為遽鄉侯
神爵元年四月封膠東戴王子偃為新利侯
三年四月封廣川繆王子強為樂信侯元為昌成侯
七月封平干頃王子明為廣鄉侯慶為成鄉侯
四年三月封平干頃王子世為平利侯玉為平鄉侯梁
為平纂侯充為成陵侯廣川戴王子闢兵為西梁侯
七月封廣川膠王子必勝為歴鄉侯平干頃王子田為
陽城侯
五鳳元年四月封平干頃王子仁為祚陽侯
七月封廣川繆王子朝為武陶侯
十二月封河間孝王子昌為陽興侯
甘露元年三月封中山頃王子安為利鄉侯
二年正月立皇子囂為定陶王
七月封趙頃王子景為都鄉侯
九月立皇子宇為東平王
四年二月封魯孝王子弘為昌慮侯
閠月封魯孝王子敞為平邑侯綰為山鄉侯遂為建陵
侯平為合陽侯強為東安侯當為城鄉侯咸為建陽侯
十一月封城陽惠王子休為高鄉侯城陽荒王子弘為
兹鄉侯顯為藉陽侯丘為都平侯山為棗原侯文為箕
侯勲為高廣侯佼為卽來侯
元帝初元元年三月封高密哀王子漢為膠鄉侯廣川
繆王子良為桃侯長沙孝王子習為安平侯宗為陽山
侯城陽荒王子談為庸侯光為昆山侯根為折泉侯淵
為博石侯勝為要安侯勇為房山侯憲為式侯
五年六月封廣陽頃王子雲為陵鄉侯容為西鄉侯
永光三年三月立皇子康為濟南王是月封廣陽頃王
子嬰為益昌侯膠東頃王子回為羊石侯理為石鄉侯
根為新城侯歙為上鄉侯泗水勤王子定為于鄉侯瑋
就鄉侯城陽戴王子玄為石山侯音為都陽侯嗣為參
封侯遷為伊鄉侯
五年三月封廣陽厲王子舋為襄平侯
建昭元年五月封梁敬王子平為貰鄉侯義為樂侯延
年為中鄉侯罷軍為鄭侯順為黃侯遷為平樂侯就為
菑鄉侯方為東鄉侯訢為陵鄉侯欽為溧陽侯固為釐
鄉侯發為高柴侯未央為臨都侯舜為高質侯
二年六月立皇子與為信都王(陽朔二年徙為中山王也)
四年六月封菑川孝王子譚為北鄉侯
五年十二月封廣陵孝王子宜為蘭陵侯德為廣平侯
竟寧元年四月封六安繆王子交為博鄉侯趙哀王子
買為柏鄉侯喜為安鄉侯菑川孝王子便為廣釐侯服
為平節侯
成帝建始二年正月封膠東頃王子憲為昌鄉侯恭為
順陽侯獲為樂陽侯邑為平城侯林為密鄉侯訢為樂
都侯高密頃王子都為卑梁侯恁為膠陽侯慶為武鄉
侯安為成鄉侯賜為麗兹侯河間孝王子強為竇梁侯
河平三年二月封楚孝王子勲為廣戚侯
陽朔二年正月封楚孝王子回為隂平侯
閏六月封淮陽憲王子訢為樂平侯
四年四月封魯頃王子閔為郚鄉侯康為建鄉侯
鴻嘉元年正月封高密頃王子常為安丘侯
四月封東平思王子護為栗鄉侯頃為桑丘侯
二年正月封東平思王子宣為桃鄉侯
五月封魯頃王子永為新陽侯
四年六月封膠東恭王子慶為陵石侯
永始二年五月封梁夷王子賢為祁鄉侯
三年三月封東平思王子萌為富陽侯
六月封梁荒王子鳳為曲鄉侯
四年五月封城陽孝王子欽為桃山侯
是月封泗水戾王子霸為昌陽侯膠東恭王子閔為臨
安侯
元延元年二月封膠東恭王子炔為徐鄉侯
二年正月封菑川孝王子畛為臺鄉侯
四月封東平思王子並為西陽侯
綏和元年正月封膠東恭王子恢為堂鄉侯
六月封趙恭王子吉為安國侯交為梁鄉侯福為襄鄉
侯強為容鄉侯固為緼鄉侯河間孝王子賀為廣昌侯
普為都安侯永為樂平侯廣陽惠王子常得為方鄉侯
是年七月封六安頃王子宰為庸鄉侯
哀帝建平二年五月封河間惠王子宇為南昌侯東平
煬王子信為嚴鄉侯璜為武平侯
四年三月封楚思王子曾為陵鄉侯㥅為武安侯
五月封長沙王子昌為湘鄉侯
元壽元年五月封廣陽繆王子嘉為方樂侯
二年四月封河間孝王子得為宜禾侯玄為富春侯
平帝元始元年二月封東平煬王子恢為陶鄉侯褒為
釐鄉侯旦為昌鄉侯鯉為新鄉侯楚思王子光為郚鄉
侯武為新城侯豐為宜陵侯護為堂鄉侯繇為成陵侯
衆為成陽侯休為復昌侯平為安陸侯譽為梧安侯充
為朝鄉侯普為扶鄉侯淮陽憲王孫並為高陽侯寵為
平陸侯東平思王子不害為金鄉侯旦為平通侯昌為
西安侯開為湖鄉侯少為重鄉侯寄生為陽興侯嘉為
陵陽侯修為高樂侯閔為平邑侯况為平纂侯輔為合
昌侯開為伊鄉侯不害為就鄉侯武為膠鄉侯恢為宜
鄉侯豈為昌城侯禹為樂安侯(臣欽若等曰東平思王孫内名開及不害者各)
(有二人必有一誤)
二年四月封廣陽繆王子宣為方城侯廣思王子益為
當陽侯建為廣城侯東平煬王子允為春城侯
五年閏月封長沙刺王子賞為昭陽侯景為承陽侯真
定共王子廣為信昌侯楚思王子尚為吕鄉侯殷為李鄉
侯隆為宛鄉侯承為壽泉侯遵為杏山侯
後漢光武建武二年四月封叔父良為廣陽王兄子章
為太原王(兄縯之子)章弟興為魯王舂陵侯敞子祉為城陽
王(敞光武族兄也)
五月封更始元氏王歙為泗水王(歙光武族父)歙子侍中終
為淄川王故真定王楊子德為真定王是歲封族兄賜
為愼侯順為成武侯順叔父宏子敏為甘泉侯國為弋
陽侯泗水王歙從父弟茂為中山王(茂漢兵之起自稱厭新將軍攻下潁)
(川汝南衆十餘萬人降光武故封之)正為宜春侯五年徒廣陽王良為趙
王
十年封泗水王歙子輝為堂谿侯淄川王終子鳳為曲
陽侯
十三年封族兄嘉為順陽侯城陽恭王祉子平為蔡陽
侯堅為高鄉侯徙愼侯賜為安城侯又封順陽侯嘉子
廧為黃李侯更封中山王茂為穰侯
十五年三月以大司馬吳漢上書請封皇子不許重奏
連歲乃詔羣臣議大司空融固始侯通膠東侯復高密
侯禹太常登等奏議曰古者封建諸侯以藩屏京師周
封八百同姓諸姬並為建國夾輔王室尊事天子享國
永長為後世法故詩云大啟爾宇為周室輔高祖聖德
光有天下亦務親親封立兄弟諸子不違舊章陛下德
横天地興復宗統褒德賞勲親睦九族功臣宗室咸蒙
封爵多受廣地或連屬縣今皇子頼天能勝衣趨拜陛
下恭謙克讓抑而未議羣臣百姓莫不失望宜因盛夏
吉時定號位以廣藩輔明親親尊宗廟重社稷應古合
舊厭塞衆心臣請大司空上輿地圖太常擇吉日具禮
儀制曰可四月戊申以太牢告祠宗廟丁巳使大司空
融告廟封皇子輔為右翊公英為楚公陽為東海公康
為濟南公蒼為東平公延為淮陽公荆為山陽公衡為
臨淮公焉為左翊公京為琅邪公是年徙兄太原王章
為齊王
十七年十月進皇子右翊公輔為中山王食常山郡其
餘九國公皆即舊封進爵為王
十九年六月詔曰春秋之義立子以貴東海王陽皇后
之子宜承大統皇太子疆崇執謙退願備藩國父子之
情重久違之其以疆為東海王
二十年六月徙封中山王輔為沛王
二十八年徙魯王興為北海王
三十年四月徙左翊王焉為中山王是年封趙節王栩
三子為鄉亭侯齊哀王章子張為下博侯北海王子復
為臨邑侯又封安城侯子暠為白牛侯
中元二年封沛王輔子寶為沛侯魯王興二子為縣侯
濟南王康子德為東武成侯
明帝永平元年封沛王輔子嘉為僮侯東平王蒼子二
人為縣侯
三年四月封皇子建為千乘王羡為廣平王
七年徙廣平王羡為西平王
八年封阜陵質王魴弟十二人為鄉亭侯
十年封成武侯順弟子三人為鄉亭侯
十一年遣使手詔東平王蒼國中傅曰日者問東平王
處家何等最樂王言為善最樂其言甚大副是要腹矣
今送列侯印十九枚諸王子年五歲已上能趨拜者皆
令帶之
十四年封廣陵思王子元壽為廣陵侯服王璽綬食荆
故國又封元壽弟三人鄉亭侯
十五年四月封皇子恭為鉅鹿王黨為樂成王衍為下
邳王暢為汝南王昞為常山王長為濟隂王
十六年七月淮陽王延徙封阜陵王
十八年徙西平王羡為陳王是年封北海王基二弟為
縣侯二弟為鄉侯
章帝建初二年封楚王英子楚侯种(後徙封陸侯)五弟皆為
列侯並不得置相臣吏人又封趙王栩十子為鄉亭侯
四年二月徙鉅鹿王恭為江陵王汝南王暢為梁王常
山王昞為淮陽王封皇子伉為千乘王全為平春王
七年六月廢皇太子慶為清河王徙廣平王羡為西平
王封琅邪夷王字弟十三人為列侯
元和元年四月分東平國封憲王蒼子尚為任城王餘
五人為列侯是年封琅邪孝王孫二人為列侯
二年五月徙江陵王恭為六安王是年封沛釐王定弟
十二人為鄉侯
章和二年徙封六安王恭為彭城王
和帝永元二年五月分太山為濟北國分樂城涿郡渤海
為河間國封皇弟夀為濟北王開為河間王叔為城陽王
三年封趙王栩三子為亭侯
四年封中山王憲弟十二人為列侯
五年正月封皇弟萬歲為廣宗王
八年封阜陵王魴弟十二人為鄉亭侯
十年封東平憲王蒼孫梁為矜陽亭侯孝王敞弟六人
為列侯
十一年封濟南簡王錯弟七人為列侯
十二年封陳王鈞六弟為列侯(蕃為陽都鄉侯千秋為新平侯參為周亭侯夀)
(為樂陽亭侯寳為博平侯旦為高亭侯)
十四年封任城王安母弟福為桃鄉侯
十六年封東海頃王肅弟二十一人為侯梁恭王堅弟
二人為鄉亭侯
元興元年封趙頃王商四子為鄉亭侯沛王正弟十一
人為縣侯
殤帝延平元年封和帝長子勝為平原王
安帝永初元年三月分清河國封清河孝王慶弟常保
為廣川王是年封琅邪恭王壽弟八人為列侯
二年封濟南孝王香弟四人為列侯
三年封樂安王寵子延平為清河王
四年封任成王安弟元為當塗鄉侯
六年封彭城王恭子阿奴為竹邑侯
七年封陳敬王孫安國為耕亭侯
元初五年封彭城考王道弟三人為鄉亭侯(丙為都鄉侯國為安鄉侯)
(丁為魯陽鄉侯)趙惠王乾二弟為鄉亭侯
永寧元年封濟北節王登弟五人為鄉侯皆别食太山
邑又封中山孝王宏弟為鄉亭侯
延光元年封河間王開子得為安平王
二年封琅邪貞王尊弟四人為鄉亭侯
三年封阜陵王恢兄弟五人為鄉亭侯北海王睦少子
為鄉亭侯
順帝永建元年封下邳貞王成兄弟二人及惠王衍孫
二人皆為列侯
二年封梁懷王正兄弟七人為鄉亭侯東海孝王臻二
弟敏儉為鄉侯淮王儀兄二人為鄉亭侯
五年封濟南王廣弟文為樂城亭侯
陽嘉元年封河間惠王政弟十三人皆為亭侯下邳愍
王意弟八人為鄉亭侯
永和四年立戰鄉侯安國為濟北王
五年封琅邪安王據弟三人為鄉亭侯
六年封中山穆王暢弟荆為南鄉侯
質帝本初元年封彭城頃王定兄弟九人及趙惠王乾
一子濟北孝王次弟猛皆為鄉亭侯
弘農王光熹元年封淮陽節王豹兄四人為鄉亭侯
獻帝建安十六年九月庚戌立皇太子熙為濟隂王懿
為山陽王邈為濟北王敦為東海王
十八年徙封趙王珪為博陵王
魏樂城侯洪太祖從弟漢末封國明亭侯文帝即位進
封野王侯邑二千一百戶明帝時更封樂城侯
長平侯休太祖族子文帝即王位封東陽亭侯黃初中
進封安陽鄉侯明帝時更封長平侯邵陵侯真太祖族子
漢末封靈壽亭侯文帝即位進封東鄉侯明帝時更封
真薨五子義訓則彦皚弟彬皆為列侯
任城王彰太祖子漢末封鄢陵侯黃初二年進爵為公
三年立為任城王彰薨子楷嗣徙封中牟五年改封任
城縣大和六年復改封任城國食五縣二千五百戶
陳思王植太祖子漢末封平原侯又徙封臨菑侯黃初
二年除封鄄城侯三年立為鄄城王邑二千五百戶四
年徙封雍丘王太和元年徙封浚儀二年復還雍丘三
年徙封東阿太和五年冬詔諸王朝六年正月其二
月以陳四縣封植為陳王食邑二千五百戶
彭城王據太祖子漢末封范陽侯又徙封宛侯黃初二
年進爵為公三年為章陵王其年徙封義陽文帝以南
方下濕又以環太妃彭城人徙封彭城又徙封濟隂時
改封諸王為縣王據改封定陶縣太和六年改封諸王
皆以郡為國據復封彭城王景初正元中累增邑并前
四千六百戶
燕王宇太祖子漢末封都鄉侯又改封魯陽侯黃初二
年進爵為公三年為下邳王五年改封單父縣王太和
六年改封燕王景初正元中累增邑并前五千五百戶
沛穆王林太祖子漢末封饒陽又徙封譙黃初二年進
爵為公三年為譙王五年改封譙縣七年徙封鄄城太
和六年改封沛景初正元中累增邑并前四千七百戶
中山恭王衮太祖子漢末封平鄉侯又徙封東鄉侯其
年又改封贊侯黃初二年進爵為公三年為北海王六
年改封中山景初正元景元中累增邑并前三千四百
戸
陳留恭王峻太祖子漢末封郿侯又徙封襄邑黃初二
年進爵為公三年為陳留王五年改封襄邑縣太和六
年又封陳留景初正元景元中累增邑并前四千七百
戸
趙王幹太祖子漢末封高平亭侯又徙封頼亭侯其年
改封弘農侯黃初二年進爵徙封燕公三年為河間王
五年改封樂城縣七年徙封鉅鹿太和六年改封趙王
景初正元景元中累增邑并前五千戶
楚王彪太袓子漢末封壽春侯黃初二年進爵徙封汝陽
公三年封弋陽王其年徙封吳王五年改封壽春縣七
年徙封白馬太和六年改封楚
樂陵王茂太祖子漢末封萬歲亭侯改封平輿侯黃初
三年進爵徙封乘氏公七年徙封中山太和元年徙封
聊城公其年為王詔曰昔象之為虐至甚而大舜猶侯
之有庳近漢氏淮南阜陵皆為亂臣逆子而猶或及身
而復國或至子而鍚土有虞建之於上古漢文明章行
之乎前代斯皆敦叙親親之厚義也聊城公茂少不閑
禮教長不務善道先帝以為古之立諸侯也皆命賢者
故姬姓有未必侯者是以獨不王茂太皇太后數以為
言始聞茂頃來少知悔昔之非欲修善將來君子與其
進不保其往也今封茂為聊城王以慰太皇太后下流
之念正始五年徙封樂陵嘉平正元景元中累增邑并
前五千戶
北海悼王蕤文帝子黃初七年明帝即位立為陽平縣
王太和六年改封北海正元景元中累增邑三千五百
戸
東武陽懷王鑒文帝子黃初六年立
東海定王霖文帝子黃初三年立為河東王六年改封
館陶縣太和六年改封東海景初正元景元中累增邑并
前六千二百戸
元城哀王禮文帝子黃初二年封秦公以京兆郡為國
三年改為京兆王六年改封元城王景初正元景元中
累增邑并前四千五百戶
邯鄲懷王邕文帝子黃初二年封淮南公以九江郡為
國三年進為淮南王四年改封陳六年改封邯鄲景初
正元景元中累增邑并前四千四百戸
清河悼王貢廣平哀王儼並文帝子黃初三年封
明帝以黃初七年即位立皇子冏為清河王
太和三年九月立皇子穆為繁陽王
青龍三年八月立皇子詢為秦王
蜀甘陵王永字公壽先主子章武元年六月使司徒靖
(許靖也)立永為魯王策曰小子永受兹青土朕承天序繼
統大業遵修稽古建爾國家封於東土奄有龜蒙世為
藩輔嗚呼恭朕之詔惟彼魯邦一變適道風化存焉人
之好德世兹懿美王其秉心率禮綏爾士民是饗是宜
其戒之哉建興八年改封甘陵
安平王理字奉孝先主子與永異母章武元年六月使
司徒靖立理為梁王策曰小子理朕統承漢序祇順天
命遵修典秩建爾于東為漢藩輔惟彼梁土畿甸之邦
民狎教化易道以禮往悉乃心懷保黎庶以永爾國王
其敬之哉建興八年改封安平後主延熙元年立子瑶
為安定王
十五年立子琮為西河王
十九年立子瓚為新平王
景耀二年六月立子諶為北地王恂為新興王虔為上
黨王
吳大帝黃武五年封從父弟英為沙羡侯
七年三月封子慮為建昌侯
赤烏五年八月立子霸為魯王
大元二年正月立故太子和為南陽王(和赤烏五年立為皇太子後被)
(廢至是封爵)居長沙子奮為齊王居武昌
廢帝五鳳中封魯王霸子甚為吳侯壹為宛陵侯
景帝永安元年十一月封太子和子德錢唐侯謙永安
侯
後主皓元興元年十月封景帝太子[雨單]為豫章王次子
汝南王次子梁王次子陳王(臣欽若等曰按吳志休四子長名[雨單]字&KR1342;次名□字)
(&KR0034;次名壾字昷次名寇字㷏)
建衞元年正月立淮陽東平王
鳳凰二年九月改封淮陽為魯東平為齊又封陳留章
陵等九王凡十一王王給三千兵
天紀二年七月立成紀宣威等十一王王給三千兵
四年春立中山代等十一王
册府元龜卷二百六十三
