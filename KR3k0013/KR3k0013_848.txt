册府元龜卷八百四十八宋王欽若等撰
總錄部
任俠
荀悅有言曰立氣作威結私交以立彊於世者謂之游
俠自成周之衰諸侯力攻至於七國專任權譎所戰非
義所恃惟險固凌弱暴寡餙詐尚變四民之業不專三
游之術交䳱由是徇名之士豪舉之徒發憤以刷國恥
結盟以復私怨感慨歸死終然不奪當此之際豈徒嚴
憚士衆固亦震變景緯非夫勇厲剛果精神貫徹孰能
若是乎秦滅漢興餘風未殄乃有聲流淮楚氣盖關中
折節締交輕財重諾觀其趨急濟厄損已不伐而恩不
望報名高於世兹所謂以怨報怨捨生取義者與魏晉以
下訖於五代時或有之莫不挺絶異之姿懷君子之行
又豈特搤腕瞑目悲歌慷慨使酒睚眦雜處屠博不護
細行者哉
魯曹沬以勇力事莊公莊公好力曹沬為魯將與齊戰
三敗北魯莊公懼乃獻遂邑之地以和猶復以為將齊
桓公許與魯會于柯而盟桓公與莊公既盟於壇上曹
沬執匕首劫桓公桓公左右莫敢動而問曰子將何欲
曹沬曰齊強魯弱而大國侵魯亦甚矣今魯城壊即壓
齊境君其圖之桓公乃許盡歸魯之侵地既已言曹沬
投其七首下壇北面就羣臣之位顔色不變辭令如故
聶政者軹深井里人殺仇與母姊如齊以屠為事久之
濮陽嚴仲子事韓哀侯與韓相俠累有隙嚴仲子恐誅
亡去游求人可以報俠累者至齊人或言聶政勇敢士
也避讐隐於屠者之間嚴仲子至門請數反然後具酒
自觴(一作賜)聶政母前酒酣嚴仲子奉黃金百鎰前為聶
政母壽聶政驚怪其厚固謝嚴仲子嚴仲子固進而聶
政謝曰臣幸有老母家貧客游以為狗屠可以旦夕得甘
脆以飬親親供飬備不敢當仲子之賜嚴仲子屏人因
為聶政言曰臣有讐而游行諸侯衆矣然至齊竊聞足
下義甚高故進百金者將用為夫人粗糲之費得以交
足下之驩豈敢以有求望耶聶政曰臣所以降志辱身
居市井屠者徒幸以飬老母老母在政身未敢以許人
也嚴仲子固讓聶政竟不肯受也然嚴仲子卒備賓主
之禮而去久之聶政母死既已葬除服聶政曰嗟乎政
乃市井之人鼓刀以屠而嚴仲子乃諸侯之卿相也不
遠千里枉車騎而交臣臣之所以待之至淺鮮矣未有
大功可以稱者而嚴仲子奉百金為親壽我雖不受然
是者徒深知政也夫賢者以感忿睚眦之意而親信窮
僻之人而政獨安得默然而已乎且前日要政徒以老
母老母今以天年終政將為知己者用乃遂西至濮陽
見嚴仲子曰前日所以不許仲子者徒以親在今不幸
而母以天年終仲子所欲報讐者為誰請得從事焉嚴
仲子具告曰臣之讐韓相俠累俠累又韓君之季父也
宗族甚多居處兵衛甚設臣欲使人刺之衆終莫能就
今足下幸而不棄請益其車騎壯士為足下輔翼者聶
政曰韓之與衛相去中間不甚遠今殺人之相相又國君
之親此其勢不可以多人多人則不能無生得失生得
失則語泄語泄是韓舉國而與仲子為讐(一作難)豈不殆
哉遂謝車騎人徒聶政乃辭獨行杖劔至韓韓相俠累
方坐府上持兵戟而衛侍者甚衆聶政直入上階刺殺
俠累(韓烈侯三年三月盗殺韓相俠累俠累名傀戰國策曰有東孟之會又云聶政刺韓傀兼中哀侯)
左右大亂聶政大呼擊殺者數十人因自破面决眼自
屠出腸遂以死
唐且楚人也初秦王使人謂安陵君曰寡人欲以五百
里之地易安陵君田其許寡人安陵君曰大王加惠以
大易小甚善雖然受地於先王願終守之弗敢易秦王
不悦安陵君因使唐且使於秦秦王謂唐且曰寡人以
五百里之地易安陵安陵君不聽寡人何也且秦滅韓
亡魏而君以五十里之地存者以君為長者故不錯意
也今吾以十倍之地易於君而君逆寡人者輕寡人歟
唐且對曰否不若是也安陵君受地於先王而守之雖
千里不敢易也豈直五百里哉秦王拂然怒謂唐且曰
公亦嘗聞天子之怒乎唐且對曰臣未嘗聞也秦王曰
天子之怒伏屍百萬流血千里唐且曰大王嘗聞布衣
之怒乎秦王曰布衣之怒亦免冠徒跣以頭搶地耳唐
且曰此庸夫之怒也非士之怒也夫專諸之刺王僚也
彗星襲月聶政之刺韓傀也白虹貫日要離之刺慶忌
也倉鷹擊於殿上此三子者皆布衣之士也懷怒未發
休烈隆於古與臣而將四矣若士必怒伏尸二人流血
五步天下縞素今日是也挺劍而起秦王色撓長跪而
謝之曰先生坐何至於此寡人喻矣夫韓魏滅亡而安
陵以五十里之地存者徒以有先生也
侯嬴為夷門監魏公子無忌以為上客侯生謂公子曰
屠者朱亥此子賢者世莫能知故隐屠間耳公子往數
請之朱亥故不復謝公子怪之時秦昭王已破趙長平
軍又進圍邯鄲公子姊為趙平原君夫人數請救於魏
魏安釐王使將軍晉鄙將十萬衆救趙秦王使使者告
魏王曰吾攻趙旦暮且下而諸侯敢救者必移兵擊之
魏王恐使人止晉鄙留軍璧鄴魏公子乃盗晉鄙兵符
將奪其軍以救趙侯生曰將在外主令有所不受以便
國家公子即合符而晉鄙不授公子兵而復請之事必
危矣臣客屠者朱亥可與俱此人力士晉鄙聽大善
不聽可使擊之於是公子泣侯生曰公子畏死耶何泣
也公子曰晉鄙嚄唶宿將往恐不聽必當殺之是臣泣
耳豈畏死哉於是公子請朱亥朱亥笑曰臣乃市井鼓
刃屠者而公子親數存之所以不報謝者以為小禮無
所用今公子有急此乃臣效命之秋也遂與公子俱公
子過謝侯生侯生曰臣宜從老不能請數公子行日以
至晉鄙軍之日北向自頸以送公子公子遂行至鄴矯
魏王令代晉鄙晉鄙合符疑之舉手視公子曰今吾擁
十萬之衆屯於境上國之重任今單騎来代之何如哉
欲無聽朱亥袖四十斤鐡椎椎殺晉鄙公子遂將晉鄙
軍勒兵下令軍中曰父子俱在軍中父歸兄弟俱在軍
中兄歸獨子無兄弟歸飬得選兵八萬人進兵擊秦軍
解去遂救邯鄲存趙
荆軻衛人也其先乃齊人徙於衛衛人謂之慶卿亦謂
之荆卿好讀書擊劍以術說衛元君元君不用嘗游過
榆次與盖聶論劍盖聶怒而目之荆軻出人或言復召
荆卿盖聶曰曩者吾與論劍有不稱者吾目之試往是
宜去不敢留使使往之主人荆卿則已駕而去榆次矣
使者還報盖聶曰固去也吾曩者目攝之荆軻游於邯
鄲魯勾踐與荆軻博争道魯勾踐怒而叱之荆軻默而
逃去遂不復會荆軻既至燕愛燕之狗屠及善擊筑者
高漸離荆軻嗜酒日與狗屠及高漸離飲於燕市酒酣
以往高漸離擊筑荆軻和而歌於市中相樂也已而相
泣旁若無人者荆軻雖游於酒人乎(飲酒之人)然其為人沉
深好書其所游諸侯盡與其賢豪長者相結納之燕燕
之處士田光先生亦善待之知其非庸人也居頃之會
燕太子丹質秦亡歸燕燕太子丹者故嘗質於趙而秦
王政生於趙其少時與丹驩及政立為秦王而丹質於
秦秦王之遇燕太子丹不善故丹怨而亡歸歸而求為
報秦王者國小力不能其後秦日出兵山東以伐齊楚
三晉稍蠶食諸侯且至於燕燕君臣皆恐禍之至太子
丹患之問其傳鞠武武對曰秦地徧天下威脅韓魏趙
氏北有甘泉谷口之固南有涇渭之沃擅巴漢之饒右
隴蜀之山左關殽之險民衆而士厲兵革有餘意有所
出則長城之南易水以北未有所定也奈何以見陵之
怨欲批(白結切)其逆鱗哉丹曰然則何由請入圖之居有
間秦將樊於期得罪於秦王亡之燕太子受而舍之鞠
武諫曰不可夫以秦王之暴而積怒於燕足為寒心又
况聞樊將軍之所在乎是為委肉當餓虎之蹊也禍必
不遠矣雖有管晏不能為之謀也願太子疾遣樊將軍
入匈奴以滅口請西約三晉南連齊楚北購單于其後
乃可圖也太子曰太傅之計曠日彌久心惛然恐不能
須臾且非獨於此也夫樊將軍窮困于天下歸身於丹
丹終不以廹於強秦而棄所哀憐之交置之匈奴是固
丹命卒之時也願太傅更慮之鞠武曰夫行危而求安
造禍而求福計淺而怨深連結一人之後交不顧國家
之大害此謂資怨而助禍矣夫以鴻毛燎於爐炭之上
必無事矣且以雕鷙之秦行怨暴之怒豈足道哉燕有
田光先生其為人智深而勇沉可與謀太子曰願因太
傅而得交於田光先生可乎鞠武曰敬諾出見田先生
道太子願圖國事於先生也田光曰敬奉教乃造焉太
子逢迎却行為導跪而蔽席(蔽一作撥一作拔)田光坐定左右
無人太子避席而請曰燕秦不兩立願先生留意也田
光曰臣聞騏驥盛壯之時一日而馳千里至其衰老駑
馬先之今太子聞光盛壯之時不知臣精已消亡矣雖
然光不敢以圖國事所善荆卿可使也太子曰願因先
生得結交於荆卿可乎田光曰敬諾即起趨出太子送
至門戒曰丹所報先生所言者國之大事也願先生勿
泄也田光俛而笑曰諾僂行見荆卿曰光與子相善燕
國莫不知今太子聞光壯盛之時不知吾形已不逮也
幸而教之曰燕秦不兩立願先生留意也光竊不自外
言足下於太子也願足下過太子於宫荆軻曰謹奉教
田光曰吾聞之長者為行不使人疑之今太子告光曰
所言者國之大事也願先生勿泄是太子疑光也夫
為行而使人疑之非節俠也欲自殺以激荆卿曰願足
下急過太子言光已死明不言也因遂自刎而死荆軻
遂見太子言田光已死致光之言太子再拜而跪膝行
流涕有頃而後言曰丹所以誡田先生毋言者欲以成
大事之謀也今先生以死明不言豈丹之心哉荆軻坐
定太子避席頓首曰田先生不知丹之不肖使得至前
敢有所道此天之所以哀燕而不棄其孤也今秦有貪
利之心而欲不可足也非盡天下之地臣海内之王者
其意不厭今秦已虜韓王盡納其地又舉兵南伐楚北
臨趙王翦將十萬之衆距漳鄴而李信出太原雲中趙
不能支秦必入臣入臣則禍至燕燕小弱數困於兵今
計舉國不足以當秦其諸侯服秦莫敢合從丹之私計
愚以為誠得天下之勇士使於秦規以重利秦王貪其
勢必得所願矣誠得劫秦王使悉反諸侯侵地若曹沬
之與齊桓公則大善矣則不可因而刺殺之彼秦大將
擅兵於外而内有亂則君臣相疑以間諸侯得合從其
破秦必矣此丹之上願而不知所委命惟荆卿留意焉
久之荆軻曰此國之大事也臣駑下恐不足任使太子
前頓首固請毋讓然後許諾於是尊荆卿為上卿舍上
舍太子日造門下供大牢具異物間進車騎美女恣
荆軻所欲以順適其意久之荆軻未有行意秦將王
翦破趙虜趙王盡收入其地進兵北略地至燕南界太子
丹恐懼乃請荆軻曰秦兵旦暮渡易水則雖欲長侍
足下豈可得哉荆軻曰微太子言臣願謁之今行而毋
信則秦未可親也夫樊將軍秦王購之金千斤邑萬家
誠得樊將軍首與燕督亢之地圖(方城縣有督亢亭膏腴之地)奉獻
秦王秦王必說見臣臣乃得有以報太子曰夫樊將軍
窮困来歸丹丹不忍以己之私而傷長者之意願足下
更慮之荆軻知太子不忍乃遂私見樊於期曰秦之遇
將軍可謂深矣父母宗族皆為戮没今聞購將軍首金
千斤邑萬家將奈何於期仰天太息流涕曰於期每念
之嘗痛於骨髄顧計不知所出耳荆軻曰今有一言可
以解燕國之患報將軍之讐者何如於期乃前曰為之
奈何荆軻曰願得將軍之首以獻秦王秦王必喜而見
臣臣左手把其袖右手揕其胸(揕張鴧切一作抗)然則將軍之
讐報而燕見陵之愧除矣將軍豈有意哉樊於期偏袒
搤腕(一作捥)而進曰此臣之日夜切齒拊心也乃今得聞
教遂自刎太子聞之馳往伏屍而哭極哀既已不可奈
何乃遂盛樊於期首函封之於是太子預求天下之利
匕首得趙人徐夫人匕首(徐一作陳)取之百金使工以藥淬
之以試人血濡縷人無不立死者(言以匕首試人人血出足以沾濡絲縷便)
(立死也)乃為裝遣荆卿燕國有勇士秦舞陽年十三殺
人人不敢忤視乃令秦舞陽為副荆軻有所待欲與
俱其人居遠未来而為治行頃之未發太子遲之疑其改
悔乃復請曰日已盡矣荆卿豈有意哉丹請得先遣秦舞
陽荆軻怒叱太子曰何太子之遣往而不反者䜿子也今
提一匕首入不測之強秦僕所以留者待吾客與俱今太
子遲之請辭决矣遂發太子及賓客知其事者皆白衣
冠以送之至易水上既祖取道高漸離擊筑荆軻和而
歌為變徵之聲士皆垂淚涕泣又前為歌曰風蕭蕭兮
易水寒壯士一去兮不復還復為羽聲慷慨士皆瞋目
髮盡上衝冠於是荆軻遂就車而去終已不顧既至秦
持千金之幣物厚遺秦王寵臣中庶子蒙嘉嘉為先言
於秦王曰燕王誠振怖大王之威不敢舉兵以逆軍吏
願舉國為内臣比諸侯之列給貢職於郡縣而得奉守
先王之宗廟恐懼不敢自陳謹斬樊於期頭及燕督亢
之地圖函封燕王拜送於庭使使以聞大王惟大王命
之秦王聞之大喜乃朝服設九賓見燕使者咸陽宫荆
軻奉樊於期頭函而秦舞陽奉地圖匣以次進至陛秦
舞陽色變振恐羣臣怪之荆軻顧笑舞陽前謝曰北番
蠻夷之鄙人未嘗見天子故振慴願大王少假借之使
得畢使於前秦王謂軻曰取舞陽所持地圖軻既取圖
奏之秦王發圖圖窮而匕首見因左手把秦王之袖而
右手持匕首揕之未至身秦王驚自引而起䄂絶拔劍
劍長操其室時惶急劍堅故不可立拔荆軻逐秦王秦
王環柱而走羣臣皆愕卒起不意盡失其度而秦法羣
臣侍殿上者不得持尺寸之兵諸郎中執兵皆陳殿下
非有詔召不得上方急時不及召下兵以故荆軻乃逐
秦王而卒惶急無以擊軻而以手共摶之是時侍醫夏
無且以其所奉藥囊提荆軻也秦王方環柱走卒惶急
不知所為左右乃曰王負劍王遂拔劍以擊軻斷其左
股荆軻廢乃引其匕首以摘秦王不中中銅柱秦王復
擊荆軻軻被八創軻自知事不就倚柱而笑箕踞以罵
曰事所以不成者欲以生劫之必得約契以報太子也
於是左右前殺軻
高漸離與荆軻為友軻死燕滅漸離變名姓為人庸保
匿作宋子(縣名也今屬鉅鹿)久之作苦聞其家堂上客擊筑徬
徨不能去每出言曰彼有善有不善從者以告其主曰
彼庸乃知音竊言是非其家丈人召使前擊筑一坐稱
善賜酒而高漸離念久隐畏約無窮時乃退出其裝匣
中筑與其善衣更容貌而前舉坐客皆驚下與抗禮以
為上客使擊筑而歌客無不流涕而去者宋子傳客之
(互以為客)聞於秦始皇始皇召見人有識者乃曰高漸離也
秦皇帝惜其善擊筑重赦之乃&KR0008;(海各切)其目使擊筑未
嘗不稱善稍益近之高漸離乃以鉛置筑中復進得近
舉筑扑秦皇帝不中於是遂誅高漸離終身不復近諸
侯之人
項梁嘗殺人與籍避讐吴中吴中賢士大夫皆出梁下
(言皆不及也)每有大徭役及喪梁嘗主辦
漢臺孺壹之子也壹始皇末墜樓煩為任俠州郡歌
之
朱家魯人魯人皆以儒教而朱家用俠聞所藏活豪士
以百數其餘庸人不可勝言然終不伐其能飲其德(有德)
(於人而不自美也飲没也謂不稱顯)諸所嘗施惟恐見之賑人不贍先從
貧賤始家無餘財衣不兼采食不重味乘不過軥車(軥挽)
(也)專趨人之急甚於己私既隂脫季布之厄及布尊貴
終身不見自關以東莫不延頸願交
田仲楚人以俠聞父事朱家自以為行弗及
張良字子房韓人大父開地父平皆為韓相良少未嘗
事韓破良求刺客為韓報讐秦皇帝東游至博浪沙中
(地名在陽武南狼音浪)良與客狙擊(狙與覷同音謂密伺之)誤中副車(謂後乘也)
求賊急甚良乃更姓名亡匿下邳項伯嘗殺人從良匿
後封留侯
季布楚人為任俠有名後至東河守
季心布弟也氣聞關中遇人恭謹為任俠方數千里士
争為死嘗殺人亡吴從爰絲匿長事爰絲(爰絲盎字言以兄長之禮)
(事也)弟畜灌夫籍福之属嘗為中司馬(中尉之司馬)中尉郅都
不敢加禮少年多時時竊借其名以行(詐自稱為心之賓客徒黨)
(也)
欒布為燕相至將軍稱曰窮困不能辱身非人也富貴
不能快意非賢也於是嘗有德願報之有怨必以法滅
之
田叔為人廉喜任俠(喜好也)游諸公後至魯相
劇孟雒陽人周人以商賈為資劇孟以俠顯吴楚反時
條侯為太尉乘傳東將(乘傳車而東出為大將也)至河南得劇孟喜
曰吴楚舉大事而不求劇孟吾知其無能為己(已語終辭)天
下騷動大將軍得之若一敵國云劇孟行大類朱家而
好博多少年之戲然孟母死自遠方送喪千乘及孟死
家無十金之財
袁盎為楚相免官家居與閭里闘雞走犬劇孟嘗過盎
盎善待之安陵富人有謂盎曰吾聞劇孟博徒將軍何
自通之盎曰孟雖博徒然母死客送車千餘此亦有過
人者
王孟符離人以俠稱江淮之間(符離沛郡之縣也)是時濟南&KR1486;
氏陳周膚亦以豪聞景帝聞之使使盡誅比屬其後代
諸白梁韓母辟陽翟薛况陜寒孺紛紛復出焉(代郡白姓非一)
(家也故稱諸焉梁國人姓韓名母辟陽翟属川陜即今陜也陜縣也薛况寒孺皆人姓名也)
灌夫累官至太僕徙燕相坐法去官為人剛直使酒(使酒)
(因酒而使氣也)不好面諛貴戚諸勢在已之右欲必陵之士在
已左愈貧賤尤益禮敬與鈞(右尊也左卑也鈞等也)稠人廣衆薦
寵下軰(稠多也下軰下等之人也每於人衆之中故寵薦也)士亦以此多之夫不
好文學喜任俠已然諾(已必也謂一言許人必信之也)諸所與交通無
非豪傑大猾家累數千萬食客日數千百人陂池田園
宗族賓客為權利横穎川
汲黯為九卿後卒於淮陽相好游俠任氣節行修潔衛
人仕者皆嚴憚黯出其下
鄭當時孝文時以任俠自喜脱張羽於阨(梁孝王將楚相之弟也)
聲聞梁楚間後累遷為大司農
朱安世陽陵大俠詔捕不能得丞相公孫賀子敬聲罪
發繫獄賀請捕安世贖罪帝許之安世曰丞相禍及宗
矣獄中上書告敬聲呪詛等罪賀遂父子死獄中
郭解父任俠孝武時誅死解為人静悍(性清静而勇悍)不飲酒
少時隂賊感慨不快意所殺甚衆以軀藉友報讎(藉謂借助)
(也)藏命作姦剽攻休乃鑄錢掘塜不可勝數適有天幸
窘急嘗得脱若遇赦及解年長更折節為儉以德報怨
厚施而薄望然其自喜為俠益甚既以振人之命不矜
其功其隂賊著於心本發於睚眦如故云(心本猶言本心也如故盖)
(言如舊不改耳)而少年慕其行亦輙為報讐不使知也解姊
子負解之勢(負恃也)與人飲使之釂非其任強灌之(盡爵)
(日釂其人不飲而使盡爵乃強灌之故怨怒也)人怒刺殺解姊子亡去解姊怒
曰以翁伯待人殺吾子賊不得(翁伯解字也)棄其尸道旁弗
葬欲以辱解解使人微知賊窘自歸具以實告解解曰
公殺之當吾兒不直遂去其賊辠其姊子收而葬之諸
公聞之皆多解之義益附焉解出人皆避有一人獨箕
踞視之解問其姓名客欲殺之解曰居邑屋不見敬是
吾德不修也彼何辠乃隂請尉史曰是人吾所重至踐
更時脫之(踐更為踐更之卒也脫免也)每至直更數過吏弗求(直當也次)
(當為更也)怪之問其故解使脱之箕踞者廼肉袒謝辠少年
聞之愈益慕解之行雒陽有人讐者邑中賢豪居間以
終數不聽(居中間為道地和解之而不見許也)客廼見解解夜見讐家讐
家曲聽(曲屈從其言)解謂讐家曰吾聞雒陽諸公在間多不
聽今子幸而聽之奈何從他縣奪人邑賢大夫權乎廼
夜去不使人知曰且毋庸待我去令雒陽豪居間廼聽
(庸用也且無用休待雒陽豪更言之方從其言也)解為人短小恭儉出未嘗有
騎不敢乘車入其縣庭之旁郡國為人請求事事可出
出之不可者各令厭其意然後乃敢嘗酒食諸公以此
嚴重之争為用邑中少年及旁近縣豪夜半過門嘗十
餘車請得解客舍飬之(舍止也言解多藏亡命喜事少年與解同志者知亡命者多歸)
(解故夜將軍来迎取其人居上而飬之)及徙豪茂陵也解貧不中訾(中充也言)
(訾財不充合徙之數也)吏恐不敢不徙衛將軍為言郭解家貧不
中徙帝曰解布衣權至使將軍為言此其家不貧解徙
諸公送者出千餘萬軹人揚季王子為縣掾舉徙解解
兄子斷揚掾頭解入關關中賢豪知與不知聞其聲争
交驩邑人又殺揚季王季王家上書人又殺之闕下帝
聞乃下吏捕解解亡置其母家室夏陽身至臨晉籍少
翁素不知解因出關籍少翁已出解解轉入太原所過
輙告主人家吏逐之迹至籍少翁少翁自殺口絶久之
乃得解窮治所犯為而解所殺皆在赦前軹有儒生侍
使者坐客譽郭解生曰解專以姦犯公法何謂賢解客
聞之殺此生斷其舌吏以責解解實不知殺者殺者亦
竟絶莫知為誰吏奏解無辠御史大夫公孫弘議曰解
布衣為任俠行權以睚眦殺人解不知此辠甚於解殺
之當大逆無道(當謂處斷其罪)遂族解自是之後俠者極衆而
無足數者然關中長安樊中子槐里趙王孫長陵高公
子西河郭公仲太原鹵公孺臨淮倪長卿東陽陳君孺
雖為俠而恂恂有退讓君子之風至若北道姚氏西道
諸杜南道仇景東道趙他羽公子(據京師而言指其東西南北謂也姓他名)
(羽字公子)南陽趙調之徒盗跖而居民間者耳烏足道哉此
乃鄉者朱家所羞也
王林卿卭成太后外家為侍中通輕俠傾京師坐法免
賓客愈盛
甯成為内史抵罪歸家稱曰仕不至二千石賈不至千
萬安可比人乎乃貰貸買陂田千餘頃假貧民役使數
千家數年産至千金為任俠其使民威重於郡守
王温舒陽陵人少時椎埋為姦(椎殺人而埋之)後至中尉
朱雲字子游少時通輕俠借客報讐後至槐里令
朱博字子元杜陵人家貧少時給事縣為亭長好客少
年捕搏敢行(好賓客及少年而追捕擊搏無所避也)稍遷為功曹伉俠好
交(伉健也)隨從士大夫不避風雨是時前將軍望之子蕭
育御史大夫萬年子陳感以公卿子著才知名博皆友
之為郡守九卿賓客滿門欲仕官者薦舉之欲報讐怨
者解劍以帶之其趨事待士如是博以此自立然終用
是敗後至丞相自殺
睢孟魯國番人少時游俠鬪雞走狗長乃變節後至符
節令
萬章字子夏長安人長安熾盛街閭各有豪俠章在城
西柳市號曰城西萬子夏為京兆尹門下督從至殿中
侍中諸侯貴人争欲揖章莫與京兆尹言者章逡廵甚
懼其後京兆不復從也與中書令石顯相善得顯權力
門車嘗接轂至成帝初石顯坐專權擅勢免官徙歸故
郡顯貲巨萬當去留床席器物數百萬直欲以與章章
不受賓客問其故章歎曰吾以布衣見哀於石君石君
家破不能有以安而受其財物此為石氏之禍耶諸公
以是服而稱之河平中王尊為京兆尹捕擊豪俠殺章
及箭張回(作箭者姓張名回)酒市趙君都賈子光(酒市中人)皆長安
名豪報讐怨飬刺客者也
樓護為京兆吏數年甚得名譽是時王氏方盛賓客滿
門五侯争名其客各有所厚不得左右(不相經過也)惟護盡
入其門咸得其驩心結士大夫無所不傾其交長者尤
見親而敬衆以是服為人短小精辨議論嘗依名節聽
之者皆竦與谷永俱為五侯上客長安號曰谷子雲筆
札樓君卿唇舌言其見信用也母死送葬者致車二三
千兩閭里歌之曰五侯治喪樓君卿後至天水太守
原涉字巨先為谷口令時年二十餘自劾去官少顯名
京師郡國諸豪及長安五陵諸為氣節者皆歸慕之涉
傾身與相待人無賢不肖闐門在所閭里盡滿以奴斫
傷屠者亡為茂陵令尹公所辱初涉與新豐富人祁太
伯為友太伯同母弟王游公素嫉涉時為縣門下掾說
尹公曰君以守令辱原涉如是一旦真令至君復單車
歸為府吏涉刺客如雲殺人皆不知主名可為寒心涉
治冡舍奢僭踰制辠惡暴著主上知之今為君計莫若
墮壊涉冡舍條奏其舊惡君必得眞令如此亦不敢怨
矣尹公如其計莽果以為真令涉由此怨王游公選賓
客遣長子初從車二十乘劫王游公家母即祁太伯母
也諸客見之皆拜傳曰無驚祁夫人遂殺游公父及子
斷兩頭去(殺游公及其父)涉性略似郭解外温仁謙遜而内隐
(隐匿其情也)好殺睚眦於塵中獨死者甚多
陳遵杜陵人也為郁夷令以封嘉威侯居長安中列侯
近臣貴戚皆貴重之請求不敢逆所到衣冠懷之惟恐
在後(懷来也謂招来而禮之)時列侯有與遵同姓字者每至入門
曰陳孟公坐中莫不震動既至而非因號其人曰陳驚
坐
辛次兄與平帝從舅衛子伯相善(次兄其名也)兩人俱游俠
賓客甚多
孫建為王莽強弩將軍王莽居攝誅鉏豪俠名捕漕中
叔不能得漕中叔素善建莽疑建匿藏之以問建建曰
臣素善之誅臣足以塞責莽性果賊無所容忍然重建
不竟問遂不得也中叔子少游復以俠聞於世
戴良曾祖父遵平帝時為侍御史王莽簒位稱病歸鄉
里家富好給施尚俠氣食客嘗三四百人時人語曰關
東大豪戴子高
後漢馬援嘗亾命北地遇赦因留牧畜賓客多歸附者
遂役屬數百家(續漢書援過北地任氏畜牧自援祖賓本客天水父仲又嘗為牧師令是時兄)
(員為護苑使者故人賓客皆依援)後至伏波將軍
寇恂上谷人初為郡功曹太守耿况甚重之王莽敗更
始立使使者徇郡國曰先降者復爵位恂從耿况迎使
者於界上况上印綬使者納之一宿無還意恂勒兵入
見使者就請之使者不與曰天王使者功曹欲脅之耶
恂曰非敢脅使君竊傷計之不詳也今天下初定國信
未宣使君建節御命以臨四方郡國莫不延頸傾耳望
風歸命今始至上谷而先堕誠信沮向化之心生離畔
之隙將復何以號令他郡乎且耿府君在上谷久為吏
人所親今易之得賢則造次未安不賢則祗更生亂為
使君計莫若復之以安百姓使者不應恂叱左右以使
者命召况况至恂進取印綬𢃄况使者不得已乃承制
詔之况受而歸
竇融王莽居攝中為強弩將軍司馬(強弩將軍即莽明義侯王俊)東
擊翟義還攻槐里(槐里趙明霍鴻等兵起以應翟義王邑等破義還合軍擊明鴻等滅之融)
(時随其軍也)以軍功封建武男(東觀記續漢書並云寧武男)女弟為大司
空王邑小妻家長安中出入貴戚連結閭里豪傑以任
俠為名然事母兄飬弱弟内修行義
盖延漁陽人身長八尺彎弓三百斤邊俗尚勇力而延
以氣聞後至虎牙將軍左馮翊
蔡遵嘗為吏部所侵結客殺之初縣中以其柔也既而
皆憚焉後至征虜將軍
郅惲汝南西平人也其友董子張父及叔父為鄊里盛
氏一時所殘害子張病因將終惲往候張張視惲歔欷
惲曰吾知子不悲天命長短而痛二父讐不復也惲即
將客遮仇人取其頭以示張張喜氣因絶惲見令以狀
自首令應之遲趨出詣獄令跣追之不及即自入獄謝
惲拔刀自嚮以要惲曰子不從我出敢不以死明心乎
惲遂出後至長沙太守
楊政京兆人也嘗詣揚虚侯馬武武難見政稱疾不為
起政入戸徑升牀排武把臂責之曰卿蒙國恩備位藩
輔不思求賢以報殊寵而驕天下英俊此非飬身之道
也今日動者刀入脅武諸子及左右皆大驚以為見劫
操兵滿室政顔色自若會信陽侯至責數武令為交友其
剛果任情皆如此也後至左中郎將
王渙少好俠尚氣力數通輕剽少年晚而改節官至兖
州刺史
叚紀明少便習弓馬尚游俠輕財賄長乃折節好古學
後至太尉
鄭太少有才略靈帝末知天下將亂隂結交豪俠家富
於財有田四百頃而食嘗不足名聞山東時董卓遷都
長安天下饑亂士大夫多不得其命而太豪有餘資日
引賓客高會倡樂所贍救者甚衆後至侍御史
袁術少以俠氣聞數與諸公子飛鷹走狗後改行折節
仕至監軍
袁紹壯健好結交梁冀以下莫不善之後至大將軍冀
州刺史
劉梁以俠氣聞
董卓性麄猛有謀少嘗遊羌中盡與豪帥相結後歸耕
於野諸豪帥有來從之者卓為殺耕牛與共宴樂豪帥
感其意歸相劫得雜畜千餘頭以遺之由是以健俠知
名
陳宫字公臺剛直烈壯少與海内知名之士皆相連結
後叛曹公從呂布布敗誅死
王康字公節泰山人輕財好施少以任俠聞後為河内
太守
周暉大司農忠之子也前為雒陽人去官歸兄弟好賓
客雄江淮間出入從車嘗百餘乘及獻帝初暉聞京師
不安來效忠董卓聞而惡之使兵劫殺其兄弟
何顒與袁紹為奔走之友是時天下士大夫多遇黨難
顒嘗歲再三私入雒陽從紹計議為諸窮窘之士解釋
患禍而袁術亦豪俠與紹争名顒未嘗造術術深恨之
後辟司空府
魏夏侯稱與文帝為布衣之交每讌會氣陵一坐辯士
不能屈世之高名者多從之游年十八卒
張邈字孟卓少以俠聞賑窮救急傾家無愛士多歸之
後至陳留太守
夏侯惇字元讓年十四就師學人有辱其師者惇殺之
由是以烈氣聞後至大將軍
典韋形貌魁梧膂力過人有志節任俠襄邑劉氏與睢
陽李永為讐韋為報之永為富春長備衛甚謹韋乘
車載雞酒偽為候者門開懷匕首入殺永并殺其妻徐
出取車上刀戟步出永居近市一市盡駭追者數百莫
敢近行四五里遇其伴轉戰得脱由是為豪傑所識後
為校尉
臧霸字宣高父戒為縣獄掾據法不聽太守欲所私殺
太守大怒令收戒詣府時送者百餘人霸年十八將客
數十人徑於費西山中要奪之送者莫敢動因與父俱
亡命東海由是以勇壯聞後至執金吾特進
楊阿若後名豐字伯陽酒泉人少游俠嘗以報讎解怨
為事故時人為之號曰東市相斫楊阿若西市相斫楊
阿若至建安年中太尉徐揖誅郡中強族黃氏時黃其
(人名)得脫在外乃以黃昂家粟金數斛募衆得千餘人以
攻揖揖城守豐時在外以昂為不義乃告揖捐妻子走
詣張掖求救會張掖又反殺太守而昂亦䧟城殺揖二
郡合勢昂怨豐不與已同乃重募取豐欲令張掖以麻
繫其頭生致之豐遂逃走武威太守張猛假豐為都尉
使齎檄告酒泉聽豐為揖報讐遂單騎入南羌中合衆
得千騎從樂浪南山中出詣趨郡城未到三十里皆令
騎下馬曳柴揚塵酒泉郡人望見塵起以為東大兵到
遂破散昂獨走出羌捕得昂豐謂昂曰卿前欲生繫我
頸今反為我所繫云何昂慚謝豐遂殺之時黃華在東
又還領郡豐畏華復走依燉煌至黃初中河西興復黃
華降豐乃還郡郡舉孝廉州表其義勇詔即拜駙馬都
尉後二十餘年病亡
嚴幹字公仲李義字孝懿皆馮翊東縣人舊無冠族故
二人並單家其器性皆厚重當中平末同年二十餘幹
好擊劍義好辦護喪事馮翊甲族桓田吉郭及故侍中
鄭文信等頗以其各有器實共紀識之
蜀徐庶先名福本單家子少好任俠擊劍中平末嘗為
人報讐白堊&KR0691;面被髮而走為吏所得問其姓字閉口
不言吏乃於車上立柱維磔之擊鼓以令於市廛莫敢
識者而黨伍共簒解之得脫後仕魏至右中郎將御史
中丞
吴孫堅為下邳丞鄉里知舊好事少年往来者嘗數百
人堅接撫待飬有若子弟焉
魯肅體貌魁竒少有壯節好為竒計天下將亂乃學擊
劍騎射聚少年給其衣食往来南山中射獵隂相部勒
講武習兵父老咸曰魯氏世衰乃生此狂兒後至横江
將軍
甘寧字興霸少有氣力好游俠招合輕薄少年為之渠
帥羣聚相随挾持弓弩負&KR1975;帶鈴民聞鈴聲即知是寧
(吴書曰寧俠殺人藏舍亡命聞於郡中其出入步則陳車騎水則連輕舟侍從被文繡所如先道路住止嘗以)
(繒錦維舟去或割棄以示奢也)人與相逢及屬城長吏接待隆厚者乃
與交歡不爾即放所將奪其資貨後至折衝將軍
呂蒙年十五六竊随姊夫鄧當擊賊當顧見大驚呵叱
不能止時當職吏以蒙年小輕之曰彼䜿子何能為此
欲以肉餧虎耳他日與蒙會又嗤辱之蒙大怒引刀殺
吏出走逃匿于鄭長家出因校尉袁雄自首承間為言
孫策召見竒之引置左右後至南郡太守
晉王濟性豪侈和嶠性至貪家有好李帝求之不過數
十濟候其上直率少年詣園共啖畢伐樹而去時王愷
以帝舅奢豪有牛名八百里駁嘗瑩其蹄角濟請以錢
千萬與牛對射而賭之愷亦自恃其能令濟先射一發
破的因據胡牀叱左右速探牛心来須臾而至一割便
去後至侍中
裴秀有雋才性豪俠有氣節弱冠得美名後至司空
李乾有雄氣合賓客數千家在乘氏
裴憲二子挹㲄竝以文才知名㲄仕季龍為太子中庶
子散騎常侍挹㲄俱豪俠躭酒好臧否人物
王敦字處仲每酒後輙詠魏武帝樂府歌曰老驥伏櫪
志在千里烈士暮年壯心不已以如意打唾壺為節壺
邊盡缺敦又嘗荒恣於色體為之弊左右諫之敦曰此
甚易耳乃開後閣驅諸婢妾數十人並放之時人歎異
焉後至大將軍
祖逖字士稚范陽人世吏二千石為北州舊姓扶風晉
王掾上谷太守逖少孤兄弟六人兄該納等並開爽有
才幹逖性豁蕩不修義檢年十四五猶未知書諸兄每
憂之然輕財好俠慷慨有節尚每至田舍輙稱兄意散
榖帛以周貧乏鄉黨親族以是重之後至豫州刺史
戴若思有風儀性閒爽少好游俠不拘操行遇陸機赴
雒船裝甚盛遂與其徒掠之若思登岸據胡床指麾同
旅皆得其宜機察見之知非常人在舫屋上遥謂之曰
卿才器如此乃復作劫耶若思感悟因流涕投劍就之
機與言深加賞異遂與定交後至驃騎將軍
周嵩字仲智狷直果俠每以才氣凌物後至御史中丞
袁躭字彦道少有才氣俶儻不羈為士類所稱桓温少
時游於博徒資産俱盡尚有負進思自振之方莫知所
出欲求濟於躭而躭在艱試以告焉躭略無難色遂變
服懷布帽随温與債主戲躭素有藝名債者聞之而不
相識謂之曰卿當不辨作袁彦道也遂就局十萬一擲
直上百萬躭投馬絶呌探布帽擲地曰竟識袁彦道不
其通脱若此後至歴陽太守
李庠性任俠好濟人之難州黨争附之與六郡流人避
難梁益道路有飢病者庠嘗營護隐恤賑施窮乏大收
衆心
馮素弗䟦之長弟也慷慨有大志姿貌魁偉雄傑不羣
任俠放蕩不修小節故時人未之竒惟王濟異焉曰撥
亂才也惟交結時豪為務不以産業經懷當時俠士莫
不歸之
宋孟龍符驍果有膽氣幹力絶人少好游俠結客於閭
里
何邁素豪俠好聚劍客出入行遊從者塞路
薛廣安都父也河東汾隂人世為強族同姓有三千家
廣為宗豪
宗慤字元幹炳兄之子也炳素高節諸子羣從幼好學
而慤獨任氣好武故不為鄉曲所稱
南齊劉懷珍為直閣將軍懷珍北州舊姓門戶殷積啟
上門生千人充宿衛孝武大驚召取青冀豪家私附得
數千人
梁鄧元起當陽人性任俠好賑施鄉里年少多附之
陳周照少豪任俠氣有將帥才
周敷字仲遠臨川人為郡豪族形貌眇小如不勝衣而
膽勁果超出時軰性豪俠輕財重士鄉黨少年有任氣
者咸歸之
高樹生性通達重節義交結英雄不事生産有識者並
宗竒之後從平陽王顒討蠕蠕有功樹生尚氣俠意存
浮沉自適不願職位辭不受賞識者高之後為北州大
都督
李瑞字琚羅涉歴史傳頗有文才氣尚豪爽名強當世
劉僧利輕財通俠甚得鄉情高祖幸徐州引見善之拜
徐州别駕
薛安都字體逹少驍勇善騎射頗結輕俠諸兄患之安
都乃求以一身分出不取片資兄許之居於别廐遠近
交游者争有送遺馬牛衣服什物充牣其庭
裴慶孫任俠有氣鄉曲壯士及好事者多相附撫飬咸
有恩紀
陽固字敬安性俶儻不拘小節少任俠好劔客弗事生
産
李業興性豪俠重意氣人有急難委之歸命便能容匿
與其好合傾身無恡若有相乖忤便即疵毁乃至聲色
加以謗罵
慕容儼少任俠交通輕薄遨遊京雒間
薛循義字公讓性姦俠輕財重氣招結豪猾時有急難
相奔投者多能容匿之
堯雄上黨長子人驍果善騎射輕財尚氣為時軰所重
徐度字孝節安陸人也世居京師少倜儻不拘小節及
長姿貌瓌偉嗜酒好博嘗使僮僕屠酤為事
熊曇朗豫章南昌人也世為郡姓曇朗跅&KR1375;不羈有膂
力容貌甚偉侯景之亂時少年據豐城縣為柵桀黠劫
盗多附之
留異東陽長山人也世為郡異姓善自居處言語醖籍
為鄊里雄豪多聚惡少
後魏李元忠以葛榮起率宗黨作壘以自保坐於大槲
樹下前後斬違命者凡三百人賊至元忠輙却之
李顯甫豪俠知名集諸李數千家於殷州西山開鑿魚
川方五六十里居之顯甫為家宗主
北齊張保雒代人也自云本出南陽西鄂家世好賓客
尚氣俠頗為北土所知
宋游道重交游存然諾之分歴官嚴整而時大納賄分
及親故之艱匱者其男女孤弱為嫁娶之臨喪必哀躬
親為司州綱紀
高昂與兄乾數為劫掠州縣莫能窮治招聚劍客家資
傾盡鄊里畏之無敢違忤父翼嘗謂人曰此兒不滅我
族當大吾門不直為州豪也昂初以豪家立名為之羽
翼者呼延族劉貴珍劉長狄東方老劉士榮成五韓願
生劉桃棒随其建義者李希光劉叔宗劉孟和並仕官
顯達
孟和名恊浮陽饒安人也孟和少好弓馬率性豪俠幽
州刺史劉靈助之起兵也孟和亦聚衆附昂兄弟遥應
之及靈助敗昂乃據冀州孟和為其致力
封子繡外貌儒雅而俠氣難忤司空婁定遠子繡兄之
壻也為瀛州刺史子繡在渤海定遠過之對妻及諸女
子讌集言戲微有䙝慢子繡大怒鳴鼓集衆將攻俄頃
兵至數千馬將千匹定遠乞免拜謝久乃釋之
高乾性眀悟俊偉有智略美音容進止都雅少時游俠
數犯公私長而修改輕財重義當世以意氣相得
李景遺少雄武有膽力好結聚亡命共為劫盗鄊里每
患之永安末其兄南鉅鹿太守無為以贓罪為御史所
劾禁於州獄景遺率左右十餘騎詐稱臺使徑入州城
劫無為而出之州軍追討竟不能制由是以俠聞
盧宗道性麄率任俠行南營州刺史嘗於晉陽置酒賓
游滿坐中書舍人馬士達因愛其彈箜篌女妓云手甚
纖素宗道即以此婢遺士達士達固辭宗道便命家人
將解其腕士達不得已而受之
李愍字魔憐形貌魁傑見異於時少有大志年四十猶
不仕州郡惟招致姦俠以為徒侶
尉景性温厚頗有俠氣
敬顯雋字孝英少英俠有節操交結豪傑為羽林監
平鑒燕郡薊人雖崇儒業而有豪俠氣孝昌末盗賊蜂
起見天下將亂乃之雒陽與慕容儼以客騎馬為業鑒性
巧夜則糊畫以供衣食謂其宗親曰運有汙隆亂極則
治并州戎馬之城爾朱王命世之雄俠烈建旗奉辭問
罪勞忠竭力今也其時遂相率奔爾朱榮於晉陽因陳
靖亂安民之策榮大竒之即署參軍前鋒從平鞏密
金祚字神敬性驍雄尚氣俠魏正光中隴右賊起詔雍
州刺史元猛討之召募良家以為軍導祚應選有功
後周韋祐字法保少好遊俠而質直少言所與交遊皆
輕猾亡命人有急難投之者多保存之雖屢被追終不
改其操
隋梁士彦字相如少任俠不仕州郡性剛果喜正人之
是非好讀兵書頗涉經史
沈光少驍捷善戲馬為天下之最略綜書記微有詞藻
嘗慕立功名不拘小節家甚貧窶父兄並以庸書為事
光獨&KR1542;弛交通輕俠為京師患少年之所朋附人多贍
遺助以飬親每致甘旨美衣未嘗困匱
周羅睺九江人也年十五善騎射好鷹狗任俠放蕩收
聚亡命隂習兵書從祖景彦誡之曰吾世恭謹汝獨放
縱難以保家若不喪身必將滅吾族羅睺不改陳宣帝
時以軍功授開遠將軍句容令
李密開皇中襲父爵蒲山公乃散家産賙贍親故飬客
禮賢無所愛恡與楊元感為刎頸之交
劉權少有俠氣重然諾藏亡匿死吏不敢過門
陳政倜儻有文武大略時京師大俠劉居士重政才氣
數從之遊
乞伏惠少慷慨有大節便弓馬好鷹犬
麥鐵杖性疎誕使酒好交遊重信義每以漁獵為事不
治産業
唐劉弘基少落拓交通輕俠不事家産以父蔭為右勲
衛大業末嘗從煬帝征遼東家貧不能自致行至汾隂
度以後期當斬計無所出遂與同旅屠牛潛跡吏捕之
繋於縣獄歲餘竟以贖論事解亡命盗馬以供衣食
丘和少便弓馬重氣俠及長始折節與物無忤貴賤皆
愛之
盛彦師者頗有學識少任俠交結英豪
盧祖尚少以俠氣聞家富於財周濟窮乏無所愛恡由
是為州里所歸
張瑾善弓馬有膂力少以豪俠聞
唐憲祖初仕隋為東宫左勲衛及太子廢罷歸鄉里不
拘操行好畋獵從博徒遊藏亡匿死交通輕俠
牛進達濮州雷澤人少嘗穿窬為盗而藏亡匿死號為
輕俠隋末代翟讓為驃騎與秦叔寳程知節吴黑闥相
友善
郭元振舉進士授通泉尉任俠使氣不以細務介意前
後掠賣所倍十餘人以遺賓客百姓苦之則天聞其名
召見與語甚竒令先平壽州然後赴江都連封令其將
賀蘭元均邵怡等守霍丘稱少成竟不能侵軼乃南掠
蘄黃等州
崔造建中末為建州刺史涇原兵叛造聞難作馳檄鄰
州請齊舉兵遂調撥所部得二千人抗表上聞朝廷嘉
之及京師收復詔徵造至藍田自以源休之甥上疏請
罪不敢即赴闕德宗以為有禮優詔慰勉拜吏部侍郎
李紓建中末為同州刺史德宗幸梁州紓亦棄州詣行
在拜兵部侍郎
高承簡貞元中為宋州刺史時汴州反逐其帥因以部
將李㝏行帥事㝏遣其將持記責宋州官私財物承簡
執而囚之自是汴吏来輙繋之一日并出斬於衙門之
外威震郡中及㝏兵大至宋州凡三城賊已䧟南城承
簡保北兩城以拒凡十餘戰會徐州救兵至㝏為汴將
李質執之傳至京師兵圍宋者即遁去承簡拜簡校左
散騎常侍兖海沂密等州節度觀察處置等使
崔從憲元和初為興元推官知卭州事劉闢竊據西川
以兵逼從歸府從憲卒設備以一郡抗禦之
杜慆懿宗咸通末為泗州刺史時桂林戍卒龐勛等為
亂擁衆還徐至泗州急攻之遣牙將李員入城見慆曰
留後知中丞名族不敢令軍士失禮但開城門令百姓
存活無相疑也慆執而殺之
後唐張憲莊宗同光末為太原尹時趙在禮入魏州憲
家屬在魏關東俶擾在禮善待其家遣人賫書至太原
誘憲憲斬其使書不發函而奏
王思同明宗長興末為京兆尹兼西京留守潞王鎮鳳
翔與之隣境及潞王禀朝旨致書於秦涇雍梁邠諸帥
言賊臣亂政陳已所興兵討亂之狀因遣伶奴安十十
以五絃謁思同思同執十十送京師
楊炎少好讀書有文詞豪俠尚氣
李景儉疎財尚義雖不厲名節死之日知名之士咸
惜之
後唐錢鏐杭州臨安縣人杭之著姓門無任官鏐少權
勇有謀性任俠以解讐報怨為事
晉李周任俠自負屬河朔羣盗充斥南北交兵行旅無
援者不敢出郡邑有士人盧岳家於太原携妻子囊槖
寓於逆旅進退無所保惟與所親相對流涕周憫之請
援送以歸行經西山中有賊夜於林麓間俟之射盧岳
中其馬周大呼曰爾為誰耶賊聞其聲相謂曰李君至
此矣即時散走岳全其行裝至於家
周高思繼幽州人昆仲三人俱英豪有武幹聲馳朔塞
册府元龜卷八百四十八
