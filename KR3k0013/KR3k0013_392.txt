冊府元龜卷三百九十二宋王欽若等撰
將帥部
威名
夫將之為用也戎昭果毅整軍經武號令精眀卒乘競
勸人不敢犯法在必行故能風生於三軍名震於鄰國
折衝千里隱若長城兹所謂王者之爪牙生民之司命
也繇是處以衛社稷則敵不敢加兵出以守邊防則虜
不敢近塞豈惟震讋虓虎叱咜風雲蓋亦義勇兼聞策
謀宏遠者也傳曰有威可畏又曰懷德而畏威其是之
謂乎
楚得臣為令尹與晉戰敗於城濮(晉伐衛救之)晉文公猶有
憂色曰得臣猶在憂未歇也(歇盡也)困獸猶鬭况國相乎
及楚殺子玉(子玉得臣也)公喜而後可知也(喜見於顔色)曰莫余
毒也已(一云子玉為將文公側席而坐及其死也君臣相慶)
魏公子無忌在趙秦伐魏公子歸救魏魏王以上將軍
印授公子公子遂將安釐王三十年公子使使遍告諸
侯諸侯聞公子將各遣將將兵救魏公子率五國之兵
破秦軍於河外走蒙驁遂乘勝逐秦軍至函谷關抑秦
兵秦兵不敢出當是時公子威振天下
吳起為西河守以拒秦韓甚有聲名
趙廉頗者趙之良將惠文王十六年頗為趙將伐齊大
破之取陽晉拜為上卿以勇氣聞於諸侯
李牧北邊之良將常居代鴈門大破殺匃奴十餘萬騎
滅襜襤(胡名在代北)破東胡降林胡單于奔走其後十餘歲
匃奴不敢近趙邊城
秦白起為左更料敵合變出竒無窮聲振天下
蒙恬為内史秦已并天下乃使恬將三十萬衆北逐戎
狄暴師於外十餘年居上郡是時蒙恬威鎮匃奴
漢魏尚為雲中守匃奴遠避不近雲中之塞
郅都為鴈門太守匃奴素聞郅都節舉邊為引兵去竟
都死不近鴈門匃奴至為偶人象都(以木為人象都之形也偶對也)令
騎馳射莫能中其憚如此匃奴患之
李廣為驍騎將軍在北平郡匃奴號曰漢飛將軍避之
數歲不入界
李廣利為貳師將軍破大宛斬其王還單于欲遮之不
敢
趙充國為後將軍征西羌西至西部都尉府(在金城)日饗
軍士士皆欲為用虜數挑戰充國堅守捕得生口言羌
豪數相責曰語汝亡反今天子遣趙將軍來年八九十
矣善為兵今請欲一鬭而死可得邪
馮奉世為執金吾歴右將軍居爪牙官前後十年為折
衝宿將功名次趙充國
辛慶忌為左將軍當時號為國虎臣遭世承平匃奴西
域親附敬其威信
陳湯為西域副校尉誅郅支單于後坐事徙焞煌太守
奏湯前親誅郅支單于威行外國不宜近邊塞詔徙安
定
後漢齊武王演為更始司徒既破王莾軍莾素聞其名
大震懼購伯升邑五萬戶黃金十萬斤位上公使長安
中官署及天下鄉亭皆畫伯升象於塾屋旦起射之(塾門)
(側堂也)
彭寵父宏哀帝時為漁陽太守偉容貌能飲飯有威於
邊
岑彭為征南將軍與諸將伐公孫述彭首破荆門長驅
武陽持軍整齊秋毫無犯卭糓王任貴(貴本越嶲夷殺太守枚根自立)
(為王)聞彭威信數千里遣使迎䧏會彭已薨光武盡以任
貴所獻賜彭妻子
祭彤為遼東太守數破斬鮮卑自是鮮卑震懼畏彤不
敢復闚塞後率勵鮮卑往擊破赤山烏桓塞外振讋彤
之威聲暢於北方
陳俊為琅邪太守行大將軍事時琅邪未平齊地素聞
俊名入界盜賊皆解散
賈宗字武孺大將軍復之子為朔方太守匃奴常犯塞
得生口問太守為誰曰賈武孺曰寕賈將軍子邪曰是
皆放遣還是後更不入塞
張堪為漁陽太守視事八年匃奴不敢犯塞
李恂為武威太守坐事免歸鄉里會西羌反叛恂到田
舍為所執獲羌素聞其名放遣之恂因詣洛陽謝
陳禪舉茂才時漢中蠻夷反叛以禪為漢中太守夷賊
素聞其名聲即時䧏服
郭涼雖為武將然通經書多智略尤曉邊事有名北方
徐淑為度遼將軍有名於邊
鄧訓為護烏桓校尉故人多攜將老幼樂隨訓徙邊鮮
卑聞其威恩皆不敢南近塞下
陳龜為度遼將軍既到職州郡重足震慄鮮卑不敢近
塞
种暠為使匃奴中郎將時遼東烏桓叛復轉遼東太守
烏桓望風率服迎拜於界上
傅育為武威太守威聲聞於匃奴
第五訪為護羌校尉邊境服其威信
李膺為烏桓校尉虜甚憚攝以公事免官永夀二年鮮
卑宼雲中桓帝聞膺能乃復徵為度遼將軍先是羌虜
及疏勒龜兹數出攻鈔張掖酒泉雲中諸郡百姓屢被
其害自膺到邊皆望風懼服先所掠男女悉送還塞下
自是之後聲振遠域
皇甫規為度遼將軍在事數歲北邊威服
段紀眀久為邊將威震西土其後賈詡察孝廉為即以
疾病去官西還至汧道遇叛氐同行數十人皆為所執
詡曰我段公外孫也汝别埋我我家必厚贖之詡實非
段甥假以懼氐氐果不敢害與盟而送之其餘悉死
公孫瓉為䧏虜校尉兼屬國長史職統戎馬連接邊宼
每聞有警瓉輒厲色憤怒如赴讐敵望塵奔逐或繼之
以夜戰虜識瓉聲憚其勇莫敢抗犯瓉常與善射之士
數十人皆乘白馬以為左右翼自號白馬義從烏桓更
相告語避白馬長史乃畫作瓉形馳騎射之中者咸稱
萬歲虜自此之後遠竄塞外
吕布初為騎都尉便弓馬膂力過人號為飛將
魏龐德為立義將軍與曹仁討關羽樊下諸將以德兄
在漢中頗疑之德常言曰我受國恩義在效死我欲身
自擊羽今年我不殺羽羽當殺我後親與羽交戰射羽
中額時德嘗乘白馬羽軍謂之白馬將軍皆憚之
于禁為偏將軍太祖恨朱靈欲奪其營以禁有威重遣
禁將數十騎齎令書徑詣靈營奪其軍靈及部衆莫敢
動乃以靈為禁部下督衆皆震服其見憚如此
張遼為前將軍屯合肥時孫權復叛文帝遣遼乘舟與
曹休至海陵臨江權甚憚焉勑諸將張遼雖病不可當
也慎之初遼為孫雄所圍遼潰出復入雄衆破走繇是
威鎮江東兒啼不肯止其父母以遼恐之
張郃為盪宼將軍與都督夏侯淵守漢中拒劉備時備
屯陽平郃屯廣石備以精卒萬餘分為十部夜急攻郃
郃率親兵搏戰備不能克其後備於走馬谷燒都圍淵
救火從他道與備相遇交戰短兵接刅淵遂没郃還陽
平當是時新失元帥恐為備所乘三軍皆失色淵司馬
郭淮乃令衆曰張將軍國家名將劉備所憚今日事急
非張將軍不能安也遂推郃為軍主郃出勒兵安陣諸
將皆受郃節度衆心乃定初劉備憚郃而易淵及殺淵
備曰當得其魁用此何為邪後為征西車騎將軍識變
數尤善處營陣料戰勢地形無不如計自諸葛亮皆憚
之
曹真為大將軍督諸軍擊南安天水安定三郡安定民
楊條等略吏民保月支城真進軍圍之條謂其衆曰大
將軍自來吾願早䧏爾遂自縳出三郡皆平
夏侯淵從太祖起兵為别部司馬每赴急疾嘗出敵之
不意故軍中為之語曰典軍校尉夏侯淵三日五百六
日一千
文聘為江夏太守典北兵委以邊事在郡數十年有威
恩名震敵國賊不敢侵
田豫為護匃奴中即將領并州刺史外胡聞其威名相
率來獻州界寕肅百姓懷之
蜀關公為前將軍假節鉞率衆攻曹仁於樊曹公遣于
禁助仁會大霖雨漢水汎溢禁所督七軍皆沒禁䧏公
公又斬將軍龐德梁郟陸渾羣盗或遥受公印號為之
支黨公威振華夏曹公議徙都以避其銳
張飛為右將軍雄壯威猛亞於關公魏謀臣程昱等咸
稱關飛萬人之敵也
諸葛亮為丞相出師揚聲繇斜谷道取郿使趙雲鄧芝
為疑軍據箕谷魏大將軍曹真舉衆拒之亮身出軍攻
祈山戎陣整齊賞罰肅而號令眀南安天水安定三郡
叛魏應亮關中響震亮卒及軍退司馬宣王案行其營
壘處所曰天下之竒才也
馬忠為庲䧏都督威恩並立張表時名士清望踰忠閻
宇宿有功幹於事精勤繼踵在忠後其威風稱績皆不
及忠
陳叔至自豫州隨先主名位嘗亞趙雲俱以忠勇稱
王平為鎮北將軍統漢中時鄧艾在東馬忠在南平在
北境咸著名迹平同郡句扶為左將軍忠勇寬厚數有
戰功功名爵位亞於平後與張翼廖化並為大將軍時
人語曰前有王句後有張廖
吳周瑜字公瑾為偏將軍領南郡太守劉備領荆州牧
詣京見大帝備自京還權乘飛雲大船與張昭秦松魯
肅十餘人共追送之大宴會叙别昭肅等先出帝獨與
備留語因言次嘆瑜曰公瑾文武籌略萬人之英顧其
器量廣大恐不久為人臣爾瑜之破魏軍也曹公曰孤
不羞走後與帝書曰赤壁之役值有疾病孤燒船自退
橫使周瑜虚獲此名瑜威聲遠著故曹公劉備咸欲疑
譛之
董襲為揚武都尉時大帝初統事鄱陽賊岑龍彭虎等
衆數萬人襲與凌統步隲蔣欽各别分討襲所向輙破
虎等望見旌旗便散走旬日盡平拜威越校尉
張昭為輔吳將軍容貌矜嚴有威風大帝嘗曰孤與張
公言不敢妄也舉邦憚之
朱桓為前將軍領青州牧假節嘉禾六年魏廬江主簿吕
習請大兵自迎欲開門為應桓與衛將軍全琮俱以師
迎既至事露軍當引還城外有溪水去城一里所廣三
十餘丈深者八九尺淺者半之諸軍勒兵渡去桓自斷
後時廬江太守李膺整嚴兵騎欲須諸軍半渡因廹擊
之及見桓節蓋在後卒不敢出其見憚如此
晉義陽成王望初仕魏為征西將軍持節都督雍涼二
州諸軍事在任八年威化眀肅先是蜀將姜維屢宼關
中及望至廣設方略維不得為寇關中賴之
王沈為征虜將軍督江北諸軍事平蜀之役吳人大出
聲為救蜀振蕩邊境沈鎮御有方寇聞而退
苟晞行兖州刺史汲桑之破鄴也東海王越出次官渡
以討之命晞為前鋒桑素憚之於城外為柵以自守晞
將至頓兵休士先遣單騎示以禍福桑衆大震棄柵宵
遁嬰城固守晞䧟其九壘遂定鄴而還西討吕朗等滅
之
祖逖為豫州刺史進為鎮西將軍石勒不敢窺兵河南
使成皋縣脩逖母墓因與逖書求通使交市逖不報書
而聽互市收利十倍時王敦久懷逆亂畏逖不敢發逖
卒始得意焉
索綝為新平太守時劉聰將蘇鉄劉五斗等劫掠三輔
除綝安西將軍馮翊太守綝有威恩華戎嚮服賊不敢
犯
劉弘為寕朔將軍假節監幽州諸軍事鎮烏丸校尉甚
有威惠寇盗屏迹為幽朔所稱
周訪為安南將軍梁州刺史聞王敦有不臣之心訪常
切齒敦雖懷逆謀而終訪之世未敢為非
紀贍為鎮軍將軍當時服其嚴毅雖常疾病六軍敬憚
之
陶侃為廣州刺史初廣州人迎長沙人王機為刺史機
復遣使詣王敦乞為交州刺史敦從之會杜弘據臨賀
因機乞䧏勸弘取廣州弘遂與温邵及交州秀才劉沈
謀反侃擊機破之執劉沈又遣部將討機斬之諸將皆
請乘勝擊温邵侃笑曰吾威名已著何事遣兵但一函
紙自足爾於是下書諭之邵懼而走追獲於始興以功
封柴桑侯食邑四千戶後侃為征西大將軍督七州軍
事屬後將軍郭默矯詔襲殺平南將軍劉胤輙領江州
侃聞之遣將出兵據湓口侃以大軍繼進侃既至默將
宗侯縳默父子五人及默將張丑詣侃䧏侃斬默等默
在中原數與石勒等戰賊畏其勇聞侃討之兵不血刅
而擒也益畏侃蘇峻將馮鉄殺侃子奔於石勒勒以為
戍將侃告勒以故勒召而殺之
劉毅為荆州刺史初屬桓玄簒位與宋高祖何無忌起
義兵桓玄聞毅及高祖何無忌之起兵也甚懼其黨曰
劉裕烏合之衆勢必無成願不以為慮玄曰劉裕勇冠
三軍當今無敵劉毅家無擔石之儲樗蒲一擲百萬何
無忌劉牢之之甥酷似其舅其舉大事何謂無成其見
憚如此
劉牢之為謝玄參軍玄鎮廣陵牢之領精銳為前鋒百
戰百勝號為北府兵敵人畏之
桓石虔從伯父温入關叔父冲為苻健所圍垂没石虔
躍馬赴之拔冲於數萬衆之中而還莫敢抗者三軍歎
息威震敵人時有患瘧疾者謂曰桓石虔來以怖之病
者多愈其見畏如此
宋沈林子從高祖討姚泓於長安林子威聲遠聞三輔
震動關中豪左望風請附長安既平大軍東歸林子領
水軍於石門以為聲援
沈慶之為建威將軍患頭風好着狐皮帽羣蠻惡之號
曰蒼頭公見慶之軍輙畏懼曰蒼頭公已復來矣
檀道濟鎮廣陵率軍繼到彦之以討謝晦彦之戰敗退
保隱圻會道濟至晦本謂道濟與羡之等共罪同誅(謂徐)
(羡之也)忽聞來至人情恼懼遂不戰自潰
劉胡為隊主討伐諸蠻往無不捷蠻甚憚之小兒啼語
之云劉胡來便止
周山圖為振武將軍時鎮軍將軍張永征薛安都於彭
城山圖領二千人迎軍至武原為虜騎所追合戰多所
傷殺虜圍轉急山圖據城自固然後更結陣死戰突圍
出虜披靡不能禁衆稱其勇呼為武原將
南齊桓康隨世祖起義摧堅䧟陣膂力絶人所經村邑
恣行暴害江南人畏之以其名怖小兒畫其形以避瘧
無不立愈
梁韋叡為輔國將軍既平合肥高祖詔衆進次東陵去魏
甓城二十里將會戰有詔班師去賊既近懼為所躡叡
悉遣輜重居前身乘小輿殿後魏人服叡威名望之不
敢逼全軍而還
張齊為信武將軍巴西㳯潼二郡太守齊在益部累年
討擊蠻獠身無寕歲其居軍中能親勞辱與士卒同其
勤苦自畫頓舍城壘皆委曲得其便調給衣糧資用人
人無所困乏既為物情所附蠻獠亦不敢犯是以威名
行於庸蜀
柳仲禮為電威將軍鎮襄陽大通中西魏將賀拔勝來
逼樊鄧仲禮出擊破之稍遷司州刺史武帝思見其面
使畫工圖之初侯景潜圖反噬仲禮先知之屢啟求以
精兵三萬討景朝廷不許及景濟江朝野便望其至兼
蓄雍司精卒與諸藩赴援見推總督景素聞其名甚憚
之仲禮亦自謂當世英雄諸將莫已若也
程文秀為安遠將軍每戰常為前鋒北齊深憚之謂為
程虎
陳歐陽頠為衡州刺史時蕭勃在廣州兵強位重及荆
州䧟頠委質於勃周文育擒送於高祖釋之蕭勃死後
嶺南擾亂頠有聲南土且與高祖有舊乃授頠安南將
軍衡州刺史始興縣侯未至嶺南頠子紇已尅定始興
及頠至嶺南皆懾伏
沈恪監會稽郡會余孝頃謀應王綝出兵臨川攻周廸
以恪為壯武將軍率兵踰嶺以救廸孝頃聞恪至退走
孫陽為都督荆信二州諸軍事安西將軍荆州刺史出
鎮公安增修城池懷服邊遠為隣境所憚
後魏于栗磾眀元時為河内鎮將劉裕伐姚泓栗磾禁
防嚴密裕遺栗磾書遠引孫權求討關羽之事假道西
上題書曰黑矟公麾下栗䃅以狀表聞眀元許之因授
黑矟將軍栗磾好持黑矟以自標裕望而異之故有是
語
奚眷少有將略眀元時為尚書假安南將軍虎牢鎮將
為宼所憚
周觀為高平鎮將觀善撫士卒號有威名
河間公齊初坐事免官爵會宋將裴方眀䧟仇池太武
授齊前軍與建興公古弼討之遂尅仇池威振羌氐復
賜舊爵
陳留王崇為荆州刺史從太武討蠕蠕别督諸軍出大
澤越祁山威懼漠北
叔孫建為廣河鎮將羣盗歛跡威名甚震後為徐州刺
史太武以建威名甚震為宋所憚除平原鎮大將封丹
陽王加征南大將軍都督冀青徐濟四州諸軍事建在
平原十餘年綏懷内外甚得邊稱魏初名將尠有及之
南方憚其威略青兖輙不為寇
古弼為西安將軍鎮長安甚著威名
陸真為長安鎮將咸陽民趙昌鄠縣民王稚兄弟聚衆
五千據治容堡真擊破之斬昌等并誅其黨與雍州民
夷莫不威服在鎮數年甚著威稱
周幾為寕朔將軍太武以幾有智勇遣鎮河南威信著
於外境
辛紹先為下邳太守唯教民治産禦賊之備及宋將陳
顯逹蕭道成蕭順之來寇道成謂順之曰辛紹先未易
侵行宜共慎之於是不歴郡境遂逕屯吕梁
尉元為統萬鎮都將齊高祖立多遣間諜扇動新民不
逞之徙所在蜂起以元威名夙震徵為侍中都督南征
諸軍事征西大將軍耒率諸軍以討之元討五固賊桓
和等皆平之東南清宴遠近怗然
城陽王長夀為沃野鎮都大將性聰惠善撫接在鎮甚
有威名
長孫稚為揚州刺史都督淮南諸軍事梁將裴䆳虞鴻
襲據夀春稚諸子驍果䆳頗難之號曰鐵小兒
長孫肥為平南將軍率衆鎮北境威名甚著蠕蠕惮之
穆羆為征東將軍山胡劉什婆宼掠郡縣羆討滅之自
是部内肅然莫不敬憚
庾岳為將有謀略治軍清整嘗以少擊多士衆服其智
勇名冠諸將
李陽為伏波將軍隨蕭寳夤西征其下每有戰功軍中
號曰李公騎
鄭模為安東將軍時將督敗殁者多模挫敵持重號為
名將
鄭楷為伏波將軍楷性嚴烈能摧挫豪強故時人語曰
摸&KR3089;獬付鄭楷
李崇為車騎將軍揚州刺史崇沈深有將略寬厚善御
衆在州凡經十年常養壯士數千人宼賊侵邊所向摧
破號曰卧虎賊甚憚之
劉藻為龍驤將軍雍城鎮將先是氐豪徐成楊里等驅
逐鎮將故以藻代之至鎮擒獲成里等斬之以殉羣氐
震慴
楊大眼初以軍敗不能禁徙為營州兵後徵為平南將
軍大眼至京師時人思其雄勇喜其更用臺省閭巷觀
者如市大眼為將帥前後所遣督將軍未渡江預皆畏
懾傳言淮泗荆沔之間有童兒啼者恐之云楊大眼至
無不即止王肅弟子秉之初歸國也謂大眼曰在南聞
君之名以為眼如車輪及見乃不異人大眼曰旗鼓相
望瞋眸奮發足使君目不能視何必大如車輪當世推
其驍果皆以為關張弗之過也大眼為荆州刺史嘗縳
蒿為人衣青布而射之召諸蠻渠桓示之曰卿等若作
賊吾正如此相殺也又北淯郡嘗有虎害大眼搏而獲
之斬其頭懸於穰市自是荆蠻相謂曰楊公惡人嘗作
我蠻形以射之又深山之虎尚所不免遂不敢復為宼
盗
崔延伯善將撫得衆心與奚康生楊大眼為諸將之冠
延伯功名尤重時大宼未平而延伯死朝野歎懼焉
樊子鵠為平北將軍兼尚書行臺治有威信山胡率服
韓茂膂力絶人又善騎射為徐州刺史征南將軍為將
善於撫衆勇冠當世為朝廷所稱
賀拔勝為荆州刺史將圖襄陽乃攻馮翊安定酇城等
平之時有梁人書勅蕭續(續梁武帝子鎮襄陽)云賀拔勝北間驍
將汝宜慎之勿與爭鋒其見憚如此
冊府元龜卷三百九十二
