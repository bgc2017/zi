册府元龜卷八百二十七宋王欽若等撰
總錄部
品藻第二
魏鍾繇為太尉以為顔子既沒能備九德不貳其過唯
荀彧然或問繇曰君雅重荀君比之顔子自以不及可
得聞乎曰夫明君師臣其次友之以太祖之聰明每有
大事嘗先諮之荀君是則古師友之義也吾等受命而
行猶或不盡相去顧不遠邪文帝問羣臣昔子産治
鄭民不能欺子賤治單父民不忍欺西門豹治鄴民不
敢欺三不欺於君德孰優繇與司徒華歆司空王朗對
曰臣以為君任德則臣感義而不忍欺君任察則臣畏
覺而不能欺君任刑則臣畏罪而不敢欺任德感義與
夫道德齊禮有耻且格等趨者也任察畏罪與夫導政
齊刑免而無耻同歸者也孔子曰為政以德譬如北辰
居其所而衆星拱之考以斯言論以斯義臣等以為不
忍欺不能欺優劣之縣在於權衡非徒低昂之差乃鈞
銖之覺也且前志稱仁者安仁智者利仁畏罪者彊仁
較其仁者功則無以殊核其為仁者則不得不異安仁
者性善者也利仁者力行者也彊仁者不得已者也三
仁相比則安仁優矣易稱神而化之使民宜之若君化
使民然也然則安仁之化與夫彊仁之化優劣亦不得
不相縣絶也然則三臣之不欺雖同所以不欺異矣則
純以恩義崇不欺與以威察成不欺既不可同槩而比
量又不得錯綜而易處
楊阜字義山天水冀人以州從事為牧韋端使詣許拜
安定長史阜還關右諸將問袁曹勝敗孰在阜曰袁公
寬而不斷好謀而少决不斷則無威少决則失後事今
雖彊大終不能成大業曹公有雄才遠略决機無疑法
一而兵精能用度外之人所任各盡其力必能濟大事
者也
何晏與夏侯玄等名盛於時司馬景王亦預焉晏嘗曰
唯深也故能通天下之志夏侯泰初是也唯幾也故能
成天下之務司馬子元是也唯神也不疾而速不行而
至吾聞其語未見其人蓋欲以神况諸已也晏位至尚
書
陳羣字長文明帝時為司空時太尉華歆淡於財欲其
後寵賜諸公莫及然終不植産業羣嘗歎曰若華公可
謂通而不泰清而不介者矣羣與孔融論汝潁人物羣
曰荀文若公達休若友若公豫當今並無對(臣欽若等曰荀彧字)
(文若荀攸字公達荀衍字休若荀諶字友若荀說字公豫)
崔林為司空嘗與司空陳羣共論冀州人士稱崔琰為
首羣以智不存身貶之林曰大丈夫為有邂逅耳即如
卿諸人良足貴乎
杜恕字務伯時張閣字子臺以簡質聞恕著家戒稱閣
曰張子臺視之似鄙樸人然其心中不知天地間何者
為美何者為好敦然似能與隂陽合德者作人如此自
可不富貴然而患禍當何從而來世有高亮如子臺者
皆多力慕體之不如也後官至幽州刺史征北將軍
蔣濟字子通時汝南許靖字文休夙有名譽既以篤厚
為稱又以人物為意雖行事舉動未悉允當濟以為大
較廊廟器也(濟萬機論許子曰許文休者大較廊廟器也而子孫貶之若實不貴之是不明也誠)
(今知之蓋善人也)濟位至太尉
陳登為廣陵太守請陳矯為功曹使矯詣許謂曰許下
論議待吾不足足下相為觀察還以見誨矯還曰聞遠
近之論頗謂明府驕而自矜登曰夫閨門雍穆有德有
行吾敬陳元方兄弟淵清玉潔有禮有法吾敬華子魚
清修疾惡有識有義吾敬趙元達博聞彊記竒逸卓犖
吾敬孔文舉雄姿傑出有王覇之略吾敬劉玄德所敬
如此何驕之有餘子𤨏𤨏亦焉足錄哉登雅意如此而
深敬友矯
管輅字公明冀州刺史裴徽辟為文學從事徽問輅曰
何平叔一代才名其實何如輅曰其才若盆盎之水所
見者清所不見者濁神在廣博志不務學弗能成才欲
以盆盎之水求一山之形形不可得則智繇此惑故說
老莊則巧而多華說易則美而多偽華則道浮偽則神
虚得上才則淺而流絶得中才則游精而獨出輅以為
少功之才也徽曰誠如來論吾數與平叔共說老莊及
易嘗覺其辭妙於理不能折之又時人吸習皆歸服之
焉益令不了相見得清言然後灼灼耳官至少府丞
韋誕字仲將為大鴻臚卿魚豢曰尋省往者魯連鄒陽
之徒援譬引類以解締結誠彼時文辯之雋也今覧王
粲繁欽阮瑀陳琳路粹諸人前後文旨亦何不若哉其
所以不論者時世異耳余又竊怪其不甚見用以問仲
將仲將云仲宣(粲字)傷於肥戅休伯(繁欽字也)都無格簡元瑜
(阮瑀字也)病於體弱孔墇(陳琳字也)實自麄䟽文蔚(路粹字也)性頗忿
鷙如是彼為非徒以脂燭自煎糜也其不高蹈蓋有繇
矣然君子不責備于一人譬之朱漆雖無楨幹其為光
澤亦壯觀也
鍾會字士季為黃門侍郎吏部郎缺文帝問其人於會
會曰裴楷清通王戎簡要皆其選也
袁凖字孝尼渙子也官至給事中或問凖諸葛亮何人
也曰翼德雲長與玄德俱起爪牙腹心之臣而武人也
晩得諸葛亮因以為佐相而羣臣悦服玄德足信亮足
重故也及其受六尺之孤攝一國之政事凢庸之君專
權而不失禮行君事而國人不疑如此即以為君臣百
姓之心欣戴之矣行法嚴而國人悦服用民盡其力而
下不怨及其兵出入如賓行不寇芻蕘者不獵如在國
中其用兵也止如山進退如風兵出之日天下震動而
人心不憂亮死至今數十年國人歌思如周人之思召
公也孔子曰雍也可使南面諸葛亮有焉又曰或云故
少府楊阜豈非忠臣哉見人主之非則勃然怒觸之與
人言未嘗不道也豈非所謂王臣謇謇匪躬之故者歟
答曰然可謂直士忠則吾不知也夫仁者愛人施於君
謂之忠施於親謂之孝忠孝其本一也故仁愛之至者
君親有過諫而不入求之反覆不得已而言不忍宣也
今為人臣見人主失道直詆其非而播揚其惡可謂直
士未為忠臣也故司空陳羣則不然其談論終日未嘗
言人主之非書數十上而外人不知君子謂羣於是乎
長者矣
蜀許靖字文休汝南人好為臧否至蜀見王商而稱之
曰設使商生於華夏雖王景興無以加也又謂張裔幹
理敏捷中夏鍾元常之倫也官至司徒
龐統字士元襄陽人羣命為功曹吳將周瑜助先主取
荆州因領南郡太守瑜卒統送喪至吳門人多聞其名
及當西還並會昌門陸績顧劭全琮皆往統曰陸子可
謂駑馬有逸足之力顧子可謂駑牛能負重致遠(或問統曰)
(如所目陸子為勝乎統曰駑馬雖精所致一人耳駑牛日行三百里所致豈一人之重哉劭就統宿語因問卿)
(名知人吾與卿孰愈統曰陶冶世俗甄綜人物吾不及卿論帝王之祕策攬倚伏之要最吾似有一日之長劭)
(安其言而親之)謂全琮曰卿好施慕名有似汝南樊子昭(蔣濟萬機)
(論云許子將褒貶不平以拔樊子昭而抑許文休劉曄曰子昭拔自賈豎年至耳順退能守靜進能不苟濟答)
(曰子昭誠自長幼完潔然觀其臿齒牙樹頰胲吐脣吻自非文休敵也)雖智力不多亦一時之
佳也績劭謂統曰使天下太平當與卿共料四海之士
深與統相結而還為先主軍師中郎將
秦宓廣漢人丞相諸葛亮問宓董扶及任安所長宓曰
董扶褒秋毫之善貶纖介之惡任安記人之善忘人之
過官至大司農
吳諸葛恪字元遜蜀樊建以校尉來使值權病篤不自
見建權問諸葛恪曰樊建何如宗預也恪對曰才識不
及預而雅性過之恪位至大將軍
張儼為大鴻臚作默記論諸葛亮與司馬宣王曰漢朝
傾覆天下隳壞豪傑之士競希神器魏氏跨中土劉氏
據益州並稱兵海内為世覇王諸葛司馬二相遭值際
會託身明主或收功於蜀漢或聞名於伊雒丕備既沒
後嗣即統各受保阿之任輔翼幼主不負然諾之誠亦
一國之宗臣覇王之賢佐也歴前世以觀近事二相優
劣可得而詳也孔明起巴蜀之地蹈一州之上方之大
國其戰士人民蓋九分之一也提步卒數萬長驅祁山
慨然有飲馬河雒之志仲達據天下十倍之地仗兼并
之衆據牢城擁精銳無擒敵之意自保而已使彼孔明
自來自去若此人不亡則凉雍不解甲中國不解鞍勝
負之策亦决矣方之司馬不亦優乎
薛瑩字道言為散騎常侍常稱王蕃器量綽異弘博多
通樓玄清白節操才理條暢賀卲厲志高潔機理清要
韋曜篤學好古博見羣籍有記述之才胡冲以為玄劭
蕃曜一時清妙略無優劣必不得已玄宜在先劭當次
之蕃華麗文賦之才有過於曜而典誥不及也
胡綜為侍中太子登使綜作賓友目曰英才卓越超踰
倫匹則諸葛恪精識時機達幽䆒微則顧譚凝辯宏達
言能釋結則謝景䆒學甄微游夏同科則范慎羊道乃
私駁綜曰元遜才而疏子嘿精而佷叔發辯而浮孝敬
深而狹所言皆有指趣而道卒以此言見咎不為恪等
所親後四人皆敗吳人謂道之言有徵
周昭為中書郎嘗著書稱步隲及嚴畯等曰古今賢士
大夫所以失名喪身傾家害國者其繇非一也然要其
大歸摠其常患四者而已急論議一也爭名勢二也重
朋黨三也務欲速四也急論議則傷人争名勢則敗友
重朋黨則蔽主務欲速則失德此四者不除未有能全
也當世君子能不然者亦比比有之豈獨古人乎然論
其絶異未若顧豫章諸葛使君步丞相嚴衛尉張奮威
之為美也論語言夫子循循然善誘人又曰成人之美
不成人之惡豫章有之矣望之儼然即之也温聽其言
也厲使君體之矣恭而安威而不猛丞相履之矣學不
求禄心無苟得衛尉奮威蹈之矣此五君者雖德實有
差輕重不同至於趨舍大檢不犯四者俱一揆也昔丁
諝出於孤家吳粲繇於牧豎豫章楊其善以並陸全之
列是以人無幽滯而風俗厚焉使君丞相衛尉三君昔
以布衣俱相友善諸論者因各叙其優劣初先衛尉次
丞相而後有使君也其後並事明主經營世務出處之
才有不同先後之名須反其初此世常人所决勤薄也
至於三君分好卒無虧損豈非古人交哉又魯横江昔
杖萬兵屯據陸口當世之美業也能與不能孰不願焉
而横江既亡衛尉應其選自以才非將帥深辭固讓終
於不就後徙九列遷典八座榮不足以自曜禄不足以
自奉至於二君皆位為上將窮富極貴衛尉既無求欲
二君又不稱薦各守所志保其名好孔子曰君子矜而
不爭羣而不黨斯有風矣又奮威之名亦三君之次也
當一方之戍受上將之任與使君丞相不異也然歴國
事論功勞實有先後故爵位之榮殊焉而奮威將處此
决能眀其部分心無失道之欲事無充詘之求每升朝
堂循禮而動辭氣謇謇罔不惟忠叔嗣雖親貴言憂其
敗蔡文至雖疏賤談稱其賢女配太子受禮若弔慷愾
之趨惟篤人物成敗得失皆如所慮可謂守道見幾好
古之士也若乃經國家當軍旅於馳騖之際立覇王之
功此五者未為過人至其純粹履道求不苟得升降當
世保全名行邈然絶俗實有所師故粗論其事以示後
之君子
虞翻稱闞澤曰闞生矯傑蓋蜀之揚雄又曰闞儒術德
行亦今之仲舒也翻官至騎都尉
晉傅玄為司隸校尉著書名為傅子或問今之君子曰
袁郎中積德行儉華太尉積德居順其智可及也其清
不可及也事上以忠濟下以仁晏嬰行父何以加諸(臣欽)
(若等曰袁煥為郎中令華歆為太尉)或問近世大賢君子玄答曰荀令君
之仁荀軍師之智(臣欽若等曰令君荀彧也軍師荀攸也)斯可謂近世大
賢君子矣荀令君仁以立德明以舉賢行無謟黷謀能
應機孟軻稱五百年而有王者興其間必有名世者其
荀令君乎太祖稱荀令君之進善不進不休荀軍師之
去惡不去不止也
吳彦初仕吳為建平太守吴亡歸晉武帝問彦陸遜陸
抗二人誰多也彦對曰道德名望抗不及遜立功立事
遜不及抗
張華字茂先每言成公簡清淨比揚子雲默識擬張安
世華位至司空
盧欽為侍中奉車都尉著書稱徐邈曰徐公志高行潔
才博氣猛其施之也高而不狷潔而不介博而守約猛
而能寬聖人以清為難而徐公之所易也或問欽徐公
當武帝之時人以為通自在涼州及還京師人以為介
何也欽答曰往者毛孝先(玠字孝先)崔季珪(琰字季珪)等用事貴
清素之士于時皆變易車服以求名高而徐公不改其
常故人以為通比來天下奢靡轉相倣效而徐公雅尚
自若不與俗同故前日之通乃今日之介也是世人之
無常而徐公之有常也
樂廣為右僕射少與弘農楊凖相善凖之二子曰喬曰
髦皆知名於世凖使先詣裴頠頠性弘方愛喬有高韻
謂凖曰喬當及卿髦少减也又使詣廣廣性清淳愛髦
有神檢謂凖曰喬自及卿然髦尤精出凖笑曰我二兒
之優劣乃裴樂之優劣也論者以為喬雖有高韻而神
檢不足樂為得之矣傳暢云喬似凖而疎
王濟太原人與同郡孫楚友善濟為本州大中正訪問
銓邑人品狀至楚濟曰此人非卿所能名自狀之曰天
才英博亮拔不羣濟叔湛少言語初有隱德人莫能知
武帝問濟曰湛誰比濟曰山濤以下魏舒以上時人謂
湛上方山濤不足下比魏舒有餘湛聞曰欲處我季孟
之間乎濟官至太僕
荀崧父頵為羽林右監崧弱冠王濟甚相器重以方其
外祖陳郡袁侃謂侃弟奥曰近見荀監子清虛名理當
不及父德性純粹是賢兄軰人也其為名流所賞如此
韋忠平陽人少慷慨有不可奪之志閉門修已不交當
世裴頠為僕射數言忠於司空張華辟之辭疾不赴人
問其故忠曰吾茨簷賤士本無宦情且茂先華而不實
裴頠欲而無厭棄典禮而附賊后此豈大丈夫之所宜
行耶後為郡功曹
裴楷為開府儀同三司有知人之鑒初在河南樂廣僑
居郡界未知名楷見而竒之致之於宰府嘗目夏侯玄
云肅肅如入宗廟中但見禮樂器鍾會如觀武庫森森
但見矛戟在前傅嘏汪翔靡所不見山濤若登山臨下
幽然深遠
謝鯤陳郡人庾敳穎川人皆雋朗士也見裴楷子憲而
竒之相謂曰裴憲鯁亮宏達通機識命不知其何如父
至於深弘保素不以世物嬰心者其殆過之官至光祿
大夫
武陔為左光禄大夫開府儀同三司少好人倫與潁川
陳泰友善文帝甚親重之數與銓論時人嘗問陳泰孰
若其父羣陔各稱其所長以為羣泰略無優劣帝然之
(泰字玄伯羣之子文帝問陔曰玄伯何如其父司空也陔曰通雅博暢能以天下聲教為己任者不如也明統)
(簡至立功立事過之)
王戎有人倫鍳識嘗目山濤如璞玉渾金皆欽其寶莫
知名其器王衍神姿高徹如瑶林瓊樹自然是風塵表
物謂裴頠拙於用長荀勖工於用短陳道寧謖謖如束
長竿嵇康子紹初徵入雒或謂王戎曰昨於稠人中始
見嵇紹昂昂然若野鶴之在鷄羣戎曰君復未見其父
耳位至司徒
王衍有重名於世時人許以人倫之鍳尤重弟澄及王
敦庾敳嘗為天下人士目曰阿平第一子嵩第二處仲
第三澄嘗謂衍曰兄形似道而神鋒太儁衍曰誠不如
卿落落穆穆然也澄繇是顯名有經澄所題目者衍不
復有言輒云已經平子矣戎位至太尉
周浚為揚州刺史吳平以陸雲為從事謂人曰陸士龍
當今顔子也
庾敳為太傅從事中郎見和嶠而歎曰嶠森森如千丈
松雖磥砢多節目施之大厦有棟梁之用
郄鑒為安西將軍兖州刺史都督揚州江西諸軍假節
合肥王敦忌之表為尚書令徵還道經姑熟與敦相見
敦謂曰樂彦輔(樂廣字也)短才耳後生流宕言違名簡考之
以實豈勝滿武秋(滿奮也)耶鑒曰儗人必於其倫彦輔道
韻平淡體識冲粹處傾危之朝不可得而親疎及愍懷
太子之廢可謂柔而有正武秋失節之士何可同日而言
敦曰愍懷廢徙之際交有危機之急人何能以死守之
乎以此相方其不减明矣鑒曰丈夫既潔身北面義同
在三豈可偷生屈節靦顔天壤耶苟道數終極固當存
亡以之耳
郭象河南人為東海太傅主簿象著文稱嵇紹父死在
非罪曾無耿介貪位而死闇主義不足多象以問郄公
曰王裒之父亦非罪死裒猶辭徵紹不辭用誰為多少
郄公曰王勝於嵇或曰魏晉所殺子皆仕宦何以無非
也答曰殛鯀興禹者以鯀犯罪也若以時君所殺為當
耶則同於禹以不當耶則同於嵇又曰世皆以嵇見危
授命答曰紀信代漢高之死可謂見危授命如嵇偏善
其一可也以備體論之則未得也
顧榮為元帝軍司散騎常侍謂帝曰陸士元貞正清貴
金相玉質甘季思忠欵盡誠加以膽幹殊快殷慶元質
略有明規文武可施用榮族兄公讓明亮守節困不易
操會稽楊彦明謝行言皆服膺儒雅賀生沉潛青雲之
士陶恭兄弟才力雖少實事極佳凡此諸人皆南金也
庾亮為中書監嘗謂周顗曰諸人咸以君方樂廣顗曰
何乃刻畫無鹽唐突西子也
劉惔沛國人為丹陽尹與桓温善嘗稱之曰温眼如紫
石稜鬢作蝟毛磔孫仲謀晉宣王之流亞也惔又稱王
濛性至通而自然有節濛每云劉君知我勝我自知時
人以惔方荀奉倩濛比袁曜卿
王濛字仲祖有風流美譽為中書郎初謝安弱冠詣濛
清言良久既去濛子修曰向客何如大人濛曰此君亹
亹而來逼人
謝萬為散騎常侍嘗叙漁父屈原季主賈誼楚老龔勝
孫登嵇康四隠四顯為八賢論其旨以處者為優出者
為劣以示孫綽綽與往反以體公識遠者則出處同歸
謝尚與劉惔共論中朝人士或問杜乂可方衛洗馬不
尚曰安得相比其間可容數人惔又云杜乂膚清叔寳
神清(臣欽若等曰衛玠字叔寶卒於太子洗馬)尚官至衛將軍散騎常侍
劉訥字令言有人倫鑒識初入雒見諸名士而歎曰王
夷甫大鮮眀樂彦輔我所敬張茂先我所不解周弘武
巧於用短杜方叔拙於用長
王敦過江嘗稱王衍曰夷甫處衆中如珠玉在瓦石間
敦位大將軍
梅陶為尚書陶與親人曹識書曰陶侃機神明鑒似魏
武忠順勤勞似孔明陸抗諸人不能及也謝安每言陶
公雖用法而常得法外意
温嶠為大將軍初以郭文曠達不仕嘗稱曰文有賢人
之性而無賢人之才柳下梁踦之亞乎(梁踦古之高士)
虞斐為金紫光禄大夫王導嘗謂斐曰孔愉有公才而
無公望丁潭有公望而無公才兼之者其在卿乎官未
達而喪時人惜之
桓彛目禇裒曰季野有皮裏陽秋言外無臧否而内有
所褒貶也彛官至宣城内史
王羲之字逸少為右軍將軍少時阮裕徵侍中不就還
剡山有肥遯之志有以問羲之羲之曰此公近不驚寵
辱雖古之沉冥何以過此人云裕骨氣不及逸少簡秀
不如真長(晉劉惔字)韶潤不如仲祖思致不如殷浩而兼有
諸人之美
顔含為光禄勲或問江左羣士優劣答曰周伯仁(周顗字)
之正鄧伯道(鄧攸字)之清卞望之(卞壼字)之節餘則吾不知
也
謝安字安石為太傅王獻之嘗與兄徽之操之俱詣謝
安二兄多言俗事獻之寒温而已既出客問安王氏兄
弟優劣安曰小者佳客問其故安曰吉人之辭寡以其
少言故知之
顧愷之為散騎常侍初仕桓温府嘗云愷之體中癡黠
各半合而論之正得平耳故俗傳愷之有三絶才絶畫
絶癡絶
楊亮初歸姚襄待以客禮後奔桓温溫問襄於亮亮曰
神明器宇孫策之儔而雄武過之
羅含為郡功曹刺史庾亮以為部江夏從事太守謝尚
與含為方外之好乃稱曰羅君章可謂湘中之琳琅
孫綽字興公簡文帝為會稽王也嘗與綽商略諸風流
人綽言曰劉惔清蔚簡合王濛温潤恬和桓温高爽邁
出謝尚清易令達而濛性和暢能言理辭簡而有會綽
與高陽許詢俱有高尚之志綽與詢一時名流或愛詢
高邁則鄙於綽或愛綽才藻而無取於詢沙門支遁試
問綽君何如許答云高情遠致弟子早已服膺然一詠
一吟許將北面矣綽有高節嘗鄙山濤而謂人曰山濤
吾所不解吏非吏隠非隠若以元禮門為龍津則當點
額暴顋矣綽後為廷尉卿領著作卒
庾龢名重一時少所推服嘗稱韓康伯及王坦之曰思
理倫和我敬韓康伯志力彊正吾愧王文度終於中領
軍
王忱范泰外弟也或問忱曰范泰何如謝邈忱曰茂度
漫又云何如殷顗忱曰伯道易
王廙字世將丞相導從弟也荀闓荀䆳俱過江明帝嘗
從容問廙曰二荀兄弟孰賢廙答以闓才明過䆳帝以
語庾亮曰䆳真粹之地亦闓所不及繇是議者莫能定
其兄弟優劣位至平南將軍荆州刺史
李銓為光禄大夫嘗論揚雄才學優於劉向范喬以為
向定一代之書正羣籍之篇使雄當之故非所長遂著
劉揚優劣論
宋范泰為度支尚書僕射陳郡謝琨後進知名高祖嘗
從容問泰琨名輩可以比誰對曰王元太一流人也
蔡湛之及見謝安兄弟謂人曰謝弘微貎類中郎性似
文靖(中郎弘微曾祖萬也文靖謝安謚也)
謝靈運因宴集問謝晦潘岳陸機與賈充優劣晦曰安
仁謟於權門士衡邀競無已並不能保身自求多福公
閭勲名佐世不得為並靈運曰安仁士衡才為一時之
冠方之公閭本自遼絶靈運官至臨川内史
雷次宗尤明三禮毛詩南齊衡陽王道度太祖長兄也與
太祖俱受學次宗宣帝問二兒學業次宗答曰其兄外
朗其弟内潤皆良璞也
劉湛為領軍湛外甥王延之阮韜並有早譽湛甚愛之
曰韜後當為第一延之為次也延之甚不平每致餉下
都韜與朝士同列文帝聞其如此與延之書曰韜云卿
未嘗有別意當緣劉家月旦故邪
梁沈約字休文吳興人時謝弘微與瑯邪王惠王球並
以簡淡稱人謂約曰王惠何如約曰令明簡次問王
球約曰蒨玉淡又次問弘微約曰簡而不失淡而不流
古之所謂名臣弘微當之又王筠清静好學與從兄泰
齊名沈約見筠以為似外祖袁粲謂僕射張稷曰王郎
非唯額類袁公風韻都欲相似稷曰袁公見人輒矜嚴
王郎見人必娛笑唯此一條不能酷似約位至侍中少
𫝊尋加特進卒
丘遲為中書侍郎待詔文德殿天監初到洽兄溉俱蒙
擢用溉尤見知賞從兄沆亦齊名高祖問遲曰到洽何
如沆溉遲對曰正情過於沆文章不减溉加以清言殆
將難及即召為太子舍人
禇向淹雅有器量大通四年出為寧遠將軍北中郎廬
陵王長史三年卒官外兄謝舉為製墓銘其略曰弘
治(晉杜乂字)推華子嵩慙量酒歸月下風清琴上論者以為
擬得其人
後魏游雅與中書令高允及太原張偉同業相友雅嘗
論允曰前史載卓公(卓茂也)寬中文饒(劉寬字也)洪量𥚹心者
或弗之信余與高子遊處四十年矣未嘗見其是非愠
喜之色不亦信哉高子内文明而外柔弱呐呐不能出
口余嘗呼為文子崔公(崔浩也)謂余云高生豐才博學一
代佳士所乏者矯矯風節耳余亦然之司徒之譴起
於纖微及於詔責崔公聲嘶股戰不能言宗欽已下伏
地流汗都無人色高子敷陳事理申釋是非辭義清辯
音韻高亮明主為之動容聽者無不稱善仁及僚友保兹元
吉向之所謂矯矯者更在斯乎宗愛之任勢也威振四
海嘗召百司於都堂王公已下望庭畢拜高子獨昇階
長揖繇此觀之汲長孺可卧見衛青何抗禮之有向之
所謂風節者得不謂此乎知人故不易人亦不易知吾
既失之於心内崔亦漏之於形外鍾期止聽於伯牙夷
吾見明於鮑叔良有以也
北齊邢子廣為長廣太守時盧詢祖與盧思道俱有才
名子廣目二盧云詢祖有規檢禰衡思道無冰稜文舉
(文舉孔融字也)
隋盧思道初後魏為尚書郎時濟南王彧少有才學當
時甚美少與從兄安豐王延明中山王熙並以宗室博
古文學齊名時莫能定其優劣思道謂吏部崔林曰二
人才學雖並優美然安豐少於造次中山邈於大多未
若濟南風流寬雅時人為之語曰三王楚琳瑯未若濟
南備員方
元善以高熲有宰相之具嘗言於高祖曰楊素麄疎蘇
威怯愞元胄元昊正似鴨耳可以付社稷者唯獨高熲
善位至國子祭酒
楊素有子玄感蘇威有子䕫䕫少聰敏楊素甚竒之素
每戲威曰楊素無兒蘇䕫無父又楊達為人弘厚有局
度素每言曰有君子之貎兼君子之心者唯達耳素終
於司徒封楚公
賀若弼為武侯大將軍煬帝之在東宫嘗謂弼曰楊素
韓擒虎史萬歲三人俱稱良將其間優劣何如弼曰楊
素是猛將非謀將韓擒虎是鬭將非領將史萬歲是騎
將非大將帝曰然則大將誰也弼拜曰唯殿下所擇弼
意自許為大將
唐王珪貞觀中為侍中嘗侍宴太宗謂之曰卿識鑒清
通尤善談論自房玄齡等咸宜品藻之可自量孰與諸
子珪對曰孜孜奉國知無不為臣不如玄齡才兼文武
出將入相臣不如李靖敷奏詳明出納惟允臣不如温
彦博濟繁理劇衆務必舉臣不如戴胄以諫諍為心耻
君不及於堯舜臣不如魏徵至於激濁揚清疾惡好善
臣於數子亦有一日之長太宗大喜稱其言為然羣公
亦各以為盡已所懷謂之確論
岑文本為中書侍郎時馬周有機辯能敷奏文本謂所
親曰吾見馬君論事多矣援引事類揚㩁古今舉要刪
蕪會文切理一字不可加一言不可减聽之靡靡令人
忘倦昔之蘇張終賈正應此耳
賈言忠高宗時為侍御史言忠受詔往遼東支度軍糧
使廻上問曰卿觀遼東諸將孰賢對曰李勣先朝舊臣
聖鑒所悉龐同善雖非鬭將而持軍嚴整薛仁貴勇冠
三軍威名遠振高侃勤儉自處忠果有謀契苾何力沉
毅持重有綂御之才雖頗有忌前之癖而臨事能斷然
諸將夙夜小心忘身憂國者莫及於李勣上深然其言
遽遣使齎璽書以慰勣等
潘好禮深慕徐有功為人乃著論曰張釋之為廷尉天
下無冤人徐公之斷獄亦天下無冤人略同耳然而釋
之所行者甚易徐公所行者甚難張公逢漢文之時天
下無事至如盗高廟玉環及渭橋驚馬守法而已豈不
易哉徐公逢革命之秋屬維新之運唐朝遺老或有包
藏禍心至如周興來俊臣者更是堯舜之四凶也崇餙
惡言以誣盛德忠心側目恐死亡無日矣徐公守死善
道深相明白幾陷囹圄數推網羅此豈不難矣
宋璟與蘇頲同知政事璟剛正多所裁斷頲皆順從其
美若上前承旨敷奏及應物則頲為之助相得甚悦璟
嘗謂人曰吾與蘇家父子前後皆同時為宰相僕射長
厚誠為國器若獻可替否罄盡臣節斷割吏事至公無
私即蘇頲過其父也
冊府元龜卷八百二十七
