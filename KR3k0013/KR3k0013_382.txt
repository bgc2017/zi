册府元龜卷三百八十二宋王欽若等撰
將帥部
褒異第八
北齊庫狄干初為後魏雲中刺史後從神武起兵破四
胡於韓陵封廣平縣公
堯䧺後魏孝莊時為宣威將軍從叱列延討劉靈助平
之拜鎮東將軍燕州刺史封平城縣伯食邑五百戶
高昂後魏廢帝時為使持節冀州刺史隨神武討爾朱
兆大敗之尋拜侍中開府進爵為侯食邑七百戶
高季式東魏孝靜時為侍中都督從河清公岳破蕭明
於寒山敗侯景於渦陽除衛尉卿復為都督從清河公
攻王思政於潁川拔之以前後功加儀同三司文宣天
保初封乘氏縣子
庫狄盛為伏波將軍每從神武征討以功封行唐縣伯
累遷特進卒贈使持節都督朔瀛趙幽安五州諸軍事
太尉朔州刺史
薛孤延為征虜將軍永固侯隸神武為都督從破爾朱
兆於廣阿因從平鄴以功進爵為公累遷恒州刺史從
破周軍於邙山進爵為縣公封千戶又從討破山胡西
攻玉壁入為左衛將軍改封平秦郡公
韓軌為鎮城都督從神武破爾朱兆於廣阿封平昌縣
侯仍督中軍從破爾朱兆於赤谼嶺再遷秦州刺史頻
以軍功進封安德郡公後拜大司馬從文宣征蠕蠕在
軍暴薨贈假黃鉞太宰太師
高市貴為晉州刺史從神武破紇豆陵於并州有功除
驃騎大將軍儀同三司封常山郡公邑一千五百戶又
隨大都督婁昭討平樊子鵠除西兖州刺史
潘樂初隨後魏爾朱榮為别將討元顥以功封敷城縣
男神武出牧晉州引樂為鎮城都將從破爾朱兆於廣
阿進爵廣宗縣伯累以軍功拜雍州刺史
段榮為鎮北將軍定州刺史時神武攻鄴未尅榮轉輸
軍資無闕神武入雒論功封姑臧縣侯邑八百戶轉瀛
州刺史後除山東大行臺大都督及卒贈使持節定冀
滄瀛四州諸軍事定州刺史太尉尚書左僕射
堯傑為給事中羽林監從神武破紇豆陵步藩有功除
鎮東將軍封樂城縣伯邑百戶出為滄州刺史又從神
武平鄴及破爾朱兆進爵為都督隨樊子鵠討元樹平
之除南兖州刺史
蔡儁為平遠將軍帳内别將從神武破葛榮除諫議大
夫又從平元顥封烏雒縣男
尉長命為安南將軍樊子鵠據兖州反除東南道大都
督與諸軍討平之轉鎮范陽城就拜幽州刺史督安平
二州事
王懷為大都督從神武討爾朱兆於廣阿破之除安北
將軍蔚州刺史
莫多婁貸文為武賁中郎將虞侯大都督從神武擊爾
朱兆於廣阿有功加前將軍封石城縣子邑三百戶又
從破四胡於韓陵進爵為侯後除晉州刺史汾州胡賊
為寇竊高祖往討焉以貸文為前鋒每有戰功還賚奴
婢三十人牛馬各五十布一千疋仍為汾陜東雍晉秦
五州大都督
可朱渾元為車騎大將軍討西魏儀同金祚皇甫智逹
於東雍擒之遷幷州刺史又與諸將征伐數有尅捷降
下天保初封扶風郡王頻從文宣討山胡茹茹累有戰
功累遷太師薨贈假黃鉞太宰錄尚書
劉豐為汾州刺史與諸將征討平定寇亂又從神武破
周文於河隂豐功居多神武執其手嗟賞之入為左衛
將軍
破六韓常為撫軍與諸將征討又從神武擊諸寇累遷
車騎大將軍開府封平陽公除洛州刺史
金祚為車騎將軍邙山之戰以大都督從神武破西軍
除華州刺史文宣受禪加開府儀同三司别封臨濟縣
子
叱列平為武衛將軍隨爾朱榮破葛榮平元顥遷中軍
都督右衛將軍封癭陶縣伯邑七百戶後為東郡大行
臺從神武平爾朱兆又從領軍婁昭討樊子鵠平之授
使持節華州刺史
步大汗薩為揚武將軍從爾朱榮討平葛榮累功加鎮
南將軍
堯奮為中堅將軍安夷縣子從神武平鄴破爾朱兆等
進爵為伯出為南汾州刺史破西魏行臺薛崇禮衆轉
驃騎將軍左光禄大夫潁州刺史卒贈兖豫梁三州諸
軍事司空兖州刺史
張保雒為奉事都尉隸神武為都督從討步蕃又為帳
内從討爾朱兆於廣阿遷右將軍中散大夫又從圍鄴
城既拔除平南將軍光禄大夫從破爾朱兆等於韓陵
因隨神武入雒加安東將軍封平昌縣薄家城鄉男邑
一百戶
封延之神武以為大行臺左光禄大夫以都督從婁昭
討樊子鵠事平除青州刺史
李景遺為龍驤將軍力戰爾朱兆有功除使持節大都
督左將軍進爵昌平郡公增邑三百
盧勇行雒州事時官軍圍廣州數旬未拔勇率騎擒西
魏儀同程華降廣州守將雒超神武以勇行廣州事授
儀同三司揚州刺史卒贈司空贈物之外别賜布絹四
千疋
斛律金後魏孝莊時為寧朔將軍屯騎校尉從破葛榮
元顥頻有戰功加鎮南大將軍神武南攻鄴留金守信
都别討李脩破之加右光禄大夫會神武於鄴仍從平
晉陽追滅爾朱兆以金為汾州刺史大都督進爵為侯
及周文帝入雒陽神武使金統劉豐步大汗薩等步騎
數萬守河陽城以拒之神武到仍從破密軍還除大司
馬改封石城郡公邑一千戶轉第一領民酋長文襄時
為肆州刺史西魏九曲戍將馬紹隆據險要鬭金破之
以功别封安平縣男文宣受禪封咸陽郡王刺史如故
天保元年冬朝晉陽宫金病帝幸其宅臨視賜以醫藥
中使不絶病愈還州三年就除太師帝征奚賊金亦從
行軍還帝幸肆州與金宴射而去四年解州以太師還
晉陽車駕復幸其第六宫及諸王盡從置酒作樂極夜
方罷遷左丞相又詔金朝見聽乘步挽車至階武成登
極禮遇彌重及卒武成舉哀西堂後主又舉哀於晉陽
宫賜假黃鉞使持節都督朔定冀幷瀛青齊滄幽肆晉
汾十二州諸軍事相國太尉公錄尚書朔州刺史
宋顯為神武行臺右丞樊子鵠據兖州反前西兖州刺
史乙瑗等屯據五梁以應子鵠神武以顯行西兖州事
率衆討破之拜西兖州刺史
慕容紹宗為西南道軍司討破宜陽叛民李延孫軍還
行揚州刺史尋行豫州刺史時西魏將獨孤如願據雒
州神武命紹宗率兵赴武牢平之進爵為公
薛循義為衛將軍行晉州事西魏儀同長孫子彦圍逼
城下循義開門伏甲以待於是遁去神武嘉之就拜晉
州刺史南汾東雍陜四州行臺賞帛千疋後為衛尉卿
時山胡侵亂晉州遣循義追討破之進爵正平郡公加
開府
綦連猛為征虜將軍中散大夫東魏孝靜元象元年從
神武向河陽與周文帝戰於邙山二年除平東將軍中
散大夫其年又轉中外府帳内都督賞邙山之功封廣
興開國公文宣天保九年除都督東秦州刺史隨斛律
敦北征茹茹大破之賚帛三百段
杜弼為衛尉卿會梁遣湞陽侯蕭淵明等入寇彭城大
都督高岳行臺慕容紹宗率軍討之詔弼為軍司攝行
臺左丞臨發文襄賜胡馬一匹語弼曰此廐中第二馬
孤常自乘騎今方遠别聊以為賜
庫狄迴雒後魏莊帝時為别將從神武破四胡於韓陵
以軍功補都督加後將軍大中大夫封順陽縣子邑四
百戶遷左廂都督征山胡先鋒斬級除朔州刺史破周
文於河陽轉授夏州刺史邙山之役力戰有功增邑通
前七百戶文襄嗣事從平潁川文宣天保初除建州刺
史
元景安為都督領親信都督邙山之役力戰有功賜爵
西華縣都鄉男天保三年加征西將軍從破庫莫奚於
代州轉領左右大都督四年從討契丹於黃龍領北平
太守後頻從駕再破茹茹遷武衛大將軍又轉領左右
大將軍兼七兵尚書
獨孤永業為行臺尚書時周人逼雒每為先鋒以寡敵
衆周人憚之加儀同三司賞賜甚厚
暴顯為衛大將軍文宣時與高岳南臨漢水攻下梁西
楚州師還加開府儀同三司賞帛五百疋
盧潛孝昭時為揚州道行臺左丞時陳秦雍二州刺史
王奉國合州刺史周令珍前後入寇潛輒破平之以功
加散騎常侍食彭城郡轉遷合州刺史
段韶自神武建義初領親信都督攻劉誕於鄴及韓之
戰韶督率所部先鋒䧟陣尋從神武出晉陽追爾朱兆
於赤谼嶺平之以軍功封下洛縣男又從襲取夏州擒
斛律彌娥突加龍驤將軍諫議大夫神武為西魏將賀
拔勝軍所逼韶引弓反射斃其前驅西魏軍退賜馬幷
金進爵為公及文襄還鄴韶留守晉陽文襄還賜女樂
十數人金十斤繒帛稱是封長樂郡公文宣天保中梁
將東方白額潛至宿豫招誘邊民殺害長吏淮泗擾動
詔韶討之江淮帖然文宣嘉其功詔賞吴口七十人封
平原郡王武成大寧二年除幷州刺史高歸彦作亂冀
州詔韶與東安王婁叡率衆討平之遷太傅賜女樂十
人幷歸彦果園一千畝是年十二月周文帝遣將率羌
夷與突厥合衆逼晉陽韶戰大破之武成嘉其功别封
懷州武德郡公進位太師後主武平二年二月周師來
寇遣韶與右丞相斛律光太尉蘭陵王長恭同往捍禦
軍還以功别封樂陵郡公竟以疾薨帝舉哀東堂賜物
千段温明祕器輼輬車軍校之士陳衛送至平恩墓所
發卒起冢贈假黃鉞使持節都督朔幷定趙冀滄齊兖
梁雒晉建十二州諸軍事相國太尉錄尚書事朔州刺
史
慕容儼後魏孝明時為河間王元琛左廂軍主率衆救
壽春以功賜帛五十疋累遷安東將軍高梁太守轉五
城太守東雍州刺史沙苑之敗西魏荆州刺史郭鸞率
衆攻儼拒守二百餘日晝夜力戰大破鸞軍追斬三百
餘級又擒西魏荆州刺史郭他時諸州多有翻䧟唯儼
獲全進號鎮南將軍又從神武攻玉壁賜帛七百疋并
衣帽等文宣天保初為開府儀同三司鎮郢州城大破
梁軍除趙州刺史進爵為公賜帛一千疋錢十萬至孝
昭皇建初别封成陽郡公後主天統四年又别封猗氏
縣公并賜金銀酒鍾各一枚胡馬一匹
皮景和後主武平中為領軍將軍陳將吴明徹圍夀陽
勅令景和與賀拔伏恩等赴救景和以尉破胡軍始喪
敗怯愞而不敢進頓兵淮口頻有勅使催促然始渡淮
屬壽陽已䧟狼狽北還器械軍資大致遺失陳將蕭摩
訶率步騎於淮北倉陵城截之景和得士卒整旅逆戰
摩訶退歸是時拒吴明徹者多致傾覆唯景和全軍而
還繇是獲賞除尚書令别封西河郡開國公賜錢二十
萬酒米十車
斛律光為左衛將軍天保三年從文宣出塞光先驅破
敵還除晉州刺史九年又率衆取周絳州白馬澮文翼
城等四戍除朔州刺史武成河清三年冬周遣其柱國
大司馬尉遲迥等寇洛陽光率騎五萬擊敗之文成幸
洛陽策勲班賞遷太尉又封冠軍縣公後主武平二年
光大破周柱國韋孝寬等軍於平隴封中山郡公增邑
千戶
周長孫澄為征東將軍從太祖戰邙山進位驃騎大將軍
開府孝閔踐阼拜大將軍封義門公為玉壁總管卒自
喪初至及葬明帝三臨之典祀中大夫宇文容諫曰君
臨臣喪自有節制今乘輿屢降恐乖禮典帝不從
侯莫陳順為衛尉卿從太祖征討拜大都督西魏東討
順與太尉王盟僕射周惠達等留鎮長安時趙青雀反
盟及惠達等奉魏太子出次渭北順於渭橋與賊戰頻
破之賊不敢出魏文帝還執順手曰河橋之戰卿有殊
力便解所服金鏤玉帶賜之
李弼為秦州刺史從太祖平竇泰先鋒䧟敵太祖以所
乘騅馬賜之及泰所著牟甲亦賜之又從平弘農與齊
神武戰於沙苑大破之以功拜特進爵趙郡公
于謹為關内大都督從太祖征潼關破廻雒城授北雍
州刺史進爵藍田縣公後為柱國大將軍率衆出討江
陵太祖餞於青泥谷及立梁宣帝振旅而還太祖親至
其第宴語極歡賞謹奴婢一千口及梁寶物并金石絲
竹樂一部
趙貴為車騎大將軍從太祖復弘農戰沙苑拜侍中驃
騎大將軍開府又從戰河橋及援玉壁又從戰邙山拜
柱國大將軍
獨孤信後魏孝文時為武衛將軍孝武西遷單騎及之
於瀍澗孝武嘆曰武衛遂能辭父母捐妻子遠來從我
世亂識忠良豈虚言哉即賜御馬一匹進爵浮陽郡公
時荆州雖䧟東魏人猶戀本朝乃以信兼尚書右僕射
東南道行臺荆州刺史以招懷之信遂大破東魏將又
破諸蠻三荆遂定就拜車騎大將軍
侯莫陳崇為驃騎大將軍開府從擒竇泰復弘農破沙
苑從戰河橋崇功多進位柱國
若干惠為中堅將軍從賀拔岳西征定隴右惠每力戰
有功累遷征西將軍魏孝武西遷除右衛將軍從擒竇
泰復弘農破沙苑惠每先登䧟陣加開府進爵長樂郡
公又從太祖戰邙山太祖壯之遷司空
怡峯為征虜將軍從太祖平隴右破竇泰復弘農破沙
苑又與諸將征討每皆尅捷威名大振累遷車騎大將
軍開府夏州刺史
劉亮以都督從賀拔岳西征常先鋒䧟陣以功拜大都
督及太祖置十二軍簡諸將以將之亮領一軍每征討
為騎將以迎魏武功遷左大都督從擒竇泰復弘農與
沙苑之役並力戰有功遷車騎大將軍開府封長廣郡
公亮以勇敢見知為當時名將兼屢陳謀策多合機宜
太祖謂曰卿文武兼資即孤之孔明也出為東雍州刺
史卒於州喪還京文帝親臨之泣而謂人曰股肱喪矣
腹心何寄令鴻臚卿監護喪事追贈太尉
豆盧寧為别將封河陽縣伯常從太祖征討又與諸將
破平諸寇累遷大司寇進封楚國公邑萬戶
楊忠為征西將軍河橋之役忠力戰守橋敵人不得進
邙山之戰又先登䧟陣除侍中驃騎大將軍開府
王盟為積射將軍隨賀拔岳為先鋒擒万俟醜奴平秦
隴常先登力戰拜征西將軍平秦郡守太祖討侯莫陳
悦以盟為留後大都督鎮高平悦平除原州刺史趙青
雀之亂以節度關中諸軍出頓渭北事平進爵長樂郡
公增邑並前二千戶
賀蘭祥為都督從平侯莫陳悦又迎魏孝武以前後功
封撫夷縣伯邑五百戶仍從擊潼關獲東魏將薛長儒
又攻迴雒城拔之還拜左右直長進爵為公增邑並前
一千三百戶西魏文帝大統三年又從于謹攻楊氏壁
祥先登克之遷右衛將軍加持節征虜將軍沙苑之役
詔祥留衛京師後以留守功贈邑八百戸尋除鎮西大
將軍四年文帝東伐祥以領軍從戰河橋以功加使持
節大都督八年遷車騎大將軍儀同三司散騎常侍九
年從太祖與東魏戰於邙山進位驃騎大將軍開府儀
同三司加侍中
尉遲綱西魏文帝時為殿中將軍大統元年授帳内都
督討曹泥破之又從破竇泰以功封廣宗縣伯邑五百
戶仍從復弘農克河北郡戰沙苑皆有功河橋之戰綱
與李穆等從太祖力戰以前後功增邑八百戶進爵為
公仍拜平遠將軍步兵校尉
叱列伏龜後魏孝明時為别將從長孫稚西征以戰功
累遷征西將軍金紫光禄大夫後還雒授都督後從太
祖征討亟有戰功西魏文帝大統八年出為北雍州刺
史加大都督尋進位驃騎大將軍儀同三司散騎常侍
閻慶為中堅將軍奉車都尉河橋之役以功拜前將軍
大中大夫遷後將軍封安次縣子邑四百戶及邙山之
戰先登䧟陣拜撫軍將軍大都督進爵為伯增邑五百
戶
達奚武為東秦州刺史齊神武趣沙苑太祖遣武覘之
具知敵之情狀以告太祖太祖深嘉焉遂破之進爵高
陽公拜車騎大將軍太祖援洛陽武力戰斬其司徒高
敖曹遷侍中驃騎大將軍開府後遷上柱國
王謙為柱國大將軍討吐谷渾力戰有功是時高祖東
征謙又力戰進上柱國益州總管
蔡祐為都督從太祖討侯莫陳悦破之又從迎西魏孝
武於潼關以前後功封萇鄉縣伯邑五百戶魏文帝大
統初加寧朔將軍羽林監尋持節員外散騎常侍進爵
為侯增邑一千一百戶從太祖擒竇泰復弘農戰沙苑
皆有功授平東將軍大中大夫魏恭帝二年為兵部中
大夫江陵初附諸蠻騷動詔祐與大將軍豆盧寧討平
之三年拜大將軍給後部鼓吹以前後功增邑並前四
千戶
常善為龍驤將軍從太祖平侯莫陳悦除天水郡守魏
孝武西遷授武衛將軍進爵武始縣伯增邑二百戶魏
文帝大統初加平東將軍進爵為侯擒竇泰復弘農破
沙苑累有戰功除使持節衛將軍假驃騎大將軍秦州
刺史四年從戰河橋加大都督進爵為公除涇州刺史
屬茹茹入寇抄掠北邊善率所部破之拜車騎大將軍
儀同三司
辛威為羽林監從太祖迎魏孝武因攻迴雒城功居最
魏文帝大統元年拜寧遠將軍增邑二百戶累遷通直
散騎常侍進爵為侯增邑三百戶從擒竇泰復弘農戰
沙苑並先鋒䧟敵勇冠一時以前功授撫軍將軍銀青
光禄大夫從于謹破襄城又從獨孤信入雒陽經河橋
陣加持節進爵為公增邑八百戶
李賢為宣威將軍時賀拔岳為侯莫陳悦所害太祖西
征賢與其弟遠穆等密應侯莫陳崇以功授都督仍守
原州及大將軍至秦州悦棄城走太祖以賢為前驅轉
戰悦自剄於陣太祖嘉之賞奴婢布帛及雜畜等授持
節撫軍大將軍都督魏孝武西遷太祖令賢率騎士迎
衛時山東人衆多欲逃歸帝乃令賢以精騎三百為殿
衆皆憚之莫敢亡叛封下邽縣公邑一千戶俄授左都
督安東將軍還鎮原州西魏文帝大統三年州民豆盧
狼害都督大野樹兒等據州城反賢一戰而敗之遷原
州刺史尋行原州事四年莫折後熾連結賊黨所在寇
掠賊大敗師還以功賞奴婢四十口雜畜數百頭八年
授原州刺史十二年隨獨孤信征凉州平之又撫慰張
掖等五郡而還俄而茹茹圍逼州城賢追擊捕獲不可
勝計人得安堵加授使持節車騎大將軍儀同三司遷
驃騎大將軍開府儀同三司太祖之奉魏太子西廵也
至原州遂幸賢第讓齒而坐行鄉飲酒禮焉其後太祖
又至原州令賢乘輅備儀服以諸侯會遇禮相見然後
幸賢第歡宴終日凡是親族頒賜有差
李遠為征東大將軍從征竇泰復弘農並有殊勲授都
督原州刺史沙苑之役遠功居多除車騎大將軍儀同
三司進爵陽平郡公邑三千戶
赫連達為都將從太祖平侯莫陳悦加平東將軍仍賜
馬二百匹魏孝武入關褒叙勲義以達首迎元帥匡復
秦隴進爵魏昌縣伯邑五百戶又破曹泥除鎮南將軍
金紫光禄大夫加通直散騎常侍增邑并前一千戶從
復弘農戰沙苑皆有功又增邑八百戶除白水郡守轉
帥都督加持節除濟州刺史以達勲望兼隆乃除雲州
刺史即本州也進爵為公拜大都督
韓果為宣威將軍從太祖討平侯莫陳悦遷都督賜爵
邯鄲縣男西魏孝武入關進封石城縣伯邑五百戶文
帝大統初進爵為公增邑通前一千戶加通直散騎常
侍從太祖襲竇泰於潼關太祖依其規畫軍以勝返賞
眞珠金帶一腰帛二百疋授征虜將軍又從復弘農攻
拔河南城獲守一人論功為最破沙苑戰河橋並有功
授撫軍將軍銀青光禄大夫增邑九百戶
厙狄昌為衛將軍右光祿大夫從太祖迎後魏孝武復
潼關封長樂縣子邑八百戶西魏文帝大統初進爵為
公增邑一千戶從破竇泰授車騎將軍左光祿大夫又
從復弘農戰沙苑皆先登䧟陣太祖嘉之授帥都督四
年從戰河橋除冀州刺史後與于謹破胡賊劉平伏於
上郡授馮翊郡守久之轉河北郡守十三年錄前後功
授大都督通直散騎常侍又從隋公楊忠破蠻賊田社
清昌功為最增邑三百戶拜儀同三司
田弘為都督從太祖復弘農戰沙苑解洛陽圍破河橋
陣弘功居多累蒙殊賞尋授原州刺史太祖在同州文
武並集乃謂之曰人人如弘盡心天下豈不早定即授
車騎大將軍儀同三司武帝天和中為大將軍拔宜陽
等九城以功增邑五百戶進位柱國大將軍
尉遲迥初為西魏文帝帳内都督從太祖復弘農破沙
苑皆有功累遷尚書左僕射兼領軍將軍後拜大將軍
時梁元帝弟紀在蜀稱帝迥伐破之詔迥為大都督益
潼等十八州諸軍事益州刺史以平蜀功遣大鴻臚郊
勞仍賜衮冕服孝閔踐祚進位柱國大將軍以迥有平
蜀之功同霍去病冠軍之義封寧蜀公爵邑萬戶
梁椿為都督從太祖平侯莫陳悦拜衛將軍右光祿大
夫西魏文帝大統初進爵欒城縣伯增邑五百戶出為
隴東郡守尋進爵為公遷梁州刺史從復弘農破沙苑
與獨孤信入雒從宇文貴破東魏將堯雄等累有戰功
授車騎大將軍儀同三司大都督從戰河橋進爵東平
郡公增邑一千戶俄遷侍中驃騎大將軍開府儀同三
司又從于謹討稽胡劉平伏椿擒其别帥劉持塞又從
獨孤信討岷州羌梁企定破之除渭州刺史又從李弼
赴潁川與侯景攻䧟韓鎮以功增邑四百戶
梁臺為趙平郡守與太僕石猛破兩山屠各增邑一百
戶轉平凉郡守與刺史史寧破莫折後熾復與于謹破
劉平伏錄前後勲授潁州刺史累遷驃騎大將軍孝明
帝時從賀蘭祥征洮陽先登有功别封綏安縣侯邑一
千戶
王勇為奉車都尉數從侯莫陳悦賀拔岳征討功居多
拜别將太祖引為帳内直盪都督加後將軍從擒竇泰
復弘農戰沙苑所當必破太祖嘆其勇敢賞賜特隆進
爵為公邑一千五百戸拜鎮南將軍授帥都督從討趙
青雀以平之論功居最除衛大將軍殷州刺史加通直
散騎常侍兼太子武衛率邙山之戰勇及王文達耿令
貴三人力戰皆有殊勲太祖於是賞帛二千疋令自分
之軍還皆拜上州刺史後進侍中驃騎大將軍從柱國
趙貴征茹茹破之進爵新陽郡公增邑通前二千戶
宇文虬為征虜將軍從獨孤信在荆州破梁兵於下溠
以功加安西將軍銀青光祿大夫員外直閣將軍閣内
都督封安南縣侯邑九百戶及魏孝武西遷為獨孤信
帳内都督破田八能及擒東魏荆州刺史辛纂虬功居
多尋隨信奔梁魏文帝大統三年歸闕論前後功增邑
四百戶進爵為公擒竇泰復弘農及沙苑河橋之戰皆
有功增邑八百戶進車騎將軍左光祿大夫七年除漢
陽郡守又從獨孤信討梁企定破之十二年出為南秦
州刺史加車騎大將軍儀同三司進驃騎大將軍開府
儀同三司追論斬辛纂功增邑一千戶
賀若敦為驃騎大將軍時岷蜀初開巴西人譙淹據南
梁與梁西江州刺史共為表裏扇動羣蠻太祖令敦率
軍討破之進爵武都公增邑通前一千七百戶
權景宣為平西將軍祠部郎中從太祖拔弘農破沙苑
皆先登䧟陣轉外兵郎中及東魏將王元凱入雒景宣
與延孫等擊走之以功授大行臺左丞進屯宜陽攻襄
城拔之太祖嘉之徵入朝錄前後功封顯親縣男邑三
百戶
王傑為太祖都督復潼關破沙苑爭河橋戰邙山皆以
勇敢聞親待日隆賞賜加於倫等除岐州刺史加撫軍
將軍銀青光祿大夫進爵為公邑八百戶
宇文深為尚書直事郎中從太祖戰河橋别監李弼軍
討白額稽胡並有戰功進爵為侯
史寧為賀拔勝大都督率步騎一萬攻梁下溠戍破之
封武平縣伯邑五百戶久之遷車騎將軍行涇州事討
破賊帥莫折後熾轉通直散騎常侍後為凉甘瓜三州
諸軍事及討茹茹每戰破之前後獲數萬人進爵安政郡
公及吐谷渾通使于齊寧擊獲之就拜大將軍寧遣使
詣太祖請事太祖即以所服冠履衣被及弓箭甲矟等
賜寧
陸騰為車騎大將軍與安康賊黃衆寳戰大破之軍還
拜龍州刺史後為隆州總管討信州蠻蜑前後破平諸
賊凡賞得奴婢八百口馬牛稱是
宇文盛為威烈將軍兼都督從太祖擒竇泰復弘農破
沙苑授都督平遠將軍步兵校尉進爵為公增邑八百
戶復遷驃騎大將軍開府儀同三司鹽州刺史及楚公
趙貴謀為亂盛密赴京告之貴誅授大將軍進爵忠誠
郡公除涇州都督賜甲一領奴婢二百口馬五百匹牛
羊及賍田什物等稱是
耿豪一名令貴為征虜將軍從太祖擒竇泰復弘農豪
先鋒陷陣加前將軍中散大夫沙苑之戰豪殺傷甚多
血染甲裳盡赤太祖見之嘆曰令貴武猛所向無前於
是進爵為公增邑通前一千五百戶除鎮北將軍金紫
光祿大夫南郢州刺史又從太祖戰邙山當前者死傷
相繼太祖嘉之拜北雍州刺史論前後戰功進授車騎
大將軍儀同三司增邑通前一千八百戶進位侍中驃
騎大將軍開府儀同三司及卒太祖痛惜之贈以本官
加朔州刺史
高琳魏孝明正光初起家衛府都督從元天穆討邢杲
破梁將沈慶之以功轉統軍又從爾朱天光破万俟醜
奴論功為最除寧朔將軍奉車都尉魏孝文西遷從入
關至溱水為齊神武所追拒戰有功封鉅野縣子邑三
百戶進爵為侯增邑四百戶轉龍驤將軍頃之遷平西
將軍加通直散騎常侍從太祖破齊神武於沙苑轉安
西將軍進爵為公增邑八百戶累遷衛將軍又從擒莫
多婁貸文仍戰河橋琳先驅奮擊勇冠諸軍太祖嘉之
曰即我之韓白也拜太子左庶子尋以本官鎮玉壁復
從太祖戰邙山除正平郡守加大都督增邑三百戶又
擊退齊將東方老老使人勸琳東歸琳斬其使以聞進
使持節車騎大將軍儀同三司散騎常侍除鄜州刺史
加驃騎大將軍開府儀同三司侍中孝閔帝踐祚進爵
犍為郡公邑一千戶世宗武成初從賀蘭祥征吐谷渾
除延州刺史後遷江陵總管抗陳將吴明徹退之詔琳
入朝親加勞問進授大將軍仍副衛公直鎮襄州進位
柱國及薨贈本官加冀定滄齊等州諸軍事冀州刺史
李和初為賀拔岳帳内都督以破諸賊功稍遷征北將
軍金紫光祿大夫賜爵思陽公
伊婁穆字奴干初為太祖内親信授奉朝請邙山之役
力戰有功拜子都督丞相府參軍事累遷撫軍將軍大
都督通直散騎常侍常入白事太祖望見悦之字之曰
奴干作儀同面見我矣於是拜車騎大將軍儀同三司
賜封安陽縣伯邑五百戶孝閔時累遷金州刺史民部
中大夫衛公直出鎮襄州以穆為長史郢州城民王道
骨等反穆討平之進位大將軍入為小司馬從柱國李
穆平軹關等城賞布帛三百疋粟三百石田三十頃
楊紹為輔國將軍從燕國公于謹圍江陵紹鬭於枇杷
門流矢中股而力戰不衰事平賞奴婢一百口進驃騎
大將軍
王雅為都督從太祖擒竇泰於潼關沙苑之戰所向披
靡太祖壯之又從戰邙山諸將皆引退雅獨迴騎拒之
敵衆稍却雅乃還軍錄前後功進爵為伯
達奚實為大行臺郎中從太祖擒竇泰復弘農破沙苑
皆力戰有功增邑三百戶加車騎將軍左光祿大夫
劉雄為驃騎大將軍力戰齊將段孝先於長城西軍還
遷軍司馬進爵為周昌侯邑一千四百戶
侯植為驃騎將軍從太祖破沙苑戰河橋進大都督加
左光祿大夫凉州刺史宇文仲和據州作逆植從開府
獨孤信討擒之拜車騎大將軍儀同三司封肥城縣公
邑一千戶又從于謹平江陵進驃騎大將軍開府儀同
三司賜奴婢一百口
竇熾初為撫軍將軍從魏孝武西遷仍與其兄善至城
下與武衛將軍高金龍戰於千秋門敗之因入宫城取
御馬四十匹並鞍勒進之行所帝大悦賜熾及善駿馬
各二匹駑馬各十匹又加衛將軍從擒竇泰復弘農破
沙苑皆有功增邑八百戶又從太保李弼討白額稽胡
破之除車騎將軍
竇毅為符璽郎從擒竇泰復弘農戰沙苑皆有功拜右
將軍大中大夫進爵為侯邑一千戶
李穆為都督河橋之戰免太祖於難擢授武衛大將軍
加大都督車騎大將軍儀同三司進爵武安郡公邑一
千七百戶前後賞賜不可勝計久之太祖美其忠節乃
嘆曰人之所貴唯身命耳李穆遂能輕身命之重濟孤
於難雖復加之以爵位賞之以玉帛未足為報也乃特
賜鐵券恕以十死進驃騎大將軍開府儀同三司侍中
初穆授太祖以驄馬及後中廐有此色馬者悉以賜之
韋孝寬為大都督齊神武傾山東之衆志圖西入以玉
壁衝要先命攻之孝寬捍退神武智力俱困遂殂魏文
帝嘉孝寬功令殿中尚書長孫紹遠左丞王悦至玉壁
勞問授驃騎大將軍開府儀同三司進爵建忠郡公魏
恭帝元年以大將軍與燕國公于謹伐江陵平之以功
封穰縣公還拜尚書右僕射
元定為襄威將軍從太祖討侯莫陳悦以功拜平遠將
軍步兵校尉從擊潼關拔迴雒城進爵為伯增邑三百
戶加前將軍太中大夫從擒竇泰復弘農破沙苑戰河
橋元定皆先鋒以前後功累遷都督征東將軍金紫光
祿大夫增邑三百戶邙山之戰元定殺傷甚衆論功為
最賞賜甚厚
楊&KR0710;為驃騎大將軍擊破東魏南綘郡虜其郡守屈僧
珍錄前後功封郃陽縣伯邑五百戶邙山之戰抗禦魏
將侯景太祖嘉之賜帛三百疋
李遷哲為車騎大將軍從開府賀若敦討直洋滏三州
叛賊平之又克巴州及鹿城軍還太祖嘉之以所服紫
袍玉帶及所乘馬以賜之並賜奴婢三十口加授侍中
驃騎大將軍開府儀同三司除直州刺史即本州也仍
給軍儀鼓節
陽雄為積射將軍從于謹攻盤豆柵復從李遠經沙苑
陣並力戰有功封安平縣侯加冠軍將軍中散大夫賞
賜甚厚復入雒陽戰河橋解玉壁圍迎高仲密援侯景
並預有戰功前後增邑四百五十戶世襲邑陽郡守從
大將軍宇文虬攻克上津遷通直散騎常侍都督進儀
同三司
册府元龜卷三百八十二
