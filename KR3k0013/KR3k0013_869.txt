册府元龜卷八百六十九宋王欽若等撰
總錄部
明筭明地理圖畫博奕
明筭
自隸首作籌容成造歷後之學者不絶英華或妙盡其
能或略窮其理忘寢廢食精騖心游耳不聞於雷霆行
或墜於坎窞嘗齠齓而耽昧射隱伏以冥符小則括毫
釐之形大則周天地之數聊屈指而洞明運隻筯而無
爽若非苦志名山尋師遠道則何以臻此哉
隸首作筭黃帝時人善筭
漢張蒼明習天下圖書計籍又善筭律歷故令蒼以列
侯居相府主領郡國上計者
許商爲博士治尚書爲筭能度功用嘗著五行論歷(藝文)
(志有許商筭術三十六卷杜忠筭術十六卷)
後漢馬勤爲司徒八歲善計(計筭術也)
桑弘羊武帝時以計筭幸年十三為侍中
耿壽昌宣帝時爲大司農丞以善筭爲筭工得幸於帝
張衡字平子爲尚書猶致思於天文隂陽歷筭
王子山與父叔師到泰山從鮑子真學筭
鄭玄造太學受業師事京兆第五元先始通春秋三統
歷九章筭術(三統歷劉歆所撰九章筭術周公作凢有九篇方田一粟布二差分三少廣四均輸)
(五方程六傍要七盈不足八勾股九)又因盧植事馬融融素貴玄在門下
三年不得見會融集諸生考論圖緯聞玄善筭乃召見
玄因質諸疑義後徵大司農不起
魏王粲字仲宣爲侍中性善筭作筭術略盡其理
吳顧譚爲左節度每省簿書未嘗下筭徒屈指心計盡
發疑謬下吏以此服之
趙達明筭術事太帝帝令達筭作天子之後當復幾年
達曰高祖建元十二年陛下倍之帝大喜左右稱萬歲
果如達言黃武三年魏文帝在廣陵太帝令達筭之曰
曹丕走矣雖然吳衰庚子歲帝曰幾何達屈指而計之
曰五十八年帝曰今日之憂不暇及遠此子孫事也達
治九宫一筭之術究其微旨是以能應機立成對問若
神至計飛蝗射隱伏無不中效或難達曰飛者固不可
校誰知其然此殆妄耳達使人取小豆數斗播之席上
立處其數驗覆果信嘗過知故知故爲之具食畢謂之
曰倉卒乏酒又無佳肴無以叙意如何達因取盤中隻
箸再三縱横之乃言卿東壁有美酒一斛又有鹿肉三
斤何以辭無時適坐有他賓内得主人情主人慙曰以
卿善射有無欲相試耳竟效如此遂出酒酣飲又有書
簡上作千萬數著空倉中封之令達筭之達處如數云
但有名無實其精微若是達又閒居無爲引筭自較乃
嘆曰吾筭訖盡某年月日其終矣達妻數見達效聞而
哭泣達欲弭妻意乃更步筭言向者謬誤耳尚未也後
如期死太帝聞達有書求之不得乃錄問其女及發達
棺無所得法術絶焉
宋關康之字伯愉河東陽人世居京口寓居南平昌少
而篤學筭術妙盡其能太宗詔徵不起
祖沖之爲長水校尉幼時善筭注九章造綴術數十篇
後魏安豐王猛子延明爲尚書右僕射以河澗人信都
芳工筭術引之在館共撰古今樂事九章十二圖
高允爲太常明筭法爲筭術三卷
殷紹長樂人少聰敏好隂陽術數游學諸方逹九章七
曜太武時爲筭生博士太安四年夏上四序堪輿表曰
臣以姚氏之世行樂伊川時遇游遁大儒成公興從求
九章要術興字廣明自云膠東人也山居隱跡希在人
間興時將臣南到陽翟九岸嵓沙門釋曇影間興即北
還臣獨畱住依止影所求請九章影復將臣向長廣東
山見道人法穆法穆時共影爲臣聞述九章數家雜要
披釋章次意況大旨又演隱審五臟六腑心髓血脈商
功大筭端部變化玄象上圭周髀練精銳思藴習四年
從穆所聞粗皆髣髴穆等仁矜特垂憂愍復以先師和
公所注黃帝四序經文三十六卷各有三百二十四章
專說天地隂陽之本其第一孟序九卷八十一章說隂
陽配合之原第二仲序九卷八十一章解四時氣王休
殺吉凶第三叔序九卷八十一章明日辰宿會相生爲
表裏第四季序九卷八十一章具釋六甲刑&KR0852;禮德以
此經文傳授於臣山神禁嚴不得賫出尋究經年粗舉
綱要山居險難無以自供不堪窮迫心生懈怠以甲寅
之年日維鶉火月呂林鍾景氣鬱盛感物懷歸奉辭影
等自爾至今二十五載歷觀時俗堪輿八會經世已久
傳寫謬誤吉凶禁忌不能僃悉或考良日而值惡會舉
吉用凶多逢殃咎又史遷郝振中古大儒亦各撰注流
行於世配會大小序述隂陽依如本經猶有所缺臣前
在東宫以狀奏聞被景穆皇帝聖詔勑臣撰錄集其要
最仰奉明旨謹審先所見四序經文抄撮要略當世所
須吉凶舉動集成一卷上自天子下至庶人又貴賤階
級尊卑差别吉凶所用㒺不畢備未及内呈先帝晏駕
臣時狼狽幾至不測停廢以來經繇八載思欲上聞莫
能自徹加年度齒頽餘齡日暮每懼殂殞顛仆溝壑先
帝遺志不得宣行夙夜悲憤理難違匿依先撰錄奏謹
以上聞請付中祕通儒達士定其得失事若可施乞即
班用其四序堪輿遂大行於世
北齊許遵明易善筭高祖引爲館客後文宣無道日甚
遵語人曰多折筭來吾筮此狂夫何時當死遂布筭滿
牀大言曰不出冬初我乃不見遵果以九月死
信都芳河澗人少明筭術爲州里所稱每精研究忘寢
與食或墜坑坎嘗語人云筭之妙機巧精微我每一沉
思不聞雷霆之聲也其用心如此初爲魏安豐王廷明
所館延明家有羣書欲抄集五經筭事爲五經宗及古
今樂事爲樂書又聚渾天欹器地動銅烏候風諸圖爲
器准並令芳筭之會延明南奔芳乃自撰注芳注重差
勾股撰史宗仍自注之合數十卷
隋蕭言字文休爲上儀同博學多通尤精隂陽筭術
劉炫爲旅騎尉撰筭術一卷行於世
唐傅仁均爲太史令善歷筭
李淳風爲太史令尤明天文歷筭隂陽之學與筭學博
士梁永太學助教王真儒等注釋五曹孫子等十部筭
經分二十卷顯慶元年左僕射于志寧等奏之付國學
行用
僧一行姓張氏公謹之孫也初求訪師資以窮大衍至
天台山國清寺見一院古松數十門有流水一行於門
屏間聞院僧於庭布筭聲而謂其徒曰今日當有弟子
自遠求吾筭法已合到門豈無人𨗳達也即除一筭又
謂曰門前水當却西流弟子亦至一行承其言而趨入
稽首請法盡授其術而門前水果却西流
明地理
夫天地幽微土圭銅渾以測之隂陽變化累黍吹管以
候之故知律呂之本軒聖攸明卜筮之書秦虐不毁然
則識地理授天時不可謂誣矣卜其宅兆則預辯吉凶
相之居第則先言倚伏是知究青鳥之術善靈蔡之占
其來久矣
樗里子爲秦相卒葬於渭南章臺之東曰後百歲當有
天子之宫夾我墓至漢興長樂宫在其東未央宫在西
武庫正直其墓
後漢袁安明帝建初八年遷太僕初父没母使安訪求
葬地道逢三書生問安何之安爲言其故生乃指一處
云葬此地當世爲上公須臾不見安異之於是遂葬於
所占之地故累世隆盛焉
管輅少帝正始九年舉秀才隨軍西行過母丘儉墓下
倚樹哀吟精神不樂人問其故輅曰林木雖茂無形可
久碑誄雖美無後可守玄武藏頭蒼龍無足白虎御尸
朱雀悲哭四危以備法當滅族不過二載其應至矣卒
如其言輅仕至少府丞
晉羊祜爲征南大將軍開府儀同三司初有善相墓者
言祜祖墓所有帝王氣若鑿之則無後祜遂鑿之相者見
曰猶出折臂三公而祜因墮馬折臂位至三公
魏舒字陽元少孤爲外家&KR1108;氏所養&KR1108;氏起宅相宅者
云當出貴甥外祖母以魏氏甥小而慧意謂應之舒曰
當爲外氏成此宅相久乃别居舒後果貴位至司徒
陶侃微時丁艱將葬家中忽失牛而不知所在遇一老
父謂曰前崗見一牛眠出汙中其地若葬位極人臣矣
又相一山云此亦其次當世出二千石言訖不見侃尋
牛得之因葬其處以所指别山與周訪父死葬焉果爲
刺史著稱寧益自訪以下三世爲益州四十一年如其
所言侃位至侍中太尉都督荆江雍梁交廣益寧八州
諸軍事荆江二州刺史司馬
郭璞遷尚書郎以母憂去職卜葬地於暨陽去水百許
步人以近水爲言璞曰當即爲陸矣其後沙漲去墓數
十里皆爲桑田璞又嘗爲人葬明帝微服往觀之因問
主人何以葬龍角此法當滅族主人曰郭璞云此葬龍
耳不出三年當致天子也帝曰出天子耶答曰能致天
子問矣帝甚異之
張裕曾祖澄當葬父璞爲占墓地曰葬某處年過百歲
位至三司而子孫不蕃某處年幾減半位裁卿校而累
世貴顯澄乃葬其劣處位至光禄年六十四而亡其子
孫遂昌
韓友字景先廬江舒人能圖宅相冡位至廣武將軍
宋孔恭妙善占墓高祖微時葬皇考墓在丹徒之候山
其地秦史所謂曲阿丹徒間有天子氣者也帝嘗與恭
經墓歎之曰此墓何如孔恭曰非常地也帝繇是益自
負
南齊荀伯玉爲散騎常侍南濮陽太守因事伏法初善
相墓者見伯玉家墓謂其父曰當出暴貴而不久也伯
玉後聞之曰朝聞道夕死可矣死時年五十
柳世隆爲左光禄大夫侍中曉術數於倪塘創墓與賓
客踐履十往五往常坐一處及卒墓正取其坐處焉
陳吳明徹父樹仕梁爲右將軍明徹年四十感墳塋未
備時有伊氏者善占墓謂其兄曰君葬日必有乘白馬
逐鹿者來經墳所此是最小孝子大貴之徵至時果有
此應明徹即樹之最小子也明徹仕至司空
唐僧泓者黃州人善葬法每行視山原即爲之圖張說
深重之
晉王建立遼州人有先人之墳在於榆社有崗重覆松
榆藹然占者云後必出公侯後建立歷青鄆潞數鎮同
平章事故建立生自爲墓恐子孫之有易也子守恩再
歷方鎮後爲西京畱守
圖畫
古者河出圖雒出書聖人受之以昭瑞命則圖畫之作肇
於此矣故周禮垂設色之文仲尼有後素之說雖曰藝成
而下亦乃道在其中者焉乃有思及杳冥工侔造化得諸
形似之旨加之氣韻之妙觸類而長其徒實繁用能闡幽
洞微窮神知變𦕈觀載籍代有其人論而次之式示於後
史皇作圖(史皇黃帝臣也圖謂畫物象也)
敬君齊狂卒也齊起九重之臺國中有能畫者賜之錢
敬君嘗饑寒其妻端正敬君工畫臺去家日久思念其
婦遂畫其像向之喜笑
魏徐邈善畫作走水獺標於水濱羣獺集焉邈位至司
空
吳曹不興善畫大帝使畫屏風誤落筆點素因就以作
蠅既進御帝以爲生蠅舉手彈之(本志無官)
晉王獻之工草隸善丹青桓溫嘗使書扇筆誤落因畫
作烏駮牸牛甚妙位至中書令
顧愷之字長康猶善丹青圖寫特妙謝安深重之以爲
有蒼生以來未之有也愷之每畫人成或數年不點目
睛人問其故答曰四體妍媸本無缺少於妙處傳神寫
炤正在阿堵中嘗悅一隣女挑之弗從乃圖其形於壁
以棘針釘其心女遂患心痛愷之因致其情女從之遂
密去其針而愈愷之每重嵇康四言詩爲之圖嘗云手
揮五絃易目送歸鴻難每寫起人形妙絶於時嘗圖裴
楷像頰上加三毫觀者覺神明殊勝又爲謝鯤像在石
嵓裏云此子宜置丘壑中欲圖殷仲堪仲堪有目病固
辭愷之曰明府正爲眼耳若明點曈子飛白拂上使如
輕雲之蔽月豈不美乎仲堪乃從之愷之嘗以一厨畫
糊題其前寄桓玄皆其深所珍惜者玄乃發其厨後竊
取畫而緘閉如舊以還之紿云未開愷之見封題如初
但失其畫直云妙畫通靈變化而去亦猶人之登仙了
無怪色
晉義熙初師子國獻玉像形製殊特殆非人工此像在
瓦棺寺先有徵士戴安道手製佛像五軀及長康畫維
摩詰諸圖世人謂之三絶
南齊何戢建元初爲左將軍吳興太守時高帝頗好畫
戢有宋孝武所賜蟬雀扇善畫者顧景秀所畫時陸
探微皆能畫歎其巧絶戢因王晏獻之帝令晏厚酬其
意
宋測不就徵辟善畫自圖阮籍遇蘇門於行障上坐臥
對之又畫永業佛影臺皆爲妙作
毛惠遠滎陽人善畫馬劉瑱彭城人善畫婦人當世俱
爲第一
殷蒨陳郡人劉瑱妹爲鄱陽王妃伉儷甚篤王爲明帝
所誅妃追傷遂成錮疾醫所不療蒨善寫人與真不别
瑱令蒨畫王形像并圖王平生所寵姬共照鏡狀如欲
偶瑱乃密使媼妳示妃妃視畫竟乃唾之因罵云故宜
其蚤死於是恩情即歇病亦除瘥此姬亦被廢苦因即
以此畫焚之
陳顧野王字希馮吳郡吳人宣成王爲揚州刺史野王
及瑯琊王褒並爲賓客王甚愛其才野王好丹青善圖
寫王於東府起齋乃令野王畫古賢命王褒書贊時人
稱爲二絶
陸探微吳人伏曼容素美風彩高祖嘗以方嵇叔夜使
探微畫叔夜像以賜之宗測優游齊侍中王秀之彌所
欽慕乃令探微畫其形與已相對
張繇吳人丹青之巧冠絶一時高祖於光宅寺造諸堂
殿并瑞像周迴閣等窮於輪奐其圖諸經變並繇運手
後魏蔣少游假散騎常侍與通直散騎常侍李彪使齊
齊延昌師主顧元吉言於齊武帝曰臣知少游有班倕
之巧今來必令模寫祖掖未可令反帝不從少游果圖
畫而歸
北齊廣寧王孝珩嘗於廳事壁自畫一蒼鷹見者皆以
爲真又作朝士圖亦當時之妙
蕭放性好文詠頗善丹青因此在宫中披覽書史及近
世詩賦監畫工作屏風等雜物見之遂被眷官至散騎
常侍
唐閻立本頗好學而以善畫知名尤工寫真秦府十八
學士圖及貞觀中凌煙閣功臣圖並立本之跡也時人
咸稱其妙太宗嘗與侍臣學士泛舟於春苑池中有異
鳥隨波容與太宗悦之詔坐者爲詠召立本令寫之閣
下傳呼云畫師閻立本到立本時爲主爵郎中奔走流
汗俛伏池側手持丹粉瞻望坐賓深爲愧赧退而誡其
子曰吾少好讀書幸免牆面緣情染翰頗及儕流惟以
丹青見知躬厠役之務辱莫大焉汝宜深誡勿習此末
伎也然立本性之所好欲罷不能也
薛稷善畫博採古跡睿宗在籓畱意於小學稷於是特
見招引位至中書侍郎參知政事
王維妙於繪事筆蹤措思參於造化然創意經圖或有
所缺至於雲峯石色絶跡天機非衆工之所及也人有
奏樂圖者不知其名維視之曰霓裳第三疊第一拍也
好事者集樂工按之一無差誤咸服其精思官至右丞
韓滉尤工書兼善丹青以繪事非急務自晦其能未嘗
傳之位至檢校左僕射平章事
博奕
仲尼云飽食終日無所用心不有博奕者乎爲之猶賢
乎已蓋博奕之所從來久矣乃有專精厥藝獨善其事
積日以臻乎妙用志以幾於神或以資豪舉之氣或以
助閒宴之適流風雅尚清言高韻於是乎出焉其或篤
於好尚遂成沉癖癈事棄業怠政墮官此昔人所以著
論而致譏勤於垂誡者也
井公邴人周穆王北入邴(邴鄭邑)與井公博三日而決(井公)
(疑其賢人而隱者故王就博)
奕秋齊人通國之善奕者
荆軻燕人與魯勾踐博爭道勾踐怒而叱之軻默而逃
漢劇孟雒陽人好博多少年之戲
吾丘壽王字子贛趙人年少以善格五召待詔(博之類不用箭)
(但行梟散格音各行五相各故言各)
陳遵祖父遂宣帝微時與之有故相遂博奕數負進及
帝即位稍遷至太原太守賜璽書曰制詔太原太守官
尊禄厚可以償博進矣
後漢梁冀爲大將軍能彈棋(藝經曰彈棋兩人對局白黑棋各六枚先列棋相當)
(更先彈也其局以石爲之)格五(格五簺也簺行棋相簺謂之簺簺經曰簺有四塞白乘五是也五至即格)
(不得行故謂之格五也)六博(楚辭曰琨蔽象棋有六博注云投六著行六棋故云六博鮑宏博經曰用)
(十二棋六棋白六棋黑所擲頭謂之瓊瓊有五采刻爲一畫謂之塞刻爲兩畫者謂之白刻爲三畫者謂之黑)
(一邊不刻者五塞之間謂之五塞)意錢之戲(一曰射意又曰射敷即攤錢也)
魏子山道王九真郭凱等善圍棋太祖皆與埓能
王粲觀人圍棋局壊粲爲覆之棋者不信以帊蓋局更
以他局爲之用相比較不誤一道位至侍中
孔烓性便妍曉博奕太祖愛之每在左右
杜幾與衛固少相侮狎共博爭道位至尚書僕射
吳嚴武字子卿衛尉畯再從子也圍棋莫與爲軰謂之
人絶
蔡穎在太子和東宫侍從性好博奕太子以爲無益命
中庶子韋曜著博奕論以諷之
晉王質入山斫木見二童圍棋坐觀之及起斧柯已爛
賈謐嘗侍愍懷太子奕棋爭道成都王穎在坐正色曰
皇太子國之儲君賈謐何得無禮謐位至侍中
王𨗳爲丞相嘗與其子悦奕棋爭道𨗳笑曰相與有瓜
葛那得爲爾耶
祖納爲軍諮祭酒好奕棋王隱謂之曰禹惜寸隂不聞
數棋納曰我亦忘憂耳
周顗字伯仁爲王敦所殺敦坐有一參軍摴蒲馬於博
頭被殺因謂敦曰周家奕世令望而位不至公及伯仁
將登而墜有似下官此馬
阮簡爲開封令縣有劫賊外白之甚數簡方圍棋長嘯
吏云劫急簡曰局上劫亦急其高率如此
陶侃爲征西大將軍荆州刺史見諸參佐戒以談戲廢
事乃取其摴蒲博具投於江曰摴蒲者牧猪奴戲耳
謝混女夫殷叡好摴蒲奪其妹姑物以還戲債爲大將
軍王敦長史
王恬多技藝與江霖俱善奕棋爲中興第一終會稽内
史
謝安爲衛將軍苻堅率衆次於淮淝京師震恐謝玄入
問計安夷然無懼色答曰已别有旨既而寂然玄不敢
言乃令張玄重請安遂命駕出山墅親朋畢集方與玄
圍棋賭别墅安嘗棋劣於玄是日玄懼便爲敵手而又
不勝玄等既破堅有捷書至安方對客圍棋看書既竟
便攝放牀上了無喜色棋如故
袁耽字彥道桓溫少時游於博徒資產俱盡尚有負進
思自振之方莫知所出欲求濟於耽而耽在艱試以告
焉耽略無難色遂變服懷布帽隨溫與債主戲耽素有
藝名債者聞之而不相識謂之曰卿當不辨作袁彥道
也遂就局十萬一擲直上百萬耽投馬絶呌探布帽擲
地曰竟識袁彥道否其通脱若此官至建威將軍歷陽
太守
葛洪寡玩好見人博戲曾不目盼乃至不知棋局道摴
蒲齒名以爲句容令
王獻之年數歲嘗觀門生摴蒲曰南風不競門生曰此
郎亦管中窺豹時見一班獻之位至中書令
桓玄強與人博奕取其田宅(又云桓玄見人好園宅悉欲取之乃以摴博而賭)
劉毅嘗於東府聚摴蒲大擲一判應至數百萬餘人並
黑犢以還惟宋高祖及毅在後次擲得雉大喜褰衣繞
床呌謂同坐曰非不能盧不事此耳高祖惡之因按五
木久之曰老兄試爲卿答既而四子俱黑其一子轉躍
未定高祖厲聲喝之即成盧焉毅意殊不快然素黑其
面如鐵色焉而乃和言曰亦知公不能以此見借毅後
爲衛將軍荆州刺史以叛誅
宋顏延之初仕晉爲鎮東司馬坐圍棋免官
徐羨之頗工奕棋觀戲常若未解以爲司徒
何承天素好奕棋頗用廢事太祖賜以局子承天奉表
陳謝上答曰局子之賜何必非張武之金耶承天官至
御史中丞
臧質善蒲博意錢之戲官至車騎將軍江州刺史
王景文爲右衛將軍坐與奉朝請毛法因蒲戲得錢百
二十萬白衣領職
范景達善彈棋居晉平王休祜左右
羊玄保善奕棋棋品第三太祖與賭郡戲勝以補宣城
太守
謝弘微性無慍色末年與友人圍棋友人西南棋有死
勢客曰西南風急或有覆舟友悟乃救之弘微大怒投
局於地識者知其暮年之事爲侍中吏部尚書
王弘字休元瑯邪臨沂人也少時嘗摴蒲公城子野舍
及後位太保中書監有人就弘求縣辭訴頗切此人嘗
以蒲戲得罪弘詰之曰君得錢會戲何用禄爲答曰不
審公城子野舍何在弘默然
何尚之爲侍中中書令雅好棋吳郡禇裔年七歲便入
高品及長冠絶當時而禇父榮期與臧質同逆禇應從
誅尚之請曰禇奕棋之妙超古冠今魏犨犯令以材獲
免父戮子宥其例甚多特乞與其微命使藝術不絶不
許時人痛惜之(又云尚之少好摴蒲既長而折節蹈道)
孟靈休善彈棋官至祕書監
南齊蕭惠基爲給事中當時能棋人瑯邪王杭第一品
吳郡禇思莊會稽夏赤松並第二品赤松思速善於大
行思庄戲遲巧於鬭棋太祖使思莊與杭交賭自食時
至日暮一局始竟帝倦遣還省至五更方決杭睡於局
後寢思莊達曉不寐世或云思莊所品第致高緣其用
思深久人不能對也杭思莊並至給事中永明中勑杭
品棋竟陵王子良使惠基掌其事
江斆爲祕書監領晉安王師斆圍棋第五品爲朝貴中
最
沈文季尤善塞及彈棋塞用五子官至平東將軍會稽
太守
梁王瞻爲侍中領驃騎將軍於棋尤善高祖每稱瞻有
三術射棋酒也
柳惲善奕棋帝每勑侍坐仍令定棋譜第其優劣官至
吳興太守
李安民擊鵲尾城有功明帝大會新亭樓勞諸軍主摴
蒲官賭安民五擲皆盧帝大驚目安民曰卿面方如田
封侯相也安民少時貧窶有人從門過相之曰君後當
與天子交手共戲至是果騐
陳司馬申有風槩年十四便善奕棋嘗隨父候吏部尚
書到仲舉時梁州刺史隂子春領軍朱異在焉子春素
知申即於坐所呼與爲對申每有妙思異觀而奇之因
引申游處後卒爲右衛將軍散騎常侍
陸瓊父雲公仕梁爲給事中黃門侍郎掌著作大同末
雲公受梁武帝詔較定棋品到溉朱異以下並集瓊時
年八歲於客前覆局繇是京師號曰神童
後魏有范甯兒者善圍棋與李彪使齊齊武令江南上
品王杭與甯兒制勝而還
高光浮陽人善摴蒲
李幼序趙國人及雒陽丘何奴並工握槊此蓋胡戲近
入中國云胡王有弟一人遇將殺之弟從獄中爲此戲
以上之意言孤則易死也宣武以後大盛於時
游肇爲侍中性廉謙不競撰儒棋以表其志
甄琛舉秀才入都積歲頗以奕棋棄日乃志通夜不止
(有蒼頭嘗令秉燭或睡即加杖奴不勝楚痛乃白琛曰郎君辭父母仕宦京師若爲讀書執燭不敢暫辭乃以)
(圍棋日夜不息豈是向京之意琛惕然慙慼)
後周薛端爲尚書右丞掌選事梁主蕭詧曾獻瑪瑙鐘
太祖執之顧丞郎曰能擲摴蒲頭得盧者便與鐘已經
數人不得頃至端乃執摴蒲頭而言曰非爲此鐘可貴
但思露其誠耳便擲之五子皆黑帝大悦即以賜之
王思政爲中軍大將軍從魏孝武西遷時太祖執政思
政雖被任委自以非相府之舊每不自安太祖曾在同
州與羣公宴集出錦罽及雜裬絹命諸將摴蒲取之物
既盡帝又解所服金帶令諸人徧擲先得盧者與之次
至思政乃歛容自誓一坐盡驚即拔佩刀膝上苟不成
盧將自殺拊髀擲之帝方令止已爲盧矣乃拜而受賜
唐王叔文貞元末以棋待詔翰林順宗在東宫叔文常
侍棋
王倚善奕寶歷初爲待詔
張賈自鴻臚卿出爲衢州刺史文宗顧謂賈曰聞卿大
善長行賈知帝不喜博遂自解說乃曰公事之餘聊與
賓客爲戲非有所好也帝曰豈謂好之而不妨事也
顧師言為棋待詔大中八年日本國遣王子來朝王子
善圍棋宣帝令師言與之對手王子出本國如揪玉局
冷暖玉棋子時王子至三十三下師言懼辱君命汗手
死心始敢落指王子亦凝目縮臂數四敬服不勝回謂
禮賓曰此第幾手也禮賓詭曰第三手其實第一手也
王子曰願見第一禮賓曰勝第三可見第二勝第二可
見第一今欲躁見第一其可得乎王子撫局歎曰小國
之一不敵大國之三信矣
晉房知溫兖州瑕丘人初鎮將牛存節屯於郡好摴博
每求辨彩者知溫以善博見推因得侍左右卒爲青州
節度使
鄭雲叟隱居華山好棋塞之戲遇同侶則以晝繼夜雖
朔風大雪亦臨簷對局手足皸裂亦無倦焉天成中徵
右拾遺不起
册府元龜卷八百六十九
