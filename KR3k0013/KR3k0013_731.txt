册府元龜卷七百三十一宋王欽若等撰
陪臣部
總序
古者建侯分土皆有臣吏(若有虞庖正有仍牧正之比)夏商以往其
詳蓋闕周王之制始以諸侯上大夫卿下大夫上士中
士下士爲五等大國三卿皆命於天子次國三卿二卿
命於天子一卿命於其君小國二卿皆命於其君而國
皆有下大夫五人上士二十七人平王東遷諸侯立政
家陪之職多擬王室其見於春秋者魯有司徒司馬司
空司宼太宰(皆卿官也諸侯倣此)祝宗卜史之職(大祝掌祠祀宗人掌禮太卜掌)
(卜筮太史掌記事諸國皆有但不備見於經爾魯太史之外復有外史)又有工正掌車服
隧正主役徒周人掌圖籍宰人掌禮書馬正校人掌馬
縣邑則有大夫宰以守邑有賈正掌物價(諸國縣邑皆有大夫唯楚)
(縣置尹或僣稱公)宋以司徒爲司城(避武公諱)有大司馬少司馬司
馬大司徒司徒右師左師大司宼少司宼司宼太宰太
宰督少宰大尹卿正門尹又有御士主公御司里掌閭
里迹人主迹禽獸校正主馬工正主車晉以司徒為中
軍(避僖侯諱)有大司空司空太傅司寇司馬太師太史之職
三軍之外復有中行右行左行之官(周制大國三軍皆以卿將之大夫佐)
(之晉舊有三軍又新作三軍避天子六軍之制故以行爲右)又有軍司馬軍尉軍候
亞旅侯奄皆掌軍事又有候正主斥候輿師主兵車校
正主馬司士主車右五正主五官執秋主爵秩七輿大
夫主車輿大士主治獄公族旄車掌公族餘子掌公適
子之母弟公行掌庶子輿尉掌役司典掌典籍復陶主
衣服筮史膳宰樂師各掌其事齊卿官及太史太師之
外有銳司徒主銳兵辟司徒主辟壘工正主百工衡虞
主山舟鮫掌澤虞候掌藪祈望掌海又有侍漁監取魚
虞人掌山澤縣大夫之外别有師掌地域楚有令尹太
宰右尹宰少宰司徒司空司馬左司馬右司馬司敗(陳楚)
(謂司寇爲司敗)七大夫莫敖若敖連尹工尹樂尹藍尹箴尹鍼
尹囂尹陵尹寢尹沈尹芉尹郊尹卜尹莠尹門尹馬尹
宫廐尹中廐尹又有太師掌環列之尹封人主役右領
左史爲賤官縣尹之外又有司馬鄭卿官之外有司宮
主宮令正主作辭令馬師主馬封人主封疆卜大夫府
人庫人郊人各掌其事其餘國則衛有右宰吳有太宰
隨有少師它職皆不見於經其戰國之際公侯多僣王
號諸國皆有相國假相國上卿客卿國尉御史田部吏
其用兵則有大將軍將軍軍師監宰禆將等官縣則有
園吏市椽監門之職秦孝公時又置縣令以公士上造
簪褭不更(不更亦見於春秋)大夫公大夫官大夫公乘五大夫
左右庶長左更中更右更少上造大上造駟車庶長大
庶長關内侯徹侯爲二十爵惠文君時又置左右丞相
及有犀首之官(若漢虎牙將軍)楚又有左徒三閭大夫其家臣
則春秋時有冡宰冡司馬祝宗差車戰國有舍人中庶
子其太子官及官者皆見於本序此不復紀夫陪貳藩
國分守官次所以輔翊其主尊屏王室而有智用淵達
謀慮沈敏挺賢懿之德秉忠亮之操方正不撓辭令克
允爲禮明上下之等臨政適寬猛之要規正闕失薦達
賢彥臨難而盡節受邑而建嗣至於擅命恣横僣上奢
縱罔循典禮連搆禍危詭譎交變戕賊肆害任性以忿
競棄國而奔越咸用論叙以著於篇凡陪臣部二十門
封邑立嗣
封邑
周制卿大夫士有禄秩之差諸侯亦自命其陪臣卿佐
故其家邑采地制䘵受封亦惟舊矣東遷之後庶邦立
政雖大國之卿當命於天子者亦罕聞焉若夫覇者之
土過於數圻強家之賦踰於百乘當其以能詔爵以功
裂壤賞之以衍沃錫之以陪敦傳世延嗣保姓受氏自
爾胄緒蕃衍宗族熾大專制國命以弱公室者亦固有
之傳曰末大必折尾大不掉其是之謂也
桓叔晉文侯弟成師也文侯封之於曲沃曲沃邑大於
翼翼晉君都邑也成師封曲沃號爲桓叔靖侯庶孫欒
賓相桓叔桓叔是時年五十八矣好德晉國之衆皆附
焉君子曰晉之亂其在曲沃矣末大於本而得民心不
亂何待
共叔段鄭莊公母弟也母姜氏爲共叔段請制公曰制
巖邑也虢叔死焉他邑惟命(虢叔東虢君也恃制巖險而不修德鄭滅之恐段復)
(然故闢以他邑虢國號今滎陽縣)請京使居之謂之京城大叔(公順姜請使段)
(居京師謂之京城大叔言寵異於衆臣京鄭邑今滎陽京縣)
季犮魯莊公弟也僖公元年以汝陽鄪封季友(汝陽鄪魯二邑)
韓武子爲晉大夫封於韓原
趙夙畢萬皆晉大夫晉獻公伐魏趙夙御戎畢萬爲右
以滅耿滅霍滅魏還賜趙夙耿賜畢萬魏
趙衰晉大夫晉文公伐曹衛兵先下山東而以原封趙
衰(河内沁水縣西北有原城)
狐溱陽處父皆晉大夫先食於溫地
郤缺晉大夫晉襄公反自箕以一命命郤缺爲卿復與
之冀
孫叔敖爲楚相及卒其子窮困負薪逄優孟優孟謂楚
莊王曰念爲廉吏奉法守職竟死不敢爲非廉吏安可
爲也楚相孫叔敖持廉至死及今妻子窮困負薪而食
不足爲也於是莊王謝優孟乃召孫叔敖子封之寢丘
(在固始)四百戶以奉其祀後十世不絶
士伯晉大夫晉荀林父敗赤狄於曲梁乃滅潞晉侯
治兵于稷以略狄土賞桓子(林父也)狄臣千室賞士伯以
瓜衍之縣曰吾獲狄士子之功也微子吾喪伯氏矣
北郭佐齊大夫齊慶氏亡皆召羣公子具其器用而反
其邑焉與晏子邶殿其鄙六十弗受與北郭佐邑六十
受之
子展子産皆鄭大夫鄭伯賞入陳之功享子展賜之先
輅三命之服先八邑賜子產次輅再命之服先六邑子
產辭邑曰自上以下降殺以兩禮也臣之位在四且子
展之功也臣不敢及賞禮請辭邑公固予之乃受三邑
鬭辛楚大夫魯昭公十四年楚子殺鬭成然後滅養氏
之族使鬭辛居鄖
魏舒爲晉卿韓宣子卒魏獻子爲政(獻子即魏舒也)分祁氏之
田以爲七縣分羊舌氏之田以爲三縣司馬彌牟為鄔
大夫賈辛爲祁大夫司馬烏爲平陵大夫魏戍爲梗陽
大夫知徐吾爲塗水大夫韓固爲馬首大夫孟丙爲孟
大夫樂霄爲銅鞮大夫趙朝爲平陽大夫僚安爲楊氏
大夫
夫概王吳王闔閭弟也夫概王自立爲王敗走奔楚楚
王封夫概王於棠谿(在慎縣一云汝南有吳房縣)爲棠谿氏
田常齊大夫割安平以東爲己封封邑大於齊
顏涿聚齊大夫顏庚也魯哀公二十七年晉荀瑤伐鄭
鄭請救于齊齊師將興陳成子設乘車兩馬繫五邑焉
(乘服車兩馬大夫服又加之五邑)召涿聚之子晉曰隰之役而父死焉
(隰役在二十三年)以國之多難未汝恤也今君命汝以是邑也
服車而朝無廢前勞
伯魯趙簡子太子也簡子廢伯魯立子母䘏簡子卒毋
䘏立是爲襄子襄子姊前爲代王夫人簡子既葬未除
北登夏屋(山在廣武)請代王使厨人操銅枓以食代王及從
者行斟隂令宰人各(一作雒)以枓擊殺代王及從官遂興
兵平代地遂以代封伯魯子周爲代成君
樂羊為魏文侯將伐取中山文侯封樂羊以靈壽(屬在恒山)
蘇秦爲趙相既約六國從親歸趙趙肅侯封爲武安君
樂毅爲燕亞卿伐齊破之濟西追至於臨淄齊湣王之
敗濟西亡走保於莒樂毅獨留徇齊齊皆城守樂毅攻
入臨淄盡取齊寳財物祭器輸之燕燕昭王大悅親至
濟上勞軍行賞饗士封樂毅於昌國(屬齊)號爲昌國君毅
徇齊五歲下齊七十餘城唯獨莒即墨未服昭王死惠
王使騎劫代將而召樂毅樂毅畏誅西降趙趙封樂毅
於觀津號曰望諸君燕王復以樂毅子樂間爲昌國君
田單爲齊將大敗燕軍燕軍敗走楚王遂夷殺其將騎
劫燕軍擾亂奔走齊人追亡逐北所過城邑皆畔燕而
歸齊田單兵日益多乘勝燕日敗亡卒至河上而齊七
十餘城皆復爲齊乃迎襄王於莒入臨淄而聽政襄王
封田單號曰安平君
廉頗爲趙將大破燕軍於鄗殺燕將栗腹遂圍燕燕割
五城請和乃聽之趙以尉文(邑也)封廉頗爲信陵君爲假
相國
樂乘昌國君樂間之宗也燕王喜用其相栗腹之計欲
攻趙而問樂間樂間曰趙四戰之國也其民習兵伐之
不可燕王不聽遂伐趙趙使廉頗擊大破栗腹之軍於
鄗禽栗腹樂乘趙封樂乘爲武襄君
范睢爲秦相秦昭王封睢以應號爲應侯
蔡澤爲秦相數月人或惡之懼誅乃謝病歸相印號爲
綱成君
李宗老子之子也爲魏相封於段干(魏邑名)
馮亭爲韓上黨守秦昭王四十五年伐韓之野王野王
降秦上黨道絶亭與民謀曰鄭道已絶(河南新鄭韓之國都是也)韓
必不可得爲民秦兵日進韓不能應不如以上黨歸趙
趙若受我秦怒必攻趙趙被兵必親韓韓趙爲一則可
以當秦因使人報趙趙孝成王與平陽君平原君計之
平陽曰不如勿受受之禍大於所得平原君曰無故得
一郡受之便趙受之因封馮亭爲華陽君
樗里子秦惠王弟也惠王二十五年使樗里子爲將伐
趙虜趙將軍莊豹拔藺明年助魏章攻楚敗楚將屈匄
取漢中地秦封樗里子號爲嚴君
魏冉爲秦相秦昭王封魏冉於穰復邑於陶(一作隂)號曰
穰侯
衛鞅爲秦相孝公使鞅將而伐魏既破魏還秦封之於
商(弘農商縣也)十五邑號爲商君
趙奢趙之田部吏也秦伐韓軍於閼與趙王令趙奢將
救之大破秦軍秦軍解而走遂解閼與之圍而歸趙惠
文王賜奢號爲馬服君
李牧爲趙將趙幽繆王三年封李牧爲武安君
田嬰爲齊大夫齊將封嬰於薛楚武王聞之大怒將伐
齊齊王有輟志公孫閈曰封之成與不非在齊也又將
在楚閈說楚王令其欲封公也又甚於齊嬰曰願委之
於子公孫閈謂楚王曰魯宋事楚而齊不事者齊大而
魯宋小王獨利魯宋之小不惡齊之大何也夫齊之削
地而封田嬰是其所以弱也願勿止楚王曰善因不止
田文爲齊相封孟嘗君既救趙趙王封之武城
田忌爲齊大夫亡齊而之楚鄒忌代之相齊恐田忌欲
以楚權復於齊杜赫曰臣請爲留楚謂楚王曰鄒忌所
以不善楚者恐田忌以楚權復於齊也王不如封田忌
於江南以示忌之不復返齊也鄒忌必以齊厚事楚田
忌亡人也而得封必德王若復於齊必以齊事楚此用
二忌之道也楚果封之於江南
鄒忌子以鼔琴見齊威王三月而受相印期年封以下
邳號曰成侯
公子無忌魏昭王少子安釐王異母弟也昭王薨安釐
王即位封公子爲信陵君
黃歇爲楚相封春申君賜淮北地十二縣後十五歲黃
歇言於楚王曰淮北邊齊其事急請以爲郡便因獻淮
北十二縣請封於江東考烈王許之春申君因城故吳
墟自以爲都邑
趙勝爲趙相封於東武城(屬清河)
張儀秦惠王時爲相封五邑號武信君
白起秦昭王時爲相封武安君
李同趙邯鄲傳舍吏子也秦惠王圍邯鄲邯鄲急且降平
原君甚患之李同說平原君平原君從之得敢死之士
三千人李同遂與三千人赴秦軍秦軍爲之却三十里
亦會楚魏救至秦兵遂罷邯鄲復存李同戰死封其父
爲李侯(河南成臯有李城)
虞卿遊說之子也說趙季成王再見爲趙上卿食邑於
虞故號為虞卿
呂不韋陽翟人也秦莊襄王元年爲丞相封文信侯食
河內雒陽十萬戸
立嗣
春秋之世諸侯立政家陪之列或執國命傳祚強大與
國升降遠者綿綿不絶近者不十數世其有父没子繼
兄亡弟及或家老請嗣或宗人議立或决於龜筮或私
於憎愛亂亡之患爭奪之源於兹多矣然而年鈞擇賢
義鈞以卜所以生世適之嗣承大宗之重克荷先業大
庇族人自非奉若前訓以稽乎至順愼求令德無忝爾
祖亦曷能潔蒸嘗而纉基緒者哉
石駘仲衛大夫石碏之族也駘仲卒無適子有庶子六
人卜所以爲後者(莫適立也)曰沐浴佩玉則兆(言齊潔則得吉兆)五
人者皆沐浴佩玉石祁子曰孰有執親之喪而沐浴佩
玉者乎不沐浴佩王(心正且知禮)石祁子兆衞人以龜爲有
知也
趙衰字子餘晉大夫初從公子重耳(文公也)奔狄狄人伐
廧咎如獲其二女納諸公子公子以叔隗妻趙衰生盾
後文公妻趙衰(文公以女妻趙衰)生原同屏括樓嬰趙姬請逆
盾與其母(趙姬文公女)子餘辭姬曰得寵而忘舊何以使人
必逆之固請許之來以盾爲賢請于公以爲嫡子而使
其三子下之
公孫敖魯大夫也出奔莒魯人立文伯(文伯敖子敷也)文伯疾
而請曰榖之子弱(子孟獻子年尚少)請立難也(難敷弟)許之文伯
卒立惠叔
趙武晉大夫盾之孫朔之子也朔妻晉成公女莊姬也
晉討趙同趙括(同括竝盾之弟也)武從姬氏畜於公宮以其田
與祁奚韓厥言於晉侯曰成季之勲宣孟之忠(成季趙衰宣孟)
(趙盾)而無後爲善者懼矣乃立武而反其田焉
仲嬰齊魯大夫公孫嬰齊也(未見於經爲公孫嬰齊今見於經爲仲嬰齊)公
孫嬰齊則曷爲謂之仲嬰齊爲兄後也爲兄後則曷爲
謂之仲嬰齊(括本公孫)爲人後者爲之子也(更爲公孫之子故不得復氏公)
(孫)爲人後者爲其子則其稱仲何(括氏非一)孫以王父字爲
氏也(謂諸侯子也顧興滅繼絶故紀族明所出)然則嬰齊孰後後歸父也歸
父使于晉而未反(宣公十八年自晉至檉奔齊訖今未還)何以後之(括已絶也)
叔仲惠伯傳子赤者也(叔仲者叔彭生氏也文家自積於叔叔仲有長幼故連氏之經)
(云仲者明春秋質家當積於仲惠謚也)文公死子幼(子赤幼也)公子遂謂叔仲
惠伯曰君幼如之何願與子慮之叔仲惠伯曰吾子相
之老夫抱之(禮大夫七十而致仕若不得謝則必賜之几杖行役以婦人從適四方乘安車自稱)
(曰老夫)何幼君之有公子遂知其不可與謀退而殺叔仲
惠伯弑子赤而立宣公(殺叔仲惠伯不書者舉弑君爲重叔仲惠伯事與荀息相類不)
(得爲累者有異也叔仲惠伯直先見殺耳不如荀息死之)宣公死成公幼臧宣叔者
相也(臧孫許宣謚)君死不哭聚諸大夫而問焉曰昔者叔仲
惠伯之事孰爲之諸大夫皆雑然曰仲氏也其然乎於
是遣歸父之家(時見君幼欲以防示諸大夫)然後哭君歸父使乎晉
還自晉至檉聞君薨家遣墠帷哭君成踊反命於介自
是走之齊魯人徐傷歸父之無後也(徐者皆共之辭也關東語傷其先人)
(爲惡身見逐幼不忿懟也)於是使嬰齊後之也(弟無後兄之義爲亂昭穆之序失父子之)
(親故不言仲孫明不與子爲父孫)
鮑牽齊大夫也齊刖鮑牽來召鮑國而立之(國牽之弟文子)初
鮑國棄鮑氏而來爲施孝叔臣氏施卜宰句湏吉(卜立冡宰)
施氏之宰有百室之邑與句湏邑使爲宰以譲鮑國而
致邑焉施孝叔曰子實吉對曰能與忠良吉孰大焉鮑
國相施氏忠故齊人取以爲鮑氏後
國佐齊大夫殺慶克以榖叛齊侯復之國勝言難于晉
使待命于清(勝國佐子使以高氏之難告晉齊欲討國佐故留其子於外)成十八年
齊殺國佐于内宮之朝使清人殺國勝國弱來奔(弱勝之弟)
王湫奔萊(湫國佐黨)慶封爲大夫慶佐爲司寇(封佐皆慶克子)既齊
侯反國弱使嗣國氏禮也(佐云罪不及乏祀)
荀偃晉大夫將中軍伐齊還荀偃癰疽生瘍於頭濟河
及著雍病目出大夫先歸者皆反士匄請見弗納請後
曰鄭甥可(鄭甥荀吳其母鄭女)
公孫黑肱鄭大夫黑肱有疾歸邑于公召室老宗人立
段(段子石黑肱子)
季武子魯大夫無適子公彌長而愛悼子欲立之(公彌公鉏)
(悼子紇也)訪於申豐曰彌與紇吾皆愛之欲擇才焉而立之
申豐趨退歸盡室將行(申豐季氏屬大夫)他日又訪焉對曰其
然將具敝車而行(其然猶必爾)乃止(止不立紇)訪於臧紇臧紇曰
飲我酒吾爲子立之季氏飲大夫酒臧紇爲客(爲上賓)既
獻(己獻酒)臧孫命北面重席新樽潔之(酒樽既新復潔澡之)召悼子
降逆之大夫皆起(臧孫下迎悼子)及旅而召公鉏(獻酬禮畢而通行爲旅)
使與之齒(使從庶子之禮列在悼子之下)季孫失色(恐公鉏不從)季氏以公
鉏爲馬正(馬正家司馬)慍而不出閔子馬見之(閔子馬閔馬父)曰子
無然禍福無門唯人所召爲人子者患不孝不患無所
(所位處)敬共父命何常之有(言廢置在父無常位也)若能孝敬富倍
季氏可也(父寵之則可富)姦回不軌禍倍下民可也(禍甚於貧賤)公
鉏然之敬共朝夕恪居官次(次舍也)季孫喜使飲己酒而
以具往盡舍旃(具饗燕之具)故公鉏氏富又出爲公左軍(出季)
(氏家臣仕於公)
孟莊子魯大夫也孟孫惡臧孫(不相善)季孫愛之(愛其成己志)
孟氏之御騶豐點好羯也(羯孟莊子之庶子孺子秩之弟孝伯也)曰從余
言必爲孟孫(爲孟孫後)再三云羯從之孟莊子疾豐點謂公
鉏苟立羯請讐臧氏(使孟氏與公鉏共憎臧孫)公鉏謂季孫曰孺子
秩固其所也(固自當立)若羯立則季氏信有力於臧氏矣(臧氏)
(因季孫之欲立紇而定之猶爲有力今若專立孟氏之少則季氏有力過於臧氏矣)弗應孟孫卒
公鉏奉羯立於尸側(尸側喪位)季孫至入哭而出曰秩焉在
公鉏曰羯在此矣季孫曰孺子長公鉏曰何長之有唯
其才也(季孫廢鉏立紇云欲擇才故以此答之)且夫子之命也(遂誣孟孫)遂立
羯秩奔邾
臧孫紇魯大夫出奔邾初臧宣叔娶於鑄生賈及爲而
死(鑄國濟北蛇邱縣所治)繼室以其姪(女子謂兄弟之子爲姪)穆姜之姨子也
(姪穆姜姨母之子與穆姜姨兄弟)生紇長於公宮姜氏愛之故立之(立爲)
(宣叔嗣)臧賈臧爲出在鑄(還舅氏也)臧武仲自邾使告臧賈且
致大蔡焉(大蔡大龜)曰紇不敏失守宗祧(遠宗廟爲祧)敢告不弔
(不爲天所弔恤)紇之罪不及不祀(言應有後)子以大蔡納請其可(請爲)
(先人立後)賈曰是家之祸也非子之過也賈聞命矣再拜受
龜使爲以納請(賈使爲爲己請)遂自爲也(爲自爲請)臧孫如防(臧孫邑)
使來告曰紇非能害也知不足也(言使甲從己但慮事淺耳)非敢私
請(爲其先人請也)苟守先祀無廢二勲(二勲文仲宣叔)敢不辟邑(據邑請後)
(故孔子以爲要君)乃立臧爲臧紇致防而奔齊
崔杼齊大夫也生成及疆而寡(偏喪曰寡寡特也)娶東郭姜生
明東郭姜以孤入曰棠無咎(無咎棠公之子)與東郭偃相崔氏
(東郭偃姜之弟也)崔成有疾而廢之(有惡疾)而立明成請老於崔
(濟南東朝陽縣西北有崔氏城欲居崔邑以終老)崔子許之偃與無咎弗予曰
崔宗邑也必在宗主(宗邑宗廟所在宗主謂崔明)成與疆怒將殺之
告慶封曰夫子之身亦子所知也唯無咎與偃是從父
兄莫得進矣大恐害夫子敢以告(夫子謂崔杼)慶封曰子姑
退吾圖之告盧蒲嫳(嫳慶封屬大夫封以成疆之言告嫳)盧蒲嫳曰彼君
之讐也天或者將棄彼矣彼實家亂子何病焉(君謂齊莊公爲)
(崔杼所弑)崔之薄慶之厚也(崔敗則慶專權)他日又告(成疆復告)慶封曰
苟利夫子必去之難吾助汝崔成崔疆殺東郭偃棠無
咎於崔氏之朝崔子怒而出其衆皆逃求人使駕不得
使圉人駕寺人御而出(圉人養馬者寺人奄士)且曰崔氏有福止
余猶可(恐滅家禍不止其身)遂見慶封慶封曰崔慶一也(言如一家)是
何敢然請爲子討之使盧蒲嫳帥甲以攻崔氏崔氏堞
其宮而守之(堞短垣使其衆居短垣内以守)弗克使國人助之遂滅崔
氏殺成與疆而盡俘其家其妻縊(妻東郭姜也)嫳復命於崔
子且御而歸之(嫳爲崔子御)至則無歸矣乃縊崔明夜辟諸
大墓(開先人之塜以藏之)遂奔魯
高止齊大夫也出奔燕故高䜿以盧叛(䜿高止子)閭丘嬰帥
師圍盧高䜿曰苟使高氏有後請致邑(還邑於君)齊人立敬
仲之曾孫酀(敬仲高傒)良敬仲也(良猶賢也)高䜿致盧而出奔魯
駟偃字子游鄭大夫也偃娶於晉大夫生絲弱(弱幼少)其
父兄立子瑕(子瑕子游淑父駟乞)
臧會魯人也臧昭伯如晉會竊其寳龜僂句(僂句龜所出地名)
以卜爲信與僣僣吉(僣不信也)臧氏老將如晉問(問昭伯起居)會
請往(代家老行)昭伯問家故盡對(故事也)及内子與母弟叔孫
則不對(内子昭伯妻不對若有他故)再三問不對歸及郊會逆問又
如初(又不對)至次於外而察之皆無之執而戮之逸奔郈
郈魴假使爲賈正焉(郈在東平無鹽縣東南魴假郈邑大夫賈正掌貨物使有常價若市)
(吏然)計於季氏(送計簿於季氏)臧氏使五人以戈楯伏諸桐汝之
間(桐汝里名)會出逐之反奔執諸季氏中門之外平子怒曰
何故以兵入吾門拘臧氏老季臧有惡(相怨惡)及昭伯從
公(昭伯從昭公孫齊)平子立臧會(立以爲臧氏後)會曰僂句不余欺也
(傳言卜筮之驗善惡由人)
季桓子有疾命正常曰無死(正常桓子之寵臣欲付以後事故勅令勿從己死)
南孺子之子男也則以告而立之(南孺子桓子之妻言若生男告公而立之)
女也則肥也可(肥康子也)季孫卒康子即位既葬康子在朝
(在公朝)南氏生男正常載以如朝告曰夫子有遺言命其
圉臣曰南氏生男則以告於君與大夫而立之今生矣
男也敢告遂奔衛康子請退(退辟公)公使共劉視之(共劉魯大)
(夫)則或殺之矣乃討之(討殺者)
公儀仲子之喪檀弓免焉(故爲非禮以非仲子也禮朋友皆在他邦乃袒免)仲
子舍其孫而立其子(此其所立非也公儀蓋魯同姓周禮適子死命適孫爲後)檀弓
曰何居我未之前聞也(居讀爲姬姓之姬齊魯之間語也前猶故也)趨而就
子服伯子於門右曰仲子舍其孫而立其子何也(去賓位就)
(主人兄弟之賢者而問之子服伯子蓋仲孫蔑之玄孫子服景伯蔑魯大夫)伯子曰仲子亦
猶行古之道也昔者文王舍伯邑考而立武王微子舍
其孫腯而立衍也夫仲子亦猶行古之道也(伯子爲親者隠耳立)
(子非也文王之立武王權也微子適子死立其弟衍者乃殷禮也)子游問諸孔子孔子
曰否立孫(據周禮)
惠叔蘭衛將軍文子彌牟之弟司寇惠子也惠子之喪
(惠叔蘭生子虎)子游爲之麻衰牡麻絰(惠子廢適立庶爲之重服以譏之麻衰以重服)
(之布爲衰)文子辭曰子辱與彌牟之弟游(謝其存時)又辱爲之服
敢辭(止之服也)子游曰禮也文子退反哭(子游名習禮文子亦以爲當然未覺)
(其所譏)子游趨而就諸臣之位(深譏之大夫之家臣位在賓後)文子又辭
曰子辱與彌牟之弟游又辱爲之服又辱臨其喪敢辭
(止之在臣位)子游曰固以請(再不從命)文子退扶適子南面而立
曰子辱與彌牟之弟游又辱爲之服又辱臨其喪虎也
敢不復位(覺所譏也虎適子名文子親扶而辭敬子游也南面而立則諸臣位在門内北面明矣)
子游趨而就客位
趙簡子晉大夫也子母䘏(襄子也)母賤翟婢也簡子盡召
諸子與語母䘏最賢乃廢太子伯魯而以母䘏爲太子
趙㐮子爲兄伯魯之不立也不肯立子且必欲傳位與
伯魯子代成君代成君先死乃取代成君子浣立爲太
子
田嬰齊宣王庶弟也嬰有子四十餘人其賤妾有子曰
文嬰使文主家待賓客賓客日進名聲聞於諸侯諸侯
皆使人請薛公田嬰以文爲太子嬰許之嬰卒謚爲靖
郭君(皇覧曰靖郭君冢在魯國薛城中東南陬)而文果代立於薛是爲孟嘗
君
册府元龜卷七百三十一
