冊府元龜卷三十二上宋王欽若等撰
帝王部
崇祭祀
書曰先王顧諟天之明命以承上下神祗洪範八政三
曰祀禮大宗伯之職曰以吉禮事邦國之鬼神祗故祭
天曰燔柴祭地曰瘞埋祭山曰&KR1297;縣祭川曰浮沉祭星
曰布祭風曰磔是類是禡師祭也既伯既禱馬祭也除
惡之祭為祓會福之祭曰禬告事求福曰禱道上之祭
為祖潔意以享為禋以類祭神為禷祭司命為䃾祭豕
先為䄚月祭為祽禱雨為雩禱明為禜是以聖王為之
典禮民之精爽不貳齊肅聰明者神或降之乃有神明
之官各司其序不相亂也民神異業恭而不黷所以神
降之嘉生民以物序災禍不至所求不匱歴代人君罔
不徧走羣望咸秩無文故神農播種始諸飲食致恭鬼
神顓頊亦潔誠以祭祀其後成湯至于帝乙罔不明德
恤祀所以隂陽和而萬物遂也詩云以享以祀以介景
福又云俾爾彌爾性百神爾主矣故祭之言察也察者
至也言人事至于鬼神也是知神不可慢祭不可黷盖
享於至誠者耳豈犧牲玉帛云乎哉
共工氏霸九州其子曰句龍能平水土死為社祠
烈山氏王天下其子曰柱能殖百糓死為稷祠伊耆氏
始為蜡(伊耆氏古天子號)
舜在璿璣玉衡以齊七政肆類于上帝禋于六宗望于
山川徧于羣神(史記徧作辨)
湯伐桀欲遷夏社不可作夏社(應劭曰遭天旱七年明德以薦而旱不止故遷)
(社以棄代為稷欲遷句龍德莫能繼故作夏社說不可遷之義䙴古遷字)廼遷烈山子柱而
以周棄代為稷祠
周文王廵守而祀四嶽河海作般之詩
成王立周公相王道大洽制禮作樂天子曰明堂辟雍
諸侯曰泮宫郊祀后稷以配天宗祀文王於明堂以配
上帝四海之内各以其職來助祭天下名山大川懷柔
百神咸秩無文五嶽視三公四瀆視諸侯而諸侯祭其
疆内名山大川大夫祭門戶井竈中霤五祀士庶人祖
考而已各有典禮而淫祭有禁是時廵守告祭柴望作
時邁之詩春夏祈糓于上帝作噫嘻之詩郊祭祀天地
作昊天有成命之詩
漢高祖初起禱豐枌榆社徇沛為沛公則祀蚩尤釁鼔
旗(漢書夲紀載高祖立為沛公祠黃帝祭蚩尤于沛庭而釁鼓)遂以十月至霸上立
為漢王
二年東擊項籍而還入關問故秦時上帝祀何帝也對
曰四帝有白青黃赤帝之祠高祖曰吾聞天有五帝而
四何也莫知其說於是高祖曰吾知之矣廼待我而具
五也廼立黑帝祠名曰北畤有司進祠上不親往悉召
故秦祀官復置太祝太宰如其故儀禮因令縣為公社
(公社官社)下詔曰吾甚重祀而敬祭今上帝之祭及山川諸
神當祠者各以其禮時祠如故(後四歲天下已定詔御史令豐治枌榆社嘗以)
(春時以羊彘祀之時令祝立蚩尤之祠於長安置祠祀官女巫其梁巫祠天地天社天水房中堂上之屬晉巫)
(祠五帝東君雲中君巫社巫祠族人炊之屬秦巫祠社主巫保族纍之屬荆巫祠堂下巫先司命施糜之屬九)
(天巫祠九天皆以歲時祠宫中其河巫祠河于臨晉而南山巫祠南山秦中秦中者二世皇帝也各有時日其後二)
(歲或言曰周興而邑立后稷之祠至今血食天下又制詔御史其天下立靈星祠嘗以歲時祠以牛)
十年春有司請令縣嘗以春二月及臘祠稷以羊彘民
里社各自裁以祠制曰可(高帝以來名山大川在諸侯諸侯祝各自奉祠天子官不)
(領及文帝時齊淮南國廢令太祀盡以歲時致禮如故)
文帝十三年以歲比登詔有司增雍五畤路車各一乘
駕被具(駕車被馬之文節皆具也)西畤畦畤寓車各一乘寓馬四匹
駕被具河湫漢水玉加二及諸祀皆廣壇場珪幣俎豆
以差加之
十四年詔曰朕獲執犧牲珪幣以事上帝宗廟十四年
于今歴日彌長以不敏不明而久撫臨天下朕甚自媿
其廣增諸祀壇場珪幣昔先王遠施不求其報望祀不
祈其福右賢左戚先民後已至明之極也今吾聞祀官
祝釐(音僖福也)皆歸福于朕躬不為百姓朕甚媿之夫以朕
之不德而專鄕獨美其福百姓不與(音預)焉是重(直用切)吾
不德也其令祠官致敬無有所祈
十五年黃龍見成紀詔曰有異物之神見于成紀毋害
于民歲以有年朕幾(幾讀曰冀)郊祀上帝諸神禮官議毋諱
以朕勞(無諱以成其勞自言不以為勞也)有司皆曰古者天子夏親郊
祀上帝於郊故曰郊於是夏四月文帝始幸雍郊見五
畤祠衣皆尚赤赦天下修名山大川常祀而絶者有司
以歲時置禮(先是趙人新垣平以望氣見上言長安東北有神氣成五采若人冠冕焉或曰東北)
(神明之舍西方神明之墓也天瑞下宜立祠上帝以合符應於是作渭陽五帝廟同宇帝一殿面五門各如其)
(帝色祠所用及儀亦如雍五畤明年夏四月文帝親拜霸渭之會以郊見渭陽五帝廟臨渭其北穿蒲池溝水)
(爟火舉祠若光輝然屬天焉於是貴平至上大夫賜累千金而使博士諸生刺六經中作王制謀議廵狩封禪)
(事文帝出長門若見五人道北遂因其直立五帝壇祠以五牢)
孝景帝即位十六年祠官各以歲時祠如故
武帝建元元年五月詔曰河海潤千里其令祠官修山
川之祠為歲事曲加禮
元光二年十月行幸雍祠五畤(郊祀志云後嘗三歲一郊見)
元狩元年十月行幸雍祠五畤獲白麟
二年十月行幸雍祠五畤
元鼎四年十月行幸雍祠五畤
十一月甲子立后土祠于汾隂脽上
五年十月行幸雍祠五畤
十一月辛巳朔旦冬至立泰畤于甘泉天子親郊見朝
日夕月詔曰朕以眇身託于王侯之上德未能綏民民
或饑寒故廵祭后土以祈豐年冀州脽壌廼顯文鼎獲
薦於廟渥洼水出馬朕其御焉戰戰兢兢懼不克任思
昭天地内惟自新詩云四牡翼翼㠯征不服親省邊陲
用事所極望見泰一修天文䄠(䄠古禪字)辛夘夜若景光十
有二明易曰先甲三日後甲三日朕甚念年歲未咸登
飭躬齊戒丁酉拜況于郊(貺賜也)
元封元年正月詔曰朕用事華山至于中嶽獲駮麃見
夏后啟母石(啟生而母化為石在嵩高山下)翼日親登嵩高御史乘屬
在廟(天子出御史除二人為乘曹護車駕)吏卒咸聞呼萬歲者三祭禮罔
不答其令祠官加增太室祠禁無伐其草木㠯山下戶
三百為之奉邑名曰崇高獨給祠復亡所與
二年十月行幸雍祠五畤春幸緱氏遂至東萊夏四月
還祠泰山
四年祠后土詔曰朕躬祭后土地祗見光集于靈壇一
夜三燭幸中都宫殿上見光其赦汾隂夏陽中都死罪
㠯下賜三縣及楊氏皆無出今年租賦
五年冬南廵狩至于盛唐遂北至琅邪竝海所過禮祠
其名山大川增封太山還幸甘泉郊泰畤
六年三月行幸河東祠后土
天漢元年正月行幸甘泉郊泰畤
三月行幸河東祠后土
太始三年三月幸琅邪禮日成山登之罘浮大海山呼
萬歲
四年三月行幸太山祠明堂
四月幸不其(不其山名)祠神人於交門宫若有鄉坐拜者(漢注)
(云神竝見且白且黑且大且小鄕坐三拜鄕讀曰嚮坐音才卧反)作交門之歌
後元元年正月幸甘泉郊泰畤(帝即位尤敬鬼神之祠漢興已六十餘歲矣天)
(下乂安縉紳之屬皆望天子封禪改正度也而上鄕儒術招賢良趙綰王臧等以文學為公卿欲議古立明堂)
(城南以朝諸侯草廵狩封禪改歴服色事未就竇太后不好儒術使人微伺趙綰等姦利事案綰臧自殺諸所)
(興為皆廢六年竇太后終其明年徵文學之士明年上初至雍郊見五畤後嘗三歲一郊見亳人謬忌奏祠泰)
(一方曰天神貴者泰一泰一佐曰五帝古者天子以春秋祭泰一東南郊日一太牢七日為壇開八通之鬼道)
(於是天子令大祝立其祠長安城東南郊嘗奉祀如忌方其後人上書言古者天子三年一用太牢祠三一天)
(一地一泰一天子許之令太祝領祠之於忌泰一壇上如其方後人復有言古天子嘗以春觧祠祠黃帝用一)
(梟破鏡冥羊用羊祠馬行用一青牡馬泰一臯山山君用牛武夷君用乾魚隂陽使者以一牛令祠官領之如)
(其方而祠泰一於忌泰一壇旁元狩二年天子郊雍詔曰今上帝朕親郊而后土無祀則禮不答也有司與)
(太史令談祠官寬舒議天地牛角繭栗今陛下親祠后土后土宜於澤中圜丘為五壇壇一黃犢牢具已祠盡)
(瘞而從祠衣上黃於是天子東幸汾隂汾隂男子公孫滂洋等見汾旁有光如綘上遂立后土祠於汾隂脽上)
(如寬舒等議上親望拜如上帝禮後郊雍至隴西登崆峒幸甘泉令祠官寬舒等具泰一祠壇放亳忌泰一壇)
(三陔五帝壇環居其下各如其方黃帝西南除八通鬼道泰一所用如雍一畤物而加醴棗脯之屬殺一犛牛)
(以為俎豆牢具而五帝獨有俎豆醴進其下四方地為腏食羣神從者及北斗云已祠胙餘皆燎之其牛色白)
(白鹿居其中彘在鹿中水而酒之祭日以牛祭月以羊彘特泰一祝宰則衣紫及繡五帝各如其色日赤月)
(白十一月辛巳朔旦冬至昒爽天子始郊郊泰一朝朝日夕月則揖而見泰一如雍郊禮其贊饗曰天始以寳)
(鼎神策授皇帝朔而又朔終而復始皇帝敬拜見焉而衣上黃其祠列火滿壇壇旁享炊具有司云祠上有光)
(公卿言皇帝始郊見泰一雲陽有司奉瑄玉加牲薦饗是夜有美光及晝黃氣上屬天太史令談祠官寬舒等)
(曰神靈之休祐福兆祥宜因此地光域立泰畤壇以明應令太祝領秋及臘間祠三歲天子一郊見太初二年)
(有司言雍五畤無牢熟具芬芳不備乃令祠官進畤犢牢具已食所勝而以木寓馬代駒云及諸名山川用駒)
(者悉以木寓馬代獨行過親祠廼用駒它禮如故武帝諸所興如亳忌泰一及冥羊馬行赤星五牀寬舒之祠)
(官以歲時致禮凡六祠皆太祝領之至如八神人謬忌凡它山名祠行過則祠去則犛牛土所興祠各自主其)
(人終終則已祠官不主它祠皆如故甘泉泰一汾隂后土三年親郊祠而泰山五年一修封武帝凡五修封)
宣帝神爵元年正月行幸甘泉郊泰畤
三月行幸河東祠后土(帝即位霍光輔政上共已正南面非宗廟之祀不出至十二年)
(乃下詔曰盖聞天子尊事天地修祀山川古今通禮也間者上帝之祠闕而不親十有餘年朕甚懼焉然朕親)
(飭躬齊戒親奉祀為百姓蒙嘉氣獲豐年焉明年正月上始幸甘泉郊見泰畤數有靈祥修武帝故事盛車服)
(敬齊祀之禮頗作詩歌後制詔太常夫江海百川之六者也今闕焉無祀其令祠官以禮為歲事以四時祠江)
(海雒水祈為天下豐年焉自是五嶽四瀆皆有常禮祀東嶽泰山於博中嶽泰室于嵩高南嶽灊山於灊西嶽)
(華山於華隂北嶽恒山於上曲陽河於臨晉江於江都淮於平氏濟於臨邑界中皆使者持節侍祠唯泰山與)
(河歲五祠江水四餘皆一禱而三祠云時南郡獲白鹿璧獻其皮牙爪上為立祠又以方士言為隨侯劒寳玉寳)
(周康寳鼎立四祠於未央宫中又祠太室山於即墨三戶山於下密祠天封苑火井於鴻門又立歲星辰星太)
(白熒惑南斗祠於長安旁又祠三山八神於曲城蓬萊山石社鼓於臨朐之罘山於腄成山於不夜萊山於黃)
(成山祠日萊山祠月又祠四時於琅邪蚩尤於壽良京師近縣鄠則旁谷五牀山月日五帝仙人玉女祠雲陽有)
(徑路神祠祭休屠王也又立五龍山仙人祠黃帝天神帝原水凡四祠於膚施)
五鳳元年正月行幸甘泉郊泰畤(昭帝即位富於春秋未嘗廵祭至此始復)
(行)
二年三月行幸雍祠五畤
三年三月行幸河東祠后土
甘露元年正月行幸甘泉郊泰畤
三年正月行幸甘泉郊泰畤
黃龍元年正月行幸甘泉郊泰畤
孝元初元二年正月行幸甘泉郊泰畤
四年正月行幸甘泉郊泰畤
三月行幸河東祠后土
永光元年正月行幸甘泉郊泰畤(帝即位遵舊儀間歲正月一幸甘泉郊泰)
(畤又東至河南祠后土西至雍祠五畤凡五奉泰畤后土之祠亦施恩澤時所過毋出田租賜百戶牛酒或賜)
(爵赦罪人)
成帝建始元年十二月作長安南北郊罷甘泉汾隂
二年正月罷雍五畤辛巳上始郊祀長安南郊詔曰廼
者徙泰畤后土于南郊北郊朕親飭躬郊祀上帝皇天
報應神光竝見三輔長無共張繇役之勞(共音居庸切張音竹亮切)
赦奉郊縣長安長陵(天郊在長安南地郊在長安城北長陵界中二縣有奉郊之勤故一)
(切竝赦之)及中都官耐罪徒(中都官京師諸官府)滅天下賦錢筭四十
三月辛丑始祀后土於北郊
永始二年十一月行幸雍祠五畤
三年三月行幸雍祠五畤(十一月皇太后詔有司復甘泉泰畤汾隂后土雍五畤陳)
(倉陳寳祠)
四年正月行幸甘泉祠泰畤
三月幸河東祠后土
元延二年正月行幸甘泉郊泰畤
四年正月行幸甘泉郊泰畤
三月行幸河東祠后土
綏和元年三月行幸雍祠五畤
二年三月行幸河東祠后土(帝即位丞相衡御史大夫譚等奏甘泉泰畤河東后)
(土祠可徙置長安及議罷不應禮神祠事具掌禮部奏議門明年衡譚坐事免官爵衆庶多言不當變動祭祀)
(者又初罷甘泉泰畤作南郊日大風壊甘泉竹宫折拔畤中樹木十圍以上百餘天子異之以問劉向對曰家)
(人尚不欲絶種祠况於國之神寳舊畤且甘泉汾隂及雍五畤始立皆有神祗感應然後營之非苟而已也武)
(宣之世奉此三神禮敬敇備神光尤著祖宗神祗舊位誠未易動及陳寳祠自秦文公至今七百餘歲矣漢興)
(世世嘗來光色赤黃長四五丈直祠而息音聲碎隐野雞皆雊每見雍太祝寺以太牢遣侯者乘傳馳詣行在)
(所以為福祥高祖時五來文帝二十六來武帝七十五來宣帝二十五來初元元年以來亦二十來此陽氣舊)
(祠也及漢宗廟之禮不得擅議皆祖宗之君與賢臣所共定古今異制經無明文至尊至重難以疑說正也前)
(始納貢禹之議後人相因多所動搖易大傳曰誣神者殃及三世恐其咎不獨止禹等上意恨之後上以無繼)
(嗣故令皇太后詔有司曰盖聞王者承事天地交接泰一尊莫著於祭祀孝武皇帝大聖通明始建上下之祀)
(營泰畤於甘泉定后土於汾隂而神祗安之饗國長久子孫蕃滋累世遵業福流於今今皇帝寬仁順孝奉循)
(聖緒靡有大愆而久無繼嗣思其舊職殆在徙南北郊違先祖之制改神祗舊位失天地之心以防繼嗣之福)
(春秋六十未見皇孫食不甘味寝不安席朕甚悼焉春秋大復古善順祀其復甘泉泰畤汾隂后土如故及雍)
(五畤陳寳祠在陳倉者天子復親郊祀如前又復長安雍及郡國祠著明者且半後成都侯王商為大司馬衛)
(將軍輔政杜鄴說商曰東隣殺牛不如西隣之禴祭言祭天之道貴以誠質大得民心也行穢祀豐猶不蒙祐)
(德修薦薄吉必大來古者壇場有常處燎禋有常用贊見有常禮犧牲玉帛雖備而財不匱車與匠役雖動而)
(用不勞是故每舉其禮助者歡說大路所歴黎元不知今甘泉河東天地郊祀咸失方位違隂陽之宜及雍五)
(畤皆曠遠奉遵之役休而復起繕治供張無觧已時皇天著像殆可略知前上甘泉先驅失道禮月之夕奉引)
(復迷祠后土還臨河當渡疾風起波船不可御又雍大雨壊平陽宫垣廼三月甲子雷電災林光宫門祥瑞未)
(著咎徵仍臻近三郡所奏皆有變故不答不饗何以堪此詩曰率繇舊章先王法度文王以之交神于祀子孫)
(千億宜如異時公卿之議復遷長安南北郊後皇太后詔復之)
哀帝即位寝疾盡復前世所嘗興諸神祠官凡七百餘
所一歲三萬七千祠
平帝元始四年正月郊祀高祖以配天宗祀孝文以配
上帝(時王莾奏請議正五帝兆并立官稷事具帝王禮部奏議門)
後漢光武建武元年六月己未即位于鄗為壇營於鄗
之陽祭告天地采用元始中郊祭故事八月壬子祭社
稷
二年正月壬子立大社大稷于雒陽在宗廟之右方壇
無屋有墻門而已二月八日及臘一歲三祠皆太牢具
使有司祠又立郊兆于城南七里
中元二年正月辛未初立北郊祠后土
明帝永平二年正月辛未初祀五帝於明堂光武帝配
冊府元龜卷三十二上
冊府元龜卷三十二下宋王欽若等撰
帝王部(三十二)
崇祭祀
章帝元和二年二月甲寅詔曰今山川百神應典禮者
尚未咸秩其議增修羣祀以祈豐年是月東廵狩辛未
柴祭天地羣神如故事壬申宗祀五帝於孝武所作汶
上明堂以光武帝配如雒陽明堂祀
四月還京都為靈臺十二門作詩各以其月祀而祭之
三年二月戊辰幸中山遣使者祀北嶽出長城(史記蒙恬為秦)
(築長城西自臨洮東至海)
三月乙夘進幸趙庚辰祠房山於靈夀(靈夀縣名屬常山郡房山今在)
(鎮州房山縣西北俗名王母山上有王母祠)
安帝元初六年三月庚辰始立六宗祀於雒城(時尚書歐陽說)
(謂六宗者在天地四方之中為上下四方之宗禮比太社也)
延光三年二月辛夘幸太山柴告岱宗(太山王者告代之處為五嶽之)
(宗故曰岱宗燔柴以告天)
壬辰宗祀五帝于汶上明堂
靈帝熹平五年四月復崇高名為嵩高(前書武帝祠中嶽改嵩高為崇)
(高東觀漢紀曰使中郎將堂谿典請雨因上言改之名為嵩高山)
獻帝建安元年七月甲子至雒陽丁丑郊祀上帝
八年十月己巳公卿初迎冬於北郊(斯禮久廢故曰初)總章始
復備八佾(袁宏記云迎氣北郊始用八佾舞列也舞者之行列往因亂廢今始備之總章樂官名古)
(之安代樂)
魏文帝黃初元年十一月庚午即阼於繁陽燎祭天地
五嶽四瀆
二年正月郊祭天地明堂甲戌校獵至原陵乙亥朝日
于東郊是年六月庚子初祀五嶽四瀆咸秩羣祀瘞沉
珪璧
四年七月乙未大軍當出使太常以特牛一告祠于郊
六年八月帝以舟師入淮九月遣使者沉璧于淮
明帝太和元年正月郊祀武帝以配天宗祀文皇於明
堂以配上帝
二月丁亥朝日于東郊
八月己丑夕月于西郊
四年八月辛巳行東廵遣使者以特牛祠中嶽(魏書曰行過繁)
(昌使執金吾臧覇行太尉事以特牛祀受禪壇)
景初元年十月乙夘始營雒陽南委粟山為圜丘詔曰
昔漢氏之初承秦滅學之後採摭殘缺以備郊祀自甘
泉后土雍宫五畤神祗兆位多不經見是以興廢無常
一彼一此四百餘年廢無禘禮古代之所更立者遂有
闕焉曹氏世系出自有虞氏今祀圜丘以始祖帝舜配
號圜丘曰皇皇帝天方丘所祭曰皇皇后地以舜妃伊
氏配天郊所祭曰皇天之神以太祖武皇帝配地郊所
祭曰皇地之祗以武宣皇后配宗祀皇考高祖文皇帝
於明堂以配上帝
十二月壬子冬至始祀皇皇帝天于圜丘以始祖有虞
帝舜配自正始以後終魏世不復郊祀
陳留王咸熙元年正月幸長安使者以璧幣祀華山
晉武帝泰始二年正月詔曰有司前奏郊祀權用魏禮
朕不慮改作之難令便為永制衆議紛紜遂不時定不
得以時供饗神祗配以祖考日夕難企貶食忘安其便
郊祀時羣臣又議五帝即天地王氣時異故殊其號雖
名有五其實一神明堂南郊當除五帝之坐五郊改五
精之號皆同稱昊天上帝各設一座而已地郊又除先
後配祀帝悉從之
二月丁丑郊祀宣皇帝以配天宗祀文皇帝於明堂以
配上帝
十一月有司議奏古者丘郊不異宜并圜丘方丘於南
北郊更修立壇兆其二至之祀合於二郊帝又從之一
如宣帝所用王肅議也是月庚寅冬至帝親祀圜丘於
南郊自是後圜丘方澤不别立
太康二年正月有司奏春分依舊請車駕祀朝日寒溫
未適可不親出詔曰禮儀宜有常若如所奏與故太尉
所撰不同復為無定制也間者難未平故每從所奏
今戎事弭息惟此為大(按詔帝復為親祀也)
三年正月帝親郊祀皇太子悉侍祠
九年三月壬辰初并二社為一(前漢但置官社而無官稷莽置官稷後復故漢)
(至魏但太社有稷而官社無稷故嘗二社一稷也晉初仍魏無所增損至太康九年建宗廟而社祀壇與廟俱)
(徙乃詔曰社實一神其無二社之祀)
十年六月庚子復置二社
十月詔曰孝經郊祀后稷以配天宗祀文王於明堂以
配上帝而周官云祀天旅上帝又曰祀地旅四望望非
地則明上帝不得為天也往者衆議除明堂五帝位考
之禮文不正且詩序曰文武之功起于后稷故推以配
天焉宣帝以神武創業既已配天復以先帝配天於義
亦所不安其復明堂及南郊五帝位
惠帝元康六年禖壇石中破為二詔更鎸石令如舊置
高禖壇上埋破石入地一丈
元帝大興二年春始議立郊祀儀(尚書令刁恊國子祭酒杜夷議宜湏旋都)
(雒邑乃脩之司徒荀組據漢獻帝都許郡便立郊自宜於此脩奉驃騎王導僕射荀崧太常華恒中書侍郎)
(庾亮皆同組議事遂施行立南郊於巳地其制度皆太常賀循所定多依漢及晉初之儀三月辛卯帝親郊饗)
(配之禮一依武帝始郊故事是時尚未立北壇地祗衆神共在天郊)
明帝大寕三年七月詔曰郊祀天地帝王之重事自中
興以來惟南郊未曾北郊四時五郊之禮都不復設五
嶽四瀆名山大川載在祀典應望秩者悉廢而未舉主
者其依舊詳處
成帝咸和八年正月追述明帝前旨於覆州山南立北
郊(天郊則五帝之佐日月五星二十八宿文昌北斗三台司命軒轅后土天一太一太微鈎陳北極雨師雷)
(電司風伯老人凡六十二神也地郊則五嶽四望四海四瀆五湖五帝之佐沂山嶽山白山霍山醫無閭山蔣山)
(松江會稽山錢塘江先農凡四十四神也江南諸小山盖江左所立猶如漢西京關中小水皆有祭秩也是月)
(辛未祀北郊始以宣穆張皇后配地魏氏配地事皆非晉舊也)
康帝建元元年正月辛未南郊辛巳北郊帝皆親奉
後魏道武登國元年即代王位于牛川西向設祭告天
禮成
天興元年七月遷都平城始立社稷并立壇兆告祭天
地
二年正月甲子初祠上帝於南郊以始祖神元皇帝配
(為壇通四陛為壝埒三重天位在其上南面神元西面五精帝在壇内壇壝内四帝各於其方一帝在末日月五)
(星二十八宿天一太一北極司中司命司祿司民在中壝内各因其方其餘從食者各一千餘神餟在外壝内)
(藉用藁秸玉用四珪幣用束帛牲用黝犢噐用陶匏上帝神元用犢各一五方帝共用犢一日月等共用牛一)
(祭畢燎牲體在于壇南巳地從陽之義其瘞地壇兆制同南郊明年正月辛酉郊天癸亥瘞地於北郊以神元)
(竇皇后配五嶽名山在中壝内四瀆大川於外壝内后用土神元后牲共用玄牡一玉用兩珪幣用束帛五嶽等)
(牛一祭畢瘞牲體在于壇之北亥地從隂也其後冬至祭上帝于圜丘夏至祭地于方澤用牲幣之屬與二郊)
(同冬十月置大社大稷帝社于宗廟之右為方壇四陛祀以二月八月用戊皆太牢句龍配社周棄配稷皆有)
(司侍祀立祖神嘗以正月上未設藉于端門内祭牲用羊豕犬各一宫中立星神一歲一祭嘗以十二月用馬薦)
(各一牛豕各二雞一太祖初有兩彗星見劉后使占者占之曰祈之則當掃定天下后從之故立其祀又立神)
(位十二歲一祭嘗以十一月各用牛一雞三又立王神四歲二祭嘗以八月十月各用羊一又置獻明以上所立天)
(神四十所歲二祭亦以八月十月神尊者以馬次以牛小以羊皆女巫行事)
三年正月癸亥有事於北郊
二月丁亥詔有司祀日於東郊用騂牛秋分祭月于西
郊用白羊一
天賜二年四月復祀天于西郊(為方壇一置木主七于上東為二陛無等周垣)
(四門門各依其方色為名牲白犢黃駒白羊各一祭之日帝御大駕百官及賓國諸部大人畢從至郊所帝立)
(青門内近南壇西内朝臣皆位于帝壇北外朝臣及大人咸位于青門之外后率六宫從黑門入列于青門内)
(近北西面廪犧令掌牲陳于壇前女巫執鼓立于陛之東西面選帝之十族子弟七人執酒在巫南西面北上)
(女巫升壇搖鼓帝拜后肅拜百官内外盡拜祀訖復拜拜訖乃殺牲執酒七人西向以酒灑天神主復拜如)
(此者七禮畢而返自是之後歲一祭)
明元永興三年三月帝禱于武周車輪二山(初清河王紹有寵于)
(道武性凶悍帝每以義責之弗從帝懼其變乃於山上祈福於天地神祗及即位壇兆後因以為常祀歲一祭)
(牲用牛皆帝親祀之無常月明年立道武廟于白登山歲一祭其牲太牢帝親祀之亦無常月兼祀皇天上帝)
(以山神配旱則禱之多有效是歲又加置天地日月之神及諸小神二十八所於宫内歲二祭各用羊一又别)
(置天神等二十三於道武廟左右其神大者以馬小者以羊)
泰常三年為五精帝兆於四郊遠近依行數各為方壝
四陛埒壇三重通四門以太皥等及諸佐隨配侑祭黃
帝常以立秋前十八日餘四帝各以四立之日牲各用
牛一有司主之又六宗靈星風伯雨師司民司祿先農
之壇皆有别兆祭有常日牲用少牢立春之日遣有司
迎春于東郊祭用酒脯棗栗無牲幣又立五嶽四瀆廟
于桑乾水隂春秋遣有司祭有特牲及幣四瀆唯以牲
牢准古望秩云其餘山川及海若諸神在州郡者合三
百二十四所每歲十月遣祀官詣州鎮遍祀有水旱災
厲則牧守各隨其界内而祈謁其祭皆用牲王畿内諸
山川皆列祀次祭若有水旱則禱之
四年八月辛未幸代至鴈門關望祀恒嶽
八年正月北廵恒嶽祀以太牢
四月幸雒陽遣使以太牢祀嵩高華嶽還登太行
五月至自雒陽諸所過山川羣神祀之
太武神䴥二年四月以小駕祭天神禮畢帝遂親戎大
捷而還歸格於祖禰遍告羣神
太延元年立廟于恒嶽華嶽嵩嶽上各置侍祀九十人
歲時祈禱其水旱春秋泮涸遣官率刺史祭以牲牢有
玉幣(魏之先居幽都也鑿石為祖宗之廟於烏雒侯國西北自後南遷其地隔遠真君中烏雒侯國遣使)
(朝獻云石廟如故民嘗祈請有神驗焉其歲遣中書侍郎李厰詣石堂告祭天地以皇祖先妣配祝曰天子諱)
(謹遣厰等用駿足一元大武敢昭告于皇天之靈自啟闢之初祐我皇祖于彼土田歴載億年聿來南遷惟祖)
(惟父光宅中原克剪凶醜拓定四邊冲人慕業德聲弗彰豈謂幽遐稽首來王具知舊廟弗毁弗亡攸攸之懷)
(希仰餘光王業之興起自皇祖緜緜瓜瓞時惟多祜敢以丕功配享於天子子孫孫福禄永延厰等既祭斬樺)
(木立之以置牲醴而還後所立樺木長成林其民益神奉之咸謂魏國感靈祗之應也石室南距代京可四千)
(餘里明年六月司徒崔浩奏議神祀多不經案祀典所宜祀凡五十七所餘復重及小神請皆罷之奏可)
十二月遣使者以太牢祀北嶽
太平真君十二年十一月帝南征過常山祀以太牢浮
河濟祀以少牢過岱宗祀以太牢遂臨登瓜步而還
文成興光元年正月遣有司詣華嶽修廟立碑數十人
在山上聞虛中若音聲聲中稱萬歲云
和平元年正月帝東廵幸遼西望祀醫無閭山遂緣西
南幸冀州北至中山過恒嶽禮其神而返
二年二月帝南廵過石門遣使者用玉璧牲牢禮恒嶽
四月旱下詔郡州於其界内神無大小悉灑掃薦以酒
脯年登之後各隨本秩祭以牲牢至是羣祀先廢者皆
復之
獻文皇興二年二月以青徐既平遣中書令兼太常高
允奉玉幣祀於東嶽
孝文太和十年四月甲子帝初以法服御輦祀於西郊
十二年閏九月甲子帝觀築圜丘於南郊
十三年正月辛亥有事於圜丘於是初備大駕五月庚
戌有事於方澤
十五年八月議肆類上帝禋於六宗之禮帝親臨决
十二月壬辰遷社於内城之西己酉帝迎春于東郊
十六年二月甲午初朝日于東郊遂為常
三月乙亥帝初迎氣南郊自此為常
八月庚寅帝初夕月於西郊遂以為常
十八年二月乙丑行幸河隂規建方澤之所
十九年正月己亥南征濟淮命太常致祭己未行幸遐
丘遣使以太牢祀岱嶽
十一月行幸委粟山議定圜丘甲申有事于圜丘
二十年五月丙戌立方澤於河隂丁亥有事于方澤
宣武景明二年十一月壬寅改築圜丘於伊水之陽乙
卯仍有事焉
孝明正光三年十一月乙巳有事於圜丘
五年正月辛丑有事於南郊
出帝太昌元年十一月丁酉日南至有事於圜丘
西魏文帝大統二年正月辛亥祀南郊改以神元皇帝
配
四年正月辛酉拜天於清暉室終帝世遂為常
冊府元龜卷三十二下
