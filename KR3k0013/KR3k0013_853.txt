冊府元龜卷八百五十三宋王欽若等撰
總錄部
姻好
周禮媒氏掌萬民之判蓋以合二姓之好正三綱之倫
上以奉宗祖下以昭嗣續中古三十而娶二十而嫁所
以參天地之數也仲春之會三星之期所以順隂陽之
序也乃至始冠而成室既笄而言歸示為父端表適人
之道三代以降六禮具舉冕迎不以為重廟見必主於
肅御輪奠鴈其儀克恭施於結褵所戒尤慎故曰壻之
父為婚婦之父為姻人倫之本莫斯為大亦有知賢而
可妻貴德而忘醜靡取高援自成嘉樹是則摽梅之詠
于以及時鳴鳳之占用昌厥後者矣
晉重耳奔狄伐廧咎如(狄之隗姓)得二女以長女妻重耳生
伯儵叔劉以少女妻趙衰生盾
陳懿氏卜妻敬仲(懿氏陳大夫龜曰卜)其妻占之曰(懿氏妻)是謂鳳
凰于飛和鳴鏘鏘(雄曰鳳雌曰凰雄雌俱飛相和而鳴鏘鏘然猶敬仲夫妻相和適齊有聲)
(譽)有媯之後將育于姜(媯陳姓姜齊姓)五世其昌並于正卿八
世之後莫之與京
齊棠公之妻東郭偃之姊也(棠公齊棠邑大夫)東郭偃臣崔武
子棠公死武子見棠姜而美之(美其色也)使偃取之(為己取也)偃
曰男女辨姓(辨别也)今君出自丁(齊丁公崔杼之祖)臣出自桓不
可(齊桓公小白東郭偃之祖同姜姓故不可昏)武子筮之遇困䷮(坎下兊上困)之
大過䷛(巽下兊上大過六三變為大過)史皆曰吉(阿崔子)示陳文子文子
曰夫從風(坎為中男故夫變而為巽曰從風)風隕妻不可娶也(風能隕落物者)
(變而隕落故曰妻不可取)且其繇曰困于石據于蒺藜入于其宫不
見其妻凶(困之爻辭)困于石往不濟也(坎為險為水水之險也石不可以動)據
于蒺藜所恃傷也(坎為險兊為澤澤之生物而險者蒺藜恃之則傷)入于其宫
不見其妻凶無所歸也(易曰非所困而困名必辱非所據而據身必危遇此爻既辱且)
(危死其將至妻其可得見耶今卜昏而喪其妻三失位無應則失其所歸也)崔子曰[婺-矛+牙]也何
害先夫當之矣(寡婦曰[婺-矛+牙]言棠公已當此凶)遂取之
董叔將娶於范氏叔向曰范氏富盍已乎曰欲為繫援
焉(繫援欲自結連於大援也)他日范祁愬之於范獻子(祁董叔之妻獻子之妹范)
(姓祁名)曰不敬吾也獻子執而紡於庭之槐(紡猶懸也懸於庭之槐也)
叔向過之曰子盍為我請乎叔向曰求繫既繫矣求援
既援矣欲而得之又何請焉
楚昭王之奔鄭鍾建負季芉以逃王將嫁季芉辭曰所
以為女子遠丈夫也鍾建負我矣以妻鍾建
周劉氏晉范氏世為婚姻(劉氏周卿士范氏晉大夫)
晉悼公子憗亡在衛使其女僕而田(僕御田獵)大叔懿子止
而飲之酒(懿子大叔儀之孫)遂聘之生悼子(悼子大叔疾)
公冶長字子長齊人孔子曰長可妻也雖在縲絏之中
(縲黑索也紲攣也所以拘罪人)非其罪也以其子妻之
南宫适字子容孔子曰君子哉若人尚德哉若人(賤不義而)
(貴德故曰君子)國有道不廢(不廢言見用)國無道免於刑戮三復白
珪之玷(詩曰白珪之玷尚可磨也斯言之玷不可為也南容讀詩至此三反之是其心敬慎於言)以
其兄之子妻之
漢張耳嘗亡命遊外黃(命者名也凡言亡命謂脱其名藉而逃亡)外黃富人
女甚美庸奴其夫(言不恃頼其夫視之若庸奴)亡邸父客(父時故賓客也邸歸)
(也)父客謂曰必欲求賢夫從張耳女聽為請决嫁之(請决)
(絶於前夫而嫁於耳)女家厚奉給耳耳以故致千里客官為外黃令
陳餘遊趙苦陘富人公乘氏以其女妻之
陳平陽武戸牖人(陽武縣名屬陳留戸牖者其鄉名)少時家貧及長可
娶婦富人莫與者貧者平亦媿之久之戸牖富人張負
有女孫五嫁夫輙死人莫敢取平欲得之邑中有大喪
平家貧侍喪以先往後罷為助張負既見之喪所獨視
偉平(視而悅其竒偉)平亦以故後去負隨平至其家廼負郭窮
巷(負請借也)以蓆為門然門外多長者車轍張負歸謂其子
仲曰吾欲以女與陳平仲曰平貧不事事(不事産業之事)一縣
中盡笑其所為獨奈何予之女負曰固有美如陳平長
貧者乎卒與女為平貧廼假貸幣以聘予酒肉之資以
内婦負戒其孫曰母以貧故事人不謹事兄伯如事廼
父事嫂如事廼母平既取張氏女資用益饒游道日廣
黥布為羣盗陳勝之起也布乃見番君其衆數千人番
君以女妻之
公孫賀自武帝為太子時賀為舍人及武帝即位遷至
太僕賀夫人君孺衛皇后姊也
鮑宣妻者桓氏之女也字少君宣嘗就少君父學父竒
其清苦故以女妻之裝送資賄甚厚
鄭宗字子游本高密大族世與王家相嫁娶(女嫁王家男又娶也)
張放得幸於成帝放取皇后弟平恩侯許家女帝為放
供帳賜甲第充以乘輿服飾時號為天子娶婦皇后嫁
女
翟宣者方進之子襲封高陵侯王莽秉政春陵侯敞與
安衆侯崇竝漢之宗室見莽將危漢室謀舉兵及崇事
敗敞懼欲結援樹黨乃為子祉娶宣女為妻(東觀日記敞為嫡子)
(祉娶宣女習為宣妻使嫡子惲送入女門二十餘日義兵起也)會宣義弟起兵欲攻莾
南陽捕殺宣女祉坐繫獄敞因上書謝罪
後漢京兆摯恂以儒學教授馬融從其游學恂竒融才
以女妻之
鍾皓兄子瑾母李膺之姑也膺祖太尉修嘗言瑾似我
家性邦有道不廢邦無道免於刑戮復以膺妹妻之
公孫瓚遼西人也以母賤遂為小吏為人美姿貌大音
聲言事辯慧(略曰瓚性辯慧每日事嘗兼數曹無有忘誤)太守竒其才以女
妻之(侯太守妻之以女)
陶謙父故餘姚長謙少孤始以不羈聞於縣中年十四
猶綴帛為幡乘竹馬而戲邑中兒童皆隨之故蒼梧太
守同縣甘公出遇之塗見其容貌異而呼之與語甚悅
許妻以女甘公夫人聞而怒曰妾聞陶家兒遨戲無度
如何以女許之甘公曰彼有竒表長必大成遂以女妻
之
荀霬妻司馬景王文王之妹也二王皆與親善
張魯降曹公曹公為子彭祖娶魯女
魏荀彧父緄為濟南相緄畏憚宦官乃為彧娶中常侍
唐衡女(典略曰衡欲以女妻汝南傅公明公明不取轉以妻彧也)彧以少有才名故
得免於譏議
王粲與族兄凱俱避地荆州劉表欲以女妻粲而嫌其
形陋而用率以凱有風貌乃以妻凱也
高慎字孝甫敦厚少華有沈深之量撫育兄孤子五人
恩義甚篤瑯琊相何英嘉其履行以女妻焉
蜀費賓伯名觀江夏鄳人也劉璋母乃觀之族姑璋又
以女妻觀
黃承彦者高爽開列為沔南名士謂諸葛孔明曰聞君
擇婦身有醜女黃頭黑色而才堪相配孔明許即載送
之時人以為笑樂鄉里為之諺曰莫作孔明擇婦正得
阿彦醜女
謝援有名行太尉皇甫嵩賢其才而以女妻之丞相諸
葛亮以援為祭酒
吳張昭長子承喪妻昭欲為索諸葛瑾女承以相與有
好難之大帝聞而勸焉遂為婚
周瑜為中護軍從孫策攻皖拔之時得橋公兩女皆國
色也策自納大橋瑜納小橋(江表傳曰策從容戲瑜曰橋公二女雖流離得吾二)
(人作壻亦足為歡)
潘翥字文龍拜騎都尉後代領兵早卒翥弟祕大帝以
姊陳氏女妻之調湘鄉令
吕範字子衡汝南細陽人少為縣吏有容觀姿貌邑人
劉氏家富女美範求之母嫌欲勿與劉氏曰觀吕子衡
寧為久貧者邪遂為婚
晉羊祜博學能屬文身長七尺三寸美鬚眉善論郡將
夏侯威異之以兄霸之女妻焉
郭淮弟配字仲南有重名位至城陽太守裴秀賈充皆
配女壻
于展字泰舒有器度幹用歴職著績終於太僕次弟預
字泰寧相國參軍知名早卒女適王衍配弟鎮字季南
謁者僕射鎮子奕字泰業山濤啓事稱奕高簡有雅量
歴位雍州刺史尚書
鄧攸嘗詣鎮軍賈混以人訟事示攸使决之攸不視曰
孔子稱聽訟吾猶人也必也使無訟乎混竒之以女妻
焉
張華少孤貧鄉人劉放竒其才以女妻焉
劉殷新興人也郡命主簿州辟從事皆以供養無主辭
不赴命司空齊王攸辟為掾征南將軍羊祜召參軍事
皆以疾辭同郡張宣子識達之士也勸殷就徵殷曰當
今二公有晉之棟楹也吾方希達如榱椽爾不憑之豈
能立乎吾今王母在堂既應他命無容不竭盡臣禮便
不得就養子輿所以辭齊大夫良以色養無主故爾宣
子曰如子所言豈庸人所識哉而今而後吾子當為吾
師矣遂以女妻之張宣子者并州豪族也家富於財其
妻怒曰我女年始十四姿識如此何慮不得為公侯妃
而遽以妻劉殷乎宣子曰非爾所及也誡其女曰劉殷
至孝冥感兼才識超世此人終當遠達為世名公汝其
謹事之張氏性亦婉順事王母以孝聞奉殷如君父焉
孫晷以會稽虞喜隐居海嵎有高世之風晷欽其德聘
喜弟預女為妻喜戒女棄華尚素與晷同志時人號為
梁鴻夫婦
劉遐廣平人性果毅勇壯值天下大亂遐為場主鄉人
冀州刺史邵續深器之以女妻焉
衛玠為太子洗馬懷帝時以天下大亂扶輿母至江夏
玠妻先亡征南將軍山簡敬之甚相欽重簡曰昔戴叔
鸞嫁女唯賢是與不問貴賤况衛氏權貴門戸令望之
人才於是以妻焉
管彦者王裒同鄉人少有才而未知名裒獨以為必當
自拔逹而友之男女各始生使共許為婚彦後為西夷
校尉卒而葬於雒陽裒後便嫁其女彦弟馥問裒裒曰
吾薄志畢願山藪昔嫁姊妹皆遠吉凶斷絶每以此自
誓今賢兄子葬父於雒陽此則京邑之人也豈吾結好
之本意哉馥曰嫂齊也當還臨淄裒曰安有葬父河南
隨母還齊用意如此何婚之有
王育少勤學同郡許子章嘉之以兄之子妻之為立别
宅分之資産育受之無愧色
周浚有人倫鑒識鄉人史曜素微賤衆所未知浚後獨
引之為友遂以妹妻之曜竟有名於世
王羲之司徒導之從子時太尉郗鑒使門生求女壻於
導導令就東廂徧觀子弟門生歸謂鑒曰王氏諸少年
並佳然聞信至咸自矜持惟一人在東牀坦腹食胡餅
獨若不聞鑒曰正此佳壻邪訪之乃羲之也遂以女妻
之
葛洪尤好神仙導養之法師事南海太守上黨鮑玄玄
亦内學逆占將來見洪深重之以女妻洪洪傳曰玄業
兼綜練醫術
戴逵性不樂當世嘗以琴書自娛師事徵士范宣於豫
章宣異之以兄女妻焉
前秦韋羆為丞相王猛所器重以女妻焉
南燕慕容超子初為符昌收納及德諸子皆誅之獄掾
呼延平救護之得逃去其後超母謂超曰吾母子全濟
呼延氏之力乎今欲為汝納其女以答厚惠於是娶之
宋殷景仁少有大成之量司徒王謐見而以女妻之
蔡興宗妻劉氏早卒一女甚幼外甥袁顗始生子彖而
妻劉氏亦亡興宗姊即顗母也一孫一姪躬自撫養年
齒相比欲為婚姻每見興宗輒言此意大明初詔興宗
女與南平王敬猷婚興宗以姊生平之懷屢經陳啓荅
曰鄉諸人欲各行己意則國家何繇得婚且姊言豈是
不可違之處邪舊意既乖彖亦他娶其後彖家亦不終
顗又禍敗彖等淪廢當時孤微理盡敬猷遇害興宗女
無子嫠居名門高胄多欲結姻明帝亦勅適謝氏興宗
並不許以女適彖
劉秀之少孤貧有志操東海何承天雅相知器以女妻
之
杜驥初隨父南遷時北士舊法問疾必遣子弟驥年十
三父使候同郡韋華華子玄有高名見而異之以女妻
焉
蕭惠基父思話征西將軍儀同三司惠基幼以外戚見
江夏王義恭義恭歎其詳悉以女結婚解褐著作佐郎
南齊朱選之字處林有志節著辯相論幼時顧歡見而
異之以女妻焉
謝[卄瀹]莊之第五子也僕射褚淵聞[卄瀹]年少靖正以女結
婚厚為資送
梁韋放與吳郡張率皆有側室懷孕因指腹婚姻其後
各産男女未及成長而率卒遺嗣孤弱放嘗贍恤之為
北徐州時有勢族請姻者放曰吾不失信於故友乃以
息岐娶率女又以女適率子時稱放能篤舊
褚球少孤貧好學宋建平王景素元徽中誅滅唯有一
女得存其故吏何昌㝢王思遠聞球清正以此女妻之
因為之延譽
陳錢道戢字子韜吳興長城人也父量深漢壽令道戢
少以孝行著聞及長頗有幹略微時高祖以從妹妻焉
周弘正年十歲通老子周易叔父捨異之河東裴子野
深相賞納請以女妻之
孫瑒有鑒識男女婚姻皆擇素貴
徐浚子儉幼而修立勤學有志操汝南周弘直重其為
人妻之以女
沈君理字仲倫吳興人也父廵素與高祖相善君理美
風儀博涉經史有識鑒起家湘東王法曹參軍高祖鎮
南徐州廵遣君理自東陽詣高祖高祖器之命尚會稽
長公主辟為府西曹掾稍遷中衛豫章王從事中郎
後魏公孫邃公孫叡為從兄弟而叡才器小寢而封愷
之甥崔浩之壻邃母鴈門李氏地望懸隔鉅鹿太守祖
季真多識北方人物每云士大夫當湏好婚親二公孫
同堂兄弟爾吉凶會集便有士庶之異
李神儁喪二妻又欲娶鄭嚴祖妹神儁之從甥也盧元
明亦將為婚遂至紛競二家䦧於嚴祖之門鄭卒歸元
明神儁惆悵不已時人謂神儁鳳德之衰
陸麗子叡母本恭宗宫人以賜麗生叡襲爵撫軍大將
軍平原王娶徐州刺史博陵崔鑒女鑒謂所親云平原
王才度不惡但恨其名姓殊為重復時高祖未改其姓
崔浩始弱冠太原郭逸以女妻之浩不曜華彩故時人
未知逸妻王氏宋鎮北將軍王仲德姊也母竒浩才能
自以為得壻俄而女亡王深以為傷恨復以少女繼婚
逸及親屬以為不可王固執與之逸不能違遂重結好
盧淵為侍中與僕射李冲相友善冲重淵門風而淵仰
冲才官故結為婚姻往來親密至於淵荷高祖意遇頗
亦繇冲
盧魯元為太保錄尚書事子統以父任侍東宫世祖以
元舅陽平王杜超女南安長公主所生妻之車駕親自
臨送大官設供具賚以千計
劉昞年十四就博士郭瑀時瑀弟子五十餘人瑀有女
始笄妙選良偶有心於昞遂别設一座前謂諸弟子曰
吾有一女年向成長欲覓一快女壻誰坐此席者吾當
婚焉昞遂奮衣來座神志湛然曰向聞先生欲求快壻
昞其人也瑀遂以女妻之
鄭幼儒學修謹時望甚優丞相高陽王雍以女妻之
鄭義有文學弱冠舉秀才尚書李孝伯以女妻之後為
中山王叡傅是後歴年不轉資産亦乏因請假歸遂盤
桓不返及李冲貴寵與義姻好乃就家徵為中書令
甄琛為主客郎迎送梁使劉纘纘子晰為朐山戍主晰
死家屬入雒有女年未二十琛已六十餘矣乃納晰女
為妻婚日詔給厨費琛所好悅世宗時調之
崔休字惠盛少孤貧矯然自立尚書王嶷欽其人望為
長子聘休姊贍以貨財繇是少振
茹皓為驍騎將軍有寵於世宗北海王詳以下咸憚之
皓為弟聘安豐王延明妹延明耻非舊流不許詳強勸
之云欲覓官如何茹皓婚姻也延明乃從焉
張宗之妻蕭思話弟之女蕭氏兄子超業後名彦幼隨
姑入國娶李供之女蕭頼其給贍以自濟
尉瑾少而敏悟好學慕善稍遷司直後司馬子如執政
瑾娶其外甥皮氏女繇此擢為中書舍人既是子如姻
戚數往參詣因與先達名輩微相欵狎
後周長孫澄字士亮魏太師稚之子年十歲司徒李琰
見之而竒之遂以女妻焉
盧柔性聰敏好學頗使酒誕節司徒臨淮王彧見而器
之以女妻焉
韋孝寬行華山郡事屬侍中楊侃為大都督出鎮潼關
引孝寬為司馬侃竒其才以女妻之
韋祐少好豪俠父沒事母兄以孝敬聞慕李長壽之為
人娶長壽女因寓居關南
隋蘇威初仕周為郡功曹大冡宰宇文護見而禮之以
女妻焉
于顗字元武身長八尺美容貎鬚眉周大冡宰宇文護
見而器之妻以季女
趙元淑性疎誕不治産業家徒壁立後數歲授驃騎將
軍將之家無以自給時長安富人宗連家累千金仕周
為三原令有季女惠而有色連獨竒之每求賢夫聞元
淑如是請與相見連有風儀美笑元淑亦異之及至其
家服翫居處擬於將相酒酣奏女樂元淑所未見也元
淑辭出連曰公子有暇可復來也後數日復造之宴樂
更侈如此者再三因謂元淑曰知公子素貧老夫當相
濟因問元淑所湏盡買與之臨别元淑再拜致謝連復
拜曰鄙人切不自量敬慕公子今有一女願為箕箒妾
公子意何如元淑感愧遂聘為妻連復送奴婢二十口
良馬十餘匹加以縑帛錦綺及金寳珍玩元淑遂為富
人
蕭琮嫁從父妹於鉗耳氏楊素時為尚書令謂琮曰公
帝王之族望高戚美何乃適妹鉗耳乎琮曰前以嫁妹
於侯莫陳氏此復何疑素曰鉗耳羌也侯莫陳虜也何
得相比素意以虜優羌劣琮曰以羌異虜未之前聞素
慙而止
柳莊少有遠量博覽墳籍兼善辭令濟陽蔡大寳有重
名於江左時為岳陽王蕭詧諮議見莊便歎曰襄陽水
鏡復在兹大寳遂以女妻之
虞世基幼沈静有高才少傅徐陵聞其名召之世基不
往後因公會陵一見而竒之顧謂朝士曰當今潘陸也
因以弟女妻焉
唐武士彠武德中檢校右廂宿衛既喪妻高祖謂士彠
曰朕自為卿更擇嘉偶隨曰有納言遂寧公楊達英才
冠絶奕葉親賢今有女志行賢明可以輔德遂令桂楊
公主與楊家作婚主降勅結親庶事官給
柳亨為駕部郎中亨容貌魁偉高祖甚愛重之時以殿
中監竇誕之女妻焉即高祖外孫也
吕諲蒲州河東人少修整勵志於學早孤家貧不能自
振鄉人有程楚賓者家富於財遂娶其女楚賓與子震
重其才給其所欲至天寳初舉進士調寧陵尉
張延賞中書令嘉貞之子也為左司禦率府兵曹參軍博涉
經史達於政事侍中韓國公苗晉卿見而竒之以女妻焉
張孝忠為飛狐高陽二軍使成德軍節度使李寳臣以
孝忠謹直驍勇以其妻妹谷氏妻焉仍令悉綂易州諸
鎮前後十年威惠甚著
齊映大歴中為滑亳節度令狐彰掌書記彰疾甚令映
草遺表因與謀後事映說彰令上表請代令子建歸京
師彰然之因妻以女
李若初太府卿道謙之孫少孤貧初為轉運使劉晏下
散職晏判官包佶察其勤幹以女妻之
楊於陵為潤州句容主簿時韓滉以節鎮于金陵滉剛
嚴少所接與獨於陵嘗所厚待因以女妻之
後唐鄭珏昭宗朝宰臣鄭啓之姪孫父徽光啓初為河
南尹張全義判官全義子衍婚徽女珏以家世依張氏
家于雒陽
孔循為滄州節度使初其女與宋王婚姻長興初乃奏
今既封王私禮縣絶乞改就公禮
朱漢賓明宗初為右衛上將軍時樞密使安重誨方當
委重漢賓密令結託得為婚家結除潞州節度使移鎮
晉州重誨既誅漢賓復為上將軍
李象字昭文深州樂壽人也父祖為農象少學有文性
長於左氏春秋天成中以本科調舉不捷明年改應進
士登上第宰臣劉昫愛其才以猶女妻之
任圜世為京兆三原人祖清成都少尹考茂弘乾符末
選授夏縣主簿避地太原西河令有子三人曰圖團冏
雍睦有裕風彩俱異太祖愛之以宗女妻團因任圖代憲
二郡守冏交城令
晉錢元瓘兩浙鏐第五子也起家為鹽鐵發運廵官表
授上書金部郎中賜金紫許再思等為亂也宣州田頵要
盟鏐遍召諸子問之曰誰能為吾為田氏之壻者俱有
難色時元瓘年十六進步而對曰唯大王之命繇是就
親於宣州三歲復焉
姚顗字伯真京兆萬年人也曾祖希齊湖州司功參軍
祖弘度蘇州刺史父荆國子祭酒顗少憃敦厚靡事容
貌任其自然流輩未之重惟中條山司空圖唐季之名
士也深器之以女妻焉
冊府元龜卷八百五十三
