册府元龜卷三百三宋王欽若等撰
外戚部
褒寵
夫創業之君守文之主或奉長樂有昊天之感或念榆
秋有關雎之助故崇其外戚示之寵賁或引年而錫之
駟馬或數日而累夫千金至於五侯並封九卿絶席家
藏金穴出乘綠車屢讌飲於府第俾光震於都鄙其或
性藴謙和心知止足既在舒而能卷終以榮而為懼則
庶可以全其宗族終以牖下若彌肆貪叨昧失德義罔
知畏夫天命卒相繼於覆轍者蓋比比有之著於簡編
定為龜鑑
周申伯宣王之舅也王使申伯居謝故崧高之詩曰往
近王舅南土是保(近辭也聲如彼記之子之記)申伯信邁王餞于郿
(郿地名邁行也申伯之意不欲離王室王告語之復重於是意解而信行餞送行飲酒也時王省岐周故於郿)
(云)申伯還南謝于誠歸(還南者北就王命于岐周而還反也謝于誠歸誠歸于謝)
漢衞青姊子夫武帝建元二年入宫得幸帝召青為建
章監侍中及母昆弟貴賞賜數日間累千金
霍去病衞皇后姊少兒子也為驃騎將軍兀狩六年薨
帝悼之發屬國玄甲軍陳自長安至茂陵為冢象祁連山
史高衞太子史良娣兄子也宣帝時為大司馬車騎將
軍領尚書事元帝襲尊號高輔政五年乞骸骨賜安車
駟馬黃金罷就第
史丹高子也元帝為太子丹為中庶子帝即位累遷左
將軍光禄大夫丹以舊恩數見褒賞賜累千金僮奴以
百數永始中病乞骸骨帝賜策曰左將軍寢病不衰願
歸治疾朕愍以官職之事久留將軍使躬不瘳使光禄
勲賜將軍黃金五十斤安車駟馬及上將軍印綬宜專
精神務近醫藥以輔不衰丹歸第數日薨
王鳳成帝舅也為大將軍鳳薨帝臨弔贈寵送以輕車
介士軍陳自長安至渭陵
許嘉女為成帝后自元帝時為大司馬車騎將軍輔政
八九年成帝立欲專委任元舅王鳳廼策嘉曰將軍家
重身尊不宜以吏職自累賜黃金二百斤以特進侯就
朝位許后廢後帝憐許氏下詔曰蓋聞仁不遺遠誼不
忘親前平安剛侯夫人謁坐大逆罪家屬幸蒙赦令歸
故郡朕惟平恩戴侯先帝外祖魂神廢棄莫奉祭祀念
之未嘗忘于心其還平恩侯旦及親屬在山陽郡者
王莽孝元皇后弟子也為大司馬哀帝立免就第公卿
大夫多稱之者帝乃加恩寵置使家中黃門(使黃門在其家中為)
(使令)十日一賜餐下詔曰新都侯莽憂勞國家執義堅固
朕庶幾與為共治太后詔莽就第朕甚憫焉其以黃郵
聚戸三百五十益封(黃郵在南陽棘陽縣)位特進給事中朝朔望
見(音現)禮如三公(見天子之禮也)車駕乘綠車從
後漢樊宏光武之舅也光武即位拜光禄大夫位特進
次三公每當朝會輒迎期先到俯伏待事時至乃起帝
聞之常賜騶騎臨朝乃告勿令豫到宏卒賻錢千萬布
萬疋諡為恭侯贈以印綬車駕親送葬子鯈嗣帝悼宏
不已復封少子茂為平望侯明年賜鯈弟鮪及從昆弟
七人各錢五千萬儵謹訥有父風事後母至孝及母卒
哀思過禮毁病不自支光武常遣中黃門朝暮送饘粥
張況族姊為皇祖考夫人數往來南頓見光武光武為
大司馬過邯鄲况為郡吏謁見光武光武大喜曰乃今
得我舅乎因與俱北到高邑以為元氏令遷涿郡太守
時年八十不任兵馬上疏乞身詔許之後詔問起居何
如子歆對曰如故詔曰家人居不足贍且以一縣自養
復以况為常山關長
郭況光武郭后弟也更始二年光武擊王郎至真定因
納后有寵后即真定王劉楊之甥也帝納后以結之廼
與楊及諸將置酒郭氏漆里舍(漆里即郭后所居之里名也)楊擊筑
為歡后弟況十六為黃門侍郎建武十七年后廢為中
山太后二十六年后母郭主薨帝親臨喪送葬百官大
會遣使者迎父昌喪柩與主合葬追贈昌陽安侯印綬
諡曰思侯二十八年帝憐郭氏詔況子璜尚淯陽公主
除璜為郎遷大鴻臚帝數幸其第會公卿諸侯況家飲
讌賞賜金錢縑帛豐盛莫比京師號況家金穴明帝即
位況與帝舅陰識陰就並為特進數受賞賜恩寵俱渥
禮待陰郭每事必均永平二年況卒贈賜甚厚帝親自
臨喪永和三年章帝北巡狩過真定會諸郭朝見上夀
引入倡飲甚歡(說文曰倡樂也聲類曰俳)以太牢具上郭主冢賜粟
萬斛錢五十萬
陰陸光武光烈陰后之父后初為貴人建武九年有盜
劫殺后母鄧氏及弟訢帝甚傷之乃詔大司空曰吾微
賤之時娶於陰氏因將兵征伐遂各離别幸得全安俱
脫虎口以貴人有母儀之德宜立為后而固辭弗敢當
列於媵妾朕嘉其義讓許封諸弟未及爵土而遭患逢
禍母子同命愍傷于懷小雅曰將恐將懼惟予與汝將
安將樂汝轉棄予風人之戒可不慎乎其追爵諡貴人
父陸為宣恩哀侯弟訢為宣義恭侯以弟就嗣哀侯
鄧晨南陽新野人娶光武姊元漢兵起元先遇害光武
即位晨為偏將軍感姊沒於亂兵追封元為新野節義
公主立廟於南陽縣西封晨子汎為吳房侯以奉公主
之祀建武三年徵晨還京師數燕見說故舊平生為歡
十八年行幸章陵以晨行廷尉事從至新野置酒酣讌
賞賜數百千萬二十五年卒詔遣中謁者備公主官屬
禮儀招迎新野主魂與晨合葬於北邙乘輿與中宫親
臨喪送葬
李通南陽宛人尚光武女弟寧平公主建武六年引拜
大司空通布衣唱義助成大業重以寧平公主故特見
親寵然素有消疾自為宰相謝病不視事連年乞骸骨
帝每優寵之令以公位歸第養疾光武每幸南陽常遣
使者以太牢祠通父冢十八年卒帝及皇后親臨弔送
永平中明帝幸宛詔諸李隨安衆(安衆侯劉崇後也)宗室會見
並受賞賜恩寵篤焉
馬廖明德馬后之兄章帝甚尊重之建初四年以特進
侯就第永元四年卒和帝以廖先帝之舅厚加賜贈使
者弔祭王主會喪馬防廖弟也永平為車騎將軍城門
校尉貴寵最盛與九卿絶席屢表辭位以特進就第尋
拜光禄勲防子鉅為常從小侯(以小侯得常從也)以鉅當冠特
拜為黃門侍郎明帝親御章臺下殿陳鼎爼自臨冠之
明年復以病乞骸骨詔賜中山王田廬以特進就第
馬嚴明德皇后父援之兄子也明帝召見詔留仁夀闥
常與宗室近親論議政事甚見寵幸拜御史中丞除子
鱄為郎令勸學省中(前書王鳳薦班伯於成帝宜勸學召見宴□殿是也)
鄧衍為新野功曹永平初以外戚小侯每豫朝會而容
姿趨步有出於衆明帝目之顧左右曰朕之儀貌豈若
此人特賜輿馬衣服
竇憲女弟為章帝皇后憲與弟篤兄弟親幸並侍宫省
賞賜累積寵貴日盛
鄧騭和熹皇后之兄也殤帝延平元年率兵擊凉部叛
羌西屯漢陽徵騭班師朝廷以太后故遣五官中郎將
迎拜騭為大將軍軍到河南使大鴻臚迎中常侍齎牛
酒郊勞王侯以下候望於道既至大會羣臣賜帛乘馬
寵靈顯赫光震都鄙
梁竦二女皆為章帝貴人生和帝永元九年梁松子扈
遣從兄䄠奏記三府以為漢家舊典崇貴母氏而梁貴
人親育聖躬不蒙尊號求得申議太尉張酺引䄠訊問
事理會後召見因白䄠奏記之狀帝感慟良久曰以君
意若何酺對曰春秋之義母以子貴漢興以來母氏莫
不隆顯臣愚以為宜上尊號追慰親靈存錄諸舅以明
親親帝悲泣曰非君孰為朕思之會貴人姊南陽樊調
妻嫕(嫕音於訃切)上書自訟曰妾同産女弟貴人前充後宫
蒙先帝厚恩得見寵幸皇天授命誕生聖明而為竇憲
兄弟所見譖訴使妾父竦冤死牢獄骸骨不掩老母孤
弟遠徙萬里獨妾遺脫逸伏草野常恐沒命無由自達
今遭值陛下神聖之運親統萬機羣物得所憲兄弟姦
惡既伏辜誅海内曠然各獲其宜妾得蘇息拭目更視
乃敢昧死自陳於天妾聞太宗即位薄氏蒙榮宣帝繼
統史族復興妾門雖有薄史之親獨無外戚餘恩誠自
悼傷妾父既冤不可復生母氏年殊七十及弟棠等遠
在絶域不知死生願乞收竦朽骨使母弟得歸本郡則
施過天地存沒幸賴帝覽章感悟乃下中常侍掖廷令
驗問之嫕辭証明審遂得引見具陳其狀乃留嫕止宫
中連月乃出賞賜衣被錢帛第宅奴婢旬月之間累資
千萬嫕素有行操帝益愛之加號梁夫人擢樊調為羽
林左監復詔三公大鴻臚曰夫孝莫大於尊尊親親其
義一也詩云父兮生我母兮鞠我撫我畜我長我育我
顧我復我出入腹我欲報之德昊天罔極朕不敢興事
覽於前世中宗太宗實有舊典追命外祖以篤親親其
追封諡皇太后父竦為褒親愍侯比靈文順成恩成侯魂而
有靈嘉斯寵榮好爵顯服以慰母心遣中謁者與嫕及
扈備禮西迎竦喪詣京師改殯賜東園畫棺玉匣衣衾
建塋於恭懷皇后陵傍帝親臨送葬百官畢會徵還竦
妻子諸子封侯位皆特進賞賜第宅奴婢車馬兵弩什
物以巨萬計寵遇光於當世諸梁内外親疎並補郎謁
者
馮魴孫石襲母獲嘉長公主封獲嘉侯亦為侍中稍遷
衞尉能取悅當世為安帝所寵帝常幸其府留飲十許
日賜駁犀具劍佩刀紫艾綬玉玦各一拜子世為黃門
侍郎世弟二人皆中郎自永初兵荒王侯租稅多不充
於是特詔以它縣租稅足石令如舊限歲入榖三萬斛
錢四萬
梁商女為順帝皇后商為大將軍卒朝廷賜以東園朱
夀之器銀鏤黃□玉匣什物二十八種錢二百萬布三
千匹皇后錢五百萬布萬疋及葬贈輕車介士賜諡忠
侯中宫親送帝幸宣陽亭瞻望車騎(初帝作誄曰孰云忠侯不聞其音背)
(去國家都兹玄陰幽居冥冥靡所宜窮者也)
梁冀商之子也元嘉元年桓帝以冀有援立之功欲崇
殊典乃大會公卿共議其禮於是有司奏冀入朝不趨
劍履上殿謁贊不名禮儀比蕭何悉以定陶陽城餘戶
增封為四縣比鄧禹賞賜金錢奴婢彩帛車馬衣服甲
第比霍光以殊元勲每朝會與三公絶席十日一入平
尚書事宣布天下為萬世法冀猶以所奏禮薄意不悅
王斌女弟為靈帝美人生獻帝為何皇后所酖殺獻帝
即位求斌斌將妻子詣長安賜第宅田業拜奉車都尉
遷執金吾封都亭侯病卒贈前將軍印綬謁者監護喪
事
魏卞秉武宣皇太后弟也當建安時為别部司馬文帝
為秉起第第成太后幸第請諸家外親
毛嘉明帝悼后之父也帝以嘉為奉車都尉嘉子曾為
騎都尉寵賜隆渥帝令朝臣會其家宴飲
晉羊琇景獻皇后從父弟為散騎常侍琇卒武帝手詔
曰琇與朕有先后之親少小之恩歷位外内忠允茂著
不幸早薨朕甚悼之其追贈輔國大將軍開府儀同三
司賜東園秘器朝服一襲錢三十萬布百疋
宋徐湛之父逵之尚高祖長女會稽公主討司馬休之
見害湛之幼孤為高祖所愛常與江夏王義恭寢食不
離於側位至尚書令
臧質武敬皇后弟子也為義興太守元嘉二十六年文
帝謁京陵質朝丹徒上禮帝設讌盡歡賜布千疋
路瓊之孝武帝母路太后弟子也大明中瓊之及弟休
之茂之並超顯位太后賜與瓊之等財物家累千金居
處服器與帝子相侔瓊之終衡陽内史
南齊何瑀尚高祖少女豫章公主公主與瑀情愛隆密
何氏外姻疎戚莫不霑被恩紀歷位清顯
王繢女適武帝寵子安陸王子敬永明三年納妃修外舅
姑之敬武帝遣文惠太子相隨往繢家置酒設樂公卿
皆冠冕而至當世榮之
何戢為撫軍將軍欝林王妃父也王即位妃為后迎后
親戚入宫賞賜人百數十萬
梁張弘籍高祖舅也高祖即位詔曰亡舅齊鎮西參軍
風素雅亮夙肩名輩降年不永早世潛輝朕少罹苦辛
情地彌切雖宅相克成輅車靡贈興言永往觸目慟心
可追贈廷尉卿
張弘策文獻皇后從父弟從高祖平建康累遷衞尉卿
為東昏餘黨所害詔曰亡從舅衞尉慮發所忽殞身妖
豎其情理清貞器識淹濟自藩升朝契闊夷阻加以外
氏彫衰饗嘗屢絶興感渭陽情寄斯在方賴忠勲翼宣
寡薄報效無徵永言增嘆可贈散騎常侍車騎將軍給
鼓吹一部諡曰愍
王錫義興公主子也為太子洗馬時昭明尚幼未與臣
寮相接高祖嘗勅昭明曰太子洗馬王錫秘書郎張纘
(纘弘策子也)親表英華朝中髦俊可以師友事之中大通六
年卒年三十六贈侍中給東園秘器朝服一襲
陳沈君理為吏部尚書女為皇太子妃宣帝太建五年
為右僕射有疾車駕親臨視卒贈侍中太子少傅喪事
所須隨由資給太子立為後主妃為后宗族多有顯官
張種為紫金光禄大夫太建初女為始興王妃以居處
僻陋特賜宅一區又累賜無錫嘉興縣侯秩
柳莊後主從舅也為右衞將軍兼中書舍人太后弟盼
卒後太后宗屬唯莊為近由是深被恩遇
後魏杜超明元密皇后之兄始光中太武追念舅氏封
超平陽公尚南安長公主拜駙馬都尉車駕幸其第賞
賜巨萬又追加超父豹鎮東大將軍陽平景王母曰鉅
鹿惠君真君五年超為帳下所害太武臨其喪哀慟者
久之諡曰威王子鳳皇襲超爵加侍中特進太武追思
超不已欲以鳳皇為定州刺史鳳皇不願違離闕庭乃
止
姚黃眉明元昭哀皇后之弟又尚陽翟公主累拜太常
卿卒贈雍州刺史隴西郡王諡曰獻黃眉寬和溫厚希
言得失太武惜悼之故贈有加禮
馮熙文明太后之兄也後孝文又納其女為后詔曰白
虎通云王所不臣數有三焉妻之父母抑言其一此所
謂供承宗廟不欲奪私心然吾季著於春秋無臣證於
往諜既許通體之一用開至尊之敬比長秋配極陰政
既敷未聞有司陳奏斯式可詔太師輟臣從禮又勒集書
造儀付外孝文前後納熙三女二為后一為左昭儀由
是馮氏寵貴益隆賞賜累巨萬孝文每詔熙上書不臣
入朝不拜熙後遇疾綿寢四載詔遣醫問道路相望車
駕亦數幸焉將遷雒孝文親與别見其困篤歔欷流涕
密敕宕昌公王遇太師萬一即可監護喪事十九年薨
於代車駕在淮南留臺表聞還至徐州乃舉哀為制緦
服詔有司豫辦凶儀并開魏京之墓令公主之柩俱向
伊雒凡所營送皆公家為備又勅代給綵帛前後六千
疋以供凶用皇后詣代都赴哭太子恂亦赴代哭弔將
葬贈假黃鉞侍中都督十州諸軍事大司馬太尉冀州
刺史加黃屋左纛備九錫前後羽葆鼓吹皆依晉太宰
安平獻王故事有司奏諡詔曰可以威強恢遠曰武奉
諡於公柩至七里澗孝文服緦往迎叩靈悲慟而拜焉
葬日送臨墓所親作誌銘熙子誕與孝文同歲幼侍書
學後除侍中都督中外諸軍事中軍將軍特進改封長
樂郡公誕拜官孝文立於廷遥受其拜既訖還室
楊播母文明太后之外姑也播為中散累遷給事領中
起部曹以外親優賜亟加前後萬計
陸昕之尚獻文女常山公主拜駙馬都尉昕之容貌柔
謹孝文以其主壻特垂昵眷宣武時年未四十頻撫三
蕃當世以此榮之
鄭羲女為孝文嬪徵為秘書監太和十六年卒賜帛五
百疋
高肇文昭皇太后之兄也肇父颺厲威將軍既卒宣武
追思舅氏徵肇兄弟等錄尚書事北海王詳等奏颺宜
贈左光禄大夫賜爵渤海公諡曰敬封肇平原郡公肇
弟顯澄城郡公引見於華林都亭皆甚惶懼舉動失儀
數日之間富貴赫奕
胡國珍靈太后之父也封安定郡公進位中書監儀同
三司侍中如故賜絹歲八百疋妻梁四百疋男女姊妹
各有差仍詔依漢車千秋晉安平王故事給步挽一乘
自掖門至於宣光殿得以出入並備几杖
李延寔為左將軍光州刺史莊帝即位以元舅之尊超
授侍中太保封濮陽郡王延寔以太保犯祖諱又以王
爵非庶姓所宜抗表固辭徙封濮陽郡公改授太傅
李遵孝武初以外戚超贈車騎大將軍儀同三司定州
刺史
蕭贊尚莊帝女夀陽長公主為齊州刺史為城民趙雒
周所逐公主被錄還京贊未幾卒節閔普泰末勅迎其喪至
雒遣黃門郎鹿悆護喪事以王禮與公主合葬嵩山
鄭伯猷為散騎常侍東平將軍前廢帝初以舅氏超授
征東將軍金紫光禄大夫領國子祭酒
胡虔國珍之孫也為司空孝靜興和中薨贈太傅太尉
公尚書僕射徐州刺史葬日百官會葬乘輿送於郭外
羅鑒為散騎常侍金紫光禄大夫主衣都統卒孝靜以
外戚故贈侍中冀定瀛三州諸軍事尚書右僕射司空
公衞將軍冀州刺史
後周李弼子暉尚文帝女義安長公主故遂以為嗣暉
初贈爵義城郡公嘗臥疾朞年文帝憂之賜錢一千萬
供其藥石之費
隋吕雙周高祖外祖也其族蓋微平齊之後求訪不知
所在至開皇初濟南郡上言有男子吕永吉自稱有姑
字若桃嫁為楊忠妻勘驗知是舅子始追贈雙周為
上柱國太尉八州諸軍事青州刺史封齊郡公諡
曰敬外祖母姚氏為齊敬公夫人詔並改葬於齊州立
廟置守冢十家以永吉襲爵在京師
獨孤羅文獻皇后之兄信之長子高祖為丞相儀同常
置左右既受禪下詔追贈羅父信官爵曰褒德累行往
代通規追遠慎終前王盛典故柱國信風宇高曠獨秀
生民睿哲居宗清猷映世宏謀長策道著於弼諧緯義
經仁事深於拯濟方當宣風廊廟亮采台階而運屬艱
危功高不賞睠言令範事切於心今景運初開椒闈肅
建載懷塗山之義無忘褒紀之典可贈太師上柱國冀
定等十州刺史趙國公邑萬戶其諸弟以羅母沒齊先
無夫人之號不當承襲帝以問后后曰羅誠嫡長不可
誣也於是襲爵趙國公諸弟皆封郡公
豆盧勣為夏州總管文帝以其家貴盛勲效克彰後為
漢王諒納其女為妃恩遇彌厚七年追守利州功詔食
始州臨津縣邑千戶
獨孤陁信之第四子煬帝即位追念舅氏聽以禮葬乃
下詔曰外氏衰弱獨孤陁不幸謝世遷卜有期言念渭
陽之情追懷傷切宜遵禮命允備哀榮可贈正議大夫
帝意猶不滿復下詔曰舅氏之尊戚屬斯重而降年弗
永彫落相繼緬維先往宜崇徽秩復贈銀青光禄大夫
竇榮定初仕周為佽飛中郎將其妻則高祖姊安成長
公主也帝作相拜為雒州總管留後賜縑千疋西涼女
樂一部帝受禪來朝京師帝顧謂羣臣曰朕少惡輕薄
性相近者止榮定而已賜馬三百匹部曲八十二人而
旌之坐事除名帝以長公主之故猶拜右武侯大將軍
數幸其第恩賜甚厚每令尚食局日供羊一口珍味稱
是後為秦州總管賜吳樂一部前後賞賜不可勝計開
皇六年卒帝為之廢朝令左衞大將軍元旻監護喪事
賻絹三千疋帝謂侍臣曰吾每欲致榮定於三事其人
固讓不可今欲贈之重違其志於是贈冀州刺史陳國
公
豆盧通尚高祖妹昌樂長公主自是恩禮漸隆遷夏州
總管洪州總管
柳述冀州刺史機子也以父蔭為太子親衛開皇中尚蘭
陵公主述於諸壻中高祖特所寵敬歲餘判兵部尚書
事
李敏妻高祖樂平公主女敏歷金邠華岐數州刺史
多不蒞職常留京師往來宫内侍遊宴賞賜超于功臣
大業初補衞尉卿樂平公主將薨遺言於煬帝曰妾惟
一女不自憂死深憐之湯沐乞迴與敏帝從之
獨孤懷恩者父為涿郡太守高祖以其獻皇后之姪養
於宫中
蕭琮自江陵入朝賜爵莒國公煬帝以皇后之故甚見
親重琮族緦麻以上並隨才擢用於是諸蕭昆弟布列
朝廷
唐竇抗隋陳國公榮定子太穆皇后之從兄其母隋高
祖姊也父卒之後高祖恩遇彌隆所賜錢帛金寳亦以
巨萬武德初歸長安高祖見之悅握手命坐曰李氏竟
能成事何如抗舞蹈奉賀因縱酒為樂累遷納言帝每
臨朝常引與坐退朝之後延入臥内命之捨敬縱酒談
謔敦平生之欵常侍宴私時或留宿禁内帝常呼之為
兄而不名也内人咸稱為舅其見親如此初平東都册
勲太廟者九人抗與弟軌俱預焉論者榮之賜女樂一
部金寶萬計
竇威太穆皇后從兄也武德初為内史令高祖甚親重
之每引入臥内常為膝席又常謂之曰昔周朝有八柱
國之貴吾與公家咸登此職今我為天子卿為内史令
本同而末異無乃不可乎威拜謝曰臣家昔在漢朝再
為外戚至於後魏三處外家陛下龍興復出皇后臣又
階恩澤位忝鳳池自唯叨濫伏深悚息帝大笑曰公三
后族欲誇我耶關東人與崔盧為婚猶自矜伐公世為
帝戚豈非盛事
裴弘策仕隨為將作大匠卒武德初追贈弘策工部尚
書黎國公策妻竇太穆皇后妹也以舊姻贈焉
長孫敞文德皇后叔父也義旗初建率子弟起於新豐
後為巴州刺史後坐事免太宗以后親常令内給絹以
供私費及致仕卒諡曰良陪葬昭陵
蕭瑀為内史令高祖每臨軒聽政必賜升御榻瑀既獨
孤氏之壻帝與語呼之為蕭郎
長孫無忌文德皇后兄也太宗即位為吏部尚書帝以
其佐命元勲地兼外戚禮遇尤重常出入臥内密與謀
議又嘗作威鳳賦以賜之貞觀十二年十二月又幸其
第睦勲戚也高宗即位以無忌為太尉同中書門下三
品既當元舅之任高宗每事皆諮禀之賞賜優寵近古
無比又令圖無忌形像親為書贊
房遺愛司空玄齡第二子也以功臣子弟尚高陽公主
有寵禮命與諸婿絶異
獨孤開遠元貞皇后兄子也為左衞將軍卒太宗登苑
西樓臨送開遠之葬
楊師道尚桂陽公主為太常卿駙馬都尉安德郡公卒
贈吏部尚書荆州都督賜東園秘器陪葬昭陵并為立
碑
武士彠高宗皇后父也顯慶四年三月甲申故荆州都
督贈司徒周定公士彠配享高祖廟庭賜其家魏州實
封一千戸總章元年又詔贈司徒荆州都督忠孝公士
彠並諸功臣時皇后欲褒隆其父故并贈功臣咸亨元
年九月甲申后母衞國夫人楊氏薨贈魯國太夫人諡
曰忠烈司刑太常伯盧承慶攝同文正卿充使監護西
臺侍郎戴至德持節弔祭命文武九品以上及親戚五
等以上并外命婦並聽赴宅弔哭葬及墳塋鹵簿等一
事已上並依王禮給班劍四十人羽葆鼓吹儀仗送至
墓所往還其文武官九品以上並至渭橋宿次外婦諸
親婦女並送至墓所官為立碑仍令特進許敬宗為其
文壬辰皇后請為夫人度太平公主出家為女官并請
頒政坊民置女官觀休祥坊宅置僧寺兼各度人追福
並從之閏九月壬子又詔故工部尚書贈司徒周忠孝
公士彠加贈太尉兼太子太師太原郡王魯國忠烈大
夫人加贈太原郡王妃所司備禮册命
韋玄貞中宗皇后父也為豫州刺史卒神龍元年追贈
上雒郡王左拾遺賈虚己諫之疏不納九月詔令改葬
玄貞其儀准太后父太原王故事初帝遷於房陵玄貞
坐配流欽州死后母崔氏為欽州首領寗承基兄弟所
殺玄貞有四子洵浩洞泚等時亦死於容州至是制遣
使迎玄貞及崔氏喪柩歸於京師贈賻甚厚又遣廣州
都督周仁軌率兵二萬斬討寗承基兄弟以其首祭崔
氏墓又追贈洵吏部尚書汝南郡王浩太常卿武陵郡
王洞衞尉淮陽郡王泚太僕卿上蔡郡王亦遣使迎其
喪柩歸葬於京師及將至帝與后幸長樂宫望喪而泣
是年又以安車備禮徵安平郡王武攸緒攸緒則天之
兄子隱於嵩山積十餘年至是徵之攸緒至擢授太子
賓客仍聽其還山二年四月又改贈玄貞為豐王仍號
廟曰褒德陵曰榮光仍各置官員并給戸一百人守衞
灑掃五月再追贈玄貞為太師雍州牧并益州大都督
伯父贈太常卿玄儼為特進荆州大都督封魯國公追
封從祖伯父十餘人皆為上州刺史仍贈爵郡公
竇希瓘玄宗舅也希瓘後名&KR1939;(音曳)開元初甚見優寵兄
弟三人皆封國公帝以早失太后尤寵之恩錫之盛朝
夕相繼天寳七載詔曰睦親之義因心不忘前開府儀
同三司竇&KR1939;頃以容納微人頗虧典憲永懷舅氏追感
渭陽宜伸國恩再復榮秩可開府儀同三司仍放優閑
不須朝會卒贈司徒
竇希瑊希瓘兄也開元二年自光禄卿授太子少傅詔
光禄造食公卿送上以外戚優其禮也開元五年薨輟
朝三日贈司空兼荆州大都督賻物八百段米粟八百
石賜東園秘器凶事葬事並官供務從優厚仍令將作
大匠韋湊充使監護河南少尹秦守一為副鴻臚少卿
李顒持節充使齎璽書弔祭儀仗送至墓所官為立碑
竇希玠希瑊弟也為開府儀同三司華國公開元二年
薨帝悼之下制曰存有其榮歿有其贈古之典也希玠
有賢戚之美登台階之秩冀其永年俾作元老不幸薨
逝用震悼於厥心可贈尚書左丞相
王仁皎為開府儀同三司初玄宗在藩聘仁皎女為妃
及嗣位妃為皇后仁皎以后父之重不參朝政承厚賜
賚善自奉養開元七年卒帝親為舉哀輟朝三日贈太
尉益州都督制曰在昔王者旌賢睦姻莫不存貴寵光
歿加禮冊故開府儀同三司王仁皎神仙望族禮樂通
材履道純粹執心夷簡自大邦有子中闈作合以外舅
之勞參上公之位績宣揚歷誠著始終方保期頥遽從
薨落興言震悼用惻于懷宜依常典式慰塋魂可贈益
州大都尉贈物三千段米粟二千石喪葬事並官供務
從優厚仍賜東園秘器宜令銀青光禄大夫守工部尚
書上柱國彭城郡開國侯劉知柔攝鴻臚卿監護通議
大夫行京兆尹上護軍崔琬為副銀青光禄大夫守太
子詹事上柱國安南縣開國侯龐承宗持節齎書弔祭
左庶子上護軍白知慎為副在京五品已上官更須就
弔官為立碑命張說為其文親書石焉
薛談尚玄宗女常山公主拜駙馬都尉卒贈光禄卿賻
物一百段粟一百石官給葬事仍令京兆尹充監護使
張垍尚玄宗女寧親公主又尚信興公主為翰林學士
以主壻帝特深寵異許於禁中置内宅侍為文章賞賜
珍玩不可勝數時兄均亦供奉翰林院常以所賜示均
均戲謂曰此婦翁與女婿非天子賜學士也
姜慶初尚新平公主拜駙馬都尉新平玄宗之女也敏
慧習文墨帝賢之諸主中恩禮加重慶初由是承恩駙
馬都尉鮮有授正員官者慶初特拜太常卿先是宗正
寺奉陵廟慶初以恩幸太常復奉園陵
獨孤穎為左威將軍錄事參軍卒大歷三年追贈工部
尚書穎代宗貴妃之父也將册貴妃乃加寵焉
王延昌為吏部侍郎卒大歷四年追贈吏部尚書特賜
賻絹一百疋布五十疋延昌妻獨孤氏貴妃之姑也是
用加等
郭曖汾陽郡王子儀第六子也十餘歲尚代宗第四女
昇平公主時昇平年亦與曖相類大歷中恩寵冠於戚
里歲時錫賚珍玩不可勝紀曖子昭以外孫故亦恩寵
特異
柳晟駙馬都尉潭之子母肅宗女和政公主晟少無檢
操代宗於諸甥之中特加奬遇俾讀詩書與皇太子諸
王同處親寵之盛貴戚無比授試太常卿
沈令瑶代宗外叔祖也累官至涇傅集賢侍典舊勲齊
列大歷八年卒輟朝三日帝追悼優詔贈太子少保父
易直先贈秘書監德宗建中元年七月癸丑贈太師故
庫部員外沈介福贈太傅故德州刺史沈士衡贈太保
易直睿真皇后之父帝外祖也介福易直之父也士衡
介福之父也秘書少監沈震贈太尉易直之子也沈氏
贈三公保傅僕射尚書已上諸官及封邑者百餘人
王遇昭德皇后父也貞元三年贈揚州大都督賜布絹
四百段米粟三百石葬事一切官給遇子眉州司馬果
及甥姪等進官者二十餘人
田季安為魏博節度使季安代宗女嘉誠公主子也德宗
優之比河朔諸鎮為厚
沈蟻尚憲宗女宣城公主拜駙馬都尉敬宗寳歷元年
十二月賜蟻錢一萬并城南别墅昌化坊賈區各一所
郭環為殿中少監寳歷二年二月賜環宅一區以才人
將立為貴妃故寵異其兄也五月帝御宣和殿封環等
諸親
蕭洪文宗皇太后弟也太和二年十月賜絹五百疋錢
三百千米粟一百石
後唐孟知祥為太原節度使同光三年冬蜀平十二月
制以知祥依前檢校太傅同平章事充劒南西川節度
副大使知節度事閏月己丑知祥自太原奉詔馳騎入
雒莊宗以知祥戚里之重預戒所司出内府供帳珍玩
竒絶者别設宫居以宴之酒酣追思平昔事因曰吾輩
老矣繼岌乳臭兒今年代父破賊平定西川慰喜之外
復增悲耳吾憶先帝棄代時疆境為賊所侵僅保一隅
之地豈知今日君臨天下竒珍異器畢萃吾府卿為吾
姻可得而言因指閱珠玉器服以示知祥又曰蜀土奢
華富盛不異吾宫以卿戚里忠賢故以相付卿其勉之
因令中使王允平就賜節鉞官誥
晉張從訓初為德州刺史高祖之鎮太原也為少帝娶
從訓長女為妃從訓清泰初授唐州刺史三年高祖舉
義從訓奉唐末帝詔徵赴行在分領鄉兵次於團柏谷
兵敗宵遁潛身民間高祖入雒有詔搜訪月餘乃出焉
及見以戚里之故深加軫惻尋授唐州刺史
周符昭信魏王彦卿之子世宗皇后之弟也為天雄軍
衞内都指揮使顯德元年七月卒皇后於别宫舉哀宰
臣率文武百僚於門進名奉慰
册府元龜卷三百三
