册府元龜卷二百十六宋王欽若等撰
閏位部
征伐
秦始皇元年晉陽反將軍蒙驁擊走之
二年麃公將卒攻卷斬首三萬
三年蒙驁攻韓取十三城十月攻魏氏畼有詭
四年拔畼有詭
五年將軍蒙驁攻魏定酸棗燕虚長平雍邱山陽城皆
拔之取二十城
六年韓魏趙衛楚共擊秦取夀陵秦出兵五國罷拔衛
廹東郡其君角率其支屬徙居野王阻其山以保魏之
河内
七年將軍蒙騖死以攻龍孤慶都(慶一作麃)還兵攻汲
八年始皇弟長安君成蟜將軍擊趙
九年攻魏垣蒲陽
十一年王翦桓齮楊端和攻鄴取九城王翦攻閼與潦
楊(在并州)皆並為一軍翦將十八日軍歸斗食以下(百石以下)
(有斗食佐史之秩)什推二人從軍取鄴安陽桓齮將
十三年桓齮攻趙平陽殺趙將扈輙斬首十萬
十四年桓齮攻趙軍於平陽取宜安破之殺其將軍桓
齮定平陽武城
十五年大興兵一軍至鄴一軍至太原取狼孟(太原有狼孟縣)
十七年内史騰攻韓得韓王安盡納其地以其地為郡
命曰潁川
十八年大興兵攻趙王翦將上地下井陘(山名在常山今為縣)端
和將河内羌瘣伐趙端和圍邯鄲城
十九年王翦羌瘣盡定取趙地東陽得趙王引兵欲攻
燕屯中山趙公子嘉率其宗數百人之代自立為代王
東與燕合兵軍上谷
二十年燕太子丹患秦兵至國恐使荆軻刺秦王秦王
覺之體解軻以徇而使王翦辛勝攻燕燕代發兵擊秦
軍秦軍破燕易水之西
二十一年王賁攻薊乃益發卒詣王翦軍隨破燕太子
軍取燕薊城得太子丹之首燕王東收遼東而王之
二十二年王賁攻魏引河溝灌大梁大梁城壊其王請
降盡取其地
二十三年復召王翦強起之使將擊荆取陳以南至平
輿(汝南有平輿縣)虜荆王秦王游至郢陳荆將項燕立昌平君
為荆王反秦於淮南(淮一作江)
二十四年王翦蒙武攻荆破荆軍昌平君死項燕遂自
殺
二十五年大興兵使王賁將攻燕遼東得燕王喜還攻
代虜代王嘉王翦遂定江南地降越君置會稽郡
二十六年齊王建與其相后勝發兵守其西界不通秦
秦使將軍王賁從燕南攻齊得齊王建
三十三年發諸常通亡人贅壻(贅謂窮有子使就其婦家為贅壻)賈人
略取陸梁地為桂林(今欝林是)象郡(今日南)南海以適遣遣戍
(五千萬人守五嶺)
二世元年七月戍卒陳勝等反故荆地為張楚(張大楚國也)
勝自立為楚王周文自言習兵勝與之將軍印西擊秦
行收兵至關車千乘卒十萬至戲軍焉(戲水名在新豐東)秦令
少府章邯免驪山徒人奴産子(奴産子猶今人云家生奴也)悉發以
擊楚軍大敗之周文走出關止屯曹陽(曹水之陽也其水出陜縣西南)
(峴顗山西北流入河今謂之好陽澗在陜縣西四十五里)二月餘章邯追敗之復走
澠池十餘日章邯擊破之周文自剄軍遂不戰
蜀先主章武三年三月漢嘉太守黃元以先主疾舉兵
攻臨邛縣遣將軍陳&KR1544;討元元軍敗順流下江為其親
兵所縳生致成都斬之
後主建興元年夏牂牁太守米褒擁郡反先是益州郡
有大姓雍闓反流太守張裔於吳據郡不賓越雋夷王
高定亦皆叛
三年三月丞相諸葛亮南征四郡皆平
七年春丞相諸葛亮遣陳式攻武都陰平遂克定二郡
吳大帝黃武二年戲口守將晉宗殺將王直以衆叛如
魏魏以為蘄春太守數犯邊境帝令將軍賀齊糜芳劉
邵等襲蘄春郡等生虜宗
嘉禾三年八月以諸葛恪為丹陽太守討山越
四年夏遣吕岱討廬陵賊李桓等(赤烏元年春破之)
六年二月以陸遜討鄱陽賊彭旦等其年皆殺之
赤烏二年十月將軍蔣祕南討夷賊祕所領都督廖式
殺臨賀太守嚴網等自稱平南將軍與弟潜共攻零陵
桂陽及搖動交州蒼梧鬱林諸郡衆數萬人遣將軍吕
岱唐咨討之歲餘皆破
廢帝太平二年八月會稽南郡反殺都尉鄱陽新都民
為亂廷尉丁密步兵校尉鄭曹將軍鐘離牧率軍討之
後主寳鼎元年十月永安山賊施但等聚衆數千人(永安)
(今武康縣)劫後主庶弟永安侯謙屯烏程北至建鄴衆萬餘
人丁固諸葛靚逆之於牛屯大戰但等敗走
天紀三年夏合浦太守修允部曲督郭馬與部曲將何
典王族吳述殷興等攻殺廣州督虞授馬自號都督交
廣二州諸軍事興廣州刺史述南海太守典攻蒼梧族
攻始興八月以執金吾滕循(循一作修)假節領廣州牧率萬
人從東道討馬興族遇於始興未得前馬殺南海太守
劉略逐廣州刺史徐旗又遣徐陵督陶濬將七千人從
西道命交州牧陶璜部伍所領及合浦鬱林諸郡兵當
與東西軍共擊焉(未克而吳降晉循師遂還)
宋文帝元嘉三年正月遣中領將軍到彦之征北將軍
檀道濟討荆州刺史謝晦擒之
孝武帝孝建元年二月豫州刺史魯爽車騎將軍江州
刺史臧質丞相荆州刺史南郡王義宣襄州刺史徐道
寳舉兵反遣佐衞將軍王玄謨大破之薛安都時為左
軍將軍爽反帝遣安都及冗從僕射胡子反龍驤將軍
宗越率步騎據歴陽爽遣將鄭德玄戍大峴德玄使前
鋒楊胡與輕兵向歷陽安都遣宗越及歷陽太守程天
祚逆擊破之斬胡與及其軍副德玄復使其司馬梁嚴
屯峴東安都幢主周文恭晨往偵候因而襲之悉擒賊
未敢進世祖詔安都留三百人守歷陽度還采石遷輔
國將軍竟陵内史四月魯爽使弟瑜卒三千人出小峴
爽尋以大衆阻大峴又遣安都步騎八千度江與歷陽
太守張幼緒等討爽安都軍副建武將軍譚金率數十騎
挑戰斬其偏帥幼緒恇怯輙引軍退還安都復還歷陽
臧質久不至世祖復遣沈慶之濟江督統諸軍爽軍食
少引退慶之使安都率數騎追之四月丙戍及爽於小
峴爽自與腹心壮騎斷後譚金先薄之不能入安都望
見爽便躍馬大呼直往刺之應手而倒左右范䨇斬爽首
爽累世梟猛生習戰陣咸云萬人敵安都獨單騎直入
斬之而反時人皆云關侯之斬顔良不是過也
大明三年四月司空南兖州刺史竟陵王誕據廣陵反
以沈慶之為車騎大將軍開府儀同三司南兖州刺史
討之八月己巳克廣陵城斬誕(初慶之至廣陵誕遣客慶之宗人沈道愍賫書)
(說慶之餉以玉環刀慶之遣道愍反數以罪惡慶之至城下誕登樓謂之曰沈君白首之年何為來此慶之曰)
(朝廷以君狂愚不足勞少壮故使僕來爾誕又餉慶之食提挈者百餘人出自北門慶之不開悉焚之誕於城)
(上投函表倩慶之為送慶之曰我奉詔討賊不得為汝送表汝必歸允朝廷自應開門遣使吾為汝送護之自)
(四月至七月乃屠城斬誕)
明帝即位四方反叛遣龍驤將軍張興世領水軍拒南
賊於赭圻築二城於湖口偽龍驤將軍陳慶領舸於前
為遊擊軍興世率龍驤將軍佼長生董凱之攻克二城
因擊慶慶戰大敗投水死者數千人時臺軍據赭圻南
賊屯鵲尾相持久不决興世欲率所領直取大雷而軍
旅未集不足分張會薛索兒平定帝使張永以步騎
五千留戍盱眙餘衆二萬人悉遣南討山陽又尋平徵
阮佃夫所領諸軍悉還南伐衆軍大集乃分戰士七千
配興世興世乃令輕舸泝流而上旋復廽還一二日中
輙復如此使賊不為之備劉胡聞興世欲上笑之曰我
尚不敢越彼下取揚州張興世何人欲輕據我上興世
謂沈攸之等曰上流惟有錢谿可據地既險要江又甚
狹去大衆不遠應赴無難江有洄洑船下必來泊岸有
横浦可以藏船舸二三為宜乃夜渡湖口至散頭因復
逥下以疑之其夜四更值風便舉帆直前賊亦遣胡靈
秀諸軍於東岸相翼而上興世夕住景江浦宿賊亦不
進夜潜遣黃道標領七十舸徑據錢谿營立城砦明旦
興世與軍齊集停一宿劉胡自領水步二十六軍平旦
來攻將士欲迎擊之興世禁之曰賊來尚遠而氣盛矢
驟驟既力盡盛亦昜衰此曹劌之所以破齊也令將士
不得妄動治城如故俄而賊來轉近舫入洄洑興世乃
命壽寂之任農夫率壮士數百擊之乃與衆軍相繼進
胡於是敗走斬級數百投水者甚衆胡收軍而下時興
世城壘未固司徒建安王休仁慮賊並力攻錢谿欲分
其形勢命沈攸之吳喜佼長生劉靈遺等以皮艦二十
攻賊濃湖苦戰連日斬獲千數是日劉胡果率衆軍欲
更攻興世未至錢谿數十里袁顗以濃湖之急遽追之
錢谿城砦繇此得立賊連戰轉敗興世又遏其糧道尋
陽遣運至南陵不敢下賊衆漸飢劉胡乃遣顗安北府
司馬偽右軍沈仲玉領千人步取南陵迎接糧運仲玉
至南陵領米三十萬斛錢布數十舫竪榜為城規欲突過
行至貴口不敢進遣間信報胡令遣重軍援接興世夀
寂之任濃夫李安民等三千人至貴口擊之與仲玉相
值交戰盡日仲玉走還顗營悉虜其資實賊衆大震胡
棄軍遁走袁顗仍亦奔散
泰始元年十月冬晉安王子勛僣位於尋陽城帝遣散
騎常侍領軍將軍王玄謨領水軍南討吳興太守張永
為其後繼又遣寧朔將軍尋陽内史沈攸之寧朔將軍
江方興龍驤將軍劉靈貴率衆屯虎檻時東賊甚急張
水江方興逥軍東討尚書下符曰夫晦明逓運崇替相
㳂帝造之基𢡟業維永聖祖重光氤氲上業狂昏承祀
國難以紊毒流九縣釁穢三靈縉紳戮辱黔庶塗炭人
神同憤朝野泣血聖上明睿在躬膺符握曜眷懷家國
夙夜劬勞懼社稷湮蕪彛倫左袵天威電發氛沴冰消
殄凶焦門不俟鳴條之旅殱虐牧野無勞孟津之鉞華
夷即晏晷緯還光鏗鏘間於管絃趨翔被於寇冕同軌
仰化異域懷風劉子勛昏世稱兵義同翦惡明朝不戢
罔識邪正窺窬畿甸逼遏兩江陵上無君暴於遐邇王
赫斯怒興言討逆命彼上將治兵薄伐今遣寧朔將軍
尋陽内史沈攸之輕銳七萬飛舟先邁龍驤將軍劉靈
遣羽林虎旅連鋒繼進假節督南討前鋒諸軍事冠軍
將軍兖州刺史殷孝祖驅濟河涇卒電擊雷動使持節
車騎將軍江州刺史曲江縣開國侯王玄謨烝徒五萬
董繞前師使持節侍中司徒揚州刺史建安王休仁擁
神州之衆總督羣師龍驤將軍劉䘏寧朔將軍劉懷珍
步騎五千直指大雷寧朔將軍柳倫司州刺史龐孟虬
淮穎突騎邪趣西陽使持節驃騎大將軍豫州刺史山
陽王休祐總勒步師連旗百萬河舟代馬遄騖江濆越
棘吳鈎交曜畿服笳鼓動坤維金甲震雲漢犄角相望
水陸俱發冠軍將軍武念率擁司之銳已據樊沔徐州
刺史申令孫提彭宋剽勇陸塗炎奮皇上當親馭六師
降臨江服旌旆掩雲舳艫咽海昔吳楚連衡燕淮勁悍
塵擾區内聲沸秦中霧散埃滅豈非先鑒而嬰彼孤城
以代該天之網廹此烏合以抗絡寓之師雲羅四掩霜
鋒交集猶勁颷之拂細草烈火之掃寒原樵卷之形昭
然已著朝廷惻愍我僚吏哀矜我士民並亦何辜拘誤
迷黨故加宣示令得自新如其淪惑不改抵冐王威同
焚既至雖悔奚補奉詔以四王幼弱不幸䧟難交兵之
日不得妄加侵犯若有逼損誅翦無貸左右主帥嚴相
衛奉註誤之罪一無所問(二年八月討平之)
二年正月吳郡太守顧琛吳興太守王曇生義興太守
劉延熙晉陵太守袁標山陽太守程天祚並舉兵反遣
鎮軍巴陵王休右統軍東討(二月討平之)
後廢帝元徽二年五月江州刺史桂陽王休範舉兵反
以中領軍劉勔右衛將軍蕭道成前鋒南討出屯新亭
征北將軍張永屯白下前南兖州刺史沈懷明戍石頭
南齊武帝永明八年八月荆州刺史巴東王子響反遣
丹陽尹蕭順之討之子響伏誅
海陵王延興元年九月晉安王子懋起兵遣中護軍王
玄邈討誅之
明帝永泰元年四月大司馬會稽太守王敬則舉兵反
五月遣輔國將軍劉山陽率軍討斬之
東昏侯永元元年八月丙午揚州刺史始安王遥光據
東府反遣領軍將軍蕭坦之致討尚書符遥光曰逆順
之數皎然有徵干紀亂常刑兹罔赦蕭遥光宗室蚩庸
才行鄙薄緹裙可望天路何階受遇自昔恩加猶子禮
絶帝體寵越皇季旗章車服窮千乘之尊闉隍爽塏踰
百雉之制及聖后在天親受顧託話言在耳德音猶存
侮蔑天明罔畏不義無君之心履霜有日遂乃稱兵内
犯竊發京畿自古巨釁莫斯為甚今便分命六師弘宣
九伐皇上當親御戎軒弘此廟略信賞必罰有如大江
戊午斬遥光傳首
十一月太尉江州刺史陳顯達舉兵反於尋陽加護軍
將軍崔慧景平南將軍督衆南討斬之
二年正月詔討豫州刺史裴叔業二月以衛尉蕭懿為
豫州刺史征夀春叔業病死
梁高祖天監元年五月戊子江州刺史陳伯之舉兵反
以領軍將軍王茂為征南將軍江州刺史率衆討之
十年三月鄧晰以胊山引魏軍遣振遠將軍馬仙琕討
之是月魏徐州刺史盧昶率衆赴胊山十二月仙琕大
破魏軍克復朐山城
中大通二年八月山賊聚結寇會稽郡所部縣九月假
超武將軍湛海珍節以討之
大同十年妖賊王勤宗起于巴山郡以威遠將軍陳昕
為宣猛將軍假節討平之
太清二年八月大將軍侯景舉兵反擅攻馬頭木栅荆
山等戍以前將軍開府儀同三司邵陵王綸都督衆軍
討景
元帝大寳元年九月侯景偽將任約寇西陽武昌遣左
衛將軍徐文盛右衛將軍隂子春太子右衛率蕭慧正
雋州刺史席大獻等下武昌拒約
二年五月帝遣遊擊將軍胡僧祐信州刺史陸法和率
衆下秣陵任約敗景遂遁走以王僧辯為征東將軍開
府儀同三司尚書令胡僧祐為領軍陸法和為護軍將
軍仍令僧辯率衆追景所至皆捷(僧辯為鎮衛將軍侍中尚書令時湘州賊)
(陸納等攻破衡州刺史丁道貴於碌口盡收其軍實李洪雅又自零陵率衆出空陵灘稱助討納朝廷未達其)
(心深以為慮乃遣中書舍人羅重歡徵僧辯上就拜驃騎將軍宜豐侯循南征僧辯因督杜崱率衆軍發於建)
(業師次巴陵詔僧辯為都督東上諸軍事驃騎覇先讓都督於僧辯不受故世祖分為東西都督而俱南討焉)
(時納等下據車輪夾岸為城前斷水勢士率驍猛皆百戰之餘僧辯憚之不與輕進於是稍作連城以逼賊賊)
(見不敢交鋒並懷懈怠僧辯因其無備命諸軍水步攻之親執旗鼓以誡進止於是諸軍競出大戰於車輪與)
(驃騎循並力苦攻䧟其二城賊大敗走步歸保長沙驅逼居民入城拒守僧辯追躡乃命築壘圍之悉令諸軍)
(廣建圍栅僧辯出坐壟上而自臨視賊望識僧辯知不設備賊黨吳藏李賢明等乃率銳卒千人開門掩出蒙)
(楯並進遥趍僧辯時杜崱杜龕並侍左右帶甲衛者皆百餘人因下逆入與賊人交戰李賢明乘鎧馬從者十)
(騎大呼衝突僧辯尚據胡牀不為之動於是指揮勇敢遂獲賢明而因即斬之賊乃退歸城内初陸納阻兵内)
(逆以王琳為辭云朝廷若殺王琳納等自當降伏於是衆軍並進未之許也而武陵王擁衆上流内外駭懼世)
(祖乃遣琳和解之至是湘州平)
陳武帝永定二年十月遣鎮南將軍開府儀同三司周
文育都督衆軍出討余孝勵
文帝天嘉二年十一月東陽太守留異叛舉兵戍下淮
及建德帝乃下詔曰昔四罪難弘大媯之所無赦九黎
亂德少昊之所必誅自古皇王不貪征伐苟為時蠧事
非獲已逆賊留異數應亡滅繕甲完聚繇來積年進謝
羣龍自躍於千里退懷首鼠恒持於百心中歲密契番
禺既弘天網賜以名爵敦以國姻儻望懷音猶能革面
王琳竊據中流翻相應接控引南川之嶺路專為東道
之主人結附凶渠唯欣禍亂既妖氛盪定氣沮心孤類
傷鳥之驚弦等窮獸之謀觸雖復遣家入質子陽之態
轉遒侍子還朝隗囂之心方熾朕志相成養不計疵慝
披襟解帶敷喻殷勤蜂目彌彰梟聲無改遂置軍江口
嚴戍下淮顯然反叛非可容匿且縉邦膏腴稽南殷曠
永割王賦長壅國民竹箭良材絶望京輦萑苻小盗共
肆貪殘念彼餘甿兼其慨息西戎屈膝自欵重關秦國
依風並輸侵地三邊已又四表咸寧唯此微妖所宜清
殄可遣使持節都督南徐州諸軍事征北將軍司空南
徐州刺史桂陽郡開國公侯安都指往擒戮罪止異
身餘無所問先是晉安太守陳寶應娶留異女為妻侯
安都之討異也寶應遣兵助之又資周廸兵糧出寇臨
川及都督章昭逹於東興南城破廸帝因命昭逹都督
衆軍繇建安南道渡嶺又命益州刺史領信義太守余
孝頃都督會稽東陽臨海永嘉諸軍自東道會之以討
寶應並詔宗正絶其屬籍於是尚書下符曰告晉安士
庶昔隴西旅拒漢不稽誅遼東叛渙魏申宏略若夫無
諸漢之策勲有扈夏之同姓至於納吳濞之子致横海
之師違姒啓之命有甘誓之討况廼族不繫於宗盟名
無紀於彝器而顯成三叛釁深四罪者乎案閩寇陳寶
應父子卉服支孽本迷愛敬梁季喪亂閩隅阻絶父既
豪俠扇動蠻陬椎髻箕坐自為渠帥無聞訓義所資姦
謟爰肆蜂豺俄而解印炎行方謝綱漏吞舟日月居諸
棄之度外自東南王氣實表聖基斗牛聚星允符王迹
梯山航海雖若欵誠擅割懷珍競致職貢朝廷遵養舍
弘寵靈隆赫起家臨郡兼晝繡之榮裂地置州假藩麾
之盛即封戸牗仍邑櫟陽乘華轂者十人保弊廬而萬
石又以盛漢君臨推恩婁敬隆周朝會廼長滕侯繇是
紫泥青紙遠賁恩澤鄊亭龜組頒及嬰孩自谷遷喬孰
復為擬而包藏鴆毒敢行狼戾連結留異表裏周廸盟
㰱婚姻自為唇齒屈彊山谷推移歲時及我彀騎防山
定秦望之西部戈船下瀨克滙澤之南川逐敢舉斧並
助凶孽莫不應弦摧衂盡殪醜徒每以罪在酋渠憫茲
驅逼所收俘馘並勒矜放仍遣中使爰降詔書天網恢
弘猶許改思異既走險廸又逃刑誑侮王人為之川藪
遂使袁熙請席遠歎頭行馬援觀蛙猶安井底至如遏
絶九賦剽掠四民闔境資財盡室封奪凡厥蒼頭皆略
黔首蝥賊相扇叶契連蹤乃復踰超瀛溟寇擾浹口侵
軼嶺嶠掩襲述城縳掠吏民焚燒官寺此而可縱孰不
可容今遣沙州刺史俞文冏明威將軍程文季假節宣
猛將軍成州刺史甘他假節雲旗將軍譚&KR1456;假節宣猛
將軍前監臨海郡陳思慶前軍將軍徐智遠明毅將軍
宜黃縣開國侯慧紀開遠將軍新除晉安太守趙彖持
節通直散騎常侍壮武將軍定州刺史康樂縣開國侯
林馮假節信威將軍都督東討諸軍事益州刺史余孝
頃率羽林二萬蒙衝盖海乘跨滄波掃蕩巢窟此皆明
耻教戰濡須鞫旅累從楊僕亟走孫恩斬蛟中流命馮
夷而鳴鼓黿鼉為駕&KR1922;方壺而建旗義安太守張紹賓
忠誠欵到累使求軍南康内史裴忌新除輕軍將軍劉
峰東衡州刺史錢道戢並即遣人仗與紹賓同行故司空
歐陽公昔有表奏請宣薄伐遥途意合若伏波之論兵
長逝遺誠同子顔之勿赦征南薨謝上策無忘周南餘
恨嗣子弗忝廣州刺史歐陽紇克符家聲聿遵廣略舟
師步卒二萬分趍水扼長鯨陸掣封豕董率衡廣之師
會我六軍潼州刺史李䐗明州刺史戴晃新州刺史區
白獸壮武將軍修行師陳留太守張遂前安成内史闕
慎前廬陵太守陸子隆前豫章太守任蠻奴巴山太守
黃法慈戎昭將軍湘東公世子徐敬成吳州刺史魯廣
達前吳州刺史遂興縣開國侯詳使持節都督征討諸
軍事散騎常侍護軍將軍昭達率緹騎五千組甲二萬
直度邵武仍頓晉安按轡揚旗夷山堙谷指期犄角以
制飛走前宣威太守錢肅臨川太守駱牙太子左衛率
孫詡尋陽太守莫景隆豫章太守劉廣德並隨機鎮遏
絡驛在路使持節散騎常侍鎮南將軍開府儀同三司
江州刺史新建縣開國侯法氍戒嚴中流以為後殿斧
鉞所臨罪唯元惡及留異父子其黨主帥雖有請泥函
谷相背淮隂若能翻然改圖因機立效非止肆𤯝仍加
賞擢其建晉士民久被驅廹者大軍明加撫慰各安樂
業流寓失鄊即還本土其餘立功立事已具賞格若執
迷不改同惡趦趄斧鉞一臨罔知所赦昭逹已克周廸
踰東興嶺頓於建安余孝頃又自臨海道襲于晉安寳
應據建安之湖際逆拒王師水陸為栅昭達深溝高壘
不與戰但命軍士伐木為簰俄而水盛乘流放之突其
水栅仍水步薄之寳應亂身奔山草間窮而就執並其
子弟二十人送都斬于建康市(初留異據擁東陽安都奉詔率衆討之異本謂)
(臺軍繇錢塘江而上安都乃步繇會稽之諸暨出永康異大恐奔桃枝嶺處岩谷間於罍竪栅以拒王師安都)
(作連城攻異躬自接戰為流矢所中血流至足安都乘轝麾軍容止不變因其山隴之勢迮而為堰天嘉三年)
(夏潦水漲滿安都引船入堰起樓艦與異城等放拍碎其樓雉異與第二子忠臣脱身奔晉安虜其妻子盡收)
(其人馬甲仗振旅而歸)
廢帝光大元年五月乙未安南將軍湘州刺史華皎謀
反以中撫大將軍淳于量為使持節征南大將軍總率
舟師以討之
宣帝太建元年十月新除左衛將軍歐陽紇據廣州舉
兵反遣車騎將軍開府儀同三司章昭逹率衆討之(二年)
(二月擒斬之)
東魏孝静帝天平元年閏十二月梁高祖以元慶和為
魏王入據平瀨鄉遣尚書右僕射元晏為東南道行臺
破走之
武定二年二月徐州人劉烏黑聚衆反遣行臺慕容紹
宗討平之
五年二月司徒河南大行臺侯景降于梁以尚書左僕
射慕容紹宗為東南道行臺與大都督高嶽潘相樂大
破之
北齊武成帝河清元年七月太祖冀州刺史平秦王歸
彦據州反詔大司馬叚韶司空婁睿討擒之斬歸彦並
其二子黨與二十人于都市
梁太祖開平二年六月壬戍岳州為淮寇所據上以此
郡五嶺三湘水流會合之地委輸商賈靡繇於斯遂令
荆襄湖南皆舉舟師悉力攻討王師既集淮夷毁壁焚
俘郭而遁
三年六月庚戌同州節度使劉知俊據本郡反制令削
奪劉知俊在身官爵仍徵發諸軍速令進討如有軍前
將士懷忠烈以知機賊内朋徒憤脅從而識變便能梟
夷逆䜿擒獲兇渠務立殊功當行厚賞活捉得劉知俊
者賞錢一萬貫文便授忠武軍節度使並賜莊宅各一
所如活捉得劉知浣者賞錢一萬貫文便與除刺史有
官者超轉三階無官者特授兵部尚書如活得劉知俊
骨肉及近上都將並梟送闕廷者賞賜有差(是月知俊奔于鳳翔)
(同州平)
十一月靈州奏鳳翔賊將劉知俊率邠岐秦涇之師侵
廹州城帝遣陜州康懷英華州寇彦卿率兵攻廹邠岐
以緩朔方之寇
四年四月鎮海軍節度使錢鏐擊高澧於潮州大敗之
梟夷擒殺萬人拔其郡潮州平先是澧以州叛入淮南
故詔鏐討之也
七月劉知俊攻逼夏州以宣化軍留後李思安為東北
面行營都指揮使陜州節度使楊師厚為兩路行營招
討使九月乙巳王師敗蕃寇於夏州初劉知俊誘沙陁
振武賊帥周德威涇原賊帥李繼鸞合步騎五萬大舉
欲俯拾夏臺節度使李仁福兵力俱乏以急來告先是
供奉官張漢玫宣諭在壁國禮使杜廷隐賜弊于夏及
石堡寨聞賊至以防卒三百人馳入州既而大兵圍合
廷隠漢玫與指揮使張初李君用率州民防卒與仁福
部分固守晝夜戮力踰月及鄜延援至大軍奪擊敗之
河東邠岐賊分路逃遁夏州圍解丙午詔曰劉知俊貴
為方伯尊極郡王而乃背誕朝恩竄投賊壘因人神之
共怒諒天地所不容雖命討除尚稽擒戮宜懸爵賞以
大功名必有忠貞咸思憤發有生擒劉知俊者賞錢千
萬授節度使首級次之得孟審登者錢百萬除刺史得
將孫坑卓瓌劉儒張鄰等賞有差
十二月以寧國軍節度使王景仁充北面行營都招討
使潞州副招討使韓勁為副湘州刺史李思安為先鋒
使時鎮州王鎔定州王處直叛結連晉人故遣將討之
册府元龜卷二百十六
