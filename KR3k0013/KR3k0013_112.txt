册府元龜卷一百十二宋王欽若等撰
帝王部
廵幸第一
易曰風行地上觀先王以省方觀民設教書曰五載一
廵狩羣后肆朝蔡邕云天子車駕所至民臣以為徼幸
故謂之幸漢制曰廵狩之制以宣聲教如此則王者廵
幸之禮有自來矣是故省風俗見高年所過必給復所
至必赦宥出警入蹕清道而郊駕春遊秋豫從容以展
義必有節制是謂禮經管子曰先王之遊春出原農事
之不本秋出補人之不足從樂而不反者謂之荒夏諺
曰吾王不遊吾何以休吾王不豫吾何以助盖豫行教
化勉民事而已豈徒事車轍馬跡以遍天下者乎
黃帝南廵狩至於東濱澤
舜既陟帝位歲二月東廵狩至于岱宗柴(諸侯為天子守土故稱守)
(廵行之既班瑞之明月乃順春東廵岱宗泰山四岳所宗燔柴祭天告至)望秩于山川(東岳諸侯)
(境内名山大川如其秩次望祭之謂五岳牲禮視三公四瀆視諸侯其餘視百子男)肆覲東后(遂見)
(東方之國君)恊時月正日同律度量衡(合四時氣節月之小大日之甲乙使齊一)
(也律法制及尺寸斛斗斤兩皆均同)修五禮五玉(修吉凶賓軍嘉之禮五等諸侯執其玉)三
帛二生一死贄(三帛諸侯世子執纁公之孤執玄附庸之君執黃二生卿執羔大夫執鴈一死)
(士執雉玉帛生死所以為贄以見之)如五器卒乃復(卒終復還器謂圭璧如五器禮終則還之)
(玉帛生死則否)五月南廵狩至于南岳如岱禮(南岳衡山自東岳南廵五月至)
八月西廵狩至於西岳如初(西岳華山初謂岱宗)十有一月朔廵
狩至于北岳如西禮(北岳恒山)歸格于藝祖用特(廵守四岳然後歸告)
(至文祖之廟藝文也言祖則考特一牛)五載一廵狩羣后四朝(各會朝于方岳之下)
(凡四處故曰四時將說敷奏之事故申言之堯舜同道舜治則然堯又可知)敷奏以言明試
以功車服以庸(敷陳奏進也諸侯四時各使陳進治禮之音明試其言以要其功或則賜車服)
(以表顯其能用)
三十九年南廵狩(臣欽若等曰凡廵幸不書年月及無還宫月日者皆史闕)
夏禹十六年東廵狩會諸侯江南計功(一大禹至大越上苖山大會計)
(爵有德封有功因名苖山曰會稽)
周成王撫萬邦廵侯甸(即政撫萬國廵行天下侯服甸服也)四征弗庭綏
厥兆民(四面征討諸侯之不直者所以安兆民事具帝王親征門)
穆王時造父取驥之乘匹與桃林盜驪驊騮綠耳獻之
王使造父御西廵狩
共王二年遊於涇上
漢高帝初為漢王二年十月如陜鎮撫關外父老
六年十月人告楚王信反帝用陳平計乃偽遊雲夢十
二月會諸侯王于陳楚王迎謁因執之
七年夏四月行如雒陽(如往也)
八年三月行如雒陽九月行自雒陽至
九年十二月行如雒陽二月行自雒陽至
十二年破淮南王布軍還過沛留置酒沛宫悉召故人
父老子弟佐酒發沛中兒得百二十人教之歌酒酣帝
擊筑自歌曰大風起分雲飛揚威加海内兮歸故鄕安
得猛士兮守四方令兒皆和習之帝乃起舞慷慨傷懷
泣數行下謂沛父兄曰遊子悲故鄕吾雖都關中萬歲
之後吾魂魄猶思沛且朕自沛公以誅暴逆遂有天下
其以沛為朕湯沭邑復其民世世無有所與沛父老諸
母故人日樂飲極歡道舊故為笑樂十餘日帝欲去沛
父兄固請帝曰吾人衆多父兄不能給乃去沛中空縣
皆之邑西獻帝留上張飲三日
惠帝時出遊離宫奉常叔孫通曰古者有春嘗果方今
櫻桃熟可獻願陛下出因取櫻桃獻宗廟帝許之
文帝三年五月匈奴入居北地河南為寇帝幸甘泉(蔡邕)
(云天子車駕所至民臣以為僥倖故曰幸見令長三老官屬親臨軒作樂賜以食帛越巾佩𢃄之屬民爵有級)
(數或賜田租之半故因謂之幸也甘泉在雲陽本秦林光宫)自甘泉之高奴(高奴上郡之縣)
因幸太原見故羣臣皆賜之舉功行賞諸民里賜牛酒
復晉陽中都民三歲租留游太原十餘日七月自太原
至長安
十年冬行幸甘泉
十一年十一月行幸代正月自代還
十五年四月幸雍始郊見五帝
後元二年夏行幸棫陽宫
三年二月行幸代
四年五月行幸雍
五年正月行幸隴西三月行幸雍七月行幸代
武帝元光二年十月行幸雍祠五畤
六年六月行幸雍
元朔四年冬行幸甘泉
元狩元年十月行幸雍祠五畤
二年冬行幸雍祠五畤
元鼎四年十月行幸雍祠五畤賜民爵一級百戶牛酒
行自夏陽東幸汾隂(夏陽馮翊之縣也汾隂屬河東汾音扶云切)十一月甲
子立后土祠於汾隂脽上禮畢行幸滎陽還至雒陽
五年十月行幸雍祠五畤遂踰隴(即今之隴山)登空同(山名)西
臨祖厲河而還
六年十月行東將幸緱氏至左邑桐鄕聞南越破改為
聞喜縣春至汲新中鄕得吕嘉首改為獲嘉縣
元封元年十月自雲陽北歴上郡西河五原出長城北
登單于臺至朔方臨北河勒兵十八萬騎還祠黃帝於
橋山(在上郡周陽縣)廼歸甘泉正月行幸緱氏用事華山至于
中嶽遂東巡海上四月還登封泰山復東廵海上至碣
石自遼西歴北邊九原歸于甘泉
二年十月行幸雍祠五畤春幸緱氏遂至東萊四月還
祠泰山至瓠子臨決河
四年十月行幸雍祠五畤通回中道(回中在安定高平有險阻蕭關在其)
(北自回中通道以出蕭關)遂北出蕭關(蕭關在安定朝那縣)歷獨鹿鳴澤(獨鹿山名)
(也鳴澤澤名也皆在涿郡道縣北界也)自代而還幸河東三月祠后土幸
中都宫
五年冬行南廵狩至于盛唐(在南郡)望祀虞舜于九嶷登
灊天柱山(在今舒州)自尋陽浮江親射蛟江中獲之舳艫千
里薄樅陽而出作盛唐樅陽之歌遂北至琅邪並海所
過禮祠其名山大川三月增封泰山還幸甘泉郊泰畤
六年冬行幸回中(回中在安定蕭關在其北)三月行幸河東祠后土
太初元年十月行幸泰山十二月䄠高里祠后土東臨
勃海望祠蓬萊山春還受計于甘泉八月行幸安定
二年三月行幸河東祠后土
三年正月行幸東廵海上四月還修封泰山禪石閭(石閭)
(山在泰山下阯南方方士言仙人閭)
四年冬行幸回中
天漢元年正月行幸甘泉郊泰畤三月幸河東祠后土
三年三月行幸泰山修封祠明堂因受計還幸北地祠
常山瘞玄玉
太始二年正月行幸回中
三年二月行幸東海獲赤雁作朱雁之歌幸琅邪禮日
成山登之罘浮大海山稱萬歲
四年三月行幸泰山四月幸不其祠神人于交門宫五
月還幸建章宫大置酒十二月行幸雍祠五畤西至安
定北地
征和元年正月還行幸建章宫
三年正月行幸雍至安定
四年正月行幸東萊臨大海三月帝耕于鉅定(齊國縣)還
幸泰山修封六月還幸甘泉
後元元年正月行幸甘泉郊泰畤遂幸安定
二年二月行幸盩厔五柞宫(盩厔扶風縣也有五柞樹因以名宫)
宣帝神爵元年正月行幸甘泉郊泰畤三月行幸河東
祠后土
五鳳元年正月行幸甘泉郊泰畤
二年三月行幸雍祠五畤
三年三月行幸河東祠后土
甘露元年正月行幸甘泉郊泰畤
二年十二月行幸萯陽宫(在扶風鄠縣秦文王所起萯音信)屬玉觀(屬玉)
(水鳥似鵁鶄以名觀也屬音之欲切)
三年正月行幸甘泉郊泰畤
黃龍元年正月行幸甘泉郊泰畤
元帝初元二年正月行幸甘泉郊泰畤
四年正月行幸甘泉郊泰畤三月行幸河東祠后土
五年三月行幸雍祠五畤
永光元年正月行幸甘泉郊泰畤
四年三月行幸雍祠五畤
五年正月行幸甘泉郊泰畤三月幸河東祠后土冬幸
長楊射熊館
建昭元年三月行幸雍祠五畤
二年正月行幸甘泉郊泰畤三月幸河東祠后土
成帝鴻嘉元年二月行幸初陵帝始為微行出
永始四年正月行幸甘泉郊泰畤三月行幸河東祠后
土帝乃帥羣臣横大海湊汾隂既祭行遊介山回安邑
(介山在汾隂東北回謂繞過)顧龍門監鹽池(龍門山在今蒲州龍門縣北鹽池在今虞州安)
(邑縣南)登歷觀(歴山上有觀也在河東蒲阪縣)陟西嶽以望八荒迹殷周
之虛𦕈然以思唐虞之風(西岳華山之上高峻故言以望八荒殷都河内周都岐豊)
(堯都平陽舜都蒲阪皆可想見故云迹殷周之虛思唐虞之風也虛謂曰墟)
元延元年三月行幸雍祠五畤
二年正月行幸甘泉郊泰畤三月行幸河東祠后土冬
行幸長楊宫從胡客大校獵宿萯陽宫
三年三月行幸雍祠五畤
四年正月行幸甘泉郊泰畤三月行幸河東祠后土
綏和元年三月行幸雍祠五畤
二年正月行幸甘泉郊泰畤三月行幸河東祠后土
後漢光武建武二年二月己酉幸修武(本殷之甯邑武王伐紂勒兵於此改)
(曰修武今懷州縣也)辛卯至自修武
三年十月壬申幸舂陵祠園廟因置酒舊宅大會故人
父老(光武舊宅在今隨州棗陽縣東南宅南二里有白水焉)十一月乙未至自舂陵
四年二月壬子幸懷壬申至自懷四月丁巳幸鄴己巳
進幸臨平(屬鉅鹿)五月進幸元氏辛巳進幸盧奴六月辛
亥還宫七月丁亥幸譙八月戊午進幸夀春十月甲寅
還宫十一月丙申幸宛十二月丙寅進幸黎丘
五年正月癸巳還宫七月丁丑幸沛祠高廟進幸湖陵
(縣名屬山陽)又幸蕃(音皮屬魯國)八月己酉進幸郯(縣名屬東海)冬十
月還幸魯使大司空祠孔子又幸臨淄進幸劇是月還
宫
九年六月丙戌幸緱氏登轘轅(緱氏縣有緱氏山轘轅山有轘轅坂並各在雒)
(陽東南)
十年八月乙亥幸長安祠高廟有事十一陵戊戌進幸
汧(今隴州汧源縣)十月庚寅還宫
十一年二月己酉幸南陽還幸章陵祠園陵庚午還宫
十七年四月乙夘南廵狩皇太子及右翊公輔楚公英
東海公陽濟南公康東平公蒼從幸潁川進幸葉章陵
五月乙卯還宫(東觀記曰上以日食避正殿讀圖䜟多御座廡下淺露中風發疾苦眩甚左右)
(有白大司馬史病苦如此不能動搖自強從公出乘車行數里病差四月二日車駕宿偃師病差數日入南陽)
(界到葉以車騎省留數日行黎陽兵馬千餘匹遂到章陵起居平愈)十月甲申幸章陵修
園廟祠舊宅觀田廬置酒作樂賞賜十二月至自章陵
十八年二月甲寅西廵狩幸長安三月壬午祠高廟遂
有事十一陵歷馮翊界進幸蒲坂祠后土四月甲戌還
宫戊申幸河内戊子至自河内十月庚辰幸宜城(今襄州縣)
還祠章陵十二月乙丑還宫
十九年九月南廵狩壬申幸南陽進幸汝南南頓縣舍
又幸淮陽梁沛
二十年二月戊子還宫十月東廵狩甲午幸魯進幸東
海楚沛國壬寅還宫
二十二年閏正月丙戌幸長安祠高廟遂有事十一陵
二月己巳至自長安
三十年二月東廵狩甲子幸魯進幸濟南閏月癸丑還
宫七月丁酉幸魯國十一月丁酉至自魯
中和元年正月丁卯東廵狩二月己卯幸魯進幸泰山
(事具帝王封禪門)四月癸酉還宫己卯行幸長安祀長陵五月
乙丑至自長安
明帝永平二年十月甲子西廵狩幸長安祠高廟遂有
事十一陵十一月甲申進幸河東癸卯還宫
三年十月帝從太后幸章陵觀舊廬置酒會隂鄧故人
諸家子孫並受賞賜十二月戊辰至自章陵
五年十月幸鄴常山三老言於帝曰上生於元氏願蒙
優復詔復田租更賦六歲勞賜掾吏及門闌走卒
六年十月行幸魯祠東海恭王陵會沛王輔楚王英濟
南王康東平王蒼淮南王延琅邪王京東海王政十二
月還幸陽城遣使者祠中嶽壬午還宫
十年閏四月甲午南廵狩幸南陽祠章陵日北至又祠
舊宅禮畢召校官弟子作雅樂奏鹿鳴帝自御塤箎和
之以娱嘉賓還幸南頓勞饗三老官屬至十二月甲午
還宫
十三年四月汴渠成辛巳幸滎陽廵河渠因渡河登太
行進幸上黨壬寅還宫
十五年二月庚子東廵狩辛丑幸偃師進幸彭城癸亥
耕于下邳三月徵琅邪王京會良城徵東平王蒼會陽
都又徵廣陵侯及其三弟會魯祠東海恭王陵還幸孔
子宅又幸東平辛卯進幸大梁至定陶祠恭王陵四月
庚子還宫
章帝建初七年九月甲戌幸偃師東涉卷津至河内詔
曰車駕行秋稼觀收穫因涉郡界皆精騎輕行無他輜
重不得輙修橋道遠離城郭遣吏逢迎刺探起居出入
前後以為煩擾動務省約但患不能脫粟瓢飲耳所過
欲令貧弱有利無違詔書遂覽淇園己酉進幸鄴勞賞
魏郡守令已下至于三老門闌走卒賜錢各有差勞賜
常山趙國吏人復元氏租賦三歲辛卯還宫十月癸丑
西廵狩幸長安丙辰祠高廟有事十一陵進幸槐里又
幸長平御池陽宫東至高陵造舟于涇而還每所到幸
輙會郡縣吏人勞賜作樂十一月詔勞賜河東守令掾
以下十二月丁亥還宫
八年十二月甲午東廵狩幸陳留梁國淮陽潁陽戊申
還宫
元和元年八月丁酉南廵狩詔所經道上郡縣無得設
儲跱(跱具也)命司空自將徒支拄橋梁有遣使奉迎探知
起居二千石當坐其賜鰥寡孤獨不能自存者粟人五
斛九月辛丑幸章陵祠舊宅園廟見宗室故人賞賜各
有差冬十月己未進幸江陵詔廬江太守祠南嶽又詔
長沙零陵太守祠長沙定王舂陵節候鬱林府君還幸
苑十一月己丑還宫
二年二月丙辰東廵狩乙丑耕于定陶辛未幸泰山(修光)
(武山南壇兆)柴告岱宗(事見帝王封禪門)進幸奉高壬申宗祀五帝
于孝武所作汶上明堂光武帝配如雒陽明堂祀癸酉
更告高祖太宗世宗中宗世祖顯宗于明堂各一太牢
卒事遂覲東后享賜王侯羣臣戊寅進幸濟南三月己
丑進幸魯祠東海恭王及孔子七十二弟子壬辰進幸
東平祠憲王陵乙未幸東阿北登太行山行至天并關
四月乙卯還宫
三年正月丙申北廵狩濟南王康中山王焉西平王羡
六安王恭樂成王黨淮陽王昞任城王尚沛王定皆從
辛丑耕於懷二月壬寅告常山魏郡清河鉅鹿平原東
平郡太守詔曰朕惟廵狩之制以宣聲教考同遐邇解
釋怨結也今四國無政不用其良駕言出遊欲親知其
劇易前祠園陵遂望祀華霍(華霍山名也今在廬江灊縣西南亦名天柱山爾雅)
(曰華山為西嶽霍山為南嶽)東柴岱宗為人祈福今將禮常山遂徂
北土歷魏郡經平原升踐隄防詢訪耆老咸曰往者汴
渠未作深者成淵淺則泥塗追惟先帝勤人之德(謂永平十)
(二年修汴渠)底績遠圖復禹弘業聖迹滂流至於海表不克
堂構朕甚慚焉月令孟春善相丘陵土地所宜今肥田
尚多未有墾闢其悉以賦貧民給與糧種務盡地力勿
令遊手所過縣邑聽半入今年田租以勸農夫之勞乙
丑勅侍御史曰方春所過無得有所伐殺車可以引避
引避之騑馬可輟解輟解之戊辰進幸中山癸酉還幸
元氏祠光武於縣舍正堂又祀明帝于始生堂三月己
卯進幸趙辛卯還宫八月己丑幸安邑觀鹽池(許慎云河東塩)
(池袤五十一里廣七里周一十六里今蒲州虞鄕縣西)九月至自安邑
章和元年八月癸酉南廵狩甲申徵任城王尚會睢陽
戊子幸梁己未幸沛九月庚子幸彭城東海王政沛王
定任城王尚皆從辛亥幸夀春己未幸汝隂冬十月丙
子還宫
和帝永元三年十月癸未行幸長安詔曰北狄破滅名
王仍降(仍頻也)西域諸國納質内附豈非祖宗廸哲重光
之鴻烈歟(廸蹈也言由祖宗蹈履明智有重光累聖之德成此大業書曰茲四人廸哲又曰宣重光)
(也)寤寐歎息想望舊京其賜行所過二千石長吏以下
及三老官屬錢帛各有差鰥寡孤獨篤癃貧不能自存
者粟人三斛十一月癸卯祠高廟遂有事十一陵庚申
至自長安
十三年正月丁丑幸東觀覽書林閱篇籍
十五年九月南廵狩清河王慶濟北王夀河間王開並
從賜所過二千石長吏以下三老官屬及民百年者錢
布各有差十月戊申幸章陵祠舊宅癸丑祠園廟會宗
室于舊廬勞賜作樂戊午進幸雲夢臨漢水而還(雲夢今安)
(州縣)十一月甲申還宫
十六年十一月乙丑行幸緱氏登百岯山(即栢邳山也在雒州緱氏)
(縣南爾雅云山一成曰邳東觀記作岯並平眉切)賜百官從臣布各有差
安帝建光元年九月戊子幸衛尉馮石府賜寳劒玉玦
雜繒布等
延光三年二月丙子東廵狩辛卯至泰山柴祭及祠汶
上明堂如元和二年故事勞賜郡縣作樂還幸東平歷
魏郡河内壬戌還京幸太學四月乙丑入宫假于祖禰
十月行幸長安丁亥會三輔守令掾吏于長安作樂閏
月乙未祠高廟有事十一陵歷觀上林昆明池十一月
乙丑至自長安
四年二月甲辰南廵狩三月幸宛
順帝永和二年十月甲申行幸長安所過鰥寡孤獨貧
不能自存者賜粟人五斛庚子幸未央宫會三輔郡守
都尉及官屬勞賜作樂十二月乙亥至自長安
四年十一月丙寅幸廣成苑
桓帝建和二年三月戊辰帝從皇太后幸大將軍冀府
五月癸丑北宫掖庭中德陽殿及左掖門火帝移幸南
宫
和平元年三月徙幸北宫
永興元年三月丁亥幸鴻池
二年十一月甲辰校獵上林苑遂至函谷關賜所過道
傍年九十以上錢各有差
延熹元年十月幸上林苑
二年十月壬申行幸長安乙酉幸未央宫甲午祠高廟
十一月庚子有事十一陵十二月己巳至自長安賜長
安民粟人十斛園陵人五斛行所過縣三斛
七年十月壬寅南廵狩庚申幸章陵祠舊宅戊辰幸雲
夢臨漢水還幸新野祠湖陽公主魯哀王舅夀張敬侯
廟(光武姊湖陽長公主新野長公主兄魯哀王舅夀張敬侯樊重竝光武時立廟)十二月辛丑
還宫
靈帝光和五年十月校獵上林苑歴函谷關廵狩于廣
成苑十二月還幸太學
獻帝初平元年二月遷都長安三月乙巳幸未央官
四年十月太學行禮帝幸永福門臨觀其儀賜博士以
下各有差
建安元年七月甲子帝自長安至雒陽八月辛丑幸南
宫
魏文帝初為魏王延康元年六月庚午南征七月甲午
軍次于譙大享六軍及譙父老百姓於邑東八月丙午
行曲蠡受漢禪
黃初元年十二月幸雒陽
三年正月行幸許昌宫三月行幸襄邑四月行還許昌
宫十一月辛丑行幸宛
四年正月築南廵臺于宛三月丙申行自宛還雒陽宫
八月東廵九月行幸許昌宫
五年三月行自許昌還雒陽宫七月行東廵幸許昌宫
八月為水軍親御龍舟循蔡潁浮淮幸夀春揚州界將
吏士民犯五歲刑已下皆原除之九月遂至廣陵赦青徐
二州改易諸將守冬十月行還許昌宫
六年三月行幸召陵乙巳還許昌宫辛未帝為舟師東
征五月戊申幸譙帝遂以舟師自譙循渦入淮從陸道
幸徐九月築東廵臺十月行幸廣陵故城臨江觀兵戎
卒十餘萬旌旗數百里(魏書載帝于馬上為詩曰觀兵臨江水水流何湯湯戈矛成山)
(林玄甲曜日光猛將懷暴怒膽氣正縱横誰云江水廣一葦可以航不戰屈敵虜戢兵稱賢良古公宅岐邑實)
(始翦殷商孟獻營虎牢鄭人懼稽顙充國務耕植先零自破亡興農淮西間築室都徐方量宜運權略六軍咸)
(悅康豈如東山詩悠悠多憂傷)
七年正月將幸許昌許昌城南門無故自壊帝心惡之
遂不入壬子行還雒陽宫
明帝大和二年正月辛未幸長安四月丁酉還雒陽宫
四年八月辛巳東廵過繁昌使執金吾臧覇行太尉事
特牛祠受禪壇乙未幸許昌宫十月還雒陽宫
六年三月癸酉行東廵所過存問高年鰥寡孤獨賜榖
帛四月壬寅行幸許昌宫九月行幸摩陂十二月行還
許昌宫
青龍元年二月丁酉幸摩陂觀龍于是改年改摩陂為
龍陂賜男子爵人二級鰥寡孤獨無出今年租賦(是年正月)
(青龍見郟之摩陂井中)
三年十一月丁酉行幸許昌宫
四年十月己卯行還雒陽宫十二月乙未行幸許昌宫
景初元年五月己巳還雒陽宫(初文帝值天下三分方隅多事皇輿亟動役無)
(寧歲盖應時之務非舊章也明帝凡三軍廵狩所過存問高年恤疾苦賜谷帛有古廵幸之風焉)
齊王正始元年八月廵省雒陽界秋稼賜高年布各有
差
高貴鄉公甘露元年四月丙辰幸太學(事見帝王文學門)
二年五月辛未幸辟雍會羣臣賦詩
陳留王咸熙元年正月甲子行幸長安
晉成帝咸和五年十月丁丑幸司徒王導第置酒大會
咸康元年三月乙酉幸司徒府
後魏道武登國二年十月癸卯幸濡源十一月遂幸赤
城十有二月廵松漠還幸牛川
七年七月行幸漠南仍築廵臺
九年三月帝北廵五月田于河東七月還幸河南宫
十年五月幸鹽池宫六月幸河南宫
天興元年正月帝自中山行幸常山之真定次趙郡之
高邑遂幸于鄴帝至鄴廵登臺榭遍覽宫城將有定都
之意乃置行臺以龍驤將軍日南公和䟦為尚書與左
丞賈彛率郎吏及兵五千人鎮鄴帝自鄴還中山所過
存問百姓詔大軍所經州郡復貲租一年除山東民賦
租之半二月車駕至自中山幸繁畤宫
三年五月己巳東廵遂幸涿鹿西幸馬邑觀灅源七月
壬子還宫
六年九月行幸南平城規度南面夏屋山背黃瓜堆將
建新邑辛未還宫
天賜元年十有二月戊辰幸豺山宫
二年二月癸亥還宫
三年二月乙亥幸代園山建五石亭三月庚子還宫四
月庚申復幸豺山宫登定襄角史山又幸馬城甲午還
宫八月甲辰行幸豺山遂至青牛山丙辰西登武要北
原觀九十九泉造石亭遂之石漠九月甲戌朔幸漠南
鹽池渡漠北之吐鹽池癸巳南還長川丙申臨觀長陂
十月庚申還宫
四年五月北廵自參合陂東過蟠羊山大雨暴水流輜
重數百乘殺百餘人遂東北踰石漠至長川幸濡源七
月車駕自濡源西幸參合陂乃還宫八月幸豺山宫十
有一月還宫
五年正月行幸豺山宫遂如參合陂觀漁于延水至甯
川
明帝永興四年七月東廵己夘大獮于石會山戊子臨
去畿陂觀漁庚寅至于濡源西廵幸北部諸落賜以繒
帛八月庚戌還宫壬子幸西宫臨板殿大享羣臣將吏
即以田獵所獲各賜之十二月北廵至長城而還
五年正月己卯幸西宫三月庚戌幸高柳川甲寅還宫
四月乙卯西廵五月乙亥行幸雲中舊宫六月西幸五
原校獵于骨羅山獲獸十萬七月還幸登薄山帝觀宣
武遊幸刻石頌德之處乃於其旁起石壇而薦饗焉賜
從者大酺于山下丙戌自大室西南廵都部落賜其渠
帥繒布各有差遂南次定襄大落城東踰七嶺山田于
善無川八月癸卯還宫丁丑幸豺山宫癸未還宫
神瑞元年正月辛巳幸繁畤賜王公已下至於士卒百
工布帛各有差二月戊戌還宫庚戌幸豺山宫五月辛
酉還宫六月戊申幸豺山宫丁亥還宫
二年四月北廵五月丁亥次于參合東幸大甯丁未田
於四岬山六月戊午幸去畿陂觀漁辛酉次于濡源築
立蜯臺射白熊于頽牛山獲之丁卯幸赤城親見長老
問民疾苦復租一年南次石亭幸上谷問百年訪賢俊
復田租之半壬辰幸涿鹿登喬山(在上郡周陽縣)觀温泉使使
者以太牢祠黃帝廟至廣甯登歷山(在蒲阪縣)祭舜廟七月
還宫復所過田租之半十月辛酉行幸沮洳城癸亥還
宫十一月丁亥幸豺山宫庚子還宫
泰常元年正月甲申行幸豺山宫戊子還宫六月丁巳
北廵七月甲申帝自繇鹿陂西行大獮于牛川登釡山
臨殷繁水而南觀于九十九泉戊戌還宫十月壬戌幸
豺山宫十一月甲戌還宫
二年四月丁巳幸高柳壬戌還宫五月西廵至于雲中
遂濟河田于大漠十二月壬申幸大甯長川
三年正月丁酉朔帝自長川詔護高車中郎將薛繁率
高車丁零十二部大人衆北略至弱水降者千餘人獲
牛馬二萬餘頭三月庚戌幸西宫五月東廵至濡源及
甘松七月乙酉西還戊午至于京師
四年四月辛巳南廵狩幸雁門賜所過無出今年租賦
五月庚寅朔觀漁于灅駕還復一年租賦八月辛未東
廵遣使祭恒岳甲申還宫復一年田租
五年正月丙戌朔自薛林東還至于屋竇城饗勞將士
大酺二日班禽獸以賜之己亥還宫六月丙寅行幸翳
犢山七月丁酉西至于五原丁未幸雲中大室賜從者
大酺八月癸亥還宫
六年正月辛未行幸公陽六月北廵至蟠羊山七月西
廵獵于祚山親射虎獲之遂至于河八月庚子大獮于
犢渚九月庚戌還宫十月己亥行幸代十有二月丙申
廵狩至于雲中
七年正月甲辰朔自雲中西廵行幸屋竇城賜從者大
酺三日賜蕃渠帥繒帛各有差二月丙戌還宫賜從者
布帛各有差九月幸灅南宫遂如廣甯辛亥幸橋山幽
州見其耆老問其所苦賜爵號十月甲戌還宫復所過
田租之半十月壬辰南廵出自天門關踰恒嶺四方蕃
附大人各率所部從者五萬餘人(以奚斤伐滑臺不克南廵為其聲援故也)
八年正月丙辰行幸鄴存恤民俗三月乙巳田于鄴南
歸韓陵山幸汲郡至于枋頭乙卯濟河而北西之河内
造浮橋于冶阪津閏月己未還幸河内北登太行幸高
都辛酉帝還宫晉陽班賜從官王公以下至于厮賤無
不霑給五月丙寅還次雁門皇太子率留臺王公迎于
句注之北庚寅至自南廵丙辰北廵至于參合陂遊于
蟠羊山七月幸三會屋侯泉皇太子率百官以從八月
幸馬邑觀于灅泉九月乙亥還宫
大武始光元年四月甲辰東廵幸大寗七月還宫
二年六月幸雲中舊宫謁陵廟西至五原田于隂山東
至于和兜山七月築馬射臺于長川帝親登臺觀走馬
王公諸國君長馳射中者賜金錦繒絮各有差八月還
宫
四年正月己亥行幸幽州赫連昌遣其弟平原公定率
兵二萬向長安帝聞之乃遣就隂山伐木大造攻具二
月還宫十二月行幸中山守宰貪汙免者十數人癸亥
還宫
神䴥元年四月西廵六月甲寅行幸長川七月還宫八
月東幸廣甯臨觀温泉九月還宫十月甲辰北廵壬子
田于牛川十二月甲申還宫
三年正月癸卯行幸廣甯臨温泉作歌戊辰還宫四月
甲子行幸雲中八月行幸南宫獵于南山九月甲申行
幸統萬遂征平涼十一月乙酉至平涼己亥帝幸安定
十二月壬申東還
四年正月壬午次于木根山大享羣臣賜布帛各有差
二月癸酉還宫飲至策勲告于宗廟賜留臺百官各有
差三月丁丑行幸南宫五月庚寅行幸雲中七月己酉
行幸河西起承華宫九月癸丑還宫
延和元年二月丙子行幸南宫
二年二月壬午行幸河西三月壬子還宫五月己亥行
幸山北十一月甲寅自山北還宫十二月辛未幸隂山
之北
三年正月乙未次于女水大享羣臣班賜各有差二月
辛卯還宫三月甲寅行幸河西己卯還宫四月丁未行
幸河西六月甲辰還宫十二月甲辰行幸雲中
太延元年二月丁未還宫五月甲戌行幸雲中八月丙
戌遂幸河西九月甲戌還宫十月甲辰行幸定州次于
新城宫十一月己丑行幸冀州己巳校獵于廣川丙子
行幸鄴祀密太后廟諸所過對問高年褒禮賢俊
二年正月甲寅還宫十一月己酉行幸棝陽閏月壬子
還宫
三年二月行幸幽州存恤孤老問民疾苦還幸上谷遂
至代所過復田租之半三月己卯還宫五月丙申行幸
雲中八月甲辰行幸河西九月甲申還宫十月癸卯行
幸雲中十一月壬申還宫
五年正月庚寅行幸定州三月辛未還宫
太平真君元年七月行幸隂山九月壬寅還宫
三年五月行幸隂山北十二月丁酉還宫
四年正月庚午行幸中山二月丙子次恒山之陽詔有
司刊石勒銘是月尅仇池三月庚申還宫
五年二月庚申行幸廬三月戊辰大會于那南甲辰
還宫五月丁酉行幸隂山北九月帝自河西至于馬邑
觀于崞川己亥還宫丁未行幸漠南十二月丙戌還宫
六年正月辛亥行幸定州引見長老存問之二月遂西
幸上黨觀連理樹於泫氏至吐京討徙叛胡出配郡縣
三月庚申還宫六月壬辰北廵八月幸隂山北次于廣
德宫十一月辛未還宫癸未西廵
七年正月戊辰次東雍辛未南幸汾隂二月丙戌幸長
安存問父老丁亥次昆明池遂田于岐山之陽四月甲
申至自長安
八年二月癸未行幸中山五月還宫
九年二月癸卯行幸定州三月還宫六月辛酉行幸廣
德宫八月詔中外諸軍戒嚴丙戌幸隂山
十一年正月乙丑行幸雒陽所過郡國皆親對高年存
恤孤老二月甲午大蒐于梁山車駕遂征懸瓠四月癸
卯還宫賜從者及留臺郎吏已上生口各有差
正平元年七月行幸隂山九月還宫十月庚申行幸隂
山十二月丁丑還宫
文成興安二年五月行幸崞山辛卯還宫七月辛亥行
幸隂山己巳還宫十一月辛酉行幸信都中山觀察風
俗甲午還宫
興光元年六月丙寅行幸隂山八月乙亥還宫十一月
戊戌行幸中山遂幸信都十二月丙子還幸靈丘至温
泉宫庚辰還宫
太安元年七月丙辰幸河西八月丁亥還宫
二年八月甲申畋于河西十月甲申還宫
三年六月行幸隂山八月畋于隂山之北己亥還宫十
月將東廵詔太宰常英起行宫於遼西黃山
四年正月行幸廣寧温泉宫遂東廵平州庚午至于遼
西黃山宫遊宴數日親對高年勞問疾苦二月丙子登
碣石山觀滄海大享羣臣於山下班賞進爵各有差改
碣石山為樂遊山築壇紀行於海濱戊寅南幸信都畋
遊于廣川三月丁未觀馬射于中山所過郡國賜復一
年丙辰還宫七月丙午行幸河西九月己巳還宫十月
甲戌北廵至隂山有故塜毁廢詔曰昔姬文葬枯骨天
下歸仁自今有穿毁墳隴者斬之辛卯次于車輪山累
石記行
五年六月戊申行幸隂山八月庚戌遂幸雲中壬戌還
宫
和平元年七月壬午行幸河西九月庚午還宫
二年三月幸中山至于鄴遂幸信都所過皆親對高年
問民疾苦詔民八十以上一子不從役是月辛巳還宫
六月庚申上幸隂山己巳還宫七月壬午行廵山北八
月丁丑還宫
三年二月癸酉畋于崞山遂觀漁於旋鴻池七月壬寅
幸河西十一月壬寅還宫
四年四月癸亥上幸西苑親射虎三頭五月行幸隂山
九月辛巳還宫
五年六月丁亥行幸隂山七月壬寅行幸河西九月辛
丑還宫
六年二月丁丑行幸樓煩宫三月乙巳還宫
獻文皇興元年八月丁酉行幸武州山石窟寺
四年十二月甲辰幸鹿野苑石窟寺
五年六月丁未行幸河西七月丙寅遂至隂山八月丁
亥還宫
孝文延興二年閏六月戊午行幸隂山
三年八月庚申太上皇帝並幸河西拾寅謝罪請降許
之九月辛巳並還宫
五年五月丁未幸武州山辛酉幸車輪山
承明元年十月辛未幸建明佛寺大宥罪人
太和元年四月丁卯幸白登山壬申幸崞山
二年二月丁亥行幸代之湯泉所過問民疾苦癸卯還
宫四月甲申幸崞山丁亥還宫六月己丑幸鹿野苑
三年二月辛巳帝與太皇太后幸代郡温泉問民疾苦
己亥還宫四月丙申幸崞山己亥還宫八月乙亥幸方
山起思遠佛寺丁亥還宫
四年四月辛巳幸白登山五月丙申朔幸火山壬寅還
宫七月辛亥幸火山八月甲辰幸方山戊申幸武州山
石窟寺庚戌還宫
五年正月己卯南廵丁亥至中山親見高年問民疾苦
二月丁酉幸信都存問如中山癸卯還中山三月辛酉
朔幸肆州
六年三月辛巳幸武州山石窟寺賜貧者衣食壬午幸
方山
七年四月庚子幸崞山賜所過鰥寡不能自存者衣服
粟帛壬寅還宫五月戊寅朔幸武州山石窟寺
八年四月甲寅幸方山戊午還宫庚申行幸旋鴻池遂
幸崞山丁卯還宫七月乙未幸方山石窟寺
九年四月癸丑幸方山甲寅還宫六月辛亥幸方山遂
幸靈泉池丁巳還宫七月戊子幸漁池登青原崗甲午
還宫八月己亥行幸彌澤甲寅登牛頭山甲子還宫
十年四月癸酉幸靈泉池戊寅還宫六月辛酉幸方山
十一年五月壬辰幸靈泉池遂幸方山甲午還宫
十二年四月乙丑幸靈泉池丁卯遂幸方山己巳還宫
七月己丑幸靈泉池遂幸方山己亥還宫閏九月辛未
幸靈泉池癸酉還宫
十三年四月丁亥幸靈泉池遂幸方山己丑還宫七月
丙寅幸靈泉池與羣臣御龍舟賦詩而罷
十四年正月乙丑行幸方山二月辛未行幸靈泉池壬
申還宫
七月丙午行幸方山丙辰遂幸靈泉池八月丙寅朔還
宫
十六年二月壬辰幸北部曹歴觀諸省廵京邑聽理冤
訟三月丁卯廵省京邑
十七年三月辛巳幸永興園徙御宣文堂八月戊申幸
并州親見高年問疾苦九月庚午幸雒陽周廵故宫基
址帝顧謂侍臣曰晉德不修早傾宗祀荒毁至此用傷
朕懷遂詠黍離之詩為之流涕十月己卯幸河南城乙
酉幸豫州癸巳次于石濟
十八年正月癸亥南廵乙亥幸雒陽西宫二月乙丑行
幸河隂規建方澤之所壬寅北廵癸卯濟河閏月癸亥
次句注陘南皇太子朝于蒲池壬申至平城宫癸酉臨
朝堂部分遷留七月壬辰北廵辛丑幸朔州八月甲辰
行幸隂山觀雲川丁未幸閱武臺臨觀講武癸丑幸懷
朔鎮己未幸武川鎮辛酉幸撫冥鎮甲子幸柔玄鎮乙
丑南還所過皆親見高年問民疾苦貧窘孤老賜以粟
帛戊辰次旋鴻池庚午謁永固陵辛未還平城宫十月
辛亥發平城宫壬戌次於中山之唐湖己巳幸信都十
一月丁丑幸鄴己丑至雒陽十二月辛亥南伐戊辰至
懸瓠
十九年二月甲辰幸八公山戊申廵淮而東丙辰至鍾
離將臨江水壬戌詔班師三月戊寅幸邵陽乙未幸下
邳四月庚子幸彭城癸丑幸小沛己未幸瑕丘戊辰幸
碻磝五月甲戌幸滑臺丙子次於石濟癸未至自南伐
九月丙戌行幸鄴乙未還宫
二十年八月戊戌幸嵩高甲寅還宫
二十一年正月乙巳北廵二月壬戌次太原癸酉至平
城癸未行幸雲中三月庚寅至自雲中乙未南廵己酉
次離石丙辰次平陽四月庚申幸龍門癸亥幸蒲坂辛
未幸長安戊寅幸未央殿阿房宫遂幸昆明池
宣武景明三年九月行幸鄴閱武於鄴南十月還宫
四年八月行幸河南城離宫
正始元年十二月行幸伊闕
孝明孝昌二年八月帝幸南石窟寺即日還宫
出帝泰昌元年九月乙巳帝幸都水南過雒汭遂至瀍
澗己酉復田於北原
永熙二年正月己亥幸嵩高石窟靈巖寺庚子又幸散
施各有差十二月丁巳狩于嵩陽己巳遂幸温湯丁丑
還宫
三年二月辛巳幸洪池陂遂游田
册府元龜卷一百十二
