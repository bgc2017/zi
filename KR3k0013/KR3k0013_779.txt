册府元龜卷七百七十九宋王欽若等撰
總錄部
高尚第二
晉韓績字興齊廣陵人其先避亂居於吴之嘉興父建
仕吴至大鴻臚績少好文學以潜退為操布衣蔬食不
交當世繇是東土並宗敬焉司徒王導聞其名辟以為
掾不就咸康末召拜博士老病不起
張茂字成遜虚靖好學不以世利嬰心建興初南陽王
保辟從事中郎又薦為散騎侍郎中壘將軍皆不就二
年徵為侍中以父老固辭
翟湯字道深尋陽人篤行仁讓不屑世事司徒王導辟
不就成帝徵為國子博士不起康帝復以散騎常侍徵
湯固辭老疾不至年七十三卒於家
王舒字處明丞相導之從弟也父會侍御史舒少為從
兄敦所知以天下多故不營當時名嘗處私門潜心學
植年四十餘州禮命太傅辟皆不就及元帝鎮建康因
委質焉參領東軍事後授撫軍將軍會稽内史以軍功
封彭澤縣侯卒
祖逖字士雅范陽人僑居陽平年二十四陽平郡察孝
廉司隸再辟學秀才皆不行嘗為司州主簿後終於鎮
西將軍
蔡謨弱冠察孝廉州辟從事舉秀才東海王越召為掾
皆不就時明帝為東中郎將引為參軍後卒於左光禄
大夫
卞壼弱冠有名譽司兖二州齊王冏辟皆不就遇家禍
還鄉里永嘉中除著作郎後為尚書令右將軍復加領
將軍給事中
陸阮字士瑶器量淹雅弱冠有美名賀循每稱其清允
平當郡檄綱紀東海王越辟為掾皆不就及元帝初鎮
江左辟為祭酒後至侍中司空薨
伏滔字元度有才學少知名州舉秀才辟别駕皆不就
大司馬桓温引為參軍後累遷至游擊將軍卒
劉裔東萊掖人漢齊悼惠王肥之後也美姿容善自任
遇交結時豪名著海岱間士咸慕之舉賢良辟司空掾
並不就幽州刺史王浚表為渤海太守後至平南將軍
都督江州卒
孔沉字德度有美名何充薦沉於王導曰文思通敏宜
登宰門辟丞相司徒掾瑯邪王文學並不就
孫晷司空何充為揚州檄晷為主簿司徒蔡謨辟為掾
屬並不就尚書張國明州土之望表薦晷公車特徵會
卒時年三十八朝野嗟痛之
葛洪字稚川大安中石冰作亂吴興太守顧秘為義軍
都督與周玘等起兵討之秘檄洪為將兵都尉攻冰别
率破之遷伏波將軍冰平洪不論功賞徑至雒陽欲搜
求異書以廣其學洪見天下已亂欲避地南土乃參廣
州刺史嵇含軍事及含遇害遂停南土多年征鎮檄命
一無所就後還鄉里禮辟皆不就赴于寶深相親友薦
洪才堪國史選為散騎常侍領大著作洪固辭不就
孫惠口訥好學有才識州辟不就寓居蕭沛之間永寧
初赴齊王討趙王倫功封晉興縣侯後累遷廣武將軍
安豐内史
成公簡字公舒東郡人家世二千石性情素不求榮利
潜心味道罔有干其志者後官至太子中庶子散騎常
侍
何凖字幼道穆帝皇后父也高尚寡欲弱冠知名州府
交辟並不就兄充為驃騎將軍勸令其仕凖曰第五之
名何减驃騎凖兄弟中第五故有此言充居宰輔之重
權傾一時而凖散帶衡門不及人事徵拜散騎侍郎不
起卒
劉鮞字長魚高密人邴都字宏文城陽人並有高名鮞
幼不慕俗長而希古篤學勵行化流邦邑都魏徵士原
之曾孫少有原風勑身謹潔口不妄說耳不妄聽端拱
恂恂舉動有禮咸康中成帝博求異行之士鮞都並被
公卿薦舉於是依韓績及翟湯等例以博士徵之都辭
以疾鮞隨使者到京師自陳年老不拜各以夀終
江惇有高節蘇峻之亂避地東陽山太尉郄鑒檄為兖
州治中又辟太尉掾康帝為司徒亦辟焉征西將軍庾
亮請為儒林參軍徵拜博士著作郎皆不就邑里宗其
道有事必諮而後行東陽太守阮裕長陽令王濛皆一
時名士並與惇游處深相欽重養志二十餘年永和九
年卒
江逌陳留圉人避蘇峻之亂屏居臨海絶棄人事剪茅
結宇耽翫載籍有終焉之志本州辟為從事佐著作郎
並不就征北將軍蔡謨命為參軍後乃位至太常卒
庾衮篤好學問事親以孝聞鄉黨薦之州郡交命察孝
廉舉秀才清白異行皆不降志世遂號之為異行元康
末潁川太守召為功曹衮服造役之衣杖鍤荷斧不俟
駕而行曰請受下夫之役太守飾車而迎衮逡巡辭退
請徒行入郡將命者遂逼扶升車納於功曹舍既而衮
自取巳車而寢處焉形雖恭而神有不可動之色太守
知其不屈乃歎曰非常士也吾何以降之厚為之禮而
遣焉
王談父為竇度所殺談後以鍤斬度太守孔嚴宥之後
太守孔廞究其義行元興三年舉談為孝廉時稱其得
人談不應召終於家
孟陋字少孤簡文帝輔政命為參軍稱疾不起桓温親
往造焉或謂温曰孟陋高行學為儒宗宜引在府以和
鼎味温歎曰會稽王尚不能屈非敢擬議也陋聞之曰
桓公正當以我不往故耳億兆之人無官者居其九豈
皆高士哉我疾病不堪忝相王之命非敢為高也繇是
名稱益重以夀終於家
索襲字偉祖燉煌人虚靖好學不應州郡之命舉孝廉
賢良方正皆以疾辭年七十九而卒
龔玄之字道玄武陵漢夀人父登歷長沙相散騎常侍
玄之好學潜默安於陋巷州舉秀才公府辟不就孝武
下詔徵為散騎常侍領國子博士郡縣敦逼苦辭疾篤
不行卒於家
戴逵字安道譙國人居會稽剡縣孝武帝時以散騎常
侍國子博士累徵辭父疾不就郡縣敦逼不已乃逃於
吴國内史王珣有别舘在武邱山逵潜詣之與珣游處
積旬會稽内史謝玄慮逵遠遁不反乃上疏曰伏見譙
國戴逵希心俗表不嬰世務棲遲衡門與琴書為友雖
策命屢加幽操不回超然絶跡自求其志且年垂耳順
嘗抱嬴疾時或失適轉至委篤今王命未回將離風霜
之患陛下既已愛而器之亦宜使其身名並存請絶其
召命疏奏帝許之逵復還剡終於家
桓石秀幼有令名風韻秀徹博涉羣書尤喜老莊嘗獨
處一室簡於應接時人方之庾純甚為簡文帝所重尋
代叔父冲為寧遠將軍江州刺史鎮南蠻護軍西陽太
守以疾去職卒
殷浩字深源三府辟皆不就征西將軍庾亮引為記室
參軍累遷司徒左長史安西庾翼復請為司馬除侍中
安西軍司並稱疾不起遂屏居墓所幾將十年於時擬
之管葛王濛謝尚猶伺其出處以卜江左興亡因相與
省之知浩有確然之志既反相謂曰深源不起當如蒼
生何庾翼貽浩書曰當今江東社稷安危内委何褚諸
君外託庾桓數族恐不得百一無憂亦朝夕而弊足下
少標令名十餘年間位經内外而欲潜居利貞斯理難
全且夫濟一時之務須一時之勝何必德均古人韻齊
先達邪王夷甫先朝風流士也然吾薄其立名非真而
始終莫取若以道非虞夏自當超然獨往而不能謀始
大合聲譽極致名位正當抑揚名教以静亂源而乃高
談莊老說空終日雖云談道實長華競及其末年人望
猶存思安懼亂寄命推務而甫自申述徇小好名既身
囚胡虜棄言非所凢明德君子遇會處際寧可然乎而
世皆然之益知名實之未定弊風之未革也浩固辭不
起後簡文帝時在藩始綜萬機徵浩為建武將軍揚州
刺史上疏陳讓自三月至七月乃受後為中軍將軍假
節都督揚豫徐兖青五州軍事坐事廢為庶人卒
郭荷略陽人明究羣籍特善史書不應州郡之命張祚
遣使者以安車束帛徵為博士祭酒使者迫而致之及
至署太子友荷上疏乞還祚許之遣以安車蒲輪送還
張掖東山卒諡曰玄德先生
索紞燉煌人太守隂澹命為西閤祭酒紞辭曰少無山
林之操游學京師交結時賢希申鄙藝會中國不靖欲
養志終年老亦至矣不求聞達又少不習勤老無吏幹
濛汜之年弗敢聞命澹以束帛禮之日致羊酒卒於家
辛謐字叔重少有志尚恬静不妄交游召拜太子舍人
諸王文學累徵不赴劉聰特加大中大夫固辭不受石
季龍之世不應辟命終於家
楊軻天水人少好易劉曜僣號徵拜太常固辭不赴石
季龍備玄纁束帛安車徵之以疾辭
鄧粲長沙人也少以高潔著名與南陽劉驎之南郡劉
尚公同志友善並不應州郡辟命荆州刺史卑辭厚禮
請為别駕粲佳其好賢乃起後以疾乞骸骨
孫略字文度吴人終日屢空恬然自足辟命皆不就尚
書張國表薦略公車特徵會卒
范宣少尚隠遁博綜衆書徵辟並不應卒於家
阮裕字思曠成帝時徵侍中不就還剡山後赴成帝山
陵事畢便還諸人相與追之裕亦審時流必當逐已而
疾去至方山不相及劉惔嘆曰我入東山當泊安石渚
下耳不敢復近思曠傍裕在東山久之復徵散騎常侍
領國子祭酒俄而復以為金紫光禄大夫經年敦逼並
無所就
何琦母服闋乃慨然歎曰所以出身仕者非謂有尺寸
之能以效智力實利微禄私展供養一且煢然無復怙
恃豈可復以朽鈍之質塵黷清朝哉於是養志衡門不
交人事司空陸玩太尉桓温並辟命皆不就詔徵博士
又不起簡文帝時為撫軍欽其名行召為參軍固辭以
疾公車再徵通直散騎侍郎散騎常侍不行繇是君子
仰德莫能屈也桓温嘗登琦縣界山喟然嘆曰此南山
有人焉何公真止足者也琦善養性老而不衰布褐蔬
食終身
後蜀范長生巖居穴處求道養志李雄欲迎立為君而
臣之長生固辭
宋王宏之字方平瑯邪臨沂人少孤貧為外祖徵士何
凖所撫育從叔獻之重之晉安帝隆安中為司徒主簿
家貧而性好山水以病歸兄衛尉鎮之安成郡宏之同
行家在會稽上虞從兄敬宏為吏部尚書奏徵之為庶
子不就太祖即位敬宏為左僕射又陳宏之高行表於
初業苦節彰於暮年今内外晏然當修太平之化宜招
空谷以敦冲退之美又徵為通直散騎常侍不就
沈道虔吴興武康人也少仁愛好老易居縣北石山下
孫恩亂後饑荒縣令庾肅之迎出縣南廢頭里為立宅
臨溪有山水之玩時復還石山精廬與諸孤兄子共釡
庾之資困不改節受琴於戴逵王敬宏深貴重之郡州
府凡十二命皆不就文帝聞之遣使存問賜錢三百萬
米二百斛給賞委供孤兄子嫁娶徵員外散騎侍郎不
就
宗炳有孝行植玄殷仲文辟皆不就及高祖平荆州辟
為主簿不起問其故答曰栖邱隠谷三十餘年高祖善
其對妙善琴書精於言理每遊山林往輙忘歸征西長
史王敬宏每從之未嘗不彌日也乃下入廬山就釋惠
遠考尋文義兄臧為南平太守逼與俱還乃於江陵三
湖立宅閑居無事高祖召為太尉參軍不就二兄早卒
孤累甚多家貧無以相贍頗營稼穡高祖數致餼賚宋
受禪徵為太子舍人元嘉初又徵庶子並不應好山水
愛遠遊西陟荆巫南登衡岳因而結宇衡山欲懷尚平
之志有疾還江陵歎曰老疾俱至名山恐難徧遊惟當
澄懷觀道卧以遊之凡所遊履皆圖之於室
陶潜字淵明或云字元亮尋陽柴桑人曾祖侃晉大司
馬潜少有高趣自彭澤令棄官而歸嘗著五柳先生傳
云先生不知何許人不詳姓字宅邊有五柳樹因以為
號焉閒静少言不慕榮利好讀書不求甚解每有會意
欣然忘食性嗜酒而家貧不能常得親舊知其如此或
置酒招之造飲輒盡期在必醉既醉而退曾不吝情去
留環堵蕭然不蔽風日短褐穿結簞瓢屢空晏如也嘗
著文章自娱頗示已志忘懷得失以此自終時人謂之
實錄義熙末徵著作郎不就
龔祁字孟道武陵漢夀人也父黎民及祁並不應徵辟
祁風姿端雅容止可觀中書郎范述見而歎曰此荆楚
仙人也祁時或賦詩言不及世事卒
郭希林武昌人也曾祖翻晉世高尚不仕希林少守家
業徵召一無所就卒子蒙亦隠居不仕
宗彧之字叔粲少文從父弟也早孤事兄恭謹家貧好
學雖文義不逮少文而真澹過之徵辟一無所就元嘉
初大使陸子真觀採風俗三詣彧之每辭疾不見告人
曰我布衣草萊之人少長隴畝何宜枉軒冕之客子真
還表薦之又不就徵卒於家
宋景徵太子庶子不就有高名
王曇首太保引少弟也幼有素尚除著作佐郎不就
南齊劉善明少而静處讀書刺史杜驥聞名候之辭不
相見後刺史劉道隆辟為從事位至淮南宣城太守
庾易字幼簡新野人徙居江陵太祖建元初刺史豫章
王辟為驃騎參軍不就世祖永明三年詔徵太子舍人
不就以文義書樂安西長史袁彖欽其風通書致遺易
以連理機竹翹書格報之明帝建武二年詔復徵為司
徒主簿不就卒
蔡薈字休明陳留人清抗不與俗人交李撝謂江斆曰
古人稱安貧清白曰夷湼而不緇曰白至如蔡休明者
可不謂之清白乎
宗尚之字敬文好山澤宋末刺史武陵王辟為贊府豫
章王辟為别駕並不就世祖永明中與劉虬同徵為通
直郎和帝中興初又徵為諮議並不就夀終
陶季直好學澹於榮利徵召不起時人號曰聘君
王延之少而静默不交人事州辟主簿不就舉秀才北
中郎法曹行參軍轉署外兵尚書外兵部司空主簿並
不就
沈儼之字士恭吴郡人徐州刺史辟主簿並徵太子洗
馬中書郎不赴
封延伯字仲璉渤海人也有學行不與世人交事寡嫂
甚謹州辟主簿舉秀才不就
吴苞字天蓋濮陽人善三禮及老莊欝林王隆昌元年
詔曰處士濮陽吴苞栖志窮谷秉操真固沉情味古白
首彌厲徵太學博士以終
辛普明字文達少就關康之受業豫章王嶷為揚州徵
為議曹從事不就
徐伯珍字文楚東陽太末人也少孤貧好莊老明道術
太守瑯邪王曇生吴郡張淹並加禮辟伯珍應召便退
如此者凡十二焉卒於家
梁沈顗吴興人讀書不為章句著述不尚浮華獨處一
室人罕見其面顗從叔勃貴顯齊世每還吴興賓客填
咽顗不至其門勃就見顗送迎不越於閫勃歎息曰吾
乃今知貴不如賤俄徵為南郡王左常侍不就永明二
年徵著作郎建武二年徵太子舍人永元二年徵通直
郎俱不就
庾詵性託夷簡特愛林泉十畝之宅山池居半蔬食弊
衣不治産業高祖少與詵善雅推重之及起義署為平
西府記室參軍詵不屈平生少所遊得河東柳惲欲與
之交詵拒而不納後湘東王臨荆州拔為鎮西府記室
參軍不就普通中詔徵中書侍郎勒州縣敦遣又稱疾
不就
諸葛璩世居京口幼事徵士關康之齊建武初南徐州
行事江祀薦璩於明帝曰璩安貧守道悅禮敦詩未嘗
投刺邦宰曳裾府寺如其簡退可以揚清厲俗請辟為
議曹帝許之璩辭不去後舉秀才不就
劉凝之字隠安小名長生南郡枝江人也慕老萊嚴子
陵為人立屋於野外非其力不食辟召一無所就
江紑性静好老莊玄言尤善佛義不樂進仕
范元琰字伯珪吴郡錢塘人也祖悅之太學博士徵不
至元琰居常不出城市獨坐如對嚴賓見之者莫不改
容正色沛國劉瓛深加器異嘗表稱之齊建武二年始
徵為安北參軍事不赴天監九年縣令管惠辯上言義
行揚州刺史臨川王宏辟命不至
韓懷明上黨人客居荆州居母憂水漿不入口一旬既
除喪蔬食終身衣衾無改天監初刺史始興王澹表言
之州累辟不就卒於家
陳陸慶吴郡人少好學遍通五經天嘉初徵為通直散
騎侍郎不就永陽王為吴郡太守聞其名欲與相見慶
固辭以疾時宗人陸榮為郡五官慶嘗詣焉王乃微服
往榮所穿壁以觀之王謂榮曰觀陸慶風神凝峻殆不
可測嚴君平鄭子真何以尚兹鄱陽晉安王俱以記室
徵並不就乃築室屏居以禪誦為事繇是傳經受業者
蓋鮮矣
後魏高燮字秀和小字淳于亦有文才太武每詔徵辭
疾不應嘗譏笑兄允屈折允官栖泊京邑燮常從容於
家
李謐字永和涿郡人少好學博通諸經州再舉秀才公
府二辟並不就惟以琴書為業有絶世之心謐不飲酒
好音律愛樂山水高尚之情長而彌固一遇其賞悠爾
忘歸及卒詔諡曰貞静處士表其門曰文德里曰孝義
劉獻之博陵人門徒數百皆通經士本郡舉孝廉非其
好也逼遣之乃應命至京稱疾而還孝文幸中山詔徵
典内校書獻之喟然歎曰吾不如莊周散木遠矣一之
為甚其可再乎固以疾辭
張感字崇仁有器業不應州縣之命
樊遜為右僕射崔暹賓客人有譏其靖默不能趣時者
嘗服東方朔之言陸沉世俗避世金馬何必深山蒿蘆
之下遂借陸沉公子為主人擬客難製答客每以自廣
後崔暹大會賓客大司馬襄城王元旭時亦在坐論欲
命府僚暹指遜曰此人學富才高佳行參軍也旭目之
曰豈能就耶遜曰家無蔭弟不敢當此
張僧皓歷涉羣書工於談說有當世名孝明熙平初徵
為諫議大夫正光五年以國子博士徵之孝昌二年徵
為散騎侍郎並不赴世號為徵君焉
眭夸趙高邑人高尚不仕寄情邱壑同郡李順願與之
交拒而不許少與崔浩為莫逆之交浩為司空奏徵為
郎辭疾不赴州郡逼遣不得已入京都與浩相見經留
數日惟飲酒談說平生不及世利浩每欲論屈之竟不
能發言其敬憚如此浩後遂投詔書於夸懷亦不開口
夸曰桃簡卿已為司徒何足以此勞國士也吾便於此
將别桃簡浩小名也浩慮夸即還時乘一騾更無兼騎
浩乃以夸騾内之廐中冀相維縶夸遂託鄉人輸租者
謬為御車乃得出關浩知而歎曰眭夸獨行士本不應
以小職辱之又使其人杖策復路吾當何辭以謝也時
朝法甚峻夸既私還將有私歸之咎浩仍相左右始得
無坐經年送夸本騾兼遺以所乘馬為書謝之夸更不
受其騾馬亦不復書及浩誅為之素服受鄉人弔唁經
一時乃止歎曰崔公既死誰能更容眭夸遂作朋友篇
辭義為時人所稱婦父鉅鹿魏攀當時名達之士未嘗
備子聓之禮情同朋好或人謂夸曰吾聞有大才者必
居貴仕子何獨在桑榆乎遂著知命論以釋之
高和仁少清簡有文才嘗有高尚之志後為雒州錄事
參軍不赴服餌於汲郡白鹿山未幾卒時人悼惜之
北齊祖茂頗有詞情然好酒性率不為時重太寧中以
經學為本鄉所薦除給事以疾辭仍不復仕從父兄班
受任寄故令呼茂茂不獲已暫來就之班與官茂乃逃
去
盧懷仁涉學有辭情性恬靖嘗蕭然得閒放之致歷太
尉記室弘農郡守不之任卜居陳留界
後周韋&KR1925;字敬遠志尚夷簡澹於榮利弱冠被召拜雍
州中從事非其好也遂謝疾去前後十見徵辟皆不應
命號逍遥公
隋張文詡河東人博覽文籍高祖引致天下名儒碩學
之士延之於博士位時文詡游太學其門生多詣文詡
請質疑滯文詡輒博引證據辯說無窮惟其所擇治書
侍御史皇甫誕一時朝彦嘗執弟子之禮適至南臺遽
飾所乘馬就學邀屈文詡每牽馬步進意在不因人以
自致也右僕射蘇威聞名而召之與語大悅勸令從官
文詡意不在仕固辭焉仁夀末學廢文詡策杖而歸灌
園為業州郡頻舉皆不應命每閒居從容長歎曰老冉
冉而將至恐修名之不立以如意擊几皆有處所時人
方之閔子騫原憲焉終於家年四十鄉人為立碑頌號
曰張先生
李士謙字子約趙郡人博覽經籍兼善天文術數齊吏
部尚書辛術召署員外郎趙郡王濬舉德行皆稱疾不
就和士開亦重其名將諷朝廷擢為國子祭酒士謙知
而固辭得免隋有天下畢志不仕
武儉雅好墳籍養素邱園州縣屢徵不就
崔廓字士玄博陵安平人博覽書籍多所通涉山東學
者皆宗之既還鄉里不應辟命
唐衛大經者篤學善易口無一言則天降詔徵之辭疾
不起
李元愷者博學然性恭慎口未嘗言鄉人宋璟年少時
師事之及璟作相使人遺元愷束帛將薦舉之皆拒而
不答
白履忠陳留浚儀人也博涉文史嘗隠居於古大梁城
時人號為梁邱子景雲中徵拜校書郎尋棄官而歸開
元十年刑部尚書王志愔薦履忠隠居讀書身苦守操
有古人之風堪代褚無量馬懷素入閤侍讀十七年國
子祭酒楊瑒又表薦履忠堪為學官乃徵赴京師及至
辭以老病不任職
王績絳州龍門人也少與李播吕才為莫逆之交大業
中應孝悌廉潔舉揚州六合縣丞非其所好棄官還鄉
里績河渚中先有田十數頃鄰渚有隠士仲長子先服
食養性績重其真素願與相近乃結廬河渚以琴酒自
樂嘗遊北山因為北山賦以見志又嘗躬耕於東臯故
時人號東臯子或經過酒肆動經數日往往題壁作詩
多為好事者諷詠
田佐時潞州人也佐時偉容儀涉獵經史好大言時務
德宗建中三年徵為左拾遺集賢院直學士黜陟使裴
洎言上薦故拜官宰相張鎰以為徵命稍輕請加恩禮
復有詔褒美賜絹百疋粟百石仍令州縣長吏就家以
禮徵聘竟不起貞元元年八月以佐時為諫議大夫佐
時隠居於潞州懷道高尚觀察使李抱真數薦之自拾
遺至諫議皆不起
楊播少隠居至德中賜號玄靖先生寳應初授諫議大
夫致仕
鄭珣瑜字元伯鄭州滎澤人喪父遭安禄山之亂躬耕
陸渾山下以養母及撫弟妺未嘗干擾州里轉運使劉
晏連奏為寧陵宋城二縣尉皆不起山南節度使張獻
誠奏為梁州南鄭丞亦謝不就
韋楚京兆尹韋長之兄文宗太和八年以楚為左拾遺
内供奉竟以自樂閒澹不起
晉崔棆梲之兄也有隠德好釋氏閒居滑州嘗欲訪人
於白馬津比及臨岸歎曰波勢洶湧如此安可濟乎乃
止後徵授左拾遺辭疾不赴
册府元龜卷七百七十九
