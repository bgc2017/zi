册府元龜卷三百六十三宋王欽若等撰
將帥部
機略第三
晉衛瓘初仕魏為廷尉卿鄧艾鍾會之伐蜀也瓘以本
官持節監艾會軍事行鎮西將軍蜀既平艾輙承制封
拜詔使檻車徵之會遣瓘先收艾會以瓘兵少欲令艾
殺瓘因加艾罪瓘知欲危已然不可得而距乃夜至成
都檄艾所統諸將稱詔收艾其餘一無所問若來赴官
軍爵賞如先敢有不出誅及三族比至鷄鳴悉來赴瓘
惟艾帳内在焉平旦開門瓘乘使者車徑入至成都殿
前艾臥未起父子俱被執艾諸將圖欲劫艾整仗趣瓘
營瓘輕出迎之偽作表草將申明艾事諸軍信之而止
俄而會至乃悉請諸將胡烈等因執之囚益州廨舍遂
發兵反於是士卒思歸内外騷動人情憂懼會留瓘謀
議乃書板云欲殺胡烈等舉以示瓘瓘不許因相疑貳
瓘如厠見胡烈故給使使宣語三軍言會反會逼瓘定
議經宿不眠各横刀膝上在外諸軍已潛欲攻會瓘既
不出未敢先發會使瓘慰勞諸軍瓘心欲去且堅其意
曰卿三軍主宜自行會曰卿監司且先行吾當後出瓘
便下殿會悔遣之使呼瓘瓘辭眩疾動詐仆地比出閣
數十信追之瓘至外廨服鹽湯大吐瓘素羸便似困篤
會遣所親人及醫視之皆言不起會繇是無所憚及暮
門閉瓘作檄宣告諸軍諸軍並已唱義陵旦共攻會會
率左右距戰諸將擊敗之唯帳下數百人隨會繞殿而
走盡殺之瓘於是部分諸將羣情肅然
杜預為鎮南大將軍都督荆州諸軍啟請伐吳武帝許
之預以太康元年正月陳兵於江陵遣參軍樊顯尹林
鄧圭襄陽太守周竒等率衆循江西上授以節度旬月
之間累尅城邑皆如預策焉又遣牙門管定周旨伍巢
等率竒兵八百潛舟夜度以襲樂鄉多張旗幟起火巴
山出於要害之地以奪賊心吳都督孫歆震恐與伍延
書曰北來諸軍乃飛渡江也吳之男女降者萬餘口旨
巢等伏兵樂鄉城外歆遣軍出拒王濬大敗而還旨等
發伏兵隨歆軍而入歆不覺直至帳下虜歆而還故軍
中為之謠曰以計代戰一當萬於是進逼江陵時衆軍
會議或曰百年之寇未可盡尅今向暑水潦方降疾疫
將起宜俟來冬更為大舉預曰昔樂毅藉濟西一戰以
并強齊今兵威已振譬如破竹數節之後皆迎刃而觧
無復着手處也遂指授羣帥徑造秣陵所過城邑莫不
束手議者以書謝之孫皓既平封當陽侯
王濬為龍驤將軍太康元年正月率師發自成都率巴
東監軍廣武將軍唐彬攻吳丹陽尅之擒其丹陽監盛
紀吳人於江險磧要害之處並以鐵鎻横截之又作鐵
錐長丈餘暗置江中以逆拒船先是羊祜獲吳間諜具
知情狀濬乃作大筏數十亦方百餘步縳草為人披甲
持杖令善水者以筏先行筏遇鐵錐輙着筏去又作火
炬長十餘丈大數十圍灌以麻油在船前遇鏁燃炬燒
之須臾融液斷絶於是船無所礙
李矩為冠軍將軍領河東平陽太守時劉聰遣從弟暢
步騎三萬討矩屯於韓王故壘相去七里遣使招矩時
暢猝至矩未暇為僃遣使奉牛酒詐降於暢潛匿精勇
見其老弱暢不以為虞大饗渠帥人皆醉飽矩謀夜襲
之兵士以賊衆皆有懼色矩令郭誦禱鄭子産祠曰君
昔相鄭惡鳥不鳴凶胡臭羯何得過庭使巫揚言東里
有教當遣神兵相助將士聞之皆踴躍争進乃使誦及
督護楊璋等選勇敢千人夜掩暢營獲鎧馬甚多斬首
數千級暢僅以身免
周訪為振武將軍與諸軍共征湘中賊帥杜弢弢作桔
橰打官軍船艦訪作長岐棖以距之桔橰不得為害後
王敦表為豫章太守征討都督時梁州刺史張光卒愍
帝以侍中第五猗為征南大將軍監荆梁益寧四州出
自武關賊率杜曾摯瞻胡混等並迎猗奉之取兵數萬
破陶侃於石城攻平南將軍荀崧於宛不尅引兵向江
陵王敦以從弟廙為荆州刺史令督護征虜將軍趙誘
襄陽太守朱軌陵江將軍黃峻等討曾而大敗於女觀
湖誘軌並遇害曾遂逐廙徑造沔口大為寇害威震江
沔元帝命訪擊之訪有衆八千進至沌陽曾等銳氣甚
盛訪曰先人有奪人之心軍之善謀也使將軍李桓督
左甄許朝督右甄訪自領中軍高張旗幟曾果畏訪先
攻左右甄曾勇冠三軍訪甚惡之自於陣後射雉以安
衆心令其衆曰一甄敗鳴三鼓兩甄敗鳴六鼓自旦至
申兩甄皆敗訪聞鼓音選精銳八百人自行酒飲之勑
不得妄動聞鼓音乃進賊未至三十步訪親鳴鼓將士
皆騰躍奔赴曾遂大潰殺千餘人訪夜追之訪將請待
明日訪曰曾驍勇能戰向之敗也彼勞我逸是以尅之
宜及其衰乘之可滅鼓行而進遂定漢沔曾等走固武
當訪以功遷南中郎將督梁州諸軍梁州刺史屯襄陽
訪謂其僚佐曰昔城濮之役晉文以得臣不死而有憂
色今不斬曾禍難未已於是出其不意又擊破之曾遁
走訪部將蘇温收曾詣軍并獲第五猗胡混摯瞻等送
於王敦又白敦說猗逼於曾不宜殺敦不從而斬之
祖逖為奮威將軍豫州刺史初北中郎將劉演拒於石
勒也流人塢主張平樊雅等在譙演署平為豫州刺史
雅為譙郡太守又有董瞻于武謝浮等十餘部衆各數
百皆統屬平逖誘浮使取平浮譎平與會遂斬以獻逖
是時蓬陂塢主陳川以衆附石勒逖率衆伐川石季龍
領兵五萬救川逖設竒以擊之季龍大敗收兵掠豫州
徙陳川還襄國留桃豹等守川故城住西臺逖遣將韓
潛等鎮東臺同一大城賊從南門出入放收逖軍開東
門相守四月逖以布囊盛土如米狀使千餘人運上臺
又令數人擔米偽為疲極憩息於道賊果逐之皆棄擔
而走賊既獲米謂逖士衆豐飽而胡戍饑久益懼無復
膽氣石勒將劉夜堂以驢千頭運糧以饋桃豹逖遣韓
潛馮鐵等追擊於汴水盡獲之桃豹宵遁
蔡謨為征北將軍領徐州刺史石季龍於青州造船數
百掠緣海諸縣所在殺戮朝廷以為憂謨遣龍驤將軍
徐玄等守中州并設募若得賊大白船者賞布千疋小
船百疋是時謨所統七千餘人所戍東至土山西至江
乘鎮守八所城壘凢十一處𤇺火樓望三十餘處隨宜
防僃甚有算略
謝尚為安西將軍禦後趙於夀春初尚之行也使建武
將軍濮陽太守戴施據枋頭會冉閔之子智興與其大
將軍蔣幹來附復遣行人劉猗詣尚請救施止猗求傳
國璽猗歸以告幹幹謂尚已敗慮不能救已猶豫不許
施遣參軍何融率壯士百人入鄴登三臺助戍譎之曰
今且可出璽付我凶寇在外道路梗澁亦未敢送璽當
遣单使馳白天子聞璽已在吾許知卿等至誠必遣重
軍相救并厚相餉幹乃出璽付融融齎璽馳還枋頭尚
遣振武將軍胡彬率騎三百迎璽致諸京師
温嶠為中壘將軍時王敦反王含錢鳳奄至都下嶠燒
朱雀桁以挫其鋒明帝怒之嶠曰今宿衛寡弱徵兵未
至若賊豕突危及社稷陛下何惜一橋賊果不得渡
袁喬為江夏相桓温伐蜀以喬領二千人為軍鋒師次
彭模去賊已近議欲兩道並進以分賊勢喬曰今深入
萬里置之死地士無反顧之心所謂人自為戰者也今
分為兩軍軍力不一萬一偏敗則大事去矣不如全軍
而進棄去釡甑齎三日糧勝可必矣温以為然即一時
俱進
前凉謝艾為軍師將軍率步騎三萬進軍臨河後趙石
季龍將麻秋以三萬衆距之艾乘軺車冠白幍鳴鼓而
行秋望而怒曰艾年少書生冠服如此輕我也命黑矟
龍驤三千人馳擊之艾左右大擾左戰帥李偉勸艾乘
馬艾不從乃下車踞胡牀指麾處分賊以為伏兵發也
懼不敢進張瑁從左南緣河而截其後秋軍乃退艾乘
勝奔擊遂大敗之斬秋將杜勲及魚俘斬一萬三千級
秋匹馬奔大夏(又云艾為中堅將軍配步騎五千擊秋引師出振武夜有二梟鳴牙中艾曰梟)
(邀也六博得梟者勝今梟鳴牙中尅敵之兆於是進戰大破之斬首五千級)
前趙游子遠為劉曜將巴氐叛子遠討之盡破氐衆先
是上郡氐羌十餘萬落保嶮不降酋大虛除權渠自號
秦王子遠進師至其壁下權渠率衆來距五戰敗之權
渠恐將降其子伊餘大言於衆曰往劉曜自來猶無若
我何况此偏師而欲降之率勁卒五萬晨壓壘門左右
勸戰子遠曰吾聞伊餘之勇當今無敵士馬之強復非
其匹又其父新敗怒氣甚盛且西戎剽勁鋒銳不可擬
也不如緩之使氣竭而擊之乃堅壁不戰伊餘有驕色
子遠候其無僃夜誓衆蓐食晨大風霧子遠曰天贊我
也躬先士卒掃壁而出遲明覆之生擒伊餘悉俘其衆
權渠大懼被髮割面而降子遠啓曜以權渠為征西將
軍西戎公分徙伊餘兄弟及其部落二十餘萬口於長
安西戎之中權渠部最強皆禀其命而為寇暴權渠既
降莫不歸附曜大悅
宋王鎮惡晉末為安遠護軍討蠻帥向博底根據阬頭
屢為凶暴鎮惡討平之初行告荆州刺史司馬休之求
遣軍以為聲援休之遣其將朱襄領衆助鎮惡會高祖
西討休之鎮惡乃告諸將曰百姓皆知官軍已上朱襄
等復是一賊表裏受敵吾事敗矣乃率軍夜下江水迅
急倏忽行數百里直據都尉治既至乃以竹籠盛石堙
塞水道襄軍下夾岸擊之斬襄首殺千餘人後隨高祖
北征大軍次潼關謀進取之計鎮惡請率水軍從河入
渭偽鎮北將軍姚強屯兵涇上鎮惡遣毛德祖擊破之
直至渭橋鎮惡所乘皆蒙衝小艦行船者悉在艦内羌
見艦沂渭而進外不見有乘行船人北士素無舟檝莫
不驚惋咸謂為神鎮惡既至令將士食畢便棄船登岸
渭水流急倏忽間諸艦悉逐流去時姚泓屯軍長安城
下猶數萬人鎮惡撫慰士卒曰卿諸人並家在江南此
是長安城東門外去家萬里而舫乘衣糧並已逐流去
豈復有求生之計耶唯宜死戰可以立大功不然則無
遺類矣乃身先士卒衆亦知無復退路無不騰踊争先
泓衆一時奔潰即䧟長安城泓身逃走明日率妻子歸
降城内夷晉六萬餘戸鎮惡宣揚國恩撫慰初附號令
嚴肅百姓安堵
朱齡石晉末為持節益州諸軍事義熙十年率衆征蜀
既至彭模諸將以賊水北城險阻衆多咸欲先攻其南
城齡石曰不然雖寇在北今屠南城不足以破北若盡
銳以拔北壘南城不麾而自散也七月齡石率劉鍾蒯
恩等攻城詰朝戰至日昃焚其樓櫓四面並登斬侯輝
譙詵仍回軍以麾南城即時散潰凢斬大將十五級諸
營守以次土崩衆軍乃舍船步進龍驤將軍臧熹至廣
漢病卒齡石至廣漢復破譙道福别軍乘船䧟牛脾城
斬其大將譙撫譙縱聞諸處盡敗奔於涪城巴西人王
志斬送偽尚書令馬躭封府庫以待王師道福聞彭模
不守率精銳五千兼行來赴聞縱已走道福衆亦散乃
逃於獠中巴西民杜瑶縳送之斬於軍門桓謙弟恬隨
謙入蜀為寧蜀太守至是亦斬焉
臨川王道規晉末為荆州刺史盧循寇逼京邑道規遣
司馬王鎮之及揚武將軍檀道濟廣武將軍到彥之等
赴援朝廷至尋陽為賊黨荀林所破循即以林為南蠻
檢校尉分兵配之使乘勝伐江陵揚聲云徐道覆已克
京邑而桓謙自長安入蜀譙縱以謙為荆州刺史厚加
資給與其大將譙道福俱寇江陵正與林會林屯江津
謙軍枝江二寇交逼分絶都邑之間魯宗之率衆數千
自襄陽來赴衆議欲使檀道濟到彥之與宗之共擊道
規曰盧循擁隔中流扇張同異桓謙荀林更相首尾人
懷危懼莫有固心成敗之機在此一舉非吾自行其事
不决乃使宗之居守委以腹心率諸軍攻謙諸將佐皆
固諫曰今遠出討謙其勝難必荀林近在江津伺人動
静若來攻城宗之未必能固脱有差跌大事去矣道規
曰諸君不識兵機耳荀林愚竪無他竒計以吾去未遠
必不敢向城吾今取謙往至便克沉疑之間已自還反
謙敗則林破膽豈暇得來且宗之獨守何為不支數日
觧南蠻校尉印以授諮議參軍劉遵馳往攻謙水陸齊
進謙大軍遂敗单舸走欲下就林追斬之還至浦口林
又奔散劉遵率軍追林至巴陵斬之初謙至枝江江陵
士庶皆與謙書言城内虚實道規悉焚燒不視衆乃大
安進號征西將軍先是桓歆子道兒逃於江西出擊義
陽郡與盧循連結循使蔡猛助之道規遣參軍劉基破
道兒於大薄臨陣斬猛徐道覆率衆三萬奄至破家魯
宗之已還襄陽遣召不及人情大震或傳循已平京師
遣道覆上為刺史江漢士庶感焚書之恩無復二志道
規使劉遵為遊軍自拒道覆於豫章口前驅失利道規
壯氣愈厲激揚三軍遵自外横擊大破之斬首萬餘級
赴水死者殆盡道覆單舸走還湓口初使遵為遊軍衆
咸云今強敵在前唯患衆少不應割削見力置無用之
地及破道覆果得遊軍之力衆乃服焉
何無忌晉末為輔國將軍瑯琊内史南追桓玄與振武
將軍劉道規俱受冠軍劉毅節度玄留其龍驤將軍何
澹之前將軍郭銓江州刺史郭昶之守湓口無忌等次
桑落洲澹之等率軍來戰澹之嘗所乘舫旌旗甚盛無
忌曰賊帥必不居此欲詐我爾宜亟攻之衆咸曰澹之
不在其中其徒得之無益無忌謂道規曰今衆寡不敵
戰無全勝澹之雖不居此舫取則易獲因縱兵勝之可
以一鼓而敗也道規從之遂獲賊舫因傳呼曰已得何
澹之矣賊中驚擾無忌之衆亦謂為然道規乘勝徑進
無忌又鼓譟赴之澹之遂潰
江道晉末為殷浩諮議參軍時羌及丁零叛浩軍震懼
姚襄去浩十里結營以逼浩浩令逌擊之逌進兵至襄
營謂將校曰今兵非不精而衆少於羌且其塹栅甚固
難與較力吾當以計破之乃取數百雞以長繩連之繫
火於足羣雞駭散飛集襄營火發因其亂隨而擊之襄
遂大敗
檀祗高祖時為征虜將軍青州刺史廣陵相亡命司馬
國璠兄弟自北徐州界聚衆數百潛得過淮因天夜隂
闇率百許人緣廣陵城得入呌喚直上廳事祗驚起出
門將處分賊射之傷敗乃入祗語左右賊乘闇得入欲
掩我不僃但打五更懼曉必走矣賊聞鼓鳴謂為曉於
是奔散追討殺百餘人
宗慤為震武將軍文帝時隨交州刺史檀和之討賊破
圍區粟城入象浦林邑王范陽邁傾國來拒以具裝被
象前後無際士卒不能當慤曰吾聞獅子威服百獸乃
製其形與象相禦象果驚奔衆因潰散遂克林邑收其
異寳雜物不可勝計
沈靈寵為建威將軍時豫州刺史殷琰與晉安王子勛
反晉熙太守閻湛之據郡同逆詔靈寵自廬江攻之湛
之未知潯陽已敗固守不降靈寵乃取諸將破劉順文
書置車中攻城偽敗棄車而走湛之得書大駭其夜奔
逃
垣護之為輔國將軍南郡王義宣反率大衆至梁山與
王玄謨相持柳元景率護之及護之弟詢之柳叔仁鄭
琨等諸軍出鎮新亭玄謨見賊強盛遣司馬管法濟求
救甚急帝遣元景等進據南州護之水軍先發賊遣將
龐法起率衆襲姑孰適值護之鄭琨等至奮擊大破之
斬獲及投水死略盡玄謨馳信告柳元景曰西城不守
唯東城衆寡相懸請退還姑孰更議進取元景不許將
悉衆赴救護之勸分軍援之元景然其計乃以精兵配
護之赴梁山及戰護之見賊舟艦累沓謂玄謨曰今當
以火平之即使隊主張談等燒賊艦風猛水急賊軍以
此奔敗梁山平護之率軍追討會朱修之已平江陵至
潯陽而還遷督徐兖二州豫州之梁郡諸軍事寧朔將
軍徐州刺史封益陽縣侯食邑千戶後為建武將軍領
濟北太守率二千人隨張永攻碻磝先據委粟津魏杜
道生與其尚書伏連來援碻磝護之拒之賊因引軍東
去蕭思話遣護之迎軍至梁山魏尚書韓元興率精騎
卒至護之依險拒戰斬其都運長史甲首數千魏軍乃
退思話將引還誑護之云沈慶之救軍垂至可急於濟
口立橋護之揣知其意即分遣白於思話復令渡河戍
乞活堡以防追軍
柳元景為廣威將軍隋郡太守既至而蠻斷驛道欲來
攻郡郡内少糧器仗又乏元景設方略得六七百人分
五百人屯驛道或曰蠻將逼城不宜分衆元景曰蠻聞
郡遣重戍豈悟城内兵少且表裏合勢於計為長會蠻
垂至乃使驛道為僃潛出其後戒曰火舉馳進前後俱
發蠻衆驚擾投鄖水死者千餘人斬獲數百郡境肅然
無復寇抄
吕安國為寧朔將軍時晉安王子勛反以殿中將軍劉
順為司馬以前右軍將軍杜叔寳為長史太宗遣安國
與輔國將軍劉勔西討鎮歴陽為諸軍總督叔寳本謂
臺軍停在歴陽不辦進順等至無不瓦解唯齎一月口
糧既與勔相持軍食盡報叔寳送食叔寳乃遣車千五
百乘載米餉順自以五千精兵防送之安國謂勔曰劉
順精甲八千而我衆不能居半相持既久強弱勢殊苟
復催遷則無以自立所頼在彼糧將竭我食有餘爾若
使叔寳米至非唯難可復圖我亦不能持久今唯有間
道襲其米車出彼不意若能制之將不戰走矣勔以為
然乃以疲弱守營簡選千百精手配安國及軍主黃回
等間路出順後於横塘抄之安國始行計叔寳尋至止
齎二日熟食食盡叔寳不至將士並欲還安國曰卿等
且已一食今晩米車不容不至若其不至夜去不晚叔
寳果至以米車為函箱陣叔寳於外為遊軍幢主楊仲
懷領五百人居前與安國回等相會仲懷部曲並欲退
就叔寳并力擊安國仲懷曰賊至不擊復欲何待且統
兵在後正相去二里間比吾交手何憂不至即與回戰
所領並淮南楚子天下精兵衆力既倍合戰便破之於
陣殺仲懷仲懷所領五百人死盡叔寳至而仲懷及士
卒伏尸蔽野回等欲乘勝擊之安國曰彼將自走不假
復擊退軍三十里止宿夜遣騎參候叔寳果棄米車奔
走安國即復夜往燒米車驅牛二千餘頭而還劉順聞
米車見燒叔寳又走五月一日夜衆潰奔還夀陽
沈攸之為寧朔將軍與南賊對軍賊帥袁顗復率大衆
來入鵲尾相持既久軍主張興世越鵲尾上據錢溪劉
胡自攻之攸之率諸將攻濃湖遣人傳唱錢溪已平衆
並懼攸之曰不然若錢溪實敗萬人中應有逃亡得還
者必彼戰失利唱虛聲以惑衆爾勑軍中不得妄動錢
溪信尋至果大破賊攸之悉以錢溪所送胡軍耳鼻示
之顗駭懼急追胡還攸之諸軍悉力進攻多所斬獲日
暮引歸鵲尾食盡遣千人往南陵迎米為臺軍所破燒
其資實胡於是棄衆奔顗亦叛走
沈慶之為建威將軍伐沔北諸山蠻命諸軍各穿池於
營内朝夕不外汲兼以防蠻之火頃風甚蠻夜下山人
提一炬以燒營營内多幔屋及草菴火至輙以池水灌
滅諸軍多出弓弩夾射之蠻散走
張興世為龍驤將軍明帝即位四方反叛興世領水軍
拒南賊於赭圻相持久不决興世建議曰賊據上流兵
彊地勝今以竒兵潛出其上使其首尾周遑進退疑沮
糧運自艱制勝之竒莫過於此沈攸之吳喜並善其計
分戰士七千配之興世乃令輕舸沂流而上旋復回還
一二日中輙復如此使賊不為之僃劉胡聞興世欲上
笑曰我尚不敢越彼下取揚州興世何人欲據我上興
世謂攸之等曰上流唯有錢溪可據乃往據之及劉胡
來攻將士欲迎擊之興世禁曰賊來尚遠而氣盛矢驟
驟既力盡盛亦昜衰此曹劌所以破齊也今將士不得
妄動治城如故俄而賊來轉近興世乃命夀寂之任農
夫率壯士數百擊走之袁顗愠曰賊據人肝臟裏云何
得活是月赭圻軍士伐木為柵於青山遇一童子曰賊
下旬當平無為自苦忽不見至是果敗興世又遏其糧
道賊衆漸饑劉胡棄軍走袁顗仍亦奔散張興世遂與
吳喜共平江陵
南齊劉懷珍仕宋為輔國將軍明帝勅懷珍權鎮山陽
先是青州刺史明僧暠遣將於王城築壘以逼沈文秀
塹壁未立為文秀所破仍進攻僧暠帝使懷珍率龍驤
將軍王廣之五百騎馬步卒二千人沿海救援至東海
而僧暠已退保東萊懷珍進據朐城衆心忷懼或欲且
保郁州懷珍謂衆曰卿等傳文秀厚賂胡帥規為外援
察其徒黨何能必就左袵齊士庶民見於名義積葉聲
介一馳東萊可飛書而下何容阻軍緩邁止於此耶遂
進至黔陬偽高密平昌二郡太守潰走懷珍逹朝廷意
送致文柄文秀終不從命焚燒郭邑百姓聞懷珍至皆
喜偽長廣太守劉桃根領數千人戍不其城懷珍引軍
次洋水衆皆曰文秀今游騎滿境内宜堅壁伺隙懷珍
曰今衆少糧单我懸彼固正宜簡精銳掩其不僃爾遣
王廣之將百騎襲䧟其城劫留高麗獻使懷珍又遣寧
朔將軍明慶符與廣之擊降延僧遣高麗使詣京師文
秀聞諸城皆敗乃遣使張靈碩請降懷珍乃還歸
張敬兒宋末為寧朔將軍越騎校尉桂陽事起隸齊太
祖頓新亭賊矢石既交休範白服乘轝往勞樓下城中
望見其左右人兵不多敬兒與黃回白太祖曰桂陽所
在僃防寡闕若詐降而取之此必可擒也太祖曰卿若
能辦事當以本州相賞敬兒相與出城南放仗走大呼
稱降休範喜召至轝側回佯致太祖密意休範信之回
目敬兒敬兒奪取休範防身刀斬休範首休範左右數
百人皆散敬兒馳馬持首歸新亭除驍騎將軍加輔國
將軍
宋末周山圖為左中郎將時沈攸之事起世祖在湓城
使城局參軍劉皆陳淵委山圖以處分事山圖斷取行
旅船板以造樓櫓立水柵旬日皆辦世祖甚嘉之
垣崇祖宋末為朐山戍主朐山邊海孤險人皆未安崇
祖嘗浮舟舸於水側有急得以入海軍將得罪亡叛具
以告魏魏圂城都將東徐州刺史成固公始得青州聞
叛者說遣步騎二萬襲崇祖屯洛要去胊山城二十里
垣崇祖出送客未歸城中驚恐皆下船欲去崇祖還謂
心腹曰賊此擬來本非大舉政是承信一說易遣誑之今
若得百餘人還事必濟矣但人情一駭不可歛集卿等
可急去此二里外大呌而來唱艾塘義人已得破虜湏
戍軍速往相助逐退船中人果喜争赴岸崇祖引入據
城遣羸弱入島令人持兩炬火登山鼓呌魏參騎謂其
軍僃甚盛乃退後為豫州刺史建元初魏梁王郁豆眷
及劉昶馬步三十萬寇夀春崇祖召文武議曰賊衆我
寡當用竒計以制之當修外城以待敵城既廣闊非水
不固今欲堰淝水却淹為三面之險諸君意何如衆曰
昔佛狸侵境宋南平王士卒完盛以郭大難守退保内
城今日之事十倍於前古來相承不築淝堰皆以地形
不便積水無用故也若必行之恐非事宜崇祖曰卿見
其一不識其二若捨外城賊必據之外修樓櫓内築長
圍四周無礙表裏受敵此坐自為擒守郭築堰是吾上
謀也乃於城西北立堰塞淝水堰北起小城周為深塹
使數千人守之崇祖謂長史封延伯曰虜貪而少慮必
悉力攻小城圖破此堰見塹狹城小謂一往可尅當以
蟻附攻之放水一激急踰三峽事窮奔透自然沉溺此
豈非小勞而大利耶虜衆繇西道集堰内分軍東路内
薄攻小城崇祖著白紗帽肩轝上城手自轉式至日晡
時决小史埭水勢奔下虜攻城之衆漂墜塹中人馬溺
死數千人衆皆退走
王元邈為梁秦二州刺史建元初亡命李烏奴作亂梁
部䧟白馬戍元邈率東從七八百人討之不克慮不自
保仍使人偽降烏奴告之曰王使君兵衆羸弱棄伎妾
於城内攜愛妾二人去已數日矣烏奴喜輕兵襲州城
元邈設伏擊破之烏奴挺身走太祖聞之曰元邈果不
負吾意遇也還為征虜將軍長沙王後軍司馬東南海
太守
裴叔業為持節督徐州諸軍魏主寇沔北帝令叔業援
雍州叔業啓曰北人不樂遠行唯樂侵掠伐虜界則雍
州之賊自然分張無勞動民向遠也從之
梁劉坦齊末為長沙太守行湘州事時東昏遣安城太
守劉希祖破西臺所選太守范僧簡於平都希祖移檄
湘部於是始興内史王僧粲應之自是湘部諸郡悉皆
蜂起唯臨湘湘隂瀏陽羅四縣猶全州人咸欲汎舟逃
走坦悉聚船焚之遣將尹法略距僧粲相持未决前湘
州鎮軍鍾元紹潛謀應僧粲要結士庶數百人皆連名
定計刻日攻州城坦聞其謀偽為不知因理訟至夜而
城門遂不閉以疑之元紹未及發明旦詣坦問其故坦
久留與語密遣親兵收其家書元紹在坐未起而收兵
已報具得其文書本末元紹即首伏於坐斬之焚其文
書其餘黨悉無所問衆愧且服州部遂安法略與僧粲
相持累月建康城平公則還州羣賊始散
韋叡為輔國將軍天監四年督衆軍伐魏叡城未能拔
叡廵行圍柵魏城中忽出數百人陳於門外叡欲擊之
諸將皆曰向本輕來未有戰僃徐還授甲乃可進爾叡
曰不然魏城中二千餘人閉門堅守足以自保無故出
人於外必其驍勇者也若能挫之其城自拔衆猶遲疑
叡指其節曰朝廷授此非以為飾韋叡之法不可犯也
乃進兵士皆殊死戰魏軍果敗走因急攻之中宿而城
拔五年魏中山王元英先於邵陽洲兩岸為兩橋樹栅
數百步跨淮通道叡裝大艦使梁郡太守馮道根廬江
太守裴邃秦郡太守李文釗等為水軍值淮水暴長叡
即遣之鬭艦競發皆臨壘以小艦載草灌之以膏從而
焚其橋風怒火盛煙塵晦冥敢死之士拔柵斫橋水又
漂疾倏忽之間橋栅俱壊而道根等皆身自摶戰軍人
奮勇一呼聲動天地無不一當百魏人大潰元英見橋
絶脱身遁去
陳慶之為東宫直閣大通元年隸領軍曹仲宗伐渦陽
魏遣征南將軍恒山王元昭等率馬步十三萬來援前
軍至駞澗去渦陽四十里慶之欲逆戰明威將軍韋放
以賊之前鋒必是輕銳與戰若捷不足為功如其不利
沮我軍勢兵法所謂以逸待勞不如勿擊慶之曰魏人
遠來皆已疲倦去我既遠必不見疑及其來集須挫其
氣出其不意必無不敗之理且聞虜所據營林木甚盛
必不夜出諸君若皆疑惑慶之請獨取之於是與麾下
二百騎奔擊破其前軍魏人震恐
庾域為華陽太守時魏軍初圍南鄭州有空倉數十所
域封題指示將士云此中粟皆滿足支二年但努力堅
守衆心以安虜退以功拜羽林監
陳韋載初仕梁為信武將軍羲興太守降高祖高祖引
置左右與之謀議徐嗣徽任約等引齊軍濟江據石頭
城高祖問計於載載曰齊軍若分兵先據三吳之路略
地東境則時事去矣今可急於淮南即侯景故壘築城
以通東道轉輸别命輕兵絶其糧運使進無所虜退無
所資則齊將之首旬日可致高祖從其計
侯安都梁末為南徐州刺史高祖東討杜龕安都留臺
居守徐嗣徽任約等引齊寇入據石頭城游騎至於闕
下安都閉門偃旗幟示之以弱令城中曰登陴看賊者
斬及夕賊收軍還石頭安都夜令士卒密營禦敵之具
將旦賊騎又至安都率甲士一千三百人開東西掖門
與戰大敗之賊乃退還石頭不敢逼臺城
侯瑱為都督西討諸軍事瑱於梁山與王林相持百餘
日未决天嘉元年二月東關春水稍長舟艦得通王琳
亦引合肥巢湖之衆舳艫相次而下其勢甚盛瑱率軍
進戰檻州琳亦出船列於江西隔州而泊明日合戰琳
軍少却退保西岸及夕東北風大起吹其舟艦並壊没
於沙中溺死者有數十百人浪大不得還浦夜中又有
流星墜於賊營及旦風静琳入浦治船以荻船塞於浦
口又以鹿角繞岸不敢復出是時西魏遣大將軍史寧
躡其上流瑱聞之知琳不能持久收軍却據湖浦以待
其敝及史寧至圍郢州琳恐衆潰乃率船艦東下去蕪
湖十里而泊擊柝聞於軍中明日齊人遣兵數萬來助
琳琳引衆向梁山欲越官軍以屯險要齊儀同劉伯球
率兵萬餘人助琳水戰行臺慕容恃猶子子會領鐵騎
二千在蕪湖洲西岸博望山南為其聲勢瑱令軍中晨
炊蓐食分搥盪頓蕪湖洲尾以待之將戰有微風至自
東南衆軍施拍縱火定州刺史章昭逹乘平虜大艦中
江而進發拍中於賊艦其餘冐突青龍各相當瑱又以
牛皮冐蒙衝小船以觸賊艦并鎔鐵灑之琳軍大敗其
步軍在西岸者自相蹂踐馬騎並淖於蘆荻中棄馬脱
走以免者十二三盡獲其舟艦器械并擒齊將劉伯球
慕容子會其餘俘馘以萬計琳與其黨潘純等乘单舴
艋冐陣走至湓城猶欲收合離散衆無附者乃與妻妾
左右十餘人入齊
陸子隆為明威將軍廬陵太守時周迪據臨川反東昌
縣人修行師應之率兵以攻子隆其鋒甚盛子隆設伏
於外仍閉門偃甲示之以弱及行師至腹背擊之行師
大敗因乞降子隆許之送於京師
周文育為平西將軍時廣州刺史蕭勃舉兵踰嶺詔文
育督衆軍討之會新吳洞主余孝頃舉兵應勃遣其弟
孝勵守郡城自出豫章據於石頭勃使其子孜將兵與
孝頃相會又遣其别將歐陽頠頓軍苦竹灘傅泰據塶
口城以拒官軍官軍船少孝頃有舴艋三百艘艦百餘
乘在上牢文育遣軍主焦僧度羊東潛軍襲之悉取而
歸仍於豫章立柵時官軍食盡並欲退還文育不許乃
使人間行遺周廸書約為兄弟并陳利害迪得書甚喜
許饋糧餉於是文育分遣老小乘故船舫沿流俱下燒
豫章郡所立栅偽退孝頃望之大喜因不設僃文育繇
間道兼行信宿逹羊韶羊韶上流則歐陽頠蕭勃下流
則傅泰余孝頃文育據其中間築城饗士賊徒大駭歐
陽頠乃退入泥溪作城自守文育遣嚴威將軍周鐵武
與長史陸山才襲頠擒之於是盛陳兵甲與頠乘舟而
醼以巡傅泰城下因而攻泰尅之蕭勃在南康聞之衆
皆股慄莫能自固其將譚世遠斬勃欲降為人所害世
遠軍主夏侯明徹持勃首以降蕭孜余孝頃猶據石頭
高祖遣侯安都助文育攻之孜降文育孝頃退走新吳
廣州平文育還頓豫章以功授鎮南將軍開府儀同三
司都督江廣衡交等諸軍事
周文昭為都督安蘄江衡司安等州刺史北齊遣尚書
左丞陸騫以衆二萬入自巴蘄與文昭相遇文昭留羸
弱輜車設疑兵以當之身率精銳繇間道邀其後大敗
騫軍虜獲器械驢馬不可勝數進攻巴州尅之於是江
北諸城及榖陽士民並誅渠帥以城降
章昭逹為車騎大將軍帥師征蕭巋於江陵時蕭巋與
周軍大蓄舟艦於青泥中昭逹分遣偏將錢道戢程文
季等乘輕舟襲之焚其舟艦周兵又於峽下南岸築壘
名曰安蜀城於江上横引大索編葦為橋以度軍糧昭
逹乃命軍士為長戟施於樓船之上仰割其索索斷糧
絶因縱兵以攻其城降之
蕭摩訶為武毅將軍譙州刺史及周武帝滅齊遣其將
宇文忻率衆争吕梁戰於龍晦時忻有精騎數千摩訶
領十二騎深入周軍縱横奮擊斬馘甚衆及周遣大將
軍王軌來赴結長圍連鏁於吕梁下流斷大軍還路摩
訶謂明徹曰聞王軌始鎻下流其兩頭築城今尚未立
公若見遣擊之彼必不敢相拒水路未斷賊勢不堅彼
城若立則吾屬且為虜矣明徹乃奮髯曰搴旗䧟陣將
軍事也長算遠略老夫事也摩訶失色而退一旬之間
周兵益至摩訶又請於明徹曰今求戰不得進退無路
若潛軍突圍未足為恥願公率步卒乘馬轝徐行摩訶
領鐵騎數千驅馳前後必當使公安逹京邑明徹曰弟
之此計乃良圖也然老夫受脤專征不能戰勝攻取今
被圍逼慙寘無地且步軍既多吾為總督必須身居其
後相率兼行弟馬軍宜須在前不可遲緩摩訶因率馬
軍夜發先是周軍長圍既合又於要路下伏數重摩訶
選精騎八千率先衝突自後衆騎繼焉比旦逹淮南高
宗詔徵還授右衛將軍
岳陽王叔愼為湘州刺史時隋兵南伐叔愼偽遣人奉
降書於隋將龐暉暉信之克期而入叔愼伏甲待之暉
又令數百人屯於城門自將左右數十人入於廳事俄
而伏兵發縳暉以徇盡擒其黨皆斬之
册府元龜卷三百六十三
