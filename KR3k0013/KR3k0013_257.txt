册府元龜卷二百五十七宋王欽若等撰
儲宫部
建立第二
唐高祖既受隋封為唐王義寧元年十一月恭帝以隴
西公建成為唐國世子武德元年五月高祖即位六月
庚辰立世子建成為皇太子(即隠太子也)
九年六月癸亥詔曰儲貳之重式固宗祧一有元良以
貞萬國天策上將大尉尚書令陜東道大行臺尚書益
州道行臺尚書令雍蒲二州都督領十二衛大將軍中
書令上柱國秦王世民器質冲遠風猷昭茂宏圖夙著
美業日隆孝惟德本周於百行仁為重任以安萬物王
迹初基經營締搆戡翦多難征討不庭嘉謀特舉長筭
必尅敷政大邦宣風區隩功高四履道冠二南任總機
衡庶績惟允職兼内外彛章載穆遐邇屬意朝野具瞻
宜乘鼎業允膺守器可立為皇太子(即太宗也)
太宗以武德九年八月甲子即位十月癸亥尚書八座
奏請立儲貳詔曰尚書奏議以為少陽作二元良治本
虔奉宗祏式固邦家中山王承乾地居嫡長天姿峻嶷
仁孝純深業履昭茂早聞叡哲幼觀詩禮允茲守器養
德春宫朕欽承景業嗣膺保位憲則前王思隆正緒宜
依衆請以答僉望可立承乾為皇太子貞觀八年二月
己巳皇太子承乾加元服
十七年四月乙酉廢太子承乾為庶人丙戌詔曰昔者
哲王受圖上聖垂範建儲兩以奉宗廟總監撫以寧國
家既義出於至公亦事兼於權道故以賢而立則王季
興周以貴而升則明帝定漢詳諸方册豈不然乎并州
都督右武候大將軍晉王治地居茂親才惟明德至性
仁孝淑質惠和夙著夢日之祥早流樂善之譽好禮無
倦強學不怠今承華虚位率土繫心疇咨文武咸所推
戴古人云知子莫若父知臣莫若君朕謂此子寔允衆
望可以則天作貳可以守器承祧永固百世以寧萬國
可立治為皇太子所司備禮册命(即高宗也)甲午臨軒授皇
太子册己亥御兩儀殿皇太子侍側陳孝德以戒之謂
侍臣曰朕御天下十有七載遂得太子一詣寢門知子
唯父久已體之然初立以長不能廢棄今者喪敗其自
取之矣初承乾之將廢也魏王泰日入奉侍太宗面許
立為太子因謂侍臣曰泰昨入見自投我懷中云臣今
日始得與陛下為子更生之日也臣有一孽子臣百年
之後當為陛下殺之傳國晉王父子之道故當天性我
見其如此甚憐之禇遂良進曰陛下大失言伏願審思無令
錯誤也安有陛下百年之後魏王持國執柄為天下之
主而能殺其愛子傳國於晉王者乎陛下日者立承乾
為太子而復寵愛魏王禮數有踰於承乾者良由嫡庶
不分所以至此殷監不遠足為龜鏡陛下今日既立魏
王泰伏願陛下别安置晉王始得安全耳太宗涕泗交
下曰我不能因起入内太宗以晉王仁孝心所鍾愛又
以太原瑞石文云李治萬吉意以為嗣而未發言泰任
數知太宗愛晉王因謂之曰汝善於元昌今敗得無有
憂色晉王憂之見於顔色太宗怪而屢問方言其故太
宗慨然有悔立泰之言矣是日太宗御兩儀殿羣官盡
出詔留司徒長孫無忌司空房玄齡兵部尚書李勣諫
議大夫褚遂良謂曰我三子一弟所為如此我心無聊
因自投於牀引佩刀無忌等爭趨抱持太宗手中爭取
佩刀以授晉王無忌等請太宗所欲曰我欲立晉王無
忌曰謹奉詔有異議者臣請斬之太宗謂晉王曰汝舅
許汝也宜拜謝晉王因下拜太宗謂無忌等既符我意
未知物論何如無忌等又曰晉王仁孝天下屬心久矣
伏乞召問百僚必無異辭若不手舞同音臣負陛下萬
死妃嬪列於紗窗内傾耳者數百人聞帝與無忌等立
晉王議定一時嚂呌響振宫掖太宗於是御太極殿召
文武六品以上曰承乾悖逆泰亦敗類朕所觀之皆不
可立欲選諸子尤仁孝者立為冡嗣爾其為朕明言衆
咸言晉王忠孝仁愛文德皇后之子立為儲君無所與
讓皆騰躍歡呌不可禁止太宗見衆情所與顔色甚悅
是日泰從百餘騎至永安門詔門司盡辟其騎令引泰
於肅章門入出玄武門幽於北苑
高宗永徽三年七月丁巳立陳王忠為皇太子忠高宗
長子永徽元年拜雍州牧時王皇后無子其舅中書令
柳奭說后謀立忠為太子以忠母賤冀其親已后然之
奭與尚書右僕射褚遂良侍中韓瑗諷太尉長孫無忌
左僕射于志寧等固請立忠為儲后高宗許之
顯慶元年正月辛未立代王弘為皇太子先是永徽六
年十一月丁卯禮部尚書許敬宗奏曰臣聞元儲以貴
立嫡之義尤彰罔敢同名正本之文逾顯所以内崇宗
廟外重郊社取鍳前王行之自久陛下憲章千古含育
萬邦爰立聖慈母儀天下繼而皇后生子合處少陽出
自塗山是謂吾君之嗣夙聞胎教宜展問豎之心乃復
獲宗降居藩邸從然養德猶韜甲舘之符未纂承華尚
阻商山之道是使前星匿彩瑶岳韜峯臣愚誠竊所未
喻且今之守器素非皇嫡永徽爰始國本未生權引彗
星越外明兩近者元妃載誕正嗣降神重光有融爝暉
宜息安可以茲傍統叨據温文國有諍臣孰逃其責謹
按春秋左氏傳云隱公元年春不書即位攝也昔宋武
公生仲子有文在其手曰為魯夫人故仲子歸于我生
桓公是以隱公立而奉之自營莵裘遜而歸老孔子褒
其讓嫡旌于此事之書又束觀漢史云光武皇帝子疆
居長建武之初為皇太子及皇后隂氏有子曰莊繇是疆
不自寧固求遜位帝乃從之封疆為東海王竟以莊為
太子是為孝明皇帝竊惟息姑克讓可以思齊劉疆守
藩宜遵往軌追蹤太伯不亦休哉踵武延陵故常安矣
寧可反植枝幹久易位於天庭倒襲裳衣使違方於震
位蠢爾黎庶云誰係心垂裕後昆將何播美又且父子
之際人所難言事或批鱗必嬰嚴憲臣竊為身計苟且
隨流尸祿偷榮固知無咎伏自思忖荷盼先朝引於陋
巷之中申以後車之禮雲臺畫象十有八人三紀于茲
唯臣僅在趨事陛下綿歴二坊叨處調護之流濫齒正
人之伍蔭璇華於望苑雕朽木以為容推鑾轂於天衢
偶雞樹而徒老常思自勉少報洪恩既屬天步康寧效
湛族而無所太階平晏須焚宗而靡由今兹冡嗣執珪
下枝當璧孟侯淪屈大典未申臣既分職文昌典司嘉
禮位均宗伯弗敢曠官效命之秋宜在茲日所以思不
出位輕呌帝閽冐嚴威干斧鉞㤀忌諱竭精誠天或弗
違從其至理朝聞夕殞抃若登僊如塞讜言譴其芻瞽
煎膏染鼎亦所丼心仍望奉見指陳彛典及召見帝曰
卿朕之伯夷也立嫡之義在禮何如對曰正基本則萬
事理皇太子國之本也本獨未正萬國無所係心據禮
最為不可且在東宫者所出本微今知國家已有正屬
必不自安竊位而懷自疑恐非宗廟之福願陛下熟計
之帝曰忠己自讓對曰能為太伯願速從之
四年十月丙午皇太子弘加元服(後薨謚字敬皇帝)
上元二年六月戊寅立雍州牧右衛大將軍雍王賢為
皇太子(即章懷太子也)
調露二年八月己丑立左衛大將軍雍州牧共王哲為
皇太子(改名顯即中宗也)
永淳元年二月戊午立皇孫重照為皇太孫重照中宗
長子開耀二年生於東内殿高宗甚悦及滿月立為皇
太孫(後避則天諱改名重潤降封邵王)
中宗嗣聖元年二月壬子以永平王成器為皇太子(後改)
(名憲降封寧王謚曰讓皇帝)
神龍二年七月戊申立左衛大將軍衛王重俊為皇太
子時以除遂不行册禮(即節愍太子也)
睿宗唐隆元年六月丁未以平王隆基有安社稷之功
立為皇太子(即玄宗也)制曰舜去四凶而功格天地武有七
德而戡定黎民故知有大勲者受神明之福仗高義者
為匕鬯之主朕恭臨寶位亭育寰區以萬物之心為心以
兆人之命為命雖承繼之道咸以冡嫡居尊而無私之懷
必推功業為首然後可保安社稷永奉宗祧第三子平
王隆基孝而克忠義而能勇比以朕居藩邸虔守國彛
貴戚中人都無引接羣邪害正凶黨實繁利口巧言䜛
說罔極韋温延秀朋徒競起晉卿楚客交搆其間潜結
回邪排擠端善正人集木君子阽危愒日視隂朝不
保夕擁羽林萬騎率左右屯營先害朕躬并及太平公
主中外良士咸擬勦屠隆基密聞其期先難奮發挺身
鞫旅衆應如歸呼噏之間兇渠殄滅安七廟於幾墜濟
羣生於將殞方舜之功過四比武之德逾七靈祇毓德昆
弟樂推一人元良萬邦已定為副君者非此而誰可立
為皇太子有司擇日備儀注册命初睿宗即位議立皇
太子以宋王成器長而平王有誅韋氏之功意久不定
成器辭曰儲副者天下之公器時平則先嫡長國難則
歸有功若乖其宜則海内失望非社稷之計臣敢以死
請而平王聞之累日涕泣固讓言甚切至諸王等咸以
平王有社稷大功神祗僉屬羣臣又曰除天下之禍者
享天下之福拯天下之危者受天下之安平王有聖德
定天下宜膺主鬯以副羣心睿宗乃從之平王又抗表
讓曰臣聞立嫡以長古之制也豈以臣有薄效虧失彛
章伏願稽古而行臣之願也睿宗不許王又累表懇辭
睿宗固拒之
玄宗開元二年十二月辛未立郢王嗣謙為皇太子制
曰樹之后王所以輯寧黎獻前立儲副所以安固宗祧
故能崇四術之科為萬國之本長幼君臣之序齒胄知
歸温文恭敬之風羣生攸屬古之制也其在茲乎郢王
嗣謙聰睿夙成端莊特秀三雍禮樂必也生知五官詞
藻居然暗合體道為器非假於學問資靈授德自符於
神觧夏弦春誦地義天經立人之道既彰為子之誠皆
著今昇平在運域中咸寧將有事於元良固不踰於三
善宜光近日之敏俾則前星之耀來年正月四日傋禮
册為皇太子所司准式
七年十一月皇太子將加元服下制曰元良所以主匕
鬯奉社稷貞于萬國祝以三加皇太子居長德之地務
親仁之道爰就師保克修志業寢門問安而資敬大學
齒胄而徵善大猷且酌元服宜申史稱周頌之年傳紀
魯襄之禮粤若敬始謂之成人逮茲建正式展嘉事可
以來年正月加元服所司擇日奏聞禮官博士詳考故
實允符令典
八年正月甲子皇太子加元服乙丑皇太子謁太廟十
三年制皇太子嗣謙改名鴻(二十六年以罪廢為庶人)
二十六年六月庚子制曰大寶曰位實在其丕承萬邦
以貞必建於眀兩朕嗣守鴻業祗嚴永圖恭惟匕鬯之
主豈捨人神之望開府儀同三司兼單于大都護河北
河東行軍元帥朔方軍節度使兼關内支度營田鹽池
押諸藩部落等大使上柱國忠王璵天假聰明生知仁
孝君親一致友悌二成温文之德合於古訓敬愛之風
聞於天下嘗以視其所以察其所安考言有章詢事皆
中知子者父允叶於元良以長則順且符於舊典宜膺
擇嗣之舉俾受升儲之命可立為皇太子(即肅宗也)仍取來
月内擇日册命所司准式
七月己巳帝御宣政殿會九品以上文武百官册皇太
子忠王璵帝第三子自皇太子瑾得罪廢為庶人王長
而最賢遂立為皇太子
肅宗乾元元年五月庚寅詔成王俶宜立為皇太子改
名豫(即代宗也)所司擇日行册禮
七月壬午皇太子於宣政殿謝册命
十月甲辰帝御宣政殿册皇太子
代宗廣德二年正月己卯立元帥尚書令雍王适為皇
太子甲子雍王表曰臣性本凡愚識無久遠夙承訓誨
未逹禮經俾踐元良是輕主鬯顧惟孱懦何以克堪然
臣頃總戎麾恭憑睿略在臣何力妄欲貪天且五帝三
王立嗣殊制王者家天下以傳子帝者官天下以傳賢
胡有居五帝之時行三王之禮臣雖不敏竊謂非宜乃
知古之正統不以年樹俊不以嫡明矣若以臣居嫡而
廢德在長而捨賢恐大道淳風隱而不見伏以天下之
公器不可虚涉宗廟之宏綱不可輕舉伏惟陛下敦三
善之本審萬國之貞不可以私授為心但可以推賢為
慮則陛下享唐虞之德臣蒙伯邑之名乞回聖慈俯寢
恩命帝詔答曰立嫡以長繼統惟賢三代成規百王令
典惟爾元子敬而温文孝叶天經學深義府克奉趨庭
之訓遂成麟趾之才項總元戎式平巨猾外蕃受律羣
帥叶謀咸推兔苑之賢允負龍樓之拜宜膺德舉勿用
勞謙乙丑又上表陳謙答詔不允即宜斷表
二月己巳帝御宣政殿册皇太子先是寶應二年五月
宰臣及文武百僚上表請立皇太子兩表不從宰臣等
又上言曰伏見儲貳未立明兩虚位累有陳請愚誠不
從陛下以郊壘多虞羌戎侵軼即茲大典姑務安邊誠
聖主憂勤謙讓之心非國家固本久遠之計易曰重明
以麗乎正乃化成天下書曰一人元良萬邦以貞謹案
歴代哲王守邦建國未有不先定冡嗣以叶羣情然後
修禮文緝刑政於是諸侯以秩進戎狄以義敘匕鬯以
時主監撫以事明宗祀之本不可暫闕今大盗初滅先
零猖狂時號艱虞人懷底定而守嫡不建繼體未孚天
下顒顒實有所望陛下固辭未免億兆搖心伏願遠圖
百代之謀俯遂羣臣之請必冀四夷向化萬國歸誠帝
手詔答曰卿等謨明廟堂夾輔王室請正長嫡以崇儲
副稱元良之貞固天下之本比調主鬯誠哉是言但以
黎庶不康甲兵久頓憂勞旰昃姑務息人與衆共守斯
為急務册命之禮輟而未行方俟有年用申盛典高秋
玄月平秋不遥因其萬物之成繼以重離之照子孫逢
吉是謂大同待至此時依卿所請宜悉朕懷至是乃降册命
德宗以大歴十四年正月即位十二月乙卯詔曰
主器者莫若長子繼明者必建儲兩既以傳重亦以崇
本則君親之大義帝王之弘範無先於此矣朕以𦕈身
纘承丕緒夕惕祗畏惟懷永圖承八葉之耿光居四海
而稱大則匕鬯之主粢盛之重樹元貴嫡有邦之先宣
王誦生知古制既賢且長聰明敏慱温恭孝友不自滿
假率由憲章慶發高禖兆申甲觀為子之道惟父能知
審其觀志宜承大統固能總戎監撫載乎鼎實不絶馳
道謙敬益崇問安必自於因心入學固知其讓齒升茲
上嗣庶貞萬國可立為皇太子(即順宗也)宜令所司擇日備
禮册命建中元年正月册皇太子
順宗以貞元二十一年正月即位三月癸巳詔曰萬國
之本屬在元良主器之重歸于長子所以固社稷正邦
統古之制也廣陵郡王淳孝友莊敬慈仁忠恕博厚以
容物見明而愛人祗服訓詞文皆合雅講求典禮學必
承師言有令聞動無違德朕獲纘丕緒祗若大猷惟懷
永圖用建儲貳以承宗廟以奉粢盛爰舉舊章俾膺茂
典宜册為皇太子改名純(即憲宗也)仍令有司擇日備册命
四月己丑帝御宣政殿册皇太子時帝即位已久而臣
下未有親奏對者内外咸言王伾王叔文專行斷决日
有異說又屬頻隂雨皆以為羣小用事之應及將行册
禮之夕雨乃止至行事之時天景晴朗有慶雲見識者
以為天意有所歸及覩皇太子儀表班行悚動退無不
相慶至有感而泣者其日道路觀悦逓相傳告中外有
屬焉
憲宗元和四年閏三月丁卯詔曰朕聞君天下者纘承
統業何常不樹建儲貳固安邦家况長子有主器之義
元良貞立國之道上以嚴宗社之慶下以順長久之宜
歴考前載率由斯道鄧王寧性與忠敬生知孝友秉寬
明之度體慈愛之心學師訓謨詞尚經雅動皆中禮慮
不違仁稽以舊章允膺上嗣朕獲纘丕緒夙夜虔恭常
懼神明未歆政理多闕曠茲茂典亟涉歲時今屬方隅
甫寧品物咸遂覽皇王之制詢卿士之謀時瞻大猷莫
此為重是用授之匕鬯位以青宫欽惟永圖俾服休命
宜册為皇太子(即惠昭太子也)仍令有司擇日備禮册命四月
令皇太子居少陽院其年有司將行册禮以孟夏孟秋
再卜日臨事皆以雨罷至十月方就廷册(六年太子薨)
七年七月乙亥制曰承廟祧之尊固邦國之本重其緒
業貞以元良斯今古之通制也乃者春宫曠位已涉歲
時將恐禆獻闕主鬯之儀膠庠虚齒學之道其何以懷
寧方夏章示教源稽諸往册用舉彛典遂有孝敬忠肅
寬明惠和遵保傅之言佩經訓之旨友于兄弟睦于宗
親慱愛而恕已以誠慎行而餙躬以禮載觀所履克茂
厥猷宜升儲闈以對休命朕祗若成憲惟懷永圖法二
王垂統之秩紹十聖重光之烈致嚴禋配俾奉粢盛式
昭上嗣之宗庶恊明離之吉宜册為皇太子改名常(即穆)
(宗也)仍令有司擇日備禮册命十月壬寅帝即宣政殿册
皇太子百寮退謁皇太子于崇明門幕殿凡三再拜太
子皆答拜宫寮拜則受之又赴興慶宫進名奉賀皇太后
穆宗長慶二年十二月癸巳制曰朕聞王者敬承宗祧
欽若天命必建元子用寧邦家所以光恊繼明嚴當主
鬯朕纘承聖緒寅奉丕圖永惟國本之安爰在皇儲之
重而青宫久闕望苑未開何以表式元良昭宣鴻業稽
於往册用舉彛章長男景王湛孝愛恭和忠敬誠肅慈
惠特禀寬仁夙彰言通典謨動協儀矩睦友宗屬遵承
傅道克修令問日茂嘉猷宜踐儲闈以承休命朕以君
尊父嚴每推乾道聞詩學禮用首人倫嘉翼翼於誠心覩
烝烝於孝敬克稱知子無讓前修俾奉粢盛式昭元嗣
宜册為皇太子(即敬宗也)仍令有司擇日備禮册命乙未宰
臣百寮並賀皇太后于興慶宫丙午帝御紫辰殿册皇
太子故事册太子御宣政前殿時以帝體未康慮勞登
御故從便也是日備宫懸於紫宸殿廷列而内仗於兩
閣門内羣臣辨色序立於宣政門外俄就外廊食訖始
具冠服劍履入日月華門列位於正衙辰後一刻方入
閤帝臨軒後以中官列侍太子步自崇明門以宫寮翼
從駙馬二人扶整衣冠禮儀使導以進及樂作扇開羣
臣拜訖太子進至龍墀東西再拜受册攝中書令杜元
穎跪讀册文以授太子再拜蹈舞乃出歸于崇明門幕
殿羣臣賀皇帝訖退詣崇明謁皇太子太子命舉簾執
笏答拜宫寮拜則受之禮畢羣臣赴興慶宫稱賀初穆
宗因擊毬暴得風恙機務稍壅外庭不知宫中安否者
三日京師人情恟然右僕射裴度三上䟽請立儲嗣兩
省官及翰林學士亦繼陳封章門下侍郎平章事李逄
吉與同列因樞密中使梁守謙劉弘規王守澄同議遂
迎置景王於少陽院然後固請穆宗御紫宸殿以安衆
心乃以十二月五日入閣率百寮稱賀因請立皇子景
王為儲后感激嗚咽聞者莫不涕零班退又獨進曰景
王先聖皇太后嫡長子至正且順事無可疑伏望即賜
宣下臣謹便令有司擇日册命時穆宗不能言微有許
諾之意逢吉還中書草奏封進時同列杜元穎先赴太
廟宿齋逢吉後出光範門以所進言請立太子不言請
立景王遽廻馬追之獨改奏状以進翊日詔下遂以景
王為皇太子
文宗太和六年十月甲子詔曰禮重承祧義存繼體思
崇守器必務建儲王者所以固大本而貞萬國也魯王
永温仁寬明聰敏孝愛動合至性居無放心樂善承顔
曠度容衆恭勤詩書之教率由忠愿之風懿茲徽猷光
我上嗣朕纂奉寶位丕寧聖圖欽若舊章同建儲貳爰
俾主鬯以率問安統正龍樓之榮昭宣甲觀之兆宜膺
茂典允屬元良宜册為皇太子仍令所司擇日備禮册
命太子帝長子也母曰王昭儀帝自即位承敬宗盤游
荒怠之後恭儉惕慎以安天下以晉王謹愿且欲建為
儲貳未幾晉王薨帝哀悼甚不復言東宫事久之方有
是命中外慶悦
七年八月庚寅御宣政殿册皇太子禮畢百寮詣興慶
宫賀太皇太后義安太后又詣光順門賀皇太后(開成三年)
(十月太子薨)
開成四年十月制曰古先哲王之有天下也何嘗不正
國本而成天序建儲兩而主重器朕以寡昧祗荷丕圖
虔恭寅畏思固鴻業慎擇全懿曠于旬時而卿士獻謀
龜筮告吉以為少陽虚位願舉盛儀列聖垂休俾合予
志選賢而立式表無私敬宗皇帝第六男陳王成美天
假忠孝日新道德温文合雅謙敬保和裕端明之體度
飭尚書之訓辭言皆中禮行不違仁是可以順考舊章
欽若成命授之匕鬯以奉粢盛宜廻朱邸之榮俾踐青
宫之重可以為皇太子宜令所司擇日備禮册命自青
宫虚位將相大臣百職言者拜章面陳凡累月帝遂册
立陳王宋立與夷之志也(五年正月文宗暴疾兩軍中尉仇士良等矯詔立穎王為)
(皇太弟廢太子為陳王)
五年正月己卯制曰朕顧𦕈身獲承丕構嚴恭寅畏十
有五年雖宇内小康而大道猶鬱方思砥礪期臻治平
而天不祐予夙嬰疾疹政既多闕心不自安近者凝沍
所侵久而寖劇臣寮愛我内外一心禱祀畢為藥䂖備
至亟換旬月有加無瘳懼不能躬總萬機日釐庶政稽
于古訓謀及大臣用建親賢以貳神器親弟穎王炎朕
昔在藩邸與同師訓動成儀矩深禀寬仁俾奉昌圖必
諧人欲可立為皇太弟(即武宗也)應軍國政事便令勾當是
日兩軍自十六宅迎帝赴少陽院百官謁于東宫思賢
殿分命羣臣告天地社稷
武宗會昌六年三月遺詔立光王怡為皇太叔權勾當
軍國政事改名忱(即宣宗也)
宣宗大中十三年八月遺詔立長子鄆王温為皇太子
監國改名漼(即懿宗也)
懿宗咸通十四年七月制立第五男晉王儼為皇太子
改名儇(即僖宗也)
僖宗文德元年三月遺詔立夀王傑為皇太弟時帝暴疾
不豫羣臣以吉王最賢又在壽王之上將立之惟軍容
使楊復恭請立夀王(後改名即昭宗也)
昭宗乾寧四年二月丙辰帝在華州節度使韓建表請
立太子己未制德王裕宜册為皇太子(天祐元年八月為蒋玄暉所害)
天祐元年八月遺詔曰輝王祚幼彰岐嶷長實端良裒
然不羣予所鍾愛必能克奉丕訓以安兆人宜立為皇
太子改名柷監軍國事(即哀帝也)
冊府元龜卷二百五十七
