册府元龜卷七百五十八宋王欽若等撰
總錄部
忠
書曰為下克忠傳曰忠為令德蓋士之策名從官委質
事君無貳爾心不為義疚時危而節見累至而行明周
旋夷險秉操彌厲遭值事變守死無改是皆忠之屬也
中代而下曷嘗無其人哉至乃勤身翼衛盡規縫闕誠
心内著謹力兼茂義形於顛沛志烈於屯難去就之際
確然不渝兇醜之會毅然有守垂讜言於將沒全大節
而隕命其或卑處綱佐退居士伍亦乃拳拳勖勉存心
王室雖在畎畆猶不忘君斯可以為純臣矣
漢周緤沛人也以舍人從高祖起沛嘗為參乘高祖戰
有利不利終亾離上心帝以緤為信武侯(以其忠信故加此號)帝
欲自擊陳豨緤泣曰始秦攻破天下未曾自行今上嘗
自行是亾人可使者乎帝以為愛我賜入便門不趨封
緤為䣙城侯
梅福為南昌尉(豫章之縣)後去官歸壽春數因縣道上言變
事(附縣道之使而封奏也變謂非常之事)求假軺傳(小車之傳也)詣行在所條
對急政(條對者一一條錄而對之)
龔勝字君實楚人徵光禄大夫稱疾乞骸骨哀帝賜策
歸老於鄉里王莽既簒國遣五威將帥行天下風俗將
帥親奉羊酒存問勝明年莽復遣使者即拜勝為講學
祭酒勝稱疾不應徵後二年莽復遣使者奉璽書太子
師友祭酒印綬安車駟馬迎勝即拜秩上卿先賜六月
禄直以辦裝使者與郡太守縣長吏三老官屬行義諸
生千人以上入勝里致詔使者欲令勝起迎久立門外
勝稱病篤為牀室中戸西南牖下東首加朝服拖紳使
者入戸西行南面立致詔付璽書遷延再拜奉印綬内
安車駟馬進謂勝曰聖朝未嘗㤀君制作未定待君為
政思聞所欲施行以安海内勝對曰素愚加以年老被
病命在朝夕隨使君上道必死道路無益萬分使者要
說至以印綬就加勝身輙推不受使者即上言方盛夏
暑熱勝病少氣可須秋凉乃發有詔使者五日一與太
守俱問起居為勝兩子及門人高暉等言朝廷虛心待
君以茅土之封雖疾病宜動移至傳舍示有行意必為
子孫遺大業暉等白使者語勝自知不見聽即謂暉等
吾受漢家厚恩亡以報今年老矣旦暮入地誼豈以一
身事二姓下見故主哉語畢遂不復開口飲食積十四
日死
後漢王豐為光武突騎光武追尤來等賊乘勝輕進反
為所敗賊追及短兵接帝自投高岸豐急下馬援帝帝
撫其肩而上顧笑謂耿弇曰幾為虜嗤弇頻射却賊得
免
趙憙素與鄧奉善後奉反於南陽憙數遺書切責之而
讒者因言憙與奉合謀光武以為疑及奉反帝得憙書
乃驚曰趙憙真長者也即徵憙引見賜鞍馬待詔公車
憙位至太傅錄尚書事
劉翊潁川人獻帝遷都西京翊舉上計椽是時寇賊興
起道路隔絶使驛稀有達者翊夜行晝伏及到長安詔
書嘉其忠勤特拜議郎遷陳留太守
何顒字伯求辟司空府及董卓秉政逼顒以為長史託
病不就乃與司空荀爽司徒王允等共謀卓會爽薨顒
以他事為卓所繋憂憤而卒
張温字伯慎少有名譽累登公卿亦陰與司徒王允共
謀誅卓事未及發而見害
田豐為侍御史棄官歸家時袁紹起義兵卑辭厚幣以
招致豐豐以王室多艱志存拯救乃應紹命以為别駕
勸紹迎天子紹不納
陳珪為沛相時吕布在下邳袁術欲結布為援乃為子
索布女布許之(時布在徐州許以女嫁之)術遣使韓胤以僭號議告
布并求迎婦珪恐術布成婚則徐揚合從將為國難於
是往說布曰曹公奉迎天子輔贊國政威靈命世將征
四海將軍宜與恊同策謀圖泰山之安今與術結婚受
天下不義之名必有累卵之危布以怨術初不已受也
女已在途追還絶婚械送韓胤梟首於市珪欲使子登
詣曹公布不肯遣會使者至拜布左將軍布大喜即聽
登往并令奉章謝恩后布為曹公所圍乃遣許汜王楷
告急於袁術術曰布不與我女理自當敗何為復來相
聞耶汜楷曰明上今不救布為自敗耳布破明上亦破
也術時僭號故呼為明上術乃嚴兵為布作聲援布恐
術為女不至故不遣兵救也緜纏女身縛馬上夜自送
女出與術曹公守兵相觸格射不得過復還城
鄧羲為荆州劉表治中獻帝都許昌表雖遣使貢獻然
北與袁紹相結羲諫表表不聽(漢晉春秋曰表答羲曰内不失貢職外不背盟)
(主此天下之達義也治中獨何怪乎)羲辭疾而退終表之世不出
元尚獻帝初為兖州刺史東之郡而魏太祖已臨兖州
尚南依袁術術僭號欲以尚為太尉不敢顯言私使人
諷之尚無屈意術亦不敢強也建安初尚逃還為術所害
徐璆為東海相獻帝遷許以廷尉徵當詣京師道為袁
紹所劫授璆以上公之位璆乃歎曰龔勝鮑宣獨何人
哉守之必死術不敢逼術死軍破璆得其傳國璽及還
許并送前所假汝南東海二郡印綬司徒趙退謂璆曰
君遭大難尤存此邪璆曰昔蘇武困於匈奴不隊七尺
之節况此方寸印乎
臧洪為即邱長靈帝中平末棄官還家太守張超請為
功曹時董卓殺帝圖危社稷洪說超曰明府歴世受思
兄弟竝據大郡今王室將危賊臣虎視此誠義士效命
之秋也今郡境尚全吏人殷富若動桴鼓可得二萬人
以此誅除國賊為天下倡義不亦宜乎超然其言與洪
西至陳留見兄邈計事邈先謂超曰聞弟為郡委政臧
洪洪者何如人超曰臧洪海内竒士才略智數不比於
超矣邈即引洪與語大異之乃使詣兖州刺史劉岱豫
州刺史孔伷遂皆相善邈計先有謀約會超至定議與
諸牧守大會酸棗設壇場將盟既而更相辭譲莫敢先
登咸共推洪洪乃攝衣升壇㰱血而盟曰漢世不幸皇
綱失統賊臣董卓乘釁縱害毒流百姓大懼淪喪社稷
翦覆四海兖州刺史岱豫州刺史伷陳留太守邈東郡
太守瑁廣陵太守超等糾合義兵竝赴國難凡我同盟
齊心一力以致臣節隕首喪元必無二志有渝此盟俾
墜其命無克遺育皇天后土祖宗明靈皆鑒之洪辭氣
慷慨聞其言者無不激揚
魏李乾初平中以衆隨太祖破黃巾於壽張又從擊袁
術征徐州吕布之亂太祖遣乾還乘氏慰勞諸縣布别
駕薛蘭治中李封招乾欲俱叛乾不聽遂殺乾
蜀法正字孝直先主與曹公争勢有不便宜退而先主
不肯退無敢諫者矢下如雨正乃往當先主前先主云
孝直避箭正曰明公親當矢石况小人乎先主乃曰孝
直吾與汝俱去遂退位至尚書令護軍將軍
趙雲為先主車騎曹公追先主於當陽長阪棄妻子南走
雲身抱弱子即後主也保護甘夫人即後主母也皆得
免難遷為牙門將軍
吴谷利為孫權左右給使以謹直為親近監權征合淝
乘駿馬上津橋橋南已見撤丈餘無板谷利在馬後使
權持鞍緩控利於後着鞭以助馬勢遂得超渡權既得
免即拜利都亭侯於武昌新裝大船名為長安試泛之
釣臺沂時風大盛谷利令舵工取樊口權曰當張頭取
羅州利拔刀向舵工曰不取樊口者斬工即轉舵入樊
口風遂猛不可行乃還權曰阿利畏水何怯也利跪曰
大王萬乘之主輕於不測之淵戲於猛浪之中樓船裝
高邂逅顛危柰社稷何是以利輙敢以死争權於是貴
重之自此后不復名之嘗呼曰谷
陳表父武為偏將軍從孫權擊合淝戰死孫權復其客
二百家在會稽表簡視其人皆堪好兵乃上疏陳讓乞
以還官充足精銳詔曰先將軍有功於國國家以此報
之卿何得辭焉表乃稱曰今除國賊報父之仇以人為
本空枉此勁銳以為僮僕非表忠也皆輙科取以充部
伍所在以聞權甚嘉之下郡縣科正戶羸民以補其處
石偉有節操高行及吴亾晉武帝詔曰吴故光禄大夫
石偉秉志清白皓首不踰雖處危亂廉節可紀年已過
邁不堪遠涉其以偉為議郎加二千石秩以終厥世偉
遂陽狂及盲不受晉爵
晉郭琦為右著作郎趙王倫簒位又欲用琦琦曰我已
為武帝吏不欲復為今世吏終身處於家
王允之年在總角從伯敦謂為似已嘗以自隨出則同
輿入則共寢敦嘗夜飲允之辭醉先卧敦與錢鳳謀為
逆允之已醒悉聞其言慮敦或疑已便於卧處大吐衣
面竝汚鳳既出敦果然視見允之卧吐中以為大醉不
復疑之時父舒始拜廷尉允之求還定省敦許之至都
以敦鳳謀議事白舒舒即與導俱啟明帝成帝初隨舒
之會稽及蘇峻反允之討賊有功封番禺縣侯邑千六
百戶
劉敬宣為會稽王世子元顯征虜參軍事隆安二年王
恭起兵於京口以誅司馬尚之兄弟為名敬宣父牢之
為恭前軍司馬輔國將軍晉陵太守置左領兵而恭以
豪戚自居甚相陵忽牢之心不能平及恭北舉牢之為
前鋒太傅會稽王道子與牢之書備言禍福使以兵反
恭牢之呼敬宣曰吾與王恭皆蒙先帝殊恩今居元舅
之重義心未彰唯兵是從吾不能審恭事捷之日必能
奉戴天子緝穆宰相與否今欲奉國威靈以明逆順汝
以為何如敬宣曰朝廷雖無成康之隆未有桓靈之亂
而恭怙亂阻兵志陵京邑大人與恭親無骨肉分非君
臣雖共事少時意好不協今日討之於情何有牢之至
竹里斬恭大將顔延遣敬宣率高雅之等還京襲恭恭
方出城躍軍馳騎横擊之一時散潰元顯進號後將軍
以敬宣為諮議參軍又加寧朔將軍後為輔國將軍謀
襲桓玄不克與司馬休之高雅之等奔長安求救於姚
興得兵數千人又為玄所破乃奔慕容德敬宣素曉天
文知必有興復晉室者又夢丸土而服之既覺喜曰丸
者桓也桓既吞矣吾復本土乎乃結青州大姓諸崔并
要鮮卑大帥免達謀滅德推休之為主克日垂□時劉
軌為德司空大被委任雅之又欲要軌敬宣曰此公年
老吾觀其有安齊志必不動不可告也雅之以為不然
遂告軌軌果不從謀頗泄相與殺軌而去
韓遥之安帝時為荆州治中轉平西府錄事參軍以劉
裕父名翹字顯宗遥之遂字顯宗名兒為翹以示不臣
劉氏與司馬休之俱奔姚興劉裕入關又奔於魏
劉邁仕桓玄後為竟陵太守及劉毅與劉裕等同謀起
義邁將應之事泄為玄所害
宋張暢為南譙王長史義宣既有異圖蔡趍等以暢民
望勸義宣留之及解南蠻校尉以授暢加冠軍領丞相
長史遣門生苟僧保下都因顔竣陳義宣釁狀僧寶有
私貨停巴陵不時下舍義宣起兵津徑斷絶僧寶遂不
得去義宣將為逆遣嬖人翟靈寶謂暢朝廷簡練舟甲
意在西討今欲發兵自衛暢曰必無此理請以死保之
靈寶知暢不廻勸義宣殺以徇衆即遣召暢止於東齊
彌日不與相見賴司馬竺超民保持故獲全免既而進
號撫軍别立軍部以收民望暢雖署文撫檄飲酒嘗醉
不省文書隨義宣東下梁山戰敗義宣奔走暢於亂兵
自歸為軍人所掠衣服都盡值右將軍王玄謨乘輿出
營暢已得敗衣遂排玄謨上轝玄謨意甚不悦諸將欲
殺之隊主張世營救免送京師下廷尉削爵土配左右
尚方尋見原復起為都官尚書
庾炳之為始興王鎮軍長史於時領軍將軍劉湛協附
大將軍彭成王義康而與僕射殷景仁有隙凡朝士遊
殷氏者不得入劉氏之門獨炳之遊二人之間密盡忠
於朝廷景仁稱疾不朝見者歴年太祖嘗令炳之銜命
去來湛不疑也義康出藩湛伏誅以炳之為尚書吏部
郎與右衛將軍沈演之俱參機密
王僧虔遷司徒左西屬兄僧綽為元凶所害親賓咸勸
避難僧虔涕泣曰吾兄奉國以忠貞撫我以慈愛今日
之事苦不見及耳若得同歸九泉猶羽化也
袁淑為太子左衛率元凶劭將為逆其夜淑在直二更
許呼淑及蕭贇等流涕謂曰主上信讒將見罪廢省内
無過不能受枉明旦便當行大事幸相與戮力淑及贇
曰自古無此願加善思劭怒變色左右皆動贇懼乃曰
臣昔忝伏事嘗思效節况憂廹如此輙當竭身奉令淑
叱之曰卿便謂殿下真有是也殿下幼時嘗患風或是
疾動耳劭愈怒因曰事當克不淑曰居不疑之地何患
不克但既克之後為天地之所不容大禍亦旋至耳願
急息之劭左右引淑等衿褶又就主衣取錦截三尺為
一段又中破分贇淑及左右使以縛袴淑出還省繞床
行至四更乃寢劭將出已與蕭贇同載呼淑甚急淑眠
終不起劭停車風化門催之相續徐起至車後劭使登
車又辭不上劭因命左右與手刃見殺於風化門外時
年四十六
程天福隨孝武鎮彭城後魏太武親率大衆至彭城遣
人云魏主致意安北程天祚一介常人誠知非宋朝之
美近於汝陽身被九創落在殿外我手牽而出之凡人
骨肉分張竝思集聚輙已語之但其弟苦辭今令與來
使相見天福謂使人曰兄受命汝陽不能死節各在一
國何煩相見
巢遂為綏安令時會稽太守孔顗反義興諸縣唯遂守
節不移不受偽爵
王孚大明末為海鹽令泰始初天下反叛唯孚獨不同
逆
劉彌之青州人明帝即位薛安都反青州刺史沈文秀
遣彌之及張靈慶崔僧璇三軍應安都彌之等尋歸順
彌之青州強姓門族甚多諸宗從相合率奔北海據城
以拒文秀
何承天東海郯人謝晦鎮江陵請為南蠻長史及晦進
號衛將軍轉為諮議參軍時朝廷既誅徐羡之將討晦
晦率兵既下承天留府不從及到彦之至馬頭承天自
詣請罪彦之以其有誠宥之使行蠻府事後為廷尉卒
邵領宗彭城人竟陵王誕舉兵反孝武遣沈慶之討伐
彭城領宗在城内陰結死士欲襲誕先欲布誠於慶之
乃說求為間諜見許領宗既出致誠畢復還城内事泄
誕鞭二百考問不服遂支解之
尹玄慶為海陵王休茂參軍休茂殺司馬庾深之等徵
兵為亂玄慶起義兵攻襲休茂生擒之將出中司馬斬
首休茂平以玄慶為射聲校尉
南齊桓康勇果驍悍宋大明中隨太祖為軍容使從世
祖在贑縣泰始初世祖起義為郡所縶衆皆散康裝擔
一頭貯穆后一頭貯文惠太子及竟陵王子良自負置
山中與門客蕭欣祖楊瑑之臯分喜潛三奴向思奴四
十餘人相結破郡獄出世祖郡追急康等死戰破之
曹道剛字景昭彭城人性質直蕭諶之廢立也道剛死
之初廢帝雖與道剛狎而未嘗敢詶帝悦市里雜事以
為歡樂道剛輙避之益州韓護善騎馬帝嘗呼入華林
園中令騎嘗狎之道剛出謂明帝主上猶是小兒左右
皆須正人使日見禮則近聞韓護與天子齊馬竝馳此
導人君於危地道剛欲殺之既而遣人刺護及道剛死
張融謂劉繪曰道剛似不為謟亦復不免也答曰夫徑
寸之珠非不寳也而蜯之所病云何不療之哉此道剛
所以死也
杜文謙者吳郡錢塘人明帝為南郡王文謙侍五經文
局歴太學博士出為溧陽令未之職會帝知權蕭諶用
事文謙乃謂舍人綦母&KR0903;之曰天下事可知灰盡粉滅
匪朝伊夕不早為計吾徒無類矣珍之曰計將安出答
曰先帝故人多見擯斥今召而使之誰不慷慨近聞王
洪軌與趙越嘗徐僧亮萬靈會共語皆攘袂搥床君其
密報周奉叔使萬靈會魏僧勔殺蕭諶則宫中之兵皆
我用也即勒兵入尚書斬蕭令兩郡伯力耳其次則遣
荆軻豫讓之徒因諮事左手頓其胸則方寸之刃足以
立事亦萬世一時也今舉大事亦死不舉事亦死二死
等耳死社稷可乎若遲疑不斷復少日錄君稱勑賜死
父母為殉在眼中矣&KR0903;之不能用時徐龍駒亦當得封
&KR0903;之恥龍駒共詔因求别立事未及行而事敗&KR0903;之在
西州時有一手板相者云當貴每以此言動帝又圖黃
門郎帝嘗問之曰西州時手板何在&KR0903;之曰此是黃門
手板官何須問帝大笑&KR0903;之時為左將軍南彭城太守
領中書通事舍人正直宿宣旨使即往蔣王廟祈福因
收送廷尉周奉叔文謙同死文謙有學行善言吐其父
聞其死曰吾所以憂者恐其不得死地耳今以忠義死
復何恨哉王經母所以欣王經之義也時人美其言
梁江革為豫章王長史時魏徐州刺史元□僧降附革
被勑隨府主鎮彭城城既失守革素不便馬乃泛舟而
還途經下邳遂為魏人執之魏徐州刺史安豐王延明
聞革才名厚加接待革稱患脚不拜延明將加害焉見
革辭色嚴正更相敬重時祖暅同被拘縶延明使暅作
欹器漏刻銘革唾罵暅曰卿荷國厚恩已無報答今乃
為虜立銘孤負朝廷延明聞之乃令革作丈八寺碑并
祭彭祖文革辭以囚執既久無復心思延明逼之愈苦
將加以箠撲革厲色而言曰江革行年六十不能殺身
報主今日得死為幸誓不為人執筆延明知不可屈乃
止日給脫粟三升僅餘性命值魏帝討中山王元略反
乃放革及祖暅還朝詔曰前貞威將軍鎮北長史廣陵
太守江革才思通瞻出内有聞在朝正身臨危不撓首
佐台鉉實允僉請可太尉臨川王長史
張譏為士林館學士侯景陷臺城譏﨑嶇踄難卒不事
景
樂子雲位江陵丞魏克江陵衆奔散呼子雲子雲曰終
為虜矣不如守以死節遂仆地卒於馬蹄之下
陳沈文阿仕梁為五經博士簡文在東宫引為學士及
侯景寇逆簡文别遣文阿招募士卒入援京師城陷與
張嵊共保吳興嵊敗文阿竄於山野景素聞其名求之
甚急文阿窮廹不知所出登樹自縊遇有所親救之便
自投而下折其左臂及景平高祖以文阿州里表為原
鄉令監江陰郡
蕭摩訶為侍中驃騎大將軍隋總管賀若弼襲京口摩
訶衆潰被執及京城陷賀若弼置後主於德教殿令兵
衛守摩訶請弼曰今為囚虜命在斯須願得一見舊主
死無所恨弼哀而許之摩訶入見後主俯伏號泣仍於
舊厨取食而進之辭訣而出守衛者皆不能仰視
後魏穆崇代人也道武之居獨孤部崇嘗往來奉給窟
咄之難崇外甥于植等謀執道武以應之告崇曰今窟
咄已立衆咸歸附富貴不可失願舅圖之崇乃夜告道
武道武誅植等北踰隂山復幸賀蘭部崇甚見寵待位
至太尉徙宜都公卒
張兖為幽州刺史道武天興初徵還後與崔逞答晉將
書失旨黜為尚書令史及疾篤上疏曰臣既庸人志無
殊操值太祖誕應期運天地始開參戎氛霧之初馳驅
革命之會托翼鄧林寄鱗溟海遂荷恩寵榮兼出内陛
下龍飛九五仍參顧問曾無微誠塵山露海今舊疾彌
留氣力虚損天羅有罪將填溝壑然犬馬戀主敢不盡
言方今中夏雖平九域未一西有不賓之羌南有逆命
之虜岷蜀殊風遼海異教雖挺生明聖撥亂乘時而因
幾撫會實須經略介焉易失切在人謀伏願恢崇叡道
尅廣德心使揖讓與干戈竝陳文德與武功俱運則太
平之化康哉之美復隆於今不獨前世昔子囊將終寄
言城郢荀偃辭含遺恨在齊臣雖闇劣敢忘前志魂而
有靈結草泉壤後數日卒
婁提獻文時為内三郎獻文厭世提謂人曰聖主升遐
安用活為遂引佩刀自刺幾至於死明文太后詔賜帛
貳百疋
甄&KR0903;為侍郎領御史中尉坐朋黨免官時以鷹犬馳逐
自娱朝廷有大事尤上表陳情
徐遵明華隂人講學於外二十餘人莊帝永安二年元
顥入雒任城太守李湛將舉義兵遵明同其事夜至民
間為亂兵所害
泉元禮雒州都督企之子東魏高敖曹圍逼雒州杜窋
為其鄉道城既陷敖曹報企而企密誡元禮及其弟仲
遵致力本朝仲遵以被傷不行元禮亦於路逃歸時杜
窋雖為刺史然巴人素輕杜而重泉及元禮至與弟仲
遵相見感父臨别之言潛與豪右結托信宿之間遂率
鄉人襲州城斬窋傳首長安朝廷嘉之拜衛將軍驃騎
大將軍世襲雒州刺史後元禮於沙苑戰沒復以仲遵
為雒州刺史遵宿稱幹略為鄉里所歸及為本州頗得
時譽
梁韋嵩遵為蕭寶夤中兵參軍深見信任寶夤反令嵩
遵率衆出征嵩遵偽受其署既行之後遂與侯德等還
來襲城以功封烏氏縣開國伯邑伍百戶
蘇湛為蕭寶夤行臺郎中深見委任孝昌中寶夤大敗
東還朝廷以為雍州刺史後自猜懼害中尉酈道元乃
稱兵反時湛卧疾於家寶夤令姜儉報湛云元略受蕭
衍意旨乃欲見除酈道元之來事不可測居不能坐受
死亾今便為身計不復作魏臣也與卿契闊故以相報
死生榮辱與君共之湛聞舉聲大哭儉遽止之曰何得
便爾湛曰百口居家即時屠滅如何不哭哭數十聲徐
謂儉曰為我白齊王王本以窮鳥投人賴朝廷假王羽
翼榮寵至此國步多虞不能竭忠報德乃欲乘人間隙
有不臧之心信惑行路無識之語欲以羸敗之兵守關
問鼎今魏德雖衰天命未改且王之恩義未洽於民但
見其敗未見有成蘇湛不能以百口居家為王族滅寶
夤復報曰此自救命之計不得不爾所以不先相白者
恐沮吾計故耳湛復曰凡為大事嘗得天下竒士今但
共長安博徒小兒輩計較辨有成理不湛恐荆棘必生
庭閣願乞骸骨歸鄉里脫得因此病死以下見先人寶
夤素重之以其病篤且知不為已用聽還武功寶夤敗
莊帝即位徵補尚書郎既至莊帝曰前聞卿答蕭寳
夤甚有美辭為我說也湛頓首謝曰臣雖言語不如伍
被始終不易自謂過之然臣與周遊契闊言得盡心而
不能令其不反臣之罪也莊帝悅拜散騎都尉仍領侍
郎
賈景雋以學識知名奉朝請遷京兆王愉府外兵參軍
愉起逆於冀州將授其官景雋不受愉殺之永平中贈
東清河太守謚曰貞
王士良孝莊末為爾朱仲遠府參軍事與紇豆陵叔藩
交戰軍敗為藩擒遂居河右偽行臺紇豆陵伊利欽其
才擢授右丞妻以孫女士良既為姻好便得盡言遂曉
以禍福伊利即歸附朝廷嘉之
北齊崔仲文東魏興和中為丞相掾沙苑之敗仲文持
馬尾以渡河及中流乍沒乍出高祖望見之曰崔掾也
遽遣船赴接既濟勞之曰卿為親為君不顧萬死可謂
家之孝子國之忠臣加中軍將軍
王紘為奉朝請蘭京之亂紘冐刃捍禦以其忠節賜爵
平春縣男賚帛七百段綾錦五十疋錢三萬竝金帶駿
馬仍除晉陽令
後周蔡襲高平人名著西州魏孝明正光中万侯奴寇
亂關中襲乃背賊乘妻子歸雒陽拜齊安郡守
李遠其先隴西人也魏正光中天下鼎沸勑勒賊胡琮
侵逼原州其徒甚盛遠昆季率勵鄉人欲圖拒守而衆
情猜懼頗有異同遠乃按劔而言曰頃年以來國家多
難凶黨乘機肆其毒螫王略未振緩其梟夷正是忠臣
立節之秋義士建功之日丈夫豈可臨難苟免當在死
中求生耳諸人竝世載忠貞沐浴教義今若棄同即異
去順就逆雖三尺童子猶或非之將復何顔以見天下
之士有異議者請以劍斬之於是衆皆股慄莫不聽命
乃相與盟㰱遂深壁自守而外無救援城遂陷其徒多
被殺傷唯遠兄弟竝為人所匿得免遠乃言於兄賢曰
今逆賊孔熾屠戮忠良遠欲間行入朝請兵救援兄晦
跡和光可以免禍内同釁隙因變立功若王師西指得
表裏相應既殉國家之急復全私室之危豈若窮廹凶
威坐見夷滅賢曰是吾心也遂定東行之策遠乃﨑嶇
寇境得達京師魏朝嘉之授武騎常侍俄轉别將賜帛
千疋并弓矢衣馬等
皇甫續武帝建德初為宫尹中侍武帝避暑雲陽宫時
宣帝為太子監國衛刺王作亂城門已閉百僚多有遁
者續聞難赴之於玄武門遇皇太子下樓執續手悲喜
交集帝聞而嘉之遷小宫尹
薛端汾隂人初為司空高乾雍參軍以天下擾亂遂棄
官歸鄉里魏孝武西遷文帝令大都督薛宗禮據龍門
引端同行崇禮尋失守降東魏東魏遣行臺薛循義都
督一千兵西度據楊氏壁端與宗親及家僮等先在壁
中循義乃令其兵逼端等東渡方欲濟河會日暮端密
與宗室及家僮等叛之循義遣騎追端且戰且馳遂入
石城栅得免栅中先有百家端與并力固守貴等數來
慰諭知端無降意遂收還河東東魏又遣其將賀蘭懿
南汾州刺史薛琰達守楊氏壁端率其屬并招喻村民
等多設竒兵以臨之懿等疑有大軍便東進船溺死者
數千人端收其器械復還楊氏壁文帝遣南汾刺史蘇
景恕鎮之降書勞問徵端赴闕以為大丞相府戶曹參
軍
盧辨范陽涿人也初魏孝武入關事起倉卒辨不及至
家單馬而從或問辨曰得辭家不辨曰門外之治以義
斷恩復何辭也孝武至長安授給事黃門侍郎領著作
太祖以辨有儒術甚禮之朝廷大議嘗日顧問趙青雀
之亂魏太子出居渭北辨時隨從亦不告家人其執志
敢決皆此類也
册府元龜卷七百五十八
