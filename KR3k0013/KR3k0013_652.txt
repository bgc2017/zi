册府元龜卷六百五十二宋王欽若等撰
奉使部
總序
周官小行人之職掌使適四方逹天下之六節又行夫
掌邦國傳遽之小事凡其使也必以旌節使於四夷則
為之介故聘禮有使者上介次介之名春秋戰國雖或
兵交而使在其間矣自周及秦常以歲八月遣輶軒之
使採異代方言又其事也漢制奉敵書使者乘馳傳則
使者之稱其來舊矣武帝遣中郎將建節往諭巴蜀乃
副使者馳四乘之傳又遣謁者及博士大夫諫官御史
廷尉太僕丞相掾等分行按察故有直指使者及八使
美俗清詔之名繇漢而下靡常厥官委寄之殊㳂襲不
一蓋因時而建置非著令於悠久等威制度隨委任之
輕重僚屬吏員稱職務之大小唐室以降踵事增名則
有廵察黜陟採訪處置按察宣勞之類分道而往領命
尤重大率以交聘敵國通接殊鄰勞來遠方安輯新附
慰撫兵役分給賑賜採風俗之厚薄詢民事之勞逸䆒
吏治之能否察獄訟之冤正搜訪遺滯刺舉姦濫或購
求墜簡或奉行寵典于以宣暢皇風敦諭詔旨廣天聽
而斯遠俾物情之無擁若乃智略宏遠機用周敏洽聞
英藻清節愼行揖譲而中節往復而合指引薦良士糾
劾非法感慨而自請罔憚脩塗縱横而有辭用能專對
乘便見機而必果處危握節而靡渝績效著聞望實昭
顯增原隰而有耀被奬飾以攸宜允謂使乎斯可尚已
乃至縻居他境邂逅物故契闊奄忽人所共歎其有乖
違上意遘受深耻專已而無簡黷貨而弗厭有損國威
乃罹邦憲是故歴代遣使誠難其人必簡帝心以將明
命者爾凡奉使部二十七門
逹王命宣國威
逹王命
夫使乎之為善者在乎宣王靈逹君命奉辭而無辱稱
指而獲考焉故周官之紀六節重行人之職小雅之歌
四牡榮使臣之選繇漢而下乃有循行郡國以布德音
馳驅絶域以論和好之亂邦之内有若平居抵逆城之
下曾不介馬其智勇見于辭氣其忠信通于神明故能
使倔強思柔姦雄易慮安反側之俗革携離之心紓患
以觧紛懷荒而振遠自非辯可以專對智足以經物挺
不奪之志逹應變之略又安能掉三寸之舌履不測之
險而舉無所憚克成其績哉
漢嚴助為中大夫會閩越攻東甌武帝出兵誅閩越淮
南王安上書諫之是時漢兵遂出踰領會閩越王弟餘
善殺王降帝嘉淮南之意廼令助諭淮南王曰皇帝問
淮南王使中大夫王上書言事聞之朕奉先帝之休德
夙興夜寐明不能燭(燭炤也)重以不德是以比年凶菑害
衆(菑古災字)夫以𦕈𦕈之身託于王侯之上内有飢寒之民
南夷相攘(攘謂相侵奪也)使邊騷然不安朕甚懼焉今王深惟
重慮(惟思也慮計也)明太平以弼朕失稱三代至盛際天接地
人迹所及咸盡賓服藐然甚慙(藐武卓切遠也言不可及也)嘉王之
意靡有所終(靡無也終極也)使中大夫助諭朕意告王越事助
諭意曰今者大王以發屯臨越事上書陛下故遣臣助
告王其事王居遠事薄遽不與王同其計(薄迫也遽速也)朝有
闕政遺王之憂(言朝政有闕乃使王有憂也遺猶與也)陛下甚恨之夫兵
固凶噐明主之所重出也(重難也)然自五帝三王禁暴止
亂非兵未聞也漢為天下宗操殺生之柄(操執持也)以制海
内之命危者望安亂者卬治(謂仰而望之讀曰卬)今閩越王狼戾
不仁(狼性貪戾凡言狼戾者謂貪而戾)殺其骨肉離其親戚所為甚多
不義又數舉兵侵凌百越并兼鄰國以為暴彊隂計竒
策入燔尋陽樓船(漢有樓船貯在尋陽也)欲招會稽之地以踐勾
踐之迹(先是越王勾踐稱覇中國今越王欲慕之)今者邊又言閩王率兩國
擊南越陛下為萬民安危久遠之計使人諭告之曰天
下安寧各繼世撫民禁母敢相并有司疑其以虎狼之
心貪㩀百越之利惑於逆順不奉明詔則會稽豫章必
有長患且天子誅而不伐焉有勞百姓苦士卒乎(王者之兵)
(但行誅耳無有戰闘故云不伐也)故遣兩將屯於境上震威武陽聲鄕
(音嚮)屯曾上未會(言兵未盡集)天誘其衷閩王隕命輙遣使者
罷屯母後農時(令及農時不待後也)南越王甚嘉被惠澤蒙休德
願革心易行身從使者入謝(革改也)有狗馬之病不能勝
服(謂朝服也)故遣太子嬰齊入侍病有瘳願伏北闕望大廷
以報盛德閩王以八月舉兵於治南(山名也今名東治属會稽)士卒
罷倦(罷讀曰疲)三王之衆相與攻之因其弱弟餘善以成其
謀至令國空虛遣使者上符節請所立不敢自立以待
天子之明詔此一舉不挫一兵之鋒不用一卒之死而
閩王伏辜南越被澤威震暴王義存危國此則陛下深
計遠慮之所出也事效見前(見顯也前謂目前)故使臣助來諭
王意於是王謝曰雖湯伐桀文王伐崇誠不過此臣安
妄以愚意狂言陛下不忍加誅使使者臨詔臣安所不
聞(先未聞者今得聞也)誠不勝厚幸
張騫為郎應募使月氐(月氏西域胡國也氏音支)與堂邑氐奴丼父
(堂邑姓也漢入其奴名丼父下云堂邑父者蓋取主之姓以為氏而單稱其名曰父)俱出隴西經
匈奴(道由匈奴過)匈奴得之傳詣單于單于曰月氏在吾北
漢何以得往使吾欲使越漢肯聽我乎留騫十餘歲予
妻有子然騫持漢節不失居匈奴西騫因與其屬亡鄉
月氏(屬謂同使之官屬鄉讀曰嚮)西走數十日(走謂奔走也不指知其道里多少故以日)
(數言也)至大宛大宛聞漢之饒財欲通不得見騫喜問欲
何之騫曰為漢使月氏而為匈奴所閉道今亡唯王使
人道送我誠得至反漢漢之賂遺王財物不可勝言大
宛以為然遣騫為發道譯抵康居(抵至也)康居傳至大月
氏大月氏王已為胡所殺立其夫人為王既臣大夏而
君之(以大夏為臣為之作君也)地肥饒少寇志安樂又自以遠遠漢
殊無報胡之心(下遠音于萬切)騫從月氏至大夏竟不能得月
氏要領(要一遥切衣要也領衣領也凡衣者則執要與領言騫不能得月氏意趣無以持歸於漢故以)
(要領為喻)留歲餘還並南山欲從羌中歸(並音步浪切)復為匈奴
所得歲餘單于死國内亂騫與胡妻及堂邑父俱亡歸
漢拜騫大中大夫堂邑父為奉使君
後漢來歙光武時為大中大夫建武五年持節送馬援
奉璽書於隗囂囂遣子恂時入侍
趙岐為太僕獻帝西都李傕專政使太傳馬日磾撫慰
天下以岐為副日磾行至雒陽表别遣岐宣揚國命所
到郡縣百姓皆喜曰今日乃復見使者車騎是時袁紹
及魏太祖與公孫瓉争冀州聞岐至皆自將兵數百里
奉迎岐深陳天子恩德宜罷兵安人之道又移書公孫
瓉為言利害紹等各引兵去皆與岐期會雒陽奉迎車
駕岐南到陳留得篤疾經涉二年期者遂不至興平元
年詔書徵岐會帝當還雒陽先遣衛將軍董承修理宮
室岐謂承曰今海内分離唯有荆州境廣地勝西通巴
蜀南當交阯年穀獨登兵人差全岐雖迫大命猶志報
國家欲自乘牛車南說劉表可使其身自將兵來衛朝
廷與將軍并心同力共奬王室此安上救人之策也承
即表遣岐使荆州督租糧岐至劉表即遣兵詣雒陽助
修宮室軍資委輸前後不絶
蜀費詩犍為人為益州前部司馬先主為漢中王遣詩
拜關侯為前將軍侯聞黃忠為後將軍侯怒曰大丈夫
終不與老兵同列不肯受拜詩謂侯曰夫立王業者所
用非一昔蕭曹與高祖少小親舊而陳韓亡命後至論
其班列韓最居上未聞蕭曹以此為怨今漢王以一時
之功隆崇於漢室然意之輕重寕當與君侯齊乎且王
與君侯譬猶一體同休等戚禍福共之愚謂君侯不宜
計官號之高下爵禄之多少為意也僕一介之使銜命
之人君侯不受拜如是便還但相為惜此舉動恐有後
悔耳侯大感悟遽即受拜
陳蕭乾為給事黃門侍郎永定初熊曇朗在豫章周廸
在臨川留異在東陽陳寳應在建晉共相連結閩中豪
帥往往立砦以保高祖甚患之乃令乾往使諭以逆順
并觀虛實將發高祖謂乾曰建晉恃險好為姦宄方今
天下初定難便出兵昔陸賈南征趙佗歸順隨何奉使
黥布來臣追想清風髣髴在目况卿坐鎮雅俗才高昔
賢宜勉建功名不煩更勞師旅乾至曉以逆順所在渠
帥並率部衆開壁欵附
後魏崔頥太武時為大鴻臚持節策拜楊難當為南秦
王奉使數返光揚朝命帝善之及驃騎大將軍樂平王
丕等督諸軍取平上邽使頥齎詔於丕前喻難當奉詔
李順太武時為太常策拜凉州沮渠蒙遜為太傅凉王
使還未幾拜四部尚書延和初使凉州沮渠蒙遜遣中
兵校尉楊定歸白順曰年衰多疾舊患發動腰脚不隨
不堪拜伏三五日消息小差相見順曰王之年老朝廷
所知以王祗執臣禮别有詔旨豈得自安不見上使也
蒙遜翌日延順入至庭中而蒙遜箕坐隠几無起動之
狀順正色大言曰不謂此叟無禮乃至於是今則覆亡
之不恤敢凌侮天地魂神逝矣何用見之將握節而出
蒙遜使歸追順於庭曰太常既雅恕衰疾傳云朝廷有
不拜之詔是以敢自安耳若太常曰爾拜爾跪而不祗
命斯乃小臣之罪矣順答曰齊桓公九合諸侯一匡天
下周王賜胙命曰伯舅無下拜而桓公奉遵臣節降而
拜受今君雖功高勲厚未若小白之勤朝廷雖相崇重
未有不拜之詔如便偃蹇自大此乃速禍之道非圖久
安之計若朝廷震怒遂相吞滅悔何及哉蒙遜曰太常
規之以古烈懼之以天威敢不翹悚敬聽休命遂拜伏
盡禮
鹿悆孝莊帝時為殿中侍御史監臨淮王彧軍時梁豫
章王綜據徐州綜密信通彧曰欲歸欵綜時為梁武愛
子衆議咸謂不然彧募人入報驗其虛實悆遂請行曰
若綜有誠心與之盟約如其詐也豈惜一人命乎時徐
州始䧟邊方騷擾綜部將成景雋胡龍牙並揔彊兵内
外嚴固悆遂單馬間出徑趣彭城未至之間為綜軍主
程兵潤所止問其來狀悆答曰兵交使在自昔通言我
為臨淮王所使湏有交易兵潤遂先遣人白龍牙等綜
既有誠心聞悆被執語景雋等曰我每疑元略規欲歸
城(元略魏中山王略也)將驗虛實宜遣左右為元略使入魏軍中
喚彼一人其使果至乃令人詐略身在一深室詭為患
狀呼使戸外令人傳語時略始被梁武追還綜又遣腹
心梁話迎悆密語意狀令善酬答引悆入城詣龍牙所
時日已暮龍牙列仗舉火引悆曰元中山甚欲相見故
令喚卿又曰安豐臨淮將少弱卒規復此城容可得乎
悆曰彭城魏之東鄙勢在必争得否在天非人所測龍
牙曰當如卿言復詣景雋住在停悆在外門久而未入
時夜已久星月甚明有綜軍主姜桃來與悆語曰君年
已長宿又充今使良有所逹元法僧魏之微子拔城歸
梁梁主待物有道乃舉手上指今歲星在斗斗吳之分
野君何為不歸梁國我令君冨貴悆荅曰君徒知其一
未知其二法僧者莒僕之流而梁納之無乃有愧於季
孫也今月鶉首斗牛受破歲星木也逆而剋之君吳國
敗喪不久且衣錦夜游有識不許言未盡乃引入見景
雋曰元中山雖曰相喚不懼而來何也荅曰昔楚伐吳
吳遣蹷繇勞師今者此行略同於彼又曰游歴多年與
卿先經相識仍叙緣繇景雋便記引悆同坐謂悆曰卿
不為刺客也荅曰今者為使欲返命本朝相刺之事更
卜後圖為設飯食雜果悆強飲多食向敵數人微自夸
矜諸人相謂曰壯士哉乃引向元略所一人引入戸内
指牀令坐一人别在室中出謂悆曰中山有教與君相
聞悆遂起立使人謂悆曰君但坐悆曰家國王子豈有
坐聽教命使人曰頓首君我昔有以向南且遣相喚欲
聞卿事晩來患動不獲相見悆曰旦奉音旨冐險祗赴
不得瞻見内懷反側遂辭而退湏臾天曉綜軍主范勗
景雋司馬楊驃等競問北朝士馬多少悆云秦隴既平
三分静晏今有高車白眼羌蜀五十萬齊王孝陳留崔
延伯李叔仁等分為三道徑趣江西安樂王鍳李神領
冀相齊濟青光羽林十萬直向瑯邪南出諸人相謂曰
詎非華辭也悆曰可驗崇朝何華之有日晏令還景雋
送悆上戱馬臺北望城壘曰此河城之固良非彼軍士
所能圖擬卿可語二王廻師改計悆曰金墉湯池衝甲
彌巧貴守以仁何論險害還軍於路與梁話誓盟契約
既固未旬綜果降
後周楊薦為太祖帳内都督帝遣僕射趙善使蠕蠕請
婚善至夏州聞蠕蠕主於東魏欲執使者善懼乃還帝
乃使薦往賜黃金十斤雜綵三百疋薦至蠕蠕責其背
惠食言并諭結婚之旨蠕蠕感悟乃遣使隨薦報命焉
庫狄峙為侍中時蠕蠕滅後突厥強盛雖與太祖通好
而外連齊氏帝又令峙銜命諭之突厥感悟即執齊使
歸諸京師
隋桺裘為内史大夫時尉遲迥作亂天下騷動并州總
管李穆頗懷猶豫高祖令裘往諭之裘見穆盛陳利害
穆甚悅遂歸心於高祖
蘇威為納言時突厥都藍可汗屢為邊患使威至可汗
所與結和親可汗即遣使獻方物以勤勞進位大將軍
閻毗為殿内丞征遼之役毗領虎賁郎將典宿衞時衆
軍圍遼東城帝令毗詣城下宣諭賊弓弩亂發所乘馬
中流矢毗顔色不變辭氣抑揚卒事而去
唐温造河内人德宗建中中為彭門張建封所禮時李
希烈用兵四刦多所䧟没天下城鎮恃兵者皆欲動搖
或自立帥請節德宗患之以范陽劉濟方推忠誠但不
能盡逹朝廷倚頼之意乃密詔建封選賢德有識之士
往諭之建封乃強署造節度參謀使于幽州造與語未
訖濟俯伏流涕曰濟僻在遐裔不知天子神聖大臣忠
藎願得率先諸侯效以死節造還建封以其名上聞乃
馳驛入奏
孔巢父建中末為給事中兼御史大夫魏博宣慰使巢
父博辯多智對田悅之衆陳逆順利害君臣之道士衆
愧悚喜抃曰不圖今日復覩王化及就宴悅酒酣自矜
其騎射之藝拳勇之略因曰若蒙見用無敵不摧巢父
謂之曰若如公是言而不早歸國者但為一好賊耳悅
曰為賊既曰好賊為臣當作功臣巢父曰國方有虞待
子而息悅起謝焉
韓愈憲宗元和末為兵部侍郎會成德軍亂戕其帥田弘
正立禆將王廷湊知節度事朝廷因而命之詔愈往宣
撫愈至則諭以逆順利害之理廷湊乃粗識朝旨出牛
元翼於重圍及還以其功轉吏部侍郎
胡証為金吾大將軍穆宗長慶二年送太和公主入蕃
去廻鶻牙帳尚可汗信宿可汗遣數百騎來請與公主
先從他道去証曰不可虜使曰前咸安主來時去花門
數百里即先去今何獨拒我証曰我奉天子詔送公主
以授可汗今未見可汗豈宜先往虜使乃止
梁劉捍初為太祖副典客兼御史大夫唐光化三年六
月太祖北伐鎮定至常山而王鎔色攝送欵於太祖命
捍入壁門傳諭時兩軍未愸守門者戈戟千匝捍馳騎
而入竟逹其命移師次中山至懷德驛大破定人五萬
衆王處直乞降捍復單馬入州安撫而廻
李振為太祖從事太祖兼領鄆州署天平軍節度副使
湖南馬殷為朗州雷蒲所迫振奉命馳往和解殷蒲皆
禀命
晉楊彦詢為郝州節度使時鎮州安重榮有不臣之狀
彦詢憂其窺伺會車駕幸鄴表求入覲高祖慮契丹怒
安重榮之殺行人也移兵犯境復命彦詢使焉(臣欽若等曰彦)
(詢為宣徽使時曾使契丹至是復命之)仍恐重榮要之繇滄州路以入蕃
戎王果怒重榮彦詢具言非高祖本意盖如人家惡
子無如之何尋聞重榮犯闕乃放還
宣國威
夫膺皇華之選以給傳遽之役而能揚君之美延譽於
四方宣國之威折衝於萬里斯可謂不辱命而獲考矣
由漢而下乃有奉辭絶域致使鄰壌或招諭亡叛或鎮
撫危疑震耀於皇靈開示乎大信宣布恩德激昂辭氣
臨大節而無撓抗雄辯而有章繇是殊俗之長稱臣以
奉約恃險之國遣子而入侍還俘掠於邊侯歸職貢於
宰旅厥角聽命改容率禮革其驕騖之心窒夫禍亂之
隙自非懷應變之明略挺匪躬之雅操蹈難無苟免之
志遇事圖戡濟之績者亦惡能有所立哉
漢陸賈高帝時使南越尉佗因問賈曰我孰與蕭何曹
參韓信賢(與如也)賈曰王似賢也復問曰我孰與皇帝賢
賈曰皇帝起豐沛討暴秦誅彊楚為天下興利除害繼
五帝三王之業統天下理中國之人以億計地方萬里居
天下之膏腴人衆車輿萬物殷富政繇一家自天地剖
判未始有也(言自開闢以來未嘗有也)今王衆不過數萬皆蠻夷﨑嶇
山海間譬若漢一郡王何乃比於漢佗大笑曰吾不起
中國故王此使我居中國何遽不若漢(言有何廹促而不如漢也)迺
大說賈(說謂愛悅之)留與飲數月曰越中無足與語至生來
令我日聞所不聞賜賈槖中裝直千金(有底曰囊無底曰槖言其寳物)
(質輕而價重可入囊槖以齎行故曰槖中装也)它送亦千金(非槖中物故曰它送也它猶餘也)
賈卒拜佗為南越王令稱臣奉漢約歸報高帝大悅
傅介子北地義渠人以從軍為官先是龜茲樓蘭皆嘗
殺漢使者(龜茲音丘茲)至昭帝元鳳中介子以駿馬監求使
大宛因詔令責樓蘭龜茲國介子至樓蘭責其王教匈
奴遮殺漢使大兵方至王苟不教匈奴使過至諸國何
為不言王謝服言匈奴使屬過(屬近也近始過去)當至烏孫道
過龜茲介子至龜茲復責其王王亦服罪介子從大宛
還到龜茲龜茲言匈奴使從烏孫還在此介子因率其
吏士共誅斬匈奴使者還奏事詔拜介子為中郎遷平
樂監
後漢來歙為大中大夫時光武方以隴蜀為憂獨謂歙
曰今西州未附子陽稱帝(子陽公孫述子)道里阻遠諸將方務
關東思西州略未知所任其謀若何歙因自請曰臣嘗
與隗囂相遇長安其人始起以漢為名今陛下聖德隆
興臣願得奉威命開以丹青之信囂必束手自歸則述
自亡之勢不足圖也光武然之建武三年歙始使隗囂
五年復持節送馬援因奉璽書於囂既還復往說囂遣
子入侍囂聞劉永彭寵皆以破滅遂遣子恂隨歙入質
拜歙為中郎將
班超明帝永平中為奉車都尉竇固假司馬使鄯善斬
匈奴使還奉於固固大喜具上超功效并求更選使使
西域帝壯超節詔固曰吏如班超何故不遣而更選乎
今以超為軍司馬令遂前功超復受使固欲益其兵超
曰願將本所從三十餘人足矣如有不虞多益為累是
時于寘王廣德新攻破莎車遂雄張南道而匈奴遣使
監護其國超既西先至于寘廣德禮意甚疎且其俗信
巫巫言神怒何故欲向漢漢使有騧馬(騧一作騩馬淺黑色)急求
取以祠我廣德乃遣使就超請馬超密知其狀報許之
而令巫自來取馬有頃巫至超即斬其首以送廣德因
辭讓之廣德素聞超在鄯善誅滅虜使大惶恐即攻殺
匈奴使者而降超超重賜其王以下因鎮撫焉
梁諷和帝永元元年為車騎將軍竇憲軍司馬憲出征
匈奴令諷先齎金帛使北單于宣國威德其歸附者萬
餘人
魏牽招安平觀津人初事袁紹為督軍從事兼領烏丸
突騎後歸太祖太祖領冀州辟為從事太祖將討袁譚
而柳城烏丸欲出騎助譚太祖以招嘗領烏丸遣詣柳
城到値峭王嚴以五千騎當遣詣譚又遼東太守公孫
康自稱平州牧遣使韓忠齎單于印綬往假峭王峭王
大會羣長忠亦在坐峭王問招昔袁公言受天子之命
假為單于今曹公復言當更白天子假我眞單于遼東
復持印綬來如此誰當為正招荅曰昔袁公承制得有
所拜假中間違錯天子命曹公代之言當白天子更假
眞單于是也遼東下郡何得擅稱拜假也忠曰我遼東
在滄海之東擁兵百萬又有扶餘濊貊之用當今之勢
彊者為右曹操獨何得為是也招呵忠曰曹公允恭明
哲翼戴天子伐叛柔服寕静四海汝君臣頑囂今恃險
遠背違王命欲擅拜假侮弄神噐方當屠戮何敢慢易
咎毁大人便捉忠頭頓築拔刀欲斬之峭王驚怖徒跣
抱招以救請忠左右失色招乃還坐為峭王等說成敗
之效禍福所歸皆下席跪伏敬受勑教便辭遼東之使
罷所嚴騎太祖滅譚於南皮署招軍謀掾
南齊蕭惠基初仕宋為撫軍車騎主簿泰始初兄益州
刺史惠開拒命明帝遣惠基奉使至蜀宣旨開降而益
州士反引氐賊圍州城惠基於外宣示朝廷威賞於是
氐人邵虎郝天鍚等斬賊帥馬興懷以降
後魏燕鳳初為道武代王左長史參國事嘗使前秦苻
堅堅問鳳曰代王何如人也對曰寬和仁愛經略高遠
一時雄主也常有吞天下之志堅曰卿軰北人無剛甲
利噐敵弱則進敵彊則退安得兼并也鳳曰北人悍勇
上馬持三杖驅使若飛主人雄雋率服北土控弦百萬
號令若一軍糧輜重樵㸑自若輕行速捷因敵取資此
南方所以疲弊北方所以常勝堅曰彼國人馬多少鳳
曰控弦之士數十萬見馬百萬匹堅曰卿言人衆則可
說馬太多鳳曰雲中川從東山西河二百餘里北至南
山百餘里每歲孟秋馬常大集略為滿川以此推之使
人言猶未盡堅厚贈之
李順太武時為四部尚書使於北凉沮渠蒙遜蒙遜將
不拜順責之乃下拜及禮畢蒙遜曰夫恃德者昌恃力
者亡朝廷頃來征伐屢克境宇已博但當修理此民亦
足興治然專務討擊恐不可常勝順曰昔太祖廓定洪
基造有區夏太宗承綂王業惟新自聖上臨御志寧四
海是以戎車屢駕親冐風霜滅赫連於三秦走蠕蠕於
漠北闢土開邊隸首不紀僵屍截馘所在成觀首除暴
虐安黎庶威震八荒聲被九域自古以來用兵之美未
有爾日之盛是以遐方荒俗之氓莫不翹足抗手歛袵
屈膝天兵四臨昭德罰罪何云恃力夫聖王之用兵也
征南蠻則北狄怨討西戎則東夷恨天子安得已哉蒙
遜曰誠如來言則凉土之民亦願魏帝遠至何為復遽
驛告警不舍晝夜意君之所言殆為虛事順曰苗民叛
帝舜而親暴君有扈違后啟而從逆主咸懾逼於近地
牽制於凶威自古而然豈獨凉民也哉
公孫軌為大鴻臚持節拜氐王楊玄為南秦王軌及境
玄不郊迎軌數玄曰昔尉佗跨據及陸賈至匍匐奉順
故能垂名竹帛今君王無肅恭之禮非蕃臣也玄使其
屬趙客子對曰夫以六合為家孰非王庭是以敢請入
國然後受謁軌答曰大夫入境尚有郊勞而况王命者
乎請奉策以還玄懼詣郊受命軌使還稱旨拜尚書賜
爵燕郡公
封軌孝文太和中為儀曹郎中使高麗高麗王雲恃其
偏遠稱疾不親受詔軌正色詰之諭以大義雲乃北面
受詔先是契丹虜掠邊民六十餘口又為高麗擁掠東
歸軌具聞其狀移書徵之雲悉資給遣還
北齊斛律羌舉為夏州刺史高祖欲招懷遠夷令羌舉
使於阿至羅宣揚威德前後稱旨甚被嘉賞
隋虞慶則為尚書僕射時突厥之種沙鉢略遣使詣闕
高祖遣慶則與長孫晟報書沙鉢略陳兵列其寳物坐
見慶則稱病不能起且曰我父伯以來不向人拜慶則
責而諭之千金公主私謂慶則曰可汗豹狼性過與争
將入時長孫晟說諭之沙鉢略辭屈乃頓顙跪受璽書
以戴於首既而大慙其羣下因相聚慟哭慶則又遣稱
臣沙鉢略謂其屬曰何名謂臣報曰隋國稱臣猶此稱
奴耳沙鉢略曰得作大隋天子奴虞僕射之力也贈慶
則馬千匹并以從妹妻之
長孫晟開皇四年為奉車都督副尚書右僕射虞慶則
使突厥攝圖賜宇文公主姓為楊氏千金公主(公主後周趙王)
(昭女自請改姓乞為帝女)改封大義公主攝圖奉詔不肯起拜晟進
曰突厥與隋俱是大國天子可汗不起安敢違意但可
賀敦為帝女則可汗是大隋女婿奈何無禮不敬婦公
乎攝圖乃笑謂其逹官曰湏拜婦公我從之耳於是乃
拜詔書使還稱旨授儀同三司大業三年煬帝幸榆林
欲出塞外陳兵耀武經突厥中抵于涿郡仍恐染干驚
懼先遣晟往諭旨稱述帝意染干聽之因召所部諸國
奚霫室韋等種落數十酋長咸萃晟見牙中草穢欲令
染干親自除之示諸部落以明威重乃指帳前草曰此
根大香染干遽笑之曰殊不香也晟曰天子行幸所在
諸侯躬親灑掃耘除街路以表至敬之心今牙中蕪穢
謂是留香草耳染干乃悟曰奴罪過奴之骨肉皆天子
賜也得效筋力豈敢有辭特以邊人不知法耳頼將軍
恩澤而教導之將軍之惠奴之幸也遂拔所佩刀親自
芟草其貴人及諸部争倣效之乃發榆林北境至于其
牙又東逹于薊長三千里廣百步舉國就役而開御道
帝聞晟策乃益嘉焉
崔君肅為司朝謁者大業初處羅可汗為鐵勒所敗時
黃門侍郎裴矩在燉煌引致西域聞國亂復知處羅思
其母氏因奏之煬帝遣君肅齎書慰諭之處羅甚踞受
詔不肯起君肅謂處羅曰突厥本一國也中分為二自
相仇敵每歲交兵積數十年而莫能相滅者明知啟民
與處羅國其勢敵耳今啟民舉其部落兵且百萬入臣
天子甚有丹誠者何也但以切恨可汗而不能獨制故
卑事天子以借漢兵連二大國欲滅可汗耳百官兆庶
咸請許之天子弗違師出有日矣顧可汗母向氏本中
國人歸在京師處于賓館聞天子之詔懼可汗之滅旦
夕守闕哭泣悲哀是以天子憐焉為其輟策向夫人又
匍匐謝罪因請發使以召可汗令入内屬乞加恩禮同
於啟民天子從之故遣使到此可汗若稱藩拜詔國乃
永安而母得延壽不然者則向夫人為誑天子必當所
戮而傳首虜庭發大隋之兵資北藩之衆左提右挈以
擊可汗死亡則無日矣奈何惜两拜之禮勦慈母之命
恡一句稱臣喪匈奴之國也處羅聞之矍然而起流涕
再拜跪受詔書君肅又說處羅曰啟民内附先帝嘉之
賞賜極厚故致兵彊國富今可汗後附與之争寵湏深
結於天子自表至誠既以道遠未得朝覲宜立一功以
明臣節處羅曰如何君肅曰吐谷渾者啟民少子莫賀
咄設之母家也今天子又以義成公主妻於啟民啟民
畏天子之威而與之絶吐谷渾亦日憾漢故職貢不修
可汗若請誅之天子必許漢擊其内可汗攻其外破之
必矣然後身自入朝道路無阻因見老母不亦可乎處
羅大喜遂遣使朝貢
唐鮮于叔明肅宗乾元中為司勲員外郎副漢中王瑀
使廻紇廻紇接禮稍倨叔明離位責之曰大國通好賢
王奉使可汗大唐子壻豈可恃微功而傲乎唐法則不
然可汗改容加敬復命遷司門郎中
韋倫德宗建中初為太常少卿使吐蕃初宣諭皇恩次
述國家威德遠振蕃人悅之贊普大獻琛賮等倫還遷
太常卿
溫造穆宗長慶元年授京兆府司錄穆宗開延英召對
詔曰幽州用舊事不變藉卿為我行焉對曰臣府縣吏
非宜行恐四方狹朝廷為無人帝曰我在東宮時聞劉
緫請覲及我即位比年上書不絶及訪行期即瘖默不
報卿往諭我意是日賜緋魚袋充太原鎮州幽州宣諭
使初至范陽劉緫具櫜鞬立於外郊造入宣聖旨示以
禍福緫喘伏流汗若兵在頸矣及造歸奏不數日緫全
家出幽州拜殿中侍御史
後唐李嚴為客省使同光初僞蜀王衍使人致書其詞
甚抗莊宗遣報聘且市宫中珍玩蜀人皆禁而不予
衍冲弱無識軍國之事外則仗王宗弼内委宋光嗣景
潤澄及嚴至光嗣等曲宴府第因問近事嚴曰吾皇即
位鄴宮之歲夏取汶陽冬誅汴㜸宋氏兵號三十萬謀
臣猛將解甲倒戈西盡丼凉東漸渤海南踰閩淛北極
幽陵牧伯侯王稱籓不暇家財入貢府實上供吳主有
唐舊臣岐王先朝元老皆遣子入侍述職稱臣湖湘荆
楚杭越甌閩異貨竒珍府無虛冒也諒繇以德懷來
以威欵伏順則&KR0636;之以恩澤迷則問之以干戈四海車
書大同非&KR0008;宋光嗣曰荆楚則僕所未知唯岐下宋公
我之姻好洞見其心反覆多端專欲踞人於鑪炭大國
不足信也似聞契丹之族近日強盛大國得無備乎嚴
曰公以為彼之勝負孰若偽梁曰比梁為劣嚴曰吾皇
之視北敵如蚤虱耳以其為患不足杷搔况良將勁兵
布列天下彼不勞一郡之兵一校之力則懸首槀街盡
為我獲但以天生四夷終非大患不欲窮兵黷武故也
光嗣聞嚴辨對畏而竒之(嚴奉使於蜀及與王衍相見陳使者之禮因於笏記中具)
(述莊宗興復之功其警句云纔過泣水縛王彦章於馬前旋及夷門斬朱友眞於樓上嚴復聲韻清亮蜀人聽)
(之愕然)
册府元龜卷六百五十二
