册府元龜卷八百六宋王欽若等撰
總錄部
賢德
𫝊曰太上立德又曰德成而上惟賢者必有德焉中古
而下良士間作乃有禀純粹之氣挺中庸之美蹈道體
和居簡行約躬履仁義力敦孝友處崇高之勢而志益
下居困阨之會而道彌顯中語默之節得進退之理或
推挽時彦致之於光大或化導民俗濟之於淳厚或治
家而有法或念舊而施惠亦有錙銖人爵糠粃塵務優
游而自得恬澹而無欲者焉至若匪人革心而遷善鷙
獸屏跡而不害斯又高義之所服精意之所感者已
伯夷叔齊孤竹君之二子也不念舊惡怨是用希
銅鞮伯華晉大夫也孔子曰國家有道其言足以興國
家無道其默足以容蓋銅鞮伯華之所行孔子又歎曰
銅鞮伯華無死天下有定矣
漢張釋之為廷尉王生者善為黃老言處士嘗召居廷
中公卿盡會立王生老人曰吾韈解(韈音武伐切)顧謂釋之
為我結韈釋之跪而結之(結讀曰係)既已人或讓王生獨奈何
廷辱張廷尉如此王生曰吾老且賤自度終亡益於張
廷尉廷尉方天下名臣吾故聊使結韈欲以重之諸公
聞之賢王生而重釋之
衛綰為中郎將郎官有譴常蒙其罪(蒙謂覆蔽之)不與它將
爭有功常讓它將帝以為廉忠實無他腸
鄭當時字莊武帝時為大司農每朝候帝間說未嘗不
言天下長者(候天子間隙之時其所稱說皆言長者也)其推轂士及官屬丞
史誠有味其言也(推轂言薦舉人如車轂之運轉也有味者其言甚美也)嘗引以
為賢於已未嘗名吏與官屬言若恐傷之聞人之善言進
之上惟恐後山東諸公以此翕然稱鄭莊
韋元成賢之子也以父任為郎常侍騎謙遜下士出遇
知識步行輙下從者與載送之(輟從者之車馬也)以為常其接
人貧賤者益加敬由是名譽日廣
田甲為張湯客甲雖賈人有賢操始湯為小吏與錢通
(為小吏之時與田甲為錢財之交)及為大吏而甲所責湯行義有烈士
風
後漢樊重南陽湖陽人貲至巨萬而賑贍宗族恩加鄉
閭外縣何氏兄弟争財重耻之以田二頃解其忿縣中
稱美推為三老
張綱少明經學雖為公子而厲布衣之節後為廣陵太
守
王丹居家每歲農時輙載酒肴於田間候勤者而勞之
(東觀記曰載酒肴便於田頭大樹下飲食勸勉之因留其餘酒肴而去)其惰孏者耻不致
丹皆兼功自厲(孏與嬾同音力亶切)邑聚相率以致殷富其輕黠
游蕩廢業為患者輙曉其父兄使黜責之沒者賻給親
自將護其有遭喪憂者輙待丹為辦鄉鄰以為常行之
十餘年其化大治風俗以篤後徵為太子少傅
杜根為郎中諫鄧太后歸政太后怒令撲殺之詐死逃
竄積十五年太后喪徵為尚書郎或問根曰往者遇禍
天下同義知故不少何至自苦如此根曰周旋民間非
絶迹之處邂逅發露禍及知親故不為也
張湛扶風平陵人也在鄉黨詳言正色三輔以為儀表
人或謂湛偽詐湛聞而笑曰我誠詐也人皆詐惡我獨
詐善不亦可乎位終太中大夫
尹勲家世衣冠伯父睦為司徒兄頌為太尉宗族多居
貴位而勲獨持清操不以地勢尚人仕至大司農
鍾皓兄子瑾好學慕古有退讓風辟州府未嘗屈志李
膺謂之曰孟子以為人無是非之心非人也弟何期不
與孟軻同邪瑾嘗以膺言白皓皓曰昔國武子好昭人
過以致怨本卒保身全家爾道為貴其體訓所安多此
類也
周爕汝南安城人居家清處非法不言兄弟父子室家
相待如賓鄉曲不善者皆從其教也安帝時以玄纁羔
鴈徵不至
陳寔為太邱長解印綬去及後逮捕黨人事亦連寔餘
人多逃避求免寔曰吾不就獄衆無所恃乃請囚焉遇
赦得出
郭泰字林宗性明知人好奬訓士類褒衣博帶周遊郡
國及黨事起知名之士多被其害惟林宗袁閎免焉泰
徵有道不就
孫堪仕郡縣公正廉潔俸祿不及妻子皆以供賓客及
為長吏所在有迹為吏人所敬仰仕至侍中騎都尉
劉虞為幽州刺史後以疾歸家嘗降身隱約與邑州閭
同樂共䘏等齊有無不以名位自殊鄉曲咸共宗之
王烈字彦方太原人也通識逹道秉義不回時在井市
步行有異人皆别之州閭承風咸競為善時國中有盜
牛者牛主得之盜者曰我邂逅迷惑從今已後將為改
過子既已赦宥幸無使王烈聞之人有以告烈者烈以
布一端遺之或問此人既為盜畏若聞之反與布何也
烈曰昔秦穆公人盜其駿馬食之乃賜之酒盜者不愛
其死以救穆公之難今此盜人能悔其過懼吾聞之是
知耻惡知耻惡則善心相生故與布勸為善也間年之
中行路老父擔重人代擔行數十里欲至家置而去問
姓名不以告頃之老父復行失劔於路有人行而遇之
欲置而去懼後人得之遂守之至暮劒主還見之乃前
者代擔人也老父&KR1158;其袂問曰子前者代吾擔不得姓
名吾將以告王烈乃語之而去老父以告烈烈曰世有
仁人吾未之見遂使人推求之乃昔時盜牛人也烈歎
曰韶樂九成虞賓以和人能有感乃至於斯也遂使國
人表其閭而異之時人或訟曲直將質於烈或至塗而
反望廬而還皆相推以直不敢使烈聞之時國主皆親
驂乘適烈私館疇咨政令察孝廉三府並辟皆不就
孔融聞人之善若出諸己言有可採必演而成之面詰
其短而退稱所長薦逹賢士多所奬進知而未言以為
已過故海内英俊皆信服之後為少府
魏田疇字子泰為幽州牧劉虞從事奉使長安得報還
未至虞已為公孫瓚所害疇北歸率舉宗族他附從數
百人掃地而盟曰君仇不報吾不可以立於世遂入徐
無山中營深險平敞地而居躬耕以養父母百姓歸之
數年間至五千餘家疇謂父老曰諸君不以疇不肖遠
來相就衆成都邑而莫相統一恐非久安之道願推擇
其賢長者以為之主皆曰善同僉推疇疇曰今來在此
非苟安而已將圖大事復怨雪耻竊恐未得其志而輕
薄之徒自相侵侮偷快一時無深計遠慮疇有愚計願
與諸君共施之可乎皆曰可疇乃為約束相殺傷犯盜
諍訟之法法重者至死其次抵罪二十餘條又制為婚
姻嫁娶之禮興舉學校講授之業班行其衆衆皆便之
至道不拾遺北邊翕然服其威信烏丸鮮卑並各遣譯
使致貢遺疇悉撫納令不為寇
華歆漢末為豫章太守孫策略地江東歆以郡迎策策
親執子弟之禮禮為上賓是時四方賢士大夫避地江
南者甚衆皆出其下人人望風每策大會坐上莫敢先
發言歆時起更衣則論議讙譁歆能劇飲至石餘不亂
衆人微察嘗以其整衣冠為異江南號之曰華獨坐曹
公奏徵之及行賓客舊人送之者千餘人贈遺數百金
歆皆無所拒密各題識至臨去悉聚諸物謂諸賓客曰
本無拒諸君之心而所受遂多念單車遠行將以懷璧
為罪願賓客為之計衆乃各留所贈而服其德
邴原北海朱虚人也避地遼東遼東多虎原之邑落獨
無虎患原嘗行而得遺錢拾以繫樹枝此錢既不見取
而繫錢者愈多問其故答者謂之神樹原惡其由已而
成滛祀乃辨之於是里中遂歛其錢以為社供及原自
遼東歸魏太祖為司空辟原署東閤祭酒曹公北伐三
郡單于還住昌國燕士大夫酒酣曹公曰孤反鄴守諸
君必將來迎今日明旦度皆至矣其不來者獨有邴祭
酒耳言訖未久而原先至門下通謁曹公大驚喜擥履
而起遠出迎原曰賢者誠難測度孤謂君將不能來而
遠自屈誠副饑虚之心謁訖而出軍中士大夫詣原者
數百人曹公怪而問之時荀文若在坐對曰獨可省問
邴原耳曹公曰此君名重乃亦傾士大夫心文若曰此
一世異人士之精藻公宜盡禮以待之曹公曰固孤之
宿舊也自是之後見敬益重原雖在軍歴署嘗以病疾
高枕里巷終不當事又希會見河内張範名公之子也
其志行有與原符甚相親敬令曰邴原名高德大清規
邈世魁然而峙不為孤用聞張子頗欲學之吾恐造之
者富隨之者貧也
管寧字幼安北海朱虚人漢末避亂至遼東往見公孫
度語惟經典不及世事還乃因山為廬鑿坯為室越海
避難者皆來就之而居旬月成邑遂講詩書陳俎豆飾
威儀明禮讓非學者無見也由是度安其賢民化其德
邴原與寧俱往而原性剛直清議以格物度已下心不
安之寧謂原曰潛龍以不見成德言非其時皆招禍之
道也寧密遣令西還度庶子康代居郡外以將軍太守
為號而内實有王心卑已崇禮欲官寧以自鎮輔而終
莫敢發言其敬憚如此寧居遼東所居屯落會井汲者
或男女雜錯或爭井鬪䦧寧患之乃多買器分置井傍
汲以待之又不使知來者得而怪之問知寧所為乃各
相責不復鬪訟後詔為大中大夫固辭不受
袁準忠信公正不耻下問惟恐人之不勝已以世事多
險故常恬退而不敢求進後為給事中
袁侃論議清當柔而不犯善與人交在廢興之間人之
所趣者務常謙退不為也時人以是稱之歴位黃門選部
郎
徐幹清元體道六行脩備輕官忽祿不耽世榮仕為五
官將文學
任嘏為人純粹愷悌虚已若不足恭敬如有畏其脩身
履義皆沈默潛行不顯其美人少得稱之
管輅體性寬大多所含受憎已不讐愛已不褒每欲以
德報怨謂忠孝信義人之根本不可不厚廉介細直士
之浮飾不足為務也自言知我者希則我貴矣安能斷
江漢之流為激石之清樂與季主論道不欲與漁父同
舟此吾志也其事父母孝篤兄弟順愛士友皆仁和發
中終無所闕臧否之士晚亦服焉後為少府丞卒
雷義字仲公豫章鄱陽人初為郡功曹皆擢舉善人不
伐其功
朱才為武衞校尉本郡議者以才少處榮貴未留意於
鄉黨才乃歎曰我初為將謂跨馬蹈敵當身履鋒足以
揚名不知鄉黨復追迹其舉措乎於是更折節為恭留
意於賓客輕財尚義施不望報聲名聞於遠近會疾卒
吴駱統字公緒事適毋甚謹時饑荒鄉里及遠方客多
有困乏統為之飲食衰少其姊仁愛有行寡居無子見
統甚哀之數問其故綂曰士大夫糟糠不足我何心獨
飽姊曰誠如是何不告我而自苦若是乃自以私粟與
統又以告母母亦賢之遂使分施由是顯名大帝以將
軍領會稽太守統年二十試為烏程相
丁覽字孝連八歲而孤家又單微清身立行用意不苟
推財從弟以義讓稱為人精微潔淨門無雜賓大帝深
貴待之為始平令未及擢用而病卒
晉樂廣字彦輔父方早卒廣孤貧僑居山陽寒素為業
人無知者性沖約有遠識寡嗜慾與物無競廣值世道
多虞朝章紊亂清已中立任誠保素而已時人莫有見
其際焉仕至河南尹
阮瞻字千里嘗羣行冐熱渴甚逆旅有井衆人競趨之
瞻獨逡巡在後須飲者畢乃進其夷退無競如此後為
尚書令
鄭默寬沖博愛謙虚温謹不以才地矜物事上以禮遇
下以和雖童䜿厮養不加聲色太康元年為光祿勲卒
皇甫方回安定朝那人有文才永嘉初以博士徵不起
避亂荆州閉門閑居未嘗入城府蠶而後衣耕而後食
先人後已尊賢愛物南土人士咸崇敬之
鄭沖字文和起自寒微卓爾立操清恬寡欲耽玩經史
遂博究儒術及百家之言有姿望動必循禮任真自守
不要鄉曲之譽後為太傅
張華少自脩謹造次必以禮度勇於赴義篤於周急後
為司空
李憙為尚書僕射拜光祿大夫特進致仕憙自歴仕雖
清非異衆而家無儲積親友故人乃自分衣共食未嘗
私以王官
樂道融丹陽人少有大志好學不倦與朋友信每約已
而務周急有國士之風為王敦參軍
幸靈豫章建昌人也性少言與小人羣居見侵辱而無
愠色邑里號之癡雖其父母兄弟亦以為癡也嘗使守
稻羣牛食之靈見而不驅待牛去乃往理其殘亂者其
父母見而怒之靈曰夫萬物生天地之間各欲得食牛
方食奈何驅之其父愈怒曰即如汝言復用理壊者何
為靈曰此稻又欲得終其性牛自犯之靈可以不收乎
庾衮字叔褒明穆皇后伯父也母終服喪居於墓側歲
大饑藜羹不糝門人欲進其飯者而衮每曰已食莫敢
為設及麥熟穫者已畢而採捃尚多衮乃引其羣子以
退曰待其間及其捃也不曲行不旁掇跪而把之則亦
大獲又與邑人入山拾橡分夷險序長幼推易居難禮
無違者見齊王冏歸于京師踰年不朝曰晉室卑矣寇
難方興乃携其妻子適林慮山事其新鄉如其故鄉言
忠信行篤敬比及朞年而林慮之人歸之咸曰庾賢及
石勒攻林慮父老謀曰此有大頭山九州之絶嶮也上
有古人遺迹可共保之惠帝遷於長安衮乃相與登於
大頭山而田於其下年榖未熟食木實餌石蕊同保安
之有終焉之志及將收穫命子怞與之下山中塗目眩
瞀墜崖而卒同保赴哭曰天乎獨不可舍我賢乎時人
傷之曰庾賢絶塵避地超然遠跡固窮安陋木食山棲
不與世同榮不與人争利不免遭命悲夫衮學通詩書
非法不言非道不行尊事耆老惠訓蒙幼臨人之喪必
盡哀會人之葬必躬築勞則先之逸則後之言必行之
行必安之是以宗族鄉黨莫不崇仰門人感慕為之樹碑
焉
孫晷字文度吳國富春人聞人之善欣若有得聞人之
惡慘若有失見人饑寒並周贍之鄉里贈遺一無所受
後尚書張國明表薦晷公車特徵會卒
應詹幼孤為祖母所養年十餘歲祖母又終家富於財
年又稚弱乃請族人共居委以資産情若至親世以此
異焉弱冠知名性質素宏雅物雖犯而弗之校以學藝
文章稱司徒何劭見之曰君子哉若人官至平南將軍
衛玠字叔寳嘗以人有不及可以情恕非意相干可以
理遣故終身不見喜愠之容及卒謝鯤哭之慟曰棟梁
折矣仕至太子洗馬
魏詠之為荆州刺史持節都督六州領南蠻校尉詠之
初在布衣不以貧賤為耻及居顯位亦不以富貴驕人
始為殷仲堪之客未幾竟踐其位論者稱之
王延西河人也非其織不衣非其耕不食屬天下喪亂
隨劉元海遷於平陽農蠶之暇訓誘宗族侃侃不勌年
六十方仕于劉聰為金紫光祿大夫
何琦字萬倫性沈敏有識度居於宣城陽榖縣養志衡
門不交人事耽玩典籍以琴書自娱不營産業節儉寡
欲豐約與鄉隣共之鄉里遭亂姊没人家琦惟有一婢
便為購贖然不為小謙凡有贈遺亦不苟讓但於已有
餘輙復隨而散之任心而行率意而動不占卜無所事
仕至涇縣令
譙秀巴西人郡察孝廉州舉秀才皆不就避難巖渠鄉
里宗族依憑之者以百數秀年出八十衆人欲代之負
擔秀曰各有老弱當先營護吾氣力猶足自堪豈以垂
朽之年累諸君也
宋謝弘微陳郡陽夏人父思武昌太守弘微所繼叔父
混義熙中以劉毅黨見誅混妻晉陵公主宋初降號東
鄉君元嘉九年東鄉君薨資財千萬園宅十餘所又
會稽吴興琅琊諸處從祖司空琰時事業奴僕猶有數
百人公私咸謂室内資財宜歸二女田宅奴僕應屬弘
微弘微一無所取自以私祿營葬混女夫殷叡素好摴
蒱聞弘微不取財物乃濫奪其妻妹及伯母兩姑之分
以還錢債内人皆化弘微之讓一無所爭弘微舅子領
軍將軍劉湛不堪其非謂弘微曰天下事宜有裁衷卿
此不治何以治官弘微笑而不答或有譏之曰謝氏累
世財産充殷君一朝戲債理之不允莫此為大卿親而
不言譬棄物江海以為廉耳設使立清名而令家内不
足亦吾所不取也弘微曰親戚爭財為鄙之甚今内人
尚能無言豈可導之使爭今分多共少不至有乏身死
之後豈復見關
沈道虔吳興武康人嘗以捃拾自資同捃者或争穟道
虔諫止之悉以其所得與之争者愧恧後每事輙云勿
令居士知
辛普明字文逹僑居會稽士子高其行當葬兄皆送金為
贈後至者不復肯受人問其故答曰本以兄墓不周故
不逆親友之意今實已足豈可利亡者餘贈邪齊豫章
王嶷為揚州徵議曹從事不就
何子平幼持操檢敦厲名行雖處闇室如接大賓學義
堅明處之以默安貧守善不求榮進好退之士彌以貴
之位至吳郡海虞令
沈林子簡泰廉靖不交接世務義讓之美著於閨門位
至輔國將軍
南齊江泌為南中郎行參軍領國子助教乘車至染烏
頭見一老翁步行下車載之躬自步去
謝朓好奬人才會稽孔顗粗有才筆未為時知孔珪嘗
令草讓表以示朓朓嗟吟良久手自折簡寫之謂珪曰
士子聲名未立應共奬成無惜齒牙餘論其好善如此
朓為吏部尚書郎
王騫儉之子也性凝簡慕樂廣為人未嘗言人之短
梁張弘策為人厚實篤於故舊雖居隆重不以貴勢自
高故人賓客禮接如布衣時祿賜皆散之親友為衛尉
卿遇害莫不痛惜焉
劉苞性和而直與人交面折其罪退稱其美情無所隱
士友咸以此歎惜之終太子洗馬
劉訏平原人也自少至長無喜愠之色每於可競之地
輙以不競勝之或有加凌之者莫不退而愧服由是衆
論咸歸重焉本州辟主簿不就
傅昭所涖官常以清淨為政不尚嚴肅居朝廷無所請
謁不畜門生不交私利終日端居以書記為樂雖老不
衰性尤篤慎子婦家嘗餉牛肉以進昭召其子曰食之
則犯法告之則不可取而埋之其居身行已不負闇室
類皆如此京師後進宗其學重其道人自以為不逮仕
至散騎常侍
庾黔婁新野人少好學多講誦孝經未嘗失色於人南
陽高士劉虬宗測並歎異之起家本州主簿
劉杳治身清儉無所嗜好為性不自伐不論人長短位
至尚書左丞
諸葛璩處身清正妻子不見喜愠之色旦夕孜孜講誦
不輟時人益以此宗之
庾承先字子通潁川鄢陵人也少沈静有志操是非不
涉於言喜愠不形於色人莫能窺也後湘東王徵為法
曹參軍不就
陳陸琰寡嗜慾鮮矜競遊心經籍晏如也終通直散騎
常侍
王勱字公濟通之弟也美風儀博涉書史恬然清簡未
嘗以利欲干懷梁世為國子周易生射策舉高第除秘
書郎太子舍人
虞寄少篤行造次必於仁厚雖僮䜿未嘗加以聲色至
於臨危執節則辭氣懔然白刃不憚也終大中大夫
歐陽頠少質直有思理以言行篤信著聞于嶺表父喪
毁瘠甚至
蕭允為光禄大夫未嘗以榮利干懷及晉安王出鎮湘
州又苦擕允允少與蔡景歷善景歷子徵脩父黨之敬
聞允將行乃詣允曰公年德並高國之元老從容坐鎮
日夕自為列曹何為方復辛苦在外答曰已許晉安豈
可忘信其恬於榮勢如此
姚察性至孝有人倫鑒識沖虚謙遜不以所長矜人終
日恬靜惟以書記為樂在位多所稱引一善可錄無不
賞薦若非分相干咸以理遣盡心事上知無不為侍奉
機密未嘗洩漏且任遇已隆衣冠攸屬深懷退靜避於聲
勢清潔自處貲産每虛或有勸營生計笑而不答篤於宗
屬所得禄賜咸充周卹為吏部尚書入隋終太子内舍人
岑之敬性謙謹未嘗以才學矜物接引後進恂恂如也
終征南府諮議參軍
後魏常景善與人交終始若一其遊處者皆服其深遠
之度未嘗見其矜恡之心好飲酒澹於榮利自得懷抱
不事權門終車騎將軍
裴敬憲字孝虞有志行學博才清撫訓諸弟專以讀誦
為業澹於榮利風氣俊遠而情性和雅未嘗失色於人
而又世有仁義於鄉里孝昌中蜀賊陳雙熾所過殘暴
至敬憲宅輙相約束不得焚燒為盜所服如此除太學
博士
王椿太原人為瀛州刺史更滿還鄉齊神武之居晉陽
霸朝所在人士輻湊椿禮敬親知多所拯接
李沖沈雅有大量兄承為榮陽太守冲隨兄至官是時
牧守子弟多侵亂民庶輕有乞奪沖與承長子韶獨清
簡皎然無所求取時人美焉顯祖末為中書學生沖善
交遊不妄戲雜流軰重之
游明根歴官内外五十餘年處身以仁和接物以禮讓
時論貴之
崔挺幼孤居喪盡禮推人受士州閭親附焉每四時
與鄉人父老書相存慰辭旨欵備得者榮之家徒四壁
時榖糴踊貴鄉人或有贍遺者挺辭而後受仍亦散之
貧困不為蓄積故鄉邑更欽歎焉仕至北海王祥司馬
辛雄廉謹雅素不妄交友喜怒不形於色釋褐奉朝請
梁越字元覽性純和篤信行無擇善為光祿大夫
辛琛寬雅有度量涉獵經史喜愠不形於色當官奉法
所在有稱
韋休之為安西將軍光祿大夫貞和自守未嘗以言忤
物
北齊楊愔字遵彦魏司徒津之子也愔貴公子早著聲
譽風表鑒裁為朝野所稱家門遇禍惟有二弟一妹及
兄孫女數人撫養孤幼慈旨温顔咸出人表重義輕財
前後賜與多散之親族羣從弟姪十數人並待而舉火
頻遭迍厄冒履艱危一飱之惠酬答必重性命之讎捨
而不問
趙彦深幼孤貧事母至孝性聰敏善書記安閑樂道不
雜交遊為雅論所歸服昧爽輙自掃門外不使人見率
以為常後位至司徒
後周樂遜性柔謹寡於交遊立身以忠信為本不自矜
尚每在衆中言論未嘗為人之先學者以此稱之仕至
大將軍
韋&KR1509;高尚不仕又雅好名義虚襟善誘雖耕夫牧䜿有
一介可稱者皆接引之
楊荐秦郡寧夷人也父寳昌平郡守荐幼孤早有名譽
性廉謹喜怒不形於色終梁州刺史
叚永累官至大將軍歴任内外所在頗有聲稱輕財好
士朝野以此重焉
皇甫璠性平和小心奉法安貧守志常以清白自處當
時號為善人終隋州刺史
薛善字仲良家素富僮僕數百人兄元信仗氣豪侈每
食方丈坐客常滿弦歌不絶而善獨恭已率素愛樂閑
静終隆州刺史
柳霞性温裕略無喜愠之容宏奬名教未嘗論人之短
尤好施與家無餘財終驃騎大將軍
隋令狐熙字長熙性嚴重有雅量雖在私室終日儼然
不妄通賓客凡所交結必一時名士起家吏部上士
房彦謙歴官司隸刺史被執政所嫉出為涇陽令卒家無
餘財車服器用務存儉素自少及長一言一行未嘗
涉私雖致屢空怡然自得嘗從容獨笑顧謂其子玄齡
曰人皆因祿富我獨以官貧所遺子孫在於清白
郭榮容貌魁岸外疎内密與之交者多愛之終右候將
軍
李士謙趙郡平棘人齠齔喪父母以孝聞士謙自以少
孤未嘗飲酒食肉李氏宗黨豪盛每至春秋二社必高
會極歡無不沈醉諠亂嘗集士謙所盛饌盈前而先為
設黍謂羣從曰孔子稱黍為五榖之長荀卿亦云食先
黍稷古人所尚容可違乎少長肅然不敢弛惰退而相
謂曰既見君子方覺吾徒之不德也士謙聞而自責曰
何乃為人所疎頓至於此又士謙家富於財州里有兄
弟分財不均至相䦧訟士謙聞而出財補其少者令與
多者相埓兄弟媿懼更相推讓卒為善士謙擢國子祭
酒不就終於家
唐李百藥性寬容泛愛為時文宗引進後生提奬不倦
王友貞口不言人過尤好釋典屏絶羶味出言未嘗負
諾時論以為真君子神龍初徵太子中舍人以疾固辭
趙驊肅宗時為秘書少監性孝弟敦重交友雖經危難
不改其操
楊綰尤攻文詞藻思清贍而宗尚玄理沈静寡欲嘗獨
處一室左右經書塵埃滿室澹如也含光用晦不欲名
彰每屬文耻於自白非知己不可得而見位至宰相薨
楊於陵為左僕射致仕於陵器量宏整進止有常度在
朝三十餘年崇踐中外始終不失其正居官奉職亦善
操守時人皆仰其風德
孔述睿謙和退讓與物無競每親朋集會恂恂似不能
言人皆敬之終太子賓客
韋夏卿有風韻善談讌與人同處終年而喜愠不形於
色
許孟容方勁富有文學又雅好推轂樂善拔士士多歸
之
崔從少以貞晦恭讓自處不交權利忠厚方嚴為正人
宿儒所推階品合立門戟終不之請四為方鎮無聲妓
之娛終淮南節度副大使
武儒衡字庭碩丞相元衡從父之弟才度俊偉氣直貌
莊言不妄發與人交有終始終兵部侍郎
盧元輔自曾祖以名節顯著元輔端静貞介不失門風
歴踐清貫人士歸美不以其父把之惡為累終兵部侍
郎
後唐李琪初仕梁為翰林承旨琪之名播於海内重然
諾憐才奬善家門雍睦
晉尹玉羽性仁恕好静默與朋友交無怨棄御僕隸不
好詈辱有過則諭而戒之有罪則禮而遣之家雖屢空
不渝其廉時雖亂離不廢其業仕至光祿少卿
鄭韜光自襁褓迨於懸車凡事十一君踰七十載所在
無官謗無私過三持使節不辱君命士無賢不肖皆恭
已接納晚年背傴時人咸曰鄭傴不汚平生交友之中
無怨隙親族之間無愛憎恬和自如性尚平簡及為戶
部尚書致政歸雒甚惬終焉之美
崔梲字子文性恬淡不汲汲於榮利笑不至哂怒不至
詈接新進後生未嘗有誨羣居公會寡言嘗云非止致
人愛憎且或千人祖襧之諱指命僕役亦用禮節隆暑
祁寒不使冒犯終太子賓客
程遜性温厚鮮是非所履循䋲墨與善惡人交皆無悔
吝朝野賢逹咸慕而重之終太常卿
册府元龜卷八百六
