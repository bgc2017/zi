册府元龜卷七百二十四宋王欽若等撰
幕府部
武功
士之結髮筮仕委質從政參預幕畫列扵丞佐又豈只
樽俎刀筆之用而已哉乃有内懷義勇兼資英槩因寇
鈔之竊發或夷蠻之内侮而能率勵驍果挺身進擊冐
刃轉鬭劫質靡顧臨機制變殱厥醜類以至追討亡叛
乘危轉禍參從征伐分部四方或逆黨侵逼奸謀中遘
驅攘摧敗先期翦滅堅壁固守保完城堞集兹茂伐載
之策府繇東漢而下咸可述焉
後漢孔奮為武都郡丞時隴西餘賊隗茂等夜攻府舍
殘殺郡守賊畏奮追急乃執其妻子欲以為質奮年已
五十唯有一子終不顧望遂窮力討之吏民感義莫不
倍用命焉郡多氐人便習山谷其大豪齊鍾留者為郡
氐所信向奮乃率勵鍾留等令要遮鈔擊共為表裏賊
窘懼逼急乃推奮妻子以置軍前冀當退却而擊之愈
勵遂擒滅茂等奮妻子亦為所殺光武下詔褒美拜爲
武都太守
楊竦為益州刺史張喬從事元初五年越嶲夷叛詔喬
選堪能從事討之喬乃遣竦將兵至楪榆擊之賊盛未
敢進先以詔書告示二郡密徵求武事重其購賞乃進
軍與封離級等戰大破之斬首三萬級獲生口千五百
人資財四千餘萬悉以賞軍士封離級等惶怖斬其同
謀渠帥詣竦乞降竦厚加慰納其餘三十六種皆來降
附竦等因奏長吏奸猾侵犯蠻夷者九十人皆减死州
中論功未及上會竦病創卒張喬深痛惜之乃刻石勒
銘圖畫其像
董卓為凉州從事胡嘗出鈔多虜民人刺史成就使卓
領兵騎討捕大破之斬獲千計
魏龐德字令明南安桓道人也少為郡吏州從事漢初
平中從馬騰擊反羌叛氐數有功稍遷至校尉
吕虔為太祖兖州從事將家兵守湖陸襄陵校尉杜松
部民炅毋等作亂與昌豨通太祖以&KR1050;代松&KR1050;到招誘
炅毋渠率及同惡數十人賜酒食簡壯士伏其側&KR1050;察
炅毋等皆醉使伏兵盡格殺之撫其餘衆羣賊乃平
田豫為鄢陵侯彰相彰征代郡軍次易北虜伏騎擊之
軍人擾亂莫知所為豫因地形回車結圜陣弓弩持滿
扵内疑兵塞其隙胡不能進散去追擊大破之遂前平
代皆豫策也
蜀張嶷巴西郡人州召為從事會廣漢綿竹山賊張慕
等鈔盗軍資劫掠吏民嶷以都尉將兵討之嶷度其鳥
散難以戰擒乃詐與和親尅期置酒酒酣嶷身率左右
因斬慕等五十餘級渠帥悉珍尋其餘類旬日清泰
吳朱治字君理丹陽故鄣人為孫堅司馬從討長沙零
桂等三郡賊周朝蘇馬等有功堅表治行都尉
晉羊琇少舉郡計參鎮西鍾會軍事從平蜀還賜爵關
内侯
劉喬為王戎建威將軍參軍事伐吳之役戎使喬與參
軍羅尚濟江破武昌還授榮陽令
紀瞻為元帝鎮東長史以討周馥功封都鄉侯遷丞相
軍諮祭酒以討陳敏功封臨湘侯
陶侃為劉宏寧朔將軍司馬會張昌妖亂破武昌攻宛
及襄陽江楊跨𢃄五州詔宏鎮宛宏遣侃與參軍蒯桓
皮初等率衆討昌於竟陵劉喬又遣將軍李陽督護尹
奉總兵向江夏侃等與昌苦戰累日大破之納降萬計
昌乃流竄扵下雋山明年秋乃擒之傳首京師
禇裒為吳王功文學蘇峻之逆車騎將軍郗鑒以裒為
參軍峻平以功封都鄉亭侯
毛穆之為安西將軍庾翼司馬翼薨大將于瓉戴羲等
作亂穆之與安西長史江霖司馬朱濤等共平之桓温
伐蜀復取為參軍從温平蜀
孫盛為桓温參軍與温俱伐蜀軍次彭模温自以輕兵
入蜀盛領羸老輜重在後賊數千忽至衆皆遑遽盛部
分諸將并力拒之應時敗走蜀平賜爵安懷縣侯累遷
温從事中郎從入關平雒以功封吳昌縣侯
劉牢之為謝玄參軍會苻堅將句難南侵玄率何謙等
拒之牢之破難輜重於盱眙獲其運船
毛璩為譙王恬司馬海陵縣界地名青蒲四面湖澤皆
是菰葑逃亡所聚威令不能及璩建議率千人討之時
大旱璩因放火菰葑盡然亡戶窘廹悉出詣璩自首近
有萬戶皆以補兵朝廷嘉之
宋劉敬宣初仕晉為後將軍元顯諮議參軍孫恩為亂
東土騷擾敬宣父牢之自表東討軍次虎疁賊皆死戰
敬宣請以騎傍南山趣其後吳賊畏焉又懼首尾受敵
遂大敗進平會稽尋加臨淮太守遷後將軍從事中郎
後為高祖中軍諮議參軍高祖伐鮮卑敬宣從至臨朐
慕容超出軍拒戰敬宣與兖州刺史劉藩等奮擊大破
之龍驤將軍孟龍符戰没敬宣并領其衆圍廣固屢獻
規略
朱齡石為高祖參軍盧循之逼京師齡石率勁勇千餘
人過淮群賊數千皆長刀矛鋋精甲曜日奮力爭進齡
石所領多鮮卑善步矟竝結陣以待之賊短兵弗能抗
死傷者數百人乃退走會日暮衆亦歸
朱超石為高祖太尉中兵參軍義熙十二年高祖北伐
超石前鋒入河魏主姚興之壻也遣弟黃門郎鵝青冀
州刺史安平公乙㫋眷襄州刺史拓拔道生青州刺史
阿薄干步騎十萬屯河北嘗有數千騎緣河隨大軍進
止時軍人緣河南岸牽百丈河流迅急有漂渡北岸者
輙為魏軍所殺略遣軍纔過岸魏軍便退走軍還即復
東來高祖乃遣白直隊主丁旿率七百人及車百乘河
北岸上去水百餘步為却月陣兩頭抱河車置七仗士
事畢使竪一長白旄魏軍見數百人步牽車上不解其
意並未動高祖先命超石戒嚴白旄既舉超石馳往赴
之并齊大弩百張一車益二十人設鼔排於轅上魏軍
見營陣既立乃進圍營超石先以軟弓小箭射虜虜以
衆少兵弱四面俱至魏主又遣南平公長孫嵩三萬騎
至遂内薄攻營於是百弩俱發又選善射者藂箭射之
魏軍既多弩不能制超石初行别齎大鎚并千餘張矟
乃斷矟長三四尺以鎚鎚之一矟輒洞貫三四人魏軍
不能當一時奔潰臨陣斬阿薄干首虜退還平城超石
率胡蕃斬劉榮祖等追之復為虜所圍奮擊盡日殺虜
千計虜乃退走高祖又遣振武將軍徐猗之五千人向
越騎城虜圍猗之以長戟結陣超石赴之未至悉奔走
大軍進尅蒲坂以超石為河東太守戍之
蒯恩為高祖太尉長史領衆二千隨益州刺史朱齡石
伐蜀至彭模恩所領居前大戰自朝至日旰勇氣益奮
賊破走進平成都擢為行參軍恩自從征討每有危急
輒率先諸將嘗䧟堅破陣不避艱險凡百餘戰身被重
瘡
劉懷慎為高祖鎮軍參軍從征鮮卑每戰必身先士卒
及尅廣固懷愼率所領先登從高祖拒盧循扵石頭屢
戰克捷
向彌為高祖鎮軍參軍從征鮮卑大敗扵臨朐累日不
决彌與檀韶等分軍自間道攻臨朐城彌擐甲先登即
時間潰斬其牙旗賊遂奔走攻拔廣固彌又先登
孟龍符為高祖建武參軍江乘羅落覆舟三戰竝有功
參鎮軍事封平昌縣五等子
劉穆之為高祖主簿以平桓元功封西華縣五等子
王鎮惡為高祖前部賊曹拒盧循扵查浦屢戰有功高
祖討劉毅鎮惡參軍事襲毅扵江陵未至五六里毅將
朱顯之覺之馳去告毅行令閉諸城門鎮惡亦馳進軍
人緣城得入門猶未及下關因得開大城東門大城内
毅凡有八隊帶甲千餘已得戒嚴蒯恩入東門便北廻
擊射堂前攻金城東門鎮惡入東門便直擊金城西門
軍分攻金城内東從舊將猶有六隊千餘人西將及能
細直吏快手復有二千餘人食時就鬭至中晡西人退
散及歸降略盡鎮惡入城便因風放火燒大城南門及
東門又遣人以詔及赦文并高祖手書凡三凾示毅毅
皆燒不視全城内亦未信高祖自來有王桓者家在江
陵昔手斬桓謙為高祖所賞拔嘗在左右求還西迎家
至是率十餘人助鎮惡戰下晡間扵金城東門北三十
步鑿城作一穴桓便先衆入穴鎮惡自後繼之隨者稍
多因短兵接戰鎮惡軍人與毅東將或有是父兄子弟
中表親者鎮惡令且鬭且共語衆并知高祖自來人情
離懈一更許聽事前陣散潰斬毅勇將趙蔡毅左右兵
猶閉東西閣拒戰鎮惡慮闇夜自相傷犯乃引軍出繞
金城開其南面以為退路毅慮南有伏兵三更中率左
右三百許人開北門突出初毅嘗所乘馬在城外不得
入倉卒無馬毅便就子肅民取馬肅民不與朱顯之謂
曰人取汝父而惜馬不與汝今自走欲何之奪馬以授
毅初出正值鎮惡軍衝之不得去廽衝蒯恩軍軍人鬭
已一日疲倦毅得從大城東門出奔牛牧佛寺自縊死
鎮惡身被五箭射鎮惡手所執矟扵手中破折江陵平
後二日大軍方至署中兵出為安遠護軍武陵内史以
討劉毅功封漢夀縣子食邑五百戶
王仲德為高祖中兵參軍高祖伐廣固仲德為前鋒大
小二十餘戰輒尅及盧循逼京師以仲德屯越城賊自
蔡州南走遣仲德追之賊留親黨范崇民五千人高艦
百餘戍南陵仲德攻之大破崇民焚其舟艦收其散卒
功冠諸將封新塗縣侯
檀祗初仕晉為孫無終輔國參軍隨無終東征孫恩屢
有戰功
劉懷肅晉末為劉敬宣寧朔府司馬東征孫恩有戰功
振武將軍長沙王道規追桓玄以懷肅為司馬玄留何
澹之郭銓等戍桑落州進擊破之穎川太守劉統平除
高平太守玄既死從子振大破義軍扵楊林義軍退尋
陽懷肅與江夏相張暢之攻澹之扵西塞破之偽鎮東
將軍馮該戍夏口東岸孟山圖據曾山城桓仙客守月
壘皆連壁相望懷肅與道規攻之躬擐甲胄䧟二城馮
該走石城生擒仙客義熙元年正月振敗走道規遣懷
肅平石城斬馮該及其子山靖三月桓振復襲江陵荆
州刺史司馬休之出奔懷肅自雲杜馳赴晝夜兼行七
日而至振勒兵三萬旗幟蔽野躍馬横矛躬自突陣流
矢傷懷肅額衆懼欲奔懷肅瞋目奮戈膽氣益壯扵是
士卒爭先臨陣斬振首江陵既平休之反鎮執懷肅手
曰微子之力吾無所歸矣偽輔國將軍符司馬孫偽龍
驤將軍金符靚樂志等屯結中夏懷肅又討之梟樂志
等道規加懷肅督江夏九郡權鎮夏口
沈叔任晉末為朱齡石伐蜀司馬齡石遣叔任戍涪蜀
人侯産德作亂攻涪城叔任擊破之斬産德
胡藩為高祖太尉參軍統别軍至河東暴風漂藩重艦
渡北岸魏軍牽得此艦取其器物藩氣厲心憤率左右
十二人乘小船徑往河北賊騎五六百見藩來竝笑之
藩素善射登岸射賊應弦而倒者十許人賊皆奔退悉
收所失而反又與朱超石等擊姚業扵蒲坂超石失利
退還藩收超石所捨資實徐行而反業不敢追
陸仲元為長沙王道璘司馬道璘自京口入朝仲元居
守時刁逹子彌為亡命(刁姓彌名)率數十人入京城仲元擊
斬之
裴方明為劉道濟振武中兵參軍立功蜀土
柳元景為南雍州刺史竟陵王誕中兵參軍元嘉末文
帝欲大舉北討以襄陽外接關河欲廣其資力乃罷江
州軍府文武悉配雍州湘州八臺税租雜物悉給襄陽
及大舉北伐命諸蕃竝出師莫不奔敗唯元景先克宏
農關陜三城多獲首級
劉亮為巴陵王休若鎮東中兵參軍北伐南討功冠諸
將封順陽侯食邑六百戶
張興世竟陵人白衣隨王元謨伐蠻每戰輙有擒獲元
謨舊部曲諸將不及甚竒之還都白文帝稱其膽力後
隨孝武鎮尋陽以補南中參軍督護入討元凶劭
柳元景為前鋒事定轉員外將軍領從隊南郡王義宣
反又隨元謨出梁山有戰功除建平王宏中軍行參軍
領長刀
劉康祖為南平王鑠安蠻府司馬元嘉末後魏太武親
率大衆攻圍汝南文帝遣諸軍救援康祖總統為前驅
軍次新蔡與魏軍戰俱前百餘里濟融水魏衆大至奮
擊破之斬其殿中尚書任城公乞地真去懸瓠四十里
太武燒營退走轉左軍將軍
焦度為青州刺史顔師伯輔國參軍魏遣清水公捨賁
勅文寇清口度領軍救援刺魏騎將豹皮公墮馬獲其
具裝鎧矟手殺數十人
劉悛為劉延孫南徐州從事隨父司空勔征竟陵王誕
以功拜駙馬都尉轉宗殼寧蠻府主簿建安王司徒騎
兵參軍復隨父勔征殷琰於壽春累戰皆勝
沈敞之為趙倫之征虜參軍監南陽郡擊蠻有功遂即
真
沈攸之元嘉二十九年征西陽蠻始補隊主巴口建義
南中郎府板長史兼行參軍新亭之戰身被重創事寧
為大尉行參軍封平雒縣五等侯又隨沈慶之征廣陵
屢有功被箭破骨孝武以其善戰配以仇池步矟
南齊劉懷珍平原人宋文帝時本州辟主簿時亡命司
馬順則聚黨東揚州遣懷珍數千人掩討平之
梁李畟為交州長史天興四年刺史李凱據州反畟討
平之
蕭昂為廣州長史時司空王茂子貞秀有罪留廣州乃
潜結仁威府中兵參軍杜景欲襲州城昂討之景與貞
秀同戮
荀朗為廬陵王府參軍侯景之亂朗招率徒旅據巢湖
聞無所屬臺城䧟後簡文帝密詔授朗雲麾將軍豫州
刺史令與外藩討景景使儀同宋子仙任約等頻往征
之朗據山立寨自守子仙不能尅時京師大饑百姓皆
扵江外就食朗更招致部曲解衣推食以相賑贍衆至
數萬人侯景敗扵巴陵朗出自濡湏截景破其後軍
後梁尹正為宣帝雍州中兵參軍擒張纉獲杜岸皆正
之力
陳侯安都初為梁始興内史蕭子範主簿侯景之亂招
集兵甲至三千人高祖援京邑安都引從高祖攻蔡路
養破李遷仕尅平侯景竝力戰有功元帝授猛烈將軍
通直散騎常侍富川縣子邑三百戶
侯瑱巴西人事益州刺史蕭子範委以將帥之任山谷
夷獠不賓附者竝遣瑱征之累功授輕車府中兵參軍
後魏崔敬邕為中山王英南討都督府長史以功賜爵
臨淄男
楊侃為叔椿雍州錄事參軍帶長安令北地功曹毛洪
賓據郡引寇抄掠渭北侃啓自出討之遂購募戰士信
宿之間得三千餘人啣枚夜進至馮翊郡西賊見大軍
卒至衆情離解洪賓遂通書送質乞求自效扵是擒送
&KR0951;悆為彭城王邵司馬先是梁武遣將彭城郡王辯率
衆七萬圍逼琅邪自春及秋官軍不至而兩青士馬裁
可萬餘師次鄖城久而未進邵乃遣悆南青州刺史胡
平遣長史劉仁之并監勒諸將徑赴賊壘大破之斬首
俘馘二千餘級孝明嘉之璽書勞問
王嘗伽為行豫州事堯雄外兵參軍雄隨行臺任延敬
討賀若徽扵穎州延敬等失利雄收集散卒保大梁周
文帝因延敬之敗遣其右丞韋孝寬等攻豫州雄都督
郭丞伯程多寳等舉豫州降敵執刺史馮邕并家屬及
部下妻子數千口欲送之長安至樂口嘗伽與都督赫
連雋等數十騎從大梁邀之斬多寳拔雄等家口還大
梁
北齊尉興敬為常山公府參軍晉州民李小興羣聚為
賊興敬隨司空韓軌討平之
封隆之為汝南王悦中兵參軍後魏延昌中道人法慶
作亂冀方自號大乘衆五萬餘遣大都督元遥及隆之
擒獲法慶賜爵武城子
張晏之字熙德高岳征穎川以晏之為都督中兵參軍
兼記室晏之文士兼有武幹每與岳帷帳之謀又嘗以
短兵接刃親獲首級深為岳所嗟賞
後周吕思禮初仕魏為相州功曹參軍葛榮圍鄴思禮
有守禦勲賜爵平陸縣伯欒城令
王子直初仕後魏為太尉參軍時梁人圍夀春臨淮王
元彧率軍赴援子直以本官參彧軍事與梁人戰斬其
軍主夏侯景超梁人乃退淮南民庶因兵寇之後猶聚
為盗彧令子直招撫之咸來復業自合肥以北安堵如
舊
于謹初仕後魏為行臺僕射元纂鎧曹從事纂令謹率
二千騎追茹茹前後十七戰盡降其衆
令狐整初仕魏為東陽王元榮主簿及鄧彦竊據瓜州
拒不受代整與開府張穆等密應使者申徽執彦送京
師太祖嘉其忠節表為都督
王悦為太祖相府刑獄參軍東魏將侯景攻圍雒陽太
祖赴援悦又率鄉里千餘人從軍至雒陽將戰夕悦罄
其行資市牛饗戰士悦所部盡力斬獲居多遷大行臺
右丞
伊婁穆為衛公直襄州長史郢州城民王道胥反襲䧟
州城直遣穆率百餘騎馳往援之穆至城下頻破道胥
衆會大將軍高琳率衆軍繼進道胥等乃降唐州山蠻
恃險逆命穆率軍討之蠻酋等保據石窟一十四處穆
分軍進討旬有四日并破之虜獲六千五百人
隋趙賢通初為周太祖相府參軍從事破雒陽及太祖
班師賢通請留撫納亡叛太祖從之於是帥所領與齊
人前後五戰斬郡守鎮將縣令五人虜獲甚衆以功封
平定縣男邑三百戶
柳旦初仕後周為兵部下大夫頃之益州總管王謙起
逆拜為行軍長史從梁睿討平之以功授儀同三司
令狐熙為司徒左長史時吐谷渾寇邊以行軍長史從
元帥元諧討之以功進位上開府
盧毓字道生少英果有氣節漢王諒出鎮并州毓以妃
兄為王府主簿從趙仲卿北征突厥以功授儀同三司
劉宏開皇初為齊州長史志在立功不安佐職平陳之
役表請從軍以行軍長史從總管吐萬緒渡江以功加
上儀同封濩澤縣公
段文振開皇初以行軍長史從逹奚震討蠻平之加上
開府
王仁恭為驃騎將軍典蜀王軍事山獠作亂蜀王命仁
恭討破之賜奴婢三百口
張湏陁大業中為齊郡丞賊帥裴長才石子河等衆二
萬奄至城下縱兵大掠湏陁未暇集兵親率五騎戰賊
競赴之圍百餘重身中數瘡勇氣彌厲會城中兵至賊
稍却湏陁督軍復戰長才敗走
唐高士廉隋末為交趾太守邱和司法書佐欽州俚帥
寗長真衆率攻和和欲出門迎之廉進說曰長真兵勢
雖多懸軍遠至内離外蹙不能持久且城中勝兵足以
當之奈何而欲受人所制和從之因命士廉為軍司馬
水陸俱進逆擊破之長真僅以身免餘衆盡降
竇軌字士則扶風人隋末為資陽郡東曹掾去官歸于
家高祖義兵起以為大丞相諮議參軍時稽胡賊五萬
餘人掠宜君命軌討之行次黃欽山與賊相遇賊乘高
縱矢王師稍却軌斬其部將十四人拔隊中小帥以代
之軌自率數百騎殿扵軍後令之曰聞鼓聲有不進者
自後斬之既鼓士卒爭死皆登山赴敵賊射之不能止
因大破之斬首千餘級虜男女二萬口
唐休璟為營府戶曹調露中單于突厥背叛誘扇奚契
丹侵掠州縣其後奚渴胡又與桑乾突厥同反都督周
道務遣休璟將兵擊破之于獨護山斬獲甚衆超拜豐
州司馬
伊慎大歷中為江州别駕以西江牙軍從李希烈討梁
崇義慎摧鋒䧟敵功居多希烈意欲縻之慎以計遁歸
曹王臯希烈懼慎為曹王所任遣慎七屬之甲詐為慎
書行間焉德宗遣中使即軍以詰之曹王乃抗疏論雪
上章未報會賊兵泝江來寇曹王乃召慎勉之令戰大
破三千餘衆朝廷始信其不貳累拔蔡山柵取蘄州降
其將李良又攻黃梅縣殺賊將韓霜露斬首千餘級優
詔褒異授試太子詹事
韋萬為福建從事貞元四年福建叛卒逐其觀察使吳
詵詵奔建州而叛兵四百餘人潰亡入海延至温台眀
州寇掠鄉閭頗為人患德宗憂其滋長令中使皇甫政
設策備之政乃令萬廵撫二州擇海浦形便起城柵修
艦教弩選豪士者為統將以招討之萬有方略數月之
間殺獲頗衆餘悉降之自是瀕海皆寧萬及將吏各加
官賜帛有差
劉昌裔為許州節度留後上官涗判官貞元十五年吳
少誠攻許州日夕攻急堞壞不得修昌裔令造戰棚木
柵以待募壯士斫營得突將千人鑿城分出大破之固
立戰棚木柵於城上以故不䧟兵馬使安國寧與涗不
善謀反以城降賊事泄昌裔密討斬之即召其麾下千
餘人就食之人賞縑兩疋伏兵扵委巷令見持縑者悉
斬之無一人得脱十六年以全陳許功以涗為節度使
昌裔為陳州刺史
任廸簡為左庶子及張茂昭去易定以廸簡為行軍司
馬既至屬虞侯楊伯玉以府城叛俄而衆殺之將納廸
簡兵馬使張佐元又叛廸簡攻殺之乃得入加檢校工
部尚書充節度觀察使
鄭權為涇原節度使劉昌從事昌病亟請入覲度軍中
必有變以權寬厚善容衆俾主留務既而兵果為亂權
挺身扵白刃中抗詞以明逆順因殺其首亂者數人士
卒皆戢伏時德宗厭言兵藩鎮將吏得人心者多超授
官爵扵是自試衛佐擢為行軍司馬兼御史中丞
王棲曜為常州别駕時江左兵荒詔内常侍馬日新領
汴滑五千人鎮之日新貪暴賊蕭庭蘭乘人怨訴逐之
而劫其衆時棲曜遊奕遠郊遂為賊所脅進圍蘇州棲
曜因其怠懈挺身登城率城中出攻賊衆大潰
衡方厚為邕管舘驛廵官前試左衛兵曹參軍太和五
年五月方厚狀奏去年冬本使差入谿洞招諭賊帥黃
承祖部領至府本使己薦諭伏乞准容管告捷官例處
分授邕州錄事參軍
後唐任圜為潞州觀察判官莊宗以上黨之師攻常山
城中萬人突出大將孫文進死之賊逼王師圜麾騎士
擊之頗有殺獲嘗以禍福諭其城中鎮人信之使人乞
降
淳于晏為霍彦威徐州從事同光末彦威從明宗入魏
州監軍使謀害彦威家屬及所留部曲欲據城拒命晏
率部將先殺之天成初彦威授平盧軍節度使以晏為
副使
晉吳巒為沙彦珣從事累遷大同軍節度判官高祖建
號契丹之援太原也彦珣據雲中二三顧望及契丹還
塞彦珣出城迎謁尋為所虜時巒在城中謂其衆曰豈
有禮義之人而臣扵夷狄乎即與雲中將吏關門拒守
契丹大怒攻之半歲不能下高祖致書扵契丹乃解圍
而去召巒歸闕授徐州節度副使
冊府元龜卷七百二十四
