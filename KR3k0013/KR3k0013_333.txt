册府元龜卷三百三十三宋王欽若等撰
宰輔部
罷免第二
魏太祖初封魏王鍾繇為相國數年坐西曹掾魏諷謀
反策罷
齊王正始九年二月衛將軍中書令孫資與驃騎將軍
中書監劉放三月司徒衛臻各遜位以侯就第位特進
晉惠帝永康元年四月誅裴頠司徒王戎之婿也頠誅
戎坐免官
梁武帝大同十一年何敬容為尚書令侍中参掌機密
坐妾弟費慧明為導倉丞夜盗官米為禁司所執送領
軍府時河東王譽為領軍將軍敬容以書觧慧明譽卽
封書以奏焉高祖大怒付南司推劾御史中丞張綰奏
敬容協私罔上合棄市刑詔特免職
後魏文成帝興安二年以張黎為太尉古弼為司徒議
不合旨黜為外都太官
孝文承明元年二月司空陸定國坐事免官罷為兵
東魏孝静帝興和四年四月太尉尉景坐事降為驃騎
大將軍開府儀同三司
北齊武成帝河清三年時婁叡為司徒濫殺人為尚書
左丞宋仲美彈奏經赦乃免
隋高祖開皇十九年九月高熲為左僕射上柱國坐事
免以公就第未幾高祖幸秦王俊第召熲侍熲歔欷悲
不自勝獨孤后亦對之泣左右皆涕帝謂熲曰朕不負
公公自負也因謂侍臣曰我於高熲勝兒子雖或不見
常似目前自其觧落冥然忘之如夲無高熲不可以身
要君自云第一也
唐太宗貞觀元年十二月尚書左僕射宋國公蕭瑀坐
事免蕭瑀為中書令嘗薦封德彝於高祖高祖以德彝
為中書令太宗卽位瑀遷尚書左僕射德彝為右僕射
德彝素懷險詖與瑀料量將為可奏者至太宗前盡變
易之于時房玄齡杜如晦既新用事玄齡疎瑀而親德
彝瑀心不能平遂上封事論之而辭旨寥落太宗以玄
齡等功高而瑀先懷疑阻繇是忤旨廢於家瑀嘗請出
家太宗謂曰甚知公素愛桑門今者不能違意瑀旋踵
奏稱臣頃思量不能出家太宗以對羣臣吐言而取舍
相違怒之瑀稱足疾時詣朝堂但不入見太宗謂侍臣
曰瑀豈不得其所乎而自嫌如此遂手詔曰朕聞物之
順也雖異質而成功事之違也亦同形而罕用是以舟
浮楫舉可濟千里之川轅引輪停不越一毫之地故知
動静相循易為務曲直相反難為功况乎上下之宜君
臣之際者矣朕無聰明於元首期託德於股肱思欲去
偽歸真除澆反朴然於佛教非意所遵雖有國之常經
固敝俗之虚誕何則求其道者未騐福於將来循其教
者翻受辜於既往至若梁武窮心於釋氏簡文銳意於
法門傾帑藏以給僧祗殚人力以共塔廟及乎三淮沸
浪五嶺騰煙假餘息於熊蹯引殘魂於雀鷇子孫覆亡
而不暇社稷俄頃而為墟報施之徵何其謬也而前太
子太保宋國公瑀踐覆車之餘軌襲亡國之遺風棄公
就私未明隠顯之際身俗口道莫辨邪正之心循累葉
之殃源祈一身之福夲上以違忤君主下則扇惑浮華
往前朕謂張亮云卿旣好佛何不出家瑀乃端然自應
請先入道朕卽許之尋復不用一回一惑在於瞬息之
間自可自否變於帷扆之内所謂乖棟梁之大體豈具
瞻之量乎朕猶隠忍至今瑀尚全無悛改宜卽去兹朝
闕出牧小藩可商州刺史仍除其封
二年正月辛未司空魏國公裴寂坐事免先是有沙門
法雅怨望妖言伏法寂辭與相連坐免歸蒲州俄追入
闕未幾有狂人自稱信行寓居汾隂言多妖妄嘗謂寂
家僮曰裴公有天分于時信行已死寂監奴恭命以其
言白寂寂惶懼不敢奏聞隂呼恭命殺所言者恭命縱
令亡匿寂不之知寂遣恭命收納封邑得錢百餘萬因
用而盡寂怒將遣人捕之恭命懼而上變太宗謂侍臣
曰裴寂有死罪四焉為三公與妖人言辭相涉罪一也
事發之後乃負氣憤怒稱國家有天下是其所讓罪二也
巫言有天分匿而不奏罪三也隂行誅殺以滅口罪四
也我殺之非曰無辭矣議者多言流配朕其從衆乎於
是徙交州後竟流静州
十七年五月中書令楊師道為吏部尚書庶人承乾逆
謀之洩也師道與長孫無忌房玄齡同按其獄師道假
子趙節與承乾通謀師道微諷太宗冀活之繇是獲譴
獄未竟不令視事後數日太宗謂侍臣曰師道任寄不
輕無心體國翻溺情於假子豈可更居股肱之任於是
拜吏部尚書
七月丁酉司空太子太傅梁國公房玄齡以母憂罷職
高宗永徽六年五月癸未以吏部尚書柳奭為遂州刺
史奭后舅歴位中書令后旣寵衰不敢久在機密頻上
表固辭轉為吏部罷中書門下事尋而后母魏夫人被
責不許入宫奭繇是出為遂州刺史
顯慶五年秋七月戊辰度支尚書同中書門下三品盧
承慶坐科配失所免官
龍朔三年夏四月戊子詔曰右丞相兼行殷王府長史
河間郡公李義府緣兹小技累升顯地塵露之益未表
於銓流公廉之譽有紊於彝典漏禁中之語鬻寵授之
朝恩交占候之人輕朔望之哀禮蓄邪黷貨實玷衣冠
稔惡嫉賢載虧政道特以任使多年未忍加其重罰宜
從遐棄以肅朝倫可除名配流巂州其子太子右司議
郎津專恃權門罕懷忌憚奸滛是務賄賂無厭潛報機
密亦宜明罰屏跡荒裔配流振州
則天載初元年地官尚書同鳳閣鸞臺三品韋萬質坐
與弓嗣業通謀配流嶺表
天授元年十月檢校内史宗秦客坐贓降授鎮州遵化
縣尉
延載元年八月戊寅鸞臺侍郎同鳳閣鸞臺平章事崔
元綜以罪流于振州元綜篤信釋典好潔細行薰辛不
歴口者二十餘年雖外示謹愿而情深刻薄每受制鞫獄
必披毛求疵陷於重辟以故人多畏而鄙之至是配流
朝野莫不稱慶
聖歴三年正月天官侍郎鳳閣鸞臺平章事吉頊坐事
貶流嶺表
久視元年閏七月己丑鸞臺侍郎李嶠遷為成均祭酒
罷政事時以天官侍郎張錫為鳳閣侍郎同鳳閣鸞臺
平章事以嶠錫之甥故也
長安四年三月鳳閣侍郎同鳳閣鸞臺三品蘇味道請
還鄉改葬其父優制令州縣供其葬事味道因此侵毀
鄉人墓田役使過度為憲司所劾左授防州刺史
中宗神龍元年正月乙卯鳳閣侍郎同鳳閣鸞臺平章
事房融以親附張易之兄弟配流嶺表
五月甲午封侍中齊國公敬暉為平陽郡王桓彦範為
扶陽郡王袁恕已為南陽郡王中書令漢陽公張柬之
為漢陽郡王中書令博陵公崔玄暉為博陵郡王並加
特進令罷知政事外示優崇而實奪其權也
睿宗景雲元年七月同中書門下三品唐休璟致仕休
璟在任無所弘益以老病罷歸私第
是月又以黃門侍郎參知政務崔日用為雍州長史中
書侍郎參知機務薛稷為散騎常侍時稷與日用爭於
帝前稷曰日用傾側諂附三思幾危社稷非忠臣賣友
事主非義士也日用曰臣往雖有官過今立大功當韋
氏悖逆擅權之時大事去矣臣與太子同謀靖難陛下
棄瑕錄用備位左右如稷外託國親内附逆黨易之楚
客恩同骨肉傾側者正屬薛稷不屬於臣故並停政事
二年二月出中書令姚元之為申州刺史吏部尚書同
中書門下三品宋璟為楚州刺史初元之入輔也進忠
良退不肖賞罰必中朝綱克舉又選補平允委用廉吏
權門請託無所復行時議以為復貞觀永徽之政也而
太平公主專權覩太子明察恐不利已廼隂謀廢黜時
元之璟等處宫臣恐其為變具以啓聞及公主出蒲州
尢所怨謗皇太子不獲已而奏出焉
十月帝御承天門引尚書左僕射同中書門下三品韋
安石兵部尚書同中書門下三品郭元振左御史大夫
同中書門下三品竇懷貞侍中李日知兵部侍郎同中
書門下三品平章事張說制責之曰自頃以來政教尤
闕時或水旱人多困斃府庫益竭寮吏日滋僶俛政途
罔然如失雖繇朕之薄德固亦輔佐非才安石可尚書
左僕射東都留守元振可吏部尚書懷貞可左御史大
夫說可尚書左丞並停知政事
玄宗開元元年十二月癸丑尚書左丞相兼黃門監劉
幽求紫微令張說並罷知政事以幽求為太子少保說
為相州刺史
十二年二月己酉詔曰中書令張嘉貞備位宰相夙承
恩命不能勵其公節以訓私門其弟嘉祐頃緣奬受遷
在清秩馮寵自肆黷貨有彰豈可仍踐台階儀刑百辟
貶居藩守俾肅朝倫可幽州刺史張說遂代為中書令
嘉貞惋恨謂人曰中書令幸有三員何相廹之甚也(嘉貞)
(弟嘉祐為金吾將軍時以賍状聞張說勸嘉貞素服待罪不得入謁)
十四年四月庚申停兼中書令張說勑曰特進行尚書
右丞相兼中書令燕國公張說往屬艱難輸誠於履險
及兹輔相潤色於告成而不肅細微之人頗乖周愼之
旨朕略小存大念舊錄功且法不欲屈宜罷中樞之務
義亦有在更全端尹之榮宜停中書令餘如故
十七年六月甲戍制曰出納王言發揮綸翰宰臣之任
選衆推賢撿校黃門侍郎同中書門下平章事杜暹中
書侍郎同中書門下平章事李元紘等咸勵忠勤用登
樞揆雖清以自牧而道則未宏不能同心戮力以祗帝
載而乃肆懷相短以玷朝倫朕緣事醜股肱情惟隠蔽
掩其惡而不率遂其過而彌彰將何以緝叙三光儀刑
百辟宜回中禁俾列專城暹可荆州長史元紘可曹州
刺史又制尚書左丞相兼侍中源乾曜十載持衡一心
自牧台鼎斯重管綜維繁雖勤在公而暮年微疾俾司
端揆罷劇中樞宜停侍中其尚書左丞相如故
天寳五載四月左丞相李適之罷知政事初李林甫搆
成其罪遂罷知政事守太子少保遽命親故歡會賦詩
曰避賢初罷相樂聖且銜杯為問門前客今朝幾箇來
肅宗至德二年三月以左丞相韋見素平章事裴冕為
左右僕射並罷知政事冕性忠勤悉心奉公稍得人心
然不識大體以聚人曰財乃下令賣官鬻爵度僧尼道
士以儲積為務人不願者科令就之其價益賤事轉為
弊肅宗移幸鳳翔罷冕執政
五月吏部尚書平章事房琯以門客琴人董廷蘭受賂
罷相為太子少師
三年五月以中書侍郎平章事張鎬為荆州大都督府
長史鎬都統淮南等道諸軍事鎮汴州招討河北逆賊
賊黨史思明為賊守范陽表請歸順鎬揣知其偽恐朝
廷許之手札表奏云思明兇豎因逆竊位兵彊則衆附
勢奪則人離包藏不測禽獸無異可以計取難以義望
不以威權假之又奏滑州防禦使許叔冀性狡多謀臨
難必變望追入宿衞時肅宗意已定表入俱不省鎬為
人簡淡不事中要會有宦官自范陽及滑州使還者皆
言思明叔冀之誠慤肅宗以鎬不切事機遂罷之後思
明叔冀皆如其言
代宗以寳應元年四月庚午卽位六月庚申中書令李
輔國上表請遜位乃特封為博陵王罷中書令復詔許
唯朝朔望
二年正月吏部尚書平章事領度支鹽鐡轉運租庸使
劉晏為太子賓客坐與中官程元振交通元振得罪晏
罷相黃門侍郎平章事李峴為太子詹事峴作相一月
為近要所擠遂失恩而罷
廣德元年十二月侍中苖晉卿罷知政事册為太保帝
卽位晉卿年已衰暮吐蕃寇長安晉卿病卧私第蕃賊
聞之逼劫晉卿閉口不言賊不敢害及帝自陕至遂有
是命
德宗大歴十四年卽位八月以懷州刺吏喬琳為御史
大夫平章事琳夲粗才年高有耳疾帝每顧問對答失
次論奏不合時機居相位凢八十餘日除工部尚書罷
政事
建中二年七月楊炎罷相為左僕射時德宗嘗訪宰相
羣臣中可以大任者盧杞薦張鎰嚴郢炎舉崔昭趙惠
伯帝以炎論議益疎闊遂罷炎相
四年十二月貶門下侍郎平章事盧杞為新州司馬癸
酉以中書侍郎關播為刑部尚書杞與播俱從幸奉天
杞與白志貞等先貶出播尚知政事中外囂然以為不
可遂罷相改刑部尚書大臣韋倫等皆泣於朝曰宰相
不能謀猷翊贊以至今日而尚為尚書誠可痛哉
興元元年四月德宗在梁以諫議大夫平章事姜公輔
論事失旨罷為左庶子
貞元元年九月中書侍郎平章事劉從一以疾請告至
是病甚辭位章疏六上乃許除戶部尚書
二年正月門下侍郎平章事盧翰罷為太子賓客
是年給事中崔造守本官平章事機謀權變非其所長
釐革度支弊事却為繁擾數月以疾辭除右庶子
三年八月除兵部侍郎平章事柳渾為右散騎常侍停
知政事時張延賞與渾同列延賞怙權矜已而疾渾守
正俾其所厚謂渾曰相公舊德但節言於廟堂則重位
可久渾曰為吾謝張相公柳渾頭可斷而舌不可禁也
自是為其所擠故有是命
李勉為司徒平章事勉嘗言盧杞姦邪而時人多云正
直然自是見疎遂累表陳譲方罷政事
十年十二月宰相陸贄罷為太子賓客時裴延齡判度
支天下皆嫉怨而獨幸於天子朝廷無敢言其短長者
贄獨身當之陳其不可用延齡固欲去贄而代之又知
贄之與已多阻其奏請也謗毀百端翰林學士吳通玄
故與贄同職姦巧刻薄與贄不相知贄與延齡相持有
間因盛言贄短宰相趙憬夲贄所引因奏對嫉贄之權
密以贄所譏彈延齡事告延齡延齡益得以為計繇是
天子益信延齡而不直贄竟罷贄相以為太子賓客而
黜張滂李充等權言事者多言其屈贄固畏愼及為賓
客拒門不通交親
十三年九月詔曰任重謀猷道在忠諒辭疾之情既懇
優賢之義斯崇中書侍郎平章事盧邁朝序公才操履
端敏弼諧庶政夙夜惟寅恭恪之心每思獻納而支體
未適固請優閒累表敷陳懇誠彌切將遂其志予衷耿
然爰舉朝章式加命秩可太子賓客
十四年七月詔曰任人之道必在無私審官之宜所期
適用給事中平章事趙宗儒早以文學累更職任自居
樞近頗歴歲時雖夙夜載勤而政理猶鬱式移秩序以
叶朝經可太子右庶子
十九年七月中書侍郎同平章事齊抗以疾罷為太子
賓客
二十一年七月下詔曰朕承天眷命獲主兆人思致邕
熙用康區夏布和緝化屬在輔臣所謂適宜實為通典
銀青光禄大夫守吏部尚書平章事上柱國鄭珣瑜銀
青光禄大夫守刑部尚書平章事上柱國鄭郢等咸以
忠靖累更班列秉彝兢慎植操貞恒自參輔中樞皆能
勵節祗勤庶務夙夜惟寅歲月滋深嬰纏疾恙衮職有
闕無以彌綸况銓綜為選士之本刑法乃生人之命俾
從專掌以盡至公宜輟台司副予所委珣瑜可守吏部
尚書郢可守刑部尚書
憲宗初司空平章事于頔坐子殺人降授恩王傅絶朝
請
元和四年二月丁邜制曰玉者重輔弼之任明進退之
宜聞善則升知否則捨兹朕所以推誠不惑與物無私
者也銀青光禄大夫門下侍郎同中書門下平章事兼
弘文舘大學士上柱國賜紫金魚袋陽武縣開國侯鄭
絪早以令聞入參禁署永惟勤績出授台司期爾有終
規予不逮歲月滋久謀猷寖微罔清静以慎身每因循
而保位旣乖素履且鬱皇猷宜副羣情罷兹樞務朕以
其久居内職素事先朝恩厚君臣貴全終始俾從優閒
之秩用示寬大之恩可太子賓客
五年九月中書侍郎平章事監脩國史裴垍以疾請告
十一月罷為銀青光禄大夫兵部尚書
六年正月壬辰制曰爰立輔臣以熙庶績聿膺其任是
亦難能至於明用捨之宜全始終之道兹惟大體寧忘
予懷中散大夫守門下侍郎同中書門下平章事兼弘
文舘大學士上柱國賜紫金魚袋李藩早以學行聞于
縉紳洎升朝端克愼素履頃者拔於非次列在鈞衡是
宜直已以佐時匪躬而納誨用副明奬越於常倫而授
任以來再逾年序夙夜之勤雖著弼諧之效未孚將何
以允至公之求成天下之務宜輟黃樞之重尚居端尹
之崇爾其勉之式副優禮可守太子詹事散官勲賜如
故藩素有清名及追李吉甫於淮南未至藩有拒之之意
吉甫至頗不平屢攻其短遂罷焉
十月門下侍郎同平章事李逢吉罷相將討淮蔡日久
王師數不利言事者多以罷兵為請逢吉附其議憲宗
不悦無何比部員外郎張宿以他門進逢吉出為濠州
刺史宿上疏自理憲宗將擢為諫議大夫逢吉廷爭久
之且曰去臣用宿可也繇是又忤旨遂罷相
八年正月辛未制曰文昌六官宗伯掌禮選授之重自
昔攸難非夫台衮之臣分全於始終縉紳之議素洽於
羣倫則無以允是優崇膺兹名秩正議大夫守禮部尚
書同中書門下平章事上柱國扶風郡開國公權德輿
奥學雄詞虚襟曠度禀中和之氣弘信厚之規夙彰厥
猷歴踐清華乃者回翔省閣祗服大僚咸推鎮俗之風
遂致濟川之望朕永惟理夲宵旰在懷常期獻納之功
深屬弼諧之任爰徵僉論俾列鼎司勤勞亟步於歲時
謙挹每形於造次是用委春卿之職輟樞務之殷任事
呈能庶先會府帥屬而理汝往欽哉可守禮部尚書
九年二月癸卯制曰輔相之任所貴乎納忠進退之宜
寔重於申禮其有以勞奉國以疾固辭聿懷謙譲之風
是舉優崇之典朝議大夫守中書侍郎同中書門下平
章事上柱國高邑縣開國男食邑三百戶賜紫金魚袋
李絳端莊秉彛亮直循道抱凌寒之勁節標肅物之貞
規嘗以懿文參于内署亦以公望貳于地卿竭其器能
茂著宦業洎居衮職左右朕躬遠慮必陳讜言無隠竭
致君之志弘濟俗之方確然眞心鬱有休問而步履嬰
疹趨侍為難披誠上聞稽首求免乃眷毗倚久之未從
星霜屢遷衷懇彌激宗伯秩禮時惟大寮宜從喉舌之
班用輟鹽梅之寄庶因清簡俾遂頥眞膺兹寵章敬服
爾命可守禮部尚書𣪚官封賜如故
十一年八月壬寅詔曰朕恭已臨人勵精思理二三執
政繇吾股肱念始終之罔虧於進退而尤重苟或將明
失中輔導不專依違于懷尚愼斯舉君臣之義豈不弘
乎中大夫守中書侍郎同中書門下平章事上騎都尉
賜紫金魚袋韋貫之早著淑聲累更顯貫潤以文藻懿
其風猷爰膺選衆之求式佇弼予之美而自當鈞軸屢
變星霜虚懷以聽未聞至論非啓沃之道有所不行何
燮諧之功蔑爾無效欲抑浮華之路在捐朋黨之私人
亦具瞻事將奚副用觧樞機之務俾居衡鏡之職克久
斯任宜和厥心可守尚書吏部侍郎散官勲如故時貫
之以蔡鎮未平天下勞於餽餉慮或水旱乘之則力屈
難振屢請緩承宗而專討元濟繇是與裴度爭是非於
帝前時專任度以戎事故罷貫之以望其功成初貫之為
相嚴身律下以清流品為先故門無雜賓有張宿者利
口得倖於憲宗擢為左補闕將使淄青宰臣裴度欲為
請章服貫之曰小人以他門獲進吾軰未能排抑豈宜
假其恩寵耶所議遂寢宿深銜之卒為所搆誣以朋黨
罷為吏部侍郎不涉旬出為湖南觀察使
十三年戊戍詔曰夫為君者求舊以申其用施恕以遂
其情為臣者陳力以效其能奉身以明其志故在上則
始終之道備居下則進退之義全兹惟休哉用厚德禮
銀青光禄大夫守門下侍郎同中書門下平章事上柱
國江夏縣開國侯食邑一千戶李鄘居潔履方端明審
固有沉毅莊重之質有堅剛迅疾之心勁節夙表於屯
夷利器久彰於中外朕所以跡其衆善詢及庶工登之
台階授以政柄將欲藉其碩望弘厥壯猷而固辭之誠
再疏頗切然猶不允其請所冀或副予懷迨此旬時勞
于夙夜益願頥養堅稱衰疾宜罷樞軸之殷俾居喉舌
之重就閒高秩式示優崇可守戶部尚書
十四年十二月乙卯制曰致君之道爰在輔臣發揮正
經端理教化或彝倫未叙公議不明免其所職盖常典
也正議大夫守中書侍郎同中書門下平章事上柱國
賜紫金魚袋崔羣根於温恭發以詞彩踐履臺閣潤色
絲綸嘗以敏才列於宥密考能觀行益表謙勤擢處鈞
衡用參大政緝熙之績每竭其謀猷翊贊之心亦彰於
夙夜朕旰食思理注於話言善而可行無不虛受而顧
問之際謂近於至公詳取之間或違於事實將何以同
底于道化洽萬方宜罷印於中樞俾報政于外服優以
顯秩爾其勉之可使持節都督潭州諸軍事守潭州刺
史兼御史大夫充湖南都團練觀察處置等使勲賜如
故
穆宗長慶元年正月制曰師長庶工總詳六職重任久
曠益難其人自非體參股肱位列鈞鼎能引年以知退
致禮而加恩則授受之間何以允兹任也朝議大夫守
門下侍郎同平章事襲徐國公蕭俛門承華衮位列清
華用能周物志在佐時勤内署之論思肅南臺之綱紀
朕初承天序擢處台階推一心獻納之誠贊四方經營
之績及此踰歲累陳懇詞微恙所侵堅請難奪朕憂勤
庶政親委大臣務厚始終以全進退旣謝弼諧之任宜
加端揆之崇爾其戒之服我優秩可守尚書右僕射勲
賜如故俛以西川節度使王播前任鹽鐡使日廣進財
貨強名羡餘固位竊恩不憚清議及鎮益部又傾竭貢
獻以圖台衡宰相段文昌助之勢不可遏俛遂於閣内
及延英殿屢諫不納乃以官進退冀帝感悟竟不從故
有是拜
二年二月制曰宰相者朕之腹心和合天下在乎鎮靖
藩服兼附親遠方將弘遂物之宜必有更張之道正議
大夫守中書侍郎同中書門下平章事武騎尉賜紫金
魚袋崔植往在先朝頗推廉直馴行唯謹保萬石之風
清德不渝紹四公之業遂昇左掖實著能名駁正之美
稱於朝列朕以孝公太傅代載忠貞擢於相門授以台
席顧惟寡昧奉若丕圖每念為君之難敢忘從諫之義
推誠聽納虛已咨詢庶洽羣心以迎和氣叔敖是期於
秉羽汲黯謂致於寢謀宵分以興日旰忘食昔藩國多
事平津譲侯隂陽未和石慶辭位惟爾謙遜豈嘗求安
稱疾拜章勤亦至矣雖愒日之年未及而履冰之意尚
堅遂輟樞機用成美志崇以天秩長以秋官君臣之間
朕無所愧可刑部尚書散官勲賜如故植在相位端慎
信厚有餘而無開物成務之用屬穆宗初幽鎮阻兵方
隅多事機務壅滯繇植而失者居多後因堅卧拜章請
免遂以刑部尚書罷相
六月甲子制曰朕端已推誠資於輔相求人與衆諒在
訏謨所以徇公卿之言從士庶之望輟任淮海俾居台
階舉先朝勲業之臣當四海具瞻之任推心委柄期在
賢能誠效靡孚余將安望光禄大夫守司空兼門下侍
郎同中書門下平章事上柱國晉國公食邑三千戶裴
度器夲端誠道惟蹇諤挺松筠之操蘊桂玉之姿望積
巖廊功書竹帛策勲報爵寵極人臣朕恭守睿圖推心
輔弼聿求雋彦思致雍熙推昇論道之司再授樞衡之
任虛心有日佇乃嘉猷而鼎飪未調弛張異制誠宜有
犯無隠忠讜必陳使余誠懷不惑聞聽何苟容於造次
致有間於笙簧棘木旣窮匪辭焉驗昔漢以隂陽不和
册免丞相今爾訏謨或爽宜罷台司疇勲績以尚功錄
忠勞而念舊俾居右揆非謂左遷用宗師長之榮勿以
優閒自薄可守尚書右僕射散官勲封如故
又制曰宰相者列位巖廊權參造化内操政柄上代天
工朕嗣守丕圖思興至理每於擢用冀獲雋良為善有
聞必資奬寵罹於愆謗用罷台階通議大夫守尚書工
部侍郎同中書門下平章事上柱國賜紫金魚袋元稹
游藝資身明經筮仕累應科選益振芳華茂識宏才登
名晁董之列佳辭麗句馳聲鮑謝之間頃在憲臺嘗推
舉職比及遷黜亦以直聞是以擢以周行典斯誥命洎
參密近旋委台衡宜竭謀猷盡於毗贊而乃不思弘益
之道遂嬰詿誤之嫌察以中情雖非為已行兹左道豈
曰效忠體涉異端理宜偕黜朕以君臣之分貴獲始終
任使之時亦聞獻懇每思加膝寧忍墜泉猶宏在宥之
心俾列專城之寄左都之大三輔推雄控壓關河連屬
宫苑勉於政績副我恩私可使持節同州諸軍事守同
州刺史充夲州防禦長春官等使散官勲賜如故
文宗開成四年五月景申以右僕射兼門下侍郎國子
祭酒平章事鄭覃為右僕射以門下侍郎同平章事陳
夷行為吏部侍郎覃以門蔭入仕少清苦貞退不造次
與人接狎位至國相所居未嘗修飾纔足以庇風雨家
無媵妾時人仰其素風頃李宗閔在相位嘗有侮易之
言後李德裕入相驟加引用覃故怨宗閔而厚於德裕
凡宗閔之交遊引用者覃盡以朋黨排之時人以此不
直夷行以文學進身獨不羣比及為宰相素與宗閔有隙
故善於覃以排斥朋黨為已任而多及善良因並命罷
之
懿宗乾符六年黃巢陷桂州五月賊圍廣州仍與廣南
節度使李岧浙東觀察使崔璆書求保薦乞天平節鉞
璆岧上表論之詔公卿議其可否宰相鄭畋盧攜爭論
於中書詞語不孫俱罷為太子賓客分司東都
僖宗卽位時劉鄴為相及蕭倣崔彦昭秉政素惡鄴乃
罷鄴知政事撿校尚書左僕射同平章事揚州大都督
府長史淮南節度使是日鄴押班宣麻竟通事引鄴内
殿謝不及笏記鄴自叙十餘句語云霖雨無功深愧代
天之用煙霄失路未知歸國之期帝為之惻然
昭宗乾寕二年八月司空門下侍郎平章事監修國史
諸道鹽鐡轉運崔昭緯罷知政事為太子賓客昭緯性
奸纖忌前内結中人外連藩帥屬朝廷微弱每託援以
陵人主昭宗明察心不能堪以誘召二鎮將兵詣闕賊
殺宰相内臣帝深切齒會太原之師誅王行瑜罷相授
僕射又以託附汴州再貶梧州司馬尋降制數其罪中
使至荆南斬之
明宗天成二年丙戍制曰朕恭膺大寳虔荷丕基選衆
與能克保君臨之道寳賢念舊庶符帝賚之資繇是推
以腹心授之衡柄冀扶持於寡昧申啓沃於始終其樂
在宴安勇於冲退宜暫均於勞逸思顯示夫優隆光禄
大夫門下侍郎兼工部尚書平章事監脩國史上柱國
樂安郡開國侯食邑一千戶任圜天授宏材波澄偉度
早負公侯之器深懷將相之資智擅圓方謀惟通變先
皇帝中興景運再造鴻圖夙參佐命之功迥著安時之
業克平邛蜀大掃妖氛鬱有殊庸雅為良弼朕惟薄德
尋所注懷爰自六卿擢居四輔秉國鈞之重任掌邦計
之劇權内罄沃心外彰陳力方期委任遽閱封章曲徇
汝懷固違朕旨旣披陳而莫抑在進退之有常宜更鳳
沼之尊俾踐龍樓之秩勉從頥養勿替謀猷可落平章
事太子少保
三年三月己未制曰朕聞老氏談經無如知止素王窮
易當在庶幾賢哲所以保身進退於焉合道其有位居
元輔功叙彝倫節宣微爽於冲和休致屢堅於章表酌
其陳力莫若從人俾回席於三台就懸車於百揆特進
行門下侍郎兼刑部尚書同中書門下平章事充太微
宫使弘文舘大學士上柱國滎陽郡開國公食邑一千
五百戶鄭珏皇朝軒冕清廟笙鏞崇令望於縉紳節雅
音於律度而自再持鈞軸益顯公忠尋更近市之居兼杜
掃門之跡克己復禮為官擇人爰屬廵幸浚郊務名賢
而好善經營雒邑煩上相以卜年方頼嘉猷忽嬰美疢
豆耳何妨於寂聽灰心頓悟於浮榮高慕赤松勇辭黃
閣朕以方調殷鼎尚睠晉罇欲盡慇懃具觀堅切可久
之規斯在再三之請莫違所以特許抽簪免勞借箸進
崇階於開府假優秩於不朝仍益井田俾厚風俗於戲
奚祁請老不無内舉之規張禹言情亦有私恩之事唯
卿奉身而退其德不回予寔嘉焉美兼善也勉從頥養
永保初終可開府儀同三司尚書左僕射致仕仍加食
邑五百戶
末帝清泰二年十月戊寅制尚書左僕射門下侍郎同
平章事弘文館大學士太微宫使趙郡公食邑二千戶
食實封二百戶李愚可守夲官門下侍郎兼吏部尚書
同平章事監修國史判三司彭城郡公邑千五百戶劉
昫可守尚書右僕射皆免知政事昫司邦計意在至公
欲除積弊傷於太察初帝自鳳翔至切於軍賞時王致
判三司詔問錢榖奏數百萬在及慶賜無幾帝怒用昫
代致昫性初疾惡又懼訶譴及搜索簿書命判官高延
賞鉤計窮詰乃積年殘租或主務不治詰之不已屢遷
歲時計司主典利其所係不欲搜擿至是藏盖彰露昫
具條奏可徵者急督之無以償者以籍進韓昭備言繇
是逋者咸蠲除之窮民相與歌詠唯王典怨沮乃謀偽
書昫名差務官昫疑不繇已詰之獄成云自昫别室内
弟御史陳觀鞫訊遣吏取公文昫曰吾一病妻比無别
室御史見凌亦須循理觀仍遣吏不已及罷相之日羣
吏攜三司印復萃月華門外聞宣昫罷乃相賀快活矣
及昫歸第三司無一人從至第者傳所謂盗憎民惡其
可忽諸李愚𥚹急素不悦馮道昫與道婚家及道出鎮
凡中書積滯事愚指昫云君親家翁所為昫與之口訟
動至色厲吏俱惡之乃揚言於外二人欲相毆穢語及
之愚之秉執昫之多防帝采其言俱罷之
晉高祖天福四年四月樞密使劉處讓每有敷奏多不
稱旨會處讓丁繼母憂因議罷樞密使其本院庶事並
委宰相分判
漢隠帝乾祐元年二月制曰朕虔承遺訓嗣守鴻基常
懼𦕈冲不克負荷所以師臣畏相稽衆從人採沃心造
膝之謀詢繼體守文之道其或力非任重才不逮時有
玷天工顯貽物議宜從罷免用儆厥愆開國佐命輔聖
功臣光禄大夫行中書侍郎兼戶部尚書同中書門下
平章事上柱國隴西縣開國伯食邑七百戶李濤早預
朝倫素虧時望繼踐清華之列曾無倜儻之名先皇帝
應運開階濟物成務未明求理虛已待賢擢自禁林升
之槐路旣委宰衡之任蔑聞帷幄之謀迨及眇躬初親
庶政被顧問之際屢覩醺酣當獻替之時無聞詆訐復
虧嚴重但務詼諧詎為君子之儒殊失大臣之體重以
梓宫在殯國步多艱屢陳違衆之言頻建出師之意率
爾獨見豈是臧謀朕方務含宏冀全終始雖包荒而在
念慮假器以興譏俾輟中樞式存大體仍令還第庶用
省躬惟爾自貽無我有怨苟能思過豈吝推恩可罷免
勒歸私第
周顯德四年八月乙亥制曰鴻水未堙舟楫頼濟川之
用密雲旣雨郊原成利物之功惟賢哲之保躬蹈初終
於元吉我有良相時惟正人七年竭力於扶持六氣遂
乖於頥養踰歲伏枕九陳譲章敦諭雖頻告請彌切暫
輟秉鈞之任不移論道之資仍益戶封斯為異數推忠
恊謀佐理功臣特進守司空門下侍郎同中書門下平
章事監脩國史上柱國隴西郡開國公食邑一千五百
戶食實封二百戶李榖昔事先朝勤勞王室曁登上相
佐佑朕躬疾因憂國而有加志在避權而知足煩燮調
而斯久釋難重以為宜漸俟痊平别期委任俾展輅車
之禮用光水土之官惟爾誠明當體優異凡百有位知
予尚賢可守司空加食邑五百戶食實封二百戶功臣
散官勲如故仍命所司擇日備禮册命
册府元龜卷三百三十三
