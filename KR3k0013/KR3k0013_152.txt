册府元龜卷一百五十二宋王欽若等撰
帝王部
眀罰
雷電有震曜之象秋冬行肅殺之令王者法之以制刑
典其來尚矣故士師用弼於五教犯雖小而必刑王制
具列於四誅害為大而無赦蓋聖人躬眀哲之性通天
地之心佐德以威順時行罰威克厥愛而事允濟罰當
其罪而衆知勸大則殛竄殊死非所以為重也小則鞭
扑入贖非所以為輕也然而閱罪簡孚有司之詳慎好
生宥過王者之寬恕不及於嗣刑期無刑隨世損益厥
有論要吕刑云屬於五極咸中有慶其是之謂乎
舜流共工於幽州(象恭滔天足以惑世故流放之幽州北裔)放驩兜於崇山
(黨於共工罪惡同崇山南裔)竄三苗於三危(三苗國名縉雲氏之後為諸侯號饕餮三危西裔)
殛鯀於羽山(方命圯族績用不成殛竄放流皆誅也異其文述作之體羽山東裔在海中)四
罪而天下咸服
周武王既伐紂乃殺惡來惡來紂臣善䜛毁諸侯
漢高祖嘗為項羽將丁公逐窘(丁公名固)高祖彭城西短兵
接漢王急顧謂丁公曰兩賢豈相戹哉丁公引兵而還
及項王滅丁公謁見高祖以丁公徇軍中曰丁公為項
王臣不忠使項王失天下者也遂斬之曰使後世之為
人臣者無傚丁公也
文帝十六年東莞侯劉吉坐事國人過員免(事見役使之員數也)
景帝三年冬十二月詔曰襄平侯嘉(紀通子也)子恢說不孝
謀反欲以殺嘉大逆無道(恢說有私怨于其父而自謀反欲令其父坐死也說讀曰)
(悦)其赦嘉為襄平侯及妻子當坐者復故爵(律大逆不道父母妻)
(子同坐皆棄市今赦其餘子不與恢說謀者復其故爵)論恢說及妻子如法
武帝元封六年黎侯召延坐不出持馬要斬待發馬給
軍匿不出也
征和二年春制詔御史故丞相賀(臣欽若等曰姓公孫)倚舊故乘
高埶而為邪(帝為太子賀已為舍人故為舊故)興美田以利子弟賓客
不顧元元無益邊穀(戍邊卒糧乏不能為方計以益之也)貨賂上流(丞相貪冐)
(受賄於下故使衆庶貨賄上流執事)朕忍之久矣終不自革(革改也)迺以邊
為援(使内郡自作車耕者自轉所以饒邊饒邊所以行恩施為己名援也或曰以胡為援也)使内郡
自省作車(邊屯無事之時宜自治作車以給軍用而令内郡自省减諸餘功用而作車也省音所領)
(切)又令耕者自轉以困農(自轉穀於邊)煩擾畜者重馬傷耗
武備衰减(重謂懷孕者言轉運之勞畜産疲团故反使懷孕者為之傷耗以减武備也)下吏
妄賦百姓流亡又詐為詔書以姦傳朱安世(傳逮捕也)獄已
正於理
昭帝元鳳四年五月丁丑孝文廟正殿火太常及廟令
丞郎吏皆劾大不敬會赦太常轑陽侯德免為庶人
元帝時諸葛豐為司隸校尉以春夏繫治人在位多言
其短徙豐為城門校尉豐上書告光禄勲周堪光禄大
夫張猛帝不直豐迺制詔御史城門校尉豐前與光禄
勲堪光禄大夫猛在朝之時數稱言堪猛之美豐前為
司隸校尉不順四時脩法度專作苛暴以獲虛威朕不
忍下吏以為城門校尉不内省諸己(省察也)而反怨堪猛
以求報舉(舉言其事以報怨)告案無證之辭暴揚難驗之罪毁
譽恣意不顧前言(前言謂稱堪猛之美今乃更言其短是不顧也)不信之大者
也朕憐豐之耆老不忍加刑其免為庶人
成帝即位丞相御史條奏長信中太僕石顯舊惡及其
黨牢梁陳順皆免官顯與妻子徙歸故郡憂懣不食道
病死先是元帝時顯為中書令巧慧習事能探人主微
旨内深賊持詭辯以中傷人至是免官及諸所交結以顯
為官皆廢
永始二年十二月詔曰故將作大匠萬年佞邪不忠妄
為巧詐多賦斂煩徭役興卒暴之作卒徒蒙辜死者連
屬毒流衆庶海内怨望雖蒙赦令不宜居京師於是湯
與萬年俱徙燉煌(初將作大匠解萬年與關内侯陳湯上封事起昌陵其後卒不就)
哀帝建平二年秋八月詔曰待詔夏賀良等建言改元
易號增益漏刻可以永安國家朕過聽賀良等言(過誤也)
冀為海内獲福卒亡嘉應皆違經悖古不合時宜六月
甲子制書非赦令也皆蠲除之(改元易號大赦天下以求延祚而不蒙福哀帝)
(悔之故更下制書諸非赦罪事皆除之謂改制易號令皆復故也非赦令也猶言自非赦令耳也語終辭也而)
(讀者不曉輙改也為他字失本文也)賀良等反道惑衆下有司皆伏辜
平帝即位以冷褎段猶等哀帝時定議尊定陶傅太后
為太皇太后丁后為帝太后與太后同尊又為共皇立
廟京師議入孝元皇帝貶褎猶皆徙合浦復免高昌侯
宏為庶人又有司奏方陽侯孫寵及右師譚等皆造作
奸謀罪及主者骨肉雖蒙赦令不宜處爵位在中土皆
免寵等徙合浦郡
後漢明帝時何湯為郎中守開陽門候帝微行夜還湯
閉門不納更從中東門入明旦詔詣大官賜食諸門候
皆奪俸
北鄉侯初即位大將軍耿寳中常侍樊豐侍中謝惲周
廣乳母野王君王聖坐相阿黨豐惲廣下獄死寳自殺
聖徙㕐門
順帝為太子江京樊豐共搆䧟廢為濟隂王中黃門孫
程等十九人迎立之閻顯兄弟聞帝立率兵入北宫尚
書郭鎮與交鋒刅遂斬顯弟衛尉景遣使者入省奪得
璽綬乃幸嘉德殿遣侍御史持節收閻顯及其弟城門
校尉耀執金吾晏並下獄誅
永建元年虞詡代陳禪為司隸校尉數月間奏太傅馮
石太尉劉熹中常侍程璜陳秉孟生李閏等百官側目
號為苛刻三公劾奏詡盛夏多繫拘無辜為吏人患詡
上書自訟曰法禁者俗之隄防刑罰者人之銜轡今州
曰任郡郡曰任縣更相委遠百姓怨窮以苟容為賢盡
節為愚臣所發舉贓罪非一二府恐為臣所奏遂加誣
罪臣將從史魚死即以尸諫耳順帝省其章乃為免司
空陶敦
桓帝延熹二年梁冀以罪自殺其他所連及公卿列校
刺史二千石死者數十人故吏賓客免黜者三百餘人
朝廷為之空虛
獻帝誅諸議郎侯祈尚書馮碩侍中臺崇討有罪也
魏齊王芳嘉平中夏侯玄與李豐張緝蘇鑠劉賢樂敦同
謀害司馬景王景王聞其謀先召李豐殺之事下有司
收玄緝鑠敦賢等送廷尉鍾毓奏豐等謀迫脅至尊擅
誅冡宰大逆無道請論如法於是會公卿朝臣廷尉議
咸以為豐等各受殊寵典綜機密緝承外戚椒房之尊
玄備世臣居列侯位而包藏禍心搆圖凶逆交關閹䜿
授以姦計畏憚天威不敢顯謀乃欲要君脅上肆其詐
虐謀誅良輔擅相建立將以傾覆宗室顛危社稷毓所
正皆如科條律報毓施行詔書齊長公主先帝遺愛原
其三子死命(李豐子韜尚公主)於是豐玄緝敦賢等皆夷三族
其餘親屬徙樂浪郡
晉武帝時石鑒轉尚書時秦凉為虜所敗遣鑒都督隴
右諸軍事坐論功虛偽免官後為鎮南將軍豫州刺史
坐討吳賊虛張首級詔曰昔雲中守魏尚以斬首不實
受刑武牙將軍田順以詐增虜獲自殺誣罔敗法古今
所疾鑒備大臣吾所取信往者西事公欺朝廷以敗為
得竟不推究中間黜免未久尋復授用冀能補過而乃
與下同詐所謂大臣義得爾乎有司奏是也顧未忍耳
令遣歸田里終身不得復用勿削爵土也
穆帝升平二年佽飛督王饒獻鴆鳥帝怒鞭之二百使
殿中御史焚其鳥於四逹之衢
後魏道武天興三年李栗為左將軍性簡慢矜寵不率
禮度每在帝前舒放倨傲帝積其宿過誅之於是威嚴
始厲制勒羣下盡卑遜之禮自栗始也
天賜六年秋七月慕容支屬百餘家謀欲外奔發覺伏
誅死者三百餘人
太武太平真君五年二月中山王辰等八人以北伐後
期斬于那南
八年六月西征諸將軍扶風公處貞等八將坐盗沒軍
資所在虜掠贓各千萬詔並斬之
封磨奴渤海人被刑為官人崔浩之誅也太武謂磨奴
曰汝本應全所以致刑者繇事浩之故
文成興安三年十一月辛酉行幸信都中山觀察風俗
十二月誅河間鄭民為賊盗者男生十五以下為生口
班賜從官各有差
孝文延興四年十二月詔西征吐谷渾兵在句律城初
叛軍者斬次分配柔玄武川二鎮斬者千餘人
城陽王鸞與安南將軍盧淵李佐攻赭陽不利敗退而
還時孝文幸瑕丘鸞請罪行宫孝文引見鸞等責之曰
卿等摠率戎徒義因奮節而進不能夷拔賊城退不能
殄兹小寇虧損王威罪應大辟朕革變之始事從寬貸
今赦卿等死罪城陽降為定襄縣王削戶五百古者軍
行必載廟社之神所以示其威惠各有攸歸今懲卿等
敗軍之罪於社之前以彰厥咎
李洪之為秦益二州刺史洪之素非廉靖每多受納時
孝文始建禄制法禁嚴峻司察所聞無不窮紏遂鏁洪
之赴京孝文臨太華庭集羣臣有司奏洪之受贓狼藉
又以酷暴孝文親臨數之以其大臣聽在家自裁
宣武時高聰為散騎常侍兼護軍藉貴因權耽於聲色
賄納之音聞於遐邇中尉崔亮面陳聰罪帝乃出聰為
平北將軍孝眀踐祚以其素附高肇出為幽州刺史
孝莊建義三年四月爾朱天光討醜奴蕭寳寅於安定
破禽之送於京師醜奴斬於東市寳寅死於駝牛渚
後周閔帝元年二月丁亥楚國公趙貴謀反伏誅詔曰
朕聞文考昔與羣公洎列將衆官同心戮力共治天下
始終二十三載迭相輔弼上下無怨是以羣公等用升
余於天位朕雖不德豈不識此是以朕與羣公同姓者
如兄弟同於一心平定宇内各令子孫享祀百世而朕
不眀不能輯睦致使楚公貴不悦于朕與俟幾通此奴
興王龍仁子孫衍等隂相假署圖危社稷事不克行為
開府宇文盛等所告及其推究咸伏厥辜興言及此心
焉如痗(音妹病也)但法者天下之法朕既為天下守法安敢
以私情廢之書曰善善及後世惡惡止其身其貴通與
龍仁罪止一家衍止一房餘皆不問
武帝建德六年伐齊於陣獲其齊昌王莫多婁敬顯帝
責之曰汝有死罪三前從并走鄴㩦妾棄母是不孝外
為偽主戮力内實通啓於朕是不忠送欵之後猶持兩
端是不信如此用懷不死何待遂斬之
隋高祖開皇九年以陳都官尚書孔範散騎常侍王嵯
王儀御史中丞沈觀等邪佞於其主以致亡滅皆投之
邊裔
沈君公自梁元帝敗後嘗在江陵禎明中與蕭憲蕭嚴
叛隋歸陳後主擢為太子詹事君公博學有材辨善談
論後主深噐之陳亡隋文帝以其叛亡命斬於建康
王誼為郢國公以思禮稍薄頗懷怨望上柱國元諧亦
頗失意誼數與相往來言論醜惡胡僧告之公卿奏誼
大逆不道罪當死帝見誼愴然曰朕與公舊為同學甚
相憐愍將奈國法何於是下詔曰誼有周之世早豫人
倫朕共遊庠序遂相親好然性懷險薄巫覡盈門鬼言
怪語稱神道聖朕受命之初深存誡約口云改悔心實
不悛乃說四天王神道誼應受命書有誼䜟天有誼星
桃鹿二川岐州之下歲在辰已興帝王之業密令卜問伺
殿省之災又說其身是眀王信用左道所在詿誤自言
相表當王不疑此而赦之將或為亂禁暴除惡宜伏國
刑帝復令大理正趙綽謂誼曰時命如此將若之何於
是賜死於家
煬帝大業元年八月并州總管漢王諒反左僕射楊素
討平之三年正月癸亥詔并州逆黨已流配而逃亡者
所獲之處即宜斬决
九年斛斯政奔高麗十年帝親征高麗高麗囚送政帝
大悦八月班師十月帝還京師十一月支解政於金光
門外
唐高祖武德元年十一月高祖見奴賊帥張貴數之曰
汝之為賊事絶人理不可忍言至乃對人父婿辱其妻
女古來羣盗未有如斯之酷為人若此何可久全左右
㩧而腰斬之
三年太宗破王行本面縳請降引見於華隂高祖恐其
亡逃慰勉之還令入城高祖尋至蒲州數之曰汝請援
建德求助武周彌歴多時竟無至者知窮食盡方始出
降遂使城内官民久罹荼毒若不戮汝何謝冤魂於是
斬之籍沒其妻子
太宗貞觀二年六月下詔曰天地定位君臣之義以彰
卑高既陳人倫之道斯著是用篤厚風俗化成天下雖
復時經治亂主或昏眀疾風勁草芬芳無絶剖心焚體
赴蹈如歸夫豈不愛七尺之軀重百年之命諒繇君臣
義重名教所先故能明大節於當時立清風於身後至
如趙高之殞二世董卓之鴆弘農人神所疾異代同憤
况凡庸小䜿有懷凶悖遐觀典策罔不誅夷辰州刺史
長蛇縣男裴虔通昔在隋代委質藩寮煬帝以舊邸之情
特相愛幸遂乃忘蔑君親潛圖弑逆密伺間隙招結羣
醜長戟流矢一朝竊發天下之惡孰云可忍宜其夷宗
焚首以彰大戮但年代異時兼累逢赦令可特免極刑
投之四夷用明逆順之理以獎君臣之義可除名削爵
遷配驩州(初宇文化及得志大見親委及王世充敗以彭城歸國高祖方以綏懷為務不之罪也初)
(授滁州摠管太宗嘗從容謂侍臣曰君雖不君臣不可以不臣虔通煬帝故人也而親為亂首朕方崇教義何)
(得忘之後數日而發詔虔通平常時每云身除隋室以啓大唐自以為功頗冇觖望之色及得罪怨憤歲餘而)
(死)
七月戊申詔萊州刺史牛方裕綘州刺史薛世良廣州
都督府長史唐奉義隋武牙郎將高元禮並於隋代俱蒙
任使乃恊契宇文化及搆成弑逆宜依裴虔通除名配
流嶺表
七年春正月戊子詔曰宇文化及弟智及司馬德戡裴
虔通孟景元禮楊覧唐奉義牛方裕元敏薛良馬舉元
武逹李孝本李孝質張愷許弘仁令狐行逹席德方李
覆等大業季年咸居列職或恩結一代任重一時乃包
藏凶慝罔思忠義爰在江都遂行弑逆罪百閻趙釁深
梟獍雖事是前代歲月已久而天下之惡古今同棄宜
從重典以厲臣節其子及孫并宜禁錮勿令齒叙化及
為魁首又竊名號一門之内凶惡尤甚但其兄士及不
預逆謀雖云昆季僅免誅戮自委質皇朝勲庸克著彰
善癉惡抑有舊章士及一房不在此例布告天下咸使
聞知
十九年十一月庚辰帝征遼廽次易州界司馬陳元璹
令百姓種蔬坑上而微火煦之欲其速生以擬供進太
宗聞之責其謟媚詔免官
高宗永徽四年正月丙子司徒荆王元景司空吳王恪
房州刺史駙馬都尉房遺愛寧州刺史駙馬都尉薛萬
徹嵐州刺史駙馬都尉柴令武謀反二月乙酉遺愛萬徹令
武并斬元景及恪遺愛妻高陽公主令武妻巴陵公主
并賜死帝引遺愛謂曰與卿親故何恨遂欲謀反遺愛
曰臣包藏姦慝誠合誅夷但臣告吳王恪冀以贖罪竊
見貞觀中紇于承基游文芝并與侯君集劉蘭同謀不
軌於後承基告君集文芝告劉蘭並全首領更加官爵
帝曰卿承籍緒餘身尚公主豈比承基等且告吳王反
事無乃晩乎遺愛遂伏罪
龍朔三年四月壬辰右史董思恭以知考功貢舉事預
賣策問受贓帝令於朝堂斬之百僚畢集帝使謂之曰
古者帝王皆不獨理藉股肱舟楫共安百姓今委寄公
等本望副朕心董思恭賣策問取錢物悉已搜獲亂我
憲章蠧害特甚事須以殺止殺懲警後來公等宜看决
思恭與衆共棄使語思恭曰汝是百代寒微未及倫伍
只如右史簡英俊為之為汝薄解文章所以不次擢授
計應少自勉厲深荷恩榮遂敢狼藉取錢自觸刑網汝
須丼心服死為天下鍳誡思恭臨刑告變免死長流嶺
表
咸亨二年婺州司馬秦懷恪坐贓特令朝堂斬之仍集
百寮及朝集使宣勑謂之曰王者統天理物莫不先安
百姓百姓安者止在庶寮朕所以每精簡岳牧及諸州
上佐自非至誠清白景行循良者不輒畀此職庶其各
申智效以禆政道泰懷恪法司抵罪但合處流朕以刑
政之典須越常憲豈不知哀敬折獄情恤哀矜但以殺
止惡義在懲肅又以刑人於市與衆棄之故對公等加
其顯戮但法者國之權衡時之凖繩也權衡所以定輕
重凖繩所以正曲直也罪惡難容者雖小必刑情狀可
原者雖大必宥此乃彛典非故濫誅公等諸人當識朕
意足為殷鍳各宜勉之
中宗神龍元年三月制曰國之大綱惟刑與政刑之不
中政乃必虧劉光業王德夀王處貞屈貞筠鮑思恭劉景
陽等庸流淺識姦吏險夫以酷暴為能官以凶殘為奉
法往從按察害虐在心倏忽加刑呼吸就戮曝骨流血
其數甚多冤濫之聲盈於海内朕惟新布澤恩被人羣
撫事長懷尤深惻𨼆光業等五人積惡成釁并謝生涯
雖其人已殂而其跡可貶光業所有官爵並宜追奪其
枉被殺人各令州縣鄉里埋葬還其官蔭劉景陽身雖
見在情不可矜特以會恩免其嚴罰宜從貶降以釋冤
情
是月又制酷吏丘神勣來子珣萬國俊周興來俊臣魚
承曄王景昭索元禮傅遊藝王弘義張知默裴籍焦仁亶
侯思止郭覇李敬仁皇甫文備陳嘉言等雖已身死并
遣除名
睿宗唐隆元年六月以越州長史宋之問饒州刺史冉
祖雍並交通凶逆徙於嶺表
景雲元年九月制曰潞州刺史趙彦昭交結回邪謟附
凶孽輿金輦貨冒寵祈榮可貶歸州刺史先是巫媪趙氏
昵於韋庶人得封為隴西夫人與彦昭隣居因附焉及
趙氏誅自其家獲彦昭納賄賂故貶官
玄宗平韋庶人以左御史大夫竇懷貞謟事逆徒貶授
濠州司馬員外郎
先天二年九月壬戌貶特進李嶠之子太子率更令暢
為虔州刺史嶠隨暢之任勑曰事君之節危而不變為
臣則忠貳乃無赦特進致仕李嶠往緣宗韋弑逆襲行
戡定揖讓之際天命有歸嶠妄有窺覦不知逆順伏陳
詭計朕親覧之以其早負詞學累居台輔忍而莫言將
掩其惡今忠邪既辨與物惟新賞罰儻乖下民安勸雖經
赦典猶宜放斥於其老疾俾遂餘生聽随子暢赴任
十月癸卯帝親講武於驪山之下徵兵二十萬旌旗連
亘五十餘里戈鋋金甲照曜天地列大陣於長川坐作
進退以金鼓之聲節之三軍出入號令如一帝親擐戎
服持沉香大鎗立於陣前威振宇宙長安士庶奔走縱
觀填塞道路兵部尚書郭元振以虧失軍容坐於纛下
將斬之宰相劉幽求張說跪馬前諫曰元振翼戴上皇
有大功於國雖犯軍令不可加刑伏望寬宥以從人望
帝乃捨之配流新州給事中知禮部事唐紹以董軍儀
有失坐於纛下斬之
開元三年正月以郯王府長史崔恪與昆弟不睦冀州
刺史平嗣先久闕温凊之禮并解見任
二月戊子勑曰涪州刺史周利貞滑州刺史裴談饒州
刺史張利貞大理評事張思敬大理評事王承本京兆
府華元令劉暉貝州鄃縣令楊允陳州太康令康璋侍
御史封詢行及判官張芝衞遂之公孫琰申州司馬鍾
思廉等十三人皆為酷吏比周興來俊臣侯思止等事
跡稍輕並宜放歸草澤終身勿齒
三月丙午廓州刺史左感意坐贓杖殺勑曰好生之德
雖叶於天意止殺之義用勸於生靈止者因而不犯殺
者豈以為暴前廓州刺史左感意頃居塞上拔自行間
薄效未輸率情狂鄙輕侮彛憲侵擾公私贓數既多割
剥滋甚曾飢狼之不若固害馬之宜除比令按問咸自
承伏且緣邊人徭役辛苦朕嘗思惠養特所哀憐寕有
作牧宣條恣行非法儻不悛于常典何以塞彼深愆宜
其處置以謝百姓
四年正月癸未皇后妹婿尚衣奉御長孫昕與其妹婿
楊仙玉於里巷間毆擊御史大夫李傑初昕以細故與
傑不恊自負懿戚遂肆其豪縱辱之即日傑上表自訴
曰髮膚見毁雖則痛心冠冕被凌誠為辱國帝大怒令
於朝堂斬昕等左散騎常侍馬懷素以陽和之月不可
行刑累表陳諫乃下詔曰夫為令者自近而及遠刑罰
者先親而後疎長孫昕楊仙玉等憑恃戚屬恣行兇險
輕侮常憲損辱大臣情特難容故令斬决今羣官等累
陳表䟽故有誠請以陽和之節用肅殺之時援引古今
詞義深懇朕志雖從諫情亦惜法宜寬異門之罰從聽
枯木之斃即宜决殺以謝百寮仍降勑書慰諭傑曰長
孫昕等朕之密戚不能相遵以禮而使凌犯衣冠惟寘
以極刑俾之謝罪卿志氣忠亮為國柱臣宜以剛腸疾
惡勿以兇人介意
十年閏五月乙酉上封人蔣寵言事涉邪杖四十流于
藤州勑曰朕以菲德恭承大寳執天下之政奉宗廟之
靈于今十載矣何嘗不日慎一日雖休勿休夙夜憂勞
無忘鍳寐永惟萬事之統恐累三光之明幸天地休和
羣生樂業尚且内惟輔弼外咨牧宰徵諫納善舉才任
賢佇求瘼以利人思進道以益化宇宙至大軍國事殷
慮一物之失所當萬方之重責故設匭鼓以通諫許士
庶之盡言而政教未孚澆訛日甚獻言者苟求自逹論
事者多涉於妄國子進士常州人蔣寵學不師古識未
知今或離間君臣或非毁骨肉固是異端阿僻之說甚
乖輸忠效直之意若寖以成風則姦險道長人而無禮
法所宜誅朕志在好生情求進善恐來者未悟儻默而
不言思存大猷務設寬典宜决杖一頓移貫藤州為百
姓自今已後貢舉及陳奏上封者必須景行循謹無使
僥倖求名若制令有虧禮刑致紊失於政理責在朕躬
則敬佇昌言法當無𨼆百辟兆庶識朕意焉
十一年帝謂宰臣曰昨聞萬年縣界崇仁坊有黃衣長
上斫殺人不見州縣奏來是何道理時左金吾衛黃衣
長上楊駱持刀入烏那昇家傷昇妻女僅而免死有司
懼罪將掩之及是張說等且以實奏曰陛下至眀無幽
不燭臣等闇劣誠負聖朝帝曰事在有司非卿之過宜
令京兆尹孟温即收駱集衆杖殺
十五年趙州平棘縣人趙乾祐獻書妄引經義論及休
咎配流安南
是年尚書左丞相張說御史大夫崔德甫中丞宇文融
以朋黨坐說致仕德甫免官侍母融出為魏州刺史
十七年七月丁巳吏部侍郎崔澣坐交游非道制曰朕
聞四時之義信在不言三代之風德以歸厚道可先乎
訓俗理必繇乎在位有犯無隠名教之攸先上和下睦
憲章之惟舊其有辯言亂政實誡殷書偽行登朝深懲
魯典朝請大夫守吏部侍郎上護軍崔澣累踐清要誠
宜至公承議郎守興州别駕麻察頻經貶逐理合遷善
乃交搆將相離間君臣作謟黷之笙簧是德義之蝥賊
都水監丞齊敷靈州都督府兵曹參軍郭禀等趨走末
品姦譎在心左道與人横議於下並青蠅可鍳害馬難
容或任高星象或名微草芥上耻大夫之辱下羞徒隸
之刑特解嚴誅宜從遠逐澣可高州良德縣丞員外置
長任察可潯州皇化縣尉員外置長任敷宜量决一百
長流崖州禀亦量决一百長流白州仍並差使馳驛領
送雖萬方之過情切在予而四罪以聞刑其自爾且如
非賢勿理食禄憂政庶乎文武百辟忠公事主出惟長
者之遊言必先王之道光昭雅訓可不務乎如或迹在
不經思出其位雖輕勿赦抑有常法布之朝綱知朕意
焉
二十年六月幽州長史趙含章坐盗用庫物左監門員
外將軍楊元方受含章饋餉並於朝堂决杖流瀼州皆
賜死于路
二十四年四月詔曰武温眘聚合姦黨託附權要妄搆
異端為其魁傑兼有私穢合當極法宜重杖决一百河
南府福昌縣主簿魏萱前睦州桐廬縣尉王延祐相為
黨與朝夕談議既涉非違宜各决一頓長流竇州
天寳二年正月貶吏部侍郎苖晉卿吏部侍郎宋遥時
李林甫為尚書專在廟堂銓事唯委晉卿及宋遥主之
選人既多每年兼命他官有識者同考定書判務求其
寔是載春御史中丞張倚男奭參選晉卿與遥以倚初
承恩欲悅附之考選人列等第凡六十四人癸甲乙丙
科奭在其首衆知奭不讀書論議紛然有蘇孝藴者嘗
為范陽令前事安禄山具其事告之禄山恩寵特異謁
見不常因而奏之玄宗大集登科人御花萼樓親試升
第者十無一二焉奭手執試紙竟日不下一字時人謂
之曳白帝怒貶晉卿為安康郡太守遥為武當郡太守
倚為淮陽郡太守勑曰門庭之間不能訓子選調之際
仍以託人時士子皆以為虧笑考官禮部郎中裴朏起
居舍人張烜監察御史宋昱右判拾遺孟正朝皆貶官
嶺外
五載十月河北道黜陟使以鄴郡鄩陽縣令楊懋等十
五人清狀及善狀聞劍南道黜陟使以江油郡太守趙
憕等六人贓狀聞初詔委周親舉守令及是考績乃下
詔曰朕憂彼黎元寄之牧宰嘗慮授任非當撫字乖方
頃所以設舉親之科廣得賢之路爰初詣闕亦既明試
以言及乎從政必欲深考其實懸之賞罰要以始終近
日分遣使臣因之廵察善惡之騐事既足明懲勸之端
言斯可復其楊懋等七人黜陟使並奏清狀宜與改轉
其所舉主六品已下付所司准此處分五品已上各賜
一上下考李連等八人既奏善狀除已改官者至選日
各减三兩選仍稍優與處分一中上考趙憕等六人但
犯贓私除已流貶者自餘並速准律科斷其舉主各量
犯者罪狀輕重咸從貶黜仍宣示中外咸使知悉
六載二月丁酉嶺南五府經略採訪使彭果坐贓伏罪
詔曰嶺南五府經略採訪使光禄少卿兼南海郡太守
攝御史中丞彭果頃者擢以非次鎮彼方隅不能慎守
名簡克副朝寄而乃貪惏匪極求欲無厭官吏恣其侵
漁蒼生受其塗炭醜聲轉露穢迹彌彰及令推窮並自
招伏計其贓數十萬有餘議以常科法當殊死但尚寬
典免致嚴誅宜從杖罰俾徙荒徼即就大理寺門决六
十除名長流溱溪郡仍即差使馳驛領送至彼捉搦勿
許東西
十四載正月左降官澧陽郡長史吉温坐非法伏罪詔
曰太中大夫澧陽長史員外置同正員吉温頃因任使
輙肆威福行刻物之法人殆不堪奮自賢之心士無敢
忤况徇私傾險公行毁譽飾偽言而售詐崇詭行以釣
名離貳朝廷猜攜倫伍近皆發露薄從貶黜而作孽未
弭𨼆慝更彰且縱姦非逼人子女復受賄賂莫懼彛章
或侵漁田宅取納口馬尚恐誣謬當令按劾及尋枝葉
咸悉根源人之無良乃至于此國有常憲合寘極刑時
屬陽生特從寬議宜謫遐裔以戒庶寮可晉康郡端溪
縣尉員外置長任所在即馳驛發遣
十一月范陽節度安禄山反兵向闕是月斬其男太僕
卿慶宗
肅宗幸靈武至安定郡初帝之北新平太守薛羽安定
太守徐㲄皆棄郡走使人驚散左右勸帝斬之以勵天
下帝斬之而後行
至德元載九月肅宗引潼關敗將王思禮吕崇賁李承
光等於纛下將斬之文部尚書平章事房琯救之獨斬
承光餘并釋放
二載鳳翔張謙奴附子告謙與逆賊為細作三司推鞫
虛妄乃下詔曰周以五聲聽訟漢以三章約法自下訟
上敗俗亂常矯誣之詞妄稱不軌忿意之嫉圖有誅夷
朕處分中書門下再令按問備兹閱實其妄告張謙奴
附子宜付鳳翔郡集衆决殺
十月帝自鳳翔還京西京文武脅從官免冠徒跣朝堂
謝罪收付大理京兆獄分繋之
十二月受賊偽官陳希烈逹奚珣等二百餘人並繋楊
國忠宅付三司推鞫丙戌東京脅從官免禁繋者數百
人引于朝堂免冠徒跣號泣叩頭謝罪辛亥又遣禮部
尚書李峴兵部侍郎吕諲為三司詳理使是月三司所
推受賊偽官陳希烈等定六等罪於尚書省集議皆以
為極重刑之於市與衆棄之其次自盡及重杖一頓其
次三等皆流貶壬申以歲除之日行刑於子城西南隅
柳樹下集百寮觀焉自盡於大理寺决杖於京兆府門
詔曰人臣之節有死無二為國之體將而必誅况乎委
質賊庭宴安逆命耽受寵禄淹延歲時不顧恩義助其
效用此則可宥法將何施逹奚珣等或受任台輔位極
人臣或累葉寵榮姻聯戚里歴踐臺閣職通中外夫以
犬馬微賤之畜猶知戀主龜蛇蠢動之類皆能報恩豈
曰人臣曾無感激有靦面目事於寇讐亂臣賊子何以
過也自逆賊作難傾覆邦家凡在黎元皆含憤怒殺身
殉國者不可勝數此等黔首獨背國恩豈可列在崇班
荷兹禄位不思君親之分唯與凶逆同心受任於梟獍
之間諮謀於豺虺之輩静言思此情何可矜朕志在含
弘法務寬貸然凶惡之類自招其咎人神所棄天地不
容原其本心皆合殊死就中情狀仍有處分逹奚珣等
一十八人並宜處斬陳希烈等七人並賜自盡前大理
卿張均特宜免死長流合浦郡
代宗永泰元年殿中侍御史内供奉李鈞鈞弟京兆府
法曹參軍鍔並不守名教配鈞于施州鍔于辰州縱會
非常之赦不在免限鈞鍔温州人也天寳中州舉道舉
咸赴京師既升第參官遂割貫長安與鄉里絶凡二十
餘載母死不舉温州别駕知州事嗣曹王臯具以事聞
下憲司訊問鈞等具伏罪帝歎息久之曰三千之刑莫
大于此合寘轘裂豈止謫竄焉
大歷二年正月逆賊周智光男元翰華州司馬元耀判
官監察御史邵賁都虞候蔣羅漢並伏誅其元翰邵賁
處極刑要斬勑曰大逆不道抵夷狄之誅同惡相濟當
棄市之法以懲干紀式按彛章周元翰賊臣之子兇慝
成性與父偕亂厥罪惟均邵賁敢有包藏恣其悖虐怙
威滅義奪攘往來虔戮無辜罪浮于帥宜並處極法其
周元耀蔣羅漢尹元經毛崇彬李尚林等共肆醜圖同
惡相濟猶捨斧鑕俾全要領其劉憲周封崔勸等同附
姦邪俱行扇惑以私情蠧國議法從寬周元清年在幼
冲法當配沒並准法處分朕自臨萬國思措五刑不虞
兇殘有此冐犯寘以眀憲期於止殺凡百卿士知朕意
焉
四年正月辛卯詔曰恃衆專殺謂之亂常合旅併命謂
之不道按以春秋重其責帥况自悖人理實生厲階合
從棄市之論尚就議親之典夷州流人前潁州刺史李
岵幸以宗屬列於藩任政之不脩亂是用長輕侮法令
動搖軍州御史姚奭廵至所部其弟參於佐理諸將素
有猜嫌欲加之罪不可無狀遂言使者之來事在不測
俾其完聚甲兵變更將守潜䟽其意以搆禍萌而岵親
自點竄詐云奭之遺堕以此疑衆因而合謀兄弟同誅
宗黨咸淪胥而斃又䧟數家勤兵抗威以拒所統人不
堪命一方騷然頃發近臣審令按理醜圖既露姦狀甚
眀薄示戒懲已從流斥詢于羣議頗屈常典朕思以道
德在宥天下庶使一代之人登于仁夀之域風俗猶薄
政教不眀致令長吏專此威暴無罪無辜横分身首冤
氣慘結有傷元和惕然增懷良亦自咎期於止殺不可
措刑寬其斧鑕之誅降從盤水之禮宜賜自盡雖恩不
掩義道在無私而禮有緣情誠亦多愧王者之法敢忘
至公凡百卿士宜知朕意初岵專殺有司以岵當流罪
帝務息人慮三軍不安乃按軍令
癸巳詔曰蓋議讞之道期于無刑有眀罰以校其犯者
有立訓以導其迷者有捨過以舉其才者有諭旨以愧
其心者在於聽理必參而用之朝奉郎守京兆府奉先
縣令賜緋魚袋張增忝為奉法之吏不具獄論而自專
威命雖義形嫉惡而情近深文鄜坊都防禦使衙前將
右驍衛大將軍員外置同正員賜紫金魚袋叔孫勝不
率戒訓自抵彛章恣其舊猛以至凌犯豈非惠姦縱暴
者歟凡人之情各於其黨皆不能屈心引義同合至公
過用此生刑用此作詢于卿士咸引正議朕以增之宰
邑頗有政能惠于疲人可謂良吏勝亦久服戎事備經
戰守艱虞已來累有勲績並寬以常憲惜其所長俾從
罷黜用佇來效宜各解見任其叔孫勝仍付抱玉軍前
驅使初勝之屬怒率麾下數十人突入公府增遭毆辱
僅而獲全帝聞而怒之發御史訊鞫咸得其狀故有是
命也
六年上封人李少良告宰臣元載隂事復又漏言於韋
頌等帝大怒乃勑曰李少良韋頌等兇險悖戾反常逆
理恣其䜛說將搆禍階離間君臣矯誣中外醜圖姦狀
按驗皆眀殿中侍御史陸珽幸忝清憲之職仍參儒館
之侍交結非類包藏不測豈有周行之列容此一凶跡
既同惡法當均罪并宜付京兆府各决重杖一頓朕每
以君子小人貌同心異必先觀行然後察言豈兹譖讟
能廽聽斷夫招賢納諫君之體也獻直盡規臣之節也
朕仄席思理佇聞政道豈謂姦邪凶慝紊我彛倫須别
是非用分涇渭再加詳鞫能正刑典凡百在位宜悉朕
懷時元載專政用事所居第宅崇侈子弟縱横貨賄公
行士庶咸嫉之少良忿不見用乘衆怒以抗䟽帝聞之
留少良於禁中客省少良友人韋頌因至禁門訪少良
少良漏其言頌不慎密遂為載備知其旨班國子司業
善經之子也少傳父業頗通經史性浮躁而疎故俱及
於難自是載之惡始彰
十二年五月元載黨卓英倩李待榮李季連並付京兆
府集衆杖殺
十月京畿水旱京兆尹黎幹奏損田戶部侍郎判度支
韓滉執奏幹不實乃命廵覆時渭南縣令劉藻曲附度
支且善干名以縣界田並無損白于府及戶部分廵御
史趙計不欲忤度支奏報恊藻帝覧奏以為水旱咸均
不宜渭南獨免申命侍御史朱敖再覆敖復命渭南損
田三千餘頃帝歎息久之大怒藻因謂敖曰縣令職在
字人不損猶宜稱損損而不問豈有恤隠之意耶卿之
此行可謂稱職下有司訊覆藻及趙計並伏罪乃罷藻
為萬州南浦縣員外尉計為澧州員外司戶參軍
十三年三月隴右節度判官御史裴昕及昭義軍節度
使李承昭之子潤之並專殺伏罪勑曰自古制刑殺人
者死法不可緩斷之則行裴昕頃在軍幕遂知留務内
懷私忿敢蓄凶謀曾無罪名專殺良將憲司鞫問欵占
眀白密邇京師擅行威戮宜付京兆府集衆决殺又李
潤之賊殺無辜汙染屬籍與衆同棄何必甸人朕於勲
臣子孫皆欲優異但殺人之罪法不可寬國有舊條是
用恭守及兹即戮愍惻良深亦宜付京兆府集衆决殺
昕左僕射冕之從兄弟也隴右副元帥李抱玉引為判
官有吏幹抱玉卒掌留務於盩厔行營以法操下有兵
馬大將張肅耻為所屬頗慢易之昕方以嚴毅取名冀
其趨拜會是激怒因杖殺之三軍惕駭軍吏馳驛以聞
帝異之下有司訊問昕詞無所屈承罪而已潤之兇悖
之徒也父承詔掌方面家産優厚肆其狂悖因姦通使
酒殺人事泄金吾擒之以聞
册府元龜卷一百五十二
