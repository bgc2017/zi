册府元龜卷一百二十四宋王欽若等撰
帝王部
講武修武備
講武
夫武者所以威四夷而遏亂略者也古者戎馬車徒素
具因蒐狩以習之皆於農隙以講武焉故周禮有振旅
茇舍治兵大閱之制教坐作進退疾徐䟽數之節是知
雖有文德必有武備傳曰三時務農一時講武故征則
有威守則有財夫子曰教民七年可以即戎矣又曰以
不教民戰是謂棄之蓋慮墮軍實而輕人命也乃知士
不素習以其將與敵非虛語也漢儀立秋之日始揚威
武魏晉而下歷代因之司馬法曰國雖大好戰必亡天
下雖平忘戰必危斯國之大事其可忽諸
周武王講武類禡作桓之詩桓志武也
宣王時能内修政事外攘夷狄復文武之境土修車馬
備器械復會諸侯於東都因田獵而選車徒焉(東都王城也)
詩人賦車攻以美之
後漢靈帝中平五年十月甲子帝自稱無上將軍耀兵
於平樂(平樂觀在雒陽城西)是時天下滋亂望氣者以為京師當
有大兵兩宫流血大將軍司馬許凉假司馬伍巖說何
進曰太公六韜有天子將兵士可以威厭四方進以為
然入言之於帝於是乃詔進大發四方兵講武於平樂
觀下起大壇上建十二重五采華蓋高十丈壇東北為
小壇復建九重華蓋高九丈列步兵騎士數萬人結營
為陳天子親出臨軍駐大華蓋下進駐小華蓋下禮畢
帝躬擐甲介焉稱無上將軍行陣三匝而還
魏太祖建安二十一年既為魏王有司奏古四時講武
皆於農隙漢承秦制三時不講唯十月都試車馬幸長
安水南門會五營士為八陳進退名曰乘之今兵戈未偃
士民素習自今以後無四時講武但以立秋擇吉日大
朝車騎號曰治兵上合禮名下承漢制奏可是冬治兵
魏王親執金鼔以令進退
文帝初嗣魏王延康元年六月辛亥立秋閱兵於東郊
公卿相儀王御華蓋親令金鼔之節
明帝太和元年三月丙寅治兵於東郊
晉武帝泰始元年十一月丁酉臨宣武觀大閱諸軍甲
辰乃罷
十年十一月庚午臨宣武觀大閱諸軍
咸寧元年十一月癸亥大閱於宣武觀至於己巳
三年十一月丙戌臨宣武觀大閱至於壬辰
太康四年十二月庚午大閱於宣武觀
六年十二月甲午大閱於宣武觀旬日而罷自泰始以
來帝皆自臨宣武觀大閱衆軍然不自令進退也自惠
帝以後禮遂廢
元帝太興四年詔左右衛及諸營教習依大習例作鴈
羽仗
成帝咸和元年十一月壬子大閱於南郊詔内外諸軍
戲兵於南郊之場故其地因名鬭場自後藩鎮相庾諸
方伯往往閱習然朝廷無事焉
後魏道武登國六年七月壬午講武於牛川八年七月
庚寅臨幸新壇講武
天興二年七月辛酉大閱於鹿苑饗賜各有差
五年六月治兵於東郊將西討姚興
六年五月大簡輿徒將略江淮平荆揚之亂天賜三年
四月庚申幸豺山宫占授著作郎王宜弟造兵法孤虛
立成圖三百六十
明元永興二年五月北伐蠕蠕還幸參合陂七月丁巳
立馬射臺於陂西仍講武教戰
三年十一月丁未大閱於東郊
四年閏六月丙辰大閱於東郊
五年正月己巳大閱畿内男子十二以上悉集
庚寅大閱於東郊部署將帥以山陽侯奚斤為前軍衆
三萬陽平王熙等十二將各一萬騎帝臨白登躬自較
覽焉
太武始光元年九月大簡輿徒治兵於東郊分諸軍五
萬騎將北討蠕蠕
二年十月治兵於西郊
三年七月幸雲中舊宫至和兜山七月築馬射臺於長
川帝親登臺觀走馬王公諸國君長馳射中者賜金帛
繒絮各有差
四年四月治兵講武將西討赫連昌
七月伐赫連昌築壇於柞嶺戲馬射賜射中者金繒帛
絮有差
神䴥二年四月治兵於南郊
延和元年五月大簡輿徒於南郊將討馮文通
大延元年五月丁丑治兵於西郊
太平真君四年六月癸巳大閱於西郊
九年九月乙酉練兵於西郊將討蠕蠕
十一年八月癸未練兵於西郊
文成興安二年七月築馬射臺於南郊
九月壬子閱武於南郊
大安四年七月壬子詔曰朕每歲以秋月閒日命羣官
講武平壤所幸之處必立宫壇糜費之功勞損非一宜
仍舊貫何必改作也
和平三年十二月乙夘制戰陣之法十有餘條因大儺
耀兵以示威武更為制令步兵陣於南騎士陣於北各
擊鐘鼔以為節度其步兵所衣青赤黃黑别為部隊楯
矟矛戟相次周廻轉易以相赴就有飛龍騰蛇之變為
函箱魚鱗四門之陳凡十餘法跽起前却莫不應節陣
畢南北二軍皆鳴鼔角衆盡大譟各令騎將六千人去來
挑戰步兵更進退以相拒擊南敗北捷以為盛觀自後
踵以為常
孝文延興四年八月戊申大閱於南郊
五年十月太上皇帝大閱於北郊
太和五年二月幸中山己酉講武於唐水之陽
三月幸肆州癸亥講武於雲水之陽所經考察守宰加
以黜陟
九月庚午閱武於南郊
十六年八月癸酉詔曰夫文武之道自古並行威福之
施必出相藉故三五至仁尚有征伐之事夏殷明叡未
捨兵甲之行然則天下雖平忘戰者殆不教民戰是謂
棄之是以周立司馬之官漢署將軍之職皆所以輔文
強武威肅四方者矣國家雖崇文以懷九服修武以寧
八荒然於習武之方猶為未盡今則訓文有典教武闕
然將於馬射之前先行講武之式可勅有司豫修場壇
其列陣之儀五戎之數别俟後勅
十七年六月丁巳講武
十八年八月幸隂山閱武臺臨觀講武
十九年正月南伐壬午講武於汝水之西大賚六軍
二十年九月戊辰閱武於小平津
二十二年八月講武於華林園
宣武景明三年九月幸鄴戊寅閱武於鄴南
後周太祖為西魏柱國大將軍以大統九年十月大閱
於櫟陽
十年冬十月大閱於白水
十一年十月大閱於白水遂西狩岐陽
明帝武成元年三月癸未陳六軍帝親擐甲胄迎太白
於東方
武帝保定二年十月壬戌講武於少陵原
天和二年十月丁亥親率六軍講武於城南京邑觀者
輿馬彌漫數十里諸藩使咸在焉
六年十月壬寅親率六軍講武於城南
建德元年十一月丙午親率六軍講武於城南
二年十一月辛巳親率六軍講武城東集諸軍都督
以上五十人於道會苑大射帝親臨射宫大備軍容
三年六月丁未集諸軍將教以戰陣之法
十一月行幸同州己巳大閱於城東
十二月癸夘集諸軍講武於臨臯澤
宣帝以宣政元年六月即位十一月己亥講武於道會
苑帝親擐甲冑
隋文帝開皇二年十二月辛未講武於後園
煬帝大業五年四月癸亥出臨津關渡黃河至西平陳
兵講武
唐高祖武德元年十月詔曰安人静俗文教為先禁暴
懲凶武略斯重比以喪亂日久黎庶凋殘是用務本勸
農冀在豐贍而人蠧未盡寇盗尚繁欲暢兵威須加練
習今農收已畢殺氣方嚴宜順天時申曜威武可依别
勑大集諸軍朕將躬自循撫親臨較閱
五年十一月丙申幸宜州簡閱將士
八年十一月幸宜州庚子講武於同官縣
九年三月幸昆明池辛夘觀習水戰
太宗以武德九年八月即位九月丁未引諸衛驍兵統
將等習射於顯德殿庭謂將軍已下曰自古突厥與中
國更有盛衰若軒轅善用兵即能北逐獯鬻周宣驅駕
方召亦能制勝太原下至漢晉之君洎於隋代不使兵
士素習干戈突厥來侵莫能抗禦致遣中國生民塗炭
於寇手我今不使汝等穿池築苑造諸經費農民恣令
逸樂兵士唯習弓馬若無賊來我則為汝博士教汝弓
射庶使汝等武藝優長若有賊來我即為汝將帥領汝
鬭戰亦望使汝前無横敵於是每日引數百人於殿前
教射帝親自臨試每坐或至午時射中者隨賞弓刀布
帛絲綿特加其上考
貞觀八年十二月乙夘太宗從高祖閱武於城北
高宗顯慶五年三月己酉講武於并州城西帝御龍飛
閣引羣臣臨觀之左衛大將軍張延師為左軍左右及
驍武六衛左羽林騎士屬焉左武侯大將軍梁建方為
右軍領武侯六衞右羽林騎士屬焉一鼔而誓衆再鼔
而整列三鼓而交前左為曲直圓銳之陣右為方銳直
圓之陣三挑而五變步退而騎進五合而各復其位許
敬宗奏曰延師整而堅建方敢而銳皆良將也李勣曰
甲胄精新將士齊力觀之者猶震恐况當其事乎帝曰
講閱者安不忘危之道也梁朝衣冠甚盛人物亦多侯
景以數千渡江一朝瓦解武不可黷兵不可棄此之謂
也
麟德二年四月丙寅講武於邙山之陽帝御城北門樓
以觀之
玄宗先天二年十月癸亥親講武於驪山之下徵兵二
十萬旌旗連亘五十餘里戈鋋金甲照曜天地列大陣
於長川坐作進退以金鼓之聲節之三軍出入號令如
一帝親擐戎服持沉香大鎗立於陣前威振宇宙長安
士庶奔走縱觀填塞道路兵部尚書郭元振以虧失軍
容坐於纛下將斬之宰相劉幽求張說跪於馬前諫曰
元振翊戴上皇有大功於國雖犯軍令不可加刑伏願
寬宥以從人望帝乃捨之配流新州給事中知禮儀事
唐紹以草軍儀有失坐於纛下斬之禮畢乃下制曰傳
不云乎兵之設久矣所以威不軌而昭文德聖人以興
亂人以廢皆兵之繇也故文事必有武備曜德在於觀
兵所以外清蠻貊内輯華夏其經濟之致歟自有隋失
道三靈改卜我唐受命百姓與能四罪而天下服一戎
而天下定航海梯山罔不率俾休牛歸馬永不復用德
貸羣物刑清百年然而制軍為旅先王分職在祀與戎
前史垂訓則未學也孰可棄之往以韋氏搆逆兇魁作
禍則我之宗祀危如綴旒故斬長蛇截封豨戮梟獍掃
欃槍使武之不修則兆人何乂朕以薄德皆奉聖謨濟
邦家之多難畏君父之嚴旨自撫兹億兆若臨淵谷雖
重譯雲歸和親日至遂五兵之不教慮七德之未康今
蓋玄冬戒時農事爰隙驪山之下鴻門在望横層阜以
南屬耿長川而北流嚴霜初隕疾風始至以時而命羣
師得地以講武功料其勝負詳其進退以振國威用蒐
軍實故披堅執銳干戈有容練卒陳師金鼔有節上應
於天也下順於人也三光之靈可接五行之德斯用將
孫吳不遠頗牧同時非熊所期怒蛙知勸布三令調九
章且閱宣場之儀若觀莘墟之禮情兼慰賞義弘寵錫
惟此畿甸比經水旱總集士馬頗有煩勞中念元元更
資勤恤其講武使各賜物一百段將軍各八十段中郎
將各六十段郎將及左右軍長史各四十段折衝果毅
各三十段押官六品以下各二十段新豐百姓宜免來
年地税置頓使賜物一百段緣頓踏踐麥苗給米酬直
(時帝既怒唐紹左右猶望寬之會有金吾衞將軍李邈遽詣宣勅遂命斬之時人皆痛惜紹而深咎於邈等尋)
(有制罷邈官以是遂廢終身)
肅宗至德二年八月帝在鳳翔癸巳六軍大閱帝御府
城樓觀軍陣之容
三年正月庚寅於會元殿陳兵大閱帝御棲鸞閣觀之
代宗寶應元年九月壬寅大閱兵馬於鳴鳳門街
後唐明宗天成二年十月癸未御興教門觀兵自卯至
午隊伍方絶
晉高祖天福二年十月勅習戰講武歴代通規選士練
兵由來舊制宜以每年農隙時講武仍准令式處分
六年十二月帝習射於後苑諸軍都督指揮使已上悉
預焉
少帝開運二年二月帝次滑州丙子大閱諸軍於戚城
帝親臨之
修武備
周官大司馬之職制軍詰禁以紏邦國仲尼曰有文事
者必有武備蓋五材並用孰能去兵天下雖寧不可忘
戰自大道之隠爭心孔熾必頼兵力以寧禍亂期以庇
民而靖國保世而永命者也漢氏而下莫不内嚴師兵
之營衞外固溝池之垣翰簡閱以供時使屯戍以防外
虞益繕戎器增治戰具申之命令優其募格誕揚武烈
以貞師律稽古前訓以成善志固足以壯中權而威不
軌震天聲而讋殊俗者矣傳所謂備豫不虞古之善教
者也其可忽諸
漢高祖二年令諸侯子在關中者皆集櫟陽為衞天下
既定又踵秦置材官於郡國京師有南北軍之屯
六年十月令天下縣邑城(縣之與邑皆令築城)
武帝建元三年初置期門羽林(平帝元始中更名虎賁郎)
太初元年初置建章營騎後更名羽林騎以天有羽林之
星故取名焉又取從軍死事之子孫養羽林官教以五
兵號曰羽林孤兒
二年五月藉吏民馬補車騎馬平百粤内增七校(中壘屯騎)
(步兵越騎長水胡騎射聲虎賁凡八校尉胡騎不嘗置故此言七也)外有樓船歲時講肄
修武備云
後漢光武中興海内人民可得而數裁十二三蕭條靡
有孑遺鄣塞破壞亭燧絶滅建武二十一年始遣中郎
將馬援謁者分築𤇺候保壁稍興立郡縣十餘萬戶或
空置太守令長招還流民帝笑曰今邊無人而設長吏
治之難如春秋素王矣乃建立三營屯田殖穀弛刑讁
徒以充實之也
安帝建光元年初置漁陽營兵(伏侯古今注曰置營兵千人也)
靈帝中平元年張角反詔公卿出馬弩
五年初置西園八校尉(小黃門蹇碩為上軍校尉虎賁中郎將袁紹為中軍校尉屯騎)
(校尉鮑鴻為下軍校尉議郎曹操為典軍校尉趙融為助軍左校尉馬芳為助軍右校尉諫議大夫夏牟為左)
(校尉淳于瓊為右校尉凡八人謂之西園軍皆統於碩)
魏太祖初為曹公以漢建安十三年正月還鄴作玄武
池以肄舟師
十四年曹公至譙作舟治水軍
文帝黃初中詔曰昔軒轅建四面之號周武稱予有亂
臣十人斯蓋先聖所以體國君民亮成天工多賢為貴
也今内有公卿以鎮京師外設牧伯以監四方至於元
戎出征則軍中宜有柱石之賢帥輜重所在又宜有鎮
守之重臣然後車駕可以周行天下無内外之慮吾今
當征賊欲守之積年其以尚書令潁鄕侯陳羣為鎮軍
大將軍尚書僕射西鄉侯司馬懿為撫軍大將軍若吾
臨江授諸將方略則撫軍當留許昌督後諸軍錄後臺
文書事鎮軍隨車駕當董督衆軍錄行尚書事皆假節
鼔吹給中軍兵騎六百人吾欲去江數里築宫室往來
其中見賊可擊之形便出竒兵擊之若或未可則當舒
六軍以遊獵饗賜軍士
明帝景初元年詔青兖幽冀四州大作海船
晉惠帝元康五年十二月丙戌新作武庫大調兵器
後魏道武天興元年二月更選屯衞
五年正月帝聞姚興寇邊庚寅大簡輿徒詔并州諸軍
積穀於平陽之乾壁
天賜元年五月置山東諸治發州郡徒謫造兵甲
明元永興五年春正月己巳大閱畿内男子十二以上
悉集
大武神䴥三年帝聞宋將寇邊乃詔冀定相三州造三
千艘簡幽州已南戍兵集於河以備之
延和元年五月車駕將討馮文通七月庚申遣安東將
軍奚斤發幽州民及密雲丁零萬餘人運攻具出南道
太平真君六年八月詔發天下兵三取一各當戒嚴以
須後命
九年九月乙酉練兵於郊
孝文承明元年六月甲子詔中外戒嚴分京師見兵為
三等第一軍出遣第二兵二等兵亦如之
太和元年十月宋葭蘆戍主楊文度遣弟鼠據仇池詔
皮喜討平之又詔喜等曰卿受命專征命薄伐邊寇軍
威所及即皆平蕩仇池國之要蕃防守尤須完實從前
以來駱谷置鎮是以奸賊息闚𨵦之心邊城無危敗之
禍近繇徙就建安致有往年之役卿等表求築城豈不
更勞兵將孰若因今兵勢即令就之一勞永逸事不再
舉也今更給軍糧一月速於駱谷築城使四月盡必成
就訖若不時營築及築之不成成而不固以軍法從事
十九年八月乙巳詔選天下武勇之士五萬人為羽林
虎賁以充宿衞
十月詔徐兖光南青荆雒六州嚴纂戍備應須赴集
二十年十月戊戌以代遷之士皆為羽林虎賁
宣武景明元年十月詔壽春置兵四萬人
四年六月發冀定瀛湘并濟六州二萬人馬千匹增配
壽春
永平二年二月詔曰比軍役頻興仗多毀敗在庫戎器
見有無幾安不忘危古人所戒五兵之器事須充積經
造既殷非衆莫舉今可量造四萬人雜仗
延昌二年五月壽春大水遣平東將軍奚康生等步騎
數千赴之
三年十二月出師伐蜀詔中護軍元遥為征南將軍東
道都督鎮遏梁楚
孝莊建義元年六月詔直寢紀業持節募新免收戸有
投名效力者授九品官
永安三年爾朱世隆等攻京邑詔諸舊代人赴華林園
帝將親簡敘以撫軍金紫光禄大夫高乾邕侍中為河
北大使招集驍勇是年五月詔募士征葛榮
前廢帝普泰元年三月己卯詔右衞將軍賀拔勝并尚
書一人募伎作及雜戶從征者正入出身皆授實官有
私馬者優一大階
後周武帝天和元年七月築武功郿斜谷武都留谷津
坑諸城以置軍人
建德三年十二月詔荆襄安延夏五州總管内有能率
募衆軍者授官各有差
四年初置營軍器監
隋文帝潛有吞陳之志轉朔州總管吐萬緒為徐州總
管令修戰具
唐高祖武德二年七月壬申詔曰天生五材司牧資其
器用武有七德撥亂所以定功故黃帝垂衣尚有阪泉
之戰放勲光宅猶稱丹浦之師禁暴安人率繇兹道創
業垂統莫此為先是以周置六軍每習蒐狩漢增八校
畢選驍雄故能化行九有威震百蠻姦宄不萌虔劉息
志自季葉凌替軍政湮亡卒列不修旌旗雜伍符籍之
内空有調發之名逗撓之間竟無討襲之用遂使戎狄
放命盗賊交侵戰爭多虞黔黎殄喪朕受天明命撫育
萬方爰自義師克成帝業至如超乘之士莫匪百金彀
騎之才豈唯七萃今雖關塞寧謐荒裔肅清伊雒猶蕪
江湖尚梗役車未息戎馬載馳武備之方尤宜精練所
以各因部校序其統屬改授鉦鼓創造徽章取象天官
定其名號庶使前茅後勁類别區分玉帳絳宫刑德允
備蹈兹湯火譬彼椒蘭大定戎衣止戈斯在於是置十
二軍分關内諸府以隸焉萬年道為參旗軍長安道為
鼓旗軍富平道為玄戈軍醴泉道為井鉞軍同州道為
羽林軍華州道為騎官軍寧州道為折威軍岐州道為
平道軍幽州道為招搖軍麟州道為苑游軍涇州道為
天紀軍宜州道為天節軍時帝以天下未定實資武力
將舉關中之衆以臨四方故興此制也每軍一人副一
人取威名素重者為之督以耕戰之務自是士馬精強
無敵於天下矣
高宗儀鳳三年正月遣左金吾衞將軍曹懷舜金吾將
軍李知十分往河南北道以募猛士
玄宗先天元年正月睿宗詔曰往者皇運伊始戎政肇
修兩置軍旅初分府衞計戶充兵纔足用事遂使二十
一入募六十一出軍既憚劬勞咸規避匿不有整革將
何置理其天下衞士取年二十五以上者充十五年即
放出頻經征鎮者十年放出自今已後羽林飛騎並於
衛中簡補又勅河北諸州加團練兵令州刺史押當
開元二年八月辛巳上以河隴之故命有司大募壯勇
士從軍既募引見置酒於朝堂享之詔曰朕光宅四海
撫御百蠻屬疆埸未寧軍國多費每欲指揮方略親率
軍師故召募爾等擬從朕行知爾等材力冠羣藝能拔
萃但以不教人戰豈知金鼔之聲授以兵律方辯干戈
之勢所以且遣薛訥等於隴右防禦使令教習爾等既
練韜鈐須明隊伍使投石拔劍以勵威鋒裹糧坐甲待
清逋寇若能因機立效遇敵邀勲酧以官榮必超格例
然後陪朕輿駕從戎塞垣俾爾先驅敬聽後命今宴勞
爾等并賜錢三千貫可節級領取即宜好去十月薛訥
克吐蕃帝遂停親征詔曰比來緣邊鎮軍每年更代兵
不識將將不識兵豈有緣路疲人蓋是以卒與敵其以
西北軍鎮宜加兵數先以側近兵人充並精加簡擇其
有勞考等色所司具以條例奏聞戰兵别簡為隊伍專
令教練不得輙有使役仍令兵部侍郎裴璀太常少卿
姜晦往軍州計會便簡支配有見集後軍兵宜令兵部
侍即韋抗紫微舍人主珽即簡擇以聞
八年八月詔曰國家偃武教修文德百年於兹矣自運
屬清平人忘爭戰爼豆之事嘗聞之矣軍戎之禮我所
未暇且五材並用誰能去兵四方雖安不可忘戰故周
禮以軍禁紏邦國以蒐狩習戎旅不教人戰是謂棄之
宜差使於兩京及諸州且揀取十萬人務求灼然驍勇
不須限以蕃漢皆放蕃役差科唯令圍伍教練辨其旗
物簡其車徒習攻取進退之方陳威儀貴賤之等俾夫
少長有禮疾徐有節將以伐叛懷服將以保大定功叶
於師貞以弘武備應須集期及有蠲免所司明為條制
别作優異法奏聞仍勑幽州刺史邵寵於幽易兩州選
二萬灼然驍勇者充幽州經略軍健兒不得雜使租庸
資課並放免
十一年四月勑曰王者之師有征無戰將以懷柔服叛
非欲黷武窮兵犯令凌政則杜之賊賢害人則伐之維
其封疆辨其旗物此皆夏官之政也咨爾兵部尚書同
中書門下三品朔方軍節度大使上柱國中山郡開國
公王晙寅亮天地弼予一人頻總元戎克清河朔師徒
效力武威遠振遺甿懷仁以思順殊類望聲而欵服勲
載王室朕甚嘉焉蓋六月出車周美仲甫古訓是式俾
修我戎宜以來月廵朔方兼往河西隴右河東河北等
諸軍檢校兵馬點閱器械各與所管節度處置務令得
所備預之道其在兹乎
十一月詔曰同華兩州精兵所出地資輦轂不合外支
自今已後更不得取同華人充兵防又勑宜於京兆蒲
同岐華等州府兵内及白丁中簡一十二萬人名為長
從宿衞准五尺八例一年兩蕃州縣不得更議雜驅使
仍令尚書左丞蕭嵩與本州官長同揀擇以聞
二十五年五月癸未詔曰自天下一統方隅底平交趾
西界於庸岷流沙東洎於遼碣𤇺亭既廣徭戍轉增朕
永念征夫無忘旰食是用懷柔憬俗賓禮戎臣降子女
以適其氈裘捐繒玉以申其惠好二十五年於兹矣而
情周萬㝢信結羣蠻羌狄為父子之邦甌貊成冠𢃄之
國海内無事邊方底寧加以志道而一理得清心而庶
務簡和氣來應穰歲以臻羣生樂業而自怡有司措刑
而不用今欲小康戎旅大致昇平減停征徭與人休息
諸方將相三事公卿宜協朕心勉成良筭宜令中書門
下與諸道節度使各量軍鎮閒劇審利害計兵防徤兒
等作定額委節度使放諸色征行人内及客戶中召募
取丁壯情願充徤兒長任邊軍者每歲加於常例給田
地屋宅務加優恤使得存濟每年逐季本使具數報中
書門下至年終一時錄奏長駕遠馭事藉經久無害始
慮之謀以規苟且之利
天寶十四年正月詔河南置白亭管軍武士健兒五千
人馬一千匹
代宗大歷二年正月詔潼關置鎮兵三千人四年正月
遣内侍魚朝恩使於鳳翔之麟遊縣置
七年正月丙辰詔諸道軍數每年秋末冬首一申春夏
不須申其官健逃亡非承正制勑不得輙召募
德宗貞元三年七月庚辰遣決勝軍使唐良臣以其衆
六百人自咸陽戍潘原堡神策副將蘇太平率其衆五
百人戌隴州
八月以宣武行營兵馬使檢校禮部尚書劉昌為本軍
京西行營節度使初昌衆憚戍靈臺剽三原後各欲散
歸昌招撫之乃定因加昌以董之改戍麟遊
憲宗元和四年四月中書敘錄諸道將士總八十八萬
五千人舉大數其邊遠未至者亦有焉
八年十月普潤鎮兵四千人割屬涇原節度使
九年三月乙亥賜振武軍弓甲三百䭾
七月甲戌命淮南浙西浙東江西荆南造甲以進仍付
之樣
八月乙亥朔丙子以戎械賜宥州
十年五月詔修宥州城
十二月以馬三百匹及軍器給徐州軍又以馬三百匹
給汝州行營
十一年九月丁卯桂州防禦使奏准詔以兵五百戍邕
州丙戌以樓煩監馬一百五十匹給昭義軍
十二月癸卯以振武征馬二百匹給義武軍是月方討
吳元濟丙辰以襄州兵三千會於唐州
十二年正月辛酉河東節度使張弘靖奏准詔置子弟
兵三千
三月義武軍節度使陳楚新置子弟義軍一萬請衣及
賜可之
敬宗寶歷二年九月出内庫錢一萬貫令内園召募力
士
文宗太和二年七月内出弓箭及刀三千四百隻口令
度支差人送銀州防禦營田
五年五月内出陌刀一百五十口馬甲一百領器械一
百萬斫刺刀一百口賜鹽州
九年十一月汝州奏頃年河北用兵東都慮有寇盗以
當州將士二百人權隸東都留守府今請却屬本州可
之
宣宗大中五年五月勑如聞諸道軍將及官健等近日
所在將帥多務因循當召募之時已不選擇及收補之
後曾莫教招遂使名在戎行少能知其弓矢職居列校
罕見識於韜鈐緩急忽有徵差便取見在應數惟憂就
役豈暇圖功虛費資糧莫尅讐敵為弊頗久須有舉明
自今已後委諸道觀察節度都防禦團練經略等使每
道慎擇會兵法及能弓馬解槍弩及筒射等軍將兩人
充教練使每年至合教習時分番各以本藝閱試其間
或有伎藝超異者量加優賞仍作等第節級與進改職
名每至年終都具所教習馬步及各執所藝人數申兵
部及中書門下仍委兵部檢勘都開件聞奏所冀各盡
伎能自成勁銳其支郡有兵處亦委本道點檢訓練准
詔處分
僖宗光啟元年三月詔曰政在有經動惟可久事能師
古安則易持今者初復舊京須申定制大漢之術兼王
霸先儒之權有弛張重舉綱條且務輯睦未遑改作尤
貴適時夫萬乘抗威四方從令雖資強幹是切安人迎
駕諸軍都士等扈從經年鄕關積念永言忠力合假恩
優節級議功爵秩無恡其情願住京邑者便充填兩軍
欲歸本道者即仰所司各與公牒到本道後逓加糧賜
别立名額給復終身如諸都中人數稍多優賞未徧即
令所司計其積欠指揮某郡某縣或各逐將校任去處
上供財賦令自差人請領神策軍自經亂離久未訓整
孤兒漸散壯騎多亡羽林之垂象空存天陣而疾雷不
震雖言無戰豈忘有虞宜委中書門下與本軍商量案
舊籍裁減元數惟務摭實仍令三司資助各修營壘貴
使繕完又金吾諸衛等城禁日嚴檄廵務切須令集事
不可闕人亦宜條錄修補
四月以從駕五十四都分為十軍
昭宗天復三年五月宰臣崔裔奏募置左右軍士共六
千六百人從之
後唐末帝清泰二年正月詔諸州府本處牢城防禦兵
士都將内人數不足團併或闕稍多量許招添其就糧
禁軍内本指揮將校選偉壯長於武藝者據人數差節
級部送京師
三年七月置水軍五都以董思鐸馬暉何温安韜史希
儼為指揮使尹居璠為都指揮起鄴城先是范延光進
軍攻城以濠水闊溺兵士故立此軍
八月詔應州起兵戍茹越口詔欣州堙石嶺關左右道
路
晉高祖天福三年五月昭義奏舊有銅鞮等五縣收拾
到甲仗兵共六千七十副已勒作院添修旋送軍前次
始帝建義自晉入雒趙德鈞兵敗奔至上黨故有此遺
棄戈甲至是再令繕補齎往鄴下
少帝以天福七年即位九年勑天下鳩集鄉兵徧民七
戸共資一卒兵仗器具均以出之
開運元年八月將作使周仁美獻三接雲梯懸空橋梁
高三百餘尺遣使送青州行府
周太祖廣順元年四月河中言送器械至隰州付汾州
刺史王繼勲太祖收河中得繼勲聶遇皆西北山賊之
魁時劉崇侵撓乃用聶遇為石州刺史繼勲為汾州刺
史各就險阻設虎落為行州招收賊寇禦邊患焉
五月戊子河陽李暉言奉詔置水軍五百詔諸州於州
兵内選勇壯并家屬赴京師
十月以寇侵軼平陽遣中使分押虎捷兵士赴河陽陕
州守禦
三年六月遣中使修懷州城池
世宗顯德元年十月謂侍臣曰侍衞兵士累朝已來老
少相半強懦不分蓋徇人情不能選練今春於高平與
劉崇及蕃軍相遇臨敵有指揮不前者苟非朕親當堅
陳幾至喪敗况百戶農夫未能贍得一甲士且兵在精
不在衆今已令一一點選精銳者昇在上軍怯弱者任
從安便庶期可用又不虛費也侍臣咸曰若非陛下天
縱睿謀無以有此英斷先是自用兵已來勲武得志至
於偏禆之間鮮舉雄勇率以親舊互用而有懦怯不能
自奮者其行伍可知矣上案兵於高平覩其退縮慨然
有懲革之意
四年二月帝再征淮南令右驍衞大將軍王環率舟師
數千以從焉先是帝用師於壽春城下覩吳人銳於水
戰時我舟師未備無以制之帝憤激及還京遂於京城
西汴河之涘造戰船數百艘及成又命於降卒中選水
工數百與我師同習水戰數月之後縱横出没殆勝於
吳師矣至是命環董之俾自蔡河南入於潁以泝淮上
焉
三月甲午詔發近縣丁夫數千人鎮淮軍有三城夾淮
相對仍令徙下蔡浮橋維於其間
五年三月己酉命右神武統軍宋延渥帥舟師三千泝
江而上以江北初定廵警故也
五月壬午賜淮南行營招收馬步軍軍號馬軍曰雄健
步軍曰武健
册府元龜卷一百二十四
