册府元龜卷一百六十一宋王欽若等撰
帝王部
命使
周官小行人之職達六節辨五物以周知天下之故其
往也賦皇華以遣之其還也歌四牡以勞之盖所以重
宣命之寄慰于役之勤斯古道也得非王者居九重之
深御四海之廣慮下情之未達懼一物之失所繇是慎
擇其人俾專厥任若乃察謠俗采方言賑䘏孤窮興舉
孝秀辨庶士之淑慝平羣盜之俶擾至有乾文謫見天
灾流行或推賜租之恩或舉申究之典斯皆因時立制
以禆政治者也
周平王四十九年使凡伯聘魯
桓王六年使南季聘魯
十三年使宰渠伯紏聘魯(宰官渠氏伯紏名也王官之宰當以才授而伯紏攝父之)
(職出聘列國故書名譏之)
十三年使仍叔之子來聘魯
漢武帝元狩元年詔曰朕嘉孝悌力田哀夫老眊孤寡
鰥獨或匱於衣食甚憐愍焉其遣謁者巡行天下存問
致賜曰皇帝使謁者賜縣三老孝者帛人五疋鄉三老
弟者力田帛人三疋年九十以上及鰥寡孤獨帛人二
疋絮三斤八十以上米人三石有冤失軄使者以聞縣
鄉即賜毋贅聚(贅會也令勿擅徵召會聚)
六年六月詔曰日者有司以幣輕多姦(幣錢也輕者若一馬直二十萬是為)
(幣輕而物重也)農傷而末衆又禁兼并之塗故改幣以約之(更去)
(半兩錢行五銖錢皮幣以檢約姦邪)稽諸往古制宜於今廢期有月而山
澤之民未諭夫仁行而從善義立則俗易意奉憲者所
以導之未明與將百姓所安殊路而撟虔吏因乘勢以
侵蒸庶邪(撟與矯同其字從手矯託也虔固也妄託上命而堅固為邪惡者也)何紛然其
擾也今遣博士大等六人分循行天下存問鰥寡廢疾
無以自振業者貸與之諭三老孝悌以為民師舉獨行
之君子徵詣行在所朕嘉賢者樂知其人廣宣厥道士
有特招使者之任也(士有殊才異行當特招者任在使者分别之)詳問隱處
亡位及冤失職姦猾為害野荒治苛者舉奏郡國有所
以為便者上丞相御史以聞
元鼎二年九月詔曰仁不異遠義不辭難今京師雖未
為豐年山林池澤之饒與民共之今水潦移於江南迫
隆冬至朕懼其饑寒不活江南之地火耕水耨方下巴
蜀之粟致之江陵遣博士中(中博士名也)等分循行諭告所
抵無令重困吏民有振救饑民免其戹者具舉以聞
天漢二年秋泰山琅邪羣盜徐勃等阻山攻城(阻山者依山之)
(險以自固也)道路不通遣直指使者暴勝之等衣繡衣持斧
分部逐捕刺史郡守以下皆伏誅
昭帝始元元年九月遣故廷尉王平等五人(前為此官今不居者)
(皆謂之故也)持節行郡國舉賢良問民所疾苦冤失職者
宣帝本始元年正月遣使者持節詔郡國二千石謹牧
飬民而風德化
元康四年正月遣太中大夫彊等十二人循行天下存
問鰥寡覽觀風俗察吏治得失舉茂材異倫之士
五鳳四年四月辛丑晦日有蝕之詔曰皇天見異以戒
朕躬是朕之不逮吏之不稱也以前使使者問民所疾
苦復遣丞相御史掾二十四人循行天下舉冤獄察擅
為苛禁深刻不改者
元帝初元元年四月詔曰朕承先帝之聖緒獲奉宗廟
戰戰兢兢間者地數動而未静懼於天地之戒不知所
繇(繇與由同)方田作時朕憂蒸庶之失業臨遣光禄大夫褒
等十二人(上自臨勅乃遣之)循行天下存問耆老鰥寡孤獨困
乏失職之民延登賢俊招顯側陋因覧風俗之化相守
二千石誠能正躬勞力宣明教化以親萬姓則六合之
内和親庶幾虖無憂矣書不云乎股肱良哉庶事康哉
布告天下使明知朕意
建昭四年夏四月詔曰朕承先帝之休烈夙夜慄慄懼
不克任間者陰陽不調五行失序百姓饑饉惟蒸庶之
失業臨遣諫大夫博士賞等二十一人循行天下存問耆
老鰥寡孤獨乏困失職之人舉茂材特立之士相將九
卿其帥意毋怠使朕獲觀教化之流焉
成帝建始三年九月詔曰廼者郡國被水灾流殺人民
多至千數京師無故訛言大水至吏民驚恐奔走乘城
殆苛暴深刻之吏未息元元冤失職者衆遣諫大夫林
等循行天下
河平四年三月遣光禄大夫博士嘉等十一人行舉瀕
河之郡水所毁傷困乏不能自存者
陽朔二年秋關東大水流民欲入函谷天井壺口五阮
關者勿苛留遣諫大夫博士分行視
鴻嘉元年春二月詔曰朕承天地獲保宗廟明有所蔽
德不能綏刑罰不中衆冤失職趨闕告訴者不絶是以
陰陽錯謬寒暑失序日月不光百姓蒙辜朕甚憫焉書
不云乎即我御事罔克耆夀咎在厥躬(此尚書文侯之命篇中辭也言)
(我周家用事者無能有耆老賢者使國危亡罪咎在其用事者也又曰咎在厥躬平王自謂故引之以自責耳)
方春生長時臨遣諫大夫理等(天子自臨&KR0897;而遣)舉三輔三河
弘農冤獄公卿大夫部刺史明申敕守相稱朕意焉
永始三年春正月己夘晦日有蝕之詔曰天灾仍重朕
甚懼焉惟民之失職臨遣太中大夫嘉等循行天下存
問耆老民所疾苦其與部刺史舉惇樸遜讓有行義者
各一人
平帝元始元年正月遣諫大夫行三輔舉籍吏民以
元夀二年倉卒時横賦斂者償其直
二年九月使謁者大司馬掾四十四人持節行邊遣執
金吾侯陳茂假以鉦鼓(將帥乃有鉦鼔今茂官輕兵少又但往諭曉之耳所以假鉦鼓)
(者欲重其威也)
四年遣大僕王惲等八人置副假節分行天下覽觀風
俗
後漢光武建武二年使太中大夫伏隆持節安輯青徐
二州招張步降之
二十九年二月遣使者舉冤獄出繫囚
安帝延光三年遣侍御史分行青冀二州灾害督錄盜
賊
順帝漢安元年八月遣侍中杜喬光禄大夫周舉守光
禄大夫郭遵馮羨欒巴張綱周栩劉班等八人分行州
郡班宣風化舉實臧否
建康元年正月詔曰隴西漢陽張掖北地武威武都自
去年九月已來地百八十震山谷坼裂壊敗城寺殺害
民庶夷狄叛逆賦役重數内外怨曠惟咎歎息其遣光
禄大夫案行宣暢恩澤惠此下民勿為煩擾
靈帝熹平五年四月使侍御史行詔獄亭部理冤枉原
輕繫休囚徒
獻帝初平三年四月誅董卓遣使者張种撫慰山東八
月遣太尉馬日磾及太僕趙岐持節慰撫天下
魏文帝初嗣魏王遣使者循行郡國有違理掊克暴虐
者舉其罪
黃初六年遣使者循行許昌以東盡沛郡問民所疾苦
貧者賑貸之
高貴鄉公正元元年十月遣侍中持節分適四方觀風
俗勞士民察冤枉失職者
晉武帝泰始二年春正月遣兼侍中侯史光等持節四
方循省風俗除禳祝之不在祀典者
四年詔刺史二千石長吏曰古之王者以歲時廵狩方
岳其次則二伯術軄不然則行人順省故雖幽遐側微
心無壅隔下情上通上指遠諭至於鰥寡罔不得所用
垂風遺烈休聲猶存朕在位累載如臨深谷夙興夕惕
明發不寐坐而待旦思四方水旱灾𤯝為之惕然勤躬
約已欲令事事當宜常恐衆吏用情誠心未著萬機兼
猥慮有不周政刑失謬而弗獲備覧百姓有過在予一
人惟歲之不易未遑卜征廵省之事下之未又其何以
恤之今使使持節侍中副給事黃門侍郞䘖命四出周
行天下親見刺史二千石長吏申諭朕心訪求得失損
益諸宜觀省政教問人間患苦周典有之曰有萬姓之
利害為一書其禮俗政事刑禁之逆順為一書其暴亂
作慝犯令為一書其禮喪凶荒厄貧為一書其康樂和
親安平為一書每國辨異之以返命於王舊章前訓今
率繇之還具條奏俾朕昭然鑒於幽遠若親行焉大夫
君子其各悉乃心敬乃事嘉言令圖苦言至戒與使者
盡之無所隱諱方將虛心以俟其勉哉勖之稱朕意焉
其無忽是年又遣使者侯史光循行天下
太元七年十二月遣侍御史廵遭水諸郡
後魏道武天興元年八月遣使循行郡國舉奏守宰不
法者親覽察黜陟之
三年正月分命諸官循行州郡觀民風俗察舉不法
四年二月分命使者循行州郡聽察詞訟糾劾不法
天賜元年四月詔尚書郞中公孫表使於江南以觀桓
玄之釁也值玄敗而還
明元即位詔都兵將軍山陽侯奚斤廵行諸州問民疾
苦撫恤窮乏
永興三年春詔北新侯安同等持節廵行并定二州及
諸山居雜胡丁零問其疾苦察舉守宰不法其冤窮失
軄彊弱相凌孤寒不能自存者各以事聞
泰常三年春詔九州之民隔遠京邑時有壅滯守宰至
不以聞今東作方興或有貧乏失農務者其遣使者廵
行天下省諸州觀民風俗問民疾苦守宰治行諸有不
能自申皆因以聞
七年九月分遣使者循行天下州郡觀察風俗
太武太平真君元年正月分遣侍臣循行州郡觀察風
俗問民疾苦
文成太安元年六月詔曰夫為治者因宜以設官舉賢
以任軄故上下和平民無怨謗若官非其人姦邪在位
則政教凌遲至於彫薄思明黜陟以隆治道今遣尚書
穆伏真等三十人廵行州郡觀察風俗入其境農不墾
殖田畝多荒則徭役不時廢於力也耆老飯蔬食少壯
無衣褐則聚斂煩數匱於財也閭里空虛民多流散則
綏導無方疎於恩也盜賊公行劫奪不息則威禁不設
失於刑也衆謗竝興大小嗟怨善人隠伏佞邪當途則
為法混淆昏於政也諸如此比黜而戮之善於政者褒
而賞之其有阿枉不能自申聽詣使告狀使者檢治若
信清能衆所稱美誣告以求直反其罪使者受財斷
察不平聽詣公車上訴其不孝父母不順尊長為吏姦
暴及為盗賊各具以名上其容隠者以所匿之罪罪之
孝文延興二年十一月分遣使者廵省風俗問民疾苦
三年十一月詔以河南七州牧守多不奉法致新邦之民莫
能上達遣使者觀風察獄黜陟幽明
四年十一月分遣侍臣循河南七州觀察風俗撫慰初
附
太和二年八月分遣使者考察守宰問民疾苦
六年八月分遣大使廵行天下遭水之處丐民租賦貧
儉不自存者賜以粟帛
八年正月詔隴西公元琛尚書陸叡為東西二道大使
褒善罰惡
十四年二月詔遣侍臣循行州郡問民疾苦
十八年冬十月分遣侍臣廵問民所疾苦
二十一年正月己亥遣兼侍中張彛崔光兼散騎常侍
劉藻廵方省察問民疾苦黜陟守宰宣揚風化
宣武以太和二十三年四月即位六月分遣侍臣廵行
郡國問民疾苦考察守令黜陟幽明文武應求道著丘
園者皆加褒禮(又云宣武時遣使廵行四方以直閣將軍薛曇寳為持節兼散騎常侍龍驤將)
(軍南道大使)
景明二年正月帝始親政詔曰朕幼承寳歷艱憂在疚
庶事不親風化未洽今始覽政務義協惟新思使四方
風從率善可分遣大使黜陟幽明(是年以源懷為車騎大將軍詔為使)
(持節加侍中行臺廵行常燕湖三州賑給貧乏策採風俗考論殿最事之得失皆先决後聞)
正始二年六月詔尚書李崇太府卿于忠散騎常侍游
肇諫議大夫鄧羡崇忠使持節并兼侍中羡兼黃門俱
為大使糾斷外州畿内其守令之徒咎失彰露者即便
施决州鎮重職聽為表聞
七月詔曰朕纂馭寳歷於今七載德澤未敷鑒燭不遠
知人之冤瘼所在猶滋而糾察之獄未暢於下賢愚靡
分皂白均貫非所以革民耳目使善惡勵心今分遣大
使省方廵檢随其愆負與風響相符者即加糾黜以明
雷霆之威以申旄軒之舉因以觀風辨俗採訪功過褒
賞賢者糾罰淫慝理窮恤弊以稱朕心
三年四月詔遣使者廵慰北邊酋庶
孝明熙平二年正月詔遣大使廵行四方問疾苦恤孤
寡黜陟幽明又詔選曹舉用必在得才廣求栖遁共康
治道州鎮城隍各令嚴固齋會聚集糾執妖諠囹圄皆
令造屋桎梏務在輕小工巧浮迸不得隱藏絹布繒綵
長短合式偷竊軍階亦悉沙汰籍貫不實普使紏案聽
自歸首逋違加罪
冬十月庚寅遣尚書長孫稚兼尚書鄧羡元纂等廵撫
百姓
正光元年四月詔尚書長孫稚廵撫北藩觀察風俗
孝昌元年徐州刺史元法僧以城叛入梁梁遣蕭綜來
據彭城時遣大都督安豐王延明督臨淮王彧討之盤
桓不進乃詔尚書三公郎兼司州别駕前軍將軍辛雄副
太常少卿元晦為使給齊庫刀持節乘驛催軍有違即
令斬决肅宗謂雄曰誨朕家諸子摽以親懿籌策機計
仗卿取勝耳到軍勒令竝進徐州綜送降欵
孝昌末魏蘭根為光禄大夫河北流人南度以蘭根兼
尚書使齊濟青兖四州安撫置縣郡
孝莊建義元年五月以尚書右僕射元羅為東道大使征
東將軍光禄勲元欣副之廵方黜陟先行後聞
後周閔帝元年正月即天王位詔曰上天有命革魏於
周致予一人受兹大號予惟古先聖王罔弗先於省視
風俗以求民瘼然後克治矧予𦕈𦕈又當草昧若弗尚
於達四聰明四目之訓者其有聞知哉有司宜分命方
别之使所在廵撫五教何者不宣時政有何不便得無
修身潔己才堪佐世之人而不為上所知冤枉受罰幽
辱於下之徒而不為上所理孝義貞節不為有司所申
鰥寡孤獨不為有司所恤暨黎庶衣食豐約賦役繁省
灾癘所興水旱之處竝宜具聞若有年八十已上所在就
加禮餼
明帝元年六月遣使分行州郡理囚徒察風俗掩骸埋胔
武成二年二月以車騎大將軍儀同三司冀攜為大使
廵歷州郡察風俗理冤滯還拜小御
武帝保定元年二月遣大使廵察天下
五年七月遣大使廵察天下
天和五年四月遣大使廵察天下
建德五年正月詔曰朕克己思治而風化未弘永言
前古載懷夕惕可分遣大使周省四方察訟聽謠問民
恤隠其獄犴無章侵漁黎庶随事究驗條錄以聞若政
績有施治綱克舉及行宣圭蓽道著丘園竝須檢審依
名謄奏其鰥寡孤獨實可哀矜亦宜賑給務使周贍
六年平齊詔曰東夏既平王道初被齊氏弊政餘風末
殄朕劬勞萬幾念存康濟恐清淨之志未形四海下民
疾苦不能上達寢興軫慮用切于懷宜分遣使人循方
慰撫觀風省俗宣揚治道有司明立條科務在弘益
宣帝即位遣大使廵察諸州
隋高祖開皇元年即位遣八使廵省風俗
三年十一月發使廵省風俗詔曰朕君臨區宇深思治
術欲使生人從化以德代刑求草萊之善旌閭里之行
民間情偽咸欲備聞已詔使人所在賑恤揚鑣分路將
遍四海必令為朕耳目如有文武才用未為時知宜以
禮發遣朕將銓擢其有志節高妙越等超倫亦仰使人就加
旌異令一行一善奬勸於人遠近官司遐邇風俗巨細
必紀還日奏聞庶使不出戶庭坐知萬里
四年八月甲午遣十使廵省天下
六年正月遣民部尚書蘇威廵省山東
十年八月遣柱國襄陽郡公韋洸上開府東萊郡公王
景竝持節廵撫嶺南百越皆服
十五年七月遣邳國公蘇威廵省江南
十七年三月遣治書侍御史柳彧皇甫誕廵省河南河
北
仁夀元年遣十六使廵省風俗
煬帝大業元年正月發八使廵省風俗下詔曰昔者哲
王之治天下也其在愛民乎既富而教家給人足故能
風淳俗厚遠至邇安治定功成率繇斯道朕嗣膺寳歷
撫育黎獻夙夜戰兢若臨川谷雖則聿遵先緒弗敢失
墜永言政術多有缺然况以四海之遠兆民之衆未獲
親臨問其疾苦每慮幽仄莫舉冤屈不申一物失所乃
傷和氣萬方有罪責在朕躬所以寤寐增歎而夕惕載
懷者也今既布政惟始宜存寬大可分遣使人廵省方
俗宣揚風化薦拔淹滯申達幽枉孝悌力田給以優復
鰥寡孤獨不能自存者量加賑濟義夫節婦旌表門閭
高年之老加其版授竝依别條賜以粟帛篤疾之徒給
侍丁者雖有侍飬之名曾無賙贍之實明加檢校使得
存養若有名行顯著操履修潔及學業才能一藝可取
咸宜訪採將身入朝所在州縣以禮發遣其有蠧政害
民不便於時者使還之日具錄奏聞
二年遣十使併省州縣
唐高祖武德元年六月遣太僕卿宇文明達招慰山東
之地
七月遣黃臺公瑗安撫山南之地
十月詔曰隋德下衰政荒民散九州輻裂四海瓜分元
元無辜飼豺狼之吻惵惵黔首罹兵革之灾朕祗膺寳
圖救其危墜一物失所情深納隍今趙魏之人俱承大
化海岱之境思禀朝章然而尚迫寇戎受拘凶暴經途
遐阻末由自達宣風布教必佇循良柔服招攜事資明
恕右翊衛大將軍上柱國淮安王神通地惟近屬功參
運始仗節建旟允當重寄可山東道安撫大使其山東
諸軍事竝受節度
二年閏二月詔曰隋末道消運為陽九盜賊蜂起饑饉
薦臻四海之民墜於塗炭是以上天降鑒爰命朕躬綏
靜黎元克定凶醜府庫倉廪所在開發流冗之民隨加
鎮撫言念亭育監寐匪忘然年榖不登民多困乏一物
失所有甚納隍宜加存問救其疾苦可令皇太子建成
廵京城側近諸縣秦王廵京城以東右僕射裴寂廵京
城以西詣彼閭閻見其耆老觀省風俗廉察吏民乏絶
之徒量加賑給如有冤滯竝為申理高年疾病就致束
帛是月遣馬邑都城李靖前鹿城縣令元無竭慰撫嶺
南
四月遣大理卿郞楚之安撫山東夏侯端安撫淮左奏
九韶樂設宴而遣之
五月遣黃門侍郞楊恭仁安撫河西之地
三年二月詔曰朕承天明命撫育萬方康俗濟民無忘
監寐西蜀僻遠控接巴夷厥土沃饒山川遐曠往者隋
末喪亂盜寇交侵流寓之民遂相雜撓游手墮業其類
實煩奪攘矯虔因此而作王業伊始務從草創牧宰庶
寮随事遷易州縣分析權宜廢置然而王道未洽民瘼
猶存静言思之夙興軫念澄源正本義在更張可令秦
州總管鄼國公軌御史大夫滑國公無逸為益州道安
撫大使宣揚朝典進擢廉平貶黜苛暴申理冤滯孝悌
貞節表其門閭鰥寡孤獨量加贍恤事有便宜竝委處
分
四年六月既征王世充遣驍衛將軍盛彦師安撫河南
之地
九年七月遣諫議大夫魏徵宣慰山東
太宗貞觀三年五月旱六月令中書舍人杜正倫崔敦
禮守給事中尹文憲張玄素等往關内諸州分道撫慰
問人疾苦見禁囚徒量事斷决人有冤枉不能自申者
随狀理之事有不便於人及官人貪殘為患者竝具狀
還日以聞困窮之徒比雖賑贍仍有乏絶者亦量加支
給在京見禁囚徒亦令所司量事斷决務從寬簡稱朕
意焉
六年三月幸九成宮發使存問高年鰥寡
七年七月遣大理少卿李弘節太子中允張玄素都水
使者長孫師廵撫嶺南
八年正月詔曰昔者明王之御天下也内列公卿允釐
庶績外建侯伯司牧黎元唯懼淳化未敷名教或替故
有廵狩之典黜陟幽明行人之官存省方俗用能遐邇
遂性情偽無遺時雍之宜率繇兹道朕祗膺寳命臨御
帝圖禀過庭之義方荷上玄之嘉祉四荒八表無思不
服而夙興夕惕勤躬約已日慎一日雖休勿休欲萬國
歡心兆民有頼推誠待物近取諸身實謂羣官受拜咸
能自勵乃聞連帥刺舉或乖共理之寄縣司主吏甚多
黷貨之罪有一於此責在朕躬是用終夜憮然昃景輟
食宜遣大使分行四方申諭朕心延問疾苦觀風俗之
得失察政刑之苛弊耆年舊齒孝悌力田義夫節婦之
家疾廢惸嫠之室須有旌賞賑贍聽以倉庫物賜之若
有鴻材異學留滯末班哲人竒士隠倫屠釣宜精加搜
訪進以殊禮務盡使乎之旨俾若朕親覿焉於是分遣
蕭瑀李靖楊恭仁王珪竇静李大亮劉德威皇甫無逸
韋挺李襲譽張亮杜正倫趙弘智等廵省天下
十八年十一月庚辰遣使齎璽書詣鄭汝懷澤四州廵
問高年宴賜各有差
二十年正月丁丑遣大理卿孫伏伽黃門侍郞禇遂良
尚書左丞楊纂太子詹事張行成太僕少卿蕭銑光禄
少卿馮怦司農卿達奚懷義雍州司馬李督眘給事中
張叡册御史中丞唐臨中書舍人崔仁師柳奭太子中
允宇文節太子中舍人賀拔玄壹萬年縣令宋行質長
安縣令李乾祐戶部郞中劉翁勃刑部侍郞劉燕客王
昕尚藥奉御長孫知人大理正郭文宗李鏡玄等以六
條廵察四方各以澄清為務多所貶黜舉奏及使者還
詣闕稱冤者前後相屬因令禇遂良以其類具狀以聞
帝親自臨决牧宰已下以能官進擢者二十人以罪死
者七人其流罪以下及免黜者數百十人八月幸靈州
所經州縣竝遣使存問老疾并加賑恤九月遣霍王府
長史段寳玄滄州别駕張開諒同州别駕張文會等三
道使廵察嶺南諸州
二十二年六月令陕州刺史孫伏伽於河南太子詹事
張行成於河北渭州親見父老存撫百姓從軍之家州
縣為之營農
三十三年八月以晉州地震令尚書郞中一人充使存
問舍宅損壊者給復一年
高宗永徽四年十月甲辰遣使存問鰥寡惸獨不能自
存者
五年正月詔工部侍郞王儼往河北簡行遭水諸州乏
絶者賑貸之仍慮囚徒
顯慶元年正月令宗正卿隴西郡王博文刑部尚書長
孫祥大理卿叚寳玄於畿内諸州廵撫百姓給貸乏絶
二年十月幸許州遣少府少監鄭欽泰等分往許汝州
及所經縣省錄囚徒并搜訪孝義及經學之士
龍朔元年十二月戊寅詔諸州霜旱蟲澇之處分道遣
使存問賑給并慮囚徒
三年八月詔分遣大使廵察問人疾苦黜陟官吏
乾封二年十月遣守大司憲樂彦瑋司平少常伯皇甫
公議太子左中護楊思敬兼西臺舍人李虔澤等分往
長安萬年城外諸縣廵問百姓親檢校田苗賑給乏絶
總章二年四月令左肅機兼檢校沛王府長史皇甫公
議往慮岐州諸縣囚徒量事原免之
三年二月遣使存問諸州逐糧百姓漸令復業仍令州
縣檢校優恤之其未情願歸者聽之
咸亨二年十一月幸許汝等州分遣通事舍人員外郎
御史存問所經州縣老疾及鰥寡&KR1103;獨仍復見禁囚徒等
儀鳳二年十二月詔黃門侍郞同中書門下三品來嘗
為河南道大使中書侍郞同中書門下三品薛元超為
河北道大使尚書左丞崔知悌國子司業鄭祖玄為河
南道大使分道廵撫申理冤屈賑貸乏絶
册府元龜卷一百六十一
