册府元龜卷八百九十九宋王欽若等撰
總錄部
致政
昔周任有言曰陳力就列不能者止故七十致仕謂之
禮經縣車之義垂於載籍由古道也商周之世施及戰
國蓋有引年請老致其官政保厥休問流光後裔漢氏
而下公卿庶尹年耆德修事立名遂乃能顧義知止上
封稱疾願乞骸骨奉還印綬或以避遠寵勢克念退藏
或以固守名節懼罹汚染捨去榮爵式遵典訓而當世
之君曷嘗不厚其恩紀異其禮秩加之體貌形於敦奬
所以重老成而厲風俗者焉
商伊尹將告歸乃陳戒于德(告老歸邑陳德以戒)既致仕老終以
三公禮葬
石碏衛大夫也公子州吁有寵而好兵公弗禁(公莊公)石
碏諫弗聽(言將立為太子則宜早定若不早定州吁必為禍)桓公立乃老(桓公戴媯)
(之子老致仕也)
祁奚晉大夫請老(老致仕)
韓獻子厥晉大夫告老公族穆子有廢疾(穆子韓厥長子為公族大)
(夫)將立之(代厥為卿)辭曰請立起也(起無忌弟宣子也)既使宣子朝
遂老(韓厥致仕)
孟軻為齊卿致為臣而歸(辭齊卿而歸其室也)
漢石奮景帝末上大夫祿歸老于家以歲時為朝臣(豫朝)
(請也)
周仁武帝時為郎中令以先帝臣重之(重謂敬難之)仁乃病
免以二千石祿歸老
張歐(歐音驅)為御史大夫老篤請免武帝寵以上大夫祿
歸老于家家陽陵
疎廣宣帝時為太子太傅疎受為太子少傅在位五歲
廣謂受曰吾聞知足不辱知止不殆功遂身退天之道
也今仕宦至二千石宦成名立如此不去懼有後悔豈
如父子相隨出關歸老故鄉以壽命終不亦善乎受叩
頭曰從大人議即日父子俱移病(移病謂移書言病也)滿三月賜
告廣遂稱篤上疏乞骸骨帝以其年篤老皆許之加賜
黃金二十斤皇太子贈以五十斤公卿大夫故人邑子
設祖道供張東都門外(長安東郭門也祖道餞行也供音一共切張音竹亮切)送
者車數百兩辭决而去及道路觀者皆曰賢哉二大夫
或歎息為之下泣
韋賢字長孺魯國鄒人也本始三年代蔡義為丞相時
賢七十餘為相五歲地節三年以老病乞骸骨賜黃金
百斤罷歸加賜第一區丞相致仕自賢始
史丹字君仲為將軍前後十六年永始中病乞骸骨帝
賜策曰左將軍寢病不衰(病不損也)願歸治疾朕愍以官職
之事久留將軍使躬不瘳使光祿勲賜將軍黃金五十
斤安車駟馬其上將軍印綬宜專精神務近醫藥以輔
不衰丹歸第數日薨
杜延年為御史大夫是時四夷和海内平延年視事三
歲以老病乞骸骨宣帝優之使光祿大夫持節賜延年
黃金百斤牛酒加致醫藥延年遂稱病篤賜安車駟馬
罷就第
趙充國為後將軍乞骸骨賜安車駟馬黃金六十斤罷
就第朝廷每有四夷大議常與參兵謀問籌策焉
邴漢哀帝時以清行徵用至太中大夫又徵龔勝為光
祿大夫王莽秉政勝與漢俱乞骸骨策曰惟元始二年
六月庚寅光祿大夫太中大夫耆艾二人以老病罷太
皇太后使謁者僕射策詔之曰蓋聞古者有司年至則
致仕所以恭讓而不盡其力也今大夫年至矣朕愍以
官職之事煩大夫其上子若孫若同産同産子一人(同産)
(兄弟也同産子即兄弟子也)大夫其修身守道以終高年賜帛及行
道舍宿歲時羊酒衣袗皆如韓福故事(福涿郡人昭帝時以德行徵之)
(京師賜束帛遣歸)所上子男皆除為郎於是勝漢遂歸老于鄉
里
班况成帝時為左曹越騎校尉一女為婕妤致仕就第
貲累千金
後漢劉昆受施氏易於沛人戴賓光武時為光祿勲授
皇太子及諸王小侯五十餘人二十七年拜騎都尉三
十年以老乞骸骨詔賜雒陽第舍以千石祿終其身
劉隆建武中為驃騎將軍行大司馬事隆奉法自守視
事八歲上將軍印綬罷賜養牛上樽酒十斛(稻米一斗得酒一斗)
(為上樽稷米一斗為中樽粟米一斗為下樽也)以列侯奉朝請
鄧彪章帝時為太尉清白為百僚式視事四年以疾乞
骸骨元和三年賜策罷贈錢三十萬在所以二千石奉
終其身又詔太常四時致宗廟之胙河南尹遣丞存問
常以八月旦奉羊酒
鄭均字仲虞建初六年公車特徵再遷尚書後以病乞
骸骨拜議郎告歸因稱病篤帝賜以衣冠元和初詔曰
議郎鄭均束脩安貧恭儉節整前在機密以病致仕守
善貞固黃髮不怠其賜均義榖千斛
劉愷安帝時為司徒視事五歲永寧元年稱病上書致
仕有詔優許焉加賜錢三十萬以千石祿歸養
胡廣桓帝初為太尉錄尚書事以病遜位又拜司空告
老致仕
周榮和帝時為山陽太守以老病乞身卒於家
張儉建安初徵為衛尉不得已而起儉見曹氏世德已
萌乃闔門懸車不豫政事歲餘卒于許下
魏劉放文帝時為中書監時大將軍曹爽專事多變易
舊章嘆曰吾累世蒙寵加以豫聞屬託今縱不能輔弼
時事可以坐受素餐之祿邪遂固稱疾詔曰君掌機密
三十餘年經營庶事勲著前朝暨朕綂位動頼良謀是
以曩者增崇寵章同之三事外帥羣官内望讜言屬以
年耆疾篤上還印綬前後鄭重辭旨懇切天地以大順
成德君子以善恕成仁重以職事違奪君志今聽所執
賜錢百萬使兼光祿勲少府親策詔君養疾于第君其
勉進醫藥頥神和氣以永無疆之祚置舍人官騎加以
日秩肴酒之膳焉
田豫明帝時為衛尉屢乞遜位太傳司馬宣王以為豫
克壯書喻未聽豫書答曰年過七十而以居位譬猶鐘
鳴漏盡而夜行不休是罪人也遂固稱疾篤拜太中大
夫食卿祿
吳陳化大帝時為太常兼尚書令年出七十乃上疏乞
骸骨遂居章安卒於家
石偉字公操舉茂才賢良方正皆不就景帝即位特徵
偉累遷至光祿勲及後主即位朝政昏亂偉乃辭老耄
痼疾乞身就拜光祿大夫
晉王祥武帝時為太保以年老疲耄累乞遜位帝不許
祥固乞骸骨詔聽以睢陵公就第位同保傅在三司之
右祿賜如前詔曰古之致仕不事王侯今雖以國公留
居京邑不宜復苦以朝請其賜几杖不朝大事皆諮訪
之
王覽為宗正卿頃之以疾上疏乞骸骨詔聽之以太中
大夫歸老
鄭袤字林叔在魏為太常陳留王景元初疾病失明屢
乞骸骨不許袤前後辭讓遣息稱上送印綬至于十數
久之見許以侯就第
鄭冲為太傳抗表致仕詔曰太傳韞德深粹履行高潔
恬遠清虚確然絶世艾服王事六十餘載忠肅在公慮
不及私遂應衆舉歴登三事仍荷保傅之重綢繆論道
之任光輔奕世亮兹天工廸宣謀猷弘濟大烈可謂朝
之俊老衆所具瞻者也朕昧于政道庶事未康挹仰耆
訓導揚厥蒙庶賴顯德緝熙有成而公屢以年高疾篤
致仕告退惟從公志則朕孰與諮謀譬彼涉川㒺知攸
濟是用未許迄于累載而高讓彌篤至意難違覽其盛
指俾朕憮然夫功成弗有上德所隆成人之美君子與
焉豈必遂朕憑賴之心以枉大雅進止之度哉今聽其
所執以壽光公就第位同保傅在三司之右公宜頥精
養神保御太和以䆒遐福其賜几杖不朝古之哲王欽
祗國老憲行乞言以彌縫其闕若朝有大政皆就諮之
又賜安車駟馬第一區錢百萬絹五百疋牀帷簟褥置
舍人六人官騎二十人以世子徽為散騎常侍使常優
游定省祿賜所供策命儀制一如舊典而有加焉
劉毅字仲雄為左僕射年七十告老久之見許以光祿
大夫歸第門施行馬後司徒舉毅為清州大中正尚書
以毅懸車致仕不宜勞以碎務
傅祗為衛尉以風疾遜位就拜常侍食卿祿秩賜錢及
牀帳等尋加光祿大夫門施行馬
華表為太常卿數歲以老病乞骸骨詔曰表清貞履素
有老成之美久幹王事靖恭匪懈而以疾固辭章表懇
至今聽如所上以為太中大夫賜錢二十萬牀帳褥席
祿賜與卿同門施行馬
劉宴為太傅惠帝太安初寔以老病遜位賜安車駟馬
錢百萬以侯就第
羅含字君章穆帝升平中南郡公桓遇引為郎中令後
徵為廷尉長沙相年老致仕加中散大夫門施行馬
王述為散騎常侍尚書令於西海公太和二年以年廹
懸車上疏乞骸骨曰臣曾祖父魏司空昶白牋於文皇
帝曰昔與南陽宗世林共為東宮官屬世林少得好名
州里瞻敬及其年老汲汲自勵恐見廢棄時人或共笑
之若天假其壽致仕之年不為此公婆娑之事情旨慷
慨深所鄙薄雖是牋書乃實訓誡臣忝端右而以疾患
禮敬廢替猶謂可有差理日復一日而年衰疾痼永無
復瞻華幄之期乞奉先誡歸老邱園不許述竟不起
宋臧壽為太常武帝永初三年致仕拜光祿大夫加金
章紫綬
范泰少帝時為散騎常侍領國子祭酒景平中以常侍
致仕解國子祭酒
傅隆為太常致仕拜光祿大夫歸老在家文帝元嘉三
年輕舟遊東陽任意行止不關朝廷有司劾奏之帝不
問也
顔延之文帝時為太常表求致仕曰臣聞行百里者半
於九十言其末路之難也愚心嘗謂為虚方今乃知其
信臣人薄寵厚宿塵國恩而雪效無從榮牒增廣歴盡
身彫日刑官次雖容載有塗而妨穢滋積早欲啟請餘
筭屏蔽醜老但時制行及歸慕無餘是以腆冐愆非簡
息干黷耗歇難支質用有限自去夏侵暑此秋節變頭
齒眩疼根痼漸劇手足冷痺左脾尤甚素不能食頃向
减半本猶頼服食比倦悸遠晩年疾所摧願景引日臣
班叨有卿生戶封典肅祗朝校尚恧匪任而陵廟衆事
有以疾怠宮府覲慰轉闕躬親息㚟庸微過宰近邑同
澤爰降實加將監臣乞解所職隨就藥養伏願聖慈特
垂矜許禀恩明世負執冥暮仰叩端闈上戀㒺極不許
明年乃致仕
南齊虞玩之會稽餘姚人武帝時為黃門郎以久官年
老上表告退曰臣聞負重致遠力窮則止竭誠事君智
盡必傾理固然也四十仕進七十懸車壯則驅馳老宜
休息臣生於宋老於齊世歴三代朝市再易臣以宋元
嘉二十八年為王府行佐於兹三十年矣自頃以來衰
耗漸篤為性不懶惰而倦怠頓來耳目失聰明而聾矒
轉積脚不支身喘不緒氣景刻不推朝晝不保大功兄
弟四十有二人通塞壽夭唯臣獨存朝露末光寧堪長
久且知足不辱臣已足矣禀命饑寒不求富貴銅山由
命臣何恨焉久甘之矣直道事人不免縲紲屬遇聖明
知其非罪臣之幸厚矣授命於道消之辰效節於百揆
之日臣忠之效也慶隆於文明之初荷澤於天飛之運
臣命之偶也不謀巧官而位至九卿德慙李陵而忝居
門下堯舜無窮臣亦通矣年過六十不為夭矣榮期之
三樂東平之一善臣俱盡之矣經昏踐亂涉艱履危仰
聖德以求全憑賢輔以申節未嘗厭屈於勲權畏溺於
狐鼠臣立身之本於斯不虧在其壯也當官不讓及其
衰矣毫露靡因伏願慈臨賜臣骸骨非為希高慕古愛
好林泉特以丁運孤貧養禮多闕風樹之感夙自纏心
庶天假其辰得二三年間掃守邱墓以此歸全始終之
報遂矣詔從之
梁范述曾仕齊為永嘉太守東昏時拜中散大夫還鄉
里高祖踐祚乃輕舟詣闕仍辭還東
夏侯詳為光祿大夫侍中天監二年年七十抗表致仕
詔解侍中進位特進
後魏寇讚太武時為南雍州刺史讚在州十七年甚獲
公私之譽年老表求致仕許之
羅結為長秋卿年一百一十詔聽歸老賜大寗東川以
為居業并築城即號曰羅侯城朝廷每有大事騎馬詢
訪焉
高允為中書令獻文初以老疾頻上表乞骸骨詔不許
於是乃著告老詩又兼太常遷中書監懷州刺史至孝
文太和二年又以老乞還鄉里十餘章上帝卒不聽許
遂以疾苦告歸其年詔以安車徵允勑州郡發遣至都
拜鎮軍大將軍領中秘書事固辭不許扶引就内改定
皇詔
畢衆敬孝文時為兖州刺史徵還京師以篤老乞還桑
梓朝廷許之衆敬臨還獻眞珠璫四具銀裝劔一口刺
虎矛一枚仙人文綾一百疋文明太后與帝引見於皇
信堂賜以酒饌車一乘馬三匹絹二百疋勞遣之
尉元為司徒頻表以年老乞身詔曰元年尊識遠屢表
告退朕以公秉德清挹體懷平隠仁雅淵廣謀猷是仗
方委之以政用康億兆故頻文累札仍違冲志而謙光
逾固三請彌切若不屈從高謨復何以成其美德也已
許其致仕主者可出表付外如禮申遂元詣闕謝老引
見於庭命升殿勞宴賜玄冠素服
源賀為侍中太尉以年老辭位詔不許後又上書稱病
篤乞骸骨至于再三乃許之朝有大議皆就詢訪
游明根為大鴻臚卿以年踰七十表求致仕詔不許頻
表固請乃詔曰明根風度清粹志尚貞敏温恭静密乞
言是寄故抑其高蹈之操至于再三表請殷勤不容違
奪便已許其告謝可出前後表付外依禮施行引明根
入見帝曰卿年耆德茂服勤累朝歴職内外並著顯績
逮于耆老履道不渝是以釐革之始委以禮任遲能遷
德匡贊於朕然高尚悠邈便爾言歸君臣之禮於斯而
畢眷德思仁情何可已夫七十致仕典禮所稱位隆固
辭賢者逹節但季俗陵遲斯道弗繼卿獨秉冲操居今
行古有魏以來首振頽俗進可以光我朝化退可以榮
慰私門明根對曰臣桑榆之年鐘鳴漏盡陛下之澤首
領獲全待盡私庭下奉先帝陛下大恩臣之願也但犬
馬戀主不勝悲塞因泣不自勝帝命令進言别殷勤仍
為流涕
爾朱代勤為肆州刺史賜爵梁郡公以老致仕歲賜帛
百疋以為常
高閭宣武時為太常卿累表遜位詔曰閭貞幹早聞儒
雅素著出納清華朝之雋老以年及致仕固求辭任宜
聽解宗伯遂安車之禮特加優授崇老成之秩可光祿
大夫金印紫綬使散騎常侍兼吏部尚書邢巒就家拜
授及辭引見於東堂賜以餚羞訪之大政以其先朝儒
舊告老求歸帝為之流涕詔曰閭歴官六朝著勲五紀
年禮政辭義光進退歸軒首路感悵兼懷安駟籝金漢
世榮貺可賜安車几杖輿馬繒綵衣服布帛事從豐厚
百寮餞之猶昔羣公之祖二疏也閭進陟北邙山望闕
表以示戀慕之誠
楊椿莊帝時為太保侍中每辭遜不許上書頻請歸老
詔曰椿國之老成方所尊尚遽以高年願言致仕顧懷
舊德是以未從但告謁頻頓辭理彌固以兹難奪又所
重違今便允其雅志可服侍中朝服賜服一具衣一襲
八尺床帷几杖不朝乘安車駕駟馬扶傳詔二人仰所
在郡縣時以禮存問安否方乖詢訪良用撫然椿奉詔
於華林園帝下御座執椿手流涕曰公先帝舊臣實為
元老今四方未寧理須諮訪但高尚其志决意不留既
難相違深用悽愴椿亦歔欷欲拜莊帝親執不聽於是
賜以絹布給羽林衛送羣公百寮餞於城西張方橋行
路觀者莫不稱歎
邢邵出帝時為散騎常侍以衛將軍國子祭酒還鄉詔
所在特給兵力五人并令歲一入朝以備顧問
東魏常景為秘書監儀同三司孝靜武定時以老疾去
官詔曰几杖為禮安車致養敬齒尊賢其來尚矣景藝
業該通文史淵洽年彌五紀歴事三京祿俸無餘家徒
壁立宜從哀恤以旌元老可特給右光祿事力終其身
後周寇雋初仕西魏為車騎大將軍儀同三司加散騎
常侍大綂末以年老乞骸骨文帝弗許遂疾篤不復朝
覲
孟信為太子少師後遷太子太傅儒者榮之特加車騎
大將軍儀同三司散騎常侍辭老請退文帝不奪其志
賜車馬几杖衣服床帳卒於家贈冀州刺史謚曰戴
庫狄峙文帝時自宜州刺史入為太子少師以年老乞
骸骨詔許之
樊深為縣伯中大夫加開府儀同三司武帝建德初乞
骸骨詔許之朝廷有疑議常召問焉
蔣昇字鳳起好天文玄象之學保定中為太中大夫以
年老請致仕詔許之加定州刺史卒於家
張羡為司城中大夫為當時所重後以年老致仕於家
樂遜為遂伯中大夫天和中遜以年在懸車上表致仕
優詔不許於是賜以粟帛及錢等授湖州刺史後除汾
隂郡守遜以老病固辭詔許之乃改授東揚州刺史仍
賜安車衣服及奴婢等又於本郡賜田十頃儒者以為
榮
隋李穆高祖開皇中為太師乃上表乞骸骨詔曰朕方
臨㝢内方籍嘉猷養老乞言實懷虚想七十致仕本為
常人至若呂尚以期頥佐周張蒼以華皓相漢高才命
世不拘常禮遲得此心留情規訓公年既耆舊筋力難
煩今勒所司敬蠲朝集如有大事須共謀議别遣侍臣
就第詢訪
周搖為幽州總管六載徙為壽州初自以年老乞骸骨
高祖召之既引見勞之曰公積行累仁歴仕三代克終
富貴保兹遐壽良足善也賜坐褥歸於第歲餘終于家
杜臺卿為著作郎歲餘以年老致仕詔許之特優其禮
終身給祿
趙芬為蒲州刺史上表乞骸骨徵還京師賜以二馬軺
車几杖被褥歸于家皇太子又致巾帔
賀若誼為靈州刺史數歲上表乞骸骨詔許之
公孫景茂河間府阜城人開皇末為道州刺史以年老
致仕
崔仲方煬帝大業中為信都太守上表乞骸骨優詔許
之
敬肅為潁川郡丞大業末乞骸骨優詔許之
唐李綱高祖武德中為太子少保後數載復乞骸骨優
詔許之
楊恭仁為雒州都督太宗貞觀七年正月戊申詔曰尊
賢尚德義存致治高秩厚禮允屬勲庸左光祿大夫行
揚州大都督長史觀國公恭仁識宇凝正風度夷簡器
惟瑚璉望重縉紳歴官有聲歲寒若一而志在虚靜固
求閑任辭理懇至確乎難奪宜成其美加兹寵命可特
進時恭仁以疾乞骸骨故有此授
虞世南自太宗即位為著作郎兼弘文館學士時世南
年已衰老抗表乞骸骨不許後為秘書監貞觀十二年
表請致仕優制許之仍授銀青光祿大夫弘文館學士
祿賜防閤並同京官職事
李靖為右僕射以足疾上表乞骸骨言甚懇至太宗遣
中書侍郎岑文本謂曰朕觀自古已來身居富貴能知
止足者甚少不問愚智不能自知才雖不堪強欲居職
縱有疾病猶自勉強公能識逹大體深足可嘉朕今非
直成公雅志亦欲以公為一代楷模乃下優詔加授特
進聽在第攝養賜物千叚尚乘馬兩匹祿賜國官府佐
並依舊給患若小瘳每三兩日至門下中書平章政事
尋賜靖靈壽杖助足疾也
李客師為右武衛將軍以年老致仕退居昆明之别業
栢季纂為司農卿以年老屢乞骸骨不許久之拜虞州
刺史又表自陳羸老因聽以本祿歸于家
竇盧寬為左衞大將軍陳縣公以年老致仕改封苪國
公
劉宏基為衛尉卿以年老乞骸骨拜輔國大將軍朝朔
望祿賜同於職事
張俊裔為睦州刺史因入朝乞骸骨太宗召問曰朕與
卿刺史資以自養何謂即求致仕張對曰年老筋力不
逮望得還私第時見闕庭太宗曰卿氣力猶強欲何官
也張陳謝不敢太宗曰朕昔從卿讀書卿今日從朕求
官但言所欲不相違也時國子祭酒缺張奏言之因授
國子祭酒俄遷散騎常侍又請致仕許之加金紫光祿
大夫聽朝朔望
尉遲敬德為鄜夏二州都督後抗表乞骸骨授開府儀
同三司令朝朔望太宗征高麗為左一馬軍總管從破
高麗於駐蹕山軍還依舊致仕敬德末年篤信神仙方
飛鍊金石服食雲母粉穿築池臺崇餙綺羅常奏清商
樂以自奉養不與外人交通
李百藥為宗正卿及懸車告老怡然自得穿池築山文
酒讌賞以舒平生之志
鮮于紹自降州刺史除同州刺史高宗特召見慰勉之
紹辭曰臣今年八十五視聽昏耄豈可妄叨榮寵自貽
罪譴乞許臣致仕高宗曰卿氣力尚強可且為我撿校
紹固辭竟許之
盧承慶為刑部尚書總章中以年老請致仕許之仍加
金紫光祿大夫
劉仁軌為右相請致仕許之仍加金紫光祿大夫聽朝
朔望
李勣為司空平定高麗迴以疾謝職加金紫光祿大夫
聽致仕
許敬宗咸亨中為太子少師請致仕許之加授特進仍
令朔望朝參如其氣力能來勿拘朔望之制
李義琰永淳中為中書侍郎中書門下三品以足疾乞
骸骨詔許之及將歸東都田里公卿已下祖餞於通化
門外時人比漢之二疏
韋思謙則天垂拱中為納言以年老致仕許之
王及善垂拱中為春官尚書秦州都督府長史以老病
請致仕加授光祿大夫
朱敬則長安中為正諫大夫同鳳閣鸞臺平章事以老
疾請致仕許之
姚璹長安中為冬官尚書仍西京留守累表乞骸骨聽
許致仕
薛元超中宗嗣聖初為中書令以疾致仕加授金紫光
祿大夫
張仁愿睿宗景雲初為朔方總管以年老致仕特給全
祿俸又拜兵部尚書加光祿大夫依舊致仕
李日知玄宗先天中知以刑部尚書罷知政事頻乞骸
骨請致仕許之
元懷景為工部尚書開元中詔曰懷景朝廷舊德光隂
遲暮宜聽致仕遂其頥攝
盧懷愼為黃門監稱疾辭職詔曰留侯多病漢皇許其
頥養呂蒙未瘳吳主因而慘戚此則古之義也撿校吏
部尚書黃門監盧懷愼大才宏識資忠履信學窮墳典
言緯邦國朕之繫頼人所具瞻頃者忘身徇公積勞為
病竭誠抗表固辭在職方欲省其謀慮專於導引且憑
針艾之術副朕鹽梅之期聽以去官許其養疾
蘇珦為太子賓客撿校詹事以年老致仕
薛訥為朔方軍大總管沈勇寡言臨大敵而益壯以年
老特聽致仕
張廷珪以少府監為太子詹事康子元以前太子左庶
子集賢殿侍講為秘書監並致仕敦舊恩也
張說以前尚書左丞相致仕修國史兼集賢院學士俸
料等並依右丞相給
宋璟為尚書右丞相以年老累上表曰臣聞力不足者
老則更衰心無主者疾而尤廢臣昔聞其語今驗諸身
况且兼之何能為也臣自拔跡幽介欽屬聖明才不逮
人藝非經國復以久承驅策歴參試用命偶時來榮因
歲積遂得再升台座三入冡司進階開府增封本郡所
更中外已紊彛章洎居端揆左叨名職何者丞相官師
之長任重昔時愚臣衰朽之餘用慙佗日位則逾盛人
則浸微盡知其然何居而可頃所以僶俛為政蒼黃不
言實懷覆載之德冀竭涓塵之效今積羸成憊沈痼莫
瘳耳目更昏手足多廢顧將殞越寧遂宿心安可以苟
徇大名仍尸重祿且留章綬不上闕庭議刑此乖禮法
何設伏惟陛下審能以授為官而擇察臣之懇辭矜臣
之不逮使得罷歸私第養疾衡門上弭官謗下知死所
則歸全之望獲在愚臣養老之恩成於聖代日暮途遠
天高聽卑瞻望軒墀伏增感戀謹奉表陳乞手詔許之
仍令全給俸祿璟乃退歸東都私第屏絶人事以就醫
藥
趙昇卿為華州刺史以年老累表陳乞優詔許之除國
子祭酒致仕
盧從愿為太子賓客以老抗表乞骸骨乃拜吏部尚書
致仕給全俸祿
孟温為太子賓客以年齒衰暮表求辭秩詔許之除禮
部尚書致仕全給俸祿
蕭嵩為青州刺史請老以太子太師歸第常於林園植
菓合藥修鍊優游閑養不交人事自贍十有餘年
信安郡王禕天寳中為太子少師以年老聽致仕
張守節為太子右諭德集賢院侍制肅宗上元初乞骸
骨辭職還鄉以穎王傅致仕賜手詔曰卿父子相從大
膺儒術既精且博其道可師出入禁庭勤勞侍讀歲月
滋久弘益頗多今以暮年俾令致仕仍加子職用資孝
養兼賜紫金魚袋賜絹三百疋儒者為榮
苖晉卿為侍中太保代宗廣德中罷知政事又詔以太
保致仕
邱為德宗建中年為太子右庶子以左散騎常侍致給
俸祿之半為蘇州嘉興人年已八十餘而繼母尚無恙
累表請致仕歸養辭日特賜金紫之服以寵之(後為丁母喪蘇)
(州疑所給請於觀察使韓晃晃以為授官致仕本不理務特令給祿以惠養老臣也不在喪為異命仍舊給之)
(惟春秋二時羊酒之直則不給程式無文見充折衷)
穆寧建中年為秘書少監強毅不能事權貴多辭病居
家德宗居奉天寧詣行在改右庶子車駕還京師寧曰
可以行吾志矣因移病罷歸東都後就拜秘書監致仕
李涵貞元中為左散騎常侍以尚書右僕射致仕涵高
平王道立曾孫也簡素恭愼有名宗室
孔述睿為右庶子史館修撰以疾上表請罷官德宗不
許詔報之曰朕以卿德重朝端行敦風俗不言之教所
頼攸深未依來請想宜悉也述睿再三上表懇讓遂改
太子賓客賜紫金魚袋許其致仕
馬炫為刑部侍郎以老病陳請除兵部尚書致仕
蕭昕為太子少傳兼禮部尚書以工部尚書致仕
韋建以前太子少詹事為秘書監致仕
嗣郢王藻為左千中大將軍以太子賓客致仕
郄高卿為左庶子集賢學士以年老乞身表三上除太
子詹事致仕復辭東歸德宗召見屢加褒歎賜以金紫
公卿大夫皆撰詩序出祖於都門縉紳以為美談
薛萃為浙西觀察使以左散騎常侍致仕時有年過懸
車而不知止者唯萃年至而無疾請告角巾東雒時甚
高之
關播為刑部尚書遷兵部播固辭疾請罷官改太子少
師致仕
韋倫為太子少保以年踰七十懇上表請罷官改太子
少師致仕
歸崇敬為散騎常侍翰林學士充皇太子侍讀累表辭
以年老乞骸骨改兵部尚書致仕
崔芊為左贊善大夫太子侍直累乞還山以太子左諭
德致仕放還山
張萬福為右金吾將軍以左散騎常侍致仕萬福典九
郡皆有惠愛年九十祿食七十餘年未嘗一日病
孔戣以尚書左丞累表請老詔以禮部尚書致仕優詔
褒美仍令所司歲致羊酒如漢禮徵士故事
韓章憲宗元和中為工部尚書以太子少保致仕
高郢為兵部尚書以尚書右僕射致仕初郢再表乞骸
骨不許又上言曰臣聞勞生佚老天理自然蠕動翾飛
日入皆息自非貢禹之守經據古趙喜之正身匪懈韓
暨之志節高潔山濤之道德模表縱過常期詎為貪冐
其有當仁不讓急病忘身豈止君命猶宜自舉故以魏
待秦師唐睢請約車西說漢謀邊將充國對無踰老臣
臣郢下才久辱高位由是得請
杜佑為司徒平章事累致仕不許居數歲乞骸骨表上
乃以太保致仕制曰宣力濟時為臣之懿躅辭榮告老
行已之高風况乎任重公台義深翼贊秉冲讓之志堅
金石之誠敦諭既勤所執彌固則當遂其衷懇進以崇
名尚請優賢斯王化之本也金紫光祿大夫守司徒同
中書門下平章事兼崇文館大學士充太清宮使上柱
國岐國公食邑三千戶杜佑巖廊上材邦國茂器藴經
通之識履温厚之姿寬裕本乎性情謀猷彰乎事業博
聞強學知歴代沿革之宜為政惠人審羣黎利病之要
由是再司邦用累歴藩方出總戎麾入和鼎實聿膺重
寄歴事先朝左右朕躬夙夜匪懈命以詔册登之上公
肅恭在庭華髮承弁兹可謂國之元老人之具瞻者也
朕纘承丕業思弘景化選勞求舊期致時雍方申引翼
之儀遽抗懸車之請而又固辭年疾乞就休閑已而復
來星琯屢變有不可抑良用耿然永惟古先哲王君臣
之際臣有耆艾以求其退君有優賜以徇其情乃輟鄧
禹敷教之功仍增王祥輔導之秩俾養浩然之氣安於
敬止之鄉庶乎頥神保和永綏福履仍加階級以厚寵
章其惟敬哉兹謂全致可光祿大夫太保致仕宜朝朔
望是日帝遣中使就佑宅宣賜絹五百疋錢五百貫
范希朝為河東節度等使太原尹北都留守率師討鎮
州無功既耄且病事不治除左龍武軍綂軍以太子太
保致仕
閻濟美為秘書監穆宗長慶中以年逾懸車上表陳乞
授工部尚書致仕後以恩例進太子少傅致仕如前
李夷簡為淮南節度使疾告老朝廷以未及懸車不之
許夷簡堅請凡四表乃以右僕射兼太子少師仍許分
司東都蓋遂其志也
楊於陵為撿校右僕射兼太子太傅文宗太和初以尚
書左僕射致仕俸料仍全給於陵上表讓全給俸料許
之
蕭俛為撿校尚書左僕射兼太子少師分司東都太和
五年表請致仕詔曰俛代炳台曜躬茂天爵文可以經
緯邦俗行可以感通神祗夷澹粹和精深敏直以忠讜
侍從於憲祖以器能弼諧於穆宗臯陶陳九德之謨楊
震有四知之愼進退由道周旋令名近以師傅之重疇
于舊德俾從優禮冀保頥貞而抗疏辭疾勇退知止常
亦敦諭確乎難奪遂兹牢讓厚我時風俾進秩於端寮
仍加榮於貴綬疊示光寵式彰名臣於戲昔干木偃息
猶藩魏君子房嗇神亦扶漢嗣無使二哲專美於前始
終懿圖敬服休命可銀青光祿大夫守尚書左僕射致
仕八年十一月庚戌以尚書左僕射致仕蕭俛為太子
太傅俛自相位求罷優游雲泉帝以師傅官重因以命
之十二月甲申詔曰不待年而來謝於理身之道則至
矣其如朝廷之望何銀青光祿大夫新授太子太傅上
柱國襲徐國公蕭俛朕以肇建元良精求師傅遐想漢
朝故事韋元成石慶並當時名德咸為此官兼以元子
幼冲愼於教誡欲以累汝發明古今冀忠孝之道日聞
於耳特輟左右至於林廬聞爾高蹈翛然屏絶進趣遠
遣令弟還吾詔書天爵自優冥鴻方遠不轉之意堅然
若山循省來章致煩為愧終以望之之秩遂其疎廣之
心勵俗激貪所補多矣目益於政寄聲以聞亦有望於
舊臣也可太子太傅致仕
裴向為大理卿宰相遵慶之子本以名相子以學行自
飾謹守其門風歴官多有愛利及人太和中以年過致
仕朝廷優異乃以吏部尚書致仕於新昌里第
薛平為河中節度撿校司徒在河中凢六年召拜太子
太保明年上疏乞老以司徒致仕
錢徽為華州刺史周歲告老遂以吏部尚書致仕
李逢吉撿校司徒兼尚書左僕射以守司徒致仕
盧紹為工部尚書兼太子少保以年耆乞骸授太子太
保致仕兄渥亦以重德告老家于華隂紹與渥遨遊林
泉陶樂度歲子弟皆顯逹辭祿歸養時人榮之
鄭居中以中書舍人致仕居中少有時名敭歴清貞晩
年尤薄名利以疾辭官恣遊名山一日搦管為詩纔書
五字曰雲山遊已徧紙猶在手筆忽墮地而終
梁葛從周以前泰寧軍節度使除撿校司徒兼左金吾
上將軍致仕從周病風不任朝謁故也
韋震唐末為河南尹兼六軍諸衛副使以病瘖守太子
太保致仕太祖受禪改太子太傅
裴廸唐末太常卿受禪之歲拜尚書右僕射後一年上
章告老為司空致仕
張策開平中為中書侍郎同平章事中風於私第太祖
命使宣問翌日除刑部尚書致仕
後唐薛廷珪仕梁為禮部尚書同光初莊宗平定河南
以年老除太子少師致仕
賈馥為鴻臚少卿年纔七十上表請致仕許之乃以鴻
臚卿致仕賜紫金魚袋遂歸鎮州結茅齋於别墅自課
兒孫耕牧為事
李德休為吏部侍郎權知左丞未幾乃上章乞致仕從
之以禮部尚書致仕
孔邈為諫議大夫以年老致仕
張貽範為蜀中書令右金吾衛使明宗天成初除兵部
尚書致仕
趙仁貞天成初以右驍衛將軍除大將軍致仕
鄭珏為相以老病耳疾不任中書事四上章請老明宗
惜之久而方允乃授開府儀同三司行尚書左僕射致
仕仍賜鄭州莊一區天成四年二月明宗自汴還京珏
莊在圃田賜錢二十萬
馬溉以前代州刺史除左衛上將軍致仕
苖暐以前將作監内作使守光祿卿致仕
戴思遠以前洋州節度使除守太子少保致仕
孔勍以前河陽節度使兼侍中請老除太子太師致仕
任圜為太子少保表請致仕勑宜以本官致仕兼許尋
醫
范約為右監門衛將軍除左驍衛大將軍致仕
裴思禮以前蓬州刺史除右千牛衛大將軍致仕
趙光逢以司徒除太保致仕仍封齊國公
符習以太子太師致仕習家素貧求歸田里許之乃歸
招慶縣時其子令謙為趙州刺史習飛鷹痛飲私遊田
里不集朋徒不過郡邑如此累年
安重覇長興中虢州刺史除監門衛上將軍致仕
蕭蘧長興中太子賓客除戶部尚書致仕
李斌以前代州刺史除左驍衛將軍致仕
李光憲以太子賓客除禮部尚書致仕
賈知瑜以前遼州刺史除驍衛大將軍致仕
梁使頵以前鄧州節度使除太子少師致仕目病也
晉王建立後唐長興中以澤潞節度使除太傅致仕
祕宏遇眞定中山人瓊之父也善射歴本軍偏校後唐
莊宗兼有其地命為爪牙從戰河上有功累官至慶州
刺史後年老求退終於家
尹玉羽後唐清泰中為光祿少卿退歸秦中朝宰臣張
延朗手書而召高卧不從謂人曰庶孽代宗不可仕也
及高祖入雒即受詔而來以所著自然經五卷貢之且
告其老即日璽書褒美頌其器幣授少府監致仕月給
俸錢三萬及冬春二時服
陳元為太府卿高祖天福中以耄期上表求退以光祿
卿致仕卒於晉陽
朱漢賓初仕後唐明宗長興二年七月以前建雄軍節
度使除太子少保致仕漢賓與安重誨連婚姻由是連
領節鎮及重誨伏誅乃請致仕非其志也高祖即位為
二潞州平陽節度使舊有風痺乃上表求退朝廷允之
以太子少保致仕漢賓還雒陽有第在懷仁里北限雒
水南枕通衢層屋連甍修木交幹笙歌羅綺日以自娛
養彼天和保其餘齒乃近朝知止之良將也
張行求天福中以前沂州刺史除右監門衛上將軍致
仕
裴皥為工部尚書以耄年乞骸加右僕射致仕西歸京
洛逍遥自娛
梁文矩天福二年七月以太子少保表求致政勑曰昔
魏舒人之領䄂以二揆而解官劉寔邦之宗模自三公
而遜位所以審去就之常分保始終之令圖成功退身
盡善盡美太子少保梁文矩為仁由已以道事君烈士
徇名久輸忠於象闕逹人知足堅請老於莵裘東路角
巾南窗羽扇爾思高致朕實喜之進登保傅之班永顯
君臣之義可太子太保致仕
漢盧撰高祖乾祐中為右散騎常侍撰患風痺難於拜
起每致拜一坐再至班列中有多口而笑之者謂諸御
史曰此而不彈會當於稠人廣衆之中辱之主上若問
即以不供職為奏撰聞懼而上章乃除戶部侍郎致仕
周顔衍晉開運中自御史中丞求假侍養以戶部侍郎
得請歸於汶上太祖廣順初徵拜兵部侍郎俄入為端
明殿學士自王俊貶官之後授吏部侍郎解職至是累
表乞骸帝勉而從之尋退老於東平簮綬送之祖帳相
望時論美之
安審暉太祖廣順中為邢州節度使居無何目疾暴作
上章請代歸於京師養疾累年拜太子太師封魯國公
致仕
白文珂廣順末以前西京留守兼中書令除太子太師
致仕進封韓國公漢開創文珂時為河東節度副使累
歴藩鎮從太祖討蒲潼至是三上章告老故以國公宮
師寵之
宋彦筠漢乾祐二年自邠寧節度使上章乞致仕為僧
不允至世宗顯德元年八月以太子少師鄖國公改太
子太師致仕以其仕退而從其志也世宗曰白文珂宋
彦筠皆耆年舊勲拜章請老非唯知其止足抑亦勵其
貪競朕每佇想亦甚多之今宜各賜茶藥錢帛仍遣使
就加撫問宰相范質對曰貴老念勲古存盛典竊惟近
世廢之久矣陛下復能行之實為國家美事
陳暉顯德三年十二月以前原州刺史為左衛大將軍
致仕以暉武士引年休退故優其環拱之秩以寵之
司徒詡顯德末以太卿致仕帝以雅樂淪廢議欲恢復
正聲詡年老多病不能蒞事故有是命
册府元龜卷八百九十九
