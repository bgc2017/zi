册府元龜卷一百八十二宋王欽若等撰
閏位部
總序
仲尼有言化合神者稱皇德合天者稱帝德合仁義者
稱王斯並穹昊有命歷數在躬大庇生民奄宅區宇者
也其或眞人未應中夏多難本非靈心之所眷暫爲人
望之攸屬或紹承於大統或專據於一方雖復置宗祊
改正朔建官以治嚮明以朝然與受河洛之符應龍馬
之紀者殊矣故載籍譬之閏餘明其非正焉昔庖犧氏
繼天而王德始於木其後三正五運迭相紹襲而共工
氏雖伯九州自謂水德居犧農水火之間非其序也故
不載於易不見於書兹閏之始也降及嬴秦雖并六國
亦自謂水德復在周漢水火之間又非其序也故高祖
弗之繼班氏謂之伯此亦共工氏之比也其後建安失
御三國分峙魏文受山陽之禪都天地之中謂之正統
得其宜矣劉先主僻處梁益孫大帝遠據江左自竊尊
名靡有神器誠非共工之匹然亦異於正統故同爲閏
焉劉氏雖爲孝景之後有季漢之稱蓋以赤伏之數已
盡黃星之兆又彰不足據矣及晉元南遷雲擾迭盛瞻
烏之嘆生於中原餘分之基傳於江左汔夫典午凌替
靈寶篡迫故宋武撥亂而起焉及元徽兇惡天王肆逆
故齊高專政而代焉暨東昏奢淫蕭懿被殺故梁武興
兵而取焉逮江陵不守貞陽被廢故陳武假名而興焉
雖則自謂水火木土之運然而都邑居於下國聲教隔
於中州永初始基不能混一長城失德歸於夷滅城郭
翦而無餘宗祀倏而俱滅隋氏早已受宇文之禪應炎
上之德則此與夫爲虞賓助周祭者殊矣故亦謂之閏
焉其後唐氏衰微朱梁凌奪雖則稱金行宅天邑然而
莊宗以長安之屬籍總大鹵之兵威自是中興殄兹仇
敵首藏於大社家靡於遺統斯亦不得爲正矣故繼之
於閏共工之迹舊史無聞然秦氏而下凡八朝焉以其
聲名文物憲章禮樂方册所紀咸有可觀至於昏弱之
迹凌夷之政亦可爲鑒戒代厥盤盂今並著之於篇若
夫王莽桓玄之類皆不終其身自取其斃唐末諸方鎮
或功德無聞或封疆至小並存别部不得與於斯焉凡
七十八門
氏號誕生名諱
氏號
自秦盗周鼎二世而滅赤伏之末孫劉並起江表四代
介于南紀東魏析𣲖高齊逼禪逮于朱梁遂移唐祚率
非五行更代之序乃當紫色餘分之日其於命族之本
系享年之修促號謚之稱傳襲之數咸用討於史牘類
例比次蓋有條而不紊披文而可見也
秦始皇姓嬴氏其先帝顓頊之苗裔孫取女脩女脩織
玄鳥隕卵女脩吞之生子大業大業取少典之子曰女
華生大費與禹平水土已成帝錫玄圭禹受曰非予能
成亦大費爲輔帝舜曰咨爾費贊禹功其賜爾皂斿爾
後嗣將大出乃妻之姚姓之玉女(謂錫之玄玉妻以姚姓之女也)大費
拜受佐舜調馴鳥獸多馴服是爲栢翳舜賜姓嬴氏大
費生子二人一曰大廉實鳥俗氏二曰若木實爲費氏
其玄孫曰費昌子孫或在中國或在夷狄費昌當夏桀
之時去夏歸商爲湯御以敗桀於鳴條大廉玄孫曰孟
戲中衍鳥身人言帝太戊聞而卜之使御吉遂致使御
而妻之自大戊以下中衍之後遂世有功以佐殷國故
嬴姓多顯遂爲諸侯其玄孫曰中潏(一作滑)生蜚廉蜚廉
生惡來父子俱以材力事紂蜚廉復有子曰季勝季勝
生孟增幸於周成王是爲宅臯狼臯狼生衡父衡父生
造父徐偃王作亂(臨淮有徐縣古徐國)造父爲穆王御長驅歸周
以救亂穆王以趙城封造父(趙城在河東永安縣)造父族繇此爲
趙氏自蜚廉生季勝已下五世至造父别居趙趙襄其
後也惡來革者蜚廉子也早死有子曰女防女防生旁
臯旁臯生太几太几生大駱大駱生非子以造父之寵
皆蒙趙城姓趙氏非子居犬丘(今槐里也)孝王召使主馬于
汧渭之間孝王欲以非子爲大駱適嗣而大駱娶申侯
之女生子成爲適乃分土爲附庸邑之秦(今天水隴西縣秦亭)復
使續嬴氏祀號曰秦嬴秦嬴生秦侯秦侯生公伯公伯
生秦仲秦仲立三年周厲王無道諸侯咸叛之西戎反
王室滅犬丘大駱之族周宣王即位(秦仲之十八年也)乃以秦
仲爲大夫誅西戎西戎殺秦仲秦仲立二十二年死於
戎有子五人其長者曰莊公周宣王乃召莊公昆弟五
人與兵七千人使伐西戎破之於是復予秦仲後及其
先大駱地犬丘并有之爲西垂大夫莊公居其故西犬
丘生子三人其長男世父曰戎殺我大父仲我非殺戎王
則不敢入邑遂將擊戎讓其弟爲太子莊公立四十年
卒太子代立是爲襄公襄公七年周幽王爲犬戎所殺
襄公將兵救周戰甚力有功又以兵送平王東遷平王
封襄公爲諸侯賜之岐以西之地曰戎無道侵奪我岐
豐之地秦能攻逐戎即有其地與誓封爵之襄公十二
年卒文公立四十八年文公太子卒謚爲竫公竫公之
長子爲太子是文公孫也五十年文公卒竫公子立是
爲寧公寧公立十二年卒有子三人長男武公爲太子
武公弟德公同母魯姬子生出子寧公卒大庶長弗忌
威壘三父廢太子而立出子爲君出子六年三父等復
殺出子立故太子武公二十年武公卒立其弟德公德
公立二年卒生子三人長子宣公中子成公少子繆公
宣公立十二年卒生子九人莫立立其弟成公成公立
四年卒子七人莫立立其弟繆公繆公立三十七年用
繇余謀伐戎王益國十二開地千里遂霸西戎三十九
年繆公卒有子四十人其太子罃代立是爲康公康公
立十二年卒子共公立共公五年卒子桓公立桓公二
十七年卒子景公立景公四十年卒子哀公立哀公三
十六年卒太子夷公蚤死立夷公子爲惠公惠公立十
年卒子悼公立悼公十二年卒子厲共公立厲共公三
十四年卒子躁公立躁公十四年卒立其弟懷公懷公
四年自殺太子昭子蚤死大臣乃立昭子之子是爲靈
公靈公十年卒子獻公不得立立靈公季父悼子是爲
簡公簡公十六年卒子惠公立惠公十二年卒子出子立出
子二年庶長迎靈公子獻公于河西而立之獻公二十
四年卒子孝公立孝公二十四年卒子惠文君立是爲
惠王惠王十四年更爲元年至十四年卒子武王立武
王四年卒無子立異母弟是爲昭襄王昭襄王五十六
年卒子孝文王立孝文王元年卒子莊襄王立莊襄王
二年卒子政立是爲秦始皇帝在位三十七年子胡亥
立是爲二世皇帝二世三年諸侯並起叛秦趙高殺二
世立子嬰子嬰立月餘諸侯誅之遂滅秦
蜀先主姓劉氏涿郡人漢景帝子中山靖王勝之後勝
子貞元狩六年封涿縣陸城亭侯坐酎金失侯因家焉
先主祖雄父弘世仕州郡雄舉孝廉官至東郡范令建
安二十六年四月先主即皇帝位於成都武擔之南在
位三年太子禪立是爲後主母曰甘皇后在位四十年
降於魏封安樂公至太始七年薨於雒陽
吳大帝姓孫氏名權吳郡富春人蓋孫武之後父堅爲
後漢破虜將軍領豫州刺史獻帝初平三年袁術使堅
征荆州爲黃祖軍士所射殺興平元年術以堅部曲還
其子策爲折衝校尉行殄寇將軍平定江東策自領會
稽太守術既僭號策以書絶之魏太祖表策爲討虜將
軍封爲吳侯建安五年爲吳郡太守許貢客所殺創甚
乃呼權以印綬授之黃初元年魏受漢禪二年封權爲
吳王其年魏遣曹休等圍南郡權遂改年黃武臨江拒
守九年四月權即皇帝位母曰吳皇后在位工十四年
年七十一太子亮嗣位是爲廢帝母曰皇后潘氏在位
七年大將軍孫綝廢爲會稽王時年十六綝迎權第六
子瑯琊王休紹位是爲景帝母曰敬懷皇后王氏在位
七年年三十薨謚曰景皇帝兄子皓紹位是爲歸命侯
皓廢太子和之子權之孫也母曰昭獻皇后何氏在位
十七年降於晉賜號歸命侯死於雒陽年四十二
宋高祖武帝姓劉氏彭城縣綏里人漢高帝弟楚元王
交二十一世孫交生紅懿侯富富生宗正辟彊辟彊生陽
城繆侯德德生陽城節侯安民安民生陽城釐侯慶忌
慶忌生陽城肅侯岑岑生宗正平平生東武城令令生
東萊太守景景生明經洽洽生博士弘弘生琅邪都尉
悝悝生魏定襄太守某(史失名)某生邪城令亮亮生晉北
平太守膺膺生相國掾熙熙生開封令旭孫旭孫生混始
過江居晉陵郡丹徒縣之京口里官至武原令混生東
安太守靖靖生郡功曹翹翹生帝晉元熙二年四月以
宋王受禪即皇帝位于建康宫太極殿母曰穆皇后趙
氏在位三年年六十七太子義符紹位是為少帝母曰張
夫人在位三年撫軍將軍謝晦司空錄尚書事徐羡之
等宣太后令廢帝爲滎陽王又使中書舍人邢安泰害
之年十九羡之等迎武帝第三子宜都王義隆紹位是
爲文帝母曰胡婕妤在位三十年年四十七爲太子劭
所弑第三子駿紹位爲孝武帝母曰路淑媛在位十一
年年三十五太子子業紹位是爲前廢帝母曰王皇后
在位二年爲湘東王彧所廢年十七彧遂紹位是爲明
帝母曰沈婕妤在位八年年三十太子昱紹位是爲後
廢帝母曰陳貴妃在位六年年十五爲齊王蕭道成所
廢以明帝第三子安成王凖紹位是爲順帝母曰陳昭
華(明帝晩年痿疾不能御内諸弟姬有懷孕者取入宫乃生男與六宫所愛者養之而殺其母順帝即桂陽)
(王休範子也母不知何氏而以昭華爲母)在位三年年十三禪于齊
南齊太祖高皇帝姓蕭氏漢相國何二十四世孫何子
酇定侯延生侍中彪彪生公府掾章章生皓皓生仰仰
生御史大夫望之望之生光禄大夫育育生御史中丞
紹紹生光禄勲閎閎生濟陰太守闡闡生吳郡太守永
永生中山相苞苞生博士周周生蛇丘長矯矯生州從
事逵逵生孝廉休休生廣陵郡丞豹豹生太中大夫裔
裔生淮陰令整整生即丘令雋雋生輔國參軍樂子樂
子生右軍承之承之生帝初何居沛何孫彪免官居東
海蘭陵縣中都里晉元康年分東海爲蘭陵郡中朝亂
淮陰令整過江居晉陵武進縣僑置本土加以南名於是
爲南蘭陵人也帝以宋順帝昇明三年四月遂受禪即
皇帝位母曰孝皇后陳氏在位四年年五十六太子賾
紹位是爲武帝母曰劉皇后在位十一年年五十四皇
太孫昭業紹位是爲鬱林王母曰皇太子妃王氏在位
一年年二十二爲高帝庶兄始安王道生之子西昌侯
鸞所殞迎新安王昭文紹位是爲海陵王在位一年亦
爲西昌侯鸞所殺年十五鸞紹位是爲明帝母曰懿后
在位五年年四十七太子寶卷紹位是爲東昏侯母曰
明敬劉皇后在位四年雍州刺史蕭衍舉義奉明帝第
八子荆州刺史南康王寶融即位於江陵是爲和帝舉
兵向闕冠軍將軍王珍國侍中張稷率兵入殿殞之年
十九和帝在位二年禪于梁爲梁所殞年十五
梁高祖武帝姓蕭氏蘭陵中都里人漢相國何之後何
生酇定侯延延生侍中彪彪生公府掾章章生皓皓生
仰仰生太傅望之望之生光禄大夫育育生御史中丞紹紹
生光禄勲閎閎生濟陰太守闡闡生吳郡太守永永生
中山相苞苞生博士周周生蛇丘長矯矯生州從事逵
逵生孝廉休休生廣陵郡丞豹豹生太中大夫裔裔生
淮陰令整整生濟陰太守鎋鎋生州治中副副生南臺
治書道賜道賜生順之齊高帝族弟也參預佐命封臨
湘縣侯歴官侍中衞尉太子詹事領軍將軍丹陽尹贈
鎮北將軍順之生帝齊中興二年四月梁王受禪即皇
帝位母曰獻皇后張氏帝在位四十八年年八十六太
子綱紹位是爲簡文帝母曰穆太后丁氏在位三年爲
侯景所廢年四十九武帝第七子荆州刺史持節都督
荆雍湘司郢寧梁南北秦九州諸軍事湘東王繹即位
于江陵是爲孝元帝母曰文宣太后阮氏在位三年江
陵爲西魏所䧟帝遂遇害帝第九子晉安王方智立是
爲敬帝母曰夏太后在位二年禪于陳帝薨於外邸年
十六
後梁宣帝武帝之孫昭明太子統之第三子中大通三
年封岳陽郡王歴官宣惠將軍知石頭戍事琅邪彭城
二郡太守東陽州刺史及江陵䧟爲周太祖所立稱皇
帝於其國在位八年年三十四太子巋立是爲明帝在
位二十三載年四十四太子琮立二年隋文帝徵入朝
因留不遣
陳高祖武帝姓陳氏吳興長城下若里人漢太丘長寔
之後世居潁川寔玄孫凖晉太尉凖生匡匡生逹永嘉
南遷爲丞相掾歴太子洗馬出爲長城令悅其山水遂
家焉逹生康康生盱眙太守英英生尚書郎公弼公弼
生步兵校尉鼎鼎生散騎常侍高高生懷安令詠詠生
安成太守猛猛生太常卿道巨道巨生文讚文讚生
帝梁敬帝太平二年十月以陳王受禪即皇帝位母曰
董氏安皇后帝在位三年年五十七兄子臨川郡王蒨
紹位是爲文帝在位七年太子伯宗紹位是爲廢帝母
曰沈皇后在位二年太皇太皇后令降爲臨海郡王以
始興昭烈王第二子太尉安成王頊紹位是爲孝宣帝
在位十四年年五十三太子叔寶紹位母曰柳皇后在
位八年貞明三年正月爲隋所滅遂降于隋至仁壽四
年薨於雒陽年五十二
東魏孝靜帝姓元氏後魏孝文帝之曾孫清河王亶之
孫嗣清河王亶之世子母曰胡妃孝武帝永熙三年八
月拜開府儀同三司孝武入關大將軍渤海王高歡與
百官會議推帝以奉明帝之後時年十一在位十七年
禪于北齊明年薨于中山國年二十八
北齊顯祖文宣帝姓高氏渤海蓨人七世祖隱晉玄莵
太守隱生慶慶生泰泰生湖三世仕慕容氏及慕容寶
敗國亂湖率亂衆歸魏爲右將軍湖生四子第三子謐
仕魏位至侍御史坐法徙居懷朔鎮謐生樹樹生歡仕
東魏爲丞相歡薨長子澄嗣遇害帝以母弟嗣位天平
八年六月以丞相齊王受禪即皇帝位母曰婁太后在
位十年年三十一太子殷紹位是爲廢帝母曰李皇后
在位一年年十七文宣母弟常山王演立是爲孝昭帝
在位一年年二十七母弟長廣王湛立是爲武成帝在
位五年禪位于太子緯是爲后主(武成年二十一)后主母曰胡
皇后在位十二年爲後周所滅年二十二
梁太祖神武元聖孝皇帝姓朱氏宋州碭山人其先舜
司徒虎之後高祖黯曾祖茂琳祖信父誠帝即誠之第
三子母曰文惠王皇后唐哀帝天祐四年四月以相國
梁王受禪即皇帝位在位八年年六十一明年第四子
東京留守均王友貞平庶人友珪紹位是爲末帝母曰
元貞張皇后在位十一年爲後唐所滅
誕生
夫天命所佑運歴攸歸有開必先休應斯見故其生也
必有禎符之朕神靈之紀以啓其祚焉非獨乘五勝而
起繼三統而王者有是徵也至於居餘分之次擅一方
之地者亦復嘉祥貴象兆於厥初斯蓋上稽靈心雖殊
於天序下觀人事亦異於常民表神道之玄遠成史氏
而昭著者矣
秦始皇以昭王四十八年正月生於邯鄲及生名爲政
(以正月旦生日)
吳武烈帝堅母懷姙夢腸出繞吳昌門窹而懼之以告
鄰母鄰母曰安知非吉徵也
大帝母吳氏孕而夢月入其懷既而生策及帝在孕又
夢日入其懷以告堅曰昔姙策夢月入我懷今也又夢
日入我懷何也堅曰日月者陰陽之精極貴之象吾子
孫其興乎
廢帝亮以赤烏七年三月生於内殿
宋高祖以晉哀帝興寧元年歲次癸亥三月壬寅夜生
神光炤室盡明是夕甘露降於墓樹
少帝以晉義熙二年生於京口高祖年踰不惑尚未有
男及帝生甚悅
文帝以晉義熙三年生於京口
孝武帝以文帝元嘉七年八月庚午夜生有光炤室
前廢帝以元嘉二十六年正月甲申生
明帝以元嘉十六年十月戊寅生
後廢帝以大明七年正月辛丑生於衞尉府
順帝太始五年癸丑生
南齊高祖以宋元嘉四年丁邜生
武帝以元嘉二十七年六月己未生於建康縣之清溪
宅其夜陳孝后(高帝母)劉昭后(帝母也)同夢龍據屋上故小
字龍兒
梁高祖以宋孝武大明八年甲辰歲生於秣陵縣同夏
里三橋家初帝母張后嘗夢抱日已而有娠其後忽見
庭前昌蒲花光采非常遂取吞之是月生帝將産之夕
有異光后見庭内若有衣冠陪列焉
簡文帝以天監二年十月丁未生于顯陽殿
孝元帝母阮脩容夢龍罩其床(一云夢月墮懷中)天監七年八
月丁巳生帝于後宫舉室中非常香有紫胞之異
陳高祖以梁天監二年癸未歲生于吳興長城下若里
廢帝以梁承聖三年五月庚寅生
宣帝以梁大通二年七月辛酉生有赤光滿堂室
後主以梁承聖二年十一月戊寅生於江陵
北齊文宣帝母婁太后既孕每夜有赤光炤室私嘗怪
之及産名之曰俟尼鮮卑言有相子也初婁太后有孕
六男二女皆感夢孕文襄則夢一斷龍文宣則夢一大
龍首尾屬天地張口動目勢狀驚人孝昭則夢蠕龍於
地武成則夢龍浴於海
後主母胡后夢於海上坐玉盆日入裙下遂有娠天保
七年五月五日生於并州邸
幼主母穆皇后武平元年六月生於鄴
梁太祖以唐大中六年壬申歲十月二十一日生於碭
山縣午溝里是夕所居廬舍之上有赤氣上騰里人望
之皆驚奔來曰朱家火發矣至則廬舍儼然既而鄰人
以誕孩告衆咸異之
開平元年五月辛巳有司奏以降誕之日爲大明節休
假前後各一日十月庚午大明節内外臣寮各進奇貨
良馬上壽故事内殿開宴召釋道二教對御談論宣旨
罷之命閤門使以香合賜宰臣佛寺行香
二年十月己未大明節諸道節度刺史各進獻鞍馬銀
器綾帛以祝壽宰臣百官設齋於相國寺
三年十月癸未大明節帝御文明殿設齋僧道召宰臣
翰林學士預之諸道節度刺史及内外諸司使咸有進
獻(臣欽若等曰梁太祖實錄自開平四年後不書誕節)
末帝以唐文德元年戊申歲九月十二日生於東京乾
化二年三月文武百官上言請以九月十二日帝降誕
日爲明聖節休假三日
名諱
名以制義所以著象類之說諱不偪下所以申臣子之
情是知名諱之來古今通道而餘分之在位亦偏方之
所奉雖本以嘉稱期於象德或求諸義訓契彼未然蓋
成敗之有端若符應之素定然則稽之人事察彼天道
諒盛衰之在德豈名稱之足云乎
秦始皇帝名政以昭王四十八年正月生於邯鄲(一云名正)
(以正月旦生故也)
二世皇帝名胡亥(始皇時燕人盧生奏周書緯亡秦者胡也始皇不知此爲人名反備北胡)
蜀先主名備字玄德
後主名禪字公嗣譙周曰春秋傳著晉穆侯名太子曰
仇弟曰成師師服曰異哉君之名子也嘉耦曰妃怨耦
曰仇今君名太子曰仇弟曰成師始兆亂矣兄其替乎
其後果如服言及漢靈帝名二子曰史侯董侯既立爲
帝後皆免爲諸侯備言具也禪言授也若言漢已具矣
當授與人也意者甚於穆俟靈帝之名蜀既亾咸以周
言爲驗
吳大帝名權字仲謀
廢帝名亮字子明
景帝名休字子烈
後主名皓字元景一名彭祖字皓宗
宋高祖名裕字德輿小字寄奴(孔子河洛䜟曰空宂無主竒人中女子獨立又)
(爲䨇)
少帝名義符小字車兵
文帝諱義隆小字車兒
孝武帝諱駿字休龍小字道民
前廢帝諱子業小字法師
明帝諱彧字體炳小字榮期
後廢帝諱昱字德融小字慧震初明帝諸子在孕皆以
周易筮之即以所得之卦爲小字故帝字慧震其餘皇
子亦如之
順帝諱凖字仲謀小字知觀
南齊太祖諱道成字紹伯小字鬭將王子年歌曰欲知
其姓草肅肅榖中最細低頭熟榖中精細者稻即道也
熟猶成也孝經鈎命决曰誰者起視將皆帝之符應(事具)
(閏位徵應門)
武帝諱頥字宣遠小字龍兒
欝林王諱昭業字元尚小字法身
海陵王諱昭文字季尚
明帝諱鸞字景栖小字玄度
東昏侯諱寶卷字智藏本名賢明帝輔政後改焉(論者曰名)
(以行義往賢垂範備而之禅術士䜟之東昏已卷矣藏以終之其兆先徵蓋天所命矣)
和帝諱寶融字知昭
梁高祖諱衍字叔逹小字練兒帝初爲梁王將受齊禪
沈約言於帝曰䜟之行中水作天子此乃歷數在記
簡文帝諱綱字世讚小字六通
元帝諱繹字世誠小字七符
敬宗諱方智字惠相小字法眞
後梁宣帝諱詧字理孫
明帝諱巋字仁遠
召國公諱琮字温文
陳高祖諱霸先字興國小字法生
文帝諱蒨字子章
廢帝諱伯宗字奉業小字藥王
宣帝諱頊字紹世小字師利
後主諱叔寶字元秀小字黃奴初文帝謂宣帝曰我諸
子皆以伯爲名汝諸子宜用叔爲稱宣帝因以訪毛喜
喜即條自古名賢杜叔英虞叔卿等二十餘人以啓之
文帝稱善或言後主名叔寶反語爲少福敗亡之徵也
東魏孝靜帝諱善見
北齊文宣帝諱洋字子進母神武明太后生帝於晉陽
其後童謠曰一束藁兩頭然河邊羖䍽飛上天藁然
兩頭於文爲高字河邊羖䍽爲水邊羊指帝名也
廢帝諱殷字正道初文宣命邢邵爲帝名字從而尤之
曰殷家弟及正字一止吾身後兒不得也邵懼請改焉
文宣不許曰天也
孝昭帝諱演字延安
武成帝諱湛
後主諱緯字仁綱初清河末武帝夢大蝟攻破鄴城故
索境内蝟膏以厭之識者以後主名聲與蝟相恊亡齊
徵也
梁太祖諱晃初名温唐僖宗中和三年授宣武軍節度
使賜名全忠天祐四年受禪下令曰王者創業興邦立
名傳世必難知而示訓從易避以便人或稽其符命應
彼開基之義垂諸象德之言爰考簡書求於往代周王
昌發之號漢帝詢衍之文或崇一德以徽稱或爲二名
而更易先王令典布在縑緗寡人本名兼於二字且異
帝王之稱仍兼避易之難郡職縣官多須改換况宗廟
不遷之業憲章百世之規事叶典儀豈惮革易寡人今
改名晃是以天意雅符於明德日光顯契於瑞文昭融
萬邦理斯在是庶順玄穹之意永臻康濟之期宜令有
司分告天地宗廟其舊名中外章疏不得更有廻避
末帝諱頊初名友貞即位下制曰朕仰膺天眷近雪家
讐旋開將相之謀請紹祖宗之業羣情見迫三讓莫從
祗受推崇懼不負荷方欲烝嘗寢廟禋類郊丘合徵定
體之辭用表事神之敬其或於文尚淺在理未周亦冀
隨時别圖制義雖臣子行孝重更名於己孤而君父稱
尊貴難知而易避今則虔遵古典詳考前聞允諧龜筮
之占庶合帝王之道載惟凉德尤愧嘉名中外羣僚當
體朕意宜改名鍠貞明中又改爲頊或解云頊字一十
一十月一八果以一十一年十月九日亡
册府元龜卷一百八十二
