册府元龜卷一百十七宋王欽若等撰
帝王部
親征第二
後周武帝建德四年七月丙子召大將軍以上於大德
殿帝曰太祖神武膺運創造王基兵威所臨有征無戰
唯彼偽齊猶懷䟦扈雖復戎車屢駕而大勲未集朕以
寡昧纂承鴻緒往以政出權宰無所措懷自親覽萬機
便圖東討惡衣菲食繕甲治兵數年以来戰備稍足而
偽主昏虐恣行無道伐暴除亂斯實其時今欲數道出
兵水陸兼進北拒太行之路東扼黎陽之險若攻拔河
隂兖豫則馳檄可定然後養銳享士以待其至但得一
戰則破之必矣王公以為何如羣臣咸稱善丁丑詔曰
高氏因時放命據有汾漳擅假名器歴年永久朕以亭
毒為心遵養時晦遂敦聘好務息黎元而彼懷惡不悛
尋事侵軼背言負信竊邑藏姦往者軍下宜陽釁繇彼
始兵興汾曲事非我先此獲俘囚禮送相繼彼所拘執
曾無一反而加以淫刑妄逞毒賦繁興齊魯軫殄瘁之
哀幽并啟来蘇之望既禍盈惡稔衆叛親離不有一戎
何以大定今白藏在辰凉風戒節勵兵詰暴時事惟宜
朕當親御六師龔行天罰庶憑祖宗之靈資將士之力
風馳九有電掃八紘可分命衆軍指期進發以柱國陳
王純為前一軍摠管榮陽公司馬消難為前二軍摠管
鄭國公達奚震為前三軍摠管越王盛為後一軍摠管
周昌公侯莫陳瓊為後二軍摠管趙王招為後三軍摠
管齊王憲率衆二萬趣黎陽隋國公楊堅廣寧軍侯薛
廻舟師三萬自渭入河柱國梁國公侯莫陳芮率衆一
萬守太行道申國公李穆帥衆三萬守河陽道恒山公于
翼帥衆二萬出陳汝壬午帝親率六軍衆六萬直指河隂
八月癸邜入於齊境禁伐樹踐苖稼犯者以軍法從事
丁未帝親率諸軍攻河隂大城拔之進攻子城未克帝
有疾九月辛丑夜班師水軍焚舟而退齊王憲及于翼
李穆等所在克捷降拔三十餘城皆棄而不守唯以王
藥城要害令儀同三司韓正守之正尋以城降齊戊寅
至自東伐
五年十月帝謂羣臣曰朕去歲屬有疾疹遂不得克平
逋寇前入賊境備見敵情觀彼行師殆同兒戲又聞朝
政昏亂政繇羣小百姓嗷然朝不謀夕天與不取恐貽
後悔若復同往年出軍河外直為撫背未扼其喉然晉
州本高歡所起之地鎮攝要重今往攻之彼必来援吾
嚴軍以待擊之必克然後乘破竹之勢鼓行而東足以
窮其窟穴混同文軌諸將多不願行帝曰幾者事之微
不可失矣若有沮吾軍者朕當以軍法裁之己酉帝總
戎東伐以越王盛為右一軍總管杞國公亮為右二軍
總管隋國公楊堅為右三軍總管譙王儉為左一軍總
管大將軍竇恭為左二軍總管廣化公丘崇為左三軍
總管齊王憲陳王純為前軍癸亥帝至晉州遣齊王憲
率精騎二萬守雀鼠谷陳王純步騎二萬守千里徑鄭
國公達奚震步騎一萬守統軍川大將軍韓明步騎五
千守齊子嶺烏氏公尹昇步騎五千守鼔鐘鎮涼城公辛
韶步騎五千守蒲津關柱國趙王招步騎一萬自華谷
攻齊汾州諸城柱國宇文盛步騎一萬守汾水關遣内
史王誼監六軍攻晉州城帝屯于汾曲齊王憲攻洪洞
永安二城並拔之是夜虹見於晉州城上首向南尾入紫微
宫長十餘丈帝每日自汾曲赴城下親督戰城中惶窘
庚午齊行臺左丞侯子欽出降壬申齊晉州刺史崔景
嵩守城北面夜密遣使送欵上開府王軌率衆應之未明
登城鼓噪齊衆潰遂克晉州擒其城主特進開府海昌
王尉相貴俘甲士八千人送關中甲戌以上開府梁士
彦為晉州刺史加授大將軍留精兵一萬以鎮之又遣
諸軍徇齊諸城鎮竝相次降欵
十一月己邜齊主自并州率衆来援帝以其兵新集且
避之乃詔諸軍班師遣齊王憲為後拒是日齊主至晉
州憲不與戰引軍度汾齊主遂圍晉州晝夜攻之齊王
憲屯諸軍於涑水為晉州聲援癸巳帝自東伐獻俘于
太廟甲午詔曰偽齊違信背約惡稔禍盈是以親總六
師問罪汾晉兵威所及莫不摧殄賊衆危惶鳥棲自固
暨元戎反旆方来聚結游䰟境首尚敢趦趄朕今更率
諸軍應機除翦丙申放齊諸城鎮降人還丁酉帝發京
師壬寅度河與諸軍合
十二月戊申次于晉州齊人於城南穿塹自喬山屬于
汾水帝帥軍八萬置陳東西二十餘里齊主亦於塹北
列陣帝欲薄之以碍塹遂止自旦至申相持不決申後
齊人填塹南引帝大喜勒諸軍擊之兵纔合齊人便退
帝逐北斬首萬有餘級齊主與其麾下數十騎走還并
州於是齊衆大潰軍資甲仗數百里間委棄山積辛亥
帝幸晉州仍率諸軍追齊主諸將固請還師帝曰敵不
可縱縱敵患生卿等若疑朕將獨往諸將不敢言癸丑
軍次汾水關甲寅齊主遣其丞相高阿那肱率兵一萬
守高壁帝麾軍直進那肱望風退散丙辰師次介休齊
將開府韓建業舉城降以為上柱國丁巳大軍次并州
齊主留其從兄安德王延宗等守并州自將輕騎走鄴
戊午高延宗僭即偽位己未軍次并州庚申延宗擁兵
四萬出城抗拒帝率諸軍合戰齊人退帝乘勢逐北率
千餘騎入東門詔諸軍繞城置陣至夜延宗率其衆排
陣而前城中軍却人相蹂踐大為延宗所敗死傷略盡
齊人欲閉門以門下積尸扉不得闔帝從數騎﨑嶇危
險僅得出門至明率諸軍更戰大破之擒延宗并州平癸
酉帝率六軍趨鄴以上柱國陳王純為并州總管
六年正月壬辰至鄴齊主先於城外掘塹豎柵癸巳帝
率諸軍圍之齊人拒守諸軍奮擊大破之遂平鄴齊主
先送其母及妻子於青州及城䧟乃率數十騎走青州
遣大將軍尉遲勤率二千騎追之甲午帝入鄴己亥尉
遲勤擒齊主及其太子恒於青州二月丁未齊主至帝
降自阼階以賓主之禮相見高湝在冀州擁兵未下遣
上柱國齊王憲與柱國隋公楊堅率軍討平之齊定州
刺史范陽王高紹義走入突厥齊諸行臺州鎮悉降關
東平
宣政元年四月突厥入寇幽州殺略吏民議將討之五
月己丑帝總戎北伐遣柱國原公姬願東平公宇文神
舉等率軍五道俱入發關中公私驢馬悉從軍癸巳帝
不豫止於雲陽宮丙申詔停諸軍事六月丁酉帝疾甚
還京
隋煬帝大業七年二月帝自江都御龍舟入通濟渠遂
幸涿郡壬午詔曰武有七德先之以安民攻有六本興
之以教義高麗王高元虧失藩禮將欲問罪遼左恢宣勝
略雖懷伐國仍事省方今往涿郡巡撫民俗四月庚午
至涿郡之臨朔宮于時遼東戰士及餽運者填咽於道
晝夜不絶苦役者多為羣盜甲子勑都尉鷹揚與郡縣
相知追捕隨獲斬決
八年春正月辛巳大軍集於涿郡以兵部尚書段文振
為左候衛大將軍壬午詔曰天地大德降繁霜於秋令
聖哲至仁著甲兵於刑典故知造化之有肅殺義在無
私帝王之用干戈蓋非獲已坂泉丹浦莫匪龔行取亂
覆昏咸繇順動况乎丼野誓師夏啓承大禹之業商郊
問罪周發成文王之志永監前載屬當朕躬粤我有隋
誕膺靈命兼三才而建極一六合而為家提封所漸細
柳蟠桃之外聲教爰暨紫舌黃枝之域遠至邇安罔不
和會功成治定於是乎在而高麗小醜迷昏不恭崇聚
渤碣之間荐食遼濊之境雖復漢魏誅戮巢窟暫傾亂
離多阻種落還集成川藪於累代播寔繁以迄今睠彼
華壤翦為夷類歴年永久惡稔既盈天道禍淫亡徵已
兆亂常敗德非可勝圖掩慝懷姦唯日不足移告之嚴
未嘗面受朝覲之禮莫肯躬親誘納亡叛不知紀極充
斥邊陲亟勞烽候關柝以之不靜生人為之廢業在昔
薄伐已漏天網既緩前禽之戮未即後服之誅曾不懷
恩翻為長惡乃兼契丹之黨虔劉海戍習靺鞨之服侵
軼遼西又青丘之表咸修職貢碧海之濱同禀正朔遂
復敚攘琛賮遏絶往来虐及弗辜誠而遇&KR0852;輶軒奉使
爰及海東旌節所次途經藩境而壅塞道路距絶王人
無事君之心豈為臣之禮此而可忍孰不可容且法令
苛酷賦斂煩重強臣豪族咸執國鈞朋黨比周以之成
俗賄貨如市冤枉莫申重以仍歲災凶比屋饑饉兵戈
不息徭役無期力竭轉輸身填溝壑百姓愁苦爰誰適
從境内哀惶不勝其弊廻首面内各懷性命之圖黃髮
稚齒咸興酷毒之嘆省俗觀風爰届幽朔弔人問罪無
俟再駕予親總六師用申九伐拯厥阽危協從天意殄
兹逋穢克嗣先謨今宜援律啓行分旄届路掩渤澥而
雷震歴扶餘以電掃比戈按甲誓旅而後行三令五申
必勝而後戰左第一軍可鏤方道第二軍可長岑道第
三軍可海冥道第四軍可蓋馬道第五軍可建安道第
六軍可南蘇道第七軍可遼東道第八軍可玄菟道第
九軍可扶餘道第十軍可朝鮮道第十一軍可沃沮道
第十二軍可樂浪道右第一軍可黏蟬道第二軍可捨
資道第三軍可渾彌道第四軍可臨屯道第五軍可候
城道第六軍可提奚道第七軍可達頓道第八軍可肅
慎道第九軍可碣石道第十軍可東&KR0008;道第十一軍可
帶方道第十二軍可襄平道凡此衆軍先奉廟略絡繹
引途摠集平壤莫匪如狼如貔之勇百戰百勝之雄顧
盼則山嶽傾頽叱咤則風雲騰欎心德攸同爪牙斯在
朕御元戎為其節度涉遼而東循海之右解倒懸於遐
裔問疾苦於遺黎其外輕齎遊闕隨機赴響卷甲銜枚
出其不意又滄海道水軍舟艫十里高颿電逝巨艦雲飛
横斷沮江逕造平壤島嶼之望斯絶坎井之路已窮其
餘被髮左衽之人控弦待發微盧彭濮之衆不謀同辭
伏順臨逆人百其勇以此衆戰勢等摧枯然則王者之
師義存止殺聖人之教必也勝殘天罰有罪本在元惡
人之多僻脅從罔治若高元泥首轅門自歸司寇即宜
解縳焚櫬弘之以恩其餘臣人歸朝奉順咸加慰撫各
安其業隨才任用無隔夷夏營壘所次務在整肅芻蕘
有禁秋毫勿犯布以恩宥喻以禍福若其同惡相濟抗
拒官軍國有常刑俾無遺類明加曉諭稱朕意焉摠一
百一十三萬三千八百號二百萬其餽運者倍之癸未
第一軍發終四十日引師乃盡旌旗亘千里近古出師
之盛未之有也三月癸巳帝御師戊子臨戎于遼水橋
戊戌大軍為賊所拒不果濟右屯衛大將軍左光禄大
夫麥鐵杖武賁郎將錢士雄孟金义等皆死之甲午車
駕渡遼戰于東岸擊賊破之進圍遼東于時諸將為奉
旨不敢赴機而高麗城守攻之不下六月己未幸遼東
責怒諸將止城西數里御六合城七月壬寅宇文述等
敗績於薩水右屯衛將軍辛世雄死之九軍竝陷將帥
奔還亡者二千餘騎癸邜班師
十年二月辛未詔百僚議伐高麗數日無敢言者辛邜
詔曰黃帝五十二戰成湯一十七征方乃德施諸侯令
行天下盧芳小盜漢祖尚且親戎隗囂餘燼光武猶自
登隴豈不欲除暴止戈勞而後逸者哉朕纂承寳業君
臨天下日月所炤風雨所沾孰非我臣獨隔聲教蕞爾
高麗僻居荒表鴟張狼噬侮慢不恭抄竊我邊陲侵軼
我城鎮是以去歲出車問罪遼羯殪長蛇于玄菟戮封
豕於襄平扶餘衆軍風馳電逝追奔逐北徑踰沮水滄
海舟檝衝賊腹心焚其城郭汚其宮室高元伏鑕泥首
送欵軍門尋請入朝歸罪司寇朕已許其改過乃詔班
師而長惡靡悛宴安鴆毒此而可忍孰不可容便可分
命六師百道俱進朕當親執武節臨御諸軍按馬九都
觀兵遼水順天誅於海外救窮民於倒懸征伐以正之
明德以誅之止除元惡餘無所問若有識存亾之分悟
安危之機翻然北首聿求多福必其同惡相濟抗拒王
師若火燎原刑兹無赦有司便宜宣布咸使知聞三月
壬子行幸涿郡癸亥次臨渝宮親御戎服禡祭黃帝斬
叛軍者以釁鼓四月甲午車駕次北平七月癸丑次懷
遠鎮甲子高麗遣使降因送斛斯政帝大悅八月己巳
班師
唐太宗貞觀十八年十月帝欲親摠六軍以度遼海進
封事者皆勸遣將不宜親行帝謂侍臣曰夫去本而就
末舍高而取下失近而之遠此三者謂之不祥今國家
經略高麗亦猶是矣然則察諸天時而觀乎人事夫嚴
冬之月欲務稼穡使八堯運耜九舜布種則不能使之
生青陽之月土膏脉起庸夫童子堪成良稼所謂天有
其時而人有其功也高麗逆弑其主誅戮大臣而虐用
其人下無措手而一方之人延頸思救弔人伐罪今也
其時議者云云但不知耳甲寅車駕幸雒陽宫十一月
壬申至雒陽甲午以光禄大夫刑部尚書鄖國公張亮
為使持節平壤道行軍大摠管以左領軍將軍武水縣
伯常何瀘州都督戴國公左難當為副摠管汾州刺史
黃國公舟仁德眉州刺史下傳縣男劉英銀青光禄大
夫行撫州刺史張文翰雲麾將軍行中郎將龐孝恭右
驍衛將軍東平郡公程名振竝為行軍摠管以隸之率
江淮嶺硖勁卒四萬長安雒陽召募三千戰艦五百艘
自莱州泛海趣平壤又以特進太子詹事左衛率英國
公李勣為使持節遼東道行軍大摠管以禮部尚書江
夏郡王道宗為摠管又以前幽州都督虢國公張士貴
右領軍大將軍安國公執失思力右驍衛大將軍張掖
郡國公契苾何力右監門大將軍阿史册彌射右屯衛
將軍金城縣公姜德本左武衛將軍金城郡公麴智盛
雲麾將軍新鄉縣公吳黑闥營州都督博臨縣男張儉
左驍衛中郎將安縣和竝為行軍摠管以隸之步騎六
萬并蘭河二州降胡趣遼東兩軍合勢庚子遣行軍摠
管姜行本少府少監丘行淹先督工匠造梯衝於安蘿
山百姓見往歲擊突厥吐谷渾高昌竝指期摧殄無不
勇於赴敵争從召募矜其膂力者不可勝數或引佩刀
刺股以示勇決進攻城器械者相次于朝堂太宗皆親
加損益窮其便易乃手詔示天下行師用兵古之常道
取亂侮亡先哲所貴高麗莫離支蓋蘇文弑逆其主酷
害其臣竊據邊隅肆其蜂蠆朕以君臣之義情何可忍
若不誅翦遐穢無以徵肅中華今欲巡幸幽薊問罪遼
碣行止之宜務存節儉所過營頓無勞精飾食唯充飢
不須珍膳水可涉度者無暇造橋路可通行者不勞修
理御營非近縣學生老人等無煩迎謁隋室淪亡其源
可覩良繇智略乖於遠圖兵士疲於屢戰政令失度上
下離心德澤不加於匹夫刻薄彌窮於萬姓當此時也
高麗之主仁爱其人故百姓仰之如父母煬帝殘暴其
下故衆庶視之如仇讐以思亂之軍擊安樂之卒務其
功也不亦難乎何異入水而惡其濡踐雪而求無迹朕
緬懷前載撫躬内省昔受鉞專征提戈撥亂師有經年
之舉食無盈月之儲至於賞罰之信尚非自決然猶所
向風靡前無横陣蕩氛霧於五嶽翦虎狼於九野定海
内拯蒼生然則行軍用兵皆億兆所見豈煩言哉及端
拱巖廊定策帷扆身處九重之内謀決萬里之外北殄
匈奴種落有若摧枯西滅吐谷渾高昌易於拾芥苞絶
漠而為苑跨流沙而為池黃帝不服之人唐堯不臣之
域竝皆委質奉貢歸風順軌崇威啓化之道此亦天下
所共聞也况今豐稔之年家給人足餘糧栖畝積粟紅
倉雖足以為兵儲猶恐勞於轉運故多驅牛羊以充軍
食人無裹糧之費衆有隨身之廪如斯之事豈不優於
曩日加以躬先士卒親決六竒使攻無所守戰無所懼
略言必勝之道蓋有五焉一曰以我大而擊其小二曰
以我順而討其逆三曰以我安而乘其亂四曰以我逸
而敵其勞五曰以我悅而當其怨何憂不尅何慮不摧
可布告元元勿為疑懼耳太宗憂百姓勞役凡有頓舍
供費之具減者大半焉
十二月甲寅詔曰觀乎天道鼓雷霆以肅萬物求諸人
事陳金革以威四方雖步驟殊時質文異制其放殘殺
禁暴虐戮干紀討未賓莫不扶義而申九伐文德昭於
率土因時而董三令武功成於止戈朕祗膺寳歷君臨
㝢縣憑宗社之靈藉卿士之力神祗儲祉夷夏宅心故
上柱國遼東郡王高麗武夙披丹欵早奉朝化忠義之
節克著於嵎夷職貢之典不愆於王會而其臣莫離支
蓋蘇文包藏凶慝招集不逞潛懷異計奄行弑逆冤酷
纏于濊貊痛悼徹於諸華簒彼藩緒權其國政法令無
章賞罰失所下陵上替遠怨邇嗟加以好亂滋甚窮兵
不息率其羣凶之徒屢侵新羅之地新羅喪土憂危日
深遠請救援行李相屬朕愍其倒懸之急爰命輕軒之
使備陳至理喻以休兵曾不知改莫遵朝命窺窬亭障
首竄窟穴完聚更切賦斂尤繁丁壯盡於鋒刃羸老弊
於板築久廢耕桑咸罹饑饉生肉表異顯其亡徵雨血
為妖彰其數盡比室愁苦闔境哀惶華髮青襟不勝苛
政延頸企踵思沾王澤昔有苖弗率勞大禹之駕葛伯
仇餉動成湯之師况亂常巨寇紊三綱而肆逆滔天元
惡窮五刑而莫大者哉朕以宵衣興慮日旰忘食討罪
之意既深於投袂救人之義彌軫於納隍類上帝而戒
途詔夏官而鞠旅可先遣使持節遼東道行軍大摠管
英國公勣副摠管江夏郡王道宗士馬如雲長驅遼左
奮夷嶽之威屠豕蛇於險㵒乘建瓴之勢斬鯨鯢於鏤
方行軍摠管執失思力行軍摠管契苾何力率其種落
隨機進討契丹蕃長於句折奚蕃長蘇支燕州刺史李
玄正等各率衆絶其走伏使持節平壌道行軍大摠管
張亮副摠管常何摠管左難當等舟檝相繼直指平壌
新羅王金善德傾其城邑竭其府藏荷不貲之澤復累
葉之讐出樂浪而衝腹心臨沃沮而蕩巢穴百濟王扶
餘義慈早著丹欵深識時機棄歴稔之私交贊順動之
公戰嬴糧蓄銳唯命是從凡此諸軍萬里齊舉頓天羅
於海浦横地網於遼陽朕然後經塗白狼之右親巡玄
莬之城執鼖鼓而戒六軍載太常而麾八陣使流湯者
魚爛握炭者冰消誅渠魁於惡稔弔黎庶於隕角其或
擁衆力攻或間行自拔宜弘寬大各復農士有勞者當
加其賞懷能者不滯其才如其長惡莫悟迷途遂往斧
鉞既下必嬰喪元之悲玉石一焚徒軫噬臍之嘆具宣
朕旨咸使知聞
十九年二月輿駕發雒陽三月丁丑幸定州太宗謂侍
臣曰遼東舊中國之有自魏涉周置之度外隋氏出師
者四喪律而還殺中國良善不可勝數今彼弑其主恃
險驕盈朕長夜思之而輟寝將為中國復子弟之讐為
高麗討弑君之賊今九瀛大定唯此一隅用將士之餘
力平蕩妖寇耳然恐於後子孫或因士馬強盛必有竒
決之士勸其伐遼興師遐征或起喪亂及朕未老欲自
取之亦不遺後人也所以發自雒陽唯噉肉飯春蔬不
進慮有勞煩庶同艱苦一勞永逸是後將士每到者遣
於定州北門過太宗御城門樓撫慰之皆踊躍歌呼其
人心齊一自古出師命將未之有也壬辰車駕發定州
親佩弓矢手結雨衣於御鞍後詔司徒長孫無忌攝侍
中吏部尚書楊師道攝中書令太宗夙綜師旅躬善兵
筭此行也攻擊之勢軍將咸禀成規至於應變乘機長
孫無忌頗豫謀略時李勣發柳城多張形勢若從懷遠
之路潛引師北趣燕之甬道而進出高麗不意焉
四月戊戌朔李勣師自通定濟遼水至玄莬所經烽戍
皆下之高麗大駭城邑各閉門不敢出壬寅江夏王道
宗率衆數千至新城折衝都尉曹三良率十餘騎直壓
其門下城中驚擾無敢出者癸邜於幽州城南大饗六
軍太宗御次詔長孫無忌宣旨以誓衆曰古先帝王爰
有征伐堯戰丹浦舜伐有苗文王戡黎成湯征葛此四
君者豈樂櫛風沐雨勞師疲衆以為不誅兇殘化不洽
不翦暴亂人不安高麗莫離支虐殺其主盡戮大臣自
餘黎庶怨入骨髓此等皆力不能制擁在寇城想望朕
師若思膏雨高麗滅亡徵兆人誰不見時不可失天不
可違朕豈厭重帷而安暴露薄華殿而樂風塵且以弱
年行師頗識權變今者士卒咸集戈甲如山衝㥊雲梯
指影可捷夫農夫勤春乃始有秋士卒先力然後受賞
若能齊力一心屠城陷敵高官厚秩朕不食言若敢逋
逃違棄營伍厥身從戮罪及妻孥此皆邦國之典刑古
今之常事記朕誓言誠宜自勉丁未輿駕發幽州壬子
李勣攻高麗之蓋牟城丁巳太宗次北平澄臨海戊午
烽望大壑癸亥李勣拔蓋牟城獲戶口二萬餘人倉糧
十餘萬石
五月乙巳張亮亞將程名振拔卑沙城其城四面懸絶
唯西門有攻之勢名振督軍夜襲之副摠管王文度先
登士卒繼進城中潰散虜其男女八千口分遣摠管丘
孝忠古神感耀兵於鴨淥水是日李勣進軍於遼東城
下庚辰車駕次遼澤丙子師次臨遼頓其夕遼水減三
尺三軍慶悅以為得天之助丁丑車駕渡遼撤橋梁以
堅士卒之心甲士六萬營於馬首山初太宗遣使於百
濟國中採取金漆用塗鉄甲皆黃紫引曜色邁兼金又
以五綵染玄金製為山文甲竝從將軍甲申太宗親率
甲騎萬餘金光曜日與李勣會於城下金鼓齊震旌旗
圍其城者數百里士衆之聲駭天聒地太宗見南風甚
急遣銳卒登衝竿之末熱其西南樓騰烟扇烈焚其城
中屋宇樓閣須臾而盡太宗之發定州也遣自州東每
數十里而置一烽以至遼東城下烽端多積末葦須克
遼東城訖爇以報太子至是太宗知城必下麾無忌師
首戰馳至烽所爇之乃麾戰士登城高麗蒙楯拒戰天
子命抛車飛石繼中其楯壯士數百人攢長矟而攻之
高麗兵大潰其留戰者盡殪燒死者萬餘人牛馬犬彘
不可勝數俘其勝兵萬餘人口四萬收倉粟五十萬石
以其城為遼州丙戌詔曰五兵爰始軒皇戰於阪泉七
德攸基唐帝尅于丹浦莫不除翦暴逆克濟生靈斥土
開疆威加四海朕欽承寳歷削平天下六合之内咸以
為家三光所臨義無偏炤繇是環埤之表咸淼淼以航
深垓㝢之中盡顒顒而面内而島夷陪隸虐殺其君毒
被朝鮮災流穢貊幼孤者不勝苛暴忠槩者仰我来蘇
朕言念匪人深懷夕惕親御戎軒躬執雲鼓意在以殺
止殺仁育被於羣生用刑清刑義征戡於不惠廓滔天
而調雨露擒猾夏以正封疆用此佳兵事非獲已仰申
天罰遂乃龔行先命行營大摠管英國公勣行軍總管
張儉等率領驍銳元戎啓行北狄西戎之酋咸為將帥
奚霫契丹之旅皆充甲卒如貔萬計躍馬千羣摠萃遼東
之城攻其南面副大總管江夏郡王道宗第一軍總管
虢國公張士貴等率五陵之勁騎董六部之良家分麾
引道攻其西南申命前軍䕫國公弘基等分統猛士填
其濠塹賊城地險激梁水以環流聳堞凌雲壓頽山而
靡懼於是雲羅四合地道九攻危城倏已復隍湯池俄
而失險猶且析骸窮壘壁巢幕以偷安轉骨深溝坐積
薪而待燎愍其塗炭申其再造頻加誨誘固執迷塗繇
是猛士衝冠壯夫挺劒咸頓首於馬前請因機而電掃
難違衆議爰詔許之乃分命諸軍四面雲合朕登高迥
囑授其節度又命檢校太常卿鄒國公敬德領黃門之
軍樂奏玄雲之雅歌將帥聞而增憤士卒繇其作氣于
時凍雨初晴驚風漸急聊命縱火數處熸然焚其樓雉
竝為煨燼合城男子面縳軍門取彼渠魁屬之司敗千
載逋寇一朝清蕩斯竝宗廟威靈上玄幽贊忠臣猛將
盡節陳謀勁卒勇夫輕身效命叶同心力成此大功豈
朕一人獨能致此今兹尅捷普天之慶宜令頒下咸使
聞知乙未師次白巖城
六月丁酉李勣攻白巖城西南太宗臨其西北城主孫
伐音請降以城為巖州是日於蓋牟城置蓋州庚子詔
曰上天之道先德而後刑王者之師有征而無戰是以
炎農翦暴夙沙自縛其君玄德一興有苗不固其險朕
勞神濟物用百姓而為心則天弘化環四海而開宇義
非獲已繇是舉兵每蓄哀矜深存宥罪自濟遼水先令
告喻而蓋牟不革其面遼東猶抗其斧既觸天網遂縱
兵鋒未展鷹揚已皆魚爛朕乃鼓行乘勝師次白巖兇
徒相率登陴拒守因山搆壘仰切浮雲縈澗疏隍下臨
無景妖氛蝟聚如憑劒閣之深同惡鴟張若負洞庭之
險乃命行營大摠管英國公勣等統咀彘冠雞之將率
挈黿斬蛟之士石發甚於星霣樓毁同於山壊朕憫彼
同焚情深惻隠乃親御八駿幸勑三軍賊既倒懸方思
轉禍積甲齊於熊耳獲庾方於海陵建十州之旗各復
於桑梓反三韓之士不易於農肆焚櫬錫爵驅馳遼浿
之間鑿井耕田編列卞辰之野古人有言曰全國為上
蓋斯之謂焉又燕碣土風素多霖霔軒皇遭召雨之寇
晉后苦涌水之災自朕出師上靈幽贊旭日澄靄膚雲
輟隂所指未有堅城所向乃無完陣天道人事義等合
符窮穴傾巢庶將非遠宜以大慶頒示普天丁未車駕
發自遼東丙辰次於安市城北列營進兵以攻之丁巳
高麗北部耨薩高惠真率高麗靺羯之衆十五萬以援
安市城帝謂侍臣曰延夀之来也其策有三若引兵直
前連安市城以為壘據高山之險食城中之粟兼縱靺
羯之寇吾牛馬攻之則不可卒下欲歸則泥潦為滯此
其上策若抽城中之人與之宵遁此其中策若不量其
能近城列陣將與吾交鋒此其下策卿曹觀之彼必用
下策若得縱兵決戰所謂成擒者也賊中有一對盧年
老習事謂延夀曰吾聞中國大亂英雄竝起秦王聖武
所向無敵遂平天下南面為帝北夷請服西戎獻欵今
者傾國而至唐兵之壯健者悉来其鋒不可當也今為
計者莫若頓兵不戰曠日持久分遣驍雄斷其餽運不
過旬月軍糧必盡求戰不得欲歸無路此不戰而必取
勝也延夀不從引軍直進遣騎候之云去安市城四十
里太宗以為兵家之勢以逸待勞猶慮其低徊不至詔
左衞大將軍阿史那社爾總突厥千騎以誘之誡曰鋒
交而佯北其必乘爾而来也高麗嘗令靺羯居前社爾
與之纔交而退高麗相謂曰此易與耳竟馳進軍於安市
城東南八里依山麓而陣帝召無忌及侍臣將軍等謂
曰夷兵既至塵埃亘數十百里彼衆我寡卿等所知國
家猛將謀臣竝從朕在破賊萬全之策云何無忌奏稱
古来帝王亦有以干戈靜亂而臨天下者多委將帥身
非英略陛下往時平定海内年踰成童莫不披堅執銳
躬先士伍翦除干紀救蒼生之命鴻名遠震海外咸服
今所從將士多是幕府舊人雖復遠涉夷鄉而善陪神
武横戈思敵人百其戰古人云將戰必觀士卒之情臣
適行經諸營衛士等聞高麗已至無不抽刀結旆喜見
於色往平王世充及竇建德等臣蒙從征至於竒謀異算
多出睿旨用陛下妙筭無不就擒偶違成規必致負敗
今陛下親臨遼隊擐甲振嚮滅高麗之機在此一舉臣
等愚短破陣萬全之策不敢克當乞陛下指縱臣等奉
以行事太宗笑謂曰卿等既推筭於朕當為君料量因
與無忌等翼數百騎乘高以觀之覽其山川可以用竒
兵處遣紿延夀曰我以爾強臣簒弑故来問罪即欲交
戰非吾本意天子入境芻粟不給不能於中國轉運破
爾數城以取廪飡禮苟修則所失必復矣延夀信之竟
夕而俟太宗夜召文武躬自指麾遣李勣步騎一萬五
千於賊西嶺為陣長孫無忌率將軍牛進達等精兵一
萬一千以為竒兵自山北於狹谷出以衝其後太宗自
率步騎四千潛鼓角偃旌幟趣賊營北高峯之上勑諸
軍聞鼓角聲而齊進因令所司張受降幕於朝堂之側
曰明日午時納降虜於此矣遂率軍而進是夜流星墜
賊營中戊午延夀等見李勣兵欲與戰太宗遥望長孫無
忌軍塵起命鼔角並作旗幟齊舉延夀等大懼將分兵承之
而其陣已亂時有電雷助我軍威李勣率步卒一萬擊
之延夀衆退長孫無忌縱兵乘其後太宗又引軍臨之
賊因潰斬首二萬餘級延夀等率其餘寇依山自保廻
望我軍擊其黨類悲號相召其聲甚哀於是詔無忌勣
等引兵圍之無忌撤川梁以斷其歸路矣太宗按轡行
觀營壘謂侍臣曰高麗舉國而来存亡所繫一麾而敗
天祐我也因下馬再拜以謝天己未高延夀高惠真率
三萬六千八百人請降太宗引入轅門延夀膝行而前
拜手請命太宗謂延夀等曰東夷英少譸張海曲至於
摧堅破敵故當不及老人而今而後更敢與天子戰否
延夀等咸伏地而不對辭簡耨薩已下及酋首三千五
百人授以戎秩遷之内地餘衆三萬餘人竝釋俘放還
平壤其謝恩於天子竝䨇舉手以顙頓地懽呌之聲聞
數千里外靺羯三千三百人盡坑殺之獲馬五萬匹牛
五萬頭光明甲一萬領他戰器械稱是遼東道行軍大
摠管李勣奏曰向若陛下不自親行臣與道宗將數萬
人攻安市城未克延夀等十餘萬抽戈齊至城内兵士
復應開門而出以救首尾旋踵即敗必為延夀等縳送
向平壤為莫離支等所笑今日臣敢謝陛下性命恩澤
太宗素狎勣笑而頷之延夀惠真等敗也高麗傾國震
駭後黃城及銀城竝自拔數百里無復人烟逓驛以報
皇太子仍書與申國公高士廉等曰朕為將如此何如
皇太子表請曰伏承聖躬去賊城不踰百步臣魂飛膽
戰莫知自處伏願思宗社之重以億兆為心收雷霆之
威駐矢石之烈臣之愚誠敢以死論及聞此語報曰吾
初向賊陣心竝在戰攻為憶汝之言所以不執斧鉞如
其不爾將大决戰此後必不親行陣勿為憂慮也因名
所幸山為駐蹕山令將作造破陣圖竝命中書侍郎許
敬宗為文勒石記其迹
七月辛未移營安市城東嶺八月丙午移營於安市城
南自帝渡遼凡十徙營但明斥堠未嘗為塹壘軍士從
蓋牟遼東等城運糧單人匹馬所至野宿如中國焉雖
賊城高麗終不敢竊抄令李勣江夏王道宗攻安市城
六旬不能克
九月癸未太宗以季秋草枯遼塞寒烈勑諸軍收攻安
市城器械即命班師先遣拔遼蓋二州戶口渡遼乃召
馬軍萬騎步卒數萬披甲持戟張旗幟耀其城下而旋
城中皆屛聲偃幟城主升城拜手奉辭太宗嘉其堅守
賜縑百匹以勵事君者詔李勣道宗統馬步數萬人為
後殿乙酉次於遼東城下城中尚有粟十萬石軍士取
之不能盡丙戌渡遼水至渤錯水十里間遼澤餘潦車
馬不通詔長孫無忌楊師道率文武官寮及征兵萬人
翦草填道而進水深之處以車為梁道太宗憂梁道不
成自積柴馬上詣無忌等以助役
十月丙申朔次蒲溝填路未畢太宗駐馬以督之及兵
渡渤錯水暴風降雪時甚冰寒士卒沾凍馬牛溺於泥
水死者甚多詔遣積火以待之渡兵賴以獲濟初太宗
軍及李勣軍之入遼也將十萬人各有八䭾兩軍戰馬
萬匹及還戰士死者一千二百人其八䭾及戰馬死十
七八張亮水軍七萬人泛海遭風溺死者數百人凡徙
遼蓋巖三州戶口入内地前後七萬人丙午次營州癸
丑詔曰朕聞之聖人慎罰觀兵於再駕明王舉事制勝
於三年合諸侯以討逆既擒而且縱摠海内以除殘臨
行而止殺其故何哉信繇上天之德曰生王者之師曰
義是以網開三面干舞七旬豈有恣欲稜威取鯨鯤而
竭澤覆巢探穴罄麛卵以塗原者乎憬彼島夷之州僻
居鯷壑晉皇淹駕纔克一城隋帝頻即淪兵百萬朕光
承寳歷思救普天陶化紫宸法兩儀而導俗推心黔首
徇萬㝢以勞神纖介不安終宵輟寢蠻陬未艾日旰忘
飡是以遠涉天崖比焦原而未險長驅若木譬平圃以
非遥憤角遼陽躬親節度摐金海表震曜威靈尅其玄
菟横山蓋牟磨米遼東白巖卑沙麥谷銀山後黃等合
一十餘城凡獲戶六萬口十有八萬覆其親城駐蹕建
安合三大陣前後斬首四萬餘級降其大將二人裨將
及官人酋帥子弟三千五百兵士十萬人竝給程糧放
還本土又獲馬牛各五萬餘館榖十旬不假嬴糧之費
徒兵累萬咸發兼乘之歌自夏涉秋係虜相次繇燕及
雍襁負不絶緬惟湯文取亂嘗懷偃伯之心虞夏勝殘
寔弘光被之美有懷戢武造次何忘但以賊帥莫離支
猶不授首舉圖未果志無旋旆忽屬徼外霜嚴海濱寒
摠念兹兆衆便命班師朕所向必摧上靈之祐也所攻
無敵勇夫之力也方且聊酬玄澤展大禮於郊禋賽此
勤勞錄摧鋒於將士有勲者别頒榮命無勲者竝加優
䘏諸渡遼海人應加賞命及優復者所司宜明為條例
具狀奏聞朕將親覽詳以申後命丙辰太子奉迎太宗
自發定州御一褐袍將與太子别謂曰俟見汝日方更
之耳繇是春夏嘗御雖盛暑流汗弗之改也及秋中褐
竝穿敗羣臣咸請改易太宗曰軍中士卒多衣弊衣吾
自服新衣非將領之情至有數十處穿宂太子引之盡
數是日次圍山太子以新衣進御太宗始服之
二十年三月車駕至自遼東獻俘授馘備法駕具凱旋
禮蠻夷君長及京邑士女夾道陳觀者填塞咸稱萬歲
册府元龜卷一百十七
