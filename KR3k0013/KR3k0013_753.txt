册府元龜卷七百五十三宋王欽若等撰
總錄部
孝第三
南齊崔懷愼清河東武城人父耶利魯郡太守宋文帝
元嘉中没于魏懷愼與妻房氏篤愛聞父陷没即日遣
妻布衣蔬食如居喪禮耶利後仕魏中書戒懷愼不許
如此懷愼從叔模為滎陽太守亦同没魏模子雖居處
改節而不廢婚冠大明中懷愼宗人冀州刺史元孫北
使魏問之曰崔耶利崔模竝力屈歸命二家子姪出處
不同義將安在元孫曰王尊驅驥王陽廻車欲令忠孝
竝知臣子兩節
徐孝嗣字始昌東海郯人祖湛之父聿之竝為宋文帝
所殺孝嗣在孕得免幼而挺立風儀端簡八歲襲爵枝
江縣公見孝武升陛流涕迄于就席帝甚愛之尚康樂
公主
張岱仕宋為司徒左西掾母年八十籍注未滿岱便去
官徙貫還養有司以岱違制將欲糺舉宋孝武曰觀過
可以知仁不須案也
王寬仕宋明帝泰始初為隨郡太守値西方反父玄謨
在都寬棄郡歸明帝加賞使隨張永討薛安都寬辭以
母猶存在西為賊所執請得西行遂襲破隨郡斬偽太
守劉師念救其母事平明帝嘉之使圖畫寬形
王儉初仕宋為丹陽尹袁粲聞其名言之於明帝尚陽
羡公主拜駙馬都尉帝以儉嫡母武康公主同太初巫
蠱事不可以為婦姑欲開冡離葬儉因人自陳密以死
請事始不行
顧昌衍吳人居喪幾致滅性王儉言之帝曰昌衍既有
至行且張永之甥宜居禮闈以光郎署乃以為尚書禮
部郎
劉善明仕宋為直閣將軍時青州没魏善明母移置桑
乾善明布衣蔬食哀戚如持喪明帝每見為之歎息時
人稱之轉寧朔將軍巴西梓潼二郡太守善明以母在
虜中不願西行涕泣固請見許朝廷多哀善明心事後
廢帝元徽初遣北使朝議令善明舉人善明舉州鄉北
平田惠紹使虜贖得母還
劉悛仕宋為散騎侍郎桂陽王之難加寧朔將軍助守
石頭父勔於朱雀航戰死悛時疾病扶伏路次號哭求
勔屍項後傷缺割髮補之持哭墓側冬月不衣絮太祖
代勔為領軍素與勔善書警悛曰承至性毁瘵轉之危
慮深以慘怛終哀全生先王明軌豈有去縑纊撤温席
以此悲號得終其孝性耶當深顧往旨少自抑勉建平
王景素反太祖總衆軍出頓玄武湖悛初免喪太祖欲
使領父軍召見悛兄弟皆羸削改貎於是乃止後轉持
節都督司州諸軍事司州刺史將軍如故悛父勔討殷
琰平壽陽無所犯害百姓德之為立碑記悛步道從壽
陽之鎮過勔碑拜敬涕泣悛兄弟以勔死朱雀航終身
不行此路東昏即位改授散騎常侍領驍騎將軍衛送
山陵路經朱雀航感慟至曲阿而卒
袁廓之父景擕宋世為淮南太守以非罪見誅廓之終
身不聽音樂布衣蔬食足不出門示不臣於宋時人以
比晉之王裒顏延之見其幼時嘆曰有子如袁廓足矣
齊國建方出仕稍至殿中郎王儉柳世隆傾心待之
劉瓛有至性祖母病疽經年手持膏藥漬指為爛母孔
氏甚嚴謂親戚曰阿彌便是今世曾子瓛小名也年四
十餘未有婚對建元中太祖與司徒褚淵為瓛娶王氏
穿壁挂履土落孔氏體上孔氏不悅瓛即出其妻居父
喪不出廬足為之屈杖不能起位征北司徒記室
江斆為中書郎斆庶祖母王氏老疾斆視膳嘗藥七十
餘日不解衣及累居内官每以侍養陳請朝廷優其朝
直齊臺建為吏部郎太祖即位斆以祖母久疾連年臺
閣之職永廢温凊啟乞自解
蕭惠基仕宋為長水校尉母憂去官太祖即位為征虜
將軍衛尉惠基就軄少時累表陳解見許
禇淵為右僕射衛尉如故淵以母年高羸疾晨昏須養
固辭衞尉不許為中書令受顧命遭庶母郭氏喪有至
性數日中毁頓不可復識朞年不盥櫛唯泣淚處乃見
其本質焉詔斷哭禁弔客葬畢起為中軍將軍本官如
故嫡母吴郡公主薨毁瘠如初葬畢詔攝軄固辭又以
時及朞祭乞解職竝不許
賈棲長淵之子淵世傳譜學魏人王泰寳買襲瑯邪譜
以淵坐披求當極法棲長謝罪稽顙流血朝廷哀之免
淵罪棲長位北中郎參軍
孫琰太原人居長沙事母孝母疾不眠食以差為期母
哀之後有疾不使之知也
杜棲為豫章王嶷西曹書佐以父京産年老歸養怡情
壠畝肥白壯長及京産疾旬日間便皮骨自支京産亡
水漿不入口七日晨夕不能哭不食鹽菜每營買祭奠
身自看侍號泣不自持朔望節歲絶而復續吐血數升
時何胤謝朏竝隱東山遺書敦譬誡以毁滅至祥禫暮
夜見其父慟哭而絶
顧歡母亡水漿不入口六七日廬于墓次遂隠遁不仕
於剡天台山開館聚徒受業者嘗延百人歡早孤每讀
詩至哀哀父母輙執書慟哭學者繇是廢蓼莪篇不復
講位揚州主簿
薛淵汾隂人父從安都為宋徐州刺史以彭城降魏親
族皆入北太祖鎮淮隂淵遁來南委身自結武帝即位
淵為左衛將軍初淵南奔母索氏不得自援改嫁長安
楊氏淵私遣購贖梁州刺史崔慧景報淵云索在界首
遣信拘引已得援難淵表求解職至界上迎之見許改
授散騎嘗侍征虜將軍淵母南歸事竟無實永眀元年
淵上表解職送貂蟬詔曰遠隔殊方聲問難審淵憂迫
之深固辭朝列昔東關舊典猶通婚宦况母出有差音
息時至依附前例不容申訴便可斷表速還章服淵以
贖母既不得又表陳解職詔不許後魏使至帝為淵致與
母書
江泌濟陽考城人母亡後以生闕供養遇鮭不忍食
劉靈哲嫡母崔氏及兄子景煥宋泰始中為魏所獲靈哲
為布衣不聽樂及父懷珍卒當襲爵靈哲固辭以兄子
在魏存亡未測無容越當茅土朝廷義之靈哲傾産贖
嫡母及景煥累年不能得武帝哀之令北使者請之魏
人送以還南襲懷珍封爵靈哲位兖州刺史
蕭叡眀南蘭陵人少有至性奉親謹篤母疾躬禱夕不
假寐及亡不勝哀而卒
謝[卄瀹]為桂陽王友以母老須養出為安城内史後為侍
中以晨昏有廢固辭不受武帝勅令速拜别停朝直
張融為黃門郎太子中庶子司徒左長史融有孝義忌
月三旬不聽樂事嫂甚謹
王文殊吳興故鄣人父没于魏文殊思慕泣血蔬食山
谷三十餘年太守謝[卄瀹]拔為功曹不就
樂頥字文德為京府參軍父在郢州病亡頥忽思戀涕
泣因請假還中路得父凶聞頥便徒跣號咷後遇商人
附載西土水漿不入口數日嘗遇病與母隔壁忍病不
言嚙被至碎恐母之哀己也
樂預頥弟也性孝父臨亡執其手以託郢州行事王奐
預悲感悶絶吐血數升遂發病位丹陽尹
朱謙之字處光吳郡錢塘人年數歲喪所生母謙之父
昭之假葬田側為族人朱幼方燎火所焚同産姊密語
之謙之雖小拔刃殺幼方詣獄自繫
陸厥為後將軍始安王遙光反厥父閒被誅厥坐繫尚
方尋有赦令厥恨父不及感慟而卒(言不及赦令)
崔慰祖字悦宗父慶緒永明中為梁州刺史慰祖解褐
奉朝請父喪不食鹽母曰汝既無兄弟又未有子毁不
滅性正當少進肴羞耳如何絶鹽吾今亦不食矣慰祖
不得已從之
劉懷慰字彦泰父乘民冀州刺史懷慰初為桂陽王征
北拔行參軍乘民死於義嘉事難懷慰持喪不食鹽醬
冬月不衣絮養孤弟妹寡叔母皆有惠義
陸絳父閒為揚州别駕刺史始安王遙光反事敗閒以
綱佐被召至杜姥宅尚書令徐孝嗣啟閒不預逆謀未
及報徐世標令殺之絳時隨閒延頸乞代死遂并見殺
陸慧暁舉秀才歷諸府行參軍以母老還家侍養十餘
年不仕
劉渢南陽人事繼母有孝行弟溓事渢亦謹
王秀之為太子舍人父卒為菴舍於墓下持喪
張冲監青冀二州刺史事冲父初卒遺命祭我必以鄉
土所産無用牲物冲在鎮四時還吳園中取菓菜流涕
薦焉
劉繪為長沙内史遭母喪去官有至性持喪墓下三年
食麤糲
劉懷裔晉陵無錫人與弟懷則年十歲遭父喪不絮帛
不食鹽菜
薛天生晉陵無錫人母遭艱菜食天生亦菜食母未免
喪而死天生終身不食魚肉與弟有恩義
公孫僧遠會稽剡人治父喪至孝事母及伯父謹節年
榖饑貴僧遠省飡以供母
華寶晉陵無錫人父戍長安寶年八歲父臨别謂寶曰
湏我還當為汝上頭長安陷没寶年至二十不婚冠或
問之者輙號慟彌日不忍答也
何永廬江潛人也母王氏為父所害永與弟點以此無
宦情
宗測南陽人有高尚之志母喪身負土手植松栢
臧榮緒東莞莒人祖奉先建陵令父庸民國中助教榮
緒幼孤躬自灌園以供祭祀母喪後乃著嫡寝論掃
洒堂宇置筵席朔望輙拜席丼珍未嘗先食
沈昭光者昭略之弟也昭略文季兄弟子也與文季同
為東昏所害昭光聞收至家人勸逃去昭光不忍捨母
遂見格殺中興元年贈昭略太常昭光廷尉
剡縣小兒(史失姓名)年八歲與母俱得赤班病母死家人以
小兒又惡不令其知小兒疑之問云母嘗數問我病昨
來覺聲羸今不復聞何謂也因自投下牀匍匐至母尸
側頓絶而死鄉隣告之縣令宗善才求表廬事竟不行
庾曜父弘遠為江州長史坐與刺史陳顯達舉兵敗斬
於朱雀航曜年四歲抱持乞代命遂并殺之
沈麟士吳興武康人嘗為人作竹誤傷手便流淚求還
同作者謂曰此不足損何至涕零答曰此本不痛但遺
體毁傷感而悲耳
王斯有業行居父憂過禮謝[卄瀹]欲遣參之孔稚珪曰何
暇參此豈有全理以憂卒
禇向年數歲父母相繼亡没毁若成人親表異之位北
中郎廬陵王長史
鮮于文宗漁陽人七歲喪父父以種芋時亡至明年芋
時對芋嗚咽如此終身
庾震字彦文新野人喪父母居貧無以葬賃書以營事
至手掌穿然後葬事獲濟南陽劉虬因此為撰孝子傳
毛惠素為少府卿性至孝母服除後更修母所住處牀
帳屏幃每月朔十五日向帷悲泣傍人為之感傷終身
如此
陶季直五歲喪母哀若成人初母未病令於外染衣卒
後家人始贖季直抱之號慟聞者莫不酸感位大中大
夫
梁傅昭父淡初仕宋竟陵王劉誕誕反坐誅昭六歲而
孤哀毁如成人者宗黨咸異之
殷鈞為臨州内史母憂去職居喪過禮昭明太子憂之
手書誡諭曰知比諸德哀頓為過又所進殆無一溢甚
以酸耿迥然一身宗奠是寄毁而滅性聖教所不許故
宜微自遣割俯存禮制饘粥果蔬少加勉強憂懷既深
指故有及并令繆道臻口具鈞答曰奉賜手令并繆道
臻宣旨伏讀感咽肝心塗地小人無情動不及禮但禀
生尫劣假推年歲罪戾所鍾復加横疾頃者綿微守盡
晷漏目亂玄黃心迷哀樂唯救危苦未能以遠理自制
薑桂之資實聞前典不避梁肉復忝今慈臣亦何人降
此憂愍謹當循復聖言思自補續如脱申延實繇亭造
服闋遷五兵尚書猶以頓瘵經時不堪拜受
陸襄父閒初為齊始安王遙光揚州治中永元末遙光
據東府作亂或勸閒去之閒曰吾為人吏何所逃死臺
軍攻陷城閒見執將刑第二子絳求代死不獲遂以身
蔽刃刑者俱害之襄痛父兄之酷喪過于禮服釋後猶
若居憂終身蔬食布衣不聽音樂口不言殺害五十許
年為揚州治中以父終此官固辭軄高祖不許聽與府
司馬換廨居之
蔡撙仕齊為給事黃門侍郎丁母憂廬于墓側齊末多
難服闋因居墓所
任昉仕齊為廣陵王記室參軍以父喪去官泣血三年
杖而後起齊武帝謂昉伯父遐曰聞昉哀瘠過禮使人
憂之非直亡卿之寳亦時才可惜宜深相全譬遐使進
飲食當時勉勵迴即嘔血昉父遙本性重檳榔以為常
餌臨終嘗求之剖百許箇不得好者昉亦所嗜好深以
為恨遂終身不嘗檳榔遭繼母憂昉先以毁瘠每一慟
絶良久乃蘇因廬於墓側以終喪禮昉素強壯腰帶甚
充服闋不可復識
沈約仕齊為通直散騎常侍永元二年以母老表求解
職改授冠軍將軍司徒左長史
約子旋為司徒右長史免約喪為太子僕射復以母憂
去官因蔬食辟榖服除猶絶粳粱
孔休源字慶緒父珮為齊廬陵王記室參軍早卒休源
年十一而孤居喪過禮見父手所寫書必哀慟流涕不
能自勝見者莫不為之垂淚
韋愛遭母憂廬於墓側負土起墳高祖臨雍州聞之親
往臨弔
柳忱字文若惔第五弟也數歲父世隆及母閻氏時
寢疾忱不解帶經年及喪以毁聞位光祿大夫
江蒨為廬陵王主簿居父憂以孝聞廬于墓側
陶子鏘字海育丹陽秣陵人母終居喪盡禮與范雲鄰
雲每聞其哭聲必動容改色欲相申薦會雲卒初子鏘
母嗜&KR1052;母没後嘗以供奠高祖義師初至此年冬營&KR1052;
不得子鏘痛恨慟哭而絶久之乃蘇遂長斷&KR1052;味
鄭紹叔為冠軍將軍少失父事母及祖母以孝聞為衛
尉卿以母憂去軄紹叔有至性高祖嘗使人節其哭
柳慶遠為征虜將軍母憂去職以本官起之固辭不拜
馬仙琕少以果敢聞遭父憂毁瘠過禮負土成墳手植
松栢
鄧元起為益州刺史在州二年以母老乞歸供養詔許
焉徵為右衞將軍
楊公則字君翼父仲懷宋泰始初為豫州刺史殷琰將
叛輔國將軍劉勔討琰仲懷力戰死於横塘公則隨父
在軍年未弱冠冒陣抱屍號哭氣絶良久勔命還仲懷
首公則殮畢徒步負喪歸鄉里繇此著名
袁昂字千里五歲時父顗仕齊為雍州刺史以叛誅死
藏其首於武庫十年始還昂號哭嘔血絶而復蘇從兄
彖嘗撫視抑譬昂更制服廬于墓次後與彖同見從叔
司徒粲粲謂彖曰昂幼孤而能至此故知名器自有所
在後為武陵王長史丁内憂哀毁過禮
庾道愍潁川鄢陵人晉司空冰之玄孫有孝行頗能屬
文少出孤悴時人莫知其所在生母流漂交州道愍尚
在襁褓及長知之求為廣州綏寧府佐至南而去交州
尚遠乃自負擔冒嶮僅得自逹及至交州尋求母經年
日夜悲泣嘗入村日暮雨驟及寄止一家旦有一嫗負
薪外還而道愍心動因訪之乃其母也於是行伏號泣
遠近赴之莫不揮淚
朱文濟字敬達吳興人自賣以葬母太守謝[卄瀹]命為儒
林不就
張稷字公喬稷所生母劉氏遘疾歷時稷年始十一夜
不解衣而養父永異之及母亡毁瘠過人杖而後起頻
居父母憂六載廬于墓側初劉氏假葬瑯琊黃山後改
申葬禮賻助委積於時雖不拒絶事畢隨以還之自幼
及長數十年中常設劉氏神座出告反面如事生焉
韓懷明十五喪父幾至滅性負土成墳贈助無所受免
喪與鄉人郭麻香俱師事南陽劉虬虬常一日廢讀獨居
涕泣懷明竊問其故虬家人答云是外祖亡日時虬母
亦亡矣懷明聞之即日棄學還家就養虬歎曰韓生無
吾之恨矣家貧嘗肆力以供甘肥嬉怡膝下朝夕不離
母側
王志年九歲居所生母憂哀容毁瘠為中表所異位金
紫光祿大夫
王份為黃門侍郎以父終於此職固辭不拜遷秘書監
王銓有孝行母病而銓形貌瘦瘠人不復識及居喪哭
泣無常因得氣疾位丹陽尹
王僉八歲丁父憂哀毁過禮服闋召補國子生除威戎
將軍始興内史丁所生母憂固辭不拜
王訓年十三父暕亡憂毁家人莫之識
王瞻年十二居父憂以孝聞服闋襲封東亭侯
夏侯亶為南郡太守父憂解職居喪盡禮廬于墓側
顧恊自丁母艱憂遂終身布衣蔬食位鴻臚卿
范岫字懋賓早孤事母以孝聞自親喪之後蔬食布衣
以終身
王筠為太子家令以母憂去職筠有孝性毁瘠過禮服
闋後疾廢久之
王僧孺好學家貧嘗傭書以養母幼時其母鬻紗布以
自業嘗擕僧孺至市道遇中丞鹵簿驅迫溝中及僧孺
為中丞拜日引騶清道悲感不自勝
張緬父張策任衞尉卿為賊所害緬痛父之酷喪過于
禮高祖遣戒喻之後為淮南武陵王郡太守母劉氏以
父没家貧喪禮有闕遂終不居正室不隨子入官府緬
在郡所得祿俸不敢用乃至妻子易衣裳及還都竝供
其母賑贍親屬雖累載所蓄一朝隨盡緬私室常門然
如貧素者
江柔之為尚書倉部郎有孝行以母憂毁卒子革年十
六喪母亦以孝聞革子從簡歷官司徒從事中郎侯景
亂為任約所害子兼叩頭流血乞代父命以身蔽刃遂
俱見殺天下莫不痛恨之
江子一字元貞少好學有志操以家貧闕養因蔬食終
身位南津校尉
王規字威明八歲以丁所生母憂居喪有至性太尉徐
孝嗣每見必為之流涕稱曰孝童
禇向字景政年數歲父母相繼亡没向哀毁若成人者
親表咸異之
禇球為建康令母憂去職以本官起之固辭不拜
禇翔為吏部尚書侯景圍臺城翔於圍内居母憂以哀
毁卒
劉覽字孝智十六通老易歷官中書郎以所生母憂廬于
墓再朞口不嘗鹽酪冬止着單布家人慮其不勝喪中
夜竊寘炭於牀下覽因煖氣得睡既覺知之號慟嘔血
高祖聞其有至性數遣省視
劉孺年十四居父喪毁瘠骨立宗黨咸異之為吏部尚
書以母憂去職居喪未朞以毁卒時年十九謚曰孝子
臧盾有孝性母亡服制未終父又卒盾居喪五年不出
廬戶形骸枯悴家人不復識服闋為太尉長史丁所生
母憂三年廬于墓側
張嵊父臨青州為土民所害嵊感家禍終身蔬食布衣
手不執刀刃
范雲起家郢州西曹書佐轉法曹行參軍俄而沈攸之
舉兵圍郢城父抗時為府長流入城固守留家屬居外
雲為軍人所得攸之召與語聲色甚厲雲容貌不變徐
自陳說攸之乃笑曰卿定可兒且出就舍明旦又召令
送書入城内或欲誅之雲曰老母弱弟懸命沈氏若其
違命禍必及親今日就戮甘心如薺長史柳世隆素與
雲善乃免之
庾黔婁父亡持喪過禮和帝即位將起之鎮軍蕭穎胄
手書敦譬黔婁固辭
劉曇淨解褐安城王國佐嘗侍父卒於郡曇淨奔喪不
食飲者累日絶而又蘇每哭輒嘔血服闋因毁瘠成疾
會有詔士姓各舉四科曇淨叔父慧斐舉以應孝行高
祖用為海寧令曇淨以兄未為縣因以讓兄乃除安西
行參軍父亡後事母尤敦至身營飱粥不以委人母疾
衣不解帶及母亡水漿不入口者殆一旬母喪權瘞藥
王寺時天寒曇淨身衣單布廬于瘞所晝夜哭泣不絶
聲哀感行路未及朞而卒
謝藺字希如年五歲每父母未飰乳媪欲令藺先飰藺
曰兒不覺飢強食終不進舅阮孝緒聞之歎曰此兒在
家則曾子之流事君則藺生之匹因名之曰藺丁父憂晝
夜號慟毁瘠骨立母阮氏嘗自守視譬抑之泰清元年
遷散騎侍郎兼散騎嘗侍使於魏會侯景舉地入附境
土交兵藺母慮不得還感病卒及藺還入境爾夕夢不
祥旦便投劾馳歸既至號慟嘔血氣絶久之水漿不入
口親友慮其不全相對悲慟強勸以飲粥藺初勉強受
之終不能進經月餘日因夜臥而卒時年三十八
禇修性至孝父喪毁瘠過禮因患冷疾及丁母憂水漿
不入口二十三日氣絶復蘇每號慟輒嘔血遂以毁卒
江紑父卒廬于墓終日號慟不絶聲月餘
嚴植之性淳孝謹厚不以所長高人少遭父憂因菜食
二十三載後得風冷疾乃止
滕曇恭母卒水漿不入口者旬日感慟嘔血絶而復蘇
隆冬不着繭絮蔬食終身每至忌日思慕不自堪晝夜
哀慟
甄恬幼歲喪父哀戚有若成人家人矜其小以肉汁和
飰飲之恬不肯
劉惠鏡父元真為淮南太守居郡得罪惠鏡歷詣朝士
乞哀懇惻甚至遂以孝聞
庾沙彌父佩玉輔國長史長沙内史宋昇明中坐沈攸
之事誅沙彌時始生年至五歲所生母為製衣輙不肯
服母問其故流涕對曰家門酷禍用是何為既長終身
布衣蔬食嫡母劉氏寢疾沙彌晨夕侍側衣不解帶或
應鍼灸輒以身先試之及母亡水漿不入口終喪不解
衰絰族兄都官尚書詠表言其狀應純孝之舉高祖召
見嘉之以補歙令
沈崇傃字思整父懷明宋兖州刺史崇傃六歲丁父憂
傭書以養母焉天監初為前軍鄱陽王參軍事三年太
守柳惲辟為主簿崇傃從惲到郡還迎其母母卒崇傃
以不及侍疾將欲致死水漿不入口晝夜號哭旬日殆
將絶氣兄弟謂之曰殯葬未申遽自毁滅非全孝之道
也家貧無以遷窆乃行乞經年始獲葬焉既而廬于墓
側自以初行喪禮不備復以葬後更治服三年久食麥
屑不噉鹽酢坐卧於單薦因虚腫不能起郡縣舉其至
孝詔書擢拜太子洗馬崇傃奉詔釋服而涕泣如居喪
固辭而受官苦自陳讓經年乃得為永寧令自以祿不
及養悼恨愈甚哀思不自堪至縣卒年三十九
荀匠父法超齊中興末為安復令卒於官凶聞至匠號
慟氣絶身體皆冷至夜乃蘇既而奔喪每宿江渚商旅
皆不忍聞其哭聲服未闋兄斐起家為鬱林太守征狸賊
為流矢所中死於陣喪還匠迎于豫章望舟投水傍人
馳救僅而得全既至家貧不得時葬居父憂并兄服歷
四年不出廬戸自括髮後不復櫛沐髮皆禿落哭無時
聲盡則係之以泣目皆皆爛形體枯悴皮骨裁連雖家
人不復識竟以毁卒
吉翂字彥膚世居襄陽翂幼有孝性年十一遭所生母
憂水漿不入口殆將滅性親黨異之天監初父為吳興
原鄉令為姦吏所誣逮詣廷尉翂年十五號泣衢路祈
請公卿行人見者皆為隕涕其父理雖清白恥為吏訊
乃虛自引咎罪當大辟翂乃撾登聞鼓乞代父命高祖
異之勑廷尉蔡法度曰幼童未必自能造意卿可取其
欵實翂詞不移其初見獄掾依法備加桎梏法度矜之
命脫其械更令著一小者翂弗聽曰翂求代父死死罪
之囚唯宜增益豈可減乎竟不脱械法度具以奏聞高
祖乃宥其父
沈顗内行甚修事母兄弟孝友為鄉里所稱慕
劉香十三丁父憂每哭哀感行路自居母憂便長斷腥
膻持齊蔬食
劉敦嘗欲避人世以母老不忍違離每隨兄霽香之官
沈續父瑀於路為人所殺續布衣蔬食終其身
裴子野生而偏孤為祖母所養年九歲祖母亡泣血哀
動家人
賀革為貞威將軍南平太守革性至孝嘗恨祿不及養
在荆州歷為郡縣所得俸秩不及妻孥專擬還鄉造寺
以申感思
何點字子晢父鑠坐法死點年十一幾至滅性點弟名
胤字子平年八歲居憂哀毁若成人
謝幾卿父超宗坐事徙越州路出新亭渚幾卿不忍辭
訣遂投赴江流左右馳救得不沉溺及居父憂哀毁過
禮
臧嚴字彥威幼有孝性居父憂以毁聞
裴之禮居母憂唯食麥飯
庾蓽字休野年十歲遭父憂居喪毁瘠為州黨所稱
劉訐字彦度幼稱純孝數歲父母繼卒訐居喪哭泣孺
慕幾至滅性赴弔者莫不傷焉為伯父所養事伯母及
昆弟孝友篤至為宗族所稱自傷早孤人有誤觸其諱
者未常不感結流涕
范元琰父靈瑜居父憂以毁卒元琰時童孺哀慕盡禮
親黨咸異之
劉苞字孝嘗四歲而父終及年六七歲見諸父嘗泣時
世叔父悛繪等竝顯貴苞母謂其畏憚怒之苞對曰早
孤不及有識聞諸父多相似故心中歎悲無有他意因
而歔欷母亦慟甚初苞父母及兩兄相繼亡没悉瘞焉
苞年十六始移墓所經營改葬不資諸父未幾而皆畢
繪嘗歎服之少好學能屬文起為司徒法曹行參軍不
就
蕭子範為司徒主簿丁所生母憂去軄子範有孝性居
喪以毁聞
袁樞起家為秘書郎歷太子舍人侯景之亂樞往吳郡
省父因丁父憂時四方擾亂人求苟免樞居喪以至孝
聞
袁君正少聰敏年數歲父疾晝夜不眠專侍左右家人
勸令暫卧答曰官既未差眠亦不安
何匡胤為侍御史以父疾陳觧匡胤侍疾經旬身
不解帶頭不櫛沐信宿之間形貌頓改及父卒號慟不
絶聲枕苫藉地腰脚虛腫醫云須服猪蹄湯何以有肉
味不肯服親友請譬終於不回遂以毁卒
劉鬷幼為外祖臧質所鞠養質既冨盛嘗有音樂後母
没十許年鬷每聞絲竹之聲未嘗不歔欷流涕終於晉
安内史
馮道根少孤家貧傭賃以養母行得甘肥未嘗先食必
遽還以遺母年十三以孝聞
庾子輿為梁州主簿時父在梁州遇疾子輿奔侍醫藥
言淚常并長沙宣武王省疾見之顧曰庾錄事雖危殆
可憂更在子輿尋丁母憂哀至輙嘔血父戒以滅性仍
禁其哭泣
李孝緒為東莞太守丁母憂去職廬于墓側每慟嘔血
數升
劉景昕事母孝謹母嘗病癖三十餘年一朝而瘳鄉里
以為景昕誠感
何修之有至性父母亡後嘗設一屋一易晦朔拜伏流
涕如此者三十餘年當世服其孝行
劉善明以母陷于魏累為州郡頗黷財賄崔祖思怪而
問之答曰管子云鮑叔知我因流涕曰方寸亂矣豈暇
為廉所得金錢皆以贖母及母至清節方峻所歷之軄
廉簡不煩俸祿皆散之親友
賀琛會稽山隂人少精三禮郡補功曹史琛辭以母老
終於固執俄遭母憂廬于墓服闋猶未還舍生徒復從
之琛哀毁積年骨立而已未堪講授諸生營投稍稍集
業
到溉遭母憂居喪盡禮所處廬開方四尺毁瘠過人服
闋猶蔬食布衣者累載
冊府元龜卷七百五十三
