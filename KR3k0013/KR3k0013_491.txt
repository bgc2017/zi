册府元龜卷四百九十一宋王欽若等撰
邦計部
蠲復第三
唐德宗建中三年既誅李惟忠下詔易定深趙常冀節
度觀察管内百姓除本道所用外者給復三年
興元元年春正月癸酉在奉天行宫受朝賀畢大赦改
元制其奉天昇為赤縣仍給復五年在縣城内者給復
十年六月癸丑詔改梁州為興元府百姓給復一年己
巳詔曰朕廵狩于南自春涉夏師旅殷會日費斯廣州
閭杼軸歲計其空東作妨時西成罕望雖僶俛從事人
不告勞而愧悼積衷予實知咎昨者減其租稅優以復
除庶乎有瘳汔用小息洎駕言旋軫躬履畏途絶硐縈
廻危棧綿亘時經途潦道路阻修工徒造舟縣人葺路
長幼耄耋莫獲寧居而又齎荷糗糧共備頓舍涉于千
里犒我六師居人露處而㒺息宿麥過時而不穫覩此
妨奪彌增感傷前所蠲除未足酬䘏式敷惠澤以艾大
勞其興元府除先減放秋稅給復外更給復一年洋州
除放秋稅外給復一年鳳州全放今年秋稅七月丙子
車駕至鳳翔詔鳳翔府管内今年秋稅及去年已前逋
欠並宜放免辛夘大赦制京兆府百姓普恩外給復一
年
貞元元年八月李懷光平詔河中府及同綘百姓並經
䧟賊生業廢棄興言軫念良用憫然宜各給復一年
二年四月李希烈平詔淮西百姓等久經淪䧟兼被傷
夷想茲凋殘實足哀愍除供當道軍用之外宜給復二
年將士之中不樂在軍願歸農桑者委節度使刺史量
給逃戶死戶田宅并借貸種糧優復終身使之存濟
三年十二月庚辰臘嘗畋於新店幸野人趙光竒家問
曰百姓樂乎對曰不樂帝曰仍歲頗稔何不樂乎對曰
蓋由陛下詔令不信於人所以然也前詔云兩稅之外
悉無他徭今非理而誅求者殆過之後又云和糴於百
姓曾不識一錢而強取之始云所糴粟麥納於道次今
則遣至於京西行營動過數百里車摧牛斃破産奉役
不能支也百姓愁苦如此何有於樂乎雖頻降優䘏之
詔而有司多不奉之亦恐陛下身在九重未之知也帝
感異之因詔復除其家
四年正月一日大赦百姓逋欠一切放免九月詔曰興
至化者務積於人故欲薄歛長國家者以義為利故使
以時朕撫臨區夏宵旰忘勞苟可以助化濟人常思大
小皆益近以中夏甫寧頗勤經費遂收諸道停減將士
糧料用叶權宜言念疲甿重兹供億其貞元四年已徵
到及在路者即依前送其在百姓腹内者並放免五年
已後每年各收一百萬八十八貫石亦宜放免委本道
觀察使各具當管州所放聞奏并曉示百姓初建中末
國家多難諸道咸加詔將士赴國難兩稅外别徵資糧
以給之及復京師悉罷歸農去歲宰相李泌請自貞元
二年已後追收其資費納於戶部謂之諸道減將士錢
乃遣度支員外郎元友直廵州府搜察之既而稅輸錢
米百餘萬人力殫竭殆不堪命使臣多懇訴帝濡然而
悟特詔免之自是東南之甿復安其業
六年閏四月旱詔京兆府諸縣田合徵夏稅者除水利
地外一切放免其廻種秋苖者亦不在收稅限
八年秋八月江淮荆湘陳宋至於河朔連有水災十二
月詔曰惠下䘏人先王之政典視年制用有國之常規
故有出公粟以振困窮施歲征以寬物力乃者諸道水
灾臨遣宣撫省覽條奏載懷憫惻其州縣府田苖損五
六者免今年稅之半七分已上者皆免委度支條以聞
奏朕撫臨億兆思致和平理化未臻良增愧畏
十二年十月詔京兆府所奏奉先等八縣旱損秋苗一
萬頃計米三萬六千二百石青苗錢一萬二千八百貫
比緣春夏少雨秋稼或傷頃畆雖損非多黎庶猶慮艱
食况畿甸之内供應實煩湏有優矜以寬疲瘵其所奏
損特宜放免先是州府奏水旱損苗别差官檢覆多有
異同之議又追集人戶煩擾州府至是帝知其弊故特
允其奏朝野歡慶
十四年正月詔曰朕臨御兆人為之父母思底于道俾
安其生然則邦計不可不供封陲且以集事而累經水
旱或有流庸積成逋懸寖以凋瘵每念於此惕然疚懷
中宵以興思拯其弊將以憫其疾苦致於康寧豈可更
擾疲人尚為徵歛宜弘善貸以惠困窮其諸道州府應
欠負貞元八年九年十年兩稅及𣙜酒錢總五百六十
萬七千餘貫在百姓腹内一切並免如已徵得在官者
宜令所司具條疏聞奏於戲天生蒸人君為司牧百姓
不足過實在予永思其艱載用祗畏宣示中外令知朕
懷輿議以所欠錢物等多是浮於編甿腹中各已逃移
年月且久縱令所司徵納亦無從而致雖有此詔亦無
益於百姓矣
十八年二月免京兆府逋稅二萬二千貫七月蔡申光
三州言春大水夏大旱詔其當道兩稅除當軍將士春
冬衣賜及支用外各供上都錢物已徵及在百姓腹内
量放二年
二十年二月詔曰去夏迄秋頗愆時雨京畿諸縣稼穡
不登朕用軫慮愧為其父母今宿麥未收其逋租宿貸
六十五萬貫石宜蠲除之禮化之本繫乎京師副朕憂
人屬於長吏宜勉務農桑各安生業以諭朕懷
順宗以貞元二十一年正月丙申即位二月甲子大赦
天下衆百姓應欠貞元二十一年二月三十日已前𣙜
酒及兩稅錢物諸色逋懸一物已上一切放免京畿諸
縣應今年秋夏青苗錢並宜放免
六月丙申詔曰朕君臨寰海子育兆人思欲阜其財求
俾遂生殖然後導之以禮樂齊之以政刑興康譲之風
洽和平之理而比聞官司之内尚有逋懸每念黎蒸用
深憂軫永言勤恤宜有蠲除其莊宅使從興元元年至
貞元二十年十月三十日已前畿内及諸州府莊宅店
舖車坊園磑零地等所有百姓及諸色人應欠租課斛
斗見錢絁絲草等共五十二萬餘並放免朕方與人休
息致之富壽物有不得其所事有可利於人寤寐求思
予無所愛宜加曉示令悉朕懷
憲宗永貞二年正月即位其月丁邜詔京畿諸縣今年
青苗錢及𣙜酒錢並宜放免地稅率與每斗糧放二升
江淮荆㐮等十州管内水旱所損四十七州減放米六
十萬石秋稅錢六十萬貫
元和元年九月西川平十月詔西川百姓等久䧟兇逆
不免傷殘其兩稅錢等委本道觀察使量與矜減其東
川州縣及山南西道當兇徒焚剔之後王師攻取之辰
發輓饋軍繕完補缺一日之費豈止千金三軍所資盡
出百姓永惟勞弊朕所軫懷其東川元和二年上供錢
物並放留州留使錢委觀察使量事矜減仍具數奏聞
山南西道元和二年上供錢量放一半
二年正月辛邜有事於南郊還御丹鳳樓大赦天下制
天下應有逋欠在百姓腹内者及京畿今年夏青苗錢
並放免淮南江南去年已来水旱疾疫其租稅節級蠲
放
是月又詔曰令人有産子者復勿算三歲令諸懷姙者
賜胎養穀人三斛復其夫勿算一歲著以為令二月壬
申制以浙江西道水旱相乘蠲放去年兩稅上供三十
四萬餘貫
四月戊午朔庚申制以劍南西川所管新罹兵革蠲放
去年兩稅𣙜酒上供錢五十六萬餘貫今年者免其半
七月辛邜蠲劍西南川常賦錢米貫石七十餘萬以經
劉闢亂故也
十月潤州將張子良等既擒逆賊李錡制曰每念疲甿
久罹虐政而又廹于逆命驅以饋軍攫歛則灌以漏巵
傷殘則烈於猛火永言於此如納諸隍宜申蠲貸之恩
冀息歌吟之苦其潤州今年秋稅未徵納者一切放免
其管内諸州如李錡作亂之後横加徵剝委元素審加
勘責具色目聞奏其𣙜酒錢亦宜處置聞奏
四年正月詔元和三年諸道應遭水旱所損州府令放
兩稅錢米等損四分以下者宜准此處分損四分已上
者並准元和元年六月十八日勅文放免
六年二月甲午勅泗州二年水旱所損不虚其欠元和
五年錢四千六百四十貫米三千一百石等宜並放免
四月丁亥浙江東道觀察使李遜奏當道台眀温婺四
州貞元五年准詔權加官健一千五十八人今請停罷
歸農其衣糧稅外所徵錢米並請蠲放從之又免鄂岳
道逃戶錢十三萬五千貫
十月戊寅制曰朕聞王者之牧黎元也愛之如子視之
如傷苟或風雨不時稼穡不稔則必除煩就簡惜力重
勞以圖便安以阜生業况邦畿之内百役所叢雖勤䘏
之令亟行而供億之制猶廣重以經夏炎暵自秋霖霪
南畆虧播植之功西成失豐登之望内乏口食外牽王
徭豈惟轉徙之虞慮有餒殍之患斯蓋理道猶鬱和氣
未通永言于兹良所咎歎宜加惠貸式示誠懷比者每
令折糴本以便人為意今田穀所收其數既少必恐徵
納之後種食不充其京兆府宜放今年所配折糴粟二
十五萬石如百姓有粟情願折納即於時價外特加優
饒與納仍令當處收貯委度支逐便支用今春貸百姓
義倉斛斗屬歲旱歉湏議優矜宜令所司容至豐收日
徵填京兆府從元和五年已前諸縣租稅有逋懸錢在
百姓腹内者放免其百姓職田數額甚廣近緣水潦道
路不通計搬運脚價所費猶倍務令寬濟使其安存其
破損外職田粟宜令逐近貯納仍委度支随便支用其
職田粟送城脚價亦宜放免百官今年本分職田粟據
損數外宜令於太倉請受其草及水田租既緣城中無
可廻給即宜據損數外准舊例令今年畿内田苗應水
旱損處無聞至今檢覆未定又屬霖雨所損轉多有妨
農收慮致勞擾其諸縣勘覆有未畢處宜令所司據元
訴狀便與破損不必更令撿覆其未經申訴者亦宜與
類例處分朕以為理之本在乎安人咨爾尹京宰邑之
臣實惟親人阜俗之寄必當詢其疾苦奉職詔條恤隠
為心無怠於事㒺或徇利以刻下吐剛而茹柔使閭井
或安惸婺復濟各勉忠效宜悉朕懷
閏十二月乙巳勅畿内百姓頃以秋稼旱損農收不登
言念疲黎每務矜恤乃者詔命既下各已加恩如聞村
閭之間尚慮乏食更宜優貸以惠吾人其粟及大豆除
已徵納外見在百姓腹内者宜令全放青苗錢欠在百
姓腹内者量放一半
七年二月庚寅制元和六年諸色稅草並職田草共一
百一十五萬束並宜放免又有常賦錢穀蠲放之餘貧
弊者多慮難輸入欲令寬恤湏有優矜其京兆府欠去
年兩稅青苗等錢二萬一千八百貫欠秋稅雜斛斗及
職田粟五萬三千三百石並宜放免元和六年春賑貸
京畿百姓義倉粟二十四萬石亦宜放免
九年二月詔應京畿百姓所欠元和八年秋稅斛斗青
苗錢稅草等在百姓腹内者並宜放免
五月癸酉以京畿旱免今年夏稅大麥雜菽合十三萬
石並随地青苗錢五萬貫
十年十月戊申罷四道兩稅
十一年四月己未制曰疆理宇内必先於京師惠綏四
方亦始於中國蓋以千里之壌百役是資俾其不足吾
孰與足頃自春及夏時澤未降恐失順成之道或生歉
儉之灾是以仰瞻昭回俯察田畆喜獲朝濟之潤方寬
夕惕之憂思遂康寧盡蠲逋負其京畿百姓所有積欠
元和九年十年兩稅及青苗并折糴折納斛斗及稅草
等除在官典所由腹内者並宜放免
七月丙戌以淮西四面諸州隣賊乏食蠲放夏稅錢米
有差
十二年七月甲子勅淮西四面州縣夏稅並宜免放
九月丁未詔免淮西四面之州秋稅
十月己邜淮西平甲申詔淮西百姓給復二年仍委州
縣長吏設法安撫
十三年正月一日赦書其度支元和二年已前諸道借
便及縣欠錢物斛斗雜物當四百八十餘萬貫石端匹
枚具斤兩等並放鹽鐵戶部諸監院應有欠負亦疎理
減放
十四年五月乙酉勅京畿之内供億所叢雖年穀比登
而人食尚寡俾其存濟實在優矜其京兆府及諸縣今
年夏稅大麥等共九萬四千六百九十四石並宜放免
七月己丑帝御宣政殿册尊號禮畢大赦天下京畿今
年秋稅青苗及𣙜酒錢每貫量放四百文從元和五年
至十年已前諸縣百姓欠負錢物斛斗等委京兆府疎
理減放淮南浙江東道宣歙江南西道湖南福建山南
東道荆南等九道今年秋稅錢合上供者每貫量與減
放度支鹽鐵戶部應有逋懸並委本司疎理具可放數
聞奏
穆宗以元和十五年正月即位二月丁丑御丹鳳樓降
赦詔度支諸州府監院從貞元八年已後至元和十年
已前共計欠錢一百一萬五千九百餘貫監錢使諸監
院應欠元和十三年已前錢物除准前制疎理外共計
一百八萬八千六百餘貫石等戶部諸州府從建中三
年已後至元和十三年已前應欠在州貧窮並遭水旱
逃亡百姓腹内兼連接淮西河南賊界並燒劫散失及
賑貸百姓錢物五十萬九百餘貫石等京兆府從元和
五年已後至十三年已前應欠諸色錢物共四十一萬
九千六百餘貫石束等州府監院百姓欠負但在官典
所由腹内者一切放免内外百官食利錢一倍至五倍
已上節級放免
四月勅京畿二十有二縣欠元和十四年京百司職田
二十二萬九千一石束貫等京畿百姓聞甚艱貧頃差
搬運軍糧今又修營陵寢雖應緣驅役皆給價錢而屢
有牽召頗妨農畆豈可更徵懸欠重使憂愁其所欠並
宜蠲免其合受納所欠職田或見在官班各請厚俸或
近終考職稍有餘資宜體朕懷以寬人力
六月京兆府上言興平醴泉縣雹傷夏苗請免其租入
九月宋州奏雨水敗田稼六千頃請免今年租入並從
之
長慶元年正月辛丑郊禋禮畢大赦天下制度支鹽鐵
戶部三司官吏所由欠負元和十三年已前諸色錢物
斛斗委本司盡勘責如是入已侵欺即准條處分如緣
欠折攤徵元保外無可納者宜並與疎理諸軍諸使亦
准此處分兩稅外不得别有科率
四月己丑河南尹韋貫之請以去年夏末至今年夏初
供館驛外殘錢一萬三千五百八十貫草九萬五百八
十束代百姓填元和十一年至十五年逋欠及今年夏
稅從之
七月己酉册尊號禮畢大赦制京畿諸縣及度支鹽鐵
戶部欠負各疎理放免有差
二年八月既誅李㝏汴州平下詔其三州界内有兵馬
所到縣百姓或被驚擾處宜於今年稅内三分量放一
分
敬宗以長慶四年正月即位三月詔京畿諸縣應今年
夏青苗錢並宜放免秋青苗錢並河南府夏青苗錢每
貫放三百文其京兆府除所放青苗錢外更放錢五萬
貫斛斗五萬石河南府除所放青苗錢外亦更量放三
萬貫斛斗二萬石
文宗太和元年春正月即位勅制京兆府今年夏稅青
苗量放一半
八月詔三原縣百姓今年秋青苗錢並放免高陵縣量
放一半
二年十一月以棣州平詔應在境内百姓宜復一半
三年十一月庚子京兆上言奉先富平美原雲陽華原
三原同官渭南等八縣旱雹損田稼二千三百四十頃
有詔蠲免
四年十二月京畿及河南江南荆㐮鄂岳湖南大水害
田稼官出米賑給蠲免其田稼官租
五年十月丁邜京兆府上官奉先渭南縣今年夏風電
暴雨害田稼至是請蠲免其租可之壬午度支奏據屯
田郎中唐扶鄧州内鄉行市黃潤兩場倉督鄧琬等先
主掌貞元二年湖南江南運到糙米至浙江於荒野中
權造囤盛貯差鄧琬等交領除支用外六千九百四十
五石多年裛爛已成灰塵准度支牒徵原主掌所由從
貞元二十年已後所由鄧琬父子兄弟至玄孫相承禁
繫經今二十八年前後禁死九人適孫及玄孫等四人
見枷禁奉勅如聞鹽鐵度支兩使此類至多其鄧琬四
人資産全以賣納繫禁動經三代死於獄中實傷和氣
其鄧晟等四人勒責保放出仍委兩使都勘天下州府
監院更有此類但禁經三年已上者一切與疎理各具
事由聞奏
七年正月詔京兆府太和六年青苗𣙜酒錢在百姓腹
内者並放免京兆河中同華陜虢晉絳等州府自太和
六年秋稅已前諸色逋懸在百姓腹内悉放免
八年二月庚寅詔為政之要必在去煩厚下之恩莫先
已責應度支戶部鹽鐵積久欠錢物或囚繫多年資産
已盡或本身淪歿展轉攤徵簿書之中虚有名數囹圄
之下常積滯冤言念于斯所當矜恤其度支戶部鹽鐵
應有懸欠委本司具可徵放數條以聞奏不得容有奸
濫京畿諸司使食利錢已納利計五倍已上者本利並
放免其有攤徵保人納利計兩倍已上者其本利亦並
放免
九月丁邜詔淮江浙西等道仍歲水潦其田苗全損處
全放其年青苗錢餘亦量議蠲減
開成元年正月一日御宣政殿朝賀禮畢詔其戶部度
支鹽鐵應有諸色欠負太和五年已前者並放免京畿
百姓兩稅已降凡一歲之内徵取者並百官職田並全
免一年河中同州絳州去年旱歉賦歛不登宜特放免
開成元年夏青苗錢
四月詔曰遠人征賦每歲徵輸言念辛苦暫為蠲免其
安南今年秋稅悉宜放免委都護田早集百姓曉示恐
軍用闕絶宜賜錢二萬貫以嶺南觀察使合送兩稅供
錢充
二年三月壬申詔揚州楚州浙西管内諸郡如聞去年
稍旱人罹其灾豈可重困黎元更加誅歛爰布蠲除之
令用叶拯物之情宜委本道觀察使於兩稅戶内不支
濟者量議矜減今年夏稅錢每貫作分數蠲放分折速
奏仍於上供及留州使額内相均落下務令蘇息
十月河南府上言今秋諸縣旱損并雹降傷稼請蠲賦
稅從之
十一月甲戌戶部侍郎李班奏廬州舒縣太平鄉百姓
徐行周叔姪兄弟五代同居請免其同籍戶稅從之
十一月宣歙觀察使崔鄲奏溧陽縣百姓陳班請蠲復
賦稅從之
三年正月詔淄青兖海鄆曹濮去秋蝗䖝害物偏甚其
三道有去年上供錢及斛斗在百姓腹内者並宜放免
今年夏稅上供錢及斛斗亦宜全放
六月諸道征鎮各奏准詔停進奉以放貧下戶租稅
十一月以妖星見降詔京畿之内百役繁興欲其阜安
切在優䘏其今年二月二十五日勅賑貸諸縣百姓糧
種粟八萬四千九百七十八石如聞數内半是義倉斛
斗此乃救灾之備豐年自合收填其餘有戶部管係者
並且停徵以候来歲畿内諸縣應有開成元年已前諸
色逋欠並宜放免仍委度支與府司同撿勘聞奏如是
官吏破用不在此限
武宗會昌六年二月壬申朔癸酉制天下州府耄老惸
獨及殘疾窮困交不存濟戶今年夏稅並放免
懿宗咸通二年二月鄭滑節度使李福奏屬郡穎州去
年夏大水雨泥邱汝陰潁上等縣平地水深一丈田稼
屋宇淹沒皆盡乞蠲租稅從之
四年七月詔安南管内被蠻賊驅劫處本戶兩稅丁錢
等量放二年候收復後别有指揮
僖宗廣眀元年五月乙邜詔自廣眀已前諸色稅賦宜
令十分減四分其河中府太原府遭賊掠處亦宜准此
哀帝天祐元年八月即位二年四月德音修奉園陵役
費夫匠車牛宜令錄奏優復一年
梁末帝貞眀六年四月己亥詔曰王者愛育萬方慈養
百姓恨不驅之以仁夀撫之以淳和而炎黃有戰伐之
師堯舜有干戈之用諒不獲已其猶病諸然則去害除
妖興兵動衆殺黑龍而濟中土刑白馬而誓諸侯終能
永逸暫勞以至同文共軌古今無異方册具存朕以𦕈
末之身託億兆之上四海未艾八年于兹業業兢兢日
慎一日雖踰山越海肅慎方來而召雨徵風蚩尤尚在
顧兹殘孽勞我大邦將士久於戰征黎庶疲於力役木
牛暫息則師人有不爨之憂流馬盡行則丁壯有無聊
之苦况青春告謝朱夏已臨妨我農時廹我戎事永言
大計思致小康宜覃在宥之恩稍示殷憂之旨用兵之
地賦役實煩不有蠲除何使存濟除兩京已放免外應
宋亳輝潁鄆齊棣滑鄭濮沂密青登萊淄陳許均房㐮
鄧泌随陜華雍晉絳懷汝商等三十二州應欠貞眀四
年已前夏秋兩稅并鄆齊滑濮襄晉輝等七州兼欠貞
眀四年已前營田課利物色等並委租庸使逐州據其
名額外數目矜放所在官吏不得淹停制命徵督下民
致恩澤不及於鄉閭租稅虚損於帳籍其有衷私遠年
債負生利過倍自違格條所在州縣不在更與徵理之
限兖州境内自張守進違背朝廷結連蕃寇久勞攻討
頗困生靈言念傷殘尋加給復
龍德元年五月丙戌詔應欠貞眀三年四年諸色殘欠
五年六年夏秋殘稅並放
七月以陳州平(先是州刺史惠王友能叛命張漢傑討之)勅開封府太康㐮
邑雍丘三縣遭陳州賊軍奔衝其夏稅只據見苗輸納
後唐莊宗同光元年四月即位詔應諸道管内有高年
踰百歲者便與給復永俾除名自八十九十者與免一
子役州縣不得差徭其雲應邊陲山北八軍易定幽燕
邊陲諸縣自鮮卑入寇仍歲纏灾睠彼流人良堪興歎
或乍來復業纔擬營農尚怯侵搔湏加慰䘏其稅率仍
為長吏量與矜减凡有痡毒孤貧惸婺鰥寡歴代皆缺
於教化自古共切於軫傷免致噢咻遍加惠飬應有欠
負不繫公私若曾重重出利累經徵理填還不迨者並
皆釋放
十月詔曰理國之道莫若安民勸課之規宜從薄賦庶
遂息肩之願冀諧鼓腹之謠應諸道戶口並宜罷其差
役各務營農所係殘欠賦稅及諸務懸欠積年課利及
公私債負等其汴州城内自收復日已前並不在徵理
之限應天下諸道自壬午十二月已前並收其兵戈蹂
躪之地水旱灾沴之鄉苗稼不登征賦宜減應今年經
雹旱所損田苗處撿覆不虚據畆壠蠲免兼北京及河
北先為妖祲未平配買征馬如有未請官本錢及買馬
不迨者可並放免
二年二月詔曰水旱之鄉饑寒宜䘏兵戈之地勞弊堪
傷鄴都及河東久興師旅頗困生靈其近京州縣又輦
運徭役無時暫息應北京以北諸州川界及至新州幽
州鎮定管界契丹侵掠井邑凋殘兼遼州泌州南界及
安義北界澤州諸縣河陽向下至鄆濮齊棣以來邊河
州縣數年兵革至甚凋殘自此並宜倍加撫安召令復
業應人戶所輸稅租特與蠲减已從别勅處分兼諸道
州縣有經雹水旱之處所損田苗納稅不迨懸欠處仰
仔細撿詳如不虚妄特與蠲放
五月勅治國之由安民是本如聞今歲麥田雖繁而結
實不廣其四京諸道百姓於麥察地内種得秋苗並不
徵稅
十一月中書奏天下州府今秋多有水潦處百姓所輸
秋稅請特减以慰貧民勅俟來年蠲免
二年二月甲子朔詔曰間者以皇綱中墜國步多艱率
兵甲於兩河漲烟塵於千里憂勤二紀勞役萬端矧乃
東京國號大名雄稱全魏昔惟廣晉今實興唐自朕南
北舉軍高低恊力總六州之疆土供萬乘之征租有飛
芻輓粟之勞有浚壘深溝之役賦重而民無嗟怨務繁
而士竭忠勤致于掃盪氛霾平除偽逆九廟復烝嘗之
薦兆人息塗炭之灾静想寅緣深所嘉歎昨者因追曩
素載洽歌謠俱懸望幸之誠遂舉省方之典爰臨管界
洎至都城對父老之歡呼睠懷斯契睹井田之凋廢臨
馭增慙得不特降優恩俾蘇舊地冀表寵綏之道免渝
敦激之風應東京随絲鹽錢每兩俱減放五十文逐年
俵賣蠶鹽大鹽甜次冷鹽每斗與減五十文欒鹽與減
三十文其小菉豆稅每畆長與减放三升都城内店宅
園圃比來無稅頃因偽命遂有配徵後來原將所徵物
色添助軍人衣賜將令通濟宜示矜蠲今據緊慢去處
於見輸稅絲上每兩作三等酌量納錢貴與充本廻圖
收市軍人衣賜其絲永與除放所有六街内空閒田地
並許新歸業人戶逐便蓋舍居止與免差徭如是本主
未来一任坊隣收佃庶令康泰俾表優恩
三月車駕自鄴至澶州辛亥次於德勝鎮頓丘縣人王
遇等一百五十人遮道訴曰臣等墳墓田園陛下數年
列栅在内桑棗為寨木田園成溝壘十年在外去歲方
歸帝憫然許復一年
四年正月壬戌制應同光三年經水灾處有不迨及逃
移人戶差科夏秋兩稅及諸折配委官吏切加點撿並
與放免仍一年内不得雜差遣壬午年已前百姓所欠
秋夏殘稅及諸色課利錢物先有勅文悉已放免近聞
或不遵守依前却有徵收仰下租庸司及諸道州府切
准前勅處分其同光元年當戰伐之後是平盪之初人
戶流離多未復業固於租賦湏議矜蠲其諸色殘欠差
稅及不迨係官課利並與放免三蜀管内百姓除秋夏
兩稅及三司舊額錢物斛斗並繼岌崇韜申奏减落徵
收外所有無名配卒急徵横歛毒害生靈者更委本道
新除節度使已後於管内一一檢勘細具聞奏當與放
免
册府元龜卷四百九十一
