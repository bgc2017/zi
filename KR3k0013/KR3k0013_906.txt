册府元龜卷九百六宋王欽若等撰
總錄部
疾疹禳厭假告
疾疹
夫人肖天地而生含五行之氣故陰陽不和神靈不清
則百疾生焉是故洪範謂之六極墨子記其多方若繇
此而去軒冕之途絶婚姻之禮終身沈廢至於短折死
者此乃仲尼興斯疾之感衛疾有將殼之惡良可悲也
魯季孫行父秃
晉郤克眇
衛孫良夫跛
曹公子手僂
荀偃卿也癉疽生痬於頭(癉疽惡瘡)病目出
齊景公疥遂痁(痁疾)期而不瘳
卜商字子夏夫子弟子哭子而喪其明
衛縶不立惡疾也(縶衛侯之兄)
冉伯牛魯人有疾孔子問之自牖執其手曰亡之命矣
夫斯人也而有斯疾也斯人也而有斯疾也(再言之者痛惜之甚)
禇師聲子衞大夫衞侯為靈臺于籍圃與諸大夫飲酒
焉聲子韈而登席(古者見君解韈)公怒辭曰臣有疾異於人(足有)
(瘡疾)若見之君將殼之(殼嘔吐也)
左丘明魯人失明
漢杜欽目偏盲茂陵杜薪與欽同姓字俱以材能稱京
師故衣冠謂欽為盲杜子夏以相别欽惡以疾見詆乃
為小冠高廣財二寸由是京師更謂欽為小冠杜子夏
而薪為大冠杜子夏欽優游不仕以夀終
司馬相如口吃而善著書常有消渴病常稱疾閒居不
慕官爵
馮立為東海太守下溼病痺武帝聞之徙為平原太守
班伯成帝時為定襄太守徵道病中風既至以侍中光
祿大夫養病
後漢李通素有消病自為宰相謝病不視事
景丹為驃騎大將軍從光武至懷病瘧在上前瘧發帝
曰聞壯士不瘧漢大將軍反瘧病耶
杜篤仕為郡文學掾以目疾二十餘年不窺京師
魏鍾繇有膝疾位至太傅
卞蘭苦酒消渴疾位至游擊將軍散騎常侍
丁儀字正禮沛郡人也太祖聞儀為令士雖未見欲以
愛女妻之以問五官將五官將曰女人觀貎而正禮目
不便誠恐愛女未必悦也以為不如與伏波子楙太祖
從之尋辟儀為掾到與議論嘉其才郎曰丁掾好士也
即使其兩目盲尚當與女何况但眇乎仕為右刺姦
賈逵為弘農太守後為太祖丞相主簿逵前在弘農與
校尉争公事不得理乃發憤生癭後所病稍大自啓欲
割之太祖惜逵恐其不活教謝主簿吾聞十人割癭九
人死逵猶行其意而癭愈大
晉杜預患癭位至鎮南將軍
王戎先有吐疾居喪增甚帝遣醫療之并賜藥物又斷
賓客位至司徒
樂廣字彦輔為侍中河南尹嘗有親客久闊不復來廣
問其故答曰前在坐蒙賜酒方欲飲見杯中有蛇意甚
惡之既飲而疾于時河南廳事壁上有角漆畫作蛇廣
意杯中蛇即角影也復置酒於前處謂客曰酒中復有
所見不答所見如初廣乃告其所以客豁然意解沉痾
頓愈
裴楷有渴利疾位至中書令加侍中
皇甫謐字士安因病服寒食散而性與之忤每委頓不
倫常悲恚叩刃欲自殺叔母諫之而止謐嘗上疏曰久
癭篤疾軀半不任又脚偏小十有九載又服寒食藥違
錯節度辛苦荼毒于今七年隆冬裸袒食冰當暑煩悶
加以咳逆或若温瘧或類傷寒浮氣流腫四肢酸重於
今困劣終不仕
趙孟字長舒善清談其面有疵黯諸事不决皆言當問
疵面也
山玄山允皆濤之子玄不仕允為奉居都尉竝少尫病
形甚短小而聰敏過人武帝聞而欲見之濤不敢辭以
問於允允自以尫陋不肯行濤以為勝已乃表曰臣二
子尫病宜絕人事不敢受詔
庾衮字叔褒州郡交命皆不降志入林慮山中塗眩發
倚巖而坐柱杖將起跌墜崖而卒
謝安字安石本能為雒下書生詠有鼻疾故其音濁名
流愛其詠而不能及或手掩鼻以斆之位至太傅
王胡之字脩齡弱冠官有聲譽歴郡守侍中丹陽尹素
有風眩疾發動甚數而神明不損
魏詠之生而兔缺仕至荆州刺史
殷仲堪吏部尚書師之子也父常患耳聰聞牀下蟻動
謂之牛鬪病積年仲堪為晉陵太守衣不解帶執藥揮
淚遂眇一目
習鑿齒為桓温荆州别駕以脚疾遂廢於里巷及襄陽
䧟於苻堅堅素聞其名與釋道安俱輿而至焉既見與
語大悦之賜遺甚厚又以其蹇疾與諸鎮書曰昔晉氏
平吳利在二陸今破漢南獲士裁一人有半爾
宋何尚之為臨津令高祖領征南將軍補府主簿從政
長安以公事免還都因患勞病積年飲婦人乳乃得差
謝述有心虚疾性理時或乖謬除吳郡太守以疾不之
官
南齊巴陵王寶義為楊州封晉安王寶義少有廢疾不
堪出入故帝加除授仍以始安王遥光代之轉寶義為
右將軍領兵置佐鎮石頭
梁周興嗣為給事中兩手先患風疽是年又染癘疾左
目盲高祖撫其手嗟曰斯人也而有斯疾手疏治疽方
以賜之其見惜如此任昉又愛其才常言曰周興嗣若
無疾旬日當至御史中丞
何點少時常患渴
陳徐世譜為光祿大夫尋以疾失明謝病不朝
後魏李諧為人短小六指因癭而學頥因跛而緩步因
謇而徐言人言李諧善用三短
長孫子彦末年疾發舉體生瘡雖親戚兄弟以為惡疾
子彦曰惡疾如此難以自明世無良醫吾其死矣嘗聞
惡疾蝮蛇螫之不痛試為求之當令兄弟知我乃於南
山得蛇以股觸之痛楚號呌俄而腫死
北齊西河王仁機生而無骨不自支持
李廣字宏基范陽人也文宣天保初欲以為中書郎遇
疾資産屢空藥石無繼廣雅有鑒識度量宏遠坦平無
私為士流所愛歲時共贍遺之賴以自給竟以疾終
唐鄧玄挺患消渴人因號為鄧渴
封常清細瘦白纇脚短而跛
盧炤鄰為新都尉因染風疾去官處大白山中以服餌
為事後疾轉篤徙居陽翟之具茨山著釋疾文五悲等
詞頗有騷人之風甚為文事所重炤鄰既沉痼攣癈不
堪其苦常與親属執别遂自投潁水而死
李洧正已之從父也正巳死其子納犯宋州洧以其州
歸順無何背發疽得稍平乃大具麋餅飯僧於市洧乘
平肩輿自臨其場市人歡呼洧驚疽潰於背而卒贈左
僕射
漢張沆為翰林學士沆雖瞶疾出入金馬五六年隠帝
末陽史遇害翼日沆方知之聽猶未審忽問同僚曰竊
知盗殺史公其盗獲否是時恟懼之次聞者笑之
禳厭
天災流行歴代時有禳禬之術往册攸傳蓋天因咎徵
之或興以厭當而為法六祈之義所以號變而徼福五
行之氣所以克勝而迭至斯乃祝祉祿而求永貞者也
則有識洞幾微藝臻高妙明春秋之祥異辨洪範之徵
符不假命龜如指諸掌若乃五材汩亂六極交作孽非
自搆殃繇外興繇是稽考休嘉式昭康靖厥應如響信
而有徵其或命屯數奇失德踰矩敗類致寇蹈非速禍
雖罄巫祝之修其可以救歟
漢董仲舒為江都相治國以春秋災異之變推陰陽所
以錯行故求雨閉諸陽縱諸陰祈止雨反是(若閉南門禁舉火及)
(開北門水灑人之類是也)行之一國未嘗不得所欲
勇之越巫也(史失其名)武帝時栢梁災勇之曰越國有火災
即復大起宫室以厭勝之帝於是作建章宫度為千門
萬戶
賈惠河陽人為河内掾邑人息夫躬以宜陵侯就國未
有第宅寄居丘亭(丘空也)姦人以為侯家富常夜守之(謂欲)
(盗之伺其便)惠往過躬教以祝盗方以桑東南指枝為七
畫北斗七星其上躬夜自被髮立中庭向北斗持七招
指祝盗(或招或指所以求福排禍也)
後漢郭憲光武建武七年為光祿勲從駕南郊憲在位
忽回向東北含酒三潠執法奏為不敬詔問其故憲
對曰齊國失火故以此厭之後齊果上火災與郊同日
高獲字敬公汝南新息人郡境大旱獲素善天文曉遁
甲能役使鬼神太守鮑昱自往問何以致雨獲曰急罷
三部督郵明府當自北出到三十里亭祠雨可致也昱
從之果得大雨
楊統章帝時為彭城令一州大旱統推陰陽消伏縣界
蒙澤太守宗湛使統為郡求雨亦即降澍
樊英字秀齊南陽魯陽人隠于壺山之陽嘗有暴風從
西方起英謂學者曰成都市火甚盛因含水西向潄之
乃令記其日客後從蜀來云是日大火有黑雲卒從東
起須臾大雨火遂得滅於是天下稱其術
郎顗北海人順帝時公車徵使對尚書顗對曰臣竊見
去年閏十月十七日己丑夜有白氣從西方天苑趨左
右入玉井數日乃滅金精之變責歸上司(上司大司馬也建武二十)
(七年改為太尉韓詩外傳曰司馬主天陰陽不調星辰失度責之司馬故云責歸上司也)宜以五月
丙午遣太尉服干戚建井旟(干楯也戚斧也西方主兵故太尉執持楯斧所以厭)
(金氣也井南方火宿也鳥隼曰旟也以火勝金故書井星之文於旟而建之也)書玉版之策引
白氣之異(書祝辭於玉版也)於西郊責躬求愆謝咎皇天消滅
妖氣蓋以火勝金轉災為福也(以五月丙午日火勝金也)
欒巴為尚書正朝大會巴獨後到又飲酒西南噀之有
司奏巴不敬有詔問巴巴頓首謝曰臣本縣成都市失
火臣故因酒為雨以滅火臣不敢不敬詔即以驛書問
成都成都答言正旦大失火于時有雨從東北來火乃
息雨皆酒臭
趙彦琅琊人少有學術桓帝時琅邪賊勞丙與太山賊
叔孫無忌攻没琅邪朝廷以宗資為討寇中郎將督州
郡兵合討彦為陳孤虛之法以賊屯在莒莒有五陽之
地(謂城南陽南武陽開陽陽都安陽並近莒)宜發五陽郡兵(郡名有陽謂山陽廣陽漢陽酉)
(陽丹陽郡之類)從孤擊虚以討之資具以状上詔書遣五陽兵
到彦推遁甲教以時進兵一戰破賊
晉郭璞洞五行天文卜筮之術禳災轉禍通致無方王
導引參已軍事導嘗令作卦璞言公有震厄可命駕西
出數十里得以栢樹截斷如身長置寝處災可消矣導
從其言數日果震栢木粉碎桓彝與璞友善彝每造或
值璞在婦間便入璞曰卿來它處自可徑前但不可厠
上相尋爾必主客有殃彝後因醉詣璞正逄在厠掩而
觀之見璞祼身披髮銜刀設醊璞見彝撫心大驚曰吾
每属卿勿來反更如是非但禍吾卿亦不免矣天實為
之將以誰咎璞終嬰王敦之禍彝亦死蘇峻之難
嚴卿善卜筮魏序欲東行卿筮曰君慎不可東行必遭
暴害之氣而非劫也序不之信卿曰既不必停宜以禳
之可索西郭外獨母家白雄狗繫着船前求索止得駮
狗無白者卿曰駮者亦是然猶恨其色不純當餘小毒
正及六畜軰爾無所復憂序行半路狗忽然作聲甚急
如有人打之者比視已死吐黑血斗餘其夕序墅上白
鵝數頭無故自死而序家無恙
淳于智字叔平善厭勝之術高平劉柔夜卧鼠囓其左
手中指以問智智曰是欲殺君而不能當為君使其反
死乃以朱書手横腕文後三寸作田字辟方一寸二分
使露手以卧明旦有大鼠伏死手前譙人夏侯藻母病
困詣智卜忽有一狐當門向之嘷藻佈愕馳見智智曰
其禍甚急速君歸在狐嘷處拊心啼哭令家人驚怪大
小必出一人不出哭勿止然後其禍可救也藻還如其
言母亦扶病而出家人既集堂屋五間立然而崩應詹
少亦多病智乃為符使詹佩之誦其文既而皆驗莫能
學也上黨鮑瑗家多喪病貧苦智乃為卦卦成曰君安
宅失宜故令君困君舍東北有大桑樹君徑至市入門
數十步當有一人持荆馬鞭者就買以懸此樹三年當
暴得財瑗承言詣市果得馬鞭懸之三年浚井得錢數
十萬銅鐵器復二十餘萬於是致贍疾者亦愈
韓友字景先善京費厭勝之術龍舒長鄧林婦病積年
垂死醫巫皆息意友為筮之使畫作野豬著卧處屛風
上一宿覺隹於是遂差舒縣廷掾王睦病死已復魄友
為筮之令以丹畫版作日月置牀頭又以豹皮馬鄣泥
卧上立愈劉世則女病魅積年巫為攻禱伐空冡故城
間得狸鼉數十病猶不差友筮之命作布囊依女發時
張囊著窗牖間友閉戶作氣若有所驅斯須之間見囊
大脹如吹因决敗之女仍大發友乃更作皮囊二枚沓
張之施張如前囊復脹滿因急縳囊口懸著樹二十許
日漸消開視有二斤孤毛女遂差宣城邊洪以四月中
旬就友卜家中安否友曰卿家有兵殃其禍甚重可伐
七十束柴積於庚地至七月丁酉放火燒之咎可消也
不然其凶難定洪即聚柴至日大風不敢發火後為廣
陵領校遭母喪歸家其夜洪歘發狂絞殺兩子并殺婦
又斫父妾二人皆被創因出亡走明日其宗族往收殯
亡者尋索洪數日於宅前林中得之已自經死
玄文河間人也宋高祖圍慕容超其尚書令董銳勸超
出降超大怒繫之於獄於是賀賴盧公孫五樓為地道
出戰王師不利玄文說高祖曰昔趙攻曹嶷望氣者以
為澠水帶城非可攻拔若塞五龍口城必自䧟石季龍
從之而嶷請降後慕容恪之圍叚龕亦如之而龕降降
後無幾又震開之今舊基猶在可塞之高祖從其言至
城中男女患脚弱病者大半
南齊顧歡解陰陽書為數術多效騐病邪者問歡歡曰
家中有書否曰唯有孝經歡曰可取置病人枕邊恭敬
之自差病者果愈人問其故答曰善禳惡正勝邪此病
者所以差也
梁伯人方士也武陵王紀反舉岷蜀之衆由外水而下
湘東王命伯人於長州苑板上畫紀形象親下鐵釘于
支體以厭之
後魏王早明陰陽九宫明元時喪亂之後多相殺害有
人詣早求問勝術早為設法令各無咎由是州里稱之
北齊綦母懷文以道術知名東魏時高祖與周文戰於
邙山是時官軍旗幟盡赤西軍盡黑懷文言於高祖曰
赤火色黑是水色水能滅火不宜以赤對黑土勝水宜
改為黃高祖遂改為黃所謂河陽幡者也
斛律羡為幽州道行臺僕射兄光為祖班等誣其謀反
後主詔盡滅其宗族羡未誅前忽令其在州諸子自伏
護以下五六人鎻頸乘驢出城合家皆泣送之至閭日
晚而歸吏民莫不驚異燕郡守馬嗣明毉術之士為羡
所欽愛乃竊問之答曰須有禳厭數日而有此變
隋蕭吉善陰陽算術房陵王時為太子言東宫多鬼鼠
妖數見高祖令吉詣東宫禳邪氣於宣慈殿設神座有
㢠廻風從艮地鬼門來掃太子座吉以桃湯葦火驅之風
出宫門而止又謝土於未地設壇為四門置五帝座于
時至寒有蝦蟇夜從西南來入門升赤帝座還從入門
而出行數尺忽然不見高祖大異之賞賜優洽又上言
太子當不安位時帝陰欲廢立得其言是之由此每被
顧問
王輔賢新豐人房陵王為太子知皇后遺陽素金始有
廢立之意輔賢曰白虹貫東宫門太白襲月皇太子廢
退之象也以銅鐵五兵造諸厭勝又於後園之内作庶
人村屋宇卑陋太子時於中寝息布衣草褥冀以當之
唐劉王文静高祖武德二年為戶部尚書其家中妖怪
數見弟文起憂之遂召巫者於星月之下披髮銜刀為
厭勝之法其愛妾失寵以状告其兄妾兄上變故誅焉
李抱真貞元中為昭義軍節度使以久疾為巫祝所惑
請降爵以禳之章奏凡七上辭甚切至德宗難違之故
自檢校司空而授僕射
假告
急告寕休皆假名也說者云吉曰告凶曰寕然而五日
一休始於漢律一月五急著於晉令又若予賜之典所
以優禮大臣取請之文所以俯從私願至乃歲時令節
多遂歡娛公府餘閑頻得澣沐蔚為人澤率由舊章其
有省親故留移疾當解或坐稽違之責或掇避事之尤
悉著于篇以懲不恪
漢石慶為丞相武帝元封四年關東流民二百萬口無
名數老四十萬公卿議欲徙流民於邊以適之帝以為
慶老謹不欲與其議乃賜丞相告歸而案御史大夫以
下
汲黯字長儒為主爵都尉多病病且滿者三月武帝常
賜告者數終不愈最後嚴助為請告
馮野王成帝時為琅邪太守帝長舅大司馬大將軍王
鳳顓權野王懼不自安遂病滿三月賜告與妻子歸杜
陵就醫藥鳳風御史中丞劾奏野王賜告養病而私自
便(便安也)持虎符出界歸家奉詔不敬杜欽時在將軍幕
府欽素高野王父子行能奏記於鳳為野王言曰竊見
今月吏二千石告過長安謁(謁者自白得告也律吏二千石以上告歸寕道不過)
(行在者便道之官無辭)不分别予賜(予予告也賜賜告也)今有司以為予告
得歸賜告不得是一律兩科失省刑之意(省减也)夫三最
予告令也(在官連有三最則得予告也)病滿三月賜告詔恩也今告
詔恩不得失輕重一之差又二千石病賜告得歸有故事
不得去郡亡著令(律施行無不得去郡之文也)傳曰賞疑從予所以
廣恩勸功也(疑當賞不當賞則與之疑厚薄則從厚)罰疑從去所以慎刑
闕難知也(疑當罰不當罰則赦之疑輕重則從輕)今釋令與故事而假不
敬之法也(釋廢棄也假謂假託法律而致其罪也)甚違闕疑從去之意即
以二千石守千里之地任兵馬之重不宜去郡將以制
刑為後法者則野王之罪在未制令前也刑賞大信不
可不慎鳳不聽竟免野王郡國二千石病賜告不得歸
家自此始
後漢許荆字子張會稽人家貧為吏無有船車休假常
單步荷擔上下清節稱於鄉里
魏李豐齊王芳時為侍中尚書僕射豐在臺省常多託
疾時臺制疾滿百日當觧祿豐病未滿數十日輙暫起
以復卧如是數歲
王思正始中為大司農年老目暗又少信時有吏父病
篤近在外舍自白求假思疑其不實發怒曰世有思婦
病母者豈此謂乎遂不與假吏父明日死思無恨意
晉王尼(音夷)字孝孫城陽人也初為護軍府軍士胡毋輔
之與琅邪王澄北地傅暢中山劉興穎川荀䆳河東裴
遐等持羊酒詣軍門吏疏名呈護軍護軍曰諸名士持
羊酒來將有以也尼時以給府養馬輔之等入尼遂坐
馬廐下與炙羊飲酒醉飽而去竟不見護軍護軍大驚
即與尼長假因免為兵
宋王惔之文帝時為祕書郎父敬宏為會稽郡守惔之
曾請假還家未定省敬宏尅日見之至輙不果見假日
將盡惔之乞求奉辭敬宏呼前至閣復不見
謝靈運為侍中自以名軰應參時政王曇首王華等名
位素不踰之竝見任遇意不平多稱疾不朝直出郭遊
行或一百六七十里經旬不歸既不表聞又不請急文
帝不欲傷大臣諷旨令自解靈運表陳病賜假東歸
庾炳之為吏部尚書居選部請急還家尚書令史來諮
事一人善彈一人工歌畱與宿有司舉違制奏焉
唐張重光為華州刺史代宗大歷三年以病抗疏乞還
京師醫療許之乃遣中使如其第問疾
嚴綬為檢校司徒兼太子少傅穆宗長慶二年四月御
史臺奏綬疾假滿百日合停勑嚴綬年位俱高須加優
異仍依舊秩未博舉停
郭鏦為右金吾衛將軍長慶二年六月疾假滿百日帝
以仲舅許未停官
崔從為太子賓客分司東都文宗太和四年三月甲申
畱守崔宏禮奏從請假一百日准式停官
梁盧格為侍御史太祖乾化二年御史臺奏格先請患
假滿一百日准例合停從之
後唐盧導為右司郎中知雜事明宗天成二年八月假
滿百日奉勑停官
安重誨為樞密使天成四年奏堂兄應州副使晟卒請
准式假有司給假一十五日勑旨重誨位重禁庭日親
機務與羣官之有異在常式以難拘宜自初聞日共給
七日
李遘為司天少監長興二年二月戊戌御史臺奏遘請
假滿十旬准前例合停官從之
王昭誨為司農少卿長興二年七月乙巳御史臺奏昭
誨自寒食請假歸鎮州灑掃已滿百日准例停官勑旨
王昭誨方念繼絶特授殊恩久别丘園許歸祭奠雖違
假限宜示優宏不停見任
册府元龜卷九百六
