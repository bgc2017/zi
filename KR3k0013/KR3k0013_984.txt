册府元龜卷九百八十四宋王欽若等撰
外臣部
征討第三
蜀後主建興三年三月丞相諸葛亮率衆南征越嶲夷
王高定遂至滇池南中平皆即其渠率而用之
八年丞相參軍領益州治中從事馬忠督將軍張嶷等
討汶山郡叛羌嶷别督數營在先至佗里邑所在高峻
嶷隨山立上四五里羌於要厄作石門於門上施牀積
石于其上過者下石搥擊之無不糜爛嶷度不可得攻
乃使譯告曉之曰汝汶山諸種反叛傷害良善天子命
將討滅惡類汝等若稽顙過軍資給糧費福禄永隆其
報百倍若終不從大兵致誅雷擊電下雖追悔之亦無
益也耆帥得命即出詣嶷給糧過軍軍前討餘種聞佗
里已下悉恐佈失所或迎軍出降或奔竄山谷放兵攻
擊軍以克捷
十一年南夷豪帥劉胄反擾亂諸郡以馬忠為庲降都
督討之忠遂斬胄平南土
延熙三年春使越雋太守張嶷平定越雋郡初越雋自
丞相諸葛亮討高定之後叟夷數反殺太守龔禄焦璜
是後太守不敢之郡只住安定縣去郡八百里其郡徒
有名而已時論欲復舊郡除嶷為越雋太守嶷將所領
往之郡誘以恩信蠻夷皆服頗来降附北徼捉馬最驍
勁不承節度嶷乃往討生縳其帥魏狼又解縱告喻使
招懷餘類諸種聞之多漸降服斯都耆帥李求承昔手
殺龔禄嶷求募捕得數其宿惡而誅之
十年汶山平康夷反衛將軍姜維往討破平之
吳大帝黃龍三年二月遣太常潘濬率衆五萬討武陵
蠻夷
嘉禾三年潘濬平武陵蠻(又云濬遷太常五溪蠻夷叛亂假節督諸軍討之自是羣)
(蠻衰弱一方寧靜)
赤烏二年十月將軍薛秘南討夷賊
晉武帝太始六年六月秦州刺史胡烈擊破虜戰死之
詔遣尚書石鑒行安西將軍都督秦州諸軍事與奮威
護軍田章討之
七年匃奴單于猛叛屯孔邪城帝遣婁侯何楨持節討
之楨素有志略以猛衆凶悍非少兵所制乃潜誘猛左
部督李恪殺猛於是匃奴震服積年不敢復反
十年八月凉州虜寇金城諸郡鎮西將軍汝陰王駿討
之斬其帥乞文泥等
咸寧元年六月戊己校尉馬循討叛鮮卑破之斬其渠
帥
二年二月并州虜犯塞監并州諸軍事胡奮擊破之五
月鎮西大將軍汝陰王駿討北胡斬其渠帥吐敦七月
鮮卑阿羅多等寇邊西域戊己校尉馬循討之斬首四
千餘級獲生口九千餘人於是来降
三年正月使征北大將軍衛瓘討鮮卑破之二月平虜
護軍文淑討叛虜樹機能破之
五年正月虜帥樹機能攻䧟涼州使討虜護軍武威太
守馬隆擊之十二月大破斬之涼州平
穆帝永和五年四月征南大將軍桓溫遣督護滕畯率
交廣之兵伐林邑國王范文於虜容(為四年文寇九真也)
九年三月交州刺史阮敷討林邑范佛於日南破其五
十餘壘(范佛文之子嗣其父位)
升平三年十二月交州刺史溫放之帥兵討林邑參黎
耽潦並降之(一云廣州刺史滕含伐林邑范佛詣降與盟而退)
宋高祖永初元年交州刺史護國將軍杜慧度率文武
萬人南討林邑所殺過半前後被抄略悉得還本林邑
乞降輸生口大象金銀吉貝等乃釋之遣長史江悠奉
表獻捷
文帝元嘉十九年五月龍驤將軍裴方明等伐氐尅仇
池
二十三年六月交州刺史檀和之伐林邑尅之初帝以
林邑雖貢奉而寇盗不已所貢亦陋薄忿其違傲使和
之及振武將軍宗慤伐之和之遣司馬蕭景獻為前鋒
向區栗城其王陽邁遣大帥范扶龍戍區栗城景獻攻
城尅之斬扶龍獲金銀雜物不可勝計追討即尅林邑
陽邁父子並挺身奔逃凡所獲珍異皆是未名之寳
孝武帝大明四年十月遣司空沈慶之討㳂江蠻
南齊太祖建元元年南襄城蠻秦遠寇潼陽比上黃蠻
文勉德寇汶陽荆州刺史豫章王遣中兵參軍劉伾緒
領千人討勉德至當陽降之
武帝永明十年武都王楊集始反率氐蜀雜種寇漢川
涼州刺史陰智伯遣軍主寧朔將軍桓盧奴梁季郡宋
王士隆等千餘人拒之不利退保白馬賊衆萬餘人縱
兵火攻其城栅盧奴拒守死戰智伯又遣軍主陰仲昌
等馬步數千人救援至白馬城東千豁橋相去數里集
始等悉力攻之官軍内外奮擊集始大敗十八營一時
潰走殺獲數千人集始奔入虜界
後魏道武天興元年七月漁陽烏丸庫傉官韜聚黨為
寇詔冠軍將軍王建討平之
二年三月丙子遣建義將軍庾真越騎校尉奚斤討庫
狄部帥葉赤宥連部帥竇羽泥於大渾川破之庫狄勒
支子沓亦于率其部落内附真等進破侯莫陳部獲馬
牛羊十餘萬頭追殄遺迹并入大峨谷
四年十二月卒亥詔征西大將軍常山王遵等率衆五
萬討破多蘭部木易千材官將軍和突率騎六千襲黜
佛素古延等諸部
六年十月丁巳詔將軍伊謂率騎二萬北襲高車十一
月大破之
明元永興二年正月詔南平公長孫嵩等北伐蠕蠕(為元)
(年冬犯塞五月聞帝親征乃遁走)
五年四月車駕西巡詔左丞相奚斤為先驅討越勤部
(勤一作勒)於鹿那山大破之獲馬五萬匹牛羊二十萬頭徙
二萬餘家而還
泰常元年十月徙河部落庫傉官斌元降後復叛歸北
燕馮跋驍騎將軍延普渡濡水討擊斬斌大破之及獲
馮跋幽州刺史漁陽公庫傉官昌征北將軍關内侯庫
傉官提等首生擒庫傉官女生縳送京師幽州平
三年正月詔護高車中郎將薛繁率高車丁零十二部
大人衆北略至弱水降者二千餘人獲馬牛羊二萬餘
頭
太武始光元年八月蠕蠕率六萬騎入雲中殺掠吏民
攻陷盛樂宫赭陽子尉普文率輕騎討之虜乃退走詔
安集將軍平陽王長孫輸率北部諸將尉眷自參合以
北擊大檀别帥阿伏干於祁山斬首數千級獲馬萬餘
匹十二月遣平陽王長孫輸等討蠕蠕車駕次祁山蠕
蠕北遁諸軍追之大獲而還
神䴥元年閏十月定州丁零鮮于臺陽翟喬等二千餘
家叛入西山劫掠郡縣州兵討之失利詔鎮南將軍壽
光侯叔孫建擊之
二年八月帝以東部高車屯已厄陂詔左僕射安原率
騎萬餘討之
三年四月勅勒萬餘落叛走詔尚書封鐵追討滅之
延和三年三月金當川率其衆圍西川侯彭文暉於陰
密詔征西大將軍常山王素討獲當川斬之於長安以徇
七月命諸軍討山胡白龍于西河九月戊子尅之斬白
龍及其將帥屠其城
大延二年五月仇池氐楊難當竊據上邽七月庚戍詔
驃騎大將軍樂平王丕等督河西高平諸軍討之(九月以難)
(當攝上邽守)
三年七月使撫軍大將軍永昌王健司空上黨王長孫
道生討山胡白龍餘黨於西河滅之
太平真君六年八月征西大將軍高涼王那等討吐谷
渾慕利延軍到曼頭城慕利延驅其部落西渡流沙那
急追故西秦王慕世子被囊破之中山公杜豐追度三
危至雪山擒被囊及慕利延元子什歸熾盤子成龍送
於京師慕利延遂西入于闐國
九年九月成周公萬度千里驛上大破焉耆國其王鳩
尸卑那奔龜兹
十二月詔成周公萬度歸自焉耆西討龜兹
文成大安二年二月丁零數千家亡匿井陘山聚為寇
盜詔定州刺史許宗之并州刺史乞佛成龍討平之
八月平西將軍漁陽公尉眷北擊伊吾尅其城大獲而
還
和平元年二月衛將軍樂安王良督東雍吐京六壁諸
軍西趣河征西將軍皮豹子等督河西諸軍南趣石樓
以討河西叛胡
六月甲午詔征西大將軍陽平王新城等督統萬高平
諸軍出南道南郡公李惠等督源州諸軍出北道討吐
谷渾什寅
八月西征諸軍至西平什寅走保南山九月諸軍濟河
追之遇瘴氣多有疾病乃引軍還獲畜二十餘萬
三年六月諸將軍陸真討雍州叛氐仇傉檀大破之
五年七月北鎮游軍大破蠕蠕
獻文皇興四年二月吐谷渾什寅不供職貢詔使持節
征西大將軍上黨王長孫觀討之軍至曼頭山大破什
寅什寅與麾下數百騎宵遁什寅從弟豆勿来及其渠
帥匹婁拔累等率所領降附
孝文延興元年十月沃野統萬二鎮勅勒叛詔太尉隴
西王元賀追擊至枹罕滅之斬首三萬餘級徙其遺迸
於冀定相三州為營戸
二年正月統萬鎮胡民相率北叛詔寧南將軍交趾公
韓拔追滅之
三年四月詔假司空上黨王長孫觀等征吐谷渾什寅
十月武都王反攻仇池詔長孫觀回師討之
太和元年十二月蠕蠕犯塞詔任城王澄率衆討之
十四年四月地豆千頻犯塞征西大將軍陽平王賾擊
走之
十六年八月詔陽平王賾左僕射陸叡督十二將七萬
騎北討蠕蠕
二十年閏十一月右將軍元隆大破汾州叛胡
二十二年八月勅勒樹者相率反叛詔平北將軍江陽
王繼都督北討諸軍事以討之
宣武景明三年三月魯陽蠻叛詔撫軍將軍李崇討之
四年十二月詔鎮南李崇討東荆反蠻明年崇大破諸
蠻帥樊安
正始二年十一月武興國王楊紹先叔父集起謀反詔
光禄大夫楊椿討之十二月又詔驃騎大將軍源懷慎
令討武興反氐
三年正月梁秦二州刺史邢巒連破氐賊尅武興(是日楊集)
(起兄弟相率降)
永平三年二月秦州隴西羌殺鎮將趙雋阻兵反叛州
軍討平之
孝明以延昌四年正月即位四月梁州刺史薛懷古破
反氐於沮水
五月南秦州刺史崔暹擊破氐賊解武興圍
正光四年二月蠕蠕主阿那環率衆犯塞遣尚書右丞
相元孚持節喻之阿那環執孚驅掠畜牧北遁詔驃騎
大將軍尚書令李崇中軍將軍兼尚書右僕射元纂率
騎十萬討蠕蠕出塞三千餘里不及而還
五年十二月汾州正平陽山胡叛逆詔復征東將軍章
武王融封爵為大都督率衆討之
孝昌元年十二月以臨淮王彧為征南大將軍率衆討
魯陽蠻
三年三月西部勅勒斛律雒陽反於桑乾西牧子通連
别將爾朱榮擊破之
五月以安西將軍光禄大夫宗正珍孫為都督討汾州
反胡
出帝永熙三年正月天柱大將軍高歡討費也頭於河
西苦洩河大破之獲其帥紇豆陵伊利遷其部落於内
地
二月東梁州為民夷侵逼詔使持節車騎大將軍行東
雍州事泉企為東梁州行臺都督以討之
西魏文帝大統七年三月襲胡帥夏州刺史劉平伏據
上郡叛遣開府于謹討平之
恭帝元年四月茹茹乙旃逹官寇廣武遣柱國趙貴追
擊之斬首數千級收其輜重而還十一月柱國于謹既
平江陵諸蠻騷動詔豆盧寧蔡祐等討破之
東魏孝静太平二年正月齊神武為大丞相柱國大將
軍襲擊中山胡劉蠡升大破之三月神武欲以女妻蠡
升太子候其不設備乃潜師襲之其北部王斬蠡升首
以送其衆復立其子南海王神武擊之又獲南海王及
其弟西海王北海王皇后公卿以下四百餘人胡魏五
萬戶
十一月齊神武討山胡叛平之俘獲一萬餘戶口分配
諸州
北齊文宣天保三年正月帝親討庫莫奚於代郡大破
之獲雜畜十餘萬分賚將士各有差以奚口付山東為
民
四年九月契丹犯塞帝北廵冀定幽安仍北討十月丁
酉帝至平州遂從西道趣長塹詔司徒潘相樂帥精騎
五千自東道趣青山辛丑至白狼城壬寅終昌黎城復
詔安德王韓軌率精騎四千東趣斷契丹走路癸卯至
陽師水倍道兼行掩襲契丹甲辰帝親踰山嶺為士卒
先指麾奮擊大破之虜獲十餘萬口雜畜數十萬頭樂
又于青山大破契丹别部所虜生口皆分置諸州十二
月突厥攻茹茹茹茹舉國南奔帝自晉北討突厥迎納
茹茹乃廢其主庫提立阿那環子蓭羅辰為主置之馬
邑川給其廪餼繒帛親退突厥於朔州突厥請降許之
而還於是貢獻相繼
五年正月帝討山胡從離石道遣太師咸陽王斛律金
從顯州道常山王從晉州道犄角夾攻大破之斬首數
萬獲雜畜十餘萬遂平石樓石樓絶險自魏世所不能
至於是遠近山胡莫不懾服
三月茹茹菴羅辰叛帝親討大破之辰父子北遁
四月茹茹寇肆州帝自晉陽討之至恒州黃瓜堆虜騎
走時大軍已還帝率麾下千餘騎遇茹茹别部數萬四
面圍逼帝神色自若指畫形勢虜衆披靡遂縱兵潰圍
而出虜乃退走追擊之伏尸二十里獲菴羅辰妻子及
生口三萬餘人
五月北討茹茹大破之
六月茹茹率部衆東徙將南侵帝率輕騎於金山下邀
擊之茹茹聞而遠遁
六年六月帝親討茹茹諸軍大會於祁連池七月己卯
帝頓白道留輜重親率輕騎五千追茹茹壬午及於懷
朔鎮帝躬當矢石頻大破之遂至沃野獲其俟利藹然
力婁阿嘗吐頭發郁久閭拔延等并口二萬餘牛羊數
十萬頭茹茹俟利郁久閭李提率部人數百降
孝昭皇建元年十一月親戎北討庫莫奚長城處奔遁
分兵致討大獲牛馬括總入晉陽宫
武成河清三年四月衞將軍斛律光率騎北討突厥獲
馬千餘匹
後周武帝天和元年九月信州蠻冉令賢向五子王反
詔開府陸騰討平之先是巴西人譙淹扇動羣蠻以附
於梁蠻帥向鎮侯向白彪等應之尋而冉令賢向五子
王又攻䧟白帝殺開府楊長華遂相率作亂前後遣開
府元契趙剛等總兵出討雖破翦其族類而元惡未除
至是詔騰督王亮司馬裔等討之騰水陸俱進次于湯
口先遣諭之而令賢方增浚城池嚴設捍禦遣其長子
西黎諭子南王領其支屬於江南險要之地置立十城
遠結涔陽蠻為其聲援令賢率其精卒固守水邏城騰
乃總集將帥謀其進趣咸謂先取水邏然後經略江南
騰言於衆曰令賢内恃水邏金湯之險外託涔陽輔車
之援兼復資糧充實器械精新以我懸軍攻其嚴壘脱
一戰不克更成其氣不如頓軍湯口先取江南翦其羽
毛然後旋軍水邏此制勝之計也衆皆然之乃遣開府
王亮率衆渡江旬日攻拔其八城凶黨奔散獲賊帥冉
承公并生口三千人降其部衆一千戶遂簡募驍勇數
道入攻水邏路經石壁城此城峻險四面壁立故以名
焉惟有一小路緣梯而上蠻蜑以為峭絶非兵衆所行
騰被甲先升衆軍繼進備經危阻累日乃得舊路且騰
先任隆州總𬋩雅知蠻帥冉伯黎冉安西與令賢有隙
騰乃招誘伯黎等結為父子又多遺其金帛伯黎等悦
遂為鄉𨗳水邏側又有石勝城者亦是險要令賢使其
兄子龍真據之騰又密誘龍真云若平水邏使其代令
賢處龍真大悦密遣其子詣騰騰乃厚加禮接賜以金
帛蠻貪利既深仍請立效乃謂騰曰欲翻所據城恐人
力寡少騰許以三百兵助之既而遣二千人銜枚夜進
龍真力不能禦遂平石勝城晨至水邏蠻衆大潰斬首
萬餘級虜獲一萬口令賢遁走追而獲之并其子弟等
皆斬之司馬裔又别下其二十餘城獲其蠻帥冉三公
等騰乃積其骸骨於水邏城側為京觀後蠻蜑望見輒
大號哭自此狼戾之心輟矣
六年四月信州蠻渠冉祖喜冉龍驤舉兵反詔大將軍
趙誾率師討平之
建德五年二月詔皇太子廵西土因討吐谷渾
六年十一月稽胡反遣齊王憲率軍討平之初五年帝
敗齊師於晉州乘勝逐北齊人所棄甲仗未暇收歛稽
胡乘間竊出盗而有之乃立劉蠡升孫沒鐸為主號聖
武皇帝年曰石平時帝定東夏討之議欲窮其巢穴齊
王以為種類既多又山谷阻絶王師一舉未可盡除且
當翦其魁首餘加慰撫帝然之乃以憲為行軍元帥督
行軍總𬋩趙王招譙王儉滕王逌等討之憲軍次馬邑
乃分道俱進沒鐸遣其黨天柱守河東大帥穆支據河
西規欲分守險要犄角憲軍憲命譙王儉攻天柱滕王
逌擊穆支並破之斬首萬餘級趙王招又擒沒鐸餘衆
盡降
宣帝宣政元年九月汾州稽胡帥劉受邏干舉兵反詔
上柱國越王咸為行軍元帥率衆討之
隋高祖開皇元年八月甲午遣行軍元帥樂安公元諧
擊吐谷渾于青海破而降之
二年四月大將軍韓僧壽破突厥于雞頭山上柱國李
充破突厥於河北山
六月李充破突厥於馬邑
十一月突厥沙鉢悉衆為寇縱兵自木硖石門兩道来
寇武威天水安定金城上郡弘化延安六畜咸盡帝赫
怒下詔曰往者魏道衰弊禍難相尋周齊抗衡分割諸
夏突厥之虜俱通二國周人東慮恐齊好之深齊氏西
虞懼周交之厚謂虜意輕重國遂安危非徒並有大敵
之憂思減一邊之防竭生民之力供其来往傾府庫之
財棄於沙漠華夏之地實為勞擾猶復劫剥烽戍殺害
吏民無歲月而不有也惡積禍盈非止今日朕受天明
命子育萬方愍臣下之勞除既往之弊以為厚歛兆庶
多惠豺狼未嘗感恩資而為賊違天地之意非帝王之
道節之以禮不為虛費省徭薄賦國用有餘因入賊之
物加賜將士息道路之民務於耕織清邊制勝成策在
心凶醜愚暗未知深旨將大定之日比戰國之時乘昔
世之驕結今時之憾近者盡其巢穴俱犯北邊朕分置
軍旅所在邀截望其深入一舉滅之而遠鎮偏師逢而
摧剪未及南上遽已奔北應弦染鍔過半不歸且彼渠
帥其數幾何昆季爭長父叔相猜外示彌縫内乖心腹
世行暴虐家法殘忍東夷諸國盡挾私讎西戎羣長皆
有宿怨突厥之北契丹之徒切齒磨牙嘗伺其便達頭
前攻酒泉其後于闐波斯挹怛三國一時即叛沙鉢略
近趣周槩其部内薄孤束紇羅尋亦翻動往年利稽察
大為高麗靺羯所破婆毗設又為紇支可汗所殺與其
為隣皆願誅勦部落之下盡異純民千種萬類仇敵怨
偶泣血拊心銜悲積憾圓首方足皆人類也有一於此
更切朕懷彼地咎徵妖作年將一紀乃獸為人語人作
神言云其國亡訖而不見每冬雷震觸地火生種類資
給惟藉水草去歲四時竟無雨雪川枯蝗暴草木燒盡
饑疫死亡人畜相半舊居之所赤地無依遷徙漠南偷
存晷刻斯盖上天所忿驅就齊斧幽明合契今也其時
故選將治兵臝糧聚甲義士奮發壮夫肆憤願取名王
之首思撻單于之背雲歸霧集不可數也東極滄海西
盡流沙縱百勝之兵橫萬里之種亘朔野而追躡望天
涯而一掃此則王恢所說其猶射癕何敵能當何遠不
服但皇王舊迹北止幽都荒遐之表文軌所棄得其地
不可而居得其民不忍皆殺無勞兵革遠規溟海諸將
令行義兼含育有降者納有違者死異域殊方被其摧
抑放聽復舊廣闢邊境嚴治關塞使其不敢南望永服
威刑卧鼓息𤇺暫勞終逸制禦夷狄義在斯乎何用侍
子之朝無勞渭橋之拜普告海内知朕意焉於是以河
間王弘上柱國豆盧勣竇榮定左僕射高熲右僕射虞
慶則并為元帥出塞擊之沙鉢略率阿波貪汗二可汗
等来拒戰皆敗走遁去時虜饑甚不能得食于是粉骨
為糧又多災疫死者極衆
三年四月衛王爽破突厥於白道
五月癸卯行軍總𬋩李晃破突厥于摩那渡口壬戍行
軍元帥竇榮定破突厥及吐谷渾于涼州
六月行軍總𬋩梁遠破吐谷渾於爾汗出山斬其名王
八月遣尚書左僕射高熲出寧州道内史監虞慶則出
原州道並為行軍元帥以擊胡
十七年二月太平公史萬歲擊西寧羌平之
十八年二月以漢王諒為行軍元帥率水陸三十萬伐
高句麗九月遇疫而還
是年突厥雍虞閭數為邊患詔蜀王秀出靈州道以擊
之
十九年四月逹頭可汗犯塞遣八軍總𬋩史萬歲擊破
之是年遣漢王諒為元帥左僕射高熲率將軍王詧上
柱國趙仲卿並出朔州道右僕射楊素率柱國李徹韓
僧夀出靈州上柱國燕榮出幽州以擊突厥是時啓民
可汗歸朝帝於朔州築大利城以居之雍虞閭又擊之
帝復令入塞雍虞閭侵掠不已遂遷於河南在夏勝二
州之間發役掘塹數百里東西拒河盡為啓民畜牧之
地於是遣越國公楊素出靈州行軍總𬋩韓僧夀出慶
州太平公史萬歲出燕州大將軍姚辦出河州以擊都
藍師未出塞而都藍為其麾下所殺達頭自立為步迦
可汗其國大破遣太平公史萬歲出朔州以擊之遇逹
頭於大斤山虜不戰而遁追斬首虜二千餘人
二十年四月突厥犯塞以晉王(煬帝也)為行軍元帥擊破
之
仁夀元年正月突厥寇恒安遣柱國韓洪擊破之洪復
為虜所敗於恒安廢為庶人詔楊素為雲州道行軍元
帥率啓民可汗北征斛薛薛等諸姓初附於啓民至是
而叛素軍河北值突厥阿勿思力俟斤等南度掠啓民
男女六千口雜畜二十餘萬而去素率上大將軍梁默
輕騎追之轉戰六十餘里大破俟斤悉得人畜以歸啓
民素又遣柱國張定和領軍大將軍劉昇别路邀擊并
多斬獲而還兵既定渡河賊復掠啓民部落素率驃騎
范貴於窟結谷東南奮擊復破之追奔八十餘里
煬帝大業元年四月大將軍劉方擊林邑破之初高祖
時天下無事羣臣言林邑多竒寳者仁夀末遣方為驩
州道行軍總𬋩率欽州刺史寗長真驩州刺史李暈開
府秦雄步騎萬餘及犯罪者數千人擊之其王梵志率
其徒乘巨象而戰方軍不利於是多掘小坑草覆其上
因以兵挑之梵志悉衆而陣方與戰偽北梵志逐之至
坑所其衆多䧟轉相驚駭軍遂亂方縱兵擊之大破之
頻戰輒敗遂棄城而走方入其都獲其廟主十八枚皆
鑄金為之盖其有國十八葉矣方班師梵志復其故地
遣使謝罪於是朝貢不絶
四年七月左翼衛大將軍宇文述破吐谷渾於曼頭赤
水
五年五月吐谷渾主保覆袁州詔左屯衛大將軍張定
和往捕之定和挺身挑戰為賊所殺亞將柳武建擊破
之斬首數百級
六年二月武賁郎將陳稜朝散大夫張鎮州擊琉球破
之獻俘萬七千口頒賜百官
七年二月詔以高麗高元獻失藩禮將欲問罪遼左(事具)
(帝王親征)
册府元龜卷九百八十四
