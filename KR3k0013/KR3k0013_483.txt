冊府元龜卷四百八十三宋王欽若等撰
邦計部
總序
天地以生物為大德聖人以富有為大業治國務本體
乎阜養之和聚人以財貴乎歛施之節食貨之利不亦
博乎攸司之設其来久矣少昊氏以九扈為九農正隨
其宜以教人事此其始也帝舜命棄播是百榖以為稷
官命伯益奏庶艱食實山虞之官帝禹代父鯀為司空
平水土之官以有天下夏商之制方冊罕紀周文王之
在岐用平水土之法為治人之道建司馬之法以為田
制武王成王紹興統緒周公行政厥職大備天官太宰
之屬大府下大夫(為王治藏之府長若司農矣)掌以九貢九賦九功
之貳以受其貨賄之入頒其貨于受藏之府頒其賄于
受用之府(秦漢以来不置大府然其職在司農少府至梁天監七年始置大府卿)又有玉
府掌王之金玉玩好兵器凡良貨賄之藏又内府掌受
九貢九賦九功之貨賄良兵良器以待邦之用又外府
掌邦布之入出以貢百物而待邦之用又有司會中大
夫二人下大夫四人(主天下大計計官之長若尚書矣)掌以九貢之法
致邦國之財用以九賦之法令田野之財用以九功之
法令民職之財用以九式之法均節邦之財用掌國之
官府郊野縣都之百物財用凡在書契版圖者之貳以
逆羣吏之治而聽其會計又司書掌邦之六典八法八則九
職九正九事邦中之版土地之圖以周知入出百物以
叙其財受其幣使入於職幣又職内掌邦之賦入辨其
財用之物而執其總以貳官府都鄙之財入之數以逆
邦國之賦用又職歲掌邦之賦出以貳官府都鄙之財
出賜之數以待會而攷之又職幣掌式法以歛官府都
鄙與凡用邦財者之幣振掌事者之餘財又地官大司
徒之職卿一人掌建邦之土地之圖與民之數(若戸部尚書也)
(一云案戶部之職與地官之任雖亦頗同若徵其㳂襲則戶部合出於度支度支在筭計之官筭計之任本出)
(於天官之司會矣)小司徒之職掌建邦之教法以稽國中及四
郊都鄙之夫家九比之數又鄉師之職各掌其所治鄉
之教而聽其治以國比之法以時稽其夫家衆寡辨其
老幼貴賤廢疾馬牛之物辨其可任者與其施舍者掌
其戒令紏禁聽其獄訟又鄉大夫之職各掌其鄉之政
教禁令以歲時登其夫家之衆寡辨其可任者又州
長各掌其州之教治政令之法又黨正各掌其黨之政
令教治又族師各掌其族之戒令政事又地官載師掌
任土之法以物地事授地職而待其政令又閭師掌國
中及四郊之人民六畜之數以任其力以待其政令以
時徵其賦又縣師掌邦國都鄙稍甸郊旅之地域而辨
其夫家人民田菜之數及其六畜車輦之稽三年大比
則攷羣吏而詔廢置又均人掌均地政均地守均地職
均人民牛馬車輦之力政又司市掌市之治教政刑量
度禁令又質人掌城市之貨賄人民牛馬兵器珍異又
㕓人掌歛布絘布總布質布罰布㕓布而入于泉府又
胥師各掌其次之政令而平其貨賄憲刑禁焉又賈師
各掌其次之貨賄之治辨其物而均平之展其成而奠
其賈然後令市又司虣掌憲市之禁其鬭囂者與其虣
亂者又泉府掌以市之征布歛布之不售貨之滯於民
用者司稽掌廵市而察其犯禁者又司關掌國貨之節
以聮門市司貨賄之出入者又遂人掌邦之野以土地
之圖經田野造縣鄙形體之法又遂師各掌其遂之政
令戒禁以時登其夫家之衆寡六畜車輦辨其施舍與
其可任者又遂大夫各掌其遂之政令以歲時稽其夫
家之衆寡六畜田野辨其可任者又縣正各掌其縣之
政令徵比以頒田里以分職事掌其治訟趨其稼事而
賞罰之又鄙師各掌其鄙之政令又酇長各掌其酇之
政令以時校正登其夫家比其衆寡又里宰掌比其邑
之衆寡與其六畜兵器治其政令又鄰長掌相糾相受
又旅師掌聚野之耡粟屋粟間粟而用之以質劑致民
平頒興其積施其惠散其利而均其政令又稍人掌令
丘乘之政令又委人掌斂野之賦歛薪芻土均掌土地之政
以均地守以均地貢又山虞掌山林之政令物為之厲
而為之守禁又川衡掌廵川澤之禁令而平其守又澤
虞掌國澤之政令為之厲禁使其地之人守其財物以
時入于玉府頒其餘于萬民又廪人掌九榖之數以待
國之匪頒賙賜稍食又司稼掌廵邦野之稼而辨穜稑
之種周知其名與其所宜地以為法又舂人掌共米物
槁人掌共内外朝冗食自天官太宰以下咸有大夫士
府史胥徒以屬焉諸侯之國則齊用管仲制國以寓軍
政及謹正鹽筴鐵官之數越王勾踐用范蠡計然之術
以勝吳魏文侯相李悝作盡地力之教平糴之法秦孝
公任商鞅廢井田制阡陌至始皇并天下有治粟内史
掌榖貨有兩丞少府掌山海地澤之稅以給其養屬官
有太官湯官𨗳官若盧考工室東織西織東園匠令丞
胞人都水均官長丞又上林十八池監尚方御府官令
皆主貨食工作之事漢高祖封張蒼為北平侯遷為計
相(能計故號計相)一月更以列侯為主計四歲(以列使典授郡國傳書又云以)
(其所主因以為官號與計相同時所卒立非久施也)是時蕭何為相國而蒼乃自
秦時為柱下史時習天下圖書計籍蒼又善用筭律歴
故令蒼以列侯居相府領主郡國上計又有尚書郎四
人内一人主戶口墾田一人主財帛委輸景帝後元年
更名治粟内史為大農令丞亦二人或謂之中丞武帝
太初元年更大農令為大司農秩中二千石屬官有大
倉均輸平凖都内籍田五令丞幹官鐵市兩長丞郡國
諸倉農監都水六十五官長丞又有搜粟都尉武帝軍
官不嘗置又都水鐵官兩長丞屬京兆尹又左都水鐵
官及長安四市長丞皆屬左馮翊右都水鐵官屬右扶
風孝武帝大興征伐孔僅為大農上鹽鐵丞及東郭咸
陽奏置小鐵官使屬在所縣使僅及咸陽乘傳行天下
鹽鐵作官附除故鹽鐵家富者為吏初大農斡鹽鐵官
布多置水衡欲以主鹽鐵及楊可告緡上林財物衆乃
令水衡主上林上林既充滿乃分緡錢諸官而水衡少
府大僕大農各置官往往即郡縣比没入田田之其没
入奴婢分諸苑養狗馬禽獸及與諸官益雜置多(謂雜置掌)
(衆官員分事耳)後桑弘羊為治粟都尉領大農請置大農部丞
數十人分部主郡國各往往置均輸鹽鐵官其水衡都
尉掌上林苑有五丞屬官有上林均輸御羞禁圃楫櫂
鍾官技巧六廐辨銅九官令丞又有衡官水司空都水
農倉甘泉上林都水七官長丞上林有八丞十二尉均
輸四丞御羞兩丞都水三丞禁圃兩尉甘泉上林四丞
元帝時鹽鐵官及比假田官常平倉其後用度不足獨
復鹽鐵官成帝建始二年省技巧六廐官又置尚書五
人其三曰民曹典膳治功作鹽池苑囿之事河平元年
省東織更名西織為織室哀帝初少府省樂府平帝又
置司農部丞十三人人部一州勸農桑矣東漢承前制
大司農卿一人中二千石掌諸錢榖金帛諸貨幣郡國
四時上月旦見錢榖簿其逋未畢各具别之邊郡諸官
請調度者皆為報給損多益寡取相給足丞一人比千
石部丞一人六百石部丞主帑蔵屬官有大倉令一人主
受郡國轉漕榖丞一人平凖令一人掌知物賈主練染
作采色丞一人𨗳官令一人主舂御米及作乾糒丞一
人廪犧令一人掌祭祀犧牲鴈騖之屬丞一人雒陽市
長一人丞一人滎陽敖倉官中興皆屬河南尹餘均輸
等皆省初郡國鹽官鐵官並屬大司農中興皆屬郡縣
少府卿一人中二千石掌中服御諸物衣服寳貨珍膳
之屬少者小也故稱少府王者以租賦為公用山澤陂
池之稅以供王之私用丞一人比千石屬官有太官令
掌御飲食守宫令一人主御紙筆墨及尚書財用諸物
上林苑令一人及鴻德苑令主苑中禽獸頗有民居皆
主之濯龍監直里監各一人並主雒陽園中藏府令一
人掌中幣帛金銀諸貨物尚方令一人掌上方工作御
刀劒諸好器物及寶玉作器魏大司農因漢之制又置
典農中郎將主屯田典農中郎典農校尉所主如中郎
又置度支尚書掌軍國大計又有度支金部虞曹比部
庫部農部水部倉部民曹等郎皆主食貨之事蜀吳多
如舊制而蜀先主定益州置鹽府校尉較鹽鐵之利屬
官有典曹都尉晉受命罷農部置比部金部倉部度支
左民右民虞曹屯田起部水部等曹郎後又置運漕及
渡江無左民屯田運曹虞曹又省起部水部曹大司農
統太倉籍田𨗳官三令襄國都水長東西南北部護曹掾及
渡江省并都水孝武復置焉少府統材官校尉中左右
三尚方中黃左右藏左校甄官平凖奚官等令左校坊
鄴中黃左右藏油官等丞及渡江省并丹陽尹孝武復
置焉宋有大司農一人丞一人掌九榖六畜之供膳羞
者屬官有太倉𨗳官藉田等令丞又少府一人丞一人
掌服御之物領左右尚方御府東冶平凖等令丞又度
支尚書領度支金部倉部起部四曹又有左民尚書自
此以降民曹或為左民或為右戸又有比部水部郎中
其虞部郎中省都官尚書領水部焉南齊大司農水官
屬並如晉制其少府又加領左右尚鍜署梁高祖天監
七年以大司農為司農卿班第十一(是為春卿梁初猶依宋齊皆無卿名)
(至是增焉)司農卿位視散騎常侍主農功倉廪統太倉𨗳官
籍田上林令又管樂遊北苑丞左右中部三倉丞莢庫
箬庫丞湖西諸屯主九年又置勸農謁者親殿中御史
又有司農主簿一人初置大府卿掌金部府帑統右藏
令上庫丞掌大倉南北市令關津亦屬焉又以少府為
夏卿統材官將軍左右中尚方甄官平水南塘邸稅庫
東西治中黃細作炭庫紙漆等署令丞屬焉又置左右
尚書並掌戸籍兼知工官之事其戸部度支金部倉部
屯田虞部並有侍郎郎中陳並因之其司農卿又有主
簿其戶部尚書領屯田後魏初大司農第二品孝文太
和二十年改為第三品少卿第三品亦改為正第四品
上丞第五品中改為第七品下其主簿省之又改少府
為大府卿品第三後改少府復為太府其尚書省則祠
部尚書省之屬有虞曹掌地圖山川遠近園囿田獵殽
膳雜味等事屯田掌籍田諸州屯田等事起部郎掌諸
興造工匠等事都官尚書之屬有比部掌勾檢等事水
部掌舟船津梁公私水事膳部掌侍官百司禮食餚饌
等事度支尚書之屬統度支掌計令凡軍國損益及軍
役糧廪事倉部掌諸倉帳出入事左戶掌天下計帳戸
籍等事右戸掌天下公私田宅租調等事金部掌權衡
量度内外諸庫藏文帳等事庫部掌戎仗器用所須事
北齊因之司農寺省卿少卿各一人掌倉市薪米園池
果實復置主簿其左右三尚方司染諸治及細作甄官
等署並隸太府後周司農上士一人掌三農九榖稼穡
之政令屬大司徒大府有中大夫掌貢賦貨賄以供國
用屬大冡宰又有計部大夫其戸部度支金部倉部工
部屯田虞部水部咸凖六官各以其差次屬焉隋初司
農卿與北齊同太府寺卿一人統左蔵左右内三尚
方司染右藏掌冶甄官等署各置令丞煬帝分太府等
置少府監管三尚方及司染掌治等署而太府寺管左
右藏及兩市平凖等署焉少府置監一人少監一人丞
二人統左尚内司織司染鎧甲弓弩掌冶等署其後又
改監為令少監為少令併司織司染為織染令鎧甲弓
弩二署司農卿但統上林太倉鈎盾𨗳官四署罷典農
上林二署以平凖令隸司農寺掌苑囿薪芻炭市易度
支加司農少卿二人又尚書省兵部尚書之屬有庫部
都官尚書之屬有工部度支尚書之屬有度支戸部金
部倉部工部尚書之屬有工部屯田虞部水部等侍郎
並分掌兵仗勾檢出納國計戸口金鐵廪庾工役官田
山澤舟船之事焉唐制司農卿之職掌邦國倉儲委積
之事總上林太倉鈎盾𨗳官四署與諸監之官屬謹其
出納而修其職務少卿為之貳少卿二人丞六人屬官
有上林署令二人大倉署令三人𨗳官署令二人太原
永豐倉監一人龍門等諸倉每監一人司竹監一人湯
泉湯監一人京都苑總監監各一人京都苑四面監各
一人諸屯監監一人也凡城宫總監監一人太府寺卿
之職掌邦國賦貨之事總京都四市平准左右藏常平
八署之官屬舉其綱目修其職務少卿二人丞四人兩
京儲市署令各一人平准署令二人左藏署令三人右
藏署令二人常平署令一人少府監之職掌供百工技
巧之事總中尚左尚右尚織染掌冶五署之官屬庀其
工徒謹其繕作少監為之貳少監二人丞四人中尚署
令一人左尚署令一人右尚署令一人織染署令一人
掌冶署諸冶監每冶監一人北都軍器監一人甲坊署
令一人弩坊署令一人諸鑄錢監各一人互市監每市
監一人咸有丞副主簿錄事府史之徒以屬焉戸部尚
書侍郎之職掌天下戸口井田之政令其屬曰戸部度
支金部倉部戸部郎中員外郎各二人掌領天下州縣
戶口之事分十道以總之度支郎中員外郎各一人掌
支度國用租賦多少之數金部郎中員外郎各一人掌
庫藏出納之節金寳財貨之用倉部郎中員外郎各一
人掌國之倉庾受納賦稅出給禄廪之事刑部尚書侍
郎之屬曰比部郎中員外各一人掌勾諸司百僚俸料
調歛逋欠因知内外之經費工部尚書侍郎之職掌天
下百工屯田山澤之政令其屬曰工部屯田虞部水部
工部郎中員外郎各一人掌經營興造之衆務屯田郎
中員外郎各一人掌天下屯田之政令虞部郎中員外
郎各一人掌天下虞衡山澤之事水部郎中員外郎各
一人掌天下川瀆陂池之政令咸有令史主事等員以
屬焉(其官名㳂革並具卿監臺省門)其後財貨之任多專置使以主之
不獨歸於臺閣睿宗景雲二年以蒲州刺史充關内鹽
池使鹽鐵之有使自此始也(其後朔方節度常帶鹽鐵使)明皇先天
二年始以陜州刺史李傑充陜州水陸運使漕運之有
使自此始也是年又以豳州刺史強循充鹽池使即鹽
州池也開元二年又以河南尹李傑充水運使大興漕
事明年畢搆為河南尹不帶水陸運使又十一年以殿
中侍御史宇文融勾當租庸地稅使十二年融遷御史
中丞充諸色案年戸口使十八年拜戶部侍郎裴耀卿
為江淮轉運使仍以鄭州刺史崔希逸河南少尹蕭景
為之副轉運鹽鐵之有副使自此始也二十一年以侍
中裴耀卿充江南淮南轉運使明年九月蕭景除太府
少卿知度支事充江淮處置轉運使二十三年以太府
少卿李元祐知度支使二十五年以監察御史羅文信
充諸道鑄錢使是年又令諸屯隸司農寺明年以侍御
史楊眘矜充太府出納使天寳二年陜郡太守韋堅加
兼知勾當租庸使又加兼勾當緣河及江淮轉運處置使
三載以御史中丞楊眘矜充鑄錢使又以李齊物除江
南尹復帶水陸運使四載以戸部郎中王鉷加勾當戸
口色役使又以殿中侍御史楊釗充司農出納錢物使
又充水陸轉運使五載詔以司農錢榖是司其官人等
並不在差使限又以侍御史楊釗充木炭使六載以戸
部侍郎楊眘矜又充兩京含嘉倉出納使諸道鑄錢使
仍加諸郡租庸使七載又以給事中楊釗兼御史中丞
專判度支八載廢帳坊為戸部員外廳次北為戸部郎
中廳皆至宏麗又於省街東取都水監地以諸州籍帳
錢造考堂制度又過於省中移都水監於省西北割右
武衛園地置之(乾元以後毁折並盡今為戶部園)十載度支使楊國忠
奏請自勾當陜郡水陸運加國忠陜郡水陸運使太守
崔無詖遂不𢃄使名十二載又詔陜運使宜令崔無詖
充使楊國忠充都使勾當肅宗至德元載以監察御史
第五琦充江淮租庸使乾元元年以度支郎中第五琦
又充河南五道度支使兼諸道鹽鐵使是年又充兩京
司農太府出納使及充諸色轉運使是年升司農寺中
署為上署二年十二月以兵部侍郎同中書門下平章
事吕禋充勾當度支使并轉運使上元元年戸部侍郎
勾當度支使劉晏又充勾當鑄錢鹽鐵等使又以殿中
監李輔國加京鑄錢使元年建子月以戸部侍郎勾當
度支使元載充江淮轉運及鹽鐵使寳應元年以侍御
史穆寧為河南道轉運使租庸鹽鐵使又以通州刺史劉
晏為戸部侍郎京兆尹勾當度支并轉運使兼充勾當
鑄錢使度支鹽鐵兼漕運自晏始也廣德元年代宗居
陜御史中丞裴諝為河東道租庸鹽鐵等使二年第五
琦充諸道鹽鐵鑄錢轉運使專判度支又以簡校戸部
尚書劉晏為河南及江淮以来轉運使其年六月禮部
尚書兼御史大夫李峴充江南西道勾當鑄錢使永泰
元年正月劉晏充東都淮南浙江東西湖南山南東道
轉運鹽鐵鑄錢等使第五琦充京畿關内河東劍南山
南西道鑄錢轉運鹽鐵等使是年閏十月京兆尹黎翰
充木炭使(自後京兆尹常𢃄此使)二年以劉晏為東道轉運常平
鑄錢鹽鐵使第五琦為關内河南劒南三川轉運常平
鑄錢鹽鐵等使大歴四年以吏部尚書兼御史大夫劉
晏充東都河南江淮山南東道轉運鹽鐵鑄錢使五年
停諸鐵錢監監以所在州府都督刺史判之副監以上
佐判之是年停木炭使又詔停關内河東三川轉運常
平鹽鐵使自此劉晏與戸部侍郎韓滉分領關内河東
山南劍南租庸青苗使至十四年天下財賦皆以晏掌
之德宗建中元年言事者稱轉運之職可罷乃罷劉晏
為右僕射天下錢榖皆歸金倉兩部委中書門下簡兩
司郎官准格式條理于時天下錢榖歸尚書省本司職
事久廢無復綱紀徒收其名而莫總其任國用出入無
所統之是年三月以戸部侍郎韓泗判度支金部郎中
杜祐權勾當江淮水陸運使行劉晏韓滉舊制十一月
又以杜祐兼御史中丞江淮水陸運使十二月停江淮
水陸運使轉運事委度支處置三年八月分置汴東西
水陸運兩稅鹽鐵使(建中三年正月戸部郎判度支杜祐奏天寳以前戸部事繁所以郎)
(中員外各二人判署自兵興以後戸部事簡度支事繁度支郎中員外各一人請廻輟戸部郎中員外各一人)
(分判度支案待天下兵革息却歸本曹)十二月又分置汴東汴西水陸運
鹽鐵租庸使汴東以包佶為之汴西以崔縱為之貞元
元年以浙西節度使檢校左僕射平章事韓滉為江淮
轉運使又加諸道轉運鹽鐵使藩鎮領諸道鹽鐵始於
此也二年諸道水陸運使及度支廵院江淮轉運使等
並停五年以中書侍郎同中書門下平章事竇參充鹽
鐵度支使諸道轉運等使八年以戸部尚書班宏加轉
判度支諸道鹽鐵使又詔東南兩稅財賦自河南江淮
嶺南東道至渭橋以戸部侍郎張滂主之河東劒南山
南西道以戶部尚書度支使班宏主之(子時宏滂互有所短命宰相趙)
(景陸贄以其事上聞由是遵大歴故事如劉晏韓滉所分焉)其年七月司農少卿裴
延齡加權判度支九年張滂奏立稅茶法郡國有茶山
及商賈以茶為利者委院司分置諸場茶之有稅自滂
始也自後裴延齡專判度支度支與鹽鐵益殊塗而治
矣十年潤州刺史王緯代張滂為鹽鐵使治于京口俄
兼諸道轉運鹽鐵使十一年戸部侍郎裴延齡充京西
木炭採運使十二年戶部尚書裴延齡判度支又以倉
部郎中判度支案蘇弁除度支郎中兼御史中丞副知
度支事立位於正郎之首副知之號自弁始也(度支自貞元以)
(前他官未判者甚衆自後多以尚書侍郎主之别官兼者希矣故事度支案郎中判入員外判出侍郎總統案)
(而已官銜不言專判度支開元以後時事多故遂有他官来判者或尚書侍郎專判乃曰度支使或曰判度支)
(使或曰知度支或曰知度支事或曰勾當度支使雖名目不同其事一也)是月停木炭使十
三年以陜虢觀察使于頔兼陜州水陸運使十六年置
𣙜鹽使先是兩池鹽務隸度支及職使諸道廵院使弁
以金部郎中主安邑解州兩池弁主池務恥同諸院遂
奏署使(𣙜鹽使一員推官一員廵官十員安邑院官一員解院縣官一員胥吏防池官健及池戶若干)
(人其後杜祐兼領鹽鐵度支以度支既稱使所管不合更有使名遂與東渭橋使同奏罷之)十九年
太倉奏請依六典置太倉令二員丞六員監事十員支
計官驅使官三人典六人府使六人又烏池在鹽州置
𣙜稅使一員推官兩員廵官兩員胥吏一百三十人防
池官健及池戶四百四十人順宗即位有司重奏鹽法
以杜祐判鹽鐵轉運使治於揚州永貞元年以司空平
章事杜祐再兼諸道轉運使又兼諸道鹽鐵使憲宗元
和元年以兵部侍郎李巽充諸道轉運鹽鐵使二年以
李巽代杜祐判鹽鐵轉運使(先是李錡判使天下酤漕運由其操割專事貢獻守)
(其寵渥中朝秉事者悉以利之鹽鐵之利積於私室而國用日耗巽既為使大正其事其堰埭先隸浙西觀察)
(使者悉歸之因循權置者盡罷之增置河隂敖倉置桂陽監鑄平陽銅山為錢又奏江淮河南陜西兖鄆嶺南)
(鹽法院去年收鹽價緡錢七百二十七萬比舊法張其估千七百八十餘萬非實數也今請以其數除為煑鹽)
(之外付度支收其數鹽鐵使煑鹽利繫度支自此始也)三年七月判度支裴均以
兩池職轉繁劇後以留後為𣙜鹽使八月司農少卿崔
鄷奏停倉丞一員監事二員十月度支使鄭元奏當司
判案郎中官先有六員今請留四員為定四年加度支
判案郎中一員又詔其鹽鐵使楊子留後宜兼充淮南
浙西浙東宣歙福建等道兩稅使其江陵留使宜兼充
荆南山南東道鄂岳江西湖南嶺南等道兩稅使度支
山南西道分廵院官兼充劒南東西川及山南西道兩
稅使其陜内五監舊屬鹽鐵使宜割屬度支使便委山
南西道兩稅使兼知糶貨峽内鹽鐵屬度支使自此始
也五年誅李師道收復淄青十二州未定戸籍詔命諫
議大夫王彦威充十州勘定兩稅使又詔停河南水陸
運使十四年鄆青兖三州各置鹽鐵院又改河北稅鹽
使為𣙜鹽使穆宗長慶三年十二月度支奏判案郎中
比有六人近減置四員請更置郎官一員判案以主客
員外郎白行簡充從之四年詔東都江陵鹽鐵轉運留
後並改為知院官(從鹽鐵使王涯請也)敬宗初王播復以鹽鐵使
為揚州節度使(又云寳歴元年正月王播為淮南節度又充諸道轉運使)文宗即位
王播入覲以宰相判鹽鐡轉運其後王涯復判二使太
和二年詔潼關以東度支分廵院宜併入鹽鐵江淮河
隂留後院及王涯以事誅而令狐楚以尚書右僕射主
茶法充諸道轉運鹽鐵使以是年茶法復貞元之制開
成二年勑鹽鐵戸部度支三使下鹽院皆郎官御史為
之使雖更改院官不得移替三年諸道轉運鹽鐵使戸
部尚書楊嗣復以本官平章事主茶法多革錢榖鹽院
之陳事(至宣宗大中壬申凡一十五年多任以元臣以集其務崔珙自刑部尚書拜杜悰以淮南節度)
(領之既而皆踐公台薛元賞李執方盧洪正馬植敬晦五人於九年之中相踵理之植自是亦居相位)五年
九月勅稅茶法起来年却付鹽鐵使收管武宗會昌元
年二月以南省六曹戸部度支兩司尚書侍郎多奏請
諸行郎官判錢榖文案遂令本司郎吏束手閒居至於
廳事皆他官所處自今以後其度支戸部錢榖文案本
行郎官分判不在更請諸行郎官限仍委尚書侍郎同
諸行例便自於行内選擇差判其戸部一行郎官仍委
中書門下皆選擇與公務相當除授如本行員數欠少
亦任於諸行稍閒司中選才質資序相當者奏請轉授
五年九月勅置備邊庫收納度支戸部鹽鐵三司錢物
宣宗大中三年十月詔改備邊庫為延資庫内之度支
郎中判四年因收復河隴詔澠池鹽令度支收管仍以
靈州分廵院官專勾當(置𣙜稅使一員推官兩員廵官兩員胥吏三十九人防池官健)
(及池戶二百六十五人是年党項羌叛擾饋運不通供軍使請𣙜市河東白池鹽共食其白池屬河東節)
(度使不繫度支胡雒池在豐州界隸河東供軍使每年採鹽約一萬四千餘石供振武天德兩軍及營田水運)
(官健)又詔以宰相判延資庫於是白敏中崔鉉相繼判(其錢)
(三司率送)五年二月以刑部侍郎裴休為鹽鐵轉運使俄又
立稅茶之法僖宗乾符四年六月以宣歙觀察使高駢
為潤州刺史諸道轉運鹽鐵使六年移節淮南領使如
故中和元年車駕出狩興元府以兵部侍郎蕭遘中書
侍郎平章事韋昭度掌判鹽鐵(及命侍中王鍔為行營都統發出諸道之兵收)
(復京城慮調度不時乃以昭度兼供運使)光啓二年以刑部尚書孔緯充諸
道轉運鹽鐵使是時所在征鎮自擅兵賦皆不上供歲
時但貢奉而已由是江淮轉運路絶國命所能判者唯
河西山南劒南嶺南西道洎中官田令孜自蜀中扈從
召募新軍號左右神策共四十四部並南衙官屬僅萬
餘三司轉運無調發之所舊日兩池𣙜鹽税課鹽鐵使
時置鹽官以總其事自亂離之後河東節度使王重榮
兼領𣙜務至是令孜以軍食闕供乃舉廣明前故事請
以兩池𣙜務歸之鹽鐵詔下重榮上章論訴竟不能奪
梁太祖開平元年四月置建昌院以博王友文判院事
太祖在藩時四鎮所管兵車賦稅諸色課利按舊部籍
而主之其年五月中書門下奉請以判建昌院事為建
昌宫使仍以東京太祖在龍舊宅為宫二年以侍中韓
建判建昌宫事又以尚書兵部李皎為建昌宫副使三
年九月以門下侍郎平章事薛貽矩兼延資庫使判建
昌宫事乾化二年六月廢建昌宫以河南尹魏王張宗
奭為國計使凡天下金榖兵戎舊隸建昌宫者悉主之
後唐莊宗同光元年十一月以左監門衛將軍判内省
寺李紹宏兼内勾管天下錢榖簿書悉委裁遣自是州
縣供帳煩費議者非之二年詔鹽鐵度支戸部三司凢
關錢物並委租庸使管轄四年以吏部尚書李琦為國
計使自後廢其名額不置明宗天成元年詔廢租庸院依
舊為鹽鐵戸部度支三司委宰臣一人專判長興元年
以許州節度使張延明行工部尚書充三司使班右宣
徽之下三司置使自延明始也初延明自許州入再掌
國計白於樞密使請置三司使召宣中書議其事宰臣
以舊制覆奏授延明特進工部尚書充諸道鹽鐵轉運
等使兼判戸部度支事從舊制也明宗不從終以三司
使為名此並唐室已後諸使掌錢榖之任者焉夫主計
之重治本攸繫歴代而下莫不決擇賢彦資其經略故
有深明國體周知地利究消息盈虛之數而取之有時
辯耗登聚散之宜而用之有節必也平其輕重析其
毫杪無爽備預用成幹濟以兹荷寵無忝厥職其有掊
克以斂怨貪墨而徇私締結黨與矯誣縣官因而速尤
誠取衆棄若乃敦惠養之道下蠲除之令仰頼王者之
澤則非臣下所專以時次之用明厥旨凡邦計部三十
九門
選任材略褒寵
選任
周以太宰節財用漢以丞相主國計所以總天下之要
會權歲杪之出入邦本攸重圖任斯難在乎器識精通
機術周敏務持久之要道明兼濟之大略經常而不闕
歛下而無刻俾賄貨通流用度均贍斯為任職也是故
選受之際慎揀斯至或以其義更煩劇博習書數平可
以操心枰細可以析秋毫或以其善商功利深識治體
著於行事形於論議故得時望充塞僉謀載洽應疇次
之命分内外之務然後盤結是解鐵刅益精無忝於厥
服者矣
漢張蒼高帝以代相遷為計相(以能計故號曰計相一說專主計籍故號計相)
一月更以列為主計(去計相之名更號主計)是時蕭何為相國蒼
乃自秦時為柱下御史明習天下圖書計籍又善用筭
律歴故令蒼以列侯居相府領主郡國上計
東郭咸陽孔僅武帝時為大農丞(姓東郭名咸陽姓孔名僅)領鹽鐵事而
桑弘羊貴幸咸陽齊之大䰞鹽(䰞古煑字)僅南陽大冶皆置産累
千金故鄭當時進言之弘羊雒陽賈人子以心計年十
三侍中故三人言利事析秋毫矣僅使天下鑄作器三
年中至大司農列九卿而弘羊為大司農中丞管諸會
計事後為治粟都尉領大農僅斡天下鹽鐵(斡本音管亦作)
(幹)
趙過能為代田一畮三甽(甽音工犬切或作畎壟也)歲代處故曰代
田(代易也)古法也武帝末年悔征伐之事乃封丞相為富
民侯(沛蘄縣也欲百姓之殷實故取其嘉名也)下詔曰方今之務在於力農
以趙過為搜粟都尉
耿夀昌宣帝時以善為筭能商功利得幸於上(商度也)為
大司農中丞
魏任峻為騎都尉太祖每征伐峻嘗居守給軍是時歲
饑旱軍食不足羽林監穎川棗祗建置屯田太祖以峻
為典農中郎將數年中所在積粟倉廪皆滿國中之饒
起於棗祗而成於峻也
晉安平王孚司馬懿之弟也初仕魏為清河太守魏文
帝置度支尚書專掌軍國支計朝議以征討未息動須
節量及明帝嗣位欲用孚問左右曰有兄風不答云似
兄天子曰吾得司馬懿二人復何憂哉轉為度支尚書
張華字茂先武帝潛與羊祜謀伐吳而羣臣多以為不
可唯華贊成其計及將大舉以華為度支尚書乃量計
運漕決定廟筭
杜預為秦州刺史領東羌校尉石鑒時為安西將軍奏
預乏軍興遣御史檻車徵詣廷尉以預尚公主八議以
侯贖論會匈奴帥劉猛舉兵反武帝詔預以散侯定計
省闥俄拜度支尚書又坐免官以侯兼本職數年復拜
度支尚書
後周宼雋初仕後魏孝明為左將軍孝昌中朝議以國
用不足乃置鹽池都將秩比上都前後居職者多有侵
隠乃以雋為之
唐第五琦天寳末以北海郡錄事參軍奏事至蜀中得
謁見玄宗因奏言方今之急在兵兵之強弱在賦賦之
所出江淮居多若假臣職任使濟軍須臣能使賞給之
資不勞聖慮玄宗大喜即日拜監察御史勾當江淮租
庸使尋遷殿中侍御史肅宗乾元元年加江南等五道
度支使促辦應卒事無違闕累遷度支郎中戸部侍郎
兼御史中丞專判度支領河南等道度支都勾當轉運
租庸鹽鐵鑄錢司農太府出納山南東西江西淮南館
驛等使二年以本司同中書門下平章事尋貶忠州刺
史入為太子賓客京兆尹代宗廣德還琦專度支永泰
二年充京畿關内河東劒南山南西道轉運常平鑄錢
鹽鐵等使前後領賦十餘年
劉晏肅宗上元初為京兆尹戸部侍郎判度支號為稱
職無何為酷吏敬羽所搆貶通州刺史寳應元年自通
州召至復為戸部侍郎兼御史大夫京兆尹充度支轉
連鹽鐵諸道鑄錢等使二年遷吏部尚書平章事代宗
廣德初罷相為太子賓客諸道轉運使尋加御史大夫
充東都河南江淮轉運使永泰二年加東都畿内河南
淮南江南東西湖南荆南山南東道轉運常平鑄錢鹽
鐵轉運等使
元載自洪州刺史除度支郎中載智性敏悟善奏對肅
宗嘉之委以國計俾充使江淮都領漕輓之任尋加御
史中丞數月徵入遷戸部侍郎度支使並諸道轉運使
穆寧代宗寳應初轉侍御史為河南轉運租庸鹽鐵等
使明年遷戸部員外郎無幾加兼御史中丞為河南江
淮轉運使廣德初遷庫部郎中是時河南不通漕輓由
漢沔自商山達京師選鎮夏口者代宗詔以寧為鄂州
刺史鄂岳沔都團練使及淮東西鄂岳租庸鹽鐵緣江
轉運使
韓滉代宗大歴六年以尚書右丞改戶部侍郎判度支
初自肅宗至德乾元以後所在軍興賦稅無度帑藏給
納多務因循滉既掌計司清勤撿轄不容姦妄後為鎮
海軍節度使至德宗貞元二年来朝時右丞相元琇判
度支以關輔旱儉請運江淮租米以給京師德宗以滉
浙江西東節度素著威名加江淮轉運使又加度支運
鹽鐵等使
杜佑以肅宗大歴末為金部郎中充水陸轉運使改金
部度支郎中兼和糴等使時方軍興餽運之務悉委於
佑遷戸部侍郎判度支
韓洄德宗建中元年以諫議大夫為戸部侍郎判度支
先是大歴末罷判度支併其務令轉運使劉晏兼領之
晏既罷黜令天下錢榖各歸尚書省令本司各廢罷職
事久矣徒收其名而莫綜其權國用出入未有所統故
復命洄還判度支而令金部郎中杜佑為權勾當江淮
水陸運使如劉晏韓滉舊制也
包佶建中二年以駕部郎中權勾當諸道輕貨鹽鐵使
兼充江淮水陸運使
崔縱建中末為汴西水陸運兩稅使兼充魏州四節度
行營都糧料使時馬燧李懷光等計田悅久無功或以
軍食不繼為辭故命縱於澤潞之郊督促餽運
齊抗興元初為工部員外郎充江淮宣慰判官會朱泚初平
旱蝗之後國用空耗轉運使元琇以抗有才奏為倉部郎
中條理江淮鹽務貞元初琇又奏抗為水陸運副使督
江淮漕運以給京師
班宏貞元初為吏部侍郎是歲仍歲旱蝗帝以賦調為
急改戶部侍郎為度支使韓滉之副
蘇弁貞元中為倉部郎中仍判度支案時裴延齡卒德
宗聞其才特開延英面賜金紫授度支郎中副知度支
事仍命立於正郎之首副知之號自此始也
王紹貞元中為倉部員外郎時屬兵革旱蝗之後令戶
部收闕官俸兼稅茶諸色無名之錢以為水旱之備紹
自拜倉部使准詔主判及遷戶部郎中皆獨司其務擢
拜戶部侍郎尋加判度支至憲宗元和七年以兵部尚
書權判戶部
李巽貞元末為兵部侍郎時司徒杜佑判度支鹽鐵運
使以巽幹理奏為副使累月代佑全領度支鹽鐵等使
孟簡元和中代崔羣為戶部侍郎是官有二員其判使
案者别居一署謂之左戸元和以還號為清重之最宰
輔登用多由此而去故羣入相以簡代焉
王遂元和中自司農卿出為柳州刺史數年用兵淮西
天子藉錢榖吏以集財賦知遂強幹乃用為宣州刺史
宣歙觀察使淮蔡平王師東討召拜光禄卿充淄青行
營諸軍糧料使
薛王知柔昭宗乾寧二年以京兆尹兼戶部尚書判鹽
鐵度支事制曰國家自盜螫中原兵纏九縣支度牢籠
之務施張經制之宜率煩台臣旁綜使務綱條既正豐
阜可期宜擇通才俾繼成績僉曰叔父膺予揀求詢謀
協同毗頼惟允即以虚位并而授之匪私吾宗示張王
室惟爾嗣同薛王知柔我之近屬國之材人識大體以
立朝藴嘉謀而致用粤自典司宗祏尹正神臯庇本枝
而敦序有倫臨帝甸而汚莱盡闢政惟務本生靈懷衣
食之源令著先庾豪右屏椎埋之迹人懷其惠吏不敢
欺封畿新轉置之規園寢備薦羞之禮府署完葺京師
底寧疇兹多能孰可加爾朕言念銅鹽之重賦輿之殷
勞於鈞衡多歴年所今將授爾用展其材矧乃司存此
專郎吏乾元多難方委公卿離之合之各繫緩急今我
用爾思復舊章惟簡身可以律人惟奉上可以御下取
舍勿因於利任使惟其所知無以公務結私恩無以公
方樹私怨惟是六者竭乃一心副吾超拔之恩濟我艱
難之運悉仍舊貫别示殊恩於戲朝廷之本軍國之用
佇爾康濟紓吾焦勞往佩寵光勉施才術苟不稱是又
何敢以叔父私於天下哉
後唐孟鵠明宗天成二年以樞密院承旨充三司副使
權判三司鵠本魏州案吏也初莊宗初定魏博選幹吏
以計兵賦鵠為度支孔目官掌邢洺錢榖司明宗時為
邢洺節度使軍賦三分之一屬霸府鵠於調弄之間不
苛急每事曲意承迎上心甚德之而度支使孔謙專典
軍賦而於藩鎮徵督苛急明宗嘗切齒及即位鵠時為
租庸院勾官擢為客省副使樞密院承旨當年為三司
副使長興二年遷左驍衛大將軍充三司使
王玫愍帝即位初自光禄卿三司副使判院事充三司
使秦府之亂三司使孫岳死之故命玫權判帝自鄴登
極復用玫焉
晉劉處譲初仕後唐為左驍衛大將軍清泰三年夏魏
博屯將張令昭逐其帥以城叛朝廷命范延光領兵討
之以處譲為河北都轉運使
漢劉審交初仕後唐為北面轉運使判官王都叛於定
州朝廷命王晏專師進討審交為轉運供軍使都平
以為遼州刺史後為北面供軍使晉高祖初踐阼范延
光以魏州叛命楊光遠總兵討之復召審交為供饋使
鄴中平命審交為三司使
王章初事高祖為侍衛都孔目官從至河東專委錢穀
及即位初除三司使
周高防以世宗顯德五年自戶部侍郎為西南面水陸轉
運制置使時帝將用師於西南故有是命
材略
易曰聚人曰財語曰既富而教是知為國家者本乎邦
計故自炎漢而下必慎選其材所以典邦賦而裁制國
用者也若乃精心以運策勵志以奉公百慮無失秋毫
必舉民不賦歛物皆阜積綱條以制經費以時軍儲有
餘歲會有羡史稱逸於任人又曰國以人富斯可見矣
漢東郭咸陽(姓東郭名咸陽)武帝時與孔僅為大農丞領鹽鐵
事桑弘羊以心計年十三侍中故三人言利事析秋毫
矣
耿夀昌宣帝時為大司農中丞以善為筭能商功利得
幸於帝(商度也)
魏任峻漢末為典農中郎將數年中所在積粟倉廪皆
滿國中之饒起於棗祗而成於峻(臣欽若等按魏志羽林監棗祗進置屯田)
(太祖以峻為典農中郎將)
鄧艾明帝時為尚書郎時欲廣田畜榖為減賦資使艾
行陳項已東至夀春艾以為田良水少不足以盡地利
宜開河渠可以引水澆溉大積軍糧又通漕運之道乃
著濟河論以喻其旨正始二年乃開廣漕渠每東南有
事大軍與衆汎舟而下達于江淮資食有儲而無水害
艾所建也
蜀諸葛亮後主時為右將軍行丞相事建興九年出祁
山以木牛運十二年春悉大衆繇斜谷出以流馬運據
武功五丈原亮長於巧思木牛流馬皆出其意(木牛流馬法具)
(總錄功巧門)
晉杜預武帝時為度支尚書奏立籍田建安邊論處軍
國之要又作人排新器興常平倉定榖價較鹽運制課
調内以利國外以救邊者五十餘條皆納焉
後魏崔亮為度支尚書自孝文遷都之後經略四方又
營洛邑費用甚廣亮在度支别立條格歲省億計
朱元旭為度支郎中時關西都督蕭寳寅啓云所統十
萬食唯一月於是孝明大怒召問所繇錄令已下皆推
罪於元旭元旭入見於御座前屈指較計蕭寳寅兵糧
乃踰一年事乃得釋
後周達奚實仕西魏為中外府司馬大軍伐蜀以實行
南岐州事兼都督軍糧先是山氐生獷不供賦役歴世
羈縻莫能制御實導之以政氐人感悅並從賦役於是
大軍糧餼咸取給焉
趙肅仕魏為獨孤信治中别駕信東討肅率宗人為鄉
導監督糧儲軍用不匱太祖聞之謂人曰趙肅可謂雒
陽主人也
權景宣為外兵郎中從開封府于僅援雒陽景宣督糧
課儲軍以周濟
唐第五琦天寳末為北海郡錄事參軍因奏事至蜀中
得謁見因奏言方今之急在兵兵之強弱在賦賦之所
出江淮居多若假臣職任使濟軍須臣能使賞給之資
不勞聖慮玄宗大喜即日拜監察御史勾當江淮租庸
使乾元初為河南等道五道度支使促辦應卒事無違
闕
劉晏代宗永泰中為度支鹽鐵轉運租庸等使先是肅
宗至德初為國用不足令第五琦於諸道𣙜鹽以助軍
用及晏代其任法益精密官無遺利初歲入錢六十萬
貫季年所入逾十倍而人無厭苦李靈曜之亂也河南
節帥所據多不奉法令征賦亦隨之州縣雖益減晏以
羡餘相補人不加賦所入仍舊議者稱其能自諸道廵
院距京師重價募入疾足置逓相望四方物價之上下
雖極遠不四五月故知食貨之重輕盡權在掌握朝廷
獲美利而天下無甚貴甚賤之憂得其術矣
韓滉大歴六年為戶部侍郎判度支初自至德乾元已
後所在軍興賦稅無度帑藏給納多務因循滉既常司
計清勤檢轄不容姦妄下吏及四方行綱過犯者必痛
繩之又屬大歴五年已後藩戎南侵連歲豐稔故滉得
儲積榖帛帑藏積實
崔縱德宗建中末為大理少卿汴西水陸運使及車駕
蒙塵四方握兵未至者縱先知之潜告李懷光說令奔
命懷光從之縱乃悉歛軍財與懷光俱来調給甚備懷
光軍士久戰河外及次河中將遷延縱之貨幣先以渡
河縱謂衆曰若濟悉以分賜衆利之乃西至奉天
杜佑貞元初為度支鹽鐵等使度支以制用惜費漸權
百司之職廣署吏員繁而難理佑始奏營繕歸之將作
木炭歸之司農染練歸之少府綱條頗整公議多之
李巽憲宗元和初為度支鹽鐵等使𣙜筦之法號為難
重唯大歴中僕射劉晏雅得其術賦入豐羡巽為之一
年征課所入類晏之多歲明年過之又一年加一百八
十萬貫舊制每歲運江淮米五十萬斛抵河隂久不盈
其數唯巽三年登焉巽精於吏職盖天性也雖在私家
亦置案讀書勾檢如公署人吏有過絲毫無所貸雖在
千里外其恐懼嘗若在巽之前
程异元和中為鹽鐵轉運副使時方用兵國用不足命
异使江淮以調征賦且諷有土者以饒羡入貢至則不
剥下不浚財經費以贏人頗稱之
王播元和中為刑部侍郎充諸道鹽鐵轉運使播長於
吏術雖簿牘鞅掌剖析如流黠吏詆欺無不彰敗
王彥威為戸部侍郎判度支進古額圖一軸彦威先因紫宸
殿奉所撰度支錢榖文書皆量入為出使經費必足無
所尅簿奏且百口之家猶有年計而軍國錢物一切通
用臣今悉隨色額占定終歲支遣無毫釐之差儻臣一
旦愚迷欲自欺竊亦不可得矣
後唐孔謙莊宗為晉王時以謙為度支使河上用兵及
燕趙征討前後十餘年飛輓徵取不至匱乏莊宗成霸
業謙有調發之力焉
晉韓祚天福初為尚書左丞高祖幸鄴都祚留京師權
判三司祚有心計能判其事時百官委困國用不繼祚
必多方以時物給之謂吏曰昔四豪為小國之相皆能
養三千客且天子之廷執事者所請有幾安能耗於國
乎人以斯言為當
漢王章隠帝乾祐初為三司使居無何蒲雍岐三鎮叛
是時契丹犯闕之後國家新造物力未充章與史宏肇
楊邠等罷不急之務惜無功之費收聚財賦專事西征
軍旅所資供饋無乏及三叛平賜與之外國有餘積
褒寵
王者備凶年之賑貸防殊俗之侵軼必將豐其財足其
食苟非寵心計精忠之志褒夙夜在公之勤何以委支
度之權專漕輓之任損有餘而補不足撫困窮而抑併
兼焦心苦思乘傳舉行既集軍國之饒遂享便蕃之澤
者哉列之編次来者作程
漢孔僅武帝時與東郭咸陽(姓東郭名咸陽)為大農丞領鹽鐵
事乘傳舉行天下鹽鐵(舉皆也普天之下皆行之也)作官府(至䰞鐵及出納)
(之處)僅三年中至大司農
耿夀昌宣帝時大司農中丞五鳳中奏言宜糴三輔弘
農河東上黨太原郡穀足供京師可以省關東漕卒過
半天子從其計漕事果便夀昌遂白令邊郡皆築倉以
榖賤時增其價而糴以利農榖貴時減價而糶名曰常
平倉民便之帝乃下詔賜夀昌爵關内侯
魏任峻漢末為典農中郎將數年中所在積粟食廪皆
滿軍國之饒成於峻太祖以峻功高乃表封為都亭侯
邑三百戶遷長水校尉
後周寇雋初仕魏為鹽池都將永安初華州民史底
與司徒楊椿訟田長史以下以椿勢貴皆言椿直欲以
田給椿雋曰史底弱民楊公横奪其地若欲損不足以
給有餘今見使雷同未敢聞命遂以地還史底孝莊帝
後知之嘉雋守正不撓即拜司馬賜帛百匹其附椿者
咸譴責焉
唐韋挺貞觀中為太常卿時太宗伐遼東令挺先運糧
河北諸州以便宜從事帝親解貂裘及内廐馬二疋賜
之
韋堅天寳元年為陜西太守充水陸運使及江淮租庸
轉運等使堅以漕運通於京師歲益鉅萬乃召水工審
地脉於咸陽擁渭水作興成堰截灞滻至渭而東至潼
關永豐倉下與渭合遂於苑東望春樓下穿潭以通舟
檝既成而元宗親幸望春張樂宴羣臣堅素備山東船
數百艘於潭側每船皆標榜曰某郡船船中悉貯本郡
貨物連亘數里觀者如堵帝甚歡詔曰古之善政貴於
足食將欲富國必先利人朕以關輔之間尤資殷贍比
来轉輸未免艱辛故置此潭以通漕運萬代之利一朝
而成將允懷於永圖豈苟求於縱觀其郡太守韋堅始
終檢校夙夜勤勞賞以有功則惟常典宜特加三品仍
改授一子三品京官兼大守其判官等則量與改轉仍委
韋堅具名錄奏應役人夫各酬庸直兼放今年地稅且
啓鑿功畢舟檝已通其押運綱既涉遠途又能先至各
賜一中上考船夫等共賜錢一千貫以充晏樂又賜其
潭名廣運堅遂加銀青光禄大夫左散騎常侍其陜郡
太守水陸運使及江淮租庸轉運等使如故
第五琦天寳末為監察御史勾當江淮租庸使尋加河
南等三道又度支促辦應卒事無違闕累遷司金郎中
兼御史中丞於是創立鹽法人不益稅而上用以饒遷
戶部侍郎專判度支領河南等道支度勾當轉運租庸
鹽鐵鑄錢司農太府出納山東南西江淮南館驛等使
元載上元中為度支郎中知性敏悟善對肅宗嘉之委
以國計俾充使江淮都領漕輓之任尋加御史中丞數
月徵入遷戸部侍郎充度支并諸道轉運使
韓滉為鎮海軍節度使加江淮轉運使令專督運務貞
元元年十一月癸卯日南至德宗祀昊天上帝于圜丘
禮畢詔曰江淮轉運檢校尚書左僕射平章事韓滉勵
精勤職夙夜在公漕輓資儲千里相繼可封晉國公明
年秋初江淮漕米大至京師帝嘉其功以滉專領度支
諸道鹽鐵轉運等使
韋肇為劒南西川運糧使檢校戸部員外郎貞元十二
年加兼御史大夫員外郎兼大夫新例也
王紹貞元中為倉部員外郎時屬兵革旱蝗之後令戸
部收闕官俸兼稅茶及諸道無名之錢以為水旱之備
紹准詔主判及遷戸部郎中皆獨司其務十三年擢拜
戶部侍郎尋判度支二年遷戶部尚書
李巽憲宗元和初為兵部侍郎領度支鹽鐵使掌使一
年征課所入類劉晏之多明年過之又一年加一百八十
萬貫遷兵部吏部尚書使任如故
崔俊為荆南道兩稅使程异為浙江東道兩稅使元和
七年七月俊賜金紫异賜朝散大夫以入計叙勞也
皇甫鏄為戸部侍郎判度支元和十一年方討淮夷切
於饋餉鏄嚴急辦集益承寵顧加兼御史大夫
後唐孔謙莊宗同光元年為租庸使守衛尉卿二年八
月賜豐財贍國功臣
烏震明宗天成中為冀州刺史兼北面水陸轉運招撫
等使契丹犯塞漁陽路梗震率師運糧三入薊門擢為
河北道副招討遥領宣州節度使
晉李象為駕部郎中少帝開運三年加朝議大夫周易
博士吕彦繇太府少卿董詢並加朝散大夫吏部員外
郎曾震改祠部郎中左拾遺崔頌加朝議郎皆以監諸
道𣙜稅溢額故也
册府元龜卷四百八十三
