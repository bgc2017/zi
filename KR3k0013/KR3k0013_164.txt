册府元龜卷一百六十四宋王欽若等撰
帝王部
招懷第二
後魏宣武景明元年正月齊豫州刺史裴叔業遣子芬
之及兄女夫韋伯昕奉表以夀春内附驃騎大將軍彭
城王勰車騎將軍王肅率部騎十萬赴之詔曰叔業明
敏秀發英穎早悟馳表送誠忠高振古宜加褒授以彰
先覺可使持節散騎常侍都督豫州雍兖徐司五州諸
軍事征南將軍豫州刺史封蘭陵郡開國公食邑三千
戶又賜叔業璽書曰前後使反有勑想卿具一二寳卷
昏枉日月滋甚虐徧宰輔暴加戚属淫刑既逞朝無孑
遺國有瓦觧之形家無自安之計卿兼兹智勇深嘉乃
勲前即勑豫州緣邊諸鎮兵馬行往赴援楊大眼奚康
王鐡騎五千里言即路彭城王勰尚令肅精卒十萬駱
驛繼發將以長驅淮海電擊衡巫卿其并心戮力同斯
大舉殊勲茂績職爾之由崇名厚秩非卿孰賞并有勑
與州佐使及彼土人士其有微功片效必加褒異軍未
渡淮叔業病卒芬之以父勲授通直散騎常侍上蔡縣
開國伯食邑七百戸叔業爪牙心膂所寄者裴智并授
中郎將封浚儀縣王昊左軍將軍封汝隂縣趙革左中
郎將封西宋縣叔業姻婭柳玄逹輔國將軍封南頓縣
女夫韋伯昕封雲陵縣竝開國男食邑二百戸(玄逹頗涉經史)
(初仕齊歴諸王参軍叔業之鎮夀春委以管記及叔業之被猜疑將謀獻欵玄逹贊成其計前後表啓皆玄逹)
(之辭伯昕叔業以其有大志故遣送子芬之為質)李道真右軍將軍陽縣開國
子食邑五百戸故文盛右軍將軍封剛陵縣魏承祖右
軍將軍封平春縣竝開國子各食邑三百戸以叔業司
馬帶汝陰太守李元護為輔國將軍齊州刺史廣饒縣
伯食邑一千戸便道赴職初叔業歸順元護贊同其謀
及叔業疾病外内阻貳元護督率上下以俟援軍壽春
尅定元護頗有力焉又以陳郡太守尹挺為輔國將軍
南司州刺史譙郡太守楊令空為輔國將軍南兖州刺
史皆以參叔業歸誠之謀也
三年三月南齊鄱陽王蕭寳寅以梁高祖既克建業殺
其兄弟將害寳寅來奔壽春四月以寳寅為鎮東將軍
東陽州刺史封齊王閏四月詔曰寳寅深識機運歸誠
有道冐險履屯投命降闕微子陳韓亦曷以過也可遣
羽林監領主書劉桃符詣彼迎接其資生所須之物及
衣冠車馬在京邸館付尚書悉令豫備及至京師帝禮
之甚重
正始元年詔中山王英所執梁冠軍將軍監司州事蔡
靈恩等隨才擢敘
永平元年八月冀州京兆王愉反詔赦冀州民雜工役
為元愉所詿誤者其能斬獲逆黨别加優賞
孝明孝昌元年齊東昏侯寳卷子贊來奔先是梁武滅
寳卷寳卷宫人吳氏始孕匿而不言梁武納之生贊以
為己子封豫章王及長其母告之以實贊嘗有來奔之
意後為南兖徐二州刺史會帝遣臨淮王彧討之贊密
告誠欵夜投彧軍至是届于雒陽陛見之後就館舉哀
追服三載贊叔父寳寅時在關西遣使觀察聞其形貎
斂眉悲感朝廷賞賜豐渥禮遇隆厚授司空封高平郡
開國公丹陽王食邑七千戸是年北鎮降民二千餘萬
詔給事黃門侍郎楊昱為使分散於冀定瀛三州就食
三年邢杲反於青光之間杲光禄大夫蘭根之甥詔蘭
根銜命慰勞
孝莊永安中宋廬江太守劉宗之子藻與姊夫李嶷俱
來歸賜爵易陽子
後廢帝中興二年韓樓反於幽州樓將王懷知其無成
隂結所親叛樓歸國拜征虜將軍第一領民酋長武周
縣侯是時樓將薛孤延與懷等密計討樓為樓别帥乙
弗醜所覺力戰破醜遂相率歸行臺劉貴表為都督加
征虜將軍賜爵永固縣侯
出帝永熙三年二月梁假節豫州刺史南香三毛香舉
城内附授以持節安南將軍信州刺史義昌王
西魏恭帝三年梁將王琳遣使來附以琳為大將軍
後周太祖為西魏丞相敗齊神武于沙苑東魏河北郡
守裴杲率其宗黨歸闕帝嘉之賜田宅奴婢牛馬什物
等
叱列伏龜仕東魏為大都督沙苑之敗隨例來降太祖
以其豪門解縛禮之仍以邵惠公女妻之
史寧仕東魏為凉甘瓜三州諸軍事遣使詣太祖請事
太祖即以所服冠履衣被及弓箭甲矟等賜寧謂其使
人曰為我謝凉州孤解衣以衣公推心以委公公其善
始令終立功名也
賀若統初為東魏潁州長史大統二年執刺史田迅以
州降至長安大祖謂統曰卿以潁州從我何日能忘即
拜右衛將軍散騎常侍兖州刺史
高賓初仕東魏為立義都督同列有忌其能者譖之於
齊神武賓懼及於難大統六年乃棄家属間行歸闕太
祖嘉之授安東將軍
楊乾運仕梁為車騎將軍鎮潼州令其兄子略將二千
人鎮劔閣又遣其壻樂廣鎮安州仍誡略等曰吾欲歸
附關中但未有繇耳若有使來即宜盡禮迎接會太祖
令乾運孫法雒及使人牛伯友等至略即夜送之乾運
遂令使人李若等入關送欵太祖乃密賜乾運鐡劵授
持節驃騎大將軍開府儀同三司侍中梁州刺史安康
郡公
扶猛上甲黃土人初仕梁為南雒北司二州刺史封宕
渠縣男及侯景作亂猛乃擁衆自守未有所從大統十
七年大將軍王雄定魏興猛率其衆據險為堡壁特遣
使微通饋餉而已魏廢帝元年魏興叛雄復率師進討
猛勒兵拒戰雄擊破之猛遂以衆降太祖以其世據本
鄉乃厚加撫納授車騎大將軍儀同三司加散騎常侍
復爵宕渠縣男割二郡為羅州以猛為刺史
任果南安人梁沙州刺史褒之子世為方隅豪族果性
勇决志在立功魏廢帝元年率諸部來附太祖嘉其遠
至待以優禮果因面陳取蜀之策太祖深納之乃授使
持節車騎大將軍儀同三司大都督散騎常侍沙州刺
史後為始州刺史在任未久果請入謁太祖許之以其
方隅首望早立忠節乃進爵樂安郡公
席固襄陽人初仕梁為興州刺史以地來附時太祖方
欲南取江陵西定蜀漢聞固之至甚禮遇之乃遣使就
拜使持節驃騎大將軍儀同三司大都督侍中豊州刺
史封新豐縣公邑二千戸後轉湘州刺史固以未經朝
謁遂蒙榮授心不自安啓求入覲太祖許之及固至太
祖與歡燕賞賜甚厚進爵静安郡公增邑井前三千三百
戶
蕭圓肅梁武陵王紀之子紀建號圓肅守蜀太祖師至
遂降封戟城郡公又以圓肅有歸欵之勲别賜食思君
縣五百戶收其租稅
明帝武成初南齊北豫州刺史司馬蕭雄舉州來附帝
遣柱國高陽公逹奚武與大軍楊忠率衆迎之
武帝保定三年詔曰梁汝南王蕭大封晉熙王蕭大圓
等梁國子孫宜加優禮式分茅土實允舊章大封可封
晉陵縣公大圓可封始寧縣公邑一千戸又加大圓車
騎大將軍儀同三司并賜田宅奴婢牛馬粟帛等(大封大圓)
(梁簡文子以魏恭帝三年歸太祖至是封焉)
建德五年十二月帝伐齊丁巳次并州齊主高緯留從
兄延宗等守并州輕騎走鄴是日詔齊王公以下曰夫
樹之以君司牧黔首蓋以除其苛慝恤其患害朕君臨
萬國志清四海思濟一世之人寘之仁夀之域嗟彼齊
趙獨為匪民乃睠東顧載深長想偽主凉德早聞醜聲
夙著酒色是耽盤游是悅閹豎居阿衡之任胡人寄脣
舌之重棟梁骨鯁翦為仇讎狐趙餘緒降為皂隸民不
見德唯虐是聞朕懷兹漏網置之度外正欲各静封疆
共紓民厲故也爾之主相曾不是思欲構厲階反貽其
梗我之率土咸未剚刃帷幄獻兼弱之謀爪牙奮干戈
之勇嬴粮坐甲若赴私讎是以一鼓而定晉川再舉而
摧逋醜偽丞相高阿那瓌驅逼餘燼竊據高壁偽定南
王韓建業作守介休規相抗擬聊示兵威應時奔潰那
瓌則單馬宵遁建業則面縳軍和爾之逃卒所知見也
若其懷遠以德則爾難以德綏處隣以義則爾難以義
服且天與不取道家所忌攻昧侮亡兵之上術朕今親
馭羣雄長驅宇内六軍舒旆萬隊啓行勢與雷電爭威
氣逐風雲齊舉王師所次已逹近郊望歲之民室家相
慶來蘇之后思副厥成偽主若妙盡人謀深逹天命牽
牛道左銜璧轅門當惠以焚櫬之恩待以列侯之禮偽
將相王公以下衣冠士民之族如有深知事宜建功立
效官榮爵賞各有加隆若下愚不移守迷莫改則委之
執憲以正刑書嗟爾庶士胡寧自棄或我之將卒逃彼
逆胡無問貴賤皆從蕩滌善求多福無貽後悔璽書所
至咸使知聞自是齊之將帥降者相繼封其特進開府
賀拔伏思為郡國公其餘官爵各有差又詔高緯及王
公以下若釋然歸順咸許自新諸亡入偽朝亦從寬宥
官榮次序依例無失其齊制偽令即宜削除鄒魯縉紳
幽并騎士一介可稱並宜銓錄百年去殺雖或難希朞
月有成庶幾可勉(六年正月齊平)
陸玄齊大司空騰之子仕齊為奉朝請歴成平縣令齊
平武帝見玄特加勞勉即拜地官府都上士
隋高祖初為周相後梁蕭巋令鴻臚卿柳莊奉書入關
時三方搆難高祖懼巋有異志及莊還謂莊曰孤昔以
開府從役江陵深蒙梁王殊眷今主幼時艱猥蒙顧託
中夜自省實懷慙懼梁主奕葉重光委誠朝廷而今已
後方見松筠之節君還本國幸申孤此意于梁主也遂
執莊手而别時梁之將軍咸潜請興師與尉廻等為連
衡之勢進可以盡節於周氏退可以席卷山南唯巋疑
為不可會莊至自長安具申高祖結託之意巋深以為
然衆議遂止
唐高祖初為唐公舉義兵於太原五原太守張長遜遣
使歸附帝甚嘉之授光禄大夫封安化郡公及至河東
縣賊帥孫華謁帝於汾陽具舟楫以待義師拜華為光
禄大夫前軍總𬋩既入關鄭縣令段確以縣來降拜御
史大夫渭北賊帥李仲文遣使歸附拜上柱國襲父真
爵為普寧鄉公弘農賊帥張士貴以所統精兵及戸口
簿帳遣使送欵拜右光禄大夫
義寧元年十二月河北郡守蕭瑀與梁泉令豆盧寬率
郡内文武官歸國授瑀光禄大夫上柱國封宋國公食
邑三千戸加寬銀青光禄大夫仍遣河北撫慰
二年四月賊帥王君廓以衆歸國拜上柱國假河内太
守封常山郡公食邑二千戸尋轉遼州刺史封上谷郡
王
六月隋安陽令吕珉以相州來降拜相州刺史
七月榆林賊帥郭子和遣使來降拜為靈州總管
八月凉州賊帥李軌遣使來請降以軌為凉州總管封
凉王
十月李密為王世充所敗率衆二萬來降高祖禮之常
呼為弟拜為光禄卿上柱國封邢國公
十一月隋東郡丞王軌以滑州來降拜滑州總管
十二月隋襄平太守鄧暠以柳城北平二郡來降以暠
為營州總管
武德二年閏二月辛丑可逹寒賊朱粲遣使請降命前
御史大夫段確使於粲
王世充將李公逸來降拜上柱國杞州總管陽夏郡公
邑二千戸公逸黃人也隋末喪亂與其族弟善行客居
雍丘以義勇為人所附初歸王世充知其必敗遂間遣
使請降遂有是命因以雍丘置杞州
七月海岱賊帥徐圓朗以數州之地遣使請降即授兖
州總管是月王世充遣其將羅士信侵糓州士信率其
衆千餘人來降世充遣步騎五千躡之不及帝素聞其
勇及是大悅遣使迎勞賜物五千段廪食(上音禀下音嗣)其所
部焉
九月王世充將張鎮州侵南陽帝遣使者諭之仍拜鎮
州為右武候大將軍是月以和州賊杜伏威為淮南道
安撫大使和州總管伏威大業末越王侗以為東道大
總管封楚王太宗之圍王世充遣使詔之伏威請降故
有是拜
三年正月黎州總管李世勣於竇建德中自拔來歸帝
大喜遣使迎勞之詔授黎州總管上柱國萊國公尋加
右武候大將軍改封曹國公勣本姓徐賜姓李氏賜良
田五十頃甲第一區
三月以石州賊帥劉季真為石州總管賜姓李氏封彭
山郡王
四月戊午太宗討劉武周于栢壁其將尉遲敬德與宋
金剛來拒王師敬德屯介休帝擊金剛大破之追奔至
於介休乃遣宇文士及任城王道宗等往諭敬德遂舉
城來降太宗大悅賜以曲宴授秦府統軍
六月以和州總管淮南道安撫大使杜伏威為總管江
淮以南州諸軍事揚州刺史東南道行臺尚書令上柱
國封吳王食邑五百戸賜姓李氏附属籍
七月王世充右建威將軍田世開來降帝嘉之待遇甚
厚
九月甲午王世充將張鎮州來降拜左衛將軍封黃國
公食邑三千戸
戊申高開道遣使來降乃下詔曰褒德叙功有國彛訓
任賢賞善列代通規偽燕王高開道家本海隅志懷慷
慨有隋之末州域彫殘招集徒旅自保邊塞繕修斥候
捍禦寇戎民吏肅清倉庫完實既而審逹機變遠慕朝
風闔境獻誠歸欵内属清中經略輯寧燕代厥功以茂
宜從褒寵禮命之善用超常級可使持節蔚州諸軍事
蔚州總管加授上柱國賜姓李氏上籍宗正封北平郡
王食邑五千戶是月王世充豫州豪右楊仲逹以三州
之地來降拜仲逹為上柱國賜食邑三千戸其子行規
為豫州總管行模為息州刺史
四年正月竇建德行臺尚書令胡大恩以大安鎮來降
詔曰疇庸旌善哲王彛訓任賢使能有國通典胡大恩
往因隋季夷狄交侵繕甲聚徒輯寧邊境既而阻隔戎
寇自保方隅遠慕朝風因機立效摧破凶黨亭徼無虞
抗䟽闕庭以申誠節忠義克舉宜隆寵命因其所統即
加榮秩可使持節代州諸軍事代州總管加授上柱國
封定襄郡王食邑五千戸賜姓李氏上属籍宗正
五月周法明以蘄春等四郡之地歸國拜黃州刺史封
譙郡公(初法明依李密密敗繇是來降)
是月竇建德所署右僕射裴矩將建德之妻及傳國大
璽來降封矩安邑縣公
六月海州賊臧君相以五州來降拜海州總管
八月詔曰三楚之地江山遐阻五嶺之表經塗遼&KR1925;自
有隋失馭盗賊交侵聲教莫通方隅隔絶朕受圖膺運
君臨區宇率土之濱情均撫字方今函夏寧乂文軌大
同尉候無虞要荒率職然而江蠡之派咸阻寇戎閩寓
之鄉未聞正朔左武候將軍黃國公張鎮州大將軍合
浦縣公張知略二方首族早從歴任思展誠效輯寧州
里鎮州可淮南道行軍總管智略可嶺南道行軍總管
以安撫之
九月甲子偽吳王汪華以黟歙五州之地來降華隋大
盗汪寳權之族子也大業末為山賊有兵一萬至是拜
歙州總管封越國公丁卯文登賊帥淳子難率衆來降
以其地為登州拜難為登州刺史上柱國封萊國公食
邑三百戸
十二月遣安撫大使李靖徇嶺南諸州皆下之詔襄州
道行臺兵部尚書劉瞻綏集嶺南
五年二月江南賊帥張善安以虔吉等五州之地來降
拜洪州總管邳國公
四月隋鴻臚卿甯長真以寧越欝林之地來降以長真
為總管長真世為渠帥其父猛力陳末為太守陳亡猛
力自云與叔寳同日生當為天子不肻入朝隋師討之
阻瘴不能尅猛力卒以長真為刺史隋師之討林邑也
長真攻畢役諸部落得數千人從征遼左煬帝嘉之拜
鴻臚卿大業十年遣還嶺表為安撫大使遇隋亡以其
地歸於蕭銑帥五越之衆攻丘和於交趾至是來降交
趾之道自此始通也
五月隋日南太守李晙遣使請降以晙為南德州總管
是年七月丁酉隋漢陽太守馮盎以越南之衆來降高
祖以其地為高羅等八州仍授盎高州總管累封國公
拜其子智載春州刺史智彧東合州刺史尋徙封盎耿
國公盎北燕人也初馮弘投高麗也遣其子業以三百
人浮海歸宋遇弘為魏所滅業留居番禺之新會其孫
融梁初仕羅州刺史其子寳娶越女沈氏為妻因為南
越首領自融至盎代為牧守隋末高凉通守沈寳輙反
盎擊破之因北吞廣州西并蒼梧南牧朱崖之地自稱
總管至是來降嶺表悉定矣
郭孝恪隋末率鄉曲數百人附於李密因與李勣守黎
陽密敗勣令孝恪入朝送欵高祖授上柱國封陽翟郡
公宋州刺史令與李勣經營武牢巴東新德州縣委以
選補
丘和隋大業末為交趾太守隋滅遂以州從蕭銑及銑
平和以海南之地歸國詔使李道裕即授上柱國譚國
公交州總管和遣司馬高士廉奉表請入朝詔許之
楊恭仁大業末為宇文化及所署吏部尚書隋至河北
為化及守魏縣時元寳藏據有魏郡會行人魏徵說下
寳藏執恭仁送于京師高祖甚禮遇之拜黃門侍郎封
觀國公
李襲志隋末封始安郡公守本郡經二年而無援卒為
蕭銑所䧟銑署為工部尚書檢校桂州總管武德初高
祖遣其子玄嗣齎書召之襲志乃密說嶺南首領隨永
平郡守李光度與之歸國高祖又命間使齎書諭襲志
曰卿昔述久在桂州仍属隋室運終四方圯絶率衆保
境未知所統朕撫臨天下志在綏育眷彼幽遐思沾聲
教况卿朕之宗姓情異於常一家弟姪竝立誠效公又
分遣首領申諭諸州情深奉國甚副所望卿之子弟並
據州縣俱展誠績每所嘉歎不能已巳今竝入属籍著
于宗正
張長遜仕隋為五原太守天下大亂遂附於突厥與莫
賀咄設結為兄弟以自固突厥號長遜為割利特勤及
義兵起遣使歸附高祖甚嘉之授左光禄大夫封安化
郡公
李藝隋末為幽州總管聞高祖踐祚藝謂官属曰建德
開道皆劇賊耳宇文化及弑逆無道吾皆不能從之唐
公起兵事符衆望入據關右自古必成吾率衆歸之意
已决矣會唐使張何傳檄至薊藝奉表歸國於是璽書
封王賜姓李氏
席辯字令言隋末寓居東郡及王世充僣號署辯為左
龍驤將軍辯私謂偽將楊虔安李君義等曰充雖據有
雒陽無人君之量大唐已定關中即真主也乃共虔安
君義等遣使入京密申忠欵高祖欲發兵攻雒陽潜令
以書召辯辯奉書即帥部兵入京
李育德趙郡人也祖諤隋通州刺史寓居武陟隋末亂
乃繕脩噐械嬰古城以自保遠近多附之王德仁等攻
之皆不能克后聞隋滅與河内郡掾柳燮河陽都尉獨
孤武都同降李密以育德為總管及密為世充所破育
德以城歸國拜陟刺史
盧祖尚少以俠氣聞為州里所歸属宇文化及之亂遂
舉兵據郡國自稱刺史尋附東都越王侗署為光州總
管沈國公后遇世充簒位遂與之絶遣使歸國因復其
本任封弋陽郡公
田留安初為王世充征南將軍大被恩遇然隂謂所親
曰吾嘗聞李氏當王天下今長安威德日隆天人所尚
吾知歸矣遂率所部二千人來降高祖大悅拜上柱國
雲麾將軍封懷化郡公賜物七百段太宗在藩引為右
四統軍從擊宋金剛徐圓朗皆有戰功
太宗貞觀元年五月乙丑常安賊帥苑君璋以衆來降
拜隰州都督君璋初為劉武周腹心武周又歸突利可
汗后見頡利政亂灾異屢起知其必敗乃率所部來降
頡利遣兵追躡逆擊走之至太州遣子孝政先入朝以
是拜為都督封國公邑三千戸賜帛四十疋
十月以嶺南首領馮盎談殿等尚阻兵更相侵掠時議
者多請發兵擊之帝不許因遣員外散騎侍郎李公掩
持節宣諭之使者所至之處溪洞酋領皆來聽命南方
悉定盎遣子智載奉表入朝帝嘉其誠欵賞賜累至拜
衛尉少卿
九年十二月吐谷渾王慕容順為其下所殺國中大亂
乃下詔曰近以吐谷渾恃其遐阻屢擾疆場肆行凶虐
種類乖離爰命將士申兹弔伐有征無戰所向摧殄渠
魁竄迹自貽滅亡朝威遠暢邊庭靜謐朕君臨寰宇志
在含弘不欲因彼危亂絶其宗祀乃立偽主之子大寧
王慕容順撫招餘燼守其舊業而順曾不感恩遽懷二
志種落之内人畜怨憤遂創大義即加勦絶雖復權立
其子所部又致擾亂競動干戈各行所欲朕憂勞兆庶
無隔夷夏廼睠西顧良用矜惕若不星言拯救便恐塗
炭未巳兵部尚書潞國公侯君集等咸才兼文武寄深
内外嘉謀著於廟堂茂績書於王府必能宣風閫外克
定遐方可量其事機綏撫經略分遣使人明加曉諭如
有不遵明旨敢興異志即合精銳隨便翦撲盡威懷之
道稱朕意焉
十六年正月乙丑遣使往西州撫慰其舊首望有景行
淳直者量擬騎都尉以下官奏聞百姓疾患賜醫藥老
病惸獨粮食乏絶者咸加賑給
十九年六月伐遼東命諸將攻白嵓城臨其西北城主
孫伐音請降遂受降帝以白嵓城為嵓州以孫伐音為
中大夫守嵓州刺史上輕車都尉賜帛一百疋馬一匹
衣襲金帶一同謀而降者竝賜戎秩及諸衣物焉
肅宗至德元年七月甲子即位於靈武赦書應逆賊李
林甫王鉷楊國忠近親合累者不在免限百姓官吏能
率親属去逆歸順有官加其優奬斬得逆賊父子不問
首從當錫茅土别有褒崇
二年十二月安禄山偽范陽節度使史思明遣使以兵
八萬上表來降嘉之授御史大夫兼范陽節度使令便
統所部以討殘寇
三年正月庚子滄州刺史烏知洽延王傅樊澄竝背逆
歸順知洽為雒州刺史澄為凉王傅二月癸夘偽淄青
節度太常卿兼御史大夫能元晧及子偽太子家令昱
背逆歸順有詔嘉其忠義以元晧為銀青光禄大夫鴻
臚卿攝御史大夫充河北招討使子昱朝散大夫守太
僕少卿
乾元元年三月丁巳逆賊軍將幽州節度副使特進獻
誠王阿史那承慶特進左威衛大將軍安守忠左羽林
大將軍順化王阿史那從禮蔡希德李庭訓符敬等使
人齎表狀歸順詔曰承慶可太保封定襄王守忠可左
羽林大將軍封歸德郡王從禮可太傅封歸義郡王希
德可德州刺史庭訓可邢州刺史敬可雒州刺史
十月甲辰帝御宣政殿册成王為皇太子詔大赦天下
令餘寇未殄有脅在賊中未歸順者一切不以為罪其
受賊節制能以兵降者酬其封爵
二年五月丁卯河北破賊生擒賊八人來獻帝竝釋之
各賜乾元錢十千文及噐仗一副馬一匹絹一束竝放
歸賊中勑之曰任汝所適八人皆刺臂為盟約誓梟賊
首以報聖恩
九月史思明寇䧟雒陽叔冀守汴州戰不勝與董秦降
思明十一月甲子以開府儀同三司兼殿中監董秦封
隴西郡開國公食邑三千戸仍賜姓李氏改名忠臣為
秦䧟賊歸順故寵之也
十月賊將高庭暉投降自五臺府果毅拜特進兼右武
衛大將軍李日越投降授特進兼右金吾衛大將軍員
外置同正
上元二年正月詔曰比緣寇盗之内干戈脅從白刃臨
頸胡寧忍决所以䧟於兇黨苟免者多前後詔書頻已
該及其史思明將士及偽署官属等有束身歸順并率
衆來降官爵如初一無所問以城邑降者仍别加封爵餘
兇黨之流亦同此例天實臨照朕無食言
五月甲午逆賊史朝義下偽滑州刺史兼鄭汴等節度
使令狐彰斬逆賊大將軍二人并破杏園渡口賊二千
餘衆以滑州歸順帝嘉之拜滑州刺史攝御史中丞充滑
邢德貝相魏六州節度使仍加銀青光禄大夫
九月壬寅赦書其史朝義若能翻然改圖背逆歸順罪
無所問加以勲封
元年建丑月賊中官游少連蘇茂珍等歸降以少連為
驃騎大將軍兼少府監員外置同正員仍封臨雒縣公
茂珍為左金吾大將軍員外置同正員仍封扶風縣王
代宗寳應元年八月劔南狂賊徐知道麾下將李忠勇
殺知道以降劍南州縣盡平帝以忠勇為蜀州刺史封
臨晉郡王賞功也
十月東都平史朝義逃奔汴州賊將張獻誠不納舉所
統兵歸國詔拜汴州刺史充汴宋節度
十一月元帥雍王上言偽鎮州節度使張忠至以趙定
深鎮易五州歸順拜忠至檢校禮部尚書兼常州刺史
充武德軍節度使賜姓李名寳臣
廣德二年二月南郊大赦天下所有諸色結聚及羌渾
党項等能悔過自陳各歸生業一切竝釋其罪其中有
能率先來者仍特加官賞
六月癸未詔曰佐命大臣自天所授納于將相委以腹
心休戚實同始終無易太保兼中書令靈州大都督府
長史單于鎮北副大都護充朔方節度關内度支營田
鹽池押諸蕃部落副大使知節度事六城水運使兼河
中副元帥上柱國大寧郡王懷恩朕之元輔上帝賚予
道備五才能包三傑長策制敵精誠感神夙奉先朝志
平多難援旗朔野扈蹕岐山前驅啓行所指皆克收關
河之襟帶復都邑之衣冠以義斷恩毁家徇國躬擐甲
胄驅馳十年遇戰則酣逢堅必脆總統戎旅通和夷狄
决策東向殱厥渠魁掃清妖氛芟薙逋梗海隅萬里一
舉蕩平遂欲息馬投戈坐而論道當朝大政竝以咨之
聽賡載之歌為千古之式移軍汾上方欲凱旋疑隙之
端搆於羣小浮言初起且以強大自嫌邪說又生或謂
功高不賞以滋淹恤因而況猜撫之若驚諭之未解朕
以白日旌信明神鍳心若有負功臣是大欺天下為人
君者豈有此乎尋聞聚族而謀知欲垂槖入覲其子猶
懷反側更有遷延少年輕佻操履非正私庭跋扈違背
君親朔方義師心如父子怒其懷貳遂共梟懸凶子既
誅大軍方擾倉皇奔竄遠在邊州察其深衷本無他志
蓋緣憂懼遂至於斯眷念之下無忘鍳寐况勲書盟府
像列雲臺錄功念勞豈以小而累大君臣之義情實如
初厚禄榮班固宜仍舊但以河北諸將自竭忠誠朔方
三軍已有管属不可更置統領復為節制其先任靈州
都督府長史單于鎮北副大都護及河北副元帥朔方
節度等使宜竝停其太保兼中書令上柱國大寧郡王
並如故但當詣闕更復何疑再三言提庶早牽復欲令
方寸懸示萬邦爾無我虞朕言不再久勞于外終必無
成收之桑榆殊未為晚甘言之誘王者不為危而悔之
將何及矣切令宣示遠副朕懷
大歷七年五月制巴南諸州仍歲水旱廹於凍餒或至
流離因有剽竊苟全性命懼刑網之所及姑嘯聚以相
依抑有繇焉蓋非獲已永言其弊用軫于懷如能相率
來歸各安生業並無所問咸許自新宣示中外咸使知
悉
十一月詔如聞巴南道州自頃年以來其有結聚或攻
䧟城邑者申明朝旨曉諭令歸各許自新一切不問庶
亦隨材叙用俾效誠勤各復其居勉從所務展歲時伏
臘之祀洽宗黨鄰里之懽人之常情當所思慕必在長
吏敦率設法安存勸其農耕恤其疾苦如刺史縣令有
能政字人民使流亡日還戸口歲益宜委觀察使錄狀
奏聞當别加超奬宣示士庶令知朕意
十一年九月以汴宋節度兵馬使攝節度副使開府儀
同三司鴻臚卿兼御史中丞上柱國蕭國公李僧惠為
宋州刺史充本州團練守捉使仍封合州郡王食邑三
千戸以大中大夫檢校尚書兵部員外郎兼侍御史賜
紫金魚袋高憑為曹州刺史充本州團練守捉使以開
府儀同三司攝鄆州刺史石隐金為鄆州刺史充本州
鎮遏使仍封雒交郡王食邑三千戸李靈耀之叛也僧
惠為之謀主至是相率歸順故有是命
册府元龜卷一百六十四
