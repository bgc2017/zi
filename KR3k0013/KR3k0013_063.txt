册府元龜卷六十三宋王欽若等撰
帝王部
發號令第二
後周太祖為西魏丞相以有晉之季文章競為浮華遂
成風俗欲革其弊帝因祭廟羣臣畢至乃命度支尚書
蘇綽為大誥奏行之其詞曰惟中興十有一年仲夏庶
邦百辟咸會於王庭柱國洎羣公列將罔不来朝時廼
大稽百憲敷乎庶邦用綏我王度皇帝曰昔堯命羲和
允釐百工舜命九官庶績咸熙武丁命說克號高宗時
惟休哉朕將丕命汝以厥官六月丁已皇帝朝格於太
廟凡厥具僚罔不在位皇帝若曰咨我元輔羣公列將
百辟卿士庶尹御事朕惟寅敷祖宗之靈命稽乎先王
之典訓以大誥乎爾在位昔我之太祖神皇肇膺明命
以創我皇基烈祖景宗廓開四表底定武功暨乎文祖
誕敷文德龔惟武考不損其舊自時厥後陵夷之弊用
興大難於彼東丘則我黎民咸墜塗炭惟子一人纉戎
下武夙夜祗畏若涉大川罔識攸濟是用稽於帝典揆
於王度拯我民瘼惟彼哲王示我通訓曰天生蒸民罔
克自乂上帝降鑒睿聖植元后以乂之惟時元后弗克
獨乂博求明德命百辟羣吏以佐之肆天之命辟辟之
命官惟以恤民弗惟逸豫辟惟元首庶黎惟趾股肱惟
弼上下一體各勤攸司兹用克臻於皇極故其彛訓曰
后克艱厥后臣克艱厥臣政廼乂今台一人膺天之嘏
既陟元后股肱百辟乂服我國家之命罔不咸守厥職
嗟后弗艱厥后臣弗艱厥臣政於何弗斁嗚呼艱哉凡
爾在位其敬聽命皇帝若曰柱國惟四海之不造載墜
一紀天未絶我太祖烈祖之命用錫我以元輔國家將
墜公惟棟梁皇之弗極公惟作相百揆諐度公惟入錄
公其允文允武克軍克民廸七德敷九功龕暴除亂下
綏我蒼生傍施於九土若伊之在商周之有吕說之相
丁用保我無疆之祚皇帝若曰羣公太宰太尉司徒司
空惟公作朕鼎足以弼乎朕躬宰惟天官克諧六職尉
惟司武武在止戈&KR1131;惟司衆敬敷五教空惟司土利用
厚生惟時三事若三階之在天惟兹四輔若四時之成
歲天工人其代諸皇帝若曰列將汝惟膺揚作朕牙爪
寇賊奸宄蠻夷猾夏汝狙征綏之威刑期於無刑萬邦
咸寕俾八表之内莫違朕命時汝功皇帝若曰庶邦列
辟汝惟守土作民父母民惟不勝其饑故先王重農不
勝其寒故先王重女功民之不率於慈孝則骨肉之恩
薄弗惇於禮譲則争奪之萌生惟兹六物寔為教本嗚
呼為上在寬寬則民怠齊之以禮不剛不柔稽極於道
皇帝若曰卿士庶尹凡百御事王者惟歲卿士惟月師
尹惟日御事惟時歲月日時罔易其度百憲咸貞庶績
其凝嗚呼惟若王官陶均萬國若天之有斗斟元氣酌
隂陽弗失其和蒼生永頼悖其序萬物以傷時惟艱哉
皇帝若曰惟天地之道一隂一陽禮俗之變一文一質
爰自三五以迄於兹匪惟相革惟其救弊匪惟相襲惟
其可久惟有魏承乎周之末流按秦漢遺弊襲魏晉之
華誕五代澆風因而未革將以穆俗興化庸可暨乎嗟
我公輔庶僚列侯朕惟否德信其一心力祗慎厥艱克
遵前王之丕顯休烈弗敢怠荒咨爾在位亦叶乎朕心
惇德允元惟厥艱是務克捐厥華即厥實背厥偽崇厥
誠勿諐勿忘一乎三代之彛典歸於道德仁義用保我
祖宗之丕命符天之休克綏我萬方永康我黎庶戒之
哉戒之哉朕言不再柱國諱洎庶僚百辟拜手稽首曰
亶聪明作元后元后作民父母惟三五之王率繇此道
用臻於刑措自時厥后歴千載而未聞惟帝念功將反
叔世逖致於雍庸錫降丕命乎我羣臣慱哉王言非言
之難行之實難罔不有初鮮克有終商書曰始終惟一
德乃日新惟帝敬厥始慎厥終以濟日新之明德我羣
臣敢不夙夜對揚哉惟兹大誼未光於四表聿以邁積
俾九域幽遐咸昭奉元后之明訓率遷於道永膺無疆
之休帝曰欽哉自是之後文章依此體
明帝武成元年五月乙夘詔曰比屢有紏察官司赦前
事此雖意在疾惡但先王制肆𤯝之道令天下自新若
又推問自新何繇哉如此之徒有司勿為推究惟庫廐
倉廪與海内所共漢帝有云朕為天下守財耳若有侵
盗國家財畜錢粟者魏朝之事年月既遠一不須問自
周有天下以来雖經赦宥而事跡知者有司宜即推窮
得實之日但免其罪徵備如法
武帝保定三年二月詔曰二儀創闢玄象著明三才已
備歴數昭列故書稱欽若敬授易序治歴明時此先代
一定之典百王不易之務伏惟太祖文皇帝敬順昊天
憂勞庶政歴象以隂陽為首洎予小子弗克遵行惟斯
不安夕惕若厲自頃朝廷權輿事多倉卒乖和爽序違
失先志致風雨愆時疾癘屢起嘉生不遂萬物不昌朕
甚傷之自今舉大事行大政非軍機急速皆宜依月令
以順天心
天和元年五月詔曰道德交喪禮義嗣興褒四始於一
言美三千於惟敬是以在上不驕處滿不溢富貴所以
長守邦國於焉乂安故能承天静地和民敬鬼明並日
月道錯四時朕雖庸昧有志前古甲子乙卯禮云不樂
萇弘表昆吾之稔杜簣有揚觶之文自世道喪亂禮儀
紊毁此典茫然已墜於地昔周王受命請問顓頊廟有
戒盈之器室為復禮之銘矧伊末學而能忘此宜依是
日有事停樂庶知為君之難為臣不易貽之後昆殷鑒
斯在
建德三年正月詔自今已後男年十五女年十三以上
爰及鰥寡所在軍民以時嫁娶惟從節儉勿為財幣稽
留
静帝以大象二年五月即位十二月詔曰詩稱不如同
姓𫝊曰異姓為後盖明别親疎皎然不雜太祖受命龍
德猶潜錄表革代之文星垂除舊之象三分天下志扶
魏室多所改作冀允上玄文武羣臣賜姓者衆本殊國
邑實乖胙土不歆非類異骨肉而共烝嘗不愛其親在
行路而叙昭穆且神徵革姓本為歴數有歸天命在人
推譲終而弗獲故君臨區㝢累世於兹不可仍遵謙挹
之旨久行權宜之制諸改姓者悉宜復舊
隋高祖開皇三年正月禁大刀長矟
十二年八月制宿衛者不得輒離所守
十三年五月詔人間有撰集國史臧否人物者皆宜禁
之
煬帝大業元年三月詔曰聽採輿訟謀及庶民故能審
政之得失是知昧旦思治欲使幽枉必達彛倫有章而
牧宰任稱朝委苟為徼幸以求考課虛立殿最不存治
實朝綱於是弗理冤屈所以莫伸關河重阻無繇自達
朕故建立東亰躬親存問今廵歴淮海觀省風俗眷求
讜言徒繁詞翰而鄉校之内闕爾無聞憮然夕惕用忘
興寝其民下有知州縣官政治苛刻侵&KR0675;百姓背公徇
私不便於民者宜聽詣朝堂封奏庶乎四聰以達天下
無冤
五年正月己丑制民間鐵义搭鈎攅刅之類皆禁絶之
十一年二月庚午詔曰設險守國著自前經重門禦暴
事彰往策所以宅土寕邦禁邪固本而近代戰争人居
散逸田疇無伍郛郭不脩遂使遊惰寔繁寇攘未息今
天下平一海内晏如令人悉城居田随近給強弱相容
力役兼濟穿窬無所厝其奸宄萑蒲不得聚其逋逃有
司其為事條務令得所
唐高祖武德元年六月詔曰前政多僻人不聊生怨讟
如讎嘗無控告黎民易子而食郡縣猶有餘糧遂使聚
歛無厭窮兵不已忠良屏跡邪偽當塗慶妖怪為禎祥
稱希旨為奉法至於亡滅上莫之知静言其事可為太
息者也朕恭膺寳歴救斯兆庶思革前弊念兹起軍以
来於今朞月軍書羽檄日有百數一言一事皆親覽焉
未明求衣中夜不寐恐一物之失所慮一理之有屈但
四方州鎮習俗未懲表疏因循尚多迂誕申請盗賊不
肯至言論民疾苦每虧實錄妄引哲王深相佞媚假託
符瑞極筆阿諛亂語細書動盈數紙非直乖於體用固
亦失於事情千里停於一言萬機凑於一日表奏如是
稽疑處斷不知此者謂我何哉宜頒告遠近知朕至意
二年七月討王世充詔曰世充僣逆拘逼黎元向化之
徒無繇自達朕惡煩百姓不欲興戎久戢兵威未窮征
討然而縱溢彌甚暴虐不悛愍彼方隅久遭塗炭賊既
糧盡計竭衆叛親離惡稔貫盈亡徵已見今則分命驍
勇步騎齊趨直指雒濱衝其巢穴招納降附拯救阽危
務在安人豈實求利兵馬所到有因事立功擒敵制勝
者重頒爵命厚加褒賞其金玉府蔵分賜將士酬賞之
科仍依别格宜明申布咸使知聞
十月詔曰士非素厲難以應敵設法垂憲期於不犯自
今已後有背軍鎮征役者随即科處必無容貸宜明宣
告咸使知聞
四年二月秦王討世充奏請進圍東都高祖謂使人宇
文士及曰歸報爾主今取東都者止欲兵甲休息耳破
城之日其乘輿法物圖籍器械非私家所須者委汝收
之子女玉帛皆分賜將士
太宗貞觀二年九月詔曰自昔帝王受天明命其有二
儀感德百靈效祉莫不君臣動色歌頌相趨朕恭膺大
寳情深夕惕每見表奏符瑞慙恧增懷且安危在乎人
事吉凶係於政術若時主肆虐嘉貺未能成其美如治
道休明咎徵不能致其惡以此而言未為可請自今已
後麟鳳龜龍大瑞之類依舊表奏自外諸瑞應奏者唯
顯瑞物色目及出現處更不得苟陳虛飾徒事浮詞
三年四月詔曰百行之本要道唯孝一言終身恕而已
矣春生夏長寬簡之令行焉齊禮道德耻格之義斯在
朕躬爰自幼年夙禀庭訓豈徒學聞詩禮因令平定國
家是以提三尺之劍起一旅之師戮鯨鯢于原野救黎
蒸于塗炭雲雷締搆備嘗夷險仁發於心義形於色大
敵必勇匪為身謀大憝必誅志安天下太上皇留心姑
射尚想軒轅駐蹕大安使朕正居紫極顧惟虛薄辭不
獲免祇奉制誥負扆當朝乃眷宫宇載懷冰谷未明求
衣乙夜忘寐靜思七政言念九功何以答上玄之心稱
嚴君之意欲勤恤典刑舉直錯枉允釐人瘼親賢用能
拯濟困窮抑損澆偽開直言之路廣不諱之門聞所未
聞日慎一日望人皆見德變至於道若一物失所一人有
怨則朕躬之責訓道不明也朕聞書曰至諴感神况於百
辟乎况於兆庶乎比聞遠近黔黎耻為盜賊州縣囹圄多
並空虛豈繇德教至此自是人知厭亂因其遷善可以化
之朕往因征伐天下多矣每見村落丘墟未嘗不撫膺
太息自登九五不許横役不惟冀遐邇休息得相存養
長幼有序敬讓興行其孝義之家賜粟五石高年八十
以上粟二石九十以上三石百歲加絹二疋婦女正月以
來生男粟一石鰥寡惸獨不能自存逃戶初還交無糧
貯州縣長官量加賑恤諸州官人或正直廉平刑清訟
簡或貪婪貨賄害政捐人宜令都督刺史以名封進白
屋之内閭閻之人但有文武材能灼然可取或言行忠
信堪理時務或在昏亂而肆情遇太平而克巳亦錄名
状與官人同申泣辜慎罰前王所重枉繫一日事等三
秋州縣法司特宜存意普告天下知朕意焉
四年七月令諸司若詔勑頒下有未稳者必須執奏不
得順旨便即施行務盡臣下之心也
五年十二月詔曰欽明慎徽之朝稽古為本體國經野
之制利建為先莫不因可大之功弘可久之德與萬方
同其樂百姓共其安饗祚遐長卜年用永䟽爵以五錫
壌惟三周監二代煥乎前史魏晉迄今舊章寖廢維城
之義缺如建侯之道斯絶王綱暫弛内無拯救之臣國
步纔迍外無藩屏之衛致令大盗猖獗動有窺覦蒸庶
板蕩屢遭塗炭進乖為民之策退失象賢之典寧邦固
本其可得乎朕祗膺大寳欽承景命勵精治術安輯夷
夏九服同軌六合一家日月所臨無思不服豈伊人力
天實賜之既荷殊私休弘大賚疆理都邑褒錫親賢與
夫懿戚元功共享其利自我作古不必專依前典允今
約古隆基垂統世禄傳家足以載德圖身厚已足以竭
誠自然國有常奉民獲其福皇家宗室及勲賢之臣德
行可稱忠節顯著者宜令作鎮藩部宣條牧民貽厥子
孫嗣守其政非有大故無或黜免酬勤報效仍宜有差
宜令所司明為條例等級具以奏聞
九年十一月詔曰高祖文皇帝天縱神武膺籙受圖可
久之德格乎區宇敦睦九族恊和萬邦賢能必進德化
潜洽革百王之弊興三代之風天平地成邇安遠肅至
德被於四海休烈光於千載巍巍蕩蕩無得而稱焉朕
嗣膺寳祚夙夜兢惕思述先志被之率土其内外姻戚
生平故舊太原元從官人及歴試之所文武僚佐爰洎
胥吏往雖每降國恩恐未周悉或才用不申階品屈滯
或家道貧匱子孫沉淪須有矜量咸使得所先朝憂勞
庶政唯以恤民為本諸州都督刺史有政績可稱者具
以名聞其諸州百姓奉營山陵者亦宜量有蠲免可令
所司詳為條例聞奏並務從優厚稱朕意焉
十二年七月詔曰朕聽朝之暇頗觀前史每覽名賢佐
時忠臣徇國何嘗不想見其人廢書欽歎至於近代以
来年載非遠然其胄緒或當見存縱未顯加旌擢無容
棄之遐裔其周隋二代名臣及忠節子孫貞觀以来犯
配流者宜令所司具錄奏聞
十六年十月詔曰盗賊之作為害寔深州縣官人多求
虛譽苟有盗發不欲陳告鄉村長正知其此情遽相勸
止十不言一假有披論先劾物主爰及隣伍久嬰縲絏
有一於斯甚虧政化自今已後勿使更然所司明加採
察随事繩紏
十九年九月以舊制勲官十二等有戰功者随高下以
授之帝欲隆渡遼之賞因下詔曰授以勲級本據有功
若不優異無繇勸奬今討高麗其從駕爰及水陸諸軍
戰陣有功者並聽從高品上累加六軍大悅
高宗永徽三年五月己未制禁斷五日進獻及更相贈
遺
顯慶四年十一月詔曰凡百具僚羣公卿尹除命甫及
多存飾譲言勵已以辭榮未舉能以自代既取當年之
誚還愆曩烈之風自兹厥後須革前事必欲税駕濠濮
禠祓巖廊宜各舉所知自代仍宜顯述才行送付中書
省將随才叙用
咸亨五年五月詔曰采章服飾本明貴賤升降有殊用
崇勸奬如聞在外官人百姓有不依令式遂於袍衫之
内着朱紫青綠等色短小襖子或於閭野公然露服貴
賤莫辨有蠧彛倫自今已後衣服上下各依品秩上得
通下下不得僣上仍令所司嚴加禁斷勿使更然又春
秋二社本以祈農如聞除此之外别立當宗及邑義諸
色等社遠集人衆别有聚歛逓相繩紏浪有徵求雖於
吉凶之家小有禆助在於百姓非無勞擾自今已後宜
令官司嚴加禁斷
中宗神龍三年四月制自今應是諸節日並不得輙有
進獻其諸親百官有事須獻食者並不得用假花假果
金薄銀薄等物又每年盂蘭盆宜用真實餅果装飾不
須用金寳繒綵浮假之物其少府監所供進器玩及雜
用諸物皆准此又所在五月五日非朞功已上親不得
輙相贈遺(當時雖有其文而竟無能行其事者故賢人君子以是增憂歎焉)
景龍四年二月癸巳申明舊勑禁寒食日以雞卵相餉
遺
睿宗太極元年三月制曰王道至公所以承於天地臣
心一德所以固於邦家朕紹膺丕業務存簡惠冀有耻
且格無侵于刑如聞百司非常寬縱凡是與奪公然嘱
請及其不遂即生謗鑠御史縱知亦不弹紏文昌會府
衆務所歸御史憲司繩劾斯舉自今已後王公朝士有
嘱請者所繇官密奏聞若苟相容隐御史訪察弹紏
玄宗開元二年二月詔曰天下寺觀屋宇先成自今已
後更不得創造若有破壊事須條理任經所繇陳牒簡
驗然後聽許癸亥制令道士女冠僧尼致拜父母
六月制應說災祥誑惑閭里並令州縣長官等嚴加捉
搦仍令御史訪察繩紏
四年二月詔曰彰施服色分别貴賤苟容僣濫有乖儀
式如聞内外官絶無着碧者皆詐着綠以為常事又軍
將在陣賞借緋紫本是從戎缺胯之服一得以後遂别
着長袍逓相倣傚又入蕃使等别勑借緋紫者使回合
停或有便着曾無愧耻憲司不能舉劾遂令此弊滋甚
自今已後衙内宜專定殿中侍御史紏察並限十日内
容其改正如更有犯者所繇御史本司官長並量事貶
降
四月制曰朕聞顔回知過不無過也蘧瑗知非不無非
也孔子曰過則勿惮改過而能改善莫大焉此則古之
賢人知未能免朕膺駿命光闡鴻猷思革頽風以清貪
吏作程者不要於密貴於必行行法者不要於嚴貴於
適中比歲或使者按察或憲司繩紏未能發明大體頗
亦委曲小瑕殊異恢恢之言遂行察察之事一從過誤
永黜彛倫銓管不許棄瑕簿書寧期刷耻懷才則每歲
見斥登用則終身蔑聞静言思之誠未為得學以從政
禄以代農代農不可以易業從政不可以紊序永鑒前
弊當無廢人改而更張朕之志也官人有負犯洗滌赦
宥者宜並除限選日量資依舊選例處分又諸色勾徵
延限未納已歴年序所繇州縣無憑終不敢放或已淪
已没重被徵收或先死先逃勒出隣保令兹貧弱何以
獲安自今已後有隐欺勾者宜勾當年事連去年亦任
通勾隔年以去不在勾限其官典隐欺贓在限内者不
在此例布告天下咸使聞知
閏十二月詔曰如聞兩亰間驛家緣使命極繁其中多
有妄索供給宜令御史劉昇往南北兩路簡察随事奏
聞
五年三月詔曰僧尼道士等先有處分不許與百姓家
還往聞近日仍有犯者宜令州縣捉搦勿使更然
十月甲申詔曰王者欽若天道率繇時令考六官之法
脩五紀之化故得災害不生休徵洊委朕紹膺洪業於
兹六載每惇政理思致和平而隂陽未調蝗水仍集天
之垂誡朕甚懼焉夫正月東郊祈春賞士孟冬北陸迎
寒恤孤參四序之運行稽五材之動用弗協所尚或罹
於咎且事必師古禮重執文將命有司允廸厥訓自今
已後每八月禮官條奏應所行事當斟酌古典用孚於
休宣布朝廷使知朕意
六年六月勑少府監錦袍宜令益州每年麄細各織十
五領送納以供賜諸藩守領
九年正月勑自今以後幸温湯應須置頓使及諸使等
去京既近並令行從官便充不得更乘𫝊驛
二月乙酉詔曰四海清晏百年於兹雖戶口至多而逃
亡未息良繇牧宰之任訓道無方不能綏撫令其浮惰
且寰宇一統天下為家去此就彼孰非州縣使其離鄉
者則亦無改成其逋藪者何以居官遂令邦賦不入人
偽斯甚政術不理豈過於兹宜令所司商量作一招攜
捉搦法聞奏丁亥制曰國家祖武宗文重熙累洽克清
寰極大庇生人玄德獨化放乾元而資始至道無名合
帝先而首出自削平區宇混一車書六合晏然百有餘
載則我文武之業大造於上靈朕嗣守丕運纉承洪緒
恐不能誕敷前烈光闡睿圖夙夜祗畏如臨泉谷曷嘗
不恭默思道寤寐求政從人之欲每以萬姓為心屈己
之勞嘗矜一物之失但以法久而弊法弊則通制國以
立法為先教人以占著為事自属清晏人多偷怠國章
或弛甿偽寔繁今正朔所及封疆無外雖戶口既增而
税賦不益莫不輕去鄉邑共為浮惰或豪人成其泉藪
或奸吏為之嚢槖逋亡歲積流蠧日滋州縣不以為矜
鄉隣寔受其咎雖朕之薄德罪則在予非官無政吏不
守法耳若浸以久安而肆之則國之隄防於是踰紊今
欲去其末而歸其本閉其邪而正其德使法有所立人
知向方是用恤孤窮免逋貸式廣自新之路俾申莫厚
之恩諸州背軍逃亡人限制到百日内各容自首准令
式合所在編戶情愿住者即付入簿籍差科賦歛於附
入令式仍與本貫計會停徵若情願歸貫及據令式不
合附者首訖明立案記不須差遣先牒本貫知容至秋
收後逓還情願即還者聽待到本鄉訖免今年賦租課
役如滿百戶已上各令本貫差官就戶受領過限不首
並即括取逓邊遠附為百姓家口随逃者亦便同送若
限外州縣公私容在界内居停及事有未盡所司明為
科禁其天下勾徵逋懸及貸糧種子地税在百姓限内
先有追收之文案未納者自開元七年十二月以前並
宜放免官典隐欺不在免限將使百度伊始萬邦在宥
人復其業官脩其方凡厥庶僚各虔爾職俾率典訓以
康政途布告遐邇使知朕意
十月詔曰如聞諸道兵募丁防年滿應還或征役處分
及在路死者不得所繇牒報本貫無憑破除仍有差科
親隣受弊宜令今年團日勘責同行火隊的知實死即
與破除自今已後每有兵募丁防放歸令州軍具存亡
夾名牒本貫
十年閏五月詔曰六卿分設諸郡咸理在於下人合免
冤滯如聞越局侵務背公向私其傷則多為政必紊宜
令天下州縣百司寮寀俱守乃曺各勤所職或有身名
尚屈刑罰不平職役未均徵差無次爰及侵奪亦兼違
負凡人所訴大略如斯若縣不為申州必須理州不能
理省必為裁上下相持冤訟可息自今已後訴事人等
先經縣及州並尚書省披理若所繇延滯不為斷决委
御史採訪奏聞長官已下節級量貶
十一年二月詔曰朕君臨宇内子育黎元豈以黃屋為
尊實以蒼生為念何嘗不日旰忘食未明求衣雖身在
九重而情存六合恐至道猶鬱大化未孚昨因展義河
東祈榖脽上肆覲羣后親問高年舉滯賑窮旌善黜惡
緝其墜典酌於古訓今省方告至禋祀云畢思又庶官
務崇簡易河南河北去歲水損人或竊盗吏或侵抑不
防害馬何以安人或令御史分道案行量加賑給諸州
府馬闕數稍多既合官填復須私備貧兵力致實以為
難宜令所司即勘會闕數與閑廐使計會取監牧馬充
其行過處緣頓及營募損百姓青苖並令本州勘以正
倉酧直懷澤兩州已免地税潞州太原府亦有給復其
汾晉蒲絳同華亰兆河南供頓戶並宜免今年地税鄭
衛雒相宜沁慈隰等州佐助夫役雖日不多終是往還
辛苦各免戶内今年差科緣頓所築宫牆内今並空閒
任本主耕種緣路州縣有表薦官僚及上書獻頌者中
書門下審覆奏聞量加進賞發都簡試及諸色召募行
從人遠將廵省須收才用並令所司即作條例處分内
外官職田恐侵百姓先令官收慮其禄薄家貧所以别
給弟子去歲緣有水旱遂令摠停如聞卑官頗難支濟
量事優恤使得自資宜准元勑給其弟子朱紫貴品皆
豫考勞人臣事君忠無二節至如泛階溥及義取平均
豈獨清官偏得减考自今已後如泛階應入五品以十
六考為定其有名賢宿德及異迹殊状雖不逢泛階或
因選改之次年考與節限同者咸以名聞仍為永例今
之刺史古之諸侯會玉汾脽預陪祀禮宜令中書門下
商量奏聞方今萬類發生春事方起所司宜敬敷五教
敦勸三農議緩刑獄禁傷胎卵罷妨農不急之務减額
外不要之官各委長官量事處分宣示遠近副朕意焉
五月詔曰緇黃二法殊途一致道存仁濟業尚清虛邇
聞道僧不守戒律或公訟私競或飲酒食肉非處行宿
出入市廛㒺避嫌疑莫遵本教有一塵累深壊法門宜
令州縣官嚴加捉搦禁止
十二年正月詔曰近日漏刻失時或早或晩宜令太史
謹脩盡職勿使更然如有愆違委御史弹奏
十三年謂宰臣曰往者史官唯記灾異將令王者懼而
脩德故春秋不書祥瑞唯記有年聖人之意明矣勑天
下州郡不得更奏祥瑞
十四年四月太原尹張嵩奏有客李子嶠詐稱皇子入
驛居止子嶠云生於潞州母曰趙妃生一歲舅常奴攜
至雒陽以患目疾不得入聞後數歲遇楊駙馬舅再挾
出北遊靈夏因至太原今十七歲矣帝聞之以為矯妄
勑嵩杖殺因下制曰如聞在外州多有矯稱勑使詐乘
𫝊驛或托採藥物言將貢獻或妄云追人肆行威福如
此等猶須禁斷若緣别使皆發中使以此參察固易區
分宜令州縣嚴加捉搦勿容漏網
十六年六月詔曰凡制令宣布皆所以為人如聞州縣
承勑多不告示百姓咸使閭巷間不知旨意是何道理
宜令所繇捉搦應有制勑處分事等令終始勾當使百
姓咸知如施行有違委御史訪察奏聞
十九年二月乙酉詔曰令式條流科制明具行之已久
亦便於人比者天下勲官加資納課又因犯入罪罰鎮
配州言念於兹有乖寬恤宜各依令式處分其先罰鎮
及配隸人未歸者並即放還
二十年四月甲午詔曰相州往緣親王出牧脩造非常
宏壮兼之亭榭林木故非臣下所居遂使闕不安稳宜
令州司即改造廳衙及刺史宅其無用樹等亦須除伐
自餘州縣有不安稳者亦任量事移改仍逐閒月漸脩
不得勞擾百姓
二十五年五月乙亥詔曰近聞諸軍兵募逃喪者多儻
或臨戎如何破敵自今已後每致交兵之時令御史分
往諸軍與節度使計議簡括奏聞随事褒貶以存勸戒
二十六年二月禁寒食鷄卵相遺
二十八年三月詔曰蠧政之深左道為甚所以先王設
教犯者必誅去其害羣盖非獲已自今以後輙有託稱
佛法因肆妖言妄談休咎專行誑惑諸如此類法實難
容宜令所在長官嚴加捉搦
七月詔曰頃緣諸州寺觀僧道闕人所以數選行業用
填其數如聞因此之際私度者多接脚冐名觸類非一
遂使是非齊例真偽難分若不澄其源流何以革兹頽
弊天下諸州寺觀有此色者聽勑到陳首免還俗
天寳三載十一月勑每載依舊取正月十五日燃燈
五載正月詔曰天下山水名稱或同義且不經多因於
里諺事若仍舊何成於禹别宜令所司各據圖籍改定
訖奏聞
七月詔曰應流貶人皆負罪譴其中或捨其殊死全彼
餘生將寬常法示有懲戒如聞在路多作逗遛郡縣阿
容許其停滯是何道理自今以後其左降官量情状稍
重者馳十驛已上赴任流移人令押領綱典畫時遞相
分付如更因循尚有寬縱所繇當别有處分
十一載十二月詔曰王者制軍詰禁師旅惟貞飲至勞
旋賞罰必信易曰在師中吉承天寵也𫝊曰賞不失勞
俾人勸也若黷前典何以化成諸軍節度使等委任尤
重雖奉謀受律去則捷歸而甄賞叙勲率多非實且為
君者以信御下為臣者以忠奉上信不可失忠不可虧
朕保而行之庶能激勵且往前立功皆令簡覆至於叙
錄亦委别人朕以將者國之腹心朝之方嶽舍此不任
誰則竭誠所以每一立功咸委錄叙推心之道斯亦極
矣近来諸軍滋弊尤甚乃至奏蕃中事意爰及破敵錄
功觸類憑虛皆非摭實或久在行陣久被棄遺或不踐
軍戎虛霑爵賞銀章紫綬無汗馬之勞厚禄崇班皆親
援而致使戰士失望僥倖競馳静言其繇實在於此且
古者士農異處軍國殊容所以國學上庠以教胄子撰
車表貉用訓戎師豈有家襲弓裘身參卒伍斯乃假名
取進其理昭然皆因主將有私遂乃公行嘱託已往之
過朕亦不言將来自新必期革弊自今已後朝要並監
軍中使子弟一切不得將行先在軍者亦即勒還破敵
叙功事歸案實且虛妄事君靦冐行惠不懼於法不畏
於神凡在庶僚亦宜自戒宣示中外令知此懷
十三載二月詔曰三載黜陟百王令典殿最之迹廉問
攸歸欲更别遣使臣慮有煩擾今載宜委本道採訪使
具官人善惡奏聞以申勸沮
十四載三月詔曰踐更之役固是循常限約之間必資
通變雖載滿合替而處置随時况已在軍中復諳戎務
功名未遂何必往来其今載諸軍應文武士等宜並延
留一載仍准式給賜式外更加賜物兩段
册府元龜卷六十三
