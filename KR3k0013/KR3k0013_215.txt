册府元龜卷二百十五宋王欽若等撰
閏位部
招懷和好却貢獻
招懷
傳曰招攜以禮懷遠以德是知有國者務輯寧於初附
將誘致於來者而外示其優禮而内彰乎大度俾危疑
者得自安之地翔引者無失所之嗟誠接物之宏猷經
遠之大略也自漢氏之末羣雄並起玄德奮於庸蜀孫
氏據有江東其餘趦趄陸梁往往而在莫不懷去就之
分審廢興之命跨州連郡以待所歸於是析珪以慰其
心遣使以達其意或委質以從命或脩貢以稱藩故能
撫有其民人恢拓乎疆宇鼎峙之業雄視二隅繇宋齊
以還南北分壤逮夫高齊至於梁氏疆場之事一彼一
此反側之子改過自新咸用接納存䘏俾其安集斯誠
君國者之永圖哉
蜀先主初圍劉璋於成都時偏將軍馬超領其父騰部
曲依張魯魯不與計事内懷於邑密書請降先主遣人
迎超超將兵徑到城下城中震怖璋即稽首(又云先主使李恢至)
(廣中交好馬超超遂從命)
黃權為劉璋廣漢長及先主襲取益州將帥下郡縣郡
縣望風景附權閉城堅守劉璋稽服而詣降先主假權
偏將軍
吳大帝初為吳侯建安十五年遣步隲為交州刺史時
士奕為綏南中郎將董督七郡領交阯太守隲到燮率
兄弟奉承節度帝加燮為左將軍建安末年燮遣子厥
入質帝以為武昌太守諸子在南者皆拜中郎將又誘
𨗳益州豪姓雍門等率郡人民遥使東附帝益嘉之遷
衛將軍弟合浦太守壹時貢馬凡數百疋帝輒為書厚
加寵賜以答慰之
嘉禾元年十月魏遼東太守公孫淵遣校尉宿舒閬中
令孫綜稱藩於大帝并獻貂馬帝大悦加淵爵位二年
春正月詔以幽青二州十七郡七十縣封為燕王
宋高祖初為晉太尉垣遵與其弟苗並為南燕慕容超
委任遵為尚書苗為京兆太守帝圍廣固遵苗踰城歸
降並以為太尉行參軍
孝武大明中黟歙二縣有亡命數千人攻破縣邑殺害
官長豫章王子尚為揚州刺史在會稽遣主帥領三千
人水陸討伐再往失利帝遣殿中侍御史吳喜數十人
至二縣誘說羣賊賊即日歸降
明帝即位初南雍州刺史袁顗與晉安王子勛同反帝
使朝士遺顗書曰夫夷陂相因興革遞數或多難而固
其國或殷憂而啟聖明此既著於前史亦彰於聞見王
室不造昏凶肆虐神鼎將淪宗稷幾泯幸天未亡宋乾
歷有歸主上體自聖文繼明作睿而辱均牖里屯喻夏
臺既天地俱憤義勇同奮克殄鯨鯢三靈更造應天順
民爰集寳命四海屬息肩之歡庶民見來蘇之泰吾等
獲免刀鋸僅全首領復身奉惟新命承亨運緩帶談笑
擊壤聖世汝雖劬勞於外迹阻京師然心期所寄江漢
何遠自九江告變皆謂鄧氏狂惑比日國言藉藉頗塵
吾子道路之議豈其或然聞此之日能無駭惋凶人反
道敗德日夜滋深昵近狡慝取謀犲虎非惟毒流外物
惡積中朝乃欲毁陵邑虐崇憲燒宗廟鹵御物然後蕩
覆京都必使蘭蕕俱盡自非聖上廟筭靈圖俛首遜避
維持内外擁衛臣下則赤縣為戎百姓其魚矣此事此
理寧可熟念既天道輔順百姓謳歌有奉高祖之孫文
皇之子德洞九幽功貫三曜匡拯家國提毓黔首若不
子民南面將使神器何歸而羣下搆慝妄懷窺覬成軫
惑燕貫高亂趙讒人㒺極自古有之汝中京冠冕儒雅
世襲多見前載縣鑒忠邪何遠遺郎中之清軌近忘太
尉之純槩相與或羣從舅甥或姻婭周欵一旦胡越能
無悵恨若疑誑所至邪詖無窮汝當誓衆奮戈翦此朝
食若自延過聽迷途未遠聖上臨物以仁接下以愛豈
直雍齒先封乃當射鈎見相矣跂予南服寤寐延首若反棹
㳂流歸誠鳳闕錫珪開㝢非爾而誰吾等並過荷曲慈
俱叨非服紆金拖玉改觀蓬門入奉舜禹之渥出見羲
唐之化雍容揄揚信白駒空谷之時也奈何毁擲先基
自蹈凶戾山門蕭瑟松庭誰歸言念楚路豈不思父母
之邦幸納惡石以蠲美疢裁書表意爾其圖之時尚書
右僕射蔡興宗是顗舅領軍將軍袁粲是顗從父弟故
書云羣從舅甥也後又使顗舊門生徐碩奉手詔譬顗
曰卿歴觀古今險之與強何嘗可恃自朕踐祚塗路梗
塞卿无繇奉表未經為臣今追蹤竇融猶未為晚也
沈文秀為青州刺史與晉安王子勛同反泰始二年八
月子勛平帝遣文秀弟文炳詔文秀曰皇帝問前督青
州徐州之東莞東安二郡諸軍事建威將軍青州刺史
朕去歲撥亂功振普天於卿一門特有殊澤卿得延命
至今誰之力邪何故背國負恩遠同逆豎今天下已定
四海寧一卿獨守窮城何所歸奉且卿百口在都兼有
墳墓想情非木石猶或顧懷故指遣文炳具相宣示凡
諸逆節親為戎首一不加罪文炳所具卿獨何人而能
自立便可速率部曲同到軍門别詔有司一無所問如
其不爾國有常刑非唯戮及弟息亦當夷卿墳墓既以
謝齊土百姓亦以勞將士之心故有今詔三年二月文
秀歸命請罪即安本任崔道固為二州刺史與沈文秀
同逆會四方平定明帝遣使宣慰道固奉詔歸順
殷琰為建武將軍豫州刺史亦同子勛反叛其將留胡
敗走尋陽平定明帝遣琰參軍杜叔寳之從父弟季文
至琰城下與叔寳語說四方已定勸令時降叔寳曰我
乃信汝恐為人所誑耳叔寳閉絶子勛敗問有傳者即
殺之時琰子邈東在京邑繫建康帝送邈與琰令說南
賊已平之問自建康出便防送就道議者以為宜聽邈
與伯父瑗私相見不爾無以解城内之惑不從邈至叔
寳等果疑守備方固後帝以南賊降者送琰城下令與
城内交言繇是人情沮喪琰遂降
韋珍竒為汝南郡司馬同殷琰反琰降珍竒據城招魏
留勔與珍竒書勸令反魏珍竒乃與子超越羽林監垣
式寳於譙殺魏子都贊拔等凡三千餘人勔馳驛以聞
明帝大喜以珍竒為使持節都督司北豫二州諸軍事
平北將軍司州刺史汝南新蔡縣侯食邑千戶
蕭惠開為平西將軍都督益寧二州晉安王子勛反惠
開乃集將佐謂之曰湘東太祖之昭晉安世祖之穆其
於當璧並無不可但景和雖昏本是世祖之嗣不任社
稷其次猶多吾奉武文之靈兼荷世祖之眷今便當投
袂萬里推奉九江乃遣巴郡太守費欣夀領二千人東
下為巴東人任叔兒起義所邀欣夀敗没峽口道不復
通更遣州治中程法度領三千人步出梁州又為氐賊
楊僧嗣所斷先是惠開為治多任刑誅蜀士咸懷猜怨
及聞欣夀沒法度又不得前晉原一部遂反於是諸郡
悉應之並來圍城城内東兵不過二千凡蜀人惠開疑
之皆悉遣出子勛尋平蜀人並欲屠城以望厚賞惠開
每遣軍出戰未嘗不捷前後所摧破殺傷不可勝計外衆
逾合勝兵者十餘萬人時天下已平明帝以蜀土險遠
赦其誅責遣惠開之弟惠基步道使蜀具宣朝旨惠基
既至涪而蜀人志在屠城不使王命遠達遏留惠基不
聽進惠基率部曲破其渠帥馬興懷等然後得前惠開
奉旨歸順城圍得解及還都明帝待之益厚時帝遣惠
開宗人寳首水路慰勞益州寳首欲以平蜀為功更奬
說蜀人於是處處蜂起凡諸離散者一時還合渠帥趙
燕句文章等與寳首屯軍於上去成都六十里衆號二
十萬惠開欲遣擊之將佐咸曰攻破蜀賊誠不為難但
慰勞使至未獲奉受而遣兵相距何以自明本心惠開
曰今水陸四斷表啟路絶寳首或相誣陷謂我不奉朝旨
我之欲戰本在通使若得通則誠心達矣乃作啟事具
陳事情使腹心二人帶啟戒之曰須賊破路開便躍馬
馳出遣永寧太守蕭惠訓别駕費欣業分兵並進與戰
大破之生擒寳首囚於成都縣獄遣使至帝令執送寳
首除惠開晉平王長史南郡太守
後廢帝元徽中遣武衛將軍王世武使河南是歲隨拾寅使
來獻詔答曰皇帝敬聞使持節散騎常侍都督西秦河沙三
州諸軍事車騎大將軍開府儀同三司領護羌校尉西秦河
二州刺史新除驃騎大將軍河南王寶命革授爰集朕躬猥
當大業祇惕兼懷憂中增感王世武至德元徽五年五
月二十一日表聞之涇熱想比平安又卿乃誠遙著保
寳遐疆命詔升徽號以酬忠欵遣王世武銜命拜授又
仍使王世武等往芮芮想即資遣使得時達又奏所上
馬等物悉至今往别牒錦綿紫碧綠黃青等各十疋
南齊太祖建元兀年詔曰交阯北景獨隔書朔斯乃前
運方季負海不朝因迷遂往歸欵莫繇曲赦交州部内李
叔獻一人即撫南土文武詳才選用并遣大使宣揚朝
恩以試守武平太守行交州府事李叔獻為交州刺史
東昏侯永元三年後魏東徐州刺史沈陵降以為北徐
州刺史
梁高祖天監十三年後魏太常博士崔靈恩歸國高祖
以其儒術擢拜員外散騎常侍
元願達魏支庶也天監中為後魏司州刺史因大軍北
伐攻義陽願達舉州獻欵詔封樂平公侍中
王神念太原郡人天監中以後魏潁川守據郡歸欵封
南城侯青冀二州刺史
元法僧為後魏鎮東將軍徐州刺史普通六年以彭城
内附授司空封始安王法僧魏氏支屬鎮彭城是時魏
室亂遂據鎮稱帝魏討之乃歸欵請為附庸高祖遣奉
朝請陳慶之與胡龍牙成景雋率諸軍應接及還朝甚
加優寵時方事招攜賜法僧甲第女樂金帛遷太尉
元樹字君立後魏近屬也仕魏為宗正卿爾朱榮亂歸
國封為鄴王鎮北將軍
羊侃為魏征東大將軍大通三年歸國詔授安北將軍
徐州刺史并其兄默及三弟悅元皆拜為刺史
胡僧祐為魏銀青光禄大夫大通三年避爾朱氏之難
南歸頻上封事武帝器之拜主帥使之送魏北海王元
顥入雒陽僧祐又南歸除南天水天門二郡太守
侯景為魏司徒太清元年求以豫廣潁雒陽西揚東荆
北荆襄東豫南兖齊等十三州内屬高祖以景為大將
軍封河南王大行臺承制如鄧屬故事遣同州刺史羊
鴉仁兖州刺史桓和仁州刺史湛海珍等應接之
孝元帝時湘州刺史王琳以平侯景之勲第一縱暴於
建業王僧辯啟請誅之琳令長史陸納率部曲前赴湘
州身輕上江陵陳謝帝以琳下吏使廷尉卿黃羅漢大
舟卿張載宣喻琳軍納等及軍人縶羅漢殺載帝遣僧
辯討納是時湘州未平武陵王兵下又甚盛江陵公私
恐懼人有異圖納啟申琳無罪請復本位求為奴婢帝
乃鎖琳送僧辯時納出兵方戰會琳至僧辯升樓車以
示之納等投戈俱拜舉軍皆哭曰乞王郎入城即出放
琳入納等乃降湘州平仍復琳本位
陳高祖永定元年以晉安太守陳寳應為持節散騎常
侍信武將軍閩州刺史領會稽太守寳應梁末為晉安
太守時東西嶺路寇賊擁隔寳應自海道趨於會稽貢
獻故有是命
二年三月梁湘州刺史王琳立永嘉王蕭莊於郢州六
月詔侯瑱討之又遣吏部尚書謝哲諭琳琳請還鎮湘
州詔追衆軍緩其伐
魯悉達梁末以侯景之亂糾率鄉人保新蔡及晉熙等
五郡及王琳據有上流琳授悉達鎮北將軍高祖等遣
趙知禮授征西將軍江州刺史各送鼓吹女樂悉達兩
受之遷延顧望皆不欲降高祖遣安西將軍沈泰潛師
襲之不能克濟齊遣行臺慕容紹宗以衆三萬來攻鬱
口諸鎮兵甲甚盛悉達與戰敗齊軍紹宗僅以身免王
琳欲圖東下以悉達制其中流恐為已患頻遣使招誘
悉達終不從琳不得下乃速擊於齊共為表裏齊遣清
河王高岳助之相持歲餘會禆將梅天養等懼罪乃引
齊軍入城悉達勒麾下數千人濟江而歸高祖高祖見
之甚喜曰來何遲也悉達對曰臣鎮撫下流願為藩屏
陛下授臣以官恩至厚矣沈泰襲臣威以深矣然臣所
以自歸於陛下者以陛下豁達大度同符漢祖故也高
祖笑曰卿言得之矣授平南將軍散騎常侍北江州刺
史封彭澤縣侯
宣帝大建十二年八月周使持節上柱國鄖州總管滎
陽郡公司馬消難以鄖隨温應土順沔儇岳等九州魯山
甑山沌陽應城平靖武陽上明涓水等八鎮内附詔以
消難為使持節侍中大都督總督安隨等九州八鎮諸
軍事車騎將軍司空封隨郡公給鼓吹女樂各一部
東魏孝静帝興和二年五月西魏行臺宫延和峽州刺
史元慶率戶内屬置之河北新附賑廩各有差
武定七年正月梁北徐州刺史湘山侯蕭正表以鎮内
附封蘭陵郡公吳郡王
北齊神武為東魏大將軍爾朱榮都督濟州刺史張瓊
因爾朱兆敗歸神武用為汾州刺史
堯雄初仕後魏為燕州刺史隨爾朱兆敗於廣阿遂率
所部據定州以歸神武時雄從兄傑爾朱兆用為滄州
刺史至瀛州知兆敗亦遣使歸降神武以其兄弟俱有
誠欵便留傑行瀛州事尋以雄為車騎大將軍瀛州刺
史以代傑
王則初隸爾朱仲遠為征虜將軍仲遠敗始歸神武加
征南將軍金紫光禄大夫
慕容紹宗初為爾朱兆長史神武從鄴討兆於晉陽兆
窘急走赤谼嶺自縊而死紹宗行到馬突城見神武追
至遂攜榮妻子及兆餘衆自歸神武仍加恩禮所有官
爵並如故軍謀兵略時參預焉
可朱渾元後魏末為渭州刺史侯莫陳悅之殺賀拔岳
也周文帝率賀拔岳所部還共圖悅元時助悅悅走元
收其衆入據秦州為周攻圍苦戰結盟而罷元既早為
神武知遇兼其母兄在東嘗有思歸之志恒遣表疏與
神武隂相往來周文攻圍忌元智勇知元懷貳發兵攻
之元乃率所部發自渭州西北烏蘭津周文頻遣兵邀
之元戰必摧之引軍歴河源二州境乃得東出靈州刺
史曹渥女壻劉豐與元深相交結元因說豐以神武英
武非常克成大業豐自此便有委質之心遂資遣元從
靈州東北入雲州神武聞其來也遣平陽守高嵩持金環
一枚以賜元并運資糧遠遣候接元至晉陽引見執手
賜帛千疋并奴婢田宅兄弟四人先在并州者進官爵
元所部督將皆賞以爵邑封元縣公除車騎大將軍
任延敬廣寧人初從葛榮為賊榮署為王甚見委任榮
敗延敬擁所部先降拜鎮遠將軍廣寧太守
文襄初為東魏大將軍封渤海王時侯景據河南反令
韓軌等討之不克議者咸云侯景猶有北望之心但信
命不至耳又景將蔡遵道北歸稱景有悔過之心王以
為信然謂可誘而致乃遺景書曰先王與司徒契闊夷
險孤孑相依偏所眷屬義貫終始情存歲寒目為國士
者乃立漆身之節饋以一餐者便致扶輪之效況其重
於此乎嘗以故舊之義欲將子孫相託方為秦晉之匹
共成劉范之親況聞負杖行歌便以狼顧反噬不蹈忠
臣之路乃陷叛人之地力不足以自強勢不足以自保
率烏合之衆為累卵之危西取救於宇文南請援於蕭
氏以狐疑之心為首鼠之事入秦則秦人不容歸吳則
吳人不信當是不逞之人曲為無端之說遂懷市虎之
疑乃致投杼之惑昔來舉止事已可見人相疑誤想自
覺知闔門大小悉在司宼意謂李氏未滅猶言少卿可
扶孤子無状招禍丁天酷罰但禮繇權奪志在忘私聊
遣偏禆前驅致討南兖揚州應時克復即欲乘機席卷
縣瓠屬以炎暑欲為後圖且令還師待時更舉今寒膠
向折白露將團方憑國靈龔行天罸器械精新士馬強
盛内外感恩上下戮力三令五申可赴湯火使旗鼓相
望埃塵相接勢如渥雪事等注熒夫明者去危就安智
者轉禍為福寧人負我我不負人當開從善之徒使有
改迷之路若能卷甲來朝垂櫜還闕者當即相授豫州
必使終君身世所部文武更不追攝進得保其禄位退
則不喪功名今王思政等皆孤軍偏將遠來深入然其
性命在君掌握脫能刺之想有餘力即相加授永保疆
場君門眷屬可以無恙寵妻愛子亦送相還仍為通家
共成親好君今不能東封函谷南面稱孤受制於人威
名頓盡得地不欲自守聚衆不以為強空使身有背叛
之名家有惡逆之禍覆宗絶嗣自貽伊戚戴天履地能
無愧乎孤于今日不應遣此但見蔡遵道云司徒本無
西歸之心深有悔過之意不知此語為虚為實吉凶之
理想自圖之(景報書曰僕鄉曲布衣本乖藝用出身為國綿歴一紀犯危履難豈避風霜遂得富)
(貴當年榮華身世一旦舉旗旆援枹鼔北面相抗者何哉實以畏懼危亡恐招禍害故耳往年之暮尊王遘疾)
(神不祐善祈禱莫瘳遂使嬖倖弄權心腹離二妻子在宅無事見圍及迴歸長社希自陳状簡書未遣鈇鉞已)
(臨既旌旗相對咫尺不遠飛書每奏冀申鄙情而羣帥恃雄眇然弗顧運戟推鋒專欲屠滅掘圍堰水僅存三)
(版舉目相看命懸漏刻不忍死亡出戰城下拘秦送地豈樂為之但禽獸惡死人倫好生僕實不辜桓莊何罪)
(且尊王平昔見於比肩戮力同心共奬帝室雖復權勢參差寒暑小異丞相司徒雁行而已福禄官榮自是天)
(爵勞而後授理不相干欲求吞炭何其謬也然竊人之財猶謂之盜禄去公室抑謂不取今魏德雖衰天命未)
(改拜恩私第何足關言暘嗤不能東封函谷授制於人當似教僕賢蔡仲而哀季氏無主之國在禮未聞動而)
(不法將何以訓竊以分財養幼事歸令終舍宅存孤誰云隙末復言僕衆不足以自強身之䧟危如累卵然億)
(兆夷人卒降十亂紂之百克終自無後潁川之戰即是殷鑒輕重繇人非鼎在德苟能忠信雖弱必強殷憂啟)
(聖處危何若況今梁道邕熙招攜以禮被我虎文縻之好爵方欲苑五岳而池四海掃氛穢以拯黎元東霸甌)
(越西通汧隴吳越悍勁帶甲千羣秦兵冀馬控弦十萬大風一棬枯榦必摧凝霜暫落秋蔕自殞此而為弱誰)
(足稱雄又見誣两端受疑二國斟酌物情一何太甚昔陳平背楚歸漢則強百里出虞入秦斯霸皆昏明繇主)
(用舍在人奉禮而行神其吐邪書稱士馬精新尅日齊舉誇張形勢必欲相滅切以寒膠白露節候乃同秋風)
(揚塵馬首何異徒知北方之力爭未識西南之合從苟欲徇意於前途不覺坑穽在其側去危就安今歸正朔)
(轉禍為福已脫網羅彼常嗤僕之愚迷此亦笑君之晦昧今引二邦揚旌北討熊虎齊奮克復中原荆襄廣潁)
(已屬關右項城縣弧亦奉江南幸自取之何勞見援然權變非一理有萬塗為君計者莫若割地而和三分鼎)
(峙燕魏趙晉足相俸禄齊魯宋衛悉歸大梁使僕得輸力南朝北敦&KR0666;好束帛自行戎車不駕僕立當世之功)
(君卒父禰之業各保疆壘聘享歲時百姓乂寧四方安堵孰若驅農夫於隴畝抗勍敵於三方避干戈於首尾)
(當鋒鏑於心腹縱太公為將不能獲存歸之高明何以克濟來書曰妻子老幼悉在司寇以此見要庶其可反)
(當是見疑褊心未說昔王陵附漢母在不歸太公囚楚乞羹自若矧伊妻子而可介意脫謂誅之有益欲止之)
(不能殺之無損復加阬戮家累在君何關僕也而遵道所說頗亦非虚故重陳辭更論欵曲所望良圖時惠報)
(旨然昔與盟主事等琴瑟讒人間之翻為仇敵撫弦搦矢不覺傷懷裂帛還書其何能述)
文宣帝天保六年梁司徒都督郢州刺史陸法和舉州
來降帝以法和為大都督十州諸軍事太尉公以西南
都督五州諸軍事荆州刺史安湘郡公宋茝為郢州刺
史義興縣公梁將造為散騎常侍儀同三司湘州刺史
義興縣公梁將侯瑱來逼江夏齊軍棄城而退法和與
宋茝兄弟入朝帝問其竒術虚心相見之備三公鹵簿
於城南十三里供帳以待之法和遙見鄴城下馬禹步
卒術謂曰公既萬里歸城主上虚心相待何作此術法
和手持香爐步從路車至於館明日引見給通幰油絡
網車伏身百人詣闕通名不稱官爵不稱臣但云荆州
刺史文宣宴法和及其徒屬於昭陽殿賜法和錢百萬
物千段甲第一區田一百頃奴婢二百人生資什物稱
是宋茝千段其餘儀同刺史以下各差等
梁太祖開平二年九月帝西幸至於陜幽州都將康君
紹等十人自蕃賊寨内來投又幽州騎將高彦章八十
人騎先在并州乃於晉州軍前來降至是到行在皆賜
分物衣服放歸本道以示懷服
三年二月同州節度使劉知俊奏延州都指揮使高萬
興部領節級家累三十八人來降三月以萬興檢校司
徒為丹延等州安撫招誘等使又八月制左憑背叛元
惡遁逃如聞相濟之徒多是脅從之輩若能迴心向國
轉禍全身當與加恩必不問罪仍令同華雍等州切加
招諭如能梟斬温韜或以鎮寨歸化必加厚賞仍奬官
班兼委本界招復人戶切加安存
閏八月襄陽叛將李供差小將進表帝示以含弘特賜
勅書慰諭
四年二月賜潞州投歸軍馬張行恭錦服銀帶并食
五年二月武安軍節度使馬殷進呈虔州刺史盧延昌
牋表虔州北支郡也兵甚銳自得韶州益強大昇為百
勝軍使始洪州之陷盧光稠願收復使府立功自效上
因兼授江西觀察留後光稠卒復命延昌領州事方伯
亦頗慰薦揚渭遣人為署爵秩延昌佯受官牒禮遣其
使因胡南自表其事曰郡小寇迫欲緩其姦謀且開導
貢路非敢貳也以其為制来自陳上覽奏曰我方有北
事不可不爾甚加撫䘏尋兼授鎮南將軍節度使觀察
留後命使慰勞
乾化元年六月乙卯命北面都招討使鎮國軍節度使
楊師厚出屯邢雒丁巳鎮定鈔我蕩陰詔曰常山背義
易水傚尤誘其蕃戎動我邊鄙南侵相魏東出邢雒是
用遣將徂征為人除害但初頒赦令不欲食言宥而伐
之諒非獲已况聞謀始不自帥臣致此厲階並繇奸佞
密通人使潜結犬戎既懼罪誅乃生離叛今雖行討伐
已舉師徒亦開詔諭之門不阻歸降之路矧又王鎔處
置未曾削爵除名若翻然改圖不遠而復必仍舊貫當
保前功如有率衆向明拔州效順亦行殊賞冀徇来情
免令受弊於疲民用示惟新於汚俗宜令行營都招討
使及陳暉軍前准此勅文敬加招諭將安衆懼特舉明
恩鎮州只罪李宏規一人其餘一切不問
末帝貞明元年三月邠州留後李保衡以城歸順保衡
楊崇本養子崇本又李茂貞養子任邠州二十餘年去
歲為其子彦魯所毒彦魯權知州事五十餘日保衡殺
彦魯送欵於帝即以保衡為華州節度使以河陽留後
霍彦威為邠州節度使
和好
自三代之季天統棄絶皇綱不振豪傑並立干戈日熾
禹跡幅裂互奪我疆桀犬吠堯各是其主勢未服德民
思息肩則必奉春秋之盟以修鄰好逹往来之使申其
聘禮用和為貴無言不酧惠養疲甿保守封略力穡以
滋其調度通商以便其有無至於天災流行交相救䘏
顧謀靈命質諸鬼神盖以随時之大義弭兵之良術也
蜀先主之得成都也吳孫權使使報欲得荆州先主言
須得凉州當以荆州相與權忿之乃遣吕蒙襲長沙零
陵桂陽三郡先主引兵五萬下公安令關侯入益陽會
曹公定漢中張魯遁走巴西先主聞之與權連和分荆
州江夏長沙桂陽東屬南郡零陵武陵西屬引兵還江
州權使大中大夫鄭泉来聘因謂其羣臣曰近得玄德
書(玄德先主字)已深引咎求復舊好前所以名西為蜀者以
漢帝尚存故耳今漢已廢自可名為漢中王也
章武二年先主侵吳為吳所敗先主駐白帝大帝甚懼
遣使請和先主許之遣大中大夫宗瑋報命
後主建興元年吳遣信都尉馮熙来聘且弔喪也是歲
南中諸郡並皆叛亂丞相諸葛亮以新遭大喪故未便
加兵遣尚書郎鄧芝固好於吳致馬二百匹錦千叚及
方物
二年夏吳遣輔義中郎將張温来聘亦致方土所出以
答厚意遂為與國是年後主又遣鄧芝聘於吳重結盟
好權謂芝曰山民作亂邊守兵多輙慮曹丕乘空弄態
而反求和議者以為内有不暇幸来求和於我有利宜
當與通以自辨定恐西川不能明孤赤心用致嫌疑孤
土地邊外閒隙萬端而長江巨海皆當防守丕觀釁而
動惟不見便寧得志此復有他圖芝再使吳帝數與芝
相聞饋遺優渥
七年吳大帝稱尊號其羣臣以並尊二帝来告議者咸
以為交之無益而名體弗順宜顯名正義絶其盟好丞
相諸葛亮曰吳有僣逆之心久矣國家所以略其釁情
者求犄角之援也今若加顯絶讐我必深便當移兵東
戍與之角力須并其土乃議中原彼賢才尚多將相輯
睦未可一朝定也頓兵相持坐而湏老使北賊得計非
筭之上者昔孝文卑辭匃奴先帝優與吳盟皆應權通
變弘思遠益非丈夫之為忿者也今議者咸以權利在
鼎足不能并力且志望已滿無上岸之情推此皆似是
而非也何者其智力不侔故限江自保權之不能越江
猶魏賊之不能渡漢非力有餘而利不取也若大軍致
討彼高當分裂其地以為後規下當略民廣境示武於
内非端坐者也若就其不動而睦於我我之北伐無東
顧之憂河南之衆不得盡西北之為利亦已深矣權僣
之罪未宜明也乃遣衛尉陳震慶權正號震到武昌大
帝與震升壇㰱盟交分天下以徐豫幽青屬吳并凉冀
兖屬漢其司州之土以函谷關為界造為盟曰天降喪
亂皇綱失叙逆臣乘釁劫奪國柄始於董卓終於曹操
窮凶極惡以覆四海至今九州幅裂普天無統民神痛
怨靡所戾止及操子丕桀逆遺醜薦作姦回偷取天位
而叡么䯢尋丕凶蹟阻兵盗土未伏厥誅昔共工亂象
而高辛行師三苗干度而虞舜征焉今日滅叡禽其徒
黨非漢與吳將復誰任夫討惡翦暴必聲其罪宜先分
裂奪其土地使士民之心各知所歸是以春秋晉侯伐
衞先分其田以畀宋人斯其義也且古建大事必在盟
誓故在周禮有司盟之官尚書有告誓之文漢之與吳
雖信繇中然分土裂境宜有盟約諸葛亮丞相德威遠
著翼戴本國典戎在外信感陰陽誠動天地重復結盟
廣誠約誓使東西士民咸共聞知故立壇殺牲昭告神
明再歃加書副之天府天高聽下靈威棐諶司慎司盟
羣臣羣祀莫不臨之自今日漢吳既盟之後戮力一心
同討魏賊救危䘏患分災共慶好惡齊之無或携貳若
有害漢則吳伐之若有害吳則漢伐之各守分土無相
侵犯傳之後葉克終若始凡百之約皆如載書信言不
豔實居於好有渝此盟創禍先亂違貳不協慆慢天命
明神上帝是討是督山川百神是紏是殛俾墜其師無
克祚國於兹大吳神明鑒之是歲吳黃龍元年也
吳大帝初為吳王黃武元年以使聘魏具破蜀軍獲印
綬及首級所得土地并表將吏功勤宜加爵賞之恩文
帝報使致鼲子裘明光鎧騑馬又以素書所作典論及
詩賦與權詔曰老虜邊窟越險深入曠日持久内廹罷
弊外困智力故見身於雞頭分兵擬西陵其計不過謂
可轉足前迹以搖動江東根未著地摧折其支雖未刳
偹五臓使身首分離其所降誅亦足使虜部衆兇懼昔
吳漢先燒荆門後廢夷陵而子陽無所逃其死来歙始
襲略陽文叔喜之而知隗囂無所施其巧今討北虜正
似其事將軍勉建方略務全獨克
景帝永安六年十月蜀以伐魏来告使大將軍丁奉督
諸軍向魏壽春將軍留平别詣施績於南郡議兵所向
將軍丁封孫異如沔中皆救蜀蜀主降魏問至前後罷
後主元興元年晉司馬昭為魏相國遣昔吳壽春城降
將相國參軍徐紹散騎常侍水曹屬孫彧齎書喻皓以
平蜀之事致馬錦等物以示威懷書曰聖人稱有君臣
然後有上下禮義是故大必字小小必事大然後上下
安服羣生獲所逮至末塗純德既毁勦民之命以争強
於天下違禮順之至理則仁者弗繇也方今主上聖明
覆幬無外僕備位宰輔屬當國重唯華夏乖殊方隅圮
裂六十餘載金革亟動無年不戰暴骸喪元困悴㒺定
每用悼心坐以待旦將欲止戈興仁為百姓請命故分
命偏師平定蜀漢役未經年全軍獨克於時猛將謀夫
朝臣庶士咸以奉天時之宜就既征之軍藉吞敵之勢
宜遂回旗東指以臨吳境舟師汎江順流而下陸軍南
轅徑取四郡兼成都之械漕巴漢之粟然後以中軍整
旅三方雲會未及浹辰可使江表底平南夏順軌然國
朝深惟伐蜀之舉雖有靖難之功亦悼蜀民獨罹其害
戰於綿竹者自元帥以下並受斬戮伏尸蔽地血流丹
野一之於前猶追恨不忍况重之於後乎是故旋師案
甲思與南邦共全百姓之命夫料力忖勢度資量險遠
考古昔廢興之理近鑒西蜀安危之效隆德保祚去危
即順屈已以寧四海者仁哲之高致也履危偷安隕德
覆祚而不稱於後世者非智者之所居今朝廷徐紹孫
彧獻書喻懷若書御於前必少留意回慮革筭結歡弭
兵共為一家惠矜吳會及於中土豈不泰哉此昭心之
大願也敢不承受若不獲命則普天率土期於大同雖
重干戈固不獲已也
甘露元年三月皓遣使随紹彧報書曰知以高世之才
處宰衡之任漸導之功勤亦至矣孤以不德階承統緒
思與賢良共濟世道而以壅隔未有所緣嘉意久著深
用依依今遣光禄大夫紀陟五官中郎將弘璆宣明至
德(江表傳載皓書兩言白稱名言而不著姓)陟璆至雒遇晉王相國薨乃遣
還
寳鼎元年正月遣大鴻臚張儼五官中郎將丁忠弔祭
晉王相國
宋高祖大明四年十二月後魏遣通和
明帝太始五年十一月魏人来和
七年三月魏人來聘
後廢帝元徽元年正月魏人來聘
三年六月魏人来聘
南齊武帝永明元年八月魏人来聘十月使騎將軍劉
纉聘於魏
二年十二月魏人来聘
三年三月使輔國將軍劉纉聘於魏十一月魏人来聘
四年二月使通直郎裴昭明聘於魏
七年九月魏人来聘十一月詔平南參軍顔明聘於魏
八年六月魏人来聘
九年正月詔射聲校尉裴昭明聘于魏五月魏人来聘
八月使司徒參軍蕭琛聘于魏十月魏人来聘
十年二月使司徒參軍蕭琛聘于魏
十一年四月魏人来聘
廢帝以永明十一年七月即位十一月魏人来聘
隆昌元年正月使司徒參軍劉斆聘于魏
海陵王延興元年八月魏人来聘
梁高祖普通七年十月放魏揚州刺史李憲還北
大通二年六月魏臨淮王元彧求還本國許之十月以
魏北海王元顥為魏主遣東宫直閣將軍陳慶之衛送
還北魏
中大通元年正月魏汝南王元悦求還本國許之
二年六月遣魏太保汝南王元悦還北為魏主八月庚
戍輿駕幸德陽堂設絲竹會祖送魏王元悦
四年正月以太子左率衛薛法護為平北將軍司州牧
衛送元悦入雒二月以親除太尉元法僧還北為魏王
大同二年十二月東魏請通和許之
三年七月東魏遣使來聘九月使兼散騎常侍張臯聘
于東魏
四年五月東魏遣使來聘七月使兼散騎常侍劉孝儀
聘于東魏
五年十一月東魏遣使來聘十二月使兼散騎常侍柳
彴聘于東魏
六年七月東魏遣使來聘是月遣兼散騎常侍陸晏于
報聘
七年四月東魏遣使來聘是年遣兼散騎常侍明少遐
報聘十一月東魏又遣使來聘是月遣兼散騎常侍來
狎報聘
十一年四月東魏遣使來聘
太清元年十二月遣太子舍人元貞還北為東魏主
二年七月使兼散騎常侍謝珽聘于東魏結和
元帝太清五年(簡文太寳二年也時帝承制於江陵猶稱太清年號)二月魏遣使
來聘
承聖元年五月魏遣來賀平侯景
敬帝太平元年二月齊人來聘使侍中王廓報聘
二年四月齊遣使請和(太平元年三月後齊軍繼至陳覇先皆大敗之至是通和)
陳文帝天嘉二年六月齊人通好
三年四月齊遣使來聘
五年四月周遣使來聘五月周齊並遣使來聘十二月
齊遣使來聘
六年四月(一作六月)周遣使來聘十月齊遣使來聘
廢帝天康元年四月即位十一月周人來弔國哀
宣帝大建元年五月齊遣使來聘
二年五月齊遣使來弔
三年四月齊遣使來聘五月周遣使來聘
四年八月周遣使來聘
五年五月周遣使來聘
六年正月周遣使來聘
七年八月周遣使來聘
東魏孝静帝天平四年七月遣使散騎常侍李楷使于
梁十二月梁武遣使來
元象元年十月梁武遣使來十二月遣陸操使于梁
興和元年六月梁武遣使來八月遣兼散騎常侍王元
景使于梁
二年三月梁武遣使來五月遣兼散騎常侍李象使于
梁十月梁武遣使來十二月遣兼散騎常侍崔謙使于
梁
三年六月梁武遣使來八月遣兼散騎常侍李騫使于
梁
四年正月梁武遣使來四月遣散騎常侍李繪使于梁
十月梁武遣使來十二月遣兼散騎常侍楊裴使于梁
武定元年六月梁武遣使來八月遣兼散騎常侍李渾
使于梁
二年三月梁武遣使來五月遣兼散騎常侍魏季景使
于梁十一月梁武遣使來
三年正月帝遣兼散騎常侍李奬使于梁七月梁武遣
使來十月遣中書舍人尉瑾使于梁
四年五月梁武遣使來七月遣兼散騎常侍元廊使于
梁
五年正月梁武遣使來四月帝遣兼散騎常侍李緯使
於梁
六年九月梁武遣使來
七年二月遣兼散騎常侍鄭伯猷使于梁時魏收為散
騎常侍兼中書舍人自魏梁和好書下紙每云想彼境
内寧靜此率土安和梁後使其書乃去彼字自稱猶著
此欲示無外之意收定報書云想境内清晏今萬國安
和梁人復書依以為禮
北齊文宣帝天保元年十一月梁湘東王蕭繹遣使朝
貢
二年正月梁湘東王蕭繹遣使朝貢四月十日又遣使
朝貢
三年十一月梁王蕭繹即帝位于江陵是為元帝遣使
來聘
四年閏十一月梁元帝遣使來聘
五年十月西魏伐梁元帝于江陵語清河王岳等率衆
救之未至而江陵䧟梁元帝為西魏將于謹所殺梁將
王僧辯在建康共推晉安王蕭方智為太宰都督中外
諸軍事承制置百官
六年正月清河王岳以衆軍渡江尅夏首送梁郢州刺
史陸法和詔以梁散騎常侍貞陽侯蕭明為梁王遣尚
書左僕射上黨王渙率衆送之五月蕭明入於建鄴(按梁)
(書云七月入於京師)六月詔曰梁國遘禍主喪臣離逷彼炎方盡
生荆棘興亡繼絶義在於我納以長君拯其危弊比送
梁主已入金陵蕃禮既修分義方篤越鳥之思豈㤀南
枝凡是梁民宜聽反國以禮發遣是月梁主蕭明遣其
子章兼侍中袁泌兼散騎常侍楊裕奉表朝貢初明在
梁為豫州刺史(明梁武兄子)兵敗為魏擒之世宗(高澄)禮明甚
重謂之曰先王與梁王和十有餘年聞彼禮佛文嘗云
奉為魏主并及先王此甚是梁王厚意不謂一朝失信
致此紛擾自出師薄伐無戰不克無城不䧟今日欲和
非是力屈境上之事知非梁主本心當是侯景違命扇
動耳朕可遣使諮論若猶存先王分義重成通和者吾
不敢違先王之旨侯及諸人並即放還於是使人以明
書告梁主梁主乃致書以慰世宗是歲梁元帝為西魏
所滅顯祖詔立明為梁主前所獲梁將湛海珍等皆聽
從明歸令上黨王渙率衆以送是時梁太尉王僧辯司
空陳覇先在建康推晉安王方智為丞相顯祖賜僧辯
覇先璽書僧辯未奉詔上黨王進軍明又與僧辯書往
復再三陳禍福僧辯初不納既而上黨王破東關斬裴
之横江表危懼僧辯乃啓上黨王求納明遣舟艦迎接
上黨王饗梁朝將士及與明刑牲㰱血載書而盟於梁
與東度齊師比及侍中裴英起衛送明入建康遂稱尊
號以智方為太子是冬覇先襲殺僧辯復立方智以明
為太傅明疽發背殂
八年十月陳高祖武帝立遣使稱藩朝賀
十年三月梁主蕭莊至郢州遣使朝貢九月使酈懷則
陸仁惠使於蕭莊莊在梁為永嘉王蕭明殂帝以莊主
梁祀自湓賊城濟江即位于郢州莊為陳人所敗入朝
封侯朝廷許以興復竟不果
武成帝河清元年正月詔散騎常侍崔瞻聘于陳十月
陳人來聘十一月詔兼散騎常侍封孝琰使于陳十二
月陳人來聘
三年四月詔兼散騎常侍皇甫亮使于陳六月歸宇文
媪于周九月歸閻媪于周陳人來聘
四年四月陳人來聘
後主天統元年六月太上皇帝詔兼散騎常侍王季高
使于陳
二年三月陳人來聘六月太上皇帝詔兼散騎常侍韋
道儒聘於陳十二月陳人來聘
三年四月太上皇帝詔兼散騎常侍司馬幼之使于陳
九年周人來通和太上皇帝詔侍中斛斯文略報聘于
周十一月太上皇帝詔兼散騎常侍李諧使于陳
五年二月詔侍中比烈長文使于周
武平元年正月詔兼散騎常侍裴讞之聘于陳
二年正月詔兼散騎常侍劉環儁使于陳四月陳遣使
連和謀反周朝議弗許九月陳人來聘十一月詔侍中
赫連子俛使于周
三年三月周人來聘八月使領軍封輔相聘于周九月
陳人來聘
四年正月詔兼散騎常侍崔象使于周二月周人來聘
四月又來聘六月詔開府王師使于周
却貢獻
古者貢獻之制有藝有極苟非其道庸可取乎觀夫宋
齊而下逮於梁室雖眷命攸屬而運歷非正乃有恭已
修德稽古發號不寳遠方之物不納非時之貢志存抑
損道符簡易斯亦一時之美足垂於後焉
宋高祖永初中廣州嘗獻入洞細布一端八丈惡其精
麗勞人即付有司彈太守以布還之并制嶺南禁作此
布帝素有熱病并患金創末年尤劇坐卧常須冷物後
有人獻石牀寢之極以為佳乃嘆曰木牀甚費而況石
邪即令毁之
南齊太祖建元元年四月即位斷四方上慶禮
明帝建武元年十月即位詔斷遠近上禮又詔蕃牧守
宰或有薦獻事非任土嚴加禁斷十一月立皇太子詔
東宫肇建遠近或有慶禮可悉斷之
二年十一月皇太子納妃禇氏斷慶禮
三年閏十二月皇太子冠斷遠近上禮
梁高祖天監元年四月即位斷遠近上慶禮八月交州
獻能歌鸚鵡詔不納
二年五月斷諸郡縣獻奉二宫唯諸州及會稽職惟岳
牧許薦任土若非地産亦不得貢
十四年正月朔皇太子冠停遠近上慶禮
陳宣帝大建七年四月監豫州陳桃根於所部得青牛
獻之詔遣還民
梁太祖乾化二年以丁審衢為陳州而審衢厚以鞍馬
金帛為謝恩之獻帝慮其漁民復其獻而停之
册府元龜卷二百十五
