册府元龜卷六宋王欽若等撰
帝王部
創業第二
晉宣帝司馬氏後漢京兆尹防之子(臣欽若等曰自防以下事迹具帝王)
(帝系門)建安中魏太祖為漢丞相辟文學掾轉東曹屬又
轉為主簿從討張魯又從征孫權破之魏國建遷太子
中庶子文帝即王位以帝為丞相長史封河津亭侯及
魏受漢禪以帝為尚書黃初二年遷侍中尚書右僕射
文帝疾篤帝與曹眞等竝受顧命輔政明帝即位改封
舞陽侯孫權圍江夏遣其將諸葛瑾張霸并攻襄陽帝
督諸軍討權走之進擊敗瑾斬霸并首級千餘遷驃騎
將軍太和元年蜀降將孟逹領新城太守連吳固蜀潛
圖中國帝發書喻之逹猶豫不决帝潛軍進討倍道兼
行八日到其城下八道攻之旬有六日達甥鄧賢將李
輔等開門出降遂斬達首傳京師四年加大將軍大都
督假黃鉞與曹眞伐蜀帝自西城斫山開道水陸並進
泝沔而上至于朐䏰(朐音蠢䏰音如允反地名)拔其新豐縣軍次丹
口遇雨班師五年蜀將諸葛亮寇天水乃使帝西屯長
安都督雍梁二州諸軍事統車騎將軍張郃後將軍費
曜征蜀進次漢陽與亮相遇亮退追至祁山亮屯鹵城
據南北二山斷水為重圍帝攻拔其圍亮宵遁追擊破
之俘斬萬計青龍二年亮又率衆十餘萬出斜谷壘于
郿之渭水南原天子遣征蜀護軍秦朗督步騎二萬受
帝節度帝與亮會于積石臨原而戰亮不得進還于五
丈原帝遣竒兵犄亮之後斬五百餘級獲生口千餘降
者六百人會亮死其部將楊儀魏延爭權儀斬延并其
衆帝欲乘隙而進有詔不許三年遷太尉蜀將馬岱入
寇帝遣將軍牛金擊走之景初二年率胡遵等步騎四
萬伐公孫文懿于遼東與賊營相逼會霖潦大水平地
數尺三軍恐欲移營帝令軍中敢有言徙者斬都督令
史張静犯令斬之軍中乃定尋戰而克之明帝末與大
將軍曹爽並受遺詔輔少主齊王即帝位遷帝侍中持
節都督中外諸軍錄尚書事與大將軍曹爽各統兵三
千人共執朝政爽欲使尚書奏事先繇已乃言於天子
徙帝為大司馬朝議以為前後大司馬累薨於位乃加
太傅入殿不趨贊拜不名劒履上殿正始二年吳人入
寇帝督諸軍南征車駕送出津陽門帝以南方暑濕不
宜持久使輕騎挑之然不敢動於是休戰士簡精銳募
先登申號令示必攻之勢吳軍夜遁走追至三洲口斬
獲萬餘人收其舟船軍資而還天子遣侍中常侍勞軍
于宛嘉平元年正月天子謁高陵爽兄弟皆從是日太
白襲月帝乃奏永寕太后廢爽兄弟有司劾黃門張當
并發爽與何晏等反事乃收爽兄弟及其黨誅之二月
天子以帝為丞相三年八月薨長子師次子昭繼為大
將軍輔政晉國建追尊宣王武帝受禪追尊號曰宣皇
帝景帝宣帝長子魏景初中拜散騎常侍累遷中護軍
宣帝之誅曹爽也深謀秘策與帝潛畫初帝隂養死士
三千散在人間至是一朝而集衆莫知其所出事平以
功封長平鄉侯加衞將軍及宣帝薨議者咸云伊尹既
卒伊陟嗣事天子命帝以撫軍大將軍輔政嘉平四年
遷大將軍加侍中持節都督中外諸軍錄尚書事命百
官舉賢良明少長䘏窮獨理廢滯四海傾注朝野肅然
或有請改易制度者帝曰不識不知順帝之則詩人之
美也三祖典制所宜遵奉自非軍事不得妄有改革五
年五月吳太傅諸葛恪圍新城帝使鎮東將軍母丘儉
揚州刺史文欽等距破之正元元年正月天子與中書
令李豐后父光禄大夫張緝黃門監蘇鑠永寧署令樂
敦冗從僕射劉寳賢等謀以太常夏侯玄代帝輔政帝
密知之使舍人王羡以車迎豐豐見廹随羡而至帝數
之豐知禍及因肆惡言帝怒遣勇士以刀鐶築殺之逮
捕玄緝等皆夷三族三月乃諷天子廢皇后張氏天子
以玄緝之誅深不自安而帝亦慮難作潛謀廢立乃密
諷永寕太后下令廢天子為齊王遣使迎高貴鄉公於
元城立之公以帝為相國增邑至四萬戶帝固辭相國
二年正月毋丘儉文欽舉兵作亂矯太后令移檄郡國
為壇盟於西門之外各遣子四人質於吳以請救二月
儉欽帥衆六萬渡淮而西帝會公卿謀征討計朝議多
謂可遣諸將擊之太常王肅及尚書傅嘏中書侍郎鍾
會勸帝自行帝統中軍步騎十餘萬以征之倍道兼行
召三方兵大會于陳許之郊斬儉傳首京師欽遂奔吳
淮南平閠月帝疾篤使弟昭摠統諸軍晉國既建追尊
景王武帝受禪上尊號曰景皇帝文帝景帝母弟帝魏
景初三年封新城侯正始初為雒陽典農中郎將轉散
騎常侍大將軍曹爽伐蜀以帝為征蜀將軍副夏侯玄
出駱谷次于興平勸玄旋軍以為後圖還拜議郎蜀將
姜維寇隴右征西將軍郭淮自長安距之以帝為安西
將軍持節屯關中為諸軍節度淮攻維别將句安於趜
久而不决帝乃進據長城南趣駱谷以疑之維懼退保
南鄭安軍絶援率衆來降轉安東將軍持節鎮許昌及
大軍討王陵帝督淮北諸軍事帥師會于項假金印紫
綬蜀將姜維又寇隴右揚聲欲攻狄道以帝行征西將
軍次長安維燒營而去會新平羌胡叛帝擊破之遂耀
兵靈州北虜震讋叛者悉降高貴鄉公立以參定策進
封高都侯毋丘儉文欽之亂大軍東征帝兼中領軍留
鎮雒陽及景帝疾篤帝自京都省疾拜衞將軍景帝薨
天子命帝鎮許昌尚書傅嘏帥六軍還京師帝用嘏及
鍾會策自帥軍而還至雒陽進位大將軍加侍中都督
中外諸軍錄尚書事輔政劒履上殿帝固辭不受甘露
元年正月加大都督六月進封高都公地方七百里加
之九錫又固辭不受二年五月鎮東大將軍諸葛誕殺
揚州刺史樂綝以淮南作亂遣子靚為質於吳以請救
七月帝奉天子及皇太后東征徵兵青徐荆豫分取關
中遊軍皆會淮北師次於項又進軍丘頭吳使文欽等
將三萬人救誕三年正月誕欽等出攻長圍諸軍逆擊
走之初誕欽内不相協會欽計事與忤誕手刅殺欽欽
子鴦攻誕不克帝使諸將攻而拔之斬誕夷三族四月
歸京師天子命改丘頭曰武丘以旌武功五月進封晉
公加九錫進位相國帝九譲乃止景元元年四月天子
以帝三世宰輔政非己出情不能安又慮廢辱將臨軒
召百僚而行放黜五月戊子夜使冗從僕射李昭等發
甲於凌雲臺召侍中王沉散騎常侍王業尚書王經出
懷中黃素詔示之戒嚴俟旦沉業等馳告於帝帝召護
軍賈充為之備天子知事泄帥左右攻相府稱有所討
太子舍人成濟抽戈犯蹕帝斬濟夷其三族與公卿議
立嘗道鄉公為帝四年天子乃申前命以太原等十郡
封帝為晉公加九錫遣征西將軍鄧艾伐蜀於是徵四
方之兵十八萬使艾自狄道攻姜維於沓中雍州刺史
諸葛緒自祁山軍於武街絶維歸路鎮西將軍鍾會帥
前將軍李輔征蜀護軍胡烈等自駱谷襲漢中艾帥萬
餘人自隂平踰絶險至江油破蜀將諸葛瞻於綿竹進
軍雒縣遂降劉禪又命晉公以相國摠百揆於是上節
傳去侍中大都督錄尚書之號咸熙元年三月進爵為
王增封并前二十郡二年八月薨諡曰文王武帝受禪
追尊號曰文皇帝
武帝文帝長子仕魏累遷中護軍封新昌鄉侯晉國建
立為世子拜撫國大將軍開府副相國咸熙二年五月
為晉王太子八月嗣相國晉王位下令寬刑宥罪撫衆
息役十一月初置四護軍以統城外諸軍十一月遂受
魏禪
後魏道武皇帝拓拔氏昭成皇帝嫡孫(臣欽若等曰昭成以上事起止)
(悉具帝王帝系門)始六歲居昭成喪偽秦苻堅使劉庫仁劉衞
辰分攝國事南部大人長孫嵩盡將故民南依庫仁帝
轉幸獨孤部其後七年十月苻堅敗於淮南是月庫仁
為慕容文等所殺以其弟眷攝國部九年庫仁子顯殺
眷而代之乃將謀逆(臣欽若等曰將謀逆謂將殺道武)商人王覇知之
履帝足於衆中帝乃馳還是時故大人梁盖盆子六春
為顯謀主盡知其計密使部人穆崇馳告帝乃隂結舊
臣長孫捷元他等幸賀蘭部顯使人求帝不及明年正
月戊申帝即代王位于牛川建元登國元年復以長孫
嵩為南部大人以叔孫普雒為北部大人班叙勲勞各
有差二月幸定襄之盛樂息衆課農三月劉顯(臣欽若等曰劉)
(顯即劉庫仁之子是也)自善無南走馬邑其族奴真率部來降四
月改稱魏王五月車駕東幸陵石護佛侯部帥侯辰乙
弗部帥代題叛走諸將請追之帝曰侯辰等世修職役
雖有小愆宜且忍之當今草剙人情未一愚近者固應
趦趄不足追也七月己酉車駕還盛樂代題復以部落
來降旬有數日亡奔劉顯帝使其孫倍斤代領部落是
月劉顯弟肺泥率騎掠奴真部落既而率以來䧏初帝
叔父窟咄為苻堅徙于長安因隨慕容永以為新興太
守八月劉顯遣弟亢泥迎窟咄以近随之來逼南境於
是諸部騷動人心顧望帝左右于桓等與諸部人謀為
逆以應之事泄誅造謀五人餘悉不問帝慮内難乃北
踰隂山幸賀蘭部阻山為固遣行人安同長孫賀使于
慕容垂以徵師垂遣使朝貢并令其子賀驎率步騎以
隨同等十月賀驎軍未至而寇已前逼於是北部大人
叔孫普雒等十三人及諸烏丸亡奔衛辰帝自弩山遷
幸牛川屯于延水南出代谷會賀驎於高柳大破窟咄
窟咄奔衞辰衞辰殺之帝悉收其衆十二月慕容垂遣
使朝貢奉帝西單于印綬封上谷王帝不納(是歲慕容垂僣稱皇)
(帝於中山自號大燕苻丕死苻登自立於壟東姚萇稱皇帝於長安自號大秦慕容冲為部下所殺慕容永僣)
(立也)二年六月征劉顯於馬邑南追至彌臯大破之顯南
奔慕容永盡收其部落三年五月北征庫莫奚六月大
破之獲其四部雜畜十餘萬七月庚申庫莫部帥鳩集
遺散夜犯行宮帝縱騎撲討盡殺之十二月西征至女
水討觧如部大破之四年正月襲高車諸部落二月至
女水討叱突隣部皆大破之五年三月西征次鹿津海
襲高車袁紇部四月幸意辛山討賀蘭紇突隣紇奚諸
部落皆大破之九月討吐奴部於囊典河十月討高車
豆陳部於狼山亦皆破之六年二月遣九原公儀陳留
公虔等(臣欽若等曰儀虔二公皆宗室)西討黜弗部破之七月衞辰遣
子&KR0034;力鞮出稠陽塞侵及黑城九月襲五原屠之十月
北征蠕蠕追及之於大磧南林山下大破之十一月&KR0034;
力鞮寇南部帝討之大破其軍於鐵岐山自五原金津
南度河次其所居悅跋城衞辰父子奔遁擒斬之自河
以南諸部悉平八年三月西征侯呂隣部四月至苦水
大破之八月南征薛于部帥太悉佛於三城會其先出
擊曹覆帝乘虛屠其城獲其子女珍寳徙其民而還皇
始元年七月左司馬許謙上書勸進尊號帝始建天子
旌旗初建臺省置百官封公侯將軍刺史太守尚書郎
已下悉用文人天興元年六月丙子詔有司議定國號
羣臣曰昔周秦以前世居所生之土有國有家及王天
下即承為號自漢以來罷侯置守時無世繼其應運而
起者皆不繇尺土之資今國家萬世相承啓基雲代臣
等以為若取長遠應以代為號詔曰昔朕遠祖摠御幽
都控制遐國雖踐王位未定九州逮于朕躬處百代之
季天下分裂諸華乏主民俗雖殊撫之在德故躬率六
軍掃平中土凶逆蕩除遐邇率服宜仍先號以為魏焉
布告天下咸知朕意閠十一月左丞相驃騎大將軍魏
王儀及諸王公卿士等上表勸進即皇帝位帝三譲乃
許之
後周太祖文帝宇文氏德皇帝之子(德皇帝事迹並具帝王帝系門)後
魏明帝孝昌二年燕州亂太祖始以統軍從爾朱榮征
之先是北海王顥奔梁梁人立為魏主令率兵入雒魏
孝莊帝出居河内以避之榮遣賀拔岳討顥仍迎孝莊
帝太祖與岳有舊乃以别將從岳及孝莊帝反正以功
封寧都子邑三百戶遷鎮遠將軍步兵校尉万俟醜奴
作亂關右孝莊帝遣爾朱天光及岳等討之太祖遂從
岳入關先鋒破偽行臺尉遲菩薩等及平醜奴定隴右
太祖功居多遷征西將軍金紫光祿大夫增邑三百戶
加直閣將軍普泰二年爾朱天光東拒齊神武留弟顯
壽鎮長安秦州刺史侯莫陳悅為天光所召將軍衆東
下賀拔岳知天光必敗欲留悦共圖顯夀而計無所出
太祖謂岳曰今天光未有二心若以此事告之恐其驚
懼然悅雖為主將不能制物若先說其衆必人有留心
進失爾朱之期退恐人情變動乘此說悅事無不遂岳
大喜即令太祖入悅軍說之悅遂不行乃相率襲長安
令太祖輕騎為前鋒策顯夀怯愞聞諸軍將至必當東
走恐其遠遁乃倍道兼行顯夀果已東走追至華山擒
之太昌元年關西大行臺賀拔岳以太祖為左丞領岳
府司馬加散騎常侍事無巨細皆委决焉齊神武既破
爾朱遂專朝政太祖請往觀之既至并州齊神武問岳
軍事太祖占對雄辨齊神武以為非常人欲留之太祖
詭陳忠欸乃得反命遂星夜就道齊神武果遣追之至
關不及太祖還謂岳曰高歡非人臣也逆謀所以未發
者憚公兄弟耳然凢欲立大功正社稷未有不因地勢
總英雄而能克成者也侯莫陳悅本實庸材遭逄際會
遂叨任委既無憂國之心亦不為高歡所忌但為之備
圖之不難今費也投控弦之騎不下一萬夏州刺史觧
拔彌俄定勝兵之士三千餘人及靈州刺史曹泥竝恃
其僻遠嘗懷異望河西流民紇豆陵伊利等戶口富實
未奉朝命今若移軍近隴扼其要害示之以威懷之以
德即收其士馬以實吾軍西輯玄羌北撫沙塞還軍長
安正輔魏室此桓文舉也岳大悅復遣太祖詣關請事
密陳其狀魏帝深納之加太祖武衛將軍還令報岳遂
引軍西次平凉謀於其衆曰夏州隣接寇賊須加綏撫
安得良刺史以鎮之衆皆曰宇文左丞即其人也岳曰
左丞吾之左右手也如何可去沉吟累日乃從衆議於
是表太祖為使持節衛將軍夏州刺史太祖至州伊利
望風欵附而曹泥猶通使於齊神武魏永熙三年春正
月岳欲討曹泥遣都督趙貴至夏州與太祖計事太祖
曰曹泥孤城阻遠未足為憂侯莫陳悅怙衆密邇貪而
無信必將為患願早圖之岳不聽遂與悅俱討泥二月
至于河曲岳果為悅所害其士衆散還平凉唯大都督
趙貴率部曲收岳屍還營三軍未有所屬諸將以都督
寇雒年最長相與推雒以總兵事雒素無雄略威令不
行乃謂諸將曰雒智能本闕不宜統御近者廹於羣議
權相攝領今請避位更擇賢才於是趙貴言於衆曰元
帥忠公盡節暴於朝野勲業未就奄罹凶酷豈唯國喪
良宰固亦衆無所依必欲糺合同盟復讐雪恥須擇賢
者摠統諸軍舉非其人則大事難集雖欲立忠建義其
可得乎竊觀宇文夏州英姿不世雄謨冠時遠邇歸心
士卒用命加以法令齊肅賞罰嚴明真足恃也今若告
喪必來赴難因而奉之即大事集矣諸將皆稱善乃命
赫連馳至夏州告太祖曰侯莫陳悅不顧盟誓棄恩背
德賊害忠良羣情憤惋控告無所公昔居管轄恩信著
聞今無小無大咸願推奉衆之思公引日成歲願勿稽
留以慰衆望也太祖將赴之夏州吏民咸泣請曰聞悅
今在永雒去平涼不遠若已有賀拔公之衆則圖之實
難願且停留以觀其變太祖曰悅既害元帥自應乘勢
直據平凉而反趦趄屯兵永雒吾知其無能為也且難
得易失者時也不俟終日者機也今不早赴將恐衆心
自離都督彌妲元進規欲應悅密圖太祖事發斬之太
祖乃發輕騎馳赴平涼時齊神武遣長史侯景招引岳
衆太祖至安定遇之謂景曰賀拔公雖死宇文泰尚存
卿何為也景失色對曰我猶箭耳随人所射安能自裁
景於此即還太祖至平凉哭岳甚慟將士且悲且喜曰
宇文公至無所憂矣于時魏孝武帝將圖高歡聞岳被
害遣武衛將軍元毗宣旨慰勞追岳軍還雒陽毗到平
涼會諸將已推太祖侯莫陳悅亦被勅追還悅既附高
歡不肯應召太祖謂諸將曰侯莫陳悅枉害忠良復不
應詔命此國之大賊豈可容之乃命諸軍戒嚴將以討
悅及元毗還太祖表於魏帝曰臣前以故關西大都督
臣岳竭誠奉國横罹非命三軍喪氣朝野痛惜都督寇
雒等&KR0742;冤茹慽志雪讐恥以臣昔同幕府苦賜要結臣
便以今月十四日輕來赴軍當發之時已有别表既為
衆情所逼權掌兵事詔召岳軍人入京此乃為國良策
但高歡之衆已至河東侯莫陳悅猶在永雒在此軍士
多是關西之人皆戀鄉邑不願東下今逼以上命悉令
赴闕悅躡其後歡邀其前首尾受敵其勢危矣臣殞身
王事誠所甘心恐敗國殄人所損更大乞少停緩更思
後圖徐事誘導漸就東引太祖志在討悅而未測朝旨
且兵未集假此為詞因與元毗及諸將刑牲盟誓同奬
王室魏帝詔太祖曰賀拔岳既殞士衆未有所歸卿可
為大都督即相統領知欲漸就東下良不可言今亦徵
侯莫陳悅士馬入京若其不來朕當親自致罰宜體此
意不過淹留太祖表曰侯莫陳悅違天逆理酷害良臣
自以專戮罪重不恭詔命阻兵永雒強梁秦隴臣以大
宥既班忍抑私憾頻問悅及都督可朱渾元等歸闕早
晚而悅竝維縶使人不敢反報觀其指趣勢必别圖臣
正為此未敢自拔兼順衆情乞少停緩太祖乃與悅書
責之曰頃者正光之末天下沸騰塵飛河朔霧塞荆沔
故將軍賀拔公攘袂勃起志寧㝢縣援戈南指拯皇靈
於已墜擁旌西邁濟百姓於淪胥西顧無憂繄公是頼
勲伐茂隆遂征關右此乃行路所知不藉一二談也君
實名微行薄本無遠量故將軍行遷喬之志篤彙征之
理乃申啓朝廷薦君為隴右行臺朝議以君功名闕然
未之許也遂頻煩請謁至於再三天子難違上將便於
聽許是亦遐邇共知不復煩之翰墨縱使木石為心猶
當知感况在生靈安能無愧加以王室多故高氏專權
主上虛心寄隆晉鄭君復與故將軍同受密旨屢結盟
約期於畢力共戡時難而貌恭心狼妬勝嫉賢口血未
乾匕首已發恊黨固賊共危本朝孤恩負誓有靦面目
豈不上畏於天下慙於地吾以弱才猥當藩牧蒙朝廷
拔擢之恩故荷將軍國士之遇聞問之日魂守驚馳便
陳啓天朝暫來奔赴衆情所推遂當戎重比有勅旨召
吾還闕亦有别詔命君入朝雖操行無聞而年齒已宿
今日進退唯君是視君若督率所部自山隴東邁吾亦
摠勒師徒北道還闕共追廉藺之迹同慕寇賈之風如
其首鼠兩端不時奉詔專戮違旨國有常刑枕戈坐甲
指日相見幸圖利害無貽噬臍悅既知太祖謀已詐爲
詔書與秦州刺史万俟普撥令與悅為黨援普撥疑之
封詔以呈太祖太祖表之曰臣自奉詔總平凉之師責
重憂深不遑啓處訓兵秣馬唯思竭力前以人戀本土
侯莫陳悅窺窬進退量度且宜住此今若召悅授以境
内官臣列旆東轅匪朝伊夕朝廷若以悅堪為邊扞乞
處以瓜涼一藩不然則終致猜虞於事無益初原州刺
史史歸為岳所親任河曲之變反為悅守悅遣其黨王
伯和成次安將兵二千人助歸鎮原州太祖遣都督侯
莫陳崇率輕騎一千襲歸擒之并獲次安伯和等送於
平涼太祖表崇行原州事万俟普撥又遣其將北千保
雒領二千騎來從軍三月太祖進軍至原州衆軍悉集
諭以討悅之意士卒莫不懷憤太祖乃表曰臣聞誓死
酬恩覆宗報主人倫所急赴蹈如歸自大都督臣岳殁
後臣頻奉詔還闕秣馬戒途志不俟旦直以督將已下
咸稱賀拔公視我如子今讐恥未報亦何面目以處世
間若得一雪冤酷萬死無恨且悅外附強臣内違朝旨
臣今上思逐惡之志下遂節士之心冀仗天威為國除
害小違大順實在兹辰克定之後伏待斧鉞四月引兵
上隴留兄子遵為都督鎮原州太祖軍令嚴肅秋毫無
犯百姓大悅識者知其有成軍出木峽關大雨雪平地
二尺太祖知悅怯而多猜乃倍道兼行出其不意悅果
疑其左右有異志者左右亦不自安衆遂離貳聞大軍
且至退保略陽留一萬餘人據守永雒太祖至永雒命
圍之城降太祖即率輕騎數百趨略陽以臨悅軍悅大
懼乃召其部將議之皆曰此鋒不可當勸悅退保上邽
以避之時南秦州刺史李弼亦在悅軍乃間道遣使請
為内應其夜悅出軍中自驚潰將卒或相率來降太祖
縱兵奮擊大破之虜獲萬餘人馬八千匹悅與其子弟
及麾下數十騎遁走太祖曰悅本與曹泥應接不過走
向靈州乃令原州都督遵邀其前都督賀拔穎等追其
後遵至牽屯山追及悅斬之太祖入上邽悅府庫財物
山積皆以賞士卒毫釐無所取左右竊一銀鏤甕以歸
太祖知而罪之即剖賜將士衆大悅時高歡已有異志
故魏帝深仗太祖乃徵二千騎鎮東雍州助為聲援仍
令太祖引軍而東太祖遣大都督梁禦率步騎五千鎮
河渭合口為圖河東之計遂入雍州魏帝進太祖侍中
驃騎大將軍開府儀同三司關西大都督略陽縣公尋
授尚書僕射關西大行臺時魏帝方圖齊神武太祖乃
傳檄方鎮曰盖隂陽逓用盛衰相襲苟當百六無問三
五皇家創歷陶鑄蒼生保安四海仁育萬物運距季末
屯沴屢起隴冀騷動燕河狼顧雖靈命重起蕩定有期
而乘釁之徒因生羽翼賊臣高歡器識庸下出自輿皂
罕聞禮義直以一介鷹犬效力戎行靦冒恩私遂階榮
寵不能竭誠盡節專挟姦回乃勸爾朱榮行兹簒逆及
榮以專政伏誅世隆以凶黨外叛歡苦相敦勉令取京
師又勸吐萬兒復與弑虐暫立建明以令天下假推普
泰欲竊威權並歸廢斥俱見酷害於是稱兵河北假討
爾朱復通表奏云取讒賊既行廢黜遂將簒弑以人望
未改恐鼎鑊交及乃求宗室權允人心天方與魏必將有
主翊戴聖明誠非歡力而歡阻兵安忍自以為功廣布
腹心跨州連郡端揆禁闥莫非親黨皆行貪虐窫窳生
人而舊將名臣正人直士横生瘡痏動挂網羅故武衛
將軍伊琳清貞剛毅禁旅攸屬直閣將軍鮮于康仁忠
亮驍傑爪牙斯在歡收而戮之曾無聞奏司空高乾是
其黨與每相影响謀危社稷但以姦志未從恐先洩漏
乃密白朝廷使殺高乾方哭對其弟稱天子横戮孫騰
任祥歡之心膂竝使入居樞近伺國間隙知歡逆謀將
發相繼逃歸歡益加撫待亦無匡白然歡入雒之始本
有姦謀令親人蔡雋作牧河濟厚相恩贍以為東道主
人故關西大都督清水公賀拔岳勲德隆重興亡攸寄
歡好亂樂祸深相忌毒乃與侯莫陳悅隂圖䧟害幕府
已受律專征便即討戮歡知狀已露稍懷旅拒遂遣蔡
雋拒伐令竇泰佐之又遣侯景等云向白馬輔世珍等
徑趣石濟高隆之疋婁昭等屯據壺關韓軌之徒擁衆
蒲坂於是上書天子數論得失訾毁乘輿威侮朝廷藉
此微庸冀兹大寳谿壑可盈祸心不測或言徑赴荆楚
開疆於外或言分詣伊雒取彼讒人或言欲來入關與
幕府决戰今聖明御運天下清夷百寮師師四隩來曁
人盡忠良誰為傾側而歡威福自己生是亂階緝搆南
箕指鹿為馬包藏凶逆伺我神噐是而可忍孰不可忍
幕府折衝宇宙親當受脤銳師百萬彀騎千羣裹糧坐
甲唯敵是俟義之所在糜軀匪恡况頻有詔書班告天
下稱歡逆亂徵兵致伐今便分命將帥應機進討或趣
其要害或襲其窟宅電繞蛇擊霧合星羅而歡違負天
地毒被人鬼乘此掃蕩易同俯拾歡若渡河稍逼宗廟
則分命諸將直取并州幕府躬自東轅電赴伊雒若固
其巢穴未敢發動亦命羣帥百道俱前轘裂賊臣以謝
天下其州鎮郡縣率土黎人或州鄉冠冕或勲庸世濟
竝宜捨逆歸順立效軍門封賞之科已有别格凡百君
子可不勉歟七月魏帝從雒陽率輕騎入關太祖備儀
衛奉迎謁見東陽驛乃奉命都長安披草萊立朝廷軍
國之政咸取太祖决焉仍加授大將軍雍州刺史兼尚
書令進封郡公尚馮翊長公主拜駙馬都尉閠十二月
魏孝武帝大漸太祖與羣公定策尊立南陽王寳炬為
嗣是為文帝大統元年進都督中外諸軍錄尚書事封
安定郡王太祖固譲改封郡公三年正月東魏寇龍門
屯軍蒲坂造三道浮橋度河又遣其將竇泰趣潼關太
祖縱兵擊破之盡俘其衆斬泰首高歡撤橋而遁是年
八月丁丑太祖率李弼獨孤信梁禦趙貴于謹若于惠
怡峰劉亮王德侯莫陳崇李遠逹奚武等十二將至潼
關太祖乃誓於師曰與爾有衆奉天威誅暴亂惟爾衆
士整爾甲兵戒爾戎事無貪財以輕敵無暴民以作威
用命則有賞不用命則有戮爾衆士其勉之于謹徇地
至盤豆降東魏將高叔禮及戍卒一千戊子至弘農于
時連雨太祖乃率諸軍冒雨攻之庚戌城潰斬陜州刺
史李徽伯虜其戰士八千擒將高干竝送長安於是宜
陽邵郡皆來歸附十月壬辰破高歡於沙苑斬六千餘
級降者二萬餘人歡夜遁追至河上復大克獲前後虜
其卒七萬留其甲士二萬餘悉縱歸收其輜重兵甲獻
俘長安還軍渭南於是所徵諸州兵始至乃於戰所令
當時兵士人種柳一株以旌武功魏帝進太祖柱國大
將軍四年七月東魏遣其將侯景庫狄干高敖曹韓軌
可朱渾元莫多婁貸文等圍獨孤信於雒州八月庚寅
太祖至糓城莫多婁貸文可朱渾元來逆臨陣斬貸文
元單騎遁免悉虜其衆遂進軍瀍東景等北據河橋南
屬邙山為陣與諸軍合戰斬高敖曹及其儀同李猛西
兖州刺史宋顯等虜其甲士萬五千赴河死者萬數六
年春侯景出三鵶將侵荆州太祖遣開府李弼獨孤信
各率騎五千出武關景乃退還夏茹度河至夏州太祖
召諸軍屯沙苑以備之八年冬高歡侵汾絳圍玉璧九
年春度河據邙山十二年春侯景侵襄州九月高歡圍
玉璧太祖皆破走之十三年正月歡卒子澄嗣與侯景
有隙景舉河南十六州東附七月景叛歸于梁十四年
正月進授太祖太師十五年六月梁竟陵郡守孫暠舉
郡來附時侯景圍建業司州刺史柳仲禮帥兵赴援及
景克建業仲禮還司州率衆來寇暠以郡叛十一月太
祖遣開府楊忠率兵與行臺僕射長孫儉討之攻克隨
郡忠進圍仲禮長史馬岫於安陸十六年正月擒仲禮
悉擄其衆馬岫以城降十七年三月魏文帝終太子嗣
位太祖以冢宰摠百揆十月太祖遣大將王雄出子午
伐上津魏興大將軍逹奚武出散關伐南鄭明年去年
號稱元年是年春王熊平上津魏興以其地置東梁州
夏四月逹奚武圍南鄭月餘梁州刺史宜農侯蕭循以
州降武執循還長安二年三月遣大將軍魏安公尉遲
迥率衆伐梁武陵王蕭紀於蜀夏四月太祖勒銳騎三
萬西踰隴度金城河至姑臧吐谷渾震懼遣使獻其方
物五月蕭紀潼州刺史楊乾運以州降引迥軍向成都
七月太祖自姑臧至于長安八月克成都劔南平三年
春魏帝有怨言太祖與公卿定議廢帝尊立齊王廓是
為恭帝元年七月梁元帝遣使請舊圖以定疆界又連
結於齊言辭悖慢太祖曰古人有言天之所棄誰能興
之其蕭繹之謂乎十月壬戌遣柱國于謹中山公護大
將軍楊忠韋孝寬等步騎五萬討之十一月癸未師濟
於漢中山公護與楊忠率銳騎先屯其城下據江津以
備其逸丙申謹至江陵列營圍守辛亥進攻城其日克
之擒梁元帝殺之并虜其百官及士民以歸没為奴婢
者十萬餘其免者二百餘家立蕭詧為主居江陵為魏
附庸三年正月行周禮建六官以太祖為太師九月太
祖有疾十月乙亥大漸殂于雲陽宮十二月閔帝受魏
禪追尊為文王廟曰太祖武成元年追尊為文皇帝
閔帝太祖第三子魏恭帝三年三月命為安定公世子
四月拜大將軍十月嗣位大冢宰十二月魏帝以岐陽
之地封帝為周公遂受魏禪
册府元龜卷六
