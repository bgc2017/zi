冊府元龜卷八百二十四宋王欽若等撰
總錄部
名字
古稱孩而名之冠而字之蓋以名者義之制字者名之
飾先民之論其亦多矣故吐情自紀名以示謙均體相
稱字以為重質文既變單兼并興要在順言亦無定義
然五廢之說慮防大物三復之旨彌昭景行隨時損益
其說靡記至有兆興天賦叶應夢受命卜筮以考休吉
稽事類以擇淑令或避嫌變易或受賜旌別咸有倫理
率用論次傳曰人治之大也可不慎歟
唐叔虞者周武王子而成王弟初武王與叔虞母會時
(叔虞母曰邑姜武王后齊太公女)夢天謂武王曰余命女生子名虞余
與之唐及生子文在其手曰虞故遂因命之曰虞
晉穆侯七年伐條生太子仇十年伐千畆有功生少子
名成師晉人師服曰異哉君之命子也太子曰仇仇
者讐也少子曰成師成師大號成之者也名自命也物自
定也今適庶名返逆此後晉其能毋亂乎成師封于曲
沃其後代有晉國
魯桓公子同生公問名於申繻對曰名有五有信有義
有象有假有類(申繻魯大夫)以名生為信(若唐叔虞魯公子友)以德命
為義(若文王名昌武王名發)以類命為象(若孔子首象尼丘)取於物為假
(若伯魚人有饋之魚因名之曰鯉)取於父為類(若子同生與父同日)不以國(國君)
(之子不自以本國爲名也)不以官不以山川不以隱疾(隱痛疾患避不祥也)不
以畜牲(畜牲六畜)不以器幣(幣玉帛)周人以諱事神名終將諱
之(君父之名固非臣子所斥然禮既卒哭以木鐸徇曰舍故而諱新謂舍親盡之祖而諱新死者故言以諱)
(事神名終將諱之自父至高祖皆不敢斥言)故以國則廢名(國不可易則廢名)以官
則廢職以山川則廢主(改其山川之名)以畜牲則廢祀(名猪則廢猪名)
(羊則廢羊)以器幣則廢禮晉以僖侯廢司徒(僖侯名司徒廢為中軍)宋
以武公廢司空(武公名司空廢為司城)先君獻武廢二山(二山具敖名也)
(魯獻公名具武公名敖更以其鄉名山)是以大物不可以命公曰是其生
也與吾同物命之曰同(物類也謂同日)
季友桓公之季文姜之愛子始震而卜卜人謁之曰生
有嘉聞(嘉聞名於世)其名曰友為公室輔及其生如卜人之
言有文在其手曰友遂以名之
畢萬畢公高之後也獻公以魏封畢萬為大夫卜偃曰
畢萬之後必大矣萬滿數也魏大名也以是始賞天開
之矣天子曰兆民諸侯曰萬民今命之大以從滿數其
必有衆
惠公亡在梁梁伯以其女妻之生一男一女梁伯卜之
男為人臣女為人妾故名男為圉女為妾
叔孫得臣魯大夫敗狄于鹹獲長狄僑如(僑如即瞞國之君盖長三)
(丈獲僑如不書賊夷人也)以命宣伯(得臣待事而名其一子因名宣伯曰僑如以旌其功)苫越
生子將待事而名之(苫越苫夷)陽州之役獲焉名之曰陽州
(欲比僑如)
叔梁紇魯人與顔氏女野合禱於尼丘魯襄公二十二
年而孔子生生而首上圩頂故名曰丘云字仲尼
鄭武公娶于申曰武姜生莊公及共叔段莊公寤生驚
姜氏故名曰寤生
衞侯辟疆朝於周行人問其名答曰衞侯辟疆周行人
還之曰啓疆辟疆天子之號諸侯弗得用衞侯更其名
曰燬然後受之
齊惡為卿而衞侯名惡君臣同名也君子不奪人名不
奪人親之所名重其所以來也王父名子也(不奪人名謂親之所)
(名明臣號欲改君不當聽也君不聽臣易名者欲使人重父命也父受名于王父王父卒則稱王父之命名子)
若敖楚大夫娶于鄖(鄖國名)生鬭伯比若敖卒從其母畜
於鄖(畜養也)淫於鄖子之女生子文焉鄖夫人使棄諸夢
中(夢澤名湖廣安陸縣城東南有雲夢城)虎乳之鄖子田見之懼而歸夫
人以告(告女私通以出)遂使收之楚人謂乳爲榖謂虎為於莬
故命之曰鬭榖於莬以其女妻伯比(伯比所淫者)實為令尹
子文其後楚滅若敖氏其孫箴尹克黃使於齊還王曰
子文無後何以勸善使復其所改命曰生(易其名也)
鄭文公有賤妾曰燕姞(姞南燕姓)夢天使與已蘭(蘭草)曰余為
伯儵余而祖也(伯儵南燕祖)以是為而子(以蘭為女子名)以蘭有國
香人服媚之如是(媚愛也欲令人愛之如蘭)既而文公見之與之蘭
而御之詞曰妾不才幸而有子將不信敢徵蘭乎(懼將不見)
(信故欲計所賜蘭為懷子日數)公曰諾生穆公名之曰蘭
漢蒯通本與武帝同諱其後史家追書為通項羽時欲
封之通不受
趙同文帝時宦者本名談司馬遷避父名改為同
趙王穨當韓王信孫也信之入匃奴與太子俱及至穨
當城生子因名曰穨當
司馬相如名犬子(父母愛之不為稱故為此名也)相如既學慕藺相如
之為人也更名相如後為郎
谷永本名竝以尉氏樊竝反更名永後曲陽侯根為驃
騎將軍薦永為大司農
劉向初名更生元帝時為恭顯所譛遂廢十餘年成帝
即位顯等伏辜更生乃復進用更名向位至光禄大夫
劉歆哀帝建平元年改名秀字穎叔(河圖赤伏符云劉秀發兵捕不道四)
(夷雲集龍闘野四七之際火爲主故改名期以應符)累遷至中壘校尉王莽簒位
以為國師
後漢劉平本名曠眀帝後改為平官至宗正
馬客卿援子也幼而岐嶷年六歲能應接諸公專對賓
客嘗有死罪亡命者來過客卿逃匿不令人知外若訥
而内沉敏援甚竒之以為將相器故以客卿字焉援卒
後客卿夭沒
張覇字伯饒七歲能通春秋復欲進餘經父母曰汝小
未能也覇曰我饒為之故字曰饒焉後為侍中
虞詡祖父經為郡縣獄吏嘗稱曰東海于公高為里門
而其子定國卒至丞相吾决獄六十年矣雖不及于公
其庶幾乎子孫何必不為九卿邪故字詡曰升卿武平
故城有碑云詡字定安蓋詡之別字也後詡果為尚書
令
服虔初名重又名祗後改為虔官至九江太守
袁賀字元服祖父京為侍中安帝始加元服百僚會賀
臨装垂出而孫適生喜其嘉會因名字焉
傅燮字南容本字幼起慕南容三復白圭乃改焉後為
漢陽太守
鄭玄子益恩以孔融為黃巾所圍益恩赴難隕身有遺
腹子玄以其手文似已名之曰小同(又云小同以丁卯日生而玄丁卯歲)
(生故名小同)至魏高貴鄉公時為侍中
趙岐初名嘉生於御史臺因字臺卿(以其祖爲御史故生於臺也)後
避難故自改名字示不忘本土也後為太常
魏杜畿子理字務仲少而機密精要畿竒之故名之曰
理年二十一而卒
程昱少時嘗夢上泰山兩手捧日昱私異之以語荀彧
及兖州反賴昱得完三城於是彧以昱夢白太祖太祖
曰卿當終為吾腹心昱本名立太祖乃加其上日更名
昱也文帝踐阼為衞尉卿進封安鄉侯
王㫤為司空嘗為其兄子及子作名字皆依謙實以見
其意故兄子默字處静沈字處道其子渾字玄冲深
字道冲遂為書戒之(事見訓子門)
鄧艾字士載少孤太祖破荆州徙汝南為農民養犢年
十二隨母至潁川讀故太丘長陳實碑文言文為世範
行為士則艾遂自名範字士則後宗族有與同者故改
焉後以定蜀功為太尉
令狐愚字治公本名浚文帝黃初中為和戎護軍烏桓
校尉田豫討胡有功小違節度愚以法䋲之帝怒械繫
愚免官治罪詔曰浚何愚遂以名之正始中為曹爽長
史後出為兖州刺史
吳孫[雨單]景太子帝為[雨單]及其弟作名詔曰人之有名以
相紀別長為作字憚其名耳禮名子欲令難犯易避五
十稱伯仲古或一字今人競作好名好字又令相配所
行不副此瞽字伯明者也孤嘗哂之或師友父兄所作
或自己為師友尚可父兄猶非自為最不謙孤今為四
男作名字太子名[雨單][雨單]音如湖水灣澳之灣字&KR1342;&KR1342;音
如迄今之迄次子名&KR0034;&KR0034;音如兕觥之觥字&KR0034;&KR0034;音如
玄礥首之礥次子名壾壾音如草莽之莽字昷昷音如舉物之
舉次子名&KR2591;&KR2591;音如褒衣下寬大之褒字㷏㷏音如有
所擁持之擁此都不與世所用者同故鈔舊文會合作
之夫書八體損益因事而生今造此名字既不相配又
字但一庶易棄避其普告天下使咸聞知
顧雍從蔡邕學專一清静敏而易教伯喈(邕字)貴異之謂
曰卿必成器今以吾名與卿故雍與伯喈同名繇此也
又字元嘆言為蔡邕之所嘆因以為字焉後進封醴陵
侯代孫卲為丞相平尚書事
滕牧本名密避丁密改名牧丁密避牧名改為固(滕牧皇后)
(之父丁固為御史大夫更改名以相廻避)
晉賈充字公閭父逵魏豫州刺史陽里亭侯晩始生充
言後當有充閭之慶故以為名字焉伐吳之役為使持
節假黃鉞大都督
阮孚字遥集其母即胡婢孚之初生其姑取王延夀魯
靈光殿賦曰胡人遥集其上楹而以字焉
石崇字季倫生於青州故小名齊奴官至衞尉
趙至字景真年十六游學至鄴隨嵇康還山陽改名浚
字允元幽州三辟部從事
庾衮四子怞蔑澤捃在澤生故名澤生因捃故名捃
衮鄉黨薦之州郡交命皆不降志世遂號之為異行
許邁字叔玄少恬静不務仕進後登臨安西山茹芝服
氣有終焉之志乃改名玄字遠游與婦書告別自後莫
測所終好道者謂之羽化
虞預本名茂犯名明穆皇后母諱故改焉後除散騎常
侍仍領著作
桓温字元子宣城太守彝之子生未朞而太原溫嶠見
之曰此兒有竒骨可試使啼及聞其聲曰真英物也彝
以嶠所賞故遂名之曰温嶠笑曰果爾後將易吾姓也
後為大司馬
桓豁為征西大將軍初聞苻堅國中有謠云誰謂爾堅
石打碎豁有子二十人皆以石為名以應之唯石虔石
秀石民石生石綏石康知名
張天錫字純嘏小名獨活初字公純嘏入朝人笑其三
字因自改焉時安定梁景敦煌劉肅竝以門胄總角與
天錫友昵張邕之誅景肅有勲天錫深德之賜姓張氏
又改其字以為己子天錫諸子皆以大為字故景曰大
奕肅曰大誠
苻洪父懷歸部落小帥先是隴右大雨百姓苦之謠曰雨
若不止洪水必起故因名曰洪
後燕慕容垂字道明皝之第五子少岐嶷有器度身長七
尺四寸手垂過膝皝甚寵之嘗目而謂諸弟曰此兒闊
達好竒終能成家故名霸字道業恩遇踰於世子垂少
好畋游因獵墜馬折齒慕容儁僣即王位改名缺外以
慕郤缺為名内實惡而改之尋以䜟記之文乃去夬以
垂為名焉
後凉呂光生于枋頭夜有神光之異故以光為名
宋王懿字仲德父事苻堅至二千石堅敗仲德與兄叡
南奔晉太元末徙居彭城兄弟名犯晉宣元二帝諱並以
字稱叡字元德懿官至鎮北大將軍
王鎮惡北海劇人祖猛仕苻堅任兼將相父休為河東
太守鎮惡以五月五日生家人以俗忌欲令出繼疎宗
猛見竒之曰此非常兒昔孟嘗君惡日生而相齊是兒
亦將興吾門矣故名之為鎮惡後位至安西司馬征虜
將軍
孫處字季高籍注季高故字行於世位至振武將軍
劉義宗高祖弟道憐之子幼為高祖所愛字曰伯奴
王裕之字敬弘名與高祖諱同故以字行後為尚書僕
射
謝景仁名與高祖諱同故稱字位至左僕射
禇叔度名與高祖諱同故以字行後為征虜將軍雍州
刺史
張茂度名與高祖諱同故稱字終於會稽太守
孔靖字季恭名與高祖祖諱同故稱字後為侍中
謝密字弘微繼叔峻後名犯所繼内諱故以字行位至
右衛將軍
羊玄保二子太祖竝賜名其一曰咸二曰粲謂玄保曰
欲令卿二子有林下正始之餘風位至散騎常侍
向靖字奉仁小字彌名與高祖祖諱同故穪小字終於散
騎常侍
張景胤為侍中小名查父卲小名梨文帝戲之曰查何
如梨荅曰梨是百果之宗查何敢比
范曄母如厠産之額為塼所傷故以塼為小字官至太
子詹事
顔竣為丹陽尹未有子而大司馬江夏王義恭諸子為
元凶所殺後各産男孝武自為製名名義恭子為伯禽
以比魯公伯禽周公旦之子也名竣子為辟疆以比漢
侍中張良之子
劉湛負其志氣嘗慕汲黯崔琰為人故名長子曰黯字
長孺第二子曰琰字季珪官至散騎常侍太子詹事
蕭惠開初名慧開後改慧為惠後為少府加給事中
徐爰字長玉本名瑗後以與傅亮父同名改為爰終於
中散大夫
袁粲父濯早卒祖母哀其幼孤名之曰愍孫愍孫幼慕
荀奉倩之為人白孝武求改名為粲不許又言於明帝
乃改粲字景倩焉累遷中書監司徒侍中
董仲舒本名蠻帝謂曰人名蠻復何容得藴藉乃改名
為仲舒謂曰今日仲舒如何昔日仲舒荅曰昔日仲舒
出自私庭今日仲舒降自天地以此言之勝昔遠矣
王琨父懌不慧侍婢生琨名為崑崙懌後娶南陽樂玄
女無子改名琨立以為嗣琨後位至侍中
王彧字景文名與明帝諱同故稱字位至中書監領太
子太傅常侍揚州刺史
張興世字文德本單名世明帝益為興世後為通直散
騎常侍左衞將軍
蔡興宗幼為父廓所重謂有已風與親故書曰小兒神
氣似可不入非類不狎小人故以興宗為之名興宗為
之字後為散騎常侍中書監
劉胡本名㘭胡以其顔面㘭黑故以為名及長以㘭胡
難道單呼為胡
謝莊五子䬅朏顥嵸㵸世謂莊名子以風月景山水位
至中書令
南齊薛深本名道深避高帝偏諱改焉後為司州刺史
右將軍
薛淵汾隂人本名道淵避高帝偏諱改之終於平北
將軍
江泌少有孝行泌族人兖州治中泌與同名世謂泌為
孝江以別之後為南康王侍讀卒
曹虎本名虎頭武帝以虎頭名鄙勅改之官至散騎常
侍
劉懷慰本名聞慰武帝以其與舅氏名同勅改之後為安
陸王北中郎司馬卒
王晏子德元有意尚至車騎長史德元初名湛武帝謂
晏曰劉湛江湛並不善終此非佳名也晏乃改之至是
與弟晉安王友德和俱被誅
張敬兒本名苟兒明帝以其名鄙改焉弟恭兒本名猪
兒後隨敬兒改名敬兒官至車騎將軍
梁劉顯為卲陵王長史本名頲初仕齊武帝以字難識
改名顯
張稷齊末同廢東昏雖居朝右每慙口實乃名其子伊
字懷尹霍字希光畯字農人同字不見見字不同以旌
其功稷官至鎮北將軍
王騫字思寂本字玄成與齊高祖偏諱同故改焉位至
給事中領射聲校尉
劉峻本名法武宋泰始初魏尅青州峻年八歲與兄並
為所略齊永明中奔江南更改名峻字孝標兄法鳳改
名孝慶字仲昌安成王遷荆州引峻為戶曹參軍復以
疾去
馬仙碑幼名仙婢及長以婢名不典以王代女因成琕
云後為都督豫北豫霍三州諸軍事
何敬容唯有一子年始八歲在吳臨還與兄胤別兄問
名敬容曰乃欲就兄求名兄即命紙筆名曰㲄書云兩
玉曰㲄吾與弟二家共此一子所謂㲄也敬容官至侍
中太子詹事卒
王泰字仲通慈之子從弟筠字元禮一字德柔慈弟揖
之子沈約嘗曰王有養炬謝有覽舉養泰小字矩筠小
字泰位至吏部尚書
袁昂為黃門侍郎本名千里武帝謂曰昂昂千里之駒
在卿有之今改卿名昂即字千里
謝藺字希如年五歲每父母未飯乳媪欲令藺先飯藺
曰既不覺饑強食終不進舅阮孝緒聞之歎曰此兒在
家則曾子之流事君則藺生之匹因名曰藺吏部尚書
蕭子顯表其至行擢為王府法曹累遷外兵記室參軍
卒
豫章王綜字世謙普通六年奔于魏改名纉字德文
張嵊字四山嵊父稷為剡令至嵊亭生之因名嵊字四
山累遷吴興太守
到鏡字圓照初在孕其母夢懷鏡及生因以名焉
顔協字子和元帝出鎮荆州為記室時吳郡顧協亦在
蕃邸與協同名才學相亞府中稱為二協
陳周文育初本姓項氏名猛奴年十一義興人周薈為
夀昌浦口戍主見而竒之因召與語文育對曰母老家
貧兄姊並長大困於賦役薈哀之乃隨文育至家就其
母請文育養為己子母遂與之及薈秩滿與文育還都
見於太子詹事周捨請製名字捨因為立名文育字景
德官至散騎常侍鎮南將軍
韓子高會稽山隂人也家本微賤侯景之亂寓在京都
景平文帝出守吴興子高年十六猶總角容貌美麗狀似
婦人於淮渚附部伍寄載欲還鄉文帝見而問之曰能
事我乎子高許諾子高本名蠻子文帝改名之
陸辯惠侍中繕之子年數歲詔引入殿内辯惠應對進
退有父風宣帝賜名辯惠字敬仁
毛喜為宣帝府記室文帝謂宣帝曰我諸子皆以伯為
名汝諸兒宜用叔為稱宣帝以訪于喜即條牒自古名
賢杜叔英虞叔卿等二十餘人啓文帝文帝稱善
蔡徵字希祥七歲丁母憂居喪如成人禮繼母劉氏性
悍忌視之不以道徵供侍益謹初無怨色徵本名覧父
景歴以為有王祥之性更名徵字希祥官至給事中
後魏古弼為門下奏事以敏正著稱太宗嘉之賜名曰
筆取其直而有用後改名弼言其輔佐才也
吳喜吳興臨安人本名喜公明帝减為喜位至散騎常
侍淮陽太守
源賀為征西將軍從駕臨江為前鋒大將軍賀本名破
羌是役也太武曰人之立名宜其得實何可濫也賜名
賀焉賀子思禮後賜名懷
堯暄字辟邪本名鍾葵後賜為暄官至大司農
薛謹長子初古拔一曰車輅拔本名洪祚太武賜名拔
秦明王翰曾孫禎為都牧尚書禎生子瑞初瑞母尹氏
有娠致傷後晝寢夢一老翁具衣冠告之曰吾賜汝一
子汝勿憂之寤而私喜又問筮者筮者曰大吉末幾而
生瑞禎以為協夢故名瑞字天賜位至太中大夫
濟南王彧本名亮字士明侍中穆紹與彧同署避紹父
諱啟求改名詔曰士明風神運吐嘗自以比荀文若可
名彧以取定體相倫之美
元匡字建扶性耿介有器節文成器之謂曰叔父必能
儀刑社稷禆輔朕躬今可改名為匡以成克終之美
張白澤本名鍾葵獻文賜名白澤位至殿中尚書
上黨王孫冀歸始六歲襲爵降為公孝文以其幼承家
業賜名稚字承業
鄧良奴弟侍孝文賜名述歴吏職以貞謹見稱稍遷中
大夫
穆泰駙馬都尉南部尚書貞之子孝文賜名焉
庾岳初名業延賜名岳官至相州刺史
于忠本名千年孝文帝太和中為武騎侍郎因賜名登
宣武時為左中郎將有功帝曰先帝賜名登誠為美稱
朕嘉卿忠欵今改名忠既表貞固之誠亦所以名實相
副也
封磨奴為懷州刺史卒以族子叔念為後孝文賜名回
回父鍳即慕容暐太尉奕之後也
李承長子韶字元伯學涉有器量焉弟彦虔蕤竝為孝
文賜名
裴駿字神駒幼而聰慧親表異之稱為神駒因以為字
位至中書侍郎
韋閬為武都太守弟珍字靈智孝文賜名
高閭本名驢司徒崔浩見而竒之乃改為閭而字焉終
光禄大夫
崔景儁歴侍御史主文中散受勅接蕭賾使蕭琛范雲
高祖賜名為逸
高祐字子集小名次奴本名禧以與咸陽王名同孝文
賜名祐位至光禄大夫卒
楊津字羅漢本名延祚孝文賜名焉後為侍中驃騎大
將軍兼尚書令
楊播本字元休太和中孝文賜名播弟椿字延夀本字
仲孝太和中與播俱蒙孝文賜名播官至安西將軍華
州刺史
宋弁為尚書殿中郎中孝文曾因朝會之次歴訪治道
弁年少官微自下而對聲姿清亮進止可觀孝文稱善
者久之因是大被知遇名為弁意取弁和獻玉楚王不
知寶之也
崔光本名孝伯字長仁孝文賜名焉嘗為國子祭酒再
進位太保固辭不受卒
張烈字徽仙孝文賜名曰烈仍以本名為字焉官至安
北將軍瀛州刺史
孫惠蔚為光禄大夫先單名蔚宣武正始中侍講禁内
夜論佛經有愜帝旨詔使加號惠蔚法師焉
游肇字伯始孝文賜名尚書令高肇宣武之舅為百僚
攝憚名與己同欲令改易肇以孝文所賜秉志不許高
肇甚銜之宣武嘉其剛梗
侯剛為從僕射宣武以其質直賜名剛焉
虞誕本名恭祖為黃門侍郎孝明帝賜名曰誕
北齊高思好本浩氏之子以騎射事文襄及文宣受命
為左衞大將軍本名思孝天保五年討蠕蠕文宣悅其
驍勇謂曰爾擊賊鶻入鴉羣宜思好事故改名焉累官
至尚書令
斛律金性質直不識文字本名敦苦其難署改名為金
從其便易猶以為難司馬子如教為金字作屋况之其
字乃就終於太師
潘樂字相貴累遷河東郡王樂初生有一雀止其母左
肩占者咸言富貴之徵因名相貴後以為字
趙彦深本名隱避廟諱改以字行彦深位至司徒
李稚廉齊州刺史義深之弟稚廉少而寡欲為兒童時
初不從家人有所求請嘗故以金寳授之終不取強付輒
擲之於地州牧以其蒙稚而廉故名曰稚廉
高昂字敖曹幼有志氣其父曰此兒不滅吾族當大吾
門以其昂藏敖曹故以名字之位至司徒為軍司大都
督
盧斐字子章性殘忍以強斷知名文襄引為府刑獄參
軍謂之云狂簡斐然成章非佳名字終於尚書左丞
後周薛端為吏部尚書性強直每有奏請不避權貴太
祖嘉之故賜名端欲令名實相副
劉亮本名道德遷車騎大將軍以勇敢見知為當時名
將太祖賜名亮并賜姓侯莫陳氏
獨孤信本名如願為隴右十一州大都督太祖以其信
著遐邇故賜名為信
楊忠為太祖帳下嘗從太祖狩於龍門忠獨當一猛獸
左挾其腰右拔其舌太祖壯之北臺謂猛獸為揜于因
以字之
長孫儉本名慶明為大行臺兼相府司馬太祖曰名實
理須相稱尚書既志安貧素可改名儉以彰雅操
伊婁穆善騎射為太祖所知太祖嘗謂之曰昔伊尹保衡於
殷致主堯舜卿既姓伊庶卿不替前緒於是賜名尹焉
位至小司馬卒
王勇為衛大將軍邙山之戰勇率敢死之士三百人並
執短兵大呼直進出入衝擊殺傷甚多敵人無敢當者
是役也大軍不利唯勇及王文達耿令貴三人力戰皆
有殊功太祖於是賞帛二千疋令自分之軍還皆拜上
州刺史以雍州岐州北雍州擬授勇等然州頗有優劣
又令探籌取之勇遂得雍州文達得岐州令貴得北雍
州仍賜勇名為勇令貴名豪文達名傑以彰其功
高琳母嘗於泗濱獲一石光彩朗潤是夜夢見一人謂
之曰夫人向所將來之石是浮磬之精若能寳持必生
令子其母驚寤便舉身流汗俄而有娠及生因名琳字
秀珉焉官至大將軍
陸逞字季明初名彦字世雄太祖嘗從容謂之曰爾既
温裕何因乃字世雄非所宜也於爾兄弟又復不類遂
改焉後為太子太保卒
裴俠魏大統三年領鄉兵從戰沙苑先鋒陷陳俠本名
恊至是太祖嘉其勇决乃曰仁者必有勇命名俠焉終
於工部中大夫
劉璠子祥字休徵幼而聰惠占對俊辨賓客見者皆號
神童事嫡母以至孝聞其伯父黃門郎璆有名江左在
嶺南聞而竒之乃令名祥字休徵後以字行官至長安
令
蕭世怡鄱陽王恢之子歸國以名犯太祖諱故稱字焉
後為蔡州刺史卒
黎景熙字季明少以文字行於世位至車騎大將軍卒
王德喪父貧無以葬乃賣子公奴并一女以營葬事因
遭兵亂不復相聞後德在平凉始得公奴遂名曰慶
叱羅協本名與高祖諱同後改焉位至儀同三司賜
爵南陽郡公
册府元龜卷八百二十四
