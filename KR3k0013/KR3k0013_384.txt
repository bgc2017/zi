册府元龜卷三百八十四宋王欽若等撰
將帥部
褒異第十
隋慕容三藏開皇中為開府儀同大將軍副行軍總管
韋洸討嶺南酋長王仲宣以功授大將軍賜奴婢百口
加以金銀雜物
魚俱羅為大都督從晉王平陳以功拜開府賜物一千
五百段未幾沈玄懀高智慧作亂江南楊素以俱羅壯
勇請與同行每戰有功加上開府高唐縣公又與素擊
突厥以功進位柱國
張定和為驃騎將軍從上柱國李充擊突厥先登陷陣
虜刺之中頸定和以草塞瘡而戰神氣自若虜遂敗走
高祖聞而壯之遣使者齎藥馳詣定和所勞問之進位
柱國封武安縣侯賞物二千段良馬二匹金百兩
張奫自高祖作相授大都督領鄉兵賀若弼之鎮夀春
也常為間諜平陳之役頗有功焉進位開府儀同三司
封文安縣子邑八百戸賜物二千五百段粟二千五百
石歲餘率水軍破逆賊笮子游於京口薛子建於和州
徵入朝拜大將軍高祖命昇御座而宴之謂奫曰卿可
為朕兒朕為卿父今日聚集示無外也後賜綺羅千匹
綠沉甲獸文具裝尋從楊素征江表别破高智慧於會
稽吳世華於臨海進位上大將軍賜奴婢六十口縑綵
三百疋開皇十八年為行軍總管從漢王諒征遼東諸
軍多物故奫衆猶全高祖善之賜物二百五十段
郭衍周武帝時為大將軍從武帝與齊主大戰於晉州
追齊師至高壁敗之仍從平并州以功加開府武安縣
公邑一千二百戶尉遲迥之起擊其餘黨於濟北累戰
破之超上柱國封武山郡公賞物七千段
李圓通領左翊衛驃騎將軍伐陳之役以行軍總管從
楊素出信州道以功進位大將軍進封萬安縣侯
王韶為軍正周武帝既拔晉州意欲班師韶諫止及平
齊氏以功進位開府封晉陽縣公邑五百戶賜口馬雜
畜以萬計高祖受禪累加大將軍晉王之鎮并州也除行
臺右僕射賜綵五百匹平陳之役以本官為元帥府司
馬及尅金陵進位柱國賜奴婢三百口棉絹五千段
史祥為左衛將軍煬帝即位漢王諒發兵作亂遣其將
綦良自滏口徇黎陽塞白馬津余公理自太行下河南
帝以祥為行軍總管皆大破之進位上大將軍賜縑綵
七千段女妓十人良馬二十匹轉太僕卿祥從征吐谷
渾率衆出間道擊虜破之俘男女二千餘口賜奴婢六
十人馬二百匹進位左光禄大夫拜左驍衛將軍
楊義臣高祖仁夀初拜為朔州總管賜以御甲煬帝嗣
位漢王諒作亂代州總管李景為諒將喬鍾葵所圍詔
義臣救景義臣與戰破之以功進位上大將軍賜物二
千段雜綵五百疋女妓十人良馬二十匹
來護兒為上開府從楊素破高智慧盛道延進位柱國
封永寧郡公高祖嘉其功使畫工圖其像以進尋詔追
入朝賜以宫女寶刀駿馬錦綵等物煬帝時為左驍衛
大將軍煬帝大業六年從駕江都賜物千段令上先人
冢宴父老州里榮之
陳稜為東萊留守楊玄感之亂也稜率兵至江都襲破
彭城賊帥孟讓以功進位光禄大夫賜爵信安侯及煬
帝幸江都遣稜率宿衛兵擊李子通往見克捷超拜左
禦衛將軍
王辯為車騎將軍煬帝初漢王諒之作亂也從楊素討
平之賜爵武寧縣男邑三百戶遼東之役以功加通議
大夫尋遷武賁郎將及上谷魏刀兒劫掠燕趙帝引辯
升御座問以方略辯論取賊形勢帝稱善於是發從行
步騎三千擊敗之賜黃金二百兩渤海賊帥高士達自
號東海公衆以萬數辯擊之屢挫其銳帝在江都宫聞
而馳召之及引見禮賜甚厚復令往信都經略士達於
是復戰破之優詔褒顯之
周羅㬋初仕陳宣帝為使持節都督霍州諸軍事平山
賊十二洞除右將軍始安縣伯邑四百戶總檢校揚州
内外諸軍事賜金銀三千兩高祖時從楊素擊突厥大
破之進位大將軍煬帝即位授左武侯大將軍漢王諒
反詔赴楊素討平之進授上大將軍
段文振初仕後周為中外府兵曹從武帝攻齊晉州下
之賜物千段授上儀同進平鄴都又賜綺羅二千疋開
皇末為太僕卿越嶲蠻叛擊平之賜奴婢二百口煬帝
時為兵部尚書從征吐谷渾以功進位右光禄大夫後
為左候衛大將軍卒贈光禄大夫尚書左僕射北平侯
賜物一千段粟麥二千䂖威儀鼓吹送至墓所
宇文述周武帝時為英果中大夫高祖為丞相尉遲迥
作亂以行軍總管擊其將李懏破之及平尉遲迥每有
戰功超拜上柱國進爵褒國公賜縑三千疋開皇初拜
右衛大將軍平陳之役以行軍總管率衆擊陳軍大敗
之吴會悉平以功賜物三千段拜安州總管開皇末為
太子左衛率煬帝嗣位拜左衛大將軍三年加開府儀
同三司每元會冬正朝會輒給鼓吹一部大業中征高
麗為扶餘道將軍臨發帝謂述曰禮七十者行役以婦
人從公宜以家累自隨古稱婦人不入軍謂臨戰時
耳至於營壘之間無所傷也項籍虞姬即其故事
周法尚為巴州刺史破三鵶叛蠻復從柱國王誼擊走
陳寇遷衡州總管四州諸軍事改封譙郡公邑二千戶
高祖幸雒陽召之及引見賜金鈿酒鍾一雙綵五百段
良馬十五疋奴婢三百口給鼓吹一部法尚固辭帝曰
公有大功於國特給鼓吹者欲令公卿知朕之寵公也
伐陳之役以行軍總管隸秦孝王率舟師擊破其城州
刺史熊門超擒於陣轉鄂州尋遷永州總管安集嶺南
賜縑五百段良馬五百疋仍給黃州兵三千五百人為
帳内又降斬陳桂州刺史錢季卿等賜綵五百段奴婢
五十口并銀甕寶帶良馬十匹又為嶺南安撫大使後
數年入朝以本官宿衛賜綵三百段米五百石絹五百
疋未幾與上柱國王世積討平桂州李光仕賜奴婢百
五十口黃金百五十兩銀百五十斤仁夀中遂州獠叛
復以行軍總管討平之嶲州烏蠻反詔法尚擊破之賜
奴婢百口物三百段蜀馬二十匹煬帝時拜左武衛將
軍賜良馬一匹絹三百疋又擊破黔安夷向思多還從
討吐谷渾逐捕亡散至于青海賜奴婢一百口物三百
段馬七十匹又領會寧太守遼東之役以舟師指朝鮮
道會楊玄感反與將軍宇文述等破之以功進右光祿
大夫賜物九百段又擊齊盜王薄孟讓等每挫其銳賜
奴婢百口
王仁恭為車騎將軍從楊素擊突厥於靈武以功拜上
開府賜物三千段以驃騎將軍典蜀王軍事山獠作亂
蜀王命仁恭討破之賜奴婢三百口煬帝嗣位漢王諒
舉兵反從楊素擊平之以功進位大將軍拜吕衛二州
刺史賜帛四千匹女妓十人遼東之役仁恭為將軍及
帝班師仁恭為殿遇賊擊走之進授光禄大夫賜絹六
千段馬四十匹明年復為前軍賜良馬十匹黃金百兩
仁恭遂進軍至新城賊數萬背城結陣仁恭擊破之帝
聞而大悦遣舍人詣軍勞問賜以珍物進授光禄大夫
賜絹五千匹
董純仕周為典馭下大夫從武帝平齊以功拜儀同進
爵大興縣侯增邑通前八百戶高祖受禪累遷驃騎將
軍後以軍功進位上開府開皇末以勞舊拜左衛將軍
煬帝初漢王諒作亂并州以純為行軍總管河北道安
撫副使從楊素擊平之以功拜柱國進爵為郡公增邑
千戶轉左驍衛將軍賜女妓十人縑五千疋
趙才為右驍衛將軍從煬帝征吐谷渾以行軍總管率
衛尉卿劉權兵部侍郎劉雅等出合河道與賊相遇擊
破之以功進位金紫光祿大夫
李子雄為帥都督時高祖作相從韋孝寬破尉遲迥於
相州拜上開府賜爵建昌公高祖受禪為驃騎將軍伐
陳之役以功進位大將軍焬帝初漢王諒之作亂也子
雄授上大將軍力戰破之遷幽州總管
趙元淑為驃騎將軍煬帝嗣位漢王諒作亂元淑從楊
素擊平之以功進位柱國拜德州總管
裴仁基開皇中為親衛平陳之役先登陷陣拜儀同賜
物千段以本官領漢王諒府親信煬帝時為武賁郎將
從將軍李景討叛蠻向思多於黔安以功進位銀青光
祿大夫賜奴婢百口絹五百疋
唐李高遷為右三統軍從高祖平霍邑圍京城力戰功
最累遷左武衛大將軍封江夏郡公檢校西麟州刺史
錢九隴為左監門郎將從高祖平薛仁杲劉武周以前
後戰功累遷右武衛大將軍又從太祖擒竇建德平王
世充從隱太子討劉黑闥於魏州力戰破賊策勲為最
累封郇國公
樊興為右監門將軍從太宗破薛舉平王世充竇建德
積戰功累封營國公賜物二千段黃金三十錠
公孫武達為檢校右監門將軍肅州刺史擊斬突厥於
張掖河太宗璽書慰勞拜左監門將軍又授詔擊鹽州
叛突厥餘黨幾盡進封東萊郡公
張長遜武德初為五原太守及征薛舉長遜不待命而
至以功拜豐州總管進封巴國公邑三千戶賜以錦袍
後為右武候將軍屬有疾高祖親幸其第以視之其見
重如此
唐儉自太宗為渭北道行軍元帥以儉為司馬平京城
加光禄大夫
長孫順德自高祖起義兵拜統軍從平霍邑破臨汾下
綘郡俱有戰功尋與劉文靜擊屈突通執通歸京師仍
略定陜縣高祖即位拜左驍衛大將軍封薛國公武德
九年與秦叔寶等討建成餘黨於玄武門太宗踐阼眞
食千二百戶特賜以宫女
殷嶠字開山太宗為渭北道元帥引為長史與統軍劉
宏基率兵長安城隋將衛孝節自金光門出戰嶠與宏
基擊破之京城平賜爵陳郡公武德二年兼陜東道大
行臺兵部尚書從太宗討平王世充以功進爵鄖國公
復從征劉黑闥道病卒太宗親臨喪哭之甚慟贈陜東
道大行臺右僕射
柴紹為右領軍大都督府長史大軍發晉陽兼領馬軍
總管及義師至霍邑紹力戰宋老生有功下臨汾平綘
郡並先登陷陣授右光祿大夫武德元年累遷左翊衛
大將軍尋從太宗平薛舉破宋金剛攻平王世充於雒
陽擒竇建德於武牢封霍國公賜實封千二百戶貞觀
元年拜右衛大將軍二年擊梁師都於夏州平之轉左
衛大將軍七年加鎮軍大將軍行右驍衛大將軍改封
譙國公十二年寢疾太宗親自臨問尋卒贈荆州都督
馬三寶為太子監門率别擊叛胡劉拔眞於北山破之
又從平薛仁杲遷驍衛將軍後從柴紹擊吐谷渾於岷
州前後虜男女數千口累封新興縣公
屈突通初為太宗行軍元帥長史從平薛舉特賜金銀
六百兩綵物一千段尋以本官判陜東道行臺僕射及
大兵圍雒陽竇建德且至太宗中分麾下以屬通令與
齊王元吉圍守雒陽世充平通功為第一尋拜陜東大
行臺右僕射
姜行本為左屯衛將軍高昌之役以行軍副總管率衆
先出伊州遂與侯君集進平高昌璽書勞之進封金城
郡公賜物一百五十段奴婢七十人後從太宗征高麗
至蓋牟城中流矢卒太宗賦詩以悼之贈左衛大將軍
鄜國公陪葬昭陵
竇軌武德初為秦州總管時赤排羌寇漢中軌與賊連
戰皆捷餘黨悉降進封鄼國公
竇琮初為高祖大將軍府統軍從平西河破霍邑拜金
紫光禄大夫封扶風郡公與段志玄等力戰隋大軍潰
進兵東略下陜縣收太原拜左領軍大將軍賜物五百
段武德初以元謀之勲特恕一死拜右屯衛大將軍復
轉為左領軍時將圍雒陽遣琮留守陜城以督糧運王
世充遣其驍將羅士信來斷糧道琮潛使人說以利害
士信遂帥衆降及從平東都賞物一千四百段後以本
官檢校晉州總管尋從隱太子討平劉黑闥以功封譙
國公賞黃金五十斤
竇抗為左武侯大將軍從太宗平薛舉勲居第一又從
征王世充及東都平册勲太廟者九人抗與從弟軌俱
預焉朝廷榮之賜女樂一部金寶萬計
竇璡為民部尚書從太宗平薛仁杲以功特賜錦袍尋
鎮益州
李孝常隋末為華隂令率兵守永豐倉隂圖附義以倉
城來䧏拜為左衛大將軍從平薛仁杲力戰有功高祖
又念以其倉歸義手勑褒美進爵義安王邑三千戶著
屬籍宗正高祖臨朝每賜同榻而坐其寵遇如此
牛進達為左武衛將軍從侯君集為交河道總管征高
昌有功累封琅邪公賜物一千三百段
李思摩為右武衛將軍從征遼東為流矢所中太宗親
為吮血其見顧遇如此未幾卒於京師贈兵部尚書夏
州都督賜東園秘器陪葬昭陵為冢像白道山任依蕃
法燒訖然後葬
王君廓為右領軍鎮幽州會突厥入寇君廓邀擊破之
俘斬二千餘人獲馬二十匹高祖聞而大悦止之入朝
賜以御馬令於殿庭乘之而出又謂侍臣曰吾聞相如
叱秦王目眥出血君廓往擊竇建德將出戰徐勣遏之
君廓發憤大呼目及鼻耳一時流血此之壯氣何謝古
人不可以常例賞之復賜紫袍金帶
竇靜為夏州都督値突厥攜貳諸將出征多詣其所靜
知虜中虛實潛令人間其部落郁射所部鬱孤尼等九
俟斤並率衆歸欵太宗稱善賜馬百匹羊千口
李大亮為安州刺史高祖令徇廣州以東行次九江會
輔公祏反大亮以計擒公祏將張善安公祏尋遣兵圍
猷州刺史左難當嬰城自守大亮率兵進拔擊賊破之
以功賜奴婢百人大亮謂曰汝輩多衣冠子女破亡至
此吾亦何忍以汝為賤隸乎一皆放遣高祖聞而嘆異
復賜僮婢二十人及討吐谷渾以大亮為河東道行軍
總管與大總管李靖等出北路涉青海歴河源遇賊於
蜀渾山接戰破之俘其名王雜畜萬計以功進爵為公
賜物千段奴婢一百五十人
李靖為行軍總管兼攝趙郡王孝恭行軍長史高祖以
孝恭未更戎旅三軍之任一以委之擊蕭銑以功授上
柱國封永康縣公賜物二千五百段又為嶺南道撫慰
大使檢校桂州總管時輔公祏於丹陽反詔孝恭為元
帥靖為副以討之江南悉平於是置東道行臺拜靖行
臺兵部尚書賜物千段奴婢百口馬百匹及突厥寇太
原以靖為行軍總管尋檢校安州大都督高祖每云李
靖是蕭銑輔公祏膏肓古之名將韓白衛霍豈能踰之
太宗嗣位拜刑部尚書並錄前後功賜實封四百戶又
為代州道行軍總管進擊定襄破之以功進封代國公
賜物六百段及名馬寶器貞觀初妻亡有詔墳塋制度
依漢霍光故事象燕然及積石山以旌殊績靖有疾太
宗親幸第流涕謂曰公是朕平生舊交又於國有大功
忽聞疾病深以為憂賜絹一千匹及薨册賜司徒幷州
都督給班劒四十人羽葆鼓吹陪葬昭陵
張儉為營州都督兼護東夷校尉太宗將至遼東拜行
軍總管進渡遼趨建安城賊徒大潰以功累封皖城郡
公賞賜甚厚
郭孝恪為安西都護會焉耆王與西突厥通親相為唇
齒進貢希至孝恪表請擊之太宗許焉以孝恪為西州
道行軍總管虜其王齒龍突騎支而還太宗嘉其遠立
殊功遣使優勞加勲十一轉
程務挺為雒州刺史從太宗平劉黑闥以功拜營州都
督府長史封東平郡公賜物二千段黃金三百兩
段德操為左武衛將軍延州道行軍總管以功拜柱國
爵為郡公邑千戸賜以貂裘金帶布帛千匹
姜確為左屯衛將軍征遼行軍總管攻蓋牟城中流矢
卒太宗甚哀悼為五言詩以傷之時人榮之賜東園秘
器陪葬昭陵墳高六丈
王君愕為左武衛將軍從征遼戰傷還卒於營太宗深
痛悼之賜東園秘器陪葬昭陵墳高六丈
劉贍為浩州刺史時劉武周連年為寇鄰城多陷賊數
攻之輒為贍所敗及裴寂之敗也晉州以北連城悉陷
唯贍獨守李仲文以兵保之二人並力拒戰賊來攻之
輒挫其銳及太宗復幷州高祖遣使勞苦之賜帛三萬
疋米麥千䂖頒其將士
李君羨少以勇氣聞從太宗破宋金剛以功授上柱國
驃騎將軍加賜牛馬錦帛及宫人拜左衛府中郎將突
厥來至渭橋君羡與尉遲敬德等大破其衆太宗謂之
曰盡如我君羡用心國賊亦何憂改授左武候中郎將
封武連縣公
蘇定方貞觀初為匡道府折衝隨李靖襲突厥頡利于
磧口為前鋒悉降之軍還授左武候中郎將高祖時為
行軍總管征賀魯擒之以功遷左驍衛大將軍封邢國
公俄有思結闕俟斤都曼先鎮諸胡擁其所部及疎勒
朱俱般蔥嶺三國復叛詔定方為安撫大使率兵討之
都曼面縛出䧏蔥嶺已西悉定以功加食邑邢州鉅鹿
眞邑五百戸顯慶五年從幸太原制授熊津道大總管
率師討百濟平之賞賜珍寶不可勝計俄遷左武衛大
將軍乾符二年卒褒贈幽州都督
尉遲敬德為右府統軍從太宗擊王世充於東都世充
驍將單雄信領騎直趨太宗敬德翼太宗以出賊圍賜
金銀各一篋恩盻日隆又從破徐圓朗累有戰功授秦
王府左二副護軍敬德歴鄜夏二州都督封鄂國公後
解職顯慶中卒高宗舉哀於東雲龍門廢朝三日詔京
官朝集使五品以上并赴宅哭仍遣黃門侍郎劉祥道
持節賫璽書往弔贈司徒幷州都督所司備禮册命給
班劒三十人及羽葆鼓吹
薛仁貴自太宗遼東之役以勇敢聞擢授游擊將軍雲
泉府果毅仍令北門長上并賜生口十人高宗顯慶二
年詔仁貴副程名振於遼東經略破高麗以功封河東
縣男尋又領兵擊九姓突厥於天山將行高宗内出甲
令試之仁貴射五重高宗大驚更取堅甲以賜之時九
姓有衆十餘萬來挑戰仁貴擒其偽葉護兄弟三人而
還乾封初高麗内附仁貴擊敗其餘衆高宗手勑勞之
復遷左領軍衛將軍檢校代州都督病卒贈左驍衛大
將軍官造靈轝并家口給傳還鄉
劉弘基為右光祿大夫義師至河東弘基以兵千人先
濟河進下馮翊為渭北道大使渡渭水屯於長安逆擊
衛文昇一戰而捷高祖大悅賜馬二十匹及破京城功
為第一從太宗擊薛舉於扶風破之累拜右領都督封
河間郡公武德元年拜驍衛大將軍以元謀之勲恕其
一死又為左一總管從太宗擊破宋金剛累封任國公
尋從擊劉黑闥於洛州師旋授秉鉞將軍備胡寇於北
鄙九年以佐命功眞食九百戶太宗征遼東以弘基與
前軍大總管從擊高延夀於駐驆山力戰有功太宗屢
加勞勉高宗永徽元年加實封通前一千一百戶其年
卒高宗為之舉哀廢朝三日贈開府儀同三司并州都
督
馮盎為上柱國貞觀中羅竇諸洞獠叛詔令盎率部落
二萬爲諸軍先鋒斬首千餘級太宗令其子智戴慰省之
前後賞賜不可勝數
阿史那社爾為左驍衛大將軍貞觀十四年授行軍總
管以平高昌諸人咸即受賞社尒以未奉詔旨秋毫無
所取軍還太宗美其廉愼以高昌所得寳刀并雜綵
千段賜之仍令檢校北門左屯營封畢國公十九年從
太宗征遼所部兵士人百其勇師旋兼授鴻臚卿
契苾何力為右驍衛大將軍太宗征遼東以何力為前
軍總管軍次白崖城為賊所圍被矟中腰瘡重疾甚太
宗自為傅藥高宗乾封初為遼東道行軍總管拔平壤
城虜其王還授鎮軍大將軍行左衛大將軍徙封梁國
公
劉仁軌高宗乾封初為右相兼檢校太子左中護累前
後戰功封樂城縣男咸亨五年為雞林大總管東伐新
羅仁軌率兵徑渡瓠蘆河破其北方大鎮七重城以功
進爵為公
黑齒常之為左領軍員外將軍高宗儀鳳中吐蕃犯邊
常之從李敬玄劉審禮擊之審禮敗敬玄欲抽軍引却
阻泥溝而計無所出常之夜率敢死士五百人進掩賊
營吐蕃大首領跋地設棄軍霄遁敬玄因此得還高宗
嘆其才略擢授左武衛將軍兼檢校左羽林軍賜金五
百兩絹五百疋仍充河源軍副使吐蕃贊婆及素和貴
等賊徒三萬餘屯於良非川常之率精騎三千夜襲營
殺獲二千級獲羊馬數萬贊婆等單騎而遁授常之為
河源道經略大使又賞物四百疋
王晙玄宗開元初為隴右羣牧使吐蕃寇臨洮晙率所
部擊之大潰以功加銀青光禄大夫封清源縣男兼原
州都督仍拜其子班為幷州大都督府長史明年討突
厥殺掠甚衆以功遷左散騎常侍持節朔方道行軍大
總管十一年代張說為相追錄破胡之功加金紫光禄
大夫仍充朔方軍節度大使
張說為朔方軍節度大使時慶州方渠䧏胡康願子自
立為可汗舉兵反說以討賊功賜實封三百戶
郭虔瓘為左驍衛將軍兼北庭都護開元二年春突厥
默啜遣其子移湼可汗及同俄特勒率精騎圍逼北庭
虔瓘固守使勇士伏於路左斬同俄賊衆乞䧏以功拜
冠軍大將軍行右驍衛大將軍又下制進封太原郡開
國公俄轉安西副大都護攝御史大夫四鎮經略安撫
使進封潞國公賜實封一百戶
郭知運為檢校伊州刺史兼伊吾軍使開元二年春副
郭虔瓘破突厥於北庭以功封介休縣公知雲麾將軍
擢拜右武衛將軍吐蕃入寇隴右知運擊敗之拜鄯州
都督隴右諸軍節度大使六年又率兵討吐蕃掩獲萬
計獻捷拜知運為兼鴻臚卿攝御史中丞加封太原郡
公八年六州胡康待賓等反詔知運與王晙討平之拜
左武衛大將軍賜金銀器百事雜綵千段九年卒於軍
贈梁州都督錫米粟五百斛絹帛五百段
王君㚟為右衛副率及郭知運卒遂代為河西隴右節
度使遷右羽林軍將軍判凉州都督事開元十六年冬
吐蕃大將悉諾邏率衆入寇太斗谷又移攻甘州君㚟
襲至青海俘獲其衆及羊馬萬數以功遷羽林軍大將
軍依舊判凉州都督封晉昌伯玄宗又常於廣達樓引
君㚟及妻夏氏設宴賜以金帛
張守珪為平樂府别駕開元初突厥入寇北庭守珪請
引兵自蒲昌輪臺擊之及賊敗以功特加游擊將軍後
十五年授瓜州刺史吐蕃暴至城下守珪縱兵擊敗之
以功加銀青光禄大夫仍以瓜州為都督府以守珪為
都督二十一年轉幽州長史兼御史中丞營州都督河
北節度副大使先是契丹及奚連年為邊患及守珪到
官頻出擊之每戰皆捷斬契丹首領可突于首傳於東都
明年春守珪獻捷會籍田禮畢酬宴玄宗賦詩以褒美
之拜守珪為輔國大將軍右羽林大將軍兼御史大夫
仍賜雜綵一千疋及金銀器物等
王忠嗣為左威衛將軍河西討擊副使兼檢校代州都
督為王昱所陷貶東陽府左果毅屬河西節度使杜希
望謀拔新城玄宗詔追忠嗣赴河西既下新城忠嗣之
功居多因授左威衛郎將專知行軍兵馬又大破吐蕃
以功最詔拜左金吾衛將軍同正員
册府元龜卷三百八十四
