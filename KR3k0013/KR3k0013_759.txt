册府元龜卷七百五十九宋王欽若等撰
總錄部
忠第二
後周薛整文帝時為瓜州義首整以國難未寕嘗願舉
宗效力遂率鄉親二千餘人入朝隨軍征討整善撫馭
躬同豐約是以士衆竝志羈旅盡其力用文帝嘗從容
謂整曰卿遠祖立忠而來可謂積善餘慶世濟其美者
也初整遠祖漢建威將軍邁不為王莽屈其子孫避地
河右故文帝稱之
隋蘇威字無畏父綽魏度支尚書威五歲喪父周太祖
時襲爵美陽縣公周武親總萬機拜稍伯下大夫前後
所授竝辭疾不拜宣帝嗣位就拜開府隋高祖為丞相
高熲屢言其贒高祖亦素重其名召之及至引入臥内
與語大悅居月餘威聞禪代之議遁居田里高熲請追
之高祖曰此不欲預吾事且置之
陳茂河東猗氏人也高祖為隋國公引為寮佐從高祖
與齊師戰於晉州賊甚盛高祖將排戰茂固止不得因
捉馬鞚高祖忿之拔刀斫其額流血被面詞氣不撓高
祖感而謝之厚加禮敬後至唐終於梁州總管
皇甫誕仁壽末為漢王諒并州司馬煬帝即位徵諒
入朝遂發兵作亂誕諫之為諒所囚及楊素將至諒屯
清源以拒之諒主簿豆盧毓出誕於獄相與協謀閉城
拒諒諒襲擊破之竝抗節而遇害其子無逸時在長安
聞諒反即用居喪之禮人問其故泣而對曰大人平生
徇節義既屬亂常必無苟免尋而凶問果至
敬釗仁壽中為繁畤令甚有能名漢王諒反師䧟其城
賊帥墨弼執送偽將喬鍾葵署為代州總管司馬釗正
色拒之誓之以死會鍾葵敗釗遂免卒於朝邑令
陶謨為嵐州司馬漢王諒謀作亂州縣莫不響應謨與
繁畤令敬釗竝抗節不從
長孫行布晟之長子為漢王諒庫直甚見親狎諒於并
州起逆率衆南拒官軍乃留行布城守遂與豆盧毓等
閉門拒諒城䧟遇害
豆盧毓為漢王諒府主簿煬帝即位徵諒入朝諒納諮
議王頍之謀發兵作亂毓苦諫不從因謂弟懿曰吾匹
馬歸朝自得免禍此乃身計非為國也今且偽從以思
後計毓兄顯州刺史贒言於帝曰臣弟毓素懷志節必
不從亂但逼兇威不能克遂臣請從軍與毓為表裏諒
不足圖也帝以為然許之贒密遣家人齎勅書至毓所
與之計議諒出城將往介州令毓與總管屬朱濤留守
毓與濤曰漢王搆逆敗不旋踵吾豈坐受夷滅辜負家
國耶當與卿出兵拒之濤驚曰王以大事相付何得有
是語因拂衣而去毓追斬之時諒司馬皇甫誕前以諫
諒被囚毓於是出誕與之協計及開府盤石侯宿勤武
開府宇文永昌儀同成端長孫愷車騎安成侯元世雅
原武令皇甫文顥等閉城拒諒部分未定有人告諒諒
襲擊之毓見諒至紿其衆曰此賊軍也諒攻城南毓時
遣稽胡守城稽胡不識諒射之箭下如兩諒復至西門
守兵皆并州人素識諒即開門納之毓遂見害時年二
十八
慕容遐為澶水丞漢王諒反抗節不從以誠節聞
裴仁基為王世充禮部尚書及子左輔大將軍行儼尚
書左丞宇文儒童等數十人謀誅世充復尊立越王侗
事泄皆見害夷其三族
唐武士逸武德初為濟王府戶曹參軍王鎮并州士逸亦隨
去頃之劉武周䧟并州士逸沒賊密令使者潛詣京奏賊
可圖之計勅慰勉之俄而武周平從太祖入朝授益州
行臺左丞
杜行敏為齊王祐府兵曹督祐殺長史權萬紀典軍韋
文振舉兵詔兵部尚書李勣刑部尚書劉德威發兵討
之行敏等起兵執祐乃誅其黨
羅石頭齊州人齊王祐反石頭數祐罪援搶而前欲刺
之為祐左右燕宏亮所殺詔贈亳州長史
高君壯齊州城北高村人齊王祐反燕宏亮引騎擊高
村君壯遥數祐曰主上親平寇難成此大業萬姓懷荷
仰之如天地甲兵不可勝數爾忽驅城中數千百人搆
為亂如一手搖泰山不自量之甚也其如君父何祐縱
擊虜之慙而不能殺詔以君壯為榆杜令
李厚德弟育德歸國為陟州刺史厚德時䧟王世充逃歸
渡河為宼所執世充囚之於獲嘉使其作書召育德育德
陽許之故其兄繫獄久不死世充殷州刺史叚大師遣小
師趙君穎以兵守之厚德陰結於君穎及城中人賈慈行
謀據獲嘉以叛且待慈行如子弟與客十餘人大呼於上
云李家兵悉登城矣君穎於獄中以馬載厚德擁獄
囚及援兵數十人呌譟而出至衙門外逄偽長史趙景
休斬之以徇衆皆懼伏至廳前從者數百大師踰城而
遁遂尅殷州拜厚德為刺史
戴胃為隋越王侗給事郎王世充將簒侗位胄言於世
充曰君臣之分情均父子理須同其休戚勖以終始明
公以文武之才當社稷之寄與存與亾在於今日所願
推誠王室擬跡伊周使國有泰山之安家傳代禄之盛
則率土之濱莫不幸甚世充詭辭稱善勞而遣之世充
後逼越王加其九錫胄又抗言切諫世充不納繇是出
為鄭州長史令與兄子行本鎮武牢
韋陟天寳中為河東太守右相楊國忠忌其才望恐踐台
衡乃引河東人吳豸之謂曰子能使人告陟乎吾以子為
御史豸之告陟與御史中丞結託欲謀陷朝廷又誘陟姪
韋允志證之坐貶桂嶺尉陟未之任再貶韶州平樂尉會
禄山反䧟雒陽陟愛弟斌為賊所得國忠欲搆陟為賊通
應潛令吏卒伺其所居欲脅之令陟憂死其土豪人勸陟
曰昔張燕公竄逐藏於陳氏以免危亾詔命儻來誰敢申
覆未若輕舟千里且匿溪洞候事清徐出豈不美也陟
慨然應之曰我積信於國朝非一代也况素所秉心無
負神理命之合爾其敢逃刑燕公之謀誠媿厚意不能
從也因謝遣之遂堅臥不動經歲餘潼關失守
韓洪為駕部員外郎天寳中以不附權門為楊國忠所
嫉貶循州司馬安禄山反哥舒翰守潼關聞奏授華州
長史防禦副使傳召至關門指陳安危哥舒翰戰敗還
京刑部尚書張均䧟賊為中書令仍偽署洪工部郎中
侍御史洪與兄弟等謀携家出奔為賊覺乃令胡騎出
入防援詭報騎將赴東京出城辭墓便欲竄匿為逆黨
追執與兄前萬年縣尉浩及男平等一家七人皆見害
肅宗靈武即位素聞洪名拜洪江陵長史山南東道採
訪使兼御史中丞方倚以經濟及聞抗節深加悼愍
甄濟字孟成安禄山表薦充范陽掌書記天寳末濟察
禄山有異志謀以智免衛縣令齊玘誠信可託乃求使
至縣具以誠告令弟澄密求羊血以為備至夜偽嘔血
疾不能支遂舁歸及禄山反使偽節度使蔡希德領行
戮者李掞等二人封刀來召察濟詐不起即就戮之濟
以左手書云去不得李掞持刀向前濟引首以待希德
歔欷歎之李掞退以實報禄山後安慶緒亦使人至縣
強舁至東郡安國觀經月餘代宗收東都濟起詣軍門
上謁乃送上都肅宗舘之於三司令受偽官瞻望以愧
其心
李峴為江陵長史至德元年江陵大都督永王璘擅領
舟師下赴江陵以薛璆李臺卿蔡□劉巨鱗為謀主隂
有割據之志肅宗聞之詔令歸於蜀璘不從唯峴辭疾
赴行在
叚秀實為安西判官肅宗即位於靈武徵安西兵節度
使梁宰潛懷異圖秀實謂都將李嗣業曰豈有天子告
急臣下晏然信浮妄之說豈明公之意耶嗣業遂見宰
請發兵五千令嗣業統赴朔方以秀實為副帥
穆寧性清剛重交遊以氣節自任天寳末佐採訪使廵
按嘗過平原因與太守顔真卿密約擒禄山至是真卿
亦倡義舉郡兵以拒禄山會寧間使持書遺真卿曰夫
子為衛君乎更無他詞真卿得書大喜因奏署試大理
評事河北採訪支使寧以長子屬母弟曰惟爾所適苟
不乏嗣吾無累矣因往平原謂真卿曰先人有嗣矣古
所謂死有輕於鴻毛者寧是也願佐公以定危難真卿
深然之其後寧計或不行真卿迫蹙棄平原夜渡河走
肅宗在鳳翔問狀真卿以不用寧言對肅宗發驛召寧
將以右職待之會真卿以抗直失旨事遂止
蘇震為長安縣令甚著聲績天寳末逆賊禄山䧟京師
玄宗幸蜀震與京兆尹崔光遠冐賊鋒捨棄家族自府
廨署馳出開遠門殺賊守門者以行時肅宗興師靈武
震涉歴山谷晝夜兼程以逹行在肅宗深嘉之即日拜
御史中丞
裴諝河南雒陽人襄鄧營田判官丁母憂東都復為史
思明所䧟諝藏匿不出思明嘗為諝父將校懷舊恩又
素慕諝名欲必得之因令捕騎數十跡之遂得諝思明
見之甚喜呼為郎君不名偽授御史中丞主擊斷之任
時思明殘殺宗室諝隂緩之全活者數百人又嘗密疏
賊短長以聞事泄思明大怒詬罵僅而免死賊平除太
子中允
李承為河南採訪使郭納判官尹子期圍汴城䧟賊拘
承送雒陽承在賊庭密疏姦謀多獲聞逹西京尅復例
貶撫州臨川縣尉數月除德清令旬日拜監察御史
薛之輿少居於海岱之間永泰中淄青節度使李正己
初有淄青齊海登萊沂密德棣等州之地與田承嗣令
狐彰薛嵩李寳臣梁崇義更相影響辟之輿為從事因
奉使京師之輿逗遛不歸正己召之再三之輿報曰大
人既未入朝之輿焉敢歸使因逃匿於山間十餘年建
中後方復仕宦
邵真為成德軍節度判官真嘗為李寳臣掌文翰深所
信任寳臣死其子惟岳擅領父衆李正己田悅欲其同
反各通使於惟岳真泣諫曰先公位兼將相受國厚恩
大夫衰絰之中遽欲違命同隣道之惡背先公之志必
不可也田悅與我密邇絶之恐速禍正己稍遠絶之易
耳但令悅使還報請徐思其宜執正己使於京師因請
致討朝廷必嘉大夫之忠而旌節可得若授節於正己
即當臣之為之奈何惟岳許之令真草奏將發孔目吏
胡震頗任事謂惟岳曰此事非細請與諸將吏議之至
會議長史畢華曰先公與二道親好二十餘年一旦背
之不可今執其使送京師大善脫未為朝廷所信正己
兵強忽來襲我孤軍無援何以敵之不若仍舊勿絶徐
觀其變惟岳又從之真又勸惟岳遣其弟惟簡入朝仍
遣軍吏薛廣嗣請河東節度使馬燧軍求保薦屯兵束
鹿田悅聞其謀使使謂惟岳曰邵真惑亂軍政必速殺
之不然吾且自討其罪矣惟岳遂殺之德宗建中二年
贈真戸部尚書與一子五品正員官
張重政泗州刺史伾之子伾在州十餘年貞元二十一
年拜金吾詔未至病卒軍吏欲令重政代為將軍政與
其母徐氏拒不從獲免順宗詔曰前昭義軍泗州行營
衙門兵馬使大中大夫太子賓客兼監察御史張重政
門有勲力性推義勇夙聞克家之美嘗稱撫衆之才近
者其父初亡羣小扇惑誘以竒計俾執軍麾而重政與
其母兄號泣固拒遂全懇願奔告元戎不為利回成其
先志於家為孝子在國為忠臣軍部乂安行義昭著念
兹名節感嘆良深宜洽恩榮俾宏激勸禮無避於金革
理當繇於權奪戎章憲府式示兼崇可起復雲麾將軍
守金吾衛大將軍員外置同正員檢校太子詹事兼御
史中丞仍委淮南節度使與要職事任使
高彦昭不知何許人初事李正巳子納叛彦昭以濮州
降於河南都統劉玄佐納怒殺其妻子彦昭後從玄佐
救寧陵復汴州累以功授潁州刺史
鄭雲逹德宗朝朱滔表為從事授監察御史後滔發兵
助田悅為逆雲逹諭之不從遂棄妻子馳長安由檢校
祠部員外郎授諫議大夫賜以金紫厚被賞賚
路泌建中末為城門郎屬德宗違難奉天泌時在京師
棄妻子潛詣行在所又從幸梁州排潰軍而出再為流
矢所中裂裳濡血以策說渾瑊深敬待之
裴行立江西道節度李錡之甥也初錡以宣州富饒有
并吞之意遣四院隨身兵馬使張子良李奉山田少卿
領兵三千分路將收宣池等州三軍夙有順志而未知
發及是後確然同心行立亦思向順錡之密謀多决於
行立屬以錡之密計傳於二將故得口約共子良等發
兵於外行立應於内是夕子良等屯師於營聲言將行
實伺便而動召其衆告之曰諸君知所為乎僕射反狀
已聞於朝四方精兵咸聞進討况嘗湖鎮將相次見殺
勢已蹙矣方遣吾軰遠襲宣城豈能保全徒死耳轉禍
為福見機而作皆事機也於諸君如何衆皆悅從子良
復諭之知志可保乃廻戈趨城行立舉火為應内外鼓
譟聲駭四遠行立先率兵直趨牙門錡驚問左右曰城
外有何兵馬來曰張中丞錡大怒又問曰門外誰兵馬
是何多也左右曰裴侍御錡撫膺曰行立背吾耶乃跣
足匿於女樓之下最親將李鈞領挽硬三百人趨山亭
院將戰為行立伏兵所截遽引退之須臾鈞已傳首城
下錡舉家皆哭子良宣命城中具陳順逆連聲呼錡請
令束身歸朝左右乃執錡裹之以幕縋而出之送於闕
下
令狐建父彰為滑亳魏博等州節度既終建初為三軍
逼奪情禮建守死不從天下士多義之謂彰善終建後
至大將軍
李惟簡寳臣第三子也初王武俊既誅惟岳又械惟簡
送京師德宗拘於客省防伺甚峻朱泚之亂惟簡斬關
而出奔赴奉天德宗嘉之用為禁軍將軍
權臯為監察御史時玄宗在蜀會丁母喪因家洪州時
南北隔絶或踰歲不聞詔命有中使奉宣至洪州經時
未復過有求取州縣苦之時有王遘為南昌令將執按
之因見臯白其事臯不言久之垂涕曰方今何繇可致
一勅使而遽有此言因掩涕而起遘遽拜謝之
蘇弁為奉天縣主簿時德宗倉卒遷華縣令杜正元上
府計事聞大駕至官吏惶恐皆欲奔竄山谷弁聲言於
衆曰君上避狄臣下當伏難死節昔肅宗至新平安定
二太守皆潛遁上命斬之以徇諸君知其事乎衆乃迎
扈儲待無闕德宗嘉之就授試大理司直賊平拜監察
御史歴三院
高沐進士及第以家族在鄆李師古署為判官居數年
師道擅襲每謀不順沐於同列郭昈李公度等必廣引
古今成敗諭之前後說師道為善者凡數千言其判官
李文會孔目官林英皆為師道信用乘間相與涕泣於
師道前曰文會等血誠憂尚書之家事反為高沐軰所
嫉尚書柰何不惜十二州之地成高沐等百代之名乎
復日夜䜛搆繇是漸見疑忌令沐知萊州事而林英因
奏事至京師吏密報師道云高沐潛有誠欵至朝廷矣
師道大怒李文會從而搆成之沐遂遇害於遷所而囚
郭昈於萊州其血屬皆徙遠地及淮西平師道漸懼李
公度與其大將李英曇乘其懼也說師道乃獻三州及
入質長子初甚然之中悔將殺公度賈直言聞之謂師
道用事諸奴曰今大禍將至豈非高沐冤氣所為又殺公
度是益其疾也乃止逐英曇於萊州未至縊殺之又有
崔承寵楊偕陳佑崔清皆以懷順為賊所惡李文會呼
為高沐之黨沐之遇害承寵等同被囚放郭昈名亞於
沐雖不死備嘗困辱矣及劉悟平賊遽召李公度執手
歔欷既除滑州節度首辟昈及公度為從事
李夷簡為鄭縣丞遇朱泚僭逼德宗避難於奉天泚初
揚言將迎車駕逆順未辨俄而遣使速出潼關行至華
州郵吏李翼縱之不問夷簡謂翼曰朱泚必有異謀前
發幽隴兵五千救援襄城皆泚之部曲也今所遣使是
必遣往襄城耳上越在外未有防虞若五千之兵倍道
兼行不數日而至助泚為逆其為禍也非細不如徑追
其使若果挾徵兵之符便宜戮之翼馳往潼關及之鞠
騐果有泚符實追襄城之兵也翼言於關將元光光立
斬泚使收其符遣使間道獻於行在遂以元光為華州
刺史元光不舉翼之功時罕知者
符璘田悅之將也德宗建中三年悅反與淄青李納會
於濮陽因請助兵納分麾下數千人隨之至是納為河
南諸軍所廹自濮陽奔歸濮州徵兵於悅悅使璘以三
百騎護送之納兵既歸璘遂悉其衆降於馬燧遷璘試
太子詹事兼御史中丞封儀陽郡王實封三百戸璘父
令竒初為悦部將至是因璘之出遂令三子同降於燧
悦怒執令竒令竒大呼慢罵之悦族其家贈令竒戸部
尚書
李景略幽州人大歷末寓居河中李懷光為朔方節度
使招在幕府奏授大理司直遷監察御史及懷光屯軍
咸陽反狀始萌景略說懷光請修宫闕迎大駕懷光不
從景略出軍門大哭曰誰知此軍一旦䧟於不義軍士
相顧甚義之因退居私家
王士則鎮州承宗之叔父也元和四年士則以承宗拒
命率從事劉栖楚及騎士馳京師召見勞問之
李全略本姓王名日簡為鎮州小將節度使王承宗没
軍情不安自拔歸朝授代州刺史
田布成德節度使中書令弘正第三子也始弘正為田
季安禆將鎮臨清縣布時尚幼嘗密說其父以其所鎮
之衆歸朝宏正雖不能行甚竒重之
傅良弼為神策行營樂壽鎮兵馬使李寰為博野鎮初
王廷凑叛良弼寰所鎮介居燕趙而王㗖之以利脅之
以威屢趣其降各以一旅之衆堅壁不戰賊不能取詔
赦廷湊以良弼為沂州刺史
楊元卿少孤慷慨有才略時吳少誠專蔡州朝廷姑息
之元卿白衣謁見署以劇縣旋辟為從事奏授試大理
評事後事少陽轉監察裏行因上奏宰相吉甫深嘉慰
納自是一歲或再隨奏至京師元卿每與少陽言諭以
大義遂為凶黨所搆頼節度判官蘇肇保持免元卿潛
奉朝廷内託少陽之事及少陽死其子元濟繼立元卿
說曰先尚書性恡諸將皆饑寒今須布惠以自固府中
有無元卿熟知之曷若散聘諸道卑辭厚禮以丈人行
呼羣帥庶幾一助而諸將大獲矣元卿願將留後表上
聞朝廷安得不從哉元濟許之元卿即日離蔡以賊勢
盈虛條奏潛請詔諸道拘留使者元濟覺元卿妻陳氏
并四男與蘇肇同日為元濟所殺詔授元卿岳王府司
馬改太子僕射遷蔡州刺史未行改光禄大夫每宰相
奏對延英必召入計事及蔡州平超拜左金吾衞將軍
梁韋震唐末為宣武節度副使乾寧二年七月内昭宗
狩於石門震奉表自虢略山中間道奔問進獻行在昭
宗大悦復命授檢校司徒震本名肇至是賜名震太祖
特為製字其優遇如此
後唐史敬容太原人事太祖為帳中綱紀甚親任之莊
宗之初嗣晉王位李克寧隂搆異圖將害莊宗事發有
日矣克寧密引敬容以邪謀諭之既而敬容白貞簡太
后太后惶駭召張承業李存璋等圖之克寧等伏誅以
功累歴郡守
劉彥琮字比德雲中人也事武皇帝累從征役先是絳
州刺史玉瓘叛武皇言於彥琮意欲致之無幾從畋於
汾晉之郊彥琮奔絳瓘以為附己待之甚厚因命為親
騎會瓘出獵於驅馳之際彥琮刃瓘之首來獻武皇甚
竒之
漢梁暉淦陽人少為盗會契丹犯闕暉收集徒黨先入
磁州無所侵犯遣使送欵於高祖暉偵知相州頗積餉
且無守備遂以三月二十一日夜與其徒踰垣而入殺
契丹十人奪噐用數萬計遂據其城北主先遣偽命相
州節度使高唐英率兵討之未幾北主至城下是月四
日攻拔之遂屠其城
册府元龜卷七百五十九
