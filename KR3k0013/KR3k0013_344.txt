冊府元龜卷三百四十四宋王欽若等撰
將帥部
佐命第五
宋朱齡石初為高祖參軍盧循至石頭齡石領中軍選
敢死之士數千人上南岸高祖遣齡石領鮮卑步稍過
淮擊之齡石率厲將士皆殊死戰殺數百人賊乃退齡
石既有武幹又練吏職高祖甚親委之盧循平以為寧
遠將軍寧蠻護軍西陽太守晉安帝義熙八年高祖西
伐劉毅齡石從至江陵九年為伐蜀元帥蜀平進號將
軍封豐城縣侯十二年北伐為左將軍十四年與桂陽
公義真為佛佛所殺
朱超石初歸高祖為徐州主簿累遷中兵參軍寧朔將
軍沛郡太守西伐劉毅高祖使超石率步騎出江陵未
至而毅平及討司馬休之遣冠軍將軍檀道濟及超石
步軍出大薄魯宗之聞超石且至自率軍攻之未戰而
江陵平晉安帝義熙十二年北伐超石為前鋒大軍進
克蒲坂以超石為河東太守及高祖自長安來除中書
侍郎封興平縣五等侯
檀韶字令孫世居京口初辟本州從事西曹主簿輔國
司馬高祖建義韶及弟檀道濟等從平京城行參高祖
建武將軍事都邑既平為鎮軍將軍加寧遠將軍東海
太守進號建武將軍遷龍驤將軍秦郡太守北陳留内
史以平桓玄功封巴丘縣侯食邑五百戶復參車騎將
軍事加龍驤將軍遷騎將中軍諮議參軍加寧朔將軍
從征廣固率向彌胡蕃等五十人攻臨胊城克之及圍
廣固慕客超夜燒樓當韶圍分降號横野將軍城陷之
日韶率所領先登領北瑯邪太守進號寧朔將軍瑯邪
内史從討盧循於左里又有戰功并論廣固功更封宜
陽縣侯食邑七百戶降先封一等為伯減戶之半二百
五十戶賜次子臻坐六門内乘輿白衣領職晉安帝義
熙七年號輔國將軍八年丁母憂起為冠軍將軍明年
復為瑯邪内史淮安太守將軍如故鎮姑熟尋進號左
將軍領本州大中正十二年遷督江州豫州之西陽新
蔡二郡諸軍事江州刺史將軍如故有罪免官高祖受
命以佐命功增八百戶并前千五百戶
檀道濟韶之弟也高祖創義道濟從入京城參武帝建
置軍事西討平魯山禽桓振累以義勲封吳興縣五等
侯盧循寇逆羣盜互起以道濟為揚武將軍天門太守
討平之又從劉道規討桓謙荀林等率厲文武身先士
卒所向摧破及徐道覆來逼道規親出拒戰道濟戰功
居多高祖北伐道濟為前鋒步自淮肥所至諸城戍望
風降服進尅許昌凡拔城破壘俘四千餘人皆釋而遣
之於是夷戎感悅相率歸之者甚衆進據潼關與諸將
軍共破姚紹長安既平以為征虜將軍瑯邪内史高祖
受命轉護軍領石頭戍聽直入殿尋以佐命功改封永
脩縣公
向靖字奉仁小字彌河内山陽人名與高祖同改稱小
字世居京口與高祖少舊從平京城參建武軍事進平
京邑行參鎮軍事加寧遠將軍京邑雖平而羣寇互起
彌與劉蕃孟龍符征破桓歆桓石康石綏於白茅攻夀
陽尅之晉安帝義熙三年遷建武將軍秦郡太守北陳
留内史戍堂邑以平京城功封山陽縣五等侯從征鮮
卑大戰於臨胊累日不決彌與檀韶等分軍自間道攻
臨胊城彌擐甲先登即時陷潰斬其牙旗賊遂奔走攻
拔廣固彌又先登盧循屯據蔡州以親黨阮賜為豫州
刺史攻逼姑熟彌率譙國内史趙恢討之時輔國將軍
毛脩之戍姑熟告急續至彌兼行進討破賜收其輜重
除中軍諮議參軍將軍如故盧循退走高祖南征彌為
前鋒於南陵雷池左里三戰並大捷軍還除太尉諮議
參軍下邳太守將軍如故八年轉游擊將軍尋督馬頭
淮西諸軍事龍驤將軍鎮蠻護軍安豐汝隂二郡太守
梁國内史戍夀陽以平廣固盧循功封安南縣男食邑
五百戶十年遷冠軍將軍高陽内史臨淮太守領石頭
戍事高祖西征司馬休之以彌為吳興太守將軍如故
明年高祖北伐彌以本號侍從留戍碻磝進屯石門栢
谷遷督北青州諸軍事北青州刺史將軍如故高祖受
命以佐命功封曲江縣侯食邑千戶
劉懷慎始參高祖鎮軍將軍事振威將軍彭城内史從
征鮮卑每戰必身先士卒及克廣固懷慎率所領先登
從高祖拒盧循於石頭屢戰克捷加輔國將軍晉安帝
義熙八年以本號監北徐州諸軍事鎮彭城尋加徐州
刺史為政嚴猛境内振肅九年亡命王靈秀為寇討平
之十一年進北中郎將以平廣固盧循功封南城縣男
食邑五百戶十三年高祖北伐以為中領軍征虜將軍
宿衞輦轂坐府内相殺免官宋臺建召為五兵尚書仍
督江北淮南諸軍前將軍南徐州刺史復徵為度支尚
書加散騎常侍高祖遷都夀春留懷慎督北徐兖青淮
北諸軍事前軍將軍徐州刺史以亡命入廣陵城降號
征虜將軍永初元年以佐命功進爵為侯增邑千戶進
號平北將軍
劉懷肅初為費令聞高祖起義弃縣來奔京邑平定振
武將軍劉道規追桓玄以懷肅為司馬玄留何澹之郭
欽等戍桑落州進擊破之玄既死從子振大破義軍於
楊林義軍退尋陽懷肅與江夏相張暢之攻澹之於西
塞破之偽鎮東將軍馮該戍夏口東岸孟山圖據曾山
城桓仙客守月壘皆連壁相望懷肅與道規攻之躬擐
甲胄陷二城馮該走石城生擒仙客晉安帝義熙元年
正月振敗走道規遣懷肅平石城斬馮該及其子山靖
三月振復襲江陵荆州刺史司馬休之出奔懷肅自雲
杜馳赴晝夜兼行七日而至振勒兵三萬旗幟蔽野躍
馬横矛躬自突陣流矢傷懷肅額衆懼欲奔懷肅瞋目
奮戈膽氣益壮於是士卒爭先臨陣斬振首江陵既平
休之反鎮執懷肅手曰微子之力吾無所歸矣偽輔國
將軍符嗣馬孫偽龍驤將軍金符靚樂志等屯結中夏
懷肅又討之梟樂志等道規懷肅督江夏九郡權鎮夏
口除通直郎仍為將軍淮南歴陽二郡太守二年又領
劉毅撫軍司馬軍郡如故以建義功封東興縣侯食邑千
戶
劉粹字道冲粹家在京口少有志幹初為州從事高祖
克京城參建武軍事從平京邑轉參鎮軍事尋加建武
將軍沛郡太守又領下邳太守復為車騎將軍參軍從
征廣固戰功居多以功封西安縣五等侯軍還轉中軍
諮議參軍盧循逼京邑京口任重太祖時年四歲高祖
使粹奉太祖鎮京城轉遊擊將軍遷建威將軍江夏相
衛將軍毅粹族兄也粹盡心高祖不與毅同高祖欲謀
毅衆並疑粹在夏口高祖愈信之及大軍至粹竭其誠
力事平封灄縣男食邑五百戶母憂去職俄而高祖討
司馬休之起粹為寧朔將軍竟陵太守統水軍入河明
年進號輔國將軍遷相國左司馬侍中中軍司馬冠軍
將軍遷左衛將軍永初元年以佐命功改封建安縣侯
食邑千戶
王鎮惡北海劇人也或薦於高祖即召之既至與語甚
異焉以為青州治中從事行參中軍太尉軍事署前部
賊曹拒盧循於查浦屢戰有功封博陸縣五等子後以
討劉毅功封漢夀縣子食邑五百戶又討平蠻帥向博
柢根除游擊將軍高祖北伐鎮惡行龍驤將軍領前鋒
鎮惡入賊境戰無不捷邵陵許昌望風奔散破虎牢及
栢谷塢斬賊帥趙玄軍次雒陽偽陳留公姚洸歸順進
次澠池遣司馬毛德祖攻偽弘農太守尹雅於蠡城生
擒之仍行弘農太守方軌徑據潼關偽大將軍姚
紹率大衆拒險深溝高壘以自固鎮惡懸軍遠入轉輸
不克與賊相持久將士乏食乃親到弘農督上民租百
姓競送義粟軍食復振紹又病死偽撫軍將軍姚讃代
紹守險衆力猶盛高祖至湖城讃引退大軍次潼關謀
進取之計鎮惡率衆水軍自河入渭偽鎮北將軍姚強
屯兵涇上鎮惡遣毛德祖擊破之直至渭橋鎮惡所乘
皆蒙衝小艦行船者悉在艦内羌見艦泝渭而進艦外
不見有乘行船人北土素無舟楫莫不驚惋咸謂為神
鎮惡既至令將士食畢便棄船登岸渭水流急倏忽間
諸艦悉逐流去時姚泓屯軍在長安城下猶數萬人鎮
惡乃身先士卒衆亦知無復退路莫不騰踊爭先泓衆
一時奔潰即陷長安城泓挺身逃走明日率妻子歸降
城内夷晉六萬餘戶鎮惡宣揚國恩撫慰初附號令嚴
肅百姓安堵高祖將至鎮惡於霸上奉迎高祖勞之曰
成吾霸業者卿也進號征虜將軍
趙倫之字幼成高祖起兵以軍功封閬中縣五等侯累
遷雍州刺史高祖北伐倫之遣順陽太守傅宏之扶風
太守沈田子出嶢柳大破姚泓於藍田及高祖受命以
佐命功封霄城縣侯安北將軍鎮襄陽
到彦之字道豫彭城武原人高祖討孫恩以鄉里樂從
每有戰功義旗將起彦之家在廣陵臨州武烈王道規
尅桓宏彦之時近行聞事捷馳歸而道規已南渡江倉
卒晩方獲濟及至京口武帝已向鄴孟㫤居守留之及
見高祖被責不自陳㫤又不為申理故不加官晉安帝
義熙元年補鎮軍行參軍六年盧循逼都彦之與檀道
濟掩循輜重與循黨荀林戰敗免官後以軍功封狼山
縣子為太尉中兵參軍驃騎將軍道鄰鎮江陵以彦之
為驃騎諮議參軍尋遷司馬南郡太守又從文帝西鎮
徐使持節南蠻校尉高祖受命進爵為侯
胡藩豫章人高祖召為員外散騎侍郎參軍事從征鮮
卑賊屯聚臨胊藩言於高祖曰賊屯軍城外内守必寡
今往取其城而斬其旗幟此韓信所以克趙也高祖乃
遣檀韶與藩等潜往既至即克其城賊見城陷一時奔
走還保廣固累月未拔之夜佐史並集忽有鳥大如鵝
蒼黑色飛入高祖帳裏衆皆駭愕以為不祥藩起賀曰
蒼黑者胡虜之色胡虜歸我大吉之祥也明旦攻城陷
之從討盧循於左里頻戰有功封吳江縣五等子除正
員郎尋轉寧遠將軍鄱陽太守從伐劉毅毅初當之荆
州表求東道還京辭墓去都數十里不過拜闕高祖出
倪塘會之藩勸於座殺毅高祖不從至是謂藩曰吾從
倪塘之謀無今舉也又從征司馬休之復為參軍加建
武將軍領遊軍於江津徐達(一作走)之敗沒高祖怒甚即
日於馬頭岸渡江而江津岸峭壁立數丈休之臨岸置
陳無繇可登高祖呼藩令上藩有疑色高祖奮怒命左
右擒來欲斬之藩不受命顧曰藩寧前死耳以刀頭穿
岸劣容脚指於是直上隨之者稍多既得登岸殊死戰
之賊不能當引退因而乘之一時奔潰高祖伐羌假藩
寧朔將軍參太尉軍事統别軍至河東暴風飄輜重艦
渡北岸虜牽得此艦取其器物藩氣厲心憤率左右十二
人乘小船逕往河北賊騎五六百見藩來並笑之藩素
善射登岸射賊應弦而倒者十許人賊皆奔退悉收所
失而反又遣藩及朱超石等破索虜於平城虜騎數重
藩及超石所領皆割配新軍不盈五千率厲力戰大破
之又與超石等擊姚業於蒲坂超石失利退還藩收超
石所捨資實徐行而反業不敢追高祖還彭城參相國
軍事時盧循餘黨與蘇淫等大相聚結以為始興相論
平司馬休之及廣固功封陽山縣男食邑五百戶
虞丘進東海郯人晉安帝隆安中從高祖征孫恩頻戰
有功元興元年從高祖東征臨海於石步固與盧循相
守二十餘日二年又從高祖至東陽破徐道覆其年又
至臨松穴破賊追至永嘉千江又至安固累戰皆有功
三年從平京城定京邑除燕國内史義熙二年除龍驤
將軍封龍川縣五等侯從高祖伐廣固於臨胊破賊盧
循逼京邑孟㫤諸葛長民等建議奉天子過江進廷議
不可面折㫤等高祖甚嘉之獻計伐樹樹柵石頭除鄱
陽太守將軍如故統馬步十八隊於東道出鄱陽至五
畝橋循遣將莫糾為上饒令千餘人守故城進攻破之
循又遣童敏之為鄱陽太守據郡進從餘千步道趣鄱
陽敏之退走追破之斬首數百復隨劉藩至始興討斬
徐道覆八年除寧蠻護軍尋陽太守十年從征劉毅事
平補太尉行參軍尋加振威將軍九年以前後功封望
蔡縣男食邑五百戶加龍驤將軍討司馬休之又有戰
功軍還除輔國將軍山陽太守宋臺令書除秦郡太守
督陳留郡事將軍如故元熙二年宋王令書以為高祖
第四子義康右將軍司馬
孟懷玉世居京口高祖東伐孫恩以懷玉為建武司馬
豫義旗從平京城進定京邑以功封鄱陽縣侯食邑千
戶高祖鎮京口以懷玉為鎮軍參軍下邳太守晉安帝
義熙三年出為寕朔將軍西陽太守新蔡内史除中書
侍郎轉輔國將軍領丹陽府兵戌石頭盧循逼京邑懷
玉於石頭岸連戰有功為中軍諮議參軍賊帥徐道覆
屢欲以精銳登岸畏懷玉不敢上及循南走懷玉與衆
軍追躡直至嶺表徐道覆屯結始興懷玉攻圍之身當
矢石旬月乃陷仍南追循循平又封陽豐縣男食邑二
百五十戶復為太尉諮議參軍征虜將軍
劉鍾彭城人晉安帝隆安中高祖伐孫恩鍾願從每戰
有功自義旗將建板為郡主簿從入京城將向京邑高
祖命曰預是彭沛鄉人赴義者並可依劉主簿於是立
為義隊常在左右連戰皆捷明日桓謙屯于東陵卞範
之屯覆舟山高祖疑賊有伏兵顧視左右正見鍾謂之
曰此山下當有伏兵卿可率部下稍往撲之鍾應聲馳
進果有伏兵數百一時奔走桓玄西奔其夕高祖止桓
謙故營遣鍾宿據東府轉鎮軍參軍督護桓歆寇歴陽
遣鍾助豫州刺史魏詠之討之歆即奔迸除南齊國内
史封安丘縣五等侯從征廣固除振武將軍廣川太守
盧循逼京邑鍾率麾下距柵身被重瘡賊不得入循南
走鍾與輔國將軍王仲德追之循先留别帥范崇民以
精兵高艦據南陵夾屯兩岸鍾自行覘賊天霧賊鉤得
其舸鍾因率左右攻艦戶賊遽閉戶拒之鍾乃徐還與
仲德攻崇民崇民敗走鍾追討百里燒其船乘又隨劉
藩追徐道覆於始興斬之補太尉行參軍寧朔將軍高
祖討劉毅鍾率軍繼王鎮惡江陵平定與朱齡石伐蜀
平之以廣固功封永新縣男恭帝元熙元年終右衛將
軍
禇叔度為高祖諮議參軍署中兵加建威將軍從伐鮮
卑盡其誠力盧循攻查浦叔度力戰有功循南走高祖
板行廣州刺史領平越中郎將
孫處字季高會稽永興人少任氣高祖東征孫恩季高
隨高祖平定京邑以為振武將軍封新夷縣五等侯廣
固之役先登有功
傅宏之字仲度高祖義旗建輔國將軍劉道規以為參
軍寧遠將軍魏興太守盧循作亂桓石綏自上雒甲口
自號荆州刺史徵陽令王天恩自號梁州刺史襲據西
城時宏之父韶為梁州遣宏之討石綏等並斬之除太
尉行參軍從征司馬休之署後部賊曹仍為建威將軍
順陽太守高祖北伐宏之與扶風太守沈田子等七軍
自武關入偽上雒太守脫身奔走進據藍田招懷戎晉
晉人龐斌之戴養胡人康横等各率部落歸化為桂陽
王義真雍州治中從事西戎司馬寧朔將軍與義真同
沒佛佛
齊薛淵汾隂人從父安都為宋徐州刺史以彭城降魏
親族皆入北太祖鎮淮隂淵遁來南委身自結果幹有
氣力太祖使領部曲備衛帳内從征伐宋後廢帝元徽
末以勲官至輔國將軍右軍將軍驍騎將軍軍主封竟
陵侯沈攸之難太祖入朝堂豫章王嶷代守東府使淵
領軍屯司徒左府分備京邑袁粲據石頭豫章王嶷夜
登西門遥呼淵驚起率軍赴難先至石頭焚門攻戰事
平明旦衆軍還集杜姥宅街路皆滿宫門不開太祖登
南掖門樓處分衆軍各還本頓至食後城門開淵方得
入見太祖且喜且泣太祖即位增邑為二千五百戶除
淮陵太守加寧朔將軍
陳顯達仕宋為羽林監濮陽太守隸太祖討桂陽王休
範舉兵至新亭壘宋劉勔大衍敗賊進杜姥宅及休範
死太祖欲還衛宫城或諫太祖曰桂陽雖死賊黨猶熾
人情難固不可輕動太祖乃止遣顯達率司空參軍高
敬祖自查浦渡淮緣石頭北道入承明門屯東堂宫中
恐動得顯達至乃稍定齊臺建為散騎常侍左衛將軍
領衛尉太祖即位遷中護軍增邑千六百戶轉護軍將
軍
戴僧静少為太祖撫畜常在左右魏軍圍角城遣僧静
戰盪數捷補帳内軍主隨還京師勲階至積射將軍羽
林監沈攸之事太祖入朝堂僧静為軍主後袁粲據石
頭太祖遣僧静將腹心先至石頭時蘇烈據倉城僧静
將書與烈夜縋入城粲登城西南門列燭火乃分臺軍
至射之火乃滅廻登東門其黨輔軍將軍孫曇瓘驍勇
善戰每盪一合輙大殺傷官軍死者百餘人軍主王天
生殊死拒戰故得相持自亥至丑有流星赤色炤地墜
城中僧静率力攻倉門身先士卒率衆潰僧静殺粲於
是外軍燒門入僧静以功除前軍將軍寧朔將軍宋順
帝昇明二年除游擊將軍攸之平論封諸將以僧静為
建昌縣侯邑千戸太祖即位增邑千二百戶除南濟隂
太守
荀伯玉初為太祖冠軍刑獄參軍太祖為明帝所疑及
徵為黃門郎深懷憂伯玉勸太祖遣數十騎入魏界安
置摽榜於是魏游騎數百履行界上太祖以聞猶懼不得
留令玉卜伯玉斷卦不成行而宋明帝詔果復太祖本任
繇是親侍後為太祖驃騎中兵參濟陽太守霸業既建
伯玉忠勤盡心常衛左右加前軍將軍隨太祖太尉府
轉中兵將軍太守如故建元元年封南豐縣子四百戶
轉輔國將軍武陵王征虜司馬
曹虎字士威宋明帝時太祖為領軍補防殿隊主直西
齋蒼梧廢明日虎欲出外避難遇太祖在東華中門問
虎何之虎因曰故欲仰見明公耳仍留直衛太祖鎮東
府以虎與戴僧静各領日直三百人累至屯騎校尉帶
南城令豫平石頭封羅江縣男除前軍將軍太祖受禪
增邑為四百戶直閣將軍領細仗主尋除寧朔將軍東莞
太守
尹略淮南人少伏事太祖晚習騎射以便捷見使為將
宋順帝昇明中為虎賁中郎將越騎校尉建元初封平
固男三百戶
桓康北蘭陵承人也勇果驍悍宋孝武大明中隨太祖
為軍容從世祖在贑縣後為世祖冠軍府參軍除殿中
將軍武騎常侍出補襄賁令桂陽事起康棄縣還都就
太祖會事已平除員外郎宋元徽五年七月六日夜少
帝微行至領軍府帝左右人曰一府皆眠何不緣墻入
帝曰我今夕欲一處作適待明日夜康與太祖所養健
兒盧荒向黑於門間聽得其語明旦王敬則將帝首至扣
府門康謂是變與荒黑拔白刃欲出仍隨入宫太祖鎮東
府除康武陵王中兵寧朔將軍帶蘭陵太守常衛左右
建元元年封吳平縣伯五百戶轉輔國將軍左軍將軍
游擊將軍太守如故
周山圖為宋左中郎將時武陵王贊為郢州太守令山
圖領兵衛送世祖與晉熙王燮自郢下以山圖為後防
沈攸之事起世祖為西討都督啟山圖為軍副世祖留
據湓城衆議以湓城城小難固不如還都山圖曰今據
中流為四方勢援大衆致力川岳可為城隍小事不足
難也世祖使城局參軍劉皆陳淵委山圖以處分事山
圖斷取行旅船板以造樓櫓立水柵旬日皆辦世祖甚
嘉之授前軍將軍加寧朔將軍進號輔國將軍攸之攻
郢城世祖令山圖量其勢山圖曰攸之見與鄰鄉承同
征伐悉其為人性度險刻無以結國士心如頓兵堅城
之下適所以為離散之漸耳攸之既敗平西將軍黃回
乘輕舸從白服萬餘人在軍前下流緣叫湓城中恐須
臾知是回凱歸乃安世祖謂山圖曰周公前言可謂明
於見事矣還都太祖遣山圖領部曲鎮郢城鎮戍諸軍
悉受節度遷游擊將軍輔國將軍如故建元元年封晉
興縣男邑三百戶
梁沈約高祖在西邸與約有舊建康城平引為驃騎司
馬征虜將軍時高祖王業既就天人允屬約嘗扣其端
高祖默而不應佗日又進曰今與古異不可以淳風期
萬物士大夫攀龍附鳳者皆望有尺寸之功以保其福
厥今童兒牧豎悉知齊祚已終莫不云明公其人也天
文人事表革運之徵永元以來尤為彰著䜟云行中水
作天子此又歴然在記天心不可違人情不可失苟是
歴數所至雖欲謙光亦不可得已高祖曰吾方思之對
曰初起兵樊沔此時應思今王業已就何所復思昔武
王伐紂始入民便曰吾君武王不違民意亦無所思公
自至京邑已移氣序比於周武遲速不同若不早定大
業稽天人之望脱有一人立異便損威德且人非金石
時事難保豈可以建安之封遺之子孫若天子還都公
卿在位則君臣分定無復異圖君明於上臣忠於下豈
復有人方更同公作賊高祖然之約出高祖召范雲告
之雲對略同約旨高祖曰智者乃爾暗同卿明早將休
文更來雲出語約約曰卿必待我雲諾許而約先期入
高祖令草其事約乃出懷中詔書并諸選置高祖初無
所改俄而雲自外來至殿門不得入徘徊夀光閣外但
云咄咄約出雲問曰何以見處約舉手向左雲笑曰不乖
所望有頃高祖召范雲謂曰生平與沈休文羣居不覺
有異人處今日才智縱横可為明識雲曰公今知約不
異約今知公高祖曰我起兵於今三年矣功臣諸將實
有其勞然成帝業者乃卿二人也
王茂為雍州長史高祖以王佐許之事無大小皆詢焉
人或譛茂帝弗之信譛者驟言之遣視其甲矟則蟲網
焉乃誅言者或云茂與帝不睦帝諸腹心並勸除之而
茂少有驍名帝乂惜其用曰將舉大事便害健將此非
上策乃令腹心鄭紹叔往候之遇其臥因問疾茂曰我
疾可耳紹叔曰都下殺害日甚使君家門塗炭今欲起
義長史那猶臥茂因擲枕起即袴褶隨紹叔入見帝大
喜下牀迎因結兄弟被推赤心遂得盡力發雍部遣茂
為前驅郢魯既平從帝東下為軍鋒師次秣陵東昏遣
大將王珍國盛兵朱雀門衆號二十萬及戰帝軍引却
茂下馬單刀直前外甥韋欣慶勇力絶人執鐵纏矟翼
茂而進故大破之茂勳第一欣慶力也建康城平以茂
為護軍將軍遷侍中領軍將軍
張惠紹字德繼少有武幹初仕齊為竟陵横桑戍主母
喪歸鄉里聞高祖起兵乃自歸累有戰功高祖踐祚封
石陽縣侯位驍騎將軍直閣左細伏主時東昏餘黨數
百人竊入南北掖門夜燒神獸門害衛尉張宏策惠紹
馳率所領赴戰賊乃敗走遷太子右衛率
曹景宗字子震新野人高祖為雍州刺史表為冠軍將
軍竟陵太守及義師起高祖至景陵以景宗與冠軍將
軍王茂濟江圍郢城自二月至於七月城乃降復帥衆
前驅至南州領馬步軍取建康道至江寧東昏將李居
士以重兵屯新亭是日選精騎一千至江寧行頓景宗
始至安營未立且師行日久器甲穿弊居士望而輕之
因鼓噪前薄景宗景宗被甲馳戰短兵裁接居士棄甲
奔走景宗皆獲之因鼓而前徑至皂莢橋築壘景宗又
與王茂吕僧珍犄角破王珍國於大航茂衝其中堅應
時而陷復與衆軍長圍六門城平拜散騎常侍右衛將
軍封湘西縣侯食邑一千六百戶
吕僧珍字元瑜高祖臨雍州為中兵參軍委以心膂僧
珍隂養死士歸之者甚衆高祖頗招武猛士庶響從會
者萬餘人因命按行城西空地將起數千間屋以為止
舍多伐材竹沈於檀溪積茅盖若山阜皆未之用僧珍
獨悟其旨亦私具櫓數百張義兵起高祖夜召僧珍及
張宏策定議明旦乃會衆發兵悉取檀溪材竹装為艛
艦葺之以茅並立辦衆軍將發諸將果爭櫓僧珍乃出
先所具每船付二張爭者乃息及建康城平高祖命僧
珍率所領先入清宫與張宏策封簡府庫即日以本官
帶南彭城太守遷給事黃門侍郎領武賁中郎將高祖
受禪以為冠軍將軍前軍司馬封平固縣侯邑一千二
百戶
夏侯詳譙郡譙人也在齊為司州刺史辭不之職高祖
義兵起詳與蕭穎胄同創大舉西臺建以詳為中領軍
加散騎常侍南郡太守凡軍國大事穎胄多決於詳及
高祖圍郢城下穎胄遣衛尉席闡文如高祖軍詳獻議
曰窮壁易守攻取勢難頓甲堅城兵家所忌誠宜大弘
經略詢納羣言軍主以下至於鄙夫皆令獻其所見盡
其所懷擇善而從選能而用不以人廢言不以多問寡
又須量我衆力度賊樵糧窺彼人情權其形勢若使賊
人衆而食少故宜計日而守之食多而力衆故宜悉衆
而攻之若使糧力俱足非攻守所屈便宜散金寳縱反
間使彼智者不用愚者懷猜此魏武之所以定大業也
若三事未可宜思變通觀於人情計我糧榖若德之所
感萬里同符仁之所懷遠邇歸義金帛素積糧道又充
乃可以列圍寬守引以歲月此王翦之所以尅楚也若
圍之不卒降攻之未可下間道不能行金粟無人積天
下非一家人情難可豫此則宜更思變計矣變計之道
實資英斷謀之所深要難以紙宣輙布言於席衛尉特
願垂採高祖嘉納焉天監元年徵為侍中車騎將軍論
功封寧都縣侯邑二千戶
鄭紹叔字仲明榮陽人高祖臨司州命為中兵參軍領
長流因是厚自結附高祖舉義兵以為驍騎將軍侍從
東下江州留紹叔監州事督江湘二州糧運無闕乏天
監初入為衛尉卿封營道縣侯邑千戶加冠軍將軍以
營道縣戶彫弊改封東興縣侯邑如故(紹叔自高祖臨司州為中兵參)
(軍領長流因是厚自結附高祖罷州還京師謝遣賓客紹叔獨固請願留高祖謂曰卿才幸自有用我今未能)
(相益宜更思他途紹叔曰委質有在義無二心高祖固不許於是乃還夀陽及高祖為雍州刺史紹叔間道西)
(歸補寕蠻長史扶風太守東昏既害朝宰疑高祖紹叔兄植為東昏直後東昏遣至雍州託以候紹叔實潜使)
(為刺客紹叔知之密以告高祖植既至高祖於紹叔處置酒宴之戲植曰朝廷遣卿見圖今日閒宴是見取良)
(會也賓主大笑令植登臨城隍周觀府署士卒器械舟艫戎馬莫不富實植退謂紹叔曰雍州實力未易圖也)
(紹叔曰兄還具為天子言之若取雍州紹叔請以此衆一戰送兄於南峴相持慟哭而别)
楊公則字君翼天水人為荆州西中郎參軍高祖舉義
師於雍州以為西中郎諮議中兵參軍率衆東下時湘
州行事張寳積發兵自守未知所附公則軍及巴陵仍
回師南討軍次白沙寳積懼釋甲以俟焉公則到州撫
納之湘境遂定齊和帝即位授持節都督湘州諸軍事
湘州刺史高祖勒衆軍次于沔口增山城主孫樂祖郢
州刺史張冲各據城未下公則率湘府之衆會于夏口
時荆州諸軍悉受公則節度雖蕭穎達宗室之貴亦隸
焉累進征虜將軍左衛將軍持節刺史如故郢城平高
祖命衆軍即日俱下公則受命先驅徑掩柴桑江州即
定連旌東下直造京邑公則號令嚴明秋毫不犯所在
莫不賴焉天監元年進號平南將軍封寧都縣侯
柳慶遠為高雍州别駕從事齊方多難慶遠謂所親曰
方今天下將亂英雄畢起庇民定霸其吾君乎因盡誠
協贊及義兵起慶遠嘗居帷幄為謀主遷冠軍征東長
史從軍東下身先士卒高祖行營壘見慶遠頓舍嚴整
每歎曰人人若是吾又何憂建康城平入為侍中領前
軍將軍城内常夜火禁中驚懼高祖時居宫中悉斂諸
鑰問柳侍中何在慶遠至悉付之其見任如此霸府建
以為太尉從事中郎高祖受禪遷散騎常侍右衛將軍
加征虜將軍封重安侯食邑千戶
蕭穎達蘭陵人也為西中郎外兵參軍高祖舉義為冠
軍將軍及楊公則等率師隨高祖曹景宗等圍郢城穎
達會軍於漢口與王茂攻郢城陷之隨高祖平江州高
祖進溧州使與曹景宗先率馬步進趨江寧破東昏將
李居士又下東城建康城平高祖以穎逹為前軍將軍
丹陽尹及大論功賞封穎達吳昌縣侯邑千五百戶
鄧元起字仲居南郡當陽人也為平南中兵參軍高祖
義師東下為冠軍將軍率衆與高祖會于夏口高祖命
王茂曹景宗及元起等圍郢城結壘九里刺史張冲屢
戰輙大敗乃嬰城固守齊和帝即位授節冠軍將軍平
越中郎將廣州刺史遷給事黃門侍郎移鎮南堂總西
渚軍事中興元年七月郢城降以本號為益州刺史仍
為前軍先定尋陽及大軍進至京邑元起築壘於建陽
門與王茂曹景宗等合長圍身當鋒鏑建康城平進號
征虜將軍天監初封當陽縣侯食邑一千二百戶
庾域字司大高祖舉義兵以為寧朔將軍領行選從高
祖東下師次陽口齊和帝遣御史中丞宗史銜命勞軍
域乃諷史曰黃鉞未加非所以總率侯伯史反西臺即
授高祖黃鉞蕭穎胄既都督中外諸軍事論者謂高祖
應致牋域爭不聽乃止郢城平域及張宏策議與高祖
意同即命衆軍便下每獻謀畫多被納用天監初封廣
牧縣子
張宏策為高祖雍州錄事參軍帶襄陽令高祖覩海内
方亂有拯濟之心密為儲備謀猷所及唯宏策而已及
義師將起高祖夜召宏策吕僧珍入宅定議旦乃發兵
以宏策為輔國將軍軍主領萬人督後部軍事西臺建
為步兵校尉遷車騎諮議參軍及郢城平蕭穎達楊公
則諸將皆欲頓軍夏口高祖以為宜乘勢長驅直指京
邑以計語宏策與高祖意合又訪寧朔將軍庾域域又
同乃命衆軍即日上道沿江至建康凡磯浦村落軍行
宿次立頓處所宏策逆為圖測皆在目中義師至新林
王茂曹景宗等於大航方戰高祖遣宏策持節勞勉衆
咸奮厲是日仍破朱雀軍高祖入頓石頭城宏策屯門
禁衛引接士類多所全免天監初加散騎常侍洮陽縣
侯邑一千二百戶(宏策文獻皇后從父弟齊明帝建武末從高祖宿酒酣徙席星下語及時)
(事宏策因問高祖曰緯象云何國家故當無恙高祖曰其可言乎宏策因曰請言其兆高祖日漢北有失地氣)
(浙東有急兵祥今冬初魏必動若動則亡漢北帝今以疾多異議上下同釁諸部且乘機而作是以無成徒驅)
(除耳明年都邑有大亂死人過於亂麻齊之歴數自兹亡矣梁楚樊漢當有英雄興宏策曰英雄今何在為己)
(富貴為草茅高祖笑曰光武有云安知非僕宏策起曰今夜言是天意也請定君臣之分高祖曰舅欲效鄧晨)
(乎是冬魏軍寇新野高祖將兵為援且受密旨仍代曹武為雍州宏策聞之心喜謂高祖曰夜中之言獨當驗)
(矣高祖笑曰且勿多言宏策從高祖西行仍參帷幄身親勞役不憚辛苦及為高祖雍州錄事參軍時長沙宣)
(武王罷益州還仍為西中郎長史行郢州事高祖使宏策陳計於宣武王宏策因說王曰昔周室既衰諸侯力)
(爭齊桓盖中人耳遂能一匡九合於今稱之齊德告微四海方亂蒼生之命會應有主以郢州居中流之要雍)
(部有戎馬之饒卿兄弟英武當今無敵虎據兩州三分天下糾合義兵為百姓請命廢昏立明易於掌握如此)
(則桓文之業可成不世之功可建無為豎子所敗取笑身後雍州揣之已熟願圖之天頗不懌而無以拒也)
蔡道恭字懷儉齊和帝鎮荆州以為西中郎中兵參軍
輔國將軍高祖舉義師于雍州蕭穎胄以道恭舊將素
著威略專相委任遷冠軍將軍西中郎諮議參軍仍轉
司馬中興元年遷右衛將軍天監初論功封漢夀縣伯
邑七百戶
册府元龜卷三百四十四
