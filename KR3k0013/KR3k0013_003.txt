册府元龜卷三宋王欽若等撰
帝王部
名諱
周官小史掌王之名諱名諱之起繇周道也上古帝王
敦尚質樸名號雖建制度未備故堯舜則有放勲重華
之名而禹湯又去唐虞之文從高陽之質以名為號先
儒之說或以為名或以為字或以為諡而尚書所紀即
皆褒德之稱盖傳述之異也自漢以來所記詳矣至若
貴易諱而難知避五行之勝伏亦皆有旨焉
黃帝名曰軒轅盖受國於有熊居軒轅之丘因以為名
又以為號又云作軒冕之服故謂之軒轅
少昊名摯字青陽
顓頊高陽
帝嚳高辛(高陽高辛皆所興之地名顓頊與嚳皆以字為號上古質故也)
帝摯
帝堯名放勲
帝舜名重華
夏禹名文命
帝啓
帝太康
帝仲康
帝相
帝少康
帝宁(一作杼)
帝槐
帝芒
帝泄
帝不降
帝扄
帝廑
帝孔甲
帝皐
帝發
帝履癸是為桀
殷湯名履字天乙
帝外丙
帝仲壬
帝太甲
帝沃丁
帝太庚
帝小甲
帝雍己
帝太戊
帝仲丁
帝外壬
帝河亶甲
帝祖乙
帝祖辛
帝沃甲
帝祖丁
帝南庚
帝陽甲
帝盤庚
帝小辛
帝小乙
帝武丁
帝祖庚
帝祖甲(一作帝甲)
帝廩辛
帝庚丁
帝武乙
帝太丁
帝乙
帝辛是為紂
周文王昌
武王發
成王誦
康王釗
昭王瑕
穆王滿
恭王繄扈(一作伊扈)
懿王囏(一作囏)
孝王辟方(一单名方)
夷王燮
厲王胡
宣王静
幽王宫湼
平王宜臼
桓王林
莊王佗
釐王胡齊
惠王閬
襄王鄭
頃王壬臣
匡王班
定王瑜
簡王夷
靈王泄心
景王貴
悼王猛
敬王丐
元王仁(一曰赤元王)
定王介(一曰具定王)
哀王去病
思王叔
考王嵬
威烈王午
安王驕
烈王喜
顯王扁
慎靚王定
赧王延
漢高祖皇帝諱邦字季邦之字曰國臣下所避以相代
也
惠帝諱盈之字曰滿
文帝諱恒之字曰常
景帝諱啓之字曰開
武帝諱徹之字曰通
昌邑王諱賀(臣欽若等曰史氏不載其諱字)
昭帝諱弗之字曰不帝初為皇太子名弗陵後但名弗
以二名難諱也
宣帝諱詢字次卿詢之字曰謀帝初名病已盖以夙遭
屯難而多病故名之欲其速差也元康二年詔曰聞古
天子之名難知而易諱也今百姓多上書觸諱以犯罪
者朕甚憐之其更諱詢諸觸諱在令前者赦之
元帝諱奭之字曰盛
成帝諱驁之字曰俊帝初生於太子宫為世嫡皇孫宣
帝愛之字曰太孫
哀帝諱欣之字曰喜
平帝諱衎之字曰樂帝初名箕子元始二年詔曰皇帝
二名通於器物(箕用器也故云通于器物)今更名合於古制使太師
光奉太牢告祠高廟
後漢光武皇帝諱秀字文叔秀之字曰茂初光武生濟
陽縣舍是歲縣界有嘉禾生一莖九穗因名曰秀
眀帝諱莊之字曰嚴
章帝諱炟(丁逹切)之字曰著
和帝諱肇之字曰始
殤帝諱隆之字曰盛改河内隆慮為林慮
安帝諱佑之字曰福
順帝諱保之字曰守
冲帝諱炳之字曰明
質帝諱纉之字曰繼
桓帝諱志之字曰意
靈帝諱宏之字曰大
獻帝諱協字伯和協之字曰合(靈帝以帝似己故名之)
魏文帝諱丕字子桓
眀帝諱叡字元仲
齊王諱芳字蘭卿
高貴鄉公諱髦字彦士
陳留王諱奐字景眀初為嘗道鄉公名璜甘露五年五
月己丑高貴鄉公卒皇太后立之詔曰古者人君之為
名字難犯而易諱今嘗道鄉公諱字甚難避其令朝臣
博議改易列奏遂改之
晉武帝諱炎字安世
惠帝諱衷字正度
懷帝諱熾字豐美
愍帝諱鄴字彦旗建興元年即位改建鄴為建康改鄴
為臨漳
元帝諱睿字景文
眀帝諱紹字道畿
成帝諱衍字世根
康帝諱岳字世同
穆帝諱聃字彭子
哀帝諱丕字千齡
簡文帝諱昱字道萬
孝武帝諱曜字昌明
安帝諱德宗字德宗
恭帝諱德文字德文
後魏道武帝諱珪
明元帝諱嗣
太武帝諱燾
文成帝諱濬
獻文帝諱弘
孝文帝諱宏
宣武帝諱恪
孝明帝諱詡
孝莊帝諱子攸
前廢帝(亦曰節閔)諱恭字修業
後廢帝諱朗字仲哲
孝武帝(亦曰出帝)諱循字孝則
西魏文帝諱寳炬
廢帝諱欽
恭帝諱廓
後周愍帝諱覺字陀羅尼
明帝諱毓小名統萬突太祖長子太祖臨夏州生帝統
萬城因以名焉
武帝諱邕字禰羅&KR0034;
宣帝諱贇
靜帝諱闡初名衍
隋高祖諱堅小名那邏延
焬帝諱廣一名英小字阿𡡉長夀元年立為皇太子改
廣川縣為長河縣
恭帝諱侑
唐高祖諱淵
太宗諱世民幼時有相者云未年二十當濟世安民高
祖以為神隂採濟世安民之義遂以名焉武德九年立
為皇太子令曰依禮二名義不偏諱尼父逹聖非無前
指近代以來曲為節制兩字兼避廢闕已多率意而行
有違經誥今宜依據禮典務從簡約仰效先哲垂法將
來其官號人名及公私文籍有世及民兩字不連讀者
並不須避至高宗即位乃改民部為戶部以避之
高宗諱治即位初有司請改治書侍御史為御史中丞
諸州治中為司馬治禮郎為奉禮郎帝以貞觀時不廢
先帝二字不許有司奏曰先帝二名禮不偏諱上既單
名臣子不敢指斥從之
顯慶五年正月壬寅詔曰孔宣設教正名為首戴聖貽
範嫌名不諱比見鈔寫古典至於朕名或缺其點畫或
隨便改换恐六籍雅言會意多爽九流通義指事全違
誠非立書之本意自今以後繕寫舊典文字竝宜使成
不須隨義改易
中宗諱顯儀鳳二年十月封英王改名哲聖歴元年册
為皇太子復名顯神龍元年正月即位改顯政殿為昭
慶殿顯德殿為章德殿顯聖侯廟為昭聖侯廟
睿宗諱旦初名旭輪總章二年封冀王單名輪永淳三
年始改名旦
玄宗諱隆基先天二年正月詔改隆州為閬州自餘州
縣等名有與皇帝名同者便令所司改定至寳歴元年
正月太常寺禮院上言玄宗廟諱准故事祧遷後不當
更諱制可之
肅宗諱亨初名嗣昇開元十五年改名浚二十三年改
名璵二十八年改名紹有獻書者言宋太子名卲惡其
聲類天寳三載又改名亨
代宗諱豫初名俶乾元元年十月立為皇太子因降誕
日豫州奏百姓李氏有嘉禾生及是册禮肅宗詔改名
豫寳應元年即位改豫州為蔡州泗州宿豫縣改為宿
遷縣兖州方與縣改為魚臺縣洪州豫章縣改為鍾陵
縣豫寧縣改為武寧縣古州樂豫縣改為樂山縣
德宗諱适大歷十四年即位改括州為處州括蒼縣為
麗水縣
順宗諱誦憲宗元和二年八月刑部奏改律卷第八為
鬭競律(咸通十二年分司侍御史李谿進狀曰臣准西臺牒及金部稱奉六月二十七日勑内園院郝)
(景全事奏狀内訟字音與廟諱同奉勑罰臣一季俸者右臣官位至卑得蒙罰俸屈與不屈不合有以事至分)
(眀别關理體若便隱默恐負聖時願陛下寬其罪戾使得盡言臣前奏狀稱准勑因事告事旁訟他人是咸通)
(十一年十月十三日勅語臣狀中具有准勅字非臣自撰辭句臣謹按禮不諱嫌名又按職制律諸犯廟諱嫌)
(名不坐注云謂若禹與雨疏云謂聲同而字異注疏重復至易分曉伏惟睿文英武明德至仁大聖廣孝皇帝)
(陛下眀過帝堯孝踰大舜豈自發制勅而不避諱哉故是審量禮律以為無妨耳即引陛下勑文而言不敢擅)
(有移改不謂内園使有此論奏也臣之罰俸實為小屈然今者非敢訴此罰俸也實以從來制勑及百官表奏)
(曾有避嫌名例而因臣致罰即舊章自此有援引勅格者亦須委曲迥避便成訛弊臣今已罰俸不合上聞臣)
(聞趙充國為將不嫌伐一時事以為漢家後法魏徵為相不存形迹以致貞觀太平臣雖未及將相忝為陛下)
(持憲之臣豈可以論俸為嫌而使國家勅命有誤也且順宗廟諱萬國儀刑誠不可同於小事願陛下留意察)
(納别下明勅使自後章奏遵禮律處分則天下幸甚勅尋免所罰)
憲宗諱純初名淳貞元二十一年册為皇太子始更之
永貞元年即位改桂州純化縣為慕化縣蒙州純義縣
為正義縣又改淳州為睦州還淳縣為清溪縣横州淳
風縣為從化縣淳于姓改為于以音與帝同名故也古
者不諱嫌名禹與雨丘與蓲臨文不諱文王名昌武王
名發周詩曰克昌厥後又曰一之日觱發魯莊公名同
春秋曰同盟于幽襄公名午書曰陳侯午卒之類是也
古今時變故廣避焉
穆宗諱(同于真宗)初名宥元和七年立為皇太子始更之十
五年即位改常岳為鎮岳常州為鎮州定州常陽縣為
曲陽縣常王房子孫為泜王房
敬宗諱湛
文宗諱昂初名涵即位更之
武宗諱炎初名瀍會昌六年三月制曰王者照臨萬㝢
名豈尚于難知敬順五行理宜避于勝伏徵諸前史義
實炳然昔炎漢之興雒傍去水所都名號猶乃避之况
我國家祚昌土德豈可以王氣勝于君名所以憲宗繼
眀之初貴以捨水必有冥數協于禎祥漢宣帝柔服北
夷弘其祖業功德之盛侔於周宣御歷十年乃從美稱
朕遠追大漢之事近稟聖祖之謀爰擇嘉名式遵令典
庶承天意永保鴻休宜改名為炎仍令所司擇日分命
宰臣告天地宗廟其舊名中外奏章不得更有迥避告
報遐邇咸遂聞知
宣宗諱忱初名怡即位更之
懿宗諱漼初名温大中十三年八月立為皇太子始更
之
僖宗諱儇初封晉王名儼咸通十四年七月立為皇太
子乃更之
昭宗諱敏初名傑龍紀元年十一月辛亥將有事於圜
丘始更之
哀帝諱祝初封輝王名祚天祐元年八月立為皇太子
監國乃更之即位先是太常寺有止鼓兩字樂器上字
犯御名中書門下奏臣等謹按故事漢室以北山改郡
蓋為文皇國朝以復姓稱于實緣憲祖或易建康之縣
或更昭穆之音皆因踐祚之初合舉避行之典按爾雅
釋樂篇鼓謂之止敔謂之籈今者陛下肇承丕祚始值
遷都凡厥惟新式叶正始竊詳爾雅肇亦訓始臣等商
量望改為肇從之
後唐莊宗諱存勖
眀宗諱亶初名嗣源天成元年六月勅曰古者酌禮以
制名懼廢於物難犯而易避貴便於時况徵彼二名抑
有前例以太宗文皇帝自登寶位不改舊稱時即臣有
世南官有民部靡聞曲避止禁連呼朕猥以𦕈躬託于
人上止遵聖範非敢自尊應文書内所有二字但不連
稱不得迥避如是臣下之名不欲與君親同字者任自
改更務從私便庶體朕懷
二年正月制曰王者祇敬宗祧統臨寰宇必順體元之
典特新制義之文朕以𦕈躬獲承丕構襲三百年之休
運繼二十聖之耿光馭朽納隍夕惕之心罔怠法天師
古日躋之道惟勤今則載戢干戈混同書軌荷玄穹之
睠佑契兆庶之樂推簡玉泥金非敢期於薄德耕田鑿
井誠有慕於前王將陳享謁之儀即備郊丘之禮宜更
稱謂永耀簡編今改為亶凡在中外宜體朕懷宣記百
寮稱賀兼差官告郊廟社稷(清泰二年五月中書門下奏准天成元年正月十六)
(日勑本朝列聖及四廟諱近日中外表疏偏旁文字皆闕點畫凡當出諱止避正呼儻迥避於偏旁則虧闕於)
(文字宜從朴素庶便公私凡廟諱但迥避正文其偏旁文字不在减少點畫今定州節度使楊壇檀州金壇縣)
(等名酌情制義竝請改之其表章文案偏旁字闕點畫凡臣寮名涉偏旁亦請改之詔曰偏旁文字音韻懸殊)
(止避正呼不宜全改楊壇宜賜名光遠其餘依奏)
愍帝諱從厚小字菩薩奴
末帝諱從珂清泰二年中書言御名上一字與諸王相
連太宗玄宗故事人臣諸王合避相聯字單名從之
晉高祖諱敬塘少帝天福七年勅應殿名及州縣名職
名等有與高祖諱犯者悉改之明堂為宣德殿唐州為
沁州思唐州為思化州密州附唐縣為膠西縣蔚州興
唐縣為靈山縣博州堂邑為河濱高唐為濟城定州唐
縣為博陵莫州唐興為宜州真定府行唐為永昌堂陽
為蒲澤彭州唐化為彭山蜀州唐興為鄉城道州延唐
為延喜福州福唐為南臺夀州盛唐為來化鄂州唐年
為臨江杭州錢唐為錢江唐山為横山台州唐興為台
興隨州唐城為漢東代州唐林為廣武漢州金堂為漢
城合州䂖鏡為仙覽復州竟陵為景陵中書政事堂為
廳堂後官諸房頭為錄事餘竝為主事所有諸邑人姓
名犯者竝改又改陜府甘棠驛為通津驛
少帝諱重榮
漢高祖本名知遠即位初前邠州節度使折從遠改名
從阮
乾祐元年勑曰朕祇膺景命肇啓鴻圖適當建號之初
宜舉正名之典夫名以制義義以出禮禮以體政政以
養民載考格言抑有彛訓顧性寡昧敢忘率循但君父
之名貴於易避臣子之敬難以斥尊苟觸類以妨言必
迂文而害理况宗廟方建禋祀匪遙祝嘏將期於正辭
稱謂所宜於稽古爰從改革庶叶典章凡百臣寮當體
朕意今改名暠故茲札示想宜知悉
少帝諱承祐
周太祖諱威廣順元年正月即位相州張彦成澶州李
洪義侍衛步軍指揮使曹英前陳州刺史馬令琮慶州
刺史郭彦欽皆以名下一字與御名同改為成義英琮
欽
二月涇州節度使史康懿言臣名下一字與御名同改
之
三月詔鄧州軍額改為武勝軍靈武屬郡宜改為環州
避御名也
八月環州刺史雷彦洪以名下一字犯御名改之
十二月御史臺奏唐景雲三年改左右屯衛大將軍為
威衛又唐高宗名治其時改治書御史為御史中丞諸
州治中為司馬蓋臣子上書合避名也請諸衛中舊是
屯衛者復舊名從之
世宗諱榮
册府元龜卷三
