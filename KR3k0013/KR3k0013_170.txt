册府元龜卷一百七十宋王欽若等撰
帝王部
來遠
古者天子守在四夷修其教不易其俗故曰率土之濱
莫非王臣要在其勞來安輯示以洪覆日月攸燭咸俾
遂性者粤自舜敷文德聿來不庭柔服之道於兹著矣
三代而下威惠竝舉用捨有術然綏懷撫接務廣仁恕
其揆一也故有漸諸聲教列於侯服悅以玩好用示羈
縻或因其欵塞處之善地或恤其懷土俾還所屬始乃
敦諭犒勞接以賓儀終乃優秩厚幣申之恩紀至于拯
濟災暴救育艱辛振厥匱乏通其貿易惠周於存沒德
柔於荒絶是故重譯而至咸即其序實聖人之鴻化也
舜命禹征有苗三旬苖民逆命(旬十日也以師臨之一月不服責舜不先有文)
(誥之命威讓之辭而使憚之以威脅之以兵所以生辭)益贊于禹曰惟德動天無
遠弗届(贊佐届至也益以此義佐禹欲其修德致遠)滿招損謙受益時乃天
道(自滿者人損之自謙者人益之是天之常道)帝初于歴山往于田日號泣
于旻天于父母(仁覆憫下謂之旻天言舜初耕于歴山之時為父母所疾日號泣于旻天及父)
(母克己自責不責于人)負罪引慝祇載見瞽瞍䕫䕫齊慄瞽瞍亦
允若(慝惡載事也䕫䕫悚懼之貌言舜負罪引惡以事見于父悚懼齊莊父亦信順之言能以至誠感頑)
(父)至諴感神矧兹有苖(諴和矧况也至和感神况有苖乎言易感)禹拜昌言
曰俞班師振旅(昌當也以益言為當故拜受而然之遂還師兵入曰振旅言整衆)帝乃
誕敷文德(遠人不服大布文德以來之)舞干羽于兩階(干楯羽翳也皆舞者所執)
(修闡文教舞文舞于賓主階間抑武事也)七旬有苖格(討而不服不討自來明御之者必有道三)
(苖之國左洞庭右彭蠡在荒服之列去京師二千五百里)
漢高祖初封須無為陸量侯詔以為列諸侯自置吏令
長受命長沙王(秦始皇本紀所謂陸量地取為桂林郡者也)
武帝元狩二年秋匈奴渾邪王盡將其衆渡河降者數
萬人號稱十萬既至長安天子所賞賜數十鉅萬封渾
邪王萬戶為漯隂侯(漯隂平原縣漯隂)封其禆王呼毒尼為下
麾侯(呼毒尼胡王名)㢈疪(音膺仳)禽黎為河綦侯(一作烏黎)大當戶調
雖為常樂侯(一作稠睢)
四年夏大將軍衛青將四將軍擊走單于於幕北先是
衛尉張騫坐後期贖為庶人帝數問騫大夏之屬騫既
失侯因曰臣居匈奴中聞馬孫王號昆莫昆莫父難兜靡
本與大月氏俱在祁連燉煌間小國也大月氏攻殺之昆
莫後攻破大月氏大月氏西走昆莫因留居今單于新
困於漢而昆莫地空蠻夷戀故地又貪漢物誠以此時
厚賂烏孫招以東居故地漢遣公主為夫人結昆弟其
勢宜聽(言事事聽從於漢)則是斷匈奴右臂也既連烏孫自其
西大夏之屬皆可招來而為外臣天子以為然拜騫為
中郎將將三百人馬各二匹牛羊以萬數齎金幣帛直
千鉅萬多持節副使(為騫副而各令持節)道可便遣之旁國騫既
至烏孫致賜諭指(以天子意指曉告之)未能得其决騫即分遣副
使使大宛康居月氏大夏烏孫發譯道送騫(道讀曰導)與烏
孫使數十人馬數十匹報謝(與騫相隨而來報謝天子)因令窺漢知其廣
大騫還拜為大行歲餘騫卒後歲餘其所遣副使通大
夏之屬者皆頗與其人俱來於是西北國始通於漢矣
又帝遣從票侯(乃趙破奴也)擊破姑師虜樓蘭王而大宛諸
國發使隨漢使來是時帝方數廵狩海上廼悉從外國
客大都多人過之則散財帛賞賜厚具饒給之以覽視
漢富厚焉(視讀曰示言示之令其觀覽)大角氐(氐丁禮切解在武紀)出竒戲諸
怪物多聚觀者(聚都邑人令觀看以誇示之觀音工喚切)行賞賜酒池肉林
令外國客徧觀各倉庫府藏之積欲以見漢廣大傾駭
之(見顯示)及加其眩者之工而角氏奇戲歲增變其益興自此
始而外國使更來更去(遞互來去前後不絶更工衡切)大宛以西皆自
恃遠尚驕恣未可詘以禮羈縻而使也
宣帝神爵二年五月置金城屬國以處降羌
三年匈奴日逐王畔單于將衆來降護鄯善以西使者
鄭吉迎之既至漢封日逐王為歸德侯吉為安遠侯乃
因使吉并護北道號曰都護
甘露二年十二月呼韓邪單于欵五原塞(欵叩也)願朝
三年正月(會正旦之朝賀也)帝遣車騎都尉韓昌迎發過所七
郡郡二千騎為陳道上(所過之郡每為發兵陳列於道以為寵衛也)單于正
月朝天子于甘泉宫留月餘遣歸國遣長樂衛尉高昌
侯董忠車騎都尉韓昌將騎一萬六千又發邊郡士馬
以數千送單于出朔方鷄鹿塞(在朔方潭縣北)
哀帝建平四年匈奴烏珠留單于願朝五年時帝被疾
或言從上游來厭人自黃龍竟寧時單于朝中國輙有
大故帝繇是難之以問公卿亦以為虚費府帑可且勿
許單于使辭去未發黃門郎揚雄上書諫之書奏帝寤
焉召還匈奴使者更報單于書而許之單于未發會疾復
使使願朝明年故事單于朝從名王以下及從者二百
餘人單于又上書言蒙天子神靈人民盛壯願從五百
人入朝以明天子盛德皆許之
後漢光武建武六年令歸德侯劉䬃使南匈奴匈奴亦
遣使來獻帝復令中郎將韓統報命賂遺金幣以通舊
好而單于驕踞自此冐頓對使者辭語悖慢帝待之如
初
二十五年十月夫餘王遣使奉貢帝厚答報之於是使
命遂通
明帝即位西羌燒何豪有婦人比銅鉗者年百餘歲多
智筭為種人所信皆從取計策時為盧水胡所擊比銅
鉗乃將其衆來依郡縣種人頗有犯法者臨羌長收繫
比銅鉗而誅殺其種六七百人帝憐之乃下詔曰昔桓
公伐戎而無仁惠故春秋貶曰齊人今國家無德恩不
及遠羸弱何辜而當并命夫長平之暴非帝者之功咎
繇太守長吏妄加殘戮比銅鉗尚生者所在致醫藥養
視今招其種人若欲歸故地者厚遣送之其小種若束
手自詣欲效功者皆除其罪若有逆謀為吏所捕而獄
狀未斷悉以賜有功者
和帝永元三年北單于弟左鹿蠡王於除鞬自立為單
于衆八部二萬餘人來歸蒲類海上遣使欵塞以耿䕫
為中郎將持節衛護之
桓帝延熹元年十二月南單于諸部竝畔遂與烏桓鮮
卑寇緣邊九郡以張奐為北中郎將討之單于諸部悉
降奐以單于不能統理國事乃拘之止立左谷蠡王帝
詔曰春秋大居正車兒一心向化何罪而黜其遣還庭
(臣欽若等曰車兒單于名也)
魏文帝黃初三年三月鄯善龜兹于闐遣使奉獻詔曰
西戎即叙氐羌來王詩書美之頃者西域外夷竝欵塞
内附(塞關東欵叩也從服)其遣使者撫勞之是後西域遂通置戊
巳校尉
明帝景初二年六月倭女王遣大夫難升米等詣帶方
郡求見天子朝獻太守劉夏遣吏將送詣京都其年十
二月詔書報倭女王曰詔制親魏倭王卑彌呼帶方太
守劉夏遣使送汝大夫難升米次使都市牛利奉汝所
獻男生口四人女生口六人斑布二丈二尺以到汝所
在踰遠乃遣使貢獻是汝之忠孝我甚哀汝今以汝為
親魏倭王假金印紫綬裝封付帶方太守假授汝其綏
撫種人勉為孝順汝來使難升米牛利涉遠道路勤勞
今以難升米為率善中郎將牛利為率善校尉假銀印
青綬引見勞賜遣還今以絳地交龍錦五疋絳地縐粟
罽十張蒨絳五十疋紺青五十疋答汝所獻貢直又特
賜汝紺地勾文錦三疋細斑華罽五張白絹五十疋金
八兩五尺刀二口銅鏡百枚真珠鉛丹各五十斤皆裝
封付難升米牛利還到錄受悉可以示汝國中人使知
國家哀汝故鄭重賜汝好物也至齊王正始元年太守
弓遵遣建中校尉梯雋等奉詔書印綬詣倭國拜假倭
王并齎詔賜金帛錦罽刀鏡綵物倭王因使上表答謝
詔恩
後魏太武太延二年二月遣使者十餘軰詣高麗東夷
諸國詔諭之
文成和平元年六月河西叛胡詣長安首罪遣使者安
慰之
獻文時伊吾王唐契子玄逵性果毅有父風與叔父和
歸闕俱為上客拜安西將軍晉昌公
孝文時爾朱新興居於爾朱川世為酋長帝以為右將
軍及遷雒後特聽冬朝京師夏歸部落
延興五年蠕蠕求通婚聘有司以其數犯邊請絶其使
發兵討之帝曰蠕蠕譬若禽獸貪而無義朕要以誠信
待物不可抑絶也
太和元年蠕蠕遣使來獻良馬貂裘其使稱伏承天朝
珍寳華麗甚積求一觀之乃勑有司出御府珍玩金玉
文綵噐物御廐文馬奇異禽獸及人間所宜用者列之
市肆令其歴觀其使曰大國富麗一生所未見也
宣武延昌三年十月詔驍騎將軍馬義舒喻蠕蠕
孝明神龜元年三月秦州氐反遣龍驤將軍崔襲持節
喻之
正光元年十二月壬子詔曰蠕蠕王阿那瓌遭罹寇禍
遠來投庇邦分衆析猶無定主而永懷北風思還綏集
啟訴情切良用愍然夫存亡恤敗自古通典可差國使
及彼前後三介與阿那瓌相随并勑懷朔都督簡驍騎
二千躬自率護送逹境首令觀機招納若彼候迎宜錫
筐篚車馬之屬務使優隆禮餞而返如不容受任聽還
闕其行裝資遣付尚書量給
隋高祖時突厥雍虞閭為玷厥舉兵攻染干盡殺其兄
弟子姪遂渡河入蔚州染干夜以五騎與隋使長孫晟
歸朝上令染干與雍虞閭使者因頭特勒相辯詰染干
辭直上乃厚待之又雍虞閭弟都速六棄其妻子與突
利歸朝帝嘉之勅染干與都速六樗蒲稍輸以寳物用
慰其心開皇末契丹别部四千餘家背突厥來降帝方
與突厥和好重失遠人之心悉令給糧還本蕃勑突厥
撫納之固辭不去
煬帝大業三年親廵雲中八月幸啟民可汗所居先是
高麗私通使啟民所啟民推誠奉國不敢隠境外之交
是日將高麗使人見勑令牛弘宣旨諭之曰朕以啟民
誠心奉國故親至其所明年當往涿郡爾還口語高麗
王知宜早來朝勿自疑懼存育之禮當同於啟民如或
不朝必將啟民廵行彼土使人甚懼
九月至東都黃門侍郎裴矩以蠻夷朝貢者多諷帝令
都下大戲徵四方奇技異藝陳於端門街衣綿綺珥金
翠者數萬人勒百官及居民士女列坐棚閣而縱覽焉
皆被服鮮麗終月乃罷又令三市店肆皆設幃帳盛酒
食遣掌藩率蠻夷與民貨易所至之處悉令邀延就坐
醉飽而散蠻夷嗟嘆謂中國為神仙也
十一年春正月乙卯大會蠻夷設魚龍曼延之樂頒賜
各有差
唐高祖武德二年閏二月詔曰畫野分疆山川限其内
外遐荒絶域刑政殊於函夏是以昔王御世懷柔遠人
義在羈縻無取臣屬渠搜即叙表夏后之成功越裳重
譯美周邦之長筭有隋季世黷武耀兵萬乘疲於河源
三年伐於遼外構怨連禍力屈貨殫朕祗膺寳圖撫臨
四極悅近來遠追革前弊要荒藩服宜與和親其吐谷
渾已修職貢高句麗遠送誠欵契丹靺鞨咸求内附因
而鎮撫允合機宜分命行人就申好睦靜亂息民於是
乎在布告天下明知朕意
五年賜高麗王建武書曰朕恭膺寳命君臨率土祗順
三靈柔懷萬國普天之下情均撫字日月所炤咸使人
安王既統攝遼左世居藩服思禀正朔遠修職貢故遣
使者䟦涉山川申布懇誠朕甚嘉輯方今六合寧宴四
海清平玉帛既通道路無壅方申輯睦永敦聘好各保
疆埸豈非盛美但隋氏季年連兵構難攻戰之所各失
其萌遂使骨肉乖離室家分析多歴年歲怨曠不申今
二國通和義無阻絶在此所有高麗人等已令追括隨
即遣送彼處有此國人者王可放還務盡綏育之方共
弘仁恕之道於是建武悉搜括華人以賓禮相送前後
至者萬數帝大喜
七年七月康國曹國竝遣使來朝高祖以二國遠至勞
之甚厚康國使者羅什支頓首曰陛下聖德遠被臣故
不遠萬里曹國使者曰臣本國以臣為徤兒聞秦王神
武願在麾下高祖大悅因厚遇之
太宗貞觀元年以百濟為高麗閉其道路又與新羅世
為讐敵數相侵伐賜其玉璽書曰王世為君長撫有東
蕃海隅遐曠風濤難阻忠欵之至職貢相尋尚想徽猷
甚以嘉慰朕自祗承寵命君臨區宇思弘正道愛育黎
元舟車所通風雨所及期之遂性咸使人安新羅王金
真平朕之蕃臣王之隣國每聞遣師征討不息阻兵安
忍殊乖所望朕已對王姪信福及高麗新羅使令具勅
通和咸許輯睦王必須忘彼前怨識朕本懷共篤隣情
即停兵革因遣使奉表陳謝
十月阿史那社爾朱欵塞歸附爾朱突厥處羅可汗第
二子也其叔故吉利黷於用兵頡利既敗其部下立社
爾為都布可汗以逼延陁太宗嘉其忠節授左驍衛大
將軍妻以南陽長公主拜駙馬都尉
十四年三月流鬼國遣使朝貢其國去京師萬五千里
南與莫曳靺鞨隣接未嘗通聘中國至是三重譯而來
帝嘉其遠慕朝化以其使餘志為騎尉
十九年七月詔曰西戎賢相寵光秦册北夷嗣子榮珥
漢貂羈以長纓用表玄功之大掩兹宏網式昭天覆之
寬高麗位頭大兄理大夫後部軍主高延壽大兄前部
軍主高惠真等并馬韓酋長鯷海英髦分羲景於扶桑
數鍾天厭竊封疆於孤竹自貽神怒臨危轉禍率衆來
降申其膝行之敬成其面縳之禮向風舉踵良足可嘉
咸宜收其俊才嗣鳥官於郯子錄其成效映龜組於梅
鋗延壽可鴻臚卿惠真可司農卿
二十年十二月戊寅鐡勒回紇俟利發等諸姓竝詣闕
朝見帝謂之曰汝來歸我領得安存猶如鼠之得窟魚
之得水不知夫我窟及水能容汝否縱令不能容受我
必為汝大作窟深作水以容受汝等又云蒼蠅之飛不
過一二尺及附驥尾日行千里何以致然為所托處遠
我今為天下主無問中國及四夷皆養活之不安者我
必令安不樂者我必令樂還如驥之受蠅隨其遠近不
勞蠅身自然遠去
是月庚辰宴回紇等于芳蘭殿恩賜甚渥仍勑所司加
禮供給每五日一會
二十一年正月以鐡勒回紇部置澣海都督置金微都
督府拔野右部置幽陵都督府同羅部置龜林都督府
思結部置盧山都督府吐渾部置臯蘭州斛薩部置高
闕州奚結部置鷄鹿山阿鐵部置鷄鹿州契苾羽部置
榆溪州思結部置蹛林州白霫部置寘顔州鐡勒等諸
部其渠帥各率所部歸附竝列地為州即其酋長為刺
史其都督竝給玄金魚符金字先是帝擊破突厥其蕃望
子弟多授以侍衛之官沙漠之人素愛錦罽帝既招來
遐域將賜其所好者因錦文所用舊縷而錯綜其色花
葉翔走事各殊形或將班賜近蕃酋首大為榮寵鐡勒
等之來也帝賜其金銀噐物及綾錦各有數帝又親賫
其緋黃地瑞錦褾領袍鐡勒等覩而驚駭以為未嘗聞
見捧戴拜謝盤呌於塵埃中及還帝御天成殿陳十部
樂宴而遣之設高坫於殿前置銀缾於坫上自左内閣
潛流酒泉通坫脚而涌入殿前缾中又置大銀盆其實
百斛傾缾注於盆中鐡勒數千人不飲其半雜類驚駭
私相謂曰天子賜我曹此缾還部落中傾之豈不常足
酒也又詔文武五品已上令外厨給酒胾於尚書都堂以
餞之回紇等奏奴身僻在遠野無人之地歸身聖化天
至尊賜與奴等官職雜物殺身不能以報奴等既為百
姓於天至尊處往來向父母邊一種總請於回紇以南
突厥以北開一道呼為參天至尊道乃詔司徒長孫無
忌司空房玄齡等與共籌之宜逐水草量置郵驛總六
十八所各有羣馬酒肉以供過使并請解作文奏人擬
為表疏每歲貢貂皮以充賦
是月西趙首領趙磨率所部萬餘戶内附以其地為明
州
二十二年西蕃沙鉢羅葉護率衆歸附以其俟斤屈裴
禄為忠武將軍
四月西寳厥泥伏沙鉢羅葉護阿史那賀魯率衆内屬
於庭州拜為左驍衛大將軍賜其所部繪帛有差
高宗龍朔三年六月戊申遣左武衛大將軍蘇定方率
兵往凉州以安集吐谷渾
咸亨三年二月吐谷渾慕容諾曷鉢部落自涼州徒於
鄯州浩舋(浩音誾舋音門)河之南發兵以送之既屬吐蕃熾盛
諾曷鉢不安其居又鄯州地窄尋徙於靈州之境置安
樂州以諾曷鉢為刺史其吐谷渾故地竝沒于吐蕃
九月置靜州以處内附黨項部落
儀鳳二年二月丁巳工部尚書高臧加授遼東都督封
朝鮮郡王遣歸安東府安輯高麗餘衆先有編附諸州
高麗悉放還本蕃司農卿扶餘隆為光禄大夫太常員
外卿加授熊津州都督帶方郡王亦令安輯百濟餘衆
仍移安東都護府于新城以統之時百濟本地荒毁特
令寄於高麗之境
中宗即位遣侍御史張行岌往招慰靺鞨渤海郡王大
祚榮
玄宗先天二年遣郎將崔訢往册拜渤海大祚榮左驍
衛員外大將軍渤海郡王仍以其所統為忽汗州都督自
是每歲遣使朝賀
開元二年正月癸巳奚饒樂郡王李大酺等來朝帝謂
之曰卿等為朕外蕃欵誠夙著爰初内屬職貢相仍往
緣任寄非才拙于綏撫因使卿等猜貳頗成阻絶而能
不忘本翻然改圖所覽獻書具知至懇大酺將尚縣主
失和又遣近親竝自邊隅同臻雒邑朕今與卿等相見
喜慰良深
閏二月突厥默啜之壻大拔頡利發名阿異失與其妻
來奔封燕山郡授左衛員外大將軍許于澤潞州編附
六月丁卯北庭大都護澣海軍使那獻梟都擔首獻於
闕下并擒其孥及胡禄等部落五萬餘帳内屬帝降書
謂獻曰十姓部落比多欵附蕞爾都擔獨為背誕卿以
忠果令其討伐遂斬首喪元并兒及婦兼復胡禄屋闕
啜等五百餘帳壺漿塞陌襁負而來自非信著遠蕃何
以翕然至此邊陲寧謐繄卿是頼雖鄭吉之護南道班
超之臨西域無以過焉
十一月丙申詔曰北戎為患南牧是膺叛而伐之服而
捨之春秋格言是謂通典葛邏禄隂山都督部落驕天
縱毒候月為妖桀驁之心久矣脅從之禍深矣而冐其
㩦阻思我恩化來七旬而就格逾萬里而歸誠啔顙邊
陲披肝塞下宜令左散騎常侍觧琬攝御史大夫持節
往北庭宣慰突厥部落緣邊降戶要在便宜處分
三年四月乙卯三姓葛邏禄率衆歸國璽書慰之曰三
姓葛邏禄首領散爛俟斤等冐涉遠來竝平安好卿等
一被驅率多歴歲年遂背逆輸忠間行歸國言念誠節
嘉賞良深緣彼部落初來已令逐便安置卿等來目大
首領及將士已下竝得安穩與否所有事意具狀奏來
十月授北蕃投降九姓思結都督磨散為左威衛將軍
大首領觧薛移利殊功為右領軍衛將軍及都督邪没
施為右威衛將軍匐利羽都督莫賀突默為右驍衛將
軍首領延陁薛渾逵都督為右威衛將軍奴賴大首領
前白登州刺史奴賴孝為左領軍將軍&KR0932;趺首領刺史
裴羅艾為右領軍將軍竝員外置依舊兼刺史賜紫袍
金帶魚袋七事綵帛各三百叚放還
五年十月乙酉鴻臚寺奏曰本國使請謁孔子廟堂禮
拜寺觀從之仍令州縣金吾相知撿挍捉搦示之以整
應須作市買非違禁入蕃亦容之
八年二月勑關内河東河西入朝新蕃酋等曰嘉爾蕃
酋慕我朝化相率歸附載變炎凉而忠懇不渝明誠勤
勵深宜輯乃戎落捍彼方隅使烽火無驚障塞咸謐必
厚賞崇班當取冨貴朕比加恩貸爾實安堵恐衣服未
盡充災患且未恤永言于此良用憮然其今春不入朝
都督衙官并箭頭將軍在蕃者已令王畯張悅楊敬述
等取軍中庫物各賜爾等衣一副部落有疾苦量給藥
物無令田隴廢業含養失所逓相勉諭以悉朕懷
十年閏五月戊寅勑曰我國家寰宇歴年滋多九夷同
文四隩來暨夫其襲冠帶奉正朔顒顒然向風而慕化
列于天朝編於屬國者盖亦衆矣我則潤之以時雨煦
之以春陽淳德以柔之中孚以信之元風既同羣物滋
遂莫不自天壤窮海域厥角以請吏執贄而來庭皇唐
之德於此為盛今外蕃侍子久在京國雖威惠之及自
遠畢歸而羈旅之志重遷斯在宜命所司勘會諸蕃充
職宿衛子弟等放還歸國契丹及奚斤通質子竝即停
追前令還蕃首領等至幽州且住交替者即旋去朕欲
以禽獸咸若華夷俱泰來則納其朝謁之禮去則隨其
生育之恩推我至誠崇彼大順含弘之施德莫厚焉
十二年十二月新羅王金興光遣使獻女二帝以遠離
所親特加封賞悉放還國降書謂曰卿所進女皆卿之姑
姊妹容儀淑麗德行柔婉自非盡節向風何能割恩忍愛
然以辭違本俗離别所親念彼遠貢之勞矜其懷戀之
思雖阻來意竝不忍留今各加其邑號賜之衣服以逹
朝恩宜知朕意
是年安東都護薛泰請於黑水靺鞨内置黑水軍更以
最大部落為黑水府仍以其首領為都督諸部刺史隸
屬焉中國置長史就其部落監領之
二十一年八月日本國朝賀使真人廣成與傔從五百
九十人舟行遇風飄至蘇州刺史錢惟正以聞詔通事
舍人韋景先往蘇州宣慰勞焉
二十九年七月命左羽林將軍孫老奴與中官使于葛
羅禄部宣慰降詔書謂曰三姓葛邏禄及拔悉密首領
部落等卿等上祖已來忠赤於國往緣斬啜背叛遂被
脅從非是本心朕深知悉聞卿等首領皆是忠良雖在
遠方嘗願歸化具知此意深用嘉之况今突厥天亡事
勢如此在于豪傑多被誅夷所有諸蕃各自奔散智者
料事不可失時儻或沉吟必招禍患宜即逓相曉諭勸
率早來且金山故地水草豐美安置部落還於此處庶
事之間倍令優恤務取安泰勝於往時兼有重賞高官
以待卿等今故遣使宣慰宜悉朕心
天寳元年益州長史章仇兼瓊奏吐蕃白狗國及索磨
等諸州籠官三百餘人出奉州望准女國等例簡擇許
令入奏餘竝就奉州宴賞放還從之
八載九月隴右節度使破吐蕃獲其平章事元論捸郭
獻之詔曰吐蕃平章事元論捸郭戎帳酋渠蕃庭要重
計窮力屈既入為俘捨罪申恩特授官秩可授左威衛
翊府中郎將員外置同正員留宿衛仍賜宅以安置
十三載女國南國狗國竝率部落内屬其大首領皆授
員外中郎將以安慰
閏十一月壬申東曹國王設阿及安國副王野解及諸
胡九國王竝遣上表請同心擊黑水辭甚切至帝方務
以懷柔皆勞賜慰諭遣之以安西域
乙亥吐蕃白蘭二品官籠董占庭等二十人來竝授左
武衛員外大將軍
肅宗至德二年正月回紇大首領葛邏支將軍等來朝
恥班在武臣之下他日帝親引上殿賜食幷錫賚慰其
意以遣之
代宗寳應元年十一月丁亥回紇遣使拔賀那上表賀
收東京幷獻逆賊史朝義旌旗等物引見于内殿賜綵
物二百疋初回紇至東京以賊界肆行殘忍士女懼之
皆登善聖寺及白馬寺二閣以避之回紇縱火二閣傷
死者計萬累旬火不滅及是朝賀又縱横辱官吏帝以
外蕃功高特容之
永泰二年五月安南生蠻大首領林覩符部落新置德
化州管戶一萬六百潘歸國部落新置龍武州管戶一
千五百詔安南節度使左散騎常侍韓衡宣恩勞來之
大歴八年秋七月辛丑詔以回紇使一百四十人還蕃
以國信物一千餘乘遣之回紇恃功自乾元後屢遣使
以馬和市束帛仍歲市以馬一匹易帛四十疋動至數
萬馬其使俟遣其繼留於鴻臚寺者非一蕃人欲帛無
厭我得馬無用朝廷甚苦之是時詔盈數遣之以示廣
恩
八月壬申回紇遣使赤心領馬一萬匹來求市帝以馬
價出於租賦不欲重困於人有司量出入之計市六千
匹
德宗以大歷十四年五月即位七月庚辰令回紇諸蕃
在京師各服其國之服
貞元十年五月乙酉以劒南西州歸化蠻悉差為左驍
衛將軍同正
十一年正月以降吐蕃論乞髯湯沒藏悉諾硉為歸德
將軍又於麟德殿召對論乞髯等
憲宗元和三年六月西原蠻首黃少卿歸欵少卿為歸
順州刺史弟少高少温竝授官
是日突厥沙陁七百人攜其親屬歸於振武節度使范
希朝尋授其大首領曷勒阿波左武衛大將軍同正員
兼隂山府都督
十四年正月庚寅制曰朕臨御萬邦推布誠信西戎納
欵積有歲時中或虧違亦嘗包貸我有殊德寧不是思
重譯貢珍道途相繼申恩示禮曾無闕焉昨蕃使奏章
又至京輦將君長之金陳和好之誠臨軒召見館餼加
厚復以信幣諭之簡書亦既言旋纔及郊甸遽聞蟻聚
來犯封陲河曲之間頗為暴擾背惠棄約斯謂無誠公
議物情咸請誅絶朕深惟德化之未被豈慮夷谷之不
賓其國失信其使何罪釋其維縶以遂性示之弘覆以
忘懷于衷苟孚庶使知感其蕃使諭短立藏等并後般
來使竝宜放歸本國仍委鳳翔節度使以此意示諭
穆宗長慶元年三月平盧軍節度薛平奏新羅雖是外
夷朝貢不絶其百姓多被海賊掠賣令請緣海州郡一
切禁斷冀賊徒永息異俗懷恩從之
文宗太和八年二月庚寅詔南海蕃舶本以慕化而來
固在接以恩仁使其感悅如聞比年長吏多務徵求嗟
怨之聲逹於殊俗况朕方寳勤儉豈愛遐琛深慮遠人
未安率稅尤重思有矜恤以示綏懷其嶺南福建及揚
州蕃客宜委節度觀察使除舶脚收市進奉外任其來
往自為交易不得重加率稅
武宗會昌元年五月天德軍奏回鶻嗢没斯與歴支王
子多賢將軍等七人與部下將三千一百六十八人來
降中書奏曰回鶻在邊人情疑恐聖化所感威德克宣
果得嗢沒斯望闕歸心率徒效命必在優賞昭示四方
使戎狄遠聞皆感恩信望速降中使宣慰其王子將軍
賜以錦綵銀噐將士等各賜綵帛從之
十月遣王會安撫回鶻勑曰自古哲王撫寧荒服忠于
國者則有繼絶之恩順于道者則有固存之義所以厚
其向化優以報功回鶻累代姻親久修臣禮服我聲教
保兹信誠嘗以國難識其忠良疾風知其勁草永言勲
力豈忘予懷如聞統吃斯所攻兵析衆叛産畜大耗國
人薦饑流離轉徙遠逾沙漠近因太和公主遣使入貢
已知新立可汗寓居塞北告窮請命未有所歸每念艱
危載深憫惻今欲救恤窮困撫慰傷痍俾四方知朕不
忘勲舊報其大順昔匈奴乖離呼韓立塞漢宣帝轉粟
賑救權時施宜故得三代稱蕃北邊罷警前王令典可
不務乎宜令左金吾衛大將軍兼御史大夫王會持節
充安撫大使兼御史中丞李師偃充副使專往慰問仍
賑米二萬石俾其安輯離散漸就漠南再復舊疆永保
恩好宣示中外宜體朕懷
宣宗大中二年正月涇原節度康季榮奏吐蕃論恐熱
以安樂三州及石行七關等歸國詔遣太僕卿陸躭馳
往勞焉仍令靈武節度使朱叔明邠州寧州節度使張
君緒與涇原康季榮各總所部兵鎮之
五年八月沙州張義潮遣兄義潭將瓜沙伊肅等十一
州圖經戶籍來獻自河隴陷蕃百餘年至是悉復隴右
故地制改沙州為歸義軍以義潮充歸義節度瓜沙等
州觀察使
後唐莊宗同光二年五月以權知歸義軍節度兵馬留
後金紫光禄大夫檢校尚書左僕射守沙州長史兼御
史大夫上柱國曹義金為檢校司空守沙州刺史充歸
義軍節度瓜沙等觀察處置管内營田押蕃落等使瓜
沙與吐蕃雜居自帝行郊禮義金間道貢方物乞受西
邊都護故有是命
明宗天成三年十一月以契丹偽署平州刺史光禄大
夫檢校太保張希崇為汝州刺史加檢校太傅随行官
員二十四人各依資授諸道官
四年正月賜龜兹國隸臺寺僧波羅密紫衣
九月丙戌帝御中興殿蕃部進馬安重誨奏曰吐渾黨
項近日相次進馬皆給還馬直對見之時别賜錦綵計
其所費不啻倍價漸成損耗不如止絶帝曰嘗苦馬不
足差綱遠市今蕃官自來何費之有外蕃錫賜中國常
道誠知損費理不可止自是蕃部羊馬不絶於路
長興二年正月東丹王突欲率衆自渤海國内附上御
文明殿對突欲及其部曲慰勞久之賜鞍馬衣服金玉
帶錦綵噐物又大將軍副將軍已下分物有差宰臣率
百寮稱賀
二月幸東丹王突欲之第賜突欲絹三百疋至晩還宫
三月辛酉中書門下奏東丹王突欲遠泛滄波來歸皇
化既服冠帶難無姓名兼惕隠等頃以力助王都罪同
秃餒爰從必死竝獲再生每預入朝各宜授氏庶使族
編姓譜世荷聖恩况符前代之規永慰遠人之欵自突
欲已下請别賜姓名仍准本朝蕃官入朝例安排勑旨
付中書門下商量聞奏宰臣按四夷入朝蕃官例有懷
德懷化歸德歸化等將軍中郎將名號又本朝賜新羅
渤海兩蕃國王官初自檢校司空至太保今突欲是阿
保機之子且類渤海國之王念自遠夷宜加異渥冀顯
賓王之道以旌航海之思其惕隠赫邀已下始自朋兇
不可同等古者保姓授氏有以因官有以所居所掌有
因歸化特賜姓名勑旨突欲宜賜姓東丹名慕華乃授
光禄大夫檢校太保安東都護兼御史大夫上柱國渤
海郡開國公食邑一千五百戶充懷化軍節度瑞慎等
州觀察處置押蕃落等使其從慕華歸國部曲罕只宜
賜姓罕名支通穆葛宜賜姓穆名順義撒羅宜賜姓羅
名實德易密宜賜姓易名師德盖禮宜賜姓盖名來賓
仍授罕只等五人歸化歸德小將軍中郎將先助禿餒
擒獲蕃官惕隠官蕃名赫邈宜賜姓狄名懷惠相公官
蕃名担列宜賜姓列名知恩仍竝授銀青階檢校散騎
常侍舍利官蕃名前刺宜賜姓原名知感福郎宜賜姓
服名懷造奚三副使竭失訖宜賜姓乞名懷有三人竝
授銀青階檢校太子賓客
九月刺懷化軍節度使丹慕華宜賜姓李名贊華仍改封
隴西郡開國公兼應有先配在諸軍契丹直等竝宜賜
姓名
三年四月癸亥以懷化軍節度使李贊華為滑州節度
使初帝欲以贊華為藩鎮范延光奏以為不可帝曰吾
與其先人約為兄弟故贊華來附吾老矣儻後世有守
文之主則此軰招之亦不來矣繇是近臣不能抗議
末帝清泰元年正月回紇李突安而下十人先在京放
還本部
二年六月詔北面總管沿邊馬軍會于代州指揮逹靼
於雲州界安置仍少月糧
七月詔邠涇鄜耀四州出州兵應接回鶻時回鶻朝貢
多為河西雜虜剽掠故有是命及回又詔邠州節度使
康福遣將軍牛知柔率禁兵援送至靈武虜之為患者
隨便討之
三年西域南印土師子國婆羅門摩訶定利密多羅甘
州大雲寺僧那迦悉地并賜紫袈裟百濟僧智周言先
朝賜紫辭歸國賜號曰法深大師
晉高祖天福元年十二月詔封故東丹王李贊華為燕
王令前單州刺史李肅部歸葬本國
二年正月詔西天中印土摩竭陁舍衛大菩提寺三藏
阿闍黎沙門室利縳囉(上靺下刺)宜賜號弘梵大師
周大祖廣順二年七月戊寅以契丹長慶宫提轄使戶
部郎中韓僚為鄜州延慶縣令契丹虞部員外郎胡嶠
為汝州魯山縣令竝以其歸化故也
九月丁丑河西節度使申師厚奏薦蕃州將吏請加恩
命從之左廂押蕃副使折逋支右廂崔亮心竝授銀青
光禄大夫檢校工部禮部尚書楊妃谷大首領沈念般
授懷化大將軍左廂大首領籛于必篤為歸德大將軍
没林葛于凝盧伴氊折逋窮羅竝為懷化大將軍右廂
大首領鹿悉迦阿羅岳騷奴竝為歸德大將軍劉念般
粃與龍温光積竝為懷化大將軍攝節度掌書記守凉
州姑臧令王庭澣授監察御史裏行充河西軍節度掌
書記攝節度推官温崇業試祕書省校書郎充河西節
度推官攝錄事參軍劉少英為凉州錄事參軍師厚又
言自安國鎮至西凉州㳂路三處扼控各立州名欲補
大首領為刺史又官界部落大首領三十餘人各望賜
空名告身竝從之
十一月環州黨項臯家族首領越厮七移竝授懷化將
軍
十二月補契丹武州刺史石越為南府知兵馬使張延
煦為許州都知兵馬使
是月契丹部建州掌書記馬震興州錄事參軍李超普
州主簿李署可汗州懷來主簿王自真等宣中書各授
州縣參贊之官
三年十一月延州党項首領吴帖磨五十三人竝授懷
化郎將
世宗顯德二年正月沙州留後曹元忠知瓜州軍州事
曹元恭各遣使進方物以元忠為歸義軍節度使檢校
太保同平章以元恭為瓜州團練使仍各鑄印以賜之
皆旌其來王之意也
册府元龜卷一百七十
