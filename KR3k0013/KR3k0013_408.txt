冊府元龜卷四百八宋王欽若等撰
將帥部
退讓
書曰謙受益𫝊曰上讓下競蓋先王之重知退而貴崇
讓也其德之盛歟乃有掌握兵要典司戎重膺元帥之
寄受注意之任寵名斯集爵賞既渥而能逹倚伏之理
節過亢之分深畏盛滿推避榮數稱引俊傑罄盡忠亮
乃至求解禄秩願就休致懇辭政柄思去權位靡矜勲
績不受封邑精意懇到孤風聳激老子曰知止不殆易
曰卑而不可踰皆是之謂也故歴代之為將者能以功
名始終進退而不失其正者何莫繇斯道也已
漢張安世宣帝初為車騎將軍光禄勲時大將軍霍光
薨御史大夫魏相上封事言安世與大將軍定策天下
受其福宜尊其位以為大將軍帝亦欲用之安世聞指
懼不敢當請間求見免冠頓首曰老臣耳妄聞言之為
先事不言情不達(事未施行而遽言之故曰先事也)誠自諒不足以居
大位繼大將軍後唯天子財哀以全老臣之命(財與裁同)帝
笑曰君言太謙君而不可尚誰可者(言君尚不可誰更可也)安世
深辭弗能得後數日竟拜大司馬車騎將軍領尚書事
初宣帝以皇曾孫收養掖庭安世兄掖庭令賀侍養拊
循恩甚密焉及帝即位而賀已死帝追思賀恩欲封其
家為恩德侯置守冡二百家賀有一子蚤死無子子安
世小男彭祖(言養以為子)彭祖又小與帝同席研書指欲封
之先賜爵關内侯安世深辭賀封又求損守冡戶稍减
至三十帝曰吾自為掖庭令非為將軍也安世乃不敢
復言安世以父子封侯在位太盛乃辭禄詔都内别藏
張氏無名錢以百萬數元康四年春安世病上䟽歸候
乞骸骨天子報曰將軍年老被病朕甚憫之雖不能視
事折衝萬里君先帝大臣眀於治亂朕所不及得數問
焉(言意所不及者即以問君)何感而上書歸衛將軍富平侯印薄朕
忘故(薄猶嫌也君意嫌朕遺忘故舊而求去也)非所望也願將軍強餐食近
醫藥專精神以輔天年安世復強起視事
後漢馬武初為更始振武將軍後降光武復使將其部
曲至鄴武叩頭辭以不願世祖愈美其意
李通為前將軍以天下略定通思欲避榮寵以病上書
乞身詔下公卿羣臣議大司徒侯覇等曰王莽簒漢傾
亂天下通懷伊吕蕭曹之謀建造大策扶助神靈輔成
聖德破家為國忘身奉主有扶危存亡之義功德最高
海内所聞通以天下平定謙讓辭位夫安不忘危宜令
通居職療疾欲就諸侯不可聽於是詔通勉致醫藥以
時視事
丁綝字幼春潁川定陵人光武因略地潁陽以為偏將
軍建武元年拜河南太守及封功臣帝令各言所樂諸
將皆占豐邑美縣唯綝願封本鄉或謂綝曰人皆欲縣
子獨求鄉何也綝曰昔孫叔敖勅其子受封必求墝埆
之地今綝能薄功微得鄉亭厚矣帝從之封定陵新安
鄉侯
朱祐為建義大將軍建武中封鬲侯邑七千三百戶祐
自陳功薄而國大願受南陽五百戶足矣不許
竇憲和帝時為車騎將軍與北單于戰於稽落山大破
之詔使中郎將持節即五原拜大將軍封武陽侯食邑
三萬戶憲固辭封賜策許焉
馮緄桓帝時為車騎將軍擊武陵蠻夷荆州平定詔賜
錢十億固讓不受振旅還京師推功於從事
吳張昭大帝時為綏遠將軍以老病上還官位及所統
領更拜輔吳將軍班亞三司改封婁侯食邑萬戶
是儀為禆將軍守侍中欲復授兵儀自以非材固辭不受
嚴畯為騎都尉横江將軍魯肅卒權以畯代肅畯前後
固辭曰僕素書生不閑軍事非才而據殃咎必至發言
慷慨至於流涕大帝乃聽焉嘉其能以實讓
晉賈充為車騎將軍時吳將孫秀降拜為驃騎大將軍
武帝以充舊臣欲改班使車騎居驃騎之右充固讓見
聽
魯芝為鎮東將軍青州刺史芝以年及懸車告老遜位
章表十餘上武帝於是徵為光禄大夫位特進給吏卒
門施行馬
羊祜泰始初為都督荆州諸軍事後加車騎將軍開府
如三司之儀祜上表固讓曰臣伏聞恩詔拔臣使同台
司臣自出身以來適十數年受任内外每極顯重之任
常以智力不可頓進恩寵不可久謬夙夜戰慄以榮為
憂臣聞古人之言德未為人所服而受高爵則使才臣
不進功未為人所歸而荷厚禄則使勞臣不勸今臣身
托外戚事連運會誡在過寵不患見遺而猥降發中之
詔加非次之榮臣有何功可以堪之何心可以安之身
辱高位傾覆尋至願守先人弊廬豈可得哉違命誠忤
天威曲從即復若此蓋聞古人申於見知大臣之節不
可則止臣雖小人敢緣所蒙念存斯義今天下自服化
以來方漸八年雖側席求賢不遺幽賤然臣不能推有
德達有功使聖聽知勝臣者多未達者不少假令有遺
德於版築之下有隱才於屠釣之間而朝議用臣不以
為非臣處之不以為愧所失豈不大哉臣忝竊雖久未
若今日兼文武之極寵等宰輔之高位也且臣雖所見
者狹據今光禄大夫李憙執節高亮在公正色光禄大
夫魯芝潔身寡欲和而不同光禄大夫李胤清亮簡素
立身在朝皆服事華髮以禮終始雖歴位内外之寵不
異寒賤之家而猶未蒙此選臣更越之何以塞天下之
望少益日月是以誓心守節無苟進之志今道路行通
方隅多事乞留前恩使臣得速還屯不爾留連必於外
虞有闕匹夫之志有不可奪不聽其後詔以泰山之南
武陽牟南城梁父平陽五縣為南城郡封祜為南城侯
置相與郡公同祜讓曰昔張良請受留萬戶漢祖不奪
其志臣受鉅平於先帝敢辱重爵以速官謗固執不拜
帝許之祜每被登進常守冲退至心素著故特見申於
分列之外是以名德遠播朝野具瞻縉紳僉議當居台
輔帝方有兼并之志仗祜以東南之任故寢之
杜預為鎮南將軍都督荆州諸軍事預既平吳後還鎮
累陳家世吏職武非其功請退不許
劉弘惠帝時為鎮南將軍都督荆州諸軍事以平張昌
功應封次子一人縣侯弘上疏固辭許之
王𨗳懷帝永嘉末遷丹陽太守加輔國將軍𨗳上元帝
牋曰昔魏武達政之主也荀文若功臣之最也封不過
亭侯倉舒愛子之寵贈不過别部司馬以此格萬物得
不局迹乎今者臨郡不問賢愚豪賤皆加重號輙有鼓
蓋動見相凖時有不得者或為恥辱天官混雜朝望頽
毁𨗳忝荷重任不能崇浚山海而開創亂源饕竊名位
取紊彛典謹送鼔蓋加崇之物請從𨗳始庶令雅俗區
别羣望無惑帝下令曰𨗳德重勲高孤所深倚誠宜表
章殊禮而更約已冲心進思盡誠以身率衆宜順其雅
志式允開塞之機拜寕遠將軍尋加振威將軍愍帝即
位徵吏部即不拜𨗳後又拜右將軍揚州刺史監江南
諸軍事遷驃騎將軍加散騎常侍都督中外諸軍領中
書監錄尚書事假節刺史如故𨗳以王敦統六州固辭
中外都督
劉琨愍帝時為大將軍都督并州諸軍事帝遣大鴻臚
趙廉持節拜琨為司空都督并冀幽三州諸軍事琨上
表讓司空受都督尅期與猗盧討劉聰
王敦元帝建武初為征南大將軍中興建拜侍中大將
軍江州牧遣部將朱軌趙誘伐杜曾為曾所殺敦自貶
免侍中辭牧不拜尋加荆州牧敦上疏曰昔漢祖以神
武革命開建帝業繼以文帝之賢纂承洪緒清虚玄默
擬迹成康賈誼嘆息以為天下倒懸雖言有抑揚不失
事體今聖朝肇建漸振宏綱往段匹磾遣使求效忠節
尚未有勞便以方州與之今靳眀等為國雪恥欲除大
逆此之志望皆欲附翼天飛雖功大宜報亦宜有以裁
之當杜漸防萌慎之在始中間不逞互生事變皆非忠
義率以一朝之榮天下漸弊實繇於此春秋之時天子
微弱諸侯奢侈晉文思崇周室至有求隧之請襄王讓
之以禮聞義而服自爾諸侯莫敢越度臣謂前者寇賊
未殄苟以濟事朝廷諸所加授頗多爵位兼重今自臣
以下宜皆除之且以塞羣小矜功之望夷狄無厭之求
若復遷延顧望流俗使奸狡生心遂相怨謗指摘朝廷
讒諛蜂起臣有以知陛下無以正之此安危之機天下
之望臣門戶特受榮任備兼權重渥恩偏隆寵過公族
行路厮賤猶謂不可臣獨何心可以安之臣一宗誤陛
下傾覆亦將尋至雖復灰身剖心陛下追悔將何所及
伏願諒臣至欵及今際會小解散之並授賢雋少慰有
識各得盡其所懷則人思競勸矣州牧之號所不敢當
輙送所假侍中貂蟬乂宜并官省職以塞羣小覬覦之
望帝優詔不許又固辭州牧聽為刺史
紀瞻為領軍王敦之逆元帝使謂瞻曰卿雖病但為朕
卧護六軍賊平自表還家帝不許固辭不起詔曰瞻忠
亮雅正識局經濟屢以年耆病久逡廵告誠朕深眀此
操重違高志今聽所執其以為驃騎將軍常侍如故服
物制度一按舊典遣使就拜止家為府
陶侃鎮武昌元帝以侃破新野平襄陽功拜大將軍劍
履上殿入朝不趨讃拜不名上表固讓曰臣非貪榮於
疇昔而虚讓於今日事有合於時宜臣豈敢與陛下有
違理有益於聖世臣豈敢與朝廷作異臣嘗欲除諸浮
長之事遣諸虚假之用非獨臣身而已若臣仗國威靈
梟雄斬勒則又何以加成帝咸和七年侃疾篤上表遜
位曰臣少長孤寒始願有限過蒙聖朝歴世殊恩陛下
睿鑒寵靈彌泰有始必終自古而然臣年垂八十位極
人臣啟手啟足當復何恨但以陛下春秋尚富餘寇不
誅山陵未反所以憤愾兼懷不能已巳臣雖不知命年
時已邁國恩殊特賜封長沙隕越之日當歸骨國土臣
父母舊葬今在尋陽緣存處亡無心分違已勒國臣脩
遷之事刻以來秋奉迎窀穸葬事訖乃告老下藩不
圖所患遂爾緜篤伏枕感結情不自勝臣間者猶謂犬
馬之齒尚可小延欲為陛下西平李雄北吞石季龍是
以遣毋丘奥於巴東授桓宣於襄陽良圖未叙於此長
乖此方之任内外之要願陛下速選臣代使必得良才
奉宣王猷遵成臣志則臣死之日猶生之年陛下雖聖
姿天縱英竒日新方事之殷當賴羣儁司徒𨗳鑒識經
遠光輔三世司空鑒簡素貞正内外惟允平西將軍亮
雅量詳眀噐用周時即陛下之周召也獻替疇咨敷融
政道地平天成四海幸賴謹遣左長史殷羡奉送所假
節麾幢曲蓋侍中貂蟬太尉章荆江州刺史印𫝊棨戟
仰戀天恩悲酸感結以後事付右司馬王愆期加督護
統領文武侃輿車出臨津就船眀日薨於樊谿時年七
十有六
郗鑒為司空鎮京口以寢疾上疏遜位曰臣疾彌留遂
至沉篤自忖氣力差理難冀有生有死自然之分但忝
位過才曾無以報上慙先帝下愧日月伏枕哀嘆抱恨
黃泉臣今虛乏救命朝夕輙以府事付長史劉遐乞骸
骨歸丘園惟願陛下崇山海之量宏濟大猷任賢使能
事從簡易使康哉之歌復興於今則臣雖死猶生之日
耳臣所統錯雜率多北人或逼遷徙或是新附百姓懷
土皆有歸本之心臣宣國恩示以好惡處與田宅漸得
少安聞臣疾篤衆情駭動若當北渡必啟寇心太常臣
謨平簡貞正素望所歸謂可以為都督徐州刺史臣亡
兄息晉陵内史邁謙受養士甚為流亡所宗又是臣門
戶子弟堪任兖州刺史公家之事知無不為是以敢希
祁奚之舉疏奏元帝以蔡謨為鑒軍司
應詹為都督前鋒軍事護軍將軍假節都督時以王敦
作逆朱雀橋南賊從竹格渡江詹與建威將軍趙胤等
擊敗之斬賊率杜發梟首數千級賊平封觀陽縣侯食
邑一千六百戶賜絹五千匹上疏譲曰臣聞開國承家
光啟土宇唯令德元功乃宜封錫臣雖忝當一隊策無
微略勞不汗馬猥以疏賤倫亞親密暫厠被練列勤司
勲乞迴謬恩聽其所守元帝不許
庾亮為左衛將軍時王敦舉兵亮與諸將拒錢鳳及沈
充之走吳興也元帝又假亮節都督東征諸軍事追充
事平以功封永昌縣開國公賜絹五千四百疋固讓不
受後亮鎮蕪湖時後將軍郭默據湓口以叛亮表求親
征於是以本官加征討都督率將軍路永毛寳劉仕等
步騎二萬會太尉陶侃討之亮還蕪湖不受爵賞侃移
書曰夫賞罰黜陟國之大信竊怪矯情獨為君子亮曰
元帥指撝武臣效命亮何功之有遂苦辭不受進號鎮
西將軍又固讓初以誅王敦功封永昌縣公亮比陳讓
疏數十上至是許之
温嶠為江州刺史持節都督平南將軍鎮武昌先是王
𨗳與嶠皆受元帝顧命及平蘇峻後朝議將留嶠輔政
嶠以𨗳先帝所任固辭還藩復以京邑荒殘資用不給
嶠措資蓄具器用而後旋於武昌
毛穆之穆帝時為右將軍宣城内史假節鎮姑孰穆之
以為戍在近畿無復軍警不宜加節上疏辭譲許之
郗愔簡文初為輔國將軍會稽内史時大司馬桓温以
愔與徐兖有故義乃遷愔都督徐兖青幽揚州之晉陵
諸軍事領徐兖二州刺史假節雖居藩鎮非其好也俄
屬桓温北伐愔請督所部出河上用子超計以已非將
帥才不堪軍旅又固辭解職勸温并領已所統轉冠軍
將軍會稽内史及簡文踐祚就加鎮軍都督浙江東五
郡軍事久之以年老乞骸骨因居會稽徵拜司空詔書
優美敦奬殷勤固辭不起
謝玄孝武時為都督徐兖青司冀幽并七州軍事移鎮
東陽城玄即路於道疾篤上䟽曰臣以常人才不佐世
忽蒙殊遇不復自量遂從戎政驅馳十載不辭鳴鏑之
險每有征事輙請為軍鋒繇恩厚忘軀甘死若生也冀
有毫釐上報榮寵天祚大晉王威屢舉實繇陛下神武
英斷無思不服亡叔臣安恊贊雍熙以成天工而雰霧
尚翳六合未朗遺黎塗炭巢窟宜除復命臣荷戈前驅
董司戎首冀仰憑皇威宇宙寕一陛下致太平之化庸
臣以塵露報恩然後從亡叔臣安退身東山以道養夀
此誠已形於文旨達於聖聽臣所以區區家國實在於
此不謂臣愆咎夙積罪鍾中年上延亡叔臣安亡兄臣
靖數月之間相繼殂背下逮稚子尋復夭昏哀毒兼纏
痛百常情臣不勝禍酷暴集每一慟殆斃所以含哀忍
悲期之必存者雖哲輔傾落聖眀方融伊周嗣作人懷
自厲猶欲申臣本志隆國保家故能豁其情滯同之無
心耳去冬奉司徒道子告括嚢遠圖逮問臣進止之宜
臣進不達事機以蹙境為恥退不自揆故欲順其宿心
豈謂經略不振自貽斯戾是以奉送章節待罪有司執
循常儀實有媿心而聖恩赦過黷法垂宥使抱罪之臣
復得更鳴於所司木石猶感而况臣乎顧將身不良動
與釁會謙德不著害盈是荷先疾既動便至委篤陛下
體臣疢重使還藩淮側甫欲休兵静衆綏懷善撫兼苦
自療冀日月漸瘳繕甲俟會思更奮迅而所患沉頓有
增無損今者惙惙救命朝夕臣之平日率其長短加以
匪懈猶不能令政理宏宣况今内外天隔永不復接寕
可卧居重任以招患慮追尋前事可為寒心臣之微身
復何足惜區區血誠憂國實深謹遣兼長史劉濟重奉
送節蓋章𫝊伏願陛下垂天地之仁拯將絶之氣特遣
軍司鎮慰荒雜聽臣所乞盡醫藥消息歸誠道門冀神
祗之祐若此而不差修短命也使臣得及視息瞻覩墳
栢以此之盡公私真無恨矣伏枕悲慨不覺流涕詔遣
高手醫一人令自消息又使還京口療疾玄奉詔便還
病又不差又上䟽曰臣同生七人凋落相繼唯臣一已
孑然獨存在生荼酷無如臣比所以含哀忍痛希延視
息者欲報之德實懷罔極庶蒙一瘳申其此志且臣孤
遺滿目顧之惻然為欲極其求生之心未能自分於灰
土慺慺之情可哀可愍伏願陛下矜其所訴霈然垂恕
不令微臣銜恨泉壌表寢不報前後䟽十餘上久之乃
轉授散騎常侍左將軍會稽内史
桓豁為征西將軍進督交廣州軍事太元初遷征西大
將軍開府豁上疏固讓曰臣聞三台麗天辰極以之增
耀論道作弼王猷以之時雝必將仰參神契對揚成務
宏易簡以翼化暢玄風於宗極故宜眀揚側陋登庸賢
雋使版築有冲天之舉渭濱無垂竿之逸用乃功濟蒼
生道光千載是以德非時望成典所不虚授功微賞厚
賢達不以擬心臣實凡人量無遠致階藉門寵遂叨非
據進不能闡揚皇風贊眀政道退不能宣力所蒞混一
華戎尸素積載庸績莫紀是以敢冐成命歸陳丹欵伏
願陛下迴神玄覽追收謬眷則具瞻革望臣知所免竟
不許
宋劉敬宣初自晉安帝元興中為輔國將軍既破桓歆
遷建威將軍江州刺史敬宣固辭言於高祖曰讐恥既
雪四海清蕩所願反身草澤以終餘年恩遇不遺遂復
僶俛即日所忝已為優渥且盤龍(劉毅小字)無忌(何無忌也)猶未
遇寵賢如二弟位任尚卑一朝先之必貽朝野之責不
許
王弘太祖即位初以佐命功遷衛將軍初少帝景平二
年徐羡之等謀廢立召弘入朝太祖即位以定策安社
稷進位司空封建安郡公食邑千戶弘上表固辭曰臣
聞趙武稱隨會夫子之家事治言於晉國無隱情臣千
載幸會謬荷榮遇雖以智能虛薄政績蔑聞而言無隱
情竊所庶幾向令天啟其心豫定大策而名編司勲功
不見紀固將請不賞之罪懸龍蛇之書豈當稽違成命
苟脩小節但功勤暴之四海進闕君子勞心之謀退微
小人勞力之效而聖朝僣賞於上愚臣苟忝於下則為
厚誣當時永貽口實竊財之誚比此為輕唯塵盛猷虧
玷為大微躬所惜一朝亦盡非惟仰塵國紀實亦俯畏
友朋憂心彌疹胡顔靡託且凡人之交尚申知己况在
眀主可用理干所以敢遂愚狷守之以死乃見許加使
持節侍中改監為都督進號車騎大將軍
沈慶之孝武初以討魯爽功進號鎮北大將軍後遷開
府儀同三司辭改封始興郡公戶邑如故慶之以年滿
七十固請辭事帝嘉其意許之以為侍中左光禄大夫
開府儀同三司又固讓帝不許表疏數十上又面陳曰
張良名賢漢高猶許其退臣有何用必為聖朝所湏乃
至稽顙自陳言輙涕泣帝不能奪聽以郡公罷就第月
給錢十萬米百斛衛史五人慶之於是又申前命復固
辭
南齊劉善眀齊臺初建為右衛將軍辭疾不拜司空褚
淵謂善眀曰高尚之事乃卿從來素意今朝廷方相委
待詎得便學松喬耶善眀曰我本無宦情既逢知己所
以戮力驅馳願在申志今天地廓清朝廷濟濟鄙懷既
申不敢昧於富貴矣
劉懷珍宋眀帝太始初為寕朔將軍遣王敬則破殷琰
將劉從等四壘於橫塘等處懷珍乘勝逐北頓夀春長邏
門宋眀帝嘉其功除羽林監屯騎校尉將軍如故懷珍
請先平賊辭讓不受後仕齊太祖為左衛將軍散騎常
侍魏軍寇淮肥以本官加平西將軍屯漅湖為夀春勢
援軍退懷珍既老以禁旅辛勤求為閒官轉光禄大夫
常侍如故
周盤龍為持節都督兖州㳂淮諸軍事以擊虜無功白
衣領職八座尋奏復位加東平太守盤龍表年老才弱
不可鎮邊求解職見許
王奐太祖建元初為征虜將軍南都内史領南蠻校尉
上表固讓南蠻曰今天地初闢萬物載新荆蠻來威巴
濮不擾但使邊民樂業有司循務本府舊州日就殷阜
昔游西土較見盈虛兼日者戎燼之後痍毁難復雖復
緝以善政未及來蘇今復割撤大府制置偏校崇望不
足以助強語實安能以相弊且資力既分職司增廣衆
勞務倍文案滋煩非獨臣見其難竊以為國計非允見
許於是罷南蠻校尉官進號前將軍
梁蔡道恭為右衛將軍時高祖舉義師於雍州道恭以
破虜休烈之功遷中領軍固辭不受出為使持節右將
軍司州刺史
王國珍為右衛將軍辭不拜又授徐州刺史固乞留京
師復賜金帛國珍又固讓高祖勅答曰昔田子泰固辭
絹糓卿體國情深良在可嘉尋詔徵為護軍將軍
夏侯詳初仕齊為中領軍從高祖舉義師時高祖弟始
興王憺留守襄陽詳乃遣使迎憺共參軍國齊和帝加
詳禁兵出入殿省固辭不受遷侍中尚書右僕射尋授
使持節撫軍荆州刺史詳又固讓於憺
韋叡以天監十四年出為平北將軍寕蠻校尉十五年
拜表致仕優詔不許
劉之亨大通六年出師南鄭之亨摠督衆軍杖節西土
而致尅復後封臨江子固辭不拜初之亨之立功也軍
士有功皆錄唯之亨為蘭欽所訟執政因而䧟之故封
賞不行但復本位而已久之帝讀陳湯傳恨其立功絶
域而為文吏所詆宦者張增允曰外聞論者切謂劉之
亨似之帝感悟乃封
冊府元龜卷四百八
