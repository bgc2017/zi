册府元龜卷二百六十四宋王欽若等撰
宗室部
封建第三
晉武帝泰始元年十二月即位封皇叔祖父孚為安平
王皇叔父幹為平原王亮為扶風王伷為東莞王駿為
汝隂王彤為梁王倫為琅邪王皇弟攸為齊王鑒為樂
安王幾為燕王皇從伯父望為義陽王皇從叔父輔為
渤海王晃為下邳王瓌為太原王珪為高陽王衡為常
山王景為沛王泰為隴西王權為彭城王綏為范陽王
遂為濟南王遜為譙王睦為中山王陵為北海王斌為
陳王皇從父兄洪為河間王皇從父弟楙為東平王
六年十一月立皇子柬為汝南王
七年五月立皇子憲為城陽王
九年二月立皇子祗為東海王
十年十二月立太原王緝為高陽王
咸寧三年正月立皇子裕為始平王
八月徙扶風王亮為汝南王東莞王伷為琅邪王汝隂
王駿為扶風王琅邪王倫為趙王渤海王輔為太原王
太原王顒為河間王北海王陵為任城王陳王斌為西
河王汝南王柬為南陽王濟南王眈為中山王河間王
威為章武王立皇子瑋為始平王允為濮陽王該為新
都王遐為清河王
九月立齊王子蕤為遼東王贊為廣漢王
大康元年八月封皇弟延祚為樂平王詔曰弟祚早孤
無識情所哀愍幼得篤疾日冀其瘥今遂廢痼無復後
望意甚傷之封為樂平王使有名號以慰吾心
四年二月立長樂亭侯寔為北海王
五年二月立南宫王子玷為長樂王
九年十二月立河間王洪子英為章武王
十年十一月改封南陽王東為秦王始平王瑋為楚王
濮陽王允為淮南王並假節之國各統方州軍事立皇
子又為長沙王穎為成都王晏為吴王熾為豫章王皇
孫遹為廣陵王立濮陽王子廸為漢王始平王子儀為
毗陵王汝南王次子羕為西陽公徙扶風王暢為順陽
王暢弟歆為新野公琅邪王覲弟澹為東武公繇為東
安公漼為廣陵公卷為東莞公
惠帝永平元年三月進封東安公繇爵為王八月徙長
沙王乂為常山王進西陽公羕爵為王
永康元年五月立皇孫尚為襄陽王
永寧元年七月立吳王晏子國為漢王八月徙南平王
祥為宜都王九月封楚王瑋子範為襄陽王十二月封
齊王冏子冰為樂安王英為濟陽王超為淮南王
永興二年四月封樂平王紹為齊王
光熙元年九月進東瀛公騰爵為東燕王平昌公模為
南陽王
懷帝以光熙元年十一月即位十二月封彭城王植子
融為樂成縣王
永嘉元年三月改封東燕王騰為新蔡王
二年十二月立長沙王乂子碩為長沙王斟為臨淮王
元帝建武元年封王子宣成公裒為琅邪王
十一月封汝南王子弼為新蔡王
大興元年十二月封顯義亭侯渙為琅邪王
成帝咸和元年十二月封皇弟岳為吴王
二年十二月徙封吴王岳為琅邪王
五年九月徙樂成王欽為河間王封彭城王紘子浚為
高密王
六年六月封彭城王植子融為樂成王章武王混子珍
為章武王
康帝以咸康八年六月即位封成帝子丕為琅邪王奕
為東海王
哀帝升平五年五月自琅邪王入即位詔曰朕獲承明
命入纂大統顧惟先王宗廟烝嘗無主太妃喪庭廓然
靡寄悲痛感摧五内抽割宗國之尊情禮兼隆裔嗣之
重義無與二東海王奕戚屬親近宜奉本統其以奕為
琅邪王
宋長沙景王道憐高祖中弟進封竟陵縣公高祖受命
封長沙王食邑五千戶道憐子桂陽縣侯義融永初元
年封(凡王子侯者食邑皆千戶)
義融弟新渝縣侯義宗幼為高祖所愛字曰伯奴賜爵
新渝縣男永初元年進爵為侯
義宗子當陽縣侯秉元徽二年封
義宗弟興安縣侯義賓元嘉二年封新野縣侯六年以
新野荒弊改封興安
義賓弟營道縣侯義綦元嘉六年封
營浦侯遵考高祖族弟晉末為冠軍將軍高祖初即位
下推恩之詔曰遵考服屬之親國戚未遠宗室無多宜
蒙寵爵可封營浦縣侯食邑五百戶
廬陵孝獻王義真高祖子晉末封桂陽縣公食邑千戶
永初元年封廬陵王食邑三千戶
彭城王義康高祖子永初元年封食邑三千戶
江夏文獻王義恭高祖子元嘉元年封食邑五千戶孝
武即祚增封二千戸孝建元年又增封一千戶
衡陽王義季高祖子元嘉元年封衡陽王食邑五千戶
南郡王義宣高祖子元嘉元年封竟陵王食邑五千戶
九年以竟陵羣蠻充斥役刻民數改封南譙王孝武即
位改封南郡王食邑萬戶
始興王濬文帝第二子元嘉十三年封
南平穆王鑠字休玄文帝第四子元嘉十六年封
鑠第二子敬淵封安南縣侯
竟陵王誕字子休文帝第六子元嘉二十年封廣陵王
食邑二千戶年十一二十六年以廣陵彫弊改封隋郡
王孝武孝建初改封竟陵王食邑五千戸
建平宣簡王宏字休度文帝第七子元嘉二十一年年
十一封建平王食邑二千戸
廬江王禕字休秀文帝第八子元嘉二十二年始十歲
封東海王食邑二千戸大明五年增一千戸明帝踐祚
改封廬江
晉熙王㫤字休道文帝第九子元嘉二十二年始十歲
封義陽王食邑二千戸泰始三年改封晉熙
武昌王渾字休淵文帝第十子元嘉二十四年始九歲
封汝隂王食邑二千戸後魏南侵破汝隂郡徙為武昌
王
始安王休仁文帝第十二子元嘉二十九年十歲立為
建安王食邑二千戸明帝即位後降封始安縣王晉平
王休祐文帝第十三子孝建二年年十一封山陽王食
邑二千戸明帝即位以山陽荒弊改封晉平海陵王休
茂文帝第十四子孝建二年年十一封食邑二千戸大
明二年增食邑千戸
鄱陽王休業文帝第十五子孝建二年年十一封食邑
二千戸
臨慶王休倩文帝第十六子孝建元年年九歲疾篤封
東平王食邑二千戸未拜薨太始六年追改為臨慶王
以臨賀郡為臨慶國
桂陽王休範文帝第十八子孝建二年年九歲封順陽
王食邑二千戸大明元年改封桂陽
巴陵王休若文帝第十九子孝建三年年九歲封巴陵
王食邑二千戸
豫章王子尚字孝師孝武第二子孝建二年年五歲封
西陽王食邑二千戸五年改封豫章
晉安王子勛字孝德孝武第三子大明四年年五歲封
食邑二千戸
尋陽王子房字孝良孝武第六子大明四年年五歲封
食邑二千戸
臨海王子頊字孝烈孝武第七子大明四年年五歲封
歴陽王食邑二千戸五年改封戸邑如先
新安王子鸞字孝羽孝武第八子大明四年年五歲封
襄陽王食邑二千戸其年改封戸邑如先
永嘉王子仁字孝龢孝武第九子大明五年年五歲封
食邑二千戸
始安王子真字孝貞孝武第十一子大明五年年五歲
封食邑二千戸
邵陵王子元字孝善孝武第十三子大明六年年五歲
封食邑二千戸
淮南王子孟字孝光孝武第十六子大明七年年六歲
封食邑二千戸文帝改豫章之南梁郡為淮南國罷南
豫州之地并宣城前廢帝即位二郡並復舊
晉陵孝王子雲字孝舉孝武第十九子大明六年年四
歲封食邑二千戸未拜薨
南海哀王子師字孝友孝武第二十二子大明七年年
四歲封食邑一千戸
晉熙王燮明帝子泰始六年封
邵陵殤王友明帝第七子元徽二年年五歲封食邑二
千戸
武陵王贊字仲敷明帝第九子泰始六年生其年詔曰
世祖孝武皇帝雖恃尊墮惠勲狹政弛樂飲無厭事因
於寧泰任威縱費義緣於務寡故以積愁動天流殃息
嗣景和肇釁義嘉成禍世祖繼體陷憲無遺昔皇家中
圯含生懼滅頼英孝感奮掃雪冤耻勲績敡歴拯兹窮
氓繼絶追遠禮訓攸尙况既帝且兄而缺斯典今以第
九子智隨奉世祖為子武陵郡大明之世事均代邦可
封智隨武陵王食邑五千戸尋世祖一門女累不少既
無釐摠義湏防閑諸侯雖不得祖稱天子而事有一家
之切且歸寧有所疹疾相營得失是任閨房有禀朕應
天在位思深九族庶此足申追睦之懷敷愛之旨
随陽王翽字仲儀明帝第十子元徽四年年六歲封南
陽王食邑二千戸昇明二年以南陽荒遠改封随陽
新興王嵩字仲岳明帝第十一子元徽四年年六歲封
食邑二千戸
始建王禧字仲安明帝第十三子元徽四年年五歲封
食邑二千戸
始平王延年建平王景素子泰始二年封新安王三年
改封始平
廬陵王德副桂陽王休範第二子泰始三年封
南郡王銑侍中韞第二子泰始三年封
江夏王伯獻建安王休仁第二子泰始三年封
始平王延之長沙王纂子泰始五年封
南平王宣曜晉平王休祐子泰始五年封
南齊豫章王嶷太祖第二子建元元年封(嶷十六子子廣初封永新)
(侯後襲王爵子恪南康侯子操泉陵侯子行兆陽侯子光宜陽侯子範祁陽侯子顯寧都侯子雲新浦侯餘闕)
臨川王映太祖第三子建元元年封(凡九子皆封侯内第二子游封州侯)
(餘闕)
長沙王晃太祖第四子建元元年封
武陵王曄太祖第五子建元元年封(曄子坦永泰元年封衡陽王)
安城王暠太祖第六子建元元年封
鄱陽王鏘太祖第七子建元元年封
桂陽王鑠太祖第八子建元元年封
始興王鑑太祖第十子建元元年封廣興王後國隨郡
改名
江夏王鋒太祖第十一子建元三年封
南平王銳太祖第十五子永明元年封
宜都王鏗太祖第十六子永明元年封
晉熙王銶太祖第十八子永明四年封
河都王鉉太祖第十九子永明四年封
安陸侯緬太祖次兄始安貞王道生第三子建元元年
封安陸侯食邑千戸
江陵公寳覧緬子建武元年封邑一千五百戸
霄城公寳宏緬子建武元年封汝南公邑一千五百戸
三年改封
曲江公遙欣緬兄鳳子建武元年封聞喜縣公遷荆州
刺史改封
遙欣弟豊城縣公遙昌建武元年封千五百戸
新吴縣侯景先太祖從子建武元年封新吴縣伯邑五
百戸武帝即位進爵為侯
南豊伯赤斧太祖從祖弟宋末封永安亭侯食邑三百
七十戸武帝親遇與景先相比封南豊縣伯邑四百戸
衡陽郡公謀於太祖為絶服族子宋昇明中為武帝中
軍刑獄參軍東莞太守以勲勤封安復縣男三百戸海
陵王立進爵為公建武元年進爵衡陽郡公
臨汝縣公坦之太祖絶服族子隆昌元年追錄父勲封
臨汝縣男建武元年進爵為侯假節討始安王遙光平
進爵為公
巴陵王昭秀文惠太子長懋第三子永明中封曲江公
邑千五百戸鬱林即位封臨海郡王二千戸建武二年
通直常侍庾曇隆啓曰周定雒邑天子置畿内之民漢
都咸陽三輔為社稷之衞中晉南遷事移威弛近郡名
邦多有國食宋武創業依擬古典神州部内不復别封
而孝武末年分樹寵子苟申私愛有乖訓典惟隆昌之
元特開母弟之貴竊謂自古聖明御㝢禮舊為先畿内
限斷宜遵昔制賜第授土一出於外州詔付尚書詳議
其後改封昭秀為巴陵王
桂陽王昭粲太子第四子鬱林王立封永嘉郡王建武
二年改封桂陽王
竟陵王子良武帝第二子建元元年封聞喜縣公邑千
五百戸武帝即位封竟陵王邑二千戸
廬陵王子卿武帝第三子建元元年封臨汝縣公千五
百戸武帝即位封廬陵王
巴東郡侯子響武帝第四子初豫章王嶷養為後永明
六年有司奏子響體自聖明出繼宗國大司馬臣(時嶷為大)
(司馬)在昔未有嗣息所以因心鞠養陛下弘天倫之愛臣
嶷深猶子之恩遂乃繼體扶疎世祚垂改茅蔣菴蔚冢
嗣莫移誠欣敦睦之風實虧立嫡之教臣等參議子響
宜還本乃封巴東郡王
安陸王子敬武帝第五子初封應城縣公武帝即位封
安陸王
晉安王子懋武帝第七子初封江陵公武帝即位封晉
安王
随郡王子隆武帝第八子初封枝江公武帝即位封随
郡王
建平王子真武帝第九子武帝即位封
西陽王子明武帝第十子永明元年封武昌王三年失
國璽改封西陽王
南海王子罕武帝第十一子永明元年封
巴陵王子倫武帝第十三子永明二年封
邵陵王子貞武帝第十四子永明四年封
臨賀王子岳武帝第十六子永明七年封
西陽王子文武帝第十七子永明七年封蜀郡王建武
中改封西陽王
衡陽王子峻武帝第十八子永明七年封廣漢王建武
中改封衡陽王
南康王子琳武帝第十九子永明七年封宣成王明年
改南康王
永安王子珉武帝第二十子永明七年封義安王後改
永安(安一作陽)
湘東王子建武帝第二十一子永明八年封
南郡王子夏武帝第二十三子(臣欽若等曰以後無封建年月者史闕)
晉安王寳義明帝長子建武元年封
江夏王寳玄明帝第三子建武元年封
廬陵王寳源明帝第五子建武元年封
鄱陽王寳寅明帝第六子建武初封建安郡王和帝立
宣德太后臨朝梁王為建安公改封寳寅為鄱陽王
邵陵王寳攸明帝第九子建武元年封南平郡王二年
改封邵陵王
晉熙王寳嵩明帝第十子
桂陽王寳貞明帝第十一子
梁臨川静惠王宏太祖第六子也武帝踐祚天監元年
封臨川郡王食邑二千戸(宏子正義平樂侯正德西豐侯後封臨賀郡王正則樂山)
(侯正立羅平侯正表封山侯正信武化侯)
安成王秀太祖第七子天監元年封食邑二千戸
南平王偉太祖第八子天監元年封建安郡食邑二千
戸十七年以建安土瘠改封
鄱陽王恢太祖第九子天監元年封食邑二千戸
始興王憺太祖第十子天監元年封食邑二千戸
西昌縣侯藻武帝長兄懿子天監元年封食邑五千戸
吴平縣侯景武帝從父弟天監元年封食千戸
景弟湘隂侯昂大通二年封邑一千戸
豫章王綜武帝第二子天監三年封邑三千戸
南康王續武帝第四子天監八年封邑二千戸
廬陵王續武帝第五子天監八年封邑二千戸
邵陵王綸武帝第六子天監十三年封邑二千戸(綸子汝南)
(侯堅大通元年封邑五百戸堅弟永安侯確大通二年封為正階侯邑五百戸後徙封永安)
武陵王紀武帝第八子天監十三年封邑二千戸
河東王譽字重孫昭明太子統第二子普通二年封枝
江縣公大通三年改封邑二千戸
武昌郡王警昭明太子子大同三年封
義陽郡王譼昭明太子子大同三年封
豫章郡王懽昭明太子子初封華容公中大通三年改
封
潯陽王大心簡文帝第二子中大通四年以皇孫封當
陽公邑千五百戸大寳元年改封邑二千戸
臨川王大欵簡文帝三子初封江夏郡王大寳元年改
封
南海王大臨文帝第四子大通二年封寧國縣公邑一
千五百戸大寳元年改封邑二千戸
南郡王大連簡文帝第五子大通二年封臨城縣公邑
一千五百戸大寳元年改封邑二千戸
安陸王大春簡文帝第六子大同六年封西豐縣公邑
一千五百戸大寳元年改封邑二千戸
桂陽王大成簡文帝第八子即位初封山陽郡王大寳
元年改封
汝南王大封簡文帝第九子即位初封宜都郡王大寳
元年改封
瀏陽王大雅簡文帝第十二子大通九年封邑一千五
百戸
新興王大莊簡文帝第十三子大通九年封高唐縣公
邑一千五百戸大寳元年封邑二千戸
西陽王大鈞簡文第十四子大寳元年封邑二千戸
武寧王大威簡文第十五子大寳元年封邑二千戸
建平王大球簡文第十七子大寳元年封邑二千戸
義安王大昕簡文第十八子大寳元年封邑二千戸
綏建王大摯簡文第十九子大寳元年封邑二千戸
樂梁王大圜簡文第二十子大寳元年封邑二千戸
始安王方略元帝第十子承聖元年封
陳永修縣侯擬高祖疎屬也高祖踐祚與鍾陵侯褒等
十人同封詔曰維城宗子實固有周盤石懿親用隆大
漢故會盟則異姓為後啟土則非劉勿王所以糾合枝
幹廣樹藩屏前王懋典列代常規從子持節員外散騎
常侍明威將軍雍州刺史監南徐州擬持節通直散騎
侍郎貞威將軍北徐州刺史褒從子晃從孫炤假節員
外散騎常侍明威將軍訬假節信威將軍北徐州刺史
吉陽縣開國侯諠假節通直散騎常侍郎信武將軍祐
假節散騎侍郎雄信將軍青州刺史廣梁太守詳貞威
將軍通直散騎侍郎惠紀敬雅恭泰並枝戚密近劬勞
王室宜列河山以光封建擬可永修縣開國侯褒鍾陵
縣開國侯晃建城縣開國侯炤上饒縣開國侯訬虔化
縣開國侯諠仍前封祐豫章縣開國侯詳遂興縣開國
侯惠紀宜黃縣開國侯敬雅寧都縣開國侯恭泰平固
縣開國侯各五百戸
衡陽獻王昌高祖第六子梁元帝除員外散騎常侍荆
州䧟與宣帝俱還關右高祖即位頻遣使請宣帝及昌
周人許之是時王琳梗於中流昌未得還居於安睦王
琳平後天嘉元年二月昌發自睦繇魯山濟江而巴陵
王蕭沈等率百寮上表曰臣聞宗子維城隆周之懋軌
封建藩屏有漢之弘規是以卜世斯永實資邢衛鼎命
靈長實頼河楚伏惟陛下神猷光天聖德欽明道高日
月德侔造化往者王業惟始天步方艱參奉權謀糾合
義烈威略外舉神武内定故以再康禹迹大庇生民者
矣及聖武升遐王師遠次皇嗣夐隔繼業靡歸宗祧危
殆綴旒非喻既而傳車言反公卿定策纂我洪基光昭
景運民心有奉園寢克寧后來其蘇復在兹日物情天
意皎然可求王琳逆命逋誅歲久今者連結犬羊乘流
縱釁舟旗野陣緜江蔽陸兵疲民困杼軸用空中外騷
然藩籬罔固乃旰食當朝憑流授律蒼兕既馳長蛇自
翦廓清四表澄滌八紘雄圖遐舉仁聲遠暢德化所覃
風行草偃故以功深於微禹道大於惟堯豈直社稷用
寧斯乃黔黎是頼第六皇弟昌近以眇年出質提絜宼
手偏隔關徼旋踵末繇陛下天倫之愛既深克讓之懷
常切伏以大德無私至公有在豈得徇匹夫之常情忘
王業之大計憲章故實式遵典禮欽若姬漢建樹賢戚
湘中地維形勢控帶川阜扞城之寄匪親勿居宜啓服
衡疑兼崇徽節臣等參議以昌為使持節散騎常侍都
督湘州諸軍事驃騎將軍湘州刺史衡陽郡王邑五千
戶加給皂輪三望車後部鼓吹一部班劔二十人啓可
奉行詔曰可
鄱陽王伯山文帝第三子初高祖時天下草創諸王授
封儀注多闕及伯山受封文帝欲重其事天嘉元年七
月丙辰尚書八座奏曰臣聞本枝惟久宗周之業以弘
磐石既建皇漢之基斯遠故能恊宣五運規範百王式
固靈根克隆卜世第三皇子伯山發睿德於齠年表岐
姿於昔日光照丹掖暉映青闈而玉圭未秉金錫靡駕
豈所以敦序維翰建樹藩戚臣等參議宜封鄱陽郡王
詔曰可乃遣散騎常侍度支尚書蕭睿持節兼太宰告
於太廟又遣五兵尚書王質持節兼太宰告於太社其年
十月帝臨軒策命之策訖勅令王公已下並醼於王第
新安王伯固文帝第五子天嘉六年封邑二千戸
晉安王伯恭文帝第六子天嘉六年封
廬陵王伯仁文帝第八子天嘉六年封(子番後封湘濱侯)
江夏王伯義文帝第九子天嘉六年封(子元箕封湘潭侯)
武陵王伯禮文帝第十子天嘉六年封
永陽王伯智文帝第十二子大建中封
桂陽王伯謀文帝第十三子大建中封
豫章王叔英宣帝第三子文帝封建安侯大建元年改封
長沙王叔堅宣帝第四子文帝封豐城侯大建元年改
封
建安王叔卿宣帝第五子大建四年封
宜都王叔明宣帝第六子大建五年封
河東王叔獻宣帝第九子大建五年封
新蔡王叔齊宣帝第十一子大建七年封
晉熙王叔文宣帝第十二子大建七年封
淮南王叔彪宣帝第十三子大建八年封
始興王叔重宣帝第十四子後主即位初封
潯陽王叔儼宣帝第十五子後主即位初封
岳陽王叔慎宣帝第十六子大建十四年封
義陽王叔達宣帝第十七子大建十四年封
巴山王叔雄宣帝第十八子大建十四年封
武昌王叔虞宣帝第十九子大建十四年封
湘東王叔平宣帝第二十子至德元年封
臨賀王叔敖宣帝第二十一子至德元年封
陽山王叔宣宣帝第二十二子至德元年封
西陽王叔穆宣帝第二十三子至德元年封
南安王叔儉宣帝第二十四子至德元年封
南郡王叔澄宣帝第二十五子至德元年封
沅陵王叔興宣帝第二十六子至德元年封
岳山王叔韶宣帝第二十七子至德元年封
新興王叔純宣帝第二十八子至德元年封
巴東王叔謨宣帝第二十九子至德四年封
臨江王叔顯宣帝第三十子至德四年封
新會王叔坦宣帝第三十一子至德四年封
新寧王叔隆宣帝第三十二子至德四年封
新昌王叔榮宣帝第三十三子禎明二年封立為新昌
王
太原王叔匡宣帝第三十四子禎明二年封臨汝縣侯
方慶高祖弟南康忠壯王休先之孫天嘉中封
吴興王胤後主長子宣帝大建十年封為永康公後主
即位立為皇太子禎明二年廢封
南平王嶷後主第二子至德元年封
永嘉王彦後主第三子至德元年封
南海王虔後主第五子至德元年封
信義王祗後主第六子至德元年封
邵陵王兢後主第七子至德元年封
會稽王莊後主第八子至德元年封
東陽王恮後主第九子禎明二年封邑一千戸
吴郡王蕃後主第十子禎明二年封
錢唐王恬後主第十一子禎明二年封
後魏文安公泥國之疎族也道武厚遇之特封(泥子屈明元時)
(屈門下出納詔命封元城侯屈子磨渾少為明元所知封長沙公)
上谷公紇羅神元帝曾孫道武即帝位以援立功與弟
建同日賜爵為公(子題封襄城王)
建德公嬰文真定侯陸並明元後並仕太武時獲封爵
武陵侯因章帝後從道武平中原以功封曲逆侯太武
時改爵
長樂王壽章帝後太武時位選部尚書封南安王後改
封
望都公頽昭帝後隨道武平中原賜爵望都侯太武時
進爵為公
曲陽侯素延桓帝後以小年從道武征討賜爵
順陽公郁桓帝後文成時位殿中尚書賜爵
宜都王晨桓帝後文成時為尚書左僕射封南平公獻
文傳位有定策勲孝文即位封
襄邑子陵平文帝後太武賜爵襄邑男進爵為子
華山王鷙平文帝後孝文末以軍功賜爵晉陽男永初
封
松滋侯度平文帝後道武初賜爵
度孫上黨王天穆莊帝踐祚除太尉封上黨後增封通
前三萬戸元顥乘虚䧟雒陽莊帝還宫增邑通前七萬
戸
西河公敦文帝曾孫也太武時賜爵
樂成侯與都烈帝之裔文成時為河間太守爵賜樂成
子獻文初以子丕貴重進爵
興都子東陽王丕太武時賜爵興平子獻文即位為侍
中丞相乙渾謀反丕以奏聞詔收誅之改封東陽公孝
文時封東陽王後例降王爵封平陽郡公後詔以平陽
畿甸改封新興公子雋邕並有軍功雋封新安縣男邕
封涇縣男
淮陵侯大頭烈帝曾孫文成初封
河間公齊烈帝玄孫大武時賜爵浮陽侯從征和龍以
功進爵為公後坐事免官爵後為前將軍尅仇池威振
羌氐復賜爵河間公(齊子蘭孝文初賜爵建陽子蘭子志孝明封建忠伯)
扶風公處貞烈帝之後少以壯烈聞位殿中尚書
吉陽男地干道武族弟以司衛監討白澗丁零有功封
江夏公吕道武族弟也以軍功封
衛王儀道武兄秦王翰子道武奔賀蘭部侍從出入豋
國初賜爵九原公後改封平原公又徙封東平公從平
中山進封衛王儀子中山王纂太武踐位封中山公進
爵為王
纂弟新蔡公幹從太武南廵賜爵
幹子沛郡公禎孝武初賜爵
隂平王烈衛王儀弟元紹之逆烈迎立明元以功進爵
隂平王
常山王遵道武兄壽鳩之子道武初有佐命勲賜爵雒
陽公後封常山王
遵孫暨陽子可悉陵從太武平凉州殺沮渠茂處一驍
將帝壯之即日拜都幢將賜爵
可悉陵弟城陽公忠孝文時賜爵忠弟德封河間公德
弟贊為司州刺史封上谷侯
陳留公虔道武兄紇根之子登國初賜爵陳留公虔兄
蒲城侯顗從道武平中山以功賜爵
毗陵王順紇根弟地干之子登國初賜爵南安公及道
武討中山留順守京師栢肆之敗軍人有亡歸者言大
軍奔散不知帝所在順聞之欲自立納莫題諫乃止時
賀力脊等聚衆作亂於隂舘順討之不尅乃從留宫自
白登南入繁畤故城阻灅水為固以寧人心道武善之
進封為王
遼西公意烈地干弟力貞之子道武平中原意烈力戰
獲勲賜爵(意烈弟勃以勲封彭城公)
意烈弟武遂子忮干明元踐祚賜勲
陽豊公庫汗力貞曾孫為羽林中郎將文成起景穆廟
賜爵陽豐侯獻文即位復造文成廟拜殿中給事進爵
為公
清河王紹道武子天興六年封
平陽王熙道武子天興六年封(熙曾孫均封安康縣伯均二子忻為東阿侯禹)
(為鄄城縣伯)
河南王曜道武子天興六年封
河間王修道武子天賜四年封
長樂王處文道武子天賜四年封
廣平王連道武子天賜四年封
京兆王黎道武子天賜四年封
樂平王丕明元子泰常七年封
安定王彌明元子泰常七年封
樂安王範明元子泰常七年封
永昌王徤明元子泰常七年封
建寧王崇明元子泰常七年封
晉王伏羅太武子真君三年封
東平王翰太武子真君三年封秦王後改封
臨淮王譚太武子真君三年封燕王後改封
廣陽王建太武子真君三年封楚王後改封
南安王余太武子真君三年封吴王後改封
陽平王新成景穆帝子大安三年封(新成子衍封廣安侯)
京兆王子推景穆帝子大安五年封(子推子遥從孝文南征賜爵饒陽男)
(孫暹莊帝時為南兖州刺史元顥入暹據州不屈封汝陽王)
濟隂王小新成景穆子和平二年封
汝隂王天賜景穆子和平三年封(天賜子沂封東燕縣男)
樂良王萬壽景穆子和平三年封
廣平王雒侯景穆子和平三年封
任城王雲景穆子和平五年封
高平縣侯嵩任城王澄子從孝文南伐嵩勇冠三軍孝
文大悦而言曰任城康王大有福德文武出其門以功
賜爵高平縣侯
南安王禎景穆子皇興二年封(禎子英宣武正始元年封中山王禎孫略孝明)
(時封東平王肅莊帝時封魯郡王)
城陽王長壽景穆帝子皇興二年封(長壽孫顯恭以軍功封平陽縣子旭)
(莊帝時封襄城郡王)
安定王休景穆帝子皇興二年封及開建五等食邑二
千戸(休子貴平莊帝初封東萊王孫長壽武定初封南郡王)
安樂王長樂文成第二子皇興四年封建昌王後改封
(曾孫爽出帝時封潁川郡王)
廣川王略文成子延興二年封
齊郡王簡文成子太和五年封
安豐王猛字秀烈文成子太和五年封
咸陽王禧獻文帝子太和九年封後孝文詔以禧元弟
之重食邑二千戸自餘五王皆食邑二千戸(禧子永初封琅邪縣)
(開國公邑五百戶莊帝初時封太原王)
趙郡王幹獻文帝子太和九年封河南王孝文遷雒改
封趙郡王(幹子謐初以親列封上蔡縣開國公食邑四百戸讓而不受莊帝初封魏郡王食邑一千)
(戸後復封趙郡王謐弟諶孝明時封平鄉縣開國男食邑二百戸)
廣陵王羽獻文子也太和九年封及五等開建羽食渤
海之東邑二千戸(子忻孝莊初封沛郡王邑二千戸後改封淮陽王欣弟業普泰元年封高)
(密郡王邑二千戸)
高陽王雍獻文子太和九年封潁川王久之改封高陽
五等開建食邑二千戸靈太后增雍封一千戸(雍孫端封安德)
(縣公叡封濟北郡王誕封昌樂王勤文出帝初封陽平縣亘封濮陽縣伏陀封武陽縣彌陀封新陽縣僧育封)
(頓丘縣居羅封衛國縣並開國伯食邑四百戸)
彭城王勰獻文子太和九年封始平王開建五等食邑
二千戸改封勰薨靈太后詔曰故太師彭城武宣王謙
光守約屢為增邑之賞辭多受少終保初錫之封可以
先後所封戸别封三子為縣公食邑各一千戸子直真
定縣公子正覇城縣公(子貞子剛莊帝初封浮陽王剛弟質封林慮王邑各千戸)
北海王詳獻文子太和九年封(詳子瑱初封平樂縣公莊帝初進封)
京兆王瑜孝文子太和二十一年封
清河王懌孝文子太和二十一年封
廣平王懷孝文子太和二十一年封(懷子誨孝宣二年封范陽王)
汝南王悦孝文子景明四年封(悦孫綽天平二年封琅琊王)
樂平王最昭成皇帝宗室從孝武入關封
沛郡王恕前廢帝子普泰元年封渤海王太昌元年改
封
陳郡王曜常山郡王子興和元年封
宜陽王景植孝静兄興和二年封
清河王威孝静弟興和二年封
潁川王謙孝静弟興和二年封
册府元龜卷二百六十四
