册府元龜卷二百十九宋王欽若等撰
僭偽部
總序
夫餘分為閏既異夫居正之統王綱失紐或有乎僭命
之號斯盍豪傑竊起以蓄乎覬覦強弱相凌分據乎土
宇雖政令之自出非運序之所繫自魏武徙氐羌之種
雜處秦州晉氏之興厥類彌熾罔徇名臣之議失於長
世之御亂華之暴乘間而作故劉淵以五部之衆起於
離石石勒因晉陽之甲據乎襄國厲階之搆乃繇於此
而李特以流徙之隷奄宅益部而為蜀慕容廆因封建
之舊保界遼碣而為燕羣雄競起宇内分裂河西之區
張軌攸領因而稱制是稱前凉自此晉綱絶紐中原震
蕩龜玉南徙遂荒江介其後符洪自薊州之廣川建三
晉之號入寇關輔居長安而為秦李暠跨燉煌之地雄
西夏而稱西凉慕容垂守中山之國蹈兩河而為後燕
乞伏國仁憑河湟之奥而為西秦吕光按酒泉之富而
為後凉姚萇乘符氏之業而為後秦馮䟦踐昌黎之域
而為北燕秃髮烏孤負西平之阻而號南凉慕容德依
廣固之險而為南燕沮渠蒙遜保張掖而為北凉赫連
勃勃連朔方而稱夏凡十有六國焉俱僭大號各建正
朔或稱王爵並專誅賞𫝊世垂祚歴歲彌久而率多戎
虜之種或出氐羌之類始愆制馭終以彊大分宰諸夏
專制民命吞併相繼兵難不絶家國殊政百有餘年洎
宋祖之奮威及元魏之雄視芟夷掃蕩剪焉靡餘以至
唐室之季王度交喪禮樂征伐不出於朝廷山河疆理
遂分於土壤王審知跨據山海裂五郡而為閩王建憑
恃巖險包三川而為蜀楊行密宅淮海之壤擅魚鹽之
富建號而稱吳劉陟總百越之衆通珠貝之利開國而
為漢其後孟知祥因同光之難憑二劍之固僣尊名而
為後蜀李昪承吳人之業保重江之阻冒舊服而為唐
劉崇以漢室之亡托於宗胄仍厥位號保於太原而吳
唐二蜀繼守其宇七閩之亂厥土三分顯德之世尚餘
四國皇朝受命始平井絡旋殄五嶺後克江表三晉遺
孽再駕而服混一區内以致太平今自西晉之後洎唐
宋諸國論次其事類以為僭偽部凡三十七門
姓系年號
姓系
夫胙土命氏事存於魯史别生分類義載於虞書盖所
以辨族類而定嫌疑厚人倫而正宗祀也若夫桀黠之
流乘時射利割據州壤負阻山河或保聚方隅或饕竊
大號雖游魂假息寧亂紀於帝圖然瓜割豆分咸編名
於惇史源流所自祚裔攸存廣記備言既可徵於舊史
洽聞殫見將有助於方来爰用討論咸從編次
前凉張軌字士彦安定烏氏人漢常山景王耳十七世
孫也家世孝廉以儒學顯父温為太官令軌晉惠帝時
為散騎常侍征西軍司馬永寧初出為護羌校尉凉州
刺史愍帝時進位司空固讓又拜侍中太尉凉州牧西
平公軌又固辭在州十三年表立子寔為世子卒年六
十諡曰武公州人推寔攝父位寔字安遜愍帝因下策
書授持節都督凉州諸軍事西中郎將凉州刺史領護
羌校尉西平公在位六年為帳下閻沙所害私諡曰昭
公元帝賜諡曰元子駿年幼弟茂攝事州人推茂為大
都督太尉凉州牧茂不從但授使持節平西將軍凉州
牧在位五年卒私諡曰成茂無子寔子駿嗣位駿字公
庭在位二十二年卒私諡曰文公穆帝追諡曰忠成公
第二子重華嗣位自稱持節大都督太尉護羌校尉凉
州牧西平公假凉王重華字泰臨在位十一年卒私諡
曰昭公後改曰桓公穆帝賜諡曰敬烈子耀靈年十歲
嗣事稱大司馬校尉刺史西平公在位一年為伯父祚
所害私諡曰哀公祚字太伯自稱大都督大將軍凉州
牧永和十年祚僭稱帝位簒立三年為其下張瓘䓁所
殺立耀靈庶弟玄靚為大都督大將軍校尉凉州牧西
平公玄靚字元安在位九年為駿少子天錫所害私諡
曰冲公孝武帝賜諡曰敬悼公天錫自號大將軍校尉
凉州牧西平公在位十三年降於苻堅(自軌為凉州至天錫凡九世七)
(十六年)
西凉李暠字玄盛小字長生隴西成紀人漢前將軍廣
之十六世孫也廣曾祖仲翔漢初為將軍討叛羌於素
昌素昌即狄道也衆寡不敵死之仲翔子伯考奔喪因
葬於狄道之東川遂家焉世為西州右姓高祖雍曾祖
柔仕晉並歴位郡守祖弇仕張軌為武衛將軍家世亭
侯父㫤幼有令名早卒遺腹生暠吕光末叚業所署沙
州刺史孟敏署暠效榖令敏卒護軍郭謙治中索僊等
推玄盛為敦煌太守稱藩於業晉安帝隆安四年晉昌
太守唐瑶推玄盛為大都督將軍凉公領秦凉二州牧
護羌校尉在位十八年年六十四私諡曰武昭王子歆
嗣歆字士業小字桐椎在位四年為沮渠蒙遜所滅弟
敦煌太守恂為郡人宋承等所推為凉州刺史二年又
為蒙遜所滅(始暠以安帝隆安四年僭位凡三世二十四年)
前趙劉淵字元海新興匈奴人冒頓之後也初漢高祖
以宗女為公主以妻冒頓約為兄弟故其子孫遂冒姓
劉氏後漢建武初烏珠留若鞮單于子右奥鞬日逐王
比自立為南單于入居西河美稷今離石左國城即單
于所徙庭也中平中單于羌渠使子於扶羅將兵助漢
討平黃巾會羌渠為國人所殺於扶羅以其衆留漢自
尊為單于屬董卓之亂寇掠太原河東屯於河内於扶
羅死弟呼厨泉立以於扶羅子豹為左賢王即元海之
父也魏武分其衆為五部以豹為左部帥其餘部師皆
以劉氏為之太康中改置都尉左部居太原泫氏右部
居祁南部居蒲子北部居新興中部居大陵劉氏雖分
居五部然皆家於晉陽汾澗之濱豹生元海晉惠帝時
為成都王穎所拜北單于永興元年僭稱漢王永嘉二
年僭即皇帝位在位六年偽諡光文皇帝太子和立和
字玄泰嗣偽位為弟聰所害聰字玄眀一名載元海第
四子以永嘉四年僭即皇帝位在位九年偽諡曰昭武
皇帝子粲嗣偽位粲字士光在位一年為靳準所殺元
海族子曜自長安赴難至於赤壁偽太保呼延宴等迎
立之以大興元年僭即皇帝位曜字永眀在位十年為
石勒所殺(元海自懷帝永嘉四年僭位至曜三世凡二十有七年)
後趙石勒字世龍初名&KR0146;上黨武鄉羯人也其先匈奴别
部羌渠之胄祖邪奕於父周曷朱一名乞翼加並為部落
小率勒仕劉元海為平東大將軍封親漢王晉元帝大
興二年偽稱趙王成帝咸和五年僭號趙天王行皇帝
事尋僭即皇帝位在位十五年年六十子弘嗣偽位弘
字大雅在位二年年二十二為勒從子虎所廢尋殺之
虎字季龍稱居攝趙天王咸康三年僭稱大趙天王穆
帝永和五年僭即皇帝位六年季龍死在位十五年子
世立凡三十三日為兄遵所廢遵立一百八十三日為
冉閔所殺立石鑒鑒在位一百三日為閔所殺(始勒以成帝咸)
(和三年僭立二主四子凡二十三年)閔字永曾小字棘奴季龍之養孫也
父瞻字弘武本姓冉名良魏郡内黃人也其先漢黎陽
騎都督累世牙門勒破陳午獲瞻時年十二命季龍子
之驍猛多力攻戰無前歴位左積射將軍西華侯閔幼
而果銳季龍撫之如孫永和六年殺石鑒自立僭位二
年為慕容雋所滅
前燕慕容廆字奕雒瓌昌黎棘城鮮卑人也其先有熊
氏之苖裔世居北夷邑於紫蒙之野號曰東胡其後與
匈奴並盛控弦之士二十餘萬風俗官號與匈奴略同
秦漢之際為匈奴所敗分保鮮卑山因以為號曾祖莫
護䟦魏初率其諸部入居遼西從宣帝伐公孫氏有功
拜率義王始建國於棘城之北時燕代多冠步搖冠莫
護䟦見而好之乃斂髮襲冠諸部因呼之為步搖及後
音訛遂為慕容或云慕二儀之德繼三光之容遂以慕
容為氏祖木延左賢王父涉歸以全柳城之功進拜鮮
卑單于遷邑於遼東北於是漸慕諸夏之風矣廆晉武
帝太康中為鮮卑都督累轉遼東公持節都督幽州諸
軍事車騎將軍平州牧大單于在位四十九年年六十
五成帝遣使者策贈大將軍開府儀同三司諡曰襄第
三子皝嗣位皝字元真帝遣謁者拜征北大將軍平州
刺史大單于遼東公咸康三年僭即天王位在位十五
年年五十二第二子雋立雋字宣英穆帝永和五年僭
即燕王位八年僣即皇帝位在位十一年年四十二子
暐嗣偽位暐字景茂在位一十一年為符堅所滅(始廆以武)
(帝太康六年稱公至暐四世凡八十五年)
前秦苻洪字廣世略陽臨渭氐人也其先蓋有扈之苗
裔為西戎酋長始其家池中蒲生長五丈五節如竹形
時咸謂之蒲家因以為氏焉父懷歸部落小帥洪仕石
季龍累有戰功封西平郡公穆帝永和六年季龍死洪
自稱大將軍大單于三秦王改姓苻氏是年洪死年六
十六子健嗣位去秦王之號七年僭稱天王大單于八
年僭即皇帝位健字建業在位四年年三十九子生嗣
偽位生字長生在位二年年二十三為苻堅所殺堅字
永固一名文玉洪季子雄之子也以升平元年僭稱大
秦天王在位二十七年年四十八孝武太元十年為姚
萇所滅堅庶長子丕僭即皇帝位於晉陽丕字永叙在
位二年為慕容永所敗堅族孫登以太元十一年僭即
皇帝位登字文高在位九年年五十二為姚興所滅(始健)
(以永和七年僭立至登五世凡四十四年)
後秦姚弋仲南安赤亭羌人也其先有虞氏之苖裔禹
封舜少子於西戎世為羌酋其後燒當雄於洮罕之間
七世孫填虞漢中元末宼擾西州為楊虚侯馬武所敗
徙出塞虞九世孫遷那率種人内附漢朝嘉之假冠軍
將軍西羌校尉歸順王處之於南安之赤亭那玄孫柯
廽為魏鎮西將軍綏戎校尉西羌都督廽生弋仲仕石
季龍為征西大將軍封西平郡公晉穆帝永和七年遣
使降晉拜六夷大都督大單于封高陵郡公八年弋仲
卒子襄嗣襄字景國升平元年為符堅所殺弟萇降堅
萇字景茂堅以為揚武將軍累遷龍驤將軍孝武太元
九年自稱大將軍大單于萬年秦王以太元十一年僭
即皇帝位在位八年年六十四長子興嗣自稱大將軍
眀年僭即皇帝位興字子略在位二十二年年五十一
長子泓嗣以義熙十一年僭即皇帝位泓字元子在位
二年年三十為晉所滅(始萇以孝武太元九年僭立至泓三世凡三十三年)
後蜀李特字玄休巴西宕渠人其先廪君之苖裔也昔
武落鍾離山崩有石穴二所其一赤如丹一黑如漆有
人出於赤穴者名曰務相姓巴氏有出於黑穴者凡四
姓曰曎氏樊氏栢氏鄭氏五姓俱出皆争為神於是相
與以劍刺穴屋能著者以為廪君四姓莫著而務相之
劍縣焉又以土為船彫畫之而浮水中曰若其船浮存
者以為廪君務相船又獨浮於是遂稱廪君乘其土船
將其徒卒當夷水而下至於鹽陽水神女子止廪君曰
此魚鹽所有地又廣大與君俱生可止無行廪君曰我
當為君求廪地不能止也鹽神夜從廪君宿旦輒去為飛
䖝諸神皆從其飛蔽日晝昏廪君欲殺之不可别又不
知天地東西如此者十日廪君乃以青縷遺鹽神曰嬰
此即宜之與汝俱生弗宜將去汝鹽神受而嬰之廪君
立碭石之上望膺有青縷者跪而射之中鹽神鹽神死
羣神與俱飛者皆去天乃開朗廪君復乘土船下及夷
城夷城石岸曲泉水亦曲廪君望如穴狀歎曰我新從
穴中出今又入此奈何岸即為摧廣三丈餘而階陛相
乘廪君登之岸上有平石方一丈長五尺廪君休其上
投策計筭皆著石焉因立城其旁而居之其後種類遂
繁秦并天下以為黔中郡薄賦斂之口歲出錢四十巴
人呼賦為賨因為賨人焉特父纂為東羌獵將特晉武
帝元康中随流人至蜀其後流人以特為主行鎮北大將
軍惠帝大安元年自稱益州牧都督梁益二州諸軍事
在位二年為晉益州刺史羅尚所殺特弟流自稱大將
軍大都督益州牧流字元通年五十六死特子雄自稱
大都督大將軍益州牧永興元年僭稱成都王又僭即
帝位雄字仲雋在位三十年年六十一兄蕩之子班嗣
偽位班字世文為李越所殺在位一年年四十七遂立
雄之子期字世運在位三年年二十五為李夀所廢自
縊死夀字武考特弟驤之子在位五年年四十四長子
勢嗣偽位勢字子仁在位五年為晉所滅(始特以惠帝太安元年起)
(兵至勢六世凡四十六年)
後凉吕光字世眀略陽氐人也其先吕文和漢文帝初
自沛避難徙焉世為酋豪父婆樓佐命符堅官至太尉
光仕符堅為都督五門巴西諸軍事安西將軍西域校
尉堅為姚萇所害光於是自稱使持節侍中中外大都
督督隴右河西諸軍事大將軍領護匈奴中郎將凉州
牧酒泉公晉孝武太元十五年僭即三河王位二十一
年僭即天王位在位十年年六十嫡子紹嗣偽位為庶
長子纂所殺纂字永緒僭即天王位在位三年為吕起
所殺立光弟寳之子隆嗣偽位隆字永基為姚興所滅
(始光以孝武太元十二年定凉州十五年僭立至隆凡十有三載)
後燕慕容垂字道眀前燕慕容皝之第五子慕容雋時
封為吳王慕容暐為符堅所滅垂在堅朝歴位京兆尹
堅敗垂引兵至滎陽以晉孝武太元八年自稱大將軍
大都督燕王在位十三年年七十一子寳嗣寳字道祐
在位三年年四十四子盛嗣盛字道運在位三年年二
十九垂少子熙嗣熙字道文在位六年年二十三為寳
養子雲所弑雲字子雨祖父高和句驪之支庶自云高
陽氏之苖裔故以為高氏焉(始垂以孝武太元八年僭立至熙四世凡二十四年)
雲尋為幸臣離班姚仁所殺
西秦乞伏國仁隴西鮮卑人也在昔有如弗斯出連叱
盧三部自漢北南出大隂山遇一巨蟲於路其狀若神
龜大如陵阜乃殺馬而祭之祝曰若善神也便開路惡
神也遂塞不通俄而不見乃有一小兒在焉時又有乞
伏部有老父無子者請養為子衆咸許之老父欣然自
以有所依憑字之曰紇干紇干者夏言依倚也年十歲
驍勇善射彎弓五百斤四部服其雄武推為統主號之
曰乞伏可汗託鐸莫何託鐸者言非神非人之稱也其
後有祐鄰者即國仁五世祖也晉武帝泰始初率戸五
千遷於夏緣部衆稍盛鮮卑鹿結七萬餘落屯於高平
川與祐鄰迭相攻擊鹿結敗南奔略陽祐鄰盡并其衆
因居高平川祐鄰死子結權立徙於牽屯結權死子利
郍立擊鮮卑吐頼於烏樹山討尉遲渴權於大非川收
衆三萬餘落利郍死弟祁埿立祁埿死利郍子述延立
討鮮卑莫侯於菀川大破之降其衆二萬餘落因居菀
川以叔父軻埿為師傅委以國政斯引烏埿為左輔將
軍鎮蔡園川出連高胡為右輔將軍鎮至便川叱盧郍
胡為率義將軍鎮牽屯山述延死子傉大寒立會石勒
滅劉曜懼而遷於麥田無孤山大寒死子司繁立始遷
於度堅山尋為符堅將王統所襲部衆叛降於統司繁
歎謂左右曰智不距敵德不撫衆劒騎未交而本根已
敗見衆分散勢亦難全若奔諸部必不我容吾將為呼
韓邪之計矣乃詣統降於堅堅悅署為南單于留之長
安以司繁叔父吐雷為勇士護軍撫其部衆俄而鮮卑
勃寒侵斥隴右堅以司繁為使持節都督討西胡諸軍
事鎮西將軍以討之勃寒懼而請降司繁遂鎮勇士川
甚有威惠司繁卒國仁代鎮孝武太元十年自稱大都
督大將軍大單于領秦凉二州牧在位四年弟乾歸嗣
乾歸在位二十四年子熾磐嗣熾磐在位十五年子慕
末嗣慕末在位四年為赫連定所殺(始國仁以孝武太元十年僭位至慕)
(末凡四世四十有六載而滅)
北燕馮䟦字文起長樂信都人也小字乞直伐其先畢
萬之後也萬之子孫有食采馮鄉者因以氏焉永嘉之
亂䟦祖父和避地上黨父安雄武有器量慕容永時為
將軍永滅䟦東徙和龍家於長谷䟦為慕容雲所署使
持節侍中都督中外諸軍事雲為其幸臣所殺䟦乃僭
稱天王位於昌黎在位二十二年弟弘立六年為後魏
所滅(始䟦以孝武太元二十年僭立至弘凡二世二十八年)
南凉秃髮烏孤西河鮮卑人也其先與後魏同出八世
祖匹孤率其部自塞北遷於河西其地東至麥田牽屯
西至濕羅南至澆河北接大漠匹孤卒子夀闐立初夀
闐之在孕母胡掖氏因寢而産於被中鮮卑謂被為秃
髮因而氏焉夀闐卒孫樹機能立壯果多謀略晉武帝
泰始中殺秦州刺史胡烈於萬斛堆殺凉州刺史蘇愉
於金山盡有凉州之地武帝為之旰食後為馬隆所敗
部下殺之以降弟務丸立死孫推斤立死子思復鞬立
部衆稍盛烏孤即思復鞬之子也安帝隆安元年自稱大
都督大將軍大單于西平王在位三年弟利鹿孤立徙
居西平利鹿孤在位三年弟傉擅嗣傉擅僭位凉王遷
於樂都在位十三年年五十一為乞伏熾磐所滅(始烏孤以)
(安帝隆安元年僭立凡三世十有九年)
南燕慕容德字玄眀後燕慕容垂之弟垂稱燕王以德
為車騎大將軍垂死子寳嗣寳以德為丞相領冀州牧
承制南夏晉安帝隆安四年僭即皇帝位在位五年年
七十兄子超嗣超字祖眀在位六年為晉所滅(始德以安帝隆)
(安四年僭立至超二世凡十一年)
北凉沮渠蒙遜臨松盧水胡人也其先世為匈奴左沮
渠遂以官為氏焉蒙遜仕叚業為張掖太守晉安帝隆
安五年梁中庸等推為使持節大都督大將軍凉州牧
義熙八年僭立在偽位三十三年年六十六子茂虔立
六年為後魏所擒(凡二世三十九載)
夏赫連勃勃字屈子匈奴右賢王去卑之後劉元海之
族也曾祖武劉聰世以宗室封樓煩公拜安北將軍監
鮮卑諸軍事丁零中郎將雄據肆盧川為代王猗盧所
敗遂出塞表祖豹子招集種落復為諸部之雄石季龍
遣使就拜平北將軍左賢王丁零單于父衛辰入居塞
内符堅以為西單于督攝河西諸虜屯於代来城及堅
國亂遂有朔方之地控弦之士三萬八千後魏師伐之
辰令其子力侯提拒戰為魏所敗魏人乘勝濟河尅代
来執辰殺之勃勃乃奔於叱干部晉安帝義熙三年僭
稱天王大單于自以匈奴夏后氏之苖裔也國稱大夏
又下書曰朕之皇祖自北遷幽朔姓改姒氏音殊中國
故從母氏為劉子而從母之姓非禮也古人氏族無常
或以因生為氏或以王父之名朕將以義易之帝王者
係天為子是為徽赫實與天連今改姓曰赫連氏庶恊
皇天之意永保無疆大慶係天之尊不可令支庶同之
其非正統皆以鐵伐為氏庶朕宗族子孫剛銳如鐵皆
堪伐人勃勃在位十三年子昌嗣偽位尋為後魏所擒
弟定僭號於平凉遂為魏所滅(自勃勃至定凡二十有六載)
閩王審知字信通光州固始人父恁世為農民唐僖宗
廣眀中黃巢犯闕江淮盗賊蜂起有賊帥王緒者自稱
將軍陷固始縣審知兄潮時為縣佐緒署為軍正蔡賊
秦宗權以緒為光州刺史尋遣兵攻緒緒率衆渡江所
在剽掠自南康轉至閩中入臨汀自稱刺史緒多疑忌
為部將所殺唐僖宗光啟二年福建觀察使陳巖表潮
為泉州刺史昭宗大順中巖卒子壻范暉自稱留後潮
遣審知將兵攻之斬暉而降繇是盡有閩嶺五州之地
潮即表其事昭宗因建威武軍於福州以潮為節度福
建管内觀察使命審知為副乾寧中潮卒審知遂繼兄
位封琅邪郡王梁開平中封閩王後唐同光元年審知
卒子延翰嗣為弟延均所殺延均自稱帝國號大閩末
帝清泰二年遇弑子昶嗣昶遇弑審知少子延羲嗣延
羲遇弑兄延政自稱帝於建州晉開運三年為李景所
滅(始王氏以唐光啟丙午歲據有閩越凡二世七主通六十年)
前蜀王建字光圖陳州項城人也父慶里之豪右唐僖
宗光啟元年入蜀郡為璧州刺史率兵攻陷閬利二州
又攻陷成都昭宗龍紀元年授西川節度副大使知節
度事梁太祖開平二年建自帝於成都國稱大蜀在位
十二年年七十二子衍嗣衍字化源在位七年年二十
五為後唐所滅(建自唐光啟初入蜀父子相承凡四十年)
吳楊行密廬州人唐僖宗光啟初秦宗權擾淮右郡將
募能致戰擒賊者行密應募補為隊長因殺都將自權
州兵朝廷因正授廬州刺史大順二年略有淮南之地
乾寧二年授淮南節度副大使知節度事封弘農郡王
哀帝天祐三年卒子渥襲其位自稱吳王在位三年為
大將張顥所殺别將徐温殺顥立渥弟渭凡十餘年温
乃冊渭為天子國號大吳渭僭號三年而卒温乃推行
密幼子溥為主晉天福二年溥遜位温養子李昪(自唐大順)
(二年至晉天福二年凡四十七年)
前漢劉陟其先彭城人祖安仁仕唐為潮州長史因家
嶺表父謙為廣州牙將以軍功拜封州刺史領賀水鎮
使謙卒子隠復領賀水鎮兼封州刺史唐末嶺南節度
使徐彦若薨表隠為兩使留後梁太祖為梁王時表隠
為嶺南節度使開平初累封南海王四年卒陟隠之弟
也代據其位梁末帝貞眀二年僭號於廣州國號大漢
後改曰龑(龑讀為儼古文無此字蓋妄撰也)晉高祖天福七年卒年五
十四長子玢嗣玢在位一年陟第二子晟殺玢自立晟
周顯德五年卒長子鋹嗣皇朝開寳三年為王師所滅
(始陟自梁貞眀三年僭號歴三世四主凡五十五年)
後蜀孟知祥字保裔邢州龍岡人也祖察父道世為郡
校伯父方立終於邢雒節度使從父遷位至澤潞節度
使知祥後唐莊宗同光三年授西川節度副大使知節
度事愍帝應順元年正月稱帝於蜀七月卒年六十一
其子昶襲偽位皇朝乾德三年為王師所平(知祥自後唐同光三)
(年入蜀父子相承凡四十年)
後唐李昪本海州人偽吳大丞相徐温之養子也温字
敦美亦海州人初從淮南節度使楊行密起兵於廬州
漸至軍校唐末青州王師範為梁祖所攻乞師於淮南
楊行密發兵赴之温時為小將亦預行其師次青之南
鄙師範已敗淮兵大掠而還昪時幼穉為温所虜温愛
其慧黠遂育為己子名曰知誥温仕吳至大丞相都督
中外諸軍事諸道都統封東海王温卒昪為中書令累
封齊王晉高祖天福二年楊溥遜位於昪國號大齊昪
自云唐玄宗第六子永王璘之裔天寳末安禄山連陷
兩京玄宗幸蜀詔璘為山南嶺南黔中江南四道節度
採訪等使璘至廣陵大募兵甲有窺圖江右之志後為
官軍所敗死於大庾嶺北故昪指以為遠祖因還姓李
氏始改名曰昪國號大唐昪僭位七年卒長子景嗣位
皇朝建隆二年卒子煜襲偽位開寳八年為王師所平
(始昪以晉天福二年僭位凡三世三十九年)
後漢劉崇太原人漢高之從弟也乾祐初為北京留守
周太祖廣順元年崇僭號於河東稱漢改名旻世宗顯
德二年卒子承均襲偽位承均卒子繼元嗣皇朝太平
興國四年為王師所平
年號
自晉氏失馭中原乏主瞻烏逐鹿亂靡有定繇是北人
乘釁為天下倡屬而和之者十有六焉洎土運凌遲五
代喪亂跨州連郡僭竊相高咸建號紀年以備制度前
代策書悉載其事今之論次所以眀其叛渙之迹為將
来之戒耳
前凉張軌晉永寧元年為凉州刺史都姑臧惠帝封西
平公自軌至耀靈六世稱晉建興年號至四十二年張
祚僭即帝位始改元和平祚為張瓘所殺立軌子玄靚
張玄靚自號凉州牧西平公復稱建興四十三年至四
十九年始改元升平三年為張天錫所殺
張天錫自號凉州牧西平公請命於晉在偽位十三年
為符堅所滅(本傳無年號)
西凉李暠字玄盛(唐以暠為祖故載紀稱字)晉安帝隆安四年晉昌
太守唐瑶推玄盛為大都督凉公領秦凉二州牧玄盛
乃赦其境内建元為唐子義熙元年改為建初在位十
八年(唐子五年建初十三年)子歆嗣
李歆字士業嗣位凉公領凉州牧改元嘉興在位四年
為沮渠蒙遜所滅歆弟恂為燉煌郡人所立本傳無年
號(按帝王真偽記年號永建二年)
前趙劉淵字元海(唐高祖淵故載紀稱其字)晉惠帝永興元年僭即
漢王位於左國城南郊赦其境内年號元熙永嘉二年
僭即皇帝位於蒲改元永鳳是年遷都平陽汾水中得
玉璽文曰有新保之盖王莽時璽也得者因增泉海光
三字元海以為已瑞大赦境内改元河瑞元海在位六年
(永嘉四年元海死)子和嗣偽位為弟聰所殺無年號
劉聰僭即皇帝位大赦境内改元光興二年劉曜陷雒
陽遷晉懷帝及惠帝羊后傳國六璽於平陽聰大赦改
元嘉平三年以太廟新成大赦境内改元建元三年改
元麟嘉聰在位九年(永興元年聰死)子粲嗣
劉粲既嗣偽位大赦境内改元漢昌在位一月為偽大
將軍錄尚書事靳準所殺準自號漢大王稱藩於晉
劉曜元海之族子以偽相國都督中外諸軍事鎮長安
靳凖既殺劉粲曜自長安赴之至於赤壁偽太尉范隆
等上尊號僭即皇帝位(晉太興元年)大赦境内惟凖一門不
在赦限改元光初曜在位十年而敗
後趙石勒晉大興二年偽稱趙王依春秋列國漢初侯
王每世稱元改稱趙王元年至十一年改元太和三年
僭即皇帝位大赦境内改元建平在位十五年太子弘
嗣
石弘既嗣位改元延熙(晉咸和七年)二年石勒從子季龍幽
之逼禪於季龍石虎字季龍(唐太祖諱虎故載記稱字)以晉咸康元
年廢石弘羣臣勸稱尊號季龍下書曰朕聞道合乾坤
者稱皇德恊人神者稱帝皇帝之號非所敢聞但可稱
居攝趙天王以副天人之望於是赦其境内改元建武
至十四年僭即皇帝位於南郊大赦境内建元曰大寧
眀年季龍死凡在位一十五年子世嗣(晉永和六年)石世在
偽位三十三日為兄遵所殺無年號
石遵在偽位一百八十三日為弟鑒所殺無年號
石鑒在偽位一百三日為季龍養孫冉閔所殺年號青
龍
石祗聞鑒死僭尊號於襄國為冉閔所滅無年號
冉閔殺石鑒自立改國號大魏建元曰永興復姓冉氏
眀年為慕容雋所滅
前燕慕容雋晉永和五年僭即燕王位依春秋列國故
事稱元年二年雋既尅冉閔蔣幹以傳國璽送於建鄴
雋欲神其事業言歴運在已乃詐云閔妻得之以獻賜
號曰奉璽君因以永和八年僭即皇帝位大赦境内建
元曰元璽其後雋太子曄死復立次子暐為皇太子赦
其境内改元曰光夀在位十一年(元璽五年光夀六年)雋死子暐
嗣
慕容暐晉升平四年僭即皇帝位大赦境内改元曰建
熙暐在位十一年以晉太和五年為符堅所滅
前秦符健晉永和七年僭稱天王大單于赦境内死罪
建元皇始眀年健僭皇帝位於太極殿在位四年子生
嗣
苻生僭皇帝位大赦境内改元夀光時晉永和十二年
也在位二年為從弟堅所殺
苻堅晉升平元年僭稱大秦天王赦其境内改元曰永
興後南遊覇陵大赦改元為甘露又改元為建元在位
三十年(永興三年甘露六年建元二十一年)晉太元十年為姚萇所殺
符丕堅之長庶子也堅死丕僭即皇帝位於晉陽南立
堅行廟大赦境内改元曰太安眀年為慕容永所殺(晉太)
(元十一年)
苻登堅之族子丕死尚書寇遺等推立登僭即皇帝位
大赦境内改元曰太初在位九年為姚興所殺(太元十九年)
苻崇登之子登敗奔於湟中僭稱尊號改元延初為乞
伏乾歸所殺
後秦姚萇晉太元九年自稱大將軍大單于萬年秦王
年號白雀稱制行事十一年僭即皇帝位於長安大赦
改元建初國號大秦在位八年(白雀二年建初六年)萇死太子興
嗣
姚興僭即帝位於槐里大赦境内改元曰皇初遂如安
定其後以日月薄蝕降號稱王大赦改元弘始在位二
十二年(皇初四年弘始十八年)晉義熙十一年死子泓嗣
姚泓僭即皇帝位改元永和在位二年為晉所滅(晉義熙十)
(三年也)
後蜀李特晉太安元年自稱益州牧都督梁益二州諸
軍事大將軍大都督改元建初赦其境内眀年特死弟
流嗣
李流無年號
李雄特第二子流死雄自稱大都督大將軍益州牧晉
永興元年僭稱成都王赦其境内建元為建興丞相范
長生勸雄稱尊號雄於是僭即帝位赦其境内改元大
武(按帝王真偽記云晏平)又改玉衡雄在位三十年(建興二年大武四年玉衡)
(二十四年)太子班嗣
李班嗣偽位為弟越所殺無年號
李期雄第四子越既殺班以期雄妻任氏所養乃讓位
於期僭即帝位大赦境内改元玉恒期在位三年
李夀晉咸康四年僭即偽位赦其境内改元為漢興夀
在位五年子勢嗣
李勢嗣偽位赦其境内改元曰太和其後偽太保李奕
自晉夀舉兵反勢誅奕大赦境内改元嘉寧勢在位五
年(太和三年嘉寧二年)為晉所滅
後凉吕光初為符堅安西將軍既入姑臧自領凉州刺
史晉太元十年堅死十二年光大赦境内建元曰太安自稱
凉州牧酒泉公是時麟見金澤縣百獸從之光以為已
瑞以晉武太元十五年僭即三河王位置百官自丞郎
巳下赦其境内年號麟嘉太元二十一年僭即天王位
改元龍飛在位十年(麟嘉七年龍飛三年太安不預)因疾甚立太子紹
為天王自號太上皇帝
吕紹嗣偽位數月為庶兄纂所殺無年號
吕纂晉隆安四年僭即天王位改元為咸寧在位三年
為番禾太守吕超所殺
吕隆光弟寳之子與吕超同殺纂隆既僭即位超先於
番禾得小鼎以為神瑞大赦改元為神鼎在位四年為
姚興所滅
後燕慕容垂初為符堅將晉太元八年自稱燕王建元
曰燕元十一年僭即帝位改元建興至二十一年垂死
子寳嗣
慕容寳嗣偽位改元永康在位三年為蘭汗所殺(晉隆安三)
(年也)
慕容盛寳之庶長子誅蘭汗僭即偽位改元長樂在位
三年為叚璣所殺(隆安五年也)叔父熙嗣
慕容熙垂之少子嗣立誅叚璣等赦殊死已下改元曰
光始在位六年為垂養子雲所殺
慕容雲即天王位復姓高氏大赦境内殊死已下改元
正始國號大燕為幸臣離班姚仁等所殺
西秦乞伏國仁初為符堅秦川牧以晉孝武太元十年
自稱大都督大將軍大單于領秦河二州牧改元曰建
義眀年符登遣使署國仁苑川王在位四年弟乾歸立
乞伏乾歸自為大單于河東王赦其境内改元曰太初
晉義熙三年僭稱秦王赦其境内改元曰更始在位二
十四年(太初二十年建始四年)子熾磐嗣
乞伏熾磐襲偽位大赦改元曰永康(晉義熙六年也)
晉元熙元年熾磐立其第二子慕末為太子領撫軍大
將軍都督中外諸軍事大赦境内改元曰建弘熾磐在
位十五年
乞伏慕末嗣偽位三年為赫連定所殺(本傳無年號)
北燕馮䟦初為高雲征北大將軍錄尚書事雲為其幸
臣離班姚仁所殺䟦帳下督張泰李桑斬班仁推䟦為
主晉太元二十年乃僭稱天王於昌黎赦其境内建元
曰天平在位二十三年(宋元嘉七年䟦死)
馮弘䟦之弟䟦死弘殺其子翼自立後為魏所伐奔高
句麗在位六年偽號大興
南凉秃髮烏孤初為吕光將晉安帝隆安元年自稱大
都督大將軍大單于西平王赦其境内年號太初在位
三年弟利鹿孤立
秃髮利鹿孤晉隆安三年立既逾年赦其境内改元曰
建和在位三年弟傉擅嗣
秃髮傉擅以晉元興元年僭號凉王遷於樂都改元弘
昌又改嘉平在位十三年(宏昌六年嘉平七年)為乞伏熾磐所滅
南燕慕容德垂之弟垂臨終勅其子寳以鄴城委德寳
既嗣位以德為丞相冀州牧承制南夏晉隆安二年自
鄴徙於滑臺眀年寳為蘭汗所殺德依燕元故事稱元
年赦殊死已下置百官四年僭即皇帝位於南郊大赦
改元為建平在位五年兄子超嗣位
慕容超即位改元曰太上在位六年為晉所滅
北凉沮渠蒙遜等初推叚業為凉州牧建康公改吕光
龍飛二年為神璽元年業後僭稱凉王蒙遜殺之晉安
帝隆安五年蒙遜僭稱凉州牧張掖公赦其境内改元
永安義熙八年僭即河西王位大赦境内改元玄始置
官寮如吕光為三河王故事在偽位三十三年(永安十二年玄)
(始十六年承玄三年義和三年記不書承玄義和二年號按帝王真偽記編入)子茂乾嗣
沮渠茂乾在偽位七年年號承和為後魏所滅
夏赫連勃勃初為姚興安北將軍五原公晉義熙二年
僭稱天王大單于建元曰隆昇署置百官自以匈奴氏
之苖裔也國稱大夏其後改元為鳳翔勃勃既入長安
為壇於㶚上僭即皇帝位赦其境内改元為昌武自長
安還統萬以宫殿大成於是赦其境内又改元曰真興
勃勃在位十八年(龍昇六年鳳翔五年昌武元年真興七年)子昌嗣
赫連昌嗣偽位年號永光四年為魏所擒弟定立
赫連定僭偽位於平凉年號服光四年為魏所滅
吳楊渭淮南節度使弘農郡王行密次子行密唐天祐
三年卒長子渥繼襲是歲梁太祖既受唐禪改元開平
而渥猶稱天祐至五年渥為大將張顥所殺顥自稱留
後將納欵於梁又為别將徐温所殺以渭為主至十六
年温冊渭為天子改元武義(盡二年)
楊溥渭之弟渭卒溥嗣偽位改元順義(盡七年)又改乾貞
(盡二年)又改太和(盡二年)又改天祚(盡二年)遜位於李昪
前蜀王建梁開平三年以劒東南西川節度使蜀王僭
即皇帝位於成都改元武成三年改元永平五年改元
通正是年冬改元天漢又改元光天
王衍建之幼子嗣偽位改元乾德六年十二月改眀年
為咸康
漢劉陟青海静海兩軍節度使南海王隠之弟隠以梁
開平四年卒陟代據其位貞眀三年僭號於廣州國號
大漢改元乾亨九年白龍見於南海改元白龍四年改
元大有凡僭號三十六年
劉玢陟長子陟卒玢嗣偽位改元光天在位一年為弟
晟所殺
劉晟即偽位改元應乾又改元乾和
劉鋹晟之長子襲偽位改元太寳
閩王延均福建節度使閩王審知次子審知卒長子延
翰嗣為延均所殺延均襲位後唐長興三年上言吳越
國王錢鏐薨乞封為吳越王不報遂自稱皇帝國號大
閩改元龍啓在位十一年
王昶延均之子嗣偽位改元通文
王延羲審知之少子嗣偽位改元永隆在位六年
後蜀孟知祥後唐應順六年以劒東南西川節度使蜀
王稱帝於蜀改元眀德在位一年
孟昶知祥第三子嗣偽位猶稱眀德至四年冬改眀年
為廣政(盡二十八年歸皇朝)
唐李昪晉天福二年以偽吳太尉錄尚書事封齊王受吳
禪僭即尊位國號大齊改元昇元建都於金陵尋改國
為唐在位七年
李景昪之長子嗣偽位改元保大周世宗南伐遂稱唐
國主行顯德年號
後漢劉崇周廣順元年以河東節度使僭號於太原稱
漢改名旻仍以乾祐為年號崇卒子均襲偽位(本紀不書年號)
册府元龜卷二百十九
