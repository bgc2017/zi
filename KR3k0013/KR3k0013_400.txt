册府元龜卷四百宋王欽若等撰
將帥部
固守第二
北齊王則為征南將軍隨侯景西討景於潁川作逆則
鎮北崖戍文襄以則有武用徵為徐州刺史景既南附
梁遣貞陽侯眀率大衆向徐州與為影響堰洧水灌城
則固守歴時
慕容儼為東雍州刺史沙苑之敗西魏荆州刺史郭鸞
率衆攻儼拒守二百餘日晝夜力戰大破鸞軍追斬三
百餘級又擒西魏刺史郭他時諸州多有翻陷惟儼獲
全進號鎮南將軍後為開府文宣天保中梁司徒陸法
和以郢州内附遣儼鎮之梁大都督侯瑱任約率水陸
軍奄至城下儼隨方禦偹瑱等不能尅先是郢城卑下
土疎頽壊儼更修繕城雉多作大樓又造船艦水陸偹
具功無暫闕梁軍夜來攻擊儼與將士力戰終夕至眀
約等乃退追斬瑱驍將張白石首瑱以千金贖之不與
夏五月瑱約等又相與并力悉衆攻圍城中食少糧運
阻絶無以為計唯煑槐楮桑葉并紵根水苔葛艾等草
及皮帶筋角等物而食之人有死者即取其肉分噉唯
留骸骨儼猶申令將士信賞必罰分甘同苦死生以之
自正月至於六月人無異志
獨孤永業遷行臺尚書武成清河三年周人寇雒州永
業恐刺史段思文不能自固馳入金墉助守周人為土
山地道曉夕攻戰經三旬大軍至寇乃退
郭基為海西鎮將會梁吳眀徹率衆攻圍海西基奬勵
兵民固守百餘日軍糧且罄戎仗亦盡乃至削木為箭
剪紙為羽圍觧還朝僕射楊愔迎勞之曰卿本文吏遂
有武略削木剪紙皆無故事班墨之思何以相過
祖珽為北徐州刺史會陳人侵齊珽令不關城門守陴
者皆下街巷禁斷人行鷄犬不許鳴吠陳人莫測所以
疑之人走城空不設警備中夜珽忽令鼓譟陳人驚散
曉復結陣向城珽自臨戰陳人先聞其盲謂不能抗拒
忽見親在戎行彎弧縱鏑怪之遂退時穆提婆憾之不
已欲令城陷不遣救援珽軍守百日城竟保全
後周李遷哲為大將軍高祖天和三年詔遷哲率金上
等諸州兵鎮襄陽五年陳將章昭達攻逼江陵梁王蕭
巋告急於㐮州衞公直令遷哲往救焉遷哲率其所部
守江陵外城與陳將程文季交戰兵稍却遷哲乃親自
陷陣手殺數人會江陵總管陸勝出兵救助之陳人又
因水汎長壊龍川寕朔堤引水灌城城中驚擾遷哲乃
先塞水又募驍勇出擊之頻有斬獲衆心稍定俄而敵
入郭内燒焚民家遷哲自率騎出南門又令步兵自北
門出两軍合勢首尾邀之陳人復敗多投水而死是夜
陳人又竊於城西堞以梯登者已數百人遷哲又率驍
勇扞之陳人復潰俄而大風暴起遷哲乘闇出兵擊其
營陳人大亂殺傷甚衆陸勝復破之於西堤陳人乃遁
辛慶之為衞大將軍鹽池都將時東魏攻正平郡陷之
遂欲經略鹽池慶之守禦有備軍乃退河橋之役大軍
不利河北守令竝棄城走慶之獨固鹽池拒敵時論稱
其仁勇
王思政為并州刺史鎮玉壁西魏文帝大統八年東魏
來寇思政守禦有備敵人晝夜攻圍卒不能克乃收軍
還以全城功授驃騎大將軍又為使持節河南諸軍事
守潁川東魏太尉高岳行臺慕容紹宗儀同劉豐生等
率步騎十萬來攻潁川城内卧鼓偃旗若無人者岳謂
其衆一戰可屠乃四面鼓譟而上思政選城中驍勇開
門出入兵衆不能當引軍亂退岳知不可卒攻乃多修
營壘又隨其地勢高處築土山以臨城中飛梯火車晝
夜攻之思政亦作火矟因迅風便投之土山又以火箭
射之燒其攻具仍募勇士縋而出戰岳衆披靡其守土
山人亦棄山而走齊文㐮更益岳兵堰洧水以灌城城
中水涌溢不可防止懸釡更炊糧力俱竭慕容紹宗劉
豐生及其將慕容永珍共乘樓船以望城内令善射者
俯射城中俄而大風暴起船乃飄至城下城上人以長
鈎牽船弓弩亂發紹宗窮急投水而死豐生浮向土山
復中矢而斃生擒永珍思政謂之曰僕之破亡在於晷
漏誠知殺卿無益然人臣之節守之以死乃流涕斬之
并收紹宗等屍以禮埋瘞後城陷被執思政初入潁川
士卒八千人城雖無外援亦無叛者
郭賢為車騎大將軍鎮魯陽潁川王思政既陷餘將權
景宣等竝收軍西還自魯陽以東皆附東魏東魏將彭
樂因之遂來攻逼賢撫循將士咸為其盡力效用樂不能
克乃引軍退
韋孝寬為晉州刺史移鎮玉壁進授大都督時齊神武
傾山東之衆志圖西入以玉壁衝要先命攻之連營數
十里兵至於城下乃於城南起土山欲乘之以大入當
其山處城上先有两高樓孝寬更縳木接之令極高峻
多積戰具以禦之齊神武使謂城中曰縱爾縳樓至天
我會穿城取爾遂於城南鑿地道又於城北起土山攻
具晝夜不息孝寬復掘長塹要其地道仍簡戰士屯塹
城外每穿至塹戰士即擒殺之又於塹外積柴貯火敵
人有在地道内者便下柴火以皮排吹之火氣一衝咸即
灼爛城外又造攻車車之所及莫不摧毁雖有排楯莫
之能抗孝寬乃縫布為幔隨其所向則張設之布既懸
於空中其車竟不能壊城外又縳松於竿灌油加火規
以燒布并欲焚樓孝寬復作長鐵鈎利其鋒刃火竿一
來以鈎遥割之松麻俱落外又於城西四面穿地作二
十一道分為四路於其中而各施梁柱作訖以油灌柱
放火燒之柱折城竝摧壊孝寬又隨壊處豎木柵以捍
之敵不得入城外盡其攻擊之術孝寬咸拒破之神武
無如之何乃遣倉曹將軍祖孝徵謂曰未聞救兵何不
降也孝寬曰我城池嚴固兵食有餘攻者自勞守者常
逸豈有旬朔之間已湏救援適憂爾衆有不反之危孝
寬關西男子必不為降將軍也俄而孝徵復謂城中人
曰韋城主受彼榮禄或復可爾自外軍士何事相隨入
湯火中邪乃射募格於城中云能斬城主降者拜太尉
封開國郡公邑萬戶賞帛萬疋孝寬手題書背反射城
外云若有斬高歡者一依此賞孝寬弟子遷先在山東
又鎖至城下臨以白刃云若不早降便行大戮孝寬慷
慨激揚略無顧意士卒莫不感勵人有死難之心神武
苦戰六旬傷及病死者十四五智力俱困因而發疾其
夜遁走
王羆為右將軍梁將曹景宗圍荆州勅羆與别將裴衍
率兵赴救遂與梁人戰大破之梁復遣曹景宗衆數萬
圍荆州堰水灌城不没者數板時既内外多虞未遑救
援乃遺羆鐵劵云城全當授本州刺史城中糧盡羆煑
粥與將士均分而食每出戰常不擐甲胄大呼曰荆州
城孝文皇帝所置天若不祐國家使賊箭中王羆不爾
羆湏破賊屢經戰陣亦不被傷彌歴三年景宗方退後
為大都督鎮華州魏孝武西遷拜驃騎大將軍沙苑之
役齊神武士馬甚衆太祖以華州衝要遣勞羆令加守
備羆語使人曰老羆當道卧貉子安得過太祖聞而壯
之及齊神武至城下謂羆曰何不早䧏羆乃大呼曰此
城是王羆家生死在此欲死者來齊神武遂不敢攻
梁士彦遷熊州刺史從武帝拔晉州進位柱國除使持
節晉綘二州諸軍事晉州刺史及帝還齊後主親總六
軍而圍之獨守孤城外無聲援衆皆驚懼士彦慷慨自
若賊盡銳攻之樓堞皆盡城雉所存尋仞而已或短兵
相接或交馬出入士彦謂將士曰死在今日吾為爾先
於是勇烈齊奮呼聲動地無不一當百齊師少却乃令
妻妾軍民子女晝夜修城三日而就帝率六軍亦至齊
師觧圍營於城東十餘里士彦見帝持帝鬚而泣曰臣
幾不見陛下帝亦為之流涕時帝欲班師士彦叩馬諫
帝從之執其手曰朕有晉州為平齊之基宜善守之
高琳為驃騎大將軍遷江陵總管時陳將吳眀徹來寇
總管田弘與梁王蕭巋出保紀南城唯琳與梁僕射王
操固守江陵三城以抗之晝夜拒戰凡經十旬眀徹退
去
楊敷為汾州刺史齊將段孝先率衆五萬來寇梯衝地
道晝夜攻城敷親當矢石隨事捍禦拒守累旬孝先攻
之愈急時城中兵不滿二千戰死者已十四五糧儲又
盡公私窮蹙齊公憲總兵赴援憚孝先不敢進軍敷知
必陷没乃召其衆謂之曰吾與卿等俱在邊鎮實願同
心戮力破賊全城但強寇四集攻圍日久吾等糧食已
盡救援斷絶守死窮城非丈夫也今勝兵之士猶數百
人欲突圍出戰死生一决儻或得免猶冀生還受罪闕
庭孰與死於寇手吾計决矣於諸君意何如衆咸涕泣
從命敷乃率見兵出擊殺齊軍數十人齊衆稍却俄而
孝先率諸軍盡銳圍之敷殊死戰矢盡為孝先所擒齊
人方欲任用之敷不為之屈遂以憂憤卒於鄴
隋郭榮為後周大冡宰宇文護中外府水曹參軍時齊
寇屢侵護令榮於汾州觀賊形勢時汾州與姚襄鎮相
去懸遠榮以為二城孤迥勢不相救請於州鎮之間更
築一城以相控攝護從之俄而齊將祖孝先攻陷姚襄
汾州二城唯榮所立者獨能自守護作浮橋出兵渡河
與孝先戰孝先於上流縱火筏以擊浮橋護令榮督便
水者引取其筏以功授大都督
豆盧勣拜利州總管高祖為丞相益州總管王謙作亂
勣嬰城固守謙遣其將逹奚惎高阿那肱乙弗虔等衆
十萬攻之起土山鑿為七十餘穴堰江水以灌之勣時
戰士不過二千晝夜相拒經四旬勢漸逼勣於是出竒
兵擊之斬數千級䧏二千人梁睿軍且至賊因而觧去
劉宏字仲遠為泉州刺史會高智慧作亂以兵攻城宏
城中守百餘日救兵不至前後出戰死亡大半糧盡無
所食與士卒數百人煑犀甲腰帶及剥樹皮而食之一
無離叛賊知其饑餓欲降之宏抗節彌厲賊悉衆來攻
城陷為賊所害
李景撿校代州總管漢王諒作亂并州景發兵拒之遣
劉嵩與景戰於城東升樓射之無不應弦而倒選壯士
擊之斬獲略盡諒復遣嵐州刺史喬鍾葵率勁勇三萬
攻之景戰士不過數千加以城池不固為賊所擊摧攻
相繼景且戰且築士卒皆殊死鬭屢挫賊鋒朔州總管
楊義臣以兵來援合擊大破嵩等又煬帝令景營遼東
戰具於北平後為高開道所圍獨守孤城外無聲援歲
餘士卒患脚腫而死者十將六七景撫循之一無離叛
遼東軍資多在其所粟帛山積既逢離叛景無所私焉
及帝江都之變遼西太守鄧暠率兵救之遂歸柳城
樊子蓋為東都留守時煬帝幸遼東楊元感作逆來逼
王城元感每盡銳攻城子蓋徐設備禦至輙摧破故久
不能克會來護兒等救至元感觧去
堯君素大業未為鷹楊即將兵起從屈突通鎮河中通
出戰敗而被執遣至城下呼之君素悲不自勝通亦泣
謂君素曰義兵所至莫不響應天時人事可以意知卿
可早降以取富貴君素曰主上委公以關中代王付公
以社稷名位若是何乃不思報效翻為人作說客邪通
曰我力屈君素曰我今力猶未屈何用多言通慙而退
是時城圍甚急行李斷絶君素作木鵝置書於頸浮之
黃河以求外救于時百姓苦隋日久及聞義師至人有
息肩之望君素性嚴眀善統馭繇是下不能叛每謂城
中父老曰君素藩邸故人至於大義不得不死今城池
甚固倉儲盈溢食盡此粟足知天下之事必若國祚傾
危天命有屬自當斷頭以付諸君任君等持取富貴至
如今日大事猶未可知不可橫生心也發言悲咽見者
莫不歔欷唐高祖賜之金劵許以不死又令妻至城下
呼之君素引弓射之
許紹為夷陵郡通守時盗賊蜂起郡縣多陷夷陵竟全
紹之功也
唐李藝隋末為幽州總管及聞高祖踐祚奉表歸國尋
為竇建德所圍五十餘日不克而退
劉贍為浩州刺史時劉武周連年為寇鄰城多陷賊數
攻之輙為贍所敗高祖下書勞之曰浩州之存卿之功
也功績垂成念自勖勵富貴之事非卿而誰及裴寂之
敗也晉州以北連城悉陷惟贍獨守李仲文以兵保之
二人併力拒戰賊來攻之輙挫其銳及太宗復并州高
祖遣使勞苦之賜帛三萬疋米三千石頒賜其將士(又云)
(李仲文初為行軍總管保于浩州劉武周遣其將萬歲攻之仲文逆擊大破之俘斬數千人拒守三百餘日)
薛愿玄宗時為潁川太守本郡防禦使時安禄山反已
陷陳留榮陽汝南等郡方圍南陽潁川當其來往之路
愿與防禦使龐堅同力固守城中儲蓄素無兵卒單寡
自肅宗至德元年正月至十一月賊晝夜攻之不息距
城百里廬舍墳墓林樹開發斬徹殆盡而外救不至賊
將阿史那承慶悉以銳卒併攻為木驢木鵝梯衝四面
雲合鼓譟如雷矢石如雨力攻十餘日城中守備俱竭
賊夜半乘梯而入愿堅俱被執送於東都將支觧之
或說禄山曰薛愿龐堅義士也人各為其主屠之不祥
乃繫於雒水之濱屬苦寒一夕凍死
李光弼為河東節度使太原尹肅宗至德二年正月安
禄山賊將史思眀蔡希德高秀嚴牛廷玠等四節度衆
十萬寇太原圍城月餘光弼城中四面設火礮候賊逼
城以大石放礮亂擊之驍將勁卒死者十二三二月賊
復寇太原圍城光弼拒擊大破之斬賊首級七萬餘軍
資兵噐盡得之初賊將史思眀等來攻太原聞光弼初
經河北之戰人疲兵少鼓行而西一舉有圖朔方河隴
之意光弼堅守太原賊有於城外無禮戲侮者光弼令
穿地道一夕以擒之繇是賊將欲行皆視地不敢逼經
月餘而思明先歸留蔡希德攻之經月不能下而退光
弼自賊圍城城中張一小幕止宿有急即自往救之行
至府門未嘗回顧不復省視妻子賊退復收拾噐械處
置公事經三日然後歸家
許遠為睢陽太守時安禄山反遠與城父令姚誾同守
睢陽城賊攻之不下初禄山陷河雒許叔冀守靈昌薛
愿守潁川遠守睢陽皆孤城無援愿守一年而自拔叔
冀一年而城陷獨睢陽堅守賊將尹子竒攻圍經年時
張廵為譙郡真源縣令引衆入雍丘嬰城固守廵以雍
丘小邑儲備不足大寇臨之必難保守乃列卒結陣詐
降而出盡驅雍丘之人東趨睢陽轉鬭百餘里而觧玄
宗聞而壯之授廵主客即中兼中丞尹子竒攻圍睢陽
既久城中糧盡易子而食析骸而㸑人心危恐慮將有
變廵乃出其愛妾對三軍殺之以享軍士曰諸公為國
家戮力守城一心無二經半年乏食忠義不衰廵不能
自割肌膚以啖將士豈可惜此婦人坐視危廹將士皆
泣下不忍食廵強令食之乃括城中婦女既盡以男夫
老少繼之所食人口二三萬人心終不離變時賀蘭進
眀以重兵守臨淮廵遣帳下之士南霽雲夜縋出城求
救於進眀進眀與諸將張樂高會無出師意霽雲自臨
淮還睢陽縋城而入城中將吏知救不至慟哭累日十
月城陷廵與姚誾南霽雲許遠皆為賊所執廵神氣慷
慨每與賊戰大呼誓師眥裂血流牙齒皆碎城將陷西
向再拜曰臣勇智俱竭不能式遏強寇保守孤城臣雖
為鬼誓與賊為厲以答眀恩及城陷子竒謂廵曰聞君
每戰眥裂嚼齒皆碎何至此耶廵曰吾欲氣吞逆賊但
力不遂耳子竒以大刀剔廵口視其齒存者不過三數
廵大罵子竒曰我為君父義死爾附逆賊犬彘也安能
久哉子竒義其言將禮之左右曰此人守義必不為我
用素得士心不可久留是日與姚誾霽雲同遇害唯遠
執送雒陽
魯炅為南陽節度使屯葉縣北與安禄山賊衆戰敗收
拾殘卒保南陽為賊所圍尋而潼關失守賊使哥舒翰
招之不從又使偽將武令珣等攻之累月不能克令珣
死又使田承嗣攻之潁川太守魏仲犀合勢救之犀使
弟孟馴為將領兵至明府橋望賊而走衆遂大敗炅城
中食盡煑牛皮筋角而食之米一斗至四五千錢有價
無米鼠一頭至四百文餓死者相枕藉肅宗使中官將
軍曹日昇來宣慰路絶不得入日昇請單騎入致命仲
犀曰不可賊若擒吾勅使我亦何以自安顔真卿適自
河北次于襄陽謂仲犀曰曹使既果决不顧萬死之地
何得阻之縱為賊所獲是亡一使者苟得入城則萬人之
心固矣公何愛焉中官馮廷瓌曰將軍必能入我請以
两騎助之日昇又自有傔騎數人仲犀又以數騎共十
人同行賊徒望見知其驍銳不敢逼日昇既入城炅衆
初以為望絶忽有使來宣命皆踴躍一心日昇以其十
人至襄陽取糧賊雖追之不敢擊遂以一千人取音聲
路運糧而入賊亦不能遏又得相持數月圍中一年炅
望救兵不至晝夜苦戰人自相食至德二年五月十五
日率衆持滿傅矢突圍而出南陽走襄陽田承嗣來追
苦戰二日賊又知其决死遂不敢逼朝廷因除襄陽節
度時賊志欲南侵江漢賴炅奮命扼其衝要南夏所以
保全
田廷玠為滄州刺史充橫海軍使時田承嗣與淄青李
正已鎮州李寳臣不協承嗣既令廷玠守滄州而寳臣
朱滔連兵攻擊欲兼其土宇廷玠嬰城固守連年受敵
兵盡食竭人易子而食卒無叛者卒能保全城守
劉昌為河南節度張介然禆將會史朝義遣將圍宋州
昌在圍中連月不觧城中食盡賊垂將陷之刺史李岑
計蹙昌為之謀曰今河陽有李光弼制勝且江淮之間
足兵此廩中有數千斤麴可屑以食衆計援兵不二十
日當至宋州今衆以為危昌請守之昌遂披鎧持盾登
城陳逆順以告諭賊賊衆甚畏之後十五日副元帥李
光弼救軍至賊乃宵潰
張伾以澤潞將守臨洺魏博田悦反攻之伾度兵力不
能出戰賊攻不能得累月攻益急士死傷多食少救兵
未至伾知事不濟無以勸士乃悉召將卒命其女出拜
之謂曰久苦士卒吾家無尺寸之物與公等為賞獨有
此女幸未嫁人願出賣之為將士一日之費衆皆大哭
曰今日為將軍出死命且戰且守日夜不觧會馬燧以
太原之師至與衆合擊悦於城下大破之伾乘勝出戰
士一當百圍遂觧
李洪為邢州刺史田悦反遣將康憶領兵圍邢州糧餉
路絶洪堅壁自守賊不能陷
哥舒曜將禁兵欲攻李希烈於許州師次潁橋大雷電
而雨營中震不能言者三四千人馬死者十有七曜惡
之乃退保襄城堡希烈遣其將李光輝率萬人來寇縱
火焚柵驅居人盈濠而進曜殊死戰光輝遂敗歸許州
曲環為幽隴行營節度使時李希烈侵陷汴州環與諸
軍固守寕陵累破賊衆擒其驍將翟輝希烈因遁歸蔡
州
張建封初為夀廬等三州都團練使時李希烈選兇黨
精悍者率勁兵以討建封累月竟不能克遂退(時建封令其將)
(賀蘭元均邵怡等守霍州)
張敬則本名昌始事汴州節度劉玄佐將兵數千拒李
希烈是時賊甚盛昌感勵士卒堅守城邑賊不能下
孟元陽為陳許大將吳少誠寇許州元陽城中禦守外
無救兵攻圍甚急終不能破
李文悦為鹽州刺史憲宗元和十四年冬吐蕃節度論
三摩及宰相尚塔藏中書令尚綺心兒共領大軍約十
五萬衆圍鹽州數重大修攻具黨項首領亦發兵驢馬
以助賊歴二旬賊以飛梯鵝車木驢等四面齊攻城欲
陷者數四文悦率將士乘城力戰城穿壊不可守撤屋
板以禦之晝夜防拒或分研營或開城出戰約殺萬餘
衆諸道救兵無至者凡二十七日賊乃退
牛元翼為深州刺史時王廷凑與幽州朱克融兵共圍
深州梯衝雲合元翼嬰城拒守初以滄德節度烏重胤
獨當一面胤既宿將知不可進頗遲留乃以杜叔良代
之賊圍深州數重朝議赦庭凑以元翼為山南節度使
遣兵部侍即韓愈宣諭庭凑又遣中使入深州取元翼
庭凑雖受命而深州之圍不觧招撫使裴度與庭凑克
融書以大義責之克融遂觧圍而去庭凑亦退舍元翼
率十餘騎突圍而出
王凝為宣州觀察使黃巢自嶺表北歸大掠淮南攻圍
和州凝令牙將樊儔率舟師據采石以援之儔違令凝
即斬之以徇命將馬潁代儔赴援竟觧歴陽之圍賊怒
引衆攻宣城大將王㳙請出軍逆戰凝曰賊忿恚而來
宜持重待之彼衆我寡萬一不捷則州城危矣㳙銳意
請行凝即閱集壯丁分守要害登陴設備㳙果戰死賊
乘勝而來則守有備矣賊為梯衝之具急攻數月禦備
力戰吏民請曰賊之兇不可當願尚書歸欵拒之懼覆
尚書家族凝曰人皆有族予豈獨全誓與此賊同存亡
也既而賊亦退去
梁趙犨為馬步都虞侯時唐僖宗乾符中王仙芝起於
曹濮大縱其徒侵掠汝鄭犨乃率步騎數千襲之賊黨
南奔及黃巢陷長安天子幸蜀中原無主人心驚散於
是陳州數百人相率告許州連帥願得犨知軍州事其
帥即狀聞於是下詔以犨守陳州刺史既視事乃謂將
吏曰賊巢之虐遍於四方苟不為長安市人所誅則必
驅殘黨東下况與忠武久為仇讐凌我土疆勢必然也
乃遣增垣墉濬溝洫實倉廩凡四門之外两舍之内民
有資糧者悉令輓入郡中繕甲兵利劍矟弓弩矢石無
不畢備又招勁卒置之麾下以仲弟昶為防遏都指揮
使以季弟翊為親從都兵馬使長子麓次子霖皆分領
銳兵黃巢在長安果為王師四面扼束食盡人饑謀東
奔之計先遣驍將孟楷擁徒萬人直入項縣犨引兵擊
之賊衆大潰斬獲略盡生擒孟楷巢黨知孟楷為陳所
擒大驚憤乃悉衆東來先據溵水後與蔡州秦宗權合
勢以攻宛兵陳人懼焉犨恐衆心離乃於衆中揚言曰
忠武素稱義勇淮陽亦謂勁兵是宜戮力同心捍禦彊
寇建功立節去危就安願君圖之况吾家食禄久矣今
賊衆圍逼衆寡不均男子當死中求生又何懼也且死
於為國不猶愈於生為賊之伍耶汝但觀吾破賊敢有
異議者斬之繇是衆心靡不踴躍開門與賊接戰皆捷
賊衆益怒巢於郡北三四里起八仙營如宫闕又修百
司廨署糧械山峙蔡人濟以甲胄軍中無所闕焉凡圍
陳三百日大小數百戰兵食將盡然人心益固犨因令
間道奉羽書乞師於太祖太祖素多犨之勇果乃引大
軍與諸軍會於陳之西北陳人望其旗鼓出軍縱火急
攻巢寨賊衆大潰重圍遂觧(翊與亢堅心誓衆激勵將校約以死節翊以祖宗松)
(揪去郭數里慮為羣盗穿發乃夜縋心膂之士遷柩入城府庫舊弩數百枚機牙皆缺工人咸謂不可用翊即)
(創意制度自調弦楛置之雉堞間矢激五百餘步已中人馬皆洞達胸腋羣賊畏之不敢逼近自仲秋至於孟)
(夏軍食將竭士雖不飽而堅拒之志不移會太祖率大軍觧其圍翊兄弟流涕感謝)
劉鄩唐末為淄州刺史行軍司馬及昭宗幸鳳翔鄩以
偏師陷兖州遂據其郡料簡城中老疾及婦人浮食百
姓不足守者出之於外與將士同甘苦分衣食以抗外
軍戢兵禁暴居人泰然太祖命大將葛從周攻圍既久
鄩無外援人情稍有去就之意一日節度副使王彦温
踰城而奔守陴者從之而逸鄩之守兵禁之不可鄩乃
遣人從容告彦温曰請副使少將人出非素遣者請勿
帶行又揚言於衆曰素遣從副使行者即勿禁其擅去
者族之守民聞之皆感奔逸者乃止外軍聞之果疑彦
温有奸即戮之於城下自是軍城遂固
李仁福為夏州蕃部指揮使會節度使李彛昌遇害本
州軍吏遂立仁福為帥朝廷因授定難軍節度使未幾
後唐遣大將周德威會邠鳳之師五萬同攻夏州仁福
固守月餘梁援軍至德威遁去
韓遜為靈州節度使開平中劉知俊自同州反歸鳳翔
李茂貞茂貞以地褊不能容使之西攻靈武且圖牧圉
之地知俊乃帥邠岐秦涇之師數萬攻遜於靈州遜極
力以拒之久之知俊遁去
徐懷玉初仕唐為右龍虎統軍領六軍之士赴澤州尋
為晉軍所攻晝夜穴地而入懷玉率親兵逆戰於隊中
晉人遂退太祖開平二年除晉州刺史其秋晉軍大至
以乘其墉懷玉選親兵五千餘人擁殺下城晉軍遂退
牛存節為邢州團練使時州兵纔及二百人晉人知之
以大軍來寇太祖在鄴發長直兵三千人赴援存節率
壯徤出鬭以家財賞給戰士并軍急攻七日不能破而
去後赴援澤州適遇守陴者縱火鼓譟以應外軍刺史
保衙城不知所為存節纔入晉軍已至矣乃分布守禦
晉軍四面攻鬭開地道以入城存節亦以隧道應之逆
戰於地中晉軍不能進又以勁弩射之中者人馬皆洞
經十三日晉軍死傷者衆焚營而退郡以獲全
王檀為保義軍節度使會晉軍大至重圍四合土山地
穴晝夜攻擊太祖憂之檀上表請駕勿親征而悉力支
吾竟全壘城
王班為澤州刺史開平二年五月蕃賊奔突澤州攻甚
急堙溝攀堞晝夜不息數日班善於拒捍懸重賞以激
勇士蕃賊屍堆積於池隍周回數里于時劉知俊自晉
州引兵來救賊衆乃遁
後唐李克寕為奉誠軍節度使赫連鐸之攻黃花城也
克寕奉武皇及諸弟登城血戰三日矢盡備竭殺賊萬
計燕軍之攻蔚州克寕昆仲嬰城拒敵晝夜輟寢食者
旬日
李嗣昭為太原内衙都將時汴人初得蒲絳乃大舉諸
道之師逼太原汴將葛從周陷承天軍氏叔琮營洞渦
驛太原四面汴軍雲合武皇憂廹計無從出嗣昭日夕
選精銳分出諸門掩擊汴營左俘右斬汴軍疲於奔命
又屬霖雨軍多腫痢糧運不繼五月氏叔琮引退嗣昭
以精騎追之汴軍委棄輜重兵仗萬計後汴軍復營於
晉祠嗣昭與周德威收合餘衆登城拒守汴人致攻於
西北四面營柵相望時鎮定河中皆為梁有孤城無援
師旅敗亡嗣昭晝夜分兵四出斬將搴旗汴軍保守不
暇二十一日朱友寕燒城退出嗣昭追擊汾慈等州梁
又遣其將李思安將兵十萬攻伐潞州深溝高壘内外
重復援師不及飛走路絶嗣昭撫士堅守屢挫賊軍梁
祖令人偽招說誘百端嗣昭取而焚之斬其使者城中
固守經年軍民乏絶感鹽炭出於地以濟飢民嘗與諸
將登陴命酒張樂為賊伏矢中其脛密拔毁之坐客不
之覺宴樂如故以安士心及莊宗敗梁寇於夾城長圍
遂解
李存璋為大同軍防禦使時契丹陷蔚州營於魚池阿
保機遣人馳木書求賂於存璋存璋斬其使者不報賊
攻雲州存璋悉力拒戰城中舊有鐵車存璋鎔為兵噐
以授軍士賊遂退
李存賢為慈州刺史會汴州尹浩寇隰州慈郡兵糧無
積存賢懼賊攻圍乃預督民戶入秋租數千斛修城備
毁城外紫極宫取其屋木後浩軍果至攻城四面掘地
道晝夜圍擊守有餘暇賊軍退走
李存進為魏州馬步都將與李存審固守德勝又汴將
王瓚率衆逼北城為地穴火車百道進攻存進隨機拒
應或經日不得食汴軍隨退
周德威為武皇内衙都副時汴衆朱友寕氏叔琮來逼
晉陽諸軍未集城中大恐德威與李嗣昭選募銳兵分
出諸道以攻其壘擒生斬馘汴人乃退後契丹寇新州
德威不利退保范陽敵來攻城僅二百日外援未至德
威撫綏士衆晝夜乘城竟獲保守
閻寳為佐國軍都將時并人攻河陽留後侯言不意其
至也壘卑而士弱素無捍守具孟人震駭攻甚急破我
羊馬垣寳乃率部下勇戰擊刺于壕外復戰于壁下攘
退之始備樓櫓設陴格蕃戎遁去壁乃完寳之力也
安金全為騎將累從莊宗征伐後為刺史以老病退居
太原天祐十三年梁將王檀寇晉陽既敗檀怒募勇敢
者夜半數道急攻兵既不敵乃驅率居人以為備守
監軍使張承業懼形於色聚衆而謀曰事急矣吾王家
屬在此如失根本大事去矣金全曰僕雖老病家國是
憂當死戰於城下因與石嘉材率騎軍分為數道募勇
敢者副之入羊馬垣橫擊之賊衆大擾守陴者下大木
轥之賊衆驚潰轉死移傷者十二三眀日燒營而遁追
擊至隂地關而廻時劉鄩敗於莘縣王檀遁於晉陽俱
以敗事聞朱友貞方視朝遽退而言曰吾事去矣
高行珪為武州刺史時太原軍攻燕經年城中芻粟少
劉守光令散員大將元行欽率散員騎四千於山後牧
馬兼為外援及燕城危蹙甲士亡散守光召行欽行欽
部下諸將以守光必敗赴召無益乃請行欽為燕帥稱
留後行欽無如之何乃謂諸將曰我為帥亦湏歸幽州
衆然之行欽以行珪在武州慮為後患乃令人於懷戎
掠得其子縶之自隨至武州謂行珪曰將士立我為留
後共汝子同行先定軍府然後䧏太原若不從必殺爾
子行珪曰大王委爾親兵遂圖叛逆吾死不能從也其
子泣告行珪行珪謂曰元公謀逆何以苟從與爾訣矣
行珪城守月餘城中食盡士有饑色乃召集居人謂曰
非不為父老惜家屬不幸軍士乏食可斬予首出降即
坐見寕帖行珪為治有恩衆泣謂願出私糧濟軍以死
共守乃夜縋其弟行周入太原軍既見莊宗即令眀宗
率騎援之比至行欽觧圍矣
晉李周初仕唐為定霸都指揮使周尤善守備一日奔
母喪以他將代之既出則其城將陷莊宗急遣追之使
墨縗從事會莊宗北征周與寺人焦彦賓守揚劉城梁
將王彦章以數萬衆攻之周日夜乘城躬當矢石使人
馳告莊宗請百里趨程以舒其難莊宗曰李周在外朕
何憂也遂日行二舍不廢畋獵既至士衆絶糧三日矣
及攻圍既觧莊宗謂周曰微卿久拒之勞諸將等為梁
人虜矣
華温琪初仕梁為晉州刺史温琪在平陽日唐莊宗嘗
引兵攻之踰月不下梁人賞之升晉州為定昌軍以温
琪為節度使
郭璘為易州刺史時契丹攻其郡璘率勵士衆同其甘
苦敵不能克復以州兵擊賊數獲其利
王清領溪州刺史詔遣以所部兵屯於鄴會契丹南攻
圍其城清與張從思守之少帝飛蠟詔鍚之第宅契丹
退
周許遷權知隰州刺史會劉崇遣子鈞率兵寇平陽路
繇隰州賊衆攻城城中兵少遷感激撫諭士鬭氣兼倍賊
衆傷夷皆自退去
史彦超國初為龍捷都指揮使與虎捷都指揮使何徽
戍晉州會太原劉崇與契丹入寇攻圍州城月餘是時
本州無帥知州王萬敢不叶物情彦超與何徽叶力固
拒累挫賊鋒攻擊日急禦捍有備軍政甚嚴居人無擾
及朝廷遣樞密使王俊總兵為援寇戎宵遁
王萬敢為晉州廵檢時太原劉崇攻州城五日又併攻
四城門萬敢等遂急應赴激勵將士矢石水火隨機拒
闘死者五百餘傷者十七八奪賊攻梯焚之
冊府元龜卷四百
