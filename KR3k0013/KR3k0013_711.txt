册府元龜卷七百十一宋王欽若等撰
宫臣部
文學智識褒寵
文學
傳曰言之無文行之不遠記曰玉不琢不成器人不學
不知道是知文學者士君子立身修己之本也乃有鍾
粹和之氣挺暐曄之才列職宫坊曳裾藩邸摛辭奮藻
著適用之稱索隠鈎深得待問之旨故彬彬儒雅冠映
一時者焉
漢疏受為太子家令好禮恭謹敏而有辭宣帝幸太子
宫受迎謁應對及置酒宴奉觴上夀辭禮閑雅上甚驩
說
吳韋曜為太子中庶子時蔡穎亦在東宫性好博奕太
子和以為無益命曜論之
晉潘尼元康初為太子舍人上釋奠頌
江統為愍懷太子洗馬及太子之死改葬統作誄叙哀為世所重
宋謝惠連為彭城王義康法曹參軍時義康治東府城
城塹中得古冡為之改葬使惠連為祭文留信待成其
文甚美
南齊謝超宗初仕宋為新安王子鸞國常侍王母殷淑
妃卒超宗作誄奏之孝武大嗟賞曰超宗殊有鳳毛恐靈
運復出(超宗靈運之孫)
謝朓為齊王子隆文學子隆在荆州武帝敕朓還都朓
道中為詩以寄西府
梁沈約為齊文惠太子步兵校尉管記室直永夀省校
四部圖書時東宫多士特被親遇
王筠為太子洗馬中書舍人並掌東宫管記昭明太子
愛文學士嘗與筠及劉孝綽陸倕到洽等游宴玄圃太
子獨執筠袖撫孝綽肩而言曰所謂左把浮丘袂右拍
洪厓肩昭明薨敕為哀册文大見嗟賞
劉孝綽為太子僕掌東宫管記時昭明太子好士愛文
孝綽與王筠等同見賓禮太子起樂賢堂乃使畫工圖
孝綽焉太子文章繁富羣才咸欲撰錄太子獨使孝綽集
而序之
劉孝威為太子中舍人庶子率更令並掌管記大通九
年白雀集東宫孝威上頌其辭甚美
徐摛為太子家令兼掌管記摛文體既别春坊盡學之
宫體之號自斯而起高祖聞之怒召摛加讓及見應對
明敏詞義可觀高祖意釋
劉香為東宫通事舍人注太子徂歸賦稱為博悉
庾肩吾為簡文晉安王國常侍兼記室參軍王為皇太
子肩吾兼東宫通事舍人歴率更令中庶子初簡文在
藩雅好文章士時肩吾與東海徐摛吳郡陸杲彭城劉
遵劉孝儀儀弟孝威同被賞接及居東宫又開文德省
置學士肩吾子信摛子陵吳郡張長公北地傅引東海
鮑至等充其選
蕭愷為太子洗馬中舍人家令並掌管記簡文在東宫
早引接之時中庶子謝嘏出守建安於宣猷堂宴餞並
召時才賦詩同用十五劇韻愷詩先就其辭甚美簡文
與湘東王令曰王筠本自舊手後進有蕭愷可稱信為
才子
陳徐伯陽為新安王記室鄱陽王為江州刺史伯陽奉
使造焉王率府僚與伯陽登匡嶺置宴酒酣命筆賦劇
韻二十伯陽與祖孫登先成王賜以奴婢雜物及皇太
子幸太學詔劉安王於辟雍發論語題仍命伯陽為辟
雍頌甚見嗟賞
陸瑜為東宫學士太建二年太子釋奠令宫臣並賦詩
命瑜為序文甚贍麗
顧野王為太子率更令兼通事舍人時後主在東宫宫
僚有濟陽江總吳國陸瓊北地傅縡吳興姚察並以才
學顯著論者推重焉
隋柳䛒為晉王諮議參軍王朝京師還作歸藩賦命䛒
為序詞甚典麗初王屬文為庾信體及見䛒已後文體
遂變
潘徽為秦孝王俊學士嘗從俊朝京師在塗令徽於馬
上為賦行一驛而成名曰述思賦俊覽而善之復令為
萬字文并遣撰集字書名為韻纂徽為序
唐杜淹武德中為秦王府文學館學士嘗侍宴賦詩時
八人同賦淹為稱首賜以銀鍾
褚亮為秦王文學秦府初開文學館以房玄齡等十八
人為學士皆圖畫其象令亮為之贊
薛元敬武德末太宗入東宫時為太子舍人時軍國之
勞總於東宫元敬專掌文翰號為稱職
崔融字安成中宗在春宫為侍讀兼侍屬文東宫表疏
多成融手
智識
傳曰智者不惑又曰識者不求所告蓋觀乎事機非智
則不周察乎人情非識則不達若夫列藩國之任居傅
相之地懷研幾之慮臨事而洞分負先見之明未萌而
預辨陳王覇之體序君臣之分繼之以禮樂濟之以規
諷逮漢而下世有人焉皆著於篇以永其譽
漢宋昌為代王中尉太尉周勃朱虚侯章等既誅諸吕
遂使人迎代王郎中令張武等議皆曰漢大臣皆故高
帝時將習兵事多謀詐其屬意非止此也(言嘗有異志也屬意猶言)
(注意也屬音之欲切)特畏高帝吕太后威耳今已誅諸吕新喋血
京師(喋音長頰切本字當作蹀蹀謂履涉之耳)以迎大王為名實不可信願
稱疾無往以觀其變昌進曰羣臣之議皆非也夫秦失
其政豪傑並起人人自以為得之者以萬數然卒踐天
子位者劉氏也(卒終也)天下絶望一矣高帝王子弟地犬
牙相制所謂磐石之宗也(犬牙言地形如大之牙交相入也)天下服其
強二矣漢興除秦煩苛約法令施德惠(約省也)人人自安
難動搖三矣夫以吕太后之嚴立諸吕為三王擅權專
制然而太尉以一節入北軍一呼(呼呌也音文故切)士皆袒左
為劉氏叛諸吕卒以滅之此乃天授非人力也今大臣
雖欲為變百姓弗為使(為音于偽反)其黨寧能專一邪内有
朱虚東牟之親外畏吳楚淮南琅邪齊代之強方今高
帝子獨淮南王與大王大王又長賢聖仁孝聞於天下故
大臣因天下之心而欲迎立大王大王勿疑也代王遣
太后弟薄昭見勃勃具言所迎立王者昭還報信矣代
王笑謂昌曰果如公言(大王即文帝也)
董仲舒為江都相事易王久之王問仲舒曰越王勾踐
與大夫泄庸種蠡謀伐吳(種大夫種也蠡范蠡也種之勇切蠡音禮)遂滅之
孔子稱殷有三仁寡人亦以為越有三仁(泄庸一也大夫種二也范)
(蠡三也)桓公决疑於管仲寡人决疑於君仲舒對曰臣愚
不足以奉大對(大對謂大問也)聞昔者魯君問柳下惠吾欲伐
齊何如柳下惠曰不可歸而有憂色曰吾聞伐國不問
仁人此言何為至於我哉徒見問耳且猶羞之况設詐
以伐吳乎由此言之越本無一仁夫仁人者正其誼不
謀其利明其道不計其功是以仲尼之門五尺之童羞
稱五伯(伯讀曰霸此下亦同)為其先詐力而後仁誼也苟為詐而
已故不足稱於大君子之門也(仲尼之門故稱大也)五伯比於他
諸侯為賢其比三王猶碔砆之與美玉也(碔砆石之似玉者也)王
曰善
閻崇為太子少傅時哀帝自定陶王立為太子月餘天
子立楚孝王孫景為定陶王奉恭王後太子議欲謝崇
以為春秋不以父命廢王父命(王父謂祖也)為人後之禮不
得顧私親不當謝太傅趙玄以為當謝太子從之詔問
所以謝狀尚書劾奏玄左遷少府
吳是儀為尚書僕射時南魯二宫初立儀以本職領魯
王傅儀嫌二宫相近切乃上疏曰臣竊以魯王天挺懿
德兼資文武當今之時宜鎮四方為國藩輔宣揚德美
廣耀威靈乃國家之良規海内所瞻望但臣言辭鄙野
不能究盡其意愚以二宫宜有隆殺正上下之序明教
化之本書三四上為傅盡忠動輙規諫
晉脩肅為懷帝豫章王典書令帝立為皇太弟且以清
河王覃本太子也懼不敢當肅曰二相經營王室志寧
社稷儲貳之重宜歸時望親賢之舉非大王而誰清河
幼弱未允衆心是以既升東宫復贊藩國今乘輿播越
二宫久曠嘗恐氐羌飲馬於涇川螘衆控弦於霸水宜
及吉辰登儲副上翼大駕早寧東京下允黔首喁喁之
望帝曰卿吾之宋昌也乃從之
宋王華為文帝宜都王司馬帝將入奉大統以少帝見
害不敢下華曰先帝有大功於天下四海所服雖嗣主
不綱人望未改徐羡之中才寒士傅亮布衣諸生非有
晉宣帝王大將軍(王大將軍謂王敦也)之心明矣畏廬陵嚴斷將
来必不自容殿下寬睿慈仁中外所知己且越次奉迎
冀以見德悠悠之論殆必不然羡之亮晦又要檀道濟
王弘五人同功孰肯相讓勢必不行今日就徵萬無所
慮帝從之曰卿復欲為吾之宋昌矣乃留華總後任帝
即位以華為侍中右衛將軍
梁何敬容為太子詹事時簡文帝頻於玄圃自講老莊
二書學士吳孜時寄詹事府每日入聽敬容謂孜曰昔
晉代喪亂頗由祖尚虚玄胡賊殄覆中夏今東宫復襲
此殆非人事其將為戎乎俄而侯景難作其言有徵
北齊魏收為太子少傅仍兼詹事文宣帝數宴喜收每
須侍從皇太子之納鄭良娣也有司偹設牢饌帝既酣
飲起而自毁覆之仍召收曰知我意否收曰臣愚謂良
娣既東宫之妾理不須牢仰惟聖懷緣此毁去帝大笑
握收手曰卿知我意
王晞為常山王友時文宣昏亂王錄尚書事新除官者
必詣王謝職去必辭晞言於王曰受爵天朝拜恩私第
自古以為干犯朝廷文武出入辭謝宜一約絶主上顒
顒賴殿下扶翼王納焉
唐尉遲敬德為太宗秦王府左二副護軍太宗討隠太
子巢刺王命敬德侍衛高祖南衙北門兵馬及二宫左
右猶相拒戰敬德奏請降手敕令諸軍兵兼受秦王處
分於是内外遂定高祖勞敬德曰卿於國有安社稷功
也
褒寵
三王之教世子也咸建保傅之職以敦道德之訓曷嘗
不咨求碩德申擇雋望為之輔導而申其教諭焉兹所
以重燕翼之謀增磐維之固者也漢室而下英偉間出
蒙被選擢周旋翼亮或以經術精䆳進見講授或以志
行修整雍容翼從或以才藻蒙賞或以故舊見思由是
厚其賜予之數異其褒命之禮形於奬歎申之委遇乃
至不幸淪逝飾終彌渥褒賢之典不其韙歟
漢夏侯勝宣帝時為太子太傅受業詔撰尚書論語賜
黃金百斤卒官賜冡塋葬平陵
疏廣為太子太傅太子外祖父特進平恩侯許伯為太
子少傅自使其弟中郎將舜監護太子家宣帝以問廣
廣以為不宜獨親外家許氏帝善其言廣由是見器重
數受賞賜及乞骸骨帝以其年篤加賜黃金二十斤
後漢桓榮光武時為太子少傅賜以輜車乘馬榮大會
諸生陳其車馬印綬曰今日所蒙稽古之力也可不勉
哉
桓郁明帝時為侍中入授皇太子經遷越騎校尉詔敕
太子諸王各奉賀致禮
桓焉為太子少傅月餘遷太傅以母憂自乞聽於大夫
行喪踰年詔使者賜牛酒奪服即拜光禄大夫
魏應習魯經為五官中郎將章帝詔入授千乘王伉應
經明行修章帝甚重之數進見論難於前特受賞賜
魏袁渙字曜卿為魏國郎中令及卒武帝為之流涕賜
榖二千斛一教以太倉榖千斛賜郎中令家一教以垣
下榖千斛與曜卿家外不解其意教曰以太倉榖者官
法也以垣下穀者親舊也
吳程秉為太子太傅黃武四年大帝為太子登聘周瑜
女秉守太常迎妃於吳大帝親幸秉船深見優禮
晉山濤字巨源武帝時為太子少傅在東宫年已七十
疾病告退手詔不聽帝嘗講武於宣武場時有疾詔濤
乘步輦導皇太子
温嶠元帝時為太子中庶子嶠在東宫特見嘉寵僚屬
莫與為此
賀循為太子太傅及疾篤車駕親幸執手流涕太子親
臨者三焉往還皆拜儒者以為榮太興二年卒元帝素
服舉哀哭之甚慟贈司空謚曰穆將葬帝又出臨其柩
哭之盡哀遣兼侍御史持節監護皇太子追送近塗望
船流涕
南齊王儉領太子詹事加兵三十人
張緒永明中為太子詹事每朝見世祖目送之謂王儉
曰緒以位尊我我以德貴緒也
梁柳惔為太子詹事加散騎常侍武帝因宴為詩貽惔
曰爾實冠羣后惟余實念切
周捨為右驍騎將軍知太子詹事普通五年卒武帝臨
哭哀動左右詔曰太子詹事豫州大中正捨奄至殞喪
惻愴于懷其學思堅明志行開敏劬勞機要多歴歲年
才用未究彌可嗟慟宜隆追遠以旌善人可贈侍中護
軍將軍鼓吹一部給東園秘器朝服一具衣一襲喪事隨用
資給諡曰簡子
王規為散騎常侍太子中庶子大同二年卒詔贈散騎
常侍光禄大夫賻錢二十萬布百疋諡曰章
陸倕為太子中舍人管東宫書記詔為右闕銘記奏之
敕曰太子中舍人陸倕所製闕銘詞義典雅足為佳作
昔虞丘辯物邯鄲獻賦賞以金帛前史美談可賜絹三
十疋遷太子庶子
到洽與從弟沆齊名洽為太子舍人高祖御幸華光殿
詔洽及沆蕭琛任昉侍讌賦二十韻詩以洽辭為工賜
絹二十疋高祖謂昉曰諸到可謂才子昉對曰臣嘗竊
議宋得其武梁得其文(洽祖彦之仕宋武有戰功)
王僉為太子中庶子掌東宫管記太清二年卒贈侍中
給東園袐器朝服一具衣一襲
蕭時為太子舍人卒遺啟簡文求為墓誌銘帝為製銘
焉
庾於陵為太子洗馬舊東宫官屬通為清選洗馬當文
翰尤其清者近世用人皆取甲族有才望者於陵與周
捨並擢充職高祖曰官以人而清豈限以甲族時論以
為美
陳孔奐為仁威將軍始興王長史奐在職清儉多所規
正宣帝嘉之賜米五百斛并累降敕書殷勤勞問
張譏宣帝時為建安王府記室參軍兼東宫學士轉武
陵王限内記室學士如故後主在東宫集官僚置宴時
造玉柄塵尾新成後主親執之曰當今雖復多士如林
至於堪捉此者獨張譏耳即手授譏仍令於温文殿講
老莊宣帝幸宫臨聽賜御所服衣一襲後主嗣位領南
平王府諮議參軍東宫學士尋遷國子博士學士如故
後主嘗幸鍾山開善寺召從臣坐於寺西南松林下敕
召譏豎義時索塵尾未至後主敕取松枝手以屬譏曰
可代塵尾顧謂羣臣曰此即是張譏後事
袁憲為侍中信威將軍太子詹事後主至德元年太子
加元服二年行釋奠之禮憲於是表請解職後主不許
給扶二人進號雲麾將軍置佐使
阮卓為始興王叔陵記室叔陵之誅也後主謂朝臣曰
阮卓素不同逆宜加旌異
後魏張黎太武時賜爵廣平公恭宗初總百揆黎與東
郡公崔浩等輔政忠於奉上非公事不言詔曰侍中廣
平公黎東郡公浩等保傅東宫有老成之勤朕甚嘉焉
其賜布帛一千疋以褒舊勲
古弼太武時為安西將軍建興公及恭宗總攝萬機徵
為東宫四輔與宜都王穆夀等並參政事詔以弼保傅
東宫有老成之勤賜帛千疋綿千斤
盧統父魯元為太保錄尚書事統以父任侍東宫太武
以元舅陽平王杜超女南安長公主道妻之恩禮甚厚每
有四方珍異輙以賜之
唐李綱為太子少保高祖以綱隋代名臣甚加優禮每
手敕未嘗多稱名其見重如此貞觀四年拜太子少師
時綱有脚疾不堪踐履太宗特賜步輿令綱乘至閣下
數引禁中問以政道及綱遇疾太宗遣尚書左僕射房
玄齡詣宅存問賜絹二百疋五年卒年八十五贈開府
儀同三司諡曰貞太子為之立碑
房玄齡為秦府記室參軍高祖嘗謂侍臣曰此人深識
機宜足堪委任每為我兒陳事必會人心千里之外猶
對面語耳
孔穎達為太子右庶子太宗以穎達在東宫數規諫太
子承乾與左庶子于志寧各賜黃金一斤絹百疋仍遷
志寧為詹事
于志寧為太子詹事太子承乾敗徙黔州左庶子張玄
素等皆免為庶人唯志寧以驟諫承乾太宗嘉之而特
慰勞焉
李勣為太子詹事太宗嘗閒宴顧謂勣曰朕將囑以幼
孤思之無越卿者公往不遺於李密今豈負於朕哉勣
雪涕辭謝因嚙指流血俄而沈醉乃解御衣覆之
劉武仲以國子四門助教充奉諸王講讀上於禁中會
讌諸王因命武仲每雙日入内對諸王仍令上食供食
陸敦信為太子舍人嘗纂錄古先太子善惡之事多所
規諷太宗嘗召勞之曰爾所錄誠有可嘉因賜帛五十
疋
秦暐為太子舍人從幸定州加授朝散大夫守洗馬還
京未幾而卒皇太子深憫惜之弔贈甚厚
蕭德言為太子侍讀尋以年老請致仕太宗不許又遺
之書曰朕歴觀前代詳覽儒林至於顔冉之才不終其
夀游夏之德不逮其學惟卿幼挺珪璋夙彰美譽下帷
閉戸包括六經映雪聚螢牢籠百氏自隋季板蕩庠序
無聞儒道墜泥塗詩書填坑穽眷言墳典每用傷懷頃
年以来天下無事方欲建禮作樂偃武修文而卿年齒
已衰教將何恃所冀才德猶茂卧振高風更使濟南伏
生重存於兹日關西孔子復顯於當今令聞令望何其
美也尋賜爵封陽縣侯拜祕書少監兩宫禮賜甚厚
李百藥為太子右庶子貞觀五年與左庶子于志寧中
允孔穎達舍人陸敦信侍讀于弘教殿時太子頗留意
典墳然閒讌之處嬉戲過度百藥作贊道賦以諷焉太
宗見而遣使謂百藥曰朕於皇太子處見卿所獻賦悉
述古来儲貳事以戒太子甚是典要朕選卿以輔弼太
子正為此事大稱所委但須善始令終耳因賜綵帛三
百段
王方慶聖歴初為麟臺監兼檢校太子左庶子二年正
除太子左庶子俸料並同職事三品兼侍皇太子讀書
及卒贈兖州都督諡曰貞
薛元超為中書令兼太子左庶子高宗幸東都太子於
京師監國因留元超侍太子元超數上疏諫太子高宗
知而稱善遣使慰諭賜帛百段
王及善為左奉裕率孝敬居春宫因宴集令宫臣擲倒
次至及善及善辭曰此非臣任也孝敬謝而遣之高宗
聞之特加賞慰賜絹百疋
姚珽為太子詹事兼左庶子節愍太子舉事不法前後
上書諫諍太子雖稱善竟不悛革太子敗詔遣索其宫
中得珽諫書中宗嘉其切直時宫臣皆貶黜唯珽擢拜
右散騎常侍
源乾曜為太子少傅安陽郡公薨贈幽州大都督帝於
洛城南門舉哀深悼惜之
陸象先為太子太保兖國公開元二十四年七月薨制
曰象先含和毓粹體道居身跡在區中心游象外懋昭
丕德光輔先朝爰悉優恩是為師保方期承命以配上
祥厲疾無瘳徽音劇隔興言念舊震悼于懷宜旌端揆
之職用光窀穸之事贈尚書左丞賻物二百段米粟二
百石
韋見素代宗時為太子太師寶應中詔曰太子太師見
素太子少傅李遵太子少保韓擇木太子賓客嗣吳王
祗太子詹事兼揚州長史崔圓並承東宫優異品秩已
高不可更改宜各與子孫一人官見素後以疾終帝以
老臣悼之贈司徒輟朝一日
册府元龜卷七百十一
