册府元龜卷九百六十宋王欽若等撰
外臣部
土風第二
墮婆登國在林邑南其風俗與訶陵略同種稻每月一
熟亦有文字書之貝多葉其死者口實以金又以金釧
貫於四肢然後加以婆律膏及檀沉龍腦等香積薪以
燔之
殊奈國在林邑南去交阯海行二月餘日習俗文字與
婆羅門同絶遠未嘗朝中國唐貞觀初始通
盤盤國在林邑西南海曲中人皆學婆羅門書甚敬信
佛法
婆利國在林邑東南海中洲上去廣州二月日行國界
東西五十日行南北二十日行有一百三十六聚土氣
暑熱如中國之盛夏穀一歲再熟草木常榮海出文螺紫
貝有石名蚶貝羅初採之柔軟及刻削為物乾之遂大
堅強其國人披吉貝如帊及為都縵王乃用斑絲布以
瓔珞繞身頭著金冠高尺餘形如弁綴以七寶之飾帶
金裝劍偏金高坐以銀蹬支足侍女皆為金花雜寶之
飾或持白眊拂及孔雀扇王出以象駕輿輿以雜香為
之上施羽蓋珠簾其導從吹螺擊鼓問其先及年數不
能記焉而言白淨王夫人即其國女也又云其地延袤
數千里國人善投輪其大如鏡中有竅外鋒如鋸遠
以投人無不中其餘兵器與中國略同俗類眞臘物産
同於林邑其殺人及盜截其手姦者鏁其足期年而止
祭祀必以月晦盤貯酒餚浮之流水每十一月必設大
祭海出珊瑚有鳥名舍利解人語人皆黑色穿耳附璫
王戴花冠形如皮弁裝以眞珠瓔珞身坐金牀侍女有
金花寶鏤之飾或持白眊拂孔雀扇行則駕象鳴金擊
鼓吹蠡為樂男子皆拳髮被言貝布横幅以遶腰有吉
貝草緝其花以作布麄者名吉貝細者名白疊
陀洹國在墮和羅西北其國海行五月至廣州土無蠶
桑以白疊朝霞布為衣五穀皆稻麥麻豆獸有白象猪
羊牛俗皆屋居其父母死停喪在室輒數日不食燔屍
已後男女並剔頭臨池洗浴然後進食
狼牙修國在南海中其界東西三十日行南北二十日
行去廣州二萬四千里土氣物産與扶南略同偏多&KR0034;
沈婆律香等其俗男女皆袒而被髮以吉貝為干縵其
王及貴臣乃加雲霞布覆胛以金繩為絡帶金鐶貫耳
女子則披布以瓔珞繞身其國以黑磚為城重門樓閣
王出乘象有幡眊旗鼓罩白盖兵衛甚嚴
干陀利國在南海洲上其俗與林邑扶南略同出斑布
吉貝檳榔檳榔特精為諸國之極
烏滸南方夷號也其俗食人以鼻飲水口中進噉如故
赤土國本扶南之别種在南海中水行百餘日其俗皆
穿耳翦髮無跪拜之禮以香油塗身其俗敬佛尤重婆
羅門婦人善髻於項後男女通以朝霞朝雲雜色布為
衣豪富之室恣意侈靡為金鎻非王賜不得服用每婚
嫁擇吉日女家先期五日作樂飲酒父執女手以授婿
十日乃配焉既娶即分財别居惟幼子與父同居父母
兄弟死則剔髮素服就水上搆竹為棚棚内積薪以屍
置上燒香建幡吹蠡擊鼓以送之縱火焚薪遂落於水
貴賤皆同惟國王燒訖收灰貯以金瓶藏於廟屋冬夏
常濕雨多霽少種植無時特宜稻穄白豆黑麻自餘物
産多同於交阯以甘蔗作酒雜以紫瓜根酒色黃赤味
亦香美亦以椰漿為酒
斯調國有火洲在南海中其上有野火春夏自生秋冬
自死而有木生於其中而不消也枝皮夏活秋冬死則
皆枯瘁其俗嘗冬採其皮以為布色小青黑若塵垢汚
之便投火中則更鮮明也(崑崙之墟有炎火之山山上有鳥獸草木皆生於炎火之)
(中故有火浣布非此山草木之皮則其鳥獸之毛也)
大食國在南海中其國男夫黑色多鬚鼻大而長似婆
羅門婦人白晢亦有文字出駝馬驢騾羖羊等其馬大
於諸國兵刃勁利其俗勇於戰闘好事天神而土多沙
石不堪耕種惟食駝馬等肉俱紛摩地那山在國之西國
南隣於大海其王移穴中黑石寘之於國
占城國其衣服制度大略與大食國同所乘皆象馬粒
食稻米肉食水兕山羊之類獸之竒者有犀牛禽之大
者有孔雀
長眞國烏武獠也其地多毒物饒瘴癘其中毒者皆口
噤不得餌藥故多自鑿去齒亦稱鑿齒之民焉
䍧牱蠻地多雨潦俗好巫鬼禁忌寡畜産又無蠶桑故
其郡最貧句町縣有桄榔木可以為麵百姓資之(桄榔木外)
(皮有毛似栟櫚而散生其木剛作鋘鋤利如鐵中石更利惟中蕉根乃致敗耳皮中有似擣稻米片又似麥麵)
(中作餅餌廣志曰桄榔樹大四五圍長五六丈洪直旁無枝條其顛生葉不過數十似㯶葉破其木肌堅難傷)
(入數寸得麵赤黃蜜緻可食者也)又云土氣鬱熱多霖雨稻粟再熟無
徭役惟征戰之時乃相屯聚刻木為契其法劫盜者三
倍還贓殺人者出牛馬三十頭乃得贖死以納死家風
俗物産略與東謝同
卭都夷漢武帝以為越嶲郡其土地平原有稻田青蛉
縣禺同山有碧雞金馬光景時時出見(禺同山在今褒州揚波縣王褒)
(碧雞頌曰持節使王褒謹拜南崖敬移金精神馬縹碧之雞處南之荒深谿回谷非土之鄉歸來漢德漢德無)
(疆廉平唐虞澤配三皇華陽國志曰碧雞光景人多見之前書音義曰金形似馬碧形似雞也)俗多遊
蕩而喜謳歌略與䍧牱相類豪帥放縱難得制御
莋都夷漢武帝所開以為莋都縣其人皆被髮左衽言
語多好譬類居處略與汶山夷同土出長年神藥仙人
山圖所居焉
哀牢驃人皆穿鼻儋耳其渠帥自謂王者耳皆下肩三
寸庶人則至肩而已土沃美宜五穀蠶桑知染采文繡
罽毲帛疊蘭干細布織成文章如綾錦有梧桐木華績
以為布幅廣五尺潔白不受垢汙先以覆亡人然後服
之其竹節相去一丈名曰濮竹出銅鐵鉛錫金銀光珠
虎魄水晶琉璃軻蟲蚌珠孔雀翡翠犀象猩猩貊獸雲
南縣有神鹿兩頭能食毒草
冉駹夷其王侯頗知文書而法嚴重貴婦人黨母族死
則燒其尸土氣多寒在盛夏冰猶不釋故夷人冬則避
寒入蜀為傭夏則違暑反其邑衆皆依山居止累石為
室高者至十餘丈為卭籠又土地剛鹵不生粟穀麻菽
惟以麥為資而宜畜牧有旄牛無角一名童牛肉重千
斤可為眊出名馬有靈羊可療毒又有食藥鹿鹿麑有
胎者其腸中糞亦可療毒又有五角羊麝香輕毛毼雞
牲牲(毼雞似雉而大青色有毛闘敵死乃止)其人能作旄氊斑罽青頓毞
毲羊羧之屬(青頓毲羧並未詳字書無此二字周書伊尹為四方獻令曰正西崑崙狗國鬼親枳)
(已闒茸貫匈雕題離丘漆齒請令以丹青白旄紕罽龍角神龜為獻湯曰善何承天纂文曰紕氐罽紕音卑疑)
(反毞即紕也)特多雜藥地有鹹土煑以為鹽麡羊牛馬食之
皆肥
東謝蠻在黔安之東地方千里其俗無文書惟刻木為
約巢居谷飲刀劍不離其身頭冠熊皮披猛獸之革
西趙蠻在東謝蠻之南其風俗物産與東謝同
悉立國在吐蕃西南戸五萬勝兵五萬人其地有城邑
村落咸依谿澗男人以繪綵纏頭衣氈褐婦人以辮髮
著短褐婚姻簡略不行財貺以蒸報為俗畜多水牛羖
羊雞豕穀宜秔稻麥豆饒甘蔗諸果死者葬於中野不
封不樹喪制以黑為衣一年就吉刑有刖劓羈事吐蕃
自古未通中國(唐貞觀二十年遣使獻方物)
東女國西羌之别種在雅州西北風俗寬緩人性馴良
其主及諸官皆奕葉相𫝊十一月為歲首死者墓而不
墳竪為標記無喪紀之禮所居起重樓層屋王至九層
國人至六層其王服青毛綾裙下領衫上披青袍其袖
委地冬則羔裘飾以文錦為小鬟髻飾之以金耳垂璫
足履&KR2364;&KR1919;俗重婦人而輕丈夫文字同於天竺每至十
月令巫者齎楮詣山中散糟麥於空大呪呼鳥俄而有
鳥如雞飛入巫者之懷因剖腹而視之每有一穀來歲
必登若有霜雪必多災異其俗信之名為鳥卜其居喪
服飾不改為父母喪則三年不櫛沭貴人死者或剥其
皮而藏之納骨於瓶中糅以金屑而埋之國王將葬其
大臣親屬殉死者數十人
昆明夷部落在黔州西南三千里山路險阻住止高欄
亦有羊馬其俗椎髻跣足首領披虎皮下者披氈
獠者南蠻之别種也自漢中達笻笮川洞之間所在皆
有種其俗多散居山谷不辨姓氏又無名字所生男女
惟以長幼次第之其丈夫稱阿謩阿叚婦人阿夷阿等
之類皆其語之次第稱謂也喜則羣聚怒則相殺雖父
子兄弟亦手刃之迭相掠賣不避親戚被賣者號呌不
服竄逃避之乃將買人指為捕逐若追亡叛獲便縳之
但經被縳者即服為奴隸不敢更稱良矣俗畏鬼神尤
尚淫祀巫祝有賣其昆季妻孥盡者乃自賣以供祭焉
往往推一首帥為主亦不遠相綂攝自江左及中州遞
有巴蜀多恃險不賓後周太祖平梁益之後令所在撫
慰其與華民雜居者亦頗從賦役然天性暴亂旋致擾
動每歲命隨近州鎮出兵討之獲其口以充賤隸謂之
為壓獠焉
南平獠地與智渝南涪四州相接部落四千餘戸土氣
多瘴癘山有毒草沙虱蝮蛇人並樓居登梯而上號為
欄干男子左袵露髮徒跣婦人横布兩幅穿中而貫其
首名為通裙其人美髮為髻鬟垂於後以竹筒如筆長
三四寸斜穿其耳貴者亦有珠璫土多女少男為婚之
法女氏必先貨求男族貧人無以嫁女多賣與富人為
婢俗皆婦人執役
松外蠻在西洱河其土有稻麥粟豆種穫亦與中國同
而以十二月為歲首菜則葱韮蒜菁果則桃李柰有絲
麻女工蠶織之事出絁絹絲布麻幅廣七寸染色有緋
帛蠶以正月生三月熟畜有馬牛猪羊雞犬飯用竹筲
搏之而噉羹用烏柸形若雞彛有船無車男子以氈及
皮為帔女子絁布為裙衫仍披氊皮以帔頭髻有髮一
盤而成形如髽男女皆跣至於死喪哭泣棺槨襲歛無
不畢備三年之内穿地為坎殯於舍側上作小屋三年
之後出而葬之以蠡蚌封棺令其耐濕豪富者殺馬牛
祭祀親戚必會皆齎牛酒助焉多者至數百人父母皆
斬衰布衣不澡遠者至四五年近者二三年然後即吉
其被人殺者喪主以麻括髮而墨面衣服不緝雖服内
不廢婚嫁娶妻不避同姓富室娶嫁金銀各數十兩馬
牛羊皆數十頭酒數十瓶女之所齎金銀將徒亦稱是
婿不親迎女至其家亦有拜謁尊卑之禮其俗有盜竊
殺人淫穢之事尊長即立一長木為擊鼓警共會其下
強盜者衆共殺之若賊宗富強但燒其屋宅奪其田業
而已不至於死穿窬盜者九倍徵贓處女孀妻淫泆不
坐有夫而淫男女俱死男子不跨有夫女子之衣若姦
淫之人其族強者輸金銀請和妻則棄之其兩殺者死
家族即報復力不能敵則授其部落舉兵相攻之
驃國西當極遠之地其俗有君臣長幼之序好生惡殺
其土宜菽粟稻梁無麻麥其理無刑名桎梏之具犯罪
者以竹五本束之復犯者撻其背數止五輕者止三殺
人者戮之男女七歲則落髮止寺舍依桑門至二十不
悟佛理乃復長髮為居人其衣服悉以白氊為朝霞繞腰
而已不衣繒帛云出於蠶為其傷生也唐貞元中來獻
其國樂凡十曲與樂工三十五人來朝樂曲皆演釋氏
經論之詞意
西域且末國治且末城有蒲萄諸果西域自且末以往
皆種五穀土地草木畜産作兵略與漢同至梁號末國
勝兵萬餘戸土人翦髮著氊帽小袖衣為衫則開頸而
縫前多牛羊驢騾
于闐國在且末西北多玉石(玉石玉之璞也一曰石之似玉也)又云地
多有水潦沙石氣温宜稻麥蒲桃有水出玉名曰玉河
國人善鑄銅器其治曰西山城有屋室市井菓蓏菜蔬
與中國等尤信佛法王所居室加以朱畫王冠金幘如
金胡公帽與妻並坐接客國中婦人皆辮髮衣裘袴其
人恭敬相見則跪其跪則一膝至地書則以木為筆札
以玉為印國人得書戴於首而後開札一說城南五十
里有贊摩寺者云是羅漢比丘比盧旃所造石上有辟
支佛徒跣之跡于闐西五百里有比摩寺云是老子化
胡成佛之所俗無禮義多賊盜淫縱王錦帽金鼠冠妻
戴金花其王髮不令人見俗云若見王髮年必儉土多
麻麥粟稻五菓多園林
嚈噠國在于闐之西本王舍城城中多寺塔皆飾以金
風俗與突厥略同其俗有兄弟共娶一妻夫無兄弟者
其妻戴一角帽若有兄弟者依其多少之數更加角帽
焉衣服加以瓔珞頭皆翦髮其語與蠕蠕高車及諸胡
不同無城邑依隨水草以氊為屋夏遷涼土冬逐煖處
分諸妻各在别所相去或二百三百里其王廵歴而行
每月一處冬寒之時三月不徙其國無車有輿多駞馬
用刑嚴急偷盜無多少皆腰斬盜一責十死者富豪累
石為藏貧者掘地而埋隨身諸物皆置塜内其人凶悍
能戰鬭西域康居于闐沙勒安息及諸小國三十許皆
役屬之
朱居國在于闐西其人山居有麥多林果咸事佛語與
于闐相類焉
太平國在于闐國南其人辮髮氊裘畜牧為業地多風
雪冰厚丈餘所出物産頗與吐蕃同俗無文字但刻木
結繩而已刑法嚴峻其酋豪死抉出其腦實以珠玉割
其藏易以黃金假造金鼻銀齒以人為殉卜以吉辰藏
諸巖穴他人莫知其處多殺㹀牛羊馬以充祭禮葬畢
服除
渴盤陁國于闐西小國也風俗與于闐相類衣吉貝布
着長身小袖袍小口袴地宜小麥資以為糧多牛馬駱
駞羊等出好氊文字同於婆羅門
鉢和國在渴盤陁西其土尤寒人畜同居穴地而處又
有大雪山望若銀峯其人惟食餅麵飲麥酒服氊裘
波知國在鉢和西南土狹人貧依託山谷有三池傳云
大者有龍王次者有龍婦小者有龍子行人經之設祭
乃得過不祭多遇風雪之困
賖彌國在波知南山居不信佛法專事諸鬼神
烏秅國山居田石間有白草累石為室民接手飲(自高山下)
(谿澗中飲水故接連其手如猿之飲)出小步馬(小細也細步言其能蹀足即今所謂百步千跡者也)
有驢無牛
西夜國與胡異其種類羌氐行國(言不土著也)隨畜産逐水
草往來
子合國土地出玉石一名漂沙地生白草有毒國人煎
以為藥傅箭鏃所中即死
蒲犂國寄田莎車種俗與子合同
依耐國南與子合接俗相與同少榖寄田䟽勒莎車
無雷國衣服類烏孫俗與子合同
難兜國種五榖蒲萄諸果有銀銅鐵作兵與諸國同屬
罽賓
罽賓國地平温和有苜蓿雜草竒木檀櫰梓竹漆(櫰音懷即)
(槐之類也葉大而黑也)種五榖葡萄諸果糞治園田地下濕生稻
冬食生菜其民巧雕文刻鏤治宫室織罽刺文繡好治
飲食有金銀銅錫以為噐市列(市有列肆亦如中國也)以金銀為
錢文上為騎馬形澷下為人面形出封牛水牛象大狗
沭猴孔雀(犎牛頂上隆起者也郭義恭廣志云罽賓大狗大如驢赤色數里搖鞉以呼之沭猴即彌)
(猴也)珠璣珊瑚琥珀璧琉璃(魏略云大秦國出黑白赤黃青綠縹紺紅紫十種琉璃此)
(盖自然之物采澤光潤踰於衆玉其色不常今俗所用皆銷冶石汁加以衆藥灌而為之尤虚脆不貞實非眞)
(物)它畜與諸國同一說罽賓在葱嶺南踰懸度經熱坂
其地暑濕人皆乘馬土宜秔稻多甘蔗葡萄草木凌寒
不死尤信佛法南去舍衛國三千五百里至隋為漕國
國法嚴整殺人及盜賊者皆死其俗淫祠葱嶺山有順
天神者儀制極華金銀鍱為屋以銀為地祠者日有千
餘人祠前有一魚脊骨其孔中通騎馬出入國王戴金
魚頭冠坐金馬座土多稻粟豆麥饒象馬犎牛金銀鑌
鐵氍毹朱砂青黛安息青木等香石蜜牛蜜墨鹽阿魏
白附子
烏弋山離國地暑熱莽平(有草莽而平坦)其草木畜産五穀果菜
食飲宫室市列錢貨兵器金珠之屬皆與罽賓同而有
桃拔獅子犀牛(桃拔一名符拔似鹿長尾一角者或為天鹿兩角者或為辟邪)俗重妄
殺其錢獨文為人頭幕為騎馬以金銀飾仗(仗謂所持兵器也)
條支國臨西海暑濕田稻有大鳥卵如甕又出獅子犀
牛犎牛孔雀
安息國治番兜城(番音盤)土地風氣物類所有民俗與烏
弋罽賓同亦以銀為錢文獨為王面幕為夫人面王死
輒更鑄錢有大鳥爵(大爵項似鷹身蹄似橐駝色蒼舉頭高八九尺張翅丈餘食大麥)
其屬小大數百城地方數千里最大國也臨媯水商賈
車船行旁國書革旁行為書記(横行為書記也今西方胡國及南方林邑之徒)
(書皆横不直下革謂皮之不柔者)
大月氐治監氏城(一作藍氏城)土地風氣物類所有民俗錢
貨皆與安息同出一封槖駞(脊上有一封封者言其隆高若封土也)國本
行國也隨畜移徙與匈奴同俗後魏大武時其國人商
販京師自云能鑄石為五色瑠璃於是採礦山中於京
師鑄之既成光澤乃美於西方來者乃詔為殿容百餘
人光色映徹觀者見之莫不驚駭以為神明所作自此
國中琉璃遂賤人不復珍之
康居國與大月氐同俗東羈事匈奴(為匈奴所羈牽也)風俗及
人貌衣服略同大宛地和煖饒桐柳葡萄多牛羊出好
馬
奄蔡國大略與康居同俗
大宛國治貴山城土地風氣物類民俗與大月氏安息
同大宛左右以葡萄為酒富人藏酒至萬餘石久者至
數十歲不敗俗耆酒馬耆苜蓿(耆讀曰嗜)宛别邑七十餘城
多善馬馬汗血言其先天馬子也(大宛國有高山其山上有馬不可得因取)
(五色母馬置其下與集生駒皆汗血因號曰天馬子也)自宛以西至安息國雖頗
異言然大同自相曉知也其人皆深目多鬚髯善市賈
争分銖貴女子女子所言丈夫乃决正其地皆絲漆不
知鑄鐵器及漢使亡卒降教鑄作它兵器得漢黃白金
輒以為器不為幣一說土宜稻麥其俗娶婦先以金同
心指環為聘又以三婢試之不男者絶婚姦淫有子皆
卑其母與人馬乘不調墜死者馬主出歛具
休循國治烏飛谷民俗衣服類烏孫因畜隨水草本故
塞種也
捐毒國治衍敦谷衣服類烏孫隨水草依葱嶺本塞種
也
莎車國有鐵山出青玉
阿鉤羌國在莎車西南土有五穀諸果市用錢為貨止
立宫室有兵器土出金珠
波路國在阿鉤羌西北其地濕熱有蜀馬土平物産國
俗與阿鉤羌同
小月氐國本大月氐之種在波路西南先居酉平張掖
之間衣服與羌同其俗以金銀錢為貨隨畜牧移徙亦
類匃奴
尉頭國治尉頭谷田畜隨水草衣服類烏孫
烏孫國地莽平多雨寒山多松&KR1712;(&KR1712;音武元切木名其心似松)不田
作種樹(樹植也)隨畜逐水草與匈奴同俗多馬富人至四
五十匹民剛惡貪狠無信多寇盜
悅般國在烏孫西北其風俗言語與高車同而其人清
潔於胡俗翦髮齊眉以䬾餬塗之昱昱然光澤日三澡
潄然後飲食其國南界有火山傍石皆燋鎔流地數十
里乃凝堅人以為藥即石硫黃也
姑墨國北與烏孫接出銅鐵雄黃
温宿國土地所有與鄯善諸國同
鄯善國本名樓蘭地沙鹵少田寄田仰穀旁國(寄於他國種田)
(又糴旁國之穀仰音牛向切)國出玉多葭葦檉柳胡桐白草(檉柳楊柳也白)
(草似莠乾時白色胡桐似桐)民隨畜牧逐水草有驢馬多槖駞能作
兵與婼羌同(婼音而遮切)
婼羌國隨畜牧逐水草不田作仰鄯善且末穀(頼以自給也)
山有鐵自作兵兵有弓矛服刀劍甲(服刀柏髀也柏音貊髀音俾又音陛)
龜兹國在白山之南能鑄冶有鉛其刑法殺人者死劫
賊則折其臂并刖一足賦稅凖地徵租無田者則稅銀
錢婚姻喪葬風俗物産與焉耆略同惟氣候少温為異
又出細氊麞皮氍毹饒沙鹽綠雄雌黃胡粉及良馬犎
牛等一說有城郭屋宇耕田産牧為業男女皆翦髮垂
與項齊惟王不翦髮學胡書及婆羅門書笇計之事尤
重佛法其王以錦蒙項著錦袍金寶帶坐金獅牀土多
稻粟菽麥饒銅鐵鉛安息香葡萄酒富室至數百石
焉耆國在車師南近海水多魚其俗丈夫翦髮婦人衣
襦著大袴婚姻同華夏好貨利任姦詭王有侍衛數十
人皆倨慢無尊卑之禮小人貧無綱紀法令兵有弓刀
甲矟婚姻略同華夏死亡者皆焚而後葬其服制滿七
月則除之丈夫翦髮以為首飾文字與婆羅門同俗事
天神并崇信佛法尤重二月八日是日其國咸依釋教
齋戒行道焉氣候寒土田良沃穀有稻麥菽粟畜有駝
馬牛羊養蠶不以為絲惟充綿纊俗尚葡萄酒兼愛音
樂南去十餘里有魚鹽蒲葦之饒
山國其山出鐵民山居寄田糴穀於焉耆危須
西羌所居無常依隨水草地少五穀以産牧為業其俗
氏族無定或以父名母姓為種號十二世後相與婚姻
父没則妻後母兄亡則納婺嫂故國無鰥寡種類繁熾
不立君臣無相長一強則分種為酋豪弱則為人附落
更相抄暴以力為雄殺人償死無他政令其兵長在山
谷短於平地不能持久而果於觸突以戰死為吉利病
終為不祥堪耐寒苦同之禽獸雖婦人産子亦不避風
雪性堅剛勇猛得西方金行之氣焉
湟中月氐胡被服飲食言語略與羌同
章求拔國或云章揭拔本西羌種也在悉立西南居四
山之内近代移出山西地接東天竺遂改衣服變西羌
之俗因而附焉其地廣袤八九百里勝兵一千餘人居
無城郭好為寇掠商旅患之
大秦國一名犁鞬在海西有松栢諸木百草人俗力田
作多種樹(樹植也)蠶桑皆髠頭而衣繡乘輜軿白盖小車
出入擊鼓建旌旗幡幟所居城中有五宫其王日游一
宫聽事五日而後徧常使一人持囊隨王車人有言事
者即以書投囊中王至宫發省理其枉直各有官曹
文書置三十六將皆會議國事其王無有常人皆簡立
賢者國中災異及風雨不時輒廢而更立受放者甘黜
不怨其民人皆長大平正有類中國故謂之大秦土多
金銀竒寶有夜光璧明月珠駭雞犀(通天犀有一白理如綖者以盛米置)
(於羣雞中雞欲往啄米至輒驚駭故南人名之為駭雞犀)珊瑚琥珀琉璃琅玕朱丹
青碧刺金縷繡織成金鏤罽雜色綾作黃金塗火浣布又
有細布或言水羊毳野蠶繭作之也合會諸香煎其汁
以為蘇合丸外國諸珍異皆出焉以金銀為錢銀錢十
當金錢一與安息天竺交市於海中利有十倍其人質
直市無二價穀食常賤國用富饒隣國使到其界首者
乘驛詣王都至則給以金錢終無盜賊寇警而道多猛
虎獅子遮害行旅不百餘人齎兵器輒為其所食又言
有飛橋數百里可渡海北諸國所生竒異玉石諸物譎
怪多不經故不記一說大秦國出細絺織成細布言用
水羊毳名曰海西布此國六畜皆出水或云非獨用羊
毛也亦用木皮或野蠒絲織成氍毹(音瞿俞)毾㲪(音搨登)罽
帳之屬皆好其色又鮮於海東諸國所作也又嘗利得
中國絲解之以為胡綾紋數與安息諸國交市於海中
海水苦不可食故往來者希到其國中山出九色次玉
石一曰青二曰赤三曰黃四曰白五曰黑六曰綠七曰
紫八曰紅九曰紺今伊吾山中有九色石即其類漢順
帝陽嘉三年時䟽勒王臣槃獻海西青石金帶各一又
今西域舊國云罽賓條支諸國出琦石即次玉石也大
秦多金銀銅鐵鉛錫神龜白馬朱髦駭雞犀瑇瑁玄熊
赤螭辟毒鼠大貝車渠瑪瑙南金翠爵羽翮象牙符采
玉明月珠夜光珠眞白珠琥珀珊瑚赤白黑綠黃青紺
縹紅紫十種琉璃球琳琅玕玫瑰水精雄黃雌黃碧五色
玉黃白黑綠青紫紅綘紺黃金縹琉黃十種氍毹五色
毾㲪五色九色首下毾㲪金縷繡雜色綾金塗布緋持
布發陸布緋持渠布火浣布阿羅得布巴則布度代布
温宿布五色桃布綘地金織帳五色斗帳一微木二蘇
合狄提迷迷兜納白附子薰陸鬱金芸膠薰草木十二
種香
册府元龜卷九百六十
