冊府元龜卷五百六十宋王欽若等撰
國史部
記注譜諜地理
記注
古者有左右史之職以記人君之言動蓋君舉必書善
惡無隐所以申儆戒防逸豫斯注記之所繇作也非獨
臨法坐按卿士而獨有載言書策之典至於歸宴寢對
&KR0591;御亦著夫簡牘之記焉周漢而下篇籍可舉第其歲
祀多所闕如或但紀編帙而遂忘姓氏隨時隆廢與運
休息至或慎簡方正之士典司筆削之任參侍軒墄備
預應對故其流風嘉話在於前聽乃有藴良直之志膺
記述之選克謹官守聿遵典訓俾職業之修舉而國書
之信實兹可謂匪懈而無諂者矣
周穆王時内史作穆天子傳(體制與今起居注正同盖周時内史所記王命之副)
(也得於汲冡書)
漢武帝有禁中起居注(至後漢明德馬皇后撰明帝起居注則漢時起居似在宫中為)
(女史之職矣)
後漢劉毅為平望侯時和熹鄧太后臨朝元初五年毅
以太后多德政欲令早有注記上書安帝曰臣聞易載
羲農而皇德著書述唐虞而帝道崇故雖明聖必書功
於竹帛流音於管絃伏惟皇太后膺大聖之姿體乾坤
之德齊蹤虞紀比跡任姒孝弟慈仁允恭節約杜絶奢
盈之源防抑逸欲之兆正位内朝流化四海及元興延
平之際國無儲副仰觀乾象參之人譽援立陛下為天
下主永安漢室綏静四海又遭水潦東州饑荒垂恩元
元冠盖交路菲薄衣食躬率羣下損膳觧驂以贍黎苖
惻隐之恩猶視赤子克己引愆顯揚仄陋崇晏安之政
敷在寬之教興滅國繼絶世錄功臣復宗室追還從乂
蠲除禁錮政非惠和不圖於心制非舊典不訪於朝弘
德洋溢充塞宇宙洪澤豐沛漫衍八方華夏樂化戎狄
混并丕功著於大漢碩惠加於生人巍巍之業可聞而
不可及蕩蕩之勲可誦而不可名古之帝王左右置史
漢之舊典世有注記夫道有夷崇治有進退若善政不
述細異輙書是為堯湯負洪水大旱之責而無咸熙假
天之美高宗成王有雉雊迅風之變而無中興康寧之
功也上考詩書有虞二妃周室三母修行佐德思不踰
國未有内遭家難外遇災害寬緫大麓經營天物功德
巍巍若兹者也宜令史官著長樂宫注聖德頌以敷宣
景燿勒勲金石懸之日月攄之罔極以崇陛下蒸蒸之
孝帝從之
獻帝起居注五卷(史失所撰人名氏後皆同)
晉李軌撰泰始起居注二十卷(咸寕起居注十卷一云二十卷泰康起居注二)
(十一卷元康起居注三十一卷咸和起居注十六卷元康起居注一卷梁有永平元康永寧起居注六卷又有)
(惠帝起居注二卷永嘉建興起居注十三卷已下本志失所撰人姓氏建武大興永昌起居注九卷咸康起居)
(注五卷隆和興寧起居注五卷咸安起居注三卷泰和起居注六卷寧康起居注六卷泰元起居注二十五卷)
(隆安起居注十卷元興起居注九卷義熙起居注十七卷元熙起居注二卷)
趙石勒時傳彪為大中大夫與賈滿江軌撰大將軍起
居注南燕起居注一卷(隋志失所撰人姓氏)
宋劉道會撰晉起居注三百一十七卷(又永初起居注十卷已下本志)
(失所撰姓氏景平起居注五十五卷孝建起居注十二卷大明起居注十五卷又有景和起居注四卷明帝在)
(藩注三卷泰始起居注十九卷泰豫起居注四卷梁有永元起居注二十卷昇明起居注六卷)
南齊蘇偘初自太祖為太尉偘以諮議領錄事除黃門
郎後為上太尉諮議偘事上既久備悉起居乃與邱巨
源撰蕭太尉記載上征伐之功
王逡之為國子博士兼著作撰永明起居注二十五卷
(梁又有建元起居注十二卷隆昌延興建武起居注四卷中興起居注四卷)
周顒為太子僕射兼著作撰起居注遷中書郎兼著作
如故
梁王僧孺為中書郎領著作撰起居注遷尚書左丞領
著作如故(又有大同起居注十卷隋書志失所撰人姓氏)
周興嗣撰起居注職儀等百餘卷
徐勉為侍中嘗以起居注煩雜乃加刪為别起居注六
百卷
陳劉師知為中書舍人世祖勑師知撰起居注自永定
二年秋至天嘉元年冬為十卷(一云八卷天嘉起居注二十三卷本志失所撰)
(人姓氏天康光大起居注十卷太建起居注五十六卷至德起居注四卷)
後魏李伯尚高祖時為通直散騎侍郎勑撰太和起居
注
房景先撰世宗起居注
隂道方李莊為尚書左士郎中修起居注
崔鴻為員外郎兼尚書虞曺郎中勑撰起居注
裴伯茂文藻富贍為散騎常侍典起居注
邢昕好學為太尉記室參軍吏部尚書李神雋奏昕修
起居注
封肅博涉經史位太學博士修起居注
韋纉為侍御中散高祖每與德沙門諮論往復纘掌綴
錄無所遺漏頗見知賞轉散騎侍郎
温子昇孝莊時為主客郎中修起居注
北齊魏收後魏節閔時為散騎侍郎尋勑典起居注
陳元康為威烈將軍天保元年修起居注
後周薛寘仕後魏為中書侍郎修起居注
李彥魏孝武入關著作佐郎修起居注
桺虬西魏大統十六年遷中書侍郎修起居注仍領丞
事
盧柔遷中書侍郎兼著作撰起居注
王羆孫述襲封扶風郡公除中書舍人修起居注改封
龍門郡公
隋開皇起居注六十卷(本志不書撰人姓氏)
王邵為散騎侍郎修起居注
唐温大雅貞觀初為禮部尚書著創業起居注三卷
杜正倫為給事兼知起居注太宗嘗謂侍臣曰朕每日
坐朝欲出一言即思此言於百姓有利益否所以不敢
多言正倫進曰君舉必書言存左史臣職當修起居注
不敢不盡愚直陛下若一言乖於道理則千載累於聖
德非直當今有損於百姓願陛下慎之太宗大悦賜綵
絹二百叚
朱子奢為諫議大夫貞觀九年十月子奢上表曰今月
十六日陛下出聖旨發德音以起居紀錄書帝王臧否
前代但藏之史官人主不見今欲親自觀覽用知得失
愚以為聖德在躬舉無過事史官所述義歸盡善陛下
獨覽起居於事無失若以此法傳示子孫竊有未喻大
唐雖七百之祚天命無改至於曾玄之後或非上智但
中主庸君餙非護短見時史直辭極陳善惡必不省躬
罪已唯當致怨史官但君上尊崇臣下卑賤有一於此
何地逃刑既不能效朱雲庭折董狐無隐排霜觸電無
顧死亡唯應希風順旨全身遠害悠悠千載何所聞乎
所以前代不觀盖為此也
褚遂良為諫議大夫貞觀十六年四月二十八日太宗
謂遂良曰卿知起居記錄何事大抵人君得觀之否對
曰今之起居古之左右史以記人君言行善惡必書庶
幾人主不為非法不聞帝王躬自觀史太宗曰朕有不
善卿必記之耶遂良曰守道不如守官臣職當載筆君
舉必書黃門侍郎劉洎曰設令遂良不記天下之人皆
記之矣太宗謂房玄齡曰國史何因不令帝王觀見對
曰國史既善惡必書恐有忤旨故不得見也太宗曰朕
意殊不同今欲自看國史若有善事固不須論若有惡
事亦欲以為鑒誡卿可撰錄進來房玄齡遂刪略國史
表上太宗見六月四日事語多微文乃謂玄齡曰昔周
公誅管蔡而周室安季友鴆叔牙而魯國寧朕知所以
安社稷利萬代耳史官執筆何煩有隐宜即改削直書
其事至七月八日又謂遂良曰爾知起居記何事善惡
朕今勤行三事望爾史官不書吾惡一則遠鑒前代敗
事以為元龜二則進用善人共成政道三則斥棄羣小
不聽䜛言吾能守之終不轉也鷹犬平生所好今亦罷
之雖有順時冬狩不踰旬而返亦不曾絶域訪竒異遠
方求珍羞比日已來食無兼饌自非膏雨有年師行尅
捷未嘗與公等舉杯酒奏管絃朕雖每日兢懼終藉公
等輔翊各宜勉之二十二年二月七日太宗以鐡勒諸
蕃歸國謂羣臣曰吾知勞逸不同者有二鐡勒觧辮歸
國去危就安邊夷無事豈不逸樂而竆髮之地盡為齊
人古昔已來書史不載今日起居記朕功業亦為勤勞
(蘇冕曰貞觀中每日朝退後太宗與宰臣參議政事即令起居郎一人執簡記錄繇是貞觀注記政事稱為畢)
(備及高宗朝會端拱無言有司唯奏辭見二事其後許敬宗李義府用權多妄論奏恐史官直書其短遂奏令)
(隨文便出不得備聞機務因為故事)
姚璹則天長夀初為文昌左丞同鳳閣鸞臺平章事舊
制左右史唯得對仗承旨仗下已後謀議皆不預聞以
為帝王謨訓不可遂無紀述若不宣自宰相史官無從
得書遂表請仗下所言軍國政要即宰相一人專知撰
錄號為時政記每月封送史館宰相之撰時政記自璹
始也
趙退翁與賈躭盧邁為相貞元十二年正月躭邁皆假
故退翁獨對於延英德宗問曰近日起居注所記何事
退翁奏曰古左史記事右史記言人君動止有事言隨
即記錄今起居之職也國朝自永徽已後起居唯得對
仗承旨仗下後謀議皆不得聞其事注記但出於已制
勑内採錄更無他事所以長夀中姚璹知政事以為親
承德音謀訓若不宣自宰相史官無繇得書遂請仗下
後所言軍國政要宰相專知撰錄號為時政記每送史
館無何此事又廢帝曰君舉必書義存勸誡既有時政
記宰臣宜依故事為之
庾敬休元和十二年為起居舍人上疏求復故事勑記
事記言史官是職昭其法誡著在典常如聞近者難得
詳實思有釐改用存舊章舉而必書朕所深望自今以
後每坐日宰臣及諸司對後如有事可備勸誡合紀述
者委其日承旨宰相宣示左右起居令其綴錄仍准舊
例每季送史館以為常例自隋氏因前代史官起居注
故置起居舍人以紀君舉國朝因之貞觀初置郎而省
舍人顯慶中始兩立分侍左右仗下秉筆隨宰相入禁
殿命令謨猷皆得詳錄若仗在紫宸内閣則夾香案分
立殿下直第二螭首和墨濡翰皆即螭首之坳處繇是
諺傳謂螭頭有水官既密侍號為清美永徽之後始與
百官仗下俱退長夀年中姚璹為相以史官不聞獻替
表請宰臣一人撰錄軍國政要號為時政記隨月移之
史官館及起居既錄自宰臣事同銘述於是推美讓善
之義行而信史直書之義闕既而歲月稍久樞務復繁
注記漸簡未幾皆廢其後執事者時或修綴百無一二
而左史所守猶因於制勑時存筆削至於右史以職在
記言但編集詔書繕寫而已至是敬休上疏累請於時
宰臣皆樂復焉既陳奏而制行故事漸復公議稱美
周墀開成二年二月為考功員外郎集賢殿直學士兼
權知起居舍人事文宗每御紫宸殿與宰臣决事多召
左右史問所宜施行墀屢承顧問既改尚書郎復兼左
史其後左右史故有當轉官必令兼領自墀始也
裴素為起居郎與起居舍人張次宗閣内召對時文宗
復故事每入閣左右執筆立於螭頭下宰臣奏事得以
備錄或宰臣奏事罷召左右史顧問以决所疑故開成
中帝與宰臣之言詳於史氏
楊嗣復開成三年為宰相上言陛下躬勤庶政超邁百
王每對宰臣日旰忘倦正衙决事二史在前便殿坐日
全無紀錄長夀初宰臣姚璹奏置時政記旋即不行貞
元中宰臣趙退翁請行故事無何又廢恭惟聖政必在
發明今請每致延英坐日對宰臣往復之詞關德化刑
政之事委中書門下直日紀錄月終送付史館所冀帝
猷不墜國史有倫時同列多不便之事竟不行
魏謩為起居舍人開成四年十月乙卯文宗於紫宸殿
對百寮遣閤門使就謩取注記謩奏曰臣以自古置此
以為聖王鑒誡陛下但為善事勿謂臣不書如陛下所
行錯誤臣不書之天下之人皆得書之臣以陛下為太
宗文皇帝乞陛下許臣比職禇遂良帝曰我向前亦曾
取看謩曰自是向前起居不詳故事臣今豈得䧟陛下
為非若陛下一覽之後自此文字須有廻避如此則善
惡不直如何遺後取信帝遂止
鄭朗開成中為起居郎初太和末風俗稍奢文宗恭勤
節約冀革其風宰臣等言曰陛下躬儉節用風俗已移
長裾大袂漸以减損若更令戚屬絶其侈靡不慮下不
從教帝曰此事亦難戸曉但去其泰甚自以儉德化之
朕聞前時内庫唯二錦袍餙以金烏一袍玄宗幸温湯
時御之一與貴妃當時貴重如此今奢靡豈復貴之料
今富家往往皆有左街副使張元昌便用金唾壺昨因
李訓已誅之矣時朗執筆螭頭下宰臣退帝謂朗曰適
所議論卿記錄未吾試觀之朗對曰臣執筆所記便為
名史伏准故事帝王不可取觀昔太宗欲覽國史諫議
大夫朱子奢云史官所述不隐善惡或主非上智餙非
護失見則致怨所以義不可觀又禇遂良曰今之起居
郎古之左右史也記人君言行善惡必書庶幾不為非
法不聞帝王躬自觀史帝曰適來所記無下否臧見亦
何爽乃宣謂宰臣曰鄭朗引故事不欲朕見起居注夫
人君之言善惡必書朕恐有平常閑說不關理體垂諸
將來竊以為耻異日臨朝庶幾稍改何妨一見以誡醜
言朗遂進之
後唐趙熙為起居郎明宗天成二年八月熙奏今後凡
内中公事及詔書奏對應不到中書者伏乞委内臣一
人旋具抄錄月終關送史館勑宜令樞密院學士閻至
錄送(長興二年三月二十八日史館奏當館應諸處及諸司關送到合編錄公事外伏准舊制國朝有時)
(政記並起居注並合送館以備纂修近代已來闕行此事只以每遇入閤兼内殿起居朝臣待制轉對公事逐)
(人抄送當館如有顯有頒行逐司關報到者旋據逐件一一於日歴收記其有直下所司并行之事當館無繇)
(得知若只憑本官供到所奏狀本未免簡編不備本末難窮已後待制轉對公事等除顯具頒行關送到館外)
(應有直下所司及不行未行之事伏乞宣付當館旋依次第編錄其時政記起居注井内庭逐日合書日歴亦)
(乞相次逐旋奉勑朝臣起居入閣奏對公事奏覆後宣付史館宜依其時政記起居注續候勑處分)
李崧為端明殿學士清泰二年史館上言自明宗朝每
見宰臣節度使為軍民政事有所敷陳或宸旨宣揚此
關道理唯近臣聞聽外面不知先朝時詔樞密直學士
閻至於奏對時記錄逐季下史館以備纂修自今年四
月後詔李專美記錄今以改官其記錄望别差官乃詔
崧記錄
晉趙瑩為相監修國史瑩奏請循近例依唐明宗朝凡
有内庭公事及言動之間委端明殿學士或樞密院學
士侍立冕旒繫日編錄逐季送當館其百司公事亦望
逐季送館旋要編修日歷從之(天福四年十一月史館奏案唐長夀二年右丞)
(姚璹奏帝王謨訓不可闕文然仗下所言軍國政事請令宰臣一人撰錄號時政記至唐明宗朝又委端明殿)
(學士撰錄逐季付史館伏乞遵行者勑宜令宰臣一員撰述)
周李轂為宰臣監修國史顯德元年十月奏曰竊以自
古王者咸建史官君臣獻替之謀皆須備載家國安危
之道得以直書歴代已來其名不一人君言動則起居
注創自累朝輔相經綸時政記興於前代然後采其事
實編作史書蓋緣聞見之間須有來處記錄之際得以
審詳今之左右起居郎古之左右史也唐文宗朝命其
官執筆立於殿階螭頭之下以紀政事後則明宗朝命
端明殿及樞密直學士皆輪修日歷旋送史館以備纂
修降及近朝此事皆廢今後欲望以諮詢之事裁制之
規别命近臣旋具抄錄每當修撰日歷即令封送史臣
從之因命樞密院直學士起今後於樞密使處逐月抄
錄事件送付史館(先是太祖黜王峻為商州司馬既出之後慮其史筆不直因宣取開國已)
(來日歷讀之史臣以不知禁密機事恐成漏略相與為憂及世宗嗣位亦留意於史傳因共起請為編修之備)
譜諜
古者聖人吹律定姓以記其族而後之命氏其義有九
盖號謚爵國官字君事職之謂也以至姓系蕃衍譜諜
散逸繇是博雅君子圖而籍之紀其閥閱辨其流品使
宗𣲖之不紊而人物之惟叙參於部錄垂之軌範自世
本起於漢氏昭穆著於晉家宋齊以還迄於唐室作者
相繼實繁有徒皆能㳂波而討源因枝而振葉别生分
類於是乎在若夫錫土之制著於夏書司商所掌表於
周典斯乃稽古之大訓非可以忽焉
漢劉向撰世本二卷
晉摯虞為尚書郎以漢末喪亂譜傳多亡失雖其子孫
不能言其先祖撰族姓昭穆十卷上疏進之以為足以
備物致用廣多聞之益
賈弼為員外散騎常侍好簿狀大搜羣族所撰十八州
一百一十六郡合七百二十卷士庶略無遺缺其子孫
代傳業(又云宋王宏劉湛並好其書宏日對千客不犯一人諱)
郭須為襄陽令撰魏晉世譜十卷
宋劉湛為選曺撰百家譜(隋書有劉湛百家譜二卷)
何承天撰姓苑一卷
南齊王儉撰百家譜十卷(又云劉湛撰百家譜以助銓序傷於寡略儉復加之得繁)
(簡之衷)
賈淵撰氏族要狀及人名並行於世
王逡之續王儉百家譜四卷南族譜二卷百家譜拾遺
一卷
賈希鏡昇明中高帝嘉希鏡世學取為驃騎將軍武陵
王國郎中令歴大司馬司徒府參軍竟陵王子良使希
鏡撰見容譜出為句容令先是譜學未有名家希鏡祖
弼之廣百氏譜記專心習業晉太元中朝廷給弼之令
史書史撰定譜寫藏秘閣及左戸曺希鏡三世傳學凡
十八州士族譜合百帙七百餘卷該究精悉皆如貫珠
當時莫比永明中衛將軍王儉抄次百家譜與希鏡恭
懷撰定建元初希鏡遷長水校尉傖人王秦寳買襲琅
琊譜尚書令王晏以啟明帝希鏡被收當極法子樓長
謝罪稽顙流血朝廷哀之免希鏡罪後為北中郎參軍
卒撰氏族要狀及人名書並行於時
梁顧恊撰異姓苑五卷
王僧孺為北中郎南康王諮議參軍入直西省知撰譜
事先是尚書令沈約以為晉咸和初蘇峻作亂文籍無
遺後起咸和二年以至於宋所書並皆詳定並在省下
左戸曺前廂謂之晉籍有東西二庫此籍既並精詳定
可寳惜位官高卑皆可依案宋元嘉一十七年始以七
條徵發既立此科人奸互起偽狀巧籍歲月滋廣以至
於齊患其不實於是東堂校籍置郎令史以掌之競行
奸貨以新換故昨日卑細今日便成士流凡此奸巧並
出愚下不辯年號不識官階或注隆安在元興之後或
以義熙在寧康之前此時無此府此時無此國元興唯
有三年而猥稱四五詔書甲子不與長歷相應校籍諸
郎亦所不覺不才令史固自忘言臣謂宋齊二代士庶
不分雜役减闕職繇於此竊以晉籍所餘宜加寳愛武
帝以是留意譜籍州郡多罹其罪因詔僧孺改定百家
譜始晉太元中員外散騎常侍郎平陽賈弼篤好簿狀
乃廣集衆家大搜羣族所撰十八州一百一十六郡合
七百一十二卷凡諸大品略無遺闕藏在秘閣副在左
右(又云僧孺為譜八十卷東南一族别為一部不在百家之數)
傅昭為散騎常侍博洽古今尤善人物魏晉官宦簿伐
姻通内外舉而論之無所遺失(隋書有傅昭撰百家譜十五卷)
陳顧野王撰顧氏譜傳十卷
後魏高諒為驍騎將軍造親表譜錄四十許卷自五世
已下内外曲盡覽者服其博記
封偉伯撰封氏本錄六卷
宋會撰姓系譜錄五十篇
盧懷仁撰中表錄二十卷
元暉業撰後魏辯宗錄二卷
後周明帝集公卿已下捃採衆書目自羲農以來訖於
魏末叙為世譜凡五百卷
隋劉善修撰諸劉譜三十卷
宋嘉撰世本四卷(已下隋志不書朝代)
賈執撰百家譜二十卷又撰姓氏英賢譜一百卷(按梁有王)
(宣新集諸州譜十二卷又别有諸姓譜一百一十六卷益譜四十卷關東關北譜三卷梁武帝緫管境内十八)
(州譜六百九十卷)
漢氏帝王譜三卷(已下本志不書撰人姓氏)
齊帝譜十卷
百家世譜十卷
百家譜鈔五卷
後魏皇帝宗族譜四卷
魏孝文劉姓族牒一卷
後齊宗譜一卷
益州譜三十卷
冀州姓族譜二卷
洪州諸姓譜十一卷
吉州諸姓譜八卷
江州諸姓譜十一卷
諸州雜譜八卷
袁州諸姓譜八卷
揚州譜鈔五卷
京兆韋氏譜二卷
謝氏譜一十卷
楊氏血脉譜一卷
楊氏家譜狀并墓記一卷
楊氏枝分譜一卷
楊氏譜一卷
北地傅氏譜一卷
蘇氏譜一卷
氏族要狀十五卷
復姓苑一卷
齊永元中表簿五卷
唐高士廉為禮部尚書貞觀十二年正月士廉與行黃
門侍郎韋挺禮部侍郎令狐德棻兼中書侍郎岑文本
撰氏族志百卷合二百九十三姓千六百五十一家分
為九等以甄士庶太宗稱善頒賞進級各有差(時議以山東人)
(士好自矜夸雖復累業陵遲猶恃其舊地女適佗族必多求聘財太宗惡之以為甚傷教義乃詔士廉與御史)
(大夫韋挺中書侍郎岑文本禮部侍郎令狐德棻等刊正姓氏於是譜牒仍憑據史傳考其真偽忠賢者褒進)
(悖逆者貶黜撰為氏族志士廉乃類其等第以進太宗曰我與山東崔盧李鄭舊既無嫌為其世代衰微全無)
(冠盖猶自云士大夫婚姻之間則多邀錢幣才識既下而偃仰自高販鬻松檟依託富貴我不觧人間何為重)
(之只緣齊家唯據北梁陳僻在江南當時雖有人物偏僻小國不足可貴至今猶以崔盧王謝為重我平定天)
(下四海一家凡在朝士皆功效顯著或忠孝可稱或學藝通博所以擢用見居三品以上欲共寒代舊門為親)
(縱多輸錢帛猶被偃仰我今特定族姓譜者欲重崇今朝冠冕何因崔幹猶為第一等昔漢高祖是山東一匹)
(夫以其平定天下主尊臣貴卿等讀書見其行迹至今以為美談心懷尊重卿等不貴我官爵耶不須論敷土)
(已前止取今日官職高下作等級遂以崔幹為第三等及書成凡一百卷詔頒於天下賜士廉物千段)
李守素為天策府倉曺尤善譜學妙識人物自宋晉以
降四海士流及周魏已來諸勲貴等華戎閥閱靡不詳
究人有問者應若撞鐘繇是當時號為肉譜嘗與虞世
南等六人同直學舘其夜七夕内出珍饌有教賦詩因
共談人物初言江左東南猶相酬對及言北臺諸姓次
第如流顯其歴葉皆有據證世南但撫掌而笑不復能
答既而言曰肉譜定可畏許敬宗因謂世南曰李倉曺
以善人物乃得此名雖為美事然非雅目君既言成凖
的宜當有以改之答曰卿言是也昔任彥昇善談經籍
前代稱為五經笥今日倉曺為人物志可乎杜如晦等
咸以為佳焉
吕才為太常丞高宗永徽初修姓氏錄
許敬宗撰姓氏譜二百卷
路敬淳為太子司議郎兼知弘文館直學士自魏晉已
來官品姓氏敬淳無不究其始末撰著姓略二卷傳於
代又撰衣冠系錄六十卷
柳冲為左散騎常侍中宗神龍三年五月冲上表曰臣
聞乾元資始而庶物形焉人倫既肇而族類詳焉姓氏
之初代本著其義昭穆之序周譜列其風漢晉之年應
摯明宗系之說齊梁之際王賈述衣冠之源使夫士庶
區分懲勸攸寄昭之後代實為盛典自魏太和已降作
者彌繁或以八族品人倫或以九等量地胄爰洎今日
年祀以淹冠冕之家興衰不一胥原欒郤有降夷品許
史袁楊一時各盛豈可以曩時之褒貶為當今之軌模
原始要終有所未允伏惟應天皇帝陛下誕膺靈命大
庇蒼生道冠羲軒風踰韶夏損益前載垂範後昆帝緒
皇源與天冲而比大良才人物掩姬漢而飛聲理當自
我作古牢籠古昔豈可闕於著紀無示將來臣願得叙
大唐之隆修氏族之譜使九圍仰止百代承風豈不大
哉豈不盛哉帝從之遂命尚書左僕射魏元忠及修史
官工部尚書張錫禮部侍郎蕭志忠岑羲兵部侍郎崔
湜刑部侍郎徐堅工部侍郎劉憲左補闕吳兢等與桺
冲依據氏族志重加修撰仍令取其高名盛德素業門
風國籍相傳士林標凖次復勲庸克懋榮絶當朝中外
相輝譽兼時望者各為等列其諸蕃酋長曉襲冠𢃄者
亦别為一品目為唐姓族系錄二百卷
竇懷貞玄宗先天中為左僕射與侍中魏知古中書令
蕭志忠崔湜中書侍郎陸象先左散騎常侍柳冲太子
詹事徐堅左庶子劉子玄等奏上所修姓族系錄二百
卷
劉知幾為太子中允修國史自負史才嘗慨時無知己
乃委國史於著作郎吳兢别撰劉氏家史十五卷譜考
三卷推漢氏為陸終苖裔非堯之後彭城叢城里諸劉
出自宣帝子楚孝王囂曾孫司徒居巢侯劉愷之後不
承楚元王交皆案據明白正前代所誤雖為流俗所譏
學者服其該博
賈至為著作郎肅宗乾元元年撰百家類例十卷
桺芳為右金吾衛騎曺參軍史館修撰代宗命芳撰皇
室系圖譜(又云永泰二年太常博士桺芳撰皇室永泰譜二十卷上之)
王涯為兵部員外郎知制誥憲宗元和七年七月撰姓
纂十卷成上之
李衢為屯田郎中文宗開成三年四月與沔王府長史
林贊進所撰皇唐玉籙一百五十卷四年為大理少卿
又奉勑撰皇后譜諜
桺璟為翰林學士開成四年閠正月奏今月十二日面
奉進止以臣先祖所撰皇室永泰新譜事頗精詳令臣
自德宗皇帝至陛下御極已來依舊樣修續伏請宣付
宰臣詔宜令宗正寺與桺璟計會修撰仍令戸部量供
紙筆
地理
周官大司徒掌邦之土地之圖以周知九州地域廣輪
之數辯其五土之名物邦國都鄙畿疆之制又有土訓
誦訓之職以詔地事以道方志備夾車之問焉自黃軒
之世疆理方國唐虞所記頗為簡略三代之後方策斯
著遷固以來載籍彌廣盖夫史氏之所職司典之攸記
或承制以論譔或守官而采綴或繼世善述乃至名家
或驅傳經塗樂於稽古形之油素參於部錄制作之美
燦然可觀昔蕭相入秦獨守圖書以知天下阨塞戸口
彊弱而成大業信有旨哉
堯以伯禹為司空作禹貢一篇
周孔子為魯大司寇述職方以除九邱
漢東方朔為大中大夫撰十洲記一卷
張騫為郎使月氐撰出關志一卷
司馬遷為太史令作河渠書其序曰維禹浚川九州攸
寧爰及宣防决瀆通溝
後漢班固為郎典校秘書撰漢書述地理志兩卷其序
曰坤作墬勢高下九則(墬古地字九則九州土田上中下九等也)自黃唐經
略方國爕定東西彊理南北三代損益降及秦漢革剗
五等制立郡縣(剗音初限切)略表山川彰其剖判又述溝洫
志一卷其叙曰夏乘四載百川是導唯河為囏災為後
代商竭州移秦决南涯(河竭而商亡秦始皇决河移灌大梁遂滅之)自兹岠
漢北亡八支(本有九河今塞餘有一也)文陻棗野武作瓠歌(陻音因文帝塞)
(河於酸棗也河决瓠子武帝親臨埠功不成而作歌)成有平年後遂滂沱(成帝治河已平)
(改元曰河平)爰及溝渠利我國家
趙岐為衛尉多所述作著三輔史錄傳於時序曰三輔
者本雍州之地世世從公卿大夫吏二千石及高貲皆
以陪諸陵五方之俗雜會非一國風不但繫於詩之秦
豳也其為士好高尚義貴於名行其俗失則趨勢進權
唯利是視余以不才生於西土耳能聽而聞故老之言
目能視而見衣冠之疇心能識而觀其賢愚嘗以玄冬
夢黃髮之士姓玄名明字子真與余寤言言必有中善
否之間無所依違命操筆者書之近從建武已來暨於
斯今其人既亡行乃可書玉石朱紫繇此定矣故謂之
史錄岐恐時人不盡其意故隠其書唯以示同郡嚴象
蜀譙周為光禄大夫撰三巴記一卷
吳顧啓期撰婁地記一卷
晉裴秀為司空以禹貢山川地名從來久遠多有變易
後世說者或彊牽引漸以闇昧於是甄摘舊文疑者則
闕古有名而今無者皆隨事注列作禹貢地域圖十八
篇奏之藏於秘府其序曰圖書繇來尚矣自古立象垂
制而頼其用三代置其官國史掌厥職暨漢屠咸陽丞
相蕭何盡收秦之圖籍今秘書既無古之地圖又無蕭
何所得惟有漢氏輿地及括地諸雜圖名不設分率又
不考正凖望亦不備載名山大川雖有麄形皆不精審
不可依據或荒外迂誕之言不合事實於義無取大晉
龍興混一六合以清宇宙始於庸蜀深入其岨文皇帝
乃命有司撰訪吳蜀地圖蜀土既定六軍所經地域近
遠山川險易征路迂直較驗圖記罔或有差今上考禹
貢山海川流原隰陂澤古之九州及今十六州郡國縣
邑疆界鄉陬及古國盟會舊名水陸徑路為地圖十八
面制圖之體有六焉一曰分率所以辨廣輪之度也二
曰凖望所以正彼此之謂也三曰道里所以定所繇之
數也四曰高下五曰方邪六曰迂直此三者各因地而
制宜所以較夷險之異也有圖象而無分率則無以審
遠近之差有分率而無凖望則雖得之於一隅必失之
於他方有凖望而無道里則施之於山海絶隔之地不
能以相通有道里而無高下方邪迂直之較則徑路之
數必與遠近之實相違失凖望之正矣故以此六者參
而考之然遠近之實定於分率彼此之實定於道里度
數之實定於高下方邪迂直之筭故雖有峻山鉅海之
隔絶域殊方之廻登降詭曲之因皆可得舉而定者凖
望之法既正則曲直遠近無所隠其形也秀又撰春秋
土地名三卷(一云裴秀容撰)
周處義興陽羡人著風土記三卷
陸機為著作郎撰雒陽記一卷
賀循為吳國内史撰會稽記一卷
戴祚撰西征記一卷
張渤撰吳地記一卷
顧席撰吳郡記一卷
盖泓撰朱崖傳一卷
宋盛弘之為臨川王侍郎撰荆州記三卷
沈懷遠為武康令撰南越志
謝靈運為御史中丞免官東還永嘉撰遊名山志一卷
居名山志一卷
雷次宗豫章南昌人撰豫章記一卷
范晦為宣城太守撰後漢書郡國志五卷其序曰漢書
地理志記天下郡縣本末及山川奇異風俗所至矣今
但錄中興已來郡縣改易及春秋三史會同征伐地名
以為郡國志凡前志有縣名今所不載者皆世祖所并
省也前無今有者後置也凡縣名先書者郡所治也
南齊宗測不就徵辟嘗遊衡山七嶺著衡廬山記
乳逭為衛軍掾著三吳史錄
劉澄之為郎官尚書撰永初山川古今記二十卷
梁沈約為尚書令撰宋書一百卷内郡州志四卷
任昉為秘書監著地記二百五十二卷
蕭子顯為太尉錄事著齊書州郡志一卷
裴子野為著作郎掌國史撰方國使圖一卷廣述懷來
之盛自要服至於海表凡二十國
吳均為奉朝請撰廟記一十二州記十六卷
庾仲容為尚書左丞抄衆家地理書一十卷
陶弘景丹陽秣陵人除奏朝請尤明山川地理方圖產
物撰古今州郡記
陳顧野王為大著作掌國史撰分野樞要一卷輿地志
三十卷
江德藻為散騎常侍為中書郎劉師知使北齊德藻撰
聘北道里記三卷師知撰聘遊記三卷
姚察為吏部尚書使隋著西聘道里一卷
後魏闞駰撰十三州志
劉芳為通直散騎常侍撰徐地錄一卷
楊衒之撰雒陽伽藍記五卷廟記一卷
北齊魏收為中書令兼著作郎撰後魏書地形志三卷
後周薛寘為御正大夫撰西京記三卷引據該洽世稱
其博聞焉
姚最案十會撰孝行記十卷
隋庾季才高祖開皇初為通直散騎常侍詔季才與其
子賢撰地形志八十七卷
崔熙為起居舍人煬帝大業五年受詔與諸儒撰區宇
圖志二百五十卷奏之帝不之善更令虞世基許善心
衍為六百卷
裴矩大業中為吏部侍郎時西域諸蕃多至張掖與中
國交市帝令矩掌其事矩知帝方勤遠略諸裔胡至者
矩誘令言其國俗山川險易撰西域圖記三卷入朝奏
之又撰高麗風俗一卷
郎茂大業中為尚書左丞撰隋州郡圖經一百卷
許善心大業中為給事郎撰方物志二十卷
諸葛穎大業中為著作郎撰鑾駕北廵記三卷幸江都
道里記一卷雒陽古今記一卷
唐姚思廉初仕隋為河間郡司法書佐煬帝令與崔祖
濬修區宇圖志
房玄齡太宗貞觀中為司空與中書令禇遂良等撰晉
書地理志兩卷
濮王泰初封魏王太宗時令泰府中别置文學館任自
引召學士官給酒饌泰於是奏引著作郎蕭德言秘書
郎顧裔記室參軍蔣亞卿功曹參軍謝偃等就府撰括
地志五百五十卷奏上之
顏師古高宗時為禮部侍郎監修國史永徽元年撰隋
書地理志三卷
許敬宗為中書令顯慶三年五月帝以西域盡平遣使
分往康國及吐火羅等國訪其風俗物產及古今廢置
畫圖以進因命史官撰西域圖志六十卷敬宗監領之
書成學者稱其該博焉
賈耽德宗時為左僕射平章事貞元十四年十月進九
州圖并别錄六卷通錄四卷共十卷表曰臣聞楚左史
倚相能讀九丘晉司空裴秀創制六體則為圖之新意
臣雖愚昧夙所師範累蒙拔擢遂忝台司雖歴踐職任
誠多曠闕而率土山川不忘寤寐其大圖外薄四海内
别九州必藉精詳乃可摹寫見更纘集續冀畢功然而
隴右一隅久淪蕃寇職方失其圖記境土難以區分輙
私課虛微採掇輿議畫關中隴右及山南九等圖一軸
伏以洮湟舊墟連接監牧甘凉右地控𢃄朔陲峽路之
偵候交通軍鎮之守備衝要莫不近意就實依稀像真
如聖恩遣將護邊新書授律則靈慶之設險在目原會
之封略可知其諸州諸軍須論里數人額諸山諸水須
言首尾源流圖上不可備書憑據必資記注謹撰别錄
六卷又黃河為四瀆之宗西戎乃羣羌之帥臣并研尋
史課剪棄浮詞罄所聞知編為四卷通錄都成十卷文
義鄙朴伏增慙悚謹隨表奉進答詔褒之十七年上海
内華夷圖及古今郡國縣道四夷述四十卷表曰臣聞
地以博厚載物萬國棋布海以委輸環外百蠻繡錯中
夏則五服九州殊俗七戎六狄普天之下莫非王臣昔
母邱出師東銘不耐甘英奉使西抵條枝奄菜乃大澤
無涯罽賓則懸度作險或道里迥遠或名號改移古來
通儒罕遍詳究臣弱冠之歲好聞方言筮仕之辰注意
地理究觀研考垂三十年絶域之比隣異蕃之習俗梯
山獻琛之路乘舶來朝之人咸窮竟其源流訪求其居
處闤闠之行賈戎舶之遺老莫不聽其言而掇其要閭
閻之𤨏語風謠之小說亦皆收其是而芟其偽然商周
以降封略益明承歷數者八家渾區宇者五姓聲教所
及惟唐為大秦皇罷侯置守長城起於臨洮孝武却地
開邊障塞限於雞鹿東漢則哀牢諸吏西晉則俾離結
轍隋室列四郡於卑和海西創三州於扶南江北遼陽
失律因而棄之高祖神堯皇帝誕膺天命奄有四方太
宗繼明重熙柔遠能邇踰大蹟通道北至仙娥於骨利
幹置玄闕州高宗嗣守丕績克廣前烈遣單車齎詔西
域惹山於波剌斯丘置疾陵府中宗復配天之業不失舊
物睿宗含光大之量惟新永圖玄宗以大孝清内以無
為理外大宛驥騄歲充内廐與貳師之窮兵黷武豈同
年哉肅宗掃平氛祲澤潤生人代宗剗除殘孽彛倫攸
叙伏惟陛下以上聖之姿當太平之運敦信明義履德
包元惠養黎蒸懷柔遐裔故瀘南貢麗水之金漢北獻
余吾之馬玄化洋溢率土霑濡臣幼切磋於師友長趨
侍於軒墀自揣孱愚叨榮非據鴻私莫答夙夜兢惶自
興元元年伏奉進止令臣修撰國圖旋即充使魏川汴
州幽鎮東雒東郡間以衆務不遂專門績用久虧憂愧
彌切近乃力衰朽竭思慮殫所聞見叢於丹青謹令工
人畫海内華夷圖一軸廣三丈從三丈三尺率以一寸
折成百里别章甫左袵奠高山大川縮四極於纖縞分
百郡於作繪宇宙雖廣舒之不盈庭舟車所通覽之咸
在目并撰古今郡國縣道四夷述四十卷中國之禹貢
為首外夷以班史發源郡縣紀其增减蕃落叙其衰盛
前地理書以黔州屬酉陽今則改入巴郡前西戎志以
安國為安息今則改入康居凡諸舛謬悉從釐正隴西
北地流播於永初之中遼東樂浪䧟屈於建安之際曺
公棄陘北晉氏遷江南緣邊累經侵盗故墟日致堙毁
舊史撰錄十得二三今書搜捕所獲大半周禮職方以
淄青為幽州之浸以華山為荆河之鎮既有乖於禹貢
又不出於淹中多聞闕疑詎敢編次其古郡國題以墨
今州縣題以朱今古殊文執翫簡易臣學謝小成才非
博物伏波之聚米開示衆軍酇侯之圖書方知阨塞企
慕前哲嘗所寄心輙罄陋庸多慚紕略無任戰惕之至
帝覽而善之(躭好地理學四方之使及自蕃虜來者必與之坐問其土地山川之所終始凡三十)
(年所聞既備因撰海内華夷圖人有披圖以問其都邑者皆得其實事無虚詞)
袁滋貞元中為祠部郎中持節入南詔慰撫因使行著
雲南記五卷
李吉甫憲宗時為中書侍郎平章事分天下諸鎮紀山
川險易故事各寫其圖於篇首為五十四卷號為元和
郡國圖
孔述睿宗元和中為史館修撰精於地理之學重修國
史地理志時稱詳究
田牟文宗時為入吐蕃使太和八年四月進宣索入蕃
行記圖一軸并圖經八卷
許康佐宣宗時為集賢學士撰九鼎記四卷
周張昭仕晉為戶部侍郎與起居郎賈縳等撰唐史地
理志四卷
册府元龜卷五百六十
