冊府元龜卷三百四十三宋王欽若等撰
將帥部
佐命第四
吳張昭字子布彭城人漢末大亂徐方士民多避難揚
土昭皆南渡江孫策創業命昭為長史橅軍中郎將升
堂拜母如比肩之舊文武之事一以委昭後漢獻帝建
安五年策臨亡以弟權託昭昭率羣僚立而輔之(策謂昭曰)
(若仲謀不任事者君便自取之正復不克捷緩步西歸亦無所慮仲謀權字也)權哭未及息昭
謂權曰孝廉此寧哭時耶且周公立法而伯禽不師非
欲違父時不得行也夫為人後者貴能負荷先軌克昌
堂構以成勲業也方今天下鼎沸羣盜滿山孝廉何得
寢伏哀戚肆匹夫之情哉乃身自扶權上馬陳兵而出
然後衆心知有所歸權乃上表漢室下移屬城中外將
校各令奉職昭復為權長史權為吳王拜昭綏遠將軍
封繇拳侯權既稱尊號昭以老病上還官位及所統領
更拜輔吳將軍班亞三司改封婁侯食邑萬戶
周瑜字公瑾廬江舒人初孫堅興義兵討董卓徙家於
舒堅子策與瑜同年獨相友善瑜推道南大宅以舍策
升堂拜母有無通共收合士大夫江淮間人咸向之(江表)
(𫝊曰堅為朱雋所表為佐軍留家于夀春策年十餘歲已交結知名聲譽發間有周瑜者與策同年亦英邁夙)
(成聞策聲問自舒来造焉便雅結分好義同斷金勸策徙居舒策從之)瑜從父尚為丹陽
太守瑜往省之會策將東渡到歷陽馳書報瑜瑜將兵
迎策策大喜曰吾得卿諧也遂從攻橫江當利皆拔之
乃渡擊秣陵破笮融薛禮轉下湖孰江乘進入曲阿劉
繇奔走而策之衆已數萬矣因謂瑜曰吾以此衆取吳
會平山越已足卿還鎮丹陽瑜還頃之袁術遣從弟胤
代尚為太守而瑜與尚皆還壽春術欲以瑜為將瑜觀
術終無所成故求為居巢長欲假塗東歸術聽之遂自
居巢還吳是歲漢獻帝建安三年也策親自迎瑜授建
威中郎將即與兵二千人騎五十匹頃之策欲取荆州
以瑜為中護軍領江夏太守從攻皖拔之復進尋陽破
劉勲討江夏還定豫章廬陵留鎮巴丘會策薨權統軍
瑜將兵赴喪遂留吳以中護軍與長史張昭共掌衆事
十一年督孫瑜等討麻保二屯梟其渠帥囚俘萬餘口
還備官亭江夏太守黃祖遣將鄧龍將兵數千人入柴
桑瑜追討擊生虜龍送吳曹公既破荆州得其水軍船
步兵數十萬議者皆欲迎之瑜請精兵三萬進住夏口
遇之遂敗曹公于赤壁拜偏將軍領南郡太守以下雋
漢昌瀏陽丹陵為奉邑屯據江陵卒年三十六
魯肅字子敬臨淮東城人與居巢長周瑜相親結瑜之
東渡因與同行留家曲阿會祖母亡還葬東城劉子揚
與肅友善遺肅書曰方今天下豪傑竝起吾子姿才尤
宜今日急還迎老母無事滯於東城近鄭寶者今在巢
湖擁衆萬餘處地肥饒廬江間人多依就之况吾徒
乎觀其形勢又可博集時不可失足下速之肅答然其
計葬畢還曲阿欲北行會瑜已徙肅母到吳肅具以狀
語瑜時孫策已薨權尚住吳瑜謂肅曰昔馬援答光武
云當今之世非但君擇臣臣亦擇君今主人親賢貴士
納竒錄異且吾聞先哲祕論承運代劉氏者必興於東
南推步事勢當其歷數終構帝基以協天符是烈士攀
龍附鳳馳騖之秋吾方達此足下不須以子揚之言介
意也肅從其言瑜因薦肅才宜佐時當廣求其比以成
功業不可令去也權即見肅與語甚悦之衆賓罷退肅
亦辭出乃獨引還合榻對飲因密議曰今漢室傾危四方
雲擾孤承父兄遺業思有桓文之功君既惠顧何以佐
之肅對曰昔高帝區區欲尊事義帝而不獲者以項羽
為害也今之曹操猶昔項羽將軍何繇得為桓文乎肅
竊料之漢室不可復興曹操不可卒除為將軍計唯有
鼎足江東以觀天下之釁規模如此亦自無嫌何者北
方誠多務也因其多務勦除黃祖進伐劉表竟長江所
極據而有之然後建號帝王以圖天下此高帝之業也
權曰今盡力一方冀以輔漢耳此言非所及也會曹公
破荆州將水軍船步兵數十萬水陸俱下權與諸將議
皆勸迎之肅曰將軍迎曹操欲安所歸願早定大計莫
用衆人之議遂拒曹公任周瑜以行事以肅為贊軍校
尉助畫方略曹公破走(赤壁之敗也)瑜病困上疏乞以肅代
即拜肅奮武校尉代瑜領兵瑜士衆四千餘人奉邑四
縣皆屬焉肅初住江陵後下屯陸口拜漢昌太守偏將
軍從權破皖城轉横江將軍後漢獻帝建安二十二年
卒後權稱尊號臨壇顧謂公卿曰昔魯子敬嘗道此可
謂明於事勢矣
呂蒙字子明汝南富陂人少南渡依姊夫鄧當當為孫
策將數討山越蒙年十五六竊隨當擊賊策召見奇之
引置左右數歲鄧當死張昭薦蒙代當拜别部司馬策
薨從權討丹陽所向有功拜平北都尉領廣德長從征
黃祖以功為横野中郎將與周瑜程普等西破曹公於
烏林圍曹仁於南郡仁退走遂據南郡撫定荆州還拜
偏將軍領尋陽令後從權拒曹公於濡須數進奇計又
勸權夾水口主塢所以備禦甚精曹公不能下而退蒙
還尋陽末期而廬陵賊起令蒙討之誅其首惡時蜀先
主令關侯鎮守專有荆土權命蒙西取長沙零桂三郡
蒙移書二郡望風歸服惟零陵太守郝普城守不降會
蜀先主請盟吳割湘水以零陵還之以尋陽陽新為蒙
奉邑後曹公又大出濡須權以蒙為督拒破之曹公引
退拜蒙左護軍虎威將軍又拜漢昌太守食下雋瀏陽
漢昌丹陵與關公分土接境羽以兵圍曹仁於樊留傅
士仁守公安蒙至南郡太守糜芳與士仁皆降遂入據
城盡得公及將士家屬皆撫慰之公還吏士無鬭心會
權至衆皆委公而降荆州遂定以蒙為南郡太守封孱
陵侯以疾卒
賀齊字公苖會稽山陰人後漢獻帝建安元年孫策臨
郡察齊孝廉領永寧長代韓晏領南郡都尉八年建安
漢興南平亂齊進兵建安立都尉府遷新都太守加偏
將軍十八年豫章東部民彭材李玉王海等起為賊亂
衆萬餘人齊討平之遷奮武將軍二十一年鄱陽民尤
突受曹公印綬化民為賊陵陽始安涇縣皆與突相應
齊與陸遜討破突斬首數千餘黨震服丹陽三縣皆降
料得精兵八千人拜安東將軍封山陰侯出鎮江上督
扶州以上至皖黃武初魏以曹休來伐齊以道遠後至
因住新市為拒休等憚之引軍還遷後將軍領徐州牧
初晉宗為戲口將以衆叛如魏還為蘄春太守圖襲安
樂取其保質權以為恥忿因軍初罷六月盛夏出其不
意詔齊督糜芳鮮于丹等襲蘄春遂生虜宗
全琮字子璜吳郡錢瑭人父柔為會稽東部都尉孫策
至吳柔舉兵先附策表柔為丹陽都尉後為權車騎長
史權又以琮為奮威校尉授兵數千人使討山越因開
募召得精兵萬餘人出屯牛渚稍遷偏將軍蜀將關羽
圍樊襄陽琮上疏陳羽可討之計及禽羽權置酒公安
顧琮曰君前陳此今日之捷抑亦君之功也封陽華亭侯
黃武元年魏以舟軍大出洞口權使呂範督諸將拒之
軍營相望敵數以輕船鈔擊琮嘗帶甲仗兵伺候不休
頃之敵數千人出江中琮擊破之梟其將軍尹盧遷琮
綏南將軍(一云魏將曹休使臧霸以輕舟五百敢死萬人襲攻徐陵燒攻城車殺略數十人將軍全)
(琮徐臧追斬魏將尹盧殺獲數百)進封錢塘侯七年權至皖與輔國將
軍陸遜擊曹休破之於石亭黃龍元年遷衞將軍左護
軍徐州牧尚公主累加右大司馬左軍師
程普字德謀右北平土垠人初為郡吏從孫堅征伐討
黃巾於宛鄧破董卓於陽人攻城野戰身被創夷堅薨
復隨孫策在淮南從攻廬江拔之還俱東渡策到横江
當利破張英于麋等轉下秣陵湖熟句容曲阿普皆有
功增兵二千騎五十匹進破烏程石木波門陵傳餘杭
普功為多策入會稽以普為吳郡都尉治錢塘後徙丹
陽都尉居石城復討宣城涇安吳陵陽春穀諸賊皆破
之策嘗攻祖郎大為所圍普與一騎共蔽扦策驅馬疾
呼以矛突賊賊披策因隨出後拜盪寇中郎將領零陵
太守從討劉勲於尋陽進攻黃祖於沙羨還鎮石城策
薨與張昭等共輔孫權遂周旋三郡平討不服乂從征
江夏還過豫章别討樂安樂安平定代太史慈備海昏
與周瑜為左右督破曹公於烏林又進攻南郡走曹仁
拜禆將軍領江夏太守治沙羨食四縣周瑜卒代領南
郡太守權分荆州與蜀普還領江夏遷盪寇將軍卒
諸葛瑾字子瑜瑯邪陽都人漢末避亂江東値孫策卒
權姊婿曲阿弘咨見而異之薦之於權與魯肅等竝見
賓待後為權長史轉中司馬從討關羽封宣城侯以綏
南將軍代呂蒙領南郡太守黃武元年遷左將軍督公
安假節封宛陵侯魏將曹真夏侯尚等圍朱然等於江
陵又分據中州瑾以大兵為之救援瑾性弘緩推道理
任計畫無應卒倚伏之術兵久不解權以此望之及春
水生潘璋等作水城於上流瑾進攻浮橋眞等退走權
稱尊號拜瑾大將軍左都護領豫州牧
黃蓋字公覆零陵泉陵人初辟公府孫堅舉義兵蓋從
之破南山賊北走董卓拜别部司馬堅薨蓋隨策及權
擐甲周旋蹈刃屠城諸山越不賓有寇難之縣輒用蓋
為守長後漢獻帝建安中隨周瑜拒曹公於赤壁以功
拜武鋒中郎將武陵蠻夷反亂攻城邑乃以蓋領太守
寇亂盡平後長沙益陽縣為山賊所攻蓋又平討加偏
將軍病卒
韓當字義公遼西令支人以便弓馬有膂力幸於孫堅
從征伐周旋數犯危難陷敵擒虜為别部司馬及孫策
東渡從討三郡遷先登校尉授兵二千騎五十匹從征
劉勲破黃祖還討鄱陽領樂安長山越畏服後以中郎
將與周瑜等拒破曹公又與呂蒙襲取南郡遷偏將軍
永昌太守宜都之役與陸遜朱然等共攻蜀軍於涿鄉
大破之徙威烈將軍封都亭侯曹眞攻南郡當保東南
在外為帥厲將士同心固守又敬重督司奉遵法令權
善之黃武二年封石城侯遷昭武將軍領冠軍太守後
又加都督之號將敢死及解煩兵萬人討丹陽賊破之
會病卒
蔣欽字公奕九江壽春人孫策拜别部司馬授兵與策
周旋平定三郡又從定豫章累遷西部都尉會稽冶賊
呂合秦狼等為亂欽將兵討擊遂擒合狼五縣平定徙
討越中郎將賀齊討黝賊欽督萬兵與齊并力黝賊
平定從征合肥魏將張遼襲權於津北欽力戰有功遷
盪寇將軍領濡須督權征蜀欽督水軍還道病卒
周泰字幼平九江下蔡人初隨孫策爲左右數戰有功
策入會稽署别部司馬權愛其為人請以自給權住宣
城山賊數千人卒至權始得上馬而賊鋒刃已交於左
右或斫中馬鞍衆莫能自定惟泰奮擊騰身衞權是日無
泰權幾危殆策深德之補春榖長後從攻皖討江夏皆
有功後與周瑜程普拒曹公於赤壁攻曹仁於南郡荆
州平定將兵屯岑曹公出濡須泰復赴擊拜平虜將軍
後權破關侯欲進圖蜀拜泰漢中太守奮威將軍封陵
陽侯
董襲字元代會稽餘姚人孫策入郡襲迎於高遷亭策
見而偉之署門下賊曹時山陰宿賊黃龍羅周勃聚黨
數千人策自出討襲身斬羅勃首還拜别部司馬授兵
數千遷揚武都尉從策攻皖又討劉勲於尋陽伐黃祖
於江夏策薨權統事鄱陽賊彭虎等衆數千人襲
與凌統步隲蔣欽等各别分討襲所向輒破旬日盡平
拜威越校尉遷偏將軍後漢獻帝建安十三年權討黃
祖襲與凌統俱為前部破斬之曹公出濡須襲從權赴
之使襲督五樓船夜暴風船敗死
甘寧字興霸巴郡臨江人初依劉表因居南陽不見進
用後轉託黃祖又以凡人畜之於是歸吳周瑜呂蒙竝
共薦達孫權加異同於舊臣寧陳訃破黃祖權遂西果
擒祖盡獲其士衆乃授寧兵屯當口後隨周瑜拒破曹
公於烏林攻曹仁於南郡又隨魯肅鎮益陽拒關公以
功拜西陵太守從攻皖為外城督破獲朱光拜折衝將
軍曹公出濡須寧為前部督受勑出斫敵敵驚動遂退
凌統字公績吳郡餘杭人父操從孫策征伐常冠軍履
鋒及權統事從討江夏中流矢死綂年十五左右多稱
述者權亦以操死國事拜綂别部司馬行破賊都尉使
攝父兵後從破山賊權破保屯先還餘麻屯萬人統與
督張異等留攻圍之統身當矢石所攻一面應時披壞
諸將乘勝遂大破之後權復征江夏統為前鋒先搏其城
於是大獲拜承烈都尉與周瑜等拒破曹公於烏林遂
攻曹仁遷為校尉又從破皖拜盪寇中郎將領沛相與
呂蒙等西取三郡反自益陽從往合肥為右部督拜偏
將軍卒
徐盛字文嚮瑯邪莒人客於吳為孫權别部司馬授兵
五百人守柴桑拒黃祖以功遷校尉中郎將督校兵曹
公出濡須從權禦之魏使邢貞拜權為吳王權出都亭
候貞貞有驕色張昭既怒而盛忿憤顧謂同列曰盛等
不能奮身出命為國家并許雒吞巴蜀而令吾君與貞
盟不亦辱乎因涕泣横流貞聞之謂其旅曰江東將相
如此非久下人者也後遷建武將軍封都亭侯領廬江
太守賜臨城縣為奉邑蜀先主次西陵盛攻取諸屯所
向有功曹休出洞口盛與呂範全琮渡江拒守以少禦
多敵不能克各引軍退遷安東將軍封蕪湖侯
潘璋字文珪東郡發千人孫權為陽羨長始往隨權因
使召募得百餘人遂以爲將討山賊有功署别部司馬
累遷武猛校尉偏將軍遂領百校屯半州權征關公璋
與朱然斷公走道至臨沮住夾口璋部下司馬馬忠禽
公并公子平都督趙累等權即分宜都至秭歸二縣為
固陵郡拜璋為太守振威將軍封溧陽侯丼寧卒又并
其軍蜀先主出夷陵璋與陸遜并力拒之以功拜平北
將軍襄陽太守權稱尊號拜右將軍
朱治字君理丹陽故鄣人州辟從事隨孫堅征伐拜司
馬從討長沙零桂等三郡賊周朝蘇馬等有功堅表治
行都尉從破董卓於陽人會堅薨治扶翼策依就袁術
後知術德政不立乃勸策還江東時太傅馬日磾在壽
春辟治為掾遷吳郡都尉策為袁術攻廬江治使人於
曲陽迎太妃及權兄弟策薨治與張昭等共尊奉權後
漢獻帝建安七年權表治為九眞太守行扶義將軍割
婁繇拳無錫毗陵為奉邑置長吏征討夷越佐定東南
禽截黃巾餘類陳敗萬秉等黃武元年封毗陵侯二年
拜安國將軍金印紫綬徙封故鄣
朱然字義封治姊子本姓施氏初治未有子然年十
三乃啓策乞以為嗣然嘗與權同學書至權統事累遷
山陰令臨川太守援兵二千人討平山賊曹公出濡須
然備大塢及三關屯拜偏將軍漢獻帝建安二十四
年從擊蜀將别與潘璋到臨沮有功遷昭武將軍封西
安鄉侯代吕蒙鎮江陵黃武元年蜀先主攻宜都然督
五千人與陸遜并力拒之然别攻破其前鋒斷其後道
遂破走之拜征北將軍封永安侯魏遣曹眞夏侯尚張
郃等攻江陵起土山鑿地道立樓櫓臨城弓矢雨注凡
六月不能克乃徹攻退還繇是然名震於敵國改封當
陽侯黃龍元年拜車騎將軍領兖州牧
呂範字子衡汝南細陽人避亂富春孫策見而異之範
遂自委質將私客百人歸策從策攻廬江還俱東渡到
横江當利破張英於麋下小丹陽湖熟領湖熟相策定
秣陵曲阿收笮融劉繇餘衆增範兵二千騎五十匹後
領宛陵令討破丹陽賊還吳遷都督從攻祖郎於陵陽
太史慈於勇里七縣平定拜征虜中郎將曹公至赤壁
與周瑜等俱拒破之拜禆將軍領彭澤太守遷建威將
軍封宛陵侯領丹陽太守治建業督扶州以下至海曹
休領張遼臧霸等來伐範督徐盛全琮孫韶等以舟師
拒休等於洞口遷前將軍封南昌侯黃武七年拜大司
馬印綬未下疾卒
朱桓字休穆吳人孫權為將軍桓給事幕府累遷盪寇
校尉授兵二千人使部伍吳會二郡鳩合遺散期年之
間得萬餘人後丹陽鄱陽山賊蜂起攻没城郭殺略長
吏處處屯聚桓督領諸將周旋赴討應皆平定稍遷禆
將軍代周泰為濡須督黃武元年魏使大司馬曹仁步
騎數萬向濡湏桓拒破之梟其將常雕生虜王雙送武
昌以功封嘉興侯黃龍元年拜前將軍領青州牧
是儀字子羽北海營陵人(本姓氏郡相孔融嘲儀言氏字民無上因改焉)避亂
會稽孫權承攝大業優文徵儀專典機密呂蒙圖襲關
羽儀善其計從討羽拜忠義校尉既定荆州拜禆將軍
封都亭侯遷侍中黃武巾遣儀之皖就將軍劉邵欲誘
致曹休休到大破之遷偏將軍進封都鄉侯
胡綜字偉則汝南固始人少孤將母避難江東孫策領
會稽太守綜年十四爲門下循行策薨權為討虜將軍
以綜爲金曹從事從討黃祖拜鄂長蜀先主下白帝權
以見兵少使綜料諸縣得六千人立解煩兩部綜領右
部督吳將晉宗叛歸魏為蘄春太守去江數百里數為
寇害權使綜與賀齊輕行掩襲生虜得宗加建武中郎
將權為吳王封綜為亭侯及都建業以綜為侍中兼領
軍進封鄉侯
呂岱字定公廣陵海陵人為郡縣吏避亂南渡會孫權
統事岱詣幕府累遷餘姚長召募精健得千餘人會稽
東冶五縣賊呂合秦狼等為亂權以岱為督軍校尉與
將軍蔣欽等將兵討之遂禽合狼五縣平定拜昭信中
郎將後漢獻帝建安二十年督孫茂等十將取長沙三
郡又安成攸永新茶陵四縣吏共入陰山城合衆拒岱
攻圍即降三郡克定權留岱鎮長沙安成長吳碭及中
郎將袁龍等首尾關羽復爲反亂碭據攸縣龍在醴陵
權遣橫江將軍魯肅攻攸縣碭突走岱攻醴陵遂擒斬
龍遷廬陵郡太守時鬱林夷賊攻圍郡縣岱討破之是
時桂陽賊王金合衆於南海界上首亂為害權又詔岱
討之生縳金𫝊送詣都斬首獲生凡萬餘人遷安南將
軍岱既定交州復進討九眞斬獲以萬數又遣從事南
宣國化暨徼外扶南林邑棠明諸王各遣使奉貢權嘉
其功進拜鎮南將軍
張紘字子綱廣陵人避難江東孫策創業遂委質焉表
為正議校尉與張昭竝與參謀嘗令一人居守一人從
征討紘從討丹陽策身臨行陣紘諫曰夫主將乃籌謀
之所自出三軍之所係命不宜輕脫自敵小寇願麾下
重天授之姿副四海之望無令國内上下危懼後漢獻
帝建安四年策遣紘奉章至許宮曹公爲策薨欲因喪
伐吳紘諫以為乘人之喪既非古義若其不克成讎棄
好不如因而厚之曹公從其言即表權為討虜將軍領
會稽太守以紘為會稽東部校尉後權以紘為長史從
征合肥合肥城不拔紘進計曰古之圍城開其一面以
疑衆心今圍之甚密攻之又急誠懼并命戮力死戰之
寇固難卒拔及救未至可小寬之以觀其變議者不同
會救騎至數至圍下馳驅挑戰權率輕騎將往突敵紘
諫曰夫兵者凶器戰者危事今麾下恃壯盛之氣忽彊
暴之虜三軍之衆莫不寒心雖斬將搴旗威震敵場此
乃偏將之任非主將之宜也願抑賁育之勇懷霸王之
計權納紘言而止初權於羣臣多呼其字唯張昭曰張
公紘曰張東部(臣欽若等曰自晉宣帝至武帝四世專政乃受魏禪不以干戈創業故無將帥)
(佐命元帝渡江佐命唯王導已入宰輔門餘皆西晉舊臣故亦無將帥佐命)
駱統會稽烏傷人也孫權以將軍領會稽太守綂年二
十試為烏程相民戶過萬咸嘆其會理權嘉之召為功
曹行騎都尉綂志在補察苟所聞見夕不待旦常勸權
以尊賢接士勤求損益享賜之日可人人别進問其燥
濕加以密意誘諭使言察其志趣令皆感恩戴義懷欲
報之心權納用焉出為建中郎將領武射吏三千人及
凌綂死復領其兵是時徵役繁數重以疫癘民戶損耗
統上疏權感綂言深加意焉以隨陸遜破蜀軍於宜都
遷偏將軍黃武初曹仁攻濡須使别將常雕等襲中洲
綂與嚴圭共拒破之封新陽亭侯
册府元龜卷三百四十三
