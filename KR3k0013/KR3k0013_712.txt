册府元龜卷七百十二宋王欽若等撰
宫臣部
規諷
古者世子既冠爰有司過之史餽膳之宰至於列樹藩
屏咸置傅相蓋所以保其無咎格諸非心者也乃若德
義不修奢縱敗度罔慎所履將蹈危機繇是始終彌縫
從容進說鋪述奏記更獻箴言竭忠以盡規陳古以申
諷乃至激發吟咏情極涕洟指禍福之門陳順逆之理
周旋劘切冀其感悟斯固忠於所奉義不顧私極慮無
隠彌縫其闕者焉其或知媿改圖因以蒙福乃有性習
背訓終焉不悛龜鑑所存良足勸戒
漢韋孟為楚元王傅傅子夷王及孫王戊(韋為椘王傅而歴相三王)
(也)戊荒淫不遵道孟作詩諷諫曰肅肅我祖國自豕韋
(在商為豕韋氏)黼衣朱紱四牡龍&KR0008;(黼衣畫斧形而白與黑為彩也朱紱為朱衣畫為亞)
(文也亞古弗字也故因謂之紱字又作黻其音同聲)彤弓斯征撫寧遐荒(言受彤弓之賜)
(於此得專征伐也)總齊羣邦以翼大商(翼佐助也)迭彼大彭勲績維
光(大彭豕韋為商伯迭互也言自豕韋氏與大彭互為伯于殷商也迭徒結反)至于有周歴
世會同(繼為諸侯預盟會之事也)王赧聽譛實絶我邦(王郝周末王聽䜛受譛絶)
(豕韋氏也)我邦既絶厥政斯逸(逸放也管仲曰令而不行謂之放)賞罰之行
非繇王室庶尹羣后靡扶靡衛五服分離宗周以隊(五服)
(謂甸服侯服綏服要服荒服也庶尹衆官之長也羣后諸侯也隊失也音直類反)我祖斯微䙴
于彭城(言我之先祖于此遂微也䙴古遷字)在予小子勤誒厥生(誒歎聲音許其)
(切)阸此嫚秦耒耜以耕(言遭秦暴嫚無有列位躬耕于野)悠悠嫚秦上
天不寧廼眷南顧授漢于京(高祖起在豐沛于秦為南故曰南顧言以秦之京邑)
(授于漢也)於赫有漢四方是征(於讀曰烏烏歎辭也赫明貌凡此詩中諸歎辭稱於者其)
(音皆同)靡適不懷萬國□平(懷思也來也□古攸字攸所也言漢兵所往之處人皆思)
(附而來萬國所以平也)廼命厥弟建侯于楚俾我小臣惟傅是輔
兢兢元王恭儉静壹(兢兢戒謹也)惠此黎民納彼輔弼享國
漸世垂烈于後(元王立二十七年而薨垂遺業於後嗣也)廼及夷王克奉厥
緒咨命不永唯王統祀(咨嗟也永長也夷王立四年而薨戊乃嗣立故言不永也)左
右陪臣此惟皇士(皇正也)如何我王不思守保不惟履冰
以繼祖考(惟亦思也言不思念敬慎如履薄冰之義用繼其祖考之業也)邦事是廢逸
遊是娛犬馬繇繇是放是驅(繇與悠同悠悠行貌放放犬也驅驅馬也)務彼
鳥獸忽此稼苗蒸民以匱我王以媮(媮與愉同樂也言衆人失此稼穡以)
(致困匱而王反以為樂也)所弘非德所親非俊惟囿是恢惟諛是信
(恢大也諛謟言也)睮睮謟夫咢咢黃髮(睮睮目媚貌咢咢直言也睮音愉咢五各反)
如何我王曾不是察既藐下臣追欲從逸(藐遠也與疏同言疏遠忠)
(賢之輔追情欲縱逸遊也下臣孟自謂也從讀曰縱)嫚彼顯祖輕兹削黜嗟嗟我
王漢之睦親(睦密也言服屬近)曾不夙夜以休令聞(休美也令善也聞聲)
(名也)穆穆天子臨爾下土明明羣司執憲靡顧(靡無也言執天子之)
(法無所顧望也顧讀如古恊韻也)正遐繇近殆其怙兹(言欲正遠人先從近親始而王)
(怙恃與漢戚屬不自勖慎以致危殆也)嗟嗟我王曷不此思非思非鑒嗣
其罔則(不思鑒戒之義是令後嗣無所法則也)彌彌其失岌岌其國(彌彌猶稍)
(稍也罪過滋甚也岌岌危動貌音五合切)致冰匪霜致隊匪嫚瞻惟我王昔
靡不練(言堅冰之成起于微霜隕隊之咎繇于怠慢也練猶閱歴也言往昔之事皆在王心無所不閱)
(也)興國救顛孰違悔過追思黃髮秦穆以霸(言興復邦國救止顛)
(隊之道無如能自悔其過惡秦穆公伐鄭為晉所敗而歸乃作秦誓曰雖則員然尚猶詢兹黃髮則罔所愆謂)
(雖有員然之失庶幾以道謀于黃髮之賢則行無所過矣黃髮老夀之人也謂髮落更生黃也員與云同)歲
月其徂年其逮耉(逮及也耉者老人面色如垢也言歲月驟往年將及老不可殆忽也)於
昔君子庶顯於後(於難辭也古昔之君子庶幾善道所以能大顯于後世也)我王如
何曾不斯覽(覽視也叶韻音濫)黃髮不近胡不時監(黃髮不近者斥遠耉)
(老之人也近其靳反)
鄒陽齊人文帝時吳王濞招致四方遊士陽與嚴忌枚
乘等俱仕吳皆以文辨著名久之吳王以太子事怨望
稱疾不朝隂有邪謀陽奏書諫其事尚隠惡指斥言故
先引秦為諭因道胡越齊趙淮南之難然後乃致其意
曰臣聞秦倚曲臺之宫(始皇帝所治之處若漢家未央宫倚恃也)懸衡天下
(關西為衡)畫地而人不敢犯兵加胡越(畫地不犯者法制之行也)至其晚
節末路張耳陳勝連從兵之據(從音子容反)以叩函谷咸陽
遂危(叩擊)何則列郡不相親萬室不相救也今胡數涉北
河之外上覆飛鳥下不見伏兔(言胡來人馬之盛揚塵上覆飛鳥下不見伏兔)
(也一曰覆盡也言上射飛鳥下盡伏免也覆盡是也音方目反)鬭城不休救兵不止死
者相隨輦車相屬(屬連也音之欲反)轉粟流輸千里不絶何則
彊趙責於河間(趙幽王為吕后所幽死文帝立其長子遂為趙王取趙之河間立遂弟辟疆為)
(河間王至子哀王無嗣國除遂欲復還得河間)六齊望於惠后(高后割齊濟南郡為吕王台奉)
(邑又割琅琊郡封營陵侯劉澤為瑯琊王文帝乃立悼惠王六子為王言六齊不保今日之恩而追怨惠帝與)
(吕后也一說惠帝二年悼惠王入朝吕后欲鴆殺之獻城陽郡尊魯元公主得免六子以此怨之)城陽
顧於盧博(城陽王喜也喜父章與弟興居討諸吕有功本當盡以趙地王章梁地王興居文帝聞其)
(欲立齊王更以二郡王之章失職歲餘薨興居誅死盧博濟北王治處喜故顧念而怨也)三淮南之
心思墳墓(淮南厲王三子為三王念其父見䙴殺思墳墓欲報怨也三子為王謂淮南衡山濟北也)
大王不憂臣恐救兵之不專(言諸國各有私怨欲申其志不肯專為吳非不敢相)
(救也)胡馬遂進窺于邯郸越水長沙還舟青陽(青陽地名也還舟聚)
(舟船也言胡為趙難越為吳難不可恃也)雖使梁并淮陽之兵下淮東越廣
陵以遏越人之糧漢亦折西河而下北守漳水以輔大
國胡亦益進越亦益深此臣之所為大王患也(折截也陽知吳)
(王隂連結齊趙淮南胡越欲諫不敢指斥言故陳胡越之難齊趙之怨微言梁并淮陽絶越人之糧漢折西河)
(以輔大國以破難其計欲隠其詞故謬言胡益進越益深為大王患之以錯亂其語若吳為憂助漢者也自此)
(以下乃致其意焉)臣聞蛟龍襄首奮翼則浮雲出流霧雨咸集
(襄舉也)聖王砥節修德則游談之士歸義思名(砥礪也音止)今
臣盡智畢議易精極慮(改易精思以極盡謀慮也)則無國而不可奸
飾固陋之心則何王之門不可曳長裾乎然臣所以歴
數王之朝背淮千里而自致者非惡臣國而樂吳民也
竊高下風之行尤說大王之義(言在下風側聽高尚美悦大王之行義也說讀)
(曰悦)故願大王之無忽察聽其志臣聞鷙鳥絫百不如一
鶚(鷙擊之鳥鷹鸇之屬也鷙鳥比諸侯鶚鳥比天子也絫古累字鶚音愕)夫全趙之時(全趙)
(趙未分之時)武力鼎士袨服叢臺之下者一旦成市(袨服盛服也鼎)
(士舉鼎之士也叢臺趙王之臺也在邯鄲袨音州縣之縣)而不能止幽王之湛患(幽王)
(謂趙幽王友也湛讀曰沈沈患言幽王為吕后所幽死)淮南連山東之俠死士盈
朝不能還厲王之西也(厲王淮南厲王長也西謂廢遷嚴道而死於雍也)而計
議不得雖諸賁不能安其位亦明矣(諸謂專諸賁謂孟賁皆古勇士也)
故願大王審畫而已(畫計也音獲)始孝文皇帝據關入立寒
心銷志不明求衣(文帝入關而立以天下多難故乃寒心戰慄未明而起)自立天
子之後使東牟朱虚褒義父之後(天下已定文帝遣朱虛侯章東諭齊王嘉)
(其首舉兵欲誅諸吕猶春秋褒邾儀父也立天子謂立為天子也義讀曰儀父讀曰甫)深割嬰兒
王之(或曰皇子武為代王參為太原王揖為梁王)壤子王梁代(文帝第二子又曰梁益之)
(間所愛謂其肥盛曰壤)益以淮陽卒仆濟北囚弟於雍者豈非象
新垣平等哉(仆僵仆也濟北王興居反見誅囚弟於雍者淮南王長有罪見徙死於雍所以然者)
(坐二國有姦臣如新垣平等勸王共反仆音赴)今天子新據先帝之遺業左規
山東右制關中變權易勢大臣難知大王弗察臣恐周
鼎復起於漢新垣過計於朝(新垣平詐言鼎在泗水中臣望東北汾隂有金寳氣)
(鼎其在乎弗迎則不至為吴計者猶新垣平之言周鼎終不可得也)則我吴遺嗣不可期
於世矣(言吳當絶無遺嗣也)高皇帝燒棧道灌章邯(章邯為雍王高祖以水灌)
(其城破之也)兵不留行(言無所稽留不廢于行)收弊民之倦東馳函谷
西楚大破(項羽自號西楚霸王)水攻則章邯以亡其城陸擊則荆
王以失其地(荆亦楚也謂項羽敗走)此皆國家之不幾者也(言不可庶)
(幾)願大王熟察之吳王不納其言於是鄒陽枚乘嚴忌
知吳不可說皆去之梁
枚乘字子叔淮陰人為吳王濞郎中吳王之初怨望謀
為逆也乘奏書諫曰臣聞得全者全昌失全者全亡舜
無立錐之地以有天下禹無十戸之聚以王諸侯(聚聚邑也)
(音才喻切)湯武之土不過百里上不絶三光之明下不傷百
姓之心者有王術也(德政和平上感天象則日月星辰無有錯繆故言不絶三光之明也)
故父子之道天性也忠臣不避重誅以直諫(言父子君臣其義一)
(也)則事無遺策功流萬世臣乘願披腹心而效愚忠唯
大王少加意念惻怛之心於臣乘言夫以一縷之任繫
千鈞之重上縣無極之高下垂不測之淵雖甚愚之人
猶知哀其將絶也馬方駭鼓而驚之(駭亦驚也鼓擊鼓也)繫方絶
又重鎮之繫絶於天不可復結墜入深淵難以復出其
出不出間不容髮(改計取福正在今日言其激切甚急也)能聽忠臣之言
百舉必脫(脫者言免於禍也音吐活切)必若所欲為危於絫卵難於
上天變所欲為易於反掌安於泰山今欲極天命之夀
敝無窮之樂究萬乘之埶(敝盡也窮竟也)不出反掌之易以居
泰山之安而欲乘絫卵之危走上天之難(走趨向之也音奏)此
愚臣之所大惑也人性有畏其景而惡其跡者郤背而
走跡愈多景愈疾(背音步内切)不如就隂而止景滅跡絶欲
人勿聞莫若勿言欲人勿知莫若勿為欲湯之凔(音悽愴之)
(愴寒也)一人炊之百人揚之無益也(炊謂㸑火也)不如絶薪止
火而已不絶之於彼而救之於此譬猶抱薪而救火也
養繇基楚之善射者也去楊葉百步百發百中楊葉之
大加百中焉可謂善射矣然其所止乃百步之内耳比
於臣乘未知操弓持矢也(乘自言所知者遠非見百步之中故謂繇基為不曉射也)
福生有基禍生有胎(基胎皆始也)納其基絶其胎禍何自來
(納猶藏也何自來言無所從來也)泰山之霤穿石單極之䋁斷幹(䋁古綆字)
(也單盡也盡極之綆斷幹井上四交之幹常為汲索所鍥傷也䋁音鯁鍥契皆刻也音口計反)水非石
之鑚索非木之鋸漸靡使之然也(靡盡也)夫銖銖而稱之
至石必差寸寸而度之至丈必過(言至小以至於大數則有輕重不同也度)
(音徒各反)石稱丈量徑而寡失(徑直也)夫十圍之木始生如蘖
足可搔而絶手可擢而拔(如蘖若蘖之生芽也搔謂&KR0946;也搔音索高切抓音莊交切)
據其未生先其未形也磨礱砥礪不見其損有時而盡
(礱亦磨也砥柔石礪皂石皆可以磨者礱音聾)種樹畜養不見其益有時而大
積德累行不知其善有時而用棄義背理不知其惡有
時而亡臣願大王熟計而身行之此百世不易之道也
吳王不納乘等去而之梁從孝王游景帝即位御史大
夫晁錯為漢定制度損削諸侯吳王遂與六國謀反舉
兵西鄉(鄕讀曰嚮)以誅錯為名漢聞之斬錯以謝諸侯枚乘
復說吳王曰昔者秦西舉胡戎之難北備榆中之關(今所)
(謂榆關也)南距羌筰之塞(筰西南夷也音才各反)東當六國之從(從子容反)
六國乘信陵之籍(魏公子無忌號信陵君無忌嘗總五國却秦有地資也)明蘇秦
之約厲荆軻之威并力一心以備秦然秦卒禽六國滅
其社稷而并天下是何也則地利不同而民輕重不
也今漢據全秦之地兼六國之衆脩戎狄之義(修恩義以撫夷)
(狄)而南朝羌筰此其與秦地相什而民相百大王之所
明知也(地十倍於秦民百倍於秦)今夫䜛䛕之臣為大王計者不論
骨肉之義民之輕重國之大小以為吳禍(言勸王之反則於吳為禍)
(也)此臣所以為大王患也夫舉吳兵以訾於漢(訾量也音子私)
(反)譬猶蝇蚋之附羣牛腐肉之齒利劍鋒接必無事矣
(蚋蚊屬齒謂當之也蚋音芮又音人悅反)天子聞吳率失職諸侯願責先王
之遺約(失職謂被削黜失其常分)今漢親誅其三公以謝前過是大
王之威加於天下而功越於湯武也夫吳有諸侯之位
而實富於天子有隠匿之名而居過於中國(隠匿謂僻在東南)
夫漢并二十四郡十七諸侯方輸錯出運行數千里不
絶於道其珍怪不如東山之府(言漢此時有二十四郡十七諸侯方軌而輸雜)
(出貢賦入于天子猶不如吳也)轉粟西鄉陸行不絶水行滿河不如海
陵之倉(海陵縣名也有吴太倉鄉讀曰嚮)修治上林雜以離宫積聚玩
好圈守禽獸不如長洲之苑(吴苑也以江水洲為苑在吴東)游曲臺臨
上路不如朝夕之池(曲臺長安臺臨道上吳以海水朝夕為池也)深壁高壘
副以關城不如江淮之險此臣所以為大王樂也(言其富饒)
(及游宴之處踰天子也)今大王還兵疾歸尚得十半(十分之中可冀五分無患)
(故云尚得十半)不然漢知吳之有吞天下之心也赫然加怒遣
羽林黃頭循江而下(羽林黃頭郎習水戰)襲大王之都魯東海絶
吳之饟道(饟古餉字)梁王飭車騎習戰射(飭與勅同飭整也)積粟固
守以備滎陽待吳之饑大王雖欲反都亦不得已(已語終之)
(辭)夫三淮南之計不負其約(吳楚反皆守約不從也)齊王殺身以
滅其跡(齊孝王將閭也吳楚反堅守距三國後攣布聞齊初與三國有謀欲伐之王懼自殺齊王傳云)
(吳楚已平齊王乃自殺今兹枚乘諫書即已稱之二傳不同當有誤者)四國不得出兵其
郡(膠東膠西濟北淄川王也發兵應吳楚皆見誅)趙囚邯鄲(漢將酈寄圍趙王於邯郸與囚無異)
此不可掩亦已明矣(言事已彰著)大王已去千里之國而制
於十里之内矣(梁下屯兵方十里矣)張韓將北地(張張羽韓韓安國也將北地言)
(將軍而處吴軍之北以拒吴)弓高宿左右(弓高侯韓頽當也宿止也言弓高所將之兵屯止於)
(吴軍左右也)兵不得下壁軍不得大息臣竊哀之願大王熟
察焉吳王不用乘策卒見禽滅漢已平七國乘繇是知名
韓安國為梁内史梁孝王時公孫詭羊勝說王求為
帝太子及益地事恐漢大臣不聽乃隂使人刺漢用事
謀臣及殺故吳相袁盎景帝遂聞詭勝等計畫乃遣使
捕詭勝必得(必令得之)漢使十軰至梁相以下舉國大索(索搜)
(也音山客反)月餘弗得安國聞詭勝匿王所乃入見王而泣
曰主辱者臣死大王無良臣故紛紛至此今詭勝請辭
賜死王曰何至此安國泣數行下曰大王自度於皇帝
孰與太上皇之與高帝及皇帝與臨江王親(孰與猶言何如也)
王曰弗如也安國曰夫太上皇臨江親父子間然高帝
曰提三尺取天下者朕也(三尺謂劍也)故太上終不得制事
居於櫟陽臨江適長太子(適讀曰嫡)以一言過廢王臨江(景帝)
(嘗屬諸姬子太子母栗姬言不遜繇是廢太子栗姬憂死也)用宫垣事卒自殺中尉
府(以侵堧垣徵自殺也)何者治天下終不用私亂公語曰雖有親
父安知不為虎雖有親兄安知不為狼(言其恩愛不可必保也)今
大王列在諸侯訹邪臣浮說(訹誘也音戍)犯上禁撓明法(撓曲)
(也音女教反)天子以太后故不忍致法於大王太后日夜涕
泣幸大王自改大王終不覺悟有如太后宫車即晏駕
大王尚誰攀乎語未卒王泣數行而下謝安國曰吾今
出之即日詭勝自殺漢使還報梁事皆得釋(釋解也)安國
力也
伍被為淮南王安中郎安隂有邪謀被微諫(私諫之也)後王
坐東宫召伍被欲與計事呼之曰將軍上被曰王安得
亡國之言乎昔子胥諫吳王不用乃曰臣今見麋鹿游
姑蘇(臺名)之臺也今臣亦將見宫中生荆棘露沾衣也於
是王怒繫被父母囚之復召被曰將軍許寡人乎被曰
小臣將為大王畫計耳臣聞聦者聽於無聲明者見於
未形(言智慮通逹事未形兆皆預見)故聖人萬舉而萬全文王一動而
功顯萬世列為三王所謂因天心以動作者也王曰方
今漢庭治乎亂乎被曰天下治王不說(說讀曰悅)曰公何以
言天下治也被對曰被竊觀朝廷君臣父子夫婦長幼
之序皆得其理上之舉錯遵古之道(錯音干故反)風俗紀綱
未有所缺重裝富賈周流天下道無不通交易之道行
南越賓服羌僰貢獻東甌入朝(僰西南夷也音蒲北反)廣長榆(廣謂)
(斥大之也長榆塞名王恢所謂樹榆以為塞也長榆在朔方即衛青傳所云榆谿舊塞是也或謂之榆中)開
朔方匃奴折傷雖未及古太平時然猶為治王怒被謝
死罪王又曰山東即有變漢必使大將軍將而制山東
公以為大將軍何如人也被曰臣所善黃義從大將軍
擊匈奴言大將軍遇士大夫以禮與士卒有恩衆皆樂
為用騎上下山如飛膂力絶人如此數將習兵末易當
也及謁者曹梁使長安來言大將軍號令明當敵勇常
為士卒先須士卒休乃舍穿井得水乃敢飲軍罷士卒
已踰河乃渡皇太后所賜金帛盡以賞賜雖古名將不
過是也王曰夫蓼太子(淮南太子也亦猶漢之栗太子也)知略不世出
非常人也以為漢廷公卿列侯皆如沐猴而冠耳被曰
獨先刺大將軍乃可舉事王復問被曰公以為吳舉兵
非邪被曰非也夫吳王賜號為劉氏祭酒(祭祠時唯尊長者以酒沃)
(酹)受几杖而不朝王四郡之衆地方數千里采山銅以
為錢煮海水以為鹽伐江陵之木以為船國富民衆行
珍寳賂諸侯與七國合從舉兵而西破大梁敗狐父(在梁)
(碭之間也父音甫)奔走而還為越所禽死於丹徒(東潤州縣也)頭足
異處身滅祀絶為天下戮(天下之人皆共戮之一曰天下之大戮也)夫以吳
衆不能成功者何也誠逆天違衆而不見時也王曰男
子之所死者一言耳(言男子感氣相許一言不顧其死或曰一言之恨不顧危亡以此致)
(死也)且吳何知反漢將一日過成臯者四十餘人(言不知塞成臯)
(口而令漢將得出之是不知反計也)今我令緩先要成臯之口(緩者名也不知其姓)
(今流俗書本於緩上妄加樓字非也)周被下潁川兵塞轘轅伊闕之道陳
定發南陽兵守武關河南太守獨有雒陽耳(如此計則漢河南郡)
(唯有雒陽在耳餘皆不屬)何足憂然此北尚有臨晉關河東上黨與河
内趙國界者通谷數行(言此北尚險阻其谿谷可得通行者有數處)人言絶
成臯之道天下不通據三川之險招天下之兵公以為
何如被曰臣見其禍未見其福也後漢逮淮南王孫建
繫治之王恐隂事泄謂被曰事至吾欲遂發天下勞苦
有間矣(有間猶言中間已有也故謂此者皆為間)諸侯頗有失行皆自疑我
舉兵西鄉必有應者(鄉讀曰嚮)無應即還略衡山勢不得不
發被曰略衡山以擊廬江有潯陽之船守下雉之城(下雉)
(江夏縣名)結九江之浦絶豫章之口彊弩臨江而守以禁南
郡之下東保會稽南通勁越屈強江淮間(屈音具勿反)可以
延歲月之夀耳未見其福也王曰左吳趙賢朱驕如皆
以為什八九成(吳賢驕如王之三臣)公獨以為無福何被曰大王
之羣臣近幸素能使衆者皆前繫詔獄餘無可用者王
曰陳勝吳廣無立錐之地百人之聚起於大澤奮臂大
呼天下鄉應(呼音火故反鄉讀曰嚮)西至於戲而兵百二十萬今
吳國雖小勝兵可得二十萬公何以言有禍無福被曰
臣不敢避子胥之誅願大王無為吳王之聽往者秦為
無道殘賊天下殺術士燔詩書滅聖迹棄禮義任刑法
轉海瀕之粟致於河西(瀕涯也海瀕謂緣海涯之地瀕音頻又音賓)當是之
時男子疾耕不足於糧餽(餽古饋字也)女子紡績不足於蓋
形遣蒙恬築長城東西數千里暴兵露師嘗數十萬死
者不可勝數僵尸滿野流血千里於是百姓力屈(屈盡也音)
(其勿切)欲為亂者十室而五又使徐福入海求仙藥多齎
珍寳童男女三千人五種百工而行(五種五榖之種也)徐福入
平原大澤止王不來於是百姓悲痛愁思欲為亂者十
室而六又使尉佗踰五嶺攻百越尉佗知中國勞極止
王南越(南海尉任囂謂趙佗曰聞陳勝等作亂豪傑叛秦相立即被佗書行南海尉事囂死後佗始自)
(為王今此乃言尉佗先王陳勝乃反此蓋一時對辭伍被不䆒其實)行者不還往者莫返
於是百姓離心瓦解欲為亂者十室而七興萬乘之駕
作阿房之宫收大半之賦發閭左之戍父不寧子兄不
安弟(言不能相保)政苛刑慘民皆引領而望傾耳而聽悲號
仰天叩心怨上(叩擊也)欲為亂者十室而八客謂高皇帝
曰時可矣高帝曰待之聖人當起東南間不一歲陳吳
大呼(中間不經一歲也呼音火故反)劉項并和天下嚮應(和音胡卧反嚮讀曰響)
所謂蹈瑕釁因秦之亡時而動百姓願之若枯旱之望
雨故起於行陳之中以成帝王之功今大王見高祖得
天下之易也獨不觀近世之吳楚乎當今陛下臨制天
下一齊海内汜愛蒸庶(汜普也蒸亦衆也汜音敷劔反)布德施惠口雖
未言聲疾雷震令雖未出化馳如神心有所懷威動千
里下之應上猶影嚮也(言如影之隨形嚮之應聲嚮讀曰響)而大將軍材
能非直章邯楊熊也王以陳勝吳廣論之被以為過矣
(過誤也)且大王之兵衆不能什分吳楚之一天下安寧又
萬倍於秦時願王用臣之計臣聞箕子過故國而悲作
麥秀之歌(箕子將朝周過殷故都見麥及禾黍心悲乃作歌曰麥秀之漸漸兮黍苗之䋲䋲兮彼狡)
(童兮不與我好兮狡童謂紂也)痛紂之不用王子比干之言也故孟子
曰紂貴為天子死曾不如匹夫是紂先自絶久矣非死
之日天去之也今臣亦竊悲大王棄千乘之君將賜絶
命之書為羣臣先(在羣臣先死)身死於東宫也(王時所居所也)被因
流涕而起王復召問被苟如公言不可以徼幸邪(徼要也幸)
(非望之福也)被曰必不得已被有愚計王曰奈何被曰當今
諸侯無異心百姓無怨氣朔方之郡土地廣美民徙者
不足以實其地可為丞相御史請書(謂詐為此文書令徙人也)徙郡
國豪傑及耐罪已上以赦令除家産五十萬以上者皆
徙其家屬朔方之郡(以赦令除謂赦免罪者)益發甲卒急其會日
(促其期日)又為左右都司空上林中都官詔獄書(宗正有左右都司空)
(上林有水司空皆主囚徒官也中都官京師諸官府也)以逮諸侯太子及幸臣如
此則民怨諸侯懼即使辯士隨而說之黨可以徼幸(黨讀)
(曰儻)王曰此可也雖然吾以為不至若此專發而已(言不湏為)
(此詐直自發兵而已)後事發覺被詣吏自告遂坐誅
田叔為魯相(王欽若等曰張敖子魯王偃也)初至官民以王取其財
物自言者百餘人叔取其渠率二十人笞怒之曰王非
汝主邪何敢自言主魯王聞之大慙發中府錢使相償
之(中府王之財物藏也)相曰王自使人償之不爾是王為惡而相
為善也(不爾是則王為惡)魯王好獵相嘗從入苑中王輒休相
就館相嘗暴坐苑外(於外自暴露而坐)終不休曰吾王暴露何
為舍王以故不大出遊
韓義為燕刺王旦國郎中旦之謀逆也義諫而死國人
閔之
王吉昭帝時為昌邑王中尉王好遊獵驅馳國中動作
亡節吉上疏諫曰臣聞古者師日行三十里吉行五十
里詩云匪風發兮匪車揭兮顧瞻周道中心&KR1826;兮(檜風匪風)
(之篇發飄風貌揭疾驅馳&KR1826;古怛字傷也言見此飄風及疾驅則顧念哀傷思周道也揭音丘列反)說曰
是非古之風也發發者是非古之車也揭揭者蓋傷之
也(今之發發然者非古有道之風也今之揭揭然者非古有道之車也故傷之)今者大王幸
方與(縣名也)曾不半日而馳二百里百姓頗廢耕桑治道
牽馬臣愚以為民不可數變也(數音朔)昔召公述職(召讀曰邵)
當民事時舍於棠下而聽斷焉(舍止息也)是時人皆得其所
後世思其仁恩至乎不伐甘棠甘棠之詩是也大王不
好書術而樂逸游馮式撙銜(撙挫也音子奔反)馳騁不止口倦
乎叱咤(咤亦吒字也音竹駕反)手苦於箠轡(箠音止纍反)身勞乎車輿
朝則冐霧露晝則被塵埃(冐音莫克切)夏則為大暑之所暴
炙冬則為風寒之所匽薄(匽與偃同言遇疾風則偃靡也薄廹也)數以耎
脆之玉體犯勤勞之煩毒(耎音而兖反)非所以全夀命之宗
也(宗尊也)又非所以進仁義之隆也(隆高也)夫廣厦之下細
旃之上(廣厦大屋也旃與氊同)明師居前勸誦在後上論唐虞之
際下及殷周之盛考仁聖之風習治國之道訢訢焉發
憤忘食日新厥德(訢古欣字)其樂豈徒銜橛之間哉(銜馬銜橛車鈎)
(心橛音其月反)休則俯仰詘信以利形(形體也信讀曰伸)進退步趨以
實下(今人不行則膝已下虛弱不實)吸新吐故以練藏專意積精以適
神(藏五臟也練練其氣也適和也)於以養生豈不長哉大王誠留意如
此則心有堯舜之志體有喬松之夀(喬松仙人伯喬及赤松子也)美
聲廣譽登而上聞則福禄其輳而社稷安矣(輳與臻同臻至也)
皇帝仁聖至今思慕未怠(皇帝言昭帝也言武帝晏駕未久故尚思慕)於宫
舘囿池弋獵之樂未有所幸大王宜夙夜念此以承聖
意諸侯骨肉莫親大王大王於屬則子也於位則臣也
一身而二任之責加焉恩愛行義纖介有不具者於以
上聞非饗國之福也臣吉愚戅願大王察之王賀雖不
遵道然猶知敬禮吉乃下令曰寡人造行不能無惰中
尉甚忠數輔吾過遣謁者千秋賜中尉牛肉五百斤酒
五石脯五束其後復放從(從音子用反)吉輙諫諍甚得輔弼
之義雖不治民國中莫不敬重焉及大將軍霍光秉政
遣大鴻臚宗正迎昌邑王吉即奏書戒王曰臣聞高宗
諒闇三年不言今大王以喪事徵宜日夜哭泣悲哀而
已慎毋有所發(發謂興舉衆事)且何獨喪事凡南面之君何言
哉天不言四時行焉百物生焉願大王察之大將軍仁
愛勇智忠信之德天下莫不聞事孝武皇帝二十餘年
未嘗有過先帝棄羣臣屬以天下寄幼孤焉(屬音之欲切)大
將軍抱持幼君襁褓之中布政施教海内晏然雖周公
伊尹亡以加也今帝亡嗣大將軍惟思可以奉宗廟者
攀援而立大王(援引也音爰)其仁厚豈有量哉(言其深多也量音力向反)
臣願大王事之敬之政事一聽之大王垂拱南面而已
願留意常以為念
龔遂字少卿山陽人為昌邑郎中令事王賀動作多不
正遂為人忠厚剛毅有大節内諫諍於王外責傳相引
經義陳禍福至於涕泣蹇蹇亡已(蹇蹇不阿順之意也易蹇卦曰王臣蹇蹇)
面刺王過王至掩耳起走曰郎中令善媿人(媿古愧字愧辱也)
及國中皆畏憚焉(王及國人皆憚之)王嘗久與騶奴宰人游戲
飲食賞賜亡度遂入見王涕泣膝行左右侍御皆出涕
王曰郎中令何為哭遂曰臣痛社稷危也願賜清間竭
愚王辟左右(閒讀曰閑辟音闢)遂曰大王知膠西王所以為無
道亡乎王曰不知也曰臣聞膠西王有諛臣侯得王所
為儗於桀紂也(儗比也)得以為堯舜也王說其謟諛常與
寢處(說讀曰悅)唯得所言以至於是(唯用得之邪言故致亡)今大王親
近羣小漸漬邪惡所習存亡之機不可不慎也臣請選
郎通經術有行義者與王起居坐則誦詩書立則習禮
容宜有益王許之遂乃選郎中張安等十八人侍王居
數日王皆逐去安等及王被徵乘七乘傳詣長安邸夜
漏未盡一刻以火發書其日中賀發餔時至定陶行百
三十五里侍從者馬死相望於道遂諫王令還郎謁者
五十餘人賀到濟陽求長鳴雞(鳴聲長者也)道買積竹杖(合竹)
(作杖也)過弘農使大奴善以衣車載女子(凡言大奴者謂奴之尤長大者)
(也)至湖(即湖縣)使者以讓相安樂(使者長安使人也讓責也)安樂告遂
遂入問賀賀曰無有遂曰即無有何愛一善以毁行義
請收屬吏(以善付吏也屬音之欲切其下亦同)以湔灑大王(湔澣也灑濯也湔子顛反)
(灑先禮反)即捽善屬衛士長行法(捽持頭也衛士長主衛之官捽音才兀反)賀到
霸上大鴻臚郊迎騶奉乘輿車王使僕夀成御郎中令
遂參乘旦至廣明東都門遂曰禮奔喪望見國都哭此
長安東郭門也賀曰我嗌痛不能哭(嗌疾咽也音益)至城門遂
復言賀曰城門與郭門等耳旦至未央宫東闕遂曰昌
邑帳在是闕外馳道北(弔哭帳也是謂此)未至帳所有南北行
道馬足未至數步大王宜下車鄕闕西面伏哭盡哀止
(鄉讀曰嚮)王曰諾到哭位如儀王受皇帝璽綬即位二十七
日行淫亂廢賀歸故國初賀在國時數有怪嘗見白犬
高三尺無頭其頸以下似人而冠方山冠後見熊左右
皆莫見又大鳥飛集宫中王知惡之輙以問遂為言其
故王仰天歎曰不祥何為數來遂叩頭曰臣不敢隠忠
數言危亡之戒大王不說夫國之存亡豈在臣言哉願
王内自揆度大王誦詩三百五篇人事浹王道備(浹徹也)
王之所行中詩一篇何等也(言王所行皆不合法度王自謂當於何詩之文也)
大王位為諸侯王行汙於庶人以存難以亡易宜深察
之後又血汙王坐席王問遂遂呌然號曰宫空不久妖
祥數至血者隂憂象也宜畏慎自省賀終不改節居無
何徵既即位後王夢青蠅之矢積西階東可五六石以
屋版瓦(版瓦大瓦也)覆發視之青蠅矢也以問遂遂曰陛下
之詩不云乎(猶言陛下所讀之詩也)營營青蠅至于藩愷悌君子
毋信讒言陛下左側讒人衆多如是青蠅惡矣(惡即矢也越王)
(勾踐為吳王嘗惡亦其義也)宜進先帝大臣子孫親近以為左右如
不忍昌邑故人(如若也不忍謂不能疎遠也)信用䜛䛕必有凶咎願
挽禍為福皆放逐之臣當先逐矣賀不用其言卒至於
廢
王式為昌邑王師昌邑王嗣立以行淫亂廢昌邑羣臣
皆下獄誅唯中尉王吉郎中令龔遂以數諫减死論式
繋獄當死治事使者責問曰師何以亡諫書式對曰臣
以詩三百五篇朝夕授王至於忠臣孝子之篇未嘗不
為王反復誦之也至於危亡失道之君未嘗不流涕為
王深陳之也臣以三百五篇諫是以亡諫書使者以聞
亦得減死論
張敞為膠東相王太后數出游獵敞奏書諫曰臣聞秦
王好淫聲葉陽后為不聽鄭衛之樂(葉陽秦昭王后也音式涉反)楚
莊好田獵樊姬為不食鳥獸之肉(樊姬楚莊王姬也)口非惡旨
甘耳非憎絲竹也所以抑心意絶耆慾者(耆讀曰嗜)將以率
二君而全宗祀禮君母出門則乘輜軿下堂則從傅母(輜軿)
(衣車也輜音甾又楚疑切軿步千反)進退則鳴玉佩内飾則結綢繆(謂衣裳結)
(束綢繆也組紐之屬所以自結固也綢直留反繆亡蚪反)此言尊貴所以自歛制不
從恣之義也(從讀曰縱)今太后資質淑美慈愛寬仁諸侯莫
不聞而少以田獵縱欲為名於以上聞亦未宜也(上聞聞於)
(天子也)唯觀覽於往古全行乎來今令后姬得有所法則
下臣有所稱誦敞幸甚書奏太后止不復出
後漢桓郁為侍中入授皇太子經太子賜郁鞍馬刀劔
郁乃上書皇太子曰伏見太子體性自然包含今古謙
謙允恭天下共見郁父子受恩無以眀益夙夜慚懼誠
思自竭愚以為大子上當聖心下當卓絶於衆宜思遠
慮以光朝廷
何敞為濟南王傅王康奢侈恣欲游觀無節敞上疏諫
康曰蓋聞諸侯之義制節謹度然後能保其社稷和其
民人大王以骨肉之親享食茅土當施張政令明其典
法出入進止宜有期度輿馬臺隸應為科品而今奴婢
廐馬皆有千餘增無用之口以自蠶食宫婢閉隔失其
天性感亂和氣又多起内第觸犯防禁費以巨萬而功
猶未半夫文繁者質荒木勝者人亡皆非所以奉禮承
上傳福無窮者也故楚作章華以凶吳興姑蘇而滅景
公千駟民無稱焉今數游諸第晨夜無節又非所以遠
防未然臨深履薄之法也願大王修恭儉遵古制省奴
婢之口減乘馬之數斥私用之富節游觀之宴以禮起
居則敞乃敢安心自保惟大王深慮愚言康素敬重敞
雖無嫌牾然終不能改
册府元龜卷七百十二
