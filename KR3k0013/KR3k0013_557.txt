冊府元龜卷五百五十七宋王欽若等撰
國史部
採撰
唐路隋為翰林侍讀學士與中書舍人韋處厚同撰憲
宗實錄内永貞元年九月書河陽三城節度使元韶卒
不載其事迹隋等立議曰凡功臣不足以垂後而善惡
不足以為誡者雖富貴人第書其卒而已陶青劉舍許
昌薛澤莊青翟趙周皆為漢相爵列通侯而良史以為
齷齪廉謹備員而已無能發明功名者皆不立傳伯夷
莊周墨翟魯連王符徐稚郭泰皆終身匹夫或讓國立
節或養德著書或出竒排難或守道避禍而傳與周邵
管晏同列故富貴者有所屈貧賤者有所伸孔子曰齊
景公有馬千駟死之日人無得而稱焉伯夷叔齊餓於
首陽之下人到於今稱之然則志士之欲以光耀於後
者何待於爵位哉富貴之人排肩而立卒不能自垂於
後者德不修而輕義重利故也自古及今可勝數乎
李吉甫為相監修國史元和八年十月宰臣以仗下候
對於延英殿帝以時政記問於宰臣吉甫對曰是宰相
記天子事以授史官之實錄也古者左史記言今起居
郎是也右史記動今起居舍人是也永徽中宰相姚璹
監修國史慮興造膝之言或不可聞因請隨奏對而記
仗下以授史官今時政記是也帝曰其間或修或不修
者何也吉甫對曰凡面奏德音未及施行總謂機密
不可書以送史官其間謀議有發自臣下者又不可自
書以付史官及事已行者制令昭然天下皆得聞之即史
官之記不待書以授也且臣觀時政記者姚璹修長夀
及璹罷而事廢賈耽齊抗修貞元及耽抗罷而事廢然則
關於政化者不虚美不隠惡謂之良史
梁李琪貞明中歴兵禮吏侍郎與張衮郗殷象馮錫嘉
奉詔修撰太祖實錄三十卷叙述非工事多漏略復詔
宰臣敬翔别纂成三十卷目之曰大梁編遺與實錄偕
行
後唐趙熙明宗時為起居郎史館修撰天成二年八月
熙上言曰伏以皇帝陛下應天御宇纘聖承乾咸從睿
哲之功克致文明之運始自乾坤蕩定京輦廓清箴規
委諫諍之臣輔弼任賢良之士莫不盡編竹帛已播遐
陬其有聖德憂勤睿謀沉密至理每叶於神化格言皆
契於天時或拱極侍衛之臣或秉政樞機之地或陛下
有籌畫之妙或大臣得應對之儀外班既不聞知直史
憑何紀錄實慮歲月深久永作遺文自此凡是内中公
事及詔書奏對應不到中書者伏乞委内臣一人旋具
抄錄月終關送史館庶使簡編畢備言動無遺垂萬古
之美談顯一時之盛事九月史館奏伏奉九月八日勑
國祚中興已逾五載皇基統嗣爰及兩朝其有紀年之
書行事之紀未聞編錄實謂曠遺所司既不舉明史官
又無起請因循斯久闕漏轉多宜令史臣先修太祖武
皇帝莊宗兩朝實錄速具奏呈新朝日歷行事亦可精
專纂錄無使廢墜者伏以簡編事重久闕鑒修須循廣
記之規以備必書之要館司或有闕漏公事盡令提舉
施行伏自陛下赴難雒京以副人望宰臣百辟諸道藩
侯各貢牋章請臨寳位羣情尤切三讓彌堅且行教令
之規先進代王之號既從俞允尋就纘承皇澤播於萬
方聖功超於千古伏自大駕臨至德宫宰臣百官諸道
侯伯各上勸進牋表及聖旨謙讓批答兼宣諭諸道教
令詔書及寳冊文并自天成元年四月後至今年九月
以前内降詔書陛下日親時政金口所宣去弊除姦及
近日敷奏省費從寬之事並請下所司各簡抄錄送館
所冀編修緫無漏略從之十二月同州節度使盧質准
勑錄太祖莊宗兩朝功臣書詔白進之是月都官郎中
庾傳美訪圖書於三川孟知祥處得九朝實錄及雜書
傳千餘卷並付史館同光已後館中煨燼無幾九朝實
錄甚濟其闕
趙鳳監修國史天成四年七月鳳奏當館奉勑修懿祖
獻祖太祖莊宗四帝實錄自今年六月初一日起手旋
具進呈次伏以凡關纂述務合品題承乾御宇之君行
事方云實錄追尊册號之帝約文只可紀年所修前件
史書今欲自莊宗一朝名為實錄其太祖已上並目為
紀年從之至其年十一月史館上新修懿祖獻祖太祖
紀年錄共二十卷莊宗實錄三十卷鳳及修撰張昭遠
吕咸休各賜繒綵銀噐等
崔梲為都官郎中知制誥長興二年五月梲上言臣聞
高祖神堯皇帝初定天下起居舍人令狐德棻上言以
近代已來多無正史恐十數年後事跡蔑聞因命儒學
大臣分撰南北諸史且言異代猶恐棄遺况在本朝豈
以湮滅臣嘗聞宣宗纘承大業思致時雍旰食宵衣憂
勤庶務十餘年之内可謂治平於時史官雖有注記尋
屬多故輦輅省方未暇刊修皆至淪墜統臨之盛寂寞
無聞伏思年代未遥耳目相接豈無野史散在人間伏
乞特命購求十獲五六亦可備編修冀成一代之信書
永祚千年之盛觀從之
三年五月史館奏當館職備編修理無曠失將美惡而
具載庶古今以同風垂訓將來傳範不朽實有國之重
事乃設教之本根伏自寇盗寖興皇唐中否四朝之聖
君令命寂寞無聞數世之忠臣楷模湮淪罔紀至於后
妃貴主帝子皇孫禮樂廢興制度㳂革不偶文明之運
難崇祖述之規既遇昇平須謀纂集勑旨史館奏陳事
件皆叶規程顯驗公勤並宜依允
十一月壬午史館奏自宣宗朝以來時歴四朝未有實
錄年代深遠簡牘散亡更歴歲時轉失根本自中興已
來累於諸道購纂四朝日歷報狀百司關報亦恐已曾
撰到實錄值亂亡失乞下兩浙湖南廵屬購募四朝野
史及除自報狀關報等庶成撰集之功從之
四年十一月史館奏先奉勑旨纂修太祖武皇帝莊宗
光聖神閔孝皇帝兩朝實錄呈進者臣學虧富贍功愧
裁成職司獲奉於簡書祖述濫承於綸旨國家神符運
祚代出忠賢始祖自太宗朝初鎮墨離爰崇官族𢃄礪
之紛華不絶鼎彛之盛美可尋懿祖昭烈皇帝立功元
和翊戴章武東平淮蔡西闢河湟獻祖文皇帝既紹家
聲愈遵堂構破晁夷而還貴主誅潞孽而定徐方仗鉞
分憂振雄名於聞服維城作固濬靈𣲖於天潢太祖武
皇帝投袂勤王誓心報主拯三朝之患難邁五覇之英
威經綸既叶於上玄眷祐乃延於下武莊宗神閔皇帝
謀猷特立睿哲遐宣訓卒練兵櫛風沐雨纘崇鳳歷恢
三百載之世功平盪梟巢刷四十年之讐耻一登大寳
四換周星其間天地慘舒君臣善惡旋自宫闈變動簡
牘散亡遂徧訪於見聞庶備詳於本末修撰朝議郎左
補闕張昭遠博於記覽早預編排自今年六月一日與
同職官員等共議纂修獲成紀錄臣叨司筆削比乏史
才如甘英妄測於河源禆竈強論於天道殺青斯竟代
斵增慙又以三祖追尊有殊受命約之舊史必在正名
謹叙懿祖書一卷獻祖書二卷太祖書一十七卷並題
目紀年錄先帝自龍飛晉陽君臨天下以日繫月一十
九年謹修成實錄三十卷誠多紕繆仰凟休明顧鉛素
以驚心塵冕旒而洽眥是日賜門下侍郎兼工部尚書
平章事監修國史趙鳳雜綵五十疋盖椀一副
李愚為門下侍郎監修國史與諸儒修成創業功臣傳
三十卷愍帝應順元年閠正月愚與修撰判館事張昭
遠等詣閤門進新修唐功臣列傳三十卷
韓昭裔為端明殿學士末帝清泰元年史館上言凡書
詔及處分公事臣下奏議望命近臣以時繫日錄下史
館編修詔昭裔及樞密直學士李專美錄送有司行明
宗時舊事也
劉昫自唐末帝時為丞相監修國史清泰元年七月昫
奏曰史官奏天成二年九月詔纂修太祖至莊宗實錄
及功臣列傳四年十一月修懿祖獻祖太祖紀年實錄
二十卷莊宗實錄三十卷呈進其功臣列傳委元修史
官張昭遠與史館修撰相次編纂列傳計三十卷今年
閠月七日進之呈未下所司臣以立功立事須標於竹帛
記言記事靡漏於簡編貴資褒貶之文備述艱難之業
伏惟陛下大明御宇至道臨人定寰區以武功守宗祧
以文德輝耀三古超越百王莫不萬國來庭千官舉職
臣叨居鈞軸已愧庸虚曾無筆削之勞謬處監修之任
輙兹舉奏冐凟宸嚴詔所修列傳付史館先是今春史
館進之鄂王省視次便屬起兵因是亡失故重繕寫奏
故也二年六月制曰恭惟先皇帝夷凶静亂開國承家
社稷危而再安乾坤否而復泰弘宣一德寵惠兆民八
年之間家給人足然而致理之績雖已播於頌聲紀事
之書尚未編於史氏緬維纘奉之道良增愧惕之懷其
實錄宜令史館疾速修撰呈進唯務周詳勿令闕漏
姚顗為相兼監修國史清泰三年顗上表奉詔臣等同
修先皇帝實錄進呈自承天旨尋戒百官同申太史之
舊章徧訪茂陵之遺牒莫不&KR0809;螢汗簡寢筆懷鉛粗成
典册之大綱詎副宸旒之重委臣聞刻木結繩之代泥
金簡玉之朝傳茂實於無窮播英聲於不朽良以絃歌
誦美竹帛書勲然則序皇猷而有質有文論帝道而或
疎或密疎則見譏於良史密則利澤於洪源故禹穴藏
書作法永垂於千古橋山刻木化民何止於百年恭惟
明宗聖德和武欽孝皇帝務實去華本仁祖義鄙漢家
之覇道薄用刑名遵老氏之玄言克敦慈儉爰自仗義
旂於參野總戎鉞於渠門三紀訓兵奉列聖而重安鼎
祚八年御宇育黎元而别創蘿圖臣歴覧前經詳觀哲
后無如先聖居宗室而扶持景運作維城而屏翰皇家
鷹揚豹變之竒蠖屈龍伸之智年纔緫角位已建牙輔
獻祖太祖之經綸觧僖宗昭宗之禍難東平巢蔡北静
蕃渾披榛棘而立朝廷斬豺狼而興社稷及莊宗失馭
寰海横流方哀義帝之喪堅守唐侯之位而謳歌遽迫
歷數爰歸於是革秦皇漢武之澆風修貞觀開元之仁
政以臣幽淺何以發揮自捧絲綸如挾冰炭但緣職分
難避擬掄臣即與判館事修撰官中書舍人張昭遠中
書舍人李詳左拾遺吳承範等依約典謨考詳記注按
編年之舊體各次第以分功起龍潜受命四十年成鳳
册新書三十卷雖研精覃思備振於綱條而事重才輕
仍憂於漏略加以裝裭鹵莾繕寫生疎旋命直館右拾
遺楊昭儉虔切指蹤專司校勘尚虞舛誤未盡周詳將
冐犯於進呈實倍增於憂負翌日詔奬飾其書付史館
中書門下率百官上章慰賀
晉賈緯為起居郎史館修撰緯謂監修趙瑩曰唐史一
百三十卷止於代宗已下十餘朝未有正史請與同職
修之瑩異其言具奏晉祖然之謂李崧曰賈緯欲修唐
史何如對曰臣每見史官軰言唐朝近百年來無實錄
既無根本安能編紀緯聞崧言頗怒面責崧沮已崧曰
與公鄉人理須相惜此事非細安敢輕言緯見宰相論
說不已明年春勑修唐史天福六年二月己酉緯奏曰
伏覩國史館唐高祖至代宗已有紀傳德宗至文宗亦
存實錄武宗至濟隂廢帝凡六代唯有武宗實錄一卷
餘皆闕落臣今採訪遺文及耆舊傳說編成五十五卷
目為唐年補遺錄以備將來史官修述臣聞裴子野之
修宋略爰在梁時姚思廉之纂陳書乃於唐世咸因喪墜
是有研尋皇帝陛下與日齊明固天縱聖華山歸馬宗
文之道已行虎殿延儒質疑之論斯啟一昨聿宣綸誥
精擇史官以李氏乂終想唐年遺事雖追名上號其制
相㳂而創法定儀於文或異恐謠俗之訛變致信實以
湮沉將輯亡書以修墜典臣久居職分深耻闕遺今錄
淺聞别陳短序伏冀特廻睿鑒俯念愚衷芸閣蓬山誠
莫禆於良直蹄涔掬土願少效於高深請下有司用資
取證上覧之嘉歎賜噐皿幣帛
晉高祖天福六年二月己亥詔曰百王大典千古元龜
儻不編修永成漏略有唐氏遠自高祖下自明宗紀傳
未分書志咸闕今耳目相接尚可詢求若歲月更深何
繇尋訪眷言筆削宜屬英髦戶部侍郎張昭遠起居郎
賈緯秘書少監趙熙吏部郎中鄭受益左司員外郎李
為光等學並該通文皆微婉俾成信史足展長才宜令
張昭等修撰唐史仍令宰臣趙瑩監修昭又以唐朝數
帝編簡殘缺詔遣修唐朝一代正史昭長於筆述銳於
採求不三歲取天寳前舊史至濟隂少主實錄野史共
纂成二百卷以聞有制稱美尋加戶封書付史館(晉少帝開)
(運二年史官上新修李氏書紀志列傳共二百一十三卷并目錄一卷都計一十帙賜監修前朝劉昫及修史)
(官等繒綵銀噐有差)
趙瑩為相監修國史天福六年四月瑩奏曰伏以唐室
君臨歴年長遠至若王言帝載國史朝經治平之時充
溢臺閣自李朝喪亂迨五十年四海沸騰兩都淪覆竹
簡&KR0238;書之部帙多已散亡石渠金馬之文章遂成殘缺
今之書府百無二三臣等虔奉綸言俾令撰述褒貶或
從於新意纂修須按於舊書既闕簡編先憂漏落臣今
據史館所闕唐書實錄請下勑購求昔咸通中宰臣韋
保衡與蔣伸皇甫煥撰武宗宣宗兩朝實錄又光化初
宰臣裴贄撰懿宗僖宗兩朝實錄皆遇國朝多事或值
皇輿播越雖聞撰述未見流傳其韋衡裴贄合有子孫
見居職任或門生故吏曾託纂修或秘藏於士族之家
或韜隠於鉅儒之室聖代方編於舊史耆年有事於故
朝聞此譔論諒多快愜况行恩奬以重購求請下三京
諸道及中外臣僚凡有將此數朝實錄詣闕進納請量
其文武才能不拘資地與除一官如卷帙不足據數進
納亦請不次奬讐以勸來者自會昌至天復垂六十年
其初李德裕平上黨著武宗伐叛之書其後康丞訓定
徐方有武寧本末之傳如此色類記述頗多復有世積
典墳家傳史筆或收纂當時除目藏在私居或採摭近
代制書以為文集未逢昌運無以發明今屬搜掦誠為
際會既伸志業佇見旌讐請下中外臣僚及明儒宿學
有於此六十年内撰述得傳記及中書銀臺事史館日
歴制詔冊書等不限年月多少並許詣闕進納如年月
稍多記錄詳備請特行簡拔不限資序臣與張昭等共
議所撰唐史抵叙本紀列傳十志本紀以綱帝業列傳
以述功臣十志以書刑政本紀以綱帝業者本紀之法
始於春秋以事繫日以日繫月以月繫時以時繫年刑
政無遺綱條必舉須憑長歷以編甲子請下司天臺自
唐高祖武德元年戊寅至天祐元年為甲子轉年長歴
一道以憑編述諸帝本紀列傳以述功臣者古者衣冠
之家書於國籍中正清議以定品流故有家傳族譜族
圖江左百家軒裳繼軌山東四姓簪組盈朝隋唐已來
勲書王府故士族子弟多自紀世功備載簡編以光祖
考今宸恩渙洽屬意譔論卿士大夫咸多世族聞兹汗
簡孰不慰心請下文武兩班及藩侯郡牧各叙累代官
婚名諱行業功勲狀一本如有家譜家牒亦仰送官以
憑纂叙列傳十志以書刑政者五禮之書代有㳂革至
開元刊定方始備儀自寳應已來典章漸缺其祗見郊
廟冊拜公王攝事相禮之文車輅服章之數勢移權倖
禮或僣差故軍容釋奠於儒宫舉朝議誚巷伯扈鑾而
法服博士抗論年代既深禮文斯忒請下太常禮院自
天寳已後至明宗朝已來五禮儀注朝廷行事或異舊
章並據增損節文一一備錄以憑撰述禮志四懸之樂
不異前文八佾之容或殊往代隋唐已來樂兼夷夏乃
有文舞武舞之制坐部立部之名天寳之初雲韶大備
寳應之後音律漸衰郊廟殿庭舊章斯缺自咸秦盪覆
鐘石淪亡龍紀返正之年有司特鑄懸樂旋宫之義空
有其文請下太常寺其四懸二舞增損始自何朝及諸
廟樂章舞名開元十部用廢本末一一按錄以憑撰述
樂志刑名之制代有重輕隋唐已來疏為律令然累朝
雖有制勑相次增益舊條以此格律之文未能畫一後
勑不編於實錄諸制多在於法書請下大理寺自著律
令已來後勑入格條者及會昌已來所經疑獄一一關
報以憑撰述刑法志律歷五行天文災異中書實錄前
代具書自唐季亂離簡編淪落太史所奏並不載於册
書謫見之文時或存於星歷請下司天臺自會昌已來
天文變異五行休咎歷法改更據朝代年月一一條錄
以憑撰述天文律歷五行等志唐初定官品令三公三
師為第一品尚書令僕為第二品兩省御史臺寺監長
官六尚書為第三品自定令已後官品錯舛比諸令文
前後同異又有兼攝簡校之例資授册拜之文軍容或
盛於朝儀使務漸侵於省局以此官無定令位以賞功
臺府之權隨時輕重求諸官志前代無聞請下御史臺
自定令已後文武兩班品秩或升或降及府名使額寺
署廢置官名更改一一具析以憑撰述職官志畫野離
疆實均九貢𢃄河礪嶽爰命諸侯唐初守邊則有都督
總管之號開元命將即有節度按察之名故刺史多𢃄
於使術郡閣更兼於軍額其後四安之地因亂多設於
戎夷九牧之中乘寵遂邀於旄鉞故山河易制名類實
繁請下兵部職方自開元已來山河地理使名軍額州
縣廢置一一條列以憑撰述郡國志漢述藝文隋編經
籍盖以緫括典墳之部牢籠流略之書唐初以迄開元
圖書大備歷朝纂述卷軸彌繁若不統而論之何彰文
雅之盛請下秘書省自唐初已來古今典籍經史子集
元撰人姓氏四部大數報館以憑撰述經籍志臣名叨
輔弼學愧裁成獲奉制書俾專信史伏以有唐纘歷累
葉承平文德武功已紛綸於圖諜記言載筆尚闕漏於
簡書皇帝陛下永念淪胥深思揖讓周武謁成湯之廟
不忘故朝漢皇封王赧之孫盖悲亡國今則已覃優渥
爰勤纂修凡在臣僚孰不知感所懼史才短淺識局荒
唐實慮庸虚有孤宸委所陳條例如可施行請下所司
庶幾集事從之
漢竇貞固隠帝時為相乾祐二年貞固上言臣伏覩上
自軒昊下及隋唐歴代帝王享國年月莫不裁成信史
載在明文或編修只自於本朝或追補亦從於來者曾
無漏略咸有排聯蹤迹相尋源流可别五運生成之道
於是乎彰明一時褒貶之書因兹而昭著古既若此今
乃宜然輙敢上言庶禆有作伏以晉高祖洎少帝兩朝
臨御一紀光隂雖金德告衰盖歸歷數而炎靈復盛固
有階緣先皇帝昔在初潜曾經所事舜有歴試之迹禹
陳俾乂之功載尋發漸之繇實謂開基之本近見史臣
修高祖實錄神功聖德靡不詳明述漢之興繇晉而起
安可遺落朝代廢闕編修更若日月滋深耳目不接恐
成湮没莫究端繇伏惟皇帝陛下德洽守文功宣下武
化家為國備觀王業之源續聖繼明益表帝圖之美舊
章畢舉墜典聿修伏乞睿慈勑史官纂集晉朝實錄勑
五運相承歴代而猶傳鳳紀百王垂訓繼明而具載鴻
猷况今司契御乾握圖纂極事每循於師古政必究於
化源迨自金行成兹火德所請編錄庶補闕文其晉朝
實錄宜令監修國史蘇逢吉與史官賈緯竇儼王伸等
修撰呈進至太祖廣順元年七月竇貞固上言臣監修
國史時奉詔修晉朝實錄伏以皇帝陛下武功定業文
德化民河圖雒書將薦聖明之瑞商俗夏諺無輕典誥
之資厚言貽誡以弘心彰往考來而在念臣等任叨南
董才愧班荀屬辭虧朗暢之功緫論寡精微之識秩無
文於昭代浪塞闕如收遺韻於傳文冀開來者奉兹鉛
槧賞以油緗同傾獻扶之心上副成書之命所撰晉高
祖實錄三十卷少帝實錄二十卷謹詣東山閣門呈進
勑貞固等羣書覩奥直筆記言成一代之明文繼百王
之盛典豈特洪纖靡漏抑亦褒貶有彰將播無窮永傳
不朽歎重褒美頃刻不忘
周世宗顯德三年十二月詔曰伏以太祖聖神恭肅文
武孝皇帝削平多難開啓洪圖用干戈而清域中修禮
樂而治天下克勤克儉乃武乃文八紘方混於車書三
載忽遺於弓劒英謀睿略既高冠於前王聖德神功尚
未編於信史詢於典禮闕孰甚焉宜垂不世之文以永
無疆之美其太祖聖神恭肅文武孝皇帝實錄宜差兵
部尚書張昭修纂其同修纂官員委張昭定名奏請又
詔曰書契已來史冊相繼明君暗主罔或遺之所以紀
一時之興亡為千古之鑒誡梁均帝唐清泰二主皆居
大寳奄宅中區雖負扆當陽不享延洪之數而編年紀
事宜存纂錄之規用備闕文永傳來裔其梁均帝唐清
泰二主實錄宜差兵部尚書張昭修纂其同修纂官員
亦委張昭定名奏請四年正月兵部尚書張昭奏奉勑
編修太祖實錄及唐梁二末主實錄今請國子祭酒尹
拙太子詹事劉温叟同編修又奏撰漢書者先為項傳
編蜀記者首序劉璋所貴神噐之傳授有因歴數之推
遷得序伏緣漢隠帝君臨在太祖之前其歴試之績並
在漢隠帝朝内請先修隠帝實錄以全太祖之事功又
梁末主之上有郢王友珪簒弑君位未有記錄請依宋
書劉邵例書為元兇友珪其末主請依古義書為梁廢
帝其書曰後梁實錄唐末主之前有應順帝在位四月
出奔亦未編紀請書為前廢帝清泰主為後廢帝其書
並為實錄兼請於諸道搜索圖記並從之五年六月兵
部尚書張昭等修太祖實錄三十卷上之
顯德六年十二月壬申朔史館奏請差官撰修世宗實
錄從之
冊府元龜卷五百五十七
