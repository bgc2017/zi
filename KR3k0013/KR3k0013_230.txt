冊府元龜卷二百三十宋王欽若等撰
僣偽部
褒賞慶賜飲讌交好
和好懷附
褒賞
金行中否諸戎内侮擁衆據勢竊地稱尊然以假借義
聲驅駕時傑繇是軍旅之事變左衽之舊俗爵賞之柄
僣先王之甲令論勲績之大小定名數之繁簡形於言
奬著于命令雖開國建號方正統而有殊然而班政勸
能亦餘烈而可尚也
前凉張寔既為西平公賊曹佐隗瑾進言請偃聰塞智
開納羣言刑政小大與衆共之寔納之增位三等賜帛
四十疋
張重華自稱假凉王遣中堅將軍謝艾配步騎五千擊
後趙石季龍將麻秋破之斬首五千級重華封艾為福
禄伯善待之季龍又令麻秋進陷大夏重華以謝艾為
軍師將軍率步騎三萬擊大敗之重華論功以謝艾為
大府左長史進封福禄縣伯邑五千戸帛八千疋
前趙劉曜僣即帝位命起鄷明觀立西宫建陵霄臺扵
滈池又將於覇陵西南營夀陵侍中喬豫和苞上疏諫
之曜大悅封豫安昌子苞平興子竝領諫議大夫
後趙石勒初為東單于既平幽州封左長史張敬䓁十
一人為伯子侯文武進位有差時司冀并兖州流人數
萬戶在于遼西迭相招引人不安業勒將孔萇等攻馬
嚴馮䐗久而不尅勒問計於右長史張賓張賓對曰馮
䐗䓁本非相公之深仇遼西流人悉有戀夲之思今宜
班師息甲差選良守任之以龔遂之事不拘常制奉宣
仁澤奮揚威武幽冀之寇可翹足而静遼西流人可指
時而至勒曰右侯計是也召萇等署武遂令李回為易
北督護及馬嚴溺死馮睹降于勒回移居易京流人降者
歲常數千勒甚嘉之封回弋陽子邑三百戸加賓封一
千戸進賓位前將軍勒既稱趙王羣臣議請論功勒曰
自孤起軍十六年于茲矣文武將士從孤征伐者莫不
蒙犯矢石備嘗艱阻其在葛陂之役厥功尤著宜為賞
之先也若身見存爵封輕重随功位為差死事之孤賞
加一等庶足以慰荅存亡申孤之心也
勒以參軍樊坦清貧擢授章武内史賜車馬衣服装錢
三百萬以厲貪俗銘佐命功臣三十九人于石函置于
建德前殿及僣號趙天王行皇帝事論功封爵開國郡
公文武二十一人侯二十四人縣公二十六人侯二十
三人其餘文武各有差勒嘗夜微行簡察營衛齎繒帛金
銀以賂門者求出永昌門門候王假欲收捕之從者至
乃止旦召假以為振忠都尉爵關内侯
石季龍僣稱大趙天王既平遼西入宫論功封賞各有
差
前燕慕容皝既受晉命為燕王封諸功臣百餘人後親
伐宇文歸盡俘其衆行飲至之禮論功行賞各有差以
牧牛給貧家田于苑中公收其八二分入私有牛而無
地者亦田于苑中公收其七三分入私記室参軍封裕
諫之皝賜錢五萬平州别駕皇甫真以破趙將麻秋之
功拜奉車都尉
前秦苻堅僣即帝位遣尚書令太子太傅王猛伐慕容
暐于鄴堅又躬率精銳十萬向鄴攻䧟之堅入鄴宫散
暐宫人珍寳以賜將士論功封賞各有差以王猛為使
持節都督關東六州諸軍事車騎大將軍開府儀同三
司冀州牧軍還以功封清江郡侯賜以美女五人上女
妓十六中妓三十八人馬八匹車十乘猛疏固辭不受
及平張天錫五品稅百姓金銀一萬三千斤以賞軍士
餘皆安堵如故
後秦姚興僣即帝位下書封其先朝舊臣姚驢磑趙惡
地王平馬萬載黃世等子為五等子男以司隸校尉郭
撫扶風太守強超長安令魚佩槐里令彭明倉部郎王
年等清勤貞白下書褒美增撫邑一百戸賜超爵關内
侯佩等進位一級興嘗從朝門遊于文武苑及昏而還
將自平朔門入前驅既至城門校尉王滿聰被甲持杖
閉門距之曰今已昏闇姦良不辨有死而已門不可開
興乃廻從朝門而入旦而召滿聰進位二等又下書以
其故丞相姚緒太宰姚碩德太傅姚旻大司馬姚崇司
徒尹緯䓁二十四人配饗扵姚萇是時尚書令廣平公
姚弼謀害太子詹事王周亦虚襟引士樹黨東宫弼惡
之每䧟害周周抗志確然不為之屈興嘉其守正以周
為中書監
後凉吕隆既僣即位以弟超有佐命之勲拜使持節侍
中都督中外諸軍事輔國大將軍司隸校尉錄尚書事
封安定公
夏赫連勃勃僣位謂軍師將軍王買德曰朕將進圖長
安卿試言取之方略買德言一旬之間必面縳麾下勃
勃乃以買德為撫軍長史南斷青泥勃勃既入長安大
饗將士舉觴謂買德曰卿往日之言一周而果效可謂
箕無遺策矣雖宗廟社稷之靈亦卿謀猷之力也此觴
所集非卿而誰扵是拜買德都官尚書加冠軍將軍封
河陽侯
慶賜
昔典午中圯琅琊饗國衣冠之儀僅存於舊物甲兵之
勢㒺能於四臨故五胡得以迭興中州繇其分據當其
僣位之初尅敵之際乃頒命令以悅人心則有赦境内
之殊死蠲積年之逋調加文武之爵賚内外之帛或歡
浹於酺宴或惠洽扵牛酒比夫肆虔劉以逞威任狂暴
而無節者亦可尚矣
前凉張祚既僣稱帝號稱和平元年赦殊死賜鰥寡帛
加文武爵各一級
前趙劉曜既葬其父墓大赦境内殊死已下賜人爵二
級孤老貧病不能自存者帛各有差
後趙石勒既稱趙王元年赦殊死已下均百姓田租之
半賜孝悌力田死義之孤帛各有差孤老鰥寡榖人三
石大酺七日太和中勒廵行冀州諸郡引見高年孝悌
力田文學之士班賜榖帛有差建平中秦州送白獸白
鹿荆州送白雉白兔濟隂木連理甘露降苑鄊勒以休
瑞並臻遐方慕義赦三歲刑已下均百姓去年逋調特
赦凉州殊死凉州計吏皆拜郎中賜絹十疋綿十斤是
年勒親耕籍田賜其公卿已下金帛有差
石弘既立改年延義文武百寮進位一等
石季龍初為居攝趙天王使牙門將張彌徙雒陽鍾簴
九龍翁仲銅駝飛廉于鄴赦二歲刑賚百姓榖帛百官
爵一級明年僣稱大趙天王即位扵南郊大赦殊死已
下百官封署各有差其後伐慕容皝還朝其羣臣於襄
國建德前殿復從征文武有差至鄴設飲至之禮賜俘
徧於丞郎及僣皇帝位于南郊百官增位一等
冉閔既僣即皇帝位于南郊文武進位三等封爵有差
前燕慕容皝既僣為燕王伐宇文歸盡俘其衆行飲至
之禮論功行賞各有差
慕容雋既僣即皇帝位其從行文武諸藩使人及登號
之日悉增位三級派河之師守鄴之軍下及戰士賜各
有差臨陣戰亡者將士加贈二等士卒復其子孫殿中
舊人随才擢敘其後讌羣臣扵蒲池因問高年疾苦孤
寡不能自存者賜榖帛有差
前秦苻堅僣即皇帝位其後自臨晉還長安賜為父後
者爵一級鰥寡高年榖帛有差均所過田租之半又以
凉州新附復租賦一年為父後者賜爵一級孝悌力田
爵二級孤寡高年榖帛有差女子百戸牛酒大酺三日
後秦姚萇時因天大雪下書將帥死王事加秩二等士
卒戰沒皆有褒贈及立社稷扵長安百姓年七十有德
行者拜為中大夫歲賜牛酒
姚興時以日月薄蝕災眚屢見降號稱王賜孤老鰥寡
粟帛有差年七十以上加衣杖其後伐乞伏乾歸敗之
進如枹罕班賜王公以下徧于卒伍既立其子泓為皇
太子賜子為父後者爵一級
姚泓既僣即帝位大赦殊死已下内外百寮增位一等
後蜀李雄既僣即帝位封范長生為西山侯復其部曲
不預軍征租稅一入其家
後凉吕纂僣即天王位大赦境内封拜有差
慕容盛時引中書令常忠等宴于東堂賜金帛有差
慕容垂僣即天王位大赦境内殊死已下封伯子男鄉
亭侯五十餘人士卒賜榖帛有差
西秦乞伏國仁自稱大單于拜授各有差
乞伏乾歸自稱河南王封拜各有差
乞伏熾磐時立第二子慕末為太子大赦境内其臣佐
等多所封授
北燕馮跋僣稱天王位赦其境内文武進位各有差
南燕慕容超既嗣偽位大赦境内封拜各有差
北凉沮渠蒙遜時焦朗據姑臧尅而宥之饗文武將士
于謙光殿賜金馬有差
飲讌
在昔典午道喪僣偽競起或竊據於中土或稱制於一
方然而臣既擇君民有定主展上下之禮陳宴飲之儀
或咨訪謀猷或策試文義或令時紀節用以申恩或鞠
旅成功因之頒慶雖云最陋之邦亦協慈惠之舉其或
務彼佚遊廢兹政事宜其敗也亦奚取焉
前凉張駿初為凉州牧西平公劉曜又使人拜駿凉州
牧凉王時辛晏阻兵扵枹罕駿宴羣寮于閑豫堂命竇
濤等進討辛晏
張天錫既襲位為西平公數宴園池政事頗廢盪難將
軍校書祭酒索商上疏極諫天錫荅曰吾非好行行有
得也觀朝榮則敬才秀之士翫芝蘭則愛德行之臣覩
松竹則思貞操之賢臨清流則貴廉潔之行覧蔓艸則
賤貪穢之吏逢飈風則惡凶狡之徒若引而申之觸類
而長之庶無遺漏矣
前趙劉聰偽嘉平二年正旦宴羣臣于光極前殿
劉曜光初中平氐羌權渠大悅宴羣臣于東堂
前燕慕容雋光夀中宴羣臣于蒲池酒酣賦詩
前秦苻生夀光中饗羣臣于太極前殿飲酣樂奏生親
歌以和之命其尚書辛牢典勸又讌羣臣于咸陽故城
苻堅永興中南游覇陵酣飲極歡命羣臣賦詩後平慕
容暐于鄴堅自鄴如枋頭讌諸父老改枋頭為永昌縣
復之終世堅至自永昌行飲至之禮歌勞止之詩以饗
其羣臣又以符融為冀州牧融將發堅祖於覇東奏樂
賦詩其後堅饗羣臣于前殿樂奏賦詩秦州别駕天水
姜子平詩有丁字直而不曲堅問其故子平曰臣丁至
剛不可以屈且曲下者不正之物未足獻也堅笑曰名
不虚行因擢為上第
後秦姚萇大敗符登于安定東置酒高會
後梁吕光攻龜兹其王帛純出奔光乃入城大饗將士
賦詩言志及僣位改為麟嘉元年其妻石氏子紹弟德
世至自仇池光迎于城東大饗羣臣因立石氏為王妃
子紹為世子讌其羣臣于内苑新堂
後燕慕容盛長樂中引中書令常忠等于東堂談宴賦
詩賜金帛各有差又讌羣臣于新昌殿
南凉秃髮傉檀大饗文武于謙光殿班賜金馬各有差
南燕慕容德建平初讌其羣臣明年入齊城讌庶老于
申池北登社首山大集諸生親臨策試既而宴饗乘高
遠矚
慕容超為宋高祖所圍明年朔旦超登天門朝羣臣于
城上殺馬以饗將士文武皆有遷授
北凉沮渠蒙遜饗文武將士于謙光殿班賜金馬有差
西凉李暠上巳日宴于曲水命羣寮賦詩而親為之序
交好
自西晉失馭中壤分隳鳴鏑控弦乘間竊號恃桀黠為
長策肆強暴為盟主繇是名器之重互專於豺狼聘問
之儀奔走于戈戟或根夲未固暫欽扵鄰好或首尾是
畏中變於野心義亦何常質無益也智出大偽不其然
乎
前凉張駿自稱凉州牧時前趙劉曜僣號又使人拜駿
凉州牧凉王駿遣参軍王隲聘于曜晉成帝咸和初懼
為曜所逼使聘於後蜀李雄修隣好又使趙石勒遣使
拜駿官爵駿不受留其使後懼勒彊遣使稱臣於勒兼
貢方物遣其使歸
後趙石勒兵鋒日盛劉聰授勒侍中征東大將軍餘如
故拜其母王氏為上黨國太夫人妻劉氏為上黨國夫人
章綬首飾一同王妃勒還襄國劉聰以平幽州之勲乃
遣其使人柳純持節署勒大都督陕東諸軍事驃騎
大將軍東單于侍中使持節開府校尉二州牧公如故
加金鉦黃鉞前後鼓吹二部增封十二郡勒固辭受二
郡而已勒兵益強盛劉聪遣其使人范龕持節策命勒
賜以弓矢加崇為陕東伯得專征伐拜封刺史將軍守
宰列侯歲盡集上署其長子興為上黨國世子加翼軍
將軍為驃騎副貳
西秦乞伏國仁自稱大都督大將軍秦河二州牧苻登
遣使者署國仁使持節大都督雜夷諸軍事大將軍大
單于苑川王
乞伏乾歸國仁死乾歸立為河南王遂遷于金城晉孝
武太元十四年苻登遣使署乾歸大將軍大單于金城
王後又遣使署乾歸假黃鉞大都督隴右河西諸軍事
左丞相大將軍河南王領秦梁益凉沙五州牧加九錫
之禮乾歸僣稱秦王姚興力未能西討恐更為邊害遣
使署乾歸使持節散騎常侍都督隴西嶺北匈奴雜胡
諸軍事征西大將軍河州牧大單于河南王乾歸方圖
河右權宜受之遂稱藩於興時呂光率衆十萬將伐乾
歸左輔密貴周左衛莫者羖羝言扵乾歸曰光旦夕將
至陛下以命世雄姿開業洮罕剋翦羣兇威振遐邇將
鼔淳風於東夏建八百之鴻慶不忍小屈與姦豎競於
一時若機事不捷非國家利也宜遣愛子以退之乾歸
乃稱藩於光遣子勑勃為質既而悔之遂誅周等
南凉禿髮烏孤嗣位務農桑修隣好吕光遣使署為假
節冠軍大將軍河西鮮卑大都統廣武縣侯烏孤謂諸
將曰吕氏遠来假授當可受不衆咸曰吾士衆不少何
故屬人烏孤將從之其將石真若留曰今本根未固理
宜随時光德刑修明境内無虞若致死於我者大小不
敵後雖悔之無所及也不如受而遵養之以待其釁烏
孤乃受之
秃髮傉檀僣稱號凉王姚興遣使拜傉檀車騎將軍廣
武公又加散騎常侍傉檀大城樂都興遣將齊難率衆
迎吕隆于姑臧傉檀攝昌松魏安二戍以避之傉檀以
姚興之盛又密圖姑臧乃去年號罷尚書丞郎官遣参
軍關尚聘于興獻興馬三千匹羊二萬頭興乃署傉檀
為持節都督河右諸軍事車騎大將軍領護匈奴中郎
將凉州刺史常侍公如故鎮姑臧傉檀雖受制於姚興
然車服禮章一如王者以宗敞為太府主簿錄記室事
北凉沮渠蒙遜為凉州牧姚興遣使人梁裴張構拜蒙
遜鎮西大將軍沙州刺史西海侯時興亦拜秃髮傉檀
為車騎將軍封廣武公蒙遜聞之不悅謂裴等曰傉檀
上公之位而身為侯者何也構對曰傉檀輕狡不仁欵
誠未著聖朝所以加其重爵者褒其歸善即敘之義耳
將軍忠貫白日勲高一時當入調鼎味輔贊帝室安可
以不信待也聖朝爵必稱功官不越德如尹緯姚晃佐
命初基齊難徐雒元勲驍將並位纔二品爵止侯伯將
軍何以先之乎竇融慇懃固讓不欲居舊臣之右未觧
將軍忽有此問蒙遜曰朝廷何不即以張掖見封乃更
遠封西海耶構曰張掖規畫之内將軍已自有之所以
遠授西海者盖欲廣大將軍之國耳蒙遜大悅乃受拜
和好
金晉中微獯醜猾夏竊據土宇盗弄干盾亦有協比隣
境倚為聲援連姻納質勤贈問之儀救患連衡崇盟載
之義所以苟延歲月共固巢窟而勢去甘壊復為寇讎
其有約以大義勸削偽號雖欲挟正又何贖焉
前燕慕容暐僣即帝位時晉大司馬桓温伐暐次于枋
頭暐衆屢欲遣使乞師于苻堅請割武牢以西之地堅
亦欲與暐連横乃遣其將苟池等率步騎二萬救暐王
師尋敗引歸池亦還
前秦苻登僣即帝位為姚興所逼遣使請兵于乞伏乾
歸以其妹東平長公主為秦梁王后乾歸特遣其前將軍
乞伏益州冠軍翟德瑥率騎二萬救之會登為興所殺
乃還師
後秦姚萇初僣稱萬年秦王時慕容冲與苻堅相攻衆
甚盛萇將西上恐冲遏之乃遣使通好以子崇為質於
冲進屯北地厲兵積粟以觀時變
姚興既襲偽位會晉師伐蜀譙縱大敗之縱遣使乞師
於興興遣平西姚賞南梁州刺史王敏率衆二萬救之
王師引還
蜀李雄僣即帝位前凉張駿遣使遺雄書勸去尊號稱
藩於晉雄復書曰吾過為士大夫所推然本無心於帝
王也進思為晉室元功之臣退思共為守藩之將掃除
氛埃以康帝宇而晉室凌遅德聲不振引領東望有年
月矣會獲来貺情在闇室有何巳巳知欲遠遵楚漢尊
崇義帝春秋之義於斯莫大駿重其言使聘相繼
李夀既襲偽位遣其散騎常侍王嘏中常侍王廣聘於
石季龍先是季龍遺夀書欲連横入寇約分天下故也
西秦乞伏乾歸初稱河南王時南凉秃髮烏孤遣使来
結和親乞伏熾磐既襲父乾歸偽位攻南羌之漒川師
次沓中沮渠蒙遜率衆攻石泉以救之熾磐聞而引還
遣將曇達與其將出連虔率騎五千赴之蒙遜聞曇逹
至引歸遣使聘于熾磐遂結和親
北燕馮跋僣即帝位蠕蠕男斛律遣使求跋女偽樂浪
公主獻馬三千匹跋命其羣下議之素弗等諫曰前代
舊事皆以宗女妻六夷宜許以妃嬪之女樂浪公主不
宜下降非類䟦曰女生從夫千里豈遠朕方崇信殊俗
奈何欺之乃許焉遣其游擊秦都率騎二千送其女歸
于蠕蠕
西凉李暠因稱凉公時北凉沮渠蒙遜每年侵寇不止
暠志在以德撫其境内但與通和立盟不之較也
暠之初西也留女敬愛養於外祖尹文文既東遷暠從
姑梁褒之母養之其後秃髮傉檀假道於北山鮮卑遣
褒送敬愛于酒泉并通和好暠遣使報聘贈以方物
北凉沮渠蒙遜僣稱河西王時姚興遣將姚碩德攻吕
隆于姑臧蒙遜遣從事中郎李典聘于興以通和好
夏赫連勃勃僣稱天王大單于遣其御史丞烏雒孤盟
於沮渠蒙遜曰自金晉數終禍纏九服趙魏為長蛇之
墟秦隴為豺狼之穴二都神京鞠為茂草蠢爾羣生罔
知凴賴上天悔禍運屬二家封疆密邇道會義親宜
敦和好弘康世難爰自終古有國有家非盟誓無以昭
神祗之心非斷金無以定終始之好然晉楚之成吴蜀
之約咸口血未乾而尋背之今我二家契殊曩日言未
發而有篤愛之心音一交而懷傾蓋之顧息風塵之警
同克濟之誠戮力一心共濟六合若天下有事則雙振
義旗區域既清則竝敦魯衛夷險相赴交易有無爰及
子孫永崇斯好蒙遜遣其將沮渠漢平来盟
懷附
金統失御&KR0034;祚南播江淮以北氊韋雜俗金革恃力或
跨有數郡豺狼肆志或雄視廣野政非以德民無定居
然而竊吊伐之名專威惠之柄用能引納轉徙懷集降
附卑詞以待敵境優禮以求絶俗推誠於向背之類䘏
隠於禽獲之輩靡愛爵賞務取綏懷設以激勸之方開
以誘掖之道所謂行忠信於蠻貊假仁義為蘧廬者已
前凉張軌為凉州刺史時王彌陷京都中州避難来者
日月相繼分武威置武興郡以居之
張駿為凉州牧西域諸國獻汗血馬火浣布犎牛孔雀
巨象及諸珍異二百餘品又鄯善王元孟獻女號曰美
人立賓遐觀以處之焉耆前部于寘王竝遣使貢其方
物
西凉武昭王暠遷居酒泉鄯善前部王遣貢其方物
前趙劉元海僣即漢王位入都蒲子河東平陽屬縣壘
壁盡降時汲桑起兵趙魏上郡四部鮮卑陸遂延氐尊
大單于徵東莱王彌及石勒等竝相次降之元海悉署
其官爵
劉曜既僣位氐楊伯之斬姜冲兒以隴城降宋亭斬趙
募以上邽降徙秦州大姓楊姜族二千餘戸于長安氐
羌悉下竝送質任
後趙石勒在襄國時曹嶷據有青州既叛劉聰南禀王
命以建業懸遠勢援不接懼勒襲之故遣通和勒授嶷
東州大將軍青州牧封琅琊公又既擒叚末杯乃赦而
歸之命末杯為子署為使持節安北將軍北平公遣還
遼西末杯感勒厚恩在途日南面而拜者三叚氏遂專
心歸附自是王俊威勢漸衰石季龍得晉邵續遣使送
續於勒勒使徐光讓之曰國家應符撥亂八表宅心遺
晉怖威遠竄楊越而續蟻封海阿䟦扈王命以夷狄不
足為君耶何無上之甚也國有常刑於分甘乎續對曰
晉末饑亂奔控無所保合鄉宗庶全老幼屬大王龍飛
之始委命納質精誠無感不蒙慈恕言歸遺晉仍荷寵
授誓盡忠節實無二心且受彼厚榮而復二三其趣者
恐亦不容于明朝矣周文生于東夷大禹出於西羌帝
王之興蓋惟天命所屬德之所招當何常耶伏惟大王
聖武自天道隆虞夏凡有含生孰不延首神化恥隔皇
風而况囚乎使囚去真即偽不得早叩天門者大王負
囚囚不負大王也釁鼔之刑囚之常分但恨天實為之
謂之何哉勒曰其言愷至孤愧之多矣夫忠于其君者
乃吾之所求也命張賓延之于館厚撫之尋以為從事
中郎令自後諸尅敵擒俊皆送之不得輒害冀獲如續
之流初季龍之攻續也朝廷有王敦之逼不遑救恤續
既為勒所執身灌園鬻菜以供衣食勒屢遣察之歎曰
此真高人矣不知是安足貴乎嘉其清苦數賜榖帛每
臨朝嗟歎以勵羣臣
前燕慕容廆初為鮮卑都督時東胡宇文鮮卑段部以
廆威德日廣懼有并吞之計因為寇掠往来不絶廆卑
辭厚幣以撫之時二京傾覆幽冀淪陥廆刑政修明虚
懷引納流亡士庶多襁負歸之廆乃立郡以統流人冀
州人為冀陽郡豫州人為周成郡青州人為營丘郡并
州人為唐國郡
慕容雋車騎大將軍范陽公劉寧屯據蕕城降于苻氏
至此率戸二千詣薊歸罪拜後將軍
慕容暐將吕護奔于晉尋復叛歸於暐暐待之如初因
遣傳顔與護率衆據河隂顔北襲勑勒大獲而還護攻
雒陽中流矢而死
前秦苻健時西虜乞沒軍邪遣子入侍健於是置来賓
舘於平朔門以懷遠人
苻堅時車師前部王彌寘鄯善王休密䭾朝于堅堅賜
以朝服引見西堂寘等觀其宫宇壮麗儀衛嚴肅甚懼
因請年年貢獻堅以西域路遥不許令三年一貢九年一
朝以為永制時王猛獲張天錫將燉煌隂據及甲士五
千既東平六州西擒楊纂欲以德懷遠且跨威河右至
是悉送所獲還凉州天錫懼而遣使謝罪稱藩堅大悅
即署天錫為使持節散騎常侍都督河右諸軍事驃騎
大將軍開府儀同三司凉州刺史西域都護西平公吐
谷渾碎奚以楊纂既降懼而遣使送馬五千匹金銀百
斤堅拜奚安遠將軍漒川侯堅遣符雒等伐代王涉翼
犍其子翼圭縳父請降堅以翼犍荒俗未参仁義令入
大學習禮堅嘗之大學召涉翼犍問曰中國以學養性
而人夀考漠北噉牛羊而人不夀何也翼犍不能荅又
問鄉種人有堪將者可召為國家用對曰北人能捕六
畜善馳走逐水草而已何堪為將又問好學否對曰若
不好學陛下用教臣何為堅善其荅先是梁熙遣使西
域稱揚堅之威德并以繒綵賜諸國王於是朝獻者十有
餘國大宛獻天馬千里駒皆汗血朱鬛五色鳳膺麟身
及諸珍異五百餘種堅曰吾思漢文之返千里馬咨嗟
美詠今所獻馬其悉返之庶克念前王髣髴古人矣乃
命羣臣作止馬詩而遣之示無欲也其下以為盛德之
事遂同漢文於是獻詩者四百餘人又張平以并州叛
堅率衆討之以其建節將軍鄧羌為前鋒率騎五千據
汾上堅至銅壁平盡衆拒戰為羌所敗獲其養子蚝送
之平懼乃降于堅堅赦其罪署為右將軍蚝武賁中郎
將加廣武將軍徙其所部三千餘戸于長安
後秦姚萇與苻登相持登將金槌以新平降萇萇輕將
數百騎入槌營羣下諫之萇曰槌既去苻登復欲圖我
將安所歸且懷德初附推疑委質吾復以不信待之何
以御物乎羣氐果有異謀槌不從而止
姚興時晉荆州司馬休之襄州魯宗之為宋武帝所敗
引歸休之宗之等遂與譙王文思新蔡王道賜寕朔將
軍梁州刺史馬敬輔國將軍竟陵太守魯軌寧朔將軍
南陽太守魯範奔于興休之等至長安興謂之曰劉裕
崇奉晉帝豈便有闕乎休之曰臣前下郡琅琊王德文
泣謂臣曰劉裕供御主上刻薄苛深以事勢推之社稷
之憂方未可測興將以休之為荆州刺史任以東南之事
休之固辭請與魯宗之等擾動襄陽淮漢乃以休之為
鎮南將軍揚州刺史宗之等竝有拜授休之將行侍御
史唐盛言於興曰符命所記司馬氏應復河雒休之既
得濯鱗南翔恐非復池中之物可以崇禮不宜放之興
曰司馬氏脫如所記留之適足為患遂遣之揚武安鄉
侯康宦驅略白鹿原氐胡數百家奔上雒太守宋林距
之商雒人黃金等起義兵以掎宦宦乃率衆歸罪興赦
之復其爵位又乞伏乾歸遣使送所掠守宰謝罪請降
興以赫連勃勃之難權宜許之假乾歸及其子熾磐官
爵又晉河間王子國璠章武王子叔道来奔興謂之曰
劉裕興復晉室卿䓁何故来也國璠等曰裕與不逞之
徒削弱王室宗門能自修立者莫不害之是避之来實
非誠欵所以避死耳興嘉之以國璠為建義將軍揚州
刺史叔道為平南將軍交州刺史賜以甲第又蜀譙縱
遣使稱藩請桓謙欲令順流東伐劉裕興以問謙謙請
行遂許之興既僣號楊盛保仇池遣使請命拜使持節
鎮南將軍仇池公鮮卑越質詰歸率戸二萬叛乞伏乾
歸降于興處之于成紀拜使持節鎮西將軍平襄公時
京兆韋華譙郡夏侯軌始平龐朓等率襄陽流人一萬
叛晉奔于興興引見東堂謂華曰晉自南遷承平已久
今政化風俗何如華曰晉主雖有南面之尊無總御之
實宰輔執政政出多門權去公家遂成習俗刑網峻急
風俗奢宕自桓温謝安已後未見寬猛之中興大悅拜
華中書令興遣散騎常侍席確詣凉州徵呂隆弟超入
侍隆遣之呂隆懼秃髮傉檀之逼表請内徙興遣齊難
及鎮西姚詰鎮遠乞伏乾歸鎮遠趙曜等步騎四萬迎
隆于河西難至姑臧以其司馬王尚行凉州刺史配兵
三千鎮姑臧以將軍閻松為倉松太守郭將為番禾太守
分戍二城徙隆及其宗室僚屬于長安沮渠蒙遜遣弟
如子貢其方物王尚綏撫遺黎𨗳以信義百姓懷其惠
化翕然歸之北部鮮卑竝遣使貢欵又晉輔國將軍袁
虔之寧朔將軍劉夀冠軍將軍高長慶龍驤將軍郭恭
等貳于桓玄懼而奔興興臨東堂引見謂虔之等曰桓
玄雖名晉臣其實晉賊其才度定何如父也能辦成大
事否虔之曰玄藉世資雄據荆楚屬晉朝失政遂偷竊
宰衡安忍無親多忌好殺位不才授爵以愛加無公平
之度不如其父遠矣今既握朝權必行篡奪既非命世
之才正可為它人驅除耳此天以機便授之陛下願速
加經略廓清吴楚興大悅以虔之為大司農餘皆有拜
授虔之固讓請疆場自效改授假節鉞寧南將軍廣州
刺史興又遣大鴻臚梁裴以新平張搆為副拜秃髮傉
檀車騎將軍廣武公沮渠蒙遜鎮西將軍沙州刺史西
海侯李玄盛安西將軍高昌侯興遣鎮遠趙曜率衆二
萬西屯金城建節王松忩率騎助呂隆等守姑臧松忩
至魏安為傉檀弟文真所圍衆潰執松忩送于傉檀傉
檀大怒送松忩還長安歸罪文真深自陳謝
姚泓為太子也其弟弼有奪嫡之謀泓恩撫如初未嘗
見于色姚紹每為弼羽翼泓亦推心宗事弗以為嫌及
僣位任紹以兵權紹亦感而歸誠卒守其忠烈其明識
寬裕皆此類也
後凉吕光郭黁既叛推後將軍楊軌為盟主軌自稱大
將軍凉州牧光遺軌書曰自羌胡不靖郭黁叛逆南蕃
安否音問兩絶行人風傳云卿擁逼百姓為黁唇齒卿
雅志忠貞有史魚之操鍳察成敗遠侔古人豈宜聽納
姦邪以虧大美陵霜不彫者松柏也臨難不移者君子
也何圖松柏彫於微霜雞鳴已於風雨郭黁巫卜小數
時或誤中考之大理率多虚謬朕宰化寡方澤不逮遠
致世事紛紜百城離叛戮力一心同濟巨海者望之於
卿也今中倉積粟數千百萬東人戰士一當百餘入則
言笑晏晏出則虎步凉州吞黁咀業綽有餘暇但與卿
形雖君臣心過父子欲全卿名節不使貽笑將来軌不
答
北燕馮跋時蠕蠕斛律為其弟大但所逐盡室奔跋乃
舘之于遼東郡待之以客禮跋納其女為昭儀
南燕慕容垂遣其征西大將軍太原王慕容楷衛軍慕
容麟鎮南慕容紹征虜慕容宙等攻苻堅冀州牧苻定
鎮東苻紹幽州牧苻謨鎮北苻亮楷與定等書喻以禍
福定等悉降垂留其太子寳守中山率諸將南攻翟遼
以楷為前鋒都督遼之部衆皆燕趙人也咸曰太原王
之子吾之父母相率歸附遼懼遣使請降垂至黎陽遼
肉袒謝罪垂厚撫之
北凉沮渠蒙遜時禿髮傉檀来伐蒙遜敗之於若厚塢
傉檀湟河太守文支據湟川護軍成宜侯率衆降之署
文支鎮東大將軍廣武太守振武侯成宜侯為振威將軍
湟川太守以殿中將軍王建為湟河太守蒙遜攻秃髮
西郡太守楊統於日勒統降拜為右長史寵踰勛舊
偽吴楊行密唐乾寧四年梁祖平兖鄆朱瑾及沙陀將
李承嗣史儼等皆奔淮南行密待之優厚任為將瑾與
承嗣皆位至方伯
冊府元龜卷二百三十
