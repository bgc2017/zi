册府元龜卷五百三十一宋王欽若等撰
諫諍部
規諫第八
隋于宣敏開皇初為奉車都尉使奉撫慰巴蜀還上疏
曰臣聞磐石之宗漢室於是惟永建維城之固周祚所
以霛長昔秦皇置牧守而罷諸侯魏后暱謟邪而疎骨
肉遂宗社移於他族神器傳于異姓此事之明甚於觀
火然山川設險非親勿居且蜀土沃饒人物殷阜西通
卭𤏡南屬荆巫周德之衰兹土遂成戎首炎政失御此
地便為禍先是以明者防于無形治者制其未亂方可
慶隆萬世年逾七百伏惟陛下日角龍顔&KR0574;樂推之運
參天貳地居揖讓之期億兆宅心百神受職理須樹建
藩屏封植子孫繼周漢之宏圖改秦魏之覆軌抑近習
之權勢崇公族之本枝但三蜀三齊各稱天險分王戚
屬今正其時若使利建合宜封樹得所巨猾息其非望
姦臣杜其邪謀盛業洪基同天地之長久英聲茂實齊
日月之炤臨臣雖學謝多聞然情深體國輙申管見戰
慄惟深帝省表嘉之謂高熲曰于氏世有人焉竟納其
言遣蜀王秀鎮蜀
何妥為通直散騎常侍納言蘇威兼領五職高祖甚親
重之妥奏威不可信任又以掌天文律度皆不稱職妥
又上八事以諫今所載者四事而已其一事曰臣聞知
人則哲惟帝難之孔子曰舉直錯諸枉則民服舉枉錯
諸直則民不服由此言之政之治亂必慎所舉故進賢
受上賞蔽賢蒙顯戮察今之舉人良異於此無論謟直
莫擇賢愚志欲崇高則起家喉舌之任意須屈抑必白
首郎署之官人之不服實由於此臣聞爵人於朝與衆
共之刑人于市與衆棄之伏見留心獄訟愛人如子每
應决獄無不詢訪群公刑之不濫君之明也刑既如此
爵亦宜然若有懋功簡在帝心者便可擢用自斯以降
若選重官必須參以衆議勿信一人之舉則上不偏私
下無怨望其二事曰孔子云定察阿黨則罪無掩蔽又
曰君子周而不比小人比而不周所謂比者即阿黨也
謂心之所愛既已光華榮顯猶加提挈心之所惡既已
沉滯屈辱薄言必怒提挈既成必相掩蔽則欺上之心
生矣屈辱既加必有怨恨則謗讟之言出矣伏願廣加
逖訪勿使朋黨路開威恩自任有國之患莫大於此其
三事曰臣聞舜舉十六族謂八元八凱也計其賢明理
優今日猶復擇才授任不相侵濫故得四門雍穆庶績
咸熙今官員極多用人甚少有一人身上乃兼數職為
是國無人也為是人不善也今萬乘大國髦彦不少縱
有明哲無由自達東方朔言曰尊之則為將卑之則為
虜斯言信矣今當官之人不度德量力既無吕望傅說
之能自負傅巖渭水之氣不慮憂深責重惟畏總領不
多安斯寵任輕彼權軸好致顛蹶蓋此之由也易曰鼎
折足覆公餗其形渥凶言不勝其任也臣聞窮力舉重
不能為用伏願更任賢良分才參掌使各行有餘力則
庶事康哉其四事曰臣聞禮云析言破律亂名改作執
左道以亂政者殺孔子曰仍舊貫何必改作伏見比年
以來改作者多矣至如范威漏刻十載不成趙翊尺秤
七年方决公孫濟迂誕醫方費逾巨萬徐道慶廻互子
午糜耗飲食常明破律多歴歲時王渥亂名曾無紀極
張山居未知星位前已蹂藉太常曹魏祖不識北辰今
復轔轢太史莫不用其短見使自誇毗邀射名譽厚相
誣罔請今日已後有如此者若其言不驗必加重罰庶
令有所畏忌不敢輕奏狂簡時蘇威權兼數司先嘗隠
武功故妥言自負傅巖渭水之氣以此激上書奏威大銜之
枊彧為治書侍御史見高祖勤於聽受百僚奏請多有
煩碎因上疏諫曰臣聞自古聖帝莫過唐虞象地則天
布政施化不為叢脞是謂欽明語曰天何言哉四時
行焉故知人君出令誡在煩數是以舜任五臣堯咨
四岳設官分職各有司存垂拱無為天下以治所謂勞
於求賢逸於任使又云天子穆穆諸侯皇皇此言君臣
體裁有别比見四海一家萬機務廣事無大小咸關聖
聽留心治道無憚疲勞亦由群官懼罪不能自决取判
天旨聞奏過多至營造細小之事出給纖微之物一日
之内酬荅百司至乃日旰忘食夜中未寝動以文簿憂
勞聖躬伏願思臣至言少减煩務以怡神為意以養性
為懷思武王安樂之義念文王憂勤之理若其經國大
事非臣下裁斷者伏願詳决自餘細務責成所司則聖
體盡無疆之壽臣下蒙覆育之賜也高祖覽而嘉之
楊尚希為上儀同高祖每旦臨朝日昃不倦尚希諫曰
周文王以憂勤事損壽武王以安樂延年願陛下舉大
綱責成宰輔繁碎之務非人主所宜親也帝歡然曰公
愛我
張羡仕後周為司城中大夫以年老致政高祖遷都龍
首羡上表勸以儉約上優詔荅之
裴肅仁壽中為貝州長史見皇太子勇蜀王秀左僕
射高熲俱廢黜遣使上書曰臣聞事君之道有犯無隠
愚情所懷敢不聞奏竊見高熲以天挺良才元勲佐命
陛下光寵亦已優隆但鬼瞰高明世疵俊異側目求其
長短者豈可勝道哉願陛下錄其大功忘其小過臣又
聞之古先聖帝教而不誅陛下至慈度越前聖二庶人
得罪已久寧無革心願陛下弘君父之慈顧天性之義
各封小國觀其所為若能遷善漸更增益如或不悛貶
削非晩今者自新之路永絶愧悔之心莫見豈不哀哉
書奏帝謂楊素曰裴肅憂我家事此亦至誠也
蘇威為民部尚書兼納言文帝嘗與文獻皇后對觴召
威及高熲楊素廣平王雄四人謂曰太史言朕祚運盡
於三年朕憂懣故舉此酒耳今欲營南山險處與公等
固之以觀時變將如何威進曰周文修德旋地動之災
宋景一言星退三舍願陛下恢崇德度享天之休若棄
德恃險同舟之人誰非敵國縱南山之阻安足固哉帝
善其言屬之以酒又從焬帝征遼東領右禦衞大將軍
楊元感之反也帝引威帳中懼見於色謂威曰此小兒
聰明得不為患乎威曰夫識是非審成敗者乃所謂聰
明元感麄疎非聰明者必無所慮但恐寖成亂階耳威
見勞役不息百姓思亂微以此諷帝竟不悟後從幸鴈
門為突厥所圍朝廷危憚帝欲輕騎潰圍而出威諫曰
城守則我有餘力輕騎則彼之所長陛下萬乘之主何
宜輕脱帝乃止突厥俄亦解圍而去車駕至太原威言
於帝曰今者盜賊不止士馬疲敝願陛下還京師深根
固本為社稷之計帝初然之竟用宇文述等議遂往東
都時天下大亂威知帝不可改意甚患之屬帝問侍臣
盜賊事宇文述曰盜賊信少不足為虞威不能詭對以
身隠於殿柱帝呼威而問之威對曰臣非職司不知多
少但患其漸近帝曰何謂也威曰他日賊據長白山今
者近在滎陽汜水帝不悅而罷尋屬五月五日百僚上
遺多以珍翫威獻尚書一部微以諷帝帝彌不平
唐孫伏伽萬年縣法曹武德元年初以三事上諫其一曰
臣聞天子有諍臣雖無道不失其天下父有諍子雖無道
不䧟於不義故曰子不可以不諍於父臣不可以不諍
於君以此言之臣之事君猶子之事父故也隋後主所
以失天下者何也止為不聞其過當時非無直言之士
由君不受諫自謂德盛唐堯功高夏禹窮侈其慾以恣
其心天下之士肝腦塗地戶口減耗盜賊日滋而不覺
知者皆由朝臣不敢告之也向使修嚴公之法開直言
之路選賢任能賞罰得中人人樂業誰能搖動者乎所
以前朝好為變更不師古訓者止為天誘其咎將以開
今聖唐也陛下龍舉晉陽天下饗應計不旋踵大位遂
隆陛下勿以唐得天下之易不知隋失之不難也陛下
貴為天子富有天下動則左史書之言則右史書之既
為竹帛所拘何可恣情不慎凡蒐狩須順四時既代天
理安得非時妄動陛下二十日龍飛二十一日有獻鷂
鶵者此乃前朝之弊風少年之事務何忽今日行之又
聞相國參軍事盧牟子獻琵琶長安縣丞張安道獻弓
箭頻蒙賞勞但普天之下莫非王土率土之濱莫非王
臣陛下必有所欲何求而不得陛下所少者豈此物哉
願陛下察臣愚心則天下幸甚其二曰百戲散樂本非
正聲有隋之末大見崇用此謂淫風不可不改近者太
常官司於人間借婦女裙襦五百餘具以充散妓之服
云擬五月五日於玄武門遊戲臣竊思審實損皇猷亦
非貽厥孫謀為後代法也故書云無以小惡為無傷而
弗去恐從小至於大故也論語云放鄭聲遠佞人又云
樂則韶舞以此言之散妓定非功成之樂也如臣愚見
請竝廢之則天下不勝幸甚其三曰臣聞性相近而習
相遠以其所好相染也故書云與治同道罔弗興與亂
同事罔弗亡以此言之興亂斯在所與皇太子及諸王
等左右群僚不可不擇而任之也如臣愚見但是無義
之人乃先來無頼家門不能邕睦及好奢華馳獵馭射
專作慢遊狗馬聲色歌舞之人不得使親而近之也此
等止可悅耳目備驅馳至於拾遺補闕决不能為也臣
歴窺往古下觀近代至於子孫不孝兄弟離間莫不為
左右之亂也願陛下妙選賢才以為皇太子僚友如此
即克隆磐石永固維城矣高祖覽之大悅以為治書侍
御史及平王世充竇建德大赦天下既而責其黨與竝
令配遷伏伽上表諫曰臣聞王言無戲自古格言去食
存信傳諸舊典故書云爾無不信朕不食言又論語云
一言出口駟不及舌以此而論言之出口不可不慎伏
惟陛下光臨區宇覆育群生率土之濱誰非臣妾絲綸
一發取信萬方使聞之者不疑見之者不惑陛下今月
二日發雲雨之制光被黔黎無所間然公私蒙頼既云
常赦不免皆赦除之此非直赦其有罪亦與天下斷當
許其更新以此言之但是赦後即無事因何王世充及
建德部下赦後始欲遷之此是陛下自違本心遣下人
若為取則若欲子細推尋逆城之内人誰無罪故書云
殱厥渠魁脅從罔治若論渠魁充等為首渠魁尚免脅
從何辜且古人云蹠狗吠堯吠非其主在東都城内及
建德部下及有與陛下積小故舊編髮友朋猶尚有人
敗後始至者此等豈忘陛下皆云被擁故也以此言之
自外疎者竊謂無罪又書云非知之艱行之惟艱上古
以來何代無君所以只稱堯舜之善者何也直由為天
子者實難善名難得故也往者天下未平威權須應機
而作今四方既定設法須與人共之但法者陛下自作
之還須守之使天下百姓信而畏之今自為無信欲遣
兆人若何信畏故書云無偏無黨王道蕩蕩無黨無徧
王道平平賞罰之行達乎貴賤聖人制法無限親疎如
臣愚見世充建德下偽官經赦合免責情欲遷配者請
竝放之則天下幸甚又上表請置諫官高祖皆納焉
孔穎達為給事中太宗初即位留心庶政穎達數進忠
言益見親待太宗嘗問曰論語云以能問於不能以多
問於寡有若無實若虛何謂也穎達對曰聖人設教欲
人謙光己雖有能不自矜大仍就不能之人求訪能事
己之才藝雖多猶以為少仍就寡少之人更求所益己
之雖有其状若無己之雖實其容若虛非惟匹庶帝王
之德亦當如此夫帝王内蘊神明外須玄默使深不可
測度不可知易稱以蒙養正以明夷莅衆若具位居尊
極炫曜聰明以才凌人飾非拒諫則上下情隔君臣道
乖自古滅亡莫不由此也太宗深善其對
李大亮為凉州都督以惠政聞太宗謂侍臣曰大亮可
謂忠直矣朕遣使至其所見有隹鷹諷令獻朕大亮因
密表責朕云陛下久絶田獵而使者求鷹若是陛下之
意深乖昔旨如其自擅使罪其人朕覽表嘉歎不能自
已有臣若是朕復何憂於是賜之金壺以彰忠讜
戴胄為民部尚書太宗將修雒陽胄諫曰關中河外近
置軍團富室強丁竝從戎旅重以九城作使餘丁向盡
去京二千里内先配司農將作假有遺餘勢何足紀亂
離俯爾戸口單苦一人就役舉家便廢入軍者督其戎
仗從役者責其餱糧盡室經營多不能濟以臣愚見恐
致怨嗟今丁役既盡賦調不入費用不止帑藏甚虛且
雒陽宫殿足蔽風雨數年功畢亦謂非晩若頓修營恐
傷勞擾上嘉之因謂其侍臣曰戴胄於我非骨肉之親
但以忠直勵行情深體國事有機要無不以聞
張元素為給事中太宗發卒修雒陽宫元素諫曰陛下
承百王之末屬凋弊之餘必欲節之以禮制陛下宜以
身為先東都未有幸期即令補葺豈疲人之所望也陛
下初平東都之始層樓廣殿皆令徹毁天下翕然同心
欣仰豈有初則惡其侈靡今乃襲其雕䴡臣每承德音
未即廵幸此則事不急之務成虛費之勞國無兼年之
積何用兩都之好臣聞阿房成秦人散章華就楚衆離
又乾陽畢工隋人觧體且以陛下今時功力何如隋日
役瘡痍之人襲亡隋之弊深恐甚於煬帝者矣願陛下
思之無為由余所笑則天下幸甚上大悅謂房元齡曰
本修雒陽意在便於百姓今元素上表實亦可依必事
理須行露坐亦復何苦所修宜卽停之
禇遂良為諫議大夫太宗問曰舜造漆器禹雕其爼當
時諫舜禹者十餘人食器之間若諫何也遂良對曰彫
琢害農事纂組傷女工首創奢淫危亡之漸漆器不已
必金為之金器不已必玉為之所以諍臣必諫其漸及
其滿盈無所復諫太宗以為然因曰夫人君不憂百姓
而事奢淫危亡之機可反手而待也又皇子年幼者多
任都督刺史遂良上䟽曰昔兩漢以郡國理人除郡以
外分立諸子割土分疆雜用周制皇唐州縣粗依秦法
皇子幼年或授刺史陛下豈不以徧王骨肉鎮扞四方
此之造制道高前烈始臣愚見有小未盡何者刺史郡
帥民仰以安得一善人部内蘇息遇一不善人合州勞
弊是以人君愛恤百姓嘗為擇賢或稱河潤九里京師
蒙福或人興歌詠生為立祠漢宣帝云與我共理者惟
良二千石乎如臣愚見陛下兒子内年齒尚幼未堪臨
人者且留京師教以經學一則畏天之威不敢犯禁二
則觀見朝儀自然成立因此即習自知為人審堪臨州
然後遣出臣謹按漢明章和三帝能育愛子弟自兹已
降取為准的封立諸王各有國土年尚幼小者召留京
師訓以禮法垂以恩惠訖三帝世諸王數十百人惟二
王稍惡自餘飡和染教皆為善人此則前事已驗惟陛
下詳察太宗深納之又太宗謂侍臣曰當今國家何等
為急遂良曰即日四方仰德誰敢為非取太子諸王須
有定分陛下宜為萬代法以遺子孫太宗曰此言是也
朕年將五十已覺衰怠既以長子守器東宫弟及庶子
數將五十心常憂慮頗在此耳但自古嫡庶無良何嘗
不傾敗國家公等為朕搜訪賢德以輔儲宫爰及諸王
咸求正士但事人歲久即分義情深非意闚𨵦多由此
作其王府官僚宜限以四方考而代也後為黃門侍郎
太宗於寢殿側置一院令太子居之絶不令往東宫遂
良上䟽諫曰臣聞周兩問安三至必退漢儲侍膳五日
乃來前賢作法規模弘遠禮曰男子十年出就外傅出
宿於外學書計然則古之達者豈無私愛欲使成立凡
人尚猶如此况君之世子乎自當春誦夏絃親近師傅
體人間之庶事識君臣之大道使翹足延首皆聆善聲
若獻歲之有陽春玄天之有日月弘此懿德乃作元良
伏惟陛下道育三才功包九德新樹太子莫不欣然既
云廢昏立明須稱天下瞻望而教成之道實深乖闕不
離膝下常居宫内保傅之說無暢經籍之談蔑如且朋
友不可以深交交深必有怨父子不可以滯愛愛滯或
生愆伏願遠覽殷周近遵漢魏不可頓革事須階漸當
計旬日半遣還宫專學藝以潤身布芳聲於天下則微
臣雖死之日猶生之年太宗從之又太宗伐遼將發遂
良上䟽曰臣旁求史籍訖于近代為人之主無自伐遼
人臣往征則有之矣漢則荀彘楊僕魏代則母丘儉王
頎司馬懿猶為人臣慕容真僣號之子皆為其主長驅
高䴡虜其人畜削平城壘陛下立功同於天地美化包
於古昔自當超邁百王豈止俯同六子陛下昔剪平寇
逆大有爪牙年齒未衰猶堪任用惟陛下之所使亦何
行而不尅今太子新立年實幼少自餘藩屏陛下所知
今一朝棄金湯之安渡遼海之外臣忽三思煩愁竝集
特乞天慈一垂省察
虞世南為祕書監雖容貌懦懦若不勝衣而志性抗烈
每論昔古先帝王為政得失必存規諷多所補益貞觀
中隴右山摧大蛇屢見山東及江淮多大水太宗以問
世南對曰春秋時山摧晉侯召伯宗而問焉對曰國主
山川故山摧川竭君為之不舉降服乘縵徹樂出次祝
幣以禮焉梁山晉所主也晉侯從之故得無害漢文帝
元年齊楚地震二十九山同日摧大水出令郡國無來
貢獻施惠於天下遠近歡洽一不為災後漢靈帝時青
蛇見御坐晉惠帝時大蛇長三百步見齊地經市入廟
案蛇宜在草野而入市朝所以可為怪耳今蛇見山澤
蓋深山大澤必有龍蛇亦不足怪也又山東足雨雖則
其常然隂淫過久恐有冤獄宜省繫囚庶幾或當天意
且妖不勝德惟修德可以消變太宗以為然因遣使者
賑恤饑餒申理獄訟多所原宥後有星孛于虛危歴于
氐百餘日乃滅太宗謂群臣曰天見彗星是何妖也世
南曰昔齊景公時彗星見公問晏嬰對曰公穿池沼畏
不深起臺榭畏不高行刑罰畏不重是以天見彗星為
公誡耳景公懼而修德後十六日而星没臣聞天時不
如地利地利不如人和若德義不修雖獲麟鳳終是無
補但政事無闕雖有災何損於時然願陛下勿以功高
古人而自矜伐勿以太平漸久而自驕怠慎終於始彗
星雖見未足為憂太宗歛容謂曰吾之撫國良無景公
之過但吾纔弱冠舉義兵年二十四平天下未三十而
居大位自謂三代以降撥亂之主莫臻於此重以薛舉
之驍雄宋金剛之鷙猛竇建德跨河北王世充據雒陽
當此之時足為勍敵皆為我所擒及逢家難復决意安
社稷遂登九五降服北夷吾頗有自矜之意以輕天下
之士此吾之罪也上天見變良為是乎秦始皇平六國
隋焬帝富四海既驕且逸匪朝而敗吾亦何得自驕也
言念於此不覺惕焉震懼又太宗狩于濟源之凌山帝
曰古者先驅以供宗廟今所獲鹿宜令所司造脯醢以
充薦享世南諫曰陛下因聽覽之餘成順天以殺伐將
欲摧班碎掌親御皮軒窮猛獸之窟穴盡逸材之林藪
夷凶剪暴以衞黎元收革擢羽用充軍器舉旗效獲或
遵前古然黃屋之尊金轝之貴八方之所仰德萬國之
所係心清道而行猶虞銜橜斯盖重慎防微為社稷計
也是以馬卿直諫於前張昭變色於後臣誠微未敢忘
斯義且矢弧罟罼所殪已多頒食肆獲皇恩亦溥伏願
時息獵車且韜長戟不拒芻蕘之請降納溝澮之流袒
禓徒搏任之群下則貽範百王永光萬世
高季輔貞觀中為中書舍人上䟽曰竊見密王元撓等
皆是懿親陛下友愛之懷義高古昔分以車服委以藩
維須依禮儀以副瞻望比見帝子拜諸叔諸叔亦荅拜王
爵既同家人有禮詎合如此顛倒昭穆伏望一垂訓誡
永循彛則
馬周為監察御史貞觀六年將幸九成宮周上䟽曰伏
見明勅以四月二日幸九成宮臣竊惟太上皇春秋已
高陛下所宜朝夕視膳而晨昏起居今所幸宮去京三
百餘里鑾輿動軔嚴蹕經旬非可以旦暮至脫太上皇
情或思感而欲即見陛下者將何以赴之且車駕今行
本為避暑而往然則太上皇尚留熱所而陛下自遂凉
處溫清之道臣竊未安然勅書既出業已成就願示速
反之期以開衆惑十一月從幸雒陽又上疏曰臣歴觀
前代自夏殷及漢氏之有天下傳祚相繼者八百餘年
少者猶四五百年皆為積德累葉恩結於人心豈無僻
王頼前哲以免自魏晉以還降及周隋多者不過五六
十年少者纔二三十年而亡良由創業之君不務廣恩
化當時僅能自守後無遺德可思故傳嗣之主政教少
衰一夫大呼而天下土分矣今陛下雖以大功定天下
而稱德日淺故當思隆禹湯文武之道廣施德化使恩
有餘地為子孫立萬代之基但令政教無失以持當年
而已然自古明王聖主雖因人設教寬猛隨時而大要
唯以節用於身恩加於人二者是務故其下愛之如日
月畏之如雷霆此其所以卜祚遐長而禍亂不作也今
百姓承喪亂之後比於隋時纔十分之一而供官役徭
道路相繼兄去弟還首尾不絶遠者往來五六千里春
秋冬夏略無休時陛下雖每有恩詔令其减省而有司
作既不廢自然須人徒行文書役之如故臣每訪問四
五年來百姓頗有嗟怨之言以為陛下不存養之昔唐
堯茅茨土階夏禹惡衣菲食如此之事臣知不可復行
於今漢文帝惜百金之費輟露臺之役集上書嚢以為
殿惟所幸慎夫人衣不曳地至景帝以錦繡纂組妨害
女功特詔除之所以百姓安樂至孝武帝雖窮奢極侈
而承文景遺德故人心不動向使高祖之後即有武帝
天下必不能全此於時代差近事迹可見今京師及益
州諸處營造供奉器物并諸王妃主服飾議者皆不以
為儉臣聞昧旦丕顯後世猶怠作法於理其弊猶亂陛
下少處人間知百姓辛苦前代成敗目所親見尚猶如
此而皇太子生長深宫不更外事即萬歲之後固聖慮
所當憂也臣竊尋往代以來成敗之事但有黎庶怨叛
聚為盗賊其國無不即滅人主雖改悔未有重能安全
者凡修政教當修於可修之時若事變一起而後悔之
則無益者也故人主每見前代之亡則知其政教之所
由喪而皆不知其身之失是知殷紂笑夏桀之亡而幽
厲亦笑殷紂之滅隋焬帝大業之初又笑齊魏之失國
今之視焬帝亦猶焬帝之視齊魏也故京房謂漢元帝
云臣恐後之視今亦猶今之視古此言之不可不誡也
往者貞觀之初率土霜儉一疋絹纔得一㪷米而天下
怡然百姓知陛下甚憂憐之故人人自安曾無謗讟自
五六年頻歲豐稔一疋絹得粟十餘石而百姓皆以為
陛下不憂憐之咸有怨言又今所營為者寔頗多不急
之務故也自古以來國之興亡不由積蓄多少惟在百
姓苦樂且以近事驗之隋家貯雒口倉而李密因之東
都積布帛而王世充據之西京府庫亦為國家之用至今
未盡向使雒口東都無穀帛則世充李密未必能聚大
衆但貯積者固是有國之常事要當人有餘力而後收
之豈人窮而強歛之更以資寇積之無益也然儉以息
人貞觀之初陛下已躬為之故今行之不難也為之一
日則天下知之式歌且舞矣若人既勞矣而用之不息
儻中國被水旱之災邊方有風塵之患狂狡因之一竊
發則有不可測之事非徒聖躬旰食晏寢而已古語云
動人以行不以言應天以實不以文以陛下之明誠欲
厲精為政不煩遠采上古之術但及貞觀之初則天下
幸甚昔賈誼謂漢文帝云可慟哭及長歎息者言當韓
信王楚彭越王梁英布王淮南之時使文帝即天子位
必不能安又言頼諸王年少傅相制之長大之後必生
禍亂歴代以來皆以誼言為是臣竊觀今諸將功臣陛
下所與定天下者皆仰禀成規備鷹犬之用無威略振
主如韓彭之難駕馭者而諸王年竝幼小縦其長大當
陛下之日必無他心然即萬代之後不可不慮自漢晉
以來亂天下者何嘗不是諸王皆為樹置失宜不預為
節制以至於滅亡人主孰知其然但溺於私愛故使前
車既覆而後車不改轍也今天下百姓極少諸王甚多
寵遇之恩有過厚者臣之愚慮不惟慮其恃恩驕矜也
昔魏武帝寵陳思及文帝即位防守禁閉有同獄囚以
先帝加恩太多故嗣王疑而畏之也此則武帝寵陳思
適所以苦之也且帝子何患不富貴身食大國封戶不
少好衣美食之外更何所須而每年别加優賜曾無紀
極里語曰貧不學儉富不學奢言自然也今大聖創業
豈惟處置見在子弟而已當制長久之法使萬代遵行
又言臨天下者以為人本欲百姓安樂惟在刺史縣令
縣令既衆未必皆賢若每州得良刺史則合境蘇息天
下刺史悉稱賢則陛下端拱巖廊之上百姓不慮不安
自古郡守縣令皆妙選賢德欲有擢昇宰相必先試以
臨人或從二千石入為丞相今朝廷獨重内官縣令刺
史頗輕其選刺史多是武夫勲人或京官不稱職方始
外出而折衝果毅之内身材強者先入為中郎將其次
始補州任邊遠之處用人更輕其材堪宰莅以德行見
稱擢者十不能一所以百姓未安殆由於此䟽奏太宗
稱善久之先是京城諸街每至晨暮遣人傳呼以警衆
周遂奏請街置鼓每擊以警衆令罷傳呼時人便之太
宗益加賞勞又城陽公主改適饒州刺史薛昱之子瓘
將成婚太宗使卜人卜之曰兩火俱食始則同榮末亦
䨇悴若晝日行合卺之禮則終吉太宗將從之周諫曰
臣聞朝謁以朝思相戒也講習以晝思相成也讌飲以
昃思相歡也婚合以夕思相親也是以上下有威内外
有規動息有時吉凶有宜先王之教不可黷也今陛下
欲謀其始而亂其紀不可為也夫卜筮者所以定猶豫
决嫌疑若瀆禮亂常先王所不用也太宗又從其言而
止
岑文本為中書侍郎太宗謂侍臣曰當國家何等最急
各為我言之文本曰傳稱道之以德齊之以禮由斯而
言禮義為急貞觀十一年文本從至雒陽宫會糓雒汎
溢文本上封事曰臣聞創撥亂之業者其功既難守已
成之基者其道不易故居安思危所以定其業也有始
有卒所以隆其基也今雖億兆乂安方隅寧謐既承喪
亂之後又接凋弊之餘戸口减損尚多田疇懇開猶少
覆燾之恩著矣而創痍未復德教之風被矣而資產屢
空是以古人譬之種樹年紀綿遠則枝葉扶疎若種之
日淺根本未固雖壅之以黑墳暖之以春日一人搖之
必致枯槁今之百姓頗類於此常加含養則日就滋息
漸有征役則隨而凋耗凋耗既甚則人不聊生人不聊
生則怨氣充塞怨氣充塞則離散之心生矣故帝舜曰
可愛非君可畏非民孔安國曰人以君為命故可愛君
失道人叛之故可畏仲尼曰君猶舟也人猶水也水所
以載舟亦所以覆舟是以古之哲王雖休勿休日慎一
日者良為此也伏惟陛下覽古今之事察安危之機上
以社稷為重下以億兆係念明選舉慎賞罰進賢才退
不肖聞過既改從諫如流為善在於不疑出令期於必
信頥神養性省畋遊之娱去奢從儉减工役之費務靜
方内而不求闢土載櫜弓矢而無忘武備凡此數者雖
為國之常道陛下之所常行臣之愚心惟願陛下思之
而不倦行之而不怠則至道之美與三五比隆億載之
祚隨天地長久雖使桑糓為妖龍蛇作孽雉雊於鼎耳
石言於晉地猶當轉禍為福變咎為祥况水雨之患陰
陽常理豈可謂之天譴而繫聖心哉臣聞古人有言農
夫勞而君子養焉愚者言而知者擇焉輙陳狂瞽伏待
斧鉞是時魏王盛修第宅文本以為侈不可長上䟽盛
陳節儉之義言泰宜有抑損太宗竝嘉之侯君集初破
高昌曾未奏請輙配沒無罪人又私取寳物將士知之
亦競來盗竊君集恐發其事不敢制及京師有司請推
其罪詔下獄文本以為功臣大將不可輕加屈辱上䟽
曰君集等或位居輔佐或職為爪牙竝蒙拔擢受將帥
之任不能正身奉法以報陛下之恩舉措肆情罪負盈
積實宜䋲之刑典以肅朝倫但高昌昏迷人神共棄在
朝議者以其地在遐荒咸欲置之度外惟陛下運獨見
之明授决勝之略君集等奉行聖算遂得指期平弭若
論事實竝是陛下之功君集等有道路之勞未足稱其
勲力而陛下天德弗宰乃推功於將帥露布初至便降
大恩從征之人皆霑浩蕩及其凱旋特蒙曲宴又對萬
國加之重賞内外文武咸欣陛下賞不踰時而不經旬
日竝付大理雖乃君集等自挂網羅而在朝之人未知
所犯恐海内又疑陛下惟錄其過似遺其功臣以下才
謬參近職既有所見不敢默然臣聞古之人君出師命
將克敵則獲重賞不克則受嚴刑是以當其有功也雖
貪殘淫縱必蒙青紫之寵當其有罪也雖勤躬潔己不
免鈇鉞之誅故周書曰記人之功忘人之過宜為君者
也昔漢貳師將軍李廣利捐五萬之師縻億萬之費經
四年之勞惟獲駿馬三十匹雖斬宛王之首而貪不愛
卒罪惡甚多武帝為萬里征伐不錄其過遂封廣利海
西侯食邑八千戸又校尉陳湯矯詔興師雖斬郅支單于
而湯素貪盜所收康居財物事多不法為司隸所繫湯
乃上䟽曰與吏士共誅郅支幸得擒滅今司隸乃收繫案
驗是為郅支報讎也元帝赦其罪封湯關内侯賜黃金百
斤又晉龍驤將軍王濬有平吳之功而王渾等論濬違
詔不受節度軍人得孫皓寳物并燒皓宫及船濬上表
曰今年平吳誠為大慶於臣之身更為咎累武帝赦而
不推拜輔國大將軍封襄陽侯賜絹萬匹近隋新義郡
公韓擒虎平陳之日縱士卒暴亂叔寳宫内文帝亦不
問罪雖不進爵拜擒虎上柱國賜物八千叚由斯觀之
將帥之臣廉慎者少貪求者衆是以黃石公軍勢曰使
智使勇使貪使愚故智者樂立其功勇者好行其志貪
者邀趨其利愚者不計其死是知前聖莫不收人之長
棄人之短良為此也臣又聞之天地之道以覆載為先
帝王之德以含弘為美夫以區區漢武及歴代諸帝猶
能宥廣利等况陛下天縱神武振寵圖以定六合豈獨
正兹刑網不行古人之事哉伏惟聖懷自當已有斟酌
臣今所以陳聞非敢私君集等庶以螢爝未光增輝日
月陛下降雨露之澤收雷電之威錄其微勞忘其大過
使君集重升朝列復預馳驅雖非清貞之臣猶是貪愚
之將斯則陛下聖德雖屈法而德彌顯君集等愆過雖
蒙宥而過更彰足使立功之士因兹而皆勸負罪之將
由斯而改節矣䟽奏乃釋
劉洎為散騎常侍貞觀十七年皇太子初立洎謂宜尊賢
重道以弘聖德上書曰臣聞郊迎四方孟侯所以成德齒
學三讓元良由是作貞斯皆屈主祀之尊申下交之義故
得芻言咸薦睿問旁通不出軒庭坐知天壤率由兹道永
固鴻基者焉是故周儲上哲師望奭而加裕漢嗣深仁引
園綺而昭德原夫太子宗祧是繫善惡之際興亡斯在不
勤於始將悔於終是以晁錯上書令先通政術賈誼獻策
務前知禮教竊惟皇太子孝友仁義皆自天資非受審諭因
以華夷仰德翔泳希風矣然則寝門視膳已表於三朝藝
官論道宜弘於四術伏惟陛下誕睿膺圖登庸歴試多才多
藝道著於正時允武允文功成於纂紀萬方即序九國
清晏尚且雖休勿休日慎一日求異聞於振古勞睿思
於當年乙夜觀書事高漢帝馬上披卷勤過魏皇陛下
自勵如此而今太子優游棄日不習圖書臣所未諭一
也加以暫屏機務即寓雕蟲紆寳思於天文則長河韜
映摛玉字於仙札則流霞成彩固以錙銖萬代冠冕百
王屈宋不足以升堂鍾張何偕於入室陛下自好如此
而令太子悠然靜處不尋篇翰臣所未諭二也陛下備
該衆妙獨秀寰中猶晦天聰俯詢凡識聽朝之隙引見
群官降以温顔訪以古今得失朝廷是非里閭好惡凡
有巨細必關聽覽陛下自行如此而令太子久入趨侍
不接正人臣所未諭三也陛下若謂無益則何事勞神
若謂有成則宜申貽厥蔑而不急未見其可伏願俯推
睿範訓及儲君授以良書娛之嘉客朝披經史觀成敗
於前蹤晚接賓遊訪得失於當代間以書札繼以篇章
則日聞所未聞日見所未見副德逾光群生之福也古
之太子問安而退所以廣敬於君父異宫而處所以分
别於嫌疑今太子一侍天闈動移旬朔師傅以下無由
接見假令供奉有隙暫還東朝拜謁既疎且事欣仰規
諫之道固所未暇陛下不可以親教宫宷無因以進言
雖列百僚竟將何補伏願不循前躅稍抑下流弘遠大
之規展師友之義則離輝克茂帝圖斯廣凡在黎元孰
不慶頼太子溫良恭儉聰明睿哲含靈所悉臣豈不知
淺識勤思效愚忠者願滄溟益潤日月增華自此勅令
洎與岑文本褚遂良往東宫與太子遊處為賓客焉太
宗既慱總群書勵精政術每與公卿言及古今必詰難
往復洎上書諫曰帝王之與凡庶聖哲之與庸愚上下
相懸擬倫斯絶是知課至愚而對至聖以極卑而對極
尊徒思自強不可得也陛下降恩旨假慈顔凝旒以聽
其言虛襟以納其說猶恐群下未敢對揚况動神機縱
天辨餙辭以折其理援古以排其議欲令凡蔽何階應
荅臣聞皇天以無言為貴聖人以不言為德老君稱大
辨若訥莊生稱至道無聞此皆不欲煩也且多記則損
心多語則損氣心氣内損形神外勞初雖不覺久必為
累須為社稷自愛豈為性好自傷乎竊以今日升平皆
力行所致欲其久長非由辯博但當忘彼愛憎慎兹取
舍每事敦朴無非至公若貞觀之初則可矣至如秦政
強辯失人心於自矜魏文宏才虧衆望於虛說此才辯
之累較然可知矣伏願略兹雄辯浩然養氣簡彼緗圖
澹焉怡目固萬壽於南邱齊百姓於東戶則天下幸甚
皇恩斯畢
册府元龜卷五百三十一
