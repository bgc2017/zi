冊府元龜卷二百三十一宋王欽若等撰
僣偽部
征伐
昔晉室不造中原多故秦雒之郊左衽為孽各矜雄盛
競事甲兵或偏據一方或開地千里僭大號以踰度率
無名以出師交相侵凌逓搆傷殺以強威弱以衆暴寡
生民塗炭宇縣分離雖人不聊生咸嬰多難而天將悔
禍終亦自亡盖異時雨之行奉辭之義矣垂於是也可
不鍳哉
前凉張茂嗣其兄實為凉州牧會前趙劉曜遣其將劉
咸攻茂將韓璞於冀城呼延實攻寧羌護軍隂鍳於桑
壁臨洮人翟楷石琮等逐令長以縣應曜河西大震茂
以参軍陳珍為平虜護軍率卒騎一千八百救韓璞曜
隂欲引歸聲言要先取隴西後廻滅桑壁珍募發氐羌
之衆擊曜走之尅復南安永昌初復命將軍韓璞率衆
取隴西南安之地以攻秦州
張駿嗣其季父茂為凉州牧咸和初秦州諸郡既屬劉
曜駿遣武威太守竇濤金城太守張閬武興太守辛巗
揚烈將軍宋輯等率衆東會韓璞攻討之曜遣其將劉
胤来距屯於狄道城韓璞進渡沃干嶺為胤所敗(事具僣偽)
(兵敗門)
張重華嗣其父駿為凉州牧自稱凉王會後趙石季龍
使王擢麻秋孫伏都等侵寇不輟金城太守張沖降於
秋於是梁州振動重華以主簿謝艾為中堅將軍配步
騎五千擊秋大破之斬首五千級俄而麻秋進攻枹䍐
不拔退保大夏重華以謝艾為使持節軍師將軍率步
騎三萬進軍臨河秋以萬衆距之艾奔擊大敗之秋匹
馬奔大夏其後麻秋又據枹䍐有衆十二萬進屯河内
遣王擢略地晉興廣武越洪池嶺至扵曲柳姑臧大震
於是以艾為使持節都督征討諸軍事行衛將軍以索
遐為軍正將軍率步騎二萬距王擢等擢與前鋒戰敗
遁還河南還討叛虜斯骨真萬餘落破之斬首千餘級
俘擒三千八百
張天錫僣嗣凉州牧時羌廉岐自稱益州刺史率略陽
四千家背苻堅就李儼天錫自往討之以别駕楊遹為
監前鋒軍事前將軍趨金城晉興相常據為使持節征
東將軍向左南游擊將軍張統出白土天錫自率三萬
人次倉松伐儼儼大敗入城固守
前趙劉曜僣即帝位時黃石屠各路松多起兵於新平
扶風聚衆數千附於南陽王保保以其將楊曼為雍州
刺史王連為扶風太守據陳倉張顗為新平太守周庸為安
定太守據隂密松多下草壁秦隴氐羌多歸之曜遣其
車騎劉雅平西劉厚攻楊曼于陳倉二旬不尅曜率中
外精銳以赴之行次雍城太史令弁廣明言於曜曰昨
夜妖星犯月師不宜行乃止勑雅等攝圍固壘以待大
將軍三年曜發雍攻陳倉曼連謀曰諜者適還云其五
牛旗建多言胡主自来其鋒恐不可當也吾粮廪既少
無以支久若頓軍城下圍人百日不待兵刃而吾自喪
滅不如率見衆以一戰如其勝也關中不待檄而至如
其敗也一等死早晚無在遂盡衆背城而陣為曜所敗
王連死之楊曼奔於南氐曜進攻草壁又陷之松多奔
隴城進陷安定保懼遷於桑城氐羌悉從之曜振旅歸
於長安其後曜親征氐羌仇池楊難敵率衆来距前鋒
擊敗之難敵退保仇池仇池諸氐羌多䧏於曜曜後復
西討楊韜於南安韜懼與隴西太守梁勛等降於曜皆
封列侯使侍中喬豫率甲士五千遷韜等及隴右萬餘
戸於長安曜又進攻仇池時曜寢疾兼厲疫甚議欲班
師恐難敵躡其後乃以其尚書郎王獷為光國中郎將
使於仇池以說難敵難敵於是遣使稱藩會陳安叛於
隴上自稱梁王曜親征之圍於隴城安頻出挑戰累擊
敗之斬獲八千餘級右軍劉幹攻平襄尅之隴上諸縣
悉降曲赦隴右殊死以下惟陳安趙募不在其列安留
楊伯支姜冲兒等守隴城率騎數百突圍而出欲引上
邽平襄之衆還解隴城之圍安既出知上邽被圍平襄
已敗乃南走陕中曜使其將軍平先丘中伯率劲騎追
安頻戰敗之俘斬四百餘級安與壯士十餘騎於陕中
格戰安左手奮七尺大刀右手執丈八蛇矛近交則刀
矛俱發輒害五六遠則雙帶鞬服左右馳射而走平先
亦壮健絶人勇捷如飛與安搏戰三交奪其蛇矛而退
會日暮雨甚安棄馬與左右五六人步踰山嶺匿於溪
澗翌日尋之遂不知所在會連雨始霽輔威呼延清尋
其径迹斬安於澗曲曜大悅曜遣其武衛劉朗率騎三
萬襲楊難敵於仇池弗尅掠三千餘戸而歸張駿聞曜
軍為石氏所敗乃去曜官號復稱晉大將軍凉州牧遣
金城太守張閬及袍䍐護軍辛晏韓璞等率衆數萬人
自大夏攻掠秦州諸郡曜遣劉胤率步騎四萬擊之夹
洮相持七十餘日冠軍呼延那雞率親御郎三千騎絶
其運路胤濟師逼之璞軍大潰奔還凉州胤追之及於
令居斬級二萬張閬辛晏率衆數萬降於曜皆拜將軍
封列侯石勒遣石季龍率衆四萬自軹關西入伐曜河
東應之者五十餘縣進攻蒲坂曜將東救蒲坂懼張駿楊
難敵承虚襲長安遣其河間王述發氐羌之衆屯於秦
州曜盡中外精銳水陸赴之自衛關北濟季龍懼引師
而退追之及於高侯大戰敗之斬其將軍石瞻枕尸二
百餘里收其資仗億計季龍奔于朝歌
後趙石勒僣稱趙王使石季龍擊託候部掘咄哪於研
北大破之俘獲牛馬二十餘萬尋署季龍為車騎將軍
率騎三萬討鮮卑鬱粥於離石俘獲牛馬十餘萬鬱粥
奔烏丸悉降其衆城又遣季龍統中外精卒四萬討徐
龕龕堅守不戰於是築室反耕列長圍以守之其後季
龍攻陷龕送之襄國又遣季龍統中外步騎四萬討曺
嶷降之劉曜於熙等去長安奔於上邽遣季龍討尅之
石季龍僭稱居攝趙天王時羌簿句大猶保險未賓季
龍遣其子章武王斌帥精騎二萬并秦雍二州兵以討
之其後季龍又僣稱大趙天王將伐遼西鮮卑段遼募
有勇力者三萬人皆拜龍驤中郎遼遣從弟屈雲襲幽
州刺史李孟退奔易京季龍以桃豹為横海將軍王華
為渡遼將軍統舟師十萬出漂渝津支雄為龍驤大將
軍姚弋仲為冠軍將軍統步騎十萬為前鋒以伐段遼
季龍衆次金臺支雄長驅入薊遼漁陽太守馬鮑代相
張牧北平相楊裕上谷相侯龕等四十餘城竝率衆降
於季龍支雄攻安次斬其部大夫那樓竒遼懼棄令支
奔於密雲山遼左右長史劉羣盧諶司馬崔悅等封其
府庫遣使請降季龍遣將軍郭太等輕騎二萬追遼及
之戰於密雲獲其母妻斬級三千遼單馬竄險遣子乞
特真送表及名馬季龍納之乃遷其戸二萬餘於雍司
兖豫四州之地諸有才行者皆擢敘之先是北單于乙
回為鮮卑敦那所逐既平遼西遣其將李穆擊那破之
復立乙回而還又遣石宣率步騎二萬擊朔方鮮卑斛
摩頭破之斬首四萬餘級季龍將討慕容皝令司冀青
徐幽并雍兼復之家五丁取三四丁取二合鄴城舊軍
滿五十萬具船萬艘自河適海運榖豆千一百萬斛於
安樂城以備征軍之調徙遼西北平漁陽萬餘戸於兖
豫雍雒四州之地又遣征北張舉自鴈門討索頭郁鞠
尅之其後又遣麻秋討張重華以中書監石寧為征西
將軍率并司州兵二萬餘人為麻秋等後繼張重華將
宋秦等率戸二萬餘人来降河湟間氐羌十餘萬落與
張璩相首尾麻秋憚之不進重華金城太守張沖又以
郡降石寧麻秋尋次曲柳劉寧王擢進攻始興武街重
華將楊康等與寧戰於沙阜寧敗績乃引還金城王擢
尅武街執重華護軍曹權胡宣徙七千餘戸于雍州其
後麻秋又襲重華將張瑁於河陕敗之斬首三千餘級
枹䍐護軍李逵率衆七千降於季龍自河已南氐羌皆
降
前燕慕容雋僣即帝位先是後趙段龕因冉閔之亂擁
衆東屯廣固自號齊王稱藩於建業遣書抗中表之儀
非雋正位雋遣慕容恪慕容塵討之恪遇龕於濟水之
南與戰大敗之遂斬其弟欽盡俘其衆恪進圍廣固尅
之初冉閔之僣號也石季龍將李歴張平高昌等竝率
所部稱藩於雋遣子入侍既而投欵建業結援苻堅竝
受爵位羈縻自固雖貢使不絶而誠節未盡吕護之走
野王也遣弟奉表謝罪於雋拜寧南將軍河内太守又
上黨馮鴦自稱太守附于張平平屢言之雋以平故赦
其罪以為京兆太守護鴦亦隂通京師張平跨有新興
鴈門西河太原上黨上郡之地壘壁三百餘胡晉十餘
萬戸遂拜置征鎮為鼎峙之勢雋遣其司徒慕容評討
平領軍慕容根討鴦司空陽騖討昌撫軍慕容臧攻歴
并州壘壁降者百餘所以尚書右僕射悅綰為安西將
軍領護匈奴中郎將并州刺史以撫之平所署征西諸
葛驤鎮北蘇象寧東喬庶鎮南石賢等率壘壁百三十
人降于雋雋大悅皆復其官爵既而平率衆三千奔于平
陽鴦奔于野王歴走滎陽昌奔邵陵悉降其衆
前秦苻健僭帝位時杜洪屯宜秋為其將張琚所殺琚
自立為秦王置百官健率步騎二萬攻琚斬其首健至自
宜秋遣雄菁率衆掠關東并援石季龍豫州刺史張遇於
許昌與晉鎮西將軍謝尚戰於潁水之上王師敗績
苻堅僭稱天王時羌斂岐叛堅自稱益州刺史率部落四
千餘家西依張天錫叛將李儼堅遣京兆尹王猛與隴西
太守姜衡南安太守邵羌討斂岐於略陽攻破之斂岐奔
白馬邵羌擒之會苻雙據上邽苻柳據蒲坂叛於堅苻庾
據陜城苻武據安定並應之將兵伐長安堅遣使諭之各
齧梨以為信皆不受堅命阻兵自守堅遣後禁將軍楊成
世左將軍毛嵩等討雙武王猛鄧羌攻蒲坂楊安張蚝攻
陜城成世毛嵩為雙武所敗堅又遣其武衞王鍳寧朔吕
光等率中外精銳以討之左衞苻雄左禁竇衝率羽林騎
七千繼發雙武乘勝至於榆眉鑒等擊敗之斬獲萬五千
人武棄安定隨雙奔上邽鑒等攻之苻柳出挑戰猛閉壘不
應柳以猛為憚已留其世子良守蒲坂率衆二萬將攻長
安長安去蒲坂百餘里鄧羌率勁騎七千夜襲敗之柳引
軍還猛又盡衆邀擊悉俘其卒柳與數百騎入於蒲坂
鑒等攻上邽尅之斬雙武猛又尋破蒲坂斬柳及其妻
子傳首長安猛屯蒲坂遣鄧羌與王鑒等攻陥陕城尅
之送庾於長安殺之慕容暐為晉所伐乞師於堅請割
武牢以西之地王師既旋暐遣使謂堅曰頃者割地行
人失辭有國有家分災救患理之常也堅大怒遣王猛
與建威梁成鄧羌率步騎三萬署慕容垂為冠軍將軍
以為鄕導攻暐雒州刺史慕容筑於雒陽暐遣其將慕
容臧率精卒十萬將解筑圍猛使梁成等以精銳萬人
卷甲赴之大破臧於榮陽筑懼而請降猛陳師以受之
太和五年又遣猛率楊安張蚝鄧羌等十將率步騎六
萬伐暐既圍鄴堅躬率精銳十萬攻陷之暐出奔高陽
堅將郭慶執而送之初仇池氐楊世以地降扵堅堅署
為平南將軍秦州刺史仇池公既而歸順於晉世死子
纂代立遂受天子爵命而絶於堅世弟統驍武得衆起
兵武都與纂分爭堅遣其將苻雅楊安與益州刺史王
統率步騎七萬先取仇池進圖寧益雅等次於鷲陕纂
率衆五萬距雅晉梁州刺史楊亮遣督護郭寳率騎千
餘人攻之戰於陕中為雅等所敗纂收衆奔還雅進攻
仇池楊統率武都之衆降於雅纂將楊佗遣子碩密降
於雅請為内應纂懼面縳出降雅釋其縳送之長安以
楊統為平遠將軍南秦州刺史加楊安都督鎮仇池時
蜀人張育楊光等起兵與巴獠相應以叛于堅晉益州
刺史竺瑶威遠將軍桓石虔率衆三萬據墊江育乃自
號蜀王遣使歸順與巴獠酋帥張重尹萬等五萬餘人
進圖成都尋而育與萬争權舉兵相持堅遣鄧羌與楊
安等擊敗之育光退屯緜竹安又敗張重尹萬於成都
南重死之及首級二萬三千鄧羌復擊張育楊光於緜
竹皆害之其後堅又遣其武衛將軍苟萇左將軍毛盛
中書令梁熙步兵校尉姚萇等率騎十三萬伐張天錫
於姑臧又遣其秦州刺史苟池河州刺史李辯凉州刺
史王統率三州之衆以繼之天錫遣將軍馬建掌據司
兵趙充哲與萇等戰犬敗懼而奔還致牋請降堅既平
凉州又遣其安北將軍幽州刺史苻雒為北討大都督
率幽州兵十萬討代王涉翼犍又遣後將軍俱難與鄧
羌等率步騎二十萬東出和龍西出上郡與雒會於涉
翼犍庭翼犍戰敗遁於弱水苻雒逐之勢窘廹退還隂
山其子翼圭縛父請降雒等振旅而還
後秦姚萇僣即帝位以弟征虜緒為司隸校尉鎮長安
萇如安定擊平凉胡金熙鮮卑沒奕于大破之遂如秦
州與苻堅秦州刺史王統相持天水屠各略陽羌胡應
萇者二萬餘戸統懼乃降其時苻登僣即帝位遣使拜
苻纂為太師領大司馬纂敗萇將姚碩德於涇陽萇自
隂密距纂纂退屯敷陸登將竇衝攻萇汧雍二城尅之
又與萇戰於汧東為萇所敗登次於瓦亭萇攻彭沛榖
堡陥之沛榖奔杏城萇遷隂密登將征虜馮翊太守蘭
犢率衆二萬自頻陽入於和寧與苻纂首尾將圖長安
皆為萇所敗登進據胡空堡萇遣其將軍姚方城攻陥
徐嵩堡嵩被殺悉坑戎士登率衆下隴入朝那萇據武
都相持累戰互有勝負其後登進據苟頭原以逼安定
萇率騎三萬夜襲大界營陥之殺登妻毛氏及其子弁
尚擒名將數十人驅掠男女五萬餘口而去登收合餘
兵退據胡空堡遣竇衝率見衆為先驅自繁川趣長安
登率衆從新平径據新豐之千戸因使楊定率隴上諸
軍為其後繼楊壁留守仇池又命其并州刺史楊政冀
州刺史楊楷率所統大會長安萇遣其將軍王破虜略
地秦州楊定及破虜戰于清水之格奴坂大敗之萇退
歸還安定登就食新平留其大軍於胡空堡率騎萬餘
圍萇營四面大哭哀聲動人萇惡之乃命三軍哭以應
登乃引退萇又陥登新羅堡萇扶風太守齊益男奔登
登將軍路柴強武等竝以衆降於萇登攻萇將張業生
於隴東萇救之不尅而退
姚興僭即帝位安南強熙鎮遠楊多叛推竇衝為盟主
所在擾亂興率諸將討之軍次武功多兄子良國殺多
而降衝弟彰武與衝離貳衝奔強熙熙聞興將至率戸
二千奔秦州衝走汧川汧川氐仇高執送之衝從弟統
率其衆降於興興將姚碩德討平凉胡金豹於雒城尅
之慕容永既為慕容垂所滅河東太守柳恭等各阻兵
自守興遣姚緒討降之鮮卑薛㪍叛奔嶺北上郡貳川
雑胡皆應之遂圍安遠將軍姚詳於金城遣姚崇尹緯
討之㪍自三交趨金城興率步騎二萬親討之㪍懼棄
其衆奔於高平公沒奕于于執而送之武都氐屠飛啖
鐡等殺隴東太守姚廽略三千餘家據方山以叛興遣
姚紹等討之斬飛鐵遣狄伯支迎流人曹會牛夀萬餘
戸于漢中又使姚碩德率隴右諸軍伐乞伏乾歸興潜
軍赴之乾歸敗走降其部衆三萬六千乾歸以窮促来
降姚碩德姚穆率步騎六萬伐吕隆於姑臧大敗之俘
斬一萬隆將吕佗等率衆二萬五千以東苑来降興又
遣姚碩德姚歛成姚夀都等率衆三萬伐楊盛於仇池
夀都等入自宕昌斂成從下辯而進盛遣其弟夀距成
從子斌距都都逆擊擒之盡俘其衆楊夀等懼率衆請
降其後赫連勃勃殺高平公沒奕于收其衆以叛秃髮
傉檀沮渠蒙遜迭相攻擊傉檀遂東招河州刺史西羌
彭奚念阻河以叛興使中軍姚弼後軍歛成鎮遠乞伏
乾歸等率步騎三萬伐傉檀左僕射齊難等率騎二萬
討勃勃退保河曲弼濟自金城進拔昌松長驅至姑臧
傉檀嬰城固守出其兵擊弼弼敗退據西苑興又遣衛
大將軍姚顯率騎二萬為諸軍節度至高平聞弼敗績
兼道赴之撫慰河外率衆而還興又遣平北姚冲征虜狄
伯支輔國歛曼嵬鎮東楊佛嵩率騎四萬討勃勃冲次
于嶺北欲廻師襲長安伯支不從乃止興自平凉如朝
那聞冲謀逆乃下書賜冲死興如貳城而勃勃騎大至
興遣左將軍姚文宗率禁兵距戰中壘齊莫統氐兵以
繼之勃勃乃退留禁兵五千配姚詳守貳城興還長安
其後勃勃遣其將胡金纂將萬餘騎攻平凉興如貳城
因救平凉纂衆大潰生擒纂勃勃遣兄子提攻陥定陽
執北中郎將姚廣都興將曹熾曹雲王肆佛等各將數
千戸避勃勃内徙興處佛於湟山澤熾雲於陳倉勃勃
寇隴右攻白崖堡破之遂趣清水略陽太守姚夀都委
守奔秦州勃勃又收其衆而歸興自安定追之至夀渠
川不及而還仇池公楊盛叛擾祁山遣建威趙琨率騎
五千為前鋒立節楊伯夀統步卒繼之前將軍姚恢左
將軍姚文宗入自鷲陕鎮西秦州刺史姚嵩入羊頭陕
右衛胡翼度從隂密出自汧城討盛興將輕騎五千自
雍赴之與諸將軍會於隴口盛與琨相持伯夀畏愞弗
進為盛所敗興斬伯夀而還興寢疾妖賊李弘反於貳
原貳原氐仇常起兵應弘興輿疾討之斬常執弘而還
徙常部人五百餘戸扵許昌
姚泓嗣其父興即偽位初興徙李閏羌三千家於安定
尋徙新支至是羌酋党容率所部叛還遣撫軍姚讃討
之容降徙其豪右數百戸於長安餘遣還李閏并州定
陽貳城胡數萬落叛泓入于平陽攻立義姚成都於匈
奴堡推曹弘為大單于所在殘掠征東姚懿自蒲坂討弘戰
於平陽大破之執弘送於長安徙其豪右萬五千落於
雍州仇池公楊盛攻陷祁山執建節王總遂逼秦州泓
遣後將軍姚平救之盛引退赫連勃勃攻陷隂密進兵
侵雍嶺北雜戸悉奔五將山征北姚恢棄安定率戸五
千奔新平安定人胡儼華韜等率衆距恢恢單騎歸長
安立節彌姐成建武裴岐為儼所殺鎮西姚諶委鎮東
走勃勃遂據雍抄掠郿城姚紹及征虜尹昭鎮軍姚洽
等率步騎五萬討勃勃姚恢以精騎一萬繼之軍次横
水勃勃退保安定胡儼閉門距之殺鮮卑數千人據安
定以降紹進兵躡勃勃戰於馬鞍坂敗之追至朝那不
及而還平陽氐苟渴聚衆千餘據五丈原以叛遣鎮遠
姚萬恢武姚難討之為渴所敗姚諶討渴擒之楊盛遣
兄子倦入寇長蛇泓使輔國歛曼嵬前將軍姚光兒討
之於陳倉倦奔於散關勃勃遣兄子提南侵池陽車騎
姚裕前將軍彭白狼建義蛇玄距却之
後蜀李雄僭即帝位仇池氐楊難敵初為劉曜所破奔
於葭萌遣子入質其後恃險多為不法雄安北李穉請
討之雄遣中領軍李琀及將軍樂次費佗李乾等由白
水橋攻下辯征東李夀督琀弟玝攻隂平難敵遣軍距
之雄又遣太子班討平寧州夷以班為撫軍
後凉呂光僭即三河王位遣其子左將軍佗武賁中郎
將纂討北虜匹勒於三嚴山大破之南羌彭奚念入攻
白土都尉孫峙退奔興城光遣其南中郎將吕方及其
弟右將軍吕寳振威楊範強弩竇苟討乞伏乾歸於金
城方屯河北寶進師濟河為乾歸所敗光親討乾歸奚念
遣揚武楊軌建忠沮渠羅仇建武梁恭軍於左南奚念
大懼於白土津累石為隄以水自固遣精兵一萬距守
河津光遣將軍王寳潜趣上津夜渡湟河濟自石堤攻
尅枹罕奚念單騎奔甘松光振旅而還
呂纂僭即天王位伐秃髮利鹿孤圍張掖略地建康聞
傉檀寇姑臧乃還
後燕慕容垂僭即帝位遣其征西慕容楷衛軍慕容麟
鎮南慕容紹征虜慕容宙等攻苻堅冀州牧苻定鎮州
牧苻紹幽州牧苻謨鎮北苻亮楷與定等書喻以禍福
定等悉降
慕容盛既襲偽位討庫莫奚大虜獲而還嘗率衆三萬
伐高句驪襲其新城南蘇皆尅之散其積聚徙其五千
餘戸於遼西
西秦乞伏乾歸僭稱河南王楊定之死也天水姜乳襲
據上邽乾歸遣乞伏益州討之其後又使益州攻尅支
陽鸇武允吾三城俘獲萬餘人而還又遣益州與武衛
慕容允冠軍翟瑥率騎二萬伐吐谷渾視羆至于度周
川大破之
乞伏熾磐襲其父乾歸偽位遣其龍驤乞伏智達平東
王松夀討吐谷渾樹雒于於澆河大破之獲其將呼那
烏提虜三千餘戸而還又遣其鎮東郎吕破胡于白石
川虜其男女萬餘口進據白石城休官降者萬餘人又
遣安北烏地延冠軍翟紹討吐谷渾别統句旁於泣勤
川大破之俘獲甚衆熾磐率諸將討吐谷渾别統支旁
於長柳川掘達於渴渾川皆破之前後俘獲男女二萬
八千聞秃髮傉檀西征乙弗投袂而起曰可以行矣率
步騎二萬襲樂都秃髮武臺憑城距守熾磐攻之一旬
而尅遂入樂都遣平遠犍虔率騎五千追傉檀徙武臺
與其文武及百姓萬餘戸於枹䍐傉檀遂降又遣其將
曇達王松夀等討南羌彌姐康薄於赤水降之又遣曇
達王松夀等率騎一萬伐姚艾於上邽曇達進據蒲水
艾距戰大敗之艾奔上邽曇達進屯大利破黃石大羌
二戍徙五千餘戸於枹䍐令其安東木奕于率騎七千
討吐谷渾樹雒干于塞上破其弟阿柴於堯扞川俘獲
五千餘口而還雒干奔保白蘭山而死又遣曇達元基
東討姚艾降之又使征西他子討吐谷渾覓地於弱水
南大破之覓地率衆六千降於熾磐
南凉秃髮烏孤僭稱大單于西平王曜兵廣武攻尅金
城吕光遣將軍竇苟来伐戰於街亭大敗之降光樂都
湟河澆河三郡
秃髮利鹿孤襲其兄烏孤偽位吕纂来伐使弟傉檀距
之與纂戰敗之斬首二千餘級纂西擊段業傉檀率騎
一萬乘虛襲姑臧纂弟緯守南北城以自固傉檀耀兵
於青陽門虜八千餘戸而歸其後僭稱河西王率師伐
吕隆大敗之又遣傉檀攻吕隆昌松太守孟禕於顯美
尅之
秃髮傉檀嗣其兄利鹿孤位僭稱凉王遣其將文支討
南羌西虜大破之傉檀於是率師伐沮渠蒙遜次於氐
池蒙遜嬰城固守芟其禾苗至于赤泉而還傉檀偽游
澆河襲徙西平湟河諸羌三萬餘戸於武興番禾武威
昌松四郡姚興遣其將姚弼及歛成等率步騎三萬来
伐又使其將姚顯為弼等後繼遺傉檀書云遣尚書左
僕射齊難討赫連勃勃懼其西逸故令弼等於河西邀
之傉檀以為然遂不設備弼至姑臧屯於西苑傉檀命
諸郡縣悉驅牛羊於野歛成縱兵虜掠傉檀遣其鎮北
俱延鎮軍敬歸等十將率騎分擊大破之斬首七千餘
級姚弼固壘不出傉檀攻之未尅乃斷水上流欲以持
久斃之會雨甚堰壊弼軍乃振姚顯聞弼敗兼道赴之
軍勢甚盛遣射將孟欽等五人挑戰於凉風門弦未及
發材官將軍宋益等馳擊斬之顯乃委罪歛成遣使謝
傉檀引師而歸又遣其左將軍枯木駙馬都尉胡康伐
沮渠蒙遜掠臨松人千餘戸而還蒙遜大怒率騎五千
至於顯美方亭破車盖鮮卑而退
南燕慕容超僭即帝位時慕容法鎮梁父與超有隙因
與慕容鍾段宏等謀反超知而徵之鍾稱疾不赴於是
取其黨侍中慕容統右衛慕容根散騎常侍段封誅之
車裂僕射封嵩於東門之外西中郎將封融奔於魏超
尋遣慕容鎮等攻青州慕容昱等攻徐州慕容凝韓範
攻梁父昱等攻莒城拔之徐州刺史段宏奔於魏封融
又集羣盗襲石塞城殺鎮西大將軍餘鬱青土振恐人
懷異議慕容凝謀殺韓範將襲廣固範知而攻之凝奔
梁父範并其衆攻梁父尅之凝奔姚興慕容法出奔於
魏慕容鎮尅青州鍾殺其妻子為地道而出單馬奔姚
興
西凉李暠僭稱凉王遣折衝將軍宋繇東伐凉興并擊
玉門已西諸城皆下之遂屯玉門陽關廣田積榖為東
伐之資其後暠親率騎二萬略地至於建東沮渠蒙遜
来侵至於建康掠三千餘戸而歸暠大怒率騎追之及
於彌安大敗之盡收所掠之尸李歆嗣其父暠為凉公
沮渠蒙遜遣其張掖太守沮渠廣宗詐降誘歆歆遣武
衛温宜等赴之親勒大軍為之後繼蒙遜率衆三萬設
伏於蓼泉歆聞引兵還為遜所逼歆親貫甲先登大敗
之追奔百餘里俘斬七千餘級
北凉沮渠蒙遜僭稱河西王秃髮傉檀来伐蒙遜敗之
於若厚塢傉檀湟河太守文支據湟川護軍成宜侯率
衆降之蒙遜西如苕藋遣冠軍伏恩率騎三萬襲卑和
烏啼二虜大破之俘二千餘落而還蒙遜遣其將運糧
於湟河自率衆攻尅乞伏熾磐廣武郡以運粮不繼自
廣武如湟河度浩亹熾磐遣將乞伏魋尼寅拒蒙遜蒙
遜擊斬之熾磐又遣將王衡折斐麹景等率騎一萬據
勒姐嶺蒙遜且戰且前大破之擒折斐等七百餘人麹
景奔還蒙遜以弟漢平為折衝將軍湟河太守乃引還
蒙遜伐西凉李歆歆將出距之左長史張體順固諫乃
止蒙遜大芟秋稼而還其後太史令張衍言於蒙遜曰
今歲臨澤城西當有破兵蒙遜乃遣其世子政德屯兵
若厚塢蒙遜西至白岸遂攻浩亹還次川巖聞李歆徵
兵欲攻張掖蒙遜潜軍逆之敗歆於壊城遂進尅酒泉
前蜀王建僭即帝位初汴將劉知俊奔鳳翔李茂貞以
為大將稍侵建之興鳳皆沒焉後知俊自岐奔蜀建厚
禮之任為上將令擊茂貞復收興鳳二州茂貞登陴自
守知俊修兵攻其屬郡茂貞之秦隴階涇皆陷於蜀
前漢劉晟襲其父涉偽位會湖南馬氏昆弟尋戈晟因
其釁遣兵攻桂林管内諸郡及柳連梧賀等州皆尅之
自此全有南越之地
唐李景襲其父昪偽位遣其將邊鎬帥師攻閩王延政
於建安延政乞降鎬使人送于金陵會湖南馬希萼為
牙將陸孟俊所廢送於衡陽三軍立馬希崇為帥希萼
至衡陽月餘衡州都指揮使廖偃招合蠻獠復立希萼
為楚王於縣署行府據湘川上游乃令人求援扵景景
遣邊鎬率衆東入希萼乘湘流而下合勢攻長沙陥之
希萼望吴人復立為潭帥潭人同恚希萼請邊鎬為帥
鎬既稱帥乃令希萼希崇入於金陵馬氏諸族千餘人
及豪族皆徙焉
冊府元龜卷二百三十一
