册府元龜卷三百二十九宋王欽若等撰
宰輔部
任職兼領奉使
任職
夫百器周用陶甄之工也大川攸濟舟楫之利也是知
寅亮衮職財成景化民具爾瞻其任重矣中古而下賢
英間作乃有敷五教叙九功撫四夷親百姓緫緝綱領
彌縫闕漏致主於垂拱濟俗於仁厚非夫體道仁正暢
達物理不將迎於去就不吐茹於剛柔靖恭秉直獻替
為任苟思自固疇克用乂至於參决獄訟執操利病隨
時適變允資餘力書曰懋德克勤詩曰不懈於位皆斯
之謂也
周周公旦自武王即位旦常輔翼武王用事居多及相
成王成王在豐天下已安周之官牧政未次序於是周
公作周官官别其宜作立政以便百姓百姓皆說
召公奭成王時為三公自陜以西召公主之召公之治
西方甚得兆民和召公廵行鄕邑有棠樹决獄政事其
下自侯伯至庶人各得其所無失職者
鄭桓公友幽王時為司徒和集周民周民皆悦河洛之
間久更思之子武公亦為司徒善於其職國人宜之故
作緇衣之詩美其德以明有國善善之功焉(司徒之秩掌十二教)
(善善者治之有功也鄭國之人皆謂桓公武公居司徒之官政得其宜)
漢蕭何初為漢王丞相漢王與諸侯擊楚何守關中侍
太子治櫟陽為法令約束立宗廟社稷宫室縣邑輙奏
上可許以從事即不及奏上輙以便宜施行上來以聞
關中事計戶口轉漕給軍漢王數失軍遁去何常興關
中卒輙補闕上以此專任何關中何謹守管鑰因民之
疾奉法順流與之更始
霍光昭帝時為大司馬秉政承奢侈師旅之後海内虚
耗光因循守職無所改作至於始元元鳳之間匈奴向
化百姓益富舉賢良文學問民所疾苦於是罷酒𣙜而
議鹽鐵矣
魏相字弱翁宣帝初即位為丞相帝始親萬幾厲精為
治練羣臣核名實而相總領衆職甚稱上意相明易經
有師法好觀漢故事及便宜章奏(既觀國家故事又觀前人所奏便宜之章)
以為古今異制方今務在奉行故事而已數條漢興
已來國家便宜行事及賢臣賈誼晁錯董仲舒等所言
奏請施行之相勑椽史按事郡國及休告從家還至府
輙白四方異聞或有逆賊風雨災變郡或不時上相輙奏
言之時丙吉為御史大夫同心輔政帝皆重之
于定國為丞相貢禹為御史大夫數處駁議(言與定國不同)定
國明習政事率常丞相議可(天子皆可定國所言)
翟方進為丞相知能有餘兼通文法吏事以儒雅緣飾
法律號為通明相天子甚器重之奏事無不當意
後漢趙熹為衞尉行太尉事内典宿衛外幹宰職正身
立朝未嘗懈惰
杜林為大司空慱雅多通稱為任職相
陳寵為司空寵雖傳法律而兼通經書奏議温粹號為
任職相
胡廣字伯始太傅錄尚書性温柔謹素常遜言恭色練
達事體明觧朝章雖無謇直之氣屢有補闕之益故京
師諺曰萬事不理問伯始天下中庸有胡公
楊秉為太尉是時宦官方熾任人及子弟為官布滿天
下競為貪滛朝野嗟怨秉與司空周景上言内外吏職
多非其人自項所徵皆特拜不試致盗竊縱恣獄訟紛
錯舊典中臣子弟不得居位秉勢而今枝葉賓客布列
職署或年少庸人典據守宰上下忿患四方愁毒可遵
用舊章退貪殘塞災謗請下司隸校尉中二千石城門
五营校尉北軍中候各實覈所部應當斥罷自以狀言
三府廉察有遺漏續上帝從之於是秉條奏牧守以下
匈奴中郎將燕瑗青州刺史羊亮遼東太守孫諠等五
千餘人或死或免天下莫不肅然時郡國計吏多留拜為
郎秉上言三署見郎七百餘人帑藏空虚浮食者衆而
不良守相欲因國為池澆灌釁穢宜絶横拜以塞覬覦
之端自此終桓帝世計吏無復留拜者
劉矩延熹四年為太尉與司空黃瓊司徒种暠同心輔
政號為賢相
王允初平元年為司徒會董卓遷都關中允悉收歛蘭
臺石室圖書秘緯要者以從既至長安皆分别條上又
集漢朝舊事所當施用者一皆奏之經籍具存允有功
焉
蜀諸葛亮為丞相後主建興元年封亮武鄕侯開府治
事又領益州牧政事無巨細咸决於亮
吳顧雍為丞相平尚書事其所選用文武將吏各随能
所任心無適莫
滕裔與諸葛恪俱輔政恪伐魏以裔為都下督掌統留
事裔日接賓客夜省文書或通曉不寐(一云裔寵任彌高接士愈勤表)
(奏書䟽皆自經意不以委下)
晉裴秀為司空創制朝儀廣陳刑政朝廷多遵用之以
為故事在位四載為當世名公
李裔為尚書令武帝以司徒舊丞相之職詔以裔為司
徒在位五年簡亮持重稱為任職
庾冰為中書監揚州刺史是時王導新喪人情怛然冰
兄亮既固辭不入衆望歸冰既當重任經綸時務不舍
夙夜賓禮朝賢升擢後進繇是朝野注心咸曰賢相又
隠實戶口科出無名萬餘人以充軍
宋徐羨之為司空錄尚書事朝野推服咸謂有宰臣之
望傅亮蔡廓常言徐公曉萬事安異同
南齊禇淵為司徒尚書令朝廷機事多與諮謀每見從
納禮遇甚重
梁何敬容大同中為尚書令侍郎参掌朝政機密敬容
久處臺閣詳悉舊事且聰明識治勤於簿領詰朝理事
日旰不休自晉宋以來宰相皆文義自逸敬容獨勤庶
務為世所嗤鄙時蕭琛子廵頗有輕薄才因制卦名離
合等詩以嘲之敬容處之如初亦不屑也
北齊白建武平末歴特進侍中中書令建雖無他才勤
於在公屬王業始基戎寄為重建與唐邕俱以典執
兵馬致位卿相晉陽國之下都每年臨幸徵詔差科責
成州郡本藩寮佐爰及守宰諮承陳請趨走無暇
唐邕為尚書令性識明敏通解時事齊氏一代典執兵
機是時九州軍士四方勇募強弱多少番代往還及噐
械精粗粮儲虚實精心勤事莫不諳知自大寕以來奢
侈糜費比及武平之末府藏漸虚邕度支取舍大有禆
益
楊愔為左僕射徙尚書令愔居端揆擢綜機衡千端萬
緒神無滯用自天保已後文宣喪德維時營救實有賴
焉
隋高熲為僕射與納言蘇威同心恊贊政刑大小無不
籌之故革運數年天下稱治
虞世基為内史侍郎煬帝重其才親禮愈厚專典機密
與納言蘇威左翊衛大將軍宇文述黃門侍郎裴矩御
史大夫裴藴等參掌朝政於時天下多事四方表奏日
有百數帝方凝重事不庭决入閤之後始召世基口授
節度世基至省方為勑書日且百紙無所遺謬其精審
如是
唐房故齡為尚書左僕射既摠百司虔恭夙夜盡心竭
節不欲一物失所明達吏治以文學審定法令意在寬
平
杜如晦為尚書右僕射與房玄齡共掌朝政至於臺閣
規模及典章文物皆二人所定
岑文本為中書令征遼之役凡所支度一皆委之粮運
甲兵並自料配筭不去手文簿盈前計深慮遠神用頓
竭言辭舉措頗異平常太宗見而憂之謂左右曰文本
今與我同行恐不與同返俄遇暴疾須臾而卒
侯君集為吏部尚書參議朝政君集綜衡流定考課出
為將領入豫訏謨有當時之譽
杜淹為御史大夫判吏部尚書參議朝政當塗用事法
令明肅為人所稱
郭正一為平章事又在中書明習舊事凡有制勑多出
其手當時號為稱職
姚崇為中書令宋璟為吏部尚書同中書門下三品崇
及璟進忠良退不肖賞罰必中朝綱克舉又選補平允
委用廉吏權門請託無所復行時議以為復貞觀永徽
之政也景雲二年出崇為申州刺史璟為楚州刺史韋
安石為侍中自是之後安石與李日知用事官僚繁冗
綱紀不振時議思姚宋焉玄宗初即位務修德政軍國
庶務多訪於崇同時宰相盧懷慎源乾曜等但唯諾而
已崇獨當重任明於吏道斷割不滯
張嘉貞為中書令斷决敏速善於敷奏
崔祐甫大歴末為相謀猷啓沃多所弘益天下以為可
復貞觀開元之太平也
楊炎建中初為相出内庫錢帛付之有司以制國用行
两税法救時之弊頗有嘉聲
趙憬貞元中與賈躭盧邁二人為相躭邁各有假故
憬獨對延英敷陳政體言求賢審官等數事德宗嘉納
其言自是特蒙恩顧
陸贄貞元中為相精於吏事參酌裁斷不失錙銖政不
便於時者多所條奏德宗雖不能皆可而心頗重之
裴垍作相請旌别淑慝杜塞蹊徑齊整法度考課吏理
帝皆垂意聽納
李吉甫元和中自淮南節度使再入相請减省職員並
諸色出身胥吏等及量定外官俸料時以為當
李石開成初與鄭覃同平章事三月中因奏事於紫宸
殿時方乏雨文宗曰麥苖得未損否石曰春澤之時亦
未至損自赦書頒行遠近皆已来賀未見有依節文處
置事上聞者臣即進條目伏望省覧比者下令不曾及
時今條奏赦書中十一件事最切臣欲提舉令其必行
鄭覃曰朝廷法久不行殊宜愓厲石曰度支每年有十
人合有得官臣悉令各守公事留其舊人就加酧奬十
年間免一百人入任
後唐任圜拜平章事判三司簡拔賢俊杜絶倖門百官
俸入久為孔謙减折以廷臣為國家之羽儀故優假班
行禁其虚偽欲致恭於儒道期月之内庫府充贍朝廷
修葺軍民咸足憂國如家
晉桑維翰為侍中两朝秉政出上將揚光遠景延廣俱
為州守又嘗一制除節將五十餘人各領軍職無不屈
而服之
漢蘇逢吉自河東節度判官拜平章事從高祖至汴朝
廷百司庶務逢吉以為己任參决處置並出胸臆雖有
當否而事無留滯
王章隠帝初平章事居無何蒲雍岐三鎮叛是時契丹
犯闕之後國家新造物力未充與周太祖史弘肇楊邠
等盡心王室知無不為
兼領
夫兼領之職出於人主之意初無定制或以司徒領著
作或以僕射領太子太傅或領使或遥領或兼知或兼
判云
石苞為司徒奏州郡農桑未有賞罰之制宜遣掾屬循
行皆當均其土宜舉其殿最然後黜陟武帝詔苞督察
州郡播殖若宜有所循行者增置掾屬十人聽取主管
更練事業者
張華為司空領著作
荀顗為侍中太尉武帝詔曰顗温恭忠允志行純偹博
古洽聞耆艾不怠其以公兼太子太傅侍中太尉如故
荀組為司空領尚書左僕射义兼司隸
賈充為太尉行太子太保
魏舒為司徒署兖州中正
劉寔為開府儀同三司領冀州都督
石鍳為司空領太子太傅
南齊王儉為尚書右僕射領吏部尋遷左僕射領太子
詹事永明二年領丹陽尹三年領國子祭酒又領太子
少傅七年改領中書兼參選事
唐長孫無忌為司徒太宗貞觀十七年四月立皇太子
加無忌太子太師兼撿挍侍中
房喬為司空貞觀十七年四月立皇太子加喬太子太
傅同中書門下三品
崔湜中宗景龍中以中書侍郎同平章事與吏部侍
郎鄭愔同知選事
張說為兵部尚書同中書門下三品玄宗開元十年四
月己亥勑曰朔方之地雍州之域密邇關輔是稱河塞
頃者胡孽為宼擾其居人王師有征戎事斯大戍役之
弊邊甿既勤雖妖醜底清而政理未洽不有經制曷云
昭蘇且和衆為武者所以詰姦慝總軍命將者所以訓
甲兵匪夫大賢孰允兹任兵部尚書中書門下三品燕
國公張說天與明秀自然才傑光備九德弘宣七政爰
掌邦政實為國禎謀而必忠言期無隠寅亮之美用熙
帝載談笑之餘更陳戎備所謂善行樽爼事立封疆宜
以上台之尊遥統中軍之任可持節兼知朔方軍節度
大使餘如故
李林甫為中書令開元二十五年秋兼河西隴右两道
節度使遥制政焉天寳十載加右相朔方節度等使詔
曰經邦論道允屬於賢才保大定功聿求於長策不有
兼領孰張綱維開府儀同三司行尚書左僕射兼右相
崇玄舘大學士集賢院學士太清太微宫使脩國史上
柱國晉國公林甫器惟國楨材乃人範文標楷式學究
精微沃啓之誠罄嘉猷於造膝清貞之節盡公忠於匪
躬自登於三事式是百辟具瞻惟允茂績居多任總廟
堂既贊雍熙之化智高帷幄更資决勝之謀宜因公輔
之重兼受元戎之寄可兼安北副大都督持節朔方節
度關内度支營田鹽池押諸蕃部落副大使知節度事
六城水運節度管内軍郡採訪處置等使餘並如故時
河西節度安思順權知朔方事帝重其任故特委宰臣
俾遥領之
楊國忠代李林甫為右相兼吏部尚書集賢殿太學士
太清宫太微宫使判度支劍南節度山南西道採訪两
京出納租庸錢使並如故
牛仙客為侍中持節朔方節度等副大使開元二十六
年兼持節河東節度副大使
蕭暠初為河西節度使邊境獲安後遷中書令集賢殿
學士知院事兼修國史加金紫光祿大夫常帶河西節
度遥領之
陳希烈為左相天寳十二載十二月詔曰國之載籍政
之本源故藏於蓬山緘以芸閣所以垂一代之成謩三
五以還皆率兹道也故每加求購冀補逸遺四部名目
悉索而來七略條流兼該頗盡豈直羽陵之蠧簡汲冢
之殘編如聞頃者以來不存勾當或詮次失序或鉤校
涉疎或擅取借人或潛將入已因循斯久散失遂多思
革前弊允資盛德宜令左相兼武部尚書陳希烈充監
秘書令省圖書爰假丹青之餘以振鉛黃之美則金華
侍講足繼寵於班伯石渠司籍方嗣徽於劉向至公之
選可不務乎
張鎬為中書侍郎同平章事肅宗至德中方興軍戎帝
注意將帥以鎬有文武才乃命兼河南道節度使持節
都統河南淮南等處諸軍事
第五琦乾元二年以戶部侍郎平章事判度支領河南
等道支度都勾當轉運租庸鹽鐵鑄錢司農太府出納
山南東西江淮南舘驛等使
劉晏代宗寳應二年以吏部尚書平章事領度支鹽鐵
轉運租庸使
杜祐為撿挍司空平章事德宗貞元二十一年三月進
位撿挍司徒充度支鹽鐵等使依前平章事
武元衡為門下侍郎平章事憲宗元和三年八月詔兼
判戶部侍郎事
王播穆宗長慶元年七月以刑部尚書領鹽鐵轉運等
使十月兼中書侍郎平章事領使如故文宗太和元年
五月自淮南入覲六月拜尚書左僕射同平章事領使
如故
裴度敬宗寳歴二年八月以司空平章事判度支
孔緯為門下侍郎吏部尚書平章事僖宗光啟三年領
諸道鹽鐵轉運使至昭宗龍紀元年自左僕射門下侍
郎平章事加守司空太清宫使弘文舘大學士延資庫
使領諸道鹽鐵轉運等使
杜讓能為右僕射門下侍郎平章事昭宗龍紀六年加
左僕射判度支大順二年加延資庫使諸道鹽鐵轉運
等使
張濬為中書侍郎戶部尚書平章事龍紀元年判戸部
事
劉崇望為中書侍郎吏部尚書平章事大順二年進位
門下侍郎判度支事
崔昭緯為兵部侍郎平章事大順二年兼判戸部事又
加右僕射充諸道鹽鐵轉運等使
鄭延昌為戶部尚書大順二年以中書侍郎平章事判
度支事
韋昭度特進行左僕射景福二年為司空門下侍郎同
平章事弘文舘大學士太清宫延資庫使
徐孝若為尚書左僕射門下侍郎同平章事監修國史
乾寧二年制勑授司空門下侍郎同平章事太清宫使
奉太廟等使弘文舘大學士延資庫使充諸道鹽鐵轉
運等使
王摶為中書侍郎同平章事加戶部尚書門下侍郎修
國史判度支正議大夫中書侍郎同平章事
崔裔為中書侍郎同平章事加禮部尚書集賢殿大學
士判戶部事
陸扆為戶部侍郎平章事乾寧三年加中書侍郎兼判
戶部事
裴樞為吏部侍郎光化三年授中書侍郎同平章事判
戶部天祐元年加右僕射諸道鹽鐵轉運等使
獨孤損為戶部尚書門下侍郎平章事天祐元年兼判
度支
柳璨為中書侍郎平章事天祐六年兼判戸部事
梁薛貽矩太祖開運三年九月為門下侍郎平章事判
建昌宫
于兢乾化二年五月以門下侍郎平章判建昌宫事
後唐郭崇韜莊宗同光元年十月以侍中樞密使兼領
成德軍節度鎮冀深趙等州觀察處置等使真定尹
崔協明宗天成三年正月己未中書門下奏國子祭酒
闕伏以祭酒之資歴朝所貴爰從近代不重此官經天
緯地莫如文戡定禍亂莫如武武不可不講文不可不
修况屬聖朝方勤庶政須弘雅道以振時風望令宰臣
兼判國子祭酒事如蒙允許乞内賜處分奉勑令崔恊
兼判
張延朗末帝清泰二年自䧺武軍節度使授吏部尚書
兼中書侍郎平章事判三司
晉劉昫初仕後唐為中書侍郎兼刑部尚書平章事清
泰初兼判三司
周范質為司徒兼門下侍郎平章事王溥為中書侍郎
兼禮部尚書平章事顕德六年六月以質溥並參知樞
密院事
奉使
夫承君命以使四方其選亦重矣至或事繫安危時有
緩急雖復公輔之貴股肱攸属亦必奉辭于役宣達王
命至於省問風俗宣布德澤綏懷亡叛撫慰灾沴巡勞
屯戍恊和戎虜皆政之大者率以倚成春秋傳曰天子
之宰通於四海是之謂也
後漢馬日磾為太傅獻帝西都使日磾撫慰天下以太
僕趙岐為副日磾行至洛陽表别遣岐宣揚國命所到
郡縣百姓皆喜曰今日乃復見使者車騎
蜀費禕為大將軍錄尚書事後主延熙八年十二月至
漢中行圍守九年六月還成都
隋裴矩為黃門侍郎參預朝政令往張掖引致西蕃至
者十餘國大業三年煬帝有事於北嶽咸來助祭帝將
巡河右復令矩往燉煌矩遣使說高昌王趍伯雅及伊
吾吐屯設等啗以厚利導使入朝
唐裴寂為右僕射高祖武德元年詔巡京城以西詣彼
門閻見其耆老觀省風俗廉察吏民乏絶之徒量加賑
給如有冤滯並為伸理高年疾病就致束帛三年五月
遣寂犒旋師於蒲州
李靖為尚書左僕射太宗貞觀八年為畿内道大使伺
察風俗
劉仁軌為右相高宗乾封三年為熊津道安撫大使
來常為黃門侍郎同中書門下三品儀鳳元年十二月
詔常為河南道大使申理冤屈賑貸乏絶
薛元超為中書侍郎同中書門下三品儀鳳元年十二
月詔元超為河北道大使分道巡撫
婁師德為夏官侍郎同鳳閣鸞臺平章事長夀二年則
天謂師德曰王師外鎮必藉邊境營田卿須不憚劬勞
更充使撿挍乃以為河源積石懷遠等軍及河蘭鄯廓
等州撿挍營田大使神功元年拜納言又充隴右諸軍
大使仍撿挍河西營田事
狄仁傑為撿挍納言兼御史大夫聖歴元年十月奉命
安撫河北諸州遭賊之處
陸象先為中書侍郎平章事明皇開元八年出為劍南
道按察使
韋見素為左相天寳末玄宗在蜀遣見素與宰臣房琯
崔渙使靈武送册書傳位於太子
崔渙為門下侍郎平章事肅宗至德元年十二月奉詔
宣慰江南仍補署官吏兼知選舉
裴遵慶為黃門侍郎平章事廣德初僕固懷恩阻兵汾
上指中官為詞代宗以遵慶忠純特遣往汾州宣慰
蕭復建中末為吏部尚書平章事時盧杞對德宗前奏
議阿䛕順旨復正色曰盧杞之詞不正帝愕然大驚退
謂左右曰蕭復頗輕朕遂令往江淮山南道宣撫安慰
興元二年正月改門下侍郎依前平章事充宣撫
袁滋憲宗元和初為中書侍郎平章事會韋皋歿劉闢
擁兵自擅命滋持節安撫
裴度為中書侍郎平章事元和十二年為淮西宣慰處
置使刑部侍郎馬總副之
周馮道初仕晉高祖為首相天福二年虜遣使加徽號
於高祖高祖亦獻徽號於虜始命兵部尚書王權啣其
命權辭以老病晉祖謂道曰此行非卿不可道無難色
高祖又曰卿官崇德重不可深入沙漠道曰陛下受北
朝恩臣受陛下恩何不可之有將達西樓虜長欲自出
迎道虜之羣僚曰天子無迎宰相之禮因止焉其名動
殊俗也如此
王峻為樞密使廣順三年正月辛未太祖御便殿顧謂
侍臣曰去歲霖潦為災河隄决壞今大興工役分命使
臣此時計畫務從經久一勞永逸以息吾民宜得幹才往
彼規畫峻對曰興作事大臣欲自往區分太祖曰此土
工之事不勞大臣峻堅請即途從之及辭賜襲衣金帶
綵絹二千疋楚軍指揮使何徽史暉各領龍揵虎揵兩
指揮兵士從行頒賜袍帛有差壬申峻進發百官班送
於金義門外羣官祖帳甚盛
李榖為司空平章事顯德元年三月壬午治河堤迴見
先是河水自揚劉北至慱州界一百二十里連歲潰東
岸而為𣲖者十有二焉復滙為大澤瀰漫數百里又東
北壞石堤而出注齊棣淄青至於海澨壞民廬舍占民
良田殆不可勝計流民但收野稗捕魚而食朝廷連年
命使視之無敢議其功者世宗嗟東民之病故命輔相
親督其事凡役徒六萬三十日罷
册府元龜卷三百二十九
