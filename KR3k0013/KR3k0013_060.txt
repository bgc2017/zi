册府元龜卷六十宋王欽若等撰
帝王部
立制度
聖人體國經野設官分職制作法度綱紀生民三代以
還詳於典禮兩漢而降布在簡編故有制爵禄以懋功
庸定車服以辨名數設關梁之禁以譏乎姦立符契之
規以謹乎信著休息之令以休息官司定喪紀之宜以
正雅俗酌民情而為之節緣世變而為之文時被大中
建兹彛憲上得其道下知其方尊國庇民何莫繇此於
戱傳云名不正則言不順言不順則事不成又曰作法
於凉其弊猶貪然則王者之立制也誠宜慎其名而慮
其弊焉
漢高祖五年五月詔曰七大夫公乘以上皆高爵也(七大)
(夫公大夫之爵七故謂之七大夫公乘第八爵也)諸侯子及從軍歸者甚多高
爵吾數詔吏先與田宅及所當求於吏者亟與(亟急也)爵
或人君上所尊禮(爵高有國邑者則自君其人故云或人君也上謂天子)久立吏
前曾不為决(有辨訟及陳情者不早决斷)甚無謂也異日秦民爵公
大夫以上令丞與亢禮(亢者當也言高下相當無所屈)今吾於爵非輕
也吏獨安取此(於何取此輕爵之法)且法以有功勞行田宅(行猶付與也)
今小吏未嘗從軍者多滿(多自滿足也)而有功者顧不得(顧反)
(也若人反顧然)背公立私守尉長吏教訓甚不善(守郡守也尉都尉也長吏)
(謂縣之長令也)其令諸吏善遇高爵稱吾邑(稱猶副也)且廉問有不
如吾詔者以重論之
八年三月令公爵非公乘以上毋得冠劉氏冠賈人毋
得衣錦繡綺縠絺紵罽操兵乘騎馬(賈人坐販賣者綺文繒也即今之細)
(綾也絺細葛也紵織紵為布及紋也罽織毛若今褐及氍毹之類也操持也兵凡兵器也乘駕車也騎單騎也)
十一年詔諸侯王得自除内史以下漢獨為置丞相
文帝二年九月初與郡守為銅虎符竹使符(謂各分其半右留京)
(師左以與之)
十月詔曰朕聞古者諸侯建國千餘各守其地以時入
貢民不勞苦上下驩欣靡有違德今列侯多居長安邑
遠(所食之地去長安遠)吏卒給輸費苦而列侯亦無由教訓其民
其令列侯之國為吏及詔所止者遣太子(為吏謂為卿大夫者詔所)
(止時以恩愛見留)
十一年三月除關無用𫝊
景帝中六年五月詔曰夫吏者民之師也車馬衣服宜
稱(稱其官也)吏六百石以上皆長吏也(長大也六百石位大夫)亡度者
或不吏服出入閭里與民亡異令長吏二千石車朱兩
轓(據許慎李登說轓車之蔽也左傳云以藩載欒盈即是有鄣蔽之車也)千石至六百石
朱左轓車騎從者不稱其官衣服下吏出入閭巷亡吏
體者二千石上其官屬三輔舉不如法令者(謂主爵中尉及左右)
(内史)皆上丞相御史請之先是吏多軍功車服尚輕故為
設禁
武帝征和二年初置城門屯兵更節加黃旄以戾太子
發節以戰故加其上黃以别之
元帝初元五年冬從官給事宫司馬中者得為大父母
父母兄弟通籍(司馬中者宫内門也籍者為二尺竹牒計其年紀名字物色縣之宫門案省相)
(應乃得入也從官親近天子嘗侍從者皆是)
哀帝綏和二年四月即位六月詔除任子令博士弟子
父母死子寧三年
平帝元始三年夏安漢公奏車服制度吏民飬生送終
嫁娶奴婢田宅噐械之品
後漢光武初伏波將軍馬援上書曰臣所假伏波將軍
印書伏字犬外嚮城臯令印臯字為白下羊丞印四下
羊尉印白下人人下羊即一縣長吏印文不同恐天下
不正者多符印以為信也所宜齊同薦曉古文字者事
下大司空正郡國印章奏可
建武中杜詩為南陽太守初禁網尚簡但以璽書發兵
未有虎符之信詩上疏曰臣聞兵者國之凶器聖人所
慎舊制發兵皆以虎符其餘徵調竹使而已符策合會
取為大信所以明著國命歛持威重也間者發兵但用
璽書或以教令如有姦人詐偽無由知覺愚以為軍旅
尚興賊虜未殄徵兵郡國宜有重慎可立虎符以絶姦
端昔魏之公子威傾隣國猶假兵符以觧趙圍若無如
姬之仇則其功不顯事有煩而不可省費而不得已蓋
謂此也書奏從之
和帝元年六月己酉初令伏閉盡日(漢官舊儀曰伏日萬鬼行故盡日閉)
(不干它事)
安帝元初三年初聽大臣二千石刺史行三年喪(文帝遺詔)
(以日易月於後大臣遂以為常至此復遵古制也)
建光元年復斷大臣二千石以上服三年喪
桓帝永興二年二月初聽刺史二千石行三年喪服
永夀二年春正月初聽中官得行三年服(中官常侍以下)
魏明帝以公卿黼黻衮衣之飾擬於至尊多所减損始
制天子服刺繡文公卿服織成文及帝受命遵而無改
晉武帝泰始三年初令二千石得終三年喪
太康四年制依漢故事給九卿朝車駕四及安車各一
乘
七年始制大臣聽終喪三年(先是鄭默拜大鴻臚遭母喪舊制既葬還職默遂自)
(陳懇至久而見許遂改法定令聽大臣終喪自默始也)
後魏明帝永興三年詔侍臣常帶劒
孝文延興二年五月詔軍警給璽印𫝊符次給馬印
太和十年四月始制五等公服
十七年九月詔厮養之戶不得與士民婚有文武之才
積勞應進者同庶族例聽之
十八年十二月革衣服之制
十九年九月丁亥詔曰諸有舊墓銘記見存昭然為人
所知者三公及位從公者去墓三十步尚書令僕九列
十五步黃門五校十步各不聽墾植
二十年二月壬寅詔自非金革聽終三年喪
宣帝景明四年閏九月禁大司馬門不得車馬出入
孝明孝昌元年十一月辛亥詔曰大孝榮親著之昔典
故安平耄耋諸子滿朝(臣欽若等曰晉安平王孚年九十三有九子)自今諸
有父母年八十以上者聽居官禄養温凊朝夕
孝莊建義元年五月詔以舊叙軍勲不過征虜自今
以後依前式以上餘階積而為品其從輿駕北來之徒
不在此例悉不聽破品受階破階請帛
後周武帝保定四年三月初令百官執笏
建德二年六月詔諸軍符旗皆畫以猛虎鷙鳥之象
三年正月初服短衣
四年四月初令上書者並為表於皇太子以下稱啓
六年九月初令民庶以上唯聽衣綢綿絲布絹綾紗絹
綃葛布等九種餘悉停斷朝祭之服不拘此例
宣政元年三月初服常冠以皂紗為之加簮而不施纓
遵其制若今之折角巾也
隋高祖開皇三年五月改傳國璽曰受命璽
四年四月乙亥勅總管刺史父母及子年十五以上不
得將之官
九年四月頒木魚符於總管刺史雌一雄一
十年十月頒木魚符於官五品以上
十五年五月制京官五品以上佩銅魚符七月制九品
已上官以理去職者聽並執笏
十六年六月辛丑詔九品以上妻五品以上妾夫亡不
得改嫁
十七年頒銅虎符於驃騎車騎府
煬帝大業五年二月庚子制魏周官不得為蔭六月壬
戌制父母聽随之官
六年詔從駕步遠者文武官等皆戎衣貴賤異等雜用
五色五品以上通著紫袍六品以上兼用緋綠胥吏以
青庶人以白屠商以皂士卒以黃
唐高祖初為唐王頒銀莵符於諸郡
武德元年九月改銀莵符為銅魚符
二年二月詔文官遭父母喪聽去職(先是帝從容謂侍臣曰隋末以來多)
(有叛逆從坐之罪所及便多人有子姓皆令外繼簿籍雖别居處猶同至有無其人妄為承嗣非直誣罔鬼神)
(且亦棄同即異非朕興化之意也有如此軰即令正之尚書左丞崔善為進曰欲求忠臣必於孝子比為時多)
(金革頗遵墨絰之義丁憂之士例從起服無識之軰衣冠以變無復戚容飲會之時燕啖自若如不紏劾恐傷)
(風俗高祖曰既奪其情安可責其卒禮)
七年四月詔遭父母喪者聽終制
太宗貞觀元年十一月己未制子弟年十九以下聽随
父兄之官
四年八月丙午詔曰車服以庸昔王令典貴賤有節禮
經彛訓自末代澆浮采章訛雜卿士無高卑之序兆庶
行僣侈之儀遂使金玉珠璣靡隔於工賈錦繡綺縠下
通於皂隸習俗為常流蕩亡反因循已久莫能懲革朕
繼踵百王欽承寳運思弘典制垂範後昆永鑒前失義
存釐改其冠冕制度已備令文至於尋常服飾未為差
等今已詳定具如别式宜即頒下咸使聞知於是三品
以上服紫四品以下服緋六品七品以綠八品九品以
青婦人從其夫也
八年四月帝初服翼善冠賜貴臣進德冠因謂侍臣曰
幞頭起周武帝蓋取於軍容耳今海内無虞當息武事
此冠頗採古法無類幞頭廼宜常服可與袴褶通用
十一年二月丁巳詔曰佐命功臣義深舟檝或定謀帷
幄或身摧行陣同濟艱危克承鴻業追念在昔何日忘
之使逝者無知咸歸寂寞若營魂有識還如疇曩居止
相望不亦善乎漢氏使將相陪陵又給以東園秘器篤
終之義恩意深厚古人之志豈異我哉自今已後功臣
密戚外德業尤著如有薨亡宜賜塋地一所及其秘器
使其窀穸之時喪事無闕所司依此營備稱朕意焉
十月癸丑詔曰乾坤合德爰著易簡之功君臣一體克
成中和之治遠取諸物若舟楫之濟巨川近取諸身猶
股肱之載元首同心叶契存殁以之故諸侯列葬周文
始其禮大臣陪陵魏武重申其制去病佐漢還奉茂
陵之塋夷吾相齊終托牛山之墓兹蓋往聖垂範前賢
遺則錄曩昔之宿心篤始終之大義者也皇運之初時
逢交喪掃除多難光啓鴻業謀臣武將競進轅門之前
明德異才爭趨魏闕之下或雲雷伊始功參締搆或先
華在旦績著弼諧及密戚懿親舊齒宿德委質先朝特
蒙殊遇者自今已後身薨之日所司宜即以墓地並給
東園秘器事從優厚庶敦追遠之義以申罔極之懷
二十二年癸夘令百僚朔望袴褶以朝
高宗永徽二年四月開府儀同三司及京官文武職事
四品五品並給随身魚
三年二月帝以天下無虞百姓務簡每至旬暇百寮許
不視事
五年八月己未詔五品以上薨卒者随身魚不必追收
顯慶元年四月制文武官人五品以上老及病不因罪
觧者並聽同致仕例
龍朔二年六月乙丑初令僧尼道士女冠等致敬父母
咸亨三年五月始令京四品五品職事佩銀魚袋
上元元年八月戊戌詔一品已下文官並帶手巾筭袋
刀子磨石其武官欲帶手巾筭袋者亦聽文武官三品
已上服紫金玉帶四品服深緋金帶五品服淺緋金帶
六品服深綠七品服淺綠並銀帶八品服深青九品服
淺青並鍮石帶庶人服黃銅鐵帶先是九品以上入朝
參及視事聽兼服黃雒陽尉柳延夜行為部人所毆帝
聞之以章服錯亂下詔申明之自此朝參行列一切不
許著黃
辛丑詔公私齋會及參集之處道士女冠在東僧尼在
西不湏更為先後
三年閏三月詔曰制勅施行既為永式比用白紙多有
蟲蠧自今以後尚書省頒下諸司諸州及下縣宜並用
黃紙其承制勅之司量為卷軸以備披簡
中宗神龍二年八月制京官五品已上依舊式佩銀魚
袋
九月戊辰詔停京官六品已下著緋袴褶令各依本品
為定
景龍元年十月勅宫殿門皇城門京城門禁苑門左右
内外各給交魚符一合廵魚符一合左廂給開門魚一
合右廂給閉門魚一合左符付監門掌交番廵察每夜
並非時開閉則用之
睿宗景雲二年四月制九品已上一品已下文武依上
元故事帶手巾筭袋武官咸帶七事䩞鞢並足其腰帶
一品已下五品已上並用金六品七品並用銀八品九
品共用鍮石魚袋著紫者金袋著緋者銀袋
玄宗先天二年三月癸巳詔制勅表狀書奏牋牒年月
等數作一十二十三十四十字
開元二年閏二月癸亥令道士女冠僧尼致拜父母
三月癸夘詔曰章服所施貴賤攸别苟容僣越未為奬
勸承前諸軍人多有借緋及魚袋者軍中卑品此色甚
多無功賞借深非道理宜勅諸軍鎮但是從京借魚袋
及無灼然功者軍中權借者並委州軍長官勅到並即
收取待立功日據功合得即將已上者委軍將先借後
奏其靈武和戎大武幽州鎮軍赤水河源瀚海安西定
遠等軍既臨賊衝事籍懸賞量軍大小各封賞金魚袋
五十枚並委軍將臨時行賞
七月戊戌詔曰雕文刻鏤衣紈履絲習俗相誇殊塗競
爽傷風敗俗為弊良久珠玉錦繡既令禁斷准式三品
已上飾以玉四品已上飾以金五品以上飾以銀者宜
於腰帶及御鐙酒杯杓依式自外悉鑄為鋌婦人衣服
各随其夫子其已有錦繡衣服聽染為皂成段者官為
市取天下更不得採取珠玉刻鏤器玩造作錦繡珠繩
織成帖縚二色綾綺羅作龍鳳禽獸等異文字及堅&KR0972;
錦文者决杖一百受僱工匠降一等科之兩京及諸州
舊有官織錦坊悉停是月又詔京官所帶跨巾筭袋每
朝參日著外官牙日著餘日停
五年九月戊申詔曰君臣之間不當有隠敷納之事必
在無私比年百司及諸使奏陳皆侍仗下頗乖公道湏
有革正自今已後非灼然秘密不合彰露者並令封狀
奏如文書浩大事理交雜者仍進先狀其史官自依舊
例
六年七月庚申詔曰有司及奏事皆合對狀公言比日
已來多仗下獨奏宜申明舊式誥語令知如緣曹吏司
細務及有秘密不合對仗奏者聽仗下奏
十二年詔曰朱紫貴服所以分别班品自非有德有功
不可輕為賞借自今已後諸軍節度大使灼然有知功
勞湏權行給賞任量借色及魚袋仍具狀奏
十三年詔有司試天下僧尼年六十已下者限落者退
還俗不得以坐禪對策儀試諸寺三階院通入大院不
得有異
十七年八月戊辰詔曰僧尼數多踰濫不少先經磨勘
欲令真偽區分仍慮猶有非違都遣括撿聞奏憑此造
籍以為凖繩如聞所繇條例非愜致姦妄轉更滋生因
即舉推罪者使衆宜依開元十六年舊籍為之更不湏
造寫自今已後綱維大德侍飬權隸不得輙于外取
二十一年七月詔曰道教釋教其來一體都忘彼我不
自貴高近者道士女冠稱臣子之禮僧尼企踵勤誠請
之儀以為佛初滅度付囑國王猥當負荷願在宣布蓋
欲崇其教而先於朕者也自今已後僧尼一依道士女
冠例無拜其父母宜增修戒行無違僧律興行至道俾
在於此
二十二年諸道採訪使華州刺史李尚隲等奏請各置
印從之
二十三年六月吏部尚書李暠奏曰伏見告身印與曹
印文同形同參離難以區分望請准司勲兵部印文中
加告身兩字許之
二十四年二月壬戌許寒食通清明四日為假
二十五年五月丙子詔曰緋紫之服班命所崇以賞有
功不可踰濫如聞諸軍賞借人數甚多曾無甄别是何
道理自今已後除灼然有戰功餘不得輙賞
十一月丁亥御史大夫李適之奏曰臣伏以朝服准式
皆合備具比來有稱慘故式致乖疎臣望自今已後每
當正止及緣大禮應朝官并六品清官並服朱衣餘六
品以下望許通著袴褶朔望日請依舊文武官朝集使
並服袴褶如有慘故准式不合著朱衣袴褶者其日聽
不入朝自餘應合著不著者請奪一月俸以懲不恪其
蕃官望不在此限如情愿著者請聽餘望依今式許之
天寳元年正月一日改元詔曰文宣垂訓事必正名而
黃鉞古來以金為飾金者應五行之數有肅殺之威去
金稱黃理或未當其黃鉞宜改為金鉞副威武之義焉
三載九月詔曰頃叙功勞累增勲級上柱國外許及周
親是謂賞延載榮宗族廻充賜物匪厚朝恩其准格上
柱國外有餘勲廻授周親
五載六月勅三伏内令宰相辰時還宅
七月勅應緣玉璽及符璽既改為寶其璽書宜改為寳
書(秦有符璽令歴代遵之唐長夀中改為神璽𫝊國及六璽並為寳神龍初復為璽開元初又改為寳也)
六載六月詔曰立身揚名所以廣孝流根自葉亦在推
恩既切因親之心湏開議事之制其内外文官五品已
上官父祖無資蔭者其所用蔭宜同子孫用蔭之例五
服之紀宜所致及三年之屬以報免懷齊斬之殊雖存
出母之致顧復之慕何申有子之思其出嫁母宜終服
三載又詔曰重門夜開以達陽氣羣司朝宴樂在時和
屬此上元當修齋籙其於賞會必備葷羶比來因循稍
將非便自今已後每至正月改取十七十八十九日夜
開坊市門仍永為常式
七載正月太常卿韋韜奏御案褥牀帷等望去紫用赤
黃從之
十載正月詔曰禮之王制垂範作程亦既觀德訓人孝
敬故天子七廟諸侯五廟大夫三廟士一廟孝享奉先
禮文有辨令三品已上乃許立廟永言廣敬載感于懷
其京官正員四品清望官及五品清官並許立私廟是
載改傳國寳為承天大寳
代宗寳應二年三月戊子有司奏中書門下五品官准
式賜物並同四品及叙三品即不霑恩並御史中丞自
今已後望許叙名從之
廣德二年二月戊午詔曰三年之喪謂之達禮自非金
革不可從權其文官自今已後並許終制一切不得輙
有奏請
大歴七年秋七月壬辰勅中元前一日後一日宜准舊
例並休假
十三年詔自今已後寒食通清明休假五日
德宗貞元三年十月復降魚書停刺史務(准令刺史停代)
(皆降魚符合之然後受命自至德以來多不施行又郎將恬權代刺史悉禀其教令魚符廢及是漳州刺史坐事)
(將鞫之有司復請降魚書停務從之求其書式不獲乃創魚書曰勑漳州緣刺史張愻冇犯令遣監察御史蘇)
(弁往彼停務問推宜知)
四年正月乙夘詔曰常參官比來請假東都拜掃多廢
曠職事任遣子弟以申情禮
五年正月乙夘詔曰四序嘉辰歴代增置漢崇上已晉
紀重陽或說禳除雖因舊俗與衆共樂誠洽當時朕以
春方發生候及仲月勾萌畢逹天地和同俾其昭蘇宜
助暢茂自今宜以二月一日為中和節以代正月晦日
備三令節之數内外官司休假一日於是宰臣李泌奏
中和節請令文武百僚以是日進農書司農獻穜稑之
種王公戚里上春服士庶以刀尺相問遺村社作中和
酒祭勾芒以祈年榖從之
六年三月丙午加寒食假寧七日
八月初造藍田渭橋等鎮遏使印凡二十三紐九月初
收諸道進奏院官印三十紐悉碎之
七年三月初賜節度觀察使新制時服尚方織作呈閱
所宜帝曰頃來賜衣文綵不常非制也朕今思之節度
使以鶻銜綬帶取武毅以靖封内觀察使以鴈銜儀委
取其行列有序牧人有威儀也(儀委瑞草也瑞應圖云王者愛人則瑞草生也)
十一月令常參官入閣不得奔走周親已下喪朝會禁
慘服俄又命服衣綾袍金玉帶(初金吾將軍沈房有弟喪衣慘服入閣帝問宰)
(相董晉等對曰准式許周已下服縵不合衣淺色帝曰南班何得有之曰因循而然又問冠冕之制曰古之服)
(冠冕者動有珮玉之響所以飾步也夫至敬之地步武有常不趨而奔致僵君前虧敬慎也在朝武士袍以綾)
(五品已上帶服金玉取其文綵畫飾以奉上也是以禹惡衣服而致美乎黻冕君親一致昔尚書郎含香老萊)
(子綵服皆此義也服純縵非制也帝乃詔各從舊制)
八年五月初令授臺省官者各具舉主於授官詔(先是郎官)
(缺左右丞舉之御史缺大夫中丞舉之詔書不具所舉及趙憬陸贄為相建議郎官不宜專于左右丞宜令尚)
(書及左右丞侍郎各舉其可詔書著具所舉官名御史亦如之異日考殿最以觀舉主能否從之未幾皆不行)
閏十二月門下省奏郵驛條式應給紙劵除門下外諸
使諸州不得給往還劵至所詣州府納之别給劵俾還
其常參官在外除授及分付假寧往來並給劵從之
十年二月詔曰君臣之際義莫重焉每聞薨殂深用惻
悼宜厚哀榮之禮以申終始之恩文武朝臣有薨卒者
自今已後其月俸料宜全給仍更准本官一月俸料以
為贈若諸司三品以上官及尚書省四品官仍令有司
舉舊令聞奏行弔祭之禮務從優備用稱朕懷(初左庶子雷威)
(以是月朔卒冇司以故事計其月俸以日數給之帝聞之故有是命以廣恩澤無幾有致仕官卒者有司以官)
(雖致仕而朝朔望請悉同正官卒者給賻從之)
三月初置司封司勲考功甲庫印各一
十一年二月置度支水運供軍印
四月勅書賜南詔異牟尋及子閣勸清平官鄭回尹仇
寬等各一書書左始列中書二官宣奉行復舊制也
五月初鑄河東監軍之印監軍有印自此始也
十三年七月宗正卿嗣吳王獻奏簡王府諮議參軍嗣
寧王子溆葬請鹵簿宰臣等議以子溆官卑不合給特
詔令給因下詔自令已後嗣王薨日宜令所司供鹵簿
永為常式
憲宗元和元年三月戊辰詔常參官寒食拜墓在京兆
府界内者聽進止
八月甲申御史臺奏新授常參官在城未上及在外未
到假故等准令式職事官假故滿百日即合停觧其未
上官等並無正文武或滿百日無憑舉奏請自今已後
如有在城授官疾病未上者在外授官勑到後計水陸
程外滿百日者並停觧從之
三年二月詔朝官寒食拜掃及出城任假内外來不須
奏聽進止
四年三月塩鐡轉運使李㢲奏職兼兩使請各為一印
許之
五年四月庚寅御史中丞王播奏准故事御史到館驛
已處上廳中使後至即就别廳如中使先至御史亦就
别廳近日多不遵守中使或不諳往例貴欲逾越御史
若不守故事俱失憲章喧競道途深乖事體伏請各令
遵奉故事冀其守分制可其諸司三品官及中書門下
尚書省官或出銜制命或入赴闕庭諸道節度觀察使
赴本道及朝覲并前節度觀察使勅追赴朝廷者亦准
此(先是監察御史元稹自東臺赴闕至敷水驛宿上廳中官仇士良後至爭廳門閉斫入詰詈稹稹襪而走)
(廳後士良隨以鞭擊稹傷面遂兼以他事坐貶官臺司因請定制焉)
六年十二月甲申詔立戟官中大夫守京兆尹上柱國
臨淄縣開國男賜紫金魚袋元義方朝議大夫守尚書
戶部侍郎判度支護軍賜紫金魚袋盧坦立戟雖令式
所著似有闕文而臺閣相承久為定制盧坦元義方如
有所見即令上聞造次而行殊乖審慎宜各罰一月俸
料其戟仍令所司收納左司郎中陸則勾簡之任發付
不精禮部員外郎崔備工部員外郎元祐等或以禮許
人或守官假器比於申請其過尤深各罰一季俸料緣
兵興以來勲賞超越其所立戟湏有明文宜令所司准
舊制侍官階勲至三品然後申請仍編於格令永為常
式(近例立戟者率有銀青階而義方獨據令上柱國官三品者十二戟無以階叙戟之文牒省司不能詣准)
(式立戟之後轉為四品官者自非貶授兼判勲階其戟不奪既而盧坦以前任宣州刺史是三品兼護軍又請)
(戟立已列於門議者以坦居四品官狀原無據臺司將劾而未舉吏部尚書鄭餘慶諳練舊章至自東都揚言)
(于朝以為大不可臺司因移牒詰禮部狀稱今文内只言勲官並不言階而自貞元以來立戟一十八家並無)
(銀青色下階者遂以上聞故皆坐罰而申之續放免陸則崔備元祐一月俸料甲申勅盧坦等所罰錢宜令部)
(省收貯充省中修補已後别勅量罰並送都省貯每至歲終奏數其餘賘罰依前御史臺收管)
七年十一月丁丑詔自今遇輟朝日中書門下宜同假
日不湏入
八年八月壬寅吏部奏請差定文武官告紙軸之物色
五品已上用大花異文綾紙紫羅褾檀木軸六品以下
朝官並内裝寫許與大花綾褾餘小花綾紙通用紫綾
褾檀木軸命婦邑號許用色牋花素紙小花諸色錦褾
紅牙軸其紅地獨窠金錦線花牋紅花牙撥鏤鈿軸等
除恩賜請並禁斷從之
九年十月戊辰以尚書左丞吕元膺為工部尚書充東
都留守舊例命留守必賜旗甲與方鎮略同及元膺受
任竟無所賜朝論以東有寇虞時用元膺尢不當削以
沮威望諫官上疏援華汝夀三州例賜戍械居守之重
固宜寵賜帝曰此數處並不當與其後遂皆停
十三年八月乙亥詔應同司官有大功已上親者但非
連判及勾檢之官並官長則不在廽避改換之限况國
朝故事不少勅令明文具存其官署同職異司雖父子
兄弟亦無所嫌起今已後宜准天寳二年七月六日勅
處分(時刑部員外郎楊嗣復以父於陵戶部侍郎遂以近例避嫌請出省宰臣等舉令式奏請故有是勅)
十四年四月横海軍節度使烏重胤奏臣以河朔能抗
拒朝命者其大略可見所管刺史失其權與職分反使
鎮將領事若刺史各得職分又有鎮兵則節度使雖有
安禄山史思明之奸惡豈能據一州為反哉所以河朔
六十年能不奉朝命者只以奪刺史權與縣令職守而
自作威福臣所管德棣景三州已舉公牒各還刺史職
事應在州兵并令刺史收管從之
丙寅詔諸道節度都團練防禦經略等使所管支郡除
本州軍使外别置鎮遏守捉兵馬者並令屬刺史如刺
史帶本州團練防禦鎮遏等使其兵馬名額便隸此使
如無别使即屬軍事其有邊於溪洞接連蠻蕃之處特
建城鎮不關州郡者則不在此限(自艱難以來天下右武節將權尤重遂於)
(所管諸郡别置鎮兵以大將主之干擾郡政或為姦盗其弊日久至是宰臣因烏重胤之請始奏罷之)
穆宗元年正月即位三月詔淄青統押海蕃每年皆有
朝賀比差部領人數較多今寇盗既夷典章湏守宜以
後差此官正試相兼不得過五人
六月賜河中節度使韓弘印一面先是皇甫鏄為相頗
排故相李絳罷河中節度使為防禦使而命絳為之至
弘復授旌節而以印賜焉
七月平盧節度使奏准勅押加新羅渤海兩蕃請印一
面從之
長慶二年八月勅秋夏之間嘗多水潦如緣暮夜遭雨
道路不通車駕宜使放其日朝參委御史臺勾當仍每
具聞奏如雨不至甚不在此例
三年五月秘書省監李随奏請造當司圖書印一面從
之
四年二月甲辰勅文武百僚寒食出城及於京畿内拜
掃宜令自今月二十六日已後任去餘准長慶二年二
月十四日勅處分
敬宗寳歴元年正月特建武昌軍額命宰相牛僧孺為
節度使丙辰牛僧孺請奏使印從之
冊府元龜卷六十
