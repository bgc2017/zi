册府元龜卷九百六十八宋王欽若等撰
外臣部
朝貢第一
周制九州之外謂之蕃國世壹見各以其所貴寶為贄
蓋古之聖王文德光被乃有占風望氣浮琛没羽而至
者繇漢以來濟以威信命單車以通絶域置都護以總
北道繇是魚龍雀馬之殊玩犀甲珠翠之名寶寶&KR0008;火
毳之異品夷歌巴舞之竒技莫不充於内府而陳於外
庭矣魏晉之後或朝或絶策書所記昭然可見若乃殊
隣絶壤蹈德詠仁祇奉國琛賓于宰旅先王所以賜異
姓之國分伯叔之邦時庸展親謹其述職唯服食器用
之是供也至於給耳目之華侈違生物之性習必斥之
而不御却之而不受慮嗜好之無極懼德志之或喪美
哉旅&KR0729;之篇召公之訓詳矣要荒之外羈縻不絶織皮
崑崙大禹以之即叙越裳重譯姬文形於德讓亦以其
忽略無常非上威服而來其貢物故肅慎之不貢楛矢
亦嘗致詰焉
夏后即位七年于夷來賓
少康即位三年方夷來賓
周武王克商西旅獻獒太保作旅獒以誡王自是通道
九夷百蠻使各以其方賄來貢使無忘職業於是肅慎
貢楛矢石弩長尺有咫
后芒即位三年九夷來御
周公居攝六年制禮作樂天下和平交阯之南有越裳
國以三象重譯而獻白雉曰道路悠遠山川阻深音使
不通故重譯而朝成王以歸周公公曰德不加焉則君
子不饗其質化不施焉則君子不臣其人吾何以獲此
賜也其使請曰吾受命吾國之黃耉曰久矣天之無烈
風雷雨意者中國有聖人乎則盍往朝之周公乃歸之
於王稱先王之神致以薦於宗廟周德既衰於是稍絶
成王既伐東夷肅慎來朝
宣王時追貊之國來貢故韓奕之詩曰獻其貔皮赤豹
黃羆
漢文帝元年使陸賈賜南粤王佗書賈至南粤佗恐乃
頓首謝願奉眀詔長為藩臣奉職貢謹北面因使者獻
白璧一雙翠鳥千犀角十紫貝五百桂蠧一器生翠四
十雙孔雀二雙昧死再拜以聞皇帝陛下
武帝始遣使至安息國其國因發使隨漢使者來觀漢
地以大鳥卵及犂靬眩人獻於漢天子大說又帝令張
騫使烏孫騫既致賜諭指曰烏孫能東居故地則漢遣
公主為夫人結為昆弟共拒匈奴不足破也烏孫遠漢
未知其大小又近匈奴服屬日久其大臣皆不欲徙昆
莫年老國分不能專制乃發使送騫因獻馬數十匹報
謝其使見漢人衆富後歸其國其國後乃益重漢
元狩二年南越獻馴象能言鳥
天漢元年正月匈奴歸漢使者使使來獻
二年秋渠黎六國使使貢獻
宣帝神爵二年匈奴握衍朐鞮單于立復脩和親遣弟
伊酋若王勝之入漢獻見
四年五月匈奴單于遣弟呼留若王勝之來朝
甘露元年冬匈奴單于遣弟左賢王朝賀
三年匈奴郅支單于亦遣使奉獻漢遇之甚厚
四年匈奴呼韓邪郅支兩單于俱遣使朝獻漢待呼韓
邪使有加
成帝河平元年單于遣右臯林王伊邪莫演等奉獻朝
正月
平帝元始元年春正月越裳氏重譯獻白雉一黑雉二
詔使三公以薦宗廟
二年日南之黃支國來獻犀牛
後漢光武初公孫述據益州夜郎大姓龍傅尹董氏保
境為漢乃遣從番禺江奉貢帝嘉之並加褒賞
建武六年匈奴遣使來獻使中郎將報命
八年十二月高句麗王遣使奉貢
十三年九月日南徼外蠻夷獻白雉兔
十四年莎車國王賢與鄯善王安並遣使詣闕貢獻於
是西域始通䓤嶺以東諸國皆屬賢
是年匈奴遣使奉獻使中郎將報命
十七年十二月莎車國遣使貢獻
二十年韓人廉斯人蘇馬鞮等詣樂浪貢獻
二十五年南匈奴單于復遣使詣闕奉藩稱臣獻國珍
寶求使者監護遣侍子修舊約
是歲夫餘王遣使貢獻遼西烏桓大人郝且等九百二
十二人率衆向化詣闕朝貢獻奴婢牛馬及弓虎豹貂
皮
三十年鮮卑大人於仇賁率衆人詣闕朝貢
三十一年北匈奴遣使奉獻
中元二年東夷倭奴國王遣使奉獻使人自稱大夫倭
國之極南界也
眀帝永平十七年西南夷哀牢儋耳僬僥槃木白狼動
黏諸種前後慕義貢獻
章帝元和元年正月日南徼外蠻夷究不事人邑蒙獻
生犀白雉
章和元年月氐國遣使獻扶拔獅子
和帝以章和二年二月即位十月安息國遣使獻獅子
扶拔
永平元年北單于弟右温禺鞮王奉奏貢獻
六年正月永昌徼外夷敦忍乙王莫延慕義遣使譯獻
犀牛大象
九年正月永昌徼外蠻及撣國王壅繇調遣重譯奏國
珍寶
十年十二月燒當羌豪迷唐等率種人詣闕貢獻
十三年十一月安息國王滿屈遣使獻獅子及條枝大
爵時謂之安息爵
十六年十一月北匈奴遣使稱臣貢獻
殤帝以元興元年十二月即位是月北匈奴遣使稱臣
詣燉煌奉獻
安帝永初元年三月永昌徼外僬僥夷貢獻内屬
十月倭國王師升等遣使奉獻口百六十願請見
三年正月高句麗遣使貢獻
元初二年正月蜀郡青衣道夷奉獻内屬
永寧元年十二月永昌徼外遣使朝獻
是月撣國王壅繇調復遣使者詣闕朝賀獻樂及幻人
是歲夫餘王遣子詣闕奉獻
延光元年二月夫餘王遣使貢獻
十二月九真徼外蠻夷貢獻内屬
三年七月日南徼外蠻豪帥詣闕貢獻
順帝永建二年三月疏勒國臣磐遣使奉獻
六月西域長史班勇燉煌太守張朗討焉耆尉黎危須
三國破之並遣子貢獻
四年拘彌國遣使貢獻
五年正月疏勒王侍子及大宛莎車王皆遣使貢獻
六年二月于闐王遣侍子貢獻
十二月日南徼外葉護國撣國遣使貢獻
是月于闐王遣侍子詣闕貢獻
陽嘉二年六月疏勒國獻獅子封牛
漢安二年二月鄯善國遣使貢獻
桓帝延熹二年天竺國來獻其國和帝時數遣使貢獻
後西域反叛乃絶至是從日南至徼外來獻
四年十月天竺國十二月夫餘王並遣使來獻
九年九月大秦國王遣使奉獻漢世唯一通焉
靈帝建寧九年燒當羌遣使貢獻
熹平二年十二月日南徼外國重譯貢獻
三年正月夫餘國遣使貢獻
光和六年正月日南徼外國重譯貢獻
獻帝建安七年于闐國獻馴象
延康元年濊貊扶餘單于焉耆于闐王各遣使貢獻
魏文帝黃初元年鮮卑步度根遣使獻馬
三年二月鄯善龜兹于闐王各遣使奉獻
五年鮮卑步度根詣闕貢獻厚加賞賜是後一心守邊
不為宼害
眀帝太和三年十二月大月氏王波調遣使奉貢
五年四月鮮卑附義王軻比能率其種人及丁零大人
兒禪詣幽州貢名馬
青龍四年五月肅慎氏貢楛矢
景初元年七月遣幽州刺史毌丘儉率衆軍討遼東右
北平烏丸單于宼婁敦遣弟阿羅奬等詣闕朝貢
二年六月倭女王遣大夫難升米等詣郡求謁天子朝
獻太守劉夏遣使送詣京都
三年二月西域重譯獻火浣布詔大將軍太尉臨試以
示百寮
齊王正始元年春東倭重譯納貢焉耆危須諸國弱水
南鮮卑名王皆遣使來獻
四年十二月倭國女王俾彌呼遣使大夫伊聲耆掖邪
狗等八人上獻生口倭錦絳青縑緜衣帛布丹木&KR3935;短
弓矢
八年倭國女王壹與遣大夫掖邪狗等詣臺獻上男女
生口三十人貢白珠五千枚青大句珠二枚異文雜錦
二十匹
陳留王景元二年七月樂浪外夷韓濊貊各率其屬來
朝貢
三年四月遼東郡言肅慎國遣使重譯入貢獻其國弓
三十張長三尺五寸楛矢長一尺八寸石砮三百枚皮
骨鐵雜鎧二十領貂皮四百枚
吳孫權赤烏六年十二月扶南王范族遣使獻樂人及
方物
晉武帝泰始元年倭人國女王遣使重譯朝獻扶南國
亦遣使朝貢
二年十一月倭人來獻方物
三年裨離國遣小部獻其方物康居國王那鼻遣使上
封事并獻善馬
四年扶南國遣使來獻林邑國王胡達上疏貢金盤椀
及金鉦等物
六年九月大宛獻汗血馬焉耆來貢方物
咸寧元年六月鮮卑力微遣子來獻
五年十二月肅慎來獻楛矢石砮
太康元年辰韓王遣使獻方物是年東夷二十國朝獻
二年三月東方辰韓等五國朝獻
三年九月東夷二十九國歸化獻其方物
五年十二月林邑大秦國各遣使來獻
六年四月扶南等十國來獻
七年扶南等二十一國馬韓等十一國使人來獻
八年南夷扶南西域康居國各遣使來獻
十年東夷絶遠三十餘國西南夷二十餘國各遣使來
獻
太熙元年東夷七國朝貢十年辰韓詣東夷校尉何龕
上獻
元帝大興二年八月肅慎獻楛矢石砮
成帝時肅慎國遣使來獻(肅慎有石砮皮骨之甲檀弓三尺五寸楛矢長尺有咫其)
(國東北有山出石其利入鐵將取之必先祈神周武王時獻其楛矢石砮逮于周公輔成王復遣使入賀爾時)
(千餘年雖秦漢之盛莫之致也及文帝作相魏景元末來貢楛矢石砮等文帝召歸于相府賜其王傉奚錦罽)
(綿至武帝元康初復來貢獻元帝中興又詣江左貢其石砮)
咸康二年高句驪遣使貢方物
六年十月林邑獻馴象
康帝建元元年高句驪遣使朝獻
後秦姚萇時二城故曹寅王達獻馬三千疋
前凉張重華時龜兹國遣使貢方物
南燕慕容盛長樂中高句麗王安遣使貢方物
北燕馮䟦時蠕蠕大檀遣使獻馬三千疋羊萬口
宋高祖永初二年林邑王范陽邁遣使貢獻
少帝景平元年三月高麗國遣使朝貢
二年高麗國遣使貢獻
文帝元嘉五年天竺迦毘黎國王月愛遣使奉表獻金
剛指環摩勒金環諸寶物赤白鸚鵡各一
六年七月百濟王西河王河南國遣使獻方物
七年倭國王訶羅陁國林邑國獅子國遣使獻方物
是歲訶羅單國遣使獻金剛指環赤鸚鵡鳥天竺國白
㲲古貝葉婆國古貝等物其表語略同佛經
九年河南王西河王並遣使獻方物
十年林邑王闍婆洲訶羅單國並遣使獻方物
十一年林邑國扶南國訶羅單國並遣使獻方物
十二年獅子國扶南國訶羅單國並遣使獻方物是年
闍婆娑達國國王師黎婆達訶陀羅䟦摩遣使奉表曰
宋國大主大吉天子足下教化一切種智安穏天人師
降伏四魔咸等正覺轉尊法輪度脫衆生我雖在遠亦
霑靈潤
十三年高麗國武都王遣使獻方物
十四年河南王西河王訶羅單國並遣使獻方物
十五年武都王河南國高麗國倭國扶南國林邑國並
遣使獻方物
十六年武都王河南王林邑國高麗國並遣使獻方物
十七年武都王河南王百濟國遣使獻方物
十八年肅特國高麗蘇摩黎國林邑國並遣使獻方物
是歲斤陁利國王釋婆羅那遣長史竺留陀及多獻金
銀寶器
十九年婆皇國芮芮國並遣使獻方物
二十年河西國高麗國百濟國倭國並遣使獻方物
二十六年婆皇國婆達國並遣使獻方物
二十七年百濟國遣使獻方物
二十八年婆皇國河南王高麗國婆達國並遣使獻方
物
二十九年訶羅單國遣使獻方物
孝武帝孝建二年槃槃國斤陀利國高麗國婆皇國河
南國遣使獻方物
大眀二年河南王高麗國林邑國並遣使獻方物
三年婆皇國高麗國並遣使獻方物肅慎國重譯獻楛
矢石砮西域獻舞馬
四年宕昌王倭國並遣使獻方物
五年河南王遣使獻方物
六年高麗國遣使獻方物
七年芮芮國百濟國並遣使獻方物
八年婆皇國遣使貢獻
眀帝泰始二年天竺迦毘黎國遣使貢獻
泰豫元年林邑國遣使獻方物
後廢帝元徽元年河南王婆黎王並遣使獻方物
二年芮芮國遣使獻方物
三年河南王高麗國並遣使獻方物
順帝昇眀元年倭國遣使獻方物
二年倭國高麗國芮芮國並遣使獻方物
南齊太祖建元元年五月河南王吐谷渾拾寅迦羅國
王荷知並遣使貢獻
二年三月百濟王牟都遣使貢獻九月蠕蠕遣使朝貢
三年十二月高麗王樂浪公高璉遣使貢獻
武帝永眀二年八月扶南王僑陳如闍邪䟦摩奉啓曰
天竺道人釋那伽仙從中國來此仰序陛下聖德仁治
詳議風化佛法興顯衆化殷集法事日盛王威嚴整朝
望國範慈愍蒼生八方六合莫不歸伏如聽其所說則
化隣諸天非可為喻臣聞之下情踊悅若暫奉見尊足
仰慕慈恩澤流小國天垂所載率土之民並得皆蒙恩
祐是以臣今遣此道人釋那伽仙為使上表問訊奉貢
微獻呈臣等赤心并别陳下情但所獻輕陋愧懼唯深
伏願天慈曲炤鑒其丹欵賜不垂責今獻金鏤龍王坐
像一軀白檀像一軀牙像一軀牙塔二軀古貝二雙瑠
璃蘇鉝二口瑇瑁檳榔柈一枚并獻頌章
九年五月林邑國遣使獻金簟
眀帝建武三年高麗王樂浪公遣使貢獻
梁高祖天監元年八月林邑國遣使獻方物是年于陀
利國天王瞿曇修䟦陀羅以四月八日夢見一僧謂之
曰中國今有聖主十年之後佛法大興汝若遣使貢奉
敬禮則土地豐樂商旅百倍若不信我則境土不得自
安修䟦陀羅王未能信既而夢此僧曰汝若不信我當
與汝往觀之乃於夢中來至中國拜覲天子既覺心異
之陀羅本工畫乃寫夢中所見高祖容質飾以丹青仍
遣使并畫工奉表獻玉盤等物
二年七月龜兹國遣使獻方物扶南王遣使送珊瑚佛
像并獻方物天竺國王屈多遣長史竺羅達奉表曰伏
聞彼國據江傍海山川周固衆妙悉備莊嚴國土猶如
化城宫殿莊飭街巷平坦人民充滿歡娛安樂大王出
遊四兵隨從聖眀仁愛不害衆生國中臣民循行正法
大王仁聖化之以道慈悲羣生無所遣却常修净戒式
導不及無上法船沉溺以濟百姓氓庶受樂無忘諸天
護持萬神侍從天魔降服莫不歸仰主身端嚴如日初
出仁澤普潤猶如大雲於彼震旦最為殊勝臣之所住
國土首羅天守護令國安樂王王相承未曾斷絶國中
皆七寶形像衆妙莊嚴臣自循簡如化王法臣名屈多
奕世王種惟願大王聖體和平今以此國羣臣民庶山
川珍重一切歸屬五體投地歸誠大王使人竺羅達繇
來忠信是故今遣大王若有所須珍竒異物悉當奉送
此之境土便是大王之國王之法令善道悉當承用願
二國信使往來不絶此信返還願賜一使具宣聖命備
悉勅宣欵至之誠望不空返所白如允賜加採納今奉
獻琉璃唾壺雜香古貝等物
三年九月北天竺國遣使奉獻方物
四年四月宕昌國王梁彌博獻甘草當歸
五年七月鄧至國王象舒彭遣使獻黃耆四百斤馬四
匹
九年四月林邑國遣使獻白猴一
是年于闐國遣使獻方物
十年十二月宕昌國遣使獻方物
是歲扶南王遣使貢獻
十一年三月高句麗四月百濟扶南林邑國六月宕昌
國並遣使獻方物
十三年四月林邑國八月扶南國並遣使獻方物于闐
國獻波羅婆步障
是年河南國王遣使獻金装瑪瑙鐘二口又表于益州
立九層佛寺詔許之
十四年四月芮芮國遣使獻方物
九月狼牙修國王婆伽達多遣使阿撒多奉表曰大吉
天子足下離滛怒癡哀愍衆生慈心無量端嚴相好身
光眀朗如水中月普炤十方眉間白豪其白如雪其色
炤曜亦如月光諸天善神之所供養以垂正法寶梵行
衆生莊嚴都邑城閣高峻如乾陁山樓觀羅列道途平
正人民熾盛快樂安穏著種種衣猶如天服於一切國
為極尊勝天主愍念羣生人民安樂慈心深廣律儀清
淨正法化治供養三寶名稱宣揚布滿世界百姓樂見
如月初生譬如梵王世界之主人天一切莫不歸依敬
禮大吉天子足下猶如現前忝承先業慶嘉無量今遣
使問訊大意欲自往復畏大海風波不達今奉薄獻願
大家曲垂納領
十五年四月高麗國八月芮芮國並遣使獻方物河南
國遣使獻赤舞龍駒
其年滑國王厭帶夷栗陁始始遣使獻方物
十六年三月河南王八月扶南王遣使獻方物
是月婆利國遣使奉表曰伏承聖王信重三寶興立塔
寺校飭莊嚴周遍國土四衢平坦清淨無穢臺殿羅列
状若天宫壮麗微妙世無與等聖主出時四兵具足羽
儀導從布滿左右都人士女麗服光飾市㕓豐富充積
寶珍王法清整無相侵奪學徒皆至三乘競集敷說正
法雲布雨潤四海流通交會萬國長江渺漫清泠深廣
有生咸資莫能消穢隂陽和暢災厲不作大梁揚都聖
王無等臨覆上國有大慈悲子育萬民平等忍辱怨親
無二加以周窮無所蔵積靡不炤燭如日之明無不受
樂猶如淨月宰輔賢良羣臣貞信盡忠奉上心無異想
伏惟皇帝是我真佛臣是婆利國主今敬稽首禮聖王
足下惟願大王知我此心此心久矣非適今也山海阻
遠無緣自達故遣使奉金席等表此丹誠
十七年五月于陁利國鉢邪䟦摩遣長史毘員䟦摩奉
表曰常勝天子陛下諸佛世尊常樂安樂六通三達為
世間尊是名如來應供正覺遺形舍利造諸塔像莊嚴
國土如須彌山邑居聚落次第羅滿城郭舘宇如忉利
天宫具足四兵能伏怒敵國土安樂無諸患難人民和
善受化正法慶無不通猶雷處山流注雪水八味清淨
百川洋溢周迴屈曲順趨大海一切衆生咸得受用於
諸國土殊勝第一是名震旦大梁揚都天子仁廕四海
德合天心雖人是天降生護世功德寶蔵救世大悲為
我尊主威儀具足是故至誠敬禮天子足下稽首問訊
奉獻金芙蓉雜香藥等願垂納受
十八年七月于闐國獻瑠璃甖
普通元年正月扶南高麗國各遣使朝貢
三月滑國王厭帶夷栗陀始遣使獻黃獅子白貂裘波
斯錦等物周古柯國滑旁小國也使使隨滑來獻方物
呵䟦檀國亦滑旁小國也使使隨滑來獻方物胡密丹
國亦滑旁小國也使使隨滑使求獻方物
四月河南王遣使獻方物
是年于陁利國復遣使獻方物
二年十一月百濟國遣使朝貢
三年八月婆利國白題國各遣使獻方物
是年婆利國王頻伽遣使珠貝智獻白鸚鵡青蟲兜鍪
瑠璃器吉貝螺杯雜香藥等數十種
四年十二月狼牙脩國遣使獻方物
五年末國主安未深盤遣使來貢獻
七年正月滑國二月河南王三月高麗國六月林邑國
並遣使獻方物
大通元年三月林邑國獅子國十一月高麗國王並遣
使獻方物
是年盤盤國王使使奉表曰揚州閻浮提震旦天子萬
善莊嚴一切恭敬猶如天淨無雲明耀滿目天子身心
清淨亦復如是道俗濟濟並蒙聖王光化濟度一切永
作舟航要聞之慶善我等至誠敬禮聖天子足下稽首
問訊今奉薄獻願垂哀受
二年正月芮芮國遣使獻方物
中大通元年二月芮芮國遣使獻方物
十二月盤盤國遣使獻牙像及塔并獻沉檀等香數十
種
二年六月林邑國扶南國並獻方物
三年六月丹丹國遣使奉表曰伏惟聖王至德仁治信
重三寶佛法興顯衆僧殷集法事日盛威容嚴整朝望
國軌慈愍蒼生八方六合莫不歸服化鄰諸天非可言
喻不任慶善若暫奉見尊足謹奉送牙像及塔各二軀
并獻火齊珠古貝雜香藥等物
九月狼牙脩國奉表獻方物
四年四月盤盤國十一月高麗國並遣使獻方物
五年正月河南國七月波斯國九月盤盤國並遣使獻
方物
六年三月百濟國七月林邑國並遣使獻方物
八年盤盤國遣使送菩提國真舍利及畫塔并獻菩提
樹葉詹糖等香
大同元年三月高麗國滑國薩丹國各遣使獻方物丹
丹國遣使獻金銀瑠璃雜寶香藥等物
四月波斯國七月扶南國並遣使獻方物
四年三月河南國芮芮國並遣使獻方物
五年八月扶南國遣使獻生犀及方物
六年五月河南王遣使獻馬及方物
八年八月盤盤國遣使獻方物
是年林邑國遣使獻方物
七年三月高麗國百濟國滑國九月芮芮國並遣使獻
方物
是年于闐國獻外國刻玉佛
中大同元年八月渴盤陀國遣使獻方物
簡文太清三年十月百濟國遣使朝貢
太寶二年八月盤盤國獻馴象
册府元龜卷九百六十八
