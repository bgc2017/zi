册府元龜卷二百十七宋王欽若等撰
閏位部
交侵
春秋傳曰疆場之事一彼一此何常之有當鼎國分據
暨南北更王迄於朱梁咸務兵戰用寧守宇至乃略地
以闢國攻城以拓土爭要害之形勢騁變詐之機略金
革亟舉熢燧日燔飛輓相望汙萊罔治士衆疲於轉鬭
邊城患於驛騷而復勝敗相尋虚亢更伺或知難而退
獲免於數奔或允當而歸克遵於善志抑兵者不祥之
器蓋不得已而用之若乃爭尋常以盡其民恃彊大而
好於戰曷常不致失律之咎而貽自焚之釁哉
蜀先主章武元年七月帥諸軍伐吳(其未即位前交侵事具勲業門)忿
其襲殺關侯也吳王遣書請和先主盛怒不許吳將陸
議李異劉阿等屯巫秭歸將軍吳班馮習自巫攻破異
等軍次秭歸五溪蠻夷遣使請兵
二年正月先主軍還秭歸吳班陳式水軍屯夷陵夾江
東西岸五溪蠻夷咸相響應鎮北將軍黃權督江北諸
軍與吳軍相拒於夷陵道夏六月為陸議所破將軍馮
習張楠等皆沒先主自猇亭(猇音許交切)還秭歸收合離散
兵遂棄船舫繇步道還魚復(今萬州是)吳將李異劉阿等踵
躡先主軍屯駐南山八月乃收兵還巫十月吳主聞先
主住白帝甚懼遣使請和先主許之遣大中大夫宗瑋
報命
後主建興五年春丞相諸葛亮出屯漢中營沔北陽平
石馬三月下詔曰朕聞天地之道福仁而禍淫善積者
昌惡積者喪古今嘗數也是以湯武之修德而王桀紂
極暴而亡曩者漢祚中微網漏凶慝董卓造難震蕩京
畿曹操階禍竊執天衡殘剥海内懷無君之心子丕孤
竪敢尋亂階盜據神器更姓改物世濟其凶當此之時
皇極幽昩天下無主則我帝命隕越于下昭烈皇帝體
明睿之德光演文武應乾坤之運出身平難經營四方
人鬼同謀百姓與能兆民欣戴奉順符䜟建位易號丕
承天序補弊興衰存復祖業膺誕皇綱不墜於地萬國
未靜早世遐殂朕以幼沖繼統鴻基未習保傅之訓而
嬰祖宗之重六合壅否社稷不建永惟所以念在扶救
光載前緒未有攸濟朕甚懼焉是以夙興夜寐不敢自
逸每崇菲薄以益國用勸分務穡以阜民財授方任能
以參其聽斷私降意以養將士欲奮劍長驅指討凶逆
朱旗未舉而丕復隕喪斯所謂不燃我薪而自焚也殘
類餘醜又支天禍恣睢河雒阻兵未弭諸葛亮丞相弘
毅忠壯忘身憂國先帝託以天下以勗朕躬今授之以
旄鉞之重付之以專命之權統領步騎二十萬衆董督
元戎龔行天罰除患寧亂克復舊都在此行也昔項籍
總一彊衆跨州兼土所務者大然卒敗垓下死於東城
宗族如焚為笑千載皆以不義陵上虐下故也今賊效
尤天人所怨奉時宜速庶馮炎精祖宗威靈相助之福
所向必克吳王孫權同恤災患潛軍合謀犄角其後凉
州諸國王各遣月支康居胡侯支富康植等二十餘人詣
授節度大軍北出便欲率將兵馬奮戈先驅天命既集
人事又至師貞勢并必無敵矣夫王者之兵有征無戰
尊而且義莫敢抗也故鳴條之役軍不血刃牧野之師
商人倒戈今旍麾首路其所經至亦不欲窮兵極武有
能棄邪從正簞食壺漿以迎王師者國有常典封寵大
小各有品限及魏之宗族支葉中外有能規利害審逆
順之數來詣降者皆原除之昔輔果絶親於智氏而蒙
全宗之福微子去殷項伯歸漢皆受茅土之慶此前世
之明騐也若其迷沉不反將助亂人不式王命戮及妻
孥罔有攸赦廣宣恩威貸其元帥吊其殘民他如詔書
律令丞相其露布天下使稱朕意焉
六年春亮出攻祁山不克冬復出散關圍陳倉糧盡退
魏將王雙率軍追亮與戰破之斬雙還漢中
七年春亮遣陳式攻武都隂平遂克定二郡
八年征西大將軍魏延破魏雍州刺史郭淮於陽谿
九年三月亮復出軍圍祁山魏將司馬宣王張郃救祁
山六月亮糧盡退軍郃追至青封與亮交戰郃被箭射
死
延熙十二年秋衞將軍姜維攻魏雍州不克而還
十三年姜維復出西平不克而還
十六年四月姜維復率衆圍南安不克而還
十七年正月姜維還成都六月維復率衆出隴西冬拔
狄道河間臨洮三縣民居于綿竹繁縣
十八年春姜維還成都夏姜維率諸軍出狄道與魏雍
州刺史王經戰于洮西大破之退保狄道城維却住鍾
題
十九年春姜維進位大將軍督戎馬與鎮西將軍胡濟
期會上邽濟失誓不至
二十年姜維率衆出駱谷至芒水
景耀五年姜維復率衆出侯和為鄧艾所破還住沓中
吳大帝初為吳王(未封王以前交侵事具勲業門)蜀先主帥軍來伐(蜀章)
(武元年也)至巫山秭歸使使誘導武陵蠻夷五溪民皆反為
蜀帝以陸遜為督督朱然潘章等以拒之
黃武元年(蜀章武二年也)正月陸遜部將軍宋謙等攻蜀五屯
皆破之斬其將蜀軍分據險地前後五十餘營遜隨輕
重以兵應拒自正月至閏月大破之臨陣所斬及投兵
降首數萬人先主奔走僅以身免
九月魏乃命曹休張遼臧霸出洞口曹仁出濡須曹真
夏侯尚張郃徐晃圍南郡大帝遣吕範等督五軍以舟
軍拒休等諸葛瑾潘章楊粲救南郡朱桓以濡須督拒
仁十一月大風範等溺死者數千人軍還江南曹休使
臧霸以輕船五百敢死萬人襲攻徐陵燒攻城車殺略
數千人將軍全琮徐盛追斬魏將尹盧殺獲數百
二年正月曹真分兵據江陵中州三月曹仁遣將軍常
彫等以兵五千乘油船晨渡濡須中州仁子泰因引軍
急攻朱桓桓兵拒之遣將軍嚴圭等擊破彫等是月魏
軍皆退
六月令將軍賀齊督麋芳劉邵等襲蘄春虜太守晉宗
先是宗為戲口守將殺其主將王直以衆叛如魏魏以
為蘄春太守數犯邊境至是虜之
五年七月帝聞魏明帝初立征江夏圍石陽不克而還
七年五月鄱陽太守周魴偽叛誘魏將曹休八月帝至
皖口使將軍陸遜督諸將大破休於石亭
黃龍三年夏中郎將孫布詐降以誘魏將王淩淩以軍
迎布十月帝以大兵潛伏於阜陵俟之淩覺而走
嘉禾元年三月遣將軍周賀校尉裴潛乘海之遼東九
月魏將田豫要擊斬賀於成山
二年帝向合肥新城遣將軍全琮征六安皆不克還
三年五月遣陸遜諸葛瑾等屯江夏沔口孫韶張承等
向廣陵淮陽帝率大衆圍合肥新城是時蜀相諸葛亮
出武功帝謂魏明帝不能遠出而帝遣兵助司馬宣
王拒亮自率水軍東征未至夀春遂還孫韶亦罷
六年十月遣衞將軍全琮襲六安不克
赤烏二年三月遣使者羊衜鄭胄將軍孫怡之遼東擊
魏守將張持高慮等虜得男女
四年四月遣衞將軍全琮略淮南決芍陂燒安城邸閣
收其人民威北將軍諸葛恪攻六安琮與魏將王淩戰
于芍陂中郎將秦晃等十餘人戰死車騎將軍朱然圍
樊大將軍諸葛瑾取柤中
六年春諸葛恪征六安破魏將謝順營收其人民
是歲魏司馬宣王率軍入舒
九年二月車騎將軍朱然征魏柤中斬獲千餘
十年遣諸葛壹偽叛以誘諸葛誕誕以步騎一萬迎壹
於高山大帝出涂中遂至高山潛軍以待之誕覺而還
十三年十二月魏大將軍王昶圍南郡荆州刺史王基
攻西陵遣將軍戴烈陸凱往拒之皆引還
廢帝會稽王建興元年十二月魏使將軍諸葛誕胡遵
等步騎七萬圍東興將軍王昶攻南郡母邱儉向武昌
甲寅大傅諸葛恪以大兵赴敵戊午兵及東興交戰大
破魏軍殺將軍韓綜桓嘉等
二年三月諸葛恪率軍伐魏四月圍新城大疫兵卒死
者大半八月恪引軍還
五鳳二年正月魏鎮東將軍母邱儉前將軍文欽以淮
南之衆西入戰于樂嘉
閏月壬辰丞相孫峻及驃騎將軍吕據左將軍留贊率
兵襲夀春軍及東興聞欽等敗壬寅兵進于槖臯欽詣
峻降淮南餘衆數萬口來奔魏諸葛誕入夀春峻引軍
還
二月孫峻及魏將軍曹珍遇于高亭交戰珍敗績留贊
為誕别將蔣班所敗於菰陵贊及將軍孫楞蔣脩等皆
遇害
三月使鎮南將軍朱異襲安豐不克
太平元年二月孫峻用征北大將軍文欽計將征魏八
月先遣欽及驃騎吕據車騎劉纂鎮南朱異前將軍唐
咨軍自江都入淮泗
後主建衡元年十一月遣監軍虞氾威南將軍薛珝蒼
梧太守陶璜由荆州監軍李勗督軍徐存從建安海道
皆就合浦擊交趾
宋文帝元嘉元年後魏明元帝自率衆至方城遣鄭兵
將軍達奚斤吳兵將軍公孫表二萬人於滑臺司州刺
史毛德祖時戍虎牢遣步騎三千拒之魏剋滑臺并力
乘勝遂至虎牢魏主自率大衆至鄴鄭兵既克金墉還
向虎牢又遣楚兵將軍涉歸東擊青州所向城邑皆奔
走明元自遣兵益虎牢增圍急攻德祖大敗魏主領楚
兵諸軍自滑臺西就兵共攻虎牢虎牢被圍二百日遂
克虎牢(武帝未受禪已前事并入功業門)
五年十月淮北鎮將軍王仲德遣步騎二千餘人侵後
魏濟陽陳留閏月又遣將王玄謨兖州刺史竺靈秀步
騎二千人攻滎陽將襲虎牢
七年三月遣右將軍到彦之統舟師入河諸軍各有所
向先遣殿中將軍由竒使魏言河南舊是宋土為彼所
侵今當修復舊境不關河北魏大武大怒謂奇曰我生
頭髮未燥便聞河南是我家地爾豈可得若必進軍今
權當歛戍相避須火行地淨河水冰合自更取之七月
後將軍長沙王義欣出鎮彭城總綂羣師彦之進軍魏
碻磝及滑臺諸戍並棄城走以尹沖為司州刺史戍虎
牢十一月魏衆南渡河彦之敗退洛陽滑臺虎牢諸城
復為魏所陷尹沖死之是歲魏神䴥三年也(魏書云八月宋將到)
(彦之自清水入河泝流西行帝以河南兵少詔攝四鎮乃治兵將西討丙寅到彦之遣將渡河攻治反叛冠軍)
(將軍安頡督諸軍破之斬首五百餘級投水死者甚衆十月庚申到彦之王仲德治河置守還保東平乙亥冠)
(軍安頡濟河攻洛陽丙子拔之擒宋將二十人斬首五千級時河北諸軍會於七女津彦之恐軍南渡遣將王)
(蟠龍泝流欲盜官船征南大將軍杜超等擊破斬之辛巳安頡虎牢宋司州刺史尹沖墜城死甲午夀光侯叔)
(孫建汝隂公長孫道生濟河到彦之王仲德從清入濟東走青州宋兖州刺史竺靈秀棄穎昌南奔湖陸戊戌)
(叔孫建大破竺靈秀於湖陸殺獲五千餘人辛丑冠軍安頡率諸軍攻滑臺瑯邪王司馬楚之破宋將于長杜)
(四年正月丙申宋將檀道濟王仲德從清水救滑臺丹陽王叔孫汝隂公長孫道生拒之道濟等不敢進二月)
(辛酉安頡司馬楚之平滑臺擒宋將朱循之李元德及東郡太守申謨二月宋將檀道濟王仲德東走諸將追)
(之至歴城而還三月庚戌冠軍將軍安頡獻宋俘萬餘人甲兵三萬)
八年正月征南大將軍檀道濟破魏軍於東夀張二月
滑臺為魏所陷道濟引軍還
二十年二月仇池為索虜所沒
二十三年三月魏軍寇兖豫青冀刺史申恬破之
二十七年二月魏攻汝南諸郡陳頓二郡太守鄭琨汝
陽潁川二郡太守郭道隠委守走魏軍攻懸瓠城行汝
南郡事陳憲拒之七月遣寧朔將軍王玄謨北伐太尉
江夏王義恭出次彭城總統諸軍魏碻磝戍委城走閏
月癸亥玄謨攻滑臺不克為魏軍所敗退還碻磝辛未
雍州刺史隨王誕遣軍攻弘農城克之丙戌又克關城
十一月戊子魏軍陷鄒山魯陽平二郡太守崔邪利没
甲午隨王誕所遣軍乂攻陜城克之癸卯左軍將軍劉
康祖於夀陽尉武戍與魏軍戰敗見殺十二月戊午内
外戒嚴乙丑冗從僕射胡崇之太子積弩將軍臧澄之
建威將軍毛熙祚于盱眙與魏軍戰敗并見殺庚午魏
主率大衆至瓜步
二十八年正月丁亥魏軍自瓜步退走丁酉攻圍盱眙
城是月寧朔將軍王玄謨自碻磝退還歴下二月丙辰
魏軍自盱眙奔走時南平王鑠為豫州刺史遣中兵參
軍胡盛之出汝南上蔡向長社戍主魯爽棄城奔走既
克長社遣幢主王陽兒張略等進據小索魏豫州刺史
僕蘭於大索率步騎二千攻陽兒陽兒擊大破之坦之
等進向大索勞楊氏鄭德玄張和各起義以應坦之僕
蘭奔虎牢會王陽兒等至即據大索因向虎牢鑠又遣
安蠻司馬劉康祖繼坦之魏永昌王宜勒仁庫貢救虎
牢坦之敗走魏軍乘勝遥追於尉氏津逢康祖康祖戰
敗見殺進脅夀陽因東過與魏主會於江上魏荆州刺
史魯爽及弟秀等率部曲詣鑠歸順是時魏主雖不克
懸瓠而虜略甚多與帝書云往索真珠璫恡不相與今
所馘截髑髏可當幾許珠璫也彼往日北通芮芮西結
赫連蒙遜吐谷東連馮弘高麗凡此數國皆我滅之以
此而觀彼豈能獨立我今北征先除有足之寇彼若不
從命來秋當復往取以彼無足不先致討諸方已定不
復相釋我往之日彼作何方計為塹城以自守為築坦
以自障也
二十九年六月撫軍將軍蕭思話率衆北伐十月癸亥
司州刺史魯爽攻虎牢不拔退還
孝武帝大明元年二月魏軍侵兖州
明帝泰始三年二月魏軍侵汝隂太守張景遠擊破之
八月以中領軍沈攸之南行兖州刺史率衆北討是歲
魏獻文皇興元年也(魏紀云閏正月宋青州刺史沈文秀冀州刺史崔道固並遣使請舉)
(州内屬詔平東將軍長孫陵平南將軍疾窮竒赴援之二月詔征南大將軍慕容白曜督騎五萬次於碻磝為)
(東道後援宋東平太守申纂戍無鹽遏絶王使詔白曜討之三月文秀道固復叛歸宋白曜回師討之拔宋肥)
(城坦苖糜溝三戍四月白曜攻汴城八月攻歴城二年二月道固及宋梁鄒戍主平原太守劉林賓舉城降三)
(月白曜進間東陽)
四年十月發諸軍州兵北伐
五年正月乙丑魏克青州執刺史沈文秀以歸
七年十月遣將垣崇祖率衆二萬自郁州侵魏東兖州
屯于南城為刺史于雒侯所敗崇祖還郁州
後廢帝元徽二年七月遣將侵魏緣淮諸鎮為魏徐州
刺史尉元擊敗之
順帝昇明元年十月葭蘆戍主楊文度遣弟鼠襲陷魏
仇池
七月又遣將伐魏仇池為魏隂平太守楊廣香所擊走
之
南齊高帝建元二年正月魏軍侵淮泗遣衆軍北伐内
外戒嚴二月魏軍侵夀陽豫州刺史垣崇祖破走之是
月西境獻捷解嚴是歲魏孝文太和四年也(魏紀云齊徐州刺史)
(崔文仲寇淮北陷茌眉戍二月遣尚書游明根率二千騎南討八月梁州刺史崔慧景遣長史裴叔寳率衆寇)
(武興關城氐帥楊鼠擊破之叔寳還南鄭茌音士甾反)
三年正月領軍將軍李安民左將軍孫文顯與魏軍戰
於淮陽大敗之初魏軍至緣淮驅略江北居民驚走不
可禁乃於梁山置二軍南置三軍慈姥置一軍冽州置
二軍三山置二軍白沙州置一軍蔡州置五軍(自慈姥以下皆)
(江南地名屬今昇州)長蘆置三軍蔬浦置二軍徐浦置一軍(長蘆已下)
(州渚屬揚州)魏昌黎王馮莎向司州荒人栢天生說莎云諸
蠻皆響應莎至蠻竟不動莎大怒於淮邊獵而去(魏紀云南)
(征諸軍擊破齊游擊將軍桓康於淮陽齊豫州刺史崇祖寇下蔡昌黎王馮熙擊破之假寧郡王嘉大破齊軍)
(俘獲三萬餘口)
武帝永明六年四月遣將陳顯達攻陷醴陽魏左僕射
長樂王穆亮率騎一萬討之
十一年七月魏軍侵邊遣江州刺史李顯達鎮雍州樊
城
明帝建武二年正月魏軍攻豫司徐梁四州遣鎮南將
軍王廣之督司州征討右衞將軍蕭坦之督徐州征討
尚書右僕射沈文季督豫州征討二月魏軍攻鍾離徐
州刺史蕭惠休破之詔太尉陳顯達使持節都督西北
征討諸軍事内外戒嚴三月司州刺史蕭誕與衆軍擊
魏破之魏軍自夀春退走是月解嚴四月魏軍圍漢中
梁州刺史蕭懿拒退之是歲魏太和十九年也(魏紀云太和十)
(八年十二月車駕南征至懸瓠十九年正月講武於汝水之西二月廵淮而東至鍾離是月班師)
三年四月魏軍侵司州戍兵擊破之
四年魏侵沔北十月又侵司州遣太子中庶子梁王右
軍司馬張稷討之(是歲魏太和二十一年魏書事備帝王親征門)十二月丁丑
遣度支尚書崔慧景率衆救雍州
永泰元年正月沔北諸郡為魏所侵相斷敗沒遣太尉
陳顯達持節救雍州二月遣左衞將軍蕭惠休假節援
夀陽豫州刺史裴叔業擊魏軍於淮北破之
東昏侯永元二年正月詔討豫州刺史裴叔業(時頻誅大臣叔)
(業懼而降魏)以衞尉蕭懿為豫州刺史征夀春叔業病死兄
子積以夀春降魏三月遣平西將軍崔慧景率衆軍伐
夀春(魏書云宣武景明元年二月南齊豫州刺史裴叔業以夀春内屬二月齊將胡松李居士率衆萬餘)
(屯宛陳伯之水軍泝淮而上以逼夀春四月彭城王勰車騎將軍王肅大破之斬首萬數七月齊又遣陳伯之)
(寇淮南八月彭城王勰破伯之於肥口)
梁高祖天監元年五月魏揚州小峴戍主黨法宗襲破
大峴戍
二年八月魏將元興攻義陽陷寇軍將軍蔡靈恩等十
餘將
三年二月魏陷梁州八月陷司州是歲魏宣武正始元
年也(魏紀云正始元年二月梁將姜慶真襲陷夀春外郭州軍擊走之閏十二月梁行梁州事夏侯道遷)
(據漢中來降假尚書刑巒鎮西將軍率衆以赴之二年四月巒遣統軍王足西伐頻破梁軍遂入劍關六月梁)
(將李畎等置營始平郡東涪水之北王足逆擊敗之梁將魯方達攻竹亭足又破之方達屯戍新城足又遣統)
(軍盧祖遷等擊敗之七月足又逼涪城梁巴西太守庚城統軍主李畎等逆戰足擊破之八月詔中山王英南)
(討襄沔十一月足圍涪城益州諸郡戍降者十二三遂引軍而退)
四年十月大舉侵魏以中書將軍揚州刺史臨州王宏
都督北討諸軍事尚書右僕射柳惔為副
五年二月輔國將軍劉思效破魏青州刺史元擊於膠
水是月魏將陳伯之自夀陽率衆歸降五月太子左衞
率張惠之克魏宿豫城臨川王宏前軍克梁城豫州刺
史韋叡克合肥城廬江太守裴邃克羊石城乂克霍邱
城六月青冀二州刺史桓和前軍克朐山城十一月魏
軍寇鍾離遣右將軍曹景宗率衆赴援(魏書云宣武王正始二年正月)
(梁冀州刺史桓和入寇南青州軍擊走之二月平南將軍陳伯之破梁徐州刺史昌義之於梁城是月梁將蕭)
(昞率衆五萬寇淮陽以中山王英為征南將軍都督揚徐二道諸軍事指授邊將五月梁張惠紹入寇陷宿豫)
(蕭容陷梁城韋叡陷合肥城又陷羊石霍邱二城六月又陷小峴戍是月假平南將軍奚康生破梁將張惠紹)
(斬其徐州刺史宋黑詔發定冀瀛相並肆六州十萬人以濟南軍又詔平南將軍安樂王詮督後發諸軍以赴)
(淮南九月中山王英大破梁軍於淮南梁中軍大將軍臨川王蕭宏尚書右僕射柳惔徐州刺史昌義之等棄)
(梁城㳂淮東走追奔次於馬頭梁冠軍將軍戍主朱思遠棄城宵遁擒送梁四千餘人斬獲士卒五萬有餘英)
(遂攻鍾離)
六年四月曹景宗韋叡等破魏軍於邵陽洲斬數萬計
(魏書云鍾離大水中山王英敗績而還)
七年十月詔大舉北伐以護軍將軍始興王憺為平北
將軍率衆入清車騎將軍王樊率衆向宿豫是月魏懸
瓠鎮軍主白皂生(魏書云豫州白皂生)豫州刺史胡遜以城内屬
是歲魏永平元年也(魏書云豫州城人白皂生殺刺史司馬悦據城南叛梁遣將齊苟仁)
(等四將以助之詔尚書郎邢巒行豫州事督將軍崔暹率騎討之是月邢巒大破卓生及苟仁軍於魚口十二)
(月又克懸瓠斬白皂生擒齊苟仁等俘梁卒二千餘人分賜王公巳下)
八年正月魏鎮東參軍成景雋斬宿豫城主嚴仲寶以
城内屬(魏書云正月梁遣王神念寇南兖詔輔國將軍長孫稚假平南將軍為都督率統軍邴虬等五)
(軍以討之)
十年三月盗殺東莞瑯琊二郡太守劉晰以朐山引魏
軍遣振遠將軍馬仙琕討之是月魏徐州刺史盧昶率衆赴
朐山十二月仙琕大破魏軍斬馘十餘萬克復朐山城
(魏書云四月梁遣其鎮北將軍張稷及馬仙琕宼朐山詔盧昶率兵赴之十一月朐山城陷昶大敗而還)
十四年魏降人王足陳計求堰淮水以灌夀陽帝率徐
陽人二十萬戶取五丁以築之四月堰將合淮水漂疾
復决潰(魏書云三月梁於浮山堰淮規為揚徐之害詔平南將軍楊大眼討之以冀州刺史蕭寳寅為)
(鎮東將軍决淮堰寳寅東昏侯弟亡歸于魏也)
九月遣將趙祖悦襲據硤石
十五年二月硤石為魏鎮南將軍崔亮鎮軍大將軍李
平所克
五月衡州刺史張齊侵益州為魏將傅竪眼所敗是魏
孝明熙平元年也
普通二年六月茂州刺史文僧明以州叛入於魏假大
將軍裴邃節督衆軍北討
五年六月以員外散騎常侍元樹為平北將軍北青冀
二州刺史率衆北伐八月徐州刺史戎景雋克魏童城
九月又克睢陵城北兖州刺史趙景悦圍荆山宣毅將
軍裴邃襲夀陽入羅城弗克十月樹邃攻建陵城破之
樹又破曲木掃虜將軍彭寶孫克瑯琊又克擅邱城邃
破狄又克甓城遂進屯黎時定遠將軍曹世宗破曲城
又克秦墟魏郿潘溪守悉棄城走東海太守韋敬欣以
司吾城降十一月寳孫克東莞城邃攻夀陽之安城克
之馬頭安城並來降十二月荆山城降武勇將軍李國
興攻平靜關克之信威長史楊法乾攻武陽關又攻峴
關並克之
六年正月雍州前軍克新蔡郡又克鄭城二月趙景悦
下龍亢城五月遣中護軍夏侯亶督夀陽諸軍北伐六
月豫章王綜奔于魏魏復據彭城
七年十一月夏侯亶胡龍牙元樹曹世宗等衆軍克夀
陽城
大通元年正月司州刺史夏侯夔進軍三關所至皆克
五月成景儁克魏臨潼竹邑十月魏東豫州刺史元慶
和以渦陽内屬
十一月以中護軍蕭淵藻為北討都督征北大將軍鎮
渦陽
二年四月魏郢州刺史元願達以義陽内附時魏大亂
其北海王元顥汝南王元悅並來降十月以元顥為
魏主遣東宫直閣將軍陳慶之衞送還北
中大通元年四月陳慶之攻魏梁城拔之進屠考城擒
濟隂王元暉業五月克大梁又克虎牢城魏莊帝棄雒
陽走河北元顥遂入雒陽尋為爾朱榮所殺
二年六月遣魏汝南王元悦還北為魏主以魏尚書右
僕射范遵為安北將軍司州牧隨元悦北討
大同元年十月北梁州刺史蘭欽攻魏漢中克之
二年十月乙亥詔大舉北伐十一月班師是歲東魏天
平二年也
太清元年二月魏司徒侯景求以豫廣潁雒陽西揚東
荆北荆襄東豫南兖西兖齊等十三州内屬三月遣司
州刺史羊鴉仁兖州刺史桓和仁州刺史湛海珍等應
接北豫六月以鄱陽王範為征北將軍總督漢北征討
諸軍七月鴉仁入懸瓠城八月王師北伐以南豫州刺
史蕭淵明為大都督十一月魏遣大將軍慕容紹宗等
至寒山丙午大戰貞陽侯淵明敗績及北兖州刺史胡
貴孫等並陷魏紹宗進圍潼州
二年正月魏陷渦陽
簡文大寳二年五月魏遣大師潘雒辛等寇秦郡王僧
辯遣杜崱帥衆拒之
孝元帝承聖二年正月西魏遣大將軍尉遲迥襲益州
五月進逼巴西潼州刺史楊虔運以城降迥六月迥圍
陷益州九月西魏遣郭元建治舟師於合肥又遣大將
邢杲遠步六汗薩東方老率衆會之
四年三月北齊遣其上黨王高渙送貞陽侯蕭淵明來
主梁嗣至東關遣吳興太守裴之横與戰敗績之横死
太尉王僧辯率衆出屯姑孰
敬帝太平元年三月齊遣大將蕭軌出栅口向梁山司
空陳霸先軍主黃菆(音鄒)逆擊大破之軌退保蕪湖遣周
文育侯安都率衆據梁山拒之四月侯安都輕兵襲齊
行臺司馬恭於歴陽大破之五月庚寅齊軍水步入丹陽
縣丙申至秣陵故治勑周文育還頓方邱徐度頓馬牧
杜稜頓大桁癸卯齊軍進據兒塘輿駕出頓趙建故籬
門内外戒嚴六月甲辰齊潛軍至蔣山龍尾斜趨莫府
山北至玄武廟西北乙卯司空陳霸先授衆軍節度與
齊軍交戰大破之斬齊北兖州刺史杜方慶及徐嗣徽
弟嗣宗生擒徐嗣産蕭軌東方老王敬寳李希光裴英
起劉歸義等皆誅之辛酉解嚴
二年二月庚午遣領軍將軍徐度入東關戊子至合肥
燒齊船三千艘
後梁明帝天保五年陳湘州刺史華皎邕州刺史戴僧
朔來附皎送其子玄響為質於梁仍率諸軍伐陳明帝
上言其狀周高祖詔衞公直督荆州總管權景宣大將
軍元定等赴之明帝亦遣其柱國王操率水軍二萬會
皎於巴陵既而與陳將吳明徹等戰沌口直軍不利元
定遂沒梁大將軍李廣等亦為陳人所虜長沙巴陵並
陷於陳衞公直乃歸罪梁之柱國殷亮明帝雖以退敗
不獨在亮然不敢違命遂誅之吳明徹乘勝攻克梁河
東郡獲其守將許孝敬明徹進寇江陵引江水灌城明
帝出頓紀南以避其銳江陵副總管高琳與其尚書僕
射王操拒守梁軍主馬武吉維等擊明徹退保公安明
帝乃還江陵明帝之八年陳又遣其司空章昭達寇江
陵總管陸騰及梁之將士擊走之昭達又寇竟陵之青
泥明帝令其大將軍許世武赴援大為昭達所破初華
皎戴僧朔從衞公直與陳人戰敗率其麾下數百人歸
於明帝明帝以皎為司空封江夏郡公以僧朔為車騎
將軍封吳興縣侯明帝之十年皎將來朝至襄陽請衞
公直曰梁主既失江南諸郡民少國貧朝廷興亡繼絶
理宜資贍豈使齊桓楚莊獨擅救衞復陳之美望借數
州以俾梁國直然之乃遣使言狀周高祖許之詔以基
平鄀三州歸之於梁
陳高祖永定二年二月詔車騎將軍司空侯瑱總督水
步軍以遏齊寇
文帝天嘉元年周將賀若敦獨孤盛等來攻巴湘以司
空侯瑱為西討都督大敗盛軍將餘衆自楊葉洲潛遁
二年七月敦自拔遁歸人畜死者十七八
宣帝太建五年三月分命衆軍北伐以鎮西將軍開府
儀同三司吳明徹都督諸軍事
四月癸卯前巴州刺史魯廣達克齊大峴城辛亥吳明
徹克秦州水栅庚申齊兵十萬援歴陽儀同黃法氍破
之辛酉齊救秦州吳明徹又破之甲子南譙太守徐槾
克石梁城
五月己巳廬梁城降癸酉陽平郡城降甲戌徐槾克
江郡城丙子黃法氍克歴陽城己卯北高唐郡城降丙
戌盧陵内史任忠軍次東關克其東西二城進克蘄城
戊子又克譙郡城秦州城降癸巳瓜步胡墅以城降
六月庚子郢州刺史李綜克灄口城乙巳任忠克合州
外城庚戌淮陽沐陽郡並棄城走癸丑豫章内史程文
季克涇州城乙卯宣毅司馬湛陁克新蔡城癸卯黃法
氍克合州城吳明徹師次仁州甲子克其州城
七月戊辰齊遣衆二萬援齊昌西陽太守周炅破之
己巳吳明徹軍次峽口克其北岸城南岸守者棄城
走周炅克巴州城淮北絳城及榖陽士民並誅其渠
帥以城降丙戌吳明徹克夀陽外城
八月乙未山陽城降壬寅盱眙城降壬子戎昭將軍徐
敬辯克海安城青州東海城降壬申高唐太守沈善度
克馬頭城甲戌齊安城降丙子左衞將軍樊毅克廣陵
楚子城丁亥前鄱陽内史魯天念克黃城小城齊軍退
保大城壬辰黃城大城降
十月甲午郭默城降乙巳吳明徹克夀陽城丁未齊兵
萬人至潁口樊毅擊走之辛亥齊遣兵援蒼陵又破之
戊午湛陁克齊昌城
十一月甲戌淮隂城降庚辰威虜將軍劉桃根克胊山城辛
巳樊毅克濟隂城己丑魯廣達等克北徐州
十二月壬午任忠克霍州城
六年正月甲申廣陵金城降
七年正月乙亥左衞將軍樊毅克潼州城
三月戊申樊毅克下邳高山等六城
閏九月都督吳明徹大破齊軍於吕梁
九年十月戊午司空吳明徹破周將梁士彦衆數萬于
吕梁
十年二月甲子北討衆軍敗績於吕梁司空吳明徹及
將卒以下並為周軍所獲
十一年十一月周遣柱國梁士彦率衆至肥口戊戌周
軍進圍夀陽辛丑前豐州刺史臯文奏率步騎三千趣
陽平郡癸卯任忠率步騎七千趣秦郡丙午新除仁威
將軍右衞將軍魯廣達遣卒衆入淮是日樊毅領水軍
二萬自東關入焦湖武毅將軍蕭摩訶率步騎趣歴陽
戊申豫州陷辛亥霍州又陷
十二月乙丑南北兖晉三州及盱眙山陽陽平馬頭
秦歴陽沛北譙南梁等九州並自拔還京師譙北徐州
又陷自是淮南之地盡沒於周矣
十二年八月庚申詔鎮西將軍樊毅進督沔漢諸軍事
遣平南將軍南豫州刺史任忠率衆趣歴陽通直散騎
常侍超武將軍陳慧紀為前軍都督趣南兖州庚午通
直散騎常侍淳于陵克臨江郡癸酉智武將軍魯廣達
克郭默城丙子淳于陵克祐州城
九月丁亥周將王延貴率衆援歴陽任忠擊破之生擒
延貴等
東魏孝靜帝天平二年二月梁司州刺史陳慶之寇豫
州刺史堯雄擊走之六月梁魏王元慶和寇南頓堯雄
大破之十一月梁將柳仲禮寇荆州刺史王元擊破之
三年九月以定州刺史侯景兼尚書右僕射南道行臺
節度諸軍南討十一月景攻克梁楚州獲刺史桓和(是歲)
(與梁通好)
四年十月西魏行臺宫景夀都指揮楊白駒寇雒州大
都督韓賢大破之西魏又遣其子大行臺元季海大都
督獨孤信逼雒州刺史廣陽王湛棄城歸闕季海信遂
據金墉
元象元年八月大破西魏之衆于河隂
武定五年九月梁武遣貞陽侯蕭明寇徐州堰泗水於
寒山灌彭城以應侯景十一月以尚書左僕射慕容紹
宗為東南道行臺與大都督高岳潘相樂大破擒之及
其二子瑀遁十二月蕭明至闕帝御閶闔門讓而宥之
岳等迴師討侯景
六年四月大尉高岳司徒韓軌大都督劉豐等討西魏
王思政於潁川引洧水灌其城
七年五月大將軍高澄帥師赴潁川六月克之獲大將
軍王思政等
北齊文宣天保元年十一月周文帝率衆至陜城分騎
北渡至建州帝親戎出次城東周文帝聞帝軍容嚴盛
嘆曰高歡不死矣遂退師
二年五月丙戌合朔州刺史斛斯顯攻克梁歴陽鎮
七月癸酉行臺郎邢景遠破梁龍安戍獲鎮城李雒文
三年三月以司州牧清河王岳為使持節南道大都督
司徒潘相樂為使持節東南道大都督及行臺辛術率衆
南伐
六年正月壬寅清河王以衆軍渡江克夏首二月甲戌
上黨王渙克譙郡
三月丙戌上黨王渙克東關斬梁將梁之横俘斬數千
七年三月丁酉大都督蕭軌等率衆濟江六月乙卯蕭
軌等與梁師戰于鍾山之西遇霖雨失利軌及都督李
希光王敬寳東方老軍司裴英起並沒士卒散還者十
二三
武成河清二年十二月己酉周將楊忠率突厥阿史那
木可汗等二十餘萬人自恒州分為三道殺掠吏人己
未周軍逼并州又遣大將軍達奚武帥衆數萬東雍及
晉州與突厥相應
三年正月周軍至城下而陳戰於城西周軍及突厥大
敗人馬死者相枕數百里不絶
七月周軍三道並出使其將尉遲迥寇雒陽楊標入軹
關權景宣趣懸瓠
十一月甲午周將尉遲迥等圍雒陽甲辰大尉婁叡大
破周軍於軹關擒楊標
十二月豫州刺史王士良以城降周將權景宣壬戌太
師段韶大破尉遲迥等解雒陽圍
梁太祖開平二年四月甲寅淮寇侵軹潭岳邊境欲援
郎州以戰艦百餘艘揚航西上泊鼎口湖南馬殷遣水
軍都將黃瑀率樓船遮擊之賊衆㳂流宵遁追至鹿角
鎮
五月丁丑王師圍潞州將及二年李進通窮危旦夕不
俟攻擊當自降太原李存勗以厚幣誘結北蕃諸部並
其境内丁壯悉驅南征决戰以救上黨之急部落帳族
馳馬甲兵數路齊進於銅鞮樹寨旗壘相望是月癸未
淮賊寇荆州石首縣襄陽舉舟師㳂瀺港襲敗之
六月丙辰邠岐來寇雍西編戶困于逃避且芟害禾稼
結營自固踰月同州劉知俊領所部兵擊退襲至幕谷
大破之俘斬千計收其器甲宋文通僅以身免
是月壬戌岳州為淮賊所據帝以北郡五領三湘水陸
會合之地委輸商賈靡不繇斯遂令荆湘湖南北舉舟
師同方致討王師集淮夷毀壁焚郛郭而遁
十月己亥上在陜兩浙節度使奏於常州東州鎮殺淮
賊萬餘人獲戰船一百二隻
末帝乾元三年五月乙巳天雄軍節度使楊師厚及劉
守奇率魏博邢洛徐兖鄆滑之衆十萬討鎮州庚戌營
於鎮之南門外壬子晉將史達瑭自趙州領騎五百人
入於鎮州師厚知其有備自九月移軍於下博劉知奇
以一軍自貝州掠冀州衡水阜城陷下博師厚自弓高
渡御河迫滄州張萬進懼送欵于師厚師厚表請以萬
進為青州節度使以劉守奇為滄州節度使
七月晉王率師自黃澤嶺東下寇邢洛魏博節度使楊
師厚軍於潼水之東晉將曹進金來奔晉軍遂退
貞明元年四月邠州留後李保衡以城歸順是月鳳翔
李茂貞遣偽署涇州節度使劉知俊率師攻邠州以李
保衡歸順故也自是凡攻圍十四日節度使霍彦威諸
軍都指揮使黃貴堅等捍寇會救軍至岐人乃還
六月庚寅晉王入魏州以賀德倫為大同軍節度使舉
族遷於晉陽是月晉人陷德州秋七月又陷澶州刺史
王彦章棄城來奔是月劉鄩自洹水潛師繇黃澤路西
趣晉陽至樂平縣值霖雨積旬乃班師還次宗城遂至
貝州軍於堂邑遇晉軍轉戰數十里晉軍稍還
二年二月命許州節度使王檀河陽節度使謝彦章鄭
州防禦使王彦章率師自隂地關抵晉陽急攻其壘不
克而旋
三月劉鄩率師與晉王大戰於元城鄩軍敗績先是鄩
軍駐於莘帝以河朔危急師老於外餉饋不克遣使賜
鄩詔微以責讓鄩奏以寇勢方盛未可輕動帝又問鄩
决勝之策鄩奏曰人給糧十斛盡則破敵帝不悦復遣
促戰鄩召諸將會議諸將皆欲戰鄩默然一日鄩引軍
攻鎮定之營彼衆大駭上下騰亂俘斬甚衆時帝遣偏
將楊延直領軍萬餘人屯檀州以應鄩既而晉王詐言
歸太原劉鄩以為信是月詔楊延直會於魏城下鄩自
莘率軍亦至與延直會既而晉王自貝州至鄩引軍漸
退至故元城西與晉人决戰大為所敗追至河上軍士
赴水死者甚衆鄩自黎陽濟河奔滑州
四年二月遣將謝彦章帥衆數百迫楊劉城甲子晉王
來援楊劉彦之軍不利而退
八月晉王率師次楊劉口遂軍於麻家渡北面招討使
賀環以兵屯濮州北行臺村對壘百餘日晉王以輕騎
來覘許州節度使謝彦章發伏兵掩擊圍之數重會救
軍至僅以身免
十二月庚子朔晉王領軍迫行臺寨十里距寨結營而
止二十二日晉王次臨濮賀瓌王彦章自行臺寨軍躡
之二十四日至胡柳陂晉王領軍出戰瓌軍已成列晉
王以騎突之王彦章一軍先敗彦章走濮陽晉人輜重
在陳西瓌乃領軍薄之晉人大奔自相蹈藉死者不可
勝計晉大將軍周德威歿於陣瓌軍登七山列陣於山
之下晉王復領軍來戰瓌軍遂敗翼日晉人攻濮陽陷
之京師戒嚴
五年春正月晉人城德勝夾河為栅
四月賀瓌攻德勝南城以艨艟戰艦横於河以扼津濟
之路晉人斷其艨艟濟軍以援南城瓌等退軍
十二月戊戌晉王領軍迫河南寨王瓉率師禦之獲晉
將石家才既而瓉軍不利瓉退保楊村寨
六年六月遣兖州節度使温昭圖莊宅使段凝領軍攻
同州先是河中朱友謙襲陷同州節度使程全暉單騎
奔京師友謙以其子令德為同州留後表求節旄不允
既而帝慮友謙怨望遂命兼鎮同州制命將下而友謙
已叛遣使求援於晉故命將討之九月庚寅以供奉官
郎公遠充契丹歡好使晉王遣都將李嗣昭李存審王
建及率師來援同州戰於城下我師敗績諸將以餘衆
退保華州
龍德元年春正月戴思遠率師襲魏州時晉方攻鎮州
故思遠乘虚以襲之陷城安而還遂急攻德勝北城晉
將李存審極力拒守
二月晉王以兵至思遠收軍而退復保楊村
八月段凝張朗攻衞州下之獲刺史李存儒以獻戴思
遠又下淇門共城新鄉等三縣自是澶州之西湘州之
南皆為梁有晉人失軍儲三分之一焉
三年五月以滑州節度使王彦章為北面行營招討使
辛酉王彦章率舟師自村寨浮河而下斷德勝之浮梁
攻南城下之殺數千人唐帝棄德勝之北城併軍保楊
劉己巳王彦章圍楊劉城
六月乙亥唐帝引軍援楊劉潛軍至博州築壘於河東
岸戊子王彦章杜晏球率兵急攻博州之新壘不克遂
退保于鄒口
七月丁未唐帝引軍㳂河而南王彦章棄鄒口復至楊
劉己未自楊劉援營退保楊村寨
八月以段凝代王彦章為北面行營招討使戊子段凝
營於王村引軍自高陵渡河略臨河而還薰璋攻澤州
下之庚寅命滑州節度使王彦章率兵屯守鄆之東境
九月戊辰彦章以衆渡汶與唐軍於遞坊鎮彦章軍不
利退保中都
册府元龜卷二百十七
