冊府元龜卷六百三十九宋王欽若等撰
貢舉部
總序
三代貢舉之制始于鄉大夫其升于司徒曰秀士升于
太學曰俊士升于司馬曰進士然則鄉大夫暨于司馬
皆貢舉之官也秦之制無聞焉漢高祖始詔御史中執
法下郡守勸勉賢者詣相國府署行義年文帝詔諸侯
王公卿郡守舉賢良能直言極諫者元帝又詔丞相御
史舉質樸敦厚遜讓有行又詔列侯舉茂才又舊儀刺
史二千石察舉茂才尤異此則漢之諸侯王丞相御史
九卿列侯刺史郡守皆有舉士之制而丞相之府實司
其事武帝令太常籍博士弟子有秀才異等輙以名聞
又光禄勲銓第郎吏歲舉秀才廉吏此則太常光禄勲
别有舉士之制也至成帝初置尚書常侍曹主公卿又
置二千石曹掌郡國二千石則尚書主選舉之始也後
漢三公將軍光禄勲廷尉司農中二千石司隸州牧歲
舉茂才廉吏郡國歲舉孝廉三公上尚書輙勞其舉將
又大學試明經弟子此與西漢之制略同其後改常侍
曹為吏曹亦曰選部又公府西曹主府吏置用東曹主
二千石長史選除于時選舉之制於郡國屬功曹於公
府屬東西曹於尚書屬吏部而尚書令僕總之魏司空
陳羣以為天臺選用不悉人才每郡擇有鑒照者除為
中正目狀人才澄汰九品又置州都總其事應璩所謂
百郡立中正九州置都士又吳亦有大公平若魏之州
都而蜀無聞焉晉宣帝除九品州置大中正大中正之
職掌訪問鄉邑考績德行以定上格下格選平正無禮
力貶清議晉令大小中正為内官聽月二會議上東門
外州及郡國亦舉孝廉秀才其在天臺則吏部州則别
駕西曹郡國則功曹主其事宋齊亦如之而宋文帝不
欲重權在下故分置二吏部尚書以散其權梁無中正
天監中州置州望郡置郡宗鄉置鄉豪各一人專典搜
薦無復膏梁寒素之隔普通七年又詔州郡歲舉人敬
帝復令諸州各置中正選舉皆中正押上然後量試不
然則否陳亦如之後魏州郡皆有中正掌選舉每以季
月與吏部銓擇可否其秀才對策居中上表敘之崔浩
為冀州大中正薦冀定相幽并五州士數十人各起家
為郡守自太和以前精選中正德高鄉國者充之其邊
州小郡人物單𦕈者則併附佗州其在僻陋則闕而不
置當時稱為簡當頗曰得人及宣武孝明之時州無大
小必置中正既不可悉得其人故有蕃落庸鄙操銓覈
之權而選敘頽紊正始初乃罷諸郡中正而吏部之職
皆如往制北齊選舉亦㳂後魏凡州縣皆置中正中書
策秀才集書策貢士考功策廉良天子常服乘輿坐朝
堂中楹秀孝各以班草對字有脱誤者呼起立席後事
有濫劣者飲墨水一升文理孟浪者奪席脱容刀孝昭
帝孝建二年詔内外執事官每三年之内各舉一人居
白屋巾褐未釋亦舉之後周初蘇綽為六條詔書其四
曰擢賢良懲魏齊之失罷門資之制其所察舉頗加精
慎武帝平齊詔山東縣舉明經幹理宣帝亦詔州舉高
才博學者為秀才郡舉經明行修者為孝廉依六官之
制建吏部中大夫掌選舉小吏部下大夫一人以貳之
隋開皇七年制諸州歲貢士十八年又詔京官五品已
上總管刺史以主行修謹清平幹濟二科舉人皆吏部
主之初漢魏之郡佐史皆刺史二千石辟署北齊多繇
中用故州郡辟士之權移於朝廷後周復遵古制及隋
皆歸吏部故朝廷貢舉之制盛矣唐循隋制諸郡貢士
常貢之科有秀才有明經有進士有明法有明書有明
筭自京師崇文舘國子監郡縣皆有學焉每歲仲冬國
子郡縣課試其成者長吏會屬僚設賓主陳俎豆備管
弦牲用少牢行鄉飲酒歌鹿鳴之詩徵耆艾敘少長而
觀焉就餞而與計偕其不在學而舉者謂之鄉貢至尚
書省始繇戶部集閱而關於考功課試可者為第武德
舊制以考功郎中監試貢舉貞觀已後則考功員外郎
專掌之武后載初元年策問貢舉人于雒城殿前試貢
舉人自此而始長安二年又教人習武藝每歲如明經
進士之法行鄉飲酒之禮送于兵部明皇開元二十四
年制令禮部侍郎專掌貢舉初因考功員外李昂詆訶
進士李權文章大為權所凌訐朝議以郎官地輕故移
於禮部又詔應試進士等唱第訖具所試送中書門下
詳覆是年始置禮部貢舉印其後禮部侍郎闕人亦以
佗官主之謂之權知貢舉其知貢舉者皆朝廷美選二
十九年京師又置宗玄舘諸州置道學生有差道學生
謂之道舉課試與明經同先是掌貢舉官親族皆於禮
部差郎官考試有及第者尚書覆定及第者仍别奏謂
之奏移送吏部令考功員外試練侍郎覆定及第者仍
别奏謂之别頭舉人
代宗永泰元年始置兩都貢舉禮部侍郎官號皆以兩
都為名每歲兩地别所及第至大歷十一年停東都貢
舉德宗貞元十六年又罷别頭舉人文宗太和元年又
權於東都置貢舉又有制詔舉人皆摽其目而搜揚
之志烈秋霜詞殫文律抱器懷能茂才異等才膺管樂
道侔伊召賢良方正軍謀宏遠明於體用逹於吏理之
類始於顯慶盛於開元貞元皆試於殿廷乘輿親臨觀
之試已糊其名於中考之策高者特授美官其次與出
身又有吏部科目曰宏詞拔萃平判官皆吏部主之又
有三禮三傳三史五經九經開元禮等科有官階出身
者吏部主之白身者禮部主之其吏部科目禮部貢舉
皆各有考官大抵銓選屬吏部貢舉屬禮部崇文舘生
屬門下省國子學生屬國子監州府鄉貢屬長官職司
在功曹司功五代因之夫以賢為寳得士者昌聖賢之
談邦國之制也貢舉之設王政攸先方冊所傳舊章不
墜或有公直以馳譽精識以知名不徇乎朋家咸求乎
藝實故能若水鑒之皦衡石之平增臺閣之輝副文儒
之望亦有昧於遠體拘乎小節或鄭雅而靡辨或涇渭
而共流以公器而徇私恩採虚聲而損至學俾白駒以
興刺使嘉魚而絶詠斯為蠧政良足憤惋今乃紀善惡
之迹著得失之效用為勸沮以示方來凡貢舉部七門
條制
夫鄕舉里選辨論官材盖成周之制也所以洽烝髦之
詠成思皇之美藹藹而多吉士焉及諸侯力政家邦異
俗歛才之道閴而無聞漢室龍興首議聘士其後增設
科目詳延英彦至乃限郡國以所舉之數威守相以蔽
賢之罰馳單車以博訪詔有位以薦能計偕續食既優
其待遇署職補吏復著於品式課試之典亦增損之有
殊年族之制固因革之斯異稽於前志咸用論次以為
貢籍故事云
周官大司徒職教萬民而賓興之一曰六德二曰六行
三曰六藝詩書禮樂謂之四術四術既修九年大成凡
士之有善鄉先論士之秀者升諸司徒曰選士司徒論
選士之秀者而升諸學曰俊士既升而不征者曰造士
大樂正論造士之秀升諸司馬曰進士司馬論進士之
賢者及鄉老郡吏以賢能之書皆獻於王登於天府蔵
於祖廟内史書其貳而行焉(書其貳謂寫其副本)在其職也則鄉
老鄉大夫舉賢能而賓其禮司徒教三物而興諸學司
馬辨官材以定其論太宰詔廢置而持其柄内史贊予
奪而貳於中司士掌其版而知其數論定然後官之任
官然後爵之位定然後禄之盖擇材取士如此之詳也
漢高帝十一年二月下詔曰賢士大夫既與我定有天
下而不與吾共安利之可乎有肯從我遊者吾能尊顯
之以布告天下御史中執法下郡守其有稱意明德者
必身勸為之駕(有賢者郡守身自往勸勉令至京師駕車遣之)遣詣相國府署
行義年(行狀年紀也)有而弗言覺免年老癃病勿遣
惠帝四年正月詔舉人孝悌力田者復其身
武帝建元元年十月詔天下舉賢良方正直言極諫之
士其理申商韓非蘇秦張儀之言亂國政皆罷之(申商韓非)
(刑名之學蘇張縱横之說竝不用也)
元光元年十一月舉賢良董仲舒對策請令諸侯列卿
郡守二千石各擇其吏人之賢者歲貢各二人以給宿
衛且以觀大臣之能所貢賢者有賞不肖者有罰夫如
是諸侯吏二千石皆盡心於求賢天下之士可得而官
使也(授之以官以使其材也)無以日月為功實試賢能為上量材
而授官錄德而定位(錄謂存錄也)則廉恥殊路賢不肖異處
矣帝因是令郡國舉孝廉各一人(孝者善事父母者也廉謂清潔有廉隅者)
(也)
五年詔徵吏民有明當代之務習先聖之術者縣次續
飡令與計偕(計者上計簿使也郡國每歲遣詣京師上之偕者俱也令所徵之人與上計者俱來)
(而縣次給之食也)
元朔元年十一月詔曰公卿大夫所使總方略一統類
廣教化美風俗也夫本仁祖義褒德錄賢勸善刑暴五
帝三王所繇昌也朕夙興夜寐嘉與宇内之士臻於斯
路故旅耆老(加惠於耆老之人若賓旅也)復孝敬選豪俊講文學稽
參政事祈進民心深詔執事興廉舉孝庶幾成風紹休
聖緒夫十室之邑必有忠信三人竝行厥有我師今或
至闔郡而不薦一人是化不下究而積行君子壅於上
聞也二千石官長紀綱人倫將何以佐朕燭幽隐勸元
元厲蒸庶崇鄉黨之訓哉且進賢受上賞蔽賢蒙顯戮
古之道也其與中二千石禮官博士議不舉者罪有司
奏議曰古者諸侯貢士一適謂之好德再適謂之賢賢
三適謂之有功乃加九錫不貢士一則黜爵再則黜地
三則黜爵地畢矣夫附下罔上者死附上罔下者刑與
聞國政而無益於民者斥在上位而不能進賢者退此
所以勸善黜惡也今詔書昭先帝聖緒令二千石舉孝
廉所以化元元移風易俗也不舉孝不奉詔當以不敬
論不察廉不勝任也當免奏可(凡郡國之官非傅相其他既自置置又調屬僚)
(及部人賢者舉為秀才廉吏而貢於王庭多拜為郎居三署無常員或至千人屬光禄勲故鄉校牧守居閑待)
(詔或郡國貢選公車徵起悉在焉光禄勲復於三署中銓第郎吏歲舉秀才廉吏出為佗官以補缺員)
五年六月公孫弘以儒術為丞相天下之學士靡然向
風時太常孔臧等議曰請為博士官置弟子五十人復
其身太常擇民年十八以上儀狀端正者補博士弟子
郡國縣道邑有好文學敬長上肅政教順鄉里出入不
悖所聞令相長丞上屬所二千石謹察可者與訃偕詣
太常得受業如弟子一歲皆課能通一藝以上補文學
掌故缺其高第可以為郎中太常籍奏即有秀才異等
輙以名聞其不事學若下材及不能通一藝罷之而請
諸能稱焉
孝昭始元初遣故廷尉王平等五人(前為此官今不居官皆謂之故)持
節行郡國舉賢良
後漢光武十二年詔三公舉茂才各一人監御史司隸
州牧歲舉茂才各一人
章帝建初元年詔曰夫鄉舉里選必累功勞今刺史守
相不明真偽茂才孝廉歲以百數(漢曰秀才後漢避光武諱故曰茂才魏復)
(曰秀才)既非能者而當授之政事甚無謂也每尋前代舉
人貢士或起畎畝不繫閥閱敷奏以言則文章可採明
試以功則理有異迹文質彬彬朕甚嘉之始復用前漢
丞相故事以四科辟士(武帝因董仲舒之言立制故事在丞相府今復用之第一科補)
(西曹南閣祭酒二科補儀曹三科補四辟八表四科補賊曹)凡所舉士先試之以職
乃得充選其德行尤異不宜試職者疏於佗狀舉非其
人兼不舉者罪
和帝時大郡口五六十萬舉孝廉二人小郡二十萬并
有蠻夷者亦舉二人帝以為不均下公卿會議司徒丁
鴻司空劉方上言凡口率之科宜有偕品蠻夷雜錯不
得為數自今郡國率二十萬口歲舉孝廉一人四十萬
二人六十萬三人八十萬四人百萬五人百二十萬六
人不滿二十萬二歲一人不滿十萬三歲一人帝從之
又制緣邊郡口十萬以上歲舉孝廉一人不滿十萬二
歲舉一人五萬以下三歲一人
永元十四年司空徐防上疏曰臣以為博士及甲乙試
策宜從其家章句開五十難以試之解釋多者為上第
引文明者為高說若不依先師義有相伐(伐謂自相攻伐也)皆
正以為非五經各取上第六人論語不宜射策雖所失
或久差可矯革(東觀記防上疏曰試論語本文章句粗通度物以射策冀令學者務本有所一)
(心專精師門思核經意事得其實道得其真於此弘廣經術尊崇聖業有益於化雖從來久大經衰微學問蹇)
(淺誠宜反本以矯其失)詔書下公卿皆從防言
安帝永初二年九月詔居鄉里有廉清孝順之稱才任
理人者國相歲移名與計偕上尚書公府通調令得外
補
順帝永建六年七月以太學新成試明經下第者補弟
子增甲乙科員各十人除郡國耆儒九十人補舍人
九月初令郡國舉孝廉限年四十以上諸生通章句文
史能牋奏乃得應選其有茂才異行若顔淵子竒不拘
年齒時尚書左雄上言郡國孝廉古之貢士則宰民宣
恊風教若有面牆則無所施用孔子曰四十不惑禮稱
強仕請自今孝廉年不滿四十不得察舉皆先詣公府
諸生試家法文吏課牋奏副之端門練其虚實以觀異
能以美風俗有不承科令者正其罪法若有茂才異行
若顔淵子竒自可不拘年齒帝從之於是班下郡國(又云)
(尚書僕射胡廣以雄議改察舉之制限年四十以上儒者試經學文吏試章奏與尚書史敞郭虔奏駁曰選舉)
(因才無拘定制漢承周秦兼覽殷夏祖德師經參雜伯軌聖主賢臣世以制理貢舉之制莫或因革今以一臣)
(之言剗奏舊章利便未明衆心莫厭愚以為可宣下百官參其同異帝不從)尚書令黃瓊又
以雄所上孝廉之選專用儒學文吏於取士之義猶有
所遺乃奏增孝弟及能從政者為四科事竟施行
桓帝建和元年詔諸學生年十六以上比郡國明經試
次第上名高第十五人上第十六人為郎中中第十七
名為太子舍人下第十七人為王家郎
永夀二年詔復課試諸生補郎舍人其後復制學生滿
二歲試通二經者補文學掌故其不能通二經者湏後
試復隨軰試試通一經者亦得為文學掌故考滿二歲
試能通三經者擢其高第為太子舍人其不得第者後
試復隨軰試第復高者亦得為太子舍人己為太子舍
人滿二歲能通四經者擢其高第為郎中其不得第者
後試復隨軰試第復高者亦得為郎中滿二歲試能通
五經者擢其高第補吏隨才而用其不得第者後試復
高亦得補吏
魏文帝黃初二年正月初令郡國口滿十萬者歲察孝
廉一人其有秀異無拘戶口(三府議舉孝廉本以德行不復限以試經司徒華歆)
(以為喪亂以來六籍墜廢當務存立以崇王道夫制法者所以經盛衰今聽孝廉不以經試恐學業遂從此而)
(廢若有秀異可特徵用患於無其人何患不得哉帝從其言又魏郡潁川典農中郎將裴潜奏通貢舉比之郡)
(國繇是農官進仕路泰)
三年正月詔曰今之計考古之貢士也十室之邑必有
忠信若限年然後取士是吕尚周晉不顯於前世也其
令郡國所選勿拘老幼儒通經術吏逹文法到皆試用
有司糾正不以實者
明帝太和四年二月詔曰世之質文隨教而變兵亂以
來經學廢絶後生進趣不繇典謨豈訓導未洽將進用
者不以德顯乎其郎吏學通一經才任牧民博士課試
擢其高第者亟一用其浮華不務道本者皆罷退之
晉元帝初制揚州歲舉二人諸州各一人先是以兵亂
務存慰悦遠方孝秀到不策試普皆除署至是帝申明
舊制皆令試經有不中舉者制刺史太守免官大興三
年秀孝多不敢行其有到者竝託疾帝欲除署孝廉而
秀才如前制尚書郎孔坦奏議曰臣聞經邦建國教學
為先移風崇化莫尚斯矣古者且耕且學三年而通一
經以平康之世猶假漸漬積以日月自喪亂以來十有
餘年干戈載揚俎豆禮戢家廢講誦國闕庠序率爾責
試竊以為疑然宣下以來涉歴三載累遇慶會遂未一
試揚州諸郡接近京都懼累其君父多不敢行其遠州
邊郡掩誣朝廷冀於不試冐昧來赴既到審試遂不敢
會臣愚以不會與不行其為闕也同若當徧加除署是
為肅法奉憲者失分僥倖投射者得官頽風傷教懼於
是始夫王言如絲其出如綸臨事改制示短天下人聽
有惑臣竊惜之愚以王命無二憲制宜信去年察舉一
皆試策如不能試言不拘到遣歸不署又秀才雖以試
策亦記問經義苟所未學實難闇通不足復曲碎乖例
違舊造異謂因其不會徐更革制可申明前下崇修學
校普延五年以展講習鈞法齊訓示人軌則夫信之與
法為政之綱施之家室猶弗可二况經國之典而可翫
黷乎帝納焉聽孝廉申至七年秀才如故
宋制丹陽吳郡會稽吳興四郡歲舉二人餘郡各一人
凡州秀才郡孝廉至皆策試天子或親臨之及公卿所
舉皆屬于吏部序才銓用凡舉得失各有賞罰失者其
人宜加禁錮年月多少隨辜議制(晉末諸州郡所遣秀才孝廉多非其人高)
(祖作相表天子申明舊制依舊策試)
文帝元嘉中限年三十而仕
孝武即位仕者不復拘老幼
明帝泰始三年都令史駱宰議策秀孝格五問竝得為
上四三為中二為下一不合與第尚書郎謝超宗議以
為片辭折獄寸言挫衆魯史褒貶孔論興言皆無俟繁
而後秉裁夫表事之淵析理之會豈必委牘方切治道
非患對不盡問患以常文弗竒必使一通峻正寧劣五
通而常與其俱竒一亦宜採詔從宰議
南齊習宋代限年之制然而鄉舉里選不覈才德其所
進取以官婚胄籍為先遂令甲族以二十登仕後門以
三十試吏故有增年矯貌以圖進者其時士人皆厚
結姻援奔馳造請浸以成俗
和帝時梁高祖為相上表曰聞中間立格甲族以二十
登仕後門以過立試吏求之愚懷抑有未逹何者設官
分職惟才是務若限歲登朝必增年就官故貌實幼童
籍已踰立滓穢名教於斯為甚詔依表施行
梁初無中正制年二十有五方得入仕
天監四年正月詔曰今九流常選年未三十不通一經
不得解褐若有才同甘顔勿限年次
五年正月詔曰在昔周漢取士方國頃代彫訛幽仄罕
被人孤地絶用隔聽覽士操淪胥因茲靡勸豈其嶽瀆
縱靈偏有厚薄實繇知與不知用與不用耳朕以菲德
君此兆民而兼明廣炤屈於當戶飛耳長目不及四方
永言愧懷無忘旦夕凡諸郡國舊族邦内無在朝位選
官搜括使郡有一人
七年二月詔於州郡縣置州望郡宗鄉豪各一人專掌
搜薦
八年五月詔曰學以從政殷勸往哲禄在其中抑亦前
事朕思闡治綱每敦儒術輔閭闢舘造次以之故負褒
成風甲科間出方當置諸周行飾以青紫其有能通一
經始末無倦者策貫之後選可量加敘錄雖復牛監羊
肆寒品後門竝隨才試吏勿有遺隔
陳依梁制凡年未三十不得入仕唯經學生策試得第
諸州迎主簿西曹左奏及常為挽郎得未壯而仕諸郡
惟正王為丹陽尹經迎得出身者亦然庶姓尹則否有
高才異行殊勲别降恩旨敘用者不在常例
後魏孝文延興二年六月詔頃者州郡選貢多不以實
碩人所以窮處幽仄鄙夫所以超分妄進豈所謂旌賢
樹德者也近年貢舉尤為猥濫自今年貢舉所遣皆須
盡州郡之高才極鄉閭之俊選
太和十五年八月詔諸州舉秀孝先盡才學
宣武詔庶族子弟年未十五不聽入仕
封軌為考功郎中奏請遣四門博士明經學者簡試諸
州學生詔從之
孝明熙平元年初聽秀才對策第居中上敘之
莊帝初詔求德行文藝政事強直者縣令郡守刺史皆
敘其志業且以表聞待三人以上縣令太守刺史賞一
階舉非其人者黜一階
北齊選舉多沿後魏之制其課試之法中書策秀才集
書策考貢士考功郎中策廉良天子常服乘輿出坐於
朝堂中楹秀孝各以班草對字有脱誤者呼起立席後
書有濫劣者飲墨水一升文理孟浪者奪席脱容刀
後周文帝霸府時蘇綽為六條詔書其四曰擢賢良綽
深思本始懲魏齊之失罷門資之制其所察頗加精慎
武帝建德六年七月詔山東諸州舉有才者上縣六人
中縣五人下縣四人赴行在所共論政理得失
九月詔東土諸州儒生明一經已上竝舉送那郡以禮
發遣
宣帝宣政元年八月詔制九條宣下郡州其八曰州舉
高才博學者為秀才郡舉經明行修者為孝廉上州上
郡歲三人下州下郡歲一人
隋文帝開皇七年正月制諸州歲貢三人
十六年六月制工商不得進仕
十八年八月詔京官五品以上及總管刺史竝以志行
修謹清平幹濟二科舉人
唐貢士之法多循隋制上郡歲三人中郡二人下郡一
人有才能者無常數其常貢之科有秀才有明經有進
士有明法有書有算自京師郡縣皆有學焉每歲仲冬
郡縣舘監課試其成者長吏會屬僚設賓主陳俎豆備
管弦牲用少牢行鄉飲酒禮歌鹿鳴之詩徵耆艾敘少
長而觀焉既餞而與計偕其不在舘學而舉者謂之鄉
貢舊令諸郡雖一二三人之限而實無常數到尚書省
給繇戶部集閱而關于考功課試可者為第初秀才科
第最高試方略策五條有上上上中上下中上凡四等貞
觀中有舉而不第者坐其州長繇是廢絶自是士族所
趨嚮惟明經進士二科而已其初止試策
貞觀八年詔加進士試讀經史一部(開元二十四年以後復有秀才舉其)
(時以進士漸難而秀才本科無貼經及雜文之限反易於進士主司以其科廢久不欲收奬應者多落之三十)
(年來無登第者至天寳初禮部侍郎韋陟始奏請有堪此舉者乃令官長時考其常年舉送者竝停)
九年五月二十日勅自今已後明經兼習周禮若儀禮
者於本色内量減一選
高宗上元二年正月勅明經加試老子策二條進士加
試帖三條
儀鳳三年五月勅自今已後道經孝經竝為上經貢舉
人竝湏兼通其餘經及論語任依常式
調露二年四月劉思立除考功員外郎先時進士但試
策而已思立以其膚淺奏請帖經及試雜文自後因以
為常
永隆二年八月詔曰學者立身之本文者經國之資豈
可假以虚名必湏徵其實效如聞明經射策不讀正經
抄撮義條纔有數卷進士不尋史傳惟誦舊策共相模
擬本無實才所司考試之日曾不簡練因循舊例以分
數為限至於不辨章句未涉文者以人數未充皆聽及
第其中亦有明經學業該深者惟許通六進士文理華
贍者竟無甲科銓綜藝能遂無優劣試官又加顔面或
容假手更相嘱請莫憚糾繩繇是僥倖路開文儒漸廢
興廉舉孝因此失人簡賢任能無方可致自今已後考
功試人明經試帖取十帖得六已上者進士試雜文兩
首識文律者然後竝令試策仍嚴加捉搦必材藝灼然
合昇高第者竝即依令其明法并書算貢舉人亦量准
此例即為常式
永淳二年三月初令應詔舉人竝試策三道即為永例
則天載初元年二月十四日試貢舉人于洛城殿前數
日畢(殿前試人自茲始也)
長夀二年二月令貢舉人習則天所撰臣軌停通老子
道德經
十月左拾遺劉承慶上疏曰伏見比年已來天下諸州
所貢物至元日皆陳在御前惟貢人獨於朝堂拜列但
孝廉秀異國之英才既隨方物以充歲貢宜同珍幣列
見王庭豈得金帛羽毛昇於玉陛之下賢良文學棄彼
金門之外恐所謂貴財而賤義重物而輕人甚不副陛
下好道之心尊賢之意伏請貢舉人至元日引見列在
方物之前以播充庭之禮從之
長安二年正月初令天下諸州有練習武藝者每年准
明經進士例舉送
中宗神龍二年二月制貢舉人停習臣軌依舊習老子
玄宗開元六年二月制曰我國家敦古質斷浮豔禮樂
詩書是弘文德綺羅珠翠深革弊風必使情見於詞不
用言浮於行比來選人試判舉人對策剖析案牘敷陳
奏議多不切事宜廣張華飾何大雅之不足而小能之
是衒自今已後不得更然
七年三月制曰孝經者德教所先自頃已來獨宗鄭氏
孔氏遺旨今則無聞又子夏易傳近無習者輔嗣注者
亦甚甄明諸家所傳互有得失獨據一說能無短長其
令儒官詳定所長令明經者習讀若將理等亦可兼行
其習易者兼帖子夏易傳共為一部亦詳其可否奏聞
五月太子左庶子劉子玄奏孝經註請廢鄭依孔老子
注請停河上公行王輔嗣易傳非子夏所造禮部奏議
請准令式孝經鄭註與孔傳依舊俱行子夏易傳無益
後學不可將帖正經勑曰朕以全經道喪大義久乖淳
感之性浸微流遁之原未息是用旁求廢簡遠及缺文
欲使發揮異說同歸善道永惟一致之用以開百行之
端間者諸儒所傳頗乖通義敦孔學者冀鄭門之息滅
尚今文者指古傳為誣偽豈朝廷竝列書府以廣儒術
之心乎况孔鄭大宗固多殊趣諸生會議曾無所申而
推求小疵其細已甚聚訟之訛人無則焉其何鄭二家
可令仍舊行用王孔所註傳習者希宜存繼絶之典頗
加奬飾子夏𫝊逸篇既廣前令帖易者停
八年七月國子司業李元瓘上言三禮三𫝊及毛詩尚
書周易等竝聖賢微旨生徒教業必事資經遠則斯道
不墜今明經所習務在出身咸以禮記文少人皆諳讀
周禮經邦之軌則儀禮莊敬之楷模公羊榖梁歷代宗
習今兩監及州縣以獨學無友四經殆絶既事資訓誘
不可因循其學生望請各量配作業并貢人預試之日
習周禮儀禮公羊榖梁竝請帖十通五許其入策以此
開勸即望四海均習九經該備從之
十六年十二月二十四日國子祭酒楊㻛奏今之舉明
經者主司不詳其述作之意每至帖試必取年頭年月
孤經絶句自今已後考試者盡帖平文以存大典又曰
今之明經習左氏者十無一二恐左氏之學廢又周禮
儀禮公羊穀梁亦請量加優奬遂下制明經習左氏及
通周禮等四經者出身免任散官
十七年三月國子祭酒楊㻛上言曰伏聞承前之例每
年應舉常有千數及第兩監不過一二十人臣恐三千
學徒虚費官廪兩監博士濫靡天禄臣竊見入仕諸色
出身每歲向二千餘人方於明經進士多十餘倍自然
服勤道業之士不及胥吏以之效官豈識先王之禮義
陛下設學校務以勸進之有司為限約務以黜退之臣
之微誠實所未曉今監司課試十已退其八九至及第
十又不收一二若長以此為限恐儒風漸墜小道將興
若以出身人多應須諸色都减豈在獨抑明經進士也
帝然之
二十一年御注老子成詔天下每歲貢士減尚書論語
策而加老子焉
二十二年三月制曰博學多才道術醫藥舉人等先令
所司表薦兼自聞逹勅限以滿湏加考試博學多才舉
人限今年四月内集道術醫藥舉人限閏三月内集其
博學科試明三經兩史已上帖試稍通者多才科試經
國商略大策三道并試雜文三道取其詞氣高者道術
醫藥舉取藝業優長試練有效者宜令所繇依節限處
分
二十三年十月制曰文學政事必在考言孝悌力田必
湏審行頃從一概何謂四科其孝悌力田舉人宜各自
疏比來事迹為鄉閭所委者朕當案覆别有處分
二十四年三月制曰每歲舉人求士之本專典其事寧
不重歟頃年以來惟考功郎所職位輕務重名實不倫
欲盡委長官又銓選猥積且六官之列體骨是同况宗
伯掌禮宜主賓薦自今已後每歲諸色舉人及齋郎等
簡試竝於禮部集既衆務煩雜仍委侍郎專知
二十五年正月制曰致理興化必在得賢強識博聞可
以從政且今之明經進士則古之孝廉秀才近日以來
殊乖本意進士以聲韻為學多昧古今明經以帖誦為
功罕窮旨趣安得為敦本復古經明行修以此登科非
選士取賢之道也其明經自今已後每經宜帖十取通
五已上免舊試一帖仍案問大義十條取通六已上免
試經策十條令答時務策三首取粗有文性者與及第
其進士宜停小經准明經例帖大經十帖取通四已上
然後准例試雜文及策考通與及第其明經中有明五
經以上試無不通者進士中兼有精通一史能試策十
條得六已上者委所司奏聽進止其應試進士等唱第
訖具所試雜文及策送中書門下詳覆其所問明經大
義日仍須對同舉人考試庶能否共知取舍無媿有功
者逹可不勉與(此詔因侍郎姚奕奏也)
二十六年正月丁丑制曰古者鄉有序黨有塾將以弘
長儒教誘進學徒化人成俗率繇於是斯道久廢朕用
憫焉宜令天下州縣每一鄉之内里别各置學仍擇師
資令其教授其諸州鄉貢明經進士每年引見訖更令
國子監謁先師所司設食學官等為之開講質問疑義
且公侯之緒皆禀義方學禮聞詩不應失墜容其徼倖
是長慢游如聞比來弘文崇文學生緣是貴胄子孫多
有不專經業便與及第深謂不然自今已後宜一依令
式試
壬辰詔曰孝悌力田風化之本苟有其實未必求名比
年將同舉人考試詞策便與及第以常為科是開僥倖
之門殊乖敦勸之意自今已後不得更然其兼著狀迹
殊尤者委所繇長官時以名薦朕當别有處分更不湏
隨考使例申送
二十九年正月於京師置崇玄舘諸州置道學生徒有
差(京都各百人諸州無常員習老莊文列謂之四子蔭第與國子監同)謂之道舉舉送課
試與明經同凡舉司課試之法帖經者以所習經掩其
兩端中間惟開一行裁紙為帖凡帖三子隨時增損可
否不一或得四得五得六者為通(後舉人積多故其法益難務欲落之至有)
(帖孤章絶句疑似參互者以惑之甚者或上抵其注下餘一二字使尋之難知謂之例援既甚難矣而舉人則)
(有注聫孤絶索幽隐為詩賦而誦習之不過十數篇則難者悉詳矣其於平文大義或多牆面焉)
冊府元龜卷六百三十九
