册府元龜卷五百五十五宋王欽若等撰
國史部
採撰
史氏之職舊矣自周衰失官舊章隳紊仲尼因魯史記
之文考其眞偽刊而正之以勸戒蓋諸侯之國史也逮
司馬遷承重世之業受成書之託繇三五已來上下數
千載論次其事為一家之言班范繼踵述遵無廢信乎
得良史之體為作者之雄也爾後或被詔著撰或私為
記述乃有特出新意裁成義類追法春秋繫以時月皆
研精極慮各自名家至若煥然垂法著為國典藏在册
府是謂信史者咸不越子長之矩矱矣其有述雋賢耆
舊之美詮高逸貞烈之行第職官之儀秩捃記載之遺
逸叙天官五行之占候紀輶軒木鐸之方言著為紀傳
參於志錄者亦史臣之一體也咸附出焉
周孔子明王道七十餘君莫能用故西觀周室論史記
舊聞興於魯而次春秋上記隱下至哀之獲麟約辭文
去其煩重以制義法王道備人事浹七十子之徒口受
其傳指為有所譏刺褒諱挹損之文辭不可以書見也
魯君子左丘明懼弟子人人異端各安其意失其眞故
因孔子史記具論其語成左氏春秋述
子貢撰越絶書十六卷
尹喜為函關令撰高士老君内傳三卷
鬼谷先生撰老子傳一卷關令尹喜傳一卷(已上竝傳記)
漢陸賈為大中大夫撰楚漢春秋五卷
司馬遷生龍門(龍門山其東則在今秦州龍門縣北其西則在今同州韓城縣北西河從其中)
(下流)耕牧河山之陽(河之北山之南也)年十歲則誦古文二十而
南遊江淮上會稽探禹穴窺九疑浮沅湘北涉汶泗講
業齊魯之都觀夫子遺風鄉射鄒嶧(鄒縣名也嶧山也於此行鄉射之禮)
困阨鄱薛彭城(鄱縣名也)過梁楚以歸反為太史令以為漢
繼五帝末流接三代絶業周道旣廢秦廢去古文焚滅
詩書故明堂石室金櫃玉板圖籍散亂漢興蕭何次律
令韓信申軍法張蒼為章程叔孫通定禮儀則文學彬
彬稍進詩書往往間出自曹參薦蓋公言黃老而賈誼
晁錯明申韓公孫弘以儒顯百年之間天下遺文古事
靡不畢集太史公仍父子繼纂其職曰於戲(於戲嘆聲)余維
先人嘗掌斯事顯於唐虞至於周復典之故司馬氏世
主天官至于余乎欽念哉(欽敬也)罔羅天下放失舊聞王
迹所興原始察終見盛觀衰論考之行事略三代錄秦
漢上記軒轅下至于茲著十二本紀旣科條之矣竝時
異世年差不明作十表禮樂損益律歴改易兵權山川
鬼神天人之際承敝通變作八書二十八宿環北辰三
十輻共一轂運行無窮(言衆星共繞北辰諸輻咸歸車轂若文武之臣尊輔天子也)
輔弼股肱之臣配焉忠信行道以奉主上作三十世家
扶義俶儻不令已失時立功名於天下作七十列傳凡
百三十篇五十二萬六千五百字為太史公書序略以
拾遺補闕藝成一家言(藝六藝也)協六經異傳齊百家雜語
藏之名山副在京師(藏于山者備亡失也其副二本乃留京師也)以竢後聖
君子遷旣死後其書稍出宣帝時遷外孫平通侯楊惲
祖述其書遂宣布焉(又按史記司馬遷自叙云遷父談且卒執遷手而泣曰今漢興海内)
(一統明主賢君忠臣死義之士余為太史而弗論載余甚懼焉汝其念哉談卒三歲而遷為太史令故述陶唐)
(以來至于麟止作史記)
東方朔為侍郎撰十洲記一卷神異經一卷
劉向為中壘校尉撰戰國策三十卷
楊雄為郎給事黃門撰蜀王本記一卷
後漢班彪為司徒掾才高而好述作遂專心史籍之間
武帝時司馬遷著作史記自太初以後闕而不錄後好
事者頗或綴集時事然多鄙俗不足以踵繼其書(好事者謂)
(楊雄劉歆陽域衡禇少孫史孝山之徒)彪乃繼採前史遺事傍貫異聞作
後傳數十篇班彪卒子固歸鄉里固以彪所續前史未
詳乃潜精研思欲就其業旣而有人上書顯宗告固私
改作國史者有詔下郡收繫京兆獄盡取其家書先是
扶風人蘇郎偽言圖䜟事下獄死固弟超恐固為郡所
覈考不能自明乃馳詣闕上書得召見具言固所著述
意而郡亦上其書顯宗甚奇之召詣校書郎除蘭臺令
史與前睢陽令陳宗長陵令尹敏司隸從事孟異共成
世祖本紀遷為郎典校秘書固又撰功臣平林新市公
孫述事作列傳載記二十八篇奏之帝乃復使終成前
所著書固謂自古書契之作而有史官其載籍博矣至
孔氏纂之斷唐堯下訖秦穆唐虞以前雖遺文其語不
經(非經典所說)故言黃帝顓頊之事未可明也及孔子因魯
史記而作春秋而左丘明論輯其本是以為之傳又纂
異同為國語又有世本錄黃帝以來至春秋時帝王公
侯卿大夫祖世所出春秋之後七國竝爭秦兼諸侯有
戰國策漢興代秦定天下有楚漢春秋故司馬遷據左
氏國語采世本戰國策述楚漢春秋接其後事訖于大
漢漢紹堯運以建帝業至於六世史臣乃追述功德私
作本紀編於百王之末厠於秦項之列太初以後闕而
不錄故採纂前記綴輯所聞以述漢書起元高祖終於
孝平王莽之誅十有二世二百三十年綜其行事旁貫
五經上下治道為春秋考紀(春秋考紀謂帝紀也)表志傳凡百篇
固自永平中始受詔潛精積思二十餘年至建初中乃
成當世甚重其書學者莫不諷誦焉又固記諸國風土
人俗皆已詳備前書撰建武以後其事異於先者以為
西域傳皆安帝命班勇所記云
蔡邕靈帝時為議郎在東觀與盧植韓說等撰補後漢
記會遭事流離不及得成及徙朔方居五原因上書自陳
奏其所著十意曰朔方髠鉗徒臣邕稽首再拜上書皇
帝陛下臣邕被受陛下尤懇異大恩初繇宰府備數典
域以叔父故衛尉質時為尚書召拜郎中受詔詣東觀
著作遂與群儒竝拜議郎沭浴恩澤承答聖問前後六
年質奉機密趨走目下遂竟端右出相好藩還尹輦轂
旬日之間登躡上列父子一門兼受恩寵不能輸寫心
力以效絲髮之功一旦被章陷沒辜戮陛下天地之德
不忍刀鋸裁臣首領得就于罪父子家屬徙充邊方完
全軀命喘息相隨非臣無狀所敢復望非臣罪惡所當
復蒙非臣辭筆所能復陳臣初決罪洛陽詔獄生出宇
戸顧念元初中故尚書郎張俊坐漏泄事當伏重刑已
出榖門復聽讀鞫詔書馳救一等輸作左校俊上書謝
恩以轉徙郡縣促遣徧於吏手不得頓息含辭抱悲無
由上逹旣到徙所乘塞守烽職在候望憂怖焦灼無心
復能操筆成章致草闕庭誠知聖朝不責臣謝但愚心
有所不竟臣自在布衣嘗以為漢書十志下盡王莽而
世祖以來唯有紀傳無續志者臣所事師故太傅胡廣
知臣頗識其門戶略以所有舊事雖未備悉粗見首尾
積累思惟二十餘年不在其位非外史庶人所得擅述
天誘其衷得備著作郎建言十志皆當撰錄遂與議郎
張華分受之所使元順難者皆以付臣先治律歴以籌
策為本天文為騐請太師舊注考校連年往往頗有差
舛當須增損乃有施行為無窮法道至深微不敢獨議
郎中劉洪密於用策故臣表上與洪共參思圖牒尋繹
適有頭角會臣被罪遂放邊野臣竊自痛一為不善使
史籍所闕胡廣所校二十年之思中道廢絶不得䆒竟
慺慺之情猶以結心不能違望臣初欲須刑竟乃因縣
道具以狀聞今年七月九日匈奴始攻郡監馳縣其時
鮮卑連犯雲中五原一月之中烽火不絶不言四夷相
與合謀所圖廣遠恐遂為變不知所濟郡縣咸懼不守
朝旦臣所在孤危懸命鋒鏑湮滅灰燼呼吸無期誠恐
所懷隨軀腐朽抱恨黃泉遂下設施謹先斃踣刪科條
諸志臣所定者一所當接續者四前志所無臣欲著者
三及經典群書所宜捃摭本奏詔書所當依據分别首
自并書章左臣初被考妻子迸竄亡失文書無所按請
加惶怖愁恐思念荒散十分不能識一所識者又恐謬
誤觸冐死罪披散愚情願下東觀推求諸奏參以璽書
以補綴遺闕昭國體章聞之後雖肝腦流離白骨剖破
無所復恨唯陛下省察謹因臨戎長霍園封上臣頓首
死罪稽首再拜以聞(列傳又載邕撰集漢事未見錄以繼後史適作零紀及十意又補諸)
(列傳四十二篇因李傕之亂湮滅多不存十意有律歷意第一禮意第二樂意第三郊祀意第四車服意第五)
(車書意第六臣欽若曰餘四意史不載名)
荀悅為黃門侍郎獻帝好典籍嘗以班固漢書文繁難
省乃令悅依左氏傳體以為漢紀三十篇詔尚書給筆
札辭約事詳論辨多美
劉艾為侍中撰漢靈獻二帝紀三卷
蔡質為衛尉撰典職式
侯瑾公車徵不至案漢書紀撰中興以後行事為皇德
傳三十篇行於世
劉珍為謁者安帝永平元年詔珍與校書劉騊駼作建
武已來名臣傳遷侍中越騎校尉
李尤為諫議大夫受詔與謁者僕射劉珍等俱撰漢記
應奉官至司隸校尉著漢書後述多所述載(袁崧書曰事天刪史)
(記漢書及漢記三百六十餘年自漢後至其時凡七十卷名曰漢書述)
趙畢會稽人舉有道不就著吳越春秋十卷
趙岐為太常著吳越春秋
郭憲為光禄勲撰漢武洞冥記一卷
楊孚為議郎撰交州異物志一卷
魏張璠撰後漢紀雖似未成辭藻可觀
孫該字公逹彊志好學著魏書
王粲為侍中撰漢末英雄記八卷
魚蒙為郎中撰典略十九卷
袁曄撰獻帝春秋一卷
隂澹為左將軍撰魏紀十二卷
毛范撰吕布本事一卷
孫舒元撰漢魏春秋九卷
蜀譙周入魏封陽城亭侯撰三巴記一卷
吳謝承字偉平權謝夫人弟為武陵太守撰後漢書百
餘卷會稽先賢傳伍卷
韋曜為黃門侍郎孫亮即位諸葛恪輔政表曜為太史
令撰吳書華覈薛瑩等皆與同後為侍中領左國史孫
皓忿怒收付獄曜因獄吏上辭曰囚昔見世間有古歴
注其所紀載既多虛無在書籍者亦復錯謬囚尋按傳
記考合異同采耳目所及以作洞紀起自庖犧至于秦
漢凡為三卷當起黃武以來别作卷事尚未成又見劉
熙所作釋名信多佳者然物類衆多雖得詳䆒故特有
得失而爵位之事又有非是愚以官爵今之急不宜乖
誤因自志至微又作官職訓又辨釋名各一卷欲上之
繕寫始畢會以無狀幽囚待命泯没之日恨不上聞謹
以先死列狀乞上言秘府於外科取呈内以聞追懼淺
蔽不合天聽抱怖省息乞垂哀省曜冀以此求免而皓
更怪其書之紕謬竟身死於囹圄
周昭字恭遠與韋曜薛瑩華覈竝述吳書
萬震為丹陽太守撰荆州異物志一卷
陸凱為左丞相撰雜傳十九卷
胡冲撰吳朝人士品秩狀八卷吳歴六卷
虞禹撰吳士人行狀名品三卷
吳人撰曹瞞傳一卷
晉華嶠遷尚書以博聞多識屬書典實有良史之志轉
秘書監加散騎常侍班同中書寺為内臺中書散騎著
作及治禮音律天文數術南省文章門下撰集皆典統
之初嶠以漢紀煩穢慨然有改作之意會為臺郎典官
制事繇是得徧觀秘籍遂就其緒起于光武終孝獻一
百九十五年為帝紀十二卷皇后紀二卷十典十卷傳
七十卷譜及三序傳目錄凡九十七卷嶠以皇后配天
作合前史作外戚傳以繼末編非其義也故易為皇后
紀以次帝紀又改志為典以有堯典故也而改名後漢
書奏之詔朝臣會議時中書監荀勖令和嶠太常張華
侍中王濟咸以嶠文質事核有遷固之規實錄之風藏
之秘府後太尉汝南王亮司空衛瓘為東宫傅列上通
講事獲施行又撰紫陽眞人周君傳一卷
張華撰列異傳三卷
束晳為佐著作郎撰晉書帝紀十志并所著三魏人士
傳七代通記竝行於世
皇甫謐累徵不起撰帝王世紀年歷高士逸士列女等
傳玄晏春秋竝重於世(又撰韋氏傳三卷)
王接為臨汾公相國撰列女後傳七十二人
周處為御史中丞撰集吳書
袁崧為吳郡太守博學有文章著後漢書百篇
祖台之字元辰為侍中光祿大夫撰志怪書行於世
陳術字申伯著益部耆舊傳及志
楊方為高梁太守撰吳越春秋
司馬彪泰始中為秘書郎轉丞作九州春秋以為先王
立史官以書時事載善惡以為沮勸最教世之要也是
以春秋不修則仲尼理之關雎既亂則師摰修之前哲
豈好煩哉蓋不得已故也漢氏中興訖于建安忠臣義
士亦以昭著而時無良史記述煩雜譙周雖已刪除然
猶未盡安順以下亡缺者多彪乃討論衆書綴其所聞
起于世祖終于孝獻編年二百錄世十二通綜上下旁
貫庶事為紀志傳凡八十篇號曰續漢書
陳壽為御史治書撰蜀相諸葛亮集奏之除著作郎撰
魏吳蜀三國志凡六十五篇時人稱其善叙事有良史
之才夏侯湛時著魏書見壽所作便壞已書而罷張華
深善之謂壽曰當以晉書相付耳其為時所重如此元
康七年卒梁州大中正尚書郎范頵等上表曰昔漢武
帝詔曰司馬相如病甚可遣悉取其書使者得其遺書
言封禪事天子異焉臣等按故治書侍御史陳壽作三
國志辭多勸誡明乎得失有益風化雖文豔不及相如
而質直過之願垂採錄於是詔下河南尹雒陽令就家
寫其書壽又撰古國志五十篇益部耆舊傳十篇又壽
國志云從荆揚來者得陸凱所諫孫皓二十事博問吳
人多云不聞凱有此表又按其文殊甚切直恐非皓之
所能容忍也或以為凱藏之篋笥未敢宣行病困皓遣
重朝省問欲言因以付之虛實難明故不著于篇然愛
其指擿皓事足為後戒故鈔列于凱傳左云
虞溥為鄱陽内史撰江表傳卒于洛子渤過江上江表
傳於元帝詔藏于秘書
虞預為散騎常侍領著作著晉書七十餘卷會稽日錄
二十篇諸虞傳十二篇皆行於世
王隱字處叔世寒素父銓歴陽令少好學有著述之志
每私錄晉事及功臣行狀未就而卒隱以儒素自守不
交勢援博學多聞受父遺業西都舊事多所諳䆒建興
中過江丞相軍諮祭酒涿郡祖納雅相知重納好博奕
每諫止之納曰聊用忘憂耳隱曰蓋古人遭時則以功
逹其道不遇則以言逹其才故否泰不窮也當今晉未
有書天下大亂舊事蕩滅非凡才所能立君少長王都
游宦四方華夷成敗皆在耳目何不述而裁之應仲遠
作風俗通崔子眞作政論蔡伯喈作勸學篇史游作急
就章猶行於世便為没而不朽當其同時人豈少哉而
了無聞皆繇無所述作也故君子疾没世而無聞易稱
自強不息况國史明乎得失之跡何必博奕而後忘憂
哉納喟然歎曰非不悅子之道力不足也乃上疏薦隱
元帝以草創務殷未遑史官遂寢不報大興初典章稍
備乃召隱及郭璞俱為著作郎令撰晉史著作郎虞預
私撰晉書而生長東南不知中朝事數訪於隱并所著
書竊寫之所聞漸廣是後更疾隱形於言色預既豪族
交結權貴共為朋黨以斥隱竟以謗免黜于家貧無資
用書不成乃依征西將軍庾亮於武昌亮供其紙筆書
乃得成詣闕上之隱雖好著述而文辭鄙拙蕪舛不倫
其書次第可觀者皆人所撰文體混漫義不可解者隱
之作也
孫盛為秘書監給事中著魏氏春秋晉陽秋詞直而理
正咸稱良史焉既而桓温見之怒謂盛子曰枋頭誠為
失利何至乃如尊君所說若此史遂行自是關君門戸
事其子遽拜謝因請刪改之時盛年老還家性方嚴有
軌憲雖子孫斑白而庭訓愈峻至此諸子乃共號泣稽
顙請為百口切計盛大怒諸子遂爾改之盛寫兩定本
寄於慕容雋太元中孝武帝博求異聞始於遼東得之
以相考校多有不同書遂兩存焉
干寳為著作郎始領國史累遷散騎常侍著晉紀自宣帝
起至愍帝五十三年凡二十卷奏之其書簡略直而能婉
咸稱良史性好隂陽術數留思京房夏侯勝等寳父先有
所寵侍婢母甚妬忌及父亡母乃生推婢於墓中寳兄弟
年小不之審也後十餘年母喪開墓而婢伏棺如生載
還經日乃蘇言其父常取飲食與之恩情如生在家中吉
凶輒語之考校悉驗地中亦不覺為惡既而嫁之生子又
寳兄嘗病氣絶積日不冷後遂寤云見天地間鬼神事
如夢覺不自知死寳以此遂撰集古今神祗靈異人物變
化名為搜神記凡三十卷以示劉惔惔曰卿可謂鬼之董
狐寳既博採異同遂混虛實因作序以陳其志曰雖考
先志於載籍收遺逸於當時盖非一耳一目之所親聞
覩也亦安敢謂無失實者哉衛朔失國二傳互其所聞
吕望事周子長存其兩說若此類往往有焉從此觀之
聞見之難一繇來尚矣夫書赴告之定辭據國史之方
策猶尚若茲况仰述千載之前記殊俗之表綴片言於
殘缺訪行事於故老將使事不二迹言無異塗然後為
信者固亦前史之所病然而國家不廢注記之官學士
不絶誦覽之業豈不以其所失者小所存者大乎今之
所集設有承於前載者則非余之罪也若使采訪近世
之事苟有虛錯願與先賢前儒分其譏謗及其著述亦
足以明神道之不誣也群言百家不可勝覽耳目所受
不可勝載今粗取足以演八略之旨成其微說而已幸
將來好事之士錄其根體有以游心寓目而無尤焉
謝沉除尚書度支郎何充庾冰竝稱沉有史才選為著
作郎撰晉書三十餘卷後漢書百卷及漢書外傳
習鑿齒為桓温荆州别駕出為榮陽太守是時温覬覦
非望鑿齒在郡著漢晉春秋以裁正之始起漢光武終
晉愍帝於三國之時蜀以宗室為正魏武雖受漢禪晉
尚為簒逆至文帝平蜀乃為漢亡而晉始興焉引世祖
諱炎興而為禪授明天心不可以勢力彊也凡五十四
卷(又撰襄陽耆舊傳五卷)
韋謏集為石季龍太子太傅記世事數十萬言
袁宏為吏部郎遷東陽太守撰後漢紀三十卷及竹林
名士傳三卷
薛榮為散騎常侍撰漢記六十五卷
張瑩為江州從事撰後漢南紀四十五卷
王沈為司空撰魏書四十八卷
環濟為太學博士撰吳紀九卷
張勃撰吳錄三卷
朱鳳為中書郎撰晉書十卷已元帝
庾銑撰東晉書七卷
嵇康為中散大夫撰高士傳三卷
陸機為平原内史撰晉紀四卷晉惠帝百官名三卷
樂資為著作郎撰春秋後傳三十卷山陽公載言十卷
荀綽為下邳太守撰晉後略記五卷
王羲之為右將軍會稽内史撰許先生傳一卷
王慶為北中郎將撰二石傳二卷二石偽治時事二卷
杜預為鎮南大將軍撰女記十卷
喩歸為侍御史撰西河記(記張軌事)
孔預為會稽内史撰晉咸和咸康故事四卷(一云名喩)
盧綝為廷尉撰晉四王起事四卷八王故事十二卷
范瑗撰交州先賢傳三卷
潘岳為給事黃門郎撰關中記一卷
葛洪選為散騎常侍領大著作固辭不就撰神仙傳十
卷西京雜記一卷
蕭廣濟為輔國將軍撰孝子傳五卷
戴祚為西戎太守撰甄異傳三卷西征記一卷
王愆期為散騎常侍撰救襄陽上都督府事一卷
孔衍為廣陵太守撰魏尚書八卷春秋時國語十卷春
秋後國語十卷漢尚書十卷漢春秋十卷後漢尚書二
卷後漢春秋九卷後魏尚書十四卷後魏春秋九卷國
志歷五卷
賀循為太常撰會稽記一卷
鄧粲為荆州别駕以父騫有忠信言而世無知者乃著
晉元明紀十篇
顧夷撰吳郡記五卷
張氏撰晉書鴻烈六卷
左明楷為石勒記室與程機撰上黨國記
石泰為石勒參軍與石同石謙孔隆撰大單于志
和苞撰漢趙記十卷
田融撰趙石記二十卷
周融撰趙義一卷(一曰石集記云石勒事)
范亨撰燕書二十卷
張詮撰南燕錄五卷(記慕容德事)
游覽先生撰南燕書七卷
張諮撰凉記八卷(記張軌事)
王景暉撰南燕錄六卷
蓋泓撰珠崖傳一卷
王子年撰拾遺錄二卷(隱士無官)
何伸燕撰秦書八卷(記符健等事)
劉景撰燉煌實錄十卷凉書十卷(記張軌事)
叚龜龍為著作郎撰西河記二卷凉記十卷(記名光事)
宋徐廣為員外散騎常侍領著作尚書奏左史述言右
官書事乘志顯於晉鄭春秋著乎魯史自聖代有造中
興記者道風帝典煥乎史策而太和以降世歴三朝玄
風聖迹儵為疇古臣等參詳宐勑著作郎徐廣撰成國
史於是勑廣撰集焉累遷正員常侍大司農仍領著作
如故十二年勒成晉紀凡四十六卷表上之因乞解史
任不許(又撰孝子傳三卷)
荀伯子少好學博覽經傳為員外散騎侍郎著作郎徐
廣重其才學舉伯子及王韶之竝為佐郎助撰晉史乃
著桓元等傳又撰薛常侍傳二卷
王儉為秘書丞元徽初儉表上所撰七志三十卷
王韶之好史籍博涉多聞父偉之少有志泰元隆安時
事小大悉撰錄之韶之因此私撰晉安帝陽秋既成時
人謂宜居史職即除著作佐郎使續後事記義熙九年
善叙事辭論可觀為後代佳史又撰孝子傳十卷
續咸著遠遊志異物志皆十卷行於世
范曄左遷宣城太守不得志乃刪衆家後漢書為一家
之作曄所撰十志一皆託謝儼搜撰垂畢遇曄敗悉蠟
以覆車宋文帝令丹陽尹徐湛之就儼尋求已不復得
一代以為恨其志今闕
謝靈運為秘書監太祖以晉氏一代自始至終竟無一
家之史令靈運撰晉書粗立條流書竟不就
裴景仁為殿中員外將軍時沈曇慶為徐州刺史景仁
助戍彭城本傖人多悉戎荒事曇慶使撰秦記十卷叙
苻氏僭偽本末其書傳於世
劉謙之好學撰晉紀二十卷
袁炳字叔明有文學為袁粲所知著晉書未成卒
何法盛為湘東太守初郗紹作晉中興書數以示法盛
法盛有意圖之謂紹曰卿名位貴逹不復俟此延譽我
寒士無聞於時如袁宏干寳之徒頼有著述流聲於後
宜以為惠紹不與至書成在齋内厨子法盛詣紹紹不
在直入竊書紹還失之無復兼本於是遂行何書
徐爰為中散大夫撰宋書六十五卷
臨川王義慶撰續漢書五十八卷宣驗記十三卷幽明
錄二十卷江右名士傳一卷
檀道鸞為永嘉太守撰續晉陽秋二十卷
郭季彥為新興太守撰續晉紀五卷
何承天為廷尉撰春秋前傳十卷春秋前雜傳九卷
叚國為新亭侯撰吐谷渾記二卷
劉通會為北徐州主簿撰先朝故事二十卷
郭緣生為天門太守撰武昌先賢志二卷述征記二卷
鄭緝之為員外郎撰孝子傳五卷東陽記一卷
范晏撰陰德傳二卷
袁生壽撰古異傳三卷
劉敬叔為給事撰異苑十卷
陶潛為彭澤令撰搜神後記十卷
東陽無疑為散騎常侍為齊諧記七卷
劉損為太常卿撰京口記二卷
盛宏之為臨川王侍郎撰荆州記三卷
袁淑為太子左率撰眞隱二卷
雷次宗以散騎侍郎徵詣宋邑撰豫章記一卷
南齊臧榮緒為徐州主簿純篤好學括東西晉為一書
記錄志傳一百一十卷又撰續洞記四卷
陸澄為光祿大夫給事中撰雜傳
檀超為司徒右長史建元二年初置史官以超與驃騎
記室江淹掌史職上表立條例開元紀號不取宋年封
爵各詳本傳無假年表立十志律歴禮樂天文五行郊
祀刑法藝文依班固朝會輿服依蔡邕馬彪州郡依徐
爰百官依范曄合州郡班固五星載天文日蝕載五行
改日蝕入天文志以建元為始帝女自皇宋立傳以備
甥舅之重又立處士列女傳詔内外詳議左僕射王儉
議金粟之重八政所先食貨通則國富民實宜加編錄
以崇務本朝會志前史不書蔡邕稱先師胡廣說漢舊
儀此乃伯喈一家之意曲碎小儀無煩錄宜立食貨省
朝會洪範九疇一曰五行五行之本先乎水水之精是
為月月五行之宗也今宜憲章前軌無所改革又立帝
女傳亦非淺識所安若有高德異行自當載在列女若
止於常美則仍舊不書詔曰月災隸天文餘如條議超
史功未就卒官江淹撰成之猶不備也時豫章熊襄著
齊典上超十代其序云尚書堯典謂之虞書則附所述
故通為齊名為河洛金匱者
王智深遷太學博士豫章王大司馬參軍兼記室世祖
勑智深撰宋紀召見芙蓉堂賜衣服給宅智深告貧於
豫章王王曰須卿書成當相詶以祿書成三十卷世祖
後召見智深於濬明殿令拜表奏上
劉涉撰齊紀十卷
孔稚珪為散騎常侍卒贈金紫光祿大夫撰陸先生傳
一卷
祖冲之為長水校尉撰述異記十卷
王巾撰法師傳十卷
梁沈約為尚書令以晉氏一代竟無全書年二十許便
有撰述之意太始初征西將軍蔡興宗為啓明帝有勑
賜許二十餘年所撰之書凡一百三十卷條流雖舉而
採綴未周永明初遇亂失第五卷齊建元四年被勑撰
國史永明二年又領著作撰次起居注五年春又被勑
撰宋書百卷齊紀高祖記十一卷
任昉為新安太守著雜傳二百四十七卷
江淹為金紫光祿大夫撰齊史十志行於世
李&KR0574;為益州從事著益州記三卷行於世
裴子野為鴻臚卿初曾祖松之宋元嘉中受詔續修何
承天宋史未及成而卒子野嘗欲繼成先業及齊永明
末沈約所撰宋書既行子野更刪撰為宋略二十卷其
叙事評論多善約見而歎曰吾弗逮也蘭陵蕭琛北地
傅昭汝南周捨咸稱重之子野又撰衆僧傳二十卷(一云)
(撰名僧錄二十卷)又欲撰齊梁春秋始草創未就而卒
顧協為荆州記室撰晉仙傳五篇𤨏語十卷
陸昭學涉有思理歷中書侍郎尚書左丞撰晉書未就
又著陸史十五卷陸氏驪泉志一卷竝行於世
王僧孺為南康王諮議參軍撰東宫新記
蕭子顯為吳興太守好學屬文採衆家後漢考正同異
為一家之書又啓撰齊史書成表奏之詔付秘閣所著
後漢書一百卷齊書六十卷普通北伐記五卷貴儉傳
三卷
蕭子雲為侍中幼有文彩既長勤學以晉代竟無全書
弱冠便留心撰著至年二十六書成表奏之詔付秘閣
及為太子舍人撰東宫新記奏之勑賜束帛著晉書一
百一十卷東宫新記二十卷
吳均為奉朝請著齊春秋三十卷吳郡錢塘先賢傳五
卷續齊諧記一卷
鍾岏字長邱官至建康令著良史傳十卷
劉沓累官至尚書左丞自少至長多所著述撰高士傳
二卷東宮新舊記四十卷竝行於世
庾詵詔徵中書侍郎不起撰帝歴二十卷
邱仲孚為左丞撰皇典二十卷南宫故事百卷
江奮為光祿大夫好學尤悉朝儀故事撰江左遺典三
十卷未就卒
劉之遴為南郡太守撰神錄五卷
劉昭為中軍臨川王記室撰幼童傳十卷
臧儼為鎮南諮議撰棲鳳春秋五卷
陶弘景為諸王侍讀後辭祿自號華陽隱居撰帝代年
歷五卷周氏冥通記一卷草法師傳一卷
梁暠撰梁武帝大捨三卷
鄭忠撰晉書七卷
謝吳為中書郎撰梁書四十九卷梁皇帝錄五卷
王琰為吳令撰春秋二十卷冥祥記十卷
蕭韶為長沙王撰梁太清紀十卷
蕭世怡一云大圜封樂浪王仕隋位内史侍郎撰淮海
亂離志四卷(叙梁末侯景之亂)
謝綽為少府卿撰宋拾遺十卷
王逸撰齊典五卷
周興嗣為散騎員外侍郎給事中撰梁皇帝實錄三卷
并皇德紀(記武帝故事又云謝旻撰五卷)
劉仲撰梁帝聖中興略十卷
後梁安成王欣博學善屬文著梁史百卷遭亂失其本
陸雲公為黃門郎兼掌著作奏武帝勑撰嘉瑞記瓊述
其旨而續焉自永定訖于至德勒成一家之言
陳顧野王為光祿卿撰續洞冥記一卷國史傳三百卷
何之元為始興王叔陵諮議參軍及叔陵之誅元乃屏
絶人事銳精著述以為梁氏肇自武皇終于敬帝其興
亡之運盛衰之跡足以垂鑒戒定褒貶䆒其始終起齊
永元元年逮于王琳遇獲七十五年行事草創為三十
卷號曰梁典其序曰記之與史其流不一編年之作無
若春秋則魯史之書非帝皇之籍也三皇之簡為三墳
五帝之策為五典此典義所繇生也至乃尚書述唐帝
為堯典虞帝為舜典斯又經文明據是以典之為義久
矣哉若夫馬史班漢述帝稱紀自茲厥後因相祖習及
陳壽所撰名之曰志總其三國分路揚鑣唯何法盛晉
書變帝紀為帝典既云師古在理為優故今之所作稱
為梁典梁有天下自大同以前區㝢寧晏太清已後寇
盜交侵首尾而言未為盡美故開此一書分為六意以
高祖創基因乎齊末尋宗討本起自永元今以前若干
卷為追述高祖生自布衣長於弊俗知風教之臧否識
民黎之情偽爰逮君臨弘斯政術四紀之内寔云殷阜
今以若干卷為太平世不常夷時無常治非自我後仍
屬横流今以若干卷為叙亂洎高祖晏駕之年太宗幽
辱之歲謳歌獄訟唯向西陜而不向東都不庭之民流
逸之士征伐禮樂歸世祖而不歸太宗撥亂反正厥庸
斯在治定功成其勳有屬今以若干卷為世祖至於四
海困窮五德舛替則敬皇紹立仍以禪陳今以若干卷
為敬帝驃騎王琳崇立後嗣雖不逹天命是其忠節今
以若干卷為後嗣主至在太宗雖加美謚而大寳之號
世所不遵蓋以扼於賊景故也承聖紀歷自接太清神
筆詔書非宜輒改詳之後論茲有理焉夫事有始終人
有業行本末之間頗宜叙述案臧榮緒稱史無裁斷猶
起居注繇此而言實資詳悉又編年而舉其歲次者蓋
取分明而易尋也若夫獫狁孔熾鯁我中原始自一君
終為二主事有相涉言成混漫今以未分之前為北魏
旣分之後高氏所輔為東魏宇文所挾為西魏所以相
分别也重以蓋彰殊體繁省異文其關損益頗有凡例
許亨為衛尉卿撰齊書并志五十卷遇亂之後撰梁史
成者五十八卷
陸從典入隋為給事郎兼東宫學士又除著作佐郎右
僕射楊素奏從典續司馬遷史記迄于隋其書未就值
隋末喪亂
姚察入隋授秘書丞别勑成陳梁二代史所撰雖未畢
功文帝開皇之時遣中書舍人虞世基索本具進今在
内殿梁陳二史多是察之所撰其中序論及紀傳有所
闕者臨亡之時仍以體例誡幼子思廉博訪撰續思廉
流涕奏行思廉初補漢王府行參軍掌記室尋除河間
郡司法大業初中書侍郎虞世基奏思廉踵梁陳二代
史自是以來稍就補續(又撰傳國志十卷)
許懋為著作郎著述行記四卷撰齊記二十卷
趙齊旦為中郎將撰陳王業歷一卷
冊府元龜卷五百五十五
