册府元龜卷四百二十七宋王欽若等撰
將帥部
受降
夫叛而伐之服而舍之軍之善政也故舞干而格因壘
而降義著於招擕功成於無戰皆聖主之令範焉乃有
董厥戎政式遏亂略恩信攸及威聲載道強敵懾畏羣
伍離析繇是開壁送欵負鑕歸仁狙獷咸懷反側以定
甲兵載戢而芒刃不頓連甍案堵而閭井以完至乃障
塞寧謐夷羌綏附克固吾圉以屏諸華此眞得良帥之
風而逹經武之要者也
後漢齊武王縯字伯升更始即位為大司徒時平林後
部攻新野不能下新野宰登城言曰(王莾改令長為宰東觀記曰其宰潘)
(臨也)得司徒劉公一信願先下及伯升軍至即開城門降
馮異為陽夏侯光武以赤眉延岑暴亂三輔郡縣大姓
各擁兵衆遣異討之異所至皆布威信弘農郡盗稱將
軍者十餘軰皆率衆降又與赤眉遇於華陰戰數十合
降其將劉始王宣等五千餘人
銚期為虎牙大將軍銅馬數十萬衆入清陽博平期與
諸將迎擊之連戰不利期乃更背水而戰所殺傷甚多
會光武救至遂大破之追至館陶皆降之
岑彭為征南大將軍建武二年彭率傅俊臧宫劉宏等
圍秦豐於黎丘時田戎擁衆夷陵聞秦豐被圍懼大兵
方至欲降而妻兄辛臣諫戎曰今四方豪傑各據郡國
雒陽地如掌耳(辛臣為戎作地圖圖彭寵張步董憲公孫述等所分郡國云雒陽所得如掌耳)
不如按甲以觀其變戎曰以秦王之強(秦王秦豐也)猶為征
南所圍豈况吾邪降計决矣四年春戎乃留辛臣守夷
陵自將兵㳂江泝沔止黎丘刻期日當降而辛臣於後
盜戎珍寳從間道先降於彭而以書招戎戎疑必賣已
遂不敢降(東觀漢記戎至期日灼龜卜降兆中坼遂止不降)而反與秦豐合彭
出兵攻戎數月大破之其大將伍公詣彭降
耿弇為建威大將軍光武建武五年夏伏兵縱擊張步
追至鉅昧水上八九十里僵尸相屬因復戰所殺傷甚
多步乃負斧鑕於軍門弇𫝊步詣行在所弇復引兵至
城陽降五校餘黨齊地悉平
馬援建武十一年為隴西太守時武都氐人背公孫述
來降者援皆上復其侯王君長賜印綬帝悉從之十三
年武都参狼羌為寇援時以兵擊之至氐道縣羌在山
上援軍據便地奪其水草不與戰羌遂因亡出塞餘種
萬餘人悉降於是隴右清净
耿秉為駙馬都尉明帝永平十七年與奉車都尉竇固
擊車師車師後主安得震怖從數百騎出迎秉而固司
馬蘇安欲全功歸固馳謂安得曰漢貴將獨有奉車都尉
天子姊婿(固尚光武女涅陽公主明帝姊也)爵為通侯當先降之安得
乃還更令其諸將迎秉秉大怒被甲上馬麾其精騎徑
造固璧言曰車師王降訖今不至請往請梟其首固大
驚曰且止將敗事秉厲聲曰受降如受敵遂馳赴之安
得惶恐走出門脫帽抱馬足降(東觀記曰脫帽趨抱馬蹄)秉將以詣
固其前王亦歸命遂定車師而還
耿恭章帝建初二年為長水校尉時金城隴西羌反遣
恭帥五校士三千人副車騎將軍馬防討西羌恭屯抱
罕數與羌接戰明年秋燒當羌降防還京師恭留擊諸
未服者首虜千餘人獲牛羊四萬餘頭勒姐(姐音紫子也切)燒
何羌等十三種數萬人皆詣恭降
龐奮為鴈門太守行度遼將軍和帝永元六年南匈奴
反畔脅立前單于屯屠何子薁鞬日逐王逄侯為單于
逄侯於塞外分為二部自領右部屯涿邪山下左部屯
朔方西北相去數百里八年冬左部胡自相疑畔還入
朔方塞奮迎受慰納之其勝兵四千人弱小萬餘口悉
降以分處北邊諸郡後右温禺犢王烏居數千人復畔
奮及馮柱與諸郡兵擊烏居戰其衆降於是徙烏居戰
衆及諸還降者二萬餘人於安定北地
梁慬為西域副校尉安帝永初三年冬南單于與烏桓
大人俱反以大司農何熙行車騎將軍事中郎將龐雄
與副將羽林五校營士及發㳂邊十郡兵三萬餘人又
遼東太守耿䕫率將鮮卑種衆共擊之詔慬行度遼將
軍事龐雄與耿䕫共擊匈奴薁鞬日逐王破之單于乃
自將圍中郎將耿种於美稷連戰數月攻之轉急种移
檄求救明年正月慬將八千餘人馳往赴之至屬國故
城與匈奴左將軍烏桓大人戰破斬其渠帥殺三千餘
人虜其妻子獲財物甚衆單于復自將七八千騎迎攻
圍慬慬被甲奔擊所向皆破虜遂引還虎澤三月何熙
軍到五原曼栢暴疾不能進遣龐雄與慬及耿种步騎
萬六千人攻虎澤連營稍前單于惶怖遣薁鞬日逐王
詣慬乞降乃大陳兵受之單于脫帽徒跣面縛稽顙納
質
張奐安帝永寧初為安定屬國都尉初到職而南匈奴
左薁鞬臺耆且渠伯德等七千餘人寇美稷東羌復舉
種應之而奐壁唯有二百許人聞即勒兵而出軍吏以
為力不敵叩頭爭止之奐不聽遂進屯長城收集兵士
遣將王衞招誘東羌因據龜兹使南匈奴不得交通東
羌諸豪遂相率與奐和親共擊薁鞬等連戰破之伯德
惶怖遂將其衆降郡縣界以寧
耿曅順帝永建中為烏桓校尉時鮮卑寇㳂邊殺代郡
太守曅率烏桓及諸郡卒出塞討擊大破之鮮卑震怖
數萬人詣遼東降
魏曹眞為大將軍時安定民楊條等略吏民保月支城
眞進軍圍之條謂其衆曰大將軍自來吾願早降耳遂
自縛出三郡皆降
郭淮為征西將軍都督雍凉諸軍事與雍州刺史陳泰
恊策降蜀牙門將句安等於趐上
王基為荆州刺史虜吳安北將軍譚正納降數千口於
是移其降民置夷陵縣
鄧艾討蜀自陰平道先軍而進大破蜀軍乃至於雒劉
禪遣使奉皇帝璽綬為箋詣艾請降艾至成都禪率太
子諸王及諸臣六千餘人面縛輿櫬詣軍門艾執節解
縛焚櫬受而宥之檢御將士無所虜略綏納降附使復
舊業蜀人稱焉先是鍾會初并諸葛緒之軍進攻劍閣
不克引退蜀軍保險拒守鄧艾遂至綿竹大戰斬諸葛
瞻姜維等聞瞻已破率其衆東入于巴會乃進軍至涪
遣胡烈田續龐會等追維艾軍向成都劉禪詣艾降遣
使勅維等令降於會維至廣都棲縣令兵悉放器仗送
節傳於胡烈便從東道詣會降
吳陸遜為大將軍襲南郡至公安劉備宜都太守樊友
委郡走諸城長吏及蠻夷君長皆降遜請金銀銅印以
假授初附
呂岱代步隲為交州刺史到州高凉賊率錢博乞降岱
因承制以博為高凉西部都尉
孫峻為大將軍五鳳二年正月魏鎮東將軍母丘儉前
將軍文欽以淮西之衆西入戰於樂嘉閏月壬辰峻與
驃騎將軍呂據左將軍留贊率兵襲夀春軍及東興聞
欽等敗壬寅兵進於橐臯欽詣峻降淮南餘衆數萬口
來降
晉王濬為龍驤將軍武帝太康元年正月濬發自成都
率巴東監軍廣武將軍唐彬攻吳丹陽克之濬自發蜀
兵不血刃攻無堅城夏口武昌無相支抗於是順流鼔
棹徑造三山孫皓遣游擊將軍張象率舟師萬人禦濬
衆軍望旗而降皓聞濬軍旌旗器甲屬天滿江威勢甚
盛莫不破膽用光禄勲薛瑩中書令胡冲計送降文於
濬曰吳郡孫皓叩頭死罪昔漢室失御九州幅裂先人
因時略有江南遂阻山河與魏乖隔大晉龍興德覆四
海闇劣偷安未喻天命至於今者猥煩六軍衡盖露次
遠臨江渚舉國震惶假息漏刻敢緣天朝含弘光大謹
遣私署太常張䕫等奉所佩璽綬委質請命壬寅濬入
於石頭皓乃備亡國之禮素車白馬肉袒面縛御璧牽
羊大夫衰服士輿櫬率其偽太子瑾瑾弟魯王虔等二
十一人造於壘門濬躬解其縛受璧焚櫬送於京師收
其圖籍封其府庫軍無私焉
王戎為豫州刺史建威將軍受詔伐吳遣參軍羅尚劉
喬領前鋒進攻武昌吳將楊雍孫述江夏太守劉朗各
率衆詣戎降戎督大軍臨江吳牙門將孟泰以蘄春邾
二縣降
高密王略懷帝初為使持節都督荆州諸軍事京兆流
人王逌與叟人郝洛聚衆數千屯於冠軍略遣參軍崔
曠率將軍皮初張洛等討逌為逌所譎戰敗略更遣左
司馬曹攄統曠等進逼逌將大戰曠在後密自退走攄
軍無繼戰敗死之略乃赦曠罪復遣部將韓松又督曠
攻逌逌乃降
庾翼成帝咸康六年為安西將軍荆州刺史鎮武昌時
石季龍汝南太守戴開率數千人詣翼降
桓温為安西將軍穆帝永和二年率衆伐蜀李勢勢衆
大潰温乘勝直進焚其小城勢遂夜遁九十里至晉夀
葭萌城其將鄧嵩昝堅勸勢降乃面縛輿襯請命温解
縛焚櫬送於京師
戴施為督護永和八年冉閔亂其子智以鄴城降得其
傳國璽施以送之
桓冲孝武時為車騎將軍荆州刺史鎮江陵苻堅使其
將郝貴守襄陽冲使揚威將軍朱綽討之又使上庸太
守郭寶伐苻堅魏興太守褚垣上庸太守叚方並降之
桓石虔領河東太守進據樊城太守逐苻堅兖州刺史
張崇納三千家而還
前秦苟萇為武衞將軍苻堅遣萇率衆伐張天錫既䧟
其河會纏縮等城又降其將軍掌據天錫遣司兵趙充
哲為先鋒率勁勇五萬與萇等戰於赤岸充哲大敗天
錫懼而奔還致牋請降萇至姑臧天錫乘素車白馬面
縛輿櫬降於軍門萇釋縛焚襯送之於長安諸郡縣悉
降
王猛為苻堅將堅遣猛等率步騎三萬攻慕容暐洛州
刺史慕容筑於洛陽暐遣其將慕容臧等率精兵十
萬將解筑圍猛使梁成等以精銳萬人卷甲赴之大破
臧於滎陽筑懼而請降猛陳師以受之留邵羌鎮金墉
猛振旅而歸
宋劉勔為輔國司馬時豫州刺史殷琰叛以勔假輔國
將軍討之時琰賊降者明帝並送琰城下令與城内交
言繇是人情沮喪琰將降先送義陽王休祐内人出城
然後開門時琰有疾以板自與與諸將帥面縛請罪勔
並撫宥無所誅戮自將帥以下財物資貨皆還之纖毫
無所失
陳宜黃縣侯惠紀為荆州刺史後主禎明二年蕭琮尚
書左僕射安平王蕭儼晉熙王蕭瓛等率其部衆男女
三萬餘口詣紀請降紀以兵迎之
後魏古弼大武時為立節將軍進為侍中吏部尚書典
南部奏事與安原降東部高車于已尼陂
尉元獻文時為冠軍將軍宋薛安都以徐州内附元與
孔伯恭赴援宋兖州刺史畢衆敬遣東平太守章仇&KR0710;
詣軍歸欵元並納之
李煥孝文時為司空從事中郎時豫州刺史裴叔業以
夀春歸附詔煥以本官為軍司與楊大眼奚康生等率
衆迎接煥至淮西叔業兄子植遣使送質煥等濟師入
城撫慰民咸忻悅
盧淵為安南將軍時涇州羌叛殘破城邑淵以步騎六
千衆號二萬徐行而追未經三旬賊衆逃散降者數萬
口唯梟首惡餘悉不問
薛眞度為豫州刺史齊裴叔業以夀春内附詔眞度率
衆赴之眞度至叔業來降
隋周法尚高祖時為永州總管安集嶺南陳桂州刺史
錢季卿南康内史柳璿西衡州刺史鄧暠陽山太守毛
爽等前後詣法尚降陳定州刺史呂子廓據山洞反法
尚引兵踰嶺子廓兵衆日散與千餘人走保巖嶮其左
右斬之而降
韓擒虎開皇中為盧州總管委以平陳之任甚為敵人
所憚及大舉伐陳以擒虎為先鋒次於新林江南父老
素聞其威信來謁軍門晝夜不絶陳人大駭其將樊廵
曾世眞田瑞等相繼降之晉王遣行軍總管杜彦與擒
虎合軍步騎二萬陳叔寶遣領軍蔡徵守朱雀航聞擒
虎將至衆懼而潰任蠻奴為賀若弼所敗棄軍降於擒
虎將五百人直入朱雀門陳人欲戰蠻奴撝之曰老人
尚降諸君何事衆皆散走遂平金陵
于仲文開皇中為柱國將軍伐陳之役拜行軍總管以
舟師自章山出漢口陳郢州刺史荀法尚魯山城主誕
法澄鄧沙彌等請降秦王俊皆令仲文以兵納之
郭衍為左武衞大將軍從煬帝討吐谷渾出金山道納
降二萬餘戶
唐嗣曹王臯德宗建中初為衡州刺史初湖南團練使
辛京杲遣將王國良鎮武崗京杲侵刻之又虐其士卒
國良以兵叛因據山守險劫行旅以自給詔徵荆南江
西黔桂兵誅之二歲不下乃以臯為潭州刺史湖南都
團練使臯率諸軍至武崗國良阻險兵不得進臯乃謂
諸軍曰國良恐京杲刻害本非反也其情易見不如降
之乃三遺之書國良因請降未得其情臯曰其心屈矣
乃捨軍自稱使者乘偏舟直造其壘曰我曹王也國良
遂出降後為江西節度李希烈南侵臯表王鍔兼御史
中丞都虞候後臯攻安州使伊慎盛兵圍之賊懼請臯
使至城中以約降臯使鍔懸而入既成約殺不從者以
出明日城開臯以其衆入焉
高崇文為東川節度使憲宗元和六年破劉闢賊衆二
萬餘於鹿頭關斬首千餘級大將降者十餘人拔鎮四
所焚其營遂軍於鹿頭西大河之口以斷賊糧道賊大
駭是月賊綿江棚將李文悦以三千人歸順尋而鹿頭
將仇良輔舉城降者衆二萬闢男方朔子壻蘇強先監
良輔軍是日械繫送京師降卒投戈面縛者彌十數里
遂長驅而南直指城都德陽等縣城皆鎮以重兵莫不
望旗率服師無留行
李光顔為忠武軍節度使元和十一年正月淮西賊將
韓伯雄降於光顏三月賊將吳秀琳以文城栅兵三千
降于李愬遂以秀琳之衆攻吳房四月賊之郾城守將
鄧懷金請以城降於光顏光顏帥師入其羅城
後唐魏王繼岌同光三年九月為西征都統伐蜀繼岌
至鳳州偽武興軍節度使王承捷以鳳興文扶四州降
大軍食其芻粟得糧四十萬兵士八千魏王給牒令攝
武興軍節度使前一日康延孝李嚴至故鎮威武城偽
指揮使唐景思吳鐸王權思部下兵四百降于延孝其
軍史鄒彥諲指揮使李璠見城危方出歸投郭崇韜以
初無降意皆伏誅以唐景思攝興州刺史城中除已殺
戮得兵四千米麥一十七萬粟三萬威武城蜀道咽喉
險固之地其城倚嘉陵江三面山險延孝既拔故鎮殺
其守將其衆萬餘縱其逸去至興州偽蜀東川節度使
宋光葆以梓綿劍龍普等五州來降武定軍節度使王
承肇以洋蓬璧三州符印降其監軍使周永謙為衆所
殺興元節度使王宗威以梁開通渠麟等五州符印送
降階州王丞岳納符印來降康延孝李嚴至漢州偽蜀
主王衍遣人送牛酒請降魏王至綿州王衍遣使上牋
曰衍叩頭言伏以五帝三王竟歸於代謝有家垂國孰
免其廢興苟大命之革新願轉禍而為福衍誠惶誠恐
叩頭伏以衍先人頃以受唐封册列土坤維自覇一方
于兹三紀乃者因夷門之構逆偶中國以喪君勉副推
崇遂開釁孽衍謬為世子獲紹舊基而以幼冲不得負
荷尋遇大唐皇帝中興聖運再造鴻圖輝赫大明照臨
下土洊修嘉好仰恃恩盟感覆幬於堯天將驅馳於禹
貢忽審王師討伐部内震驚靡敢當鋒幸思歸命伏惟
殿下位尊上嗣德寳元良騰少海之波瀾動前星之秀
彩親乘象輅勞履劍關已得萬民之歡心望恕斯人之
死罪今則完全府庫守遏邑居率文武以陳誠輿棺櫬
而納欵伏惟殿下特弘哀鍳保證奏開亦存諸典刑貯
在肺腑庶幾先人之靈猶享血食之祀免支離於眷屬
得敬養於庭闈惟聖君之明慈係殿下之玄造衍無任
危廹殆越戰懼激切之至謹差私署檢校司空行尚書
兵部侍郎歐陽彬軍使韓知權等奉牋以聞十一月辛
亥魏王軍到德陽偽蜀六軍使王宗弼遣使顏守倫上
牋云蜀主王衍已出府第舉家遷於西宅王宗弼權稱
西川兵馬留後安撫軍城以候王師又言宗弼欲至漢
州迎奉天軍其偽六軍印緣發遣公事且留未納翌日
宗弼又遣人奉牋言昨蜀主與將校同議欵其偽樞密
使宋光嗣景淵澄南院宣徽使周輅北院宣徽使歐陽
晃等四人同出異謀惑亂蜀主臣當時梟首以徇謹令
送納偽中書令䕫王宗範上牋曰臣生居潁許因先父
建光啓中討陳敬瑄在蜀偽司空平章事王諧上牋曰
臣因天復三年奉使西川遇車駕劫遷洛陽因留蜀部
王衍尋又遣使上表曰臣衍言臣先人建久在坤維受
先朝寵澤一開土宇衍四十年頃以梁孽興灾鴻圖板
蕩不可助逆遂乃從權勉循衆人止王三蜀固非獲己
未有所歸臣輙紹鎡基且安生聚臣衍誠憂誠懼頓首
頓首伏惟皇帝陛下嗣堯舜之業揚湯武之師廓定寰
區削平兇逆梯航聚集文軌會同臣方議改圖便期納
欵遽聞王師致討實抱驚危今則將千里之封疆盡為
王土冀萬家之臣妾皆沐皇恩必當輿櫬乞降負荆請
命伏惟皇帝陛下廻照臨之造施覆幬之私别示哀矜
以安反側儻墳寢而獲祀實存没以知歸臣無任望恩
虔禱之至表稱乙酉年十一月二十日不稱偽年號甲
寅魏王繼岌至漢州偽蜀六軍使王宗弼至乙卯魏王
統大軍至蜀城北舍於王宗弼之别墅丙辰招撫使李
嚴自蜀城引王衍及偽文武百官儀仗法物至蜀城北
昇仙橋下王衍初乘竹輿自城中出至降所素衣牽羊
草索繫首肉袒銜璧輿櫬後從宰臣百官衰絰徒跣
以俟命魏王降車取其璧郭崇韜解縛燔櫬王衍率偽
百官東北再拜謝恩訖又率衆拜魏王復拜崇韜韜答
拜復拜李嚴嚴亦答拜丁巳大軍入西川城戒諸軍剽
掠法令嚴峻軍士強括民錢必論之以法市不改肆兵
無血刃
册府元龜卷四百二十七
