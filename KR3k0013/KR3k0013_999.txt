册府元龜卷九百九十九宋王欽若等撰
外臣部
入覲請求互市
入覲
春秋之義王者無外所以域四海而宅天下也若夫被
髮左衽之君旃裘胡貉之長忿鷙怙力荒忽無常正朔
所不加政教所不及乃能慕恩信被威德叩關而請命
欵塞而願朝扶服奔走至于闕下稽顙樹領拜于王庭
斯盖中國有道太平之嘉運也是以王會著篇知周室
之隆正會為圖覩唐祚之盛雖或迎送煩扵傳置賜與
糜扵府帑比夫勞師遠攻其費相萬又烏足稱道哉
漢武帝時夜郎侯始倚南越南越已滅還誅反者(謂軍還而)
(誅且蘭)夜郎遂入朝帝以為夜郎王
滇王者其衆萬人南越破後及漢誅且蘭使使者王然
于以越破及誅南夷兵威風(風讀曰諷)諭滇王入朝滇王其
旁東北勞深靡莫皆同姓相杖未肯聽(杖猶倚也相依倚為援不聽滇)
(王入朝也)勞莫數侵犯使者元封二年天子發巴蜀兵擊滅
勞深靡莫以兵臨滇滇舉國降請置吏入朝
宣帝時烏孫公主遣女來至京師學鼓瑟漢遣侍郎樂
奉送主女過龜兹龜兹前遣人至烏孫求公主女未還
會女過龜兹龜兹王留不遣復使使報公主主許之後
公主上書願令女比宗室入朝而龜兹王絳賓亦愛其
夫人上書言得尚漢外孫為昆弟願與公主女俱入朝
元康元年遂來朝賀王及夫人皆賜印綬夫人號稱公
主賜以車騎旗鼔歌吹數十人綺繡雜繒琦珍凡數千
萬(琦音竒)留且一年厚贈送之後數来朝賀絳賓死其子
丞德自謂漢外孫成哀帝時往來尤數漢遇之亦甚親
密
匈奴呼韓邪單于當宣帝時匈奴衰亂呼韓邪之敗也
左伊秩訾王為呼韓邪計勸令稱臣入朝事漢從漢求
助如此匈奴乃定呼韓邪議問諸大臣皆曰不可匈奴
之俗本上氣力而下服後(以服後扵人為下)以馬上戰鬭為國
故有威名扵百蠻戰死壯士所有也(言人皆有此事耳)今兄弟
爭國不在兄則在弟雖死猶有威名子孫常長諸國(為諸)
(國之長帥也)漢雖強猶不能兼并匈奴奈何亂先古之制臣
事扵漢卑辱先單于(言忝辱之更令卑下也)為諸國所笑雖如是
而安何以復長百蠻左伊秩訾曰不然強弱有時今漢
方盛烏孫城郭諸國皆為臣妾(謂西域諸國為城郭而居也)自且鞮
侯單于以來匈奴日削不能取復(且音子予切復音扶目切)雖屈強
扵此未嘗一日安也(屈音其勿切)今事漢則安存不事則危
亡計何以過此諸大人相難久之呼韓邪從其計引衆
南近塞
甘露二年呼韓邪單于欵五原塞(欵叩也)願朝三年正月
(會正旦之朝賀也)漢遣車騎都尉韓昌迎發過所七郡郡二千
騎為陳道上單于正月朝天子於甘泉宫漢寵以殊禮位
在諸侯王上贊謁稱藩臣而不名賜以璽綬冠帶衣裳
安車駟馬黃金錦綉繒絮使有司道單于先行就邸長
安宿長平帝自甘泉宿池陽宫帝登長平阪詔單于毋
謁其左右當戶之羣臣皆得列觀蠻夷君長王侯數萬
咸迎扵渭橋下夾道而陳帝登渭橋咸稱萬歲單于就
邸置酒建章宫饗賜單于觀以珍寳詔有司議咸曰聖
王之制施德行禮先京師而後諸夏先諸夏而後夷狄
詩云率禮不越遂視既發相士烈烈海外有截陛下聖
德充塞天地光被四表匈奴單于鄉風慕義舉國同心
奉琛朝貢自古未之有也單于非正朔所加王者所客
也禮儀宜如諸侯王稱臣昧死再拜次諸侯王下詔曰
盖聞五帝三王禮所不施不及以政今匈奴單于稱北
藩臣朝正月朔朕之不逮德不能宏覆其以客禮待之
位在諸侯王上二月單于罷歸遣長樂衛尉高昌侯忠
車騎都尉昌騎都尉虎將萬六千騎送單于單于居幕
南保光禄城詔北邊賑榖食郅支單于遠遁匈奴遂定
黃龍元年匈奴呼韓邪單于來朝禮賜如初加衣百一
十襲錦帛九千疋絮八千斤二月單于歸國以有屯兵
故不復發騎為送元帝時郅支單于既誅呼韓邪單于
且喜且懼上書言曰常願謁見天子誠以郅支在西方
恐其與烏孫俱來擊臣以故未得至漢今郅支伏誅願
入朝見竟寧元年春正月匈奴呼韓邪單于來朝詔曰
匈奴郅支單于背叛禮義既伏其辜呼韓邪單于不忘
恩德鄉慕禮義(鄉讀曰嚮)復修朝賀之禮願保塞傳之無窮
邊陲長無兵革之事其改元為竟寧
成帝河平三年匈奴復株絫若鞮單于上書願朝河平
四年正月遂朝加賜錦綉繒帛二萬疋絮二萬餘斤它
如竟寧時
元延元年匈奴搜諧若鞮單于為朝二年發行(欲會二年歲首)
(之朝禮故豫發其國而行)未入塞病死
哀帝建平四年匈奴烏珠留若鞮單于復遣使上書願
朝五年時哀帝被疾或言匈奴從上游來厭人(游猶流也河水)
(從西北來故曰上游也又曰上游亦總謂地形耳不必係于水也厭音一涉切)自黃龍竟寧時
單于朝中國輙有大故(大故謂國之大喪)帝繇是難之以問公
卿亦以為虚費府帑(帑它莾切又音奴)可且勿許單于使辭去
未發黃門郎揚雄上書諫天子寤焉召還匈奴使者更
報單于書而許之賜繒帛五十疋黃金十斤單于未發
會病復遣使願朝明年故事單于朝從名王以下及從
者二百餘人單于又上書言蒙天子神靈人民盛壯願
從五百人入朝以明天子盛德帝皆許之
元夀二年單于來朝帝以太歲厭勝所在(厭音一涉切)舍之
上林苑葡萄宫(舍止宿)告之以加敬扵單于(云以敬扵單于故令止上)
(林)單于知之加賜衣三百七十襲錦繡繒帛三萬疋絮
三萬斤它如河平時既罷遣中郎將韓况送單于出塞
元夀二年正月烏孫大昆彌伊秩靡與單于並入朝
後漢光武建武二十年韓人廉斯人蘇馬諟等詣樂浪
貢獻光武封蘇馬諟為漢廉斯邑君使屬樂浪郡四時
朝謁
二十五年烏桓大人率衆内屬詣闕朝貢是年大人來
朝(大人謂渠帥也)
二十七年封哀牢夷賢栗等為夷長自是歲歲朝貢
三十年鮮卑大人於仇賁滿頭等率種人詣闕朝賀
安帝永初中鮮卑大人燕荔陽詣闕朝賀鄧太后賜燕
荔陽王印綬赤車参駕
順帝永和元年春正月扶餘王來朝京師帝作黃門鼔
吹角抵戲以遣之
獻帝建安二十一年匈奴南單于呼厨泉將其名王來
朝待以客禮遂留内侍使右賢王去卑撫其國而匈奴
折節過扵漢舊是時曹公破三郡烏丸還至易水代郡
烏丸行單于普富盧上郡烏丸行單于那樓將其名王
來賀
魏齊王正始六年濊不耐侯舉邑降八年詣闕朝貢詔
更拜不耐濊王居處雜在民間四時詣郡朝謁一郡有
軍征賦調供給役使遇之如民
晉武帝咸寧中馬韓王來朝
太康二年辰韓王復來朝貢七年又來
後魏太武太平真君三年五月行幸隂山北六月仇池
楊難當朝扵行宫先是起殿扵隂山北殿成而難當至
因曰廣德焉
正平元年伊吾王唐和詣闕太武優寵之待以上客和
兄契子元達性果毅有父風與叔父和歸闕俱為上客
拜安西將軍晉昌公
二年焉耆前部王伊雒朝京師賜以妻妾奴婢田宅牛
羊拜上將軍王如故
隋煬帝大業三年六月啓民可汗來朝帝遣鴻臚卿史
祥迎接之
五年六月高昌王麴伯雅來朝
七年十二月西面突厥處羅多利可汗來朝上大悅接
以殊禮
十年突厥啓民可汗率其子咄言立來朝扵東都
唐太宗貞觀二年東謝蠻主元深入朝冠烏熊皮冠若
今之旄頭以金銀絡額身被毛帔韋皮行縢而着履中
書侍郎顔師古奏言昔周武王之時天下太平遠國歸
欵周史乃集其事為王會篇今萬國來朝至如此軰章
服實可圖寫今請撰為王會圖從之
四年九月伊吾城主來朝
十二月高昌王麴文泰來朝禮之甚厚
十年十二月吐谷渾河源王來朝
十三年十二月吐谷渾主河源郡王慕容諾曷鉢來朝
以宗女為宏化郡主以妻之
二十二年二月以結骨部置堅昆都督府隸燕然都護
以其侯利發失鉢屈阿棧為左屯衛大將軍堅昆都督
初結骨未嘗通中國聞鐵勒等咸来内附即遣使頓顙
稱臣并獻方物至是其君長遂自入朝見太宗扵天成
殿宴之謂羣臣曰往日渭橋斬獲三突厥自謂多功今
致此人扵席飜更不以為怪可謂日用而不知邪結骨
酣醉歡甚因謂曰臣既一心歸國願授國家官職執笏
而還故授以此任幷賚錦帛
二十三年正月制蕃王分為三蕃以次朝集
高宗以貞觀二十三年五月即位七月于闐王伏闍信
來朝
顯慶元年八月龜兹王白軻黎布失畢來朝
咸亨四年波斯卑路斯自來入朝
五年十二月于闐王伏闍雄率其子弟及首領七十餘
人來朝并獻方物
辛卯波斯王卑路斯來朝
則天垂拱三年正月于闐王伏闍雄來朝
天授三年女國王俄琰兒爾來朝
玄宗開元二年二月癸巳奚王李大輔等來朝上謂之
曰卿等為朕外藩欵誠夙著爰初州屬職貢相仍往緣
寄任非才拙扵綏撫因使卿等猜貳頗成阻絶而能不
忘本飜然改圖覽所獻書具知至懇大輔將尚縣主失
活又遣近親並自邊隅同臻雒邑朕今與卿等相見喜
慰良深
五年奚王李大輔入朝封饒樂郡王
七年十一月契丹松漠郡王莎固與永樂公主來朝
十一年松漠郡王鬱于入朝仍請婚
十三年契丹王邵固來朝從封東嶽詔授左羽林大將
軍改封廣化郡王
代宗大歴六年十一月文單國王來朝并獻馴象一十
有一宰臣等上言曰臣聞春秋二百四十年不紀祥瑞
而載異國之朝其在周書亦美西旅之獻盖重其德化
及遠天下大同也伏惟寳應元聖文武皇帝陛下以至
敬事天地以至孝奉宗祀武功以定大難文德以懷遠
人故舊史未載之邦前王不賓之長聲教所隔言語莫
通悠颺南𬈑幾千萬里瞻望中國知有聖人踰海而來
歴年方至綿邈重阻奔波載馳黃金飾冠白璫充耳服
柔羣象牽致闕前低迴馴擾稽顙屈膝隨萬國而來庭
與百獸而率舞如知禮樂之節益盛羽儀之容有以彰
仁化元通醇源溥暢至和大順以兆昌期事軼扵軒皇
跡超扵漢代矣臣等謬塵樞近獲覩洪休伏請宣付史
官光昭簡冊手詔荅曰文單遠國自古未賓能瞻八律
之風來申重譯之貢君臣入覲嬪御偕朝越海踰山輸
琛獻象顧慚薄德有邁前王此皆宗社效靈上玄幽贊
卿等寅亮台鼎爕和神人翼致感通無遠不届永言輔
弼慶賀良深所請付史官者依
請求
王者内阜黔首外撫四夷雖蒐狩訓兵體不殺扵神武
而梯航獻欵嘉來遠而施惠必接以恩信乃得其要領
其或告饑饉之灾追和親之好故可示羈縻之義伸賜
與之恩至扵借書籍請音樂或假壤土或希援兵盖典
制之靡存在撫御而斯得俾夫桀驁以息奢僣不萌有
懷感之心無過望之意則可以稽魏絳和戎之利賈誼
五餌之術徹三邊之烽警廣函夏之亭毒矣
漢武帝時單于遣使遺漢書云南有大漢北有強胡胡
者天之驕子也不為小禮以自煩今欲與漢闓(與開同)大
關歲給遺我米酒萬石稷米五千斛雜繒萬疋則邊不
相盜矣
元帝初即位呼韓邪單于復上書言民衆困乏詔雲中
五原郡轉榖二萬斛以給焉郅支單于自以道遠恐漢
擁呼韓邪遣使上書來求侍子
後漢光武建武二十六年北匈奴復遣使詣闕貢馬及
裘更求和親并請音樂
晉元帝大興三年建平夷王向宏向瓂等詣臺求拜除
尚書郎張亮議夷貊不可假以軍號元帝詔特以宏為
折衝將軍瓂平鄉侯並賜以朝服
宋文帝元嘉二十七年吐谷渾慕延遣使上表求牽車
獻烏丸帽女國金酒器胡王金釧等物太祖賜以牽車
南齊武帝永明六年宕昌王使求軍儀及雜伎書詔報
曰知須軍儀等九種並非所愛但軍器種甚多致之未
易内伎不堪涉遠秘閣圖書例不外出五經集註論語
今特勑賜王各一部
扶南王姓僑(一作橋音驕)陳如名闍邪跋摩啓曰臣有奴名
鳩酬羅委臣逸走别在餘處搆結凶逆遂破林邑仍自
立為王永不恭從違恩負義叛主之奴天不容載伏尋
林邑者昔為檀和所破久已歸化天威所被四海彌伏
而今鳩酬羅守執奴凶自專狼強且林邑扶南隣界相
接親人是臣奴猶尚逆去朝廷遥遠豈復遵奉此國屬
陛下故謹具上啓伏聞林邑頃年表獻間絶便欲永隔
朝廷豈有師子坐而安大鼠伏願遣軍將伐凶逆臣
亦自效微誠助朝廷翦撲使邊海諸國一時歸伏陛下
若欲别立餘人為彼王者伏聽勑旨脫未欲灼然興兵
伐林邑者伏願特賜勑在所隨宜以少軍助臣乘天之
威殄滅小賊伐惡從善平蕩之日上表獻金五婆羅今
輕此使送臣丹誠表所陳啓不盡下情謹附那伽仙并
其伴口具啓聞伏願愍所啓
河東王拾寅子易度侯好星文嘗求星書朝議不給
芮芮主求醫工等物武帝詔報曰知須醫及織成錦工
指南車漏刻並非所愛南方治疾與北土不同織成錦
工並女人不堪涉遠指南車漏刻此雖有其器工匠久
不復存不副為恨
梁武帝大同七年百濟王遣使請湼槃等經義毛詩博
士并工匠畫師等勑並給之
後魏太武太平真君十一年車師王車夷落遣使琢進
薛直上書曰臣亡父僻處塞外仰慕天子威德遣使奉獻
不空於歲天子降念賜遺甚厚及臣繼立亦不闕常貢天
子垂矜亦不異前世敢緣至恩輒陳私懇臣國自無諱
所攻擊經今八年人庶饑荒無以存活賊今攻臣甚急
臣不能自全遂捨國東奔三分免一即日已到焉耆東
界思歸天闕幸垂賑救扵是下詔撫慰之開焉耆倉賑
給之
孝文延興二年八月丙辰百濟國遣使奉表請師伐高
麗
太和十七年九月乙亥鄧至王象舒彭遣子舊詣闕表
求以位授舊詔許之
宣武永平元年十月高昌國王麴嘉遣其兄子私署左
衛將軍孝亮奉表來朝仍求内徙乞軍迎援
隋文帝開皇中突厥沙鉢略既為藩附因請獵扵常代
之間許之仍遣人賜其酒食沙鉢略率部落再拜受賜
唐高祖武德二年九月突厥遣使者莅殺曷薩那可汗
扵中書門下省初曷薩那與始畢(王欽若等曰突厥始畢可汗也)有隙
至是聞在長安遣使請殺之高祖以為疑羣臣諫曰今
若不與則是存一人而讐一國也後必為患不得已乃
從之
八年高麗遣人來學道佛法詔許之
太宗貞觀十七年林邑王遣使云為扶南所攻乞師救
援太宗曰山有猛獸藜藿為之不採爾為我隣國扶南
安敢侵逼此是爾懼自來將無事矣後有使至悉如太
宗言
高宗麟德二年正月丁夘吐蕃遣使來朝請與吐谷渾
復修和好并請赤水地以為牧野帝不許之
則天垂拱二年二月新羅王金政眀遣使請禮記一部
并新文章令所司寫吉凶要禮并於文館詞林採其詞
涉規誡者勒成五十卷賜之
玄宗開元四年奚使乞扵寺觀禮拜及向兩市貨易許
之
六年十一月丁未阿史特勒僕羅上書訴曰僕羅克吐
火羅葉護部下管諸國王都督刺史總二百一十二人
謝颺國王統領兵馬二十萬衆罽賓國王統領兵馬二
十萬衆骨吐國王石汗那國王解蘇國王石匿國王悒
達國王護密國王護時健國王范延國王久越德建國
王勃特山王各領五萬衆僕羅祖父已来並是上件諸
國之王蕃望尊重僕羅兄般都泥利承嫡繼襲先蒙恩
勑差使持節就本國册立為王然火羅葉護積代以來
扵大唐忠赤朝貢不絶本國緣接近大食吐蕃東界又
是西鎮僕羅兄每徵發部落下兵馬討論擊諸賊與漢
軍相知聲援應接在扵邊境所以免有侵漁僕羅兄前
後屢蒙聖澤媿荷國恩遂發遣僕羅入朝侍衛玉階至
願獻忠殉命以為臣妾僕羅至此為不解漢法鴻臚寺
不委蕃望大小有不比類流例高下相懸即奏擬授官
竊見石國龜兹并余小國王子首領等入朝元無功效
並緣蕃望授三品將軍况僕羅身恃勤本蕃位望與親
王一種北䫫大小與諸國王子懸殊却授僕羅四品中
郎但在蕃王子弟娑羅門瞿曇金剛龜兹王子白孝順
等皆數改轉位至諸衛將軍唯僕羅最是大蕃去神龍
元年蒙恩勑授左領軍衛翊府中郎將至今經一十四
年久被淪屈不蒙准例授職不勝苦屈之甚勑鴻臚卿
准例定品秩勿令稱屈
七年二月安國王篤薩波提遣使上表論事曰臣篤薩
波提言臣是從天主領普天下賢聖皇帝下百萬重草
類奴在遠义手胡跪禮拜天恩威相如拜諸天自有安
國巳來臣種族相繼作王不絶并軍兵等並赤心奉國
從比年來被大食賊每年侵擾國土不寧伏乞天恩滋
澤救臣苦難仍請勑下突厥施令救臣等臣即統領本
國兵馬計會翻破大食伏乞天恩依臣所請今奉獻波
斯䮫二佛菻繡氍毺一鬱金香三十斤生石蜜一百斤
臣今借紫訖伏乞天恩賜一員三品官又臣妻可敦奉
進柘必大氍毺二繡氍毺一上皇后如蒙天恩滋澤請
賜臣鞍轡器仗袍帶及賜臣妻可敦衣裳粧粉
其月戊辰俱密國王那羅延上表曰臣曾祖父叔兄弟
等舊來赤心向大國今大食來侵吐火羅及安國石國
拔汗那國並屬大食臣國内庫藏珍寳及部落百姓物
並被大食徵稅將去伏望天恩處分大食令免臣國徵
稅臣等即得久長守把大國西門伏乞炤臨臣之願也
其月庚午康國王烏勒伽遣使上表曰臣烏勒伽言臣
是從天主普天皇帝下百萬里馬蹄下草土類奴臣種
族及諸胡國舊來赤心向大國不曾反叛亦不侵損大
國為大國行禆益士從三十五年來每共大食賊鬭戰
每年大發兵馬不蒙天恩送兵救助經今六年被大食
元率將異密屈底波領衆軍兵來此共臣等鬭戰臣等
大破賊徒臣等兵士亦大死損為大食兵馬極多臣等
力不敵也臣入城自固乃被大食圍城以三百抛車傍
城三穿大坑欲破臣等城國伏乞天恩知委送多少漢
兵來此救助臣苦難其大食只合一百年強盛今年合
滿如有漢兵來此臣等必是破得大食今謹獻好馬一
波斯駱駞一䮫二如天恩慈澤將賜臣物謂付臣下使
人將來冀無侵奪
八年南天竺國王右武衛大將軍尸利那羅僧伽寳多
枝摩為國造寺上表乞寺額勑以歸化為名又上表乞
袍帶曰蕃人無識惟將衣帶為重既不賜及豈知優寵
勑中書門下南天竺王遠遣朝貢其使却還並湏周旋
發遣滿望乃以錦袍金帶魚袋七事賜其使遣之
十年三月庚戌波斯國王勃善活遣使獻表乞授一員
漢官許之
十五年吐火羅葉護遣使上言曰奴身罪逆不孝慈父
身被大食統押應徹天聰頌奉天可汗進旨云大食欺
侵我即與你氣力奴身今被大食重稅欺苦實深若不
得天可汗救活奴身自活不得國土必遭破散求防守
天可汗西門不得伏望天可汗慈憫與奴身多少氣力
使得活路又承天可汗處分突厥施可汗云西頭事委
你即須發兵除却大食其事若實望天可汗却垂處分
奴身緣大食稅急不救得好物奉進望天可汗炤之所
欲驅遣奴身及須已西方物並請處分奴身一一頭戴
不敢怠慢
十八年七月癸未命有司寫毛詩禮記左傳文選各一
部賜金城公主從其請也
十九年康國王烏勒上表請封其子咄曷為曹國王默
啜為米國王許之
十九年十一月突厥遣其大臣葛阿默察之來朝獻馬
五十匹謝恩也初突厥苾伽可汗之弟闕特勒死苾伽
來請巧匠寫其眞詔遣畫工六人往焉既畫工妙絶倫
突厥國内未之見者苾伽每觀畫處噓欷如弟再生悲
涕不自勝遂遣察之謝恩且送畫人也
二十三年閏十一月日本國遣其臣名代來朝獻表懇
求老子經本及天尊像以歸于國發揚聖教許之
二十六年六月甲子渤海遣使求寫唐禮及三國志晉
書三十六國春秋許之
二十九年拔汗那王阿悉爛逹干上表請改國名𠡠改
為寧遠國
天寳元年五月石國王遣使上表乞授長男那居車鼻
施官詔拜大將軍賜一年俸料
八載吐火羅葉護夫里嘗伽羅遣使來朝獻表曰臣隣
境有一胡號曰朅帥居在深山恃其險阻違背聖化親
輔吐蕃知勃律地狹人稠無多田種鎮軍在彼糧食不
充扵箇失密市易鹽米然得支濟商旅來往皆著朅帥
國過其王遂受吐蕃貨求扵國内置吐蕃城堡捉勃律
要路自高仙芝開勃律之後更益兵二千人勃律因之
朅帥王與吐蕃乘此虛危將兵擬入臣每憂思一破兇
徒若開得大勃律己東直至闐焉耆卧凉瓜肅已來吐
蕃更不敢停住望安西兵馬來載五月到小勃律六月
到大勃律伏乞天恩允臣所奏若不成請斬臣為七段
緣箇失密王向漢忠赤兵馬復多土廣人稠糧食豐足
特望天恩賜箇失密王勑書宣慰賜衣物并寳鈿腰帶
使感荷聖恩更加忠赤帝覽表許之
十二載四月甲戌骨咄國人史難之康丁真表乞度為
僧許之
德宗貞元二十年日本國留住學生橘免勢學問僧空
海至元和元年正月日本國使判官高階真入奏前件
學士等藝業稍成願歸本國便請與臣同共歸國從之
憲宗元和二年正月庚子回鶻使者請於河南府太原
府置摩尼寺三所許之
穆宗長慶四年九月甲子靈武節度使李進誠奏吐蕃
遣使求五臺山圖山在代州多浮圖之跡西戎尚此教
故來求之
敬宗寳歴元年五月庚辰新羅國王金彦昇奏先在太
學生崔利貞金叔貞朴季業四人請放還蕃其新赴朝
貢金允夫金立之朴亮之等一十二人請留在宿衛仍
請配國子監習業鴻臚寺給資糧從之
二年十二月新羅質子金允夫請准舊例中使入蕃便
充副使同到本國譯詔書不許但随告使充副使
文宗太和七年春正月己亥銀青光禄大夫檢校秘書
監忽汗都督國王大彛震奏遣學士解楚卿趙孝明劉
寳俊三人附謝恩使同中書右平章事高賞英赴上都
學問先遣學生李居正朱承朝高夀海等三人事業稍
成請准例遞乘歸本國許之
武宗會昌元年八月回鶻廹於饑求糧食閏九月丁酉
詔許賑救回鶻米二萬石時帝開延英復召宰臣問之
陳夷行謂李德裕曰此借宼兵而資盜糧耳德裕曰今徵
兵未集天德至危若不救此饑人且令三數月安静忽
陷却天德公能獨當其咎否夷行遂默然而止及德裕
延英從容論奏帝心乃定
梁太祖建號契丹阿保機遣使送名馬女口貂皮等求
封册梁祖與之書曰朕今天下皆平惟有太原未服卿
能長驅精甲徑至新莊為我翦彼仇讐與爾便行封冊
後唐莊宗同光二年十一月己丑幽州李存賢奏契丹
林牙求茶藥
明宗天成二年十月幽州奏契丹王差人持書求碑石
欲為其父表其葬所
三年四月幽州奏得契丹書求覓藥器云要蕃中所有
即亦遵副帝曰招懷之道且宜依隨
四年十月吐渾首領薛糞堆進狀乞授嵐州刺史上欲
許之安重誨諫乃止
長興三年二月雲州上言契丹遣使來求果子帝曰契
丹雖闕此物亦非彼實然盖當面偵謀宜阻其求但報
云遣使入朝當有處分
三月甲午禮賓使梁進德自契丹使回稱契丹王請放
前剌舍利還本國
七月幽州奏契丹國差梅老乾捺鋪都到州求果子
晉王廷裔移鎮定州先是契丹欲以王處直之子威為
節度使處直則廷裔之叔祖也處直為養子都所簒時
威北走蕃廷蕃納之至是乃遣使諭高祖云欲使王威
襲先人土地如我蕃中之制高祖荅以中國將校自刺
史團練防禦使序遷方授旄節請遣威至此任用漸令
外進乃合中土舊規王威深怒其見拒使人復報曰爾
自諸侯為天子有何階級耶高祖畏其滋蔓則厚賂力
拒其命敵忿稍息遂連升廷裔鎮中山且欲塞其意也
互市
夫王者之牧四夷也有懷柔之道焉有羈縻之義焉盖
所以底寧邊鄙休息中夏者也則互市之設其懷柔羈
縻之旨與爰自漢初始建斯議繇是擇走集之地行關
市之法通彼貨賄敦其信義歴代遵守斯亦和戎之一
術也
漢高祖立趙佗為南粤王使和輯百越(輯與集同)至高后時
有司請禁關市鐵器(佗上書言高后令曰毋予蠻夷外越金鐵田器馬牛羊即予予牡毋)
(與牝)
文帝時匈奴和親與通關市
景帝時復與匈奴和親通關市
武帝時明和親約束厚遇關市饒給之匈奴自單于以
下皆親往來長城下匈奴貪尚樂關市耆漢財物(耆讀曰嗜)
亦通關市不絶以中之(以關市中其意中竹仲切)
宣帝時北匈奴見南單于來附懼謀其國故數乞和親
又遠驅牛馬與漢合市
後漢光武建武中置烏桓校尉於上谷寗城(縣名亦作寧城)歲
時互市焉
明帝永平中北單于欲合市遣使求和親帝冀其交通
不復為寇乃許之
章帝元和元年武威太守孟雲上言北單于復願與吏
人合市詔書聽雲遣驛使迎呼慰納之北單于乃遣太
且渠伊莫訾王等驅牛馬萬餘頭來與漢賓客交易諸
王大人或前至所在郡縣為設官邸賞賜待遇之
安帝永初中鮮卑大人燕荔陽詣關朝賀鄧太后令止
烏丸校尉所居寗城下通胡市
獻帝建安中鮮卑素利彌加厥機因烏丸校尉閻柔上
貢獻通市是時梁習為并州刺史鮮卑大人育延嘗為
州所畏而一旦將其部落五千餘騎詣習求互市習念
不聽則恐其怨若聽到州下又恐為所略於是乃許之
往與會空城中交市遂𠡠郡縣自將治中以下軍往就
之
魏文帝黃初三年鮮卑軻比能帥落部大人小子代郡
烏丸修武盧等三千餘騎驅牛馬七萬餘口交市
北燕馮跋時庫莫奚虞出庫真率三千餘落請交市獻
馬千疋許之處之於營丘
梁高祖天監中河南王休運籌遣使貢獻其地與益州
隣常通商賈
後魏宣武時西域東域貢其珍物充扵王府又於南垂
立互市以致南貨羽毛齒革之屬無遠不至
隋煬帝時西域諸蕃多至張掖與中國交市帝令吏部
侍郎裴矩掌其事
唐高祖武德八年吐谷渾欵承風戍各請互市並許之
玄宗開元二年九月太常少卿姜晦上封請以空名告
身於六胡州市馬率三十匹馬酬一游擊將軍時廐馬
尚少深以為然遂命齎告身三百道往市焉
四年奚使乞扵西市貨易許之
十五年吐蕃與突厥小殺書將計議同時入寇小殺并
獻其書帝嘉其誠引梅錄啜宴扵紫宸殿厚加賞賚仍
許於朔方軍西受降城為互市之所
肅宗乾元中回鶻仍歲來市以馬一匹易絹四十疋動
至數萬馬
代宗大歴八年回鶻遣赤心領馬一萬疋來求市帝以
馬價出扵租賦不欲重困扵民命有司量入計許市六
千疋
德宗貞元三年十二月初禁商賈以口馬器械扵党項
貨易
六年六月回紇使移職伽達干歸蕃賜馬價絹三十萬
疋
八年七月給回紇市馬絹七萬疋
憲宗元和十年八月以絹十萬疋償回紇之馬直
十一月吐蕃使欵隴州塞請互市許之
十二月以絹九萬七千疋償回紇馬直
十一年二月以内庫繒絹六萬疋償回紇馬直
四月以絹二萬五千疋償回紇馬直
穆宗長慶二年二月以絹五萬疋賜回紇充馬價
四月又賜回紇馬價絹七萬疋
十二月以絹八萬疋償回紇馬直
文宗太和元年三月内出絹二十六萬疋賜回紇充馬
價
六月命中使以絹二十萬疋付鴻臚寺宣賜回紇充馬
價
五年六月貶右龍武大將軍李甚為宣州别駕甚子貸
回紇錢一萬一千四百貫不償為回紇所訴故貶甚因
下詔曰如聞頃來京城内衣冠子弟及諸軍使并商人
百姓等多有舉諸蕃客本錢歲月稍深徵索不得致蕃
客停滯市易不獲及時方務撫安須除舊弊免令受屈
要與改更自今以後應諸色人宜除准勑互市外並不
得輒與蕃客錢物交關委御史臺及京兆府切加捉搦
仍即作條件聞奏其今日已前所欠負委府縣速與徵
理處分
開成元年六月淄青節度使奏新羅渤海將到熟銅請
不禁斷是月京兆府奏准建中元年十月六日勅諸錦
罽綾羅縠繡織成細紬絲布氂牛尾真珠銀銅鐵奴婢
等並不得與諸蕃互市又准令式中國人不合私與外
國人交通買賣婚娶來往又舉取蕃客錢以産業奴婢
為質者重請禁之
後唐莊宗同光三年八月青州市到黑水蕃馬三十疋
明宗天成二年八月新州奏得契丹書乞置互市翼日
付中書宣示百官
四年四月𠡠㳂邊置場買馬不許蕃部直至闕下帝自
臨馭欲来遠人党項之衆競赴都下賞賜酒食於禁庭
醉則連袂歌土風以出凡將到馬無駑良並云上進國
家雖約其價以給之并計其館糓錫賚每歲不下五六
十萬貫侍臣以為耗蠧中華無出扵此因止之(是年散騎常侍)
(蕭希甫條奏諸蕃貢馬稍多酬賞價倍戎夷無厭競思興販請却扵邊上置互市只許首領入貢)
長興二年五月青州奏黑水瓦兒部至登州賣馬
三年七月飛龍使奏回紇所賣馬瘦弱不堪估價帝曰
遠夷交市不可輕阻可以中等估之
愍帝應順元年正月雲州張温言契丹在州境互市閏
正月雲州上言契丹至州界市易
二月雲州上言韃靼胡禄末族帳到州界市易
末帝清泰元年七月登州言高麗船一艘至岸管押將
盧肵而下七十人入州市易是月雲州言契丹首領述
律梅里求互市從之
十月青州言高麗遣人市易
二年北面總管言契丹遣人欲為互市其吐渾部族歸
舊地從之
是年雲州言總管報扵州西北野固口與契丹互市從
之
十二月雲州沙彦珣奏十年前與契丹互市則例
三年雲州言契丹石禄牧部族近城市易
晉少帝天福八年西京奏契丹遣前青白軍使王從益
到京出餘貨斛斗宜破省錢收糴(是時馮暉移鎮靈武河西羊馬所産易為)
(交易朞年得馬五千疋而蕃部歸心朝議患之)
周太祖廣順元年二月命回紇來者一聽私便交易官
不禁詰先是回紇間歲入貢每行李至關禁民不得扵
蕃人處市易寳貨犯者有刑太祖以為不可至是聽之
繇是玉之價直十損七八矣
十月涇州言招到蕃部野龍十九族有馬赴市私貨賣
冊府元龜卷九百九十九
