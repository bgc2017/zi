册府元龜卷八百三十五宋王欽若等撰
總錄部
性質質樸訥醜陋
性質
天之所命不易者性氣之所禀不動者質是故率而為
道抱以為樸正直則有全德蓋寡愚智長短自殊厥趣
剛柔緩急各顯諸用亦繇鳬脛難續陽冰不冶是以聖
人隨氣而任之則小大無不濟矣
裨諶鄭大夫能謀謀於野則獲(得所謀也)謀於邑則否(此才性之)
(敝也)
端木賜字子貢喜揚人之美不能匿人之過
漢張湯為廷尉趙禹為少府兩人交驩湯兄事禹禹志
在奉公孤立而湯舞智以御人(舞弄其智制御他人)
陳遵與張竦為友俱至二千石免官歸長安竦居貧無
賓客時好事者從之質疑問事論道經書而已而遵晝
夜呼號車騎滿門酒肉相屬遵嘗謂竦曰足下諷誦經
書苦身自約不敢差跌而我放意自恣浮湛俗問(湛讀曰沈)
官爵功名不減於子而差獨樂顧不憂邪竦曰人各有
性長短自裁子欲為我亦不能吾而效子亦敗矣雖然
學我者易持效子者難將吾常道也
後漢第五倫為司空性質慤少文采在位以貞白稱時
人方之前朝貢禹然少藴藉不脩威儀亦以此見輕
魏樂進字文謙容貌短少以膽烈從太祖為帳下吏杜
恕推誠以質不治餙少與馮翊李豐俱為父任總角相
善及各成人豐砥礪名行以要世譽而恕誕節直意與
豐殊趣豐竟馳名一時京師之士多為之游說而當路
者或以豐名過其實而恕被褐懷玉也繇此為豐所不
善恕亦任其自然不力行以合時豐已顯仕朝廷恕猶
居家自若明帝以恕大臣子擢拜散騎侍郎數月轉補
黃門侍郎
袁渙字曜卿為梁相其為政崇教訓恕思而後行外温
柔而内能斷文帝問渙從弟敏渙勇怯何如敏對曰渙
貌似柔和然其臨大節處危難雖賁育不過也
蜀楊戲出領梓潼太守入為射聲校尉所在清約不煩
性雖簡惰未嘗以甘言加人過情接物
吳孫渙以揚武中郎將領江夏太守渙訥於造次而敏
於當官軍民稱之
晉李胤容貌質素頽然若不足者而智度沉邃言必有
則初仕上計掾
王承字安期湛子也清虛寡欲無所脩尚言理辯物但
明其指要而不餙文辭有識者服其約而能通永寧初
為驃騎參軍
虞潭為衛將軍貌雖和柔而内堅明有膽决雖屢統軍
旅而尠有傾敗
梁殷芸字灌蔬陳郡長平人性倜儻不拘細行然不妄
交游門無雜客後至通直散騎常侍
後魏梁祚篤志好學有儒者風無當世之才官至秘書
令
隋薛道衡為内史侍郎加上儀同三司道衡每至構文
必隱空齋榻墻而卧聞戶外有人便怒其沈思如此
唐魏徵狀貌不逾中人而素有膽智位至太子太師
郭宏道性寬厚如愚而内敏為滄州刺史
杜佑字君卿位至司徒外示寬和而持身有術為政弘
易不尚皦察掌計治民物便而濟馭戎應變即非所長
薛存誠性至和易於人無所不容及當官遇事即確然
不拔以是人皆稱重官至御史中丞
韋處厚居家循易如不克任至於廷諍敷啓及馭轄胥
吏勁確嶷然不可廻奪位至相輔
質樸
先聖之言有曰夫達也者質直而好義又曰剛毅木訥
近仁言其任質樸之懷絶苟且之行發言慷慨遇事簡
易忠所奉以盡誠臨大節而不奪可以集其事可以近
於仁也雖威儀斯定風采無取處則為鄉黨所輕出則
為左右所笑苟能適其用也庸何傷哉
漢周勃高祖時為太尉勃為人木強敦厚(木謂質樸)不好文
學每召諸生說士東鄉坐責之(勃自東向責諸生說士不以賓主之禮也鄉讀)
(曰嚮)趣為我語(趣讀促謂令速言也)其椎少文如此(椎謂樸鈍如椎音直追反)
申培公者魯人也(培申公名音扶尤切)武帝徵至見帝帝問治亂
之事申公已八十餘老對曰為治者不在多言顧力行
何如耳(顧念也力行為勉力為行也)是時帝方好文辭見申公對默
然已招致即以為太中大夫舍魯邸(舍止息也)
夏侯勝宣帝時為諫議大夫給事中勝為人質樸守正
簡易亡威儀見時謂帝為君(見見於天子也)誤相字於前(前天子之)
(前也君帝前臣者不當相呼字也)帝亦以是親信之
龔遂為渤海太守數年宣帝遣使者徵遂議曹王生願
從功曹以為王生素耆酒亡節度不可使(耆讀曰嗜)遂不忍
逆從至京師王生日飲酒不視太守(日日嘗飲酒也)遂引入宫
王生醉從後呼遂曰明府且止願有所白遂還問其故
(還回也)王生曰天子即問君何以治渤海君不可有所陳
對宜曰皆聖主之德非小臣之力也遂受其言既至前
帝果問以治狀遂對如王生言天子說其有讓(說讀曰悅)笑
曰君何得長者之言而稱之遂因前曰臣非知此乃臣
議曹教戒臣也帝以遂年老不任公卿拜為水衡都尉
議曹王生為水衡丞以褒顯之
後漢吳漢光武時為大司馬漢為人質厚少文造次不
能以辭自達
臧宫為左中郎將以謹信質樸故嘗見任用
第五倫建武中舉孝廉補淮陽國醫工長從王朝京師
光武嘗召與語至夕帝戲謂倫曰聞卿為吏篣婦公不
過從兄飯寧有之邪倫對曰臣三娶妻皆無父少遭饑
亂實不敢妄過人食帝問曰聞卿為市掾人有遺母一
笥餅者卿從外來見之奪母笥探口中餅信乎倫對曰
實無此衆人皆以臣愚蔽故為生是語也帝大笑
劉昆初為江陵令時縣連年火災昆輙向火叩頭多能
降雨止風徵拜議郎稍遷侍中弘農太守先是崤黽驛
道多虎災行旅不通昆為政三年仁化大行虎負子北
渡河帝聞而異之徵代杜林為光禄勲詔問昆曰前在
江陵反風滅火後守弘農虎北渡河行何德政而致是
事昆對曰偶然耳左右皆笑其質誠光武歎曰此乃長
者之言也命書諸策
桓榮建武中為博士入會庭中詔賜竒果受者皆懷之
榮獨舉手捧以拜帝笑指之曰此真儒士也以是愈見
敬厚
李郃少遊太學外朴人莫之識安帝時為司空
蜀譙周字允南體貌素朴丞相諸葛亮領益州牧命為
勸學從事周初見亮左右皆笑既出有司請推笑者亮
曰孤尚不能忍况左右乎
晉魏舒飲酒石餘而遲鈍質朴不為鄉親所重武帝時
位至司徒
劉寔惠帝時為太傅位望通顯每崇儉素不尚華麗嘗
詣石崇家如厠見有絳紋帳裀褥甚麗兩婢持香囊寔
便退笑謂崇曰誤入卿内崇曰是厠耳寔曰貧士未嘗
得此乃更如他厠
葛洪性寡欲無所愛翫不知棋局幾道樗蒱齒名元帝
為丞相辟為掾以平賊功賜關内侯
王彬字世儒為豫章太守為人樸素方直乏風味之好
宋張仲子竟陵人子興世為冠軍將軍雍州刺史過竟
陵欲拜墓仲子謂曰汝衛從太多先人必當驚怖興世
减徹而後行繇興世致位給事中
王譁文帝時為護軍侍中與南陽劉湛不為餙讓得官
即拜以此為常
南齊焦度為後軍將軍東宫直閣將軍為人處性温和
敦行質朴寡欲太祖求州比及見意色甚變竟不得一
語太祖以其不閑民事竟不用
王智深瑯琊臨沂人也拙澁乏風儀初辟建平王景素
書佐
王諶為黃門郎少貧嘗自紡績及通貴後每為人說之
世稱其志達
張敬兒為開府儀同三司將拜謂其妓妾曰我拜後應
開黃閣因口自為鼔聲敬兒始不識書晚既為方伯乃
習學讀孝經論語於新林慈姥廟為妾乞兒祝神自稱
三公然而意知滿足初得鼓吹羞便奏之
張恭兒者敬兒弟也兄為征西將軍而恭兒不肯出官
嘗居上保村中與居民不易敬兒呼納之甚厚恭兒月
一出視敬兒輙復去
梁崔靈恩武帝時為國子博士性拙無風采及解經析
理甚有精致
後魏酈約字善禮起家奉朝請再遷冠軍將軍司徒諮
議參軍樸質遲鈍而内愛琴書
孫紹孝明時為中書侍郎性抗直每上封事意至懇切
不憚犯忤但天性疎脫言乍高下時人輕之不見採納
北齊王昕為祕書監雅好清言辭無淺俗在東萊獲賊
其同行侣者詰之未服昕謂之曰彼物故不歸卿無恙
而反何以自明邢邵後見文宣說此言以為笑樂昕聞
之故詣邵曰卿不識造化還謂人曰子才應死我罵之
極深(子才邵字)
隋馬光武安人尤明三禮為儒者所宗文帝開皇初徵
山東義學之士光與張仲讓孔籠竇士榮張黑拔劉祖
仁等俱至並授太學博士時人號為六儒然皆鄙野無
儀範朝廷不之貴也
唐高崇文憲宗時為劒南西川節度使不通文字厭太
府案牘諮禀之繁且以優富之地無所陳力乞居塞上
以扞邊戎懇疏累上二年冬制加同中書門下平章事
邠州刺史邠寧二州節度觀察等使仍統京西都統以
不習朝儀憚於入覲優詔令便道之鎮
李澄德宗時為儀成軍節度初封隴西郡公進武威郡
王每上䟽連稱二封頗為時人哂之
訥
傳稱剛毅木訥近仁又云君子欲訥於言而敏於行斯
乃聖人之奥行百代之宗師欲人行先於言名副其實
然而性有質重思惟深沉口不能劇談心存乎博辯造
次屈於辭達臨事失於機敏雖大才碩德無繇勉焉
趙文子晉大夫其言呐呐若不出諸其口(呐呐舒貌)
韓非韓之諸公子也為人口吃不能道說而善著書
漢周昌為御史大夫高帝欲廢太子而立戚姬子如意
為太子而昌廷爭之強帝問其說昌為人吃(吃言之難也)又
盛怒曰臣口不能言然臣期期知其不可欲廢太子臣
期期不奉詔(以口吃故每事言期期)帝欣然而笑即罷
李廣為前將軍呐口少言
司馬相如為孝文園令口吃而善著書
楊雄為郎給事黃門口吃不能劇談(劇疾也)默而好深湛
之思
後漢嚴翰善春秋鍾繇嘗數與翰辯論短長繇為人機
捷翰訥臨時屈無以應
劉儒字叔林官至議郎郭林宗謂儒口訥心辯有珪璋
之質(珪璋玉也半珪曰璋林宗歎儒有珪璋之質終必為令德之士)
高彪家本單寒至彪為諸生游太學有雅才而訥於言
後至内黃令
何休為人質朴訥口而雅有心思官至諫議大夫
魏鄧艾字士載少為都尉學士以口吃不得作翰佐為
稻田守藂草吏
崔琰字季珪少樸訥後至中尉
晉左思字太冲為殿中侍御史貌寢口訥而辭藻壯麗
朱伺字仲文安陸人少為吳牙門將陶丹給使吳平内
徙江夏伺有武勇而訥口不知書為郡將督見鄉里士
大夫揖稱名而已及為將遂以謙恭稱
郭璞為王敦記室參軍好經術博學有高才而訥言論
詞賦為中興之冠
孫惠口訥好學有才識州辟不就寓居蕭沛之間後至
廣武將軍安豐内使
慕容納沈静深邃外訥内敏
南齊謝眺為尚書殿中郎隆昌初勑眺接北使眺自以
口訥啓讓不當不見許
焦度為後將軍嘗求竟陵郡不知所以置辭親人授之
辭百有餘言度習誦數日皆得上口會高帝履行石頭
城度於大衆中欲自陳臨時卒忘所教乃大言曰度啓
公度啓公度無食帝笑曰卿何憂無食即賜米百斛
梁張率為揚州别駕率雖歴居職務嘗留心簿領及為
别駕奏事高祖覽牒問之並無對但奉答云事在牒中
高祖不悅
後周王雅字度容少而沉毅木訥寡言有膽勇善騎射
累有戰功除都督賜爵居庸縣子
樊深為太學博士雖博贍訥於辭辯故不為當時所稱
盧柔性聰敏好學未弱冠解屬文但口吃不能持論後
至開府儀同三司
隋盧楚范陽人少有才學鯁急口吃言語澁難大業中
為尚書右司郎
祖君彦容貌短小言辭訥澁有才學官至東平書佐
牛弘煬帝時為右光禄大夫帝嘗令宣勑弘至階下不
能言退還拜謝云並忘之帝曰傳語小辯故非宰相任
也逾稱其質直
醜陋
夫民之生也肖天地之貌為萬物之靈所受不同其形
斯異乃有姿質蕞陋形制惡醜或鬼怪可駭或鄙𤨏不
臧迥殊於倫類見嗤於流俗者焉蓋洪範之六極其一
曰惡傳曰耗土之人醜司籍所記咸得而徵然而善惡
存乎中非著乎外賢愚本於性靡繫於形故仲尼述以
貎之言叔向有不颺之論其先賢之丕戒哉
叔魚晉大夫初生其母視之曰是虎目豕喙鳶肩而牛
腹(鳶肩桀出牛腹脇張)谿壑可盈是不可厭也必以賄死
䜿牛叔孫穆子之家臣黑而上僂(上僂肩傴)深目而豭喙(口象)
(豬)
華元宋大夫睅其目(睅出目)皤其腹
賈辛晉人出為祁大夫將適其縣見於魏獻子魏子曰
辛來昔叔向適鄭[唆-口+鬲]蔑惡(惡貌醜)欲觀叔向從使之收器
者(從隨也隨使人應斂爼豆者)而往立於堂下一言而善叔向將飲
酒聞之曰必[唆-口+鬲]明也(素聞其名故聞其言知之)下執其手以上曰昔
賈大夫惡(賈國之大夫惡亦醜也)娶妻而美三年不言不笑御以如
臯(為妻御之臯澤)射雉獲之其妻始笑而言賈大夫曰才之不
可以已我不能射女遂不言不笑今夫子少不颺(顔貌不揚)
(顯)子若不言吾幾失子矣
郭洽犨麋陳之惡人椎顙色如黑漆
公孫吕衛靈公之臣長七尺面居三尺廣三寸鼻目取
具名振天下
澹臺滅明字子羽武城人狀甚惡欲事孔子孔子以為
材薄既而受業退而修行行不繇徑非公事不見卿大
夫南遊至江弟子三百人從之設取予去就名施乎諸
侯孔子聞之曰吾以言取人失之宰予以貌取人失之
子羽
高柴字子羔為費郈宰衛人長不盈五尺狀貌甚惡
陳豹齊大夫也長而上傴(肩背傴)望視(目望陽)
蔡澤燕人曷鼻巨肩(曷一作偈偈一作仰巨一作渠)魋顔蹙齃膝攣(攣兩)
(膝曲)後為秦相
漢田蚡孝景皇后同母弟為人貌寢(寢短小也)位至太尉
蔡義為丞相短小無鬚眉貌似老嫗行步俛仰嘗兩吏
扶乃行
王莽為人侈口蹙頷露眼赤精大聲而嘶反膺高視瞰
臨左右後嘗翳雲母屏面(屏面即便蓋扇之類也)非親近莫得見
也
後漢承宫為左中郎名播匈奴時單于遣使求欲得見
宫詔勑宫整飾宫對曰夷狄炫名非識實也臣狀醜也
不可以示遠人宜選長大威容者明帝乃以大鴻臚魏
應代之
梁冀字伯卓為大將軍冀為人鳶肩豺目(鳶鴟也鴟肩上竦也豺目)
(目䜿也)洞精矘盻(洞通也矘目精直視)口吟舌言(謂口吃不能明了)
梁裔冀之子也裔一名胡狗冀諷衆人共薦裔為河南
尹時年十六容貌甚陋不勝冠帶道路見者莫不嗤笑
焉
周禄為光禄大夫姿貌短陋而博學洽聞為儒者所宗
周燮汝南安城人生而欽頥折額醜狀駭人其母欲棄
之其父不聽曰吾聞賢聖多有異貌興我家者乃此於
是寳之安帝以玄纁羔幣徵不起
魏管輅字公明平原人也容貌醜無威儀言語不擇非
類後為少府丞而卒
王粲字仲宣年十七往荆州依劉表表以粲貌寢而體
通侻不甚重也(通侻簡易也)
吳諸葛恪少髮眉折額廣顙位至太傅錄尚書
晉劉伶字伯倫沛國人為建威參軍身長六尺容貌甚
陋
山淳字子玄弟允字叔真皆濤之子也並少尫病形甚
短小而聰敏過人武帝聞而欲見之濤不敢受詔淳不
仕允為奉車都尉
張載字孟陽貌甚醜每行小兒以瓦石擲之委頓而返
官至中書侍郎領著作
孫會秀子也年二十為射聲校尉尚惠帝女河東公主
公主母喪未朞便納聘禮會形貌短陋奴僕之下者初
與富室兒於城西販馬百姓忽聞其尚王莫不駭愕
左思字太冲貌醜而口訥為幽州部從事
戴洋為南中郎將桓宣參軍洋為人短陋無風望然好
道術妙解占候卜數
王嘉字子年輕舉止醜形貌外若不足而聰睿内明
劉&KR1063;為衛將軍開府荆州刺史嘗於東府聚樗蒲餘人
並黑犢&KR1063;次擲得雉及宋高祖四子俱黑一子轉躍高
祖厲聲喝之成盧&KR1063;意殊不快然素黑其面如鐡色焉
趙孟字長舒入補尚書都令史其面有疵黯諸事不决
皆言當問疵面也
宋垣護之形狀短陋而氣幹強果累以功至輔國將軍
務州刺史
臧質身長六尺七寸出面露口秃頂拳髮年未二十高
祖召為世子中軍行參軍
范曄為左衛將軍太子詹事長不滿七尺肥黑秃眉髮
劉胡本名坳胡以其顔面坳黑似胡故以為名
江蒙貌醜其兄謐為于湖令明帝為南豫州嘗召見蒙
而狎侮之
何尚之為中書令少與太常顔延之相好狎二人並短
小尚之嘗謂延之為猴延之目尚之為猴同遊太學西
池延之問路人云吾二人誰似猴路人指尚之為似延
之喜笑路人曰彼似猴耳君乃真猴
南齊張融為司徒左長史形貌短醜精神清徹
焦度為遊擊將軍容貌壯醜皮膚若漆質直木訥口不
能言
蕭坦之為尚書右僕射丹陽尹肥黑無髮語聲嘶時人
號為蕭瘂剛狠專執羣小畏而憎之
梁褚蘿為水軍都督面甚笑危有從理入口(時有庾夐狀貌豐美)
(頥頰開張人皆謂夐必為方伯無餒乏之慮及魏討江陵卒致饑死蘿竟保衣食而終)
王筠狀貌寢小長不滿六尺而性寬厚不以藝能高人
官至太子詹事
後梁宋如周為黃門散騎面狹而長宣帝以法華經云
聞經隨喜面不狹長嘗戲之曰卿何以謗經如周踧踖
自陳不謗帝又謂之如初如周懼出告蔡大寳大寳知
其旨笑謂之曰君當不謗餘經止應不信法華耳如周
乃悟
後魏廣陵侯衍子融字叔融貌甚短陋衍弟欽字思若
位尚書左僕射欽色尤黑故時人號為黑面僕射
甄琛形貌短陋尠風儀官至特進侍中
北齊荀士遜為中書舍人狀貌甚醜以文辭見用曾有
事湏奏值武成在後庭因左右傳通者不得士遜姓名
乃云醜舍人武成曰必士遜也看封題果是内人莫不
忻笑
宋孝王形貌短陋而好臧否人物時論甚疾之
唐蘇世長容貌醜陋頗有學識性滑稽言雜諧調隋大
業中為都水使者煬帝嘗謂之曰卿面可類駏驉世長
再拜呌呼因以手據地蹙額敗面為駏驉之狀羣臣掩
口而笑煬帝大悅賜帛百疋
歐陽詢為率更令貌甚寢陋而聰悟絶倫貞觀十年文
德皇后喪百官縗絰詢既醜異衆或指之許敬宗見而
大笑為御史大夫所紏
李輔國身小貌陋頗知書計位至中書令博陵王
盧把貌甚醜面藍色人皆鬼視之為御史中丞時尚父
郭子儀病百官造問皆不屏姬侍及聞把至子儀悉令
屏去獨隱几以待之把去家人問其故子儀曰把形陋
而心險左右見之必笑若此人得權即吾族無類矣
王伾順宗在東宫時以侍書幸寢陋而吳語帝所䙝狎
焉及即位為左散騎常侍翰林待詔
梁羅隠唐末為宰相鄭畋所知隱雖負文稱然貌古而
陋畋女幼有文性嘗覽隱詩卷諷誦不已畋疑其女有
慕才之意一日隱至第鄭女垂簾而窺之自是絶不詠
其詩官至給事中
馮行襲面有青痣當時自為馮青面位至許州節度使
兼中書令
周慕容彦超為兖州節度使彦超即漢高祖之同産弟
也嘗冐姓閻氏體黑胡面故謂之閻崑崙
册府元龜卷八百三十五
