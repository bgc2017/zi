册府元龜卷五百九宋王欽若等撰
邦計部
鬻爵贖罪
尚書曰德懋懋官不聞以賄也秦漢以來乃懸納粟之
令開鬻爵之品及鼂錯建議并許贖罪其初或因歲之
薦饑兵之屢出邊陲餽運國用虚乏因立從權之制以
濟一時之務至於免轉餉之役無讐歛之煩斯亦足食
之竒策愛民之深旨也厥後作法於貪流風益蠧乃有
貯之别庫入於私門寖以成弊莫之能救還於蠲課役
之戶度釋老之徒條制彌煩驅役不已政典益壊俗化
彌薄仲尼曰惟名與器不可以假人固在上者之所慎
自非因時救急不得已者非可擬議焉
秦始皇四年十月庚寅蝗蟲從東方蔽天天下疫百姓
内粟千石拜爵一級
漢惠帝元年十二月詔民有罪得買爵三十級以免死
罪(謂人出買爵之錢以贖罪一級直錢二千凡為六萬若令贖罪入三十匹縑矣)
六年十月令民得買爵
文帝後六年四月詔民得買爵時中大夫鼂錯說帝曰
聖王在上而民不凍饑者非能耕而食之織而衣之也
為開其資財之道也故堯禹有九年之水湯有七年之
旱而國亡捐瘠者(捐謂民有饑相棄捐者瘠瘦病也言無相棄捐而瘦疲者)以畜積
多而備先具也今海内為一土地人民之衆不避湯禹
加以亡天災數年之水旱而畜積未及者何也地有遺
利民有餘力生糓之土未盡墾山澤之利未盡出也游
食之民未盡歸農也民貧則姦邪生貧生於不足不足
生於不農不農則不地著不地著則離鄉輕家民如鳥
獸雖有高城深池嚴法重刑猶不能禁也夫寒之於衣
不待輕暖(風霜不求靡麗也)饑之於食不待甘旨(旨美也)饑寒至
身不顧廉恥人情一日不再食則饑終歲不製衣則寒
夫腹饑不得食膚寒不得衣雖慈父不能保其子君安
能以有其民哉明主知其然也故務民於農桑薄賦歛
廣蓄積以實倉廪備水旱故民可得而有也民者在上
所以收之趨利如水走下四方亡擇也夫珠玉金錢饑
不可食寒不可衣然而衆貴之者以上用之故也其為
物輕微易藏在於把握可以周海内而亡饑寒之患(周謂)
(周徧而游行)此令臣輕背其主而民易去其鄉盗賊有所勸
亡逃者得輕資也粟米布帛生於地長於時聚於力非
可一日成也數石之重中人弗勝(中人者處強弱之中也)不為姦
邪所利一日弗得而饑寒至是故明君貴五糓而賤金
玉今農夫五口之家其服役者不下二人(服事也給公事之役也)
其能耕者不過百畆百畆之收不過百石春耕夏耘秋
穫冬藏伐薪樵治官府給繇役春不得避風塵夏不得
避暑熱秋不得避隂雨冬不得避寒凍四時之間亡日
休息又私自送往迎來弔死問疾養孤長幼在其中勤
苦如此尚復被水旱之災急政暴虐賦歛不時朝令而
暮改當其有者半賈而賣(本直千錢者止得五百也)亡者取倍稱之
息(取一償二為倍稱舉稱也今俗所謂舉錢者也)於是有賣田宅鬻子孫以償
債者矣而商賈大者積貯倍息小者坐列販賣(行賣曰商坐販)
(曰賈列販若市中賣物行也)操其奇嬴日游都市(竒嬴謂有餘財蓄聚竒異之物也一)
(說殘餘長也)乘上之急所賣必倍(上所急求其償倍貴)故其男不耕耘
女不蠶織衣必文采食必梁肉(梁好粟也)亡農夫之苦有仟
伯之得(仟謂千錢伯謂百錢也今俗猶謂百錢為一百)因其富厚交通王侯力
過吏執以利相傾千里游遨冠盖相望乘堅策肥履絲
曳縞(乘堅謂好車也縞皓素也繒之精白者也)此農人所以流亡者也今法
律賤商人商人已富貴矣尊農夫農夫已貧賤矣故俗
之所貴主之所賤也吏之所卑法之所尊也上下相反
好惡乖迕(迕違也)而欲國富法立不可得也方今之務莫
若使民務農而已矣欲民務農在於貴粟貴粟之道在
於使民以粟為賞罰今募天下入粟縣官得以拜爵得
以除罪如此富民有爵農民有所渫(渫散也)夫能入粟以
受爵皆有餘者也取於有餘以供上用則貧民之賦可
損(損减也)所謂損有餘補不足令出而民利者也順於民
心所補者三一曰主用足二曰民賦少三曰勸農功令
民有車騎馬一匹者復卒三人(復三卒之算錢也或曰除三夫不作甲卒也又)
(曰為卒者免其三人不為卒者復其錢也)車騎者天下武備也故為復卒神
農之教曰有石城十仞(八尺曰仞取人申臂之一尋也)湯池百步(池城邊池)
(也以沸湯為池不可輙近喻嚴周之甚也)帶甲百萬而亡粟弗能守也以是
觀之粟者王者大用政之本務令民入粟受爵至五大
夫以上乃復一人耳(五大夫第九等爵也)此其與騎馬之功相去
遠矣爵者上之所擅出於口而亡窮(擅專也)粟者民之所
種生於地而不乏夫得高爵與免罪人之所甚欲也使
天下人入粟於邊以受爵免罪不過三歲塞下之粟必
多矣於是文帝從錯之言令民入粟於邊三百石爵上
造(上造第二等爵也)稍增至四千石以五大夫萬二千石為大
庶長(大庶長第十八等爵也)各以多少級數為差景帝時上郡以
西旱復修賣爵令而裁其賈以招民(裁謂减省之也)及徒復作
得輸粟於縣官以除罪(時司馬相如以貲為郎)
武帝時事邊府庫並虚乃募民能入奴婢先為郎者增
秩及入半者為郎(庶人入婢奴則復終身先為郎者就增其秩也一曰奴婢少者復終身多)
(者得為郎舊倉郎更增秩也)後衞青比歲十餘萬衆擊胡(比歲頻歲也)斬
捕首虜之士受賜黃金二十餘萬斤而漢軍士馬死者
十餘萬兵甲轉漕之費不與焉於是大司農陳賦錢經
用賦稅既竭不足以奉戰士(陳謂列奏之經常也既盡也言常用之錢及諸賦秩)
(並竭)有司請令民得買爵及贖禁故免减罪請置賞官名
曰武功爵(茂陵中書有武爵一級曰造士二級曰閑輿衞三級曰良士四級曰元戎士五級曰官首)
(六級曰秉鐸七級曰千夫八級曰樂卿九級曰執戎十級曰政戾庶長十一級曰軍衞此武帝所制以寵軍功)
(也)級十七萬凡直三十餘萬金諸買武功爵官首者使
補吏先除千夫如五大夫(五大夫舊二十等爵之第九級也至此以下始免徭役故)
(每先選以為吏千夫者武功十一等爵之第七也亦得免役今則先除為吏比於五大夫也)其有罪
又减二等爵皆至樂卿(樂卿者武功爵第八等也言買爵唯得至第八也)臣顯
軍功軍功多用超等大者封侯卿大夫小者郎吏道雜
而多端則官職耗廢於是以東郭咸陽孔慬為大農丞
(姓東郭名咸陽並孔慬二人也)咸陽齊之大鬻監孔慬南陽大冶皆致
産累千金是時豪富皆匿財唯卜式數求入財以助縣
官天子乃超拜式為中郎賜爵左庶長田十頃布告天
下以風百姓其後桑宏羊為大司農中丞管設會計事
始令吏得入糓補官郎至六百石(吏遷補高官郎又就增其秩得至六百石)
(也)近臣所忠言世家子弟冨人或闘鷄走狗弋獵慱戲
亂齊民(所姓忠名也)乃徵諸犯令相引數千人名曰株送徒
入財者得補郎郎選衰矣(諸坐博戲事史為徒者能入錢得補郎或曰被引者為其)
(根株所送當充徒役而能入財者即當補郎)時江充為直指繡衣使者督三
輔盗賊禁察踰侈貴戚近臣多奢僣充皆舉刻奏請没
入車馬令身待北軍擊匈奴(令貴戚身待於北軍也)奏可充即移
書光禄勲中黃門逮召近臣侍中諸當詣北軍者移劾
門衞禁止無令得出入宫殿於是貴戚子弟惶恐皆見
帝叩頭求哀願得入錢贖罪帝許之令各以秩次輸錢
北軍凡數千萬
天漢三年九月令死罪入贖錢五十萬减死一等
大始二年秋旱九月募死罪人贖錢五十萬减死一等
黃覇字次公准陽陽夏人以豪傑役使徒雲陵(身為豪傑而役)
(鄉里人也)覇少學律令喜為吏(喜謂愛好也)武帝末以待詔入錢
賞官補侍郎謁者(因入錢而見賞官)坐同産有過劾免(同産謂兄弟也)
後復入糓沈黎郡補左馮翊二百石卒史(三輔郡得仕門它絜人而)
(卒史獨二百石所謂尤異者)馮翊以覇入財為官不署右職(輕其為人也右)
(職高職也)使領郡錢糓計(計謂出入之數)
章帝地節三年西羌反遣後將軍征之京兆尹張敞上
書言國兵在外軍以夏發隴西以北安定以西吏民並
給轉輸田事頗廢素無餘積雖羌虜以破來春民食必
乏窮辟之處買亡所得縣官糓度不足以振之願令諸
有罪非盗受財殺人及犯法不得赦者皆以差入糓此
八郡贖罪(差次也八郡即隴西以北安定以西)務益致糓以豫備百姓之
急事下有司左馮翊蕭望之與少府李疆議以為民函
隂陽之氣有仁義欲利之心在教化之所助堯在上不
能去民欲利之心而能令其欲利不勝其好義也雖桀
在上不能去民好義之心而能令其好義不勝其欲利
也故堯桀之分在于義利而已道民不可不慎也今欲
令民量粟以贖罪如此則富者得生貧者獨死是貧富
異刑而法不一也人情貧窮父兄囚執聞出財得以生
活為人子弟者將不顧死亡之患敗亂之行以赴財利
求救親戚一人得生十人以喪如此伯夷之行壞公綽
之名滅(公綽魯大夫孟公綽也論語稱孔子曰若臧武仲之智公綽之不欲卞莊子之勇冉求之藝文)
(之以禮樂可以為成人矣)政教一傾雖有周召之佐恐不能復古者
藏于民不足則取有餘則與詩曰爰及矜人哀此鰥寡
(小雅鴻鴈之詩也矜人可哀矜之人謂貧弱者也言王者惠澤下及哀矜之人以至鰥寡)上惠下也
又曰雨我公田遂及我私(小雅大田之詩也言庶衆喜于時雨先潤公田又及私田)
(是則其心先公後私)下急上也今有西邊之役民失作業雖戶賦
口歛以贍其困乏(率戶而賦計口而歛也)古之通義百姓莫以為
非以死救生恐未可也(子弟竭死以救父兄令其生也)陛下布德施政
教化既成堯舜亡以加之今議開利路以傷既成之化
臣竊痛之於是天子復下其議兩府丞相御史以難問
張敞敞曰少府左馮翊所言常人之所守耳昔先帝征
四夷兵行三十餘年百姓猶不加賦而軍用給今羌虜
一隅小夷跳梁於山谷間漢但令辠人出財减罪以誅
之其名賢於煩擾良民横興賦歛也又諸盗及殺人犯
不道者百姓所疾苦也皆不得贖首匿見知縱所不當
得為之屬議者或頗言其法可蠲除(以其罪輕而法重故常欲除此科條)
今因此令贖其便明甚何化之所亂甫刑之罰小過赦
薄罪贖(吕侯為周穆王司寇作贖刑之法謂之吕刑後改為甫侯故又稱甫刑也)有金選之
品(金銖兩名也字本作鋝鋝即鍰也其重十一銖二十五分銖之十三一曰重六兩吕刑曰墨辟疑赦其罰)
(百鍰劓辟疑赦其罰惟倍剕辟疑赦其罰倍差宫辟疑赦其罰六百鍰大辟疑赦其罰千鍰是其品也)所
從來久矣何賊之所生敞備皂衣二十餘年(雖有五時服至朝皆)
(着皂衣)嘗聞罪人贖矣未聞盗賊起也竊憐凉州被寇方
秋饒時民尚有饑乏病死於道路况至來春將大困乎
不早慮所以振救之策而引常經以難恐為後重責常
人可與守經未可與權也敞幸得備列卿以輔兩府為
職不敢不盡愚望之疆復對曰先帝聖德賢良在位作
憲乖法為無窮之規永惟邊境之不贍(惟思也)故金布令
甲曰(金布者令篇名也其上有府庫金錢布帛之事因以篇名令甲者其篇甲乙之次)邊境數
被兵離饑寒(離遭也)夭絶天年父子相失令天下共給其
費(同共給之也自此以上令甲之文)故為軍旅卒暴之事也(言此令文專為軍旅)
(卒暴而施設)聞天漢四年嘗使死罪人入五十萬錢减死罪
一等豪強吏民請奪假貸至為盗賊以贖罪其後姦邪
横暴羣盗並起至攻城邑殺郡守充滿山谷吏不能禁
明詔遣繡衣使者以興兵擊之(軍興之法也)誅者過半然後
衰止愚以為此使死罪贖之敗也故曰不便時丞相魏
相御史大夫丙吉亦以為羌虜且破轉輸略足相給遂
不施敞議
成帝鴻嘉三年四月赦天下令吏民得買爵賈級千錢
永始二年詔曰關東比歲不登吏民以義收食貧民入
糓物助縣官賑贍者已賜直(收食貧人謂收取而飬食之助縣官賑贍謂出物以)
(助郡之官也已賜直謂官賜其所費直也令方更入爵及免賦耳食讀曰飲)其百萬以上加
賜爵右更(第十四爵也更音工行切)欲為吏補三百石其吏也遷二
等(先以為吏則遷二等)二十萬以上賜爵五大夫(第九爵也)吏亦遷二
等民補郎十萬以上家無出租賦三歲萬錢以上一年
平帝元始元年六月詔天下徒已諭歸家顧出錢月三
百(謂女徒論罪已定並放歸家不親役之但令一月出錢三百以顧人)
王莽時雒陽張長叔薛子仲貲亦十千萬莽皆以為納
言士欲法武帝然不能得其利(法武帝者言用卜式東郭咸陽孔慬等為官也)
後漢明帝以中元二年二月即位十二月甲寅詔天下
亡命殊死以下聽得贖論死罪人縑二十匹右趾至髠
鉗城旦舂十匹(右趾謂刖其右足次則左足次劓次髠次髠鉗為城旦舂城旦者晝日司寇虜)
(夜暮築長城舂者婦人犯罪不任軍役之事但令舂以食徒者)完城旦舂至司寇作三
匹(完者謂不加髠鉗而築城也次鬼薪白粲次隸臣妾次作司寇)其未發覺詔書到先
自告者半入贖
永平十五年二月辛丑詔亡命自殊死以下贖死罪縑
四十匹右趾至髠鉗城旦舂十匹完城旦至司寇五匹
犯罪未發覺詔書到日自告者半入贖
十八年三月丁亥詔曰其令天下亡命自殊死已下贖
死罪縑三十匹右趾至髠鉗城旦舂十匹完城旦至司寇
五匹吏人犯罪未發覺詔書到日自告者半入贖
章帝建初七年九月辛邜詔贖死罪入縑二十匹右趾
至髠鉗城旦舂十匹完城旦至司寇三匹吏人有罪未
發覺詔書到日自告者半入贖
元和元年八月癸酉詔亡命者贖各有差
章和元年九月壬子詔亡命者贖死罪縑二十匹右趾
至髠鉗城旦舂七匹完城旦至司寇三匹吏民犯罪未
發覺詔書到日告者半入贖
和帝永元三年正月甲子皇帝加元服郡國中都官繫
囚死罪贖縑至司寇及亡命各有差
八年八月辛酉詔自死罪已下至司寇及亡命者入贖
各有差
安帝永初元年九月丙戌詔死罪以下及亡命者贖各
有差
二年四月丙寅三公以國用不足奏令吏人入錢糓得
為關内侯虎賁羽林五大夫官府吏緹騎營士各有差
元初二年十月詔郡國中都官繫囚减死一等勿笞詣
馮翊扶風屯妻子自隨占著所在女子勿輸亡命死罪
以下贖各有差其吏人聚為盗賊有悔過者除其罪
延光三年九月乙巳詔郡國中都官死罪繫囚减罪一
等詔燉煌隴西及度遼營其右趾以下及亡命者贖各
有差
順帝永建元年十月詔减死罪以下徙邊其亡命贖各
有差
永和五年五月丁丑令死罪以下及亡命者贖各有差
漢安二年十月辛丑令郡國中都官繫囚殊死以下出
縑贖各有差其不能入贖者遣詣臨羌縣居作二歲
桓帝建和三年八月庚寅詔死罪以下及亡命者贖各
有差
延熹四年七月占賣關内侯虎賁羽林緹騎營士五大
夫錢各有差
靈帝建寧元年十月甲辰令天下繫囚罪未决入縑贖
各有差
熹平三年十月癸丑令天下繫囚罪未决入縑贖
四年十月丁巳令天下繫囚罪未决入縑贖
光和元年初開西邸賣官自關内侯虎賁羽林入錢各
有差(山陽公載記曰時賣官二千石二千萬四百石四百萬其以德次應選者半之或三分之一于西園)
(立庫以貯之)私令在左賣公卿公千萬卿五百萬是時太尉
段紀明樊陵司空張温等雖有功勤名譽然皆入錢上
千萬下五百萬以買三公先輸貨財而後登公位崔烈
名重北州歴位郡守九卿因傳母入錢五百萬得為司
徒及拜日天子臨軒百僚畢會帝顧謂親倖者曰悔不
小靳可至千萬(靳顧惜也)程夫人于傍應曰崔公冀州名士
豈肯買官頼我得是反不知姝邪(姝美也)烈于是聲譽衰
减曹嵩以貨得拜大司農大鴻臚代崔烈為太尉
三年八月令繫囚罪未决入縑贖各有差
五年七月癸酉令繫囚罪未决入縑贖
中平四年九月丁酉令天下繫囚罪未决入縑贖是歲
賣關内侯假金印紫綬傳世入錢五百萬
晉武帝嘗南郊禮畢問司隸校尉劉毅曰卿以吾可方
漢何主也對曰桓靈之主帝曰吾雖德不及古人猶克
己為理南平吳會一同天下方之桓靈不亦甚乎對曰
桓靈賣官錢入官庫陛下賣官錢入私門以此言之乃
不如也
後趙石季龍下書令刑贖之家得以錢代財帛無錢聽
以糓麥皆隨時價輸水次倉
宋前廢帝時軍旅大起國用不足募民上米二百斛錢
五萬雜糓五百斛同賜荒縣除上米三百斛錢八萬雜
糓千斛同賜五品正令史滿報若欲署四品在家亦聽
上米四百斛錢十二萬雜糓一千三百石同賜四品令
史滿報若欲署三品在家亦聽上米五百斛錢十五萬
雜糓一千五百斛同賜三品令史滿報若欲署内監在
家亦聽上米七百斛錢二十萬糓二十斛同賜荒郡除
若欲署諸王國三令在家亦聽
後魏孝明帝初任城王澄奏都城府寺猶未周悉今軍
旅初寧無宜發衆請取諸職人及司州郡犯十杖已上
百姓鞭已下收贖之物絹一匹輸慱二百以漸脩造詔
從之太傅清河王懌表奏其事遂寢不行
孝莊帝初承喪亂之後倉廪虚罄遂班入粟之制輸粟
八千石賞散侯六千石散伯四千石散子三千石散男
職人輸七百石賞一大階授以實官白民輸五百石聽
依第出身一千石加一大階無第者輸五百石聽九品
出身一千石加一大階諸沙門有輸粟四千石入京倉
者授本州統若無本州者授大州都統若不入京倉入
外郡倉者三千石畿郡都統依州格若輸五百石入京倉
者授本郡維郍其無本郡者授以外郡粟入外州郡倉
者七百石入京倉者三百石授縣維郍
永安三年二月詔曰關隴遭罹寇難燕趙賊逆馮陵蒼
生波流耕農靡業加諸轉運勞役已甚州倉儲實無且
懸匱自非開輸賞之格何以息漕運之煩凡有能輸粟
入瀛定岐雍四州者官斗二百斛賞一階入二華州者
五百石賞一階不限多少粟畢授官
唐肅宗至德元年九月以軍典事殷國用不足詔權賣
官及爵度僧尼節級納錢時裴冕為相不識大體以聚
人曰財乃下令賣官鬻爵度僧尼道士以儲積為務人
不願者科令就之其價益賤事轉為弊
二年七月宣諭使侍御史鄭叔清奏承前諸使下召納
錢物多給空名告身雖假以官賞其忠義猶未盡才能
今皆量文武才藝兼情願穩便據條格擬同申奏聞便
寫告身諸道士女道士僧尼如納錢請准勑廻授餘人
并情願還俗授官勲邑號等亦聽如無人廽授及不願
還俗者准法不合畜奴婢田宅資財既助國納錢不可
更拘常格其所有資財能率十分納三分助國餘七分
並任終身自蔭身殁之後亦任廻與近親又准勑納錢
百千文與明經出身如曾受業粗通帖策修身慎行鄉
曲所知者量减二十千文如先經舉送到省落第灼然
有憑帖策不甚寥落者减五十千文若粗識文字者准
元勑處分如未曾讀學不識文字者加三十千應授職
事官并勲階邑號贈官等有合蔭子孫者如戶内兼蔭
丁中三人以上免課役者加百千文每加一丁中累加
三千文其商賈准令所在收稅如能據所有資財十分
納四助軍者便與終身優復如於勑條外有悉以家産
助國嘉其竭誠待以非次先出身及官資並量資歴好
惡各據本條格例節級優加擬授如七十以上情願致
仕官者每色内量十分减二分錢時屬幽寇内侮天下
多虞軍用不充權為此制尋即停罷
德宗貞元四年正月制軍州官吏寄客能務農業入粟
助邊量其多少酬以官秩
憲宗元和十二年七月詔曰入粟助邊古今通制如聞
定州側近秋稼多登屬以軍府虚貧未任收糴將設權
宜之制以成儲蓄之資念切救人不同常例有人能于
定州納粟五百石放同承優出身仍减三選聽集納粟
一千石者使授解褐官有官者依資授官納粟二千石者
超兩資授官如先有出身及官情願减選者每納三百
石以减一選
後唐莊宗同光三年閏十二月吏部尚書李琪上䟽曰
臣伏思漢文帝時欲人務農乃募人入粟得拜爵及贖
罪景帝亦如之後漢安帝時水旱不定三公奏請富人
入粟得封關内侯及公卿已下散官本朝乾元中亦曾
如此今陛下縱不欲入粟授官願降明勑下諸道合差
百姓轉般之有能出力運官物到京者五百石已上白
身授一初任州縣官有官者依資遷授欠選者便與放
選千石已上至萬石者不拘文武顯示賞酬免令方春
農人流散此亦轉倉贍軍之一術也勑李琪所論召募
轉倉斛斗與官行賞委租庸司下諸州府有應募者聞
奏施行
册府元龜卷五百九
