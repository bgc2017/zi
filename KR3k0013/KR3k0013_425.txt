册府元龜卷四百二十五宋王欽若等撰
將帥部
死事第二
南齊成買為軍主戍用城太祖建元三年魏宼淮陽圍
角城買謂人曰我今作甬城戍我兒當得一子或問其
故買曰甬城與虜同岸危險具多我豈能使虜不敢南向
我若不沒虜則應破虜兒不作孝子便當作世子也至
是魏圍買數重帝遣領軍將軍李安民為都督救之勅
周盤龍曰用城漣口賊始復進西道便是無賊卿可率
馬步下淮隂就李領軍鍾離船少正可致依仗數日糧
軍人挾淮步下也買與魏拒戰手所傷殺無數晨朝早
起手中忽有數升血其日遂戰死
張佛護為驍騎將軍崔慧景舉兵奉江夏王寳玄向闕
臺遣佛護及直閤將軍徐元稱屯騎校尉姚景珍西中
郎將軍徐景知遊盪軍主董伯珍騎官桓靈福等據竹里
為數城寳玄遣信謂佛護曰身自還朝君何意苦相斷
遏佛護荅曰小人荷國重恩使於此創立小戍殿下還
朝但自直過豈敢千齡遂射慧景軍因戰惠景子覺及
崔恭祖領前鋒皆傖楚善戰又輕行不㸑食以數舫㳂
江載酒食為軍糧每見臺軍城中煙火起輙盡力攻擊
臺軍不復得食以此饑困元稱等議欲降佛護不許十
二日恭祖等復攻之城䧟佛護單馬走追得斬首
尹略為遊擊將軍武帝永明八年討巴東王子響見害
贈輔國將軍梁州刺史
席謙父恭穆任鎮西司馬為魚復侯所害及謙為新蔡
太守鎮湓城聞梁王義師東下曰我家世忠貞殞死不
二為陳伯之所殺
梁韋粲為衡州刺史武帝太清三年侯景反至京師與
司州刺史柳仲禮高州刺史李遷仕帥軍入援粲仲禮
分據南岸正月丁巳賊濟軍於青塘襲破粲營粲拒戰
而死戊辰李遷仕天門太守樊文皎進軍青谿東為賊
所破文皎死之
杜岸為平北將軍北梁州刺史請襲襄陽元帝許之岸
乃晝夜兼行先往攻其城不剋岳陽王至遂走依其兄
巘於南陽巘時為南陽太守岳陽王尋遣攻䧟其城岸
及巘俱遇害
胡僧祐為車騎將軍西魏宼至元帝以僧祐為都督城
東諸軍事魏軍四面起攻百道齊舉僧祐親當矢石晝
夜督戰奬勵將士明於賞罰衆皆感之咸為致死所向
摧殄賊莫敢前俄而中流矢卒
裴之横為吳興太守江陵既䧟北齊遣上黨王高渙挾
貞陽候明攻東關晉安王承制以之横為使持節鎮北將
軍徐州刺史都督衆軍給鼓吹一部出守蘄城之横營
壘未周而魏軍大至兵盡矢窮遂於陣沒贈侍中司空
裴畿為太子右衛率嶲州刺史西魏攻䧟江陵畿力戰
死之
陳馬明字世朗梁元帝時為散騎常侍北兖州刺史領
廬江太守荆州䧟沒歸於高祖紹泰中復官位封西華
縣侯隨周文育督征王琳於沌口軍敗明力戰死之贈
使持節征西將軍郢州刺史
周鐵虎為嚴威將軍初自梁歸於陳尋隨周文育於江
南拒蕭勃嘗為前軍文育又命鐵虎偏軍於苦竹灘襲
勃前軍歐陽頠又隨文育西征王琳於沌口敗績鐵虎
與文育侯安都並為琳所擒琳引見諸軍將與之語唯
鐵虎辭氣不屈故琳盡宥文育之徒獨鐵虎見害
陳詳為神威將軍吳州刺史天嘉五年周廸復出臨川
乃以詳為都督率水部討廸軍至南城與賊相遇戰敗
死之
始興昭烈王道談高祖兄也仕於梁世為東宮直後主
帥侯景之亂領弩手三千援臺城中流矢卒
後魏魏勤封永安侯明元永興五年與將軍元屈會稽
公劉潔等擊吐京叛胡失利潔被傷勤死之
司馬天助晉驃騎將軍元顯之子歸魏拜青徐二州刺
史太武真君三年從駕北征在陣歿
羅雲獻文時為給事中西征勅勒為賊所襲殺
章武王融弟武為光禄大夫賊帥鮮于修禮宼暴瀛定
二州長孫稚等討之失利除融車騎將軍為前駈左軍
都督與廣陽王淵等共討修禮師渡津葛榮殺修禮而
自立轉營至白牛邏輕騎擊融融苦戰終日更無外援
遂大奔敗於陣見殺
崔延伯為右衛將軍討万俟醜奴為其所敗復收兵襲
賊大破之賊皆退而兵人採掠散亂不整還來衝突遂
大奔敗延伯中流矢為賊所害士卒死者萬餘人
李龍環以勇壯為將孝明正光中北征戰死白道
裴衍為北道大都督與源子邕北討葛榮軍次陽平之
東北陽曲賊來拒戰衍軍敗見害朝野人情莫不駭惋
崔楷為殷州刺史孝昌三年葛榮䧟殷州楷固節死之
酈惲為征虜將軍與唐州刺史崔元珍固守平陽武泰
中爾朱榮稱兵赴雒惲與珍不從其命為榮行臺郎中
樊子鵠所攻城䧟被害崔元珍為唐州刺史爾朱榮之
趣雒也遣其都督樊子鵠取唐州元珍與行臺酈惲拒
守不從為子鵠所害
裴約為别將行渤海郡事時冀州大乘賊起約為賊所
敗遂圍郡城城䧟見害
元志為雍州刺史時莫折念生反詔志為西征都督討
之念生遣其弟天生屯龍口與志相持為賊所乘遂棄
大衆奔還岐州賊遂攻岐州刺史裴芬之疑城人與賊
潛通將盡出之志不聽城人果開門引賊鎻志及芬之
送念生見害節閔初贈尚書僕射
奚文為散騎常侍從征蠕蠕戰沒
尉豹行潁州事與梁將裴禮戰没
丘䟦爲安遠將軍征蓋吳戰没
高徽孝明時使嚈噠廻至河州前刺史息景進等招引莫
折念生攻河州長史元永平等推徽行州事别駕乞伏世則
潛通景進徽殺之徵兵于吐谷渾吐谷渾率衆救之景進
敗退走奔秦州尋率羌夷復來攻逼徽遣統軍六景相馳
表請師詔徽仍行河州事久無救援力屈城陷為賊所害
李裔為使持節大將軍陜州刺史宇文黑獺攻䧟州城
被執見害
崔伯鳳為前將軍孝莊永安末與都督源子恭守丹父
戰沒
崔伯麟為中堅將軍冀州長史大乘賊起伯麟率州軍
討之於煑棗城為賊所殺贈龍驤將軍雒州刺史
李苗為冠軍將軍討爾朱世隆於河南橋兵盡浮河而
沒苗死之日朝野悲壯之及世隆入雒主者追苗贈封
白世隆世隆曰吾爾時羣議更一二日便欲大縱兵士
焚燒都邑任其採掠頼苗京師獲全天下之善一也宜
追之
薛長瑜為征東將軍雒州刺史擊賊沒于陣贈都督冀
定泰三州諸軍事車騎將軍冀州刺史
寇治為前將軍時蠻反於三鴉治為都督追討戰沒贈
持節都督雍華岐三州諸軍事
鄭模為征東將軍行岐州事未幾擊賊深入沒於陣贈
撫軍將軍相州刺史
裴仲規以司徒主簿免久之中山王英征義陽引為統
軍奏復本職規陣戰歿贈河東太守謚曰貞
孫瓚為姚泓安定護軍時赫連屈子來侵人懷危懼亡
奔者相屬瓚獨率衆拒守見殺
李長壽為華州刺史孝武西遷長壽率勵義士拒東魏
孝武嘉之復授潁州郡守遷廣州刺史東魏遣行臺侯
景率兵攻之長壽衆少城䧟遂遇害
崔仲哲為别將初父康為燕州刺史時天下多事遂為
杜雒周攻圍康堅守歴年朝廷遣都督元譚與仲哲赴
救到下口遇賊仲哲戰沒
北齊尉興敬為神武帳内都督高祖敗周文帝於邙山
興敬因戰為流矢所中卒贈涇岐幽三州軍事
尉興慶為神武親信都督帝與西魏戰退走從者六七
人追騎至興慶曰王去矣興慶腰邊百箭足殺百人神
武勉之曰事濟以爾為懷州若死則用爾子興慶曰兒
小願用兄許之興慶鬭矢盡而死
高昂為軍司大都督與侯景等同攻獨孤如願于金墉
城周文帝率衆救之戰於邙隂昂所部失利左右分散
單騎東出欲趨河陽南城門閉不得入遂為西軍所害
劉豐自左將軍除殷州時西魏大將王思政據長社文
襄命豐與清河王岳攻之豐建水攻之策遂遏洧水以
灌之水長魚鱉皆遊焉九月至四月城將䧟豐與行臺
慕容紹宗見北有白氣同入船忽有暴風從東北來正
晝昏暗飛沙走礫船纜忽絶漂至城下豐游水向土山
為浪所激不得至西人鈎之並為敵人所害豐壯勇善
戰諸將所推死之日朝野駭惋
王琳為特進侍中時陳將吳明徹來宼秦州琳與戰大
敗單馬突圍僅而獲免明徹進圍之堰淝水灌城而皮
景和等屯於淮西竟不赴救明徹晝夜攻擊城内水氣
轉侵人皆患腫死病相枕從七月至十月城䧟被執百
姓泣而從之明徹恐其為變遂殺之
慕容紹宗為河南道行臺拒西魏大將王思政船為西
人所鈎投水而死三軍將士莫不悲惋
元景安天統中為領軍大將軍入周以大將軍義寧郡
開國公率衆討稽胡戰沒
後周王勵為千牛直長沙苑之役勵以都督領兵從太
祖勵居左翼與帳下十數人用短兵接戰當其前者死
傷甚衆勵以被傷重遂卒于行間太祖深悼焉
楊㯹為少師武帝保定四年十月詔晉公護率軍伐齊
出潼關大將軍權景宣出豫州&KR0710;出枳關蜀國公尉遲迥
率師圍雒陽景宣攻齊豫州護次陜州十二月齊師渡
河晨至雒陽諸軍驚散尉遲迥率麾下數十騎扞敵得
却至夜引還柱國庸國公王雄力戰死之遂班師楊㯹
於軹關戰敗權景宣亦棄豫州而還
韋祐字法保為驃騎大將軍東魏遣軍送糧饋宜陽法
保潛邀之轉戰數十里兵少不敵為流矢所中卒於陣
韋總從武帝東征總每率麾下先驅䧟敵遂於并州戰
沒
王雄從晉公護東征至邙山與齊將斛律明月接戰雄
馳殺三人明月退走雄追之明月左右皆散矢又盡唯
餘一奴一矢雄案矟不及明月者丈餘曰惜爾不殺但
生將爾見天子明月反射雄中額焉退走至營而薨
劉雄為上大將軍出鎮幽州宣政元年四月突厥宼幽
州擁略居民雄出戰為突厥所圍臨陣戰沒贈亳州總
管十州諸軍事亳州刺史
楊祥為建武將軍討鮮于修禮遂死之
隋權武父襲慶為周開府從武元皇帝戰於并州被圍
百餘重襲慶力戰矢盡短兵接戰殺傷甚衆於是刀矟皆
折脱胄擲地向賊大罵曰何不來斫頭賊遂殺之
柳雄亮父檜為周華陽太守遇黃寳作亂攻䧟華陽檜
為賊所害
皮子信為旭州刺史開皇初吐谷渾來寇邊子信出兵
拒戰為賊所敗子信死之
趙世模為上開府開皇初嘗典宿衛後從晉王伐陳先
鋒遇賊力戰而死
韋洸開皇中為廣州總管歲餘番禺夷王仲宣聚衆為
亂以兵圍洸洸勒兵拒之中流矢而卒贈上柱國
劉弘開皇中為泉州刺史會高智慧作亂以兵攻州弘
城守百餘日救兵不至前後出戰死亡大半糧盡無
食與士卒數百人煑犀甲腰𢃄及剥樹皮而食一無離
叛賊知其饑餓欲降之弘抗節彌厲賊悉衆來攻城䧟
為所害
楊武通為左武衛將軍歴岷蕳二州總管與周法尚討
嘉州叛獠法尚軍初不利武通率數千人為賊斷其歸
路武通於是束馬懸車出賊不意頻戰破之賊知其孤
軍無援傾部落而至武通轉鬭數百里為賊所拒四面
路絶武通輕騎接戰墜馬為賊所執殺而噉之
李崇為幽州總管開皇中突厥大為宼掠崇率步騎三
千拒之轉戰十餘日師人多死遂保於砂城突厥圍之
城本荒廢不可守禦曉夕力戰又無所食每夜出掠賊
營復得六畜以繼軍糧突厥畏之厚為其備每夜中結陣
以待之崇軍苦饑出輒遇敵死亡略盡遲明奔還城者
尚且百許人然多傷重不堪更戰突厥意欲降之遣使謂
崇曰若來降者封為特勒崇知必不免命其士卒曰崇
喪師徒罪當死今日效命以謝國家待看吾死不可䧏
賊方便散走努力還鄉若見至尊道崇此意乃挺刃突
賊復殺二人賊亂射之卒於陣
楊崇封秦興縣公從行軍總管逹奚長儒擊突厥於周
槃力戰而死贈大將軍豫州刺史以子義臣襲崇官爵
楊思恩為車騎將軍煬帝嗣位漢王諒作亂并州時代
州總管李景為漢王將喬鍾葵圍之詔朔州總管楊義
臣救之義臣率馬步二萬夜出西陘遲明行數十里鍾
葵覘見義臣兵少悉衆拒之鍾葵亞將王拔饒勇善用
矟射者不能中每以數騎䧟陣義臣患之募能當拔者
思恩請當之義臣見思恩氣貎雄勇顧之曰壯士也賜
以巵酒思恩望見拔立於陣後投觴於地策馬赴之再
往不剋義臣復選騎士十餘人從之思恩遂突擊殺數
人直至拔麾下短兵方接所從騎士退思恩為拔所殺
拔遂乘之義臣軍北者十餘里於是購得思恩屍義臣
哭之甚慟三軍莫不泣所從騎士皆腰斬
周羅㬋為右武候大將軍漢王諒餘黨據晉綘吕三州
未下詔羅㬋行綘晉吕三州諸軍事進兵圍之為流矢
所中卒於師
張定和為右屯衛大將軍從煬帝征吐谷渾至覆袁川
時吐谷渾主與數騎而遁其名王詐為渾主保車我真
山帝命定和率衆擊之既與賊相遇輕其衆少呼之令
䧏賊不肯下定和不被甲挺身登山賊伏兵於巖谷之
下發矢中之而斃其亞將柳武達擊賊悉斬之帝為流
涕
梁默為柱國行軍總管大業五年從煬帝征吐谷渾遇
賊力戰而死
李瓊為右翊衛將軍大業五年吐谷渾主率衆保覆袁
川帝遣左光禄大夫梁默與瓊追渾主皆遇賊死之
馮孝慈為右武候衛將軍大業九年清河賊張金稱衆
數萬孝慈討金稱於清河反為所敗孝慈死之
楊逹煬帝遼東之役領右武衛將軍進位左光禄大夫
卒於師煬帝歎息久之贈吏部尚書始安侯謚曰恭贈
物三百五十叚
麥鐵杖為右屯衛大將軍煬帝待之逾密鐵杖自以荷
恩深重每懷竭命之志及遼東之役請為前鋒顧謂醫
者吳景賢曰大丈夫性命自有所在豈能艾炷炙頞瓜
蔕歕鼻療黃不差而卧死兒女手中乎將渡遼謂其三
子曰阿奴當備淺色黃衫吾荷國恩今是死日我既被
殺爾當富貴唯誠與孝爾其勉之及濟橋未成去東岸
尚數丈賊大至鐵杖跳上岸與賊戰死武賁郎將錢士
雄孟金义亦死之左右更無及者帝為之流涕
梁文謙大業中為鷹揚將軍從衛玄擊楊玄感於東都
力戰而死贈通議大夫
張須陁大業中為齊郡通守領河南道十二郡黜陟討
捕大使將兵拒東郡賊翟讓前後三十餘戰每破走之
轉滎陽通守時李密說讓取雒口倉讓憚須陁不敢進
密勸之讓遂與密率兵逼滎陽須陁拒之讓懼而退須
陁乘之逐北十餘里時李密先伏數千人於林間邀擊
須陁軍遂敗績密與讓合軍圍之須陁潰圍輙出左右
不能盡出復躍馬入救之往來數四衆敗散乃仰天曰
兵敗如此何面見天子乎乃下馬戰死
郭絢大業末為涿郡通守將兵擊竇建德於河間戰死
人吏哭之數月不息
源崇嗣大業中自上黨贊治入為尚書虞部郎及天下
盗起將兵討北海賊與賊力戰而死贈正議大夫
王辯為武賁郎將與王世充討李密於雒口官軍大潰
辯至雒水橋已壞不得渡遂涉水至中流為溺人所引
墜馬辯時身被重甲敗兵前後相蹈藉不能復上馬竟
溺死三軍莫不痛惜之
隂世師大業末為左翊衛將軍與代王留守京師及唐
公義軍至世師自以世荷隋恩又藩邸之舊遂勒兵拒
守月餘城䧟與京兆郡丞骨議等見誅
孟善誼為河内通守恭帝義興二年王世充為李密所
敗善誼與武賁郎將王辯楊威劉長恭梁德董知通皆
死之
唐孫華馮翊人義師起歸於高祖與劉弘基等破隋將
桑顯和於餘馬泉拜為馮翊太守封武鄉公從圍京師
為流矢所中卒
劉感武德初以驃騎將軍鎮涇州薛仁杲率衆圍之感
嬰城拒守城中糧盡遂殺所乘之馬以分將士感一無
所噉唯煑馬骨取汁和木屑食之城垂䧟者數矣長平
王叔良援兵至仁杲解圍而去感與良出戰為賊所擒
仁杲復圍涇州令感語城中云援軍已敗徒守孤城何
益也宜早出䧏以全家室感許之及至城下大呼曰逆
賊饑餓亡在朝夕秦王率數十萬衆四面俱集城中勿
憂各自勉以全忠節仁杲大怒執感於城邊馳騎射殺
之至死聲色逾厲賊平高祖購得其屍祭以少牢
羅士信為綘州總管封郯國公從太宗繫黑闥於河北有
洺水人以城來降遣士信入城據守賊悉衆攻之甚急
遇雨雪大軍不得救經數日城䧟為賊所擒黑闥聞其
勇意欲活之士信辭色不屈遂遇害
吕子臧武德初為鄧州刺史與馬元規擊山南賊帥朱
粲遇霖雨城壞賊攻之急所親者知城必䧟或勸其降
子臧曰安有天子刺史降賊者乎於是率左右數百人
赴敵而死俄而城䧟元規亦遇害
李育德為陟州刺史其兄厚德時䧟王世充逃歸渡河
為宼所執世充囚之於獲嘉使其作書召育德育德陽
許之故其兄繫獄久不死世充殷州刺史叚大師遣小
師趙君穎以兵守之厚德隂結於君穎及城中人賈慈
行謀翻獲嘉以背世充慈行與子弟奴客十餘人大呼
於上云李家兵悉登城矣君穎於獄中以馬載厚德擁
獄囚及援兵數十人呌譟而出至衙門門外逢偽長史
趙景休斬之以徇衆皆懾伏至廳前後者數百大師踰
城而遁遂尅殷州拜厚德為刺史厚德歸省親疾遣育
德居守世充怒悉衆擊之數日城陷育德力戰於中門之
外及弟三人皆死之
趙景慈為華州刺史領行軍總管擊堯君素於蒲州被
創墮馬為賊所執君素囚之十餘日景慈憤恚飲寒水
數升受風而死君素斬之梟首於城外贈秦州刺史謚
曰忠
何潘仁右屯衛將軍武德二年討山賊張子惠於絲竹
園輕敵遇害
梁禮為鄜州刺史封鄜城郡公武德二年梁師都侵延
州禮力戰沒於陣
曹四郎為鄧州總管武德三年九月王世充䧟鄧州四
郎因戰死之
張孝珉為驃騎將軍驍勇善戰初為王世充將軍後以
衆歸國高祖令督本兵經略世充武德三年六月為世
充所圍衆寡不敵力屈就擒見世充辭色不撓遂為所
殺
盧君諤為行軍總管武德四年隨齊王元吉擊王世充
世充騎將楊公信犯官軍元吉擊之反為所敗君諤死
之
權威為魏州刺史武德四年八月劉黑闥䧟鄃縣威與
貝州刺史戴元祥討之反為所敗威及元祥皆死之
長平王叔良高祖從父弟鎮涇州武德四年胡賊入宼
召叔良等五將帥師北伐為流矢所中師旋道薨
盧士叡為瀛州刺史武德四年劉黑闥䧟瀛州士叡死
之先是黑闥之亂士叡勒兵拒守黑闥遣輕騎襲之破
其羅城士叡據子城拒戰經半日士卒並河間人見羅
郭已䧟親屬為虜莫有闘志皆踰城而出士叡為賊所
擒遣人執之出說諸城堡士叡不從為賊所殺
李大恩為代州總管上表言馬邑可圖高祖令内殿少
監獨孤晟率兵與其合勢大恩率所部直趨馬邑晟軍
不至大恩頓於新城突厥與劉黑闥合圍之高祖聞之
遽令將軍李高遷為援未至大恩糧盡夜遁為賊所邀
軍遂大潰大恩為虜所敗死之高祖聞之傷惜久之
張德政為鄆州都督武德八年八月及并州道行軍總
管督兵張公瑾與虜戰於大谷我師敗績德政死之
姜確為左屯衛將軍貞觀十九年從太宗征遼東以行
軍總管督兵攻盖牟城中流矢而卒
王君諤為左武衛將軍從太宗征遼東兼領左屯營兵
與高麗戰於駐驆山君諤先鋒䧟陣遂與賊短兵相接
賊以鉞斧擊之墜馬左右不繼以至於難還卒於營太
宗深痛惜之左右坐誅者數人子及善嗣拜朝散大夫
謝萬歲為梓州都督高宗永徽元年與兖州刺史謝法
興黔州都督李孟嘗討琰州獠賊萬歲法興入洞招慰
為賊所殺
來濟顯慶中為中書令左遷台州二年徙庭州刺史俄
有突厥入寇濟總兵拒之謂其衆曰吾嘗挂刑網蒙赦
性命當以身塞責特報國恩不擐甲胄赴賊沒於陣
蘇孝祥為右監門衛將軍則天文明元年徐敬業據揚
州與其將李導會於高郵之下阿谿列營拒守孝祥為
後軍總管率兵五千人夜用小船先渡水擊之反為所
敗孝祥臨陣見殺兵士溺死者過半
許欽明為凉州都督萬歲通天元年九月吐蕃寇凉州
欽明嘗出按行有吐蕃數萬奄至城下欽明拒戰久之
力屈被執賊將欽明至靈州城下欽明大呼曰賊中都
無飲食城中有美醬乞二升梁米乞二㪷墨乞一挺是
時賊營處四面阻浧河唯有一路得入欽明詐乞此物
以喻城中冀其揀兵練將候夜掩襲城中無悟其旨尋
遇害
王孝傑為清邊道行軍總管萬歲通天二年孝傑與蘇
宏暉等率兵十七萬與孫萬榮戰於東硤石谷官軍敗
績盡䧟於賊孝傑死之
牛師奬為安西都護軍中宗景龍二年十一月與娑葛
戰于火燒城師奬敗績沒於陣
王海賓為太子右衛率豐安軍使以驍勇聞玄宗開元
二年七月吐蕃入寇朝廷以薛訥攝左羽林將軍為隴
右防禦使禦之以海賓為先鋒及賊至渭川西界武階
驛苦戰勝之殺獲甚衆諸將嫉其功按兵不救海賓沒
於陣大軍乘其勢擊而敗之斬首一萬七千級獲馬七
萬五千匹牛羊十四萬頭帝聞而憐之詔贈左金吾大
將軍
郭英傑為幽州道副總管開元二十一年討契丹於都
山為賊所敗英傑死之
褚誗為隴右副將時皇甫惟明為隴右節度使天寳四
年奚及契丹酋長各殺公主舉部落以叛惟明與吐蕃
戰於石堡官軍不利誗死之
王伯倫為御史大夫崔光遠行軍司馬肅宗正德二年
八月光遠於駱谷破賊千餘人賊寇鳳翔伯倫與光遠
判官李椿領兵二千人自中渭橋攻殺守橋賊一千人
伯倫等乘勝至苑門賊先有本軍屯武功聞官軍入苑
燒營幕而退走伯倫遇賊於苑伯倫死於陣前李椿為
賊所得
李元忠為涇原兩州團練兵馬使上元元年死王事
吕希倩為左龍武大將軍德宗建中四年十月德宗避
難於奉天朱泚賊將於城東西南三面偷城渾瑊率招
召突將三百人分道連戰翌日辰時殺傷太甚力屈而
退希倩死之贈太尉賜實封三百戶
高重傑為將軍奉天之難泚賊攻城重傑力戰而死贈
司空實封三百戶
酈定進為左神策軍大將軍封陽山郡王定進時號為
勇將嘗征蜀有功憲宗元和五年討王承宗力戰陣敗
馳歸馬倒賊識曰酈王也遂為所害官軍為之喪氣繇
是贈兵部尚書賻布帛米有差
田布弘正子也元和十五年弘正移鎮以布為河陽節
度長慶元年春移鎮涇原其秋鎮州軍亂弘正被殺朝
廷以李愬疾不能軍無以扞廷湊之亂且以魏州田氏
舊衆乃疾徵布使起復為之節度仍遷撿校工部尚書
詔布乘急傳之鎮布喪服居堊室去節旄導從之飾及
入魏州居喪御事動皆得禮其禄俸月入百萬一無所
取又籍魏中家之舊産無巨細計錢十餘萬貫皆出之
以頒軍士乃選其將史憲誠為先鋒兵馬使以憲誠前
出已麾下必能輸竭故盡以精銳付焉是時屢有中使
齎急詔促其進兵至十月布遂以全軍三萬七千出討
賊抵冀州南宫縣十二月進軍下賊二栅而魏人怯於
格戰且以寒雪餽餉不給寢無闘志憲誠因從而間之
俄有詔分布軍與李光顔合勢東救深州其衆因大潰
多為憲誠所有布提兵八千以是月十日還魏州十一
日會諸將復議興師而將卒益驕惰皆曰尚書能行河
朔舊事則死生行之若使戰皆不能也布自度其衆終
不為用歎曰功無成矣即日密表陳軍情且稱遺表曰
臣觀衆意終負國恩臣既無功敢忘即死伏願陛下速
救光顔元翼不然者義士忠臣皆為河朔屠害奉表號
哭授其從事李石乃入啓父靈抽刅刺心曰上以謝君
父下以示三軍言訖而絶時議以布才雖不足能以死
謝國家心志决烈得燕趙之古風
梁翟存初為太祖諸軍都指揮使唐昭宗大順二年正
月令丁會下黎陽龐師古與存西路下淇門衛縣自是
常為先鋒雄猛善戰士皆仗之為氣大破朱瑾衆於墉
下督戰晝夜不懈勒戰卒閱礟倚立修竿忽為飛矢所
中卒太祖深傷惜之
朱友寧太祖仲兄之子也領嶺南西道節度使天復三
年四月率師破青州之博昌臨淄二邑殺戮五千餘衆
暨北海焉六月丙子友寧復進逼青州及石樓與賊相
遇决戰我師未振友寧馳騎督軍薨於陣
牛裕為桐墟鎮使乾元二年淮人寇桐墟殺略吏民裕
死之
郭言為宿州刺史於時徐宿兵鋒日夕相接控扼偵邏
以言為首景福初時溥大舉來攻宿州言勇於野戰喜
逢大敵自引銳兵擊溥殺傷甚衆徐戎立退為流矢所
中一夕而卒
王彦章為滑州節度使晉師䧟鄆州代戴思遠為北面
招討使彦章渡汶以略鄆境至逓坊鎮為晉人所襲彦
章退保中都兵敗為晉將夏魯竒所擒晉王素聞其勇
悍欲全活之令中使慰撫以誘其意彦章曰我是匹夫
本朝擢居方面與皇帝十五年抗衡今日兵敗力窮死
有常分皇帝縱垂矜宥何面目見人豈有為臣為將朝
事梁而暮事晉乎得死為幸遂遇害
符道昭為秦州節度使與康懷英等攻潞州以蚰蜒塹
繚之飛鳥不度既踰歲晉人援至王師大敗道昭為晉
軍所殺
後唐朱元禮始為郡將梁太祖聞其名擢為軍校從龐
師古渡淮戰沒於淮南
安福遷與其兄福慶俱驍勇為武皇親校景福末汴人
急攻兖鄆朱瑄求援於武皇乃令福順等三將率騎軍
以赴之福順與汴人戰沒福慶從史儼奔淮南朱瑄之
敗福遷亦遇害
周德威為幽州節度使天祐十五年下揚劉城莊宗大
閱諸軍渡河趨汴徵德威進討師之將起威以為不利
深入是夜鎮星犯文昌上將臨戰德威軍為輜重所擾
大亂梁軍乘之父子躍馬出血戰而死
史建瑭為相州刺史張文禮叛總北面行營兵馬攻趙
州進攻鎮州營於西南隅日以輕騎逼門為伏弩所中
歸營而卒
李嗣昭權幽州軍府事會閻寳為鎮州張處瑾所敗莊
宗以嗣昭代之嗣昭為流矢所中尋卒於師
孫重進為大將性嚴重立法士卒畏憚天祐末張文禮
據鎮州重進攻之戰沒於東垣渡
李存進為魏博馬步都將會王師討張文禮於鎮州招
討李嗣昭不利而歿以存進代之遂討鎮州王處瑾盡
率其衆乘其無備奄至壘門存進聞之得部下數人出
闘驅賊於橋下俄而賊大至後軍不繼血戰而死
夏魯竒明宗時為遂州節度使劉訓討荆南魯竒為副
招討使移鎮遂州時孟知祥董璋據有兩川魯竒僻居
南鄙董璋之叛與知祥攻遂州旬日援路斷絶兵盡食
乏勢知必屈乃自刎而卒
安審通為横海軍節度觀察等使兼北面行營諸道馬
軍都指揮使圍中山躬冐矢石以先士卒志平氛祲為
飛矢所中卒
朱建豐為趙州刺史王師討定州為北面行營右廂步
軍都指揮使張延朗以偏師先圍新樂卒於王事詔贈
太傅
晉郭璘為易州刺史契丹攻其郡璘率勵士衆同其丼
苦虜不能克復以州兵擊賊數獲其利朝廷嘉之就加
撿校太保虜主嘗謂左右吾不畏一天下乃為北人所
抑挫會杜重威降虜使通事耿崇美誘其民衆璘不能
制為崇美所殺
宋廷浩為房州刺史汜水關廵撿使天福二年為賊軍
所害
梁漢璋為永清軍節度使天福八年詔領千騎戍冀州
尋以杜重威北討詔以漢璋充北面軍馬都排陣使戍
游口關與虜騎五千相遇於浮陽之北界苦戰竟日以
衆寡不侔為流矢所中沒於陣
王清為奉國都虞候谿州刺史少帝開運二年從杜重
威非征解陽城之圍清苦戰為步校之最加撿校司空
及從杜重威收瀛州聞契丹大至重威率諸軍㳂淲水
而將保常山及至中渡橋虜已屯於北岸且扼歸路清
知勢蹙請於重威曰軍去常山五里守株於此營孤食
盡將若之何請以步軍二千為其前鋒奪橋開路公可
率諸軍繼之期入常山必矣重威可之遣宋彦筠俱行
清一擊獲其橋虜為之小却重威猶豫不進密已貳於
國矣彦筠尋退走清列陣北岸嚴戒部曲日暮酣戰不
息虜以生軍繼至我無寸刃益之清與其下俱沒焉
吳巒為復州防禦使開運中權知貝州虜復南牧擾我
河塞巒以城無戍兵為虜所䧟遂死之
沈斌為祁州刺史趙延壽知其無備與蕃賊急攻之仍
呼謂斌曰沈使君我故人也擇禍莫若輕早以城降無
自辱也斌登城呼曰侍中父子誤計䧟於腥膻忍以犬
羊之衆殘害父母之邦不自羞慙反有德色沈斌寧為
國家死必不效所為也翌日城䧟而卒
漢史萬山為深州刺史乾祐三年春虜大入寇萬山城
守有功虜退周太祖遣索方進率騎七百屯深州一日
虜數十騎侵周東門萬山父子以虜不多乃率牙兵百
餘人襲虜虜偽退十餘里而兵發萬山血戰急請救於
方進方進勒兵不出萬山死之
禹洪遷為夏州節度使會趙思綰據永興叛從郭從義
進討之戰傷卒於陣
安文祐潞人也初孟方立據邢洺率兵攻上黨朝廷授
文祐昭義節度使令討方立自蜀至澤州與方立戰敗
沒於陣
李瓊為威州刺史行及鄭遇羣盗攻郡瓊禦賊中流矢
而卒
周蕭處仁為右金吾衛將軍世宗率兵渡淮以先鋒兵
馬都監攻䧟滌州為流矢所中而卒
白延遇為濠州刺史帥衆從侍衛使李重進攻圍濠州
力戰為賊所傷數日而卒
册府元龜卷四百二十五
