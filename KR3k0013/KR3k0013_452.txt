册府元龜卷四百五十二宋王欽若等撰
將帥部
識闇
易曰惟幾也故能成天下之務矧乃總司戎重為之將
領專閫外之事制軍中之命進退禀於申令勝敗繇乎
指顧乃有率意獨任靡稽於衆溺情偏聽自䧟於惡妄
作過舉遂流於口實當斷不决爰搆於厲階因而失律
敗師致輿尸之咎喪軀齰舌貽没世之羞者蓋有之矣
至或聽反間以害忠賢信卜筮而愆期會昧於應變之
略失於防微之旨者又豈可勝道哉書所謂自用則小
昔人有言曰愚者闇於成事其斯之謂歟
昭公二十三年邾人城翼(翼邾邑)還將自離姑(離姑邾邑從離姑則)
(道經魯之武城)公孫鉏曰魯將御我(鉏邾大夫)欲自武城還循山而
南(至武城而還依山南行不欲過武城)徐鉏丘弱茅地(三子邾大夫)曰道下遇
雨將不出是不歸也(謂其山道下泥)遂自離姑(遂過武城)武城人塞
其前(以兵塞其前道)斷其後之木而弗殊邾師過之乃推而蹷
之遂取邾師獲鉏弱地
定公四年冬蔡侯吳子唐侯伐楚舍舟於淮汭(吳乘舟從淮來)
(過蔡而舍之)自豫章與楚夾漢(豫章漢東江北地名)左司馬戍謂子常
曰子沿漢而與之上下(沿緣也緣漢上下遮使勿渡)我悉方城外以
毁其舟(以方城外人毁吳所舍舟)還塞大隧直轅冥阨(三者漢東之隘道)子
濟漢而伐之我自後擊之必大敗之旣謀而行武城黑
謂子常(黑楚武城大夫)曰吳用木也我用革也(用軍器)不可久也
不如速戰史皇謂子常楚人惡子而好司馬(史皇楚大夫司馬沈)
(尹戍)若司馬毁吳舟於淮塞城口而入(城口三隘道之摠名)是獨克
吳也子必速戰不然不免乃濟漢而陳自小别至於大
别(禹貢漢水至大别南入江然則此二别在江夏界)三戰子常知不可欲奔(知吳)
(不可勝也)史皇曰安求其事(求知政事)難而逃之將何所入子必
死之初罪必盡說(言致死以克吳可以免貪賄致寇之罪)
漢陳餘為成安君時韓信欲東下井陘擊趙趙王歇及
餘聞漢且襲之聚兵井陘口號稱二十萬廣武君李左
車說成安君曰聞漢將韓信涉西河虜魏王禽夏說新
喋血閼與今乃輔以張耳議欲以下趙(言其立計議如此)此乘
勝而去國遠鬭其鋒不可當臣聞千里餽糧士有饑色
(言難繼也)樵蘇後㸑師不宿飽今井陘之道車不得方軌騎
不得成列(方軌謂併行也列行列也)行數百里其勢糧食必在後願
足下假臣竒兵三萬人從間路絶其輜重(間路微小路也)足下
深溝高壘勿與戰彼前不得鬭退不得還吾竒兵絶其
後野無所掠鹵不至十日兩將之頭可致戲下願君留
意臣之計必不為二子所擒矣成安君儒者嘗稱義兵
不用詐謀竒計謂曰吾聞兵法什則圍之倍則戰(言多十倍)
(者可以圍敵多一倍者戰可勝)今韓信兵號數萬其實不能千里襲我
亦罷矣今如此避弗擊後有大者何以距之諸侯謂吾
怯而輕來伐我不聽廣武君策信使間人窺知其不用
(間人微伺之也)還報則大喜乃敢引兵遂下竟擒趙王歇斬成
安君
龍且為楚將時韓信擊齊渡河襲歴下軍至臨菑齊王
走高密使使至於楚請救信已定臨菑東追至高密西
楚使龍且將號稱二十萬救齊齊王龍且并軍與信戰
未合或說龍且曰漢兵遠鬭窮寇戰鋒不可當也齊楚
自居其地戰兵易敗散不如深壁令齊王使其信臣招
所亡城城聞王在楚來救必反漢漢二千里客居齊齊
城皆反之其勢無所得食可無戰而降也龍且曰吾平
日知韓信為人易與爾寄食於漂母無資身之策受辱
於跨下無兼人之勇不足畏也且救齊而降之吾何功
今戰而勝之齊半可得(自謂當得封齊之半地也)何為而止遂與
信戰為信所敗擊刺殺之
後漢吳漢為大司馬從光武上隴遂圍隗囂於西城帝
勑漢曰諸郡甲卒但坐費糧食若有逃亡則沮敗衆心
宜悉罷之漢等貪并力攻囂遂不能遣糧食日少吏士
疲役逃亡者多及公孫述救至漢遂退敗
袁紹為大將軍與曹公相持於官渡許攸進曰曹操兵
少而悉師拒我許下餘守勢必空弱若分遣輕軍星行
掩襲許昌則操必成擒如其未潰可令首尾奔命破之
必也紹不能用果敗
張温為車騎將軍出屯美陽會董卓與邊章等戰無功
温召卓又不時應命旣到而辭對不遜時孫堅為温參
軍勸温陳兵斬之温曰卓有威名方倚以西行堅曰明
公親帥王師威振天下何恃於卓而頼之乎堅聞古之
名將仗鉞臨衆未有不斷斬以示威武者也故穰苴斬
莊賈魏絳戮楊干今若縱之自虧威重後悔何及温不
能從而卓有懷忌恨温後果及於難
吕布為兖州牧初入兖州書與袁術術報書曰昔董卓
作亂破壊王室禍害術門戶術舉兵關東未能屠裂卓
將軍誅卓送其頭首為術掃滅讎恥使術明目於當世
死生不愧其功一也昔將金元休向兖州甫詣封丘為
曹操之所拒破流離迸走幾至滅亡將軍破兖州術復
明目於遐邇其功二也術生年已來不聞天下有劉備
備乃舉兵與術對戰術憑將軍威靈得以破備其功三
也將軍有三大功在術術雖不敏奉以生死將軍連年
攻戰軍糧苦少今送米二十萬斛迎逢道路非直此止
當駱驛復致若兵器戰具他所乏少大小唯命布得書
大喜遂造下邳後兵敗䧏曹操遂為操所殺
公孫瓉為前將軍統内外衣冠子弟有才秀者必抑困
使在窮苦之地或問其故答曰今取衣冠家子弟及善
士富貴之皆自以為職當得之不謝人惠也所寵遇驕
恣者類多庸兒若故卜數師劉緯臺販繒李移子賈人
樂何當等三人與之定兄弟之誓自號為伯謂三人者
為仲叔季富皆巨億或取其女以配己子嘗稱古者曲
周灌嬰之屬以譬後為袁紹之兵所擊瓉軍敗乃走還
易京固守瓉别將有為敵所圍義不救也其言曰救一
人使後將恃救不力戰今不救此後將當念在自勉是
以袁紹始北擊之時瓉南界上别營自度守則不能自
固又知必不見救是以或自殺其將帥或為紹兵所破
遂令紹軍徑至其門瓉為團塹十重於塹裏築京皆高
五六丈為樓其上中塹為京特高十丈自居焉積穀三
百萬斛(英雄記曰瓉諸將家家各作高樓樓以千計瓉作鐵門居樓上屏去左右婢妾侍側汲上文書)
瓉曰昔謂天下事可指麾而定今日視之非我所决不
如休兵力田畜穀兵法百樓不攻今吾樓櫓千重食盡
此穀足知天下之事矣欲以此弊紹紹遣將攻之瓉自
知終敗盡殺其妻子乃自殺
魏劉勲初為廬江太守勲時兵彊於江淮之間孫策惡
之遣使卑禮厚幣以書說勲曰上繚宗民數欺下國忿
之有年矣擊之路不便願因大國伐之上繚甚實得之
可以富國請出兵為外援勲信之又得策珠寳葛鉞喜
悦外内盡賀而劉曄獨否勲問其故對曰上繚雖小城
堅池深攻難守易不可旬日而舉則兵疲於外而國内
虛策乘虛而襲我則後不能獨守是將軍進兵於敵退
無所歸若軍必出禍今至矣勲不從興兵伐上繚策果
襲其後勲窮踧遂奔太祖
王凌鎮揚州旣有謀立楚王彪太傅司馬懿統大軍討
之凌與太傅書曰卒聞神軍密發已在百尺雖知命窮
盡遲於相見身首分離不以為恨前後遣使有書未得
還報企踵西望無物以譬昨遣書之後便乘船來相迎
宿丘頭旦發於浦口奉被露布赦書又得二十三日况
累紙誨示聞命驚愕五内失守不知何地可以自處僕
久忝朝恩歴試無效統御戎馬董齊東夏事有闕廢中
心犯義罪在二百妻子同縣無所禱矣不圖聖恩天覆
地載横蒙視息復覩日月亡甥令狐愚携惑羣小之言
僕即時呵抑使不得竞其語旣人已知神明所監夫罪
事無隂卒至發露知此梟夷之罪也生我者父母活我
者子也又重曰身䧟刑罪謬蒙赦宥今遣掾送印綬頃
至當如詔書自縛歸命雖足下私之官法有分及到如
書太傅使人解其縛凌旣蒙赦加怙舊好不得自疑徑
乘小船自趨太傅太傅使人逆止之住船淮中相去十
餘丈凌知見外乃遥謂太傅曰卿直以折簡召我我當
敢不至耶而乃引兵軍來乎太傅曰以卿非肯逐折簡
者故也凌曰卿負我太傅曰我寧負卿不負國家遂使
人送來西凌自知罪重試索棺釘以觀太傅意太傅給
之臨行到項夜呼掾屬與訣曰行年八十身名並滅耶
遂自殺
文欽為前將軍揚州刺史欽曹爽邑人也時與大將軍
司馬師戰時殿中人姓尹字大目少為曹氏家奴嘗侍
在帝側大將軍將俱出大目知大將軍一日突出啟云
文欽本是明公腹心但為人所誤耳又天子鄉里大目
昔為文欽所信乞得追解語之令還與公復好大將軍
聽遣大目單身往乘大馬被鎧胄追文欽遥相與語大
目心實欲曹氏安謬言君侯何若若不可復忍數日也欲
使欽解其旨欽殊不悟乃更厲聲罵大目汝先帝家人
不念報恩而反與司馬氏作逆不顧上天天不祐汝乃
張弓傅矢欲射大目大目涕泣曰世事敗矣善自弩力
也
蜀劉璋為益州牧璋焉之子也初焉以張魯為督義司
馬住漢中及璋繼為州牧而張魯稍驕恣不承順璋璋
殺魯母及弟遂為讎敵璋累遣龐羲等攻魯所破魯部
曲多在巴西故以羲為巴西太守領兵禦魯後羲與璋
情好携隙趙韙稱兵内向衆散見殺皆繇璋明斷少而
外言入故也(英雄記曰先是南陽三輔人流入益州數萬家收以為兵名曰東州兵璋性寬柔無)
(威略東州人侵暴舊民璋不能禁政令多闕益州頗怨趙韙素得人心璋委任之韙因民怨謀叛乃厚賂荆州)
(請和隂結州中大姓與俱起兵還擊璋蜀郡廣漢犍為皆應韙璋馳入成都巴東將人畏威咸同心并力助璋)
(皆殊死戰遂破反者進攻韙於江州韙將龐樂李冀反斬韙)又别駕張松勸璋迎先
主駕璋從之遣法正請先主璋主簿黃權陳其利害從
事廣漢王累自倒縣於州門以諫璋一無所納勑在所
供奉先主入境如歸先是先主與璋會涪北至葭萌南
還取璋鄭度說璋曰左將軍縣軍襲我兵不滿萬士衆未
附野穀是資軍無輜重其計莫如盡驅巴西梓潼民内
涪水以西其倉廪野穀一皆燒除高壘深溝静以待之
彼至請戰勿許久無所資不過百日必將自走走而擊
之則必擒耳先主聞而惡之以問正正曰終不能用無
可憂也璋果如正言謂其羣下曰吾聞拒敵以安民未
聞勤民以避敵也於是黜度不用其計
吳步隲為驃騎將軍領冀州牧都督西陵上表言曰北
降人王潜等說北相部伍圖以東向多作布囊欲以盛
沙塞江以大向荆州夫備不豫設難以應卒宜為之防
大帝曰此曹衰弱何能有圖必不敢來若不如孤言當
以牛千頭為君作主人後有吕範諸葛恪為說隲所言
云每讀步隲表輙失笑此江與開闢俱生寧有可以沙
囊塞理也
濮陽興為衛將軍永安三年都尉嚴密建丹陽湖田作
浦里塘詔百官會議咸以為用功多而田不保成惟
興以為可成遂會諸兵民就作功傭之費不可勝數士
卒死亡或自賊殺百姓大怨之
晉王渾為安東將軍時前趙劉元海為侍子在雒陽屬
王彌從雒陽東歸元海餞彌於九曲之濱齊王攸時在
九曲北聞而馳遣視之見元海在焉言於武帝曰陛下
不除劉元海臣恐并州不得久寧渾進曰元海長者渾
為君王保明之且大晉方表信殊俗懷遠以德如之何
以無萌之疑殺人侍子以示晉德不弘帝曰渾言是也
會豹卒以元海代為左部帥
賈充為太尉錄尚書事時武帝伐吳詔充為使持節假
黃鉞大都督為諸軍節度及王濬之克武昌也充遣使
表曰吳未可悉定方夏江淮下濕疾疫必起宜詔諸軍
以為後圖雖腰斬張華不足以謝天下華豫平吳之策
故充以為言中書監荀勖奏宜如充表帝不從杜預聞
充有奏馳表固爭言平在旦夕使及至轘轅而孫皓已
降吳平軍罷帝遣使侍中程咸犒勞賜充帛八千疋增
益八千戸充本無南伐之謀固諫不見用及師出而吳
平孫皓降於王濬充未之知方抗表請班師充表與告
捷同至朝野以充位居人上智出人下
王浚為司空領冀州初石勒為臣於浚而隂勒兵襲之
軍達易水浚督護孫絳馳白浚將引軍拒勒游統禁之
浚將佐咸請出擊勒浚怒曰公來正欲奉戴我也敢言
擊者斬乃命設饗以待之勒晨至薊北門者開門疑有
伏兵先驅牛羊數千頭聲言上禮實欲填諸街巷使兵
不得發浚乃懼或坐或起勒升其廳事命甲士執之斬
於襄國市
張光為材官將軍梁州刺史鎮漢中時逆賊王如餘黨
李運楊武等自襄陽將三千餘人入漢中光遣參軍晉
邈率衆於黃金距之邈受運重賂勸光納運光從之邈
以運多珍貨又欲奪之復言於光曰運之徒屬不事田
農但營器仗意在難測可掩而取之光又信焉遣邈衆
討運不尅光乞師于氐王楊茂搜搜遣子難敵助之難
敵求於光光不與楊武乃厚賂難敵謂之曰流人寳物
悉在光處今伐我不如伐光難敵大喜聲言助光内與
運同光弗之知也悉遣援卒助邈運與難敵夾攻邈等
援為流矢所中死賊遂大盛
牽秀為尚書河間王顒甚親任之關東諸軍奉迎大駕
以秀為平北將軍領馮翊秀與顒將馬瞻等將輔顒以
守關中顒密遣使就東海王越求迎越遣將麋晃等迎
顒時秀擁衆在馮翊晃不敢進顒長史楊騰前不應越
軍懼越討之欲取秀以自效與馮翊大姓諸嚴詐稱顒
命使秀罷兵秀信之騰遂殺秀於萬年
郄隆為揚州刺史趙誘為主簿隆被齊王冏檄使起兵
討趙王倫隆欲承檄舉義而諸子姪並在雒陽欲坐觀
成敗恐為冏所討進退有疑會羣吏計議誘說隆曰趙王
簒逆海内所病今義兵飈起其敗必矣今為明使君計
莫若自將兵徑赴許昌上策也不然且可留後遣猛將
將兵會盟亦中策也若遣小軍隨形助勝下策耳隆曰
我受二帝恩無所偏助止欲保州而已誘與治中留寳
王簿張褒等諫隆若無所助變難將生州亦不可保也
隆猶豫不决遂為其下所害
桓冲為西鎮以賊寇方強故移鎮上明謂江東力弱止
可保固封疆自守而已又以將相異宜自以德望不逮
謝安故委之内相而四方鎮扞以為己任又與朱序欵
密俄而序投於賊冲深用愧惋旣而苻堅盡國内侵冲
深以根本為慮乃遣精銳三千來赴京都謝安謂三千
人不足以為益而欲外示閒暇聞軍在近固不聽報云
朝廷處分已定兵革無闕西藩宜以為防時安已遣兄
子玄及桓伊等諸軍冲謂不足以為廢興召佐吏對之
歎曰謝安乃有廟堂之量不嫻將略今大敵垂至方遊
談不暇雖遣諸不經事少年衆又寡弱天下事可知吾
其左袵矣俄而聞堅破大勲克舉又知朱序因以得還
冲本疾病加以慚恥發病而卒
殷浩為中軍將軍北征許雒師次壽陽潜誘苻健大臣梁
安雷弱兒等使殺健許以關右之任初降人魏脱卒其
弟憬代領部曲姚襄殺憬以并其衆浩大惡之使龍驤
將軍劉啟守譙遷襄於梁旣而魏氏子弟往來壽陽襄
益猜懼俄而襄部曲有欲歸浩者襄殺之浩於是謀誅
襄會苻健殺其大臣健兄子眉自雒陽西奔浩以為梁
安事捷意苻健已死請進屯洛陽修復園陵使襄為前
驅冠軍將軍劉洽鎮鹿臺建武將軍劉遯據倉垣又求
解揚州專鎮雒陽詔不許浩旣至許昌會張遇反謝尚
又敗績浩還壽陽後復進軍次山桑而襄反浩懼棄輜
重退保譙城器械軍儲皆為襄所掠士卒多亡叛浩遣
王啟劉彬之擊襄於山桑並為襄所殺
謝琰為衛將軍徐州刺史時孫恩作亂詔琰與輔國將
軍劉牢之俱討孫恩逃於海島朝廷憂之以琰為會稽
内史都督五郡軍事琰旣以資望鎮越土議者謂無復
東顧之虞及至郡無綏撫之能而不為武備將帥皆諫
曰強賊在海伺人形便宜振揚仁風開其自新之路琰
曰苻堅百萬尚送死淮南况孫恩奔衂歸海何能復出
若其復至正是天不養國賊令速就戮耳遂不從其言
恩後果復寇浹口入餘姚破上虞進及邢浦
劉義眞鎮關中而佛佛虜夜逼交至沈田子旣殺王鎮
惡王脩又殺田子義眞年少賜與左右不節脩嘗裁减
之左右並怨因是白義眞曰鎮惡欲反故田子殺之脩
今殺田子是又欲反也義眞乃使左右劉乞等殺脩
前秦苻丕堅之子也堅敗於淮南丕時鎮鄴堅使慕容
垂至鄴垂請入鄴城拜廟丕不許乃潜服而入亭吏禁
之垂怒斬吏燒亭而去石越言於丕曰垂之在燕破國
亂家及投命聖朝蒙超常之遇忽敢輕侮方鎮殺吏焚
亭反形已露終為亂階將老兵疲可襲而取之丕曰淮
南之敗衆散親離而垂侍衛聖躬誠不可忘越曰垂旣
不忠於燕其肯盡忠于我乎且其亡虜也主上寵同勲
舊不能銘澤誓忠而首謀為亂今不擊之必為後害丕
不從越退而告人曰公父子好存小仁不顧天下大計
吾屬終當為鮮卑虜矣後果自立為燕王
梁熙為凉州刺史時苻堅旣死子丕新立安西吕光自
西域還師至于宜禾熙謀閉境拒之高昌太守楊翰言
於熙曰吕光新定西國兵強器銳其鋒不可當也度其
事意必有異圖且今關中擾亂京師存亡未知自河已
西迄於流沙地方萬里帶甲十萬鼎峙之勢實在今日
若光出流沙其勢難測高梧谷口水險之要宜先守之
而奪其水彼旣窮獨自然投戈如其以遠不守伊吾之
關亦可拒也若度此二要雖有子房之策難為計矣地
有所必爭眞此機也熙弗從美水令犍為張統說熙曰
主上傾國南討覆敗而還慕容垂擅兵河北泓冲寇逼
京師丁零雜虜䟦扈關雒州郡姦豪所在風扇王綱弛
絶人懷利己今吕光廻師將軍何以抗之熙曰誠深憂
之未知計之所出統曰光雄果勇毅明略絶人今以蕩
西域之威擁歸師之銳鋒若猛火之盛於原弗可敵也
將軍世受殊恩忠誠夙著立勲王室宜在於今行唐公
雒上之從弟勇冠一時為將軍計者莫若奉為盟主以
攝衆望推忠義以總率羣豪則光無異心也資其精銳
東兼毛興連王統楊璧集四川之衆掃兇逆於諸夏寧
帝室於關中此桓文之舉也熙又不從殺雒於西海以
子胤為鷹揚將軍率衆五萬拒光於酒泉敦煌太守姚
靜晉昌太守李純以郡降光胤及光戰於安彌為光所
敗武威太守彭濟執熙迎光光殺之建武西郡太守索
泮奮威督洪池以南諸軍事酒泉太守宋皓等並為光
所殺
宋殷孝祖為兖州刺史撫軍將軍泰始二年與賊合戰
嘗以鼓盖自隨軍中人相謂曰殷統軍可謂死將矣今
與賊交鋒而以羽儀自標題若善射者十士攅射欲不
斃得乎是日於陣為矢所中死
劉秉為左僕射兼領軍將軍與齊太祖共掌機事蒼梧
廢秉出議於路逢弟韞韞開車迎問秉曰今日之事當
歸邪秉曰吾等已讓領軍矣韞搥胷曰君肉中詎有血
耶
南齊陳裔叔初從太祖征伐有功封當陽縣子後為太
子左率啟世祖以鍜箭&KR0008;用鐵多不如鑄作東冶令張
侯伯以鑄&KR0008;鈍不合用事不行
梁鄧元起為平西將軍益州刺史任庾黔婁蔣光濟以
州事並勸為善元起舅子梁矜孫性輕脱與黔婁志行
不同乃言於元起曰城中稱有三刺史節下何以堪之
元起由此疎黔婁光濟而治迹稍損
朱异為領軍時北齊侯景為豫州牧據壽春將圖不軌
鄱陽王範鎮合肥及司州刺史羊鴉仁俱累啟稱景有
異志异曰侯景數百叛虜何能為並抑不奏聞而愈加
賞賜所以姦謀益果
陳周敷梁末與周廸起義兵討侯景後為豫章太守時
江南酋帥多不入朝敷天嘉二年遂詣闕進號安西將
軍賜鼓吹還鎮豫章周廸以敷素出己下超居顯貴甚
不平遂反為敷所破五年廸又收合餘衆還襲東興世
祖遣都督章昭達征廸敷又從至定川縣與迪相對迪貽
敷書曰吾昔與弟戮力同心宗從匪他豈規相害今願
伏罪還朝因弟披露心腑先乞挺身共立盟誓敷許之
方登壇為廸所害年三十五詔曰使持節散騎常侍都
督南豫章緣江諸軍事鎮南將軍豫州刺史西封縣開
國侯敷受任遐征淹時違律虛禁奸詭遂貽喪仆但夙
著勤誠亟勞戎旅猶深惻愴愍悼于懷可存其弟量加
賻䘏
後魏劉潔太武時車駕西伐潔為前鋒沮渠筏揵弟董
來率萬餘人拒戰於城南潔信卜者之言日晨不協擊
鼔却陣故後軍不進董來得入城
羅雲為給事中時西部勅勒叛詔雲與汝隂王天賜討
之為前鋒勅勒詐降雲信之副將元伏曰勅勒色動恐
有變今不設備將為所圍雲不從勑勒襲殺雲天賜僅
得自全
元石為都將招慰淮南遣鄭羲參石軍事石引軍東討
汝隂汝隂太守張超城守不下石率精銳攻之不尅遂
退至陳項議欲還軍長社待秋擊之諸將心樂早還咸
稱善計羲曰今張超驅市人負擔石蟻聚窮城命不延
月宜安心守之超食已盡不降當走可翹足而待成擒
也而欲棄還長社道塗懸遠超必修城深塹多積薪穀
將來恐難圖矣石不納遂旋師長社至冬復往攻超超
果設備無功而還歴年超死楊文長代戍食盡城潰乃
尅之竟如羲策
裴粲為驃騎大將軍膠州刺史時青叛賊耿翔受梁假
署寇亂三齊粲高談虛論不事防禦之術翔乘其無備
掩襲州城左右白言賊至粲云豈有此理左右又言已
入州門粲徐云耿王可引上聽事自餘部衆且付城民
其不達時變如此尋為翔所害送首於梁
崔延伯為左衛將軍與行臺蕭寳寅同討万俟醜奴自
涇州緣原北上衆軍將出討賊未戰之間有賊數百騎
詐持文書云是降簿乞且緩師寳寅延伯謂其事實逡
廵未閱俄而宿勤明達率衆自東北而至乞降之賊從
西競下諸軍前後受敵延伯上馬突陣賊勢摧挫便爾
逐北徑造其營賊奔輕騎延伯軍兼步卒兵力疲怠賊
乃乘間得入排城延伯軍遂大敗
後周尉遲迥為相州都督以開府小御正崔達拏為長
史餘委任亦多用齊人達拏文士無籌略舉措多失紀
綱不能有所拯救
唐鄭仁泰為鐵勒道行軍大總管仁泰旣降鐵勒部落
副將楊志追討之反為所敗有候騎告仁泰曰賊輜重
在近畜牧被野可往而擒也仁泰領騎一萬四千人卷
甲輕齎倍道赴之遂踰大磧至仙萼河竟不見賊糧且
盡遂勒兵而還士卒饑甚又遇大雪凝凍棄其戈甲殺
馬以食之強弱自為伍前後分散馬盡人皆相食比入
境餘兵纔八百人
薛訥玄宗初突厥屢為邊患訥建議請出師討之開元
二年夏詔與左監門將軍杜賓客定州刺史崔宣道等
率衆二萬出檀州道以討契丹杜賓客以為時屬炎暑
將士負戈甲齎資糧深入寇境恐難為制勝中書令姚
元崇亦以為然訥獨曰夏月草茂羔犢生息之際不費
糧儲亦可漸進一舉振國威靈不可失也時議咸以為
不便玄宗方欲威服四夷特令訥同紫微黃門三品總
兵擊契丹議者乃息六月師至灤河遇賊時旣蒸暑諸
將失計會盡為契丹等所覆訥脱身走免歸罪於崔宣
道及蕃將李思敬等八人詔盡令斬之特免杜賓客之
罪下制曰并州大都督府長史兼檢校左衛大將軍和
戎大武等諸軍州節度大使同紫微黃門三品薛訥總
戎禦邊建議為首暗於料敵輕於接戰張我王師衂之
虜境觀其疇昔頗嘗輸罄每欲資忠報主見義忘身特
緩嚴刑俾期來效宜放其罪所有官爵等並從除削
鮮于仲通為劔南節度使天寳七載閤羅鳳襲雲南王
無何張虔陀為雲南太守仲通𥚹急寡謀虔陁矯詐遇
之不以禮舊事南詔嘗與其妻子謁見都督虔陁皆私
之又有所徵求閤羅鳳皆不應虔陁遣人罵辱之仍密
奏其罪惡閤羅鳳忿怨因發兵反攻圍虔陁殺之時天
寳九載也明年仲通率兵出戍嶲州閤羅鳳遣使謝罪
仍與雲中錄事參軍姜茹芝俱來請還其所虜掠且言
吐蕃大兵壓境若不許當歸命吐蕃雲南之地非唐有
也仲通不許囚其使進軍逼太和城為南詔所敗
鄧景山為河東節度使有一偏將抵罪當死諸將各代謝
罪景山不許又其弟請以身代其兄罪景山又不許弟
請納馬一匹以贖兄罪景山許其減死衆咸怒謂景山
曰我等人命輕於一馬乎景山慙且怒叱令速出衆不
肯去遂亂
崔光遠乾元中為魏州節度使將軍李處崟拒賊敗投
光遠賊隨至城下反間之曰處崟召我來何為不出光
遠乃腰斬處崟處崟素善戰衆皆倚之及死人用危懼
李惟岳為成德軍節度使疑王武俊武俊謂惟岳曰先
相公委任武俊以遺大夫兼有理命今披肝膽為大夫
者武俊耳又士真即大夫妹婿保無異志今勢危急若
不坦懷待之若更如康日知即大事去矣惟岳曰我待
武俊自厚不獨先公遺旨繇是無疑後終為武俊所殺
楊襲古為北庭節度使貞元六年冬吐蕃率葛祿白眼
之衆來寇北庭廻鶻大相頡于迦斯率衆援之頻戰敗
績吐蕃攻圍頗急北庭之人旣苦廻紇是歲乃舉城降
之於吐蕃沙陀部落亦䧏襲古與麾下二千餘人出奔
西州頡于迦斯不利而還七年秋又悉其丁壯五六萬
人將復北庭仍召襲古偕行俄為吐蕃葛禄等所擊大
敗死者大半頡于迦斯收合餘燼晨夜奔還襲古之衆
僅餘六七百人將復入西州頡于迦斯紿之曰與我同
至牙帳當送君歸本朝也襲古從之及牙帳留而不遣
竟殺之
陸長源為宣武節度董晉為行軍司馬長源好滋章云
為數請改易舊事務從削刻晉初皆許之及案牘已成
晉乃令且罷又委錢穀支計於判官孟叔度叔度輕佻
好慢易軍人人皆惡之晉卒後未十日汴州大亂殺長
源叔度等
張弘靖為宣武節度使俄以劉總累求歸闕且請弘靖
代已制加檢校司空平章事充盧龍軍節度使弘靖之
入幽州也薊人無老幼男女皆夾道而觀焉河朔軍帥
冐寒暑多與士卒同無張蓋安輿之别弘靖久富貴又
不知土風入燕之時遂肩輿於三軍之中薊人頗駭之
弘靖又以祿山思明之亂始自幽州欲於事初盡革其
俗乃發祿山墓毁其棺柩人尤失望從事有韋雍張宗
厚數軰復輕肆嗜酒嘗夜飲醉歸燭火滿街前後呵叱
薊人所不習之事又雍等詬責吏卒多以反虜名之薊
人不勝其憤遂相率以叛遷弘靖於薊門館執韋雍張
宗厚軰數人皆殺之續有張徹者自遠使廻軍人以其
無過不欲加害將遷置館中徹不知其心謂亦不免遂
索弘靖所在大罵軍人亦為亂兵所殺明日吏卒稍稍
自悔悉詣館後請弘靖為帥願改心事之凡三請弘靖
卒不對軍人乃相謂曰相公無言是不捨吾曹必矣軍
中豈可一日無帥遂取朱洄為兵馬留後朝廷旣除洄
子克融為幽州節度使乃貶弘靖為撫州刺史
李道古為鄂岳觀察使初李聽為安州刺史隨鄂岳觀
察使柳公綽討吳元濟軍中動靜悉用聽謀軍勢遂壯
及道古為廉察聽為所間故鄂軍不振
李茂貞為鳳翔節度使梁太祖伐河中河中王珂使人
告茂貞曰聖上初返正詔藩鎮無相侵伐同輔王室朱
公不顧國家約吏卒遣大軍急攻敝邑則朱公之心可
見矣敝邑若亡則同華邠岐非諸君所能保也天子神
器拱手而授人矣此自然之勢也公可與華州令公早
出精銳固潼關以應敝邑僕自量不武請於公之西偏
永為鎮守此地請公有之關西安危國祚延促計公此
舉也茂貞比昧遠圖書至不報
後唐史彦瓊本伶人也莊宗同光末以彦瓊為武德使
在魏州時有自貝州來者言亂兵將犯都城廵檢使孫
鐸等急趨彦瓊之第告曰賊將至矣請給鎧仗登城拒
守彦瓊曰今日賊至臨潼計程六日晚至為備未晚孫
鐸曰賊來寇我必倍道兼行一朝失機悔將何及請僕
射率衆登陣鐸請以勁兵千人伏於王莽河逆擊之賊
旣挫勢須至離潰然後可以剪除如俟其兇徒傅於城
下必慮姦人内應則事未可測也彦瓊曰但訓士守城
何須即戰時彦瓊疑孫鐸等有他志故拒之是夜三更
賊果攻北門彦瓊時以部衆在北門樓聞賊呼譟即時
驚潰彦瓊單騎奔京師
晉李彦縚為陳州節度使每在少帝側昇降將相但與
宦官近臣締結致外情不通陷君於危亡之地嘗謂人
曰朝廷所設文官將何用也且欲澄汰徐而廢之
周馬希萼鎮湖南屬馬希廣破城之後谿洞蠻軍縱兵
發火向時府署廨舍連闥洞房焚蕩俱盡積世府庫所
畜皆為蠻兵剽掠所存空城而已希萼于灰燼中自稱
主帥但以得位自矜殊無鴟鴞惜巢之意與所眤羣小
狎遊日夜縱酒歌呼軍中將校以其殘害骨肉無心悔
禍上下不悦終至於敗
册府元龜卷四百五十二
