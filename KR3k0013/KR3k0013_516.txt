册府元龜卷五百十六宋王欽若等撰
憲官部
振舉
夫奮庸亮采所以幹於事功宿業修方所以舉乎官政
矧乃中司之局紀綱是賴平反措枉用清於庶獄繩違
糾繆以肅乎外庭政治之攸先法度之所出莅斯職者
實重其選自非秉方正之節挺中立之志居位自稱臨
事生風謹條教而有嚴專抨彈而無避亦何以充厥任
哉元魏之後乃有振攸司之務論庶官之失修舉廢墜
釐整班制儆率其違慢縫彌其愆闕使衆目咸振彜倫
式叙斯固得持憲之體焉
後魏孝莊時元子思為御史中尉先是兼尚書僕射元
順奏以尚書百揆之本至於公事不應送御史臺子
思奏曰案御史令云中尉督司百寮治書侍御史糺察
禁内又云中尉出行車輻前驅除道一里王公百辟避
路時經四帝前後中尉二十許人奉以周旋未曾暫廢
府寺臺省竝從此令唯肅宗之世為臨洮舉哀故兼尚
書左僕射臣順不肯與名又不送簿故中尉臣酈道元
舉而奏之而順復啟云尚書百揆之本令僕納言之貴
不宜下隸中尉送名御史尋亦蒙勅聽如其奏從此迄
今便無准一臣初上臺具見其事意欲申請決議但以
權兼未宜便爾日復一日遂歴炎凉去月朔旦臺移
尚書索應朝名帳而省稽留不送尋復移催并主吏忽
為尚書郎中裴獻伯後注云案舊事御史中尉逢臺郎
於複道中尉下車執板郎中車上舉手禮之以此而言
明非敵體臣既見此深為怪愕旋省二三未解所以正
謂都省别被新式改易高祖舊命即遣移問事何所依
又獲尚書郎中王元旭報出蔡氏漢官似非穿鑿始知
裴王亦規訪典謨兩人心欲自矯臣案漢書宣秉傳詔
徵秉為御史中丞與司隸校尉尚書令俱會殿庭竝專
席而坐京師號之為三獨坐又尋魏書崔琰傳晉書
傅嘏傳皆云既為中丞百寮震悚以此而言則中丞不
揖省郎蓋已久矣憲臺不屬都堂亦非今日又尋職令
云朝會失時即加彈糺則百官簿帳應送上臺灼然
明矣又皇太子以下違犯憲制皆得糺察則令僕朝名
宜付御史又亦彰矣不付名至臧否何驗臣順專執未
為平通先朝曲遂豈是正法謹案尚書郎中臣裴獻伯
王元旭等妄班士流早參清官輕弄矩禮斐然若斯苟
執異端忽然至此此而不綱將隳朝令請以見事免獻
伯等所居官付法科處尚書納言之本令僕百揆之要
同彼浮虚助之乖失宜明首從節級其罪詔曰國家異
政不可據之古事付司檢高祖舊格推處得失以聞尋
從子思奏仍為元天穆所忿遂停
高道穆孝莊時為御史中尉上疏曰臣聞舜命臯陶姦
宄是託禹泣辜人刑辟為念所以舉直錯枉事切曩賢
明德慎罰議存先典高祖大和之初置廷尉司直論刑
辟是非雖事非古始交濟時要所謂禮樂互興不相沿
襲者矣臣以無庸忝當令任所思報效未忘寢興但識
謝知今業慙稽古未能進一言以利國說一策以興邦
索米長安豈不知愧至於職司其憂猶望僶俛竊見御
史出外悉受風聞雖時獲罪人亦不無枉濫何者得情
之罰不能不怨守令為治容有愛憎姦猾之徒常思報
惡多有妄造無名共相誣謗御史一經檢究恥於不成
杖木之下以虚為實無罪不能自雪者豈可勝道哉臣
雖愚短守不假器繡衣所指冀以清肅若仍踵前失或
傷善人則尸祿之責無所逃罪所以夙夜為憂思有悛
革如臣鄙見請依太和故事還置司直十人名擬廷尉
秩以五品選歴官有稱心平性正者以為御史若出糾
劾即移廷尉令知人數廷尉遣司直御史俱發所到州
郡分居别館御史檢了移付司直覆問事訖與御史俱
還中尉彈聞廷尉科案一如舊式庶使獄成罪定無復
稽寬為惡取敗不得稱枉若御史司直糾劾失實依所
斷獄罪之聽以所簡迭相糾發如二使阿曲有不盡理
聽罪家詣門下通訴别加按檢如此則肺石之傍怨訟可
息叢棘之下無受罪吞聲者矣詔從之復置司直
唐高宗永徽四年崔義玄為御史大夫舊例御史臺不
受訴訟有通詞狀者即於臺門候御史御史競往門外
收採知可彈者略其姓名皆云風聞訪知及義玄為大
夫始定受事御史人如一日劾狀題告人姓名則天萬
歲通天元年左臺殿中侍御史徐有功奏論天官秋官
及朝堂三司理匭使愆失其略曰自陛下即位以來海
内官員一定而天下選人漸多掌選之曹用舍不平補
擬乖次應畱即放應放翻畱囑請公行顔面罔懼遂使
囂謗滿路怨讟盈朝浸以為常殊無愧憚又往屬唐朝
季年時多逆節鞫訊結斷刑獄至嚴革命已來載祀遽
積餘風未殄用法猶深今推鞫者恣行酷法不依律文
妄構異端虛立證據劾略為罪捨法用情格律昭然無
心遵奉斷事則不依欵占罔據條章狀表生情法外構
理率心任意輕重自由天下稱冤莫不由此陛下九重
嚴秘萬機事總何能一一躬覽事事親詳近臣畏罪而
不言大臣重禄而不奏遂使刻薄之吏弊法未悛士子
朝臣屏氣累息皆不自保恐墜網羅又陛下令朝堂受
表設匭投狀空有其名竟無其實竝不能正直各自防
閑延引歲時拖拽來去叩閽不聽撾鼓不聞抱恨懷冤
呼嗟而已至誠所感和氣必傷豈不由受委任者不副
天心是陛下務使直申其冤是有司務在重增其枉塵
垢聖德隱蔽宸聽者是臣等不忠不誠死罪死罪臣今
請考選官詮註不平致令在外怨讟者臣即察訪糾而
彈之以按其曲伏望貶考奪禄以愧其心罪仍依法度
其刑獄推斷之宜有行酷法妄考妄斷臣即按驗奏而
劾之獲枉狀請即付法斷罪亦准前條奪禄貶考以慙
其德其三司受表及理匭申冤使不速與奪致令擁滯
有理不為申者亦望准前彈奏貶考奪禄然臣昔處法
司猥蒙擢用臣愚無以上答聖造願以執法酬恩無縱
詭隨不避強禦猛噬摯擊是臣之分如天恩允臣所奏
請降敕施行庶不越旬時可以除殘革弊刑措不用天
下幸甚制從之
玄宗開元十四年崔隠甫為御史大夫故事大夫與監
察競為官政略無承稟及隱甫為大夫一切督責之事
無小大悉令諮决稍有忤意列上其罪前後貶黜者過
半羣僚側息帝常謂曰卿為大夫深副朕所委
德宗貞元二年七月司門員外王休為左贊善大夫以
判刑部斷獄失理為右丞元琇所奏故就冗秩時政尚
因循宰相簡轄琇獨舉其職議者多之
八年正月御史臺奏伏以臺司推事多是制獄其中或
有准勅便須處分要知法理又緣大理刑部斷獄亦皆
申報臺司儻或差錯事須詳定比來皆却令刑部大理
法直簡勘必恐自相扶會縱有錯失無由辨明伏請置
法直一員冀斷結之際事無闕遺其糧料請取臺中諸
色錢物量事支給其功優等請准刑部大理處分勅旨
依奏
九年二月御史臺奏今後府縣諸司公事有推問未畢
輙撾鼓進狀者請却付本司推問斷訖猶稱抑屈使任
詣臺司案覈若實抑屈所由官錄奏推典量罪决責如
告事人所訴不實亦准法處分
姚庭筠為御史中丞奏稱律令格式懸之象魏奉而行
之事無不理比見諸司寮寀不能遵守章程事無大小
皆悉聞奏臣聞為君者任臣為臣者奉法故云汝為君
目將司明也則知萬機務綜不可徧覽也所以設官分
職者委任責成百工惟時以成垂拱之化比者或修一
水窗或伐一枯木竝皆上聞旒扆取斷宸衷豈代天理
物至公之道也自今以後若緣軍國大事及牒式無文
者任奏取進止自餘據章程合行者合令准法處分其
有故生疑滯有致稽失者請令御史隨事糾彈從之
憲宗永貞元年十月武元衡為御史中丞奏貞元二年
御史中丞竇參所奏凡諸使兼憲官者除元帥都統節
度觀察都團練防禦等使餘竝在本官之位其後蘇弁
于碩以度支郎中兼御史中丞鄧泳以易州刺史兼御
史大夫皆奉進旨令在同類之上伏以前後異同遵守
不一臣謹議伏請自今常參官兼御史大夫中丞者准
簡省官立在本品同類之下從之
元和元年三月辛未御史中丞武元衡奏中書門下御
史臺五品已上官尚書省四品已上官諸司正三品已
上及從三品職事官東都畱守轉運塩鐵節度觀察都
團練防禦招討經略等使河南尹同華州刺史諸衛將
軍三品已上官除授皆入閣門謝其餘官許於宣政南
班拜訖便退詔曰如此例中有加使及職掌竝准此又
奏吏部兵部尚書侍郎官并禮部侍郎每選舉限内自
十月至二月不奉朝參若稱事繁即中書門下御史臺
度支京兆府公事至重朝請如常况旬節已賜歸休又
許分日一月之内纔奉十日朝參甚寒又蒙矜放臣詢
求故實以為王顔任中丞日常論其事舉奏甚詳伏請
准貞元十二年四月二十七日仍永為常式從之
二年十二月癸亥御史臺奏文武常參官准乾元元年
三月十四日勑如有朝堂相弔慰跪拜待漏行立失序
語笑諠譁入衙門執笏不端行立遲慢立班不正趨拜
失儀言語微訕穿仗出閣門無故離位廊下食行坐失
儀語閙入朝不從正門出入非公事入中書寺每犯奪
一月俸班列不肅所由指揮猶或飾非仍拒抗者錄奏
貶官今商量舊條每罰各减一半所貴有犯必舉如所
由指揮報告抵拒飾非即准舊具名聞奏必冀衆知稟
敬朝列肅清從之
四年五月御史臺奏准舊例監察御史從下六人各察
尚書省一司又准興元元年十月勑令監察從上第一
人察吏部禮部第二人察兵部工部第三人察戶部刑
部者伏以監察第一第二人已充監察及館驛等使新
人除出使外竝無職掌無以觀其能否今請守舊制新
人分察從之
十二月御史中丞李夷簡奏諸使諸州有兩稅外雜率
其違格勑不法事請諸道鹽鐵轉運度支廵院訪察狀
報臺司以憑聞奏從之
五年二月御史中丞王播奏監察御史舊例在任二十
五月轉准具員不加今請仍舊殿中侍御史舊例在任
十三月轉准具員加十三月今後减至十月從之播為
中丞振舉朝章百職修舉
十二年九月御史臺奏御史同制除官承前名字高下
為班位先後為名在前身在外到却在舊人上後先有
紊勞逸不均今請以上日為先後未上不得計月數制
可其勑名在前上日在後之人但不逾一月不在此限
行位班次即宜以勑内先後為定
十五年三月御史中丞崔植奏當臺新除三院御史授上日
職事先後去元和十二年御史臺奏請應除御史職事但據
上日為先後未上日不得計月數者准其年九月七日勑不
逾一箇月不在此限行立班次即宜以勑内先後為定臣伏
以御史除官之時據來處各有遠近若據一月便為懲
創恐乖舊例殊未合宜伏緣臺司職事各有定分先後
次第不可踰越若行立班次既依勑令公事先後須繫
到日則院長本職翻然在下制置錯亂無所遵承行之
累年轉見其弊伏請自今以後三院御史職事行立一
切依勑文先後為定以後赴職稽慢量道路遠近則臺
司别具名聞奏須議懲責豈止顛倒職事而已從之
穆宗長慶二年正月御史中丞牛僧孺奏諸道節度觀
察等使請在臺御史充判官臣伏見貞元二年勑在中
書門下兩省供奉官及尚書省御史臺見任郎官御史
諸司諸使竝不得奏請任使仍永為常式者近日諸道
奏請皆不守勑文臣昨十三日已於延英面奏伏蒙允
許重舉前勑不許更有奏請制曰可(時段文昌自宰相出鎮庸蜀奏諫官)
(御史南宫郎三人為寮佐以其職帶台鉉上故可之不踰年又表侍御史王由伯監察蘇景裔畱中不下中執)
(法舉舊章議者以為當)
三年二月御史臺奏差定朝拜公卿除准式假外有臨
時請假者請同臨祭出齊罰俸又拜陵官辭訖便須發
不得止宿於家十一月御史臺奏伏以臺司奏報竝有
舊條昨因左廵奏疎闕已准勑科罸聞奏訖臣今簡尋
條件本不該詳事須添改令可遵守伏請添一節文應
諸司科决人致死雖不死而事異於常稍稍涉非理者
竝准前條聞奏禁城内不在此限庶得從今已後免有
闕遺勅旨依奏
四年侍御史知彈奏温造請復置朱衣豸冠於外廊大
臣沮而不行
敬宗寶歷元年閏七月監察御史劉寬夫上言近日攝
祭多差王府官僚位望既輕有乖嚴敬伏請以後攝太
尉差尚書省三品以上及保傅賓詹等官如人少即請
取丞郎攝從之
九月御史臺奏近日新置刺史赴官多違條限請准舊
制不逾十日常參官及六品以下分司官比來淹延亦
動經累月自今以後常參官分司請勑下後二十日發
其六品以下分司官請待臺牒到發限外如妄稱事故
不發常參官奏聽進止六品已下官臺司舉罰兩月俸
從之
文宗太和元年十二月御史臺奏伏以京城囚徒准勑
科决者臣當司准舊例差御史一人監决如囚稱冤即
收禁聞奏便令監决御史覆勘者伏慮監决之時各懷
疑憚務求省便難究冤辭恐至無告屈之人失陛下好
生之理且臺司本定四推以讞疑獄六察職事已重不
合分外領推伏請自今以後有囚稱冤者監察御史聞
奏勑下後便配四推所冀獄無冤滯事得論理從之
四年二月御史臺奏内外六品以下官有不之任諸色
事故勾畱等伏以任官員數素定奉公有常一處
闕人庶務失本法苟不舉弊恐滋深今國計所須江淮
是頼江淮州縣官俸科稍厚處勾畱倍多除准勑正額
勒畱人外有事故離任者每年須部送兩稅左藏庫行
綱不知處差常務例置以官糜費因緣所害甚廣况勤
勞責累移在他人俸禄資考則為已有欲將求於致理
先是察其曠官伏請起今除元有勑額勾留之司及宰
相節度使幼小子弟恩例一官不之任外縱有要籍竝
須其事由聞奏挾名勑下即任離本官任仍當時牒報
御史臺有違請免所居官并殿三選其州府長史奏聽
進止可之
三月壬寅御史臺奏三院御史盡入到朝堂從前無止
泊處今請置祗候屋宇門下直省院西京兆府尹院東
有官地請准長慶元年八月於中書南給官地起造請
度支給錢一千貫文臺司自勾當使從便起造可之
十月丁卯御史中丞宇文鼎奏今月十三日宰臣奉宣
進止自今以後欲對竝令前一日進狀來者伏以延英
開日羣臣皆不前知遇陛下坐時如進狀請對或令司
各有要事便得奏聞今遣應對官前一日進狀以尋常
公事不假面論只且於表章足達更俟後坐動逾數辰
處置之間便有不及以兹限約恐失事機竊以請對官
狀入之時合在平旦苟或居後則乖敬恭致令臨事排
比時有失次伏乞重賜宣示俾共曉知限以狀入者竝
在卯前如在卯後聽不收覽自然人各遵奉事理無遺
從之
是月御史臺奏伏准六典故事外官授命皆便道之官
蓋緣任缺其人則朝廷切於總理近日皆顯陳私便不
顧國經越理勞人迂行縣道或路非傳置創設供承况
每道館驛有數使料有條則例苟踰支計失素使偏州
下吏何以咨陪又准假寧令守官五考一給拜掃假令
皆稱幸從便路願謁枌榆則是展墓足以因行赴官得
皆枉道臣今月五日已於延英面奏伏奉聖旨今將狀
來伏乞起今公私行李勒依紀律敢有違越請委所司
論劾勑旨依奏
是月御史臺奏諸司諸使及諸州府并鹽院等公事申
牒臣當臺各令遵守時限并臣當司行牒勘事多緣准
勑推勘刑獄或是遠方人事有抑冤凡於開繫盡須勘
逐事節不精即慮滯屈比來行牒有累月不申兼頻牒
不報者遂使刑獄淹恤懼涉慢官其間或有須且禁身
動經時月者若無條約弊恐轉深臣等今勘則各得遠
近程限及往復日數限外經十日不報者其本判官勾
官等各罰三十直如兩度不報者其本判官勾官各罰
五十直如三度不報者其本判官勾官各罰一百直如
涉情故違勑限者本判官勾官牒考功書下考如經過
所由輙有停滯其所由官典等節級别舉處分其間如
事須轉行文牒諸處追尋亦須具事由先報勑旨依奏
五年三月御史臺奏應截耳進狀人准開元十三年八
月二十四日勑比來有小小訴競即自刑害自今以後
犯者先决四十然後勘事又准建中元年三月十一日
勑節文自今以後除事有不合所司論者即任奏聞其
餘不得妄有進狀如有違犯及自刑害者即令所司送
官准法處分仍委臺府其前後格勑分析告示者伏以
近日截耳論訴其徒寔繁且將自刑以冀上達未必皆
負其屈州府不與申論臣謹詳前後勑制如前伏請自
今以後如有此色者竝准元勑付司先决四十後推勘
宜令待推勘無理即本犯之外准元勑處分
是月丙寅御史臺奏伏見在京諸司兼諸道方鎮每奏
請賓僚及州縣官等改名多言與近族從伯叔名同勑
旨皆允在於典法宜為重難若於宗族之中服屬又近
創名之日合慮有妨而曾不是思但將自便紊朝廷之
典章滋選部之姦濫苟無懲革實謂倖門或以孤更名
禮經不可繫於名教合守格言伏請嚴示勑文俾其止
絶諸司使自今以後不得輙奏聞如有事故必須為改
即請具所奏同名人下付有司以出身以來官䘖切加
磨勘事實顯者方可聽從之
九月八日御史臺奏京兆尹及少尹兩縣令合臺參官
等舊例新除大夫中丞府縣官自京尹以下竝就臺參
見其新除三院御史竝不到臺參亦不於廊下參見此
為闕禮尤甚伏請自今以後應三院有新除御史等竝
請勒京兆尹及少尹兩縣令就廊下參見冀使禀奉之
禮不虧臨制之儀可守臺司令史及驅使官并諸色所
由有罪犯須科决等或有罪犯稍重者皆是愚人常態
不可一一奏聞便欲隨事科繩又緣臺杖稍細以細杖
而止大罪必恐兇狡不懲自今以後如有情故難容不
足上塵聖聽者許臣等據所犯判决杖下數勒送京兆
府用常行杖科决訖報冀得戒懼之意稍嚴姦欺之心
可革從之
開成元年正月御史中丞李珝奏御史臺舊制大藏左
藏庫以殿中侍御史兩人分監今珝請以監察二人代
之仍放朝參本俸外依舊加給三十千出納小差委以
彈舉從之
二月御史臺奏舊以第一第二殿中御史知東西推竊
以故事三院御史皆初領繁劇後即漸輕近以新入監
察兩人監倉監庫殿中既無倉庫兼俸空負推獄憂勤
即與臺中從劇入輕頓乖舊例今請殿中第三人第四
人分知兩推希同漸殺之文可之(前奏監察監倉亦御史中丞李珝上請且)
(御史新入皆先外府推事是從劇之甚者倉庫厚俸酬其勤勞是入輕之優者李珝皆倒置之乃自言從劇入)
(輕頓乖舊例聞者莫不笑其無素)
四年四月御史中丞高元裕奏伏以天下三司監院官
帶御史者從前謂之外臺得以察訪所在風俗按舉不
法元和四年御史中丞李夷簡亦曾奏知監院官多是
臺中寮屬伏請委以各訪察本道使司及州縣有違格
勑不公等事罕能遵行歲月既久事須振起伏請自今
以後三司知監院官帶御史者并屬臺司凡有紀綱公
事得以指使從之
武宗會昌元年二月御史大夫陳夷行奏奉中書門下
牒伏准今年正月二十八日宣應館驛近日因循多致
敗闕郵遞馬畜每事闕供蕃客往來皆有論奏委中書
門下與夷行同商量條䟽聞奏所置館驛鞍馬什物竝
作人多少及功價資課每年破用取何色錢物添修支
遣其驛馬數勘每驛見欠多少速具分析奏來者臣今
商量請准勑先牒諸州府勘鞍馬什物作人功價糧課
并勘每年緣館驛占留錢數諸色破用及使料粟麥遞
馬草料待諸州府報到續具聞奏今具簡前後勑文行
用相當者參立新格逐意條䟽除館驛弊事
宣宗大中元年四月御史臺奏伏以御史臺臨制百事
糾繩不法若事簡則風憲自肅事煩則紀綱轉輕至如
婚田兩競息利交關凡所陳論皆合先陳府縣如屬諸
軍諸使亦且合於本司披論近日多便詣臺論訴煩䙝
既甚為弊頗深自今以後伏請應有論理公私債負及
婚田兩競且令於本司及本軍本州府論理不得即詣
臺論訴如有先進狀及接宰相下狀送到臺司勘當審
知先未經本司論理者亦且請送本司如已經本司論
理不平即任經臺司論訊若臺司推勘冤屈不虛其本
司本州元推官典竝請追赴臺推勘量事情輕重科斷
本推官若罪輕即罰直書下考稍重即停見任貶降以
此懲責庶免曠官臣今月三日已於延英面奏今臣將
狀來者勑旨依奏
四年二月御史臺奏應文武常參官本朝及入閣追朝
不到并連請假故久闕朝參等臣今月二十一日延英
面奏進止以班行務在嚴肅今臣切加提舉者臣伏見
元和元年御史中丞武元衡奏上於是吏部兵部禮部
三司尚書侍郎郎官等選舉限内久廢朝參雖事在奉
公猶奉請釐革近者已久絕提舉稍涉因循應文武常
參官多妄請假不妨人事無廢宴遊但務便安有虧誠
敬以至上勞聖念俾肅朝行臣忝憲司親承睿旨苟或
避事實虞曠官臣請起自今以後文武常參官等除准
式假及病灼然為衆所知外有以事故請假者竝望許
臣舉察錄奏其所陳假牒請准舊例每牒不得過三日
每月不得再陳牒如本合朝日無故一不到請准常條
書罰再不到臣請倍罰頻三朝不到便請具名銜奏聽
進止其追朝入閣近例全合赴班一不到准條已倍書
罰頻兩朝不到便請具銜聞奏所冀臣寮稍加惕厲班
列得以整齊勅旨依奏
九月御史臺奏准舊例京兆府准勑科决囚徒合差監
察御史一人到府門監决御史未至其囚已引至科决
處縱有冤屈披訴不及今後請許令御史先到引問如
囚不稱冤然後行决其河南府准此諸州府有死囚仍
委長史差官監决竝先引問從之
懿宗咸通十四年春正月丙寅御史中丞韋蟾奏應諸
州刺史除授正衙辭謝後託故陳牒請假實為容易自
今後如實有故為衆所知者三日外不在陳牒之限應
内外除官入京合便朝謝如有犯條章頗乖禮敬自今
以後望准故事如未朝謝須俟於都亭驛如違臺司勘
當申奏從之
册府元龜卷五百十六
