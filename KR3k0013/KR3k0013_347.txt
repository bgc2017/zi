册府元龜卷三百四十七宋王欽若等撰
將帥部
佐命第八
後唐李嗣昭武皇母弟代州刺史克柔之假子也小字
進通不知族姓所出少從征伐精練軍機唐昭宗乾寧
四年為内衙都將援河中敗汴軍於胡壁堡擒汴將滑
禮及王珂請婚於武皇武皇以女妻之珂赴禮會於太
原以嗣昭權典河中留事李罕之襲我潞州也嗣昭率
師攻潞與汴將丁會戰于含口俘獲三千執其將蔡延
恭代李君慶為蕃漢馬步行營都將進攻潞州遣李存
質李嗣本以兵扼天井關汴將澤州刺史劉玘棄城而
遁乃以李存璋為刺史梁祖聞嗣昭之師大至召葛從
周謂曰并人若在高平當圍而取之先須野戰勿以潞
州為敵及聞嗣昭軍韓店梁祖曰進通扼八議路此賊
决與我鬭公等臨事制機勿落奸便賀德倫閉壁不出
嗣昭日以鐵騎環城汴人不敢芻牧援路斷絶八月德
倫張歸厚棄城遁去遂復取潞州三年汴人攻滄州劉
仁恭求救遣嗣昭出師邢洺以應之嗣昭遇汴軍於沙
河擊敗之獲其將胡禮進攻洺州下之獲其郡將朱紹
宗九月梁祖自率軍三萬至臨洺葛從周設伏於青山
口嗣聞梁祖至歛軍而退從周伏兵發為其所敗偏將
王邰郎楊師悦等被擒十月汴人大寇鎮定王郜告急
於武皇乃遣嗣昭出師下太行擊懷孟汴將侯言守河
陽不意嗣昭之師至既無守備驅市人登城嗣昭攻其
北門破其外垣俄而汴將閻寶救軍至乃退天復元年
河中王珂為汴軍所虜河中晉綘諸郡皆陷四月汾州
刺史李瑭謀叛納欵於汴嗣昭討之三日而拔斬瑭是
月汴人初得蒲絳乃大舉諸道之師來逼太原汴將葛
從周陷承天軍氏叔琮營洞渦驛太原四面汴軍雲合
武皇憂迫計無從出嗣昭朝夕選精騎分出諸門掩擊
汴營左將右斬或燔或擊汴軍疲於奔命又屬霖雨軍
多腫痢糧運不繼五月氏叔琮引退嗣昭以精騎追之
汴軍乃棄輜重兵仗萬計六月嗣昭出師隂地攻慈隰
降其刺史唐禮張瓌是時天子在鳳翔汴人攻圍有密
詔徵兵十一月嗣昭出師晉絳屯吉上堡與汴將王反
遇於平陽一戰擒之明年正月嗣昭進營蒲縣十八日
汴將朱友寕氏叔琮將兵十萬來拒二十八日梁祖自
率大軍至平陽嗣昭之衆大恐三月十一日有白虹貫
周德威之營候者云不利宜班師翌日氏叔琮犯德威
之營汴軍十餘萬列陳四合德威嗣昭血戰解之乃保
軍而退汴軍因乘之時諸將潰散無復部伍德威引騎
軍循西山而遁朱友寕乘勝陷慈隰汾等州武皇聞其
敗也遣李存信率牙兵至清源應接復為汴軍所擊汴
軍營於晉祠嗣昭德威收合餘衆登城拒守汴人治攻
具於西北隅四面營柵相望時鎮定河中皆為梁有孤
城無援師旅敗亡武皇晝夜登城憂不遑食召諸將謀
欲出保雲州嗣昭曰王勿為此謀兒等苟存必能城守
李存信曰事勢危急不如且入北蕃别圖進取朱温兵
師百萬天下無敵關東河北受他指揮今獨守危城兵
亡地䠞儻彼築室反耕環塹深固則亡無日矣武皇將
從之嗣昭亟爭不可猶豫未决賴劉太妃極言於内武
皇且止數日亡散之衆復集嗣昭晝夜分兵四出斬將
搴旗汴軍保守不暇二十一日朱友寧燒營退去嗣昭
追擊復收汾慈隰等州五月雲州都將王敬暉據城叛
振武石善友亦為部將契苾讓所逐嗣昭皆討平之天
祐三年汴人攻滄景劉仁恭遣使求援十一月嗣昭為
昭義節度使五年五月莊宗敗汴軍破夾城嗣昭知武
皇棄世哀慟幾絶時大兵攻圍歴年城中士民饑死大
半廛里蕭條嗣昭緩法寬租勸農務穡一二年間軍城
完集三面隣於敵境寇鈔縱横設法枝梧邊鄙不聳胡
柳之戰周德威戰沒師無行列至晚方集汴人四五萬
登無石山莊宗之軍懼形於色或請收軍保營詰旦復
戰嗣昭曰賊無營壘去臨濮地遠日已晡晚皆有歸心
但以精騎撓之無令返旆晡後追擊破之必矣我若收
軍拔寨賊入臨濮俟彼整齊復來即勝負未決莊宗曰
非兒言幾敗吾事軍校王建及又陳方略嗣昭與建及
分兵於土山南北為犄角汴軍懼下山因縱軍擊之俘
斬三萬級繇是莊宗帳餞於戚城莊宗酒酣泣而言曰
河朔生靈十年饋輓引領鶴望候破汴軍今兵賦不充
寇孽猶在坐食軍賦有愧蒸民嗣昭曰臣忝急難之地
每一念此寢不安席大王且持重謹守惠養士民臣歸
本藩簡料兵賦歲末春首即舉衆復來莊宗離席拜送
如家人禮是月汴將劉鄩攻同州朱友謙告急嗣昭與
李存審援之九月破汴軍於馮翊乃班師十九年莊宗
親征張文禮於鎮州冬契丹三十萬奄至嗣昭從莊宗
擊虜於新城阿保機在望都莊宗深入親與虜鬭虜騎
圍之數十重良久不解嗣昭號泣赴之引三百騎横擊
虜圍馳突出沒者數十合虜退翼莊宗而還是時閻寳
為鎮人所敗退保趙州莊宗命嗣昭代寳攻真定七月
二十四日王處球之兵出至九門嗣昭設伏於故營賊
至發伏擊之殆盡餘三人匿於牆墟間嗣昭環馬而射
之為賊矢中腦嗣昭箙中矢盡拔賊矢於腦射賊一發
而殪之嗣昭日暮還營所傷流血不止是夜卒莊宗即
位贈太師隴西郡王長興中詔配饗莊宗廟庭
李嗣本本姓張少事武皇為帳中紀綱漸立戰功得補
軍校唐昭宗乾寧初從征李儔為前鋒與燕人戰得居
庸關以功為義兒軍使因賜姓名從討王行瑜授檢校
刑部尚書改威遠寧塞等軍使五年討羅弘信於魏州
嗣本為前鋒師還改馬軍都將從李嗣昭討王暉於雲
州論功加檢校司空汴將李思安之圍潞州也從周德
威軍餘吾嗣本率騎軍日與汴人轉鬭前後獻俘千計
遷代州刺史六年從攻晉絳為蕃漢副都校後為振武
節度使莊宗定魏博劉鄩據莘縣命嗣本入太原巡守
都城又從破劉鄩於故元城收洺磁衛等三郡乃還鎮
振武
李嗣恩本姓駱年十五能騎射侍武皇於振武及鎮太
原補鐵林軍小校從征王行瑜奉表獻捷加檢校散騎
常侍漸轉突陣指揮使賜姓名天祐四年逐康懷英於
西河解汾州之圍加檢校司空充左廂馬軍都將戰王
景仁有功加檢校司徒天祐十二年從莊宗入魏擊劉
鄩有功轉天雄軍馬步軍都指揮使劉鄩之北趨樂平
也嗣恩襲之倍程先入晉陽時城中無備得嗣恩兵至
人百其勇鄩聞其先過乃遁莘之戰以功轉代州刺史
充石嶺關已北都知兵馬使稍遷振武節度使十五年
追赴行在卒於太原
李存信本姓張從武皇入關平賊始補軍職為蕃漢都
校從討李儔降赫連鐸白義誠以功加檢校左僕射從
入關討王行瑜加檢校司空領柳州刺史
李存孝給事武皇帳中常將騎為先鋒從武皇救陳許
逐黃寇及遇難上源每戰無不克捷後收潞之師圍張
濬於平陽營於趙城華州韓建遣壯士三百夜犯其營
存孝諜知設伏以擊之盡殪進壓晉州西門獲賊三千
自是閉壁不出存孝引軍攻絳州其刺史張行恭棄城
而去張濬韓建亦繇合口而遁存孝收晉絳以功授汾
州刺史
李存進振武人事武皇從入關還鎮太原署牙職從討
王行瑜以功授檢校常侍與李嗣昭同破王珙於河中
唐昭宗光化三年契丹犯塞寇雲中改永安軍使鴈門
已北都知兵馬使天復初破氏叔琮前軍於洞渦三年
授石州刺史莊宗初嗣位入為步軍右都校檢校司空
師出井陘授行營馬步都虞侯破汴軍於栢鄉論功授
汾州刺史轉檢校司徒俄兼西南面行營招討使出師
收慈州授慈沁二州刺史
李存璋雲中人武皇初起雲中存璋與康君立薛志勤
等為奔走之交從入關以功授國子祭酒累管萬勝雄
威等軍從討李儔改義兒軍使唐昭宗光化二年授澤
州刺史入為牢城使從李嗣昭討雲州叛將王暉平之
改教練使五年武皇疾篤召張承業與存璋授遺詔存
璋爰立莊宗夷内難頗有力焉改河東馬步都虞侯從
破汴軍於夾城轉檢校司徒栢鄉之役為三鎮排陣使
十一年從盟朱友謙于猗氏授汾州刺史汴將尹皓攻
慈州逆戰敗之十三年王檀逼太原存璋率汾州之軍
入城固守授大同軍防禦使應蔚朔等州都知兵馬使
秋契丹寇蔚州䧟之阿保機遣使馳木書求賂存璋斬
其使虜逼雲州存璋拒守城中有古鐵車乃鎔為兵仗
以給軍事虜退以功授檢校太傅大同節度雲應等州
觀察
康君立蔚州興唐人世為邊豪唐僖宗乾符中為雲州
牙校事防禦使段文楚時羣盜起河南天下將亂代北
仍歲阻饑諸部豪傑咸有嘯聚邀功之志會文楚稍削
軍人儲給戍兵咨怨君立與薛鐵山程懷信王行審李
存璋等謀曰段公儒人難與共事方今四方雲擾皇威
不振丈夫不能於此時立功立事非人豪也吾等雖權
部衆然以雄勁聞於時者莫若沙陁部復又李振武父
子勇冠諸軍吾等合勢推之則代北之地旬月可定功
名富貴事無不濟也君立等乃夜謁武皇言曰方今天
下大亂天子付將臣以邊事歲偶饑荒便削儲給我等
邊人焉能守死公家父子素以威惠及五部當共除虐
帥以謝邊人孰敢異議者武皇曰明天子在上舉事當
有朝典公等勿輕議予家尊遠在振武萬一相迫俟予
禀命君立等曰事機已泄遲則變生曷俟千里咨禀衆
因聚譟擁武皇比及雲州衆且萬人師營鬭雞臺城中
械文楚以應武皇之軍既收城推武皇為大同軍防禦
留後衆狀以聞朝廷不悦詔徵兵來討俄而獻祖失振
武武皇失雲州朝廷命招討使李鈞幽州李舉加兵於
武皇攻武皇於蔚州君立從擊鈞舉之師屢敗及獻祖
入韃靼君立保感義軍武皇授鴈門節度以君立為左
都押牙從入關逐黃孽收長安武皇還鎮太原授檢校
工部尚書先鋒軍使文德初李罕之既失河陽來歸於
武皇且求援焉乃以君立充南面招討使李存孝副之
帥師二萬助罕之攻取河陽三月與汴將丁會牛存節
戰於沇河臨戰之次騎將安休休叛入汴軍君立引退
八月授汾州刺史昭宗大順元年潞州小校安居受反
武皇遣君立討平之授檢校左僕射昭義節度使
薛志勤蔚州奉誠人小字鐵山初為獻祖帳中親信唐
僖宗乾符中與康君立共推武皇定雲中以功授右牙
都校從入韃靼武皇授節鴈門志勤領代北軍使從入
關收京城以功檢校工部尚書河東右都押牙先鋒右
軍使從武皇救陳平黃巢武皇遇難於上源驛汴將楊
彦洪連車樹栅遮絶巷陌時騎從皆醉宴席既闌汴軍
四面攻傳舍志勤虓勇冠絶復酒膽激壯因獨登驛樓
大呼曰朱僕射負恩無行邀我司空圖之吾三百人足
以濟事因彎弧發射矢無虚發汴人斃者數十志勤私
謂武皇曰事急矣如至五鼔吾屬無類矣可速行因扶
武皇而去雷雨暴猛汴人扼橋志勤以其屬血戰擊敗
之得侍武皇還營繇是恩顧益厚昭宗大順初張濬以
天子之師來侵太原十月天軍入隂地志勤與李承嗣
率騎三千抗之敗韓建之軍於蒙坈進收晉絳以功授
忻州刺史二年從討鎮州收天長臨城志勤皆先登陷
陣勇敢無前王暉據雲州叛討平之以志勤為大同軍
防禦使檢校司空乾寧初代康君立為昭義節度使
李承嗣代州鴈門人承嗣少仕郡補右職唐僖宗中和
二年從武皇討賊關輔為前鋒王師之攻華隂黃巢令
偽客省使王汀會軍機於黃揆承嗣擒之以獻賊平以
功授汾州司馬改榆次鎮將光啓初從討蔡賊于陳許
上源之難遣承嗣奉表行在陳訴其事觀軍容田令孜
館而慰譬令逹情於武皇姑務恊和仍授以左散騎常
侍朱玫之亂遣承嗣率軍萬人援鄜州至渭橋迎扈車
駕王行瑜既殺朱玫承嗣會鄜夏之師入定京城獲偽
相裴徹鄭昌圖函送朱玫襄王首獻于行在駕還宫賜
號迎鑾功臣檢校工部尚書守嵐州刺史賜犒軍錢二
萬貫時車駕初還三輔多盗承嗣按兵警邏輦轂又安
及還屯於鄜留别將馬嘉福五百騎宿衛孟方立之襲
遼州也武皇遣承嗣設伏於榆社以待之邢人既至承
嗣發伏擊其歸兵大敗之獲其將奚忠信以功授洺州
刺史及張濬之加兵於太原也時鳳翔軍營霍邑承嗣
帥一軍攻之岐人夜遁追擊至趙城合大軍攻平陽旬
有三日而拔師旋改教練使檢校司徒昭宗乾寧二年
兖鄆為汴人所攻勢漸危䠞遣使乞師於武皇武皇遣
承嗣帥三千騎假道於魏度河援之時李存信屯于莘
縣既而羅弘信背盟掩擊王師因茲隔絶及朱瑄朱瑾
失守承嗣朱瑾史儼同入淮南承嗣史儼皆驍將也淮
人得之軍聲大振武皇深惜之如失左右手乃遣趙岳
間道使于淮南請歸承嗣等楊行密許之遣使陳令存
修好于武皇其年九月汴將龐師古葛從周出師將收
淮南朱瑾率淮軍三萬與承嗣設伏於清口大敗汴人
生獲龐師古行密嘉其雄才留而不遣仍奏授檢校太
尉領鎮江軍節度使
史儼代州鴈門人以便騎射給事於武皇為帳中親將
驍果絶衆善擒生設伏望塵揣敵所向皆捷自武皇入
定三輔誅黃巢每出師皆從唐昭宗乾寧中從討王行
瑜師次渭北遣儼率五百騎護駕石門時京城大擾士
庶奔迸散布南山儼分騎警衛比駕還京盗賊不作以
功授檢校右散騎常侍屯三橋者累月
史建塘鴈門人武皇節制鴈門建塘為九府都督從入
關定京師及鎮太原為裨將唐僖宗中和四年從援陳
許為前鋒敗黃巢於汴上追賊至徐兖常將騎挺身酣
戰勇冠諸軍是時天下之師雲集軍中無不推伏
蓋寓蔚州人祖祚父慶世為州之牙校武皇起雲中寓
與康君立等推轂佐佑之因為腹心武皇節制鴈門署
職為都押牙領嵐州刺史洎移鎮太原改左都押牙檢
校左僕射武皇與之决事言無不從凡出征行靡不衛
從唐昭宗乾寕二年從入關討王行瑜特授檢校太保
開國侯邑千戶領容管觀察經略使光化初車駕還京
授檢校太傅封成陽郡公寓性通黠多智數善揣人主
情武皇性嚴急左右難事無委遇者小有違忤即寘於
法唯寓承顔希旨規其趣向婉辭順意以盡參禆武皇
或暴怒將吏事將不測寓欲救止必佯佐其怒以責之
武皇怡然釋之有所諫諍必徵近事以為喻自武皇鎮
撫太原最推親信中外將吏無不景附朝廷藩隣信使
結託先及武皇次入寓門既總軍中大柄其名震主梁
祖亦使姦人離間暴揚於天下言蓋寓已代李克用聞
者寒心武皇略無疑間初武皇既平王行瑜旋師渭北
暴雨六十日諸將或請入覲且云天顔咫尺安得不行
覲禮武皇意未决寓白曰車駕自石門還京寢未安席
比為行瑜兄弟驚駭乘輿今京師未寧姦宂流議大王
移兵渡渭必恐復動宸情君臣始終不在朝覲但歸藩
守姑務勤王是忠之道也武皇笑曰蓋寓尚阻吾入覲
况下人哉即日班師
周德威小字楊五朔州馬邑人也初事武皇為帳中騎
督唐昭宗乾寧中為鐵林軍使從武皇討王行瑜以功
授檢校左僕射移内衙軍副天復中武皇之師不利於
蒲縣汴將朱友寧氏叔琮來逼晉陽時諸軍未集城中
大恐德威與李嗣昭選募銳兵分出諸門以攻其壘擒
生斬馘汴人枝梧不暇乃退天祐三年與李嗣昭合燕
軍攻潞州降丁會後為蕃漢都將李思安之寇潞也德
威軍於餘吾時汴人十萬築夾城圍潞州内外斷絶德
威以精騎薄之屢敗汴人進營高河令遊騎邀其芻牧
汴軍閉壁不出乃自東南山口築埇道樹柵以通夾城
德威之騎軍倒牆堙塹日數十戰首後俘馘不可勝紀
梁有驍將黃角鷹房骨崙皆生致之五年四月命德威
班師時莊宗初立德威外握兵柄頗有浮議内外憂之
德威既至單騎入謁繇是羣情釋然是月二十四日從
莊宗再援潞州二十九日德威前軍營横碾距潞四十
五里五月朔晨霧晦暝王師㐲於三垂岡下翌日直趨
夾城斬關破壘梁人大敗解潞州之圍初德威與李嗣
昭有私憾武皇臨終顧謂莊宗曰進通忠孝不負我重
圍累年似與德威有隙以吾命諭之若不解重圍歿有
遺恨莊宗逹遺旨德威感泣繇是勵力堅戰竟破彊敵
與嗣昭歡愛如初以功加同平章事振武節度使七年
岐人攻靈夏遣使來求助德威渡河以應之師還授蕃
漢馬步總管十一月汴人據深冀汴將王景仁軍八萬
次栢鄉鎮州節度使王鎔來告難帝遣德威率前軍出
井陘屯於趙州十二月帝親征二十五日進薄汴營距
栢鄉五里營於野河北汴將韓勍率精兵三萬鎧甲皆
被繒綺金銀炫曜望之森然我軍懼形於色德威謂李
存璋曰賊結陣而來觀其形勢志不在戰欲以兵甲耀
威耳我軍人乍見其來謂其鋒不可當此時不挫其銳
吾軍不振矣乃遣存璋諭諸軍曰爾見此賊軍否是汴
州天武健兒皆屠沽傭販虚有其表徒被精甲十不當
一擒獲足以為貨德威自率精騎擊其兩偏左馳右決
出沒數四是日獲賊一百餘人賊渡河而退德威謂莊
宗曰賊驕氣尤盛宜按兵以待其衰莊宗曰我提孤軍
救難解紛三鎮烏合之衆利在速戰卿欲持重吾懼其
不可使也德威曰鎮定之士長於守城列陣野戰素非
便習我師破賊惟恃騎軍平田廣野易為施巧今壓賊
營令彼見我虛實則勝負未可必也莊宗不悦退卧帳
中德威患之謂監軍張承業曰王欲速戰將烏合之徒
欲當劇賊所謂不量力也去賊咫尺限此一渠水彼若
早夜以略仢渡之吾族其為俘矣若退軍鄗邑引賊離
營彼出則歸彼歸則出復以輕騎掠其芻餉不踰月敗
賊必矣承業入言莊宗亦釋然德威得降人問之曰景
仁下令造浮橋數百果如德威所料二十七日乃退軍
保鄗邑八年正月二日德威率騎軍致師於栢鄉設伏
於村塢間令三百騎以壓汴營王景仁悉其衆結陣而
來德威轉戰而退汴軍因而乘之至於鄗邑南時步軍
未成列德威陳騎河上以抗之亭午兩軍皆陣莊宗問
戰時德威曰汴軍氣盛可以逸制勞造次較力殆難與
敵古者師行不踰一舍蓋慮糧餉不給士有饑色今賊
遠來决戰縱挾糗糒亦不遑食晡晚之後饑渴内侵戰
陣外迫士心既倦將必求退乘其勞弊以生兵制之縱
不大敗偏師必喪以臣所籌利在晡晚諸將皆然之時
汴軍以魏博之人為右廣宋汴之人為左廣自未至申
陣勢稍却德威麾軍呼曰汴軍走矣塵埃漲天魏人收
軍漸退莊宗與史建瑭安金全等因衝其陣夾攻之大
敗汴軍殺戮殆盡王景仁李思安僅以身免獲將較二
百八十人八月劉守光僭稱大燕皇帝十二月遣德威
率步騎三萬出飛狐與鎮州將王德明定州將程嚴等
軍進討九年正月收涿州降刺史劉知温五月七日劉
守光令驍將單廷珪督精甲萬人出戰德威遇於龍頭
岡初廷珪謂左右曰今日擒周楊五既臨陣見德威廷
珪單騎持槍窮追德威垂及德威側身避之廷珪少退
德威奮撾擊墜其馬生獲廷珪賊黨大敗斬獲三千級
獲大將李山海等五十二人十二日德威自涿州進軍
良鄉大城守光既失廷珪自是奪氣德威之師屢收諸
郡降者相繼十年十一月擒守光父子幽州平十二月
授德威檢校侍中幽州盧龍等軍節度使德威性忠孝
感武皇奬遇嘗思臨難亡身十二月汴將劉鄩自洹水
乘虛將寇太原德威在幽州聞之徑以五百騎馳入土
門聞鄩軍至樂平不進德威徑至南宫以候汴軍初劉
鄩欲據臨清以扼鎮定轉餉之路行次陳宋口德威遣
將擒數十人皆倳刃於背縶而遣之既至謂劉鄩曰周
侍中已據宗城矣德威其夜急騎扼臨清劉鄩乃入貝
州是時德威若不至則勝負未可知也十五年我師營
麻口渡將大舉以定汴州德威自幽州率本軍至十二
月二十三日軍次胡柳詰旦騎報曰汴軍至矣莊宗使
問戰備德威奏曰賊倍道而來未成行伍我營柵已固
守備有餘既深入賊疆須决萬全之策此去大梁信宿
賊之家屬盡在其間人之常情孰不以家國為念以我
深入之衆抗彼激憤之軍不以方略制之恐難必勝王
但按軍保柵臣以騎軍疲之使彼不得下營際晚糧爨
不給進退無據因而乘之勝之道也莊宗曰河上終日
挑戰恨不遇賊今欵門不戰非壯夫也乃率親軍成列
而出德威不獲已從之謂其子曰吾不知其死所矣莊
宗與汴將王彦章接戰大敗之德威之軍在東偏汴之
遊軍入我輜重衆駭奔入德威軍因紛優無行列德威
兵少不能解父子俱戰歿是夜收軍德威不至莊宗慟
哭謂諸將曰喪吾良將吾之咎也同光初追贈太師
符存審陳州宛邱人初歸武皇署右職令典義兒軍賜
姓李存審性謹厚寵遇日隆自是武皇四征存審常從
所至立功改左右廂步軍都指揮使天祐三年授蕃漢
馬步副指揮使與李嗣昭降丁會於上黨從周德威破
賊於夾城以功授忻州刺史領蕃漢馬步都指揮使七
年充漢副總管莊宗擊汴人於栢鄉留存審守太原九
年梁祖攻蓨縣存審與史建塘李嗣昭赴援屯下博橋
汴人驚亂燒營而遁以功遥領邢洺磁團練使十二年
魏博歸欵於莊宗莊宗遣存審率前鋒據臨清以俟進
取莊宗入魏存審屯魏縣以抗劉鄩十二年六月鄩營
莘縣存審與鎮定之師營莘西三十里一日數戰八月
率師攻張源德於貝州十三年二月劉鄩自莘悉衆來
襲我魏州存審以大軍踵其後戰於故元城大敗汴人
從收澶衛磁洺等州秋邢州閻寶降授存審安國軍節
度使邢洺磁等州觀察使十月戴思遠棄滄州毛璋以
城降授存審横海軍節度使兼領魏博馬步軍都指揮
使明年就加平章事十四年八月將兵援周德威於幽
州敗契丹之衆冬破汴將安彥之於楊劉諸軍進營麻
口時梁將謝彥章營行臺村莊宗勇於接戰每以輕騎
當之遇窘者數四存審每俟其出必叩馬泣諫曰王將
復唐宗社宜為天下自愛搴於挑戰一劒之任無益聖
德請責效於臣古人不以賊遺君父臣雖不武敢不代
君之憂莊宗即時迴駕十二月戰於胡柳晡時之後存
審引所部銀槍效節軍敗梁軍於土山下是日辰巳間
周德威歿一軍逗曉梁軍四集存審與其子彥圖冐刃
血戰出沒賊陣與莊宗軍合午後師復集擊敗汴人十
六年春為内外蕃漢馬步總管於德勝口築南北城以
據之七月汴將王瓚自黎陽渡河寇澶州存審拒戰瓚
退營於楊村渡控我上游自是日與交鋒對壘經年大
小凡百餘戰十七年汴將劉鄩攻同州朱友謙求援於
我遣存審與李嗣昭將兵赴之九月次河中進營朝邑
時河中久臣於梁衷持兩端及諸軍大集芻粟暴貴嗣
昭懼其反覆將急戰以定勝負居旬日梁軍逼我營會
望氣者言西南有黑氣如鬭雞之狀當有戰陣存審曰
我方欲決戰而形於氣象得非天贊歟是夜閱其衆詰
旦進軍梁軍來逆戰大敗之追斬二千餘級自是梁軍
保壘不出存審謂嗣昭曰吾初懼劉鄩據渭河偏師既
敗彼若退歸懼我踵之獸窮持人勿謂無事可開其歸
路然後追奔乃令王建及牧馬於沙苑劉鄩尹皓知之
保衆退去遂解同州之圍存審略地至奉先謁諸帝陵
乃班師十八年王師討張文禮於鎮州李嗣昭李存進
相次戰歿十九年遣存審率師進攻師於城下文禮之
將李再豐隂送欵於存審我師中夜登城擒文禮之子
處球等露布以獻鎮州平以功加檢校太傅兼侍中二
十年正月師旋於魏州莊宗出城迎勞就第宴樂居無
何契丹犯燕薊郭崇韜奏曰汴寇未平李繼韜背叛北
邊遮虜非存審不可帝遣中使諭之存審卧病羸瘠附
奏曰臣效忠禀命靡敢為辭但痾恙纏綿未堪抵役既
而詔存審以本官充幽州盧龍節度自鎮州之任同光
初加開府儀同三司檢校太傅中書令邑千戶賜號忠
烈扶天啟運功臣
郭崇韜代州鴈門人也武皇用為典謁奉使鳳翔稱旨
署教練使崇韜臨事機警應對可觀莊宗嗣位尤器重
之天祐十四年用為中門副使專典機務艱難戰伐靡
所不從十八年從征張文禮於鎮州契丹引衆至新樂
王師大恐諸將咸請退還魏州莊宗猶豫未决崇韜曰
阿保機為王郁所誘本利貨財非敦隣好苟前鋒小衂
遁走必矣况我新破汴寇威振北蕃乘此驅攘往無不
捷且事之濟否亦有天命莊宗從之王師果捷莊宗即
位於魏州崇韜加檢校太保守兵部尚書充樞密使是
時衛州陷於梁澶相之間寇鈔日至民流地削軍儲不
給羣情忷忷以為霸業終不能濟崇韜寢不安席俄而
王彥章陷德勝南城敵勢滋蔓汴人急攻楊劉城明宗
在鄆音驛斷絶莊宗登城四望計無從出崇韜啟曰段
凝阻絶津路苟王師不南鄆州安能保守臣請於博州
東岸立柵以固通津但慮汴人偵知徑來薄我請陛下
募敢死之士日以挑戰如三四日間賊軍未至則柵壘
成矣崇韜率毛璋等萬人夜趨博州視矛戟之端有光
崇韜曰吾聞火出兵刃破賊之兆也至博州渡河版築
晝夜不息崇韜于葭葦間據胡牀假寐覺袴中冷令左
右視之乃蛇也其忘疲勵力也如是居三日梁軍果至
城壘低痺沙土散惡戰具不完汴將王彦章杜晏球率
衆攻擊軍不得休息崇韜身先督衆四面拒戰有急即
應城垂陷俄報莊宗領親軍次西岸梁軍聞之退走因
解楊劉之圍未幾汴將康延孝來奔崇韜延于卧内訊
其軍機延孝曰汴人將四道齊舉以困我軍莊宗憂之
召諸將謀進取之策宣徽使李紹宏請棄鄆州與汴人
盟以河為界無相侵寇莊宗不悦獨卧帳中召崇韜謂
曰計將安出對曰臣不知書不能徵比前古請以時事
言之且陛下十五年起義圖霸為雪家讐國恥甲胄生
蟣虱黎人困輸輓今既纂大號河朔士庶日望盪平纔
得汶陽尺寸之地不能保守况盡有中原乎將來歲賦
不充物議咨怨設若劃河為界誰為陛下守之臣自延
孝言事已來晝夜籌度料我兵力算賊事機不出今年
雌雄必决聞汴人決河自滑至鄆非舟楫不能濟又聞
精兵盡在段凝麾下王彥章日寇鄆境彼既以大軍臨
我南鄙又憑恃決河謂我不能南渡志在收復㳊陽此
汴人之謀也臣謂段凝保據河壖苟欲持我臣但請留
兵守鄴保固楊劉陛下親御六軍長驅倍道直指大梁
汴城無兵望風自潰既若偽主授首賊將自然倒戈半
月之間天下必定如不决此計傍採浮譚臣恐不能濟
也今歲秋稼不登軍糧纔支數月决則成敗未知不决
則坐見不濟臣聞作舍道邊三年不成帝王應運必有
天命成敗天也在陛下獨斷莊宗蹶然而興曰正合吾
意大丈夫得則為王失則為虜行計决矣即日下令軍
中家口並還魏州莊宗送劉皇后興聖宫使繼岌至朝
城西野亭泣别曰事勢危蹶今須一决事苟不濟無復
相見乃留李紹宏及租庸使張憲守魏州大軍自楊劉
濟河是歲擒王彥章誅梁氏降段凝皆崇韜贊成其謀
也
安金全代北人世為邊將少驍果便騎射武皇時為騎
將屢從征伐莊宗之救潞州及平河朔皆有戰功累為
刺史
安審通金全之猶子也幼事莊宗累有戰功轉先鋒指
揮使同光初為北京右廂馬軍都指揮使屯奉化軍四
年春赴明宗急召軍趨夷門為前鋒天成初授單州刺
史改齊州防禦使兼諸道先鋒馬軍都指揮使
安元信字子言代北人元信以將家子便騎射幼事武
皇從平巢蔡唐僖宗光啓中吐渾赫連鐸寇雲州武皇
使元信拒之信兵敗於居庸關武皇性嚴急元信不敢
還遂奔定州王處存待之甚厚用為突騎都校昭宗乾
寧中處存卒子郜嗣時梁軍攻河朔三鎮奔命不暇梁
將張存敬軍奄至城下既無宿備郜懼挈其族奔太原
元信從之武皇待之如初用為鐵林軍使梁將氏叔琮
之攻河東也别將葛從周自馬嶺入元信伏于榆次挫
其前鋒梁將李思安之攻上黨也王師將壁高河為梁
軍所逼别將秦武者尤為難敵元信與鬭斃之繇是梁
軍解去城壘得立武皇賜所乘馬及細鎧仗遷突騎都
將莊宗嗣晉王位元信從救上黨破夾寨復澤潞以功
授檢校司空遼州刺史賜玉鞍名馬栢鄉之役日晚戰
酷元信重傷莊宗自臨傳藥其年改授檢校司徒武州
刺史充内衙副都指揮使山北諸州都團練副使從莊
宗定魏博移為州刺史與梁軍對壘得勝渡元信為右
廂排陣使未幾為大同軍節度使
劉訓字遵範隰州永和人也出身行間初事武皇為馬
軍隊長漸至散將屬河中王氏昆仲有尋戈之役訓從
史儼攻陜州武皇討王行瑜以訓為前鋒後隸河中為
隰州守禦都將居無何殺刺史以郡歸莊宗歴瀛州刺
史
劉彥琮字比德雲中人也事武皇累從征役先是絳州
刺史王瓘叛武皇言於彥琮意欲致之無幾從畋於汾
晉之郊彥琮奔絳瓘以為附已待之甚厚因命為親騎
會瓘出獵於驅馳之際彥琮刃瓘之首來獻武皇甚竒
之
袁建豐自武皇破黃巢時得於華隂年方九歲愛其精
神爽俊俾收養之漸長列於左右復習騎射補鐵林都
虞侯從破邠州王行瑜以功遷左親騎軍使轉突騎指
揮使從莊宗解圍上黨破栢鄉陣累功加右僕射左廂
馬軍指揮使明宗為内衙指揮使建豐為副北討劉守
光常身先士伍轉都教練使權蕃漢副總管莊宗入鄴
以心腹幹能選為魏府都巡撿使破劉鄩下衛磁洺三
郡有功加檢校司空授洺州刺史於臨洺西敗梁將王
遷數千人生獲將領七十餘人俄拜相州刺史徵赴河
上預戰於柳陂建豐領相州軍士行營在外委州事於
小人失於撫馭指揮使孟守謙據城以叛建豐引兵討
平之改隰州刺史
夏魯竒字邦傑青州人也初事宣武軍為軍校與主將
不協遂歸於莊宗以為護衙指揮從周德威攻幽州燕
將有單廷珪元行欽時稱驍勇魯竒與之鬭兩不能解
將士皆釋兵從觀幽州平魯竒功居多梁將劉鄩在洹
水莊宗深入致師鄩設伏於魏縣西南葭蘆中莊宗不
滿千騎汴人伏兵萬餘大譟而起圍莊宗數重魯竒遂
與玉門關烏德兒等奪命決戰自午至申俄而李存審
兵至方解魯竒持槍擕劒獨衛莊宗手殺百餘人烏德
兒等披擒魯竒傷痍徧體自是莊宗尤憐之歷磁州刺
史中都之戰汴人大敗魯竒見王彥章識之單騎追及
槍擬其頸彥章顧曰爾非余故人乎即擒之以獻莊宗
壯之賞絹千疋梁平授鄭州防禦使四年授河陽節度
使
張廷裕代北人也幼事武皇於雲中從平黃巢討王行
瑜自行間漸昇為小將莊宗定魏補天雄軍左廂馬步
都虞侯歴蔚慈隰三州刺史
康義誠字信臣代北三部落人也少以騎射事武皇從
莊宗入魏博補突騎軍使累遷本軍都指揮使
索自通字得之太原清源人也自通少能騎射嘗於山
墅射獵莊宗鎮太原時遇之於野訊其姓名即補右番
廳直軍使後因從獵射中走鹿轉指揮使佐周德威攻
燕軍於涿州擒燕將郭在均從莊宗定魏博改突騎指
揮使明宗即位自隨駕左右廂馬軍都指揮使授忻州
刺史歲餘召還後典禁兵領韶州刺史
漢史弘肇鄭州滎澤人也弘肇少游俠無行拳勇健步
日行三百里走及奔馬梁末每七戸出一兵弘肇在籍
中後隸本州開道都入禁軍常在晉祖麾下遂留為親
從及踐祚用為控鶴偏將高祖鎮太原奏請從行用為
牙隊大將後起置武節左右指揮以弘肇為都將代州
王暉叛以城歸契丹弘肇征之身先士卒一鼓而拔加
檢校太保領雷州刺史漢國建王守恩以上黨來附虜
主命大將耿崇美率衆上太行欲取上黨高祖命弘肇
率軍應接守恩軍至潞州契丹退去翟令竒以澤州迎
降會河陽武行德遣人迎弘肇遂率衆南下與行德合
故高祖繇蒲陜赴雒如歸弘肇前鋒之功也
周何福進漢高祖乾祐中為曹州防禦使時太祖出鎮
於鄴將謀北伐奏以福進自隨及太祖入平内難以輔
佐功拜忠武軍節度使
冊府元龜卷三百四十七
