册府元龜卷九百七十四宋王欽若等撰
外臣部
襃異
先王之御夷狄也接之以禮示之以信濡之以惠澤聳
之以威德羈縻勿絶而已蓋以其桀驁成性荒簡無常
不可以臣畜之也三代而下因其慕嚮厚加恩紀以申
撫納或優厥贈賄或被以冠帶賜印綬以異其數班幣
帛以將其意以至殊館榖之待加優戲之娛紆車駕以
臨會命公卿而祖道又復哀其淪喪錄其勲伐恩及母
妻賞逮臣僕用能綏懷遐阻窒其侵叛之原震耀威靈
成乎率服之盛斯亦來遠之奇策也
周成王既伐東夷肅慎來賀(海東諸夷駒麗扶餘濊貊之屬武王克商皆通道焉)
(成王即政而叛成王伐而服之故肅慎氏來賀)王俾榮伯作賄肅慎之命(榮國名同)
(姓諸侯為卿大夫王使之為命書以幣賄賜肅慎之夷)
漢文帝元年以南粤王趙佗親冢在真定置守邑(親謂父母)
(也)歲時奉祀召其從昆弟尊官厚賜寵之
武帝元鼎四年南粤王興上書請比内諸侯三歲一朝
帝許之賜其丞相吕嘉銀印及内史中尉太傅印餘得
自置
元封二年既平西南夷其君長以百數獨夜郎滇受王
印滇小邑也最寵焉
天漢二年以匈奴降者界和王為開陵侯
昭帝元鳳四年平樂監傅介子刺殺樓蘭王漢乃立樓
蘭王先降漢者弟尉屠耆為王更名其國為鄯善為刻
印章賜以宫女為夫人備車騎輜重(重直用切)丞相將軍百
官送至横門外(横音光)祖而遣之(為設祖道之禮也)
宣帝夲始三年校尉常惠將烏孫兵入匈奴右地大克
獲漢遣惠持金幣賜烏孫貴人有功者
元康元年龜兹主絳賓來朝王及夫人皆賜印綬夫人
號稱公主(夫人即烏孫公主女也王上書言得尚漢外孫願與公主女俱入朝也)賜以車
騎旗鼓歌吹數十人綺繡雜繒琦珍凡數千萬(琦音奇)留
且一年厚贈送之
二年烏孫昆彌及太子左右大將都尉皆遣使凡二百
餘人入漢迎公主天子自臨平樂觀會匈奴使者外國
君長大角抵設樂而遣之
甘露二年匈奴呼韓邪單于欵五原塞(欵叩也)願奉國珍
朝三年正月詔曰蓋聞五帝三王教化所不施不及以
政今匈奴單于稱北蕃朝正朔朕之不逮德不能弘覆
其以客禮待之令單于位在諸侯王上贊謁稱臣而不
名於是朝天子于甘泉宫漢寵以殊禮賜以冠帶衣裳
黃金璽盭綬(盭古戾字戾草名也以戾染綬亦諸侯王之制也)玉具劍(標首鐔衛用玉)
(為之也鐔劍口旁横出者也衛劍鼻也鐔音淫衛字夲作彘其音同耳)佩刀弓一張矢四
發(發猶今言箭一放兩放也今則以一矢為一放也)棨戟十(棨戟有衣之戟也棨音啓)安車
一乘鞍勒一具(勒馬轡也)馬十五匹黃金二十斤錢二十萬
衣被七十七襲(一稱為一襲猶今人之言以副衣服也)錦繡綺縠雜帛八
千匹絮六千斤禮畢使使者道單于先行宿長平(道讀曰導)
(長平涇水上坂也)帝自甘泉宿池陽宫登長平詔單于毋謁(不令)
(拜也)其左右當戶之羣臣皆得列觀及諸蠻夷君長王侯
數萬咸迎於渭橋下夾道陳帝登渭橋咸稱萬歲單于
就邸留月餘遣歸國是時西域都護韓宣奏烏孫大史
大祿大監皆可以賜金印紫綬以尊輔大昆彌漢許之
黃龍元年呼韓邪單于復入朝禮賜如初加衣百一十
襲錦帛九千疋絮八千斤
元帝竟寧元年呼韓邪單于入朝禮賜如初加衣服錦
帛絮皆倍於黃龍時
成帝河平四年復株絫若鞮單于來朝(復音服絫力追切)加賜
錦繡繒帛二萬匹絮二萬斤它如竟寧時
哀帝元壽二年烏珠留單于來朝加賜衣三百七十襲
錦繡繒帛三萬匹絮三萬斤它如河平時
後漢光武建武十七年莎車王賢遣使奉獻請都護乃
因其使賜賢西域都護印綬及車旗黃金錦繡
二十五年烏桓大人來朝(大人謂渠帥也)南單于及扶餘王遣
使詣闕貢獻(扶餘國在海東去玄莵千餘里)是時四夷朝貢絡繹而至
天子乃命大會勞饗賜以珍寶
二十六年南單于遣子入侍奉奏詣闕詔賜單于冠帶
衣裳黃金璽盭緺綬(盭音戾綠色緺古蛙切紫青色也)安車羽蓋華藻
駕駟寳劍弓箭黑節三駙馬二黃金錦繡繒布萬匹絮
萬斤樂器鼓車棨戟甲兵飲食什器自是單于歲盡輙
遣奉奏送侍子入朝中郎將從事一人將領詣闕漢遣
謁者送前侍子還單于庭交會道路元正朝賀拜祠陵
廟畢漢乃遣單于使令謁者將送賜綵繒千匹錦四端
金十斤大官御食醬及橙橘龍眼荔支賜單于母及諸
閼氏單于子及左右賢王左右谷蠡王骨都侯有功善
者綵繒合萬匹歲以為常
二十九年賜南單于羊數萬頭
中元元年南單于弟左賢王莫立帝遣使者齎璽書鎮
慰授璽綬遺冠幘絳單衣三襲童子佩刀緄帶各一又
賜繒綵四千匹令賞賜諸王骨都侯已下其後單于薨
弔祭慰以此為常
明帝永平四年遼東太守祭彤誘賂鮮卑使斬叛烏丸
歆志賁等首於是鮮卑自燉煌酒泉以東邑落大人皆
詣遼東受賞賜青徐二州給錢歲二億七千萬以為常
和帝永元四年北匃奴右谷蠡王於除鞬自立為單于
(鞬九言切於除鞬其名也)欵塞乞降遣大將軍左校尉耿䕫即授印
仍賜玉具劍羽蓋車一駟中郎將持節衛護焉
九年益州郡徼外蠻及撣(音擅)國王雍繇調遣重譯奉國
珍寶帝賜金印紫綬小君長皆加印綬錢帛
安帝永初元年鮮卑大人燕荔陽詣闕朝賀鄧太后賜
以玉印綬赤車參駕
元初三年南單于右鹿蠡王須沈擊零昌於靈州斬首
八百餘級封須沈破虜侯金印紫綬賜金帛各有差
永寧元年扶餘王遣嗣子尉仇台詣闕貢獻帝賜以印
綬是年撣國王雍繇調遣使詣闕朝賀獻樂及幻人明
年元會帝作樂於庭封雍繇調為漢大都尉賜印綬
金銀綵繒各有差
順帝永建六年日南徼外蠻調便遣使貢獻帝賜調便
金印紫綬
陽嘉二年南匈奴骨都侯夫沈從匈奴中郎將王稠出
塞擊鮮卑破之詔賜夫沈金印紫綬及縑綵各有差
永和元年抉餘王來朝帝作黃門鼔吹角抵戲以遣之
漢安二年立呼蘭若尸逐就單于兜樓儲為南單于兜
樓儲先在京師天子臨軒大鴻臚持節拜授璽綬引上
殿賜青蓋駕駟鼔車安車駙馬騎玉具刀劍什物(玉具標首)
(鐔衛盡用玉為之)給綵布二千匹賜單于閼氏以下金錦錯雜
具駢車馬二乘遣行中郎將持節護送單于歸南庭詔
太常大鴻臚與諸國侍子于廣陽城門外(廣陽雒陽城西面南頭門)
祖會享賜作樂角抵百戲(角抵之戲則龍魚爵馬之屬言兩兩相當亦角而為抵對)
(即今之鬭角古之角抵也)帝幸胡桃宫臨觀之
魏文帝黃初元年更授匈奴南單于呼厨泉衛璽綬賜
青蓋車乘輿寶劍玉玦
三年鮮卑王步度根詣闕貢獻厚加賞賜
明帝景初二年倭女王卑彌呼遣大夫難升米牛利等
朝獻詔以難升米為率善中郎將牛利為率善校尉假
銀印青綬引見勞賜遣還并賜倭王金帛錦罽刀鏡等
物(事具外臣封册門)
齊王正始四年倭王遣使大夫伊聲耆掖邪拘等八人
上獻拜率善中郎將印綬
六年詔賜倭大夫難升米黃幢付郡假綬
宋文帝元嘉七年天竺迦毘黎國王同愛遣使來奉獻
金剛指環摩勒金環諸寶物赤白鸚鵡各一頭以其使
主竺扶為建威將軍
九年以吐谷渾慕容延為平東將軍吐谷渾拾虔為平
北將軍吐谷渾耀伐為鎮軍將軍
南齊武帝永明二年扶南王遣使那伽仙來獻方物詔
曰那伽仙屢銜邊譯頗悉中土闊狹令其具宣上報以
絳紫地黃碧綠紋綾各五匹
後魏孝文太和十五年高麗王璉卒帝為璉舉哀于城
東行宫
宣武永平三年十二月詔于青州立高麗廟
孝莊達義元年詔蠕蠕主阿那瓌讃拜不名上書不稱
臣
後周武帝時突厥自俟斤以來其國富彊帝既與之和
親歲給繒絮綿綵十萬段突厥在京師者又待以優禮
衣錦食肉常以千數
隋高祖開皇初突厥沙鉢略奉表稱臣帝下詔肅告郊
廟傳頒天下自是詔答諸事並不稱名以異之其妻可
賀敦周千金公主賜姓楊氏編之屬藉改封大義公主
七年正月先是突厥沙鉢略獵于常代之間還至紫河
鎮其牙帳為火所燒沙鉢略惡之月餘而卒至是帝為
廢朝三日遣太常弔祭焉贈帛五千段其弟處羅俟立
帝賜之鼔吹旗鼔
十年突厥意利彌豆啓民可汗染千賜來朝射于武安
殿選善射者十二人分為兩朋啓民曰臣繇長孫大使
得見天子今日賜射願入其朋許給晟箭六隻發皆入
鹿啓民朋竟勝時長孫晟持節護突厥也
煬帝大業三年幸榆林突厥啓民可汗來朝賜帛三千
段乃御千人大帳享啓民及其部落酋長三千五百人
賜帛二十萬段其下各有差復下詔曰德合天地覆載
所以弗遺功格區㝢聲教所以咸洎至于梯山航海請
受正朔襲冠觧辮同被臣民是故王會納貢義彰前册
呼韓入臣待以殊禮突厥意利珍寳啓民可汗志懷沈
毅世修藩職往者挺身違難拔足歸仁先朝嘉此欵誠
授以徽號資其甲兵之衆收其破滅之餘復祀于既亡
之國繼絶于不存之地斯固施均亭育澤漸要荒者矣
朕以薄德祗奉靈命思播遠猷光融令緒是以親廵朔
野撫寧藩服啓民深委誠心入奉朝覲其種落拜首軒
墀言念丹欵良以嘉尚宜隆榮數式優常典可賜路車
乘馬鼓吹幡旗贊拜不名位在諸侯王上帝親廵雲内
泝金河而東北幸啓民所居啓民奉觴上壽跪伏甚恭
帝大悦賦詩曰鹿塞鴻旗駐龍庭翠輦廻氈帷望風舉
穹廬向日開呼韓頓顙至屠耆接踵來索辮擎羶肉韋
韝獻酒杯何如漢天子空上單于臺帝賜啓民及公主
金甕各一及衣服被褥錦綵特勒以下各有差啓民仍
扈從入塞至定襄詔令歸藩
四年四月突厥啓民可汗朝于東都禮賜益厚又詔曰
突厥意利珍豆啓民可汗率領部落保附關塞遵奉朝
化思改戎俗頻入謁覲屬有陳請以氈牆毳幕事窮荒
陋上棟下宇願同比屋誠心懇切朕之所重宜于萬壽
戍置城屋具帷帳牀褥以上隨事量給務從優厚稱朕
意焉是年疾終帝為廢朝三日
二年六月高昌王吐屯設來朝帝御觀風行殿盛陳文
物奏九部樂魚龍曼延宴于殿上以寵異之其蠻夷陪
列者三十餘國
八年突厥處羅從征高麗賜號為曷薩那可汗賞賜甚
厚
唐高祖武德元年十月戊寅讌突厥使者奏九部樂于
庭引骨咄祿特勒升御坐以寵之
十二月西突厥曷薩那可汗自宇文化及所來降帝為
之興引升御坐賜以酒食
二年六月己酉突厥始畢可汗卒遣使來告帝舉哀于
長樂門賻物三萬段
三年正月甲午宴突厥奏九部樂于庭賜綵有差
五月庚午宴突厥使奏九部樂于庭賜帛各有差
七年七月戊戍交州首領來朝奏九部樂以宴之賚物
各有差
八年四月己丑宴西藩突厥林邑使者奏九部樂于庭
太宗貞觀元年西突厥統葉護為伯父所殺帝聞統葉
護之死甚悼之遣賫玉帛至其死所祭而焚之會其國
亂不果至而止
三年正月辛亥契丹渠帥來朝賜之鼓纛
五年十月己酉順州都督北平王阿史那什鉢苾卒帝
舉哀于永安門賵贈甚厚詔中書侍郎岑文本為立碑
什鉢苾始畢可汗之子初與頡利有隙故來奔帝禮之
甚厚
是月霫大酋俟斤多濫曷末率所部與廻紇俱來朝見
拜右驍衛大將軍燕然都督
六年八月賜西突厥莫賀設鼔纛綵萬段
八年正月癸未右衛大將軍阿史那咄苾卒即頡利可
汗也詔其國人葬之從其俗禮焚屍于灞水之東贈歸
義郡王謚曰荒葬事所須隨用供給其舊臣胡祿達官
吐渾邪自剄以殉渾邪者頡利之母婆施氏之媵臣也
頡利初誕以付渾邪至是哀慟而死帝聞而異之贈中
郎將仍葬于頡利墳側詔中書侍郎岑文本製頡利及
渾邪之事以紀之
六月戊午右衛大將軍懷德王阿史那蘇尼失卒帝舉
哀于大猷門
十四年十二月乙卯高麗長子桓權來朝遣職方郎中
陳大德迎勞于柳城
十六年十月庚子宴諸蕃使于兩儀殿帝謂沙鉢羅俟
斤曰延陁本一部落俟斤本我所立始十餘年自筭何
如頡利之衆而侵我邊疆我纔發甲騎傾其部落爾欲
與我為冤不過欲費我邊境十羊五馬耳今見爾遣使
謝罪捨爾前過情好如初宴罷賜帛各有差
十一月甲申帝為高麗王高武舉哀于苑中詔贈物三
百段遣使持節往弔祭焉
二十一年正月鐵勒回紇侯利絃等諸姓並同詣闕朝
見帝親賚其緋黃瑞錦及褾領袍鐵勒等覩而驚駭以
為未嘗聞見捧戴拜謝盤呌于塵埃中及還蕃帝御天
成殿陳十部樂而遣之
二十二年四月西突厥賀魯以王師問罪龜兹固請前
驅願為鄉導仍以數十騎馳來謁帝詔授以崑丘道行
軍總管宴之于嘉壽殿文武三品畢景甚歡錫賀魯綾
綵仍觧所服之衣以賜之
八月以回鶻忠武將軍兼大俟斤俱羅勃吞莫賀咄拔
固折為右武衛大將軍
十月甲戍以回紇吐迷度子前左屯衛翊衛左郎將婆
閏為左驍衛大將軍大俟斤利發使持節回紇部落諸
軍事澣海都督
十二月新羅國遣其相伊贊子金春秋及其子文王來
朝帝遣光祿卿柳亨持節郊勞之既至以春秋為特進
文王為左武衛將軍春秋仍請改其章服以從中國製
于是内出珍服賜春秋等令府給其將從
二十三年二月癸巳特進新羅金春秋還國令三品已
上宴餞之優禮甚備
太宗貞觀二十三年六月即位七月于闐國王伏闍信
來朝拜右衛大將軍又授其子葉護玷為右驍衛將軍
並賜金帶錦袍布帛六千段并宅一區留數月而遣之
因請留子弟以備宿衛太宗葬昭陵刻石像其形列于
玄闕之下
永徽元年五月寳王吐蕃贊府薨帝舉哀于光化門遣
右武侯將軍鮮于濟賫璽書往弔祭之
顯慶五年九月蘇定方降百濟王義慈以獻數日病卒
贈金紫光祿大夫衛尉卿特許其舊臣赴喪仍葬于孫
皓陳叔寳墓之側官為立碑
是年新羅王金真德卒帝為舉哀于永光門使太常丞
張友收持節弔祭之賜開府儀同三司仍賜綾綵三百
段
龍朔元年九月特進新羅王金春秋薨帝于雒城門舉
哀遣使持節往弔之
則天聖歴二年十月吐蕃首領贊婆至遣羽林飛騎郊
外迎之庚戌宴贊婆于武威殿極歡而罷
中宗神龍元年七月吐蕃大首領贊普卒帝為之舉哀
廢朝一日
景龍二年十二月丙申宴堅昆使于兩儀殿就其家弔
焉
四月己亥右衛大將軍員外置同正員濛池都護十姓
可汗阿史那懷道加特進祿料並依品給
六月丙寅吐蕃使宰相尚欽藏及御史名悉獵來獻賜
一書帝御承天門樓命有司引見置酒于殿内享之
七月丙辰突厥鼠尼施首領參有及突騎施領賀勒哥
羅來降命有司宴之各賜帛五十疋
十月庚辰宴新羅使于内殿勑宰臣及四品已上清官
預焉胡祿屋二萬帳詣北庭内屬勑郭虔瓘存恤遣使
賚紫袍金銀帶等二百餘事錦帛二萬段以賜之
十二月壬戍沙陁金山等來朝宴于内殿
三年正月戊申突厥葛邏祿下領裴達于來降授果毅
兼葛州長史借紫金魚袋放還蕃
三月已廿突厥攴匐忌等來朝帝親臨宴賜綵繡金銀
器物錦等有差語之曰胡祿屋大首領軍衛將軍員外
置支匐忌卿兩庭種落萬里歸降因變取通背逆從順
既披誠節宜立功勲遠自邊隅來朝闕下言念忠欵朕
甚嘉之卿等既欲還蕃令宜坐飲務盡歡暢
六月丁巳林邑國遣使來朝授其使右領軍衛員外將
放還蕃
八月丙辰高麗吐渾等諸蕃降附制曰天亡驕子胡運
其終國有忠臣漢封斯在高麗王莫離支高文簡都督
&KR0932;跌思大吐渾大首領刺史慕容道奴郁射施大首領
鶻屈利斤大首領刺史苾悉頡力高麗大首領拱毅等
或遼海貴族或隂山寵子智則能永權而善謀從事本
蕃頡頏高位料&KR0647;順之道知變通之節或誓以沈族或
翻然庇身共驗郅支之亡遂觀繇余之入將軍遇毅永
罷射鵰使者迎降果聞乘傳棄寒苦之地就陽和之澤
爾其誠哉朕實休之宜開土宇之封式盛壇場之制文
禮文簡可封遼西郡王食邑三千戶行左衛大將軍員
外置同正員賜宅一區馬四匹物六百段&KR0932;跌思大可
特進行右衛大將軍員外置兼&KR0932;跌都督封樓煩國公
食邑三千戶賜宅一區馬三匹物五百段道奴可左威
衛將軍員外置兼刺史封雲中郡開國公食邑二千戶
賜宅一區物四百段馬二疋鶻屈頡斤可左驍衛將軍
員外置兼刺史封隂山郡開國公食邑二千戶賜馬兩
疋物二百段苾悉頡力可左武衛將員外兼置刺史封
鴈門郡開國公食邑二千戶賜馬兩疋物四百段宅一
區拱毅可左領軍衛將軍員外置兼刺史封平城郡開
國公食邑二千戶賜馬兩疋物四百段屈鶻頡川妻契
苾賜物一百五十段手力二人各賜物五十段
十月己未授北蕃投降九姓思結都督磨散為左威衛
將軍大首領斛薛移利殊功為右領軍衛將軍契都督
邪没施為右威衛將軍匐利羽都督莫賀突默為右驍
衛將軍首領延陁薛渾達都督為右威衛將軍奴賴大
首領前自登州刺史奴賴孝為左領軍將軍&KR0932;跌首領
刺史裴艾為右領軍並員外置依舊兼刺史賜紫袍金
帶魚袋七事綵帛各三百段放還蕃
四年三月丁亥新羅遣其臣金楓厚來賀正授員外郎
放還蕃
四月辛亥突厥俾失州大首領伊羅友闕頡斤十囊來
降封其妻阿史那氏為鴈門郡夫人以向化寵之也
七月戊子大食國黑密牟尼蘇於漫遣使獻金線織就
寶裝玉灑地瓶各一授其使員外中郎將放還蕃
九月甲戍蠻大首領洪光乘等五人來朝並授員外郎
將特留宿衛
閏十二月東蕃遠蕃靺鞨部落拂湼部落勃律國皆遣
大首領來朝並賜物三十段放還蕃
五年四月甲戍進封奚饒樂郡王李大酺妃固安縣主
辛氏為固安公主
五月壬子天竺國遣使來朝詔曰中天竺國大首領大
野迷地羅梵摩寺殊邦慕德重譯來朝是加襃奬用益
誠心可毅部尉賜緋袍銀帶放還蕃
六月丙子文單國真臘國朝貢使還蕃並降璽書及帛
五百疋賜國王文單真臘皆南方小國也常奉正朔職
貢不絶帝嘉之故有是寵
七月己亥突厥遣使獻馬授其使郎將放還蕃降書喻
之曰皇帝敬問突厥可汗使人他滿達于至所言堅昆
使來及吐蕃使不願入漢并奚契丹等俱知之朕于西
夷亦信而已來無所拒去無所留可汗好心遠申委曲
深知厚意今附銀胡瓶盤及雜綵七十匹至可領取
十月丁卯日本國遣使朝貢戊辰勑曰本國遠在海外
遣使來朝既涉滄波兼獻邦物其使真人莫問等宜以
今月十六日于中書宴集乙酉鴻臚寺奏日本國使請
謁孔子廟堂禮拜寺觀從之仍令州縣金吾相知檢校
搦捉示之以整應須作市買非違禁入蕃者亦容之
十一月丙申契丹李失活來朝詔勞之曰卿等累覃邦
化多歴年所城池郡邑冠蓋相望往緣邊牧非任遂令
卿等失業念彼雄藩鞠為茂草今卿等削摧異俗歸誠
本朝頻獻封章益明忠欵克復州鎮宛如平昔失活將
尚公主永為藩臣入拜闕庭良深慰喜卿等涉路遠來
得平安好否近屬節假不得早與卿相見且向曹司安
置待後進止
六年正月壬寅奚王李失活永樂公主還蕃命有司加
等祖餞其私覿物六千段
二月戊午契丹新羅米國石國靺鞨鐵利拂湼蕃守並
遣使來朝各授守中郎將還蕃
五月戊午契丹部落孫骨訥等十八人内屬並授游擊
將軍賜緋袍銀帶留宿衛甲子以契丹松漠都督李失
活卒帝深加憫悼親為舉哀使使弔祭乙酉追贈特進
賻物二千段仍令左武衛將軍李玭持節充使弔祭營
州都督宋慶禮檢校喪葬
七年正月乙未封遼西郡王高文簡妻阿史那氏為遼
西郡夫人文簡東蕃酋長率衆歸我故有是寵丙申波
斯國遣使獻方物新羅遣使來賀正拂湼靺鞨越喜靺
鞨並遣使來朝各賜帛五十疋
二月丁未投降突厥延陁磨覽死贈中郎將依蕃法葬
三月壬子帝御丹鳳樓宴九姓同羅及契丹各賜一百
段小妻主友三十叚
四月己卯訶毗施國王捺塞使吐火羅大首領摩婆羅
獻獅子及五色鸚鵡帝以其遠來修貢加宴勞賜錦綵
五百疋
五月丁酉新羅遣使來朝卒于路贈太僕卿賻絹一百
疋
六月丁卯靺鞨渤海郡王大祚榮卒贈特進賜物五百
叚遣左監門率上柱國吳思謙攝鴻臚卿持節充使弔
祭戊辰吐蕃遣使請和大享其使因賜其束帛用修前
好以雜綵二千叚賜贊普五百叚賜贊普祖母四百叚
賜贊普母二百叚賜可敦一百五十段賜坌達延一百
三十叚賜論乞力徐一百段賜尚贊咄及大將軍大首
領各有差皇后亦以雜綵一千叚賜贊普七百叚賜贊
普祖母五百段賜贊普母二百段賜可敦
七月甲申河西經略副大使兼赤水軍使左金吾衛大
將軍員外置同正員回紇伏帝匐卒贈特進賜物三百
叚遣中使弔祭
十一月壬申松漠郡王李娑固宴與公主俱來朝命有
司借宅給食己未宴于内殿賜物一千五百段錦袍鈿
帶魚袋七事
八年正月己巳契丹遣蕃中郎將張少免俱等三百五
十四人來朝並授游擊將軍果毅都尉賜緋袍銀帶物
各二千段放還蕃
二月乙卯護密國王羅施伊俱骨咄祿多比勒莫賀咄
達磨薩爾為護密王賜紫袍金帶七事並雜綵五十疋
八月丁丑敇中書門下南天竺王遠遣朝貢其使却還
並須周旋發遣令滿望乃以銀袍金帶魚袋七事賜其
使遣之
九年六月丁酉制曰念功之典書有明訓贈終之數禮
著彝式党項大酋長故右監門衛將軍員外置同正員
使持節達恤等一十二州諸軍事兼静邊州都督仍充
防禦部落使拓跌思泰頃者戎醜違命爰從討襲躬親
矢石奮其忠勇方伸剪馘之勲俄軫喪元之痛壯節彌
亮美名可嘉宜崇寵章俾慰泉壤可贈特進兼左金吾
衛大將軍賜物五百叚米粟五百石仍以其子守寂襲
其官爵
十一月己酉渤海郡靺鞨大首領鐵利大首領拂湼大
首領契丹番郎將俱來朝並拜折衝放還蕃
册府元龜卷九百七十四
