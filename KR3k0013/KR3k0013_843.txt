册府元龜卷八百四十三宋王欽若等撰
總錄部
知人第二
晉劉寔初為宣帝相國參軍時鍾會鄧艾之伐蜀也有
客問寔曰二將其平蜀乎寔曰破蜀必矣而皆不還客
問其故笑而不答竟如其言寔之先見多此類也懷帝
時為太尉
趙元儒名為知人為鄴市長石苞少為吏被使到鄴事
久未決乃販鐵於鄴市元儒見苞異之因與結交歎苞
遠量當至公輔繇是知名
許允為吏部郎石苞嘗見允求為小縣允謂苞曰卿是
我輩人當相引在朝廷何欲小縣乎苞還歎息不意允
之知己乃如此
孫登高尚不仕嵇康從之游登謂康曰子才多識寡難
乎免於今之世矣(一云君性烈而才雋其能免乎)子無求乎康不能用
果遭非命仍作幽憤詩曰昔慙柳下今愧孫登
潘岳為黃門郎熊翹嘗為石崇蒼頭而性廉直有士風
岳見而稱異勸崇免之乃還鄉里
胡母輔之字彦國為湘州刺史初光逸為門亭長迎新令
至京師輔之與荀邃共詣令家望見逸輔之謂邃曰彼
似竒才便呼上車與談良久果俊器
阮修字宣子梁國張偉志趣不常自隠於屠釣修愛其
才美而知其不眞偉後為黃門郎陳留内史果以世事
受累修為太子洗馬
郭奕字大業為野王令羊祜字叔子祜嘗過之奕歎曰
羊叔子何必減郭大業少選復往又歎曰羊叔子去人
遠矣遂送祜出界數百里坐此免官(一云羊祜舉上計吏州四辟從事秀)
(才五府交命皆不就奕見之曰此今之顔子者也)奕後為雍州刺史亭長李含
有俊才而門寒為豪族所排奕用為别駕含後果有名
位時以奕為知人奕遷尚書名重當世朝臣皆出其下
時帝委任楊駿奕表駿小器不可任以社稷帝不聽駿
後果誅
鄭袤為儀同三司初年十七在鄉里時濟陰魏諷為相
國掾名重當世袤同郡任覽與結交袤以諷姦雄終必
為禍勸覽遠之及諷敗論者稱焉
張華為司空初陶侃至雒陽數詣華華初以遠人不甚
接遇侃每往神無忤色華後與語異之除郎中伏波將
軍
裴楷字叔則為開府儀同三司有知人之鑒初在河南
樂廣僑居郭界未知名楷一見而竒之致之於宰府
裴頠(魚毁切)字逸民王接性簡率不修俗操鄉里大族多
不能善之惟頠雅知焉頠為左僕射嵇紹為汝陰太守
頠深器之每曰使延祖為吏部尚書可使天下無復遺
才矣頠後為侍中
李憙薦樂安孫璞亦以道德顯時人稱為知人憙官至
特進
閻德東海人也唐彬初受學於德門徒甚多獨目彬有
廊廟才後拜使持節前將軍領西戎校尉雍州刺史及
彬官成而德已卒乃為之立碑
左乂太原人也魏舒少質樸性好騎射著韋衣入山澤
以漁獵為事惟乂謂舒曰卿終當為台輔然未能令妻
子免饑寒吾當助卿營之嘗賑其匱乏舒受而不辭果
位至儀同三司禄賜如前几杖不朝賜錢百萬
山濤字巨源為尚書僕射初王衍總角造濤濤嗟歎良
久既去目而送之曰何物老嫗生寧馨兒然誤天下蒼
生者未必非此人也
王戎為司徒衍從兄也初孫秀為瑯琊郡吏求品於鄉
議衍將不許戎勸品之及得志朝士有宿怨者皆被誅
而戎衍獲免焉
范晷為少府鄉人郭舒幼請其母從師歲餘便歸精識
大義晷及舒宗人武陵太守郭景咸稱舒當為後来之
秀終成國器
盧欽范陽涿人也為尚書僕射初同郡人張華少孤貧
自牧欽見而器之鄉人劉放亦竒其才以女妻焉
嵇紹為侍中初沛國戴晞少有才知與紹從子含相友
善時人許以遠至紹以為必不成器晞後為司州主簿
以無行被斥州黨稱紹有知人之明又元帝初封瑯琊
王幼有令聞及惠皇之際王室多故帝每恭儉退讓以
免於禍沈敏有度量不顯灼然之迹故時人未之識焉
惟紹異之謂人曰瑯琊王毛骨非常殆非人臣之相也
劉公榮濟陰人也有知人之鑒范喬弱冠受業於樂安
蔣國明公榮見喬深相器重喬父沒足不出邑里供養
衡門至於白首元康中除樂安令辭疾不拜喬凡一舉
孝廉八薦公府再舉清白又舉寒素一無所就又同郡
武陔字元夏父周魏衛尉陔沈敏有器量早獲時譽與
二弟紹字叔夏茂字季夏並總角知名雖諸父兄弟及
鄊閭宿望莫能決其優劣公榮有知人之鑒嘗造周周
見三子焉公榮曰皆國士也元夏最優有輔佐之才陳
力就列可為亞公叔夏季夏不減常伯納言也
江統有才識東海王越為兖州牧以統為别駕委以州
事與統書曰昔王子師為豫州未下車辟荀慈明下車
辟孔文舉貴州人士有堪應此者不統舉高平郄鑒為
賢良陳留阮修為直言濟北程收為方正時以為知人
統累遷至黃門侍郎散騎常侍領國子博士
山簡河内人為征南將軍鎮襄陽初蔡充未仕時簡嘗
與瑯琊王衍書曰蔡子尼今之正人衍以書示衆曰山
子以一字拔人然未易可稱後衍聞充在選官曰山子
正人之言驗於今矣
潘京武陵漢夀人也為泉陵令初同郡人戴若思除沁
水令不就遂往武陵省父時京素有理鑒名知人其父
遣若思就京與語既而稱若思有公輔之才
顧榮字彦先嘗見吴伏波將軍孫秀之曾孫晷為兒童
未嘗被呵怒謂其外祖薛兼曰此兒神明清審志氣貞
立非常童也榮位至散騎常侍安東軍司
周浚字開林為安東將軍有人倫鑒識鄊人史曜素微
賤衆所未知浚獨引之為友遂以妹妻之曜竟有名於
世
張公陳留高士也王遵少有風鑒識量清遠年十四張
公見而竒之謂其從兄敦曰此兒容貌志氣將相之器
也
賀循會稽山陰人也為奉常雅有知人之鑒拔同郡楊
方於卑陋卒成名於世
周顗為僕射初顧和幼為王導揚州從事月旦當朝未
入停車門外顗遇之和方擇蝨夷然不動顗既過顧指
和心曰此中何所有和徐應曰此中最是難測地顗入
謂導曰卿州吏中有一令僕才導亦以為然
王澄為荆州刺史范汪父稚早卒汪少孤貧六歲過江
依外家新野庾氏澄見而竒之曰興范族者必是子也
王應王敦兄含子也敦養應為子敦從弟彬為江州刺
史舒為荆州刺史敦死含欲投舒應勸含投彬含曰大
將軍平素與江州云何(為敦嘗欲殺彬故也)汝欲歸之應曰此乃
所以宜往也江州當人強盛時能立同異及人危厄必
興愍惻荆州守文豈能意外行事含不從遂共投舒舒
果沈含父子於江彬聞應来密具船以待之既不至深
以為憾
王導字茂弘為丞相初諸葛恢弱冠知名值天下大亂
避地江左名亞王導庾亮導嘗謂曰明府當為黑頭公
及導拜司空恢在坐導指冠謂曰君當復著此恢後累
遷尚書右僕射尚書令加侍中金紫光禄大夫又劉惔
少清遠有竒操與母任氏寓居京口家貧織芒屩以為
養雖蓽門陋巷晏如也人未之識惟導深器之後稍知
名論者比之袁羊惔喜還告其母其母聰明婦人也謂
之曰此非汝比勿受之又有方之范汪者惔復喜母又
不聽及惔年德轉升論者遂比之荀粲
劉惔為丹陽尹嘗薦吳郡張憑憑卒為美士衆以此服
其知人又桓溫豪爽有風槩姿貌甚偉面有七星少與
惔善惔嘗稱之曰溫眼如紫石稜鬚作蝟毛磔孫仲謀
晉宣王之流亞也
潘淊為洗馬見王敦而目之曰處仲(敦字)蜂目已露但豺
聲未振若不噬人亦當為人噬東海王越以敦為揚州
刺史淊說越曰今樹處仲於江外使其肆豪強之心是
見賊也越不從元帝以為都督江揚荆湘交廣六州軍
事明帝即位敦遂叛
庾亮領江州孟嘉少知名亮辟補廬陵從事嘉還都亮
引問風俗得失對曰還轉當問吏亮舉麈尾掩口而笑
謂弟曰孟嘉故是盛德人轉勸學從事
禇裒為豫章太守正旦朝庾亮以裒有器識亮大會州
府人士孟嘉坐次甚遠裒問亮聞江州有孟嘉其人何
在亮曰在坐卿但自覓裒歴觀指嘉謂亮曰此君小異
將無是乎亮欣然而笑喜裒得嘉
謝安字安石為太傅初褚爽少有令稱安甚重之嘗曰
若期生(爽之小字)不佳吾不復論士矣
萬嗣為長沙太守時陶侃為廬江太守張䕫督郵領摐
陽令有能名遷主簿嗣過廬江見侃虚心敬悦曰君終
當有大名命其子與之結友而去䕫察侃為孝廉
楊晫為豫章國郎中令晫陶侃州里也為鄉論所歸侃
詣之晫曰易稱貞固足以幹事陶士行是也與同乘見
中書郎顧榮榮甚竒之吏部郎温雅謂晫曰奈何與小
人共載晫曰此人非凡器也
黃慶為武庫令尚書樂廣欲會荆揚士慶進陶侃於廣
人或非之慶曰此子終當遠至復何疑也慶後為吏舉
侃補武岡令
劉弘為荆州刺史將之官辟陶侃為南蠻長史遣先向
襄陽討賊張昌破之弘既至謂侃曰吾昔為羊公參軍
謂吾其後當居身處今相觀察必繼老夫矣後以軍功
封東鄉侯
桓&KR0595;字茂倫為西陽太守性通朗早獲盛名有人倫識
鑒拔才取士或出於無聞或得之孩抱時人方之許郭
初見謝安始四歲&KR0595;歎曰此兒風神秀徹後當不減王
東海
溫嶠為驃騎將軍鎮武昌初桓溫生未朞而嶠見之曰
此兒有竒骨可試使啼及聞其聲曰真英物也&KR0595;以嶠
所賞故遂名之曰溫嶠笑曰果爾後將易吾姓也
王藴為會稽内史時王悦来拜墓藴子恭往省之素相
善遂留十餘日方還藴問其故恭曰與阿大語蟬連不
得歸藴曰恐阿大非爾之友阿大悦小字也後竟乖初
好時以為知人
庾翼字稚恭為征南將軍少有經綸大略京兆杜乂陳
郡殷浩並才名冠世而翼弗之重也語人曰此輩宜束
之高閣候天下太平然後議其任矣見桓溫總角之中
便期之以遠略因言于成帝曰桓温有英雄之才願陛
下勿以常人遇之常壻畜之宜委以方召之任必有弘
濟艱難之勲
王濛為司徒左長史初謝安弱冠詣濛清言良久既去
濛子修曰向客何如大人濛曰此客亹亹来逼人王導
亦深器之繇是少有重名
郄超為桓温參軍事聞謝安以苻堅之侵舉兄子玄為
將超雖素與玄不善聞而歎之曰安違衆舉親明也玄
必不負舉才也時咸以為不然超曰吾嘗與玄共在桓
公府見其使才雖履屐間亦得其任所以知之
桓温字元子王珣弱冠與陳郡謝玄為温掾俱為温所
敬重嘗謂之曰謝掾年四十必擁旄杖節王掾當作黑
頭公温後為丞相大司馬
王雅為太子少傅孝武世時帝以會稽王道子無社稷
器幹慮晏駕之後皇室傾危乃選時望以為藩屛將擢
王恭殷仲堪等先以訪雅雅以恭等無當世之才不可
大任乃從容曰王恭風神簡貴志氣方嚴既居外戚之
重當親賢之寄然其秉性峻隘無所包容執自是之操
無守節之志仲堪雖謹于細行以文義著稱亦無弘量
且幹略不長若委以連率之重據形勝之地令四海無
事足能守職若道不當隆必為亂階矣帝以恭等為當
時秀望謂雅疾其勝已故不從二人皆被升用其後竟
敗有識之士稱其知人
王胡之為郡太守時南平車武子父育為郡主簿胡之
名知人見武子於童幼之中謂武子父曰此兒當大興
卿門可使專學
王謐見劉裕在布衣衆未之識也惟謐獨竒貴之嘗謂
裕曰卿當為一代英雄及裕破桓玄謐以本官加侍中
領揚州刺史錄尚書事
桓玄字敬道為大司馬初京兆覇城人王修南渡見玄
玄知之謂曰君平世吏部郎才又謝景仁以不附會司
馬元顯年三十方為著作郎玄誅元顯見景仁甚知之
謂四坐司馬庶人父子云何不敗遂令謝景仁方作著
作郎
楊珧駿之弟也魏咸熙中劉元海為任子在雒陽晉文
帝深待之泰始之後王渾又屡言之於武帝帝召與語
大悦之謂王濟曰劉元海容儀機鑒雖繇余日磾無以
加也濟對曰元海容儀機識實如聖旨然其文武才幹
賢於二子遠矣陛下若任之以東南之事吳會不足平
也帝稱善珧及孔恂進曰臣觀元海之才當今懼無其
比陛下若輕其衆不足以成事若假之威權平吳之後
恐其不復北渡也非我族類其心必異任之以本部臣
竊為陛下寒心若舉天阻之固以資之無乃不可乎帝
默然後秦涼覆沒帝疇咨將帥上黨李憙曰陛下誠能
發匈奴五部之衆假元海一將軍之號鼓行而西可指
期而定恂曰李公之言未盡殄患之理也憙勃然曰以
匈奴之勁悍元海之曉兵奉宣聖威何不盡之有恂曰
元海若能平涼州漸樹機能恐涼州方有難耳蛟龍得
雲雨非復池中物也帝乃止珧官終太僕
董仲道隠者也王彌有才幹博涉書記少游侠京都仲
道見而謂之曰君豺聲豹視好亂樂禍若天下騷擾不
作士大夫矣彌後事劉元海劉曜為石勒所殺
張華仕前燕為安北將軍雅有知人之鑒慕容廆童冠
時往謁之華甚歎異謂曰君至長必為命世之器扶難
濟時者也因以所服簮幘遺廆結殷勤而别
張載灌津人也同郡韓嘗少能屬文師事載載竒之曰
王佐才也嘗後仕慕容儁為揚烈將軍與李産俱傅東
宫從太子暐入朝儁顧謂左右曰此二傅一代偉人未
易繼也其見重如此
苻宏前秦苻堅之太子也堅以士馬強盛有圖西域之
志乃授吕光使持節都督西討諸軍事率將軍姜飛彭
馬杜進康盛等總兵十萬鐵騎五千以討西域以隴西
董方馮翊郭抱武威賈虔弘農楊穎為四府佐將宏執
光手曰君器相非常必有大福宜深保愛
毛興仕前秦鎮上邽時苻登兄同成為興長史以登為
司馬後姚萇作亂遣其弟碩德率衆伐興相持久之興
將死告同成曰與卿累年共擊逆羌事終不尅何憾之
深可以後事付卿少弟司馬殄碩德者必此人也卿可
總攝司馬事
徐統見王猛於鄴都竒之召為功曹遁而不應
王猛字景略為苻堅丞相吕光沈毅凝重寬簡有大量
喜怒不形於色時人莫之識也惟猛異之曰此非常人
也
劉化者道術之士也見李特第三子雄化每謂人曰關
隴之士皆當南移李氏子中惟仲雋有竒表終為人主
(仲雋雄字也)
趙廞後蜀人也李庠特第三弟也為威寇將軍封陽泉
亭侯初至蜀廞深器之與論兵法無不稱善每謂所親
曰李玄序蓋亦一時之關張也(玄序庠字)
王齊北燕人初馮素弗跋之長弟任侠放蕩不修小節
故時人未之竒惟齊異焉曰撥亂才也及為宰輔謙虛
恭慎非禮勿動成藻為南宫令馮素弗弱冠自詣慕容
熙尚書左丞韓業請婚業怒而距之復求尚書郎高邵
女邵亦弗許時藻豪俊有高名素弗造焉藻命門者勿
納素弗逕入與藻對坐旁若無人談飲連日藻始竒之
曰吾遠求騏驥不知近在東鄰何識子之晚也當世侠
士莫不歸之
宋謝景仁為桓玄黃門侍郎時高祖為桓循撫中兵參
軍嘗詣景仁諮事景仁與語悦之因留高祖共食未辦
而景仁為玄所召玄性促急俄頃之間騎詔續至高祖
屡求去景仁不許曰主上見待要應有方我欲與客共
食豈當不得待竟安坐飽食然後應召高祖甚感之
江敳為建武將軍初劉穆之世居京口少好書傳博覽
多通為敳所知及敳為將軍以穆之為府主簿
謝混字叔源高祖義旗初建以徐羨之為鎮軍參軍尚
書庫部郎領軍司馬與混共事混甚知之混官終左僕
射
蔡堪之見謝密兄弟謂人曰弘微貌類中郎而性似文
靖(弘微謝密字也)
沈慶之為建威將軍元嘉三十年元凶弑立孝武入謝
義興太守王僧逹歸孝武孝武命為長史初發潯陽慶
之謂人曰王僧達必来赴義人問其所以慶之曰虜馬
飲江王出赴難見其議論開張執意明決以此言之其
至必也僧達果来
桓序為輔國將軍劉敬宣父牢之為鎮北將軍敬宣八
歲喪母晝夜號泣中表異之序鎮蕪湖牢之參序軍事
四月八日敬宣見衆人灌佛乃下頭上金鏡以為母灌
像因悲泣不自勝序歎息謂牢之曰卿此兒既為家之
孝子必為國之忠臣
劉敬宣以劉毅為寧朔參軍時人或以雄傑許之敬宣
曰非常人之才當别有調度豈得便謂此君為人豪耶
然其性外寬而内忌自伐而尚人若一旦遭逢亦當以
陵上取禍耳
韓伯為豫章太守胡藩少孤居喪以毁稱伯見謂藩叔
尚書少廣曰卿此姪當以義烈成名
雷次宗字仲倫豫章南昌人元嘉二十五年徵至京師
開館車駕數幸除給事中不就南齊衡陽元王道度太
子長兄也與太祖俱受學於次宗宣弟問二兒學業次
宗答曰其兄外朗其弟内潤皆良璞也
張邵拜征虜將軍領寧蠻校尉雍州刺史加都督時王
華為侍中護軍初華與邵有隙及華參要親舊為之危
心邵曰子陵(華之字也)方弘至公必不以私讐害正義是任
也華實舉之
劉柳為尚書僕射沈演之年十一柳見而知之曰此童
終為令器
王韶之為吳興太守郡人王道隆兄道迄涉學善書形
貌又美韶之謂人曰有子弟如王道迄無所少
荀伯子潁川人卒於東陽太守王惠素不與謝靈運相
識嘗得交言靈運辨博辭義鋒起惠時然後言時伯子
在座退而告人曰靈運固自蕭散直上王郎有如萬頃
波焉
劉穆之為丹陽尹謝方明性嚴恪與從兄混俱有重名
惟歲節朝宗而已穆之權重當時朝野輻輳不與穆之
相識者惟有混方明郄僧施蔡廓四人而已穆之甚以
為憾方明廓後往造之大悦白高祖曰謝方明可謂名
家駒直置便自是台鼎人無論復有才用
南齊蕭摹之為丹陽尹時高帝父承之少有大志才力
過人摹之及宗人北兗州刺史源之並見知重
張緒為會稽内史陸慧曉清介正立不雜交遊緒見慧
曉童幼便嘉異之稱之曰江東裴樂也
張環為吳郡太守郡人顧暠陸閑並少年未知名環並
引為綱紀後並立名世以為知人
虞悰會稽餘姚人初見武帝帝始為從官家尚貧薄悰
數相分遺每行必呼帝同載帝甚德之卒於光禄大夫
加正員常侍
曹武為散騎常侍武雖武士頗有知人鑒梁武及崔惠
景之在襄陽於時崔方貴盛武性儉嗇無所餉遺獨謂
梁武曰卿必大貴我當不及見今以弱子相托每密送
錢物并好馬時帝在戎多乏就武換借未嘗不得遂至
十七萬及帝即位㤀其惠天監二年帝忽夢如田塍下
行兩邊水深無底夢中甚懼忽見曹武来負武帝得過
曰卿今為天下主乃爾㤀我顧托之言耶我兒饑寒無
依昔所換十萬可還其市宅帝覺即使主書送錢還之
使用市宅子世澄世宗並蒙抽擢三二年間迭為大郡
明諧之為衛尉領中庶子諧之有識計每朝廷官缺及
應遷代密量上所用人皆如言
褚淵為錄尚書事從弟炫少清簡為從舅王景文所知
淵謂人曰從弟廣信獨立乃十倍於我也
張融吳郡錢塘人與杜栖同郡栖徵士京産之子也融
與京産相友每相造言論栖嘗在側融指栖曰昔陳太
丘之名元方比之為劣今方古人何貴融後終於司徒
左長史
殷濔為尚書右丞沈瑀嘗詣濔濔與語及政事甚器之
謂曰觀卿才幹當居吾此職
蕭惠開征西將軍思話之子也丹陽建康人紀僧真少
隨思話及惠開皆被賞遇惠開性苛僧真以微過見罸
既而委任如舊及惠開罷益州還都不得志而僧真事
之愈謹惠開臨終歎曰紀僧真方當冨貴我不見也
沈寅之為領軍丘靈鞠吳興烏程人也靈鞠少好學善
屬文州辟從事寅之寅之曰身昔為州職詣領軍謝晦
賓主坐處正如今日卿將来或復此
劉藏為尚書左丞徐孝嗣始適藏弟舍孝嗣往詣藏藏
退語舍曰徐郎是令僕人三十餘可知矣汝宜善自結
陸修静與張融同郡融弱冠修静以白鷺羽扇麈尾遺
融曰此既異物以奉異人融後為黃門郎太子中庶子
王儉為衛軍武帝起家巴陵王南中郎法曹行參軍遷
儉東閣祭酒儉一見深相器異謂廬江何憲曰此蕭郎
三十内當作侍中出此則貴不可言又稱徐勉有宰輔
之量
王融為中書郎劉孝綽之舅也孝綽幼聰敏七歲能屬
文融深賞異之嘗與同載適親友號曰神童融每言曰
天下文章若無我當歸阿士阿士孝綽小字也
梁劉孝綽父繪齊世掌詔誥孝綽年未志學繪嘗使代
草之父黨沈約任昉范雲等聞其名並命駕先造焉昉
尤相賞好范雲年長繪十餘歲其子孝才與孝綽年十
四五及雲遇孝綽便申伯季乃命孝才拜之後累遷秘
書監
紀少瑜早孤幼有志節嘗慕王安期之為人年十三能
屬文初為京華樂王僧孺見而賞之曰此子才藻新拔
方有高名後為武陵王記室參軍
吕道惠餘杭人范述曾幼好學從道惠受五經略通章
句道惠學徒嘗有百數獨稱述曾曰此子必為王者師
齊文惠太子竟陵文宣王幼時高帝引述曾為之師友
蔡樽為侍中武帝嘗問曰卿門舊尚有堪事者多少樽
曰臣門客沈約范岫久已被升擢此外無人約時為太
子少傅岫為右將軍
張永顧協之外從祖也協字正禮吳郡吴人幼孤隨母
養於永永嘗攜内外甥姪遊虎丘山協年數歲永撫之
曰兒何戲協對曰正欲枕石潄流永歎息曰顧氏興於
此子後為散騎常侍鴻臚卿
顧歡朱异外祖也异年數歲歡撫之謂异祖昭之曰此
兒非常器當成卿門戸後為中領軍贈侍中尚書右僕
射
梁仲德張緬外祖也緬字元長車騎將軍弘策子也年
數歲仲德異之嘗曰此兒非常器非止為張氏寳方為
海内令名也仕至侍中
裴子野河東人為鴻臚卿張纉為太尉諮議參軍尚書
吏部俄為長史兼侍中時人以為早達子野曰張吏部
有喉脣之任已憾其晚矣
阮孝緒謝藺舅也藺晉太傅安八世孫孝緒以其有至
性謂之曾子稍授以經史過目便能諷誦孝緒每曰吾
家元陽也藺後遷散騎常侍
張岱陸倕外祖也倕少勤學為岱所異岱嘗謂諸子曰
此兒汝家之元陽也終於太常卿
陸閑字遐業有風槩與人交不苟合少為同郡張緒所
知仕至揚州别駕
袁炤范雲之親人也雲字彦龍嘗就炤學晝夜不怠炤
撫其背曰卿精神秀朗而勤於學卿相才也雲後為尚
書右僕射
袁粲為衛將軍謝朏為粲長史粲性簡峻罕通賓客時
人方之李膺朏謁既退粲曰謝令不死朏莊之子也
韋叡以齊末多故不欲遠鄉里求為上庸太守加建威
將軍俄而太尉陳顯達護軍將軍崔慧景頻迫京師民
心惶駭未有所定西土人謀之於叡叡曰陳雖舊將非
命世才崔頗更事懦而不武其取赤族也宜哉天下真
人殆興於吾州矣乃遣其二子自結於高祖
沈約為左衛將軍張率為太子舍人與同郡陸倕幼相
友狎嘗同載詣約適值任昉在焉約乃謂昉曰此二子
後進才秀皆南金也卿可與定交繇此與昉友善
袁顗為雍州刺史傅昭幼孤為外祖所養十歲於朱雀
航賣歴日顗嘗来昭所昭讀書自若神色不改顗歎曰
此兒神情不凡必成佳器昭後為散騎常侍金紫光祿
大夫
謝朓文章盛於一時到洽清警有學行朓見洽深相賞
好日引與談論每謂洽曰君非直名人亦乃兼資文武
朓後為吏部洽去職朓欲薦之洽覩世亂深相拒絶
任昉樂安人時到洽除晉安王國左常侍不就遂築室
巖阿幽居者積歲昉有知人鑒與洽兄沼溉並游嘗訪
洽於田舍見之歎曰此子日下無雙遂申拜親之禮又
伏珽有才思好屬文為五言詩善效謝康樂體昉深相
歎異嘗曰此子日下無雙
何點字子晳徵侍中不就杜栖有學業能清言點見栖
歎曰卿風韻如此雖獲嘉譽不永年矣栖果早卒又知
丘遲於幼童稱江淹於寒素悉如其言
徐勉為中兵郎領軍長史瑯琊王元長才名甚盛嘗欲
與勉相識每託人召之勉謂人曰王郎名高望促難可
輕敝衣裙俄而元長及禍時人莫不服其識鑒後勉為
僕射時蔡大寶濟陽考陽人少孤而篤學不倦善屬文
初以明經對策第一解褐武陵王國左常侍嘗以書干
勉大為勉所賞異乃令與其子游處所有墳籍盡以給
之遂博覽羣書學無不綜
諸葛璩瑯琊人臧盾幼從璩受五經通章句璩學徒常
有數十百人盾處其間無所狎比璩異之歎曰此生重
器王佐才也盾後為領軍將軍
明僧紹徵士也劉杳字仲深年數歲僧紹見之撫而言
曰此兒實千里之駒杳後遷尚書左丞
趙伯符孫謙親人也謙字長遜東筦莒人也少為伯符
所知謙年十七伯符為豫州刺史引為左軍以幹稱
周顒汝南人何胤縱情誕節時人未知之也惟劉瓛顒
深器異之後累遷左丞尚書領驍騎中書令拜表辭職
居若耶山高祖踐祚詔為特進右光禄大夫不拜
蔡大寳有重名於江左柳莊初為太府卿少有遠量博
覽墳籍兼善辭令大寳時為岳陽王蕭詧諮議見莊便
歎曰襄陽水鏡復在於兹矣大寳遂以女妻之
王僧辨為申隨都督司馬申為鎮西外兵記室參軍及
侯景寇郢州僧辨據巴陵每進籌策皆見行用僧辨歎
曰此生腰鞬汗馬或非所長若使撫衆守城必有竒績
陳孔奐為中書令虞世基幼沈静喜慍不形於色博學
有高才兼善草隸奐見而歎曰南金之貴屬在斯人及
煬帝即位參掌朝政
蕭暎為吳興太守梁大同初嘗目高祖謂僚佐曰此人
方將遠大
鄧顯沛國人也孔奐會稽山陰人也奐數歲而孤為叔
父虔孫所養好學善屬文經史百家莫不通涉顯時稱
學府每共奐討論深相歎服乃執奐手曰昔伯喈墳索
悉與仲宣吾當希彼蔡君足下無愧王氏所保書籍尋
以相付卒為散騎常侍金紫光禄大夫領前軍將軍
蕭勵江總之舅也總七歲而孤依於外氏幼聰敏有志
性勵名重當時特所鍾愛嘗謂總曰爾行殊異神采英
拔後之知名當出吾右後為尚書令給鼓吹一部
王筠為尚書謝貞從舅也貞年七歲母王氏授論語孝
經讀訖便誦八歲嘗為春日閒居五言詩筠竒其有佳
致謂所親曰此兒方可大成至如風定花猶落乃追步
謝惠連矣繇是名輩知之遷南平王友掌記室事加招
遠將軍
張纉為吏部尚書杜之偉補邵陵王田曹參軍之偉年
位甚卑特以彊識俊才頗有名當世纉深知之以為廊
廟器也
徐陵為少傅聞虞世基名召之世基不往後因公會陵
一見而竒之顧謂朝士曰當今潘陸也因以弟女妻焉
後魏劉庫仁初見道武嶷然不羣嘗謂其子曰有圖天
下之志興復洪業光揚祖宗者必此主也
劉羅辰代人宣穆皇后之兄也父春為北部大人帥部
落歸國羅辰有智謀謂春曰從兄顯忍人也願早圖之
春不以為意後顯果殺春而代立
王猛北海人為苻堅相薛強字威明幼有大志懷軍國
籌略與猛同志友善及桓温入關中猛以巾褐謁之温
曰江東無卿比也秦國定多竒士如生輩尚有幾人吾
欲與之俱南猛曰公求可與撥亂濟時者友人薛威明
其人也温曰聞之久矣方致朝命強聞之自南山来謁
與猛皆署軍祭酒強察温有大志而無成功乃勸猛止
俄而温敗及苻堅立猛見委任其平陽公融為書將以
車馬聘強猛以為不可屈乃止
崔光為司徒元子孝字季業早有令譽年八歲光見而
異之曰後生領袖必此人也又濟南王彧臨淮王之孫
也彧字文若少有才學當時甚美光見而謂之曰黑頭
三公當此人也又元顯和少有節操歴司徒記室參軍
光每見之曰元參軍風流清秀容止閑雅乃宰相之器
又趙彦深年十歲曾候光光謂賓客古人觀眸子以知
人此人當必遠至
游肇為侍中臨淮王昌弟孚少有令譽肇及并州刺史
高聰司徒崔光等見孚咸曰此子當進退人物憾吾徒
衰暮不及見耳
李孝伯為尚書宋孝武鎮彭城魏使孝伯至帝遣長史
張暢與語而帝改服觀之孝伯目帝不輟及出謂人曰
張侯側有人風骨視瞻非常士也
郝軒太原人世名知人崔玄伯為著作佐郎苻丕牧冀
州為征東功曹軒稱玄伯有王佐之才近代所未有也
李彪為御史中尉以李煥有幹用少與酈道元俱為彪
所知
崔浩為司徒薛拔沈毅有器識年始弱冠浩見而竒之
張讜為平夀侯李訢為相州刺史以罪免配為厮役讜
見與語竒之謂人曰此佳士也終不久屈未幾而復為
太倉尚書攝南部事
崔玄伯清河人卒贈司空初高允少孤夙成有竒度玄
伯見而異之歎曰高子黃中内潤文明外炤必一代偉
器但吾恐不見耳
崔挺為北海王司馬初崔光之在貧賤也挺贍遺衣食
嘗親敬焉又識邢巒宋弁於童稚之中並謂終當遠至
世稱其知人後光位至司徒侍中
李沖為尚書宋弁才學雋贍少有美名高祖初曾至京
師見沖因言論移日沖竦然異之退而言曰此人一日
千里王佐才也又崔亮年十歲嘗依季父幼孫家貧傭
書自業時沖當朝任事亮從兄光往依之言亮於沖沖
迎為館客沖謂其兄子彦曰大崔生寬和篤雅汝宜友
之小崔生峭整清徹汝宜敬之二人終將遠至
李崇為尚書令宋維字伯緒諂事元乂為時所忿崇與
尚書左僕射郭祚右僕射游肇每云伯緒凶疎終敗宋
氏幸得殺身耳論者以為有徵後除營州刺史仍以本
將軍靈太后反政以乂黨除名遂還鄉里尋追其前誣
告清河王事於鄴賜死
清河王懌為太傅劉懋性沈雅厚重懌愛其風雅嘗目
送之曰劉生堂堂縉紳領袖若天假之年必為魏朝宰
輔
任城王澄為吏部尚書裴夙為主客郎時澄有知人鑒
每歎美夙以遠大許之
李苗為員外散騎常侍太保城陽王徽司徒臨淮王彧
重之二王頗或不睦苗諫之及徽寵勢隆極猜忌彌甚
苗謂人曰城陽蜂目先見豺聲今轉彰矣
崔衡嘗舉李元愷程駿等終為名器世以是稱之
高允為中書監祖瑩年十二為中書學生尤好屬文允
每曰此子才器非諸生所及終當遠至後為中書侍郎
李神雋為吏部尚書崔彦穆幼明悟神采卓然神雋有
知人之鑒見而歎曰王佐才也後位至侍中
崔亮為吏部侍郎邢邵字子才少時有避遂稱子才焉
年五歲亮見而竒之曰此子後當大成位望通顯
常景河内人為儀同三司車騎將軍蘇亮字景順武功
人少通敏博學好屬文善章奏初舉秀才至雒陽遇景
景深器之退而謂人曰秦中才學可以抗山東將此人
乎又温子昇博覽百家文章清婉為廣陽王深賤客在
馬坊教諸奴子書作侯山祠堂碑文常景見而善之故
詣深謝之景曰頃見温生深怪問之景曰温生是大才
士深繇是稍知之
北齊段長遼西人神武素家貧及聘武明皇后始有馬
得給鎮將長嘗竒神武貌謂曰君有康濟才終不徒然
便以子孫為托及貴追贈長司空擢其子寧而用之
蔡雋廣寧石門人高爽有膽略高祖微時深相親附與
遼西段長太原龐蒼鷹俱有先知之鑒
甄琛為定州長史同郡杜弼幼聰敏琛簡試諸生見而
策問義解閑明應答如響大為琛所歎異其子寬與弼
為友州牧任城王澄聞而召問深相嗟賞許以王佐之
才澄琛還雒稱之於朝丞相高陽王等多相召命
彭樂以斛律光初為侯景部下樂謂高敖曹曰斛律家
小兒不可三度將行後奪人名後至大將軍加太傅
邢邵河間人李繪儀貌端偉神情朗雋邵繪舅也與繪
清言歎其高遠每稱曰若披雲霧如對珠玉宅相之寄
良在此生後位至特進太常卿
任城王湝以李德林器量沈深時人未能測惟湝及趙
彦深魏收陸卭大相欽重延譽之言無所不及後位至
内史令
元嶷為刺史郎基任瀛州騎兵時陳康元為司馬畢義
雲為屬與基竝有聲譽元嶷目曰三賢俱有當世才後
来皆當遠至惟郎騎兵任真過甚恐不足自達陳畢後
並貴顯而基位止郡守
邢子良與王晞遊處晞小名沙彌幼而孝謹淹雅有器
度好學不倦美容儀有風則隨母兄東適海隅邢子良
愛其清悟與其在雒兩兄書曰賢弟彌郎意識深遠曠
達不羣簡於造次言必詣理吟詠性情必臻麗絶恐足
下方難為兄不暇慮其不進也
崔昂謂盧潛及弟士邃云此昆季足為後生之俊但憾
其俱不讀書耳
劉仁之為彭城王韶定州長史孟業家本寒微為州小
吏性廉謹韶拜定州除典籖仁之謂業曰我處其外君
居其内同心戮力庶有濟乎未幾仁之徵入為中書令
臨路啓韶云殿下左右可信任者惟有孟業願專任之
餘人不可信也又與業别執手曰今我出都君便失援
恐君在後不自保全惟正與直願君自勉
徐遵明為國子博士楊慶字伯悦美姿儀性辨慧年十
六遵明見而異之
楊遵彦為尚書右僕射見奉朝請薛道衡嗟賞吏部尚
書隴西辛術與語歎曰鄭公業不亡矣河東裴讞之曰
自鼎遷河朔吾謂關西孔子罕值其人今復遇薛君矣
後周齊王憲嘗遇柳謇之於途異而與語大竒之謇時
為童兒因奏入國子以明經擢第拜宗師中士
謝舉為僕射柳霞為邵陵王府功曹頗協時論舉引霞
與語甚嘉之顧謂人曰江漢英靈見於此矣
李賢幼有志節不妄舉動嘗出遊遇老人鬚眉皓白謂
之曰我年八十觀士多矣未有如卿者必為台牧賢其
勉之賢後至洮州總管
裴侠為郢州刺史梁竟陵守孫暠鄼城守張建並以郡
来附侠見之密謂人曰暠目動言肆輕於去就者也建
神情審定當無異心乃馳唘其状文帝曰裴侠有鑒深
得之矣遣大都督苻貴鎮竟陵而鄼城竟不遣監統及
柳仲禮軍至暠迺以郢叛卒如侠言
于翼為司會中大夫文帝以翼有人倫之鑒皇太子及
諸王等相傅以下並委翼選置其所擢用皆民譽也時
論僉謂得人
隋劉臻為左僕射初楊汪問禮於沈重受漢書於臻二
人推許之曰吾弗如也繇是知名汪仕至吏部尚書
牛弘為吏部尚書所有進用皆稱職吏部侍郎高孝基
鑒賞機悟清慎絶倫然爽俊有餘迄似輕薄文帝多以
此疑之惟弘深識其才推心委任隋之選舉於斯為最時
論彌服弘識度之遠又見李靖為殿内直長重之曰李
生王佐才也
顧言河東人也博學有才罕所推仰與虞世基相見歎
曰海内當共推此一人非吾儕所及也世基後至金紫
光禄大夫
高構字孝基為吏部侍郎見杜如晦少聰悟美風調精
彩絶人深器重之每謂人曰此子有應變之材棟梁之
用又房玄齡年十八射策甲科授羽騎尉校讐秘書省
孝基見玄齡嗟悒不已謂河東裴矩曰僕閱人多矣未
見此賢必成偉器但憾不覩其縱壑凌霄耳
劉炫為太學博士定州義豐人張行成少師事炫勤學
不倦炫謂門人曰張子體局方正廊廟材也
張弼大業末為賊帥李大亮隴西狄道人也好讀書有
文武才幹為賊所獲同輩百餘人皆就死弼見而異之
獨識與語遂定交於幕下
盧思道為散騎侍郎封倫舅也封倫少時思道每言曰
此子智識過人必能致位卿相
薛道衡為司諫大夫溫彦博之父友也彦博幼聰悟有
口辯涉獵書記初道衡及李綱嘗見彦博兄弟三人咸
歎異曰皆有卿相才也
唐劉曇輝孔穎達邑人也穎達年八歲日讀千言未嘗
嬉戲曇輝有知人之鑒深竒之穎達後仕為國子祭酒
岑文本為中書侍郎馬周為中書舍人周有機辯善敷
奏文本謂所親曰吾見馬周論事多矣援引事類商確
古今舉要刪蕪會文切理竒鋒間出高論横飛聽之靡
靡令人忘倦昔之蘇張終賈徒聞斯語今見其人然鳶
肩火色騰上必速恐不能久耳
李勣隋末事李密初得黎陽倉就食者數十萬人魏徵
高季輔杜正倫郭恪皆客遊其所一見於衆人之中即
加禮敬引之内卧談謔㤀倦及平武牢獲偽鄭州長史
戴胄知其所行能尋即釋放更加推薦咸至顯達當時
稱其有知人之鑒勣後位至司空
李文博有知人之鑒張河幼而警悟文博見而竒之與
共結友河後為相州都督范陽郡公
盧承業為揚州長史婁師德弱冠進士擢第授江都尉
承業竒其才嘗謂之曰吾子台輔之器當以子孫相託
豈可以官屬常禮行也師德後為相
朱敬則為正諫大夫同鳳閣鸞臺平章事雅有知人之
鑒凡在品論者後皆如其言及知政事以用人為先桂
州蠻叛薦裴懷左鳳閣舍人缺薦魏知古右史缺薦張
思敬則天以為知人
裴行儉為吏部侍郎時賞拔蘇味道王劇謂曰二公後
當相次掌知鈞衡之任時李敬玄盛稱王勃楊烱盧炤
隣駱賓王等以示行儉行儉曰士之致遠先器識而後
文藝也勃等雖有才名而浮躁炫露豈享爵禄者哉楊
稍似沈静應至令長餘並鮮能令終其後皆如其言
李義琛為雍州長史蘇珦為鄠縣尉義琛謂曰鄠縣本
多訴公近日遂絶訪聞其繇明公為其疎理因顧指廳
事曰此即明公座也但憾遲暮所見耳珦後至吏部尚
書
桓彦範為雒州刺史蕭嵩調雒州參軍彦範見之雅重
待以殊禮
姚崇為紫微令蕭嵩為中書舍人與崔琳王丘齊幹同
列咸未之異而崇許其致遠眷之特深
獨孤信為雒州總管孫思邈弱冠善談莊老及百家之
說兼好釋典信見而歎之曰此聖童也但憾其器大識
小難為用也
吳競仕至相州長史初張鎬風儀魁岸廓落有大志涉
獵經史好談王霸大略少時師事競競甚重之
李華栖筠之族子也栖筠趙郡贊皇人幼孤貧而器度
雄遠體貌瓌傑博覽墳籍無所不通屬文勁迅然本於
理道教化性嚴重寡言造次不妄交接故當時高名之
士皆敬慕之華有知人之鑒每稱其王佐才初自負器
業恥從賓貢隠居於郡共城山下華固勉其應舉一試
登進士第
程楚賓者吕諲鄉人也諲蒲州河東人少修整勵志於
學早孤家貧不能自賑楚賓家富於財遂娶其女楚賓
與子震重其才給其所欲至天寶初舉進士調寧陵尉
杜鴻漸為宰相杜黃裳升進士宏辭科鴻漸深器重之
黃裳後亦為相
于邵為禮部侍郎雅知人初山南東道樊澤嘗舉賢良
方正至京師一見之謂人曰將相之材也五年澤為節
將又北部郎中崔元幹年近五十始舉進士邵異其文
學擢首甲科且曰不十年當掌誥命竟如邵言
裴儆為金吾將軍時邵說遷吏部侍郎以才幹稱談者
或以宰相許之儆語諫議大夫柳載曰以鄙夫所度說
得禍不久矣且說與史思明父子定君臣之分居劇官
掌兵柄亡軀犯順前後百戰於賊庭掠名家子女以為
婢僕者數十人剽盜寳貨不知紀極力屈然後降朝廷
宥以不死獲齒班序曾無厚顔而又遑遑求財崇飾第
宅附託貴倖以求大用不知愧懼而有德色其可久乎
說竟卒於歸州刺史
梁肅為翰林學士初崔羣年未冠舉進士陸贄知貢舉
訪於梁肅議其登第有才行者肅曰崔羣雖少年他日
必至公輔果如其言
韋夏卿為東都留守留心辟士務得才彦其後位至卿
相
高郢為僕射張仲方之父友也初仲方為兒童時郢見
而竒之曰此子非常必為國器吾獲高位必振發之後
郢為御史大夫首請仲方為御史
後唐盧質為張承業管記承業辟馮道為本院巡官承
業重其文章履行甚見待遇時有周玄豹者善人倫鑒
與道不洽謂承業曰馮生無前程公不可過用質聞之
曰我曾見杜黃裳司空寫真圖道之状貌酷類焉將来
必副大用玄豹之言不足信也承業尋薦為霸府從事
趙德均明宗鄉人也高行周事明宗嘗與清泰主分率
牙兵明宗所征無不拱從德均謂明宗曰行周心好謹
厚必享貴位
陳紹光驍將也鄭仁誨幼事紹光紹光恃勇使酒嘗乘
醉抽佩劍將剸刃於仁誨左右無不奔避惟仁誨端立
以俟略無懼色紹光因擲劍於地謂仁誨曰汝有此器
度必當享人間冨貴及紹光典郡仁誨累為右職
晉盧岳明歷象善知人唐末嘗謂李周曰子竒表方頥
隆凖眉目疎朗身長七尺乃將相之材也河東李氏將
有天下子宜事之以求冨貴周辭以母老而歸既而梁
將葛從周拔邢雒唐武皇麾兵南下築壘於青山口周
向背莫決因思岳言乃拔青山寨將張沔落武皇賞之
補萬黃領軍使
司空圖為兵部侍郎姚顗少惷敦厚靡事容貌任其自
然流輩未之重惟圖深器之以女妻焉
册府元龜卷八百四十三
