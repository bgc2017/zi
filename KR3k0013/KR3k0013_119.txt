册府元龜卷一百十九宋王欽若等撰
帝王部
選將
傳曰君子聽鼓鼙之聲則思將帥之臣蓋夫總中權之
任貞出師之律上所注意人之司命故其為重也繇夏
商而上靡得而詳周官司馬掌九伐之法以詰誅暴慢
自漢以來或愼簡智勇委之兵柄乃有備物加禮而表
其待遇分閫假鉞而申之委任方面付之經略諸將稟
其節度推擇之難斯可見矣或斷自宸志或薦於公府
僉諧而登用推誠以付託曷嘗不奮庸而底績哉
周宣王使大夫尹氏策命程伯休父於軍將行治兵之
時使其士衆左右陳列而勑戒之使循彼淮上之旁省
視徐國之土地叛逆者故召穆公作常武之詩以美之
曰王謂尹氏命程伯休父左右陳行戒我師旅率彼淮
浦省此徐土
漢高祖初為漢王王巴蜀時韓信數與蕭何語何竒之
至南鄭諸將道亡者數十人信度何等已數言(度計量也)上
不我用即亡何聞信亡不及以聞自追之人有言帝丞
相何亡帝怒如失左右手居一二日何來謁帝且怒且
喜罵何曰若亡何也(若汝也)何曰臣非敢亡追亡者耳帝
曰所追者誰也曰韓信帝復罵曰諸將亡者以十數公
無所追追信詐也何曰諸將易得至如信國士無雙(為國)
(家之竒也)王必欲長王漢中無所事信(無事用信)必欲爭天下非
信無可與計事者顧王策安決(顧思念也)王曰吾亦欲東耳安
能鬱鬱久居此乎何曰王計必東能用信信即留不能
用信信終亡耳王曰吾為公以為將何曰雖為將信不
留王曰以為大將何曰幸甚於是王欲召信拜之何曰
王素嫚無禮(嫚與慢同)今拜大將如召小兒此乃信所以去
也王必欲拜之擇日齋戒設壇場具禮乃可王許之諸
將皆喜人人各自以為得大將至拜乃韓信也一軍皆
驚又初攻下外黃西收軍於滎陽楚騎來衆王廼擇軍
中可為騎將者皆推故秦騎士重泉人李必駱甲(重泉縣名)
(也地理志屬左馮翊)習騎兵今為校尉可為騎將漢王欲拜之必
甲曰臣故秦民恐軍不信臣臣願得大王左右善騎者
𫝊之(傅音附猶言隨從者)嬰雖少然數力戰乃拜中謁者灌嬰為
中大夫令李必駱甲為左右校尉將郎中騎兵擊楚騎
於滎陽東大破之
後漢光武初赤眉西入關更始使定國上公王匡襄邑
王成丹抗威將軍劉均及諸將分據河東弘農以拒之
赤眉衆大集王匡等莫能當光武籌赤眉必破長安欲
乘釁并關中而方自事山東未知所寄以鄧禹沉深有
大度故授以西討之略乃拜為前將軍持節中分麾下
精兵二萬人遣西入關令自選偏裨以下可與俱者於
是以韓歆為將軍師李文李春程慮為祭酒馮愔為積
弩將軍樊崇為驍騎將軍宗歆為車騎將軍鄭尋為建
威將軍耿訢為赤眉將軍左右于為將師將軍
建武元年帝以王霸曉兵愛士可獨任拜為偏將軍并
將臧宫傅俊兵討周建蘇茂明年春帝使太中大夫持
節拜霸為討虜將軍
二年帝以赤眉延岑暴亂三輔郡縣大姓各擁兵衆大
司徒鄧禹不能定乃遣馮異代禹討之帝送至河陽賜
以乘輿七尺具劍勑異曰三輔遭王莽更始之亂重以
赤眉延岑之酷元元塗炭無所依訴今之征伐非必略
地屠城要在平定安集之耳諸將非不健鬭然好擄掠
卿本能御吏士念自修勑無為郡縣所苦異頓首受命
四年拜馬成為揚武將軍督誅虜將軍劉隆振威將軍
宋登射聲校尉王賞發會稽丹陽九江六安四郡兵擊
李憲時帝幸夀春設壇場祖禮遣之(共工氏之子曰修好遠遊舟車所至)
(足躋所逮靡不窮覽故祀以為祖神祖徂也)
明帝時鄧禹少子鴻好籌策永平中以為小侯引入與
議邊事帝以為能拜將兵長史率五營士屯鴈門
竇固為中郎將坐事廢于家明帝欲遵武帝故事擊匈
奴通西域以固明習邊事拜為奉車都尉與耿忠率萬
二千騎至天山擊呼衍王斬首千餘級
桓帝時橋玄拜將作大匠鮮卑南匈奴及高句驪嗣子
伯固竝畔為寇鈔四府舉玄為度遼將軍假黃鉞馮緄
為太常會長沙蠻寇益陽屯聚積久至延熹五年衆轉
盛而零陵蠻賊復反應之合二萬餘人攻燒城郭殺傷
長吏又武陵蠻夷悉反寇掠江陵間荆州刺史劉度南
郡太守李肅竝奔走荆南皆没於是拜緄為車騎將軍
將兵十餘萬討之詔策緄曰蠻夷猾夏久不討攝各焚
都城蹈籍官人州郡將吏死職之臣相逐奔竄曾不反
顧可愧言也將軍素有威猛是以擢授六師前代陳湯
馮傅之徒以寡擊衆郅支夜郎樓蘭之戎頭懸都街衛
霍北征功刻金石是皆將軍所究覽也今非將軍誰與
修復前迹進赴之宜權時之策將軍主之出郊之事不
復内御己命有司祖于國門詩不云乎進厥虎臣闞如
虓虎鋪敦淮濆仍執醜虜將軍勉之時天下饑饉帑藏
虛盡每出征伐嘗減公卿奉禄假王侯租賦前後所遣
將帥官輙䧟以折耗軍資往往抵罪緄性烈直不行賂
賄懼為所中乃上疏曰埶得容姦伯夷可疑苟曰無猜
盗跖可信故樂羊陳功文侯示以謗書願請中常侍一
人監軍財費尚書朱穆奏緄以財自嫌失大臣之節有
詔勿劾
魏太祖時許禇遷武衛將軍都督中軍宿衛禁兵甚親
近焉初禇所將為虎士者從征伐帝以為皆壮士也同
日拜為將其後以功為將軍封侯者數十人都尉校尉
百餘人皆劍客也
文帝黃初中大將軍曹仁薨以蒋濟為東中郎將代領
其兵詔曰卿兼資文武志節忼愾嘗有超越江湖吞吳
會之志故復授將帥之任
張既為雍州刺史鄒岐為凉州刺史凉州盧水胡伊健
妓妾治元多等反河西大擾帝憂之曰非既莫能安凉
州乃召鄒岐以既代之詔曰昔賈復請擊郾賊光武笑
曰執金吾擊郾吾復何憂卿謀略過人今則其以便宜
從事勿復先請
明帝太和末遼東叛帝欲征之而難其人中領軍楊暨
舉殄夷將軍田豫應乃使豫以本官督青州諸軍假節
往討之
高貴鄉公正元二年八月蜀將姜維寇狄道詔以長水
校尉鄧艾行安西將軍與征西將軍陳泰并力拒維復
遣太尉司馬孚為後繼
甘露二年七月詔曰今車駕駐項大將軍恭行天罰前
臨淮浦昔相國大司馬征討皆與尚書俱行今宜如舊
乃令散騎常侍裴秀給事黃門侍郎鍾會咸與大將軍
俱行
晉文帝時石苞為徐州刺史帝之敗於東關也苞獨全
軍而退帝指所持節謂苞曰恨不以此授卿以究大事
乃遷苞為奮武將軍假節監青州諸軍事
武帝時杜預為度支尚書時帝有滅吳之計而朝議多
違唯預羊祜張華與帝意合及祜病舉預自代因以本
官假節行平東將軍領征南軍師及祜卒拜鎮南大將
軍都督荆州諸軍事給追鋒車第二駙馬
武帝咸康元年四月石季龍寇歴陽癸丑帝觀兵於廣
莫門分命諸軍遣將軍劉仕救歴陽平西將軍趙裔屯
慈湖龍驤將軍路永戍牛渚建武將軍王允之戍蕪湖
司空郗鍳使廣陵相陳光率衆衛京師
簡文帝時殷浩為揚州刺史石季龍死胡中大亂朝廷
欲遂蕩平關河於是以浩為中軍將軍假節都督揚豫
徐兖青五州軍事浩既受命以中原為己任上疏北征
許雒將發墜馬時咸惡之既而以淮南太守陳逵兖州
刺史蔡裔為前鋒安西將軍謝尚北中郎將荀羡為督
統開江畛田千餘頃以為軍儲
孝武帝時王恭為中書令時孝武將擢時望以為藩屏
乃以恭為都督兖青冀幽并徐州晉陵諸軍事平北將
軍兖青二州刺史假節鎮京口初都督以北為號者略
有不祥故桓冲王坦之刁彝之徒不受鎮北之號恭表
讓軍號以超受為辭而實惡其名於是改號前將軍
安帝元興初朝廷將伐桓玄以桓氏世在陜西以大將
軍府司馬桓謙父冲有遺惠於荆楚懼人情向背乃用
謙為持節都督荆益寧梁四州諸軍事西中郎將荆州
刺史假節以安荆楚
後魏道武時長孫肥為鎮遠將軍兖州刺史姚平之寇
平陽帝將討之選諸將無如肥者乃徵還京師遣與毘
陵王順等將六萬騎為先鋒
太武時來太千為征北將軍鎮雲中帝以其壯勇數有
戰功兼悉北境險阻乃以太千巡撫六鎮以防蠕蠕經
略布置甚得事宜
神䴥三年七月聞宋將來寇遂詔大鴻臚卿杜超假節
都督冀定相三州諸軍事行征南大將軍太宰進爵為
王鎮鄴為諸軍節度
司馬文思為廷尉卿宋遣將裴方明擊楊難當於仇池
帝以文思為假節征南大將軍督雒豫諸軍南趨㐮陽
邀其歸路
文成時源懷拜殿中尚書加侍中參都曹事又督諸軍
征蠕蠕六道大將咸受節度
孝文太和中堯暄為南部尚書時梁遣其將陳顯達寇
邊以暄為使持節假中護軍將軍都督南征諸軍事平
陽公軍次許昌會陳顯達遁走暄乃班師
太和十七年孝文南討詔趙郡王幹司空穆亮為西道
都將時幹年少未涉軍旅帝乃除薛裔假節平南將軍
為幹副軍
宣武時邢巒為安西將軍徵授度支尚書時梁遣兵侵
軼徐兖緣邊鎮戍相繼陷殁朝廷憂之乃以巒為使持
節都督東討諸軍事安東將軍尚書如故帝勞遣巒於
東堂曰蕭衍寇邊旬朔滋甚諸軍舛互規致連戍陷殁
宋魯之民尤罹湯炭誠知將軍旋京未久膝下難違然
東南之寄非將軍莫可將軍其勉建殊績以稱朕懷自
古忠臣亦非無孝也巒對曰賊雖送死連城犬羊衆盛
然逆順理殊滅當無遠况臣仗陛下之神筭奉律以摧
之平殄之期可指辰而待願陛下勿以東南為慮宣武
曰漢祖有云金吾擊郾吾無憂矣今將軍董戎朕何慮
哉
蕭寶寅以梁武克建業殺其兄弟避害來奔後永平四
年盧㫤尅梁朐山戍以瑯邪戍主傅文驥守之梁遣師
攻文驥盧昶督衆軍救之宣寶寅為使持節假安南將
軍别將長驅往赴受盧昶節度賜帛三百疋宣武於東
堂餞之詔曰蕭衍送死連兵再離寒暑卿忠規内挺孝
誠外亮必欲鞭尸吳墓戮衍江隂故授卿以摠統之任
仗卿以克捷之規宜其勉歟寶寅對曰讎恥未復枕戈
俟旦雖無申包之志敢忘伍胥之心今仰仗神謀俯厲
將帥誓必拉彼奸勍以清王略聖澤下臨不勝悲荷因
泣涕横流哽咽良久於後盧昶軍敗唯寶寅全師而歸
李平為度支尚書領御史中尉冀州刺史京兆王愉反
於信都以平為使持節都督北討諸軍事鎮北將軍行
冀州事以討之宣武臨式乾殿勞遣平曰愉朕之元弟
居不疑之地豺狼之心不意而發欲上傾社稷下殘萬
民大義滅親夫豈獲己周公行之於古朕亦當行之於
今今委卿以專征之任必令應期摧殄務盡經略之規
勿虧推轂之寄也何圖今日言及斯事因欷歔流涕平
對曰臣愉天迷其心搆此梟悖陛下不以臣不武委以
摠督之任今大宥既敷便應有征無戰脱守迷不悟者
當仰憑天威抑厲將士譬猶太陽之消微露巨海之蕩
熒燭天時人事咸在昭然如其稽顙軍門則送之大理
若不悛待戮則鳴鼓釁鍾非陛下之事又梁遣其左遊
擊將軍趙祖悦偷據西硤石衆至數萬以逼壽春鎮南
崔亮攻之未尅又與李崇乖異詔平以本官使持節鎮
軍大將軍兼尚書右僕射為行臺節度諸軍東西州將
一以稟之如有乖異以軍法從事
楊大眼為中山内史時高肇征蜀宣武慮梁侵軼徐揚
乃徵大眼為太尉長史持節假平南將軍東征别將隸
都督元遥遏禦淮淝
孝明時李崇為征南將軍揚州刺史詔曰應敵制變筭
非一途救左擊右疾雷均勢今朐山蟻寇久結未殄賊
衍狡詐或生詭劫宜遣銳兵備其不意崇可都督淮南
諸軍事坐敦威重遥運聲筭次為尚書令加侍中後北
鎮破落汗拔陵反叛所在響應征北將軍臨淮王或大
敗於五原安北將軍李叔仁尋敗於白道賊衆日甚詔
引丞相令僕尚書侍郎黃門於顯陽殿詔曰朕比以鎮
人搆逆登遣都督臨淮王尅時除翦軍留五原前鋒失
利二將殞命兵士挫衂又武川乖防復陷凶手恐賊勢
浸淫寇連恒朔金陵在彼夙夜憂惶諸人宜陳良策以
副朕懷吏部尚書元修義曰強寇充斥事須捍討臣謂
須得重貴鎮壓恒朔摠彼師旅備衛金陵詔曰去歲阿
那環叛逆遣李崇令北征崇遂長驅塞北返節榆關此
亦一時之盛乃上表求改鎮為州罷削舊貫朕于時以
舊典難革不許其請尋李崇此表開鎮人非冀之心致
有今日之事但既往難追為復略論此耳朕以李崇國
戚望重器識英斷意欲還遣崇行摠督三軍揚旗恒朔
除彼羣盗諸人謂可爾以不僕射蕭寶寅等曰陛下以
舊都在北憂慮金陵臣等實懷悚息李崇德位隆重社
稷之臣陛下此遣實合羣望崇啓曰臣實無用猥蒙殊
寵位妨賢路遂充北伐徒勞將士無勲而還慙負聖朝
於今莫己臣以六鎮幽垂與賊接對鳴柝聲弦弗離旬
朔州名差重於鎮謂實可悦彼心使聲教日揚微塵去
塞豈敢導此凶源開生賊意臣之愆負死有餘責屬陛
下慈寬賜全腰領今更遣臣北行正是報恩改過所不
敢辭但臣年七十自恨老疾不堪敵場更願英賢收功
盛日於是詔崇以本官加使持節開府北討大都督撫
軍將軍崔暹鎮國將軍廣陵王淵皆受崇節度
高樹生太尉謐之子尚氣俠不仕孝昌初北州大亂詔
發衆軍廣開募賞以樹生有威略授以大都督令率勁
勇鎮捍舊藩
周武帝保定四年十月詔大將軍大冡宰晉國公護率
軍伐齊帝於太廟庭授以斧鉞於是護總大軍出潼關
大將軍權景宣率山南諸軍出豫州少師楊檦出軟關
建德二年六月大選諸軍將勖以戎事
梁士彦以軍功拜儀同三司武帝將有事東夏聞其勇
決自扶風郡守除九曲鎮將進位上開府封建威縣公
齊人甚憚焉
隋高祖時相州王謙搆逆帝將擊之問將於高熲答曰
于義素有經略可為元帥帝初然之劉昉進曰梁睿位
望素重不可居義之下帝乃止於是以睿為元帥義為
行軍總管
周搖為豫州總管開皇初突厥寇邊燕薊多被其患前
總管李崇為虜所殺帝思所以鎮之臨朝曰無以加周
搖者拜為幽州總管六州五十鎮諸軍事搖修鄣塞謹
斥堠邊民以安
源雄為朔州總管深為北人所憚伐陳之役高祖下册
書曰於戲唯爾上大將軍朔方公雄識悟明允風神果
毅往收徐方時逢寇逆建旟馬邑安撫北藩嘉謀絶外
境之虞挺劍息韋韝之望沙漠以北俱荷威恩呂梁之
間罔不懷惠但江淮蕞爾有陳僭逆今將董率戎旅清
彼東南是用命爾為行軍總管往欽哉於是從秦王俊
出信州道及陳平以功進位上柱國賜子崇爵端氏縣
伯褒為安化縣伯賜物五千段復鎮朔州
韓洪為廉州刺史時突厥屢為邊患朝廷以洪驍勇檢
校朔州總管事尋拜代州總管
賀若弼周末為壽州刺史及高祖受禪隂有併江南之
志訪可任者高熲曰朝臣之内文武才幹無出賀若弼
者帝曰公得之矣乃拜弼為吳郡總管委以平陳之事
弼忻然以為己任
李衍為介州刺史朝廷將有事江南詔衍行襄州道營
戰船及大衆伐陳授行軍總管從秦王俊出襄陽道
杜彥為洪州總管時雲州總管賀婁子幹卒帝悼惜者
久之因謂侍臣曰榆林國之重鎮安得子幹之軰乎後
數日帝曰吾思可以鎮榆林者莫過杜彥於是徵拜雲
州總管十八年遼東之役以行軍總管從漢王至營州
帝以彥曉習軍旅令總管五十營事及還拜朔州總管
煬帝大業十年齊郡賊盗孟譲寇掠諸郡王世充大破
之帝以世充有將帥才略復遣領兵討諸小盗所向盡
平
唐高祖武德六年八月東南道行臺僕射輔公祐據丹
陽反僣稱宋王遣趙郡王孝恭及嶺南道大使永康縣
公李靖討之
太宗貞觀三年十一月以并州都督李世勣為通漢道
行軍總管兵部尚書李靖為定㐮道行軍總管以擊突
厥
八年十二月命特進李靖兵部尚書侯君集刑部尚書
任城王道宗凉州都督李大亮等為大總管各帥師分
道以討吐谷渾
十三年十二月以吏部尚書侯君集為交河道行軍大
總管帥師伐高昌
十八年十一月命太子詹事英國公李勣為遼東道行
軍總管出柳城禮部尚書江夏郡王道宗副之刑部尚
書鄖國公張亮為平壌道行軍總管以舟師出萊州左
領軍常何瀘州都督左難當副之以伐高麗
高宗永徽二年七月賀魯寇陷金嶺城蒲類縣遣武候
大將軍梁建方右驍衛大將軍契苾何力為弓月道總
管以討之
六年五月命左屯衛太將軍瀘國公程知節等五將軍
帥師出蔥山道以討賀魯
顯慶二年正月命右屯衛將軍蘇定方等四將軍為伊
麗道將軍帥師以討賀魯
四年十一月以邢國公蘇定方為神丘道總管劉伯英
為昆夷道總管以伐百濟
龍朔元年五月命左驍衛大將軍凉國公契苾何力為
遼東道大總管左武衛大將軍邢國公蘇定方為平壌
道大總管兵部尚書同中書門下三品樂安縣公任雅
相為&KR0008;江道大總管以伐高麗
乾封元年十月命司空英國公李勣為遼東道行軍大
總管以伐高麗
三年正月以右相劉仁軌為遼東道總管
總章二年六月遣右衛大將軍凉國公契苾何力為駕
海道大總管三年四月以右威衛大將軍薛仁貴為邏
娑道行軍大總管右衛員外大將軍阿史那道真左衛
將軍郭待封為副領兵五萬以擊吐蕃
咸亨五年二月遣太子左庶子同中書門下三品劉仁
軌為雞林道大總管以討新羅仍令衛尉卿李弼右領
軍大將軍李謹行副之
上元三年三月吐蕃入寇鄯廓河芳四州命雒州牧周
王顯為洮州道行軍元帥領工部尚書劉審禮等十二
總管并州都督相王輪為凉州道行軍元帥領左衛將
軍契苾何力等軍以討吐蕃二王竟不行
永隆二年正月遣禮部尚書裴行儉為定㐮道大總管
帥師討突厥
永淳二年十一月命將軍程務挺為單于道安撫大使
以招討總管討山賊元珍骨篤禄賀魯等
中宗神龍三年五月以屯衛大將軍兼檢校雒州長史
張仁亶為朔方道大總管以備突厥
玄宗開元二年四月庚午勑曰大漠南守長河北介地
險可憑天兵有警夏潦方壮冬冰未合料敵安邊存乎
備預靈武道行軍副大總管右領軍衛大將軍張知運
神氣雄傑兵謀果斷持軍出塞可使單于喪膽抗敵臨
邊足令勇夫增氣宜令先持節赴軍簡行處置并緣邊
州軍兵馬等亦委知運量事均融乃與幽州刺史攝御
史中丞強修計議便宜支備事訖聽暫入京奏事姚崇
職兼樞劇未要即行副既掌同一依軍令
三年夏四月庚申帝以&KR0146;邏禄等部落新歸恐邊境有
虞思建將帥乃下詔曰命彼太師聞乎周頌安得猛士
欽若漢圖朕懷柔百蠻茂育萬姓綏之則教人息戰靖
之則去兵不用故獯戎是逐前史嘗載邊郵為亂先王
必征所以罰其浸驕徵其即叙朔方軍壘接太原之備
胡右地城池控張掖之遮敵是用誡于師旅揚我兵威
誰其任之肅此將命右羽林軍大將軍上柱國河東郡
開國公薛訥左衛大將軍上柱國太原郡開國公郭虔
瓘等既明且哲緯武經文登壇有大將之容辭第有忠
臣之志或斬其愛子掃塵而清北風或俘其名王却地
而盡西海故可以率如羆之勇當非熊之寄然則井陘
之間昔不成列河源之路舊多鑿空設險而張遠謀總
戎而獻長策俾爾之效在於斯舉固當殱其種落告成
於王豈為完我甲兵逸而待寇而已訥可持節充梁州
鎮軍大總管赤水建康河源及緣邊州軍並受節度仍
與郭虔瓘張知運杜賓客相知共為表裏夙設方略虔
瓘可持節充朔州鎮大總管和戎大武及并州以北緣
邊州軍竝受節度仍與張知運甄道一相知共為掎角
勿失權宜訥便特於凉州住凉州都督楊執一為副大
總管虔瓘於并州住并州長史王晙為副大總管宜排
比兵馬精加教練幽州有事即令虔瓘將和戎兵馬從
嘗州土門與甄道一計會共討兇逆其同華等兵及精
騎徤兒并鞍馬等依三月十五日制仍令遠探量事續
遣
十月壬戌制曰古之命將帥訓甲兵所以宣威武而懲
不庭也自非欒郤之裔孫吳之才何以摠中軍而絶大
漠矣右羽林軍大將軍上柱國河東郡開國公凉州鎮
軍大總管薛訥家代名將國朝元臣智湧泉源氣横雲
電廟堂之上則寬而有謀旗鼓之間則勇而無撓頃者
單于地隔驕子夭亡衆已離心魑魅懸首今則須行弔
伐用滅逋逃宜憑推轂之權將待覆巢之勢可持節充
朔方道行軍大總管太僕卿呂延祚謀慮經遠才明沉
斷右威衛將軍兼靈州刺史杜賓客三軍之雄萬人之
敵以之入幕孰不師臧曾謂出車肅兹王命竝宜充副
總管
蕭嵩為兵部侍郎時凉州刺史河南節度王君㚟家在
瓜州為吐蕃大將悉諾邏恭禄所攻河隴震駭俄而君
㚟又為回紇諸部所殺朝廷議以大臣出鎮以静邊隅
乃拜嵩為兵部尚書河西節度判凉州事嵩乃奏裴寬
郭虛巳牛仙客為判官左金吾衛員外將軍張守珪為
瓜州刺史邊境獲安軍師屢捷帝大悦制以嵩同中書
門下三品恩顧莫二
天寶十四年十一月范陽節度使安禄山稱兵向闕詔
以朔方節度副使兼靈武郡太守御史大夫安思順為
戸部尚書弟元貞為太僕卿朔方右廂兵馬使九原郡
太守兼西受降城使郭子儀為衛尉卿員外郎置同正
員兼靈武郡太守攝御史中丞充朔方節度關内度支
副大使知節度事
十五載勑子儀圍雲中收復河朔以朔方節度副使單
于副都護李光弼為雲中太守攝御史大夫充河東節
度副大使知節度事委以東討(代宗實錄載天寶末安禄山反玄宗注意武將)
(光弼子儀皆蒙召見于内殿竝稱旨特拜光弼代禄山為范陽節度使委以東計)
肅宗上元二年二月李光弼兵敗於邙山河陽太守魚
朝恩退保陜州三年二月河中軍亂殺其帥李國貞時
太原節度使鄧景山亦為部下所殺恐其合從連賊朝
廷憂之後軰帥臣未能彈壓勢不獲已遂用郭子儀為
朔方河中北庭潞儀澤沁等州節度行營行興平定國
副元帥充本管觀察處置使進封汾陽王出鎮綘州
三月丙申詔曰時屬艱難用勤師旅元帥之任必藉廟
謀苟非人傑孰允斯寄司徒兼中書令朔方節度副大
使子儀風雲有感星象降生秉文武之姿懷經濟之器
自兇狂搆禍區宇未寧藴忠貞以立身資義勇而成務
加其識度弘遠謀略冲深張飛乃萬人之敵郄縠是三
軍之帥故能掃清強寇收復二京建茲大勲成我王業
雖少康嗣位夏靡贊其功光武中興鄧禹集其事以今
觀古未足多之但以氛祲未清軍戎是急爰求碩德伏
以師貞宜承重委克濟多難可充東京畿及山南東道
并河南諸道元帥仍權知東京留守
五月丙戌詔曰元帥之任實屬於師貞左軍之選諒資
於邦傑自非道申啓沃學貫韜鈐則何以翊分閫而專
征膺鑿門而受律求諸將相允得其人司空兼侍中薊
國公光弼器識弘遠志懷沉毅藴孫吳之略有文武之
才往屬艱難備形忠勇叶風雲而經始保宗社于阽危
繇是出備長城入扶大厦茂功懸於日月嘉績被於巖
廊屬殘寇猶虞總戎有命用擇惟賢之佐式弘建親之
典必能緝寧邦國叶贊天人誓餘丹浦之師勦彼綠林
之盗載申朝奬爰藉舊動宜副出車之命仍踐分麾之
寵仍與天下兵馬元帥趙王係為副知節度行營事
來瑱為潁川郡太守乾元中史思明又陷東京詔瑱為
陜州刺史充陜虢節度使鎮陜州俾遏東寇無何襄州
鎮兵擾亂轉瑱為襄州刺史充山南東道節度觀察等
使
代宗寶應元年七月辛卯詔曰工部尚書兼御史大夫
隴右節度觀察等使大寧郡王僕固懷恩經武大才濟
時良具今以寇窘河雒思用討除宜輟務於西陲俾廓
清於東夏可充朔方行營節度使本官封如故時將收
河雒以懷恩宿將勇而有謀乃委以東討
廣德元年冬吐蕃寇京師乘輿幸陜州以右羽林大將
軍衛伯玉有幹略可當重寄乃拜荆南節度觀察等使
二年正月丁巳詔太子賓客薛景仙為南山五溪谷防
禦使時蕃寇初潰兇徒盗聚山谷或至數百人晝伏夜
動攻害閭里人不甚寧景仙素以勇猛知名及是行也
老幼咸悅
德宗建中四年七月以神策大將軍尚可孤兼御史大
夫充荆襄應援淮西使
興元元年四月帝在梁州臨軒備禮授副元帥渾瑊節
鉞中書令宣制曰寇賊干紀授爾節鉞以戡多難往欽
哉瑊跪曰將相之重悉以寄臣誓當畢力以揚陛下之
休拜受而退八月癸卯加神策軍京畿衛渭南渭北鄜
坊節度及兵馬副元帥司徒兼中書令合川郡王食實
封一千五百戸李晟兼鳳翔尹充隴右節度度支營田
觀察使仍充管内諸軍及涇原四鎮北庭行營兵馬副
元帥改封西平郡王加河東保寧軍節度觀察使太原
尹北都留守檢校司徒平章事北平郡王馬燧奉城軍
及晉慈隰節度竝管内諸軍行營兵馬副元帥以靈鹽
豐夏節度使邠寧振武奉天永平等軍馬副元帥侍中
兼靈州大都督樓煩郡王食實封一千八百戸渾瑊為
河中尹河中綘州節度觀察等使仍充河中同綘陜虢
節度及管内諸軍行營兵馬副元帥改封咸寧郡王
貞元初樊澤為襄陽節度使三年代張伯儀為荆南節
度觀察等使江陵尹兼御史大夫三歲加檢校禮部尚
書會襄州節度曹王臯卒於鎮軍中剽掠擾亂以澤威
惠素著於襄漢復代曹王臯為襄州刺史山南東道節
度使
劉昌初為宣武軍節度使劉玄佐兵馬使貞元三年玄
佐朝京師帝因以宣武士衆八千人委昌北出五原軍
中有退却沮事者昌繼斬三百人遂行尋以本官授京
西行營節度使歲餘授涇州刺史充四鎮北庭行營兼
涇原節度度支營田等使
李自良為河東軍都將德宗欲以自良代馬燧為節度
使自良以事燧久不欲代為軍帥帝以河東密邇突厥
難於擇帥翌日自良謝帝謂之曰卿於馬燧存軍中事
分誠為得體然北門之寄無易於卿即日拜檢校工部
尚書兼御史大夫太原尹北都留守河東節度度支營
田觀察等使
十一年河東節度李自良卒以行軍司馬兼太原少尹
御史大夫李說知府事為河東節度度支營田觀察留
後北都副留守初自良得疾凡六日卒匿喪至明日乃
揚言病丙戌乃告喪先是都虞候張瑶久在軍素得衆
心嘗請告還葬自良未許至是李說與監軍王定遠謀
乃給瑶假以大將毛朝陽代瑶戊子遣以聞先是中使
第五國珍奉使靈朔廻至太原遇自良病困遲留比知
自良死乃馳赴京師先李說使至帝因命國珍齎授誥
命往太原兼勑書三十餘封賜其大將及管内刺史焉
十五年蔡州吳少誠悖逆詔宣武等十節度討之十二
月王師大潰於小溵河時軍既烏合且無統帥諸營兵
馬無多少各有監軍數十人專掌兵制進退討襲互相
規利故未甚與賊交鋒而自潰衂車與戈甲資糧屝屨
竝為賊所有繇是議招討使之選
十六年二月以左神策軍行營塩夏綏銀州節度觀察
押蕃落使韓全義為蔡州行營招討處置使應北路行
營諸軍將士竝取全義指麾陳許節度度支營田觀察
使上官悅充副使
李景略貞元中為河東節度行營司馬歲餘風言回紇
將南下隂山豐州宜得其人帝素知景略居邊練事時
方軫慮中官竇文場在旁復言景略堪任於是以景略
為豐州刺史天德軍西受降城都防禦使
高固建中末為邠寧節度渾瑊禆將李懷光既叛使留
後張昕取將士萬餘人以資援河中固時在軍中斬昕
以徇授前軍兵馬使貞元十七年節度使楊朝晟卒軍
中請固為帥德宗念固前功因而授之累官至檢校右
僕射
册府元龜卷一百十九
