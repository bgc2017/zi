冊府元龜卷二十五宋王欽若等撰
帝王部
符瑞第四
唐肅宗以天寳十五載七月即位於靈武改元至德是
年九月三日帝降誕之辰有慶雲屬天白鶴飛舞於上
所居殿宇翺翔二十餘匝而去十一月辛未長安雲氣
如衣冠備具太史奏天下和平之象
二年七月朔方節度郭子儀奏寧朔縣界荒地廣十五
里有黑禾榖出遍地每日側近百姓掃盡經宿還生前
後可得五六千石其禾圓實味甘美臣以為天啟興王
瑞先百榖故漢稱雨粟周頌來麰豈瑞禾自出家給人
足蓋陛下富教安人務豐敦本光復社稷康濟黎元之
應也臣不勝大慶八月乙未太史奏其日老人星見光
潤明澤十二月癸亥帝受國璽太清宫晨有紫雲見從
殿東南角稍至殿前
乾元元年四月甲寅帝親行享廟禮并祭昊天上帝禮
畢有景雲見於日之南自卯及辰久而方散有頃朔方
告破賊己未懷州刺史王奇光奏河内縣王昇清種麥
數畝皆一莖三穗丁卯太廟殿院北門内柱生芝草兩
莖紫蓋七月庚寅朔方節度使郭子儀奏東京上陽西
金華門外仗舍下見白鼠穴穿之得天下信寳一枚皆
篆書背上雕刻青龍白虎朱雀玄武相盤以為帝德廣
運乾道降祥璿圖永昌坤維耀寳請宣示朝廷詔曰我
國家卜代悠久歴數無疆明神降休靈貺斯格昌符兆
發寳印呈祥皇帝之徽號既彰天子之鴻名又信斯實
累聖致感上玄垂裕豈朕薄德所敢當仁卿國之大臣
獲斯嘉瑞光我盛禮何慶如之
三年五月嵐州上言合河關黃河水四十里間清如井
水經四日而變十一月丙寅左金吾衛大將軍王晟奏
明鳳門有慶雲自欄杆上起盤旋紛郁光彩明耀門官
皆覩焉
上元二年七月甲辰延英殿御座生玉芝一莖三花御
製玉靈芝詩三章八句八月戊辰夜老人星見其色黃
明潤澤而大
元年建子月戊戌冬至有雲迎日日揚光司天監韓穎
奏謹按春秋感精符南至有雲迎日年豐之象建巳月
壬子楚州刺史崔侁表獻定國實玉十三枚一曰玄黃
符如笏長八寸上圓下方近圓有孔黃玉也二曰玉鷄
毛文悉備白玉也三曰榖璧白玉也徑可五六寸其文
粟粒無雕鐫之迹四曰西王母白環二枚白玉也徑六
七寸六曰如意寳珠形圓如鷄卵光如皎月七曰靺鞨
大如巨粟赤如櫻桃八曰琅玕珠二枚長一寸六分十
曰玉玦形如玉環四分缺一十一曰玉印大如半手斜
長理如鹿形䧟入印中以印物則鹿形著焉十二曰皇
后採桑鈎長五六寸細如筯屈其末似金又似銀十三
曰雷公石斧長四寸闊二寸無孔細緻如青玉十三寳
置於日中皆白氣連天侁表云楚州寺尼真如者恍惚
上昇見天帝授以十三寳白中國有災宜以第二寳鎮
之中書門下表賀詔曰太寳禎符時膺昌運皇天不秘
紫府降靈敷上帝之耿光悟神祗之有鑒荷斯戬榖弘
濟艱難冀與兆人同登夀域股肱奉上宗廟福予豈惟
朕躬致此嘉瑞卿咸有一德寅奉休徵將使發揮克諧
輔弼所請宣示中外編入史冊者依乙丑詔元年宜改
為寳應元年其楚州刺史并出寳縣官及進寳官量與
進改隨進寳官典傔等各量與一子官宣示中外宜知
朕意
代宗寳應元年田月己巳即位其日有慶雲見初帝至
飛龍廐座前有紫雲見雲中有三白鶴徊翔又有喜鵲
鳴及將即位仗衛宿設夜分雲霧四合不辨咫尺既曉
朝呼萬歲天地清朝非煙滿空黃氣抱日咸以為聖感
甲戌潞州獲赤雀獻之五月商州上言慶雲見七月己
卯京兆府萬年縣獲三足烏獻之九月戊辰陜州上言
黃河清是夜老人星見黃明潤澤司天少監瞿曇譔奏
曰臣謹按春秋元命苞云老人星明則人主夀昌國多
賢士常以秋分候於南郊所見合秋分之氣當天地之
中伏望編諸史冊宣示朝廷從之甲午太州至陜州黃
河清二百餘里澄澈見底戊戌太州嘉禾生異畝同穎
獻之出示百寮
廣德二年五月己酉河南府上言河陽縣界黃河清踰
月不變十一月鎮南副都護甯齡先言合浦縣海内珠
池自天寳元年以來官吏無政珠逃不見二十年間闕
於進奉今年二月十五日珠還舊浦臣按南越志云國
步清合浦珠生此實國家寳瑞其地元勑封禁臣請採
進許之
永泰元年七月甲寅有三白鹿一白兔見於禁苑觀軍
容使魚朝恩受命廵苑内屯田因獲之以獻朝恩上言
請付史舘編諸簡策手詔答曰白鹿白兔王者嘉瑞和
平之應朕以寡德詎敢當焉卿及將士等務切軍儲克
勤農畝上玄眷祐爰獲禎符所請付史舘者依是月庚
申京兆府上言鄂縣嘉禾生穗長一尺餘穗上粒生重
叠如連珠八月戊子司天臺上言老人星見
二年六月丁未是夜月重輪八月己酉秋分老人星見
於景上黃潤明大十一月乾陵赤兔見獲而獻之
大歷二年三月丁巳河中府獲玄狐獻之出示百寮八
月庚子夜老人星見其色黃明而大十月己卯右羽林
軍獲白雀獻之乙酉有醴泉出於京兆府之櫟陽飲者
多愈痼疾己亥潞州長子縣嘉禾生兩莖同穗十一月
己巳長至司天奏曰日色清明祥風四起請付所司從
之
三年正月晉州獲白雀獻之四月乾陵上仙觀三尊殿
有兩雀銜柴及泥補葺殿之隙壊凢一十五處閏六月
揚州上言和州歴陽縣有三烏同巢七月汴州獲白雀
獻之閬州新井縣連理瓜生九月宣州獲白鼠三獻之
十月太原府上言五色雲見及嘉禾生
四年正月乙亥大雪平地盈尺百寮於宣政殿拜舞稱
慶前年冬少雪故也三月潤州上元縣産芝草一莖四
葉高七寸六月慶雲見於西郊
五年四月癸巳廣州越州竝言慶雲見丁未台州言慶
雲見五月己巳石州上言五色雲見
六年七月己丑華州言甘露降道州上言五色雲見八
月戊辰楚州上言芝草産於淮隂縣是夜老人星見其
色黃明而大丁丑白兔見於太極殿之内廊獲之出示
百寮九月丁酉沂州上言慶雲見十一月潭州上言長
沙縣榮唐里樹下有瓜生同蔕連心永州上言湘源縣
芝草生同根三莖合成一蓋十二月癸酉婺州上言嘉
禾生一莖九穗一莖十二穗
七年五月甲申亳州獲白雀六月丁亥蔡州言慶雲見
是歲大稔
八年四月壬申潞州上言玄宗十九瑞閣有白鶴來翔
五月丁丑鳳翔府上言天興縣嘉禾生一莖二穗六月
戊申梁州獲白雀二獻之庚辰廬州上言廬江縣紫芝
草生一根兩莖一丈五尺又合肥縣棠梨樹上烏鵲同
巢七月丙戌東都留守蔣澳上言太廟殿柱生芝草二
莖太原府上言清源縣人韓景輝養冬蠶成繭詔給復
終身甲午蔡州獲白鵲一獻之婺州上言金華縣李樹
連理乙未蓬萊池獲毛龜出示百寮戊戌内侍省獲白
鼠一出示百寮壬寅神策軍上言金天門外水渠中獲
綠毛元龜獻之八月壬戌太原獲白烏一白鵲一獻之
庚寅亳州獲白鹿一白野鷄一獻之滑州言靈昌縣連
理瓜生及瑞麥一莖三穗九月丁丑京兆府上言梨樹及
林檎樹竝連理戊寅桂州上言芝草生是夜老人星見
辛巳華州上言嘉禾生十月丁未襄州言芝草生庚戌
揚州上言芝草生丁卯鳳翔府獲白鼠獻之太原府上
言嘉禾生十一月鳳翔府上言天興縣禾生一莖三穗
太原府上言夀陽縣嘉禾生兩莖同穗閏十一月丁未
申州上言義陽縣芝草生乙丑衢州上言龍丘縣李樹
上産芝草五莖成都府上言甘露降是月丙子澤州上
言嘉禾生是歲大有年
九年二月庚午鄭州上言李樹上生芝草一莖三月癸
卯亳州上言芝草生京兆府獲白鵲一獻之四月庚戌
汝州上言甘露降甲午隴州獲白鵲一獻之五月丁巳
龍州獲白鵲獻之京兆府上言瑞麥生九莖同穎七月
丁酉廬州獲白鼠二舒州獲白雀一並獻之九月戊申
晉州上言神山縣慶唐觀栢葉松身樹已枯再生十月
己巳申州上言芝草生辛卯鳳翔府上言嘉禾生一莖
兩穗十一月癸亥福州獲白鷰二獻之十二月戊寅寧
州上言嘉禾生衡州上言李樹上芝草生莖連樹根丁
亥婺州上言慶雲見
十年正月壬寅冀州上言嘉禾生五莖生合為一莖乙
巳處州上言李樹連理二月壬申江陵府上言芝草生
壬午處州上言芝草生三月濠州上言芝草生鳳翔府
獲白雀一獻之五月蜀州上言唐興縣李樹上芝草生
三莖漢州上言李樹上芝草生一莖七月癸酉絳州上
言芝草生八月己酉夜老人星見九月乙卯太原府上
言嘉禾生
十一年九月庚辰夜老人星見
十二年正月乙丑渭北行營所獲赤雀二獻之壬申常
州上言甘露降潔白凝泫味同飴蜜五月甲子成都府
人郭遠因樵㸑獲瑞禾一莖有文曰天下太平四字獻
之以示百寮宰臣等奏賀曰頃者賊臣兇狡敢蔽聰明
陛下以時發覺咸就誅放與人更始在物維新浹辰之
間果獲佳應至德之化光賁草木太平之時遂形文字
伏望藏於秘閣宣付史館從之六月癸未苑内獲白鼠
一出示百寮九月戊午夜老人星見十月乙酉潭州上
言慶雲見甲午陸州上言桐廬縣五色雲見十一月己
酉蔡州上言汝陽縣芝草生紫莖黃蓋辛亥京兆府上
言甘露降於城内靖恭坊之南街柳樹味如飴蜜十二
月河中府上言臨晉縣嘉禾生四莖二穗
德宗建中四年五月滑州濮州黃河清
興元元年八月宋亳觀察使奏亳州貞元縣大空寺僧
院李樹植來十四年長一丈八尺今春枝上忽聳高六
尺周回似蓋九尺餘又先天觀玄元皇帝太后陵槐樹
上有靈泉湧出六月忽有靈氣五色見於泉上
貞元元年十一月京兆府奏有人於長興坊得玉璽文
曰天子信璽中書門下表賀請付所司制曰可
三年閏五月陜虢觀察使李泌獻瑞麥一莖五穗七月
京兆府獻嘉禾異本同穗八月淄青節度使李納獻毛
龜詔示百寮十二月同州沙苑監上言白鹿見
四年四月宗正寺獻毛龜七月右神策軍獻瑞瓜三蔓
合為一蔕而生三瓜九月許州奏嘉禾芝草生
五年五月宋州奏大麥一莖九岐者約一百餘本
六年正月防州言櫪連理八月甲寅老人星見是月京
兆府河南府並奏嘉禾異本同穎潮州上言芝草生連
理李樹
七年四月壬寅廣州言甘露降乙卯汴州獻白烏五月
許州獻白烏八月同州言祥雲見
九年五月辛卯左神策監州行營節度使胡堅右神策
監州行營節度使張昌皆表奏初城監州鹵中獲壞土
又置烽堡水路迥遠即時有兩廢鹽井悉生鹽事符聖
德可謂天贊請宣付史舘制曰可是月甲午鄆州言甘
露降
十年五月連州言慶雲見
十一年二月同州獻五色鴈六月河陽華州並獻白烏
八月潞州獻白鸛九月成都言甘露降十一月潭州進
赤烏
十二年五月通州奏九樹甘露降六月京兆府進白鼠
朗州進白烏七月丁酉東都留守進芝草甲辰滑州進
白雀九月徐州奏嘉禾生十二月甲子左神策軍進白
鵲丁亥許州進白麞
十三年八月汴州進嘉禾九月癸亥懷州進嘉禾甲子
幽州奏甘露降十月右神策軍進白雀十二月婺州奏
廳前松樹甘露降
十四年正月蔡州進瑞麥四月婺州奏甘露降閏五月
乙丑滑州奏黃河清戊辰汴州進白烏九月丁未朔中
書門下奏賀峨嵋獲白鷂丁卯中書門下奏賀苑中獲
白鹿
十五年正月潞州進白烏五月丁未延州進玄兔庚寅
韓潭進白鼠七月鳳翔府鷄足山慶雲見
十八年五月眉州上言醴泉出八月徐州獻嘉禾白兔
二十一年七月陜州獻紫芝成都府獻嘉禾辛卯潞州
獻白雀
憲宗以永貞元年八月乙巳卽位是月庚戌荆南獻毛
龜二
元和二年正月詔以湖南所獻古鼎付有司初永州百
姓唐履昌於路側掘得古鼎重一百一十二斤異之故
上獻八月戊辰老人星見
七年十一月東川觀察使潘孟陽上言龍州武安川畬
田中嘉禾生有麟食之復生麟之來一鹿引之羣鹿隨
焉光華不可正視使畫工就圖之并嘉禾一函以獻
九年八月中書門下奏夏綏銀節度使今月八日因取
土修城於西北角近倉掘得釡大小共計二百五十四
並容六㪷已下五㪷以上俱無破損如新器物者伏以
人天所資粒食為本錡釡之大火化是因今大軍方興
此物自出則知向時藏瘞蓋神誘其衷今之彰呈豈天
有所助聖作物感一何昭然望付史舘從之
穆宗長慶元年正月帝饗太廟禮畢出朱雀門中路日
抱珥五色宰臣蕭俛等率兩省供奉官稱賀於馬前
三年四月同州言文宣王廟甘露降
文宗太和元年十一月河中觀察使薛平奏當管虞鄉
縣王賢鄉有白虎入靈峯觀謹按孫氏瑞應圖白虎者
義獸也名騶虞王者德至鳥獸澤洞幽冥則見謹畫圖
進上勅付所司
三年十一月丁丑朔乙卯司天臺上言太陽當蝕不蝕
宰臣率百官表賀
六年七月河陽東川並奏慶雲見八月廣州奏六月二
日慶雲見
宣宗大中八年正月陜州黃河清
昭宗文德元年九月雲韶殿前穿井得甘泉以示百寮
羣臣上表賀曰臣聞至德動天天乃垂甘露神功浹地
地故出醴泉然猶兆自郊圻啓諸甸服未有因於改井
得彼甘泉不離禁掖之中便是殿庭之側澄清若鏡汲
引而固絶羸缾香美如飴濟利而終期勿藥况銀床萬
所玉甃千門味不可以和太羹美不足以調甘食若非
皇帝陛下幽通井德明契天宮則何以革故從新致斯
玄貺移鹹變苦降此休禎臣等幸偶盛時叨塵寵禄思
與堯年野老鑿以興歌願同漢水丈人汲而成藥
哀帝天祐元年九月朱全忠進白兔一隻中書門下表
賀曰今日東頭承旨常郁至奉聖旨者質素光而應候
容潔朗以協時既昭耀於明庭實昭彰於聖德臣等覽
晉中興書徵祥說曰白兔者月精也抱朴子云兔夀千
歲滿五百歲則色白顧野王云王者恩加夀考則白兔
見協太隂之瑞實表坤慈應千歲之祥雅符乾德伏以
皇帝陛下膺圖纂嗣壓紐騰休紹祖宗之丕基示孝慈
於衆彙敦禮耆老委任勲賢所以致八孔之效靈應三
秋而發皓來從月窟疊霜毳以蒙茸獻自梁庭粲冰毫
而皎潔足以增輝瑞諜歸美皇猷聞天遠自於元勲拭
目共觀於多士豈比魯傳趙郡獨歌如練之詞實同晉
獲夀春又繼凝鉛之詠詔曰上天眷祐靈㕙效珍道既
協於坤慈祥乃彰於月窟雪霜是比皎皛可觀全忠道
貫神明功高鼎鼐果因嘉瑞歸善天庭俾頒示於有司
冀流光於不朽再三嘉翫歎注良深
二年八月河南府奏雒苑谷水屯百姓馬會榖地内有
嘉禾合穗謹隨表進者詔曰多稼如雲已稱大稔異畝
同穎益表殊祥張全義尹正邦畿從容廊廟動必垂於
惠化静每著於燮調佐時之略彌章阜俗之風益顯爰
昭玄貺可卜豐年訓農遐掩於衛文獻瑞迥同於唐叔
載觀禎異尤切歎嘉仍付史舘
後唐莊宗同光元年十二月亳州太清宮道士奏聖祖
玄元皇帝殿前枯檜再生枝畫圖以進宣示百官其表
云按瀨鄉記此樹枯來莫知年代自高祖神堯皇帝武
德二年太上老君見於晉州羊角山語樵人吉善行云
為報唐天子吾是爾遠祖亳州曲仁里是吾降生之地
有枯檜重榮唐祚永興高祖遂於羊角山置興唐觀其
地改為神山縣封羊角山為龍角既至亳州果有枯檜
樹復生枝蓊欝後因安禄山僭號之時萎悴及禄山殄
滅玄宗翠華歸奏枝葉復榮今年十月中又於其上再
生一枝約長二尺聳身直上迥出凌虛葉密枝繁獨異
衆木勑當聖祖舊殿生枯檜新枝應皇家再造之期顯
大國中興之運同上林仆柳祥既協於漢宣比南頓嘉
禾瑞更超於光武宣標史冊以示寰瀛宜委本州太清
宫副使常加簡察兼令功德使差道士一人往彼告謝
仍付史舘編錄
三年正月西都留守張筠奏昭應縣華清宮道士張冲
虛狀四聖天尊院枯檜樹重生枝葉畫圖以進三月唐
州奏淮瀆廣閏王廟前有兩樹東西相去七尺五寸其
樹各出地亦七尺五寸兩樹相向連理五月許州進納
兩岐麥一科其月汴州進兩岐麥兖州奏任城縣百姓
大麥地内有兩岐三穗至四穗者八月丙子夜平明夀
星見十一月青州符習奏萊州即墨縣人鄉貢士李夢
徵室内柱上生芝草兩岐畫圖而進勅符習累居藩翰
屢顯政能静以臨人寬而得衆撫裕巳彰於惠愛輔時
又致於休徵固得和氣潛蒸靈芝遽產同九莖而表瑞
比三秀以呈祥載閱奏陳良深嘉歎
三年三月振武節度使雒京内外蕃漢馬步使朱守殷
奏臣脩雒陽月波堤至立德坊南古岸得玉璽一面上
進伏以皇帝陛下明德動天聖靈御宇遂使千年之瑞
出於九地之間輝煥簡編光華帝道臣竊觀異瑞益表
太平勑玉以呈祥印惟示信况坊名立德地近雒陽當
鳳歷之再新與龜書而叶瑞獲兹至寶得自忠臣所宜
載在簡編垂為盛美可送中書門下宣示百官宰相豆
盧革等驗其篆文曰皇帝行寳四字圓方八寸厚二寸
皆細交龍光瑩精妙莫知湮墜之由也謹按自秦漢以
來天子之璽六文曰皇帝之璽皇帝信璽皇帝行璽天
子之璽天子信璽天子行璽至玄宗時惡神器以璽為
名改名國寳漢末董卓遷獻帝於長安燔燒雒陽宫袁
術將孫堅攻卓收復京城營於城南軍士見甄宮井上
有五色氣入懼不敢汲堅令浚井得漢傳國璽文曰受
命於天既夀永昌方圓四寸細交五龍一角小缺王莽
逼奪之時投地稍損議者意張譲劫帝出奔掌璽者投
之甄井也自六璽之外有傳國璽即謂此受命璽也起
於秦相李斯為之傳於高皇帝即漢末甄井所得即乘
輿六寳之一也自隋末迄今喪亂弘多湮墜者耻而不
言好事者落然無記吁哉守殷又於積善坊役所得古
文錢四百五十六一十六文得一元寶四百四十文順
天元寳守殷進納勑凢窺奇異盡繫休明所獲錢文式
昭玄貺得一者佇歸於一統順天者式契於天心道煥
一時事光千載殊休繼出信史必書宜付史舘四月陜
州柳溪樹連理五月陜州進白兔八月己卯司天奏老
人星見十月癸亥司天奏老人星見其月密州諸城縣
人徐覇送芝草兩莖嘉禾九穗刺史李紹岳畫圖以進
明宗天成元年十月巴州進嘉禾合穗并圖十一月密
州獻芝草并圖宣示中書門下百寮稱賀
二年四月郢州進白鵲五月癸亥懷州進白雀乙丑滄
州進白鵲六月巴州進兩岐麥其月兖州進三足烏華
州上言鄭縣羅文鄉百姓李存家有兩岐麥畫圖進上
八月丁酉青州進芝草其月壬寅平明前壽星見於丙
上
三年九月閬州上言度支廵官陳知禮家生芝草兩本
畫圖以進是月宰臣王建立進玉杯壹隻上有傳家國
寳萬歲杯字水運都將段洪趙實於臨河縣下得之
四年七月遂州夏魯奇進嘉禾一莖九穗勅旨三秀靈
芝標仙籍而㒺資世務九莖嘉榖按地諜而實表豐年
既呈殊異之祥雅叶治平之運宜付史舘編記
八月戊戌司天奏老人星見其色黃明
長豐元年七月宿州進白兔以銀籠盛之八月丁未司
天奏老人星見黃明潤大在井十一度時帝御便殿對
宰臣因問曰司天奏老人星見卿等見否馮道曰老人
夀星也每歲秋分見為常其色黃明則表聖夀臣等雖
不見星出則定矣
三年十月萊州卽墨縣人王友家生芝草一莖三枝其
枝又分兩岐或三岐上漸闕成片而圓色紫其片即為
葉葉莖一色其表白高尺餘青州節度使進之并圖上
又出宮中舊獻芝草四株其色莖葉皆同而枝葉多少
為異耳
末帝清泰三年六月洺州獻野繭二十斤
晉高祖天福五年五月宋州貢瑞麥兩岐八月萊州芝
草生
六年八月登州蓬萊縣民楊蔚家芝草生畫圖進之
七年四月甲寅朔避正殿不視朝司天前奏日蝕故也
是月百官守司太陽不虧上表稱賀
少帝天福八年有白烏棲於作坊桐樹作坊使周務勍
上言令捕而進之
開武元年六月襄州獻白鵲
漢高祖天福十二年二月辛未即位於晉陽乙酉陽曲縣
令崔握遣主簿呂光鄴進白兔壹隻帝覽而嘉之識者
曰殷有白狼周有白魚唐有白雀皆為瑞况帝以乙卯
降生而有此兆得不為大慶乎四月星官奏有氣黃紫
多龍鳳之狀坱漭盤旋不離城上識者曰天不能無雲
而雨不能無氣而立今瑞氣如此劉氏其大昌盛乎
隱帝乾祐二年四月潁州獻紫兔白兔皆緘之於櫝出
示羣臣六月潁州獻白鹿
三年五月澶州衛南縣民王綰田麥兩岐凢十二莖二
十四穗曹州乘氏縣民王豐麥一莖三穗
周太祖廣順二年四月徐州以兩岐麥二十本來獻八
月靈武獻嘉禾二銀盤
世宗顯德元年正月朔日後景色昏晦日月多暈及帝
即位之日天氣晴朗中外肅然五月丁亥是夕月重輪
是月辛卯世宗親征河東午後慶雲見於西南既晡風
雲雨雹起於東北
五年二月登州貢芝草三枝十月登州刺史劉福進牟
平縣畫到芝草圖一面十二月丁丑朔朗州上言醴陵
縣玉仙觀山門中舊有田二萬餘頃久為山石閉塞昨
於七月十七日夜有暴雷霹開其路復通詔褒之
六年正月唐州民於野田中得玉璽玉紐本部遣使來
上
册府元龜卷二十五
