册府元龜卷七百一宋王欽若等撰
令長部
總序
古者列爵惟五分土惟三文軌所通諸侯而已縣道之
制盖未聞焉周初小司徒之職都鄙之制四甸為縣方
一十里周書千里百縣其名雖肇其地尚小東周之末
諸侯強大封内之縣制始盛矣掌其政者魯謂之宰仲
尼為中都宰是也齊謂之大夫齊威王封即墨大夫烹
阿大夫是也楚謂之尹沈尹戍為方城之外縣尹是也
亦謂之公葉公諸梁是也秦氏罷侯置守以郡統縣其
制萬戶已上置令秩千石至六百石减萬戶置長秩五
百石至三百石所職治民顯善勸義禁姦罰惡理訟平
賦恤民時務秋冬集課上計於所屬郡國其列侯所食
者為國國置相所掌如令長皇太后皇后公主所食曰
邑有蠻夷曰道皆置令長漢因之秩六百石以上皆銅
印墨綬三百石銅印黃綬成帝綏和初又詔長相皆墨
綬哀帝建平中復黃綬後漢自千石令至四百石長皆
墨綬哀帝三采青赤紺淳青質長丈六尺八十首其屬
官丞一人署文書典知倉獄大縣尉二人小縣一人主
盗賊各置諸曹掾有廷掾勸農掾制度掾之類其餘大
約如郡員丞尉秩四百石至二百石名為長吏計食佐
史百石以下名為小吏統内五家為伍十家為什百家
為里里有魁以相簡察十里為亭亭置長以禁盗賊十
亭為鄉鄉置有秩三老嗇夫凡五千戶置有秩秩百石
小者置嗇夫皆主知民善惡為役先後知民貧富為賦
多少三老掌教化凡孝子順孫貞女義婦讓財救患及
學士為民法式者皆表其門以興善行游徼掌徼循禁
司姦盗又有鄉佐主收賦税丞尉而下並兩漢之通制
也後漢以雒邑京邑所治屬官差多故丞有三人焉魏
循漢制晉千戶以上及州治下皆置令减此置長並銅
印墨綬朝服進賢一梁冠雒陽置六部尉大縣二尉次
縣一尉小縣一尉又有主簿錄事史主記室史門下書
佐幹游徼議生循行功曹史小史廷掾功曹史小史書
佐幹法門曹幹金倉賦曹掾兵曹史吏曹史獄小吏獄
門亭長都亭賊捕掾等戶不滿三百以下職吏十八人
散吏四人三百以上職吏二十八人散吏六人五百以
上職吏四十人散吏八人千以上職吏五十三人散吏
一十二人千五百以上職吏六十八人散吏一十八人
三千以上職吏八十八人散吏二十六人鄴及長安置
吏得同三千戶之制又縣戶百五已上置鄉三千已上
置二鄉五千已上置三鄉萬已上置四鄉鄉置嗇夫一
人千戶已上置治書史一人千戶以上置史佐各一人
正一人千五百已上置史一人佐二人又統内百戶置
里吏一人千戶以上置較官掾一人又皆置方略吏四
人宋齊已後多如晉制縣令秩千石者銅印環劒墨綬
朝服進賢冠兩梁餘並一梁亦有帶雜號將軍而為之
者亦有以臺省而帶之者後魏縣置三令長為封國者
置相雒陽令其品從五上縣令相其品六中縣令相其
品七下縣令相其品七下孝文初制縣令能静一縣劫
盗者兼治二縣即食其祿能静二縣者兼治三縣三年
遷為郡守太和中復次職令其祿甚厚京官清貧者或
帶縣令以優之其後用人益雜但選勤舊令史為之而
搢紳耻居焉北齊制縣自上上至下下凡九等之差上
上上中縣其品並從五鄴臨漳成安三縣同之上下縣
其品六中上中中中下其品從六下上縣其品七下中
下下縣其品從七然用人尚濫武成帝搜揚世胄子弟
總召集神武門宣旨慰諭而授之自是始用士人凡上
縣有丞尉先迎功曹先迎主簿功曹主簿錄事及兩曹
戸曹金曹租曹兵曹等掾市長等員合五十四人上中
上下縣逓减五人中上縣减六人中中縣减五人中下
至下下縣逓减一人各置白直以供役鄴臨漳成安三
縣其員差多鄴又領右部西部三尉凡一百三十五里
臨漳又領左部東部二尉凡一百一十四里成安又領
後部北部二尉凡七十四里里各置正後周長安萬年
縣令正五命七千戶以上令亦同之四千戶以上縣令
正四命二千戶以上令四命五百戶以上令正三命戶
百以下令三命隨增大興長安河東雒陽四縣令為正
五品諸縣以閒劇衝要為等級屬官改尉為正唐制有
赤縣畿縣望縣緊縣上縣中縣中下縣下縣之差赤令
其品正五畿令其品正六上縣令其品從六望緊同之
中縣令其品正七下縣令其品從七其後又有次赤次
畿之名後魏已後冠服並隨其品焉亦有假臺省官以
榮之者屬官置錄事司功司倉司兵司法司士略如周
制丞為副貳如州上佐主簿撿轄如州錄事參軍尉分
治諸曹如州判司統内百戶為里里置正五里為鄉置
耆老亦曰父老五代因之夫一同之地有社稷焉有吏
民焉可以事神可以為政有督責之令有刑罰之威勸
課以率下貢賦以奉上盖生民舒惨之所屬國家休戚
之所同至于丞尉而下皆亦攸助其治居其任者可不
重乎今故銓次其善惡之迹以為後世之戒焉凡二十
一門
選任褒異公正
選任
令長參五等之列布一同之政苟非選任曷補風化所
以藴幹才而有聲因篤行而辟召若非務其幹蠱守以
廉勤恕察民情精深理道則曷能與於此哉故曰正理
之本必在于親人親人之官莫切于令長斯之謂矣
漢嚴延年任侍御史坐法致死亡命會赦出丞相御史
府徵書同日到延年以御史書先至詣御史府復為掾
宣帝識之(識其前劾霍光擅廢立)拜為平陵令
尹賞為粟邑令左馮翊薛宣奏賞能治劇徙為頻陽令
後以御史舉為鄭令成帝永始元年延間長安中姦猾
浸多閭里少年羣輩殺吏受賕報仇(或有自怨于吏或受人賄賂為仇讐)
(也)相與探丸彈(為彈丸作赤黑白三色而共探取之也)得赤丸者斫武吏
得黑者斫文吏白者主治喪(其黨與有為吏及他人所殺者則主其喪事也)城
中薄暮塵起剽劫行者死傷横道枹鼓不絶(枹擊鼓椎也)賞
以三輔高第選守長安令得一切便宜從事
後漢吳祐以光祿四行遷膠東侯相(漢官儀曰四行敦厚質樸遜讓節儉)
韓韶辟司徒府時太山賊公孫舉偽號歴年守令不能
破散多為坐法尚書選三府掾能理劇者乃以韶為嬴
長賊聞其賢相戒不入嬴境
魏何䕫為太祖司空掾屬時東南多變太祖以東郡為
鄼令䕫為城父令諸縣皆用名士以鎮撫之其後吏民
稍定
鄭揮字文公避難淮南太祖聞其篤行召為邵陵令
蜀鄧芝字伯苗先主定益州為郫邸閣督先主出至郫
與語大竒之擢為郫令
南齊沈憲為左軍司馬太祖以山隂戶衆難治欲分為
兩縣武帝啓曰縣豈不可治但用不得其人耳乃以憲
帶山隂令治聲大著孔稚珪請假東歸謂人曰沈令料
事特有天才
傅琰初為山隂令有能名及為江夏王錄事參軍太祖
輔政以山隂獄訟煩積復以琰為山隂令
陳沈君高為廷尉卿宣帝太建元年東境大水百姓饑
敝乃以君高為貞威將軍吳令
蕭弘為中庶子以疾去官明年京師多盗乃復起為貞
威將軍建康令
褚玠為中書侍郎太建中山隂縣多豪猾前後令皆以
贓汙免宣帝患之謂中書舍人蔡景歷曰稽隂大邑久
無其宰卿文士之内試思其人景歷進曰褚玠廉儉有
幹用未審堪其選不帝曰甚善卿言與朕意同乃除戎
昭將軍山隂令
北齊路去病為殿中侍御史以正直知名時敕用土人
為縣宰以去病為定州饒陽令
後周辛昂為龍州長史領龍安郡時事成都一方之會
風俗舛雜尉遲迥平蜀以昂逹於從政表昂行成都令
唐權懷恩高宗時為尚乘奉御有奉乘安畢羅善于調
馬帝頗狎之懷恩因奏事遇畢羅在帝左右言戲無禮
懷恩既退執而杖之帝知而嗟賞謂侍臣曰懷恩乃能
不避強禦真良吏也即日擢為萬年縣令
竇申德宗時為司勲員外郎貞元二年正月詔曰政理
之本必在於親人親人之官莫切于長令臺郎御史選
重當時得以分朕之憂司勲員外郎竇申等十人咸以
器能精深理道輟於周行往涖通邑申可長安縣令鄭
珣瑜檢校吏部員外郎兼奉先縣令常武檢校禮部員
外郎兼昭應縣令賈全咸陽縣令兼監察御史韋貞伯
藍田縣令兼監察御史崔淙以原縣令兼侍御史王倉
檢校比部員外郎兼美原縣令李曾盩厔縣令兼監察
御史李鯤富平縣令兼殿中侍御史
韋夏卿為刑部員外郎時久旱詔于郎官中選畿赤令
繇是改奉天縣令
馮伉貞元中為膳部員外郎澤潞節度使李抱真卒充
弔贈使抱真男遺伉帛數百疋不納又專送至京伉因
表奏固請不受屬醴泉闕縣令宰臣進人名德宗意不
可謂宰臣曰前使澤潞不受財帛者此人必有清政可
以授之遂改醴泉縣令
梁季文矩為司門郎中太祖開平元年六月以文矩為
開之縣令司勲員外郎孫拙為浚儀縣令先是二邑皆
吏部注授今昇為赤縣故命二省郎理
褒異
夫賞有功褒有德帝王之彛典也古者子男之任實列
于諸侯宰字之官或選于郎署盖民政之攸係而教化
之所出也西漢而下暨夫五代乃有知識深遠材用周
敏潔身以馳譽勤職而集事布優異之政著殊尤之績
獄訟稀簡寇盗衰息以至濟危窘而有備制彊禦而不
懾力勸乎耕稼誕宣其條教由是增之爵秩進諸章綬
或降彼恩詔臨問其勤勞或載在冊書激勸乎羣萃或
寵之蕃錫或賜之嘉名斯皆薰灼其聲猷便蕃其崇奬
咸用編次式垂于後
漢王尊行美陽令事宣帝行幸雍過虢尊供張如法而
辦(尊雖行美陽令而就虢供張也)以高第擢為安定太守
後漢卓茂前漢末為密令有異政光武即位下詔褒之
拜太𫝊封褒德侯
歐陽歙為原武令光武初平河北到原武見歙在縣修
政遷河南都尉
孔奮建武初守姑臧長光武詔書以為治有絶迹賜爵
關内侯
董宣為雒陽令卒于官光武詔遣使者臨視惟見布被
覆尸妻子對哭有麥數斛敝車一乘帝傷之曰董宣廉
潔死乃知之帝以宣嘗為二千石賜文綏葬以大夫禮
拜子並為郎中
馮魴遷郟令光武車駕西征隗囂潁州盗賊羣起郟賊
延褒等衆三千餘人攻圍縣舍魴率吏士七十許人力
戰連日弩矢盡城䧟魴乃遁皇帝聞其反即馳赴潁川
魴詣行在所帝案行闘處知魴力戰乃嘉之曰此健令
也
祭彤為襄賁令時賊鈔掠到官誅鉏姦猾縣界清靜詔
書增秩一等賜縑百疋
寒朗為濟陽令以母喪去官百姓追思之章帝東廵狩
過濟陽三老吏人上陳朗前政狀帝至梁見朗詔三府
為辟首由是辟司徒府
魯恭為中牟令有異政河南尹袁安上書言狀章帝異
之會詔百官舉賢良方正恭薦中牟名士王方帝即徵
方詣公車禮之與公卿所舉同恭在事三年州舉尤異
後拜侍御史
魯丕恭之弟也為新野令州課第一擢拜青州刺史
陳重為細陽令舉尤異遷會稽太守
臧旻為盧奴令冀州舉尤異遷揚州刺史
童恢為不其令青州舉尤異遷丹陽太守
魏楊沛漢末為新鄭長太祖為兖州刺史西迎天子所
將千餘人皆無糧沛進乾椹太祖喜後太祖以為鄴令
已拜太祖見之問曰以何治鄴沛曰竭盡心力奉宣科
法太祖善之顧謂坐席曰諸君皆可畏也賜其生口十
人絹百疋既欲以勵之且以報乾椹也
崔林河東武城人太祖定冀州召除鄔長冀無車馬單
步之官太祖征壺關問長吏德政最者并州刺史張陟
以林對于是擢為冀州主簿
吳張純字元基補廣德令治有異績擢為太子輔義都
尉
晉郤正初仕蜀為祕書郎入晉除安縣令武帝泰始八
年詔曰正昔在成都顛沛守義不違忠節及見受用盡
心幹事有治理之績以正為巴西太守
竇允為謁者泰始中詔曰當官者能潔身修己然後在
公之節乃全身善有章雖賤必賞此興化立教之務也
謁者竇允前為浩長以修勤清白見稱河右是當擢用
使立行者有所勸主者詳復參訪有以旌表之拜臨水
令
夏謖為鄴令卒咸寧元年以謖有清稱賜榖百斛
宋劉真道為錢塘令文帝元嘉十三年東饑帝遣揚州
治中從事史沈演之廵行在所演之上表薦真道政績
為治民之良宰帝嘉之賜榖千斛以真道為步兵校尉
江秉之為山隂令以在縣有能遷補新安太守
梁何遠為武康令勵廉節正身率職民甚稱之高祖聞
其能擢為宣城太守自縣為近畿大郡近代未之有也
陳褚玠為山隂令縣民張次的王休達等與諸猾吏賄
賂通姦全丁大戶類多隱沒玠乃鎻次的等以其狀啓
臺宣帝手勑慰勞
北齊薛琡初仕後魏為雒陽令孝明時京師久旱悉召
集華林理問惟雒陽獄有三人帝嘉之賜絹百疋
後周路去病初仕北齊為饒陽令有能名武帝平齊重
其能官隂郡守公孫景茂二人不被替代發詔褒揚
隋房恭懿高祖開皇初吏部尚書蘇威薦為新豐令政
為三輔之最時雍諸縣令每朔謁帝見恭懿必呼至榻
前訪以理人之術蘇重薦之超授澤州司馬
劉曠為臨潁令清名善政為天下第一尚書左僕射高
熲言其狀高祖召之及引見勞之曰天下縣令固多矣
卿能獨異于衆良足美也顧謂侍臣曰若不殊奬何以
勸于天下優詔擢拜黃州刺史
郭絢為漆縣丞煬帝問納言蘇威天下清名第一者誰
威以絢對帝賜絢帛百疋令朝集使送至郡郊以旌異
焉
唐李大亮高祖武德初為土門令勸以墾闢歲因大稔
時太宗居藩撫廵北境聞而嘉之賜馬一疋帛五十叚
王甫武德初年為醴泉縣令有善政賜帛五十叚賞之
賈敦實為饒陽令政化清淨老幼懷之時兄敦頥復授
瀛州刺史舊制大功已上不復連官朝廷以其兄弟在
職俱有能名遂不遷替
韋崇德為葉縣令高宗咸亨二年冬幸許汝等州詔賜
崇德絹百疋表清節也
鄧玄挺為頓丘令為縣有異政璽書勞問
馮元淑為清漳令政有殊績又歴浚儀始平二縣令中
宗時降璽書勞勉仍令史官編其事迹
李朝隱為長安令有宦官内寺伯干以非法朝隱正色
叱之仍繫于獄睿宗下制褒之曰夫不吐剛而諂上不
茹柔而黷下者君子之事也踐霤必繩登車無屈者正
人之務也中大夫行長安縣令李朝隱見義不回強直
自遂亟聞佳政累著能名近者中官入官有干儀式遂
能責之以禮繩之以愆但宦竪之流多有憑恃柔寬之
代必弄威權每觀載籍嘗為嘆息朕規戒前古勤求典
憲能副朕意實在斯人虞延持皇后之客梅陶鞭太子
之傅古稱遺直復見于今思欲旌其美行遷以重職為
時當閱戶政在養人宜加一階用表剛烈
劉思穆為深州饒陽縣令崔懷嶷為冀州信都縣令玄
宗開元三年並以課績居最各賜物三十疋勑有司待
秩滿日優與處分
唐昇為河東縣令代宗大歷七年褒昇階至朝散大夫
更留三年旌善政也
韋滌為涇陽令德宗貞元二年正月詔曰滌有禦灾之
術有字物之方人不流亡事皆辦集惟是一邑之内獨
無愁怨之聲古之循良何以邁此可檢校工部員外郎
兼本官賜緋魚袋并賜衣一襲絹一百疋馬一匹凡百
君子各宜自勉
鄭珣瑜為奉先令韋武為昭應令崔琮為華元令韋貞
伯為藍田令李曾為盩厔令貞元三年五月詔以珣瑜
為饒州刺史武為遂州刺史琮為歙州刺史貞伯為舒
州刺史曾為郢州刺史錄善政也各賜馬一匹并綵物
衣服以遣之
王正雅為萬年縣令當穆宗時京邑號為難理正雅抑
強扶弱政甚有聲會柳公綽為京兆尹於帝前褒稱帝命
以緋衣銀章就縣宣賜遷戶部郎中
梁劉羣為長子令開平二年三月太祖在澤州羣率人
戶來見且言久在山谷保護親族每與軍前潜探報蕃
賊行止時亦供餽芻粟逓相告報帝嘉其忠節乃賜羣
章服百姓賑而遣之
李濟美為開封令薛昭文為浚儀令乾化二年開封尹
以其課最來上請未除替勑曰李濟美等宰邑浩穰有
及物之政朕甚嘉之宜量留一年
後唐王延禧攝湯隂縣令柳承翰攝主簿明宗天成元
年八月並賜緋魚袋以帝赴難時經過供頓之勞也
李温美為博州武水縣令廢帝清泰二年縣民郭贇而
下再經州將陳狀乞奏留之觀察使言温美公廉無濫
賦于民實為良吏詔曰州縣量留已有規制李温美賜
緋魚袋
晉趙賚為壽長令高祖天祐四年七月詔考滿之外量
留三年飛蝗避境故也
漢劉繼儒晉末為晉陽縣令兼昌陵臺令開運三年詔
曰興王舊地原廟所存載懷瞻奉之心允屬循良之吏
以爾蒞官有政晉人美之假其省銜許留周歲更圖盡
瘁以稱陟明可檢校工部員外郎仍量留一年從北京
奏故也
周劉表微為新安令太祖廣順元年遷河東府司錄參
軍奬能吏也
公正
古者子男居五等之列令宰為百里之長人民社稷之
攸繫政教威令之所出故名器斯重選任非易歴代而
下惟賢是圖乃有禀剛方之性勵貞固之操中立不倚
當官而行拒非理之求絶諂上之迹謹守科法靡顧彊
禦惟公是徇惟弊是革以至矯偷薄之俗弃印綬而去
者咸足多尚者已
齊晏嬰字平仲治東阿三年景公召而數之曰吾以子
為可而使子治東阿今子治而亂子退而自察也寡人
將加大誅乎晏子曰臣請改道易行而治東阿三年不
治臣請死之景公許之于是明年上計景公迎而賀之
曰善矣子之治東阿也晏子對曰前臣之治東阿屬託
不行貨賂不至陂池之魚以利貧民當此之時民無饑
者而君反以罪今臣之治東阿也屬託行貨賂至事左
右陂池之魚入權家民之饑者過半君反迎而賀臣臣
願乞骸骨公乃下席而謝曰子強復治之東阿者子之
東阿也人無復與焉
後漢虞延少為戶牖亭長時王莽貴人魏氏賓客放縱
延率吏卒突入其家捕之以此見怨故位不升
陳球為繁陽令時魏郡太守諷縣求納貨賄球不與之
太守怒而撾督郵欲令逐球督郵不肯
袁安初為縣功曹奉檄詣從事因安致書于令安曰公
事自有郵驛私情則非功曹所持辭不肯受從事懼然
而止
趙儼為郎陵長陽安太守李通妻伯父犯法儼收治致
之大辟是時殺生之柄决于牧守通妻子號泣以請其
命通曰方與曹公戮力義不以私廢公嘉儼執憲不阿
與為親交
武周為下邳令時徐州刺史沛國公臧覇敬異周身詣
令舍部從事謥調不法周得其罪便收考竟覇益以善
周
周規為臨湘令長沙太守程徐二月行縣敕諸縣治道
規以方春向農民多劇務不欲奪人良時徐出督郵責
規即委官而去徐憮然有愧色遣功曹齎印綬檄書謝
請還歸規謂功曹曰程府君愛馬蹄不重民力徑逝不
顧
魏滿寵漢末為許令故太尉楊彪收付縣獄尚書令荀
彧少府孔融等並屬寵但當受詞勿加考掠寵一無所
報考訊如法數日求見太祖言之曰楊彪考訊無他詞
語當殺者宜先彰其罪此人有名海内若罪不明必大
失民望竊為明公惜之太祖即日赦出彪初彧融聞考
掠彪皆怒及因此得了更善寵
司馬芝為廣平令征虜將軍劉勲貴寵驕豪又芝故郡
將賓客子弟在界數犯法勲與芝書不著姓名而多所
屬託芝不報其書一皆如法後勲以不軌誅交關者皆
獲罪而芝以此見稱
吳陶謙為舒令郡太守張磐同郡先輩與謙父友謙耻
為之屈當舞屬謙謙不為起固強之乃舞舞入不轉磐
曰不當轉耶曰不可轉轉則勝人
晉李密為温令而憎疾從事嘗與人書曰慶父不死魯
難未已從事白其書司隸司隸以密在縣清慎弗之劾
也密政化嚴明中山諸王每過温縣必賫求供給温吏
民患之及密至中山王過縣欲求芻茭薪蒸密牋引高
祖過沛賓禮老幼桑梓之供一無煩擾伏惟明王孝思
惟則動識先戒本國望風式歌且舞誅求之辟所未聞
命自後諸王過不敢有煩隴西圭司馬子舒深敬友密
而貴勢之家憚其公正
前秦徐嵩為長安令貴戚子弟犯法者嵩一皆考竟請
託路絶苻堅甚竒之謂其叔父咸曰人為長吏故當應
耳此年少落落有端貳之才
南齊孔逭為陽羡長義興太守王繢輙錄郡吏陳伯喜
付陽羡獄欲殺之逭不知何罪不受繢教為有司所奏
繢坐白衣領職
梁顧憲之初仕宋為建康令至于權要請託長吏貪殘
據法直䋲無所阿縱
羅研為信安令故事置勸農謁者圍桑度田勞擾百姓
研請除其弊從之
隋劉行本為太子左庶子以本官領大興令權貴憚其
方直無敢至門者由是請託路絶法令清簡吏民懷之
唐李義琰為太原尉時李勣為并州都督僚吏皆望風
慴伏義琰獨挺持曲直勣甚禮之
李元素為武德令時州將李文暕將調率金銀造嘗滿
鐏以獻百姓甚弊之而官吏無敢異議者元素抗詞固
執文暕乃損其制度以家財營之
楊瑒為麟遊令時御史大夫竇懷貞檢校造金仙玉仙
二觀移牒近縣徵百姓所隱逆人資財以充觀用瑒拒
而不受懷貞怒曰焉有縣令卑微敢拒大夫之命乎瑒
曰所論為人冤抑不知計位高卑貞壯其對遂寢其事
又中宗時韋庶人上表請以年二十二為丁限及韋氏
敗省司舉徵租調瑒執曰韋庶人臨朝當國制書非一
或進階卿士或赦宥罪人何獨于已役中男重徵丁課
恐非保人之術省司遂依瑒所執一切免之
薛訥為藍田令有富商倪氏于御史臺理其私債中丞
來俊臣受其貨財斷取義倉粟數千石以給之訥曰義
倉本備水旱以為儲蓄安敢絶衆人之命以資一家之
産竟執之不與會俊臣得罪其事遂寢
後唐羅貫為河南縣令貫為人強直正身奉法不避權
豪時宦官伶人用事凡請託于貫者其書盈閣一無所
報皆以示郭崇韜崇韜因奏其事由是左右每言貫之
失
册府元龜卷七百一
