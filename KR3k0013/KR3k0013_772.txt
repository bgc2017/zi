册府元龜卷七百七十二宋王欽若等撰
總錄部
志節
男子之生懸弧於門示將有事於四方也盖古之志士
樹勲於世揚名於後者未始不懷慷慨之操勵剛果之
節因事感發挾義倜儻或塊處窮約或遭罹困辱而能
壯圖内激英槩外見發乎心術形於話言卒能踐之斯
可復也至有服膺刻意研味前說矯尾厲角歴干當世
不喜卑冗之役無事貴游之樂輕章句之誦習慕豪英
之風軌專講王霸之術好論將帥之事靡尚細節罔循
常檢是皆魁梧磊落之人也豈齪齪廉謹云乎哉
申包胥楚大夫初與伍員為友伍員之亡也謂包胥曰
我必復楚國(復報也)包胥曰勉之子能復之我必能興之
及昭王在隨包胥如秦乞師
吳起衛人少時家累千金游仕不遂遂破其家鄉族笑
之吳起殺其謗己者三十餘人而東出衛郭門與其毋
訣齧臂而盟曰起不為卿相不復入衛後為楚相
蘇秦者東周雒陽人也東事師於齊習之於鬼谷先生
(潁川陽城有鬼谷蓋是其人所居因為號風俗通曰鬼谷先生六國時從横家)出游數歲大困
而歸兄弟嫂妹妻妾皆笑之曰周人之俗治産業力工
商什二以為務今子釋本而事口舌困不亦宜乎蘇秦
聞之而慙自傷乃閉室不出出其書徧觀之曰夫士業
已屈首受書而不能以取尊榮雖多亦奚以為於是得
周書隂符伏而讀之期年以出揣摩(戰國策曰乃發書陳篋數十得太公)
(隂符之謀伏而誦之簡練以為揣摩讀書欲睡引錐自刺其股血流至踵曰安有說人主不能出其金帛錦綉)
(取卿相之尊者乎期年揣摩成鬼谷子有揣摩篇)曰此可以說當世之君矣後
佩六國相印終齊客卿
張儀者衛人也始嘗與蘇秦俱事鬼谷先生學成游說
諸侯嘗從楚相飲已而楚相亡璧門下意張儀曰儀貧
無行此必盜相君之璧共執張儀掠笞數百不服釋之
其妻曰嘻子毋讀書游說安得此辱乎張儀謂其妻曰
視吾舌尚在否其妻笑曰舌在也儀曰足矣後終於秦
相
蔡澤者燕人也游學于諸侯小大甚衆不遇而從唐舉
相(荀卿曰梁有唐舉)曰吾聞先生相李兊曰百日之内持國秉
政有之乎曰有之曰若臣者何如唐舉熟視而笑曰先
生曷鼻巨肩(徐廣曰曷一作偈偈一作抑巨一作渠)魋顔蹙齃膝欒(欒兩膝曲)
(也)吾聞聖人不相殆先生乎蔡澤知唐舉戲之乃曰富
貴吾所自有吾所不知者壽也願聞之唐舉曰先生之
壽從今以往者四十三歲蔡澤笑謝而去謂其御者曰
吾持梁刺齒肥(持梁作飯也刺齒二字當作齧又作齒也)躍馬疾驅懷黃金
之印結紫綬於腰揖譲於人主之前食肉富貴四十三
年足矣後為秦相
李斯者楚上蔡人也年少時為郡小吏見吏舍厠中鼠
食不潔近人犬數驚恐之斯入倉觀倉中鼠食積粟居
大廡之下不見人犬之憂於是李斯乃歎曰人之賢不
肖譬如鼠矣在所自處耳乃從荀卿學帝王之術學已
成度楚王不足事而六國皆弱無可為建功者欲西入
秦辭於荀卿曰斯聞得時無怠今萬乘方爭時游者主
事今秦王欲吞天下稱帝而治此布衣馳騖之時而游
說者之秋也處卑賤之位而計不為者此禽鹿視肉人
面而能彊行者耳故詬莫大於卑賤而悲莫深於窮困
久處卑賤之位困苦之地非世而惡利自託於無為此
非士之情也始皇時斯位至丞相
陳勝陽城人少時嘗與人傭耕輟耕之壟上悵悵久之
曰苟富貴無相忘傭者笑而應曰若為傭耕何富貴也
勝太息曰嗟乎燕雀安知鴻鵠志哉
漢陳平陽武戸牖人貧不事業一縣中盡笑其所為里
中社平為宰(主切割肉也)分肉甚均里父老曰善陳孺子之
為宰平曰嗟乎使平得宰天下亦如此肉後為丞相
韓信淮隂人家貧母死無以葬迺行營高燥地令傍可
置萬家者(言其有大志也)後為淮隂侯
朱買臣字翁子吳人也嘗刈薪樵賣以給食擔束薪行
且讀書其妻亦負載相隨數止買臣無歌謳道中買臣
愈益疾歌妻羞之求去買臣笑曰我年五十當貴今已
四十餘矣苦女日久待我富貴報女功後為會稽太守
丞相長史
主父偃臨淄人也上疏言事遷謁者中郎中大夫大臣
皆畏其口賂遺千金或說偃曰大横偃曰臣結髮游學
四十餘年身不得遂親不以為子昆弟不收賓客棄我
我阸日久矣丈夫生不五鼎養則五鼎烹耳後為齊相
誅
朱雲字游平陵人事蕭望之受論語皆能傳其業好倜
儻大節當世以是高之終於槐里令
趙充國字翁孫隴西人為人沈勇有大略好將帥之節
而學兵法通知四夷事為後將軍卒
段會宗字子松天水上邽人會宗為人好大節矜功名
位至左曹中郎將光禄大夫
終軍者濟南人也初從濟南當詣博士步入關關吏予
軍繻(繻帛邊也舊關出入皆以傳煩因裂繻頭合以為符信也)軍問以此何為吏曰
為復傳(復返也謂返出關吏以為傳)還當以合符軍曰丈夫西游終
不復傳還棄繻而去軍為謁者使行郡國建節東出關
關吏識之曰此使者迺前棄繻生也
班伯為奉車都尉與王許子弟為羣在於綺襦紈絝之
間非其好也
翟方進字子威汝南上蔡人家世微賤年十二三失父
孤學給事太守府為小史號遲頓不及事數為掾史所
詈辱方進自傷迺從汝南蔡父相問已能所宜(言從何術藝可)
(以自達)蔡父大奇其形貌謂曰小史有封侯骨當以經術
進努力為諸生學問方進既厭為小史聞蔡父言心喜
因病歸家辭其後母欲西至京師受經方進讀經博士
受春秋積十餘年經學明習徒衆日廣諸儒稱之以射
策甲科為郎
後漢耿弇少好學父況為朔調連率弇嘗見郡尉試騎
士建旗鼓隸馳射繇是好將帥之事後終建威大將軍
王霸世好文法父為郡決曹掾霸亦少為獄吏嘗慷慨
不樂吏職其父奇之遣西學長安後終於上谷太守
馬援年十二而孤少有大志諸兄奇之嘗受齊詩意不
能守章句乃辭兄況欲就邊郡田牧況曰汝大才當晩
成良工不示人以樸且從所好後為伏波將軍封新息
侯援曰方今匈奴烏桓尚擾北邊欲自請擊之男兒要
當死于邊野以馬革裹屍還葬耳何能卧牀上在兒女
子手中耶
馮衍字敬通幼有奇才二十而博通羣書王莽時諸公
多薦舉之者衍辭不肯仕然有大志不戚戚於貧賤居
嘗慷慨歎曰衍少事名賢經歴顯位懷金垂紫揭節奉
使不求苟得嘗有凌雲之志三公之貴千金之富不得
其願不概於懷貧而不衰賤而不憾年雖疲曳猶庶幾
名賢之風修道德於幽冥之路以終身名為後世法居
貧年老卒于家衍官至司隸從事
鄧訓字平叔禹第六子也少有大志不好文學禹常非
之訓終於護羌校尉
郭丹從師長安買符入函谷關乃慨然歎曰丹不乘使
者車終不出關既至京師嘗為都講諸儒咸敬重之大
司馬嚴尤請丹辭病不就王莽又徵之遂與諸生逃于
北地更始一年三公舉丹賢能徵為諫議大夫持節使
歸南陽安集受降丹去家十有二年果乘高車出關如
其志焉
梁竦安定人高山侯統子也竦言生長京師不樂本土
自負其才鬱鬱不得意嘗登高望遠歎息言曰大丈夫
居世生當封侯死當廟食如其不然閒居可以養志詩
書足以自娛州郡之職徒勞人耳後辟命交至並無所
就
梁慬有勇氣嘗慷慨好功名官至謁者
第五倫為京兆督鑄錢掾每讀詔書嘗歎息曰此聖主
也一見決矣等輩笑之曰爾說郡將尚不下安能動萬
乘乎(華嶠書曰盖延代鮮于辱為馮翊多非法倫數切諫延憾之故滯不得舉郡將謂郡守)倫曰
未遇知己道不同故耳位至司空
班超為人有大志不修細節然内孝謹居家常執勤苦
不恥勞辱與母隨至雒陽家貧嘗為官傭書以供養久
勞苦嘗輟業投筆歎曰大丈夫無它志略猶當效傅介
子張騫立功異域以取封侯安能久事筆硯間乎左右
皆笑之超曰小子焉知壯士志哉後為西域都護封定
遠侯
趙曄會稽山隂人也少嘗為縣吏奉檄迎督郵曄恥於
厮役遂棄車馬去到犍為資中(資中縣名今資州資陽縣)詣杜撫受
韓詩究竟其術撫卒乃歸州召補從事不就
楊震嘗客居于湖不答州郡禮命數十年衆人謂之晚
暮而震志愈篤後位至太尉
徐淑交接英雄嘗有壯志舉茂才除渤海修令遷琅瑯
都尉
趙温為京兆郡丞嘆曰大丈夫當雄飛安能雌伏遂棄
官去
盧植從馬融學終辭歸闔門教授性剛毅有大節嘗懷
濟世志後為議郎
張奐少立志節嘗與士友言曰大丈夫處世當為國家
立功邊境及為將帥果有勲名為度遼將軍轉太常卒
馮良字君郎出於孤微少作縣吏年三十為尉從佐奉
檄迎督郵即路慨然恥在厮役因壊車殺馬毁裂衣冠
乃遁至犍為從杜撫學
戴封年十五詣太學師事鄮令東海申君申君卒送喪
到東海道當經其家父母以封當還豫為娶妻封暫過
拜親不宿而去還京師卒業後為中山相徵拜為太常
卒
郭泰字林宗家世貧賤早孤母欲使給事縣廷林宗曰
大丈夫安能處斗筲之役乎遂辭就成臯屈伯彦學後
以有道徵不就
符融少為都官從事主察舉百官犯法者融恥為其吏
而去後游太學師事少府李膺
范冉(冉或作丹)少為縣小吏年十八奉檄迎督郵冉恥之乃
遁去游學後為萊蕪長不到官卒
陳蕃年十五嘗閒處一室而庭宇蕪穢父友同郡薛勤
來候之謂曰孺子何不洒掃以待賓客蕃曰大丈夫處
世當掃除天下安事一室乎勤知其有清世志甚奇之
位至太尉
逢萌家貧給事縣為亭長時尉行過亭萌候迎拜謁既
而擲楯歎曰大丈夫安能為人役哉遂去之長安學通
春秋經後隠於勞山連徵不起卒
周黨家産千金少孤為宗人所養而遇之不以禮及長
又不還其財黨詣鄉縣訟主乃歸之既而散與宗族悉
免遣奴婢遂至長安游學建武中徵為議郎以病去職
杜密字周甫潁川陽城人也為人沈實少有厲俗志後
為太僕黨事既起免歸本郡
岑晊南陽棘陽人也雖在閭里慨然有董正天下之志
後太守宏農成瑨請為功曹
范滂少厲清節為州里所服舉孝廉光禄四行時冀州
飢荒盜賊羣起乃以滂為清詔使案察之滂登車攬轡
慨然有澄清天下之志
王允少好大節有志於立功嘗習誦經傳朝夕試馳射
三公並辟以司徒高第為侍御史
鄭玄年十一二隨母還家正臘會同列十數皆美服盛
飾語言閒通玄猶漠然如不及母私督數之乃曰此非
我志不在所願也後徵司農卿不就
魏夏侯稱字叔權征西將軍淵之子也自孺子而好合
聚童兒為之渠帥戲必為軍旅戰陳之事有違者輙嚴
以鞭笞衆莫敢逆淵隂奇之使讀項羽傳及兵書不肯
曰能則自為耳安能學人與文帝為布衣之交年十八
卒
婁圭字子伯少有猛志嘗歎息曰男兒居世會當得數
萬兵千匹騎著後耳儕輩笑之後詣太祖以為大將
鄧艾少時每見高山大澤輒規度指畫軍營處所時人
多笑焉後位至征西將軍
留贊字正明會稽長山人為郡吏與黃巾賊帥吳桓戰
手斬得桓贊一足被創遂屈不伸然性烈好讀兵書及
三史每覽古良將戰攻之勢輒對書獨歎因呼諸近親
謂曰今天下擾亂英豪並起歴觀前世富貴非有恒人
而我屈躄在閭巷之間存亡無以異今欲割引吾足幸
不死而足伸幾復見用死則已矣親戚皆難之有間贊
乃以刀自割其筋血流滂沲氣絶良久家人驚怖亦以
既爾遂引伸其足足伸創愈以得蹉步凌統聞之請與
相見甚奇之乃表薦贊遂被試用
賈逵字梁道自為兒童戲弄嘗設部伍祖父習異之曰
汝大必為將率口授兵法數萬言終於豫州刺史
黃朗字文達沛郡人也為人弘通有信實父為本縣卒
朗感其如此抗志游學繇是為方國及其郡士大夫所
禮特異
裴潛少時不為父所知又自感所生微賤無舅氏又為
父所不禮即折節仕進雖多所更歴清省恪然後為光
禄大夫卒
蜀姜維字伯約天水冀人也少孤與母居好鄭氏學為
人好立功名隂養死士不修布衣之業後為大將軍
吳吕蒙字子明汝南富陂人也少南渡依姊夫鄧當當
為孫策將數討山越蒙年十五六竊隨當擊賊當顧見
大驚呵叱不能禁止歸以告蒙母母恚欲罰之蒙曰貧
賤難可居脫誤有功富貴可致且不探虎穴安得虎子
母哀而舍之後為南郡太守
黃盖少孤嬰丁凶難辛苦備嘗然有壯志雖處貧賤不
自同於凡庸嘗以負薪餘閒學書疏講兵事後為偏將
軍
潘璋東郡人性博蕩居貧好賖酤債家至輒言後豪富
相還後為右將軍
張奮昭之弟也年二十造作攻城大攻車為步隲所薦
昭不願曰汝年尚幼何為自委於軍旅乎奮對曰昔童
汪死難子竒治阿奮實不才耳於年不為少也遂領兵
馬將軍連有功效至平州都督封樂鄉亭侯
晉杜預字元凱京兆杜陵人也祖畿魏尚書僕射父恕
幽州刺史預博學多通明於興廢之道常言德不可以
企及立言可庶幾也後為鎮南大將軍都督荆州諸軍
事
王濬恢廓有大志嘗起宅開門前路廣四十步人或謂
之何太過濬曰吾欲使容長戟幡旗衆咸笑之濬曰陳勝
有言燕雀安知鴻鵠之志後為撫軍大將軍
劉卞字叔龍東平須昌人也本兵家子質直少言少為
縣小吏功曹夜醉如厠使卞執燭不從功曹銜之以他
事補亭子卞後從令至雒得入太學試經為臺四品吏
訪問令寫黃紙一鹿車卞曰劉卞非為人寫黃紙者也
訪問知怒言於中正退為尚書令史或謂卞曰君才簡
略堪大不堪小不如作守(行守之義)舍人卞從其言後為吏
部令史遷齊王攸司空主簿
魏舒字陽元任城樊人也少孤為外家寗氏所養甯氏
起宅相宅者云當出貴甥外祖母以魏氏甥小而慧意
謂應之舒曰當為外氏成此宅相久乃别居年四十餘
郡上計掾察孝廉宗黨以舒無學業勸令不就可以為
高耳舒曰若試而不中其負在我安可虛竊不就之高
以為己榮乎於是自課百日習一經因而對策升第除
澠池長
趙至字景真代郡人也寓居雒陽緱氏令初到官至年
十三與母同觀母曰汝先世本非微賤世亂流離遂為
士伍耳爾後能如此不至感母言詣師受業聞父耕叱
牛聲投書而泣師怪問之至曰我小未能榮養使老父
不免勤苦師甚異之年十四遊太學後占籍遼西舉郡
計吏到雒與父相遇時母已亡父欲令其宦立弗之告
仍戒以不歸至乃還遼西幽州三辟部從事斷九獄見
稱精審太康中以良吏赴雒方知母亡初至自恥士伍欲
以官學立名期於榮養既而其志不就號憤慟哭嘔血
而卒
左思少學鍾胡書及鼓琴並不成父雍謂友人曰思曉
解不及我少時思遂感激勤學兼善隂陽之術貌寢口
訥而詞藻壯麗不好交游惟以閑居為事思嘗為秘書
郎
陳頵字延思陳國苦人也少好學有文義父訢立宅起
門頵曰當使容馬車訢笑而從之後州辟部從事乘馬
車還家宗黨榮之
李矩字世廻平陽人也童齓時與羣兒聚戲便為其率
計畫指授有成人之量後終於征西將軍司州刺史
易雄字興長長沙瀏陽人也少為縣吏自念卑賤無繇
自達乃脱幘挂縣門而去因習律令及施行故事交結
豪右州里稍稱之後為舂陵令
丁紹為冀州刺史自以為才足為物雄當官涖政每事
克舉視天下之事若運於掌握遂慨然有董正四海之
志矣是時王浚盛於幽州苟晞盛於青州然紹視二人
蔑如也永嘉三年暴疾而卒臨終嘆曰此乃天亡冀州
豈吾命哉
閻纉不護細行而慷慨多大節後終於漢中太守
劉琨少負志氣有縱横之才善交勝已頗浮誇與范陽
祖逖為友聞逖被用與親故書曰吾枕戈待旦志梟逆
虜嘗恐祖生先吾著鞭其意氣相期如此後為幽州刺
史
王恭字伯孝光禄大夫藴子定皇后之兄也少有美譽
清操過人自負才地高華嘗有宰輔之望讀左傳至奉
王命討不庭每輟卷而歎起家為著作郎歎曰仕宦不
為宰相才志何足以騁因以疾辭後為輔國將軍
劉殷性至孝時人嘉其至性通感競以穀帛遺之殷受
而不謝直云待後貴當相酧耳性倜儻有濟世之志儉
而不陋清而不介望之頽然而不可侵也鄉黨親族莫
不稱之後仕劉聰至太保
夏統字仲御會稽永興人也幼孤貧養親以孝聞睦於
兄弟每採梠求食星行夜歸或至海邊拘螊&KR1209;以資養
雅善談論宗族勸之仕謂之曰卿清亮質直可作郡綱
紀與府朝接自當顯至如何甘辛苦於山林畢性命於
海濱也統勃然作色曰諸君待我乃至此乎使統屬太
平之時當與元凱評議出處遇濁代念與屈生同汚共
泥若汚隆之間自當耦耕沮溺豈有辱身曲意於郡府
之間乎聞君之談不覺寒毛盡戴白汗四匝顔如渥丹
心熱如炭舌縮口張兩耳壁塞也言者大慙
祖逖與劉琨俱為司州主簿情好綢繆共被同寢中夜
聞荒雞鳴蹴琨覺曰此非惡聲也因起舞逖琨並有英
氣每語世事或中宵起坐相謂曰若四海鼎沸豪傑並
起吾與足下當相避於中原耳琅琊王拓定江南未遑
北伐乃以逖為奮威將軍豫州刺史逖渡江中流擊楫
而誓曰祖逖不能清中原而復濟者有如大江辭色壯
烈衆皆慨嘆
王導從元帝鎮建康過江人士每至暇日相要出新亭
飲宴周顗中坐而歎曰風景不殊舉目有江河之異皆
相視流涕惟導愀然變色曰當戮力王室克復神州何
至作楚囚相對泣邪衆收泪而謝之導位至宰相
陶侃嘗語人曰大禹聖者乃惜寸隂至於衆人當惜分
隂豈可逸遊荒醉生無益於時死無聞於後是自棄也
後為廣州刺史在州無事輒朝運百甓於齋外暮運於
齋内人問其故答曰吾方致力中原過爾優逸恐不堪
事其勵志勤力皆此類也
谷儉桂陽人中興初以學校陵遲特聽不試孝廉而秀
才依舊策試甘卓為湘州刺史備禮舉儉為秀才儉辭
不獲命州厚禮遣之諸州秀才聞當考試皆憚不行惟
儉一人到臺遂不復策試儉恥其州少士乃表求試以
高第除中郎儉少有志行寒苦自立博涉經史于時南
土凋荒經籍道息儉不能遠求師友惟在家研精雖所
得實深未有名譽又恥衒耀取達遂歸終身不仕卒於
家
孔安國羣從諸兄並乏才名以富強自立惟安國與兄
汪少厲孤貧之操汪既以直亮稱安國亦以儒素顯後
歴尚書左右僕射卒
劉毅字希樂少有大志不修家人産業後為衛將軍荆
州刺史
魏詠之生而兔缺年十八聞荆州刺史殷仲堪帳下有
名醫能療之貧無行裝謂家人曰殘醜如此用活何為
遂齎數斛米西上以投仲堪既至造門自通仲堪與語
嘉其盛意召醫視之醫曰可割而補之但須百日進粥
不得語笑詠之曰半生不語而有半生亦當療之況百
日邪仲堪於是處之别室令醫善療之詠之遂閉口不
言惟食薄粥其厲志如此及差仲堪厚資遣之後為荆
州刺史
前趙劉宣師事樂安孫炎學成而返不出門閭盖數年
每讀漢書至蕭何鄧禹傳未曾不反覆詠之曰大丈夫
若遭二祖終不令兩公獨擅美於前矣晉武時為右部
都尉
前秦王猛字景略隠於華隂山懷佐世之志希龍顔之
主斂翼待時候風雲而後動後為苻堅丞相
宋蒯恩蘭陵人高祖征孫恩縣差恩為征民使伐馬芻
恩嘗負大束兼倍餘人每捨芻於地嘆曰大丈夫彎弓
三石奈何充馬士高祖聞之即給器仗恩大喜自征妖
賊嘗為先登後為世子司馬
傅弘之少倜儻有大志為本州主簿舉秀才不行
劉鍾字世之彭城人也少孤依鄉人中山太守劉固共
居幼有志力嘗慷慨於貧賤後從高祖征伐為右衛將
軍
垣護之少倜儻不拘小節形狀短陋而氣幹強果從高
祖征司馬休之為世子中軍府長史兼行參軍
王鎮惡年十三而苻氏敗亡關中擾亂流寓殽澠之間
嘗寄食澠池人李方家方善遇之謂方曰若遭遇英雄
主要取萬戶侯當厚相報方答曰君丞相孫人才如此
何患不富貴至時願見用為本縣令足矣鎮惡終於安
西將軍
劉湛弱年便有宰世志嘗自比管夷吾諸葛亮不為文
章不喜談議本州辟主簿不就除著作佐郎又不拜後
位至丹陽太守
宗慤字元幹南陽人也叔父炳高尚不仕慤方少時炳
問其志慤曰願乘長風破萬里浪炳曰汝不富貴即破
我家矣後為雍州都督
沈攸之慶之從子也攸之初詣領軍將軍劉遵考求補
白丁隊主遵考以為形陋不堪攸之歎曰昔孟嘗君身
長六尺為齊相今求士取肥大者哉因隨慶之征討後
為荆州刺史
曹景宗新野人頗受史書每讀穰苴樂毅傳輒放卷歎
息曰大丈夫當如是
南齊垣榮祖少學騎馬及射或謂之曰武事可畏何不
學書榮祖曰昔曹操曹丕上馬横槊下馬談論此於天
下可不負飲食矣君輩無自全之伎何異犬羊乎
垣崇祖在淮隂見太祖自比韓信白起咸不信惟帝獨
許之後為兖州大中正
李安民少有大志嘗歎曰大丈夫處世富貴不可希取
三將五校何難之有太祖時位至中郎領軍封康樂侯
王敬則臨淮射陽人也性倜儻不羈好刀劒嘗與暨陽
吏鬭謂曰我若得暨陽縣當鞭汝小吏背吏唾其面且
曰汝得暨陽縣我亦得司徒公矣敬則後自直閤將軍
補暨陽令昔日鬭吏亡叛令出遇之甚厚曰我已得暨
陽縣汝何時得司徒公邪
樊遜字孝謙河東北猗氏人也遜少學嘗為兄仲所優
饒既而自責曰名為人弟獨受安逸可不愧於心乎欲
同勤事業母馮氏謂之曰汝欲謹小行邪遜感母言遂
專心典籍嘗書壁作見賢思齊四字以自勸勉後寓居
鄴中為臨漳小吏縣令裴鑑擢為主簿
王儉少時便有宰臣之志賦詩云稷契贊虞夏伊吕翼
商周及生子字曰元成取世仍作相之義後為衛將軍
尚書令
梁吉士瞻字梁客馮翊蓮勺人也少有志氣不事生業
時徵士吳苞見其姿容勸以經學士瞻因誦鮑昭詩云
䜿儒守一經不足識行藏拂衣不顧後為西陽武昌二
郡太守
馮道根廣平人本郡召為主簿不就曰吾當使封侯廟
食安能為儒吏邪後為左右上將軍封侯
裴之横字如岳之高第十三弟也少好賓游重氣俠不
事産業之高以其縱誕乃為狹被蔬食以激厲之之横
歎曰大丈夫富貴必作百幅被遂與僮屬數百人於芍
陂大營田墅俄致殷積簡文在東宫聞而異之以為河
東王常侍
陳吳明徹微涉書史天文孤虚略通其妙頗以英雄自
許高祖深奇之高祖受禪拜安南將軍
周文育本姓項氏年十一歲義興人周薈養為己子命
兄子弘讓教之書計弘讓善隸書寫蔡邕勸學及古詩
以遺文育不之省也謂弘讓曰豈能學此取富貴祇有
仗槊耳弘讓壯之教騎射文育大悦後為鎮南將軍
魯廣達字遍覽吳州刺史悉達之弟也少慷慨志立功
名位至中領軍
後魏崔亮父元孫為沈文秀所害亮時年十歲嘗依季
父幼孫居家貧傭書自業時隴西李冲當朝任事亮從
兄光往依之謂亮曰安能久事筆硯而不往託李氏也
彼家饒書因可得學亮曰弟妹飢寒豈可獨飽自可觀
書於市安能看人眉睫
宋繇燉煌人繇生而父僚為張邕所誅繇少有志尚喟
然謂妹夫張彦曰門戶傾覆負荷在繇不能銜膽自厲
何以繼承先業遂隨彦至酒泉追師就學閉室誦書晝
夜不倦博通經史諸子羣言靡不綜覽後終於安遠將
軍
李曾趙郡人也郡辟功曹不就門人勸之曾曰功曹之
職雖是鄉選高第猶是郡吏耳北面事人亦何容易後
終於趙郡太守
李㻛俶儻有大志好飲酒篤於親知每謂弟郁曰士大
夫學問稽博古今而罷何用專經為老博士也後為鎮
遠將軍岐州刺史
楊侃字士業播之子也頗愛琴書尤好計畫時播一門
貴滿朝廷兒姪早通而侃獨不交游公卿罕有識者親
朋勸其出仕侃曰苟有良田何憂晩歲但恨無才具耳
後終於右光禄大夫
王肅少而聰辯涉獵經史頗有大志位至揚州刺史
傅永年二十餘有友人與之書而不能答請於叔父洪
仲洪仲深讓之而不為報永乃發憤讀書涉獵經史兼
有才華後位至光禄大夫
李苗少有節操志尚功名每讀蜀書見魏延請出長安
諸葛不許嘗歎息謂亮無竒計及覽周瑜傳未曾不咨
嗟絶倒後終冠軍將軍
夏侯道遷譙國人少有志操年十七父母為結婚韋氏
道遷云欲懷四方之志不願取婦家人咸謂戲言及至
婚日求覓不知所在於後訪問乃云逃入益州後為&KR1589;
州刺史卒
李業興上黨長子人少耿介志學精力雖在貧賤常自
矜負若禮待不足縱屬權貴不為之屈後終於齊文襄
王中外府諮議參軍
庫狄昌字恃德神武人也少便騎射有膂力膽氣壯烈
每以將帥自許
北齊高昂幼稚時便有壯氣長而倜儻父翼為求嚴師
令捶撻昂不遵師訓專事馳騁每言男兒當横行天下
自取富貴誰能端坐讀書作老博士也後位至司徒公
趙彦深年三歲母傅氏便孀居彦深五歲傅謂之曰家
貧兒小何以能濟彦深泣而言曰若天哀矜兒大當仰
報傅感其意對之流涕及彦深拜太常卿還母子相泣
久之
魏收年十五頗已屬文及隨父赴邊好習騎射欲以武
藝自達榮陽鄭伯調之曰魏郎弄戟多少收慙遂折節
讀書以文章顯後為尚書右僕射
後周孟信廣川索盧人也家世貧寒頗傳學業信嘗曰
窮則變變則通吾家世傳儒學而未有達官當繇儒非
世務也遂感激棄書從軍
薛憕字景猷河東汾隂人也曾祖弘敞値赫連之亂率
宗人避地襄陽憕早喪父家貧躬耕以養祖母有暇則
覽文籍時人未之竒也江表取人多以世族憕既羈旅
不被擢用然負才使氣未嘗趨世禄之門左中郎將京
兆韋潛度謂憕曰君門地非下身材不劣何不&KR1491;裾數
參吏部憕曰世胄躡高位英俊沈下僚古人以為歎息
竊所未能也潛度告人曰此年少極慷慨但不遭時耳
與族祖安都之子懷雋相善懷雋每曰汝還鄉里不營
産業不肯取妻豈復欲南乎憕亦恬然自處不改其舊
後為安東將軍
劉璠初仕梁為王國常侍非其好也璠少慷慨好功名
志欲立事邊城不樂隨牒平進會宜豐侯蕭循出為北
徐州刺史即請為輕車府主簿兼記室參軍後為華陽
太守屬侯景渡江梁室大亂循以璠有才略甚親委之
時寇難繁興未有所定璠乃喟然賦詩以見志其末章
曰隨會平王室夷吾成霸功虚薄無時用徒然慕昔風
太祖時為黃門侍郎儀同三司
宇文貴少從師受學嘗輟書歎曰男兒當提劒汗馬以
取公侯何能為博士也後為大將軍
王勵字醜興性忠果有才幹年十七從太祖嘗謂之曰
為將坐見成敗者上也被堅執銳者次也勵曰意欲兼
之太祖大笑後為千牛備身直長
李弼字景和遼東襄平人少有大志膂力過人屬魏室
兵亂語所親曰丈夫生世會湏履鋒刃平寇難安社稷
以取功名安能碌碌依階資以求榮位後以戰功為柱
國大將軍終於太師
楊寬少有大志每與諸童游處必擇高大之物而坐之
見者咸異焉後終於梁州刺史
李遠字萬歲幼有器局志度恢然嘗與羣兒為戰闘之
戲指麾部分便有軍陣之法郡守見而異之召使更戲
羣兒懼而散走遠持杖叱之復為向勢意氣雄壯殆甚
於前郡守曰此小兒所為非恒人也及長涉獵書傳略
知指趣而已官至柱國大將軍
蔡佑高平人少有大志與鄉人李穆布衣齊名嘗謂曰
大丈夫當建立功名以取富貴安能久處貧賤邪言訖
各大笑後皆如其言位至宜州刺史
宇文深字奴于性鯁正有器局年數歲便累石為營伍
并折草作旌旗布置行列皆有軍陣之勢父求遇見之
乃大笑曰汝自然如此於後必為名將後終於司命中
大夫
侯植其先家北地之三水為州郡冠族植少倜儻有大
節容貌竒偉武藝絶倫後為司倉下大夫
隋宇文慶字神慶沈深有器局少以聰敏見知周初受
業東觀頗涉經史既而謂人曰書足記姓名而已安能
久事筆硯為腐儒之業後終於源州總管
王誼字宜君河南雒陽人也父顯周鳳州刺史誼少慷
慨有大志便弓馬遍覽羣言周閔帝時為左中侍上士
于仲文父實仕周為大左輔仲文倜儻有大志氣調英
拔當時號為名公子起家為趙王屬
宇文忻字仲樂本朔方人徙京兆祖莫豆干魏安平公
父貴周大司馬許國公忻幼而敏慧為童兒時與羣軰
遊戲輙為部伍進止行列無不用命有識者見而異之
年十二能左右馳射驍捷若飛嘗謂所親曰自古名將
惟以韓白衞霍為美談吾察其行事未足多尚若使與
僕竝時不令䜿子獨擅高名也其少小慷慨如此後為
右領大將軍
崔廓字士元博陵安平人也少孤貧而母賤繇是不為
邦族所齒初為里佐屢逢屈辱於是感激逃入山中遂
博覽典籍多所通涉山東學者皆宗之既還鄉里不應
辟命
王頗好讀書又曉兵法益有縱横之志每嘆不逢時嘗
以公相自許後為王諒府諮議參軍
張定和字處謐京兆萬年人也少貧賤有志節初為待
詔會平陳之役定和當從征無以自給其妻有嫁時衣
服定和將鬻之妻靳固不與定和於是遂行以功拜儀
同賜帛千匹遂棄其妻
沈光少驍捷大業中煬帝徵天下驍果之士以伐遼左
光預焉同類數萬人皆出其下光將詣行在所賓客送
至㶚上者百餘騎光酹酒而誓曰是行也若不能建功
立名當死於高麗不復與諸君相見矣後為折衝郎將
元巖字君山好讀書不治章句剛鯁有器局以名節自
許高祖受禪拜兵部尚書進爵平昌郡公
來護兒幼而卓犖初讀詩至擊鼔其鏜踴躍用兵羔裘
豹飾孔武有力因捨書歎曰大丈夫在世當如是會為
國滅賊以取功名安能區區專事筆硯也羣軰驚其言
而壯其志及長雄略秀出志氣英邁涉獵書史不為章
句學後位至開府儀同三司
唐房玄齡幼仕隋為隰城縣尉坐事除名欝欝不自得
時天下方亂嘗慨然有安民濟時之志後位至司空
李靖涉獵書傳不為章句之學嘗云大丈夫若遇明君
撥亂膺期當立功立事以取富貴耳後終於左僕射
竇威家世勲貴躭翫文史時諸兄竝以軍功致仕通顯
交結豪貴賓客盈門而威職掌閑散諸兄更謂威曰昔
孔子積學成聖猶狼狽當時棲遑若此汝效此道復欲
何求名位不達固其宜矣威笑而不答後終於内史令
魏徵字元成鉅鹿曲城人也少孤貧落拓有大志不事
生業好讀書多所通涉見天下漸亂尤屬意縱横之說
後為太子太師知門下省事
武士彠太原人才器詳敏少有大節及長深沈多大略
每讀書見扶主立忠之事未嘗不三復研尋常以慷慨
揚名為志後終荆州都督
馬周字賓王少孤貧好讀書尤明詩傳而落拓不事生
産不為州里所敬武德中補博州助教日飲醇酒不以
講授為心刺史達奚恕屢加咎責乃拂衣游於曹汴之
境復為浚儀令崔賢所辱周遂感激西游長安至新
豐宿於逆旅主人惟供設諸商販而不顧周遂命酒一
斗八升悠然獨酌主人翁深異之後為中書令兼太子
右庶子
狄仁傑字懷英并州太原人也兒童時門人有被害者
縣吏就詰之衆皆接對惟仁傑堅坐讀書吏責之仁傑
曰黃卷之中聖賢備在猶不能接對何暇偶俗吏而見
責邪後終於内史
褚無量杭州鹽官人也幼孤貧勵志好學家近臨平湖
中有龍鬭傾里閈就觀之無量時年十三讀書晏然不
動後為左散騎常侍皇太子侍讀
哥舒翰倜儻任俠好然諾年四十遭父喪客居西京為
長安尉不禮慨然發憤折節仗劍之河西後位至尚書
左僕射同平章事
崔圓少孤貧志尚閎博好讀兵書有經濟宇宙之心後
至黃門侍郎平章事
馬璘扶風人璘少孤落拓年二十因讀馬援傳至大丈
夫當死於邊野慨然嘆曰豈使吾祖勲業墜於地乎乃
仗劒從戎西至安西以竒功累遷左金吾衞員外將軍
馬燧少嘗與諸兄讀書乃輟卷嘆曰天下將有事矣丈
夫當立功伐以濟四海安能矻矻為一儒也後位司徒兼
侍中北平王
張建封兖州人頗愛屬文以立功名為己任後終於徐
州節度使
李德裕幼有壯志苦心力學尤精西漢書左氏春秋恥
與諸生從鄉賦不喜科試年纔及冠志業大成後位至
太尉平章事
張仲武范陽人也少業左氏春秋擲筆為薊北雄武軍
使
梁趙犨髫齓之時與隣里小兒戲於道左嘗分布行列
為部伍戰陣之狀自為董帥指顧有節如夙習焉羣兒
皆禀而從之無敢亂其行者其父目而異之曰吾家千
里駒也必大吾門耳弱冠有壯節好功名後為忠武軍
節度使
後唐袁象先性寬厚不忤於物幼遇亂慨然有憂時之
意後為歸德軍節度使
晉李專美舊學為文以父摳唐昭宗時嘗應進士舉為
覆試所落不許再入專美心愧之繇是不遊文場後終
於大理卿
桑維翰字國僑雒陽人也父珙事河南尹張全義為客
將維翰身短面廣殆非恒人既壯每對鑑自歎曰七尺
之身安如一尺之面繇是慨然有公輔之望後位至中
書令
册府元龜卷七百七十二
