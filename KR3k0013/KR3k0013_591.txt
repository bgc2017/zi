册府元龜卷五百九十一宋王欽若等撰
掌禮部
奏議第十九
唐韋彤為太常博士貞元十二年十月與博士裴堪上
䟽議太廟朔望饗祭曰臣等謹按禮經前代故事在廟
無朔望祭食之儀於陵寝有朔望上食之禮國家自貞
觀至開元修定禮令皆遵舊典天寳十一年閏三月初
别令上食朔望進食於太廟自太祖已下每室奠享其
進奠之儀在臣禮司並無著令或當時禮官王璵不本
禮意妄推緣生之義請用宴私之饌此則可薦於寝宫
而不可黷於太廟一時之制久未變更至今論禮者貶
王璵之議伏請今月八日進止令宗正與太常計會辦
集者伏以陛下虔奉宗廟齋心自中事歸有司各合盡
敬然後詳議故實臣得竭誠謹按禮祭統云夫祭者非
物自外至者也自中出生於心也心怵而奉之以禮由
是牲牢有定制籩豆有常數罄天生地長之物極昆蟲
草木之異苟可薦者莫不咸在先王以此饗宗廟交神
明全孝敬也若王之食飲膳羞八珍百品可嗜之饌随
好所遷美脆旨甘皆為䙝味先王以此宴賓客接人情
示慈惠也則知薦饗宴食於文已殊聖人别之以異為
敬今若以熟食薦太廟恐違禮本又祭義曰祭不欲數
數則煩煩則不敬祭不欲䟽䟽則怠怠則忘是故礿祠
蒸嘗感時致饗此聖人俯就之中制也今陵寝每月二
祭不為䟽也太廟每歲五饗不為數也則人臣執事在
數䟽之間得盡忠也若令牲牢爼豆之司更偹膳羞盤
盂之饌月朔月半將以為常環四時之中雜五饗之禮
為數既甚黷亦随之雖曰不然臣不信也夫聖主之制
必師扵古訓不敢以孝思之極而過于禮不敢以肴膳
之多而䙝於味伏願陛下遵開元萬代之則省天寳權
宜之制陵寝之上得極珍羞宗廟之中請依正禮臣等
忝司禮職敢罄愚衷帝令宣示宰臣曰此禮已經先帝
所定朕未敢遽有改移待更商量期于允當十三年八
月詔張茂宗起復左衛將軍駙馬都尉尚義章公主彤
與堪上䟽言伏見駙馬都尉張茂宗猶在母喪聖恩念
其亡母遺表所請許公主出降仍令茂宗借吉就婚者
伏以夫婦之義人倫大端所以關雎冠詩之首者王化
之先也天屬之親孝行為本所以齊斬居服之重者人
道之厚也聖人以二端為訓人之本不可變也故制婚
禮曰納采問名納吉納徵皆主人筵几聽命於廟稱事
立禮謂之嘉所以上承宗廟下繼後嗣也又制喪禮曰
創巨者其日久痛甚者其愈遲三年之喪二十五月而
畢稱情立文通謂之凶所以送死有己復生有節也然
後夫義婦順父慈子孝馴致不失臻於太和歷代寳之
以為至敬昔者魯侯改服晉襄墨縗事至重於奪情義
亦許其權變又兵法鑿門而出以凶禮處之以情相因
體或為類若茂宗釋縗服而衣冕裳去堊室而行親迎
雖云輟哀借吉是亦以凶凟嘉豈唯失先王之重典抑
亦為國家之爽法儻茂宗留俟免喪則日月非遠今公
主指期下嫁又儀注有嫌固不可廢重而就輕捨大而
取小伏惟皇帝陛下體天撫運統人立法何嘗不守先
王之至德聖哲之明謨下盡羣言上留玄鑒彛倫式敘
懿範昭明所以八表肅清四夷歸化方宏禮義之日大
敦名教之時扵無為之朝有異議之事衆情未達疑懼
交深伏願抑茂宗亡母之誠顧典章不易之義待其終
制然後賜婚收天情於至難察有司之懇守垂之史冊
聖德彌光則天下幸甚臣謬偹禮官懼于失職不勝致
君愛禮之至䟽奏不納
齊抗為太常卿貞元十四年十二月奏曰元日朝賀奏
事官戶部尚書司天監准開元禮兼合于横班同羣官
拜訖然後依次奏事自頃因循並未拜已前先就于階
立奏事畢随例便退臣與禮司商量請依開元禮戶部
尚書已下于南班再拜訖便随上公升于階就東向位
立准儀注奏事庶禆闕典以補舊儀可
陳京為給事中貞元十九年三月奏今年夏禘饗于太
廟須定太祖景皇帝東向之位并遷廟之位伏以禘祫
是審諦大合祖宗次序之祭必遵太祖之位以正昭穆
今年遇禘大祭恐須定比来所議之禮饗日既近臣職
忝刊緝經籍謹遂奏聞伏以建中二年及貞元七年十
一年特令都省詳議者三竟未正太祖東向之位至十
二年禘十七年祫猶未得中其于至正之饗不可重難
依違又以過此也詔百官議定以聞鴻臚卿王權議曰
案祭法曰周人祖文王而宗武王故毛詩清廟章云清
廟祀文王也不言太王王季也又案雍禘章䟽云太王
王季已上皆云祔於后稷之虛廟盖以太祖東向之位
至尊也太王王季之尊私禮也后稷之廟天下為公不
敢以私奪公也又案鄭玄注祭法曰古者先王遷廟之
主以昭穆合蔵于始祖今獻祖懿祖之主愚臣竊以為
宜祔于興聖廟不當祭于太廟也如此太宗東向之位
得其尊獻祖懿祖之位得其所也時前後議者亦多言
祔於興聖廟然無引據上意不决自寳應已前太祖尚
在昭穆故虚東向以祔太祖及廣德二年太廟室數己
滿遷二祖于夹室方正太祖東向之位凡十九年至建
中二年冬祫祭有司誤引東晉蔡謨議請虚東向當蔡
謨議本請别築宫廟以居穎川京兆以上四府君其宫
廟未成以前請權虚東向之位待制廟成遷四府君神
主於别廟然後太祖正東向之位雖有此議屬晉室兵
革議不暇行建中初有司雖引蔡謨虚東向之位禮終
亦不行乃誤以宣皇帝居東向降太祖在昭穆之位及
是覽羣臣之議以太祖居東向是百代不刊之典以二
祖皆追崇非有土子民之尊禮當祔别廟及覽權議引
據詩禮成文上意遂定遷二祖於德明興聖廟每禘祫
年一饗遂正太祖東向之位是時左僕射姚南仲等獻
議狀五十七封詔付都省再集百寮議定聞奏戶部尚
書王紹等五十五人議請奉遷獻祖懿祖神主祔德明
興聖廟請别增兩室奉安神主緣二十四日禘祫祭修
廟未成請於德明興聖廟垣内權設幕屋為二室權安
神主候增廟室成准禮遷祔神主于新廟每至禘祫年
各于本室行饗禮從之是月十五日遷獻祖懿祖神主
權祔德明興聖廟之幕殿二十四日饗太廟自此景皇
帝始居東向之尊元皇已下依左昭右穆之列矣二祖
新廟成日奉遷獻祖懿祖神主正太祖至景皇帝之位
虔告之禮當在重臣宜令檢校司空平章事杜佑攝太
尉告太清宫門下侍郎平章事崔損攝太尉告太廟又
詔曰國之大事式在於明禋王者孝饗莫重於殷祭所
以尊祖宗而正昭穆也朕承列聖之休德荷上天之睠
命虔奉牲幣二十五年永惟宗廟之位禘嘗之序夙夜
祇栗不敢自專是用延訪公卿稽參古禮博考羣議至
於再三敬以令辰奉遷獻祖宣皇帝神主懿祖元皇帝
神主祔于德明興聖皇帝廟太祖景皇帝正東向之位
宜令所司備禮務極精嚴祇肅祀典載深感惕咨爾中
外宜悉朕懷
杜黃裳為太常卿貞元二十一年正月順宗即位二月
乙夘奏曰禮云喪三年不祭唯祭天地社稷周禮黃鍾
之均六變天神皆降林鍾之均八變地祇咸出不以樂
則祭不成今遵遺詔行易月之制請制内遇祭輟樂制
外用樂從之又奏禮三年不祭宗廟國家故事未葬不
祭今請俟祔廟畢復常從之是年十一月德宗神主將
祔黃裳與禮官王涇等請遷高宗神主于西夹室其議
曰自漢魏已降沿革不同古者祖有功宗有德皆不毁
之名也自秦漢魏晉迄于陳隋漸違經意子孫以推美
為先光武以下皆有祖宗之號故至於迭毁親盡禮亦
迭遷國家九廟之尊皆法周制伏以太祖景皇帝受命
于天始封元本德同周之后稷也高祖神堯皇帝國朝
首祚萬葉所承德同周之文王也太宗文皇帝應天靖
亂垂統立極德同周之武王也周人郊后稷而祖文王
宗武王也聖唐郊景皇帝祖高祖而宗太宗皆在不遷之
典高宗皇帝今在三昭三穆之外謂之親盡新主入廟
禮合迭遷藏于從西第一夹室每至禘祫之月合食於
嘗於是祧高宗神主於西室祔德宗神主焉
王涇為太常博士憲宗元和元年七月順宗神主將祔
有司疑於遷毁涇建議曰禮經祖有功宗有德皆不毁
之名也唯三代之(闕)漢魏以降雖曰祖宗親盡則遷無
功亦毁不得行古之道也昔夏后氏十五代祖顓頊而
宗禹殷人十七代祖契而宗湯周人三十六王以后稷
為太祖祖文王而宗武王至唐德厚流廣遠法殷周奉
景皇帝為太祖祖高祖而宗太宗皆在百代不遷之典
故代宗升祔遷代祖也德宗升祔遷高宗也今順宗升
祔中宗在三昭三穆之外謂之親盡遷于太廟夹室禮
則然也或議者以則天太后革命中宗復而興之不宜
在遷藏之例臣竊未喻也日者高宗晏駕中宗奉遺詔
曰自儲副而陟元后則天太后臨朝廢為廬陵王聖歷
元年太后詔復立為皇太子屬太后聖夀延長御下日
久姦臣擅命紊其紀度敬暉桓彦範等五臣巨唐舊臣
佐輔王室翊中宗而承大統此乃子繼父業是中宗得
之而且失之母授子位是中宗失之而復得之二十年
間再為皇太子再踐皇位失之在己得之在己可謂革
命中興之義殊也又以周漢之例推之幽王為犬戎所
滅平王東遷周不以平王為中興不遷之廟其例一也
漢吕后專權産禄秉政文帝自代邸而立之漢不以文
帝為中興不遷之廟其例二也霍光輔宣帝再盛基業
而不以宣帝為不遷之廟其例三也伏以中宗孝和皇
帝於聖上為六代祖父尊非正統廟亦親盡爰及周漢
故事是與中興功德之主不同奉遷夹室固無疑也
蔣武為司勲員外郎順宗山陵將畢議遷廟之禮有司
以中宗為中興之君當百代不遷宰相召武問之武對
曰中宗以宏道元年於高宗柩前即位時春秋已壯矣
及母后簒奪神器潛移其後賴張柬之等同謀國祚再
復此盖同于反正恐不得號為中興之君凡非我失之
自我復之謂之中興漢光武晉元帝是也自我失之因
人復之晉孝惠孝安是也今中宗與惠安二帝事同即
不可為不遷之主矣有司又云五王有再安社稷功今
若遷中宗廟則五王永絶配享如之何武曰凡配饗功
臣每至禘祫年方合食于廟居常即無饗禮今遷中宗
神主而禘祫之年毁廟之主並陳于太廟此則五王配
食與前時如一也有司不能答宰相奏下公卿重議翌
日兵部侍郎李巽等集議並與武同由是竟遷中宗神
主於是禮儀使奏高宗皇帝十二月四日忌則天皇后
十二月二十六日忌中宗皇帝六月二日忌和惠皇后
四月七日忌謹按禮記云捨故而諱新此謂已遷之廟
則不諱也今順宗神主升祔禮畢高宗中宗神主上遷
則忌日並不合行香仍依禮不諱制可
武元衡為門下侍郎平章事元和二年九月與諸宰相
上言伏以先王制禮皆有著定之文後聖沿情或徇一
時之敬過猶不及遂至於煩詢于有司兼酌禮意若無
釐改有黷舊章其太廟諸陵日遣使臣等商量每歲除
太廟時饗及太廟朔望上食諸陵朔望奠親陵朝晡奠
外餘饗食及忌日告陵等並請停其果實甘橘蒲萄菱
梨等皆遠方進奉陵邑所無並請遣使於諸陵薦獻果
實之中甘瓜特異亦謂至時上薦其餘瓜果及四時雜
物並望委陵令與奉陵縣計會及時供薦其專遣使亦
請停庶宏聖敬之心不虧嚴潔之祀制可
三年四月癸亥太常禮院上言太廟時饗及告廟朔望
薦食同日謹按禮經祭不欲數伏以太廟禘祫祭禮重
於時饗准禮時饗與禘祫同月即其月但行禘祫祭不
行饗盖不欲煩是禮先重者今時饗重於朔月薦食稽
求禮情參酌輕重於時饗之月其月朔薦食亦合便停
若兩禮兼行即祭恐煩黷伏請至時饗及臘饗其月朔
望食請停餘月一准舊例如告廟日與朔望薦食月同
伏請先行告禮然後薦食即冀疎數有節合於禮中從
之
鄭元為京兆尹元和三年五月條奏王公士庶喪葬節
制一品二品三品為一等四品五品為一等六品至九
品為一等凡命婦各准本品如夫子官高聽從夫子其
葬器悉請以瓦木為之是時厚葬成俗久矣雖詔下事
竟不行
韋公肅為太常博士充禮院修撰官元和九年正月上
䟽曰准禮無忌月禁樂今太常及教坊以正月是國家
忌月停習郊廟饗宴之音中外士庶咸罷慶樂伏尋經
典切恐乖宜臣謹按禮記有忌日不樂無忌月之文漢
魏以降代襲斯旨唯晉穆帝將納后以康帝忌月下議
禮官荀訥王洽曹躭王彪之並當時知禮者皆稱禮有
忌日無忌月若有忌月即一月忌時忌歲盖無禮據時
從其宜伏以承前所禁皆在二十五月之中今既踰遠
禮須改革臣又聞統人立法必守先王之常經企及俯
就不違聖哲之明訓下盡羣言上留元鑒不以私懷而
踰於禮節又記曰是月禮徙月樂明王制樂漸去其懷
不應以追遠而立禮反重也今太常停習郊廟之樂是
反重而慢神有司禁中外之音是無故而去樂詳其前
典情理不倫考其㳂襲又無所據儻陛下正因循之越
度法經典之明文約禮之儀傳於史册天下幸甚詔付
中書門下令召太常卿典禮官詳議可否中書門下奏
曰忌日太常寺及教坊悉停習中外士庶亦皆禁斷准
禮文及歷代典故並無忌月禁樂請依常教習者勅旨
宜依其士庶之家亦准此
武儒衡為中書舍人元和十四年二月太常丞王涇上
䟽請去太廟朔望上食詔令百官議開元禮太廟每歲
禴祀嘗蒸臘凡五享天寳末玄宗以尚食每朔望具嘗
饌令宫闈令上食於太廟後遂為常由是朔望不視朝
此之大祠故也國子博士史館修撰李翺奏議曰國語
曰王者日祭禮記曰王立七廟皆月祭之周禮不載日
祭月祭惟四時之祭禴祀蒸嘗漢氏皆雜用之盖遭秦
焚書禮經燼滅編殘簡缺漢以来之先儒穿鑿各申己
見皆記古聖賢之名以信其語故其所記各不同也古
者廟有寢而不墓祭秦漢始建寝廟於園陵而上食焉
國家因之而不改貞觀開元禮並無宗廟日祭月祭之
禮以日祭月祭既已行於陵寢矣故太廟之中每歲五
饗六告而已不然者房元齡魏徵之徒皆一代名臣博
極經史豈不見國語禮記有日祭月祭之詞乎斯足以
明矣伏以太廟之饗籩豆牲牢三代之通禮是貴誠之
義也園寢之奠改用嘗饌秦漢之權制乃食味之道也
今朔望上食於陵寢循秦漢故事斯為可矣若朔望上
食於太廟豈非用䙝味而貴多品乎且非禮所謂至敬
不饗味而貴氣臭之義也傳稱屈到嗜芰有疾召其家
老而囑之曰祭我必以芰及祭薦芰其子屈建命去芰
而用羊饋籩豆脯醢君子是之言事祖考之義當以禮
為重不以其生存所嗜為之盖明非食味也然則薦嘗
饌於太廟無乃與薦芰為比乎且非三代聖王之所行
也况祭器不設爼豆祭官不命三公執事者唯宫闈令
與宗正卿而已謂之上食可也安得以為祭乎且時享
于太廟有司攝事祝文曰孝曾孫皇帝臣某謹遣太尉
臣名敢昭告于高祖神堯皇帝祖妣太穆皇后竇氏時
惟孟春永懷罔極謹以一元大武柔毛剛鬛明粢薌合
薌萁嘉蔬嘉薦醴齊敬脩時享以申追慕尚饗此祝詞
也前辛七日質明太尉誓百官于尚書省曰某月某日
時享于太廟各惕乃職不供其事國有常刑凡陪享之
官散齋四日致齋三日然後乃可以為祭也宗廟之禮
非敢擅議雖有知者其誰敢言故六十餘年行之不廢
今聖廟以弓矢既櫜禮樂為大故下百寮使得詳議臣
等以為貞觀開元禮並無太廟上食之文以禮斷情罷
之可也至若陵寢上食採國語禮記日祭月祭之詞因
秦漢之制循而存之以廣孝道可也如此則經義可據
故事不遺大禮既明永息異論可以繼二帝三王而為
萬代法與其黷禮越古貴因循而憚改作猶天地之相
遠也儒衡議曰臣謹案開元禮太廟九室每年惟五饗
六告祭用牲牢爼豆而已劉歆祭議曰大禘則終王壇
墠則歲貢二祧則時享曾高則月祀祖禰則日祭國語
云王者日祭月饗時類歲祀此則往古之明徵國朝之
顯據盖日祭者薦新也言物有可薦則薦之不必卜擇
日時也故叔孫通云古有嘗果今櫻桃方熟可以為獻
由是惠帝取以薦宗廟是不卜日矣當叔孫通之言且
曰古有嘗果足明古禮非漢制也月饗者告朔也論語
子貢欲去告朔之餼羊孔子以為不可則告朔必具牲
牢明矣春秋又譏閏月不告朔猶朝于廟此則月祭殷
周已降皆有之也薦園寝者始於秦之代漢氏因之而
又改人君三年之制以日易月喪紀既以二十七日而
除則朔望奠酹不復親執故既葬之後移之園陵又諸
陵祠殿月遊衣冠取象平生務從豐潔所以陵寝朔望
上食與太廟日祭月饗本旨不同今王涇所引太廟與
陵寝同日時設祭以為越禮臣切謂王涇但宜論太廟
陵寝朔望奠祭可行可廢之旨不當以同日同時為議
何者漢朝宗廟園陵一百六十七所郡國祠祀豈不與
宗廟同時者乎在禮既祭於室又繹於祊盖廣乎求神
者也宗廟陵寝嘗礿同時理固無害又韓臯引漢官儀
古不墓祭臣據周禮塚人之職凡祭墓則為之尸則古
亦墓祭但與漢家陵寝不同耳安得謂之無哉又王涇
狀以太廟設祭别家嘗饌以為䙝味而韓臯則云法饌
依經固非黷祭臣案春官大宗伯以肆獻祼饗先王者
謂觧牲體薦血腥灌之以鬱鬯者也又祭義云祭之日
君牽牲入廟門麗于碑卿大夫袒而毛牛尚耳取膟膋
祭腥敬之至也夫豈謂嘗饌耳文王之祭思死者如不
欲生夫豈知增嘗饌耶盖其慤焉盡其禮而不過失焉
所以然也是以簠簋有數籩豆有殺雖多更聖賢不敢
加也今夫嘗饌庖人羞之膳夫熟之糅以羶香雜以鹹
辛具有司之烹炊漏神明于媟近意雖不䙝而事已䙝
矣况古者天子立七廟又為壇墠以祭去祧之主近則
起土遠則掃地盖彌遠而彌尊益敬而益簡臣以為陵
廟近也親親也朔望奠獻尚潔務豐宜備嘗饌以廣孝
也宗廟遠也尊尊也禘祫時享告朔薦新宜從古制以
正禮也唯太廟望祭無所本據盖異時有司因其陵寝
有朔祭望祭以為宗廟既有朔祭則望祭亦合行之殊
不知宗廟朔祭乃告朔也臣以為宜罷此耳仲尼三年
無改於父之道盖言理有改更則三年之外斯可矣况
天寳之令行於一時者哉今陛下開十聖之景光廓八
紘之氛祲風掃長彗神驅大妖刳金戟以厚農直玉斗
而序政博採羣議講求典經將欲成一王之教垂萬代
之法安可因陵寝緣情取象之禮宗廟薦鬯㳙選之儀
甚不然也事竟不行
李建為禮部侍郎元和十五年正月穆宗即位四月禮
部奏睿宗皇帝神主祧遷石室准貞觀故事遷廟之主
藏于夹室西壁南北三間苐一間代祖室苐二間高宗
室苐三間中宗室伏以山陵日近睿宗皇帝祧遷有期
夹室西壁三室外無置室處准江都集禮古者遷廟之
主藏於太宗廟北壁之中今請於夹室北壁以西為上
置睿宗皇帝神主石室制可
王彦威為太常博士是時淮南節度使李夷簡上議曰
王者祖有功宗有德大行皇帝戡翦寇逆累有武功廟
號合稱祖陛下正當决在宸斷無信齷齪書生也遂詔
下公卿與禮官議其可否彦威奏議曰伏惟禮經及三
代之制始封之君謂之太祖太祖之外又祖有功而宗
有德故夏后氏祖顓頊而宗禹殷人祖契而宗湯周人
郊祀后稷祖文王而宗武王自東漢魏晉漸違經意沿
革不一子孫推美於先故自始祖已下並有建祖之制
盖非典訓不可法也國朝祖宗制度本於周禮以景皇
帝為太祖又祖神堯而宗太宗至高宗以後則但稱宗
謂之尊名著為成法不然則何以太宗造有區夏致理
升平玄宗掃清内難翼戴聖父肅宗龍飛靈武收復两
京此皆應天順人撥亂反正至於廟號亦但稱宗謹案
經義祖者始也宗者尊也故傳曰始封必為祖書曰德
高可尊故號高宗今宜本三代之定制去晉魏之亂法
守貞觀開元之憲章而擬議大名垂以為訓大行皇帝
廟號宜稱宗從之十二月太常禮院奏来年正月三日
皇帝有事于南郊同日立春後丑祀風師案周禮大宗
伯云以槱燎祀飌師鄭玄云風箕星也故今禮立春後
丑于城東北就箕星之位為壇祭之開元禮祀昊天上
帝于圓丘百神咸秩箕星從祀之位在壇之第三等伏
以皇帝有事南郊徧祭之儀百神咸在其五方帝并日
月神州以下緣對昊天上帝皇地祇尊不得申並為從
祀悉無上公行事並御署祝板之儀風師既是星辰厭
降之義便當陪祭如非遇郊祀其特祭如常儀又大禮
月有司薦獻太清宫薦饗太廟准開元禮并六典時饗
薦獻並在孟月其五日太廟有司行事合權停制可是
年十二月穆宗問有司有事于南郊合卜日與否禮官
奏曰伏惟禮令祠祭皆卜日然自天寳以後凡欲郊祀
必先朝太清宫次日饗太廟又次日郊天相循至今並
不卜日從之辛巳命中使問有司祀上帝於圓丘太一
從祀有祝文與否禮官奏曰准開元禮皇帝有事於南
郊百神咸秩五天帝神州并日月並在壇第一等雖天
之貴神乃星中之尊耳位在壇第二等既為從祀不置
祝文其春秋祭于九宫本壇則如常禮從之
李渤為庫部員外郎分司東都長慶元年奏太微宫神
主請歸祔太廟勅付東都留守鄭絪商量聞奏絪奏云
臣謹案詳三代典禮上稽高祖太宗之制度未嘗有並
建兩廟并饗二主之禮天授之際祀典變革中宗初復
舊物未暇詳考典章遂於雒陽創立宗廟是行遷都之
制實非建國之儀及西歸上都因循未發德宗嗣統墜
典克修東都九廟不復告饗謹按禮記仲尼荅曾子問
云天無二日土無二王嘗禘郊社尊無二上所以明二
主之非禮也陛下接千載之大統揚累聖之耿光憲章
先王垂法後嗣况宗廟之禮至尊至重違經黷祀時謂
不欽特望擇三代令典守高祖太宗之憲度鑒神龍權
宜之制尊建中矯正之禮依經復古允属聖明伏以太
微宫光皇帝三代睿宗聖文孝武皇帝神主參考經義
不合祔饗至于遷置神主之禮三代以降禮無明文伏
望委中書門下與公卿禮官質正詳定勅付有司太常
博士王彦威等奏議曰謹案國初故事無兩都並建宗
廟並行饗薦之禮伏尋周書召誥雒誥之說實有祭告
豐廟雒廟之文是則周人兩都並建宗祧至則告饗然
則兩都皆祭祖考禮必並興自神龍復辟中宗嗣位廟
既皆作饗亦並行天寳末兩京傾䧟神主亡失肅宗既
復舊物但建廟作主于上都其東都神主至大歷中始
于人間得之遂寓于太微宫不復祔饗臣等謹案經傳
王者之制凡建宫室宗廟為先廟必有主主必在廟是
則兩都立廟盖行古之道主在廟實依禮之經今謹參
詳理合升祔謹案元皇帝高宗中宗睿宗是追王及祧
廟之祖其神主合藏于太廟從西第一夹室景皇帝是
始封不遷之主其神主合藏于太廟從西第一室高祖
太宗元宗肅宗代宗是創業有功親廟之祖伏惟江都
集議正廟之主藏于太室之中禮記羣廟之主有故則
聚而藏諸祖廟伏以德宗之下神主未作代宗之上后
祖先亡若歸本室則有虚主事雖可據理或未安今高
祖以下神主並合藏于太祖廟依舊准故事不饗如陛
下肆覲東后移都雒陽自非祧主合歸本室其餘閏主
又當時而作祔饗時祭禘祫如儀臣又按國家追王故
事太祖之上又有德明興聖懿祖别廟今光皇帝神主
即懿祖也伏緣東都先無前廟安光皇帝神主今請權
祔于太廟夹室居元皇帝之上如駕在上都即准上都
式營建别廟作德明興聖獻祖神主備禮升祔又於太
廟夹室奉迎光皇帝神主歸别廟第四室禘祫如儀或
問曰禮作栗主瘞桑主漢議並有瘞主之議大歷中亦
瘞孝敬皇帝神主今祔而不瘞如之何荅曰禮作練主
瘞虞主其義以桑栗代謝捨故取新夫作主以依神無
可埋之理是以禮說廟之主藏於西壁北壁之中故韋
元成議瘞太上皇惠帝之主終見非于漢代秦靖請瘞
處士君亦不行于魏朝貞觀中議遷廟主亦云萬國宗
饗食所從来一旦瘞藏事非允惬孝敬尊非正統廟廢
而主獨存從而瘞藏謂叶情理又問古者天子廵狩必
載遷主如鸞駕東幸則准此文載主而前今東都神主
又祔于廟便是廟有二主如之何荅者曰古者行以遷
主無則主命自非遷廟之主則無出廟之文凡邑有宗
廟先君之主曰都則兩都宗廟各宜有主又問曰古者
作主必因虞練若主必歸祔則室不可虚則當補已亡
之主創當祔之主禮無其說如之何荅曰虞練作主禮
之正也非時作主事之權也王者遭時為法因事制宜
苟無其文則思其變如車駕東幸廟仍虚主即准肅宗
廣德二年上都作主故事特作闕主向祔盖主不可闕
故禮貴從宜春秋之義而變之正者也臣伏思祖宗之
主神靈所憑寓于太微不入宗廟據經復本允屬聖明
至是下尚書省集議而郎吏所議與彦威多同丞郎則
各執所見或云神主合藏于太微宫或云並合埋瘞或
云闕主當作或云乘輿東幸即載上都神主而東咸以
意度不本經據竟以紛議不定遂不舉行
牛僧孺為禮儀使長慶四年七月奏謹案周禮天子七
廟三昭三穆與太祖之廟合而為七尚書咸有一德篇
亦曰七世之廟可以觀德荀卿子曰有天下者祭七代
有一國者祭五代則知天子上祭七代典籍通規祖宗
功德不在其數國朝九廟之制法昔周之文太祖皇帝
始為唐肇基天命義同周之后稷也高祖神堯皇帝創
業經始化隋為唐義同周之文王也太宗皇帝神武應
期造有區夏義同周之武王也其下三昭三穆謂之親
廟四時嘗饗自如禮文今以新主立廟元宗明皇帝在
三昭三穆之外是親盡之祖雖有功德禮合祧遷祫禘
之歲則從合食詔從之
劉寬夫為監察御史敬宗寳歷元年閏七月上言近日
攝祭多差王府官僚位望既輕有乖嚴敬伏請已後攝
太尉差尚書省三品已上及保傅賓詹等官如人少即
請取丞郎通攝從之
劉敦儒為起居郎寳歷二年二月太常奏追諡孝敬皇
帝陵號恭陵追諡讓皇帝陵號惠陵追諡奉天皇帝陵
號齊陵追諡承天皇帝陵號順陵並二時朝拜上擬祖
宗情禮之差過猶不及其朝拜請停又追諡文敬太子
廟在長安坊追諡惠昭太子廟在懷真坊悉置官吏四
時置享禮經無文况九廟逓遷族属彌遠推恩降殺祼
獻宜停又贈奉天皇帝廟贈承天皇帝廟贈貞順皇后
廟及永崇坊隠太子已下七室下同為一廟並贈靖恭
太子亦祔在此廟凡此制置皆是追崇或徇一時且非
禮意日月既久祀享尋停其神主望准故事瘞于廟地
庶情禮終始不失經訓勅旨宜付所司集百寮參議可
否聞奏敦儒奏曰朝拜陵寝禮經無文列聖相沿久為
故事就中四陵尤乖典禮請于太常所奏其二太子廟
謹按禮記云殤與無後者從祖祔食又曰王下祭殤五
又曰有隂厭有陽厭隂謂嫡殤也注云為宗子之殤祭
扵奥爾雅云西南隅謂之奥此明幼殤而死故祭于祖
廟隂闇之處也陽厭為祭庶殤也䟽云祭于宗子之家
祖廟之内當室顯露之處故曰陽厭所以明嫡庶也過
焉以往則不祭也伏以惠昭太子位登儲闈業當主鬯
親則高祖神堯皇帝之宗子属則於皇帝為伯祖父雖
禮文扵旁親無服而骨肉之恩不移于宗子若坎室扵
德宗皇帝廟内西南隅遷祔神主以特牲展祭不舉樂
無肵爼去元酒不告利成庶合古禮若准魏晉故事即
晉愍懷太子殤太子哀太孫冲太孫皆于祖廟北墉置
隂室歲時祔饗以至親盡今伏以國家變三代之典從
東漢之制九廟既有周殿之隘一室難修處奥之儀况
别廟隂室具為變禮依前享獻于事為宜其廟請不廢
禮官或云惠昭太子棄東宫之日已過殤年若合祼享
宜同祭臣以為古處扵奥今祀扵廟雖不以成人而别
以合過殤之禮矣又或云若以成人合有主後臣以為
惠昭太子裔嗣皆在宫中若未勝冠自宜抱奠文以同
姓為尸者今但令宗正官屬主奠即雅符祀典矣其文
敬太子生非繫本之重歿有追命之榮今扵皇帝為曾
叔祖非大功之親禮經為庶而服屬已遠列于常祀實
為非經請依太常所奏又隠太子以下神主或累朝嫡
嗣或聖代名藩今其子孫皆居列土因緣食禄亦謂承
家各令自列廟祧用申嚴配臣伏詳開元中勅諸贈太
子有後者咸令自主其祭今請復行此制各使子孫奉
迎神主歸祔私廟庶别子為祖符列國不祧之尊遠裔
傳家聞聖王教孝之典其無後之廟及貞順皇后神主
即請依太常所奏其贈奉天皇帝贈承天皇帝神主既
有常號禮不可黷盖王者不享于下士諸侯不敢祖天
子之義縱有主後法不當祭亦請依太常所奏制可
崔龜從為太常博士文宗太和元年七月奏議曰伏以
廢朝軫悼義重君臣所貴及哀尤宜示信自頃已来輟
朝非奏報之時備禮于數日之外臣不敢遠徵古書請
引近朝故事貞觀中任瓌卒有司對仗奏太宗責其乖
禮岑文本既沒其夕為罷警嚴張公謹之亡哭之不避
辰日是知憫悼之意不宜過時臣謂大臣薨禮合輟朝
縱有機務急速便殿須召宰臣不臨正朝無爽于事詔
下太常寺參定太常上言曰伏以近日文武三品以上
薨卒皆為輟朝其有未經親重之官今任是散列者為
之變禮誠恐非宜自今已後文武三品以上非曾建功
勲及曾任將相及曾在密近宜加恩禮者餘請不在輟
朝例其餘並請依元奏状及列上詔令中書門下詳定
中書門下又上言曰古有當祭告喪義在申情同體過
時及哭扵理稍乖禮院所請合輟朝者若以聞喪之来
日請依餘約太常所奏别具品列輕重進定謹案儀制
今百官正一品官喪皇帝不視朝一日又准官品令自
一品至三品已上薨歿通有輟朝之制伏以君臣之間
情理所及事必繫扵委遇官則與時重輕一用舊儀或
乖中道臣等參酌其留守節察防禦經略等使及京輔
刺史並請各據所兼憲官為例可之
是月太常禮院上言敬宗廟祝文皇帝稱孝弟臣審詳
孝字載考禮文義本主扵子孫理難施扵兄弟按禮記
卜虞之文子孫曰哀兄弟曰某然則虞之稱哀與祭之
稱孝其義一也扵祖禰則理宜稱孝扵伯仲則止于稱
名又東晉温嶠議宗廟祝辭以為非子者則不稱旁親
直言敢告當時朝議咸以為宜今臣上考禮經無兄弟
稱孝之據下徵晉史有不稱旁親之文臣謂饗敬宗廟
宜去孝弟兩字又上言九宫貴臣舊制是大祠伏以九
宫貴神經典不載天寳中術士奏請遂立祠壇事出一
時禮同郊祀臣詳其圖法皆主星名縱司水旱兵荒品
秩不過列宿今者五星&KR0662;是從祀日月猶在中祠豈容
九宫獨越常禮備列三事誓誡羣官尊卑乖儀莫甚于
此若以嘗在祀典不可廢除臣請降為中祠並可之先
是太傅崔龜從列上前朝祠祀之非是者凡數事上重
慎其變更初令太常卿已下參定又中書門下酌其可
否悉以龜從奏為當然後下詔焉
舒元輿為監察御史太和三年八月奏七月十八日祀
九宫貴神臣次合監察職當檢察禮物伏見祝板九片
臣伏讀既竟竊見陛下親署御名及稱臣于九宫之神
臣伏以天子之尊除祭天地宗廟之外無稱臣者王者
父天母地兄日姊月此以九宫為目是宜分方而守其
位臣又觀其名號乃太一天一招搖軒轅咸池青龍太
隂天符攝提也此九神于天地猶子男也于日月猶侯
伯也陛下尊為天子豈可反臣于天地之子男耶臣竊
以為過縱隂陽者流言其合祀則陛下當全稱皇帝遣
某官致祭扵九宫之神不宜稱臣與名臣實愚聾不知
其可伏緣行事在明日鷄初鳴時成命已行臣不敢滯
伏乞聖慈異日降明詔命禮官詳議冀明萬乘之尊無
所虧降悠久悞典因此可正詔都省議皆如元輿之議
乃降為中祠祝板稱皇帝不署
冊府元龜卷五百九十一
