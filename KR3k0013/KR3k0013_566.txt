册府元龜卷五百六十六宋王欽若等撰
掌禮部
作樂第二
晉武帝泰始二年詔郊祀明堂禮樂權用魏儀尊周室
肇稱殷禮之義但改樂章而已使傅玄制為二十二篇
述以功德代魏改朱鷺為靈之祥言宣帝之佐魏猶虞
舜之事堯既有石瑞之徵又能用武以誅孟達之逆命
也改思悲翁為宣受命言宣帝禦諸葛亮養威重運神
兵亮震怖而死改艾如張為征遼東言宣帝陵大海之
表討滅公孫而梟其首也改上之回為宣輔政言宣帝
聖道深遠撥亂反正網羅文武之才以定二儀之序也
改雍熙離為時運多難言宣帝致討吳方有征無戰也改
戰城南為景龍飛言景帝克明威教貴順夷逆隆無疆
崇洪基也改巫山高為平玉衡言景帝一萬國之殊風
齊四海之乖心禮賢養士而纂洪業也改上陵為文皇
統百揆言文帝始統百揆用人有序以敷太平之化也
改將進酒為因時運言因時運變聖謀潛施觧長蛇之
交離羣桀之黨以武濟文以邁其德也改有所思為惟
庸蜀言文帝既平萬乘之蜀封建萬國復五等之爵也
改芳樹為天序言聖皇應歴受禪弘濟大化用人各盡
其才也改上邪為大晉承運期言聖皇膺籙受圖化象
神明也改君馬黃為金靈運言聖皇踐祚致敬宗廟而
孝道行於天下也改雉子班為於穆我皇言聖皇受禪
德合神明也改聖人出為仲春振旅言大晉申文武之
教畋獵以時也改臨高臺為夏苗田言大晉畋狩順時
為苗除害也改遠如期為仲秋獮田言大晉雖有文德
不廢武事順時以殺伐也改石留為順天道言仲冬大
閱用武修文大晉之德配天也改務成為唐堯言聖皇
德陟帝位化光四表也玄雲依舊名言聖皇用人各盡
其才也改黃爵行為伯益言赤鳥銜書有周以興今聖
皇受命神雀來也釣竿依舊名言聖皇德配堯舜又有
吕望之佐濟大功致太平也
五年尚書奏使太僕傅玄中書監荀勖黃門侍郎張華
各造正旦行禮及王公上夀酒食舉樂歌詩詔又使中
書郎成公綏亦作張華表曰案魏上夀食舉詩及漢氏
所施用其文句長短不齊未皆合古蓋以依詠絃節本
有因循而識樂知音足以制聲度典法用大率非凡近
之所能改二代三京隨而不變雖詩章辭異興廢隨時
至其韻逗遛曲折皆繋於舊有由然也是以一皆因就
不敢有所改易荀氏則曰魏氏歌詩或二言或三言或
四言或五言與古詩不類以問司律中郎將陳頎頎曰被
之金石未必皆當故勖造晉歌皆為四言唯王公上夀
酒一篇為三言五言此則華勖所明異旨也(一云元會大饗四樂)
(辭太僕傳玄撰正旦大會行禮歌詩四章夀酒詩一章食舉東西樂十三章黃門侍郎張華作上夀食舉行禮)
(詩十六章中書監荀勖侍郎成公綏作言數各異又傳玄作祀先農先蠶夕牲夏歌詩一篇八句迎送神一篇)
(享社稷先農先聖先蠶歌詩三篇前一篇十二句中一篇十六句後一篇十二句辭皆敘田農事胡道安先農)
(饗神詩一篇竝八句樂府相傳舊歌三章)
九年光禄大夫荀勖以杜䕫所制律吕較太樂摠章鼓
吹八音與律吕乖錯乃制古尺作新律吕以調聲韻律
成遂班下太常使太樂摠章鼓吹清商施用勖遂典知
樂事啟朝士解音律者共掌之使郭瓊宋識等造正德
大豫二舞而勖及傅玄張華又各造北舞歌詩勖所作
新律笛十二枚散騎侍郎阮咸譏聲高近哀思不合中
和勖以其異已出咸為始平相晉又改魏昭武舞曰宣
武舞羽籥曰宣文舞(是時又有鼙舞歌詩五篇一曰洪業篇當魏曲明明魏皇帝古曲關)
(中有賢女二曰天命篇當魏曲太和有聖帝古曲章和二年中三曰景皇篇當魏曲魏歴長古曲樂久長四曰)
(大晉篇當魏曲天生蒸民古曲四方皇五曰明君篇當魏曲為君不易古曲殿前生桂樹乂有鐸舞歌一篇幡)
(舞歌一篇鼓舞伎六曲竝陳於元會)
咸寧元年詔定祖宗之號而廟樂乃停宣武宣文二舞
而同用荀勖所使郭瓊宋識等所造正德大豫二舞
太康中天下為晉世寧舞矜手以接杯拌反覆之(漢世惟有)
(拌舞而晉加之以杯反覆之)
惠帝元康三年詔黃門侍郎荀藩修定金石以施郊廟
藩勖之子勖既以新律造二舞又更修正鐘磬事未竟
而勖薨乃詔藩修定尋値喪亂遺聲舊制莫有記者
元帝建武元年初立宗廟尚書下太常祭祀所用樂名
太常賀循答云魏氏增損漢樂以為一代之禮未審大
晉樂名所以為異遭離喪亂舊典不存然此諸樂皆和
之以鍾律文之以五聲詠之於歌辭陳之於舞列宫縣
在庭琴瑟在堂八音迭奏雅樂竝作登歌下管各有常
詠周人之舊也自漢氏以來依放此禮自造新詩而已
舊樂荒廢今既散亡音韻曲折又無識者則於今難以
意言于時以無雅樂器及伶人省太樂幷鼓吹
明帝大寧末以元帝時頗得登歌食舉之樂猶有未備
又訪阮孚等增益之
成帝咸和中乃復置太樂官鳩集遺逸而未有金石也
咸康七年尚書蔡謨奏八年正會儀注唯作鼓吹鐘鼓
其餘伎樂盡不作侍中張澄給事黃門侍郎陳逵駮以
為王者觀時設教至於吉凶殊斷不易之道也今四方
觀禮陵有儐弔之位庭奏宫懸之樂二禮兼用哀樂不
分體國經制莫大於此詔曰今既以天下體大禮從權
宜三正之饗宜盡用吉禮也至娛耳目之樂所不忍聞
故闕之耳事之大者不過上夀酒稱萬歲已許其大不
足復闕鐘鼓鼓吹也澄逵又啟今大禮雖降事吉於朝
然儐弔顯於園陵則未減有哀禮服定於典文義無盡
吉是以咸寧之會有徹樂之典實先朝稽古憲章垂式
萬世者也詔曰若元日大饗萬國朝宗庭廢鐘鼓之奏
遂闕起居之節朝無磬制之音賓無蹈履之度其於事
義不亦闕乎亦惟有量輕重以制事中散騎侍郎顧臻
表曰臣聞聖主作樂讚揚聖道養以仁義防其淫佚上
享宗廟下訓黎元體五行之正音恊八風以陶物宫聲
正方而好義角聲堅齊而率禮絃歌鐘鼔金石之作備
矣故通神至化有率舞之感移風易俗致和樂之極
末世之伎設禮外之觀逆行連倒頭足入筥之屬皮膚
外剝肝心内摧敦彼行葦猶謂勿踐矧伊生靈而不惻
愴加四海朝覲言觀帝庭耳聆雅頌之聲目覩威儀之
序足以蹋天頭以履地反天地之至順傷彛倫之大方
今敵人對岸外禦為急兵食七升忘身赴難過泰之戲
日廩五升方掃神州經略中甸若此之事不可示遠宜
下太常纂備雅樂簫韶九成惟新於盛運功德頌聲永
著于來葉此乃所以燕及皇天克昌厥後者也諸伎而
傷人者皆宜除之流簡儉之德邁康哉之詠清風既行
下應如草此之謂也愚管之誠惟垂採察於是除高絙
紫鹿跂行鼈食及齊王捲衣笮兒等樂又減其廩其後
復高絙紫鹿焉
穆帝永和十一年謝尚鎮夀陽於是採拾樂人以備太
樂并制石磬雅樂始具江表始有金石之樂自尚始也
(晉氏之亂也樂人悉沒于兵及其後鄴樂人頗有來者尚因之以具鐘磬)
孝武太元中破苻堅獲其樂工揚蜀等閑習舊樂於是
四廟金石始備焉乃使曹毗王詢等增造宗廟歌詩然
郊祀遂不設樂
宋高祖永初元年七月有司奏皇朝肇建廟祀應設雅
樂太常鄭鮮之等八十八人各撰立新歌黃門侍郎王
韶之所撰歌辭七首竝合施用詔可(一云韶之造四夏四章行禮一章登)
(歌二章食舉十章前後舞歌各一章)
十二月有司奏依舊正旦設樂參詳屬三省改太樂諸
歌舞詩黃門侍郎王韶之立三十二章合用教試日近
宜逆誦習輒申攝施行制可又改正德舞曰前舞大豫
舞曰後舞
文帝元嘉九年太樂令鍾宗之更調金石(十四年治書史史奚縱又)
(改之)
十三年司徒彭成王義康於東府王會依舊給伎摠章
工馮大列相承給諸王伎十四種其舞伎三十六人太
常傅隆以為未詳此人數所由唯杜預注左傳八佾舞
云諸侯六六三十六人嘗以為非夫舞者所以節八音
者也八音克諧然後成樂必以八人為列自天子至士
降殺以兩兩者減其二列耳預以為一列又減二人至
士止餘四人豈復成樂案服虔注傳云天子八八諸侯
六八大夫四八士二八其義甚允今諸侯王不復舞佾
其摠章舞伎即古之女樂也殿庭八八諸王則應六八
理例坦然又春秋鄭伯納晉悼公女樂二八晉以一八
賜魏絳此樂以八人為列之證也若如議者唯天子八
則鄭應納晉三六晉應賜絳一六也自天子至士其文
物典章尊卑差級莫不以兩未有諸侯既降二列又列
輒減二人近降大半非唯八音不具於兩義亦乖杜氏
之謬可見矣國典事大宜令詳正事不施行
十八年九月有司奏二郊宜奏登歌又議宗廟舞事錄
尚書江夏王義恭等十二人立議未及列奏値軍興事
寝
二十二年南郊始設登歌詔御史中丞顔延之造郊天
夕牲迎送神饗神歌詩三篇饗地神辭一篇餘與南郊
同
孝武孝建二年九月甲午有司奏前殿中曹郎荀萬秋
案禮祭天地有樂者為降神也故易曰雷出地奮豫先
王以作樂崇德殷薦之上帝以配祖考周官曰作樂於
圜丘之上天神皆降作樂於方澤之中地祗皆出又曰
乃奏黃鍾歌大吕舞雲門以祀天神乃奏太簇歌應鍾
舞咸池以祀地祗由斯而言以樂祭天地其來尚矣今
郊享闕樂竊以為疑祭統曰夫祭有三重焉獻之屬莫
重於祼聲莫重於升歌舞莫重於武宿夜此周道也至
於秦舞五行魏舞咸熙皆以用享爰逮晉氏泰始之初
傅玄作晉郊廟歌詩三十二篇元康中荀藩受詔成父
勖業金石四縣用之郊廟是則承郊廟有樂之證也今
廟祠登歌雖奏而象舞未陳懼闕備禮夫聖王經世異
代同風雖損益或殊隆殺迭運未嘗不執古御今同規
合矩方兹休明在辰文物大備禮儀遺逸㒺不具舉而
況出祗降神輟樂於郊祭昭德舞功有闕於廟享謂郊廟
宜設備樂於是使内外博議驃騎大將軍竟陵王誕等五十
一人竝同萬秋議尚書左僕射建平王宏議以為聖王
之德雖同創制之禮或異樂不相㳂禮無因襲自寳命
開基皇符在運業富前王風動振古朝儀國章竝循先
代自晉東遷日不暇給雖大典略備遺闕尚多至於樂
號廟禮未該往正今帝德再昌大孝御㝢宜討定禮本
以昭來葉尋舜樂稱韶漢改文始周樂大武秦革五行
眷夫祖有功而宗有德故漢高祖廟樂稱武德太宗廟
樂曰昭德魏制武始舞武廟制咸熙舞文廟則祖宗之
廟别有樂名晉氏之樂正德大豫國初不更名宜為前
後二舞依據晉代義舛事乖今宜釐改權稱凱容為韶
舞宣烈為武舞祖宗廟樂摠以德為名若廟非不毁則
樂無别稱猶漢高文武咸有嘉號惠景二主樂無餘名
章皇太后廟依諸儒議唯奏文樂何休杜預范甯注初
獻六羽竝不言佾者佾則干在其中明婦人無舞事也郊
祀之樂無復别名仍同宗廟而已尋諸漢志永至等樂
各有義況宜仍舊不改宋及東晉太祝唯送神而不迎
神近議者云廟以居神常如在也不宜有迎送之事意
以為竝乖其衷立廟居靈四時致享以申孝思之情矣
夫神之升降無常何必常安所處故祭義云樂以迎來
哀以送往鄭注云迎來而樂樂親之來送往而哀哀其
享否不可知也尚書曰祖考來格詩云神保遹歸注曰歸於
天地也此竝言神有去來則有送迎明矣即周肆夏之
名備迎送之樂古以尸象神故儀禮祝有迎尸送尸近
代雖無尸豈可闕迎送之禮又傅玄有迎神送神歌辭
明江左不迎非舊典也散騎常侍丹陽尹建城縣開國
侯顔竣議以為德業殊稱則干羽異容時無沿制故物
有損益至於禮失道諐稱習忘反中興釐運視聽所革
先代謬章宜見刊正郊之有樂盖生周易周官歴代著
議莫不援準夫掃地而祭器用陶匏唯質與誠以章天
德文物之備理固不然周官曰國有故則旅上帝及四
望又曰四圭有邸以祀天旅上帝兩圭有邸以祀地旅
四望四望非地則知上帝非天孝經云郊祀后稷以配
天宗祀文王於明堂以配上帝則豫之作樂非郊天也
大司樂職奏黃鍾歌大吕舞雲門以祀天神鄭注天神
五帝及日月星辰也王者以夏正月祀其所受命之帝
於南郊則二至之祀又非天地考之衆經郊祀有樂未
見考證宗廟之禮事炳載籍爰自漢元迄乎有晉雖時
或更制大抵相因為不襲名號而已今樂曲淪滅知音
世希改作之事臣聞其語正德大豫禮容具存宜殊其
徽號飾而用之以正德為宣化之舞大豫為興和之舞
庶足以光表世烈悦被後昆前漢祖宗廟處各異主名
既革舞號亦殊今七廟合食庭殿共所舞蹈之容不得
廟有别制後漢東平王蒼已議之矣又王肅韓祗以王
者德廣無外六代四夷之舞金石絲竹之樂宜備奏宗
廟愚謂蒼肅祗議合於典禮適於當今左僕射建平王
宏又議竣據周禮孝經天與上帝連文重出故謂上帝
非天則易之作樂為非祭天也案易稱先王以作樂崇德
殷薦之上帝以配祖考尚書云肆類于上帝春秋傳曰
告昊天上帝凡上帝之言無非天也天尊不可以一稱
故或謂之天或謂昊天或謂上帝或謂昊天上帝不得
以天有數稱便謂上帝非天徐邈推周禮國有故則旅
上帝是以知禮天旅上帝同是祭天言禮天者謂常祀
也旅上帝者有故而祭也孝經稱嚴父莫大於配天故
云郊祀后稷以配天宗祀文王於明堂以配上帝既天
為義則上帝猶天益明也不欲使二天文同故變上帝
耳周禮祀天之言再見故鄭注以前天神為五帝後冬
至所祭為昊天竣又云二至之祀又非天地未知天地
竟應以何時致享記云掃地而祭噐用陶匏皆明所用
質素無容以樂降神萬秋謂郊宜有樂事有典據竣又
云東平王蒼以為前諸祖别廟是以祖宗之廟可得各
有舞樂至於祫祭始祖之廟則專用始祖之舞故後漢
諸祖共廟同庭雖祖宗不宜入别舞此誠一家之意而
未統適時之變也後漢從儉故諸祖共廟猶以異室存
别室之禮晉室以來登歌誦美諸室繼作至於祖宗樂
舞何獨不可迭奏苟所詠者殊雖復共庭亦非嫌也魏
三祖各有舞樂豈復是異廟邪衆議竝同宏祀南郊迎
神奏肆夏皇帝初登壇奏登歌初獻奏凱容宣烈之舞
送神奏肆夏祠廟迎神奏肆夏皇帝入廟門奏永至帝
詣東壁奏登歌初獻奏凱容宣烈之舞終獻奏永安送
神奏肆夏詔可(漢郊祀歌皆四言至是孝武使謝莊造辭莊依五行數木數用三火數用四土)
(數用五金數用九水數用六按洪範五行一曰水二曰火三曰木四曰金五曰土月令木數八火數七土數五)
(金數九水數六蔡邕云東方有木三土五故數八南方有火二土五故數七西方有金四土五故數九北方有)
(水一土五故數六又有納音數一言得土三言得火五言得水七言得金九言得木若依洪範木數用三則應)
(水一火二金四也若依月令金九水六則應木八火七也當以洪範一二之數言不成文故有取捨而使两義)
(竝遵未詳以數立言為何依據也)
十月辛未有司又奏郊廟舞樂皇帝親奉初登壇及入
廟詣東壁竝奏登歌不及三公行事左僕射建平王宏
重參議公卿行事亦宜奏登歌有司又奏元會及二廟
齊祠登歌伎舊竝於殿庭設作尋廟祠依新儀注登歌
人上殿管絃往下今元會登歌人亦上殿管絃在下竝
詔可
大明中以鞞拂雜舞合鍾石施於殿庭初文帝太后廟
未有樂章至是使尚書左丞殷琰造新歌
明帝時自改鞞舞曲歌辭幷詔近臣虞龢竝作
順帝昇明二年尚書令王僧虔上表曰臣聞風雅之作
由來尚矣大者繫乎興喪其次著於率舞存於心而木
石感鏗鏘奏而國俗移故鄭相出郊辨聲知戚延陵入
聘觀樂知風是則音不妄啟曲豈徒奏歌唱既設休戚
已徵清濁是均山琴自應斯乃天地之靈和升降之明
節今帝道四達禮樂交通誠非寡陋所敢裁酌伏以三
古缺聞六代潛響舞詠與日月偕湮精靈與雲煙俱滅
追餘操而長懷撫遺噐而太息此則然矣夫鍾縣之噐
以雅為用凱樂之制以八佾為體故羽籥擊拊以相諧
應季氏獲誚將在於此今摠章舊佾二八之流袿服既
殊曲律亦異推今較古皎然可知又歌鐘一肆亦克諧
女樂以歌為稱非雅噐也大明中即以宫縣合和鞞拂
節數雖會慮乖雅體將來知音或譏聖世若謂鐘舞己
諧不欲廢罷别立歌鐘以調羽佾止於别宴不關朝享
四縣所奏謹依雅則斯則舊樂前典不墜於地臣昔己
制歌磬猶在樂官具以副鐘配成一部即義沿理如或
可安又今之清商實猶銅雀魏氏三祖風流可懷京雒
相高江左彌重諒以金縣干戚事絶於斯而情變聽改
稍復零落十數年間亡者將半自頃家競新哇人尚謠
俗務在噍危不顧律紀流宕無涯未知所極排斥典正
崇長煩淫卿士有等差無故不可以用之禮樂有攸序
長幼不可以共聞故諠醜之製日盛於閭里風味之韻
獨盡於衣冠夫川震社亡同靈畢戒哀思靡澷異世齊
驩休咎徵殊而欣畏竝用竊所未譬也方今塵静畿中
波恬海外雅頌得所實在兹辰臣以為宜命典司務勤
課習緝理舊聲迭相開曉凡所遺漏悉使補拾曲全者
禄厚藝敏者位優利以動之則思以自勸風以靡之可
不順自革反本還源庶可跂踵詔曰僧虔表如此夫鐘
鼓既陳雅頌斯辨所以風感人祗化動翔泳頃金籥弛
韻羽佾未凝正俗移風良在兹日昔阮咸清識王度昭
竒樂緒增修異世同功矣便可付外遵詳
裴松之為太子洗馬于時議立五廟樂松之以臧氏廟
樂亦宜與四廟同
南齊太祖初為齊王令司空禇淵造太廟登歌二章
建元元年詔黃門侍郎謝超宗造廟樂歌詩十六章
武帝永明二年尚書殿中曹奏太祖高皇帝廟神室高
德宣烈之舞未有歌詩郊應湏歌詩郊應湏歌辭穆皇
后廟神室亦未有歌辭案傅玄云登歌廟異其文饗神
七室同辭此議為允又尋漢世歌篇多少無定皆稱事
立文竝多八句然後轉韻時有兩三韻而轉其例甚寡
張華夏矦湛亦同前式傅玄改韻頗數更傷簡節之美
近世王韶之顔延之竝四韻乃轉得賖促之中顔延之
謝莊作三廟歌皆各三章章八句此於序述功業詳略
為宜今宜依之郊廟之日改降尊作主禮殊宗廟穆后
母儀之化事異經綸此二歌為一章八句别奏事奉御
行詔可尚書令王儉造太廟二室及郊配辭
四年藉田詔驍騎將軍江淹造藉田淹製二章口勅付
太樂歌之
明帝建武二年雩祭明堂謝眺造辭一依謝莊
梁高祖初在雍鎮有童謠云襄陽白銅蹄反縳揚州兒
識者言銅謂金蹄謂馬白金色也及義師之興兵以鐵
騎揚州之士皆面縳果如謠言故即位之後更造新聲
帝自為之詞三曲又令沈約為三曲以被管絃篤敬佛
法又制善哉大樂大歡天道仙道神王龍王滅過惡
除愛水斷苦輪等十篇名為正樂皆述佛法又有法童
子伎童子倚歌梵唄設無遮大會則為之天監元年下
詔訪百寮曰夫聲音之道與政通矣所以移風易俗明
貴辨賤而韶濩之稱空傳咸英之實靡託魏晉以來凌
替滋甚遂使雅鄭混淆鐘石斯謬天人缺九變之節朝
讌失四懸之儀朕昧旦坐朝思求厥旨而舊事靡存未
獲釐正寤寐有懷所為歎息卿等學術通明可陳其所
見於是散騎常侍尚書僕射沈約奏答曰竊以秦代滅
學樂經殘亡至於漢武帝時河間獻王與毛生等共採
周官及諸子言樂事者以作樂記其内史丞王定傳授
常山王禹劉向校書得樂記二十三篇與禹不同向别
錄有樂歌詩四篇趙氏雅瑟七篇師氏雅琴八篇龍氏
雅琴百六篇唯此而已晉中經簿無復樂書别錄所載
已復亡逸案漢初典章滅絶諸儒捃拾溝渠墻壁之間
得片簡遺文與禮事相關者即編次以為禮記非皆聖
人之言月令取吕氏春秋中庸表記緇衣皆取子思子
樂記取公孫尼子檀弓殘雜非方幅典誥之書也禮記
是行已經邦之切故前儒不得不補綴以備事用樂書
事大而用緩自非逢欽明之主制作之君不見詳議漢
氏以來主非欽明樂既非人臣急事故言之者寡陛下
以至聖之德應樂推之符實宜作樂崇德殷薦上帝而
樂書云亡尋案無所宜選諸生分令尋討經史百家凡
樂事無大小皆别纂錄乃委一舊學撰為樂書以起千
載絶文以定大梁之樂使五英懷慙六莖興愧是時對
樂者七十八家咸多引流略浩蕩其詞皆言樂之宜改
不言改樂之法帝既素善鍾律詳悉舊事遂自制定禮
樂又立為四品噐名之為通通受聲廣九寸宣聲長九尺
臨岳高一寸二分每通皆施三絃一曰玄英通應鍾絃
用一百四十二絲長四尺七寸四分差強黃鍾絃用二
百七十絲長九尺大吕絃用二百五十二絲長八尺四
寸三分差弱二曰青陽通太簇絃用二百四十絲長八
尺夾鍾絃用二百二十四絲長七尺五寸弱姑洗絃用
一百四十二絲長七尺一寸一分強三曰朱明通仲吕
絃用一百九十絲長六尺六寸六分弱蕤賓絃用一百
八十九絲長六尺三寸二分強林鍾絃用一百八十絲
長六尺四寸四曰白藏通夷則絃用一百六十八絲長
五尺六寸二分弱南吕絃用一百六十絲長五尺三
寸大強無射絃用一百一十九絲長四尺九寸九分強
因以通聲轉推月氣悉無差違而還相得中又制為十
二笛黃鍾笛長二尺八寸大吕笛長三尺六寸太簇笛
長三尺四寸夾鍾笛長三尺二寸姑洗笛長三尺一寸
仲吕笛長二尺九寸蕤賓笛長二尺八寸林鍾笛長二
尺七寸夷則笛長二尺六寸南吕笛長二尺五寸無射
笛長二尺四寸應鍾笛長二尺三寸用笛以寫通聲合
古鍾玉律幷周代古鍾玉律竝皆不差於是被以八音
施以七聲莫不和韻先是鼓吹宋齊竝用漢曲又充庭
用十六曲高祖乃去四曲畱其十二合四時也更制新
歌以述功德其第一漢曲朱鷺改為永紀謝言齊謝梁升
也第二漢曲思悲翁改為賢首山言武帝破魏兵於司
部肇王迹也第三漢曲艾如張改為桐栢山言武帝牧
司王業彌彰也第四漢曲上之回改為道亡言東昏喪
道義師起樊鄧也第五漢曲雍離改為忱威言破加湖
元勲也第六漢曲戰城南改為漢東流言義師克魯山
城也第七漢曲巫山高改為鶴樓峻言平郢城兵威無
敵也第八漢曲上陵改為昏主恣淫慝言東昏政亂武
帝起義平九江姑熟大破朱雀伐罪弔民也第九漢曲
將進酒改為石首篇言義師平京城仍廢昏主定大事
也第十漢曲有所思改為期運集言武帝膺籙受禪盛德化
遠也十一漢曲芳樹改為於穆言大梁闡運君臣和樂
休祚方遠也十二漢曲上邪改為惟大梁言梁德廣運仁
化洽也
四年掌賓禮賀瑒請議皇太子元會出入所奏帝别制
養德之樂瑒謂宜名元雅迎送二傅亦同用之取禮一
有元良萬國以貞之議明山賓嚴稹之及徐勉等以為
周有九夏梁有十二雅此竝則大數為一代之曲今加
一雅便成十三瑒又疑東宫所奏武帝下其議瑒以為
天子為樂以賞諸矦之有德者觀其舞知其德況皇儲
養德春宫式瞻攸屬謂宜備大壯大觀二舞以言文武
之德帝從之於是改皇太子樂為元貞奏二舞是時禮
樂制度粲然有序普通中薦蔬之後改諸雅歌勅蕭子
雲製辭既無牲牢遂省滌雅牲雅云南郊舞奏黃鍾取
陽始也北郊舞奏林鍾取隂始也明堂宗廟所尚者敬
蕤賓是為敬之名復有隂生之義故同奏焉其南北郊
明堂宗廟之禮加以登歌又勅蕭子雲改諸歌辭為相
和五引則依五音宫商角徵羽為第次非隨月次也舊
三朝設樂有登歌以其頌祖宗之功烈非君臣之所獻
也於是去之三朝第一奏相和五引第二衆官入奏俊
雅第三皇帝入閣奏皇雅第四皇太子發西中華門奏
裔雅第五皇帝進王公奏發足第六王公降殿同奏寅
雅第七皇帝入儲奏變服第八皇帝變服出儲同奏皇
雅第九公卿上夀酒奏价雅第十太子入預會奏裔雅
十一皇帝食舉奏需雅十二撤食奏雍雅十三設大壯
武舞十四設大觀文舞十五設雅歌五曲十六設徘伎
十七設鼙舞十八設鐸舞十九設拂舞二十設巾舞幷
白紵二十一設舞盤伎二十二設舞輪伎二十三設刺
長追花幢伎二十四設受猾伎二十五設車輪折脰伎
二十六設長蹻伎二十七設須彌山黃山三峽等伎二十八設
跳鈴伎二十九設跳劒伎三十設擲倒伎三十一設擲
倒案伎三十二設青絲幢伎三十三設一撒花幢伎三
十四設雷幢伎三十五設金輪幢伎三十六設白獸幢
伎三十七設擲蹻伎三十八設獼猿幢伎三十九設啄
木幢伎四十設五案幢呪願伎四十一設辟邪伎四十
二設青紫鹿伎四十三設白武伎作訖將白鹿來迎下
四十四設寺子遵安息孔雀鳳凰文鹿胡舞登連上雲
樂歌舞伎四十五設緣高絙伎四十六設變黃龍弄龜
伎四十七皇太子起奏裔雅四十八衆官出奏俊雅四
十九皇帝興奏皇雅
陳高祖永定中詔求宋齊故事太常卿周宏譲奏曰齊
氏承宋咸用元徽舊式宗祀朝饗樂俱同唯北郊之禮
頗有增益皇帝入壇門奏永至飲福酒奏嘉胙太尉亞
獻奏凱容埋牲奏□幽帝還便殿奏休成衆官竝出奏
肅成此乃元徽所闕永明六年之所加也唯送神之樂
宋孝建二年秋起居注云奏肆夏永明中改奏昭夏帝
遂依之是時竝用梁樂惟改七室舞文帝天嘉元年始
定圓丘明堂及宗廟樂都官尚書到仲舉權奏衆入出
皆奏肅成牲入出奏引犧上毛血奏嘉薦迎送神奏昭
夏皇帝入壝奏永至皇帝升陛奏登歌皇帝初獻及太
尉亞獻光禄大夫終獻竝奏宣烈皇帝飲福酒奏嘉胙就
燎位奏昭遠還便殿奏休成至太建元年定三廟之樂
採梁故事第一奏相和五引各隨王月則先奏其鍾唯衆
官入奏俊雅林鍾作太簇參應之取其臣道也鼓吹作
皇帝出閣奏皇雅黃鍾作太簇夾鍾姑洗大吕皆應鼓
吹作皇太子入至十字陛奏裔雅太簇作南吕參應之
取其二月少陽也皇帝延王公登奏寅雅夷則作夾鍾
應之取其月法也皇帝入宁變服奏皇雅黃鍾作林鍾
參應之鼓吹作皇帝出宁及升坐皆奏皇雅竝如變服
之作上夀酒奏介雅太簇作南吕參應之取其陽氣盛
長萬物輻輳也食舉奏需雅蕤賓作大吕參應之取火
主於禮所謂食我以禮也撤饌奏雍雅無射作中吕參
應之取其津潤已竭也武舞奏大壯夷則作夾鍾參應
之取七月金始王以其堅斷也鼓吹引而去來文舞奏
大觀姑洗作應鍾參應之三月萬物必榮取其布惠也
鼓吹引而去來衆官出奏俊雅蕤賓作林鍾夷則南吕
無射應鍾太簇參應之鼔吹作皇帝起奏皇雅黃鍾作
林鍾夷則南吕無射參應之鼓吹作詞用宋曲宴准梁
樂盖取人神不雜也制曰可
五年詔尚書左丞劉平儀曹郎張崔定南北郊及明堂
儀注改天嘉中所用齊樂盡以韶為名工就位定協律
校尉舉麾大樂令跪贊云奏懋韶之樂降神奏通韶牲
入出奏潔韶帝入壝及還便殿奏穆韶帝初再拜舞七
德工執干楯曲終復綴出就懸東繼舞九序工執羽籥
獻爵於天神及太祖之座奏登歌飲福酒奏嘉韶就望
燎奏報韶至
六年十一月侍中尚書左僕射建昌矦徐陵儀曹郎中
沈罕奏來年元會儀注稱舍人蔡景歴奏勅先會一日
太樂展宫懸高絙五案於殿庭客入奏相和五引帝出
黃門侍郎舉麾於殿上掌故應之舉於階下奏康韶之
樂詔延王公登奏變韶奉珪璧訖初引下殿奏亦如之
帝興入便殿奏穆韶更衣又出奏亦如之帝舉酒奏綏
韶進膳奏侑韶帝御茶果太常丞跪請進舞七德繼之
九序其鼓吹雜伎取晉宋之舊微更附益舊元會有黃
龍變文康獅子之類太建初定制皆除之至是蔡景歴
奏悉復設焉其制鼓吹一部十六人則簫十三人笳二
人鼓一人東宫一部降三人簫減二人諸王一部又降
一人減簫一庶姓一部又降一人復減簫一
册府元龜卷五百六十六
