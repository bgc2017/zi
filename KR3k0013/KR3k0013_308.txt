冊府元龜卷三百八宋王欽若等撰
宰輔部
總序
夫輔相之職所以左右天子總領庶尹彌綸機務宣翼
統紀燮調元化甄敘流品親附百姓鎮撫四夷裁決庶
政班布王度乃其任也是故公台之任無所不總與元
首而同體乃謂之股肱秉邦國之會要乃譬之鈞軸百
官承式治本之是繫萬邦為憲民瞻之所在自黃帝得
六相而治舜臣於堯舉八元八凱謂之十六相又逸書
所記虞夏商周世皆有四輔三公之職非其人而不處
而六籍之載成湯居亳初置二相以伊尹仲虺為之有
阿衡佐相之號洎武丁之得傅說爰立作相置諸左右
成王作周官著之典訓立太師太傅太保以為三公又
立三孤之位皆所以論道經邦寅亮天地共司宰弼之
事春秋之世寰内諸侯入為卿士皆掌國政秦氏之霸
始置左右丞相御史大夫副之後復有丞相相國中丞
相之名漢室之興置一丞相亦有左右丞相之名而御
史大夫實亞其任兼置太尉仍用秦制後以蕭何為相
國孝惠高后復置左右丞相亦置太傅之官未幾而罷
太尉之職盖不嘗置一丞相武帝兼置太尉數年而廢
元狩中置大司馬以代太尉之職征和二年置左丞相
分長史以備兩府成帝綏和元年改御史大夫為大司
空并大司馬丞相為三公哀帝復以大司空為御史大
夫復置太傅在三公之上俄改丞相為大司徒御史大
夫復為大司空并大司馬以備三公之位平帝增置太
師王莽居攝又置四輔之官世祖中興但存三公之號
有太傅而不嘗置建武末改大司馬為太尉二府並去
太字是為宰相總治衆務中平之後事歸臺閣選舉誅
賞一繇尚書機衡所總不在公府盖有其名而無其實
矣建安之世始罷三公官復置丞相以曹公居之又有
相國之號黃初受禪改為司徒而中書監令專掌機密
雖有太傅太尉司徒司空之官不預朝政厥後定制大
丞相第一品又置相國以司馬二王相繼為之末年增
置太保吳蜀鼎國皆有丞相而吳氏復有左右之名二
邦政事率以尚書總綂而吳有大司馬左右大司馬太
尉司徒司空及帝太傅蜀亦有司徒大司馬之號其平
尚書事錄尚書事領中外諸軍事總綂國事皆為宰相
之任晉武之初有太宰太傅太保是為上公以太尉司
徒司空為三公復有大司馬大將軍凡八公同時並置
而無丞相之名惠帝復置丞相俄頃而罷後置司徒元
帝渡江罷司徒為丞相以王導居之導卒又罷丞相為
司徒府三公之職雖無所改而司徒丞相兩不並置中
書之署實總機要是為宰相以毗大政宋孝武復置丞
相而司徒之府如故又有相國之官齊氏以丞相相國
著為贈典梁罷相國置丞相兼置司徒又有太保大司
馬大將軍太尉司空開府儀同三司是為諸公陳以相
國列於丞相之上并太宰太保大司馬大將軍凡六號
亦有贈秩然而相國是為尊崇之位非尋常之秩丞相
之任亦廢置靡定魏晉以來多以他官參掌機密或委
知政事毗贊朝政錄尚書事居門下領中書或總朝權
或管朝政或單侍中皆為宰相唯侍中機密所出不必
他名嘗為宰相之職元魏以太師太傅太保為三師大
司馬大將軍為二大又有三公之名然尤重門下之官
多以侍中輔政樞宰之任歸於省闥北齊初置丞相復
分左右而居侍中之職者皆秉國政宇文建國遠遵周
治改三師為三公置三孤以為之二分司徒司馬司空
以備六官之職而無復太尉三師之號宣帝復置四輔
之官又置左右丞相既而罷為大丞相隋置三師三公
參議國之大事朝之衆務總於臺閣内史令納言是為
宰輔或以他官參掌機事及專掌朝政者並為輔弼其
後納言為侍内唐室受命悉仍隋制武德初改内史令
為中書令侍内為侍中并左右僕射是為四輔至貞觀
末除僕射者必加同中書門下三品方為宰相而中書
令侍中之名自龍朔至天寶凡經四易(中書令為右相為内史為紫微)
(令復為右相侍中為左相為納言為黃監復為左相凡四易名而侍中復舊)而嘗為宰相其
單任僕射不復預於機政先天以前宰相多至十餘人
開元之後嘗二人至三人天寶之末勲賢並建備位者
衆然秉鈞當國亦不過一二人繇武德貞觀以來但加
同中書門下三品及平章事知政事參掌機務參與政
事平章軍國重事者皆為宰相(唐初宰相嘗於門下省議事謂之政事堂永淳)
(中裴炎為中書令以中書就政事遂移在中書省開元中張說奏改政事堂為中書門下政事印為中書門下)
(之印)其後唯侍中中書令及平章事是為正宰相之任五
代相承未之或改(後唐及周亦有同中書門下三品盖辟當時臣父之名非嘗制也)今
之論次繇二帝三代以託於顯德凡居輔弼之任美惡
之迹悉區别而類例之唐氏中葉有樞密之任宣𫝊制
命掌以内侍宋梁而降大建官署崇署使號並分史局
兵戎之政邦國之務多所參掌均於宰府迹其行事咸
用編述凡宰輔部四十二門
佐命
商頌曰實維阿衡實左右商王說命曰若濟巨川用汝
作舟楫夫天造草昧真人撫運允資英傑戡濟時艱故
有感會風雲奮起草莽朝捨屠釣之業夕為廊廟之器
倚任如手足相諧如律呂服勞保乂曠日持久厥有成
績紀于太常降及秦漢世資戰力以強國之術干好謀
之主運籌帷幄指蹤將佐轉禍為福易危從安罄竭力
貞輔成景業者何可勝道哉乃至運屬陽九雄視一方
亦必有縱橫之才倜儻之士咸能矢陳遠馭贊集洪勲
者矣
商伊尹初欲干湯而無繇乃為莘氏媵臣(湯妃有莘氏女)負鼎
爼以滋味說湯致於王道或曰伊尹處士湯使人聘迎
之五反然後肯往從湯言素王九主之事(九主者有法君專君授君)
(勞君等君寄君破君國君三歲社君九九品圖畫其形出劉向别錄)湯舉任以國政(孟云伊尹)
(耕於有莘之野而樂堯舜之道焉非其義也非其道也祿之以天下弗顧也繫馬千駟弗視也非其義也非其)
(道也一介不以與人一介不以取諸人湯使人以幣聘之囂囂然曰我何以湯之聘幣為哉我豈若處畎畆之)
(中由是以樂堯舜之道哉湯三使往聘之既而幡然改曰與我處畎畆之中由是以樂堯舜之道吾豈若使是)
(君為堯舜之君哉吾豈若使是民為堯舜之民哉吾豈若於吾身親見之哉)當是時夏桀為
虐政淫荒而諸侯昆吾氏為亂湯乃興師率諸侯伊尹
從湯湯自把鉞以伐昆吾遂伐桀勝夏於是諸侯畢服
湯乃踐天子位平定海内
周吕尚東海人(謂東夷之士)本姓姜氏後從其封姓(夏商之時申呂也)
尚盖嘗困窮年老矣以漁釣干周西伯西伯將出獵卜之
曰所獲非龍非彲非虎非羆所獲霸王之輔於是西伯獵
果遇太公於渭之陽與語大悦曰自吾先君太公曰當有
聖人適周周以興子真是邪吾太公望子久矣故號之太
公望載與俱歸立為師或曰太公𫝊聞嘗事紂紂無道去
之遊說諸侯無所遇而卒西歸周西伯或曰呂尚處士隱
海濱周西伯拘羑里散宜生閎夭素知而招呂尚呂尚亦
曰吾聞西伯賢又善養老盍往焉三人者為西伯求美女
竒物獻之於紂以贖西伯西伯得以出反國言呂尚所以
事周雖異然要之為文武師周西伯昌之脱羑里歸與呂
尚隂謀修德以傾商政其事多兵權與竒計故後世之
言兵及周之隂權皆宗太公為本謀周西伯政平及斷
虞芮之訟而詩人稱西伯受命曰文王伐崇密須犬夷
大作豐邑天下三分其二歸周者太公之謀計居多(以後)
(事皆將帥佐命門)
周公旦武王弟也自文王在時旦為子孝篤仁異於羣
子及武王即位旦嘗輔翼武王用事居多武王九年東
伐至盟津周公輔行十一年伐紂至牧野周公佐武王
作牧誓破殷入商宮以殺紂周公把大鉞召公把小鉞
以夾武王釁社告紂之罪于天及殷民封周公於少昊
之墟曲阜是為魯公不就封留佐武王武王終成王少
在襁褓之中周公恐天下聞武王終而畔周公乃踐祚
代成王攝行政當國管叔及其羣弟流言於國曰周公
將不利於成王(放言於國以誣周公以惑成王也)周公乃告太公望召
公奭曰我之所以弗辟而攝行政者誠恐天下畔周無
以告我先王太王王季文王三王之憂勞天下久矣於
今而后成武王蚤終成王少將以成周我所以為之若
此於是卒相成王而使其子伯禽代就封於魯
召穆公虎康公之後也厲王時王無道出奔彘王太子
靜匿召公之家國人圍之召公乃以其子代王太子太
子竟得脱召公與周公二相(臣欽若等曰周公即旦之後世)行政號曰
共和共和十四年厲王死於彘太子靜長于召公家二
相乃共立之為王是為宣王宣王即位二相輔之脩政
法文武成康之遺風諸侯復宗周
秦李斯楚上蔡人入秦為秦相呂不韋舍人不韋賢之
任以為郎斯因以得說秦王曰胥人者去其幾也成大
功者在因瑕釁而遂忍之昔者秦穆公之霸終不東并
六國者何也諸侯尚衆周德未衰故五霸迭興更尊周
室自秦孝公以來周室卑微諸侯相兼關東為六國秦
之乘勝役諸侯盖六世矣今諸侯服秦譬若郡縣夫以
秦之彊大王之賢繇竈上騷除(騷音掃)足以滅諸侯成帝
業為天下一統此萬世之一時也今怠而不急就諸侯
復彊相聚約從雖有黃帝之賢不能并也秦王乃拜長
史聽其計隂遣謀士齎持金玉以游說諸侯諸侯名士
可下以財者厚遺結之不肯者利劔刺之離其君臣
之計秦王乃使其良將隨其後秦王拜斯為客卿秦王
用其計謀官吏廷尉二十餘年竟并天下尊王為皇帝
以斯為丞相夷羣縣城銷其兵刃示不復用
漢蕭何沛人為沛主吏掾高祖為布衣時數以吏事護
高祖至為亭長亦嘗佑之及高祖起為沛公何嘗為丞
督事(謂為沛丞專督衆事)沛公至咸陽諸將皆争走金帛財物之
府分之(走謂趣向之)何獨先入收秦丞相御史律令圖書藏
之沛公具知天下阨塞戶口多少彊弱處民所疾苦者
以何得秦圖書也沛公既為漢王欲謀攻項羽周勃灌
嬰樊噲皆勸之何諫之曰雖王漢中之惡不猶愈於死
乎漢王曰何為乃死也何曰今衆弗如百戰百敗不死
何為周書曰天予不取反受其咎語曰天漢其稱甚美
(語古語也天漢河漢)夫能詘於一人之下而信於萬乘之上者湯
武是也臣願大王王漢中養其民以致賢人收用巴蜀
還定三秦天下可圖也漢王曰善乃就國以何為丞相
何進韓信以為大將軍漢王還定三秦何以丞相留收
巴蜀鎮撫諭告使給軍食漢三年漢王與諸侯擊楚何
守關中侍太子治櫟陽為令約束立宗廟社稷宫室縣
邑輒奏上可許以從事(可其所奏許其所請依以行事)即不及奏輒以
便宜施行王來以聞(高祖出還乃以所為聞也)計戶轉漕給軍漢王
數失軍遯去何嘗興關中卒輒補缺王以此剸屬任何
關中事是年四月漢王與項籍戰敗睢水五月屯滎陽
何發關中老弱未傳者悉詣滎陽(傳著也言著名籍給公家徭役也)戰
京索間敗楚楚以故不能過滎陽而西韓信亦收兵與
漢王會兵復大振漢五年既殺項籍即皇帝位論功行
封羣臣争功歲餘不決高祖以何功最盛先封為酇侯
(酇屬南陽)食邑八千戶九年拜丞相為相國
曹参沛人秦時為獄掾與蕭何俱為豪吏高祖為沛公
参以中涓從(涓潔也言其在中主知潔清洒近之事盖親近左右也)擊胡陵方與
攻秦監公軍大破之(秦一郡置守尉監三人公者時人尊稱之)東下薛擊泗
水守軍薛郭西復攻胡陵(臣欽若等曰此已下有官號無姓名及有名無姓皆史氏)
(闕文)取之徙守方與方與反為魏擊之豐反為魏攻之賜
爵七大夫北擊司馬欣軍碭東取狐父祁善置(善置置名今之)
(驛也狐父祁二縣名)又攻下邑以西至虞擊秦將章邯車騎攻轅
戚及亢父先登遷為伍大夫北救東阿擊章邯軍陷陳
追至濮陽攻定陶取臨濟南救雍丘擊李繇軍破之殺
李繇虜秦侯一人章邯破殺項梁也沛公與項羽引兵
而東楚懷王以沛公為碭郡長將碭郡兵於是封参為
執帛(楚爵也)號曰建成君遷為戚公屬碭郡(為戚縣之令)其後
從攻東郡尉軍破之成武南擊王離軍成陽南又攻社
里大破之追北西至開封擊趙賁軍破之圍趙賁開封
城中西擊秦將楊熊軍於曲遇破之虜秦司馬及御史
各一人遷為執珪(爵名)從西攻陽武下轘轅緱氏絶河津
擊趙賁軍尸北破之(尸鄉之北)從南攻犨與南陽守齮戰陽
城郭東陷陳取宛虜齮定南陽郡從西攻武關嶢關取
之前攻秦軍藍田南又夜擊其北軍大破之遂至咸陽
破秦項羽至以沛公為漢王漢王封参為建成侯從至
漢中遷為將軍從還定三秦攻下辯故道(武都二縣)雍斄(二縣)
(名在扶風)擊章平軍於好畤南破之圍好畤取壤鄉(壤地名)擊
三秦軍壤東及高櫟破之復圍章平平出好畤走因擊
趙賁内史保軍破之東取咸陽更名曰新城參將兵守
景陵二十四日(景陵縣名)三秦使章平等攻参参出擊大破
之賜食邑於寧秦(今華隂)以將軍引兵圍章邯廢丘以中
尉從漢王出臨晉關至河内下修武度圍津(在東郡)東擊
龍且項佗定陶破之東取碭蕭彭城擊項籍軍漢軍大
敗走参以中尉圍取雍丘王武反於外黃程處反於燕
(漢將燕東郡之縣)往擊盡破之天柱侯反衍氏進破取衍氏擊
羽嬰於昆陽追至葉(葉南陽縣)還攻武彊(武彊城在陽武)因至滎陽
参自漢中為將軍中尉從擊諸侯及項羽敗還至滎陽
(敗謂彭城戰敗)漢二年拜為假左丞相入屯兵關中月餘魏王
豹反以假左丞相别與韓信東攻魏將孫遫東張(東張屬河)
(東)大破之因攻安邑得魏將王襄擊魏王於曲陽追至
東垣生獲魏王豹取平陽得豹母妻子盡定魏地几五
十二縣賜食邑平陽因從韓信擊趙相國夏說軍於鄔
東(鄔大原縣也)大破之斬夏說韓信與故常山王張耳引兵
下井陘擊成安君陳餘而令参還圍趙别將戚公於鄔
城中戚公出走追斬之廼引兵詣漢王在所韓信已破
趙為相國東擊齊参以左丞相屬焉攻破齊歷下軍遂
取臨淄還定濟北郡收著漯隂平原鬲盧(五縣名時未有濟北郡史)
(追書之)已而從韓信擊龍且軍於上假密(一作高密)大破之斬
龍且虜其亞將周蘭定齊郡凡得七十縣得故齊王田
廣相田光其守相許章(謂為相居守者)及故將軍田既韓信立為
齊王引兵東詣陳與漢王共破項羽而參留平齊未服
者漢王即皇帝位韓信徙為楚王參歸相印焉
後漢鄧禹字仲華南陽新野人年十三能誦詩受業長
安時光武亦遊學京師禹年雖幼而見光武知非常人
遂相親附數年歸家及漢兵起更始立豪傑多薦舉禹
禹不從及聞光武安集河北即仗策北渡追及於鄴光
武見之甚歡謂曰我得專封拜生遠來寧欲仕乎禹曰
不願也光武曰即如是何欲為禹曰但願明公威德加
於四海禹得效其尺寸垂功名於竹帛耳光武笑因留
宿閒語(私語也)禹進說曰更始雖都關西今山東未安赤
眉青犢之屬動以萬數三輔假號往往羣聚更始既未
有所挫而不自聽斷諸將皆庸人崛起念在財幣争用
威力朝夕自快而已非有忠良明智深謀遠圖欲尊主
安民者也四方分隳離析形勢可見明公雖建藩輔之
功猶恐無所成立於今之計莫如延攬英雄務悦民心
立高祖之業救萬民之命以公而慮天下不足定也光
武大悦因令左右號禹曰鄧將軍嘗宿止於中與定計
議及王朗起兵光武自薊至信都使禹發奔命得數千
人令自將之别攻拔樂陽(縣名屬常山)從至廣阿光武舍城
樓上披輿地圖指示禹曰天下郡國如是今始乃得其
一子前言以吾慮天下不足定何也禹曰方今海内淆
亂人思明君猶赤子之慕慈母古之興者在德厚薄不
以大小光武悦時任使諸將多訪於禹禹每有所舉者
皆當其才光武以為知人使别將騎與盖延等擊銅馬
於清陽延等先至戰不利還保城為賊所圍禹遂進與
戰破之生獲其大將光武追賊至蒲陽連大克獲北州
略定及赤眉西入關光武方事山東故授禹以西討之
略拜為前將軍持節中分麾下精兵二萬人遣西入關
建武元年正月禹自箕關將入河東(箕關在今王屋縣東)河東都
尉守關不開禹攻十日破之進圍安邑更始大將軍樊
参將數萬人度大陽欲攻禹(大陽縣屬河東)禹遣諸將逆擊於
解南大破之又破王匡成丹劉均等軍收得節六印綬
五百兵器不可勝數遂定河東會光武即位於鄗使使
者持節拜禹為大司徒封酇侯食邑萬戶
李通字次元南陽宛人王莾時為五威將軍從事出補
巫丞有能名(王莽置五威將軍從事謂驅使小官也巫縣屬南郡故城在今䕫州巫山縣北)莾
末百姓愁怨通素聞其父守說讖云劉氏復興李氏為
輔私嘗懷之且居家富逸為閭里雄以此不樂為吏乃
自免歸及下江新市兵起南陽騷動通從弟軼亦素好
事乃共計議曰今四方擾亂新室且亡漢當更興南陽宗
室獨劉伯升兄弟汎愛容衆可與謀大事通笑曰吾意
也會光武避事在宛通聞之即遣軼往迎光武初以通
士君子相慕也故往答之及相見共語移日握手極歡
遂相約結定謀議期以材官都試騎士日(漢法以立秋日都試騎士)
(謂課殿最也)欲劫前隊大夫及屬正(前隊大夫謂南陽太守甄阜屬正謂梁丘賜也)
因以號令大衆乃使光武與軼歸舂陵舉兵以應莽聞
之誅通兄弟門宗六十四人皆焚屍宛市時漢兵亦已
大合通與光武李軼相遇棘陽遂共破前隊殺甄阜梁
丘賜更始立以通為柱國大將軍輔漢侯從至長安
更拜為大將軍封西平王使通持節還鎮荆州通因娶
光武女弟伯姬是為寧平公主(寧平縣屬淮陽國)光武即位微
通為衛尉建武二年封固始侯六年拜大司空通布衣
唱義助成大業重以寧平公主故特見親重自為相謝
病不視事連年乞骸骨帝每優之
魏鍾繇字元常穎川長社人漢末舉孝廉累遷尚書僕
射封東武亭侯時關中諸將馬騰韓遂等各擁強兵相
與争太祖為漢相方有事山東以關右為憂乃表繇以
侍中守司隸校尉持節督關中諸軍委之以後事特使
不拘常制繇至長安移書騰遂等各遣子入侍太祖在
官渡與袁紹相持繇帥諸軍圍之未拔而袁尚所置河
東太守郭援到河東衆甚盛繇遣馬騰子超將精兵逆
之援濟汾水未半擊大破之斬援降軍于會河東衛固
作亂與張晟張琰及高幹等並為寇繇又率諸將計破
之自天子西遷雒陽人民單盡繇徙關中民又招納亡
叛以充之數年間民戶稍實太祖征關中得以為資表
繇為前軍師魏國建為大理遷相國文帝踐祚拜太尉
荀攸字公達漢尚書令彧之從子漢末為黃門侍郎董
卓之亂棄官歸後為蜀郡太守以道絶不得至駐荆州
太祖迎天子都許遺攸書曰方今天下大亂智士勞心
之時而顧觀變蜀漢不已久乎於是徵攸為汝南太守
入為尚書太祖素聞攸名與語大悦謂荀彧鍾繇曰公
達非常人吾得與之計事天下當何憂哉以為軍師建
安三年從征張繡攸言於太祖曰繡與劉表相恃為強
然繡以遊軍仰食於表表不能供也勢必離不如緩軍
以待之可誘而致也若急之其勢必相救太祖不從遂
進軍之穰與戰繡急表果救之軍不利太祖謂攸曰不
用君言至是乃設竒兵復戰大破之太祖自宛征呂布
至下邳布敗退固守攻之不拔連戰士卒疲太祖欲還
攸與郭嘉說曰呂布勇而無謀今三戰皆北其銳氣索
矣三軍以將為主主衰則軍無奮意夫陳宮有智而遲
今及布氣之未復宮謀之未定進急攻之布可收也乃
引沂泗灌城城潰生擒布後從救劉延於白馬攸畫策
斬顏良太祖拔白馬還遣輜重循河而西袁紹渡河追
卒與太祖遇諸將皆恐說太祖還保營攸曰此所以擒
敵奈何去之太祖目攸而笑遂以輜重餌賊競奔之陣
亂乃縱步騎擊大破之斬其騎將文醜太祖遂與紹相
拒於官渡軍食方盡攸言於太祖曰紹運車旦暮至其
將韓&KR0034;銳而輕敵擊可破也(韓&KR0034;或作韓猛或云韓若)太祖曰誰可
使攸曰徐晃可乃遣晃及史渙邀擊破走之燒其輜重
會許攸來降言紹遣淳于瓊等將萬餘兵迎運糧將驕
卒惰可要擊也衆皆疑唯攸與賈詡勸太祖乃留攸及
曹洪守太祖自將攻破之盡斬瓊等紹將張郃高覧燒
攻櫓降紹遂棄軍走郃之來洪疑不敢受攸謂洪曰郃
計不用怒而來君何疑乃受之七年從討袁譚袁尚於
黎陽明年太祖乃征劉表譚尚争冀州譚遣辛毗乞降
請救太祖將許之以問羣下羣下多以為表彊宜先平
之譚尚不足憂也攸曰天下方有事而劉表坐保江漢
之間其無四方志可知矣袁氏據四州之地帶甲十萬
紹以寬厚得衆借使二子和睦以守其成業則天下之
難未息也今兄弟搆惡其勢不兩全若有所并則力專力
專則難圖也及其亂而取之天下定矣此時不可失也
太祖曰善乃許譚和親遂還擊破尚其後譚叛從斬譚
於南皮冀州平太祖表封攸曰軍師荀攸自初佐臣無
征不從前後克敵皆攸之謀也於是封陵樹亭侯轉為
中軍師魏國建為尚書令太祖每稱曰公達外愚内智
外怯内勇外弱内強不伐善無施勞智可及愚不可及
雖寗武子不能過也文帝在東宮太祖謂曰荀公達人
之師表汝當盡禮敬之
賈詡字文和武威姑臧人漢末為光祿大夫獻帝東遷
詡上還印綬張繡在南陽詡隂結之勸繡率衆歸太祖
太祖表詡為執金吾封都亭侯遷冀州牧冀州未平留
參司空軍事袁紹圍太祖於官渡太祖糧方盡問詡計
焉出詡曰公明勝紹勇勝紹用人勝紹決機勝紹有此
四勝而半年不定者但顧萬全故也必決其機須臾可
定也太祖曰善乃并兵出圍擊紹三十餘里營破之紹
軍大潰河北平太祖領冀州牧徙詡為大中大夫建安
十三年太祖破荆州欲順江東下詡諫曰明公昔破袁
氏今收漢南威名遠著軍勢既大若乘舊楚之饒以饗
吏士撫安百姓使安土樂業則可不勞衆而江東稽服
矣太祖不從軍遂無利太祖後與韓遂馬超戰於渭南
超等索割地以和并求任子詡以為可偽許之又問詡
計策詡曰離之而已太祖用詡謀卒破遂超文帝即位
以詡為太尉進爵夀鄉侯增邑并前八百戶
華歆字子魚平原高唐人漢末為豫章太守孫策略地
江東待以上賓之禮策死太祖在官渡表天子徵歆拜
議郎參司空軍事入為尚書轉侍中尚書令太祖征孫
權表歆為軍師魏國建為御史大夫文帝即王位拜相
國封安樂鄉侯及受禪歆登壇相儀奉皇帝璽綬以成
受命之禮拜歆為司徒明帝時拜太尉
蜀諸葛亮字孔明琅邪陽都人從父玄為袁術所署豫章
太守漢朝以朱皓代之玄素與荆州牧劉表有舊往依
之玄卒亮家于南陽之鄧縣號曰隆中亮每自比於管
仲樂毅時人莫之許也會先主屯新野徐庶謂曰諸葛
孔明卧龍也將軍宜枉駕顧之由是先主詣亮三往乃
見因屏人與語曰漢室傾頽姦臣竊命主上蒙塵孤不
度德量力欲信大義於天下而智術淺短遂用猖蹶至
於今日然志猶未已君謂計將安出亮答曰自董卓已
來豪傑並起跨州連郡者不可勝數曹操比於袁紹則
名微而衆寡然操遂能克紹以弱為強者非惟天時抑
亦人謀也今操已擁百萬之衆挾天子而令諸侯此誠
不可與争鋒孫權據有江東已歷三世國險而民附賢
能為之用此可與為援而不可圖也荆州北據漢沔利
盡南海東連吳會西通巴蜀此用武之國而其主不能
守此殆天所以資將軍將軍豈有意乎益州險塞沃野
千里天府之國高祖因之以成帝業劉璋闇弱張魯在
北民殷國富而不知存恤智能之士思得明君將軍既
帝室之胄信義著於四海總覽英雄思賢如渴若跨有
荆益保其巖阻西和諸戎南撫夷越外結孫權内修政
理天下有變則命一上將將荆州之軍以向宛雒將軍
身率益州之衆出於秦川百姓孰敢不簞食壺漿以迎
將軍者乎誠如是則霸業可成漢室可興矣先主曰善
是時曹公方定河北亮知荆州次當受敵而劉表性緩
不曉軍事亮乃見先主衆賓皆去而亮獨留先主亦不
問其所欲言先主性好結毦適有人以髦牛尾獻者因
手自結之亮乃進曰明將軍當復有遠志但結毦而已
邪先主投毦而答曰是何言與我聊以忘憂耳亮遂言
曰將軍度劉鎮南孰與曹公邪先主曰不及又曰將軍
自度何如也曰亦不及曰今皆不及而將軍之衆不過
數千人以此待敵得無非計乎先主曰我亦愁之將若
之何亮曰今荆州非少人也而著籍者寡平居發調則
人心不悦可語鎮南令國中凡有游戶皆使自實因錄
以益衆可也先主從其計故衆遂彊由此知亮有美略
乃以上客禮之遂與亮情好日密關羽張飛等不悦先
主解之曰孤之有孔明猶魚之有水也諸君勿復言俄
而劉表卒曹公來征先主在樊城聞之率其衆南行亮
與徐庶並從先主於夏口亮曰事急矣請奉命求救於
孫將軍時權擁軍在柴桑觀望成敗亮說權曰海内大
亂將軍起兵據有江東劉豫州亦收衆漢南與曹操並
争天下今操芟夷大難略已平矣遂破荆州威震四海
英賢無所用武故豫州遁逃至此將軍量力而處之若
能以吳越之衆與中國抗衡不如早與之絶若不能當
何不案兵束甲北面而事之今將軍外託服從之名而
内懷猶豫之計事急而不斷禍至無日矣權曰苟如君
言劉豫州何不遂事之乎亮曰田橫齊之壮士耳猶守
義不辱況劉豫州王室之胄英才盖世衆士仰慕若水
之歸海若事之不濟此乃天也安能復為之下乎權勃
然曰吾不能舉全吳之地十萬之衆受制於人吾計決
矣非劉豫州莫可當曹操者然豫州新敗之後安抗此
難乎亮曰豫州軍雖敗於長阪今戰士還者及關羽水
軍精甲萬人劉琦合江夏戰士亦不下萬人曹操之衆
遠來疲弊聞輕騎一日一夜行三百餘里此所謂彊弩
之末勢不能穿魯縞者也故兵法忌之曰必蹶上將軍
且北方之人不習水戰又荆州之民附操者偪兵勢耳
非心服也今將軍誠能命猛將綂兵數萬與豫州協規
同力破操軍必矣操軍破必北還如此則荆吳之勢強
鼎足之形成矣成敗之機在於今日權大悦即遣周瑜
程普魯肅水軍三萬隨亮詣先主并力以拒曹曹公敗
於赤壁引軍歸鄴先主遂收江南以亮為軍師中郎將
使督零陵桂陽長沙三郡調其賦税以充軍實建安十
六年益州牧劉璋遣法正迎先主使擊張魯亮與關羽
鎮荆州先主自葭萌還攻璋亮與張飛趙雲等率衆泝
江分定郡縣與先主共圍成都成都平以亮為軍師將
軍署左將軍府事先主外出亮嘗鎮守成都二十六年
先主即帝位策亮為丞相錄尚書事後主禪建興元年
封亮為武鄉侯又領益州牧政事無巨細咸決於亮謂
亮曰政由葛氏祭則寡人亮亦以禪未閑於政遂總内
外
吳孫邵字長緒北海人初為孔融功曹融稱曰廟廊才
也從劉繇於江東及大帝綂事數陳便宜以為應納貢
聘大帝即從之拜盧江太守遷車騎長史黃武初為丞
相封陽羡侯
顧雍字元歎吳郡吳人弱冠為合肥長轉在婁曲阿上
虞皆有治迹大帝領會稽太守不之郡以雍為丞行太
守事數年入為左司馬大帝為吳王累遷大理奉嘗領
尚書令封遂鄉侯又改大常進封醴陵侯黃武四年代
孫邵為丞相平尚書事
陸遜字伯言吳郡吳人大帝為討虜將軍遜年二十一
始仕幕府歷東西曹令史出為海昌屯田都尉幷領縣
事遷定威校尉大帝以兄策女配遜數訪世務遜建議
曰方今英雄棋峙豺狼闚望克敵寧亂非衆不濟而山
寇舊惡依阻深地夫腹心未平難以圖遠可大部伍取
其精銳大帝納其策以為帳下右部會丹陽賊帥費棧
受曹公印綬曹公印綬扇動山越為作内應遜破散之
拜偏將軍右都督代呂蒙以禦蜀將關羽又領宜都太
守撫邊將軍封華亭侯遜遣將軍李異謝旌等將三千
人攻蜀將詹晏陳鳳等前後斬獲招納凡數萬計遷右
護軍鎮西將軍進封婁侯黃武元年蜀先主率大衆來
向西界遜為大都督假節督朱然等五萬人拒之破其
四十餘營其舟船器械水步軍資一時略盡拜輔國將
軍領荆州牧改封江陵侯蜀後主禪既襲位諸葛亮秉
政與大帝連和大帝每與禪亮書嘗過示遜輕重可否
有所不安便令改定以封印行之黃龍元年拜上大將
軍右都護赤烏七年代顧雍為丞相
步隲字子山臨淮淮隂人漢末避難江東種瓜自給大
帝為討虜將軍召隲為主記歲餘以疾免除海鹽長還
辟車騎將軍東曹掾為大帝徐州治中從事建安十五
年出領鄱陽太守徙交州刺史劉表所置蒼梧太守吳
巨隂懷異心隲因斬徇之威聲大震士爕兄弟相率供
命益州大姓雍闓等殺蜀所署太守正昂與爕相聞求
欲内附隲因承制遣使宣恩撫納由是拜平武將軍封
廣信侯延康元年將交州義士萬人出長沙會蜀先主
東下武陵蠻夷蠢動隲上益陽蜀兵敗績而零桂諸郡
猶相驚擾處阻兵隲周旋征討皆平之黃武二年遷右
將軍左護軍改封臨湘侯黃龍元年拜驃騎將軍領冀
州牧是歲都督西陵代陸遜撫二境隲前後薦達屈
滯救解患難書數十上大帝雖不能虛納然時采其言
多蒙濟頼赤烏九年代陸遜為丞相
冊府元龜卷三百八
