册府元龜卷三百八十一宋王欽若等撰
將帥部
褒異第七
後魏長孫嵩道武時為南部大人累著軍功征中山除
冀州刺史賜爵鉅鹿公
長孫肥為中領軍將軍從道武征中山平之以功賜爵
琅邪公遷衛尉卿改爵盧鄉討破妖賊趙凖於九門除
肥鎮遠將軍兖州刺史給步騎一萬南循許昌略地至
彭城還鎮兖州肥善策謀勇冠諸將前後征討未嘗失
敗南平中原西摧羌寇肥功居多賞賜奴婢數百口畜
物以千計天賜五年卒陪葬金陵
王建為左大夫從道武征伐諸國破二十餘部以功賜
奴婢數十口雜畜數千從征衛辰破之賜僮五十戸為
中部大人又從征慕容寶拜冠軍將軍烏丸庫侲宫鳴
聚黨為寇詔建討平之遷太僕徙為真定公加散騎常
侍冀青二州刺史卒陪葬金陵
奚牧為輔國將軍略地晉川獲慕容寶丹陽王買得及
離石護軍高秀和於平陶以軍功拜并州刺史賜爵任
城公
張濟為勝兵將軍頻從車駕北伐濟功居多賞賜奴婢
百口馬牛數百羊二千餘口
庾岳為外朝大人討擒離石胡帥呼延鐵西河胡帥張
崇等以功賜爵西昌公進號征虜將軍又討反人張超
清河太守傅世竝破平以岳為鄴行臺及罷以所統六
郡置相州即拜岳為刺史天賜四年詔賜岳舍地於南
宫
和跋時為龍驤將軍賜爵日南公從平中原以功進為
尚書鎮鄴又逆擊慕容德大破之擒其將士千餘人改
封定陵公又與常山王遵討破賀蘭部别帥木易干出
為平原太守道武寵遇跋冠諸將
長孫道生明元初為南統將軍世祖初進爵汝隂公遷
廷尉卿後征蠕蠕大捷而還太武征赫連昌為前驅遂
平其國昌弟定走保平凉宋文帝遣將到彦之王仲德
寇河南以救定詔道生與丹陽王太之屯河上以禦之
遂誘宋將檀道濟邀其前後追至歴城而還除司空加
侍中進封上黨王薨贈太尉
丘堆為散騎常侍鎮并州赫連屈孑遣三千騎寇河西
堆自并州與游擊將軍王雒生擊走之以功賜爵為侯
屈恒歴官公正為鎮東大將軍與襄城公盧魯元俱賜
甲第明元數臨幸賞賜隆厚
娥清為中領軍時明元南廵幸鄴清與宋兵將軍周幾
等渡河略地至湖陸高平民屯聚林藪拒射官軍清等
因誅數千家虜獲萬餘口賜爵須昌侯太武初清自枋
頭還京師假征南將軍進為東平公又討蠕蠕大獲而
還轉宗正卿後詔清鎮并州討山胡白龍於西河斬白
龍父及其將帥遂屠其城遷平東將軍
周幾為寧朔將軍破毛德祖於土樓以功賜爵交阯侯
進號宋兵將軍率雒州刺史于栗磾以萬人襲陜城卒
于軍軍人無不嘆惜之歸葬京師追贈交阯公
奚斤初從道武征中原以斤為征東長史拜越騎校尉
典宿衛禁旅從征高車諸部大破之又破庫狄宥連部
又進擊侯莫陳部俘虜十餘萬至大峨谷置戍而還遷
都水使者明元即位為鄭兵將軍蠕蠕犯塞令斤等追
之拜天部大人進爵為公命斤出入乘軺軒備威儀導
從太武之為皇太子臨朝以斤為左輔時宋少帝立其
大臣不附乃收宋武帝前侵河南地假斤節都督前
鋒諸軍事司空公晉兵大將軍南征自魏國初大將行
師唯長孫嵩拒宋武斤征河南獨給漏刻及十二牙旗
後為萬騎大將軍征平凉州戰功賜僮隸七十戶太武
以斤元老賜安車平决刑獄諮訪朝政
豆代田初為明元内細射與奚斤前鋒先入擒宋將毛
德祖并長史司馬二人以功遷内三郎又從討赫連昌
乘勝追賊入其宫太武壯之拜勇武將軍後從駕平昌
以戰功賜奴婢五十口黃金百斤銀百斤神䴥中討蠕
蠕賜爵關中侯從討平凉擊破赫連定得奚斤等太武
以定妻賜之詔斤膝行授酒於代田勅斤曰全爾身命
者代田功也改爵井陘侯加散騎常侍右衛將軍領内
都幢將從討和龍戰功居多遷殿中尚書賜奴婢六十
口以前後軍功進爵長廣公加平東將軍後為統萬鎮
大將軍
奚烏侯為建義將軍賜爵夷餘侯從征蠕蠕及赫連昌
以功進爵城陽公加員外散騎常侍出為虎牢鎮將文
成興光中卒陪葬金陵
叔孫建為征南大將軍都督冀青徐濟四州諸軍事南
方憚其威略大延三年薨太武悼惜之賜葬金陵
長孫翰初明元時為平南將軍率衆鎮北境威名甚著
後為都督北部諸軍事平北將軍真定侯給殿中十隊
加旌旗鼓吹蠕蠕每犯塞翰拒擊有功進爵為公太武
即位徵還京師進封平陽王加安集將軍蠕蠕大檀入
寇雲中太武遣翰襲戰大檀奔走神䴥三年薨帝深見
悼惜為之流涕親臨其喪禮賵賻賜有加陪葬金陵
長孫陳為羽林郎征和龍賊自西門出將犯外圍陳擊
退之追斬至其城下以功賜爵五等男又從征凉州為
都督將領大官遷殿中給事中進號為子
長孫蘭為中散常從征伐以破平凉功賜爵雎陽子加
奮威將軍
長孫石雒為都將從征赫連昌以功拜樂部尚書賜爵
臨淮公加寧西將軍
長孫真為中散從征平凉以功賜爵臨城子拜員外散
騎常侍廣武將軍
穆崇為龍驤將軍進爵長樂侯從駕西征白龍北討蠕
蠕以功加散騎常侍鎮北將軍進爵建安公文成時為
征西大將軍獻文天安元年崇卒贈征西大將軍
和歸為統萬將軍賜爵成臯男與西平公安頡攻虎牢
拔之進爵高陽侯
王度為殿中給事遷尚書從征赫連昌討蠕蠕有功賜
爵濟陽公加散騎常侍平南將軍
宿沓干為虎賁幢將從征平凉有功拜虎威將軍侍御
郎賜爵漢安男轉中散遷給事兼領二曹從駕討和龍
以功賜奴婢七十戶
來大千為常侍從討蠕蠕戰功居多遷征北大將軍賜
爵盧陵公延和初車駕北伐大千為前鋒大破虜軍後
吐京胡反以大千為都將討平之在吐京卒喪還停於
平城南太武出還見而問之左右以對太武悼嘆者良
久詔曰大千忠勇盡節功在可嘉今聽其喪入殯城内
贈司空
周觀為北鎮軍將太武初從討蠕蠕以軍功進為都副
將鎮雲中神䴥中又討蠕蠕大獲增爵為侯從征平凉
進爵金城公遷為都將從破離石胡加散騎常侍
閭大肥為都將擊大檀大破之還至渴侯山遂討東部
高車於已尼陂又征平凉有功大武將拜大肥為王遇
疾而卒追贈中山王
于栗磾自道武登國初為冠軍將軍與寧朔將軍公孫
蘭領步騎二萬潛自太原從韓信故道開井陘關路襲
慕容寶於中山既而車駕後至見道路修理大悦即賜
其名馬趙魏平定道武置酒高會謂栗磾曰卿即吾之
黥彭也大賜金帛明元永興中關東羣盜大起西河反
叛栗磾受命征伐所向皆平即以本號留鎮平陽尋轉
鎮遠將軍河内鎮將賜爵新城男奚斤之征虎牢别率
所部攻王涓之於金墉涓之棄城遁走遷豫州刺史進
爵新安侯太武之征赫連昌栗磾與宋兵將軍周幾襲
陜城乘勝長驅仍至三輔進爵為公加安南將軍平統
萬遷蒲坂鎮將後遷鎮南將軍卒賜東園秘器朝服一
具衣一襲贈太尉
陸真為内三郎數從征伐所在摧鋒䧟陣前後以功屢
受賞賜太武太平眞君中從討蠕蠕以功賜爵關内侯
宋將王玄謨寇滑臺眞從太武討之至江眞再破其軍
拜建武將軍石城子還攻盱𣅿眞功居多遷給事中
陳建為下大夫内行長太武討山胡白龍建以身捍賊
殺賊數人太武壯之賜戶二千
司馬悦為鎮遠將軍豫州刺史悅與鎮南將軍元英攻
義陽克之以悦為征虜將軍郢州刺史時梁武帝遣其
豫州刺史馬仙琕等率衆一萬於三關起城及其輔國
將軍濟隂太守薊沛精卒二千戍之悅令西關統軍諸
靈鳳掩擊敗之詔曰司馬悅首謀義陽征略有捷且違
京既久屢請入朝可遂此志聽其赴闕尋詔以本將軍
為豫州刺史論義陽之勲封漁陽縣開國子食邑三百
戶
司馬天助為平東將軍破宋將閭萬齡軍前後多所虜
獲拜侍中都督青徐兖三州諸軍事
李韶字元伯吕荀兒反於秦州除撫軍將軍西道都督行
秦州事與右衛將軍元麗率衆討平之尋即眞璽書勞
勉
陸俟為龍驤將軍與西平公安頡督諸軍攻虎牢克之
賜爵建鄴公拜冀州刺史又為安定鎮大將追討叛羌
金崖等皆獲之拜散騎常侍後安定盧永劉超等叛詔
加都督秦雍諸軍事遂平永超等太武大悦徵還京師
轉外都大官文成踐祚拜征西大將軍進爵東平王
毛脩之為吴兵將軍領步兵校尉從太武征平凉有功
遷散騎常侍前將軍又加冠軍將軍從討和龍别破三
堡賜奴婢牛羊
羅斤為平西將軍平凉州攻城野戰多有克捷以功賜
爵帶方公
伊馥為殿中尚書常典宿衛從太祖幸瓜步頻有戰功
進爵鎮軍將軍
苟頽為中散從太武南征為前鋒都將每臨敵對戰常
先登䧟陣帝至江賜爵建德男加寧遠將軍
韓茂為虎賁中郎將從太武征赫連昌以功賜茂爵蒲
隂子加強弩將軍遷侍輦郎又從征統萬大破之及從
平平凉茂所衝莫不應弦而殪繇是太武壯之拜内侍
長進爵九門侯從征蠕蠕頻戰大捷戰功居多遷司衛
監錄前後功拜散騎常侍殿中尚書進爵安定公
吕温為幢將從太武征赫連昌先登䧟陣每戰必捷以
功拜宣威將軍奉車都尉
尉眷為安北將軍出鎮北境與平陽長孫翰擊蠕蠕别
帥大獲而還又擒赫連昌以功拜寧北將軍加散騎常
侍進爵源陽公又從征和龍督萬騎前驅慰喻降二千
餘戶尋為假節加侍中都督豫雒二州及河内諸軍事
安南將軍開府鎮虎牢又張掖王秃髮保周之反也率
師討殺之詔眷留鎮凉州加都督凉沙河三州諸軍事
安西將軍領護羌校尉轉敦煌將文成時率師北擊伊
吾克其城大獲而還尋拜侍中太尉進爵為王文成以
眷元老賜杖履上殿和平四年薨文成悼惜之贈大將
軍
司馬楚之為征南將軍徵入朝會南藩諸將表宋文帝
欲來侵以楚之為使持節安南大將軍封琅琊王屯潁
川以拒之其長史臨邑子步還表曰楚之渡河百姓思
舊義衆雲集汝潁以南望風翕然迴首革面斯誠陛下
應天順民聖德廣被之所至也道武大悅璽書勞勉賜
前後部鼓吹後為鎮西將軍雲中鎮大將在邊二十餘
年以清儉著聞文成和平五年卒帝悼惜之贈都督梁
益秦寧四州諸軍事征南大將軍領護西戎校尉揚州
刺史陪葬金陵
李寶文成初代司馬文思鎮懷荒授鎮北將軍大安五
年薨年五十三詔賜命服一襲贈以本官
于雒拔為外都大官文成詔與南陽王惠夀督四州之
衆討平隴西屠各王景文等拜侍中殿中尚書
吕雒拔文成末為平原鎮都將隨尉元攻宋將張永于
五原大敗之賜爵成武侯加建義將軍
慕容白曜獻文時為征南大將軍擊降宋將崔道固等
以功拜青州刺史
沈文秀以功拜都督青齊東徐州諸軍事開府青州刺
史
尉撥為凉州軍將介休縣男擊吐谷渾以功進爵為子
遷杏城鎮將大收民和文成以撥清平有惠績賜以衣
服獻文即位為北征都將南攻懸瓠破宋將朱湛之水
軍三千人拜懸瓠鎮將加員外散騎常侍進爵安城侯
獻文嘉其聲效復賜衣服
源賀自太武時為龍驤將軍從擊叛胡白龍又討吐京
胡皆先登䧟陣進號平西將軍太武征凉州以賀為鄉
導陳攻戰之計賀率精騎歴諸部招慰下三萬餘落凉
州平遷征西將軍進號西平公又從征蠕蠕討蓋吴諸
賊皆有功拜散騎常侍文成時出為征南將軍冀州刺
史封隴西王孝文時上書以年老稱病乞骸骨許之又
給衣藥珍羞太和元年二月療疾於温湯孝文遣使者
屢問消息太醫視病三年秋卒贈侍中太尉隴西王印
綬贈雜帛五百疋賜輼輬車及命服温明秘器陪葬于
金陵
于烈為領軍孝文詔以本官從征荆沔加鼓吹一部宛
鄧既平車駕還雒論功加散騎常侍金紫光禄太夫
畢衆敬為寧南將軍兖州刺史獻文皇興二年朝京師
因留之賜甲第一區後孝文太和中以篤老乞還桑梓
引見於皇信堂賜以酒饌車一乘馬三匹絹二百疋勞
遣之及卒詔于兖州賜絹一千疋以供葬事
奚康生以中堅將軍時吐京胡反康生拒戰破之遷為
統軍又擊殺齊將張伏護賞帛一千疋頻戰再退其軍
賞三階帛五百疋又齊將裴叔業圍渦陽勅康生馳往
赴援一戰破之賞二階帛一千疋又拔梁城合肥雒口
三戍以功遷征虜將軍封安武縣開國男食邑一百戶
出為南青州刺史梁遣軍主徐濟寇邊康生率將出討
破之生擒濟賞帛千疋又以梁副將張惠紹寇徐州詔
康生為武衛將軍一戰敗之還京召見宴會賞帛千疋
賜驊騮御胡馬一匹出為平西將軍轉涇州刺史時梁
直閣將軍徐玄明戍於郁州殺其刺史張稷以城内附
孝文詔遣康生迎接賜細御銀纏槊一張并棗柰果面
勅曰果者果如朕心棗者早遂朕意
劉昶為使持節都督吴越楚彭城諸軍事大將軍固辭
詔不許又賜布千疋及發孝文親餞之命百僚賦詩贈
昶又以其文集一部賜昶孝文因以所製文筆示之謂
昶曰時契勝殘事鍾文業雖則不學欲罷不能晚思一
見故以相示雖無足味聊復為笑耳其重昶如是又為
都督大將軍特給班劒二十人太和二十一年四月卒
於彭城孝文為之舉哀給温明秘器錢百萬布五百疋
蠟三百斤朝服一具衣一襲贈假黃鉞太傅領揚州刺
史加以殊禮九錫給前後部羽葆鼓吹依晉琅邪武王
伷故事
楊播為龍驤將軍與陽平王頥等出漠北擊蠕蠕大獲
而還孝文嘉其勲賜奴婢十口遷武衛將軍復擊蠕蠕
至居然山而還除左將軍尋假前將軍隨車駕南討擁
衆濟淮孝文甚壯之賜爵華隂子尋除右衛將軍後隨
駕討崔惠景於鄧城破之進號平東將軍
吕羅漢為羽林郎初太武時上邽休官吕豐屠各王飛
廉等為逆羅漢頻破賊軍以功遷羽林中郎幢將加建
威將軍後為秦益二州刺史大破仇池氐羌孝文詔曰
其所得口馬便勅領納其馬付都牧口以賜卿
陸叡為北部長孝文太和八年正月叡與隴西公元琛
竝持節為東西二道大使褒善罰惡聲聞京師五月詔
賜叡夏服一具後以叡為北征都督擊蠕蠕大破之遷
侍中都曹尚書時蠕蠕又犯塞詔率騎五千以討之蠕
蠕遁走擒其帥赤河突加散騎常侍又為使持節鎮北
大將軍與陽平王頥竝為都督領軍將軍斛律桓等北
征三道諸軍事步騎十萬以討蠕蠕叡以下各賜衣物
布帛孝文親幸城北訓誓羣帥除尚書令衛將軍大破
蠕蠕而還
薛胤為都將討秦州反賊支酋生擒斬之除立忠將軍
王仲興為折衝將軍屯騎校尉又命率千餘騎破賊於
鄧城除振威將軍越騎校尉賜帛千疋
李佐假平遠將軍統軍時梁新野太守劉忌憑城固守
佐率所領攻拔之以功封涇陽縣開國子邑三百戶
宇文福為南征都將孝文時擊齊有功授顯武將軍尋
除恢武將軍北征都將特賜戎服破蠕蠕别部斬獲萬
餘還除都牧給事及孝文南征詔福與右衛將軍楊播
為前軍擊齊軍大奔賜爵昌黎伯宣武景明初為平遠
將軍進計於都督彭城王勰遂令福攻建安建安降以
勲封襄樂縣開國男食邑三百戶
源懷宣武時為車騎大將軍正始元年蠕蠕南寇常代
詔懷以本官加使持節前出據北蕃賜馬一匹細鎧一
具御矟一枚懷至雲中蠕蠕亡遁又武興氐王楊紹先
叔集起反叛詔懷使持節侍中都督平氐諸軍事以討
之三年六月卒詔給東園秘器一具衣一襲錢二十萬
布七百疋蠟三百斤贈司徒
長孫稚為鎮西將軍討蜀都督頻戰有功除平東將軍
蕭寶夤除使持節督東揚南徐兖三州諸軍事鎮東將
軍揚州刺史丹陽郡開國公齊王配兵一萬令且據東
城乃備禮策授賜車馬什物給虎賁五百人事從豐厚
及壽春之戰勇冠諸軍既還京師改封梁郡開國公食
邑八百戶
薛眞度自孝文時為假節冠軍將軍眞度每獻計於孝
文勸先取樊鄧後攻南陽故為孝文所賞賜帛一百疋
又加持節正號冠軍改封臨晉縣開國公食邑三百戶
至宣武時除平南將軍揚州刺史又以年老聽子懷吉
以本官隨行梁豫州刺史王超宗率衆圍逼小峴眞度
遣兼統軍李叔仁等率步騎擊破之還朝除金紫光禄
大夫加散騎常侍又改封敷西縣永平中卒賻帛四百
疋朝服一襲贈左光禄大夫
畢祖朽為寧朔將軍時梁將蕭及等寇兖州祖朽擊討
之以功封南城縣開國男食邑二百戸
畢祖暉為平西將軍豳州刺史孝明正光五年州民反
招引隴賊攻逼祖暉以全城之勲封新昌縣開國子食
邑四百戸
楊大眼為統軍從孝文征宛葉穰鄧九江鍾離之間勇
冠六軍宣武初裴叔業以壽春内附大眼率衆先入以
功封安成縣開國子食邑三百戶除直閣將軍尋加輔
國將軍游擊將軍出為征虜將軍荆州刺史
崔延伯為鎮南將軍行岐州刺史假征西將軍賜驊騮
一匹孝明正光五年秋以往在揚州建淮橋之勲封當
利縣開國男食邑二百戶尋增邑一百戶改封新豐進
爵為子
田益宗為征虜將軍遣戍主奇道顯擊楊僧遠軍破之
進號平南將軍宣武又詔益宗綏防蠻楚加安南將軍
增封一百戶賜帛二千疋
王肅為平南將軍肅至義陽頻破齊軍降者萬餘孝文
遣散騎侍郎勞之以功進號平南將軍賜駿馬一匹除
持節都督豫東豫郢三州諸軍事又以破齊將裴叔業
功進號鎮南將軍加都督豫南兖東荆東豫四州諸軍
事封汝南縣開國子食邑三百戶加鼓吹一部宣武時
拜使持節都督江東諸軍事車騎將軍肅進師討擊齊
軍於死虎大破之肅還京師宣武臨東堂引見勞之以
肅淮南累捷賞帛四千七百五十疋進位開府儀同三
司封昌國縣開國侯食邑八百戶尋以肅為散騎常侍
都督淮南諸軍事揚州刺史景明二年薨於夀春宣武
為舉哀詔曰肅奄至不救痛惋兼懷可遣中書侍郎賈
思伯兼通直散騎常侍撫慰厥孤給東園秘器朝服一
襲錢三十萬帛一千疋布五百疋蠟三百斤竝問其卜
遷遠近尋遣侍御史一人監護喪事務令優厚又詔曰
死生動靜卑高有域勝達所居存亡崇顯故杜預之殁
窆於首陽司空李冲覆舟是託顧瞻斯所誠亦二代之
九原也肅誠義結於二世英惠符於李杜平生本意願
終京陵既有宿心宜遂先志其令葬于冲預兩墳之間
使之神游相得也贈侍中司空本官如故孝明初詔為
肅建碑銘
邢巒為安東將軍豫州城民白早生殺刺史司馬悅以
城南入梁詔巒持節率羽林精騎以討之封平舒縣開
國伯食邑五百戶賞宿豫之功也又詔加巒使持節假
鎮南將軍都督南討諸軍事征南將軍既平豫州振旅
還京師宣武臨東堂勞之遷殿中尚書加撫軍將軍延
昌三年暴卒詔賻帛四百疋朝服一襲贈車騎大將軍
瀛州刺史
李平為使持節都督北討諸軍事鎮北將軍行冀州事
時京兆王愉反于信都故宣武詔平討之臨式乾殿勞
遣平既擒愉冀州平宣式遣兼給事黃門侍郎祕書丞
元梵宣旨慰勞又梁遣其左游擊將軍趙祖悦偷據西
硤石衆至數萬以逼壽春宣武詔平為鎮東大將軍討
之又詔平長子奬以通直郎從賜平縑錦百段紫納金
裝衫甲一領賜奬縑布六十段絳衲襖一領父子重列
拜受家庭觀者榮之及平破梁軍斬祖悦送首于雒以
功遷尚書右僕射加散騎常侍將軍如故
李虔為長樂太守延昌初冀州大乘賊起令虔以本官
為别將與都督元遥討平之遷後將軍後又追論平冀
州之功賜爵高平男
崔敬邕為左中郎將隨中山王英南討以功賜爵臨淄
男
李順為前將軍從太武攻統萬赫連昌昌出逆戰順督
勒士衆破其左軍及克統萬至京論功以順為給事黃
門侍郎賜奴婢十五戶帛千疋
李憲為七兵尚書撫軍將軍孝昌初元法僧據徐州反
叛詔憲為使持節假鎮東將軍徐州都督與安豐王延
明臨淮王彧等討之會梁武遣其豫章王綜據彭城俄
而綜降徐州既平詔遣兼黃門侍郎常景詣軍慰勞賜
憲驊騮馬一匹仍除征東將軍揚州刺史淮南大都督
董紹為平西將軍孝明以紹拒蕭寶夤之功賞新蔡縣
開國男食邑二百戶
崔孝芬孝明時為龍驤將軍時荆州刺史李神儁為梁
遣將軍攻圍詔孝芬為刺史以代神儁乃遣弟孝直輕
兵在前出賊不意賊便奔散人還安堵孝明嘉勞之并
賚馬及棉絹等物
伊盆生為統軍累有戰功為名將以勲賜爵平城子孝
明神龜中為右將軍後除安西將軍每戰克捷進號征
西將軍
崔模為别將及蕭寶夤討關隴引模為征西别將屢有
戰功詔除持節光禄大夫都督别道諸軍事加安東將
軍万俟醜奴遣將郝虎南侵模攻破其營擒虎以功封
槐里縣開國伯食邑五百戶
楊津為撫軍將軍出據靈&KR0960;而賊帥鮮于修禮起於博
陵定州危急遂迴師南赴至城下營壘未立而州軍新
敗津以士衆勞疲移軍入城其後賊攻州城津出戰斬
賊帥詔除衛尉卿既而杜雒周圍州城津盡力捍守詔
加衛將軍封開國縣侯食邑一千戶
崔元珍為平陽太守以頻破胡賊郡内以安孝明武泰
初改郡為唐州仍除元珍為刺史加右將軍以破胡勲
賜爵凉城侯
宇文延以孝明孝昌中授假節建咸將軍西道别將赴
援關隴有戰功除員外散騎常侍
李崇自孝文時為都督隴右諸軍事擊氐楊靈珍從弟
建軍於龍門破之靈珍走奔漢中孝文在南陽覽表大
悦曰使朕無西顧之憂者李崇之功也以崇為都督梁
秦二州諸軍事孝明時累遷左衛將軍追賞平氐之功
封魏昌縣開國伯食邑五百戶
李神為衛將軍行相州刺史時葛榮兵充斥民多逃散
神撫勞兵民小大用命會爾朱榮擒葛榮於鄴西事平
除車騎將軍以功進爵為公增邑八百戶通前一千戶
裴衍為征虜將軍梁遣將曹敬宗寇荆州詔衍為别將
假前將軍解荆州圍除使持節散騎常侍平東將軍假
安東將軍北道都督鎮鄴西之武城封安陽縣開國子
邑三百戶時相州刺史安樂王鑒叛逆詔衍討平之除
撫軍將軍相州刺史假鎮北將軍北道大都督進封臨
汝縣開國公增邑千二百戶
爾朱天光為鎮東將軍時元顥入雒并肆不安天光至
并州部分約勒所在寧輯顥破尋還京師遷驃騎將軍
加散騎常侍改封廣宗郡公增邑一千戶
陸希質為龍驤將軍膠州刺史時梁將侵州界希質討
破之轉建州刺史
李神雋自宣武時為前將軍荆州刺史時梁將曹景宗
來寇攻圍積時神雋戮力固守至莊帝時追論固守荆
州之功封千乘縣開國侯食邑一千戶
楊侃為右將軍岐州刺史時元顥内逼莊帝詔以本官
假撫軍將軍為都督率衆鎮大梁未發詔行北中郎將
帝至建州叙行從功臣自陽城王徽以下凡十人竝增
三階以侃河梁之誠特加四階侃固辭祈同諸人久乃
見許於是除鎮軍將軍度支尚書兼給事黃門侍郎敷
西縣開國公食邑一千戶又南渡破元顥子領軍將軍
冠受擒之顥便南走車駕入都侃解尚書正黃門加征
東將軍金紫光禄大夫以濟河之功進爵濟北郡開國
公增邑五百戶
辛纂為征虜將軍兼尚書仍行臺後大都督費穆擊梁
將曹義宗擒之入朝言於莊帝稱纂固節危城宜蒙爵
賞以勸將來帝乃下詔慰勉之尋除持節平東將軍中
郎將賜絹五十疋金裝刀一口
張熠為冠軍將軍中散大夫後為别將隨長孫雉西征
轉平西將軍大中大夫為關西都督以功封長平縣開
國男食邑二百戶
斛斯椿為平北將軍從大將軍爾朱榮平葛榮以功除
上黨太守
賀拔勝宣武時為驃騎大將軍攻拔梁下羌戍使人誘
勸諸蠻皆率其種落歸欵漢南大駭馮翊安定沔陽竝
平之進位尚書令進爵琅琊公又為撫軍將軍大都督
出井陘鎮中山元顥入雒勝與爾朱兆破擒顥息冠受
及其都督陳思保莊帝還宫以功增邑六百戶
賀拔岳為車騎將軍隸爾朱天光為左廂大都督討万
俟醜奴擒蕭寶夤王慶雲天光雖為元帥而岳效居多
加車騎將軍增邑二千戶進封樊城縣開國伯又孝莊
時為衞將軍左都督大破赤水蜀賊軍威大振時万俟
醜奴自率大衆圍岐州岳擊退之遂擒醜奴三秦河渭
瓜凉鄯州咸來歸欵岳功多進封清水郡公尋加侍中
給後部鼓吹進位開府雍州刺史
侯莫陳悦為征西將軍爾朱天光之討關西以悦為右
廂大都督西伐克獲皆與天光賀拔岳略同勞效除鄯
州刺史
侯淵為中軍副都督常從征伐屢有戰功孝莊即位領
左右封厭㳄縣開國子食邑四百戶後從爾朱榮討葛
榮於滏口戰功尤多榮啟淵為驃騎將軍燕州刺史淵
又進討韓樓追擒之以勲進爵為侯增邑八百戶
樊子鵠為平北將軍莊帝永安中以招納叛蜀數萬口
進封中都縣開國公通前邑千戶元顥入雒薛修義及
䧏蜀陳雙熾等受顥處分率衆攻州城子鵠出與戰大
破之以功拜撫軍將軍尋徵授西荆州大中正後兼右
僕射為行臺督賈智等討吕文欣於東徐州平之還除
車騎將軍左光禄大夫進封南陽郡開國公增邑六百
戶又假驃騎大將軍都督二豫州郢三州諸軍事兼尚
書右僕射子鵠到相州又勑賚絹五百疋及趙脩延叛
為荆州詔子鵠通三鵶道而還遭母憂去職前廢帝聞
其在雒無宅凶費不周賚絹四百疋粟五百石
源子恭初自孝明正光中為冠軍將軍時秦益氐反詔
子恭持節為都督河間王琛軍司馬討之事平仍行南
秦州事及六鎮反以子恭兼給事黃門郎持節慰勞還
拜河内太守加後將軍平絳蜀反丹谷清廉二路險澁
不通以子恭為當郡别將俄而建興蜀復反相與連勢
進子恭為持節散騎常侍假平北將軍加建興都督仍
兼尚書行臺與正平都督長孫稚合勢進討大破之事
平除平南將軍豫州刺史尋加散騎常侍撫軍太武初
郢州刺史元顯達以城降梁詔子恭擊退梁將夏侯䕫
及夏侯亶等衆加鎮南將軍又兼尚書行臺擊斬梁軍
主胡智達等及元顥入雒也加子恭車騎將軍未幾顥
敗莊帝還進征南將軍兼右僕射假車騎將軍後加散
騎常侍右光禄大夫給事黃門侍郎仍本將軍錄其前
後征討功封臨潁縣開國侯食邑六百戶出帝永熙中
入為吏部尚書加驃騎大將軍以子恭在前豫州戰功
追賞襄城縣開國男食邑二百戶
源子雍為散騎常侍使持節假撫軍將軍都督兼行臺
尚書破賊帥紇單步胡提於曲沃堡孝明璽書勞勉之
子雍在白水郡復破阿非軍於白水郡多所斬獲詔遣
使勞勉除中軍將軍金紫光禄大夫給事中黃門郎封
樂平縣開國公食邑一千戶還雒以葛榮久逼信都詔
假子雍征北將軍為北討都督時相州刺史安樂王鑒
據鄴反勅子雍與都督李神軌討平之改封陽平縣開
國公增邑千五百戶進號鎮東將軍
甄密孝明末為冠軍將軍時賊帥葛榮侵擾河北裴衍
源子雍敗没人情不安詔密為相州行臺援守鄴城莊
帝以密全鄴之勲賞安市縣開國子食邑三百戶
鄭先護孝莊時為前將軍廣州刺史後元顥入雒先護
據州起義不受顥命出城拒戰莊帝還京嘉其誠節除
使持節散騎常侍都督襄廣二州諸軍事鎮南將軍刺
史如故進爵郡公
費穆為輔國將軍孝明孝昌中二絳蜀叛以穆為都督
討平之拜前將軍散騎常侍遷平南將軍光禄大夫又
兼武衛將軍討破妖賊李洪於關口之南遷金紫光禄
大夫正武衛將軍爾朱榮入雒莊帝詔穆為使持節征
南將軍都督南征諸軍事生擒梁將曹義宗以功遷衛
將軍進封趙平郡開國公增邑一千戶
爾朱榮為冠軍將軍時乞步落堅胡劉阿如等作亂瓜
肆勅勒北列步若反于沃陽榮竝滅之以功封安樂縣
開國侯食邑一千戶
爾朱兆為車騎將軍元顥之屯於河橋兆進破安豐王
延明顥於是退走莊帝還宫論功除散騎常侍車騎大
將軍儀同三司增邑八百戶為汾州刺史復增邑千戶
尋加侍中驃騎大將軍又增邑五百戶
册府元龜卷三百八十二
