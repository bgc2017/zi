册府元龜卷三十四宋王欽若等撰
帝王部
崇祭祀第三
唐肅宗至德二年二月帝在鳳翔改汧陽郡吳山為西
嶽增秩以祈靈助
乾元元年六月己酉初置太一神壇於南郊圜丘東命
中書侍郎同中書門下平章事王璵攝祭
二年正月丁丑親祀九宮貴神宿齋於壇所
上元元年閏四月己卯御鳴鳳門大赦改元詔曰自古
眀王聖帝名山大川竝委州縣長吏擇日致祭又詔曰
定祻亂者必先於武德拯生靈者諒在於師貞周武創
業克寧區夏惟師尚父實佐興王况德有可師義當禁
暴稽諸古昔爰崇典禮其太公望可追封為武成王有
司依文宣王置廟仍委中書門下擇古今名將如文宣
置亞聖及十哲等享祭之典一同文宣
元年建子月詔曰皇王符瑞應協於靈祇典禮廢興式
存於禋告盖重成命以崇祗肅朕獲嗣鴻猷敢忘虔敬
頃以三代正朔所尚不同百王徽號無聞異稱顧兹薄
德思創常規爰因行慶之日將務惟新之典而建元立
制册命歴符受於天地祖宗申於百辟卿士今既循諸
古法讓彼虛名革故之宐已宣於臣下昭報之旨未展
於郊廟因時&KR0640;禮擇日陳誠克明恭已之心庶降庇人
之福至誠所感其在茲乎宐取今月二十八日朝獻太
清宮二十九日享太廟元獻廟來月一日祭圜丘及太一
壇是月己酉皇帝謁太清宮庚戌享太廟元獻廟建丑
月辛亥朔拜南郊祭太一壇禮畢還宫
代宗寳應二年五月丁卯改封北嶽為寧天王
廣德二年二月乙亥親拜南郊祀昊天上帝於圜丘戊
子詔五嶽四瀆名山大川宐令所管致祭
三月丙午勑曰三代之初皆有神降監其德也天實啟
之恭惟王業之初師及霍邑堅城未下大將阻兵連雨
積旬糧儲不給有白衣老父忽詣軍門稱霍山之神謁
大唐皇帝云東南取路八月雨止助帝破敵盡如其言
巖巖霍山九州之鎮興雲致雨功已洽於生人親道輔
德力更宣於王室朕纉承大寳膺受鴻休肹蠁之間誠
明可接永言幽贊茲謂有孚惟天命神據我斯意宐令
禮儀使判官司封員外郎薛頎即往霍山致祭正詞以
薦稱朕意焉
永泰元年正月癸巳改元制曰書稱咸秩詩美懷柔仰
惟衆靈念茲多祐其五嶽四瀆名山大川宐令所管牧
宰精誠致祭
大歴元年十一月甲子日長至御含元殿大赦改元制
曰五嶽四瀆名山大川祀典攸存神理昭著宐以禮致
祭
五年四月丙午命太常寺復置先農馬祖壇依常式享
祭
六月詔曰五嶽四瀆名山大川神明所居風雨是主宐
委中書門下分使致祭以逹精誠
十一月庚寅日長至命有司祀昊天上帝於南郊
七年十一月辛夘日長至命有司祀昊天上帝於南郊
不視朝
八年十一月辛丑日長至不視朝命有司祀昊天上帝
於南郊
十一年十一月丙辰日長至命有司祀昊天上帝于南
郊不受朝賀
十二年八月增修北郊壇齋宫二十五間
十三年十一月丁夘日長至命有司祀昊天上帝於南
郊不視朝
德宗建中二年五月有司奏定張良穰苴孫武吴起樂
&KR1063;白起韓信諸葛亮李靖李勣配武成王廟(先是開元十九年始)
(于两京置齊太公廟以張良配上元中追封齊太公為武成王令選歴代名將從祀然未之行祠宇日荒至是)
(宰相盧杞京兆尹盧諶以盧者齊之裔乃鳩其裔孫若盧崔丁呂之族合錢以崇飾之請擇自古名將如孔門)
(十哲皆配享詔下史官乃定穰苴等至是始奏定焉)
三年閏正月甲戌令百寮謁武成王廟
貞元元年正月丁酉改元制天下名山大川委長吏致
祭
十一月癸夘日南至帝親祀昊天上帝於圜丘
二年四月壬午太常寺奉祭風伯雨師祝版准開元禮
凡有司攝事祝版應御署者進署訖皆北面再拜其風
伯雨師夲是小祀竝有司行事天寳三載始升諸星為
中祀亦無皇帝親祀風伯雨師之命有司自是常典不
同攝祭其祝版准中祠例合進署其再拜案禮無文詔
曰風雨等師升為中祀有烈祖成命况在風雨事切蒼
生今雖無文朕當屈己再拜以申子育萬姓之意
是月詔太常少卿裴郁等十人各就方鎮祭嶽鎮海瀆
等
三年閏五月徙風師壇于滻水東
四年五月初復御署祭嶽鎮海瀆祝版准開元禮每歲
祭嶽瀆祝版咸御署而遣之自上元元年權亭中祀巳
下繇是因循不署及是太常卿董晉舉奏之帝方崇祀
典乃復舊制
六年二月甲申復祀司中司命司人司錄及靈星
五月以風師武成王等樂章付所司施行之
六月己酉復祭五龍壇初開元中每歲以二月祭之有
司行事著於新禮自上元中罷中小祀其祭遂廢及是
宰臣請復之帝始以是日親祭焉
十一月庚午日南至帝親祀昊天上帝於南郊
九年十一月癸未帝朝獻太清宫畢事宿齋於太廟行
宮甲申朝於太廟畢事齋於南郊行宮己酉日南至帝
郊祀(初帝以是歲有年蠻夷朝貢思親告郊廟於祀事尤重慎及將𣪚齋謂宰臣曰在祀𣪚齋歸正寢攝)
(心奉祀不可聞外事其常務勿奏乃齋於别寢及命皇太子諸王行祭者皆受誓一日命妃媵辭於别所故事)
(祈壇宮廟内壇及殿庭帝步武所皆設黃道褥壇十一位又施赤黃褥將有事皆命徹之又故事設御史版立)
(于郊廟咸藉以褥及是帝虔禋拜首于地有司奉祠者莫不惕厲)
順宗以貞元二十一年正月即位四月册皇太子詔五
嶽四瀆名山大川委所在長吏量加祭祀
憲宗元和二年正月辛卯有事於南郊詔天下名山大
川及古聖帝明王忠臣烈士各令以禮致祭
四年十月庚寅册皇太子詔五嶽四瀆名山大川委所
在長吏量加祭祀
七年十月庚戌制册皇太子五嶽四瀆名山大川委所
在長吏量加祭祀
穆宗長慶元年正月辛丑親祀昊天上帝於圜丘
七月壬子受册尊號禮畢詔五嶽四瀆名山大川并自
古忠臣烈士各令所在以禮致祭
敬宗寳歴元年正月辛亥親祀昊天上帝於南郊
文宗太和元年六月乙卯詔曰依令有司約禮禱祀宗
廟徧祈山川務盡莊誠以副予志
三年六月太常寺奏北郊祀皇地祗壇先闕齋宫請准
祠例置一所可之
十一月甲午親祀昊天上帝於南郊
八年二月庚寅以疾瘳大赦詔曰百靈所佑獲遂痊和
虔奉神休敢忘昭報其五嶽四瀆天下名山大川各委
所在長吏致祭仍加豐潔以副精誠
九年二月丁丒詔曰王者受天地之明命續祖宗之鴻
業所以祗服大事致誠嚴禋盡其孝敬之心崇其郊祀
之禮必在匪懈不忒粢盛豐潔古今丕訓無易於此朕
嗣位十載恭臨萬邦務三時以厚生睦九族以脩教每
厲薄德汔茲小康中宵内愧懼不克稱寔天地之睠佑
祖宗之威靈思欲罄其精誠奉以昭報豈聿懷之敢望
寔如在而齋心乃聞近歲有司因循將事不恪牲牷無
滌具之别籩豆乏静嘉之容鼎俎雖陳薦羞多闕祠官
或怠於齊肅胥吏有至於喧呶虧禮凟神莫斯爲甚永
言重事用懼深衷起今已後太廟郊社齋即先事前一
日委監察御史子細點檢如有替代非正身者即宜親
加推問聞奏當重科懲既責躬親須議優奬其齋郎委
中書門下商量量與減選應緣祠祭官下至齋郎及太
常樂人吏等致齋日有博奕飲酒喧呼爭競者亦委御
史臺糺察聞奏其牲牢准禮循行之際合視肥瘠之宐
近日相承臨時取辦既乖誠敬頗失舊章委太僕寺准
禮令處分如無本色牛羊速具聞奏至於酒醴醯醢簠
簋膳羞各委夲司准禮令切加提舉凡在廟壖所宐肅
敬縱云隙地豈廢脩崇如有耕墾藝植者亦委御史臺
糺察聞奏攝事公卿雖約官品將朕誠敬必在得人委
尚書省差定之時稍加慎選其祭器禮物中如有欠闕
及濫惡須慎補改張者委太常宗正光禄太僕寺少府
監諸司速具條疏聞奏仍委中書門下即與疎理處分
於戲禮崇明祀神享至誠上下苟無其違心虔恭必冀
於備物繇是怵惕興感齊莊致詞咨爾庶工各揚厥職
式遵禮典稱朕意焉
是年六月封鷄翁山爲侯先是翁造爲興元節度使初
往漢中遇大雨平地水尺餘若不可進禱鷄翁山疾風
驅雲即時清霽及是帝憶聞其事會造爲御史大夫入
見得詳言當時靈貺明日下詔封之
開成二年四月辛酉詔曰每聞京師舊說以爲終南山
興雲即必有雨若當晴霽雖密雲他至竟不霑霈况兹
山北面闕庭日當恩顧修其望祀寵數宐及今聞都無
祠宇巖谷湫却在命祀終南山未備禮秩湫爲山屬捨
大崇細深所謂闕於興雲致雨之祀宐令中書門下且
差官設奠宣告恩禮便令擇立廟處所廻日以聞遂命
有司即時建立
八月乙未長安縣令杜慥奏准詔置終南山祠宇畢己
酉册終南山為廣惠公
武宗會昌元年正月辛亥有事於南郊
十二月勑取來年春依天寳三年祀九宫貴神
五年正月辛亥有事於南郊
宣宗大中七年正月有事於南郊
懿宗咸通元年十一月丁未有事於南郊
四年正月庚午有事於南郊
僖宗乾符元年十一月庚寅有事於南郊
昭宗龍紀元年十一月甲寅有事於南郊
哀宗天祐二年六月湖南馬殷奏岳州洞庭青草二湖
之側有古祠四所先以荒圯臣復修廟宇畢乞賜名額
者勑旨黃陵二妃祠曰懿節洞庭君祠曰利涉侯青草
祠曰安流侯三閭大夫祠先以澧朗觀察使雷滿奏已
封昭靈侯宐依天祐元年九月二十九日勑處分
九月中書門下奏伏自遷都已來武成王廟竝未置立
今請改爲武明王(避朱全忠父諱)其廟請於街西選地建立其
餘修置及配享十哲七十二弟子竝請准故事者從之
後唐莊宗初爲晉王天祐八年與梁軍戰於栢鄉因禡
牙祀之曰南望栢人當漢祖擒奸之地北臨鄗邑有蕭
王告類之亭一則成創業之功一則纂中興之緒予遠
提師旅將盪妖氛假二帝之威靈救萬邦之塗炭俯詳
形勝用視郊原陣雲不散於長空殺氣正衝於殘孽逆
溫背惠奸我同盟非厚載之所容在典刑而無赦將期
勦戮以慰蒸人諒我忠勤幸資神助同光元年四月即
位制曰山林川澤祀典神祗各隨處差官崇修祭饗
十月德音應有百神祠宇不得有虧時祭
十一月辛丑勑天下州縣所有神祠夲處差官告祭
二年二月己巳朔有事於南郊
七月己酉幸龍門下雷山賽二人神北俗禡牙宐社之
禮也
明宗天成元年八月司天奏前月二十八日夜四鼓西
北雷雲暴作秋事方興宐分命祠禱從之
二年十月甲申勑少府監聶廷祚等以大駕廵幸告祭
神祠
四年七月壬辰制朕自嗣守丕圖勤修庶政于兹四稔
罔怠萬機上實賴於祖宗下必資於卿士卑躬克儉景
行前王側席求賢追蹤往哲日懼一日雖休勿休幸致
風雨不愆干戈載戢九穗之禾應瑞足表豐年兩階之
舞咸賓無虧曠代敢萌矜伐漸喜隆平然而圜丘之禮
未陳清廟之詩未著夙宵增懼寤寐興懷何以助天之
高而報地之厚也且天覆予爲子民戴予爲君苟帝道
未臻則人倫焉正必須燔柴瘞玉嚴六宗虞典之禋非
敢刻石泥金竊萬歲嵩高之美凡在遐邇當體至懷朕
取來年二月十一日有事於南郊
八月丁酉大理正路毓奏竊見春秋釋奠於文宣王廟
而武成廟久曠時祭國之二柄文武之宗請復常祀從
之
九月戊辰祠部員外郎呂朋龜奏五龍祠九宮壇天地
三官置醮之禮久廢請依典故脩之
十二月中書奏今後宰臣致齋内不押班不知印不赴
内殿起居或遇國忌行事已受誓戒宜不赴行香并不
奏刑殺公事
長興元年二月乙卯親祀昊天上帝於圜丘
十二月己酉命有司祭司寒神於水井
二年七月福建王延均上言當道神廟七所乞封王號
勑無諸史傳有名宐封爲閩越富義王其餘任自于境
内祭享是月勑天下州府應有神祠破損者仰取公使
錢添修
三年十二月庚戌勑祠祀祭器牲帛務從精潔齊宮壇
墠所司宐檢舉崇飾之
愍帝應順元年閏正月詔曰朕猥以冲人獲膺大寳賴
神祗之贊助顯天地之休禎夷夏駿奔式符於睠命聲
教綿遠虔荷於炳靈德薄承祧憂深馭朽克奉治平之
道諒繇冥助之功集是殊祥敢不寅畏賴隂陽之行運
致時雨以應期稼穡順成得歲功而叶望咸臻上瑞普
泰兆民宐令三京諸道州府界内名山大川祠廟有益
於民者以時精虔祭祀稱朕意焉
末帝清泰元年五月壬申詔曰吳嶽成德公昨遇享期
克申幽贊宐加王號以表神功可進封靈應王其祠享
官屬仍舊同五嶽擇日册命初帝在鳳翔將有沈閼之
釁遣房暠祠之有應至是欲加封爵下有司檢討奏曰
天寳十載正月封吳山爲成德公與沂山會稽醫無閭
同制封公至德二年十二月改吳山爲嶽祠享官屬視
五嶽今國家以靈應告祥宐示殊等故有是命(至二年四月庚)
(午授册于少府監烏昭逹往吳山祠封靈應王)
是月丙子詔諸州神祠有破壞者委所在給省錢補緝
十一月詔杭州護國廟改封崇德王城隍神改封順義
保寧王銅官廟改封福善通靈王湖州城隍神封阜俗
安成王越州城隍神封興德保闉王從兩浙節度使錢
元瓘奏也
二年三月庚申詔曰祠祭國家重事功在精虔若不提
撕漸成疎慢今後監祭使每祭親視酒饌幣玉不得令
饌料失於蠲潔如有所聞罪在監祭使其壇廟墻屋勿
令疎漏夲司常檢舉修葺以聞
四月戊辰考功員外郎李慎義上言今春以來稍愆雨
澤陛下念稼穡之重深宵旰之憂倍軫聖心徧走羣望
盈尺則告瑞於元朔如膏則潤洽於暮春祈卜豐穰動
皆響應請天下凡祠宇有益於人者下本處常令修飾
冀集洪休從之
晉高祖天福二年三月詔廵幸汴州中書奏車駕經過
河南府河陽鄭州汴州管界所有名山大川帝王陵廟
名臣等去路十里内者伏請下本州府各排比祗候車
駕過日以酒脯醢祭告從之
五月湖南馬希範奏青草等四廟各乞進封勑青草廟
安流侯宜進封廣利公洞庭廟利涉侯進封靈濟公磊
石廟昭靈侯進封威顯公黃陵二妃廟舊封懿節廟改
封昭烈廟
八月詔曰負固者天地不容爲逆者人神共怒永惟躬
饗實有感通昨出師之時將帥虔禱頗聞隂祐成此戰
功唐衛國公宐封靈顯王其餘鄭州幷汜水管内神祠
宐令長吏差官點檢如有隳損處便委量事修葺貴申
嚴飾以合隂功五嶽承天四瀆紀地自正當陽之位未
伸望秩之儀宐令差官徧往告祭兼下逐州府量事修
崇所有近廟山林仍宐禁斷樵牧
十月丙戌命使祠五嶽四瀆
六年正月戊寅詔曰全晉奥區興王重鎮唐叔之英靈
未冺臺駘之古廟猶存朕頃在并門長承隂助永言正
直宐用封崇唐叔虞宐封興安王臺駘宐封昌寧公又
詔曰嶽鎮司方海瀆紀地載諸祀典咸福蒸民將保豐
穰宐申虔敬俾加崇飾以奉神明其嶽鎮海瀆廟宇等
宐令各修葺仍禁樵蘇
七年二月勑唐州湖陽縣蓼山神祠宐賜名爲蓼山顯
聖之神仍下本州修葺廟宇(元襄州安從進作逆舉軍北來東京教坊使充南面)
(先鋒都監陳思譲進軍南行與從進相遇接蓼山列陣俗以蓼與了字同音遂傳爲不祥後祈戰勝奏立廟額)
(從進既敗行營都部署高行周以状奏聞因有是勑)
少帝以天福七年六月即位十月封襄州利市廟爲順
正王
十一月勑天地宗廟社稷及諸祠祭等訪聞自前所司
承寬多不精潔宐令三司豫支一年諸司合請祠祭禮
料物色等於太廟置庫仍差宗正丞石載仁專主掌監
察御史宋彥昇監庫兼差供奉官陳審璘往雒京於太
廟内穏便處擘畫修庫屋五間候奉修畢催促所支禮
料物色監送到庫交付宋彥昇石載仁竝同點檢入庫
交付訖供奉官陳審璘齎交領文状歸闕每有祠祭諸
司各請禮料至時委監庫御史宋彥昇宗正丞石載仁
旋給付逐司其大祠中祠兼令監察使點檢饌料一一
須得精潔如或更致慢易本司當凖格律科罪其祭服
祭器未有者脩製已有者更仰雅飾
漢隠帝乾祐三年八月以蒙州城隍神爲靈感王從湖
南請也時海賊攻州城州人禱於神城得不陷故有是
請希廣又言永州有杏將軍祠郡人水旱祈禱有應乞
賜封崇勑宐賜太保
周太祖廣順元年正月即位制曰國之大事在祠爲先
苟不潔蠲深爲瀆慢如聞自前祠祭牢饌頗虧肅敬今
後委監察御史嚴加覺察必須豐潔庶逹精誠稍或不
恭國有常典
二年五月親征兖州遣樞密院直學士陳觀祭堯廟翰
林學士竇儀祭東嶽廟
三年三月西京留司太子少師楊凝式言諸祠祀之所
竝無齋宮遣前染院使周重興監造與留司計會具料
度事件以聞其太廟郊社要補葺處仍便檢計十月戊
申内出御札曰王者應運開基子民育物罔不承天事
地尊祖敬宗燔柴於泰壇用昭乾德瘞玉於方澤以答
坤靈朕受命上玄宅心下土時已歴於三載漸至小康
禮未展於二儀深虧大典夙宵愧畏不敢遑寧宐叶蓍
龜式陳籩豆庶展吉蠲之禮用傾昭事之誠朕以來年
正月一日於東京有事於南郊宐令所司各備儀注務
從省約無致勞煩凡有供需并用官物府縣不得因便
差配諸道州府不得以進奉南郊爲名輒有率斂庶俾
嚴静以奉郊禋中外臣僚當體予意
顯德元年正月丙子朔太祖親祀圜丘
世宗以顯德元年正月丙申即位八月丁未以風雨時
若遣官分祭羣祠
二年七月丙子帝謂侍臣曰朕聞國之大事在祀與戎
近代以來急於戎事祭祀之禮幾如墜地且牲牢之具
簠簋之數蓋主誠信誠信不至神何享焉今後宐令所
司各舉其職務在豐潔
八月乙丑詔曰今後諸處祠祭應有牲牢香幣饌料供
具等仰委夲司官吏躬親檢校務在精至行事儀式依
禮經大祠祭合用樂者仍須祀前教習凡關祀事宐令
太常博士及監察御史用心點檢稍或因循必行朝典
先是以太常禮院上言郊壇宗廟禮物多闕故有是命
四年二月庚午詔有司添修祭器法物等先是帝以郊
廟祭器皆繇所司相承製造年代寖遠式樣訛舛乃令
國子博士聶崇義檢閱禮書模畫其樣以聞至是故有
是命
册府元龜卷三十四
