册府元龜卷六百七十七宋王欽若等撰
牧守部
能政
自秦氏罷侯置守漢室之興率循無改垂及中葉品式
備具故有與我共此之嘆而二千石之著治效者率加
褒賞以申勉勵史氏所述循吏為盛焉東京而下咸可
徵也自非厲精為治正身率下遵道德齊禮之訓以變
風美俗推務本明利之術以厚生阜財措枉而擊強興
廉而崇讓先之以條教濟之以仁惠居之以寬簡輔之
以強明又曷能致政治之清夷吏人之歡愛所居民富
所去見思生有榮號死見奉祀斯仲尼所謂既富而教
三年有成者為不誣矣
漢韓延夀為淮陽太守治甚有名徙潁川潁川多豪彊
難治國家嘗為選良二千石延夀在郡數年徙為東郡
太守以黃霸代居潁川霸因其迹而大治(延夀為政事迹並見牧守)
(教化門)
黃霸為潁川太守前後八年郡中愈治天子以霸治行
詔賜爵關内侯黃金百斤秩中二千石自漢興言治民
吏以霸為首入守京兆尹
趙廣漢為京兆尹奏請令長安游徼獄吏秩百石(特增其秩)
(以厲其行)其後百石吏皆差自重不敢枉法妄繫留人京兆
政清吏民稱之不容口長老傳以為自漢興治京兆者
莫能及
王成為膠東相治甚有聲宣帝最先褒之賜爵關内侯
秩中二千石
翟方進為朔方刺史居官不煩苛所察應條輙舉甚有
威名再三奏事(刺史歲盡輙奏事京師也)
召信臣為南陽太守為民興利戸口增倍賊盗訟獄衰
止吏民親愛信臣號之曰召父
薛宣為臨淮太守政教大行入守左馮翊宣為吏賞罰
明用法平而必行所居皆有條教可紀多仁恕愛利(愛人)
(而安利也)
馮野王為隴西太守以治行高入為馮翊京師稱其威
德又為上郡太守
馮逡野王弟也為清河都尉隴西太守治行廉平
馮立逡弟也為五原太守徙西河上郡立居職公廉治
行略與野王相似而多知有恩貸好為條教吏民嘉美
立更歴五郡所居有迹
後漢宋均為河内太守政化大行均嘗寢病百姓耆老
為禱請旦夕問起居其為民愛若此
馮豹為武威太守親事二年河西稱之
杜詩為南陽太守性節儉而政治清平以誅暴立威善
於計略省愛民役視事七年政化大行
慶鴻為瑯琊會稽二郡太守所在有異迹
曹褒為河内太守時春夏大旱糧榖踊貴褒到乃省吏
并職退去姦殘澍雨數降其秋大熟百姓給足流冗皆
還
郭伋為并州刺史所過問民病苦聘求耆德雄俊設几
杖之禮朝夕與參政事
謝夷吾遷鉅鹿太守所在愛育人物有善績
歐陽歙為揚州牧遷汝南太守推用賢俊政稱異迹
魯王興齊武王縯之子為弘農太守有善政
王堂為巴郡太守吏民生為立祠永建中為魯相政存
簡一至數年無辭訟遷汝南太守郡内稱治
陸康為武陵太守轉守桂陽樂安二郡所在稱治
陳寵為廣漢太守西川豪右并兼吏多姦貪訴訟日百
數寵到顯用良吏王渙鐔顯等以為腹心訟者日減郡
中清肅
衛颯為桂陽太守先是含汪湞陽曲江三縣越之故地
武帝平之内屬桂陽民居深山濱溪谷習其風土不出
田租去郡遠者或且千里吏事往來輙發民乘船名曰
傳役每一吏出徭及數家百姓苦之颯乃鑿山通道五
百餘里列亭傳置郵驛於是役省勞息姦吏杜絶流民
稍還漸成聚邑使輸租賦同之平民凡理䘏民事居官
如家其所施政莫不合於物宜視事十年郡内清理
宋登為潁川太守市無二價道不拾遺
李膺為蜀郡太守修庠序設教條明法令恩威並行蜀
之珍玩不入於門
陳蕃為樂安太守時李膺為青州刺史各有威政屬城
聞風皆自引去蕃獨以清績留焉
延篤為左馮翊徙京兆尹其政用寬仁憂恤民黎擢用
長者與參政事郡中歡愛三輔咨嗟焉先是陳留邊鳳
為京兆尹亦有能名郡人為之語曰前有趙張二王後
有邊延二君
景毅為益州太守討定叛夷毅初到郡米斛萬錢漸以
仁恩少年間米至數十(少年未多年也)
徐璆歴任城汝南東海三郡所在化行
公沙穆為遼東屬國都尉善得吏人歡心
史敞為京兆尹化有能名尤善條教見稱於三輔也
王商益州牧劉焉以為蜀郡太守有治聲
駱俊字孝遠有文武才幹為陳相值袁術僣號兄弟忿
爭天下鼎沸羣賊並起陳與比界姦慝四布俊厲威武
保疆境賊不敢犯養濟百姓災害不生歲獲豐稔
魏劉靖為河南尹散騎常侍應璩書與靖曰入作納言
出臨京任富民之術日引月長藩落高峻絶穿窬之心
五種别出遠水旱之災農噐必具無失時之闕蠶麥充
備無雨濕之虞封符指期無流連之吏鰥寡孤獨蒙廩
賑之實加之以明擿幽微重之以秉憲不撓有司供承
王命百里垂拱仰辦雖昔趙張二王之治未足以方也
靖為政類如此初雖似碎密終於百姓便之
司馬朗為兖州刺史政化大行百姓稱之
杜畿為河東太守太祖征漢中遣五千人運運者自率
勉曰人生有一死不可負我府君終無一人逃亡其得
人心如此
梁習為并州刺史邊境肅清百姓布野勤勸農桑令行
禁止貢達名士咸顯於世太祖嘉之賜爵關内侯更拜
為真長老稱詠以為自所聞識刺史未有及習者
張既為雍州刺史後轉梁州既臨二州十餘年政惠著
聞
倉慈為燉煌太守民夷稱其德惠後皇甫隆為太守燉
煌人以為隆剛斷嚴毅不及於慈至於勤恪愛惠為下
興利可以亞之
楊阜為武都太守會蜀先主取漢中以逼下辯太祖以
武都孤遠欲移之恐吏民戀上阜威信素著前後徙民
氐使居京兆扶風天水界者萬餘戸徙郡小槐里百姓
襁負而隨之為政舉大綱而已下不忍欺
蜀馬忠為牂牁太守郡丞朱褒反叛亂之後忠撫育䘏
理甚有威惠
王祗為犍為太守後有廣漢王離代祗為太守亦有美
績雖聰明不及祗而文采過之也
吳謝景為豫章太守在郡有治迹吏民稱之以為前有
顧邵其次即景
周魴為鄱陽太守在郡十三年賞善罰惡威恩並行
吳彦為交州刺史在鎮二十餘年威恩宣著南州寧靖
晉鄭袤為廣平太守以德化為先善作條教郡中愛之
司馬芝為河南尹居官十一年自魏迄今為河南尹者
莫及之
劉弘為荆州刺史假節都督荆交廣州諸軍事其在江
漢值王室多難得專命一方盡其器能推誠羣下勵以
公義簡刑獄務農桑每有興發手書郡國丁寧欵密故
莫不感悦顛倒奔赴咸曰得劉公一紙書賢於十部從
事也
劉殷為新興太守明刑旌善甚有政能
范晷為馮翊太守甚有政能善於綏撫百姓愛悦之
鄧攸為吳郡太守攸在郡刑政清明百姓歡悦為中興
良守
王况為豫州刺史探尋善政案賈逵已來法制禁令諸
所施行擇善者而從之
丁紹字叔倫為廣平太守政平訟理道化大行于時河
北騷擾靡有完邑而廣平一郡四境乂安是以皆悦其
法而從其令
宋劉義欣高祖弟道隣子也為豫州刺史鎮夀陽于時
土境荒毁人民凋散城郭頽敗盗賊分行義欣綱維補
緝隨宜經理劫盗所經立討誅之境内畏服道不拾遺
城府庫藏並皆完實遂為盛藩強鎮
孔季恭為會稽相務存治實勑止浮華翦罰遊惰繇是
寇盗衰止境内肅清
杜慧度為交州刺史布衣蔬食儉約質素能彈琴頗好
莊老禁斷淫祀崇修學校歲荒民饑則以私禄賑給為
政纖密有如治家繇是威惠沾洽姦盗不起乃至城門
不夜閉道不拾遺
王僧虔初監吳郡太守後為湘州刺史所在以寬惠稱
裴松之為永嘉太守勤䘏百姓吏民便之
陸徽為益州刺史隠䘏有方威惠兼著寇盗靜息民物
殷阜蜀土安悦
阮長之歴東莞武昌臨海太守皆有風政為後人所思
宋世言善治者咸稱之
吉翰為益州刺史著美績甚得方伯之體論者稱之
臧質為建平太守甚得蠻楚心南蠻校尉劉湛還朝稱
為良守遷寧遠將軍
申恬為山陽太守善於治民所蒞有績為太山太守威
惠兼著吏民便之
杜驥為青冀二州刺史在任八年惠化著於齊土自義
熙至于宋末刺史唯羊穆之及驥為吏民所稱詠
張岱為益州刺史數年益土安其政
劉損為義興太守時東土殘饑太祖遣揚州治中沈演
之東入賑䘏以損綏撫有方稱為良守
南齊虞愿宋末為晉平太守有異政後王秀之為郡與
朝士書曰此郡承虞公之後善政猶存遺風易遵差得
無事
安陸王緬為吳郡太守少時大著風績竟陵王子良與
緬書曰竊承下風數十年來未有此政世祖嘉其能轉
郢州刺史
張環為雍州刺史加都督徵拜左戸尚書後安陸王緬
臨雍州行部登蔓山有野老來乞緬問何不事産而行
乞耶答曰張使君臨州理物百姓家得相保後人政嚴
故至行乞緬繇是深加嗟賞
傅琰為南郡内史行荆州事時長沙太守王沈新蔡太
守劉聞慰晉平太守丘仲起長城縣令何敬叔故彰縣
令丘寂之皆有能名而不及琰也
梁永陽王敷少有學業仕齊為隨郡内史招懷遠近士
庶安之以為前後之政莫及齊明帝謂徐孝嗣曰學士
舊例不改理官聞蕭隨郡唯置酒清言而路不拾遺行
何風化以至於此對曰古者修文德以來遠人况止郡
境而已帝稱善
長沙王懿為晉陵太守曾未期月訟理人和稱為善政
襲吳平侯勵為淮南太守以善政稱遷豫章内史道不
拾遺男女異路
孔休源為南郡太守行州府事甚有治績平心决斷請
託不行高祖深嘉之
衡山縣侯恭為雍州刺史簡文少與恭遊特被賞狎至
是手令勖以政事恭至州政績有聲百姓請於城南立
碑頌德詔許焉名為德政碑
夏侯詳為湘州刺史詳善吏事在州四載為百姓所稱
王志為宣城内史清謹有恩惠郡民張倪吳慶爭田經
年不决志到官父老乃相謂曰王府君有德政吾曹鄉
里乃有此爭倪因相擕請罪所訟地遂為閑田
夏侯亶為吳興太守有惠政遷司州刺史又為邊人所
悦服
何敬容為建安内史清公有美績吏民稱之遷吳郡太
守為政勤恤民隠辯訟如神視事四年治為天下第一
世稱為何吳郡後謝舉為吳郡太守聲跡略相比
劉之亨代兄之遴為南郡太守有異政荆土懷之惡斥
其名號為大南郡小南郡
王瑩為東陽太守居郡有惠政遷吳興太守頻處二郡
皆有能名
謝覽為吳興太守初齊明帝及覽父㵸東海徐孝嗣並
為吳興號稱名守覽皆欲過之
劉潛字孝儀為臨海太守是時政網疎闊百姓多不遵
禁孝儀下車宣布條制勵精綏撫境内翕然風俗大革
何遠為宣城太守郡經寇抄盡心綏理復著名迹后為
始興内史在官好開途巷修葺牆屋民居市里城隍廐
庫所過若營家焉
陳王勵為晉陵太守在郡甚有威惠郡人表請立碑頌
勵政績許之
陸子隆為荆州刺史時新置治于公安城池未固子隆
修建城郭綏集夷夏甚得民和當時號為稱職三年吏
民詣都上表請立碑頌美功績詔許之
後魏長孫肥道武時為兖州刺史撫綏河南得吏民心
威信著於淮泗
張恂為廣平太守招集離散開建學校優顯儒士吏民
歌詠之於時喪亂之後罕能克厲唯恂當官清白仁恕
臨下百姓親愛之其治為當時第一
陳留王虔子崇為并州刺史有政績
淮南王世遵為北平將軍定州刺史百姓安之為豳州
刺史性清和推誠化導百姓樂之
臨淮王昌弟孚為冀州刺史勸課農桑境内稱為慈父
隣州號曰神君
任城王澄為徐州刺史甚有聲績
任城王雲為冀州刺史留心政事甚得下情
淮陽王孝友為滄州刺史在郡積年以法自守甚著聲
稱
元子英為梁州刺史在仇池六載甚有威惠之稱
安豐王猛子延明為豫州刺史甚有政績
崔寬為鎮西將軍陜城鎮將弘農土出漆蠟竹木之饒
路與南通販貿來往家産豐富而百姓樂之諸鎮之中
號為能政
穆羆為汾州刺史前刺史劉升在郡甚有威惠前定陽
令吳平仁亦有恩信羆並為表請之羆既頻薦升等所
部守令咸自砥礪威化大行百姓安之
元欣為荆州刺史轉齊州刺史欣在二州頻得人和
張彛為秦州刺史彛敷政隴右多所制立宣布新風革
其舊俗民庶愛仰之
張蒲為相州刺史扶弱抑強進善黜惡教化大行
李韶為冀州刺史清簡愛民甚收名譽後轉定州刺史
二州既連接百姓素聞風德州内大治
陸昕之為兖州刺史尋進號安東將軍治有名績仍除
青州刺史在州著寬平之稱轉安北將軍相州刺史
陸凱為正平太守在郡七年號為良吏
源懷為長安鎮將雍州刺史清儉有惠政善於撫恤劫
盗息止流民皆相率來還
薛虎子為徐州刺史孝文曾從容問秘書丞李彪曰卿
頻使江南徐州刺史政績何如彪曰綏邊布化甚得其
和孝文曰朕亦知之
竇瑾為長安鎮將都督秦雍二州諸軍事在鎮八年甚
著威惠
李安世為相州刺史敦勸農桑禁斷淫祀
崔挺為光州刺史威恩並著風化大行及散騎常侍張
彛兼侍中廵行風俗見挺政化之美謂挺曰彛受使省
方採示謠訟入境觀政實愧清吏之名
畢元賓為兖州刺史為政清平善撫民物百姓愛樂之
崔亮為雍州刺史性公清敏于斷决三輔服其德政
蘇椿為武功郡守既為本邑以清儉自居小大之政必
盡忠恕
裴宣為司州别駕明敏有器幹總攝州府事無疑滯遠
近稱之
崔休遷安東將軍青州刺史青州九郡民單&KR0710;李伯徽
劉通等一千人上書頌休德政靈太后善之
張普惠為東豫州刺史時淮南九戍十三郡猶有梁氏
前弊别郡異縣之民錯雜居止普惠乃依次括比省減
郡縣上表陳狀詔許之宰守因此綰攝有方姦盗不起
民以為便
竇瑗為廣宗太守治有清白之稱廣宗民情凶戾前後
累政咸見告訟唯瑗一人終始全潔轉中山太守聲譽
甚美為吏民所懷及北齊神武輔政班書州郡誡約牧
守令長稱瑗政績以為勸勵
北齊永安王浚為青州刺史聰明矜恕上下畏服之
趙郡王子叡為定州刺史加撫軍將軍六州大都督時
年七十留心庶事糾摘姦非勸課農桑接禮名雋所部
大治稱為良牧
裴讓之為清河太守至郡未幾楊愔謂讓之諸弟曰我
與賢兄交欵企聞善政適有人從清河來云姦吏歛迹
盗賊清靜期月之期翻然更速
宋世良為清河太守天保中大赦郡先無一囚率羣吏
拜詔而已獄内櫓生桃樹蓬蒿亦滿每日衙門虚寂無
復訴訟
封子繪為鄭州刺史子繪曉達政事長於綏撫歴宰州
郡所在安之
房謨為兖州刺史先是當州兵皆寮佐驅使饑寒死病
動至千數謨至皆加簡勒不令煩擾以休假番代洗沐
督察主司親自簡視又使傭賃令作衣服終歲還家無
不温飽全濟甚多時梁魏和好使人入其界者咸稱歎
之轉徐州刺史始謨在兖州彭城慕其德化及為刺史
合境欣悦神武與諸州刺史書敘謨及廣平太守羊敦
廣宗太守許季良等清能以為勸勵
許惇為陽平太守時遷都於鄴陽平為畿郡軍國責辦
賦歛無准又勲貴屬請朝夕徵求惇並御之以道上下
無怨政為天下第一特加賞異圖形於閣詔頒天下歷
魏尹齊梁二州刺史政並有治聲遷大司農
蕭祗字敬式梁武弟南平王偉之子也在梁為東揚州
刺史于時江左承平政寬人慢祗獨蒞以嚴切梁武悦
之遷北兖州刺史
袁聿修為信州刺史即其本鄉也時人榮之為政清靜
不言而治長吏以下爰逮鰥寡孤幼皆得其歡心武平
初御史普出過詣諸州梁鄭兖疆境連接州之四面悉
有舉劾御史竟不到信州其見知如此又為博陵太守
數年大有聲績遠近稱之
後周獨孤信為泰州刺史先是守宰闇弱政令乖方民
有冤訟歷年不能决信在州事無擁滯示以禮教勸以
農桑數年之中公私富實流民願附者數萬家太祖以
其信著遐邇故賜名為信
張軌為河北郡守在郡三年功績甚著臨民治術有循
吏之美大統間言宰民者多推尚之
揚雄為洵州刺史俗雜賨渝民多輕猾雄威惠相濟夷
夏安之
竇熾為大都督原州刺史抑挫豪右申理幽滯每親廵
壟畝勸民耕桑在州十載甚有政績
令狐整為豐州刺史廣布恩威傾身撫綏數月之間化
洽州府豐州舊治不居民中賦役參集勞逸不均整請
移居武當詔可其奏奬勵撫導遷者如歸旬月之間城
府周備席固之遷也其部曲多願留為整左右整諭以
朝制弗之許焉莫不流涕而去及整秩滿代至人吏戀
之老幼送整遠近畢集數日停留方得出界其得人心
如此
唐瑾為蔡州刺史歷柘州硤州所在皆有德化人吏稱
之
梁臺為鄜州刺史性疏通恕已待物至於蒞民處政尤
以仁愛為心
韋孝寬除浙陽郡守時獨孤信為新野郡守同荆州與
孝寬情好欵密政術俱美荆部吏人號為連璧
宇文神舉為并州刺史州既齊氏别都控帶要重平定
甫爾民俗澆訛豪右之家多為姦猾神舉勵精為治示
以威恩旬月之間遠邇悦服
留璠為同和郡守先羌降附洮陽共和二郡羌民嘗越
境詣璠訟理焉其德化為他界所歸仰如此蔡公廣時
鎮隴右嘉璠善政及遷鎮陜州欲啟璠自隨羌人樂從
者七百人聞者莫不歎異
韓盛為新平郡守居官清淨嚴而不殘矜恤孤貧抑挫
豪右賊盗止息郡境肅然
豳公廣太祖姪孫為梁州總管秦州刺史性明察善綏
撫民庶畏而悦之
席固歷豐湖昌三州刺史蒞官之處頗有聲績
權景宣為南陽郡守寇盗歛迹民得肄業百姓稱之立
碑頌德
辛昂為龍州長史領龍安郡事州帶山谷舊俗生梗昂
威惠洽著吏民畏而愛之
梁睿為敷州刺史凉安二州總管俱有惠政
隋豆盧勣仕周為渭州刺史甚有惠政華夷悦服德澤
流行
于璽為汴州刺史甚有能名高祖聞而善之優詔褒揚
賜帛百疋後歷邢洛熊州刺史並有惠政
梁彦光為岐州刺史甚有惠政轉相州刺史下車發摘
姦隠有若神明又以德化人吏人感悦略無爭訟
令狐熙為滄州刺史在職數年風教大洽稱良二千石
開皇四年高祖幸雒陽熙來朝吏人恐其遷悲泣於道
及還百姓出境迎謁歡呌盈路及為汴州刺史下車禁
遊食抑工商人有向街開門者杜之船客停於郭外星
居者勒為聚落僑人遂令歸本其有滯獄並决遣之令
行禁止高祖聞而嘉之
辛彦之為隨州刺史遷潞州刺史前後俱有惠政
慕容三藏為廓州刺史民歌頌之高祖聞其能屢有勞
問又為和州刺史轉淮南郡太守所在有惠政
柳儉為廣漢太守甚有能名高祖以儉仁明著稱擢拜
蓬州刺史獄無繫囚遷汴州刺史在職十餘年荆夷悦
服
韋協字欽仁歷定息秦三州刺史皆有能名
河間王弘每晉王廣入朝弘輙領揚州總管及晉王歸
弘復還蒲州在官十餘年風教大洽
韋夀字世齡為常毛二州刺史頗有治名
蘇孝慈為浙州刺史遷洪州總管俱有惠政
李諤為通州刺史甚有惠政民夷悦服
辛公義為岷州刺史合境之内呼為慈母後遷牟州刺
史時東山霖潦自陳汝至于滄海皆苦水災境内犬牙
獨無所損
敬肅為幽州長史遷衛州司馬俱有異績
公孫景茂為汝南太守息州刺史法令清靜德化大行
又歷伊道淄三州刺史皆有德政論者稱為良牧
侯莫陳潁為桂州總管十七州諸軍事至官大崇恩信
人夷悦服煬帝即位徵還京師後拜常山太守其年嶺
南閩越多不附帝以潁前在桂州有惠政為南方所信
復拜南海太守
丘和為代州刺史在郡善撫吏士甚得歡心
宇文㢸歷翔代吳三州刺史皆有能名除泉州刺史
薛道衡為簡校襄州總管在任清簡吏民懷其惠
張&KR1343;歷撫顯齊三州刺史俱有能名
段文振為石河二州刺史甚有威惠遷蘭州總管
房彦謙為鄀州司馬時鄀州久無刺史州務皆歸彦謙
多有異政
柳機為華州刺史歷冀州前後作牧俱稱寬惠
賀若誼歷靈邵二州刺史原信二州總管俱有能名
柳旦歷羅浙魯三州刺史並有能名
柳謇之為肅州刺史轉息州俱有惠政
楊屏為寧都太守歷吳州總管甚有能名
張炤為冀州刺史進位上開府吏民悦服稱為良二千
石
長孫平歷許貝二州俱有善政鄴都俗薄舊號難治前
後刺史多不稱職朝廷以平所在有善政轉相州刺史
甚有能名
趙賢通為冀州刺史甚有威德嘗有疾百姓奔馳爭為
祈禱其得民情如此
唐權萬紀武德中為西韓州刺史在州以清幹著稱
韋仁夀武德中為雋州都督府長史時南寧州内附高
祖令仁夀檢校南寧都督既聽政於越雋法令清肅人
懷懽悦
張元濟為高陽郡丞時無郡將元濟獨統大郡吏人畏
悦
武士彠武德末為揚州都督府長史開闢田疇示以刑
禮數月之間歌謠載路
李桐客太宗貞觀初累遷通鎮二州刺史所在清平流
譽百姓呼為慈父
崔幹歷宋幽二州刺史為下所懷
劉德威為綿州刺史以廉平著稱百姓為之立碑
盧祖尚為蒋州刺史轉夀州都督又轉瀛州所在之職
皆稱政理
薛大鼎貞觀中為滄州刺史大鼎與瀛州刺史賈敦頤
冀州刺史鄭德本俱有美政河北號鐺脚刺史
黨仁弘為廣州都督有方略所在皆有稱績時有扶風
強竇質亦以幹能致位尚書郎刺史議者以仁弘為羌
中之絶竇質為巴中之絶繇是歷居藩要
李君球為興州刺史遷揚州大都督府長史政尚嚴肅
人吏憚之盗賊屏跡高宗頻降書勞勉
高智周總章中為夀州刺史政存寬慰百姓安之
田仁會為平州刺史勸學務農稱為善政
蒋儼為幽州司馬以善政為廵察使劉祥道所薦擢為
會州刺史改為蒲州刺史蒲州戸口殷劇前後刺史多
不稱職儼下車未幾令行禁止稱為良牧
薛謙光則天時為常州刺史先是李嶠等奏人情重内
官輕外職乃命韋嗣立及楊再思等二十人各以本官
檢校刺史其後政績可稱者唯謙光徐州刺史司馬鍠
二人而已
狄仁傑為寧州刺史撫和戎夏人得歡心郡人勒碑頌
德御史郭翰廵察隴右所至多所按劾及入寧州境内
耆老歌刺史德美者盈路翰既授館召州吏謂之曰入
其境其政可知也願成使君之美無為久留州人方散
翰薦名於朝徵為冬官侍郎
薛季昶為雍州長史威名甚著前後京尹無及之
者又為魏陜二州刺史雒州長史所在皆以嚴肅為
政
楊元琰歷蘄蒲晉魏宣許六州刺史凉梁二郡都督荆
府長史前後九度以清白昇進再降璽書褒美
李濬為潤虢潞三州刺史又拜益州長史劒南節度所
歷皆以誠信待物稱為良吏
姚元之為揚州長史淮南按察使為政簡肅人吏立碑
紀德俄除同州刺史
嗣吳王琨歷淄衛宋鄭梁幽六州刺史皆有能名
李傑為河南尹勤於聽理每有訴别雖衢路當食無廢
處斷繇是官無留事人吏愛之
苖晉卿為安康郡太守歲餘郡中稱理遷魏郡太守河
北採訪使居職三年政化大行
崔隠甫為太原尹人吏刊石頌其美政後為東都留守
為政嚴肅甚為吏人之所憚
崔琳有幹局玄宗開元中歷典數州皆知名
李峴為河南少尹魏郡太守入為金吾將軍遷京兆尹
所蒞皆著聲績
第五琦為朗州刺史甚有能名
王翃自折衝授辰州刺史遷朗州皆有政術
嚴郢為京兆尹專以文學參朝廷論議前後請減諸色
丁匠數千百人號為稱職
張延賞為北都副留守河南尹江陵尹成都尹連統四
鎮所至稱理其去也皆刻石紀焉
吕諲肅宗上元元年罷相授太子賓客尋為荆州節度
諲初在廟堂無異稱及理江陵三年號為良牧
蕭復大歷中為歙州池州刺史以理化著聞遷常州刺
史
李泌為澧州杭州刺史並以理行稱
李惠登為隋州刺史惠登樸素不知學居官無枝葉率
心為政皆與理順利人者因行之病人者因去之二十
年間田疇闢戸口加諸州奏吏入其境無不謌謠其能
及于頔為山東道節度以其績上聞加御史大夫升其
州為上
閻濟美自婺州刺史為福建觀察復為潤州刺史浙西
觀察所至以簡澹為理兩地之人常賦之外不知其他
令狐彰為滑州節度使在職風化大行初滑州瘡痍未
復城邑為墟彰以身勵下一志農戰内簡軍戎外牧黎
庶法令嚴酷人不敢犯數年間田疇大闢廪庫充積歲
奉王税及修貢獻未嘗暫闕
李復德宗建中貞元間為江陵少尹歷容州廣州刺史
曉於政道所在稱理
張萬福貞元中歷典九郡皆有惠愛
于頔為蘇州刺史護溝瀆整街衢至今頼之
張敬則為鳳翔尹撫戎理俗人甚便之
穆贊為虔常二州刺史宣州觀察使所蒞皆有政聲
渾鎬太師瑊第二子性謙謹多與士大夫游歷延鄧唐
等州刺史軍政吏職有可稱者
薛華為汝州刺史有能名又為浙江西道觀察使廉風
俗守法度人甚安之
王紹為武寧軍節度使時承張愔之後兵驕難理紹修
緝軍政人甚安之
武元衡代高崇文為劒南西川節度使高崇文既發城
盡載其軍資金帛器幕伎樂工巧以行元衡至則庶事
節約務以便人比三年公私稍濟
薛戎為衢湖常三州刺史遷浙東觀察使所蒞皆以政
績聞
楊於陵為浙江東道都團練觀察等使政聲大聞入拜
戸部侍郎
令狐楚為北都留守兼太原尹楚久在并州練其風俗
因人之利而利之故封内晏然
梁王師範自昭宗龍紀中為青州節度使十五年甚有
殊政縣令刺史皆奏儒雅之士為之野無閑田路無拾
遺
高途唐末為汴宋亳觀察判官僖宗文德初監宋州軍
州事時螟潦之後編戸初復途克己為政始定履畆之
税以抑兼并太祖乃命管内如其制於是賦無虚額民
無逋負公庾實而軍食羡矣改天平宣義兩府從事
趙昶唐末為陳州節度使昶以大寇削平之後益留心
於政事勸課農桑大布恩惠景福元年秋陳許將吏耆
老錄其功詣闕以聞天子嘉之命文臣撰德政碑植於
通衢以旌厥功
趙凝為襄州節度使作鎮數州甚有威惠
李珽監曹州事曹去京數舍吏民豪猾前後十餘政未
有善罷者珽在任期歲民庶以寧
後唐何瓉唐末代張承業知河東軍府處事明敏胥吏
畏其清而服其能好會賓友飲饌精簡談笑婉洽外疎
内密事有所執往復不回
李存賢權泌州刺史先是州當賊境不能保守乃於州
南五十里據險立栅為治所已歷十餘年矣存賢至郡
乃移復舊郡剗闢荆棘特立廨舍州民完集莊宗嘉之
轉檢校司空直拜刺史
李嗣昭為昭義軍節度使時大兵之後城中士庶饑死
者半鄽里蕭然嗣昭緩法寬租勸農務穡一二年間軍
城完輯三面隣敵軍抄縱横昭設法枝梧邊鄙不聳
烏震為深州刺史嘗交儒者以講誦為樂其性純質以
清直御下河北諸郡獨有政聲
周知裕歷房絳淄三州刺史宿州團練使知裕老於軍
旅勤於稼穡凡為郡勸課皆有政聲朝廷嘉之遷安州
留後
孫岳明宗天成初為潁州刺史潁久不治賦歛煩碎民
不聊生岳至州召屬邑長吏里閭胥吏親問疾苦除正
條賦率職務外其餘苛賦名目一切罷之潁人以狀上
聞加檢校太保後為耀州刺史閬州團練使所至稱治
晉劉遂清初仕後唐天成長興中歷典淄興登三郡咸
有善政
王傳極為寧州刺史境接蕃部以前政滋章民甚苦之
傳極自下車除去弊政數十件百姓便之不數月移刺
虢州為理清靜蒸民愛戴如寧州焉
李承約為黔南節度使數年之間巴卭蠻蛋不敢犯境
外勸農桑内興學校凶邪盡去民皆感之故父老數輩
重蠒詣闕言其政化又聽留周歲徵為左衛上將軍
符令謙為趙州刺史下車布政務從安靜廷無訟獄無
囚厮養之徒皆贍於己無擾於下不周歲而部内大理
馮揮為靈州節度使清崗土橋之間皆是氐羌帳族從
來剽掠行旅須發援兵揮加以恩惠質以義信自是人
不帶劒道不拾遺境無寇盗市無游惰獄無枉撓吏無
緇蠧四民道釋咸得其所高祖優詔褒之
劉處讓為相澶衛等州觀察等使勤於公務孜孜求理
撫馭吏民不至苛察人甚便之
周邊蔚初仕晉開運初為亳州防禦使為政清肅亳民
感其惠咸設齋以報之
白延遇廣順中為兖州防禦使在兖二年為政有聞人
甚安之州民數百詣闕乞立德政碑以頌其美
册府元龜卷六百七十七
