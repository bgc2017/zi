册府元龜卷二百八十八宋王欽若等撰
宗室部
忠諫
後漢東平王蒼光武之子眀帝永平四年春車駕近出
觀覽城第尋聞當遂校獵河内蒼即上書諫曰臣聞時
令盛春農事不聚衆興功傳曰田獵不宿食飲不享出
入不節則木不曲直此失春令者也臣知車駕今出事
從約省所過吏人諷誦甘棠之德雖然動不以禮非所
以示四方也惟陛下因行田野循視稼穡消搖仿佯弭
節而旋(皆遊散之意弭節猶按節)至秋冬乃振威靈整法駕備周衛
設羽旄詩云抑抑威儀惟德之隅(抑抑密也)臣不勝憤懣伏
自手書乞詣行在所極陳至誠帝覽奏即還宫至章帝
時欲為原陵顯節陵起縣邑蒼聞之遽上疏諫曰伏聞
當為二陵起立郭邑臣前頗謂道路之言疑不審實近
令從官古霸問湼陽主疾(湼陽主光武女)使還乃知詔書已下
切見光武皇帝躬履儉約之行深覩始終之分懃懃懇
懇以葬制為言故營建陵地具稱古典詔曰無為山陵
陂池裁令流水而已孝眀皇帝大孝無違奉承貫行(貫行)
(謂一皆遵奉也)至於自所營創尤為儉省謙德之美於斯為盛
臣愚以園邑之興始自強秦古者丘壠且不欲其著眀
况築郭邑建都郛哉上違先帝聖心下造無益之功虛
費國用動搖百姓非所以致和氣祈年豐也又以吉凶
術數言之亦不欲無故繕修丘墓有所興起考之古法
則不合稽之時宜則違人求之吉凶復未見其福陛下
履有虞之至性追祖禰之深思然懼左右過議以累聖
心臣蒼誠傷二帝純德之美不暢於無窮也惟蒙哀覽
帝從而止自是朝廷每有疑政輙驛使咨問蒼悉心以
對皆見納用
晉齊王攸文帝之子武帝時以比年饑饉議所節省攸
奏議曰臣聞先王之教莫不先正其本務農重本國之
大綱當今方隅清穆武夫釋甲廣分休假以就農業然
守相不能勤心恤公以盡地利昔漢宣歎曰與朕理天
下者惟良二千石乎勤加賞罰黜陟幽眀于時翕然用
多名守計今地有餘羨而不農者衆加附業之人復有
虚假通天下謀之則饑者必不少矣今宜嚴勑州郡檢
諸虛詐害農之事督實南畆上下同奉所務則天下之
榖可復古政豈患於暫一水旱便憂饑餒哉考績黜陟
畢使嚴眀畏威懷惠莫不自厲又都邑之内游食滋多
巧伎末業服飾奢麗富人兼美猶有魏之遺弊染化日
淺靡財害榖動復萬計宜申眀舊法必禁絶之使去奢
即儉不奪農時畢力稼穡以實倉廩則榮辱禮節繇之
而生興化反本於兹為盛轉鎮東大將軍
扶風王駿以齊王攸出鎮駿表諫懇切以帝不從遂發病
薨
范陽王虓宣帝之姪孫元帝時河間王顒表立成都王
穎為太弟穎為王浚所破虓與東平王楙鎮東將軍周
馥等上言曰自愍懷被害皇儲不建委重前相輙失臣
節是以前年太宰與臣永惟社稷之貳不可久空所以
共啓成都王穎以為國副受重之後而弗克負荷小人
勿用而以為腹心骨肉宜敦而猜佻薦至險詖宜遠而
讒說殄行此皆臣等不聦不眀失所宗頼遂令陛下謬
於降授雖戮臣等不足以謝天下今大駕還宫文武空
曠制度荒破靡有孑遺臣等雖劣足以輔王室而道路
之言謂張方與臣等不同既惜所在興異又以太宰惇
德允元著於具瞻每當義節輙為社稷宗盟之先張方
受其指教為國效節昔年之舉有死無二此即太宰之
良將陛下之忠臣但以受性強毅不達變通遂守前志
已致紛紜然退思惟既是其不易之節且慮事翻之後
為天下所罪故未即西還耳原其本事實無深責臣聞
先代眀主未嘗不全護功臣令福流子孫自中間已来
陛下功臣初無全者非獨人才皆劣其於取禍實繇朝
廷策之失宜不相容恕以一旦之咎喪其積年之勲既
違周禮議功之典且使天下之人莫敢復為陛下致節
者臣等此言豈獨為一張方寔為社稷遠計欲令功臣
長守冨貴臣愚以為宜委太宰以關右之任一方事重
及自州郡以下選舉授任一皆仰成若朝之大事廢興
損益每輙疇咨此則二伯述職周召分陕之義陛下復
行於今時遣方還郡令羣后申志時定王室如加方官
請悉如舊此則忠臣義士有勸功臣必全矣司徒戎異
姓之賢司空越公族之望並忠國愛主小心翼翼宜幹
機事委以朝政安北將軍王浚佐命之胤率身履道忠
亮清正遠近所推如今日大舉實有定社稷之功此臣
等所以歎息歸高也浚宜特崇重以副羣望遂撫幽朔
長為北藩臣等竭力扞城藩屏皇家陛下垂拱而四海
自正則四祖之業必隆於今日月之暉昧而復曜乞垂
三思察臣所言又可以臣表西示太宰又表曰成都王
失道為姦邪所誤論王之身不宜深責且先王遺軆陛
下羣弟自元康以来罪戮相尋實海内所為匈匈臣等
所以痛心今廢成都更封一邑宜其必許若廢黜尋有
禍害既傷陛下矜慈之恩又令遠近恒謂公族無復骨
肉之情此實臣等内省悲慙無顔於四海也乞陛下察
臣忠欵
宋建平王宏孝武帝時普責百官讜言宏議曰臣聞建
國之道咸殊興王之政不一至於開諫致寧防口取禍
固前王同軌後主共則秦殷之敗語戮刺亡周漢之盛
謗升箴顯陛下以至德神臨垂精思治進儒禮而崇寬
教哀獄訟而黜嚴刑表忠行而舉貞節辟處士而求賢
異脩廢官而出滯賞撤天膳而重農食禁貴遊而弛㩁
酤通山澤而易關梁固已海内仰道天下知德今復開
不諱之塗奬直辭之路四海希風普天幸甚舉蒙採問
敢不悉心謹條鄙見置陳如左辭理違謬伏用震讋夫
用兵之道自古所慎頃者干戈未戢武備宜修而卒不
素練兵非夙習且戎衛之職多非其才或以資厚素加
或以禄薄帶帖或寵繇權門恩自私假既無將領虚尸
榮禄至于邊城舉燧羽驛交馳而望其擐甲摧鋒立功
閫外譬緣木求魚不可得矣嘗謂臨難命帥皆出倉卒
驅烏合之衆隸造次之主貎疎情乖有若胡越豈能使
其同力救危濟難故奔北相望覆敗繼有今欲改選將
校皆得其人分臺見將各以配給領護一軍為其緫統
令撫養士卒使恩信先加農隙校獵以習其事三令五
申以齊其心使動止應規進退中律然後蓄銳觀釁因
時而動摧敵䧟堅折衝於外孫子曰視卒如赤子故可
與之共死所以張拳效争先之心吮癰致必盡之命豈
不繇恩著者士輕其生令眀者卒畢其力考心跡事如
或有在妄陳膚知追懼乖謬
江夏王義恭為太宰時竟陵王誕舉兵反孝武遣沈慶
之討伐值雨不得攻城及晴孝武怒使太史擇日發將
自濟江義恭上表諫曰誕素無才略畜飬又寡自拒王
命士庶離散城内乏糧噐械不足徒頼免兵蒼頭三四
百人造次相附恩怨夙結臣始短慮謂一旬可殄而假
息流遷七十餘日上將受律羣蕃兵峙銳卒精旅動以
萬計大威所震未可成功臣雖凡怯猶懷憤悱陛下入
剪封豕出討長蛇兵不血刃舉興七百而蕞爾小醜遂
延晷漏致皇赫斯怒將動乘之此實臣下素食駑鈍之
責行留百司莫不仰慙俯愧今盛暑被甲日費千金天
威一麾孰不幸甚臣伏尋晉文王征淮南淹師出二百
日方能制寇今誕糇糧垂竭背逆者多慶之等轉悟遲
重之非漸見乘巳之利且成旨頗降必應旦夕夷殄愚
又以廣陵塗近人信易達雖為江水約示不難且覩理
者寡闇塞者衆忽見雲旗移次京都既當祇悚四方之
志必有未達臣愚伏重思計今寕不當計小醜省生命
以安遐邇之情又以長江險闊風波難期王者尚不乘
危况乃汎不測之水今雖先天不違動干休慶龍舟所
幸理必利涉然居安慮危不可不懼私誠欵欵冐啓赤
心追用悚汗不自宣盡
南齊竟陵王子良為會稽太守宋元嘉中皆責成郡縣
孝武徵求急速以郡縣遲緩始遣臺使自此公役勞擾
太祖踐阼子良陳之曰前臺使督逋切調恒聞相望於
道及臣至郡亦殊不疎凡此軰使人既非詳慎勤順或
貪險﨑嶇要求此役朝辭禁門情態即異暮宿村縣威
福便行但令朱鼓裁完鈹槊微具顧眄左右叱咤自專
擿宗斷族排輕斥重脅遏津埭恐喝𫝊郵破崗水逆商
旅半引逼令倒下先過巳船浙江風猛公私畏渡脱舫
在前驅令俱發呵䠞行民固其常理侮折守宰出變無
窮既瞻郭望境便飛下嚴符但稱行臺未顯所督先訶
疆寺却攝羣曹開亭正搨便振荆革其次絳標寸紙一
日數至徵村切里俄刻十催四鄉所召莫辨枉直孩老
士庶具令付獄或尺布之逋曲以當匹百錢之税且增
為千或誑應質作尚方寄繫東冶萬姓駭廹人不自固
遂漂衣敗力競致兼漿值今夕酒酣肉飫即許附申赦
格眀日禮輕貨薄便復不入恩科筐貢微闕箠撻肆情
風塵毁謗隨忿而發及其㹠蒜轉積鵝粟漸盈遠則分
鬻他境近則託貿吏民反請郡邑助民由緩回刺言臺推
信在所如聞頃者令長守牧離此每實非復近歲愚謂
凡諸檢課宜停遣使密畿州郡則指賜勅令遥外鎮宰
眀下條源既各奉别旨人競自罄雖復臺使盈湊會正
屬所徒相疑僨反更淹懈凡預衣冠荷恩盛世多以闇
緩貽愆少為欺猾入罪若類以宰牧乖政則觸事難委
不容課逋上綱偏覺非才但賖促差降各限一期如乃事
速應緩自依違糾坐之坐之之科不必須重但令必行期在
可肅且兩装之船充擬千緒三坊寡役呼訂萬計每一
事之發彌辰方辦粗計近遠率遣一部職散人領無减
二十舟船所資皆復稱是長江萬里費固倍之較略一
年脱得省者息船優役實為不少兼折奸减竊遠近暫
安及王敬則為會稽太守會土民無士庶皆保塘役敬則
以工力有餘悉評斂為錢送臺庫以為便子良啟曰伏尋
三吳内地國之關輔百度所資民庶彫流日有困殆蠶
農罕獲饑寒尤甚富者稍增其饒貧者轉鍾其弊可為
痛心難以辭盡頃錢貴物賤殆欲兼倍凡在觸類莫不
如兹稼穡難劬斛直數倍機杼勤苦疋裁三百所以然
者實亦有繇年常歲調既有定期僮䘏所上咸是見直
民間錢多剪鑿鮮復完者公家所受必須員大以兩代
一困於所貿鞭捶質繫益致無聊臣昔沗會稽粗閑物
俗塘丁所上本不入官良繇陂湖宜壅橋路須通均夫
訂直民自為用若甲分毁壞則年一脩改若乙限堅完
則終歲無役今郡通課此直悉以還臺租賦之外更生
一調致令塘路隳蕪湖源泄散害民損政實此為劇建
元初狡虜遊魂軍用殷廣浙東五郡丁税一千乃有質
賣妻兒以充此限道路愁窮不可聞見所逋尚多收上
事絶臣等具啓聞即蒙蠲原而此年租課三分逋一明
知擾民實自弊國愚謂塘丁一條宜還復舊在所逋䘏
優量原除凡應受錢不限大小仍令在所折市布帛若
民有雜物是軍國所需者聽隨價准直不必一應送錢
於公不虧其用在私實荷其渥昔晉氏初遷江左草創
絹布所值十倍於今賦調多少因時增减永初中官布
一疋值錢一千而民間所輸聽為九百漸及元嘉物價
轉賤私貨則束直六千官受則疋准五百所以每欲優
民必為降落今入官好布疋堪百餘其四民所送猶依
舊制昔為損上今為刻下氓庶空儉豈不繇之救民拯
弊莫過减賦時和歲稔尚爾虚乏儻值水旱寧可熟稔
且西京熾彊實基三輔東都全固實頼三河歴代所同
古今一揆石頭以外裁足自供府州方山以東深關朝
廷根本夫股肱要重不可不恤宜蒙寬政少加優養略
其目前小利取其長久大益無患民貲不殷國財不阜
也宗臣重寄咸云利國竊如愚管未見可安帝不納又
武帝新親政水旱不時子良密啓曰臣思水潦成患良
田沃壤變為汙澤農政告祥因高肆務播植既周繼以
旱虐黔庶呼嗟相視禠氣夫國資於民民資於食匪民
何以能政臣每一念此寝不便席本始中郡國大旱宣
帝下詔除民租今聞所在逋欠尚多守宰嚴期兼夜課
切新税力尚無從故調於何取給正當相驅為盗耳愚
謂逋租宜皆原除少降停恩微紓民命自宋道無章王
風陵替竊官假號駢門連室今左民所檢動以萬數漸
漬之来非復始適一朝洗正理致沸騰小人之心㒺思
前恩董之以威反怨後罰獸窮則觸事在匪輕齊有天
下日淺恩洽未布一方或饑當加優養愚謂自可依源
削除未宜便充猥役且部曹檢校誠存精密令史奸黠
鮮不容情情既有私理或枉謬耳目有限羣狡無極變
易是非居然可見詳而後取於事未遲眀詔深矜獄圄
恩文累降今科網嚴重稱為峻察負罪罹諐充積牢戶
暑時欎蒸加以金鐵聚憂之氣足感天和民之多怨非
國福矣頃土木之務甚為殷廣雖役未及民勤費已積
炎旱致災或繇於此皇明載遠書軌未一緣淮帶江數
州地耳以魏方漢猶一郡之譬以今比古復為遠矣
何得不愛其民緩其政救其危存其命哉湘區奥密蠻
宼熾彊如聞南師未能挫戮百姓齊民積年塗炭疽食
侵淫邊虞方重交州&KR1509;絶一垂實惟荒服恃遠後賓固
亦常事自青德啓運欵關受軄置之度外不足絓言今
懸軍遠伐經途萬里衆寡事殊客主勢異以逸待勞全
勝難必又緣道調兵以足軍力民丁烏合事乖習銳廣
州積歲無年越州兵糧素乏加以發借必致驚擾愚謂
叔獻所請不宜聽從取亂侮亡更俟後會雖緩歲月必
有可擒之理差息發動費役之勞劉楷見甲以助湘中
威力既舉蟻宼自服又詔折租布二分取錢子良又啓
曰臣一月入朝六登玟陛廣殿稠人裁奉顔色縱有所
懷豈敢自達比天眚亟見地孽亟臻民下妖訛好生噂
&KR0689;榖價雖和比室饑嗛縑纊雖賤駢門躶質臣一念此
痛入心骨三吳奥區地惟河輔百度所資罕不自出宜
在蠲優使其全富而守宰相繼務存掊刻圍桑品屋以
准貲課致令斬樹發瓦以充重賦破民財産要利一時
在所相承准令上直每至州臺使命切求懸急應充猥
役必繇窮困乃有畏失嚴期自殘軀命亦有斬絶手足
以避徭役生育弗起殆為常事守長不務先富民而唯
言益國豈有民貧於下而國富於上耶又泉鑄歲遠類
多剪鑿江東大錢十不一在公家所受必須輪郭遂買
本一千加子七百猶求請無地棰革相繼尋完者為用既
不兼兩回復遷貿曾非委積徒令小民每嬰困苦且錢
帛相半為制永久或聞長宰須令輸直進違舊科退容
姦利八屬近縣既在京畿發借徵調實煩他邑民特尤
貧連年失稔草衣藿食稍有流亡今農政就興宜蒙賑
給若逋課未上許以申原兖豫二藩雖曰舊鎮往屬兵
虞累棄鄉土密邇寇庭下無安志編草結菴不違凉暑
扶淮聚洛靡有生向俱禀人靈獨絶温飽而賦斂多少
尚均沃實謂凡在荒民應加蠲减又司市之要自昔所
難頃来此役不繇才舉並條其重貲許以衒鬻前人增
估求俠後人加税請代如此輪回終何紀極兼復交關
津要共相唇齒愚野未閑必加陵誑罪無大小横沒貲
載凡求試榖帛類非廉謹未解在事所以開容夫斷獄
惟平畫一在制雖恩家得罪必宜申憲鼎姓貽諐最合
從網若罰典惟加賤下辟書必蠲世族懼非先王立理
之本尚書列曹上應乾象如聞命議所出先咨於都都
既下意然後付郎謹寫關行愚謂郎官尤宜推擇宋運
告終戎車屢駕寄名軍牒動竊數等故非分充朝資俸殷
積廣越邦宰梁益郡邑参差調補實允事機且此徒冗
雜罕遵王憲嚴加廉視隨違彈斥一二年間可减大半
永眀初玉輅為重蓋又作麒麟頭采畫以馬首戴之子
良啓曰聞車旗有章載自前史器必依禮服無舛法凡
蓋員象天軫方法地上無二天之儀下設兩蓋之飾求
之志錄恐為乖衷又假為麟首加乎馬頭事不師古鮮
或可施武帝好射雉子良諫曰鑾轝亟動天蹕屢巡陵
犯風烟驅馳野澤萬乘至重一羽甚微貪甚微之驩忽
至重之誡頃郊郛以外科禁嚴重匪直芻牧事罷遂乃
窀掩殆廢且田月向登桑時告至士女吁嗟易生噂議
棄民從欲理未可安曩時巡幸必盡威防領軍景先詹
事赤斧堅甲利兵左右屯衛今馳騖外野交侍疎闊晨
出晩還頓遺清道此實愚臣最所震迫狡虜玩威甫獲
欵關二漢全富猶加曲待如聞使臣頻亦怨望前會東
官遂形言色昔宋氏遣使舊列階下劉纉銜使始登朝
殿今既反命宜賜優禮伏謂中堂雲構寔惟峻絶檐陛
深嚴事隔凉暑而别為一室如或有疑邊帶廣途訛言
孔熾毁立之易過於轉圓若依舊通敞實允觀聽頃市
司驅扇租估過刻吹毛求瑕廉察相繼被以小罪責以
重備愚謂宜勅有司更詳優格臣年方朝賢齒未相及
以管窺天猶知失得廊廟之士豈闇是非未聞一人為
陛下憂國家非但面從亦畏威耳臣若不啓陛下於何
聞之永眀末又將射雉子良復諫曰忽聞外議伏承當
更射雉臣下情震越心懷憂悚猶謂疑妄事不必然伏
度陛下以信心明照所以傾金寳於禪靈仁愛廣洽
得使禽魚養命於江澤豈惟國慶民懽乃以翺翔洽樂
夫衛生保命人獸不殊重軀愛軆彼我無異故禮云聞
其聲不忍食其肉見其生不忍見其死且萬乘之尊降
同匹夫之樂夭殺無辜傷仁害福之本菩薩不殺壽命
得長施物安樂自無恐怖不惱衆生身無患苦臣見功
德有此果報所以日夜劬勤厲身奉法實願聖躬康御
若此每至寢夢脱有異見不覺身心立就燋爛陛下常
日捨財脩福臣私心顒顒尚恨其少豈可今日見此
事一損福業追悔便難臣此啓聞私心實切若是大事
不可易改亦願陛下炤臣此誠曲垂三思况此嬉遊之
間非關當否而動輙傷生實可深慎帝雖不盡納而深見
寵愛
豫章王嶷為侍中揚州刺史唐㝢之賊起啓曰此叚小
寇出於兇愚天網宏罩理不足論但聖眀御世幸可不
爾比藉聲聽皆云有繇而然豈得不仰啓所懷少陳心
欵山海崇深臣獲保安樂公私情願於此可見齊有天下
歲月未久澤沾萬民其實未多百姓猶險懷惡者衆陛
下曲垂流愛每存優旨但頃小大士庶每以小利奉公
不顧所損者大撻籍檢工巧督䘏簡小塘藏丁匿口凡諸條
制實長怨府此目前交利非天下大計一室之中尚不
可精宇宙之内何可周視公家何嘗不知民多欺
巧古今政以不可細碎故不為此實非乖理但識
理者百不有一陛下弟兒大臣猶不皆能伏理况復天
下悠悠萬品怨積聚黨兇迷相類止於一處何足不除
脱復多所便成紜紜久欲上啟閒侍無因謹陳愚管伏
願特留神思荅曰巧欺那可容宋世混亂以為是不蚊
蟻何足為憂已為義勇所破官軍昨至今都應散滅吾政
恨其不辦大耳亦何時無亡命邪後乃詔聽復籍
魏任城王雲延興中獻文欲禪位於京兆王子推王公卿
士莫敢先言雲進曰陛下方隆太平臨覆四海豈得上違
宗廟下棄兆民父子相𫝊其来久矣皇魏之興未之有革
皇儲正統聖德夙章陛下必欲割捐塵務頥神清曠者冡
嗣之寄宜紹寳歷若或欲捨儲宫輕移宸極恐非先聖之
意駭動人情又天下是祖宗之天下而陛下輙改神器上
乖七廟之靈下長姦亂之道此是禍福所繇願深思慎之
太尉源賀又進曰陛下欲外選諸王而禪位皇叔臣恐春
秋烝嘗昭穆有亂脱萬世後必有逆饗之譏深願思任城
之言東陽公元丕等進曰皇太子雖聖德夙彰然實冲幼
陛下富於春秋始覽機政普天景仰率土係心欲隆獨善
不以萬物為意其若宗廟何其若億兆何獻文曰儲官正
統受終文祖羣公相之有何不可於是傳位於孝文
任城王澄為吏部尚書值車樹反叛孝文將欲討之澄
表諫不宜親行會江陽王繼平之乃止宣武即位澄表
曰臣参訓先朝藉規有日前言舊軌頗亦聞之又昔在
恒代親習皇宗熟觀秘序庭無闕日臣每於侍坐先帝未
嘗不以書典在懷禮經為事周旋之則不輟於時自鳳
舉中京方隆禮教宗室之範每蒙委及四門之選負荷
銓量自先皇升遐未遑脩述舉官虚荷四門之名宗人
有闕四時之業青衿之緒於兹將廢臣每惟其事竊所
傷懷伏惟聖略宏遠四方罕務宴安之辰於是乎在何
為太平之世而令子衿之歎興焉聖眀之日而使宗人
之訓闕焉愚謂可勅有司脩復皇宗之學開闢四門之
教使將落之族日就月將詔曰胄子崇業自古盛典國
均之訓無應久廢尚書更可量宜脩立及孝眀時靈太
后臨朝澄上表曰伏惟世宗宣武皇帝命將授旗隨陸
啓顙運籌制勝淮漢自賓節用勞心志清六合是故纉
武脩文仍世彌盛陛下當周康靖治之時豈得宴安於
玄默然取外之理要繇内強圖人之本先在自備蕭衍
雖虐使其民而窺覦不已若遇我虚疲士民彫窘賊衍
年老志張思播虺毒此之弗圖恐受其病伏惟陛下妙
齡在位聖德方昇皇太后總御天機朝乾夕惕若留意
於負荷忿車書之未一進賢拔能重官人之舉標賞忠
清旌養人之器脩干戈之用畜熊虎之士愛時鄙財輕
寳重榖七八年間陛下聖略方剛親王德幹壯茂將相
膂力未衰愚臣猶堪戎伍荷戈帶甲之衆蓄銳於今燕
弧冀馬之盛充牣在昔又賊衍惡積禍盈勢不能久子
弟闇悖釁逆已彰亂亡之兆灼然可見兼弱有徵天與
不遠大同之機宜須蓄備昔漢帝力疾討滅英布高皇
卧病親除顯達夫以萬乘之主豈㤀宴安實以侵名亂
正計不得已今宜慕二帝之遠圖以肅寧為大任然頃
年以来東西寇難艱虞之興首尾連接雖尋得翦除亦
大損財力且饑饉之氓散亡莫保收入之賦不增出用
之費彌衆不愛力以悦民無豐資以待敵此臣所以夙
夜懷憂悚息不寧者也易曰何以守位曰仁何以聚人
曰財財者非天不生非地不長非時不成非人不聚聚
財如此之難守位若此之重興替之道焉可不慮又古
者使民歲不過三日食壮者之糧任老者之智此雖太
平之法難卒而用然妨民害財亦不宜不戒今墉雉素
脩廐庫崇列雖府寺膠塾少有未周大抵省府粗得庇
憩理務寺塔足致虔講道唯眀堂辟雍國禮之大来冬
司徒兵至請籌量减徹專力經營務令早就其廣濟數施
之財酬商互市之弊凡所營造自非供御切須戎仗急要
亦宜微减以務阜積庶無横損民有全力夫食土簋而
媯德昭寝卑室而禹功盛章臺麗而楚力衰阿宫壮而
秦財竭存亡之繇灼然可覩願思前王一同之功畜力
聚財以待時會靈太后銳於繕興在京師則起永寧太
上公等佛寺功費不少州各造五級佛圖又數為一切
齋會施物動至萬計百姓疲於土木之功金銀之價為
之踴上削奪百官事力費損庫藏兼曲賚左右日有數
千澄故有此表雖卒不從常優禮答之
清河王懌宣武初司徒高肇以帝舅寵任擅權懌上言
曰臣聞唯器與名不可以假人是故季氏旅泰宣尼以為
深譏仲叔軒懸丘眀以為至誡諒以天尊地卑君臣道
别宜杜漸防萌無相僣越至於减膳錄囚人君之事今
乃司徒行之詎是人臣之義且陛下脩政教解獄訟則
時雨可降玉燭知和何使眀君失之於上奸臣竊之於
下長亂之基於此在矣帝笑不應孝眀時有沙門惠憐
者自云咒水飲人能差諸病病人就之者日有千數靈
太后詔給衣食事力優重使於城西之南治療百病懌表
諫曰昔新垣之奸不登於明堂五利之詐終嬰於顯戮
故律深惑衆之科禮絶妖淫之禁皆所以大眀居正防
遏姦邪昔在漢末有張角者亦以此術熒惑當時論其
所行與今不異遂能眩誘生人致黃巾之禍天下塗炭
數十年間角之繇也
任城王澄子順屬靈太后頗事糚飾數出遊幸順面諍
曰禮婦人夫喪自稱未亡人首去珠玉衣不被綵陛下
母臨天下年垂不惑過自脩飾何以示後世靈太后慙
而不出還入宫責順曰千里相徵豈欲衆中見辱順曰陛下
盛服炫容不畏天下所笑何恥臣之一言乎
臨淮王孝友眀於政理嘗奏表曰令制百家為黨族二
十家為閭伍家為比鄰百家之内有帥二十五徵發皆
免苦樂不均羊少狼多復有蠶食此之為弊久矣京邑
諸坊或七八百家唯一里正二史庶事無闕而况外
州乎請依舊制三正之名不改而百家為四閭閭二比
計族省十二丁物十二疋貲絹略計見管之戶應二萬
族一歲出貲絹二十四萬疋十五丁出一番兵計得一
萬六千兵此富國安人之道也古諸侯娶九女士有一
妻二妾晉令諸王置妾八人郡公侯妾六人官品令第
一第二品有四妾第三第四有三妾第五第六有二妾
第七第八有一妾所以隂教聿脩繼嗣有廣廣繼嗣孝
也脩隂教禮也而聖朝忽棄此數繇来漸久將相多尚
公主王侯多娶后族故無妾媵習以為常婦人多幸生
逢今世舉朝既是無妾天下殆皆一妻設令人強志廣
娶則家道離索身事迍邅内外親知共相嗤怪凡今之人
通無准節父母嫁女則教之以妬姑姊逢迎必相勸以
忌持制夫為婦德以能妬為女工自云受人欺畏他
笑我王公猶自一心已下何敢二意夫妬忌之心生則
妻妾之禮廢妻妾之禮廢則姦淫之兆興斯臣所以毒
恨者也請以王公第一品娶八妾通妻以備九女稱事二
品備七三四品備五五六品則一妻二妾限以一周悉
令充數若不充數及待妾非禮其妻妬加捶撻免所居
官其妻無子而不娶妾斯則自絶無以血食祖父請科
不孝之罪離遣其妻臣之赤心義唯家國欲使吉凶無
不合禮貴賤各得其宜省人帥以出兵丁立倉儲以豐
榖食設賞格以擒姦盗行典令以示朝章庶使足食足
兵人信之矣又冐申妻妾之數正欲王侯將相功臣子
弟苖裔滿朝傳祚無窮此臣之志也詔付有司議奏不
同孝友又言今人生為皂隸葬擬王侯存沒異途無復
節制崇壮丘壠盛飾祭儀隣里相榮稱為至孝又夫婦
之始王化所先共食合瓢足以成禮而今之富者彌奢
同牢之設甚於祭槃累魚成山有林木之像鸞鳳斯存
徒有煩勞終成委棄仰惟天意其或不然請自兹以後
若婚葬過禮者以違旨論官司不加紏劾即與同罪
臨淮王彧孝莊時追崇父武宣王為文穆皇帝廟號肅
祖母李妃為文穆皇后將遷神主於太廟以孝文為伯
考彧表諫以為漢祖創業香街有太上之廟光武中興
南頓立舂陵之寝元帝之於光武疏為絶服猶尚身奉
子道入繼大宗高祖之於聖躬親實猶子陛下既纂洪
緒豈宜加伯考之名且漢宣之繼孝昭斯乃上後叔祖
豈忘宗承考妣蓋以大義斯奪及金德將興宣王受寄
景王意存毁冕文王心規裂冠雖祭則魏主而權歸晉
室昆之與季實傾曹氏且子元宣王冡胤文王成其大
業故晉武繼文祖宣景有伯考之稱以今類古恐或非
儔高祖德溢寰中道超無外肅祖雖勲格宇宙猶曾奉
贄稱臣穆后禀德坤元復將配享乾位此乃君臣並筵
嫂叔同室歷觀墳籍未有其事時莊帝意銳朝臣無敢
言者唯彧與吏部尚書李神嶲並有表聞詔報曰文穆
皇帝勲格四表道邁百王是用考循舊軌恭上尊號王
表云漢太上於香街南頓於舂陵漢高不因瓜瓞之緒
光武又無世及之德皆身受符命不繇父祖别廟異寝
於理何差文穆皇帝天睠人宅歷數有歸朕忝承下武
遂主神器既帝業有統漢氏非倫若以昔况今不當移
寝則魏太祖晉景帝雖王跡已顯皆以人臣而終豈得
與餘帝别廟有闕餘序漢郡國立廟者欲尊高祖之德
使饗遍天下非關大廟神主獨在外祠薦漢宣之父亦
非勲德所出雖不追尊不亦可乎伯考之名自是尊卑
之序何必准古而言非類也復云君臣同列嫂叔共室
當以文穆皇帝昔遂臣道以此為疑禮天子元子猶士
禘祫豈不同室乎且晉之文景共為一代議者云世限
七室主無定數昭穆既同眀有共室之理禮既有祔嫂
叔何嫌禮士祖禰一廟豈無婦舅共室也若專以共室為
疑容可更議遷毁莊帝既逼諸妹之請此詞意黃門侍
郎常景中書侍郎邢子才所贊成也又追尊兄彭城王
為孝宣皇帝彧又面諫曰陛下作而不法後世何觀歴
尋書籍未有其事帝不從及神主入廟復勅百官悉陪
從一依乘輿之式彧上表以為爰自中古迄於下葉崇
尚君親褒眀功德乃有皇號終無帝名今若去帝直留
皇名求之古義少有依准又不納
濟隂王暉業弟昭業頗有學尚位諫議大夫莊帝將幸
雒南昭業立於閶闔門外扣馬諫帝避之而過後勞之
北齊永安簡平王浚保定初進爵為王文宣末年多酒過
浚謂親近曰兄舊来不甚了了自登阼已後識解頓進
今因酒敗德朝臣無敢諫者大敵未滅吾甚以為憂欲
乘驛至鄴面諫不知用吾不人有知密以白帝因見銜
八年来朝從幸東山帝裸裎為樂雜以婦女又作狐掉
尾戲浚進言此非人主所宜帝甚不悦浚又於屏處召
楊遵彦譏其不諫帝時不欲大臣與諸王交通遵彦懼
以奏帝帝大怒曰小人繇来難忍遂罷酒還宫
河南王孝瑜文襄長子也武成嘗使和士開與胡后對
坐握槊孝瑜諫曰皇后天下之母不可與臣下接手帝
深納之後又言趙郡王父死非命不可親
河間王孝琬文襄第三子天統中累遷尚書令初突厥
與周師入太原武成避之而東孝琬扣馬諫請委趙郡
王部分之必整齊帝從其言孝琬免胄將出帝使追還
周軍退拜并州刺史
册府元龜卷二百八十八
