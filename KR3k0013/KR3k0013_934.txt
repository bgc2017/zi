册府元龜卷九百三十四宋王欽若等撰
總錄部
告訐
夫上安本朝下銷逆黨臣之令節也其或挾逼上之勢
懷間釁之心職為亂階侵敗王略有能先其未兆輙以
上聞俾兹兇頑旋就剪滅則勲庸之績忠厚之誠有足
稱矣然或釁生讐隙事廹困窮計慮遂萌變告斯作雖
繩愆紏繆有補於公家而撫臆論心盖緣於私忿與夫
奮身衛國輸誠愛君者固有間矣盖所謂同功而異情
者也
漢韓信舍人弟(史不書姓名楚漢春秋云舍人謝公也)高帝十年以陳豨
反帝自將而往信稱病不從隂使人之豨所而與家臣謀
夜詐赦諸官徒奴欲發兵襲吕后太子部署已定舍人
得罪信信囚欲殺之舍人弟上書變告信欲反狀於吕
后吕后乃與蕭相國謀詐令人從帝所來稱豨已破信
入賀使武士縳斬之
賁赫為中大夫時黥布封淮南王高后誅淮隂侯布心
恐醢梁王越徧賜諸侯布見醢大恐隂令人部取兵候
伺旁郡警急布有所幸姬疑與賁亂欲捕赫赫上變言
布謀反帝以其言語蕭相國蕭相國因請繋赫微驗之
布見赫以罪亡上變已疑其言國隂事漢使又來頗有
所驗遂發兵反
雷被為淮南王安郎中令安謀為反其后荼太子遷及
女陵擅權奪民田宅妄致繫人太子學劍自以為人莫
及聞雷被巧召與戲被誤中太子太子怒被恐此時有
欲從軍者輙詣長安被即願奮擊匃奴太子數惡被王
使郎中令斥免欲以禁後元朔元年被遂亡之長安上
書自明事下廷尉河南令治淮南相怒壽春丞留太子
逮不遣劾不敬王請相相不聽王使人上書告事下廷
尉治從迹連王王使人候司公卿請逮捕治王王恐欲
發兵會赦其罪削二縣以故不發
主父偃始為布衣時嘗游燕趙及其貴發燕趙王國隂
事大臣畏其口遺賂累千金趙王恐其國患欲上書言
其隂事為居中不敢發及其為齊相出關即使人上書
告偃受諸侯金以故諸侯子多以得封者及偃至齊以
王姦事動王王自殺武帝聞之大怒以為偃劫其王令自
殺廼徵下吏治偃服受諸侯之金實不劫殺齊王遂族
誅之
江充本名齊有女弟善鼓琴歌舞嫁之趙太子丹齊得
幸於敬肅王為上客久之太子疑齊以已隂私告王與
齊忤使吏逐捕齊不得收繋其父兄按驗皆棄市齊遂
絶迹亡西入關更名充詣闕告太子丹與同産姊及王
後宫姦亂交通郡國豪猾攻剽為姦(剽灱也音必切)吏不能禁
書奏天子怒遣使者詔郡發吏卒圍趙王宫收捕太子
丹移繋魏郡詔獄與廷尉雜治法至死趙王彭祖帝異
母兄也上書訟太子辠言充逋逃小臣苟為姦譌激怒
聖朝(譌古訛字也)欲取必於萬乘以復私怨(取必謂必取勝也)後雖
烹醢計猶不悔臣願選從趙國勇敢士(選取勇敢之士以自随)從
軍擊匈奴極盡死力以贖丹罪帝不許竟敗趙太子
朱安世陽陵人京師大俠也公孫賀為丞相子敬聲為
太僕武帝征和中擅用北軍錢千九百萬發覺下獄是
時詔捕陽陵朱安世不能得賀請自逐捕安世以贖敬
聲罪帝許後果捕得安世安世聞賀欲以贖子笑曰丞
相禍及宗矣安世遂從獄中上書告敬聲與陽石公主
私通及使人巫祭祠詛上且上甘泉當馳道埋偶人祝
詛有惡言下有司案驗賀窮所犯遂父子死獄中巫蠱
之禍起自朱安世成於江充
劉成封鉼侯時昭帝初立燕王旦言帝非武帝子大臣
所共立天下宜共伐之使人傳行郡國以搖動百姓齊
孝王孫劉澤等結謀發兵臨淄與旦起成知澤等謀告
之青州刺史雋不疑收捕澤以聞有詔燕王旦勿治而
澤等皆伏誅
燕倉為稻田使者楊敞為大司農昭帝元鳳中倉知上
官桀等反謀以告敞敞素謹畏事不敢言乃移病卧以
告諫大夫杜延年延年以聞桀皆伏誅蒼與延年皆封
敞以九卿不輙言故不得侯
張章長安男子也大將軍霍光薨光子禹與兄子雲山
怨望有邪謀雲舅李竟所善張赦見雲家卒卒(音倉卒之卒)謂
竟曰今丞相(魏相也)與平恩侯(許廣漢也)用事可令太夫人言
太后先誅此兩人移徙至尊在太后耳章告之事下廷
尉後有詔止勿捕山等愈恐又謀廢天子而立禹事發
誅死詔曰男子張章先發覺以語期門董忠忠告左曹
楊惲惲告侍中金安上惲召見對狀後章上聞侍中史
高金安上建發其事封章為博成侯
戴長樂為太僕楊惲為光禄勲長樂者宣帝在民間時
與相知及即位拔擢親近長樂嘗使行事肄宗廟(兼行天子)
(事先肄習威儀也肄音代二切)還謂掾吏曰我親面見受詔副帝肄秺
侯御(曰我副帝肄而秺侯廼為御御謂御車秺音丁故切)人有上書告長樂非所
宜言事下廷尉長樂疑惲教人告之亦上書告惲罪高
昌侯車犇入北掖門(犇古奔字)惲語富平侯張延壽曰聞前
曾有犇車抵殿門(抵觸也音丁只切)門關折馬死而昭帝晏駕
今復如此天時非人力也左馮翼韓延壽有罪下獄惲
上書訟延壽郎中丘嘗謂惲曰聞君侯訟韓馮翼當得
活乎曰事何容易脛脛者未必全也(脛脛直貌也)我不能自
保真人所謂鼠不容穴銜窶數者也(鼠所以不容穴也坐銜窶數自妨故不得)
(入穴也窶數戴器也窶音其羽切數音山羽切楊惲自云今之訟人人亦於己有妨)又中書謁者
令宣持單于使者語視諸將軍中朝二千石(視讀曰示)惲曰
冐頓單于得漢美食好物謂之殠惡單于不来明
甚惲上觀西閣上畫人指桀紂畫謂樂昌侯王武曰天
子過此一二問其過可以得師矣畫人有堯舜禹湯不
稱而舉桀紂惲聞匈奴降者道單于見殺惲曰得不肖
君大臣為畫善計不用自令身無處所若秦時但用心
小臣誅殺忠良竟以滅亡令親任大臣即至今爾古與今
如一丘之貉(言其同類也貉獸也似狐而善睡貉乎各切)惲妄引亡國以誹謗
當世無人臣禮又語長樂曰正月以來天隂不雨此春
秋所記夏侯君所言(夏侯勝諫昌邑王曰天久隂不雨臣下必有謀上者春秋無久隂不)
(雨之異也因論久隂附著之矣)行必不至河東矣(后土祠在河東天子歲祀之)以主
上為戲語尤悖逆絶理事下廷尉廷尉定國考問左驗
明白(定國于定國也左證左也言當時在其左右見此事者也)奏惲不服罪而召戸
將尊(戸將官名主戶衛属光禄也)欲令戒飾富平侯延壽(飾與敕同富平侯張)
(延壽也)曰太僕定有死罪數事朝暮人也惲幸與富平侯
婚姻今獨三人坐語侯言時不聞惲語自與太僕相觸
也尊曰不可惲怒持大刀曰蒙富平侯力得族罪(惲言富平)
(侯依太僕言而證也則我得罪至於族滅深怨之之詞也)毋泄惲言令太僕聞之亂
餘事惲幸得列九卿諸吏宿衛近臣上所信任與聞政
事(與讀曰預)不竭忠愛盡臣子義而妄怨望稱引為妖惡言
大逆不道請逮捕治上不忍加誅有詔皆免惲長樂為庶人
嚴延年為河内太守府丞義(史不書姓)年老頗悖素畏延
年恐見中傷延年本嘗與義俱為丞相史實親厚之
無意噉傷也饋遺之甚厚義愈益恐自筮得死卦忽忽
不樂取告至長安書言延年罪名十事已拜奏因飲藥
自殺以明不欺事下御史延年坐棄市
息夫躬河陽人也長安孫寵與躬哀帝時俱上書待詔
帝被疾始即位而人有告中山孝王太后詋詛帝太后
及弟宜鄉侯馮參皆自殺其罪不明是後無鹽危山有
石自立開道躬與寵謀曰上亡繼嗣體久不平關東諸
侯心爭隂謀今無鹽有大石自立聞邪臣託往事以為
大山石立而先帝龍興(言邪人有此私議)東平王雲以故與其
后日夜祠祭詋詛上欲求非望而后舅伍宏反因術以
毉技得幸出入禁門霍顯之謀將行於杯杓荆軻之變
必起於帷幄事勢若此告之必成察國姦誅主讐取封
侯之計也躬寵乃與中郎右師譚(右師姓譚名)共因中常侍
宋宏上變事告焉上惡之下有司案驗東平王雲雲后
謁及伍宏等皆坐誅(謁者后之名也)帝擢寵為南陽太守譚潁
川都尉宏躬皆光祿大夫左曹給事中是時侍中董賢
愛幸帝欲侯之遂下詔云躬寵因賢以聞封賢為高安
侯寵為方陽侯躬為宜陵侯食邑各千戸縣右師譚爵
關内侯食邑千戸
高康以明易為郎及王莽居攝東郡太守翟誼舉兵誅
莽事未發康候知東都有兵私語門人門人上書言之
後數月翟誼兵起莽召問對受師高康莽惡之為惑衆
斬康
後漢梁郁太學生也時孔僖與崔駰友善同遊太學習
春秋因讀吳王夫差時事僖廢書歎曰若是所謂畫虎
不成反為狗者駰曰然昔孝武皇帝始為天子年方十
八崇信勝道師則先王五六年間號聖文景及後恣已
忘其前之為善僖曰書傳若此多矣鄰房生梁郁儳和
之曰(儳謂不與之言而傍對也記曰無儳言儳音士鍳切)如此武帝亦是狗邪僖
駰默然不對郁怒恨之隂上書告駰僖誹謗先帝刺譏
當世事下有司駰詣吏受訊僖上書自訟得免
朱濟丁盛並為尚書郎時張俊有才能與兄龕並為尚
書郎年少勵鋒氣濟盛立行不修俊欲舉奏之二人聞
恐因郎陳重雷義往請俊俊不聽因共私賂侍史使得
其私書與袁敞子遂封上之皆下獄當死俊自獄中占
獄吏上書自訟書奏而俊獄已報廷尉將出榖門臨行
刑鄧太后詔馳騎以减死論俊假名上書謝曰臣辜恩
負義自䧟重刑情斷意訖無所復望廷尉鞠遣毆刀在
前棺絮在後魂魄飛揚形容已枯陛下聖澤以臣嘗在
近密識其狀貎傷其眼目留心曲慮特加偏覆喪車復
還白骨更肉披棺發椁起見白日天地父母能生臣俊
不能使臣俊當死復生陛下德過天地恩重父母誠非
臣俊破碎骸骨舉宗腐爛所報萬一臣俊徒也不得上
書不勝去死就生驚喜踴躍觸冒拜章當時皆哀其文
朝廷繇此薄敞罪而隐其死以三公禮葬之復其官
習授南郡人婁圭少與曹公有舊圭與授同載見曹公
出授曰父子如此何其快爾子伯(圭字)曰居世間當自為
之而但觀他人乎授乃白之遂見誅
蜀馬超為左將軍彭羕左遷為江陽太守羕聞當遠出
私情不悦往詣超超問羕曰卿才具秀拔王公相待至
重謂卿當與孔明孝直諸人齊足並驅寧當外授小郡
失人本望乎羕曰老革荒悖何復道邪(枮皮去毛曰革古者以革為兵)
(故語稱兵革革摧兵也羕罵備為老革猶言老兵也)又謂超曰卿為其外我為其
内天下不足定也超羈旅歸國常懷危懼聞羕言大驚
默然不荅羕退具表羕詞於是收羕付有司誅死
晉周嵩以諫元帝忤旨出為新安太守嵩怏怏不悦臨
發與散騎郎張嶷在侍中戴邈坐褒貶朝士又詆毁邈
邈密表之帝召嵩入責之曰卿矜豪傲慢敢輕忽朝廷
繇吾不德故爾嵩跪謝曰昔唐虞至聖四凶在朝陛下
雖盛明御世亦安能無碌碌之臣乎帝怒收付廷尉華
嘗以嵩大不敬棄市論嶷以扇和減罪除名時嵩兄顗
方貴重帝隐忍久之補廬陵太守
宋沈慶之為開府儀同三司辭位以始興郡公就第時
廢帝狂悖無道衆並勸慶之廢立及柳元等連謀以告
慶之慶之與江夏王義恭素不厚發其事帝誅義恭元
景等以慶之為侍中太尉封次子為中書郎文季建安
縣侯食邑千戸
南齊謝脁為南東海太守行南徐州事啓王敬則反謀
帝甚善賞之遷尚書吏部郎
後魏李訢為相州刺史受納民財及商胡珍寶兵民告
言尚書李敷與訢少長相好每左右之或有勸以奏聞
敷不言獻文聞訢罪狀檻車徵訢拷劾抵罪時敷兄將
見疎斥有司諷訢以旨嫌兄弟之意令訢告列敷等隠
罪可得自全訢深所不欲且弗之知也乃謂其女壻裴
攸曰吾與李敷族世雖遠情如一家在事既有此勸竟
如何也昨來每欲為此取死引簮自刺以帶自絞而不
能絶耳亦不知其事攸曰何為他死也敷兄弟事釁可
知有馮闡者先為敷所敗其家切恨之但呼闡弟問之
足知委曲訢從其言又趙郡范標具條列敷兄弟事狀
有司以聞敷坐得罪詔訢貪冐罪應死以紏李敷兄弟
故得降免有司百鞭髠刑配為厮役
賈智字顯智少有膽决孝明孝昌中告毛謐等逆靈太
后嘉之除伏波將軍
薛季孝静武定三年正月中告開府儀同三司爾朱文
暢開府司馬任胄都督鄭仲禮中府主簿李世林前開
府參軍房子遠等謀賊齊神武因十五日夜打蔟懷刃
而入文暢等並伏誅
北齊崔暹為僕射時崔悛為七兵尚書每以籍地自矜
暹聞而銜之高祖葬後悛又竊言黃頷小兒堪當重任
不暹外兄李慎以悛言告暹暹啓文襄絶悛朝謁悛要
拜道左文襄發怒曰黃頷小兒何足拜也於是鎻悛赴
晉陽而訊之
司馬子如為尚書令文襄入輔朝政内稍嫌之尋以贓
賄為御史中尉崔暹所劾詔削官爵時崔季舒為黃門
侍郎勢傾崔暹暹嘗於朝堂屏人拜之曰若得僕射皆
叔父之恩權重如此及文襄遇難文宣將赴晉陽黃門
郎楊休之勸季舒從行曰一日不朝其間容刀季舒性
愛聲色心在閒放遂不請行欲恣其行樂子如緣宿憾
及尚食典御陳山提等共通狀繇是季舒及暹各鞭二
百徙北邊天保初文宣知其無罪追為將作大匠
祖珽字孝徵文宣令直中書省掌詔誥珽通密狀列中
書侍郎陸元規勑令裴英推問元規以應對忤旨被配
甲坊除珽尚藥丞廢帝初普選勞舊除為章武太守會
楊愔等誅不之官受著作郎數上密啓為孝昭所忿勅
中書門下二省斷珽奏事又雒上王思宗之子元海後
妻陸大姬甥也大姬即後主女侍中也後主武平中與
珽共執朝政元海多以大姬密語告珽珽求領軍元海
不可珽乃以其所告報大姬姬怒出元海為鄭州刺史
翟嵩為汲郡太守畢義雲為御史中丞豪横不平頻被
怨頌嵩啓列義雲從父兄僧明先任京畿吏負官債不
受其屬立限灱徵繇此挾嫌遣御史過郡訪察欲相推
繩又坐私藏工匠家有十餘機織錦并坐金銀器物及
被禁止尋見釋
隋胡僧不知名氏元諧為寧州刺史王誼為上柱國誼
有功於國與諧俱無任用每相往來胡僧告諧誼謀反
高祖按其事無逆狀慰諭而釋之又有告諧與從父弟
上開府滂臨澤侯田鸞上儀同祁緒等謀反帝令案其
事有奏諧謀令祁緒勸黨項兵即斷巴蜀時廣平王雄
左僕射高穎二人用事諧欲譛去雲左執法星動已四
年矣狀一奏高穎必死又言太白犯月光芒相炤主殺
大臣即雄必當之諧嘗與滂同謁帝諧私謂滂曰我是
主人殿上者賊也因令滂望氣滂曰彼雲似蹲狗足鹿
不如我軰有福德雲聞帝大怒諧滂鸞緒並伏誅籍没
其家
何妥為國子博士與蘇威子□議樂事各有所持妥恚
遂奏威與禮部尚書盧愷吏部侍郎薛道衡尚書左丞
王宏考功侍郎李同和等共為朋黨省中呼王宏為世
子李同和為叔言二人如威之子弟也復言威以曲道
任其從父弟徹肅等罔冐為官又國子學請蕩隂人王
孝逸為書學博士威属盧愷以為其府參軍帝令蜀王
秀上柱國虞慶則等親治之事皆驗帝以宋書謝晦𫝊
中朋黨事令威讀之威惶懼免冠頓首帝曰申謝已晩
矣於是免威官爵以開府就第知名之士坐威得罪者
百餘人
皇甫孝諧安定人凉州總管王世積之親信也世積拜
凉州總管未幾孝諧有罪吏捕之亡抵世積世積不納
繇是有憾孝諧竟配防桂州事總管令狐熙熙又不之
禮甚困窮因徼倖上變稱世積嘗令道人相其貴不道
人荅曰公當為國主謂其妻曰夫人當為皇后又凉州
其所親謂世積曰河西天下精兵處可以圖大事也世
積曰凉州土曠人稀非用武之國繇是被徵入朝案其
罪有司奏左衛大將軍元旻右衛大將軍元胄左僕射
高穎並與世積交通受其名馬之贈世積竟坐誅旻胄
等免官拜諧為大將軍
趙釋柱者虞慶則之婦弟也開皇中嶺南人李賢據州
反時虞慶則為桂州總管以釋柱為隋府長史釋柱先
與慶則愛妾通恐事彰乃宣言曰慶則不欲此行遂聞
於文帝先是朝臣出征帝宴皆别禮賜遣之及慶則南
討辭帝帝色不悦慶則繇是怏怏不得志暨平賢至潭
州臨桂鎮慶則觀眺山川形勢曰此誠險固加以足糧
若守得其攻不可拔遂使釋柱詣馳京奏觀上顔色釋
柱至京因告慶則謀反帝案驗之慶則於是伏誅拜釋
柱為柱國
陳峴少驍勇事章大寶為帳内部曲告大寶反叛拜譙
州刺史
李元操為内史侍郎王邵為著作佐郎以母憂去職在
家著北齊書時制禁私撰史為元操所奏帝怒遣使收
其書覽而悦之於是起為員外散騎侍郎修起居注
楊汪為荆雒二州刺史時高祖謂諫議大夫王逹曰卿
為我覓一好左丞逹遂私於汪曰我當薦君為左丞若
事果當以良田相報也汪以逹所言奏之逹竟以獲罪
卒拜汪為尚書
崔彦武為魏州刺史辛德源素與武陽太守盧思道友
善時相往來彦武奏德源潜為交結恐有姦繇是謫令
從軍討南寧歲餘而還
丘和煬帝時為蒲州刺史以宇文述方被任遇和傾心
附之又以發武陵公元胄罪拜代州刺史
唐紇于承基刺客也常山王承乾為皇太子詔壯士左
衛副率封師進及承基等謀令殺魏王泰不克而止尋
與漢王元昌兵部尚書侯君集等謀反將縱兵入西宫
會承基外連齊王祐反繫獄當死遂告其事太宗命司
徒長孫無忌等參鞫之廢承乾為庶人元昌賜自盡君
集等伏誅
張亮倜儻有大度外敦厚而内懷詭詐大業末年李密
略地榮汴亮仗策從之未被任用屬軍中有謀反者亮
告之密以為至誠署驃騎將軍隸於李勣
房遺直玄齡之長子也玄齡次子遺愛尚高陽公主坐
反誅遺直攻訐遺愛及主云懼國家刑憲罪盈惡稔恐
累臣私門太宗令所司案驗遂别獲主等反端而以遺
直頗言主愆兼以玄齡素著勲勣得免為隸廢於家
崔擢為雍州司功李乾祐為司刑太常伯嘗舉擢為尚
書郎事既不果私以告擢其後擢有犯遂告乾祐泄禁
中以贖罪乾祐坐免立於九成朝堂之間凍中被拽卒
喬琳為監察御史同院畢耀初與琳嘲誚往復因成釁
隙遂以公事相告訐坐貶巴州員外司戶
王再榮太常丞于敏役人也再榮於憲宗元和八年二
月詣銀臺門告敏父司空頔與梁正言錢以謀出鎮即
日收頔孔目官沈璧并家僮十數人於内侍獄鞫問于
頔待罪於右仗以御史中丞薛存誠刑部侍郎王播大
理卿武少儀為三司使是日晩繋敏於臺獄沈璧王再
榮並自内侍獄出付臺司案初正言貪詐自擅勇於射
利梁守謙方知樞密正言每詭謂人吾與樞密宗盟分
至頗得關說頔久失職惑其言厚致財賄以圖任用其
後正言之詐漸露于敏責其資於市邸誘致正言之僮
奴支解棄於溷中會再榮發其事故敗
王士則武俊之子為邢州刺史自承宗不容諸父士則
奔京師拜驍騎將軍元和中盗殺武元衡士則及其弟
士平告曰承宗使之既而案成其獄
李賞穆宗長慶中故司空于頔之子方欲以譎謀求進
乃言於宰相元稹稱有奇士王昭于友明等三人賞家
青鄆函遊深趙之間且與賊黨通熟可反間而出元翼
賞言于方知裴度為元稹所忌乃授稹指使厚賂刺客
王昭等令潛刃度詔三司按鞫無騐而前事盡露於是
度稹皆罷
史志忠左神策軍吏也長慶四年告妖賊馬文忠謀逆
捕獲之有詔并執其黨品官李文德等七人同鞫于内
仗
安再榮者衛尉卿劉遵古役人也再榮敬宗寶歴元年
九月丁丑告前袁王府長史武昭謀害右僕射平章事
李逢吉庚辰詔侍御史温造刑部郎中李行修大理正
元從職充三司案武昭獄上言准勑推勘安再榮所告
張少騰等三人擬潛害宰臣李逢吉事關連人並案問
得實勑前袁王府長史武昭及弟彙役人張少騰宜付
京兆府各决痛杖一頓處死前水部郎中李行叔可道
州司馬待服闋起任河陽節度掌書記秘書省校書郎
李仲言流象州左金吾衛兵曹參軍弟彙流崖州太學
博士李涉流康州大理卿遵古役人安再榮山人劉審
等三人續議優奬昭本陳留人性險誕元和中王師討
淮西以策謁丞相裴度及度督軍因得署軍職至郾城
又遣昭使蔡寇懼之以兵而昭神色不變益奇之後至
太原奏為石州刺史無何昭除王府官以地散鬱悒日
與李涉弟彙在長安中以義俠相許是時宰臣李逢吉
李程不叶而此軰皆乘隙售已干遊其門李仍叔素依
附李程知昭不得志易以鼓怒怨亦誑昭云程欲與昭
官為所阻昭果恨怒與劉審及張少騰潛說謀害逢吉
之計後審乃以昭之言告於張權輿權輿遂告逢吉昭
審本其狀因令弟彙致昭到所居與之深相結納而疑
怨之意並息居數月少騰漏語於再榮遂以狀密告因
成其獄仲言於逢吉為近從子當此際亦欲助逢吉以
傾程乃隂誡弟彙曰言武昭與李程同謀則活否則死
彙曰冤死甘心誣人以自免所不為也初逢吉遇弟彙
甚厚嘗與彙書云足下嘗字僕曰自求僕字足下曰利
見文字往復略無虚日其間參謀議之密受金帛之賜
不宜示於衆者近十餘幅異哉逢吉與程俱在相位而
日與闒茸微類如此欵密獄既明具詞皆牽連天下之
人無不指笑詔授劉審郢州長壽縣主簿安再榮石龍
為武軍長史賞告武昭之功也
後唐張繼業為河陽兩使留後莊宗同光三年六月繼
業上疏稱弟繼孫本姓郝有母尚在父全義飬為假子
令官衙内兵士自皇帝到京繼孫私藏兵甲招置部曲
欲圖不軌兼私家滛縱無别無義臣若不自陳恐累家
族勑有善必賞所以勸忠孝之方有惡必誅所以絶姦
邪之迹其或罪狀騰於衆口醜行布於近親湏舉朝章
冀明國法汝州防禦使張繼孫本非張氏子孫自小丐
飬以至成立備極顯榮而不能酬撫育之恩履謙恭之
道擅行威福嘗恣姦兇侵奪父權惑亂家事從鳥獸之
行畜梟獍之心有識者所不忍言無頼者實為其黨而
又横征暴斂虐法峻刑藏兵器於私家殺平人於廣陌
罔思悛改難議矜容宜竄逐於遐方仍歸還於姓氏俾
我勲賢之族永除汚穢之風凡百臣僚宜體朕命可貶
房州司戶參軍同正兼勒復本姓尋賜自盡仍籍没資
産
周陳正者穎州鄉兵也廣順三年正月正告指揮使王
懷殷謀逆鞫之誣告詔本州决杖
張景陽同州郃陽州民也景陽詣闕訟節度薛懷讓不
公
册府元龜卷九百三十四
