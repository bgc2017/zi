册府元龜卷三百四十五宋王欽若等撰
將帥部
佐命第六
陳杜僧明字宏照廣陵人梁大同中與周文育並為廣
州南江督護盧安興啟與俱行後安興死高祖在高安
引為主帥侯景之亂隨高祖入援京師高祖於始興破
蘭裕為前鋒擒裕斬之又與蔡路養戰於南野僧明馬
被傷高祖馳往救之以所乘馬授僧明僧明乘馬與數
十人復進衆皆披靡因而乘之大敗路養高州刺史李
遷仕又據大臯入灨石以逼高祖高祖遣周文育為前
軍與僧明擊走之遷仕與寕都人劉孝尚併力將襲南
康高祖又令僧明與文育等拒之相持連戰百餘日卒
擒遷仕送于高祖軍及高祖下南康留僧明頓西昌督
安成盧陵二郡軍事梁元帝承制授假節陵野將軍新
州刺史臨江縣子邑三百戸侯景遣于慶等寇南江高
祖頓豫章命僧明為前驅所向尅捷高祖表僧明為長
史仍隨東討軍至蔡州僧明率麾下燒賊水門大艦及
景平以功除員外散騎常侍明威將軍南兖州刺史進
爵為侯增邑并前五百戸仍領晉陵太守承聖二年從
高祖北圍廣陵加使持節遷通直散騎常侍平北將軍
餘如故荆州陷高祖使僧明率吳明徹等隨侯瑱西援
于江州病卒
周文育字景德義興陽羡人也廣州監州王勱以為長
流令勱被代文育與勱俱下至大庾嶺文育辭勱勱遣
之高祖時高祖在高要聞其還也大喜遣人迎之厚加
賞賜分麾下配焉高祖之討侯景文育與杜僧明為前
軍克蘭裕援歐陽頠皆有功高祖破蔡路養于南野文
育為路養所圍四面數重矢石雨下所乘馬死文育右
手搏戰左手解鞍潰圍而出因與杜僧明等相得并力
復進遂大敗之高祖乃表文育為府司馬李遷仕之據
大臯遣其將杜平虜入灨石魚梁作城高祖命文育擊
之平虜棄城走文育據其城遷仕聞平虜敗留老弱於
大臯悉選精兵自將以攻文育其鋒甚銳軍人憚之文
育與戰遷仕稍却相持未解會高祖遣杜僧明來援别
破遷仕水軍遷仕衆潰不敢過大臯直走新淦梁元帝
授文育假節雄信將軍義州刺史遷仕又與劉孝尚謀
拒義軍高祖遣文育與侯安都杜僧明徐度杜陵築城
於白口拒之文育頻出與戰遂擒遷仕高祖發自南康
遣文育將兵五千開通江路侯景將王伯醜據豫章文
育擊走之遂據其城累前後功除游騎將軍員外散騎
常侍封東遷縣侯邑五百戶高祖軍至白茅灣命文育
與杜僧明常為軍鋒平南陵鵲頭城諸城及至姑熟與
景將侯子鑒戰破之景平授通直散騎常侍改封南移
縣侯邑一千戶拜信義太守累遷南丹陽蘭陵晉陵太
守智武將軍散騎常侍高祖誅王僧辯命文育督衆軍
會世祖於吳興圍杜龕尅之又濟江襲會稽太守張彪
得其郡城及世祖為彪所襲文育時頓城北香巖寺世
祖夜往趨之因共立柵頃之彪又來攻之文育悉力苦
戰彪不能克既破平彪高祖以侯瑱據江州命文育討
之仍除都督南豫州諸軍事嚴威將軍南豫州刺史率
兵襲湓城未尅徐嗣徽引齊寇渡江據蕪湖詔徵文育
還京嗣徽等列艦於青墩至於七磯以斷文育歸路及
夕文育鼓噪而發嗣徽等不能制至旦反攻嗣徽驍將
鮑砰獨以小艦殿軍文育乘單舴艋與戰跳入砰艦斬
砰仍牽其艦而還賊衆大駭因留船蕪湖自丹陽步上
時高祖拒嗣徽於白城適與文育相會將戰風急高祖
曰矢不逆風文育曰事急矣當決之何用古法抽槊上
馬馳而進衆軍從之風亦尋轉殺傷數百人嗣徽等移
營幕府山文育徙頓對之頻戰功最加平西將軍進爵
壽昌縣公并給鼓吹一部
侯安都字成師始興曲江人梁始興内史蕭子範辟為
主簿侯景之亂招集兵甲至三千人高祖援京邑安都
引兵從高祖攻蔡路養破李遷仕尅平侯景並力戰有
功梁元帝授猛烈將軍通直散騎常侍富川縣子邑三
百戶隨高祖鎮京口除蘭陵太守高祖謀襲王僧辨諸
將莫知者唯與安都定計仍使安都率水軍自京口趨
石頭高祖自率馬步從江城羅落會之安都至石頭北
棄舟登岸僧辨勿之覺也石頭城北接岡阜雉堞不甚
危峻安都被甲帶長刀軍人捧之投于女垣内衆隨而
入進逼僧辨臥室高祖大軍亦至與僧辨戰于廳事前
安都自内閣出腹背擊之遂擒僧辨敬帝紹泰元年以
功授使持節散騎常侍都督南徐州諸軍事仁威將軍
南徐州刺史高祖東討杜龕安都留臺居守徐嗣徽任
約等引齊寇入據石頭安都與戰大敗之及高祖至以
安都為水軍于中流斷賊糧運又襲秦郡破嗣徽柵收
其家口并馬驢輜重得嗣徽所彈琵琶及所養鷹遣信
餉之曰昨至弟住處得此令以相還嗣徽等見之大懼
尋而請和高祖聽其還北及嗣徽等濟江齊之餘軍猶
據采石守備甚嚴又遣安都攻之多所俘獲及為平南
將軍都督水軍出豫章助豫州刺史周文育討蕭勃安
都未至文育已斬勃并擒其將歐陽頠傅泰等唯余孝
頃與勃子孜猶據豫章之石頭作兩城孝頃與孜各據
其一又多設船艫夾水陣安都至乃銜枚夜燒其艦文
育率水軍安都領步騎登岸結陣孝頃俄斷後路安都
乃令軍士多伐松木豎柵列營漸進頻戰屢尅孜乃降
孝頃奔歸新吳請入子為質許之師還以功進號鎮北
將軍加開府儀同三司後為都督南豫州諸軍事鎮西
將軍南豫州刺史令繼周文育攻余孝勵及王琳將曹
慶常衆愛等安都自宫亭湖出松門躡衆愛後文育為
熊曇朗所害安都廻取大艦值琳將周炤周協南歸與
戰破之生擒炤協孝勵弟猷率部下四千家欲就王琳
遇周炤敗乃詣安都降又進軍於禽竒洲破曹慶等焚其
船艦衆愛奔于廬山為村人所殺餘衆悉平
吳明徹字通昭秦郡人高祖鎮京口深相要結明徹乃
詣高祖高祖為之降階執手即席與論當世之務明徹
亦微涉書史經𫝊就汝南周宏正學天文孤虚遁甲略
通其妙頗以英雄自許高祖深竒之梁元帝承聖二年
授戎昭將軍安州刺史紹泰初隨周文育討杜龕張彪
等東道平授使持節散騎常侍安東將軍南兖州刺史
封安吳縣侯高祖受禪拜安南將軍
胡穎字方秀吳興東遷人也其先寓居吳興土斷為民
穎偉姿容性寬厚梁世仕至武陵國侍郎東宫直前出
番禺征討任廣州西江都護高祖在廣州穎仍自結高
祖高祖與其同郡接遇甚隆及南征交趾穎從行役餘
諸將帥皆出其下及平李賁高祖旋師穎隸在西江出
兵多以穎留守侯景之亂高祖尅元景仲仍度嶺援臺
平蔡路養李遷仕穎皆有功歴平固遂興二縣令高祖
進軍頓西昌以穎為巴丘縣令鎮大臯督糧運下至豫
章以穎監豫章郡高祖率衆與王僧辨會於白茅灣同
討侯景以穎知留府事梁承聖初元帝授穎假節鐵騎
將軍羅州刺史封漢陽縣侯邑五百戶尋除豫章内史
隨高祖鎮京口齊遣郭元建出關都督侯瑱率師禦之
高祖選府内驍勇三千人配穎令隨瑱於東關大破之
建元三年高祖圍廣陵齊人東方老據宿預請降以穎
為五原太守隨杜僧明援老不尅退還除曲阿令尋領
馬軍從高祖襲王僧辨又隨周文育於吳興討杜龕梁
敬帝紹泰元年除假節都督南豫州諸軍事輕車將軍
南豫州刺史太平元年除持節散騎常侍仁威將軍尋
兼丹陽尹高祖受禪兼左衛將軍餘如故
徐度字孝節安陸人也世居京師少倜儻不拘小節及
長姿貌瓌偉嗜酒好博嘗使僮僕屠酤為事梁始興内
史蕭介赴郡度從之將領士卒征諸山洞以驍勇聞高
祖征交趾厚禮招之度乃委質侯景之亂高祖尅定廣
州定蔡路養破李遷仕計畫多出於度兼統兵甲每戰
有功歸至白茅灣梁元帝授寧朔將軍合州刺史侯景
平後追錄前後戰功加通直散騎常侍封廣德縣侯邑
五百戶遷散騎常侍高祖鎮朱方除信武將軍蘭陵太
守高祖遣衡陽獻王平荆州刺史度率所領從焉江陵
陷間行東歸高祖平王僧辨度與侯安都為水軍敬帝
紹泰元年高祖東討杜龕奉敬帝幸京口以度領宿衛
并知留府事徐嗣徽任約等來寇高祖與敬帝還都時
賊已據石頭城市㕓居民並在南路去臺遥遠恐為賊
所乘乃使度將兵鎮于冶城寺築壘以斷之賊悉衆來
攻不能尅高祖亦救之尋大敗約等明年嗣徽等又引
齊寇濟江度隨衆軍破之于郊壇以功除信威將軍郢
州刺史兼領吳興太守尋遷右將軍領軍將軍徐州沿
江諸軍事鎮北將軍南徐州刺史給鼓吹一部
歐陽頠為臨賀内史當侯景搆逆高祖入援京邑將至
始興頠深自結託蘭裕遣兵攻頠高祖援之裕敗高祖
以王懷明為衡州刺史遷頠為始興内史高祖之討蔡
路養李遷仕也頠率兵度嶺以助高祖及養等平頠有
功梁元帝承制以始興郡為東衡州以頠為持節通直
散騎常侍都督東衡州諸軍事雲麾將軍東衡州刺史
新豐縣伯邑四百戶
北齊段榮武威人也高祖建義山東榮贊成大策為大
行臺右丞西北道慰喻大使巡方曉喻所在下之高祖
南討鄴留榮鎮信都仍授鎮北將軍定州刺史時攻鄴
未克所領軍資榮轉輸無闕高祖入雒論功封姑臧縣
侯邑八百戶
斛律金初從後魏爾朱榮為别將頻有戰功為鎮南大
將軍及爾朱兆等逆亂高祖密懷興復之計金與婁昭
庫狄干等贊成大謀仍從舉義高祖南攻鄴留金守信
都領恒雲燕朔顯五州大都督委以從事别討李循破
之加右光禄大夫會高祖於鄴仍從平晉陽追滅爾朱
兆西魏武帝太昌初為汾州刺史進爵為侯
孫騰初為高祖晉州長史及起義信都騰以誠欵常預
謀策又以朝廷隔絶號令無所歸不權有所立則衆將
沮散苦請於高祖從之遂立中興主除侍中尋加使持
節六州流民大都督北道大行臺騰以高祖腹心入居
門下與斛斯椿同掌機密椿既生異端漸至乖謬騰深
見猜忌慮禍及已遂潜將十餘騎馳赴晉陽高祖入討
斛斯椿留騰行并州事又使騰為冀相殷定滄瀛幽安
八州行臺僕射行冀州事復行相州事天平初入為尚
書左僕射内外之事騰咸知之兼司空尚書令時西魏
遣將寇南兖詔騰為南道行臺率諸將討之騰性懦怯
無威略即失利而還又除司徒遷太保騰早依高祖契
闊艱危勤力恭儉深見信待及高祖置之魏朝寄以心
腹東魏孝静武定六年薨文宣天保初以騰佐命詔祭
告其墓昭帝皇建中配享高祖廟庭
王懷為第一領民酋長高祖東出懷率其部人三千餘
家隨高祖于冀州義旗建高祖以為大都督從討爾朱
兆于廣阿破之除安北將軍蔚州刺史又隨高祖攻鄴
克之從破四胡于韓陵進爵為侯仍從入雒拜車騎將
軍又從高祖襲尅西夏州還為大都督鎮下舘除儀同
三司
張保雒初仕後魏為揚烈將軍奉車都尉後隸高祖為
都督從討步蕃及高祖起義保雒為帳内從破爾朱兆
於廣阿尋遷右將軍中散大夫仍以帳内從高祖圍鄴
城既拔除平南將軍光禄大夫從破爾朱兆等于韓陵
因隨高祖入雒加安東將軍從高祖破周文帝於邙山
圍玉璧攻龍門還留鎮晉州文襄嗣位以保雒為左廂
大都督
薛孤延為都督從高祖起義破爾朱兆於廣阿因從平
鄴以功轉大都督從破四胡於韓陵加金紫光禄大夫
從追爾朱兆於赤谼嶺除第一領民酋長累加車騎將
軍從征玉璧轉恒州刺史從破周文帝於邙山進爵為
縣公又從高祖討破山胡西攻玉璧入為左衛將軍改
封平秦郡公延性好酒率多昏醉而以勇決善戰每大
軍征討常為前鋒故與彭劉韓潘同列(臣欽若等曰彭樂劉貴韓軌潘)
(樂)
尉長命太安狄那人性和厚有器識扶陽之亂寄居太
原及高祖將建大義長命參計策從高祖破四胡於韓
陵拜安南將軍樊子鵠據兖州反除東南道大都督與
諸軍討平之轉鎮范陽城就拜幽州刺史督安平二州
事
莫多婁貸文太安狄那人也驍果有膽氣從高祖舉義
擊爾朱兆於廣阿又從破四胡於韓陵後從平爾朱兆
於赤谼嶺兆窮迫自經貸文獲其屍遷左廂大都督
高昂字敖曹後魏末為冀州刺史大都督率衆從高祖
破爾朱兆于廣阿又隨高祖討兆於韓陵昂自領鄉人
部曲王桃湯東方老呼延族等三千人高祖曰高都督
純將漢兒恐不濟事今當割鮮卑兵千餘人共相參雜
於意如何昂對曰敖曹所將部曲練習已久前後戰鬭
不減鮮卑今若雜之情不相協勝則爭功退則推罪願
自領漢軍不煩更配高祖然之及戰高祖小却兆等方
乘之高岳韓匈奴等以五百騎衝其前斛律敦收散卒
躡其後昂與蔡雋以千騎自栗園出横擊兆軍兆衆繇
是大敗是日微昂等高祖幾殆尋加侍中開府進爵為
侯邑七百戶
韓軌字伯年大安狄那人少有志操性深沉喜怒不形
于色高祖鎮晉州引為鎮城都督及起兵于信都軌贊
成大策從破爾朱兆於廣阿又從破韓陵封平昌縣侯
仍督中軍從破爾朱兆于赤谼嶺
後周于謹自太祖初臨夏州為防城大都督夏州長史
及賀拔岳破害太祖赴平涼謹乃言于太祖曰魏祚陵
遲權臣擅命羣盗蜂起黔首嗷然明公仗超世之資懷
濟時之略四方遠近咸所歸心願早建良圖以副衆望
太祖曰何以言之對曰關中秦漢舊都昔稱天府將士
驍勇厥壤膏腴西有巴蜀之饒北有羊馬之利今若據
其要害招集英雄養卒勸農足觀時變且天子在雒逼
迫羣兇若陳明公之懇誠筭時事之利害請都關右帝
必喜而遷然後挾天子而令諸侯奉王命以討暴亂桓
公之業千載一時也太祖大悅會有勅追謹為門内大
都督帝西遷從太祖征潼關破廻雒城授北雍州刺史
進封藍田公後拜驃騎大將軍開府又從太祖拔弘農
破沙苑又從戰河橋又從攻邙山
侯莫陳崇字尚樂武川人初為建威將軍隨賀拔岳入
關討万俟醜奴及岳被害崇與諸將同謀迎太祖從平
侯莫陳悅累進驃騎大將軍開府從擒竇泰復弘農破
沙苑從戰河橋崇功居多進位柱國六宫建拜大司空
孝閔踐祚進封梁國公邑萬戶
獨孤信武川人與太祖鄉里少相友善後為驃騎大將
軍從太祖復弘農破沙苑以功除隴右十一州大都督
楊薦為驃騎大將軍初太祖臨夏州補薦帳内都督及
平侯莫陳悅使薦入雒請事魏孝武授太祖關西大行
臺仍除薦直閣將軍馮翊長公主婺居孝武授意欲歸
諸太祖乃令武衛元毗喻旨薦歸白太祖又遣薦入雒
陽請之孝武即許焉孝武欲向關中薦贊成其計孝武
曰卿歸語行臺迎我太祖又遣薦與長史宇文測出關
候接孝武至長安進爵清水縣子
趙貴武川人初為太祖司馬車騎大將軍從太祖復弘
農戰沙苑拜侍中驃騎大將軍開府又從戰河橋又從
拔玉璧又從戰邙山拜柱國大將軍賜姓乙弗氏
蔡祐字承先為都督時太祖初臨夏州及侯莫陳悅害
賀拔岳諸將遣使迎太祖將赴之夏州首望彌姐元進
等隂有異計太祖微知之先與祐議執元進祐曰狼子
野心會當反噬今若執縳不如殺之太祖曰汝大快也
於是召元進等入計事太祖曰隴賊逆亂與諸人戮力
討之觀諸人輩似有不同者太祖微以此言動之因目
祐祐即出外衣甲持刀入瞋目叱諸人曰與人朝謀夕
異豈是人也蔡祐今日必斬二人之頭因按劒臨之舉
坐皆叩頭曰願有簡擇祐乃坐元進而斬之并其黨並
伏誅一坐皆戰慄莫敢仰視於是與諸將結盟同心誅
悅太祖以此知重之謂祐曰吾今以爾為子爾其父事
我後從討悅破之又從迎魏孝武於潼關以前後功封
長鄉縣伯邑五百戶
李穆字顯慶風神警俊倜儻有竒節太祖首建義旗便
委質釋褐統軍西魏武帝永熙末奉迎魏武帝授都督
封永平縣子邑二百戶又領鄉兵累以軍功進爵為伯
從太祖擊齊師於邙山太祖臨陣墮馬穆突圍而進授
以從騎潰圍俱出以故得免既而與穆相對泣顧左右
曰成我事者其此人乎
隋元胄數從周齊王憲征伐官至大將軍高祖被召入
將受顧命先呼胄次命陶澄並委以心腹嘗宿臥内及
為丞相每典軍在禁中又引弟威等俱入侍衛周趙王
招知高祖將遷周鼎乃要高祖就第趙王引高祖入寝
室左右不得從唯楊宏與胄兄弟坐於戶側趙王謂其
二子員貫曰汝當進瓜我因刺殺之及酒酣趙王欲生
變以佩刀子刺瓜連啗高祖將為不利胄進曰相府有
事不可久留趙王呵之曰我與丞相言汝何為者叱之
使却胄瞋目憤氣抽刀入衛趙王問其姓名胄以實對
趙王曰汝非昔事齊王者乎誠壮士也因賜之酒曰吾
豈有不善之事意林卿何猜警如是趙王偽吐將入後
閣胄恐其為變扶令上座如此者再三趙王稱喉乾命
胄就厨取飲胄不動會滕王迥後至高祖降階迎之胄
與高祖耳語曰事勢大異可速去高祖猶不悟謂曰彼
無兵馬復何能為胄曰兵馬悉他家物一先下手大事
便去胄不辭死何益耶高祖入座胄聞屋後披甲聲遽
請曰相府事殷公何得如此因扶高祖下牀趨而去趙
王將追之胄以身蔽戶王不得出高祖及門胄自後而
至趙王恨不時發彈指出血及誅趙王賞賜不可勝計
高祖受禪進位上柱國封武陵郡公邑三千戶拜左衛
將軍尋遷右衛大將軍高祖從容曰保護朕躬成此基
業元胄功也
李圓通自高祖為相時為帥都督委以心膂圓通多力
勁捷長於武用周氏諸王素憚高祖每伺高祖之隙圖
為不利賴圓通獲免者數矣高祖深感之繇是參預政
事
唐劉宏基在隋以父廕為右勳侍大業末亡命至大原
會高祖鎮大原因自結託又察太宗有非常之度尤委
心焉及太宗將圖義舉宏基遂募得二千人王威高君
雅欲為變高祖伏宏基及長孫順德於廳事之後威雅
既及宏基麾左右執之又從義師下西河進攻霍邑隋
將宋老生率衆陣於城外宏基從太宗擊之老生敗走
棄馬投塹宏基下斬其首師至河東宏基以兵八千
人先濟河進下馮翊為渭北道大使得便宜從事殷開
山為副西略地扶風有衆六萬南渡渭水屯于長安故
城威聲大振耀軍金光門衛文昇遣兵來戰宏基逆擊
走之擒甲士千餘人馬數百匹高祖大悅賜馬二十匹
及平京城功第一從太宗擊薛舉于扶風破之追奔至
隴山而返累拜右領都督封河間郡公又從太宗經略
東都戰于瓔珞門外破之師旋宏基為殿隋將段達張
志陣于三王陵宏基擊敗之武德元年拜右驍衛大將軍
以元謀之勳恕其一死又從太宗平夏縣進封任國公
尋從擊劉黑闥於洺州師旋授秉鉞將軍又以佐命功
賜真食九百戶
盛彦卿隋末為澄城長義師至汾隂率賓客千餘人濟
河上謁高祖拜銀青光禄大夫行軍總管從平京城俄
與史萬寳鎮宜陽以拒東寇
盧士良瀛州刺史士叡之弟仕隋為右親衛大業末見
天下已亂不求仕進潜結英豪及義師西上與兄士叡
同舉兵得百人來謁高祖於汾隂甚蒙接遇以為軍頭
擊桑顯和于飲馬泉敗屈突通于潼關俱有戰功位柱
國
錢九隴善騎射高祖信愛之常置左右義兵起以軍功
授金紫光禄大夫及尅平城拜左監門郎將
任瓌字瑋廬州合肥人隋仁壽中為韓城尉俄又罷職
及高祖討捕於汾晉瓌謁高祖于轅門承制為河東縣
戶曹高祖將之晉陽留隠太子建成以託於瓌義師起
瓌至龍門謁見高祖謂之曰隋氏失馭天下沸騰吾忝
以外戚屬當重寄不可坐觀時變晉陽是用武之地士
馬精強今率驍雄以輔國難卿將家子深有智謀觀吾
此舉將為濟否瓌曰後主殘酷無道征役不息天下忷
忷思聞拯亂天縱神武親舉義師所下城邑秋毫無犯
軍令嚴明將士用命關中所在蜂起惟待義兵仗大順
從衆欲何憂不濟瓌在馮翊積年人情諳練願為一介
之使銜命入關同州已東必當欵伏于梁山船濟直指
韓城進逼郃陽分取朝邑且蕭造文吏本無武略仰懼
威靈理當自下孫華諸賊未有適從必當相率而至然
後鼓行整衆入據永豐雖未得京城關中故已定矣高
祖曰是吾心也迺授銀青光禄大夫遣陳演夀史大柰
領步騎六千趨梁山渡河使瓌及薛獻為招慰大使高
祖謂演夀曰閫外之事宜與任瓌籌之孫華白玄度等
聞兵且至果競來降并具舟于河師遂利涉瓌說下韓
城縣與諸將進擊飲馬泉破之拜左光禄大夫留守永
豐倉高祖即位改授榖州刺史王世充數率衆攻新安
瓌拒戰破之以功累封管國公
姜謨秦州上邽人隋大業末為晉陽長會高祖留守太
原見謨深器之謨退謂所親曰隋祚將亡必有命世大
才以應圖籙唐公有霸王之才必為撥亂之主繇是深
自結納及大將軍府建引為司功將軍從平霍邑拔絳
郡監督大軍濟河時兵士爭渡謨部勒諸軍自昏至曉
大軍畢濟高祖稱嘆之平京城除相國兵曹參軍封長
道縣公時薛舉寇秦隴以謨西州之望詔於隴右安撫
承制以便宜從事謨將行奏曰天人之望誠有所歸願
早膺圖籙以寕兆庶老夫犬馬暮齒恐先朝露得一覩
昇紫殿死無所恨高祖大悦謨與竇軌出散關下河池
漢陽二郡軍次長道與薛舉相遇軌輕敵為舉所敗徵
謨還京拜員外散騎常侍及平薛仁杲拜謨秦州刺史
柴紹矯捷有勇力尚武任俠聞于關中高祖龍潜時妻
之次女即平陽公主也初太宗見隋大亂隂懷濟天下
之心以紹親戚有武用告其志事紹遂間行出河東與
隠太子建成會既知起義兵建成謀於紹曰追書甚急
恐已起事隋郡縣連城相接千有餘里中間偷路勢必
不全今欲且投小賊權以自濟紹曰不可追書既急宜
其速去雖稍辛苦終當獲全若投小盗知君唐公之子
執以為功徒然死耳建成從之遂相與走太原入雀鼠
谷已知起義于是相賀以紹之計為得太宗拜右軍大
都督以紹為長史加銀青光禄大夫及破霍邑下臨汾
平絳郡並先登陷陣既入關平陽公主以司竹之軍來
會命紹及馬三寳分統其衆(時隋將桑顯和來擊孫華率精騎渡河以援之紹引)
(軍直掩其背與史大柰合勢擊之顯和大敗因與諸將進下京城)高祖受禪拜左衛大
將軍從太宗平薛舉破宋金剛于雀鼠谷攻王世充於
雒陽平竇建德于武牢並有戰功
馬三寳本柴紹之家僮性狡猾善調鷹犬及紹尚平陽
公主三寳給使于皇家義兵之起也三寳奉平陽公主
遁于司竹投賊帥何潘仁潘仁謁公主以百兵為主衛
三寳自稱總管以主之命綏輯羣盗多來歸欵略地鄠
杜有近兵一萬號為娘子軍及義兵濟河授左光禄大
夫太宗至竹林宫三寳以衆數萬詣軍門進謁從平京
師拜大監門率
何潘仁西城胡人父渾邪通商中國隋初始居盩厔家
富於財潘仁厚自奉養引致賓客煬帝時為幕士鬱鬱
不得志後嘗犯法懼罪遂亡入司竹園中鳩集亡命衆
至數萬執隋前尚書左丞李剛為長史長安以西城邑
多為所破及義兵起求得平陽公主而奉之以應義師
高祖入關即授上柱國封盭厔縣公潘仁馳來謁見高
祖大悅
姜寳誼天水人隋末以軍功致位通議大夫鷹揚郎將
以其府兵從高祖討捕于太原及義兵起授左統軍平
西河下霍邑皆有功焉累轉光禄大夫封永安郡公武
德初拜武衛大將軍
劉政會初仕隋為鷹揚府司馬在太原與晉陽令劉文
静敦叙宗室亟相往來及高祖行軍于太原政會率兵
隸於麾下太宗與文静謀圖起義募人既集王威等懷
貳于我後數日將大會于晉陽威及高君雅等謀危高
祖有人以白太宗既知迫急欲先事誅之因遣政會為
急變之書執詣留守所告威君雅二人相與謀反是日
高祖在衙中須臾二人及裴寂相次並集俱坐視事文
静引政會入至庭中云有密狀知人欲反高祖指威等
令取状看之政會不肯與曰所告者是副留守事惟唐
公得看之爾高祖佯驚曰豈有是乎撝政會進覽状訖
謂二人曰此人告公事如何君雅起牀前攘袂大吼曰
此是反人欲殺我也時太宗已布列兵馬圍遶周遍王
威知事不免因曰他人誣告只得聽推逐爾文静遂叱
左右引之而下就拘于别室既囚威等竟得舉兵政會
之功也及大將軍府建引為戶曹參軍從平長安以佐
命元勳蒙歴任委
竇琮有武幹初仕隋佐親衛大業末犯法亡命之太原
依于高祖時太宗方收英傑與琮有舊親敬彌篤出入
臥内將義舉琮協贊大謀大將軍府建以為統軍從平
西河破霍邑拜金紫光禄大夫封扶風郡公邑二千戶
尋從劉文静擊屈突通于潼關通遣裨將桑顯和來逼
文静義軍不利琮與段志玄等力戰久之隋軍大潰通
遁走琮率輕騎追至稠桑獲通而反進兵東略下陜縣
拔太原倉拜右領軍大將軍賜物五百段
武士彠初為晉陽宫留守府司鎧參軍事義兵將起高
祖隂募勇敢士遣劉宏基長孫順德等分統之副留守
王威高君雅謂士彠曰宏基等皆從征三衛所犯不輕
吾欲禁身推覈士彠曰此並唐公客也若爾便太紛紜
威等繇是疑而不發高祖先令士彠密伏兵於宫城東
門外以防不虞留守司兵田德平知之方欲白王威等
士彠遽與德平論利害之機曰當分討捕之兵總隸唐
公城中募人皆劉晉陽之所統也高君雅等寄坐耳須
發即起彼何能為德平遂止及高祖舉義執王威君雅
等士彠以功授正護大夫大將軍府司錄參軍并賜物
等武德初勅宴元勳人等於含章殿賜酒作樂散金銀
錢頗羅等任取多少仍有詔與長孫順德等合恕一死
以彰元勳累遷工部尚書歴揚州都督賜實封八百戶
楊屯初仕隋為鷹揚郎將遇高祖討捕于太原屯領部
兵于麾下性謹直勇於攻戰高祖甚愛寵之遇起義以
為統軍從太宗擊西河平霍邑並功居最以佐命元勳
約免一死歴諸衛大將軍甚蒙遇任
長孫順德初仕隋為右勳衛避遼東之役逃匿于太原
深為高祖太宗所親委時羣盗並起郡縣各募兵為備
太宗外以討賊為名因令順德與劉宏基等召募旬日
之間衆至萬餘人結營於都下遂誅王威高君雅等義
兵起拜統軍從平霍邑破臨汾下絳郡俱有戰功尋與
劉文静擊屈突通於潼關每戰摧鋒及通將奔雒陽順
德追及桃林執通歸京師仍略定陜縣高祖即位拜左
驍衛大將軍封薛國公
殷嶠初仕隋為大谷長義兵起召補大將軍府掾參預
謀略授心腹之寄累以軍功拜光祿大夫從隠太子攻
尅西河大宗為渭北道元帥引為長史時關中羣盜往
往聚結衆無適從令嶠招慰之所至皆下又與統軍劉
宏基率兵六萬屯長安故城隋將衛孝節自金光門出
戰嶠與宏基擊破之京城平賜爵陳郡公
段志玄父偃師隋末為太原郡書佐志玄從父在太原
甚為太宗所接待義兵起志玄募得千餘人授石頭大
都督府軍頭從平霍邑下絳郡攻永豐倉皆為先鋒歴
遷光禄大夫後遷鎮軍大將軍卒
馬元規安陸人也初以隊正從高祖征討因建義舉乃
仗節山南下浙南陽二郡及其屬縣得兵萬餘人
册府元龜卷三百四十五
