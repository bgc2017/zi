册府元龜卷四百七十五宋王欽若等撰
臺省部
奏議第六
後唐盧文紀為吏部侍郎天成元年十月丙戌奏一人
御宇百職交修則四時無水旱之災萬國有樂康之詠
頃屬中原多事三紀不寧廉平因此而蔑聞賞罸繇兹
而失序所以梟鸞並起駘驥難分有援助者至濫必容
守孤貞者雖賢莫逹遂使居官僶俛奉職因循惟思避
事以偷安罔效輔時而濟物伏惟皇帝陛下削平九有
收復八紘承乾興萬代之基出震應千年之運櫛沐風
雨手足腁胝勤勞大集於聖功華夏畢歸於睿略雖遠
柔邇伏咸知臨照之鴻恩而旰食宵衣尚念生靈之久
困累頒絲綍典訪芻蕘恐天災之流行因皇風之壅隔
臣不揆庸短輒冐宸聰臣請告諭内外文武臣僚凡守
一官責其舉職公清奉上勤恪為心每歲秋冬明定考
較將相則希回御筆班行則悉委司存外則州牧縣寮
具以真虚比較儻聞共推異績便宜特示甄酬如其衆
謂曠官固可明行黜責所冀免懷竊位俱效竭誠上則
輔佐於大君下則專精於庶務高卑不濫功過無私官
旣清廉則民無愁嘆勸課之方得所則生靈之賦樂輸
故可以進賢良退不肖安生聚寔倉箱使和氣遠孚德
澤廣被顧惟穹昊必降休祥永致太平竚期混一臣叨
逢明聖謬列班行既奉德音合申所見疏下中書宰臣
奏曰盧文紀踐履清華昭彰聞望行已每聞於端慤操
心動絶於阿私以為將聳效官莫先較考欲明書於殿
最冀顯示於勸懲况將相兩途尤為重委慮無報國最
要聞天欲迂宸毫親書常課誠有塵於聖德亦是責以
佐君直道不欺忠規可尚至於所陳黜陟並叶規繩以
此責成庶求良吏事無疑礙理可施行從之
李光憲為右散騎常侍天成元年十月乙巳明宗御中
興殿光憲奏將垂帝範在守於舊章欲叙彛倫合循於
故典實大朝之理本蓋有國之常規臣嘗覧列聖實錄
伏見建中元年正月五日勅旨應内外常參官上後三
日舉一人自代者編諸簡册冀拔賢良是資教化之方
以盛簮裾之列爰于近歲稍易舊規臣請明下敕文許
行建中故事所冀簮纓在位咸懷舉善之心棫樸興歌
漸致得賢之美疏奏不報
張鑄為起居舍人天成元年十月庚戌奏欽若天道聞
諸堯舜之朝敬授人時乃自殷周之代能消災異而致
福祥自兵興以來多失本朝故事不拘典法有誤修禳
承前日月薄蝕百官皆合守司星象有差九重亦當避
殿以明減損式示恭虔信守國經何虧聖德自此或乾
象謫見凡關災異請依故實令百官守司陛下御便殿
常膳准令式遵行從之
蕭希甫為佐諫議大夫知匭院天成元年十一月戊午
奏臣切蒙擢任官忝諫司所職重難兼知匭院但有關
於至理即欲合於無私冀竭丹誠仰禆元造臣伏見自
同光元年十月九日先朝收下汴州後至今年四月一
日已前兵革盛興亂離斯極典章幾壊刑政莫施每於
紛擾之間甚有殺傷之苦非惟州縣長吏或濫誅夷直
至鄉里居民互為殘戮挾私怨公者公行白刃將快忿
心怙強恃力者豈聞丹書惟欣得志掠妻女以轉賣刧
財貨以平分如此之流應遍天下伏惟皇帝陛下薦恢
帝載光啓鴻圖伏思自陞下臨御以來皇綱漸正有功
者盡賞有罪者咸誅閫外將清朝中無事今則匭函已
再修整欲具進呈必恐擡出外邊施行已後遠近披訴
受状至多但慮京國諸司囚禁便憂填委則至上虧皇
化有玷國風其次更慮勲貴親賢或關對訟便煩讞議
有礙刑書若今事有臧否即便政移曲直以臣愚見欲
自元年四月二十八日昧爽以前罪無輕重應大辟以下
請一切釋而不問庶得刑清俗泰國富民康咸欽不宰
之功永奉維新之化勅旨喪亂之際不可以法行致理
之初漸宜於刑措蕭希甫官居諫省職本匭函慮黎民
年有讐嫌致法寺愈煩讞議特塞紛争之路請申昧爽
之朝言出忠誠事關理本載許論奏合議施行宜自天
成元年四月二十八日已前罪無輕重一切不問其間
已經勘窮推鞫者須見罪狀其餘即依所奏
裴皥為禮部侍郎天成元年十一月戊辰奏方伯郡守
之任與天朝分理疆土共養黎民委寄非輕古今所重
親人之職莫過於斯伏請起今後諸州刺史經三考方
可替移使能理者盡展所能弊政者自彰其濫優劣既
判黜陟可行則州縣免迎新送故之勞朝廷得惠養除
煩之理太平之道無易於斯勅旨有政聲者就加恩澤
弊政者不限考課替移
劉岳為吏部侍郎天成元年十一月甲戌奏凡在立朝
悉是為臣之貴每蒙進秩咸知報上之忠奉勅命以遷
昇固當感忭降綸言而褒飾或未捧觀將使知寵陟之
繇認訓誥之旨必在各頒官誥令覩制詞處列班以增
光傳子孫而永耀伏請自此凡有除轉登朝官已上召
至閣門宣賜在外則付本州使賜之勅旨朝官素有品
秩不可一例頒宣文班三品已上丞郎給舍諫議武班
大將軍已上宜賜官誥舊例吏部出告身納朱膠紙軸
錢方給朝臣或親舊者隨即給付而官貧不辦者但領
勑牒而已喪亂之後因以為常朝臣多不出告身制下
之後中書但收其制詞編為勅甲本官多不見奬飾之
詞故岳有是奏勑旨不編頒得事體也其後執政相與
謀罷朱膠紙軸之例以為天下吏員無多除拜亦簡官
給膠軸之費歲不過數萬國既賜以爵位而邀其膠紙
之直是巨細不相稱也因奏覆凡中外官除拜並宣賜
官誥然執政之議雖善蓋令其始不科其終何者同光
世至天成初官爵之命止于除授中外正員官其餘試
陶貼號則寵激軍中將較而已自長興已來除授日多
上至軍中卒伍下迨州使鎮戍疇昔書吏之流皆有銀
青言憲之號每歲給賜告身動盈數萬非獨尺紙之費
虚銷財力而又常賜之道難以勸功以臣料終則知執
政圖治之非善也作事謀始凡執政者慎圖之
楊凝式為給事中天成元年十二月庚寅奏舊制臺省
在西京東都置留臺留省及分司官屬請依舊制於西
京置留臺省如本朝東都之制不報
是月庚戌御史臺奏京城坊市士庶工商之家有婢僕
自經投井非理物故者近年已來凡是死亡皆是臺司
左右廵舉勘簡騐施行已久仍恐所差人吏及街市猾
卒同於民家因事邀頡取索臣詢訪故事當司今有舊
京往例凡京城臣庶之家死喪委府縣簡舉軍家委軍
廵商旅委戸部然諸司簡舉後具事繇申臺其間或枉
濫情故臺司訪聞即行舉勘如是文武兩班官吏之家
即是臺司簡舉臣自今已後欲准故事以施行者兼左
右廵使錄到喪葬車輿格例比緣官品等差無官秩之
家過為僣侈供應者固當刑責今則凡是葬儀動逾勅
格但官中祗行簡察在人情各盡孝思徇彼稱家之心
許便送終之禮又難將孝子盡决嚴刑遂以供人例行
書罸以助本司攴費兼緣設此防禁比為權豪違禮厚
葬若貧民薄歛不充無憂替禮書罸兩京即是臺司州
府元無條例者勅旨今後兩班文武及諸司官吏諸道
商旅凡有喪亡即准臺司所奏施行其坊市民庶軍士
之家凡有喪亡及婢僕非理物故依臺司奏委府縣軍
廵同簡舉仍不得縱其吏卒於物故之家妄有邀頡或
恐暑月死柩難停若待申聞簡舉縱無邀頡亦須經時
日今後仰其家喚四隣簡察無他故遂使埋葬具結罪
文狀報官或後别聞枉濫妄有保證官中訪知勘結不
實本戸隣保量事科罪如聞諸道州府坊市死喪取分
廵院簡舉頗致淹停人多流怨亦仰約京城事例處分
所奏喪葬車輿格例今後據品秩之外如庶人喪葬宜
令御史臺差御史一員點簡其賃行人如有違越據所
犯科罪臺司不得書罸徵擾行人交非憲綱事體
曹琛天成中為右拾遺上疏請百寮朔望入閣及五日
内殿起居請許三署寺監輪次轉對奏事從之
李同為左拾遺天成二年正月奏三尺之法天下共之
法一動搖民無所措是知愛育黎庶信及豚魚既禮樂
之中興在刑罸之必中陛下初當治亂合肅化條請處
分天下州使繫囚逐旬咨長史親自引慮使知罪真虛
然後論之以法則獄無冤滯政治和平
李光緯為右拾遺天成二年三月奏自本朝應運以來
陛下登極之後有赤心事主勠力勤王或代著軍功身
已淪沒者乞褒崇官爵延賞子孫庶張開國之榮永保
承家之慶兼内外重臣以下班行請許追封以彰孝道
雖九泉之幽暗亦荷明時庶百辟之忠良同扶聖代
封翹為給事中天成二年四月戊子上言曰臣聞立愛
惟親教民以睦實天朝之重事乃有國之通規是知維
城為固本之資磐石作安宗之計所以興隆鴻業保定
皇家伏惟陛下天祚丕基日新聖德使九功之咸叙致
百度以維貞墜典皆修遺文必舉獨於封建未覩宣行
既尚抑於龍樓宜且遵於麟趾乞命親賢以資夾輔
周知微為吏部員外郎天成二年四月戊子上言竊覩
近勅慮有官吏割剝下人許百姓陳告民之愚下罔認
宸衷或捃摭纖微或受人驅駕事多憑虚適足為亂有
過者固合當辜誣罔者請議刑憲庶或知止免凟風化
從之
李鏻為戸部尚書天成二年六月乙未上言請朝班自
四品以上官各許薦令錄兩人五品六品官許薦簿尉
兩人使廉慎能名者同受爵賞貪婪害物者並坐刑書
各舉所知不蔽賢路奉勅興國之方養民為本衣不可
一歲不製食不可一日不充其或桑柘少而望衣充耒
耜閒而求食足雖千堯萬舜聖知神功不能致也然則
樹疎禽少山廣獸多百川淺則海不深萬姓貧而國不
富富庶之要根源可知故王者深居九重奄有四海不
可家至而日見只在德盛而教尊千載一時古猶今也
李鏻情專奉上務在任人藉官吏當才為國朝布化實
以知人則哲惟帝其難肯舉者可嘉堪舉者可重必須
愛而知其惡憎而知其善内舉不避親外舉不避讐凡
事無私何憂不理李鏻所奏宜即施行其所舉人仍於
官告内顯隸所舉姓名赴任之後臨事可觀或有不公
當累舉主兼三品已上有舊諳行止堪充節度觀察兩
使判官者亦各據才業上聞即當委任庶朝廷立制長
施勸善之恩臣下推公永絶蔽賢之路
符蒙為右拾遺天成二年六月辛丑奏以五日轉對無
獻替之風虚瀆聖聰請罷之
梁文矩為左諫議大夫天成二年七月上言以軍人百
姓服装僣越為費耗之本請下令禁止
鄭韜光為給事中天成二年八月庚辰上言以諸縣力
役人戶多為州使影占或臺省投名惟貧民客戶在縣
應役例有不均之歎且多僥倖之流請議禁止
孔邈為吏部郎中天成二年八月庚辰上言曰臣聞賞
延於世實皇王體國之規立身揚名為人子承家之道
苟推誠於忠孝必懷慶於子孫存沒共瞻君親是望伏
自陛下中興大業念舊錄勲賞賜無時渥恩咸徧尚慮
有奮身為國跡隕魂孤姓名不逹於乾坤骨肉飢寒於
道路不因詔書博訪所在不與申聞伏乞特下外藩如
有身殞王事忠節顯彰軍伍備聞恩澤未及者必令具
錄聞奏如有子孫便委所司齒錄使父母有可依之地
妻孥免無告之心如祗有孤遺亦便令救卹即已往者
知皇恩不棄將來者罄臣節何疑楚師忘寒空憑念問
周文葬骨唯示深仁冀於有道之朝不漏無垠之澤上
先是已行詔命及覽是奏促再行之
姚顗為左散騎常侍天成二年九月上言伏以運當昭
泰時屬豐成金鸞已議於省方綵仗將離於上國沿路
供億固有舊規况聞詔旨丁寕不許分外科率所在藩
侯郡守竭力推忠奉迎頒備於貢輸徵歛或及於黎庶
伏望更加示諭免至煩勞使四海九州遐邇共聞於聖
德千乘萬騎經過不擾於疲民俾諧望幸之心以顯來
蘇之義
王騫為刑部郎中天成二年十月上言請准建中舊勅
文武參官及刺史上後三日舉人自代
十一月吏部侍郎劉岳上言曰伏以有國命官立朝釐
務必資詳諫以集事功竊見諸色詞科多昇通籍向者
先為列藩從事參佐可稱次經三舘職名編修是著方
居華秩始在彤逵近或雖有兩任前銜未歴一司公事
莫申勞績虚謂滯淹未若委以親人俾之及物粗聞善
最然議陟遷免自難於漂流復有名於選仕伏乞特加
搜採廣察單平白身者授以佐僚歴官者處之縣令歲月
俟當於制限班資擢在於朝行理契毓材事惟責實
盧咸雍為起居郎天成二年十二月上言以賊寇宵行
逼脅村舍俾供食宿及當敗露指引行程追禁經時慮
妨農作望頒明勅俾得疎治從之
王□為左拾遺天成三年二月上言曰伏覩州縣百姓
早因危歲小寇連綿舊染成非習性難改逃刑網外作
患民間起晝藏夜出之謀懷念惡堕農之志惟觀得失
但聽災危不慮嚴章當孤美化法緩則潛蔵軍旅法急則
流散藩方條令難加網羅莫及是非同等曲直相參伏
乞顯示軍門無招此輩永去未萌之咎當平不力之民
從之
三月己巳給事中封翹上言曰天地之經隂陽之數莫
不上規帝道旁體物情儻國人偶有其咨嗟則時令必
為之差忒如陛下英明御宇勤儉臨朝推泣辜罪已之
心行解網納隍之道無偏無黨憲章不濫於雷霆克寬
克仁霈澤常均於雨露致君已及於堯舜勃興尋並於
禹湯則合災星退於三移瑞日呈於五色焉有自冬徹
臘啟歲經春隂雲多蔽於長空滯雨頻霑於連日豈是
未臻聖政不降靈休既難喻於玄穹湏更增於隆德伏
乞稍留聖念明下所司俾郊壇祠祭之儀簠簋馨香之
料尤加精潔倍致敬恭罪非劫殺旋令疎放亡殁卿士
希加賻贈農桑藉力之時務蠲大役禽鳥營巢之際禁
斷網羅恭祈十雨五風以卜千秋萬歲詔付所司詳酌
施行
崔居儉為尚書左丞天成三年五月請於西京置分司
官
六月戊子散騎常侍蕭希甫奏以府州官吏不務守官
咸思避事每覩微小刑獄皆以聞奏不惟有紊朝綱實
恐淹延刑獄奉勅昔虞舜以恤刑安萬國賴十六相熙
帝圖漢高以約法定八方致四百年享天禄故法無常
則官有倖刑不濫則民無冤千古同風百王齊致况今
朝廷致理中外同心近者無偏遠者不間慮於聽訟或
有惠姦其頻具奏聞所在不勤决斷則諸道侯伯未至
盡心兩使賓僚亦非稱職蕭希甫位兼三事務贊萬幾
更激藩方共禆庶政自此凡有争訟委隨處官吏據罪
詳斷如事有不可裁斷者則結案聞奏
吕夢舒為諫議大夫天成三年七月上言近制令州使
判官逐司引問獄囚恐屢變其情狀請便案成慮之奉
勅宜依
趙熙為起居郎天成三年八月戊寅上言曰伏自陛下
乘乾之後纉聖以來從諫如流求賢不倦遂令五日之
内一度敷敡百辟之間咸陳管見伏覩武班朝士皆大
國賢臣或繼委藩任或盡知民瘼或久諳師旅深知兵
機或將相子孫或貔貅列士或銜命每推於專對或臨
戎嘗立於殊功藴器業而不敢自陳有籌畫而無繇上
奏方今蒸黎尚困兵革未銷儻一言仰合於天心一事
有資於軍志可禆睿算便致小康抱材能者無愧於朝
廷懷義勇者何慙於休運伏望令兩班更互奏對
崔税為右補闕天成三年八月己亥上言曰昔漢宣帝
纉紹皇圖勤恤民隠慎擇循良之吏分居牧守之權其
有政合廉平惠敷疲瘵小則降璽書而勞問大則錫侯
爵以甄酬欲教化之久行故遷移之不遽伏惟陛下粃
糠大漢回復皇唐整百王隳紊之綱削四紀傷夷之弊
永言致治實在審官刺史縣令有能撫綏不必循拘考
限明加奬激就進階資如有課最漸高始終不易量其
器業擢在朝廷自然有位之人咸思職分無為而治坐
致時雍疏奏不報後為比部員外
閏八月癸卯朔散騎常侍蕭希甫上言曰臣聞天地助
順神理福謙既物性之得宜何靈心之致誤伏惟陛下
自統臨四海勤恤萬方每崇恭儉之風常布仁慈之德
即合隂陽無爽災𤯝不生百榖豐盈五兵息偃今乃川
瀆决溢水旱潛違必恐是調燮有乖祭祀未潔軫吾君
宵旰之慮負陛下覆育之恩臣實痛心誰不抱愧伏乞
特頒明詔下訪有司詢其銷遣之方採彼妖祥之本應
是前皇古帝往哲先賢或有違祠但存舊址在祀典者
咸加嚴飾禀靈通者略盡修崇悉遵虔肅之誠無隳精
祈之懇然後别宣長史側聽庶民稍關疾苦之繇須整
撫循之策冀其昭感仰贊昇平
鄭兟為膳部郎中天成三年九月乙亥奏諸司諸使職
掌人吏乘暖坐帶銀魚席帽輕衣肥馬參雜庭臣尊卑
無别汚染時風請下禁止帝嘉其事促行之中書覆為
不可趙鳳亟言於執政曰此禮誠大不可不切為權吏
所庇竟寝其事
是月丁酉吏部員外郎周知微上言曰竊以唐有天下
垂三百年聖帝明君覽宏綱而御極忠臣賢佐法古道
以贊時兩漢以還歴代罕比雖國有中否之數人無厭
德之言果致陛下紹開中興纉承大業將欲永光帝載
而猶動守典刑伏見州縣官僚被人論訟始行追取未
辨是非稱呼不去其官曹枷鎖已拘於道路所以上無
恥格下絶恭敬有玷盛明實駭觀聽此後凡有官緒可
稱所訟罪名未正伏請秪令監守皆在法司俟曲直銷
分即荷校無憚所貴坐法者知國章有節司刑者表守
律無踰
孔昭序為給事中天成三年九月丁酉上言曰伏見本
朝儀制北省官為近侍之班遂異常參之禮所以百寮
則曰拜蓋云謝食北省官不赴廊飡食於本署故常朝
不拜况今耆舊皆目覩躬行伏望陛下順考古道率由
舊章正立朝之常規遵先王之定制
盧詹為中書舍人天成三年十月上言曰歌稱九德彰
聖哲於一人國啟四門睦臣賓於萬宇伏惟陛下登臨
宸極統御寰區普天之來享來王率土之為臣為子所
以西戎獻欵北國輸誠五谿之蠻獠皆臻百越之梯航
畢至華夷率服聲教遐流竊見外國朝天諸藩到闕多
於便殿引對中外不知既聞來自殊鄉宜使觀於盛事
此後每有四夷入貢伏乞御於正殿列彼羣臣立天仗
於廣廷臨宸軒而端拱庶使邊荒異俗向慕華風亦具
禮樂威儀更顯聲明文物
何澤為吏部郎中天成四年二月上言昨問罪中山近
鎮有飛輓力役之勞乞議蠲減
于嶠為比部郎中知制誥天成四年四月丙午上章以
兩班有老病者咸絶其俸慮玷聖明請各授致仕官仍
加錫賚以符尚齒之化
程遜為主客郎中知制誥天成四年四月丙辰上言曰
臣聞身體髮膚受之父母不敢毁傷所以樂正子春下
堂傷足三月不出而有憂色民間多有割股上聞夭聽
者伏以堯代則共推虞舜孔門則首舉曾參皆以至孝
奉親不聞割股肉療疾或真有懷怙恃之感報劬勞之
恩孝起因心痛忘遺體實行此事自是人子之常情不
合鼔扇聲名希霑卹賚伏惟陛下道齊覆載孝治寰區
漸致昇平全除矯妄乞願明勅徧下諸州更有此色之
人不令舉奏所冀真誠者自彰孝感詐偽者免惑鄉閭
咸歸樸素之風永布雍熙之化
孔莊為司門郎中天成四年五月上言曰臣聞漢宣帝
云與朕共治天下者其惟良二千石乎今國家每擇郡
牧惟賞軍功慮於治民未盡其旨為人求瘼責在參佐
則庶幾近理願留天睠俾慎擇焉
崔憓為左諫議大夫天成四年六月上言曰臣伏見雒
都頃當制葺之初荒凉至甚纔通行逕徧是荆榛此際
配人開耕便許為主或農或圃逾三十年近歲居人漸
多里巷頗隘須增屋室宜正街坊都邑之制度既成華
夏之觀瞻益壯因循未改汚濁增深竊惟舊制宫苑之
側不許停穢惡之物今以菜園相接宗廟祠宇公府民
家穢氣薰蒸甚非蠲潔請議條制俾四方則之
郭正封為考功員外郎天成四年八月癸卯奏中興平
定之初自數十年雜亂編民或為兵士所掠没為奴婢
者既無特勅釐革無復從良遂令骨肉流離有傷王化
勑旨曉喻天下諸軍所掠生口有主識認並勒放歸
是月乙丑左補闕楊途奏明公舉事湏合前規竊見京
城之内尚有南州北州縱市井不可改移城池即宜廢
毁復見郡城舊墻多已摧塌不可使浩壌神京旁通綠
野徘徊壁壘俯近皇居無復因循常宜修葺初光啟末
張全義為河南尹為蔡賊所攻乃於南市一方之地築
壘自固後延於市南又築嘉善坊為南城天復修都之
際元未毁徹途之所奏頗適事宜後為金部員外郎
任贊為左散騎常侍天成四年十月奏於郊天前有犯
重罪合當極法者並令推鞫斷遣無容開啟倖門從之
十一月辛未左諫議大夫崔憓奏請止絶諸道州府不
得進金玉鞍轡龍鳳御衣其奏曰凡在御前皆為法物
供奉所自出自内司豈假外臣而有營造若無禁止漸
為通規一則乖國朝淳厚之風一則冒憲典防閑之制
是月壬辰刑部郎中周知微奏請藩方州郡皆令抄寫
法書每遇詳刑須憑條格既無失入自絶銜冤
王鬱為右庶子天成四年十二月辛酉奏伏自廣明辛
丑之後天祐甲子以來官壊政荒因循未補此蓋諸司
滅喪人吏曹局亡失簿書至令官僚中有不知所掌之
事者伏准文明元年四月十四日勑律令格式為政之
本内外官員退食之暇各宜披覧仍以當司令式書於
廳事之壁俯仰觀瞻使免遺忘虔尋兹制實繫化源請
下内外文武百司如本司闕令式者許就三舘抄六典
内本司所掌名目各粉壁書寫從之
張延雍長興元年為諫議大夫七月奏請百官各遵前
勅及舉行令式中事
八月壬辰朔刑部郎中周知微奏近年關防商賈不憑
司門公驗關禁之設國有舊章請諸司舉行之疏奏不
報
孔崇弼為庫部郎中長興元年九月奏天下州縣長吏
每到任造得公廨什物罷任之時多事已有不係案牘
此後請公廨什物明立文案不許乾沒免致擾人
崔行為給事中長興元年十一月壬戌奏當省給納諸
州銅魚勘問本行令史狀稱内庫每州有銅魚八隻一
隻大七隻小兩隻右五隻左其右銅魚一隻長留在内
留一隻在本州庫逐季中報平安左魚五隻皆鐫次第
字號每新除刺史到任後即差人到當省請領左魚當
司覆奏内庫次第出給左魚一隻當省責領分付到州
集官吏取州庫右魚契合却差人送左魚納省如别除
刺史州司又請次第左魚周而復始臣以州司差人請
魚往來須有煩費請此後新除刺史在京受命或經過
都城者可令自牒當省請左魚齎歸本郡契合然後差
人納省所冀稍免煩勞從之
是月乙丑中書舍人封翹奏切見五日轉對於事太繁
所見或有短長不當空煩聖覽請此後秪於入閣者依
刑法待制官例次對同日比部員外郎知制誥崔稅奏
臣歴觀往代下及近朝旣立綱維必擇師友或取其德
行彰著或取其學術精通待以優崇俾之規益斯亦前
王之急務也伏見陛下須宣典册封立親賢盛禮既陳
普天咸慶諒鴻基之永固豈麟趾以能歌伏願陛下特
詔有司遵行舊制慎求端士博訪碩儒命以王官使同
猶豫雖聰明天縱固不俟於切磋而孝敬日躋亦良由
於輔導臣謬塵近侍無補盛時輙以芻蕘上塵旒扆疏
奏不納
李崇遇為尚舍奉御長興元年十一月辛未奏竊見文
武百官一品已上薨謝者皆有賻贈自四品以下無例
施行請特定事例以表無偏
王延為左補闕長興元年十二月奏一縣之内所管鄉
村而有割屬鎮務者轉為煩擾益困生民請直屬縣司
鎮惟司賊盗從之
吕朋龜為度支員外郎長興二年二月庚戌奏以恩赦
中許追贈追封已及周歲有未沾恩命者乞賜施行勅
旨宜令所司報在朝文武官員及諸道州府當制内有
未霑恩命者令供申文狀到者旋即施行不得停滯
楊途為金部員外郎長興元年三月辛亥奏但是古墓
荒墳不計有主無主請下諸道州府嚴戒鄉閭不得開
發從之
正月甲寅尚書戸部奏當司所管天下合貢方物法長
興元年三月定到七十餘州舊例冬至齊到正仗前點
檢至元日於殿前排列當司引進昨點檢今年正仗前
七十州所貢方物内五十七州正仗前至其餘二十州
自正月至三月方到京師其江陵府所貢胎白魚臣勘
本道進奏官狀稱每年臘月裹造至正仗未堪供進固
難及限猶慮其餘州未曾嚴加告諭不可便議刑名請
行勅命約束如來年正仗前貢物不齊其本州錄事參
軍及勾押官典量定殿罸又棣州合進蘿藦子本州稱
無本色折進價錢絹一匹伏以任土作貢必須産在封
疆本色不供價錢何取兼恐顧兹名目廣有科求其價
絹請停勅旨江陵府胎白魚許於限外供進餘依所奏
閏五月起居郎曹琛奏兩班或請假歸寧或染疾未捐
纔注班簿便住料錢勅旨有禮於君克勤於國為臣所
重自古皆然其或合朝不朝即虧匪懈無病稱病亦屬
自欺儻異下冰須資勿藥臥疾非人情所欲歸寧光孝
治之朝曹琛所奏文武官請歸寧准式假及實卧病者
並許支給本官料錢宜依或有託病不赴朝參故涉曠
怠者慢於事君何以食禄如聞糾奏當責尤違
康澄為大理少卿長興二年六月辛未奏曰陛下御極
以來大稔于此時無水旱歲有豐登所以民去農桑士
思遊惰或機巧以趨利或宴樂以棄時且一夫不耕或
受其飢一婦不織或受其寒者而况鄉閭之内城郭之
中競削錐刀罔知本末或鼓舞於村落或謳歌於市廛
寔繁有徒觸類而長若非禁止漸恐滋彰勅旨皇王之
業寰海為家民不擾而自安事不紊而易治皆修遠大
以固雍熙朕自纉丕圖每勤庶政民有耕耘之樂時無
饑饉之災然猶菲食如初宵衣若舊内則仗前後左右
外則委侯伯子男共削煩苛同除蠧弊康澄所奏機巧
之事游惰之徒所在不無未能全斷令仰諸道長吏詳
此曉示村廵游惰者勸以歸農機巧者戒其越樣此外
或更有不利於民事並可嚴行止絶將使俗無竒伎野
絶閒游為下有勤力之資在上無蕩心之事鄽肆人和
之際何禁謳謠村閭農隙之時無妨歡樂即須辯認姦
惡不得分外搔擾人戸所切者常輕徭薄賦不急歛暴
徵民不勸而自勤財不營而自富况諸侯戮力列校盡
忠皆是腹心總如魚水將期混一永致和平
是月戊寅左散騎常侍鄭韜光奏臣聞春秋傳曰將賞
為之加膳將刑為之撤樂此明君之愛人也伏乞下大
理刑部兩司凡經定罪之時結正之際徧覧格律簡騐
盡舉勑文討尋俾獲罪者甘心受罸者無怨人知法有
畫一之義律無再易之文
盧損為左諫議大夫長興二年十二月上封事三件先
罪犯譴逐歿於遐方者請准南郊赦文竝許歸葬仍還
舊秩處分鳳翔山南已來長吏有兩川界内人戸任還
鄉里願住者即加安撫前任節度使刺史防禦等使請
五日隨例起居並從之
張昭遠為都官員外郎知制誥長興三年正月上疏曰
臣聞諫官進言御史持法實人君之耳目正邦國之紀
綱自本朝以來尤重其任今之選授莫非端良然則彈
奏之間尚未申於才用使諫諍之道或未罄於箴規俾
七人徒歴於清華三院但循於資級考其志業孰測短
長臣請依本朝故實許御史以法冠彈事諫官逐月給
諫紙政事有所不便並許陳聞所冀履班行者不負於
君親有才業者自分於涇渭庶幾舉職免有曠官從之
曹允昇為太常丞長興三年七月奏使府郡牧例以隨
身僕使為中門代判通呈等名目極多皆恃勢誅求不
勝其弊伏請特行止絶如藩侯郡守不解書札請委本
判官代押其職務監臨請差本處衙院官吏庶得漸除
踰濫兼使州奏薦判官多非才行或以賄賂求進今後
奏薦請令本人隨表至京令所司批驗
盧華為刑部員外郎長興四年奏臣竊以欽恤者聖人
之大德畏慎者臣下之小心倘不怠於交修庶自叶於
理道伏遇陛下静符玄化動修至仁八紘無幽枉之人
四海有昇平之望但以人非誘勸事罕專精將欲仰副
憂勤實頼再明條制伏見本朝故事凡内外官司有能
辨雪冤獄活得人命者特書殊考非時命官多難已來
此道漸廢既隳賞典難得公心伏乞明降勑文顯示中
外自此不繫正攝官吏能辨雪冤獄全活人命斷割纔
訖旋具奏聞考較不虚時與超轉如或滯留不具申奏
及虚妄冀希恩澤其所任司長本判官竝請重加殿罸
册府元龜卷四百七十五
