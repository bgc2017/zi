册府元龜卷二百八十六宋王欽若等撰
宗室部
忠第二
後魏高涼王孤平文皇帝之第四子也烈帝顧命迎立
昭成羣臣咸以新有大故宜立長君大人梁蓋等共推
孤孤不肯乃自詣鄴奉迎請身留為質石季龍義而從
之昭成王即位乃分國半部以與之
上谷公紇羅神元皇帝之曾孫也初從道武自孤獨如
賀蘭部與弟建議勸賀訥推道武為主
文安公泥國之疎族也性忠直道武厚遇之元城侯屈
子磨渾少為明元所知元紹之逆也明元潜隠於外磨
渾與叔孫俊詐云明元所在紹使帳下二人隨磨渾往窺
為逆磨渾既得出便縳帳下詣明元斬之帝得磨渾大
喜因為羽翼以勲賜爵長沙公拜尚書
隂平王烈剛武有智略元紹之逆百僚莫敢有聲惟烈
行出外詐附紹募執明元紹信之自延秋門出遂迎立
明元以功進爵隂平王
武遂子拔干遼西公意烈子道武以宗親委之心腹屢
效忠勤明元踐祚賜爵武遂子
順陽王郁桓帝之後也少忠正亢直文成時位殿中尚
書賜爵順陽公文成末乙渾專權郁從順德門入欲誅
渾渾窘怖遂奉獻文臨朝後謀殺渾為渾所誅獻文錄
郁忠正追贈順陽王謚曰簡
南平公目辰桓帝之後也乙渾謀亂目辰與順陽王郁
謀殺之事發逃免獻文傳位以有定策功封宜都王
東陽公丕烈帝之孫也乙渾謀反丕以奏聞詔收渾誅
之孝文時封東陽王
河間公齊烈帝之玄孫也少雄傑魁岸太武征赫連昌
太武馬蹶賊逼帝齊以身蔽捍决死力戰賊乃退帝得
上馬是日微齊帝幾至危殆帝以微服入其城齊固諫
不許乃與數人從帝入城内既覺諸門悉閉帝及齊等
因入其宫中得婦人裙繫之槊上帝乘而上因此得拔
於難齊有力焉賜爵浮陽侯
南安王禎性忠謹孝文徵赴講武引見戒之曰每欽忠
懿思一言展故因講武遠徵赴闕
建中伯志河間王齊之孫為從事中郎孝文南征微服
觀戰所有箭欲犯帝志以身障之帝便得免矢中志目
因此一目喪明以志行恒州事
安樂王長樂子詮為定州刺史及京兆王愉之反詐言
國變在北州鎮咸疑朝廷有釁遣使觀詮動静詮具以
狀告州鎮帖然愉奔信都詮與李平高殖等四面攻燒
愉突門而出尋除侍中兼以告首之功除尚書左僕射
彭城王勰孝文時為中書監侍中除中軍大將軍開府
勰表以一歲國秩職俸親恤以禆軍國詔曰割身存國
理為遠矣但汝以親乃减已助國職俸便停親國二事
聽三分受一孝文不豫勰内侍醫藥外總軍國之務遐
邇肅然人無異議徐謇當世之上醫也先是假還雒陽
及召至勰引之别所泣涕執手而謂之曰君今世元化
至尊氣力危惙願君竭心專思方治若聖體日康令四
海有賴當獲意外之賞不然便有不測之誅非但榮辱
乃存亡由此君其勉之左右見者莫不嗚咽及引入謇
便欲進治勰以孝文神力虛弱惟令以食味消息勰乃
密為壇於汝水之濱依周公故事告天地顯祖請命乞
以身代孝文翊日有瘳後自懸瓠幸鄴勰常侍坐輿輦晝
夜不離於側飲食必嘗之而後手自進御從孝文征沔
北還以功為司徒太子太傅侍中如故俄而蕭實卷將
陳顯逹内寇孝文復親討之詔勰使持節都督中外諸
軍事總攝六師是時孝文不豫勰辭曰臣侍疾無暇六
軍須有所託事不兩興精力又竭更請一王總當軍要
孝文曰治戎侍疾皆憑於汝牽病如此吾深慮不濟安
六軍保社稷者捨汝而誰何容更請人以違心寄宗祏
所賴惟在於汝諸葛孔明霍子孟異姓受託而況汝乎行次
淯陽孝文謂勰曰吾患轉惡汝其努力車駕至馬圈去賊
營數里顯達等出戰諸將大破之勰部分諸軍將攻賊壘
其夜奔退孝文疾甚謂勰曰脩短命也死生大分今吾
氣力危惙當成不濟矣雖敗顯達國家安危在此一舉
社稷所仗惟在汝身霍子孟以異姓受付况汝親賢可
不勉也勰泣曰士於布衣猶為知己盡命况臣託靈先
皇聫暉陛下誠應竭股肱之力加之以忠貞但臣出入
喉膂每跨時要及於寵靈輝赫聞之遐邇復參宰臣機
政畢歸震主之聲見忌必矣此乃周旦遁逃成王疑惑
陛下愛臣便為未盡始終之美非所以惡華捐勢非所
以辭勤請逸正希仰成陛下日鏡之明下念愚臣忘退
之禍孝文久之曰吾尋思汝言理實難奪乃手詔宣武
曰汝第六叔父勰清規懋賞與白雲俱㓗厭榮捨紱以松
竹為心吾少與綢繆提攜道趣每請解朝纓恬真兵壑
吾以長兄之重未忍離逷何容仍屈素業長嬰世網吾
百年之後其聽勰辭蟬捨冕遂其冲挹之性無使成王
之朝飜疑姬旦之聖不亦善乎汝為孝子勿違吾勅及孝文
不起于行宮遏秘喪事獨與右僕射任城王澄出入如
平常視疾進膳可决外奏累日達宛城乃夜進安車於
郡廳事得加歛櫬還載卧輿六軍内外莫有知者遣中
書舍人張儒奉詔徵宣武會駕梓宮至魯陽乃發喪行
服宣武即位勰跪授孝文遺勅數紙咸陽王禧疑勰為
變停在魯陽郡外久之乃入謂勰曰汝非但辛勤亦危
險至極勰恨之對曰兄識高年長故知有夷險彦和握
蛇騎虎不覺艱難禧曰汝恨吾後至耳自孝文不豫勰
常居中親侍醫藥夙夜不離左右至於衣帶罕解亂首
垢面帝患多忿因之以遷怒勰每被誚詈言至厲切威
責近侍動將誅斬勰承顔悉心多所匡濟及孝文昇遐
陳顯達奔遁始爾慮凶問洩漏致有逼迫勰内雖悲慟
外示吉容出入俯仰神貎無異及至魯陽也東宮官属
多疑勰有異志竊懷防懼而勰推誠盡禮卒無纖芥宣
武立頻幸勰第及京兆廣平暴虐不法詔宿衛隊主率
羽林虎賁幽守諸王於其第勰上表切諫宣武不納勰
既無山水之適又絶知己之遊雖對妻子鬱鬱不樂
清河王懌宣武初為尚書僕射時司空高肇以帝舅寵
任既擅威權謀去良宗屢譛懌及京兆王愉等愉不勝
其忿怒遂舉逆冀州肇因愉之逆又構殺彭城王勰懌
恐不免肇又錄囚徒以立私惠懌因侍宴酒酣乃謂肇
曰天子兄弟詎有幾而炎炎不息昔王莽頭禿亦藉渭
陽之資遂簒漢室今君曲形見矣恐復終成亂階又言
於宣武曰臣聞惟器與名不可以假人是故季氏旅泰
宣尼以為深譏仲叔軒懸丘明以為至誡諒以天尊地
卑君臣道别宜杜漸防微無相僣越至减膳錄囚人君
之事今乃司徒行之詎是人臣之義且陛下修政教解獄
訟則時雨可降玉燭自和何使明君失之於上奸臣竊
之於下長亂之基於此在矣宣武笑不應後靈太后委
以朝政懌竭力佐輔以天下為己任領軍元乂太后之
妹夫懌裁之以法為乂所疾乂黨人通直郎宗凖愛希乂旨
告懌謀反禁懌門下訊問左右及朝貴分明得雪懌以
忠而獲謗乃鳩集昔忠烈之士為顯忠錄二十卷以見
意焉
陽平王新成長子頥為懷朔大將軍都督後除朔州刺
史及恒州刺史穆泰謀反遣使推頥為主頥密以狀聞
泰等伏誅帝甚嘉之
冀州刺史元麗子顯和為徐州安東府長史刺史元法
僧叛顯和與戰被擒執手命與連坐顯和曰顯和與阿
翁同源别𣲖皆是盤石之宗一朝以地外叛若遇董狐
能無慙德遂不肯坐法僧猶欲慰喻顯和曰乃可死作
惡鬼不能生為叛臣及將殺之神色自若建義初贈泰
州刺史
彭城王勰子劭善武藝少有氣節孝明初梁武遣將犯
邊劭上表曰偽豎遊魂闚覦邊境勞兵兼時日有千金
之費臣仰藉先資紹饗厚秩思以埃塵用裨山海臣國
封徐州去軍差近謹奉粟九千斛資絹六百匹國吏二
百人以充軍用靈太后嘉其至意而不許之起家為宗
正少卿
中山獻武王子熙延昌中出為湘州刺史聞劉騰元乂
隔絶二宮矯詔殺清河王懌熙乃起兵上表云元乂悖
逆如此孰可忍之臣忝籍枝萼思盡力命碎首屠肝甘
之若薺今輙舉義兵實甲八萬大徒既進文武争先與
并州刺史陽城王徽恒州刺史廣陽王淵徐州刺史齊
王蕭寶寅等俱發庶仰憑祖宗之靈俯罄義夫之命掃
剪兇醜更清京邑臣親總三軍星邁赴難置兵温城伏
聽天旨熙兵起甫十日為其長史柳元章等所執遇害
靈太后反正贈使持節都督冀定瀛相幽五州諸軍事
大將軍太尉公諡曰文莊王
臨淮王昌弟孚為尚書右丞靈太后臨朝宦者干政孚乃
總括古今名妃賢后凡為四卷奏之遷冀州刺史為葛榮
所執榮平還除冀州刺史元顥入雒授孚東道行臺彭城
郡王孚封顥逆書送朝廷天子嘉之顥平封孚萬年鄉男
東阿侯忻之清河王紹之孫性粗武有力孝莊帝之圖
爾朱榮元天穆也忻之密啓臨事之日乞得侍立手斬
二人及榮之死百寮入賀忻之獨蒙勞問
青州刺史暹為南兖州刺史元顥入雒暹據州不屈
莊帝還宫封汝陽王
北齊趙郡王琛高祖之弟也少時便弓馬有志氣高祖
既匡天下中興初授琛散騎常侍鎮西將軍既居禁衞
恭勤慎密率先左右
彭城景思王浟為太師錄尚書自武成帝車駕廵幸浟
常留鄴河清三年二月羣盗田(姓也)子禮等數十人謀劫
浟為主詐稱使者徑向浟第至内室稱勅牽浟上馬臨
以白刃欲引向南殿浟大呼不從遂遇害朝野痛惜焉
任城王湝為瀛州刺史後主奔鄴加湝大丞相及安
德王加尊號於晉陽使劉子昂修啓於湝至尊出奔宗
廟既重羣公勸迫權主號令事寧終歸叔父湝曰我人
臣何容受此啟執子昂送鄴帝至濟州禪位湝啓竟不
逹湝與廣寧王孝珩於冀州召募得四萬餘人拒周軍
周齊王憲來伐先遣送書并赦詔湝並沉諸并戰敗湝
孝珩俱被擒憲曰任城王何苦至此湝曰下官神武帝
子兄弟十五人幸而獨存逄宗社顛覆今日得死無愧
墳陵憲壯之歸其妻子將至鄴城湝馬上大哭自投于
地流血滿面至長安尋與後主同死妃盧氏賜斛斯徵
蓬首垢面長齋不言笑徵放之乃為尼
廣寧王孝珩文襄第二子也承光(後主年號)即位以孝珩為
太宰與呼延族莫多婁敬顯尉相願同謀期正月五日
孝珩於千秋門斬高阿那肱相願在内以禁兵應之族與
敬顯自遊豫園勒兵出既而阿那肱從别宅取便路入
宮事不果乃求出拒西軍謂阿那肱韓長鸞陳德信等
云朝廷不賜遣擊賊豈不畏孝珩反耶孝珩破宇文邕
遂至長安反時何與國家事以今日之急猶作如此猜疑
高韓恐其變出孝珩為滄州刺史至州以五千人會任
城王於信都共為興復之計周齊王憲來伐兵弱不能
敵怒曰繇高阿肱小人吾道窮矣齊叛臣乞扶令和矟
刺孝珩墜馬奴白澤以身扞之孝珩傷劇遂見虜齊王憲問
齊亡所由孝珩自陳國難辭淚俱下俯仰有節憲為之改容
親為洗瘡傅藥禮遇甚厚孝珩獨歎曰嗣君無獨見之
明宰相非柱石之寄恨不得握兵符受廟筭展我心力
耳至長安依例授開府縣侯周武帝在雲陽宴齊君臣
自彈胡琵琶命孝珩吹笛辭曰亡國之音不足聽也固
命之舉笛裁至口淚下嗚咽武帝乃止
范陽王紹義文宣第三子也後主奔鄴以紹義為尚書
令定州刺史周武帝尅并州以封輔相為北朔州總管
此地齊之重鎮諸勇士多聚焉前卒長趙穆司馬王當
萬等謀執輔相迎任城王於瀛州事不果迎紹義至馬
邑輔相及其属韓阿各奴等數十人皆齊叛臣自肆州
以北城戍二百八十餘盡從輔相及紹義至皆反焉紹
義與靈州刺史袁洪猛引兵南出欲取并州新興而肆州
已為周守前隊二儀同以所部降周周兵擊顯州執刺
史陸瓊又攻䧟諸城紹義還保北朔周將宇文神舉軍
逼馬邑紹義遣杜明達拒之兵大敗紹義曰有死而已
不能降人遂奔突厥衆三千家令之曰欲還者任意於
是哭拜别者大半
襄城王亮值後主敗奔鄴亮從焉遷兼太尉太傅周師
入鄴亮於啓夏門拒守諸軍皆不戰而敗周軍於諸城
門皆入亮軍方退走亮入太廟行馬内慟哭拜辭然後為
周軍所執
安德王延宗後主平陽之敗後主將奔晉陽延宗言大
家但在營莫動以兵馬付臣臣能破之帝不納及至并
州又聞周軍已入&KR0146;鼠谷乃以延宗為相國并州刺史
總山西兵事謂曰并州阿兄自取兒今去也延宗曰陛下
為社稷莫動臣為陛下出死力戰駱提婆曰至尊計已
成王不得輒沮後主竟奔鄴
後周邵惠公顥德皇帝與衛可孤戰於武川臨陣墜馬
顥奔救擊殺數十人賊衆披靡德皇帝(太祖父也)乃得上馬
引去顥遂戰沒保定初追贈太師
趙王招率奴從高祖東征東夏底定招出就國宣帝不
豫徵招及陳越代滕五王赴闕比招等至而帝已崩隋文帝
輔政加招等殊禮入朝不趨劍履上殿隋文帝將遷周鼎
招密欲圖之以扶社稷乃邀隋文帝至第飲於寢室招子
員貫及妃弟魯封所親人史胄皆先在左右佩刀而立
又藏兵刃於帷席之間後院亦伏壯士文帝從者多在
閣外惟楊弘元胄胄弟威及陶徹坐於戶側招屢以佩刀割
瓜㗖隋文隋文未之疑也元胄覺變扣刀而入招乃以大
觴親飲胄酒又命胄向厨取漿胄不為之動滕王逌後
至隋文降階迎之胄因得耳語曰形勢大異公宜速出隋
文共逌就坐須臾辭出後事覺䧟以謀反誅招及其子
弟
齊王憲太祖第五子高祖之世為晉國公護所委任天
和已後護欲有所陳多令憲聞奏其間或有可否憲慮主
相嫌隙每曲而暢之高祖亦悉此心故護誅憲得無患
開府裴文舉憲之侍讀高祖常御内殿引見之謂曰晉
公不臣之迹朝野所知朕所以泣而誅者安國家利百
姓耳昔魏末不綱太祖佐輔元氏有周受命晉公復執
威權積習生常便謂法應須爾豈有三十年天子而可為
人所制乎且近代以來又有一弊暫經隸属便即禮若
君臣此乃亂代之權宜非經國之治術詩云夙夜匪懈
以事一人一人者止據天子爾雖陪侍齊公不得即同
臣主且太祖十子寧可盡為天子卿宜規以正道勸以
義方輯睦我君臣協和我骨肉無令兄弟自致嫌疑文
舉拜謝而出歸以白憲憲指心撫几曰吾之宿心公寧
不悉但當盡忠竭節耳知復何言高祖將欲東討獨與
内史王誼謀之餘人莫知後以諸弟才略無出於憲右
遂告之憲即贊成其事及大軍將出憲表上私財以助
軍食曰臣聞撫機適運理藉時來兼弱攻昧事資權道
伏惟陛下繼明作聖闡業宏風思順天心用恢武略方
使長蛇外剪宇宙大同軍民内向車書混一竊以龍旗
雷動天網雲布芻粟糧餼或須周給昔邊隅未静卜式
願上家財江湖不澄衛茲請獻私粟臣雖不敏敢忘景
行謹上金寶等一十六件少助軍資詔不納而以憲表
示公卿曰人臣當如此朕但貴其心耳寧須物乎乃詔
憲率衆二萬為前軍趣黎陽高祖親圍河隂未克憲攻
拔武濟進圍雒口收其東西二城以高祖疾班師是歲
初置上柱國官以憲為之
襲安化縣公孝伯其生與武帝同日又與武帝同學帝
即位引置左右孝伯盡心竭力無所廻避至於時政得
失外間細事皆奏聞宣帝即位授小冢宰帝忌齊王憲
意欲除之謂孝伯曰公能圖之當以其官位相授孝伯
叩頭曰齊王戚近功高棟梁所寄臣若順旨則臣為不
忠陛下非孝子也帝因疎之
隋觀德王雄高祖族子也周大象中進爵邢國公高祖
為丞相雍州牧畢王賢謀作難雄時為别駕知其謀以
告高祖賢伏誅
河間王弘高祖從祖弟高祖為丞相常置左右委心腹
高祖詣周趙王宅將及於難弘時立於戶外以衛高祖
唐宋王成器睿宗長子景雲二年以晉州刺史蕭志忠
為秘書監同州刺史崔湜為中書侍郎時太平公主謂
成器曰待崔湜蕭志忠到當輔政廢太子以爾代之成
器馳告皇太子太子與成器奏之故令停湜等官
舒王誼本代宗子昭靖太子邈之子德宗命為己子建
中四年涇原兵亂誼奉德宗出幸奉天賊之攻城誼晝
夜傳詔慰勞諸軍不解𢃄者月餘
後唐贈太保從璟明宗長子明宗在魏府為軍士所逼
莊宗詔從璟謂曰爾父於國有大功忠孝之心朕自明
信今為亂兵所劫爾宜自去宣朕旨無令有疑從璟行
至中途為元行欽所制復與歸雒下莊宗改其名名為
繼璟以為己子命再往從璟固執不行願死於御前以
明丹赤從莊宗赴汴州明宗之親舊多策馬而去左右
或勸從璟令自脱終無行意尋為元行欽所殺天成初
贈太保
册府元龜卷二百八十六
