冊府元龜卷五百七十三宋王欽若等撰
掌禮部
奏議
夫禮者因人之情而為之節文以為人防也故王者必
斟酌前典講求遺範順時施宜有所損益故曰三王異
代不相襲禮若夫改正朔易服色建廟社以脩祭法卜
郊兆以定神位崇徽號以謹制度稽舊章而興禮樂廵
幸以展義封禪以告成負扆而朝諸侯拆爼而宴羣后
升䧏上下之數周旋裼襲之制斯固從大夫之後参外
庭之議者皆得以考其質文参其隆殺取稽古之理叶
隨時之義然後奏之於天子者矣漢氏而下咸可徵焉
觀其揚㩁故實援述經義極討論之致究質文之辯非
多聞彊識之士疇足以稱之哉
漢賈誼文帝時為大中大夫以為漢承秦之敗俗廢禮
義損廉耻今其甚者殺父兄盗者取廟噐而大臣特以
簿書不報期會為故(特但也言公卿但以文案簿書報答為事也)至於風俗
流溢恬而不怪(恬安也謂心以為安)以為是適然耳(言正當如此非失道也)
夫移風易俗使天下回心而鄉道(鄉讀曰嚮)類非俗吏之所
能為也夫立君臣等上下使綱紀有序六親和睦(六親謂父)
(子從父昆弟從祖昆弟曾祖昆弟族昆弟也)此非天之所為人之所設也人
之所設不為不立不脩則壊(為作也)漢興至今二十餘年宜
定制度興禮樂然後諸侯軌道百姓素樸獄訟衰息(軌道)
(言尊道猶車行之依軌轍也)廼草具其儀(草謂草創也立其事也)天子說焉而
大臣綘灌之属害之故其儀遂寝(綘謂綘侯周勃也灌謂灌嬰也)
王吉宣帝時為諫大夫上疏言欲治之主不世出(言時時一)
(出而難常遇)公卿幸得遭遇其時未有建萬世之長策舉明
主于三代之隆者也其務在于簿書斷獄訟而已此非
太平之基也今俗吏所以牧民者非有禮義科指可世
世通行者也以意穿鑿各取一切(苟順一時非正道)是以詐偽
萌生刑罰無極質樸日消恩愛寝薄(寝古浸字漸也)孔子曰安
上治民莫善於禮非空言也願與大臣延及儒生述舊
禮明王制驅一世之民躋之仁夀之域(言以仁道治之皆得其性則夀)
(考也域界也)則俗何以不若成康何以不若高宗(成康周之二王太平)
(之時也高宗殷王武宗享國五十九年故曰夀之者也)帝不納其言吉以病去
貢禹元帝時為御史大夫初高祖時令諸侯王都皆立
太上皇廟至惠帝尊高帝廟為太祖廟景帝尊孝文廟
為太宗廟行所嘗幸郡國各立太祖太宗廟至宣帝本始
三年復尊孝武廟為世宗廟行所廵狩亦立焉凡祖宗
廟在郡國六十八合百六十七所(六十八者郡國之類也百六十七所宗廟)
(之數者也)而京師自高祖下至宣帝與太上皇悼皇考各自居
陵旁立廟(悼皇考者宣帝之父)并為百七十六又園中各有寝廟
便殿(便殿者非正大之處寝者陵上正殿若平生露寝矣便殿者寝之别殿耳)日祭於寝月
祭於廟時祭於便殿寝日四上食廟歲二十五祠(漢儀注宗)
(廟一歲十二祠五月嘗麥六月七月三伏立秋貙婁又嘗粢八月先夕饋飱皆一太牢酎祭用九太牢十月嘗)
(稻又飲蒸二太牢十月嘗十二月臘二太牢又每月一太牢如閏加一祠與此上十二為二十五祠)便殿
歲四祠又月一游衣冠而昭靈后武哀王昭哀后孝文
太后孝昭太后衞思后戾太子戾后各有寝園與諸帝
合凡三十所一歲祠上食二萬四千四百五十五用衞
士四萬五千一百二十九人祝宰樂人萬二千一百四
十七人養儀牲卒不在數中至是禹奏言古者天子七
廟今孝惠孝景廟皆親盡宜毁及郡國廟不應古禮宜正定
天子是其議未及施行而禹卒
韋玄成為丞相永光四年詔曰朕聞明王之御世也遭
時為法因事制宜往者天下初定遠方未賓因嘗所親
以立宗廟(親謂親臨幸處也)蓋建威銷萌一民之至權也今頼
天之靈宗廟之福四方同軌蠻貊貢職久遵而不定令
䟽遠卑賤共承尊祀(共字讀曰恭)殆非皇天祖宗之意朕甚
懼焉傳不云乎吾不與祭如不祭其與將軍列侯中二
千石諸大夫博士議丞相玄成御史大夫鄭弘太子太
傅嚴彭祖少府歐陽地餘諫大夫尹更始等七十人皆
曰臣聞祭非自外至者也繇中出生於心也(繇讀與由同)故
惟聖人為能饗親立廟京師之居躬親承事四海之内
各以其職來助祭尊親之大義五帝三王所共不易之
道也詩云有來雍雍至止肅肅相維辟公天子穆穆(周頌)
(雍篇禘太祖之詩也)春秋之義父不祭於支庶之宅君不祭於臣
僕之家王不祭於下士諸侯臣等愚以為宗廟在郡國
宜無脩臣請勿復脩奏可因罷昭靈后武哀王昭哀后衞
思后戾太子戾后園皆不奉祠裁置吏卒守焉罷郡國
廟後月餘復下詔曰蓋聞明王制禮立親廟四祖宗之
廟萬世不毁所以明尊祖敬宗著親親也朕獲承祖宗
之重惟太禮未備戰栗恐懼不敢自顓(顓專同)其與將軍
列侯中二千石二千石諸大夫博士議玄成等四十四
人奏議曰禮王者始受命諸侯始封之君皆為太祖以
下五廟而迭毁毁廟之主藏乎太祖五年而再殷祭言
一禘一祫也(殷大也禘諦也一一祭之也祫合也禘音大系切祫音洽)祫祭者毁廟
與未毁廟之主皆合食于太祖父為昭子為穆孫復為昭
古之正禮也祭義曰王者禘其祖自出以其祖配之而
立四廟言始受命而王祭天以其祖配而不為立廟親
盡也立親廟四親親也親盡而迭毁親䟽之殺示有終
也(殺斬䧏也殺所列切)周之所以七廟者以后稷始封文王武王
受命而王是以三廟不毁與親廟四而七非有后稷始
封文武受命之功者皆當親盡而毁成王成二聖之業
制禮作樂功德茂盛廟猶不世以行為謚而已(謂之成王是則)
(以行表謚也)禮廟在大門之内不敢遠親也(遠難也音于萬切)臣愚
以為高帝受命定天下宜為帝者太祖之廟世世不毁
承後屬盡者宜毁今宗廟異處昭穆不序宜入就太祖
廟而序昭穆如禮太上皇孝惠孝文孝景廟皆親盡宜
毁皇考廟親未盡如故(悼皇考于元帝祖也)大司馬車騎將軍許
嘉等二十九人以為孝文皇帝除誹謗去肉刑躬節儉
不受獻罪人不孥不私其利(重罪之人不及妻子是不私其利也)出美人重絶
人類賓賜長老牧恤孤獨德厚侔天地利澤施四海宜
為帝者太宗之廟廷尉忠以為孝武皇帝改正朔易服
色攘四夷宜為世宗之廟諫大夫更始等十八人以為
皇考廟上序于昭穆非正禮宜毁于是上重其事依違
者一年乃下詔曰蓋聞王者祖有功而宗有德尊尊之
大義也存親廟四親親之至恩也高皇帝為天下誅暴
除亂受命而帝功莫大焉孝文皇帝國為列王諸呂作
亂海内搖動然羣后黎庶靡不一意北面而歸心猶謙
辭固譲而后即位削亂秦之迹興三代之風是以百姓
晏然咸獲嘉福莫盛焉高皇帝為漢太祖孝文皇帝為
太宗世世承祀傳之無窮朕甚樂之孝宣皇帝乃為孝
昭皇帝後於義一體(一體謂俱為昭也禮祖與孫俱為昭帝之于昭帝為從孫故云于義)
(一體)孝景皇帝廟及皇考廟皆親盡其正禮儀玄成等奏
曰祖宗之廟世世不毁繼祖以下五廟而迭毁今高皇
帝為太祖孝文皇帝為太宗孝景皇帝為昭孝武皇帝
為穆孝昭皇帝與孝宣皇帝俱為昭皇考廟親未盡太
上孝惠廟皆親盡宜毁太上廟主宜瘞園孝惠皇帝為
穆主遷於太祖廟寝園皆無復脩奏可議者又以為清
廟之詩交神之禮無不清静(清廟周頌祀文王之詩其詩云於穆清廟肅雍顯相)
(又曰對越在廟天駿奔走在)今衣冠出游有車騎之重風雨之氣非所
謂清靜也祭不欲數數則瀆瀆則不敬宜復古禮四時
祭於廟諸寝園日月間祀皆可勿復脩(間音工莧切)上亦不
改也明年玄成復言古者制禮别尊卑貴賤國君之母
非適不得配食則薦於寝(適讀曰嫡)身沒而已陛下躬至孝
承天心建祖宗定迭毁序昭穆大禮既定孝文太后孝昭
太后寝祠園宜如禮勿復脩奏可
匡衡為丞相元帝寝疾夢祖宗譴罷郡國廟上少弟楚
孝王亦夢焉帝詔問衡議欲復之衡深言不可帝疾久
不平衡惶恐禱高祖孝文孝武廟曰嗣皇孫皇帝共承
洪業夙夜不敢康寕思育休烈以章祖宗之盛功故動
作接神必因古聖之經往者有司以為前因所幸而立
廟將以繫海内之心非為尊祖嚴親也今頼宗廟之靈
六合之内莫不附親廟宜一居京師天子親奉郡國廟
可止母脩皇帝祗肅舊禮尊重神明即告于宗祖而不
敢失(不敢失禮)今皇帝有疾不豫廼夢祖宗見戒以廟楚王
夢亦有其序皇帝悼懼即詔臣衡復脩立謹按上世帝
王承祖禰之大義皆不敢不自親郡國吏卑賤不可使
獨承又承祀之義以民為本間者歲數不登百姓困乏
郡國廟無以脩立禮凶年則歲事不舉以祖禰之意為
不樂是以不敢復如誠非禮義之中違祖宗之心咎盡
在臣衡當受其殃大被其疾隊(隊讀曰墜)在溝瀆之中皇帝
至孝肅慎宜蒙祐福惟高皇帝孝文皇帝孝武皇帝省
察右饗皇帝之孝開賜皇帝眉夀亡疆令所疾日瘳平
復反常永保宗廟天下幸甚又告謝毁廟曰往者大臣
以為在昔帝王承祖宗之休典取象於天地天序五行
人親五属(五属謂同族之五服斬衰齊衰大功小功緦麻也)天子奉天故率其
意而尊其制是以禘嘗之序靡有過五受命之君躬接
于天萬世不堕繼烈以下五廟而遷(墮毁也音火規切)上陳太
祖間歲而祫其道應天故福禄永終太上皇非受命而
属盡義則當遷又以為孝莫大於嚴父故父之所尊子
不敢不承父之所異子不敢同禮父子不得為母信為
後則於子祭於孫止(不得信尊其母也公子去其所而為太宗後尚得私祭其母為孫即)
(止不得祭公子母也明繼祖不復顧其私祖母也信讀曰申)尊祖嚴父之義也寝日
四上食園廟間祠皆可亡脩皇帝思慕悼懼未敢盡從
惟念高皇帝聖德茂盛受命溥將欽若稽古承順天心
(溥廣也將大也欽敬也若善也稽考也商頌烈祖之篇堯曰我受命溥將虞書堯典曰欽若昊天又曰若稽古帝)
(故衡總引之)子孫本支陳錫亡疆(詩大雅文王之篇曰陳錫哉周侯文王孫子文王孫)
(子本支百世陳敷也哉始也本本宗也支支子也言子孫承受敷錫初始之福故得永久無窮竟也)誠以
為遷廟合祭久長之策高帝之意廼敢不聽即以令日
(令善也謂吉日也)遷太上孝惠廟孝文太后孝昭太后寝將以
昭祖宗之德順天人之序定亡窮之業今皇帝未受此
福乃有不能共職之疾(共讀曰恭)皇帝願復脩立承祀臣衡
等咸以為禮不得(于禮不合)如不合高皇帝孝惠皇帝孝文
皇帝孝武皇帝孝昭皇帝孝宣皇帝太上皇孝文太后
孝昭太后之意罪盡在臣衡等當受其咎今皇帝尚未
平詔中朝臣具復毁廟之文臣衡中朝臣咸復以為天
子之祀義有所斷禮有所承違統背制不可以奉先祖
皇天不祐鬼神不饗六藝所載皆言不當無所依緣以
作其文事如失措罪乃在臣衡深受其殃皇帝宜厚蒙
其福祉嘉氣日興疾病平復永保宗廟與天亡極羣生
百神有所歸息諸廟皆同文久之上疾連年遂盡復諸
所罷寝廟園皆脩祀如故初上定迭毁禮獨尊孝文廟
為太宗而孝武廟親未盡故未毁上於是廼復申明之
曰孝宣皇帝尊孝武廟曰世宗損益之禮不敢有與焉
(與讀曰預下同)他皆如舊制唯郡國廟遂廢成帝即位衡奏言
前以上體不平故復諸所罷祠卒不蒙福按衞思后戾
太子戾后園親未盡孝惠孝景廟親盡宜毁及太上孝
文孝昭太后昭靈后昭哀后武哀王祠請悉罷勿奉奏
可衡又與御史大夫張譚奏言帝王之事莫大乎承天
之序承天之序莫重於郊祀故聖王盡心極慮以建制祭天
於南郊就陽之義也瘞地於北郊即隂之象也(祭地曰瘞薶)
天之於天子也因其所都而各饗焉往者孝武皇帝居
甘泉宫即於雲陽立泰畤祭於宫南今帝幸長安郊見
皇天及北之太隂祠后土及東之少陽事與古制殊又
至雲陽谿谷中阨狹且百里汾隂則渡大川有風波舟
楫之危皆非聖主所宜數乘郡縣治道共張吏民困苦
(共音居用切張讀曰帳)百官煩費勞所保之民(保飬也)行危險之地
難以奉神靈而祈福祐殆未合於承天子民之意昔者
周文武郊於豐鄗成王郊於雒邑由此觀之天隨王者
所居而饗之可見也甘泉秦畤河東后土之祠宜可徙
置長安合于古帝王願與羣臣議定奏可大司馬車騎
將軍許嘉等八人以為所從來久遠宜如故右將軍王
商博士師丹議郎翟方進等五十人以為禮記曰燔柴
于太壇祭天也瘞薶於太折祭地也(太折為于壇所析地為方澤之形也)
兆於南郊所以定天位也祭地於大折在北郊就隂
位也郊處合在聖王所都之南北書越三日丁巳用
牲于郊牛二周公加牲告徙新邑定郊禮於雒明王
聖主事天明事地察天地明察神明章矣天地以王
者為主故聖王制祭天地之禮必于國郊長安聖主
之居皇天所觀視也甘泉河東之祠非神靈所饗宜
徙就正陽太隂之處違俗復古循聖制定天位如禮
便於是衡譚奏議曰陛下聖德聰明上通(聰與怱同)承天之
大典覽羣下使各悉心盡慮議郊祀之處天下幸甚臣
聞廣謀從衆則合于天心故洪範曰三人占則從二人
言言少從多之議也論當往古宜于萬民則依而從之
違道寡與則廢而不行今議者五十八人其五十人言
當徙之義皆著于經傳同于上世便于吏民八人不按
經藝考古制而以為不宜無法之議難以定吉凶太誓
曰正稽古立功立事可以永年丕天之大律詩曰毋曰
高高在上陟䧏厥士日監在兹言天之日監王者之處
也又曰廼眷西顧此維予宅言天以文王之都為居也
宜如長安定南北郊為萬世基天子從之既定衡言甘
泉泰畤紫壇八觚宣通象八方五帝壇周環其下又有
羣神之壇以尚書禋六宗望山川徧羣神之義紫壇有
文章采鏤黼黻之飾及玉女樂(漢書儀云祭天用綵綺席六重用玉几飾噐凡)
(七十女樂即使童男女俱歌也)石壇僊人祠瘞鸞路騂駒寓龍馬不能
得其象於古臣聞郊柴壇饗帝之義掃地而祭上質也
歌大吕舞雲門以祀天神歌大簇舞咸池以祀地祗其
牲用犢其席蒿稭(音革)其噐陶匏皆因天地之性貴誠上
質不敢脩其文也以為神祗功德至大雖脩精微而備
庶物猶不足以報功惟至誠為可故上質不飾以章天
德紫壇偽飾女樂鸞路騂駒龍馬石壇之属宜皆勿脩
衡又言王者各以其禮制事天地非因異世所立而繼
之今郊雍鄜密上下畤本秦侯各以其意所立非禮也(秦文)
(公宣公所立)漢興之初儀制未及定即且因秦故祠立北畤
今既稽古建定天地之大禮郊見上帝青赤白黃黑五
方之帝皆畢陳各有位饌祭祀備具諸侯所妄造王者
不當長遵北畤未定時之所立不宜復脩天子皆從焉
及陳寳祠由是皆罷
平當成帝時為博士時謁者常山王禹世受河間樂能
說其意其弟子宋曅等上書言之(曅音于折切)下大夫博士
等議當以為漢承秦滅道之後頼先帝聖德博受兼聽
脩廢官立大學河間獻王聘求幽隠脩興雅樂以助時
化時大儒公孫弘董仲舒等皆以為音中正雅立之大
樂春秋鄉射作於學官希闊不講(講謂論習)故自公卿大夫
觀聽者但聞鏗鎗不曉其意而欲以風諭衆庶其道無
由(風化也)是以行之百有餘年德化至今未成曅等守習
孤學大指歸於興助教化衰微之學興廢在人宜領属
雅樂以繼絶表微(表顯也)孔子曰人能弘道非道弘人河
間區區小國籓臣(區區小貌)以好學脩古能有所存(存意于禮樂)
民到于今稱之况於聖主廣被之資(被猶覆也)脩起舊文放
鄭近雅述而不作信而好古于以風示海内揚名後世
誠非小功小美也事下公卿以為久遠難分明當議復
寝
劉向成帝時為中壘校尉揵為郡於水濱得古磬十六
枚(濱水涯也)議者以為善祥向因是說上宜興辟雍設庠序
陳禮樂隆雅頌之聲盛揖譲之容以風化天下如此而
不治者未之有也或曰不能具禮(或曰者劉向設為難者之言而后答釋也)
禮以養人為本如有過差是過而養人也(過差謂失錯也)刑罰
之過或至死傷今之刑非臯陶之法也而有司請定法
削則削筆則筆(削者謂有所削去以刀削簡牘也筆者謂有所增益以筆就而書也)救時
務也至於禮樂則曰不敢是敢於殺人不敢於養人也
為其爼豆管絃之間小不備因是絶而不為是去小不
備而就大不備惑莫甚焉(大不備者事之虧失莫甚于此)夫教化之比
於刑法刑法輕是舍所重而急所輕也(舍廢也)且教化所
恃以為治也刑法所以助治也今廢所恃而獨立其所
助非所以致太平也自京師有誖逆不順之子孫(誖乖也音)
(布内切)至於䧟大辟受刑戮者不絶繇不習五常之道也
(繇與由同五常仁義禮智信人性所常行之也)夫承千載之衰周繼暴秦之餘
弊民漸漬惡俗貪饕險詖不閑義禮(貪甚曰饕言行險曰詖饕音土高切)
(詖音彼義切)不示以大化而獨敺以刑罰終已不改(敺與驅同)故
曰道之以禮樂而民和睦(孝經注孔子之言也)初叔孫通將制定
禮儀見非於齊魯之士然卒為漢儒宗業垂后嗣斯成
法也成帝以向言下公卿議會向病卒丞相大司空奏
請立辟雍案行長安城南營表未立而哀帝即位乃止
師丹為大司空哀帝即位成帝母稱太皇太后成帝趙
皇后稱皇太后而上祖母傳太后與母丁后皆在國邸
自以定陶共王為稱高昌侯董宏上書言秦莊襄王母
本夏侯氏而為華陽夫人所子(莊襄王始皇之父也華陽夫人孝文王之夫人)
(也子謂養以為子也)及即位後俱稱太后宜立定陶共王后為皇
太后事下有司時丹以左將軍與大司馬王莽共劾奏
宏知皇太后至尊之號天下一統而稱引亡秦以為比
喻詿誤聖朝非所宜言大不道上新立謙讓納用莽丹
言免宏為庶人傅太后大怒要上欲必稱尊號上於是
追尊定陶共王為共皇帝尊傅太后為共皇太后丁后
為共皇后郎中令冷褒黃門郎叚猶等復奏言(冷音零)定
陶共皇太后共皇后皆不宜復引定陶籓國之名以
冠大號車馬衣服宜皆稱皇之意(皇者至尊之號其服御宜皆副稱之也稱)
(音尺孕切)置二千石以下各共其職(謂詹事太僕少府等衆官也)又宜為
共皇立廟京師帝復下其議有司皆以為宜如褒猶言
丹議獨曰聖王制禮取法於天地故尊卑之禮明則人
倫之序正人倫之序正則乾坤得其位而隂陽順其節
人主與萬民俱蒙福祐尊卑者所以正天地之位不可
亂也今定陶共皇太后共皇后以定陶共為號者母從
子妻從夫之義也欲立官置吏車服與太皇太后竝非
所以明尊卑亡二上之義也定陶共皇號謚已前定議
不得復改禮父為士子為天子祭以天子其尸服以士
服子亡爵父之義尊父母也為人後者為之子故為所
後服斬衰三年而䧏其父母朞明尊本祖而重正統也
孝成皇帝聖恩深遠故為共王立後奉承祭祀今共皇長
為一國太祖萬世不毁恩義以備陛下既繼體先帝特
重大宗承宗廟天地社稷之祀義不得復奉定陶共皇
祭入其廟今欲立廟於京師而使臣下祭之是無主也
又親盡當毁空去一國泰祖不墮之祀(墮亦毁也音大惟切)而就
無主當毁不正之禮非所以尊厚共皇也丹由是浸不
合帝意
孔光哀帝時為丞相與大司空何武奏言永光五年制
書高皇帝為漢太祖孝文皇帝為太宗建昭五年制書
孝武皇帝為世宗損益之禮不敢有與臣愚以為迭毁
之次當以時定非令所為擅議宗廟之意也臣請與羣
臣雜議奏可於是光禄勲彭宣詹事滿昌博士左咸等
五十三人皆以為繼祖宗以下五廟而迭毁後雖有賢
君猶不得與祖宗竝列子孫雖欲褒大顯掦而立之鬼
神不饗也孝武皇帝雖有功烈親盡宜毁太僕王舜中
壘校尉劉歆議曰臣聞周室既衰四夷竝侵獫狁最強
於今匈奴是也至周宣王而伐之詩人美而頌之曰薄
伐獫狁至於太原(小雅六月之詩也薄伐言逐出之)又曰嘽嘽推推如
霆如雷顯允方叔征伐獫狁蠻荆來威(小雅采芑之詩也嘽嘽衆也推)
(推盛也顯明也允信也方叔周之卿士為將率也言出師衆盛有如雷霆方叔又能信明其德既伐獫狁懲其)
(侵暴則南荆之蠻亦威畏而來服也嘽音他丹切推音他回切)故稱中興其至幽王犬
戎來伐殺幽王取宗噐(宗噐宗廟之噐也)自是之後南夷與北
夷交侵中國不絶如綫(綫縷也音思薦切)春秋紀齊桓公南伐
楚北伐山戎孔子曰微管仲吾其被髮左祍矣(左祍夷狄之服)
(言無管仲在齊征討則皆將為戎狄也)是故棄桓之過而錄其功以為伯
首(伯讀曰霸)及漢興冐頓始強破東胡禽月氐(氐讀曰支)并其土
地地廣兵強為中國害南越尉佗總百粤自稱帝故中
國雖平猶有四夷之患且無寧歲一方有急三面救之
是天下皆動而被其害也孝文皇帝厚以貨賂與結和
親猶侵暴無已甚者興師十餘萬衆近屯京師及四邊
歲發屯備虜其為患久矣非一世之漸也諸侯郡守連
匈奴及百粤以為逆者非一人也匈奴所殺郡守都尉
略取人民不可勝數孝武皇帝愍中國罷勞無安寕之
時(罷讀曰疲)乃遣大將軍驃騎伏波樓船之属南滅百粤起
七郡北攘匈奴䧏昆邪十萬之衆(昆音下門切)置五属國起
朔方以奪其肥饒之地東伐朝鮮起玄莬樂浪以斷匈
奴之左臂(樂音來各切浪音郎)西伐大宛并三十六國結烏孫起
燉煌酒泉張掖以鬲婼羌裂匈奴之右臂(婼音而遮切)單于
孤特遠遁于幕北四垂無事斥地遠境起十餘郡功業
既定乃封丞相為富民侯以大安天下富實百姓其規
橅可見(橅讀曰模)又招集天下賢俊與恊心同謀興制度改
正朔易服色立天地之祠建封禪殊官號存周後定諸
侯之制永無逆爭之心至今累世頼之單于守籓百蠻
服從萬世之基也中興之功未有高焉者也高帝建大
業為太祖孝文皇帝德至厚也為文太宗孝武皇帝功
至著也為武世宗此孝宣皇帝所以發德音也禮記王
制及春秋榖梁傳天子七廟諸侯五大夫三士二天子
七日而殯七月而葬諸侯五日而殯五月而葬大夫三
日而殯三月而葬此喪事尊卑之序也與廟數相應其
文曰天子三昭三穆與太祖之廟而七諸侯二昭二穆
與大祖之廟而五故德厚者流光德薄者流畢(流謂流風餘福)
春秋左氏傳曰名位不同禮亦異數自上以下䧏殺以
兩禮也(殺音所例切)七者其正法數可常數者也宗不在此
數中宗變也(非常數故云變也)苟有功德則宗之不可預為設
數故于殷太甲為太宗太戊曰中宗武丁曰高宗(太甲湯之)
(孫太丁之子也太戊太康之子雍己之弟也武丁小乙之子)周公為母逸之戒舉殷
三宗以勸成王(母逸尚書篇名戒以無逸豫也)繇是言之宗無數也(繇與)
(由同)然則所以勸帝者之功德博矣以七廟言之孝武皇
帝未宜毁以所宗言之則不可謂無功德禮記祀典曰
夫聖王之制祀也功施于民則祀之以勞定國則祀之
能救大灾則祀之竊觀孝武皇帝功德皆兼而有焉凡
在于異姓猶將特祀之况于先祖或說天子五廟無明
文又說中宗高宗者宗其道而毁其廟名與實異非尊
德貴功之意也詩云蔽芾甘棠勿剪勿伐召伯所茇(剪字)
(與鬋同茇音步各切)思其人猶愛其樹况宗其道而毁其廟乎迭
毁之禮自有常法無殊功異德固以親疏相推及至祖
宗之序多少之數經傳無明文至尊至重難以疑文虛
說定也孝宣皇帝舉公卿之議用衆儒之謀既以為世
宗之廟建之萬世宣布天下臣愚以為孝武皇帝功烈
如彼孝宣皇帝崇立之如此不宜毁上覧其議而從之
制曰太僕舜中壘校尉歆議可歆又以為禮去事有殺
(去除也殺漸也去音立吕切殺音所例切其下竝同)故春秋外傳曰日祭月祀時享
歲貢終王祖禰則日祭曾高則月祀二祧則時享壇墠
則歲貢(祧是遠祖也築土為壇除地為墠祧音他堯切墠音善)大禘則終王(蠻夷終王)
(乃入助祭各以其珍貢以共大禘之祭也每一王終新王即位乃來助祭)德盛而游廣親親
之殺也(游亦流也)彌遠則彌尊故禘為重矣孫居王父之處
正昭穆則孫常與祖相代此遷廟之殺也聖人於其祖
出於情矣禮無所不順故無毁廟(以情推子以子光祖勿得人心禮何所建)
(故無毁棄不禘之主也謂下三廟廢而為虛者也)自貢禹建迭毁之議惠景及
太上寝園廢而為虛(虛讀曰墟)失禮意矣
王莽平帝時為大司馬元始中莽奏本始元年丞相義
等議(蔡義也)謚孝宣皇帝親曰悼園置邑三百家至元康
元年丞相相等奏(魏相也)父為士子為天子祭以天子悼
園宜稱尊號曰皇考立廟益故奉園民滿千六百家以
為縣臣愚以為皇考廟本不當立累世奉之非是又孝
文太后南陵(在霸陵之南故曰南陵)孝昭太后雲陵園雖前以禮
不復脩陵名未正謹與大司徒晏等百四十七人議皆
曰孝宣皇帝以兄孫繼統為孝昭皇帝後以數故孝元
世以孝景皇帝及皇考廟親未盡不毁此兩統二父違
于禮制案義奏親謚曰悼裁置奉邑皆應經義相奏悼
園稱皇考立廟益民為縣違離祖統乖謬本義父為士
子為天子祭以天子者乃謂若虞舜夏禹殷湯周文漢
之高祖受命而王者也非謂繼祖統為後者也臣請皇
考祖考廟奉明園毁勿脩(奉明園悼考之園也)皇罷南陵雲陵為
縣奏可莽又奏言王者以父事天故爵稱天子孔子曰
人之行莫大于孝孝莫大于嚴父嚴父莫大于配天王
者尊其考欲以配天緣考之意欲尊祖推而上之遂及
始祖是以周公郊祀后稷以配天宗祀文王于明堂以
配上帝禮記天子祭天地及山川歲徧春秋榖梁傳以
十二月下辛卜正月上辛郊高帝因雍四畤起北畤而
備五帝未共天地之祀孝文十六年用新垣平議初起
渭陽五帝廟祭泰一地祗以太祖高皇帝配日冬至祠
泰一夏至祠地祗皆并祠五帝而共一牲上親郊拜後
平詐伏誅廼不復自親而使有司行事孝武皇帝祠雍
曰今上帝朕親郊而后土無祠則禮不答也于是元鼎
四年十一月甲子始立后土祠于汾隂或曰五帝泰一
之佐宜立泰一五年十一月癸未始立泰一祠于甘泉
一歲一郊與雍更祠亦以高祖配不歲事天皆未應古
制建始元年徙甘泉泰畤河東后土于長安南北郊永
始元年三月㠯(古以字)未有皇孫復甘泉河東祠綏和二
年㠯卒不獲祐復長安南北郊建平三年懼孝哀皇帝
之疾未瘳復甘泉汾隂祠竟復無福臣謹與太師孔光
長樂少府平晏大司農左咸中壘校尉劉歆太中大夫
朱陽博士薛順議郎國由等六十七人議皆曰宜如建
始時丞相衡等議復長安南北郊如故莽又頗改其祭
禮曰周官天墬之祀(墬古地字)樂有别有合其合樂曰㠯六
律六鍾五聲八音六舞大合樂祀天神祭墬祗祀四望
祭山川享先妣先祖凡六樂奏六歌而天墬神祗之物
皆至四望盖謂日月星海也三光高而不可得親也海
廣大無限界故其樂同祀天則天文從祭地則地理從
三光天文也山川地理也天地合祭先祖配天先妣配墬
其誼一也天地合精夫婦判合祭天南郊則以地配一
體之誼也天地位皆南鄉同席(鄉讀曰向下同)地在東共牢而
食高帝高后配於壇上西鄉后在北亦同席共牢牲用
繭栗玄酒陶匏禮記曰天子籍田千畆(每古畆田字)㠯事天
地繇是言之宜有黍稷天地同牲一燔尞瘞薶用牲一
(尞與燎同)高帝高后用牲一(天用牲左及黍稷燔尞南郊地用牲右及黍稷瘞于北郊)其
旦東鄉再拜朝日其夕西鄉再拜夕月然後孝弟之道
備(弟讀曰悌)而神祗嘉享萬福䧏輯(與集同)此天地合祀㠯祖
妣配者也其别樂曰冬日至于地上之圜丘奏樂六變
則天神皆䧏夏日至于澤中之方丘奏樂八變則地祗
皆出天地有常位不得常合此其合特祀者也隂陽之
别於日冬夏至其會也㠯孟春正月上辛若丁天子親
合祀天地于南郊以高帝高后配隂陽有離合易曰分
隂分陽迭用剛柔以日冬至使有司奉祠南郊高帝配
而望羣陽日夏至使有司奉祭北郊高后配而望羣隂
皆以助致微氣通道幽弱當此之時后不省方(后君也方常也)
(不視常務)故天子不親而遣有司所以正承順天地復聖王
之制顯太祖之功也渭陽祠無復脩羣望未悉定定復
奏奏可三十餘年間天地之祀五徙焉後莽復奏曰類
于上帝禋于六宗歐陽大小夏侯三家說六宗皆曰上
不及天下不及地旁不及四方在六者之間助隂陽變
化實一而名實不相應禮記祀典功施于民則祀之天
文日月星辰所瞻仰也地理山川海澤所生殖也易有
八卦乾坤六子水火不相逮雷風不相誖山澤通氣然
後能變化既成萬物也(乾為父坤為母震為長男巽為長女坎為中男離為中女艮為)
(少男兊為少女故云六子也水火坎離也雷風震巽也山澤艮兊也)臣前奏徙甘泉泰畤
汾隂后土皆復于南北郊謹案周官兆五帝于四郊山
川各因其方今五帝兆居在雍五畤不合于古又日月
雷風山澤易卦六子之尊氣所謂六宗也星辰水火溝
瀆皆六宗之属也今或未特祀或無兆居謹與太師光
大司徒宫義和歆等八十九人議皆曰天子父事天母
事地今稱天神曰皇天上帝泰一兆曰泰畤而稱地祗
曰后土與中央黃靈同又兆北郊未有尊稱宜令地祗
稱皇墜后祇兆曰廣畤易曰方以類聚物以羣分羣神㠯
類相從為五部兆天地之别神中央帝黃靈后土畤及
日廟北神北斗填星中宿中宫于長安城之未墬(填與鎮同)
兆東方帝太昊青靈句芒畤及雷公風伯廟歲星東宿東宫
于東郊兆南方炎帝赤靈祝融畤及熒惑星南宿南宫
于南郊兆西方少皥白靈蓐收畤及太白星西宿西宫
于西郊兆北方帝顓頊黑靈玄冥畤及月廟雨師廟辰
星北宿北宫于北郊兆奏可於是長安旁諸廟兆畤甚盛
矣莽又言帝王建立社稷百王不易社者土也宗廟王
者所居稷者百榖之主所以奉宗廟共粢盛(共與供同)人所
食㠯生活也王者莫不尊重親自為之主禮如宗廟詩
曰乃立冡土(冡大也土土神謂大社也)又曰㠯御田祖㠯祈甘雨(言設)
(樂以御祭於神為農求甘雨也)禮記曰唯祭宗廟社稷為越紼而行事
(紼以綰車索也言當祭則越紼行事不以私喪廢公祀也)聖漢興禮儀稍定已有官
社未立官稷(高帝除秦社稷立漢社稷所謂大社也特又立官社配所謂五社也)遂於官
社後立官稷以夏禹配食官社后稷配食官稷種榖樹(榖樹)
(栢樹也其子類榖故於稷種)徐州牧歲貢五色土各一斗
册府元龜卷五百七十三
