册府元龜卷六十八宋王欽若等撰
帝王部
求賢第二
唐睿宗唐隆元年六月即位詔内外職事官五品以上
各舉所知一人
七月制天下有竒才異行沉伏不能自達及官人有能
極言時政得失者竝令本州責状封進
景雲元年十二月制曰才生於代必以經邦官得其人
故能理物朕恭膺大寳愼擇庶僚延佇思英無忘終食
思欲蕭艾咸採葑菲不遺而商山幽曠渭濱寂寞夫以
貴耳賤目殊通方之論捨近謀遠非應務之術今四方
選舉羣才輻輳操斧伐柯求之不遠其有能眀三經通
大義者能綜一史知本末者通三教宗旨究精微者善
六書文字辨聲象者度雅曲和六律五音者習韜略學
孫吳識天時人事者暢於詞氣聽於受領善敷奏吐納
者咸令所司博採眀試朕親覽焉
太極元年二月命文武官五品以上各舉才堪將帥及
邊州都督刺史一人
玄宗先天元年十二月制曰將帥之任軍國斯重禦侮
干城良才是急頃武臣多闕戎政莫修聆鼓鼙以載懷
筮熊羆而未遇古今一也何代無人南仲方叔之儔亦
在用之而已宜令京文武官及朝集使五品以上方舉
堪充將帥者一人眀敭幽側無限年位務求實用以副
予懷
二年六月詔曰致化之道必於求賢得人之要在於徵
實頃雖屢存賁帛無輟翹車而駿骨空珍眞龍罕覯豈
才之難遇將舉或未精且人匪易知取不求備瑰琦失
於俗譽韜晦嘆於後時宜其博詢州里眀敭幽側使管
庫無遺薖軸或舉其諸州有抱器懷才不求聞達者命
所在長官訪名奏聞武勇者具言謀略文學者指陳藝
業務求實用以副予懷
開元二年六月甲子制其有茂才異等拔萃超羣緣無
紹介久不聞達者咸令自舉
三年十月詔曰有懷才抱器沉淪草澤不能自逹者具
以名聞
五年二月詔有嘉遁幽棲養高不仕者州牧各以名聞
七年五月勅曰諸投匭獻書上策人其中或有懷才抱
器者不能自逹宜令理匭使料簡隨事探賾仍加考試
如有可採具状奏聞
九年正月詔曰武有七德所以安人禁暴臣稱三傑所
以戰勝攻取蜀乃一方之主尚得孔眀齊為九合之君
斯繇管仲况宇宙至廣人物至多豈乏英賢無聞韜略
蓋用與不用知與不知今邊境未清統邊須將頃林胡
暫擾柳城非捷北虜忽驚西軍莫振罪繇失律過在無
謀曹劌不言寧知登軾之效毛遂緘口豈彰處囊之竒
長想古人是思擢士其有雖霑簮紱猶晦跡於下流或
藴智謀尚沉名於大澤不加精訪何以甄收其兩京中
都及天下諸州官人百姓有智合孫吳可以運籌决勝
有勇齊賁育可以斬將搴旗或坐鎮行軍足擬萬人之
敵或臨戎却寇堪為一堡之雄各聽自舉務通其實仍
令州縣具以名進所司遣立限期隨表赴集朕當親試
不次用之其有身充見在諸軍統押者但錄所能奏聞
未須赴集
四月勅曰戶口安存在於撫育移風易俗莫先令長知
人不易此選良難專委吏曹或未精審宜令在京五品
以上清官及諸州刺史及四府上佐各舉縣令一人竝
限勅到十日内京官封状進外官附状奏所舉人得官
以來一任之中能有善政及不稱所舉其舉主應須褒
貶
十一年正月丁卯制其有沉淪草澤抱德棲遲竝委府
縣搜揚
十一月南郊禮畢赦制其有抱器懷才不求聞達長官
具以名薦
十四年六月勅曰朕聞以道得人者謂之儒切問近思
者謂之學故以陽禮教讓則下不争以隂禮教親則遠
無怨豈非習無不利教所繇生者乎朕所以厚儒林闢
書殿討論易象研覈道源冀淳朴大行華胥非遠而承
平日久趨競歲積謂儒士為冗列視之若遺謂吏職為
要津求如不及頃亦開獻書之路觀揚巳之人闕下之
奏徒盈席上之珍蓋寡豈弘奬之義或有未孚將敦本
之人隐而未見天下官人百姓有精於經史道德可遵
工於著述文質兼美宜令本司本州長官指陳藝業錄
狀奏聞其吏部選人亦令所司銓擇各以名薦朕當
明試自觀其能若行業可甄待以不次如妄有褒進必
加明罰
十月詔曰朕夢想賢才咨謀列嶽遂因封祀發詔搜揚
昨所臨御道場親加策問不稱所薦其數則多乃聞膏
粱之人逓相招致丘園之俊罕見褒陞豈朕勞求之意
也宜令都督刺史審更訪擇具以名薦
十五年二月制曰草澤中有文武高才者聽詣闕自舉
二十年十月駕發東都北廵狩會公卿及長吏廵幸所
至有賢才未聞逹者舉之
二十三年正月籍田禮畢詔曰每渴賢良無忘鑒寝頃
雖虛佇未副旁求其或才有王覇之略學究天人之際
知勇堪將帥之選政能當牧宰之舉者五品以上清官
及軍將都督刺史各舉一人孝悌力田鄉閭推挹者本
州刺史長官各以名聞
二十六年正月親迎春於東郊畢制曰朕之爵位唯待
賢能雖選士命官則有常調而安卑退跡尚慮遺才其
内外八品已下官及草澤間有學業精博蔚為儒道文
詞雅麗通於政術為衆所推者各委本州本司長官精
加搜擇具以奏薦
二十七年正月令諸州刺史舉德行尤異不求聞達者
許乘傳赴京
二月詔曰草澤間有殊才異行文堪經國為衆所知不
求聞逹者所繇長官以禮徵送
二十九年正月詔曰朕所求才待之若渴既旌於巖穴
亦賁於丘園片善必收冀無遺逸然士人藏器衆何以
知豈若父子之間自相推薦昔祁奚之舉祁午謝安之
任謝玄良史書之咸以為美賢彦之士何代無人寧恨
嫌疑致有拘忌其内外官有親伯叔及兄弟并子姪中
灼然有才術異能風標節行通閑政理據資歴堪充刺
史縣令者各任以名薦其卑官所舉人聽於所繇長官
處通状一時錄奏其考試通人任用之後如後有虧犯
典憲名實不相副者所舉之人與其同罰如政績著聞
終始廉謹為衆所知者其所舉人與其同賞
天寳元年正月一日改元詔曰國之急務莫若求賢頃
者雖屢搜揚士庶尚慮遺逸更宜精訪以副虛懷其前
資及白身人中有儒學博通及文詞秀逸或有軍謀越
衆或武藝絶倫者委所在長官具以名薦若乃弘我風
化實惟方岳必佇其人以膺共理其京文武官五品以
上清資官并郎官據資歴人才堪為刺史者各任封狀
自舉
三載十二月祀九宫禮畢制曰朕惟熙庶績博訪逸人
豈惟振拔滯淹以期於大用間亦欲褒崇高尚將敦於
風俗虛佇之懷蓋在於此其高道不仕遁跡丘園為遠
近所知未經薦舉者委所在長官以禮徵送
六載正月丁亥南郊禮畢制選賢推能常慮不廣三府
之辟則惟採於大明四科之薦蓋不通於小學今承平
日久士進多端必欲遠賁弓旌載空巖穴片善必錄末
技無遺天下諸色人通一藝以上各任薦舉仍委所在
郡縣長官精加試練灼然超絶流軰遠近所推者具名
送省仍委尚書及左右丞諸司委御史中丞更加對試
務取名實相副者一時奏聞
十載正月詔朕每搜羅賢俊旌賁丘園猶慮遁跡藏名
安卑守位朕言及此寤寐思焉其諸色人中有懷才抱
器未經薦舉者委所在長官審加訪擇具名錄奏
十三載二月詔自臨御已來四十餘年棫樸延想寤寐
求賢林藪無遺旌招不絶猶慮升平已久學業增多至
於徵求或遺僻陋其博通墳典洞曉玄經清白著聞詞
藻宏麗軍謀出衆武藝絶倫者任於所在自舉仍委郡
縣長官精加銓擇必取才實相副者奏聞
肅宗至德元年七月即位於靈武詔有直言極諫才能
牧宰文詞博逹武藝絶倫孝悌力田沉淪草澤委所在
長官聞奏其詣闕自陳者聽之
二年十二月詔郡縣官有灼然清白理行尤異百姓忠
孝力田不求聞逹者委採訪使奏聞其有文經邦國學
究天人博於經史工於詞賦善於著述精於理法軍謀
制勝武藝絶倫竝任於所在陳白委郡守銓擇奏聞不
限人數
乾元元年四月郊祀禮畢翌日御丹鳳門大赦天下詔
曰草澤及卑位之間有不求聞達未經推薦者一藝以
上恐遺俊乂令兵部吏部作徵召條目奏聞
十月甲辰帝御宣政殿册成王為皇太子詔大赦天下
京官五品以上各舉忠正孝友文儒周愼堪任東宫官
者務取實才不得虛薦又曰為政之要求賢是急比令
中外舉薦多非實才所以詢事考言登科蓋寡猶慮巖
穴之内尚有沉淪宜令所在州縣更加搜擇其懷才抱
器隐遁丘園竝以禮徵送如或不赴具以名聞凡與前
詔科目相當一切委内外文武五品以上官有所知者
不限人數任各薦聞如自舉者亦聽於所在投状有堪
任用不限常資
三年閏四月御明鳳門詔宜令中外五品以上文武正
員官各舉賢良方正直言極諫一人武藝文才俱堪濟
理者亦任状舉其或文乏詞策武非騎射但權謀可以
集事材力可以臨戎方圓可收亦任通舉竝限制到一
月内奏畢
上元元年閏四月詔王者稽古設教擇賢以禮廣徵巖
穴用副薪槱宜令中外五品以上文武正從員舉賢良
方正直言極諫各一人武藝文才俱堪濟理者亦任状
舉其或文乏詞策武非騎射但權謀可以集事材力可
以臨戎方圓可收亦任通舉竝限制到一月内奏畢
二年九月詔每除京官五品以上正員清望官及
郎中御史諸州刺史皆令推薦一兩人以自代仍具錄
行能聞奏觀其所舉以行殿最
元年建卯月赦書諸色流人及左降官其中有行業夙
著情状可矜久踐朝班曾經任用者委在朝五品以上
清望官及郎中御史於流貶人中素相諳悉為衆所推
者各以名薦須當才實文武不墜道弘於人務在搜揚
俾其展效其諸色人中有詞學高深兼通政理軍謀制
勝明習韜鈐者委所在刺史揀擇奏聞舉薦京官四品
以上正員文武官任各舉一人
代宗寳應元年九月詔曰知人則哲堯舜猶難類能而
舉古今常式自頃中原多故汔未小康州縣屢空守宰
多闕攝官承乏者頗無舉職之能懷才抱器者或有後
時之嘆朕所以宵夜不寐側席未皇思弘政理之規冀
及大中之道而庶尹卿士列於朝廷豈無叶贊之心以
助旁求之義其内外文武官中如有堪任刺史縣令及
出身前資人中有堪任判司丞尉者宜令京堂參官各
慎擇所知具状奏聞諸州刺史縣令既籍寮屬亦宜准
此古者得人受賞賞不踰時增秩賜金有國通典其或
任非稱職舉不當才顧多附下之心非無不適之罰其
所舉人授官後如政能尤異清白著聞三兩考後仰本
道觀察使具状奏聞其舉主及所舉官人竝量加進改
如懦弱暴政處置乖宜竝冒犯贓私等議罪論刑當亦
連坐宣示中外知朕意焉
廣德元年七月詔曰河南河北有懷才抱器安真守節
素在丘園不仕為衆所知委所在長官具名聞薦諸色
人中有孝悌力田經術通博文詞雅麗政理優長本州
各以名薦
十二月詔曰理道同歸求賢是急非人不乂辟士是勤
招以弓車設其壇席且憂薖軸如待神明朕臨御多方
誕敷至化慮遺巖穴載佇雲津知白珩之非寳降玄纁
於下體一自鳴鑾關外駐驛陜郭每念明敭深勞寤寐
聽正言以除國病思碩德以定人訛而猶高士鴻冥幽
人豹隐將朕之不德而禮或有遺望干旄之忠告仰少
微以嘆息𦕈然惕勵周覽河山藿食薇歌往而不返永
懷賢者朕甚恧焉今將意達巢居誠通卜兆一麾必起
四皓爰來敦其素風成我王道宜令行在側近府州長
官搜舉遺逸其有懷才抱器高道不仕精加訪擇必以
名薦仍須以禮資遣送赴行在賁於丘園待以郎署務
令申勸悉朕意焉
二年正月丙午詔常參官各舉所知堪任憲官諫官儒
官刺史縣令者
永泰元年正月制曰孝悌力田懷才抱器遺逸未經薦
達者各委州府聞奏親當策試量能叙用
大歴元年十一月制曰周徵俊造漢辟賢良垂之典謩
永代作則天下有安貧樂道孝悌力田未經薦用者委
所在長官具以名聞朕當親自策試量才叙用
五年六月詔曰内外文武官及前資官六品以下并草
澤中有碩德專門茂才異等知謀經武諷諫主文者仰
所在州府觀察牧宰精求表薦如所繇搜揚未盡遺逸
林閭者即宜詣闕自舉親當策試量能擢用
八年正月詔京官三品已上郎官御史每年各舉一人
堪任刺史縣令者
十二年七月詔尚書御史大夫左右丞侍郎各舉堪任
刺史者以聞
德宗以大歴十四年即位六月詔天下有才藝尤著高
蹈丘園及直言極諫之士所在具以名聞諸色人中有
孝悌力田經學優深文詞清麗軍謀宏遠武藝殊倫者
亦具以名聞能詣闕自陳者亦聽仍限今年十二月内
到朕當親試詔中書門下省御史臺五品以上尚書省
四品以上諸司三品以上長官各舉可任刺史京令者
一人中書門下量才進擬後有犯者舉人同罪
興元元年正月帝在奉天行在大赦改元天下有隐居
行義晦跡丘園者委長吏具名奏聞
貞元元年九月丁巳詔曰朕祗膺祖宗之業猥臨億兆
之上任大守重不敢康寧永懷萬事之統懼有所闕夕
惕若厲中夜以興求賢審官期於致理而政化猶鬱太
平未臻思得海内忠良竭誠規諫洎經術之士才略之
臣以明教化以立武事惟兹三者政之大經慮巖穴之
間尚多遺逸故科别條目廣延異能賢良方正能直言
極諫韋執誼等達於理道甚用嘉之位以旌能宜升秩
叙其第三等人委中書門下即超資與處分第四等人
即優與處分第五等人即與處分嗟乎強學以待問進
德以及時昔公孫弘發策猶云十不得一失之正鵠必
反諸身凡為多士宜各勉
四年正月詔曰賢良方正能直言極諫者高蹈不仕隐
居巖穴孝悌力田聞於鄉里所在長官具名聞薦諸色
有清白政術堪任刺史縣令常參官各舉所知朕當親
自策試之
十一年九月制曰天下有才德高遠為衆所知及隐居
丘園不求聞逹者委所在州縣長吏具名跡聞薦諸色
人中有賢良方正能直言極諫或博通墳典達於教化
或詳明政術可以理人者委常參官及州府長吏各舉
所知奏聞朕當親自策試
十二年三月諸州准制薦隐丘園不求聞達蔡武等九
人竝授試官令給公乘赴京到日量才叙用
順宗貞元二十一年即位制曰諸色人中有才識兼茂
明於體用者經術精深可為師法者達於吏理可使從
政者宜委常參官各舉所知其在外者長吏精加訪擇
具以名聞仍優禮發遣朕當詢事考言審其才識如無
人論薦者即任自詣闕庭
憲宗元和二年正月制曰天下諸色人中有賢良方正
能直言極諫博通墳典逹於教化軍謀宏遠堪任將帥
詳眀政術可以理人委内外官各舉所知當親策試
十四年七月乙丒帝御宣政殿册尊號禮畢大赦天下
諸色人中有賢良方正能直言極諫博通墳典達於教
化軍謀宏遠堪任將帥詳明政術可以理人者委内外
官各舉所知當親自策試
穆宗元和十五年即位十一月制曰如有隐於山谷退
在丘園行義素高名節可尚或才兼文武卓然可奬者
具名薦聞
長慶元年正月辛丒郊禋禮畢大赦制天下諸色人中
有賢良方正能直言極諫博通墳典達於教化軍謀宏
遠堪任將帥政術詳明可以理人者委有司各舉所知
限今年十月到上都
三月制以劉總獻遼陽八州之地其管内官吏有奉職
清勤及有賢才隐於山谷退在丘園竝具薦聞
敬宗長慶四年即位三月壬子赦書諸色人中有賢良
方正能直言極諫經學優深可為人師詳嫻吏理達於
教化軍謀宏遠材任邊將者委常參官并諸道節度觀
察使諸州刺史各舉所知限本年正月到上都
文宗太和元年正月赦書諸色人中有賢良方正能直
言極諫者及經學優深可為師法詳嫻吏理達於教化
軍謀宏遠堪任將帥者常參官及方牧郡守各舉所知
無人舉者亦聽自舉竝限來年正月到上都
開成元年正月一日赦書其有藏器待時隐身巖穴竒
節獨行可激風俗者委常參官及所在長吏各以名聞
僖宗光啟元年正月詔曰朕每念艱難之本思拯濟之
圖治少亂多古猶今也蓋搜揚之未至非爵賞之不行
况自鄉里沽名物情賈怨朝市有争先之黨山林多獨
往之人彼豈自窮而莫返其有文苞經緯道貫儒玄貞
遁自腴浮名不染豈無加等之命以待非常之流今委
使臣遠近徵訪必行備禮以聳羣芳且機貴研深用惟
體要運當無事固垂拱而可待時屬多虞非拔竒而不
振或有材優將略業洞兵鈐辨勝負於風雲計長短於
主客妙得神傳之决耻成兒戱之名不俟臨機方期制
變或銷聲於屠釣或屈志於風塵勿媿自媒當期致用
至乃旁規國病動適時宜深探貨殖之源備得富強之
術排於浮議鬱彼良圖又有志擅縱横久潜緇褐材雖
超異見辱儕流苟全一藝之工不必萬夫之敵亦有推
研歴象校步星辰言必效於機先術豈疑於億中是資
竒器孰曰異端亦在勸來佇加殊賞噫功名可慕少壮
幾何在君親則忠孝相資念國家則安危同切勿甘流
落猶徇晏安竝委使臣牓示訪求長吏津置發遣同心
體國無使淹延懸賞使能必期升擢朕雖鍾艱否亦謂
憂勤高祖太宗之在天固當垂祐社稷生靈之有主夫
豈乏賢逹我敷求咨爾將命勿孤翹矚苟自因循其間
儒學優游軍謀宏遠密陳時務願應制科者已從别勅
處分跅弛遺才沉淪末位不礙文武竝須升聞布告天
下咸使知悉
昭宗車駕至雒陽改天復四年為天祐元年赦書儻有
懷才抱器隐遁山林武藝絶倫湮沉卑賤者仰在處長
吏搜訪奏薦如得材實當待以不次之位
後唐莊宗天祐五年四月下令曰山谷隐淪之士鄉閭
造秀之人仰所在長吏薦聞州府即當旌舉
二十年四月即位制曰或所在有藝行頗高為鄉閭所
推者竝仰准例舉選所司量才任使
同光元年十月詔曰側席求賢將臻至理懸旌進善式
贊鴻猷應名德有稱才藝可取或隐朝市遁迹林泉竝
委逐處長吏遍加搜揚津致赴闕朕當量才任使兼偽
庭僭逆已來凡有冤抑沉滯之人竝宜特與申雪仍加
遷陟
二年二月南郊畢制曰事主之道以立節為先致理之
方以賞善為本應懷才抱器不事偽朝衆所聞知顯有
節行仰所在長官將所著事状具姓名聞奏當加甄奬
兼授官秩
明宗長興二年七月勅朝臣相次敷陳請搜沉滯簮纓
之内甚有美賢山澤之中非無俊彦若令終老乃是遺
才鄭雲叟頃自亂離久從隐逸近頒特勅除授拾遺不
來赴京自緣抱病非朝廷之不錄在遐邇以皆知宜令
諸道藩侯專切搜訪如有隐逸之士藝行可稱者當具
奏聞必宜量才任使
四年八月戊申上尊號畢下制曰山林草澤之中雖頻
命搜羅而尚慮沉滯委所在良吏切加採訪的有才器
藝行者具以名聞必議量才任使
晉高祖初即位赦制曰弓旌聘士巖穴徵賢式光振鷺
之班將起維駒之詠應山林草萊賢良方正隐逸之士
委逐處長吏切加搜訪咸以名聞當議量才叙用
天福元年閏十一月壬午勅應有懷才抱器隐遁山林
方切務於旁求宜徧行於搜訪委所在長吏備達朝旨
具以名聞又明宗朝親屬之内宿舊之中或功名曾著
於輿情或才器可裨於公政宜委中書門下量才叙錄
士流之内有懷才抱器碩學殊能者委中書門下搜訪
任使勿拘門地資歴應致仕官或筋力未衰才能可任
者將表乞言之敬難從歸老之心委中書門下商量奏
聞當議升擢
三年八月丙中翰林學士中書舍人竇貞固奏臣伏覩
先降御札令文武百僚各進封事臣聞舉善為公知人
則哲聖君在位藪澤莫有於隐淪昭代用才政理自無
於紊亂求賢若渴從諫如流鄭所以舉子皮魯所以譏
文仲為國之要進賢是先庶遵理治之風宜舉仁人之
器臣欲請降勅命指揮文武百僚每一司之内共集議
商擢其一士奏薦述其人有某能改為某官某職便請
朝廷據奏薦任用若能符薦果為當才即請量加奬賞
或有乖共舉兼涉徇私亦請量加殿罰所貴官繇德序
位以才升三人同行尚聞擇善十目所視必不濫知臣
職在論思位參近侍每謝匪躬之節常慙濡翼之譏將
贖貪叨聊陳狂狷勅曰進賢受賞備有前文得士則昌
斯為急務竇貞固名參國籍職在禁庭貢章疏以傾心
請班行而薦士於可否之際分賞罰之科無媿當仁無
或曠職今後宜許文武百僚於縉紳之内草澤之中知
灼然有才器者列名以奏納其章疏記彼姓名否臧盡
達於予懷用舍免私於公議仍付所司
六年八月壬寅詔曰擢文武之才今之急務旌孝義之
行古有明文贊治道以克隆致人倫之式序山林草澤
内文才武藝為衆所推者委長吏切加搜訪具以名聞
當議量才叙用
少帝天福七年六月即位七月庚子制山林逸士草澤
逸賢將裨教化之風且廣搜羅之道應有懷才抱器隐
遁丘園者委隨處長吏切加搜訪具以名聞
漢高祖乾祐元年正月詔朕昔在藩邸頗熟臣寮文武
之才嘗備觀其梗槩方圓之用宜更察於精微俾取質
於衆多庶無遺於俊造應文武常參官仰准唐建中年
故事上任後三日表舉一人自代徵聘丘園免遺才彦
恢張名教俾厚人倫應有藴蓄器能精通理道文理該
博武略縱横而退遁於家高尚其事者委所在訪尋當
俟徵用
隐帝乾元三年兵部侍郎盧賈上言臣讀唐史見薛登
上疏云古之取士實異於今先觀名行之原考其鄉曲
之譽崇禮讓以厲已取名節以標言以敦朴為先最以
雕文為後科故人從禮讓之風士去輕浮之行希進者
必修貞確不拔之操行難進易退之規臣因覽前書覩
兹舊事望於聖代復用此言則有才者皆務造修無行
者不宜推擇從之
周太祖即位制曰山林草澤之間懷才抱器之士切加
搜訪免致遺賢
顯德元年正月丙子祀圜丘禮畢赦制應山林隐逸草
澤才能所屬長吏搜訪具以名聞
世宗是月丙申即位三月赦制應有懷才抱器出衆超
羣或養素於衡門或屈迹於末位孤寒難進志業何伸
咸用搜羅待以爵秩諸隐遁不仕及卑官下位中有文
武幹略灼然可稱者所在具以名聞
二年正月辛卯詔曰令錄之官政理之本親民總務在
幹與廉雖銓衡舊規每常愼擇而縉紳多士難以具知
爰開舉善之門以廣用才之道應在朝文武官翰林學
士兩省官内有曾歴藩郡賓職州縣官者宜令各舉堪
為令錄者一人務在強明清愼公平勤恪其中有以曾
任令錄亦許稱舉竝當擢任不拘選限資叙雖姻族近
親亦無妨嫌只須舉状内具言除官之日仍署舉主姓
名若在官貪濁不公懦弱不理或職務廢闕或處斷乖
違竝量事状重輕連坐舉主仍令御史臺催促本官旋
具奏聞限兩月内舉状齊足如出使在外者候回日准
此指揮務在稱揚循吏激勸官途庶符用乂之方共布
惟和之政
四年正月詔曰應有文學之吏武勇之人或幕府州縣
官等臨事強明在任有所振舉為衆稱舉者宜令所在
長吏具名奏聞在朝文武臣寮於知識人中有如此者
亦可公舉竝當擢用待之厚祿
六月勅應在朝文武官各令稱舉一人堪充令錄及兩
使防禦圑練軍事判官者自前或有公過微有所犯者
亦許稱舉餘准此顯德二年正月二十一日御札處分
八月辛未詔曰文武之道迭用軍旅之事非輕朝廷方
整車徒欲清區宇咸資戎事甚渴雄才勇鷙之人每延
頸而在念炤臨之内非博訪以難知應在朝上將軍統
軍大將軍將軍率府率副率等宜令各舉有武勇膽力
騎射趫捷堪為軍職者三兩人仍具年籍及歴職去處
奏聞如已在禁軍者不在稱舉俟舉到日竝當此職騎
射看驗人材雖是姻親亦許公舉但於状内具言如任
用之後不副所舉即量事輕重連坐舉主
五年正月乙巳詔在朝文武官宜令各在舉堪任幕職
令錄者一人
册府元龜卷六十八
