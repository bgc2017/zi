册府元龜卷四百八十六宋王欽若等撰
邦計部
戶籍遷徙
戶籍
自黃帝疆理天下畫為萬國而戶籍之制無聞焉禹湯
之際聊可紀述施及周室六官竝建而司民掌登萬民
之數自生齒以上皆書於版太宰之職聽閭里以版圖
然後計口占數之法著矣秦民之後迄于漢世書年附
籍因革或異鼎國而降逮於東晉僑居頗衆多仍舊號
爾後南北之制並立㳂襲之典既殊隋令唐式斯可遵
矣乃若比屋之登耗夫家之衆寡乘亂離之云瘼因而
削減屬承平之寖久復以富庶皆開卷而可覿焉信乎
有司之傳史官之計不可以忽巳
夏禹平水土為九州人口千三百五十五萬三千九百
二十三
周成王致理刑措人口千三百七十萬四千九百二十
三
莊王十三年五千里外非天子之御自太子公卿以下
至于庶人凡一千一百九十四萬一千九百二十三人
秦獻公十年為戶籍相伍
始皇十六年初令男子書年
漢高帝初為沛公既至咸陽沛丞蕭何先入收秦丞相
御史律令圖書藏之沛公具知天下阨塞戶口多少強
弱處民所疾苦者以何得秦圖書
景帝二年令天下男子年二十始傅(傅音附著也著名籍給公家徭役)
平帝元始二年人戶千二百二十三萬三千口五千九百
五十九萬四千九百七十八
後漢光武中元二年戶四百二十七萬九千六百三十四口
二千一百萬七千八百二十
桓帝永壽三年戶千六百七萬七千九百六十口五千
六百四十八萬六千八百五十六
魏陳留王時戶六十六萬三千四百二十三口四百四
十三萬二千八百八十一又平蜀得戶二十八萬口九
十四萬天下戶九十四萬三千四百二十三口五百三
十七萬二千八百九十一
蜀先主章武元年國有戶二十萬男女口九十萬
吳大帝赤烏三年國中戶五十二萬男女口二百三十
萬
晉武帝時戶一百九十二萬六千八百四口千三百八
十六萬三千八百六十三太康元年平吳收其圖籍得
戶五十二萬三千男女口二百三十萬天下戶二
百四十五萬九千八百四口千六百一十六萬三千八
百六十三有司又奏男子年十六已上至六十為正丁
十五以下至十三六十已上至六十五為次丁十二以
下六十六以上為老小不事
元帝時百姓自拔奔者竝謂之僑人皆取舊壤之名僑
立郡縣往往散居無有土著
哀帝興寧二年三月庚戌朔大閱戶人嚴法禁稱為庚
戌制(一說天下所在土著)
宋高祖初為晉侍中錄尚書上表曰臣聞先王制治九
土攸序分境畫疆各安其居在昔盛世人無遷業故井
田之制三代以隆秦革斯政漢遂不改富強兼并於是
為弊然九服弗擾所託成舊在漢西京大遷田景之族
以實關中即以三輔為鄉閭不復係之於齊楚自永嘉
播越爰託淮海朝有興復之美民懷思本之心經略之
圖日不暇給是以寧民緩治猶有未遑及至大司馬桓温
以民無定本傷治為深庚戌土斷以一其業于時財阜
國豐實由於此自兹迄今彌歴年載畫一之制漸用頽
弛雜居流寓閭伍弗修王化所以未純民瘼所以猶在
臣荷重任恥責實深自非改調更張無以濟治夫人情
滯常難與慮始所謂父母之邦以為桑梓者誠以生焉
終焉敬愛所託耳今所居累世墳壠成行敬恭之誠豈
不與事而至請准庚戌土斷之科庶子本所弘稍與事
著然後率之以仁義鼓之以威武超大江而跨黃河撫
九州而復舊土則戀本之志乃速申於當年在始暫勤
要終所以能易伏惟陛下垂矜萬民憐其所失永懷鴻
鴈之詩思隆中興之業既委臣以國重期臣以寧濟若
所啟合允請付外施行於是依界土斷惟徐兖青三州
居晉陵者不在斷例諸流寓郡多被并省
永初元年八月戊午詔先是開赦限内首出蠲租布二
年先有狀黃籍猶存者聽復本注諸舊郡縣以北為名
者悉除寓立於南者聽以南為號
孝武大明八年戶九十萬六千八百七十口四百六十
八萬五千五百一是時王敬弘上言舊制人年十二半
役十六全當以十三以上能自營私及公故以充役考
之見事猶或未盡體有強弱不能稱耳循吏隠恤可無
甚患庸愚守宰必有勤劇况值苛政豈可稱言至令逃
竄求免胎孕不育乃避罪憲實亦由兹今皇化惟新四
方無事役名之宜應存消息十五至十六宜為半丁十
七為全丁帝從之
後廢帝元徽元年詔曰分方正俗著自虞册川谷異制
煥乎姬典故井遂有辨閭伍無雜用能七教克宣八政
斯序雖綿代殊軌㳂革異儀或民懷遷俗或國尚興徙
漢陽烈燕代之豪關西熾齊楚之族竝通籍新邑即居
成舊洎金行委御禮樂南移中州黎庶襁負揚越聖武
造運道一閎區貽長世之規申土斷之制而夷險相因
盈晦遞襲歲饉彫流戎役惰散違鄉寓境漸至繁積宜
式遵鴻軌以為永憲庶阜俗昌民反風定保夷胥山之
險澄瀚海之波括河圖於九服振玉軔於五都矣
南齊太祖建元二年勑黃門郎虞玩之與驍騎將軍傅
堅意簡定簿籍詔朝臣曰黃籍民之大紀國之治端自
頃民俗巧偽為日已久至乃竊注爵位盜易年月增損
三狀貿襲萬端或戶存而文書已絶或人在而反託死
板停私而云隸役身強而稱六疾編戶齊家少不如此
皆政之巨蠧教之深疵比年雖却籍改書終無得實若
約之以刑則民偽已遠若綏之以德則勝殘未易卿諸
賢竝深明治體可各獻嘉謀以振澆化又臺坊訪募此
制不近優刻素定閒劇有常宋元嘉以前兹役常滿大
明以後樂補稍絶或緣寇難頻起軍蔭易多民庶從利
役坊者寡然國經未變朝紀常在相揆而言隆替何速
此急病之洪源晷景之切患以何科算革斯弊耶玩之
上表曰宋元嘉二十七年八條取人孝建元年書籍衆巧
之所始也元嘉中故光禄大夫傅隆年出七十猶手自
書籍躬加隠校何必有石建之慎高柔之勤蓋以世屬
休明服道修身故耳今陛下日旰忘食未明求衣詔逮幽
愚謹陳妄說古之共治天下惟良二千石今欲求治取
正其在勤明令長凡受籍縣不加簡合封送州州簡得
實方却歸縣吏貪其賂民肆其奸奸彌深而却彌多賂
愈厚而答愈緩自泰始三年至元徽四年揚州等九郡
四號黃籍共却七萬一千餘戶于今十一年矣而所正
者猶未及四萬神州奥區尚或如此江湘諸郡倍不可
念愚謂宜以元嘉二十七年籍為正民惰法既久今建
元元年書籍宜更立明科一聽首悔迷而不反依制必
戮使官長於簡校必令明洗然後上州永以為正若
有虛昧州縣同科今戶口多少不減元嘉而板募頓闕
弊亦有以自孝建以來入勲者衆其中操干戈衛社稷
者三分殆無一焉勲簿所領而詐注辭籍浮遊世要非
官長所拘錄復為不少尋蘇峻平後庾亮就温嶠求勲
籍而嶠不與以為陶侃所上多非實錄尋物之懷私無
世不有宋末落紐此巧尤多又將位既衆舉䘏為錄實
潤甚微而人領數萬如此二條天下合役之身已據其
大半矣又有改注籍狀詐入仕流昔為人役者今反役
人又生不長髮便謂為道填街溢巷是處皆然或抱子
并居竟不編戶遷徙去來公違土斷屬役無滿流亡不
歸寧喪終身疾病長卧法令必行自然競反四鎮戍將
有名寡實隨才部曲無辨勇懦署位借給巫媪比肩彌
山滿海皆是私役行貨求位其塗甚易募役卑劇何為投補
坊吏之所以盡百里之所以殫也今但使募制明信滿
復有期民無逕路則坊可立表而盈矣為治不患無制
患在不行不患不行患在不久上省玩之表納之乃别
置板籍官置令史限人一日得數巧以妨懈怠於是貨
賂因緣籍注雖正猶強推却以充程限至世祖永明八
年謫巧者戍緣淮各十年百姓怨望世祖乃詔曰夫簡
貴賤辨尊卑者莫不取信於黃籍豈有假器濫榮竊服
非分故所以澄革虛妄式允舊章然釁起前代過非近
失既往之諐不足追咎自宋昇明以來皆聽復注其有
讁役邊疆各許還本此後有犯嚴加翦治
梁高祖天監元年土斷南徐州諸僑郡縣
陳文帝天嘉元年詔曰自頃喪亂編戶播遷言念餘黎
良可哀惕其亡鄉失土逐食流移者今年内隨其適樂
來歲不問僑舊悉令著籍同土斷之例
宣帝時戶六十萬
後主時戶五十萬口二百萬
後魏孝文太和十年二月甲戌初立黨里隣三長定民
戶籍魏初不立三長故民多蔭附蔭附者皆無官役豪
強徵斂倍于公賦是年給事中李沖上言宜准古五家
立一隣長五隣立一里長五里立一黨長取鄉人強謹
者充從之
十一年九月詔曰去夏以歲旱民饑須遣就食舊籍雜
亂難可分簡故依局割民閱戶造籍欲令去留得實賑
貸平均然乃者以來猶有餓死衢路無人收識良繇本
部不明籍貫未實禀恤不用以至於此朕猥居民上聞
用慨然可重遣精簡勿令遺漏一人孝明正光以前時
惟全盛戶口之數比晉太康倍而餘矣(按晉太康元年戶二百四十五)
(萬三千八百今云倍而餘者則五百餘萬矣)
孝莊末爾朱之亂其後分為二國戶三百三十七萬五
千三百六十八
北齊神武為東魏孝靜相興和中頻歲大穰榖斛至九
錢是時法網寬弛百姓多離舊居闕於徭賦神武乃命
孫騰高隆之分括無籍之戶得六十餘萬於是僑居者
各勒還本屬
武成河清三年定令乃命人居十家為比隣五十家為
閭里百家為族黨男子十八以上六十五以下為丁十
六以上十七以下為中六十六以上為老十五以下為
小
少帝承光元年為周師所滅有戶三百三萬二千五百
二十八口二千萬六千八百八十
後周太祖為相創制六官載師掌任土之法辨夫家田
里之數會六畜車乘之稽審賦役斂弛之節制畿疆修
廣之域頒施惠之要審收産之政
宣帝大象中戶三百五十九萬口九百萬
隋高祖開皇二年受周禪有戶三百六十萬乃頒新令
男女三歲以下為黃十歲以下為小十七以下為中十八
以上為丁以從課役六十為老乃免
三年正月初令軍人以二十一成丁是時山東尚承齊
俗機巧奸偽避役惰遊者十六七四方疲人或詐老或
小規免雜賦高祖乃令州縣大索貌閱戶口不實者正
長遠配而又開相糾之科大功以下兼令折籍各為戶
頭以防容隱於是計帳進二十四萬三千丁新附六十四
萬一千五百戶左僕射高熲以人間課役雖有定分年
常徵納除注常多長吏肆情文帳出沒復無定簿難以
推校乃為輸籍定樣請遍下諸州每年正月五日縣令
廵人各隨便延五黨共為一團依樣定戶上下帝從之
自是奸無所容矣
十年五月詔曰魏末喪亂㝢縣&KR1000;分役車歲動未遑休
息兵士軍人搆置坊府南征北伐居處無定家無完堵
地罕苞桑常為流寓之人竟無鄉里之號朕甚愍之凡
是居人可悉屬州縣墾田籍帳一與民同軍府統領宜
依舊式
焬帝即位詔男子以二十二成丁
大業二年戶八百九十萬七千五百三十六口四千六
百一萬九千九百五十六
唐高祖武德二年十二月七日勑百姓年五十者皆免
課役
六年三月令以始生為黃四歲為小十六為中二十一
為丁六十為老是月令天下戶量其資産定為三等每
歲一造帳三年一造籍州縣留五比尚書省留三比
九年三月詔天下戶為三等未盡升降宜為九等
太宗貞觀中戶不滿三百萬
二十年太宗問民部侍郎盧承慶歴代戶口多少之數
承慶叙夏殷之後迄於周隋皆有依據太宗嗟賞久之
高宗永徽三年七月二十二日帝問戶部尚書高履行
去年進戶多少履行奏去年進戶一十五萬高宗以天
下進戶既多謂無忌曰比來國家無事戶口稍多三二
十年足堪殷實因問隋有幾戶今有幾戶履行奏隋大
業中戶八百七十萬今戶三百八十五萬帝曰自隋末
亂離戶口減耗邇來雖復蘇息猶大少于隋初
五年二月勑天下二年一定戶
顯慶二年十月高宗問中書令杜正倫隋有幾戶正倫
奏大業初有八百餘萬戶末年離亂至武德有二百餘
萬戶
總章元年十月司空李勣破高麗國虜其王下城百七
十戶六十九萬七千二百配江淮以南山南京西
儀鳳二年二月勑自今以後漢省籍及州縣籍
則天延載元年八月勑諸戶口計年將入丁老疾應免
課役及給侍者皆縣親貌形狀以為定簿一定已後不
得更貌疑有奸濫者聽隨時貌定以附手實
證聖元年鳳閣舍人李嶠上表曰臣聞黎庶之數戶口
之衆而條貫不失按此可知者在于各有管統明其簿
籍而已今天下之人流散非一或違背軍鎮或因緣逐
糧苟免歲時偷避徭役此等浮衣寓食積歲淹年王役
不供簿籍不挂或出入關防或往來山澤非直課調虛
蠲闕於常賦亦自誘動愚俗堪為患禍不可不深慮也
或逃亡之戶或有簡察即轉入他境還行自容所司雖
具條科頒其法禁而相看為例莫適遵承縱欲糾其
愆違加之刑罰則百州千郡庸可盡科前既依違後仍
積習簡獲者無賞停止者獲原浮逃不悛亦由於此今
縱更搜簡而委之州縣則還襲舊蹤卒於無益臣以為
宜令御史督察簡校設禁令以防之垂恩德以撫之施
權衡以御之為制限以一之然後逃亡可還浮寓可絶
所謂禁令者使閭閻可保逓相覺察前後乖避皆許自
新仍有不出輙聽相告每糾一人隨事加賞明為科目
使知勸沮所謂恩德者逃亡之徒久離桑梓糧儲空闕
田地荒廢即當賑其乏少助其修營雖有欠賦懸徭背
軍離鎮亦皆捨而不問寬而勿徵其應還家而貧乏不
能致者乃給程糧使逹本貫所謂權衡者逃人有絶家
去鄉離本失業心樂所住情不願還聽於所在隸名即
編為戶夫顧小利者失大計存近務者喪遠圖今之議
者或不逹於變通以為軍府之地戶不可移關輔之人
貫不可改而越關繼踵背府相尋是開其逃亡而禁其
割隸也就令逃亡者多不能總許割隸猶當計其戶口
等量為節文殷富者令還貧弱者令住簡責已定計科
已明戶無失編人無廢業然後按前躅申舊章嚴為防
禁與人更始所謂限制者逃亡之人應自首者以符到百
日為限限滿不出依法科罪遷之邊州如此則戶無所
遺人無所匿矣
萬歲通天元年七月二十二日勑天下百姓父母另外
繼别籍者所析之戶等第竝須與本戶同不得降下其
應入役者共計本戶丁中用為等級不得以析生蠲免
其差科各從析戶祗承勿容遞相影護
中宗神龍元年五月十八日制二十二成丁五十九免
役(因韋庶人所奏)
十一月戶部尚書蘇瓌奏計戶六百三十五萬六千一
百四十一
景龍二年閏九月勑諸籍應送省者附當州庸調車送
若庸調不入京僱脚運送所須脚直以官物充諸州縣
籍手實計帳常留五比省籍留九比其遠年依次除皇
宗祖廟難毁其子孫皆於宗正附籍自外悉依百姓例
睿宗景雲元年七月勑韋庶人所奏成丁入老宜停
玄宗開元九年正月二十八日監察御史宇文融請簡
察色役偽濫并逃戶及籍田因令充使於是奏勸農判
官數十人使還得戶八十餘萬田亦稱是
十二年八月宇文融除御史中丞充諸色安輯戶口使
十四年戶部進計帳言今年管戶七百六萬九千五百
六十五
十八年十一月勑天下戶等第未平昇降須實比來富
商大賈多與官吏往還遞相憑囑求居下等自今以後
不得更然如有囑請者所由牧宰錄名封進朕當處分
京都委御史外州委本道如有隱蔽不言隨事彈奏
是月又勑諸戶籍三年一造起正月上旬縣司責手實
計帳赴州依式勘造鄉别為卷總寫三通其縫皆注某
州某縣某年籍州名用州印縣名用縣印三月三十日
納訖竝装潢一通送尚書省州縣各留一通所須紙筆
裝潢竝皆出當戶戶口内外一錢其戶每以造籍年預
定為九等便注籍脚有析生新附者于舊戶後以次編
附
二十年戶部計帳管戶七百八十六萬一千二百三十
六口四千五百四十三萬一千二百六十五
二十二年戶部計帳管戶八百萬八千七百一十
二十四年三月勑朕以百姓為心固非一人獨理委之
牧宰輯寧兆庶若考論政績在戶口存亡不有甄明何
憑賞罰自今以後天下諸州戶口或刺史縣令自離任
者竝宜分明交付州縣仍每至年終各具存亡及增加
實數同申竝委採訪使重覆報省所司明為課最具條
件奏聞隨事褒貶以旌善惡
七月勑諸州逃人先除籍帳能自歸復業者其應徵當
年租庸資課一事已上竝宜放免其隱漏舉首改正人
等亦宜准此
二十六年二月勑諸州應歸首復業比來每至年終皆
當州錄奏自今已後竝宜牒報本道採訪使同勘當道
歸首人每州略單數同一狀奏仍挾名報所由
二十九年二月勑自今以後應造籍宜令州縣長令錄
事參軍審加勘覆更有疎遺者委所司具本判官及官
長等名品錄奏其籍仍寫兩本送戶部
三月勑天下諸州每歲一團貌既以轉年為定復有籍
書可憑何至勞煩不從簡易於人非便事資釐革自今
以後每年小團宜停待至三年定戶日一時團貌仍令
所司條件處分
天寳元年正月制節文如聞百姓之内或有戶高丁多
苟為規避父母見在别籍異居宜令州縣仔細勘會其
一家之中有十丁以上者放兩丁征行賦役五丁巳上
者放一丁即令同籍共居以敦風教如更犯者准法科
罪是年戶八百三十四萬八千三百九十五口四千五
百三十一萬一千二百七十二(一云計戶八百五十三萬五千七百六十三)
三年正月十六日勑天寳三年改為三載者所論前後
年號一切為載其後造帳記歲月云若干載自餘表狀
文章竝准此
二月二十五日制天下籍造四本京師東京尚書省戶
部各貯一本十二月二十五日赦文比者成童之歲則
挂輕徭既冠之年使當正役閔其勞苦用軫于懷自今
以後百姓宜以十八已上為中男二十三已上成丁
四載三月勑朕聽政之餘而精思理本意有所得庶益
於人且什一而税前王令典農商異宜舊制猶闕今欲
審其戶等極貧乏之人賦彼商賈抑浮惰之業優劣之
際有深察之明閭里之間無不均之歎頃以人不欲擾
法貴從寬所以比來未全定戶今已經數載産業或成
適可因兹平於賦税自今已後每至定戶之時宜委縣
令與村鄉對定審於衆議察以資財不得容有愛憎以
為高下徇其虛妄令不均平使每等之中皆稱允當仍
委太守詳覆如有不平縣令錄奏量事貶降其鄉村對
定之人便與節級科罪覆定之後明立簿書每有差科
先從高等務兹不足庶叶彛倫是月戶部郎中王鉷加
勾當戶口色役使
七月勑今載諸郡因團貌宜便定戶自今已後任依常
式應察問對衆取平是載制天下籍造四本京師東京
尚書省戶部各貯一本
五載六月勑自今以後應造籍帳及公私文書所言田
地四至者改為路
九載十二月二十九日勑天下郡縣雖一載定戶每載
亦有團貌計其轉年合入中男成丁五十九者任退團
貌
十二載正月勑應送東京籍宜停
十三載計戶九百六十一萬九千一百五十四
肅宗至德二載計戶八百一萬八千七百一十
乾元三年計戶一百九十三萬一千三百二十五
代宗寳應元年九月勑客戶若住經一年已上自貼買
得田地有農桑者無問於莊蔭家住及自造屋舍勒一
切編附為百姓差科比居人例量減一半庶填逃散
廣德元年七月赦天下男子二十五成丁五十五入老
二年二月二十一日赦天下戶口委輸刺史縣令據見
在實戶量貧富作等第差科不得依舊籍帳是年計戶
二百九十三萬三千一百二十五
大歴四年八月勑名籍一家輙請移改詐冐規避多出
此流自今以後割貫改名一切禁斷
德宗以大歴十四年即位十一月己丑詔令前州府造
籍者罷之初戶部奏請令造籍從之尋以為未可故罷
建中元年十二月定天下兩税戶凡三百八十萬五千
七十六
貞元三年五月詔曰諸州戶減耗三分去二其官員亦
令減省
憲宗元和二年十二月史官李吉甫等撰元和國計簿
十卷總計天下方鎮凡四十八道管州府二百九十三
縣一千四百五十三見定戶二百四十四萬二百五十
四(其鳳翔鄜坊邠寧振武涇原銀夏靈塩河東易定魏博鎮冀范陽淮西淄青十五道七十一州竝不申戶)
(口數)每歲賦入倚辨止於浙西東宣歙淮南江西鄂岳福建
湖南等道合四十九州一百四十萬戶比量天寳供税
之戶四分有一天下兵戎仰給縣官八十三萬餘人比
量士馬三分加一卒以兩戶資一兵其他水旱所損徵
科妄歛又在常役之外(李吉甫等又云元和中戶二百四十七萬三千九百六十三)
六年正月衡州刺史呂温奏當州舊額戶一萬八千四
百七除貧窮死絶老幼單孤不支濟等外堪差科戶八
千二百五十七臣到後團定戶税次簡責出所由隱藏
不輸税戶一萬六千七伏緣聖恩錄臣在道州微效擢
授大郡令撫傷殘臣昨尋舊案詢問閭里承前徵税竝
無等第又二十餘年都不定戶存亡孰察貧富不均臣
不敢因循設法團定簡獲隱戶數約萬餘州縣雖不增
徵科所由己私自斂率與其潛資於奸吏豈若均助於
疲人臣請作此方圓以救凋瘵庶得下免偏苦上不闕
供勑宜付所司
二月制自定兩税以來刺史以戶口增減為殿最故有
析戶以張虛數或分産以繫戶名兼招引浮客用為增
益至于税額一無所加徒使人心易搖土著者寡觀察
使嚴加訪察必令詣實
穆宗以元和十五年正月即位勑天下百姓自屬艱難
棄于鄉井戶部版籍虛繫姓名建中元年以來改革舊
制悉歸兩税法久即弊奸濫益生自今以後宜准例三
年一定兩税非論土著客居但據資産差卒
長慶中戶三百九十四萬四千五百九十五
敬宗寳歴中戶三百九十七萬八千九百八十二
文宗大和中戶四百三十五萬七千五百七十三
開成二年正月戶部侍郎判度支王彦威進所撰供軍
圖其表略曰起自至德乾元之後迄于貞元元和之際
天下有觀察者十節度者二十有九防禦者四經略者
三掎角之師犬牙相制大都通邑無不有兵約計中外
兵額又至八十餘萬長慶戶口凡三百三十五萬而兵
額又約九十九萬通計三戶資奉一兵今計天下租賦
一歲所入總不過三千五百餘萬而上供之數三之一
焉三分之中二給衣賜自留州使兵士衣食之外其餘
四十萬衆仰給度支伏以時逢理安運屬神聖然而兵
不可弭食或惟時憂勤之端兵食是切臣謬司邦計虔
奉睿圖輙纂事功庶禆聖覽四年計戶都管四百九十
九萬六千七百五十二
武宗會昌中戶四百九十五萬五千一百五十一
五年八月制朕聞三代已前未常言佛漢魏之後像教
寖興是逢季時傳此異俗且一夫不田有受其餒者一
婦不織有受其寒者今天下僧尼不可勝數皆待農而
食待蠶而衣貞觀開元亦常釐革剗除不盡流行滋多
中外誠臣恊予正意濟人利衆予不讓焉天下還俗僧
尼二十六萬五千餘人奴婢為兩税戶十五萬人
梁太祖開平三年中書侍郎同平章事判戶部事于兢
奏伏乞降詔天下州府各准舊章申送戶口籍帳允之
晉少帝開運元年八月勑夏秋徵科為帳籍一季一奏
周世宗顯德五年十月命左散騎常侍艾穎等三十四
人使于諸州簡定民租明年春使廻總計簡到戶二百
三十萬九千八百一十二定墾田一百八萬五千八百
三十四頃淮南郡縣不在此數是月又詔諸道州府令
團并鄉村大率以百戶為團每團選三大戶為耆老凡
夫家之有奸盜者三大戶察之民田之有耗登者三大
戶均之仍每及三載即一如是
遷徙
周官比長之職凡徙于國中及郊則從而授之若徙于
他鄉則為之旌節而行之無節則内之圜土蓋徙名移
貫之制舊矣周室之後施於列國遷徙民籍斯可槩舉
秦漢之後或充實關輔或尊奉園邑繇是温房富室高
訾大族或應募而徙或占數以居時加厚賜以申善誘
至於畏敵國之侵擾濟窮邊之虛弱破姦猾之伍革蠻
貊之政則又僑置郡縣空其疆宇者焉若乃徇人之欲
因地之利就寬曠而為樂返舊故而攸寧優其賑給加
之蠲復斯固有如歸之美無失所之嘆也已
周武王克商成周既成(洛陽下都)遷殷頑民(殷大夫士心不則德義之經故)
(徙近王都教誨之)周公以王命詔(稱成王命告令之)
成王既踐奄遷其君于蒲姑(已滅奄而徙其君及人臣之惡者于蒲姑蒲姑齊地)
(近中國教化之所)
桓王十五年(魯桓公七年)夏盟向求成于鄭既而背之(盟向二邑)
(名隠公十一年王以與鄭故求為鄭成)秋鄭人齊人衛人伐盟向王遷盟
向之民于郊
景王十二年(魯昭公九年)楚然丹遷城父人於陳以夷濮西
田益之(以夷田在濮水西者與城父人)遷方城外人於許(成十五年許遷葉調之許)
(今許遷于夷故以方城外人實其處)
秦始皇二十八年徙黔首三萬戶琅邪臺下三十六年
徙民於北河榆中三萬家
漢高祖五年九月徙諸侯於關中
九年十一月徙齊楚大族昭氏屈氏景氏懷氏田氏五
姓關中與利田宅初劉敬使匈奴來因言匈奴河南白
洋樓煩王(白洋匈奴國名也)去長安近者七百里輕騎一日一
夕可以至(言匈奴欲來為寇者)秦中新破(秦中謂關中故秦地也新破謂經兵革之後未)
(殷實也)少民地肥饒可益實夫諸侯初起時非齊諸田楚
昭屈景莫與(皆二國之士族)今陛下雖都關中實少人北近胡
寇東有六國強族一日有變陛下亦未得安枕而卧也
臣願陛下徙齊諸田楚昭屈景燕趙韓魏後及豪傑名
家且實關中無事可以備胡諸侯有變亦足率以東伐
此強本弱末之術也帝曰善乃使劉敬徙所言關中十
萬餘口
景帝元年正月詔曰其議民欲徙寬大地者聽之
武帝建元二年作茂陵邑三年春賜徙茂林者戶錢二
十萬田二頃
元朔二年夏募民徙朔方十萬口又徙郡國豪傑及訾
三百萬已上于茂陵初主父偃說帝曰茂陵初立天下
豪傑兼并之家亂衆民皆可徙茂陵内實京師外消姦
猾此所謂不誅而害除帝從之
元狩五年徙天下奸猾吏民于邊(猾狡也音乎八切)
元鼎六年開西南夷置郡縣徙吕氏以充之因名不韋
縣(謂秦徙呂不韋子弟于蜀漢故以為名)
是年分武威酒泉地置張掖敦煌郡徙民以實之
元封元年東越殺王餘善降詔曰東越險阻反覆為後
世患遷其民於江淮間遂虛其地三年秋分徙酒泉郡
(分謂不盡徙之也)
太始元年徙郡國吏民豪傑于茂陵雲陵(此當言雲陽而轉寫者誤)
(為陵耳茂陵帝所自起而雲陽甘泉所居故總使徙豪傑也鈎弋趙婕妤死葬雲陽至昭帝即位始尊為皇太)
(后而起雲陵武帝時未有雲陵)
昭帝始元三年秋募民徙雲陵賜錢田宅
四年夏徙三輔富人于雲陵賜錢戶十萬
宣帝本始元年春正月募郡國吏民貲百萬以上徙平
陵
二年春以水衡錢為平陵徙民起第宅(水衡與少府皆天子私藏耳縣)
(官公作當仰給司農今出水衡錢言宣帝即位為異政也)
元康元年徙丞相將軍列侯吏二千石貲百萬者杜陵
成帝鴻嘉二年夏徙郡國豪傑貲五百萬以上五千戶
于昌陵賜丞相御史將軍列侯公主中二千石冡地第
宅
後漢光武建武十五年徙鴈門代郡上谷三郡民置常
關居庸關以東(前書曰代郡有常山關上谷郡居庸縣有關時胡寇數犯邊故徙之)
十七年趙憙為平原太守時平原多盜賊憙與諸郡討
捕斬其渠帥餘黨坐者數十人憙上言惡止其身可一
切徙京師近郡帝從之乃悉移置潁川陳留
二十六年雲中五原朔方北地定襄鴈門上谷代八郡
民歸於本土遣謁者分將施刑補理城郭發遣邊民在
中國者布還諸縣皆賜以装錢轉輸給食(東觀記曰時城郭丘墟掃)
(地上悔前徙之)
安帝永初五年三月詔隴西徙襄武安定徙美陽北地
徙池陽上郡徙衙
順帝永建四年復安定北地上郡歸舊土
獻帝建安十六年曹公西征初自天子西遷雒陽人民
單盡其後鍾繇以侍中守司隸校尉持節督關中諸軍
繇徙關中民又招納亡叛以充之數年民間戶稍實曹
公征關中得以為資
十八年曹公恐江濱郡縣為吳所略徵令内移民轉相
驚自廬江九江蘄春廣陵戶十餘萬皆東渡江江西遂
虛合肥以南惟有皖城
二十年曹公征張魯魯降雍州刺史張既說曹公拔漢
中民數萬戶以實長安及三輔其後與曹洪破吳蘭于
下辯又與夏侯淵宋建别攻臨洮狄道平之是時太祖
徙民以充河北隴西天水南安民相恐動擾擾不安既
假三郡人為將吏者休課使治屋宅作水碓民心遂安
魏文帝改長安譙許昌濮雒陽為五都令天下聽内徙
復五年安後又增其復
齊王以明帝景初三年正月即位六月以遼東東沓縣
吏民渡海居齊郡界以故縱城為新沓縣以居徙民
正始元年二月以遼東汶北豐縣民流徙渡海居齊郡
之西安臨淄昌國縣界為新汶南豐縣以居流民
蜀後主建興十四年徙武都氐王苻健及氐民四百餘
戶於廣都
晉宣帝為驃騎大將軍都督雍州表徙冀州農夫佃上
邽
武帝大康中杜預為征南將軍初伐吳軍至江陵因兵
威徙將士屯戍之家以實江北南郡故地各樹之長吏
荆土肅然
孝武帝大元元年十月移淮北流人於淮南後趙石勒
之在襄國勒將逯(音六)明攻寗黑於茌平降之因破東燕
酸棗而還徙降人二萬餘戶於襄國又徙平原烏丸展
廣劉哆等部三萬餘戶於襄國劉琨長史李弦以并州
降勒勒乃遷陽曲樂平戶于㐮國置守宰而還又徙秦
州郡部衆五千餘戶于廣宗
石季龍又徙遼西北平漁陽萬戶于兖豫雍雒四州之
地
柳恭為河東郡守以季龍末喪亂乃率民南徙居于汝
潁之間故世仕江表
前秦苻堅既平鄴都徙關東豪傑及諸雜夷十萬戶于
關中處烏丸雜類于馮翊北地丁零翟斌于新安徙陳
留東阿萬戶以實青州諸因亂流移避仇遠徙欲還舊
業者悉聽之
後秦姚萇僭即位於長安乃徙安定五千餘戶于長安
萇與苻登相持時萇以安定地狹且逼苻登使姚碩德
鎮安定徙安定千餘家于隂蜜姚興徙李閏羌三千家
於安定尋徙新安及姚泓僭立羌酋黨容率所部叛遣
撫姚讃討之容降徙其豪右數百萬于長安餘遣還李
閏
後燕慕容垂徙徐州流人千餘戶于黎陽
慕容衆黨率衆三萬伐高句驪襲其新城南蘇皆尅之
散其積聚徙其五千餘戶于遼西
後梁呂光初徙西海郡人於諸郡其後謠曰朔馬心何
悲念舊中心勞燕雀何徘徊意欲還故巢頃之遂相扇
動復徙于西河樂都
宋文帝元嘉二十二年武陵王駿討緣沔蠻移一萬四
千餘口于京都
二十三年遷漢川流民于沔次
二十七年使太子步兵校尉沈慶之自彭城徙流民數
千家於瓜步征北參軍程天祚徙江西流民於南州亦
如之
二十八年冬徙彭城流民于瓜步淮西流民於姑孰合
萬許家
孝武帝大明中孔靈符為丹陽尹山陽縣土境褊狹民
多田少靈符表徙無貲之家於餘姚鄞鄮三縣界墾起
湖田帝使公卿博議太宰江夏王義恭議曰夫訓農修
本有國所同土著之民習玩日久如京師無田不聞徙
居他縣尋山隂豪族富室頃畝不少貧者肆力非為無
處耕起空荒無救災歉又兼緣湖居民魚鴨為業及有
居肆理無樂徙尚書令柳元景右僕射劉秀之尚書王
瓉之顧凱之顔師伯嗣湘東王議曰富戶温房無假遷
業窮身寒室必應徙居葺宇疏臯産粒無待資公則公
未易充課私則私卒難具宜募亡叛通䘏及與樂田者
其往經創須粗修立然後徙居侍中沈懷文王景文黃門
侍郎劉凱郗顒議曰百姓雖不親農不無資生之路若
驅以就田則坐相違奪且鄞等三縣去治竝遠既安之
民忽徙他邑新垣未立舊居已毁去留兩困無以自資
謂宜適任民情從其所樂開宥逋亡且令就業若審成
腴壤然後議遷太常王玄謨議曰小民貧匱遠就荒疇
去舊即新糧種俱闕習之既難勸之未易謂宜微加資
給使得肆勤明力田之賞申怠惰之罰光禄勲王昇之
議曰遠廢之疇方翦荆棘率課窮乏其事彌難資徒粗
立徐行無晩帝違議從其徙民竝成良業
後魏道武天興元年正月車駕發自中山至于望都堯
山徙山東六州民吏及徒何高麗雜夷三十六萬百工
伎巧十萬口以充京師
二月詔給内徙新民耕牛計口受田
十二月徙六州二十二郡守宰豪傑吏民二千家於代
都
二年陳郡河南流民萬餘口内徙遣使者存勞之
明元泰常三年徙冀定幽三州徒何民於京師(又娥清傳云清)
(為給事黃門侍郎先是徒何民散居三州頗為民害詔清徙之平城清善綏撫徙者如歸)
太武始光四年帝率輕騎襲赫連昌徙萬餘家而還徙
民在道多死其能到都者纔十六七
延和元年車駕征馮文通徙營丘成周遼東樂浪帶方
玄莵六郡民三萬家於幽州開倉以賑之
太延元年詔長安及平涼民徙在京師其孤老不能自
存者聽還鄉
太平真君六年徙青徐之人以實河北(又陸俟太武時與高涼王那渡)
(河南略地至濟南東平陵徙其民六千家實河北)
七年徙長安城内工巧二千家於京師
獻文皇興三年徙青州民於京師
孝文太和十九年詔遷雒之民葬河南不得遷河北於
是代人南者悉為河南雒陽人
宣武正始元年以苑牧公田分賜代遷之戶
孝明武泰元年鎮南將軍源子恭勒衆渡淮徙民於淮
北立郡縣置戍而還
西魏文帝大統十二年獨孤信平涼州擒宇文仲和遷
其民六千餘家於長安
廢帝二年二月東梁州平遼遷其豪帥于雍州(王欽若等曰按)
(後周及北史西魏廢帝恭帝年號皆無)
恭帝元年以巴湘初附詔李賢為郢州刺史總監諸軍
略定乃遷江夏民二千餘戶以實安州并築甑山城而
還
東魏孝靜天平元年遷都於鄴出粟一百三十六萬石
以賑貧人是時六坊之衆從武帝而西者不能萬人餘
皆北徙竝給常廪春秋二時賜帛以供衣服之費
北齊神武帝為魏相命孫騰高隆之分括無籍之戶得
六十餘萬於是僑居者各勒還本屬
文宣天保八年議徙冀定瀛無田之人謂之樂遷于幽
州范陽寬鄉之處百姓驚擾又以頻歲不熟米糴湧貴
矣
後周武帝建德六年十二月行幸并州宫移并州軍人
四萬戶於關中
宣帝大象元年詔曰雒陽舊都今既脩復凡是元遷之
戶竝聽還雒州此外諸民欲往者亦任其意河南幽相
豫亳青徐七總管受東京六府處分
隋煬帝大業元年三月丁未詔尚書令楊素納言楊逹
將作大匠宇文愷營建東京徙豫州郭下居民以實之
又詔徙天下富商大賈數萬家於東京
唐高祖初為唐王下令曰比年寇盜郡縣饑荒百姓流
亡十不存一貿易妻子奔波道路雖加周給無救倒懸
京師倉廩軍國資用罄以恤民便闕支擬今岷嶓欵服
蜀漢沃饒閭里富於猗陶菽粟同於水火曩者儲蓄徵
歛實繁帑藏猶殷宜垂拯濟木牛流馬非可轉輸樂土
重遷理無從卜則窮通之道將由革變外内戶口見在
京者宜依本土置令以下下官部領就食劍南諸郡所
有官物隨至糴給明立條格務使穏便秋收豐實更聽
進止
太宗貞觀元年朝議戶數之處聽徙寬鄉陜州刺史崔
善為上表曰畿内之民是謂戶殷丁壯之人悉入軍府
若聽移轉便出關外此則虛近實遠非經通議其事遂
止
則天天授二年七月二十四日徙關外雍同泰等七州
戶數十萬以實雒陽
玄宗開元十六年十月勑州客戶有情願屬緣邊州者
至彼給良沃田安置仍給永年優復宜令所司即與所
管客戶州計會召取情願者隨其所樂具數奏聞
敬宗寳歴元年五月勑黔首如有願於所在編附籍帳
者宜令州縣優恤給與閒地二周年不得差遣
册府元龜卷四百八十六
