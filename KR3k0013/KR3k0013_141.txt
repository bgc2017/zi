冊府元龜卷一百四十一宋王欽若等撰
帝王部
念良臣抑外戚尊外戚
念良臣
良臣之於君也有股肱之喻有心腹之寄故存則倚任
沒而追思此哲王之所同也漢氏而下乃有懷其勲烈
念其才德形於震悼發乎嘆喟以至申命文學頌其畫
像親枉輿駕臨其館舍或裒述其懿範或存記其讜言
稱詠發于章句賵賻越於夷等逮夫罷宴停景驚食流
涕靡涓日而發哀遥望車而增慟極云亡殄瘁之痛深
憗遺畀予之嗟斯足以篤愛賢之心厚同體之義者傳
所謂聽鼓鼙琴瑟而必有所思焉其是之謂矣
漢成帝時西羌常有警帝思將帥之臣追美趙充國乃
召黃門郎揚雄即充國圖畫而頌之充國宣帝時以功
德與霍光等列畫未央宫
後漢光武時祭遵為征虜將軍屯隴下建武九年春卒
於軍光武愍悼之尤甚遵喪至河南縣詔遣百官先會
喪所車駕素服臨之望哭哀慟還幸城門過其車騎涕
泣不能已喪禮成復親祠以太牢既葬車駕復臨其墳
存見夫人室家其後會朝帝每嘆曰安得憂國奉公之
臣如祭征虜者乎遵之見思若此帝數嗟嘆衛尉銚期
見帝感動對曰陛下至仁哀念祭遵不已羣臣各懷慚
懼
祭彤為太僕坐伐北匈奴逗撓下獄免嘔血死帝雅重
彤方更任用聞之大驚召問其疾状嗟嘆者良久焉
賈復與五校戰於真定大破之復傷創甚光武大驚曰
我所以不令賈復别將者為其輕敵也果然失吾名將
聞其婦有孕生女邪我子娶之生男邪我女嫁之不令
其憂妻子也
眀帝永平四年郭丹為司徒坐事免卒於家後帝回朝
會問羣臣郭丹家今何如宗正劉裔對曰昔孫叔敖相
楚馬不秣粟妻不衣帛子孫竟蒙寢丘之封丹出典州
郡入為三公而家無遺産子孫困匱帝乃下南陽訪求
其嗣
鍾離意為僕射以上疏出為魯相後德陽殿成百官大
會帝思意言謂公卿曰鍾離尚書若在此殿不立
章帝建初三年光禄大夫周舉卒朝廷以舉清公亮直
方以為宰相深痛惜之乃詔告光禄勲汝南太守曰昔
在前世求賢如渴封墓式閭以光賢哲故公叔見誄翁
歸蒙述所以昭忠厲俗作範後昆故光禄大夫周舉性
侔夷魚(伯夷史魚也)忠踰随管(随食管仲)前授牧守及還納言出
入京輦有欽哉之績在禁闈有密静之風予錄乃勲用
登九列方欲式序百物亮恊三事不永夙終用乖遠圖
朝廷愍悼良為愴然詩不云乎肇敏戎功用錫爾祉其
令將大夫以下到喪發日復會弔加賜錢十萬以旌委
蛇素絲之節焉
靈帝時楊賜為太尉以寇賊免先是黃巾帥張角等執
左道稱大賢以誑耀百姓天下襁負歸之賜時在司徒
召掾劉陶告曰張角等遭赦不悔而稍益滋蔓今若下
州郡捕討恐更搔擾速成其患且欲切勑刺史二千石
簡别流人各護歸本郡以孤弱其黨然後誅其渠帥可
不勞而定何如陶對曰此孫子所謂不戰而屈人之兵
廟勝之術也賜遂上書言之會去位事留中後帝乃徙
南宫閱錄故事得賜所上張角奏及前侍講注籍乃感
悟下詔封賜臨晉侯邑千五百戶
獻帝時尚書令荀彧卒帝哀惜之祖日為之廢讌樂(祖日)
(謂祭祖神之日因為廢樂也共工氏之子日脩好遠遊祀以為祖神)
魏太祖時郭嘉字奉孝為軍祭酒深見委遇會疾篤帝
問疾者交錯及薨臨其喪哀甚謂荀攸等曰諸君年皆
孤輩惟奉孝最少天下事竟欲以後事属之而中年夭
折命也夫又與荀彧書追傷嘉曰郭奉孝年不滿四十
相與周旋十一年險阻艱難皆共罹之又以其通逹見
世事無所凝滯欲以後事属之何意卒爾失之悲痛傷
心今表增其子滿千戶然何益亡者追念之感深且奉
孝乃知孤者天下人相知者少又以此痛惜奈何奈何
又與彧書曰追惜奉孝不能去心其人見時事事過絶
於人又人多畏病南方有疫嘗言往南方則不生還然
與共論計之當先定此為不但見計之忠厚必欲立功
名推命定事人心乃爾何得使人忘之後太祖征荆州
還於巴丘遇疾疫燒船嘆曰郭奉孝在不使孤至此初
陳羣非嘉不治行檢數廷訴嘉嘉意自若太祖愈益重
之然以羣能持正亦悦焉(傅子曰太祖又云哀哉奉孝痛哉奉孝惜哉奉孝又表於)
(天子曰臣聞褒忠寵賢未必當身念功繼續恩隆後嗣是以椘宗孫叔顯封厥子岑彭既沒爵及支庶故軍祭)
(酒郭嘉忠良淵淑體通性逹每有大議發言盈庭執中處理動無遺策自在軍旅十有餘年行同騎乘坐共幄)
(席東禽吕布西取睢固斬袁譚之首平朔土之衆踰越險塞盪定烏丸震威遼東以梟袁尚雖假天威易為指)
(麾至於臨敵發揚誓命凶逆克殄勲實繇嘉方將表顯短命早終上為朝廷欽惜良臣下自毒恨喪失奇佐宜)
(追增嘉封并前千戶裒亡為存厚往勸来也)
王粲字仲宣為侍中從征吴道卒二子為魏諷所引誅
後絶太祖時征漢中聞粲子死嘆曰孤若在不使仲宣
無後
荀攸字公逹為尚書令從征孫權道薨太祖言則流涕
令曰孤與荀公逹周游二十餘年無毫毛可非者真賢
人也
明帝太和中中護軍蔣濟上疏曰宜遵古封禪詔曰聞
濟斯言使吾汗出流足事寢歴歲後遂議修之使高堂
隆撰其禮儀帝聞隆沒歎息曰天不欲成吾事高堂生
舍我亡也
晉武帝時太保睢陵公王祥薨時文眀皇太后喪始踰
月其後詔曰為睢陵公發哀事乃至今雖每為之感歎
要未得特叙哀情今便哭之
劉毅為青州大中正卒武帝撫几驚曰失吾名臣不得
生作三公即贈儀同三司使者監護喪事
羊祜為征南大將軍都督荆州諸軍事及薨武帝素服
哭之甚哀是日大寒帝涕沾鬚鬢皆為冰焉
李裔為司徒薨武帝後思其清節詔曰故司徒李裔太
常彭灌並履忠清儉身沒家無餘積賜裔家錢二百萬
榖千斛灌家半之
惠帝時稽紹為侍中成都王舉兵向京師帝出禦之紹
被害於帝側血濺御服天子深哀惜之及事定左右欲
浣衣帝曰此稽侍中血勿去之
眀帝時王廙為荆州刺史及卒眀帝與大將軍温嶠書
曰痛謝鯤未絶於口世將(世將廙字)復至於此並盛年雋才
不遂其志痛切于心廙眀古多通鯤遠有識致其言雖
未足令人改聽然味之不倦近未易有也坐視盡如何
成帝時劉超為右衛將軍為帝所親遇蘇峻之亂超侍
帝石頭峻使任讓將兵入收超及侍中鍾雅帝抱持悲
泣曰還我侍中右衛任讓不奉詔因害之及峻平任讓
與陶侃有舊侃欲持不誅之乃請於帝帝曰讓是殺我
侍中右衛者不可宥繇是遂誅讓及超將改葬帝痛命
之不已詔遣高顯近地葬之使出入得瞻望其墓追贈
衛尉諡曰忠
穆帝時荀羡為兗州刺史鎮下邳以疾篤觧職升平二
年卒帝聞之歎曰荀令則王敬和相繼凋落股肱腹心
將復誰寄乎
後魏太武監國以穆觀為右弼出則統攝朝政入則應
對左右事無巨細皆關決焉泰常八年暴疾薨帝親臨
其喪悲動左右及即位每與羣臣談宴未嘗不歎息慇
懃以為自秦以来佐命勲臣文武兼濟無及之者其見
稱如此
于栗磾為鎮南將軍卒栗磾自少治戎迄于白首臨事
善斷所向無前加以謙虛下士刑罰不濫太武甚悼惜
之
屈桓為鎮東大將軍歴官公正帝信任之真君四年墜
馬卒時太武幸隂山恭宗遣使乘傳奏狀太武甚惜之
謂使人曰汝等殺朕良臣何用乘馬遂令步歸贈征西
大將軍
崔浩為司徒浩死後太武北伐時宣城公李桓疾篤傳
者以為卒帝聞而悼之謂左右曰李宣城可惜又曰朕
向失言崔司徒可惜李宣城可哀
孝文時李冲為僕射卒葬於覆舟山後帝車駕自鄴還
雒路經冲墓左右以聞帝時臥疾望墳掩涕久之詔曰
司空文穆公德為時宗勲簡朕心不幸殂逝託墳邙嶺
旋鑾覆舟盼睇塋域悲仁惻舊有慟朕哀可遣太牢之
祭以申吾懷及與留京百官相見皆叙冲亡沒之故言
及流涕
孝眀時崔光為車騎大將軍儀同三司薨車駕親臨撫
屍慟哭御輦還宫流涕於路為減常膳言則追傷每至
光坐講讀之處未曾不改容悽悼
孝莊帝時李苖為冠軍將軍討爾朱世隆於河南橋左
右盡死浮於河帝聞苖死哀傷久之曰苖若不死當應
更立奇功
後周太祖時蘇綽為大行臺度支尚書卒於位帝痛惜
之哀動左右及將葬乃詔公卿等曰蘇尚書平生謙退
敦尚儉約吾欲全其素志便恐悠悠之徒有所未逹如
其厚加贈諡又乖宿昔相知之道進退維谷孤有疑焉
尚書令史麻瑶越次而進曰昔晏子齊之賢大夫一狐
裘三十年及其死也遣車一乘齊侯不奪其志綽既操
履清白謙挹自若愚謂宜從儉約以彰其美太祖稱善
及綽歸葬武功唯載以布車太祖與羣公皆步送出同
州郭門外太祖親於車後酹酒而言曰尚書平生為事
妻子兄弟不知者吾皆知之惟爾知吾心吾知爾意方
欲其定天下不幸遂捨我去奈何因舉聲慟哭不覺失
巵於手至葬日又遣使祭以太牢太祖自為其文
劉亮為車騎大將軍東州刺史卒喪還京師太祖親臨
之泣而謂人曰股肱喪矣腹心何寄
隋文帝時劉行本為太子左庶子太子虛心敬憚未幾
卒官帝甚傷惜之及太子廢帝曰嗟乎若使劉行本在
男不及此(又裴政為太子左庶子多所規正見稱純終出為襄州總管卒官及太子廢高祖追憶之)
(曰向遣裴政劉行夲在共輔弼之應不令至此)
王韶字子相為晉王并州行臺右僕射秦王俊為并州
總管仍為長史歲餘馳驛入京勞敝而卒時年六十八
高祖甚傷惜之謂秦王使者曰語爾王我前令子相緩
来如何乃遣馳驛殺我子相豈不繇汝耶言甚悽愴使
有司為之立宅曰往者何用宅為但以表我深心耳又
曰子相受我委寄十有餘年終始不易寵章未極舍我
而死乎發言流涕因命取子相封事數十紙傳示羣臣
帝曰其直言規正禆益甚多吾每披尋未嘗釋手
元巖為蜀王秀益州總管長史王性好奢侈憚巖為人
每循法度巖卒之後王漸致非法寮佐無敢諫正者及
秀得罪帝曰元巖若在吾兒豈有是乎
柳裘開皇初為曹州刺史高祖思裘定策功欲加榮秩
將徵之顧問朝臣曰曹州刺史何當入朝或對曰即今
冬也帝乃止裘尋卒高祖傷惜者久之
煬帝時長孫晟為右驍衛將軍卒帝深悼惜之賵贈甚
厚後突厥圍雁門帝歎曰向使長孫晟在不令匈奴至
此
元夀為右光禄大夫大業七年兼左翊衛將軍從征遼
東行至涿郡遇疾卒時年六十三帝悼惜焉哭之甚慟
贈尚書右僕射光禄大夫後帝追思之擢子敏為守内
史舍人
唐高祖武德中許紹為陜州刺史行軍總管趙郡王孝
恭之擊蕭銑也復令紹督兵以圍荆州會紹卒帝聞而
傷惜為之流涕
太宗貞觀四年尚書右僕射杜如晦薨帝手詔著作郎
虞世南曰朕與如晦君臣義重不幸奄從物化追念勲
舊痛惜于懷卿體吾此意為製碑文也後因食瓜而美
愴然悼之遂輟食之半遣使置之靈座焉後賜房玄齡
黃銀帶因謂玄齡曰如晦與公同輔朕今日所賜唯獨
見公因泫然下泣以黃銀辟惡恐為鬼神所畏令取金
帶遣玄齡親送于靈所其後帝夢見如晦若平生及旦
以告玄齡言畢&KR1187;欷侍衛莫不掩涕因遣送御食以祭
焉眀年如晦忌日帝復遣尚書官至第慰問妻子其國
官府佐皆不之罷終始恩遇未之有焉
六年襄州都督張公謹卒太宗聞而嗟悼出次發哀有
司奏言隂陽書曰子在辰不可哭泣又為流俗所忌帝
曰君臣之義同於父子情發于中安避辰日遂哭之
十二年弘文館學士虞世南卒帝手勑魏王泰曰虞世
南於我猶一體也拾遺補闕無日暫忘寔當代名臣人
倫凖的吾有小失必犯顔而諫之今其云亡石渠東觀
之中無復人矣痛惜豈可言也未幾作詩一篇追思往
古興亡之道既而嘆曰鍾子期死伯牙破琴朕之此篇
將何所視因令起居郎褚遂良詣其靈帳讀而焚之冀
世南神識感悟
十六年太子太師魏徵薨帝追思不已謂侍臣曰夫以
銅為鏡可以正衣冠以古為鏡可以知興替以人為鏡
可以眀得失朕嘗保此三鏡以防己過今魏徵殂逝遂
亡一鏡矣
十八年宴司徒長孫無忌以下十餘人於丹霄殿各賜
以貘皮右衛大將軍薛萬徹豫焉帝意在賜萬徹而誤
呼其兄萬均愴然不樂曰萬均朕之兄舊不幸早亡朕
不覺呼名豈其魂靈欲朕之賜也因令取皮呼萬均以
同賜而焚之於前侍坐者無不感嘆是歲右衛大將軍
工部尚書李大亮卒帝素服哭於雒陽苑甚慟
十九年車駕征遼中書令岑文本卒帝親臨視撫之流
涕其夕帝聞巖鼓之聲曰文本殞逝情深惻怛今宵夜
警所不忍聞遂命停之
温彦博為中書令薨太宗謂侍臣曰彦博以憂國之故
勞精竭神我見其不逮已二年矣恨不縱其閒逸致夭
性靈
姜確為左屯衛將軍遼東之役以行軍總管督兵攻盖
牟城中流矢而卒時年五十一太宗甚哀悼之為五言
詩曰鑿門初奉衛仗節始臨戎振鱗方躍浪騁翼正凌
風未展六騎術先虧一簣功防身不足智徇命有餘忠
悲驂嘶向路哀笳咽遠空悽凉大樹下流悼滿深衷時
人榮之子暕嗣以確死王事拜朝散大夫
高宗總章二年司空英國公李勣薨帝謂左相姜恪等
曰貞觀之初勣已經事朕荏苒之間四十餘載歲月既
久情素可知此人奉上忠貞事親孝謹執心平直終始
不渝歴事三朝未嘗有過自古賢臣罕有其比忽此殂
逝痛惜良深此公為性廉慎不營産業今既亡沒當無
餘財所有賵賻務令優厚因泣下久之
開耀元年十二月太子少保郝處俊卒贈開府儀同三
司荆州大都督帝甚傷悼之顧謂侍臣曰處俊志存忠
正兼有學識至於雕飾服翫雖極知無益然常人不能
抑情棄捨皆好尚奢侈處俊常保其質素終始不渝雖
非元勲佐命固亦多時驅使又見遺表憂國忘家今既
云亡深可傷惜即於光順門舉哀一日不視事祭以少
牢
玄宗開元八年右散騎常侍禇元量卒帝震悼久之謂
宰相宋璟蘇頲等曰元量碩儒且有德業朕蚤所師習
每用尊崇三史九經前言往行有可以禆益時政規正
朕躬未嘗不瞭瞭切論昨聞其属纊之時唯以修書為
意永念其逝實軫于懷庶事宜皆優厚
十五年蘇頲卒其葬日帝遊咸宜宫將出獵聞頲喪出
愴然曰蘇頲今日葬吾寧忍娱遊遂中路還宫
二十二年八月追贈故大理卿袁仁敬為越州刺史仁
敬修身簡儉為政以清介稱帝思其為人乃詔褒贈
肅宗時辛雲京太原節度回紇畏之數年無烽警之虞
卒肅宗為之流涕後宰臣子儀元載等見帝言及雲京
泫然久之
代宗大歴中宰相楊綰薨帝驚悼久之詔贈司空仍宣
旨謂百官曰天不使朕致太平奪我楊綰之速也甫及
大殮與卿等悲悼同懷宰輔賻贈恩遇哀榮之盛近来
未有其比
德宗興元元年二月在奉天贈故永平軍節度行營兵
馬使右散騎常侍兼御史大夫武威郡王賈隠林左僕
射賜實封三百戶隠林累有殊功性頗朴直初奉天圍
觧百寮稱賀隠林抃舞因質言曰朱泚奔遁臣下大慶
此皆宗社無疆之休然陛下性靈太急不能容忍若舊
性不改雖朱泚敗亡臣亦恐憂未艾也帝虛懷納之及
是思其讜言功效故褒贈有加焉仍贈絹百疋米百石
喪官給
貞元元年八月西平王李晟既卒時初城鹽州復鹽池
帝賜宰相新鹽惻然思之命致鹽於靈座又特遣中使
至晟第存撫諸子教戒備至聞愿等有一善帝喜見於
色九月以贈太師李晟薨日近罷九日宴會十一年十
一月辛亥以前太子賓客李愿為左領軍大將軍李憑
為右威衛大將軍依前兼中丞皆太尉晟之子以免喪
故晟諸子同日授官者凡九人景辰李愿及諸弟等九
人召見於延英帝見愿等憫然久之曰朕雖在此常念
卿等追懷勲舊何日㤀之卿等咸善居喪或出於等倫
朕甚嘉之各賜衣一襲帛三十疋
張宏靖為監察御史時德陽公主下嫁治地將侵宏靖
家廟宏靖拜章陳情具述祖考之德(宏靖祖嘉貞相玄宗父延賞相德宗)
德宗慰撫之不令毁廟
憲宗元和四年覽貞觀故事見侍中魏徵諫諍匪躬詔
令京兆尹訪其子孫及故居其居在永興坊已質賣更
無魏姓折為九家矣帝愍之出内庫錢二百萬購之以
賜其孫稠及善仍禁其質賣
文宗開成四年司徒中書令裴度以疾歸第帝思其勲
舊勞問賜與中使旁午仍形於詠言御扎及聞度已薨
歿帝震悼久之重令繕寫置於靈座
周太祖時翟光鄴權知京兆尹光鄴卒帝初聞訃至慘
然驚嘆曰天不助余為治賢良之臣遽此奄忽非獨予
之不幸亦民之不幸也傷哉
世宗顯德六年三月樞密使王朴暴卒帝聞之駭愕即
時幸其第及柩前以所執玉鉞卓地而慟者數四
抑外戚
王者膺天禄之重履至尊之勢非獨内德茂也盖有外
戚之助焉其所繇来尚矣然而地居貴寵家承豐富驕
侈不期而自至禮度因縱而致敗自非見之於未朕防
之於將然曷以免夫禍機而綏乎吉禄者矣故有挺英
果之斷躬哲惠之美志絶乎私愛慮極乎幾深避閨閫
之嫌思名器之重察其才智鑒乎古昔但加體貌之禮
莫參帷幄之議至有為惡自敗寘之於典刑檢身無状
申之以教督抑損斯在懲艾兼至用能恢至公之道符
大中之訓垂之嘉話為方来之軌範焉
漢文帝以皇后弟竇廣國賢有行欲相之曰恐天下以
吾私廣國久念不可而高祖時大臣餘見無可者(見謂見在)
(之人)乃以御史大夫嘉為丞相
宣帝后霍光女也宣帝自在民間聞知霍氏尊盛日久
内不能善光薨帝始躬親朝政御史大夫魏相給事中
光妻顯謂其子禹雲山曰汝曹不務奉大將軍餘業(曹軰)
(也)今夫給事中他人一間汝能復自救邪會魏大夫為
丞相數宴見言事平恩侯與侍中金安上等徑入出省
中時霍山自若領尚書(自若猶言如故也)帝令吏民得奏封事
不關尚書羣臣進見獨来往(謂各各得盡言于上也)於是霍氏甚
惡之
元帝時馮野王為大鴻臚數年御史大夫李延夀病卒在
位多舉野王帝使尚書選第中二千石(定其高下之差也)而野
王行能第一帝曰吾用野王為三公後世必謂我私後
宫親属以野王為比(比例比音必媚之)乃下詔曰剛強堅固確
然亡欲大鴻臚野王是也心辨善辭可使四方少府五
鹿充宗是也廉潔節儉太子少傅張譚是也其以少府
為御史大夫上繇下第而用譚越次避嫌不用野王以
昭儀兄故也野王乃歎曰人皆以女寵貴我兄弟獨賤
野王雖不為三公甚見器重有名當世成帝立有司奏
野王王舅不宜備九卿以秩出為上郡太守哀帝少在
國見成帝委政外家王氏僣盛常内悒悒即帝位多欲
有所規正封拜丁傳奪王氏權
後漢光武時馮衍與外戚隂興隂就交結帝懲西京外
戚賓客故皆以法䋲之大者抵死徙其餘至貶黜
眀帝永平中馬援女立為皇后帝圖畫建武中名臣列
將于雲臺以椒房故獨不及援東平王蒼觀圖言於帝
曰何故不畫伏波將軍像帝笑而不言馬防以特進就
第多牧馬畜賦斂羌胡帝不善之數加譴勑所以禁遏
甚備繇是權勢稍損賓客亦衰
館陶公主為子求郎眀帝不許而賜錢千萬謂曰郎官
上應列宿出宰百里有非其人則民受其殃是以難之
閻章永平中為尚書以二妹為貴人章精力曉舊典久
次當遷以重職帝以後宫親属竟不用出為步兵校尉
魏太祖初卞后弟秉當建安時得為别步司馬后嘗對
太祖怨言太祖答言但得與我作婦弟不為多邪后又
欲太祖給其錢帛太祖又曰但汝盜與不為足邪故訖
太祖世秉官不移財亦不益又詔曰后族之家不得當
輔政之任又不得横受茅土之爵以此詔傳後世若有
違背天下共誅之
文帝黃初中欲封太后父母尚書陳羣奏曰陛下以聖
德應運受命創業革制當永為後式按典籍之文無婦
人分土命爵之制在禮典婦因夫爵秦違古法漢氏因
之非先王之令典也帝曰此議是也其勿施行以作著
詔下蔵之臺閣永為後式
後魏孝文時李比思皇后從父鳳之子也爵栢人侯弟
安祖浮陽侯典祖安喜侯道念真定侯昆弟四人以外
戚蒙見詔謂曰卿之先世内外有犯得罪於時然官必
用才以親非興邦之選外氏之寵超於末葉從今已後
自非竒才不得復外戚謬班抽舉既無殊能今且可還
後列降爵安祖等改侯為伯並去軍號
唐德宗貞元六年閏四月詔原富平令侯遵罪停其官
初遵縣人李載配納元陵園糞兩車愆期或譛毁載於
遵者因寄怒以痛絶之載所負之直不過數千而罰之
三百貫又枷禁拽辱焉載妹壻昭德皇后弟王果奏
言帝命御史臺鞫之具欵伏宰臣董晉竇參進曰李載
不納差科未為巨蠧侯遵峻其懲罰頗越常倫况是國
親去就有禮毁損過甚理當罪責望貶澧州司戶參軍
帝不欲以戚属之故而貶吏故有是命
憲宗元和元年九月戊戌詔曰公主郡主駙馬等所養
鷹鷂按放但於城南不得輙越諸界其故違者府縣切
加簡察錄名聞奏
十二年十二月以駙馬都尉張克禮鄭何劉士涇等並
停正官慮以戚属不脩官業故也
文宗開成四年正月丁夘夜於咸泰殿觀燈延安公主
衣裙寬大即時遣歸駙馬都尉竇澣待罪勑曰公主入
參衣服踰制從夫之義過有所歸竇澣宜奪兩月賜錢
宣宗大中五年八月庚子勑曰應公主家有庒宅邸店
宜依百姓例差役徵科如邑司擅行文牒隠庇兼蔵匿
要人便委諸軍諸使及府縣當時捕捉收禁聞奏其邑
司官吏及印本緣徵封湏行文牒今即便因他事攪擾
府縣自今以後除徵封外如緣公事並令邑司申宗正
寺寺司與酌量公事行牒其邑司並不得擅行文牒
尊外戚
春秋褒紀侯之義大雅詠申伯之思盖外戚之尊其所
由来者尚矣肇自周室降及漢家厥政彌文其制增重
崇母后之族貴皇孋之親慶延祖考寵被存沒或追崇
名諡建置寢園或茂錫珪璋大唘土宇盡飾終之禮以
賁於泉扄極加等之榮以光其門閥盖王者展因親之
孝重齊體之道焉然能抑河潤之勢監肺腑之私時中
而行盖可宗也
周桓王將納后於紀紀本子爵故先褒為侯一云天子
將娶于紀與之奉宗廟傳之無窮故封之百里盖以為
天子得娶庶人女以其得專封也
漢高祖為漢王元年封吕后父吕公為臨泗侯
文帝即位薄太后母前死葬櫟陽北帝乃追封太后父
為靈文侯會稽郡置園邑三百家長丞以下使奉守寢
廟上食祠如法櫟陽亦置靈文夫人園令如靈文侯園
儀(又景竇皇后景帝母也親早卒葬觀津薄太后詔有司追封竇后父為安成侯母曰安成夫人令濟河置)
(園邑二百家長丞守比靈文園法)
武帝即位尊皇太后(帝母景帝王后母也)母臧兒為平原君追尊
皇太后父仲為共侯仲槐里人也槐里起園邑二百家
長丞奉守及平原君薨葬長陵亦置園邑如共侯法
昭帝即位追尊皇太后(帝母武帝趙婕妤也)外祖趙父為順成侯
詔右扶風置園邑二百家長丞奉守如法
上官安上官皇后父祖將軍桀子也初安女入為昭帝
婕伃安為騎都尉月餘立為皇后安以后父封桑樂侯
遷車騎將軍后母前死葬茂陵郭東追尊曰敬夫人置
園邑二百家長丞奉守如法
宣帝地節三年求得悼后(帝母史皇孫王夫人也)母王媪制詔御
史賜外祖母號為博平君以博平蠡吾兩縣戶萬一千
為湯沐邑追賜外祖王廼始諡曰思成侯詔涿郡治冢
室置園邑四百家長丞奉守如法歲餘博平君薨諡曰
思成夫人詔徙思成侯合葬奉明顧成廟南置園邑長
丞(本號廣明故戾太子傳云皇孫及王夫人皆葬廣眀其後以置園邑奉守改曰奉明)罷涿郡思
成園
許廣漢宣帝許后王父也帝即位歲餘封為昌成君後
封為平恩侯位特進廣漢薨諡曰載侯葬南園旁置邑
三百家長丞奉守如法
王奉光宣帝皇后父也后立帝封奉光為卭城侯元帝
即位二年奉光薨諡曰共侯葬長門南園邑二百家長
丞奉守如法
元帝即位以太子母王妃為婕伃封其父楚為平陽侯
後三日婕伃立為皇后楚位特進永光二年薨諡曰頃
侯
成帝許皇后父平恩侯嘉元帝舅也嘉自元帝時為大
司馬車騎將軍輔政八九年矣及成帝立久之以特進
侯就朝位後歲餘薨諡曰恭侯
趙臨成帝趙后父也后初入宫為婕伃帝封臨為成陽
侯
哀帝傅皇后定陶傅太后從弟子也哀帝即位傳太后
封傅妃父晏為孤鄉侯傅氏既盛安最尊重
後漢光武郭皇后父昌真定人仕郡功曹娶真定恭王
女虢主(恭王名普景帝七代孫)建武二十六年后母虢主薨帝親
臨送葬百官大會遣使者迎昌喪柩與主合葬追贈昌
陽安侯印綬諡曰思侯
隂隆光烈隂皇后父也南陽人建武九年追爵諡隆為
宣哀侯
樊重光武外祖也建武十八年帝南祠章陵過湖陽祀
重墓追爵諡為夀張敬侯立廟於湖陽
章帝竇皇后父勲大司徒融孫也建初七年追爵諡勲
安成思侯
和帝永元九年追尊貴人(帝母章帝梁貴人也)為恭懷皇后制詔
三公大鴻臚曰夫孝莫大於尊尊親親其義一也詩云
父兮生我母兮鞠我撫我畜我長我育我顧我復我出
入腹我欲報之德昊天罔極朕不敢興事覽於前世太
宗中宗是有舊典(太宗文帝中宗宣帝)追命外祖以篤親親其追
封諡皇太后父竦為褒親愍侯比靈文順成侯魂而有
靈嘉斯寵榮好爵顯服以慰母心遣中謁者與嬺及扈
備禮西迎竦喪(竦死漢陽獄故西迎也)詣京師改殯賜東園畫棺
玉匣衣衾建塋於恭懷皇后陵旁帝親臨送喪百官畢
會
鄧訓鄧皇后父也為護羌校尉永元二年卒官十四年
后立元興元年和帝以訓皇后之父使謁者持節至訓
墓賜策追封諡曰平夀敬侯中宫自臨百官大會
安帝永初元年爵號太夫人為新野君萬戶供湯沐邑
安帝元初二年立閻貴人為皇后二年以后父侍中暢
為長水校尉封北宜春侯食邑五千戶四年卒諡曰文
侯延光元年追尊后母宗為滎陽侯
宋楊女為章帝貴人安帝之祖母也安帝即位追封諡
楊為當陽穆侯
順帝梁皇后父商恭懷皇后弟葉氏侯雍子也為黃門
侍郎永建元年襲父封三年選商女及妹入掖庭遷侍
中屯校尉陽嘉元年女為皇后妹為貴人加商位特進
更增國土賜安車駟馬其歲拜執金吾三年以商為大
將軍固稱疾不起四年使太常桓焉奉策就第即拜商
乃詣闕受命眀年夫人隂氏薨追號開封君贈印綬
桓帝鄧皇后父香和熹皇后從兄子也后立帝追贈香
車騎將軍安陽侯印綬封后母宣為昆陽君宣卒贈葬
禮皆依后母舊儀
竇武扶風平陵人桓思皇后父也延熹八年后初入掖
庭為貴人帝拜武郎中其冬立為皇后武遷越騎校尉
封槐里侯五千戶眀年冬拜城門校尉靈帝立拜武為
大將軍更封武為聞喜侯
靈帝建寧四年宋皇后立帝拜后父酆執金吾封不其
鄉侯
何真南陽宛人靈思皇后父也后以選入掖庭光和三
年立為皇后眀年追號真為車騎將軍舞陽宣德侯因
封后母興為舞陽君
獻帝伏皇后父完為侍中興平二年后立完遷執金吾
建安元年拜完輔國將軍儀同三司
魏眀帝太和元年三月以中山魏昌之安城鄉戶千追
封帝母文昭甄皇后父上蔡令追諡曰敬侯
毛嘉河内人眀悼毛皇后父也太和元年后立眀帝拜
嘉騎都尉進為奉車都尉又封博平鄉侯遷光禄大夫
卞廣文帝母武宣皇后祖父眀帝太和四年追諡廣曰
開陽君侯后父遠曰敬侯祖母周封陽都君為恭侯夫
人皆賜印綬
郭永安平廣宗人文德皇后父也眀帝太和四年追諡
永為安陽鄉敬侯母董為都鄉君青龍三年又追改封
永為觀津敬侯世婦董為堂陽君使使者奉策祠以太
牢
齊王甄后文昭皇后兄儼孫女也后立父已沒帝封后
母三人樂鄉君
郭滿西平人眀元皇后父也齊王即位追封諡滿為西
都定侯太后母杜為郃陽君
高貴鄉公卞后父隆武宣皇后弟秉孫也以后父為光
禄大夫位特進封睢陽侯妻王為睢陽鄉君追封隆前
妻留為順陽鄉君后親母故也
陳留王卞后父琳秉弟蘭子也后立時小已歿封大妻
留曰上陽鄉君
晉武帝泰始九年追贈景獻羊皇后母漢左中郎將蔡
邕女陳留蔡氏為之陽縣君諡曰穆
王肅妻羊氏武帝母文眀王皇后母也未崇諡號泰始
三年下詔曰昔漢文追崇靈文之號武宣有平原博平
之封咸所以奉尊尊之敬廣親親之恩也故衛將軍蘭
陵景侯王肅夫人羊氏含章體順仁德醇備内承世胄
出嬪大國三從之行率禮無違仍遭不造頻喪統嗣撫
育衆裔克成家道母儀之教光于邦族誕唘聖眀祚流
萬國而早世殂殞不遇休寵皇太后孝思烝烝永慕罔
極朕感存遺訓追遠傷懷其封夫人為縣君依德紀諡
主者詳如舊典於是使使持節謁者何融追諡為平陽
靖君其後帝追慕不已復下詔曰外曾祖母故司徒王
朗夫人楊氏舅氏尊属鄭劉二從母先后至愛每惟聖
善敦睦遺言渭陽之感永懷靡及其封楊夫人及從母
為鄉君邑各五百戶太康七年追贈后祖母夏侯氏為
滎陽鄉君
楊文宗武元皇后父也初事魏為通事郎早卒武帝以
后父追贈車騎將軍諡曰穆皇后終于眀光殿詔曰皇
后逮事先后常冀能終始永奉宗廟一旦殞殂痛惜傷
懷每自以夙喪二親於家門之情特隆入有心欲改葬
父祖以頃者務崇儉約初未有言近垂困說此意情益
愍之其使領前軍將軍駿等自克改葬之宜至時主者
供給葬事賜諡母趙氏為縣君以繼母段氏為鄉君傳
不云乎慎終追遠民德歸厚且使亡者有知尚式嘉之
楊駿武悼皇后父也為鎮軍府司馬武帝以后父超居
重位自鎮軍將軍遷車騎將軍封臨晉侯惠帝即位進
駿為太傅大都督假黃鉞錄朝政
惠帝賈皇后父充為太宰魯公薨帝即位充廟備六佾
之樂母郭氏為宜城君及郭氏亡諡曰宣特加殊禮
羊玄之惠帝羊皇后父也初為尚書郎帝以后父拜光
禄大夫特進散騎常侍更封興晉侯遷尚書右僕射加
侍中進爵為公成都王穎之攻長沙王乂也以討玄之
為名遂憂懼而卒追贈車騎將軍開府儀同三司
眀帝即位追贈元敬虞皇后父故南陽王文學豫為散
騎常侍驃騎大將軍開府儀同三司平山縣侯又追懷
母養之恩贈豫妻王氏為邙陽縣君
庾琛眀穆皇后父也為丞相軍諮祭酒卒官明帝以后
父追贈左將軍妻母丘氏追封鄉君子亮陳先志不受
咸和中成帝又下詔追贈琛驃騎將軍儀同三司亮又
辭焉
成帝恭杜皇后父乂鎮南將軍預孫襲封當陽侯為丹
陽丞卒咸康初追贈金紫光禄大夫諡曰穆后母裴氏
封高安鄉君至孝武帝崇進為廣德縣君裴氏夀考號
曰杜姥
康帝即位徵拜褚皇后父豫章太守裒為侍中遷尚書
封后母謝氏為尋陽鄉君穆帝即位尊后曰皇太后帝
幼冲未親國政太后臨朝有司以裒皇太后父議加不
臣之禮拜侍中衛軍錄尚書事永和五年卒贈侍中太
傅諡曰元穆六年正月帝臨朝以裒喪故懸而不樂十
二年正月帝臨朝又以裒妻皇太后母喪懸而不樂
穆帝即位徵拜何皇后父凖散騎侍郎不起卒升平元
年追贈金紫光禄大夫封晉興縣侯子惔以父素行高
潔表讓不受
哀帝即位贈王皇后母爰氏為國安鄉君
孝武寧康初追贈簡順王皇后父故光禄勲遐為光禄
大夫加散騎常侍
王藴孝武定王皇后父也為吴興太守定后立藴以后
父遷光禄大夫領五兵尚書封建昌縣侯藴不肯拜乃
授都督京口諸軍事左將軍徐州刺史假節鎮于京口
徵拜左僕射遷丹陽尹復為都督浙江東五郡鎮軍將
軍會稽内史太元九年卒贈左光禄大夫開府儀同三
司
安帝即位追贈王皇后父故中書令獻之侍中特進光
禄大夫
恭帝禇皇后父爽為義興太守早卒帝以后父追贈金
紫光禄大夫
後魏道武慕容皇后立母孟為溧陽君
文成和平二年追贈母閭后祖父延襄康公成定襄懿
王
馮熙文成馮皇后父為太師内都太官文成母詔熙上
書不臣入朝不拜孝文太和十九年薨于代將葬贈假
黃鉞侍中都督十州諸軍事大司馬太尉冀州刺史加
黃屋左纛備九錫前後羽葆鼓吹皆依晉太宰安平王
故事
宣武立高貴嬪為皇后入座奏封后母王氏為武邑郡
君
高颺宣武母文昭皇后父也景眀中贈颺左光禄大夫
賜爵渤海公母盖氏追封清河郡君
于勁宣武于皇后父也初為征虜將軍宣武納其女為
后封太原郡公妻劉氏為章武郡君勁卒贈司空
孝眀踐祚以宣武胡后(帝母也)父河州刺史國珍為光禄
大夫後妻梁為趙平君
唐高宗王皇后父仁祐為羅山令高宗為皇太子以仁
祐為陳州刺史永徽初以仁祐為特進魏國公母柳氏
為魏國夫人仁祐尋卒贈司空
中宗和思趙皇后父瓌為夀州刺史坐越王真連謀被
誅神龍元年贈左衛大將軍
韋玄貞中宗韋庶人父也為晉州參軍庶人初納為太
子妃以玄貞為豫州刺史神龍元年中宗即位追贈玄
貞為上洛郡王
睿宗肅眀劉皇后父延景陜州刺史景雲元年追贈尚
書右僕射沛國公
竇孝諶睿宗昭成竇皇后父也為潤州刺史景雲元年
追贈太尉邠國公
玄宗王皇后父仁皎下邽人先天元年以仁皎為太僕
卿累加開府儀同三司祁國公
肅宗張皇后父去逸為太僕卿肅宗即位贈左僕射母
竇氏封義帝縣主
代宗寳應二年追贈肅宗章敬吳皇后(代宗母也)祖神泉司
徒贈后父令珪太尉贈后母李氏秦國夫人
德宗建中元年贈代宗睿真沈皇后(德宗母也)父故秘書監
易直太師貞元七年詔贈外祖随今沈琳贈司徒追封
徐國公與外祖易直等立五廟以琳為始祖緣祠廟所
湏官給
王遇德宗昭德王皇后(順宗母也)父也官至秘書監貞元中
贈揚州大都督
順宗莊憲王皇后憲宗母也曾祖思敬試太子賓客祖
難得英武軍使贈潞州都督父子顔衛尉卿順宗内禪
贈思敬司徒難得太傅子顔太師
穆宗即位詔皇太后(憲宗懿安郭皇后穆宗母也)曾祖贈太保追封
岐國公敬之贈太傅太后父駙馬都騎太尉母虢國
大長公主贈齊國大長公主
敬宗即位崇重母族贈穆宗恭僖王皇后(敬宗母也)父故婺
州金華令詔卿司空母張氏贈趙國夫人
文宗即位贈穆宗貞獻蕭皇后(文宗母也)曾祖倰為太保祖
聰為太傅父俊為太師
冊府元龜卷一百四十一
