册府元龜卷十宋王欽若等撰
帝王部
繼統第二
晉惠帝武帝第二子泰始三年立為皇太子時年九歲
太熙元年四月己酉即皇帝位
懷帝武帝第二十五子惠帝永興元年十二月丁亥立
為皇太弟光熙元年十一月庚午惠帝晏駕羊皇后以
為太弟於嫂不得為太后催清河王覃入已至尚書閣
侍中華混等急召太弟癸酉即皇帝位
愍帝武帝孫吳孝王晏之子出繼伯父柬襲封為秦王
永嘉二年拜散騎常侍撫軍將軍及雒陽傾覆避難於
滎陽密縣與舅荀藩荀組相遇自密南趨許潁豫州刺
史閻鼎與前撫軍長史王毗司徒長史劉疇中書郎李
昕及荀組等同謀奉帝歸于長安而疇等中塗復叛鼎
追殺之藩組僅而獲免鼎遂挾帝乘牛車自宛趨武關
頻遇山賊士卒亡散次于藍田鼎告雍州刺史賈疋疋
遽遣州兵迎衛達於長安又使輔國將軍梁綜取守之
時有玉龜出㶚水神馬鳴城南焉六年九月辛巳奉秦
王為皇太子登壇告類建宗廟社稷大赦明年四月丙
午奉懷帝凶問舉哀成禮壬辰即皇帝位大赦改元建
興
明帝元帝長子太興元年立為皇太子永昌元年閏十
一月庚寅即皇帝位
成帝明帝長子太寧三年戊辰立為皇太子閏八月己
丒即皇帝位
康帝成帝母弟咸和元年封吳王二年徙封瑯琊王咸
康五年遷侍中司徒八年六月庚寅成帝不諱詔以瑯
琊王為嗣甲午即皇帝位
穆帝康帝子建元二年九月丙申立為皇太子己亥太
子即皇帝位時年三歲皇太后攝政升平元年帝加元
服正月告于太廟始親萬機皇太后居崇德宫
哀帝成帝長子咸康八年封為瑯琊王永和三年除驃
騎將軍五年五月丁巳穆帝晏駕皇太后令曰帝奄不
救厥疾繼嗣未建瑯琊王丕中興正統明德懋親昔在
咸康屬當儲貳以年在幼冲未堪國難故顯宗高讓今
義望情地莫與為比其以王奉大統於是百官備法駕
迎于瑯琊第庚申即皇帝位十月詔曰顯宗成皇帝顧
命以時事多艱弘高世之風樹德博重以隆社稷而國
故不已康穆早世裔祚不融朕以寡德復承先緒感惟
永慕悲痛兼摧夫昭穆之義固宜本之天屬繼體承基
古今常道宜上嗣顯宗以修本統帝於穆帝為從父昆
弟穆帝舅褚歆有表中書答表朝廷無其義詔下議尚
書僕射江虨等四人云閔僖兄弟也為父子則帝應為
穆帝嗣衛軍王術等二十五人云成帝不私親愛越授
天倫康帝受顯宗社稷之重已移所授纂承之序宜繼
康皇尚書謝奉等六人云繼體之正宜本天屬考之人
情宜繼顯宗時多異議尚書左丞孔嚴與丹陽尹庾龢
議曰順本居正親親不可奪宜繼成皇帝諸儒咸以嚴
議為長竟從之
海西公哀帝之母弟也咸康八年封為東海王升平五
年改封瑯琊王隆和初轉侍中驃騎大將軍開府儀同
三司興寧三年二月丙申哀帝晏駕無嗣丁酉皇太后
詔曰帝遂不救厥疾艱禍仍臻遺緒冺然哀慟切心瑯
琊王奕明德茂親屬當儲嗣宜奉祖宗纂承天統便速
正大禮以寧人神於是百官奉迎於瑯琊第是日即皇
帝位
簡文帝元帝之少子永昌元年封瑯琊王咸和元年徙
封會稽王太和元年海西公廢皇太后詔曰丞相錄尚
書會稽王體自中宗明德邵令英秀玄虛神棲事外以
具瞻允塞故阿衡三世道化宣流人望攸歸為日已久
宜從天人之心以統皇極主者明依舊典以時施行於
是大司馬桓温率百官進太極前殿具乘輿法駕奉迎
帝於會稽邸於朝堂變服着平巾幘單衣東向拜受璽
綬咸安元年冬十一月己酉即皇帝位桓温出次中堂
分兵屯衛
孝武帝簡文第三子興寧三年七月封會稽王咸安二
年七月己未立為皇太子是日即皇帝位皇太后臨朝
太元元年正月壬寅朔帝加元服見于太廟皇太后歸
政甲辰大赦改元丙午帝始臨朝
安帝孝武長子太元十二年八月辛巳立為皇太子二
十一年九月庚申孝武晏駕辛巳太子即皇帝位大赦
癸亥以司徒會稽王道子為太傅攝政
恭帝安帝母弟初封瑯琊王為大司馬義熙十四年十
二月相國宋公劉裕矯稱安帝遺詔曰惟我有晉誕膺
明命業隆九有光宅四海朕以不德屬當多艱幸賴宰
輔拯厥傾覆仍恃保佑克黜禍亂遂冕旒宸極混一六
合方憑阿衡惟新洪業而搆疾大漸將遂弗興仰惟靈
命親賢是荷咨爾大司馬瑯琊王體自先皇明德光懋
屬惟儲貳衆望攸集其君臨晉邦奉係宗祀允執其中
爕和天下闡揚末誥無廢我高祖之景命是日即帝位
後魏太宗明元帝道武長子(道武事具帝王創業門)初封齊王母
劉貴人賜死帝日夜號泣道武怒之帝懼乃遊行逃于
外天賜六年十月清河王紹作逆帝入誅紹壬辰即皇
帝位
世祖太武帝明元長子泰常七年封泰平王監國八年
十月壬申即皇帝位
高宗文成帝太武之孫恭宗景穆帝長子太武愛之常
置左右號世嫡皇孫正平二年十月戊申即皇帝位於
永安前殿
顯祖獻文帝文成長子太安二年二月立為皇太子和
平六年五月甲辰即皇帝位
高祖孝文帝獻文太子初獻文雅薄時務嘗有遺世之
心欲禪位於叔父京兆王子推任城王雲太尉源賀固
諫之東陽公丕等進言曰皇太子雖聖德夙彰然實冲
幼陛下富於春秋始覧機政普天景仰率土徯心欲隆
獨善不以萬物為心其若宗廟何其若億兆何曰儲宫
正統受終文祖羣公相之有何不可皇興五年八月册
命太子曰昔堯舜之禪天下也皆繇其子不肖若丹朱
商均能負荷者豈搜揚仄陋而授之哉爾雖幼冲有君
人之表必能恢隆王道以濟兆民今使太保建安王陸
馥太尉源賀持節奉皇帝璽綬致位於爾躬其踐昇帝
位克廣洪業以光祖宗之休烈使朕優游履道頥神養
性可不善歟丁未詔曰朕纂承洪業運屬太平淮岱率
從四海清晏是以希心玄古志存澹泊躬覧萬務則損
頥神之和一日或曠政有淹滯之失但子有天下歸尊
於父父有天下傳之于子今稽協靈運考會羣心爰授
儲宫踐昇大位朕方優游恭已棲心浩然社稷乂安克
廣其業不亦善乎百官有司其祗奉嗣子以答天休宣
布宇内咸使聞悉於是羣公奏曰昔三皇之世澹泊無
事故稱皇是以漢高祖既稱皇帝尊其父為太上皇明
不統天下今皇帝幼冲萬機大政猶宜陛下總之謹上
尊號太上皇帝乃從之己酉太上皇帝徙御崇光宫采
椽不斵土階而已國之大事咸以聞是月丙午太子即
皇帝位於太華前殿
世宗宣帝孝文第二子太和二十三年四月丁巳自皇
太子即皇帝位于魯陽先是三月庚子孝文疾甚車駕
北次榖塘原甲辰詔賜皇后馮氏死詔司徒彭城王勰
徵太子於魯陽踐祚詔以侍中護軍將軍北海王詳為
司空公鎮南將軍王肅為尚書令鎮南大將軍廣陽王
嘉為尚書左僕射尚書宋弁為吏部尚書與侍中太尉
公僖尚書右僕射任城王等六人輔政顧命宰輔曰粤
太尉司空尚書令左右僕射吏部尚書惟我太祖丕丕
之業與四象齊茂累聖重明屬鴻歴於寡昧兢兢業業
思纂乃聖之遺跡遷都嵩極定鼎河瀍庶蕩甌吳復理
萬國以仰光七廟俯濟蒼生天奪其年不果乃志公卿
其善毗繼子隆我魏室不亦善歟可不勉之帝即位居
諒闇委政宰輔景明二年正月始親政引見羣臣於太
極前殿告以覧政之意
肅宗孝明帝宣武第二子延昌元年十月乙亥立為皇
太子四年正月丁巳夜即皇帝位
敬宗孝莊帝彭城王勰之第三子孝昌二年封長樂王
武泰元年二月孝明晏駕大都督爾朱榮以兵向京師
四月戍戌立為皇帝
前廢帝(諡曰簡閔)廣陵惠王羽之子正始中襲爵正光中元
乂擅權帝托以瘖病及莊帝晏駕爾朱世隆等上表勸
進王答曰自量𦕈身是以執讓然王公勤至不可拒違
今敬承所陳唯愧弗堪負荷耳太尉公爾朱度津奉璽
綬衮冕之服及就輅車百官侍衛入自建春雲龍門昇
太極前殿羣臣拜賀禮畢遂登閶闔門改元肆赦
後廢帝章武王融第二子初建明二年為渤海太守及
齊獻武王高歡起義兵將誅暴逆乃推戴之十月壬寅
即皇帝位於信都城西昇壇焚燎大赦稱中興元年
西魏武帝(亦曰出帝)孝文帝孫廣平武穆懷王第三子普泰
元年加侍中尚書右僕射中興二年四月後廢帝自以
疎遠未允四海之心請遜大位大丞相渤海王高歡與
百僚會議僉謂高祖不可無後乃共奉王戊子即皇帝
位於東郭之外
文帝孝文帝孫京兆王愉之子永熙二年閏十二月帝
自南陽王為周太祖所立
廢帝文帝長子大統元年正月立為皇太子十七年三
月太子即皇帝位
恭帝文帝第四子大統十四年封為齊王廢帝三年正
月為周太祖所立三年禪於周
後周世宗明帝太祖長子初封寧都郡公為岐州刺史
孝閔帝元年九月晉公護廢立遣使迎帝於岐州九月
癸亥至京師止于舊邸甲子羣臣上表勸進備法駕奉
迎帝固讓羣臣固請是日即天王位乙丒朝羣臣於延
夀殿
武成元年正月己酉太師晉公護上表歸政帝始親覧
萬機軍旅之事護猶總焉
高祖武帝太祖第四子明帝即位初為蒲州刺史武成
元年入為大司空二年四月明帝遺詔傳位帝固讓百
官勸進乃從之壬寅即皇帝位
宣帝高祖長子建德元年立為皇太子宣政元年六月
丁酉高祖晏駕戊戌太子即皇帝位
静帝宣帝長子大象元年正月封魯王是月立為皇太
子二月宣帝詔曰有聖大寳實惟重器玄天表命人事
與能幽顯同謀確乎不易域中之大寳懸定於杳冥天
下為公盖不避於内舉我大周感蒼昊之精受河雒之
錫武功文德光格區宇創業垂統永惟無窮朕以寡薄
祗承洪緒上頼先朝得一之迹下藉羣后不貳之心職
貢與雲雨俱通憲章共光華並旦圓首方足咸登仁夀
興隆國本用弘天歴皇太子地居上嗣正統所歸遠惟
積德之休允叶無疆之祚帝王之量未肅而成天禄之
期不謀已至朕今傳位於衍乃睠四海深合謳歌之望
俾予一人高蹈風塵之表萬方兆庶知朕意焉
隋煬帝高帝第二子(高帝事迹具帝王創業門)開皇八年立為皇太
子仁夀四年七月即皇帝位於仁夀宫
恭帝元德太子之子大業三年封陳王又徙為代王十
三年十月唐高祖義兵入長安尊煬帝為太上皇帝奉
帝纂業壬戌即皇帝位於大興殿尋禪於唐
唐太宗文皇帝高祖第二子(高祖事迹具帝王創業門)武德元年封
秦王九年六月癸亥立為太子軍機兵仗倉糧凡厥庶
政事無大小悉委皇太子斷決然後聞奏是月壬申高
祖手詔司空裴寂等曰朕當加尊號為太上皇有司擇
日宜速聞奏八月癸亥高祖詔曰乾道統天文明於是
馭歴大寳曰位宸極所以居尊在昔勛華不昌厥緒揖
遜之禮旁求歴試三代以降天下為家繼體承基裔嗣
相襲故能孝饗宗廟卜世長遠貽慶後昆克隆鼎祚朕
膺期受命握圖闡極大拯横流載寧區夏然而昧旦丕
顯日昃坐朝馭朽兢懷履冰在念憂勤庶政九載于兹
今英華已竭耄期倦勤久懷物表高蹈風雲釋累遺塵
有同脫屣深求閒逸用保休和皇太子世民久叶祥符
夙彰竒表天縱神武智韞機深自雲雷締搆覇業伊始
義旗之舉首創成規京邑克平莫非其力乃皇極已建
天步猶艱内發謀猷外清氛祲英圖冠世妙算窮神伐
暴除凶無思不服薛舉負西戎之衆武周引北狄之兵
禍起蜂飛假名竊號元戎所指折首傾巢王世充藉府
庫之資憑山河之固信臣精卒承間守險建德因之同
惡相濟金鼓纔震一縱兩擒師不踰時戎衣大定夷劉
闥於趙魏覆徐朗於譙兖功格穹蒼德孚宇宙雄才宏
略振古莫儔造我大唐繄其是頼既而居中作相任隆
列辟百揆時總三階以平地屬元良實惟固本萬邦咸
正兆庶樂推晷律呈象休徵允集華夏載佇謳頌知歸
今傳皇帝位於世民所司備禮以時册授公卿百官四
方岳牧及長吏下至士民宜悉祗奉以稱朕意夫政惟
通變禮貴從宜利在因民義存適要條章法度不便於
時者隨時改易勿有疑滯昔漢祖撥亂身定大功羣臣
推奉光宅帝位而事父資敬五日一朝備禮尊崇號稱
太上朕方游心恬淡安神玄默無為拱揖憲章往古稱
謂之儀一准漢代庶宗社之固申錫無疆天禄之期永
安勿替布告天下咸使知聞太宗冲讓不敢奉詔翌日
朝于西宫面奏請曰堯舜雖有至德有禪授之事然親
覧庶政並經百年陛下以至聖之德撫有四海始將十
載臣望陛下遵堯舜之道以百姓為心高祖曰吾思此
事已熟懷之已久故欲怡神以養生不欲矯情以從物
惟恐性不能盡歡娱身不能恣逸樂目不能觀五色耳
不能聽五音口不能極膏腴鼻不能嗅芬馥今傳授得
所業泰身安此是怡神以養生會吾之宿志若乃飾仁
義務知能勞神以施號令疲形以行賞罰此是矯情以
從物非吾心之所取也夫善治外者不傷性善治内者
不累身吾方以道攝生養性故脫屣於汝豈可嬰吾以
負重哉太宗稽首固請高祖曰夫為人子務自勞身致
其親於安樂吾老矣傳汝以萬機若不從是非孝也太
宗弗敢辭於是遣兼太尉司空魏國公裴寂賜策曰夫
天生蒸民樹以司牧三靈輔德百姓與能粤自夏殷傳
業裔祚軌物長世率繇兹道朕祗膺靈命肇開寳歴聲
教所覃無思不服然而萬機填委九區輻湊明發不寐
考極觀書聽政勞神經謀損慮深思閒曠釋兹重負咨
爾聰明神武德實天生君人之量爰備夙夜王業初基
雷雲伊始英謀獨斷祕策潛深及擴定關隴澄清河雒
北通玄塞東静青丘宏圖遐舉元功克茂氛霧廓清鯨
鯢斯盡澤霑方外聲暢無垠總統機衡百工以乂敷弘
德化四門允穆謳歌所屬宇内宅心象緯告徵靈命斯
在朕是用上稽蒼昊俯順黔黎推而弗居永垂顯號致
皇帝位於爾躬今命司空上柱國魏國公寂尚書左僕
射上柱國宋國公瑀齎璽綬爾其纂承洪緒對揚休命式
隆寳祚以康四海太宗固讓詔不許之甲子太宗即位
于東宫顯德殿遣兼太尉司空裴寂柴燎告天於南郊
曰皇帝臣某敢以玄牡昭告皇皇后帝太上皇厭居宸
極凝情姑射倦此萬機釋兹重負人神不可以乏主天
序不可以無統歴數有歸猥當寡薄神器有奉用集大
命懼忝帝位固辭弗克遂膺大禮臨馭兆民敬簡元日
告類上帝即皇帝位惟神敷祐萬邦永綏天極貞觀三
年四月高祖以弘義宫有山林勝地乃徙居焉改名大
安宫詔曰書云知人則哲唯帝難之易曰通其變使民
不倦故太伯端委周室以隆東海就國漢基方永立權
致治不其然乎朕世襲緇衣家傳鼎業佐魏及周勤勞
王室有隋御歴地居戚里嘗以補天在慮納揆為心大
業道喪皇極如燬傾維折柱天下分離塗炭納隍黔黎
殆盡顧兹九有鋒鏑縱横静念持扶計無所出世民幼
懷大度性合天道韞經緯之竒文包湯武之弘略深謀
秘策沃朕救溺之心壮思雄圖起朕救焚之志因其感
激許以經綸糾合義師投袂而起車次於平陽之郊劍
及於孟津之會元戎所指冰消霧捲曾未浹旬廓清京
邑定非常之業建不世之功三古以來未之聞也朱旗
西指則仁杲喪元白羽東臨則世充泥首摧武周如拉
朽收建德若拾遺至若黑闥逋誅圓朗小醜三捷七擒
不可勝計一人之力冠今超古暴之遐邇豈待昌言往
以建成嫡長冀其養德日就不謂匿怨友于忌能毁善
䜛言屢發殆至鑠金頼天啟朕心宗社降福密悟凶邪
指麾殱殄朕媿受浸潤深念元功乃敬授帝圖先天傳
政懼其溢滿驕上未稱三靈之心縱慾肆情不恤萬方
之重朕故仍居紫極處之肅成察其復禮觀其齊政露
往霜來四載於兹矣比聞思我王度克難克艱昧旦丕
顯去奢去泰朝夕視膳蒸蒸之性日嚴昃景憂民翼翼
之情日慎南越稽首北狄欵關四海晏然五兵偃戢招
君璋之衆只用尺書屠師都之城無虧寸刃公卿輯睦
遠邇乂安金鼓絶於疆場心鏡懸於億兆盡善盡美吾
無間然匪天祐之孰能至此令月吉辰風調雨順朕俯
觀人事仰鍳穹旻當養性别宫使其正位居極宜令有
司具禮務在周備朕得脫屣高蹈擬迹於軒轅授歴傳
璽爰属於啟誦大寳既固卜年惟永付託有所何樂如
之百辟卿士等或晉陽從我同披荆棘或秦邸故吏早
預腹心並以德舉言揚進忠顯孝保乂社稷天平地成
唯當帶礪山河與國休戚可悉心輔弼無黨無偏罔或
隳哉替爾丕績善事元首稱朕意焉太宗奉表陳讓曰
臣聞至敬無文至誠不飾地居臣子不以小忠撓志情
兼家國不以細行嬰心臣蒙奬厲擢居天策戰必以死
實深愍於黎庶奮不顧命願無忝於宗社規摹指麾皆
禀聖算人心神誘遂得成功安敢貪天自稱已力前以
聖人大寳濫鍾愚懦臣謂肅成理務禮通監撫日慎一
日不敢推辭今奉兹詔更垂奬予以四海乂安褰裳紫
極歸尊軒轅天下幸甚令臣自當啟誦不覺厚顔頃者
隂陽尚愆嘉榖未稔政治有虧刑典不措恐𦕈身多罪
以及萬方伏願天慈仍安太極待民知堯力玉燭順序
網開湯祝金科削編然後降輦西宫於事非晩付臣宣
室亦敢當仁臣志在忘私冒陳丹欵高祖手詔曰君之
於臣尚須探察父之審子豈可同常汝夙懷忠孝吾愛
汝亦過於諸子况立功德具如前詔所恨吾受䜛言幾
至投杼上玄降福神器安寧此乃宗廟有靈非獨吾之
幸也比察汝布政聽汝德音洋洋盈耳副吾所望昔齊
有粃政而致小白晉有艱難而獲重耳今天下慶頼在
汝一人頃者寒暑不調水旱乖節止是吾之與汝安處
未得其位乃致承乾所居非少陽之體吾今往西宫方
思萬代之福汝何勞撝抑頻此言請且深思大道永保
社稷善始令終無或懈怠奉行吾詔勿以小讓為懷至
公之言彼宫此室勢何殊也異姓賢者尚欲權之今汝
已克負荷應兹當璧極慰吾意宜絶常辭也太宗不敢
忤意乃止乙亥太上皇居於大安宫太宗親侍轝輦百
僚陪從置酒高會極歡而罷甲午太宗正位於太極殿
高宗天皇大帝太宗第九子貞觀五年封晉王十七年
立為皇太子二十三年春太宗不豫詔太子於金液門
聽政四月從幸翠微宫五月己巳太宗晏駕庚午發自
翠微宫至京六月甲戌太子即皇帝位
中宗孝和皇帝高宗第七子母曰天后武氏二歲封周
王儀鳳二年徙封英王永隆元年立為皇太子弘道元
年十二月太子即位天后臨朝明年正月甲申朔改元
嗣聖元年二月戊午天后廢帝為廬陵郡王五月遷於
均州尋徙居房陵聖歴元年召赴上都皇嗣(即睿宗也)讓位
于帝遂立為皇太子神龍元年正月甲戌天后傳位於
太子乙亥即皇帝位於通天宫之端扆殿
睿宗大聖真皇帝中宗母弟龍朔二年封殷王乾封元
年改豫王總章二年徙冀王上元三年改相王嗣聖元
年皇太后武氏廢中宗為廬陵王文明元年二月立為
皇帝太后臨朝天授元年降為皇嗣聖歴元年讓位於
中宗復降為相王景龍四年六月少帝即位年十六韋
庶人專政庚子帝第三子臨淄王隆基率朝邑縣尉劉
幽求長上折衝麻嗣宗内苑總監鍾紹京等討捕韋氏
并其黨與誅之辛丒奉少主御安福門樓大赦天下癸
卯王公卿士咸以王室多故義擇長君以帝衆望所歸
固請即尊位是日少帝讓于叔父甲辰帝自兩儀殿出
於太極殿少帝於殿東隅次幕内西面帝於梓宫側東
向太平公主曰少帝欲以此位讓叔父合否幽求跪曰
少帝仁孝追蹤舜禹大王恩慈倍過之矣今家國事重
有此推讓誠為至公也是日少帝制曰自古帝王必有
符命兄弟相及存諸典禮朕以孤藐遭家多難顧兹蒙
識不曉政途茫茫四海將何所屬累聖丕業若墜於地
王室多故義擇長君思與羣公推崇明聖叔父相王高
宗之子昔以天下讓于先帝孝友寬簡彰信兆人神龍
之初已有明旨將立太弟以為嗣君因王懇辭未行册
命所以東宫曠位于今歴年綴衣在辰禍變倉卒後掖
稱制計立冲人欽奉前懷願遵理命上申平昔之文仰
復祖宗之烈起今日請叔父相王即皇帝位朕退守舊
藩歸于外邸凡百卿士敬承朕意贊我天人之休期光
我有唐之洪業帝固讓有制不許是日即皇帝位大赦
天下於是降少帝為温王丙午帝縞服於太極東廊引
羣公卿士謂曰朕與蒼生有幸且得社稷安寧自大行
晏駕韋氏篡逆元惡大憝並從誅翦嗣皇年幼未曉政
途推讓朕躬事非獲已今與卿等相見不勝悲感甲戌
命温王重茂於内宅安厝明年正月以温王重茂為襄
王食巴集等州實封二千戶於集州安置
册府元龜卷十
