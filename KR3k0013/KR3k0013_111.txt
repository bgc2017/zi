册府元龜卷一百十一宋王欽若等撰
帝王部
宴享第三
唐憲宗元和二年正月丁巳詔停中和重陽二節賜宴
其上巳日仍舊二月丁丑以寒食節御麟德殿宴宰臣
杜祐武元衡鄭絪李吉甫及僕射大夫度支鹽鐵使京
兆尹洎軍使駙馬諸親王會焉帝與之擊毬于庭賜宰
臣以下錦綵銀器有差三月上已節賜宰臣百僚合宴
于曲江亭七月丁丑御晨耀樓神策神威六軍内外教
坊大合樂以樂之
三年四月甲寅御芳林門張樂設百戲
五年三月上已節賜宰臣讌于杜佑莊命中使以酒饌
就賜之
七年正月癸酉帝御麟德殿對南詔渤海䍧牱等使宴
賜有差乙酉御麟德殿宴涇原節度使朱忠亮丁亥御
麟德殿對南詔使李興禮等宴賜有差三月辛酉罷曲
江上已宴將葬惠昭太子也九月甲子重陽節賜百僚
宴于曲江
八年五月戊午回鶻請和親使伊難珠還蕃宴于三殿
賜以銀器繒帛九月戊午重陽節賜宰臣以下宴于曲
江十二月丙午宴南詔渤海䍧牱使賜以錦綵
九年二月己丑麟德殿召見渤海使高禮進等三十七
人賜宴有差九月壬午重陽節賜百官宴于曲江
十年正月丁酉召見新羅及南詔蠻使宴賜有差
十一年七月丙寅權停重陽日曲江賜宴
十二年八月癸未勅今年重陽日公卿宴宜權停
十三年二月辛酉帝御麟德殿對回鶻及南詔使賜宴
有差
乙丑命中官以酒膳宴陳許節度使李光顔于其第賜
芻米凡二十五車
乙亥御麟德殿宴宰臣及太子三少六尚書左右丞侍
郎御史中丞中書門下省五品已上官翰林學士京兆
尹度支鹽鐵使左右金吾將軍威遠皇城六軍及諸衛
大將軍駙馬都尉諸道朝覲節度使公主郡主等觀擊
鞠角觝之戲大合樂極歡而罷以錦綵銀器頒賜有差
丙子又召宰相師保中丞京尹度支鹽鐵使並入内觀
諸親及軍使會鞠九月癸巳御麟德殿對吐蕃使論句
藏戊戌命宰臣宴吐蕃使人於中書省
十四年正月癸未帝御麟德殿對歸國回鶻使宴賜有
差三月乙酉以齊魯初平宴文武百寮于麟德殿宰臣
裴度等舉觴獻夀跪而言曰陛下德配天地明並日月
神武獨斷寇逆削平賜宴羣臣當茲令節臣等備位台
司幸逢昌運願與四海九州之人同上千萬歲夀帝執
酒為飲之因擊鞠為戲羣臣縱觀既罷賜繒綵有差丙
戌又宴宰輔及大臣翰林學士于禁中七月甲申御麟
德殿宴宣武軍節度韓弘及判官大將軍等共三百人
賜物有差八月丁夘帝御麟德殿宴魏博節度使田弘
正并判官大將等二百人賜物有差
九月戊戌帝御會慶亭宴田弘正及宰相師保尚書侍
郎左右丞太常卿諫議御史中丞給事舍人翰林學士
等賜物有差己亥御麟德殿宴親王及高品供奉官
穆宗以元和十五年正月即位二月庚寅對新羅渤海
朝貢使于麟德殿宴賜有差六月癸巳皇太后歸興慶
宫帝率六宫侍行遂合樂大宴迴幸右神策軍賜中尉
及左右樂人等金銀錦綵有差七月甲寅新作永安殿
大張樂觀百戲恣歡而罷班賜有差乙丑對吐蕃弔祭
使于麟德殿宴賜有差
九月戊申重陽節御宣和殿召郭釗兄弟及貴戚駙馬軍
使左右中尉等赴宴賜金銀錦綵有差辛酉帝御麟德
殿宴李光顔李愬各賜錦綵五百疋銀瓶盤筭五事衣
一襲馬一匹賓佐將校頒賜有差戊辰對吐蕃使於麟
德殿宴賜有差
十月吐蕃入寇詔發京西行營諸軍赴援甲申對軍使
索日進程懷政董重質田穎劉師貞并大將合六十七
人宴賜有差
長慶元年二月辛卯寒食節帝御麟德殿賜百寮宴帝
自擊鞠命禁軍設百戲賜物有差壬辰又宴宰臣師保
僕射尚書翰林學士將軍軍使賜物有差癸巳又宴將
軍軍使及内官四月庚辰命宰臣於侍中廳宴吐蕃使
二年正月壬子對渤海使者於麟德殿宴賜有差八月
壬午對吐蕃使者五十人於麟德殿宴賜有差九月戊
子朔宴吐蕃使論悉諾等十五人於中書省壬辰勅蕃
客等皆遠申朝聘節遇重陽宜共賜錢二百貫以充宴
賞仍給太常音樂是月丙申重陽節賜宰臣及百寮宴
于曲江亭十月壬子對回紇使者於麟德殿宴賜有差
三年三月上已節賜百僚曲江宴九月重陽節賜百僚
宴於曲江(時韋綬為太子侍讀綬之在書府遇重陽日百官有曲江之宴特請與集賢學士等別為)
(一會從之)
敬宗以長慶四年正月即位二月壬午平盧軍節度使
薛平遣使押領備宿衛渤海大聰叡等五十人至樂驛
命中官持酒脯迎宴焉
寳歷元年三月壬子帝御三殿宴百僚癸丑又宴宰臣
翰林學士給事中中書舍人御史中丞諸曹尚書侍郎
京兆尹等頒賜銀器錦綵有差五月庚戌幸魚藻宫觀
競渡公主駙馬翰林學士諸軍使與讌樂
二年二月丁巳寒食節三殿宴百官又自戊午至庚申
讌宰臣師保尚書侍郎御史中丞兩省五品以上官駙
馬公主等前後頒賜有差
甲子詔今年三月上巳日文武百僚宜准舊例於曲江
宴集三月甲戌宰相百僚翰林學士曲江宴命中使劉
惠通等頒賜食物九月自甲戌至丙子帝連宴宣和殿
百戲皆從
文宗太和元年五月戊辰對諸道端午使於麟德殿宴
賜有差
四年七月庚辰行幸棃園會昌殿大宴樂
五年正月乙巳是日晩行幸棃園會昌殿奏樂
六年二月己丑寒食節宴羣臣於麟德殿
七年三月庚戌麟德殿對歸國回鶻李義節等十九人
宴賜有差
八年三月甲寅上已節賜羣臣宴于曲江亭
九年八月丁丑幸左軍龍首殿因幸棃園含元殿大合
樂
開成元年十二月帝於禁中會讌諸王因命講讀劉仲
武每䨇月入内對諸王仍令尚書供食
二年正月癸巳帝御麟德殿對賀正南詔洪龍君三十
人渤海王子大明俊等一十人賜宴有差二月京兆尹
歸融因對奏上巳日曲江會宴緣初遇兩公主出降物
力不辦請改日帝曰去年重陽改就九月十九日未失
重九之意今上巳日改取十三日可乎融受命而退五
月壬申幸十六宅與諸王宴樂
三年四月甲午帝幸十六宅賜諸王宴頒賜有差十月
甲午命中人以酒脯仙韶院樂賜羣臣宴曲江亭
四年正月丁卯夜於咸泰殿觀燈作樂三宫太后及諸
公主並赴宴三月乙酉上已節賜百寮宴於曲江亭命
内官以詩宣賜裴度
六月庚申幸十六宅安王潁王院宴樂賜錢各五十貫
絹二千疋銀器二十事二王帝弟也故賜宴特異
宣宗大中七年四月日本國遣王子來朝獻寳器音樂
帝謂宰執曰近者黃河清今又日本國來朝朕愧德薄
何以堪之因賜百寮宴陳百戲以禮之
九年七月宰相崔鉉出鎮淮南帝宴餞賦詩以賜之
昭宗乾寧元年正月乙丑鳳翔節度使李茂貞來朝大
陳兵衛獻妓女三十人帝開宴大殿
天復三年正月辛未宴汴州朱全忠于内殿内弟子奏
樂至二月己丑又宴全忠於夀春殿乙未又宴于保寧
殿會鞠全忠得頭籌令内弟子送酒戊戌全忠辭歸鎮
宴於内殿
天祐元年五月幸雒陽乙丑宴百僚于崇勲殿己巳朱
全忠辭歸鎮又宴於崇勲殿七月宴於文思殿鞠場
哀帝天祐二年三月詔曰朕以宰臣已下嘗拘官局罕
獲歡娛今膏澤不愆豐年有望將臻上瑞宜示優恩及
此芳辰當茲麗景稍令暇逸俾務遊從宜令自今月十
二日至十六日各令逐便選勝遊宴五月戊寅宴羣臣
於崇勲殿朱全忠與王鎔羅紹威買宴也
後唐莊宗以天祐八年秋七月會王鎔於承天軍鎔武
皇之友也帝奉之盡敬捧巵酒為夀鎔亦奉酒醻帝
同光元年六月帝幸保寧鞠場宴洎行營將士賜物有
差八月癸卯以内園新殿成名曰長春殿宴大臣賜分
物有差十月辛巳萬夀節宴長春殿賜百官分物己亥
宴于崇元殿十二月丁亥宴羣臣於嘉慶殿
二年四月庚辰宴武臣于嘉慶殿六月甲申幸保寧鞠
場宴洎行營將士八月壬申幸皇子繼岌院奏教坊樂
縱酒而罷九月癸卯宴大臣於長春殿丁未又宴羣臣
于嘉慶殿辛亥宴吳使盧蘋於嘉慶殿大臣畢預甲寅
帝幸樞密使郭崇韜之私第宣教坊樂置酒會從臣至
初夜一更還宫十月丙寅朔宴大臣於嘉慶殿丁亥宴
羣臣於長春殿壬辰嘉慶殿宴近臣十一月丙寅朔宴
大臣於嘉慶殿戊子宴羣臣於嘉慶殿壬辰宴近臣於
嘉慶殿甲午命皇子興慶宫使繼岌於會節園宴蜀使
許確吳越國使錢珣各賜分物己亥帝幸六宅教坊樂
宴會諸皇弟戊午幸明宗之第又至宋州節度使元行
欽之第縱酒作樂一鼓三籌歸宫
三年正月甲午皇太后生辰御嘉慶殿召諸王家宴極
歡而罷丙午宴大臣於中興殿是月帝幸鄴都戊申宴
從官於黎陽行宫二月帝在鄴己巳擊毬於行宫之鞠
場諸皇弟從臣等供奉賜定州王都金鞍御馬鞠罷宴
王都於武德殿之山亭宣教坊樂陳百戲俳優角觝夜
漏一鼔方罷甲戌文思殿宴王都頒賜有異夜久方罷
戊子宴於思政殿
三月帝在鄴戊戌宴于内殿丙午帝擊毬於行宫之鞠
場皇弟存覇皇子繼岌河中偏將王景高行安等預焉
毬罷宴於迎春殿
四月丁丑宴淮南使魯思郾於嘉慶殿九月丙午帝於
嘉慶殿宴西征都統魏王繼岌招討使郭崇韜客省使
李儼諸偏禆將校閏十二月己丑朔新授西川節度使
孟知祥自太原至正衙見畢帝以知祥外戚之重預戒
所司出内府供帳珍玩竒絶者別飭宫居以宴之庚午
宴諸王武臣於長春殿始聽樂(先是七月有恭簡皇太后之喪至是始聽樂)
四年二月戊子朔宴武臣於嘉慶殿
明宗天成元年五月甲戌宴文武百寮於長春殿八月
乙未始奏樂宴軍將校於長春殿乙巳宴將校於長春
殿
十一月庚寅宴契丹降將盧文進及其將佐於長春殿
賜分物有差
二年二月癸未宴武臣於長春殿三月壬子朔幸會節
園宰相樞密使及節度使在京者共進錢絹請宴四月
戊子幸會節園召宰臣學士在京勲臣赴宴五月乙丑
宴淮南使車雷峴等於長春殿七月戊辰宴在京藩侯
郡守統軍諸將校於長春殿八月癸巳秦王從榮自鄴
中至洎於至德宫帝幸其第宣禁中女伎及教坊樂歡
宴至晩從榮進馬及銀器錢絹帝賜諸伎樂及行從人
等乘輿歸内戊成宴宰相學士及勲臣於長春殿九月
己未宴在京藩侯郡守於長春殿各有頒賜甲子宴羣
臣於長春殿賜物有差乙丑宴樞密使及在京節度使
内諸司使等於長春殿十月乙未帝在汴宴宰臣學士
諸將校等於玉華殿丁酉宴羣臣於玉華殿乙巳宴於
玄德殿十一月乙夘徐州霍彦威青州符習入覲召昇
殿命樂舉酒語及佐命決策之事歡話移時己巳宴宰
臣學士在京侯伯親衛將校於玉華殿勞霍彦威符習
房知温三帥壬申宴玄德殿彦威等辭也十二月乙丑
宴於玄德殿兖州節度使趙在禮入覲使召赴宴戊戌
以夏魯竒趙在禮入覲宴於玄德殿
三年二月辛巳宴從臣於玉華殿戊戌開社宴于玉華
殿三月戊申宴百寮於玉華殿丁卯宴從臣于南莊五
月辛酉南莊宴諸蕃客入幸西莊宴回鶻使召前節度
使赴之八月戊戌侍臣宴於玉華殿九月乙丑帝在汴
宴百辟於玉華殿十月戊午契丹署平州刺史張希崇
將麾下八十餘人歸闕見於玄德殿便召赴宴十一月
壬午宴宰臣學士及東都留守孔循於麟趾殿十二月
甲寅幸開封府六宫從行宴樂頒賜
四年二月乙巳北面馳報王都平收復定州帝大悅舉
酒徧賜侍臣喜除腹心之疾賜教坊絹五百疋内臣進
馬稱賀戊申宴羣臣於玉華殿樂作王晏球馳報已獲
王都首級生擒契丹秃餒等二十餘人百官就班稱賀
甲子帝歸京丙寅駐蹕鄭州宴從臣於行宫三月丙子
内外輔臣在京藩侯共進鞍馬錢帛以車駕還京請開
内宴時潞王自河中入覲進金銀錢絹開内宴壬午宴
於長春殿乙酉宴宰相在京節度使於中興殿辛卯宴
百辟於長春殿丙申幸會節園召從臣赴宴四月丙午
宴于中興殿八月戊戌宴勲臣於廣夀殿丁巳宴大臣
於長春殿九月乙酉宴羣臣於長春殿十一月戊辰宴
勲臣於廣夀殿
長興元年二月乙未宴羣臣於長春殿酬郊祀行事也
三月丁卯幸會節園宴宰相及諸道入覲節度使賜物
有差因幸河南府至夜歸宫辛未宴入覲節度使於長
春殿四月己亥幸會節園宴大臣至暮歸宫六月宴羣
臣於長春殿八月戊申宴羣臣於長春殿九月壬申宴
百官於長春殿
二年三月己亥宴羣臣于長春殿賜物有差四月丁酉
幸會節園宴宰臣親王内臣及在京侯伯因幸河南府
秦王從榮進馬請物賜侍宴臣寮至晩還京五月癸酉
宴羣臣於長春殿九月丁酉宴百寮於長春殿十二月
己巳宴近臣於長春殿
三年二月戊午宴羣臣於長春殿四月宴羣臣於長春
殿九月壬辰宴羣臣於長春殿教坊進新曲奏畢賜名
長興殿
四年三月辛卯宴百寮於長春殿十月壬子新授汴州
節度使趙延夀赴鎮宴於廣夀殿餞之十一月甲戌宴
餞鎮州節度使范延光癸未宴近臣及諸軍將校於中
興殿
愍帝應順元年正月戊子宴將相百寮於廣夀殿三月
丁巳宴羣臣於長春殿
末帝清泰元年四月戊寅宴文武百寮於廣夀殿賜鞍
勒金帛有差五月甲寅宴羣臣於長春殿壬午平盧節
度使房知温來朝及與諸將歸鎮宴於長春殿始奏樂
知温獻奉數萬計十月戊寅判六軍河南尹皇子從美
進縑銀請開宴近例也
二年三月丙午宴羣臣於長春殿宰臣樞密使前任節
度使六統軍進奉捧觴獻夀日之夕而罷辛酉宰臣學
士皇子樞密宣徽使侍衛馬部都指揮使共進錢五十
萬絹五百疋請開宴六月己夘鎮州董温其獻絹千疋
銀五百兩金酒器供御馬請開宴
晉高祖天福元年七月宴羣臣於廣政殿賜物有差八
月乙丑宴契丹册禮使於廣政殿賜物有差
四年三月乙巳宴馮道等於廣政殿使迴故也丁巳宴
羣臣於永福殿賜物有差閏七月甲戌宴羣臣於廣政
殿壬辰宴羣臣於永福殿賜物有差八月丁丑宴羣臣
於永福殿十二月己酉宴羣臣於永福殿庚寅御明德
樓餞送昭義軍節度使王建立賜玉斧蜀馬
五年四月丙申朔宴羣臣於永福殿八月甲午朔宴羣
臣於永福殿十月辛亥宴東平王楊光遠於萬歲殿禮
賓使王彦章護聖指揮使何神通以蕃歌唱和各賜物
百端己酉宴羣臣於永福殿賜物有差
六年五月甲戌宴羣臣於永福殿七月甲戌宴宰臣前
任見任節度刺史統軍行軍副使於永福殿八月戊申
宴文武百官于武德殿九月庚辰宴文武百官于武德
殿諸道進奉使夷狄來朝者亦與焉十月壬寅宴宰臣
節度防禦團練使刺史統軍行軍副使于畫堂十一月
乙亥宴宰臣節度防禦團練使刺史統軍行軍副史諸
軍指揮使于文思殿諸道進奉使亦與焉十二月己巳
習射於後苑諸軍都指揮使已上悉預
七年二月己丑御武德殿開宴召新鎮州杜威新涇州
王周并應鎮州行營轉運使副使諸軍都指揮使至副
兵馬使悉赴焉賜物有差乙未御文思殿開宴三月丙
子御文思殿宴宰臣前任見任節度使刺史行軍副使
統軍諸軍都指揮使閏三月丁未御崇德殿宴宰臣前
任見任節度防禦團練刺史統軍行軍副使都指揮使
四月丙辰宴宰臣節度防禦團練刺史行軍副使統軍
諸軍都指揮使于崇德殿丙子宣廣晉尹齊王就前河
中府節度使康福弟以御厨教坊樂宴召見任前任節
度使
少帝以天福七年六月即位九月甲申宴班帥將校於
崇德殿
開運三年二月壬午幸南莊命臣寮泛舟飲酒因幸杜
威園醉方歸内
五月辛未幸大年莊遊船習射夜分方歸内八月辛酉
南莊召從臣宴樂至暮還宫
漢高帝即位稱天福十二年是年十月庚申帝幸鄴在
御營開宴召從官等十二月丙戌召文武從官張宴
隱帝乾祐三年三月丙午嘉慶節羣臣入相國寺齊賜
教坊樂甲寅入朝侯伯高行周已下以皇帝初舉樂獻
銀縑千計請開御筵謂之買宴戊午宴羣臣於永福殿
入覲諸侯貢獻上夀内樂百戲日晏而罷
周太祖廣順元年三月壬午宴羣臣於廣政殿四月戊
申幸城南園賜從官酒食未時還宫五月壬午幸城南
園賜從官酒食八月乙未幸班荆館賜官酒食丙午宴
羣臣於永福殿始舉樂
十月壬辰太祖幸城南園賜從官王饒王彦超等酒食
午後還宫十二月乙未帝幸城西園賜從官酒食申時
還宫丙辰幸城南園賜從官酒食申時還宫
二年正月甲子宴宰相勲臣於廣政殿三月庚申幸城
南園召宰臣近臣諸統軍射己卯宴羣臣於永福殿五
月帝親征兖州庚申至班荆館賜從官酒食甲子次成
武宴從官朝覲藩帥於行宫戊辰至兖州城下庚午宴
從官將校於行宫丙子以兖州平從臣詣行宫稱賀賜
宴而罷六月丁亥平兖州迴次鄆州高行周進錢絹請
開宴戊子宴從臣將校於行宫壬辰次澶州癸巳世宗
進奉請開宴帝召從官將校奏樂午時宴罷甲午帝在
澶州宴從官將校八月丙申宴羣臣於永福殿九月甲
寅朔宴宰臣前任藩侯郡守諸軍將校於廣政殿十月
丙戌幸南園賜從官酒食庚子幸樞密院召近臣賜酒
食又射於後園十一月庚申内園賜諸軍將校射十二
月己亥宴于廣政殿壬寅幸西園召從臣射申時還宫
三年正月壬子朔朝賀畢御永福殿百寮稱觴獻夀舉
教坊樂甲寅召宰相大將射于内毬場帝先中的臣寮
獻馬上夀射罷各賜物有差辛巳幸城南園賜從官酒
食申時還宫閏正月癸未宴見任前任節度防禦等使
諸軍大將于廣政殿戊戌宴宰臣見任前任藩臣諸軍
將校于廣政殿壬寅幸城南園賜從官酒食申時還宫
二月丁丑幸城南園詔從官射申時還宫壬午宴宰臣
前任藩帥禁衛大將于廣政殿三月甲午宴宰臣前任
藩帥禁衛大將于廣政殿丙午宴羣臣於永福殿戊申
幸城南園賜從官酒食申時還宫四月甲寅宴入朝藩
使郡守禁軍大將於廣政殿趙暉獻上夀馬十疋金酒
器百兩乙丑幸城南園賜酒食申時還宫五月甲申宴
宰相於廣政殿乙丑宴在京文武將相于廣政殿壬寅
幸城南園賜從官酒食申時還宫七月丙午幸城南園
賜從官酒食申時還宫八月甲寅宴文武將相於廣政
殿丙寅宴羣臣於永福殿十月丙辰幸城南園又幸城
西園賜從官酒食申時還宫
世宗顯德元年三月親征河東己亥宴從官於潞州之
衙署四月丙午帝在潞州宴從官於行宫己未復宴從
官於行宫六月庚午帝在潞州宴從官於行宫七月征
河東還甲戌宴文武百寮於永福殿八月甲辰幸南御
莊召武臣觀射至暮還宫癸丑宴文武百寮於永福殿
九月戊戌御永福殿宴文武臣寮
二年八月甲寅内庫法酒初熟帝面賜宰臣樞密使已
下數爵而止帝因曰朕在位以來不聞臣下有醉者豈
朕之防嚴抑臣下畏慎耶九月甲子宴宰臣樞密使侍
衛諸將已下食於萬歲殿帝因曰兩日以來至甚寒沍
朕於宫闈之中食珍美之膳但以無功及民何以仰答
天貺雖躬親庶政日覽萬機亦恐無以勝任當湏手執
耒耜與民同力不然親當矢石為人除害稍可安心耳
又曰朕不為賜卿等食因事興言實自責也十月庚午
召宰臣樞密使節將已下觀射于苑中
三年正月乙亥宴于金祥殿賞西征之功也丁未帝伐
至陳州宴從官於行宫三月親征淮南辛亥宴于行宫
文武從官及江南進奉使等悉皆預焉五月辛丑自淮
上還次宿州宴從官於行宫丁未次宋州東京文武百
寮來見於路左是日宴於行宫十一月辛卯宴於廣政
殿
四年二月辛酉詔文武百官今後凡遇入閣日宜賜廊
飡庚辰帝南征次陳州宴從官於行宫三月戊子朔宴
文武從官於行宫四月南征還次潁州宴從官於行宫
丁卯次園鎮宣文武從官及迎駕百寮置酒行宫五月
乙巳宴文武百寮於廣政殿八月乙卯朔御崇元殿文
武百官入閣既罷賜百官廊飡時帝御廣德殿西樓以
觀焉命中黃門閱視酒饌無不精腆九月庚戌宴百寮
于廣德殿十月丙子南征至宋州宴從官於行宫十一
月乙巳次泗州城丙午冬至宣宰臣及從官已下就城
樓各飲以酒十二月丙辰宴從官於行宫戊辰攻下楚
州庚午宴于行宫甲戊又宴從官於行宫
五年正月丁亥宴於行宫壬申帝以楚州平受宰臣已
下稱賀畢宴於行宫二月癸丑朔又宴于行宫庚申至
高郵縣癸亥宴於行宫庚午在揚州宴於行宫三月庚
子以江南内附文武從官稱賀宴于行宫辛丑宴於瓜
步行宫江南兩浙朝貢使皆預焉庚戌宴從官及江南
進奉使已下於行宫四月壬子朔駐蹕揚州江南遣使
進買宴錢二百萬仍遣伶官五十人俱來癸丑召從官
及江南進奉使馮延巳以下宴於行宫江南偽臨汝郡
公徐遼代李景捧夀觴以獻仍進金酒器御衣等甲寅
駐蹕揚州宴從官及江南吳越進奉使於行宫己未次
泗州宴從官於行宫甲子至宿州宴從官於行宫戊辰
至宋州東京文武百官來迎翌日宴百官於行宫丙子
幸迎春苑玉津園宣教坊樂至暮還宫五月丁亥宴文
武於廣政殿回鶻逹靼進奉使亦預之(是月壬辰帝謂侍臣曰向來御)
(厨造食各分等差今後賜宴羣臣食物並湏類從所食不得更有分别)閏七月庚申宴文
武百官於廣德殿九月乙丑賜宰臣樞密使三司使翰
林學士中書舍人宴於玉津園張教坊樂先是帝以前
代有賜百官觀稼之事復以是歲秋成又念内臣之勞
故有是命十月庚辰宴文武百寮及諸道進奉使於廣
德殿丙申宴于廣政殿十二月乙酉宴于廣政殿
六年正月壬子宴于廣政殿庚申帝命諸將大射於鞠
場既而宴于講武殿乙丑命諸將大射于鞠場二月庚
申宴於廣政殿三月甲子宴於廣政殿壬申復宴于廣
政殿四月帝北伐戊寅至澶州宴從官于行宫癸未賜
博州天平節度使李仲進見於路左是日宴于行宫辛
卯至滄州宴從官於行宫五月丙午至瓦橋關宴從官
於行宫乙酉還京賜百官及諸道進奉使宴于迎春苑
册府元龜卷一百十一
