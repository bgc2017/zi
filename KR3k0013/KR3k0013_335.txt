册府元龜卷三百三十五宋王欽若等撰
宰輔部
竊位自全不稱
竊位
書云股肱惰哉萬事隳哉語曰危而不扶顛而不持則
將焉用彼相故商命傳說喻之為舟楫為霖雨為鹽梅
為麴蘖蜀任諸葛孔眀稱之曰如魚之有水朝廷之治
亂政教之盛衰忠佞之進退百姓之安危莫不繫之天
下重任君臣大義無踰於宰輔昔臧文仲不能薦柳下
惠孔子謂之竊位則尸禄冐寵阿䛕苟容善不能稱惡
不能救進無所益退無所損非竊位而何
漢韓增宣帝時為大司馬增世貴幼為忠臣事三主重
於朝廷為人寬和自守以温顔遜辭承上接下無所失
意保身固寵不能有所建眀
後漢曹嵩靈帝時貨賂中官及輸西園錢一億萬故位
至太尉崔烈自九卿入錢五百萬得為司徒久之不自
安從容問其子鈞曰吾居三公於議者何如鈞曰大人
少有英稱歴位卿守論者不謂當為三公而今登其位
天下失望烈曰何謂然也鈞曰論者嫌其銅臭烈怒舉
杖擊之鈞時為虎賁中郎將服武弁戴鶡尾狼狽而走
烈罵曰死卒父撾而走孝乎(以其武官故罵為卒)鈞曰舜之事父
小杖則受大杖則走非不孝也烈慙而止
晉何充為侍中錄尚書事所昵庸雜信任不得其人
北齊高阿那肱後主時錄尚書事尚書郎中源師嘗諮
肱云龍見當雩問師云何處龍見作何物顔色師云是
龍星見湏雩祭非是真龍見肱云漢兒多事強知星宿
其墻面如此
隋裴矩為右光禄大夫以煬帝即位昏侈逾甚無所諫
諍但悦媚取容而已
唐姜恪高宗時以左相出為凉州道行軍大總管時右
相閻立本以善畫見稱與恪皆無輔弼之譽時人為之
語曰左相則宣威沙漠右相則馳譽丹青三舘學士放
散五臺令史眀經至今相傳以為口實
蘇味道則天時為鳳閣侍郎同鳳閣鸞臺三品前後居
相位數載竟不能有所發眀但脂韋其間苟度取容而
已嘗謂人曰處事不欲决斷眀白若有錯誤必貽咎譴
但模稜以持兩端可矣時人繇是號為蘇模稜于時以
為口實
傅游藝為左補闕上書稱武氏符瑞合革姓受命果擢
為鳳閣侍郎平章事時人號為四時仕宦言一年自青
而綠及朱紫也
豆盧欽望則天中宗時作相兩朝前後十餘年時張易之
兄弟及武三思父子專權驕縱圖為逆亂朝廷多有諫
諍者而欽望在位獨謹身不能有所輔政
源乾曜元宗時為尚書左丞相兼侍中在政事十年時
張嘉貞張說相次為中書令乾曜不敢與之爭權每事
推讓之及李元紘杜暹知政事遂無所參議唯喏署名
而已
牛仙客開元中為工部尚書同中書門下三品仙客既
居相位獨潔其身唯喏而已所有錫賚皆緘封而不啟
百司或有諮决輙對曰但依令式即可若不依文非所
知也
楊國忠天寳中為司空右相時天下殷盛玄宗注意邊
事賦税之入兵食之調國忠揀老習計簿吏軍國大務
皆出其手國忠但署名而已不復省覧
韋見素天寳十二載拜門下侍郎平章事遷左相時右
相楊國忠以外戚擅任見素不敢議政惟取容而已
王璵肅宗時為中書侍郎平章事人物時望素不為衆
所稱及當樞務聲聞頓减
劉從一德宗建中末為刑部侍郎平章事從幸梁州眀
年六月改中書侍郎仍平章事歲中加集賢殿大學士
脩國史帝遇之甚厚從一容身遠罪而已不能有所佐
輔
關播建中末為中書侍郎平章事時政事决在盧杞播
但歛衽取容而已
李勉貞元初為司徒平章事引過備位而已
齊映貞元初為中書平章事性謙和美言悦下無所是
非政事多决崔造
盧翰為平章事貞元二年二月授五品官前鄭州别駕
李撫等八十一人皆云自去年春送名中書門下宰臣
盧翰不為之條奏凍餒喧呼於道路授官之日已死者
二十八人
崔損貞元中為門下侍郎平章事過為恭遜接見便僻
不止於容身而已自建中後宰相罕有久在位者數歲
罷黜損用此中上意竊大任者八年帝亦知物議鄙其
持禄取容然憐而厚之
董晉貞元中為門下侍郎平章事時政事决於竇參晉
但奉詔唯諾而已
李泌貞元中為中書侍郎平章事在相位隨時俯仰無
足可稱復引顧况軰輕薄之流動為朝士之戲侮頗貽
譏誚
權德輿憲宗元和中為禮部尚書平章事時李吉甫李
絳同在相位帝求治方切軍國大小一付中書吉甫絳
議政頗有異同或於上前論事形於顔色其有詣於理
者德輿亦不能為發眀時人以此譏之竟以循默而罷
杜悰宣宗時為門下侍郎平章事悰無他才未嘗延接
寒素甘食竊位而已
朱朴昭宗時為諫議大夫平章事朴腐儒木強無他才
術道士許巖士出入禁中嘗依朴為姦利從容帝前薦
朴有經濟才以國子博士召見即日命朴在中書與名
公齒筆札議論動為笑端數月巖士敗朴見殺(時議以昭宗命)
(台臣張濬鄭綮及朴三人尤謬季末之妖也)
後唐盧程莊宗同光初自太原觀察判官與定州判官
豆盧革並命為平章事程本非重器驟塵顯位舉止不
常時朝廷草創庶物未備班列蕭然寺署多闕程當革
命之日即乘肩輿騶導喧沸帝聞訶導之聲詢於左右
曰宰相擔子入門帝駭登樓視之笑曰所謂似是而非
者也
趙鳳眀宗天成中為中書侍郎平章事時膳部郎中鄭
兟先奏諸司使職掌人吏乘暖坐𢃄銀魚席帽輕衣肥
馬參雜廷臣尊卑無别汚染時風請下禁止帝嘉其事
促行之中書覆為不可鳳亟言於執政曰此失誠大不
可不禁為權吏所庇竟寝其事
晉馮玉為右僕射平章事軍國大政一以委之時少帝
方務奢逸後宫大恣華侈玉希旨取容未嘗諫止故少
帝愈寵焉
自全
詩曰秉國之鈞傳曰實相以濟必將道佐人主民具爾
瞻者矣若乃務在宴安取其充位弼諧無状依違自守
視政之得失靡所規正觀人之枉直隨其俛仰或屑屑
於修已或默默以避事或以徇意任職或以苟媚取容
歴代巨賢時有斯累是以見輕於官属貽譏於識者盖
從容中道齪齪廉謹者之所為亦過猶不及之咎也是
故風人有彼己之刺夫子有安用之說良為是夫
漢蕭何高帝時為相國黥布反帝自將軍擊之數使使
問相國何為(問其居守何所營為)曰為帝在軍拊循勉百姓悉所
有佐軍如陳豨時(悉盡也盡所有糧食資用出以佐軍)客說何曰君滅族
不久矣夫君位為相國功第一不可復加然君初入關
本得百姓心千餘年矣皆附君尚復孳孳得民和(孳與孜同)
(言不怠也)帝所謂數問君畏君傾動關中今君何不多買田
地賤貫貸以自汚上心必安(貫賖也貸音土得反)於是何從其計
帝乃大說(說讀曰悦)帝罷布軍歸民道遮行(在道上遮天子行)上書
言相國彊賤買民田宅數千人帝至何謁帝笑曰今相
國廼利民民所上書皆以與何曰君自謝民
陳平惠帝時為右丞相高后姊曰嬃嘗以平前為帝謀
執其夫樊噲數䜛平曰爲丞相不治事日飲醇酒戲婦
人平聞日益甚吕太后聞之私喜面質吕嬃於平前(質封)
(也)鄙語曰兒婦人口不可用顧君與我如何耳無畏吕
嬃之譛
倪寬武帝時為御史大夫以稱意任職故久無有所規
諫於帝官屬易之(易輕也音弋鼓切)居位九歲以官卒
孔光平帝時為大司徒帝年幼太后稱制委政於大司
馬王莽初哀帝罷黜王氏故太后與莽怨丁𫝊董賢之
黨莽以光為舊相名儒天下所信太后敬之備禮事光
所欲摶擊輙為草以太后指風光令上之(謂文書之棄草也風讀曰)
(諷)睚眥莫不誅傷(睚音崖&KR1475;音漬)莽權日盛光憂懼不知所出
上書乞骸骨莽白太后帝幼少宜置師傅徙光為帝太
傅位四輔給事中領宿衛供養行内(行内行在所之内中猶言禁中也)
署門戸省服御食物(省視也)眀年徙為太師而莽為太𫝊
光嘗稱疾不敢與莽並有詔朝朔望領城門兵莽又諷
羣臣奏莽功德稱宰衡位在諸侯王上百官統焉光愈
恐固稱疾辭位
後漢鄧彪和帝時為太傅錄尚書事永元初竇氏專權
驕縱朝廷多有諫諍而彪在位修身而已不能有所規
正
晉王戎為司徒以王政將圮苟媚取容屬愍懷太子之
廢竟無一言諫諍
何邵為司徒趙王倫簒位以邵為太宰及三王交爭邵
以軒冕而遊其間無怨之者
王衍為司徒雖居宰輔之重不以經國為念而思自全
之計說東海王越曰中國已亂當頼方伯宜得文武兼
資以任之乃以弟澄為荆州族弟敦為青州因謂澄敦
曰荆州有江漢之固青州有負海之險卿二人在外而
吾留此足以為三窟矣識者鄙之
後魏崔光為車騎大將軍儀同三司光寬和慈善不逆
於物進退浮沉自得而已嘗慕胡廣黃瓊之為人故為
氣槩者所不重始領軍于忠以光舊德甚信重焉每事
籌决光亦傾身事之元乂於光亦深崇敬及郭祚裴植
見殺清河王懌遇禍光隨時俛仰竟不規救於是天下
譏之
隋裴矩煬帝時為右光禄大夫見天下將亂恐為身禍
每遇人盡禮雖至胥吏皆得其歡心
蕭琮為内史令性澹雅不以職務自嬰退朝縱酒而已
内史令楊約與琮同列帝令約宣旨誡勵復以私情論
之琮答曰琮若復事事則何異於公哉約笑而退
唐姜恪高宗時為侍中恪以軍功歴職既居相位謹身
自守而已
于志寧為侍中永徽中累加左僕射同中書門下三品
志寧雅愛賓客接引忘倦後進文筆之士無不影附然
亦不能有所薦達議者以此少之
楊再思為鸞臺侍郎同鳳閣鸞臺平章事再思自歴事
三主知政十餘年未嘗有所薦達然恭慎畏忌未嘗忤
物或謂再思曰公名高位重何為屈折如此再思曰世
路艱難直者受禍苟不如此何以全其身哉
豆盧欽望中宗即位為尚書左僕射知軍國重事欽望
作相兩朝前後十餘年時張易之兄弟及武三思父子
專權驕縱圖為逆亂欽望獨謹其身不能有所規正以
此獲譏于世
蘇味道為鳳閣侍郎同鳳閣鸞臺三品味道前後居相
位數載竟不能有所發眀但脂韋其間苟度取容而已
故時人號為模稜于今以為口實
苖晉卿肅宗時為侍中小心畏慎未嘗忤人意性聰敏
達練事體百司文簿經目必曉而修身守位以智自全
議者比漢胡廣
劉從一德宗興元初為中書侍郎平章事肅宗遇之甚
重以容身遠罪而已不能有所輔佐
崔損貞元中為諫議大夫平章事性最謹慎每奏對不
敢有所發揚
盧邁貞元中為中書侍郎平章事時大政事决在於陸
贄趙退翁邁獨謹身守文奉法而已
高郢貞元末為中書侍郎平章事順宗初杜佑以宿舊
居上而韋執誼繇新恩專柄順宗風恙方甚樞機不親
王叔文以翰林學士兼戸部侍郎充度支副使時政事
自叔文叔文繇待詔王伾通於内官李忠言宣旨執誼
奉而行之鄭珣瑜自受命憂形顔色見勢不可奪因稱
疾不起郢則因循竟無所正以至於罷物論定此為優
劣焉
路隨自敬宗寳歴初為承旨學士即已參預大政矣後
十年在相位李宗憫李德裕朋黨互興攘臂於其間李
訓鄭注始終姦詐接武於其後而隨藏器韜光隆汚一
致可謂得君子中庸而常居之也
後唐鄭珏初仕梁末帝時為禮部侍郎平章事莊宗入
汴貶莱州司戸入為太子賓客眀宗平定京師任圜自
蜀至樞密使安重誨不欲圜獨拜宰輔議朝望一人
共之樞密使孔循言珏當貞眀時久在中書性畏慎而
長者兼美詞翰好人物重誨即奏與任圜並命眀年循
罷樞密使珏懼辭以老病耳疾不任中書事四上章請
老眀宗惜之久而方允乃授開府儀同三司行尚書左
僕射致仕退居鄭州
韋說莊宗時為禮部侍郎同平章事與郭崇韜秉政說
承順而已政事得失無所指言初或有言於崇韜銓選
人或取他人出身名銜或取父兄資緒與令史囊槖罔
冒崇韜條奏其事其後郊天行事官數千人多有告
勑偽濫因定去留塗毁告身者甚衆選人號哭都門之
外議者以為積弊累年一旦澄汰太甚懼失惟新含垢
之意說與崇韜同列不能執而止之頗遭物議說之親
黨告之說曰此郭漢子之意也及崇韜得罪說懼流言
鍾已乃令門人左拾遺王松吏部員外郎李慎等上疏
云崇韜往日專權不閑故實塞仕進之門非奬善之道
疏下中書說等覆奏深詆崇韜識者非之
李愚明宗時為中書侍郎同平章事長興季年王政多
僻權要之臣避禍不暇邦之存亡無敢言之愚性剛介
往往形言然人無唱和者但舉六典之舊事書之粉墻
補六經之闕文刻其印板其經緯大略曾無所施
房暠末帝清泰中與趙延夀同為樞密使是時薛文遇
劉延朗之徒居中用事暠雖處密勿其聽用之言十不
得三四俱隨勢可否不為事先每朝廷有大事暠與端
眀學士等環坐會議多於衆中俛首而睡其避事也如
此
不稱
夫德薄位尊大易之攸戒名浮於行君子之是恥豈有
斗筲微器濫鼎鼐之用樸&KR0554;庸才荷梁棟之任繇是彼
己興刺代斵致誚小則衮職而罔頼大則彛倫而是斁
歴選往古稽諸行事若乃智識淺狭儀鍳孱瑣經術不
足以輔世才用不足以經遠或驟獲登進罔恊時望或
久於待遇無所禆贊碌碌備位汲汲自營務在煩苛靡
循大體褊躁以自恣簡傲而無威愛憎在心凝滯於物
不知其量弗畏人言績用蔑聞聲猷日損乃至喧於庶
議形彼嘲辭盖冗吏之所為在具瞻而奚稱者也
漢衛綰代桃侯舍為丞相(劉舍)朝奏事如職事奏(言守職分而已)
然自初官以至相終無可言(不能有所興建及廢罷)
趙周武帝元鼎二年代莊青翟為丞相自文帝時丞相
申屠嘉死後開封侯陶青桃侯劉舍及武帝時栢至侯
許昌平棘侯薛澤武彊侯莊青翟暨周皆以列侯繼踵
齪齪廉謹(齪齪持整之貌也齪音初角反)為丞相備員而已無所能發
功名著於世者
石慶元鼎五年自御史大夫為丞相封牧丘侯是時漢
方南誅兩越東擊朝鮮北逐匈奴西伐大宛中國多事
天子廵狩海内修古神祠封禪興禮樂公家用少桑弘
羊等致利王温舒之属峻法兒寬等推文學九卿更進
用事(更互也音工衡切)事不關决於慶慶醇謹而已(醇專厚也)在位
九歲無能有所正言嘗欲請治上近臣所忠九卿咸宣
(咸音减損之减治所忠及咸宣二人)不能服反受其過贖罪
卜式為御史大夫眀年當封禪式又不習文貶秩為太
子太傅以兒寬代之
兒寬(兒音奚)為御史大夫至三公在位以稱意任職故久
無有所正諫於上官屬易之不為盡力(一說以和良承旨從容得久)
車千秋為丞相封富民侯無他材能學術又無伐閱功
勞(伐積功也閱經歴也)特以一言寤意旬月取宰相封侯世未嘗
有也後漢使者至匈奴單于問曰聞漢新拜丞相何用
得之(言此人何得為丞相也)使者曰以上書言事故單于曰如是
漢置丞相非用賢也妄一男子上書即得之矣
蔡義昭帝時為丞相是時大將軍霍光秉政議者或言
光置宰相不選賢苟用可顓制者(顓與專同其後類此)光聞之謂
侍中左右及官屬曰以為人主師當為宰相何謂云云
(云云衆謂有不選賢之說也)此語不可使天下聞也
黃霸宣帝五鳳三年為丞相霸材長於治民及為丞相
總綱紀號令風采不及丙魏于定國功名損於治郡時
薛宣成帝鴻嘉中為丞相府辭訟例不滿萬錢不為移
書後皆遵用薛侯故事然官屬譏其煩碎無大體不稱
賢也時天子好儒雅宣經術又淺上亦輕焉
何武為大司空多所舉奏號為煩碎不稱賢公功名略
比薛宣其材不及也而經術正直過之
後漢虞延明帝永平三年代趙熹為太尉八年代范遷
為司徒歴位二府十餘年無異政績
周澤永平十二年以太常行司徒事惟簡忽威儀頗失
宰相之望數月復為太常
晉王渾惠帝時為司徒錄尚書事渾所歴之職前後著
稱及居台輔聲望日减
王戎為司徒雖位總鼎司而委事僚采間乘小馬從便
門而出游見者不知其三公也故吏多至大官道路相
遇輙避之
後魏高陽王雍孝眀時為侍中太師錄尚書雍識懷短
淺又無學業雖位居朝首不為時情所推既以尊親地
當宰輔自熙平以後朝政禠落不能守正輔弼唯唯而
已
東魏趙郡王諶孝靜時為太師錄尚書事諶無他才識
歴位雖重時人忽之
于忠為侍中尚書令旬餘靈太后引門下侍官於崇訓
宫問曰忠在端右聲聽何如咸曰不稱厥任乃出忠使
持節都督冀定瀛三州諸軍事征北大將軍冀州刺史
唐蕭瑀太宗貞觀中為尚書右僕射是時内外考績皆
委之司會為羣僚指南庶務繁總瑀見事有時偏駁而
用法稍深頗為時議所少
唐休璟中宗神龍中為太子少保同中書門下三品在
任無所弘益以老病罷歸私第
蘇瓌景龍中為尚書右僕射同中書門下三品在中書
寬恕朝綱不舉瓌之牧人時稱良吏及居相位聲名稍
减時議以此少之
盧懷慎元宗開元初為黃門監與紫微令姚崇對掌樞
密懷慎自以為吏道不及崇每事皆推讓之時人謂之
伴食宰相
宇文融開元中為黃門侍郎平章事牲褊躁多言又引
賓客故人晨夕戲謔為時論所譏在宰相位凡百餘日
出為汝州刺史
牛仙客開元中為工部尚書同中書門下三品知門下
事仙客既居相位獨善其身唯諾而已所有錫賚皆緘
封而不啟百司有所諮决仙客曰但依今式可也不敢
措手裁决
裴冕肅宗至德初為門下侍郎平章事性忠勤悉心奉
公稍得人心然不識大體以聚人曰財乃下令賣官鬻
爵度僧尼道士以儲積為務人不願者科令就之其價益
賤事轉為弊帝移幸鳳翔罷執政
常衮代宗大歴中與楊綰同掌樞務帝尤信重綰宏通
多可衮頗務苛細求清儉之稱與綰道不同時故事每
日出内厨食以賜宰相饌其食可食十數人衮特請
罷之爾後便為故事又將故讓堂封同列以為不可而
止議者以為厚禄重賜所以優賢崇國政也不能當辭
位不宜辭禄食
喬琳德宗建中初為御史大夫平章事初琳為懷州刺
史素與張涉友善帝在春宫涉嘗為侍讀及嗣位多以
政事詢訪於涉盛稱琳識度材略堪備大用琳本麄材
年高有耳疾帝每顧問對答失次論奏不合時已居相
位凡八十餘日除工部尚書罷政事
崔造貞元初為平章事疾錢殳諸使罔上奏改其弊而
物議皆以造所條奏難為集事數月罷相事並不行
崔損貞元中為右諫議大夫會門下侍郎平章事趙
憬薨中書侍郎盧邁風疾戸部尚書裴延齡素善損乃
薦之乃以本官平章事初二相有故旬日闕相中外顒
望損素無聲實及拜命遠近失望
齊抗為中書侍郎平章事雖讀書無遠致大略凡為官
必求至精末乃滋彰物論薄其隘刻
劉滋為散騎常侍平章事在相位無所啟奏但多謙退
廉謹畏慎而已
程异憲宗元和十三年為工部侍郎平章事與皇甫鎛
同入相二人俱以俗吏進异自知叨據羣情不惬頗謙
遜自牧月餘日不敢知印秉筆鎛則傲然自得故物論
多异
賈躭居相位凡十三年不能以安危大計啟沃於人主
但檢身勵行以律人
崔楨為中書侍郎平章事在相位端慎信厚有餘而無
開物成務之用属穆宗初幽鎮阻兵方隅多事機務壅
滯繇楨而失者居多後因堅卧拜章請免遂以工部尚
書罷相
鄭綮昭宗時為右散騎常侍性滑稽為詩多侮刺故時
號鄭五歇後體中人或誦其語於帝前帝見其語激訐
謂有藴蓄就常奏班簿側注云可禮部侍郎平章事中
書胥吏詣其家參謁綮笑曰諸君大誤俾天下人並不識
字宰相不及鄭五也胥吏曰出自聖旨特恩来日制下
綮抗手曰萬一如此笑殺他人眀日果制下親賓来賀
搔首言曰歇後鄭五作宰相時事可知也累表遜讓不
獲既入視事偘然守道無復詼諧終以物望非宜自求
引退三月餘移疾乞骸以太子少保致仕
後唐盧程莊宗同光初為河東觀察判官帝即位拜中
書侍郎平章事程本非重器驟登顯貴舉止不常時朝
廷草創庶物未備班列蕭然寺署多闕
豆盧革同光初自定州判官徵拜門下侍郎平章事及
登廊廟初無才業事多錯亂平梁之後引薦韋說冀諳
事體與已同功說復事流品舉止輕脱怨歸於革
崔恊眀宗天成初為平章事初孔循任事恊因其門人
求為輔相成命將出宰相任圜言於執政曰圜比無學
術謬參文吏聖上以遭逢運會俾待罪廊廟四輔之重
已虚一位今聞崔恊雖為名族本不讀書較其識見恐
不及圜孔循忿其言拂衣而出稱疾不朝者數日帝俾
安重誨諭之方入翼日降制拜平章事恊登庸之後廟
堂制勅率假手於人前不同於己者思騁其欲鋒鋩露見
多為近侍所阻
馬胤孫末帝清泰初為中書侍郎平章事胤孫純儒事
多凝滯遽被疇庸未悉朝廷舊事初馮道罷匡國軍節
度使拜司空唐朝故事三公為加官無單拜者是時朝
議率爾命道制出或曰三公正宰相便合參大政又云
合受册衆言籍籍盧文紀又欲祭祀時便令掃除馮道
聞之曰司空掃除吾職也吾無所憚既而知非乃止
劉昫為僕射性剛群情嫉之乃共嗾右常侍孔昭序論
行香次第言常侍從之臣行立合在僕射前疏奏下御
史臺定例同光已來李琪盧質繼爲僕射識性輕脱不
能守師長體故昭序輕言胤孫以羣情不悦劉昫馮道
欲微抑之乃責臺司須檢則例而臺吏言舊不見例據
南北班位常侍在前属國忌將就列未定胤孫即判臺
状曰既有援據足可遵行各示本官劉昫怒揮袂而退
自後日責臺司定例崔居儉謂南宫同列曰孔十二言
語是朝廷人總不解語也僕射師長中丞大夫就班備
敬常侍班南宫六卿之下况僕射乎已前騎省年深望
高南宫工部侍郎如仰霄漢癡人舉止何取笑之深耶
旬日聞居儉言紛議稍息文士哂胤孫堂判有援據二
字其中書百職胤孫素未詳悉無能專决署名而已其
故人干進者不如意共調之曰馮公為輔三不開為門
口印也
盧文紀清泰初為中書侍郎平章事時朝廷兵革之後
宗社甫寧虜寇内侵強臣在境文紀處經綸之地無輔
弼之謀所論者愛憎朋黨之小瑕所紏者銓選擬論之
微纇時有太常丞史在德論文武兩班宜選能進用文
紀以為非已怒甚召諫議大夫盧損為覆状辭旨蕪漫
為衆所嗤
漢楊邠與蘇逢吉蘇禹珪同在相位邠稍奪二蘇之權
自是中書歛手而已邠每懲二蘇之失艱於除拜至於
諸司補吏與門胄出身一切停罷時論以邠之蔽錮亦
繇逢吉禹珪本不能至公於物之所致也
周景範世宗顯德中為中書侍郎平章事判三司為人
厚重剛正無所屈撓然剸繁理劇非其所長雖悉心盡
瘁終無稱職之譽帝知之因其所疾乃罷司邦計
册府元龜卷三百三十五
