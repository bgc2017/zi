册府元龜卷二百五十四宋王欽若等撰
列國君部
失政失禮
失政
宗周之季王道版蕩列國之際亂政亟行或作法於貪
而不勝其弊或布賞無藝而不撫其民苟從匪彛罔迪
率典繇是蒸黎疲匱田野汗萊禮義不脩讒慝並進上
下黷亂君臣詛盟寵賂是彰女謁敗度及其微弱不能
自存以至陵遲莫保其宗社者也
鄭莊公不勝其母以害其弟弟叔失道而公弗制祭仲
諫而公弗聽小不忍以致大亂焉(莊公之母謂武姜生莊公及弟叔段好勇)
(而無禮公不早為之所而使驕慢)國人賦將仲子以刺之叔多才而好
勇不義而得衆也又賦太叔于田以刺之其後齊侯伐
許潁考叔先登子都自下射之顚莊公使卒出豭行出
犬鷄以詛射潁考叔者(百人為卒二十五人為行行亦卒之行列疾射潁考叔者故令)
(卒及行間皆詛之)君子謂莊公失政刑矣政以治民刑以正邪
既無德政又無威刑是以及邪(大臣不睦又不能用刑於邪人)邪而詛
之將何益矣
魯桓公六年八月壬午大閱大閱者何閱兵車馬也修
教明諭國道也(修先王之教以明達於民治國之道)平而修戎事非正也
(禮因四時田獵以習用戎事存不忘亡安不㤀危之道平謂不因田獵無事而修之)其曰以為崇
武故謹而日之蓋以觀婦人也
齊襄公無禮義而求大功不修德而求諸侯志大心勞
所以求者皆非其道大夫作甫田詩以刺之
魯莊公二十九年春新作延廄書不時也凡馬日中而
出日中而入(日中春秋分也治廐當以秋分因馬入而脩之今以春作故曰不時)
鄭文公時大夫高克好利而不顧其君文公惡而欲遠
之不能使高克將兵而禦狄於竟陳其師旅翺翔河上
久而不召散還而歸高克奔陳公子素惡高克進之不
以禮文公退之不以道危國亡師之本也國人賦清人
之詩以刺之
楚成王時鄭伯始朝於楚(中國無霸故)楚子賜之金既而悔
之與之盟曰無以鑄兵(楚金利故)故以鑄三鐘(古者以銅為兵言楚無霸)
(者遠略)
魯僖公二十年春新作南門書不時也凡啓塞從時
宋襄公十四年疾死泓戰公之不葬何也失民也其失
民何也以其不教民戰則是棄其師也為人君而棄其
師其民孰以為君哉(所謂教民戰者習之也春秋貴徧戰而惡詐戰襄公所以敗於泓者)
(言徧戰也非不教其民也公羊以為不書葬為襄公諱背殯出會所以美其有承齊桓尊周室之意鄭君什之)
(曰教民習戰不用是以不教也詐戰謂不期也既期矣當觀敵為策倍則止敵則戰少則守今襄公於泓之戰)
(違之又不用其臣之謀而敗故徒善不用賢良不足以興霸王之功小信不知權譎之謀不足以交鄰國會遠)
(疆故易譏鼎折足詩刺不用良此說善也)
魯文公二年自十有二月不雨至于秋七月(建午之月猶未)
(為災)歴時而言不雨文不憂雨也(僖公憂民歴一時經書不雨今文公歴四時乃)
(書是不勤雨也)不憂雨者無志乎民也(無恤民志)又十年自正
月不雨至於秋七月歴時而言不雨文不閔雨者無志
乎民也公四不視朔天子告朔於諸侯受乎禰廟禮也
(每月天子以朔政告於諸侯受而納之禰廟告以羊今公自二月不視朔至于五月是後視朔之禮遂廢故子)
(貢欲去其羊)公四不視朔公不臣也以公為厭政以甚矣(天子)
(班朔而公不視是不臣也)
陳靈公時定王使單襄公聘于宋(王卿士單朝也)遂假道於陳
以聘於楚火朝覿矣道茀不可行(火心星覿見草路為茀朝見謂夏之九月)
(星見於辰也)候不在疆(候人掌入疆賓客者也)司空不視塗(掌道路)澤不
陂(陂障也古不竇澤故鄣之)川不梁(流曰川梁渠也古不防川故渠之)野有庾積(庾露)
(穀也詩云曾孫之庾如坻如京)場功未畢道無列樹(列樹以表道且為城守之用也)墾
田若蓺(發田曰墾蓺猶蒔言其稀少若藝物也)膳宰不致餼(生曰餼)司里不
授館(司里里正掌授客館)國無寄寓(寓亦寄也無寄寓者不為廬舍以寄羈旅客也)縣
無施舍(四甸為縣方十六里施舍者所以施舍賓客負任之處)民將築臺于夏氏
(夏徵舒之家也)及陳陳靈公孔寧儀行父南冠以如夏氏留賓
弗見(南冠楚冠也賓單襄公)單子歸告王曰陳侯不有大咎國必
亡王曰何故對曰夫辰角見而雨畢(辰角大辰若龍之角角星明見者朝見東方建)
(戌之初寒露節也雨畢者殺氣日盛雨氣盡也)天根見而水涸(天根亢氐之間也涸竭也謂寒)
(露雨畢之後五日天根朝見水潦盡竭也月令仲冬水始涸天根見乃盡竭也)本見而草木節
解(本氐星謂寒露之後十日陽氣盡草木之節理皆坼解也)駟見而隕霜(駟天駟房星也隕落)
(也謂建戌之中霜始降)火見而清風戒寒(謂霜降之後清風至所以戒人為寒備也)故先
王之教曰雨畢而除道水涸而成梁草木節解而備藏
(備藏也)隕霜而冬裘具清風至而修城郭宫室(謂火見之後建亥之)
(初)故夏令曰九月除道十月成梁(夏令夏后氏之令周所因)其時儆
曰收而場功&KR0008;而畚挶(時儆時所以儆告其民也收而場功使人修囷倉&KR0008;具也畚器)
(名土籠也挶舉土之器具爾畚挶將以築作也)營室之中土功其始(詩云定之方中)火
之初見期於司里(期會也致其築作也具會於司里之官也)此先王之所以不
用財賄廣施德於天下者也今陳國火朝覿矣而道若
塞野場若棄澤不陂障川無舟梁是廢先王之教也周
制有之曰列樹以表道立鄙食以守路(鄙四鄙十里有廬廬有飲食)
國有郊牧(國外曰郊牧牧放之地也)畺有寓望(畺表界之土有寄寓之舍候望之人也)
藪有圃草(澤無水曰藪圃大則必有茂大之草以備財用)囿有林池所以禦災
也(災禨兵)其餘無非穀土民無懸耜(言嘗用也入土曰耜耜柄曰耒)野無
奧草(奥深)不奪民時不蔑民功(蔑未)有優無匱有逸無罷
國有班事(國城邑班次也執事有次也)縣有序民(從所有序事)今陳國道
路不可知田在草間功成而不收民罷於逸樂是棄先
王之法制者也周之秩官有之(秩官周常官篇名)曰敵國賓至
關尹以告行理以節逆之(理吏逆迎執瑞節為信往迎之也行理小行人也)候
人為導(導賓至於郊出迎入於境)卿出郊勞(聘禮曰賓至於近郊使卿朝服用束帛勞之)
門尹除門宗祝執祀(賓將有事於廟則宗祝執祭祀之禮也)司里授館司
徒具徒(具徒役修道之委積也)司空視塗(視險易也)司寇詰奸虞人入
材(祭祀賓客供其材)甸人積薪(甸人掌薪蒸之事)火司監燎水師監
濯(監滌濯之事者)膳宰致餐(餐熟食)廩人獻餼(餼禾米也)司馬陳芻(圉人)
(養馬故致芻圉人職屬司馬)工人展車(展騐客車恐傷敗也)百官官以物至賓入
如歸是故小大莫不懷愛其貴國之賓至則以班加一
等益虔至於王使則皆官正莅事(正官)上卿監之若王巡
狩則君親監之今雖朝也不才有分族於周(王之親族也)承
王命以為過賓於陳司事莫至是蔑先王之官也先王
之令有之曰天道賞善而罰淫故凡我造國無從非
彛(造為彛常)無即慆淫(慆慢即安)各守爾典以承天休(典常)今陳侯
不念嗣續之常棄其伉儷妃嬪而帥其卿佐以淫於夏
氏不亦瀆姓矣乎(卿佐孔儀也謂徵舒之父御叔即陳公子夏之子靈公之從祖父媯姓也)
(而靈公淫其妻是為瀆亂其姓)陳我大姬之後(大姬周武王女虞胡公之妃陳之祖姬也)棄
衮冕而南冠以出不亦簡彛乎(略常服)是又犯先王之令
也(先王令無從非彛)昔先王之教茂帥其德猶恐隕越若廢其
教而棄其制蔑其官而犯其令將何以守國居大國之
間(大國晉楚)而無此四者其能久乎(四者謂教令制官)六年單子如
楚(定王六年魯宣之八年也)八年陳侯殺于夏氏九年楚子入陳(楚子)
(莊王也)
齊靈公伐萊萊人使正輿子賂夙沙衛以索馬牛皆百
匹(夙沙衛齊寺人索簡擇精者)齊師乃還君子是以知齊靈公之為
靈也(諡法亂而不整曰靈言諡應其行)
楚康王時為舟師以伐吳(舟師水軍)不為軍政(不設賞罰之差)無功
而還
魯襄公十一年王正月作三軍作為也古者天子六師
諸侯一軍作三軍非正也(周禮司馬法曰萬有一千五百人為軍王六軍大國三軍)
(次國二軍小國一軍其將皆命卿二千五百人為師然則此言天子六師凡萬有五千人按大國三軍則三萬)
(七千五百人諸侯制踰天子非義也又云諸侯一軍又非制也昭五年經曰舍中軍傳曰貴復正也然則魯有)
(二軍今云作三軍增置中軍一魯為次國於此為明)
晉平公十一年衛侯如晉晉人執而囚之于士弱氏(士弱晉之獄大)
(夫)衛人歸衛姬于晉乃釋衛侯(衛侯以女說晉而後得歸)君子是以
知平公之失政也(言晉之衰)十四年晉人使知悼子合諸侯
之大夫以城杞(平公杞出也故治杞)孟孝伯會之鄭子太叔與伯
石往子太叔見太叔文子(文子衛大夫)與之語文子曰甚乎
其城杞也子太叔曰若之何哉晉國不恤周宗之闕而
夏肄是屏(周宗諸姬也夏肄杞也肄餘也屛城也)其棄諸姬亦可知也已
諸姬是棄其誰歸之吉也聞之棄同即異是謂離德詩
曰恊比其隣昏姻孔云(言王者和協近親則婚姻甚歸附)晉不鄰矣其
誰云之是年平公又使女叔侯來治杞田(使魯歸前侵杞田)弗
盡歸也晉悼夫人愠曰齊也取貨(夫人平公母杞女也謂叔侯取貨於魯故)
(不盡歸杞田)先君若有知也不尚取之(不尚叔侯之取貨)公告叔侯
叔侯曰虞虢焦滑霍揚韓魏皆姬姓也(八國皆晉所滅焦在陜縣陽屬)
(平陽郡)晉是以大若非侵小將何所取武獻以下兼國多
矣(武公獻公晉始盛之君)誰得治之杞夏餘也而即東夷(行夷禮)魯
周公之後也而睦於晉以杞封魯猶可而杞何有焉(何有)
(盡歸杞伯)魯之於晉也職貢不乏玩好時至公卿大夫相繼
於朝史不絶書(書魯之朝聘)府無虛月(無月不受魯聘)如是可矣何
必瘠魯以肥杞且先君而有知也毋寧夫人而焉用老
臣(毋寕寧也言先君毋寕怪夫人所為無用責我)
十五年平公築銅鞮之宫數里(銅鞮晉之宫)而諸侯舍於隸
人二十四年成虒祁(在昭八年)諸侯朝而歸者皆有貳心(賤其)
(奢也)為取郠故(魯取郠在昭十年)晉將以諸侯來討叔向曰諸侯
不可以不示威(知晉德薄欲以威服人)乃並徵會于吳秋晉侯會
吳子于良(下邳有良城縣)水道不可吳子辭乃還(辭不會)
鄭簡公二十三年及其大夫盟(駟良爭故)君子是以知鄭難
之不已也(鄭伯微弱不能制其臣下召臣詛盟故曰亂未已)
陳襄公二十六年鄭子產如陳涖盟歸復命告大夫曰
陳亡國也不可與也(不可與結好)聚禾粟繕城郭恃此二者
而不撫其民其君弱植公子侈太子卑大夫敖政多門
(政不出一人)以介於大國(楚晉也)能無亡乎不過十年矣
楚靈公三年以諸侯伐吳執齊慶封而盡滅其族(慶封以襄二十)
(八年奔吳)將戮慶封椒舉曰臣聞無瑕者可以戮人慶封唯逆命
是以在此(逆命謂性不恭順)其肯從於戮乎播於諸侯焉用之(播聞也)
王弗聽負之斧鉞以徇於諸侯使言曰無或如齊慶封
殺其君弱其孤以盟大夫(齊崔杼弑君慶封其黨也故以弑君罪責之)慶封
曰無或如楚共王之庶子圍弑其君兄之子麋而代之
以盟諸侯王使速殺之七年就章華臺(南郡華容縣有臺在城内)下
令内亡人實之八年公子棄疾遷許于夷實城父(此時改城)
(父為夷城父縣屬譙郡)取州來淮北之田以益之(益許田)伍舉授許
男田然丹遷城父人於陳以夷濮西田益之(以夷田在濮水西者)
(與城父人)遷方城外人於許(成十五年許遷於萊因謂之許今許遷於夷故以方城外人實)
(其處言靈王使民不安)初楚子之為令尹也殺大司馬薳掩而取
其室(在襄三十年)及即位奪薳居田(居掩之族言薳氏所以怨)遷許而質
許圍(遷許在九年圍許大夫)蔡洧有寵於王王之滅蔡也其父死
焉(楚滅蔡在十一年洧仕楚其父在國故死)王使與於守而行(使洧守國王行至乾谿)
申之會越大夫戮焉(申會在昭四年)王奪鬭韋龜中犫(韋龜令尹子文)
(玄孫中犫邑名)又奪成然邑而使為郊尹(成然韋龜子郊尹治郊境大夫)蔓成
然故事蔡公(蔡公棄疾也故猶舊也韋龜以棄疾有當璧之命故使成然事之)故薳氏
之族及薳居許圍蔡洧蔓成然皆王所不禮也因羣喪
職之族啓越大夫常壽過作亂(常壽過申會所戮者)圍固城克息
舟城而居之(息舟楚邑城之堅固者)
晉昭公不能修道以正其國有財不能用有鐘鼓不能
以自樂有朝廷不能灑掃政荒民散將以危亡四鄰謀
取其國家而不知國人作山有樞詩以刺之
齊景公十二年如晉請伐北燕晉人許之十二月遂伐
北燕明年正月癸巳齊侯次于虢(虢燕境)燕人行成曰敝
邑知罪敢不聽命先君之敝器請以謝辠(敝器瑶甕玉櫝之屬)公孫
晳曰受服而退候釁而動可也(晳齊大夫)二月戊午盟于濡
上(濡水出高陽縣東北至河間鄭縣入易水)燕人歸燕姬(嫁女與齊侯)賂以瑶罋
玉櫝斝耳不克而還(瑶玉也櫝匱也斝耳玉爵)二十二年伐徐二月
丙申齊師至蒲隧(蒲隧徐地下邳取慮縣東有蒲如阪)徐人行成徐子及
郯人莒人會齊侯盟于蒲隧賂以甲父之鼎(甲父古國名高平昌邑縣)
(東南有甲父亭徐人得甲父鼎以賂齊)叔孫昭子曰諸侯之無伯害哉(為小)
(國害)齊君之無道也興師而伐遠方會之有成而還莫之
亢也(無亢禦)無伯也夫詩曰宗周既滅靡所止戾正大夫
離居莫知我肄(戾定也肄勞也言周舊為天下宗乃今衰滅亂無息定執政大夫離居異心無)
(有念民勞者)其是之謂乎
陳惠公十年宋衛陳鄭皆火鄭子産禳火宋衛皆如是
陳不救火許不弔災君子是以知陳許之先亡也(不義所以)
(亡)
楚平王六年城州來沈尹戍曰楚人必敗(沈尹戍乃莊王曾孫葉公)
(諸梁父也)昔吾滅州來(在十三年)子旗請伐之王曰吾未撫吾民
今亦如之而城州來以挑吳能無敗乎侍者曰王施舍
不倦息民五年可撫之矣戍曰吾聞撫民者節用於内
而樹德於外民樂其性而無寇讐今宫室無量民人日
駭勞罷死轉(轉遷徙也)忘寢與食非撫之也(平王所以不能霸)九年
大夫薳越使告于宋曰寡君聞君有不令之臣為君憂
無寧以為宗羞(無寧寧也言華氏為宋宗廟之羞恥)寡君請受而戮之對
曰孤不佞不能媚於父兄(華向公族也故稱父兄)以為君憂拜命
之辱抑君臣日戰君曰余必臣是助亦唯命人有言曰
唯亂門之無過君若惠保敝邑無亢不衷以奬亂人孤
之望也唯君圖之楚人患之(患宋以義距之)
魯昭公二十九年公在鄆十月鄆潰潰之為言上下不
相得也上下不相得則惡矣亦譏公也(公既出奔不能改德修行居鄆)
(小邑復使潰亂德之不見如此之甚)昭公出奔民如釋重負
晉定公六年假羽旄於鄭鄭人與之(析羽為旌王者遊幸之所建鄭私有)
(之因謂之羽旄借觀之)明日或旆以會(或賤者也繼旌曰旆令賤人施其旆執以從會示卑)
(鄭)晉於是乎失諸侯(晉無禮所以遂弱)
曹伯陽十年宋人圍曹初曹人或夢衆君子立于社宫
(社宫社也)而謀亡曹曹叔振鐸請待公孫彊許之(振鐸曹始祖)旦
而求之曹無之戒其子曰我死爾聞公孫彊為政必去
之及曹伯陽即位好田弋曹鄙人公孫彊好弋獲白鴈
獻之且言田弋說之因訪政事大說之有寵使為司城
以聽政彊言霸說於曹伯曹伯從之乃背晉以奸宋宋人
伐之晉人不救築五邑於其郊曰黍丘揖丘大成鍾䢴
(梁國下邑縣西南有黍丘亭)明年宋公入曹以曹伯陽歸
衛莊公元年飲孔悝酒於平陽(東都燕縣東北有平陽亭)重酬之大
夫皆有納焉(納財賄也)醉而送之夜半而遣之(夜遣者慙負孔悝不欲令)
(人見)載伯姬於平陽而行(載其母俱去)孔悝出奔宋
邾隠公自齊奔越曰吳為無道執父立子越人歸之太
子華奔越邾子又無道越人執之以歸而立公子何何
亦無道(何太子華弟)
燕易王卒燕子噲既立齊人殺蘇秦蘇秦之在燕與其
相子之為昏而蘇代與子之交及蘇秦死而齊宣王復
用蘇代子之相燕貴重主斷蘇代為齊使於燕燕王問
曰齊王奚如對曰必不霸燕王曰何也對曰不信其臣
蘇代欲以激燕王以尊子之也於是燕王大信子之子
之因遺蘇代百金聽其所使鹿毛壽(一作厝毛又曰甘陵縣本名厝)謂
燕王不如以國讓相子之人之謂堯賢者以其讓天下
於許繇許繇不受有讓天下之名而實不失天下今王
以國讓於子之子之必不敢受是王與堯同行也燕王
因屬國於子之子之大重或曰禹薦益已而以啓人為
吏及老而以啓為不足任天下傳之於益已而啓與交黨
攻益奪之天下謂禹名傳天下於益已而實令啓自取
之今王言屬國於子之而吏無非太子人者是名屬子之
而實太子用事也王因收印自三百石吏以上而效之子
之子之南面行王事而噲老不聽政顧為臣國事皆決
於子之三年國大亂
失禮
夫宅天衷建皇極誕為民紀率繇禮經若乃制度云為
適其會節軌量物采陳之表儀然後百度緝熙庶功明
密所以治政何莫繇斯道不虛行人存則舉嗟夫胙土
命氏體國君民將以寅亮帝功光輔王室然或功虧為
翰業曠象賢滅德立違長傲縱欲徇耳目之常視忽經
紀之遠圖謂權衡為可欺以舊坊為無用非燭何見既
自取於冥行無耜而耕終靡成於昏作國家之敗於是
在焉期示方來用從詮次
魯桓公二年夏四月取郜大鼎于宋戊申納于太廟非
禮也
三年秋公子翬如齊逆女齊侯送姜氏非禮也凡公女
嫁于敵國姊妹則上卿送之以禮於先君公子則下卿
送之於大國雖公子亦上卿送之于天子則諸侯皆行
公不自送於小國則上大夫送之
十八年春桓公將有行遂與姜氏如齊(始議行事)申繻曰男
有家女有室無相瀆也謂之有禮易此必敗(女安夫之家夫安妻)
(之室違此則為瀆今公將姜氏如齊故知其當致禍亂)
莊公四年秋七月公及齊人狩于禚(越竟與齊微者俱狩失禮可知)
十年冬齊師滅譚譚無禮也初齊侯之出也過譚譚不
禮焉及其入也諸侯皆賀譚又不至
二十二年冬莊公如齊納幣(公不使卿而親納幣非禮也母喪未再期而圖昏)
二十四年秋哀姜至莊公使宗婦覿用幣非禮也(傳不言大)
(夫唯非常)舉
二十五年夏六月辛未朔日有食之鼓用牲于社非常也
(非常鼓之月長歷推之辛未實七月朔置閏失所故致月錯)唯正月之朔慝未作(正月)
(夏之四月周之六月謂正陽之月今書六月而傳云唯者明此月非正陽月也慝陰氣)日有食之
於是乎用幣于社伐鼓于朝(日食歷之常也然食于正陽之月則諸侯用幣于社)
(請救于上公伐鼓于朝退而自責以明隂不宜侵陽臣不宜掩君以示大義)
是年秋大水鼓用牲于社于門亦非常也(失常禮也)凡天災
有幣無牲(天災日月食大水也祈請而已不用牲也)非日月之眚不鼓(眚猶災也)
(月侵日為眚隂陽逆順之事聖賢所重故特鼓之)
二十七年春公會杞伯姬于洮非事也(非諸侯之事)天子非
展義不巡守(天子巡狩所以宣布德義)諸侯非民事不舉卿非君命
不越竟
三十一年夏六月齊侯來獻戎捷非禮也凡諸侯有四
夷之功則獻于王王以警于夷(以警懼夷狄)中國則否諸侯
不相遺俘(雖夷狄俘猶不以相遺)
閔公二年夏吉禘于莊公速也(三年喪畢致新死者之主于廟廟之遠主當遷)
(入祧因是大祭以審昭穆謂之禘莊公喪制未闋時别立廟廟成而告祭又不于太廟故詳書以示譏)
僖公八年秋禘而致哀姜焉非禮也凡夫人不薨于寢
不殯于廟不赴于同不祔于姑則弗致也
九年夏公會宰周公齊侯宋子衛侯鄭伯許男曹伯于
葵丘宋其稱子何也未葬之辭也禮柩在堂上孤無外
事今背殯而出會以宋子為無哀矣(攅木如椁塗之曰殯殷人殯于兩楹)
(之間周人殯于西階之上宋殷後也)
二十二年十一月宋公及楚人戰于泓鄭文夫人芈氏
姜氏勞楚子於柯澤(楚子還過鄭文公夫人芈氏楚女姜氏齊女也柯澤鄭地)楚子
使師縉示之俘馘(縉楚樂師也俘所得囚馘所截耳)君子曰非禮也婦
人送迎不出門見兄弟不踰閾(閾門限)戎車不邇女器(邇近)
(器物也言俘馘非近婦人之物)丁丑楚子入享于鄭(為鄭所享)九獻(用上公之禮九)
(獻酒而禮畢)庭實旅百(庭中所陳品數百也)加籩豆六品(食物六品加於籩豆籩豆)
(禮食器)享畢夜出文芉送于軍取鄭二姬以歸(二姬文芉女也)叔
詹曰楚王其不没乎(以壽終)為禮卒于無别無别不可謂
禮將何以沒諸侯是以知其不遂霸也
二十三年夏五月宋公兹父卒(宋襄公)初襄公葬其夫人
醯醢百甕曾子曰既曰明器矣而又實之(言名之為明器而與祭器)
(皆實之是亂鬼器與人器)
文公二年冬公子遂如齊納幣譏喪娶也娶在三年之外
則何譏乎喪娶(据逆在四年)三年之内不圖婚(僖公以十二月薨至此未)
(滿二十五月又禮先納采問名納吉乃納幣此四者皆在三年之内故云爾)吉禘于莊公譏
然則何為不于祭焉譏(據吉禘于莊公譏始不三年大事圖婚俱不三年大事猶從吉)
(禘不復譏)三年之恩疾矣(疾痛)非虚加之也(非虚加責之)以人心為
皆有之(以人心為皆有痛疾不忍娶)以人心為皆有之則曷為獨於
娶焉譏(據孝子痛疾吉事皆不當為非獨娶也)娶者大吉也(合二姓之好傳之于無窮)
(故為大吉)非常吉也(與大事異)其為吉者主于己(主于己身不如祭祀尚有念先)
(人之心)以為有人心焉者則宜于此焉變矣(變者變動哭泣也有人心)
(念親者聞有欲為己圖婚則當變動哭泣矣況乃至于納幣成婚哉)
四年夏逆婦姜于齊卿不行非禮也(禮諸侯有故則使卿逆)君子
是以知出姜之不允於魯也(允信也始來不見尊貴故終不為國人所敬信也文)
(公薨而見出故曰出姜)曰貴聘而賤逆之(公子遂納幣是貴聘也)君而卑之
立而廢之(君小君也不以夫人禮迎是卑廢之)棄信而壞其主在國必亂
在家必亡(主内主也)不允宜哉詩云畏天之威于時保之敬
主之謂也
六年閏月不告朔猶朝于廟(諸侯每月必告朔聽政因朝宗廟文公以閏非常月)
(故闕不告朔)閏月不告朔非禮也(經稱告月傳稱告朔明告月必以朔)閏以正
時(四時漸差則致閏以正之)時以作事(順時命事)事以厚生(事不失時則年豐)生
民之道於是乎在矣不告閏朔棄時政也何以為民
七年春伐邾間晉難也(公因霸國有難而侵小)三月取須句寘文
公子焉非禮也(邾文公子叛在魯故公使為守須句大夫也絶大皥之祀以與鄰國叛臣故曰)
(非禮)
十五年六(月)辛丑朔日有食之鼓用牲于社非禮也(得常)
(鼓之月而於社用牲為非禮)日有食之天子不舉(去盛饌)伐鼓于社(責羣)
(隂伐猶擊也)諸侯用幣于社(社尊於諸侯故請救而不敢責之)伐鼓于朝(退自)
(責)以昭事神訓民事君(天子不舉諸侯用幣所以事神尊卑異制所以訓民)示有
等威古之道也
是年秋齊侯(懿公)侵魯西鄙謂諸侯不能也(不能討也)遂伐曹
入其郛討其來朝也魯季文子曰齊侯其不免乎已則
無禮(執王使伐無罪)而討於有禮者曰女何故行禮禮以順天
天之道也已則反天而又以討人難以免矣詩曰胡不
相畏不畏于天畏天之威于時保之不畏於天將何能
保以亂取國奉禮以守猶懼不終多行無禮弗能在矣
宣公三年春正月郊牛之口傷改卜牛牛死乃不郊猶
三望不郊而望皆非禮也(言牛雖傷死當更改卜取其吉者郊不可廢也)望郊
之屬也不郊亦無望可也
八年夏六月辛巳有事于太廟仲遂卒於垂(有事祭也仲遂卒與)
(祭同日略書有事為繹張本垂齊地非魯境故書地)壬午猶繹萬入去籥(繹又祭陳昨日之禮所以)
(賓尸萬舞名籥管也猶者可止之辭魯人知卿佐之喪不宜作樂而不知廢繹故内舞去籥惡其聲聞)非
禮也
十七年春晉侯(景公)使郤克徵會于齊(徵召也欲為斷道會)齊頃公
帷婦人使觀之郤子登婦人笑於房(跛而登階故笑之)獻子出
怒而誓曰所不此報無能涉河(不復渡河而去)
成公二年十一月晉侯(景公)使鞏朔獻齊捷于周王弗見
使單襄公辭焉曰蠻夷戎狄不式王命(式用也)淫湎毁常
王命伐之則有獻捷王親受而勞之所以懲不敬勸有
功也兄弟甥舅侵敗王略(兄弟同姓國甥舅異姓國略經略法度)王命伐
之告事而已不獻其功所以敬親䁥(告伐事而不獻囚俘)禁淫慝
也今叔父克遂有功于齊(克能也)而不使命卿鎮撫王室
所使來撫余一人而鞏伯實來未有職司於王室(鞏朔上軍)
(大夫非命卿名位不達于王室)又奸先王之禮(謂獻齊捷)余雖欲于鞏伯(欲受)
(其獻)其敢廢舊典以忝叔父夫齊甥舅之國也而大師之
後也(齊世與周昏故曰甥舅)寧不亦淫從其欲以怒叔父抑豈不
可諫誨士莊伯不能對(莊伯鞏朔)王使委于三吏(委屬也三吏三公)
禮之如侯伯克敵使大夫告慶之禮降於卿禮一等王
以鞏伯宴而私賄之使相告之曰非禮也勿籍(相相禮者籍書)
(也)
六年二月季文子以鞌之功立武宫非禮也(鞌戰在二年)聽
于人以救其難而以立武立武繇已非繇人也(言請人救難非)
(已功)
十七年晉侯田(厲公)與婦人先殺而飲酒後使大夫殺(傳言)
(厲公無道先婦人而後卿佐)
襄公二年夏齊姜薨齊侯(靈公)使諸姜宗婦來送葬(宗婦同姓)
(大夫之婦婦人越疆送葬非禮)
四年春楚師為陳叛故猶在繁陽(前年何忌之師侵陳今猶未還繁陽楚地)
(在汝南銅陽縣南)陳成公卒楚人將伐陳聞喪乃止(軍禮不伐喪)陳
人不聽命(襄公)魯大夫臧武仲聞之曰陳不服于楚必亡
大國行禮焉而不服在大猶有咎而況小乎夏楚彭名
侵陳陳無禮故也
二十三年春杞孝公卒晉悼夫人喪之(悼夫人晉平公母杞孝公姊妺)
平公不徹樂非禮也(徹去也)禮為鄰國闕(禮諸侯絶期故以鄰國責之)
二十九年春公在楚楚人使公親襚(諸侯有遣使賵襚之禮今楚欲依遣使之)
(比時楚康王也)公患之穆叔曰祓殯而襚則布幣也(先使巫祓除殯之凶)
(邪而行襚禮與朝而布幣無異)乃使巫以桃茢先祓殯(茢黍穰)楚人弗禁
既而悔之(禮君臨臣喪乃祓殯故楚悔之)
昭公九年晉知悼子卒未葬(悼子晉大夫荀盈)平公飲酒(與羣臣燕)
(平公晉侯彪也)師曠李調侍(侍與君飲也燕禮記曰請旅侍臣)鼓鐘(樂作也燕禮賓入門)
(奏肆夏既獻而樂闋君亦如之)杜蕢自外來聞鐘聲曰安在(怪之也杜蕢或作屠)
(蒯)曰在寢(燕于寢)杜蕢入寢歴階而升酌曰曠飲斯又酌
曰調飲斯又酌堂上北面坐飲之降趨而出(三酌自罰)平公
呼而進之曰蕢曩者爾心或開予是以不與爾言(曩曏也始)
(來入時開謂諫諍有所發起)爾飲曠何也曰子卯不樂(紂以甲子死桀以乙卯亡)
(王者謂之疾日不以舉樂為吉事所以自戒懼)知悼子在堂斯其為子卯也大矣
(言大臣喪重於疾日也雜記曰君於卿大夫比葬不食肉比卒哭不舉樂)曠也太師也不以
詔是以飲之也(詔誥也太師典奏樂)爾飲調何也曰調也君之䙝
臣也為一飲一食忘君之疾是以飲之也(言調貪酒食䙝嬖近臣亦)
(當規君疾憂)爾飲何也曰蕢也宰夫也非刀匕是共又敢與
知防是以飲之也(防禁放溢)平公曰寡人亦有過焉酌而飲
寡人(聞義則服)杜蕢洗而揚觶(舉爵於君也禮揚作媵揚舉也媵送也揚近得之)公
謂侍者曰如我死則必毋廢斯爵也(欲後世以為戒)至于今既
畢獻斯揚觶謂之杜舉(此爵遂因杜蕢為名畢獻獻賓與君)
定公元年秋立煬宫(煬宫伯禽子廟毁已久)立者不宜立者也
十五年春邾子來朝(邾子名益)子貢觀焉邾子執玉高其容
仰公受玉卑其容俯子貢曰以禮觀之二君者皆有死
亡焉夫禮死生存亡之體也將左右周旋進退俯仰於
是乎取之朝祀喪戎於是乎觀之今正月相朝而皆不
度(不合法度)心已亡矣嘉事不體何以能久高仰驕也卑
俯替也驕近亂替近疾君為主其先亡乎(為此年公薨哀七年以邾)
(子益歸傳)
哀公十二年夏五月甲辰孟子卒孟子者何(據魯大夫無孟子)
昭公之夫人也其稱孟子何(據不稱夫人某氏)諱娶同姓蓋吳
女也(禮不娶同姓買妾不知其姓則卜之為同宗共祖亂人倫與禽獸無别昭公既娶諱而謂之吳孟子)
(春秋不繫吳者禮婦人繫姓不繫國雖不諱猶不繫國也不稱夫人不言薨不書葬者深諱之)
二十四年公子荆之母嬖(荆哀公庶子)將以為夫人使宗人
釁夏獻其禮(宗人禮官)對曰無之公怒曰女為宗司立夫人
國之大禮也何故無之對曰周公及武公娶於薛(武公敖也)
孝惠娶於商(孝公稱惠公弗皇商宋也)自桓以下娶於齊(桓公始娶文姜)此
禮也則有若以妾為夫人則固無其禮也公卒立之而
以為太子國人始惡之(惡公)
册府元龜卷二百五十四
