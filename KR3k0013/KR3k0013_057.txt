册府元龜卷五十七宋王欽若等撰
帝王部
英斷明察
英斷
昔人有言曰世所以貴干將鏌耶者以其立斷也又曰
果斷而行鬼神避之矧夫誕膺天命司牧黎獻裁萬樞
而制百揆别九流而任衆職獨運陶甄之上下令流水
之源豈可以惑亂於衆多牽制於文義猶豫而不决雍
容而無斷也乃有申大刑以聳羣聽折多言以建殊績
達命以無畏任賢而不疑保侍臣之守節絶僣國以大
義因機制變反權合道誠明申發威靈外布幽顯以之
叶贊天地以之訢合志有所之事靡不濟傳曰一心定
而萬物服是之謂歟
漢高祖初為漢王與項羽爭天下羽將丁公(名固即季布同母異)
(父之弟也)逐窘高祖彭城西短兵接漢王急顧謂丁公曰兩
賢豈相戹哉(兩賢高祖自謂并謂固丼言吾與固俱是賢豈相戹困也故固感此言而止也)丁
公引兵而還及項王滅丁公謁見高祖以丁公徇軍中
(徇行示也)曰丁公為項王臣不忠使項王失天下者也遂斬
之曰使後為人臣無傚丁公也
武帝元光二年大行王恢建議擊匈奴六月御史大夫
韓安國為護軍將軍衞尉李廣為驍騎將軍太僕公孫
賀為輕車將軍大行王恢為將屯將軍大中大夫李息
為材官將軍三十萬衆屯馬邑谷中誘致單于欲襲擊
之單于覺之引去漢兵追至塞度弗及王恢等皆罷兵
帝怒恢不出擊單于輜重也恢曰始約為入馬邑城兵
與單于接而臣擊其輜重可得利今單于不至而還臣
以三萬人衆不敵祗取辱固知還而斬然完陛下士三
萬人於是下恢廷尉廷尉謂恢逗撓當斬(軍法行而逗留畏縮者要)
(斬逗謂留止也撓屈弱也)恢行千金丞相蚡蚡不敢言帝而言於太
后曰王恢首為馬邑事今不成而誅恢是為匈奴報讐
也帝朝太后太后以蚡言告帝帝曰首為馬邑事者恢
故發天下兵數十萬從其言如此且縱單于不可得恢
所部擊猶頗可得以慰士大夫心(或當得其輜重衆人也)今不誅
恢無以謝天下於是恢聞廼自殺
後漢光武既命隗囂為西川大將軍時關中將帥數上
書言蜀可擊之狀帝以示囂因使討蜀以效其信囂乃
遣長史上書盛言三輔單弱劉文伯在邊未宜謀蜀帝
知囂欲持兩端不願天下統一於是稍黜其禮正君臣
之義
建武中西域諸國皆遣使求内屬願請都護帝以天下
初定未遑外事乃還其侍子
明帝善行禮法令分明日宴坐朝幽枉必達
魏太祖初為曹公既破袁紹公收紹書中得許下兩軍
中人書皆焚之曰當紹之強孤猶不能自保而况衆人
乎
文帝初為魏王蜀後主聞太祖薨遣掾韓冉奉書弔并
致&KR0608;賵之禮帝惡其因喪求好勅荆州刺史斬冉絶使
命
晉武帝泰始中凉州為虜所没河西斷絶帝曰誰能為
我討此虜乎司馬督馬隆曰臣能平之臣請募勇士三
千人無問所從來率之鼓行而西禀陛下威德醜虜何
足滅哉帝許之乃以隆為威武太守公卿僉曰六軍既
衆州郡兵多但當用之不宜横設賞募以亂常典隆小
將妄說不可從也帝弗納自隆之西音問斷絶朝廷憂
之或謂已沒後隆使夜到帝撫掌歡笑詰朝召羣臣謂
曰若從諸卿言是無秦凉也又嘗欲以郭琦為佐著作
郎問琦族人郭彰彰素嫉琦答云不識帝曰若如卿言
烏丸家兒能事卿即堪為郎矣遂决意用之
元帝時華常為潁川太守羣賊方盛所在州郡相繼奔
敗亦欲棄郡東度而從兄軼為帝所誅以此為疑先書
與驃騎將軍王導導言於帝帝曰兄弟罪不相及况羣
從乎即召常補光禄勲
後魏道武皇始二年八月丙寅朔帝征中山自魯口進
軍常山之九門時大疫人馬牛多死帝問疫於諸將對
曰在者纔十四五是時中山猶拒守而饑疫竝臻羣下
咸思還北帝知其意因謂之曰斯固天命將若之何四
海之人皆可與為國在吾所以撫之耳何恤乎無民羣
臣乃不敢復言
九月慕容賀麟饑窮率三萬餘人出寇新市甲子晦帝
進軍討之太史令晁崇奏曰不吉帝曰其義云何對曰
昔紂以甲子亡兵家忌之帝曰紂以甲子亡周武不以
甲子勝乎崇無以對
孝文引見朝臣詔之曰卿等欲令魏朝齊美於殷周為
令漢晉獨擅於上代咸陽王禧對曰陛下聖明御運實
願邁迹前王帝曰若然將以何事致之為欲脩身改俗
為仍染前事禧對曰宜應改舊以成日新之美帝曰為
欲止在一身為欲傳之子孫禧對曰既上代靈長願欲
傳之來葉帝曰若然必須改作卿等當各從之不可違
也禧對曰上命下從如風靡草帝曰自上古以來及諸
經籍焉有不先正名而得行禮乎今欲斷諸北語一從
正音年三十已上容或不可卒革三十已下見在朝廷
之人語音不聽仍舊若有故為當降爵黜官各宜深戒
如此漸習風化可新若仍舊俗恐數代之後伊雒之下
復成被髮之人王公卿士咸以然不禧對曰實如聖旨
宜應改易帝曰朕嘗與李冲論此冲言四方之士竟知
是誰帝者言之即為正矣何必改舊從新冲之此言應
合死罪乃謂冲曰卿實負社稷合令御史牽下冲免冠
陳謝
章武王彬為汾州刺史時胡民去居等六百餘人保險
謀反扇動徒類彬請兵二萬有司奏許之孝文大怒曰
何有動兵馬理也可隨宜肅治若不能靜恬必須大衆
者則先斬刺史然後發兵彬奉詔大懼督率州兵身先
將士討胡平之李冲為尚書僕射時孝文引見公卿於
清徽堂孝文曰聖人大寳曰位與功是以功成作樂治
定制禮今徙極中天創居嵩雒雖大構未成要自條紀
略舉但南有未賓之竪兼兇蠻密邇朕夙夜悵惋良在
於兹取南之計决矣朕行之謀必矣若依近代也則天
子下帷深宫之内凖上古也則有周武親行祚延七百
魏晉不征旋踵而隕祚之脩短在德不在征今但以行
期未知早晚知機其神乎朕既非神焉能知也而頃來
隂陽卜術之士咸勸朕今征必尅此既家國大事宜共
君臣各盡所見不得以朕先言便致依違退有異同冲
對曰夫征戰之法先人之事然後卜筮今卜筮雖吉猶
恐人事未傋今年秋稔百損常實又京師始遷衆業未
定加之征戰以為未可宜至來秋孝文曰僕射之言非
惟不合朕意之所慮乃有社稷之憂然咫尺寇戎無宜
自安理須如此僕射言人事未從亦不必如此朕去十
七年擁二十萬衆行不出畿甸此人事之盛而非天時
往年乘機天時乃可而闕人事又致不捷若待人事傋
復非天時若之何如僕射之言便終無征理朕若秋行
無尅捷三君子竝付司寇
宣武時元正與劉芳爭權量事恕死降為光禄大夫又
兼宗正卿出為兖州刺史元正臨發帝引見於東堂勞
勉之元正猶以尺度金石之事國之大經前雖為南臺
所彈然猶許更議若議之日願聽臣暫赴帝曰劉芳學
高一時深明典故其所據者與先朝尺寸乃過一黍何
得復云先朝之意也兖州既所執不經後議之日何待
赴也
後周武帝建德六年正月平齊初帝將東伐諸將多不
願行帝曰機者事之微不可失矣若有沮吾軍者朕當
以軍法裁之
唐高祖武德二年二月偽凉李軌遣左丞鄧曉來朝發
其書自稱從弟高祖怒曰李軌謂朕為兄此乃不臣之
迹當遣偏師往問其罪因拘曉不遣(是歲軌為部下所擒)
太宗為秦王時有說高祖曰突厥頻寇關中者徒以府藏
子女之在京師故也若焚燒長安而不都則胡寇自止高
祖惑之遣中書侍郎宇文士及踰南山以至樊鄧行可居
之地將徙都焉隱太子巢刺王及裴寂竝贊成此計太
宗諫曰獫狁孔熾作患中華自古有之非獨今也周漢
竝罹其難未聞遷徙都邑今陛下聖明統一天下思皇
多士帶甲百萬霍去病漢廷之將帥耳猶且志滅匈奴
臣沗傋藩維尚使胡塵不息遂令陛下議欲遷都此臣
之責也幸乞聽臣一申微效取彼頡利以謝中州三數
年間必係單于之頸何有遽遷都邑快強鄰一旦之情
貽後人萬代之耻高祖大笑曰吾家千里駒信不虛也於
是遂止
貞觀十七年四月太子承乾及魏王泰既廢黜太宗謂
侍臣曰自今以後太子不道藩王窺伺者悉兩棄之傳
諸子孫以為永制初太子承乾聞之益懼逆謀逾甚及
承乾敗太宗讓之承乾曰臣貴為太子更何所求但為
泰所圖時與朝臣謀自安之計不逞之人教臣為不軌
之事今若以泰為太子是落其度内太宗因謂侍臣曰
我若立泰便是儲宫之位可經求而得也泰立承乾晉
王皆不存(王欽若等言晉王謂高宗也史官諱其名)晉王立泰與承乾可無
恙也乃下詔貶泰為順陽郡王府寮為泰親狎者竝左
遷嶺表
代宗大歷中宰相元載持權歲久寵賂日彰朝綱爵賞
無不大壊帝思得正人為已腹心漸移載權以肅朝政
繇是徵浙西觀察使李栖筠與河南尹張延賞赴闕延
賞以地近先至除御史大夫適會前成都府司錄李少
良與殿中御史陸珽等密上封事論載得失帝付臺問
狀延賞疑懼不敢鞫遂託疾以避其事帝内不能平猶
惜人望出延賞為淮南節度比栖筠至即日内制授御
史大夫時宰臣不知帝用栖筠及白麻出日内外震肅
栖筠亦正身守道無所顧憚以酧任遇之恩四五年間
載充位而已
德宗即位初劉文喜擅原州有勁兵二萬人閉城拒守
時方炎旱羣情騷動百官上表請赦文喜者衆矣帝皆
不省文喜又使亞將劉海濱入奏於朝海濱密啟曰臣
是陛下藩邸部曲豈從人逆乎必梟其首以獻今文喜
所圖者節制而已願陛下與之文喜得所欲必怠臣計
有所施矣帝曰名噐不可以假人爾忠佇效我節不可
得使海濱歸告而擊之如初遂殺文喜傳首闕下
建中元年九月將作監言請脩内廊是歲孟冬為魁罡
不利脩作太史請卜佗時帝曰啟塞從時詭妄之書勿
徵乃命脩之
憲宗元和十年御史中丞裴度獻議請討淮西吳元濟
是時王承宗居鎮李師道據鄆外順朝旨内實違命隂
助元濟以為輔車潛募死士候度趨朝姦發於通化坊
之東街及導從奔散獨有傭者王義堅以拒之盗持刃
斷義臂度雖被傷因得不死其曰宰相武元衡遇害皆
以議討元濟者故時論或欲罷度之官以安二鎮憲宗
赫怒以為罷度之官是姦計無遺朝綱不振因拜度中
書侍郎平章事度亦以平賊報國為己任
十一月辛卯詔釋忠武軍大將田穎宋朝隱之罪初韓
弘諸軍使齊力攻討賊嘗徑攻烏重胤之壘烏禦之中
數搶馳請救於李光顔光顔以小溵橋賊之保也乘其
無傋使田穎宋朝隱襲而取之遂平其城塹繇是不克
救烏及韓弘以光顔違命取穎及朝隱將戮之穎及朝
隱勇而材軍中皆惋惜之光顔畏弘不敢留會中使景
忠信至知其情乃矯詔令所在械繫之走馬入見具以
本末聞帝赦忠信矯詔罪即往釋穎及朝隱弘及光顔
迭以表論帝謂弘使曰穎等違都統令當處死但光顔
以其襲賊有功亦可宥之軍有三令五申宜捨此以收
來效及以詔諭弘弘不悦
十一年正月方討吳元濟并王承宗翰林學士中書舍
人錢徽駕部郎中知制詔蕭俛竝以罷兵為請時帝業
於肆討故出徽俛職以懲言罷兵者
六月高霞寓敗于鐵城是日宰相入對相謂曰帝必有
問未知所以對如何或言其不可復用兵狀及對帝曰
不然夫一勝一負兵家常勢若帝王用兵即不合敗自
古何難以用兵累勝不應留此兇賊今但論此兵合用
與否及朝廷制置當否耳卿等唯須要害處置將帥有
不可者去之勿疑兵力物力有不足者速與應接何得
以一將失利便沮成計於是裴度之請必行言罷兵者
亦稍稍止
穆宗即位初幽州盧龍軍節度使劉總頻獻表章請分
割當管土地及進征馬以明忠懇朝廷自宰臣公卿以
下皆疑其詐帝獨推誠納之
後唐莊宗以哀帝天祐三年正月嗣晉王位於太原四
月召潞州行營將周德威歸晉陽時梁軍圍上黨梁祖
自將兵至澤州既見班師知其國禍以為潞州必取援
軍無復再舉遂停斥侯梁祖亦自澤州歸雒帝知其不
傋籌之曰賊師寢謀唯憚先帝今聞我新有家禍必謂
不能興師又以我少年嗣位未習戎事幸聞變故必有
驕怠之心若簡練兵甲倍道兼行出其不意以吾憤激
之衆擊彼驕惰之師拉朽摧枯未方其易觧圍定霸在
此一役遂率親軍直抵夾城梁軍大恐南向奔走投戈
委甲噎塞行路俘斬萬級梁祖聞其敗也大懼既而歎
曰生子當如是李氏不亡矣吾家諸子豚犬爾
天祐七年十一月梁祖遣供奉官杜廷隱丁延徽監魏
將夏諲兵三千分入深冀言懼幽州侵軼就糧守禦為
名既而皆殺郡兵鎮州王容遣使楊審謀乞師于帝帝
集軍吏議出師之謀或曰鎮人首贊偽梁推崇僣竊稱
藩納賂重以婚姻今又未見釁端必無離貳賊將前圖
深冀趙人殊不枝梧量彼事情恐苞姦計兵者機事不
可輕行但且按甲治兵徐觀勝負實知其病則與之師
帝曰不然趙王比無經遠之謀繕甲治兵幸保一隅之
地擾之則離叛姑息則稱藩逆温雖及於前朝王氏不
殊於曩昔當本朝承平之日猶或叛或臣逆温雖納女
和親未及夀安公主既懼逆温窺盗則思反仄偷安况
劉守光坐握勝兵逼於東境我又養兵練卒壓彼西隣
南拒逆温僅餘千里我與守光合勢王公不得不憂昨
告我乞盟必如此筭逆温知吾和好人情固有猜嫌詭
計發兵懼我合鬭我若遲廻不救則落彼奸謀既違要
約之言又失輔車之勢勝負之理斷自予懷師出井陘
破賊必矣乃遣周德威將兵赴援屯於趙州梁祖既令
杜廷隱等襲深冀以寧國軍節度使王景仁為北面行
營都招討使韓勍為副相州刺史李思安為前鋒會軍
於魏州時汴之知數者仇殷謂梁祖曰是日太隂虧不
利出師因命退軍
同光元年九月壬寅朔在朝城梁將段凝兵至臨河以
南與騎兵接戰是時澤潞叛渙衞州黎陽為梁所據自
棄德勝澶州以西相州以南寇鈔日至編戶流亡稅額
漸少計其軍賦不支半年又王都盧文進誘扇契丹每
過瀛涿恐草枯冰合深入侵攻又聞汴人將圖大舉帝
深憂之召詔諸將吏謀其大舉或對曰今汴人躁動但
緣我襲取鄆州自我得汶陽以來須大將固守城門之
外元是賊疆以臣料之得不如喪今若馳檄告諭梁主
却取衞州黎陽以易鄆州指河為界約且休兵待我國
力稍集則議改圖帝曰嘻行此謀則吾無葬地矣詔問
郭崇韜對曰臣不知書不敢遠徵古昔可以時事言之
且陛下十五年仗義興兵為雪家仇國恥甲胄生蟣蝨
黎人困輓輸今既纂大號河朔士庶日望平定中原纔
得汶陽彈丸之地而不能有何盡有中夏乎將來歲賦
不充物議怨讟設若劃河為界誰為陛下守之自康延
孝言事後來晝夜籌度料我兵力筭賊事機不出今年
雌雄决矣且汴人决河自滑至鄆非舟楫不能濟渡近
自賊中來皆言汴州無傋悉以河南精兵在段凝麾下
王彦章師衆萬餘時寇鄆郊後既以大軍臨我南鄙復
又憑恃决河牽制我軍謂我不能南渡志在收復鄆州
外以彦章之兵朝夕侵寇内冀奸人搖動幸有變生此
汴人之深謀也段凝雖有精兵素無將略緩急機權未
能獨斷臣有末策雖為狂妄敢不盡言唯陛下圖之臣
謂段凝保守河壖苟欲持我但留兵守禦保固楊劉陛
下親御六軍與鄆州合勢長驅倍道直向汴州汴既無
兵望風自潰若既偽竪授首賊將自然倒戈半月之間
天下大定臣終始畫度成敗已决且今秋不稔兵糧纔
支數月糧盡兵散坐見不堪决計則成敗未知端坐則
今年不濟力屈勢窮稅駕無所臣聞作舍道邊三年不
成采浮言故也帝王應運必有天命成敗天也唯在陛
下獨斷發言盈庭而孰是臧否帝曰正合朕意大丈夫
得則為王失則為虜行計决矣詔問司天皆曰陛下但
棄鄆州且守河朔天文歲時不利深入必無成功郭崇
韜奏古之命將鑿凶門出軍示其果敢况一人親征成
筭已定區區常談無足據也是月梁將王彦章率衆至
汶河明宗遣騎軍偵視至遞坊鎮兵來挑戰王師以精
騎擊之渡汶水大敗之生擒梁將任釗田章等三百人
俘斬二百級彦章引衆保中都明宗飛驛告捷帝置酒
大悦且曰鄆州之捷實壯我謀繇是决行渡河之策遂
平梁氏
明宗初入雒所司議即位儀注霍彦威孔循等言唐之
運歷已衰不如自創新號因請改國號不從土德帝問
藩邸侍臣左右奏曰先帝以錫姓宗屬為唐雪冤以繼
唐祚今梁朝舊人不願殿下稱唐請更名號曰予年十
三事獻祖以予宗屬愛幸不異所生事武皇三十年排
難觧紛櫛風沐雨冐血刃戰體無完膚何艱險之不歴
武皇功業即予功業也先帝天下即予之天下也兄亡
弟紹於義何嫌且同宗異號出何典禮歷之衰隆吾自
當之衆之莠言吾無取也時羣臣集議依違不定唯吏
部尚書李琪議曰殿下宗室勲賢立大功於三世一朝
雨泣赴難安定宗社撫事因心不失舊物若别新統制
則先朝便是路人煢煢梓宫何所歸往不惟殿下感舊
君之義羣臣何安請以本朝言之則睿宗文宗武宗皆
以兄弟出繼即位柩前如儲后之儀可也於是羣議始
定
天成中車駕在汴樞密使安重誨延諸藩侯議平吳之
舉霍彦威擁其利害事未能决翌日聞偽吳昇府節度
使徐温卒議在必行帝謂侍臣曰四海之内唯淮南未
賓正朔乘彼紛紜適宜吊伐朕豈貪土疆耶姑務德訓
兵後圖未晚又供奉官丁延徽盗倉糧禁繫經年延徽
性纖巧權貴多庇護比望至應聖節則釋放乃至節前
中要取聖旨放繋囚明宗曰除盗倉糧官典外餘可疎
放侍衞指揮使張從賓言事帝多容之因奏佗事從賓
言及延徽情非盗粟意本賠填帝曰食我厚禄偷我倉
儲期於决死蘇秦說予不得非但卿言衆於是不敢言
翼日帝御中興殿謂近臣曰丁延徽禁繋經年竊盗倉
儲何須擁護不然則合原則原淹滯如此復何計較耶
既知擁護不及乃據法守具獄斷决
華温琪初事莊宗為秦州節度使明宗即位因入廟願
留闕下明宗嘉而許之除左驍騎上將軍歲餘明宗謂
樞密使安重誨曰温琪舊人宜選一重鎮處之重誨奏
以天下無闕佗日又言之重誨素強愎對曰臣累奏未
有闕處可替者惟樞密使而已明宗曰可重誨不能答
温琪聞其事懼近臣所怒與重誨俱各稱疾繇是數月
不出竟拜華州節度
周世宗顯德元年正月即位二月丁卯河東賊將張揮
率前鋒自團栢谷入寇營於梁候驛攻劫堡栅殺掠焚
燒所至盪盡潞州李筠遣護軍穆令均率步騎千人拒
之時帝議親征詢于執事者中書令馮道等奏曰劉崇
自平陽奔遁之後勢弱氣奪未有復振之理竊慮聲言
自來誘語於我兼以陛下纂嗣之初先帝山陵有日人
心搖動不宜輕舉命將禦寇深以為便帝曰劉崇幸我
大喪聞我新立自謂良便必發狂謀誑惑人心勾誘北
虜謂天下可取謂神噐可圖此際必來故無疑爾時馮
道以帝銳意于親征恐非萬全之策因固諫之帝曰昔
唐太宗創業天下草寇靡不親征朕亦何憚焉道曰陛
下亦不可效太宗帝又曰劉崇烏合之衆首遇王師必
如山壓卵爾道對曰山壓卵固不敵不知陛下終作得
山定否帝不悦而罷三月癸未帝降御札親征壬辰次
澤州甲午戰于高平大將樊愛能何徽等失律帝自率
親騎臨陣督戰諸將分兵追襲勢若風雨僵尸棄甲填
滿山谷己亥宴從官於潞州之衙署是日誅樊愛能何
徽及諸將軍校監押使臣等共七十餘人以高平地見
賊奔遁故也又斬開封府馬步軍都指揮使郭令嵓以
臨陣遷延不應指使也愛能暨徽皆自戎伍而為列校
漢末太祖自鄴入平内難各率部兵以從及太祖踐祚
累加擢用尋以愛能為侍衞馬軍都校徽為侍衞步軍
都校皆遥領節制其寵遇委用非不至也而姦猾為性
臨事顧望至是與劉崇對軍愛能望賊而遁徽所部兵
未及成列為蹂踐而散既伏誅中外無不盛稱帝之英
斷自是驕將惰卒股慄而知懼矣
顯德二年正月帝謂宰相等曰朕昨昇府州為節鎮就
拜折德扆為帥而夏州李彝興以土壤相接惡其與已
竝為藩鎮乃取㧪塞道路阻絶使臣卿等以為如何宰
臣奏曰夏州地起邊徼朝廷向來常與優借府州甚為
褊小近建節旄得之何利失之無害且宜撫諭彝興庶
合大體上曰折德扆三數年來竭盡心力禦捍劉崇如
何一旦棄之度外且夏州雖産羊馬博易資貨悉在中
土黨與阻絶何能為之乃命供奉官齊藏珍齎詔書責
其悖慢諭以安危後彝興果恐懼俯伏聽命焉
十一月帝謂侍臣曰近以開廣京城存歿皆有起動若
聽汎言卒行未得沸騰之語朕自當之久遠即當利於
人矣
五年三月親征淮南關東沛州有賊舡數百隻乃命殿
前都虞候慕容延釗及右神武統軍宋延渥帥師以討
之將行令延釗帥驍騎登陸而往延渥督舟師㳂江而
下時議者云徑趣江路恐非良策若取裏河而往保無
憂矣唯帝獨斷不移未幾延釗上言大破賊軍於東沛
州
明察
夫王者鍾五行之秀膺三靈之眷奄有四海為天下君
仰之如日無幽而不燭畏之如神雖微而必察繇是下
情靡不上通䜛說無以自進含忠履㓗之士得以效其
所能匪躬盡瘁之臣得以保乎終吉自西漢而下蓋有
體資明智内懷聰睿邇言必究其所自至精冥合於惟
幾使奸邪無所云為動勞護於全度刑賞不濫而政化
以清垂之策書斯為美矣
虞舜明四目達四聰(廣視聽於四方使天下無壅塞)
漢昭帝元鳳元年九月卾邑長公主燕王旦與左將軍
上官桀桀子驃騎將軍安御史大夫桑弘羊皆謀反伏
誅初桀安父子與大將軍光爭權欲害之詐使人為燕
王旦上書言光罪時帝年十四覺其詐後有譖光者帝
輙怒曰大將軍國家忠臣先帝所屬敢有譖毁者坐之
光繇是得盡忠
後漢明帝日宴坐朝幽枉必達内外無倖曲之私
魏太祖知人善察難眩以偽建安末以毛玠為東曹掾
典選舉大軍還鄴議所并省玠請謁不行時人憚之咸
欲省東曹乃共白曰舊西曹為次宜省東曹太祖知其
情令曰日出於東月盛於東凡人言方亦復先東何以
省東曹遂省西曹
衞臻為漢黃門侍郎東郡朱越謀反引臻太祖令曰孤
與卿君同共舉事加欽令問始聞越言固自不信及得
荀令君書具亮忠誠
晉元帝時王敦為荆州牧會湘州刺史丼卓遷梁州敦
欲以從事中郎陳頌代卓帝不從更以譙王承鎮湘州
敦復上表陳古今忠臣見疑於君而蒼蠅之人交搆其
間欲以感動天子帝愈忌憚之
成帝少而聰敏有成人之量南頓王宗之誅也帝不知
之及蘇峻平問庾亮曰當日白頭公何在亮對以謀反
伏誅帝泣謂亮曰舅言人作賊便殺之人言舅作賊復
若何亮懼變色
後魏太武帝雅長聽察瞬息之間下人無以措其姦
獻文帝勤扵治功百僚内外莫不震肅及傳位孝文猶躬
覧萬幾政刑嚴明顯拔清節沙汰貪鄙牧守之廉潔往
往聞焉
唐高祖初軍國多務奏請填委臨朝處分剖决如流每
發其姦伏皆出人之意表
太宗貞觀中代州都督劉蘭謀反要斬黨與六人皆伏
誅蘭既斬右武侯將軍丘行恭探其心肝而食之太宗
聞而歎之曰刑典自有常科何至如此必若食逆心肝
者而為忠孝則劉蘭之心為太子諸王所食豈至卿乎
行恭慙而拜謝
高宗永徽二年詔弓月道副總管高德逸市馬而德逸
自取駿者大理卿李道裕奏曰此馬異常請實中廄高
宗曰道裕法官職在决斷進馬之事非其所司請以馬
送北門妄希我意深乖法官之體豈朕行事不為羣下
所知耶朕今自咎未能即黜道裕
玄宗開元二十五年以太子瑛得罪召左相李林甫議
立副君時武惠妃承寵林甫希旨因以惠妃子夀王瑁
對玄宗不可竟册立肅宗林甫繇是恐不利己乃起妃
族韋堅柳勣之獄數危於肅宗肅宗推誠守道卒不自
明玄宗亦聖慮獨斷意無所忌
代宗大歷八年閏十一月右僕射裴遵慶之姪孫倩檛
登聞鼓告遵慶謀反帝曰此必大謬乃下有司鞫倩果
風狂誣罔伏罪杖倩四十配流漳州百姓
德宗貞元中左司郎中盧徵驟遷給事中戶部侍郎竇
參深遇之參為相倚以自代會同州刺史缺參請以尚
書左丞趙憬補之特詔用徵以間參腹心也
憲宗元和十二年九月己亥貶京兆尹竇易直為荆州
刺史初萬年捕賊尉韓晤以姦賍發易直使法曹掾韋
正收鞫之得贓三十萬帝意其未盡令復鞫之果得贓
三百萬故罪正收而貶易直韓晤除名配流昭州
文宗開成元年十月癸丑御紫宸殿宰臣李固言奏御
史臺推金部員外郎判度支案韓益贓狀李石奏曰臣
以其頗會錢糓是以錄用不謂如此貪猥帝曰宰相但
知人即用有過即懲李石所用人且不掩藏罪過可謂
至公從來宰相用人即有過犯又不欲令有司舉察此
大病也但知者舉之舉不失職從而奬之自然易得其
人何必隠惡
武宗御殿受册是月九日雨至十四日轉甚乃改用二
十三日時有纖人告中尉仇士良言宰相作赦書欲减
削禁軍衣糧馬草料士良怒曰必有如此軍人須至樓
前作閙宰相李德裕等知之請開延英訊其事帝曰姦
人之詞也召兩軍中尉諭之曰赦書出自朕意不繇宰
相况未施行公等安得此言士良惶恐謝之是日晴霽
後唐明宗天成三年八月宰臣王建立請患假累日不
朝帝謂侍臣曰建立欲退三司又今稱病人有託疾得
疾者不宜如此
長興元年四月十八日收復河中斬楊彦温傳首來獻
初彦温莊宗朝累遷禆將天成初末帝出鎮河中奏為
衙將善遇之至是彦温承安重誨意乘末帝閱馬於黃
龍莊據州城謀叛末帝尋遣人詰之曰吾善待汝何苦
為叛彦温報曰某非敢負恩緣奉樞密院宣頭令某拒
命請相公但歸朝廷蒲民感末帝惠養之恩揭竿持梃
敵彦温之徒者甚衆竟以堅甲利兵不勝而退數日詔
末帝歸朝帝疑其詐不欲興兵授彦温絳州刺史安重
誨堅請出師即命西京留守索自通侍衞步軍都指揮
使樂彦稠等率兵攻之五日而敗自閉門及敗凡十三
日初彦稠出師帝戒之曰與朕生致彦温吾將自訊及
收城斬首傳送帝怒彦稠等時議者以當時四海帖然
五兵載戢蒲非邊郡近在國門而彦温安敢狂悖皆以
為安重誨方弄權柄從榮等諸王敬事不暇獨忌末帝
威名夙著已素在其下每於帝前屢言其短帝既鍾慈
愛不聽重誨巧作規圖冀能傾陷也彦温既誅末帝在
清化宅重誨為馮道等曰蒲帥失守責帥之義法當如
何公等安得緘言重誨諷道等論列欲致末帝於有過
之地翼日起居馮道奏合行朝典帝不說謂宰臣曰吾
兒為奸黨所傾未明皂白公等發此言是不欲留在人
間也趙鳳堅奏春秋責帥之義所以激勵藩守帝曰皆
非公等意也二人惶悚而退居數日帝於中興殿見宰
臣趙鳳承重誨意又再論列帝問侍臣他事無所言翼
日重誨復自論列帝曰卿欲如何制置吾便隨汝重誨
曰於陛下父子之間臣不合苦言一禀聖旨帝曰從他
私第閒坐何煩奏也乃止
二年三月丙寅制末帝授光禄大夫檢校太𫝊左衞大
將軍兼御史大夫上柱國仍封隴西郡開國公食邑一
千戶賜推忠佐運功臣時安重誨出鎮河中帝遣中使
召見末帝泣而諭曰如重誨意爾安得更見子賴我心
自正繇是宣制行此宫衞之命
三年正月武德使奏内宿殿直張繼榮等三人俱失銀
𢃄帝曰内庭豈有盗耶莫是失物人妄訴否宣徽使朱
弘昭承旨鞫問果如帝言遂以其罪罪之
劉鼎為吏部員外郎判吏部南曹與司封郎中曹探同
注擬三銓選人崔銳卜延嗣而下違格楊光嗣年貎不
同文書踰濫令史趙廣李仁遇王瓌等伏罪中書門下
帖本司官員各取狀崔居儉等注擬依格超折准勅及
堂判不違理例盧文紀執奏本司各以伏過官員有失
各望罰兩月俸狀入樞密直學士吕琦讀奏帝問居儉
等過失琦對曰勅命許超折此不言資數當判又更促
之銓司何罪大抵盧文紀與居儉情不相恊掎摭瑕纇
欲其有玷帝曰公理何在是日詔曰居儉等既准勅文
微失不足為累竝放
晉高祖初為太原尹明而難犯帝素好施施物必精嘗
以百縑贈客謂所賚牙吏曰吾本救人爾勿受遺因密
使步徤躡而偵之果棄束素以還帝怒笞背遣焉左右
畏之有如神明
天福四年六月陳郡民王武穿地得黃金數餅州取而
貢之帝曰宿藏之物既非符寳不合入官遂召所獲之
家至闕給而遣之
五年八月李崧因帝顧問遂言諸州倉糧皆於帳計之
外所剩頗多帝曰多納害民罪同枉法其倉督等特貸
其命各宜懲斷
周世宗顯德元年十二月帝謂侍臣曰朕昔居邸第嘗
聞州郡林落之間有不務營生以狡蠧自負虛搆辭訟
恐動人民者鄉閭相畏不與之爭官吏避事不懲其咎
得志斯久為害亦深朕切不喜之宜委諸處錄事參軍
縣令等密具申奏即與除去令佐之官最親吾民也事
之損益爭不細知此後直許條奏有允當者必奬用之
二年正月帝謂侍臣曰近觀三司累奏以漕運綱官拌
和官物處極刑者數人朕聞轉漕之物向未例給斗耗
自晉漢以來不與支破且倉廩所納常賦皆是新物尚
破省耗况水路所般豈無耗折忍令犯者啣冤處死起
今後每石與耗一斗苟有所犯人必丼心六月親錄囚
於内苑先是汝州穎橋鎮百姓馬遇詣闕上訴以其父
温與其弟福超具為本鎮鎮將史彦鐸所誣冤死於獄
中及令所司按鞫終不能辨之帝遂召入内園親自錄
問果得其事實以馬氏無辜冤死賜其家粟麥各一十
石絹三十疋議者咸以為神是時諸侯聞者無不躬親
於獄訟焉
冊府元龜卷五十七
