册府元龜卷六百六宋王欽若等撰
學校部
注釋第二
宋何偃為侍中素好談玄注莊子逍遥篇又撰毛詩釋
一卷
卞伯玉為東陽太守注周易繫辭二卷
荀柔之潁陽人為奉朝請注周易繫辭二卷并為易音
范歆為陳令撰周易義二卷
何諲之為中大夫撰周易疑通五卷
沈林撰周易義三卷
姜道盛為給事中注集釋尚書十一卷(一云注古文尚書)
樂安王友撰伊訓說
孫暢之撰毛詩引辯一卷毛詩序義七卷五經雜義六
卷
雷次宗字仲倫以通直郎徵不起撰毛詩序義二卷略
注喪服經傳一卷
裴松之為大中大夫撰集注喪服經傳一卷注三國志
六十五卷
蔡超宗字希遠為丞相諮議參軍集注喪服經傳二卷
庾蔚之字季隨為員外常侍註喪服要記及略解儀禮
十卷
徐爰字季玉為大中大夫註周易繫辭二卷為易音毛詩音
禮記音二卷三國志評三卷
雷肅之撰禮記義疏三卷
何始貞撰春秋左氏區别三十卷
費沈為撫軍司馬撰喪服集議十卷注孝經一卷
何承天為廷尉卿撰禮論三百卷注孝經一卷
任預撰禮論條牒十卷答問雜儀二卷
張略為司空撰論語疏八卷
裴駰注史記八十卷
徐野民為中散大夫撰史記音義十二卷
諸葛氏撰楚辭音一卷
周續之字道祖為詩序義
劉道拔為海豐令注喪服經傳一卷
葉遵字長儒為奉朝請注儀禮十二卷
荀昶字茂祖為中書郎注孝經
孔澄之字仲淵為新安太守注論語一卷
李叔之字穆夜撰莊子義疏三卷
南齊沈驎士隠居教授著周易兩繫莊子内篇訓注易
經禮記春秋尚書論語孝經喪服老子要略數十卷
司馬瓛撰喪服經傳義疏五卷
虞愿為廷尉著五經論問
顧歡字景怡或云字玄平為太學博士注王弼易二繫
又撰毛詩集解序義又作老子堂話四卷一云老子義
疏
徐伯珍東陽人積學十年究尋經史吳郡顧歡摘出尚
書滯義伯珍訓答甚有條理儒者宗之後刺史豫章王
辟從事不就
祖沖之為長水校尉著易老莊義釋論語孝經注九章造
綴述數十篇
費元珪注周易九卷
劉瓛字子珪為步兵校尉撰周易乾坤義一卷又撰周易
四德例一卷毛詩序義疏一卷毛詩次篇義一卷周易
繫辭義疏二卷
顧璀撰尚書問一卷
明僧紹字承烈平原人國子博士徵不赴注繫辭為易
義及集解又注孝經一卷
樓幼瑜撰喪服經傳義疏二卷
王玄載字彦運為光祿大夫注孝經一卷注老子道德
經二卷
虞遐為員外郎注孝經
陸澄為光祿大夫撰漢書注一卷
姚方興采馬王之注造尚書孔傳舜典一篇
田携之字僧紹為宋平太守注周禮喪服二卷
關康之世居京口以文義見稱徵通直郎不就顧悦之
難王弼易義四十餘條康之申王難顧遠有情理又為
毛詩義經籍疑滯多所論釋及造禮論十卷
梁賀瑒為步兵校尉領五經博士著禮易老莊講疏
朝廷博議數百篇賓禮儀注一百四十五卷孝經義
疏一卷五經異同論一卷
伏曼容為臨海太守為周易毛詩喪服集解老莊論語
義
江避為南平王大司馬府記室避博學有思理更著論
語孝經
韋稜為治書御史著漢書續訓三卷
崔靈恩為國子博士先習左傳服解不為江東所行及
改說杜義每文句常申服以難杜遂注左氏條義以明
之時有助教虞僧誕又精杜學因作申杜難服以荅靈
恩世竝行焉靈恩集注毛詩二十二卷集注周禮四十
卷三禮義宗四十七卷左氏經傳義二十二卷左氏條
例十卷公羊榖梁文句義十卷
劉昭為豫章王中軍臨川記室初昭伯父彤集衆家晉
書注于寶晉紀為四十卷至昭又集後漢同異以注
范曄書世稱博悉遷通直郎出為剡令卒官集注後漢
一百八十卷
庾詵徵黃門侍郎不赴著易林二十卷又著喪服儀文
字體例老莊義疏注算經及七曜歷
何胤為左氏尚書注周易十卷毛詩總集六卷毛詩隠
義十卷禮記隠義二十卷禮答問五十五卷(史不載官)
范述曾為太中大夫注易文言
沈重字德厚為五經博士多所撰述咸得其指要行於
世者周禮義三十一卷儀禮義二十五卷禮義三十卷
毛詩義二十八卷喪服經義五卷周禮音一卷儀禮音
一卷禮記音一卷毛詩音二卷
孔子祛為步兵校尉著尚書義二十卷集注尚書三十
卷續朱异集注周易一百卷續何承天集禮論一百五
十卷(一云撰禮易詩)
皇偘為國子助教撰禮記講疏五十卷及喪服義疏又
撰論語義十卷孝經疏三卷
劉杳為尚書左丞撰楚詞草木疏一卷
陶弘景為奉朝請著孝經論語集注本草集注及注毛
詩序一卷三禮目錄一卷注孝經一卷集解論語十卷
宋蹇為大中大夫注周易繫辭二卷
李玉之為臨沂令撰周易乾坤義一卷
南平王撰周易幾義一卷
禇仲都為五經博士撰周易講疏十六卷
蕭子政為都官尚書撰周易義疏十四卷繫辭義疏三
卷
薛景和撰周易普玄圖八卷
顔氏撰周易大演統一卷
劉叔嗣為五經博士注尚書亡篇序(又云注尚書二十一卷)
費甝為國子助教撰尚書義疏十卷
謝曇濟撰毛詩撿漏義二卷
何佟之撰喪服經傳義疏一卷禮答問十卷
裴子野為中書侍郎撰喪服傳一卷
沈宏撰春秋五辯二卷
周捨為太子詹事撰禮疑義五十二卷
嚴植之為中撫軍記室參軍兼五經博士注孝經一卷
蕭子顯為吳興太守撰孝經義疏一卷又撰孝經愛敬
義一卷
叔明為揚州從事文學太史撰孝經義一卷又集觧論
語
劉被為太尉參軍撰論語孔志十卷(述孔鮒義疏)
蕭子範為國子祭酒注千字文一卷
鄒誕生為輕車錄事參軍撰史記音義三卷
韋稜為北平諮議參軍撰漢書續訓二卷
杜弼注老子
沈琁約之子也為黃門侍郎集注莊子又注爾雅十卷
賀琛為中軍宣成王長史撰三禮講疏五經滯義
許懋撰風雅比興義十五卷
周興嗣為給事中直西省左衞率周捨奉勅注高祖所
製歷代賦啟興嗣助焉
後梁蔡大寶為中書監博覽羣書學無不綜著尚書義
疏三十卷
陳周弘正為尚書左僕射領國子祭酒所著周易義疏
十六卷論語疏十一卷莊子疏八卷老子疏五卷孝經
疏二卷行於世
王元規為尚書祠部郎入請為秦王東閣祭酒著春秋
發題辭及義記十一卷續經典大義十四卷孝經義記
二卷左傳音三卷禮記音二卷
張譏為國子博士所撰周易義三十卷尚書義十五卷
毛詩義二十卷孝經義八卷論語義二十卷老子義十
一卷莊子内篇義十二卷外篇義二十卷雜篇義十卷
玄部通義十二卷
姚察為吏部尚書入隋為太子内舍人著漢書訓纂三
十卷漢書集解一卷定漢書疑二卷
謝嶠撰喪服義七卷并爾雅音
沈文阿為通直散騎常侍撰春秋左氏經傳義略三十
卷(一云撰經典大義十八卷)
徐孝克為散騎常侍入隋為國子博士撰孝經講疏六
卷論語句義五卷
臧競撰范漢音訓三卷
施乾為博士撰爾雅音
顧野王為舍人撰爾雅音
戚衮為太學博士撰禮記義四十卷
後魏房景先孝文時為太學博士作五經疑問百餘篇
又符璽郎王神貴答之名為辯疑合成十卷亦有可觀
辛子馥為尚書右丞以三傳經同說異遂總為一部傳
注竝出較比短長會亡未就
高允為太常所製左氏公羊釋毛詩拾遺論雜解議何鄭
膏肓事凡百餘篇
宋繪少勤學多所博覧好撰述依准裴松之注三國志體
注王隠及中興書
闞駰博道經傳注王朗易傳學者藉以通經累官至姑
臧太守
張湛燉煌人好學能屬文仕沮渠蒙遜為黃門侍郎梁
州平入國司徒崔浩識禮之浩注易叙曰國家西平河
右燉煌張湛金城宗欽武威叚承根三人皆儒者竝有
雋才見稱於西州每與余論易餘以左氏傳卦解之遂
相勸為注故因退朝之餘暇而為之解焉其見稱如此
劉昞注周易韓子人物志黃石公三略竝行於世後為
樂平王從事中郎
劉芳為太常撰鄭玄所注周官儀禮音干寶所注周官
音王肅所注尚書音何休所注公羊音范寗所注榖梁
音韋昭所注國語音范曄注後漢書音各一卷辯類三
卷徐州人地錄二十卷急就篇續注音義證三卷毛詩
箋音義證十卷禮記義證十卷周官儀禮義證各五卷
陳竒博通墳籍常非馬融鄭玄解經失旨志在著述五
經始注孝經論語頗傳於世為縉紳所稱召赴京不得
敘其論語注義多異鄭玄往往與司徒崔浩同
常爽字仕明河内人置學館於温水之右門徒七百餘
人爽因教授之暇述六經略注以廣制作甚有條貫其
序曰傳稱立天之道曰陰與陽立地之道曰柔與剛立
人之道曰仁與義然則仁義者人之性也經典者身之
文也皆以陶鑄神情啟悟耳目未有不繇學而能成其器
不繇習而能利其業是故季路勇士也服道以成忠烈
之槩甯越庸夫也講藝以全高尚之節盖所繇者習也
所因者本也本立而道生身文而德備焉昔者先王之
訓天下也莫不導以詩書教以禮樂移其風俗和其人
民故恭儉莊敬而不煩者教深於禮也廣博易良而不
奢者教深於樂也溫柔敦厚而不愚者教深於詩也疏
通知遠而不誣者教深於書也㓗静精微而不賊者教
深於易也屬辭比事而不亂者教深於春秋也夫樂以
和神詩以正言禮以明體書以廣聽春秋以斷事五者
盖五常之道相須而備而易為之源故曰易不可見
則乾坤其幾乎息矣繇是言之六經者先王之遺烈聖
人之盛事也安可不遊心寓目習性文身哉頃因暇日
屬意藝林略撰所聞討論其本名曰六經略注以訓門
徒焉其略注行於世爽不仕號儒林先生
劉獻之博陵人徵典内校書以疾辭門徒數百皆通經
之士時五經大義雖有師說而海内諸生多有疑滯咸
决於獻之六藝之文雖不悉注然所撰宗旨頗異舊義
撰三禮大義四卷三傳略例三卷注毛詩序義一卷今
行於世并章句疏三卷
李彪在祕書歲餘區分書體述春秋三傳十卷
酈道元為御史中尉好學歷覽竒書撰注水經四十卷
本志十三篇
崔浩為司徒注周易十卷注急就章二卷
元明進撰毛詩義府三卷
游肇為國子博士為易解
徐遵明華陰人東道大使元羅表薦之竟無禮辟遵明
撰春秋義章為三十卷
北齊杜弼為膠州刺史耽好玄理老而愈篤又注莊子
惠施篇易上下繫名新注義苑並行於世
李鉉為國子博士撰定孝經論語毛詩三禮義疏及三
傳異同易義例合三十餘卷
權會為四門博士注易一部行於世
後周樂遜為太學博士所撰孝經論語毛詩左傳春秋
序論十餘篇又著春秋序義通賈服說發杜氏違辭理
竝有可觀
樊深為國子博士撰孝經喪服問疑各一卷又撰七經
異同說三卷義綱略論并目錄三十卷竝行於世
熊安生為露門學博士下大夫所撰周禮義疏二十卷
禮記義疏四十卷孝經義疏一卷竝行於世
蕭大圜為滕王友入隋為西河郡守撰喪服儀注五卷
要訣二卷
隋宇文㢸為尚書孝經注行於世
明克讓為太子率更令著孝經義疏一部
王頍撰五經大義三十卷
蕭該為國子博士撰漢書及文選音咸為當時所貴
張冲字叔玄初仕陳為左中郎將非其好也乃覃思經
典撰春秋義略異於杜氏七十餘事喪服義三卷孝經
義三卷論語義十卷前漢書義十二卷官至漢王侍讀
辛彦之為路州刺史撰五經異義一部
王孝藉開皇中召入祕書注尚書及詩遭亂零落
辛德源為著作郎王邵同修國史德源每於務隙撰集
注春秋三十卷注揚子法言二十卷
劉炫為太學博士以品卑去任著論語述議十卷春秋
攻昧十卷五經正名十二卷孝經述議五卷春秋述議
三十卷尚書述議二十卷毛詩述議四十卷又注詩譜
二卷及注春秋左氏傳杜預序集解一卷
禇輝為太學博士撰禮疏一百卷
顧彪為祕書學士明尚書春秋為古文尚書疏二十卷
今文尚書音一卷大傳音一卷尚書文義一卷
何妥為國子祭酒通直散騎常侍撰周易講疏十三卷孝
經義疏三卷莊子義疏四卷
唐魏徵為侍中徵以戴聖禮記論次不倫遂為類禮二
十卷以類相從削其重復採先儒訓注擇善從之研精
覃思數年而畢太宗覽而善之賜物一千叚錄數本以
賜太子及諸王仍藏之祕府
徐文遠為國子博士撰左傳義疏六十卷行於時
陸德明為國子博士撰老子疏十卷莊易疏各一十五
卷經典通釋三十卷竝行於時
王玄度為校書郎貞觀十六年十月上其所注尚書毛
詩周易并義决三卷與舊解尤别者一百九十餘條付
學官詳其可否諸儒皆因習先師譏其穿鑿玄度隨方
應荅竟不肯屈太宗欲廣見聞竝納之祕府
王方慶為麟臺監精三禮好事者多詢訪之每所酬答
咸有典據故時人編次名曰雜禮答問
孔穎逹為國子祭酒太宗以儒學多門章句繁雜令穎
逹與諸儒撰正五經義疏一百七十卷數年乃成名曰
義贊有詔改為五經正義云雖復包括衆家稍為詳悉
然亦有紕繆
崔義玄少受章句之學五經大義先儒所疑有音訓不
明者兼採衆家皆為解釋傍引證據各有條疏上聞之
詔義玄討論五經正義與諸博士等詳定是非事竟不
就後為蒲州刺史卒
顔遊秦師古叔父也為鄆州刺史卒官撰漢官决疑十
二卷為學者所稱後師古注漢書亦多取其義
顔師古為祕書少監太子承乾在東宮命師古注漢書
承乾表上之太宗令編之祕閣
許叔牙為太子洗馬兼崇賢館學士嘗撰毛詩纂義十
卷以進太子賜帛二百叚兼令寫本付司經局其後御
史大夫高智周謂人曰凡欲言詩者必須先讀此書始
可也
格輔元兄希玄高宗時官至雒州司法參軍章懷太子
賢召令與洗馬劉訥言等注范曄後漢書行於世
張太安高宗時為太子左庶子太子賢令太安與洗馬
劉訥言雒州司戸參軍格希玄等注范曄後漢書表上之
賜物三萬段仍以其書付秘閣
王勃高宗時為虢州參軍撰周易發五卷次論十卷
王元感則天長安中為四門博士表上其所撰尚書糾繆
十卷春秋振滯二十卷禮記繩愆三十卷并所注孝經
史記漢書草請官紙筆給寫秘閣制令弘文館崇賢兩
館學士及成均博士詳其可否弘文館學士祝欽明崇
賢館學士李憲趙元亨成均博士郭山惲皆守先儒章
句深譏元感掎摭舊義元感隨方應答竟不之屈唯鳳
閣舍人魏知古司封郎中徐堅左史劉知幾右史張思
敬雅好異聞每為元感申理其義由是擢拜太子司議
郎加朝散大夫崇賢館學士
韋顗為吏部侍郎著易藴解推演潛元終始之義甚有
奥旨
高定為京兆參軍幼聰警絶倫尤精王氏易嘗為易圖
合八出以畫八卦上圓下方合則重轉則演七轉而六
十四卦六甲八節備焉著易外傳二十二卷
裴延齡為汜水尉乾元末過東都為賊所據因寓居於
鄂州綴緝裴駰所注史記之闕遺自號小裴
韋公肅為祕書著作郎公肅注太宗文皇帝帝範一十
二篇上獻有詔付集賢仍令别寫一本進内
崔玄暐為中書令撰行已要範十卷友義傳十卷義士
傳十三卷訓注文館詞林策二十卷
李善寓居汴鄭間講文選為業所注文選十卷行於世
後為崇賢館學士
韓滉為左僕射平章事好易象及春秋著春秋通例及
天文事序議各一卷
張守節少集詩禮尤精史義注正義四十卷
張鎰撰三禮圖十二卷五經微旨十四卷孟子音義三
卷
李吉甫為相嘗討論易象異義附於僧一行集注之下
陸䞇為給事中皇太子侍讀著集書春秋二十卷類禮
二十卷君臣圖翼三十五卷竝行於代
馮伉元和初為國子祭酒著三傳異同三卷
裴通為詹事著易玄解并總論二十卷易禦寇十三卷
易洗心二十卷
韋表微為翰林學士戶部侍郎少時尅苦自立著九經
師授譜一卷春秋三傳總例二十卷
李磎為相曾注觧書傳之闕疑僅及百卷經巢讓之亂
悉為灰燼焉
册府元龜卷六百六
