冊府元龜卷九十四宋王欽若等撰
帝王部
赦宥第十三
晉高祖天福三年十月戊戌勅曰天有四時首布和陽
之命君臨萬國先弘曠蕩之恩所以垂眚肆之文則周
基遠大示寬仁之詔則漢業興隆朕猥以眇躬獲膺大
寶顧惟凉薄每懼顛躋旰食宵衣恐一夫之失所臨深
履薄憂庶政之未孚雖粗致小康而未臻大化一昨灾
躔沙鹿兵駐銅臺擐甲執兵頗勞師旅飛芻輓粟重困
生靈頼天地垂休將相叶力克寕邦家永靜烟塵凱歌
共樂於班還喜氣實騰於遠邇豈一人之感召蓋羣后
之扶持弓矢載櫜大慶已流於中外雷雨解作普恩宜
被於寰區庶使齊民咸霑霈澤可大赦天下應十月二
十五日昧爽已前除犯十惡光火殺人偽行印信官典
犯贓合造毒藥屠牛鑄錢外其餘罪無輕重已結正未
結正已發覺未發覺咸赦除之侵官潤已爾其有諸督
責暴徵我所不忍應係省司課利場院官等宜依近行
宣命期限磨勘徵督内有送納所欠錢物得足者其違
限愆罪特放如有沒納本人及保人家業盡抵外尚欠
錢物更無抵當者其所欠竝與蠲放其逐人罪犯特從
減等其去年降宣命月日後來欠負者不在此限昨以
水旱為沴什一未均冀便蒸黎因令撿覆未明公法或
彰隱漏之愆爰念小民宜示矜寬之典近令撿田有隱
漏合當罪犯者並放所有合罰令陪納租税者特放竝
令却依實頃畆輸納貨泉所聚徵督必行况係省之逋
懸宜應期之供辦但以兵戈之後帳籍空存已行蠲放
之恩尚憂未普再示優饒之命式表推恩天福元年應
經兵火處州府諸色場院因此失陷錢物等先曾指揮
蠲放一半者今竝全放未曾經減放者今與蠲放一半
天灾或降地分所招携老幼以流離棄田園而蕪沒深
懷惻憫宜示招安蒲同晉絳滑濮魏府鎮定等州人戶
或經亢旱或屬兵戈逃移人戶等應移戶所欠今年已
前諸雜税物竝特除放宜令州縣曉示招携如有復業
者仍放一年秋夏租税二年諸雜差徭爰自攻圍每多
徭役或因兵死尚有戶存言念傷痍屢宜優恤應差赴
魏府城下人夫内有傷中身死者除已支孝贈外特放
戶下三年諸雜差徭勤官奉國既彰盡瘁之誠賞善酬
勞爰舉必行之命應魏府側近州或曾祗應供饋或曾
部領人夫當職員僚及州縣官等宜令逐處速具名銜
分析申奏當與加恩區宇之表咸在炤臨疆場之間寕
容隔限示王者之無外期國家之大同應淮南西川兩
處邊界自今後不得阻滯商旅明堂欲構必自羣材大
道曲全俱無棄物將期多士詎可遺賢累朝廢棄官
員與量才叙用頃者借率猶有逋懸方務優饒豈宜徵督
先率借雒京舍錢其所欠竝放七萃師徒五營吏士偶
因罪負遂至逋逃念曾效於忠勤宜顯行於招誘自用
軍已來應有諸軍及諸色負罪逃背諸處人等限一百
日内許所在陳首竝不問罪却與放管如限内不出復
罪如舊諸州府應有見禁此色人家口骨肉竝從釋放
恩隆加等固有明文道在恤孤宜弘異渥自去年出師
來諸軍將校有沒於王事者子孫竝與量才叙錄臯陶
五刑既從流放商王一德用解網羅想其憔悴之容爰
示哀矜之道應貶降官與量移已量移者與復資流配
人等竝放還仁及枯骨澤渥重泉睠哲后之芳蹤乃有
國之令典魏府管内用軍已來墳墓所毁無主者委逐
處官吏指揮随事修整祭奠仍費官中支給賦歛未省
杼軸猶空言念疲羸聊得蠲貸諸道州府營田戶部院
務省莊等天福元年秋夏租課錢帛斛㪷諸雜物色等
除已納外應有逋欠竝與蠲放於戲萬靈蠢蠢生成咸
頼於上玄六合茫茫舒慘悉由於元首朕每興念慮莫
釋焦勞遂覃在宥之恩將合好生之德朝野士庶中外
臣僚體予蕩蕩之懷而贊我巍巍之治無怠於協謀戮
力共期於偃革修文益勵乃誠永俾寡德布告遐邇咸
使知聞
六年八月己亥帝至鄴壬寅制曰自昔聖皇明帝膺圖
受命必觀風而設教或展義以省方上則順彼天道下
則從其人欲朕創開基業每遵舊章期四海之混同法
五載之廵狩乃睠全魏肇啟新都頃屬經綸當兹潜躍
宜從望幸俾慰來蘇遂整鳴鑾旋臨舊地雷雨作解式
覃曠蕩之恩日月無私用廣炤臨之道應三京新都諸
道州府天福六年八月十五日昧爽已前諸色罪犯已
結正未結正已發覺未發覺罪無輕重常赦所不原者
咸赦除之其持杖行劫并殺人賊免罪移鄉仍配逐處
軍都收管其犯枉法贓人雖免罪即不得再有任用或
始因罪犯久處竄流特行洗滌之恩各遂歸還之望應
配流人并已前逢赦不在放還人等并放還徒罪年限
未滿者竝放偶負瑕疵爰從黜降俾量移於近地宜漸
復于舊資應貶降官等未量移者與量移已量移者約
資叙進用或歲因灾沴民用艱辛久係逋懸宜示蠲免
應欠天福五年終已前夏秋税租并公徵諸色及營田
租課竝與除放朕頃當開創爰在并汾或傾歸順之心
首謀翊戴或擁驍雄之旅力效推崇洎汜水興妖鄴城
伐罪每令致討皆立竒功漸臻開泰之期愈念艱危之
際宜頒殊渥允答茂勲應河東起義之初佐命效順收
復鄴都汜水立功臣僚將校等竝與加恩其亡歿者更
與追贈子孫已有官職者與遷改未有身名者與叙用
經過郡縣迎奉乘輿既供億以為勞宜旌酬而示寵自
東京至鄴都㳂路供頓官員職掌等竝與加恩六飛行
幸萬騎扈從慮旁午於路岐微損傷於苗稼應㳂路有
傍道稍損却田苗處其合納苗子及㳂徵錢物等據畆
數竝與除放載念雀臺昔居侯服撫綏六郡臨蒞四年
睠彼職員依然父老無怪推恩之典仍敦尚齒之風鄴
都并相澶貝博衛等州官員職掌内有頃歲潜龍時在
職者竝與加恩管内耆老八十已上者竝與版受上佐
官為國之規利物為本農器俾從於改革畊民必致於
便宜諸道鐡冶三司先滌䟽百姓農具破者須於官場
中賣鑄時却於官場中買鐡今後并許百姓取便鑄造
買賣所在場院不得輙有禁止攪擾擢文武之才今之
急務旌孝義之行古有明文贊治道以克隆致人倫之
式序山林草澤内有文才武藝為衆所推者委長吏切
加搜訪具以名聞當議量才叙用孝子順孫義夫節婦
竝與旌表門閭天覆地載無所不容改過自新於斯為
美應亡命山澤負罪潛藏者竝放罪招携各令歸業所
在切加安撫如過百日不出者復罪如初唐室忠臣鄴
臺靈廟濟蒼生於一境正皇統於中區宜命褒崇用彰
激勸唐梁國公狄仁傑與追贈官秩主掌曠敗錢物逋
懸宜示矜容聊加蠲免應天福三年終已前諸色場院
官欠負官中錢物人等累經徵理通勘實無錢物家業
者竝與除放其人免罪任從逐使不得再任使無黨無
偏徇至公之道去泰去甚戒求利之心私下債負徵利
已及一倍者竝與除放如是主持者不在此限邊陲管
界蕃部經繇言念疲羸良深軫恤祁代蔚并鎮州管界
内有經蕃部踐踏却苗稼者其合納苗子㳂徵錢物等
據頃畆與除放其經燒爇舍室殺傷人命者據戶下合
徵苗税竝與除放於戲居域中之大為天下之君按廵
既展於盛儀渙汗宜覃於慶澤人情允洽帝道有光更
期忠藎之臣永贊隆平之運布告遐邇知朕意焉
七年正月戊午以收復鎮州曲赦廣晉府禁囚及襄州
鎮州惡黨一百餘人
少帝以天福七年六月即位七月庚子御正殿制曰古
先哲王開創丕業未嘗不櫛風沐雨旰食宵衣安黔首
於八紘保鴻圖於萬世恭惟先皇帝艱難啟運恭儉臨
朝以武功定寰區以文德安黎庶日慎一日無怠無荒
載洽隆平永傳基構顧惟冲眇獲奉纂承念負荷以
為難集哀摧而罔極期終喪制旋逼羣情竭推戴以彌堅
執讓辭而不獲勉臨大寶以御兆民宜頒在宥之文用
布惟新之澤可大赦天下應天福七年七月十七日昧
爽已前四京及諸道州府諸色罪犯除十惡五逆殺人
強盗官典犯贓合造毒藥屠牛鑄錢諸色偽造外其餘
罪犯已結正未結正已發覺未發覺咸赦除之巳前諸
色配流人等除終身不齒常知所在縱逢恩赦不放還
人及曾為強盗已配諸處收管人外其餘竝放還其今
日已前放還人内舊有職官者量與叙用弔民伐罪用
遵懲勸之恩改過自新必務含弘之道其襄州安從進
如能果决推誠一禀朝旨竝從捨釋各與官榮朕恭承
顧命初嗣丕基而文武羣臣中外良佐肅清輦轂保佐
國家備彰忠孝之心咸竭推榮之力宜覃恩渥用表旌
酬在朝内外臣寮侍衛諸軍將校及諸道節度使防禦
團練刺史竝與加恩修奉園陵考詳故實務遵禮典副
朕孝思凡曰在官悉能陳力爰逢昌運宜示溥恩諸道
賓幕將校職員見任京六品已下官州縣官三司埸院
監冶帶使額者普與加恩其諸道職員押衙已上與轉
官兵馬使已下與轉職懸車官秩前任職資載敦尚齒
之風爰示念功之典致仕官前任文武朝臣内諸使司
已下前任節度使防禦團練刺史行軍兵從少尹上佐
官前諸道都指揮已下前任京六品以下官及前資州
縣官帶使額場院官等竝與加恩京師職掌夙夜勤勞
竭力有聞推恩無吝應在京諸司職掌亦量與恩澤奉
守文之業敦孝治之風宜加幽顯之恩用慰哀榮之意
内外臣僚内諸司使及侍衞諸軍指揮使已上父母在
者與官封已有官封别與遷改已亡殁者竝與封贈已
有封贈更與妻封贈其有郡邑國號者與進封未有者
與叙封曾竭臣誠殁於王事良深悼往宜示賞延自天
福元年後來文武臣僚中有殁於王事與追贈已追贈
者更與加贈有子孫未有職官者與錄用蝗蟲作沴苗
稼重傷特示欽蠲俾令蘇息應諸道州府經蝗蟲傷食
苗稼者竝差官撿覆據所損頃田與蠲放税賦仍委逐
處長吏切加安撫務令存濟山林逸士草澤遺賢將禆
教化之風宜廣搜羅之道應有懷才抱噐隱遁丘園者
委隨處長吏切在搜訪具以名聞敦崇孝義旌顯門閭
式恢王化之基用正人倫之本應有孝子順孫義夫節
婦委逐處長吏具名聞奏當議旌表於戲纂繼大業司
牧羣黎小心必本於舊章恭已難忘於朽索不敢逸豫
以召和平更頼將相大臣文武多士遵顧託於先帝永
翊戴於冲人開保延洪爰覃渥澤報告遐邇咸使聞知
赦書日行五百里敢以赦前事相告言者以其罪罪之
八月丁亥以襄州安從進平詔在城官員將校職掌等
蓋被脅從素非黨類除已送赴闕外其餘一切不問自
圍閉已來餓殍不少言念㗸冤之魄宜行掩骼之文應
有餓死及殺戮并安從進毁拆却墳墓暴露骸骨等竝
官與埋瘞仍令致祭諸道商旅或有被安從進威脅配
軍者竝仰給與公憑放歸本貫内有淮南商旅亦給與
公憑放歸纂嗣之初收復之始特行軫恤用表渥恩宜
令三司依此施行仍付所司九月癸未御乾明門觀襄
州行營都部署高行周等獻俘馘曲赦京城禁囚
八年二月庚戌御札取今月十一日還幸東宫己未發
鄴都曲赦禁囚辛酉幸澶州赦獄囚
五月甲辰勑曰朕荷上天之睠命守先帝之丕基日午
坐朝恐一物之失所夜分不寐思比屋之可封身雖安
於九重心常懸於億兆屬飛蝗作沴膏雨久愆流民倍
切於撫安征賦頻令於蠲減未能感召深軫焦勞念獄
訟之繁當炎蒸之候欲臻和氣宜去深文特行寬大之
恩用叶哀矜之旨應三京鄴都諸道州府見禁罪人除
十惡行劫諸殺人者及偽行印信合造毒藥官典犯贓
外人犯死罪者減一等餘竝放内有欠官錢者宜令三
司酌量與限監出徵理中外遐邇宜體朕意
開運元年七月辛未朔御崇元殿降制曰王者化家為
國既開創以惟難纂業承基亦負荷而尤重朕虔承遺
命嗣守丕圖顧𦕈躳而懼不克堪持小心而曾無暇逸
外以生靈是念内以宗社為憂若涉大川如馭朽索然
猶功非及物德不動天蟲螟為害苗之灾夷狄作亂華
之患尚頼謀臣猛將義士勇夫共成戡剪之功復致澄
清之運今則狂戎逃遁年榖豐登時屬小康禮當終制
雖三年無改義欲化於人倫而正朔有常理宜新於鳳
歴爰布改元之令仍覃在宥之恩天福九年宜改為開
運元年可大赦天下應今年七月一日昧爽已前三京
鄴都諸道州府見禁囚徒除十惡五逆光火劫殺屠牛
鑄錢官典犯贓偽行印信合造毒藥外罪無輕重已發
覺未發覺已結正未結正咸赦除之流竄之徒其實有
咎和平之道亦許自新其流配人除終身不齒常知所
在人外未經量移者與量移已經量移者與叙用蟲蝗
灾疾之邦流夷頗甚獫狁經過之地凋弊尤深須議優
饒用明軫憫其岐雍同華蒲陜涇邠耀威管内人戶委
長吏切在招携復業之家免一年租税魏博貝冀滄景
德等州曾經虜騎剽攘特放今年秋税其餘經過之地
亦量與矜蠲乃睠親軍實推忠節或從征醜虜顯立勲
勞或出討叛臣方期平定至於邊陲守戍藩鎮分屯盡
繫捍防皆施勤效雖賦税未集帑藏猶虛宜示頒宣用
明奬賞應將校兵士量與等第優給連年失稔常賦愆
期國用未充軍須不足是行率借以濟贍供誠非欲為
蓋不獲已赦書到日盡時罷征出彼家財資予國力宜
加甄别以示優隆出一千貫已上者特免科徭出一萬
貫已上者咸授官秩無資給者與本處上佐有官名者
依本品序遷竭彼臣誠沒於王事恩宜加等禮有明文
當契丹侵犯之時有守城臨陣盡節亡身者宜令逐處
長吏以名銜奏聞當議超加褒贈或孫或子竝與旌酬
含垢匿瑕捨過宥罪前王令典有國通規應有曾行劫
盗之人竝宜放罪願在軍者與配軍收管願歸農者委
本縣安存務局因循職掌敗闕空係連懸之數徒行徵
督之文宜示哀矜竝令除放於戲承祧繼統御極居尊
雖旰食宵衣每勤庶政而利兵秣馬未息殷憂更頼四
輔三公五侯九伯文武叶力上下同心竭彼忠貞佐予
寡昧舉朝廷之急務盡軍旅之沉謀使鼓卧旗偃俾成
寕謐同文共軌速洽隆平表乃有功致我無事
閏十二月乙酉以赦青州制曰高祖皇帝應天順人化
家為國勤勞庶政安輯四方御衆以寬懷遠以德高秩
厚禄以奬勲勞推食解衣以重賢戚至於匹夫匹婦皆
被亭毒之恩草木昆蟲悉覃忠厚之德朕恭承丕訓嗣
守宗祧奉以周旋不敢失墜兢兢業業若涉大川所頼
將相公卿同德比義共扶不逮庶洽於隆平而楊光遠
頃以微功驟升亞將後承偽命來拒義師始則為桀犬
吠堯終則背楚降漢先皇帝方弘大義推以赤心忘彼
仇讐歡如魚水亟承重寄久綰親軍累典大藩亦兼重
鎮邇後選男尚主待之以懿親裂地封王寵之以極致
人臣之盛近代無儔至於諸子之中皆擢為牧守家臣
之内多有遥領郡符比外有非理邀求違法僣濫國家
務存終始悉與含弘奈何自至滿盈不勝富貴恩深致
怨物盛乃衰而輙信姦邪虛有怨望聞我大喪之後乘
我饑饉之年外則勾引蕃戎倚為勢援内則竊據城壘
潜肆窺覦遂使河朔數州頓成瘡痏青丘一境獨陷罻
羅朕所以命將興師弔民問罪然猶堅壁拒命自夏徂
冬固執其迷自稔其惡其子楊承勲見衆情之携貳知
孤壘之困窮深懷滅族之憂遂有悛心之請解其戈甲
待罪軍門梟彼兇徒而傳首於闕下氛霾遽息中外同
懽此皆宗社降靈乾坤眷祐將帥戮力士卒齊心掃千
里之封狐不為民患除三穴之狡兔甚泰物情念彼一
方未能高枕宜行在宥用拯疲羸可取閏十二月十七
日昧爽已前應諸州管内州縣見禁囚徒已結正未結
正已發覺未發覺罪無輕重咸赦除之舍爵策勲前王
之令典錄功旌義有國之常規應收復青州將校兵士
等一自征行再罹寒暑頻親矢石備歷艱辛賊壘既平
秋毫不犯雖已行頒賚而更議甄酬厚秩美名我無愛
惜其將校自副兵馬使已上員僚并監押使臣竝與加
恩十將已上各賜功臣名號已有功臣者更宜改賜自
楊承勲納款歸明楊光遠亦拜章請罪朝廷務弘恩貸
而特與全生既許自新終懷憂慴遂至疾作以及亡身
雖悖逆之人衆所憤怒在君臣之分朕實憫憐斷棺戮
屍情所不忍其楊光遠尸首許令骨肉收葬楊承勲比
從頑父同作不臣志力既窮覆亡可待而能轉禍為福
全身保家果傾嚮義之心所謂見幾而作宜加恩澤以
示奬酬其楊承勲宜與起復除授防禦使仍加官秩其
一家骨肉竝放罪其弟承祚承信已在哀制放歸私第
烈火焚山始識珪璋之性嚴霜殞夜方知松栢之心適
當危亂之時乃見忠貞之節故淄州刺史翟進宗清風
凛物貞骨凌秋當光遠跋扈之初被逆黨脅驅之際而
仗節守義經死徇忠終異叛徒以及遇害雖已行褒贈
而未稱朕懷宜覃延賞之恩仍示殊常之禮其翟進宗
靈櫬委本處類會本人骨肉加禮歸葬葬事官給其子
仁欽可特授官資補充東頭供奉官去順效逆頗蠧人
倫濟惡助姦難逃國典前登州刺史張萬廸恩隆郡寄
顯受朝恩不能事君盡忠輙敢從人於亂備彰逆節須
舉明章其張萬廸宜從别勅處分尚在寬宥特免族誅
其骨肉竝從釋放國家兵士恩澤頗隆賞賜以時衣糧
甚厚其中有凶惡之輩輕狡之徒不顧妻孥輙背軍伍
如期僥倖難逭嚴誅其青州城下兵士有走投入賊城
者竝令指揮殺戮所有逐人骨肉宜從釋放叛城既下
汚俗宜新同惡者皆就𠞰除詭随者竝從停廢其餘詿
誤宜示矜寬其楊光遠下惡黨皆已梟首所有随幕賓
從除已殺戮外餘皆配送邊遠州府常知所在終身不
齒縱逢恩赦不在放還之限其在城及管内州縣鎮員
僚將校曾被楊光遠脅從者一切放罪亡命之人比來
懼罪所宜招諭却復耕農自楊光遠作叛已來或有鄉
村百姓接便逓相劫殺逃竄山林者竝皆釋放仍委本
處官吏明宣朝旨招喚歸業如敕命到兩月不歸者復
罪如初當令擒捕顯行刑戮其莊田物業亦許力及人
戶請射佃蒔忠力之士禀君命而不避危難良善之人
入亂邦而横遭廹脅罹兹患難實可憫傷自楊光遠作
叛之初應有差去使臣非理而死者如子孫量與量才
叙用攻圍之際役使實煩凡有區分皆繫急速稽緩者
固當抵罪辨集者豈惜酬勞應青淄登萊兖沂密鄆齊
棣等州職員州縣等曾部署輦運者竝與加階減選及
轉官加職軍旅所至雖切戒嚴營寨所經寕無踐食宜
寬常賦以慰編甿自王師攻討逆賊大軍下寨之處所
有田苗桑棗應遭蹂踐砍伐宜委本處官吏子細通撿
除今年見苗供輸外來年夏税竝與放一半其去青州
三里内更免今年秋夏殘租興師動衆勞費生靈或則
負畚鍤以從軍或則徵輦運而赴役疲於供命不暇息
肩言念蒸黎宜加優恤應青州管内及鄆齊棣兖沂密
等州諸縣人戶自攻討已來差役科配頻併其今年夏
麥殘欠并㳂徵錢物竝與除放所有逃移戶口宜令逐
處長吏切加招携青州城市居人等久經圍閉頗是凋
殘楊光遠率彼資財奪其糧食至此餓殍宜示憫傷其
在城見在貧民委本道以食糧賑恤所有城内屋税特
放一年應洞子頭及城下夫役有遭矢石致死者宜令
逐處長吏子細通勘與放二年徭役城郭之内餓殍極
多墟墓之間暴骨甚衆方隆渥澤豈限幽明其青州城
内餓死百姓及城外墳墓曾遭發掘者竝令本道掩藏
埋瘞於戲亂常干紀天地不容負國欺君人祗共怒是
知福善禍滛之道信而有徵孤恩背義之人敗不旋踵
今則干戈少息海岱已寕凡在股肱更思康濟庶臻治
道同享升平布告寰區咸知朕意
二年五月丙申朔御崇元殿受朝制曰堯仁御極尚興
丹浦之師軒后承乾亦有阪泉之戰是知五材竝用王
者不能去兵四氣同功天道不能止殺朕自躬傳神器
勉徇人謀戢干戈而寕耀武威撫夷狄而但修文德而
契丹見利忘義負約渝盟大為猾夏之灾屢肆窺邊之
暴須為民而除害遂將命以伐戎駐五輅於大河勞六
師於極塞頼乾坤祐助社稷威靈將相一心貔貅戮力
致羣兇之敗衂血滿平川使元惡之奔逃魂消廣漠今
則朔陲稍靜中夏小康宜上答於穹旻俾特施於赦宥
用導和平之氣適符長養之風可大赦天下開運二年
五月二十一日昧爽已前應三京鄴都諸道州府見禁
囚徒除十惡五逆持杖殺人強盗官典犯贓合造毒藥
屠牛鑄錢偽行印信外其餘罪犯已發覺未發覺已結
正未結正咸赦除之諸色配流人除終身勿齒并縱逢
恩赦不在放還人及曾為盗賊并自契丹内來諸色人
已於諸處收管外其餘配流人并常知所在者竝放歸
其開運二年正月一日後來配流人等不在放還之限
兵戈之地可料傷殘惻隱之心不捨晝夜所宜優惜用
恤疲羸應常定邢貝相并鄴都已北管界自今年契丹
犯境已來有人戶實經虜殺劫人者所通撿到夏苗十
分已令減放二分苗子并㳂徵錢物今更特減放一分
其今年徵正税錢物等亦與十分内減放二分行幸之
時往來之處奉迎不闕供億實繁宜示渥恩以奬勤效
應滑澶兩州迎奉車駕并㳂路供頓官員職掌等仰逐
處具名銜申奏當與加恩出師已來遇敵之處忠烈之
士皆效命以衝鋒行陣之間遂捐身而報國宜加延賞
用慰貞魂應北面行營將士等除已與加恩及第支賜
優應給外其有没於王事者職員宜令逐處分析聞奏
當議超加褒贈子孫已有官者當與叙用其節級長行
等如有親男堪充征行者宜令逐處酌量配軍收管支
給衣糧戎夷侵軼驅脅吏民雖陷敵庭旋歸漢境所宜
慰納以示綏懷應近北㳂邊州縣軍鎮官員職掌被契
丹脅擁入蕃得便逃得歸來者竝放罪仍仰切加安撫
睠彼易水最處邊陲經戎虜之攻圍頼軍民之固守將
校齊一生聚保全念此忠勇宜加旌賞其易州被契丹
圍逼之時應在州守把城池刺史官員職掌等仰具名
銜申奏竝與加恩征討之際饋運之民不唯飛輓之勞
或有抄截之患宜令存恤用示優弘應鎮定邢雒先差
随軍運糧百姓偶有不廻者委逐處用勘如有此色其
本戶骨肉切加安撫免三年差徭俶擾之際輕俠之徒
而偶聚盗於萑蒲遂亡命於山澤宜令招携俾復農桑
訪聞鄆齊棣等州管界及河北諸縣百姓内有昨因蕃
賊入界接便為非今遇安寕怕罪未來歸業者宜令逐
處長吏徧行牓示告諭所有今月一日已前罪犯一切
不問宜令竝放歸田業各務營生仍委縣鎮鄉村切加
安撫不得恐動如告諭後過百日不來歸業仍前為惡
者復罪如初逃背軍都誠為極罪誅夷家口乃是常刑
將議寬矜并從捨釋應諸州府見禁及本營枷項并常
知所在諸軍逃走兵士家口等竝宜釋放場院積弊官
吏承寬致課額之逋懸勞朝廷之徵督久淹刑獄深軫
予懷爰示優容俾令除放其安邑解縣兩池前催塩使
王居敏王景遇禁盤鹽欠折軍將兩界逋懸累年禁繫
宜令三司各詳逐人所欠如有人家業錢填納者可與
盡底據數納官餘欠竝本人竝放如有欠負錢物數内
全無家業錢物填納者宜與免死配送邊遠諸處收管
仍永不得差使所欠特放河中府雍同華陜虢等州管
界内人戶有欠王居敏王景遇盤鹽脚價者竝特放於
戲鴈磧方秋稍息烟塵之患雞竿肆赦是覃雷雨之恩
更頼文武大臣中外宿德或决策巖廊之上或提戈軍
旅之間嘗膽為懷摧凶是念速除餘孽共集殊勲克致
澄清永銷氛穢仍遣赦書日行五百里敢有以赦前事
相擾告者以其罪罪之布告遐邇當體朕懷
冊府元龜卷九十四
