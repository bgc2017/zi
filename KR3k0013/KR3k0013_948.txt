册府元龜卷九百四十八宋王欽若等撰
總錄部
逃難
語曰賢者避世易曰君子見機蓋天步既艱刑網方密
或顯斥於權要或公辨於邪謟私憾方逞大戮將至是
以變易姓名毁壞形貌詭道以出間行而去投跡於絶
域濯纓於洪波以至隱迹窮山之中潛身複壁之下屬
辭悽愴拊心涕洟生民之窮良可哀也若乃負過越逸
背國奔亡節行無聞逋迯是保紀于著事罪莫大焉
尸子名佼秦相衛鞅客也衛鞅商君謀事畫計立法理
民未嘗不與佼規鞅被刑佼恐并誅乃亡逃入蜀
魏齊為魏相范睢從須賈使齊既歸以為睢持魏國隂
事告齊以告魏齊魏齊大怒使舍人笞擊睢折脅摺齒
睢佯死即卷以簀置厠中賓客飲者醉更溺睢故僇辱
以懲後令無妄言者睢從簀中謂守者曰公能出我我
必厚謝公守者乃請出棄簀中死人魏齊醉曰可矣范
睢得出後范睢更姓名張禄范睢既相秦須賈使秦睢
數曰為我告魏王急持魏齊頭來不然者我且屠大梁
須賈歸以告魏齊魏齊恐亡走趙匿平原君所秦昭王
聞魏齊在平原君所欲為范睢必報其仇乃佯為好書
遺平原君曰寡人聞君之高義願與君為布衣之友君
幸過寡人寡人願與君為十日之飲平原君畏秦且以
為然而入秦見昭王昭王與平原君飲數日昭王謂平
原君曰昔周文王得吕尚以為太公齊桓公得管夷吾
以為仲父今范君亦寡人之叔父也范君之仇在君之
家願使人歸取其頭來不然吾不出君於關平原君曰
貴而為友者為賤也富而為交者為貧也夫魏齊者勝
之友也在固不出也今又不在臣所昭王乃遺趙王書
曰王之弟在秦范君之仇魏齊在平原君之家王使人
殺齊持其頭來不然吾舉兵而伐趙又不出王之弟於
關趙孝成王乃發卒圍平原君家急魏齊夜亡出見趙
相虞卿虞卿度趙王終不可說乃解其相印與魏齊亡
間行念諸侯莫可以急抵者乃復走梁欲因信陵君以
走楚信陵君聞之畏秦猶豫未敢見曰虞卿何如人也
時侯嬴在旁曰人固未易知知人亦未易也夫虞卿躡
屩擔簦一見趙王賜白璧一䨇黃金百鎰再見拜為上
卿三見卒受相印封萬戸侯當此之時天下爭知之夫
魏齊窮困過虞卿虞卿不敢重爵禄之尊解相印捐萬
戸侯而間行急士之窮而歸公子公子曰何如人人固
不易知知人亦未易也信陵君大慙駕如野迎之魏齊
聞信陵君之初難見之怒而自剄趙王聞之卒取其頭
予秦秦昭王乃出平原君歸趙
高漸離燕人也初荆軻與漸離飲於燕市酒酣往往漸
離擊筑荆軻和而歌於市中後軻刺秦王不中漸離變
名姓為人庸保匿依於宋子久之作苦聞其家堂上客
擊筑傍徨不能去每出言曰彼有善有不善從者以告
其主曰彼庸乃知音竊言是非家主人召使前擊筑一
坐稱善賜酒而高漸離念久隱畏約無窮時乃退出其
裝匣中筑與其善衣更容貌而前舉坐客皆驚下與抗
禮以為上客使擊筑而歌客無不流涕而去者宋子傳
客之
漢陳平封曲逆侯初項羽略地至河上平歸之從入破
秦賜爵卿項羽之東王彭城也漢王還定三秦而東殷
王反楚項羽廼以平為都尉賜金二十鎰居無何漢攻
下殷項王怒將誅定殷者平懼誅廼封其金與印使使
歸項王而間行歸漢
後漢申屠剛仕郡功曹平帝時對策言王莽隔絶平帝
外家馮衛二族為非莽令元后下詔罷剛歸田里後莽
簒位剛遂避地河西轉入巴蜀往來二十許年
郅惲汝南西平人也明天文歷數王莽簒位惲知漢必
再受命西至長安上書言之莽大怒繋詔獄會赦得出
乃與同郡鄭敬南遁蒼梧後為長沙太守
馬援兄員為王莽增山連率莽敗與援俱去郡避地凉
州光武即位員始詣雒陽
王隆馮翊人王莽簒位以父任為郎後避難河西為竇
融左護軍
許楊為酒泉都尉王莽簒位楊乃變姓名為巫醫迯匿
它界莽敗方還鄉里
劉昆陳留東昏人教授弟子嘗五百餘人王莽以昆多
聚徒衆乃繫昆及家屬於外黃獄莽敗得免既而天下
大亂昆避難河南負犢山中建武五年舉孝廉不行遂
逃教授於江陵光武聞之即除為江陵令
班彪性沈重好古年二十餘更始敗三輔大亂時隗囂
擁衆天水彪乃避難從之彪既疾囂言著王命論以為
漢德承堯有靈命之符王者興祚非詐力所致欲以感
寤隗囂而囂終不寤遂避地河西後舉茂材至徐令
劉宣字子高安衆侯崇之從弟知王莽簒乃變名姓抱
經書隱避林藪
承宫瑯琊姑幕人經典既明乃歸家教授遭天下喪亂
遂將諸生避地漢中後至侍中祭酒
竇章安帝永初中三輔遭羌寇避難東國家於外黃居
貧蓬戸蔬食躬勤孝養然講讀不輟後至大鴻臚
杜根為郎鄧太后臨朝根以安帝年長宜親政事乃與
同時郎上書直諫太后大怒執根等令於殿下撲殺之
載出城外根得蘇因逃竄為宜城山中酒家保積十五
年酒家知其賢厚敬待之及鄧氏誅左右皆言根之忠
帝謂根已死乃下詔布告天下錄其子孫根方歸鄉里
劉矩沛人為尚書令性亮直失大將軍梁冀意以疾去
官時冀妻兄孫祉為沛相矩懼為所害不敢還鄉里乃
正補從事中郎
荀爽桓帝時為郎中後遭黨錮隱於海上又南遁漢濱
十餘年以著述為事遂稱為碩儒
夏馥陳留圉人也桓帝初舉直言不就馥雖不交時宦
然以聲名為中官所憚遂與范滂張儉等俱被誣䧟詔
下州郡捕為黨魁及儉等亡命經歴之處皆被收考辭
所連引布徧天下馥乃頓足而嘆曰孽自巳作空汙良
善一人逃死禍及萬家何以生為乃自翦鬚變形入林
慮山中隱匿姓名為冶家傭親突煙炭形貌毁瘁積二
三年人無知者後馥弟靜乘車馬載縑帛追之於湼陽
市中遇馥不識聞其言聲乃覺而拜之馥避不與語靜
追至客舍共宿夜中密呼靜曰吾以守道疾惡故為權
宦所䧟且念苟全以庇性命弟奈何載物相求是以禍
見追也明旦别去黨禁未解而卒
范滂汝南人少厲清節為鄉里所服太守宗資署為功
曹委任政事坐誣鈎黨繫黃門北寺獄後事釋南歸始
發亰師汝南南陽士大夫迎者車數千兩同囚鄉人殷
陶黃穆亦免俱歸並衛侍於滂應對賓客滂顧謂陶等
曰今子相隨是重吾禍也遂遁還鄉里
王允為豫州刺史發中常侍張讓姦狀讓懷挾忿怨以
事中允檻車徵以减死論是冬大赦而允獨不在宥三
公咸復為言至明年乃得解釋是時宦者横暴睚眦觸
死允懼不免乃變易名姓轉側河内陳留間王烈察孝
廉三府並辟皆不就遭黃巾董卓之亂乃避地遼東夷
人尊奉之
范冉陳留外黃人桓帝時以冉為萊蕪長遭母憂不到
官後遭黨人禁錮遂推鹿車載妻子捃拾自資或寓息
客廬或依宿樹蔭如此十餘年乃結草室而居焉
李爕字德公太尉固之子也初固既策罷知不免禍乃
遣三子歸鄉里爕時年十三姊文姬為同郡趙伯英妻
賢而有智見二兄歸具知事本默然獨悲曰李氏滅矣
自太公已來積德累仁何以遇此密與二兄謀豫藏匿
爕託言還亰師人咸信之有頃難作下郡收固三子二
兄受害文姬乃告父門生王成曰君執義先公有古人
之節今委君以六尺之孤李氏存滅其在君矣成感其
義乃將爕乘江東下入徐州界内令變姓名為酒家傭
遇赦還鄉里後為亰兆尹
盧植涿郡人為尚書會董卓議欲廢立植抗議不同卓
怒免植官因以老病求歸懼不免禍乃詭道從轘轅出
卓果使人追之到懷不及遂隱於山谷不交人事
趙歧為皮氏長棄官西歸亰兆尹延篤復以為功曹先
是中常侍唐衡兄玹為亰兆虎牙都尉郡人以玹進不
繇德皆輕侮之歧及從兄襲又數為貶議玹深毒恨桓
帝延熹元年玹為亰兆尹歧懼禍及乃與從子戬逃避
玹果收家屬宗親䧟以重法盡殺之歧遂逃難四方江
淮海岱靡所不歴自匿姓名賣餅北市中時安邱孫嵩
年二十餘遊市見歧察非常人停車呼與共載歧懼失
色嵩乃下帷令騎屏行人密問歧曰視子非賣餅者又
相問而色動不有重怨即亡命乎我北海孫賓石闔門
百口勢能相濟歧素聞嵩名即以實告之遂以俱歸嵩
先入白母曰出行乃得死友迎入上堂饗之極歡藏歧
複壁中數年歧作戹屯歌二十三章後諸唐死滅因赦
乃出
鄭玄被公卿舉為趙相道斷不至會黃巾寇青部乃避
地徐州徐州牧陶謙接以師友之禮
袁忠為沛相天下大亂忠棄官客會稽上虞見太守王
朗徒從整餙心嫌之遂稱病自絶
韓嵩初與同好數人隱居於酈西山中黃巾起嵩避難
南方
許邵汝南人初為郡功曹避地投揚州刺史劉繇於曲
阿及孫策平吳邵與繇南奔豫章而卒
李敏遼東人為河内太守罷歸時遼東太守公孫度有
逆謀敏居郡中惡度所為恐為所害乃將家屬入於海
度大怒掘其父冡剖棺焚屍誅其宗族
魏崔琰年二十九就鄭玄受學學未朞徐州黃巾賊攻
破北海玄與門人到不其山避難時榖糴縣乏玄罷謝
諸生琰既受遣而寇賊充斥西道不通於是周旋青徐
兖豫之郊東下夀春南望江湖自去家四年乃歸以琴
書自娛後至侍中
管寧與邴原相友時天下大亂聞公孫度令行於海外
遂與原及平原王烈等至於遼東度虛舘以候之既往
見度乃廬於山谷時避難者多居郡南而寧居北示無
遷志後漸來從之太祖為司空辟寧度子康絶命不宣
國淵字子尼師事鄭玄後與邴原管寧等避亂遼東既
還舊土太祖辟為司空掾
邴原字根矩北海朱虛人也孔融在郡以原為計佐是
時漢朝陵遲政以賄成原乃將家入欝洲山中郡舉有
道融書喻原曰修性保眞清虛守高危邦不入久潛樂
土王室多難西遷鎬亰聖朝勞謙疇咨雋乂我徂求定
策命懇惻國之將隕婺不恤緯家之將亡緹縈䟦涉彼
匹婦也猶執此義實望根矩仁為己任授手援溺振民
於難乃或晏晏自居莫我肯顧謂之君子固如此乎根
矩可以來矣原遂到遼東後原歸鄉里止於三山孔融
遺書曰隨會在秦賈季在翟諮仰靡所歎息增懷傾知
來至近在三山詩不云乎來歸自鎬我行永久今遣五
官掾奉問榜人舟楫之勞禍福動靜告慰亂階未已阻
兵之雄若棋奕爭梟原於是遂復反還積十餘年後乃
遁還南行已數日而度甫覺度知原之不可復追也因
曰邴君所謂雲中白鶴非鶉鷃之網所羅矣又吾自遣
之勿復求也遂免危難後至五官長史
鄭袤父泰為董卓將軍統諸軍擊關東或謂董卓曰鄭
泰智略過人而詰謀山東今資之士馬使就其黨竊為
明公懼之卓收其兵馬留拜議郎後又與王允謀共誅
卓泰脫身自武關走東歸後將軍袁術以為楊州刺史
未至官道卒其弟渾乃將袤避難淮南袁術賓禮甚厚
渾知術必敗時華歆為豫章太守素與泰善渾乃渡江
投歆太祖聞其篤行召為掾
司馬朗河内温人董卓遷天子都長安朗知卓必亡恐
見留朗散財物以賄遺卓用事者求歸鄉里到謂父老
曰董卓悖逆為天下所讐此忠臣義士奮發之時也郡
與亰都境壌相接雒東有成臯北界大河天下興義兵
者若未得進其勢必停於此此乃四分五裂戰爭之地
難以自安不如及道路尚通舉宗東到黎陽有營邱趙
威孫鄉里舊婚為監營謁者統兵馬足以為主若後有
變徐復觀望未晚也父老戀舊莫有從者惟同縣趙咨
將家屬俱與朗往焉後數月關東諸州郡起兵衆數十
萬皆集榮陽及河内諸將不能相一縱兵鈔略民人死
者且半後至兖州刺史
袁徽以儒素稱遭天下亂避難交州司徒辟不至
陳群舉茂才除柘令不行隨父紀避難徐州
韓暨舉孝廉司空辟皆不就乃變名姓隱居避難魯陽
山中山民合黨欲行寇掠暨散家財以供牛酒請其渠
帥為陳安危山民化之終不為害
楊俊以兵亂方起而河内處四達之衢必為戰場乃扶
持老弱詣亰密山間同行者百餘家俊振濟貧乏通共
有無宗族知故為人所略作奴僕者凡六家俊皆傾財
贖之後至南陽太守
劉廙兄望之為劉表所害廙懼奔楊州道路為牋謝表
曰考匊過蒙分遇榮授之顯未有管狐桓文之烈孤德
隕命精誠不遂兄望之見禮在昔既無堂構昭前之績
中規不密用墜禍辟斯乃明神弗祐天降之災悔吝之
負哀號靡及廙之愚淺言行多違懼有浸潤三至之間
考匊之愛已衰望之之責猶存必傷天慈既往之分門
戸殪滅取笑明哲是用迸竄永涉川路即日到廬江尋
陽昔鍾儀有南音之操椒舉有班荆之思雖遠猶邇敢
忘前施後至侍中
王凌字彦雲叔父允為漢司徒誅董卓卓將李傕郭氾
等為卓報仇入長安殺允盡害其家凌及兄晨時年皆
少踰城得脫亡命歸鄉里凌舉孝廉為發干長後至太
尉
蜀謝堅字文固少有美名辟公府為黃門侍郎獻帝之
初三輔饑亂堅去官與弟援南入蜀依劉璋
孟光字孝裕靈帝末為講部吏獻帝遷都長安遂迯入
蜀劉焉父子待以客禮後至大司農
來敏字敬逹漢末大亂姊夫黃琬是劉璋祖母之姪璋
遣迎琬妻敏遂俱與姊入蜀常為璋賓客後至光禄大
夫
許靖漢末補御史中丞董卓秉政與吏部尚書周毖共
進退天下士以尚書韓馥為冀州牧後卓斬毖靖懼誅
奔孔伷伷卒依楊州刺史陳禕禕死吳郡都尉許貢會
稽太守王朗素與靖有舊故往保焉靖收恤親里經紀
振贍出於仁厚孫策東渡江皆走交州以避其難靖身
坐岸邊先載附從疎親悉發乃從後去當時見者莫不
歎息靖在交州與曹公書曰世路戎夷禍亂遂令駑怯
偷生自竄蠻貊成闊十年吉凶禮廢昔在會稽得所貽
書辭旨欵密久要不忘迫於袁術方命圯族扇動群逆
津塗四塞雖縣心北風欲行靡繇正禮師退術兵前進
會稽傾覆景興失據三江五湖皆為虜庭臨時困厄無
所控告便與袁沛鄧子孝等浮涉滄海南至交州經歴
東甌閩越之國行經萬里不見漢地漂薄風波絶粮茹
草饑殍薦臻死者大半既濟南海與領守兒孝德相見
知足下忠義奮發整飭元戎西迎大駕廵省中嶽承此
休問且悲且喜即與袁沛及徐元賢復共嚴裝欲北上
荆州會蒼梧諸縣夷越䗬起州府傾覆道路阻絶元賢
被害老弱並殺靖尋循渚岸五千餘里復遇疾癘伯母
隕命并及群從自諸妻子一時略盡復相扶持前到北
郡計為兵害及病亡者十遺一二生民艱苦之甚豈可
具陳哉後至司徒
吳劉繇辟司空掾除侍御史不就避亂淮浦後至楊州
刺史
薛綜字敬文少依族人避地交州從劉熙學後至太子
少傅
徵崇本姓李遭亂更姓遂隱於會稽躬耕以求其志
步隲世亂避難江東單身窮困與廣陵衛旌同年相善俱
以種瓜自給後至丞相
魯肅少有壯節好為竒計後雄傑並起中州擾亂肅乃
命其屬曰中國失綱寇賊横暴淮泗間非遺種之地吾
聞江東沃野萬里民富兵彊可以避害寧肯相隨俱至
樂土以觀時變乎其屬皆從命乃使細弱在前彊壯在
後男女三百餘人州追騎至肅等徐行勒兵持滿謂之
曰卿等丈夫當解大數今日天下兵亂有功弗賞不追無
罰何為相偪乎又自植盾引弓射之矢皆洞貫騎既嘉
肅言且度不能制乃相率還肅渡江往見孫策焉後至
横江將軍
吕岱字定公廣陵海陵人為郡縣吏避亂南渡孫權統
事岱詣幕府後至大司馬
陸遜少孤隨從祖廬江太守康在官袁術與康有隙將
攻康康遣遜及親戚還吳遜年長於康子績數歲為之
綱紀門戸後至丞相
趙逹少從漢侍中單甫受學用思精密謂東南有王者
氣可以避難故脫身渡江
高岱字孔文吳郡人太守盛憲以為上計舉孝廉許貢
來領郡岱將憲避難於許昭家求救於陶謙謙未即救
岱憔悴泣血水醬不入口謙感其忠壯有申包胥之義
許為出軍以書與貢岱得謙書以還而貢已囚其母吳
人大小皆為危竦以貢宿忿往必見害岱言在君且母
在牢獄期於當往若得入見則事自當解遂通書自白
貢即與相見才辭敏捷好自陳謝貢登時出其母岱將
見貢語友人張允沈睧令豫具船以貢必悔當追逐之
出便將母乘船易道而迯貢須臾遣人追之令追若及
於船江上便殺之已過則止使與岱錯道遂免被誅時
年三十餘
晉庾衮明穆皇后伯父也鄉黨薦之州郡交命皆不降
志及齊王冏歸於亰師踰年不朝曰晉室卑矣寇難方
興乃擕其妻子適林慮山事其新鄉如其故鄉言忠信
行篤敬比及朞年而林慮之人歸之咸曰庾賢及石勒
攻林慮父老謀曰此有大頭山九州之絶險也上有古
人遺迹可共保之惠帝遷于長安衮乃相與登于大頭
山而田於其下年糓未熟食木實餌石蘂同保安之有
終焉之志
顧榮為成都王穎丞相從事中郎惠帝幸臨漳以榮兼
侍中遣行園陵會張方據雒不復得進避之陳留及帝
西遷長安徵為散騎常侍以世亂不應遂遷吳又徵拜
侍中行至於彭城見禍難方作遂輕舟而還紀瞻與顧
榮俱徵為尚書郎至滁州聞亂日甚將不行會刺史裴
盾得東海王越書若榮等顧望以軍禮發遣乃與榮及
陸玩等各解船棄車牛一日一夜行三百里得還楊州
裴楷為侍中坐楊駿&KR0666;親去官太保衛瓘太宰亮稱楷
貞正不阿附宜蒙爵土乃封臨海侯食邑二千戸代楚
王瑋為北軍中候加散騎常侍瑋怨瓘亮斥己任楷楷
聞之不敢拜轉為尚書楷長子輿先娶亮女女適衛瓘
子楷慮内難未已求出外鎮除安南將軍假節都督荆
州諸軍事垂當發而瑋果矯詔誅亮瓘瑋以楷前奪已
中候又與亮瓘婚親密遣討楷楷素知瑋有望於巳聞
有變單車入城匿于妻父王渾家與亮小子一夜八徙
故得免難
衛玠為太子洗馬兄璪為散騎侍郎玠以天下大亂欲
移家南行母曰我不能舍仲寳去也玠啓諭深至為門
戸大計母泣涕從之臨别玠謂兄曰在三之義人之所
重今可謂致身之日兄其免之乃扶輿母轉至江夏
郗鑒以世亂歸鄉里於時所在飢荒時中州之士素有
感其恩義者相與資贍鑒復分所得以賉宗族及鄉曲
孤老頼而全濟者甚多咸相謂曰今天子播越中原無
伯常歸依仁德可以後亡遂共推鑒為主與千餘家俱
避難於魯之嶧山後至太尉
鄧攸初䧟石勒後逃勒至新鄭投李矩三年將去而矩
不聽荀組以為陳郡汝南太守愍帝徵為尚書左丞長
水校尉皆不果就後密捨矩去投荀組於許昌矩深恨
焉久之乃送家屬還攸攸與刁協周顗素厚遂至江東
後至尚書僕射
謝鯤為東海王越參軍事鯤以時方多故乃謝疾去職
避地于豫章後至豫章太守
袁瓌字山甫永嘉末興弟猷欲奉母避亂求為江淮間
縣拜吕令轉江都因南渡元帝以為丹陽令
高瞻渤海蓨人為尚書郎屬永嘉之亂還鄉里乃與父
老議曰今皇綱不振兵革雲擾此郡沃壤憑固河海若
兵荒歲儉必為寇庭非謂圖安之所王彭祖先在幽薊
據燕代之資兵強國富可以託也諸君以為何如衆咸
善之乃與叔父隱率數千家北徙幽州既而以王浚政
令無常乃依崔□如遼東
徐邈東莞姑幕人為州治中屬永嘉之亂遂與鄉人臧
琨等率弟子并閭里士庶千餘家南渡江家于亰口後
至驍騎將軍
褚翜為冠軍避地幽州後河北有寇難復還鄉里河南
尹舉翜行本縣事及天下鼎沸翜招合同志將圖過江
先移住陽城界潁川庾敳即翜之舅也亦憂世亂以家
付翜翜道斷不得前東海王越以為參軍辭疾不就
孔愉會稽人避亂入新安山中改姓孫氏以稼穡讀書
為務信著鄰里後忽捨去皆謂為神人而為之立祠永
嘉中元帝始以安東將軍鎮揚土命愉為參軍并族尋
求莫知所在建興初始出應召為丞相掾年已五十矣
毛德祖父祖並没于賊中德祖兄弟五人擕母南渡皆
有武幹荆州刺史劉道規以德祖為建武將軍始平太
守
孫盛字安國太原中都人父恂潁川太守恂在郡遇賊
被害盛年十歲逃難渡江及長博學善屬文後至秘書
監給事中
宋謝方明隨伯父邈為吳興太守孫恩之亂方明逃遁
獲免頃之孫恩重侵會稽謝琰見害恩購求方明甚急
方明於上虞以母妹奔東陽繇黃蘖嶠出鄱陽附載還
都寄居國子學流離險厄屯苦備經而貞立之操在約
無改
沈懷文為治書侍御史元兇劭弑立以為中書侍郎世
祖入討劭呼之使作符檄懷文固辭邵大怒投筆於地
曰當今艱難卿欲避事邪旨色甚切値殷冲在側申救
得免託疾落馬間行奔新亭後至征虜長史廣陵守
劉之遴梁南陽人為度支尚書太常卿時侯景以蕭正
德為帝之遴時落景所將使授璽紱之遴預知乃剃髮
披法服乃免先是平昌伏挺出家之遴為詩嘲之曰傳
聞伏不闘化為支道林及之遴遇亂遂披法服時人笑
之尋避難還鄉
庾肩吾為太子中庶子太清中侯景䧟亰都簡文以肩
吾為度支尚書時上流蕃鎮並據州拒景景矯詔遣肩
吾使江州喻當陽公大心大心尋舉州降賊肩吾因逃
入建昌界久之方得赴江陵未幾卒
蕭子雲為侍中國子祭酒領南徐州大中正太清二年
侯景寇逼子雲逃民間三年三月官城失守東奔晉陵
餒卒于顯靈寺僧房
江總為太子中舍人侯景寇亰都詔以總權兼太常卿
守小廟臺城䧟總避難崎嶇累年至會稽郡憩於龍華
寺乃製修心賦略序時事總第九舅蕭勃先據廣州總
又自會稽往依焉梁元帝平侯景徵為明威將軍始興
内史以郡秩米八千斛給總行裝會江陵䧟遂不行總
自此寓嶺南積歲天嘉四年以中書侍郎徵還朝
陳蕭引為西昌侯儀同府主簿侯景之亂元帝為荆州
刺史朝士多往歸之引曰諸王力爭禍患方始今日逃
難未是擇君之秋吾家再世為始興郡遺愛在民正可
南行以存家門爾於是與弟彤及宗親等百餘人奔嶺
表
張正見為彭澤令屬梁季喪亂避地於正俗山時焦僧
度擁衆自保遣使請交正見懼之遜辭延納然以法自
持僧度亦雅相敬憚
册府元龜卷九百四十八
