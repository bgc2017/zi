册府元龜卷三百七十九宋王欽若等撰
將帥部
褒異第五
宋檀道濟為揚武將軍從劉道規討桓謙荀林等率厲
文武身先士卒所向摧破及徐道覆來逼道規親出拒
戰道濟戰功居多遷安遠護軍武陵内史復為太尉參
軍拜中書侍郎轉寧朔將軍參太尉軍事以前後功封
作唐縣男食邑四百戶補太尉主簿諮議參軍豫章公
遷征虜將軍宋國侍中高祖受命轉護軍加散騎常侍
領石頭戍事聽直入殿省以佐命功改封永修縣公食
邑二千戶及討平謝晦遷都督江州江夏豫州之西陽
新蔡晉熙四郡諸軍事征南大將軍開府儀同三司江
州刺史持節常侍如故贈封千戶
謝晦自宋臺初建為右衞將軍尋加侍中高祖受命於石
頭登壇備法駕入宫晦領遊軍為警備遷中領軍侍中
如故以佐命功封武昌縣公食邑二千戶
王鎮惡為高祖前部破賊曹拒盧循於查浦累戰有功
封博陸縣五等子高祖謀討劉毅加鎮惡振武將軍以
討毅功封漢夀縣子食邑五百戶後為征虜將軍領安
西司馬馮翊太守遇害高祖受命追封龍陽縣侯食邑
千五百戶配食高祖廟庭
檀韶字令孫行参高祖建武將軍事都邑既平為鎮軍
將軍加寧遠將軍東海太守進號建武將軍遷龍驤將
軍秦郡太守北陳留内史以平桓玄功封巴江縣侯食
邑五百戶又加寧朔將軍從征廣固攻臨胊城克之又
領北琅邪太守進號寧朔將軍琅邪内史從討盧循於
左里又有戰功并論廣固功更封宜陽侯食邑七百戶
高祖受命以佐命功增八百戶并前千五百戶及卒追
贈安南將軍加散騎常侍
向彌為寧遠將軍征破桓石等及攻壽陽克之遷建武
將軍秦郡太守北陳留内史戍堂邑以平京城功封山
陽縣五等侯又遷龍驤將軍梁國内史戍壽陽以平廣
固盧循功封安南縣男食邑五百戶遷冠軍將軍高祖
受命以佐命功封曲江縣侯食邑千戶
劉懷愼為振威將軍彭城内史從高祖拒盧循於石頭
屢戰克捷加輔國將軍晉安帝義熙八年以本號監北
徐州諸軍事鎮彭城尋加徐州刺史九年亡命王靈秀
為寇討平之十一年進北中郎將以平廣固盧循功封
南城縣男食邑五百戶十三年高祖北伐以為中領軍
征虜將軍高祖遷都夀春留懷愼督北徐兖青淮北諸
軍事前將軍征虜將軍徐州刺史永初元年以佐命功
進爵為侯增邑千戶進號平虜將軍
劉榮祖者懷愼之庶長子也榮祖領偏師追躡盧循累
有戰功參太尉軍從討司馬休之會賊破走加振威將
軍尋參世子征虜軍事高祖北伐轉鎮西中兵參軍寧
遠將軍與朱超石大破魏軍於半城又攻劉度壘克之
高祖大享戰士謂榮祖曰卿以寡克衆攻無堅城雖古
名將何以過此轉為太尉中兵參軍加建威將軍後轉
右軍將軍時居父艱起為輔國將軍追論半城之功賜
爵都鄉侯
劉孫登為巴陵王鎮兵參軍北伐南征功冠諸將封順
陽縣侯食邑六百戶
劉粹為車騎中軍參軍從高祖征廣固戰功居多以建
義功封西安縣五等侯後遷左衛將軍以佐命功臣封
建安縣侯食邑千戶
孟懷玉為建武司馬高祖東伐豫義旗從平京城進定
京邑以功封鄱陽縣侯食邑千戶又轉輔國將軍鎮丹
陽府兵戍石頭盧循逼京邑懷玉於石頭南岸連戰有
功為中軍諮議參軍及循平封陽豐縣男食邑三百五
十戶
孟龍符為高祖建武參軍於江乘羅落覆舟三戰並有
功參鎮軍事封平昌縣五等子加寧遠將軍
劉敬宣為寧朔將軍大敗吳賊進平會稽加臨淮太守
遷後軍從事中郎
檀祗為振武將軍追討桓玄每戰克捷又征亡命桓道
兒張靖苻嗣等皆悉平之除龍驤將軍
朱齡石為輔國將軍巴西梓潼宕渠南漢中秦州之安
固懷寧六郡諸軍事以平蜀功封豐城縣侯食邑千戶
毛修之為右司馬南河河内二郡太守行西州事戍雒
陽修治城壘高祖既至案行善之賜衣服玩好當時評
直二千萬
孫處字季高為振武將軍高祖廣固之役先登有功又
破盧循所殺萬人及卒追贈龍驤將軍南海太守封侯
官縣侯食邑千戶
蒯恩為寧遠將軍擊破應城賊張堅封都亭侯又為太
尉長史兼行參軍隨朱齡石伐蜀破賊進平成都擢為
參軍改封北至縣五等男恩自從征討每有危急輙率
先諸將常䧟堅破陣高祖錄其前後功勞封新寧縣男
食邑五百戶
劉鍾為鎮軍參軍時桓歆寇歴陽高祖遣鍾助豫州刺
史魏詠之討之歆即奔迸除南齊國内史封安縣五等
侯自陳情事改葬父祖及親屬十喪高祖厚加資給轉
騎長史又從征廣固時孟龍符䧟沒鍾率左右直入取
其尸而反除振武將軍中兵參軍代龍符領廣川太守又
隨劉藩追徐道覆於始興斬之補太尉行參軍寧朔將
軍下邳太守代孟懷玉領石頭戍事後隨朱齡石伐蜀
為前鋒平成都又以征廣固功封永新縣男食邑五百
戶遷給事中太尉參軍事龍驤將軍高陽伯高祖北伐
留鍾居守增其兵力又命府置佐吏荆州刺史劉道憐
獻名馬三匹并精麗乘具高祖悉以賜鍾三子
虞丘進初隨謝玄討苻堅有功封關内侯從高祖征孫
恩頻戰有功又從平京城定京邑除燕國内史又從征
劉毅事平補太尉行參軍尋加龍驤將軍高祖以其前
後功封望蔡縣男食邑五百戶加振威將軍討司馬休
之又有戰功軍還除輔國將軍及卒追論討休之功進
爵為子增邑三百戶
胡藩初參高祖軍事討盧循於左里頻戰有功封吳平
縣五等子除正員郎後為寧朔將軍以平司馬休之及
廣固功封陽山縣男食邑五百戶
庾登之為高祖鎮軍參軍以預討桓玄功封曲江縣五
等男
王淮之參高祖車騎中軍事預討盧循功封都亭侯
沈叔任初為高祖太尉參軍朱齡石之伐蜀為齡石建
威府司馬加建威將軍平蜀之功亞於元帥蜀平即本
號為西夷校尉巴西梓潼郡太守高祖討司馬休之齡
石遣叔任率軍來會時高祖領鎮西將軍命為司馬及
軍還以為揚州别駕從事史以平蜀全涪之功封寧新
縣男食邑四百四十戶
柳叔仁為梁州刺史黃門郎以破臧質功封宜陽侯食
邑八百戶
沈璞為宣威將軍守旴眙後魏攻之璞堅守拒退太祖
嘉璞功效遣中使褒美詔曰近者險急老弱殊當憂廹
念卿爾時難為心想百姓轉已還退此部運尋至委卿
贍濟也
劉道錫為廣威將軍巴西梓潼二郡太守為氐羌所攻
道錫保城固守太祖下詔曰前者兵寇攻逼邊情波駭
道錫奬率文武盡心固守保全之績厥效可書可冠軍
諮議參軍
蕭思話為寧朔將軍太祖元嘉十四年遷使持節臨川
王義慶平西長史南蠻校尉太祖賜以弓琴手勑曰前
得此琴云是舊物亦有名京邑今以相借因是戴顒意
於彈撫響韻殊勝直爾嘉也并往桑弓一張材理乃快
先所常用既久廢射又多病略不能制之便成老公令
人嘆息良材美器宜在盡用之地丈人真無所與讓也
及元凶弑立以為徐兖二州刺史思話即率部曲還彭
城起義以應世祖及即位徵為散騎常侍尚書左僕射
固辭不受改為中書令丹陽尹常侍如故
趙倫之為雍州刺史世祖北伐倫之遣順陽太守傅弘
之等破姚泓於藍田及帝受命以佐命功封霄城縣侯
王謙之世祖初歴驍騎將軍御史中丞吳興太守以南
下之功封石陽縣子食邑五百戶
柳元景河東人為冠軍司馬世祖討元凶加冠軍將軍
為前鋒世祖至新亭即位以元景為侍中領左衛將軍
轉使持節監雍梁南北秦四州荆州之竟陵隨二郡諸
軍事前將軍寧蠻校尉雍州刺史帝在巴口問元景事
平何所欲對曰若有過恩願還鄉里故有此授
張興世為南中郎參軍督護入討元凶為前鋒事定轉
員外將軍領從隊南郡王義宣反又隨王玄謨出梁山
有戰功除建平王中軍行參軍領長刀
顔師伯為寧遠將軍東陽太守臧質反領兵以備東道
事寧領步兵校尉領前軍將軍從御史中丞遷侍中世
祖以其伐逆寧亂復下詔封平都縣子遷右衛將軍又
為持節督青冀二州徐州之東安東莞兖州之濟北三郡
諸軍事輔國將軍擊魏師大破之進號征虜將軍
劉延孫為鎮軍將軍南徐州刺史延孫遣中兵參軍杜
幼文率軍渡江受沈慶之節度討竟陵王誕進號車騎
將軍加散騎常侍給鼓吹一部
卜天生為西陽王子尚撫軍參軍加龍驤將軍隸沈慶
之攻廣陵城天生推車塞塹率數百人先登西北角徑
至城上賊為重栅斷攻道苦戰移日不拔乃還世祖詔
曰天生始受戎任甫造寇壘而投輪越塹率果先騰驍
壯之氣嘉嘆無已可且賜布千疋以厲衆校
劉秀之為寧遠將軍西戎校尉元凶弑逆秀之聞問即
日起兵事寧遷寧朔將軍益州刺史及南譙王義宣據
荆州為逆秀之遣中兵參軍韋山松襲江陵進號征虜
將軍以起義功封康樂縣侯食邑六百戶
頋彬之為寧朔將軍世祖入討元凶劭彬之受竟陵王
誕節度誕遣參軍劉季之與彬之并勢自頓西陵以爲
後繼劭遣將軍華欽庾導東討與彬之弟相逢於曲阿
之奔牛塘路甚狹左右皆悉入菰葑彬之軍人多齎藍
屐於葑中夾射之欽等大敗事平彬之封陽新縣侯食
邑千戶季之零陽縣侯食邑五百戶
沈慶之為步兵校尉自太祖北伐時亡命司馬黑石廬
江叛吏夏侯方進在西陽五水誑動羣蠻自淮汝至于
江沔咸罹其患帝遣慶之督諸將討之及世祖踐阼以
慶之為領軍將軍加散騎常侍尋出為南兖州刺史鎮
旴𣅿帝伐逆定亂思將帥之功下詔封慶之南陽縣公
食邑三千戶又魯爽反慶之討平之進號鎮北大將軍
督青冀幽三州給鼓吹一部及竟陵王誕據廣陵反以
慶之為車騎大將軍既平誕進司空固讓於是與柳元
景並依晉密陵侯鄭褒故事朝會慶之位次司空元景
在從公之上給衛吏五十人門施行馬慶之以郡公就
第每從遊幸及校獵據鞍陵厲不異少壯太子妃上世
祖金鏤七箸及杆杓帝以賜慶之曰卿辛勤匪殊歡宴
宜等且觴酌之賜宜以大夫為先也前廢帝即位賜慶
之几杖給三望車一乘
劉勔為寧遠將軍自太祖元嘉末蕭簡據廣州為亂勔
討之以功封大亭侯世祖大明初劉道隆請為寧朔司
馬竟陵王誕據廣陵為逆勔隨道隆受沈慶之節度事
平封金城縣五等侯除西陽王子尚撫軍先是遣費沈
伐陳檀不克乃除勔為龍驤將軍既至進討隨宜翦定
還除新安王子鸞撫軍中兵參軍太宗即位加寧朔將
軍及江州刺史晉安王子勛為逆四方響應豫州刺史
殷琰反叛徵勔還都假輔國將軍率衆討破琰除輔國
將軍廣州刺史
柳光世為左將軍直閣太宗定亂以參謀功為右衛將
軍封開國縣侯食邑千戶
殷孝祖為積射將軍世祖初累與魏軍戰頻大破之還
授太子旅賁中郎將加龍驤將軍又竟陵王誕據廣陵
為逆孝祖攻誕有戰功遷西陽王子尚撫軍寧朔將軍
廢帝景和初以本將軍督兖州諸軍事兖州刺史太宗
即位四方反叛徵之孝祖棄妻子率文武還都進號冠
軍假節督前鋒諸軍事因遣向虎檻拒對南賊御仗先
有諸葛亮筩袖鎧帽二十五石弩射之不能入帝悉以
賜孝祖
吳喜假建武將軍時太宗初即位四方反叛喜所至克
捷遷步兵校尉封竟陵縣侯食邑千戶又遷輔國將軍
平定荆州遷前軍將軍增邑三百戶
沈攸之為寧朔將軍尋陽太守破南賊於赭圻太宗尋
假攸之節進號輔國將軍代殷孝祖督前鋒諸軍事尋
克赭圻遷使持節督雍梁南北秦四州郢州之竟陵諸
軍事冠軍將軍領寧蠻校尉雍州刺史又進平尋陽徙
監郢州諸軍事前將軍郢州刺史持節如故不拜遷中
領軍封貞陽縣公食邑二千戶
王玄謨為領軍將軍太宗即位四方反叛以玄謨為大
綂領水軍南討以脚疾聽乘輿出入平尋陽除大將軍
江州刺史副司徒建安王於赭圻賜以諸葛亮筩袖鎧
黃回為龍驤將軍攻合肥破之太宗以其功封葛陽縣
男食邑二百戶後廢帝時以屯騎校尉討桂陽王休範
事平轉驍騎將軍加輔師將軍進爵為侯封聞喜縣後
遷冠軍將軍率軍前討建平王景素平之增邑五百戶
進號征虜將軍加散騎常侍
彭文之為龍驤將軍以討建平王景素功封葛陽縣男
食邑三百戶
任農夫為彊弩將軍太宗初以東討功封廣普縣子食
邑五百戶東土平定又南討增邑二百戶為左將軍討
桂陽王休範以戰功改封孱陵縣侯增邑千戶并前千
七百戶
高道慶以軍校平桂陽王休範功封樂安縣男食邑三
百戶
南齊蕭赤斧宋孝武時為軍主竟陵王誕反廣陵隸沈
慶之圍廣陵城攻戰有勲事寧封永安亭侯食邑三百
七十戶至世祖時為左衛將軍親遇與寧朔將軍蕭景
先相比封南豐縣伯邑四百戶
王廣之宋明帝泰始初為寧朔將軍北征沈文秀其長
廣太守劉桃根棄城走軍還封安蠻縣子邑三百戶後
為冠軍將軍討宋建平先登京口改封寧都縣子邑五
百戶太祖即位進爵為侯食邑千戶
張瓌為驍騎將軍沈攸之事起劉秉弟遐聚衆治攻具
瓌部曲斬遐獻捷太祖即授輔國將軍吳郡太守封瓌
義成縣侯邑千戶建元元年增邑二百戶尋改封平都
遷侍中加領步兵校尉
垣崇祖為遊擊將軍使持節監豫司二州諸軍事魏軍
寇壽春崇祖召文武議當用謀以制之堰淝水為險魏
衆攻城人馬溺死數千大衆皆退走初崇祖在淮隂見
太祖自比韓信白起咸不信唯太祖獨許之崇祖再拜
奉旨及破虜啟至太祖謂朝臣曰崇祖許為我制虜果
如其言且嘗自擬韓白今眞其人也進為都督號平西
將軍增封千五百戶崇祖聞陳顯逹李安民皆增給軍
儀啟上求鼓吹横吹太祖勑曰韓白何可不與衆異乃
給鼓吹一部
張敬兒為輔國將軍持節都督雍梁二州郢司二郡軍
事沈攸之事起敬兒遣使告變太祖大喜進號鎮軍將
軍加散騎常侍改為都督給鼓吹一部
王敬則為冠軍將軍沈攸之事起太祖入守朝堂袁粲
起兵夕領軍劉韞直閣將軍卜伯興等於宫内相應戒
嚴將發敬則開關掩襲皆殺之殿内竊發盡平敬則之
力也遷右衛將軍增封為二千五百戶尋又加五百戶
齊臺建為中領軍建元元年出為使持節散騎常侍都
督南充兖徐青冀五州軍事平北將軍南兖州刺史封
尋陽郡公邑三千戶加敬則妻懷氏爵為尋陽國夫人
遷護軍常侍如故以家為府以改葬去職詔贈敬則母
尋陽國公太夫人改授侍中撫軍將軍太祖遣詔敬則
以本官領丹陽郡尹尋遷為使持節散騎常侍都督會
稽東陽新安臨海永嘉五郡軍事會稽太守世祖永明
二年給鼓吹一部
陳顯逹為冠軍將軍沈攸之事起顯達遣軍援臺攸之
平除左衛將軍轉前將軍太祖太尉左司馬齊臺建為
散騎常侍左衛將軍領衛尉太祖即位遷中護軍增邑
千六百戶轉護軍將軍顯達啟讓帝曰朝廷爵人以序
卿忠調發萬里信誓如期雖屠城殄國之勲無以相加
此而不賞典章何在若未必宜爾吾終不忘授於卿數
士意同家人豈止於君臣耶世祖永明八年遷侍中鎮
軍將軍尋加中領軍出為使持節散騎常侍都督江州
諸軍事征南大將軍江州刺史給鼓吹一部後遷車騎
將軍開府預廢欝林之勲為司空進爵為公甲仗五十
人入殿明帝即位進太尉侍中如故改封鄱陽郡公加
兵二百人給油絡車
劉懷珍為左將軍沈攸之圍郢城懷珍遣建寧太守張
謨等破賊前鋒進平南將軍增督南豫北徐二州增邑
為千戶
李安民為冠軍將軍南兖州刺史沈攸之反太祖召安
民以本官鎮白下治城隍加征虜將軍進軍西討又進
前將軍行至湓城沈攸之平仍授督郢州司州之義陽
諸軍事郢州刺史又遷左衛將軍領衛尉太祖即位為
中領軍封康樂侯邑千戶尋為領軍將軍魏兵寇壽春
至馬頭詔安民出征加鼓吹一部
垣榮祖為驍騎將軍太祖以預佐命勲封將樂縣子邑
三百戶
周山圖宋明帝時為殿中將軍時四方反叛僕射王彧
舉山圖將領明帝呼與語甚悦使領百舸為前驅舉軍
主佼長生等攻破賊湖白赭圻二城除員外郎加振武
將軍預平濃湖追賊至西陽還明帝賞之賜苑西宅一
區沈攸之事起世祖為西討都督啟山圖為軍副山圖
斷取行旅船板以造樓櫓立水栅旬日皆辦世祖甚嘉
之授前將軍加寧朔將軍進號輔國將軍攸之攻城世
祖令山圖量其形勢攸之既敗太祖遣山圖領部曲鎮
京城鎮戍悉受節度遷遊擊將軍太祖建元元年封晉
興縣男邑三百戶後轉黃門郎領羽林四廂直衛及疾
帝手勑參問遣醫給藥以世祖永明元年卒召賜朝服
一具衣一襲
吕安國為建威將軍宋明帝泰始中征殷琰於壽春安
國與輔國將軍桓閎屯據城南於是衆軍繼至安國勲
第一封彭澤縣男未拜改封鍾武縣加邑為四百戶後
為征虜將軍沈攸之事起太祖以安國為湘州刺史時
任候伯行湘州事候伯與黃回袁粲謀石頭事太祖令
安國至鎮收候伯誅之尋進號前將軍建元元年進爵
增邑六百戶
薛淵為輔國將軍沈攸之之難太祖入朝堂淵率軍赴
難及太祖即位增邑為二千五百戶加寧朔將軍
戴僧靜為游擊將軍預平沈攸之太祖論封諸將以僧
靜為興平縣侯邑千戶及即位增邑千二百戶
桓康為冠軍將軍太祖時康於淮陽大破魏軍以康持
節督青冀二州東徐之東莞琅邪二郡胊山戍北徐之
東海漣口戍諸軍事世祖即位轉驍騎將軍卒詔曰康
昔預南勲倍深惻愴凶事所須厚加料理
曹虎為屯騎校尉預平石頭功封羅江縣男除前軍將
軍太祖受禪增邑為四百戶
蕭景先為世祖征虜府司馬領新蔡太守隨鎮湓城沈
攸之事平還都除寧朔將軍太祖即位遷太子左衛率
封新吳縣伯邑五百戶出為持節督司州軍事寧朔將
軍時魏軍出淮泗景先斷塞關隘魏軍退進號輔國
將軍後為征虜將軍丹陽尹卒詔賻錢十萬布二百疋
贈侍中征北將軍南徐州刺史給鼓吹一部
崔慧景為西戎校尉梁南秦二州刺史攻擊烏奴大敗
之世祖以慧景進號冠軍將軍
裴叔業為寧朔將軍時魏軍圍徐州叔業攻魏栅外二
城克之明帝以叔業有勲勞封武昌縣伯五百戶
蕭坦之為右衛將軍督徐州征討軍事魏軍圍鍾離坦
之擊破之還遷領軍將軍後加右將軍督衆軍討始安
王遥光屯湘宫寺事平遷尚書右僕射丹陽尹進爵為
公增邑千戶
沈文季為冠軍將軍督吳錢塘軍事沈攸之反文季收
殺攸之宗族太祖加文季持節進號征虜將軍封略陽
縣侯邑千戶至明帝時加散騎常侍建武二年魏軍寇
壽春詔文季領兵鎮壽春魏軍尋退增封為千九百戶
尋加護軍將軍
張冲為冠軍將軍都督青冀二州北討諸軍事東昏時
魏軍攻司州冲遣軍主杜僧護力戰大破之遷廬陵王北
中郎將司馬加冠軍將軍
册府元龜卷三百七十九
