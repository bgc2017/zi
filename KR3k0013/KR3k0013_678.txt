册府元龜卷六百七十八宋王欽若等撰
牧守部
興利勸課
興利
昔大禹之叙九功曰利用以阜財厚生以養民班固之
述循吏曰所居民富盖夫君子之為政必求所以利於
人而行之也歴代而下賢守接武乃能相其土宜以興
物役始資乎悦使終啟於善利或導逹溝瀆以滋扵灌
漑或闢除汚萊以繁於稼穡築堤堨以備水潦䟽河漕
以通輸運興鑄冶以贍農器造橋梁以濟徒涉陶瓦覆
屋以寧室居鑿山通道以便行旅皆豐功被於甿庶休
眀載於緗簡流風餘烈沒而不朽其古之良二千石者
歟
漢召信臣為南陽太守時行視郡中水泉開通溝瀆起
水門堤閼凡數十處(閼所以壅水)以廣漑灌歲歲增加多至
三萬頃民得其利畜積有餘信臣為民作均水約束(言用)
(之有次第也)刻石立於田畔以防分争禁止嫁娶送終奢靡
務出於儉約府州縣吏家子弟好游敖不以田作為事
輙斥罷之甚者案其不法以示好惡其化大行郡中莫
不耕稼力田百姓歸之戶口增倍盗賊獄訟衰止吏民
親愛信臣號之曰召父荆州刺史奏信臣為百姓興利
郡以殷富賜黃金四十斤
後漢文齊廣漢人王莽末益州羣夷起兵殺郡守以齊
為太守造起陂池開通漑灌田千餘頃
鄧晨為汝南太守興鴻郤陂數千頃田(鴻郤陂名今在豫州汝陽縣東)
汝土以殷魚稻之饒流衍它郡汝南舊有鴻郤陂成帝
時丞相翟方進奏毁敗之建武中晨欲修復其功聞許
楊曉水脉召與議之楊曰昔成帝用方進之言尋而自
夢上天天帝怒曰何故敗我濯龍淵是後民失其利多
致饑困時有謠歌曰敗我陂者翟子威飴我大豆享我
芋魁及乎覆陂當復昔大禹决江䟽河以利天下明府
今興立廢業富國安民童謠之言將有徵於此誠願以
死效力晨大悦因署楊為都水掾史典其事楊因高下
形勢起塘四百餘里數年乃立百姓便累歲大稔
馬稜為廣陵太守時榖貴民饑奏罷監官以利百姓賑
貧羸薄賦税興復陂湖灌田二萬餘頃吏民刻石頌之
鮑昱為汝南太守郡多陂池歲歲决壊年費嘗三十餘
萬昱乃上作方梁石洫水常饒足漑田倍多人以殷富
杜詩為南陽太守造作水排鑄為農器(冶鑄為排以吹炭今激水以鼓)
(之是也)用力少見功多百姓便之又修治陂池廣拓土田
郡内比室殷足時人方於召信臣故南陽為之語曰前
有召父後有杜母
魯丕為趙相遷東郡太守丕在二郡為人修通漑灌百
姓殷富
任延為武威太守河西舊少雨澤乃為置水官吏修理
溝渠皆蒙其利
何敞為汝南太守修理鮦陽舊渠百姓頼其利(鮦陽縣屬汝南)
(郡)墾田增三萬餘頃吏人共刻石頌敞功德
秦彭為山陽太守興起稻田數千頃每於農月親度頃
畆分别肥瘠差為三品各立文簿藏之鄉縣於是姦吏
跼蹐無所容詐彭乃上言宜令天下齊同其制詔書以
其所立條式班令三府並下州郡
任光為信都太守墾田增多三歲間流民占著者五萬
餘口
張堪為漁陽太守於孤奴開稻田八千餘頃勸民耕種
以致殷富
張禹為下邳相徐縣北界有蒲陽陂(東觀記曰陂水廣二十里徑且百里)
(在道西其東有田可萬頃)旁多良田而堙廢莫修禹為開水門通引
灌漑遂成熟田數百頃勸率吏民假與種糧親自勉勞
遂大收榖實鄰郡貧者歸之千餘戶室廬相屬其下成
市後歲至墾千餘頃民用温給(東觀記曰禹廵行守舍止大樹下食糒乾飯屑)
(飲水而已後年鄰國貧人來歸之者茅舍草廬千戶屠酤成市墾田千餘頃得榖百萬餘斛)
虞詡為武都太守先是運道艱險舟車不通驢馬負載
僦五致一詡乃自將吏士案行川谷自沮至下辯(沮及下辯)
(並縣名沮今興州順政縣也下辯今成州同谷縣也)數十里中皆燒石剪木開漕
船道(一云下辯東三十餘里有陜中當水泉生大石障塞水流每至春夏輙溢沒秋稼壊敗營郭詡乃使)
(人燒石以水灌之石皆折裂因鐫去石遂無汎溺之患也)以人僦直僱借傭者於是
水運通利歲省四十餘萬
魏劉馥為揚州刺史廣屯田興治芍陂及茹陂七門吳
塘諸堨以漑稻田官民有畜歴代為利
賈逵為豫州刺史外修軍旅内治民事遏鄢汝造新陂
又斷山淄長谿水造小弋陽陂
鄭渾為陽平沛郡二太守郡界下濕患水澇百姓饑乏
渾於蕭相二縣界興陂遏開稻田郡人皆以為不便渾
曰地勢洿下宜漑灌終有魚稻經久之利此豐民之本
也遂躬率吏民興立功夫一冬間皆成比年大收頃畆
歲增租入倍常民頼其利刻石頌之號曰鄭陂
徐邈為凉州刺史河右少雨常苦乏榖邈上修武威酒
泉鹽池以收蘆榖又廣開水田募貧民佃之家家豐足
倉庫盈溢乃支度州界軍用之餘以市金帛犬馬通供
中國之費
牽招為鴈門太守郡所治廣武井水鹹苦民皆擔輦遠
汲流水往反七里招凖望地勢因山陵之宜鑿原開渠
注水城内民頼其益
晉𫝊祗為滎陽太守自魏黃初大水之後河濟汎溢鄧
艾嘗著濟河論開石門而通之至是復浸壊祗乃造汎
萊堰至今兖豫無水患百姓為立碑頌焉
張闓為晉陵内史時所部四縣並以旱失田闓乃立曲
阿新豐塘漑田八百餘頃每歲豐稔葛洪為其頌計用
二十一萬一千四百二十工以擅興造免官後公卿並
為之言曰張闓興陂灌田可謂益國而反被黜使臣下
難復為善帝感悟乃下詔曰丹陽侯闓昔以勞役部人
免官雖從吏議猶未掩其忠節之志也倉稟國之本宜
得其才今以闓為大司農闓陳黜免始爾不宜便居九
列䟽奏不許然後就職
杜預都督荆州諸軍事鎮襄陽修召信臣遺跡激用滍
淯諸水以浸原田萬餘頃分疆刻石使有定分公私同
利衆庶頼之號曰杜父
孔愉為會稽内史句章縣有漢時舊陂毁廢數百年愉
自廵行修復故堰漑田二百餘頃皆成良業
荀羡為北府都督鎮下邳(今臨淮郡縣也)起田於東陽之石鼈
公私利之
劉義欣為豫州刺史鎮夀陽芍陂良田萬餘頃堤堨久
壊秋夏常苦旱義欣遣諮議參軍殷肅循行修理有舊
溝引渒水坡不治積久樹木榛塞肅伐木開榛水得通
注旱患繇是得除
劉悛為武陵内史郡南江古堤久廢不葺悛修治未畢
而江水忽至百姓棄役奔走悛親率厲之於是乃止
宋張邵為南雍州刺史至襄陽築長圍修立堤堰開田
數千頃郡人頼之富贍
南齊劉懷慰為齊郡太守懷慰至郡修治城郭安集居
民墾廢田二百頃决沈湖灌漑
竟陵王子良為丹陽尹上表曰京尹雖居都邑而境壤
兼跨廣袤周輪幾將千里縈原抱隰其處甚多舊遏古
塘非唯一所而民貧業廢地利久蕪近啟遣五官殷濔
典籖劉增瑗到諸縣循履得丹陽溧陽永世等四縣觧
并村耆辭到堪墾之田合計荒熟有八千五百五十四
頃修治塘遏可用十一萬八千餘夫一春就功便可成
立帝納之會遷官事寝
梁陳慶之為都督南北司西豫三州諸軍事罷義陽鎮
兵停水陸轉運江湖諸州並得休息開田六千頃二年
之後倉廪充實高祖每嘉賞之
後魏元萇為河内太守以河橋船絙路狭不便行旅又
秋水汎漲年常破壊乃為船路遂廣募宣車從京出者
率令輸石一雙累其岸橋闊往来便利近橋諸郡無復
勞擾公私頼之
崔鑒為徐州刺史於州内銅冶以為農具兵民獲利
崔挺為光州刺史先是州内少鐡器用皆求之他境挺
表復鐡官公私有利
沈文秀為懷州刺史大興水田於公私頗有利益
崔亮為安西將軍雍州刺史城北渭水淺不通船行人
艱阻謂寮佐曰昔杜預乃造河梁况此有異長河且魏
晉之日亦自有橋吾今决欲營之咸曰水淺不可為浮
橋汎長無常又不可施柱恐難成立亮曰昔秦居咸陽
横橋渡渭以像閣道此即以柱為橋今唯慮長柱不可
得耳會天大雨山水暴至浮出長木數百根藉此為用
橋遂成立百姓利之至今猶名崔公橋亮在州讀杜預
傳見為八磨嘉其有濟時用遂教民為碾
裴延雋為幽州刺史范陽郡有舊督亢渠徑五十里漁
陽燕郡有故戾陵諸堰廣袤三十里皆廢毁多時莫能
修復時水旱不調民多饑餒延雋謂䟽通舊跡勢必可
成乃表營造遂躬自履行相度水形随力分督未幾而
就漑田百萬餘畆為利十倍百姓至今頼之
李愍為南荆州刺史愍於境内開立陂渠漑稻千餘頃
公私頼之
杜弼行海州事在州奏通陵道并韓信故道又於州東
帶海而起長堰外遏鹹潮内引淡水勅並依行
李繪為高陽内史高陽舊多陂淀繪至後淀水皆涸乃
置農正專主勸課墾田倍增家給人足
隋盧賁為懷州刺史决沁水東注名曰和民渠又派入
温縣名曰温潤渠以漑瀉鹹民頼其利
薛胄為兖州刺史先是兖州城東沂泗二水合而南流
汎濫大澤中胄遂積石堰之使决令西注陂澤盡為良
田又通轉運利盡淮海百姓頼之號為薛公豐兖渠
趙軌開皇中為夀州總管長史芍陂舊有五門堰蕪穢
不修軌於是勸課人吏開三十六門灌田五十餘頃人
頼其利
楊尚希為蒲州刺史在州甚有惠政復引瀵水立堤防
開稻田數千頃民頼其利
唐李襲譽為揚州大都督府長史江都俗好商賈不事
農業襲譽乃引雷陂水又築旬城塘以溉田八百頃百
姓獲其利
長孫操武德中為陜州刺史自州東引水入城以代井
汲百姓至今頼之
河間王孝恭為荆州大總管開置屯田創立銅冶百姓
利焉
高士廉為益州大都督府長史秦時李&KR1413;守蜀導引汶
江創浸灌之利至今地居水側者頃直千金富強之家
多相侵奪士廉乃於故渠外别更疏决蜀中大獲其利
裴行方檢校幽州都督引盧溝水廣開稲田數千頃百
姓頼以豐給
薛大鼎為滄州刺史界有無棣河隋末填廢大鼎奏開
之引魚鹽於海百姓歌之曰新河得通舟檝利直逹滄
海魚鹽至昔日徒行今騁駟美哉薛公德滂被大鼎又
以州界卑下遂决長蘆及漳衡等三河分洩夏潦境内
無復水災
張儉為朔州刺史廣營屯田歲致數十萬斛邊糧益饒
及遭喪亂儉勸百姓相贍遂免饑餒州境獨安
嗣楚王靈龜為魏州刺史開永濟渠入新市控引商旅
百姓利之
王晙景龍末為桂州都督桂州糧饋乏晙始改築羅郭
奏罷屯兵及轉運又堰江水開屯田數千頃百姓頼之
李傑為河南尹先是河汴之交有梁公堰年久堰破江
淮漕運不通傑奏調發汴鄭丁夫以濬之省功速就公
私深以為利刻石水濱以紀其績
宋璟為廣州都督仍為五府經略使廣州舊俗皆以竹
茅為屋屢有火災璟教人燒瓦改造店肆自是無復延
燒之患夷夏懷惠立碑以紀其政
姜師度為同州刺史開元八年十月詔曰昔史起漑漳
之策鄭白鑿涇之利因兹厥後聲塵缺然同州刺史姜
師度識洞於微智形未兆匪躬之節所懷必罄奉公之
道知無不為頃職大農首開溝洫歲功猶昧物議紛如
緣其忠欵可嘉委任仍舊暫停九列之重假以六條之
察白藏過半績用斯多食乃人天農為政本朕故兹廵
省不憚祁寒將申勸䘏之懷特冐風霜之弊今原田彌
望畎澮連屬繇來榛棘之所遍為秔稻之川倉庾有京
坻之饒關輔致畆金之潤本營此地欲利平人緣百姓
未開恐三農虛棄所以官為開發冀令逓相教誘功既
成矣思與共之其屯田内先有百姓挂籍之地比来召
作作主亦量准頃畆割還其官屯熟田如同州有貧下
欠地之戶自辦功力能營種者准數給付餘地且依前
官取師度以功加金紫光祿大夫賜帛三百疋
李栖筠為常州刺史時寇亂之後旱暵仍歲編戶轉徙
廬井半空乃濬河渠導江流以資漑灌是歲大稔流民
畢復
李復為廣州刺史勸導百姓令變茅屋為瓦舍
杜亞興元中為淮南觀察使揚州官河填淤漕輓堙塞
又僑寄衣冠及工商等多侵街衢造屋行旅擁蔽之亞
乃開拓疏啟公私悦頼焉
嗣曹王臯貞元初為江陵尹東北七十里有廢田旁漢
古堤壊决凡二處每夏水溢為浸澤臯始命塞之廣田
五十頃悉良美畆收一鍾又規江南廢洲為廬舍江為
二橋流人自占者二千餘戶自荆至樂鄉凡二百餘里
旅舍鄉聚凡十數大者皆數百家楚俗佻薄舊不鑿井
悉汲陂澤至夏與牛畜同潦或汲水數里行旅重困臯
乃令合錢作井民以為便
陳孝陽為雋州刺史領二十餘年蠻夷愛之雋州隔瀘
水常苦餽餫孝陽設法營田後歲收榖數萬石軍食之
餘又以北餫黎州清溪開鎮軍皆足蜀人至今謂之倒
般後以老歸成都蠻夷交持之泣涕數百里方免
李西華貞元中為商州刺史商州西至藍田東至内鄉
七百餘里山岨重沓小遇暴雨則隔絶行旅或露居糧
絶旬日不止則往往僵仆西華上請役功十餘萬置橋
立廬又廻山通偏路以避盛水自是行李不滯
李景略貞元中為豐州刺史西受降城使鑿感應永清
二渠溉田數百頃公私利焉
于頔為湖州刺史因行縣至長城方山下有水曰西湖
南朝疏鑿溉田三千頃歲久堙廢頔命設堤塘以復之
歲獲秔稻蒲魚之利人頼以濟
高瑀元和初為忠武軍節度使比年水旱人民薦饑瑀
召集州民繞郭立堤塘一百八十里蓄洩既均人無饑
年
孟簡元和中為常州刺史簡始到郡開漕古孟瀆長四
十一里得沃壤四千餘頃
李吉甫元和中為淮南節度使吉甫於高郵縣築堤為
塘溉田數千頃人受其利
韋丹元和中為江西觀察使江西邑屋皆以草履竹椽
嘗多火患及丹到悉以瓦木大革前俗
裴度為興元觀察使寳歴二年度奏修斜谷路及創造
館驛畢自京師氏漢中列郵傳於駱谷久矣而艱難阻
險人嘗病之度旣到鎮因訪故老熟其利害遂决請移
路於斜谷橋梁館宇尅期而就人心大惬
李聽為靈武節度使境内有光祿渠廢塞歲久將議屯
田詔聽復開舊渠溉田千餘頃至今頼之
王起太和中代裴度鎮襄陽為民修淇堰以灌田一境
利之
温造太和中為河陽節度使修河枋口堰役四萬工溉
灌濟源河内温縣武德武陟五縣百姓田五千餘頃
高璠為陳許節度使奏修築許州繞城水堤及開渠溝
周回一百八十里畢功
高駢咸通末為安南都護奏開本州海路從之初交阯
以北距南滇有水路多覆巨舟駢往視之乃有横石隠
然在於水中因奏請開鑿以通南海之利其表略云人
牽財利石限衡津纔登一去之舟便作九泉之計今若
稍加疏鑿以導往来自然貨殖貿遷華戎利涉時有詔
聽之駢乃召工者啖以厚利竟削其石交廣之民至今頼
之以濟焉
晉陳暉為靈州節度使作舟車百數代民轉輸行商坐
賈蠲其征税勸民播植薄其賦歛蕃漢貿易禁其欺詆
屬郡筦𣙜田課悉復
漢慕容彦超為磁州刺史地饒水田則西門豹史起所
理漳滏十二磴之遺跡也時以郡邑薦饑溝渠堙塞彦
超日引已之親僕及郡衙散卒出俸錢以給其食自旦
及夕親令開鑿期歲之間民獲其惠及以政聞於朝遷
領軍州百姓遮留於路彦超始以代者未至營渠不息
左右勸而止之彦超曰有未成功處與成之何頓輟而
不終其志也聞者嘉之
勸課
易曰利物以和義書曰厚生以養民班固之述循吏曰
所居民富繇漢而下牧守之可紀者曷嘗不以勸課為
先焉乃有勖之以耕耨勉之以樹藝鑄作乎田器敦率
乎稼政教之以孳畜而祭養無闕訓之以蠶績而纕帛
是供居土者勤身以濟衆在下者知方而從化弊俗丕
革美利敦洽繇是家給人足政平訟治耻格之風著德
讓之道隆管子所謂衣食足知榮辱者其識治體矣
漢黃覇為潁川太守務耕桑節用殖財種樹畜養去食
榖馬米鹽靡密初若煩碎(米鹽言雜而且細)然覇精力能推行
之
龔遂為渤海太守既屏盗民安土樂業遂乃開倉廪假
貧民(假謂給與)選用良吏尉安牧養焉遂見齊俗奢侈好末
技不田作乃躬率以儉約勸民務農桑令口種一樹榆
百本䪥五十本葱一畦韭(每一家即如此種也)家二母彘五母鷄
(每一家則如此養之也)民有帶持刀劍者使賣劍買牛賣刀買犢
謂曰何為𢃄牛佩犢乎春夏趨田畆(趨向也)秋冬課收歛益
畜果實菱芡勞來循行郡中皆有蓄積(菱芡也芡鷄頭也勞來勸勉也)
吏民皆富實獄訟止息
召信臣為南陽太守為人勤力有方略好為民興利務
在富之躬勸耕農出入阡陌止舍離鄉亭(言休息之時皆有野次)
稀有安居時府縣吏家子弟好游敖不以田作為事輙
斥罷之甚者案其不法以示好惡其化大行郡中莫不
耕稼力田百姓歸之戶口增倍
後漢樊凖為鉅鹿太守時饑荒之餘人庶流迸家戶且
盡凖課督農桑廣施方略期年間榖粟豐賤數十倍
任延為九真太守九真俗以射獵為業不知牛耕民常
告糴交阯每致困乏延乃令鑄作田器教之墾闢田疇
歲歲開廣百姓充給
樊曄為揚州牧教民耕田種樹理家之術視事十餘年
茨充為桂陽太守善其政教民種植桑柘麻紵之屬勸
令養蠶織屨民得利益焉(東觀記載元和中荆州刺史上言臣行部入長沙界觀者)
(皆徒跣臣問御佐曰人無屨亦苦之否御佐對曰十二月盛寒時並多剖裂血出燃火燎之春温或濃潰建武)
(中桂陽太守茨充教人種桑蚕人皆得其利至今江南頗知桑蠶織屨皆茨充之化也)
崔寔為五原太守五原土宜麻枲而俗不知織績民冬
月無衣集細草而卧其中見吏則衣草而出寔至官斥
賣儲㣥為作紡績織絍練緼之具以教之民得以免寒
苦(織絍織布者緼枲也)
王景為廬江太守先是百姓不知牛耕致地力有餘而
食常不足郡界有楚相孫叔敖所起芍陂稻田景乃驅
率吏民修起蕪廢教用犂耕繇是墾闢倍多境内豐給
遂銘石刻誓令民知常禁又訓令蠶織為作法制皆著
于鄉亭廬江傳其文辭
劉虞為幽州牧舊幽部應接荒外資費甚廣歲嘗割青
冀賦調二億有餘以給足之時處處斷絶委輸不至而
虞務存寬政勸督農植開上谷胡市之利通漁陽鹽鐵
之饒民悦年登榖石三十
魏杜畿為河東太守漸課民畜㹀牛草馬下逮鷄䐁犬
豖皆有章程百姓勤農家家豐實
蘇則為金城太守時喪亂之後則親自教民耕種其歲
大豐繇是歸附者日多
皇甫隆為燉煌太守初燉煌不甚曉田常灌漑滀水使
極濡洽然後乃耕又不曉作樓犂用水及種人牛工力
旣費而收榖更少隆到教作樓犁又教衍漑歲終半計
其所省用力過半得榖加五又燉煌俗婦人作裙攣縮
如羊腸用布一疋隆禁改之所省復不訾
夏侯惇領陳留濟隂太守時大旱蝗蟲起惇乃斷大夀
水作陂身自負土率將士勸種稻民頼其利轉領河南
尹
顔裴為京兆太守始京兆從馬超破後民人多不專於
農殖又歴數四二千石取觧目前亦不為民作久遠計
裴到官乃令屬縣整阡陌樹桑果是時民多無車牛裴
又課民以閑月取車材使轉相教匠作車又課民無牛
者令畜猪狗賣以買牛始者民以為煩一二年間家家
有丁車大牛又起文學聽吏民欲讀書者復其小徭又
於府下起菜園使吏役閑鉏治課民當輸租時車牛各
因便致薪兩束為冬寒冰炙筆硯於是風化大行吏不
煩民民不煩吏京兆與馮翊扶風接界二郡道路旣穢
塞田疇又荒萊人民饑凍而京兆皆整頓開明豐富常
為雍州十郡最
王昶為雒陽興農時都畿樹木成林昶砍開荒萊勤勸
百姓墾田特多遷兗州刺史
鄭渾為魏郡太守郡下百姓苦乏材木乃課樹榆為籬
竝益樹五果榆皆成藩五果豐實入魏郡界村落齊整
如一民得財足用饒
鄧艾為汝南太守所在荒野開闢軍民竝豐
晉王宏字正宗為汲郡太守撫百姓如家耕桑樹藝屋
宇阡陌莫不躬自教示曲盡事宜在郡有殊績司隸校
尉石鑒上其政術武帝下詔稱之
范晷為凉州刺史轉雍州于時西土荒毁氐羌蹈籍田
桑失收百姓困弊晷傾心化導勸以農桑所部甚頼之
劉弘為荆州刺史勸課農桑寬刑省賦歲用有年百姓
愛悦
祖逖為豫州刺史躬自儉約勸督農桑克已務施不畜
資産子弟耕耘負擔樵薪
桓宣為江夏相鎮襄陽招懷初附勸課農桑簡刑罰
略威儀或載鉏耒於軺軒或親耘穫於隴畆
宋申怙為青州刺史加督冀州齊地連歲興兵百姓彫
弊怙初防衛邊境勸課農桑二三年間遂皆優實
南齊劉善明為海陵太守郡境邊海無樹木善明課民
種榆雜菓遂獲其利
梁徐摛為新安太守至郡為治清淨教民禮義勸課農
桑期月之中風俗便改
孫謙為零陵太守謙為郡縣嘗勤勸課農桑務盡地利
收入常多於隣境
後魏崔寬為秦州刺史先是河東年饑刦盗大起寬至
修龔遂之法勸農桑周年之間寇盗止息
吕羅漢父温為上黨太守善勸課有治名
杜纂為清河内史勸督農桑親自簡視勤者賞以物帛
惰者加以罪譴弔死問生甚有恩紀
後周郭彦孝為澧州刺史蠻左生梗未遵朝憲至於賦
税違命者多聚散無常不營農業彦孝勸以耕稼罷其
遊獵民皆務本家有餘糧亡命之徒咸從賦役先是以
澧州糧儲乏少每令荆州逓送自彦孝蒞職倉庾充實
無復轉輸之勞
隋公孫景茂為道州刺史好單騎廵人家至戶入閱視
百姓産業有修理者於都會時乃褒揚稱述如有過惡
隨即訓導而不彰也繇是人行義讓有無均通男子相
助耕耘婦人相助紡績大村或數百戶皆如一家之務
唐竇軌貞觀初為雒川都督雒陽因隋末喪亂人多浮
偽軌並遣務農各令屬縣有遊手怠惰者皆按之繇是
人吏懾憚風化整肅
蘇幹為魏州刺史時河北饑饉主吏苛酷百姓多有流
散乃督察姦吏務勸農桑繇是逃散者皆復業
劉晏為京兆尹奏當府蒿荒地其本戶有能復業請蠲
免三年差科如無復業者請散給居人及客戶并資蔭
家隨例納官税所冀田畆不荒從之
李融為鄭州刺史作賦税法得其條貫無兼并豪奪之
家而農者競勸境内無荒田人到于今頼之
韋丹為江西觀察使課百姓墾田人多儲蓄
張仲武為幽州節度使以邊塞旣寧尤勤撫育每春則
勸農及夏親行縣以較其民之稼穡見稊莠不去者必
撻之見滋長如雲者必坐於木隂賜酒茗以厚之
梁韓建唐末為華州刺史建少勤農穡尤加勸課曲盡
其能在華數年軍民饒衍
後唐張全義唐末為河南尹雒都自黃巢大亂之後繼
之以蔡賊十餘年間寇盗往來都城灰盡無寸椽尺㭒
滿目荆榛李罕之尹正也唯部下聚居坊市窮民不滿
百戶加以罕之貪殘治民無術流人來者尋復散去及
全義為尹鉏萊披榛招復流庸待之如子每歲農務勸
耕之始全義必自立畎畆間諭其耕者賞以酒食政寬
事簡吏不敢犯繇是數年之間京畿無閑田民戶數十
萬
周知裕明宗朝歴絳州淄州刺史宿州團練使知裕老
於軍旅勤於稼穡凡為郡勸課皆有政聲朝廷嘉之
晉劉審交為陳州刺史出省風俗見耕夫田器鈚鏵甚
薄而拙乃於河北取樣特鑄造以給民
册府元龜卷六百七十八
