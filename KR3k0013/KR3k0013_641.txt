冊府元龜卷六百四十一宋王欽若等撰
貢舉部
條制第三
唐文宗太和元年七月勅今年權於東都置舉其明經
進士任使東都赴集其上都國子監舉人合在上都試
及節目未盡者委條流聞奏
八月禮部貢院奏東都置舉條件其上都國子監宗正
寺鴻臚寺舉人並請待東都考試畢却廻就上都考試
從之
十月中書門下奏應禮部諸色科目選人等凡未有出
身未有官如有文學只合於禮部應舉有出身有官合
於吏部赴科目選近年以來格文差互多有白身及用
散試官并稱鄉貢者並赴科目選及注擬之時即妄論
資次曾無格例有司不知所守其宏詞拔萃學䆒一經
則有定制然亦請不在用散試官限其三禮三傳一史
三史明習律令等如白身並令國子監及州府同明經
一史三禮三傳同進士三史當年關送吏部便授第二
任官如有出身及有正員官夲是吏部常選人則任於
吏部不限選數應科目選三史則超一資授官如制舉
人既諸色人中皆得選試則無出身官人並可亦請不
用散試官從之
是月京兆府鄉貢明經孫延嗣等三百人進狀舉大歷
六年七年例請同國子監生上都考試許之
二年十二月禮部貢院奏五經明經舉人試義請准元
和十四年十一月四日勅以墨義代口義許之
三年八月禮部奏進士舉人先試帖經并略問大義取
經義精通者次試議論各一首文理高者便與及第其
所試詩賦並停者伏請帖大經各十帖通五通六為及
格所問大義便於習大經内准格明經例問十條仍對
衆試口義伏惟新制進士略問大義緣初釐革今且以
通三通四為格明年以後並依明經例其所試議論請
各限五百字以上成勅旨依奏
四年十月中書門下奏應開元禮學䆒一經三禮三史
明習律令科人等准太和元年十月二十三日勅散試
官及白身人並於禮部考試其有出身及有官人並吏
部科目選者凡是科目本合在吏部試自分兩處考試
每處皆别與人數轉多事理非便臣等商量坐准前吏
部收試其諸節目並准太和元年十月二十三日勅處
分從之
七年八月制公卿士族子弟明年已後不先入國學習
業不在應明經進士之限其進士舉宜先試帖經并略
問大義取經義精通者次試議論各一道文理高者便
與及第所試詩賦並停其試帖官便以國子監學官充
禮部不得别更奏請弘文崇文兩舘生齋郎並依令試
經畢仍差都省郎官兩人覆試須責保任不得輙許替
代
八年正月禮部奏明經弘文崇文舘生太廟郊神齋郎
掌坐等共五百五十二人今六色共請減一百三十八
人從之
是月禮部侍郎李漢奏准太和七年八月勅貢舉人不
要試詩賦策且先帖大經小經共二十帖次對正義十
道次試議論各一首訖考覈放及第
是月中書門下奏進士放榜舊例禮部侍郎皆將及第
人名先呈宰相然後放榜伏以委在有司固宜精慎宰
臣先知取捨事匪至公今年已後請便令放榜不用先
呈人名其及第人所試雜文及鄉貢三代名諱並當日
送中書門下便令定例勅旨依奏
八月詔罷諸色選舉以歲旱故也
九月勅吏部禮部兵部今年選舉並緣秋末蟲旱相因
恐致災荒權令停罷及歛蔵之後物力且任念彼求名
之人必懷觖望之念寕違我令以慰其心宜依常例却
置應緣所納文狀及銓試等期限仍准今年格文逓延
一月
十月禮部奏進士舉人自國初以來試詩賦帖經時務
策五道中間或暫改更旋即仍舊蓋以成法可守所取
得人故也去年八月節文先試帖經口義論議等以臣
商量取其折衷伏請先試帖經通數依新格處分時務
策五道其中三道問經義兩道時務其餘並請准太和
六年以前格處分勅旨依奏
九年十二月中書門下奏今月九日閤内面奉進止今
條流進士人數及諸色人等進士元格不得過二十五
人今請加至四十人明經元格不得過一百一十人今
請減十人伏以國家取士遠法前代進士之科得人為
盛然於入世湏更指撝必使練逹固在經歷起來年進
士及第後三年任選委吏部依資盡補州府參軍緊縣
簿尉官滿之後來年許選三考後聽諸使府奏用便入
恊律郎四衛佐未滿三考不在奏改限如任江淮官特
與勉其綱使又聞每年貢士常僅千人據格所取其數
絶少強學待用常年不試孤貞介士老而無成甚可惜
之臣等商量望付所司精求行藝起來年添滿四十人
及第仍委禮部於所試諸色貢舉人元格數内共減一
十五人都守每年放出身黃衣人數永為定制編入常
格庶令才人速得自效經於下位以致上逹可之
開成元年正月詔文武之道合而兼濟勲臣子弟有能
修詞務學應進士明經及通諸科者委有司先加奬引
自其年至二年三年並高鍇知貢舉每年皆恩賜題目
及第並四十人
二年五月禮部奏請每年進士以三十人為限從之
十二月勅諸道應薦萬言童子等朝廷設科取士門目
至多有官者合詣吏曺未仕者即歸禮部此外更或延
引則為冗長起今後不得更有聞薦俾繇正路冀絶倖
門(雖有是命而以童子為薦者比比有之)
四年十月勅每年明經及第宜更與十人
武宗會昌三年正月勅禮部所放進士及第人數目今
後但據才堪者即與不要限人數每年止於十人五人
總得
是月宰臣李德裕等奏舊例進士未放榜前禮部侍郎
遍到宰相私第先呈及第人名謂之呈榜比聞多有改
換頗致流言宰相稍有寄情有司固無畏忌取士之濫
莫不繇斯將務責成在於不撓既無取舍豈必預知臣
等商量今年便任有司放榜更不得先呈臣等仍向後
便為定例如有固違御史紏舉奏者其時有勅重試進
士因栖靈塔災且止
四年二月權知貢舉左僕射判太常卿王起下及第二
十五人續奏五人堪放及第楊知至竇緘楊嚴鄭朴源
重奉勅只放楊嚴及第餘並落下(王起頃年知貢舉每貢院考試訖上榜後)
(更呈宰相取可否復人數不多宰相延英論言主司試藝不合取宰相與奪比来貢舉艱難放人絶少恐非引)
(誘之道帝曰有司不會我意不放子弟即太過無論子弟寒門但取實藝耳李德裕對曰鄭肅封敖冇好子弟)
(不敢應舉帝曰我比聞楊虞卿兄弟朋比貴勢妨平進之路昨楊知至鄭朴之徒並令落下抑其太甚耳德裕)
(曰臣無名第不合言進士之非然臣祖天寳末以仕進無他岐勉強随計一舉登第自後家不置文選盖惡其)
(祖尚浮華不根藝實然朝廷顯官湏是公卿子弟何者因小便習舉業目熟朝廷間事臺閤儀範班行准則不)
(教而自成寒士縱有出人之才登第之後始得一班一級固不能習熟也則子弟成名不可輕矣)
十月中書門下奏朝廷設文學之科以求髦俊臺閣清
選莫不繇兹近緣覈實不在於鄉閭趨名頗雜於非類
致有䟦扈之地情計交通將澄化源在舉明憲臣等商
量今日以後舉人於禮部納家狀後望依前三人自相
保其衣冠則以親姻故舊久同遊處其有江湖之士則
以封壤接近素所諳知者為保如有缺孝弟之行資朋
黨之勢跡繇邪徑言涉多端者並不在就仕之限如容
情故自相隠蔽有人紏舉其同保人並三年不得赴舉
仍委禮部明為戒勵編入舉格從之
五年三月中書門下奏貢舉人並不許於兩府取解仰
於兩都國子監就試
宣宗大中元年正月禮部侍郎魏扶放及第二十三人
續奏堪放及第三人封彦卿崔琢鄭延休等皆以文藝
為衆所知其父皆在重任不敢選取其所試詩賦並封
進奏進止令翰林學士戶部侍郎知制誥韋琮等考盡
合程度其月二十五日奉進止并赴所司放及第有司
考試只合在公如涉徇私自有刑典從今以後但依常
例取捨不得别有奏聞
是月勅自今放進士榜後杏園任依舊晏集所司不得
禁制
六月中書門下奏貢舉人取解宜准舊條於京兆府河
南府集試從之
十年四月禮部侍郎鄭顥進諸家科目記十三卷勅付
翰林自今放牓後仰寫及第人姓名及所試詩賦題目
進入内仍付所司逐年編次
五月中書門下奏據禮部貢院見置科目内開元禮三
禮三傳三史學䆒道舉明筭明法童子等九科近年取
人頗濫曾無實藝可採徒添入仕之門湏議條流俾精
事業臣等己於延英面論伏奉聖旨將文字來者其前
件九科臣等商量望起大中十年權停三年滿後至時
赴試者令有司據所與人先進名令中書舍人重覆問
過如有夲業精通堪備朝廷顧問即作等第進名候勅
處分如事業荒蕪不合送名數者考官當議朝責其童
子近日諸道所薦送者多年齒已過偽稱童子考其所
業又是常流起今以後望令天下州府薦送童子並湏
實年十一十二以下仍湏精熟一經問全通兼自能書
寫者如違制條夲道長吏亦議懲罰從之
十二年三月中書舍人李潘知舉放博學宏辭科陳琬
等三人及進詩賦論等召潘謂曰所賦詩中重用字何
如潘曰錢起湘靈鼓瑟詩有重用字乃是庶幾帝曰此
詩似不及起乃落下
十三年十二月河中節度使令狐綯以其子滈求應進
士舉勅曰令狐滈多時舉人極有文學流軰所許合得
科名比以父綯職在樞衡避嫌不赴今因出鎮却就舉
場况諧通規合試至藝宜令主司准大中六年勅考試
只在至公如涉徇情自有刑典從今以後但依常例放
牓夲司舉士貴在得人去留之間惟理所在
懿宗咸通十一年四月勅去年屬以用軍之際權停貢
舉一年今既偃戈却宜仍舊来年宜别許三十人及第
進士十人明經二十人已後不得援例
景宗天祐三年正月國子監奏得監生郭應圖等六十
人狀稱伏覩今年六月五日勅文應國學與諸道等明
經一例解送兩人者應圖等早辭耕稼夙慕詩書自抛
鄉邑之中便忝國庠之内棲遲守學轗軻於時未諧昇
進之期却抱減退之患苟或諸道解送監府同條實謂
首尾難分夲枝無異伏請聞奏俾遂渥恩者又河南府
奏當府取解明經舉人周定言等二十七人各據取解
差司錄參軍崔藴考試並已及格伏緣明經舉人先准
勅諸州府解送不得過二人者今當府除去留外見在
二十七人考試並已及格若只送二人必恐互有争論
難以指揮者勅曰取士之科明經極重每年人數已有
舊規去夏雖舉條流盖慮所司踰濫今者國子監既有
聞奏河南府亦具陳論不念遠人何以誘進只在乎升
陟之際切務公平又何必解送之時便為沙汰將免遺
才之嘆湏開汲善之門特改舊條俾循往例國子監河
南府所試明經並依准常例解送禮部所放人數亦許
酌量施行但不得苟徇嘱求遂致僥倖兼下諸道准此
二月禮部奏伏以朝廷累年多事道途艱辛在遠舉人
併阻随計逐年所司放牓人數不常量其少多臨事增
減今者干戈稍弭水陸漸通舉人等皆負笈擔簦裂裳
裹足來求試藝競切觀光雖人數不廣於近年而貢籍
頗甚其屈譽至於俊造亦有其人臣今欲於去年數外
更放三數人佇開勸誘之門以贊文明之運已選今月
二十一日放牓伏候進止者勅曰朝廷取士之科每歲
擇才之重必資藝實以副勤求或來自遠途或久稽鄉
薦今年就試多有屈人所司奏論是宜俞允苟叶無私
之道俾開振滯之門切在精詳佇觀公當其禮部所放
進士於舊年人數外宜令更添兩人
梁太祖開平元年六月詔近年諸道貢舉人當籓方秋
薦之時不親試者號為拔解非所以責實也帝因知之
乃下令止絶
三年勅條流禮部貢院每年放明經及第不得過二十
人
四年十二月兵部尚書知貢舉姚洎奏曰近代設詞科
選胄子盖所以綱維名教崇樹邦夲者也曩時進士不
下千人嶺徼海隅偃風嚮化近歲觀光之士人數不多
加以在位臣僚罕有子弟就其寡少復避嫌疑實恐因
循漸為廢墜今在朝公卿親屬將相子孫有文行可取
者請許所在州府薦送以廣毓才之義從之
乾化元年十二月以尚書左僕射楊涉知禮部貢舉非
常例也前代自唐武德貞觀之後但委考功員外郎掌
之至開元二十五年員外郎李昂為貢士李權所詆繇
是中書奏請以禮部侍郎專焉其間或以他官領者多
用中書舍人及諸司四品清資官准會昌中命太常卿
王起主貢舉時乃檢校僕射耳
後唐莊宗同光二年三月勅選舉二門仕進根本當掄
擇於多士全委仗於有司苟請託是從則踰濫斯極况
方行公事已集羣材湏行戒勵之文俾絶倖求之路宜
令吏部禮部翰林考藝必盡於精詳滅私徇公無從於
請託仍委三銓貢院牓示省門曉告中外
十月中書門下奏獻可效忠前經之令典因時建議有
國之明規道既務於化成事亦敷於競勸敢俾宸聽輙
罄芻言伏惟陛下業茂經綸功成理定五材七德威冠
於成謀百氏三墳義彰於知教爰自中興啓運下武膺
期炤臨而日月光華鼓舞而乾坤交泰英明取士睿哲
崇儒誠宜便廣於搜羅豈可尚令於淹抑但以今春貢
士就試不多即目選人磨勘未畢宗伯莫臻於俊乂天
官難辨於妍媸况已過秋期將行公事例間道路悉是
家貧比及到京多踰程限文闈選部皆礙條流伏請權
停貢選一年俟遷鸎者更勵進修希千祿者益加循省
然後精求良幹博採異能免有遺賢庶同樂聖𠡠舉選
二門國朝重事俱要精確難議權停宜准常例處分
三年三月勅禮部貢院今年新及第進士符豪正成僚
王徹桑維翰四人國家歲命春官首司貢籍高懸科級
明列等差廣進善之門為取士之本所重者藝行兼著
鄉里有稱定才實之淺深振聲名於夷夏必當得雋允
副旁求爰自近年寖成澆俗多聞濫進全爽舊章朕自
興復丕圖削平偽紀方作事以謀始盡革故以鼎新盖
欲窒弊正訛去華務實誠為要道無切於斯今據禮部
奏所放進士符蒙正等四人既慊輿情頗干浮論湏令
覆試俾塞羣言又遣考詳貴從精覈及再覧符蒙正成
僚等呈試詩賦果有瑕疵今若便有去留慮乖激勸儻
無昇降即𦕈甄明况王徹體物可嘉屬辭甚妙細披製
作最異儕流但應試以效成或求對而不切桑維翰若
無紕繆稍有功夫止當屬對之間每失求妍之美湏推
事藝各定否臧貴叶允平庶諧公共其王徹改為第一
桑維翰第二符蒙正第三成僚第四禮部侍郎裴皥在
掄材之際雖匪阿私當定名之時頗虧優劣但緣符蒙
正等既無絀落裴皥特議寬容勿負憂疑已從釋放自
今後應禮部常年所試舉人雜文策等候過堂日委中
書門下准本朝故事細加詳覆方可奏聞不得輙徇人
情有隳事實時命盧質覆試於翰林院試君從諫則聖
賦以堯舜禹湯傾心求過為韻臣事君以忠詩是歲試
進士科者數十人裴皥精選其文惟得王徹軰或譖毁
於宣徽使李紹宏曰今年新進士不繇才進各有阿私
物議以為不可紹宏訴於郭崇韜因奏令盧質覆試質
為賦韻五平聲三仄聲且踰常式覆試之日中外謄口
議者非之
五月禮部貢院奏當司准流内銓牒應請定冬集舉人
内有前鄉貢童子者三銓已前團奏冬集皆竪前鄉貢
童子伏准格文只有童子科此無鄉貢字銓司先為請
定冬集舉人九經張仲宣等内有前鄉貢明經童子成
光誨遂檢尋六典及蘇冕會要又無本朝書子細檢討
惟有閏十三年十二月勅諸道應薦萬言及童子起今
後不得更有聞薦據此童子兩字皆由諸道表薦固無
鄉貢之名又無口議帖經亦不合有明經之字進則止
於暗誦便號神童此外格文别無童子其成光誨銓司
准格只收竪前童子團奏去二月十五日具狀申留司
宰臣取裁奏例准申者伏緣三銓見團奏冬集右内有
鄉貢及明經字已依成光誨例准格只竪童子團奏次
者左伏以院司常年考試皆憑諸道表薦降勅下到當
司准格考試及格者便放及第其同光二年童子郭忠
恕等九人皆是表薦童子勅内并納到家狀並有鄉貢
兩字院司檢勘同便牓示引試及第後先具白關牒報
吏部南曺續便團奏春關奏狀下到中書省追當司元
下納家狀檢點同覆奏放勅經過諸處勅下後方始到
當司備錄黃關牒報御史臺尚書省并吏部南曺令准
流内銓牒伏緣院司承前皆憑勅命施行童子勅内並
有鄉貢兩字若使下落恐涉專擅者奉勅起今後宜准
開成三年勅文凡有官者並詣吏曺未仕者皆歸禮部
其童子則委夲州府依諸色舉人例考試結解送省任
稱鄉貢童子長吏不得表薦若無本處解送本司不在
考試之限
八月勅條例諸道州府不得表薦童子
四年正月五科舉人許維岳等一百人進狀言伏見新
定格文三禮三傳每科只放兩人方今三傳一科五十
餘人三禮三十餘人三史學䆒一十人若每年止放兩
人及一人逐年又添初舉縱謀進修皆恐滯留臣伏見
長慶咸通年放舉人元無定式又同光元年春牓亦是
一十三人請依此例以勸進修勅依同光元年例永為
常式
明宗天成元年八月勅應三京諸道今年貢舉人可依
常年例取解仍令随處津送赴闕
二年正月尚書禮部貢院奏五經考試官先在吏部日
長定合請兩員數年係屬貢院准新定格文祗令奏請
一員兼充考試伏緣今年科目人數轉多却欲依舊請
考試官各一員如蒙允許續具所請官名進御申奏奉
勅宜依
是年四月中書奏禮部貢院申當司奉今月六日勅吏
部流内銓狀申據白院狀申當司先准禮部貢院牒稱
具成德軍解送到前進士王蟾狀請罷攝深州司功參
軍應宏詞舉前件人准格例應重科合在吏部其王蟾
并解送吏部請准例指縱者當司遂具狀申堂奉判送
吏部分折近年事例如何者伏緣近年别無事例今檢
登科錄内於偽梁開平三年應宏詞登科二人前進士
余渥承旨舍人李愚考官二人司勲郎中崔景兵部員
外郎張貽憲者再具狀申堂奉判送吏部准例指揮者
其前進士王蟾應宏詞考官試官合在流内銓申請者
前進士王蟾請應宏詞伏自近年以来無人請應今詳
格例合差考官二人又緣只有王蟾一人獨應銓司未
敢懸便奏請差官者奉中書門下牒奏勅宜令禮部貢
院就五科舉人考試者伏以舉選公事皆有格條准新
定格勅文宏詞拔萃准長慶二年格吏部差考試官二
人與知銓尚書侍郎同考試聞奏又准格節文内准太
和元年十月二十三日勅應禮部諸色貢舉人及吏部
諸色科目選人凡無出身及未有官只合於禮部應舉
有出身有官方合於吏部赴科目選其請應宏詞舉前
進士王蟾當司當年放及第後尋已開過吏部訖若應
宏詞例待南曺判成即是科選選人事理合歸吏部况
緣五科考試官只考學業難於同考宏詞者奉勅王蟾
宜令吏部准往例差官考試
十二月勅新及第進士有聞喜宴春關宴逐年賜錢四
十萬
三年春趙鳳知貢舉場中利病備逹天聽因勅進士帖
經通三即可五科試本業後對策全精即可諸經學帖
經及格後於大經汎問五義尚書於試紙令直解其理
通三即可對策並湏理有指歸言關體要
七月工部侍郎任贊上言曰伏以聖代設科貢闈取士
必自鄉薦来觀國光將叶公平惟求藝行盖廣搜羅之
理且非喧競之場伏見常年舉人等省門開後春牓懸
時所習既未精妍有司寕免黜落或嫉其先逹或恣以
厚誣多集怨於通衢皆取駭於羣聽頗虧教本却成亂
階宜立新規以革前弊自今後諸舉人不是家在遠方水
陸隔越者望本令各於本貫選藝精通賓寮一人考試
如非通贍不許妄薦儻考覈必當即試官請厚於甄酬
若薦送稍私并童子盡歸於竄逐冀彰睿化免紊儒風
庶絶濫進之人共守推公之道
是日勅宜令今後諸色舉人委逐道觀察使慎擇有詞
藝及通經官員各據所業考試及格者即與給解仍具
所試詩賦經帖通精數一一申省未及格者不得徇私
發解兼承前諸道舉人多於京兆府寄應例以洪固鄉
胃貴里為戶一時不實久遠難明自此各於本道請解
具言本州縣某鄉某里某為戶如或寄應湏具本貫屬
入狀不得效洪固胃貴之例文解到省後據所稱貫屬
州府戶籍内如是無名本人并給解處官吏必加罪責
京百司發解就試准前指揮兼下貢院具本朝舊格諸
色舉人每年各放幾人及第到日續更詳酌處分
是月勅應將來三傳三禮三史開元禮學䆒等考試本
業畢後引試對策時宜令主司湏於時務中採取要當
策題精詳考校不必拘於對屬湏有文章但能周通文
字典切即放及第如不及此格雖本業精通亦湏黜落
應九經五經明經帖書及格後引試對義時宜令主司
於大經汎出問義五通於簾下書於試紙令隔簾逐叚
解說但要不失疏注義理通二通三然後便令念疏如
是熟卷並湏全通仍無失錯始得入策亦湏於時務中
選策題精當考校如精於筆硯留意者得則以四六對
仍湏理有指歸言關體要如不曾於筆硯致功則許直
書其事不得錯使文字只在明於利害其問義念疏對
策逐件湏有去留
是月勅近年諸道解送童子皆越常規或年齒漸高或
精神非俊或道字頗多訛舛或念書不合格文主司若
不去留貢部積成乖弊自此後應諸道州府如公然濫
發文解略不考選藝能其逐處判官及試官並加責罰
仍下貢院將来諸道應解送到童子委主司精專考校
湏是年顔不高念書合格道字分明兼無蹷失即放及
第仍依天成三年例主司未出院間便引就試與諸科
舉人同日放牓不得前却
十二月戊午禮部貢院以諸色及第人失墜出身請同
年一人充保次年及第二人充保即重給春關己未以
近令進士帖經通三即放慮非所知致今年令不及通
三亦放来年秋賦詞人並令對義
四年二月貢院雖鎻未試舉人勅先往雒京赴本省就
試
七月貢院奏今年諸色及第人中有曾攝州縣官及有
御署攝牒兼或有正授官及曾在賓幕赴舉者諸條格
中書奏及第人先曾授職官者宜令所司於守攝文書
内竪重任舉及第年月日或改名不改名分明印押懼
其轉賜於人假資冐進也其中曾授正官御署并佐幕
者仍約前任資序與除一任官如自中興以來諸科及
第人曾授職官者並令所司追給文書到日准今年及
第人例處分已授官者不在此限兼勒貢院將來舉人
納家狀内各分折曾為官及不曾為官改名不改名其
曾為職官者先納歷任文書及第後准例指揮從之
是月勅應今年新及第人給春關並於敷政門外宣賜
慮所司邀頡故也
十月中書門下條流貢舉人事件應諸道州府解送諸
色舉人湏准元勅差有才藝公正官考試及格然可給
解仍具所試詩賦義目帖繇送省如逐州府解内不竪
出前件指揮事節所司不在引試之限禮部貢院考試
諸色帖經舉人今後據所業經書對義之時逐經湏將
生卷與熟卷中半考試不得依往例只將熟卷試問今
後主司不得受内外官寮書題薦託舉人及安排考試
官如或實講知有才學精博者任具奏聞若受書題囑
託致有屈人其主司與發書人並加黜責其所舉人别
行朝典三銓南曺亦不得受諸色官員書題薦託選人
如違並准前指揮應諸色落第人此後所司具所落事
繇别張懸文牓分明曉示除諸州府解送舉人外餘有
於河南府寄應及宗正寺國子監生等亦湏准上指揮
其中有依託朝臣者於解内具言在某官某姓名門舘
考試及第後並據姓名覆試諸色舉人至入試之時前
五日内據所納到試紙本司印署訖却送中書門下取
中書省印印過却付司給散逐人就試貢院合請考官
試官今後選舉業精通廉慎有官者充人在朝臣門舘
人不得奏請奉勅宜依
是月兵部尚書盧質奏請逐年諸色貢舉人州府取解
之時選強明官考試具詩賦義自送省從之
五年正月禮部貢院奏當司准天成三年十二月十八
日勅文内准近勅自此進士試雜文後據所習本經一
一考試湏帖得通三已上即放及第者奉勅進士帖經
本朝舊制盖欲明先王之旨趣潤才子之文章近代以
來此道稍墜今且上從元輔下及庶寮雖負藝者極多
能帖經者甚少恐此一節或滯羣材既求備以斯難庶
觀光而是廣今年凡應進士舉所試文策及格帖經或
不及通三與放及第來年秋賦詞人所習一大經許令
對義義目多少次第仍委所司件奏者其今年逐處所
解送到進士當司引試雜文帖經後欲令别於所習一
大經内對義目五道考試通二通三准帖經例於其入
策其將來秋賦諸寺監及諸道州府所解送進士等亦
准去年十月一日𠡠條流考試其詩賦義目帖由等解
送赴省如或不依此解送當司准近勅並不引試奉勅
宜依
册府元龜卷六百四十一
