冊府元龜卷十四宋王欽若等撰
帝王部
都邑第二
唐高祖武德元年五月受隋禪都長安改隋大興殿為
太極殿昭陽門為順天門離宫别舘游憩之所並廢
十月以武功舊宅為武功宫
四年十二月使行臺僕射屈突通焚乾元殿應天門紫
微宮以其太奢
五年七月營弘義宫(初秦王居宫中承乾殿高祖以秦王有克定天下功特降殊禮别建)
(此宫以居之)
六年四月幸龍潛舊宅改為通義宫
十二月以奉義監為龍躍宫帝龍潛時莊舍也又以武
功宅為慶善宫
七年五月置仁智宫於宜州宜君縣(今防州縣)
八年四月營太和宫於終南山
九年六月改東宫弘禮嘉福等門為光宣門
太宗貞觀三年四月太上皇以弘義宫有山林勝景乃
徙居之改為太安宫(六年監察御史馬周上疏曰臣伏見太安宫在城之西其墻宇門闕)
(之制方之紫極尚為卑小臣伏以皇太子之宅猶處城中太安宫至尊所居更在城外雖太上皇游心道素志)
(存清儉陛下重違慈旨愛惜人力而番夷朝見及四方觀者有不足瞻仰焉臣願營築雉堞修起門樓務從高)
(敞以稱萬方之望則大孝昭乎天下矣)
八年十月營永安宫改名大明宫以僃太上皇清暑公
卿百寮争以私財助役
十一年正月新作飛山宫
七月廢明德宫及飛山宫之玄圃院分給遭水之家
十四年八月營襄城宫初帝將幸雒陽遣將作大匠閻
立德行可清暑之地以建離宫於汝州西山前臨汝水
傍通廣城澤以置宫焉役工一百九十餘萬雜費稱是
十五年三月幸襄城宫及至暑熱又多毒虺帝大怒免
立德官而罷其宫分賜百姓
二十年七月辛亥宴五品已上於飛霜殿其殿在玄武
門北因地形高敞層閣三城軒欄相注又引水為潔渌
池樹白楊槐柳與隂相接以滌炎暑焉
十月司空房玄齡及將作大匠閻立德大營北闕制顯
道門觀並成
二十一年復營太和宫籠山為苑自初裁至於設幄九
日而罷功因改名翠微宫正門北開謂之雲霞門視朝
殿名翠微殿其寢殿名含風殿并為皇太子搆别宫去
臺連延里餘正門西開名金華門内殿名喜安殿七月
建玉華宫於宜州宜君縣之鳳凰谷帝手詔曰朕聞上
代無為&KR0585;茅而砌土中季華用檻玉而臺瓊燥濕之致
雖同奢儉之情則異朕承皇王之緒執造化之綱包萬
類於心端圖八紘於目際夷夏一軌區宇大同雖則德
有劣於難名道方參於至義若乃制服垂裳之后服牛
羈馬之君弦弧剡矢之竒運車浮舟之智濟時為美功
亦大焉至若浩浩九齡炎炎七載融山坼地滔天襄陵
生人之艱勞亦極矣彼數德者功莫高乎吞狄此兩灾
者勞又甚乎裁宫今雖菲食卑宫有慙於曩哲安人濟
難不恧於前賢然而人皆輕見重聞貴耳賤目德雖微
也以其古而為大功雖巨也以其今而成小不亦謬哉
每流鑑于前經嘗披懷而自勖思所以收驕閉逸卷慾
除華而頃年已来憂勞煩結暨至兹歲風疾彌時嗟乎
濟世之威患攅躬而靡制廻天之力痛沈已而難移重
以景熾流金風揚溽暑邅廻几席旭慕增勞俯仰嵓廊
寝興添弊唯冀廓景延凉蕩兹虛惙近因羣下之志南
營翠微本絶丹青之工纔假林泉之勢峰居隘乎蚊睫
山逕險乎焦原雖一已之可娱念百寮之有倦所以載
懷爽塏爰制玉華故遵意于朴厚本無情於壮麗尺版
尺築皆悉折庸寸作寸功故非虛役猶恐遐邇乖聽方
輿怨咨非其樂勞人而竭力好峻宇而雕墻但以養性
全生不獨在私在已怡神祈夀良以為國為人比者屢
有征行非無疲頓前歲問罪遼左去秋巡幸靈州皆以
剪害除凶懷柔服叛豈欲矜轍跡騁盤遊而已哉今復
土木頻興營繕屢動永言思此深念人勞一則以為慙
一則以為愧何則匈奴為患自古弊之十月防秋人血
丹於水脈千里轉戰漢骨皓於塞垣當此之疲人不堪
命尚興未央之役猶起甘泉之功今則毳幕穹廬取為
郡縣天山瀚海分為苑池去既往之長勞成將来之永
逸譬廻一年之後創此新宫想志士哲人不以為言也
布告黎庶明此意焉宫既成正門謂之南風門殿覆瓦
餘皆葺之以茅帝以意在清涼務從儉約匠人以為層
嵓峻谷玄覽遐長於是疏泉抗殿包山通苑皇太子所
居南風門之東正門謂之嘉禮門殿名暉和殿其官曹
寺署並皆創立微事營造庶物亦擾市取供而折番和
僱之費以巨億計矣及帝遊幸𠡠奉御王孝積於顯道
門内起紫微殿十三間文甓重基高敞宏壯帝見之甚
悦
高宗永徽二年九月改九成宫為萬年宫廢玉華殿以
為佛寺苑内及諸曹司舊是百姓田宅者並還本主
三年四月將作大匠閻立德造新殿成移御之日謂侍
臣曰朕性不宜熱所司頻奏請造此殿既作之後深懼
人勞今既暑熱朕居屋下尚有流汗匠人暴露事亦可
愍所以不令精妙意者只避炎暑耳長孫無忌曰聖心
每以恤人為念天德如此臣等不勝幸甚
五年三月幸萬年宫帝謂太尉長孫無忌曰此宫非直
凉冷宜人且去京不遠朕離此十年屋宇無多損壊昨
者不易一椽一瓦便已可安不知公等得安堵未曹司
廨署周足未乃親制萬年宫銘并序七百餘字羣臣請
刊石建于永光門詔從之
十月修築京師羅郭和僱雍州四萬一千人三十日功
畢九門仍各施觀明德門一觀至五門
顯慶元年勅司農少卿田仁汪因事東都舊殿餘址修
乾元殿高一百二十尺東西三百四十五尺南北一百
七十六尺
六月改東宫弘教殿為崇教殿
二年十二月以雒陽宫為東都雒州官吏階品准雍州
廢雒陽宫搃監改青城宫為東都苑北面監明德宫為
東都苑南面監雒陽宫農圃監為東都苑東面監食貨
監為東都苑西面監雒州北市置官員准東西市隸太
府寺
五年五月修雒水水波堰又於東都苑内造八關宫尋
改為合璧宫
九月改東明門為賓躍門西明門為宣耀門時常機為
司農少卿受詔檢校東都營田園苑之事帝謂之曰兩
都是朕東西二宅也今之宫舘隋代所造歲序既淹漸
將頽毁欲有修造又費財力如何機奏曰臣任司農向
以十年前後省費今見貯錢三十萬貫若以供葺理可
不勞而就也帝大悦詔機兼綂將作少府二司使漸營
之於是機始造宿羽高山等宫并移雒水之中橋自立
德之西街徙於長夏之通衢遂廢利涉橋公私以為便
及機遷職帝登雒水高岸有臨眺之美詔機於其所營
上陽宫宫成移御之
龍朔二年六月帝染風痺以宫内湫濕乃修舊大明宫
改名蓬萊宫北據高原南望爽塏是年置正門曰丹鳳
正殿曰含元含元殿之後曰宣政宣政左右有中書門
下二省弘文史二舘
三年二月税隴雍同岐豳華寧鄜坊涇虢絳晉蒲慶等州
率口錢修蓬萊宫又减京官一月俸助修蓬萊宫
四月移仗就蓬萊宫是月始御紫宸殿聽政百寮奉賀
新落成也(初遣司稼少卿梁孝仁監造悉於庭院列白楊樹右驍衛大將軍契苾何力入宫中縱觀)
(孝仁指白楊曰此木易長不過二三年宫中可得蔭映何力不答但誦古詩白楊多悲風蕭蕭愁殺人意謂此)
(是冡墓木也孝仁遽令拔去之更植梧桐謂人曰禮失求之於野固不虛也)
麟德二年二月東都造乾元殿成所司奏乾元殿成其
應天門先亦焚之及是亦造成為則天門(神龍元年三月十一日避)
(元天后號改為應天門唐隆元年七月避中宗號改為神龍門開元初又為應天門)
乾封二年二月改萬年宫依舊為九成宫
咸亨元年三月改蓬萊宫為含元宫(長安元年十一月又改為大明宫十)
(二月又改為大明殿神龍元年二月復改為含元殿)
儀鳳三年正月詔藍田縣新作凉宫宜名萬全宫
四年五月造紫桂宫於渑池縣西(永淳元年四月改芳桂宫)是年帝
入雒乃移御雒北隂殿尚書左僕射劉仁軌謂侍御史
狄仁傑曰古之陂池臺榭皆在深宫重城之内不欲外
人見之恐傷百姓之心也韋弘機之作列岸脩廊在於
堙堞之外萬方朝謁無不覿之此豈致君尭舜之意哉
(弘機聞之曰天下有道百司各奉職輔弼之臣則思獻替之事腑臟之臣行詔守官而已吾不敢越分也)
永淳元年七月造奉天宫於嵩山之南仍置嵩陽縣
中宗神龍三年八月改玄武樓為制勝樓
睿宗景雲元年十月以大内為太極宫
玄宗開元二年七月宋王成器等累上表請以興慶舊
里宅為宫乃下制曰朕昔與弟兄聯居藩邸虔奉聖訓
遂膺昌期嘗思鄠杜之遊頗有芒碭之氣王等固陳符
瑞取則不遠擬僃巡幸推而勿居雖府在京師亦同於
譙沛式遵故事宜依今請遂以興慶里舊邸為興慶宫
(初帝在藩邸與宋王等同居于興慶里時人號曰五王子宅至景隆末宅内冇龍池涌出望氣者云有天子氣)
(中宗數行其地命泛舟以馳象踏氣以厭之至是為宫焉)後於西南置樓西面題曰
花萼相輝之樓南面題曰勤政務本之樓(至二十五年帝戒諸王曰)
(奉先帝宫室不敢有加時時補葺已愧於勞人矣唯興慶創制乃朝廷百辟卿士以吾舊邸因欲修建不免群)
(卿考室之詞是即庶民子来之請亦所以表休徵之地新作南樓本欲察甿俗採風謠以防壅塞是亦古闢四)
(門逹四聪之意時有作樂宴慰不徒然也今因大哥讓朱邸以成花萼相輝之美歴觀自古聖帝明王有所興)
(作欲以助教化也吾所冀者式崇敦睦漸漬薄俗令其人信厚耳興慶宫在東内之南自東内逹南内有夹城)
(複道徑通北門逹南内人主往來兩宫莫知之宫之西南隅有花萼相輝勤政務本之樓禁苑在皇城之北苑)
(東曲二十七里南北三十三里東至汶水西連故長安城南連京城北枕渭水苑内離宫亭以二十四所漢長)
(安故城南東西十三里亦隸入苑中苑置四面監總監以掌種植)
五年七月改明堂為乾元殿詔曰古之操皇綱執大象
者何嘗不上稽天道下順人極或變通以随時爰損益
以成務且衢室創制度堂以筵因之以禮神是光孝德
用之以布政盖稱視朔先王所以厚人倫感天地者也少
陽有位上帝斯歆此則神貴於不黷禮殷於至敬今之
明堂俯臨宫掖比之嚴祀有異肅敬苟非憲章將何軌
物繇是禮官博士公卿大夫廣參羣議欽若前古宜存
路寝之式用罷辟雍之號可改為乾元殿每臨御宜依
正殿禮
十一年并州置北都詔曰經邦創制建國設險必因時
順人綂物立極我國家以神武聖德應天受命龍躍晉
水鳳翔太原建萬代之模為億兆之主猶成湯之居亳
有周之興岐朕以𦕈身纂承昌運守祖宗之大寳恢中
興之洪業叶時卜守經始此都事本因心情兼惟舊近
者嘉祥薦至休瑞屢臻此皆宗祏降靈神祇潜暨豈伊
菲德獨享厥休昔尭理唐郊式建丹陵之地漢居雒邑
更表南陽之都今王業正興宫觀猶在列于編郡情所
未安非所以恢大聖之鴻規展孝思之誠敬其并州宜
置北都改州為太原府刺史為尹司馬為少尹太原晉
陽為赤縣諸縣為畿縣官吏品第視京雒兩府是年置
温泉宫於驪山
十三年六月廢都西市
十六年正月始移仗於興慶宫聽政
十九年六月詔曰京雒兩都是惟帝宅街衢坊市固須
修整比聞取土穿掘因作穢汚坑塹四方遠近何以瞻
瞩頃雖處分仍或有違宜令所司申明前勅更不得於
街巷穿坑及取土其舊溝渠令當界乘閒整頓疏决墻
宇橋道亦當界漸修不得廣有勞後
二十四年四月改造天津橋合為一橋
六月廣花萼樓築夹城芙蓉園
十二月毁東市東北角道政坊西北角以廣花萼樓前
二十六年正月修望春宫
十月兩京路行宫各造殿宇及屋千間
二十七年九月於明堂舊址造乾元殿
十月毁東都明堂之上層改下層為乾元殿
二十八年正月兩京路及城中苑内種果樹
天寳元年十月造長生殿名為集靈臺以祀天神
二年十二月東京應天門改為乾元門
六載十月改温泉宫為華清宫
十二月發馮翊華隂等郡丁夫築會昌羅城於温陽置
百司
七載十二月玄元皇帝降于朝元閣改為降聖閣
八載四月華清宫作觀風樓
五月於開遠門外作振旅亭
十載四月興慶宫作交泰殿
十二載十月城興慶宫役京師及三輔人凡一萬三千
人並以時估酬錢
肅宗至德二載十二月詔曰頃以上皇在蜀朕亦居岐
蜀郡宜改為南京鳳翔改為西京西京為中京蜀郡改
為成都府鳳翔府尹已下官寮並同三京名號
三載正月改丹鳳樓門安化門為逹禮門以禄山國讎
惡聞其姓京城及坊門名有安字悉改之
上元元年九月詔荆州大都督府宜改為江陵府仍為
南都江陵縣為赤縣諸縣為畿縣長史為尹司馬為少
尹餘官属名位並同京兆府及京畿赤縣並依舊
二年九月詔曰唐虞之代肇有九州王者所都文無異
制其京兆府河南府太原府三京之號宜停其鳳翔先
為西京亦宜准此
元年建夘月詔曰五都之號其來自久宜以京兆府為
上都河南府為東都鳳翔府為西都江陵府為南都太
原府為北都
代宗廣德元年九月禁城内六街種植
二年二月又詔禁之初諸軍諸使以時艱歲儉奏耕京
城六街之地以供芻或謂非宜乃罷之
永泰元年二月出内人一千人品官六百人赴東京守
衞
十一月河南等道都統黃門侍郎平章事王縉上言請
減諸道軍資錢四十萬貫脩東都宫内殿宇從之
二年正月京兆尹黎幹大發夫役種城内六街樹是歲
不許京城内坊市侵街築墻造舍舊者並毁之
德宗貞元三年作玄英門及觀於大明宫北垣
四年二月築延喜門北複道属於永春門復脩延喜門
觀
三月自武德東門築垣約左蔵庫之北属宫城東垣於
是武庫因而廢焉其器械隸於軍器仗
五年正月戶部侍郎班宏修玄武樓
八年正月新作玄武門及廡會踘場
十二年八月增修望仙樓及廣夾城及十六王宅時京
城街衢中樹缺縣吏多栽榆樹以其省便會吴湊為京
兆尹每歲唯令植槐樹成列
十三年三月於麟德殿前新造亭子成名曰會慶亭五
月引龍首渠水自通化門入至太清宫前
七月浚魚藻池池先深一丈淘加四尺
八月詔曰昆明池俯近都城古之舊制蒲魚所産實利
於人宜令京兆尹韓臯充使即勾當修堰漲池
十一月韓臯奏准勅漲昆明池修石炭賀蘭兩堰并造
土堰開淘湖渠都用錢七千四百三十貫文
十九年二月修含元殿
憲宗元和二年六月左神策軍新築夹城别開門曰玄
化造樓曰晨輝
三年十月勅脩南内殿十三間墻舍共一千六百間及
勤政樓明光樓
六年五月毁興安門南竹亭
八年五月河南尹許孟容進東都圖
九年六月置禮賓院於長興里北
十二年四月命右神策軍護軍中尉第五守進以衆二
千築夹城自雲韶門芳林門西至脩德里以通于興福
寺又置新市于芳林門南
閏五月作蓬萊池周廊四百間
十三年二月詔六軍使創修麟德殿之右廊又浚龍首
池起承暉殿雕飾綺煥徙置佛寺之花木以充焉
十四年正月徙置仗内教坊於延政里
三月詔左右軍各以官徒二千人修勤政樓
穆宗以元和十五年正月即位二月詔於西上閣門西
廊右畔便門以通宰臣自閣中赴延英路
七月新作永安殿及寳慶殿及修日華門通乾門并朝
堂廊舍
八月發神策六軍二千人浚魚藻池
十月發右神策軍兵各千人於門下省東少陽院前築
墻
長慶元年五月禁中造百尺樓時帑蔵未實内外多事
土木之功屢興物議喧然以為不可
敬宗寳歴元年七月乙亥度支准宣進鏡銅三千餘斤
黃金銀薄搃十萬翻修清思院新殿及陽德殿圖障
二年正月甲戌左右神策六軍威遠皇城左右金吾共
差二萬人入内穿池修殿
是月勅東都已来舊行宫宜令度支郎官一人領都料
匠緣路檢計及雒城宫闕與東都留守商議計料分析
聞奏
五月神策軍於苑内古長安城中修漢未央宫
文宗太和元年四月詔毁昇陽殿東放鴨亭望仙門側
看樓十間並敬宗所造也
八月癸夘詔毁如京倉舍以其地歸門下寳歴未好廣
苑囿門下省馬廐因通入禁中至是還之
二年八月勅修安福樓及南殿院屋宇一百八十八間
又脩兩儀殿及甘露殿共一百七十二間
九月集賢院奏請創造昭慶門裏西墻至集賢院門南
廊舍三十九間許之
九年二月勅都城勝賞之地唯有曲江承平已前亭舘
接連近年廢毁思俾葺修已令所司芟除栽植其諸司
如有力要於曲江置亭館者給與閒地任其營造七月右
軍擗仗使田金操請准勑拆銀臺門起修三門樓詔左
軍官徤二千人填龍首池以為踘場又詔左右軍官徤
各一千五百人赴曲江修建紫雲樓
九月帝幸右銀臺門觀門樓興工之作發左右神策軍
一千五百人修淘曲江是日左右軍奏修曲江樓畢各
進圖一軸是月内出新造紫雲樓彩霞亭額左軍中尉
仇士良以鼓吹迎於銀臺門(時帝好詩每吟杜甫曲江行云江頭宫殿鏁干門細)
(柳新蒲為誰綠乃知天寳已前曲江四面皆有行宫臺殿思復昇平故事故為樓殿以臨之)
武宗會昌元年三月勑造靈符應聖院於龍首池
五年正月造望仙臺於郊壇
六月修望仙樓及廊舍共五百三十九間
宣宗大中元年二月勅修百福殿院八十間
七月勅親親樓號雍和殿别造屋宇廊舍七百間
二年正月勅脩左銀臺門樓屋宇及南面城墻至叡武
樓
五年詔脩明儀樓
昭宗光化元年正月車駕在華州詔以韓建脩京師宫
闕是月李茂貞與諸道相次進表助營宫苑詔遣建自
華至京經度宫室開搆橋道九月自華還京
天祐元年正月梁王朱全忠遣將寇彦卿請車駕遷都
雒陽閏四月至東都
哀帝天祐二年五月詔改雒都諸門與西京門同者延
喜門改宣仁門重明門改興教門長樂門改光政門光
範門改應天門乾化門改乾元門宣政門改敷政門宣
政殿改貞觀殿日華門改左延福門月華門改右延福
門萬夀門改萬春門積慶門改興善門含章門改膺福
門含清門改延義門金鑾門改千秋門延和門改章善
門保寧殿改文思殿詔曰法駕遷都之日雒京再建之
初慮懷土有類於新豐惟更門以合於舊制今則妖星
既出於雍分高閎難倣於秦餘宜復别門之名以壯卜
年之永是用分疆畫野寔顯騐於否臧東雒西京靡玄
参於制度其京都見在門同西京門名並宜改復雒京
舊門名盖避妖星之變也
十月𠡠雒城坊曲内舊有朝臣及諸司宅舍經亂荒榛
張全義葺理以來皆以耕墾既供軍賦即係公田或恐
妄有披論認為世業須煩按騐遂啟幸門其都内坊曲
及畿内已耕殖田土諸色人並不得論認如要田業一
任買置凡論認者不在給還之限如有本主元自差人
勾當不在此限如荒田無主即許識認付河南府
閏十二月皇城使奏伏以皇城之内咫尺禁闈晨夜巡
警固須清肅伏乞准勅條漏鼓聲絶後禁斷人行今據
軍人百姓更點動後尚恣夜行特乞聖慈再下六軍止
絶從之
後唐莊宗同光元年四月即位於魏州是月升魏州為
東京改元城縣曰興唐貴鄉縣曰唐晉都督府曰興唐
府以太原為西京鎮州為北都
十二月壬申勅汴州偽庭所立殿宇諸門並去牌額復
本名其宣武軍額置於咸安門所在宫苑即充行宫應
有不合安鴟吻處並可去之
二年正月丁未勅朝元殿北是明堂殿偽梁改為朝元
殿今復舊名其崇勲殿宜改為中興殿應順門改為永
曜門太平門改為萬春門通政門改為廣政門鳳鳴門
改為韶和門萬春門改為中興門解卸殿改為端明殿
八月𠡠三川奥壤四海名區為帝王光宅之都乃符瑞
薦臻之地周朝始建卜年遂啟於延洪漢室中興即土
是圖於遠大咸兹建極至我本朝壯麗可觀浩穰為最
千門萬戶寔為富庶之鄉接廡連甍宛有升平之俗而
自僞梁僭逆諸夏憑陵尋干戈而虐用蒸黎恣塗炭而
毒流草木依憑兔苑嘯聚梟巢遂令輦轂之間鞠興蕪
没之歎朕自削平大憝纂嗣丕圖重興卜雒之都永啓
朝宗之會將資久遠須議葺脩務令壯觀於九重實在
駢羅於萬戶京城應有空閒地任諸色人請射盖造藩
方侯伯内外臣寮於京邑之中無安居之所亦可請射
各自修營其空閒有主之地仍限半年本主須自脩盖
如過限不蓋屋宇亦許他人占射貴在成功不得虛占
是月辛巳詔曰朕刷盪妖氛收復京輦三靈胥悦萬國
駿犇凡在炤臨畢同欣戴或出司土宇入覲朝廷若無
列第於神州何表愛君之誠節諸道節度觀察防禦團
練刺史等竝宜令雒京修宅一區既表皇居之壮麗復
佳清雒之浩穰因我后之化家覩羣居之戀闕
壬午西都奏重修華清宫温湯屋宇
三年三月詳定院奏近并魏州為東京簡諸道州縣須
先定兩府始可各定官品未審依故事京兆河南為兩
府太原興唐為次府天復以興王之地别有進止勅不
唯府額各定於等差兼亦都名須正於升降將為經久
之制宜遵固本之文本朝故事雍州為西京京兆府雒
州為東都河南府是謂京都兩府并州舊為北都太原
府在兩府之次近以中興大業以魏州為東京興唐府
權為東京為雒京竊以雒京歴代帝王之都四方朝貢
所便爰自漢魏迄于隋唐方建都城是比宸極宜依舊
以雒京為東都魏州改為鄴都興唐府與北京太原府
並為次府豈獨設官分職命秩免惑於有司抑亦畫界
分疆取則無違於故事
四月壬寅武德使上言重修嘉慶殿請丹漆金碧以營
之帝曰此殿為火所廢不可不修但務宏壮何煩華侈
尋改為廣夀殿
六月壬戌𠡠河南府開永通厚載二門應京城内空閒
地如本主有力即速令蓋造若不脩營即許諸色人請
射起屋其月左諫議大夫崔憓上言曰臣伏見雒都頃
當制葺之初荒凉至甚纔通行逕徧是荆榛此際集人
開耕便許為主或農或圃逾三十年近歲居人漸多里
巷頗隘須增屋室宜正街坊都邑之制度既成華夏之
觀瞻益壮因循未改汚濁增深竊惟舊制宮苑之側不
許停穢惡之物今以菜園相接宗廟祠宇公府民家穢
氣薰蒸甚非蠲潔請議條制俾令四方則之
八月左補闕楊途奏明君舉事須合前規竊見京城之
内尚有南州北州縱市井不可移改城池即宜毁廢復
見都城舊墻多已摧塌不可使浩穰神京旁通綠野徘
徊壁壘俯近皇居無或因循常宜脩葺初光啟未張全
義為河南尹為蔡賊所攻乃於南市一方之地築壘自
固後更於市南又築嘉善坊為南城天復修都之際元
未毁撤途所奏頗適事宜
九月中書奏右補闕楊途先奏毁廢京内南北城臣簡
到同光二年八月二十七日河南尹張全義奏臣自僖
宗朝叨蒙委寄節制雒京臨蒞之初須置城壘臣乃取
南市曹界分兼展一兩坊地修築兩城以立府衙廨署
今區宇既平理合毁廢其城濠如一時平治即計功不
少百姓忙時難為差使令欲且平女墻及擁門餘候農
隙别取進止者奉勑京都之内古無郡城本朝多事以
來諸侯握兵自保張全義土功未毁李罕之塞地猶存
時既朗清故宜除剗若時差夫役又恐擾人宜令河南
府先分擘出舊日街巷其城壕許人占射平填便任盖
造屋宇其城基内舊有巷道處便為巷道不得因循妄
有侵占仍請限一月如無力平剗許有力人戶占射平
填
庚申新作興教門樓
明宗長興元年正月宗正少卿李延祚奏請止絶車牛
不於天津橋来往
二年六月戊辰應京城六街及諸閒坊先許人脩建屋
室近聞侵地太多乃至不通車駕今後盖造外須通車
馬或有越衆牽盖並須畫時毁拆并果園池亭外餘種
蒔菜園空閒田地如本自辦即限三月内盖造須畢如
自不辦並許人收買𠡠旨伊雒之都皇王所宅乃夷夏
歸心之地非農桑取利之田當亂離而曾是荒凉及開
泰而競為脩葺從来閴寂多已駢闐永安天邑之居宜
廣神州之制宜令御史臺兩街使河南府專切依次第
擘畫曉示衆多勿容侵越或有利便亦可臨時詳度奏
聞其月河南府奏准𠡠京城坊市人戶菜園許人收買
切慮本主占佃年多以鬻蔬為業固多貧窶豈辦盖造
恐資有力轉傷貧民𠡠旨都邑之間殷繁是貴欲九重
之轉盛在百堵以齊興作事斷自於不疑出令必歸於
畫一比據廵司申奏為有亂射土田遂設規程令還價
值只要增修舍屋添益閭閻貴使華夏共觀壯麗朝廷
以邦本興隆之計務使駢闐府司以園圃價例之間恐
傷貧下僃詳敷奏須議允俞其在京諸坊若是有力人
戶及形勢職掌曹司等已有居第外於别處及連宅置
得菜園令園子主把或典賃與人者並准前勑價例出
賣不得輒有違越如實是貧窮不濟人戶置得園圃年
多手自灌園身自賣菜以供衣食者則與等第特添價
直仍使買者不得廣置地位各量事力須議修營並要酌
中庶無踰越
三年二月庚午脩平頭門樓畢名乾通之門
四月戊午中書奏奉勑重定三京諸道州府地望次第
者據十道圖舊制以王者所都之地為上本朝都長安
遂以關内道為上今宗廟宮闕見都雒陽請以河南道
為上關内道第二河東道第三餘依舊制又本朝都長
安以京兆府為上今都雒陽請以河南府為上其五府
按十道圖以關内道為上遂以鳳翔府為首河中成都
江陵興元為次中興初升魏博為興唐府鎮州為真定
府皆是創業興王之地不與諸府雷同今望以興唐真
定二府升在五府之上合為七府餘依舊制
七月汴州李從曮奏當州舊司天臺有銅渾儀并板閣
並在露地損爛欲毁拆勅旨復令繕理不得輒毁
四年六月詔宫西新園宜名永芳園其間新殿宜名和
慶殿
愍帝應順元年閏正月甲寅集賢院上言以赦書修創
凌煙閣詔問閣高下等級其凌煙閣都長安時在西内
三清殿側畫像皆北向閣有中隔隔内北面寫功高宰
輔南面寫功高諸侯王隔外面次第圖畫功臣題贊自
西京版蕩四十餘年舊日主掌官吏及畫像工人淪喪
集賢院所属寫真官畫真官人數不少都雒後廢職今
將特起閣請先定佐命功臣人數請下翰林院預令寫
真本及下將作差人與畫工序間架修建院内先有寫
真官沈居隐畫真官王武瓊二人相次淪亡無人應用
詔集賢御書院復置寫真官畫真官各一員餘依所奏
晉高祖天福二年正月丙寅改中興殿中興門為天福
殿天福門五月丙辰御史中丞張昭遠奏汴州在梁室
朱氏稱制之年有京都之號及唐莊宗平河南復廢為
宣武軍至明宗行幸之時掌事者因緣脩葺衙城遂挂
梁室時宫殿門牌額當時識者或竊非之昨車駕省
方暫居梁苑臣觀衙城内齋閣牌額一如明宗行幸之
時無都號而有殿名恐非典據臣竊尋秦漢已来寰海
之内鑾輿所至多立宫名近代隋室於揚州立江都宫
太原立汾陽宫岐州立仁夀宮唐朝於太原立晉陽宫
同州立長春宫岐州立九成宫宫中殿閣皆題署牌額
以類皇居臣伏准故事請於汴州衙城門權挂一宫門
牌額則其餘齋閣並可以取便為名庶使天下式瞻稍
為宜稱者勅旨行闕宜以大寧宫為名其餘候續𠡠處
分
七月改玄德殿為廣政殿玄德門為廣政門
十一月改雒京潛龍宅為廣德宫北京潛龍宅為興義
宫
三年十月丙辰詔曰為國之規在於敏政建都之法務
要利民歴攷前經朗然通論顧惟凉德獲啟丕基當數
朝戰伐之餘是兆庶傷殘之後車徒既廣帑廪咸虛經
年之輓粟飛芻繼日而勞民動衆嘗煩漕運不給供須
今汴州水陸要衝山河形勢乃萬庾千廂之地是四通
八達之郊爰自按廵益觀宜便俾升都邑以利兵民汴
州宜升為東京置開封府仍升開封浚儀兩縣為赤縣
餘升為畿縣應舊制開封府時所管属縣並可仍舊割
属收管亦升為畿縣其雒京改為西京其雍京改為晉
昌軍丁亥詔改太寧宫門為明德門又改京城諸門名
額南門尉氏門以薰風為名西二門鄭門梁門以金義
乾明為名北二門酸棗封丘門以玄化宣陽為名東二
門曹門宋門以迎春仁和為名
四年二月辛邜改東京玉華殿為永福殿三月己卯改
明德殿為滋德殿宫城南門同名故也
五年九月戊子改東京上源驛為都亭驛
六年八月壬子𠡠改鄴都皇城南門應天門為乾明門
大名館為都亭驛
七年閏三月勅改宣明門為朱鳳武德殿為視政文思
殿為崇德畫堂為太清寝殿為乾福其門悉從殿名皇
城南門改為乾明北為玄德東為萬春西為千秋
四月乙丑敕改鄴都羅城及大城諸門羅城南博門為
廣運門觀音門為金明門橙槽門為清景門寇氏門為
永芳門朝城門為景風門大城南門為昭明門觀德門
為廣義門北河門為靖安門魏縣門為膺福門尉氏門
為迎春門朝臣門為興仁門上斗門為延清門下斗門
為通遠門
漢高祖以天福十二年二月即位於太原宫以太原為
北京五月車駕至東京(即汴州也)
周太祖廣順元年六月以唐都長安時京城等門比定
今東京諸門薰風等為京城門明德門為皇城門啟運
等為宫城門昇龍等為宫門崇元等為殿門
二年正月詔開封府脩補京師羅郭率府界丁夫五萬
五千板築旬日罷以積年不脩不可通過兼淘抒舊壕
免雨水壊民廬舍故也
三年六月雒京武行德言五鳳樓西面朵樓北塼座落
一丈三尺
十月𠡠入厚載門内向東横街東北屋宇宜令弘文館
史館集賢等三館於此分擘廨署
世宗顯德元年七月西京留守武行德率其部民萬數
完雒陽羅城先是車駕自太原廻行德覲於河陽帝以
雒表城隍頽缺有日矣因面諭行德令葺之繇是徵丁
夫數千而加板築焉
二年四月詔曰惟王建國實曰京師度地居民固有前
則東京華夷臻凑水陸會通時向隆平日增繁盛而都
城因舊制度未恢諸衞軍營或多窄陿百司公署無處
興修加以坊市之中邸店有限工商外至億兆無窮僦
賃之資增添不定貧闕之戶供辦實艱而又屋宇交連
街衢湫隘入夏有暑濕之苦居常多烟火之憂將便公
私須廣都邑宜令所司於京城四面别築羅城先立標
幟候將来冬末春初農務閒時即量差近甸人夫漸次
修築春作纔動便令放散如或土功未畢則迤邐次年
脩築所冀寬容辦集今後凡有營葬及興置宅竈井草
市並須去標幟七里外其標幟内候官中擘畫定街巷
軍營倉場諸司公廨院務了即任百姓營造
三年六月癸亥詔曰輦轂之下謂之浩穰萬國駿奔四
方繁會此地比為藩翰近建京都人物諠闐閭巷隘陿
雨雪則有泥濘之患風旱則多火燭之憂每遇炎蒸易
生疫疾近者開廣都邑展引街坊雖然暫勞久成大利
朕昨自淮上廻及京師周覽康衢更思通濟千門萬戶
庶諧安逸之心盛暑隆冬倍減寒温之苦其京城内街
道闊五十步者許兩邊人戶各於五步内取便種樹掘
井修盖凉棚其三十步以下至二十五步者各與三步
其次有差
五年五月賜東京新城諸門名額在寅曰寅賓門在辰
曰延春門在巳曰朱明門在午曰景風門在未曰畏景
門在申曰迎秋門在戌曰肅政門在亥曰玄德門在子
曰長景門在丑曰愛景門改大内東偏舊賓天門為通
苑門又以京城東新修驛為懷信驛以待江南貢使焉
恭帝顯德六年十二月改萬歲殿為紫宸殿
册府元龜卷十四
