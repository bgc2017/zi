冊府元龜卷八百四十六宋王欽若等撰
總錄部
善射
周官保氏之職教國子以六藝其三曰射仲尼亦曰吾
何執執射乎盖弦剡之制聖人所以威天下桑蓬之訓
男子所以志四方射之時義遠矣哉中古以還乃有應
機之命中挽彊徹札善其事而著稱者焉至或飲羽斃
獸郤敵紓難威讋於羌虜身獲於榮爵亦比比有之詩
曰舍矢如破又曰舍拔則獲皆善射之謂矣
有窮后羿善射(有窮國名后君也羿君之號)
逢蒙學射於羿盡羿之道
賈大夫惡(貌醜)取妻而美三年不言御以如臯射雉獲之
其妻始笑而言
樂伯為楚大夫與晉戰於邲許伯御樂伯攝叔為右以
致晉師晉人逐之左右角之(張兩角後旁夾攻之)樂伯左射馬而
右射人角不能進矢一而已麋興於前射麋麗龜(麗著也龜)
(背文隆高當心者)晉鮑癸當其後使攝叔奉麋獻焉曰以歲之
非時獻禽之未至敢膳諸從者鮑癸止之曰其左善射
其右有辭君子也既免(止不復逐之)
養由基楚大夫善射去楊葉百步而射百發百中楚共
王及晉侯鄭伯戰於鄢陵潘尫之黨與養由基蹲甲而
射之徹七札焉(黨潘尫之子蹲聚也一發達七札言其能陷堅)以示王曰君有
二臣如此何憂於戰(二子以射誇王)王怒曰大辱國(賤其不尚智謀)詰
朝爾射死藝(言女以射自多必當以藝死也詰朝猶明朝是戰日)及戰吕錡射共
王中目王召由基與之兩矢使射吕錡中項伏&KR0758;(&KR0758;弓衣)
以一矢復命後楚師薄(薄迫也)於險叔山冉謂基曰雖君
有命為國故汝必射(王有死藝命)乃射再發盡殪楚王有白
猨王自射之則摶矢而熙(熙戲)使養食其射之(食其即繇基也)始
調弓矯矢未發猨擁樹號矣
熊渠子夜行見寢石以為伏虎彎弓射之没金飲羽下
視知其石也因復射之矢摧迸火
商陽為工尹與陳棄疾追吳師及之(工尹楚官名棄疾楚公子棄疾以魯)
(昭八年帥師滅陳縣之楚人善之因號焉至二十年楚子狩於州來使蕩侯潘子司馬督囂尹午陵尹喜帥師)
(圍徐以懼吳於時有吳師陵或作陵楚聲)陳棄疾謂工尹商陽曰王事也子
手弓而可手弓子射諸(商陽仁不忍傷人以王事勸之)射之斃一人韔
弓(不忍復射斃仆也韔韜也)又及謂之又斃二人每斃一人揜其目
(揜其目不忍視之)止其御曰朝不坐燕不與殺三人亦足以反
命矣(朝燕於寢大夫坐於上士立於下然則陽與御者皆士也兵車參乘射者在左戈盾在右御在中矣)
孔子曰殺人之中又有禮焉
公孫丁為衛獻公御公出奔齊孫氏追之初尹公佗學
射於庾公差庾公差學射於公孫丁二子追公(二子佗與差為)
(孫氏逐公)子魚曰射為背師不射為戮射為禮乎(子魚庾公差禮射不)
(求中)射兩軥而還(軥車軛卷者)尹公佗曰子為師我則遠矣乃
反之(佗不從丁學故言遠始與公差俱退悔而還射丁)公孫丁受公轡而射之
貫臂(貫佗臂)
洩聲子魯大夫齊師將納昭公使公子鉏率師從公圍
成師與齊師戰於炊鼻(季氏師距公炊鼻魯地)齊子淵捷從洩聲
子射之中楯瓦(瓦楯脊)繇朐汰輈匕入者三寸(入楯瓦也朐車軛輈)
(車轅繇過也汰矢激也匕矢鏃也)聲子射其馬斬鞅殪
顔高魯人定公侵齊門於陽州(攻其門)士皆坐列(言無鬭志)曰
顔高之弓六鈞(三十斤為鈞六鈞百八十斤古稱重故以為異彊)皆取而𫝊觀
之陽州人出顔高奪人弱弓籍丘子鉏擊之與一人俱
斃(子鉏齊人斃仆也)偃且射子鉏中頰殪(子鉏死)
顔息魯人定公侵齊門於陽州顔息射人中眉退曰我
無勇吾志其目也(以自矜)
公孫林鄭大夫齊輸范氏粟鄭子姚子般送之趙鞅禦
之遇於戚鄭師大敗趙孟喜追鄭師姚般公孫林殿而
射前列多死(晉前列)趙孟曰國無小(言雖小國猶有善射者)
更嬴魏人與魏王處廡下有鴈從東方來更嬴虛發而
鴈下
漢李廣隴西人世世受射(受射法)文帝十四年匈奴大入
蕭關而廣以良家子從軍擊胡用善射殺首虜多為郎
騎常侍廣為上郡太守匈奴侵上郡帝使中貴人從廣
(内臣之貴幸者)勒習兵擊匈奴中貴人者將數十騎從(將數十騎自隨)
(在大軍前行而忽遇敵也)見匈奴三人與戰射傷中貴人殺其騎且
盡中貴人走廣(走趣也)廣曰是必射鵰者也廣乃從百騎
往馳三人(疾馳而逐之)三人亡馬步行行數十里廣令其騎
張左右翼(旁引其騎若鳥翼之焉)而廣身自射彼三人者殺其二
人生得一人果匈奴射鵰者也廣嘗出獵見草中石以
為虎而射之中石没鏃視之石也他日射之終不能入
矣廣所居郡聞有虎嘗自射之及居右北平射虎虎騰
傷廣廣亦射殺之其射見敵非在數十步之内度不中
不發發即應弦而倒用此其將數困辱及射猛獸亦數
為所傷廣為人長猨臂(臂如猨臂通背)其善射亦天性雖子孫
他人學者莫能及廣呐口少言與人居則畫地為軍陳
射闊狹以飲專以射為戲
張隆景帝時為輕車武射以善射帝幸近之
霍去病武帝時以皇后姊子年十八為侍中善騎射
堂邑父胡人善射與張騫使月攴留匈奴中窮急射禽
獸給食歸漢拜為奉使君
吕布為奮武將軍時袁術遣將紀靈等攻劉備於徐州
布救之屯沛城外請靈等與共饗飲布曰備吾弟也為
諸君所困故來救之布性不喜合鬭但喜解鬭耳乃令
軍候植戟於營門布彎弓顧曰諸君觀布射戟小支中
者當各解兵不中可留决鬭布即一發正中戟支靈等
皆驚言將軍天威也
魏成公英西域人從太祖出獵有三鹿走過前太祖命
英射之三發三中皆應弦而倒太祖抵掌謂之曰事韓
文約可謂盡節而孤獨不可乎(成公英昔事韓遂遂字文約)後詔英
作凉州平隴右病卒
王明山父凌坐楚王事司馬宣王誅之明山走向大原
追軍及之時有飛鳥集桑樹隨低昂明山舉弓射之
即倒追人乃止不復進
蜀糜竺為安漢將軍子威官至虎賁中郎將威子炤虎
騎監自竺至炤皆便弓馬善射御
吳太史慈猨臂善射弦不虛發嘗從孫策討麻保賊賊
於屯裏緣樓上行詈以手持樓棼慈引弓射之矢貫手
著棼圍外萬人莫不稱善其妙如此位至折衝中郎將
朱才字君業為偏將軍為人精敏善騎射大帝愛異之
嘗侍從遊戲
晉魏舒為後將軍鍾毓長史毓每與參佐射舒嘗為畫
籌而已後遇朋人不足以舒滿數毓初不知其善射舒
容範閑雅發無不中舉坐愕然莫有敵者毓歎而謝曰
吾之不足以盡卿才有如此射矣豈一事哉
王濟字武子為河南尹未拜坐鞭王官吏免官王愷以
帝舅奢豪有牛名八百里駮嘗瑩其蹄角濟請以錢千
萬與牛對射而賭之愷亦自恃其能令濟先射一發破
的因據胡牀叱左右速探牛心來須臾而至一割便去
尋以白衣領太僕卒
楊濟字文通歴位鎮南征北將軍嘗從武帝較獵北邙
下與侍中王濟俱著布袴褶騎馬執角弓在輦前猛獸
突出帝命王濟射之應弦而倒須叟復一出濟受詔又
射殺之六軍大呌稱快
庾翼為都督征討諸軍事師次襄陽大會僚佐陳旌甲
親授弧矢曰我之行也若此射矣遂三起三叠徒衆屬
目其氣十倍
謝尚為建武將軍江夏相時安西將軍庾翼鎮武昌尚
數詣翼諮謀軍事嘗與翼共射翼曰卿若破的當以鼓
吹相賞尚應聲中之翼即以其副鼓吹給之
桓石秀善騎射發則命中位至寧遠將軍
陳安為劉曜所圍突圍而出雙帶兩鞬左右馳射
前燕慕容根善射嘗從慕容皝行獵有一野羊立於懸
崖皝命左右射之莫有中者根自求射一發中之
賈堅字世固彎弓三十石餘慕容恪取一牛置百步上
召堅使射堅曰少壯之時能令不中今已年老正可中
之恪大笑射再發一矢拂脊一矢磨腹皆附膚落毛上
下如一恪曰復能中乎堅曰所貴以下中為竒中之何
難一發中之堅時年已六十餘矣觀者咸服其妙
慕容翰皝之庶兄皝素忌之皝既嗣位翰北投宇文歸
既而逃歸乃遣勁騎百餘追之翰遥謂追者曰吾既思
戀而歸理無反面吾之弓矢汝曹足知無為相逼自取
死也吾處汝國久願不殺汝汝可百步豎刀吾射中
汝便宜反不中者可來前也追騎解刀豎之翰一發便
中刀鐶追騎乃散
慕容盛初逃難東歸遇盗陜中盛曰我六尺之軀入水
不溺在火不焦汝欲當吾鋒乎試豎爾手中箭百步我
若中之宜慎爾命如其不中當束身相授盗乃豎箭盛
一發中之盗曰郎貴人之子故相試耳資而遣之
宋劉榮祖北中郎將懷慎之子少好騎射為高祖所知
及盧循攻逼懷慎戍在石頭時賊乘小艦入淮援柵高
祖宣令三軍不得輙射賊榮祖不勝忿怒冒禁射之所
中應弦而倒高祖益竒焉
卜天興父名祖高祖聞其有幹力召補隊主從征伐天
興善射弓力兼倍容貌嚴正笑不解顔太祖以其舊將
子使教皇子射位至廣威將軍
臧熹習騎射志在立功嘗至漂陽縣令阮崇與熹共獵
值虎突圍獵徒並奔散熹直前射之應弦而倒
南齊垣僖伯少負氣豪俠妙解射雉尤為武帝所重以
為直閣將軍
柳世隆與瑯琊王贍博射嫌其皮闊乃摘梅帖鳥咮之
上發必命中觀者驚駭位至左光祿大夫
張敬兒年少便馬有膽氣好射虎發無不中位至開府
儀同三司
劉繪為寧朔將軍雖豪俠嘗惡武事雅善博射未嘗跨
馬
梁曹景宗新野人父欣之仕宋為徐州刺史景宗善騎
射好畋獵嘗與少年數十人澤中逐麞鹿每還騎赴鹿
鹿馬相亂景宗於衆中射之人皆懼中馬足鹿應弦輙
斃以此為樂未弱冠欣之於新野遣出州以匹馬將數
人於中路卒逢蠻賊數百圍之景宗帶百餘箭乃馳騎
四射每箭殺一蠻遂散走
陳禇玠剛毅有膽决善騎射嘗從司空侯安都於徐州
出獵遇有猛虎玠引射之再發皆中口入腹俄而虎斃
位至御史中丞
樊毅累葉將少習武善射毅弟猛幼俶儻既壯便弓馬
位至護軍將軍
後魏長孫頽嵩子也善騎射彎弓三百斤位至征南大
將軍畋獵方山有兩狐起於御前詔頽射之百步狐俱
獲
楊播為右衛將軍時孝文曜威沔水上已設宴帝與中
軍彭城王勰賭射左衛元遥在勰朋内而播居帝邊遥
射侯正中籌限已滿帝曰左衛籌足右衛不得不解播
對曰仰恃聖恩庶幾必争於是彎弓而發其箭正中帝
笑曰養由基之妙何復過是遂舉巵酒以賜播曰古人
酒以養病朕今賞卿之能可謂今古之殊也
奚康生少驍武彎弓十石矢異尋常宣武聞之故作大
弓兩張長八尺把中圍尺有二寸箭麄殆如今之長
笛送康生康生便集文武用之平射猶有餘力觀者以
為絶倫康生為中堅將軍時蕭鸞置義陽招誘邊民康
生復為綂軍從王肅討之進圍其城鸞將張休護自昇
城樓言辭不遜肅令康生射之以強弓大箭望樓射窗扉
即入應箭而斃彼民見箭皆云強弩以殺休護賞帛一
千疋又頻箭再捷其軍賞三階帛五百疋
爾朱兆榮之從子驍勇善騎射榮曾送臺使見二鹿乃
命兆前止授二箭曰可取此鹿供今食也遂停馬構火
以待之俄而兆獲其一榮欲矜誇使人責兆曰何不盡
取杖之五十位至領軍將軍領左右并州刺史
賀拔岳初為太學生長以弓馬為事與父兄赴援懷朔
賊王衛可瓌在城西三百餘步岳乘城射之箭中瓌臂
賊衆大駭拔岳為西道都督能左右馳射與爾朱天光
討万俟醜奴岳守長安時万俟醜奴遣大行臺尉遲菩
薩向武功南渡渭水攻圍趣柵天光遣岳率騎一千馳
往赴救菩薩攻柵已尅還據岐州岳以輕騎八百北渡
渭水擒賊令殺掠其民以挑菩薩菩薩果率步騎二萬
餘人至渭水北岳以輕騎數十與菩薩隔水交言岳稱
楊國威菩薩自言強盛往復數返菩薩乃自憍令省事
傳語岳怒曰我與菩薩言卿是何人與我對語省事恃
水應答不遜岳舉弓射之應弦而倒
尉多侯弟子慶賓善騎射有將略高祖時釋褐員外散
侍郎稍遷左將大中大夫
北齊斛律金朔州勑勒部人善騎射初為軍主與懷朔
鎮將楊鈞送蠕蠕主阿那瓌還北瓌見金射獵深歎其
工
暴顯少經軍旅善於騎射魏末從孝莊帝出獵一日之
中手獲禽獸七十三
斛律光字明月羡字豐雒皆太師金之子少工騎射其
父每日令其出獵還即較所獲禽獸光所獲或少必麗
龜達腋羡雖獲多非要害之所光嘗蒙賞羡或被捶撻
人問其故金答云明蟾必背上著箭豐雒隨處即下手
其數雖多去兄遠矣聞者咸服其言嘗從金西征周文
帝長史莫者暉在行間光年十七馳馬射中之因擒於
陣神武即擢授都督封永樂子又嘗從文襄出野見鴈
雙飛來帝使馳射之二矢俱落又從於洹橋較獵見一
大鳥雲表飛颺光引弓射之正中其頸此鳥形如車輪
旋轉而下至地乃大鵰也文襄取而觀之深壯異焉承
相屬邢子高見而歎曰此射鵰手也當時轉號落鵰都
督位至左丞相
皮景和善騎射事神武為親信副都督武定二年征步
落稽文襄疑賊為有伏兵令景和將五六騎深入一谷
中值賊百餘人便共格鬭戰景和射數十人莫不應弦
而倒神武曾令射一野豕一箭而獲之深見嗟賞天統
二年為侍中周通好之後冠盖來往嘗令景和對每與
使同射百發百中甚見推重
元景安為車騎大將軍孝昭曾與功臣於西園醼射文
武預者二百餘人設垜去堂百四十餘步中的者賜以
良馬及金玉錦綵等有一人射中獸頥去鼻寸餘唯景
安最後有一矢未發帝令景安解之景安徐整容儀操
弓引滿正中獸鼻帝嗟賞稱善特賞馬兩疋玉帛雜物
又加常等
後周寳熾仕魏為武厲將軍孝武即位蠕蠕等諸蕃並
遣使朝貢帝臨軒宴之有䲭飛鳴於殿前帝素知熾善
射因欲示遠人乃給熾御箭兩隻命射之䲭乃應弦而
落諸蕃人咸歎異焉帝大悦賜帛五十疋太祖田於渭
北令熾與晉公護分射走兔熾一日獲十七頭護十一
頭
宇文顯和性矜嚴頗涉經史膂力絶人彎弓數百斤能
左右馳射顯和初從魏孝武入關至溱水太祖素聞其
善射而未之見也俄而水傍有一小鳥顯和射而中之
太祖笑曰我知卿工矣其後引為帳内大都督
宇文貴魏末從文帝在天遊園以金巵置侯上令公卿
射中者即以賜之貴一發而中帝笑曰由基之妙正當
爾耳位至小司徒
王傑為驃騎大將軍魏恭帝元年從於謹圍江陵時柵
内有人善用長矟戰士將登者多為所斃謹令傑射之
應弦而倒登者乃得入餘衆繼進遂拔之謹喜曰濟我
大事者在公此箭也
李遠嘗校獵於莎柵見石於聚薄中以為伏兔射之而
中鏃入寸餘就而視之乃石也太祖聞而異之賜書曰
昔李將軍廣嘗有此事公今復爾可謂世載其德雖熊
渠之名不能獨擅其美位至柱國大將軍
尉遲綱迥之弟迥率衆伐蜀綱從太祖送之於城西見
一走兔太祖命綱射之誓曰若獲此兔必當破蜀俄而
綱克兔而返太祖喜曰事平之日當賞汝佳口及克蜀
賜綱侍婢二人嘗從太祖北狩雲陽值五鹿俱走綱獲
其三每遊宴太祖以珍異之物令諸功臣射而取之綱
所獲輙多位至陜州總管
賀拔勝長於喪亂之中尤工武藝走馬射飛鳥十中其
五六後從太祖宴於昆明池時有雙鳬遊於池上太祖
乃授弓矢於勝曰不見公射久矣請以為歡勝射之一
發俱中位至太師
李景為儀同三司驍勇善射平齊之役頗有力焉
豆盧寧少驍果有志氣身長八尺美容儀善騎射以别
將隨爾朱天光入關以破萬侯醜奴嘗與梁企定遇於
平凉川相與隸射乃於百步懸莎草以射之七發五中
企定時以為能贈遺甚厚
賀若敦少有氣幹善騎射初從獨孤信於雒陽被圍敦
彎弓三石箭不虚發位至中州刺史
史雄大將軍寧之子年十四從寧於率毛山奉迎太祖
仍從較獵弓無虚發太祖歎異之位至馭中大夫
隋長孫晟善彈工射趫捷過人初周室尚武貴遊子弟
咸以相矜每共馳射時皆出其下年十八為司衛上士
晟使突厥嘗有二鵰飛而争肉突厥攝圖以兩箭與晟
曰請射取之晟乃彎弓馳見羣鵰相攫遂一發而雙貫
焉開皇中晟持節護突厥突厥悦附尋以突厥染干為
意彌豆啓人可汗賜射於武安殿選善射者十二人分
為兩朋啓人曰臣繇長孫大使得見天子今日賜射願
入其朋許之給晟箭六隻發皆中鹿啓人之朋竟勝時
有鳶羣飛高祖謂晟曰公善彈為我取之十發俱中並
應丸而落是日百官獲賚晟獨居多位至右驍衛將軍
史萬歲少趫捷尉迥之亂萬歲從梁士彦擊之軍次馮
翊見羣鴈飛來萬歲謂士彦曰請射行中第三者既射
之應弦而落三軍莫不悦服位至河州刺史
賀若弼為武侯大將軍嘗遇突厥入朝高祖賜之射突
厥一發中的帝曰非賀若弼無能當此於是命弼弼再
拜而祝曰若赤誠奉國者當一發破的如其不然發不
中也既射一發而中帝大悦顧謂突厥曰此人天賜我
也
蘇䕫少聰敏解騎射年十三從父至尚書省與安德王
雄馳射賭得雄駿馬而歸位至通議大夫
崔彭為備身將軍高祖嘗宴逹頭可汗使者於武德殿
有鴿鳴於梁上帝命彭射之既發而中帝大悦賜錢壹
萬貫及使者反可汗復遣使於帝曰請得崔將軍一與
相見帝曰此必善射聞於虜庭所以來請耳遂遣之及
至匈奴中可汗召善射者數十人因擲肉於野以集飛
鳶遣其善射者射之多不中復請彭射之彭連發數矢
皆應弦而落突厥相顧莫不歎服可汗留彭不遣百餘
日帝賂以綵繒然後得歸
宇文忻年十二能左右馳射驍捷若飛位至右領軍大
將軍
虞慶則幼而雄毅身被鎧帶兩鞬左右馳射本州豪俠
皆敬憚之位至右武衛大將軍
韓洪字叔明擒虎季弟平陳之役授行軍總管及陳平
晉王大獵於蒋山有猛虎在圍中衆皆懼洪馳馬射之
應弦而倒陳氏諸將觀於側莫不歎伏焉王大喜賜縑
百疋
唐張士貴本名忽㖀膂力絶人彎弓一百五十斤左右
馳射矢不虚發
屈突通雍州長安人為工部尚書檢身清正好武略善
馳射平王世充功為第一
馮盎討諸叛獠有賊數萬屯據險要不可攻逼盎持弓
語左右曰盡吾此箭可知勝負連發七矢而中七人盎
位至上柱國高羅總管
薛仁貴領兵擊九姓突厥於天山將行高宗出甲令仁
貴試之上曰古之善射有穿七札者卿且射五重仁貴
射而洞之高宗大驚更取堅甲以賜之時九姓有衆十
餘萬令驍捷數十人逆來挑戰仁貴發三矢射殺三人
其餘一齊下馬請降仁貴恐為後患並坑殺之更就磧
北討其餘衆擒其偽葉護兄弟三人而還軍中歌曰將
軍三箭定天山戰士長歌入漢關位至右領軍衛將軍
李巨為夷陵太守安祿山反玄宗方擇將帥張垍言巨
善騎射
李晟少從軍於河西節度使王忠嗣擊吐蕃有驍將乘
城拒鬭頗多殺士卒忠嗣募軍中能射者射之晟乃引
弓一發而斃三軍大呼忠嗣厚賞之因撫其背曰此萬
人之敵也位至太尉中書令
王栖曜貞元初為浙西都知兵馬使從節度使韓滉入
覲授左龍武將軍知軍事歲餘為鄜坊節度觀察使久
之檢校禮部尚書栖曜性謹厚善騎射始起兵涉寇境
太深遇遊騎四合百步内立表俾之環視發必破的虜
相顧恐懼徐而解去嘗獵會稽山有白額獸卒起草中
應弦而斃在蘇州嘗與諸文士遊虎丘寺平野霽日先
一箭射空再發貫之江東文士自梁肅以下歌詠焉
伊慎少以善騎射為果毅
李光顔與兄光進以葛旃善騎射弟兄自幼皆師之葛
旃獨許光顔之勇健已不能及位至河東節度使
梁霍存從太祖圍濮州有賊外眺樓大詬太祖怒甚召
存射之矢一發而屍隕其下賞賚甚厚
胡貞江陵人也為寧遠軍節度使容州刺史貞體貌洪
壯長七尺善騎射少為縣吏及在巢寇中推為名將隨
巢涉淮浙陷許雒入長安及太祖以衆歸唐貞時為元
從都將從至梁苑表授檢校刑部尚書
後唐李嗣恩字武人騎射推於軍中嘗有時輩臂饑鷹
矜其搏擊武人持鳴鏑一隻睹其狩獲暮乃多之位至
諸軍都指揮使
索自通少能騎射嘗於山墅射獵莊宗鎮太原時遇之
於野詳其姓名即補右番廳直軍使後因從獵射中走
鹿轉指揮使
張敬達小字生鐵少以騎射著名位至晉州節度使
安元信少有勇力自後唐太祖領太原隸於麾下天祐
三年梁人圍李嗣昭於上黨與上將周德威救之一日
德威為敵所困梁之驍將有奉武者屢犯我軍元信飛
一矢隨而斃之德威軍遂振太祖聞之以所乘馬并器
仗賜之奏加檢校司空明年莊宗解圍上黨承制授元
信遼州刺史加檢校司徒
米漢賓少時善射嘗因與同輩出獵指一飛鴈隨矢而
落其鏃正中其臆臆上貫一金錢字有篆文示其郡之
碩學皆無識者人甚異之繇是人皆號曰米落鴈(一云嘗為)
(落鴈軍校)位至太子少保致仕
晉陸思鐸初仕梁以善射日預其戰嘗於箭笴上而自
鏤其姓名一日射中莊宗之馬鞍莊宗拔箭視之覩思
鐸姓名因而記之及莊宗平梁思鐸以例來降莊宗出
其箭以示之思鐸伏地待罪莊宗慰而釋之後為梁州
刺史尤以挽強見稱明宗舉兵討荆南思鐸與其行時
高季興以舟兵拒我思鐸每發矢中敵人則洞胸達腋
繇是前鋒稍挫不敢輕進諸軍咸壯之
景延廣陜州人也為侍衛親軍都指揮使延廣少習射
以挽彊見稱
安重榮朔州人為成德軍節度使嘗與北來蕃使並轡
而行指飛鳥射之應弦而落觀者萬衆無不快抃蕃使
因輟所乘馬以慶之繇是名振北狄自謂天下可以一
箭而定
漢郭謹字守節太原晉陽人乾祐初為彰德軍節度使
謹少從軍能騎射
周李從敏唐明宗之諸子也沉厚寡言善騎射多計數
初莊宗召見試弓馬用為衛内馬軍指揮使
高行周初仕後唐遷潁州團練使郡境北多鷙獸一日
牧豎言有伏虎即跨馬彎弧視之虎見騎集厲吻而起
行周矢一發洞胸而斃
李建崇潞州人為左監門衛上將軍少從軍騎射事太
祖為鐵林都將轉突騎飛騎二軍使從莊宗平定魏博
諸州
安叔千晉高祖朝為振武節度使習騎射嘗備邊於塞
上亦事太祖莊宗嘗率驍騎為前鋒
慕容彦超為節度使起家事唐明宗為小豎明宗即位
補供奉官幼習騎射既居近職監臨奉使熟於軍旅稍
遷軍職漸至列校
和凝十九仕梁登進士第滑師賀瓌知其名辟寘幕下
凝尤善射時瓌與莊宗相拒於河上戰於胡柳陂瓌軍
敗而北唯凝隨之瓌顧曰無相隨當自努力凝對曰大
丈夫受主知有難不報非素志也但恨未有死所耳旋
有一禆將來逐瓌凝叱之不止遂引弓以射應弦而死
瓌獲免既而謂諸子曰昨非和公無以至此和公文武
全才而有志氣後必享重位爾宜謹事之遂以女妻之
繇此聲望益隆
冊府元龜卷八百四十六
