册府元龜卷七百七十六宋王欽若等撰
總錄部
名望
夫爲萬物之靈禀五行之秀而不能馳聲於當年揚名
於没世者奚足謂之賢哉故有德美淵騫英華發越扶
義倜儻懷才超拔志節抗邁公廉絶俗經術深厚風裁
詳雅由兹而稱於儕伍聞於州里著於官次顯於朝廷
布於天下流於絶域者蓋有之焉其或同時接武齊名
並駕爲游談之矜式聳士類之慕向傳所謂死而不朽
者皆是之謂歟
子産鄭人簡公二十三年諸公子争寵相殺又欲殺子
産公子或諫曰子産仁人鄭所以存者子産也勿殺乃
止
澹臺滅明事孔子既以受業南游至江從弟子三百人
設取予去就名施乎諸侯
晏平仲嬰者萊之夷維人也事齊靈公莊公景公三世
顯名於諸侯
越范蠡三徙成名於天下非苟去而已所止必成名卒
老死於陶故世傳曰陶朱公
吳起衛人魏武侯封起爲西河守甚有聲名
甘茂下蔡人起下蔡閭閻顯名諸侯
漢張耳陳餘皆大梁人張耳少時爲魏公子無忌客與
陳餘兩人魏之名士也陳涉起蘄至陳張耳陳餘上謁
涉(上謁若今之通名)涉及左右生平數聞耳餘賢未嘗見見即
大喜
陸賈勸陳平交驩太尉周勃以此游漢廷公卿間(廷謂朝廷)
名聲藉甚(言狼藉甚盛)孝文即位爲大中大夫
季布楚人也布弟季心聲聞關中嘗殺人亡吳從爰絲
匿長事爰絲(言以兄長之禮事也)弟畜灌夫籍福之屬嘗爲中司
馬(中尉司馬)中尉郅都不敢加少年多時竊借其名以行(詐自)
(稱爲心之賓客徒黨也)當是時季心以勇聞布以諾聞關中後爲
河東守
韓安國爲人多大略知足當世取舍(舍止也取舍言可取則取可舍則舍)
而出於忠厚貪財利然所推舉皆廉士賢於己者於梁
舉壷遂臧固至它皆天下名士(於梁舉二人至於他邑所舉皆名士也)士
亦以此稱慕之惟天子以爲國器官至御史大夫
鄭當時字莊陳人也脱張羽於阨(梁孝王將楚祖之弟也)聲聞梁
楚間後爲大司農未嘗名吏與官屬言若恐傷之聞人
之善言進之上惟恐後山東諸公以此翕然稱鄭莊
鄒陽齊人與吳嚴忌牧乘等俱仕吳皆以文辯著名爲
梁上客而卒
灌夫字仲孺潁隂人吳楚反時夫父孟爲校尉戰死夫
不肯隨喪歸奮曰願取吳王若將軍頭以報父讐於是
乃從奴十餘騎入吳軍至戲下亡其奴獨與一騎歸夫
身中大創十餘適有萬金良藥故得無死創少瘳又請
復往將軍壯而義之恐亡夫乃言太尉(太尉周勃也)太尉固
止之吳軍破夫以此名聞天下後至燕相
漢李陵少爲侍中建章監善騎射愛人謙下士甚得名
譽
楊惲司馬遷外孫也以材能稱好交英俊諸儒名顯朝
廷官至光祿勲
尹翁歸爲政&KR2198;任刑其在公卿之間清潔自守語不及
私然温良謙退不以行能驕人甚得名譽於朝廷爲右
扶風病卒
辛慶忌遷校尉將吏士屯焉耆國還爲謁者尚未知名
元帝初補金城長史舉茂材遷郎中車騎將軍朝廷多
重之者補爲校尉遷張掖太守徙酒泉所在著名
雋不疑治春秋爲郡文學進退以禮名聞州郡官至京
兆尹
趙廣漢爲潁川太守威名流聞匈奴降者言匈奴中皆
聞廣漢名
邴曼容漢兄之子也亦養志自修其名過出於漢官至
六百石輒免去
樓護字君卿爲京兆吏甚得名譽護爲人短小精辯論
議嘗依名節與谷永俱爲五侯上客長安號曰谷子雲
之筆札樓君卿之唇舌護官至天水太守永至大司農
杜欽字子夏少好經書家富而目偏盲故不好爲吏茂
陵杜鄴與欽同姓字俱以材能稱京師故衣冠謂欽爲
盲杜子夏以相别欽惡以疾見詆廼爲小冠高廣才三
寸(才與纔同)由是京師更謂欽爲小冠杜子夏而鄴爲大冠
杜子夏欽不仕鄴官至凉州刺史
龔勝字君賓龔舍字君情皆楚人也兩人相友並著名
節故世謂之楚兩龔勝官至光祿大夫舍亦至光祿大
夫稱病不起
揚雄少時從嚴君平游巨而仕京師顯名除爲郎給事
黃門
紀逡王思琅邪人薛方子容齊人郇越呂仲郇相稚賓
太原人唐林子高唐尊伯高沛郡人皆成帝至王莽時
清名之士也皆以明經飭行顯名於世(飭謹也)
陳遵字孟公少與張竦相親友哀帝之末俱著名字爲
後進冠(爲後進人之冠首也)所到衣冠懷之惟恐在後時列侯有
與遵同姓字者每至入門曰陳孟公坐中莫不震動既
至而非因號其人曰陳驚坐遵官至河内都尉
後漢張湛自太子太傅退居中東門侯舍故時人號曰
東門君
承宮爲左中郎將名播匈奴時北單于遣使求得見宫
明帝勅自整飾宮對曰夷狄眩名非識實者也臣狀醜
不可以示遠宜選有威容者帝乃以大鴻臚魏應代之
祭肜子孫多爲邊吏者皆有名稱
崔駰少游太學與班固傅毅同時齊名官至長岑長
馮豹好儒學以詩春秋教麗山鄉里爲之語曰道德彬
彬馮仲文位至尚書
卓茂與同縣孔休陳留蔡勲安衆劉宣楚國龔勝上黨
鮑宣六人同志不仕王莽時並名重當時光武即位以
爲太傅
王扶爲議郎有節行臨邑侯劉復著漢德頌盛稱扶爲
名臣
第五種字與先少勵志義爲吏冠名州郡官至兖州刺
史
李咸字元貞汝南人累經州郡以廉幹知名在朝清忠
權倖憚之
鄧彪字智伯與同郡宗武伯翟敬伯陳綏伯張弟伯同
志好齊名南陽號曰五伯彪位至太傅錄尚書事
栢彬字彦林少與蔡邕齊名舉孝廉拜尚書郎
召馴俶儻不拘小節以志義聞鄉里號之曰德行恂恂
召伯春仕至光祿勲
樓望操節清白著稱鄉里仕至左中郎將
周澤字稚都孫堪字子稚堪行類於澤故京師號曰二
稚澤位至太常堪至侍中騎都尉
韓融少能辯理而不爲章句學聲名甚盛五府並辟位
至太僕
荀爽字慈明眈思經史慶弔不行徵命不應潁川爲之
語曰荀氏八龍慈明無雙後遭黨錮隱於海上又南遁
漢濱積千餘言以著述爲事遂稱爲碩儒位至司空
袁閬字奉高數辭公府之命不修異操而致名當時
金元休名尚京兆人與同郡韋休甫第五文休俱著名
號爲三休尚獻帝初爲兗州刺史東之郡而魏太祖已
臨兗州尚依袁術術僣號欲以尚爲太尉不敢顯言私
使諷之術亦不敢強也建安初尚逃還爲術所害
黃香博學經典究精道術能文章京師號曰天下無雙
江夏黃童官至魏郡太守
矯愼隱遁山谷與馬融蘇章鄉里並時融以才博顯名
章以廉貞爲稱然皆推先愼
賈彪少游京師志節慷慨與同郡荀爽齊名後至新息
長
董扶少游太學與鄉人任安齊名仕至蜀郡屬國都尉
侯瑾嘗以禮自牧徵召不到覃思著述西河人敬其才
而不敢名之皆稱爲侯君公車徵不至
蘇純字栢公有高名性強勁而持毁譽士友咸憚之至
乃相謂曰見蘇栢公患其教責人不見又思之三輔號
爲大人(大人長者之稱尊信者也)仕至南陽太守
何顒少游學雒陽顒雖後進而郭林宗賈偉節等與之
相好顯名太學後辟司空府
郭泰字林宗太原介休人也不應辟召桓帝時太學諸
生三萬餘人郭林宗賈偉節爲其冠與李膺陳蕃王暢
更相褒重學中諸生曰天下模楷李元禮不畏強禦陳
仲舉天下俊秀王叔茂海内希風之流遂共相標榜指
天下名士爲之稱號上曰三君次曰八俊次曰八顧次
曰八及次曰八厨猶古之八元八愷也竇武劉淑陳蕃
爲三君君者言一世之所宗也李膺荀昱杜密王暢劉
祐魏朗趙典朱㝢爲八俊俊者言人之英也郭林宗宗
慈巴蕭夏馥范滂尹勲蔡衍羊陟爲八顧顧者言能以
德行引人者也張儉岑晊劉表陳翔孔昱范康檀敷翟
超爲八及及者言其能導人追宗者也度尚張邈王孝
劉儒胡母班秦周蕃向何王章爲八厨厨者言能以財
救人者也
劉表字景升山陽人少知名號八俊仕至荆州牧(張璠漢紀)
(曰表與同郡人張隱薛郁王訪宣靖公褚恭劉祗田林爲八交或謂之八顧漢末名士錄云表與汝南陳翔字)
(仲麐范滂字孟博魯國孔昱字世元渤海范康字仲貞山陽檀敷字文友張儉字元節南陽岑晊字公孝爲八)
(友胡母班字季皮太山人少與山陽度尚東平張邈等八人並輕財赴義振濟人士世謂之八厨)
李膺爲司隷校尉是時朝廷日亂紀綱頽弛膺獨持風
裁以聲名自高士有被其容接者名爲登龍門
鍾瑾李膺姑子好學慕名有退讓風與膺同年俱有聲
名辟州府未嘗屈志
杜密轉太僕黨事既起免歸本郡與李膺俱坐而名行
相次故時人亦稱李杜焉(前有李固杜喬故言亦也)
竇武少以經行著稱嘗教授於大澤中不交時事名顯
關西後至大將軍
鍾浩潁川長社人時郡中先輩爲海内所歸者蒼梧太
守定陵陳稚叔黎陽令潁隂荀淑及皓少府李膺嘗宗
此三人曰荀君清識難尚陳鍾至德可師淑至朗陵侯
相棄官歸皓累徵不就
陳實與子紀高名並著而紀弟諶又配之世號曰三君
每宰府辟命率皆同時羔雁成羣丞掾交至豫州百姓
皆圖畫實紀諶之形象實至太邱長紀至大鴻臚(諶史不載)
(官)
叚紀明武威姑臧人與皇甫威明張然明並知名顯達
京師稱爲凉州三明云
任安字定祖少游太學受孟氏易兼通數經又從同郡
楊厚學圖䜟究極其術時人稱曰欲知仲桓問任安又
曰居今行古任定祖
趙壹舉郡上計到京師河南尹羊陟與司徒袁逢共稱
薦之名動京師士大夫想望其風采十辟公府不就
王烈通識逹道秉義不回以潁川陳大兵爲師二子爲
友時潁川荀慈明賈偉節李元禮韓元長皆就陳君學
見烈器業過人歎服所履亦與相親由是英名著於海
内
孔融與平原陶邱洪陳留邊讓並以俊秀爲後進冠蓋
融持論經理不及讓等而逸才宏博過之融官至少府
大中大夫洪辟太尉府讓至九江太守
魏李豐字安國故衛尉李義子也文帝時以父任召隨
軍始爲白衣時年十七八在鄴下名爲清白識别人物
海内翕然莫不注意後隨軍在許昌聲稱日隆其父不
願其然遂令閉門勅使斷客明帝在東宫豐在文學中
及即尊位得東吳降人問江東聞名士爲誰降人云聞
有李安國者是時豐爲黃門郎明帝問左右所在左右
以豐對帝曰豐名乃被於吳越邪位至中書令
華歆平原人與北海邴原管寧俱游三人相善時人號
三人爲一龍歆爲龍頭原爲龍腹寧爲龍尾歆至太尉
原至五官將長史寧至大中大夫固辭不受
張泰鉅鹿人爲鴻臚龐廸扶風人爲河南尹以清賢稱
(荀綽冀州記曰鉅鹿張邈字邵虎祖父泰字伯陽有名於魏父□字叔連為遼東大守著自然好學論在嵇康)
(集爲人宏深有遠識恢恢然使求之者莫之能測也官歷二守後爲城陽太守未行而卒)
邢顒字子昂太祖辟爲冀州從事時人稱之曰德行堂
堂邢子昂位至太常
徐宣字寳堅廣陵海西人避亂江東又辭孫策之命還
本郡與陳矯並爲綱紀二人齊名而私好不協然俱見
器於太守陳登位至侍中光祿大夫
鮑勛清白有高節知名於世後至宮正
趙儼潁川陽翟人與同郡辛毗陳羣杜襲並知名號曰
辛陳杜趙云毗官至衛尉羣儼並至司空襲至尚書大
中大夫
滿寵字子偉以格度知名官至衛尉
徐邈同郡韓觀曼游有鑒識器幹與邈齊名而在孫禮
盧毓先邈位至司隸校尉
王昶字文舒太原晉陽人也少與同郡王浚俱知名浚
年長昶兄事之位至司空
韓暨爲大鴻臚暨爲大賢韓宣在後爲鴻臚亦稱職故
鴻臚中爲之語曰大鴻臚小鴻臚前後治行曷相如
沐並字德信爲三府長史時吳使朱然諸葛瑾攻圍樊
城遣舡兵於峴山東斫材牂牁兵人作食有先熟者呼
後熟者言共食來後熟者答曰不也呼者曰汝欲作沐
德信邪其名流布播於異域如此雖自華夏不知者以為
前世人也
蜀習禎字文祥襄陽人有風流善談論名亞龐統而在
馬良之右子忠亦有名仕至南廣漢太守
蔣琬字公琰零陵湘鄉人弱冠與外弟泉陵劉敏俱知
名琬至大司馬敏至右護軍
費禕字文偉江夏鄳人與汝南許叔龍南郡董允齊名
禕位至大將軍允侍中守尚書令
楊戲字文然□爲武陽人少與巴西程祁公引巴郡楊
汰季儒蜀郡張表伯逹並知名戲每推祁以爲冠首丞
相諸葛亮深器之仕至射聲校尉
姜維字伯約爲大將軍時蜀官皆天下英俊無出維右
吳徐陵字元大爲零陵太守朝廷待以列卿之位故虞
翻與書曰元大受上卿之遇叔向在晉未若於今其見
重如此
周瑜時年二十四吳中皆呼爲周郎後至偏將軍領南
郡太守
顧邵字孝則博覽書傳好樂人倫少與舅陸續齊名而
陸遜張敦朴靜皆亞焉邵仕至豫章太守續至偏將軍
遜至丞相敦至海昏令靜至剡令
步隲字子山大帝爲討虜將軍召爲主記歲餘隲以疾
免與琅邪諸葛瑾彭城嚴畯俱游吳中並著聲名爲當
時英俊位至驃騎將軍領冀州牧
顧譚爲太子友時四方之傑畢集太傅諸葛恪以雄竒
蓋衆而譚以清識絶倫獨見推重自太尉范愼謝景羊
徽之徒皆以秀稱其名而悉在譚下位至太常
晉應貞字吉甫善談論以才學稱夏侯元有盛名貞詣
元元甚重之位至散騎常侍
鄒湛字潤甫以才學知名爲征南從事中郎深爲羊祜
所器重
胡威字伯武一名貔貅淮南壽春人父質以忠清著稱
少與鄉人蔣濟朱績俱知名於江淮間官至青州刺史
何曾字頻考陳國陽夏人父□魏太僕陽武亭侯曾少
襲爵好學博聞與同郡袁侃齊名曾位至太宰侍中侃
至尚書
歐陽建字堅石世爲冀方右族雅有理思才藻富贍擅
名北州時人爲之語曰勃海赫赫歐陽堅石仕至馮翊
太守
石浚字景倫清儉有鑒識敬愛人物位至黃門侍郎爲
當世名士
傳祗字子莊父嘏魏太常祗性至孝早知名以才識明
練稱位至侍中遷司徒不拜
劉毅幼有孝行少厲清節然好臧否人物王公貴人望
風憚之位至尚書僕射光祿大夫
裴憲爲侍中王浚承制以爲尚書䧟石勒爲右光祿大
夫司徒太傅封安定郡公憲歷官無幹績之稱然在朝
元默未嘗以物務經懷但德重名高動見尊禮
王罕字子綸愷子也幼有門風才望不及愷以淑行致
稱爲清平佳士
和嶠少有風格慕夏侯元之爲人厚自崇重有盛名於
世朝野許其能整風俗理人倫位至尚書令
王濟字武子少有逸才風姿英爽氣蓋一時好弓馬勇
力甚絶人善易及莊老文詞俊茂伎藝過人有名當世
與姊夫和嶠及裴楷齊名位至侍中河南尹
秦秀字元良少敦學行以忠直知名終於博士
華嶠字叔駿才學深博少有令名位至秘書監散騎常
侍
山簡濤之子也性温雅有父風後與譙國嵇紹沛郡劉
謨宏農楊淮齊名位至征南將軍鎮襄陽
王元衍之子少慕簡曠亦有俊才與衛玠齊名元衍爲
陳留太守玠後至太子洗馬
荀闥字道明亦有名稱京都謂之語曰雒中英英荀道
明
羊曼任達頽縱好飲酒温嶠庾亮阮放栢彛同志友善
並爲中興名士時州里稱陳留阮放爲宏伯高平郗鑒
爲方伯泰山胡母輔之爲達伯濟隂卞壷爲裁伯陳留
蔡謨爲郎伯阮孚爲誕伯高平劉綏爲委伯而曼爲䵬
伯凡八人號兗州八宿蓋擬古之八雋也曼位至前將
軍放至揚威將軍交州刺史鑒至太尉輔之至揚武將
軍湘州刺史壷至領軍將軍謨至司徒不拜孚至鎮南
將軍廣州刺史綏至荆州刺史
江統字應元靜默有遠志時人為之語曰嶷然稀言江
應元與鄉人蔡克俱知名位至黃門侍郎散騎常侍
劉與字慶孫雋朗有才局與弟琨並尚書郭奕之甥名
著當時京師爲之語曰雒中奕奕慶孫越石與官至潁
川太守琨官至司空廣武侯
祖逖字士雅博覽書記該涉古今往來京師見者謂逖
有贊世才具官至豫州刺史
華軼字彦夏少有才氣聞於當世汎愛博納衆論美之
官至江州刺史
劉琨少得雋朗之名與范陽祖納俱以雄豪著名琨位
至司空納至光祿大夫
劉眈字敬道少有行檢以義尚流稱爲宗族所推位至
特進金紫光祿大夫
周馥字祖宣浚從父弟也父蕤安平太守馥少與友人
成公簡齊名俱起家爲諸王文學
裴楷字叔則明悟有識量弱冠知名尤精老易少與王
戎齊名位至光祿大夫開府儀同三司戎至司徒
裴秀少好學有風操八歲能屬文時人爲之語曰後進
領袖有裴秀裴王二族盛於魏晉之世時人以爲八裴
方八王徽比王祥楷比王衍康比王綏綽比王澄瓚比
王敦遐比王導頠比王戎邈比王元秀位至司空
顧榮字彦先吳國吳人爲南士著姓祖雍吳丞相父穆
宜都太守榮機神穎悟弱冠仕吳爲黃門侍郎太子輔
義都尉吳平與陸機兄弟同入雒時人號爲三俊例拜
爲郎中
徐邈姿性端雅勤行勵學博涉多聞少與鄉人臧壽齊
名後至驍騎將軍
諸葛恢字道明潁川荀闔字道明陳留蔡謨字道明與
恢俱有名譽號曰中興三明時人爲之語曰京都三明
各有名蔡氏儒雅荀葛清恢位至侍中金紫光祿大夫
薛兼字令長丹陽人父瑩有名吳朝吳平爲散騎常侍
兼清素有器宇少與同郡紀瞻廣陵閔鴻吳郡顧榮會
稽賀循齊名號爲五俊初入雒司空張華見而竒之曰
皆南金也兼瞻並位至散騎常侍鴻仕吳至尚書榮至
鎮東軍司散騎常侍循至太常
禇翜字謀遠以才藝楨幹稱襲爵關内侯
張輔字世偉南陽西鄂人漢河間相衡之後也少有幹
局與後母兄劉喬齊名輔爲馮翊太守喬至豫州刺史
索靖字幼安敦煌人官至游擊將軍靖少有逸羣之量
與鄉人汜哀張甝索紒索永俱詣太學馳名海内號稱
敦煌五龍
牽秀字成叔武邑觀津人也祖招魏雁門太守秀博辯
有文才性豪俠弱冠得美名爲太保衛瓘尚書崔洪所
知秀位至中書令
衛瓘貞靜有名理以明識清允稱位至太保
裴頠爲人宏雅有遠識博學稽古履行高整自少知名
位至尚書僕射
荀羨字令則崧之子清和有準年十五尚尋陽公主拜
駙馬都尉弱冠與琅邪王齊名
周顗少有重名廣陵戴若思東南之美舉秀才入雒素
聞顗名往候之終坐而出不敢顯其才辯位至護軍將
軍
祖約逖之弟永嘉末隨逖過江元帝稱制引爲掾屬與
陳留阮孚齊名位至右將軍散騎常侍
胡母輔之與王龍王敦庾敳俱爲太尉王衍所昵號曰
四友
譙獻之巴西南充人有重名於西土
衛玠字叔寳風神秀異玠妻父樂廣有海内重名議者
以爲婦翁冰清女壻玉潤玠好言元理王澄及王元王
濟並有盛名然皆出玠下世云王家三子不如衛家一
兒於時中興名士惟王承及玠爲當時第一玠官至太
子洗馬
王承字安期湛之子也弱冠知名太尉王衍雅貴異之
比南陽樂廣爲東海太守去官東渡江及至建業爲元
帝鎮東府從事中郎甚見優禮承少有重譽而推誠接
物盡宏恕之理故衆咸親愛焉渡江名臣王道衛玠周
顗庾亮之徒皆出其下
王謐字雅遠有美譽與譙國栢裔王綏齊名位至侍中
楊州刺史
周玘字宣佩強毅沉斷有父風而文學不及閉門潔已
不妄交游士友咸望風敬憚焉故名重一方位至建武
將軍南郡太守
庾冰字季堅兄亮以名德流訓冰以雅素垂風諸弟相
率莫不好禮爲世論所重亮常以爲庾氏之寳冰位至
車騎將軍江州刺史
孔愉字敬康與同郡張茂字偉康丁潭字世康齊名時
人號曰會稽三康愉位至鎮軍會稽内史
周密字泰元性虚簡時人稱爲清士位至尚書郎
孔衍宗人夷吾有美名博學不及衍涉世聲譽過之元
帝以爲主簿
王坦之字文度弱冠與郄超俱有重名時人爲之語曰
盛德絶倫郄嘉賓江東獨步王文度嘉賓超小字也坦
之仕至北中郎將徐兗二州刺史超至司徒左長史
王忱字元逹弱冠知名與王恂俱流譽一時歷位驃騎
長史嘗造其舅范寗與張元相遇寗使與元語元正坐
斂袵待其有發忱竟不與言元失望便去寗讓忱曰張
元吳中之秀何不與語忱笑曰張祖希欲相識自可見
詣寗謂曰卿風流俊望真後來之秀忱曰不有此舅焉
有此甥既而寗使報元元束帶造之始爲賓主忱位至
建武將軍
龔壯字子瑋巴西人也潔已自守與鄉人譙秀齊名不
仕而卒
禇裒少有簡貴之風與京兆杜乂俱有名冠於中興位
至衛將軍徐兗二州刺史
謝韶字穆度方之子少有名時謝氏尤彦秀者稱封胡
羯末封謂韶胡謂朗羯謂玄末謂川皆其小字也韶位
至車騎司馬朗至東陽太守玄至左將軍川早卒
謝安寓居會稽累辟不就時安弟萬爲西中郎將總藩
任之重安雖處衡門其名猶出萬之右自然有公輔之
望處家常以儀範訓子弟能爲雒下書生詠有鼻疾故
其音濁名流愛其詠而不能及或掩鼻以效之位至太
保
袁宏有三子其季曰明子有父風最知名官至臨賀太
守
謝玄爲會稽内史時吳興太守晉寧侯張玄之亦以才
學顯自吏部尚書與玄同年之郡而玄之名亞於玄時
人稱爲南北二玄論者美之
習鑿齒字彦威襄陽人也少有志氣博學洽聞以文章
著稱後至荆州别駕
孔沉與魏顗虞球虞存謝奉並爲四族之俊
王珉爲侍中代王獻之爲長兼中書令二人素齊名世
謂獻之爲大令珉爲小令
㕁僧施字惠脱襲爵南昌公弱冠與王總綏栢裔齊名
累居清顯仕至南蠻校尉
吳隱之字處默美姿容善談論博涉文史以儒雅標名
位至光祿大夫加金章紫綬
單裔爲征西長史遂顯於朝廷時惟單與吳隱之以寒
素博學知名於世
王恭字孝伯少有美譽清操過人自負才地高華常有
宰輔之望與王忱齊名友善慕劉惔之爲人謝安常曰
王恭人地可以爲將來伯舅位至北平將軍兗青二州
刺史
宋謝莊少有美才文帝元嘉二十七年魏寇彭城魏遣
尚書李孝伯來使與鎮軍長史張暢共語孝伯訪問莊
及王徽其名聲遠布如此後莊爲中書令金紫光祿大
夫
王景文美風姿好言理少與陳郡謝莊齊名位至中書
監領太子太傅
謝超宗陳陽夏人也祖靈運臨川内史父鳳元嘉中坐
靈運事同徙領南早卒超宗元嘉末得還與惠休道人
來往好學有文辭盛得名譽仕至臨川太守
袁覬好學善屬文有清譽於世官至司徒從事中郎
張敷好讀元言與高士南陽宗少文談繫象少文每屈
麈尾歎曰吾道東矣於是名價日重後爲司徒左長史
江夷字茂遠少自操勵爲後進之美位至吏部尚書吳
郡太守蔡廓爲祠部尚書年位並輕而爲時流所推重
每至歲時皆束帶到門
王宏字休光少好學以清怡知名與尚書僕射謝鯤善
位至太保
顔延之與陳郡謝靈運俱以辭彩齊名自潘岳陸機之
後文士莫及也江左稱顔謝焉所著並傳於世延之位
至金紫光祿大夫
孔本少骨骾有風力以是非爲己任口吃讀書早知名
初舉揚州秀才補主簿後至輔國將軍行會稽郡事
王敬宏所居舍亭山林環周備登臨之美時人謂之王
東山
褚炫爲中書侍郎司徒右長史順帝時炫以清尚與劉
侯謝朏江斆入殿侍文義號爲四友
册府元龜卷七百七十六
