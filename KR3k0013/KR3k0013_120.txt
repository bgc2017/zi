册府元龜卷一百二十宋王欽若等撰
帝王部
選將第二
唐憲宗初高崇文為長武城使永貞元年冬劉闢阻兵
朝議討伐宰臣杜黃裳以為獨任崇文可以成功元和
元年春拜檢校工部尚書兼御史大夫充右神策行營
節度使兼統左右神策奉天麟遊諸鎮兵以討闢時宿
將專征者甚衆人人自謂當選及詔出大驚崇文在長
武練卒五千常若寇至及是中使至長武卯時宣命而
辰時出師五千器用無闕者
元和二年四月甲子以尚書右僕射伊慎代范希朝為
右金吾衛大將軍以希朝代李欒為靈州長史充朔方
靈鹽節度仍進位檢校司空以右神策鹽州定遠三鎮
兵馬隸焉所以革近制任邊將也
四年十月鎮州王承宗拒命詔左神策護軍中尉吐突承璀
討之以左武衛將軍王萬敵為左神策軍行營先鋒兵
馬使仍復本姓趙氏萬敵本成德軍禆將也以善戰為
王武俊所重令姓王氏士真時遣歸朝習知鎮冀事故
授以前鋒
九年八月辛酉以河陽節度使烏重胤為檢校工部尚
書兼汝州刺史充河陽三城懷汝等州節度觀察處置
營田等使討淮西故移重胤壓境焉
十一月甲午以御史中丞胡証充振武麟勝節度使時
振武累用節將邊事曠廢朝廷思用儒者以撫安之乃
有是命
十一年七月以荆南節度使袁滋為彰義軍節度使以
徐州刺史楊旻為唐州刺史兼御史中丞充行營都知
兵馬使以滋儒者故湏復以旻將其兵
渾鎬歷延唐鄧州刺史及討王承宗屬義武軍節度任
廸簡疾不能軍帝以鎬藉父名足以鎮之乃令代廸簡
為帥鎬始至整練其衆甚有威名
十三年五月以左僕射山南東道節度使李愬為鳳翔
節度使路繇闕下會李師道再叛詔徵兵討之遂改愬
為徐泗節度使及青齊平將有事燕趙又命愬以特進
檢校尚書右僕射同中書門下平章事為昭義軍節度
使抵四月遷魏慱等州節度使
穆宗長慶元年八月制曰父子之讐不同天雖下至匹
士而猶寢苫枕戈以期必報是以子胥不徇伍奢之死
卒能發荆王之墓鞭不義之屍取貴春秋垂名萬古而
况於身備將壇父死人手家讐國恥併在一門當懷嘗
膽之心豈俟絶漿之禮金革無避其在茲乎前涇原節
度觀察處置使檢校左散騎常侍兼涇州刺史御史大
夫田布咨爾先臣惟國元老首自河朔来朝帝庭而又
東取青齊北討深趙提挈義旅勤勞王家冒白刃而不
疑推赤心以自信屬冀方求帥予所重難輟自大名付
茲巨鎮而中台暗折上將妖侵蟊賊潛寘於心腹豺狼
勃興於肘腋人神憤痛朝野驚嗟深軫予懷誓擒元惡
以布詩書竝習忠孝兩全常用魏師克征淮孽素行恩
信共著勳庸豈無奮激之徒為報寇讐之黨且魏之諸
將繇爾父而崇高魏之三軍蒙爾父之仁愛昔既同其
美利今豈念其深冤爾其淬礪勇夫敬恭義士一飯之
飽亦同於卒伍一毫之費必用於戈矛非筭畫勿萌於
心非軍旅勿言於口居則席藳寒則抱冰以喪禮處之
若哀心感者必有為横一刎頸感智捐軀下報營魂旁清
醜類於虖至誠何託稔惡難逃矧彼兇殘去將安往墨
縗在體玄纛在前題劍執金無忘哀敬可起復寧遠將
軍守右金吾衛大將軍員外置同正員檢校工部尚書
兼魏州大都督府長史充魏慱等州節度觀察處置等
使
十月甲子以河東節度使裴度兼充鎮西四面行營都
招討使以左領軍衛大將軍杜叔良為開府儀同三司
檢校工部尚書兼御史大夫充深州諸道行營節度使戊
辰以深冀等州節度觀察使牛元翼為檢校工部尚書
兼鎮州大都督長史御史大夫充成德軍節度鎮深冀
趙等州觀察等使時王廷湊賊殺田弘正竊據土地朝
廷以元翼鎮冀舊將素以善戰聞班位勇略在廷湊之
右故前命為深冀節度使及是又以成德令付之希鎮州
兵士望風稟令不戰而歸也丙戌以深州行營節度使
杜叔良為滄州刺史充横海軍節度滄德棣等州觀察
處置等使依前檢校工部尚書兼御史大夫以代烏重
胤以重胤檢校司徒兼興元尹兼御史大夫充山南西
道節度使重胤老于征行以賊憑凌未可輕進觀望累
月帝意急於誅討以叔良赴深州行營面辭日指期朝
夕殄寇故有此拜
十二月戊寅以鳳翔節度使李光顔為許州刺史充忠
武軍陳許蔡等州觀察處置等使以代李遜仍兼深州
節度使統諸軍以李遜為鳳翔隴州節度觀察處置等
使朝廷以光顏盡忠常為陳許節度使頗得士心將討
鎮冀遂有此拜以遜文吏故換鎮以便其事陳州刺史
兼御史中丞王沛宐委光顏量才任用沛比為光顏麾
下都將部署有方略淮蔡平授陳州刺史以光顏方務
征討故委以軍任
李聽為羽林軍有名馬穆宗在東宮令近侍諷聽獻之
聽以職摠軍不敢從令帝不悅及即位之始幽冀不庭
太原與二鎮接境方議易帥宰臣進擬帝皆不允謂宰
臣曰李聽為羽林將軍不與朕馬是必可任遂擢授檢
校兵部尚書太原節度觀察使兼太原尹充北都留守
文宗太和元年四月度申以太僕卿高瑀為檢校左散
騎常侍充忠武軍節度觀察處置等使初瑀既以疾亟
聞議者多謂忠武之師必自謀帥或曰禁軍諸將得之
羣口囂囂以節制之選不繇執政既而裴度韋處厚等
密議以瑀常刺陳蔡二州政皆可取且熟忠武軍情莫
如瑀者會陳許表至果以瑀為請及啓事於延英即以
瑀名聞而拜焉(節度之權自大歴以来或以邪門而致近歲則財鏹公行略無避忌貪邪之軰)
(汲汲焉日有窺伺枉道輸貨動逾億千皆以倍稱之約假于富族及至鎮則罄公帑以酬之然後脂血疲人補)
(其所缺天下節度觀察之使繇是而率十六七故高瑀之拜縉紳忭賀者彌月焉宰臣戲相謂曰自今以後作)
(債節度使當少矣)
烏重胤太和初以檢校司徒為天平軍節度鄆曹濮等
州觀察處置等使時李同捷私據境土謀襲父位議者
以為别命節制慮孽童拒違又朝廷方務安人遂命同
捷移鎮兖海以重胤羣帥中齒軰舊老加太子太師平
章事俾兼綂滄景仍舊割齊州附之蓋望不勞師而底
定也數月而卒贈太尉
三年冬南蠻入寇西川節度使杜元穎以失政貶黜特
詔東川節度郭釗兼領西川以紓其亂兵至成都府賊
蠻奔遁遂以釗檢校司空充劍南西川節度使
四年二月興元軍作亂節度使李綘被害假内追朝
詔曰漢水上游梁山東險控巴岷之道路作咸鎬之藩
屏實命長帥必惟全才簡求臣僚僉屬邦彥是用築齋
壇以賜鈇鉞登廉車以察風俗一方之事悉以咨之中
大夫守尚書右丞上護軍祁縣開國子食邑五百戶賜
紫金魚袋溫造風度端雅質量閎厚立朝正色直道當
官自登周行藹有休稱前在憲府爰持國綱人所未能
心已獨至聽言盡主於忠信指事必根於理化豈彼常
意自謂知人洎南宮提領右轄郎曹承式體要弘通屬
聞漢中撫事多故非寬仁不可以理軍旅非廉實不可
以緝編甿擇任之時誠異他日繇是命爾尹正褒國節
制梁川首列侍從之臣秩遷御史之率至若革故弊以
存遠略因其事以定衆心姑務載安勿使告病弛張威
惠在爾能之勖哉惟勤無忝我推轂之命可檢校散騎
常侍兼興元尹御史大夫充山南西道節度管内觀察
處置等使宣制畢宰相及造并興元宣慰使崔琯同赴
對於延英造素有威望及是拜中外莫不瞻矚帝前席
與語凡數十百言且趣令赴鎮
七年正月甲寅以新授鎮南節度使崔珙為武寧軍節
度徐泗觀察等使以右金吾將軍王茂元為嶺南節度
觀察經略等使珙常為泗州刺史深練兵事頗得士心
前除廣州申謝於延英陳奏明辨稱旨時高瑀鎮徐州
王智興之後兵驕不能制帝常軫慮遂命珙代焉
九年黨項寇邊以左諫議大夫胡証有安邊才略乃授
單于都護御史大夫振武軍節度使前任將帥非統馭
之才邊事曠廢朝廷故特用証以鎮之
僖宗乾符六年十月制以鎮海軍節度浙江西道觀察
處置等使高駢檢校司徒同平章事揚州大都督府長
史充淮南節度副大使知節度事江淮鹽鐵轉運江西
行營招討等使進封燕國公初駢在浙西遣大將張麟
梁纘等大破黃巢於浙東賊進寇福建踰嶺表故移鎮
楊州時賊北踰大庾嶺朝廷授駢諸道行營兵馬都統
中和元年黃巢寇京城七月乙卯車駕幸西蜀丁巳以
侍中王鐸檢校太尉中書令兼滑州刺史義成軍節度
鄭滑觀察處置兼統京城四面行營兵馬都統以太子
太師崔安潛為副觀軍容使西門思恭為天下行營兵
馬都監押中書侍郎平章事諸道鹽鐵轉運等使韋昭
度為供軍使時淮南節度使高駢為諸道行營都統自
車駕出幸中使相繼促駢起軍駢託以周寳劉漢宏不
利於己遷延半載竟不出軍乃以鐸為都統以河中節
度使王重榮為京城北面都統義武軍節度使王處存
為京城東面都統鄜延節度使李存章為京城西北面
都統朔方軍節度使拓拔思恭為京城南面都統以忠
武監軍使楊復光為天下行營兵馬都監代西門思恭
許王鐸以便宐從事遣郎官御史分行天下徵兵赴闕
後唐莊宗初為晉王天祐二十年二月契丹寇漁陽上
擇帥北征郭崇韜以汴寇未平李繼韜背命北邊虛弱
非大將無以鎮臨請命李存審為燕帥捍之時存審方
臥病私第羸瘠殆甚帝遣使諭之因奏臣效忠稟命靡
敢為辭但痾恙纏綿未堪祗役既而以存審檢校太傅
兼侍中充幽州盧龍節度管内觀察處置押奚契丹兩
蕃經略盧龍軍等使勉而赴任
同光二年三月幽州李存審疾篤求入覲議擇帥代之
方内宴帝曰吾披榛故人零落殆盡所餘者存審耳今
復寒疾北門之事知付何人因目右武衛上將軍李行
賢曰無易於卿即日授特進檢校太保充幽州盧龍節
度行軍司馬旬日以李存審為汴州節度以存賢代存
審為幽州盧龍節度使
三年秋客省使李嚴使西州廻言王衍可圖之狀莊宗
與郭崇韜議討伐之謀方擇大將時明宗為諸道兵馬
摠管當行崇韜自以官相傾欲立大功以制之乃奏曰
契丹犯邊北面須藉大臣全倚摠管鎮禦臣伏念興聖
宮使繼岌德望日隆大功未著宐依故事以親王為元
帥付以討伐之權俾成其威望莊宗方授繼岌即曰小
兒幼稚安能獨行卿當擇其副崇韜未答帝曰無踰於
卿者乃以繼岌為都統崇韜為招討使
明宗天成三年荆南高李興叛九月己亥詔武寧軍節
度使房知溫兼荆南行營招討使知荆南行府事以尚
食使馬從斌守澤州刺史中外分命百道赴軍襄陽
十月定州王都反以齊州防禦使孫璋充北面行營馬
步都虞候丙午制横海軍節度觀察等使檢校司徒李
從敏兼北面行營副招討使
是月丁酉朔方軍大將已下差人齎絹表到京請朝廷
命帥以安藩閫戊戌以前襄州守禦并本州城兵馬都
監磁州刺史康福為檢校司空靈州大都督府長史行
梁州刺史充朔方河西等軍節度靈威雄武凉州等觀
察處置管内營田押蕃落度支溫乜㩁稅等使
西方鄴弱冠歸梁得侍左右忿無權位歸莊宗於河上
以為奉義指揮使每從征伐咸以身先天成初荆渚違
命上據三峽明宗素知其才擢授䕫州刺史充東南面
行營招討副使鄴將偏師收復二州畫圖上進
長興三年十月戊午帝御廣夀殿謂范延光秦王從瑩
等曰契丹欲謀犯塞邊上宐得嚴重帥臣卿等商量誰
為可者以聞甲戌秦王從瑩奏伏見北面奏報契丹族
帳近塞吐渾突厥已侵邊地北面戍卒雖多未有統率
早宐命大將帝曰卿等商量定未具奏曰將校之中康
義誠可帝曰召義誠来遂令宣徽使朱弘昭往知襄州
事代義誠還京師(臣欽若等曰時晉高祖首預其選事具帝王創業門)
末帝清泰二年以安元信為大同軍節度使元信初從
莊宗定魏博元城之戰克捷居多移為博州刺史與梁
軍對壘德勝渡元信為右廂排陣使王處直引契丹背
盟北邊俶擾以元信久在邊故有是命
晉少帝開運元年八月制曰宣王講武逐獫狁於太原
漢帝出師走匈奴於瀚海是知蠻夷猾夏不能絶之於
古今戎狄無厭不能拘之以信義先皇帝昔當草昧方
在龍潛未登鄗邑之壇始有晉陽之難契丹主徑驅蕃
部直抵并郊遂解重圍助成大統我之興也彼有力焉
於是邀之以鬼神申之以盟誓載諸簡册傳厥子孫爾
後常念前因每思厚報減宮闈之服玩罄府藏之珠珍
供億無時道途相望而契丹貪殘滋甚驕縱異常通使
命於江淮徵貢輸於郡國苞藏既久姦譎漸萌既而輿
議諠譁羣情憤激軍民扼腕中外同辭請興貔虎之師
以遏豺狼之患先皇帝重其信誓篤以初終降萬乘之
尊禮不義之虜耗中原之力奉無己之求迨于纘受丕
圖虔承顧命每欲息民繼好敢忘屈己從人所以厚禮
卑辭以隆其意推心置腹以示其誠其如鴆毒潛深獸
心難革乘我歉歲伐予大喪平視中原竊窺神器朕實
不德民罹其殃愧悼增深寤寐興嘆向者躬提黃鉞親
指靈旗駐於甘泉自春徂夏賴祖宗垂慶天地儲休猛
將如雲謀臣若雨士百其勇人一其心寸鏃不遺狂戎
自潰氛霾少息師旅凱旋今則漸入秋深慮為邊患朕
以志平寇難不敢荒寧將期親率全師恭行天討庶幾
一舉永靜三邊罔辭櫛沭之勞用拯生靈之患得不精
求將帥慎柬偏裨冀成破竹之功以殄折膠之寇爰於
剛日乃降命書順國軍節度鎮深趙等州觀察處置幽
州道行營副招討等使特進檢校太師兼中書令行真
定尹駙馬都尉杜重威地居戚里神授戎韜久服金革
之勞累濟艱難之運虎牢晝閉一麾而蝥賊自消河朔
未寧再駕而氛妖繼息戡定之業溢於鼎鐘大平軍節
度鄆齊棣等州觀察處置兼管内河堤等使光祿大夫
檢校太尉平章事張從思清明可鑑忠正無邪夙懷刺
虎之謀早列濯龍之籍當襄陽之役克成監護之勲及
北虜之来實賴藩籬之固器業之用可謂縱横西京留
守起復檢校太尉兼侍中行河南尹景延廣文武全才
雲龍際會指經綸於掌内藏甲馬於胷中久權七萃之
師繼委十連之帥軍民畏伏畿甸肅清左右之勞書於
盟府武寧軍節度徐宿等州觀察處置等使開府儀同
三司檢校太師兼侍中趙在禮河嶽鍾靈松筠植性授
玉鈐之祕略得金版之沈機輔翼數朝周旋重鎮述職
而必先九牧事君而唯盡一心尊奬之功光乎史册建
雄軍節度晉慈隰等州觀察處置等使特進檢校太師
平章事安叔干衆推武庫素曉陣圖疾惡如讎見義思
勇觴酒豆肉無虧撫士之心尺籍伍符盡得摠戎之訣
軍旅之任實契僉諧前泰寧軍節度充沂密等州觀察
處置等使特進撿挍太師平章事安審信久處腹心早
攀鱗翼倜儻乃萬夫之長驍雄真六郡之豪鷰頷虎頭
咸仰將軍之相牙璋犀節累持方伯之權英特之名播
於中外河中護國將軍節度管内觀察處置等使開府
儀同三司檢校太師平章事安審琦嚴明無翳寬簡自
居善知奇正之謀備熟孤虛之法首赴風雲之會昔同
帶礪之盟累殿藩垣常堅夾輔連帥之重倚若長城河
陽三城節度孟懷等州觀察處置管内河堤等使青州
行營副都部署特進檢校太師符彥卿惟爾先臣實為
名將世襲弓裘之慶門傳忠孝之規西漢三雄徒稱傑
出東京七校乃為時生竭盡之心貫于金石義成軍節
度滑漢等州觀察處置管内河堤等使北面行營馬步
都虞候開府儀同三司檢校太師皇甫遇劍敵萬人力
摧九虎赤羽若日蒲大夫之英風快馬如龍曹景宗之
意氣繼承重寄必竭純誠義烈之稱播於寰海北面行
營馬部都排陣使兼馬軍都指揮使特進檢校太保右
神武統軍張彥澤猛若關張氣吞荆聶荐膺委寄每著
勤勞鳴鏑離絃既得吟猿之妙青萍出匣久彰斷兕之
名營陣之間皆推果毅横海軍節度滄景德等州觀察
處置管内河堤等使幽州道行營右廂排陣使特進檢
校太師王廷裔鬼谷傳書神龜授印委鎮臨於滄海賴
控扼於邊陲繕甲治兵暗蓄摧兇之計深溝高壘不移
持重之心捍禦之謀斷於胷臆保義軍節度陜虢等州
觀察處置等使特進檢校太尉宋彥筠威惠兼著膽氣
無儔累佐戎權善貞師律千軍萬馬憚陳慶之雄名三
令五申得孫武之戰術將帥之選皆謂當仁前懷德軍
節度管内觀察處置等使光祿大夫檢校太傅田武早
從戎伍備歴艱難安邊展頗牧之才制勝合韓吳之法
向者仗其舊德委以邊藩頗資外禦之功實有分憂之
績忠貞之節雅叶東求北面行營步軍郡排陣使兼步
軍都指揮使特進檢校太保左神武統軍潘環幕府書
勲師干著效攻城野戰獨麾鄭國之旗陷陣先登幾獲
魚門之胄洎外環衞彌見公忠兵革之時所宐登用而
皆位崇侯伯任重茅土俱為社稷之臣悉是棟梁之具
或推忠徇義或報國忘家常堅翼戴之心夙藴澄清之
志朕所以告於宗廟質以蓍龜授之以征鼙付之以蕭
鐵但以狂戎侵掠生聚虔劉既貽中國之羞抑亦人臣
之恥爾等上則受先皇顧託輔予冲人次則副朝廷倚
毘委之重任所宐同德比義戮力齊心各竭乃誠共安
國步功業可以不朽富貴可以無窮况今芻粟俱充士
卒咸憤旌旗萬隊甲馬千羣呼吸則山嶽蕩搖號令則
乾坤震動以此制敵何敵不摧以此攻城何城不克竚
期獻俘清廟懸首素旗同集大功永清四海於戲周王
任吉甫南仲乃慴戎夷漢帝任去病衛青遂空沙漠今
吾命帥皆謂得人勉立異勲速平多難無令數子獨擅
前功凡我股肱當體朕意杜重威充都招討使張從思
充兵馬都監景延廣充馬步軍都排陣使趙在禮充馬
步軍都虞候安叔千充馬步軍左排陣使安審信充馬
步軍右排陣使安審琦充馬步軍都指揮使符彥卿充
馬軍左都指揮使皇甫遇充馬軍右都指揮使張彥澤
充馬軍排陣使王廷裔充步軍左都指揮使宋彥筠充
步軍右都指揮使田武充步軍左廂排陣使潘環充步
軍右廂排陣使(臣欽若曰時漢高祖為太原留守授北面行營都統具帝王創業門)
天福九年契丹入侵命宋州節度使高行周為北面行
營都部署河陽節度使符彥卿為騎軍右排陣使宿州
刺史梁進明副之神武統軍皇甫遇為騎軍右排陣使
懷州刺史薛懷讓副之陜府節度使王周為步軍左排
陣使沁州刺史劉詞副之羽林統軍潘環為步軍右排
陣使麟州刺史尹實副之護聖右廂主王景王萬敢為
騎軍左右將慈州刺史周景殷武衛將軍張鵬監護奉
國左右廂主李殷程福贇為步軍左右將閣門使蕭處
仁高勲監護前綘州刺史劉在明為先鋒都指揮使衛
州刺史石公霸副之坊州刺史陳思讓監護又以前單
州刺史劉喜為都壕寨使前階州刺史姚武為都橋道
使
周高祖廣順二年正月以侍衛步軍都指揮使曹英為
兖州行營都部署齊州防禦使史延韜為副部署以皇
城使向訓為兵馬都監陳州防禦使樂元福為馬步軍
都虞候率兵討慕容彥超
世宗顯德元年三月以天雄軍節度使衛王符彥卿為
河東行營都部署知太原行府事澶州節度使郭崇為
行營副都部署宣徽南院使向訓為行營兵馬都監侍
衛都虞候李重進為行營都虞候華州節度使史彥超
為先鋒都指揮使領步騎二萬進討河東詔河中節度
使王彥超陜府節度使韓通率兵自陰地關討賊以河
陽節度使劉詞為隨駕都部署以鄜州節度使白重贊
為隨駕副部署二年六月以曹州節度使韓通充西南
面行營都虞候
七月以鳳翔節度使王景兼西南面行營都招討使以
宣徽南院使鎮安軍節度使向訓兼西南面行營都監
以討秦鳳
十一月以宰臣李榖為淮南道行營都部署知廬壽州
行府事以許州節度使王彥超為行營副部署命侍衛
馬軍都指揮使韓令坤等一十二將各帶行征之號以
從焉
三年正月帝親征淮南甲寅次正陽命侍衛馬步軍都
指揮使李重進為淮南道行營都招討使仍以襲衣金
帶玉鞍名馬等賜之
册府元龜卷一百二十
