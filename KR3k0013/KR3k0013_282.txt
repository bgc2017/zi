册府元龜卷二百八十二宋王欽若等撰
宗室部
承襲
傳有世及之訓詩著似續之義自成周列爵大封同姓
傳祚撫封與國升降者有之矣其事見於春秋傳及太
史公世家銓次所屬本乎列國秦并天下子弟為匹夫
漢矯其失廣樹藩戚或象賢濟美聯輝奕葉或推恩繼
絶纂緒傳世魏晉而下何莫繇斯盖所以隆親親以興
仁資繩繩而流詠使其枝葉扶疎以大庇本根犬牙相
錯以夾輔王室者也
漢燕王澤高祖從昆弟也孝文二年薨謚曰敬王子康
王嘉嗣九年薨子定國嗣定國有罪自殺國除哀帝時
繼絶世乃封敬王澤玄孫之孫無終公士歸生為營陵
侯(無終其所屬縣也公士第一爵歸生名也)
楚元王交高祖同父少弟立二十三年薨太子辟非
先卒(辟非者猶辟邪兵之類也先卒者元王未薨之時已卒也)文帝乃以宗正下邳
侯郢客嗣(郢客元王次子)是為夷王郢客立四年薨子戊嗣二
十一年戊反誅景帝立宗正平陸侯禮為楚王(禮元王子)奉
元王後是為文王四年薨子安王道嗣二十二年薨子襄
王注嗣十四年薨子節王純嗣十六年薨子延夀嗣
休侯富楚元王子封六年薨子懷侯登嗣一年薨子敬
侯嘉嗣二十四年薨子哀侯章嗣
沈猷夷侯歲楚元王子封二十年子受嗣
棘樂敬侯調楚元王子封十六年薨子恭侯應嗣十五
年薨子慶嗣
浮丘節侯不害楚安王子封十一年薨子覇嗣
陽城侯德楚元王曾孫昭帝時為宗正地節中以親親
行謹封為陽城侯立十一年子向坐鑄偽黃金當伏法
德上書訟罪會薨大鴻臚奏德訟子罪失大臣體不宜
賜謚置嗣制曰賜謚繆侯為置嗣𫝊至孫慶忌復為宗
正太常薨子岑嗣為諸曹中郎將列校尉至太常薨傳
子至王莽敗乃絶
趙幽王友高祖諸姬所生也高后時幽死及孝文即位
立幽王子遂為趙王
河間文王辟疆趙幽王子孝文二年立十三年薨子哀
王福嗣
齊悼惠王肥高祖微時外婦所生也立十三年薨子大
襄嗣是為哀王十一年薨子文王則嗣十四年薨無子
國除孝文十六年乃分齊為六國盡立前所封悼惠王
子列侯見在者為王以楊虚侯將閭為齊王安都侯志
為濟北王武成侯賢為淄川王白石侯雄渠為膠東王
平昌侯卬為膠西王扐侯辟光為濟南王孝景三年吳
楚反齊王狐疑城守不聽漢破三國聞齊初與三國有謀
欲移兵伐齊齊孝王懼飲藥自殺而膠東膠西濟南淄
川王皆伏誅國除獨濟北王在齊孝王之自殺也景帝
聞之以為齊首善(言其初首無逆亂之心)以廹劫有謀非其罪也
召立孝王太子夀是為懿王二十三年薨子厲王次昌
嗣
管共侯罷軍齊悼惠王子封二年薨子戎奴嗣
氏丘共侯寗國齊悼惠王子封十一年薨子偃嗣
營平侯信都齊悼惠王子封十年薨子廣嗣
楊丘共侯安齊悼惠王子封十二年薨子偃嗣
博陽頃侯就齊孝王子就薨子終古嗣
被陽敬侯燕齊孝王子封十三年薨子穅侯偃嗣二十
八年薨子頃侯夀嗣夀薨子孝侯定嗣定薨節侯閎
嗣閎薨子廣嗣
定敷侯越齊孝王子封十二年薨子思侯德嗣五十一
年薨子憲侯福嗣福薨子恭侯湯嗣湯薨子定侯乘嗣
稻夷侯定齊孝王子定薨子簡侯陽都嗣陽都薨子戴
侯咸嗣四十二年薨子頃侯閱嗣閱薨子永嗣
山原侯國齊孝王子封二十七年薨子康侯棄嗣十四
年薨子安侯守嗣二十二年薨子發嗣發薨孝侯外人
嗣
繁安夷侯忠齊孝王子封十八年薨子安侯守嗣守薨
子節侯夀漢嗣夀漢薨子頃侯嘉嗣嘉薨子孝侯光嗣
光薨子起嗣
柳康侯陽巳齊孝王子陽巳薨子敷侯罷師嗣罷師薨
子于侯自為嗣自為薨子安侯攜嗣攜薨子繆侯軻嗣
軻薨子守嗣
雲夷侯信齊孝王子封十四年薨子茂發嗣茂發薨子
康侯遂嗣遂薨子釐侯終古嗣終古薨子得之嗣
牟平共侯渫齊孝王子封五年薨子節侯奴嗣三十五年
薨子敬侯更生嗣二十九年薨子康侯建嗣一年薨子孝
侯齕嗣齕薨子釐侯威嗣威薨子隆嗣
柴原侯代齊孝王子封三十四年薨子節侯勝之嗣二
十七年薨子敬侯賢嗣賢薨康侯齊嗣齊薨恭侯莫如嗣
城陽景王章齊悼惠王子孝文二年立二年薨子共王
喜嗣孝文十二年徙王淮南四年復還王城陽凡立三
十三年薨子頃王延嗣二十六年薨子敬王義嗣九年
薨子惠王武嗣十二年薨子荒王順嗣四十六年薨子戴
王恢嗣八年薨子孝王景嗣二十四年薨子哀王雲嗣
一年薨無子國絶成帝永始元年以雲弟俚紹封
辟土節侯壯城陽共王子封三年薨子明嗣
騶丘敬侯寬城陽共王子封六年薨子原侯報德嗣報
德薨子毋害嗣
南城節侯貞城陽共王子封四十二年薨子戴侯猛嗣
二十二年薨子元侯尊嗣二年薨子釐侯充國嗣充國
薨子頃侯遂嗣遂薨子友嗣
廣陵虒侯裘城陽共王子封七年薨子成嗣
虖葭康侯澤城陽頃王子封六十二年子夷侯舞嗣舞
薨子頃侯閣嗣閣薨孫永嗣
挾釐侯覇城陽頃王子封三十五年薨子夷侯戚嗣二
十一年薨子節侯賢嗣賢薨子頃侯思嗣思薨子孝侯
衆嗣
瓡節侯息城陽頃王子封五十五年薨子質侯守嗣
虛水康侯禹城陽頃王子封三十八年薨子息侯爵嗣
七年薨子敞嗣
菑川王志齊悼惠王子孝文十六年立為濟北王孝成
四年徙王菑川元朔中齊國絶悼惠王後唯有二孤城
陽菑川菑川地比齊(比近也)武帝為悼惠王冢園在齊乃
割臨菑東圜悼惠王冢園邑盡以予菑川令奉祭祀志
立三十五年薨是為懿王子靖王建嗣二十年薨子
頃王遺嗣三十五年薨子思王終古嗣二十八年薨子
考王尚嗣五年薨子孝王横嗣三十一年薨子懷王交
嗣六年薨子永嗣
劇原侯錯菑川懿王子封十七年薨子孝侯廣昌嗣廣
昌薨子戴侯胥嗣胥薨子質侯吉嗣吉薨子節侯囂嗣
囂薨子勝容嗣
懷昌夷侯高遂菑川懿王子封二年薨子胡侯延年嗣
延年薨子節侯勝時嗣勝時薨子可置嗣
平望夷侯賞菑川懿王子封七年薨子原侯楚人嗣二
十六年薨子敬侯光嗣十四年薨子頃侯起嗣起薨子
孝侯均嗣均薨子旦嗣
臨衆敬侯始昌菑川懿王子封三十一年薨子康侯革生
嗣十八年薨子頃侯廣平嗣廣平薨子原侯農嗣農薨
子節侯理嗣理薨子釐侯賢嗣賢薨子商嗣
葛魁節侯寬菑川懿王子封八年薨子戚嗣
益都敬侯胡菑川懿王子胡薨子原侯廣嗣廣薨子嘉
嗣
平的戴侯強菑川懿王子封十七年薨子思侯中時嗣
二十年薨子節侯福嗣十三年薨子頃侯鼻嗣鼻薨子
釐侯利親嗣利親薨子宣嗣
劇魁夷侯黑菑川懿王子封十七年薨子思侯招嗣三
年薨子康侯德嗣德薨子孝侯利親嗣利親薨子釐侯
嬰嗣嬰薨子向嗣
平度康侯行菑川懿王子封四十七年薨子節侯慶忌
嗣三年薨子質侯帥軍嗣帥軍薨子頃侯欽嗣欽薨子
孝侯宗嗣宗薨子嘉嗣
宜成康侯偃菑川懿王子封十一年薨子福嗣
臨胊夷侯奴菑川懿王子封四十一年薨子戴侯乘嗣
乘薨子節侯質嗣質薨子孝侯信嗣信薨子安侯禕嗣
禕薨子岑嗣
陸元侯何菑川靖王子何薨子原侯賈嗣賈薨子延夀
嗣
廣饒康侯國菑川靖王子封五十年薨子共侯坊嗣十
四年薨子麟嗣
缾敬侯成菑川靖王子封五十四年薨子頃侯龍嗣五
十年薨子原侯融嗣融薨子閔嗣
俞閭煬侯母害菑川靖王子封四十四年薨子原侯况
嗣十年薨子暽嗣
淮南厲王長高帝少子孝文六年以謀反廢死八年帝
憐王有子四人年皆七八歲乃封子安為阜陵侯子勃
為安陽侯子賜為陽周侯子良為東城侯十六年帝憐
淮南王廢法不軌自使失國早夭乃立厲王三子王淮
南故地三分之阜陵侯安為淮南王安陽侯勃為衡山
王陽周侯賜為廬江王東城侯良前薨無後
濟北貞王勃淮南厲王子孝文十六年封為衡山王孝
景四年徙濟北一年薨子式王胡嗣五十四年薨子寬嗣
陰安康侯不害濟北貞王子封十一年薨子哀侯秦容
嗣
周望康侯何濟北貞王子封八年薨子當時嗣
陪繆侯則濟北貞王子封十一年薨子邑嗣
安陽侯樂濟北貞王子封三十八年薨子穅侯延年嗣
十七年薨子康侯記嗣十五年薨子安侯戚嗣戚薨子
哀侯得嗣
羽康侯成濟北式王子封六年薨子恭侯係嗣係薨
子棄嗣
德哀侯廣高帝兄子封七年薨子頃侯通嗣二十四年
薨子康侯齕嗣二十四年薨子何嗣
梁孝王武文帝子立四十五年薨子共王買嗣七年
薨子平王襄嗣襄立四十年薨子頃王無傷嗣十一年
薨子敬王定國嗣四十年薨子夷王遂嗣六年薨子荒
王嘉嗣十五年薨子立嗣二十七年有罪自殺國除後
王莽白太皇太后立孝王玄孫之曾孫沛郡卒史音為
梁王奉孝王後
張梁哀侯仁梁共王子封十三年薨子順嗣
代孝王參文帝子立十七年薨子共王登嗣二十九年薨
子義嗣元鼎中漢廣關以常山為阻(依山以為關)徙代王於
清河是為剛王并前在代凡立四十年子頃王陽嗣二
十四年薨子年嗣年坐事立三年國除元始二年新都
侯王莽白太皇太后立年弟子如意為廣宗王奉代孝
王後
利昌康侯嘉代共王子封五十一年薨子戴侯樂嗣十
二年薨子頃侯萬世嗣萬世薨子節侯光禄嗣光禄薨
子剌侯殷嗣殷薨子換嗣
河間獻王德景帝子二十六年薨子共王不周嗣四年
薨子剛王基嗣十二年薨子頃王緩嗣十七年薨子孝
王慶嗣四十三年薨子元嗣十七年坐殺人廢建始元
年正月復立元弟上郡庫令良是為河間惠王二十七
年薨子尚嗣
距陽憲侯匄河間獻王子封十四年薨子淒嗣
婁節侯退河間獻王子封十六年薨子釐侯嬰嗣二十
二年薨子原侯益夀嗣三十一年薨子安侯充世嗣三年
薨子遺嗣
阿武戴侯豫河間獻王子封二十四年薨子敬侯宣嗣
二十年薨子節侯信嗣二十二年薨子釐侯嬰齊嗣嬰
齊薨子頃侯黃嗣黃薨子長久嗣
参戶節侯免河間獻王子封四十六年薨子敬侯嚴嗣
嚴薨子頃侯元嗣元薨子孝侯利親嗣利親薨子度嗣
州鄉節侯禁河間献王子封十一年薨子思侯齊嗣齊薨
子憲侯惠嗣惠薨子釐侯商嗣商薨子共侯伯嗣伯薨
子禹嗣
魯共王餘景帝子立二十八年薨子安王光嗣四十年
薨子孝王慶忌嗣三十七年薨子頃王封嗣二十八年
薨子文王睃嗣亡後建平三年六月以頃王子郚鄉侯
閱紹封
廣戚節侯將魯恭王子將薨子始嗣
公丘夷侯順魯共王子封三十年薨子康侯置嗣置薨
子煬侯延夀嗣九年薨子思侯賞嗣賞薨子元嗣
瑕丘節侯政魯共王子封五十三年薨子思侯國嗣四年
薨子孝侯湯嗣十年薨子煬侯奉義嗣奉義薨子釐侯
遂成嗣遂成薨子禹嗣
江都易王非景帝子立二十七年薨子建嗣以罪國除
絶百二十一年平帝時王莽秉政興滅繼絶立建弟盱眙
侯子宫為廣陵王奉易王後
胡孰頃侯胥行江都易王子封十六年薨子聖嗣
趙敬肅王彭祖景帝子立六十三年薨子昌嗣初彭祖
取江都易王寵姬王建所姦淖姬者甚愛之生一男號
淖子彭祖以征和元年薨時淖姬兄為漢宦者武帝召
問淖子何如對曰為人多欲帝曰多欲不宜君國子民
問武始侯昌曰無咎無譽帝曰如是可矣遣使者立昌
是為頃王十九年薨子懷王尊嗣五年薨無子絶二歲
宣帝立尊弟高是為哀王數月薨子共王充嗣五十六
年薨子隠嗣
平千頃王偃趙敬肅王小子立十四年薨子繆王元嗣
尉文節侯丙趙敬肅王子封五年薨子侯犢嗣
封斯戴侯胡傷趙敬肅王子封二十五年薨子原侯如
意嗣五十二年薨子孝侯宫嗣宫薨子仁嗣
朝節侯義趙敬肅王子封十三年薨子戴侯禄嗣禄薨
子固城嗣
&KR3194;氏節侯賀趙敬肅王子封十八年薨子思侯安意嗣
二十七年薨子康侯千秋嗣十六年薨子孝侯漢強嗣
漢強薨子酆嗣
易安侯平趙敬肅王子封二十年薨子康侯種嗣種薨
子德嗣
柏暢戴侯終古趙敬肅王子終古薨子朱嗣
粟節侯樂趙敬肅王子封二十七年薨子煬侯忠嗣忠
薨子質侯終根嗣終根薨子況嗣
洨夷侯周舍趙敬肅王子周舍薨子孝侯惠嗣惠薨子
節侯廼始嗣廼始薨子哀侯勲嗣勲薨子承嗣
猇節侯起趙敬肅王子封十三年薨子夷侯充國嗣二十
年薨子共侯廣明嗣廣明薨子釐侯固嗣固薨子鉅鹿嗣
揤裴戴侯道趙敬肅王子封十二年薨子哀侯尊嗣尊
薨子頃侯章嗣章薨子釐侯景嗣景薨子發嗣
中山靖王勝景帝子立四十三年薨子哀王昌嗣一年薨
子康王昆侈嗣二十一年薨子頃王輔嗣四年薨子憲
王福嗣十七年薨子懷王修嗣十五年薨無子絶四十
五歲成帝鴻嘉二年復立憲王弟孫利鄉侯子雲客是
為廣德夷王三年薨無子絶十四歲哀帝復立雲客弟
廣漢為廣平王薨無後平帝元始二年復立廣川惠王
曾孫倫為廣德王奉靖王後
廣望節侯忠中山靖王子封三十年薨子頃侯中嗣十
三年薨子思侯何齊嗣何齊薨子共侯遂嗣遂薨子閣
嗣
臨樂敫(古穆字)侯光中山靖王子封二十年薨子憲侯建
嗣建薨子列侯固嗣固薨子節侯萬年嗣萬年薨子廣
都嗣
東野戴侯章中山靖王子章薨子中時嗣
乘丘節侯將夜中山靖王子封十一年薨子戴侯德嗣
德薨無子外人嗣
柳宿夷侯盖中山靖王子封四年薨子蘇嗣
樊輿節侯脩中山靖王子封三十六年薨子煬侯過倫
嗣過倫薨子思侯異衆嗣異衆薨子頃侯土生嗣土生
薨子自予嗣
安郭于侯傳富中山靖王子傳富薨子釐侯偃嗣偃薨
子崇嗣
長沙定王發景帝子立二十八年薨子戴王庸嗣二十
七年薨子頃王鲋鲋嗣十七年薨子剌王建德嗣三十
四年薨子煬王旦嗣二年薨無子絶歲餘元帝初元三
年復立旦弟宗是為孝王五年薨子魯人嗣四十八年
薨子舜嗣
安城思侯蒼長沙定王子封十三年薨子節侯自當嗣
自當薨子夀光嗣
夫夷敬侯義長沙定王子封十二年薨子節侯禹嗣五
十八年薨子頃侯奉宗嗣奉宗薨子釐侯慶嗣慶薨子
懷侯福嗣福薨子商嗣
舂陵節侯買長沙定王子封四年薨子戴侯熊渠嗣五
十六年薨子孝侯仁嗣仁薨子敞嗣
都梁敬侯定長沙定王子封八年薨子頃侯傒嗣傒薨
子節侯弘嗣弘薨子原侯順懷嗣順懷薨子煬侯容嗣
容薨無子他人嗣
衆陵節侯賢長沙定王子封五十年薨子戴侯真定嗣
二十一年薨子頃侯慶嗣慶薨子骨嗣
安衆康侯丹長沙定王子封三十年薨子節侯山柎嗣
三十八年薨子繆侯母妨嗣母妨薨子釐侯褒嗣褒薨
子㱈嗣㱈薨子崇嗣為王莽所滅建武二年以崇從父
弟寵紹封建武十三年子松嗣
廣川惠王越景帝子立十三年薨子繆王齊嗣四十四
年薨初齊坐誣告中尉有司劾大不敬請擊治齊恐上
書願與廣川勇士奮擊匈奴上許之未發病薨有司請除
國奏可後數月下詔曰廣川惠王於朕為兄朕不忍絶其
宗廟其以惠王孫去為廣川王去即繆王齊子也立二十
二年以罪國除後四歲宣帝地節四年復立去兄文是為
戴王文素正直數諫王去故帝立焉二年薨子海陽嗣甘
露四年以罪國除後十五年平帝元始二年復立戴王弟
襄隄侯子瘉為廣德王奉惠王後二年薨子赤嗣
膠東康王寄景帝子立二十八年薨武帝聞寄有長子
賢母無寵少子慶母愛幸寄常欲立之為非次因有過
遂無所言帝憐之立賢為膠東王奉康王祀而封慶為
六安王王故衡山地膠東王賢立十五年薨謚為哀王子
戴王通平嗣二十四年薨子頃王音嗣五十四年薨子
共王授嗣十四年薨子殷嗣
六安共王慶膠東康王子立三十八年薨子夷王禄嗣
十年薨子繆王定嗣二十二年薨子頃王光嗣立二十
七年薨子育嗣
臯虞煬侯建膠東康王子封九年薨子穅侯定嗣十四
年薨子節侯裒嗣裒薨子釐侯勲嗣勲薨子頌侯顯嗣
顯薨子藥嗣
魏其煬侯昌膠東康王子封十七年薨子原侯傅光嗣
三十三年薨子孝侯禹嗣禹薨子質侯蟜嗣蟜薨子嘉
嗣
常山憲王舜景帝子立三十二年薨子勃嗣為王數月
廢國除
真定頃王平常山王舜子元鼎二年立二十五年薨子
烈王偃嗣十八年薨子孝王申嗣二十二年薨子安王
雍嗣十六年薨子共王普嗣十五年薨子陽嗣
泗水思王商常山王舜少子立十五年薨子哀王安世
嗣十一年薨無子於是武帝憐泗水王絶復立安世弟
賀是為戴王立二十二年薨有遺腹子煖相内史不以聞
太后上書昭帝閔之抵相内史罪立煖是為勤王立三
十九年薨子戾王駿嗣三十一年薨子靖嗣
燕剌王旦武帝子立三十八年而誅國除六年宣帝即
位封旦兩子慶為新昌侯賢為安定侯又立故太子建
是為廣陽頃王二十九年薨子穆王舜嗣二十一年薨
子思王璜嗣二十年薨子嘉嗣
廣陵厲王胥武帝子立六十四年以罪國除後七年元帝
復立胥太子覇是為孝王十三年薨子共王意嗣三年
薨子哀王護嗣十六年薨無子絶後六年成帝復立孝
王子守是為靖王立二十年薨子宏嗣
高密哀王弘廣陵王胥少子立八年薨子頃王章嗣三
十四年薨子懷王寬嗣十一年薨子慎嗣
昌邑哀王髆武帝子立十一年薨子賀嗣立十三年即
帝位二十七日廢為海昏侯四年薨坐故行滛辟不得
置後元帝初元三年以賀子代宗紹封是為釐侯代宗
薨子原侯保世嗣保世薨子會侯邑嗣
淮陽憲王欽宣帝子立三十六年薨子文王玄嗣二十
六年薨子縯嗣
楚孝王囂宣帝子立二十八年薨子懷王文嗣一年薨
無子絶陽朔二年成帝復立文弟平陸侯衍是為思王
二十一年薨子紆嗣
廣戚煬侯勲楚孝王子勲薨子顯嗣
東平思王宇宣帝子立三十三年薨子煬王雲嗣以罪
自殺國除元始元年王莽白太皇太后立雲太子開明
為東平王開明立三年薨無子復立開明兄嚴鄉侯信
子匡為東平王奉開明後
定陶共王康元帝子立十九年薨子欣嗣十五年成帝
無子徵入為皇太子帝以太子奉大宗後不得顧私親
乃立楚思王子景為定陶王奉共王後
中山孝王興元帝子立三十年薨子衎嗣七年哀帝崩無
子徵中山王衎入即位是為平帝太皇太后以帝為成
帝後故立東平思王孫桃鄉頃侯子成都為中山王奉
孝王後
册府元龜卷二百八十二
