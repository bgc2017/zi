冊府元龜卷八百三十二宋王欽若等撰
總錄部
規諷第二
宋范晏廬陵王義真故吏義真與謝靈運顔延之暱狎
過甚晏從容戒之義真曰靈運空疎延之隘薄魏文帝
云鮮能以名節自立者但性情所得未能忘言於悟賞
故與之遊耳
沈慶之為車騎大將軍時柳元景顔師伯嘗詣慶之會
其游田元慶等鳴笳列卒滿道慶之獨與左右一人在田
見之悄然改容曰夫貧賤不可居富貴亦難守吾與諸
公並出貧賤因時際會榮貴至此唯當共思損挹之事
老子八十之年目見成敗者已多諸君炫此車服欲何
為乎於是插杖而耘不為之顧元景等撤侍褰裳從之
慶之乃與相對為歡
范泰為侍中左光禄大夫時司徒王弘輔政泰謂弘曰
天下務廣而權要難居卿兄弟盛滿當深存降挹彭城
王帝之次弟宜徵還入朝共參政事弘納其言
成粲為平陵令時王弘輔政彭城王義康為荆州刺史
鎮江陵粲與弘書曰僕聞軌物設教必隨時制宜世代
盈虚亦與之消息夫勢之所處非親不居是以周之宗
盟異姓為後權軸之要任歸二南斯前代之明謨當今
之顯轍明公位極台鼎四海具瞻劬勞夙夜義同吐握
而總錄百揆兼牧畿甸功實盛大莫之與儔天道福謙
宜存挹損驃騎彭城王道德昭備上之懿弟宗本歸源
所應推先宜出據列藩齊光魯衛明公高枕論道燮理
隂陽則天下和平災害不作福慶與大宋升降享年與
松喬齊久名垂萬代豈不美與弘本有退志得粲言由
是固自陳請乃降為衛將軍開府儀同三司
柳元景字孝仁為冠軍將軍文帝時薛安都從弟道生
亦以軍功為大司馬參軍犯罪為秣陵令庾淑之所鞭
安都大怒乃乘馬從數千人令左右執矟欲往殺淑之
行至朱雀航逢元景元景遥問薛公何處去安都躍馬
至車後曰小子庾淑之鞭我從弟今特往刺殺之元景
慮其不可駐車紿之曰小子無故宜適卿往與手甚快
安都既廻馬復追呼之别宜與卿有所論令下馬入車
既入車因責讓之曰卿從弟服章言論與寒細不異雖
復人士庾淑之亦何由得知且人身犯罪理應加罰卿
為朝廷勲臣宜崇奉法憲云何放恣輒欲於都邑殺人
非唯科律所不容主上亦無辭以相宥因載之俱歸安
都乃止
垣護之元嘉初為殿中將軍隨到彦之北伐彦之將廻
師護之為書諫曰外聞節下欲廻師護之竊所不同何
者殘虜畏威望風奔迸八載侵地不戰克復方當長驅
朔漠窮掃遺醜况乃自送無假遠勞宜使竺靈秀速進
滑臺助朱修之固守節下大軍進據河北則牢落遊魂
自然奔退且昔人有連年攻戰失衆乏糧者猶張膽爭
前莫肯輕退况今青州豐穰濟漕流通士馬飽逸威力
無損若空棄滑臺坐喪成業豈是朝廷受任之旨彦之
不納散敗而歸太祖聞而善之以補江夏王義恭征北
將軍北高平太守
郢有野老帶苫而耕時衡陽王義季嘗大蒐於郢命左
右斥之老人擁耒對曰昔楚子盤遊受譏令尹今陽和
扇氣播厥之始一日不作人失其時大王馳騁為樂驅
斥老夫非勸農之意義季止馬曰此賢者也命賜之食
老曰吁願大王均其賜也苟不奪人時則一時皆享王
賜老人不偏其私矣斯飯也弗敢當問其名不言而退
南齊苟丕潁川人豫章王嶷為荆州時丕獻書令减損
奢麗王優教酬答尚書令王儉有名當世丕又與儉書曰足
下建高世之名而不顯高世之跡將何以書於齊史哉
梁謝郁會稽人也何敬容為尚書令參掌機密以罪免
職尋起為金紫光禄大夫未拜又加侍中敬容舊時賓
客門生諠譁如昔冀其復用郁致書戒之曰草萊之人
聞諸道路君侯已得瞻步宫闕出入禁門醉尉將不敢
呵斥然不無其漸甚休甚休敢賀於前又將弔也昔流
言纔作公旦東奔燕書始來子孟不入夫聖賢被虚過
以自斥未有嬰時釁而求親者也且曝鰓之鱗不念杯
杓之水雲霄之翼豈顧籠樊之糧何者所託已盛也昔
君侯納言加首鳴玉在腰廻豐貂以步文昌聳高蟬而
趨武帳可謂盛矣不以此時薦才拔士少報聖主之恩
今卒如爰絲之說受責見過方復欲更窺朝廷觖望萬
分竊不為左右取也昔竇嬰楊惲亦得罪明時不能謝
絶賓客勢交黨援卒無後福終益前禍僕之所弔實在
於斯人人所以頗猶有踵君侯之門者未必皆感惠懷
仁有灌夫任安之義乃戒翟公之大署冀君侯之復用
也夫在思過之日而挾復用之意未可為智者說矣君
侯宜杜門念失無有所通築茅茨於鍾阜聊優游以卒
歲見可憐之意著待終之情復仲尼能改之言推子貢
更也之譬少戢言於衆口微自救於竹帛所謂失之東
隅收之桑榆如此令明主聞知尚有冀也僕東臯鄙人
入穴幸無銜窶之恥天下之士不為執事道之故披肝
膽示情素君侯豈能鑒焉
袁敬為太子舍人江陵淪没流寓嶺表高祖受禪敬在
廣州依歐陽頠卒其子紇據州將有異志敬累諫紇為
陳逆順之理言甚至紇終不從高宗即位遣章昭逹率
衆討紇紇恨不納敬言朝廷義之
陳虞寄為岳陽王中記室侯景之亂寄隨兄荔入臺城
除鎮南湘東王諮議參軍加貞威將軍京城䧟遯還鄉
里及張彪往臨川強寄俱行與彪將鄭瑋同舟而載瑋
嘗忤彪意乃劫寄奔于晉安時陳寶應據有閩中得寄
甚喜高祖平侯景寄勸令自結寶應從之乃遣使歸誠
承聖元年除和戎將軍中書侍郎寶應愛其才託以道
阻不遣每欲引寄為僚屬委以文翰寄因辭獲免及寶
應結婚留異潜有逆謀寄微知其意言說之際每陳逆
順之理微以諷諫寶應輒引說他事以拒之又嘗令左
右誦漢書臥而聽之至蒯通說韓信相君之背貴不可
言寶應起曰可謂智士寄正色曰覆酈驕韓未足稱智
豈若班彪王命識所歸乎寄知寶應不可諫慮禍及已
乃為居士服以拒絶之嘗居東山寺偽稱脚疾不復起
寶應以為假託使燒寄所臥室寄安臥不動親近將扶
寄出寄曰吾命有所懸避欲安往所縱火者旋自救之寶
應自此方信及留異稱兵寶應資其部曲寄乃因書極
諫曰東山虞寄致書於明將軍使君節下寄流離世故
飄寓貴鄉將軍待以上賓之禮申以國士之眷意氣所
感何日忘之而寄沉痼彌留愒隂將盡常恐卒填溝壑
涓塵莫報是以敢布腹心冐陳丹欵願將軍留須臾之
意少思察之則瞑目之日所懷畢矣夫安危之兆禍福
之機匪獨天時亦由人事失之毫釐差以千里是以明
智之士據重位而不傾執大節而不失豈惑於浮辭哉
將軍文質兼資英威不世往因多難仗劔興師援旗誓
衆抗威千里豈不以四郊多壘共謀王室佐時報主寕
國庇民乎此所以五尺童子皆願荷戟而隨將軍者也
及高祖武皇肇基草昧初濟艱難于時天下沸騰民無
定主豺狼當道鯨鯢横擊海内業業未知所從將軍運
洞微之鑒折縱横之辯策名委質自託宗盟此將軍妙
筭遠圖發於衷誠者也及主上繼業欽明睿聖選賢與
能羣臣輯睦結將軍以維城之重崇將軍以列土之封
豈非宏謨妙略推赤心於物也屢申明詔欵篤殷勤君
臣之分定矣骨肉之恩深矣不意將軍惑於邪說遽生
異計寄所以疾首痛心泣盡繼之以血萬全之策竊為
將軍惜之寄雖疾侵耄及言無足採千慮一得請陳愚
算願將軍少戢雷霆賖其晷刻使得盡狂瞽之說披肝
膽之誠則死之日猶生之年也自天厭梁德多難薦臻
寰宇分離英雄互起不可勝紀人人自以為得之然夷
凶剪亂拯溺扶危四海樂推三靈眷命揖讓而居南面
者陳氏也豈非歷數有在唯天所授當璧應運其事甚
明一也主上承基明德遠被天綱再張地維重紐夫以
王琳之強侯瑱之力進足以搖蕩中原爭衡天下退足
以倔強江外雄長偏隅然或命一旅之師或資一士之
說琳則瓦觧冰泮投身異域瑱則厥角稽顙委命闕庭
斯又天假之威而除其患其事甚明二也今將軍以藩
戚之重東南之衆盡忠奉上戮力勤王豈不勲高竇融
寵過吳苪析珪判野南面稱孤其事甚明三也且聖明
棄瑕忘過寬厚待人改過自新咸加叙擢至於余孝頃
潘純陁李孝欽歐陽頠等悉委以心腹任以爪牙胸中
豁然曾無纖芥况將軍釁非張繡罪異畢諶當何慮於
危亡何失於富貴此又其事甚明四也方今周齊鄰睦
境外無虞并兵一向匪朝伊夕非劉項競逐之機楚趙
連從之勢何得雍容高拱坐論西伯其事甚明五也且
留將軍狼顧一隅亟經摧䘐聲實虧喪膽氣衰沮高瓌
向文政留瑜黃子玉此數人將軍所知首鼠兩端惟利
是視其餘將帥亦可見矣孰能被堅執銳長驅深入繫
馬埋輪奮不顧命以先士卒者乎此又其事甚明六也
且將軍之強孰如侯景將軍之衆孰如王琳武皇滅侯
景於前今上摧王琳於後此乃天時非復人力且兵革
之後民皆厭亂其孰能棄墳墓捐妻子出萬死不顧之
計從將軍於白刅之間乎此又其事甚明七也歷觀前
古鑒之往事子陽季孟傾覆相尋餘善右渠危亡繼及
天命可畏山川難恃况將軍欲以數郡之地當天下之
兵以諸侯之資拒天子之命強弱逆順可得侔乎此又
其事甚明八也且非我族類其心必異不愛其親豈能
及物留將軍身縻國爵子尚王姬猶且棄天屬而弗顧
背明帝而孤立危急之日豈能同憂共患不背將軍者
乎至於師老力屈懼誅利賞必有韓智晉陽之謀張陳
井陘之勢此又其事甚明九也且北軍萬里遠鬭鋒不
可當將軍自戰其地人多顧後衆寡不敵將帥不侔師
以無名而出事以無機而動以此稱兵未知其利以漢
朝吳楚晉室潁顒連城數十長戟百萬拔本塞源自圖
家國其有成功者乎此又其事甚明十也為將軍計者
莫若不遠而復絶親留氏秦郎快郎隨遣入質釋甲偃
兵一遵詔旨且朝廷許以鐵劵之要申以白馬之盟朕
弗食言誓之宗社寄聞明者鑒未形智者不再計此成
敗之效將軍勿疑吉凶之幾間不容髮方今藩維尚少
皇子幼冲凡預宗枝皆蒙寵樹况以將軍之地將軍之
才將軍之名將軍之勢而克脩藩服北面稱臣寕與劉
澤同年而語其功業哉豈不身與山河等安名與金石
相弊願加三思慮之無忽寄氣力綿微餘隂無幾感恩
懷德不覺狂言鈇鉞之誅甘之如薺寶應覽書大怒或
謂寶應曰虞公病勢漸篤言多錯謬寶應意乃少釋亦
為寄有民望且優容之及寶應敗走夜至蒲田顧其子
扞秦曰早從虞公計不至今日扞秦但泣而已寶應既
擒凡諸賓客微有交涉者皆伏誅唯寄以先識免禍
後魏李平為相州刺史前來臺使頗好侵取平乃畫履
虎尾踐薄冰於客館注頌其下以示戒焉
高湖字大淵初為慕容垂散騎常侍垂遣其太子寶伐
魏湖言於垂曰魏燕之與國彼有内難此遣赴之此有
所求彼無違者和好多年行人相繼往求馬不得遂留其
弟曲在於此非彼之失政當敦修舊好乂寕國家而復
令太子率衆伐遠且魏主雄略兵馬精強險阻艱難備
嘗之矣太子富於春秋意果心銳輕敵好勝難可獨行
兵凶戰危願以深慮言頗切厲垂怒免湖官既而寶果
敗於參合
張普惠為步兵校尉時驍騎將軍刁整家有舊訓將營
儉葬普惠以為矯時太甚與整書論之
高允為太傅時太武皇帝之子翰為東平王允以翰年
少作諸侯箴以遺之翰覽之大悦
後周庾季才太祖時為車騎大將軍其後大冡宰宇文
護執政謂季才曰此日天道有何徵祥季才對曰荷恩
深厚若不盡言便同木石頃上台有變不利宰輔公宜
歸政天子請老私門此則自享期頥而受旦奭之美子
孫藩屏終保維城之固不然者非復所知護沉吟久之
謂季才曰吾本意如此但辭未獲免爾
隋房彦謙為鄀州司馬黃門郎張衡與彦謙相善于時帝營
東都窮極侈麗天下失望又漢王搆逆罹罪者多彦謙見衡
當塗而不能匡救以書諭之曰竊聞賞者所以勸善刑者所
以懲惡故疎賤之人有善必賞尊貴之戚犯惡必刑未
有罰則避親賞則遺賤者今諸州刺史受委宰牧善惡
之間上逹本朝懾憚憲章不敢怠慢國家祗承靈命作
民父母刑賞曲直升聞於天寅畏照臨亦宜謹肅故文
王云我其夙夜畏天之威以此而論雖州國有殊高下
懸邈然憂民慎法其理一也至如并州釁逆須有甄明
若楊諒實以詔命不通慮宗社危逼徵兵聚衆非為干
紀則當原其本情議其刑罰上副聖主友于之意下曉
愚民疑惑之心若審知外内無虞嗣后纂統而好亂樂
禍妄有覬覦管蔡之誅當在於諒同惡相濟無所逃罪
梟懸孥戮國有常刑其間乃有情非協同力不自固或
被逼擁淪䧟兇威遂使籍沒流移恐為冤濫恢恢天網
豈其然乎罪宜從輕其義安在昔叔向寘鬻獄之死晉
國所嘉釋之斷犯蹕之刑漢文稱善羊舌寕不愛弟廷
尉非苟違君但以執法無私不容輕重且聖人大寶是
曰神器苟非天命不可妄得故蚩尤項籍之驍勇伊尹
霍光之權勢李老孔丘之才智吕望孫武之兵術吳楚
連盤石之據産禄承母后之基不應歷運之兆終無帝
王之位况乎蕞爾一隅蜂扇蟻聚楊諒之愚鄙羣小之
凶慝而欲憑陵畿甸覬幸非望者哉開闢以降書契云
及皇帝之跡可得而詳自非積德累仁豐功厚利孰能
道洽幽顯義感聖祗是以古之哲王昧旦丕顯履冰在
念御朽兢懷逮叔世驕荒曾無戒懼肆於民上騁嗜奔
慾不可具載請略陳之曩者齊陳二國並居大位自謂
天地合德日月齊明罔念憂虞不恤刑政近臣懷寵稱
善而隱惡史官曲筆掩瑕而錄美是以民庶呼嗟終閉
塞於視聽公卿虚譽日敷陳於左右法網嚴密刑辟日
多徭役煩興左右疲苦昔鄭有子産齊有晏嬰楚有叔
敖晉有士會凡此小國尚足名臣齊陳之強豈無良佐
但以執政壅蔽懷私殉軀忘國憂家外同内忌設有正
直之士才堪幹時於己非宜即加擯壓儻遇謟佞之輩
行多穢慝於我有益遽蒙薦舉以此求賢何從而至夫
賢才者非尚膂力豈係文華唯須正身負載確乎不動
譬棟之處屋如骨之在身所謂棟梁骨鯁之才也齊陳
不任骨鯁信近讒邪天高聽卑鑒其淫僻故總收神器
歸我大隋向使二國祗敬上玄惠恤鰥寡委任方直斥
遠浮華卑菲為心惻隱是務河朔富強江湖險隔各保
其業民不思亂泰山之固弗可動也然而寝臥積薪宴
安鴆毒遂使禾黍生廟露霧沾衣弔影撫心何嗟及矣
故詩云殷之未喪師克配上帝宜鑒于殷峻命不易萬
幾之事何者不須熟慮哉伏惟皇帝望雲就日仁孝夙
彰錫社分珪大成規矩及總統淮海盛德日新當璧之
符遐邇僉屬纉歷甫爾寬仁已布率土蒼生翹足而喜
并州之亂變起倉卒職由楊諒詭惑詿誤吏民非有搆
怨本朝棄德從賊者也而有司將帥稱其願反非止誣
䧟良善亦恐大玷皇猷足下宿當重寄早預心膂粤自
藩邸柱石見知方當書名竹帛傳芳萬古稷契伊吕彼
獨何人既屬明時須存謇諤立當世之大誡作將來之
憲範豈容曲順人主以愛虧刑又使脅從之徒横貽罪譴忝
蒙眷遇輒寫微誠野人愚瞽不知忌諱衡得書歎息而
不敢奏聞
陳孝意大業初為魯郡司法書佐郡内號為廉平太守
蘇威嘗欲殺一囚孝意固諫至於再三威不許孝意觧
衣請先受死良久威意乃觧謝而遣之
高孝基為吏部侍郎時高士廉屏居終南山琴書自娛
孝基清鑒士也謂士廉曰吾聞不仕謂之無義揚名所
以顯親弟富於從政今乃銷聲隱逸自託清高此乃招
謗何成避嫌爾士廉感悟方有宦情
唐凌敬為竇建德國子祭酒初建德嘗破趙州執刺史
張志昂邢州刺史陳君賓大使張道源等以侵軼其境
建德將戮之敬諫曰夫犬各吠非其主今鄰人堅守力
屈就擒此乃忠確士也若加酷害何以勸大王之臣乎
建德怒曰我至城下猶迷不降勞我師旅罪何可赦敬
又曰今大王使大將軍高士興於易水北抗禦羅藝兵
纔至士興卽降大王之意復為可不建德乃悟即命釋
之
陳振鷺客崔湜門下韋庶人臨朝湜為中書侍郎同中
書門下三品睿宗即位出為華州刺史俄為太平公主
所引復遷中書侍郎同中書門下三品先天元年拜中
書令與劉幽求爭權不協䧟幽求徙於嶺表湜既私附
太平公主時人咸為之懼振鷺獻海鷗賦以諷之湜雖
稱善而心實不悦也
契苾何力為左驍衛大將軍時司稼少卿梁孝仁監造
新宫於諸庭院列樹何力入中宫縱觀孝仁指白楊曰
此木易長不過二三年宫中可得蔭映何力不答但誦
古詩曰白楊多悲風蕭蕭愁殺人意謂此是塜墓間木
也孝仁遽令拔去更植梧桐
袁楚客陳郡人也魏元忠則天時稱為清正中宗神龍
初重為宰相天下莫不傾屬元忠乃親附權豪抑棄寒
畯竟不能賞善罰惡勉脩德政議者以此少之楚客嘗
致書規正元忠曰今皇帝新服厥德任官惟賢才左右
惟其人君為元首臣作股肱可布大化以利朝廷存古
道以正天下去邪佞使小人之道消進忠良使君子之
道長豈得安其榮寵守其循默者哉若以此為常非所
以愛人治國矣傳曰苟利社稷專之可也君侯念之哉
昔漢成帝時王氏擅權劉向諫曰臣聞公族者國之枝
葉枝葉落本根無所庇廕方今同姓疎遠母黨專政排
擯宗枝孤弱公族非所以保守社稷安固國嗣也其言
甚切多所稱引成帝雖悲傷歎息而不能用此非帝不
知知之而不贊者臣之罪也其後王氏竟假周公之事而
起田常之亂此乃大臣循默之失也惟君侯誡之哉夫
利萬物者道也惟君子能行之害萬物者邪也惟小人
固為之以道心濟物則上天祐之雖履危而必安矣以
邪心害物則明神殛之雖居安而必危矣何則勢使之
然也故濟物者其心廣矣害物者其心褊矣心廣者所
務不專於身心褊者所利不及於物哲人知其若此必
守道以廣其心屈已以利其物行道於身而必全其身
行道於國而必全其國帝王失道之正大臣必以道化
之昔伊尹有言曰予弗克俾厥后惟堯舜其心愧恥若
撻於市若覽伊尹之說非堯舜之君但以道佐之亦可
致之於堯舜也既食人主之禄而憂人主之事光贊其
美規救其惡建功於當年可謂無負於天下惟君侯志
之哉夫欲安天下者先正其本本正則天下必固不正
其本則天下必危國之興亡實在此矣師丹曰太子者
天下之本也譬之大樹無本則枝葉零瘁國無太子則
朝野不安先王必立之者以儲君有次立之勢故令師
保教以君人之道用藴崇其德所以重宗社而安天下
也今皇子既長而未定嫡嗣是天下無本也天下無本
可謂危矣猶大樹無枝葉何以存乎願君侯以清宴之
間而盡言於上擇其賢者而立之此乃安天下之道也
書曰一人元良萬邦以貞斯之謂也而使春宫久曠豈
謂宜乎此則朝廷之失君侯不正誰正之哉又聞古之
封子弟建侯伯者將以藩屏王室安固邦基垂永代之
業為盤石之宗也又聞女有内則男有外傅男女有别
剛柔分矣内外斯隔隂陽著矣豈可濫哉然而幕府者
丈夫之職非婦人之事今諸公主並開建府僚悉置官
秩若以女處男職所謂長隂抑陽也而望隂陽不愆風
雨無爽其可得乎竊謂非致遠之計乖久長之策書曰
事不師古以克永世匪說攸聞此之謂也此則朝廷之
二失君侯不正誰正之哉又聞人之生也有禍有福有
貴有賤此並禀之於前業當受之於此身然崇佛教者
特以資彼來生鮮有益於見報若求之理國恐不在此
矣然三教俱設各有所務而行之者不可過也行釋教
者脩身之本行儒教者理國之源修身是來生之資理
國乃即代之務然則即代至近來生至遠捨近求遠不
亦乖乎存彼棄此不亦謬乎今度人既多緇衣滿路率
無戒行寕有經業空齎重寶專附權門取錢奏名皆有
定價昔之賣官也錢入公府今賣度也錢入私家以兹
入道實非履正詭情不變徒為遊食使法侣有失而流
俗生厭名曰度人其實頽矣今主上雖希心聖教專想
冺空奈社稷何奈蒼生何君侯不以中庸之義悟大聖
之志但能致一代於仁夀之域斯亦至尊之道也此則
朝廷之三失君侯不正誰正之哉又聞古人有言曰唯
名與器不可以假人書曰天工人其代之故知代天工
非才不可若有所濫必失天意而無患禍者未之有也
今不專精於庶政而留心於竒伎至於倡優之輩因其
耳目之好遂升之以位授之以官豈非輕朝廷而亂正
法邪然人君無私賞無私怒盖以私怒者恐傷物私
賞者恐費財古人此之尤慎豈得私人以官乎若以此
為政何以答皇天之命也此則朝廷之四失君侯不正
誰正之哉又聞賢者邦家之光也任之可以致理棄之
足能生亂三仁去而殷亡百里入而秦覇有國家者固
須擇也昔者戰國之代得士者昌失士者亡莫不以求
賢為急務覇者仗之以命諸侯况巍巍唐國明天子苟
存斯道則三皇五帝可緩步而越也近者有制搜揚廣
求賢俊戔戔束帛賁於丘園翹翹車乘訪及山谷此我
皇勤求之至也雖有好賢之名竟無得賢之譽非皇情
之不眷諒有司之過也何則聖主求賢訪諸草澤及有
司選士多是親黨若非有賄必以勢求上失天心下違
人望既非為官擇吏所謂為人擇官蠧政之源敗國之
甚書曰治亂在庶官孔安國曰得人則理失人則亂葛
洪曰舉秀才不知書察孝廉濁如泥高第賢良恡如蠅
古人規職勤誦經今人圖家勉營生此之謂也此則朝
廷之五失君侯不正誰正之哉又閹豎者給宫掖之事
供掃除之役上古皆備此職但以奴隸畜之豈及於官
次中古以來大道乖喪不重賢哲唯親近習或委以事
或授以權遂使豎刁亂齊伊戾敗宋君側之人衆所畏
懼葛洪所謂鷹頭之蠅廟垣之鼠無拳無勇職為亂階
者也洎乎後漢用事尤甚時君既不知其失大臣又畏
罪不言所以害及生靈毒流天下至於晚節竟亂中朝
各相黨與屠宰良善此時也忠臣義士覩斯慷慨不得
不權行殺戮至於無鬚而横死者不可勝言豈非結禍
之深自危之速易曰小人用壮斯之謂也自大君受命
中興成務獨有閹豎坐昇班秩既無正闕多授員外舉
其全數向滿千人苟綰青紫𧖟食府藏既非致理之道
實為長亂之階書曰人無於水鑒當於民鑒觀往古之
成敗亦可見今之得喪故曰前事之驗後事之師此則
朝廷之六失君侯不正誰正之哉又聞自古聖帝卑宫
菲食茅茨不剪采椽不斵將以儉約遺子孫亦所以愛
惜人力也書曰酣酒嗜音峻宇彫墻有一於此未或不
亡况於臣下安得以肆奢為務乎若有僣濫必生患禍
患禍之來可翹足而待也今之公王凡有所賞將以傾
府庫所造私宅皆是官供觀其疏鑿池亭崇峻廊宇山
無木石必他山以致之木無因近必窮遠以採之珍館
出雲畫堂赫日造之竟歲功用不絶自開泰以來未之
有也而行者見之僉曰非國戚不得如此非尊貴不得
若斯僕每聞此言將以有譏於君矣何者為君所以養
人非所以害人今外戚不助養人反害於人豈有益於
吾君乎然堂上遠於百里君門隔於九重人主既不知
之君侯又不言之豈使人主虚受謗於天下也此則朝
廷之七失君侯不正誰正之哉又聞官者將以理人將
以安人非以亂人非以害人故先王欲人理必選材以
理之欲人安必省事以安之不欲人於亂必撥亂以整
之不欲人有害必去害以全之若此誠欲與天下同憂
矣人有樂君共之君有樂人慶之可謂同樂矣如此則
上下無間君臣合德同於一體也若下有懷憂之人上
無同憂之主欲求人理不可得也今天下困窮海内虚
耗復以州牧縣宰選授多不得人自餘僚佐鮮有稱職
不務公謹專於割剥人不聊生安肯懼死既不懼死是
能生變下有憂而上不知也比之馬也必除其害牧狀
之羊也必去其亂羣此道尚有所闕而反更員外置官
所謂助桀為虐足以速禍也夫人之情自知員外恐人
不畏必峻法以懼之恐財之不足必枉道以奪之以有
限之物供無厭之用欲其不亂豈可得哉古人有言十
羊九牧羊既不得食人亦不得息唐虞之代建官惟百
夏商官倍亦克用乂書曰官不必備惟其人孔子譏管
仲曰官事不攝焉得儉據此雖正員之官猶不欲其備
况正員之外更置員外乎此則朝廷之八失君侯不正
誰正之哉又聞英主開基以定天下者將以傳之於萬
代也繼明之帝豈得隳之哉有所下廢則政出多門政
出多門大亂之漸也近封數夫人者皆先朝之宫女賞
其勤勞加之邑號若備内職則不當知外不備内職自
可居外安得出入内外往來宫掖者哉若下創革内言
必出外言必入内外互言禁衞何施必弄君之法縱而
不禁非所以重宗廟固國家也孔子曰彼婦之口可以
出走彼婦之謁可以死敗戒之哉戒之哉此則朝廷之
九失君侯不正誰正之哉又聞以正道事君者將以安
天下也以非道事君者所以危天下也若有危天下之
臣不可不逐之若有安天下之臣不可不任之正道者
行仁義以補君之過非道者行蠱媚以成君之惡補過
者國之幹也成惡者國之賊也今代或有不脩忠正以
事君引鬼神而惑主然則鬼神之事冥漠難知故左道
之人因此自致其詐售其賂遺必據非材之位必食非
德之禄此國賊也書曰官不及私昵惟其能爵罔及惡
德惟其賢又曰與治同道罔不興與亂同事罔不亡傳
曰國之將興聽於人將亡聽於神豈近是乎此則朝廷
之十失君侯不正誰正之乎此十失者誠國之巨蠧粗
而言之以有言於君侯者將以扶危去蠧救蒼生之命
願君侯稍垂意微有所採此亦君侯自安之道也庶幾
無忽元忠覽而大慙頗引咎自責
韋乾慶知鹽鐵江陵院時裴均為節度使欲請劉闢為
判官苻載為從事乾慶牒均去之言其狂狡不宜寘之
幕府均乃止
冊府元龜卷八百三十二
