册府元龜卷三百八十五宋王欽若等撰
將帥部
褒異第十一
唐李嗣業為中郎將玄宗天寶七載安西都知兵馬使
高仙芝奉詔總軍專征勃律選嗣業與郎將田珍為左
右陌刀將遂長驅至勃律城擒勃律王吐蕃公主斬藤
橋以兵三千人戍於是拂林大食諸胡七十二國皆歸
國家欵塞朝獻嗣業之功也繇此拜右威衛將軍十載
又從平石國及破九國胡并背叛突騎施以跳盪加特
進肅宗在鳳翔至德二年九月嗣業從廣平王收復京
城賊衆大敗走河北郭子儀遂收東都嗣業以功加開
府儀同三司衛尉卿封虢國公食實封二百戶乾元二
年正月與諸將同圍相州為流矢所中瘡欲愈臥於帳
中忽聞金鼓之聲因大呌瘡中血出數升注地而卒帝
聞之震悼嗟惜久之詔贈武威郡王其賻贈及緣葬事
所司倍於常式仍令官給靈轝逓還所在
王思禮為雲麾將軍金城太守祿山反哥舒翰為元帥
奏思禮加開府儀同三司兼太常卿充元帥府馬軍都
將肅宗至德二年九月思禮從元帥廣平王收西京既
破賊思禮領兵先入宫又從郭子儀戰陜城曲沃新店
賊軍既敗遷戶部尚書封霍國公食實封三百戶乾元
初與李光弼來朝勑朝官四品已上出郊迎上元初加
司空自武德以來三公不居宰輔唯思禮而已二年四
月薨贈太尉官給靈轝差鴻臚卿一人充使監護喪事
衛伯玉為神策軍兵馬使出鎮安西肅宗乾元二年十
月擊逆賊史思明偽將李歸仁破走之以功遷右羽林
軍大將軍知軍事轉四鎮北庭行營節度使獻俘百餘
人至闕下遷神策軍節度上元二年二月史思明領衆
西下圖長安史朝義率其黨夜襲陜州伯玉以兵逆擊
大破賊於永寧賊退進位特進封河東郡公
郭子儀為朔方節度使時安祿山反玄宗天寶十四載
十一月詔子儀東討祿山遣大同軍使高秀嵓寇河曲
子儀擊敗之進收雲中馬邑開東陘以功加御史大夫
及肅宗即位祿山死詔子儀還鳳翔進位司空充關内
河東副元帥既平河東河西河南賊以功加司徒封代
國公食邑千戶尋入朝肅宗遣兵仗戎容迎于㶚上肅
宗勞之曰雖吾之家國實繇卿再造及還東都命子儀
經營北討乾元元年七月破賊河上擒偽將安守忠以
獻遂朝京師勑百僚班迎於長樂驛進位中書令上元
三年二月用子儀為朔方河中北庭潞儀澤沁等州節
度行營兼興平定國副元帥充本管觀察處置等使進
封汾陽郡王出鎮絳州三月子儀辭赴鎮賜御馬銀器
雜綵别賜絹四萬疋布五萬端以賞軍代宗即位以子儀守
太尉充北道汾寧涇原河西已東通和蕃及朔方招撫
觀察使後自涇陽入朝帝御安福門待之命子儀樓上
行朝見禮宴賜隆厚
僕固懷恩世襲都督玄宗時為左領軍大將軍天寶十
五載與李光弼合勢及史思明戰于常山趙郡沙河嘉
山皆大破之功居多肅宗即位於靈武懷思累從郭子
儀及廣平王破賊皆立殊功以前後功加開府儀同三
司鴻臚卿同正員同節度副使封豐國公食實封二百
戶乾元元年九月遣九節度擊安慶緒於相州從郭子
儀領朔方行營又副李光弼二年進封大寧郡王遷御
史大夫朔方行營節度使上元二年冬加工部尚書勑
李輔國及常參官等送上太官造食代宗即位以懷恩
副天下兵馬元帥雍王領河東節度行營及鎮西迴紇
兵馬赴陜州仍許懷恩母及妻隨懷恩之陜州行營迴
紇可敦即懷恩之女也時迴紇通會于陜州帝特崇姻
好以寵之
李光弼為河北節度使時玄宗幸蜀肅宗理兵於靈武
追光弼及郭子儀赴行在授光弼戸部尚書兼太原尹
北京留守同中書門下平章事及賊將史思明蔡希德
高秀嵓牛廷玠等四偽帥率衆十餘萬來攻太原光弼
率敢死之士出擊大破之收清夷横野等軍擒賊將李
宏義以歸詔守司空兼兵部尚書中書門下平章事進
封魏國公食實封八百戶乾元元年與關内節度使王
思禮入朝勑朝官四品已上出城迎謁遷侍中改封鄭
國公二年七月為天下兵馬元帥趙王係之副知節度
行營事八月兼幽州大都督府長史出統河南諸軍於河
内及收復懷州以功進爵臨淮郡王累加實封一千五
百戸俄拜太尉内殿宴送御製詩以寵之朝臣畢和寶
應元年五月光弼進封臨淮王賜鐵券以代宗廣德
二年薨及葬詔宰臣已下祖送於延平門
李抱玉為鄭陳潁亳四州節度肅宗乾元中史思明陷
雒陽抱玉守河陽南城擊退賊帥周摯固河陽復懷州
皆功居第一遷澤州刺史代宗即位為澤潞節度使加
領陳鄭二州遷兵部尚書廣德元年吐蕃寇京師羣盜
充斥詔抱玉兼鳳翔節度使討之以功遷司空
辛雲京為太原節度虜畏雲京不敢愓息太原大理無
烽火之虞累加檢校左僕射同中書門下平章事以代
宗大歴三年八月薨代宗追悼發哀册贈太尉輟朝三
日十一月葬遣中使弔祭(時宰相及諸道節度使祭者凡七十餘幄饌葉彫餙器溉)
(豐盈窮極奢靡士庶觀者如堵)
嚴武為劒南節度使成都尹代宗廣德二年破吐蕃七
萬餘衆拔當胊城十月取鹽川城改檢校吏部尚書封
鄭國公
田神功為平盧軍節度都知兵馬使擒逆賊劉展以功
遷檢校工部尚書汴宋等八州節度使代宗大歴三年
入覲尋加檢校右僕射赴尚書省視事特詔宰臣百官
送上仍加知省事以寵之入覲闕廷遘疾信宿而終代
宗悼惜為之撤樂廢朝三日贈司徒賜絹一千疋布五
百端特許百官弔喪賜屛風茵褥於靈座並賜千僧齋
以追福至德已來將帥無兼三事者惟神功恩禮最篤
李納為平盧軍節度使時李希烈圍陳州納遣兵與諸
軍奮擊大破之因解圍加檢校司空封五百戶
李忠臣代宗時為淮西節度觀察使同華節度周智光
舉兵反詔忠臣與神策將李太清等討平之大歴二年
加檢校工部尚書實封通前三百戶五年加蔡州刺史
檢校右僕射知省事李靈曜之叛田承嗣使姪悦援之
忠臣與諸軍大破之汴州平十一年十二月加檢校司
空平章事
伊愼為果毅代宗大歴八年江西節度使路嗣恭討領
南哥舒晃之亂以愼為先鋒直逼賊壘疾戰破之斬晃
於泔溪函首獻于闕下嗣恭表愼功授連州長史知當
州團練使德宗時為蘄州刺史充節度都知兵馬使建
中未車駕在梁洋愼進兵迎擊李希烈之甥劉戒虚擒
之以功拜安州刺史兼御史大夫仍賜實封一百戶
馬璘為太常卿時蕃戎寇邊詔璘赴援河西廣德初僕
固懷恩不順誘吐蕃入寇代宗避狄陜州璘即日自河
右轉鬭戎虜追擊俘斬數千繇是䧺名益振代宗還宫
召見慰勞之授兼御史大夫永泰中為涇原節度城堡
獲全虜不敢犯加檢校左僕射帝甚重之遷檢校左僕
射知省事詔宰臣百僚於尚書省送上進封扶風郡王
大歴十一年卒德宗悼惜之廢朝贈司徒
郝廷玉初為李光弼帳中愛將肅宗乾元中史思明再
陷雒陽廷玉擒賊將徐璜玉解中潬之圍前後以戰功累
授開府儀同三司試太常卿封安邊郡王累遷秦州刺
史代宗大歴八年廷玉卒追錄舊勲贈工部尚書
王栖曜肅宗時為浙東節度王璵馬軍兵焉使代宗廣
德中草賊袁晁起亂台州御史中丞袁傪東討奏栖曜
為偏將生擒袁晁收復郡邑十六授常州别駕浙西都
知兵馬使時江左兵荒栖曜擊賊大潰遷試金吾大將
軍李靈曜反于汴州浙西觀察使李涵俾栖曜將兵為
河南掎角以功加銀青光祿大夫累加至御史中丞
張萬福代宗時為和州刺史行營防禦使時賊將康自
觀擁兵掠循淮而東萬福追而殺之代宗發詔以勞之
賜衣一襲宫錦十雙後自泗州刺史徵拜右金吾將軍
詔圖形凌煙閣數賜酒饌衣服並勑度支籍口畜給其
費
薛嵩為相衛節度使卒代宗命工部尚書李冕使于相
州弔祭
曲環自玄宗天寶中為果毅别將安祿山反守鄧州拒
賊功居多超授左清道率又從李抱玉守河陽南城尋
别將兵守澤州破賊驍將安曉勑特拜羽林將軍又將
别部兵合諸軍同討史朝義平河北累轉金吾大將軍
因隨李抱玉移軍京西代宗大歴中領兵隴州頻破吐
蕃加特進太常卿又詔以邠隴兵五千大破戎虜於劒
南加太子賓客賜以名馬與諸將討涇州叛將劉文喜
平之加開府儀同三司兼御史中丞充邠隴兩軍都知
兵馬使累破李納逆黨以功最加御史大夫德宗建中
三年十月加檢校左常侍充邠隴行營節度使又大破
李希烈逆黨於陳州城下加檢校工部尚書兼陳州刺
史希烈平加環兼許州刺史加實封三百戸後加檢校
左僕射卒廢朝一日贈司空賻布帛米粟有差
楊朝晟德宗建中初為甘泉府果毅從李懷光討劉文
喜於涇州斬獲生擒居多授驃騎大將軍稍為右先鋒
兵馬使後李納寇徐州從唐朝臣征討常冠軍鋒以功
授開府儀同三司檢校太子賓客德宗在奉天以朝晟
為左廂兵馬使下咸陽以挫朱泚加御史中丞實封一
百五十戶
李抱眞為昭義軍節度使德宗建中三年田悦以魏博
反抱眞與馬燧敗悦兵遂解臨洺及邢州之圍以功加
檢校兵部尚書復與燧圍魏州又敗悦於城下以功加
檢校右僕射興元初遷檢校左僕射平章事破朱滔於
經城以功加檢校司空食實封五百戶
李芃為河陽三城懷州節度觀察使與河東節度馬燧
等諸軍破田悦於洹水以功授檢校兵部尚書累封開
封郡王食實封一百戶
馬燧代宗時為河東節度使前政軍敗之後兵甲寡弱
燧乃塞險以遏奔衝及朝於京師加檢校兵部尚書令
還太原與諸軍擊敗田悅兵加燧同中書門下平章事
德宗初詔加燧魏州大都督府長史兼魏博貝等州節
度觀察招討等使及帝幸奉天引軍還太原及帝還京
加燧奉誠軍及晉絳慈隰節度使並管内諸軍行營副
元帥與渾瑊同討李懷光赴河中軍帝詔常參官送至
通化門懷光平乃下詔褒美遷光祿大夫並令還太原
是役也帝賜燧宸扆台衡二銘并序三年二月入朝册
拜司徒侍中北平王仍賜妓樂及薨詔贈太傅祔廟宣
令所司供少牢仍給鹵簿從宅至廟并量供人夫兼令
太常博士檢校
渾瑊為折衝果毅節度使安思順遣瑊提偏師大破阿
布思部遷中郎將安祿山搆逆瑊從李光弼出師河北
定諸郡邑遷右驍衛將軍及肅宗即位於靈武瑊統兵
赴行在至天德遇蕃軍入寇瑊擊敗之從郭子儀收兩
京討安慶緒破賊於新鄕改檢校太僕卿充武絳衛軍
使又從僕固懷恩討史朝義前後數十戰朝義平加開
府儀同三司太常卿賜實封二百戶又為朔方行營左
廂兵馬使從郭子儀討吐蕃於邠州以功加御史中丞
會吐蕃大入寇至奉天瑊拒戰於莫谷大破蕃軍以功
加太子賓客復屯於奉天華州周智光反郭子儀討之
令瑊領馬步萬人攻下同州智光平詔以邠寧慶三州
隸朔方軍郭子儀領之子儀令瑊先率兵至邠州便於
宜祿縣防秋歲餘加兼御史大夫代宗大歴十一年子
儀入朝令瑊知邠寧慶三州兵馬留後十三年回紇侵
太原以瑊為石嶺關以南諸軍知兵馬使率兵逐之虜
騎引退其年八月加檢校工部尚書兼單于副都護振
武軍使十四年入為左金吾衛大將軍建中四年李希
烈遣間諜詐為瑊書與希烈交通瑊奏其狀德宗特保
證之仍賜瑊馬一匹並鞍轡錦綵二百疋興元元年正
月以瑊為行在都知兵馬使二月賜實封五百戶是日
德宗移幸山南瑊分布諸軍擊敗逆賊李懷光追射之
三月加檢校左僕射同中書門下平章事兼靈州都督
靈鹽豐夏等州定遠西城天德軍節度等使仍充朔方
邠寧振武等道兼永平軍奉天行營兵馬副元帥上臨
軒授銊用漢拜韓信故事是月瑊將軍赴京畿破賊朱
泚六月加瑊侍中論收京城之功加實封八百戶七月
德宗還營以瑊守本官兼河中尹河中綘慈隰節度使
仍充河中同陜虢節度及管内諸軍行營兵馬副元帥
改封咸寧王九月賜瑊大寧里第女樂五人入第之日
宰臣節將送之又以李懷光未平加朔方行營兵馬副
元帥與河東節度使馬燧會兵進討貞元元年八月河
中平加檢校司空四年七月加邠寧慶副元帥十二年
二月加檢校司徒兼中書令諸使副元帥如故十五年
二月二日薨于鎮廢朝五日羣臣於延英奉慰詔贈太
師賻贈絹布四千疋米粟三千䂖及喪車將至又為廢
朝應緣喪事所司准式支給命京兆尹監護葬日賜絹
五百疋
田緒為魏博節度使時朱滔率兵兼引回紇之衆南侵
緒遣兵助王武俊李抱眞大破朱滔于經城以功遷檢
校工部尚書
李晟為左羽林將軍代宗廣德初鳳翔節度使孫志直
署晟總遊兵擊破党項羌高玉等以功授特進試光祿
卿大歴初李抱玉鎮鳳翔署為右軍都將四年吐蕃圍
靈州抱玉遣晟擊之吐蕃因解靈州之圍而去拜開府
儀同三司無幾兼左金吾衛大將軍涇原四鎮北庭都
知兵馬使并總遊兵無何節度使馬璘與吐蕃戰於鹽
倉兵敗晟率所部横擊之拔璘出亂兵之中以功封合
川郡王德宗即位吐蕃寇劒南乃詔晟將神策兵救
之授太子賓客建中二年魏博田悦反將兵圍臨洺邢
州詔以晟為神策先鋒都知兵馬使救臨洺尋加兼御
史中丞三年正月復以諸道軍擊敗悦軍於洹水遂進
攻魏州以功加檢校左散騎常侍實封百戶無幾兼魏
府左司馬及王武俊攻趙州晟乃獻狀請解趙州之圍
欲引兵趨定州與張孝忠合勢欲圖范陽德宗壯之加
晟御史大夫德宗在奉天詔晟赴難晟引軍踰飛狐師
次代州詔加晟檢校工部尚書神策行營節度使實封
二百戸及李懷光反車駕幸梁州帝歎曰早從李晟之
言三蜀可坐致也詔授尚書左僕射同中書門下平章
事以安衆心後拜晟司徒兼中書令實封一千戸德宗
至自興元晟戎服謁見于三橋帝駐馬勞之賜永崇里
第及涇陽上田延平門之林園女樂八人入第之日京
兆府供帳酒饌賜教坊樂具鼓吹迎導宰臣節將送之
帝思晟勲力製紀功碑俾皇太子書之刊石立於東渭
橋又令太子書碑詞以賜晟後為中書令奉朝請貞元
四年三月詔為晟立五廟五年九月晟與侍中馬燧見
於延英殿上嘉其勲力詔圖其像於舊臣之次仍令皇
太子書其文以賜晟晟刻石於門左九年八月薨帝震
悼出涕廢朝五日令百官就第臨弔命京兆尹李充監
護喪事官給葬具賵賻加等比大歛帝手書致意送柩
前
謝元佐為宋州刺史德宗建中二年加兼御史中丞宋
亳節度等使李正已死子納匿喪謀叛而李洧以徐州
歸順納遣兵圍之詔元佐與諸軍援洧與賊接戰大破
之斬首萬餘級繇是轉輸路通加御史大夫收濮州降
將楊令暉分兵挾以徇濮陽遂降其將高彦超以通濮
陽津遷尚書累封四千戶兼曹濮觀察使
李元諒為鎮國軍節度副使德宗居奉天賊朱泚遣偽
將何望之襲華州遂據城元諒自潼關將所部遂拔華
州軍益振以功加御史中丞是時尚可孤守藍田與元
諒為犄角賊東不能逾渭南元諒功居多遷華州刺史
兼御史大夫潼關防禦鎮國軍節度使尋加檢校工部
尚書興元元年五月詔元諒與副元帥李晟進收京邑
帝還宫加檢校尚書左僕射實封七百戸賜甲第女樂
貞元三年詔元諒將本軍從渾瑊與吐蕃會盟于平凉
與瑊俱申號令嚴其部伍而還時謂元諒有將帥之風
德宗嘉之賜馬十匹金銀器錦綵等甚厚四年春加隴
右節度支度營田觀察臨洮軍使移鎮良原九年十一
月卒帝甚悼惜廢朝三日贈司空賻布帛米粟有差
杜希全為朔方軍節度使德宗居奉天希全首將所部
以赴難加檢校戶部尚書行在都知兵馬使
邢君牙初為平盧軍兵馬使累從田神功戰伐歴將軍
試光祿勲神功既為兖鄆州節度令君牙領防秋兵入
鎮好畤屬吐蕃凌犯代宗幸陜君牙隸屬禁軍扈從又
以戰功加鴻臚卿封河間郡公德宗貞元三年遷右神
策軍行營節度鳳翔隴州觀察使加檢校工部尚書吐
蕃犯邊且耕且戰西戎不能為患尋加檢校右僕射十
四年卒廢朝一日贈司空賻布帛米粟有差
尚可孤德宗建中四年為兼御史中丞荆襄應援淮西
使以所統之衆赴山南累有戰功及涇原兵叛詔徵可
孤軍至藍田擊破之興元元年三月遷檢校工部尚書
兼御史大夫神策京畿渭南商州節度使五月李晟率
可孤收京城可孤為先鋒京師平以功陞檢校右僕射
封馮翊郡王增邑通前八百戸實封二百戸及李懷光
以河中叛詔可孤帥師與諸軍征討次於沙苑遇疾卒
于師贈司空賻布帛米粟甚厚喪葬所須並令官給
劉澭幽州節度使怦之次子怦卒子濟代任表澭為瀛
州刺史無何怒兄濟乃請以所部西捍隴塞拔瀛州兵
一千五百及男女萬餘口直趣京師部伍齊整無一人
犯令者德宗召澭賜讌於凌煙閣甚被恩寵拜金紫光
祿大夫檢校太子賓客兼秦州刺史御史大夫隴右經
略軍使其麾下兵士賜名隴右軍以普潤縣為理所賜
本錢五萬貫以自給
程懷直為横海軍節度使德宗貞元十三年來朝加檢
校尚書右僕射仍賜安業坊甲第一區妓一人他賜有
差令歸滄州
戴休顔為鹽州刺史奉天之難倍道以所部蕃漢三千
人號泣赴難德宗嘉之賜實封二百戸及李晟收京師
既清宫闕休顔與渾瑊等率兵赴岐陽邀擊朱泚餘衆
及策勲加檢校右僕射實封至六百戸扈駕至京特賜
女樂甲第
楊惠元為神策京西兵馬使及田悦反叛詔惠元領禁
兵三千與諸將討伐戰御河奪三橋皆惠元之功也加
檢校工部尚書
李臯為江西道節度使洪州刺史李希烈反臯分兵大
破蔡山賊拔蘄州降其將李良又取黃州舒王為元帥
加臯前軍兵馬使德宗居奉天臯遣伊愼敗杜少誠以
功加銀青光祿大夫進封五百戶
王武俊為成德軍節度使德宗貞元十三年祔祖禰私
廟令所司供少牢量借儀衛人夫仍令太常博士檢校
十七年薨廢朝五日羣臣詣延英門奉慰如渾瑊故事
詔左庶子李上公持節贈太師絹三千疋布千端粟三
千石
劉昌德宗時攝濮州刺史李希烈既陷汴州昌以三千
人守寧陵躬勵士卒大破希烈擒其將翟曜希烈退保
蔡州自此不復侵軼詔加檢校工部尚書增實封通前
二百戶貞元中為涇原節度等使詔城平凉又於平凉
西别築胡谷堡遂以保寧邊鄙加檢校右僕射
張建封為徐泗節度使德宗貞元十三年入覲特以雙
日開延英召對又令建封朝參入大夫班皆示寵厚之
十四年上已賜中書門下及兩省供奉官宴於曲江特
令建封與諸相同榻而食貞元已後元帥節制累有入
朝及却還鎮如馬燧渾瑊劉元佐李抱眞曲環之崇秩
洪勲未有獲御製詩以送之建封將還鎮特賜詩及出
城又令高品中使齎常所執鞭以賜之曰以卿忠貞節
義歲寒不移此鞭以朕久執用故以賜卿表卿忠節也
建封又獻詩一首以自警勵
曹華仕宣武軍為牙校吴少誠叛本軍以華驍果有智
略用為襄城戍將蔡賊攻襄城華屢敗之德宗特賜旗
甲
韓全義為蔡州行營招討處置使德宗貞元十七年正
月甲寅至京帝命中使就第宣慰焉壬戌宴全義於麟
德殿
張茂昭為義武軍節度使德宗貞元二十年十月來朝
累陳奏河北及西北邊事語甚忠切德宗屢嘆曰恨見
卿之晚錫宴于麟德殿賜良馬甲第及器用錦綵極厚
憲宗元和五年冬來朝十二月十二日至京師故事雙
日不㘴是日特開延英殿對之五刻因請遷祖考之墓
來歸京兆在朝兩月未之鎮頭發痬卒廢朝五日册贈
太師賻絹三千疋布一千端米粟三千石喪事並令官
給命京兆尹李充監護
劉濟憲宗元和初為幽州節度使招討王承宗諸軍未
進濟獨率先前軍擊破之獻逆將於闕優詔褒之明年
春將大軍次瀛州前後大獻俘獲賞功頗厚仍錄功拜兼
中書令
程執恭為横海軍節度使憲宗元和四年來朝還鎮賜
廐馬一匹及槍甲兩河節制久無脩覲禮者故嘉而寵
之
田弘正為魏博等州節度使憲宗元和十三年王師加
兵於鄆詔弘正與五鎮之師會軍齊進時李師道遣大
將劉悟率重兵以抗弘正前後合戰魏軍大捷十四年
劉悟以河上之衆倒戈入鄆斬師道首詣弘正請降淄
青十二州平論功加檢校司徒同中書門下平章事是
年八月弘正入覲憲宗待之隆異對於麟德殿進加檢
校司徒兼侍中實封三百戶
田布弘正第三子也弘正節制魏博布掌親兵國家討
淮蔡布率偏師隸嚴綬軍於唐州授檢校袐書監兼殿
中侍御史前後十八載破凌雲栅下郾城布皆有功擢
授御史中丞及淮西平拜左金吾衛將軍兼御史大夫
李愬憲宗時為檢校右散騎常侍兼鄧州刺史充隋唐
鄧節度使討蔡賊吴元濟擒之詔以愬檢校尚書左僕
射兼襄州刺史山南東道節度襄鄧隋唐復郢均房等
州觀察等使上柱國封凉國公食邑三千戸食實封五
百戸憲宗有意復隴右故地授愬鳳翔隴州節度使未
發屬李師道再叛移愬為徐州刺史武寧軍節度及淄
青平將有事燕趙以愬檢校左僕射同中書門下平章
事潞州大都督府長史昭義節度使仍賜興寧里第又
遷魏州大都督府長史魏博節度使後為太子少保歸
東都長慶元年十月卒於雒陽穆宗聞之震悼賵賻加
等贈太尉
李聽憲宗元和中為楚州刺史統淮南之師討李師道
山東平以功授檢校左散騎常侍穆宗長慶四年為義
成軍節度使初討李同捷時魏博行營將丌志紹潛結
滄鎮擅迴戈攻其帥史憲誠詔聽帥師援之大破其叛
卒志紹奔鎮州為王庭凑所殺遂凱旋以功封凉國公
王智興憲宗元和中為侍御史徐州都押衙王師誅李
師道智興率徐軍八千會諸道之師進擊大破賊於金
鄉拔魚臺俘斬萬計以功遷御史中丞賊平授沂州刺
史長慶初河朔復亂徵兵進討穆宗素知智興善將遷
檢校左散騎常侍兼御史大夫充武寧軍節度副使河
北行營都知兵馬使
李光顔為忠武軍節度使元和十一年連敗蔡賊吴元
濟之衆拔賊凌雲栅憲宗大悦賜其告捷者奴婢銀錦
進位檢校尚書右僕射十二年賊平加檢校司空十三
年春命中官宴光顔於居第賜芻米二十餘車憲宗又
御麟德殿召對賜金帶錦綵十四年西蕃入寇授邠寧
節度使光顔擊賊退之穆宗即位就加特進尋詔赴闕
賜開化里第進加同中書門下平章事穆宗以光顔功
冠諸將故召赴闕讌賜優給已而帶平章事復鎮所以
報勲臣也長慶初遷鳳翔節度使依前檢校司空同中
書門下平章事歲末復授許州節度使赴鎮日宰相百
僚以故事送别於章敬寺穆宗御通化門臨送之賜錦
綵銀器良馬玉帶等物
烏重胤憲宗時為河陽三城節度使會討淮蔡與李光
顔犄角相應大小百餘戰以至誅吴元濟就加檢校尚
書右僕射
韓公武為鄜州節度使來朝憲宗元和十三年正月帝
御麟德殿召對賜以銀器繒錦及馬
王沛為李光顔行營兵馬使别統勁兵攻討吴元濟蔡
賊平隨光顔入朝光顔具陳沛功加御史大夫統兵還
鎮光顔受詔討鄆寇及李師道誅詔分許州兵戍于邠
以沛為都將救鹽州擊退吐蕃以功加寧州刺史遷陳
州又汴州李岕反詔沛兼忠武軍節度副使率師討岕
平之加檢校右散騎常侍
劉悟為鄆州李師道牙門都將及王師致討師道遣悟
將兵援田弘正悟因迴軍趨鄆圍其内城兼以火攻其
門不數刻梟師道以獻元和末悟自淄青都知兵馬使
兼監察御史擢拜檢校工部尚書兼御史大夫義成軍
節度使封彭城郡王仍賜實封五百戶錢二萬貫莊宅
各一區
朱克融為盧龍軍節度副大使知節度事兼幽州長史
敬宗寶歴二年五月卒詔贈司徒仍令所司擇日備禮
册命仍賻布帛三百段米粟二百䂖差光祿大夫崔芸
充弔祭使通事舍人韋翹充副使將作監王堪充册贈
使金部郎中蕭澣充副使
劉沔為振武軍節度使單于大都護文宗開成中党項
雜虜大擾河西沔率吐渾契苾沙陁三部落諸族討襲
大破之告捷而還以功進檢校戸部尚書會迴紇部饑
烏介可汗奉太和公主至漠南求食移沔河東節度使
詔與幽州張仲武恊力招撫迴紇竟破虜寇迎公主還
宫以功進位檢校司空
李載義為幽州盧龍軍節度副大使文宗太和三年命
中使以白玉帶就幽州賜之示殊恩也五年載義入覲
帝以載義有平滄景之功册拜太保同中書門下平章
事仍詔中使以米麫粟豆油鹽共一千䂖錢二千貫綾
絹二千疋柴四十車草一萬束就永寧里第宣賜又令
尚食日給十人生料翌日又命以良馬并鞍就第以錫
下及賓佐將吏無不廣霑恩錫
楊元卿為河陽節度使時魏博軍亂元卿領涇軍赴援
詔賜元卿綾絹三萬疋茶五千斤葛五千疋
石䧺為河中晉綘節度使俄而昭義劉從諫卒其子禎
擅主軍務朝議問罪令徐帥李義佐為招撫使越烏嶺
破賊五砦斬獲千計武宗聞捷大悦謂侍臣曰今之義
而有勇罕有雄比者及賊平進加檢校司空
張仲武武宗會昌中為幽州都督府長史兼御史大夫
蘭陵郡王俄而回鶻擾邊仲武遣其弟仲至與禆將游奉
寰王如清等率銳兵大破之武宗詔加檢校兵部尚書
兼東面招撫回鶻使
張允伸為幽州節度懿宗咸通十年徐人作亂允伸請
以弟允臯領兵伐叛懿宗不允進助軍米五十萬䂖鹽
二萬石詔嘉之賜以錦綵玉帶金銀器等
王重榮僖宗時為河中節度中和元年重榮傳詔徵兵
明年李克用領軍至大敗巢賊收復京城其倡義啓導
之功實重榮居首京師平以功進檢校太尉同平章事
王處存為義武軍節度使時黃巢犯闕僖宗出幸處存
不俟詔命即率本軍入援洎收京師王鐸第其功云勤
王舉義處存為之最以功加檢校司空又遣大將張公
慶率勁兵三千合諸軍滅巢賊於泰山以功進檢校司
空平章事
錢鏐以昭宗天祐二年正月十二日丙寅行册命勑定
亂安國功臣鎮海鎮東軍節度使浙江東西兩道觀察
處置淮南東西行營招討營田安撫兩浙鹽鐵制置發
運等使開府儀同三司守侍中兼中書令杭越兩州刺
史吴王錢鏐總臨兩鎮早立殊功撫制三吴久聞異政
一榮封爵再換星霜蓋緣道路阻艱遂致册書留滯近
者潭洪水陸並已通流元勲舉議請行典禮冀免稽於
制命俾速達於册恩須議施行實為允當明甄酬之寵
諧僉屬之情其所封吴王策禮宜令所司擇日備禮册
命
册府元龜卷三百八十五
