册府元龜卷四十九宋王欽若等撰
帝王部
崇儒術
周官太宰之職以九兩繫邦國之民其一曰儒盖六藝
之謂也而太史公以為列君臣父子之禮序夫婦長幼
之别雖百家不能易故歴代致治之後何莫繇斯道也
已乃有朝舍干戈暮習爼豆誠知夫天下之重非可馬
上而治文武之道布在方策有條不紊可舉而行至於
變風易俗之端長世字甿之術荒懷來遠之略邁德興
仁之旨鮮不出於是矣繇是立庠塾設學校褒先儒以
闡化尊經典以立訓咸用詮次存諸軌範
漢高祖十二年十一月行自淮南還過魯以太牢祀孔
子
文帝時天下亡治書者獨聞齊有伏生(臣欽若等曰伏生名勝)故
秦博士治尚書年九十餘老不可至廼詔太常使人受
之太常遣鼂錯受尚書伏生所還因上書稱說(稱書法而說其)
(義)詔以為太子舍人
武帝元朔五年六月詔曰盖聞導民以禮風之以樂今
禮壊樂隳朕甚閔焉故詳延天下方聞之士咸薦諸朝
(詳悉也方道也聞博聞也言悉引有道博聞之士而進於朝也)其令禮官勸學講議洽
聞舉遺興禮以為天下先太常議與博士弟子崇鄉黨
之化以厲賢材焉時御史大夫倪寬有俊才初見帝語
經學帝說之曰吾始以尚書為樸學弗好及聞寬說可
觀乃從寬問一篇擢為中大夫其後詔求為韓詩者徵
蔡義待詔久不進見義上疏曰臣山東草莽之人行能
無所比容貌不及衆然而不棄人倫者竊以聞道於先
師自託於經術也願賜清閒之燕(燕安息也)得盡精思於前
帝召見義說詩甚說之擢為光禄大夫給事中
宣帝即位聞衛太子好榖梁春秋以問丞相韋賢長信
少府夏侯勝及侍中樂陵侯史高皆魯人也言榖梁子
本魯學公羊氏迺齊學也宜興榖梁時蔡千秋為郎召
見與公羊家竝說帝善榖梁說擢千秋為諫大夫給事
中後有過左遷平陵令復求能為榖梁者莫及千秋帝
愍其學且絕廼以千秋為郎中戶將(戶將官名)選郎十人從
受又梁丘賀從京房受易帝聞京房為易名求其門人
得賀賀時為都司空令坐事論免為庶人待詔黃門數
入說教侍中(為諸侍中說經為教授)以召賀賀入說帝善之(說於天子)
(之前)以賀為郎中修武帝故事講六藝羣書博士盡竒異
之
甘露三年詔諸儒講五經同異太子太傅蕭望之等平
奏其議帝親稱制臨决焉乃立梁丘易大小夏侯尚書
榖梁春秋博士
元帝即位徵高密相孔霸以師賜爵關内侯號褒成君
霸上書求奉孔子祭禮帝下詔曰其令師褒成君關内
侯霸以所食邑八百戶祀孔子焉故霸還長安子福名
數於魯奉孔子祀(名數戶籍也)帝好儒術文辭頗改宣帝之
政言事者多進見人人自以為得帝意
初元五年詔博士弟子每置員以廣學者帝少而好儒
及即位徵用儒生委之以政貢薛韋匡(貢禹薛宣韋賢匡衡)迭為
宰相
成帝河平三年八月光禄大夫劉向校中秘書謁者陳
農使使求遺書於天下(言令陳農為使而使之求遺書)先是班伯少受
詩於師丹大將軍王鳳薦伯宜勸學召見宴昵殿(親戚宴飲)
(會同之殿)容貌甚麗誦說有法拜為中常侍帝方鄉學鄭寬
中張禹朝夕入說尚書論語於金華殿(金華殿在未央宫)詔伯
受焉既通大義又講異同於許商遷奉車都尉數年金
華之業續出
平帝元始元年封孔子後孔均為褒成侯奉其祀追諡
孔子為褒成宣尼公
後漢光武建武五年七月幸沛十月還幸魯使大司空
祠孔子是月初起太學(在洛陽城故開陽門外去宫八里講堂長十丈廣三丈)帝
幸太學賜博士弟子各有差
十四年四月封孔子後志為褒成侯(平帝封孔均為褒成侯志均子)
十九年立皇太子選求明經乃擢桓榮弟子豫章何湯
為虎賁中郎將以尚書授太子帝從容問湯本師為誰
湯對曰事沛國桓榮帝即召榮令說尚書甚善之拜為
議郎賜錢十萬入使授太子每朝會輙令榮於公卿前
敷奏經書帝稱善曰得生幾晚會歐陽博士缺因拜榮
為博士車駕幸太學會諸博士論難於前桓榮被服儒
衣温恭有藴藉(藴藉由言寬博有餘也)辨明經義每以禮讓相厭
不以辭長勝人儒者莫之及(厭服也)特加賞賜又詔諸生
雅吹擊磬盡日乃罷(吹管奏雅頌也)
明帝永平二年三月詔郡國縣道行鄉飲酒于學校皆
祠先聖先師周公孔子牲以太牢孟冬亦如之
九年四月開立學校置五經師(自皇太子諸王侯及功臣子弟莫不受經又為)
(外戚樊氏郭氏隂氏馬氏諸子弟立學官號四姓小侯以非列侯故曰小侯)
十年九江人鮑駿上書言丁鴻經學至行帝甚賢之詔
徵鴻至即召見說文侯之命篇賜御衣及授廩食公車
與博士同禮
十五年帝東廵過魯幸孔子宅祠仲尼及七十二弟子
親御講堂命皇太子諸王說經帝自制五家要說章句
令桓郁校定於宣明殿(一云帝自制五行章句此言五家即謂五行之家也)其冬
帝親於辟雍自講所制五行章句已復令郁說一篇帝
謂郁曰我為孔子即為子夏起予者商也又問郁曰子
幾人能傳學郁曰臣子皆未能傳學孤兄子一人學方
起帝曰努力教之有起者即白之
章帝建初四年十一月詔曰盖三代導人教學為本漢
承暴秦褒顯儒術建立五經為置博士其後學士精進
雖曰承師亦别名家孝宣帝以為去聖久遠學不厭博
故遂立大小夏侯尚書後又立京氏易至建武中復置
顔氏嚴氏春秋大小戴禮博士此皆所以扶進微學尊
廣道藝也中元元年詔書五經章句煩多議欲減省至
永平元年長水校尉樊儵奏言先帝大業當以時施行
欲使諸儒共正經義令學者得以自助孔子曰學之不
講是吾憂也又曰博學而篤志切問而近思仁在其中
矣於戲其勉之哉於是下太常將大夫博士議郎郎
官及諸儒生會白虎觀講議五經同異使五官中郎
將魏應承制問侍中淳于恭奏帝親稱制臨決如孝
宣甘露石渠故事作白虎議奏先是建初元年校書
郎楊終上言宣帝博徵羣儒論定五經於石渠閣方
今天下少事學者得成其業而章句之徒破壞大體
宜如石渠故事永為後世則於是詔諸儒於白虎觀
論考同異同
八年十二月詔曰五經剖判去聖彌遠章句遺辭乖疑
難正恐先師微言將遂廢絶非所以重稽古求道真也
其令羣儒選高才生受學左氏榖梁春秋古文尚書毛
詩以扶微學廣異義焉
元和元年帝廵狩之趙特引見趙相魯丕難問經傳厚
加賞賜
二年三月帝東廵狩還過魯幸闕里以太牢祀孔子及七十
二弟子作六代之樂大會孔氏男子二十以上者六十三
人命儒者講論蘭臺令史孔僖因自陳謝帝曰今日之
會寧於卿宗有光榮乎對曰臣聞明君聖主莫不尊師
貴道今陛下親屈萬乘辱臨敝里此乃崇禮先師增輝
聖德至於光榮非所敢承帝大笑曰非聖者子孫焉有
斯言乎遂拜僖郎中賜褒成侯損及孔氏男女錢帛詔
僖從還京師使校書東觀
和帝永元十三年正月丁丑帝幸東觀覧書林閱篇籍
博選術藝之士以充其官
安帝延光二年詔選三署郎及吏人能通古文尚書毛
詩糓梁春秋一人
三年三月幸泰山祀孔子及七十二弟子於闕里自魯
相令丞尉及孔氏親屬婦女諸生悉會賜褒成侯以下
帛各有差遂還京師幸太學
順帝永建六年九月繕起太學
靈帝熹平四年三月詔諸儒正五經文字刻石立於太
學門外
六年十月帝親臨辟雍
光和元年二月始置鴻都門學生(鴻都門名也於内置學詩辭賦及工書鳥)
(篆者相課試至千人焉)
二年六月詔公卿舉能通尚書毛詩左氏糓梁春秋各
一人悉除議郎
魏太祖為漢丞相以建安八年秋七月令曰喪亂以來
十有五年後生者不見仁義禮讓之風吾甚傷之令郡
國各脩文學縣滿五百戶置校書選其鄉之俊造而教
學之庶幾先王之道不廢而有以益於天下既為魏王
以建安二十二年五月作泮宮
文帝黃初二年正月詔曰昔仲尼資大聖之才懷帝王
之器當衰周之末無受命之運在魯衞之朝教化乎洙
泗之上棲棲焉遑遑焉欲屈己以存道貶身以救世於
時王公終莫能用之乃退考五代之禮脩素王之事因
魯史而制春秋就太師而正雅頌俾千載之後莫不宗
其文以述作仰其聖以成謀兹可謂命世之大聖億載
之師表者也遭天下大亂百祀墮壊舊居之廟毁而不
脩褒成之後絶而莫繼闕里不聞講頌之聲四時不覩
烝嘗之位斯豈所謂崇禮報功盛德百世必祀者哉其
以議郎孔羡為宗聖侯邑百戶奉孔子祀令魯郡脩起
舊廟置百戶吏卒以守衞之又於其外廣為室屋以居
學者
明帝大和二年六月詔曰尊儒貴學王教之本也自頃
儒官或非其人將何以宣明聖道其高選慱士才任侍
中常侍者申勅郡國貢士以經學為先
景初中帝以高堂隆蘇林秦靜等老恐無能𫝊業者乃
詔曰昔先聖既没而其遺言餘教著於六藝六藝之文
禮又為急弗可斯須離者也末俗背本所繇來久故閔
子譏原憲之不學荀卿醜秦世之坑儒儒學既廢則風
化曷繇興哉方今宿生巨儒並各年高教訓之道孰為
其繼昔伏生將老漢文帝嗣以鼂錯糓梁寡疇宣帝承
以十郎(臣欽若等曰選郎十人從受)其科郎吏高才觧經義者三十
人從光祿勲隆散騎常侍林博士靜分受四經三禮
主者具為設課試之法夏侯勝昔有言士病經不明經
術苟明其取青紫如俯拾地芥耳今學者有能究極經
道則爵禄榮寵不期而至可不勉哉數年隆等皆卒學
者遂廢
齊王正始二年二月初通論語使太常以太牢祭孔子
於辟雍以顔淵配
五年五月講尚書經通使太常以太牢祠孔子於辟雍
以顔淵配賜太傅大將軍及侍講者各有差
六年詔故司空王朗所作易傳令學者得以課試
七年十二月講禮記通使太常以太牢祀孔子於辟雍
以顔淵配
晉武帝泰始三年十一月改宗聖侯孔震為奉聖亭侯
又詔太學及魯國四時備三牲以祀孔子
咸寧二年五月立國子學
元帝建武元年十一月立太學
明帝太寧三年詔給奉聖亭侯孔震四時祀孔子祭宜
如泰始故事
成帝咸康元年二月講詩通釋奠如故事
三年正月辛卯立太學
穆帝升平元年三月帝講孝經通親釋奠于中堂
孝武帝寧康三年七月帝講孝經通釋奠如故事時以
學在水南懸遠有司定議依升平元年於中堂權立行
太學于時無復國子生有司奏應須復二學生百二十
人太學生取見人六十國子生權銓大臣子孫六十人
事訖罷奏可釋奠禮畢會百官六品以上十二月帝釋
奠于中堂祠孔子以顔回配時學校陵遲謝石上䟽請
興復國學以訓胄子班下州郡普脩鄉校䟽奏帝納焉
大元十年二月立國學又增置太學生百人
十一年八月封孔靖之為奉聖亭侯奉宣尼祀
後魏道武天興四年二月丁亥命樂師入太學習舞釋
菜于先聖先師
太武始光三年二月起太學於城東祀孔子以顔淵配
太平真君十一年南伐至鄒山使使者以太牢祀孔子
獻文皇興二年以青徐平詔中書令高允兼太常至兖
州以太牢祭孔子廟帝謂允曰此簡德而行勿有辭也
孝文延興二年二月詔曰尼父禀逹聖之姿體生知之
量窮理盡性道光四海頃者淮徐未賓廟隔非所致令
祠典寢頓禮章殄滅遂使女巫妖覡淫進非禮殺生鼔
舞倡優媟狎豈所以尊神明敬聖道者也自今以後有
祭孔子廟制用酒酺而已不聽婦女雜合以祈非望之
福犯者以違制論其公家有事自如常禮犧牲粢盛務
盡豐潔臨事致敬令肅如也司牧之官明糾不法使禁
令必行
三年四月詔以孔子二十八世孫魯郡孔乘為崇聖大
夫給十戶以供灑掃
太和十三年七月立孔子廟於京師
十六年二月丁未改諡宣尼曰文聖尼父告諡孔子廟
(一云二月癸丑帝臨宣文堂引儀尚書劉昶鴻臚卿游明根行儀曹事李韶授策孔子崇文王之諡於是昶等)
(就廟行事既而帝親拜祭於廟)
四月甲寅幸皇宗學親問博士經義
十七年九月壬申幸太學觀石經
十九年四月幸魯城親祠孔子廟詔拜孔氏子二人為
官又詔選諸孔宗子一人封崇聖侯邑一百戶以奉孔
子之祀又詔兖州為孔子起園寢修飭墳壠更建碑銘
褒揚聖德
六月詔求天下遺書秘閤所無有禆益時用者加以優
賞
宣武正始元年十一月詔曰古之哲王剙業垂統安民
立化莫不崇建膠序開訓國胄宣昭三禮崇明四術使
道暢羣邦風流萬宇自皇基始搆光它中區軍國務殷
未遑經建靖言思之有慙古烈可勅有司依漢魏舊章
營繕國學
四年四月詔曰高祖德格兩儀明竝日月播文教以懷
遠人調禮學以旌儁造徙縣中區光宅東邑總霜露之
所均一姬卜於洛汭戎繕兼興未遑儒教朕纂承鴻緒
君臨寳歷思模聖規述遵先志今天平地寧方隅無事
可勅有司准倣前式置國子立大學樹小學於四門
永平三年六月詔重求遺書於天下
延昌元年四月詔曰遷京嵩縣年將二紀虎闈闕唱演
之音四門絕講誦之業博士端然虛禄歲祀貴遊之胄
歎同子衿靖言念之有兼愧慨可嚴勅有司國子學孟
冬使成大學四門年暮容令成就
孝明正光元年正月詔曰建國緯民立教為本尊師崇
道兹典自昔來歲仲陽節和氣潤釋奠孔顔乃其時也
有司可豫繕國學圖餙聖賢置官檢牲擇吉備禮
二年二月癸亥幸國子學講孝經令車騎大將軍領國
子祭酒崔光執經南面百僚陪列(又云孝明行講學之禮于國子寺司徒崔)
(光執經敕常景與董紹張澈馬元興王延業鄭伯猷等俱為錄義)
三月庚午幸國子學祠孔子以顔淵配
出帝永熙三年二月丙子親釋奠禮先師詔延公卿學
官於顯陽殿敕祭酒劉廞講孝經黃門李郁講禮記中
書舍人盧景宣解大戴禮夏小正篇時廣招儒學引令
預聽國子博士李同軌經義素優辨析兼美而不得執
經深為慨恨
後周明帝雅愛文史立麟趾學在朝有藝業者不限貴
賤皆預聽焉(乃至蕭撝王褒等卑鄙之徒同為學士大宗伯于翼言於帝曰蕭撝梁之宗子王褒)
(梁之公卿今與趨走同儕恐非尚賢貴爵之義帝然之詔翼定其班次於是有等差矣)
武帝天和元年七月詔諸胄子入學但束脩於師不勞
釋奠釋奠者學成之祭自今即為常式
二年七月立露門學置生七十二人(時辛公義為太學生帝召入露門學)
(令受道義每月集御前令與大儒講論數被嗟異時軰慕之)
宣帝大象元年詔徙鄴城石經於雒陽
二年二月丁巳幸露門學行釋奠之禮
三月詔曰盛德之後是稱不絕功施於民義昭祀典孔
子德惟藏往道實生知以大聖之才屬千古之運載引
儒業式叙彝倫至如幽贊天人之理裁成禮樂之務故
以作範百王垂風萬乘朕欽承寳歷服膺教義眷言洙
泗懷道滋深而褒成啟號雖彰故實旌崇聖績猶有闕
如可追封為鄒國公邑數准舊并立後承襲别於京師
置廟時以祭享
隋高祖開皇二年十一月賜國子生經明者束帛
三年二月詔購求遺書於天下
四月詔天下勸學行禮時潞州刺史柳昂見天下無事
上表請勸學行禮帝覧而善之因下詔曰建國重道莫
先於學尊主庇民莫善於禮自魏氏不競周齊抗衡分
四海之民鬭二邦之力逓為強弱多歴年所務權詐而
薄儒雅重干戈而輕爼豆民不見德唯爭是聞朝野以
機巧為師文吏用深刻為法風澆俗敝化之然也雖復
建立庠序兼啟黌塾業非時貴道亦不行其間服膺儒
術蓋有之焉彼衆我寡未能移俗然共維持名教奬飾
彝倫微相弘益賴斯而已王者承天休咎隨化有禮則
祥瑞必降無禮則妖孽興起人禀五常性靈不一有禮
則隂陽合德無禮則禽獸其心治國立身非禮不可朕
受命於天裁成萬物去華夷之亂求風化之宜戒奢崇
儉率先百辟輕徭薄賦冀以寬和而積習生常未能懲
革閭閻士庶吉凶之禮動悉乖方不依制度執憲之職
似塞耳而無聞蒞民之官猶蔽目而不察宣揚朝化其
若是乎古人之學且耕且養今者民丁非役之日農畆
時候之餘若敦以學業勸以經術自可家慕大道人希
至德豈止知禮節識廉恥父慈子孝兄恭弟順者乎始
自京師爰及州郡宜祗朕意勸學行禮自是天下州縣
皆置博士習禮焉
仁夀元年六月詔曰儒學之道訓教生人識父子君臣
之義知尊卑長幼之序升之於朝任之以職故能贊理
時務弘益風範朕撫臨天下思弘德教延集學徒崇建
庠序開仕進之路佇賢雋之人而國學胄子垂將千數
州縣諸生咸亦不少徒有名錄空度歲時未有德為代
範才任國用良由設學之理多而未精今宜簡省眀加
奬勵於是國子學唯留學生七十人大學四門及州縣
學竝廢
煬帝大業元年閏七月詔曰君民建國教學為先移風
易俗必自兹始而言絕義乖多歴年代進德修業其道
浸微漢採坑儒之餘不絶如線晉承板蕩之運掃地將
盡自時厥後軍國多虞雖復黌宇時建示同愛禮函文
或陳亦為虛器遂使紆青拖紫非以學優製錦操刀類
多墻面上陵下替綱維靡立雅缺道消實繇於是朕纂
承洪緒思弘大訓將欲尊師重道用闡厥繇講信修睦
敦奬名教今宇宙平一文軌攸同十步之内必有芳草
四海之中豈無竒秀諸在家及見入學者若有篤志好
古耽悦典墳學行優敏堪膺時務所在採訪具以名聞
即當隨其噐能擢以不次若研精經術未願進仕者可
依其藝業深淺門蔭高卑雖未升朝竝量准給禄庶夫
恂恂善誘不日成器濟濟盈朝何遠之有其國子等學
亦宜申明舊制教習生徒具為課試之法以盡砥礪之
道
四年十月詔曰先師尼父聖德在躬誕發天縱之姿憲
章文武之道命世應期藴兹素業而頽山之嘆忽踰於
千祀盛德之美不存於百代永惟懿範宜有優崇可立
孔子後為紹聖侯有司求其苗裔錄以申上
册府元龜卷四十九
