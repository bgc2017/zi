册府元龜卷九百八十二宋王欽若等撰
外臣部
征討
夫中國之於夷狄羈縻勿絶而已其或申威攘之令舉
攻伐之兵亦所以討不惠遏内侮震耀王靈攘除民患
誠不得已而用之也自帝軒之世降及三代蠢兹荒獷
嘗聞猾夏盖亦陳師薄伐殱夷驅逐流乎雅頌紀乎春
秋秦漢之後邊患繼作曷嘗不厲兵鞠旅賦車籍馬徂
征爕伐以見武節或頻出而無寧歲或略地而極遐徼
以至宣威固圉庶民頼其保障解紛救患殊俗被乎恩
信原夫要荒之外聲教罕暨鷙猛以成性貪惏而無厭
自非内敦乎德義外施乎武怒亦何以革其禍心而靖
其亂略哉嚴尤所謂戎狄之侵譬猶蟁蝱之螫毆之而
已真知言者歟
黃帝北逐葷粥(匃奴傳曰唐虞以上有山戎獫狁葷粥居于北蠻)
夏后相二年征黃夷先是太康失國四夷背叛及后相
即位乃征畎夷七年然後來賓
商成湯即位征畎夷先是后桀之亂畎夷入居邠岐之
間成湯既興伐而攘之
高宗伐鬼方三年乃克(鬼方西羌也)
武乙三十五年周王季伐西落鬼戎俘二十翟王也
太丁二年周人伐燕京之戎
四年周人伐余無之戎克之周王季命為殷牧帥也
七年周人伐始呼之戎克之
十一年周人伐翳徒之戎捷其三大夫
周文王時西有昆夷之患北有玁狁之難遂攘戎狄西
戎之國莫不賓服
成王時東伐淮夷踐奄(奄國在淮夷之北)遷其君薄姑(齊地)
穆王時戎狄不貢王行大戎獲其五王
夷王時荒服不朝乃命虢公伐太原之戎至于俞泉獲
馬千匹
宣王時命秦仲伐戎為戎所殺乃召秦仲子莊公與兵
七千人伐戎破亡又命召穆公虎平淮夷先是懿王時
戎侵中國宣王興國命將以征伐之詩人美大其功曰
薄伐獫狁至于太原(小雅六月之詩也薄伐言逐出之)出車彭彭城彼
朔方(小雅出車之詩也彭彭盛也朔方地也言獫狁既去北方安静乃築城以守)又命方叔
為將南征荆州之蠻作采芑詩曰方叔涖止其車三千
師干之試(師衆干扞試用也)又曰蠢爾蠻荆大邦為讎方叔元
老克壯其猶(猶道也)又曰顯允方叔征伐獫狁蠻荆來威
(方叔先與吉甫征伐獫狁今特往伐蠻荆皆使其來服于宣王之威)
襄王十五年以翟王女為后十六年復絀翟后王子帶
開翟人翟人遂入周襄王出奔温居外四年乃使使告
急于晉晉文公初立欲修覇業乃興師伐戎翟誅子帶
迎内襄王于雒邑當是時秦晉為強國晉文公攘戎狄
居于西河圁雒之間(圁音嚚地理志圁水出上郡白土縣西東流入于河圁水即今銀州)
(銀水是也雒水今亦謂之漆沮也)號曰赤翟白翟
二十四年狄伐晉晉侯敗狄于箕郤缺獲白翟子
頃王時魯叔孫得臣敗翟于鹹(魯地也)獲長翟僑如冨父
終甥舂其喉以戈殺之(冨父終甥魯大夫也舂猶衝也)埋其首于子駒
之門(子駒魯郭門名)以命宣伯(宣伯叔孫得臣子僑如也臣獲僑如以名其子使後世旌識其)
(功)初宋武公之世鄋瞞伐宋(武公周平王時在春秋前二十五年鄋瞞長翟國名)
司徒禦之以敗翟于長丘(宋地名)獲長翟緣斯(僑如之祖也)晉
之滅潞(在魯宣公十五年)獲喬如弟棼如然後終其事
定王六年鄋瞞伐齊王子城父獲其弟榮如埋其首于
北門(按年表齊惠公二年魯宣公之二年)衛人獲其弟簡如(獲與僑如同時)鄋瞞
由是遂亡(長翟之種絶)又定王時荀林父敗赤狄于曲梁乃
滅潞(曲梁今廣平曲梁縣也)酆舒奔衛衛人歸諸晉晉人殺之
景王時楚子聞蠻氏之亂也與蠻子之無質也(質信也)使
然丹誘戎蠻子嘉殺之遂取蠻氏既而復立其子焉禮
也(誘之非也立其子禮也河南新城縣束南有蠻城)敬王時楚人既克夷虎(夷虎)
(蠻夷叛楚者)乃謀北方左司馬眅申公壽餘葉公諸梁致蔡
于負凾(三子楚大夫也此蔡之故地人民楚因以為邑致之者會其衆也)致方城之外
于繪關(負凾繪關皆楚地)曰吳將泝江入郢(逆流曰泝)將奔命焉為
一昔之期襲梁及霍(偽辭當備吳夜結期明日便襲梁霍使不知之梁河南梁縣西南故)
(城也梁南有霍陽山皆蠻子之邑也)單浮餘圍蠻氏蠻氏潰(浮餘楚大夫)蠻子
赤奔晉隂地(隂地河南山北洎上雒以東至陸渾)司馬起豐析與戎狄(楚司)
(馬取也析縣屬南鄉郡析南有豐鄉皆楚邑發此二邑人及戎狄)以臨上雒左師軍于
莬和(莬和山在二雒東也)右師軍于倉野(倉野在上雒縣)使謂隂地之命
大夫士蔑(命大夫刷縣監尹)曰晉楚有盟好惡同之若將不廢
寡君之願也不然將通於少習以聽命(少習商縣武關也將大開其武)
(關道以伐晉者也)士蔑請諸趙孟趙孟曰晉國未寧安能惡於
楚必速與之(未寧時有范中行之難)士蔑乃致九州之戎(九州戎在晉隂)
(地陸渾者)將裂田以與蠻子而城之(以詐蠻子)且將為之卜(卜城)蠻
子聽卜遂執之與其五大夫以畀楚師于三戸(今丹水縣北有)
(三戸亭)司馬致邑立宗焉以誘其遺民(楚復詐為蠻子作邑立其宗主)而
盡俘以歸
元王元年楚沈諸梁伐東夷(報越)三夷男女及楚師盟于
敖(從越之夷三種敖東夷地)
秦始皇三十二年燕人盧生使入海還以鬼神事因奏
錄圖書曰亡秦者胡也(胡胡亥秦二世名也秦見圖書不知此為人胡反備北胡)始
皇乃使將軍蒙恬發兵三十萬人北擊胡略取河南地
三十三年發諸嘗逋亡人贅壻(贅謂居窮有子使就其婦家為贅壻)賈人
略取河南陜西地為桂林(今鬱林是)象郡(今日南)南海以適遣
戍(五十萬人守五嶺)西北斥逐匃奴自榆中(在金城)並河以東(並音)
(傍依傍也)屬之隂山(在五原北)以為三十四縣城河上為塞又使
蒙恬渡河取高關陶山北假口(王莽傳曰五原北假膏壤殖榖北假地名也)
築亭障以逐戎人徙謫實之
漢高帝七年匃奴大攻圍馬邑代王信(即韓王信也)降匃奴
匃奴得信因引兵南踰句注攻太原至晉陽下帝自將
往擊之會冬大寒雨雪卒之墮指者十二三
文帝三年五月匃奴入居北地河南為寇(北地郡之北黃河之南即)
(白羊所居)帝幸甘泉(天子車駕所至民臣為僥幸故曰幸見令長三老官屬親臨軒作樂賜以酒食)
(帛葛越巾佩帶之屬民爵有級數或賜田租之半故因謂之幸也甘泉在雲陽本秦林光宮)遣丞相灌
嬰擊匃奴匃奴去十四年冬匃奴寇邊殺北地都尉邛
(功臣表云鉼侯孫單以父北地都尉卭力戰死事文帝十四年封與此正合然則卭姓孫而徐廣乃云姓段說)
(者因曰叚會宗即卭之元孫無所據也會宗漢書有傳班固不云是卭後何從而知之乎)遣三將
軍軍隴西北地上郡中尉周舍為衛軍郎中令張武車
騎將軍軍渭北車千乘騎卒十萬人帝親勞軍勒兵申
教令(申謂約束之)賜吏卒自欲征匃奴群臣諫不聽皇太后
固要帝乃止(要欲也哀痛呪誓之言)於是以東陽侯張相如為大
將軍建成侯董赫内史欒布皆為將軍擊匃奴匃奴走
武帝建元三年七月越圍東甌東甌告急遣中大夫嚴
助持節發會稽兵浮海救之未至閩越兵走
六年八月閩越王郢攻南越遣大行王恢將兵出豫章
大司農韓安國出會稽擊之未至越人殺郢降兵還初
閩粤擊南粤南粤守以天子約不敢擅發兵而以聞帝
遣恢及安國皆為將軍兵未隃(隃與踰同)嶺閩越王郢發兵
距險其弟餘善與宗族謀曰王以擅發兵不請故天子
兵來誅漢兵衆強即幸勝之後來益多(言漢地廣大兵衆盛強今雖勝)
(之後更來也)滅國乃止今殺王以謝天子天子罷兵固國完
不聽乃力戰不勝即亡入海皆曰善即鏦殺王(鏦音初江切)
使使奉其頭致大行大行曰所為來者誅王王頭至不
戰而殞利莫大焉乃以便宜案兵告大司農軍而使使
奉王頭馳報天子詔罷兩將軍兵
元光六年春匃奴入上谷殺略吏民遣車騎將軍衛青
出上谷騎將軍公孫敖出代輕車將軍公孫賀出雲中
驍騎將軍李廣出鴈門青至龍城(匃奴單于祭天大會諸國名其處為龍城)
獲首虜七百級廣敖失師而還
元朔元年秋匃奴入遼西殺太守入漁陽雁門敗都尉
殺略三千餘人遣將軍衛青出雁門將軍李息出代獲
首虜數千級
二年正月匃奴入上谷漁陽殺略吏民千餘人遣將軍
衛青李息出雲中至高闕(山名也一曰塞名也在南朔方之北)遂西至符
離(幕北塞名也)獲首虜數千級收河南地置朔方五原郡
四年夏匃奴入代定襄上郡殺數千人明年春大將軍
衛青將六將軍兵十餘萬出朔方高闕獲首虜萬五千
級
五年秋匃奴入代殺都尉明年二月大將軍衛青將
六將軍兵十餘萬騎出定襄斬首三千餘級還休士馬
于定襄雲中雁門四月青復將六將軍絶漠(漠沙漢匃奴之南界)
(也沙土曰漠直度曰絶或云是塞外地名非也漠者即今之突厥中磧耳李陵歌曰經千里兮渡沙漠)大
克獲前將軍趙信軍敗降匃奴右將軍蘇建亡軍獨身
脱還贖為庶人
元狩二年三月遣驃騎將軍霍去病出隴西至臯蘭(臯蘭)
(山名也霍去病傳曰過焉攴山千有餘里合短兵鏖臯蘭下則此山是也鏖音烏高切)斬首八千
餘級是月將軍去病公孫敖出北地千餘里過居延(居延)
(匃奴中地名韋昭以張掖所置居延縣者以要安處所獲居延人置此縣)斬首虜三萬餘級
匃奴入雁門殺略數百人遣衛尉張騫郎中令李廣皆
出右北平廣殺匃奴三千餘人盡亡其軍四千人獨身
脱還及公孫敖張騫皆後期當斬贖為庶人
四年春將軍衛青將四將軍出定襄將軍去病出代各
將五萬騎步兵踵軍後數十萬人(踵接也猶言躡其踵)青至漠北
圍單于斬首萬九千級至闐顔山乃還(闐音填塞之填)去病與
左賢王戰斬獲首虜七萬餘級封狼居胥山乃還(登山祭天)
(築土為封刻石紀事以彰漢功)兩軍戰士死者數萬人前將軍廣後將
軍食其皆後期廣自殺食其贖死(李廣傳云引兵與右將軍食其合軍出東)
(道又曰廣自剄右將軍下吏當死贖為庶人霍去病傳亦云趙食其為右將軍平陽侯襄為後將軍此紀為誤)
(也傳寫者誤以右為後食其音異基)
元鼎五年四月南越王相臣呂嘉等反殺漢使者及其
王王太后以衛尉路博德為伏波將軍出桂陽下湟水
(湟音皇)主爵都尉楊僕為樓船將軍出豫章下横浦(一云下湞)
(水)故歸義越侯二人為戈船下瀨將軍(從粤來歸義而漢封之戈船名)
(嚴下瀨名申)出零陵或下灕水或抵蒼梧使馳義侯(名遺)因巴
蜀罪人發夜郎兵下牂牁江咸會番禺(六年十月遂定越地)
九月先零羌與封養牢姐種解仇結盟與匃奴通合兵
十餘萬共攻令居故安遂圍枹罕明年十月發隴西天
水安定騎士及中尉河南河北卒十萬人遣將軍李息
郎中令徐自為擊平之始置護羌校尉持節綂領焉
是年南夷且蘭君殺漢使者反帝廼發巴蜀罪人常擊
南越者八校尉擊之會越已破漢八校尉不下中郎將
郭昌衛廣引兵還行誅隔滇道者且蘭(言因軍行而使誅之也)斬
首數萬遂平南夷為牂牁郡
六年秋閩粤王餘善刻武帝璽自立詐其民為妄言(妄自)
(尊大也)帝遣横海將軍韓說出句章(說讀為悦句章會稽之縣)浮海從
東方往樓船將軍僕出武林(楊僕也)中尉王温舒出梅嶺
粤侯王為戈船下瀨將軍出如邪白沙明年冬咸入東
粤東粤素發兵距險使徇北將軍守武林敗樓船軍數
校尉殺長史樓船軍卒錢塘榬終古斬徇北將軍(錢塘會稽)
(縣也榬姓終古名也榬音袁)為語兒侯(越中地也今吳南亭是語字或作篽或作禦其音同)竟
平閩粤
元封二年四月朝鮮王攻殺遼東都尉乃募天下死罪
擊之先是朝鮮王右渠誘漢亡人滋多又未嘗入見(不朝)
(見天子也)漢使涉何譙諭右渠終不肯奉詔(譙責讓也)何去至界
臨浿水使馭刺殺送何者朝鮮禆王長(長者禆王名也送何至浿水上)
(何因刺殺之)遂歸報天子曰殺朝鮮將帝為其名美弗詰拜
何為遼東東部都尉朝鮮怨何發兵襲攻殺何天子募
罪人擊朝鮮其秋遣樓船將軍楊僕從濟浮渤海兵五
萬左將軍荀彘出遼東誅右渠
二年夏朝鮮相尼谿相參使人殺其王右渠來降初左
將軍荀彘樓船將軍楊僕擊朝鮮二將不和右將軍與
使者執樓船將軍左將軍已并兩軍即急擊朝鮮朝鮮
相路人相韓陶尼谿相參將軍王唊(音頰)相與謀曰始欲
降樓船樓船今執獨左將軍并將戰益急恐不能與(不能)
(與猶言不如也)王又不肯降陶唊路人皆亡降漢路人道死尼
谿相參乃使人殺朝鮮王右渠來降王險城未下故右
渠之大臣成已又反復攻吏左將軍使右渠子長(右渠之子)
(名長)降相路人子最(相路人前已降漢而死于道故謂之降相最者其子名)告諭其
民誅成已故遂定朝鮮
太初元年八月遣貳師將軍李廣利發天下謫民西征
大宛初貳師起燉煌西為人多道上國不能食(起發也道上國)
(近道諸國也食讀曰飤)分為數軍從南北道校尉王申生故鴻臚
壺充國等千餘人别至郁成成守不肯給食申生去大
軍二百里負而輕之(負恃也恃大軍之威而輕敵人)攻郁成急郁成窺
知申生軍少晨用三千人攻殺申生等人脱亡走貳師
(走音奏)貳師令搜粟都尉上官桀往攻破郁成郁成降其
王亡走康居桀追至康居康居聞漢已破宛出郁成王
與桀桀令四騎士縛守詣大將軍(時多别將故謂貳師為大將軍)四人
相謂郁成漢所毒(言毒恨)今生將卒(卒讀曰猝)失大事欲殺莫
適先擊(適往也無有主意先擊者也音丁歴切)上邽騎士趙第拔劍擊斬
郁成王桀等遂追及大將軍(四年春斬大宛王首)
二年秋遣浚稽將軍趙破奴(浚稽山在武威塞北匃奴常所以為障蔽浚音俊稽)
(音雞)二萬騎出朔方擊匃奴
天漢二年五月貳師將軍李廣利三萬騎出酒泉與右
賢王戰于天山(在西域近蒲類國去長安八千餘里即祁連山也匃奴謂天為祁連音匡夷切)
(今鮮卑語尚然)斬首虜萬餘級又遣因扞將軍出西河騎都尉
李陵將步兵五千人出居延與單于戰斬首虜萬餘級
(陵兵敗降匃奴)
四年正月發天下七科謫(吏有罪一亡命二贅壻三賈人四故有市籍五父母有市)
(籍六大父母有市籍七凡七科也)及勇敢士遣貳師將軍李廣利將六
萬騎步兵七萬人出師朔方因扞將軍公孫敖萬騎
步兵三萬人出雁門游擊將軍韓說(說讀曰悦)步兵三萬人
出五原強弩都尉路博德步兵萬餘人與貳師會廣利
與單于戰余吾水上連日敖與左賢王戰不利皆引還
征和三年正月匃奴入五原酒泉殺兩都尉遣貳師將
軍廣利將七萬人出五原御史大夫商丘成三萬人出
西河重合侯馬通四萬騎入酒泉成至浚稽山(上音俊下音雞)
與虜戰多斬首通至天山虜引去因降車師皆引兵還
(廣利敗降匃奴)
昭帝始元元年夏益州廉頭姑繒民反殺長吏牂牁談
指同並等二十四邑凡三萬餘人皆反(皆西南夷别種名也並音伴)
遣水衡都尉呂破胡募吏民及發蜀郡犍為犇命萬餘
人(犇古奔字)擊牂牁大破之四年姑繒葉榆復反遣水衡都
尉呂辟胡將郡兵擊之(辟音必)辟胡不進蠻夷遂殺益州
太守乘勝與辟胡戰士戰及溺死者四千餘人明年復
遣軍正王平與大鴻臚田廣明等並進大破益州斬首
捕虜五萬餘級獲畜産十餘萬
元鳳元年三月武都氐人反遣執金吾馬適建(姓馬適名建)
龍額侯韓增與大鴻臚廣明將三輔太常徒皆免刑擊
之(是時太常主諸陵縣治民)
三年匃奴東擊破烏桓大將軍霍光聞之因遣使度遼
將軍范明友將二萬騎出遼東邀匃奴而虜已引兵明
友乘烏桓新敗遂進擊之斬首六千餘人獲其三王首
而還
六年夏烏桓復犯塞遣度遼將軍范明友擊之
宣帝本始二年匃奴數侵邊又西伐烏孫烏孫昆彌及
公主國使者上書(昆彌烏孫王之號也國使者漢朝之使也)言昆彌願發國
精兵擊匃奴惟天子哀憐出兵以救公主秋大發兵調
關東輕車銳卒(調亦選也銳利言其勇利也調音徒釣切)選郡國吏三百石
伉徤習騎射者皆從軍(伉強也音口浪切)御史大夫田廣明為
祁連將軍(祁連匃奴中山名也諸將分部廣明值此山因以為號也)後將軍趙充國
為蒲類將軍(蒲類匃奴中海名也在燉煌北匃奴傳有蒲類澤)雲中太守田順
為虎牙將軍及度遼將軍范明友前將軍韓增凡五將
軍兵十五萬騎校尉常惠持節護烏孫兵咸擊匃奴(又云)
(昭帝時烏孫公主上言匈奴發騎田車師車師與匃奴為一共侵烏孫天子幸救之漢養士馬議欲擊匃奴宣)
(帝初會公主及昆彌皆遣使上書言匃奴復連發大兵侵擊烏孫取車延惡師地收人民去使使謂烏孫趣持)
(公主來趣讀曰促欲隔絶漢昆彌願發國半精兵自給人馬五萬騎盡力擊匃奴惟天子出兵以救公主昆彌)
(漢兵大發十五萬騎五將軍分道並出遣校尉常惠使持節護烏孫兵昆彌自將翕侯以下五萬騎從西方入)
(至右谷蠡王庭獲單于父行及嫂居次王黎汗都尉千長騎將以下四萬級馬牛羊驢橐駝凡獲千餘萬頭烏)
(孫皆自取其所虜獲焉兵乃止)
地節二年車師王烏貴立與匃奴結婚姻漢遣侍郎鄭
吉校尉司馬憙(憙音許吏切)將免刑罪人田渠犁積榖欲以
攻車師至秋收榖吉憙發城郭諸國兵萬餘人自與所
將田士千五百人共擊車師攻交河城破之王尚在其
北石城中未得會軍食盡吉等且罷兵歸渠犁田收秋
畢復發兵攻車師王於石城王聞漢兵且至北走匃奴
求救未為發兵王來還與貴人蘇猶議欲降漢恐不見
信蘇猶教王擊匃奴邊國小蒲類斬首略其人民以降
吉車師旁小金附國隨漢軍後盜車師車師王復自請
擊破金附匃奴聞車師降漢發兵攻車師吉憙引兵北
逢之匃奴不敢前吉憙即留一候與卒二千人留守王
吉等引兵歸渠犁車師王恐匃奴兵復至而見殺也乃
輕騎奔烏孫吉即迎其妻子置渠犁東奏事至酒泉有
詔還田渠犁及車師益積榖以安西國侵匃奴吉還傳
送車師王妻子詣長安賞賜甚厚每朝會四夷常尊顯
以示之於是吉始使吏卒三百人别田居車師得降者
言單于大臣皆曰車師地肥美近匃奴使漢得之多田
積榖必害人國不可不爭也果遣騎來擊田者吉乃與
校尉盡將渠犁田士千五百人往田匃奴復益遣騎來
漢田卒少不能當保車師城中匃奴將即其城下謂吉
曰(即就也)單于必爭此地不可田也圍城數日乃解後常
數千騎往來守車師吉上言車師去渠犁千餘里間以
山河(間隔也音居莧切)北近匃奴漢兵在渠犁者勢不能相救
願益田卒公卿議以為道遠煩費可且罷車師田者遣
詔長羅侯(常惠也)將張掖酒泉騎出車師北千餘里揚威
武車師旁胡騎引兵去吉乃得出歸
元康三年先零與諸羌共盟誓將欲寇邊帝聞使光禄
大夫義渠安國(義渠姓也)將兵觀之安國至召先零豪四十
餘人斬之因放兵擊其種斬首千餘級於是諸羌怨怒
遂寇金城乃遣趙充國與諸將將兵六萬人擊破平之
神爵元年三月西羌反發三輔中都官徒弛刑及應募
佽飛射士羽林孤兒胡越騎三河潁川沛郡淮陽汝南
材官金城隴西天水安定北地上郡騎士羌騎詣金城
遣後將軍趙充國強弩將軍許延壽擊之
甘露二年四月遣護軍都尉禄將兵擊珠崖
元帝建昭三年秋使護西城騎都尉甘延壽副校尉陳
湯(言延夀及湯本充西域之使故先言使而後序其官職及姓名也)橋發戊己校尉屯
田吏士及西域胡兵攻郅支單于(橋與矯同矯詐也實不奉詔詐以上命發)
(兵故言矯發也戊己校尉者鎮安西域無主治處也亦猶甲乙等名有方位而戊與己四季寄王故以名官也)
(時有戊校尉又有己校尉位在中央今所置校尉處三十六國之中故曰戊己也郅音質)各斬其首
傳詣京師縣蠻夷邸門
成帝時陳立為牂牁太守立臨卭人前為連然長不韋
令(皆益州縣也)蠻夷畏之及至牂牁諭告夜郎王興興不從
命立請誅之未報乃從吏數十人出行縣(行音下更切)至興
國且同亭(且音子余切)召興興將數千人往至亭從邑君數
十人入見立數責因斷頭(數音所具切)邑君曰將軍誅亡狀
為民除害願出曉士衆以興頭示之皆釋兵降(釋解也)鉤
町王禹漏卧侯俞震恐入粟千斛牛羊勞吏士還歸郡
興妻父翁指與興子邪務收餘兵廹脅旁二十二邑反至
冬立奏募諸夷與都尉長史分將攻翁指等翁指據阸為
壘立使竒兵絶其糧道縱反間以誘其衆(間音居見切)都尉
萬年曰兵久不决費不可共(共供也)引兵獨進敗走趨立
營(趨讀曰趣趣向也)立怒叱戲下令格之(戲音許宜切又音麾)都尉復還
戰立引兵救之時天大旱立攻絶其水道蠻夷共斬翁指
持首出降立已平定西夷徵詣京師
平帝元始中車師後王國有新道出五船北通玉門關
往來差近戊己校尉徐普欲開以省道里半避白龍堆
之阨車師後王姑句(音鈎)以道當為拄置(拄者支柱也言有所置立而支)
(拄於己故心不便也拄音竹羽切又竹具切其字從手而讀之者或不曉以拄為梁拄反分破其句言置拄于)
(心皆失之矣)心不便也地又頗與匃奴南將軍地接普欲分
明其界然後奏之召姑句使證之不肯繫之姑句數以
牛羊賕吏求出不得姑句家矛端生火其妻脱紫陬(陬音)
(子侯切)謂姑句曰矛端生火此兵氣也利以用兵前車師
前王為都護司馬所殺今久繫必死不如降匃奴即馳
突出高昌壁入匃奴又去胡來王唐兜國比大種赤水
羌(比近也音皮寐切)數相寇不勝告急都護都護但欽不以時
救助唐兜困急怨欽東守玉門關玉門關不内即將妻
子人民千餘人亡降匃奴匃奴受之而遣使上書言狀
是時新都侯王莽秉政遣中郎將王昌等使匃奴告單
于西域内屬不當得受單于謝罪執二王以付使者莽
使中郎將王萌待西域惡都奴界上逢受(逢受謂先至待之逢見即)
(受取也)單于遣使送因請其罪(請免其罪)使者以聞莽不聽詔
下會西域諸國王陳軍斬姑句唐兜以示之
册府元龜卷九百八十二
