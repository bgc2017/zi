册府元龜卷一宋王欽若等撰
帝王部
總序
昔雒出書九章聖人則之以為世大法其初一曰五行
一曰水二曰火三曰木四曰金五曰土帝王之起必承
其王氣大古之世鴻荒朴略不可得而詳焉庖犧氏之
王天下也繼天之統為百王先實承木德以建大號三
墳所紀允居其首蓋五精之運以相生為德木生火火
生土土生金金生水水生木乘時迭王以昭統緒故創
業受命之主必推本乎歴數參考乎徵應稽其行次上
承天統春秋之大居正貴其體元而建極也前志之論
閏位謂其非次而不當也共工氏任智刑以御九域霸
而不王雖承太昊之後而不齒五德之序神農氏以火
承木故為炎帝軒轅有土德之瑞故號黃帝少昊以金
德王故號曰金天氏顓頊以水德王號曰高陽氏帝嚳
以木德王號曰高辛氏帝堯以火德王號曰陶唐氏帝
舜以土德王號曰有虞氏繇虞氏以上皆承運更起應
期正位參列五辰之次而克當統紀至於正朔服色之
改度戎祀朝會之所尚記籍斯逸罕得而述焉夏后氏
受有虞之禪是謂金德正用建寅其色尚黑商湯代夏
以水德王正用建丑其色尚白周武以木德王正用建
子其色尚赤三代之際各居一統錯綜其數以通其變
順三微之序極三才之致咸享祚長久蓋得夫天歷之
正也三季之衰秦兼天下獨推五勝不當正統漢祖以
斷蛇之符上繫成周是為火德起自沛中旗幟皆赤至
文帝時魯人公孫臣推終始之𫝊謂漢承秦當用土德
土德之應黃龍當見宜改正朔服色尚黃時丞相張蒼
引河決金隄以為漢當水德以十月為正其色外黑内
赤遂罷公孫臣之議明年黃龍見成紀乃用土行改歴
服色而賈誼亦以為然孝武正歴以正月為歲首色尚
黃數用五蓋以秦為水德據漢土而克之從所不勝遂
順黃德劉向父子以為帝出乎震故庖犧氏姓受木德
以母傳子終而復始自農軒歴唐虞三代漢得火行上
合天統當時雖建厥議未克遵行世祖中興乃用其說
魏氏始基有黃星之應又太史丞許芝言戊寅黃龍見
此受命之符最著明者也又易運期讖有黃氣授真人
出之言又太微中黃帝坐嘗明赤帝坐嘗不見以為黃
家興而赤家衰亡之漸又熒惑失色十有餘年蘇林董
巴等又言魏之氏族出自顓頊與舜同祖舜以土德承
堯之火今魏亦以土德承漢之火於行運合於堯舜授
受之次既而受漢禪改元黃初議更正朔易服色殊徽
號同律度量以乘土行以夏數為得天即用夏正而服
色尚黃然尚循漢正朔弗之改也明帝在東宫著論以
為五帝三王雖同氣共祖祖不相襲正朔自宜改變以
明受命之運即位久之從高堂隆之議乃推三統之次
以魏得地統遂用建丑之月為正月服色尚青犧牲用
白戎事乘黑首白馬建大赤之旂朝會建大白之旂齊
王嗣位以夏正得天改用建寅為正月晉武泰始二年
有司舉唐堯舜禹不易祚改制至於湯武始推行數今
晉繼三皇舜禹之迹應天受禪宜用前代正朔服色如
虞遵唐故事而史臣之記晉為金行服色尚赤後魏道
武天興初始詔有司議定行次有司曰國家繼黃帝之
後宜為土德有土畜之瑞及黃星之符遂從土德服色
尚黃數用五犧牲用白行夏之正孝文太和中下詔以
丘澤初制配尚宜定五德相襲論有異常帝令百辟集
議高閭以為漢用火德徵斬蛇之符上繼於周棄秦之
暴越惡承善不以世次為正自時厥後乃以為常魏承
漢火生土故魏為土德晉承魏土生金故晉為金德趙
承晉金生水故趙為水德燕承趙水生木故燕為木德
秦承燕木生火故秦為火德今魏宜承秦為土德李彪
崔光等以為宜紹晉金德不當次於僭偽建議各殊稱
年不定既而穆亮等大臣共議宜上承晉世定為水德
孝文下詔特從其說後周革命有赤雀之祥羣臣奏議
請更正朔定為木行以承水德服色尚烏隋文受禪次
用火德以有赤光之瑞車服旌旗悉皆尚赤而帝服戎
服悉皆以黃唐氏承統盛德在土至開元中有請改為
金德者終報罷之天寳中令諸衛緋色幡改為赤黃色
以應土德朱梁建國如秦之暴雖宅中夏不當正位同
光纘服再承絶緒晉承唐後是為金德漢氏承晉實當
水行周祖即位之初有司定為木德自伏羲氏以木王
終始之傳循環五周至於皇朝以炎靈受命赤精應讖
乘火德而王混一區夏宅土中而臨萬國得天統之正
序矣凡帝王部一百二十八門
帝系
夫結繩之初朴略茫昧莫獲而詳書契之後辨姓授氏
可得而記太昊之前譜牒蓋闕帝鴻之後世緒具存司
馬遷著之史記以存系表明乎受天命膺帝期者蓋以
祖宗實有茂德所以後世承乎發祥若乃后稷播植周
室於是隆興唐堯文思漢緒繇其增盛蓋瓜瓞之相屬
故蘿圖而有融魏晉以還方册可考罔不緬藉先烈誕
啓丕圖若乃累積之懿傳繼之盛蓋繇德有厚薄源有
淺深憑舊烈者蕃衍無世資者衰替今竝考舊史披帝
籙詳究初終率用論次俾有條而不紊庶百世而可知
矣
太昊庖犧氏風姓母曰華胥作網罟以畋漁取犧牲故
天下號曰庖犧氏(一云取犧牲以充庖厨故曰庖犧氏是為犧皇後世音謬謂之伏犧或謂)
(之宓犧)一號皇雄氏繼天而王故曰帝太昊庖犧氏沒女
媧氏立為女皇(一云女帝)亦風姓承庖犧制度女媧氏沒次
有大庭氏柏皇氏中央氏栗陸氏驪連氏赫胥氏尊盧
氏渾沌氏昊英氏有巢氏朱襄氏葛天氏隂康氏無懷
氏凡十五世皆襲庖犧之號
炎帝神農氏姜姓母曰任己有蟜氏女為少典妃生帝
以火承木故為炎帝(一云南方生夏)教民耕農故天下號曰神
農氏(一云農皇或云帝炎)本起烈山氏或稱之一號魁隗氏納奔
水氏女曰聽談生帝臨魁次帝承次帝明次帝直次帝
釐次帝裏次帝榆罔自炎帝至榆罔凡八世
黃帝軒轅氏少典之子(有熊國君少典之子)姓公孫(一云姬姓)母曰附
寳居軒轅之丘因以為名(一云有軒冕之服故天下號曰軒轅氏)有土德
之瑞故號黃帝一號帝鴻氏(亦曰歸藏氏)在位百年年百一
十歲(或云夀三百歲)
少昊金天氏黃帝之子黃帝娶西陵之女是為嫘祖(一作)
(俎)為正妃生二子其一曰玄囂是為青陽降居江水即
少昊也邑于窮桑以登帝位故謂之窮桑帝以金承土
故天下號曰金天氏(金主西方秋故曰少昊)在位百年(一云八十四年)
顓頊高陽氏姬姓黃帝之孫昌意之子昌意娶蜀山氏
女曰昌僕(謂之女樞)生帝以水承金天下號曰高陽氏在位
七十八年年九十八歲
帝嚳高辛氏姬姓黃帝之曾孫父曰蟜極蟜極父曰玄
囂帝於顓頊為族子(其母不見)以水承木天下號曰高辛氏
在位七十五年年百五歲(一云生十五而佐顓頊三十登帝位)
帝堯陶唐氏伊祁姓帝嚳之子帝嚳娶陳鋒氏生放勲
娵訾氏生摯(一云帝嚳納四妃有台氏女曰姜嫄生后稷次有娀氏女曰簡狄生契次陳鋒氏女)
(曰慶都生放勲次娵訾氏女生摯)摯於兄弟最長即位封放勲為唐侯
摯在位一年而放勲立是為堯帝以火承木天下號曰
陶唐氏在位九十八年年百一十八歲
帝舜有虞氏姚姓父曰瞽叟瞽叟父曰橋牛橋牛父曰
句望句望父曰敬康敬康父曰窮蟬窮蟬父曰帝顓頊
顓頊父曰昌意以至舜七世矣自窮蟬以至帝舜皆微
為庶人堯禪舜以天下以土承火天下號曰有虞氏始
舜生三十徵庸(言其始見試用)三十在位(歴試二年攝政二十八年)五十載
陟方乃死(方道也舜即位五十年升道南方廵狩死於蒼梧之野而葬焉)年百一十二
歲(通服堯喪三年也一云舜年二十以孝聞年三十堯舉之年五十稱行天子事年六十一代堯踐帝位三)
(十九年年百歲)
禹夏后氏姒姓父曰鯀鯀之父曰帝顓頊顓頊之父曰
昌意昌意之父曰黃帝禹者黃帝之玄孫而帝顓頊之
孫也禹之曾大父昌意及父鯀皆不得在帝位為人臣
舜禪禹以天下以金承土天下號曰夏后氏禹年八十
六攝行天子事五年年九十餘舜喪明年即真年百歲
禹娶塗山氏之女生啓在位九年啓生太康在位二十
九年太康弟仲康在位十三年仲康生相(一名相安)在位二
十八年相遺腹子母有仍氏之女生少康在位二十一
年少康生宁(一作杼又作季杼或曰松曼)在位十七年宁生槐(一作莽一)
(作魁或曰祖武)在位二十六年槐生芒(一云荒和或曰帝荒)在位十八年
芒生泄(一云泄宗)在位十六年泄生不降(或曰江戍)在位五十九
年不降弟扄(一作扄又作昞或曰高陽)在位二十一年扄生厪(一作㕓或)
(曰厪江)在位二十年不降生孔甲在位三十一年孔甲生
臯(一名臯苗)在位十一年臯生發(一名后敬或曰發惠)在位十一年發
生履癸是為桀(諡法賊人多殺曰桀)在位五十三年為湯所滅(禹自)
(戊戌歲建國盡己酉十五代十七王通羿浞四百三十二年)
殷湯子姓其先契母曰簡狄有娀氏之女(有娀在不周之北)為
帝嚳次妃三人行浴見玄鳥墮其卵簡狄取吞之因孕
生契契長而佐禹治水有功帝舜乃命契曰百姓不親
五品不遜汝為司徒敬敷五教在寬封於商(商今在雒商是也)
賜姓子氏(祖以玄鳥生子也)契興於唐虞大禹之際功業著於
百姓百姓以平契生昭明昭明生相土(相土就契封於商一云閼伯居)
(商丘相土因之)相土生昌若(一云景若)昌若生曹圉(一云根圉)曹圉生冥
(冥為司空勤其官事死於水中殷人郊之)冥生振振生微微生報丁報丁生
報乙報乙生報丙報丙生主壬主壬生主癸主癸之妃
曰扶都生天乙(以乙曰主)是為成湯自契至湯十四世湯踐
天子位十三年年百歲太子太丁未立而卒於是廼立
太丁之弟外丙在位三年外丙弟仲壬在位四年仲壬
兄太丁之子太甲在位十四年年百歲太甲生沃丁在
位三十年(一云二十九年)沃丁生太庚在位二十五年太庚生
小甲(一云弟)在位十七年(一云三十年)小甲弟雍巳在位十二
年雍巳弟太戊在位七十五年太戊生仲丁在位十一
年(一云十二年)仲丁弟外壬在位十五年外壬弟河亶甲在
位九年河亶甲生祖乙在位十九年祖乙生祖辛在位
十六年祖辛弟沃甲(一云開甲)在位二十五年沃甲兄祖辛
之子祖丁在位三十二年祖丁弟沃甲之子南庚在位
二十九年祖丁之子陽甲在位七年陽甲弟盤庚在
位二十八年盤庚弟小辛在位二十一年小辛弟小乙
在位二十年(一云二十一年)小乙生武丁在位五十九年年百
歲武丁生祖庚在位七年祖庚弟祖甲在位三十三年
祖甲生廪辛(一云馮辛)在位六年廪辛弟庚丁在位二十一
年庚丁生武乙在位四年武乙生太丁(一名文丁)在位三年
太丁生帝乙在位三十七年帝乙生受辛天下謂之紂
(諡法殘義損善曰紂)在位三十二年(湯自乙未歲建國盡戊寅子孫十七代三十王共六百四)
(十五年)
周文王姬姓其先后稷名棄其母有邰氏女曰姜嫄(姜姓)
(嫄字或曰諡號)姜嫄為帝嚳元妃姜嫄出野見巨人跡心欣然
說欲踐之踐之而身動如孕者居期而生子以為不祥
棄之隘巷馬牛過者皆辟不踐徙置之林中適會山林
多人遷之而棄渠中冰上飛鳥以其翼覆薦之姜嫄以
為神遂收養之初欲棄之因名曰棄棄為兒時忔如巨
人之志其游戲好種樹蔴菽麥及為成人遂好耕農相
地之宜宜穀者稼穡焉民皆法則之帝堯聞之舉棄為
農師天下得其利有功帝舜曰棄黎民始饑(一云祖饑祖始也)
爾后稷播時百穀封棄於邰(今釐鄉在扶風)號曰后稷别姓姬
氏后稷之興在陶唐虞夏之際皆有令德后稷生不窋
不窋末年夏后氏政衰去稷不務而不窋以失其官而
奔戎狄不窋生鞠鞠生公劉公劉雖在戎狄之間復修
后稷之業務耕種行地宜自漆沮渡渭取財用行者有
資居者有畜積民頼其慶百姓懷之多徙而保歸焉周
道之興自此始故詩人歌樂思其德公劉卒慶節立國
於豳(新平漆縣之東北有豳亭)慶節生皇僕皇僕生姜弗姜弗生毁
隃(一作體隃)毁隃生公非公非生高圉(高圉能率稷者也周人報之)高圉
生亞圉亞圉生公叔祖類公叔祖類生古公亶父復修
后稷公劉之業積德行義國人皆戴之獯鬻戎狄攻之
欲得財物與之已復攻之欲得地與民民皆怒欲戰古
公曰有民立君將以利之今戎狄所為攻戰以吾地與
民民之在我與其在彼何異民欲以我故戰殺人父子
而君之予不忍為乃與私屬遂去豳渡漆沮(水在杜陽岐山杜陽)
(縣在扶風)踰梁山止於岐下(山在扶風美陽西北其南有周原始改國曰周)豳人舉
國扶老擕弱盡復歸古公於岐下及他旁國聞古公仁
亦多歸之於是古公乃貶戎狄之俗而營築城郭室屋
而邑别居之(分别而為邑落也)作五官有司(天子之五官曰司徒司馬司空司士)
(司寇典司五衆此殷時制也)民皆歌樂之頌其德古公有長子曰泰
伯次曰虞仲太姜生少子季歴季歴娶太任(太姜有邰氏之女太)
(任摯任氏之中女)皆賢婦人生昌有聖瑞古公曰我當有興者
其在昌乎長子泰伯虞仲知古公欲立季歴以傳昌二
人乃亡如荆蠻文身斷髮(嘗在水中故斷其髮文其身以象龍子故不見傷害)以
讓季歴季歴立是為公季公季修古公遺道篤於行義
諸侯順之公季卒子昌立是為西伯西伯曰文王遵后
稷公劉之業則古公公季之法始自岐下徙都豐詩人
道西伯蓋受命之年稱王而斷虞芮之訟(虞在河東太陽縣芮在馮)
(翊臨晉縣)在位五十年太子發立是為武王在位七年武王
生成王在位三十七年成王生康王在位二十六年康
王生昭王在位五十一年昭王生穆王在位五十五年
年百四歲穆王生恭王在位十二年恭王生懿王在位
二十五年恭王弟孝王在位十五年懿王太子夷王在
位十六年夷王生厲王在位三十七年厲王生宣王在
位四十六年宣王生幽王在位十一年幽王生平王在
位五十一年平王生太子洩父蚤死立其子是為桓王
在位二十三年桓王生莊王在位十五年莊王生釐王
在位五年釐王生惠王在位二十五年惠王生襄王在
位三十三年襄王生頃王在位六年頃王生匡王在位
六年匡王弟定王在位二十一年定王生簡王在位十
四年簡王生靈王在位二十七年靈王生景王在位二
十五年景王生悼王在位一年悼王弟敬王在位四十
四年敬王生元王在位七年元王生貞定王在位二十
八年貞定王生哀王在位九十日哀王弟思王在位百
五十日思王弟考王(一云考哲王)在位十五年考王生威烈
王在位二十四年威烈王生安王(一作元安又作原安)在位二十
六年安王生烈王(一作夷烈)在位七年烈王弟顯王(一作顯聖)在
位四十八年顯王生慎靚王(一作順靖)在位六年慎靚王生
赧王在位五十年(周自武王己邜歲建國至赧王三十一代三十七王共八百六十七年)
漢高祖沛豐邑中陽里人姓劉氏母媪(史失其姓)其先劉累
學擾龍事孔甲范氏其後也晉大夫范宣子曰祖自虞
以上為陶唐氏在夏為御龍氏(即劉累也)在商為豕韋氏(國名)
(在東郡白馬縣東南)在周為唐杜氏(二國名唐太原晉陽縣杜京兆杜縣)晉主夏盟
為范氏范氏為晉士師(言晉為霸王范氏為晉卿)魯文公世奔秦後
歸於晉其處者為劉氏劉向云戰國時劉氏自秦奔於
魏秦滅魏遷大梁都於豐故周氏說雍齒曰豐故梁地
也高祖本系出自唐帝降及於周在秦作劉涉魏而東
遂為豐公豐公蓋太上皇父其遷日淺墳墓在豐鮮焉
及高祖即位置祠祀官則有秦晉梁荆之筮世祠天地
綴之以祀(綴言不絶也)高祖初封漢王五年平項籍即皇帝
位在位通為王十二年年六十二太子立是為惠帝帝
吕后之子在位七年高祖中子文帝立母曰薄太后在
位二十三年年四十七太子立是為景帝母曰竇皇后
在位十六年年四十八中子武帝立母曰王美人在位
五十四年年六十九少子昭帝立母曰趙婕妤在位十
三年年二十六無子立武帝孫昌邑王賀父曰昌邑哀
王髆在位二十七日立武帝衛太子之孫史皇孫之子
是為宣帝母曰王翁須在位二十五年年四十三太子
立是為元帝母曰恭哀許皇后在位十六年年四十三
太子立是為成帝母曰王皇后在位二十六年年四十
六無子立元帝庶孫定陶恭王子是為哀帝母曰丁姬
在位六年年二十六無子立元帝庶孫中山孝王子是
為平帝母曰衛姬在位五年年四十無子王莽立宣帝
玄孫孺子即位始生二歲孺子父題祖勲皆為廣戚侯
曾祖楚孝王囂宣帝子也在位四年為王莽所滅莽死
平陵方望復立孺子為帝數月遇害年二十二(漢自高祖乙未)
(歲建國至孺子己巳凡十代十五帝二百一十一年)
後漢光武南陽蔡陽縣人(南陽郡今鄧州縣也蔡陽縣故城在隨州棗陽縣西南)
高祖九世之孫也出自景帝生長沙定王發(長沙縣今潭州縣)
發生舂陵節侯買(舂陵鄉名本屬零陵元帝特徙南陽仍號舂陵故城今在隨州棗陽縣東)
買生鬱林太守外外生鉅鹿都尉回(鉅鹿郡在邢州縣也都尉本郡尉秦)
(官也掌佐守典武職秩比二千石景帝更名都尉)回生南頓令欽(南頓縣屬汝南郡故城在)
(今陳州頓城縣西)欽生光武母曰聞都南陽樊重之女王莽末
與更始舉義兵興復長安更始為赤眉所破光武即皇
帝位平赤眉在位三十三年年六十二太子立是為明
帝母曰隂皇后在位十八年年四十八太子立是為章
帝母曰賈貴人在位十三年年三十一第四子立是為
和帝母曰梁貴人在位十七年年三十二少子立是為
殤帝母曰鄧皇后立百七十日年二歲章帝孫清河孝
王子立是為安帝母曰左姬在位一十九年年三十二
章帝孫濟北王子北鄉侯立二百七十日安帝廢太子
濟隂王立是為順帝母曰李氏在位十九年年三十太
子立是為冲帝母曰虞貴人在位一年年三歲章帝玄
孫千乘貞王曾孫樂安夷王孫渤海孝王子立是為質
帝母曰陳夫人在位一年年九歲章帝曾孫河間孝王
孫蠡吾侯子立是為桓帝母曰匽氏在位二十一年年
三十六章帝玄孫河間孝王曾孫解瀆亭侯孫立是為
靈帝母曰董夫人在位二十二年年三十四子弘農王
立在位百三十八日王弟陳留王立是為獻帝母曰王
美人在位三十一年年四十禪於魏魏文帝封為山陽
公明帝青龍二年薨年五十四(後漢自光武乙酉歲至獻帝庚子凡八代十四)
(帝共一百九十六年)
魏太祖姓曹氏漢相參之後其先出於黃帝當高陽世
陸終之子曰安是為曹姓周武王克殷存先世之後封
曹快於邾春秋之世與於盟會逮至戰國為楚所滅子
孫分流或家於沛漢祖之起曹參以功封平陽侯世襲
爵土絶而復紹桓帝世曹騰為中常侍大長秋封費亭
侯養子嵩嗣官至太尉莫能審其生出本末(一云嵩夏侯氏之子)
(惇之叔父太祖於惇為從父兄弟)嵩生太祖仕漢為丞相封魏王建安
二十五年薨年六十六太子嗣丞相位魏王其年受漢
禪是為文帝母曰卞皇后在位七年年四十太子立是
為明帝母曰文昭甄皇后在位十四年年三十六無子
養子齊王為太子(宫省事祕莫有知其所繇來者)在位十五年為司馬
景王所廢年二十三文帝孫東海定王子高貴鄉公立
在位七年年二十太祖孫燕王字子嘗道鄉公立在位
七年年二十禪於晉武帝封為陳留王薨年五十六(魏自)
(文帝庚子歲至陳留王乙酉歲凡四代五帝四十六年)
晉宣帝河内温縣孝敬里人姓司馬氏其先出自帝高
陽之子重黎為夏官祝融歴唐虞夏商世序其職及周
以夏官為司馬其後程伯休父周宣王時以世官克平
徐方錫以官族因而為氏楚漢間司馬卭為趙將與諸
侯伐秦秦亡立為殷王都河内漢以其地為郡子孫遂
家焉自卭八世生征西將軍鈞字叔平鈞生豫州太守
量字公度量生潁川太守雋字元異雋生京兆尹防字
達公帝即防之第二子也仕魏為太傅都督中外諸軍
錄尚書事加相國封安平郡公固讓嘉平三年薨年七
十三追諡宣帝世子以撫軍大將軍輔政母曰宣穆張
皇后明年遷大將軍加侍中都督中外諸軍事錄尚書
事累加相國固辭正元二年薨年四十八追諡景帝母
弟繼為大將軍加侍中都督中外諸軍錄尚書事輔政
累加相國封晉王咸熙二年薨年五十五追諡文帝世
子嗣相國晉王位母曰文明皇后其年受魏禪是為武
帝在位二十六年年五十五太子立是為惠帝母曰武
元楊皇后在位十六年年四十八皇太弟武帝第二十
五子立是為懷帝母曰王太妃在位七年年三十武帝
孫吳孝王晏子出繼秦王立是為愍帝在位五年年十
八為劉聰所害宣帝曾孫瑯琊恭王覲之子立為晉王
明年即皇帝位是為東晉元帝母曰夏侯太妃在位五
年年四十七太子立是為明帝母曰豫章郡君荀氏在
位三年年二十七太子立是為成帝母曰明穆庾皇后
在位十七年年二十二母弟瑯琊王立是為康帝在位
二年年二十三太子立是為穆帝母曰康獻禇皇后在
位十七年年十九成帝長子瑯琊王立是為哀帝母曰
章太妃在位四年年二十五母弟瑯琊王立在位六年
大司馬桓温廢為海西縣公大元十一年薨年四十五
元帝少子瑯琊王立是為簡文帝母曰簡文宣鄭太后
在位二年年五十三太子立是為孝武帝母曰孝武李
太后在位二十四年年三十五太子立是為安帝母曰
安德陳太后在位二十二年年三十七母弟大司馬瑯
琊王立是為恭帝在位二年禪於宋其年遇害年三十
六(晉自武帝乙酉歲至恭帝庚申凡七世十五帝一百五十六年)
後魏道武姓拓跋氏其先出自黃帝黃帝有子二十五
人或内列諸華或外分一服昌意少子受封北土國有
大鮮卑山因以為號其後世為君長統幽都之北廣漠
之野畜牧遷徙射獵為業淳樸為俗簡易為化不為文
字刻木紀契而已世事遠近人相傳授如史官之紀錄
焉黃帝以土德王北俗謂土為拓謂后為跋故以為氏
其裔始均入仕堯世逐女魃於弱水之北民賴其勤帝
舜嘉之命為田祖爰歴三代以及秦漢獯鬻獫狁山戎
匈奴之屬累代殘暴作害中州而始均之裔不交南夏
是以載籍無聞焉積六十七世至成皇帝屯立聰眀武
略遠近所推綂國三十六大姓九十九威振北方莫不
率服其後有節帝貸莊帝觀眀帝樓安帝越宣帝推寅
於是南遷大澤方千餘里厥土昏冥洳沮又有景帝利
元帝侯和帝肆定帝機僖帝蓋威帝儈獻帝隣時有神
人言於國曰此土荒遐未足以建都邑宜復徙居獻帝
年時衰老乃以位授子聖武帝詰汾獻帝命令南移山
谷高深九難八阻於是欲止有神獸其形似馬其聲類
牛先行導引歴年乃出始居匈奴之故地其遷徙策略
多出宣獻二帝故時人竝號曰推寅蓋俗云鑚研之義
初聖武帝嘗率數萬騎田於山澤欻見輜軿自天而下
既至見美婦人侍衛甚盛帝異而問之對曰我天女也
受命相偶遂同寢宿旦請還曰明年周時復會此處言
終而别去如風雨及期帝至先所田處果復相見天女
以所生男授帝曰此君之子也善養視之子孫相承當
世為帝王語訖而去子即始祖神元力微也故時人諺
云詰汾皇帝無婦家力微皇帝無舅家神元生而英睿
元年歲在庚子先是西部内侵國民離散依於没鹿迴
部大人竇賓始祖有雄傑之度時人莫測後與賓攻西
部賓軍敗失馬步走始祖使人以所乘駿馬給之賓歸
令其部内求與馬之人當加重賞始祖隠而不言久之
賓乃知大驚將分國之半以奉始祖始祖不受乃進其
愛女賓猶思報恩故問所欲始祖請率所部北居長川
賓乃敬從積十數歲德威大洽諸舊部民咸來歸服二
十九年賓臨終戒其二子使謹奉始祖其子不從乃隂
謀為逆始祖召殺之盡并其衆諸部大人悉皆欵服控
弦上馬二十餘萬三十九年遷於定襄之盛樂四月祭
天諸部君長皆來助祭唯白部大人觀望不至於是徵
而戮之遠近肅然莫不震懾始祖乃告諸大人曰我歴
觀前世匈奴蹋頓之徒苟貪財利抄掠邊民雖有所得
而其死傷不足相補更招寇讐百姓塗炭非長計也於
是與魏相親神元饗國五十八年年百四歲子章帝悉
鹿立諸部離叛國内紛擾饗國九年弟平帝綽立雄武
有謀略威德復舉饗國七年神元孫(太子追諡文帝沙漠汙之子)惠
帝弗立聰哲大度為諸父兄所重政崇寬簡百姓懷服
饗國一年神元子昭帝禄官立分國為三部帝自以一
部居東在上谷北濡源之西東接宇文部以文帝之長
子桓帝猗㐌統一部居代郡之參合陂北以桓帝弟穆
帝猗盧綂一部居定襄之盛樂故城自始祖以來與晉
和好百姓乂安財畜富實控弦騎士四十餘萬昭帝統
部十三年穆帝天資英特勇略過人遂總攝三部為一
綂三年白部大人叛入西河鐵木劉虎舉衆於鴈門應
之攻晉新興鴈門三郡并州刺史劉琨來乞師帝使弟
子平文皇帝率騎二萬助琨擊之大破白部次攻劉虎
屠其營落虎收其餘燼西走渡河竄居朔方晉懷帝進
帝大單于封代公帝以封邑去國懸遠民不相接乃從
琨求句注陘北之地琨自以託附聞之大喜乃徙馬邑
隂館樓煩繁畤崞五縣之民於陘南更立城邑盡獻其
地東接代郡西連西河朔方方數百里帝乃徙十萬家
以充之八年晉愍帝為代王置官屬食代恒山二郡帝
饗國九年子晉根立月餘而薨晉根子始生恒帝后立
之其冬晉根子又薨思帝子平文帝鬱律立姿質雄壯
甚有威略元年歲在丁丑二年劉虎據朔方來侵西部
帝逆擊大破之虎單騎遁走其從弟路孤率部落内附
帝以女妻之西兼烏孫故地東吞勿吉以西控弦上馬
將有百萬饗國五年桓帝中子惠帝賀傉立以五年為
元年政事太后臨朝四年帝始臨朝以諸部人情未悉
欵順乃築城於東木狼山徙都之饗國五年弟焬帝紇
那立五年出居於宇文部賀蘭及諸部大人共立平文
帝長子翳槐是為烈帝三年䂖虎遣將李穆率騎五千
納烈帝於大甯國人六千餘落叛焬帝焬帝出居於慕
容部烈帝復位以三年為後元年城新盛樂城在城東
南十里是年平文帝次子昭成帝什翼犍立帝生而竒
偉寬仁大度喜怒不形于色身長八尺隆凖龍顔立髮
委地卧則乳垂至席烈帝顧命使弟彌自詣鄴奉迎即
位於繁畤之北時年十九稱建國元年二年春始置百
官分掌衆職三年春移都於雲中之盛樂宫饗國二十
九年為苻堅所破國衆離散堅使劉庫仁劉衛辰攝國
事七年堅敗于淮南慕容文等殺庫仁庫仁弟眷攝國
事九年庫仁子顯殺眷而代之明年昭成嫡孫即位於
牛川建元登國凡九年又改皇始凡二年又改天興是
年即皇帝位改國號魏遷都平城是為道武皇帝父曰
獻明皇帝母曰獻明賀皇后并追尊成帝已下及后號
諡道武在位十四年年三十九長子相國大將軍齊王
立是為明元帝母曰劉貴人在位十五年年三十二長
子太平王監國是為大武帝母曰密杜皇后在位二十
九年年四十五嫡孫立是為文成帝父曰景穆皇帝母
曰宫閭皇后在位十四年年二十六太子立是為獻文
帝母曰李貴人在位六年傳國於太子是為孝文帝年
二十二孝文母曰李夫人在位二十九年改國姓曰元
氏年三十三太子立是為宣武帝母曰高夫人在位十
六年年三十三太子立是為孝明帝母曰胡充華在位
十三年年十九孝文曾孫京兆王愉孫洮王寳暉子劉
立為幼帝在位六十日為爾朱榮所害獻文孫彭城王
勰第三子立是為孝莊帝母曰李妃在位三年年二十
四為爾朱兆所害爾朱世隆立太武玄孫長平王曄在
位六十日廢之又立獻文之孫廣陵王羽之子是為前
廢帝母曰王氏在位一年年二十五為高歡所害立章
武王馳第三子是為後廢帝母曰程氏在位二年年二
十遜位於孝文之孫廣平王懷第三子是為出帝母曰
李氏遷都長安為宇文泰所酖在位五年年二十五泰
立孝文孫京兆王愉之子是為西魏文帝母曰楊氏在
位十七年年四十五長子立是為廢帝母曰乙弗后在
位三年弟立是為恭帝在位三年禪於後周(後魏自丙申歲道武)
(建國至恭帝丙子歲凡七代十八帝共一百六十一年)
後周太祖文帝姓宇文氏代郡武川人也其先出自炎
帝神農氏為黃帝所滅子孫遁居朔野有葛烏莵者雄
武多算略鮮卑慕之奉以為主遂總十二部落世為大
人其後普迴因狩得玉璽三紐有文曰皇帝璽普迴異
之以為天授其俗謂天曰宇因號宇文國并以為氏焉
普迴子莫那自隂山南徙始居遼西是曰獻侯為魏舅
生之國九世至侯豆歸為慕容晃所滅其子陵仕燕拜
附馬都尉封玄莵公魏道武將攻中山陵從慕容寳禦
之寳敗率甲騎五百歸魏拜都牧主賜爵安定侯天興
初徙豪傑於大都陵隨例遷武川焉陵生系系生韜竝
以武略稱韜生肱任俠有氣幹正光末沃野鎮人破六
汗披陵作亂遠近多應之其偽署王衛可孤徒黨最盛
肱乃紏合鄉里斬可孤其衆乃散後避地中山遂䧟於
鮮于脩禮脩禮令肱還綂其部衆後為定州軍所破没
於陣武成初追尊曰德皇帝太祖德皇帝之子仕西魏
為太師大冢宰大將軍封安定公恭帝三年薨世子嗣
大將軍位其年受魏禪即天王位是為孝閔帝追尊太
祖為文王武成初追尊文皇帝孝閔母曰文皇后在位
二百七十日為宇文護所廢太祖長子大將軍寧都郡
公立是為明帝母曰姚夫人即天王位四年年二十七
太祖第四子大將軍魯國公立是為武帝母曰叱奴太
后即皇帝位十八年年三十六太子立是為宣帝母曰
李太后在位二年傳位于太子是為静帝宣帝自稱太
上皇年二十二静帝母曰朱皇后在位二年禪於隋(後周)
(自閔帝丁丑歲建國至静帝辛丑凡三代五帝二十五年)
隋高祖文帝姓楊氏弘農華隂人漢太尉震八代孫鉉
仕燕為北平太守鉉生元夀後魏代為武川鎮司馬子
孫因家焉元夀生太原太守惠嘏惠嘏生平原太守烈
烈生寧遠將軍禎禎生大司空隋國公忠從周太祖起
義關西賜姓普六茹氏開皇初追諡武元皇帝忠生高
祖受周禪即皇帝位復姓楊氏母曰吕皇后在位二十
四年年六十四太子立是為焬帝母曰獨孤皇后在位
十四年唐高祖立帝之孫元德太子昭之子是為恭帝
母曰韋妃在位二年禪於唐封為&KR0008;國公明年薨年十
五(隋自高帝己酉建國至恭帝戊寅凡三代三帝三十八年)
唐高祖神堯帝姓李氏隴西狄道人其先出自顓頊顓
頊生大業大業生女華女華生咎繇其子孫綿歴虞夏
代為理官遂為理氏殷末有理徵者直道不容獲罪於
紂子利貞逃難於伊侯之墟食李實得全又改理為李
氏周時有李氏虔者生子曰重耳字伯陽周柱下史道
家稱老君秦將李信即其後也信曾孫廣為漢前將軍
自此後代為牧守廣十六葉孫李暠是為凉武昭王薨
子歆嗣位為沮渠蒙遜所滅歆子重耳奔於江南仕宋
為汝南郡守復歸於魏拜弘農太守贈豫州刺史生熙
起家金門鎮將後以良家子鎮於武川都督軍戎百姓
之務終於位因遂家焉生天錫仕魏為幢主大統時追
贈司空公生太祖景皇帝虎少倜儻有大志好讀書而
不存章句尤善射輕財重義雅尚名節深為太保賀拔
岳所重元顥之入雒也從岳擊平之以功封晉夀縣開
國子食邑三百戶拜寧朔將軍屯騎校尉復與岳破万
俟醜奴留鎮隴西累遷東雍州刺史尋轉衛將軍賀拔
岳既鎮隴右以太祖為左相大都督委以内外軍事岳
尋為侯莫陳悦所害太祖哭之甚慟隂懷復讐之志時
岳兄勝在荆州太祖星夜赴告勸勝入關收岳之衆勝
不能從俄而周文帝起兵圖悦太祖聞之自荆州還至
閿鄉為高歡將所獲送詣雒陽魏武帝將收關右見太
祖甚喜拜為衛將軍賜以金帛鎮關中因與周文帝平
侯莫陳悦遇高歡入雒太祖帥師迎魏武帝於潼關以
功拜驍騎將軍加儀同三司遇靈州刺史曹泥擁兵作
亂太祖率兵擊之時有破野頭賊屯聚塞下太祖遣使
諭之皆來降服遂徵其衆并力攻泥四旬而尅靈州平
會阿至羅部落别道斷其歸路太祖親率驍銳襲擊大
破之悉虜其衆進封長安縣侯食邑五百戶太祖不受
讓於兄子康生周文帝許之後從文帝破高歡於沙苑
斬級居多有賊帥梁企定據河州作亂太祖以本官兼
尚書左僕射為隴右行臺總兵以擊之部將烏軍長命
潜與企定相連隂圖不軌太祖斬之以令三軍賊聞而
大懼不敢戰遁走河北太祖將濟師於河企定率衆降
獲男女數萬口以實三輔進位開府儀同三司餘如故
南岐州兵楊盆生馬僧等聚衆反與梁漢中相影響太
祖以還師便道擊之軍大散遣人諭以禍福盆生遣使
偽降太祖察知其懷詐因令軍曰賊既降可休士放馬
以俟還期遣其使反盆生大喜遂不為備放兵於外營
求糧食太祖因而趨之天將曉圍城已合外兵不得還
城中大擾因令壯士排闥而入無敢動者軍令嚴肅秋
毫不犯於是安輯其衆留别人鎮守俘盆生以歸周文
帝嘉歎之遣使勞問尋授岐州刺史遇莫折後熾寇秦
州太祖又討之軍臨賊境後熾懼而降歸收其精卒數
千人會丁母憂哀毁過禮及葬特給輼輬車太祖因廬
於墓側負土成墳優詔起令視事嘗與周文帝閱武於
北山下時有人為豹所噬無敢救者太祖不暇持杖趨
往捉豹殺之周文帝大悦曰公之名虎信不虛也後徙
封趙郡公歴渭秦二州刺史復擊叛胡平之徙封隴西
公進拜太尉遷右軍大都督柱國大將軍少師周受魏
禪錄佐命功居第一追封唐國公生世祖元皇帝昞世
祖性至孝沉深有識量少為周文帝所禮在位十七年
封汝陽縣伯食邑五百戶尋拜撫軍大將軍大都督通
直散騎常侍俄轉車騎大將軍襲封隴西公遷驃騎大
將軍開府儀同三司侍中隋受禪襲封唐國公拜御中
正大夫歴鄜州刺史安州總管為政簡静甚獲當時之
譽尋遷柱國大將軍贈少保同華等八州刺史高祖即
元皇帝之世子母曰元貞皇后七歲襲封唐國公義寧
二年受隋禪即皇帝位在位九年傳位於皇太子是為
太宗年七十太宗母曰竇皇后在位二十三年年五十
七太子立是為高宗母曰文德長孫皇后在位三十四
年年五十六太子立三十六日母武太后廢為廬陵王
立次子相王六年又降為皇嗣賜姓武氏太后遂革命
稱周凡十五年復以廬陵王為太子尋即皇帝位是為
中宗在位六年年五十五太子立是為少帝母韋庶人
臨朝凡十七日相王第三子臨淄王隆基平韋氏亂奉
相王即皇帝位是為睿宗在位三年年五十九太子立
是為玄宗母曰昭成竇皇后在位四十四年傳位於太
子是為肅宗玄宗稱太上皇年七十八肅宗母曰元獻
楊皇后在位七年年五十二太子立是為代宗母曰章
敬吳皇后在位十七年年五十四太子立是為德宗母
曰睿貞沈太后在位二十六年年六十四太子立是為
順宗母曰昭德王皇后在位百八十日傳位于太子是
為憲宗順宗稱太上皇年四十六憲宗母曰莊憲王太
后在位十五年年四十三太子立是為穆宗母曰懿安
郭太皇后在位四年年三十太子立是為敬宗母曰恭
僖王太后在位二年年十八弟穆宗第二子江王立是
為文宗母曰貞獻蕭皇后在位十四年年三十二弟穆
宗第五子潁王立是為武宗母曰宣懿韋皇后在位四
年年三十二憲宗第十三子皇太叔立是為宣宗母曰
孝明鄭皇后在位十三年年五十太子立是為懿宗母
曰元昭晁太后在位十四年年四十一太子立是為僖
宗母曰惠安王皇后在位十五年年二十七母弟立是
為昭宗在位十六年年三十八第九子輝王立是為哀
帝母曰積善何太后在位四年禪于梁梁封為濟隂王
眀年薨年十七(唐自高祖戊寅歲建國至哀帝丁卯凡十十五代二十帝通武后革命共二百九)
(年)
後唐太祖武帝本姓朱耶氏其先隴右金城人也始祖
拔野唐貞觀中為墨離軍使從太宗討高麗薛延陁有
功為金方道副都護因家於瓜州太宗平薛延陁諸部
於安西北庭置都護以屬之分同羅僕骨之人置沙陁
都督府蓋北庭有磧曰沙陁故因以為名焉永徽中以
拔野為都督其後子孫五世相承曾祖盡忠貞元中繼
為沙陁府都督既而為吐蕃所䧟乃舉其族七千帳徙
於甘州盡忠尋率部衆三萬東奔俄而吐蕃追兵大至
盡忠戰没祖執宜即盡忠之長子也收合餘衆至於靈
州德宗命為隂山府都督元和初入為金吾將軍遷蔚
州刺史代北行營招撫使莊宗即位追諡為昭烈皇帝
廟號懿祖烈考國昌本名赤心仕唐朔州刺史咸通中
討龐勛有功入為金吾上將軍賜姓李氏名國昌仍係
鄭王一房出為振武節度使尋為吐蕃所襲退保於神
武川及武皇鎮太原表為代北軍節度使中和三年薨
莊宗即位追諡為文皇帝廟號獻祖太祖即獻祖之第
三子也母曰秦氏仕唐為河東節度使累封晉王天祐
四年唐哀帝已禪于梁改元開平而太祖猶稱天祐至
五年薨年五十三長子嗣晉王位是為莊宗同光初追
諡為武皇帝廟號太祖莊宗母曰貞簡曹皇后天祐二
十年即皇帝位於鄴都其年平梁在位四年年四十三
蕃漢馬步總管李嗣源為三軍所立百寮勸進是為明
宗明宗北代人生於應州之金城縣世事太祖及其賜
姓也遂編入屬籍四代祖聿贈麟州刺史天成初追尊
為孝恭皇帝廟號惠祖曾祖敖贈朔州刺史追尊為孝
質皇帝廟號毅祖祖琰贈蔚州刺史追尊為孝靖皇帝
廟號烈祖考霓贈汾州刺史追尊為孝成皇帝初孝成
事獻祖為愛將獻祖之失振武為吐渾所攻部下離散
孝成獨奮忠義觧蔚州之圍明宗即孝成之元子母曰
劉氏追尊孝成懿皇后在位八年年六十七第三子宋
王立是為愍帝母曰昭懿皇后在位百五十日出奔於
衛州太后令降為鄂王薨年二十一明宗養子潞王立
是為末帝姓王氏鎮州人母曰宣憲魏皇后在位三年
年五十三晉高祖入雒自焚(後唐自莊宗癸未歲建國至末帝丙申凡三代四主)
(十四年)
晉高祖姓石氏北京晉陽人也本衛大夫碏之後至漢
奮自河内徙家長安與子慶等德位俱盛時號萬䂖君
漢衰關輔亂子孫流徙西裔有居甘州者四代祖璟以
唐元和中與沙陀軍都督朱耶氏靈武入附憲宗嘉之
隸為河東隂山府校以邊功累官至朔州刺史天福二
年追尊孝安皇帝廟號靖祖三代祖郴早薨贈右散騎
常侍追尊孝簡皇帝廟號肅祖祖昱任振武防禦使贈
尚書右僕射追尊孝平皇帝廟號睿祖考紹雍蕃字曰
臬捩雞善騎射有經遠大略始從後唐太祖平定巢賊
及事莊宗拒梁人戰上黨栢仁討薊門劉守光有功功
與周德威相亞德威鎮薊莊宗承制授平州刺史行事
多抗於德威德威憚其名嘗以禮下之俄改洺州刺史
薨於任贈太傅追尊孝元皇帝廟號憲祖高祖即憲祖
第二子也母曰何氏追諡孝元懿皇后高祖事後唐尚
明宗女永寧公主為河東節度使兼中書令封趙國公
清泰三年契丹酋長耶律氏至太原册立為大晉皇帝
是年入雒在位七年年五十一從子齊王立是為少帝
父曰敬儒為莊宗騎將早薨母曰安太妃在位五年為
耶律氏所陷(晉自高祖丙申歲建國至少帝丙午凡二代二主十一年)
漢高祖姓劉氏其先本沙陁部人也四代祖湍追尊為
明元皇帝廟號文祖曾祖昂贈太保追尊為恭僖皇帝
廟號德祖祖僎贈太傅追尊為昭獻皇帝廟號翼祖考
琠事後唐武皇為列校贈太師追尊為章聖皇帝廟號
顯祖高祖即顯祖之子母曰安氏追諡章懿皇后高祖
仕晉為河東節度使太尉兼中書令封北平王開運四
年正月晉少主為耶律氏所陷二月高祖即皇帝位于
太原稱天福十二年五月至東京在位二年年五十四
第二子周王立是為隠帝母曰李太后在位三年禪於
周(漢自高祖丁未歲建國至庚戌凡二代二主共四年)
周太祖姓郭氏邢州堯山人或云本常氏子幼隨母適
郭氏故冐其姓高祖璟廣順初追尊為睿和皇帝廟號
信祖曾祖諶贈太保追尊為明憲皇帝廟號僖祖祖藴
贈太傅追尊為翼順皇帝廟號義祖考簡贈太師追尊
為章肅皇帝廟號慶祖初唐咸通中代北徐方用兵伐
叛信祖僖祖從戎師接戰以勇敢知名義祖事後唐武
皇為帳中親信乾寧中從征澤潞邢雒累授河内馬步
軍都虞候武皇平安敬思再定邢雒移授邢之軍職因
卜居堯山縣武皇經啓霸圖觀兵大鹵劉仁恭陸梁燕
薊窺伺中原梁氏蠶食兩河尋戈不息慶祖為武皇内
牙愛將專掌親軍指麾所行無不景從攻城野戰勇爵
崇高天復中武皇兵出居庸山北尅捷以慶祖為順州
刺史太祖即慶祖之子母曰王氏追諡章德皇后太祖
仕漢為樞密使兼侍中乾祐四年受漢禪在位四年年
五十一養子開封尹晉王立是為世宗本姓柴氏蓋太
祖聖穆皇后之姪在位六年年三十九子梁王立是為
恭帝在位一年禪於大宋(周自太祖辛亥歲建國至恭帝庚申凡三代三主共十年)
册府元龜卷一
