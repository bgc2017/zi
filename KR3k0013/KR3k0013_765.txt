册府元龜卷七百六十五宋王欽若等撰
總錄部
攀附
易曰雲從龍風從虎斯言感召之至自然之理也而况
王者膺命歷臨區㝢故宜心膂之臣股肱之士伸恊贊
之力成經綸之功也乃有靈感先兆心期潜契或效謀
於幕中或宣力於麾下或一言而脗合或千里以相從
或恩紀而見升或材智而授任並皆歷險阻建功名大
則受封於土茅次則策名於簮笏書之信史傳於永世
自非誠明夙著期運冥合豈富貴之可求者哉
漢張良字子房其先韓人亡匿下邳秦末陳涉等起良
亦聚少年百餘人景駒自立為楚假王在留良欲往從
之行道遇沛公沛公將數千人略地下邳遂屬焉沛公
拜良為廐將(官也)良數以太公兵法說沛公沛公喜常用
其策為他人言皆不省(省視也)良曰沛公殆天授(殆近也)故
遂從不去
張蒼陽武人秦時為御史立柱下方書(柱下居殿柱之下若今侍立御)
(史矣)有罪亡歸及沛公略地過陽武蒼以客從攻南陽西
入武關至咸陽沛公立為漢王入漢中還定三秦陳餘
擊走常山王張耳耳歸漢漢以蒼為常山守
周昌沛人其從兄苛(音何)秦時皆為泗水卒史及高祖起
沛後破泗水守監於是苛昌以卒史從沛公沛以昌為
職志(主旗志也志與幟同音式異切)苛為客(張晏曰為帳下賓客不掌官也)
陸賈楚人以客從高祖定天下名有口辯居左右常使
諸侯後為大中大夫
叔孫通薛人秦時為博士亡去之薛事項王漢二年漢
王從五諸侯入彭城通降漢王通儒服漢王憎乃變其
服服短衣楚製(製謂裁衣之形製)漢王喜通之降漢拜通為博
士
石奮其父趙人趙亡徙溫(河内之縣)高祖東擊項過河内時
奮年十五為小吏侍高祖高祖與語愛其恭敬問曰若
何有(若汝也有何戚)對曰有母不幸失明家貧有姊能鼓瑟高
祖曰若能從我乎曰願盡力於是高祖召其姊為美人
以奮為中涓受書謁(中涓官名主居中而涓潔者外有書謁令其受之也)徙其家
長安中戚里
後漢王常潁川舞陽人王莽末與成丹張卬入南郡藍
口號下江兵與荆州牧戰於上唐遂北至宜秋(上唐鄉名在今)
(隨州棗陽縣東北宜秋聚名曰南郡)是時漢兵與新市平林衆俱敗於小
長安各欲觧去光武兄伯升聞下江軍在宜秋即與光
武及李通俱造常軍曰願見下江一賢將議大事成丹
張卬共推遣常伯升見常說以合從之利常大悟曰王
莽簒殺殘虐天下百姓思漢故豪傑並起今劉氏復興
即真主也誠思出身為用輔成大功伯升曰如事成豈
敢獨饗之哉遂與常深相結而去常還具為丹卬言之
丹卬負其衆皆曰大丈夫既起當各自為主何故受人
制乎常心獨歸漢乃稍曉說其將帥曰往者成哀衰微
无嗣故王莽得乘間簒位既有天下而政令苛酷積失
百姓之心民之謳吟思漢非一日也故使吾屬因此得
起夫民所怨者天所去也民所思者天所與也舉大事
必當下順民心上合天意功乃可成若負強恃勇任情
恣欲雖得天下必復失之以秦項之勢尚至夷覆况今
布衣相聚草澤以此行之滅亡之道也今南陽諸劉舉
宗起兵觀其來言事者皆有深計大慮王公之才與之
并合必成大功此天所以祐吾屬也下江諸將雖屈強
少識然素敬常乃皆謝曰無王將軍吾屬幾陷於不義
願敬受教即引兵與漢軍及新市平林合於是諸部齊
心同力銳氣益壯遂俱進破殺甄阜梁丘賜及諸將議
立宗室唯常與南陽士大夫同意欲立伯升而朱鮪張
卬等不聽乃立更始焉
丁綝王莽末守穎陽尉光武略地穎陽穎陽城守不下
綝說其宰遂與俱降光武大喜厚加賞勞
范升王莽末為大司空王邑議曹史稱病乞身邑不聽
令乘傳使上黨升遂與漢兵會因留不還建武二年光
武徵詣懷宫拜議郎
彭寵更始時行漁陽太守事漢安樂令及光武鎮慰河
北至薊以書招寵寵具牛酒將上謁會王郎詐立傳檄
燕趙遣將徇漁陽上谷急發其兵北州衆多疑惑欲從
之吳漢說寵從光武會上谷太守耿况亦使功曹寇恂
詣寵結謀共歸光武寵乃發步騎三千人以吳漢行長
史及都尉嚴宣護軍蓋延狐奴令王梁與上谷軍合而
南及光武於廣阿光武承制封寵建忠侯賜號大將軍
魏荀彧潁川潁隂人漢末袁紹領冀州待以上賓之禮
彧弟謀及同郡辛評郭圖皆為紹所任彧度紹終不能
成大事時太祖為奮武將軍在東郡獻帝初平二年彧
去紹從太祖太祖大悦曰吾之子房也以為司馬時年
二十九後至尚書令參太祖丞相軍事
荀攸字公達漢末以蜀漢險固人民殷盛乃求為蜀郡
太守道絶不得至駐荆州太祖迎漢帝都許遺攸書曰
方今天下大亂智士勞心之時也而顧觀變蜀漢不已
久乎於是徵攸為汝南太守入為尚書太祖素聞攸名
與語大悦謂荀彧鍾繇曰公達非常人也吾得與之計
事天下當何憂哉以為將帥
程昱東郡東阿人初平中兖州刺史劉岱辟之不應後
表昱為騎都尉昱辭以疾劉岱為黃巾所殺太祖臨兖
州辟昱昱將行其鄉人謂曰何前後之相背也昱笑而
不應太祖與語說之以昱守夀張令
任俊字伯達河南中牟人太祖起關東入牟界衆不知
所從俊獨與同郡張奮議舉郡以歸太祖俊又别收宗
族及賓客家兵數百人願從太祖太祖大悦表俊為騎
都尉妻以從妹甚見親信
劉馥字元穎沛國相人避亂揚州漢建安初說袁術將
戚寄秦翊使率衆與俱詣太祖太祖悦之辟為司徙掾
後至衛尉
趙儼穎川陽翟人漢末避亂荆州太祖為鎮東將軍始
迎獻帝都許儼謂繁欽曰曹鎮東應期命世必能匡濟
華夏吾知歸矣建安二年年二十七遂扶持老弱詣太
祖太祖以儼為朗陵長
衛兹陳人建安中太祖到陳留與兹相見遂同盟計興
武事兹答曰亂生久矣非兵無以整之且言兵之興者
自今始矣深見廢興首贊宏謀後從太祖之滎陽戰殁
邢顒字子昂河間鄚人漢末舉孝廉司徒辟皆不就易
姓字適右北平從田疇游積五年而太祖定冀州顒謂
疇曰黃巾起來二十餘年海内鼎沸百姓流離今聞曹
公法令嚴民厭亂矣極則平請以身先遂裝還鄉里田
疇曰邢顒民之先覺也乃見太祖求為鄉道以克柳城
太祖辟顒為冀州從事
周昕漢末為丹陽太守太祖起義兵昕前後遣兵萬餘
人以助征伐袁術之在淮南也昕惡其淫虐絶不與通
郭嘉字奉孝潁川陽翟人尚書令荀彧薦之於太祖太
祖召見論天下事太祖曰使孤成大業者必此人也嘉
出亦喜曰真吾主也後至軍祭酒洧陽亭侯
王朗為會稽太守為孫策所執後太祖表徵之朗自曲
阿展轉江海積年乃至拜諫議大夫參司空軍事
華歆漢末為豫章太守為孫策所執後策死太祖在官
渡表天子徵歆孫權欲不遣歆謂權曰將軍奉王命始
交好曹公分義未固使僕得為將軍效心豈不有益乎
今空留僕是為養無用之物非將軍之良計也權悦乃
遣歆後至太尉
朱靈漢末為袁紹將太祖之征陶謙詔使靈督三營助
太祖戰有功紹所遣諸將各罷歸靈曰靈觀人多矣無
若曹公者此乃真明主也今已遇復何之遂留不去所
將士卒慕之皆隨靈後靈後遂為好將名亞徐晃等位
至後將軍封高唐亭侯
臧覇漢末為瑯邪相太祖破袁譚於南皮覇既會賀因
求遣子弟及諸將父兄家屬詣鄴太祖曰諸君忠孝豈
復在是昔蕭何遣子弟入侍而高祖不拒耿純焚室輿
櫬以從光武不逆吾將何以易之哉後至執金吾位特
進
李典漢末為捕虜將軍封都亭侯典宗族部曲三千餘
家居乘氏自請願徙詣魏郡太祖笑曰卿欲慕耿純邪
典謝曰典駑怯功微而爵寵過厚誠宜舉宗陳力加以
征伐未息宜實郊遂之内以制四方非慕純也遂徙部
曲宗族萬三千餘口居鄴太祖嘉之遷破虜將軍
劉放涿郡人漢末遭世大亂時漁陽王松據其土放往
依之太祖討袁譚於南皮以書招松松舉雍奴泉州安
次以附之放為松答太祖書其文甚麗太祖既善之又
聞其說由是遂辟放建安十年與松俱至太祖大悦謂
放曰昔班彪依竇融而有河西之功今一何相似也乃
以放參司空軍事
閻柔廣陽人少没烏桓鮮卑中為其種人所歸信柔乃
因鮮卑衆殺烏桓校尉刑舉而代之袁紹因寵尉柔以
安北邊及紹子尚敗奔蹋頓時幽冀吏人奔烏桓者十
萬餘戶尚欲憑其兵力復圖中國會太祖平河北柔率
鮮卑烏桓歸附即以柔為校尉
衛覬為侍中與王粲並典制度文帝即王位徙為尚書
頃之還漢朝為侍郎勸贊禪代之義為文誥之詔文帝
踐阼復為尚書封陽吉亭侯
蜀簡雍字憲和涿郡人少與先主有舊隨從周旋先主
至荆州雍與麋竺孫乾同為從事中郎常為談客往來
使命
麋竺東海昫人漢末徐州牧陶謙辟為别駕從事謙卒
竺奉謙遺命迎先主於小沛漢建安元年吕布乘先主
之出拒袁術襲下邳虜先主妻子先主轉軍廣陵海西
竺於是進妹於先主為夫人奴客二千金銀貨幣以助
軍資於時困匱賴此復振魏太祖表竺領嬴郡太守竺
弟芳為彭城相皆去官隨先主周旋先主將適荆州遣
竺先與劉表相聞以竺為左軍將軍從事中郎益州既
平拜為安漢將軍班在軍師將軍之右竺雍容敦雅而
幹翮非所長是以待之上賓之禮未嘗有所統御然賞
賜優寵無與為比
霍峻字仲邈南郡枝江人也兄篤於鄉里合部曲數百
人篤卒荆州牧劉表令峻攝其衆表卒峻率衆歸先主
先主以峻為中郎將
廖化襄陽人前為關侯主簿關敗屬吳思歸先主乃詐
死時人謂為信然因㩦持老母晝夜西行會先主東征
遇於秭歸先主大悦以化為宜都太守
向朗字巨達襄陽宜城人荆州牧劉表以為臨沮長表
卒歸先主定江南使朗督秭歸夷道巫山夷陵四縣軍
民事蜀既平以朗為巴西太守
伊籍字機伯山陽人少依邑人鎮南將軍劉表先主之
在荆州籍常往來自託表卒遂隨先主南渡江從入益
州見待亞於簡雍孫乾後至昭文將軍
李恢建寧人仕郡督郵太守董和貢恢於州涉道未至
聞先主自葭萌還攻劉璋恢知璋之必敗先主必成也
乃託名郡使北詣先主遇於綿竹先主嘉之後至安漢
將軍
何宗蜀郡人先主定益州四郡為從事祭酒後援圖䜟
勸先主即尊號踐阼之後遷為大鴻臚
吳董襲會稽人孫策入郡襲迎於高遷亭策見而偉之
引署門下賊曹後至偏將軍
胡綜字偉則汝南固始人少孤母將避難江東孫策領
會稽太守綜年十四為門下循行留吳與大帝共讀書
策薨大帝為討虜將軍以綜為金曹從事從討黃祖拜
鄂長大帝為車騎將軍都京口召綜還為書部與是儀
徐祥俱典軍國密事
吕範避亂夀春孫策見而異之範遂自委昵將私密百
人歸策時太妃在江都策遣範迎之徐州牧陶謙謂範
為袁氏覘候諷縣掠考範範親客健兒簒取以歸時唯
範與孫河常從策䟦涉辛苦危難不避策亦親戚待之
每與升堂飲宴於太妃前後遷大司馬印綬未下卒
張紘字子綱避難江東孫策創業遂委質焉表為正義
校尉
陳武字子烈廬江松滋人孫策在夀春武往修謁因從
渡江征討有功拜部司馬
朱治既勸孫策還平江東後遷吳郡都尉是時吳景已
在丹陽而孫策為袁術攻廬江於是劉繇恐為袁孫所
并遂搆嫌隙而策家門盡在州下治乃使人於曲阿迎
太妃及大帝兄弟所以供奉輔護甚有恩紀後至安國
將軍金印紫綬
吳範字文則會稽上虞人舉有道詣京都世亂不行會
大帝起於東南範委身服事每有災祥輙推數言狀其
術多效遂以顯名後為騎都尉領太史令封都亭侯
晉裴秀為尚書僕射初文帝未定嗣而屬意舞陽侯攸武帝
懼不得立問秀曰人有相否因以竒表示之秀言於文帝曰
中撫軍人望既茂天表如此非人臣之相也由是世子乃定
陸曄吳郡吳人察孝廉除永世烏江二縣令皆不就元
帝初鎮江左辟為祭酒
顧榮吳國吳人永嘉初徵拜侍中行至彭城見禍難方
作遂輕舟而還元帝鎮江東以榮為軍師加散騎常侍
凡所謀畫皆以諮焉榮既南州望士躬處右職朝野甚
推敬之
紀瞻為元帝丞相軍諮祭酒及長安不守與王導俱入
勸進帝不許使殿中將軍韓績徹去御座瞻叱績曰帝
座上應星㝛敢有動者斬帝為之改容帝踐位拜侍中
何無忌為太學博士與宋高祖素相親結高祖東征孫
恩無忌密至軍所潛謀舉義勸高祖於山隂起兵高祖
以桓玄大逆未彰恐在遠舉事尅濟為難若玄遂竊天
位然後於京口圖之事未晚也無忌乃還及義師之舉
參贊大勲皆以算略攻取為效後至鎮南將軍
魏詠之字長道任城人初為州主簿與宋高祖遊欵及
桓玄簒位恊贊義謀玄敗授建威將軍豫州刺史
檀憑之高平人為桓修長流參軍領東莞太守加寧遠
將軍與宋高祖有州閭之舊又數同東討情好甚密義
旗之建憑之與劉毅俱以私艱墨絰而赴憑之雖才望
居毅之後而官次及威聲過之高祖以為建武將軍
宋劉敬宣晉末為後將軍元顯從事中郎隆安五年孫
恩入浹口高祖戍句章賊頻攻不能拔敬宣請往為援
賊恩於是退還入海是時四方雲擾朝廷微弱敬宣每
慮艱難未已高祖既累破妖賊功名日盛故敬宣深相
憑結情好甚隆元興元年與父牢之同謀襲桓玄不克
牢之死敬宣渡江奔洛陽往來長安三年歸至淮泗間
會高祖平京口手書召敬宣左右疑其詐敬宣曰吾固
知其然矣下邳不誘我也即便馳還既至京師以敬宣
為輔國將軍晉陽太守襲封武岡縣男後為江州刺史
為劉毅所惡自表解職高祖數引與遊宴恩欵周洽所
賜錢帛車馬及器服玩好莫與比焉後至右將軍
孔季恭會稽山隂人高祖東征孫恩屢至會稽季恭曲
意禮接贍給甚厚後至光禄大夫開封儀同三司
張邵父敞桓玄簒位時為廷尉卿及高祖討玄邵白敞
表獻誠欵帝大悦命署其門曰有犯廷尉者以軍法論
後以敞為吳郡太守邵為揚州主簿時劉毅為亞相愛
才好士當世莫不輻凑獨邵不往或問之曰主公命世
人傑何煩多問劉穆之聞以白帝帝益親之後至征虜
將軍雍州刺史
劉簡之有志幹為高祖所知高祖將謀復興收集才勇
之士嘗再造簡之値有賓客簡之悟其意謂弟虔之曰
劉下邳再來必當有意既不得共語汝可試往見之既
至高祖已克京師虔之即便投義簡之聞之殺耕牛會
聚徒衆率以赴高祖後歷官至通直常侍少府太尉諮
議參軍
朱超石為何無忌輔國右軍參軍事徐道覆破無忌得
超石以為參軍至石頭超石說其同舟人乘單舸走歸
高祖高祖甚嘉之以為徐州主簿
傅亮晉末為中書黃門侍郎直西省高祖以久直勤勞
欲以為東陽郡先以語兄迪迪大喜告亮亮不答即馳
見高祖曰伏聞恩旨賜擬東陽家貧忝禄私計為幸但
憑廕之願實結夲心乞歸天宇不樂外出高祖笑曰謂
卿之須禄耳若能如此甚所望也後至左光禄大夫開
府儀同三司
向靖世居京口與高祖少舊從平京城參建武軍事進
平京邑拔參鎮軍軍事
謝晦為高祖從事中郎從政征司馬休之時徐達之戰
敗見殺高祖怒將自被甲登岸諸將諫不從怒愈甚晦
前抱持高祖高祖曰我斬卿晦曰天下可無晦不可無
公晦死何有會胡蕃已得登岸賊敗退走乃止宋臺建
為右衛將軍
王曇首為瑯邪王大司馬屬從府公修復洛陽園陵與
從弟球俱詣高祖時謝晦在坐高祖曰此君並膏梁盛
德乃能屈志戎旅曇首答曰既從神武之師自使懦夫
有立志晦曰仁者果有勇高祖悦後至撫軍將軍荆州
刺史
南齊崔慧景初仕宋為長水校尉寧朔將軍太祖在淮
隂慧景與宗人祖思同時自結太祖欲北渡廣陵使慧
景具舡於陶家後諸事雖不遂以此見親後為平西將
軍侍中護軍
禇淵初仕宋為丹陽尹與從弟炤同載出道逢太祖淵
舉手指太祖車謂炤曰此非常人也出為吳興太祖餉
物别淵又謂之曰此人才貌非常將來不可測也及顧
命之際引太祖豫焉後沈攸之事起淵時為衛將軍太
祖召淵謀議淵曰西夏釁難事必無成公當先備其内
耳太祖密為其備事平進中書監司空
劉善明初仕宋為寧朔將軍時幼主初立羣公秉政善
明獨結事太祖委身歸誠後至征虜將軍淮南宣城二
郡太守
李安民仕宋為征虜將軍東中郎司馬行會稽郡事安
民將東太祖與别晏語淹留日夜安民密陳宋運將盡
歷數有歸蒼梧縱虐太祖憂迫無計民白太祖欲於東
奉江夏王躋起兵太祖不許乃止蒼梧廢太祖徵安民
使持節督北討軍事冠軍將軍及南兖州刺史沈攸之
反太祖召安民以夲官鎮白下治城隍加征虜將軍進
西討又進前將軍行至盆城沈攸之平仍授督郢州司
州之義陽諸軍事郢州刺史持節將軍如故
蘇侃初仕宋為積射將軍遇太祖在淮上便自委結太
祖鎮淮隂以侃詳密取為冠軍錄事參軍
崔祖思河東武城人初太祖在淮隂祖思聞風自結為
上輔國主簿甚見親待參豫謀議宋朝初議封太祖為
梁公祖思啓太祖曰䜟書云金刀利刃齊刈之今宜稱
齊實應天命從之轉為相國從事中郎
垣崇祖初仕宋為東海太守遇太祖於淮隂太祖以其
武勇待之崇祖謂皇甫肅曰此眞吾君也吾今逢主矣
所謂千載一時遂密布誠節後至五兵尚書領驍騎將
軍
劉懷慰宋末為駕部郎懷慰宗從善明等為太祖心腹
以懷慰與沈攸之有舊令為書戒喻攸之太祖省之稱善
後至安陸王北中郎將司馬
張瓌父永仕宋為光禄大夫拒桂陽賊於白下潰散阮
佃夫等欲加罪太祖固申明之瓌由此感恩自結轉通
直散騎常侍驍騎將軍遭父喪還吳持服昇明元年劉
秉有異圖弟遐為吳郡潛相影響因沈攸之事聚衆三
千治攻具太祖密遣殿中將軍卞白龍令瓌取遐諸張
世有豪氣瓌宅中常有父時舊部曲數百遐召瓌偽授
旨與叔恕領兵十八人入郡與防郡隊主疆弩將軍郭
羅雲進中齋取遐遐踰窗而走瓌部曲顧憲子手斬之
郡内莫敢動者獻捷太祖以告領軍張冲冲曰瓌以百
口一擲出手得盧矣即授輔國將軍吳郡太守封瓌義
成縣侯邑千戶太祖故以嘉名錫之
荀伯玉字弄璋賣卜自業建平王景素聞而招之伯玉
不往太祖鎮淮隂伯玉歸身結事為太祖冠軍刑獄參
軍後至散騎常侍
王玄載仕宋為征虜將軍建寧太守沈攸之之難玄載起
義送誠太祖進號後軍將軍封鄂縣子
劉俊仕宋為長沙内史行湘州事未發太祖覇業初建
俊先致誠節沈攸之事起加輔國將軍
紀僧眞為太祖參軍及太祖拜齊公已尅日有楊祖之
謀於臨軒作難僧眞請帝更選吉辰尋而祖之事覺帝
曰無卿言亦當致小狼狽亦何異滹沱之冰轉齊國中
書舍人
梁劉懷珍自宋世齊高帝為舍人懷珍為直閣相遇早
舊懷珍假還青州高帝有白騘馬齧人不可騎送與懷
珍别懷珍報上百疋絹或謂懷珍曰蕭君此馬不可騎
是以與君耳報百疋不亦多乎懷珍曰蕭君局量堂堂
寧應負人此絹吾方欲以身名託之豈計錢物多少高
帝輔政懷珍内資未多徵為都官尚書領前軍將軍以
第四子晃代為豫州刺史或疑懷珍不受代高帝曰我
布衣時懷珍便推懷投欵况在今日寧當有異晃發經
日疑論不止帝乃遣軍主房靈民領百騎追送晃謂靈
民曰議者謂懷珍必有異同我期之冇素必不應爾卿
是其鄉里故遣卿行非惟衛新亦以迎故也懷珍還仍
授相國右司馬及齊臺建朝士人人争為臣吏以懷珍
為宋臺右衛懷珍謂帝曰人皆迎新臣獨送故豈以臣
篤於本乎
隂智伯與高祖隣居少相友善嘗出入高祖卧内見有
異氣成五色因握帝手曰公後必大貴非人臣也天下
方亂安蒼生者在君乎帝曰幸勿多言於是情好轉密
帝每有求索如外府焉及帝踐阼官至梁秦二州刺史
沈瑀仕齊為選曹郎隨陳伯之軍至江州會義師圍郢
城瑀說伯之迎高祖伯之泣曰余子在都不待出城不
能不愛之瑀曰不然人情匈匈皆思改計若不早圖衆
散難合伯之遂舉衆降瑀從在高祖軍中
伏挺齊末舉秀才對策第一高祖義師至挺迎謁於新
林高祖見之甚悦謂曰顔子引為征東行參軍時年十
八
席闡文仕齊為雍州刺史蕭赤斧中兵參軍由是與其
子穎胄善復歷西中郎中兵參軍領城局高祖之將起
義也闡文勸穎胄同焉仍遣田祖恭私報帝并獻銀裝
刀帝報以金如意
柳惔仕齊為西戎校尉梁南秦二州刺史及高祖起兵
惔舉漢中應義帝踐阼徵為護軍將軍
范雲仕齊為國子博士初與高祖遇於竟陵王子良邸又嘗
接里閈高祖深器之及義兵至京邑雲時在城内東昏
既亡侍中張稷使雲銜命出城帝因留之便參帳幄仍
拜黃門侍郎與沈約同心翊贊俄遷大司馬諮議參軍
領錄事
曹景宗仕齊為遊擊將軍高祖為雍州刺史景宗深自
結附數請帝臨其宅時天下方亂帝亦厚加意焉
江淹仕齊為秘書監副領軍王瑩及義師至新林淹微
服來奔高祖拔為冠軍將軍秘書監如故
康絢仕齊為華州太守高祖起兵絢舉郡以應天監元
年封南陽縣男
昌義之仕齊為馮翊戍主高祖為雍州義之因事高祖
高祖亦厚遇之及起兵拔為輔國將軍每戰必捷天監
元年封永豐侯
韋叡仕齊為上庸太守加建威將軍俄而太尉陳顯達
護軍將軍崔惠景頻逼京師民心惶駭未有所定西土
人謀之於叡叡曰陳雖舊將非命世才崔頗更事懦而
不武其取赤族也宜哉天下真人殆興於吾州矣乃遣
其二子自結於高祖義兵檄至叡率郡人伐竹為筏倍
道來赴有衆二千馬二百疋高祖見叡甚悦拊几曰他
日見君之面今日見君之心吾事就矣
江革仕齊為駕部郎中高祖入石頭時吳興太守袁昂
據郡拒義乃使革製書與昂於坐立成辭意典雅高祖
深賞歎之因令與徐勉同學掌書記
范縝仕齊為宜都太守母憂去職歸居於南州義軍至
縝墨絰來迎高祖與縝有西邸之舊見之甚悦
徐勉初與長沙宣武王遊高祖深器賞之及義兵至京
邑勉於新林謁見高祖甚加恩禮使管書記及踐阼拜
中書侍郎
蕭潁孚齊西中郎府參軍穎達之弟也高祖舉義師潁
孚自京師出亡廬陵循景智潛引南歸至廬陵景智及
宗人靈祐為起兵得數百人屯西昌藥山湖潁達聞之
假潁孚節督廬豫章臨川南康安成五郡軍事冠軍將
軍時廬陵内史潁孚率靈祐等進據西昌東昏遣安西
太守劉希祖自南江入湖拒之潁孚不能自立以其兵
繇建安復奔長沙希祖追之潁孚緣山踰嶂僅而獲免
在道絶糧後因食過飽而卒高祖受禪贈穎孚右衛將
軍
馮道根字巨基湘陽人也初以母喪在家聞高祖舉義
兵道根謂所親曰金革奪禮古人不避揚名後代可謂
孝矣因率鄉人歸高祖累遷左衛上將軍
陳吳明徹秦郡人高祖鎮京口深相要結明徹乃詣高
祖高祖為之降階執手即席與論當世之務後為侍中
司空
沈恪仕梁為散騎侍郎時侯景作亂恪率兵援京城及
京城陷恪間行歸鄉里高祖之討侯景遣使報恪乃於
江東起兵相應賊平恪謁高祖於京口即日授都軍副
尋為府司馬
淳于量仕梁為桂州刺史荆州陷量保據桂州王琳擁
割湘郢累遣召量量外雖與琳往來而别遣使從間道
歸於高祖高祖受禪授持節散騎常侍平西大將軍給鼓吹
一部都督刺史如故
偉昂仕梁為王僧辨大司馬從事中書侍郎高祖在南
徐州昂望氣知其當王遂寄孥焉因謂帝曰明年有大
臣誅死後四代梁其將終天之歷數當歸舜後昔周滅
殷氏封媯汭于宛丘其裔子孫因為陳氏僕觀明公天
縱神武繼絶統者無乃是乎時帝隂有圖僧辨意聞其
言大喜因而定策及受禪拜黃門侍郎
杜稜吳郡錢塘人也初遊嶺南事梁廣州刺史新渝侯
蕭映映卒從高祖常典書記侯景之亂命稜將領平蔡
路養李遷仕皆有功後為侍中右光禄大夫
謝哲仕梁為廣陵太守侯景之亂以母老因寓居廣陵
高祖自京口渡江應接郭元建哲乃委質深被敬重帝
為徐州刺史表哲為長史帝受禪遷都官尚書豫州大
中正吏部尚書
後魏穆崇機捷便辟道武之居獨孤部崇常往來奉給
時人無有及者後至太尉宜都公
長孫肥代人道武之在獨孤及賀蘭部肥常侍從禦侮
左右道武深信㐲之登國初與莫題等俱為大將軍後
至衛尉
叔孫建少以智勇著稱道武之幸賀蘭部建常從左右
豋國初以建為外朝大人與安同等十三人迭典庶事
參軍國之謀後至征南大將軍
羅結代人其先世領部落為國附臣劉顯之謀逆也道
武忌之結翼衛鑾輿從辛賀蘭部後至長信卿
張恂參道武代王軍事言於道武宜建大業帝深器異
厚加禮焉皇始初拜中書侍郎帷幄密謀頗預參議
張衮純厚篤實好學有文才道武為代王衮常參大謀
决策帷幄道武器之禮遇優厚衮每告人曰昔樂毅杖
策於燕昭公達委身於魏武盖命世難可期千載不易
遇主上天姿傑邁逸志凌霄必能囊括六合混一四海
夫遭風雲之會不建騰躍之功者非人豪也遂策名委
質竭誠伏事後至奮武將軍幽州刺史
北齊高隆之初仕後魏為給事中與高祖深自結託高
祖之臨晉州引為治中行平陽郡事從高祖起義山東
以為大行臺累遷并州刺史入為尚書右僕射自義旗
始建首參經略竒謀妙算密以啓聞手書削藁罕知於
外高祖嘉其忠謹每多從之
崔悛仕魏為太學博士坐事免歸鄉里高祖於信都起
義悛歸焉高祖見之甚悦以為諮議參軍
盧文偉仕魏為范陽太守與高乾邕兄弟共相影響屬
高祖至信都文偉遣子懷道奉啓陳誠高祖嘉納之
除安東將軍安州刺史
李元忠仕魏為趙郡太守値洛陽傾覆元忠棄官還家
潛圖義舉會高祖率衆東出便自往奉迎乘露車載素
筝濁酒以見高祖因進縱横之策備陳誠欵深見嘉納
時刺史爾朱羽生阻兵據州元忠先聚衆於西仍與
大軍相合擒斬羽生即令行殷州事後加征南將軍武
帝將納后即高祖之長女也詔元忠與尚書令元羅致
聘於晉陽高祖每於宴席論叙舊事因撫掌欣笑云此
人逼我起兵賜白馬一疋元忠戲謂高祖曰若不遇侍
中當更覓建義處高祖荅之曰建義處不慮無止畏如
此老翁不可遇耳元忠曰止為此翁難遇所以不去因
捋高祖鬚而大笑高祖亦悉其雅義深相嘉重焉
李景遺少雄武有膽力以任俠名聞及高祖舉義於信
都景遺赴於軍門高祖素聞其名接之甚厚命與李元
忠舉兵於西山仍與大軍俱擒刺史爾朱羽生以功除
龍驤將軍
李愍仕魏為樂平太守未之郡洛京傾覆愍率所部西
保石門山潛與幽州刺史劉靈助及高昂兄弟安州刺
史盧曹等同契義舉助敗愍遂入西山高祖建義以書
招愍愍奉書擁衆數千人以赴高祖高祖親迎之除使
持節征南將軍都督湘州諸軍事湘州刺史兼尚書西
南道行臺大都督
堯及仕魏為滄州刺史屬義兵歸高祖從平鄴及破爾
朱兆進爵為侯
薛嘉族仕魏正平太守屬高祖住信都嘉族聞而赴義
從平四胡於韓陵除華州刺史及賀拔岳拒命令嘉族
督騎河上以禦大軍嘉族遂棄其乘馬浮河而渡歸於
高祖由是拜揚州刺史
高愼仕魏為光州刺史及兄韓死密弃州將歸高祖魏
孝武帝勑青州斷其歸路愼間行至晉陽高祖以為大
行臺左丞
任延敬仕魏為廣寧太守從高祖建義累遷光禄大夫
及斛斯椿釁發延敬棄官北走至河北郡因率土民據
之以待高祖
薛循義仕魏為弘農河北河東正平四郡大都督時高
祖為晉州刺史見循義待之甚厚後為南汾州刺史高
祖起義信都破強敵於韓陵遣徵循義從至晉陽以循
義行并州事
段長遼西人仕魏為懷朔鎮將軍見高祖甚異之謂高
祖云君有匡世之才終不徒然也請以子孫為託東魏
孝静興和中高祖啟贈司空辟子寧相府從事郎中
劉貴初為爾朱榮騎兵參軍累遷行汾州事高祖起義
貴棄城歸高祖於鄴
蔡儁字景彦廣寧石門人高祖微時深相親附高祖舉
義為都督高祖平鄴及破四胡於韓陵儁並有戰功後
為濟州刺史西魏武帝貳於高祖以濟州要衝欲令腹
心據之隂詔御史搆雋罪狀欲以汝陽王代儁由是轉
行兖州事高祖以儁非罪啟復其任武帝不許除賈顯
智為刺史率衆赴州儁防守嚴備顯智憚之至東郡不
敢前
龐蒼鷹大原人交遊豪俠厚待賓旅居於州城高祖客
其舍蒼鷹知高祖有覇王之量每私加敬割其宅半以
奉高祖由此遂蒙親識高祖之牧晉州引為兼治中從
事史行義寧郡事及義旗建蒼鷹乃棄家閒行歸高祖
以為兼臺倉部郎中
庫狄迴洛代人初事爾朱榮為統軍榮死隸爾朱兆高
祖舉兵信都㢠廻洛擁衆歸義從破強敵於韓陵以軍功
補都督加後軍將軍
婁昭高祖少親重之昭亦早知人常曲盡禮敬數隨高
祖獵每致請不宜乘危歷險高祖將出信都昭贊成大
業後至司徒出為定州刺史
司馬子如雲中人少機警有口辯好交遊豪傑與高祖
相結託分義甚深復為南陵州刺史高祖入洛子如遣
使啟賀仍叙平生舊恩尋追赴京師以為大行臺尚書
朝夕左右參知軍國
破六韓常仕魏為平西將軍高祖起義常時為附化守
與万俟受洛干東歸高祖高祖嘉之以為撫軍
册府元龜卷七百六十五
