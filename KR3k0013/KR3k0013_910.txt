册府元龜卷九百十宋王欽若等撰
總錄部
偽政
南宫有言曰楚雖三戶亡秦必楚項氏世為楚將因民
胥怨嘯聚無頼攻城略地所過無不殘滅而且遥尊懷
王為義帝以慰羣下之望是時豪傑蜂起生靈靡託譬
猶捕鹿獲者同功必推最強專用宰割然項籍以匹夫
之勇婦人之仁威詐亟行脅以從已號令非一諸侯不
平豈所謂失道者寡助不善者善人之資邪故漢高以
寬仁長者卒有天下矣及漢氏中微乃有新莽繇外戚
以用事假仁義以邀名始輔弱主之政終竊南面之位
禮樂制度上下變更宴懷姦慝偷安歲月而不知漢德
雖衰天命未改孟堅曰紫色鼃聲非偽而何哉
項籍字羽為楚上將軍既屠咸陽殺秦降子嬰廼陽尊
懷王為義帝徙之長沙都郴分天下以王諸侯(羽為諸侯上將)
(軍以前事迹並見將帥門)羽與范增疑沛公業已講解(講和也)又惡背
約恐諸侯叛之隂謀曰巴蜀道險秦之遷民皆居之乃
曰巴蜀亦關中地故立沛公為漢王王巴蜀漢中而三
分關中王秦降將以距塞漢道乃立章邯為雍王王咸陽
以西長史司馬欣故櫟陽獄吏嘗有德於梁都尉董翳
本勸章邯降故立欣為塞王王咸陽以東至河立翳為
翟王王上郡徙魏王王豹為西魏王王河東瑕丘公申
陽者(瑕丘縣之老人姓申名陽)張耳嬖臣也(嬖謂愛幸也)先下河南迎楚
河上立陽為河南王趙將司馬卭定河内數有功立卭
為殷王王河内徙趙王歇王代趙相張耳素賢又從入
關立為常山王王趙地當陽君英布為楚將嘗冠軍立
布為九江王番君吳苪帥百粤佐諸侯又從入關立苪
為衡山王義帝柱國共敖將兵擊南郡功多因立為臨
江王徙燕王韓廣為遼東王燕將臧荼從楚救趙因從
入關立荼為燕王徙齊王田市為膠東王齊將田都從
共救趙入關立都為齊王故秦所滅齊王建孫田安羽
方渡河救趙安下濟北數城引兵降羽立安為濟北王
田榮者背梁不肯助楚擊秦以故不得封陳餘棄將印
去不從入關然素聞其賢有功於趙聞其在南皮故因
環封之三縣(饒南皮三縣以封之)番君將梅鋗功多故封十萬戶
侯羽自立為西楚伯王王梁楚地九郡都彭城諸侯各
就國田榮聞羽徙齊王市膠東而立田都為齊王大怒
不肯遣市之膠東因以齊反迎擊都都走楚市畏羽廼
亡之膠東就國榮怒追殺之即墨自立為齊王予彭越
將軍印令反梁地越廼擊殺濟北王田安田榮遂并王
三齊之地時漢王還定三秦羽聞漢并關中且東(言方將出)
(關而擊楚)齊梁畔之大怒廼以故吳令鄭昌為韓王以距漢
令蕭公角等擊彭越越敗蕭公角等羽北擊齊徵兵九
江王布布稱疾不行使將將數千人往漢王二年羽隂使
布殺義帝羽至城陽田榮不勝走至平原平原民殺之
羽遂北燒夷齊城郭室屋皆坑䧏卒繫虜老弱婦女徇
齊至北海所過殘滅齊人相聚而畔之於是田榮弟横
收得亡卒數萬人反城陽羽因留連戰未能下漢王劫
五諸侯兵凡五十六萬人東伐楚(時有十八諸侯漢得其五常山河南韓魏)
(殷也)羽聞之即令諸將擊齊而自以精兵三萬人南從魯
出胡陵東至彭城日中大破漢軍(謂早擊之至日中大破也)漢軍滎
陽築甬道取敖倉食三年羽數擊絶漢甬道漢王食乏
請和割滎陽以西為漢羽欲聽之范增曰漢易與爾今
不取後必悔之羽乃急圍滎陽漢王患之用陳平計以
金四萬斤間楚君臣羽以故疑范增稍奪之權增怒疽
發背死漢王西入關收兵出宛葉間與黥布行收兵羽
聞之即引兵南漢王堅壁不與戰是時彭越渡睢與項聲
薛公戰下邳殺薛公羽乃東擊彭越漢王亦引兵北軍
成臯羽已破走彭越引兵西下滎陽城進圍成臯漢王
跳(跳謂輕身而急出也)獨與滕公得出羽遂拔成臯四年羽擊陳
留外黃不下數日降羽悉令男子十五以上詣城東欲
阬之外黃令舍人兒年十三說羽曰彭越強劫外黃外
黃恐故且降待大王大王至又皆阬之百姓豈有所歸心哉
從此以東梁地十餘城皆恐莫肯下矣羽然其言乃赦
外黃當阬者而東至睢陽聞之皆争下時漢軍方圍鍾
離昧於滎陽東羽亦軍廣武與漢王相與語漢王數羽
十罪羽怒伏弩傷漢王時漢關中兵益出食多羽兵食
少漢王使侯公說羽羽廼與漢王約中分天下割鴻溝
而西者為漢東者為楚歸漢王父母妻子已約羽解而
東五年漢王進兵追羽至固陵復為羽所敗漢王用張
良計致齊王信建成侯彭越兵及劉賈入楚地圍壽春
大司馬周殷叛楚舉九江兵隨劉賈迎黥布與齊梁諸
侯皆大會羽壁垓下軍少食盡漢帥諸侯兵圍之數重
羽夜聞漢軍四面皆楚歌廼驚曰漢皆已得楚乎是何
楚人之多也起飲帳中有美人姓虞氏常幸從駿馬名
騅常騎(蒼白雜毛曰騅以色名之)廼悲歌忼慷自為歌詩曰力拔山
兮氣蓋世時不利兮騅不逝騅不逝兮可奈何虞兮虞
兮奈若何(若汝也)歌數曲美人和之羽泣下數行左右皆
泣莫能仰視於是羽遂上馬戲下騎從者八百餘人(戲大)
(將旗也漢書通以戲為旌麾及指麾字)夜直潰圍南出馳平明漢軍廼覺
之令騎將灌嬰以五千騎追羽渡淮騎能屬者百餘人
羽至隂陵迷失道(隂陵縣名屬九江郡)問一田父田父紿曰左左
乃陷大澤中以故漢追及之羽復引而東至東城廼有
二十八騎追者數千羽自度不得脱謂其騎曰吾起兵
至今八歲矣身七十餘戰所當者破所擊者服未嘗敗
北遂霸有天下然今卒困於此此天亡我非戰之罪也
今日固决死願為諸軍决戰必三勝斬將艾旗廼後死
使諸軍知吾非用兵罪天亡我也於是引其騎因四隤
山(隤四下隤陁也)而為圜陳外向(圜陳四周圍之兵刃皆在外)漢騎圍之數
重羽謂騎曰吾為公取彼一將令四面騎馳下期山東
為三處於是羽大呼馳下漢軍皆披靡遂殺漢一將是
時楊喜為郎騎追羽羽還叱之(還謂回面也)喜人馬俱驚辟
易數里(辟易謂開張而易其本處)與其騎會三處漢軍不知羽所居
分軍為三復圍之羽乃馳復斬漢一都尉殺數十百人
復聚其騎亡兩騎廼謂騎曰何如騎皆服曰如大王言
於是羽遂引東欲渡烏江(在牛渚)烏江亭長檥船待(整船向岸)
(也)謂羽曰江東雖小地方千里衆數十萬亦足王也願
大王急渡今獨臣有船漢軍至無以渡羽笑曰乃天亡
我何渡為且籍與江東子弟八千人渡而對今亡一
人還縱江東父兄憐而王我我何面目見之哉縱彼不
言籍獨不愧於心乎謂亭長曰吾知公長者也吾騎此
馬五歲所當亡敵嘗一日千里吾不忍殺以賜公廼令
騎皆去馬步持短兵接戰羽獨所殺漢軍數百人羽亦
被十餘創顧見漢騎司馬吕馬童曰若非吾故人乎馬
童面之(面謂背之不面向也)指王翳曰此項王也羽廼曰吾聞漢
購我頭千金邑萬戶吾為公得(令公得我為功也)廼自剄王翳
取其頭亂相輮蹈争羽相殺者數十人最後楊喜吕馬
童郎中吕勝楊武各得其一體故分其地以封五人皆
為列侯漢王廼以魯公號葬羽於榖城諸項支屬皆不
誅封項伯等四人為列侯賜姓劉氏
王莽為安漢公攝行皇帝之事(居攝以前莽之事迹並見宰輔諸部外戚門)
改元居攝元年正月莽祀上帝於南郊迎春於東郊行
大射禮於明堂養三老五更成禮而去置柱下五史秩
如御史聽政事侍旁記疏言行三月己丑立宣帝玄孫
嬰為皇太子號曰孺子以王舜為太傅左輔甄豐為大
阿右拂甄邯為太保後承又置四少秩皆二千石四月
安衆侯劉崇與相張紹攻宛不得入而敗莽汙池崇室
宅羣臣復白劉崇等謀逆者以莽權輕也宜尊重以鎮
河内五月甲辰太后詔莽朝見太后稱假皇帝十二月
羣臣奏請益安漢公宫及家吏置率更令廟廐厨長丞
中庶子虎賁以下百餘人又置衛士三百人安漢公廬
為攝省府為攝殿第為攝宫莽白太后下詔曰故太師
光雖前薨功效已列太保舜大司空豐輕車將軍邯步
兵將軍建皆為誘進單于籌策又典靈臺明堂辟雍四
郊定制度開子午道與宰衡同心說德合意幷力功德
茂著封舜子康為同心侯林為說德侯光孫為合意侯
豐孫康併力侯益邯建各三千戶是歲西羌龐恬傅幡
等怨莽奪其地作西海郡反攻西海太守程永奔走莽
誅永遣護羌校尉竇况擊破之
二年五月禁列侯以下不得挾黃金輸御府受直然卒
不與直九月東郡太守翟義都試勒車騎因發奔命立
嚴鄉侯劉信為天子(信東平煬王之子也)移檄郡國言曰莽毒平
帝攝天子位欲絶漢室今共行天罰誅莽郡國疑惑衆
十餘萬莽惶懼不能食晝夜抱孺子告禱郊廟作策曰
昔成王幼周公攝政而管蔡挾禄父以畔(禄父紂子也)今翟
義亦挾劉信而作亂自古大聖猶懼此况臣莽之斗筲
(自喻材器小也)羣臣皆曰不遭此變不章聖德莽於是依周書
作大誥(武王終周公相成王而三監淮夷叛周公作大誥莽自比周公故依放其事)曰惟居
攝二年十月甲子攝皇帝若曰大誥道諸侯王三公列
侯於汝卿大夫元士御事(言以大道告於諸侯已下御事主事也)不弔天
降喪於趙傅丁董(趙飛燕傅太后丁太后董賢也不弔言不為天所弔閔降下也)洪惟
我幼冲孺子當承繼嗣無疆大歴服事(洪大也惟思也冲稚也大思幼)
(稚孺子當承繼漢家無竟之歴服行政事)予未遭其明哲能導民於安况其
能往知天命(予莽自稱也言不遭遇明知之人以自輔伏而導百姓於安也)熙我念孺
子若涉淵水(熙歎辭)予惟往求朕所濟度奔走(言我當求所以濟度)
(之故奔走盡力不憚勤勞)以傅近奉承高皇帝所受命予豈敢自比
於前人乎(前人謂周公也)天䧏威明用寧帝室遺我居攝寳龜
(威明猶言明威也)太皇太后以丹石之符廼紹天明意(紹承也)詔
予即命居攝踐祚如周公故事反虜故東郡太守翟義
擅興師動衆曰有大難于西土西土人亦不靖(曰者述翟義之)
(言西土謂京師也言在東郡之西也)於是動嚴鄉侯信誕敢犯祖亂宗之
序(誕大也)天䧏威遺我寳龜固知我國有呰災使民不安
(呰病也言天所以䧏威遺龜者知國有災病義信當反天下不安之故也)是天反復右我漢
國也粤其聞曰(粤發語詞上問曰也)宗室之雋有四百人(諸劉見在者)民
獻儀九萬夫(民之表儀謂賢者)予敬以終於此謀繼嗣圖功(我用)
(此宗室之雋及獻儀者共謀圖國事終成其功)我有大事休予卜并吉(大事戎事也言)
(人謀既從卜又并吉是為美也)故我出大將告郡太守諸侯相令長曰
予得吉卜予惟以汝于伐東郡嚴鄉逋播臣(逋去也播散也)爾
國君或者無不反曰艱大民亦不静亦惟在帝宫諸侯
宗室於小子族父敬不可征(言爾等國君或有言曰禍難既大衆庶不安又劉信)
(國之宗室於孺子為族父當加禮敬不可征討也)帝不違卜(卜既得吉天命不違)故予為
冲人長思厥難曰烏虖義信所犯誠動鰥寡哀哉(無妻無夫)
(之人亦同受其害故可哀哉)予遭天役遺大解難於予身以為孺子
不身自䘏(言天以漢家役事遺我而令身解其難故我征伐以為孺子除亂非自憂□身)予義彼
國君泉陵侯上書(泉陵侯劉慶也言書令莽行天子事)曰成王幼弱周公
踐天子位以治天下六年朝諸侯於明堂制禮樂班度
量而天下大服(班謂布行也)太皇太后承順天心成居攝之
義皇太子為孝平皇帝子(皇太子即謂孺子)年在襁褓宜且為
子知為人子道令皇太后得加慈母恩畜養成就加元
服然後復子明辟(辟君也以明君之事還孺子也)熙為我孺子之故(重歎而言)
予惟趙傅丁董之亂遏絶繼嗣變剥適庶危亂漢朝以
成三□(厄會也謂三七二百一十歲)隊極厥命(隊隕也極盡也)烏虖害其可
不膂力同心戒之哉(害何也膂陳也)予不敢僣上帝命(僣不信也言順)
(天命而征討)天休于安帝室興我漢國惟卜用克綏受兹命
(言天美於興復漢國故我惟用卜吉能安受此命)今天其相民况亦惟卜用(言天)
(道當思助人况更用卜吉可知矣)太皇太后肇有元城沙鹿之右(沙鹿在元)
(城縣春秋時沙鹿崩王莽以為元后之祥)隂精女主聖明之祥(李親懷元后夢月入懷隂)
(精女主之祥)配元生成以興我天下之符遂獲西王母之應
(民傳祀西王母之應也)神靈之徵(徵證也)以祐我帝室以安我大宗
以紹我後嗣以繼我漢功厥害適統不宗元緒者辟不
違親辜不避戚(其有害國之正統不尊大緒者當速加刑辟不避親戚)夫豈不愛
亦惟帝室(非不愛此人但為帝室不得止)是以廣立王侯並建曾玄俾
屏我京師綏撫宇内(屏謂蔽捍其難也)博徵儒生講道於廷論
序乖謬制禮作樂同律度量混一風俗(混亦同也)正天地之
位昭郊宗之禮定五畤廟祧咸秩亡文(諸廢祀無文籍皆祭之)建
靈臺立明堂設辟雍張太學尊中宗高宗之號(宣帝元帝也)
昔我高宗崇德建武克綏西域以受白虎威勝之瑞(元帝)
(誅滅郅支單于懷輯西域時有獻白虎者所以威遠勝猛也)天地判合乾坤序德(言元帝既)
(有威德太后又兆符應則是天地乾坤夫妻之義相配合也判之言片也)太皇太后臨政有
龜龍麟鳳之應五德嘉符相因而備河圖雒書遠自崑
崙出於重壄(崑崙河所出重壄雒所出皆有圖書故本言之)古讖著言肆今享
實(讖故也言古有其讖故今當其實)此廼皇天上帝所以安我帝室俾
成就洪烈也(洪大也烈業也)烏虖天明威輔漢始而強大矣(言因)
(此難更以強大)爾有惟舊人泉陵侯之言爾不克遠省爾豈知
太皇太后若此勤哉(言爾當思久舊之人泉陵侯所言爾不能遠省識古事其知太后之)
(勤乎)天毖勞我成功所(天慎勞我國家成功之所在)予不敢不極卒安
皇帝之所圖事(卒終也言我不敢不終祖宗之業安帝室所謀之事)肆予告我諸
侯王公列侯卿大夫元士御事(肆陳也陳其理而告之也)天輔誠辭
(言有至誠之辭則為天所輔)天其累我以民予害敢不於祖宗安人
圖功所終(累託也言天以百姓託我我曷敢不謀終祖宗安人之功也)天亦惟勞我
民若有疾予害敢不於祖宗所受休輔(言天欲撫勞我衆若有疾苦我)
(曷敢不順祖宗之意休息而輔助之)予聞孝子善繼人之意忠臣善成人
之事予思若考作室厥子堂而構之(父有作室之意則子當築堂而構棼)
(橑以成之)厥父菑厥子播而穫之(菑耕其田子當布種而收穫反土為菑一云田一歲)
(日菑)予害敢不於身撫祖宗之所受大命(作室農人猶不棄其本業我於)
(今日不得有避而不征討叛逆也)若祖宗廼有效湯武伐厥子民長其勸
弗救(譬有人來伐其子而長養彼心反勸助之弗救其子者止以子惡故也言湯武疾惡其心亦然今所)
(征討不得避親當以公義)烏虖肆哉(肆陳也勸令陳力)諸侯王公列侯卿大
夫元士御事其勉助國道明(道繇也言當繇於明知之事以助國也)亦惟
宗室之俊民之表儀廸知上帝命(廸亦道也言當遵道而知天命)粤天
輔誠爾不得易定(言天道輔誠爾不得改易天之定命)況今天䧏戾於漢
國惟大囏人翟義劉信大逆欲相伐於厥室豈亦知命
之不易乎(言義信不知天命不改易乃大為艱難以干國紀是自相謀誅伐其室也)予永念
曰天惟喪翟義劉信若嗇夫予害敢不終予畮(嗇夫治田志除)
(草穢天之欲喪義信事亦如之我當順天以終竟田畮之事)天亦惟休于祖宗予害
其極卜害敢不于從(言天美祖宗之事我何其極卜法敢不往從言必從)率寧人
有旨疆土况今卜并吉(亦循祖宗之業務在安人而美疆土况今卜并吉乎言不可不)
(從也)故予大以爾東征今不僭差(言必信之矣)卜陳惟若此(卜兆)
(陳列如此)廼遣諫議大夫桓譚等班行諭告當反位孺子之意
還封譚為明告里附城(明告者以其出使能明告諭言外也附城如古附庸也)遣王
邑孫建等八將軍擊義分屯諸關守阨塞槐里男子趙
明霍鴻等起兵以和翟義相與謀曰諸將精兵悉東京
師空可攻長安衆稍多至且十萬人莽恐遣將軍王竒
王級將兵拒之以太保甄邯為大將軍受鉞高廟領天
下兵左仗節右把鉞屯城外王舜甄豐晝夜循行殿中
十一月王邑等破翟義於圉司威陳崇使監軍(為使而監軍於)
(外)上書言陛下奉天洪範心合寳龜(心與合也)龜膺受元命豫
知成敗咸應兆占是謂配天配天之主慮則移氣言則動
物施則成化臣崇伏讀詔書下日竊計其時聖思始發
而反虜仍破(思慮也)詔文始書反虜大敗制書始下反虜
畢斬衆將未及齊其鋒芒臣崇未及盡其愚慮而事已
决矣莽大說盡壞義第宅汙池之(汙停水也)發父方進及先
祖冢在汝南者燒其棺柩夷滅三族誅及種嗣至皆同
坑以棘五毒幷葬之(野葛狼毒之屬也)而下詔曰蓋聞古者伐
不敬取其鯨鯢築武軍封以為大戮於是乎有京觀以
懲淫慝(此左傳載楚莊王辭也鯨鯢大魚為害者也以比敵人之勇桀者京高丘也觀謂如闕形也懲)
(創也慝惡也)廼者反虜劉信翟義悖逆作亂於東而芒竹羣
盗趙明霍鴻造逆西土(芒竹在盭厔南芒水之曲而多竹林也即今司竹園是其地矣)
遣武將征討咸伏其辜惟信義等始發自濮陽結姦無
鹽殄滅於圉趙明依阻槐里環隄(槐里縣界其中有環曲之隄而明依之以)
(自固也)霍鴻負倚盭厔芒竹(負恃也)咸用破碎亡有餘類其
取反虜逆賊之鯨鯢聚之通路之旁濮陽無鹽圉槐里盭
厔凡五所各方六丈高六尺築為武軍封以為大戮薦
樹之棘(薦重也聚也)建表木高丈六尺(表者所以標名也)書曰反虜
逆賊鯨鯢在所長吏嘗以秋循行勿令壞敗以懲滛慝
焉
三年春地震大赦天下王邑等還京師西與王級等合
擊明鴻皆破滅莽大置酒未央宫白虎殿勞賜將帥詔陳
崇治校軍功第其高下莽乃上奏曰明聖之世國多賢
人故唐虞之時可比屋而封至功成事就則加賞焉至
于夏后塗山之會執玉帛者萬國諸侯執玉附庸執帛
周武王孟津之上尚有八百諸侯周公居攝郊祀后稷
以配天宗祀文王於明堂以配上帝是以四海之内各
以其職來祭蓋諸侯千八百矣禮記王制千七百餘國
是以孔子著孝經曰不敢遺小國之臣而况於公侯伯
子男乎故得萬國之歡心以事其先王此天子之孝也
秦為亡道殘滅諸侯以為郡縣欲擅天下之利故二世
而亡高皇帝受命除殘考功施賞建國數百後稍衰微
其餘僅存太皇太后躬統大綱廣封功德以勸善興滅
繼絶以永世是大化流通旦暮且成遭羌寇害西海郡
反虜流言東郡逆賊惑衆西土忠臣孝子莫不奮怒所
征殄滅盡備厥辜天下咸寧制禮作樂實考周爵五等
地四等有明文(爵五等公侯伯子男也地四等公一等侯伯二等子男三等附庸四等)殷
爵三等有其說無其文(公一等侯二等伯子男三等)孔子曰周監於
二代郁郁乎文哉吾從周(監視也二代夏殷也郁郁文章貌)臣請諸將帥當
受爵邑者爵五等地四等奏可於是封者高為侯伯次為子
男當賜爵關内侯更名曰附城凡數百人擊西海者以
羌為號槐里以武為號翟義以虜為號羣臣復奏言太
后脩功錄德遠者千載近者當世或以文封或以武爵
深淺大小靡不畢舉今攝皇帝背依踐阼宜異於宰國之
時制作雖未畢已(已止也)宜進二子爵皆為公春秋善善
及子孫賢者之後宜有土地成王廣封周公庶子六人
皆有茅土及漢家名相大將蕭霍之屬咸及支庶兄子
光可先封為列侯諸孫制度畢已大司徒大司空上名
如前詔書太后詔曰進攝皇帝子褒新侯安為新舉公
賞都侯臨為褒新公封光為衍功侯是時莽還歸新都
國羣臣復白以封莽孫宗為新都侯莽既滅翟義自謂
威德日盛獲天人助遂謀即真之事矣九月莽母功顯
君死意不在哀令太后詔議其服少阿羲和劉歆與博
士諸儒七十八人皆曰居攝之義所以統立天功興崇
帝道成就法度安輯海内也昔殷成湯既沒而太子蚤
夭其子太甲幼少不明伊尹放諸桐宫而居攝以興殷
道周武王既沒周道未成成王幼少周公屏成王而居
攝以成周道(屏擁也)是以殷有翼翼之化(商頌曰商邑翼商翼四方之極言)
(邑禮俗翼翼然可則效乃四方之中正也)周有刑錯之功(謂成康之世囹圄空虛)今太
皇太后比遭家之不造(比類也周頌曰遭家不造造成也故議者引之)委任安
漢公宰尹羣僚衡平天下(宰治也尹正也衡平也言如稱之衡)遭孺子幼
少未能共上下(上下謂天地)皇天䧏瑞出丹石之符是以太
后則天明命詔安漢公居攝踐祚將以成聖漢之業與
唐虞三代比隆也攝皇帝遂開秘府會羣儒制禮作樂
卒定庶官茂成天功(茂美也)聖心周悉卓爾獨見發得周
禮以明因監(殷因於夏禮周監於二代)則天稽古而損益焉猶仲尼
之聞韶(孔子在齊聞韶三月不知肉味言天縱多能而識微也)日月之不可階(子貢叙孔)
(子德云他人賢者邱陵也猶可踰也仲尼日月無得而踰焉又曰夫子之不可及猶天之不可階而升也)非
聖哲之至孰能若兹綱紀咸張成在一匱(言人修行道德者若為山)
(雖於平地始覆一匱之土而作不止可以得成謂莽修行政化致於太平本繇一匱也)此其所以保祐
聖漢安靖元元之效也今功顯君薨禮庶子為後為其母
緦傳曰與尊者為體不敢服其私親也攝皇帝以聖德
承皇天之命受太后之詔居攝踐祚奉漢大宗之後上
有天地社稷之重下有元元萬機之憂不得顧其私親
故太皇太后建厥元孫俾侯新都(建立也元長也謂莽孫宗為新都侯)為
哀侯後明攝皇帝與尊者為體承宗廟之祭奉共養太
皇太后不得服其私親也周禮曰王為諸侯緦縗弁而
加環絰(弁上加環絰也謂之環者言其輕細如環之形也)同姓則麻異姓
則葛攝皇帝當為功顯君緇縗弁而加麻環絰如天子
弔諸侯服以應聖制莽遂行焉凡一弔再會而令新都
侯宗為主喪服三年莽下書曰遏密之義訖于季冬(平帝)
(以元始五年十二月終至此再朞年也遏止也蜜静也謂不作樂也)正月郊祀八音當奏
王公卿士樂凡幾等五聲八音條各云何其與所部儒
生各盡精思悉陳其義是歲廣饒侯劉京車騎將軍千
人扈雲(千人官名屬車騎將軍扈姓雲名)太保屬臧鴻奏符命京言齊
郡新井雲言巴郡石牛鴻言扶風雍石莽皆迎受十一
月甲子莽奏太后曰陛下至聖遭家不造遇漢十二世
三七之阨承天威命詔臣莽居攝受孺子之託任天下
之寄臣莽兢兢業業懼於不稱宗室廣饒侯劉京上書
言七月中齊郡臨淄縣昌興亭長辛當一暮數夢曰吾
天公使也天公使我告亭長曰攝皇帝當為真即信我
此亭中當有新井亭長晨起視亭中誠有新井(誠實也)入
地且百尺十一月壬子直建冬至(壬子之日冬至而其日當建)巴郡
石牛戊午雍石文皆到于未央宫之前殿臣與太保安
陽侯舜等視天風起塵冥風止得銅符帛圖於石前文
曰天告帝符獻者封侯承天命用神令騎都尉崔發
等視說(言視其文而說其意也)及前孝哀皇帝建平二年六月甲
子下詔書更為大初元將元年案其本事甘忠可夏賀
良䜟書藏蘭堂(蘭堂掌圖籍之所)臣莽以為元將元年者大將
居攝改元之文也於今信矣尚書康誥王若曰孟侯朕
其弟小子封(孟長也孟侯者言為諸侯之長也封者衛康叔之名)此周公居攝稱
王之文也春秋隱公不言即位攝也此二經孔子周公
所定蓋為後法孔子曰畏天命畏大人畏聖人之言臣
莽敢不承用臣請共事神祗宗廟奏言太皇太后孝平
皇后皆稱假皇帝其號令天下天下奏言事毋言攝以
居攝三年為初始元年漏刻以百二十為度用應天命
臣莽夙夜養育隆就孺子(隆長也成就之使其長大也)令與周之成
王比德宣明太皇太后威德於萬方期於富而教之孺
子加元服復子明辟如周公故事奏可衆庶知其奉符
命指意羣臣博議别奏以視即真之漸矣梓潼人哀章
作銅匱為兩簡署其一曰天帝行璽金匱圖其一署曰
赤帝某傳予黃帝金策書某者高皇帝名也莽至高廟
拜受金匱神嬗(言有神命漢禪位於莽)御王冠謁太后還坐未央
宫前殿下書曰予以不德託於皇初祖考黃帝之後皇
始祖考虞帝之苗裔而太皇太后之末屬皇天上帝隆顯
大佑成命統序符契圖文金匱策書神明詔告屬予以
天下兆民(屬委付也)赤帝漢氏高皇帝之靈承天命傳國金
策之書予甚祗畏敢不欽受以戊辰直定(於建除之次其日當定)御
王冠即真天子位定有天下之號曰新其改正朔易服
色變犧牲殊徽幟異器制(徽幟通謂旌旗之屬)以十二月朔癸酉
為建國元年正月之朔以鷄鳴為時服色配德上黃犧
牲應正用白使節之旄幡皆純黃其署曰新使五威節
以承皇天上帝威命也
冊府元龜卷九百十
