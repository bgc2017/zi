册府元龜卷九百七十三宋王欽若等撰
外臣部
助國討伐
忿鷙沓貪以攻戰爲業者夷狄之謂也故古先哲王懷
之以恩信驚之以威武長轡遠馭羈縻不絶而已至乃
皇靈所及惠澤遐暢革心面内嚮風慕義或出師於經
綸之始或致騎於討伐之際或隣壤之亂資之驅除狂
寇之法亟往戡定或奏牘以明誠欵或應募而效忠順
或饟餽之師旅或鄉道乎國邑至有席和親之勢赴中
原之難奮發義勇廊廟氛祲者焉詩曰食我桑椹懷我
好音苟非愼德之至敷教之廣亦疇能感動殊類致其
死力哉鼂錯有言曰以蠻夷攻蠻夷中國之形也斯王
者撫御之略可不務乎
周武王伐商羌髳率師會于牧野(書所謂微盧彭濮是也)
漢高祖初為漢王元年五月發夷還伐三秦秦地既定
乃遣還巴中復其渠帥羅朴督鄂度夕龔七姓不輸租
賦餘戶乃歲入寶錢口四十世號為版楯蠻夷遂世世
服至于中興郡守常率以征伐
四年八月漢王擊楚軍廣武北貉(莫客切)燕人來致梟騎
助漢(貉在東北方三韓之屬皆貉類也)
武帝元鼎五年四月南越王相呂嘉反使馳義侯遺(遺越)
(人降為馳義侯)别將巴蜀罪人發夜郎兵下牂牁江咸會番禺
遺兵未及下南越已下帝便令征西南夷平之
天漢二年以匈奴降者界和王為開陵侯將樓蘭國兵
始擊車師
征和四年遣重合侯馬通將四萬騎擊匈奴道過車師
北復遣開陵侯將樓蘭尉犁危湏凡六國兵别擊車師
勿令得遮重合侯諸國兵共圍車師王降服臣屬
昭帝始元五年秋大鴻臚田廣明擊平益州夷帝曰鉤
町侯亡波率其邑君長人民擊反者(鉤音鉅于切町音大鼎切)斬首
捕虜有功其立亡波為鉤町王
宣帝本始二年六月大發擊匈奴初昭帝末匈奴連發
大兵侵擊烏孫取車延惡師帝使使謂烏孫趣持公主
來(武帝以宗室女妻烏孫也)烏孫公主上書下公卿議救未决會帝
即位烏孫昆彌復上書言連為匈奴所侵削昆彌願發
國半精兵人馬五萬匹盡力擊匃奴唯天子出兵哀救
公主於是大發關東輕銳士選郡國吏三百名抗健習
騎射者皆從軍遣御史大夫田廣明五將軍出塞及校
尉常惠使護發兵烏孫西域昆彌自將翕侯以下五萬
餘騎從西方入與五將軍兵凡二十餘萬衆匈奴聞漢
兵大出老弱犇走敺畜産遠遁逃(犇古奔字敺與驅同)是以五將
軍少所得常惠與烏孫兵至右谷蠡庭獲單于父行(行音)
(胡浪切)及嫂居次名王犁汗都尉千長將以下三萬九千
餘級虜馬牛羊驢驘槖駞七十餘萬漢封惠為長羅侯
然匈奴民衆死傷而去者及畜産遠移死亡不可勝數
於是匃奴遂衰耗(耗减也音呼到切)
地節二年漢遣侍郎鄭吉校尉司馬憙將免刑罪人田
渠犂積榖欲以攻車師至秋收榖吉憙發城郭諸國兵
萬餘人自與所將屯田士千五百人共擊車師交河城
破之(謂西域諸國為城郭者言不隨畜牧遷徙以别於匃奴)
元康元年衛侯馮奉世使送大宛客即以節諭告諸國
王因發其兵南北合萬五千人擊殺莎車王
元帝建昭二年西域副校尉陳湯矯制發城郭諸國兵
車師戊己校尉屯田吏士漢兵胡兵合四萬餘人擊郅
支單于斬之生虜百四十人降虜千餘人賦予城郭諸
國所發十五王(賦予謂班予之也所發十五王謂所發諸王之兵共圖郅支王也)
後漢建武初氐人悉附後隗囂族人隗茂反殺武都太
守氐人大豪齊鍾留為種類所敬信威服諸豪與郡丞
孔奮擊茂破斬之
十八年夷渠帥棟蠶與諸種反十九年武威將軍劉尚
發廣漢犍為蜀郡人及朱提夷合萬三千擊平之
二十五年南匈奴單于遣弟左賢王莫將兵萬餘人擊
北單于弟薁鞬左賢王生獲之又破北單于帳下並得
其衆合萬餘人馬七千疋牛羊萬頭北單于震怖却地
千里初帝造戰車可駕數牛上作樓櫓置于塞上以拒
匈奴時人見者或相謂曰䜟言漢九世當却北狄地千
里豈謂此耶及是果拓地焉北部薁鞬骨都侯與右骨
都侯率衆三萬餘人來歸南單于
二十五年鮮卑都護偏何等詣遼東太守祭彤求自效
功因令擊北匃奴左伊育訾部斬首二千餘級
明帝永平元年鮮卑都護偏何擊破赤山斬其魁帥持
首級詣遼東受賞賜
五年北匈奴六七千騎入于五原塞遂寇雲中至原陽
南單于擊却之西河長史馬襄赴救虜乃引去
十六年大發緣邊兵遣諸將四道出塞征北匃奴南單
于遣左賢王信隨大僕祭彤及吳棠出朔方高闕攻臯
林温禺犢王於涿邪山虜聞漢兵來悉渡漠去彤棠坐
不至涿邪山免
章帝建初元年臯林温禺犢王復將衆還居涿邪山南
單于聞知遣輕騎與緣邊郡及烏桓兵出塞擊之斬首
數百級降者三四千人是年哀牢王類牢反叛帝募發
越嶲益州永昌夷漢九千人討之明年春邪龍縣昆明
夷鹵承等應募率種人與諸郡兵擊類牢於博南大破
斬之傳首雒陽賜鹵承帛萬匹封為破虜傍邑侯
和帝永元元年以征西將軍耿秉與車騎將軍竇憲率
騎八千與度遼兵及南單于衆三萬騎出朔方擊北虜
大破之北單于奔走首虜二十餘萬人
二年南單于復上求滅北庭遣行中郎將班固報命南
單于於是遣左谷蠡王獅子等將左右部八千騎出雞
鹿塞中郎將耿譚遣從事將護之至涿邪山乃留輜重
分為二部各引輕兵兩道襲之左部北過西海至河雲
北右部從匈奴河水西繞天山南度甘微河二軍俱會
夜圍北單于大驚率精兵千餘人合戰單于被創墜馬
復上將輕騎數十遁走僅而免脱得其玉璽獲閼氏及
男女五人斬首八千級生虜數千口而還
鮮卑大都護校尉廆帥部衆從烏丸校尉任嘗擊叛者
封校尉為率衆王
安帝元初元年秋西羌號多與諸種鈔掠武都漢中巴
郡板楯蠻將兵救之漢中五官椽程信率壯士與蠻共
擊破之號多退走還斷隴道與零昌通謀護羌校尉侯
覇騎都尉馬賢將湟中吏人及降羌胡抱罕擊之
三年夏度遼將軍鄧遵率南單于及左鹿蠡王須沈萬
騎擊零昌於靈州斬首八百餘級封湏沈為破虜侯
六年秋鮮卑入馬城塞殺長吏度遼將軍法積射士三
千人及中郎將馬續率南單于與遼西右北平兵馬會
出塞追擊大破之
建元元年十二月高句驪馬韓濊貊圍玄菟城扶餘王
遣子與州郡并力討之
是年鮮卑寇邊度遼將軍耿䕫與温禺犢王呼尤徵將
新降者出塞討擊
延光元年二月扶餘王遣子將兵救玄菟擊高句驪馬
韓濊貊破之遂遣使貢獻
順帝永建元年西域長史班勇率車師後王農竒子加
特奴及八滑等發精兵擊北虜呼衍王破之勇於是上
立加特奴為後王八滑為後部親漢侯
是年秋鮮卑其至鞬寇代郡明年春中郎將張國遣從
事將南單于兵步騎萬餘人出塞擊破之時遼東鮮卑
六千餘騎亦寇遼東玄菟烏桓校尉耿曄發緣邊諸郡
兵及烏桓率衆玉出塞擊破之
六年烏桓校尉耿曄遣司馬將胡兵數千人出塞擊鮮
卑破之冬漁陽太守又遣烏桓兵擊之烏桓豪人扶潄
官勇健每與鮮卑戰輙䧟敵詔賜號率衆君
陽嘉元年燉煌太守徐繇遣疏勒王臣槃發三萬人擊
于闐破之
是年冬烏桓校尉耿曄遣烏桓親漢都尉戎末廆率衆
王侯咄歸等出塞抄擊鮮卑大斬獲而還賜咄歸等已
下爲率衆王侯長賜綵繒各有差鮮卑後寇遼東屬國
於是耿曄乃移屯遼東無慮城拒之
二年春匈奴中郎將趙稠遣從事將南匈奴骨都侯夫
沈等出塞擊鮮卑破之斬獲甚衆詔賜夫沈金印紫綬
及縑綵各有差
三年夏車師後部司馬率加特奴等千五百人掩擊北
匃奴於閶吾陸谷壊其廬落斬數百級獲單于母季母
及婦女數百人牛羊十餘萬頭車千餘兩兵器什物甚
衆
四年春北匈奴呼衍王率兵侵車師後部詔令燉煌太
守發諸國兵及玉門關侯伊吾司馬合六千三百騎救
之
永和三年冬燒當種那離等叛護羌校尉馬賢將湟中
義從兵及羌胡萬餘騎掩擊斬之
五年夏南單于左部句龍王吾斯車紐等背叛度遼將
軍馬續與中郎將梁並烏桓校尉王元發緣邊兵及烏
桓鮮卑羌胡合二萬餘人掩擊破之
桓帝建和二年白馬羌寇廣漢屬國益州刺史率板楯
蠻討破之斬首招降二十萬人
延熹元年鮮卑寇邊冬使匃奴中郎將張奐率南單于
出塞擊之
靈帝建寧二年凉州刺史孟佗遣從事任涉將燉煌兵
五百人與戊己司馬曹寬西域長史張晏將焉耆龜兹
車師前後部合三萬餘人討疏勒攻楨中城四十餘日
不能下乃引去
是年高句麗伯固遣大加優居主簿然人等助玄菟太
守公孫度擊富山賊討平之
熹平五年諸夷反叛以太尉椽巴郡李顒為益州刺史
龐芝發板楯蠻擊破平之
六年南匈奴與中郎將臧旻出雁門擊鮮卑檀石槐大
敗而還
獻帝建安十六年七月曹公西征關中田銀反河間鮮
卑軻比能將三千餘騎隨烏丸校尉閻柔擊破銀
魏明帝景初三年太尉司馬宣王與高句麗位宫率衆
討公孫淵宫遣主簿大加將數千人助軍
齊王正始七年幽州刺史毌丘儉討句麗遣玄菟太守
王頎詣扶餘位居遣大加郊迎供軍糧
晉惠帝時鮮卑大人務勿塵遣軍助東海王越征討有
功王俊表為親晉王封遼西公嫁女與務勿塵以結隣
援
懷帝即位以鮮卑大人務勿塵為大單于率衆助國征
討
宋明帝初即位四方反叛西陽蠻田益之田義之成邪
助田光興等起義攻郢州克之以益之為輔國將軍都
統四山軍事
後魏大武太平眞君九年六月悅般國遣使求與王師
俱討蠕蠕帝許之
九月遣成周公萬度歸討鄢耆詔伊吾王唐契弟和與
伊落率所領起起度歸和奉詔會度歸喻下柳驢以東
六城因共擊破居羅城拔之後同征龜兹度歸令和鎮
鄢耆時柳驢戍主乙真伽率諸胡將據城而叛和領輕
騎一百匹入其城擒乙真伽斬之繇是諸胡欵附西域
尅平和有力也
隋煬帝即位初鐵勒犯邊將軍馮孝慈戰不利鐵勒遣
使謝罪請降帝遣黃門侍郎裴矩慰撫之諷令擊吐谷
渾鐵勒許諾即勒兵襲吐谷渾大敗之
大業八年征遼誅靺鞨國渠帥突地稽率其徒以從每
有戰功賞賜厚
唐高祖初舉義兵遣晉陽令劉文靜使於突厥始畢可
汗令率兵相應帝至龍門始畢可汗遣特勒康稍利等
率兵五百馬二千匹會于麾下又遣二千騎助軍從平
凉城
武德三年太宗在藩受詔討劉武周次太原突厥可汗
處羅遣其弟步利設率千騎與官軍會
四年巴東蠻帥冉安昌率兵與大軍平蕭銑安昌者盤
瓠之苗裔代為蠻帥
太宗貞觀十三年薛延陁遣使上言高昌雖貌事至尊
而翻覆不實擅發兵與欲谷設擊天子所立之國奴受
國厚恩嘗思報效乞發所部為官軍前驅以討之帝嘉
其誠節遣戶部尚書唐儉右領軍大將軍執失思力齎
繒帛以賜之
二十一年遣左驍衛大將軍阿史那社爾為崑山道行
軍大總管與安西都護郭孝恪司農卿楊弘禮率五將
又發鐵勒十三部兵十餘萬騎以伐龜兹
二十二年四月西突厥賀魯以王師問罪龜兹固請前
驅願為鄉導仍以數十騎馳來謁帝詔授以崑丘道行
軍總管宴之于嘉壽殿及文武三品畢景甚歡錫賀魯
綾綵仍觧所服之衣以賜之
五月右衛率府長史王元策擊帝那伏國大破之初元
策使天竺國會中天竺國王死國大亂那伏帝王阿羅那
順自立發胡兵以拒元策元策宵遁扺于吐蕃之西界
以書徵鄰國之兵吐蕃發精銳一千二百人泥婆羅國
發七千餘騎與元策擊阿羅那順大破之吐蕃尋遣使
來獻捷(又王元策往西域為中天竺所劫章求拔國王發兵赴之破賊有功)
六月薛延陁餘衆二萬人侵瀚海金徽幽陵三郡發燕
然副都護元禮臣率九姓鐵勒捕之(薛延陁西遁之衆共推故真珠毗伽)
(可汗夷男兄子咄摩支為伊特勿失可汗請居鬱督軍山之北鐵勒素服薛延陁之衆及咄摩支之至也九姓)
(渠帥莫不危懼朝議恐為磧北之患令英國公李勣進加討擊率九姓鐵勒二萬騎至天山咄摩支見官軍至)
(惶駭詣詔使蕭嗣業請降)
七月西突厥國相屈利啜請率所部從討龜兹
是年廻紇菩薩遣使入貢以破薛延陁功賜宴内殿先
是擒降突厥頡利等可汗之後北虜唯回紇薛延陁為
盛帝册西突厥莫賀咄為可汗遣統回紇僕骨同羅思
結阿跌等部至是廻紇酋帥吐迷度與諸部大破薛延
陁多彌可汗
高宗永徽二年瑶池都督阿史那賀魯叛西據咄陸可
汗之地進寇庭州廻紇婆閏等諸部屬請討之帝前後
遣梁建方契苾何力程知節等率兵進討皆不克而還帝
乃擢蘇定方為大總管領廻紇等兵與阿史那彌射步
眞等分出西州金山兩道以經略之定方至金山之北
其俟斤嬾獨祿率萬餘帳來降定方發其千騎進至曳
咥河之西賀魯率十姓兵馬且十萬來拒戰定方領廻
紇及漢兵萬餘人迎擊賊輕定方兵少四面圍之定方
令步卒據其原攢矟外向自領漢騎陳於北原賊先擊
步軍三衝不動定方乘勝擊之賊遂大潰追奔三十里
斬獲數萬人明日總兵復追賀魯之衆五弩矢畢部落
相次來降五咄六部落聞賀魯敗各向南道降于步真
所至蕃人皆相率歸降曰我舊主也定方至雙河與彌
射步眞相會兩軍合勢去賀魯所居三百里布陣長驅
徑至金牙山賀魯牙所時賀魯集諸衆欲獵定方與彌
射縱兵擊之盡破其牙帳生擒數萬人并獲其鼔纛器
械賀魯遂與咥運及其女夫閻啜等脱走投石國
顯慶元年西突厥賀魯犯邊詔程知節蘇定方等領兵
并迴紇大破賀魯于隂山再破于牙山
則天萬歲通天元年契丹首領李盡忠孫萬榮反叛攻
䧟榮府突厥默啜遣使上言請還河西降戶即率部落
兵馬為國家討賊擊契丹制許之默啜遂攻討契丹部
衆大潰盡獲其家口
玄宗開元四年七月突厥可汗默啜背恩為九姓拔曳
固所殺斬其首送至京師
六年契丹婆固為其臣可突于所攻奔營州都督許欽
澹令薛泰帥驍健五百人徵奚王李大酺及婆固合衆
以討可突于官軍不利婆固大酺臨陣被殺
八年南天竺國王尸利那羅僧伽請以戰象及兵馬討
大食及吐蕃等仍求有以名其軍帝甚嘉之名軍為懷
德軍
是年冬朔方大總管王晙奏請西徵拔悉蜜東𤼵契丹
兩蕃期以明年秋初數道俱入掩突厥牙帳於稽落河
上
九年秋拔悉密拔果臨突厥牙帳而王晙及兩蕃不至
悉密懼而引去
二十二年二月新羅王興光從弟左領軍衛員外將軍
忠信上表曰臣所奉進止令臣執節本國發兵馬討除
靺鞨有事續奏者臣自奉聖旨誓將致命當此之時為
替人金孝方身亡便留臣宿衛臣本國王以臣久待天
庭遣從姪至廉代臣今已到訖臣即合還每思前所奉
進旨無忘夙夜陛下先有制加本國王興光寧海軍大
使錫之旌節以討凶殘皇威載臨雖遠猶近君則有命
臣敢不祗蠢爾夷俘計以悔禍然除惡務本布憲維新
故出師義貴乎三申縱敵患貽于數代伏望陛下因臣
還國以副使假臣盡將天旨再宣殊裔豈惟斯怒益振
固亦武夫作氣必傾其巢六靜此荒隅遂夷臣之小誠
為國家之大利臣等復乘桴滄海獻捷丹圍效毛髮之
功答雨露之施臣所望也伏望陛下圖之帝許焉
天寳三載拔悉密國伐突厥烏蘇米施可汗斬之傳首
闕下
十三載閏十一月東曹國王設阿及安國副王野觧及
諸胡九國王並遣上表請同心擊黑衣辭甚切至帝方
務以懷柔皆勞賜慰喻遣之以安西域
肅宗至德元年八月帝在靈武廻紇首領吐蕃酋長相
繼而至並請和親兼之討賊(時安祿山䧟西京也)
十一月廻紇自北投朔方節度郭子儀與廻紇破同羅
賊三千人於河上盡收其噐械駞馬輜重旗幡等是年
于闐國王尉遲勝聞祿山反勝乃令弟攝行國事自率
兵五千赴難國人遮留勝以少女為質而後行帝待之
甚厚授特進兼殿中監
二年二月帝在鳳翔吐蕃遣使來朝請助討賊引見之
賜以束帛器物有差
九月回紇葉護太子領兵四千餘衆助討&KR0647;賊回紇葉
護太子入見帝親宴慰賜以金帛器物恣其所欲待之
甚厚元帥廣平王領朔安安西回紇大食之兵十五萬
將收西京王既見回紇王子葉護約為兄弟接之頗有
恩信葉護大喜是月戊子回紇大首領逹干等一十三
人從葉護至扶風見郭子儀留之設宴三日葉護太子
曰國家有難遠來相助何暇食為子儀因留之宴畢便
發庚子蕃漢大軍齊進壬寅元帥廣平王分回紇銳卒
剪其埋軍賊知伏師敗氣索回紇又取大營之背與北
庭行營節度李嗣業合勢表裏夾戰自午及酉斬首六
萬級填溝澗而死者十二三賊軍大潰餘軍入城中囂
聲夜不止癸卯元帥廣平王整軍容入長安中軍兵馬
使僕固懷恩領回紇及南蠻大食等軍從城南過滻水
東下營十月壬戍遂收復東京
十一月回紇葉護自東京至勅百官於長樂驛迎之帝
御宣政殿宴設葉護升殿其餘酋長列於階下賜錦綉
繒綵金器銀物甚衆葉護辭歸帝謂曰為國家成大事
何遽去耶葉護奏曰回紇士卒為陛下更收范陽為馬
少不足以討除餘孽請歸取馬帝許之
乾元元年六月回紇遣宰相帝德領驍將三千人助國
討逆賊
七月吐火羅葉護烏那多并九國首領來朝請助國討
賊帝令赴朔方行營
二年二月回紇骨啜特勒等率衆從郭子儀與九節度
於相州城下戰不利三月壬子回紇王子骨啜特勒及
宰相等十五人自相州奔于西京帝宴之于紫宸殿庚
寅辭還行營
代宗寶應元年九月回紇可汗舉國兵馬至太原遣使
奉表請助王師討平殘寇
十月壬戍詔元帥雍王為諸軍先鋒會諸道節度使于
陜州率回紇軍齊進壬申次于雒陽之北郊&KR0647;賊史朝
義潜使反間回紇左殺執其使以獻甲戍雍王整隊伍
為先鋒僕固懷恩等率回紇等繼進大敗賊于横水朝
義東奔汴州東都平時回紇至東京肆行殘忍傷死者
萬計代宗以外蕃功高特容之以回紇逹啜嬌子骨祿
俟斤襲父特進崇義王留宿衛孫闕逹于為員外羽林
將軍放還蕃
永泰元年九月叛臣僕固懷恩誘吐蕃數十萬入寇大
掠京畿而去十月至邠州與回紇相遇復合從入寇河
中節度郭子儀因說回紇曰吐蕃夲吾舅甥國無負而
至是無親也若倒戈乘之如拾芥耳且其羊馬蔽地數
百里是謂天賜不可失也今能逐戎以利舉與我繼好
而凱旋不亦善乎會懷恩報死于靈州羣虜無所統遂
許諾吐蕃知之其夕奔退回紇逐之子儀分衆軍以接
其後吐蕃大敗而回紇逐之至靈臺再破之告捷於子
儀使歸諸朝獲牛羊馬數十萬收其所掠士女四千人
大歴二年九月吐蕃寇靈州十月党項首領來朝請助
國供靈州軍糧
十二年吐蕃寇黎雅兩州劔南西川節度使大破之會
南蠻閤羅鳳來援于望漢城生擒吐蕃大寵宫論器然
獻于闕下
德宗興元元年二月帝在山南時朱泚盗據宫殿詔以
右散騎常侍兼御史大夫于頎往涇州已來宣慰吐蕃
仍與州府計會頓逓時吐蕃欵塞請以兵助平國難故
遣使焉
四月渾瑊與吐蕃論莽羅之衆大破朱泚將韓旻張庭
芝宋歸朝等於武功之武亭川斬首萬餘級
貞元五年十月劍南節度使韋臯遣將王有道等與東
蠻兩林苴那時勿鄧夢衝等率兵於故嶲州臺登北谷
大破吐蕃青城臘城二節度
八年正月吐蕃與回鶻戰敗徵兵於南詔蠻王異牟尋
時牟尋為西川節度使韋臯所招撫已定計歸順欲因
徵兵以襲之遣兵五千人往戍又自將數萬踵其後晝
夜兼行乘其無備大破吐蕃於神川鐵橋遣使告捷且
使臯使閱其所虜獲及城堡以取信焉臯上言牟尋收
鐵橋已來城壘一十六擒其王五人降其衆一萬餘
穆宗長慶二年豐州上言前助太原討鎮州回紇李義
節等三千人去三月二十三日歸蕃訖先是裴度招討
幽鎮之亂回鶻請以兵從度討伐朝議大以為不可遂
命中人止回鶻令歸會其已至豐州北界發繒帛七萬
匹賜之方還
懿宗咸通七年十月沙州張義潮奏差迴鶻首領僕固
俊與吐蕃大將尚恐熱交戰大敗蕃寇斬尚恐熱傳首
京師
晉高祖天福二年十一月詔賜北朝曷魯相公聶相公
幽州趙思温繒帛器皿以前屯瀛州援王師討魏故也
册府元龜卷九百七十三
