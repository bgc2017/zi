册府元龜卷四百四十四宋王欽若等撰
將帥部
陷没
禮曰謀人之軍師敗則死之謀人之邦邑危則亡之是
知荷鑿門之權當分符之寄必在謀而後動奪人之心
若乃昧三陣之要乏九拒之略或提孤軍以深入或違
連率之節度或兵少糧竭為敵所乘或蒲酒自樂不恤
軍政及夫城陷為俘兵窮就縛縱使辭氣抑揚不背其
本鄰敵禮遇縻之好爵而合境既罹其塗炭全軍不救
於覆没將何補哉復胡顔爾
秦王離翦之孫也秦使離擊趙圍趙王及張耳鉅鹿城
或曰王離秦之名將也今將彊秦之兵攻新造之趙舉
之必矣客曰不然夫為將三世必敗者何也以其所殺
伐多矣其後受其不祥今王離已三世將矣居無何項
羽救趙擊秦軍果虜王離
漢煇渠侯僕雷電孝武征和三年以五原屬國都尉與貳
師將軍俱擊匈奴沒
李崇為西域都護王莽天鳳中與五威將軍王駿同出
西域駿為焉耆襲擊死崇收餘士還保龜兹數年莽死
崇遂没
後漢劉尚為武威將軍光武建武二十四年擊武陵五
溪蠻夷深入軍没
張鴻為謁者中元中滇吾寇隴西光武遣鴻領諸郡兵
擊之戰於允吾唐谷軍敗鴻及隴西長史田颯皆没
司馬鈞為左馮翊安帝元初二年行征西將軍督右扶
風仲光安定太守杜恢北地太守盛包京兆虎牙都尉
耿溥右扶風都尉皇甫旗等合八千餘人又龐參將羌
胡兵七千餘人與鈞分道並北擊零昌參兵至勇士東
為杜季貢所敗於是引退鈞等獨進攻拔丁奚城大克
獲杜季貢率衆偽逃鈞令光恢包等收羌禾稼光等違
鈞節度散兵深入羌乃設伏要擊之鈞在城中怒而不
救光等没死者三千餘人
蔡諷為遼東太守殤安間高句麗王宫寇遼東諷輕將
吏士追討之軍敗没
魏桓嘉為散騎侍郎齊王嘉平中以樂安太守與吳戰
於東關軍敗没
晉王育為并州督護成都王穎在鄴又以育為振武將
軍劉元海之為北單于育說穎曰元海今去育請為殿
下捉之不然懼不至也穎然之以育為破虜將軍元海
遂拘之其後以為太傅
王衍為太傅尚書令東海王越之討苟晞也衍以太尉
為太傅軍司及越薨衆共推衍為元帥俄而舉軍為石
勒所破勒呼為王公與之相見後使人夜排墻填殺之
霍弋為南中監軍時交阯太守馬融卒弋遣犍為楊稷
代融與將軍毛炅九真太守董元牙門孟幹等自蜀出
交阯破吳軍於古城斬大都督脩則交州刺史劉俊吳
遣虞汜為監軍薛珝為威南將軍大都督陶璜為蒼梧
太守距稷等稷等城中食盡死亡者半將軍王約反降
吳吳人得入城獲稷炅皆囚之孫皓使送稷下都至合
浦歐血死追贈交州刺史
毛璪之為高密内使苻堅將向南彭超陷盱眙璪之為
賊所執
毛德祖督司雍并三州諸軍事冠軍將軍司州刺史戍
武牢為魏所没
朱序為梁州刺史鎮襄陽苻丕率衆圍序序累戰破賊
人情勞懈又以賊退稍遠疑未能來守備不謹督護李
伯護密與賊相應襄陽遂没序陷於苻堅堅殺伯護徇
之以其不忠也
後秦姚詳為姚興安勇將軍鎮杏城為赫連勃勃所逼
糧盡委守南奔大蘇赫連勃勃要之衆散為勃勃所執
宋𫝊弘之為桂陽公義真雍州治中從事赫連瓌襲長
安義真東歸佛佛傾國追躡於青泥大戰弘之躬貫甲
胄氣冠三軍軍敗陷没
毛脩之為冠軍將軍安西司馬值桂陽公義真已發長
安為佛佛虜所邀軍敗脩之與義真相失走將免矣始
登一阪阪甚高峻右衛軍人叛走已上阪嘗為修之
所罸者以戟擲之傷額因墜阪遂為佛佛所擒佛佛死
其子赫連昌為後魏太武所獲脩之并没
朱修之遷司徒從事中郎將隨到彦之北伐彦之自河
南回留修之戍滑臺為魏軍所圍數月糧盡將士熏鼠
食之遂陷於魏魏太武嘉其守節以為侍中妻以宗室
女
蒯恩為輔國將軍入關迎桂陽公義真義真還至青泥
為佛佛虜所追恩斷後力戰連日義真全軍奔散恩軍
人亦盡為虜所執死於虜中
朱齡石為高祖相國右司馬安西將軍桂陽公義真被
徵以齡石持節督關中諸軍事右將軍雍州刺史敇齡
石若關右必不可守可與義真俱歸齡石亦舉城奔走
龍驤將軍王敬先戍曹公壘齡石自潼關率餘衆就敬
先魏斷其水道衆渴不能戰城陷魏執齡石及敬先還
長安見殺
沈文秀為青州刺史明帝泰始三年八月魏蜀郡公拔
式等馬步數萬人入西郭直至城下文秀使輔國將軍
垣諶擊破之九月又逼城東十月進攻南郭文秀使員
外散騎侍郎黃彌之等邀擊斬獲數千四年魏青州刺
史王隆顯於安丘縣又為軍主高崇仁所破死者數百
人魏圍青州積久太宗所遣救兵並不敢進乃以文秀
弟征北中兵參軍文靜為輔國將軍統高密北海平昌長
廣東萊五郡軍事從海道救青州文靜至東萊之不其
城為敵所斷遏不得進因保城自守為虜所攻屢戰輒
剋太宗加東青州刺史四年不其城為虜所陷文靜見
殺文秀被圍三載外無援軍士卒為之用命無離叛者
日夜戰鬭甲胄生蟣虱五年正月二十四日遂為魏兵所
陷城敗之日解釋戎衣緩服靜坐命左右曰取所持節
魏兵既入兵刃交至問曰青州刺史沈文秀何在文秀厲
聲曰身是因執之牽出聽事前剝取衣服時以慕容白
曜在城西南角樓祼縛文秀至曜前執之者令拜文秀
曰各二國大臣無相拜之禮曜命還其衣為設酒食鏁
送桑乾
崔道固為冀州刺史泰始三年為魏所陷被送桑乾死
於虜中
南齊楊公則領白馬戍主時氐賊李烏奴作亂攻白馬
公則固守經時矢盡糧竭陷於賊寇
梁胡僧祐仕魏至銀青光禄大夫以大通二年歸國頻
上封事高祖器之拜假節超武將軍文德主帥使戍項
城後城陷復没於魏
鮑泉為信州刺史與平南將軍王僧辯等率舟師東逼
邵陵王於郢州郢州平元帝以長子方諸為刺史泉為
長史行府州事侯景密遣其將宋子仙任約率精
騎襲之方諸與泉不恤軍政惟蒱酒自樂賊騎至百姓
奔告方諸與泉方雙陸不信曰徐文盛大軍在東賊何
繇得至而傳告者衆始令闔門賊縱火焚之莫有抗者
賊騎遂入城乃陷賊執方諸及泉送之景所後景攻王
僧辯於巴陵不尅敗還乃殺泉於江夏沈其屍于黃鵠
磯
王顗為梁世祖督城内諸軍事荆口城陷顗隨王琳入
齊為景陵郡守齊遣琳鎮壽春顗弟頒少有志節嘗隨
從世祖及邢城陷復没于西魏
陳裴忌為譙州刺史未及之官會吳明徹受詔進討彭
汴以忌為都督與明徹犄角俱進吕梁軍敗陷于周周
授上開府
程文季為明威將軍隨吳明徹北討於吕梁敗績為周
所囚仍授開府儀同三司自周逃歸至渦陽為邊吏所
執送長安死於獄中
後魏元孚為冀州刺史孝明孝昌三年十一月葛榮攻
陷冀州執孚逐出居民凍死者十六七
元緒莊帝初為直閣將軍持節兼武衛將軍關右慰勞
十二州大使遂没吐谷渾
畢祖暉建義中行豳州事加撫軍將軍永安中祖暉從
大領栅規入州城于時賊帥叱干騏驎保太子壁祖暉
擊破之而賊宿勤明達覆攻祖暉兵少糧竭軍援不至
為賊所乘遂没
陸希質為建州刺史爾朱榮之死也世隆率衆北還晉
陽希質固守拒之城陷兄子被害希質妻元氏榮妻之
兄孫繇是獲免
源子恭為散騎常侍遷侍中爾朱榮之死也世隆度律
斷據河橋詔子恭為都督以討之出頓於大夏門北尋
而太府卿李苗夜燒河橋世隆退走仍以子恭兼尚書
僕射為大行臺大都督尋遷衛將軍假車騎將軍率諸
將於太行築壘以防之既而爾朱兆率衆南出子恭所
部都督史仵龍羊文義開栅降兆子恭退走為兆所破
衆既退散兆因入雒子恭竄於緱氏仍被執送
薛懷雋為征南將軍益州刺史東魏孝靜天平初雋還
至梁州與刺史元羅俱為梁將蘭欽所擒送江南梁武
見懷雋謂之曰卿父先為魏州刺史我于時猶在襄陽
且州壤連接極相知練卿今至此當能住乎若欲還者
亦以禮相遣顧謂左右曰此家在北富貴極不可言懷
雋便乞歸梁武聽還國
常景為幽安光兖四州行臺杜雒周還據上谷授景平
北將軍行臺如故後雒周南圍范陽城人翻降執刺史
王延年及景送於雒周尋為葛榮所呑景又入榮榮破
景得還朝
北齊薛震東魏孝靜天平初鎮守龍門陷於西魏元象
中方得逃歸神武嘉其至誠除廣州刺史
張遵業為安西將軍建州刺史東魏武定中隨儀同劉
豐討侯景為景所擒景敗殺遵業於渦
慕容子顒為鎮西將軍文宣天保初封漢中郡公後因
戰没於關中
王敬寳為東魏廣州刺史與蕭軌等攻建業不尅没焉
宋顯為西兖州刺史勇决有氣幹及河隂之戰深入赴
敵遂没於行陣
鮮于世榮為領軍將軍周師將入鄴除領軍大將軍太
子太傅於西城拒戰敗被擒
後周蕭世怡仕梁為仁威將軍譙州刺史及侯景作亂
路繇城下襲而陷之世怡遂被執尋遁得免
陸騰初為東魏陽城郡守大軍東討以騰所據衝要遂
先攻之時兵威甚盛長史麻休勸騰降不許拒守經月
餘城陷被執太祖釋而禮之問其東間消息騰盛陳彼
州人物又叙述時事辭理抑揚太祖笑曰卿真不背本
也即拜帳内大都督
趙善為左僕射兼侍中西魏文帝大統九年從戰邙山
大軍不利善為敵所獲遂卒於東魏建德初朝廷與齊
通好齊人乃歸其柩
田弘敢勇有謀略魏永安中陷於万俟醜奴爾朱天光
入關弘自原州歸順授都督
許孝敬吳人勁勇過人為時驍將以大將軍守河東既
無救援為吳明徹所擒遂戮於建康市
元定武帝時為大將軍天和二年陳湘州刺史華皎舉
州歸梁梁主欲因其隙更圖攻取乃遣使請兵詔定從
衛公直率衆赴之梁人與華皎皆為水軍定為陸軍直
總督之俱至夏口而陳郢州堅守不下直令定率步
騎數千圍之陳遣其將淳于量徐度吳明徹等水陸來
拒量等以定已渡江兵勢分遂與水軍交戰而華皎所
統之兵更懷疑貳遂為陳人所敗皎得脱身歸梁定既
孤軍懸隔進退無路陳人乘勝逼之定乃率所部砍竹
開路且行且戰欲趨湘州而湘州已陷徐度等知定窮
迫遣使偽與定通和重為盟誓許放還國定疑其詭詐
欲力戰死之而定長史長孫隆及諸將等多勸定和定乃
許之於是為度等所執部下衆軍亦被囚虜送詣丹陽
居數月憂憤發病卒
裴寬天和三年為温州刺史初陳氏與周通和每修聘
好自華皎附後乃圖寇掠沔州既接敵境事資守捍於
是復以寬為沔州刺史而州城卑狹器械又寡寬知其
難守深以為憂又恐秋水暴長陳人得乘其便即白襄
州總管請益戍兵并請移城於羊蹄山權以避水總管
增兵守禦不許移城寬乃量度常年水至之處豎大木
於岸以&KR0640;船行襄州所遣兵未至陳將程靈洗已率衆
至於城下遂分布戰艦四面攻之水勢猶小靈洗未得
近城寬每簡募驍兵令夜掩擊頻挫其銳相持旬日靈
洗無如之何俄而雨水暴長所豎木上皆通船過靈洗
乃以大艦臨逼拍干打樓應即摧碎弓弩矢石晝夜攻
之苦戰二十餘日死傷過半女垣毁盡陳人遂得上城
短兵相拒猶經二日外無繼援力屈城陷之後水便退
縮陳人乃執寬至揚州尋被送嶺外經數載復還建業
遂卒於江左
隋龐晃為驃騎將軍衛王直出鎮襄州晃以本官從尋
與長湖公元定擊江南孤軍深入遂沒於陳數年衛王
直遣晃弟車騎將軍元雋賫馬八百匹贖焉乃得歸朝
拜上儀同賜綵二百段復事衛王
史祥為燕郡太守被賊高開道圍之城陷開道甚禮之
會開道與羅毅通和送祥於涿郡卒於塗
楊武通為左衛大將軍討嘉州叛獠束馬懸車出賊不
意頻戰破之賊知其孤軍無援傾部落而至武通轉鬭
數百里為賊所拒四面路絶武通輕騎挑戰墜馬為賊
所執殺而噉之
唐慕容羅㬋為將軍高祖武德元年七月劉文靜及薛
舉大戰于涇州文靜敗績羅㬋與李安遠劉弘基没於
舉
李仲文武德初為太常少卿劉武周令宋金剛率衆侵
并州軍黃蛇鎮又引突厥之衆兵鋒甚盛襲破鄃次縣
進陷介州高祖遣仲文率衆討之為賊所執一軍全没
劉弘基為右驍衛大將軍從太宗討薛舉時太宗以疾
頓於高墌城弘基劉文靜等與舉接戰於淺水原王師
不利八總管咸敗惟弘基一軍盡力苦戰矢盡為舉所
獲
永安王孝基高祖從父弟初劉武周攻陷晉州進取澮
州屬縣悉下夏縣人吕崇茂殺縣令自號魏王以應賊
河東賊帥王行本又密與金剛連和關中大駭高祖令
太宗益兵進討屯於柏壁相持者久之又命孝基及陜
州總管于筠工部尚書獨孤懷恩内史侍郎唐儉進取
夏縣不能克軍於城南崇茂與賊將尉遲敬德襲破孝
基營諸軍並陷四將俱没
盛彦師為宋州總管會徐圓朗反彦師為安撫大使因
戰遂没於賊
許善護為貝州刺史武德五年遇賊帥劉什善於鄃縣
善護死於陣全軍並没
淮安王神通擊宇文化及化及走聊城神通進至聊城
乃分兵數千人往魏州取攻具中路復為莘人所敗竇
建德且至遂引軍而退後二日化及為建德所虜賊勢
益張山東城邑多歸建德神通兵漸散退保黎陽依徐
勣俄為建德所陷神通没於賊
曹仁師為左鷹揚衛將軍則天萬歲通天元年契丹攻
陷營州令仁師與右金吾衛將軍張玄遇等討之戰於
西硤石谷官軍敗績玄遇仁師並為賊所虜
孫佺為幽州都督睿宗延和元年六月將兵二萬騎八
千以襲奚師至冷陘并没焉佺為虜所擒送于默啜副
使將軍周以悌死之將軍李楷雒烏可利張真楷挺身
以出初佺之將行也烏可利諫曰暑熱道險懸師遠襲
舉非其時往而必敗佺曰薛訥言在邊積有年矣然竟不
能復營州使東北無事今與公同心戮力掩其不備可
以有功道險暑熱安能避乎於是遂行命李楷雒將騎
兵四千為前軍遇賊八千騎與戰楷雒敗佺素怯懦見
賊至驚懼率衆欲還又為虜所敗乃投惡山為營列方
陣而待之虜謂佺曰既以和親何得輕來襲我佺曰吾
來和親爾虜曰若和親國信物安在佺乃悉軍資以與
之虜得而更戰軍遂大敗至夜衆餘七千佺謂衆曰帥
兵南還於是兵皆散走佺為虜所得
李宓為侍御史劔南留後玄宗天寳十三載率兵擊雲
南蠻於西洱河糧盡軍旋馬足陷橋為閤羅鳳所擒舉
軍皆没
程千里為上黨節度肅宗至德二年九月與賊挑戰為
賊將蔡希德所擒
王仲升為淮西節度元年建辰月與賊將謝欽讓戰於
申州城下為賊所虜淮上震駭
扶餘凖為朔方河中副元帥押衙德宗貞元三年隨渾
瑊盟于平涼戎人欺盟而亂作凖步鬭獲免瑊凖繇是
没于蕃中令隨水草牧羊馬
李驂者隴西人貞元初為殿前射生官三年秋隨神策
次將護邊師次夏州北驂領遊兵前行為蕃兵所掠亦
以囚見贊普令與扶餘凖偕牧苦役辱之會烏重圯使
西域重圯朔方子弟與驂有舊嘗知其不死既見吐蕃
宰相求凖驂得以生還凡没西域三十三年
楊襲古為北庭節度貞元六年冬吐蕃率葛祿白眼之
衆來寇北庭回鶻大相頡于迦斯率衆援之頻戰敗績
吐蕃攻圍頗急北庭之人既苦回紇是歲乃舉城降之
於吐蕃沙陁部落亦降焉襲古與麾下二千餘人出奔
西州頡于迦斯不利而還七年秋又悉其丁壯五六萬
人將復北庭仍召襲古偕行俄為吐蕃葛祿等所擊大
敗死者大半頡于迦斯紿之曰且共我同至牙帳當送
君歸本朝也襲古從之及牙帳遂留而不遣竟殺之
高馮從事于宣武軍知曹州事李靈曜作亂馮密遣使
奏賊中事詔除曹州刺史無何李正已盜有曹濮馮遂
陷於賊
孫揆為澤潞節度使昭宗大順元年與官告使轉歸範
至長子縣西為太原將李存孝所虜
龐師古權徐州兵馬留後乾寧四年十一月癸酉淮南
大將朱瑾潜出州師襲汴州于清口師古舉軍皆没師
古被執時兖州留後葛從周自霍丘渡淮至濠州聞師
古敗乃退軍信宿至渒河方渡而朱瑾至是日殺傷溺
死殆盡還者不滿千人惟牛存節一軍先渡獲免比至
潁州大雪寒凍死者十五六自古喪師之甚無如此也
梁杜洪江夏伶人唐光啟中遂為本州部校因戰立威
逐其廉使自稱留後及楊行密乘勝急攻卾州洪復乞
師于太祖命荆南成汭率荆襄州師以赴之未至夏口
汭敗溺死遂陷鄂州洪為所擒被害於廣陵市繇
是行密據有江淮之間
鄧季筠為太祖牙將主騎軍唐大順初唐帝命丞相張
濬伐太原太祖奉詔出師西至高平與晉人接戰軍既
不利季筠為晉人所擒晉王見之甚喜釋縛待以賓禮
苻道昭為秦州節度使太祖受禪委以兵柄與康懷美
等攻潞州以蚰蜒塹繚之飛鳥不度既踰歲晉人援至
王師大敗道昭為晉軍所殺
徐懷玉為鄜坊節度使庶人友珪既簒立河中朱友謙
拒命遣兵襲鄜州懷玉無備尋為河中所虜囚於公館
及友珪遣康懷英率師圍河中友謙慮懷玉有變遂害
之
王虔裕為義州刺史時孟遷請降未幾晉人伐邢孟遷
使來乞師太祖先遣虔裕選勇士百餘人徑往赴之伺
夜突入荆州明日循堞樹立旗幟晉人不測乃退數月
復來圍邢時太祖大軍方討兖鄆未及救援邢人因而
攜貳遷乃執虔裕送于太原尋為所害
後唐李嗣昭為内衙都將權典河中留後事唐末梁祖
自率軍三萬至臨明葛從周設伏於青山口嗣昭聞梁
祖至斂軍而退從周伏兵發為其所敗偏將王郃朗楊
師悅等被擒
李承嗣為洺州刺史唐末兖鄆為汴人所攻勢漸危䠞
遣使乞師於武皇武皇遣承嗣帥三千騎假道於魏渡
河援之時李存信屯於莘縣既而羅弘信背盟掩擊王
師因兹隔絶及瑄瑾失守承嗣與朱瑾史儼同入淮南
石君立初隸李嗣昭為牙校歴典諸軍唐末將兵屯德
勝時汴軍自滑州轉餉以給楊邨砦莊宗親帥騎軍於
河外循岸而上邀擊之汴人距楊邨五十里於河曲潘
張邨築壘以貯軍儲莊宗令諸軍攻之汴人設伏於要
路逆賊偽敗王師乘之蹶入壘門梁伏兵起因與血戰
君立與鎮州大將王釗等隔入賊壘時諸將部校陷賊
者十餘人君立被執送于汴梁主素知其驍勇欲用之
為將械而下獄久之梁主遣人誘之君立曰敗軍之將
難與議勇如欲將我我雖真誠效命能信我乎人皆有
君吾何忍反為仇人哉既而諸將被戮尚惜君立不之
害同光元年莊宗至汴前一日梁主始令殺之
史敬思為太原裨將衛從武皇入汴州舍於上原驛是
夕為汴人所攻敬思方大醉因蹶然而興操弓與汴人
鬭矢不虛發汴人死者數百夜分冒雨方達汴橋左右
扶武皇决圍而去敬思後拒血戰而没武皇還營知失
敬思流涕久之
周德威為盧龍等軍節度使唐末軍次故柳詰旦騎報
曰汴軍至矣莊宗思問戰備德威奏曰賊倍道而來未
成營壘我營栅已固守備有餘既深入賊疆須為萬全
之策此去大梁信宿而近賊之家屬盡在其間人之常
情孰不以家國為念以我深入之衆抗彼激憤之軍不
以方略制之恐難必勝王但案軍保栅臣以騎軍疲之
使彼不得下營際晩糧爨不給進退無據因以乘之破
賊之道也莊宗曰吾軍河上終日挑戰恨不遇賊今欵
門不戰非壯夫也乃率親軍成列而出德威不獲已從
之謂其子曰吾不知其死所矣莊宗與汴將王彦章接
戰大敗之德威之軍在東偏汴之游軍犯我輜重衆駭
奔入德威軍因紛擾無行列德威兵少不能解父子俱
戰殁先是鎮星犯上將占星者云不利大將是夜收軍
德威不至莊宗慟哭謂諸將曰喪我良將吾之咎也
張敬達為晉州節度使從晉高祖為北面兵馬副總管
仍屯兵雁門未幾晉祖建義末帝詔以敬達為北面行
營都招討使仍便委引部下兵圍太原以定州節度使
楊光遠副焉尋給兵三萬營于晉安鄉末帝自六月繼
有詔促令攻取敬達設長城連栅雲梯飛礟使工者運
其巧思窮土木之力時督事者每有所構則暴風大雨
平地水深數尺而城栅摧墮竟不能合其圍九月契丹
至敬達大敗尋為晉祖及蕃衆所迫一夕圍合蕃衆自
晉安寨南門外長百餘里闊五十里布以氊帳用毛索
懸鈴令部伍多縱火以備警急營中嘗有夜遁者出則
犬吠鈴動跬步不能行焉自是敬達與麾下部曲五萬
人馬萬匹無繇四奔但見穹廬如高阜相屬諸軍相顧
失色始則削木篩糞以飼其馬日望朝廷救軍及馬漸
羸死則與將士分食之馬盡食殫副將楊光遠次將安
審琦知其不濟勸敬達宜早降以求自安敬達曰吾受
恩於明宗位歷方鎮主上授我大柄而失律如此已有
愧於心也今救軍近在旦暮雪恥有期諸公何相迫耶
待勢窮則請攜吾首以降亦未為晩光遠與審琦知敬
達意未決恐坐成魚肉遂斬敬達以降末帝聞其没也
愴慟久之時戎王戒其部曲及漢之降者曰為臣當如
此人令部人收葬之
晉翟璋為新州刺史高祖建義割新州屬北蕃時契丹
大軍歸國遣璋於管内配率犒宴之資須及十萬緡山
僻地貧民不堪命始戎王以軟語撫璋璋謂必得南歸
及委璋平叛奚圍雲州皆有功故留之不遣璋鬱鬱不
得去遇疾尋卒焉
蔡行遇為左武衛將軍少帝開運初博州刺史周儒以
城降寇又與楊光遠使人往返引契丹於馬家渡濟河
時郭謹在汶陽遣行遇率數百騎赴之遇伏兵於葭葦
中突然而出轉鬭數合部下皆遁行遇為賊所劈鋒鏑
重傷不能乘馬坐畚中舁至行帳
周史彦超為華州節度使世宗親征太原大軍至河東
城下契丹營於忻代之間遥應賊勢詔天雄軍節度使
苻彦卿率諸將屯忻州以拒之彦卿襲契丹於汴口彦
超以先鋒軍追蕃寇離大軍稍遠賊兵伏發為賊所陷
世宗痛惜久之詔贈太師
册府元龜卷四百四十四
