册府元龜卷九百八十五宋王欽若等撰
外臣部
征討第四
唐高祖武德三年九月遣長平王叔良討叛胡平之
四年九月突厥寇并州遣左屯衛大將軍竇琮左武侯
大將軍桑顯和率師以禦之是月又寇梁州遣行軍總
管尉遲敬德太子内率上官懷仁擊之是月靈州總管
楊師道擊突厥大破之斬首三百餘級獲馬一千餘匹
十一月靈州總管劉旻擊叛胡劉企成大破之斬首二
百級企成僅以身免其部落皆降
五年八月突厥寇邊九月交州刺史權中通弘州總管
宇文歆靈州總管楊師道擊突厥於三觀山破之獲駝
馬數千匹是月宇文歆復擊突厥於崇崗鎮大破之斬
首千餘級定州司馬温彦博驃騎魏道仁擊突厥於恒
山之陽斬首數百級領軍將軍安興貴擊突厥於甘州
大破之
是年并州大總管襄邑王神符擊突厥於汾東斬首五
百級虜其馬二千匹汾州刺史蕭顗斬突厥五千餘級
七年正月始州反獠舉兵遣行臺僕射竇軌討之
四月通事舍人李鳳起擊萬州反獠並平之
五月吐谷渾寇松州遣益州行臺左僕射竇軌自翼州
道扶州刺史蔣善合自芳州道擊之是月竇軌擊反獠
于方山俘二萬餘口
六月隴州扶州獠作亂遣南尹州都督李光度擊平之
七月突厥寇原州遣寧州刺史鹿大師援之又遣靈州
都督楊師道趨大木根山邀其歸路是月又寇隴州遣
護軍尉遲敬德擊之
八年七月叛胡睦伽陁攻武興八月左武侯將軍安修
仁擊於且渠川破之
九年二月突厥寇原州遣折威將軍楊毛擊之
三月益州行臺尚書郭行方擊眉州叛獠之衆大破之
進擊於洪雅二州俘男女五千口
太宗以武德九年八月即位是月突厥頡利寇高陵行
軍總管尉遲敬德與戰于涇陽大破之獲其俟斤阿史
德烏沒毁斬首千餘級(是月請和許之)
貞觀二年正月吐谷渾寇岷州都督李道彦擊走之執
其名王二人俘斬七百餘級
三年十一月以行并州都督李勣為通漢道行軍總管
兵部尚書李靖為定襄道行軍總管華州刺史柴紹為
金河道行軍總管靈州大都督任城王道宗為大同道
行軍總管檢校幽州都督衛孝節為恒安道行軍總管
兼管州都督薛萬徹為暢武道行軍總管分道出師以
擊突厥是月任城王道宗擊突厥于靈州破之俘男女
數百口雜畜萬餘計(十二月突利可汗及郁射設蔭奈特勤等並帥所部来奔)
四年正月李靖屯惡陽嶺夜襲定襄頡利驚擾因徙牙
於磧口胡酋康蘇密等遂以隋蕭后及楊正道來降
二月李靖次陰山擊頡利大破之滅其國復定襄恒安
之地斥土界於大漠頡利計窘竄于鐵山兵尚數萬使
執失思力入朝謝罪請舉國内附帝遣鴻臚卿唐儉將
軍安修仁持節安撫之頡利稍自安靖乘間襲擊大破
之遂滅其國頡利乘千里馬獨騎奔於從姪沙鉢羅部
落
三月大同道行軍副總管張寳相率衆奄至沙鉢羅營
生擒頡利送於京師是月突厥思結部俟斤率衆四萬
来降
四月李靖獻頡利可汗帝御順天樓盛陳文物士庶縱
觀歸之有司帝數之曰汝父啓民之破也匹馬歸隋竟
不能效一鏃之力汝次兄坐享富貴恣情暴虐酒色是
耽至令父祖不獲血食爾罪一也與我隣國侵我邊疆
失信忘義惟利是親爾罪二也恃兵馬之盛數興戎旅
部落怨嗟僵尸徧路爾罪三也侵掠我子女殘暴我禾
稼焚燒我村塢賊亂我華民爾罪四也我忘爾宿惡憫
爾同盟許爾和親復爾宗國遷延不来至于逃罪爾罪
五也爾有死罪五焉今不殺爾者徒以清水結盟以来
更不南寇爾頡利歡呼而退
七年八月以右屯衛大將軍張士貴為龔州道行軍總
管以擊獠
八年正月張士貴討東西王洞反獠平之
十月左驍衛大將軍段志玄擊吐谷渾破之追奔八百
餘里
十一月吐谷渾拘行人趙德楷詔曰朕嗣纂洪業思恢
至道端拱垂衣於兹九載式修文德寧謐區宇徼外君
長海表酋渠無遠不庭無思不服而吐谷渾蕞爾小蕃
負固河右地不遠千里衆不盈一萬不量其力不恤其
人肆情拒命抗衡上國朕每遣行人入蕃曉諭并引其
使者臨軒戒勖示以善道勸以和親欲使境上無虞各
安其業訓𨗳積年凶頑未改剽掠邊鄙略無寧息今上
書傲狠拘我使人内外百僚華夷兆庶同心憤怨咸願
誅討宜乘弔伐之機以展鷹鸇之志長驅尅期窮其巢
穴罪止吐谷渾可汗昏耄之主及天柱王一二邪臣自
餘部落皆無所問夷凶息暴稱朕意焉
十一月以特進李靖為西海道行軍大總管節度諸軍
兵部尚書侯君集為積石道行軍總管刑部尚書任城
王道宗為鄯善道行軍總管仍並為靖副涼州都督李
大亮為且沬道行軍總管岷州都督膠東郡公李道彦
為赤水道行軍總管利州刺史高甑生為鹽澤道行軍
總管
九年正月黨項羌先内屬者皆叛歸吐谷渾三月高甑
生擊破之
閏四月任城王道宗擊吐谷渾於庫山破之俘四百餘
人李靖部將薛孤吳兒以輕銳破之于曼頭山斬其名
王俘五百餘人大獲六畜以充軍糧李靖侯君集任城
王道宗等又破於牛心堆又破於赤水源獲雜畜數萬
計五月乙未侯君集任城王道宗追吐谷渾主及於烏
海擊大破之薛萬均又破天柱王於赤海獲其雜畜三
十萬計追至河源李大亮俘其名王二十人雜畜五萬
計是月李靖平吐谷渾國于西海之上初王師以三月
次于鄯州靖與諸將會議侯君集曰大軍已至賊徒尚
未走險宜簡精銳長駈疾進掩其不虞可有大利此破
竹之勢也若此策不行潜遁必遠山障為阻窮討則難
靖從之乃簡縳士馬輕賫深入及庫山之捷可汗謀將
入磧以避官軍道宗復曰柏海近河源古来罕有至者
賊既西走未知的處今叚之行實資馬力今馬疲糧少
遠入為難未若且向鄯州待馬肥之後更圖進趣君集
曰不然叚志玄曩者纔至鄯州賊衆便到城下良由彼
國尚完兇徒用命今者一敗以後斥候亦絶君臣相失
父子擕離乘其迫懼取同俯拾柏海雖遥便可鼓行而
至也靖又然之於是衆分士馬以為兩道靖與薛萬均
李大亮等趣北路出曼頭山逾赤水涉青海歴河源且
未窮其西境君集與道宗趣南路經途二千餘里行空
虚之地盛夏降霜多積雪山中有瘴氣歷破邏真谷其
地無水將士食冰馬皆飲雪又行月餘日至星宿川達
于柏海兩軍所至皆大尅將軍執失思力又馳數百里
别破虜于車茹川旋與靖會于大非川可汗長子大寧
王順窮蹙計無所出乃斬其國相天柱王舉國来降可
汗大懼與千餘騎遁于磧中衆消亡散能屬之者纔百
騎十餘日竟為其左右所殺
七月鹽澤道行軍副總管劉德敏擊叛羌破之
十二年八月吐蕃寇松州都督韓威戰敗閻州刺史别
叢卧施諾州刺史杞利步利皆羌首也並以州叛附于
吐蕃以吏部尚書侯君集為當彌道行軍大總管右領
軍大將軍執失思力為白蘭道行軍總管左武衛將軍
牛進達為活水道行軍總管右領軍將軍劉簡為桃源
道行軍總管督步騎五萬以擊之
九月行軍總管牛進達及吐蕃戰于松州前後斬首千
餘級
十月均州山獠舉兵反遣桂州都督張寳德討平之
十一月明州山獠舉兵反遣交州都督李道彦討平之
十二月右武侯將軍上官懷仁擊山獠于壁州大破之
虜男女萬餘口
十三年四月上官懷仁擊巴壁洋集四州反獠平之虜
男女六千餘口
十二月詔曰明罰勅法聖人垂懲惡之道命將出軍王
者成定亂之德故三苖負固虞帝所以興師鬼方不恭
殷宗所以薄伐朕嗣膺景命君臨區夏弘大道於四海
推至誠於萬類憑宗社之靈藉股肱之力億兆獲乂尉
候無虞建木棘林山經靡紀之域幽都大夏王會不書
之君莫不革面内欵屈膝請吏襲冠𢃄於魏闕均征賦
於華壤而高昌麴文泰猶為不軌敢興異圖事上無忠
欵之節禦下逞殘忍之志往經朝謁備加恩禮溪&KR0676;難
滿曾無報效禽獸為心遽懷凶狡詔命之嚴禀承之誠
既闕王人之重祇敬之禮亦虧自隋季道消天下淪喪
衣冠之族疆場之人或寄命諸戎或見拘寇手及中州
既定皇風遠肅人懷首丘途經彼境皆被囚繋加之重
役忍苦遐外控告無所又伊吾之右波斯以東職貢不
絶商旅相繼琛賮遭其寇攘道路由其壅塞又西蕃突
厥戰争已久朕愍其亂離志務安輯乃立咥利始可汗
兄弟庶令克復舊土文泰反道敗德幸災好禍間諜酋
豪交亂種落遂使氊裘之長亟動干戈引弓之人重罹
塗炭又焉耆之地與之臨接文泰疾其盡節輕肆凶威
城池有危亡之憂士女嬰劫掠之酷加以虐用其衆毒
被所部賞罰無章内外嗟怨繕造宫室勞役日興修營
輿輦僣侈無度法令深刻賦歛煩重舉手動足咸罹網
羅畜牧園菓悉有征税衆力既盡人財已竭饑寒總至
憤歎盈途比屋連甍不勝苛政故老兒童思霑王澤朕
命上玄為人父母禁暴之道無隔内外納隍之慮切於
興寢錄其舊欵仍懷愍念所以頻遣使人具申朝旨勖
以為善之規示以自新之路庶知感悟無煩師旅而昏
迷遂性荒怠不悛貫盈之釁既稔天亡之期已及况復
文武具僚戎狄君長諸倳刃者相屬懷逐雀者比肩宜
順夷夏之心以申弔伐之典罰凶渠之多罪拯無辜之
倒懸今遣交河行軍大總管吏部尚書侯君集副總管
兼左屯衛大將軍薛萬均副總管左屯衛將軍薛孤吳
兒行軍總管武衛將軍牛進達等董率衆軍弘宣廟略
乘驛進路同會虜庭莫不氣奪風雲精貫日月援枹懷
憤拔距争先良將奮建瓴之威銳卒效貔貅之勇冀馬
燕犀猶迅雷之震擊雲梯地道若至神之變化以此制
敵事等摧枯以此屠城易於反掌然朕矜哀之心有懷
去殺勝殘之道無忘好生若文泰面縳軍門泥首請罪
特弘焚櫬之澤全其將盡之命自餘臣庶棄惡歸誠並
加撫慰令各安堵示以順逆之理布兹寬大之德如其
同惡相濟敢拒王師便盡大兵之勢以致上天之罰明
加曉諭稱朕意焉
十四年三月竇州道行軍總管黨仁弘擊羅竇反獠破
之俘七千餘口
八月交河道行軍大總管侯君集擊高昌破之初其王
文泰時遏絶西域商賈太宗徵文泰入朝而稱疾不至
乃詔侯君集討之文泰聞王師將起謂其國人曰唐國
去此七千里沙磧闊二千里地無水草冬風凍寒夏秋
如焚風之所吹行人多死嘗行百人不能得至安能致
大軍乎若頓兵于吾城下二十日食必盡自然魚潰乃
接而虜之何足憂也及軍至磧口而文泰卒其子智盛
襲位君集率兵至柳谷候騎言文泰尅日將葬國人咸
集諸將請襲之君集曰不可天子以高昌驕慢無禮使
吾恭行天罰今襲人於墟墓之間非問罪之師也於是
鼓行而前攻其地城賊嬰城自守君集諭之不行先是
大軍之發也帝召山東善為攻城器械者悉遣從軍君
集遂刊木填隍擁撞車撞其埤堄數丈湏穴抛車石擊
其城中其所當者無不糜碎或張氊被用障抛石城上
守陴者不復得立遂拔之虜其男女七千餘口仍進兵
圍其都城智盛窮蹙致書於君集曰有罪于天子者先
王也天罰所加身已喪背智盛襲位未幾不知所以僣
闕冀尚書哀憐君集報曰若能悔禍宜束手軍門智盛
猶不出因命士卒填其隍塹發抛車以攻之又為十丈
高樓俯視城内有行人及飛石所中處皆唱言之人多
入室避石初文泰與西突厥欲谷設約有兵至共為表
裏及聞君集至欲谷設懼而西走千餘里智盛失援計
無所出遂開門出降君集分兵略地遂平其國俘智盛
及其將吏刻石紀功而還
十五年十一月薛延陀盡其甲騎并發同羅僕骨廻紇
靺鞨霫等衆合二十萬卒一人馬四匹度漠屯白道川
據善陽嶺以擊思摩之部思摩引其種落走朔州留精
騎以戰延陀乘之及塞詔營州都督張儉統所部騎兵
及奚霫契丹等壓其東境兵部尚書李勣為朔州道行
軍總管率兵六萬騎千二百屯朔方右衛大將軍李大
亮為雲州道行軍總管率兵四萬騎五千屯靈武右屯
衛大將軍張士貴率兵一萬騎七千為慶州道行軍總
管出雲中凉州都督李襲譽為凉州道行軍總管以經
略之又遣右屯衛將軍姜行本率左右飛騎及左右衛
引強者千人受李勣節度是月李勣擊延陀之衆破之
初延陀次通漢川李勣領朔州延陀子大度設領三萬
兵臨長城欲入擊突厥而思摩已南走知不可得乃遣
人登長城而罵之因見大軍塵埃連天遽退告延陀先
還而自將其衆走赤柯濼度青山道頗迂遠李勣選麾
下騎突百六十皆驍悍敢死弱弓長矟自直道度設知
不脱乃亘十里而陳兵先是延陀擊沙鉢羅及阿史那
社爾皆以步戰而勝及其將来寇也先講武于國中教
習步戰每五人以一人經習戰陣者使執馬而四人前
戰克勝即授馬以追奔失于應接罪至於死沒其家口
以賞戰人至是遂行其法突厥兵先合輒退延陀乘勝
而逐之勣兵拒擊而延陀萬矢俱發傷其戰馬李勣乃
令去馬步陣率長矟數百為隊齊奮以衝之其衆潰敗
副總管薛萬徹率數千騎收其執馬者其衆失馬莫知
所從因大縱擊斬首三千餘級獲馬萬五千匹甲仗輜
重不可勝計會暮殺之不能盡大度設跳身而遁萬徹
將數百騎追之不及其餘衆又奔走相騰踐至漠北大
雪馬疲不前人凍死者十八九先是延陀祭天祈雪我
師不能逐及此自斃焉李勣旋軍定襄太宗遣使賫璽
書以勞將士突厥諸部有思結者先處代州五臺縣其
意嘗欲歸延陁因是而叛代州追兵適及會李勣旋軍
至首尾圍擊思結計無所出走入峨谷中自度必死前
殺其妻子然後力戰勣又敗之斬首五百級生擒一千
五百人虜其男女三千餘口獲牛馬稱是
十八年七月太宗以高麗莫離支自殺其主發兵擊新
羅新羅盡禮以事國家數遣使稽顙請援乃遣高麗解
兵不從欲擊之於是勅將作大匠閻立德括州刺史趙
元楷宋州刺史王波利往洪饒江等州造船艦四百艘
可以載軍糧泛海攻戰者且遣輕騎數千至遼東城以
觀其勢甲午遂下詔曰百濟高麗恃其僻遠每動甲兵
侵逼新羅日蹙百姓塗炭遣使請援道路相望朕情深
愍念爰命使者詔彼兩蕃戢兵敦好而高麗姦武攻擊
未已若不拯救豈濟倒懸宜令營州都督張儉守左宗
衛率高履行等率幽營二都督府兵馬及契丹奚靺鞨
往遼東問罪屬遼東水泛溢儉等兵不能濟
十月安西都督郭孝恪帥師滅焉耆孝恪執其王龍突
騎支送行在所(時帝幸九成宫故曰行在所)初王師之滅高昌也制
以高昌所虜焉耆生口七百盡還之焉耆王尋叛歸於
欲可汗朝貢稀至令孝恪伺其機便孝恪因表請擊之
以孝恪為安西道行軍總管率步騎三千出銀山道以
伐焉耆孝恪夜襲其城破之
十一月命太子詹事英國公李勣為遼東道行軍總管
出柳城禮部尚書江夏郡王道宗副之刑部尚書鄖國
公張亮為平壤道行軍總管以舟師出莱州左領軍常
何瀘州都督左難當副之發天下甲士召募十萬並趣
平壤以伐高麗
十九年四月英國公李勣攻盖牟城破之(時帝親征此已後至班師)
(事具帝王親征門)
二十年六月遣兵部尚書固安公崔敦禮特進英國公
李勣擊破薛延陁於鬱督軍山北前後斬首五千餘級
虜男女三十萬人時鐵勒僕骨同羅共擊延陁多彌可
汗大敗之帝以延陁破亡遣江夏王道宗左衛大將軍
阿史那社爾為潮海安撫大使又使右領軍衛大將軍
執失思力領突厥兵代州都督薛萬徹營州都督張儉
各統所部兵分道並進又令右驍衛大將軍契苾何力
領凉州及胡兵同入以為聲援江夏王道宗等兵既渡
磧遇阿波達官控弦數萬直前拒戰道宗進擊破之斬
首千餘級追奔二百里薛萬徹别軍北道與廻紇相遇
二將各遣使諭以綏懷之旨其酋帥見使者皆頓顙歡
呌曰不意大國遠見存撫俱請入朝既而諸部降書皆
至百僚畢賀
二十一年三月伐高麗以左武衛大將軍牛進達為青
丘道行軍大總管右武衛大將軍李海崖為副發兵一
萬餘人並樓船戰舸自莱州泛海而入又以特進太子
詹事英國公李勣為遼東道行軍大總管右武衛將軍
孫貳郎左屯衛大將軍鄭仁泰為副將配兵三千人其
營州都督府所管兵馬盡皆隸勣于是厲涉遼東自新
城道入兩軍之發也並遣慣習滄波能以少擊衆者而
配隸焉先是十九年帝之伐高麗也以討逆為名及破
駐蹕陳帝以御副弓箙賜莫離支雖服拜銜恩而不遣
親近来謝天子以暮秋邊外詔六軍班師莫離支以王
城獲全庶幾可以自免滋虐其主又令伺我邊隙厥貢
疎薄失藩人臣大國之禮天子扼腕含怒終欲取之中
議以為高麗城雉依山攻之不可卒下往前鑾駕親伐
廢其耕稼所䧟之城並收其穀韓師旅炎旱相繼夷人
以猥衆大半斷粒若得少兵番次蹂其邊場彼瘡痍之
殘疲於奔命耕夫釋耒並皆入堡島夷之邑千里荒蕪
古人云金城湯池非粟不固若再三如此高麗必大窘
迫自然逃散誰肯為莫離支嬰城鴨渌水以北可不戰
而取天子以為然故有是命
七月牛進達李海崖攻高麗石城䧟之虜男女數百人
師次積利城下高麗出軍萬餘人拒戰海崖等擊破之
斬首二千級
九月遣宋州刺史王波利中郎將丘孝忠發江南十二
州造入海大船及艓船三百五十艘將征高麗
十二月詔曰皇天理物蓄嚴厲於積隂大塊厚生騰殺
氣於秋序故霆霓震曜聲懾八紘繁霜凝肅威加萬類
朕既承兹介福超上皇王憂責在躬情兼列代昆蟲不
理尤且納隍戎羯未寧豈宜安席逷矣西土自古遊魂
昔與北場本同根蔕乘戎致䦧遂爾擕離雞田戴斗是
其祭天之地雁塞干雲上應分術之野疆踰瀚海局拒
塞垣總其銜燭之鄉並為征賦之俗惟有烏孫舊境置
罘所漏本既先拔末豈能全皮尚不存毛將安附侵軼
旅獒之壤剽掠巨雀之藩播此凶荒歴年兹久積其愆
禍崇凶貫盈凡厥氊裘不勝焦爛蠢兹板屋盡苦侵漁
膜拜錦車思拯溺以延首重譯蠻邸呌嚴閽而委命裂
裳褁足驟請天誅朕乃睠西顧深悼于懷搶此弗圖孰
祗靈命是以求衣待旦對懸亡食哀彼綴旒義增投袂
雖臨軒而獨對慮疑謀之罔從乃命鼎司陰籌遠略言
纔出于唇吻應已昭于上玄昧旦臨朝太史奏曰昨宵
甲夜纖阿蝕昴考靈臺之秘簡徵渾象之舊文月者隂
精用刑之兆也星纏胡分數終之效焉是知天道雖高
去人非遠至誠仰達應不踰時奉以恭行理當無惑今
便躬秘推轂制詔夏官禡社出車發明秋令殱斯巨猾
救彼蒼黎可遣使持節崑丘道行軍大總管左驍衛大
將軍阿史那社爾副大總管左驍衛大將軍契苾何力
金紫光禄大夫行安西都護郭孝恪司農卿清河郡公
楊弘禮行軍總管左武衛將軍李海崖等總挈黿斬蛟
之士帥曳牛佩豕之曹莫不感義長駈誓探巢穴之志
循躬距躍將謝肉骨之恩又發鐵勒兵牧十有三部突
厥侯王十餘萬騎沸湧動沙場之地呼吸振廣漠之風
道自金微會于䓗嶺又遣吐蕃君長踰玄莵而北臨步
搖酋渠絶昌海而西騖齊飛白羽周設天羅摐金懸米
之源掩河津而雷擊沬赭崦山之嶠轎日域以雷奔取
彼渠魁委于司寇拯其萌隸賜以營魂俾夫六驘泛駕
免覆車而伏皂十角摧鋒與共觝而俱獻豈非有名動
衆本為除殘以義出師貴能徵惡是以倒戈必宥事表
於前經輿櫬不誅理昭於往誥其有去危投欵悔禍求
哀毳幕酋豪宜錫長纓之寵韋韝種落惠以飲喙之娛
且夫察微興事者機也勞已安人者義也天與則取可
謂乘機衆欲斯從是名敦義踐機而必作戴義以行之
今此一勞永康四表折兵難再或失時宜以朕之懷速
頒天下初龜茲國既臣於西突厥安西都護郭孝恪之
伐焉耆也龜茲遣軍援助自是藩禮漸缺帝大怒故有
是詔
閏十二月阿史那社爾與郭孝恪楊弘禮率五將軍又
發鉄勒十二部兵十餘萬騎以伐龜茲社爾既破西蕃
處月處密乃進師趣其北境出其不意西突厥所署焉
耆王棄城而遁社爾遣輕騎追擒之龜兹大震守將多
棄城而走社爾進屯磧石去其都城三百里遣伊州刺
史韓威率千餘騎為前鋒右驍衛將軍曹繼叔次之至
多褐城與龜茲王相遇及其相那利羯獵等有衆五萬
逆拒王師威乃偽遁而引之其王俟利發見威兵少悉
衆而至威退行三十里與繼叔軍會合擊大破之其王
退保都城社爾進軍逼之王乃輕騎而走遂下其城令
孝恪守之遣沙州刺史蘇海政尚輦奉御薛萬備以精
騎逼之行六百里其王窘急退保于撥換城社爾等進
軍圍之擒其王及大將羯獵顛等其相郍利僅以身免
潜引西突厥之衆并其國兵萬餘人来襲孝恪與子待
詔同死于陣官軍大擾倉部郎中崔義起與曹繼叔韓
威等擊之郍利匹馬而遁尋為龜茲人所執以詣軍前
後破其大城五所虜男女數萬口社爾因立其王之弟
葉護為王勒石紀功而旋俘其王阿黎布失畢及郍利
羯獵顛等獻於廟是月以崑丘道行軍總管左武衛將
軍阿史那賀魯為泥伏沙鉢羅葉護并給鼓纛遣招討
巴西突厥
二十二年正月詔授右武衛大將軍薛萬徹為青丘道
行軍大總管右衛將軍裴行大為副率兵三萬餘人并
樓船戰艦自莱州泛海以擊高麗(萬徹入鴨綠水俘獲甚衆)四月烏
胡鎮將石神感率兵浮海直指高麗領步騎五千拒戰
於易山短兵纔接其衆大潰斬首虜八百餘人其夜賊
兵萬餘襲神感之船神感設伏以待之賊不覺奮擊大
破之而還
是月右武侯將軍梁建方擊松外蠻破之初嶲州都督
劉伯英上言松外諸蠻雖暫降欵旋即背叛請出師討
之西濟河天竺道可通也由是發蜀中十二州兵討之
蠻帥雙舍率衆拒戰建方擊敗之殺獲千餘人羣蠻震
擾投竄山谷建方分遣使者說以利害爭来欵附前後
至者七千餘部戶十萬九千三百建方署其首領蒙和
為縣令各統所部莫不感悦建方乘勝遣使往西洱河
其帥楊盛見使至大駭具船將遁使者曉諭禍福示以
威信咸遂稽顙請降遣守領十人来謁軍門建方振旅
而退
六月薛延陁餘衆二萬人渡鮮崿河侵瀚海金微幽陵
三郡都督各發兵逆擊大破之斬獲八千級於是發燕
副都護元臣率九姓鐵勒捕
是月青丘道軍師薛萬徹渡海入鴨渌水百餘里至泊
灼城南四十里止營高麗讋懼並棄邑居而遁泊灼城
主所失孫率步騎萬餘人来拒官軍萬徹遣右衛將軍
裴行方領步卒折衝尉羅文合為援軍繼進萬徹及諸
軍乘之賊大潰追奔百餘里及於陣所失孫進兵圍之
泊灼城因山設險阻鴨淥水以為固攻之未拔高麗遣
將高文率馬骨安地諸城兵三萬餘人来援分置兩陣
萬徹分軍以當之鋒刃纔接而賊潰俘獲且盡而還
八月辛丑遣左領軍大將軍執失思力往金山道討薛
延陁餘部落
是月崑丘道將軍阿史那社爾擊處羅破之餘衆悉降
九月遣茂州都督張士貴右衛將軍梁建方發隴右及
峡中兵馬二萬餘人擊編獠初帝遣劍南造船㺐獠之
人咸令減役雅卭眉三州編獠或不祗承呼召相率而
反乃遣建方等討之
册府元龜卷九百八十五
