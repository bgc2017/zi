册府元龜卷三百五宋王欽若等撰
外戚部
儒學退讓畏愼廉儉
儒學
研精聖哲之言服膺儒籍之道造次於是夙夜不忘此
素履之士強學之所爲也若乃生於肺腑之親幼有青
紫之盛遨遊戚里沐浴天澤而能亹亹於儒墨拳拳於
文雅上則知其要道下則成其俊才終則保其高明免
夫顚越此皆外屬之選君子之尚者已
漢田蚡孝景王皇后同母弟孝景末為中大夫學盤盂
諸書(孔甲盤盂二十六篇雜家書兼儒墨名法者也)
馮野王字君卿孝元昭儀之兄也受業於博士通詩爲
太子中庶子
逡字子産野王之弟也通易太常察孝廉爲郎
立字聖卿逡之弟也通春秋爲郎稍遷諸曹
參字叔平昭儀之少弟學通尚書少爲黃門郎給事中
班伯成帝婕妤之兄少受詩於師丹大將軍王鳳薦伯
宜勸學召見宴昵殿(親戚宴飲會同之殿)講說有法拜為中常侍
帝方鄉學鄭寬中張禹朝夕講說尚書論語於金華殿
(在未央宫)詔伯受焉既通其義又講異同於許商遷奉車都
尉數年金華之業絶出
伯弟斿博學有俊材左將軍史丹舉賢良方正以對策
爲議郎遷諫大夫右曹中郎將與劉向校秘書
傅喜字稚游哀帝祖母定陶傅太后從父弟少好學問
有志行成帝選爲太子庶子
後漢樊鯈光武舅宏之子就侍中丁恭受公羊嚴氏春
秋(嚴彭祖也)刪定公羊嚴氏春秋章句世號樊侯學教授門
徒前後三千餘人初爲復土校尉
樊凖字幼陵宏之族曾孫也少勵志行修儒術和帝幸
南陽凖爲郡功曹帝器之拜郎中鄧太后臨朝儒學陵
替凖乃上疏曰臣聞賈誼有言人君不可以不學故雖
大舜聖德孳孳為善成王賢主崇明師傅及光武皇帝
受命中興羣雄擾擾旌旗亂野東西誅戰不遑啟處然
猶投戈講藝息馬論道至孝明皇帝兼天地之資用日
月之明庶政萬幾無不簡心而垂精古典游意經藝每
饗射禮畢正坐自講諸儒並聽四方欣欣雖闕里之化
矍相之事誠不足言又多徵名儒以充禮官如沛國趙
孝琅邪承宫等或安車結駟告歸鄉里或豐衣博帶從
見宗廟其餘以經術見優者布在廊廟故朝多皤皤之
良華首之老每宴會則論難衎衎共求政化詳覽羣言
響如振玉朝者進而思政罷者退而偹問小大隨化雍
雍可嘉期門羽林介胄之士悉通孝經博士議郎一人
開門徒衆數百化自聖躬流及蠻荒匈奴遣伊秩訾王
大車且渠來入就學八方肅清上下無事是以議者每
稱盛時咸言永平今學者蓋少遠方尤甚博士倚席不
講儒者競論浮麗忘謇謇之忠習諓諓之辭文吏則去
法律而學詆欺銳錐刀之鋒斷刑辟之重德陋俗薄以
致苛刻昔孝文竇后性好黃老而清静之化流景武之
間臣愚以爲宜下明詔博求幽隱發揚巖穴寵進儒雅
有如孝宫者徵詣公車以俟聖上講習之期公卿各舉
明經及舊儒子孫進其爵位使纘其業復召郡國書佐使
讀律令如此則延頸者日有所見傾耳者月有所聞伏
願陛下推述先帝進業之道太后深納其言是後屢舉
方正敦樸仁賢之士
梁松字伯孫少爲郎尚光武女舞陰長公主再遷虎賁
中郎將博通經書明習故事與諸儒修明堂辟雍郊祀
封禪禮儀常與論議寵幸莫比
松弟竦字叔敬二女爲章帝貴人竦少習孟氏易弱冠
能教授和帝即位追封竦爲褒親愍侯
竇固字孟孫尚光武湼陽公主爲黃門侍郎好覽書傳
喜習兵法
馬嚴明德皇后從兄少孤從平原楊太伯講學專心墳典
並研窮春秋左氏(從司徒祭酒陳元受之)因覧百家羣言遂交結
英賢京師大人咸器異之仕郡為督郵
鄧弘和熹皇后之兄少治歐陽尚書授和帝禁中諸儒
多歸附之
梁商順烈皇后之父少持韓詩兼讀衆書傳記
魏卞蘭武帝后弟秉之子少有詞學獻賦贊述太子德
美太子報曰賦者言事類之所附也頌者美盛德之形容
也故作者不虛其詞受者必當其實蘭此賦豈吾實哉
昔吾丘壽王一陳寶鼎何武等徒以歌頌猶受金帛之
賜蘭事雖不諒義足嘉也今賜牛一頭由是遂見親敬
晉羊祜字叔子景獻皇后同産弟博學能屬文舉上計
吏州四辟從事秀才五府交命皆不就太原郭奕見之
曰此今之顔子也後爲征南大將軍
羊琇字稚舒景獻皇后之從父弟也涉學有智算累遷
中護軍
王恂字良夫文明皇后弟文義通博在朝忠直累遷河
南尹建立二學崇明五經
庾亮明穆皇后之兄中興初為中書郎領著作侍講東
宫其所論釋多見稱述
宋臧燾高祖敬皇后兄也與弟熹並好經學燾仕至太
常
袁豹字士蔚文帝袁皇后之從父好學博文覽典籍為
著作郎
梁王錫字公嘏駙馬都尉琳之子年十二為國子生十
四舉清茂除秘書郎與范陽張伯緒齊名俱授太子舍
人
後魏馮熙字晉昌文明太后之兄也熙生於長安爲姚
氏魏母所飬將還長安始就博士學問從師受孝經論
語後爲侍中太師中書監
北齊李祖昇文宣李皇后之長兄文學足以自通仕至
齊州刺史
唐竇威字文蔚高祖太穆皇后從父兄也諸昆弟並尚
武藝而威耽玩文史謂爲書癡高祖初爲丞相府司錄
參軍禪代文翰多參預焉仕至内史令
長孫無忌貴戚好學該博文史性通悟有籌略仕至太
尉
竇維鍌昭成順聖皇太后父孝諶從子也好學以撰著
爲業時宗族咸以外戚崇飾輿馬維鍌獨清儉自守官
至水部郎中撰吉凶禮要十卷行於代
晉韓惲世仕太原昆仲爲軍職唯惲親狎儒士好爲歌
詩聚書數千卷乾寧中後唐莊宗納其妹爲妃妃初爲
嫡室故莊宗深禮其家而惲以文學署交成文水令入
爲太原少尹
退讓
夫居寵思危受爵能讓斯賢逹之令範也矧夫席國姻
之勢處外戚之重崇高疾顚之可畏驕侈自至而不期
蓋福者禍之所伏盈者人之所惡既物禁乎泰盛道實
在於若冲乃有内懷撝抑外忘滿假安和而不競抑損
而自持耽近耆德推避殊寵懇辭政柄願還封邑稱疾
而引退抗疏以致誠徵前訓以極其敷喻披至心以祈
於哀惻斯固保玄元止足之戒遵栢翳謙益之論貴而
能降滿而不溢者乎
漢竇長君竇太后之兄與弟少君家長安中絳侯灌將
軍等曰吾屬不死命乃且懸此兩人於是選長者之有
節行者與居長君少君由此為退讓君子
王鳳字孝卿元后之昆弟成帝即位鳳以舅爲大司馬
大將軍領尚書事時黃霧四塞終日(塞滿也言四方皆滿)天子以
問諫大夫楊興博士駟勝等對皆以爲陰盛侵陽之氣
也高祖之約也非功臣不侯今太后諸弟皆以無功爲
侯非高祖之約外戚未曾有也故天爲見異(見顯示也)言事
者多以爲然鳳於是懼上書辭謝曰陛下即位思慕諒
闇(諒信闇默也言居父喪信默三年不言也)故詔臣鳳典領尚書事上無以
明聖德下無以益政治今有茀星天地赤黃之異(茀與孛同)
咎在臣鳳當伏顯戮以謝天下今諒闇已畢大義皆舉
宜躬親萬幾以承天心因乞骸骨辭職帝報曰朕承先
帝聖緒涉道未深不明事情是以陰陽錯繆日月無光
赤黃之氣充塞天下咎在朕躬今大將軍廼引過自予
欲上尚書事歸大將軍印綬罷大司馬官是明朕之不
德也朕委將軍以事誠欲庶幾冇成顯先祖之功德將
軍其專心固意輔朕之不逮毋有所疑
王商字子夏鳳之弟成帝時爲大司馬衞將軍輔政四
歲病乞骸骨天子閔之更以爲大將軍實封二千戸
王根字稚卿商之弟成帝時爲大司馬驃騎將軍輔政
五歲乞骸骨帝廼益封根五千戸賜安車駟馬黃金五
百斤罷就第
後漢樊宏字靡卿光武之舅建武元年拜光禄大夫五
年封長羅侯十五年定封壽張侯及病困車駕臨視留宿
問其所欲言宏頓首自陳無功享食大國誠恐子孫不
能保全厚恩令臣魂神慙負黃泉願還壽張食邑小鄉
亭帝悲傷其言而竟不許
陰識字次伯光烈皇后之前母兄建武元年光武即位
以爲騎都尉封陰鄉侯二年以征伐軍功增封識叩頭
讓曰天下初定將帥有功者衆臣托屬掖庭仍加爵邑
不可以示天下帝甚美之以爲關都尉鎮函谷
陰興字君陵光烈皇后之母弟建武二年為黃門侍郎
九年遷侍中賜爵關内侯帝復詔欲封之置印綬於前
興固讓曰臣未有先登陷陣之功而一家數人並蒙爵
土令天下觖望誠爲盈溢臣蒙陛下貴人恩澤至厚富
貴已極不可復加至誠不願帝嘉興之讓不奪其志貴
人問其故興曰貴人不讀書記邪亢龍有悔夫外戚家
若不知謙退嫁女欲配王侯取婦眄睨公主愚心實不
安也富貴有極人當知足夸奢益爲觀聽所譏貴人感
其言深自降抑卒不爲宗親求位十九年拜衞尉亦輔
導皇太子明年夏帝風眩疾甚後以興領侍中受顧命
于雲臺廣室會疾瘳召見興欲以代吳漢爲大司馬興
叩頭流涕固讓曰臣不敢惜身誠恐損聖德不可苟冐
至誠發中感動左右帝遂聽之
馬廖字敬平明德皇后之兄爲虎賁中郎將性質誠畏
愼不愛權勢聲名有司連據舊典奏封廖等累讓不得
已建初四年受封爲順陽侯以特進就第每有賞賜輙
辭讓不敢當京師以是稱之
馬防字江平廖之弟永平末與弟光俱爲黃門侍郎章
帝即位拜防車騎將軍光執金吾後又封防潁陽侯光為
許陽侯兄弟二人各六千戸屢以明帝寢疾入參醫藥又
平定西羌增邑千三百五十戶屢上表讓位俱以特進
就第
竇憲章德皇后之兄永元元年為車騎將軍既破北單
于詔使中郎將持節即五原拜憲大將軍封武陽侯食
邑二萬戶憲固辭封賜策許焉二年詔曰大將軍憲前
歲出征克滅北狄朝加封賞固讓不受舅氏舊典並蒙
爵土(西漢故事帝舅皆封侯)其封憲冠軍侯邑二萬戶篤郾侯景
汝陽侯瓌夏陽侯各六千戶憲獨不受封
鄧騭和熹皇后之兄安帝永初元年封上蔡侯隲弟悝
葉侯弘西平侯閶西華侯食邑各萬戶騭以定策功增
邑三千戶騭等辭讓不獲遂逃避使者間關詣闕(間關猶﨑)
(嶇也)上疏自陳曰臣兄弟汚穢無分可採(言無分寸可收採也)過以
外戚遭値明時託日月之末光被雲雨之渥澤並充列
位光昭當世不能宣贊風美補助清化誠慙誠懼無
以處心陛下躬天然之姿體至聖之德遭國不造仍罹
大憂開日月之明運獨斷之慮援立皇統奉承大宗聖
策定於神心休烈垂於不朽本非臣等所能萬一而猥
推嘉美並享大封伏聞詔書驚惶慙怖追觀前世傾覆
之誡退自惟念不寒而慄臣等雖無逮及遠見之慮猶
有庶幾戒懼之情嘗母子兄弟内相勅勵冀以端慤畏
愼一心奉戴上全天恩下完性命刻骨定分有死無二
終不敢横受爵土以增罪累惶窘怔營昧死陳乞太后
不聽隲頻上疏至於五六乃許之四年母新野君寢病
騭兄弟並上書求還侍飬太后以閶最少孝行尤著特
聽之賜安車駟馬及新野君薨騭等復乞身行服章連
上太后許之騭等既還里第並居冡次閶至孝骨立有聞
當時及服闋詔諭隲還輔朝政更授前封隲等叩頭固
讓乃止於是並奉朝請位次在三公下特進侯上(特進在列)
(侯之上)其有大議乃詣朝堂與公卿參謀
梁商字伯夏順聖皇后之父爲執金吾陽嘉二年封子
冀爲襄邑侯商讓不受三年以商爲大將軍商固稱疾
不起
梁不疑冀之弟也爲河南尹時冀以不疑好經書喜待
士陰疾之因中常侍白帝轉爲光禄勲不疑恥兄弟有
隙遂讓位歸第與弟蒙閉門自守
伏完爲執金吾獻帝建安元年以后父拜輔國將軍儀
同三司完以政在曹操自嫌尊戚乃上印綬拜中散大
夫將軍尋遷屯騎校尉
晉楊珧武帝悼皇后之叔父珧兄駿以后父爲車騎將
軍珧歷位尚書令衞將軍素有名稱得幸於帝時望在
駿前以兄貴盛知權寵不可居自乞遜位前後懇至終
不獲許及右軍督趙休上書陳王莽五公兄弟相代今
楊氏三公並在大位而天變屢見臣竊爲陛下憂之由
此珧益懼固求遜位聽之賜錢百萬絹五千疋
裴頠字逸民惠帝賈后之從母昆弟歴尚書侍中光禄
大夫每授一職未嘗不殷勤固讓及遷尚書左僕射專
任門下事頠上言賈模適亡復以臣代崇外戚之望彰
偏私之舉后族何嘗有能自保皆知重親無脱者也然
漢二十四主惟孝文光武明帝不重外戚皆保其宗豈
將獨賢寔以安理故也昔穆叔不拜越禮之饗臣亦不
敢聞殊常之詔又表云咎繇謨虞伊尹相商吕望翊周
蕭張佐漢咸播功化光格四極暨于繼體咎單傅說祖
己樊仲亦隆中興或明揚側陋或起身庶族豈非尚德
之舉以臻斯美哉歷觀近世不能慕遠溺於近情多任
后親以致不靖昔疏廣戒太子以舅氏爲官屬前世以
爲知禮况朝廷何取於外戚正復才均尚當先其疎者
以明至公漢世不用馮野王即其事也表上皆優詔敦
奬
庾亮字元規明穆皇后之兄爲中領軍明帝即位以爲
中書監亮上疏讓曰臣凡庸固陋少無殊操昔以中州
多故舊邦喪亂隨侍先臣遠庇有道爰容逃難求食而
已不悟徼時之福遭遇嘉運先帝龍興垂異常之顧既
眷同國士又申以婚姻遂階親寵累忝非服弱冠濯纓
沐浴芳風頻塵省闥出總六軍十餘年間位超先達無
勞受遇無與臣比小人禄薄福過災生止足之分臣所
宜守而偷榮昧進日爾一日謗讟既集上塵聖朝始欲
自聞而先帝登遐區區微誠竟未上達陛下踐祚聖政
惟新宰輔賢明庶僚咸允康哉之歌實存於至公而國
恩不已復以臣領中書則示天下以私矣何者臣於陛
下后之兄也姻婭之嫌與骨肉中表不同雖太上至公
聖德無私然世之喪道有自來矣悠悠六合皆私其姻
人皆有私則天下無公矣是以前後二漢咸以抑后黨
安進婚族危向使西京七族東京六姓皆非姻族各以
平進縱不能悉全决不盡敗今之盡敗更由姻昵臣歷
觀庶姓在世無黨於朝無援於時植根之本輕也薄也
苟無大瑕猶或見容至於外戚憑託天地連勢四時根
援扶疎重矣大矣而或居權寵四海側目事有不允罪
不容誅身既招殃國爲之弊其故何邪由姻媾之私羣
情之所不免是以疏附則信姻進則疑疑積於百姓之
心則禍成於重閨之内矣此皆往代成鑒可爲寒心者
也夫萬物之所不通聖賢因而不奪冐親以求一寸之
用未若防嫌以明至公今以臣之不才兼如此之嫌而
使内處心膂外總兵權以此求治未之聞也以此招禍
可立待也雖陛下二相明其愚欵朝士百僚頗識其情
天下之人安可門到戶說使皆坦然耶夫富貴榮寵臣
所不能㤀也刑罰貧賤臣所不能甘也今恭命則愈違
命則苦臣雖不達何事背時違上自貽禍責耶實仰覽
殷鑒量己知弊身不足惜爲國取悔是以悾悾屢陳丹
欵而微誠淺薄未垂察諒憂惶屏營不知所措願陛下
垂天地之鑒察臣之愚則臣雖死之日猶生之年矣疏
奏帝納其言而已
亮父琛爲丞相軍諮祭酒卒官以后父追贈左將軍妻
母丘氏追封鄉君亮陳先志不受咸和中成帝又下詔追
贈琛驃騎將軍儀同三司亮又辭焉
庾冰亮之弟也康帝時為車騎將軍領江州刺史鎮武
昌及獻皇后臨朝徵冰輔政辭以疾篤尋卒
禇裒康獻皇后之父爲衛將軍領中書令裒以中書銓
管詔命不宜以姻戚居之固辭詔以爲左將軍兗州刺
史太后臨朝拜裒侍中錄尚書事裒上書固請居藩曰
臣以虚鄙才不周用過蒙國恩累忝非據無勞受寵負
愧實深豈可復加殊特之命顯號重疊臣有何勲可以
克堪何顔可以冐進委身聖世豈復遺力實懼顛墜所
誤者大今王略未振萬幾至殷陛下宜委誠宰輔一遵
先帝任賢之道虚己受成坦平心於天下無宜内示私
親之舉朝野失望所損豈少於是改授都督青陽徐兖
州之晉陵吳國諸軍事衞將軍徐兖二州刺史假節鎮
京口永和初復徵裒將以爲揚州錄尚書事吏部尚書
事劉遐說裒曰會稽王令德國之周公也足下宜以大
政付之裒長史王胡之亦勸焉於是固辭歸藩朝野咸
歎服之進號征北大將軍開府儀同三司固辭開府
何惔穆章皇后之兄也父凖高尚寡欲徵拜散騎郎不
起穆帝升平元年追贈凖金紫光禄大夫封晉興縣侯
惔以父素行高潔表讓不受
何澄凖之子也爲尚書領瑯琊王師安帝即位遷尚書
左僕射典選王師如故澄以脚疾固讓特聽不朝坐家
視事
王藴孝武帝定皇后之父遷光禄大夫領五兵尚書本
州大中正封建昌縣侯藴以恩澤賜爵非三代令典固
辭不受朝廷敦勸終不肯拜乃授都督京口諸軍事左
將軍徐州刺史假節藴復固讓謝安謂曰卿居后父之
重不應妄自菲薄以虧時遇宜依禇公故事但令在貴
權於事不事耳可暫臨此任以紓國姻之重於是乃受
命鎮於京口
宋何戢尚山陰公主爲吏部郎元徽初禇淵參朝政引
戢爲侍中時年二十九戢以年未三十苦辭内侍表疏
屢上時議許之改授司徒左長史
梁王錫駙馬都尉份之子爲吏部郎中時年二十四謂
親友曰吾以外戚謬被時知多叨人爵本非志望兼此
羸病庶務難擁安能舍其所好而徇所不能乃稱疾不
拜便謝遣胥徒拒絶賓客掩扉覃思室宇蕭然
後魏高植文昭皇太后之兄子自中書侍郎為濟州刺
史率州軍討破元愉别將有功當蒙封賞不受云家荷
重恩爲國致效是其常節何足以應進陟之報懇惻發
於至誠
竇瑗字雅珍尚孝文女淮陽公主除駙馬都尉封汝南
王瑗固辭不拜
李延宴字子熹爲左將軍光州刺史莊帝即位以元舅
之尊超受侍中太保封濮陽郡王延宴以保字犯祖諱
又以王爵非庶姓所宜抗表固辭徙封濮陽郡公改授
太傅
北齊段榮除嬴州刺史榮妻婁皇后姊也恐高祖招私
親之議固推諸將竟不之州
隋竇榮定尚高祖姊安成長公主開皇初拜左武衛大
將軍高祖欲以爲公榮定上書曰每觀西朝衞霍東都
梁鄧幸托葭莩位極台鉉寵積驕盈必致傾覆向使前
賢少自貶損遠避權勢推而不居則天命可保何覆宗
之有臣每覽前修實爲畏懼高祖乃止
柳述尚高祖女蘭陵公主仁壽中任寄逾重爲兵部尚
書參掌機密述自以無功可紀過叨匪報抗表陳讓高
祖許之令攝兵部尚書事
唐長孫無忌文德皇后之兄貞觀二年爲尚書右僕射
深以滿盈爲戒懇辭機密文德皇后又爲之辭讓太宗
不獲已下詔曰昔東漢功臣莫任機密西京戚里或存
退讓故能長守富貴不懼危殆尚書右僕射齊國公無
忌神識清舉風彩凝映賢戚之望朝野所推比軒禁不
虞釁生慮表倉卒之間厥功以茂自居樞要聲寔俄遠
然以椒掖之親處權衡之地深知止足有戒滿盈之言
情辭懇切宜遂其心以勵貪競可解尚書右僕射仍進
散位開府儀同三司
吳湊章敬皇后之弟寶應二年封拜外戚授湊太子詹
事封濮陽郡公湊固讓改檢校太子賓客兼太子家令
十王宅使
畏愼
詩曰戰戰兢兢如臨深淵如履薄冰易曰君子思患而
豫防之斯畏愼之謂也乃有連帝族之懿席外親之寵
位勢貴盛光華舉集而能軫高危之慮保謙益之訓側
身以怵惕斂跡而韜晦簡御門族謹守法度周旋富盛
深懲侈縱惟止足而是念專静默以自守由漢之後不
乏其人莫不亢宗保身歷屯夷而無咎令聞長世俾子
孫之逄吉者焉
漢班伯成帝婕妤之兄以定襄太守徵道病中風(中傷也爲)
(風所傷)既至以侍中光禄大夫飬病(受其秩俸而在家自養也)賞賜甚
厚數年未能起會許皇后廢婕妤供飬東宫(元后成帝母)進
侍者李平為婕妤而趙飛燕爲皇后伯遂稱篤久之帝出
過臨候伯伯惶恐起視事
伯弟穉少爲黃門郎中常侍方直自守成帝季年立定
陶王爲太子數遣中盾請問近臣(盾讀曰允詹事之屬官也)穉獨不
敢答(言其愼)
傅晏哀帝傅皇后父也初封孔鄉侯晏深善於桓譚是
時高安侯董賢寵幸女弟為昭儀皇后日已疎晏嘿嘿
不得意譚進說曰昔武帝欲立衞子夫陰求陳皇后之
過而陳后終廢子夫竟立今董賢上至愛而女弟尤幸
殆將有子夫之變可不憂哉晏驚動曰然爲之奈何譚
曰刑罰不能加無罪邪枉不能勝正人夫士以才智要
君女以媚道求主皇后年少希更艱難或驅使醫巫外
求方技此不可不偹又君侯以后父尊重而多通賓客
必借以重勢貽致譏議不如謝遣門徒務執謙慤此修
己正家避禍之道也晏曰善遂罷遣賓客入白皇后如譚所
戒後賢果風太醫令真欽使求傅氏罪過遂逮后弟侍
中喜詔獄無所得乃解故傅氏終全於哀帝之時
後漢樊宏光武之舅建武中封壽張侯位特進宏爲人
謙柔畏懼不求苟進嘗戒其子曰富貴盈溢未有能終
者吾非不喜榮勢也天道惡滿而好謙前世貴戚皆明
戒也保身全已豈不樂哉每當朝會輒迎期先到俯伏
待事時至乃起帝聞之常敕騶騎臨朝乃告勿令豫到
宏所上便宜及言得失輒手自書寫毁削草本公朝訪
逮不敢衆對宗族染其化未嘗犯法帝甚重之
宏子鯈字長魚謹約有父風建武中禁網尚闊諸王既
長各招引賓客以鯈外戚争遣致之而鯈清静自保無
所交結及沛王輔事發貴戚子弟多見收捕鯈以不豫
得免永平中鯈弟鮪爲子賞求楚王英女敬鄉公主鯈
聞而止之曰建武時吾家並受榮寵一宗五侯時特進
一言(宏為特進)女可以配王男可以尚主但以貴寵過盛即
爲禍患故不爲也且爾一子奈何棄之於楚乎鮪不從
其後楚事發覺帝追思鯈謹恪又聞其止婚事故其諸
子得不坐
隂識字次伯光烈皇后前母兄明帝為太子以識守執
金吾入雖極言正議及與賓客語未嘗及國事帝敬重
之常指識以敕戒貴戚激勵左右焉
馬廖字敬平明德皇后之兄以父任爲郎永平末受遺
詔代趙熹爲衞尉時朝廷大議輙以詢訪廖性質誠畏
愼不愛權勢聲名盡心納忠不屑毁譽
馬光廖之弟爲黃門侍郎為人小心周密章帝以是特
親愛之
馬嚴明德皇后從父兄初任郡督郵嚴聞明德立乃閉
門自守猶復慮致譏嫌遂更徙北地斷絶賓客
馮柱尚明帝女獲嘉長公主少爲侍中以恭肅謙約稱
位
鄧隲和熹皇后之兄三遷虎賁中郎將自太后臨朝兄
弟皆居禁中隲謙遜不欲久在内連求還第歲餘太后
乃許之隲深戒竇氏(章帝竇皇后勲女祖穆及叔父俱尚主交輕薄屬託於郡縣干亂政)
(化後並坐怨望謀不軌故鄧氏深引爲誡者)檢勑宗族闔門静居(闔閉也)
鄧康和熹皇后從父子襲父珍封夷安侯康以太后久
臨朝政宗門盛滿數上書長樂宫諫諍宜崇公室自損
私權言甚切至太后不從康心懷畏懼遂謝病不朝
梁商順烈皇后之父爲大將軍簡御門族未曾以權盛
干法
竇武字子游桓思皇后之父延熹中爲城門校尉封槐
里侯武兄子虎賁中郎將紹性疎簡奢侈每數切慮相
戒猶不覺悟乃上書求退紹位又自責不能訓導當先
受罪由是紹更遵節大小莫敢違法
魏郭德明帝郭元后之從弟封平原侯司馬景王輔政
以女妻德妻早亡文王復以女繼室即京兆長公主德
雖無才學而恭謹謙順
吳全琮尚大帝女公主爲大司馬軍師琮既親重宗族
子弟並蒙寵貴賜累千金然謙虛接物貌無驕色
晉楊珧字文琚駿之弟也歷位尚書令衛將軍素有名
稱以兄貴盛知權寵不可居自乞遜位前後懇至終不
獲許初聘悼后珧表曰歷觀古今一族二后未嘗以全
而受覆宗之禍乞以表事藏之宗廟若如臣之言得以
免禍從之右軍都督趙休上書王莽五公兄弟相代今
楊氏三公並在大位而天變屢見臣竊爲陛下憂之由
此珧益懼固求遜位聽之
楊濟字文通珧之弟也累遷太子太傅與兄珧深懼盛
滿乃與諸甥李斌等共切諫兄駿斥出王祐爲河東太
守建立皇儲皆濟謀也
王藴孝武定皇后父爲丹陽尹加散騎常侍藴以姻戚
不欲在内苦求外出復以爲都督浙江東五郡鎮軍將
軍會稽内使常侍如故
禇裒爲尚書以后父苦求外出除江州刺史
宋王偃孝武皇后父爲右光禄大夫而偃謙虚恭謹不
以世事關懷
梁王騫拜度支尚書加給事中領射聲校尉初騫見諸
女子姪皆嬪王尚主朔望來歸輜軿填溢非所欲也勑
歲中不過一再見嘗從容謂諸子曰吾家本素族自可
依流平進不須苟求也
何裔齊永昌中爲國子祭酒鬱林嗣位裔為后族甚見
親待累遷左民尚書領驍騎中書令領臨海巴陵王師
裔雖貴顯常懷止足
蔡撙字景節為吏部尚書女爲昭明太子妃自詹事已
下咸來造謁往往稱疾相聞遣之及其引進但暄寒而
已此外無復餘言
後魏馮誕字思正文明太后兄元熙之子也與弟修年
纔十餘文明太后俱引入禁中申以教誡整餙容儀寬
雅恭謹而已
北齊斛律金爲太師左丞相一門一皇后二太子妃三
公主金嘗謂長子光曰我雖不讀書聞古來外戚梁冀
等無不傾滅女若有寵諸貴妬人女若無寵天子嫌人
我家直以立勲抱忠致富貴豈可藉女也辭不獲免常
以爲憂
元韶襲封彭城王爲太傅錄尚書事文宣天保元年降
爵為公性行溫裕以高氏壻頗膺時寵能自謙退
韓軌封安德郡王軌妹爲神武所納生上黨王渙復以
勲庸歷登台鉉常以謙恭自處不以富貴驕人
後周閻慶爲寧州刺史位柱國晉公護母慶之姑也護
雖擅朝而慶未嘗阿附及護誅武帝以此重之乃詔慶
子毗尚帝女清都公主慶雖位望隆重婚連帝室常以
謹愼自守時人以此稱之
竇毅爲大司馬性温和每以謙愼自守又尚太祖第五
女襄陽公主時爲朝廷所委信雖任兼出入未嘗有矜
惰之容時人以此稱焉
唐吳漵章敬皇后之弟寶應中以元舅拜鴻臚少卿久
之改左金吾將軍建中初遷大將軍漵以恭愼謙約聞
於時
吳湊章敬皇后之弟小心謹愼智識周敏代宗朝獨承
顧問自貞元已後德宗任遇信重徧歷中外親要之職
雖云聖奬隆深亦湊小心敬愼所致也
王用莊憲皇后之弟憲宗時以元舅爲金吾衞大將軍
謙和善守寡所與事公卿大夫以此多之
郭釗憲宗懿安皇后之兄也母代宗長女昇平公主釗
元和中檢校工部尚書充邠寧節度使數歲徵入爲檢
校戶部尚書兼司農卿釗大勲之後積代姻聯帝戚而
能恭愼自持居官處家無驕怠之色奢侈之失釗弟鏦
又尚順宗長女德陽公主爲駙馬都尉殿中監穆宗即
位鏦以叔舅改金吾大將軍太子詹事充閑廏宫苑使
從容上列三十餘載椒房之貴舅氏之尊國朝外戚罕
有其比而恭遜恪愼爲時論所稱
晉安彦威與少帝母太妃安氏近屬也帝以渭陽待之
而未嘗挂於齒牙及卒太妃親至彦威汴京舊第預其
喪事人方知之聞者服其愼重
廉儉
夫居戚屬之地有肺腑之親富貴既盈驕侈必至乃有
操行自著志尚不羣持若驚之心知守約之道外無輿
馬之飾内無峙積之帑辭賞賜之命塞賂遺之門以至
第宅纔蔽於風雨妻子略充於衣食矯滛靡之失顯端
愼之名使國家無私恩之譏世禄垂由禮之訓傳於方
策亦可謂之賢矣
漢𫝊喜字稚游定陶太后從父弟時丁傅驕奢皆嫉喜
之恭儉位至大司馬
後漢陰興光烈皇后母弟建武中爲期門僕射每出入
嘗操持小蓋鄣翳風雨躬履塗泥第宅苟完纔蔽風雨
鄧隲女弟爲和熹皇后隲弟弘卒后賜錢十萬布萬疋
隲等辭不受時元元之災人士荒饑死者相望盗賊羣
起隲兄弟崇節儉罷力役故天下復安隲位至大將軍
竇武長女爲桓帝皇后武爲城門校尉清身疾惡禮賂
不通妻子衣食纔充足而已是時羌蠻寇難歲儉民饑
武得兩宫賞賜悉散與太學諸生及載肴糧於路匄施
貧民
魏苟暉尚書令彧長子太祖以女妻暉後稱安陽公主
彧及弟攸並貴重皆謙冲節儉禄賜散之宗族知舊家
無餘財暉官至虎賁中郎將
晉王恂以文明皇后弟為河南尹鬲令袁毅嘗餽以駿
馬恂不受及毅敗受貨者被廢黜
庾冰字季堅明穆皇后亮之弟也冰天性清愼常以儉
約自居中子襲嘗貸官絹十疋冰怒捶之市絹還官及
卒無絹爲衾又室無妾媵家無私積世以此稱之
禇裒康帝時以后父爲江州刺史鎮半洲在官清約雖
居方伯常使私僮樵採
王濛字仲祖哀帝靖皇后父俸禄資産嘗推厚居薄以
清約見稱
王恭字孝伯孝武定皇后兄以外戚爲將帥及死之日
無財帛唯書籍而已爲識者所傷
宋趙倫之武穆皇后弟爲左光禄大夫領軍倫之雖外
戚貴盛而以儉素自處
臧燾武敬皇后兄自高祖受命徵拜太常雖外戚貴顯
而彌自冲約茅屋蔬餐不改其舊所得俸禄與親戚共
之
後魏胡國珍靈太后之父少好學雅尚清儉位至侍中
唐長孫敞字休明文德皇后之季父少儉約不事華侈
而好節義位至宗正卿平原郡公
蕭復字履初新昌公主子父衡爲太僕卿駙馬都尉復
生於戚里少秉清操其羣從兄弟競飾輿馬以侈靡相
高復衣澣濯之衣獨居一室習學不倦非詞人儒士不
與之游伯父華每歎異之曰興吾門者必此子也
竇維鍌玄宗舅希&KR1939;從父弟也好學以著撰為業時宗
族咸以外戚崇飾輿馬惟鍌獨清儉自守官至兵部郎
中
郭皎憲宗皇后從父即尚父子儀之猶子也勲閥之家
獨守儉素以是獲用於時位至邠寧節度使
册府元龜卷三百五
