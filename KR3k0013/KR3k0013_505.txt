册府元龜卷五百五宋王欽若等撰
邦計部
俸祿
國非賢不乂賢非后不食古先哲王官設居方必先正
位位定然後制祿三代相㳂官倍於古周官太宰以八
柄馭羣官其二曰祿秦漢而下命秩尤衆差定名數以
月受俸下足以代耕上足以行義斯經世之令典官人
之逹道雖百代孰能易哉若乃上無虛授下無虛受賞
之以禮報之以功使賢者無家食之歎居官絶素餐之
譏傳曰行爵出祿必當其位斯之謂至治矣
周武王初定天下更立公侯伯子男凡五等諸侯之上
大夫卿下大夫上士中士下士凡五等天子之田方千
里公侯田方百里伯七十里子男五十里不能五十者
不逹於天子附於諸侯曰附庸天子之三公之田視公
侯天子之卿視伯天子之大夫視子男天子之元士視
附庸(皆象星辰之大小也不逹謂不列朝會也附庸者以國事附于大國未能以其名通也視猶比也元)
(善也善士謂命士也此比殷所因夏爵三等之制也)制農田百畝百畝之分上農
夫食九人其次食八人其次食七人其次食六人下農
夫食五人庶人在官者其祿以是為差(農夫皆受田於公田肥磽有五)
(等收入不同也庶人在官者謂府史之屬官長所除不命於天子國君者分或為糞)諸侯之下士
視上農夫祿足以代耕也中士倍下士上士倍中士下
大夫倍上士卿四大夫祿君十卿祿次國之卿三大夫
祿君十卿祿小國之卿倍大夫祿君十卿祿(此班祿尊卑之差)
諸侯之下士祿食九人中士食十八人上士食三十六
人下大夫食七十二人卿食二百八十八人君食二千
八百八十人次國之卿食二百一十六人君食二千一
百六十人小國之卿食百四十四人君食千四百四十
人次國之卿命於其君者如小國之卿天子之大夫為
三監監於諸侯之國者其祿視諸侯之卿其爵視次國
之君其祿取之於方伯之地方伯為朝天子皆有湯沐
之邑於天子之縣内視元士(給齋戒自潔清之用湯沐用燔)
漢高帝時因秦官號有御史大夫秩中二千石有兩丞
秩千石博士秩比六百石廷尉有正左右監秩皆千石
太子門大夫庶子秩皆六百石先(先或作洗)馬秩比謁者是
時三公號稱萬石其奉月各三百五十斛中二千石者
月各百八十斛二千石者百二十斛比二千石者百斛
千石者八十斛六百石者七十斛比六百石者六十斛
四百石者五十斛比四百石者四十五斛三百石者四
十斛比三百石者三十七斛二百石者三十斛比二百
石者二十七斛百石者十六斛斗食十一斛佐史奉八
斛
文帝二年置一丞相有兩長史秩千石
武帝建元三年置期門僕射秩比千石
元狩五年置部刺史秩六百石
太初元年更名中大夫為光祿大夫秩比二千石太中
大夫秩比千石又更名郎中令為光祿勲大行令為大
鴻臚大農中尉為執金吾自太常光祿衛尉太僕太理
鴻臚宗正司農少府執金吾皆中二千石丞皆千石又
更右内史為京兆尹左内史為左馮翊都尉為右扶風
自太子太傅將作少府詹事將行(皇后卿即大長秋也)典屬國水
衡都尉左馮翊右扶風皆秩二千石丞六百石是時司
隸城門中壘屯騎步兵越騎長水胡騎射聲虎賁射士
校尉秩皆二千石奉車都尉駙馬都尉秩比二千石前
後左右將軍長史秩千石又有議郎中郎侍郎郎中皆
無員多至千人議郎中郎秩比六百石侍郎比四百石
郎中比三百石中郎有五官左右三將秩皆二千石郎
中有車戶騎三將(主車曰車郎主戶衛曰戸郎漢儀注郎中令主郎中左右車將主左右車)
(郎左右戸將主左右戸郎也)秩皆比千石謁者秩比六百石有僕射
(謁請也白也僕主也)秩比千石郡守秩二千石有丞邊郡又有長
史秩皆六百石郡尉秩比二千石有丞秩皆六百石縣
令長萬戶以上為令秩千石至六百石减萬戶為長秩
五百戸至三百石皆有丞尉秩四百石至二百石是為
長吏(吏理也主理其縣内)百石以下有斗食(漢官名秩簿云斗食月俸十一斛佐史月)
(奉八斛一說斗食者歲俸不滿百而計日而食一斗二升故云斗食也)
宣帝地節二年置西域都護有副校尉秩比二千石帝
又令中郎將騎都尉監羽林比二千石
三年置左右廷尉平秩皆六百石
神爵三年八月詔曰吏不廉平則治道衰今小吏皆勤
事而奉祿薄欲其毋侵漁百姓難矣其益吏百石以下
奉十五(若食一斛則益五斗)
元帝初元元年置戊巳校尉有丞司馬各一人候五人
秩比六百石
成帝陽朔二年除八百石五百石秩(除八百就六百除五百就四百也)
綏和元年大司馬大司空祿比丞相更部刺史名牧秩
二千石二年益吏三百石以下俸凡比二千石以上年
老致仕者參分故祿與之終其身(參音三其時亦有俸錢之差但本史不具)
(耳故元帝時貢禹上書曰臣為諫大夫秩八百石俸錢月九千二百廪食太官又拜為光祿大夫秩二千石俸)
(錢月萬二千祿賜愈多家日以益富)
哀帝元壽二年大司馬有長史秩千石
平帝元始元年更名虎賁郎置郎中將秩比二千石
後漢光武建武二十六年增百官俸有千石以下减於
西京舊制六百石以下增於舊秩是時太傅太尉府長
史一人千石東西曹掾比四百石餘掾比三百石屬比
二百石故曰公府掾比古元士三命者也或曰漢初掾
史辟皆上言之故有秩比命士其所不言則為百石屬
其後皆自辟除故通為百石(漢舊注曰公令史百石自中興以後注不說石數)
司徒司空府長史千石大將軍府長史司馬皆千石從
事中郎六百石其領軍皆有部曲大將軍營五部部校
尉比二千石軍司馬比千石部下有曲曲有軍候比六
百石曲下有屯屯長比百石太史令六百石丞三百石
博士祭酒六百石博士比六百石太祝令太宰令太子
令高廟令世祖廟令陵園令每陵食官令太卜令皆六
百石五官中郎將及左右中郎將虎賁中郎將羽林中
郎將皆比二千石五官及左右虎賁中郎比六百石五
官左右虎賁侍郎比四百石五官左右虎賁郎中比三
百石左右僕射左右陛長比六百石節從虎賁比二百
石羽林郎比三百石羽林左右監六百石奉車都尉駙
馬都尉比二千石騎都尉二千石光祿大夫比二千石
太中大夫千石中散大夫諫議大夫議郎常侍謁者皆
六百石謁者僕射比千石其給事謁者四百石灌謁者
郎中皆三百石公車司馬令南北宫衛士令左右都候
左右式道中候左右較令百軍中候考功令車府令未
央廐令(六廐令同)廷尉正左監右平鴻臚大行令公主家令
太倉令平凖令道官令廪犧令太毉令太官令守宫令
上林苑令黃門及黃門令掖庭今永巷令御府令祠祀
令鉤盾令中藏府令内謁者令尚方黃門穴從僕射符
節令武庫令皆六百石公主家丞三百石濯龍監直里
監宦者丞從丞黃門署長玉堂署長丙署長皆四百石
永巷長比四百石宦者比三百石永巷郎中三百石中
黃門比百石侍中比二千石中常侍千石(宦者無員後增秩比三千)
(石)黃門侍郎六百石尚書令御史中丞千石尚書治書
侍御史六百石左右丞侍郎四百石尚書令史符節令
史二百石蘭臺令史六百石執金吾太子太傅太常光
祿衛尉太僕廷尉大鴻臚宗正大司農少府諸卿皆中
二千石丞千石太子少傅將作大匠二千石太子家令
太子僕千石太子門大夫中庶子倉令食官令六百石
洗馬比六百石太子廐長中盾比二千石丞比六百石
令相千石丞尉四百石其六百石丞尉三百石長相四
百石及三百石丞尉皆二百石諸侯公主家丞秩皆比
二百石諸邊鄣塞尉諸陵校尉長皆二百石有常例者
不署秩司隸校尉比二千石京都尹郡太守二千石屬
國都尉使匈奴中郎將護烏桓校尉護羌校尉比二千
石州刺史六百石每縣邑道大者置令千石其次六百
石其次置長四百石其次三百石侯國之相亦如之(前漢)
(雒陽令秩千石丞及孝廉左右尉四百石)鄉三老游徼百石(鄉戶五千則置有秩)皇子
封王其郡為國王傳相皆二千石
殤帝延平元年中二千石俸月錢九千米七十二斛二
千石錢六千五百米三十六斛比二千石錢五千米三
十四斛千石錢四千米三十斛六百石錢三千五百米
二十二斛四百石錢二千五百米十五斛三百石錢二
千米十二斛二百石錢一千米九斛百石錢八百米四
斛八斗大將軍三公臘賜錢各二十萬牛肉二百斤粳
米百斛(將進侯以下各有差)立春之日遣使者賜文官司徒司空
帛三十疋九卿十五疋武官太尉大將軍各六十疋執
金吾諸校尉各三十疋武官倍文官也
桓帝延熹三年九月詔無事之官權約俸豐年如故
獻帝建安八年頒賜三公下金帛繇是三年一賜以為
常例
晉武帝泰始三年九月詔曰古者以德詔爵以庸制祿
雖下士猶食上農外足以奉公忘私内足以飬親施惠
今在位者祿不代耕非所以崇化之本也其議增吏俸
太康元年平吳之後定官品第一至第九各以貴賤占
田品第一者占五十頃第二品四十五頃第三品四十
頃第四品三十五頃第五品三十頃第六品二十五頃
第七品二十頃第八品十五頃第九品十頃又得蔭人
以為衣食客及佃客品第六以上得衣食客三人第七
第八品二人第九品及舉輦跡禽前驅繇基強弩司馬
羽林郎殿中穴從虎賁殿中虎賁推持斧武騎虎賁持
鈒穴從虎賁命中虎賁武士一人其應有佃客者官品
第一第二者佃客無過四十戶第三品三十五戶第四
品三十戸第五品二十五戶第六品二十戸第七品十
五戸第八品十戸第九品五戸其佃糓皆與大家量分
簡文帝咸安二年三月詔曰往者事故之後百度未充
羣僚常俸並皆寡約蓋隨時之義也然退食在朝而祿
不代耕非經通之制今資儲漸豐可籌量增俸
宋高祖永初元年六月詔曰百官事殷俸薄祿不代耕
雖國儲未豐要令公私周濟諸供給等减半者可悉復
舊六軍見祿租可不在此例其餘官僚或自本俸素少
者亦疇量增之
二年二月制中二千石加公田一頃
文帝元嘉二十七年正月制交寧二州假收郡縣俸祿
聽依臺除
二月以軍興减百官俸三分之一
三月淮南太守諸葛闡求减俸祿同内百官於是州及
郡縣丞尉並悉同减
孝武大明二年正月復郡縣田秩并九親俸祿
四年十月制郡縣减祿並先充公限
五年五月制帝室朞親官非祿官者月給錢十萬
八月制方鎮所假白收郡縣年限依臺除祿三分之一
不給送
六年二月復百官祿
前廢帝永光元年二月减州郡縣田祿之半
明帝泰始五年六月以軍興已來百官斷俸並給坐食
南齊武帝永明元年正月詔經邦之寄寔資莅民守宰
俸祿蓋有常准往以邊虞告警故沿時損益今區㝢寧
晏庶績咸熙忠勤簡能宜加優奬郡丞尉可還田秩(又云)
(齊氏衆官有僮幹之役而不詳其制)
七年正月詔曰諸大夫年秩隆重祿力殊薄豈所謂下
車惟舊趨橋敬老可增俸評給見役
八年十二月詔尚書丞郎職事繁劇䘏俸未優可量增
賜祿
十年正月詔增内外有務衆官祿俸
明帝建武三年閏十二月詔今歲不須光新可以見錢
為百官供給
東昏侯永元元年正月詔三品清資以應食祿者二親
或祖父母年登七十並給見錢
梁高祖天監初定九品令帝於品下注一品秩為萬石
第二第三品為中二千石第四第五品為二千石
大通元年正月詔曰朕思利兆民惟日不足氣象環周
每弘優簡百官俸祿本有定數前代以來皆多評准頃
者因循未遑改革自今以後可長給見錢依時放出勿
令逋緩
太清末侯景之亂國用嘗褊京官文武月别唯得廪食
多遥帶一郡縣官而取其祿秩焉揚徐等大州比令僕
(揚州督王畿理在建康徐州督重鎮京口並外官刺史最重者尚書令僕射官品第三)寧桂等小
州比參軍班(寧州理建寧今雲南郡桂州理始安今郡並與外官刺史最輕者府參軍官品第六)
丹陽郡吳郡會稽等大郡同太子詹事尚書班(丹陽理建康吳)
(郡會稽即今郡並列郡重者詹事尚書官品第三)高源晉康等小郡王班而已
(高源晉康即今郡並列郡軍輕者梁武帝定九品後其内官吏為十班以班多者為貴同班者即以居下為劣)
(則興品第高下不論當是其時更以清濁為差耳本史既略不可詳焉)大郡六班小縣兩
轉方至一班其州郡祿米絹布絲綿當處轉臺傳倉庫
若給刺史令等先准其所部文武名物多少繇勑而裁
凢如祿秩既通所部兵士給之其家得蓋少諸王諸主
出閣就第婚冠所須及衣裳服餙并酒米魚鮮香油紙
燭等並定官給之王主壻外祿者不給觧任還京仍亦
公給
後魏孝文太和八年六月詔曰置官班祿行之尚矣周
禮有食祿之典二漢著受俸之秩逮于魏晉不聿稽往
憲以經綸治道自中原喪亂兹制中絶朝政因循未遑
釐改朕永鑒四方求民之瘼夙興昧旦至於憂勤故憲
章舊典以班俸祿罷諸商人以簡民事戸增調三疋糓
二斛九斗以為官司之祿均預調為二疋之賦即兼商
用雖有一時之煩終克永逸之益祿行之後賍滿一疋
者死變法改度宜為更始其赦天下與之惟新初臨淮
王他奏求依舊斷祿文明太后令召羣臣議之中書監
高閭表曰天生蒸民樹之以君明君不能獨理必須臣
以作輔君使臣以禮臣事君以忠故車服有等差爵命
有分秩德高者則位尊任廣者則祿重下者祿足以代
耕上者俸足以行義庶民均其賦以展奉上之心君王
聚其財以供事業之用君班其俸垂惠則厚臣受其祿
感恩則深於是貪錢之心止竭效之誠篤兆庶無侵削
之煩百辟僃禮容之美斯則經世之明典為治之至術
自堯舜已來逮至三季雖優劣不同而斯兹弗改自中
原運否天下幅裂海内未一民數耗减國用不充俸祿
遂廢此則事出臨時之宜良非長久之道大魏應期紹
祚昭臨萬方九服既和八表咸謐二聖欽明文思道冠
百代動遵禮式稽考舊章准百王不易之勝法述前聖
利世之高軌置立隣黨頒宣俸祿事設令行於今已久
苛慝不生上下無怨姦巧革慮闚覦絶心利潤之厚同
於天地以斯觀之如何可革又洪波奔激則堤防宜厚
姦悖充斥則禁網須嚴且饑寒切身慈母不保其子家
給人足禮讓可得而生但廉清之人不必皆富豐財之
士未必悉貧今始其俸則清者足以息其濫竊貪者足
以感而勸善若不班祿則貪者肆其姦情清者不能自
保難易之驗灼然可知如何一朝便欲去俸淮南之議
不亦謬乎帝從閭議
十月詔曰俸制已立宜時班行其以十月為首每季一
請於是内外百官受祿有差
九年二月制皇子封王者皇孫及皇曾孫紹封者皇女
封者歲祿各有差
十月詔均給天下民田諸宰人之官各隨近給公田刺
史十五頃太守十頃治中别駕各八頃縣令郡丞六頃
更代相付賣者坐如律
十年十一月議定民依戸給俸
十八年十二月詔王公侯伯子男開國食邑者王食半
公三分食一侯伯四分食一子男五分食一
十九年五月减閒官祿以禆軍國之用
孝明以延昌四年即位先是孝文時以軍國多事用度
不足百官之祿四分减一及帝即位侍中領軍將軍于
忠既擅權欲以惠澤自固乃悉復所减之祿
東魏孝靜天平二年十二月詔文武百官量事各給祿
北齊文宣天保七年十一月制刺史今盡行兼不給幹
物是時官秩一品每歲八百疋(二百疋為一秩)從一品七百疋
(百七十五疋為一秩)二品六百疋(百五十疋為一秩)從二品五百疋(百二十五)
(疋為一秩)三品四百疋(百疋為一秩)從三品三百疋(七十五疋為一秩)四
品二百四十疋(六十疋為一秩)從四品二百疋(五十疋為一秩)五品百
六十疋(四十疋為一秩)從五品百二十疋(三十疋為一秩)六品百疋(二十)
(五疋為一秩)從六品八十疋(二十疋為一秩)七品六十疋(十五疋為一秩)從
七品四十疋(十疋為一秩)八品三十六疋(九疋為一秩)從八品三
十二疋(八疋為一秩)九品二十八疋(七疋為一秩)從九品二十四
疋(六疋為一秩)祿率一分帛一分以粟一分錢事繁者優一
秩平者守本秩閑者降一秩長兼試守者亦降一秩非
執事不朝拜者皆不給祿州郡制祿之法刺史守令下
車各前取一時之秩上上州刺史歲秩八十疋與司州
牧同上中上下各五十疋為差中上降上下百疋中中
及中下亦以五十疋為差下上降中下百疋下中下下
亦各五十疋為差上郡太守歲秩五百疋降清都尹五
十疋上中上下各以五十疋為差中上䧏上下四十疋
中中及中下各以三十疋為差下上䧏中下四十疋下
中下下各以三十疋為差上上縣歲百五十疋與鄴臨
漳成安三縣同上中上下各以十疋為差中上䧏上下
三十疋中中及中下各以五疋為差下上降中下二十疋
下中下下各以十疋為差州自長史下逮于史吏郡縣
自丞以下逮于掾佐亦皆以帛為秩郡有尉减丞之半
皆以其所出嘗調課給之自一品以下至流外勲品各
給事力一品至三十人流外勲品或以五人為等或以
四人三人二人一人為等繁者加一等平者守本力閒
者降一等諸州刺史守令以下幹及力皆聽勅乃給其
幹出所部之人一幹輸絹十八疋幹身放之則白直充
武成河清四年以年糓不登詔减百官食廪各有差
後周太祖為西魏相創制六官祿秩下士百二十五石中
士以上至於上大夫各倍之上大夫是為四千石卿二
分孤三分公四分各益其一公因盈數為萬石其元秩
百二十石八秩至於七秩每二秩六分而下各去其一
二秩一秩俱為四十石凢頒祿親年之上下畝至四釡
為上年上年頒其正三釡為中年中年頒其半二釡為
下年下年頒其一無年凶荒不頒祿
武帝保定二年四月詔曰比以寇難猶梗九州未一文
武之官立功效者雖錫以茅土而未給租賦諸柱國等
勲德隆重宜有優崇各准别制邑戸聽寄食他縣
隋高祖開皇元年十月頒新令自諸王已下至于都督
比給永業田各有差多者至一頃少者至四十畝京官
又給職分田一品給五頃每品以五十畝為差至五品
則為田三頃六品二頃其下每品以五十畝為差至九
品為一頃縣官亦各有職分田是時京官正一品祿九
百石其下每以百石為差至正四品是三百石從四品
二百五十石其下每以五十石為差至正六品是為百
石從六品九十石以下每以十石為差至從八品是為
五十石食封及官不判事者并九品皆不給祿其給皆
以春秋二季刺史太守縣令則計戸而給祿各以戸數
為九等之差大州六百二十石其下每以四十石為差
至於下下則三百石大郡三百四十石其下每以三十
石為差至於下下則百石大縣一百四十石其下每以
十石為差至於下下則六十石其祿唯及刺史二佐及
郡守縣令
八年五月僕射高熲奏諸州無課調及有課調州管戶
數少者官人祿力乘前已來嘗出附近之州但判官本
為收人役力理出所部請於所管戸内計戸徵稅從之
唐高祖初為隋相國罷外官給祿每十斛給地二十畝
武德元年十二月因隋制文武官給祿正一品七百石
從一品六百石正二品五百石從二品四百六十石正
三品四百石從三品三百六十石正四品三百石從四
品二百六十石正五品二百石從五品一百六十石正
六品一百石從六品九十石正七品八十石從七品七
十石正八品六十石從八品五十石正九品四十石從
九品三十石(並每年給)諸給祿者三師三公及太子三師三
少若在京諸司文武官職事九品以上并左右千牛僃
身左右太子千牛並依官給其春夏二季春給秋冬二
季秋給(凡京文武官每歲紿祿總五千萬一千五百三十三石二斗自至德之後不給)其在外
武官九品以上准官皆䧏京官一等給其文武官在京
官上者則不䧏(諸給祿應給等者正從一品各以五十石為一等二品三品皆以三十石為一)
(等四品五品皆以二十石為一等六品七品皆以五石為一等八品九品皆以二石五斗為一等)其俸
錢之制京司諸官初置公廨令行署及番官興易以充
俸又制内外官各給職分田京官一品十二頃二品一
十頃三品九頃四品七頃五品六頃六品四頃七品三
頃五十畝八品二頃五十畝九品二頃雍州及外州官
二品十二頃三品十頃四品八頃五品七頃六品五頃
七品四頃八品三頃九品二頃五十畝其統軍府及鎮
戍關津之官又節給量减京司及州縣又各公廨田課
其營種以供公私之費
太宗貞觀二年二月詔官人得上考給一季祿
六月制官人出使皆廪食妻子
十二月詔外官新到任多有匱乏准品計日給糧
三年正月詔官人得上下考給一年祿
八年中書舍人高季輔上表曰仕以應務亦以代耕外
官卑品猶未得祿既離鄉井理必貧煎但妻子之戀賢
逹其猶累懷饑寒之加夷惠罕全其行為政之道期於
易從若不恤其匱乏難欲俾其清儉凢在末品中庸者
多正恐廵察歲出輶軒繼軌不能肅其侵漁何以求其
政術今戶口漸殷倉廪已實斟量給祿使得養親然後
督以嚴科責其報效則庶官畢力物議斯免
十年正月詔有司收内外職田除公廨田園外並官收
先給逃還貧下戸及欠丁田戶其職田以正倉粟畝率
二升給之
十一年三月勑内外官職田恐侵百姓先令官收慮其
祿薄家貧所以别給地子去歲緣有水旱遂令總停如
聞卑官頗難支濟事須優恤使得自資宜准元勑給其
地子
十二年三月諫議大夫禇遂良以武德已後國家倉庫
猶屬虛應京官料錢並給公廨本令當司令史番官興
易給利計官員多少分給乃上疏曰為政之本在於擇
人不正其源遂差千里漢家以明經拜職或四科辟召
必擇器任使量才命官然則市井子孫不居官吏大唐
制令憲章古昔商估之人亦不居官位陛下近許諸司
令史捉公廨本錢諸司取此色人號為捉錢令史不簡
性識寧論書藝但令身能估販家足貲財錄牒吏部即
依補擬大率人捉五十貫已下四十貫已上任居市肆
恣其販易每月納利四千一百年凢輸五萬送利不違
年滿受職有國家者嘗笑漢代賣官今開此路頗類於
彼在今七十餘司大率司引九人更一二載後年别即
有六百餘人輸利受職伏惟陛下理致升平任賢為政
或文學高第或諸州進士皆策同片玉經若懸河奉先
聖之格言慕昔賢之廉恥拔十取五量能授官然犯禁
違公輒羅刑法况乎捉錢令史主於估販志意分毫之
末耳目㕓肆之聞輸錢於官以獲品秩荏苒年歲陛下
能不用之乎此人習於性成慣於求利苟得無恥莫蹈
廉隅使其居職從何而可將來之弊宜絶本源臣每周
遊人間為國視聽京司僚庶爰及外官異口同辭皆言
不便伏願勑朝臣遣其詳議帝納之是月勑並停改署
胥士七千人以諸州上戸充准防閤例輸課二年一替
計官員多少分給
十八年三月復京官職田以京兆及岐同華朔万等州
空閑地及陂澤堪佃食者充之
二十一年二月令在京諸司依舊置公廨給錢充本置
令史咠士等令廻易納利以充官人俸
二十三年九月勑諸王並宜食一千戶封
高宗永徽元年四月廢京官諸司捉錢咠士其官人俸
料以諸州租脚充
八月詔文武五品以上觧官充侍者宜准致仕例每給
以半祿并賜縑帛
麟德二年八月詔文官五品已上同武職班給仗身以
掌閑幕士充之咸亨元年四月十二日停給
乾封元年八月詔京文武官應給防閣庶僕俸料始依
職事品其課及賜各依本品凢京文武正官每歲供給
俸食等錢總十五萬二千七百二十貫員外官不在此
數外官則以公廨田收及息錢等嘗食公用之外充月
料先以長官定數其州縣少尹長史司馬及丞各减長
之半大都督府長史副都督别駕及判司准上佐以職
田數為加减其參軍及博士判試判司主簿縣尉丞各
三分之一諸内外員同正員者祿料賜會食料一事以
上並同正員其不以同正員者祿賜食料亦同正員餘
各給半職田並不給自乾元之後以常賦不給内外官
俸祿各减其半矣内供俸及裏行不帶本官者祿俸食
料防閤庶僕一事以上並同正官帶官者聽從多處給
若帶外官者依京官給諸簡較及判試知試等官不帶
内外者料度一事以上准員外官同正員例給若簡較
及判試之處正官見闕者兼給雜用其職田不應入正
官者亦給其侍御史殿中及監察御史知試並同供俸
裏行例
儀鳳三年八月詔廪食為費同資於上農歲俸所頒並
課於編戸因地出賦則沃瘠未均據丁收物則勞逸不
等俾之富教其可得乎永念於斯裁懷釐創如聞文武
内外官應給俸料課錢及公廨料度封戸租調等遠近
不均貴賤有異輸納簡選事甚艱難運送脚錢損費實
廣公廨出舉廻易典吏因此侵漁撫字之方豈合如此
宜令王公已下百姓已上率口出錢以充防閤庶僕邑
士白直折衝府仗身并封戸内官人俸食等料既依戶
次貧富有殊載詳職務繁簡不類率錢給用須有等差
宜具條例并各逐便
中宗神龍二年七月制功臣叚志玄屈突通蕭瑀李靖
秦叔寶長孫順德劉弘基宇文士及錢九隴程知節龐
卿惲竇琮苑君墇李子和張平高張公瑾梁雒仁安脩
仁秦行師獨孤卿雲蘇定方李安遠鄭仁泰杜君綽李
孟嘗等二十六家所食實封並依舊給
景龍二年九月勑諸色應食實封家戶一定已後不得
輒有移改
三年十月勑應食封邑者一百四十餘家應出封戶凢
五十四州皆天下膏腴物產其安樂太平公主封又取
富戸不在捐免限百姓着封戸甚於征行
册府元龜卷五百五
