册府元龜卷五百二宋王欽若等撰
邦計部
平糴常平
平糴
孟子曰犬彘食人食而不知撿塗有餓莩而不知發蓋
譏其不以法度簡斂也是知善為國者當平豐之歲為
凶荒之儲所以順天道僃寇賊而紓農人務政本也夫
世有饑穰天之行也邦之經費旣不可闕民之資奉於
是乎在或上熟而不收惡歲而亡僃烏謂夫能通其變
者也若乃權其輕重制其物宜則平糴之法存焉所以
上操其柄下得其利農夫不困國用常足者亦繇是焉
古之知治道者常從事於斯矣歴代而下咸可述焉
管仲齊大夫也桓公問於管子曰吾欲守國財而無稅
於天下而因可乎仲對曰昔武王為巨橋之粟貴糴之
數(武王旣勝殷得巨橋粟欲使糴貴巨橋倉在廣平郡曲周縣)立重泉之戍(戍名也重文恭)
(切假設此戍名欲人憚役而竟收粟也)令曰民自有百鼓之粟者不行民
舉所聚粟以避重泉之戍而國糓二什倍巨橋之粟亦
二什倍武王以巨橋之粟二什倍而市繒帛(雜綵曰繒)軍五
歲無藉衣於人以巨橋之粟亦二什倍而衡(平也)黃金終
身無藉於人桓公又曰齊西水潦而民饑齊東豐庸而
糴賤欲以東之賤被西之貴為之有道乎管子曰今齊
西之粟釜(五鏂為釜)百泉則鏂二十也(斗二升八合曰鏂烏侯切泉錢也)齊
東之粟釜十泉則鏂二錢也請以令籍人三十泉得以
五糓菽粟决其籍若此則西出三斗而决其籍齊東出
三釜而决其籍然則釜十之粟皆實於倉廪西之人饑
者得食寒者得衣若此則東西之相被遠近之凖平矣
(君下令税人三十錢准以五糓令齊東之人納三釜以賑西之人則東西俱平矣管子智用無窮以區區之齊)
(一匡天下本仁祖義成其覇業所行權術因饑而發非為常道也故别篇云偏行不去盡也)桓公又
曰糴賤寡人恐五糓之歸於諸侯寡人欲為萬人藏之
為此有道乎管子曰今者夷吾道市有新成囷京者二
家(大囷曰京)君請式璧而聘之(式用也璧玉也聘問也使玉人刻石為璧尺者萬泉八寸)
(者八千七寸者七千是也賜之以璧仍存問也)行令半年萬人舍其業而為囷
京以藏菽粟者過半
魏文侯相李悝曰(悝音魁)糴甚貴傷人(此人謂士工商)甚賤傷農
人傷則離散農傷則國貧故甚貴與甚賤其傷一也善
為國者使人無傷而農益勸今一夫挾五口理田百畮
歲收畮一石半為粟百五十石除十一之税十五石餘
百三十五石食人月一石半五人終歲為粟九十石餘
有四十五石石三十為錢千三百五十除社閭常新春
秋之祠用錢三百餘千五十衣人率用錢三百五人終
歲用千五百不足四百五十(少四百五十不足)不幸疾病死喪
之費及上賦斂又未與此此農夫所以常困有不勸耕
之心而令糶至於甚貴者也是故善平糴者必謹觀歲
有上中下熟上熟其收自四餘四百石(平歲百畝收百五十石今大熟)
(四倍收六百石計人終歲長四百石官糴二百石此為糴三舍一也)中熟自三餘三百石
(自三四百五十石也終歲長三百石官糴其二百石此為糴二而舍一)下熟自倍餘百石
(自倍收三百石終歲長百石官糴其五十石云下熟糴以謂中分百石之一)小饑則收百石
(平歲百畝之收收百五十石今小饑收百石收三分之二也)中饑七十石(收二分之一)大
饑三十石(收五分之一也以此凖之大小中饑之率)故大熟則上糴三而舍
一中熟則糴二下熟則糴一使人適足價平則止小饑
則發小熟之所斂(官以斂藏出糶)中饑則發中熟之所斂大饑
則發大熟之所斂而糶之故雖遇饑饉水旱糶不貴而
人不散取有餘以補不足也行之魏國國以富強
晉武帝欲平一江表時榖賤而布帛貴帝欲立平糴法
用布帛市糓以為糧儲議者謂軍資尚少不宜以貴易
賤泰始二年帝乃下詔曰夫百姓平豐則用奢凶荒則
窮匱是相報之理也故古人權量國用取贏散滯有輕
重平糴之法理財均施惠而不費之善政者也然此事
久廢天下希習其宜加以官蓄未廣言者異同財貨未
能通逹其制更令國寳散於穰歲而上不收貧弱困於
荒年而國無僃豪人富商挾輕資藴重積以管其利故
農夫苦其業而末作不可禁也今者省徭務本並力墾
殖欲令農功益登耕者益勸而猶或騰踴至於農人並
傷今宜通糴以充儉法主者平議具為條制然事竟未
行
南齊武帝永明五年詔曰善為國者使民無乏而農益
勸是以十一而税周道克隆開建常平漢載惟穆岱畎
絲枲浮汶來貢杞梓皮革必緣楚往自水德將謝喪亂
彌多師旅歲興饑饉代有貧室盡於課調泉貝傾於絶
域軍國器用動資四表不因厥産咸用九賦雖有交貿
之名而無潤私之實民咨塗炭實此之繇昔在開運星
紀未周餘幣尚重農桑不殷於曩日粟帛輕賤於當年
工商罕兼金之儲匹夫多饑寒之患良由圜法久廢上
幣稍寡所謂民失其資能無匱乎凢下貧之家可蠲三
調二年京師及四方出錢億萬糴米糓絲綿之屬平和
其價以優黔首遠邦常市雜物非土俗所産者皆悉停
之必是歲賦攸宜都邑所乏可見直和市勿使逋刻
後魏鹿悆前廢帝普泰中為右光禄大夫兼度支尚書
河北五州和糴大使
後周武帝建德三年正月詔以往歲年糓不登民多乏
絶令公私道俗凢有貯積粟麥者皆准口聽留以外盡
糴
唐則天證聖元年三月二十一日勑州縣軍司府官等
不得輒取和糴物亦不得遣人替
玄宗開元二年閠二月十八日勑年歲不稔有無須通
所在州縣不得閉糴各令當處長吏簡校
十六年九月詔曰如聞天下諸州今歲普熟糓價至賤
必恐傷農加錢收糴以實倉廪縱逢水旱不慮阻饑公
私之間或亦為便令所在以常平本錢及當處物各於
時價上量加三五錢百姓有糴易者為收糴事須兩和
不得限數配糴訖具所用錢物及所收糴物數具申所
司仍令上佐一人專簡校
二十五年九月戊子勑曰適變從宜有國常典恤人濟
物為政所先今歲秋苖遠近豐熟時糓旣賤則甚傷農
事資均糴以利百姓宜令戶部郎中鄭昉殿中侍御史
鄭章於都畿據時價外每斗加三兩錢和糴粟三四百
萬石所在貯掌江淮漕運固甚煩勞務在安人宜令休
息其江淮間今年所運租停其關輔委度支郎中兼侍
御史王翼准此和糴粟三四百萬石應須船運等即與
所司審計料奏聞
二十六年三月丙申勑曰如聞寧慶兩州小麥甚賤百
姓出糴又無人糶衣服之間或慮難得宜令所司與本
道支使計會每㪷加於時價一兩錢糴取二萬石變造
麥飯貯於朔方軍城
二十七年九月勑曰理國者在乎安人安人者在乎足
食以古先哲后立法濟時使家有三載之儲國有九年
之蓄雖遇水旱終保康寧則堯湯之代繇此道也朕以
薄德丕承睿圖身雖在於九重心每同於兆庶而微誠
克遂上帝降祥今歲物已秋成農郊大稔豈但京坻之
積有同水火之饒宜因豐穰預為收貯濟人救乏孰先
于兹宜令所司速計料天下諸州倉有不充三年者宜
量取今年稅錢各委所繇長官及時每斗加於時價一
兩錢收糴
天寳四載五月詔曰如聞今載收麥倍勝常歲稍至豐
賤即慮傷農處置之間事資通濟宜令河南河北諸郡
長官取當處常平錢於時價外㪷别加三五錢量事收
糴大麥貯掌其義倉亦宜准此仍委採訪使勾當便勘
覆具數一時錄奏諸道有糧儲少處各隨土宜如堪貯
積亦准此處分
肅宗上元元年九月勑先緣諸道閉糴頻有處分如聞
所在米粟尚未流通宜令諸節度觀察各於管内捉搦
不得輒令閉糴
代宗大歴八年十一月癸未勑度支江淮轉運三十萬
石米價并脚價充關内和糴時京師大稔糓價驟賤大
麥斗至八錢粟斗至二十錢帝勤䘏萬姓思以贍之以
每歲漕輓四十萬石米至上郡乃量遠近費減至十萬
石三十萬石米價充關内近加價和糴以利關中人權
也庚子詔京官職田一切官為收糴令度支估以聞度
支奏估直五萬貫詔加至八萬貫以來估時賤寵百官
也
九年五月庚申以時屬年豐理國之本莫先兵食乃詔
度支支七十萬貫諸道轉運使支五十萬貫充和糴
十一年六月十三日勑自今已後所在一切不得閉糴
及隔截𣙜稅
德宗興元元年閠十一月詔曰江淮之間連歲豐稔迫
於供賦頗亦傷農收其有餘濟彼不足宜令度支於淮
南浙東浙西道加價和糴米三五十萬石差官船運於
諸處减價出糴貴從權便以利於人
貞元元年正月詔諸州府不得輒有閉糴
二年十月度支奏京兆河南河中同華陜虢晉綘鄜坊
丹延等州府秋夏兩稅青苖等錢物悉折糴粟麥所在
儲積以僃軍食京兆府兼給錢收糴每斗於時價外更
加十錢納於大倉詔可其奏自是每歲行之以贍軍國
十一月度支奏請於京兆府明年夏秋稅二十二萬四
千貫文又請度支給錢添成四十萬貫令京兆府今年
内收糴粟麥五十萬石以僃軍食詔從之
三年閠五月度支奏河南河中府及同華晉綘陜虢鄜
坊丹延等州今年夏稅各送上都及留州留都府錢八
十一萬貫請量取三十萬貫折糴豆麥等貯納仍委和
糴使兵部郎中姚南仲勾當從之
四年九月詔京兆府於時價外加和糴差清強官先給
價直然後貯納續令所司自搬載送大倉並差御史訪
察有違勑文當重科貶先是多被折物或估踰時價或
先斂而不訓追集停擁割斂運納遠近怨苦故有是詔
八年十月以西北邊糓賤詔令度支增價和糴以實邊
儲凢積米三十三萬斛
九年正月詔曰分災救患法有常規通商惠人國之令
典自今宜令州府不得輒有閉糴仍委鹽鐡使及觀察
使訪察聞奏
十六年十月勑京兆府今年和糴粟一百萬數内宜减
三十萬
憲宗元和七年七月戶部侍郎判度支盧坦奏今年冬
諸州和糴貯粟澤潞四十萬石鄭滑易定各一十五萬
石夏州八萬石河陽一十萬石太原二十萬石靈武七
萬石振武豐州鹽州各五萬石凢一百六十萬以今秋
豐稔必資蓄僃其澤潞石易定鄭滑河陽委本道差判
官和糴各於時價每㪷加十文所冀人知勸農國有常
備從之
八年九月癸丑權判度支兵部尚書王紹奏請折糴粟
京兆府二十五萬石同州五萬石華州三萬石陜州五
萬石虢州三萬石河中府三萬石綘州二萬石河南府
六萬石河陽節度管内十萬石准舊仍各於本州處中
旬時估每㪷加饒五之一京兆府量加五之二以當府
秋稅青苖錢折納仍委戶部以不折估疋叚據數俱還
從之
穆宗長慶元年三月勑春農方興種植是切其京西京
北和糴使宜勒停先是度支以邊儲無備請置和糴使
經年無序徒擾邊人故罷之
七月十八日大赦制近邊所置和糴皆給實價如聞頃
來積弊頗甚美利蓋歸於主掌善價不及於村閭或虛
招以奉於強家或廣僦用盗於游客若不嚴約弊何可
除宜委度支精擇京西京北應供軍糧并和糴院官并
營田水陸轉運切加訪察仍作條流撿括速具奏聞
四年七月乙丑丁卯勑近日訪聞京城米價稍貴須有
通變以便公私宜令戶部應給百官俸料其中一半合
給疋段者廻給官中所糴粟每㪷折錢五十文其疋段
委别收貯至冬糴粟填納大倉時人以為甚便
九月詔於關内及關東折糴粟一百五十萬石用備饑
歉其和糴價以戶部錢充收貯畢日仍委戸部管繫尋
常不得支用
敬宗寶歴元年八月勑度支於兩畿及鳳州邠涇鄜坊
同華河中陜州河陽等道共和糴折糴聚二百萬斛命
祠部郎中崔忠信等分道主之以是歲大稔故也
十二月戊辰勑如聞河東振武今年熟令博糴米十萬
斛搬送靈武收貯其價以戶部錢充
文宗太和三年九月詔以河南河北諸道頻年水旱重
以兵役而徐汴管内遭水潦如聞江淮諸郡所在豐稔
困於甚賤不免傷農州縣長吏苟思自便條約不令出
界雖無嚴榜以避詔條而商旅不通米價懸異致令水
旱之處種食無資昔春秋之時列國異政分災救患猶
載册書况今朝典大行遠近一統禁錢閉糴具在赦文
宜令御史臺諫御史一人於河南廵撿但每道每州界
首物價不等米商不行即時潛有約勒不必更待文榜
為驗便具事狀及本貫刺史縣令察判名聞如河南通
商旅之後淮南諸郡米價漸起展轉連接之處直至江
西湖南荆襄已來並須約勒依此舉勘聞奏仍各令觀
察使審詳前後赦條與御史切加訪察不得容蔽
四年七月甲子内出綾絹三十萬疋付戶部充和糴
八年八月戊申詔曰歲有歉穰糓有貴賤權其輕重須
使通流非止救災亦為利物同州諸縣至河中晉綘京
西北豐熟之處宜令近京諸道許商興販往來不得止
遏
開成元年閠五月己卯帝御紫宸殿謂宰臣曰京兆府
請開場收麥何如李固言曰但優饒百姓則易糴今年
百姓雖放兩稅亦須聽其收貯自為歲計但情願出糴
即加於時價收之鄭覃曰不強其所不欲加價收糴人
自樂輸
十月戶部請和糴粟一百萬石
三年九月丙辰朔中書門下奏請配諸道收糴粟一百
萬石以備凶年甲申詔令戶部差官京西東都河中共
糴粟六十萬石各於當處收貯以備水旱
宣宗大中六年五月勑自收關隴便討黨項邊境生人
皆失活業連屬艱食遂不寧居兼軍儲未得殷豐切在
多贍助今年京畿及西北邊稍似時熟即京畿人家競
搬運斛斗入城收為蓄積致使邊塞粟麥依前踴貴兼
省司和糴亦頗艱難其弊至深須有釐革其京西北今
年夏秋斛斗一切禁斷不得令入京畿兩界其年六月
勑近斷京兆北斛斗入京如聞百姓多端以麵造麴入
城貿易所費亦多切宜所在嚴加覺察不得容許
懿宗咸通七年八月戶部奏請開和糴勑曰自數年江
淮頗為饑歉今年稼穡稍似豐穰國家比為傷農是開
和糴如聞積弊繼有多端善價不及鄉閭美利皆歸司
局徒為名目不益公私委戶部自此擇人深須峻法稍
循前弊必罪所司史官曰和糴之文累朝承弊
大和中華州刺史宇文鼎戶部員外郎盧允中右司員
外判戶部姚康以分使和糴錢八萬貫其廵司李孚楊
洵美各杖一百允中等悉配邊蓋此法未得中也惟白
居易元和時為右拾遺上疏論和糴事其理最當辭云
臣伏見有司以今年豐熟請令畿内及諸州和糴將收
錢糓當利農夫以臣所觀有害無利何者凢曰和糴是
官出錢人出糓兩和商量然後交易也比來和糴事殊
不然但令府縣之官散配人戶促力程限嚴加徵催苟
有稽遲即被捉搦迫蹙鞭撻甚於賦稅和糴之名乃為
虛設故曰有害無利也今若有司出錢開場自糴比於
時價稍校饒利誘人人若見利自然遠近爭來利害之
間可以比辨苟除前之弊行此之宜是眞得和糴利人
之道也二端取捨伏惟聖旨裁之必不得已即不如折
糴者折青苖稅錢使直納斛㪷免令賤糴别納見錢在
農人亦甚為利况度支和糴多是雜色疋帛百姓多須
轉賣然將納稅錢至於給付不免侵牟貿易不免損折
所失過半其弊可知今若量折稅錢納斛㪷既無賤糴
粟米之費又無轉賣疋段之勞利歸於人美歸於上則
折糴之便豈不昭然繇是而論則配戶不如開場和糴
不如折糴亦甚明矣臣久處村閭曾為和糴之戶親被
蹙迫實不堪命臣近為畿尉曾領和糴之司親自鞭撻
所不忍覩臣頃者常疏此人病聞於天聰疎遠賤微無
因上逹今幸居禁職列在諫官苟有他聞猶合諫獻况
備諳此事深知此弊臣若緘默隱而不言不惟上辜聖
恩實亦下負夙願猶慮愚誠不至聖鑒未廻即望令左
右可親信者一人潛問鄉園百姓和糴之與折糴孰利
而與孰害乎則知臣言不敢苟耳或陛下以勑命已行
難於移改以臣愚懇則又不然夫聖人之舉事也唯務
便人唯求利物若損益相半則不必遷移若利害相懸
則事須追改不獨於此其他亦然
十月二十三日御史臺奏今後如有所在閉糴者長吏
必加貶䧏本判官錄事參軍並停見任書下考仍勒所
在州縣各於版牓寫錄此條懸示百姓每道委觀察判
官每州府委錄事參軍勾當逐月具不閉糴事繇申臺
從之
後唐莊宗同光三年閠十二月十九日勑今歲自京已
東水潦為患物價騰踴人戶多於西京收糴斛㪷近聞
京西諸道州府逐㪷皆有稅錢遂不通行乃同閉糴宜
令各下京西諸道州府凢閉糴斛㪷不得輒有稅索及
經過水陸關坊鎮縣妄有邀詰
四年正月壬戌詔曰輦轂之中郊甸之内時物踊貴人
戶饑窮訪聞自陜已西遐及邠鳳積年時熟百糓價和
縱未能别備於貢輸亦宜廣通於和糴近聞輒有稅索
已曾䧏勑指揮尚恐關鎮阻滯行塗增長物價仰所在
長吏切加撿御以濟往來推救災䘏患之心明奉國憂
人之道又京圻之内自張全義制置已數十年每聞開
墾荒蕪勸課稼穡曾無歉歲甚有餘糧公私貯蓄及多
收藏未肯出糴更俟厚價頗失衆情宜令中書門下條
流應在京及諸縣有貯斛㪷並令减價出糴以濟公私
如不遵行即仰聞奏别具撿括仍委河南府切詳勑命
處分
明宗天成二年八月乙酉中書舍人張文寶上言今歲
時雨不愆秋苗倍熟應大熟處望下勑收糴以備歉歲
末帝清泰元年七月詔鳳州禁糴出外界
晉高祖天福二年十一月大理少卿路阮上言臣聞却
敵者兵強兵者食兵不強無以驅除禍亂食不足無以
贍濟國家方今海内未平寰中多事制叛則必攻必討
壯國在足食足兵臣伏見天下諸州府舊糓尚賤新糓
又登旣漸豐饒例難糴貨臣請國家每隆大計須作預
防時當小稔之年可設無窮之備伏請取天下州府錢
帛數逐年支計外委逐處長吏於津要處差清白官收
糴粟一色别厫積貯以備荒年若在豐穰之日未見優
長如逢饑饉之時方明利濟疏奏不納時輦下養兵數
廣於前衣食又倍之猶是合諸藩上供不足以充費間
以畝稅並折徵縑帛倉廪曾無兼年之蓄至廢帝嗣位
大蝗起率百姓口食天下一空俄致戎人南牧幸其國
虛故也
周太祖廣順元年四月勑天災流行分野代有苟或閉
糴豈是愛人宜令㳂淮渡口鎮鋪不得止淮南人糴易
三年七月勑㳂淮諸州點撿淮南人所糴糧食如是以
驢騾為䭾及人負擔即仰放過不得以舟車輦運過淮
(先是淮南大旱井泉涸竭太祖愍之命許博糴至是閒吳人收糴入官以備軍食遂詔止輦運過淮)
常平
夫歲有凶穰故糓有貴賤令有緩急則物有重輕始自
列國李悝起平糴之法至於漢世壽昌建常平之制裁
之得宜馭之有道雖復天災流行水旱作沴而糓有常
價民無饑色其後迫於羣議乃從中輟永平之歲遵用
舊典市糴益賤廪庾充積既而罷焉晉氏之後南北更
主或建置有初或評論靡决名稱之際因革或殊經制
之方損益小異汔于隋室復有義倉社倉之名唐祚延
久條式咸著朱梁五代干戈未息楊雄奏議亦頗及之
原其立法之意誠以均節貨幣之高下防虞稼穡之豐
歉調盈虛而御國用謹聚散而濟民命管子所謂多則
賤寡則貴散則輕聚則重眞得治財之術哉夫為邦者
不可以不務也
漢宣帝五鳳中大司農中丞耿壽昌奏言故事歲漕關
東糓四百萬斛以給京師用卒六萬人宜糴三輔弘農
河東上黨太原郡糓足供京師可以省漕卒過半帝從
之壽昌遂白令邊郡皆平倉以糓賤時增其價而糴以
利農糓貴時减價而糴名曰常平倉以給北邊民便之
帝廼下詔賜壽昌爵關内侯
元帝即位天下大水關束尤甚二年齊地饑民多餓死
諸儒多言常平倉可罷帝從其議
後漢明帝即位天下安寧民無横徭歲比登稔永平五
年作常平倉立粟市於城東粟斛直錢三十府廪還積
(一云永平十一年明帝欲置常平倉公卿議者多以為便屯騎校尉劉般對以常平倉外有利民之名而内實)
(侵刻百姓豪右因緣為奸小民不能得其平置之不便帝乃止)
晉武帝泰始四年立常平倉豐則糴儉則賣以利百姓
咸寧二年起大倉於城東常平倉於東西市
宋沈曇慶為右丞時歲有水旱曇慶議立常平倉以救
民急太祖納其言而事不行
南齊永明中天下米糓布帛賤武帝欲置常平倉市積
為儲六年下詔兼尚書右丞李珪之等參議出上庫錢
五千萬於京師市米買絲綿綾絹布揚州出錢千九百
一十萬南徐州三百萬各於郡所市糴南豫州二百萬
市絲綿綾絹布米菽麥江州五百萬市米胡麻荆州五
百萬郢州三百萬皆市絹綿布米大小豆大麥胡麻荆州米
兼粳粟湖州二百萬市米布蠟同州二百五十萬西豫
州二百五十萬南兖州二百五十萬雍州五百萬皆市
絹綿布米南兖州兼大麥大豆使臺傳並於所在市易
後魏孝文太和十二年詔羣臣求安民之術有司上言
請折州郡常調九分之二京都度支歲用之餘各立官
司豐年糴貯於倉時儉則私之糶之於民如此民必相
力田以買官絹貯錢以取官粟年登則常積歲歉則
直給帝覽而善之尋施行焉自此公私豐贍雖時有水
旱不為患也
二十年十二月置常平倉
東魏孝静天平中常調之外隨豐稔各處折絹糴粟以
充國儲於本州緣河津濟皆官倉貯積以擬漕運自是
之後倉廪之實雖有水旱凶饑之處皆仰開倉以振元
元之衆
北齊武成河清三年定令諸州郡常别置富人倉初立
之日准所領中下戶口數得支一年之糧逐當州糓價
賤時斟量割當年義租充入糓貴下價糴之賤則還用
所糴之物依價糴貯
後周太祖初為魏相創制司倉掌辨九糓之物以量國
用國用足蓄其餘以待凶荒不足則止餘用用足則以
粟貸人春頒之秋歛之
隋開皇三年陜州置常平倉京師置常平監
五年五月詔置義倉時度支尚書長孫平見天下州縣
多罹水旱百姓不給奏令民間每秋家出粟麥一石以
下貧富為差等儲之閭里以備凶年名曰義倉因上書
曰臣聞國以民為本民以食為命勸農重糓先王令軌
古者三年耕而餘一年之積九年作而有三年之儲雖
水旱為災而民無菜色皆繇勸導有方蓄積先備者也
去年亢陽關右饑餒陛下運山東之粟置常平之官開
發倉廪普加賑賜大德鴻恩可謂至矣然經國之道義
資遠算請勅諸州刺史縣令以勸農積榖為務帝深嘉
納自是州里豐衍民頼焉(一云長孫平請令諸州百姓及軍人勸課當社共立義倉)
(收穫之日隨其所得勸課出粟及麥於當社造倉窖貯之即委社司執帳簡會每年收積勿使損敗若時或不)
(熟當社有饑饉者即以此糓賙給)
十五年以義倉貯在人間多有費損下詔曰本置義倉
止防水旱百姓之徒不思久計輕爾費損於後乏絶又
北境諸州異於餘處雲朔夏綏靈鹽簡豐鄴涼甘瓜等
州所有義倉雜種並納本州若人有旱歉少糧先給雜
種及遠年粟
十六年正月詔秦疊成康武文芳宕旭洮岷渭紀河廓
豳隴涇寧原敷丹延綏銀扶等州社倉並於當縣安置
二年又詔社倉准上中下三等税上戶不過一石中戶
不過七斗下戶不過四斗
仁壽二年九月置常平官
唐高祖武德元年九月四日令州縣始置社倉
是年九月二十二日詔曰朕祗膺靈命撫字黎民方緝
隆平躋之仁壽田畝之賦一切蠲除錙銖之律悉皆停
斷是以特建農圃用督耕耘思俾齊民既庶且富鍾庾
之量冀同水火宜置常平監官以均天下之貨市肆騰
踴則減價而出田嗇豐羡則增價而收觸類長之去甚
去泰庶使公私俱濟家給人足抑止并兼宣通壅滯
五年十二月廢常平監官
太宗貞觀二年四月制天下州縣並置義倉先是每歲
水旱皆以正倉出給無倉之處就食他州百姓流移或
致窮困左丞戴胄上言水旱凶災前聖之所不免國無
九年之儲蓄禮經之所明誡今喪亂以後戶口凋殘每
歲納租未實倉廪隨即出給纔供當年若有凶災將何
賑賉故隋開皇立制天下之人節級輸粟名為社倉終
於文皇得無饑饉及大業中年國用不足並取社倉之
物以充官費故至末途無以支給請自王公以下爰及
衆庶計所墾田稼穡頃畝每至秋熟准其見苗以理勸
課盡令出粟稻麥之鄉亦同此稅各納所在為立義倉
若年糓不登百姓饑饉所在州縣隨便取給太宗曰既
為百姓預作儲貯官為舉掌以備凶年朕非所須横生
賦斂利民之事深是可行宜下所司議立條制至是戶
部尚書韓仲良奏王公已下墾地畝納二升其粟麥秔
稻之屬各依土地貯之州縣以備凶年制可之自是倉
儲衍溢億兆頼焉
十三年十二月十四日詔於雒相幽徐齊并秦蒲等州
置常平倉
高宗永徽二年閠九月初六日勑義倉據地稅子實是
勞煩宜令衆戶出粟率上上戶五石餘各有差
六年八月京西二市初置常平倉(以大雨道路不通京師米貴)
顯慶二年十二月三日京西常平倉置平署官員(自太宗以)
(至高宗則天數十年間義倉不許雜用其後公私窮迫漸貸義倉支用自中宗神龍之後天下義倉費用殆盡)
玄宗開元二年九月詔曰天下諸州今年稍熟糓價全
賤或慮傷農常平之法行自往古苟絶欺隠利益實多
宜令諸州加時價三兩錢糴不得抑斂仍交相付領勿
許懸欠蠶麥時熟糓米必貴即令减價出糴豆等堪貯
者熟亦宜准此以時出入務在利人江嶺淮浙劔南地
皆下濕不堪貯積不在此例其常平所須錢物宜令所
司支料奏聞並委長官專知改任日逓相付受且以天
災流行國家代有若無糧儲之備必致饑饉之憂縣令
親人風俗所繫隨當處豐約勸課百姓未辦三載之糧
且貯一年之食每家别為倉窖非蠶忙農要之時勿許
破用仍委刺史及按察使簡校覺察不得容其矯妄
四年五月勑曰天下百姓皆有正條正租州縣義倉本
備饑年賑給若緣官事便用還以正倉却填近年已來
每三年一度以百姓義倉造米遠送交納仍勒百姓私
出脚錢即并正租一年兩度打脚雇男鬻女折舍賣田
力極計窮遂即逃竄勢不獲已情實可矜自今已後更
不得以義倉回造已上道者不在停限以後若不熟之
少者任所司臨時具奏聽進止其脚並以官物充
六年三月詔曰德惟善政政在養人必將厚生阜俗利
物弘義朕奉若天命副膺王業思一物失所以百姓為
心間者河北河南頗非善熟之人糧食固應乏少頃雖
分遣使臣已領廵問猶慮鰥獨不能自存凢立義倉用
為歲備今舊糓向没新麥未登蠶月務困田家作苦不
有惠恤其何以安宜問彼囷儲時令貸給况京坻轉積
歲月滋壊因而變造為利弘多將以散滯收贏理財均
施所司明作條件俾便公私
七年六月勑關内隴右河東河北五道及荆揚襄河南
䕫綿益彭蜀資漢劔茂等州並置常平倉其本上州三
千貫中州二千貫下州一千貫每糴具本利與正倉帳
同申
十六年十月勑自今歲普熟糓價至賤必恐傷農加錢
收糴以實倉廪縱逢水旱不慮阻饑公私之間或亦為
便宜令所在以常本錢及當處物各於價上量加三錢
百姓有糴平易者收糴事須兩和不得限數配糴訖具
所用錢物及所糴得物數具申所司仍令上佐一人專
勾當
二十九年制曰本制倉儲用防水旱朕每念黎庶常憂
匱乏承前有遭損之州皆待奏報然始賑給近年亦分
命使臣與州縣相知處置尚慮道路應遠往復淹滯以
此恤人何救懸絶自今已後若有損處應須賑給宜令
州縣長官與採訪使勘會量事給訖奏聞朕當重遣使
臣宣慰按覆
天寶四載五月詔曰如聞今載收麥倍勝常歲稍至豐
賤即慮傷農處置之間事資通濟宜令河南河北諸郡
長官取當處常平錢於時價外㪷别加三五錢量事收
糴大麥貯掌其義倉亦宜准此仍委採訪使勾當便勘
覆具數一時錄奏諸道有糧儲少處各隨土宜如堪貯
積亦准此處分
六載三月二十二日太府少卿張瑄奏准四載五月八
日并五載三月十六日勑節文至貴時賤價出糶賤時
加價收糴若百姓未辦錢物者任准開元二十八年七
月九日勑量事賖糴至粟麥熟時徵納臣使司商量且
糶舊糴新不同别用其賖糶者至納錢日若粟麥雜種
等時價甚賤恐更廻易艱辛請加價便與折納
代宗廣德二年正月諸道轉運使專判度支戶部侍郎
第五琦奏天下諸州望置常平倉及庫使司商量置本
錢隨當處米物時價賤則加價收糴貴則减價糶賣
德宗建中元年七月勑夫常平者常使糓價如一大豐
不為之减大儉不為之加雖遇災荒人無菜色自今已
後忽米價貴時宜量出官米十萬石麥十萬石每日量
付兩市行人下價糶貨
三年九月戶部侍郎趙贊上言曰伏以舊制置倉儲粟
名曰常平軍興已來此事浸廢因循未舉垂三十年其
間或因凶荒流散餒死相食者不可勝紀古者平凖之
法使萬室之邑必有萬鍾之藏千室之邑必有千鍾之
藏春以奉耕夏以奉耘雖有大賈富家不得豪奪吾人
者蓋謂能行輕重之法也自陛下登極來許京城兩市
置常平官糴鹽米雖輕頻年少雨米價不復騰貴此乃
即日明驗實要推而廣之當軍興之時與承平或異事
須兼儲布帛以備時須臣今商量請於兩郡并江陵成
都揚汴蘇洪等州府各置常平輕重本錢上至百萬貫
下至十萬貫隨其所宜量定多少唯貯斛㪷疋段絲麻
等常候物貴則下價出賣物賤則加價收糴權輕重以
利疲人從之贊於是條奏諸道津要都會之所皆置吏
閱商人財貨計錢每貫稅二十文天下所出竹木茶漆
皆十一稅之以充常平本時軍用稍廣常賦不足所稅
亦隨得而盡終不能為常平
憲宗元和元年正月制歲時有豐歉糓價有重輕將備
水旱之虞在權聚斂之術應天下州府每年所稅地子
數内宜十分取二分均充常平倉及義倉仍各逐稳便
收貯以時糴糶務在救人賑貸所宜速須聞奏
六年二月制如聞京畿之内舊糓已盡宿麥未登宜以
常平義倉粟二十四萬石貸借百姓諸道州府有乏少
糧種處亦委所在官長用常平義倉米借貸淮南浙西
宣歙等道元和二年四月賑貸並宜停徵容至豐年然
後填納
十三年正月戶部侍郎孟簡奏應天下州府常平義倉
等斛㪷請准舊例减估出糶但以名數奏申有司更不
收管州縣得專逹以利百姓從之
穆宗長慶二年十月詔江淮諸州旱損頗多所在米價
不免踊貴宜委淮南浙西浙東宣歙江西福建等道觀
察使各於本道有水旱處取常平義倉斛㪷據時估减
半價出糶以惠貧民
四年三月制曰義倉之制其來日久近歲所在盜用没
入致使小有水旱生人坐委溝壑永言其弊職此之繇
宜令諸州錄事參軍專勾當苟為長吏迫制即許驛表
上聞考滿之日戶部差官交割如有欠負與减一選如
欠少者量加一選欠數過多戶部奏聞節級科處
文宗太和七年八月詔曰如聞今歲所在豐稔其義倉
斛㪷先有借用處委戶部勾當並須及時填足
八年九月詔淮江浙西等道仍歲水潦遣殿中侍御史
任畹馳往慰勞以比年賑貸多為奸吏所欺徒有其名
惠不及下宜委所在長吏以軍州自貯官倉米减一半
價出糶務及貧弱如無貯蓄處即以常平義倉米糶田
苗全損處全放其年青苖錢餘亦量議蠲减
九年二月中書門下奏常平義倉本虞水旱以時賑䘏
州府不詳文理或申省取裁或奏候進止自今已後應
遭水旱處先據貧下戶及鰥寡惸獨不濟者便開倉准
元勑作等第賑貸訖具數申報有司如或水旱尤甚米
麥翔貴亦任准元年勅或减價出糶熟時糴填委諸道
觀察使各下諸州重令知悉
三月制曰朕以寡德託於兆人之上雖兢兢業業思理
不怠而政道多闕和氣用傷仍歲水旱黎民艱食為之
父母斯心鬱陶如聞魏博六州阻饑尤甚野無青草道
殣相望及山南東道陳許鄆曹濮淮南浙西等道皆困
於饑疫慮乏鍾餉其魏博宜賜粟五萬石山南東道陳
許鄆曹濮等三道各賜糙米二萬石充賑給委度支逐
便遣淮南浙西兩道委長吏以常平義倉粟賑賜應諸
道有饑疫處軍糧積蓄之外其屬度支戶部雜糓並令
减價出糶以濟貧人其有宰牧非才貪殘為害及承前
積弊須有條流或冤獄畱滯速宜疎决者並委觀察使
糾察詳訪具狀聞奏用弭天眚以副朕焦勞之慮
開成元年八月戶部奏應諸州府所置常平義倉伏請
起今後通公私田畝别納粟一升逐年添貯義倉斂之
至輕事必通濟歲月稍久自致充盈縱逢水旱之災永
絶流亡之慮勑從之
十一月陳許觀察使杜悰奏陳許蔡三州常平義倉斛
㪷除元數外當使添置粟一十萬石分貯三州以備水
旱
十二月鹽鐡轉運使奏據江淮留後盧鋼以江淮諸州
人將阻饑請於來年運米數内量留收貯至春夏百姓
饑乏之際减價出糶收其直待熟償之無損于官有利
于人帝嘉之詔留常運米三十萬石
宣宗以會昌六年即位五月赦節年常平義倉斛斗已
出百姓太和中又於常數外每畝配率一升稱防災沴
其所徵常平義倉正數都無商量如聞此色在諸州縣
皆兩徵已困之人何堪重斂自今已後宜停徵太和中
每畝率配之數仍令所在長吏分明曉示以絶奸欺
大中六年四月戶部奏天下州府收管常平義倉斛㪷
今日已後如諸道應遭災荒水旱便委長吏清強官審
勘如實是水旱處便任開倉先貧下不濟戶給貸訖具
數分析申奏并報臣本司切不得妄給與富豪人戶其
所使斛斗仍仰錄事參軍至當年秋熟後專勾當據數
追收填納不令違欠如州府無水旱妄有給使又不及
時填貯其錄事參軍本判官重加殿罰其長吏具銜奏
聽進止所冀得濟疲民兼免欠闕從之
後唐明宗天成二年六月中書舍人張文寳請復常平
倉
四年九月左補闕張昭遠奏切見今秋物價絶賤百姓
隨地畝細配錢物名目多般皆賤糴供輸極傷農業既
未能減放貯請加估折納斛斗稍便於民又國朝已來
備凶年之法州府置常平倉饑歲以賑貧民請於天下
最豐熟處折納斛斗以倉貯之依常平法出納則國家
常有粟而民不匱也疏奏不報
長興元年五月右司郎中盧導奏請置常平義倉以備
凶年
漢隱帝乾祐二年太子詹事曹允昇上言國以民為本
民以食為天時或水旱為災蟲蝗害稼既無九年之蓄
寧救萬姓之饑天災流行古今代有而前代縱逢災歉
免至流亡蓋以分災恤民素有儲備臣請依古法置常
平倉請於天下京都州府租賦五斛斗上每斗别納一
升别倉貯積若凶災之處出貸貧民豐年即納本數庶
幾生聚永洽綏懷
册府元龜卷五百二
