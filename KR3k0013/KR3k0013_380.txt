册府元龜卷三百八十宋王欽若等撰
將帥部
褒異第六
梁王茂為寧朔將軍江夏内史宋順帝時魏軍圍司州
茂從高祖拒之大破魏將王肅等遷輔國將軍復為驃
騎將軍都督江州諸軍事薨於州高祖甚悼惜之賻錢
三十萬布三百疋詔贈侍中太尉加班劔三十人鼓吹
一部
曹景宗為屯騎校尉齊明帝時魏主拓䟦宏逼赭陽以
景宗為偏將每衝堅䧟陣輙有斬獲以勲除游擊將軍
高祖即位景宗與冠軍王茂濟江圍郢城及高祖入頓
新城復與衆軍長圍六門城平拜散騎常侍右衛將軍
封湘西縣侯食邑二千六百戶仍遷持節都督郢司二
州諸軍事左衛將軍郢州刺史天監元年進號征西將
軍改封竟陵縣侯後為右將軍擊破魏大將楊大眼諸
城獻捷高祖振旅凱入增封四百戶并前為二千戶進
爵為公詔拜侍中領軍給鼓吹一部七年遷侍中中衛
將軍江州刺史赴任卒於道詔贈錢二十萬布三百疋
追贈征北將軍雍州刺史開府儀同三司
柳慶遠為冠軍將軍征東長史從高祖軍東下身先士
卒建康城平入為侍中領前軍將軍覇府建以為太尉
從事中郎高祖受禪遷散騎常侍右衛將軍加征虜將
軍封重安侯食邑千戶天監二年遷中領軍改封雲杜侯
四年加使持節都督雍州南北秦四州諸軍事征虜將
軍寧蠻校尉雍州刺史高祖餞於新亭謂曰卿衣錦還
鄉朕無西顧之憂矣十年遷侍中領軍將軍給鈇鉞并
鼓吹一部十二年遷安北將軍寧蠻校尉雍州刺史卒
贈開府儀同三司喪還都武帝親出臨之
蕭穎胄齊和帝時為鎮軍將軍荆州刺史及義師之起
穎胄遣軍拒巴東太守蕭瑰等而高祖已平江郢圖建
康穎胄卒和帝贈穎胄丞相及高祖受禪詔追封巴東
郡開國公食邑三千戶
蕭穎逹為冠軍將軍率師隨高祖圍郢城高祖已平江
郢及建康城以穎逹為前將軍丹陽尹高祖受禪穎逹
遷散騎常侍及大論功賞封穎逹吳昌縣侯邑千五百戶
尋為侍中改封作唐侯縣邑如故遷征虜將軍後轉散
騎常侍左衛將軍俄復為侍中衛尉卿出為信威將軍
豫章内史秩中二千石頃之入遷信武將軍右衛將軍
卒車駕臨哭給東園祕器朝服一襲錢二千萬布二百
疋追贈侍中中衛將軍鼓吹一部
蔡道恭齊和帝時為右衛將軍巴西太守魯休烈等自
巴蜀連兵寇上明以道恭持節督西討諸軍事破休烈
等降於軍門以功遷中領軍固辭不受出為使持節右
將軍司州刺史高祖天監初論功封漢壽縣伯邑七百
戶號平北將軍
楊公則齊世祖時為寧朔將軍扶風太守頃之荆州刺
史巴東王子響搆亂公則率師進討事平遷武寧太守
和帝即位授持節都督湘州諸軍事時高祖平郢城公
則東下湘部諸軍多未賓從及公則還州然後諸屯聚
並散天監元年進號平南將軍封寧都縣侯邑一千五
百戶
鄧元起初為齊弘農太守平西軍事時西陽馬榮率衆緣
江寇抄刺史蕭遥欣使元起率衆討平之遷武寧太守
後加冠軍將軍率衆與高祖會于夏口高祖命元起圍
郢城擊敗張冲和帝即位授冠軍將軍平越中郎將廣
州刺史遷給事黃門侍郎移鎮南堂西渚齊和帝
中興元年七月郢城䧏以本號為益州刺史仍為前軍
先定尋陽及大軍進至京邑元起築壘於建陽門與王
茂曹景宗等合長圍建康城平進號征虜將軍天監初
封當陽縣侯食邑一千二百戶又進號左將軍
張弘策為輔國將軍督後部軍事西臺建為步兵校尉
遷車騎諮議參軍高祖入頓石頭弘策屯門禁衛城平
高祖遣弘策先入清宫弘策申勒部曲秋毫無犯遷衛
尉卿加給事中天監初加散騎常侍洮陽縣侯邑二千
二百戶
庾域為寧朔將軍從高祖平郢城覇府初開以為諮議
參軍天監初封廣牧縣子後軍司馬出為寧朔將軍巴
西梓潼二郡太守魏騎兵進襲巴西域固守百餘日魏
軍退詔封二百戶
鄭紹叔為衛尉卿冠軍將軍時魏軍圍合肥紹叔以本
號督衆軍鎮東關事平復為衛尉移鎮關南持節征虜
將軍司州刺史後徵為左將軍加通直散騎常侍領司
豫二州大中正紹叔至家疾篤詔於宅拜授輿載還府
中使醫藥一日數至尋卒於府舍高祖將臨其殯紹叔
宅巷狹陋不容輿駕乃止詔贈散騎常侍護軍將軍給
鼓吹一部東園祕器衣一襲朝服一具凶事所須隨繇
資給
吕僧珍為輔國將軍步兵校尉從高祖平郢城進僧珍
為前鋒既平建康城高祖命僧珍率所領先入清宫即
日以本官帶南彭城太守遷給事黃門侍郎領武賁中
郎將高祖受禪以為冠軍將軍前軍司封平固縣侯邑
一千二百戶天監四年大舉北伐五年命僧珍率羽林
勁勇出梁城其年冬以左衛將軍領太子中庶子僧珍
去家久表求拜墓高祖欲榮之使為本州乃授使持節
平北將軍南兖州刺史及疾病高祖車駕臨幸中使醫
藥日有數四既卒高祖即日臨殯詔贈驃騎將軍開府
儀同三司常侍鼓吹侯如故給東園祕器朝服一具衣
一襲喪事所須隨繇備辦高祖痛惜之言為流涕
柳惔齊和帝時為侍中領軍將軍高祖之鎮襄陽為惔
祖道帝解玉環贈之天監二年元會帝謂曰卿所佩玉
環是新亭所贈耶對曰既而瑞感宸衷臣謹服之無斁
帝因勸之酒惔時未卒爵帝曰吾嘗比卿劉越石近辭
巵酒邪罷會封曲江縣侯邑千戶後出為使持節安南
將軍湘州刺史卒于州高祖為素服舉哀贈侍中撫軍
將軍給鼓吹一部
柳忱者惔之弟也齊和帝時為冠軍將軍南平太守從
高祖平郢州高祖踐阼以忱為五兵尚書領驍騎將軍
論建義功封州陵伯邑七百戶
韋叡為輔國將軍豫州刺史領歴陽太守高祖詔率豫
州之衆擊魏軍所獲軍實牛馬不可勝紀以功增封七
百戶進爵為侯天監十七年為散騎常侍護軍將軍尋
給鼓吹一部入直殿省及卒高祖即日臨哭甚慟賜錢
十萬布二百疋東園祕器朝服一具衣一襲喪事取給
於官遣中書舍人監護贈侍中車騎將軍開府儀同三
司
王珍國齊明帝時為輔國將軍會稽太守王敬則反珍
國率衆拒之敬則平遷寧朔將軍高祖義師起以功授
右衛將軍後遷護軍將軍通直散騎常侍丹陽尹卒詔
贈車騎將軍給鼓吹一部贈錢十萬布百疋
馬仙琕為振遠將軍時胊山民殺琅邪太守劉所以城
降魏高祖詔仙琕討之魏徐州刺史盧昶以衆十餘萬
赴焉仙琕與戰累破之振旅還京師遷太子左衛率進
爵為侯增邑六百戶
馮道根為驍騎將軍封增城縣男南梁太守高祖天監
二年魏將黨德宗率衆奄至城下道根戰敗之遷輔國
將軍六年魏攻鍾離詔道根為前驅魏軍敗績進爵為
伯改封魏寧縣八年拜豫州刺史領汝隂太守後徵為
散騎常侍左軍將軍卒於官是日輿駕春祠二廟及出
宫有司以聞帝問中書舍人朱异曰吉凶同日今可行
乎對曰昔柳莊寢疾衛獻公當祭請尸曰有臣柳莊非
寡人之臣社稷之臣也聞其死請往不釋祭服而往遂
以禭之道根雖未為社稷臣亦有勞王室臨之禮也帝
即駕幸其宅哭之甚慟
裴䆳齊東昏時為輔國將軍廬江太守時魏將吕頗率
衆五萬奄來攻郡䆳麾下距破之加右將軍又征邵陽
洲擊魏衆大破之以功封夷陵縣子邑三百戶遷將軍
長史高祖時累遷至宣毅將軍大軍北伐以䆳督征討
諸軍事卒於軍中追贈侍中左衛將軍給鼓吹一部進
爵為侯增邑七百戶
裴之横為河東内史隨王僧辨拒侯景於巴陵景退遷
持節平北將軍東徐州刺史中護軍封豫章侯邑二千
戶
夏侯亶為中護軍與湛僧智襲破魏軍於淮肥以亶為
使持節都督豫州緣淮南豫霍義定五州諸軍事雲麾
將軍大通二年進號平北將軍三年卒高祖聞之即日
素服舉哀贈車騎將軍
蘭欽為東宫直閣大通都督衡州三郡兵討平桂陽陽
山始興叛蠻封安懷縣男邑五百戶又以魏將托䟦滕
寇襄陽仍勑赴援除持節督南梁南北秦沙四州軍事光
烈將軍平西校尉梁南秦二州刺史增封五百戶進爵為
侯破䧏魏梁州刺史元羅梁漢底定進號智武將軍增
封二千戶後為安南將軍廣州刺史卒詔贈侍中中衛
將軍鼓吹一部
王僧辯為征東將軍江州刺史大破侯景衆世祖加僧
辯侍中尚書令征東大將軍給鼓吹一部後既平湘州
旋于江陵因被詔會衆軍西討督舟師二萬輿駕出天
居寺餞行及為鎮軍將軍破北齊文宣衆振旅于建業
承聖三年二月甲辰詔曰贊俊遂賢稱於秦典自上安
下聞之漢制所以仰恊台曜俯佐弘圖使持節侍中司
徒尚書令都督揚南徐東揚三州諸軍事鎮衛將軍揚
州刺史永寧郡開國公僧辯器宇凝深風格詳遠行為
士則言表身文學貫九流武該七略頃歲征討自西徂
東師不疲勞民無怨讟王業艱難實兼夷險宜其爕此
中台膺兹上將寄之經野贊我朝猷可授太尉車騎大
將軍
杜崱為武州刺史封枝江縣侯隨領軍王僧辯東討侯
景至巴陵景遁加侍中進爵為公仍隨僧辯追景至石
頭景敗崱入據臺城景平加散騎常侍江州刺史卒詔
曰崱京兆舊姓元凱苖裔家傳學業世載忠貞自驅傳
江渚政號廉能推轂淺源實聞清静奄致殞喪惻愴于
懷可贈車騎將軍加鼓吹一部謚曰武
杜龕崱第二兄岑之子也為忠武將軍大破侯景景遂
東奔論功為最授平東將軍東揚州刺史益封一千戶
陳杜僧明梁元帝時為陵野將軍時侯景遣于慶等寇
南江高祖頓豫章命僧明為前驅所向克捷高祖表僧
明為長史仍隨東討軍至蔡州僧明率麾下燒賊水門
大艦及景平以功除員外散騎常侍明威將軍南兖州
刺史進爵為侯增邑并前五百戶領晉陵太守元帝承
聖二年從高祖北圍廣陵加使持節遷通直散騎常侍
平北將軍餘如故荆州䧟高祖使僧明率吳明徹等隨
侯瑱西援於江州病卒贈散騎常侍世祖即位追贈開
府儀同三司天嘉二年配享高祖廟廷子晉嗣
周文育為䧺信將軍時侯景將王伯醜據豫章文育擊
走之遂據其城累前後功除游擊將軍員外散騎常侍
封連遷縣侯邑五百戶高祖軍至白茅灣命文育與杜
僧明常為軍鋒平南陵鵲頭諸城及至姑熟與景將侯
子鍳戰破之景平授通直散騎常侍改封南移縣侯邑
千戶拜信義太守後除督南豫州諸軍事武威將軍率
兵會高祖拒齊兵與徐嗣徽戰於白城嗣徽等退加平
西將軍進爵壽昌縣公并給鼓吹一部
侯安都為猛烈將軍隨高祖鎮京口除蘭陵太守高祖
謀襲王僧辯諸將莫知者唯與安都定計安都既擒僧
辯以功授使持節散騎常侍督南徐州諸軍事仁威將
軍南徐州刺史及高祖與齊軍戰於幕府山命安都領
步兵横擊齊軍大敗以功進爵為侯增邑五百戶給鼓
吹一部又進號平南將軍改封曲江縣公仍督水軍討
蕭勃頻戰克師還以功進號鎮北將軍加開府儀同三
司至世祖時累封桂陽郡公及東陽太守留異叛奉詔
東討異振旅而歸以功加侍中征北大將軍增邑并前
五千戶
侯瑱梁元帝時為武臣將軍隨都督王僧辯討侯景大
敗其軍以功除南豫州刺史鎮于姑熟大敗齊將郭元
建於東關除使持節鎮北將軍給鼓吹一部增邑二千
戶高祖永定二年進位司空與領軍將軍徐度討王琳
輿駕幸石頭親送瑱及世祖即位進授太尉增邑千戶
又為西討都督敗周將獨孤盛軍以功授使持節都督
湘桂郢巴武沅六州諸軍事湘州刺史改封零陵郡公
邑七千戶天嘉二年以疾表求還朝三月於道卒贈侍
中驃騎大將軍大司馬加羽葆鼓吹一部班劔二十人
給東園祕器其年九月配享高祖廟庭
歐陽頠為始興内史高祖之討蔡路飬李遷仕也頠率
兵渡嶺以助高祖及路養等平頠有功梁元帝承制以
頠為持節通直散騎常侍都督東衡州諸軍事雲麾將
軍東衡州刺史新豐縣伯邑四百戶高祖永定三年增
都督衡州諸軍事開府儀同三司世祖嗣位進號征南
將軍改封陽山郡公邑一千五百戶又給鼓吹一部天
嘉四年薨贈侍中車騎大將軍司空廣州刺史
吳明徹梁元帝時為戎昭將軍安州刺史敬宗時徹隨
周文育討杜龕張彪等東道平授使持節散騎常侍安
東將軍南兖州刺史封安吳縣侯高祖受禪拜安南將
軍世祖時累遷中領軍廢帝即位授領軍將軍尋遷丹
陽尹及湘州刺史華皎隂有異志詔授明徹使持節都
督湘桂武三州諸軍事安南將軍湘州刺史給鼓吹一
部率兵討平皎授開府儀同三司進爵為公孝宣太建
元年授鎮南將軍四年徵為侍中會朝議北伐公卿互
有異同明徹决策請行五年詔加侍中都督征討諸軍
事仍賜女樂一部總綂衆軍十餘萬發自京師軍至秦
郡尅其水栅齊遣大將軍尉破胡將兵為援明徹破走
之秦郡乃䧏高祖以秦郡明徹舊邑詔具太牢令拜祠
上冡文武羽儀甚盛鄉里以為榮進尅仁州授征北大
將軍進爵南平郡公增邑并前二千五百戶次平峡石
岸二城進逼壽陽生擒齊將王琳詔加都督豫合建光
朔北徐六州諸軍事車騎大將軍豫州刺史增封并前
三千五百戶六年自壽陽入朝輿駕幸其第賜鍾磬一
部米萬斛絹布二十疋七年進攻彭城軍又大破之八
年進位司空
周鐡虎梁元帝時為仁威將軍從王僧辯克定京邑平
陸納於湘州以前後功進爵為侯增邑并前五百戶
程靈洗梁元帝時為雲麾將軍禽賊帥趙乘乾以功授
持節散騎常侍都督青冀二州刺史增邑并前一千戶
敬帝時遷信武將軍助防京口及平徐嗣徽有功除南
丹陽太守封遂安縣侯增邑并前一千五百戶高祖未
討王琳於南陵破之以功授使持節都督南豫州緣江
諸軍事信武將軍南豫州刺史世祖天嘉四年擊走周
廸五年遷中護軍廢帝即位進號雲麾將軍華皎之叛
也遣使招誘靈洗靈洗斬皎使以狀聞朝廷深嘉其忠
增其守備給鼓吹一部又進攻周沔州克之禽其刺史
裴寬以功進號安西將軍改封重安縣公增邑并前二
千戶光大二年卒贈鎮西將軍開府儀同三司宣帝大
建四年詔配享高祖廟庭
程文季者靈洗之子也世祖天嘉中為貞毅將軍鎮東
府中兵參軍時陳寳應與劉異連結世祖遣文季為前
鋒所向克捷戰功居多還轉府諮議參軍領中直兵孝
宣太建二年為豫章内史隨都督章昭達往荆州征蕭
巋以功加通直散騎常侍安遠將軍增邑五百戶五年
隨都督吳明徹圍壽陽每戰常為前鋒齊人深憚之以
功除散騎常侍明威將軍增邑五百戶
黃法氍為信武將軍高祖永定二年王琳遣李欽樊猛
余孝頃等攻周廸且謀取法氍法氍率兵援廸禽孝頃
等三將進號宣毅將軍增邑并前一千戶給鼓吹一部
又以拒王琳功授平南將軍開府儀同三司至孝宣大
建五年為征南大將軍與北伐都督吳明徹出秦郡大
破齊軍以功加侍中改封義陽郡公邑二千戶其年遷
都督合霍二州諸軍事增邑五百戶七年徙都督豫建
光朔合北徐州六州諸軍事八年薨贈侍中中權大將
軍司空
淳于量梁元帝時為信威將軍與都督王僧辯併力克
平侯景承聖元年以功授左衛將軍謝沐縣侯邑五百
戶高祖受禪授持節散騎常侍平西大將軍給鼓吹一
部少帝光大元年為持節征南大將軍西討大都督平
華皎并䧏周將長胡公拓䟦定等以功授侍中中軍開
府儀同三司進封醴陵縣公增邑一千戶孝宣大建五
年為中護大將軍吳明徹之西伐也量贊成其事遣第
六子岑率所領從軍淮南克定改封始安郡公增邑千
五百戶
章昭達吴興武康人也高祖討王僧辯令世祖還長城
僧辯既誅杜龕遣其將杜泰來攻長城世祖拒之命昭
達總知城内兵事及泰退走因從世祖東進軍吳興以
討龕龕平又從世祖東討張彪於會稽克之累功除明
威將軍定州刺史天嘉元年追褒長城之功封欣樂縣
侯邑一千戶尋隨侯安都等討平王琳昭達册勲第一
二年除使持節散騎常侍都督郢巴武沅四州諸軍事智
武將軍郢州刺史增邑并前五百戶尋進號平西將軍
又詔征周廸於臨川敗走之徵為護軍將軍給鼓吹一
部改封邵武縣侯增邑并前二千戶四年陳寳應周廸
復共寇臨川又以昭達為都督討廸至東興嶺而廸退
又討禽寳應遂克定閩中以功授前將軍開府儀同三
司少帝即位遷侍中征南將軍改封邵陵郡公華皎之
反也昭達又平之進號征南將軍增邑并前二千五百
戶及歐陽紇據有嶺南詔昭逹都督衆軍討平之以功
進車騎大將軍遷司空孝宣大建三年薨贈大將軍增
邑五百戶給班劔二十人四年配享世祖廟庭
胡穎梁敬帝太平元年為仁威將軍兼丹陽尹高祖受
禪兼左衛將軍永定三年隨侯安都征王琳於宫亭破
賊帥常衆愛世祖嗣位除散騎常侍吳興太守其年六
月卒贈侍中中護軍配享高祖廟庭
徐度梁元帝時為寧朔將軍合州刺史侯景之亂每戰
有功加通直散騎常侍封廣德縣侯邑五百戸遷散騎
常侍高祖鎮朱方除信武將軍蘭陵太守高祖平王僧
辯度與侯安都為水軍敬帝紹泰元年高祖東討杜龕
奉敬帝幸京口以度領宿衛并知留府事徐嗣徽等引
齊寇濟江度隨衆軍破之於郊壇以功除信威將軍郢
州刺史兼領吳興太守尋遷鎮右將軍徐州緣江諸軍
事鎮北將軍南徐州刺史給鼓吹一部世祖天嘉元年
增邑千戶以平王琳功改封湘東郡公邑四千戶
徐敬成者度之子也世祖天嘉中為湘東郡公隨章昭
逹征陳寳應晉安平除貞威將軍豫章太守敬帝時累
遷貞威將軍吳興太守隨都督吳明徹北討以功加通
直散騎常侍雲旗將軍增邑五百戶又進號壯武將軍
安州刺史卒贈散騎常侍
杜稜梁元帝時為仁威將軍高祖東征杜龕留稜居守
綏撫士卒未嘗解甲帶賊平以功除通直散騎常侍右
衛將軍丹陽尹世祖即位以預建立之功改封永城縣
侯增邑五百戶
徐世譜梁元帝時為散騎常侍領水軍從司徒陸法和
討侯景大敗景軍以功除使持節信武將軍信州刺史
封魚復縣侯邑五百戶仍隨王僧辯東下恒為軍鋒又
破景將侯子鑒於湖熟侯景平後以功除衡州刺史增
邑并前一千戶高祖永定二年遷護軍將軍世祖嗣位
加特進號右將軍天嘉元年增邑百戶
周敷梁元帝時為武候將軍周祖受禪王琳據有上流
熊曇朗殺周文育據豫章敷與周廸黃法氍等進兵圍
曇朗屠之王琳平授散騎常侍平西將軍豫章太守世
祖天嘉二年詣闕進安西將軍給鼓吹一部賜以女妓
金帛令還鎮豫章
荀朗梁元帝時為安南將軍高祖入輔朗與侯安都等
大破齊軍高祖即位賜爵興寧縣侯邑二千戶世祖即
位又與安都拒王琳琳平遷使持節安北將軍散騎常
侍都督霍晉合三州諸軍事天嘉六年卒贈豫州刺史
陳慧紀世祖時為明威將軍副司空章昭逹征安蜀成都
督於荆州燒青泥船艫少帝即位以功除持節通直散
騎常侍宣遠將軍豐州刺史增邑并前一千戶
韋載梁元帝時為建威將軍尋陽太守隨都督王僧辯
東討侯景載率太原高塘新蔡三郡兵與僧辯會于梁
山景平除冠軍將軍琅邪太守
韓子高世祖元嘉二年為壯武將軍隨侯安都征留異
平之除假節貞毅將軍東陽太守五年章昭達等自臨
川征晉安子高自安泉嶺會于建安晉安平以功遷通
直散騎常侍進爵為伯增邑并前四百戶
陸子隆世祖時為明威將軍隨都督章昭達討周廸大
破賊徒晉安平以功最多遷假節督武州諸軍事尋改
封朝陽縣伯邑三百戸
錢道戢為輕車將軍孝宣初以步軍都督討歐陽紇之
亂紇平除左衛將軍太建二年隨章昭達征蕭巋攻安
蜀城䧏之以功加散騎常侍仁威將軍增邑并前九百
戶又授使持節都督郢巴武三州諸軍事王師北討道
戢與儀同黃法氍圍歴陽城既平因以道戢鎮之以功
加雲麾將軍增邑并前一千一百戶
裴忌高祖時為左衛將軍世祖天嘉初出為持節南康
内史時義安太守張紹賓據郡反世祖以忌為持節都
督嶺北諸軍事率衆討平之除散騎常侍司徒左長史
孫㻛吳郡人也為戎昭將軍梁元帝時從王僧辯討侯
景力戰有功除員外散騎常侍封富陽縣侯邑一千戶
又遷衡州平南府司馬破黃洞蠻賊有功除東莞太守
高祖受禪遷安西將軍郢州刺史世祖即位授使持節
散騎常侍安南將軍湘州刺史請入朝徵為侍中領軍
未拜而世祖從容謂㻛曰昔朱買臣願為本郡卿豈有
意乎仍改授持節安東將軍吳郡太守給鼓吹一部及
將之鎮乘輿幸近畿餞送鄉里榮之至後主時為五兵
尚書領右軍以年老累乞骸骨優詔不許禎明元年卒
官後主臨哭盡哀贈護軍將軍侍中如故給鼓吹一部
朝服一具衣一襲喪事量加資給
司馬申梁元帝時為開遠將軍王僧辯之討陸納也申
在軍中于時賊衆奄至左右披靡申躬蔽僧辯蒙楯而
前賊乃退除散騎侍郎至高祖天嘉中累遷員外散騎
常侍後主時始興王叔陵之肆逆也事既不捷出據東
府申馳召右衛蕭摩訶帥兵先至追斬之因入城中收
其府庫後主深嘉之以功除太子左衛率封文始伯邑
四百戶
蕭摩訶世祖時為巴山太守至孝宣太建五年衆軍北
伐摩訶隨都督吳明徹濟江攻秦郡仍擊退齊師以功
授明毅將軍員外散騎常侍封廉平縣伯邑五百戶尋
進爵為侯轉太僕卿七年又隨明徹進圍宿豫擊走齊
將王康德以功除進熙太守九年明徹進圍宿軍吕梁
與齊人大戰摩訶率七騎先入齊衆大潰以功授持節
武毅將軍譙州刺史及後主時始興王叔陵為逆摩訶
勒兵追斬之以功授散騎常侍車騎大將軍封綏遠郡
公邑三千戶叔陵素所蓄聚金帛累巨萬後主悉以賜
之尋改授侍中驃騎大將軍加左光禄大夫舊制三公
黃門閣聽事置鴟尾後主持詔摩訶開黃閣門施行馬
聽事寢堂並置䲭尾
樊毅梁末為假節威戎將軍右中郎將代兄俊為梁興
太守領三州遊軍隨宜豐侯蕭循討陸納於三州力戰
斬千餘級擊鼓申令衆乃退以功授持節通直散騎常
侍貞威將軍封夷道縣伯邑三百戶
樊猛者毅之弟也梁末為威戎將軍梁安南侯蕭方矩
為湘州刺史以猛為司馬會武陵王蕭紀舉兵自江漢
東下方矩遣猛率湘郢之卒隨都督陸法和進軍以拒
之猛手擒斬紀父子三人以功授游騎將軍封安山縣
伯邑一千戸仍遣軍撫定梁益蜀境悉平軍還遷持節
散騎常侍輕車將軍司州刺史進爵為侯增邑并前二
千戶至孝宣太建初遷武毅將軍領長沙内史尋隸章
昭達西討江陵以功封富川縣侯邑五百戶
魯廣達梁元帝時為壯武將軍晉州刺史隨王僧辯討
平侯景加員外散騎常侍高祖受禪授征遠將軍又除
假節信武將軍北新蔡太守隨吳明徹討周廸於臨川
每戰功最多仍代兄悉達為吳州刺史封中宿縣侯邑
五百戶少帝光大元年授通直散騎常侍都督南豫州
諸軍事南豫州刺史時華皎稱兵上流詔司空淳于量
率衆軍進討軍至夏口廣達首率驍勇直衝賊軍皎平
授持節智武將軍都督巴州諸軍事巴州刺史孝宣大
建初與儀同章昭逹入峡口拓定安蜀等諸州鎮以功
增封并前二千戶
册府元龜卷三百八十
