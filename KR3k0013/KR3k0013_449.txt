册府元龜卷四百四十九宋王欽若等撰
將帥部
殺降專殺
殺降
夫荷推轂之寄膺鑿門之任帥王者時雨之師弔四海
籲天之衆此將帥之職也若乃納其欵不示其信肆燎
原之威亡竭澤之戒繫其老弱燒其城郭由是敵人震
壘合境復畔乃閉門而拒守致彌載而不克俾夫隂燐
蔽于原野強魂號于道路豈唯失通侯之爵固將致杜
郵之死雖兼弱攻昧有國之常規而舍逆取順大易之
微旨紀諸竹素垂戒將來
白起為秦上將軍攻韓取上黨上黨民走趙趙將趙括
軍長平以救之秦出輕兵擊之趙戰不利因築壁堅守
以待救至秦昭王聞趙食道絶王自之河内賜民爵各
一級發年十五以上悉詣長平遮絶趙救及糧食至九
月趙卒不得食四十六日皆内隂相殺食來攻秦壘欲
出為四隊四五復之不能出將軍趙括出銳卒自搏戰
秦軍射殺趙括括軍敗卒四十萬人降武安君武安君
計曰前秦已拔上黨上黨民不樂為秦而歸趙趙卒反
覆非盡殺之恐為亂乃挾詐而盡坑殺之遺其小者二
百四十人歸趙前後斬首虜四十五萬人趙人大震
項羽為楚上將軍破秦軍秦將章邯降羽羽立為雍王
置軍中使長史欣(史失其姓)為上將將秦軍行前(行前謂居前而行)
是時羽將諸侯兵三十餘萬行略地至河南遂西到新
安(今榖州新安城是)異時諸侯吏卒徭使屯戍過秦中(異時俗言先時)
(也秦中秦地也)秦中遇之多亡狀(無善形狀也)及秦軍降諸侯諸侯
吏卒乘勝奴虜使之輕折辱秦吏卒吏卒多竊言曰章
將軍等詐吾屬降諸侯令能入關破秦大善即不能諸
侯虜吾屬而東秦又盡誅吾父母妻子諸將微聞其計
以告羽羽廼召英布蒲將軍計曰秦吏卒尚衆其心不
服至關不聽事必危不如擊之獨與章邯長史欣都尉
翳入秦於是夜擊坑秦軍二十餘萬人既入函谷關至
戲鴻門後數日羽廼屠咸陽殺秦降王子嬰燒其宫室
羽於是自立為西楚覇王明年羽至咸陽齊王田榮亦
將兵會戰榮不勝走至平原平原民殺之羽遂北燒夷
齊城郭室屋(夷平也)皆坑降卒係虜老弱婦女徇齊至北
海所過殘滅齊人相聚而畔之
漢李廣為將軍從大將軍出定襄諸將多中首虜率為
侯者而廣軍無功後以郎中令出右北平廣軍幾没漢
法廣軍自當亡賞(當謂功過相當也)廣與望氣王朔語曰自漢
征匈奴廣未嘗不在其中而諸妄校尉已下(妄猶凡也)材能
不及中(中謂中庸之人也)以軍功取侯者數十人廣不為後人
然終無尺寸功以得封邑者何也豈吾相不當侯邪朔
曰將軍自念豈嘗有恨者乎(恨悔也)廣曰吾為隴西守羌
嘗反吾誘降者八百餘人詐而同日殺之至今恨獨此
耳朔曰禍莫大於殺己降此乃將軍所以不得侯者矣
晉王澄為荆州刺史持節領南蠻校尉先是巴蜀流人
散在荆湘者與土人忿爭遂殺縣令屯聚樂鄉澄使成
都内史王機討之賊請降澄偽許之既而襲之於寵州
以其妻子為賞沉八千餘人於江中自是益梁流人四
五萬家一時俱反
後魏王建為中部大夫從道武破慕容寶於參合陂道
武乘勝將席捲南下于是揀擇俘衆有才能者留之其
餘悉給衣糧遣歸令中州之民知恩德乃召羣臣議之
建曰慕容寶覆敗於此國内空虚圖之為易今獲而歸
之無乃不可乎且縱敵生患不如殺之道武謂諸將曰
若從建言恐後南人創乂絶其向化之心非伐罪弔民
之義諸將咸以建言為然建又固執乃坑之道武既而
悔焉遂進圍中山寶棄城走和龍城内無主百姓惶惑
東門不開道武將夜入乘城據守其門建貪而無謀意
在虜獲恐士卒四掠盗賊亂府庫請候天明道武乃止
是夜城中人共立慕容普驎為主遂閉門固守道武乃
悉衆攻之連日不拔使人登巢車臨城招其衆曰慕容
寶捐城奔走汝曹百姓將為誰守何不識天命取死亡
也皆曰羣小無知但復恐如參合之衆永全日月耳道
武聞之顧視建而唾其面
崔游為左將軍南秦州刺史先是州人楊松柏楊雒德
兄弟數為反叛游至州深加慰撫松柏歸欵引為主簿
稍以辭誘之兄弟俱至松柏既州之豪帥感游恩遇奬
喻羣氐咸來歸欵且以過在前政不復自疑游乃因宴
會一時俱斬於是外人以其不信合境皆反
隋樊子蓋為光禄大夫封濟公(言其功濟天下特為立名無此郡國)大業
十一年絳郡賊敬槃陁柴保昌阻兵數萬汾晉苦之詔
令子蓋進討于時人物殷阜子蓋善惡無所分别汾水
之北村塢盡焚之百姓大駭相率為盗其歸首者無少
長悉坑之擁數萬之衆經年不能破賊有詔徵還
唐隱太子建成武德四年以稽胡酋帥劉企成為邊害
詔建成率師討之軍次鄜州大破之虜獲千餘人建成
設詐放其渠帥十人並授官爵令還本所招慰羣胡企
成與胡中大帥請降建成以胡兵尚衆恐有變將盡殺
之乃陽言增置州縣須有城邑悉課羣胡執板築之具
會築城所隂勒兵士皆執之企成聞有變奔於梁師都
競誅降胡六千人
程知節以高宗顯慶二年為葱山道行軍大總管以討
賀魯次常都城有胡人數千家開門出降知節屠城而
去賀魯遂即遠遁軍還坐免官
專殺
三代之授鈇鉞兩漢之賜棨戟皆得專殺者唯以肅軍
旅而謹號令也若乃秦漢而降幸總戎昭性非仁賢學
昧詩禮驕盈弗率暴横是圖負恃軍戎擅恣誅殛或失
律而歸罪於下或遷怒而厚誣於人或疑忌之相形或
取求之不獲怠棄王命殺害無辜恣殘忍之心快忿懟
之意旋伏明戮以謝沉冤天之禍淫信不誣矣
項羽字籍為楚次將與上將軍宋義救鉅鹿宋義久不
渡河羽晨朝宋義即其帳中斬義頭(即就也)出令軍中曰
宋義與齊謀反楚楚王因令籍誅之諸將讋服(讋失氣也音之)
(涉切)莫敢枝梧(梧音悞枝梧猶枝桿也瓚曰小柱為枝邪柱為梧)皆曰首立楚者
將軍家也今將軍誅亂乃相與共立羽為假上將軍(未得)
(懷王之命故立為假也)使人追宋義子及之齊殺之使桓楚報命
於王王因使使立羽為上將軍
漢周苛為御史大夫守滎陽城是時左丞相韓信擊魏
虜魏王豹傳豹詣滎陽漢王令豹守滎陽楚圍之急苛
曰反國之王難與共守遂殺豹
胡建孝武時守軍正丞(南北軍各有正又置丞而建未得眞官兼守之)時監軍
御史為姦穿北軍壘垣以為賈區(坐賣曰賈為賣物之區也區者小室之名)
(若今小菴屋之類故衞士之屋謂之區廬宿衞宫外士稱為區士也賈音古)建欲誅之乃約
其走卒(約束也)曰我欲與公有所誅吾言取之則取斬之
則斬於是當選士馬日監御史與護軍諸校列坐堂皇
上(校者軍之諸部校也室無四壁曰皇)建從走卒趨至堂皇下詐謁因上
堂走卒皆上建指監軍御史曰取彼走卒前曳下堂皇
建曰斬之遂斬御史護軍諸校皆愕驚不知所以建亦
已有成奏在懷中遂上奏以聞繇是顯名
後漢張脩靈帝時為中護匈奴中郎將光和元年脩與
南單于呼徵不相能脩擅斬之更立右賢王羌渠為單
于脩以不先請而擅誅殺檻車徵廷尉抵罪
劉岱為兖州刺史與曹公袁紹等起兵誅董卓進屯河
内岱與東郡太守橋瑁相惡岱殺瑁以王肱領東郡太
守
吳凌統為别部司馬行破賊都尉從擊山賊時大帝破
保屯先還餘麻屯萬人統與督張異等留攻圍之克日
當攻先期統與督陳勤會飲酒勤剛勇任氣因督察酒
陵轢一坐舉罰不以其道統疾其侮面折不為用勤怒
詈統及其父操統流涕不答衆因罷出勤乘酒凶悖又
於道路辱統統不能忍引刀斫勤數日乃死及當攻屯統
曰非死無以謝罪乃率吏士卒身當矢石所攻一面應
時披壊諸將乘勝遂大破之還自拘於軍正帝壯其果
毅使得以功贖罪
孫綝為大將軍魏將諸葛誕舉壽春請降遣朱異帥三
萬人屯安豐城為文欽勢異敗歸綝授兵三萬人使異
死戰異不從綝斬之於鑊里而遣弟恩救會誕敗引還
綝既不能拔出誕而喪敗士衆自戮名將莫不怨之
晉郭默為右將軍成帝咸和四年十二月害平南將軍
江州刺史劉毅太尉陶侃帥衆討默於尋陽斬之
前趙靳冲為鎮北將軍寇太原平北卜珝率衆繼之冲
攻太原不尅而歸罪於珝輙斬之劉聰聞之大怒曰此
人朕所不得加刑冲何人哉遣其御史中丞浩衍持節
斬冲
宋蕭惠開為益州刺史持節督益寧二州諸軍事路經
江陵時吉翰子在荆州與惠開有舊為設女樂樂人有
美者惠開既求不得又欲以四女妓易之不許惠開怒
收吉斬之即納其妓啟云吉為劉義宣所遇交結不逞
向臣訕毁朝政輙已戮之孝武稱快
南齊任侯伯宋末為平西將軍黃回軍主先是王藴罷
南中郎將南陽王翽未之鎮藴寧朔府長史庾佩玉權
行州事朝廷先遣南中郎將中兵參軍臨湘令韓幼宗
領軍防州沈攸之之難二人各相疑阻佩玉輙殺幼宗
回至郢州遣侯伯行湘州事又殺佩玉侯伯與回同衞
將軍袁粲謀石頭事回令侯伯水軍乘舸往赴會衆軍
已至不得入太祖令湘州刺史吕安國至收侯伯誅之
王奐為鎮北將軍雍州刺史輙殺寧蠻長史劉興祖武
帝大怒御史中丞孔稚圭奏其事罪合窮戮從之
陳吳明徹為領軍將軍時湘州刺史華皎隂有異志詔
明徹率兵討之明徹於軍中輙戮安成内史楊文通
後魏萬安國孝文時為大司馬大將軍先與神部長奚
買奴不平承明初矯詔殺買奴于苑中帝聞之大怒遂
賜安國死
侯莫陳悅為秦州刺史時賀拔岳督關中兵召悅共討
靈州悅誘岳斬之岳左右奔散悅遣人安慰云我别禀
意旨止在一人諸軍勿怖衆皆畏伏無敢拒者
唐趙郡王孝恭為東南行臺右僕射高祖武德中與越
州都督闞稜同討輔公祏及擒公祏公祏誣稜與已通
謀又杜伏威王雄誕及家産在賊中者合從原放及皆
籍没稜訴理之有忤孝恭孝恭怒遂以反誅之
竇軌為益州道行臺右僕射軌與行臺尚書韋雲起郭
行方素不協及隱太子誅有詔下益州軌藏諸懷中雲
起問曰詔書安在軌不言示但曰卿欲反矣執而殺之
行方大懼奔於京師
蘇海政為䫻海道總管檢校右武衞將軍高宗龍朔二
年十二月受詔討龜兹及疎勒勑崑陵都督阿史那彌
射及濛池都督阿史那步直發衆以從海政步直先與
彌射爭部落不和密謂海政曰彌射謀反請以計誅之
時海政兵纔數千懸師在彌射境内遂集軍吏而謀曰
彌射若反我輩既無噍類不如先事誅之乃偽稱有勑
令大總管賫物數百萬段分賜可汗及諸首領繇是彌
射率其麾下隨列請物海政盡收斬之其下鼠厄施拔
塞幹兩部叛走海政與步直追討平之海政軍廻至疎
勒之南弓月又引吐蕃之衆來拒官軍海政以師老不
敢戰遂以軍資賂吐蕃約和而還其後吐蕃盛言彌射
不反為步直所誣而海政不能審察濫行誅戮
哥舒翰為副元帥禦安禄山既至潼關或勸翰曰禄山
阻兵以誅楊國忠為名公若留兵三萬守關悉以精銳
廻誅國忠此漢挫七國之計也公以為何如翰心許之
未發有客泄其謀於國忠國忠大懼乃奏曰兵法安不
忘危今潼關兵衆雖盛而無後殿萬一不利京師得無
恐乎請選監牧小兒三千人訓練於苑中詔從之遂遣
劒南將軍李福杜光庭分統焉又奏召募一萬人屯於
灞上令其腹心杜乾運將之翰慮為所圖乃上表請乾
運兵隸於潼關遂詔乾運赴潼關計事因斬之
李光弼肅宗至德元年八月為太原尹北京留守先是
太原節度王承業軍政不修時御史崔衆主兵於河東
侮易承業之為人衷甲持槍上承業廳以玩謔之光弼
聞之甚不平至是又有詔交衆所主兵於光弼衆以麾
下來謁光弼迎旌相接而不遜避長揖光弼光弼怒既
至又不交兵光弼收繫之頃中使至云除衆御史中丞
中使懷其勑問衆所在光弼曰衆有罪繫之久矣中使
持勑示光弼李光弼對曰光弼今祗斬侍御史若宣制
命拜中丞即斬中丞若拜宰相即斬宰相中使懼遂寢
之而還翼日以兵圍衆至碑堂下斬之威振三軍
嚴武為劒南節度等使前後在蜀累年肆志逞欲恣行
猛政梓州刺史章彛初為武判官及是小不副意召赴成
都杖殺之由是威震一方
駱元光為華州節度德宗貞元元年八月專殺徐庭光
元光累有功帝慮諫官論其專殺先令宰相諭諫官勿
論
周智光為同華節度代宗永泰元年秋逐吐蕃至鄜州
時杜冕屯坊州智光與冕不協遂殺鄜州刺史張麟坑
杜冕家屬八十一人焚坊州廬舍三千餘家
李奉先為金吾衞將軍憲宗元和十年河東防秋卒殺
豐州刺史燕重旴而歸以奉先為檢校左散騎常侍兼
豐州刺史初重旴之見殺也麾下之衆或啟之故不及
備從事有崔德玄者總其亂衆而頗易置之黨亂者懼
奉先至而聽於德玄乃潛告於奉先曰燕大夫之死實
德玄搆焉今又招扇諸部以拒公矣豐州百姓舊與夷
種雜處及奉先遣使潛視見其牛羊廬帳之在郊以為
信然及德玄迎謁于郊奉先數而殺之没其家
孟簡元和末為山南東道節度使以心腹吏陳翰知上
都進奏委以關通翰持簡隂事漸不可制簡怒追至州
殺之且欲滅口翰弟及子進狀訴冤且告簡贓狀御史
臺案驗獲簡贓及為吐突承瓘錢帛等共計之十餘貫
匹事狀詞明白故自太子賓客分司東都貶吉州司馬
劉從諫為昭義軍節度使敬宗寶歷二年七月奏大將
軍程光晟謀翻動發覺處置訖從諫稔惡藏姦非一朝
一夕光晟之死人頗疑其冤
韓約為安南經略使文宗太和二年六月奏愛州刺史
張丹犯贓并欲謀惡事已准法處置大理寺議張丹既
行禁勘即是制囚韓約不合專擅處置勑張丹男宗禮
等並釋放
康𫝊圭僖宗乾符中自河東行軍司馬除河東節度等
使時𫝊圭已率兵在代州自行營赴任兩都虞候張錯
郭朏迎于烏城驛並殺之軍中震悚
梁朱珍唐末為太祖諸軍指揮使龍紀初與諸將屯於
蕭縣以禦時溥珍慮太祖自至令諸軍葺馬廐以候廵
撫時排陣斬斫使李唐賓之裨將嚴郊獨慢焉軍候范
權恃珍以督之唐賓素與珍不協果怒乃見珍以訴其
事珍亦怒曰唐賓無禮拔劒斬之珍命騎列狀陳其事
太祖初聞唐賓之死驚駭與敬翔謀詐令有司收捕唐
賓妻子下獄以安珍心太祖遂徑往蕭縣距蕭一舍珍
率將校迎謁太祖令武士執責其專殺命丅會行戮都
將霍存等數十人叩頭以救太祖怒以坐牀擲之乃退
後唐李冲為華州節度使初明宗至京師西征軍未旋
命冲為華州都監令應接之冲至華廹華帥史彦鎔入
朝李存敬至華冲盡誅其家俄而任圜領西征大軍至
招討推官張礪六軍推官李松等因言西征監軍官李
從襲欲圖任圜幾覆西軍慮至京師妄生間諜君宜矯
制誅之冲即遣牙兵數十人擒之軍中斬首以徇史彦
鎔以逼己歸朝深怨冲泣訴於安重誨重誨怒冲復令
彦鎔歸華詔冲歸朝
孟知祥為西川節度使天成二年表奏泗州防禦使充
西川兵馬都監李嚴扇搖軍衆尋已處斬訖初李嚴同
光中為客省使使于蜀時王衍專據坤維部曲離心知
其必可取使還具奏蜀亡之狀興師之日必有成功故
平蜀之謀始於嚴郭崇韜起軍之日乃以嚴為三川招
撫使嚴與先鋒使康延孝將兵五千先驅閣道或馳詞
說或威以兵鋒大軍未及所在隨下延孝在漢州王衍
與書曰可謂李司空先來予既舉誠納欵衆咸以為討
蜀之謀始於嚴衍以甘言將誘而殺之欲不令遽往嚴
聞之喜曰候魏王至吾兩人大功立矣即馳騎入益州
衍見嚴於母前以妻母為託即日引蜀使歐陽彬迎謁
魏王三川既平以功冀領節度尋遇蕭牆之難明宗即
位嚴求之蜀川乃以為兵馬都監知祥忌之既至召宴
即被執而害之以謀欲搆亂聞
晉李金全為滄州節度使高祖天福二年安州屯將王
暉殺節度使周環詔遣金全以騎兵千鎮撫其地未及
境暉為部下所殺金全至亂軍數百人不自安金全說
遣赴闕密伏兵於野以祖之座上擒其軍校武彦和等
數十人斬之彦和臨刑宣言曰周環儉嗇多疑嚴刑峻
令王暉粗率悖慢怨其約束以至飛語斥間各為防虞
暉乃無疾針砭數月不出銛竹為矛圖為竊發預其事
者暉腹心數人而已行間之卒皆受其制心雖有異敢
不從之連雞不棲物之常理夫亂者必戮軍令有之然
則王暉元惡也天子猶賜之信誓許為郡守我等見殺
非其罪也若朝廷之命是食前言苟將軍之令得無
冤乎既戮彦和等其徒皆以兵送赴闕下初金全之將
行也帝謂曰王暉之亂罪莫大焉但慮乎封守不寧則
民受其弊故折矢飛詔約之以不戮一人拔暉為淮安
序升次校以主其兵卿之此行無失吾信至是以彦和
等當危亂之日劫掠郡城三日所獲財貨在焉遂殺而
奪之帝聞之以姑息金全不究其事尋授以旄節
楊光遠為西京留守兼鎮河陽因罷其兵權光遠繇此
怨望潛貯異志多以珍玩奉契丹訴己之屈又私養部
曲千餘人撓法禁河雒之人常如備盗尋册拜太尉兼
中書令時范延光致仕輦囊裝妓妾居於河陽光遠利
其竒貨且慮為子孫之讎因奏延光不家汴雒出舍外
藩非南走淮夷則北走契丹宜早除之高祖已許之不
死鐵劵存焉持疑未允光遠乃遣子承勲以甲士圍其
第逼令自裁延光曰天子在上安得如此乃遣使者乞
移居雒下行及河橋擯於流而溺殺之矯奏云延光自
投於河朝廷以適會其意弗之理
張彦澤為涇州節度使有從事張式者以宗人之分受
其知遇時彦澤有子為内職素不叶父意數行笞撻懼
其楚毒逃竄外地齊州捕送到闕勑旨釋罪放歸父所
彦澤上章請行朝典式以有傷名教屢諫止之彦澤怒
引弓欲射之式僅而獲免尋令人逐式出衙式自為賓
從彦澤委以庶務左右羣小惡之久矣因此讒搆互來
廹脅云書記若不便出斷定必遭屠害式乃告病尋醫
擕其妻子將奔衍州彦澤遣指揮李興領二十餘騎追
之戒曰張式如不從命即斬取頭來式懇告刺史遂差
人援送到邠州節度使李周驛騎以聞朝廷以姑息彦
澤之故有勑流式於商州彦澤遣行軍司馬鄭元昭詣
闕論請面奏云彦澤若不得張式恐致不測高祖不得
已而從之既至决口剖心斷手足而死之式父驛詣闕
訴冤朝廷命王周代之
李俊為商州刺史少帝開運二年俊奏元隨吳漢筠監
軍資庫擅用官錢二十貫文已處斬訖刺史無軍權部
曲有罪奏聽進止可也不奏而殺物議非之
宋彦筠為鄧州節度使經過雒京於銀沙灘斬廳頭將
軍鄭温為留臺所奏據鎮將於都城殺人其罪不細有
詔鞫之擬云彦筠先進過小流二百里奉勑命配在興
順軍内有千人先令往陜府般家未到沿路逃走捕捉
到一人貴要例衆等便處斬投屍於河彦筠出身軍旅
不知事體合送鄭温於河南府請行勘責不合專擅加
刑者勑曰王者約法之義比在防非將致一平所期共
守昨以憲司舉職有國舊規宋彦筠尋悔愆尤理可矜
恕念兹勲績深軫朕懷特開宥過之恩庶叶匿瑕之道
凡百有位宜勵乃誠所犯科條並釋放
漢王繼弘為彰德軍節度使乾祐初誣殺節度判官張
易斥逐觀察推官張制易鎮州人繼弘事有所不當易
必抗言爭之繼弘粗褊心不能容嘗於席上問國家西
面用兵事易曰或說尚洪遷力戰傷重蓋性太剛故也
繼弘正色曰洪遷傷重合有邸報子安得此言搖惑羣
情遽繫之於獄奏易訛言惑衆殺之以聞制曹州人繼
弘事有非理與張易協力極言之繼弘嘗乘醉攘臂毆
於牀下至是因殺易乃誣奏制與易同出訛言而削其
官牒而逐之後因郭謹代繼弘又令害制焉衆冤之漢
法深刻蕃方奏刑殺不問端倪即順其情故當時從事
鮮賓客之禮重足一迹而事之不暇
李洪信為陜州節度使乾祐末洪信奏馬步都指揮使
聶召秦國指揮使楊德護聖指揮使康審澄等與節度
判官路濤掌書記張洞都押牙楊紹勍等同謀叛並殺
之唯康審澄夜中放火奪關奔歸初朝議以諸道方鎮
皆是勲臣不諳政理其都押牙孔目官令三司軍將内
選才補之藩帥皆不悅故洪信因朝廷多故誣奏加害
焉
周王宴為晉州節度使廣順元年正月殺行軍司馬徐
建崇言諜通劉崇故也
册府元龜卷四百四十九
