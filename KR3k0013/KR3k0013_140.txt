册府元龜卷一百四十宋王欽若等撰
帝王部
旌表第四
唐憲宗元和元年十二月贈故嘉州刺史崔佐時大理
卿佐時為西川留後劉闢所殺故也
二年七月詔曰王者旌表通乎異代况音徽未遠名迹
可尋風流所傳弊俗興起舉其遺直足勸事君故朝議
大夫守給事中襲南陽郡公袁高茂功之後清德冠時
貞元初職在論駮嘗執讜議封還詔書居平蹈常則汎
然而無忤會節有立皆卓爾而難踰故能望重朝端行
滿天下未踰大任遽殁中身德之不忘久而彌著朕方
弘景化寤寐前良用旌尚德之懷俾申加等之贈哀榮
所被勸奬斯存可贈禮部尚書高貞元初抗論盧杞中
外相賀數正直者以高為第一李吉甫為相備陳其事
始下詔贈
十月潤州李錡平制曰王澹趙琦等仗節死義殺身成
仁無罪無辜受兹殘酷所宜褒表以勸忠貞即加追贈
仍令州府致祭收葬其王澹如有子弟服滿日與一子
八品正員官如更無辜受戮及脱身效順者亦委李元
素具事跡聞奏當有褒贈及加甄錄如受戮之中有長
行官徤勿停糧賜優給其家初澹為錡判官及錡言歸
闕署為留後錡既無行意尋托疾屢改發期澹與中使
頻諭之錡不悦澹既總留務或有制置錡益不能平潜
諷親兵令殺澹者數矣因散冬衣澹入謁錡兵士數百
人持刅拽於階下臠食之監軍聞亂遣衙官趙琦慰諭
又臠食之及錡敗故有詔贈
三年二月贈故布衣崔善貞睦州司馬旌忠諫也初李
錡鎮浙西恃恩驕恣善貞詣闕上封言錡罪狀德宗械
送錡錡坑殺之錡敗贈官
五年正月贈故左神策軍大將軍陽山郡王酈定進兵
部尚書賻布米粟有差定進時號勇將嘗征蜀有功及
討王承宗力戰陣敗馳歸馬倒賊識曰酈王也遂為所
害官軍為之喪氣繇是褒贈
四月睦州上言州人方良琨六代同居請表其門閭從
之
五月贈故昭義軍將曹公乂左金吾衛大將軍公乂母
鄭氏封武威郡太夫人仍賜錢三十萬先是謀擒盧從
史公乂參之倉卒為亂兵所害故加贈而又褒封其母
焉
六月丁亥贈故禮部尚書鄭叔矩太常卿贈故朔方河
中副元帥判官檢校戶部郎中兼侍御史路泌絳州刺
史仍各賜其家絹二百疋至葬日委所在州府量給助
喪事泌為渾瑊從事貞元三年隨瑊與吐蕃會盟而䧟
既在絶域棲心於釋氏之教為贊普所重待以賓禮貞
元十九年吐蕃遺邊將書求和少子隨哀泣䟽陳願允
其請表三上德宗命中使諭旨以朝廷懲其宿詐使更
要於後信迄數歲不報及帝即位前年蕃使復欵塞隨
五獻章上陳又投書哀訴於宰相裴垍李藩皆協力為
奏言帝允之命徐復等報聘乃特於答詔䟽名氏令以
歸中國吐蕃因復等還遣使來朝遂以泌及叔矩之喪
與銘及遺錄至朝野傷歎帝憫之命贈賻焉
六年二月浙江西道觀察使以前集賢殿校書郎丁公
著孝行聞詔曰丁公著辭官侍親不顧榮利高行至性
人倫所稱今執喪致毁又聞過禮其所請旌表門閭宜
依仍委本州刺史親自慰問并量給粟帛
三月甲子贈故金吾衛張克譲尚書右僕射克譲茂昭
長男也前為易定將木力溝之捷克譲有功焉
十年十二月贈故巂州刺史陳孝陽洪州大都督旌善
狀也
八年四月贈故左神策軍兵馬使嚴奉刑部尚書追平
蜀之功也
七月以蜀將郝同美為黎州刺史褒其節也同美元和
初以劉闢之衆歸而闢屠其家故旌寵之
十二月勅張茂昭立功河朔舉族歸朝義烈之風史册
攸載或聞身殁之後家無餘財追懷舊勲特越常典宜
每年賜其家絹二千疋春秋二時給付
元年閏八月詔曰存樹風節謂之立名殁加褒餙所以
勸善故朝散大夫試秘書省著作郎兼侍御史甄濟昔
以文雅見稱當時嘗因辟召亦佐戎府而能保堅貞之
正性以履危機覩逆亂之潜萌不從脅汙義聲可傳於
竹帛顯贈未賁於松楸藩方上陳允叶彝典追加命秩
尚服殊榮可贈秘書少監濟初為安禄山范陽掌書記
天寳十三年濟察禄山有異圖謀以智免以衛縣令齊
玘誠信可托乃求使至衛縣具以誠告令弟澄密求羊
血以為備至夜偽嘔血疾不能支遂舁歸及禄山反使
偽節度使蔡希德令行戮者李掞等二人封刀來召察
詐不起即就戮之濟以左手書云不得李掞持刀而前
濟引首以待希德欷歔嗟嘆李掞等退以實病報後慶
緒繼逆又使郡縣強舁至東都安國觀經月餘代宗統
師收東都濟起詣軍門表送上都肅宗館於三司使臣
於賊者瞻望以愧其心尋授秘書郎轉太子舍人寳應
初拜刑部員外郎因蕃寇逃難客於㐮州大歴中江西
觀察使魏少遊奏授著作郎兼侍御史充莫傜副使終
於㐮州至是山南東道節度使袁滋奏其節操與權臯
同科合載國史勅甄濟頃逢屯難不受染汙風塵之内
名迹獨全宜付史館旋又下制褒贈焉
是月又詔曰孝子劉敦儒生於儒門禀此至性王祥篤
行起孝敬而不移曾參飬志積歲年而㒺怠用弘勸奬
宜服官常分曹雒司俾遂私志可守右龍武軍兵曹參
軍分司東都敦儒子玄之曾孫母終居喪致毁雒中謂
之劉孝子權德輿留守東都表其志行故授以官
十月虢州湖城縣百姓閻炤五代同居命旌表之
十年四月贈工部尚書致仕高彦昭陜府都督如有子
孫委中書門下服闋後量材叙用彦昭不知何許人初
事李正已及李納叛彦昭以濮州降於河南都統劉玄
佐納怒殺其妻子有女九歲初見其母幾將就害拜天
而祝女問其故答曰以天之神明將有祈也女曰天如
神明豈使吾效順而族戮也如其無知即又何拜獨不
拜而死帝聞詔下太常諡曰愍女當時文士屬詞以誄
之
十一月贈故夀州死難之將張抱劒劉榮周和等刺史
仍以米粟給其家(臣欽若等曰時討淮西吳元濟抱劒等死王事也)
十一年正月贈故成德軍節度掌書記殿中侍御史李
序工部郎中序安平人百藥五代孫舉進士嘗謁王士
貞署為掌書記士貞死序後以他事忤承宗被殺故加
贈
四月山南東道故大將軍李仲謩吕中庸石鍠黃士榮
等以死難皆贈刺史(時諸道之師討鎮州王承宗故也)
五月山南東道故將南珍曄等十六人忠武軍故將喬
錡等三人河東故將徐宙等二人並以死難贈刺史(亦以)
(鎮州用師故也)
十二年三月贈故冀州刺史王怡尚書左僕射仍令存
訪親族授以封爵怡武俊從子以戰功歴深冀趙三州
刺史承宗之叛怡守南宫縣以當王師及王士則為邢
州刺史怡誠欵通之及士則去邢州怡情頗洩於賊遂
遇害并屠其家怡男元伯先潛來京師過定州張茂昭
知而留之於是授監察御史委茂昭軍中任使
七月昭義故將衛重興等三十二人以死難並贈刺史
(鎮州用師也)
十一月以楊元卿為左金吾將軍元卿以淮西從事歸
朝其妻及男五人皆為賊所害及賊平朝廷方驗其事
命中使至宅為發哀故有此授
十四年四月詔曰圖難忘死為臣之峻節顯忠旌善有
國之令猷日者妖豎反覆侮我朝章而濮州刺史高沐
劫在兇威潛輸忠欵諷其不庭之咎將冀革心數其煑
海之饒聿求利國伏奏必陳其逆節漏師嘗破其隂謀
竟以盗憎遂死王事殁而不朽風聲凛然式表漏泉之
澤且彰勁草之節可贈吏部尚書仍委馬揔訪其遺骸
以禮收葬優恤其家如有子孫具名聞奏沐為李師古
判官師道擅襲每謀不順沐廣引古今成敗諭之前後
說師道為善者數千言判官李文會等搆於師道沐遂
遇害
九月贈淄州刺史張頲左散騎常侍登州刺史高曙右
散騎常侍萊州刺史李廷遠洪州都督萊州長史蔡成
鄲州左司馬尚振兖州長史沈皆並贈刺史皆以常謀
殺李師道歸國為師道所害故也
李湍妻湍吳元濟之軍人也元和中淮西未平湍心懷
向順乃忽渡溵河來降烏重胤其妻遽為賊束縳在樹
臠而食之至死呼其夫曰善事烏僕射觀者義之至是
烏以其事請列於史策十三年憲宗下詔從之
董昌齡母楊氏昌齡嘗為泗州長史世居於蔡少孤受
訓於母累事吳少誠少陽至元濟時為吳房令楊氏潜
誡曰逆順之禮成敗可知汝宜圖之昌齡志未果元濟
又署為郾城令楊氏復誡曰逆黨欺天天所不福汝當
速降無以前敗為慮無以老母為念汝為忠臣吾雖殁
無恨矣及王師逼郾城昌齡乃以城降且說賊將鄧懷
令歸欵於李光顔憲宗聞之喜急召昌齡至闕真授郾
城令兼監察御史仍賜緋魚昌齡泣謝曰皆老母之訓
憲宗嗟嘆良久元濟囚楊氏欲殺之而止者數矣蔡平
楊氏幸無恙元和十五年陳許節度使李遜䟽楊氏之
強明節義以聞乃封北平郡太君
孝女王和子者徐州人其父及兄為防秋卒戍涇州元
和中吐蕃寇邊父兄戰死無子母先亡和子時年方十
七聞父兄殁於邊上被髮徒跣縗裳獨往涇州乞取父
兄之喪歸徐營葬手植松栢剪髮壊形廬於墓所節度
使王智興以狀聞詔旌表之
穆宗長慶元年正月以前坊州刺史班肅為司封員外
郎時宰臣上言曰將欲清風俗必在厚人倫竊見皇甫
鏄權位盛時班行之中多所親附及得罪後議論立變
憎嫉如讐俗之衰薄一至於此唯班肅以曾為郎官判
度支案終始如一獨送出城周行之間多美其事今郎
秩已罷望授一省官以表其行故有是拜
是月河陽奏百姓劉士約母疾割股肉以奉母請表門
閭從之(議者以神農記辯藥物凡陸行泉游草伏木棲金石之夥荒裔之産可攻於疾者無不悉載未)
(嘗言人之肌膚可以愈疾及開元末有明州域門山里人陳藏器著本草拾遺云人肌主羸疾自後閭閻相傚)
(自殘往往而有)
二年正月詔曰故魏博等州節度觀察處置等使起復
寧遠將軍檢校工部尚書兼魏州大都督府長史御史
大夫賜紫金魚袋田布朕以寡昧臨御萬邦威刑不能
弭干紀之變道化不能馴多僻之俗致使上公罹禍田
氏積冤爰整旅以徂征每終食而三歎自兹弔伐驟涉
寒暄雖良將銳師皆云協力而俟時觀釁未即齊驅嗟
我誠臣結其哀憤引遷延之咎以自刻責奮决烈之志
以謝君親白刅貫於肝心鴻毛喻其生死忠臣孝子一
舉兩全晉稱卞氏之門漢表尸卿之節比方於布今古
為隣况其臨命須臾處之不撓載形章表益見深衷間
使發函悼心疾首從先臣於厚載爾則無愧覩遺像於
麟閣予何可堪端揆崇名職喪彛典匪以為報聊攄永
懷可尚書右僕射賻布三百叚米粟二百石
六月乙酉詔曰田布頃因戎旅發憤自裁言念忠誠豈
忘贍䘏宜賜錢一千貫絹一千疋以充葬用
九月贈汴州故將郭昌晏禮部尚書昌晏前欲密謀誅
留後李㝏以其謀通於韓充(臣欽若等曰李㝏卞守將逐其帥李厚自為留後韓)
(充弘之弟也)事洩被害故加寵贈
三年十月以潞州左司馬賈直言為諫議大夫直言以
孝聞人稱其代父飲酖救得不死而手足枯䧟於鄆州
累有忠言激李師道不聽亦不忍殺
敬宗寳歷元年六月虢州刺史陸亘上言玉城縣百姓
閻鄷五代同居請旌其門閭兼追贈鄷五代祖庭訓一
官從之
文宗以寳歷二年即位賜劉克明母錢一千貫絹五百
疋婢二人以其不從克明為亂賞之也
太和二年九月詔曰見危致命之死不頌處其義則白
刅可蹈得其所則鴻毛猶輕此忠臣烈士所以垂名不
朽者也故棣州刺史充本州鎮遏兵馬使欒濛禀受正
氣發揮壯猷屬逆豎亂常反形潜具濛於此時密獻成
筭朕且欲諭以文告革其非心重難興師因寝其奏而
沉謀中泄遘兹深冤眷言此心傷恨何已可贈工部尚
書仍許歸葬上都令所在路次州縣供熟食兼逓夫等
應緣葬事所須並令官給賊平之後仍訪其子孫親屬
三年六月錄諸道戰殁大將並贈以官
四年正月故東州將李載等九人並加褒贈殁於蠻寇
故也
六年九月賜故幽州觀察判官攝監察御史韋雍妻蕭
氏蘭陵縣君雍故太子賓客張弘靖在幽州日所署判
官當是時屬朝廷制置未備幽州俗本兇悍尤不樂文
儒為主帥賓佐習於常態忘其變通議論不密卒然起
亂雍時家亦從劫暴蕭氏聞難號呼專執夫袂左右格
去以死不從及雍臨刅蕭氏涕而告曰妾不幸年少義
不苟活今日之事願先就死執刅者斷其臂詞氣不撓
雖兇悍圜視無不傷歎其夕蕭氏亦卒幽州節度使楊
志誠表明其事故追封焉
十月山南東道觀察使奏郢州長夀縣竟陵鄉村山孝
子史博年齒尚幼母亡廬墓被髮泣血誓志終身詔表
其門閭
十二月宣州觀察使沈傳師奏涇縣遊道鄉百姓萬晏
自高祖頵至仲芳五代同居詔表其門閭
七年三月壬子浙江東道奏越州蕭山縣百姓李渭幼
失父母與兄二人同居兄病渭割股療之因差後兩兄
俱死奉寡嫂孤姪二十餘年衣食無偏莊田租税渭自
主辦資財筦鑰寡嫂掌之孤姪婦孫共三十三人其家
生芝草請旌表從之
開成元年贈太尉叚秀實子太僕卿伯倫卒宰臣李石
奏曰伯倫秀實之子自古没身以利社稷者無如秀實
之賢帝憫然曰伯倫宜加賻賜仍輟朝一日以禮忠臣
之嗣
二月丙戌詔曰故邕州都督府錄事參軍衛方厚妻程
氏乃者吏為不道虐殺爾夫詣闕申冤徒步萬里﨑嶇
偪畏濱於危亡血誠既昭幽憤果雪雖古之烈婦何以
加焉如聞孤孀無依晝哭待盡俾榮禄飬仍錫䟽封可
武昌縣君仍賜一子九品正員官方厚為董昌齡所殺
程氏知其夫為昌齡所害力不能克遂抑其哀如非冤
者昌齡雅不疑聽其歸喪故得以徒行詣闕帝因諫官
論昌齡不宜為郡再譴昌齡遂有此命
是月以鹽鐡宣歙院官檢校膳部員外郎顔從覧為主
客員外郎贈太師顔真卿曾孫弘式為同州參軍詔曰
朕每覧國史見忠烈之臣未嘗不嗟歎久之思有以報
如聞從覧弘式實杲卿真卿之孫永惟九原既不可作
旌其嗣續諒叶典彛考績已深於宦途者命列於中臺
官次未齒於縉紳者俾佐於左輔庶使天下再新義風
三年十一月甲戌戶部侍郎李珏奏廬州舒城縣太平
鄉百姓徐行周叔伯兄弟五代同居請免其同籍戶税
從之
十二月宣歙觀察使崔鄲奏溧陽縣百姓陳珽五代同
㸑請蠲除賦税旌表門閭從之
四年十二月贈故易定觀察判官兼侍御史李士季給
事中其家委韓威安存喪事官給仍賜一子官待服闋
日具名聞奏士季為易定節度張璠從事璠卒之初士
季知留務三軍欲立璠之子元益士季不從遂為亂兵
所害至是舉褒贈之典
武宗會昌元年三月贈裴度太師制曰堯之舊臣伯益
顯庸於舜禹周之元老召公流美於成康永惟其人是
屬良相裴度始以謀策除害佐烈祖之中興終以忠貞
立朝毗累聖之鴻業經緯之志華皓不衰功勲爛然圖
史輝煥姦邪所忌臲卼於時暨氛霧既開魚水將協條
風孰見其喜愠零雨皆美其來歸未踐明庭遽嬰沉痼
威鳳莫翔於舊沼虛舟長往於夜川殂謝之初朋黨異
議贈典不稱人情欝然屬告類上玄渙流大號載懷先
正宜有褒稱寵既及於雒師恩有加於在昔豈必望鄼
侯之壟方念茂功過馮道之祠乃思遺美以兹為勸可
不務乎
宣宗太中六年六月兖海節度使蕭俶奏臣當道先差
赴慶州行營陣殁押官鄭神佐在室女年二十四先亡
父未行營已前許嫁與右驍雄將官健李玄慶並未受
財禮阿鄭知父神佐陣殁遂與李玄慶休親截髮壊形
自往慶州北淮安鎮收亡父遺骸到兖州瑕丘縣與亡
母合葬訖便於塋内廬墓手植松栢誓不適人伏以閭
里之中罕知禮教女子之性尤昧義方阿鄭痛結窮泉
哀深陟岵投身砂磧收父遺骸遠自邊陲得還閭里感
蓼莪以起恨侍丘墓以誓心此皆陛下孝理弘深德風
煦被遂變獷野之性潜知禮義之方求之古人斯為烈
女臣俶忝廉察敢不上聞伏望天恩宣下有司特賜旌
表仍放本戶兩税以彰至行勅旨宜依
懿宗咸通三年正月夀州奏禆將何武討賊死於盛唐
縣詔贈檢校左散騎常侍制曰地連山藪境有逋逃武
能首率郡兵身殁王事既嘉忠藎宜示褒贈不惟慰彼
漏泉將亦激其羣校
鄭畋為鳳翔節度使檢校司空同中書門下平章事卒
昭宗册贈司徒謚曰文昭初李茂貞表曰臣聞有勲不
廢前代格言無美不稱先王令典是垂休於國牒將衍
示於孫謀其有漢閣元勲岐山茂政霜露已彫於大樹
蓬蒿將没於豐碑歎泉扄而縟禮未加顧藩翰而清風
盡在是敢敷陳往事啟廸前功庶雅頌而重興冀徽猷
而復舉臣伏見故鳳翔尹同中書門下平章事鄭畋瑞
應星精祥開日角建洪鑪於聖代成庶類於明時鳳毛
方浴於春池龍節忽移於右輔旋於羣鴟聚噪方蝟攅
鋒蒼黃而玉輦省方次第而金門撤鏁九州相望初猶
豫以從風百辟無歸半狐疑而委質鄭畋峩冠豎髮褒
䄂運籌羅將校於帳前列貔貅於麾下乃言曰封豕肆
兇長鯨噴毒寘生靈於塗燼委神器於腥羶我國家時
運雖艱天歴方遠豈可以大朝簮紱當屈節於豺狼近
甸藩籬欲輸誠於虺蜥繇是埋牲誓衆釁鼓出師飛羽
檄於四方會諸侯於萬里擎廽地軸决驚波而盡入東
溟抽轉天關驅列宿而咸尊北帝雷喧鼙鼓山轟旌旗
五兵纔入犬牙一陣盡塗龍尾值大憝建瓴之勢在元
臣反掌之間不意天柱朝摧將星夜殞竹帛徒懸於皎
日衣冠已隔於佳城始舉義師爰從指顧禀三令五申
之訓職嚢沙减竈之謀今則謬以微功叨居重鎮仰高
蹤而如在念遺烈而未書伏乞皇帝陛下顯舉舊勲榮
加盛禮俯盡褒酬之典遐追鎔範之功俾四海有聞致
九泉無恨時朝廷覧表方有是贈
哀帝天祐元年十月瑯州節度使雷彦恭奏楚大夫屈
原廟在當道請賜封崇勅曰楚三閭大夫屈原正直事
君文章餙已當椒蘭之是佞俾蕙茝之不香顯比干之
赤心躡彭咸於綠水雖楚烟荆雨隨強魄於故鄉而福
善禍滛播明靈於巨屏名早流於竹素功有益於州閭
爰表厥封用旌良美宜封為昭靈侯
後唐莊宗同光二年四月即位於魏州下制曰應有奉
使危邦罹殃殊域既遭䧟害深可憫傷如伊鐔蓋寓戴
漢超李承勲之徒仰所司具名錄奏朝廷必議褒贈
十月平汴州詔有交鋒戰陣殁於王事未經追贈各與
贈官
二年三月安義李存覇奏屯留縣坊市百姓韓德兄弟
累世同居母死割乳以祭廬於墓側累年種瓜合歡同
蔕旌表之
明宗天成二年十一月勅太宗朝僕射李靖贈太保鄭
州僕射陂改為太保坡(此坡蓋後魏時賜僕射李冲今云李靖非也)
三年九月密州上言輔唐縣民華延福事父母有至孝
之行旌表之
十一月詔賜故䕫州節度使西方鄴男錢絹各五百貫
疋布一百疋米麥共二百石以父没王事故也
夏魯竒天成四年鎮遂州軍府將吏上言以節度使到
任已來有善政七條以安百姓奏勅魯竒宣力兩朝統
戎三鎮居富庶之地無奢侈之心上為國家下安生聚
每行公道全塞倖門儻非大洽人情詎致遠聞余聽有
兹為作宜示褒稱仍下諸州令各知悉時孟知祥董璋
據有兩川魯竒僻居南鄙董璋之叛與知祥攻遂州旬
月援路斷絶兵盡食窮勢知必屈乃自刎而卒上以其
盡節王事聞其死也慟哭久之給其家錢百萬絹千疋
粟麥等贈太師封齊國公
長興元年正月賜故靈武行營馬軍指揮使邢彦洪男
恩進錢絹米麥以其父殁王事故也
十二月邢州奏光山彭爽四世義居乞改鄉里名號從
之
己未滄州乾符縣人張建立乾寧五年割股治母病母
卒割心瀝血祭辮髮跣足廬於墓所三十年勅旨以其
鄉為孝友鄉和順里
二年九月登州黃縣人苖珣四世義居宜改為和孝鄉
邕順里
十月棣州渤海縣人邢釗四世義居旌表門閭
四年正月丙戌磁州武安縣崇禮鄉萬善里人馬肇三
世義居旌表門閭仍改崇禮鄉為崇孝鄉萬善里為和
慶里
九月夀州奏登州黃縣累世義居人王義雲下所司旌
表門閭(所司初言自喪亂已來亡失旌表式樣令式雖載條目别無制度時有明經生王守誠者即義)
(雲之孫自言累代義居今鄉里尚有載初元年旌表門閭見在載初中奏臣遠祖六代同居有白雀嘉禾之瑞)
(其旌表門閭樣請下本州簡驗以聞即召房知温遣畫工至王義雲鄉里畫門閭以進所司方得安行)
末帝清泰二年七月鎮州元氏縣文成鄉七義里民曹
重興七世義居孝義聞於鄉黨詔文成鄉改為仁孝鄉
七義里改為旌義里仍委本道依令式旌表門閭其曹
重興宜令授本府不赴任文參
十月晉州臨汾縣平陽鄉聖泉里民宗連同縣原隰鄉
百社里民劉環累世同居義聞州里詔改平陽鄉聖泉
里為敦俗鄉崇仁里劉環改為廣孝鄉永和里仍委本
道版署文參之名
晉高祖天福元年閏十一月壬午勅應自起義已來或
盡節捐軀殁於王事宜加褒贈兼恤妻孥俾義激於忠
貞庶恩霑於幽顯
二年四月丁亥制曰遇滎陽而因思紀信届夷門而尚
想侯嬴著高義者猶足歎嘉蹈忠節者固宜旌賞事資
激勸恩在褒揚梁故滑州節度使王彦章效命當時致
身所事禀千年之正氣流百代之令名宜令超贈太師
子孫量才叙錄
六月宗正卿石光贊奏昔周武王奄有天下過商容之
閭必式見比干之墓即封蓋褒賞賢良尊崇忠義伏惟
皇帝陛下顯膺天命開創鴻圖觧網行仁救時順動樂
業不知於帝力悦隨但聽於山呼盛德難名太平可待
臣伏見滎陽道左有萬石君廟本前漢大中大夫石奮
之廟奮有子四人各二千石禄景帝曰人臣尊寵畢集
其門故號萬石君德行懿績備列前書唐大中十三年
鄭州司馬石貫稱裔孫刊石廟廷備紀其事伏遇皇帝
行幸浚郊經過滎水展義已聞於岐路覃恩宜布於幽
明其萬石君廟伏乞俯弘霈澤特降封崇俾光遠祖之
徽猷益茂我朝之盛典勅漢大中大夫石奮德盛軒裳
道光簡素享萬石休明之禄成一門忠孝之名彰茂實
於前脩契興隆於景運宗正卿石光贊特上章䟽欲示
封崇冀表深原式昭豐祚宜贈太傅
七月詔曰東都奏留守判官監左藏庫李遐當張從賓
作亂之際遣李彦珣強取錢帛李遐稱不奉詔旨安敢
從命尋遇害朕以李遐讀古人書持君子行攻苦食淡
承家不墜於素風激濁揚清歴宦咸推於貞操一昨叛
臣猖獗兇黨憑陵而能守正不回臨難無懼忘身徇節
雖死猶生若無優異渥恩何以光揚忠烈仍聞母老子
幼鄉遠家貧宜超贈於華資兼賞延於嫡嗣是覃漏澤
慰彼沈冤可贈右諫議大夫其母田氏封京兆郡太君
所有子孫候服闋日量才叙錄朝廷雖已特支救接錢
帛粟麥其本官賻贈物色宜依嘗例指揮仍長給遐在
生官俸禄終母一世噫朕以薄德屬兹多難致害忠良
實多軫惻以子之俸終母之年用表衋傷俾慰存殁布
告中外當體朕懷
是月又以東頭供奉官王思勲前齎詔撫諭河陽為張
從賓所害制曰思勲早承家廕久列内廷奉王命而不
辭顧賊衆而無懼宣揚朝旨勸諭兵師遂被兇徒横加
殺害而聞厥父抱疾其家甚貧不有旌酬何彰忠烈可
贈左武衛大將軍仍以思勲舊請俸禄終王元正一世
思勲男候有長成者量才叙錄兼令所司厚給賻贈噫
以子之俸終父之年足表渥恩以慰存殁布告中外咸
使聞知
四年正月尚書戶部奏深州司功參軍李自倫六世義
居奉勅准格處分按格勅節文孝義旌表苟存虛濫不
可褒稱必在累世同居一門和睦尊卑有序財食無私
遐邇欽承鄉閭推伏州縣親加按驗狀迹殊尤簡覆既
同准令申舉方得旌表當司當本州審到鄉老呈言等
自倫高祖訓訓生燦燦生財財生忠忠生自倫自倫生
光厚六從弟兄同居不妄勅以所居飛鳬鄉為孝義鄉
孕聖里為仁和里仍准式旌表門閭自倫委吏部以本
道一官注擬(閏七月丙子尚書戶部奏李自倫義居六世准勅旌表門閭先有登州義門王仲昭)
(六代同居其旌表府廳事步欄前列屏樹烏頭正門閥閱一丈二尺二柱相去一丈柱端安瓦桷墨染號烏頭)
(築䨇闕一丈在烏頭之南三丈七尺去街十有五步槐柳成列今舉此為例則令式不該勅曰仲昭正廳烏頭)
(門等事不載令文又無勅命既非故事難凟大倫凢創業之朝求理是務静執守常之本動為經久之期志在)
(普勵人情永孚王化據自倫之家所立實耀時風依仲昭之語便行何成世範至於問古官於剡子得墜典於)
(伏生以昔方今彼與此異宜從令式只表門閭於李自倫所居之前量地之宜高其外門人安集禊門外右左)
(各建一臺高一丈二尺廣狹方正稱臺之形圬以白泥四隅染赤其行列樹鎮隨其事力使不孝者見以悦心)
(不義者聞而易行豈獨榮於趙國實亦光於晉朝廣訓黔黎永標青史其同籍課役一准今文)
十月故房州刺史李廷誥贈太保張從賓虎牢之亂殁
於王事故也
十二月丁未趙郡民曹典義居七世表其門閭
五年七月己巳詔曰故銀青光禄大夫檢校左散騎常
侍兼御史大夫賈仁詔頃自内廷出為外職李金全愚
冥而猜忌胡漢筠邪佞而貪殘竟罹塗地之殃誠堪歎
息爰示漏泉之澤用表褒崇必有貞魂欽兹茂典可贈
右衛將軍又曰故安州馬步軍副都指揮使桑千威和
指揮使王萬金成彦温等皆精武略咸著軍功或列偏
禆或嘗屯戍當姦臣之叛國或執節不從全烈士之徇
名或銜冤而死實興永歎宜示追崇或列部符或升環
衛賁諸幽壌彰彼明誠千可贈峽州刺史萬金可贈左
監門衛將軍彦温可贈左千牛衛將軍
八月辛亥磁州武安民郝平義居五世改所居武成鄉
為興孝鄉崇福里為光和里仍旌表其門閭
六年十月壬寅詔曰唐室中玘賢臣挺生凛然英風&KR1199;
冠千古不有典册曷旌忠良唐梁國公狄仁傑禀五行
正氣聳九諫直操鼎祚危而復安黔庶否而獲泰惠流
河北名振寰中惟爾事君無愧臣節用光遺像式示明
恩筠簡賽函著周官之貴位貞魂英爽煥魏土之靈祠
韶是寵嘉永光緹素可追贈太師仍令所司擇日備禮
册命
七年閏三月辛丑旌表陳州西華縣人張厚門閭仍改
禮教鄉為孝義鄉株林里為和順里厚家四十餘口五
世聚居家門雍睦鄉黨稱之本州以聞故有是命
六月戊午勅故㐮州元隨都押衙王令謙贈忠州刺史
押衙潘知麟贈順州刺史令謙與知麟早事節度使安
從進歴數鎮從進臨漢上所為多不法令謙知麟每諫
之及萌逆節數形讜言會從進子弘超自宫苑副使省
父至郡郡有山寺弘超率令謙登賞酒酣臨峭壁使人
推落誣云令謙因醉堕崖而死皆從進之意也知麟相
次遇害朝廷聞其事故有贈典旌其忠也時詔旨仍委
高行周候收復城池訪覓兩家骨肉切加安撫具以名
聞當與叙錄潘知麟本貫陜州兼下本處如有親的骨
肉亦仰錄奏
少帝開運元年勅曰故淄州刺史翟進宗不榖不德營
兵叛予䧟爾厲階力屈遇害念兹忠瘁實用䀌傷蜀主
恕其黃權魯繆誄其卜國皆非罪也吾將贈之用慰貞
魂宜頒漏澤可贈左武衛上將軍
曹敏蔡州汝陽縣荆河鄉蘇村人數世義居鄉人耿温
等五十五人論奏請加旌表勅旨荆河鄉宜改為孝義
鄉費鄭里改為仁和里
三年勅孟州奏河隂縣版籍鄉謝明里義居百姓王均
宜改版籍鄉為孝悌鄉謝明里為積慶里餘准格文處
分
漢隠帝乾祐三年春汝州防禦使劉審交卒汝為近輔
號為難治審交盡去煩弊無擾於民百姓歌之及卒郡
人聚哭於柩所列狀乞留葬本州界立碑起祠以時致
祭本州以聞詔曰朝廷之制皆有舊章牧守卒官比無
贈典其或政能殊異惠及蒸黎生有令名殁留遺愛褒
賢奬善豈限彛章可贈太尉吏部所請宜依
周太祖廣順元年八月契丹遣幽州教練使曹繼筠護
送趙瑩喪柩至其家制曰禮云利禄先死者而後生者
則民不悖先亡者後存者則民可以託聖人垂訓與我
同心因嗟既殁之賢俾舉追崇之典晉故中書令趙瑩
行高言善性達心平鼎號函牛斯為重器劒稱斬馬可
謂靈鋒遺清白於子孫行忠信於蠻貊斷魂外境歸骨
中華於是䀌傷載深軫悼俾贈三師之秩以伸一去之
悲可贈太傅
二年三月乙丑故控鶴指揮使郭超贈鎮海軍節度使
超從曹英攻兖州用命中流矢而卒
四月乙未供奉官蓋繼明自樂夀來言齊州兵作亂之
日只有鎮州雄勝都頭楊肇十將李鐸二人部署兵士
登城守禦遂保安城池詔褒之
五月太祖平兖州乃下勅曰閻弘魯崔周度死義之臣
禮加二等所以滲漏澤而賁黃泉也爾等貞節昭彰正
容肅厲以從順為己任以立義作身謀履此禍機併罹
冤横宜伸贈典以慰貞魂弘魯贈驍衛大將軍周度贈
秘書少監
六月壬子以故虎捷左第三都指揮使景進贈静江軍
節度使故虎捷第七都指揮使杜珣贈武清軍節度使
皆軍興兖州時殁於王事也
三年五月戶部言濟州金鄉縣民索修已陳州項城縣
民常真皆散髮跣足守墳本州以聞戶部以赦書節文
孝子義夫所宜旌表以厚時風勅宜依令文施行
顯德元年正月丙子朔赦文自開創已來諸軍將校死
王事者軍使都頭已上並與追贈已追贈者更追贈有
親嫡子孫量才錄用
世宗以顯德元年正月丙申即位三月詔諸軍將校自
開剏已來有殁於戰陣及身死疆場者並與追贈如有
親嫡子孫未曾錄用者並與錄用
七月辛邜制曰故輸忠翊戴功臣鎮國軍節度華商等
州觀察處置等使兼河東道行營先鋒都指揮使檢校
太保史彦超嚴能齊衆武可推兇振鐸號軍伸其膽勇
登鋒捍寇誓以身先一昨北戎阻兵同惡相濟爾乃力
排羣醜體中重瘡雖敵騎已大奔而將軍之先殁衽金
革而剛強已矣聽鼓鼙而傷歎如何言念純臣宜膺褒
美俾追贈於崇秩用報慰於重泉可贈檢校太師
三年二月庚辰贈故右金吾衛將軍蕭處仁漢州防禦
使處仁晉漢之間繇通事舍人歴閣門客省之職而昇
於環衛繼護兵於外頗有聲望帝率兵渡淮以為先鋒
兵馬都監攻䧟滁州日為流矢所中而卒以其殁於王
事故優其贈典
九月庚寅朔辛邜贈故濟州刺史李實睦州防禦使贈
故蘄州刺史觧行德明州防禦使贈故引進使王演太
府卿皆以淮甸之役殁於王事故也
六年贈故華州節度使史彦超為太師先是大軍至河
東城下契丹營於忻代之間遥應賊勢詔天雄軍節度
使符彦卿率諸將屯忻州以拒之彦卿襲契丹於忻口
彦超以先鋒軍追蕃寇離大軍稍遠賊兵伏發為賊所
䧟世宗痛惜久之故有是命
册府元龜卷一百四十
