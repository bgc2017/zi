册府元龜卷一百三十七宋王欽若等撰
帝王部
旌表
王者甄明高義顯異至行所以激揚風化敦率人倫也
蓋天下至大士民至衆不可家喻而戶曉故顯其忠所
以勵事君也褒其孝所以勸事親也尊賢者所以聳善
也表烈士所以興義也或授之爵秩或禄其子孫或旌
其門閭或賜以榖帛以至復其征賦申以祠祀皆因事
以立教奬一而勸百故能述宣王度丕變薄俗民德歸
厚有耻且格蓋上之行化速於置郵下之從風易如偃
草繇斯道矣
周武王既克商釋箕子之囚封比干之墓表商容之閭
惠王二十一年齊會諸侯伐楚許穆公卒於師葬之以
侯禮(凡諸侯薨於朝會加一等死王事加二等於是有以衮歛)
漢高帝五年既平項羽齊王田横廼與其客二人乘傳
詣雒陽至尸鄉自剄令二客奉其頭馳奏之高帝曰嗟
乎有以起布衣兄弟三人更王(臣欽若等曰三人謂儋榮及横)豈非賢
哉為之流涕而拜其二客為都尉發卒二千以王者禮
葬横
十二年十二月詔曰秦皇帝楚隠王(陳勝)魏安釐王(昭王之子)
齊愍王(宣王之子)趙悼㐮王(孝威王之子)皆絶亡後其與秦始皇
帝守塜二十家楚魏齊各十家趙及魏公子無忌各五
家(無忌即信陵君也)令視其冡復無與他事初帝微少時數聞
魏公子無忌賢及即天子位每過大梁嘗祠公子至是
擊黥布還為公子置守冡五家世世歲以四時奉祠公
子
成帝時為霍光置守冡百家吏卒奉祠焉
平帝元始二年詔曰漢興以來股肱在位身行儉約輕
財重義未有若公孫弘者也位在宰相封侯而為布被
脱粟之飰奉禄以給故人賓客無有所餘可謂減於制
度(禮貴有嘗尊衣服有品)而率下篤俗者也與内富厚而外為詭
服以釣虛譽者殊科夫表德章義所以率世勵俗聖王
之制也其賜弘後子孫之次見為適者爵關内侯食邑
三百戶
後漢光武時來歙攻公孫述為刺客所中自書表訖投
筆抽刀而絶帝聞大驚省書覧涕乃賜策曰中郎將來
歙攻戰連年平定羌隴憂國忘家忠孝彰著遭命遇害
嗚呼哀哉使太中大夫贈歙中郎將征羌侯印綬諡曰
節侯謁者護喪事還雒陽乘輿縞素臨弔送葬以歙有
平羌隴之功故改汝南之當鄉縣為征羌國焉
常少張隆初事公孫述少隆皆勸述降述不從並以憂
死及述既滅帝下詔贈少為太常隆為光禄勲以禮改
葬之其忠節志義之士並蒙旌顯
劉茂太原人為郡門下掾建武二年赤眉二十餘萬衆
攻郡縣殺長吏及府掾史茂負太守孫福踰牆藏空宂
中得免其暮俱奔孟縣晝則逃隠夜求粮食積百餘日
賊去乃得歸府明年詔書求天下義士福言茂曰臣前
為赤眉所攻吏民懷亂奔走趣山臣為賊所圍命如絲
髮頼茂負臣踰城出保孟縣茂與弟觸冐兵刅緣山負
食臣及妻子得度死命節義尤高宜蒙表擢以勵義士
詔書即徵茂拜議郎
譙玄巴郡閬中人也能說易春秋公孫述遣使者備禮
徵之若不起便賜以毒藥玄受毒藥其子瑛泣血叩頭
於太守奉錢十萬以贖父死述許之玄遂隠藏田野終
述之世建武十一年卒明年天下平定玄弟慶以狀詣
闕自陳帝美之策詔本郡祠以中牢勑所在還玄家錢
李業廣漢梓潼人也公孫述聞業賢徵之業固疾不起
述羞不致之乃使大鴻臚尹融持毒酒劫業業遂飲毒
而死蜀平帝詔曰表其閭益部載其高節圖畫形像
温序為護羌校尉隗囂别將苟宇所拘伏劒而死主簿
韓遵從事王忠持其屍歸歛帝聞而憐之命忠送喪歸
雒陽賜城傍為冡地賜榖千斛縑五百疋除三子為郎
中
李善淯陽人本同縣李元蒼頭也元死唯孤兒續始生
數旬貲財千萬諸奴婢欲殺續而分其財善不能制乃
負續逃亡瑕丘界中十餘歲與歸本縣脩理舊業時鍾
離意為瑕丘令上書薦善行狀帝詔拜善及續並為太
子舍人
明帝永平二年十一月遣使者以中牢祠蕭何霍光帝
謁陵園過式其墓
姜詩廣漢人事母至孝母好飲江水嗜魚膾夫婦力作
供膳舍側忽有涌泉味如江水每旦輙出䨇鯉嘗以供
母膳永平三年察孝廉帝詔曰大孝入朝凡諸舉者一
聽平之繇是皆拜郎中
章帝建初七年西廵狩幸長安以中牢祠蕭何霍光
元和二年東廵狩至沛使使祠故六安郡丞桓譚冡鄉
里以為榮
和帝永元二年十一月有事於十陵遣使者以中牢祠
蕭何曹参(蕭何墓見上註曹参墓在長陵旁道北)
安帝永初二年劉雄為平原令劇賊平豪等入平原界
雄將吏士乘船追之至厭次河與賊合戰雄敗執雄以
矛刺之時小吏所輔前叩頭求哀願以身代雄豪等縱
雄而刺輔貫心洞背而死東郡太守捕得豪等具以狀
上詔書追傷之賜錢二十萬除父奉為郎中
元初中鮮卑數百餘騎寇漁陽太守張顯率吏士追出
塞遥望虜營煙火急趣之兵馬掾嚴授慮有伏兵苦諫
止不聽鮮賊入進授不獲已前戰伏兵發授身被十創
歿於陣顯拔刅追散兵不能制虜射中顯主簿衛福功
曹徐咸遽赴之顯遂堕馬福以身擁蔽虜并殺之朝廷
愍授等節詔書褒歎厚加賞賜各除子一人為郎中
延光三年幸長安以中牢祠蕭何曹参霍光
桓帝延熹三年武陵蠻寇江陵荆州刺史劉度謁者馬
睦南郡太守李肅並奔走肅主簿胡爽扣馬諫止肅遂
殺爽而走帝聞之徵肅棄市度睦减死一等復爽門閭
拜家一人為郎中
王渙為雒陽令以平正居身得寬猛之宜元興元年病
卒民思其德為立祠安陽亭
延熹八年特詔密縣存故太傅卓茂廟雒陽留王渙祠焉
靈帝中平中陳實子紀字元方遭父憂每哀至輙嘔血
絶氣雖衰服已除而積毁消瘠殆將滅性豫州刺史嘉
其至行表上尚書圖象百城以勵風俗
袁秘汝南汝陽人也為郡門下議生黃巾起秘從太守
趙謙擊之軍敗秘與功曹封觀主簿陳端門下督范仲
禮賊曹劉禕德主記史丁子嗣記室史張仲然等七人
拔刅突陣與戰並死謙以得免詔復秘等門閭號曰七
賢
獻帝初即位遣使弔祠故太傅陳蕃大將軍竇武又贈
射聲校尉沮儁為弘農太守旌死節也
王允為司徒為李傕郭汜所害後帝遷都於許思允忠
節使改殯葬之遣虎賁中郎將奉策弔祭賜東園秘器
贈以本官印綬送還本郡封其孫黑為安樂亭侯食邑
三百戶
元尚為兖州刺史袁術將僣號欲以尚為太尉尚拒之
建安初逃還為術所害其後尚喪與太傅馬日磾喪俱
至京師帝嘉尚忠烈為之咨嗟詔百官弔祭拜子瑋郎
中而日磾不與焉
魏太祖北征柳城過涿郡令告太守曰故北中郎將盧
植名著海内學為儒宗士之楷模國之楨幹也昔武王
入殷封商容之閭鄭喪子産而仲尼隕涕孤到此州嘉
其餘風春秋之義賢者之後有異於人敬遣丞掾脩墳
墓并致薄醊以彰厥德植仕漢為尚書以老疾去官隠
居上谷軍都山獻帝初平三年卒
衛兹字公振陳留㐮邑人也少有大節不應三公之辟
太祖初至陳留兹曰平天下者必此人也太祖亦異之
數詣兹議大事從討董卓戰於滎陽而卒太祖每涉郡
境輙遣使祠焉
應余為南陽郡功曹宛將侯音劫射太守東里衮余以
身捍衮前被七創而死及征南將軍曹仁討平音表余
行狀並脩祭醊太祖聞之嗟嘆良久下荆州復表門閭
賜榖千斛
文帝行幸自譙過梁遣使以太牢祀漢太尉橋玄
黃初初大理王朗與太尉鍾繇連名表上主簿趙郡張
登昔為本縣主簿值黑山賊圍郡登與縣長王雋帥吏
兵七十二人直往赴救與賊交戰吏兵散雋殆見害登
手格二賊以全雋命又守長夏逸為督郵所枉登身受
考掠理逸之罪義濟二君宜加顯異兼稱登在職勤勞
詔曰登忠義彰著在職功勤名位雖卑直亮宜顯饔膳
近任當得此吏今以登為太官令(朗太祖初已曾表聞太祖以所急者多未)
(遑奬擢至是復表之乃有此命)
明帝青龍中東征乘輦入故豫州刺史賈逵祠詔曰昨
過項見賈逵碑像念之愴然古人有言患名之不立不
患年之不長逵存有忠勲沒而見思可謂死而不朽者
矣其布告天下以勸將來
齊王嘉平中吳將諸葛恪圍於合肥新城時城中遣士
劉整及鄭像出城傳消息皆為所執皆守節不回為其
所害後毋丘儉上言因下詔曰夫顯爵所以褒元功重
賞所以寵烈士整像召募通使越䧟重圍冐突白刅輕
身守信不幸見獲抗節彌厲揚六軍之大勢安城守之
懼心臨難不顧畢志傳命昔觧揚執楚有隕無貳齊路
中大夫以死成命方之整像所不能加今追賜整像爵
關中侯各除士名使子襲爵如部曲將死事科
高貴鄉公甘露二年四月詔曰玄莬郡高顯縣吏民反
叛長鄭熙為賊所殺民王簡負擔熙喪晨夜星行遠致
本州忠節可嘉其特拜簡為忠義都尉以旌殊行
七月車駕東征屯項復入賈逵祠下詔曰逵沒有遺愛
歴世見祠追聞風烈朕甚嘉之昔先帝東征亦幸於此
親發德音褒揚逵美徘徊之心益有慨然夫禮賢之義
或掃其墳墓或脩其門閭所以崇敬也其掃除祠堂有
穿漏者補治之
八月詔曰昔燕刺王謀反韓宜等諫而死漢朝顯登其
子諸葛誕創造凶亂主簿宣隆部曲督秦絜秉節守義
臨難固争為誕所殺所謂無比干之親而受其戮者其
以隆絜子為騎都尉加以贈賜光示遠近以殊忠義
三年六月丙子詔曰昔南陽郡山賊擾攘欲劫質故太
守東里衮功曹應余獨身捍衮遂免於難余顛沛隕斃
殺身濟君其下司徒署余孫倫吏使蒙仗節之報
晉武帝詔曰蜀將軍傅僉前在閱城身拒官軍致命不
顧僉父彤復為劉備戰亡天下之善一也豈繇彼此以
為異僉息著蔓後沒入官免為庶人
泰始四年以東海劉儉有至行拜為郎中
五年詔諸葛亮孫京隨才署吏
李密字令伯犍為人也父早亡母更適人密見飬於祖
母蜀平後帝徵為太子洗馬密上䟽曰臣生孩六月慈
父見背行年四歲舅奪母志祖母劉愍臣孤弱躬見撫
飬臣無祖母無以至今日祖母無臣無以終餘年母孫
二人更相為命是以區區不敢廢遠臣今年四十有四
祖母劉今年九十有六是臣盡節於陛下之日長報飬
劉之日短也烏鳥私情願乞終飬臣之辛苦非徒蜀之
人士及二州牧伯所見明知皇天后土實所共鍳願陛
下矜愍愚誠聽臣微志庶劉僥倖保卒餘年臣生當隕
首死當結草臣不勝犬馬怖懼之情帝覧表曰密不空
有名也嘉其誠欵賜奴婢二人下郡縣供飬其祖母
惠帝永康元年詔以光禄大夫劉頌誅賈謐督攝衆事
有功追封梁鄒縣侯食邑千五百戶
索靖太安末為游擊將軍領雍秦凉義兵與賊戰被傷
而卒追贈太常後贈司空追封安樂亭侯諡曰莊
周處義興陽羡人也為御史中丞征氐人齊萬年力戰
而沒帝追贈平西將軍賜錢百萬葬地一頃京城地五
十畆為第又賜其家近田五頃詔曰處母年老加以遠
人朕每愍念給其醫藥酒米賜以終年
劉殷新興人也性至孝曾祖母王氏盛冬思堇而不言
食不飽者一旬矣殷時年九歲乃於澤中哭不絶聲者
半月董為生焉太傅楊駿輔政備禮聘殷殷以母老固
辭駿於是表之優詔遂其高志聽終色飬勅所在供其
衣食蠲其徭賦賜帛二百疋榖五百斛
元帝為左丞相承制以嵇紹死節事重而贈禮未副勲
德表贈太尉祠以太牢及即位賜諡曰忠穆復加太牢
之祀
虞悝長沙人也與弟望並有士操譙王承之討王敦以
悝為長史望為司馬督諸軍湘東太守鄭澹敦之姊夫
也不順承旨遣望討之望率一旅直入郡斬澹以徇四
境及魏乂來攻望每先登力戰而死城破悝復為乂所
執將害之子弟對之號泣悝謂曰人生有死闔門為忠
義鬼亦何恨哉及王敦平贈悝㐮陽太守望滎陽太守
遣謁者至墓祭以少牢
許孜東陽吳寧人也惠帝元康中郡察孝廉不起巾褐
終身年八十餘卒於家邑人號其居為孝順里咸康中
太守張虞上䟽曰臣聞聖賢明訓存乎舉善褒貶所興
不遠千載謹案所領吳寧縣物故人許孜至性孝友立
節清峻與物恭譲言行不貳當其奉師則在三之義盡
及其喪親實古今之所難咸稱殊類致感猛獸弭害雖
臣不及見然備聞斯語竊謂蔡順董黯無以過之孜沒
積年其子尚在性行純慤今亦家於墓側臣以為孜之
履操世所希逮宜標其令跡甄其後嗣以疇既往以奬
方來春秋傳曰善善及其子孫臣不逹大體請臺量議
䟽奏詔旌表門閭蠲復子孫
卞壺為尚書令右將軍蘇峻稱兵壺苦戰死之二子昣
旰見父沒相隨赴賊同時見害昣子誕嗣咸康六年成
帝追思壺下詔曰壺立朝忠恪喪身兇寇所封懸遠租
秩薄少妻息不贍以為慨然可給實口廪其後盗發壺
墓尸僵鬢髮蒼白面如生兩手悉拳爪甲穿逹手背安
帝詔給錢十萬以脩塋兆
虞潭母孫氏吳郡富春人吳大帝族孫女也永嘉末潭
為南康太守值杜弢搆逆率衆討之孫氏勉潭以必死
之義傾其資産以餽戰士潭遂克捷及蘇峻作亂潭時
守吳興又假節征峻孫氏戒之曰吾聞忠臣出孝子之
門汝當捨生取義勿以吾老為累仍盡發其家僮令隨
潭助戰貿其所服環珮以為軍資于時會稽内史王舒
遣子允之為督護孫氏又謂潭曰王府君遣兒征汝何
為獨否潭即以子楚為督護與允之合勢其憂國之誠
如是拜為武昌侯太夫人加金章紫綬潭立飬堂於家
王導以下皆就拜謁咸和末卒年九十五成帝遣使弔
祭諡曰定夫人
張茂妻陸氏吳郡人也茂為吳郡太守被沈充所害陸
氏傾家産率茂部曲為先登以討之充敗陸詣闕上書
為茂謝不尅之責詔曰茂夫妻忠誠舉門義烈宜追贈
茂太僕
穆宗升平中慕容恪侵逼山陵時冠軍將軍陳祐守雒
陽衆不過二千時有沈勁者少負志節自表求配祐效
力因以勁補冠軍長史令自募壮士得千餘人以助祐
擊賊頻以寡制衆而粮盡援絶祐懼不能保全會賊寇
許昌祐因以救許昌為名興寕三年留勁以五百人守
城祐率衆而東會許昌已沒祐因奔崖塢勁志欲效命
欣獲死所尋為恪所攻城䧟被執神氣自若恪竒而將
宥之其中軍將軍慕容虔曰勁雖竒士觀其志度終不
為人用今若赦之必為後患遂遇害恪還從容言於慕
容暐曰前平廣固不能濟辟閭今定雒陽而殺沈勁實
有愧於四海朝廷聞而嘉之賜東陽太守子赤黔為大
長秋
毛寳為征虜將軍豫州刺史州陵縣開國侯守邾城石
季龍遣將攻邾城城䧟寳率左右突圍出赴江溺死穆
帝詔曰寳之傾敗宜在貶裁然蘇峻之難致力王室今
咎其過故不加贈祭之可也其後公卿言寳有重勲加
死王事不宜奪爵昇平三年乃下詔復本封
孝武太元中功臣普被減削司空何充等止得六家守
冡以故司空興平伯陸玩有佐命之勲先陪陵而葬繇
是特置興平伯官屬以衛墓
又詔曰褒德顯仁哲王令典故左尉忠穆公(嵇紹也)執德
高邈在否彌宣貞㓗之風義著千載每念其事愴然傷
懷忠貞之裔烝嘗宜遠所以大明至節崇奬名教可訪
其宗裔襲爵主祀
丁穆為順陽太守苻堅兵至為其所執至長安稱疾不
仕偽朝堅又傾國南寇穆與關中人士唱義謀襲長安
事泄遇害臨死作表以付其妻周其後周得至京師詣
闕上之帝下詔曰故順陽太守貞定侯丁穆力屈身䧟
而誠節彌固直亮壮勁義貫古烈其喪柩始反言尋傷
悼可贈龍驤將軍雍州刺史賻賜一依周虓故事為置
屋宅并給其妻衣食以終厥身
周虓為西夷校尉領梓潼太守䧟於苻堅不屈節而死
其子興迎致其喪冠軍將軍謝玄親臨哭之因上䟽曰
臣聞旌善表功崇義明節以振揚聲教垂美來葉故西
夷校尉梓潼太守周虓執心忠烈勵節寇庭遂嬰禍荒
裔痛冥泉壌臣每悲其志以為蘇武之賢不復過也前
宣告并州訪虓喪并索其家負荷數千始得來至即以
資送還其舊隴伏願聖朝追其忠心表其殊節使負霜
之志不墜於地則榮慰存亡惠被幽顯矣帝詔曰虓厲
志貞亮無愧古烈未及拔身奄隕厥命甄表義節國之
典也贈龍驤將軍益州刺史賻錢二千萬布百疋又贍
賜其家
謝琰隆安四年討孫恩兵敗琰帳下督張猛於後斫琰
馬琰遂遇害後左里之捷宋高祖令擒猛送琰小子混
混刳肝生食之詔以琰父子殞於君親忠孝萃於一門
贈琰侍中司空諡曰忠肅二子肇峻肇歴驃騎參軍峻
以琰勲封建昌侯及沒於賊詔贈肇散騎常侍峻散騎
侍郎
安帝義熙初檀憑之與桓玄將皇甫敷戰死賜冀州刺
史詔曰夫旌善紀功有國之通典沒而不朽節義之篤
行故冀州刺史檀憑之忠烈果毅亡身為國既義敦其
情故臨危授命考諸往迹古人無以遠過近者之贈意
猶恨焉可加贈散騎常侍本官如故既隕身王事亦宜
追論封賞可封曲阿縣公邑三千戶
孫季高義熙中討盧循於番禺循走交州季高病卒贈
龍驤將軍宋高祖為南海太守念季高之功乃表曰孫
季高嶺南之勲已蒙褒贈臣更思惟盧循稔(憣也)惡一紀
據有全城若令根本未拔投奔有所招合餘燼猶能為
虞懸師遠討方勤廟筭而季高汎海萬里投命洪流波
激電邁指日遄至遂奄定南海覆其巢窟使循進退靡
依輕舟遠遁曾不句月妖凶殱殄蕩滌之功實此為大
往年所贈猶為未優愚謂宜更贈一州即其本號庶令
忠勲不湮勞臣增厲重贈交州刺史將軍如故
何無忌義熙二年遷都督江荆二州進鎮南將軍征盧
循兵敗握節死之詔曰無忌秉哲履正忠亮明允亡身
殉國則契協英謨經綸屯昧則重氛載廓及敷政方夏
實播風惠妖寇搆亂侵擾邦畿投袂致討志清王略而
事出慮外臨危彌厲握節隕難誠貫古賢朕用傷慟於
厥懷其贈侍中司空本官如故諡曰忠肅
毛&KR2011;為征西將軍督益梁秦寧凉五州軍事譙從之亂
&KR2011;遇害及&KR2011;弟瑾瑗子姪之在蜀者一時殄沒&KR2011;子弘
之嗣義熙中時延祖為始康太守上䟽訟&KR2011;兄弟於是
詔曰故益州刺史&KR2011;西夷校尉瑾蜀太守瑗勤王忠烈
事乖慮外葬送日近益懷惻愴可皆贈先所授官給錢
三十萬布三百疋論&KR2011;討桓玄功追封歸鄉公千五百
戶又以祐之斬玄功封夷道縣侯
後魏道武平中原贈李勰宣威將軍蘭陵太守勰恬静
好學有聲趙魏間至是已亡帝哀惜之故有是命
王憲字顯則北海劇人祖猛苻堅丞相父休河東太守
憲幼孤隨伯父永在潁苻丕稱尊號復以永為丞相永
為慕容永所殺憲奔清河匿於民家皇始中輿駕次趙
郡之高邑憲乃歸誠帝見之曰此王猛孫也厚禮待之
以為本州中正領選曹事兼掌門下
太武討赫連經庾岳墓宅愴然動容遂下詔為立廟令
一州之民四時致祭岳先事道武為將有謀略名冠軍
中道武猜忌誅之
段進為白道守將蠕蠕大檀入塞圍之力屈被執進抗
聲大罵遂為賊所殺帝愍之追贈安北將軍賜爵顯美
侯諡曰莊
石文德中山蒲隂人也有行義真君初縣令黃宣在任
喪亡宣單貧無朞親文德祖父苖以家財殯葬持服三
年奉飬宣妻二十餘載及亡又衰經歛附率禮無闕自
苖逮文德刺史守令卒官者制服送之五世同居門庭
雍睦又梁州上言天水白石縣人趙令安孟蘭疆等四
世同居行著州里詔並標榜門閭
獻文末常農北陜人王玄威立草廬於州城門外衰服
𬞞粥哭踴無時刺史苟頽以事表聞詔令問狀云先帝
澤被蒼生玄威不勝悲慕戀心如此不知禮式詔問玄
威欲有所訴聽為表列玄威云聞諱悲號竊謂臣子同
例無所求謁及至百日乃自竭家財設四百人齋至忌
日又設百僧供至大除日詔送白紬袴褶一具與玄威
釋服下州令表異焉
孝文帝初都雒陽嘗幸北邙遂幸洪池命任城王澄侍
昇龍舟因賦詩以序懷帝曰朕昨夜夢一老公頭鬢皓
白正理冠服拜立路左朕怪而問之自云晉侍中嵇紹
故此奉迎神爽卑懼似有求焉澄對曰晉世之亂嵇紹
以身衛主殞命御側亦是晉之忠臣比干遭紂兇虐忠
諫剖心可謂殷之良士二人俱死於王事墳塋並在於
道周然陛下徙御瀍雒經殷墟而弔比干至雒陽而遺
嵇紹當是希恩而感夢帝曰朕何德能幽感逹士也然
實思追禮先賢樹揚忠懿比干嵇紹皆是古之誠烈而
朕務濃比干禮略嵇紹情亦有愧然既有此夢或如任
城所言於是求其兆域遣使弔祭焉
郭祚從帝出征及還正授黃門車駕幸長安行經渭橋
過郭淮廟問祚曰是卿祖宗所承也祚曰是臣七世伯
祖帝曰先賢後哲頓在一門祚對曰昔臣先人以通儒
英博惟事魏文微臣虛薄遭奉明聖自惟幸甚因勅以
太牢祭淮廟令祚自撰祭文
宣武景明三年九月車駕幸鄴詔使者弔殷比干墓
董吐渾東郡小黃縣人也吐渾飬兄事親至孝三世同
居閨門有禮景明中畿内大使王凝奏請標異詔從之
正始元年六月立周公旦夷齊廟於首陽山
李伯貴宣武時為郡守有孝行居父喪哀戚過禮遂以
毁卒帝嘉之賜渤海相
王續生滎陽京縣人也遭繼母憂居喪杖而後起及終
禮制鬢髮盡落有司奏聞帝詔標旌門閭甄其徭役
劉侯仁豫州人也永平元年城人白早生殺刺史司馬
悦據城南叛悦息朏走投侯仁賊雖加購募又嚴其捶
撻侯仁終無漏泄朏遂免禍事寧有司奏其操行議免
府籍叙一小縣詔可
李謐延昌四年卒其年四門十學博士孔璠等四十五
人上書論其行業帝詔曰謐屢辭徵辟志守冲素儒隠
之操深可嘉美可遠傍惠康近准玄晏諡謐曰貞静處
士并表其門閭以旌高節於是表其門曰文德里曰孝
義
高道悦為太子中庶子太子訽以道悦數規諫殺之高
祖甚加悲惜諡曰貞侯至帝又追錄拜其子給事中
秦榮先性至孝遭父母喪哀慕不已遂以毁卒邑里化
其孝行帝嘉之乃下詔曰孝為政本德乃化先既表天
經又明地義居喪致疚至感過人窮號不反迄乎滅性
行標當世理鏡幽明此而不顯道將何述可贈滄州刺
史以旌厥異
晁清遼東人也祖暉濟州刺史潁川公清襲祖爵例降
為伯為梁城戍將梁武攻圍粮盡城䧟清抗節不屈為
賊所殺帝褒美贈樂陵太守諡曰忠
孝明正光三年太保崔光奏劉昞著業凉城遺文在兹
篇籍之美頗足觀採如或愆舋當蒙數世之宥况乃維
祖逮孫相去未遠而令久淪皂隸不獲收異儒學之士
所為竊嘆臣忝職史教曾以奏聞乞勅尚書簡准所屬
甄免雜役用廣聖朝旌善繼絶敦化厲俗詔曰昞德冠
前世蔚為儒宗太保啟陳深合勸善其孫等三家特可
聽免河西人以為榮
高諒正光中為驍騎將軍徐州行臺屬元法僧反叛逼
諒同之諒不許為法僧所害時年四十一朝廷痛惜之
贈左將軍滄州刺史
馮景正光中為蕭寳寅關西大行臺都令從寳寅征討
寳寅將舉兵景固諫不從寳寅敗後景還雒朝廷先聞
景有諫言故免之除奉車都尉
貞孝女宗者趙郡栢仁人趙郡太守李叔裔之女范陽
盧元禮之妻率性至孝聞於州里父卒號慟幾絶者數
四頼母崔氏慰免之得全三年之中形骸銷瘠非人扶
不起及歸夫氏與母分隔便飲食日損涕泣不絶日就
羸篤盧氏令家人慰喻不觧乃遣歸寧還家乃復如故
如此者八九焉後元禮卒李追亡撫存禮無違者事姑
以孝謹著母崔以神龜元年終於雒陽凶問初到舉聲
慟絶一宿乃蘇水漿不入口者六日其姑慮其不濟親
為奔喪而氣力危殆自范陽向雒八日方逹攀櫬號踊
遂卒有司以状聞詔曰孔子稱毁不滅性蓋為其廢飬
絶類也李既非嫡子而孝不勝哀雖乖俯就而志勵義
遠若不加旌異則無以勸引澆浮可追號曰貞孝女宗
易其里為孝德里標李盧二門以惇風俗
王榮世陽平舘陶人也為三城戍主方城縣子梁武攻
圍力窮知不可全乃先焚府庫後殺妻妾及梁軍䧟城
與戍副鄧元興等俱以不屈被害帝下詔褒美忠節進
世爵為伯贈齊州刺史元興開國子贈雒州刺史
莊帝建義初以鄭仲明兄洪建李冲女壻仲明舅氏之
親其弟與謀扶戴仲明之死也且有奉國之意乃追封
安平縣開國侯邑七百戶贈侍中車騎大將軍儀同三
司尚書左僕射雍州刺史
永安初彭城石縣人孫道登初為梁武將韋休等所虜
面縳臨刅廵遠村塢令其招降鄉曲道登厲聲唱呼但
當努力賊所不能遂屠戮之
荆州被圍行臺宗靈恩遣使宗女等四人入城曉喻為
賊將所獲執女等廵城令其改辭女等大言天軍垂至
堅守莫降賊忿各刳其腹然後斬首二州表其節義道
登等並賜五品郡五等子爵聽子弟承襲遣使詣所在
弔祭
廢帝時刁思遵妻魯氏女也始笄為思遵所聘未踰月
而思遵亡其家矜其少寡許嫁已定魯聞之自誓父母
不逹其志遂經郡訴稱刁民恡護寡女不使歸寧魯乃
與老姑徒步詣司徒府自告情状普泰初有司聞奏帝
詔曰貞夫節婦古今同尚可令本司依式標牓
册府元龜卷一百三十七
