册府元龜卷七百二十六宋王欽若等撰
幕府部
辟署
漢氏公卿郡守皆得自舉其屬中興之後辟召尤盛故當
時幕府彬彬然多賢才焉魏晉而下内居宰弼之任外膺
將領之寄者曷嘗不選衆而舉得人爲盛哉盖夫藩輔之
重安危注意綱紀之職左右惟人故能參贊扵策畫經綸
扵政務藹涖官之嘉績昭治戎之善志周旋翊佐以成其
美焉至乃羔鴈之贄璧馬之聘盖所以致禮才彦將其厚
意然而宣尼有擇木之喻展禽懷枉道之耻若夫含忠履
潔之士非志義相期而用舍同趣又豈肯屈身而苟合哉
漢倪寬爲廷尉從史之北地視畜數年還至府上畜簿
會廷尉時有疑奏已再見郤矣掾史莫知所爲寬爲言
其意掾史因使寬爲奏成讀之皆服以白廷尉湯湯大
驚召寬與語乃竒其材以爲掾湯繇是鄉學以寬爲奏
讞掾甚重之及湯爲御史大夫以寬爲掾
蕭望之署小苑東門候免歸爲郡吏御史大夫魏相除
望之爲屬
尹翁歸河東人太守田延年除補卒吏案事發姦窮竟
事情延年大重之自以能不及翁歸徙署郵督
薛廣德字長卿蕭望之爲御史大夫除廣德爲屬數與
論議噐之
馮奉世以選爲郎前將軍韓增奏以爲軍司空令本始
中從事擊匈奴軍罷復爲郎
陳湯免射聲校尉大將軍王鳳奏以爲從事中郎幕府
事盡决扵湯
王尊涿郡人給事太守府問詔書行事尊無不對太守
竒之補除書佐署守屬監獄久之稱病去復召署守屬
治獄為郡决曹
諸葛豐字少季以明經爲郡文學名特立剛直貢禹爲
御史大夫除豐爲屬舉侍御史
孫寳潁川人以明經為郡吏御史大夫張忠辟寳為屬
欲令授子經更為除舍設儲偫寳自劾去忠固還之心
内不平後署寳主簿寳徙入舍祭竈請比隣忠隂察怪
之使所親問寳前大夫為君設除大舍子自劾去者欲
為高節也今两府高士俗不為主簿子既為之徙舍甚
說何前後不相副也寳曰高士不為主簿而大夫若以
寳為可一府莫言非士安得獨自高前日君男欲學文
而移寳自近禮有來學義無往教道不可詘身詘何傷
且不遭者可無不為况主簿乎忠聞之甚慙
侯文京兆故吏剛直不苟合嘗稱疾不肯仕孫寳為京
兆尹以恩禮請文欲為布衣友日設酒食妻子相對文
求署為掾進見如賓禮數日以立秋署文東部督郵
厚涉字巨先父為南陽太守父死涉還南陽賻送行喪
塜廬三年繇是顯名京師禮畢扶風謁請為議曺陳咸
為御史中丞頗言石顯短後坐事减死髠為城旦因廢
成帝初即位大將軍王鳳以咸前指言石顯有忠直節
奏請咸補長史
杜欽延年子也王鳳以外戚輔政求賢以自助鳳父頃
侯禁與欽兄緩相善故鳳深知欽能奏請欽為大將軍
武庫令職閒無事欽所好也
谷永為長安小吏博學經書建昭中御史大夫繁延夀
聞其有茂材除補屬舉為太常丞
杜鄴以病去郎王商為大司馬衛將軍除鄴以為腹心
舉侍御史
母將隆字君房王音為大司馬車騎將軍内領尚書外
典兵馬踵故選置從事中郎(踵猶躡也言承躡故事也)與參謀議奏
請隆為從事中郎
後漢卓茂初辟丞相府史事光光稱為長者
董均建武中舉孝廉司徒府博通古今數言政事
魯恭扶風平陵人十五與弟丕俱舉大學兄弟俱為諸
儒所稱恭憐弟丕小欲先就其名託疾不仕郡舉丕方
正恭始為郡吏大傅趙熹聞而辟之
尹敏待詔公車拜郎中辟大司空府
吳良齊國人初為郡吏歲旦與掾史入賀門下掾王望
舉觴上夀謟稱太守功德良勃然責之太守歛容而止
轉良功曺耻以言受進終不肯謁時驃騎將軍東平王
蒼聞而辟之署西曹甚相敬愛
董宣初為司徒侯覇所辟舉高第累遷北海相
鮑永字君長上黨人父宣哀帝時任司隸校尉為王莾
所殺永為郡功曺莾以宣不附已欲滅其子孫都尉路
平承望風旨規欲害永太守苟諫擁護召以為吏嘗置
府中諫卒永自送喪歸扶風平遂收永弟升新太守趙
興到聞乃歎曰我受漢茅土不能立節而鮑宣死之豈
可害其子也勅縣出升復署永功曹
周澤建武末辟大司馬府署議曹祭酒數月徵試博士
衛颯字子産建武二年辟大司徒鄧禹府舉能案劇除
侍御史
王景少學易沈深多伎藝辟司徒伏恭府
崔駰善屬文竇憲為車騎將軍辟駰為掾憲府貴重掾
屬三十人皆故刺史二千石唯駰以處士年少擢在其
間及憲遷大將軍復以傅毅為司馬班固為中護軍憲
府文章之盛冠於當世
杜篤字季雅車騎將軍馬防擊西羌請為從事中郎將
戰殁於射姑山
第五倫京兆長陵人京兆尹閻興召倫爲主簿
樂恢京兆長陵人為郡功曺辟司空牟融府
何敞扶風平陵人元和中辟太尉宋繇府繇待以殊禮
胡廣南郡人六世祖剛清高有志節平帝時大司徒馬
宫辟之
桓榮字春卿少習歐陽尚書教授江淮間年六十餘始
辟大司徒府
張興辟司徒馮勤舉孝廉稍遷博士
楊震字伯起鄧隲為大將軍屬人士荒饑死者相望盗
賊羣起四夷侵畔隲崇節儉罷力役辟震與朱寵陳禪
置之幕府故天下復安
朱穆字公叔舉孝廉屬江淮盗賊羣起州郡不能禁或
說大將軍梁冀曰朱公叔才兼文武海内竒士若以爲
謀主賊不足平也冀亦素聞穆名乃辟之使典兵事甚
見親任
劉寬字文饒桓帝時大將軍辟五遷司徒長史(大將軍梁冀也)
應奉為武陵太守坐公事免延熹中武陵蠻復寇亂荆
州車騎將軍馮緄以奉有威恩為蠻夷所服上請與俱
征拜從事中郎奉勤設方略賊破軍罷緄推功扵奉薦
為司隸校尉
馬融字季長大將軍鄧隲聞融名召為舍人非其好也
遂不應命客於凉州武都漢陽界中會羌虜飈起邊方
擾亂菜糓踴貴自關以西道殣相望融既饑困乃悔而
歎息謂其友人曰古人有言左手據天下之圖右手刎
其喉愚夫不為所以然者生貴於天下也今以世俗咫
尺之羞滅無貲之軀殆非老莊所謂也故往應隲召
周舉字宣光初辟司徒李郤府後為蜀郡太守坐事免
大將軍梁商表為從事中郎甚重焉
董昌字聖真會稽餘姚人曉習文法仕郡為决曹史行
部見昌竒之辟從事
杜喬字叔榮少為諸生舉孝廉辟司徒楊震府
李膺初舉孝廉為司徒胡廣所辟高第遷青州刺史
杜密爲人沈躓少有厲俗志爲司徒胡廣所辟
魏朗詣太學受五經京師長者李膺之徒争從之辟司
徒府再遷彭城令
范滂汝南人為光祿主事棄官而去後為太尉黃瓊所
辟
巴肅為具丘長辭病去辟公府
羊陟少清直有學行舉孝廉辟大尉李固府
張儉山陽人初舉茂材以刺史非其人謝病不起太守
崔超請為東部督郵
岑晊南陽人雖在閭里慨然有董正天下之志太守弘
農成瑨下車欲振威嚴聞晊高名請為功曹
陳翔少知名舉孝廉太尉周景辟高第拜侍御史
何顒字伯求黨事起變名姓亡匿事解辟司空府
董尚為蜀郡太守免大將軍梁商表為從事中郎特甚
敬重
陳蕃汝南人周景為豫州刺史辟為别駕又辟潁川李
膺荀緄杜密沛國朱㝢為從事皆天下英俊之士也
史弼字公謙少篤學聚徒數百人州郡辟公府
童恢琅琊人少仕州郡為吏司徒楊賜聞其執法廉平
乃辟之
王允太原人仕郡為吏人有路佛者少無名行而太守
王球召以補吏允犯顔固争球怒收允欲殺之刺史鄧
盛聞而馳傳辟為别駕從事允繇是知名而路佛以之
廢棄允後為冀州刺史辟荀爽孔融等為從事
虞詡字升卿早孤祖母終服闋辟太尉李修府拜郎中
邊讓字文禮初大將軍何進聞讓才名欲辟命之恐不
至詭以軍事徵召既到署令史進以禮見之讓善占謝
能辭對賓客滿堂莫不羨其風采
趙岐字邠卿辭司空掾後為大將軍梁冀所辟為陳損
益求賢之策冀不納舉理劇為皮氏長避仇逃難四方
蔵北海孫嵩家複壁中後因赦出三府聞之同時竝辟
九年乃應司徒胡廣之命
盧植涿郡人為尚書免官隱於上谷不交人事冀州牧
袁紹請為軍師蔡邕辟司徒喬玄府甚敬待之出補河
平長
孔融辟司徒楊賜府會河南尹何進當遷為大將軍賜
遣融奏謁賀進不時通融即奏謁還府投劾而去河南
官屬耻之私遣劒客欲追殺融客有言於進曰孔文舉
有重名將軍若造怨此人則四方之士引領而去矣不
如因而禮之以示廣於天下進然之既拜而辟融高第
為侍御史
劉表初被訕議為八顧詔書捕黨人亡走得免黨禁解
辟大將軍何進掾
鍾繇為莒長委官還家初州牧陶謙初辟别駕從事辭
疾遜遁謙重令楊州從事會稽吳範宣旨堅守意不移
欲威以刑罰然後乃起
魏夏侯惇字元讓太祖初起惇嘗為禆將從征伐太祖
行奮武將軍以惇為司馬
荀攸字公逹為漢尚書太祖素聞攸名與語大悦謂荀
彧鍾繇曰公逹非嘗人也吾得與之計事天下當何憂
哉以為軍師
國淵字子尼樂安人與邴原管寧等避亂遼東既還舊
土太祖辟為司空掾
王修字叔治北河營陵人初平中北海相召以主簿袁
譚在青州辟為治中從事别駕袁紹又辟修除即墨令
後復為譚别駕袁氏政寬在職者多蓄聚太祖破鄴籍
没審配等家財物貨以萬數及破南皮閱修家榖不滿
十斛書數百卷太祖歎曰士不妄有名乃禮辟為司空
掾行司金中郎將
邴原字根矩北海朱虛人在遼東一年後太祖辟為司
空掾(又云孔融在北海以鄭玄為計掾彭璆為計吏邴原為計位)
管寧字幼安避亂於遼東太祖辟為司空掾
崔琰字季珪清河人就鄭玄學會黃巾賊起去家四年
乃歸以琴書自娛大將軍袁紹聞而辟之太祖破袁氏
領冀州牧辟琰為别駕從事
徐奕字季才東莞人避難江東孫策禮命之奕改姓名
微服還本郡太祖為司空辟為掾屬
何䕫字叔龍陳郡人避難淮南不應袁術辟閒行道本
郡頃之太祖辟為司空掾
邢顒字子昂為廣宗長以故將喪棄官太祖更辟司空
掾除行唐令入為丞相門下督郵
鮑勛字叔業父信爲濟北相恊規太祖身以遇害太祖
爲丞相追錄信功封勛兄邵新都亭侯辟勛丞相掾
華歆字子魚為下邽令會天子使太傅馬日磾安集
關東日磾辟歆為掾
郭嘉字奉孝太祖召見論天下事太祖曰使孤成大事
者必此人也嘉出亦喜曰眞吾主也表為軍司空
董昭字公仁除癭陶長相人令袁紹以為參軍事
劉華字子揚太祖辟為司空倉曺掾
劉放字子棄遭世大亂漁陽王松據其土往依之太祖
克冀州劉放說松舉雍奴泉州安次以附之放為松答
太祖書其文甚麗太祖既善之又聞其說繇是遂辟放
與松俱至以放參司空軍事
劉馥字元穎避亂揚州建安初說袁術將戚寄秦翊使
率衆與俱詣太祖太祖悦之辟為司徒掾
王粲字仲宣漢末西京擾亂乃之荆州依劉表表卒粲
勸表子琮令歸太祖太祖辟為丞相掾後遷軍參謀祭
酒
荀緯字公高少喜文學建安中召署軍謀掾
衛覬字伯儒少夙成以才學稱太祖辟為司空掾屬
劉廙字恭嗣南陽人兄望之有名於世荆州牧劉表辟
爲從事後望之見害廙懼奔楊州遂歸太祖太祖辟為
丞相掾屬轉五官將文學後徙署丞相倉曹屬
阮瑀字元瑜太祖雅聞瑀名辟之不應連見偪促乃逃
入山中太祖使人焚山得瑀送至以為司空軍謀祭酒
管記室
范粲州府交辟皆無所就久之乃應命為治中轉别駕
辟太尉掾
司馬朗字伯逹年二十二太祖辟為司空掾屬
賈逹字梁道除澠池令以祖父喪去官司空辟為掾
徐邈字景山燕國人太祖平河朔召為丞相軍謀掾試
守奉高令入為東曺議令史
胡質字文德壽春人為丞相東曹參令史州請為治中
王凌字彦雲稍遷至中山太守所在有治迹太祖辟為
丞相掾屬
和洽字陽士汝南人太祖定荆州辟為丞相掾屬
沐竝字德信為人公果不畏彊禦丞相召署軍謀掾
裴潜字文行河東人避亂荆州劉表待以賓禮潜私謂
所親曰劉牧非覇王之才敗無日矣遂南適長沙太祖
定荆州以潜參丞相軍事出歷三縣令入為倉曺掾屬
韓暨字公至南陽人避袁術命召徙居山都之山劉表
禮辟遂遁居孱陵界表深恨之暨懼應命除宜城長太
祖平荆州辟為丞相士曺屬
高柔字文惠袁紹甥高幹之弟幹以并州叛太祖欲因
事誅之以為刺姦令史柔夙夜匪懈至擁膝抱文書而
寝太祖嘗夜微出觀察諸吏見柔哀之徐解喪覆柔而
去自是辟為丞相倉曺屬
孫禮字德逹涿郡人太祖平幽州召為司空軍謀掾
王觀字偉臺少孤貧厲志太祖召為丞相文學掾
楊阜字義山天水人以州從事為州牧韋端使詣許拜
安定長史非其好遂去官端徵為大僕子康代為刺史
辟阜為别駕察孝廉辟丞相府州表留參軍事
高堂隆字升平泰山人少為諸生太守薛悌命為督郵
後去吏避地濟南太祖召為丞相軍謀掾
滿寵字伯寧山陽人守高平令棄官歸太祖臨兖州辟
為從事及為大將軍辟署西曹屬
田豫字國讓漁陽人公孫瓚敗而鮮于輔為國人所推
行太守事以豫為長史豫謂輔曰終能定天下者曹氏
也宜速歸命輔從其計太祖召豫為丞相軍謀掾
牽招字子經安平人冀州牧袁紹辟為督軍從事兼領
烏丸突騎太祖領冀州辟為從事
杜䕫字公良避亂奔荆州荆州降太祖以䕫為軍謀祭
酒參大樂事
郭淮字伯濟文帝為五官將召署門下賊曺轉丞相兵
曹議令史
鄧艾字士載義陽人為典農綱紀上計吏因使見太尉
司馬宣王宣王竒之辟之為掾
管輅字公明平原人清河太尉華表召為文學掾安平
趙孔曜薦輅於冀州刺史裴徽徽辟為文學從事引與
相見大善友之徙部鉅鹿遷治中
傅嘏字蘭石弱冠知名司空陳羣辟為掾
胡遵安定人張既為雍凉二州刺史與天水楊之阜酒
泉龐涓燉煌張恭周生烈等為既所禮辟終皆有名位
張遼少為郡吏漢末并州刺史丁原以遼武力過人召
為從事使將兵詣京都
單固字恭夏山陽人為人有器識正始中兖州刺史令
狐愚與固父伯龍善辟固欲以爲别駕固不樂為州吏
辭以疾愚禮意愈厚固母夏侯氏謂固曰使君與汝父
久善故命汝不止汝亦固當仕進自可往耳固不獲已
遂往
虞松字叔茂陳留人弱冠有才從司馬宣王征東宣王
命作檄及破賊作露布松從宣還宣王辟為掾時年二
十四
蜀周羣字仲直巴西閬中州牧劉璋辟為師友從事
劉琰字威碩魯國人先主在豫州辟為從事以其宗姓
有風流善談論厚親待之遂隨從周旋嘗為賓客
劉巴字子幼零陵人曹公征荆州辟為掾使招納長沙
零陵桂陽會先主略有三郡巴不得反使遂遠適交趾
先主深以為恨巴復從交趾至蜀俄而先主定益州巴
辭謝罪負先主不責而諸葛孔明數稱薦之先主辟為
左將軍西曹掾
龐統字士元襄陽人郡命為功曹先主治荆州以從事
守耒陽令在縣不治免官吳將魯肅遺先主書曰龐士
元非百里才也使處治中别駕之任始得展其驥足耳
諸葛亮亦言之先主先主見與善譚大器之以為治中
從事
麋竺字子仲東河人徐州牧陶謙辟為别駕從事後曹
公表竺領嬴郡太守去官隨先主周旋先主將適荆州
遣竺先與劉表相聞以竺為左將軍從事中郎
孫乾字公祐北海人先主領徐州辟為從事後隨從周
旋
簡雍字憲和少與先主有舊随從周旋先主至荆州雍
與麋竺孫乾同為從事中郎
伊籍字機伯隨先主南渡江從入益州益州定以為左
將軍從事中郎
秦宓字子𠡠廣漢人先主定益州廣漢太守夏侯纂請
為師友祭酒領五官掾稱曰仲父益州辟宓從事祭酒
建興二年丞相亮領益州牧選宓迎為别駕
董和字幼宰劉璋以為益州太守先主定蜀徵為掌軍
中郎將
馬良字季常先主領荆州辟為從事先主入蜀辟良左
將軍
廖立字公淵先主領荆州牧辟為從事年未三十
楊儀字威公襄陽人太守關侯命為功曹奉使詣先主
先主大悦之辟為左將軍兵曹掾後為遥署弘農太守
丞相亮以為參軍署府事遷長史
費詩字公舉犍為人先主領益州以為督軍從事
杜瓊字伯瑜益州牧劉璋辟為從事先主定益州以為
議曹從事
尹默字思潜梓潼人先主定益州以為勸學從事
譙周字允南巴西人丞相亮領益州牧命為勸學從事
大將軍蔣琬領刺史徙為典學從事
黃權字公衡巴西人少為郡吏州牧劉璋召為主簿
李恢字德昂建寧人先主領益州牧以為公曹書佐主
簿更遷别駕從事
蔣琬字公琰諸葛亮為丞相開府辟琬為東曹掾舉茂
材琬固讓劉邕隂化龐延廖淳亮教答曰思惟背親捨
德以殄百姓衆人既不隱於心實又使遠近不解其義
是以君宜顯其功舉以明此選之清重也遷為參軍又
代張裔為長史
姚伷字子緒為廣漢太守丞相亮北駐漢中辟為掾竝
進文武之士亮稱曰忠益者莫大於進人進人者各務
其所向今姚掾竝存剛柔以廣文武之用可謂博雅矣
願爲掾各希此事以屬其望遷為參軍
霍弋字紹先先主末年為太子舍人後主踐祚除謁者
丞相諸葛亮北臨漢中請爲記室使與子喬共周旋游
處
姜維天水冀人爲中郎參本郡軍事丞相諸葛亮軍向
祁山時天水太守適出案行維及功曹梁緒主簿尹賞
主記梁虔等從行太守聞蜀軍垂至而諸縣響應疑維
等皆有異志於是夜亡保上邽維等覺太守去追遲至城
門城門已閉不納維等相率還冀冀亦不入維維等乃
懼詣諸葛亮會馬謖敗於街亭亮拔將西縣千餘家及
維等還故維遂與母相失亮辟為倉曹掾加奉義將軍
封當陽亭侯
吳張昭字子布孫策創業命為長史
程秉字德樞避亂交州士爕命爲長史
朱治字君理丹陽故鄣人初為縣吏後察孝廉州辟從
事
虞翻字仲翔會稽人太守王朗命為功曹孫策征會稽
翻勸朗避策策後命爲功曹待以交友之禮
陸績字公紀大帝統事辟為奏曹掾以直道見憚出為
鬱林太守
駱綂字公緒大帝以將軍領會稽太守綂年二十試為
烏程相民戶過萬咸歎其惠理帝嘉之召為功曹行騎
都尉
吾粲字孔休孫河為將軍表粲為曲河丞遷為長史大
帝為車騎將軍召為主簿
全柔吳郡錢塘人漢靈帝時補尚書郎右丞董卓之亂
棄官歸州辟别駕從事後為丹陽都尉大帝為車騎將
軍以柔為長史
潘濬字承明武陵人年三十荆州牧劉表辟為部江夏
從事先主領荆州以為治中從事
胡綜字偉則大帝為討虜將軍以綜為金曹從事
步隲字子山大帝為討虜將軍召隲為主記除海鹽長
還辟車騎將軍東曹掾(帝爲徐州牧以隲為治中從事舉茂才)
顧徽字子欽少游學有脣吻大帝統事聞徽有才辯召
署主簿
闞澤字德潤䆒覽群籍兼通歴數大帝為驃騎將軍辟
補西曹掾
聶支有唇吻少為縣吏虞翻徙交州縣令使支送之翻
與語而竒焉為書與豫章太守謝斐令以為功曹郡時
見有功曹斐見之問曰縣吏聶支可堪何職對曰此人
縣間小吏耳猶可堪曹佐斐曰論者以為宜作功曹君
其避之乃用為功曹
徐平字伯先諸葛恪為丹陽太守討山越以平威重思
慮可與效力請平為丞
晉王祥漢末遭亂擕弟覽避地廬江三十餘年徐州刺
史吕虔檄為别駕祥年垂耳順固辭不受覽勸之為具
車牛祥乃應召&KR1050;委以州事
王覽字玄通祥之弟也名亞扵祥應本郡之召稍遷司
徒西曹掾
魯芝扶風郡人辟州别駕魏車騎將軍郭淮為雍州刺
史深敬重之舉孝廉除郎中會丞相諸葛亮攻隴右淮
復請芝為别駕從事
王沉好書善屬文大將軍曹爽辟為掾
鄧殷亮直強正鍾會伐蜀竒其才自黽池令召為主簿
賈充伐吳請殷為長史
劉毅僑居平陽太守杜恕請為功曹後辟司隸從事大
常鄭袤舉博士文帝辟為相國掾辭疾積年不就時人
謂毅忠於魏氏而帝怒其顧望將加重辟毅懼應命轉
主簿
裴秀字季彦度遼將軍毌丘儉嘗薦秀扵大將軍曹爽
爽乃辟為掾
唐彬魯國鄒人初為郡門下掾累遷别駕彬忠肅公亮
盡規扶救不顯諫以自彰又奉使詣相府計事于時僚
佐皆當世英彦見彬莫不欽悦稱之於文帝薦為掾屬
帝以問其參軍人皆切忌其能良久不答陳騫在坐歛
板而稱曰彬之為人勝騫甚遠帝笑曰但能如卿固未
易得何論於勝因辟彬爲鎧曹屬帝問曰卿何以致辟
對曰修業陋巷觀古人之遺跡言滿天下無口過行滿
天下無怨惡帝顧四坐曰名不虚行他日謂孔顥曰近
見唐彬卿受蔽賢之責矣
裴楷字叔則鍾會薦之扵文帝辟相國掾
荀勖字公曾仕魏辟大將軍曹爽掾
荀䆳字道玄弱冠辟趙王倫相國掾
荀闓字道明有名稱大司馬齊王冏辟爲掾
荀組字大章為榮陽太守趙王倫為相國欲收大名選
海内德望之士以江夏李重及組為左右長史東平王
堪沛國劉謨爲左右司馬
韓夀字德真美姿貌善容止賈充辟為司空掾
李熹字季和宣帝辟為大傅屬固辭疾郡縣扶輿上道
王渾字玄冲雅有器量魏世辟大將軍曹爽掾
王睿字士治弘農人州辟部河東從事守令有廉潔者
皆望風自引而去
山濤字巨源河内人年四十始爲郡主簿功曹上計掾
州辟部河南從事
郭舒順陽人刺史夏侯含辟為西曹轉主簿含坐事舒
自繫含事得釋刺史宗岱命為治中喪母去職劉弘守
荆州引為治中弘卒王澄代之聞其名引為别駕後轉
順陽太守王敦召爲參軍從事中郎
樂廣字彦輔裴楷薦廣扵賈充遂辟太尉掾
温羨字長卿少以朗寤見稱齊王攸辟為掾選尚書郎
程衛字長玄強正方嚴劉毅聞其名辟為都官從事奏
中護軍羊琇隂私所犯狼藉繇是名振遐邇遂辟公府
掾
何攀字惠興蜀郡人仕州為主簿王濬為益州辟為别
駕
劉頌字子雅少能辨物理為時人所稱察孝廉舉秀才
不就文帝辟為相府掾
傅敷字穎根清淨有道素解屬文永嘉之亂避地會稽
元帝引為鎮東從事中郎
向雄字茂伯河内人太守劉毅嘗以非罪笞雄及吳奮
代毅為太守又以少譴繫獄司隸鍾會於獄中辟雄為
都官從事
阮籍字嗣京太尉蒋濟聞其有雋才而辟之籍詣都亭
奏記曰伏惟明公以含一之德據三台之位英豪翹首
俊賢抗足開府之日人人自以為掾屬辟書始下而下
走為首昔子夏在西河之上而文侯擁篲鄒子處黍谷
之隂而昭王陪乘夫布衣韋𢃄之士孤居特立王公大
人所以禮下之者爲道存也今籍無鄒卜之道而有其
陋猥見採擢無以稱當方將耕於東臯之陽輸黍稷之
税避當塗者之路負薪疲病足力不彊補吏之召非所
克堪乞廽謬恩以光清舉初濟恐籍不至得記欣然遣
卒迎之而籍已去濟大怒於是鄉親共喻之乃就吏宣
帝為大傅命爲從事中郎又爲景帝大司馬從事中郎
文帝輔政以為大將軍從事中郎籍後遺落世事雖去
佐職嘗遊府内朝宴必與焉
阮瞻字千里見司徒王戎戎問曰聖人貴名教老莊眀
自然其旨同異瞻曰將無同戎咨嗟良久即辟之時人
謂之三語掾
阮孚字遥集初辟大傅府遷騎兵屬避亂渡江元帝以
爲安東參軍轉丞相從事郎中終日酣縱嘗為有司所
紏帝每優容之
庾峻字山甫潁川人少好學有才思歴郡功曹舉計掾
州辟從事
郭象字子玄少有才理辟司徒掾稍至黃門侍郎東海
王越引爲大傅主簿甚見親委遂任職當權熏灼内外
繇是素論去之
摯虞字仲冶京兆人才學博通著述不倦郡檄主簿
王接字祖游河東人為郡主簿迎太守温宇宇竒之轉
功曹史州辟部平陽從事泰山羊亮為平陽太守薦之
於司隸校尉王堪出補都官從事
郤詵字廣基爲議郎母憂去職召為征東參軍
華譚字令思廣陵人爽慧有口辯為隣里所重楊州刺
史周凌引爲從事史愛其才器待以賓友之禮建興初
元帝命爲鎮東軍諮祭酒轉丞相軍諮
陸機字士衡太康末入雒張華薦之諸公太傅楊駿辟
為祭酒
陸雲字士龍吳郡人刺史周駿召爲從事謂人曰士龍
當今之顔子也
潘岳字安仁少以才穎見稱早辟司空太尉府
江霦字思玄陳留人本州辟舉秀才平南將軍温嶠以
爲參軍後爲州别駕辟司空郗鍳掾除長山令鍳又請
爲司馬轉黃門侍郎車騎將軍庾冰鎮江州請爲長史
冰薨庾翼以爲諮議參軍
江淳字思悛蘇峻之亂避地東陽山太尉郗鍳檄為兖
州治中又辟太尉掾康帝為司徒亦辟為征西將軍庾
亮請為儒林參軍
孫楚字子荆參鎮東石苞軍事苞表楚訕毁時政湮廢
積年征西將軍扶風王駿與楚舊好起為參軍
孫綽字興公除著作佐郎征西將軍庾亮請為參軍後
遷尚書郎楊州刺史殷浩以爲建威長史會稽王羲之
引爲右軍長史
羅尚字敬之荆州刺史王戎以尚及劉喬爲參軍竝委
任之
趙誘字元孫淮南人世以將略顯州辟主簿刺史郗隆為
其下所害誘還家杜門不出右將軍王敦以爲參軍
周訪字士逹汝南人察孝廉除郎中上甲令皆不之官
元帝渡江命參鎮東軍事
周撫字道和元帝辟爲丞相掾父喪去官後除武昌太
守王敦命爲從事中郎將咸和初司徒王導以為從事
中郎
皇甫商秦州刺史重之弟齊王冏輔政以商為參軍冏
誅長沙王乂以爲參軍
李含字世容隴西人州以短檄召爲門亭長刺史郭奕
素聞其賢下車擢爲别駕處群僚之右尋薦之公府大
保衛瓘辟爲掾
索靖字幼安燉煌人州辟别駕舉賢良方正
賈疋字彦度初辟公府遂歴顯職
荀晞字道將少爲司隸部從事累遷平陽太守齊王冏
輔政晞參冏軍事冏誅坐免長沙王乂爲驃騎將軍以
晞爲從事中郎
祖納有操行性至孝平北將軍王敦聞之遺其二婢辟
為從事中郎有戲之曰奴價倍婢納曰百里奚何必輕
於五羖皮耶
范汪弱冠至京屬蘇峻作亂汪乃遁逃西歸庾亮温嶠
屯兵潯陽汪勸嶠等急宜進討是日護軍平南二府禮
命交至始解褐參護軍軍事
册府元龜卷七百二十六
