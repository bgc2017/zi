册府元龜卷二百四十三宋王欽若等撰
列國君部
務德宴享
務德
夫中庸之道人倫之貴扶三綱而首五常者惟立德而
已矣故云德者得也匹夫得之揚名潤身物無不服况
千乘之雄一國之覇衆臣之師長百姓之歸仰可不務
乎傳曰雖有其位苟無其德不敢作禮樂斯之謂矣昔
三代相㳂五等竝制盟會有儀征伐有名聘享有禮蒐
狩有度大夫相之良史記之則有降志以興讓宥過以
推誠縱敵以示信損欲以利民彰善瘅惡克己復禮者
多矣斯之謂令德不亦韙乎
衞武公有文章又能聽其規諫以禮自防故能入相于
周作淇澳之詩
文公能以道化其民淫奔之恥國人不齒(不齒者不與相長稚)作
蝃蝀之詩公之臣子多好善賢者樂告以善道作干旄
之詩即位十八年邢人狄人伐衞圍莵圃(魯僖公十八年)公以
國讓父兄子弟及朝衆曰苟能治之燬請從焉(燬衞文公名)
衆不可(不聽衛侯讓)而後師于訾婁(陳師訾婁訾婁衛邑)狄師還
魯莊公八年夏師及齊師圍郕郕降于齊師仲慶父請
伐齊師(齊不與魯共其功故欲伐之)莊公曰不可我實不德齊師何
罪罪我之繇虞書曰臯陶邁種德(虞書大禹謨禹稱臯陶能力行布德邁力)
(行也)德乃降姑務脩德以待時乎(言身有德乃為人所降服)秋師還君
子是以善魯莊公
僖公能遵伯禽之法儉以足用寬以愛民務農重穀牧
于埛野魯人遵之於是季孫行父請命于周而史克作
駉頌(季孫行父季文子也史克魯史也)君臣之有道作有駜頌能脩泮
宮作泮水頌能復周公之宇作閟宮頌(宇居也)
秦繆公與晉惠公合戰于韓地晉君棄其軍與秦爭利
還而馬騺繆公與麾下馳追之不能得繆公反為晉軍
所圍晉擊繆公繆公傷於是岐下食善馬者三百人馳
冒晉軍晉軍解圍遂脫繆公而反生得晉君初繆公亡
善馬岐下野人共得而食之者三百餘人吏逐得欲法
之繆公曰君子不以畜産害人吾聞食善馬肉不飲酒
傷人乃皆賜酒而赦之三百人者聞秦擊晉皆求從從
而見繆公窘亦皆推鋒爭死以報食馬之德於是繆公
虜晉君以歸
晉文公三年圍原(魯僖公二十五年)命三日之糧原不降命去
之諜出曰原將降矣軍吏請待之公曰信國之寶也民
之庇也得原失信何以庇之所亡滋多退一舍而原降
四年楚子圍宋晉救宋楚子玉從晉師退三舍避之初
文公出奔及楚楚子享之曰公子若反晉國則何以報不
穀對曰子女玉帛則君有之羽旄齒革則君地生焉其
波及晉國者君之餘也其何以報君曰雖然何以報我對
曰若以君之靈得反晉國晉楚治兵遇於中原其辟君
三舍若不獲命(三退不得楚之命也)其左執鞭弭右屬櫜鞬以與
君周旋(弭弓末無緣者櫜以受箭鞬以受弓屬著也周旋相追逐也)五年伐曹初文
公亡過曹曹君無禮欲觀其駢脇(駢脇并幹也)釐負羈諫不
聽私善於重耳(謂饋盤飱寘璧焉重耳受飱反璧)至是伐曹虜共公以
歸令軍毋入釐負羈之宗族閭初文公之竪頭須守藏
者也(頭湏一曰里鳬須竪左右小吏)其出也竊藏以迯(文公出時)盡用以求
納之(求納文公)及入求見公辭以沐謂謁者曰沐則心覆心
覆則圖反宜吾不得見也從者為羈紲之僕居者為社
稷之守何必罪居者國君而讐匹夫懼者衆矣公遽見之
七年秦伯圍鄭鄭使燭之武見秦伯秦伯說與鄭人盟
而還子犯請擊之文公曰不可微夫人之力不及此(請擊)
(秦也夫人謂秦穆公)因人之力而敝之不仁失其所與不知以亂
易整不武(秦晉和整而還相攻更為亂也)吾其還也亦去之
襄公三年討衛(魯文公二年)陳侯為衞請成于晉執孔逹以
說(陳始與衞謀謂可以強得免今晉不聽故更執孔逹以苟免也)五年晉人歸孔逹于
衞以為衞之良也故免之
邾文公卜遷于繹(魯文公十三年繹邾邑魯國鄒縣北有繹山)史曰利於民
而不利於君邾子曰苟利於民孤之利也天生民而樹
之君以利之也民既利矣孤必與焉左右曰命可長也
君何弗為邾子曰命在養民死之短長時也民苟利矣
遷也吉莫如之(左右以一人之命為言文公以百姓之命為主一人之命時有短長不可如何)
(百姓之命乃傳世無窮故從之)遂遷于繹五月邾文公卒君子曰知命
楚莊王十六年為陳夏徵舒殺靈公(魯宣公十一年)率諸侯伐
陳謂陳曰無驚吾誅徵舒而已已誅徵舒因縣陳而有
之羣臣畢賀申叔時使於齊來還獨不賀(叔時楚大夫)莊王
問其故對曰鄙語有之牽牛蹊人田田主奪之牛蹊則
有罪矣奪之牛不亦甚乎今王以徵舒殺君故徵兵諸
侯以義伐之已而取之以利其地則後何以令于天下
是以不賀莊王曰善乃迎陳靈公太子午於晉而立之復
居陳如故是為成公孔子讀史記至楚復陳曰賢哉楚
莊王輕千乘之國而重一言十七年春莊王以鄭與晉
盟來伐鄭圍三月以城降楚楚王入自皇門鄭襄公肉
袒牽羊以迎曰孤不能事邊邑使君王懷怒以及敝邑
孤之罪也敢不惟命是聽君王遷之江南翦以賜諸侯
亦惟命是聽若君王不忘厲宣王桓武公哀不忍絶其
社稷錫不毛之地使復得改事君王孤之願也然非所
敢望也敢布腹心惟命是聽莊王為却三十里而後舍
楚羣臣曰自郢至此士大夫亦久勞以今得國舍之何
如莊王曰所謂伐伐不服也今已服尚何求乎卒去是
年夏及晉師戰于邲既敗晉師次于衡雍大夫潘黨曰君
盍築武軍(築軍營以章武功)而收晉尸以為京觀(積尸封土其上謂之京觀)
臣聞克敵必示子孫以無忘武功楚子曰非爾所知也
夫文止戈為武(文字)武王克商作頌曰載戢干戈載櫜弓
矢(戢藏也櫜韜也詩美武王能誅滅暴亂而息兵矣)我求懿德肆于時夏允王
保之(肆遂也夏大也言武王既息兵又能求美德故遂大而信王保天下)又作武其卒章
曰耆定爾功(武頌篇名耆致也言武王誅紂致定其功)其三曰鋪時繹思我
徂惟求定(其三三篇鋪布也繹陳也時是也思辭也頌美武王能布施善政使天下歸往求定)其
六曰綏萬邦屢豐年(其六六篇綏安也屢數也言武王既安天下數致豐年此三六之數)
(與今詩頌篇次不同蓋楚樂歌之次第)夫武禁暴戢兵保大定功安民和衆
豐財者也(此武七德)故使子孫無忘其章(著之篇章使子孫不忘)今我
使二國㬥骨暴矣觀兵以威諸侯兵不戢矣暴而不戢安能
保大猶有晉在焉得定功所違民欲猶多民何安焉無
德而強爭諸侯何以和衆利人之幾(幾危也)而安人之亂
以為己榮何以豐財(兵動則年荒)武有七德我無一焉何以
示子孫其為先君宮告成事而已(祀先君告戰勝)武非吾功也
古者明王伐不敬取其鯨鯢而封之以為大戮於是乎
有京觀以懲淫慝(鯨鯢大魚名以喻不義之人呑食小國)今罪無所(晉罪無所)
(犯也)而民皆盡忠以死君命又何以為京觀乎祀于河作先
君宮告成事而還二十年圍宋以殺楚使也宋城中食
盡易子而食析骨而炊華元出告以情莊王曰君子哉
遂罷兵去先是晉伐楚三舍不止大夫擊之莊王曰先
君之時晉不伐楚及孤之身而晉伐楚是孤之過也若
何其辱羣大夫曰先臣之時晉不伐楚今臣之身而晉
伐楚此臣之罪也請擊之王俛而泣涕沾衿起而拜羣
大夫晉人聞之曰君臣爭以過為在己且輕下其臣不
可伐也夜還師而歸平王棄疾即位(魯昭公十三年)召觀從(楚大)
(夫)王曰唯爾所欲(觀從教子干殺棄疾棄疾今召用之明在君為君之義)對曰臣之
先佐開卜乃使為卜尹
昭王十一年秦救楚敗吳師楚子入于郢王賞鬭辛王
孫繇于王孫圉鍾建闘巢申包胥王孫賈宋木闘懷子
西曰請舍懷也王曰大德滅小怨道也二十七年王在
城父將救陳卜戰不吉卜退不吉王曰然則死也再敗
楚師不如死將戰王有疾攻大冥卒于城父是歲也有
雲如衆赤鳥夾日以飛三日昭王使問諸周太史周太
史曰其當王身乎(日為人君妖氣守之故以為當王身雲在楚唯楚見之故禍不及他國)
若禜之可移於令尹司馬(禜禳祭)王曰除腹心之疾而寘
諸股肱何益不穀不有大過天其夭諸有罪受罰又焉
移之遂弗禜初昭王有疾卜曰河為&KR1090;王弗祭大夫請
祭諸郊王曰三代命祀祭不越望(諸侯望祀境内山川星辰)江漢睢
漳楚之望也禍福之至不是過也不穀雖不德河非所
獲罪也遂弗祭孔子曰楚昭王知大道矣其不失國也
宜哉夏書曰惟彼陶唐帥彼天常(五子歌言堯循天之常道)有此冀
方今失其道亂其紀綱乃滅而亡(滅亡謂夏桀也唐虞及夏皆都冀州不易)
(地而亡繇於不知大道故)又曰允出兹在兹繇已率常可矣(又禹謨言信出)
(己則福亦在己)
惠王食寒菹而得蛭因遂吞之腹有疾而不能食令尹
入問曰王安得此疾也王曰我食寒菹而得蛭念譴之
不行其罪乎是法廢而威不立也非所以使國聞也譴
而行其誅乎則庖宰監食法皆當死心又不忍也故吾
恐蛭之見也因遂吞之令尹辟席再拜而賀曰臣聞天
道無親唯德是輔王有仁德天之所奉也病不為傷是
夕也惠王之腹蛭出故其久病心腹之疾皆愈天之視
聽不可謂不察也
齊景公時熒惑守於虛朞年不去公異之召晏子而問
曰吾聞之人行善者天賞之行不善者天殃之熒惑天
罰也今留虛其孰當之晏子曰齊當之公不悅曰天下
大國十二同曰諸侯齊何以獨當之晏子曰虛齊野也
且天之下殃固於富強為善不用出政不行賢人使遠
讒人反昌百姓疾怨悉為灾祥碌碌強食進死何傷是
以列舍無次變星不常熒惑廻逆孽星在旁有賢不用
安得不亡公曰可去乎對曰可致者可去公曰寡人為
之若何對曰盍出冤聚之獄使反田矣散百官之財施
之民矣振孤而敬老人矣夫若是者百惡可去獨孽星
乎公曰善行之三月而熒惑遷
宋景公時熒惑在心懼召子韋而問曰熒惑在心何也
子韋曰熒惑天罰也心宋分野也禍當君雖然可移於
宰相公曰宰相所使治國也(一曰宰相吾之股肱)而移死焉不祥
寡人請自當之子韋曰可移于民公曰民死寡人將誰
為君乎(一說君者待民)寧獨死耳子韋曰可移於歲公曰歲饑
民餓必死為人君欲殺其民以自活其誰以我為君乎
(一說歲饑民困我誰為君)是寡人之命固盡矣子無復言矣子韋還
走北面再拜曰臣敢賀君天之處高而聽卑君有仁人
之言三天必三賞君今夕星必徙舍(一說君有君人之言三熒惑有動)
君延壽二十一歲公曰子何以知之對曰君有三善故
有三賞星必三舍舍行七星星當一年三七二十一歲
故曰君延壽二十一歲臣伏於階下以伺之星不徙臣
請死之公曰可是夕也星三徙舍也如子韋言
魏文侯與虞人期獵是日飲酒樂天雨文侯將出左右
曰今日飲酒樂天又雨君將焉之文侯曰吾與虞人期
獵雖雨豈可無一會期哉乃往身自罷之魏於是乎始
強初韓趙相難韓索兵於魏曰願得借師以伐趙文侯
曰寡人與趙兄弟不敢從趙又索兵以攻韓文侯曰寡
人與韓兄弟不敢從二國不得兵怒而反己乃知文侯
以講於己也皆朝魏
鄒穆公有令食鳬鴈必以粃無得以粟于是倉無粃而
求易于民二石粟而得一石粃吏以為費請以粟食之
穆公曰去非汝所知也夫百姓飽牛而耕暴背而耘勤
而不惰者豈為禽獸哉粟米人之上食奈何其以飬鳥
且爾知小計不知大會周諺曰囊漏貯中而獨不聞歟
夫君者人之父母取倉之粟移之於民此非吾之粟乎
鳥苟食鄒之粃不害鄒之粟也粟之在倉與在民於我
何擇鄒民聞之皆知私積與公家為一體也此之謂知
富邦
趙武靈王三年五國相王趙獨否曰無其實敢處其名
乎令國人謂己曰君
宴享
夫春秋所載有宴享之義焉所以備物象德交事觀禮
合歡序賓示慈布政之謂也自一戎大定勲戚並建東
遷之後諸侯力政小則撫封而保姓大則定覇而主盟
朝䀻有常使介交騖飲食宴樂迨浹於家陪升降揖讓
無廢於兵革繇是豐豆觴以為好諧金石以餙喜聲詩
見志所貴乎必類節折有品乃知其多文既以觀其盡
心且將申其嘉好故其流風遺辭可觀也已至乃禮義
之或愆形於規諫禍福之先兆發於言動蓋夫賓旅酬
酢之際不可以不慎焉
周之先公劉居於京築宮室既成與羣臣士大夫飲酒
以落之詩曰篤公劉于京斯依蹌蹌濟濟俾筵俾几(蹌蹌)
(濟濟士大夫威儀也篤厚俾使也公劉居于此京依而築宮室其既成也與羣臣士大夫飲酒以落之羣臣則)
(相使為公劉設几筵使之升坐)既登乃依乃造其曺執豕于牢酌之用
匏(賓已登席坐矣乃依几矣曺羣也執豕于牢新國則殺禮也酌之用匏儉以質也公劉既登堂負扆而立)
(羣臣乃適其牧羣搏豕于牢中以為飲酒之殽酌酒以匏為爵言忠敬也)食之飲之君之宗
之(為之君為之大宗也宗尊也公劉雖去邰國來遷羣臣從而君之尊之猶在邰也)
魯莊公六年楚文王伐申過鄧鄧祁侯曰吾甥也止而
享之
二十二年齊桓公使敬仲為工正(掌百工之官)飲桓公酒樂
(齊桓賢之故就其家會据主人之辭故言飲桓公酒)公曰以火繼之辭曰臣卜其
晝未卜其夜不敢
僖公時燕飲於内寢則善其妻壽其母詩曰魯侯燕喜
令妻壽母與羣臣宴則欲與之相宜詩曰宜大夫庶士
邦國是有既多受祉黃髮兒齒
二十二年楚與宋戰於泓楚子入享于鄭(為鄭所享)九獻用
畢(用上公之禮九獻酒而禮畢)庭實旅百(庭中所陳品數百也)加籩豆六品(食物)
(六品加于籩豆籩豆禮食器)
二十三年晉公子重耳如楚楚成王以周禮享之九獻
庭實旅百公子欲辭子犯曰天命也君其享之亡人而國
薦之非敵而君設之非天誰啓之心公子重耳適秦秦
伯享之子犯曰吾不如衰之文也(有文辭衰趙衰也)請使衰從公
子賦河水(河水逸詩義取河水朝宗于海海喻秦)公賦六月(六月詩小雅道尹吉甫佐宣王)
(征伐喻公子還晉必能匡王國古者禮會因古詩以見意故言賦詩斷章也其全稱詩篇者多取首章之義)
趙衰曰重耳拜賜公子䧏拜稽首公降一級而辭焉(下階)
(一級辭公子稽首)衰曰君稱所以佐天子者命重耳重耳敢不
拜(詩首章言匡王國末章言佐天子故趙衰因通言之)
二十四年宋成公如楚還入於鄭鄭伯將享之問禮於
皇武子(皇武子鄭卿)對曰宋先代之後也於周為客天子有
事膰焉(有事祭宗廟也膰祭肉尊之故賜以祭胙)有喪拜焉(宋弔周喪王特拜謝也)豐
厚可也鄭伯從之享宋公有加禮也
三十年周襄王使周公閱來聘饗有昌歜白黑形鹽(昌歜)
(昌蒲菹白熬稻黑熬黍形鹽鹽形象虎)辭曰國君文足昭也武可畏也則
有備物之享以象其德薦五味羞嘉穀鹽虎形(嘉穀熬稻黍也)
(以象其文也鹽虎形以象武也)以獻其功吾何以堪之
文公三年公如晉晉侯享公賦菁菁者莪(菁菁者莪詩小雅取其既)
(見君子樂且有儀)莊叔以公降拜(謝以公比君子)曰小國受命於大國
敢不慎儀君貺之以大禮何樂如之抑小國之樂大國
之惠也晉侯降辭(降階辭讓公)登成拜(俱還上成拜禮)公賦嘉樂(大雅)
(取顯顯令德宜民宜人受祿于天)
四年衞寗武子來聘公與之宴為賦湛露及彤弓(非禮之常)
(公特命樂人以示意故言為賦湛露彤弓詩小雅)不辭又不答賦使行人私焉
(私問之)對曰臣以為肄業及之也(肄習也魯人失所賦寗武子佯不知此其愚不)
(可及)昔諸侯朝正於王(朝而受政教也)王宴樂之於是乎賦湛露
則天子當陽諸侯用命也(湛露曰湛湛露斯匪陽不晞晞乾也言露見日而乾猶諸)
(侯稟天子命而行)諸侯敵王所愾而獻其功(敵猶當也愾恨怒也)王於是
乎賜之彤弓一彤矢百玈弓矢千以覺報宴(覺明也謂諸侯有四)
(夷之功王賜之弓矢又為歌彤弓以明報功宴樂)今陪臣來繼舊好(方論天子之樂故自)
(稱陪臣)君辱貺之其敢干大禮以自取戾
十三年公如晉還鄭伯與宴于棐子家賦鴻鴈(子家鄭大夫公)
(子歸生也鴻鴈詩小雅義取侯伯哀恤鰥寡有征行之勞言鄭伯寡弱欲使魯侯還晉恤之)季文子
曰寡君未免於此(言亦同有微弱之憂)文子賦四月(四月詩小雅義取行役踰)
(時思歸祭祀不欲為還晉)子家賦載馳之四章(載馳詩鄘風四章以下義取小國有急欲)
(引大國以求助)文子賦采薇之四章(取其豈敢定居一月三捷許為鄭還不敢安居)鄭
伯拜(謝公為行)公答拜
十五年春宋司馬華孫來盟公與之宴
成公九年季文子如宋致女復命公享之賦韓奕之五
章(韓奕言蹶父嫁女于韓侯為女相所居莫如韓樂文子喻魯侯有蹶父之德宋公如韓候宋土如韓樂)
十二年晉卻至如楚䀻且涖盟楚子享之子反相為地
室而縣焉(縣鍾鼓也)卻至將登(登堂)金奏作於下(擊鍾而奏樂)驚而
走出子反曰日云暮矣寡君湏矣吾子其入也賓曰君
不忘先君之好施及下臣貺之以大禮重之以偹樂(貺賜)
(也)如天之福兩君相見何以代此下臣不敢(言此兩君相見之禮)
子反曰如天之福兩君相見無亦惟是一矢以相加遺
焉用樂(言兩君戰乃相見無用此樂)寡君湏矣吾子其入也賓曰(傳諸)
(交讓得賓主辭者多曰賓以明之)若讓之以一矢禍之大者其何福之
為世之治也諸侯間於天子之事則相朝聘也(事間缺修私好)
於是乎有宴享之禮享以訓共儉(享有體薦設几而不倚爵盈而不飲肴乾)
(而不食所以訓共儉)宴以示慈惠(宴則折殂相與共食)共儉以行禮而慈惠
以布政政以禮成民是以息百官承事朝而不夕(不夕言無)
(事)此公侯之所以扞城其民也(扞蔽也言宴享結好鄰國所以蔽扞其民)故
詩曰赳赳武夫公侯干城(詩周南之風赳赳武貌干扞也言公侯之與武夫止于扞)
(難而已)及其亂也諸侯貪冒侵欲不忌爭尋常以盡其民
(八尺曰尋倍尋曰常言爭尺寸之地以相攻伐)略其武夫以為己腹心股肱爪
牙(略取也言世亂則公侯制禦武夫以從己志使侵害鄰國為搏噬之用無已)故詩曰赳赳
武夫公侯腹心(舉詩之正以駮亂義詩言治世則武夫能合德公侯外為扞城内制其腹心)
天下有道則公侯能為民干城而制其腹心亂則反之
(略其武夫以為己腹心爪牙)今吾子之言亂之道也不可以為法然
吾子主也至敢不從遂入卒事
十四年晉侯使卻犫於衛衞侯享苦成叔(成叔郤犫)寗惠子
相(相佐禮惠寗殖)苦成叔傲寗子曰苦成家其亡乎古之為享
食也以觀威儀省禍福也故曰兕觵其觩旨酒思柔(詩小)
(雅言君子好禮旨酒皆思柔德雖設兕觵觩然不用以兕角為觵所以罰不敬觩陳設之貌)彼交匪
傲萬福來求(彼之交于事而不惰傲乃萬福之所求)今夫子傲取禍之道
也
襄公四年穆叔如晉報知武子之聘也(武子聘在元年)晉侯享
之金奏肆夏之三不拜(肆夏樂曲名周禮以鍾鼓奏九夏其二曰肆夏一名樊三曰韶)
(夏一名遏四名納夏一名渠蓋擊鍾而奏此二夏曲)工歌文王之三又不拜(工樂人也)
(文王之三大雅之首文王大明綿)歌鹿鳴之三三拜(小雅之首鹿鳴四牡皇皇者華)韓
献子使行人子員問之(行人通使之官)曰子以君命辱於敝邑
先君之禮藉之以樂以辱吾子(藉薦)吾子舍其大而重拜
其細敢問何禮也對曰三夏天子所以享元侯也使臣弗
敢與聞(元侯牧伯)文王兩君相見之樂也臣不敢及(及與也文王之)
(三皆稱文王之德受命作周故諸侯會同以相樂)鹿鳴君所以嘉寡君也敢不
拜嘉(晉以叔孫為嘉賓故歌鹿鳴之詩取其我有嘉賓叔孫奉君命而來嘉叔孫乃所以嘉魯君)四
牡君所以勞使臣也敢不重拜(詩言使臣乘四牡騑騑然行不止勤劳也晉以)
(叔孫來聘故以此勞之)皇皇者華君教使臣曰必咨於周(皇皇者華君遣)
(使臣之詩言忠臣奉使能光輝君命如華之皇皇然又當諮于忠信以補已不及忠信為周其詩曰周爰咨諏)
(周爰諮謀周爰咨度周爰咨詢言必于忠信之人諮此四事)臣聞之訪問於善為咨
(問善道)咨親為詢(問親戚之善)咨禮為度(問禮宜)咨事為諏(問政事)
咨難為謀(問惡難)臣獲五善敢不重拜(五善為咨詢度諏謀)
八年晉范宣子來聘公享之宣子賦摽有梅(摽有梅詩召南摽落)
(也梅盛極則落詩人以興女色盛則有衰衆士求之宜及其時宣子欲魯及時共討鄭取其汲汲相赴)季
武子曰誰敢哉(言誰敢不從命)今譬於草木寡君在君君之臭
味也(言同類)歡以承命何時之有(遲速惟命)武子賦彤弓(彤弓天子)
(賜有功諸侯之詩欲使晉君繼文之業復受彤弓於王)宣子曰城濮之役(在僖二十八年)
我先君文公獻功於衡雍受彤弓於襄王以為子孫藏
(藏之以示子孫)匄也先君守官之嗣也敢不承命(言己嗣其父祖為先君守)
(官不敢廢命欲正晉君)君子以為知禮(彤弓之義義在晉君故范匄受之所謂知禮)
十年宋公享晉侯於楚丘請以桑林(桑林殷天子之樂名)荀罃辭
之(辭讓之)荀偃士匄曰諸侯宋魯於是觀禮(宋王者後魯以周公故皆)
(用天子禮樂故可觀)魯有禘樂賓祭用之(禘三年大祭則作四代之樂别祭羣公則用諸侯樂)
宋以桑林享君不亦可乎(言俱天子樂也)舞師題以旌夏(師樂師旌)
(夏大旌也題識也以大旌表識其行列)晉侯懼而退入于房(旌夏非常卒見之人心偶)
(有所畏)去旌卒享而還及著雍疾(晉侯疾也著雍晉地)卜桑林見(&KR1090;見)
(於卜兆)荀偃士匄欲奔請禱焉(奔走還宋禱謝)荀罃不可曰我辭
禮矣彼則以之(以用也)猶有鬼神於彼加之(言自當加罪于宋)晉
侯有間(間疾差也)
十六年晉侯與諸侯宴于温使諸大夫舞曰歌詩必類(歌古)
(詩當使名從義類)
十九年正月晉侯會諸侯於沂上取邾田自漷水歸之
于我晉侯先歸公享晉六卿于蒲圃(六卿過魯)賜之三命之
服軍尉司馬司空輿尉候奄皆受一命之服(如鞍戰還之賜唯無)
(先輅)賄荀偃束錦加璧乘馬先吳壽夢之鼎(荀偃中軍元帥故特賄之)
(五匹為束四馬為乘壽夢吳子乘也献鼎於魯因以為名古之献物必有以先今以璧馮為鼎之先)
二月季武子如晉拜師(謝討齊)晉侯享之范宣子為政(代荀)
(偃將中軍)賦黍苗(黍苖詩小雅美召伯劳來諸侯如隂雨之長黍苖也喻晉君憂劳魯國猶召伯)季
武子興再拜稽首曰小國之仰大國也如百穀之仰膏
雨焉若嘗膏之其天下輯睦豈惟敝邑賦六月(六月尹吉甫佐)
(天子征伐之詩以晉侯比吉甫出征以匡王國)
二十年季武子如宋報向戌之聘也(向戌聘在十五年)褚師段
逆以受享(段共公子石也逆以入國受享禮)賦棠棣之七章以卒(武子賦也)
(七章以卒盡八章取其妻子好合如鼓瑟琴宜爾室家樂爾妻孥言二國好合宜其室家相親如兄弟)宋
人重賄之歸復命公宴之賦魚麗之卒章(魚麗小雅卒章曰物其有)
(矣維其時矣喻聘宋得其時)公賦南山有臺(南山有臺詩小雅取其樂只君子邦家之基邦)
(家之光喻武子奉使能為國光輝)武子去所曰臣不堪也(去所辟席)
二十六年衞侯如晉晉人執而囚之秋七月齊侯鄭伯
為衞侯故如晉(欲共請之)晉侯兼享之晉侯賦嘉樂國景子
相齊侯(景子國弱)賦蓼蕭(蓼蕭詩小雅言大平澤及遠若露之在蕭以喻晉君恩澤及諸侯)
子展相鄭伯賦緇衣(緇衣詩鄭風義取適子之舘兮還予授子之粲兮言不敢違遠晉)
叔向命晉侯拜二君曰寡君敢拜齊君之安我先君之
宗祧也敢拜鄭君之不貳也(蓼蕭緇衣二詩所取各不同故拜二君辭異)
二十七年宋向戌欲弭諸侯之兵如晉告趙孟晉人許
之如楚楚亦許之五月晉趙武至於宋宋人享趙文子
叔向為介司馬置折爼禮也(折爼體觧節折升之於爼合卿宴享之禮故曰禮也)
(周禮司馬掌會同之事)仲尼使舉是禮也以為多文辭(宋向戌自美弭兵之)
(意敬逆趙武叔向因宴享之會張賓主之辭故仲尼以為多文醉)
七月宋公兼享晉楚之大夫趙孟為客(客一坐所尊故季孫飲大夫酒)
(藏紇為客)子木與之言弗能對使叔向侍言焉子木亦不能
對也鄭伯享趙孟于垂隴(自宋還過鄭)子展伯有子西子産
子大叔二子石從(二子石印段公孫段)趙孟曰七子從君以寵武
也請皆賦以卒君貺武亦以觀七子之志(詩以言志)子展賦
草蟲(草蟲詩召南曰未見君子憂心冲冲亦既見止我心則降以趙孟為君子)趙孟曰善哉
民之主也(在上不忘降故可以主民)抑武也不足以當之(辭君子)伯有
賦鶉之賁(鶉之賁賁詩鄘風衞人刺其君滛亂鶉鵲之不若義取人之無良我以為兄我以為君也)
趙孟曰牀第之言不踰閾况在野乎非使人之所得聞
也(第簀也此詩刺滛亂故云牀第之言閾門限使人趙孟自謂)子西賦黍苖之四章
(黍苖詩小雅四章曰肅肅謝功召伯营之列列征師召伯成之比趙孟於召伯)趙孟曰寡君在
武何能焉(推善於其君)子産賦隰桑(隰桑詩小雅義取思見君子盡心以事之曰既)
(見君子其樂如何)趙孟曰武請受其卒章(卒章曰心乎愛矣遐不謂矣中心藏之何)
(日忘之趙武子欲子産之見規誨)子大叔賦野有蔓草(野有蔓草詩鄭風取其邂逅相)
(遇適我願分)趙孟曰吾子之惠也(大叔嘉於相遇故趙孟受其惠)印段賦蟋
蟀(蟋蟀詩唐風曰無已大康職思其居好樂無荒良士瞿瞿言瞿瞿然顧禮儀)趙孟曰善哉
保家之主也有望矣(戒懼不荒所以保家)公孫段賦桑扈(桑扈詩小雅義)
(取君子有禮文故能受天之祐)趙孟曰匪交匪敖福將焉往(此桑扈詩卒章趙孟)
(因以取義)若保是言也欲辭福祿得乎卒享文子告叔向曰
伯有將為戮矣詩以言志志誣其上而公怨之以為賓
荣(言誣則鄭伯未有其實趙倡賦詩以自寵故言公怨之以為賓荣)其能久乎幸而後
亡(言必先亡)叔向曰然已侈所謂不及五稔者夫子之謂矣(稔年)
(也為三十年鄭殺良霄傳)文子曰其餘皆數世之主也子展其後亡
者也在上不㤀降(謂賦草蟲曰我心則降)印氏其次也樂而不荒
(謂賦蟋蟀曰好樂無荒)樂以安民不滛以使之後亡不亦可乎又
九月楚薳罷如晉涖盟(罷令尹子蕩報荀盈也)晉侯享之將出賦
既醉(既醉詩大雅曰既醉以酒既飽以德君子萬年介爾景福以美晉侯比之太平君子也)叔向
曰薳氏之有後於楚國也宜哉承君命不忘敏子蕩將
知政矣敏以事君必能飬民政其焉往(言政必歸之)
二十八年八月蔡侯自晉入于鄭鄭伯享之
二十九年范献子來聘拜城杞也(謝魯為杞城)公享之展莊
叔執幣(公將以酬賓)
昭公元年諸侯盟于虢夏四月趙孟叔孫豹曺大夫入
于鄭(會罷過鄭)鄭伯兼享之子皮戒趙孟(戒享期)禮終趙孟賦
瓠葉(受所戒禮畢而賦詩瓠葉詩小雅義取古人不以微薄廢禮雖瓠葉兔首猶與賓客享之)子皮
遂戒穆叔且告之(告以趙孟賦瓠葉)穆叔曰趙孟欲一獻(瓠葉詩義取薄)
(物而以獻酬知欲一獻)子其從之子皮曰敢乎(言不敢)穆叔曰夫人
之所欲也又何不敢(夫人趙孟)及享具五獻之籩豆於幕下
(朝䀻之制大國之卿五獻)趙孟辭(趙孟自以今非聘鄭故辭五獻)私於子産(私語)曰武
請於冡宰矣(冡宰子皮請謂賦瓠葉)乃用一獻趙孟為客禮終乃
宴(卿會公侯享宴皆折爼不體薦)穆叔賦鵲巢(鵲巢詩召南言鵲有巢而鳩居之喻晉君有國)
(趙孟治之)趙孟曰武不堪也又賦采蘩(亦詩召南義取蘩菜薄物可以薦公侯享)
(其信不求其厚)曰小國為蘩大國省穡而用之其何實非命(穆叔)
(言小國微薄猶蘩菜大國能省愛用之而不棄則何敢不從命穡愛也)子皮賦野有死麕
之卒章(野有死麕詩召南卒章曰舒而脱脱兮無感我帨兮無使尨也吠脱脱安徐帨佩巾義取君子)
(徐以禮來無使我失節而使狗驚吠喻趙孟以義撫諸侯無以非禮相加凌)趙孟賦常棣(常棣)
(詩小雅取其凢今之人莫如兄弟言欲親兄弟之國)且曰吾兄弟比以安尨也可
使無吠(受子皮之詩)穆叔子皮及曺大夫興拜(三大夫皆兄弟國興起也)
舉兕爵曰小國頼子知免於戾矣(兕爵所以罰不敬言小國蒙趙孟德比以)
(安自知其免此罰戮)飲酒樂趙孟出曰吾不復此矣(不復見此樂)
二年晉侯使韓宣子來聘公享之季武子賦緜之卒章
(緜詩大雅卒章義取文王有四臣故能以緜緜致興盛以晉侯比文王以韓宣子比四輔)韓宣子賦
角弓(角弓詩小雅取其兄弟婚姻無胥遠矣言兄弟之國宜相親矣)季武子拜曰敢拜
子之彌縫敝邑寡君有望矣(彌縫猶補合也謂以兄弟之義)武子賦節
之卒章(節詩小雅卒章取式訛爾心以畜萬邦以言晉德可以畜萬邦)既享宴于季氏
有嘉樹焉宣子譽之(譽其好也)武子曰宿敢不封殖此樹以
無忘角弓(封厚也殖長也)遂賦甘棠(甘棠詩云召伯息于甘棠之下詩人思之而愛其樹)
(武子欲封殖嘉樹如甘棠以宣子比召公)宣子曰起不堪也無以及召公宣
子聘於衞衞侯享之北宮文子賦淇澳(淇澳詩衞風美武公也言宣子)
(有武公之德)宣子賦木瓜(木瓜亦衞風義取於欲厚報以為好)
三年鄭伯如楚子産相楚子享之賦吉日(吉日詩小雅宣王田獵之)
(詩楚王欲與鄭伯共田故賦之)既享子産乃具田備王以田江南之夢
(楚之雲夢跨江南北)
六年夏季孫宿如晉拜莒田也(謝前年受牟夷田不見討)晉侯享之
有加籩(籩豆之數多於常禮)武子退使行人告曰小國之事大國
也苟免於討不敢求貺(貺賜也)得貺不過三獻(周禮大夫三獻)今
豆有加下臣弗堪無乃戾也(懼以不堪為罪)韓宣子曰寡君以
為驩也(以加禮致驩心)對曰寡君猶未敢(未敢當此加也)况下臣君之
隸也敢聞加貺固請徹加而後卒事晉人以為知禮重
其好貨(宴好之貨)
七年三月公如楚楚子享公於新臺(章華臺也)使長鬛者相
(鬛鬚也欲先夸魯侯)好以大屈(宴好之賜大屈弓名)
十二年夏宋華定來聘通嗣君也(宋元公新即位)公享之為賦蓼蕭
弗知不答賦(蓼蕭詩小雅義取燕笑語兮是以有譽處兮樂與華定燕語也又曰既見君子為龍)
(為光欲以寵光賓也又曰宜兄宜弟令德壽凱言賓有令德可以壽樂也又曰和鸞雍雍萬福攸同言欲與賓)
(同福祿也)昭子曰必亡宴語之不懷(懷思也)寵光之不宣(宣揚也)
令德之不知同福之不受將何以在
齊侯衞侯鄭伯如晉朝嗣君也(晉昭公新立)公如晉晉辭公
公子憖遂如晉(憖魯大夫如晉不書還不復命而奔故史不書於策)晉侯享諸侯
子産相鄭伯辭於享請免喪而後聽命(簡公未葬)晉人許之
禮也(善晉不奪孝子之情)晉侯以齊侯宴中行穆子相(穆子荀吳)投壺
晉侯先穆子曰有酒如淮有肉如坻(淮水名坻山名)寡君中此
為諸侯師中之齊侯舉矢曰有酒如澠有肉如陵(澠水出齊)
(國臨淄縣北入時水陵大阜也)寡人中此與君代興(代更也)亦中之伯瑕
謂穆子(伯瑕士文伯)曰子失辭吾固師諸侯矣壺何為焉
其以中雋也(言投壺中不足為雋異)齊侯弱吾君歸弗來矣
(欲與晉君代興是弱之)穆子曰吾軍帥彊禦卒乘競勸今猶
古也齊將何事(言晉德不衰於古齊不事晉將無所事)公孫傁趣進曰日
旰君勤可以出矣以齊侯出(傁齊大夫傳言晉之衰)
十六年三月晉韓起聘於鄭鄭伯享之子産戒曰苟有
位於朝無有不共恪孔張後至立於客間(孔張子孔之孫)執政
禦之(執政掌位者禦止也)適客後又禦之適縣間(縣樂肆)客從而笑
之事畢富子諫(富子鄭大夫諫子産也)曰夫大國之人不可不慎
也幾為之笑而不陵我(言數見笑則心陵侮我)我皆有禮夫猶鄙
我(鄙賤也)國而無禮何以求榮孔張失位吾子之耻也子
産怒曰發命之不衷(衷當也)出令之不信刑之頗類(緣事類以)
(成偏頗)獄之放紛(放縱也紛亂也)會朝之不敬(謂國無禮敬之心)使命之
不聽(下不從上命)取陵於大國罷民而無功罪及而弗知僑
之耻也孔張君之昆孫子孔之後也(昆兄也子孔鄭襄公兄孔張之祖父)
執政之嗣也(子孔嘗執鄭國之政)為嗣大夫承命以使周於諸侯
國人所尊諸侯所知立於朝而祀於家(卿得自立廟於家)有祿
於國(受祿邑)有賦於軍(軍出卿賦百乘)喪祭有職(有所主)受脤歸脤
(受脤謂君祭以肉賜大夫歸脤謂大夫祭歸肉於公皆社之戎祭也)其祭在廟已有著位
在位數世世守其業而忘其所僑焉得耻之(其祭在廟謂助君祭)
辟邪之人而皆及執政是先王無刑罰也(言為過謬者自應用刑罰)
子寧以他規我(規正也)
十七年春小邾穆公來朝公與之燕季平子賦采菽(采菽)
(詩小雅取其君子來朝何錫與之以穆公喻君子)穆公賦菁菁者莪(菁菁取其既見君子)
(樂且有儀以答采菽)昭子曰不有以國其能久乎(嘉其能答賦言其賢故能久有)
(國)秋郯子來朝公與之宴
二十五年春叔孫婼聘於宋宋公享昭子賦新宮(逸詩)昭
子賦車轄(詩小雅周人思得賢女以配君子昭子將為季孫迎宋公女故賦之)明日宴飲
酒樂宋公使昭子右坐(坐宋公右以相近言改禮坐)語相泣也樂祁
佐(助宴禮)退而告人曰今兹君與叔孫其皆死乎吾聞之
哀樂(可樂而哀)而樂哀(可哀而樂)皆喪心也心之精爽是謂魄魂
魂魄去之何以能久(此冬叔孫宋公卒)
定公十四年叔孫武叔聘于齊齊侯享之
册府元龜卷二百四十三
