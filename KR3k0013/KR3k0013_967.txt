册府元龜卷九百六十七宋王欽若等撰
外臣部
繼襲第二
西北吐谷渾本鮮卑徒河涉歸之子涉歸晉時封昌黎
公死子若落廆化統部落而庶長吐谷渾西附隂山吐
谷渾死長子吐延嗣吐延性酷刻暴為昂城羌酋姜聰
所刺劍猶在體呼子葉延語其大將絶拔渥曰吾氣絶
棺歛訖便速去保白蘭白蘭地既險遠又土俗懦弱易
控禦葉延小付汝汝竭股肱之力以輔之傳子得立吾
無恨矣抽劔而死葉延立乃以王父字為氏亦以為國
號葉延死子碎奚立性淳謹三弟專權碎奚不能制諸
大將共誅之碎奚憂哀不復攝事遂立子視連為世子
委之事號曰莫賀郎華言父也視連立十五年死弟視
羆立視羆死子樹雒千並幼弟烏紇提立烏紇提死樹
雒千立自號車騎將軍是歲晉義熙初也樹雒千死弟
阿豺立自號驃騎將軍沙州刺史宋少帝封為澆河公
阿豺臨死召諸子弟告之曰先公車騎捨其子虔以大
業屬吾吾豈敢忘先公之舉而私於緯代其以慕瑰繼
事阿豺有子二十人又謂之曰汝等各奉吾一隻箭將
玩之地下俄而命母弟慕利延曰汝取一隻箭折之慕
延折之又曰汝取十九隻箭折之慕延不能折阿豺曰
汝曹知乎单者易折衆則難摧戮力一心然後社稷可
固言終而死宋文帝又授慕瑰為隴西公後魏大武遣
使冊拜慕瑰為大將軍西秦王大延二年慕瑰死弟慕
利延立改封西平王慕利延死樹雒子拾寅立始邑於
伏羅川後拜為西平王太和五年拾寅死子易侯立易
侯死子伏連籌立封為吐谷渾王伏連籌死子夸吕立
始自號為可汗居伏俟城夸吕在位百年餘卒子世伏
嗣世伏為國人所殺立其弟伏允為主為隋所擊客于
党項大業末天下亂伏允復其故地唐貞觀九年詔特
進李靖討破之伏允自縊而死國人乃立其嫡子大寧
王順為可汗稱臣内附太宗封順為西平郡王仍授趉
胡吕烏甘豆可汗順立未幾為臣下所殺其子燕王諾
曷鉢嗣立封為河源郡王仍授烏地也拔勒豆可汗其
後吐谷渾為吐蕃所得諾曷鉢徙其部衆于靈州之地
置安樂州以諾曷鉢為刺史垂拱四年卒子忠嗣忠卒
子宣趙嗣聖歴三年襲父烏地也拔勒豆可汗宣趙卒
子曦晧嗣曦晧卒子兆嗣及吐蕃陷安樂州其部衆又
東徙散在朔方河東之境貞元十四年以朔方軍節度
副使慕容復為襲長樂州都督青海國王烏地也拔勒
豆可汗未幾卒其封遂絶唐末有首領赫連鐸拓拔思
泰後唐有白承福念公山薛糞堆各有部族
北狄匃奴秦始皇時單于曰頭曼有太子名曰冐頓代
為單于漢文帝時冐頓死子稽粥立號曰老上單于後
四年老上單于死子軍臣單于立元朔中軍臣單于死
其地左谷蠡王伊犀斜自立為單于攻敗軍臣單于大
子於單於單亡降漢漢封於單為陟安侯伊犀斜單于
立十三年死子烏維立為單于是歲元鼎三年也烏維
單于立十歲死子詹師廬立年少號為兒單于是歲元
封六年也兒單于立三歲而死子少匃奴乃立其季父
烏維單于弟右賢王句黎湖為單于是歲太初三年也
其冬病死其弟左大將都督且鞮侯立為單于且鞮侯
單于立五年死長子左賢王立為狐鹿姑單于是歲太
始元年也初且鞮侯兩子長為右賢王次為左大將病
且死言立右賢王右賢王未至貴人以為有病更立左
大將為單于右賢王聞之不敢進左大將使人召右賢
王而讓位焉右賢王辭以病左大將不聽謂曰即不幸
死傳之與我右賢王許之遂立為狐鹿姑單于狐鹿姑
單于立以左大將為右賢王數年病死其子先賢禪不
得代更以為日逐王日逐王者賤于右賢王單于自以
其子為右賢王狐鹿姑單于有異母弟為左大都督賢
國人鄉之母閼氏恐單于不立子而立左大都尉也乃
私使殺之左大都尉同母兄怨遂不肯復會單于庭又
單于病且死謂諸貴人我子少不能治國立弟左谷蠡
王及單于死衛律等與顓渠閼氏謀匿單于死詐矯單
于令與貴人㰱盟更立子左谷蠡王為壼衍鞮單于是
歲始元二年也壼衍鞮單于立十七年死弟左賢王立
為虚問權渠單于是歲地節三年也虛問權渠單于立
九年死顓渠閼氏與其弟右大且渠都隆竒謀立右賢
王屠耆堂為握衍朐鞮單于握衍朐鞮立二歲暴虐殺
伐國中不附其明年姑夕劬王與烏禪幕及左地貴人
共立稽侯㹪為呼韓邪單于發左地兵四五萬人西擊
握衍朐鞮單于兵敗自殺呼韓邪立二十八年建始二
年死呼韓邪嬖左伊秩訾兄呼衍王女二人長女顓生
二子曰且莫車次曰囊知牙斯少女為大閼氏生四子
長曰雕陶莫臯次曰且糜胥皆長於且莫車二人皆小
於囊知牙斯顓渠閼氏貴且莫車愛呼韓邪病且死欲
立且莫車其母顓渠閼氏曰匃奴亂十餘年不絶如髮
頼蒙漢力故得復安今平定未久人民創艾戰闘且莫
車年少百姓未附恐復危國我與大閼氏一家共子不
如立雕陶莫臯大閼氏曰且莫車雖少大臣共持國事
今舍貴立賤後世必亂單于卒從顓渠閼氏計立雕陶
莫臯約令傳國與弟呼韓邪死雕陶莫臯立為復絫株
若鞮單于復絫株立十歲鴻嘉元年死弟且縻胥立為
搜諧若鞮單于以且莫車為左賢王搜諧立八年元延
二年死弟且莫車立為車牙若鞮單于車牙立四歲綏
和元年死弟囊知牙斯立為烏珠留若鞮單于烏珠留
立二十一歲王莾建國五年死匃奴用事大臣右骨都
侯湏卜當即王昭君女伊墨居次云之婿也云嘗欲與
中國和親又素與粟置支侯咸厚善見咸前後為莾所
拜故遂越輿而立咸為烏累若鞮單于烏累單于咸立
以弟輿為左谷蠡王烏累若鞮單于立五歲天鳳五年
死弟左賢王輿立為呼都而尸道臯若鞮單于後漢建
武二十二年單于輿死子左賢王烏達鞮侯立為單于
後死弟左賢王蒲奴立為單于
南匃奴醯落尸逐鞮單于比者呼韓邪單于之孫烏珠
留若鞮單于之子自呼韓邪後諸子以次立至比季父
單于輿時比為右薁鞮日逐王部領南邊及烏桓後漢
建武二十二年單于輿死比密遣人郭衡奉匃奴地二
十三年詣西河太守求内附二十四年春八部大人共
議立比為呼韓邪單于以其大父嘗依漢得安故欲襲
其號單于比立九年薨弟左賢王莫立是為丘浮尤鞮
單于莫中元元年立一年薨弟汗立是為伊伐於慮鞮
單于汗中元二年立二年薨單于比之子適立是為醯
僮尸逐侯鞮單于適永平二年立四年薨單于莫子蘇
立是為丘除車林鞮單于數日薨單于適之弟長立為
湖邪尸逐侯鞮單于長永平六年立二十二年薨單于
汗之子宣立是為伊屠於閭鞮單于宣元和二年薨單
于長之弟屯屠何立是為休蘭尸逐侯鞮單于屯屠何
章和二年立六年薨單于宣弟安國立安國初為左賢
王無稱譽是以中國盡敬左谷蠡王師子而不附安國
立二年為舅骨都侯喜為等所殺立單于適之子師子
是為亭獨尸逐侯鞮單于師子永元六年立四年薨單
于長之子擅立是為萬民尸逐鞮單于擅永元十年立
二十七年薨弟牧立是為烏稽侯尸逐鞮單于拔延光
三年立四年薨弟休利立是為去特若尸逐就單于休
利永建三年立十三年為中郎將陳龜逼迫之自殺時
呼蘭若尸逐就單于兜樓儲先在京師漢安二年立之
遣行中郎將持節護送單于歸南庭兜樓儲立五年薨
伊陵尸逐就單于居車兒建和元年立二十五年薨子
某立是為屠特若尸逐就單于某熹平元年立六年薨
子呼徵立呼徵光和元年立二年中郎將張脩與單于
不相能脩擅斬之更立右賢王羌渠為單于羌渠光和
元年立十年為國人所殺子右賢王於扶羅立是為持
至尸逐侯單于於扶羅中平五年立七年死弟呼厨泉
立建安二十一年來朝魏太祖因留於鄴遣右賢王去
卑歸監其國
烏桓後漢靈帝初遼西有邱力居者衆五千餘落自稱
王獻帝初平中丘力居死子樓班年小從子蹋頓有武
略代立總攝三王部衆皆從其號令其後上谷王難樓
遼東峭王蘇僕延率其部衆奉樓班為單于鮮卑後漢
建武末封大人於仇賁為玉蒲頭為侯永初中賜大人
燕荔陽王印綬不詳其子孫繼襲至桓帝時有檀石槐
者勇健有智略部落推為大人東西部大人皆歸焉光
和中檀石槐死子和連代立靈帝末年數為寇鈔攻北
地北地庶人善弩射中和連和連即死其子騫曼年小
兄子魁頭既立後騫曼長大與魁頭爭國衆遂離散魁
頭死弟步度根代立後為大人軻比能所殺魏文帝封
軻比能為附義王比能死立其弟素利彌加為歸義王
大和二年素利死子小以弟成律歸為王代攝其衆北
突厥者匃奴之别種後魏時號土門部落魏末有伊利
可汗伊利卒弟阿逸可汗立阿逸病且卒捨其子攝圖
立其弟俟斤是為木杆可汗在位二十年卒復捨其子
事邏便而立其弟是為他鉢可汗他鉢以攝圖為爾伏
可汗統其東面又以其弟褥但可汗子為步難可汗居
西方他鉢在位十年病且卒謂其子菴羅曰吾聞親莫
過父子吾兄不親其子委位與我我死汝當避大邏便
也及他鉢卒國中將立大邏便以其母賤衆不服菴邏
母貴突厥素重之攝圖最後至謂國中曰若立菴邏者
我當率兄弟以事之如立大邏便我必守境利刃長矛
以相待矣攝圖長而且雄國人皆憚莫敢拒者竟立菴
邏為嗣大邏便不得立心不服菴邏每遣人詈辱之菴
邏不能制因以國讓攝圖國中相與議曰四可汗之子
攝圖最賢因迎立之號伊利俱盧設始波莫荷可汗一
號沙鉢略治都斤山菴邏降居獨雒水稱第二可汗隋
開皇中卒攝圖以其子雍虞閭性愞遣令立其弟葉護
處羅侯雍虞閭遣使迎處羅侯將立之處羅侯曰我突
厥自木杆可汗以來多以弟代兄以庶奪嫡失先祖之
法不相敬畏汝當嗣位我不憚拜汝也雍虞閭又遣使
謂處羅侯曰叔與我父共根連體我是枝葉寧有我作
王令根本反同枝葉令叔父之尊下我卑稚又亡父之
命其可廢乎願叔勿疑相讓者五六處羅侯竟立是為
葉護可汗以雍虞閭為葉護遣使上表言狀隋高祖賜
之鼓吹幡旗後處羅侯西征阿波中流矢而卒其衆奉
雍虞閭為主是為頡伽施多那都藍可汗都藍開皇末
為麾下所殺是時沙鉢略子染千號突利可汗尚義成
公主拜染千為意利珍豆啟民可汗華言意智健也於
朔方築大利城以居之大業十年啟民朝於東都是歲
疾終煬帝為之廢朝三日立其子咄吉世是為始畢可
汗唐武德二年卒其子什鉢苾以年幼不堪嗣位立為
泥步設使居東偏直幽州之北立其弟俟利勿設是為
處羅可汗尚義成公主三年處羅死義成公主以其子
奥射設醜弱廢不立之遂立處羅之弟咄苾是為頡利
可汗頡利以始畢之子什鉢苾為突利可汗頡利貞觀
四年寇邊為行軍副總管張寳相所擒送於京師突利
來奔乃封為北平王拜順州都督遣帥部衆還蕃五年
徵入朝至并州道病卒子賀邏鶻嗣
西突厥者木杆可汗之子大邏便也與沙鉢略有隙因
分為二大邏便為處羅侯所執其國立鞅素特勒之子
是為泥利可汗泥利卒子達漫立號泥撅處羅可汗隋
大業中從煬帝征高麗賜號為曷薩那可汗唐武德中
來奔為北突厥使人所殺初薩那之朝隋也國人立薩
那之叔父曰射匱可汗射匱卒弟統葉護可汗代立統
葉護為其伯父所殺而自立是為莫賀咄侯突屈利俟
毘可汗俟毘先分統突厥種䫫為小可汗及此自稱大
可汗國人不附弩失畢部共推泥孰莫賀設為可汗泥
孰不從時統葉護之子咥力特勒亡在康居遂迎立之
是為乙毘沙鉢邏肆葉護可汗泥孰遂適焉耆肆葉護
卒國人迎泥孰於焉耆而立之是為咄陸可汗泥孰卒
其弟同娥設立是為沙鉢羅咥利失可汗咥利失為其
統吐屯所襲國人欲立谷設為乙毘咄陸可汗咥利失
奔鏺汗而死弩失畢部落酋帥迎其弟伽那之子薄布
特勒立之是為乙毘沙鉢邏葉護可汗唐貞觀十五年
咄陸可汗為部下所廢遣使詣闕請立可汗太宗遣使
齎壐書立莫賀乙毘可汗之子是為乙毘射匱可汗尋
為葉護阿史那賀魯所併顯慶二年既平賀魯三年詔
置崑陵濛池二都督府乃冊阿史那彌射為興昔可汗
兼崑陵都護阿史那步真為繼往絶可汗兼濛池都護
乾封二年二可汗既死餘衆附于吐蕃調露元年以碎
葉龜茲于闐䟽勒為四鎮垂拱元年以步真子左玉鈐
衛將軍阿史元慶襲其父興昔亡可汗二年以彌射子
右玉鈐衛將軍阿史那斛瑟羅襲父繼往絶可汗聖歴中
突騎施首領嗢禄州都督烏質勒移衙於碎葉則天授
以瑶池都督神龍中烏質勒死子婆葛代立仍封金河
郡王俄為默啜所殺其部將蘇禄鳩聚衆至二十萬自
立為可汗開元十三年詔冊蘇祿為忠順可汗二十六
年為莫賀咄達于所殺其别部都摩友立蘇禄之子吐
火仙為可汗二十九年以斛瑟羅之孫懷道之子昕為
可汗遣之天寶元年昕至碎葉西南俱蘭城為莫賀咄
所殺詔立其酋長為伊地米里骨咄禄毘伽可汗十三
年又别冊黑姓種伊羅密施為骨咄禄毘伽突騎施可
汗自至德年後部落衰弱分為二部各立可汗旋又簒
奪因而分散鐵勒木匃奴别種隋初屬西突厥大業中
部人共推契苾哥楞為易胡貞莫賀可汗又以薛延陁
乙失鉢為也咥小可汗其後西突厥射匱可汗強盛延陁
契苾二部並去可汗之號以臣之唐貞觀二年乙失鉢
之孫夷男帥其屬攻頡利可汗大破之頡利北諸姓多
叛頡利歸于夷男共推為主太宗拜夷男為貞珠毘伽
可汗夷男卒少子肆葉護襲位是為頡利俱利薛婆多
彌可汗其下不附太宗使江夏王道宗討平之列為州
縣其後薛延陁西道之衆共推夷男子咄摩支為伊特
勿失可汗二十二年契苾廻紇等十餘部落歸國太宗
因其土地置為州府拜其酋長為都督刺史
回紇本匃奴之裔唐初有時健候斤死子菩薩部落以
為賢而立之貞觀二十年太宗以其部為瀚海府拜其
俟利發吐迷度為都督時吐迷度已自稱可汗二十二
年吐迷度為其姪烏紇所殺其子婆閏立顯慶中累加
左衛大將軍兼瀚海都督龍朔中婆閏死姪比粟毒主
領廻紇永隆中獨解支證聖中伏帝匐開元中承宗伏
帝難皆繼為酋長皆受都督號以統蕃州天寳初其酋
長葉護頡利吐發遣使入朝封奉義王三載擊破拔悉
密自稱骨咄禄毘伽闕可汗五載又遣使入朝因冊為
懷仁可汗六載卒子磨延啜立國人號為葛勒可汗乾
元三年葛勒卒長子葉護先被殺乃立其少子移地健
是為登里可汗寳應二年冊為登里頡咄登密施舍俱
錄英義建功毘伽可汗大歷十四年為其相頓莫賀所
殺頓莫賀自立號為合骨咄祿毘伽可汗貞元四年冊
為天親可汗五年改紇為鶻從其請也是年天親可汗
卒子多邏斯立國人謂之判官持勒詔冊為登里邏波
密施俱錄忠貞毘伽可汗六年四月忠貞可汗為其次
相所殺立其子阿啜為可汗七年詔冊為奉誠可汗十
年奉誠可汗卒無子國人立其相骨咄祿將軍詔冊為
滕里邏羽祿没密施合胡祿骨咄毘伽懷信可汗骨咄
祿將軍本姓&KR0932;跌少孤為廻鶻大首領所養奉誠既無
嗣國人因奉為主永貞元年懷信可汗卒詔冊其王為
愛登里邏泊德没施俱錄毘伽可汗六年卒七年詔冊
其王為君登里邏骨德密施合毘伽可汗十一年卒詔
冊其王為愛登里邏泪没密施合毘伽保義可汗長慶
元年卒詔冊其王為君登里邏羽錄密施合勾主祿毘
伽可汗三年卒其從父弟曷薩可汗立詔冊為君登里
邏汨没密施合毘伽可汗太和六年為其下所殺其從
子胡特勒立詔冊為可汗開成四年自殺國人立勿篤
公為罯颯可汗會昌初其國為黠戞斯所侵餘衆奔
吐蕃處丼州之地後唐同光二年其國權知可汗仁美
遣使貢方物莊宗冊仁美為英義可汗其年仁美卒其
弟狄銀立同光四年狄銀卒阿咄欲立並遣使朝貢天
成三年其國權知可汗仁裕遣使入貢明宗冊仁裕為
順化可汗晉天福四年冊為奉化可汗
契丹其君長姓大賀氏唐貞觀二十二年蕃長窟哥内
屬授松漠都督封無極縣男賜姓李氏其曾孫楛莫離
則天時封歸順郡王萬歲通天中窟哥之裔李盡忠為
松漠都督盡忠死開元三年封其從父弟失活為松漠
郡王六年失活死從父弟娑固代統其衆遣使冊立仍
令襲其兄官爵娑固為其下所殺立其從父弟欝于為
主玄宗乃令冊立欝于令襲娑固官爵十一年欝于死
弟吐于代統其衆襲兄官爵吐于與大臣可突于相猜
来奔可突于立盡忠弟卲固為王改封廣德郡王十八
年可突于殺卲固降于突厥二十三年契丹衙官李過
折殺可突于傳首東都詔封過折為北平郡王其年過
折為可突于餘黨泥禮所殺會昌二年新立王名屈戍
咸通末其王曰習爾之光啟中其王曰欽德有别部酋
長阿保機自稱國王後唐天祐末僭稱皇帝天成元年
阿保機卒偽諡曰大聖皇帝保機凡三子長曰人皇王
突欲即東丹王也次曰元帥太子即德光也幼曰安端
少君其母述律氏令德光權王牙帳令安端少君往渤
海國代突欲將立為嗣而德光素為部族所伏又其母
亦嘗鍾愛故因而立之漢高祖即位初德光卒東丹王
突欲子兀欲立為天授皇帝周太祖廣順元年九月偉
王子太寧王與燕王耶律述軋殺兀欲并其妻於帳下
時德光子述律王子討太寧之亂諸部首領共推為國
主偽號天順皇帝
奚本匃奴之别種唐貞觀末酋長可度者内屬太宗置
饒樂府以可度者為都督封樓煩縣公賜姓李氏開元
三年封其首領李大酺為饒樂郡王八年大酺率兵救
契丹戰死其弟魯蘇嗣立十年詔令襲其兄官爵十四
年改封奉誠王十八年為契丹衙官可突于所脅走投
榆關二十年酋長李詩以其部落五千帳來降封詩為
歸義王充歸義州都督天寳五載又封其王娑固為昭
信王仍授饒樂府都督元和元年其王梅落来朝二年
以奚首領索低為檀薊兩州游奕兵馬使天祐初首領
曰去諸去諸卒子掃刺代立後唐莊宗破幽州賜掃刺
姓名李紹威天成四年卒子素姑代立清泰三年其首
領達刺干遣通事介老奏其王素姑謀叛欲附契丹已
處置訖見權知部落
黑水鞨漢武帝三年其部酋長突地稽遣使朝貢以其
部置燕州拜突地稽為總管貞觀初有功賜姓李氏封
耆國公突地稽卒子謹行嗣封燕國公
渤海靺鞨唐聖歴中高麗别種大祚榮自立為振國王
先天二年冊拜渤海郡王仍以其所統為忽汗州加授
忽汗州都督開元七年祚榮卒玄宗遣使冊立其嫡子
桂婁郡王大武藝襲父為左驍衛大將軍渤海王忽汗
州都督九姓燕然都督二十五年武藝病死其子欽茂
嗣立詔襲其父官爵寳應元年進封國王欽茂卒其子
嵩璘嗣貞元十一年二月令内常侍殷志瞻將冊書冊
為渤海王忽汗州都督元和四年嵩璘卒子元瑜嗣元
瑜卒弟言義權知國務八年正月封言義為國王十三
年遣使告哀詔以知國務大仁秀為國王太和五年仁
秀卒以權知國務大彛震為國王梁開平元年其王曰
大諲譔
册府元龜卷九百六十七
