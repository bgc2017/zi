册府元龜卷三十宋王欽若等撰
帝王部
奉先第三
唐高祖以隋恭帝義寕元年封唐王二年三月己巳立
四親廟武德元年五月甲子即位六月己邜追尊皇高
祖瀛州府君曰宣簡公皇曾祖司空曰懿王皇祖景王
曰景皇帝廟曰太祖陵曰永康皇祖妣曰景烈皇后皇
考元王曰元帝廟曰世祖陵曰興陵皇妣曰元真皇后
(臣欽若等按唐史隋恭帝義寕元年十二月追贈高祖太祖唐襄公為景王考唐仁公為元王二年三月並高)
(祖立四親至是追尊為元帝以上事見帝系門)迎神主祔於太廟
六年四月己未幸故宅改名通義宫祭元皇帝于舊寝
以元真皇后配享高祖哽咽悲不自勝侍衛莫不歔欷
太宗貞觀三年正月戊午有事於太廟
九年五月上太上皇諡曰太武皇帝廟號高祖陵曰獻
陵
七月甲寅增修太廟崇祔弘農府君及高祖神主并舊
四室為六室(臣欽若等按弘農府君太宗之六代祖名重耳仕後魏為弘農太守是歲太宗命有)
(司詳議廟制八座等奏議依晉宋故事立親廟六從之)
十二月庚戌詔曰昔周監二代崇文武之典禮漢紹三
王尊高光之功烈斯固有國之彛訓不刊之令範高祖
太武皇帝聰明神武叡聖徇齊應天順民撥亂反正德
侔造化道濟區夏靖率土之沸騰拯黔首之塗炭一戎
大定四海宅心制治定之禮作功成之樂天地交泰品
物咸寕聲教遐洎休徵雜沓蠻夷戎狄之長輻輳藁街
麟鳳龜龍之祥光映圖史然猶日慎一日推而弗居邁
邃古之鴻名踰前王之至治朕以寡昧丕承景業緬惟
永往攀慕終天思弘尊親之道庶展罔極之志竊惟太
原之地肇基王迹事均豐沛義等宛譙理宜别建寢廟
以彰聖德詳觀漢典抑有成規但先皇遺旨務存儉約
虔奉訓誡無忘啟處宜令禮官與公卿等詳議以聞
十三年正月乙巳朔謁獻陵先日宿衛黃麾仗周衛陵
寢至是質明七廟子孫及諸侯百僚蕃夷君長皆陪列
於司馬門内帝至小次降輿號哭入闕門西面再拜慟
絶不能興禮畢改服入於寝躬親執饌閱高祖及先后
服御之物匍匐床前悲慟左右侍御者莫不歔欷
十六年四月辛亥制每薦新於太廟令太常卿及少卿
一人行事十二月令左監門中郎將齊士員將兵衛獻
陵乙酉帝召士員至望見而降殿自迎悲咽不已謂從
官曰頃屬歲隂道暮情深罔極所備新衣珍饌欲以正
旦奉薦園陵朕若親行便勞扈從三元告始家有吉凶
慶慰之禮咸重兹日朕不欲煩勞乃自抑止因命江夏
王道宗代行所獻之物並跪授道宗焉
十七年四月十一日帝親謁太廟謝承乾之過
高宗以貞觀二十三年六月即位上文皇帝尊諡廟號
太宗陵曰昭陵八月庚子奉太宗神主祔于太廟
永徽元年五月吐火羅國獻大鳥高七尺帝以太宗懷
遠所致獻于昭陵仍刻像于陵之内
一年正月丙子親祠太廟及布幣祼獻至太宗仰視
六年正月壬申朔親謁昭陵文武百寮及宗室子孫並
陪位帝降輦易服行哭就位再拜擗踊禮畢又改服奉
謁寢宫其崇聖宫妃嬪大長公主已下及越趙二國太
妃等先於神座左右侍列如平生帝入寢哭踊絶於地
進至東階西面再拜號慟久之乃進太牢之饌加珍饈
具品引太尉無忌司空勣越王福曹王明左屯衛大將
軍程知節並入執爵進爼帝至神座前拜哭奠饌閱先
帝先后衣服拜辭訖行哭出寝北門乃御小輦還行宫
五月辛未以高祖太武皇帝既開基業不可限以常禮
忌日特宜廢務
顯慶元年十月幸鄭州次汜水以先帝於汜水擒竇建
德因平王世充於是刻石立頌以紀功烈帝自為頌文
五年二月乙未帝以每年二月太常卿少卿分行二陵
事重人輕又不備鹵簿威儀有闕乃令三公行事太常
卿少卿為副太常别造鹵簿事訖則納於本司仍著於
令
龍朔二年六月辛酉詔奉常寺每五月六月停教樂以
太宗文皇帝文德皇太后忌月故也
乾封元年六月戊午詔曰朕以寡德嗣守宗祧雖明發
載懷肅恭禋祀踐霜露而興感奉盥洗以增哀每惟宗
廟至敬虔誠祼享而二尊一奠情有未安思革舊章用
崇嚴配管子曰禮者因人之情緣禮而為之節也故三
王五帝禮制不同捐益隨時期於適便况罔極之恩既
展於茲辰終身之慕情深于是日豈可以因循經理乖
違誠敬自今已後宗廟薦享爵及簠簋登鈃各宜别奠
其餘牢饌並依常典
咸亨四年令劉仁軌郝處俊修撰國史帝以許敬宗所
紀多不實處俊曰先聖仁恩觸類皆是臣處俊往年宿
衛之日被差腰&KR1221;供奉見有三衛誤拂御衣此人怕懼
五情無主先聖謂之曰此間無御史我不為汝作罪過
不須怕懼帝謂處俊曰此亦須入史
五年八月壬辰追尊太祖武皇帝為高祖神堯皇帝太
宗文皇帝為太宗文武聖皇帝太穆皇后為太穆神皇
后文德皇后為文德聖皇后皇帝稱天皇皇后稱天后
以避先帝先后之稱
儀鳳二年五月壬戌詔尊宣皇帝陵為建昌陵先皇帝
陵為延陵(臣欽若等曰宣皇帝即高宗六代祖也武德初進諡宣簡公先皇帝五代祖也武德初尊)
(諡懿王至是俱尊為帝)
中宗以弘道元年十二月即位上天皇大帝尊諡廟號
高宗葬乾陵
神龍元年正月復位改享德廟依舊為京太廟(臣欽若等曰初)
(武后革命改京太廟為享德廟至是復焉)五月壬午遷武氏七廟主于西京
崇尊廟(崇尊武氏太廟)東都創置太廟
八月乙亥崇祔太祖景皇帝獻祖光皇帝代祖元皇帝
高祖神堯皇帝太宗文武聖皇帝皇考高宗天皇大帝
皇兄義宗孝敬皇帝於東都太廟禮畢即日還宫
十二月上則天皇后諡曰則天大聖后
睿宗唐隆元年六月即位七月庚辰追尊則天大聖皇
后依舊為天后
景雲元年十月復追尊天后為大聖天后
十一月己酉葬中宗孝和皇帝於定陵帝思中宗之德
乃為紀聖頌以揚其徽範命有司刻之于石初中宗以
皇兄義宗孝敬皇帝祔太廟第七室至是中書令姚元
之等奏於東都别立義宗廟祔中宗孝和皇帝和思皇
后趙氏神主於太廟
太極元年正月辛未朔有事於太廟
延和元年六月乙邜追尊大聖天后為聖帝天后
玄宗先天元年八月即位十月丁酉太上皇詔曰昔重
華嗣德格於文祖高密陟后至於神宗盖所以敬履端
之元申孝享之道皇帝初嗣大寳允膺休命歡洽人靈
慶溢宗社宜躬祗祀典用展肅雍可以今月四日謁享
太廟所司准式庚子帝謁太廟壬寅祔昭成皇后肅明
皇后神主於儀坤廟(臣欽若等按唐書昭成皇后竇氏玄宗所生母也陵曰靖陵肅明皇)
(后劉氏玄宗嫡母也陵曰惠陵)
開元二年四月辛未詔曰園陵之地衣冠所遊凡厥有
司罔不祗事禮存則先王是訓禮失則后代何觀欽若
永圖敢忘舊典頃者别致鷹狗供奉山陵至於料度極
多費損况昔誡禽荒既非尋常所用遠惟龍馭每以仁
愛為心彼耕象與耘鳥且增哀慕豈飛蒼而走黃更備
畋獵有乖儀式無益崇嚴載懷虧紊良深悚惕諸陵所
有供奉鷹狗等並宜即停
四年七月己亥上太上皇尊諡曰大聖貞皇帝廟號睿
宗葬橋陵八月壬子勅宜於太廟西街西少府監空園
内别造中宗廟依前隸入太廟署(臣欽若等按唐志禮官議曰孝和皇帝有)
(中興之功而無後嗣請因殷之陽甲漢之成帝出為别廟從之)肅明皇后神主於儀坤
廟安置(臣欽若等按唐志禮官議曰昭成皇后有大姒之德已配于睿宗肅明皇后無啟母之尊自應)
(别廟從之)乙巳勑中宗孝和皇帝合别立廟宜修理儀坤廟
隸入太廟署不煩别署官屬
十一月丁亥徙中宗神主於西廟
五年正月癸卯太廟四室壊帝素服避正殿迎神主於
太極殿輟朝五日視事於别殿己酉親享太極殿十月
丙子京師修太廟成戊寅祔神主於太廟
六年十一月辛卯至自東都丙申親謁太廟時有司撰
儀注以祔祭之日車駕發宫中帝謂宰臣宋璟蘇頲曰
祭必先齊必也據儀注祭之日發大明宫又以質明行
事朕便侵星而發猶是移辰方到質明之禮其可及乎
又朕不宿齋宫即安正殿情所不敢宜於廟所設齋宫
五日赴行宫宿齋六日質明行事庶合於禮璟等稱聖
情深至請即奉行詔有司改定儀其日帝自齋宫步詣
太廟入自東門就立位樂奏九成升自阼階行祼奠之
禮至睿宗室俯伏嗚咽侍臣莫不流涕乃下制曰朕聞
禮莫大於孝惟孝所以通神明事莫大于祀惟祀所以
謁宗廟顧此薄德獲承丕緒恭虔夙夜弗敢遑寕去歲
爰命司空增崇太室尋以匠者功就饔人禮奉雖是效
是則率繇典章而不躬不親曷盡誠敬粤自河雒旋於
京師聿修齋祭致用蠲潔屬羣方駿奔庶位咸列祼奠
式受咸懷載殷聖靈在天若享精意伊爾王公卿士下
逮黎蒸道存念兹惠乃錫類
七年五月勑曰五月是齋舊有常式六月緣忌特令斷
屠宜令所司進蔬食府縣捉搦勿令屠宰
十年六月己巳增置京師太廟為九室移孝和皇帝神
主以就正廟下詔曰朕聞王者乘時以設教因事以制
禮㳂革以從宜為本取捨以適會為先故捐益之道有
殊質文之用甚異且夫至德之謂孝所以通於神明大
事之謂祭所以虔於宗廟國家握紀命歴重光累盛四
方繇其繼明七代可以觀德朕嗣守丕業祗奉睿圖聿
懷昭事罔不恤祀嘗覧古典爰詢廟制遠則殷周事異
近則漢晉道殊雖禮文之不一固嚴敬之無二朕以為
立愛自親始教人睦立敬自長始教人順是知政以道
存禮從時變特因宜以創制豈法古而限今况恩以降
殺而疎廟以遷毁而廢雖式瞻古訓禮則不違而永言
孝思情所未足享嘗則止豈愛崇而禮備有禱而祭非
德盛而流永其祧室宜列為正室將使親而不盡遠而
不祧廟以貌在宗由尊立俾四時式薦不間於毁主百
代靡遷匪惟於始廟所謂變以合禮動而得中嚴配之
典克崇肅雍之美兹在又兄弟繼及古有明文今中宗
神主猶居别處詳求故實當守不安移就正廟用彰大
典仍創置九室宜令所司擇日啟告移造
十一年正月行幸北都帝親製起義堂頌刻石紀功于
太原府之南街五月乙丑遷祔中宗神主於太廟(一作四月)
(丙辰)制曰崇建宗廟禮之大者聿追孝饗德莫至焉今宗
以立尊親無遷序永惟嚴配致用蠲潔棟宇式崇祼奠
斯受顧兹薄德獲承禋祀不躬不親曷展誠敬宜用八
月十九日祗見九室
是月戊申尊八代祖宣皇帝號懿祖始祔於太廟之九
室
十七年十一月庚寅親享九廟辛邜發京師丙申謁橋
陵帝望陵涕泣哀感左右奉先縣以所管萬三百戶供
奉陵寝曲赦縣内大辟罪已下戊戌謁定陵己亥謁獻
陵乙巳謁乾陵戊申還宫
二十一年正月乙巳遷肅明皇后神主于太廟祔睿宗
室殿儀坤廟
二十五年七月己卯詔諸陵廟並隸宗正寺其官員悉
以宗子為之
二十七年二月己巳詔曰宗廟致敬必先於如在神人
所依無取於非族深惟至理用切因心其應緣太廟五
享於宗子及嗣郡王中揀擇有德望者令攝三公行事
其異姓官吏不須令攝
二十八年七月壬寅尊宣皇帝陵為建初陵先皇帝陵
為啟運陵仍置官員
天寳元年二月甲午親享太廟(以加尊號故也)
二年三月制曰凉武昭王朕十一代祖也積德右地炳
靈中葉奄有舊國兆先帝功敬追尊為興聖皇帝其陵
側左近仍並禁樵牧春秋二時備致祭
八月制曰禋祀者所以展誠敬之心薦新者所以申霜
露之思是知先王制禮盖緣情而感時朕承丕業肅恭
祀事至於諸節嘗修薦享自流火届期商風改律載深
追遠感物增懷且詩著授衣令存休澣在于臣子猶及
恩私恭事園陵未標典式自今以後每至九月一日薦
衣於陵寢貽範千載庶展孝思且仲夏端午事無典實
傳之淺俗遂乃移風况乎以孝道人因親設教感游衣
於漢紀成獻報於禮文宣示庶寮令知朕意
六載正月丁亥親祠太廟(以戊子祀圓丘故也)
八載閠六月丙寅上高祖神堯皇帝尊諡曰高祖神堯
大聖皇帝太穆皇后竇氏尊諡曰太穆順聖皇后太宗
文武聖皇帝尊諡曰太宗文武大聖皇帝文德聖皇后
長孫氏尊諡曰文德順聖皇后高宗天皇大帝尊諡曰
高宗天皇大聖皇帝大聖則天皇后武氏尊諡曰則天
順聖皇后中宗孝和皇帝尊諡曰中宗孝和大聖皇帝
和思皇后趙氏尊諡曰和思順聖皇后睿宗大聖真皇
帝尊諡曰睿宗玄真大聖皇帝昭成皇后竇氏尊諡曰
昭成順聖皇后肅明皇后劉氏尊諡曰肅明順聖皇后
以来月五日於太清宫聖祖前恭申册禮宜令所司即
詳定儀注聞奏丁邜詔曰禘祫之禮以存序位質文之
變盖取隨時國家系本仙家業承聖祖重熙累盛既錫
無疆之休合享登神思弘不易之典自今以後每神並
於太清宫聖神前設位序正上以明陟配之禮欽若玄
穹下以盡虔恭之誠無違至道比来每緣禘祫時享則
停事雖適於從宜禮或虧於必備已後每緣禘祫其常
享無廢又奉先追遠禮惟昭德崇福展敬義在因心自
今已後獻祖宣皇帝宣莊皇后懿祖光皇帝光懿皇后
忌日宜令京城寺觀一日設齋太祖景皇帝烈皇后代
祖元皇帝元貞皇后忌日京城三日行道
九載十一月己丑制曰春秋致享用存昭敬祝史陳信
必在正辭苟名位之或乖於上下而非便故經稱崇事
易載顒若所以展祗肅明等威朕欽崇道本嗣守丕業
每懷如在之誠敢忘奉先之旨禮或未逹情寔匪寕承
前有事宗廟皆稱告享兹乃臨下之辭頗虧尊上之義
静言斯稱殊未為允自今以後每親告獻太清宫太微
宫改為朝獻有司行事為薦獻親告享宗廟為朝享有
司行事為薦享親廵陵為朝拜有司行事為拜陵應緣
諸事告宗廟者改為奏其郊天后土及祀祝云敢昭告
於者並改為敢昭薦于式崇寕禮庶表因心宣示中外
令知朕意
十載正月癸巳朝享太廟(以甲午有事於南郊故也)
十一載三月丙午制今後每月朔望宜令薦食於太廟
每室一牙盤乃五日一開室門灑掃
十三載二月癸酉親享太廟以兩漢諸帝廟號皆有孝
字帝王徽號莫大於孝是以上高祖神堯大聖皇帝諡
曰高祖神堯大聖大光孝皇帝太宗文武大聖皇帝曰
太宗文武大聖大廣孝皇帝高宗天皇大聖皇帝曰高
宗天皇大聖大弘孝皇帝中宗大和大聖皇帝曰中宗
大和大聖大昭孝皇帝睿宗玄真大聖皇帝曰睿宗玄
真大聖大興孝皇帝(是歲改獻昭乾定橋五陵署為臺其署令改為臺令加舊一階)
肅宗至德二年十月丁夘入長安先是九廟為賊所焚
帝素服哭於廟三日入大明宫
十二月新作九廟神主於長安殿安置帝親告享流涕
嗚咽感動左右初帝在彭原使人於鳳翔郡採栗木以
作神主備之及是奉迎告享用之
乾元元年四月辛亥九廟神主自長安殿遷入太廟帝
備法駕鹵薄警蹕王公百寮從甲寅帝親行享禮
代宗以寳應元年四月即位上文明武德大聖大宣孝
皇帝尊諡廟號肅宗陵曰建陵
五月庚寅進册先妃吳氏為皇太后
三年四月己丑祧獻祖懿祖二室遷太祖已下七室祔
玄宗二室五月辛亥以醴泉縣奉建陵昇固赤縣
廣德二年正月丙辰勅以来月七日饗太廟二月甲戌
親享太廟九室
大歴二年四月癸未詔有司陵廟祠祭并三長齋月依
舊薦酒肉
七年五月徙忻州七聖廟尊容置於太原之紫極宫
八年五月庚子是日太宗諱日命有司備四千僧齋於
昭成寺十月己酉命有司大祫於廟是日冬享因展禮也
德宗以大歴十四年五月即位八月庚申上睿文孝武
皇帝尊諡廟號代宗葬元陵
十二月己酉祔代宗神主於太廟禮儀使顔真卿奏議
祧元皇帝於西夾堂
建中元年正月庚午謁太廟(以辛未有事於南郊也)
三月丙寅禮儀使奏東都太廟闕木主請造詔下議之
(初武后於東都立高祖太宗高宗三廟至中宗已後兩京太廟四時並祭至德之亂木主多亡缺未祔於是議)
(者紛然而大旨有三一日必存其廟遍立羣主時享之日以他官攝行二曰建廟立主存而不祭若皇輿時廵則)
(就享之三曰存其廟座或東幸則飾齋車奉京師羣廟之主以往議皆不决而罷)
二年二月復肅宗神座于寝宫先是寳應二年西戎犯
京師焚建陵之寝室至是始創復焉
十月癸卯祫饗太廟始奉獻祖神主出行祫禮初寳應
二年玄宗肅宗神主祔廟始遷獻祖懿祖神主於西夾
室是時禮儀使于休烈以國喪畢將行祫享以太祖既
位當東面獻祖懿祖屬尊於太祖若同祫享即太祖不
得居正位於是永閟二神主於西夾室至是有司亦以
國喪既畢當行祫禮於是大常博士陳京建議請准魏
晉以来祫禮奉二主出同祫享與太祖並列昭穆而虛
東向之位又云若以二祖同享謂太祖失尊位即請奉
二祖神主於德明皇帝廟祫享詔下尚書省雜議禮儀
使顔真卿請依蔡謨等議至祫享之日奉獻祖神主居
東面之位自懿祖太祖洎諸祖宗遵左昭右穆之列時
宰臣百寮並同真卿之議奏留中不出將及祫享真卿
又奏請從蔡謨議為定從之
興元元年十二月甲午詔曰朕一經播遷久曠禮儀不
惟霜露之感實貽失墜之憂頼先澤在人上帝臨我克
平大難載復舊京方欲展禮郊丘請罪宗廟而乃股肱
卿士詢謀異同明孝敬之大端陳古今之正義三省章
表深體乃誠以義制心允從衆請予之不德愧歎良深
其来年告謝郊廟百寮請俟後期者可之其元日御含
元殿准式時李懷光李希烈並叛逆不賓京師將士賞
賚未徧人情尚擾不安李晟自鎮上表請權停郊廟之
禮百寮議與晟恊故有是詔
貞元五年八月詔天下諸上州並宜國忌日准式行香
九年六月癸亥詔定國忌日寺觀齋僧道人數有差十
一月甲寅朝享太廟前一日有勅至廟行禮不得施褥
至敬之所自合履地而行
十二年十月辛亥祫祭於太廟
十四年正月詔曰八陵宫寝(臣欽若等曰自高祖至代宗凡八陵)久要修
葺此緣日月非便未及興工宜令宗正寺與所司即計
料依所擇日速修理初宗正寺奏諸陵宫寝屋宇摧壊及
要科㓢松栢等勅詔隂陽人楊季炎擇日起修
三月詔曰八陵舊寝宫在山上置来多年曾經野火燒
焚摧毁略盡其宫尋移在瑶臺寺側左今屬通年欲議
修置緣供水稍遠百姓非常勞弊今欲於見住行宫處
修造冀久遠便人又為改移舊制恐所見未周宜令中
書門下及百寮同商量可否聞奏丁丑令昭陵宜修舊
宫先有五間殿依舊基創造寝殿五間餘舍屋准圖起
造初正月中令有司修葺陵寝以昭陵舊宫先因火焚
毁百官詳議而議者多云修舊宫帝意欲遷移繇是以
山下為定於是遣右諫議大夫平章事崔&KR0008;充修八陵
使及所司計料獻昭乾定泰五陵各造屋三百七十八
間橋陵一百四十間元陵三十間惟建陵不復創造但
修葺而已所緣陵寝中惟牀褥一事已上並令創造帝
親加閱視然後遣送赴陵所八月以修八陵畢廢朝一
日羣臣於宣政殿前横行稱賀中尉第五守亮宣詔曰
朕獲主宗祀以奉園陵歲月滋深是有崇飾今修奉既
畢感慕增懷所賀知
十五年二月丁亥不視事以公卿等朝拜諸陵循親規
制也(初是月七日拜陵官發其日本不視事適會董晉卒廢朝至十六年二月公卿拜陵發已遂不視事)
(迄今便因循行此禮時謂不經無據也)五月壬戌不視事以逼先帝忌故
也
十六年二月辛未不視朝以拜陵公卿辭故也
十九年四月壬辰修德明興聖獻祖廟甲午詔曰奉遷
獻袓懿祖神主太祖景皇帝正東向之位虔告之禮當
在重臣宜令檢校司空平章事杜佑攝太尉告於太清
宫門下侍郎平章事崔&KR0008;攝太尉告太廟詔曰國之大事
式在於明禋王者孝享莫重於殷祭所以尊祖而正昭
穆也朕承列聖之休德荷上天之睠命虔奉牲帛二十
有五年永惟宗廟之位禘嘗之序夙夜祗慄不敢自專
是用延訪公卿稽參典禮博考羣議至于再三敬以令
辰奉遷獻祖宣皇帝神主懿祖光皇帝神主祔于明德
興聖皇帝廟太祖景皇帝正東向之位宜令有司備禮
務極嚴重祗肅祀典載深感惕咨爾中外宜悉朕懷丙
申奉遷獻祖懿祖神主祔於明德興聖廟文武三品已
上官序位於廟廷宗子諸親咸陪列焉門下侍郎平章
事崔&KR0008;攝司徒從金輅至行廟升座畢奠用脯酒稱官
跪奏安神退戊戌帝不視事宰臣及百官以祔廟禮畢
蹈舞賀於宣政殿前
憲宗永貞元年九月丁卯上神武孝文皇帝尊諡廟號
德宗葬崇陵十一月册諡德宗母沈氏曰睿貞皇后奉
神主祔於代宗之室
元和元年七月上至德大安孝皇帝尊諡廟號順宗葬
豐陵以奉先縣神泉鄉櫟陽縣大澤鄉美原縣義林鄉
並隸富平縣以奉豐陵
二年正月庚寅朝享于太廟初次諸室帝皆盡於敬誠
至德宗順宗室帝流涕嗚咽若不自勝侍臣及奉冊讀
册官皆相顧感泣
穆宗以元和十五年正月即位五月上聖神章武孝皇
帝尊諡廟曰憲宗葬景陵以美原縣龍原鄉櫟陽縣萬
年鄉並移隸奉先縣以奉陵寝七月歙州奏當州有玄
宗皇帝真容在開元寺去城十里今請移於郭内龍興
寺仍交換寺額制可之
長慶元年正月己亥朔備法駕親薦獻於太清宫遂齋
於太廟庚子享太廟至順宗憲宗二室上歔欷流涕侍
臣從官皆感動禮畢復齋於郊壇行宫
敬宗以長慶四年正月即位上睿聖文惠孝皇帝尊諡
廟號穆宗葬光陵勑富平縣宜割豐水鄉華州下邽縣
割翟公鄉同州澄城縣割撫道鄉白水縣割會賓鄉以
奉陵寝
寳歴元年正月庚戌謁太廟(以辛亥有事於南郊故也)
七月辛亥勑奉先一縣獨奉八陵供辦支持實為繁併
眷言物力須議優矜宜委京兆府減一半租并雜色役
等令諸縣均出
文宗以寳應二年十二月即位上睿武昭愍孝皇帝廟
號敬宗葬莊陵
太和元年四月禮儀使奏拆修太廟西夾室遷移神主五
位得大卜署令状擇用四月二十四日吉其日光出室
内先祧遷神主五位入幕殿便起首拆修至五月五日
畢功六日却移神主入室詔依
五月京兆府奏莊陵准穆宗陵例割鄰近縣鄉奉陵供
應今高陵縣萬福鄉富陵縣從化鄉雲陽縣善化鄉涇
陽縣嘗樂鄉其界並不隔越伏准穆宗陵例合割前件
四鄉屬三原縣添奉陵寝從之
三年十一月癸巳謁太廟(以甲午有事於南郊故也)
五年五月戊戌朔辛丑宗正寺奏太廟第四室第六室
破漏四月九日已具聞奏訖有司不時興工至今稽滯
勑太廟或要修葺有司合星夜興工以涉稽滯須有懲
責將作監王堪宜罰兩月俸料度支判官罰一月俸料
宗正卿李銑奏報稍晚量罰一月俸帝遽命中人令領
工徒以禁中即日修營材木修葺左補闕韋温上䟽極
諫䟽奏帝甚嘉納繇是追止中人命有司嚴加修奉甲
寅宗正等請修獻陵乾陵定陵橋陵泰陵建陵元陵崇
陵豐陵景陵光陵莊陵惠陵昭陵詔曰所修陵寝事至
嚴重簡計崇飾須得精實宜令度支郎中盧商將作少
監韋長同往諸陵子細簡計具合修與不合處聞奏
八年正月丙寅修太廟以太常卿庾承宣攝太尉徧告
九室遷神主於便殿
五月甲寅詔曰忌辰修齋雖出近制斟酌捐益貴於得
中况在不遷之宗允資異數之禮五月六日二十六日
兩忌設齋人數宜各加至二千人太穆文德皇后忌日
亦宜各加倍數其寺觀仍舊十二月八日忌宜於五所
寺觀共設四千人宜令所司准式己巳修太廟畢以吏
部尚書令狐椘攝太尉遍告神主却復正殿
開成元年七月丙戌監察御史請修太廟祭噐初帝言
於宰臣曰宗廟之事朕合自行千乘萬騎動資國用每
至有事之日朕被冠冕危坐待旦比聞有司發饌不精
酒醴酸濁卿當宣諭監察御史俾之臨祭勿有不虔御
史崔黯監察受宣遂有此奏
四年三月己邜帝御紫宸殿宰臣楊嗣復奏曰太廟准
禮三年一祫五年一禘今是禘祭時譲皇帝廟亦合禘
祭臣案譲帝本封寕王玄宗親兄玄宗既定内難寕王
能讓帝位玄宗感之贈以鴻名其復置廟享獻禘祫與
九廟同至上元二年杜鴻漸奏停時享而禘祫存今玄
宗肅宗神主已歸夾室譲皇帝猶禘祫不闕於禮未安
李班曰宗廟事重比者臣不敢輕議帝王至今禘祫實
不當禮嗣復所論至當今請下禮官議帝曰俞四月壬
戌帝御紫宸殿問宰臣曰皇城使上言太廟中有麞走
出安有宗廟之中得此野獸宰臣請宣示宗正寺使令
廵簡帝曰可召宗正卿来朕自戒勵之遂召宗正卿李
踐方至帝曰宗廟至重卿宜恪勤官業勿俾太廟有所
壊隳勿拘隂陽不旋修葺漢有昭陽未央尚猶崇飾潔
况宗廟乎無長蒿莱以藏野獸言訖泫然踐方叩頭請
罪久之帝自即位宗廟祀事未嘗不戒勵有司俾其嚴
潔詩云祀事孔明其此之謂乎
册府元龜卷三十
