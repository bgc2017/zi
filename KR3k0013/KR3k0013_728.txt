冊府元龜卷七百二十八宋王欽若等撰
幕府部
辟署第三
後魏莫含鴈門繁畤人家世殖貨貲累巨萬劉琨為并
州辟含從事含居近塞下嘗往來國中穆帝愛其才器
善待之及為代王備置官屬求含於琨琨遣含入國含
心不願琨喻之曰當今胡寇滔天泯滅諸夏百姓流離
死亡塗地主上幽執沉溺醜虜唯此一州介在羣胡之
間以吾薄德能自存立者頼代王之力是以傾身竭寳
長子遠質覬滅殘賊報雪大恥卿為忠節亦是奮義之
時何得苟惜共事之小誠以忘出身之大益入為代王
腹心非但吾願亦一州所頼含乃入代參國官
郎博字幼和范陽涿鹿人好學有文才尤長吏幹刺史
裴延雋用為主簿
崔孝暐字敬業博陵安平人少寬雅早著長者之風彭
城王勰之臨定州辟為主簿釋褐冀州安東府外兵參
軍
崔孝芬字恭梓博學好文司徒彭城王勰拔為行參軍
後除著作郎尚書令高肇親寵權盛子植除青州刺史
啓孝芬為司馬後除司徒記室參軍司空屬
崔士和為西道行臺元脩義左丞行涇州事蕭寳寅之
在關中高選寮佐以為督府長史
崔長謙清河人好學脩立少有令名刺史尉景取為開
府諮議參軍事
崔勉字宣祖永安初除建節將軍尚書䂖中兵郎中後
太尉豫章王蕭贊啓為諮議參軍
辛纂為越騎校尉尚書令李崇北伐蠕蠕引為錄事參
軍臨淮王彧北征以纂隨崇有稱啓為長史及廣陽王
淵北伐又引為長史
李瑾美容貌有才學清河王懌知賞之辟司徒參軍
宋輔字處仁少慷慨有大操博覧羣書州辟别駕
李東字休賢郡辟功曹以父憂去職終身不食酒肉孝
明初司空任城王澄嘉其操尚以為參軍事
張普惠以學業為任城王澄所重澄為安西將軍雍州
刺史啓普惠為府錄事參軍
房士逹起家濟州左將軍府倉曹參軍時京兆王繼為
大將軍出鎮聞其名徵補騎兵參軍領帳内綂軍房景
遠事二兄至謹撫養兄孤恩訓甚篤益州刺史傳堅烺
慕其名義啓為昭武府功曹參軍
盧道將秘書監淵之子涉獵經史頗有文才諸父竝敬
憚之彭城王勰任城王澄皆虛襟相待勰為中軍大將
軍辟行參軍遷司徒東閣祭酒
裴仲規少好經史頗有志節咸陽王禧為司州牧辟為
主簿
裴瑗字珍寳河北郡人少孤貧而清苦自立太守司馬
悅召為中正悦為將軍征義陽引為中兵參軍瑗夙夜
恭勤為悦所知
郭祚字季祐孫小為并州刺史以祚為主簿重祚文才
兼任之以書記時人多之
李元忠少勵志操居喪以孝聞清河王懌為司空辟為
士曹參軍
崔道固字季堅父輯南徙青州為泰山太守道固賤出
適母兄等輕侮之時宋孝武為徐兖二州刺史得辟他
州民為從事輯乃資給道固令其南征既至彭城駿以
為從事道固美形容善舉止便弓馬好武事駿稍嘉之
會青州刺史新除過彭城駿謂之曰崔道固人身如此
豈可為寒士至老乎而世人以其偏庶便相陵侮可為
歎息青州刺史至州辟為主簿轉治中後為義隆諸子
參軍
薛謹字法順辯之子也宋武帝擒姚泓辟相府行參軍
隨武帝渡江轉記室參軍
寇讃字奉國少以清素知名苻堅僕射韋華州里高逹
雖年時有異嘗以風味相待華為馮翊太守召為功曹
高允字伯恭渤海人郡召功曹神龜三年太武舅陽平
王杜超行征南大將軍鎮鄴以允為從事中郎年四十
餘矣
高爕字季和渤海人亦有文才嘗從容於家州辟主簿
隂道方性和雅頗涉書傳為李神雋所知賞神雋為前
將軍荆州刺史請道方為其府長流參軍
姜儉字文簡起家徐州車騎府田曹參軍轉太尉外兵
參軍蕭寳寅討關西引為開府屬寳寅為雍州仍請開
府從事帶長安令
甄楷字德方粗有文學頗習吏事除祕書郎免官任城
王澄為司徒引為法曹參軍稍遷尚書郎孝明末定州
刺史廣陽王淵被徵還朝時楷丁憂在鄉臨發召楷兼
長史委以州任
楊固字敬安太和中從大將軍劉昶征義陽板府法曹
行參軍還言之高祖年三十餘始辟大將軍府參軍事
署城局仍從昶鎮彭城神龜末清河王懌領太尉辟固
從事中郎懌被害汝南王悅為太尉辟固從事中郎不
就正光二年京兆王繼為司徒高選官寮辟固從事中
郎
李琰之曾遊河内北山便欲有隱遁意會彭城王勰辟
為行臺參軍苦相敦引
胡叟少聰慧好屬文孤標坎壈未有仕路遂入漢中宋
梁秦三州刺史馮翊吉翰以叟才士頗相禮接授叟末
佐不稱其懷未幾翰遷益州叟隨入蜀多為豪雋所尚
穆子琳出帝時為鎮東將軍以占奪民田免官爵久之
阿至羅國主副越居為蠕蠕所敗其子去賓來奔齊獻
武王奏去賓為安北將軍肆州刺史封高車王招慰夷
虜表子琳為去賓長史復其前封
羊侃字士業年三十一襲父爵華隂伯釋褐太尉汝南
王悅騎兵參軍楊州刺史長孫稚請為錄事參軍後奏
為統軍又請為其府錄事參軍帶長安令府州之務多
所委決
王士良字君明少脩謹不妄交遊孝莊末爾朱仲遠啓
為府參軍事
叱羅恊少寒微嘗為小吏以恭謹見知嘗州刺史楊均
擢為從事
北齊司馬子如雲中人孝昌中北州淪䧟子如擕家口
南奔肆州為爾朱榮所禮遇假以中軍榮之向雒也以
子如為司馬
龐蒼鷹太原人知高祖有霸王之量每私加敬割其宅
半以奉高祖繇此遂蒙親識高祖之牧晉州引為兼治
中從事
李繪字敬文儀貌端偉神情朗俊齊王蕭寳寅引為主
簿記室專管表檄待以賓友之禮
王絃字師羅大安人初從葛榮反爾朱榮遣使喻之然
後始降以為府從事中郎
封子繪字仲藻渤海人爾朱兆之亂與父隆之舉義信
都奉使詣高祖高祖至信都召署開府主簿仍典書記
中興元年轉大丞相主簿
張華原字蒲國代郡人少明敏有器度高祖開驃騎府
引為法曹參軍遷大丞相府屬仍侍左右從於信都深
為高祖所親待
崔陵字長儒河東人釋褐太學博士坐事免歸鄉里高
祖於信都起義陵歸焉高祖見之甚悦以為諮議參軍
崔瞻字彦通陵之子也年十五刺史高昂召署主簿清
河公岳辟為開府西閣祭酒後除御史高祖入朝還晉
陽被勅與北海王晞陪從俱為諸子賓友仍為相府中
兵參軍轉主簿
祖鴻勲涿郡人魏永安初元羅為東道大使署封隆之
邢邵李渾李象及鴻勲竝為子使
高德政字士貞北海蓨人父顯魏滄州刺史德政幼而
敏慧有風神儀表文宣引為開府參軍知管記事甚相
親狎神武入擢為相府掾委以腹心
徐遠字彦遐廣寧人少習吏事郡辟功曹高祖以遠閑
習書計命為丞相騎兵恭軍深為高祖所知
崔昂性端直少華沉深志略堅實難傾動少好章句頗
綜文詞文襄廣開幕府引為記室參軍
張亮字伯德西河人初事爾朱兆拜平遠將軍兆敗自
縊於樹亮伏屍而哭高祖嘉歎之授丞相府參軍事漸
見親待委以書記之任
元景安魏昭成五世孫也沉敏有幹局少工騎射善於
事人釋褐爾朱榮大將軍府長流參軍
張纂字徽纂代郡人初為爾朱兆都督長史為兆使於
高祖遂被顧識高祖起義山東劉誕據相州拒守纂亦
在其中高祖攻而拔之引參丞相軍事
獨孤永業字世基中山人也有才幹便弓馬被簡擢補
定州六州都督宿衛晉陽或稱其有識用文襄與語悅
之超授中外府外兵參軍
王峻字巒嵩零丘人明悟有幹略高祖以為相府墨曹
參軍坐事去官久之文宣為儀同開府引為城局參軍
崔廓之陳郡陽夏人沉隱有識量以學業見稱自臨水
令為瑯邪王儼大司馬西閤祭酒遷領軍功曹參軍
李元忠趙郡人魏清河王懌為司空辟為士曹參軍遷
太尉啓復為長流參軍懌後為太傅被詔為營搆明堂
大都督又引為主簿
羊烈字信卿太山人魏孝昌中方弱冠州辟主簿又兼
治中從事史以吏事為意幹濟見知擇中太師咸陽王
行參軍
盧文偉字休族范陽人北州冠族少為鄉閭所敬州辟
主簿年三十八始舉秀才
盧恭道性温良有文學州辟主簿李崇北征以為開府
墨曹參軍
李幼廉趙郡人初為濟州長史文襄嗣事召詣晉陽除
覇府掾謂杜弼曰并州王者之基須好長史各舉所知
時玄有所稱皆不允衆人未荅文襄乃謂陳元康曰我
教君好長史處李幼廉即其人也遂命為并州長史嘗
在文襄第内與隴西辛術等六人號為舘客待以上賓
之禮
平鑒燕郡人鑒歸爾朱榮於晉陽因陳靖亂安民之策
榮大竒之即署參軍前鋒從平鞏密每陳先登除撫軍
襄州刺史
孫搴字彦舉樂安人高祖西討令作檄其文甚美高祖
大悅即署相府主簿專典文筆
崔伯謙字士遜少孤貧善養母高祖召赴晉陽補相府
功曹稱之曰清直奉公眞良佐也遷&KR1589;州别駕
蘇瓊字珍之幼時随父在邊嘗謁東荆州刺史曹芝芝
戲問之曰卿欲官否對曰設官求人非人求官芝異其
對署為府長流參軍
高隆之字延興身長八尺美鬚髯沉深有志氣魏汝南
王悅為司州牧以為戸曹從事遷員外散騎侍郎高祖
與行臺于暉出討羊侃於太山暉引隆之為行臺郎中
孫騰少質直明解吏事屬爾朱榮建義騰隨榮入雒高
祖之為晉州引騰為長史加後將軍
斛律羡字豐雒少有機警尤善射藝高祖見而稱之世
宗擢為開府參軍
薛元穎太常卿光熾之子廉謹有信義起家永安王參
軍
陸卬為吏部郎中上雒王思宗為清郡尹辟為邑中正
食具邱縣幹
盧潜范陽涿人容貌瓌偉善言談少有成人志上儀同
賀拔勝辟開府行參軍
劉逖字子長彭城人少而聰敏弋獵騎射以行樂為事
愛交遊善戲謔郡辟功曹
崔暹字季倫世為北州著姓父穆州主簿暹書生避地
渤海依高乾以妹妻乾弟愼後臨光州啓暹為長史
宋遊道廣平人魏廣陽王深北伐請為鎧曹及為定州
刺史又以為府佐
盧斐字子章性殘忍以強斷知名世宗引為刑獄參軍
李愍孝昌之末天下兵起愍潜居林慮山觀候時變賊
帥鮮于脩禮毛普賢作亂詔遣大都督長孫稚討之稚
素聞愍名召兼帳内統軍
裴諏之為沛王大司馬府記室遷鄴後諏之留在河南
西魏領軍獨孤信入據金墉以諏之為開府屬號曰雒
陽遺彦(又周書云柳蚪退耕陽城大統三年馮翊王元季海領軍獨孤信鎮雒陽時舊京荒廢人物罕)
(存唯有蚪在陽城諏在潁川信等乃俱徵之以蚪為行臺郎中諏為督府屬竝掌文翰時人為之語曰北府裴)
(諏南省柳蚪)
裴藻少機辯有不羈志太𫝊司馬子如以為主簿子如
之子消難鎮北豫又以為中兵參軍
後周宇文深初仕後魏祕書郎時群盗蜂起深屢言時
事爾朱榮雅知重之拜厲武將軍尋除車騎府主簿後
為子都督太祖以深有謀略欲引致左右圖議政事乃
啓為丞相府主簿
周惠達字懷文章武人魏齊王蕭寳寅為瀛州刺史召
惠達及河間馮景同在閣下甚禮之孝昌初魏臨淮王
彧以惠達為府長流參軍(又云寳寅為大督景同為功曹參軍)
皇甫璠安定人少忠謹有幹略州辟為掾太祖為牧補
主簿以勤事被知每蒙褒賞引為丞相府行參軍
冀雋魏太昌初為賀拔岳墨曹參軍及岳被害太祖引
為記室
薛端字仁直河東人年十七司空高乾邕辟為參軍賜
平隂男
柳帶韋字孝孫深沉有度量少好學身長八尺三寸美
風儀善占對韓賢素為雒州刺史召為主簿
蘇亮字景順魏齊王蕭寳寅引為參軍後寳寅開府為
其府主簿寳寅西征轉記室參軍寳寅遷大將軍仍為
之掾寳寅雅知重之
柳敏河東解縣人為河東郡丞及文帝尅復河東見而
器異之乃謂之曰今日甚喜得卿也即拜丞相府參軍
事轉戶曹參軍兼記室
盧柔字子剛賀拔勝出牧荆州以柔為大行臺郎中掌
書記及勝為大保以柔為掾
趙善字僧慶爾朱天光為肆州刺史辟為主簿深器重
之又以為長史軍中謀議每參預之天光為關右行臺
表善為行臺右丞後賀拔岳總關中兵復以為長史
韓裒為大中大夫魏室亂裒避地於夏州太祖為丞相
引裒為錄事參軍尋為丞相府屬
趙肅河南人早有操行魏正光中酈元為河南尹辟為
主簿
薛寘為中書令車騎大將軍儀同蕪公于謹征江陵以
寘為司錄軍中謀略寘竝參之
李旭頓邱人初謁太祖深竒之綏德公陸通盛選僚宷
請以旭為司馬太祖許之後太祖嘗欲以書記委之於
是以旭為丞相府記室參軍
檀翥高平人司州牧城陽王元徽以翥為從事尋謝病
客遊三輔時毛遯為行臺鎮北雍州表翥為行臺郎中
元偉河南人為幽州都督府長史尉遲廽伐蜀以偉為
司錄書檄文記皆偉所為
梁昕安定人為關中著姓後居京兆之盩厔魏正光中
秦隴亂蕭寳寅為大都督統兵出討以昕為行參軍以
功累進征西將軍爾朱天光入關復引為外兵參軍太
祖迎魏孝武軍次雍州昕以三輔望族上謁太祖見昕
容貌瓌偉深賞異之即授右府長流參軍
辛慶之隴西狄道人為祕書郎司空楊津為北道行臺
討爾朱氏啓慶之為行臺左丞與參謀議後賀拔岳為
行臺復啓慶之為行臺吏部郎中開府掾
樊深字文深河東猗氏人于謹引為府參軍事累轉從
事中郎謹拜司空以深為諮議
杜叔毗字子弼性慷慨有志節晉公護辟為中外府樂
曹參軍
令狐整字延保燉煌人世為西土冠族魏東陽王元榮
辟為主簿
顔之儀父協在梁不仕元帝為湘東王引恊為其府記
室參軍恊不得已乃應命
隋柳雄亮字信誠幼有志節好學不倦柱國蔡國公廣
欽其名行引為記室參軍年始弱冠府中文筆頗亦委
之
趙芬字士茂少有辯智頗涉經史太祖引為相府鎧曹
參軍歴記室
辛彦之不交非類博涉經史太祖見而器之引為中外
府禮曹賜以衣馬珠玉
衛玄字文昇少有器識周武帝在藩引為記室
柳彧少好學頗涉經史大冡宰宇文護引為中外府記
室
李文博為縣丞數載不調薛道衡為司隸大夫遇之於
東都尚書省甚嗟愍之遂奏為從事因謂齊王司馬李
網曰今日遂遇文博得奏用之以為懽笑其見賞知音
如此
劉行本自梁歸周以諷讀為事性剛烈大冡宰宇文護
引為中外府記室
元巖少以名節自許與高穎友善周大冡宰宇文護見
而器之以為中外府記室
郭榮太原人周大冡宰宇文護引為親信護察榮謹厚
擢中外府水曹參軍
李德林字公輔在齊為殿中將軍天保之季謝病還鄉
闔門自守乾明初尚書令楊遵彦奏追德林入議曹長
廣王作相居守在鄴引授丞相府行參軍
趙賢通沉深有器局周太祖引為相府參軍事
王邵字君懋少沉嘿好讀書弱冠齊尚書僕射魏收辟
開府軍事
庾季才幼穎悟好占玄象梁廬陵王續辟荆州主簿湘
東王繹重其術藝引授外兵參軍
蕭寳美風儀善談笑年未弱冠名重一時高祖輔政引
為丞相府典籖深被識遇
諸葛穎清辯有俊才晉王廣素聞其名引為參軍事
韋師字公穎京兆人周大冡宰宇文護引為中外府記
室轉賓曹參軍齊王憲為雍州牧引為主簿
韋世康京兆人幼而沉敏有器度年十歲州辟主簿
叚文振性剛直明逹時務為後周宇文護親信知其有
幹用擢授中外府兵曹
韋夀字世齡孝寬之子在周以貴公子罕有令譽趙王
為雍州牧引為主簿
韋肅在周為宣納上士高祖為相引為賓曹參軍
長孫熾字仲光在州為御正上士高祖作相擢為丞相
府功曹參軍
盧愷字長仁神情爽悟沿涉書記頗解屬文周齊王憲
引為記室
盧昌衡字子均年十七魏濟隂王元暉召補太尉參軍
事兼外兵參軍
魏澹字彦深世以文學自業齊博陵王濟聞其名引為
記室及琅邪王儼為京畿大都督以澹為鎧曹參軍
陸爽字開明少而聰敏年十七齊司州牧清河王岳引
為主簿
趙綽周初為夏官下士以明幹見知後為掌教中士高
祖為丞相知其清正引為錄事參軍
鮑宏字潤身嘗和梁湘東王繹詩嗟賞不已引為中記
室
裴政字德表年十五辟梁邵陵王府法曹參軍事累轉
枝江令湘東王之臨荆州召為宣惠府記室
柳莊字思敬少有遠量博覧墳籍兼善辭令梁岳陽王
蕭詧辟為參軍轉法曹
郎茂字蔚之為陳州戸曹屬高祖亳州總𬋩見而悅之
命掌書記
高搆字孝基北海人好讀書工史事弱冠州補主簿仕
齊河南王參軍事
張處威字元敬年十二州補主簿十八為太尉中兵參
軍齊亡仕周為宣納中士高祖得政引為相府典籖
裴矩字弘大河東人齊北平王貞為司州牧辟為典曹
從事轉高平王文學及齊王不得調高祖為定州總𬋩
召補記室甚親敬之以毋憂去職高祖作相遣使者馳
召參相府記室事
何稠字桂林仕周御飭下士及高祖為丞相召補參軍
兼掌細作署
皇甫誕字玄憲安定人少剛毅有器局周畢王賢通引
為倉曹參軍
游元字楚客廣平人少聰敏年十六齊司徒徐顯秀引
為參軍事開皇中為殿内侍御史晉王廣為揚州總管
以元為法曹參軍
張祥京兆人少為高祖所知其後引為丞相參軍事
陸彦師字雲房好學解屬文魏襄城王元旭引為參軍事
齊彭城王浟為司州牧召補主簿後歴中外府東閣祭
酒
趙軌河南人少有行簡周蔡王引為記室以清苦聞
劉綽字士元都昌人以儒學知名為州博士刺史趙賢
通引為從事
劉炫字光伯河間人周武帝平齊瀛州刺史宇文亢引
為戸曹從事後刺史李繪署禮曹從事以吏幹知名
劉臻字宣摯沛國人仕梁為召陵王東閣祭酒後仕蕭
詧為中書侍郎周冡宰宇文護辟中外府記室參軍事
羽檄多成其手
孫萬夀字仙期信都人滕穆王引為文學坐衣冠不整
配防江南行軍總𬋩宇文述召典軍書
唐儉字茂約并州人高祖在太原留守儉與太宗周密
高祖開大將軍府授簡記室參軍
劉政會滑州人隋大業中為太原鷹揚府司馬高祖大
將軍府建引為戸曹參軍從平長安除丞相府掾
武士彠并州人高祖初行軍於汾晉休止其家因蒙顧接
及為太原留守引為行軍司鎧以士彠為大將軍府鎧曹
姜謩秦州人大業末為晉陽長高祖留守太原見謩深
器之大將軍府建引為功曹參軍平京城除相國賓曹
參軍
温大雅字彦弘高祖在太原甚禮之義兵起引為大將
軍府記室參軍專掌文翰
竇威字文蔚隋蜀王秀辟為記室以秀行事多不法稱
疾還田里累轉考功郎中坐事免高祖入關召補大丞
相府司錄參軍
李綱字文紀少慷慨有志節每以忠義自命周齊王憲
引為參軍
封倫字德彛隋開皇末江南作亂内史楊素往征之署
為行軍記室
房喬字玄齡齊人太宗徇渭北一見便如舊識署為北
道行軍記室參軍
杜如晦字克明仕隋補淦陽尉尋棄官而歸太宗平京
城引為秦王府兵曹參軍
張公謹字弘懷倜儻好竒略檢校郢州别駕初未知名
太宗為秦王李勣驟薦之於是引入幕府
岑文本字景仁南陽人蕭銑僣號召署中書侍郎及河
間王孝恭定荆州署荆州别駕孝恭進擊輔公祐召典
軍書復署行臺考功郎中
令狐德棻宜州人義旗建淮安王神通據太平宫自稱
總管以德棻為記室參軍高祖入關引直大丞相府記
室
于志寧為銀青光祿大夫太宗為秦王天策上將志寧
累授天策府從事郎中
李守素有實學高才為山東名族容儀魁偉性識通辯
工談論言詞簡要文洞名理太宗平王世充徵為學士
署天策府倉曹
李桐客仕隋為門下錄事從討竇建德建德平太宗授
秦府法曹參軍
蔡允恭初仕隋為起居舍人太宗平山東召入幕府署
參軍事補學士
蘇味道為咸陽尉吏部侍郎裴行儉甚加禮遇及征突
厥阿史那都之引為管記
徐堅為太子文學聖歴中車駕在三陽宫御史大夫楊
再思太子左庶子王方慶為東都留守引堅為判官
牛仙客涇州鶉觚人初為縣吏縣令傅文靜甚重之文
靜後為隴右營田使引仙客參預其事遂以軍功累轉
洮州司馬開元初王君&KR0930;為河西節度使以仙客為判
官甚委信之
封常清為四鎮都知兵馬使高仙芝傔人以破逹奚功
授疊州戍主便以為判官仙芝代夫蒙靈詧為安
西節度使便奏為慶王府錄事參軍充節度判官每出
征討常令知留後事
崔圓累官司勲員外郎宰臣楊國忠遥制劒南節度使
引圓佐理乃奏授尚書郎兼蜀郡大都督府左司馬知
節度留後
叚秀實隴州人沉厚多斷天寳初安西節度馬靈詧署
為别駕奏從討護密有功授安西府别將七載高仙芝
代靈詧舉兵圍怛羅斯黑衣救至靈詧大衂軍士相失
夜中聞都將李嗣業之聲因大呼責曰軍大而求免非
夫也嗣業甚慙遂與秀實紏合散卒復成其軍師還嗣
業請于仙芝以秀實為判官授大侯府果毅後又為節
度荔非元禮白孝德判官孝德改鎮邠寧奏秀實試大
常卿支度營田二副使
苗晉卿深沉有精識為中書舍人時宰臣李林甫兼河
南節度使以晉卿為判官處事精審林甫重之
裴冕為渭南縣尉以吏道聞御史中丞王鉷充京畿採
訪使表為判官遷監察御史鉷有罪誅河西節度使哥
舒翰表冕為行軍司馬
呂諲為寧陵尉本道採訪使韋陟以為支使及哥舒翰
為隴右河西節度使奏授左龍武軍倉曹充支度判官
歷太子通事舍人性謹密勤於職務在使幕縱無事塊
然獨坐不離案牘翰益親之
徐浩字季海累遷右拾遺麗正殿校理幽州節度使張
守珪奏在幕府改監察御史
令狐濞彰父也天寳中仕鄧州錄事參軍以清白聞本
道採訪使宋鼎引為判官
高適好學以詩知名為汴州封邱尉時邊將用事務收
俊乂河西節度使哥舒翰表適為左驍衞兵曹充掌書
記
趙驊為河東縣丞採訪使韋陟以驊履操清直頗推敬
之表為賓僚使罷陳留採訪使郭納復奏驊為支使
韋倫為藍田尉以吏事勤恪楊國忠署為鑄錢内作使
判官
馬炫以儒學著名隱蘇門山李光弼鎮太原辟為掌書
記累遷侍御史嘗參軍府謀議光弼益器之
韓滉字太冲少貞介好學至德初青齊節度鄧景山辟
為判官授監察御史兼北海郡司馬以道路阻絶不獲
赴因辟地山南採訪使李承昭奏充判官授通州長史
彭王府諮議參軍
杜亞京兆人善言物理及歴代成敗之事至德初獻封
章授校書郎杜鴻漸為河南節度辟為從事永泰末劒
南叛亂鴻漸以宰相出領山南副元帥以亞及楊炎竝
為判官
陸長源少涉獵書記乾元中䧟河北諸賊因為昭義軍
節度薛嵩從事累授檢校郎中
張鎰蘇州人朔方節度齊邱之子以門蔭授左衛兵曹
參軍郭子儀為關内副元帥以嘗伏事齊邱辟鎰為判
官後為殿中侍御史坐事貶撫州司戸量移晉陸令未
之官洪吉觀察張鎬辟為判官奏授殿中侍御史
元載為監察御史韋鎰充使監選黔中引載為判官
崔元翰年已五十餘李勉鎮滑臺辟為從事後馬燧在太
原聞其名致禮之又為燧府掌書記
裴胄為秘書郎陳少遊為陳鄭節度使留後奏授大理
司直少遊罷隴右節度李抱玉奏授監察御史不得意
歸免陳少遊為宣歙觀察復辟在幕府抱玉發怒奏貶
桐盧尉江西觀察使李栖筠有重望虛心下士幕府盛
選才彦觀察判官許鳴謙有學識栖筠嘗異席咨事之
崔造軰皆所薦引一見胄深重之薦於栖筠奏授大理
評事觀察支使
馬燧字洵美寳應中澤潞李抱玉署奏趙城尉令說相
衛薛嵩拒絶僕固懷恩署奏左武衛兵曹歴太子通事
舍人遷著作郎營田判官
齊抗少遊會稽剡溪中好讀書為文長於牋奏夀州刺
史張鎰辟為判官閑史事而敏於機鎰甚重之鎰為江
南西道都團練觀察使抗隨在幕府建中三年鎰自中
書侍郎平章事出為鳳翔隴西節度使奏抗為監察御
史前後籌量幕中事多出抗
張建封兖州人大歴初道州刺史裴蚪薦建封於觀察
使韋之晉辟為參謀奏授左清道兵曹不樂吏役而去
素與馬燧有故燧為河陽三城鎮過使辟為判官及燧
為河東節度復奏建封為判官特拜侍御史
裴延齡乾元末為汜水縣尉遇東都陷賊因寓居鄂州
後華州刺史董晉辟為防禦判官
姚南仲自右補闕貶海鹽令浙江東西觀察使韓滉辟
為推官無何表殿中侍御史内供奉充支使
齊暎少舉進士以博學宏詞授河南府參軍滑亳節度
令狐彰辟為掌書記及彰卒後兵亂暎脫身歸東都河
陽三城使馬燧辟為判官奏殿中侍御史張鎰出為鳳
翔節度使署奏為判官
杜佑字君卿京兆萬年人父希望西河郡太守佑以蔭
入仕補濟南郡參軍剡縣丞時潤州刺史韋元甫嘗受
恩於希望佑謁見元甫元甫未之知以故人子待之他
日元甫視事有疑獄不能决佑時在旁元甫試訊於佑
佑口對響應皆得其要元甫竒之乃奏為司法參軍及
為浙西觀察淮南節度皆辟為從事深信委之
盧羣字載初少好讀書初學於垂山淮南節度陳少遊
聞其名辟為從事建中末薦於朝廷會李希烈反叛詔
諸將討之以群為監察御史江西行營糧料使興元元
年江西節度嗣曹王臯奏為判官曹王移鎮江陵襄陽
皆佐使幕府中事多以咨委以正直聞
嚴礪為梓州玄武尉從祖兄震節制南梁委以廪餉之
職事甚修辨署為從事加兼監察御史
路泌為城門郎從幸梁州以策說渾瑊署為從事瑊討
李懷光累奏為副元帥判官
李景略幽州人為幽府功曹寓居河中李懷光為朔方
節度招在幕府懷光反狀始萌景略退歸私家尋為靈
武節度杜希全辟在幕府轉殿中侍御史
高郢字公楚授咸陽尉郭子儀辟為掌書記後忤子儀
旨奏貶猗氏丞李懷光節制邠寧奏為從事轉副元帥
判官及懷光叛馬燧平河中又辟郢為掌書記
權德輿字載之韓洄黜陟河南辟為從事試祕書省校
書郎貞元初復為江西觀察使李兼判官府罷杜佑裴
胄皆奏請表同日至德宗雅聞其名徵為太常博士
李若初為陳州太康令刺史李克厚遇之克遷河陽三
城使奏若初為從事軍中事多委之
李融少孤自修立性嚴正善吏事累官至美原尉京兆
尹賈至舉授長安主簿朔方節度郭子儀署奏監察御
史為賓佐居無何子儀聽䜛署奏大理司直兼襄陵令
官罷鮑防署奏監察御史福建都團練判官
馬彛扶風人嗣曹王臯為襄陽節度善用人彛未知名
臯始辟之卒以正直強幹稱
册府元龜卷七百二十八
