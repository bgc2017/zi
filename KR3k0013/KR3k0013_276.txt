册府元龜卷二百七十六宋王欽若等撰
宗室部
褒寵二
宋長沙景王道憐高祖中弟永初二年朝正入住殿省
三年高祖不豫加班劍三十人六月薨追贈太傅持節
侍中都督刺史如故祭禮依晉太宰安平王故事鸞輅
九旒黃屋左纛輼輬挽歌二部前後部羽葆鼓吹虎賁
班劍百人
長沙成王義欣景王道憐子元嘉七年遷使持節監豫
司雍并四州諸軍事征虜將軍如故給鼓吹一部十一
年夏入太廟太祖厚加恩禮
臨川烈武王道規高祖少弟晉義熙末位至荆州刺史
征西將軍高祖受命贈大司馬追封臨川王文帝少為
道規所養後文帝還本以長沙王子義慶嗣慶為荆州
廟主當隨往江陵文帝下詔褒美勲德及慈蔭之重曰
褒道崇德經國之盛典尊親追遠因心之所隆故侍中
大司馬臨川烈武王體道欽明至德淵邈睿哲自天孝
友光備爰始協規則翼贊景業陵威致討則尅翦梟鯨
逮妖逆交侵方難孔棘勢踰累棋人無固志王神謨
獨運靈武宏發輯寧内外誅覆羣凶固已化被江漢勲
高微管遠猷侔於二南英雄邁於兩獻矣朕幼蒙殊愛
德廕特隆豐恩慈訓義深情戚永惟仁範感慕纏懷今
當擁移寢祏初祀西夏思崇嘉禮式備徽章庶以昭宣
風度允副幽顯其追崇丞相加殊禮鸞輅九旒黃屋左
纛給節鉞前後部羽葆鼓吹虎賁班劍百人侍中如故
及長沙太妃檀氏臨川太妃曹氏後薨祭皆給鸞輅九
旒黃屋左纛輼輬車挽歌二部前後部羽葆鼔吹虎賁
班劒百人
江夏文獻王義恭高祖之子高祖特所鍾愛諸子莫及
元嘉十七年徵為侍中司徒錄尚書事給班劒二十人
置兵加仗二十一年進位太尉領司徒相府年給錢二
千萬他物稱此而義恭性奢用常不足太祖又别給錢年
千萬二十六年領國子祭酒時有獻五百里馬者以賜義
恭二十七年出鎮彭城二十九年冬還朝帝以御乘蒼鸞
船上迎之元凶弑逆義恭上表勸進世祖踐阼特授使持
節侍中都督揚南徐三州諸軍事太尉錄尚書六條事揚
南徐二州刺史給鼓吹一部班劒二十人又假黃鉞事寧
進位太傅領大司馬增班劒為三十人以藩所服玉環大
綬賜之增封二千戶孝建元年南郡王義宣臧質魯爽等
反加黃鉞白直百人入六門事平以臧質七百里馬賜義
恭又增封二千戶大明三年省兵佐加領中書監以崇藝
昭武永化三營合四百三十七戶給府更增吏僮千七百人
合為二千九百人六年解司徒府太宰司依舊辟召又
年給三千匹布撰國史孝武自為義恭作傳永光元年八
月為廢帝所害明帝定亂追崇使持節侍中都督中外諸
軍事丞相領太尉中書監錄尚書事並如故給九旒鸞輅虎
賁班劒百人前後部羽葆鼓吹輼輬車又下詔曰皇基崇
建屯剥維難弘啟熙載底績忠果故從享世祀勒勲宗
彛世祖寧亂定業實資翼亮故使持節侍中都督中外
諸軍事丞相領太尉中書監錄尚書事江夏文獻王義
恭故使持節侍中都督南豫江豫三州軍事太尉南豫州刺
史巴東郡開國忠烈公元景故侍中司空始興郡開國襄
公慶之故持節征西將軍雍州刺史洮陽縣開國肅侯
慤或體道冲玄燮化康世或盡誠致效夷難龕逆宜式
遵國典陪祭廟廷
義恭子伯禽孝建三年生元兇作逆義恭諸子皆遇害
朝廷哀之至是孝武名之曰伯禽以擬魯公伯禽周公
旦之子也
衡陽王義季高祖之子太祖為荆州高祖使隨往繇是
特為太祖所愛元嘉十六年代臨川王義慶為荆州給
鼔吹一部義季素拙書帝聽使餘人書啟事唯自署名
而已義季病篤帝遣中書令徐湛之省疾召還京師未
及發薨於彭城時年三十三
彭城王義康高祖之子太祖即位進號驃騎將軍加散
騎常侍給鼔吹一部元嘉二年改授都督荆湘等八州
諸軍事給班劍三十人九年太妃薨辭班劍解侍中十
二年復加侍中班劍
南郡王義宣高祖之子世祖即位以為中書監進號中
軍將軍加散騎常侍給鼓吹一部又都督揚豫二州丞
相錄尚書六條加羽葆鼓吹給班劍四十人
竟陵王誕文帝第六子元嘉二十六年為會稽太守加
鼓吹一部孝武既平元兇進號驃騎將軍加班劍二十
人
建平王宏文帝第七子也文帝寵愛殊常為立第於雞
籠山盡山水之美建平國職高他國一階
廬江王禕文帝第八子大明二年為散騎常侍中書令
領驍騎將軍給鼔吹一部明帝踐阼加侍中中書監給
班劍三十人
桂陽王休範文帝第十八子永光初以驃騎大將軍還
為江州進督越州諸軍事給三望車一乘明帝遺詔進
位司空侍中加班劍三十人
始平王子鸞孝武第八子母殷淑儀寵傾後宫子鸞愛
冠諸子凡為帝眄遇者莫不入子鸞之府國及為南徐
州又割吳郡以屬之六年以本官兼司徒進號撫軍司
徒給節禮儀並依正公又加都督南徐諸軍事八年加
中書令領司徒
成安王凖明帝第三子拜撫軍將軍置佐史元徽二年
進號車騎將軍都督揚南豫州諸軍事給鼓吹一部刺
史如故四年又進驃騎大將軍號開府儀同三司班劍
三十人都督刺史如故
營浦侯遵考高祖族弟也明帝即位為侍中特進右光
禄大夫領崇憲太僕給親侍三十人泰始五年賜几杖
大官四時賜珍味疾病太醫給藥固辭几杖
當陽侯秉長沙王道憐孫也為尚書左僕射參選元徽
元年領吏部加兵五百人桂陽王休範為逆中領軍勔
出守石頭秉權兼領將軍所給加兵自隨入殿
南譙王世子恢南郡王義宣子也晉氏過江不置城門
校尉及衛尉官孝武欲重城禁故復置衛尉卿以恢為
侍中領衛尉衛尉之置自恢始也
南齊豫章王嶷太祖第二子特所鍾愛太祖即位以為
都督荆湘等八州諸軍事南蠻校尉荆湘二州刺史持
節侍中將軍開府如故晉宋之際刺史多不領南蠻别
以重人居之至是二府二州荆州資費歲錢三千萬布
萬疋米六萬斛南蠻資費歲錢三百萬布萬疋緜千斤
絹三百疋米千斛近代莫比也尋給油絡俠望車又給
班劍二十人入為都督揚南徐二州諸軍事中書監司
空加兵置佐以前軍臨川王映府文武配司空府世祖
即位進位太尉永明二年中詔曰漢之梁孝寵異列藩
晉之文獻秩殊常序况乃地侔前准勲兼往式雖天倫
有本而因事增情宜廣田邑用申恩禮增封為四千戶
元嘉世諸王入齋閣得白服帬帽見人主唯出太極四
廟乃備朝服自比已來此事一斷帝與嶷同生特相友
睦宫中曲宴許依元嘉嶷固辭不奉勅唯車駕幸第乃
白服烏紗帽侍宴大明八年給皂輪車妃庾氏嘗有疾
瘳帝幸後堂設金石樂宫人畢至每臨幸輙極日盡歡
嶷疾篤表觧職不許賜錢百萬營功德嶷又啟曰臣自
嬰今患亟降天臨醫走術官泉開蔵府慈寵優渥備極
人臣生年疾廹遽隂無幾願陛下審賢與善極夀蒼旻
強德納和為億兆御臣命違昌數奄奪恩憐長辭明世
伏涕嗚咽薨日帝再視疾至薨乃還宫詔曰嶷明哲至
親勲高業始德懋王朝道光區縣奄至薨逝痛酷抽割
不能自勝奈何奈何今便臨哭九命之禮宜備其制斂以衮
冕之服温明秘噐命服一具衣一襲喪事一依漢東平
王故事大鴻臚持節護喪事太官朝夕送奠大司馬太
傅二府文書悉停過葬竟陵王子良上啓曰臣聞春秋
所以稱王母弟者以尊其所重故也是以禮秩殊品
爵命崇異在漢則梁王備出警入蹕之儀在晉則齊
王具殊服九命之贈江左以來尊親是闕故致衮冕之
典廢而不傳實繇人缺其位非禮虧省齊王故事與今
不殊締構王業功迹不異凢有變革隨時之宜者正緣
恩情有輕重德義有厚薄若事籌前規禮無異則且梁
齊闕令終之美猶饗褒贈之榮况故大司馬仁和著於
天性孝弟終於立身節義表於勤王寬猛彰於御物奉
上無艱劬之貎接下無毁傷之容淡矣止於清貞無喜
愠之色悠然棲於静默絶馳競之聲詩有云靡不有初
鮮克有終夫終之者理實為難在於令行無廢斯德東
平樂於小善河間悅於詩書勲績無聞艱危不涉尚
致卓爾不羣英聲萬代况今協贊皇基經綸覇始功業
高顯清譽踰彰冨貴隆重廉潔彌峻等古形今敦類兹
美臣愚忖度未有斯例凡庶族同氣愛睦尚少豈有仰
覩陛下垂友于之性若於此者乎共起布衣俱登天貴
生平游處何事不同分甘均味何珍不等未嘗覩貌而
天心不懽見形而聖儀不悦爰及臨危捨命親瞻喘息萬
分之際沒在聖目號哭動乎天地感慟驚乎鬼神乃至
撤膳移寢坐泣遷旦神儀損耗隔宿改容奉瞻聖顔誰
不悲悚歷古所未聞記籍所不載既有若斯之大德實
不可見典服之贈不彰如其脫致虧忘追改為煩不令
千載之下物有遺恨其德不具美者尚荷嘉隆之命况
事光先烈者寧可缺茲盛典臣恐有識之人容致其議
且庶族近代桓温庾亮之類亦降殊命伏度天心已當
有在又詔曰寵章所以表德禮秩所以紀功慎終追遠
前王之盛策累行疇庸列代之通誥故使持節都督揚
南徐二州諸軍事大司馬領太子太傅揚州刺史新除
中書監豫章王嶷體道秉哲經仁緯義挺清譽於弱齡
發韶風於早日締綸覇業之初翼贊皇基之始孝睦著
於鄉閭忠諒彰乎邦邑及秉德論道總收神甸七教必
荷六府咸理振風潤雨無愆於時候䘏民拯物有篤於
矜懷雍容廊廟之華儀刑列郡之觀神凝自遠具瞻允
集朕友于之深情兼家國方授以神圖委諸廟勝緝頌
九紘陪禪五嶽天不憖遺奄焉薨逝哀痛傷惜震動乎
厥心今先遠戒期龜謀襲吉宜加茂典以恊徽猷可贈
假黃鉞都督中外諸軍事丞相揚州牧綠綟綬具九服
錫命之禮侍中大司馬太傅王如故給九旒鸞輅黃屋
左纛虎賁班劍百人輼輬車前後部羽葆鼓吹葬送儀
依東平王故事
臨川獻王映太祖第三子出為都督荆湘等九州諸軍
事鎮西將軍給鼓吹一部永明二年給油絡車七年薨
詔賜東園秘噐朝服一具衣一襲贈司空
長沙威王晃太祖第四子世祖即位進號車騎將軍侍
中如故給油絡車鼓吹一部永明八年薨賜東園秘噐
朝服一具衣一襲即本號贈開府儀同三司太祖嘗曰
此我家任城也世祖緣此意諡曰威
武陵昭王曄太祖第五子母羅氏從太祖在淮隂以罪
誅曄思慕故見愛世祖即位為丹陽尹常侍將軍如故始不
復置行事得自親政轉侍中護軍將軍給油絡車又給
扶二人世祖遺詔為衞將軍開府儀同三司給鼓吹一
部隆昌元年薨賜東園秘噐朝服贈司空侍中如故給
節班劍二十人
鄱陽王鏘太祖第七子鏘和悌美令有寵於世祖永明
十一年為領軍將軍領軍之授齊室諸王所未為車駕
遊幸常甲仗衛從恩待坎豫章王嶷其年給油絡車隆
昌元年俄遷侍中驃騎將軍開府儀同三司領兵置佐
桂陽王鑠太祖第八子性清羸有冷疾嘗枕卧世祖臨
視賜床帳衾褥
始興簡王鑑太祖第十子永明九年進為散騎常侍領
石頭戍事世祖以與鑑久别車駕幸石頭宴會賞賜
竟陵王子良武帝第二子建元二年為丹陽尹制東宫
官僚以下致敬子良永明元年徙為侍中都督南兖兖徐
青冀五州征北將軍南兖州刺史持節如故給油絡車
明年入為護軍將軍兼司徒領兵置佐侍中如故鎮西
州三年給鼔吹一部四年進號車騎將軍五年進位司
徒給班劍二十人至八年給與三望車及鬱林即位進
位太傅增班劍三十人隆昌元年加殊禮劍履上殿入
朝不趨贊拜不名其年薨欎林嘗慮子良有異志及薨
甚悅詔給東園温明秘噐歛以衮冕之服東府施喪位
大鴻臚持節監護太官朝夕送祭又遣追崇假黃鉞侍
中都督中外諸軍事太宰領大將軍揚州牧綠綟綬備
九服錫命之禮使持節中書監王如故給九旒鸞輅黃
屋左纛輼輬車前後部羽葆鼓吹挽歌虎賁班劍百人
葬禮依晉安平王孚故事
晉安王子𢡟武帝第七子永明十一年為使持節都督
齊梁等四州二郡諸軍事征北將軍雍州刺史給鼓吹
一部豫章王喪服未畢帝以邊州須威望許得奏之
隋郡王子隆武帝第八子帝以子隆能屬文謂王儉曰
我家東阿也儉曰東阿重出實為皇家藩屏永明八年
為使持節都督六州諸軍事荆州刺史給鼔吹一部
南康王子琳武帝子以母寵故最見愛太尉王儉因請
婚武帝悦而許之諷羣臣奉寳物名好盡直數百金武帝
為之報荅如此及應封而好郡已盡乃以宣城封之既
而以宣城屬揚州不欲為王國改封南康公禇蓁為巴
東公以南康為王國封子琳
新吳侯景先太祖從子也武帝即位為侍中領左軍將
軍尋兼領軍將軍景先事帝盡心故恩寵特密初西還
帝坐景陽樓台景先語故舊惟豫章王一人在席而已
轉中領軍車駕射雉郊外行游景先常甲仗從廉察左
右永明五年為征虜將軍丹陽尹揔率步騎屯義陽遇
疾卒帝傷惜之詔曰西信適至景先奄至喪逝悲懷切
割不能自勝今便舉哀賻錢十萬布二百疋景先喪還
詔曰新吳侯景先噐懷開亮幹局通敏綢繆少長義兼
勲戚誠著夷險績茂所司方升寵榮用伸任寄奄至喪
逝悲痛良深贈侍中征北將軍南徐州刺史給鼓吹一
部假節鉞侯如故諡曰忠侯
南豐伯赤斧太祖從祖弟也世祖親遇與蕭景先相比
及卒無儲積無絹為衾帝聞之愈惋惜詔賻錢五萬上
材一具布百疋蠟二百斤追贈金紫光禄大夫諡曰懿
伯子穎胄起家秘書郎太祖謂赤斧曰穎胄輕朱被身
覺其趨進轉美足慰人意遭父喪感脚疾數年然後能行
世祖有詔慰勉賜醫藥穎胄好文弟穎基好武世祖登
烽火樓詔賦詩合旨帝曰卿文弟武宗室便不乏才明
帝廢立賜穎胄以常所乘白&KR0008;牛中興元年為侍中尚書
令監八州軍事行荆州刺史及卒和帝出臨詔賜侍中
丞相本官如故前後部羽葆鼓吹班劍三十人輼輬車
黃屋左纛
曲江縣公遥光太祖兄衡陽元王道度子明帝初即位
誅賞諸事唯遥光共謀議建武二年進號撫軍將軍加
散騎常侍給通幰車鼓吹後加侍中中書令給仗永元
元年給班劍二十人即本號開府儀同三司豐城縣公
遥昌遥光弟也建武中官至征虜將軍豫州刺史永泰
元年卒帝愛遥昌兄弟如子甚痛惜之贈車騎將軍儀
同三司帝以問徐孝嗣孝嗣曰豐城本資尚輕贈以班
台如為小過帝曰卿乃欲存萬代凖則此我兄孤子不
得與計
南郡王昭業文惠太子長子永明七年有司奏給班劍
二十人鼓吹一部高選友學十一年給皂輪三望車詔
高選國官
巴陵王寳義明帝長子為南徐州刺史東昏即位進征
北大將軍開府儀同三司給仗永元元年給班劍二十
人
梁長沙王業武帝長兄懿之子也仕齊至侍中尚書令
征虜將軍為東昏侯所害和帝中興元年追贈侍中中
書監司徒太后臨朝改贈太傅天監元年追崇丞相王
爵給九旒鸞輅輼輬車黃屋左纛前後部羽葆鼓吹挽
歌二部虎賁班劔百人一依晉安平王故事
臨川靖惠王宏太祖第六子天監元年為後軍將軍揚
州刺史又給鼔吹一部普通七年三月以疾累表自陳詔許
解揚州餘如故四月薨自疾至於薨輿駕七出臨視及
葬詔曰侍中太尉臨川王宏噐宇冲貴雅量弘通爰初
弱齡行彰素履逮于應務嘉猷載緝自皇業起基地惟
介弟久司神甸歴位台階論道登朝物無異議朕友于
之至家國兼情方弘燮贊儀刑列辟天不憗遺奄焉弗
永哀痛抽切震慟于厥心宜增峻禮秩式昭𢡟典可贈
侍中大將軍揚州牧假黃鉞王如故并給羽葆鼓吹一
部增班劍為六十人給温明秘噐歛以衮服
安成康王秀太祖第七子天監五年以右將軍加領軍
中書令給鼓吹一部十六年為雍州刺史寧蠻校尉十
七年薨高祖聞之甚痛惜遣皇子南康王績緣道迎候
南平元㐮王偉太祖第八子齊和帝以為雍州刺史寧
蠻校尉天監元年進督荆寧二州俄給鼓吹一部十三
年改為左光禄大夫加親信四十人歲給米萬斛布絹
五千匹藥直二百四十萬厨供月二十萬并二衛兩營
雜役二百人先置防閣白直左右職局一百人偉末年
疾浸劇不復出藩故俸秩加焉大通四年遷中書令大
司馬五年薨詔歛以衮冕給東園秘噐又詔曰旌德紀
功前王令典慎終追遠列代通規故侍中中書令
大司馬南平王偉噐宇宏曠監識弘簡爰在弱齡清風
載穆翼佐草昧勲高樊沔契闊艱難劬勞任寄及贊務
論道弘兹衮職奄焉薨逝朕用震慟于厥心宜降寵命
式昭茂典可贈侍中太宰王如故給羽葆鼓吹一部并
班劍四十人
鄱陽忠烈王恢太祖第九子天監十一年為平西將軍
荆州刺史給鼔吹一部十七年為侍中普通五年進號驃
騎大將軍七年九月薨于州詔曰故使持節散騎常侍
都督荆湘雍凉益寧南北秦八州諸軍事驃騎大將軍
開府儀同三司荆州刺史鄱陽王恢風度開朗噐情凝
質爰在弱歲美譽克宣洎于從政嘉猷載緝方入政論
道弘燮台階奄焉薨逝朕用傷悼于厥心宜隆寵命以
申朝典可贈侍中司徒遣中書舍人劉顯護喪事
始興忠武王憺太祖第十一子天監初為平西將軍荆州
刺史三年加鼓吹一部十四年遷鎮右將軍荆州刺史
十八年徵為侍中中撫將軍開府儀同三司領軍將軍
普通三年十一月薨追贈侍中司徒驃騎將軍給班劍
三十人羽葆鼓吹一部册曰咨故侍中司徒驃騎將軍
始興王夫忠為令德武謂止戈于以用之載在前志王
有佐命之元勲利民之厚德契闊二紀終始不渝是用
方軌往賢稽擇故訓鴻名美義允臻其極今遣大鴻臚
程爽諡曰忠武魂而有靈歆兹顯號嗚呼哀哉
西昌侯藻長沙王懿之子大通三年為中將軍太子詹
事出為丹陽尹高祖每嘆曰子弟並如迦葉吾復何憂
迦葉者藻之小名也
吳平侯景高祖從父弟天監初為冠軍將軍南兖州刺
史詔景母毛氏為國太夫人禮如王國太妃假金章紫綬
十三年又徵為鎮軍將軍直殿省知十州損益事月加
禄五萬十九年為安西將軍郢州刺史將發高祖幸建
興苑餞别為之流涕既還宫詔給鼔吹一部
廬陵威王續高祖第五子中大通二年為雍州刺史南
蠻校尉平北將軍給鼓吹一部
邵陵雋王綸高祖第六子普通七年拜侍中大通元年
加信威將軍置佐史
武陵王紀高祖第八子授揚州刺史中書詔成武帝加
四句曰貞白儉素是其清也臨財能譲是其廉也知法
不犯是其慎也庶事無留是其勤也紀特為帝所愛
南郡王大連簡文帝大同十年高祖幸朱方與兄大臨
並從高祖各給馬試之俱得馳驟之節高祖大悅他日
謂太宗曰昨見大臨大連風韻可愛足以慰吾老年
忠壯世子方等元帝長子也征河東王溺死世祖後追
思其才贈侍中中軍將軍揚州刺史為招魂以哀之
陳永修侯擬高祖疎屬也文帝即位為丹陽尹天嘉元
年卒贈領軍將軍凶事所須並官資給二年配饗高祖
廟廷
宜黃侯慧紀高祖之從孫也至德二年遷雲麾將軍荆
州刺史賜女妓一部
南康愍王曇朗高祖母弟忠壯王休先子也曇朗為質
於齊為齊所害時與齊絶尚弗之知高祖踐阼猶以曇
朗襲封南康郡王奉忠壯王祀禮秩一同皇子天嘉二
年齊人結好方始知之世祖詔曰夫追遠慎終抑聞前
誥南康王曇朗明哲𢡟親藩維是屬入質北齊用紓時
難皇運肇興未獲旋反永言跂望日夜不忘齊使始至
凶問奄及追懷痛悼兼倍常情宜隆寵數以光常序可
贈侍中安東將軍開府儀同三司南徐州刺史諡曰愍
衡陽獻王昌高祖第六子荆州䧟與高祖俱遷關右天
嘉元年乃得還百寮上表曰扞城之寄匪親勿居宜啟
服衡疑兼崇徽飾臣等參議請以為散騎常侍都督湘
州諸軍事驃騎將軍湘州刺史衡陽郡王加給皂輪三
望車後部鼓吹一部班劍二十人啓可奉行三月入境
詔令中書舍人緣道迎接丙子濟江于中流船壊以溺
薨柩至京師上親出臨哭乃下詔曰夫寵章所以嘉德
禮數所以崇親乃歷代之通規固前王之令典新除使
持節散騎常侍都督湘州諸軍事驃騎將軍湘州牧衡
陽王昌明哲在躬珪璋早秀孝敬内湛聦睿外宣梁季
艱虞宗社顛墜西京淪覆䧟身關隴及鼎業初基外藩
逆命聘問斯阻音介莫通睠彼機橋將隣烏白今者羣
公戮力多難廓清輕傳入郛無勞假道周朝敦其繼好
驂駕歸來欣此朝聞庶歡昏定報施徒語曾莫輔仁人
之云亡殄瘁斯在奄焉薨殞倍增傷悼津門之慟空在
桓岫之切不追静言念之心焉如割宜隆懋典以協徽
猷可贈侍中假黃鉞都督中外諸軍事太宰揚州牧給
東園温明秘噐九旒鑾輅黃屋左纛虎賁班劍百人輼
輬車前後部羽葆鼓吹葬送之儀一依漢東平憲王齊
豫章文獻王故事仍遣大司空持節迎護喪事大鴻臚
副其羽衛殯送所須隨繇備辦
始興王伯茂文帝第二子帝纂位詔封始興王以奉昭
烈王道談祀時舊制諸王受封未加戎號者不置佐史
於是尚書八座奏曰夫增崇徽號飾表車服所以闡彰
厥德下變民望第二皇子新除始興王伯茂體自尊極
神姿明穎玉映觽辰蘭芬綺歲清暉美譽日茂月升道
欝平河聲超衮植皇情追感聖性天深以本宗闕緒纂
承藩嗣雖珪社是膺而戎章未襲豈所以光崇睿哲寵
樹皇枝臣等參議宜加寧遠將軍置佐史詔曰可伯茂
聰敏好學謙恭下士又以太子母弟帝深愛之是時征
北軍人盜發晉郄曇墓大獲晉右將軍王羲之書及諸
名賢遺迹文帝以伯茂好古多以賜之
鄱陽王伯山文帝第三子帝深噐之高祖時天下草創
諸王受封儀注多闕及伯山受封帝欲重其事天嘉元
年七月八座奏封伯山乃遣持節兼太宰蕭睿告于太
廟王質告于大社十月帝臨軒册命策訖令王公以下
讌于王第
册府元龜卷二百七十六
