冊府元龜卷三百四十宋王欽若等撰
將帥部
摠序
唐堯之時棄為后稷兼掌司馬司馬所以掌武事也暨
舜之世有苖弗率命禹徂征又夏啓與有扈大戰於甘
乃召六卿蓋天子六軍其將皆命卿焉至仲康命胤侯
掌王六卿為大司馬以羲和湎淫廢時亂日胤往征即
其事也周官大司馬卿一人又有小司馬中大夫二人
各率其屬以掌軍政凡制軍萬有二千五百人為軍王
六軍大國三軍次國二軍小國一軍軍將皆命卿二千
五百人為師師帥皆中大夫五百人為旅旅帥皆下大
夫百人為卒卒長皆上士二十五人為兩兩司馬皆中
士五人為伍伍皆有長一軍則二府六史胥十人徒百
人及晉獻公作二軍公將上軍將軍本名起於此也周
末有前後左右將軍秦因之位上卿復有護軍都尉之
名漢興大將軍驃騎將軍佐次丞相車騎將軍衛將軍
左右前後將軍位次上卿掌京師兵衛四夷屯警至武
帝初置城門校尉掌京師城門屯兵有司馬十二城門
候中壘校尉掌北軍營壘内外掌西域屯騎校尉掌騎
士步兵校尉掌上林苑門屯兵越騎校尉掌越騎長水
校尉掌長水宣曲胡騎又有胡騎校尉掌池陽胡騎不
常置射聲校尉掌待詔射聲士虎賁校尉掌輕車凡八
校尉皆武帝初置有丞司馬及征閩越東甌又有伏
波樓船及伐朝鮮大宛復置横海度遼貳師宣帝又增
蒲類破羌其餘雜號非一蓋權時之制因事立名亦不
常設也又置騎都尉護西域三十六國有副校尉丞一
人司馬候千人各二人元帝又置戊巳校尉丞司馬各
一人候五人成帝綏和元年以大司馬驃騎大將軍為
大司馬罷將軍官光武中興諸將軍皆稱大夫及天下
已定武官悉省比公者四第一大將軍次驃騎將軍次
車騎將軍次衛將軍明帝又有前後左右將軍長史司
馬皆一人(司馬主兵如太尉)從事中郎二人(本注曰職參謀議東觀書曰大將軍)
(出征置中護軍一人)令史及掾屬三十一人又賜官騎三十人及
鼓吹其雜號將軍衆多皆主征伐事訖皆罷其領軍皆
有部曲大將軍營伍部部校尉一人軍司馬一人部下
有曲曲有軍候曲下有屯屯長一人其不置校尉部但
軍司馬一人又有軍假司馬假候皆為副貳其别營領
屬為别部司馬其兵多少各隨時宜門有門候其餘將
軍置以征伐無員職亦有部曲司馬軍候以領兵其職
吏部集各一人摠知營事兵曹掾史主兵事其後復有
四征四鎮之號魏武為相漢建安四年丞相府自置中
領軍將軍又遣大將軍督軍二十一年征孫權還夏侯
惇督二十六軍是也又置都護中尉護軍將軍文帝受
漢禪有太尉而大司馬大將軍各自為官位在三司上
又置領軍將軍主五校中壘武衛等三營又置都督諸
州軍事或領刺史又上軍大將軍曹真都督中外諸軍
事假黃鉞則摠統内外諸軍矣又有四安四平之號明
帝遣晉宣王征蜀加號大都督晉文亦為之(魯豢曰魏世驃騎為)
(都督)督儀與四征同若不為都督雖持節屬四征者與前
後左右雜號將軍同其或散還從文官之例位三司蜀
有軍師吳有督軍中郎將其餘雜號大抵同於漢魏也
晉武帝受魏禪以都督諸軍為上監諸軍次之督諸軍
為下使持節為上持節次之假節為下使持節得殺二
千石以下持節殺無官位人若軍事得與使持節同假
節唯軍事得殺犯軍令者江左以來都督中外尤重唯
王導等權重者乃居之又以領護左右衛驍騎游擊為
六軍(文帝初置中衛武帝分為左右衛竝置長史司馬功曹主簿江左罷長史)左右前後將
軍為四軍屯騎步兵射聲越騎長水等校尉號五校二
衛始制前驅繇基強弩為三部司馬各置督史左衛熊
渠武賁右衛佽飛武賁二衛各五部督其命中武賁驍
騎游擊各領之又置武賁羽林上騎異力四部幷命中
為五督其衛鎮四軍如五校各置千人更制殿中將軍
中郎校尉司馬比驍騎持椎斧武賁分屬二衛尉中武
賁持鈒冗從羽林司馬常從人數各有差武帝甚重兵官
故軍校多選朝廷清重之士居之又置中軍將軍以統
宿衛七軍(五王作難東海王越以須行事皆繇殿省乃奏宿衛有侯爵者皆罷之時殿中武官竝封)
(侯由是出者略盡乃以東海官領左右衛)復有四安四平四中郎將征虜等
號初武帝省領軍將軍使中軍將軍羊祜統二衛前後
左右驍騎七軍營兵即領軍之任也懷帝永嘉中改中軍曰
中領軍元帝永昌元年改曰北軍中候尋復為領軍成
帝世復為中候尋復為領軍護軍將軍江左以來領軍
不復别領營摠統二衛驍騎材官諸軍猶别有營也資
重者為領軍護軍將軍資輕者為中領軍中護軍屬官
有長史司馬功曹主簿五官受命出軍則置參軍左右
衛將軍宋受命人臣無都督之號江夏王義恭假黃鉞
則專戮節將非人臣常噐矣其四征四鎮四安四平左右前
後征虜等將軍及四中郎將唯處諸王素所無為者自左右
前後將軍以下及四十號(謂漢宣威明威之類)唯四中郎各將一
人餘皆無定員自車騎以下為刺史又都督及儀同三
司置官如領兵但云都督不儀同三司者不置從事中
郎置功曹一人主吏在主簿上功曹參軍一人主佐記
室下戶曹上監以下不置諮議記室餘則同矣太宗以
來皇子皇弟雖非都督亦置記室參軍小號將軍為大
郡邊守置佐吏者又置長史餘則同也南齊有驃騎車
騎衛鎮軍中軍撫軍四征四鎮將軍凡加大字位從公開
府儀同如公又有四安四平左右前後征虜將軍四中
郎將亦因宋制唯處諸王素族無為者又有冠軍輔國
寧朔寧遠龍驤將軍凡諸小號亦有置府者又有領軍
將軍中領軍護軍將軍中護軍凡為中小者同一官
也諸為將軍官皆敬領護諸王為將軍道相逢則領護
讓道焉自晉世以來領軍護軍及左右二衛驍騎游擊
將軍為六軍又有前後左右將軍號四軍又有屯騎步
兵射聲越騎長水號五校又有虎賁中郎將冗從僕射
羽林監積射強弩殿中員外殿中將軍殿中司馬督武
衛將軍武騎常侍自二衛四軍五校以下竝謂之西省
而散騎為東省復荆州置護南蠻校尉巴州置護三巴
校尉雍州置寧蠻校尉益州置平蠻校尉寧州置鎮蠻
校尉廣州置平越中郎將又有護西戎校尉護羌校尉
鎮蠻護軍安遠護軍皆置官屬有差梁武以將軍之名
高卑舛雜命更加釐定於是有司奏至一百二十五號
將軍以鎮衛驃騎為二十四班(内通外用)四征(東南西北正施外也)四
中(軍衛撫權正施内也)為二十三班八鎮(東南西北正施在外左右前後正施在内)為
二十二班八安(東南西北正施在外左右前後正施在内)為二十一班四平
(東南西北)四翊(左右前後)為二十班凡三十五號為一品是為重號
將軍忠武軍師為十九班武臣爪牙龍騎雲麾為十八
班(代舊前後左右四將軍)鎮兵翊師宣惠宣毅為一十七班(代舊四中)
(郎)十號為一品智威仁威勇威信威嚴威為十六班(代舊)
(征虜)智武仁武勇武信武嚴武為十五班(代舊冠軍)十號為一
品所謂五德將軍者也輕車征遠鎮朔武旅貞毅
為十四班(代舊輔國凡將軍加大者唯至貞毅而已通進一階優者方得比加位從公凡督府置長)
(史司馬諮議諸曹有錄事記室等十八曹事天監七年更置中錄記室中直兵參軍各一人)寧遠明
威振遠電耀為十三班(代舊寧朔)十號為一品武騎武威武
猛壯武飈武為十二班電威馳銳追鋒羽騎突騎為十
一班十號為一品折衝冠武和戎安壘猛烈為十班掃
狄䧺信掃虜武鋒摧鋒為九班十號為一品略遠貞威
决勝開遠光野為八班厲鋒輕銳討狄蕩夷為七班十
號為一品武毅鐡騎樓船宣猛樹功為六班尅狄平虜
討夷平狄威戎為五班十號為一品伏波雄戟長劔衝
冠鵰騎為四班佽飛安夷尅戎綏狄威虜為三班十號
為一品先鋒武毅開邊招遠全威為二班綏虜蕩宼殄
虜横野馳射為一班十號為一品凡十品二十四班亦
以班多為貴其制品十取其盈數班二十四以法氣序
制簿悉以大號居後以為選法自小遷大也前史所記
以位得從公故將軍之名次于台槐之下至是備其班
品叙於百司之外其不登二品應須軍號者有牙門(代舊)
(建威)期門(代舊建武)為八班候騎(代舊振威)雄渠(代舊振武)為七班中堅
(代舊奮威)典戎(代舊奮武)為六班戈船(代舊揚威)繡衣(代舊揚武)為五班執訊(代舊)
(廣武)行陣(代舊廣威)為四班鷹揚為三班陵江為二班偏將軍禆將
軍為一班凡十四號别為八班以象八風所施甚輕又
有武安鎮遠䧺義(擬車騎)為二十四班四撫(東西南北擬四征)為
二十三班四寧(東西南北擬四鎮)為二十二班四威(東西南北擬四安)
為二十一班四綏(東西南北擬四平)為二十班凡十九號為一
品安遠安邊(擬忠武軍師)為一十九班輔義安沙衛海撫河
(擬武臣等四號)為一十八班平遠撫朔寧沙航海(擬鎮兵等四號)為十
七班凡十號為一品翊海朔野拓遠威河龍幕(擬智威等五號)
為十六班威隴安漠綏邊寧宼梯山(擬智武等五號)為十五班
凡十號為一品寧境綏河明信明義威漠(擬輕車等五號)為十
四班安隴向義宣節振朔候律(擬寧遠等五號)為十三班凡十
號為一品平宼定遠陵海寧隴振漠(擬武威等五號)為十二班
馳義横朔明節執信懷德(擬電威等五號)為十一班凡十號為
一品撫邊定隴綏關立信奉義(擬折衝等五號)為十班綏隴寧
邊定朔立節懷威(擬掃狄等五號)為九班凡十號為一品懷關
静朔掃宼寧河安朔(擬略遠等五號)為八班揚化超隴執義來
化度嶂(擬礪鋒等五號)為七班凡十號為一品平河振隴䧺邊
横沙寧關(擬武毅等五號)為六班懷信宣義弘節浮遼鑿空(擬尅)
(狄等五號)為五班凡十號為一品捍海欵塞歸義凌河明信
(擬伏波等五號)為四班奉忠守義弘信仰化立義(擬佽飛等五號)為三
班凡十號為一品綏方奉正承化浮海度河(擬先鋒等五號)為
二班懷義奉信歸仁懷澤伏義(擬綏虜等五號)為一班凡十號
為一品大凡一百九號將軍亦為十品二十四班正施
於外國及大通三年有司奏曰天監七年改定將軍名
有因有革普通六年又置百號將軍更加刊正雜號之中
微有移異大通二年奏移寧遠班中明威將軍進輕車
班中又置安遠將軍代貞武宣遠代明烈其戎夷之號
亦加附擬選序則依此承用遂以定制轉則進一班黜
則退一班班即階也同班以優劣為前後有鎮衛驃騎
車騎同班四中四征同班八鎮同班八安同班四平四
翊忠武軍師同班武臣爪牙龍騎雲麾冠軍同班鎮兵
翊師宣惠宣毅四將軍東南西北四中郎將同班智威
仁威勇威信威嚴威同班智武仁武信武勇武嚴武同
班為五德將軍輕車鎮朔武旅貞毅明威同班寧遠安
遠征遠振遠宣遠同班威䧺威猛威烈威振威信威勝
威略威風威力威光同班武猛武略武勝武力武毅武健武
烈武威武銳武勇同班猛毅猛烈猛威猛銳猛震猛進猛智
猛威猛勝猛駿同班壯武壯勇壯烈壯猛壯銳壯盛壯
毅壯志壯意壯力同班驍雄驍桀驍猛驍烈驍武驍勇
驍銳驍名驍勝驍迅同班雄猛雄威雄明雄烈雄信雄武雄
毅雄壯雄健同班忠勇忠烈忠猛忠銳忠壯忠毅忠捍
忠信忠義忠勝同班明智明略明遠明勇明烈明威明
勝明進明銳明毅同班光烈光英光遠光勝光銳光命
光勇光戎光野同班颷勇颷猛颷烈颷銳颷竒颷决颷起颷
略飈勝飈竒飈出同班龍驤武視雲旗風烈電威雷音
馳銳追銳羽騎突騎同班折衝冠武和戎安壘超猛英
果掃寇掃狄武銳摧鋒同班開遠略遠貞威决勝清野堅銳
輕銳拔山雲勇振旅同班超武鐡騎樓船宣猛樹功尅
狄平虜稜威昭威威戎同班伏波雄戟長劍衝冠鵰騎
佽飛勇騎破敵尅敵威勇威虜同班前鋒武毅開邊招
遠全威破陣蕩宼殄虜横野馳射同班牙門期門同班
候騎熊渠同班中堅典戎同班執訊行陣同班伏武懷
竒同班偏禆將軍同班凡二百四十號為四十四班又
雍州置寧蠻校尉廣州置平越中郎將北凉南秦置西
戎校尉寧州置鎮蠻校尉西陽南新蔡晉熙廬江等郡
置鎮蠻護軍武陵郡置安遠護軍巴陵郡置度支校尉
皆立府隨府主號輕重而不為定其將軍施於外國者
雄義鎮遠武安同班擬衛鎮等三號四撫同班擬四征
四威同班擬四安四綏同班擬四平安遠安邊同班擬忠武
等號撫河衛海安沙輔義同班擬武臣等號航海寧沙撫朔
平遠同班擬鎮兵等號隴幕威河和戎拓遠朔野翊海同班
擬智威等號梯山寧寇綏邊安漠威隴五號同班擬智武等
號威漠明義昭信綏河寧境同班擬輕車等號候律振
朔宣節向義安隴同班擬寧遠等號振漠寧隴陵海安
遠平宼同班擬威雄等號懷德執信明節横朔馳義同
班擬武猛等號安朔寧河掃宼静朔懷關同班擬驍雄
等號渡嶂奉化康義超隴揚化同班擬猛烈等號寧關
横沙雄邊振隴平河同班擬忠勇等號明信陵河歸義
欵塞捍海同班擬光烈等號立義仰化弘信守義奉忠
同班擬飈勇等號奉誠立誠建誠顯誠義誠同班擬龍
驤等號尉遼寧渤綏嶺威塞通候同班擬折衝等號掃
荒威荒定荒開荒理荒同班擬開遠等號奉節歸節建
節效節伏節同班擬超武等號渡河凌海承化奉正綏
方同班擬伏波等號伏義懷澤歸誠奉信懷義同班擬
前鋒等號凡一百二十五將軍二十八班竝施外國戎
國凖于中夏焉大同四年魏彭城王爾朱仲遠來降以
為定雒大將軍仍使其北討故名陳承梁制官又有戎號
擬官自一品至于九品凡二百三十七鎮衛驃騎車騎等三
號將軍擬官品第一(比秩中二千石)四中(軍撫衛護)四征(東西南北)八鎮
(東西南北左右前後)等十六號將軍擬官品第二(秩中二千石)八安(左右)
(前後東西南北)四翊(左右前後)四平(東西南北)等十六號將軍擬官品第
三(秩中二千石)中武軍師武臣爪牙龍騎雲麾冠軍鎮兵翊
師宣惠宣毅等將軍四中郎將智仁勇信嚴等五威五
武將軍合二十五號擬官品第四(秩中二千石)輕車鎮朔武
旅貞毅明威等將軍(將軍加大封者至此凡加大通進一階)寧安征旅振
宣等五遠將軍寧蠻校尉(雍州少府蠻越挍尉中郎將随府主軍號輕重若單作則)
(滅刺史一階若有將軍滅將軍一階也)合十八號擬官品第五威雄猛烈
震信略勝風力光等十威武猛略勝力毅健烈威銳勇
等十武猛毅烈威震銳進智勇勝駿等十猛壯武勇烈
猛銳威力毅志意等十壯驍雄桀烈武威勇銳名勝迅
等十驍雄猛威明烈信武勇毅壮健等十雄忠勇烈猛
銳壯毅捍信義勝等十忠明智略遠勇烈威銳毅勝進
等十明光威烈英遠勝銳命勇戎野等十光颷勇烈武
猛銳竒决勝略出等十颷將軍平越中郎(廣梁南秦南梁寧等州小)
(府也)西戎平戎鎮蠻三校尉等擬官一百四號品第六(竝千)
(石)龍驤武視雲旗風烈電威電音馳銳追銳羽騎突騎
折衝冠武和戎安壘超猛英果掃虜掃狄武銳摧鋒開
遠略遠貞威决勝清野堅銳輕車拔山雲勇振旅等將
軍擬官三十號品第七(竝六百石)超武鐡騎樓船宣猛樹功
克狄平虜稜威戎昭威戎伏波雄戟長劔衝冠鵰騎佽
飛勇騎破敵克敵威虜等將軍鎮蠻護軍(西陽南新蔡晉熙廬江郡)
(小府鎮蠻安遠護軍度支校尉随府主號輕重單作則滅太守内史相一階若有將軍滅一階)安遠軍
護度支校尉(曰陵郡丞)等擬官二十三號品第八(竝六百石)前鋒
武毅開邊招遠金威破陣蕩寇殄虜横野馳射等將軍
擬官十號品第九(竝四百石)諸將軍起自第六品以下板則
無秩其雖除不領兵領兵不滿百人拜除此官而為州
郡縣者皆依本條減秩石(二千石減為千石千石降為六百石自四百石降而無秩)
(依其州縣郡自各以秩論)凡板將軍皆䧏除一品諸依此減降品秩
其應假給章印各依舊差不貶奪其封爵亦為九等之
差後魏有大將軍大司馬都督中外諸軍事都督州府
諸軍事品第一都督府州諸軍事又有驃騎將軍車騎
將軍衛將軍驃騎車騎加大者位在三司上衛將軍加
大者次儀同三司品竝第一下又有四征四鎮將軍(四征)
(加大者次衛將軍四鎮加大者次尚書令)又有中軍鎮軍撫軍將軍(加大者次四征)
品第一下又有四安領軍護軍將軍(加大者秩次三以下)品第二
前後左右將軍四平(加大者秩次護軍)左右衛將軍品第二征
虜輔國龍驤將軍品第三驍騎鎮遠安遠建遠建中建
節立義立忠立節恢武勇武耀武昭武顯武直閣將軍
品第三中堅中壘寧朔揚威建威振威奮威建武奮武
振武揚武廣武廣威將軍品第四鷹揚折衝寧遠揚烈
伏波陵江平漢輕車威遠虎威殿中員外將軍品第五
宣威明威襄武厲威威烈威虜威戎威武武烈武毅武
奮將軍品第六綏遠綏邊綏虜討寇討虜討難討夷盪
虜盪宼盪難盪逆將軍品第七殄宼殄虜殄難殄夷掃
宼掃虜掃難掃逆厲武厲鋒虎牙虎奮將軍品第八廣
野横野偏禆將軍品第九又有領軍護軍(若侍臣帶者上加中字料)
(領護將軍不兼置)品第三南北東西護匈奴羌戎夷蠻越城門
校尉羽林中郎將射聲越騎長騎步兵長水將軍品第
三羽林中郎將戟楯虎賁募員虎賁高車虎賁左右積
弩積射強弩將軍品第四附義歸義率義順義中郎將
虎賁郎將品第五大和二十三年孝文再次職令命數
雖有升降而大抵頗同北齊有驃騎車騎衛四征四鎮
中軍鎮軍撫軍四翊四安冠軍輔國龍驤鎮遠安遠建
忠建節中堅中壘振威奮威廣德弘義折衝制勝伏波
陵江輕車樓船勁武昭勇明威顯信渡遼横海踰岷越
障戎昭武毅雄烈懷猛揚麾曜鋒蕩邊開城静漠綏戎
平越殄夷飛騎隼擊武牙武奮清野横野偏禆等今考
其制領軍府將軍一人掌禁衛宫掖朱華閣外凡禁衛
官皆主之輿駕出入督攝仗衛中領軍亦同有長史司
馬功曹五官主簿錄事釐其府事又領左右衛領左右
等府左右衛府將軍各一人掌左右厢所主朱華閣以
外各武衛將軍二人皆有司馬功曹主簿錄事釐其府
事其御仗屬官有御仗正副都督御仗五職御仗等員
其直盪屬官有直盪正副都督直入正副都督勲武前
鋒正副都督勲武前鋒五職等員直衛屬官有直衛正
副都督翊衛正副都督前鋒正副都督等員直突屬官
有直突都督勲武前鋒散都督等員直閣屬官有朱衣
直閣直閣將軍直寢直齋直後之屬又有武騎雲騎將
軍各一人驍騎游擊前後左右等四軍將軍左右中郎
將各五人步兵越騎射聲屯騎長水等校尉奉車都尉
等各十人武賁中郎將羽林監十五人冗從僕射三十
人騎都尉六十人積弩積射強弩等將軍及武騎常侍
各二十五人殿中將軍五十人員外將軍一百人殿中
司馬都督五十人員外司馬都督一百人領左右府有
領左右將軍領千牛備身又有左右備身正副都督左
右備身五職左右備身員又有刀劍備身正副都督刀
劍備身五職刀劍備身員又有備身正副都督備身五
職員護軍府將軍一人掌四中關津輿駕則護駕中護
軍亦同有長史司馬功曹五官主簿錄事釐其府事其
屬官東西南北四中府皆統之四府各中郎將一人長
史司馬錄事參軍統府錄事各一人又有統府直兵及
功曹倉曹中兵外兵騎兵長流城局等參軍各一人法
田鎧等曹行參軍各一人又領諸關尉津尉後周有柱
國大將軍(正九命)驃騎車騎等大將軍(九命)驃騎車騎等將
軍(正八命)四征中軍鎮軍撫軍等將軍(八命)四平前後左右
將軍師都督(正七命)冠軍輔國等將軍(七命)鎮遠建忠等將
軍(六命)寧遠揚烈伏波等將軍(正五命)輕車將軍奉車奉騎
等都尉四征中鎮撫軍(五命)宣威明威等將軍(正四命)襄威
厲威等將軍(四命)威烈討寇等將軍(正三命)蕩威蕩難等將
軍(三命)殄宼殄難等將軍(正二命)掃宼掃難等將軍(二命)曠野
横野等將軍(正一命)武威武牙等將軍隋制有左右衛左
右武衛左右武候各大將軍一人將軍二人並有長史
司馬錄事功兵倉騎等曹參軍法曹鎧曹行參軍(各一人)
行參軍(左右衛左右武候各六人左右武衛各八人)等員左右衛掌宮掖禁
禦攝督伏衛又各有直閣將軍六十直寢十二人直齋
直後各十五人竝掌宿衛侍從奉車都督六人掌馭副
車武騎常侍十人殿内將軍十五人員外將軍二十人
殿内司馬督二十人員外司馬督四十人竝以參府朝
出使勞問左右衛又各統親衛置開府(左勲衛開府左翊一開府二開)
(府三開府四開府及武衛武侯領軍東宫領兵開府凖此也)府置開府一人有長史
司馬錄事及倉兵等曹參軍法曹行參軍(各一人)又有儀
同府(武衛武候領軍東宫領兵儀同皆凖此也)儀同以下置員同開府但無
行參軍員諸府皆領軍坊每坊置坊主一人每鄉團置
團主一人佐二人左右武衛府無直閣以下員但領外
軍宿衛左右武候掌車駕出先驅後殿晝夜巡察執捕
姦匪烽候道路水草所置巡狩師田則掌其營禁又加
置司辰師四人漏刻生一百六十人左右領左右府大
將軍一人將軍二人掌侍衛左右供御兵仗領千牛備
身十二人掌執千牛刀備身左右十二人掌供御弓箭
備身六十人掌宿衛侍從參軍事鎧曹行參軍(各一人)等
員左右監門府各將軍一人掌宫殿門禁及守衛事各
置郎將二人校尉直長各三十人長史司馬錄事及倉
兵曹參軍鎧曹行參軍(各一人)行參軍(四人)等員領軍府左
右各掌十二軍籍帳差科詞訟之事不置將軍唯有長
史司馬椽屬及錄事功倉兵騎等曹參軍法鎧等曹行
參軍(各一人)行參軍(十六人)等員唐武德初命秦王既平王
世充及竇建德高祖以秦王功殊今古自昔位號不足
以為稱乃置天策上將軍府官吏位在三公上及升儲
宫遂廢天策府二年以天下未定事資武力將舉關中
之衆以臨四方乃置十二軍分關中諸府以隸焉以萬
年道為參旗軍長安道為鼓旗軍富平道為立戈軍醴
泉道為井鉞軍同州道為羽林軍華州道為旗官軍寧
州道為折威軍岐州道為平道軍幽州道為招搖軍麟
州道為苑游軍涇州道為天紀軍宜州道為天節軍每
將軍軍一人副一人取威名素重者為之督耕戰之備
自是士馬強勁無敵於天下五年省七年以突厥宼
掠復置後省之其後定制有左右衛(龍朔除府字)大將軍
各一員將軍各二員親府勲一府勲二府翊一府翊
二共五等府每府中郎將一人左右郎將各一人
左右驍衛(龍朔去府字改為左右武威神龍復為驍衛)大將軍各一員
將軍各二員左右武衛(龍朔除府字光宅改為左右鷹揚神龍復為武衛)大將
軍各一員將軍各二員左右威衛(舊為屯衛龍朔改為威衛光宅改為左右)
(豹韜衛神龍復為威衛)大將軍各一員將軍各二員左右領軍衛
(龍朔改為戎衛光宅改為主鉁衛神龍復為領軍衛)大將軍各一員將軍各二員
左右金吾衛(舊為候衛龍朔改為左右金吾衛)大將軍各一員將軍各
二員(中郎左右中郎將人數品制至此竝同左右衛)左右監門衛(龍朔除府字)大將
軍各一員將軍各二員中郎將四人左右千牛衛(龍朔改為)
(奉宸衛神龍復為千牛衛)大將軍各一員將軍各二員中郎將各二
人(已上為之十二衛)左右羽林軍(龍朔置)大將軍各一員將軍各
二員中郎將左右中郎將同諸衛左右龍武軍(初太宗選飛騎)
(之尤驍健者别置百騎以為翊衛之備天后加置萬騎為左右營置使以領之開元以來其左右羽林軍名曰)
(北門四軍開元二十七年改為左右龍武軍)大將軍一員將軍二員左右
神武軍(至德二年肅宗在鳳翔置)大將軍各一員將軍二員左右神
策軍(上元中以北衛軍使衛伯王為神策軍節度使初哥舒翰置)大將軍各二員將
軍各二員(貞元三年左右神策將軍各加二員左右神武將軍各加一員)神威軍(本號殿前)
(射生左右府貞元二年九月改為殿前左右射生軍三年改為左右神威軍非六軍之制也)大將軍二員將
軍二員六軍統軍(興元元年勅左右羽林左右龍武左右神武各置統軍一人)十六衛上將
軍(貞元二年十六衛各置上將軍一員)諸府(隋置驃騎鷹揚等府充天下守戍兵不成軍曰府府有上)
(中下)折衝都尉各一人(唐因隋折衝果毅郎將之名改統軍為折衝别將為果毅都尉)左
右果毅都尉各一人别將各一人其餘輔國鎮軍二大將
軍冠軍雲麾忠武壯武宣威明威信遠游騎游擊十將
軍為散號將軍以加武士之無職事者又以秦王齊王
下統軍為護軍副統軍為副護軍上大都督為驍騎尉
大都督為飛騎尉帥都督為雲騎尉都督為武騎尉車
騎將軍為游騎將軍親衛驃騎將軍為親尉中郎將其
勲衛驃騎准此親衛車騎將軍為親衛中郎將其勲衛
翊衛車騎竝准此監門府郎將為監門中郎將領左右
郎將准此諸軍驃騎將軍為統軍其秦王齊王下領三
衛及庫直驅咥直車騎竝准此諸軍車騎將軍為别將
貞觀十一年更置驃騎大將軍為從一品武散官輔國
鎮軍二大將軍為從二品武散官冠軍將軍加大字及
雲麾以下游擊以上改為五品以上武散官又置昭武
振威致果翊麾宣節禦武仁勇陪從八校副尉(自六品至從九)
(品上階為校尉下階為副將)六品以下武散官又武德元年五月改
隋鷹揚郎將為軍頭六月改軍頭為驃騎將軍副為車
騎將軍至二年五月車騎將軍隸驃騎府七年三月改
驃騎將軍為統軍車騎將軍為副軍至貞觀十年改統
軍為折衝都尉副為果毅都尉武德七年又置都督府
(改大府官以上為大都督府管十州都督不滿十州只為府)德宗時六軍又置統軍
諸衛又置上將軍其出師專征者有摠管都統元帥分
土治戎者有團練使防禦使節度使統押戎夷者有都
護又貞元之後中人治兵别有護軍中尉觀軍容使五
代以後典掌禁軍則有侍衛親軍都指揮使及殿前都
檢校殿前都指揮使而下皆以藩臣領之唐之軍衛名
存而實廢矣夫軍旅者所以防禍機遏亂略將帥者所
以摠戎政揚國威入則壯乎翊衛出則鎮其方面士卒
之存亡攸屬邦家之休戚是繫苟得其人折衝於萬里
儻非其任則三軍奔北故古先哲王質於蓍龜所以難
其選也拜於壇場所以重其任也推轂而遣所以專其
事也列壤而封所以報其功也若乃保於誠節濟乎功
名則福禄隨之寡於方略䧟於敗衂則鈇鉞及焉今竝
採其善惡之迹成敗之謀忠逆之心賢愚之效寘之於
篇以示鍳戒凡一百六門
佐命第一
夫帝王之興也必有命世之人傑折衝之虎臣周旋翼
從夷兇戡難然後大勲以集歸運斯格御天下之圖制
億兆之命者也自成周著伐罪之誓漢高有扶義之舉
白水興復當塗締構繇是而下或艱難以創業或累積
而啓祥莫不有毅勇之士為之爪牙奮揚威武式遏亂
略周旋夷險勤宣忠力搴旗以克敵略地以闢國用能
震天聲而消羣慝厲輿師而一衆志成樂推欣戴之美
享利建世及之報功成名立為方策之所稱述其不偉
歟
周太公望吕尚初事文王及武王即位欲修王業東伐
以觀諸侯集否師行師尚父(師之尚之父之故曰師尚父亦男子美稱)遂至
孟津諸侯不期而會者八百皆曰紂可伐也武王曰未
可還師太公作泰誓居二年紂殺王子比干囚箕子武
王將伐紂卜龜兆不吉風雨暴至羣公盡懼唯太公強
之勸武王武王於是遂行十一年正月甲子誓於牧野
以伐紂紂師敗績明日武王立于社羣公奉明水衛康
叔封布采席師尚父牽牲史佚策祝以告神說討紂之
罪遷九鼎修周政與天下更始師尚父謀居多封於齊
營邱詩曰惟師尚父時惟鷹揚諒彼武王(諒佐也尚父佐武王為之)
(尚將)
漢韓信淮隂人秦末項梁渡淮信乃仗劍從之梁敗又
屬項羽為郎中數以策干羽羽弗用漢王入蜀信亡楚
歸漢為連敖(楚官名)坐法當斬其疇十三人皆已斬(疇類也)
至信信乃仰視適見滕公(夏侯嬰也)曰上不欲就天下乎而
斬壯士滕公竒其言壯其貌釋之言於漢王以為治粟
都尉蕭何言於漢王曰王必欲爭天下非信無可與計
事漢王乃拜信為大將(事具宰輔薦賢及帝王選將門)遂聽信計部署
諸將(部分而署置之)漢王元年舉兵東出陳倉定三秦二年出
關收魏河南韓殷王皆降令齊趙共擊楚彭城漢兵敗
散而還信復發兵與漢王會榮陽擊破楚京索間以故
楚不能西漢之敗却彭城齊趙魏反漢王以信擊魏魏王
豹驚引兵迎信信遂虜豹定河東使人請益兵三萬人
臣請以北舉燕趙東擊齊南絶楚之糧道西與大王會
於榮陽漢王與兵三萬人遣張耳與俱進擊趙代破代禽
夏說閼與(夏說代相閼與邑名)信之下魏代漢輒使人收其精兵
詣榮陽信以兵數萬東下井陘擊趙斬成安君泜水上禽
趙王歇於是用趙將廣武君李左車策發使使燕燕從
風而靡乃遣使報漢因請立張耳王趙以撫其國漢王
許之楚數使騎兵渡河擊趙王耳信來往救趙四年漢
王出成臯渡河拜信為相國發趙兵未發者擊齊齊王
廣亡去信追北至城陽虜廣楚卒皆降遂平齊使人言
漢王曰齊夸詐多變反覆之國南近楚不為假王以鎮
之其勢不定漢王遣張良立信為齊王徵其兵使擊楚
五年漢王之敗固陵用張良計徵信將兵會垓下項羽
死封為楚王
曹參沛人也高祖為沛公時參以中㳙從(㳙潔也言其在中主知潔)
(清洒掃之事蓋親近左右也)擊胡陵方與攻秦監公軍大破之(秦一郡置)
(守尉監三人公者時人尊稱之耳)東下薛擊泗水守軍薛郭西復攻胡
陵取之從守方與方與反為魏擊之豐反為魏攻之賜
爵七大夫北擊司馬欣軍碭東取狐父祁善置(善置置名也狐)
(父祁二縣名也置若今之驛也)又攻下邑以西至虞擊秦將章邯車騎
攻轅戚及亢父先登遷為五大夫北救東阿擊章邯軍
䧟陳追至濮陽攻定陶取臨濟南救雍丘擊李繇軍破
之殺李繇虜秦候一人章邯破殺項梁也沛公與項羽
引兵而東楚懷王以沛公為碭郡長將碭郡兵於是乃
封參執帛(楚爵孤卿)號曰建成君遷為戚公屬碭郡(為戚縣之令)
其後從攻東郡尉軍破之成武南擊王離軍成陽南又
攻杠里大破之追北西至開封擊趙賁軍破之圍趙賁
開封城中西擊秦將楊熊軍於曲遇破之虜秦司馬及
御史各一人遷為執珪(執珪古爵名也)從西攻陽武下轘轅緱
氏絶河津擊趙賁軍尸北破之(尸鄊之北)從南攻犨與南陽
守齮戰陽城郭東(今堵陽)䧟陳取宛虜齮定南陽郡(高紀言南)
(陽守齮降封為殷侯而此傳言虜齮紀傳不同疑傳誤)從西攻武關嶢關取之前
攻秦軍藍田南又夜擊其北軍大破之遂至咸陽破秦
項羽至以沛公為漢王漢王封參為建成侯從至漢中
遷為將軍從還定秦攻下辨故道(武都二縣也)雍斄(扶風縣也)擊
章平軍於好畤南破之圍好畤取壤鄊(壤地名也)擊三秦軍
壤東及高櫟破之復圍章平平出好畤走因擊趙賁内
史保軍破之東取咸陽更名曰新城參將兵守景陵二
十三日(縣名也)三秦使章平等攻參參出擊大破之賜食
邑於寧秦(今華隂)以將軍引兵圍章邯廢丘以中尉從漢
王出臨晉關至河内下修武度圍津(在東郡)東擊龍且項
佗定陶破之東取碭蕭彭城擊項籍軍漢軍大敗走參
以中尉圍取雍丘王武反於外黃程處反於燕(皆漢將燕東郡)
(之縣故南燕國)往擊盡破之柱天侯(史失姓名)反於衍氏進破取衍
氏擊羽嬰於昆陽追至葉(葉南陽縣也)還攻武彊(武疆城在陽武)因
至滎陽參自漢中為將軍中尉從擊諸侯及項王敗還
至滎陽(敗謂戰彭城而敗)漢二年拜為假左丞相入屯兵關中
月餘魏豹反以假丞相别與韓信東攻魏將孫遫東張
(東張屬河南)大破之因攻安邑得魏將王襄擊魏王於曲陽
追至東垣生獲魏王豹取平陽得豹母妻子盡定魏地
凡五十二縣賜食邑平陽因從韓信擊趙相國夏說軍
於鄔東(鄔大原縣也)大破之斬夏說韓信與故常山王張耳
引兵下井陘擊成安君陳餘而令參還圍趙别將戚公
於鄔城中戚公出走追斬之西引兵詣漢王之所韓信
已破趙為相國東擊齊參以左丞相屬焉攻破齊歴下
軍遂取臨淄還定濟北郡收著漯隂平原鬲盧(五縣名也時未)
(有濟北郡史追書之耳)已而從韓信擊龍且軍於上假密(或以為高密)
大破之斬龍且虜亞將周蘭(亞將次將也)定齊郡凡得七十
縣得故齊王田廣相田光其守相許章及故將軍田既
(守相為相居守者)韓信立為齊王引兵東詣陳與漢王共破項
羽而參畱平齊未服者漢王即皇帝位韓信徙為楚王
參歸相印焉高祖六年與諸侯剖符賜參爵列侯食邑
平陽萬六千三十戶世世勿絶
陳平陽武戶牖人也初歸漢拜為都尉使參乘遂與東
伐項羽至彭城為楚所敗引師而歸收散兵至滎陽以
平為亞將屬韓王信軍廣武遷護軍中尉盡護諸將其
後楚急擊絶漢甬道於滎陽城漢王患之乃出黃金四
萬斤予平縱反間於楚軍項王果大疑亞父亞父欲急
擊下滎陽城項羽不聽(事見將帥間諜門)平乃夜出女子二千
人滎陽東門楚因擊之平與漢王從城西門出去遂入
關收聚兵而復東封平以戶牖鄊用其計策卒滅楚七
年更封為曲逆侯
周勃其先卷人徙沛以織薄曲為生(葦薄為曲)高祖為沛公
初起勃以中㳙從後攻胡陵下方與方與反與戰却敵
攻豐擊秦軍碭東還軍留及蕭復攻碭破之下下邑先
登賜爵五大夫攻蘭虞取之擊章邯車騎殿(殿鎮也謂鎮後以扞)
(蔽勃擊破章邯之殿兵也)略定魏地攻轅戚東緡以往至栗取之攻
齧桑先登擊秦軍阿下破之追至濮陽下蘄城攻都關定
陶襲取宛朐得單父今夜襲取臨濟攻夀張以前至卷
破李繇雍丘下攻開封先至城下為多(多謂功多也)後章邯
破項梁沛公與項羽引兵東如碭自初起沛還至碭一
歲二月楚懷王封沛公為碭郡長拜勃為襄賁令從沛
公定魏地攻東郡尉於城武破之攻長社先登攻潁陽
緱氏絶河津擊趙賁軍尸北(尸北鄊也)南攻南陽守齮破武
關嶢關攻秦軍於藍田至咸陽滅秦項羽至以沛公為
漢王漢王賜勃爵為威武侯從入漢中拜為將軍還定
三秦賜食邑懷德攻槐里好畤最(於將帥之中功為最也)北擊趙
賁内史保於咸陽最北救漆(漆扶風縣)擊章平姚卭軍西
定汧(汧今隴西縣也)還下郿潁陽(即今鳳翔郿縣潁陽在櫟陽東)圍章邯廢丘
破之西擊益己軍破之(益己章邯將也)攻上邽東守嶢關擊項
羽攻曲遇最還守敖倉追羽羽已死因東定楚地泗水
東海郡凡得二十二縣還守雒陽賜爵列侯剖符世世
不絶食絳八千二百八十戶
樊噲沛人以屠狗為事高祖為沛公噲以舍人從攻胡
陵方與還守豐擊泗水監豐下破之(泗水郡名監謂監郡也破之於豐縣)
(下)復東定沛破泗守薛西(謂破郡守於薛縣之西)與司馬尼戰碭
東(尼秦將軍邯之司馬)却敵斬首十五級賜爵國大夫(即官大夫也)嘗
從沛公擊章邯軍濮陽攻城先登斬首二十三級賜爵列
大夫(即公大夫也)從攻陽城先登下戶牖(陽武縣北鄊)破李繇軍
斬首十六級賜上聞爵(上聞謂名通於天子)從攻圉都尉(陳留圉縣)東
郡守尉於成武却敵斬首十四級捕虜十六人賜爵五
大夫從攻秦軍出亳南(今河南偃師湯亭是)河間守軍於杠里破
之擊破趙賁軍開封北以却敵先登斬候一人首六十
八級捕虜二十六人賜爵卿從攻破楊熊於曲遇攻宛
陵先登斬首八級捕虜四十四人賜爵號賢成君從攻
長社轘轅絶河津東攻秦軍尸鄊南攻秦軍於犨破南
陽守齮於陽城東攻宛城先登西至酈(南陽縣也)以却敵斬
首十四級捕虜四十人賜重封(重封加二號也)攻武關至霸上
項羽欲攻沛公既饗軍士中酒(中酒飲酒之中也)亞父謀欲殺
沛公時獨張良得入坐噲居營外聞事急廼持盾直撞
入立帳下(以盾撞擊人也)言於項羽曰沛公先入定咸陽暴師霸
上以待大王大王今日至聽小人之言與沛公有隙臣
恐天下解心疑大王也羽默然沛公如厠麾噲去既出
沛公留車騎獨騎馬噲等四人步從山下走歸霸上軍
而使張良謝羽羽亦因遂已(已止也)無誅沛公之心後數
日羽屠咸陽立沛公為漢王漢王賜噲爵為列侯號臨
武侯遷為郎中從入漢中還定三秦别攻西丞白水北
(西今西縣白水水名言擊西縣之丞於白水之北)擁輕車騎雍南破之從
攻雍斄城先登(斄縣名屬武功)擊章平軍好畤攻城先登䧟陣
遷為郎中騎將從擊秦車騎壤東(地名)却敵遷為將軍攻
趙賁下郿槐里柳中咸陽(柳中即細柳地)灌廢丘最(以水灌廢邱也)至
櫟陽賜食邑杜之樊鄊(今樊川)從攻項羽屠煑棗(未詳其地)擊
破王武程處軍於外黃攻鄒魯瑕丘薛項羽敗漢王於
彭城盡復取魯梁地噲還至滎陽益食平隂二千戶以
將軍守廣武一歲(廣武在滎陽)項羽引兵東從漢王擊羽下
陽夏虜楚周將軍卒四千人(周殷也)圍項羽于陳大破之(於陳)
(縣圍之)屠胡陵羽死漢王即皇帝位以噲有功益食邑八
百戶其秋燕王臧荼反噲從攻荼定燕地楚王韓信反
噲從至陳取信定楚更賜爵列侯與剖符世世勿絶食
舞陽號為舞陽侯
彭越字仲昌邑人嘗漁鉅野澤中為盗陳勝起澤間少
年相聚百餘人往從越請為長設壇祭令徒屬乃行略
地收諸侯散卒得千餘人沛公從碭北擊昌邑越助之
昌邑未下沛公引兵西越亦將其衆居鉅野澤中收魏
敗散卒項籍入關王諸侯還歸越衆萬餘人無所屬齊
王田榮叛項王漢乃使人賜越將軍印使下濟隂以擊
楚楚令蕭公角將兵擊越越大破楚軍漢與魏豹及諸
侯東擊楚越將其兵三萬餘人歸漢外黃(於外黃來歸漢)漢王
曰彭將軍收魏地得十餘城欲急立魏後今西魏王豹
魏咎從弟真魏也(豹真魏後也)廼拜越為魏相國擅將兵略
定梁地項王與漢王相距滎陽越攻下睢陽外黃十七
城項王聞之乃使曹咎守成臯自東收越所下城邑皆
復為楚越將其兵北走穀城項王南走陽夏越復下昌
邑旁二十餘城得粟十餘萬斛以給漢食漢王敗使使
召越并力擊楚越曰魏地初定尚畏楚未可去漢王追
楚為羽所敗固陵用張良策發使使越取睢陽以北至
穀城皆許以王越又言所以許韓信越乃引兵至垓下
羽死立越為梁王都定陶
黥布六人也初從項羽入咸陽為前鋒羽封諸將立布
為九江王都六齊王田榮叛楚項王徵兵九江布稱病
不往遣將將數千人行漢王敗楚彭城布又稱病不佐
楚項王由此怨布布愈恐不復往漢王與楚大戰彭城
不利出梁城至虞(今宋州虞城縣)使隋何使布何說布起兵攻
楚(事具摠錄游說門)楚使項聲龍且攻淮南項王留而攻下邑
(今宋州縣也)龍且攻淮南破布軍布間行與隋何歸漢漢王
使人之九江得布故人幸臣將衆數千人歸漢漢益分
布兵而與俱北收兵至成臯四年立布為淮南王與擊
項籍布使之九江得數縣五年布與劉賈入九江誘大
司馬周殷殷反楚遂舉九江兵與漢擊楚破垓下項籍
死布遂剖符為淮南王都六九江廬江衡山豫章郡皆
屬焉
盧綰豐人高祖初起沛以客從入漢為將軍常侍中從
東擊項羽封長安侯項籍死使綰别將與劉賈擊臨江
王共尉(共敖子也)還從擊燕王臧荼皆破平高祖詔諸將相
列侯擇羣臣有功者以為燕王皆曰大尉綰嘗從平定
天下功最多可王乃立綰為燕王
酈商高陽人陳勝起商聚少年得數千人沛公初略地
商以所將四千人屬沛公於岐從攻長社先登賜爵封
信成君從攻緱氏絶河津破秦軍雒陽東從下宛穰定
十七縣别將攻旬關(旬關分水二關也)西定漢中以將軍為隴
西都尉别定北地郡破章邯别將於烏氏栒邑泥陽(烏氏)
(定安也栒邑在幽州泥陽北地縣也)賜食邑武城六千戶從擊項籍軍與
鍾離昧戰受梁相國印益食四千戶從擊項羽二歲攻
固陵漢王即帝位燕王荼反(臧荼也)商以將軍從擊荼戰
龍脫(地名)先登陷陣破荼軍易下(今易縣)却敵遷為右丞相
賜爵列侯與剖符世世勿絶食邑涿郡五千戶
夏侯嬰沛人為沛廏司御每送使客還過泗上亭與高
祖相愛高祖為沛公賜爵七大夫以嬰為太僕嘗奉車
從攻胡陵嬰與蕭何降泗水監平平以胡陵䧏賜爵嬰
五大夫從擊秦軍碭東攻濟陽下戶牖破李繇軍雍丘
以兵車趣攻戰疾破之(趣急速也下同)賜爵執帛從擊章邯軍
東河濮陽下以兵車趣攻戰疾破之賜爵執圭從擊趙
賁軍開封楊熊軍曲遇嬰從捕虜六十八人䧏卒八百
五十人得印一匱又擊秦軍雒陽東以兵車趣攻戰疾
轉為滕令(膝今徐州縣)因奉車從攻定南陽戰於藍田芷陽
(芷陽後為霸陵縣)至霸上沛公為漢王賜嬰爵號昭平侯復為
太僕從入蜀漢還定三秦從擊項籍至彭城漢王不利
馳去見孝惠魯元公主載之漢王急馬罷虜在後嘗蹳
兩兒棄之嬰嘗收載行面雍樹馳(雍擁面背也言取兩兒令面背已而抱持)
(之以馳故云面雍樹馳也)漢王既至滎陽收散兵復振賜嬰食邑沂
陽擊項籍下邑追至陳卒定楚至魯益食兹氏(縣名屬大原)
漢王即帝位燕王臧荼反嬰從擊荼明年從至陳取楚
王信更食汝隂剖符世世勿絶
灌嬰睢陽販繒者(繒者帛之摠名)高祖為沛公略地至雍丘章
邯殺項梁而沛公還軍於碭嬰以中涓從擊破東郡尉
於成武及秦軍於杠里疾鬭賜爵七大夫從攻秦軍亳
南開封曲遇戰疾力(力強也)賜封執帛號宣陵君從攻陽
武以西至雒陽破秦軍尸北北絶河津南破南陽守齮
陽城東遂定南陽郡西入武關戰於藍田疾力至霸上
賜爵執圭號昌文君沛公為漢王拜嬰為郎中令從入
漢中拜為中謁者從還定三秦下櫟陽䧏塞王還圍章
邯廢丘未拔從東出臨晉關擊䧏殷王定其地擊項羽
將龍且魏相項佗軍定陶南疾戰破之賜爵號昌文侯食
杜平鄊(杜縣平鄕)復以中謁者從䧏下碭以北至彭城項羽
擊破漢王漢王遁而西嬰從還軍於雍丘王武魏公申
徒反(故秦將䧏為分)從擊破之攻下外黃西收軍於滎陽楚騎
來衆漢王拜嬰為中大夫令李必駱甲(二人皆故秦騎士重泉縣人)
為左右校尉將郎中騎兵擊楚騎於滎陽東大破之受
詔别擊楚軍後絶其饟道起陽武至襄邑擊項羽之將
項冠於魯下破之所將卒斬左右司馬騎將各一人擊
破柘公王武軍燕西(柘縣名公者柘之令也王武其人姓名燕西南燕國也)所將
卒斬樓煩將五人(樓煩縣名其人善騎射故名射士為樓煩)連尹一人(楚官也)
擊王武别將桓嬰白馬下破之所將卒斬都尉一人以
騎度河南送漢王到雒陽從北迎相國韓信軍於邯鄲
還至敖倉嬰遷為御史大夫三年以列侯食邑杜平鄊
受詔將郎中騎兵東屬韓信擊破齊軍於歴下所將卒
虜車騎將軍華母傷及將吏四十六人䧏下臨淄得相田
光追齊相田横至嬴博(二縣名)擊破其騎所將卒斬騎將
一人生得騎將四人攻下嬴博破齊將軍田吸於千乘
斬之東從韓信攻龍且留公於假密(留縣名公縣令也攻龍且及留縣令)
(於假密)卒斬龍且(卒嬰所將卒也)生得右司馬連尹各一人樓煩
將十人身生得亞將周蘭(亞次也)齊地已定韓信自立為
齊王使嬰别將擊楚將公杲於魯北破之轉南破薛郡
長(長亦如郡守也時每郡置長)身虜騎將一人攻博陽前至下相以東南
僮取慮徐(僮取慮徐三縣名)度淮盡䧏其城邑至廣陵(謂從下相以東)
(南盡䧏城邑乃至廣陵皆正定)項羽使項聲薛公郯公復定淮北嬰度
淮擊破項聲郯公下邳斬薛公下下邳夀春擊破楚騎
平陽(此平陽在北郡)遂䧏彭城虜柱國項佗䧏留薛沛酇蕭相
(此六縣)攻苦譙(二縣名)復得亞將與漢王會頥鄕從擊項籍
軍陳下破之所將卒斬樓煩將二人虜將八人賜益食
邑二千五百戶項籍敗陔下嬰以御史大夫將車騎别
追籍至東城破之所將卒五人共斬項籍皆賜爵列侯
左右司馬各一人卒萬二千人盡得其軍將吏下東
城歴陽度江破吳郡長吳下得吳守遂定吳豫章會稽
郡還定淮北凡五十二縣漢王即帝位賜嬰邑三千戶
以車騎將軍從擊燕王荼明年從至陳取楚王信還剖
符世世勿絶食邑潁隂二千五百戶
韓王信故韓襄王孼孫(孼庶子)項梁立楚懷王燕齊趙魏
皆已前王唯韓無有後故立韓公子横陽君成為韓王
欲以定韓地項梁死定陶成犇懷王(成謂所立韓王)沛公引兵
擊陽城使張良以韓司徒徇韓地得信以為韓將將其
兵從入武關沛公為漢王信從入漢中乃說漢王曰項
王王諸將王獨居此此左遷也士卒皆山東人跂而望歸及
其蠭東鄕可以争天下漢王從之(蠭謂軍中將士氣鋒也竦謂引領東望也)
(蠭與鋒同)漢王還定三秦乃許王信先拜為韓太尉將兵略
韓地時項籍已殺韓王成聞信略韓地乃令故籍游吳時令
鄭昌為韓王(項藉在吳時昌為吳縣令)距漢漢二年信略定韓地十餘
城漢王至河南信急擊韓王昌昌䧏漢乃令立信為韓
王嘗將韓兵從漢王使信與周苛等守滎陽楚拔之信
䧏楚已得亡歸漢漢復以為韓王竟從擊破項籍五年
春與信剖符王潁川
傅寬初以魏五大夫騎將從沛公為舍人起横陽從攻
安陽杠里趙賁軍於開封及擊楊熊曲遇陽武斬首十
二級賜爵卿從至霸上沛公為漢王賜寬爵號共德君
從入漢中為右騎將還定三秦賜食邑雕隂(縣名屬上郡)從
擊項籍待懷(待高祖於懷縣也今懷州)賜爵通德侯從擊項冠周蘭
龍且所將卒斬騎將一人敖下(敖地名左傳曰敖鄗之間)益食邑屬
淮隂擊破齊歴下軍擊田解屬相國參殘博(參曹參也博太山縣)因
定齊地剖符世世勿絶封陽陵侯食邑二千六百戶
靳歙以中㳙從起宛朐(今曹州縣)攻濟陽破李繇軍擊秦軍
開封東斬騎千人將一人(騎將師號為千人漢儀注邊郡置部都尉千人司馬侯也)
首五十七級捕虜七十三人賜爵封臨平君又戰藍田
北斬車司馬二人(謂主車司馬也)騎長一人(謂騎之長也)首二十八
級捕虜五十七人至霸上沛公為漢王賜歙爵建武侯
遷騎都尉從定三秦别西擊章平軍於隴西破之定隴
西六縣所將卒斬車司馬候各四人騎長十二人從東
擊楚至彭城漢軍敗還保雍丘擊反者王武等略梁地
别西擊邢說軍菑南破之(菑縣名今孝城縣)身得說都尉二人
司馬候十二人䧏吏卒四千六百八十人破楚軍滎陽
東食邑四千二百戶别之河内擊趙賁軍朝歌破之所
將卒得騎將二人車馬二百五十匹從攻安陽以東至
棘蒲下十縣别攻破趙軍得其將司馬二人候四人降
吏卒二千四百人從䧏下邯鄲别下平陽身斬守相所
將卒斬兵守郡一人(兵守郡當言兵郡守也謂將兵郡守也)䧏鄴從攻朝
歌邯鄲又别擊破趙軍降邯鄲郡六縣還軍敖倉破項
籍軍成臯南擊絶楚饟道起滎陽至襄邑破項冠魯下
略地東至鄫郯下邳南至蘄竹邑擊項悍濟陽下還擊
項籍軍陳下破之别定江陵降柱國大司馬以下八人
身得江陵王致雒陽(江陵王謂共敖之子尉也)因定南郡從至陳取
楚王信剖符世世勿絶定食四千六百戶為信武侯
周緤沛人也以舍人從高祖起沛至霸上西入蜀漢還
定三秦嘗為參乘賜食邑池陽從東擊項羽滎陽絶甬
道從出度平隂遇韓信軍襄國戰有利不利終無離上
心帝以緤為信武侯食邑三千三百戶
册府元龜卷三百四十
