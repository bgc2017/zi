六壬大全卷八
課經四
殃咎課
凡三傳逓克日神將克戰或干支乘墓為殃咎課如己
巳日三傳巳申寅初傳克中中克末傳末克日干如丙
子日三傳子未寅末傳克中傳中傳克初傳初克日干
為遞克主他人欺凌互相克害為官宜自簡束防人論
劾常人有凶横之禍或被鄰人雷狀攻訟看將克神為
外戰禍患易解神克將為内戰禍患難解初遭夾克凡
占夾同類身不自由已受人驅策夾財財不由己費用
惟夾克鬼反吉將逢内戰主謀事將成被人攪擾天后
内戰為用妻不和或多病餘詳天將言之壬申日亥加
辰申加丑為干支坐墓乃心肯意肯人宅甘受晦禍丙
寅日干上戌支上未為干支乘墓主人宅皆不亨利此
例非殃禍必過失之咎故名殃咎統解之體内外凌辱
之課
象曰五行克賊征戰凶禍疾病增危論訟反坐官遭弹
劾人罹罪過營幹不一出行不樂如三𫝊遞克日干為
凶如末助初𫝊克日主他人教唆賊害如三𫝊下賊上
及日辰内戰主家法不正致爭窩犯醜聲出外病訟極
危惟占官自慎從微至著迤邐轉遷則吉捨此皆凶如
墓神覆日為天羅自裹主命運衰弱作事昏迷常被人
揶揄虧算宜醮謝本命星位免殃如干支逢墓兩空亡可
解如三𫝊衆鬼雖彰有制無畏或春占木旺克土鬼自
貪榮盛無意興灾至夏秋其禍仍發如傳財太旺財反
傾危或冬占水旺克火長上主灾但財自貪生旺身弱
難受至身旺財衰之時或可取餘倣此
如辛酉日三𫝊未子已初𫝊末遞克日干為殃咎課
訂訛
殃咎(遞克夾克外戰内戰乘墓坐墓皆是)遞克者初克中中克末未克干
又末克中中克初初克干是也夾克者用神下既坐克
上又受將克如午加亥將乘玄武是也外戰者三𫝊皆
將克神内戰者三𫝊皆神克將乘墓者干上支上各乘
墓神如丙寅日丙上戌寅上未是也坐墓者一下支下
各臨墓神如丙寅日已加戌寅加未是也此等皆殃禍
灾咎之兆故名殃咎
占主病訟危營幹出行俱阻末助初克日主他人教
唆賊害官防論劾常人有横禍或被隣人連名攻訴
如三傳下賊上及日辰内戰主家法不正醜聲出外
惟占官細微謹慎迤邐轉遷則吉耳夾克如夾同類
身不自由受人驅策夾財財不由已費用惟夾鬼反
吉乘墓主人宅各欠亨通坐墓主人宅自招晦禍
伏殃卦
天鬼臨從四仲神建寅居酉逆相尋行年日上來併用
殃伏兵傷亂殺人
心鏡
伏殃即天鬼也(正酉二午三夘四子周而復始)如行年日辰發用主殃
伏兵傷
訂訛
伏殃(天鬼臨日辰發用或臨年命發用)天鬼者正酉二午三夘四子周
而復始發用伏藏灾禍故名伏殃
占主伏兵殺傷或全家病惟宜禳禱以除之
九醜課
凡戊子戊午壬子壬午乙夘乙酉巳夘巳酉辛夘辛酉
十日為九醜日如四仲時占丑臨日加四仲上發用為
九醜課蓋子午夘酉為陰陽易絶之神有生殺之道乙
戊己辛壬乃刑煞不正之位三光不照此五干四平合
而為九醜乃歲終物必紐結醜惡同時故名九醜占事
多凶統小過之體乃上下迍邅之課也象曰剛日男凶
柔日女禍重陽害父重陰害母婚姻有災造葬無補諸
事謀為徒勞身苦如剛日日辰在天乙前為重陽害父
柔日日辰在天乙后為重陰害母上乘白虎决主死亡
當此之時不可舉兵遠行移徙嫁娶造葬求謀
災禍不出三年三月更與大時正月起夘逆行四仲小
時月建是也二殺相併禍不出月或神將吉有解或神
將凶再與大小時殺併一切事皆不就且多殃咎則應
小過上六灾眚之凶象也
如二月將乙夘日子時占丑臨支時加仲又加夘上發
用為九醜課
訂訛
九醜(戊子戊午壬子壬午乙夘巳夘辛夘乙酉巳酉辛酉此十日占丑臨四仲發用是也不發用而臨支)
(上者亦是四仲時占更的)子為冬至以陽易陰午為夏至以陰易陽
夘為春分陽盛陰絶酉為秋分陰盛陽絶此陰陽易絶
之辰有生殺之道焉乙者雷始震之日戊己北辰下降
之日辛者萬物斷絶之日壬者三光不照之日丑者歲
功既畢諸神奏事會集明堂以考善惡乙戊己辛壬五
干合子午夘酉四支為九此等日遇丑臨仲乃凶禍不
美之兆故名九醜
占主大禍臣叛子逆奴欺妻背不可舉兵嫁娶移徙
起土出行埋葬吉將禍淺凶將禍深禍不出三月三
年若與大小時併不出月内
觀月經
陽日男凶陰日女凶重陽害父重陰害母日辰若與白
虎併主有死亡之事
四辰連五日九醜主惡聲(四辰子午夘酉五日乙戊己辛壬配子午夘酉是也)
大吉將加仲天灾莫舉兵遠行人必死嫁娶犯哀聲修
造妨家主遷移人口驚殯埋妨長幼買賣不能成大小
兩時併(大時者正夘二子逆行四仲也小時者月建也)
凶神在四平三年與三月不出大凶生(四平者子平夘夘平午午平酉)
(酉平子皆順行此課但看占日合此便是也)
心鏡
乙戊己辛壬五日四仲相併九醜凶大吉臨其支干上
值此凶灾將及人大小二時併相際剛日男凶柔女迍
重陽害父重隂母(剛日日在天乙前為重陽害父柔日日辰天乙後為重陰害母)
測禍天官决事因(大吉與朱雀併主官訟口舌與玄武併主失物或奸淫與勾陳併鬭訟白)
(虎併疾病死亡乃是天官决事因也)
不但納妻併嫁女最忌遊行及出軍
鬼墓課
凡日辰墓神及日鬼發用為鬼墓課蓋鬼者賊也陽見
陽陰見陰為鬼如甲日用申乙日用酉丙日用子丁日
用亥戊日用寅巳日用夘庚日用午辛日用己壬日用
辰戌癸日用丑未為鬼也鬼多主事不美謀望不成且災
凶及已身陰鬼星宿神祗陽鬼公訟是非墓者蒙昧也如
甲乙寅夘見未丙丁己午見戌戊巳辰戌丑未壬癸亥
子見辰庚辛申酉見丑若用起丑加申辰加亥未加寅
戌加已為用起四墓格或甲日未加寅為墓神覆日主
人口災晦或丁夘日戌加夘為干墓臨支主宅舍衰廢
為關神尤甚關神春丑夏辰秋未冬戌也或壬寅干上
辰支上未為干支乘墓人如在雲霧中行也冡宅凋弊
凡占皆不亨快如申加丑亥加辰寅加未巳加戌為自
坐四墓格乃人自招其禍身心甘受昏迷家宅願假與
人作踐兑賃終不能出脱占病顛狂行人失路或甲申
日寅加丑申加未為干支互換坐墓乃彼此各招晦滯
不宜兩相投奔蓋鬼主傷殘墓主閉塞不通暗昧不振
凡事逢墓則止此五行受鬼克賊又加四墓故名鬼墓
凡人占鬼入𫝊及𫝊墓不吉非官訟必疾病辰未為日
墓暗中有明及夜墓坐日亦吉丑戌為夜墓昏昧自甚
日墓坐夜亦然辰戌墓主剛猛急速丑未墓主事遲延
柔緩統困之體乃守已待時課也
象曰五行克賊死墓之鄉人丁多耗家宅不昌行人可
至病者如狂謀為遲滯捕盗深藏如鬼在日上發用常
人占事多凶或内有德神旺氣求官大利或辰戌丑未
作日鬼為魁罡占科舉必高中餘占用神克日吉凶相
半事多反覆而後成鬼帶惡殺多主怪禍舉動不利若
寅加酉巳加子申加夘亥加午為用乃𫝊墓入墓自明
投暗如人下井一脚深於一脚健人必病病人必死或
未加亥戌加寅丑加巳辰加申用墓加長生舊事再
發訟斷了又論病痊了又作事許了又悔人喜了又怒
仇和了又怨或生旺入墓事成終止墓入生旺事廢又
興中𫝊見墓主進退求財無百事不稱意合則晦甚日
鬼墓神俱發用無氣占病大忌乘虎必死或財神祿神
官星長生中末見墓仕人不利當應六三困於石之凶
象若日鬼盗氣中末逢墓常人為喜或鬼墓臨日作生
氣或自墓𫝊生或鬼墓有克制冲破變凶為吉病者生
囚者釋凡事先憂而後喜也當應困亨貞大人吉之象
也如壬申日丑時午將壬日屬水以辰為墓又為日鬼
加日發用為鬼墓
凡日辰墓神乘蛇虎加夘酉並人行年為墓門開格如
日墓加夘為外喪支墓加夘為内喪出外宜遷葬以禳
之日墓加酉為内喪支墓加酉為外喪入内宜合夀木
以禳之惟不可納人此水火木日辰有之外有丁癸夘
酉四日墓臨夘酉真墓門開格或見喪弔死神死氣尤
的更發用囚死克賊歸墓何類神以定何人喪也
如壬戌日已時丑月子將命在戊子七月二十六日夘
時生行年未交生在酉上見辰墓將乘螣蛇為墓門開
格(螣貴)
此課得一下賊上為重審課主女人禍從内起三𫝊遞
生為亨通課主舉薦初𫝊午加壬下克上將逢天后上
克下為財受夾克格主財不由已費用蓋日為我子命
水旺冬令喜戌支冲辰凶散交生前四月内生疔服藥
危自可救壬日以午為妻秉時死氣火以戌為墓加夘
將乘白虎妻辛夘六月命交生后行年并臨夘正墓門
開格故因時患飲水不藥身亡予初以課𫝊夾克妻財
財生官官生印印轉生身只謂破財加納豈果妻病不
服調理而死財仍浪費何其驗效如是之神哉錄此以
為記云
訂訛
鬼墓(干支上神發用或作干鬼干墓或作支鬼支墓)假如壬日辰加亥發用既
作日鬼又作日墓故名鬼墓
占主一切凶蓋鬼者賊也主殘傷墓者昧也主闇塞
都不利謀望家不昌病凶財耗盜難獲陽鬼公訟是
非陰鬼神祗星宿墓有五格日上得日墓為墓神覆
日主人昏晦乃命運衰弱天羅自裏宜醮禳之辰上
得日墓為干墓臨支主宅傾頽或日上得日墓辰上
又得辰墓為干支乘墓人宅俱不利或日下臨日墓
辰下又臨辰墓為干支坐墓乃自招禍身心甘受昏
迷家宅願顧與人作踐占病顛狂行人失路或日上
得辰墓辰上得日墓為干支互換坐墓彼此各招晦
滯不宜兩相投奔辰未為日墓暗中有明夜墓坐日
亦吉丑戌為夜墓昏昧自甚日墓坐夜亦然辰戌墓
主事剛速丑未墓主事柔緩墓臨長生舊事再發訟
斷又起病痊又作事許又悔仇解又生生旺入墓事
成中止墓入生旺事廢復興凡日辰墓乘蛇虎加夘
酉與行年併為墓門開如日墓加夘為外喪辰墓加
夘為内喪出外宜遷葬以禳之日墓加酉為内喪辰
墓加酉為外喪入内宜合夀木以禳之夘酉日墓臨
夘酉為真墓門開見喪弔死神死氣尤的更看發用
囚死克賊歸墓是何類神以定何人喪也大都鬼墓
發用無氣病最忌乘虎必死或財神祿神官星長生
在中未見墓仕人不利
此課常人更忌見鬼鬼帶惡殺更凶惟内有德神旺
氣求官大利或魁罡及丑未作日鬼占科名高中若
日鬼發用中末逢墓常人為喜或鬼墓臨日辰作生
炁或自墓𫝊生或鬼墓有克制冲破或墓逢空變凶為
吉病者生囚者散凡事先憂後喜也
訂訛
鬼呼(天盤作鬼加地盤墓神是也行年神將凶更的)鬼臨墓則鬼為得地引類
呼朋故名鬼呼
占主壯者亦病病必有祟事多暗害或連累入獄
五墳四煞(稼穡課作本日墓神乘凶將發用)五墓為墳四神為煞故名
五墳四煞
占主不可獨行遠出出逢凶禍或訟病相纏
喪門卦心鏡
喪門正月末為之(正月未逆行四季)四季流行逆數推用在行
年支干上病人憂死健人衰白虎若臨轉凶惡所主之
事必無疑
勵德課
凡天乙立夘酉為勵德課蓋夘酉為陰陽交易之位貴
人由之而遷易如日辰陰神在天乙前貴人不得引從
則退陰主小吏退剥蓋小人恃勢不知謹身修德則凶若
日辰陽神在天乙後貴人前引而從則進陽主君子進用
蓋君子知機而能行仁布德則吉此天道福善禍淫奬勵
有德占利君子不利小人統隨之體乃反覆不定之課也
象曰陽神前引陰神後隨君子則吉小人則危陰神前
立陽神後居小人得意君子失機前既曰陽後得貴人
接引利君子此又曰陽神后居君子失機何也前乃止
于陽後今乃陰前陽後俱全故云君子失機也如陽前
則貴人得其接引陰前則貴人受其羈絆陰在貴人前
訟則卑遭責陽在貴後灾則修德自愈若貴立夘酉陽
前陰後當應隨六三係丈夫失小人之象陰前陽後當
隨應六二小子失丈夫之象也
如戊子日申時午將占晝丑加夘為勵德也
夫天乙為門内君子處事之所小吏犯罪而到如日辰
陰陽俱在天乙後為微服格主君子遷官小人退職事
體稍遲大幹則可小處則不可也如辛丑日寅時丑將
如日辰陰陽俱在天乙前為蹉跎格主小人進職君子
退位事體稍遲處小則可大幹不可如庚申日課
訂訛(解之甚明)
勵德(貴人臨夘酉)夘酉為陰陽交易之位貴人臨之門戶摇
動進退分焉如干支陰神属卑乃妄立貴人前是小人
恃勢不謹定當黜下主小吏退剥干支陽神屬尊乃退
處貴人後是君子謙冲循省定當進用主大吏陞遷此
天道福善禍淫奬勵有德故名勵德
占主反覆不定理宜遷動官位君子遷小吏黜庶人
身宅不安宜謝土神
此課外有干支陰陽俱在貴人後為微服君子陞遷
小吏黜事體稍遲大幹則可小處不可也有干支陰
陽俱在貴人前為蹉跎格主小吏遷君子黜事體亦
稍遲小處則可大幹不可也
觀月經名鸞失鳳
天乙立二八夘酉日月門貴神當其上勵德卦
基根(日出夘為二門入酉為八門天乙立其上更詳日之陰陽二神辰之陰陽二神居前後者)
(是也)
六月甲子日寅時得此門(天乙立酉是入門也)
辰午陽在後(辰是辰之陽神午是日之陽神俱在天乙之後也)
申戌陰前存(申是辰之陰神戌是日之陽神俱在天乙之前正是天乙勵德之卦也)
小吏犯剥退官人轉更尊(居官貪祿小吏剥退也)
忽然申時算微服别一般陰陽俱在後君子賜朱欄(假令)
(六月甲子日申時一課子甲二課戌子三課戌子四課申戌天乙立二門夘上子為日之陽神戌為)
(日之陰神戌又為辰之陽神申為辰之陰神俱在天乙之後也主君子得之加官進禄)
小人逢此卦四大不能安(天乙立二八陰陽在後名凶卦小人退職之象)
要知蹉跎體陰陽翻在前(天乙立二八之門其日辰陰陽居天乙之前者名蹉)
(跎卦也)
君子灾迍悶小人喜牽連(蹉跎卦小人喜君子憂也)
心鏡
勵德陰陽何以分夘酉將為日月門天乙此時居位上
(天乙立夘酉之上)
貴賤尊卑位各陳(尊卑以陳貴賤位失則尊卑之分紊也)
陰妄立前陽處後(陰者乃日辰之陰第二課四課屬卑不合妄居貴人之前必主黜退陽者)
(乃日辰之陽第一課三課屬尊不合居于貴人之後必遷進也)
大吏陞遷小吏迍庶人身宅憂移動魂夢不安謝土神
(二八之月是祭祀社稷之月故曰土神)
此課通龜與訂訛皆說不明止曰日辰陰神在天乙
前而不說出陽神在何處如俱在前為蹉跎如在後
為君子失機止曰日辰陽神在天乙後而不說出陰
神在何處如俱在後為微服如在前亦為君子失機
矣此課止宜以四段定之一曰日辰陰陽俱在天乙
前為蹉跎格主小人進職君子退位二曰俱在後為
微服格主君子遷官小人退職三曰陽前陰後君子
則吉小人則危雖曰小人危乃得陰陽之定位小人
如守分循理亦獲吉象四曰陰前陽後小人得意君
子失機雖曰小人得意蓋陰在天乙前貴人不得引
從則必退抑其陰又小人恃勢不知謹身修德必至
于凶雖曰君子失機然陽乃貴人同類貴人前引則
則必進扶其陽又君子知機而能行仁布德終當獲
吉蓋小人得意君子失機者其象也其吉凶自取者
在人也此理須明
定章曰天乙立夘酉之上為二八門刑德之會摇動
不安所居法有轉移陽立於陰者在天乙之後也陰
立於陽者在天乙之前也
假令七月辛亥日已將申時小吉加辛天罡為陰神
𫝊送加亥陰得太乙勝光為天乙立酉逆行小吉𫝊
送為日辰之陽神居天乙之後天罡太乙為日辰之
陰反居天乙之前故曰陰立天乙前陽立天乙後陰
陽錯亂居非其居故曰不安陽在陰位今當進上陰
在陽位今當黜下以此占人貴者將遷下吏罷退庶
人居宅不安
勵德言前后者指天將而言非論日辰午以未為前
已為後也賦曰天乙居中後六前五是也
盤珠課
凡太歲月建及日時并三𫝊皆在四課之中曰盤珠課
也如甲子年七月乙巳日酉時已將占歲月日時皆在
四課之上為天心格主事遠大非常及干朝廷可以成
就如辛亥日占三𫝊戌酉申皆在四課之上為回還格
主謀為得遂吉凶之事皆成此二格合一如盤中走珠
不出于外故名盤珠統大壮之體乃鳳翔丹山之課也
象曰三𫝊四課偶合異常吉則成福凶則成殃賊不出
境行人還鄉陰私解釋事反不良如日用旺相神將吉
大利或四課不備守舊動作亦吉課體吉諸事利則應大
壮九二貞吉之象外如反吟課為遠初𫝊太歲中未月
日為移遠就近緩事為速也或斬關課日辰乘龍合及
占時為用中末𫝊空乃動中不動尋遠就近惟柔日昴
星伏匿不動耳又如太歲加河魁魁加歲為重陰憂女
月建加天罡罡加月為重陽憂男戌與歲加月為陰覆
陽事在内月與辰加歲為陽覆陰事在外此時𫝊及年
命雖吉亦凶若盤珠課占病訟生産憂疑解釋事反凶
日用囚死神將凶凡事成禍憂疑難解灾甚則應大壮
九二小人用壮貞厲羝羊觸藩羸其角之象也
如庚戌年十二丑月甲子日丑時子將占子加丑為用
年月日時三𫝊皆在四課之上曰盤珠課
如戊子日子時未時占三𫝊俱在四課之上為回還格
訂訛
天心(歲月日時俱在四課之上或俱在三𫝊之中皆是也𫝊止有三而四建偶或同宫故有歲月日時俱)
(在三𫝊之中者)
四建偶爾同聚遭遇異常若天作其合有心成就者然
故名天心
占主事遠大非常及干朝廷可立就如三𫝊年月日
時順去為移遠就近緩事速也日用旺相神將吉諸
事利賊不出境行人回若天空朱雀臨太歲主朝信
即動尤的
此課吉事成福若占病訟陰私生産憂疑解釋事反
凶日用囚死神將凶禍更難解
全局課
凡課得三合俱在𫝊者為全局課如三𫝊申子辰水局
名潤下格主溝渠魚網等事占天陰雨寅午戌火局名
炎上格主爐冶文書等事占天晴旱春夏火旺相水囚
死秋冬水旺相火囚死值旺相老凶少吉囚死者少凶
老吉用有氣孕生男亥夘未木局曲直格主般車種植
利修造巳酉丑金局名從革格主兵戈金鐵利更改春
冬木旺相金囚死季秋金旺相木囚死值旺相經求利
值囚死坐守利用無氣孕生女辰戌丑未名稼穡季夏
旺相動作遂意秋冬衰敗田墓有憂此三方神全入𫝊
同類一局故名全局統大畜之體乃同類懽會之課
也
象曰三方會合得成秀氣吉事必成凶事難棄尊長
恩榮常人財喜利合婚姻謀為大利如求財𫝊有財財
易得有官官易就日用旺氣相生神將吉大利則應大
畜上九何天之衢亨象若日用衰水倒主事遲逆火并
火鬼主火灾金并血支忌忌行兵木并木怪土木壓戊
己日用丑未田宅事丑戌未乘虎病死訟獄則應九二
輿脱輻象也
觀月經潤下卦主人有口舌占訟官事不成
三𫝊俱是水潤下水因由(申子辰三合水生旺死也申生水子旺水辰中死水十雑)
(之類三者為傳潤下卦也)
后合姦情起玄武盗賊愁天后併六合奸情必有憂忽
然賊盗起玄武倍添愁萬般皆有忌壬水任追遊縱有
陰私事救神立便休(課中奇儀等神為救主吉占雨宜用此課也)
心鏡
立用𫝊中申子辰卦名潤下水之因占者必緣溝瀆意
不然舟楫網魚新占胎定知是女子疾病為殃謝水神
袖中金
申子辰水局主淹留屈伏然終不能静也主叢雜凡三
合若支子見一神與六合凡占必遂全無阻滯
邵公云
三𫝊俱合課若干支見一神與中一字作六合凡謀必
遂全無阻滯亦有人于中相助成合俱求解事則不
能散若見天將六合亦妙或一𫝊與支干上神作刑冲
破害者名三合犯殺合如不合人情美中有惡俗謂笑
中藏刀者也
大抵五行正氣入於雜揉之體三合是異方三合生旺
墓之神事主叢雜不一主關衆謀不然三處幹事委曲
托人與人相合之類
訂訛
潤下(三𫝊申子辰)水生申旺子墓辰水性潤澤就下故名潤
下
占主悠悠長久事不急迫亦主遲留屈伏然終不能
靜也木日生氣金日盗氣事多係舟楫溝渠網罟魚
鼈等性就下吉凶多下賤人當之占訟亦牽連下人
占天雨孕生女病凶以天罡作墓故也宜禱水神占
宅雖不凶亦不振占文書不利為克雀也尋常水將
水神多者亦欠吉三𫝊喜順倒非水性主事逆遲大
都潤下主事浮游不安后合併定主淫玄武併定主
盜惟智者樂水兼有潤澤之象宜施惠於人也
觀月經炎上卦
三𫝊皆是火炎上熱冲天利為窰冶事文明爐火燃
五姓看宅上切怕見行年若到火炎上火起主燒田(此主)
(文書相害以爐冶火燭爭訟宅神者即宫商角徵羽五姓之宅也宫辰商酉角夘羽子卦得炎上若)
(行年見宅辰者必有大火起是也不但本家宅羽姓行年自有火起也)
心鏡
寅午戌為炎上卦三𫝊皆是火之名日上象人為性急
釡鳴爐冶卜晴天占人欲行憂口舌婦人懷孕是男嬰
袖中金
寅午戌火局主多虛少實所占明事反為暗昧爐冶事
來尋大忌戌加寅是墓臨生也謂火以明為主虚則生
明實則生暗是失其體也所占事明者反為暗昧壬日
常用為財其實為鬼謂火生土土能克水名子母鬼占
事主破骨肉解破其事又云炎上主所圖不遂
訂訛
炎上(三傳寅午戌)火生寅旺午墓戌火性炎蒸上行故名炎
上
占主文書金併主爐冶事土日生氣木日盜氣火為
日象君宜奏對得驛馬貞位為天子持權仕人差遣
快心驛馬貞位者以罡加日建視馬上所得神為貞
神年命遇更吉常人占主口舌及宅不安火鬼併火
災朱雀併官訟天空併屋壊病者多熱或在於心見
后合婦人血病占天晴占人性急文明行人來火性
動也失物藏窰爐處事主急速枉圖不遂虚多實
少或朋黨疎狂鼓扇而成先喜後嗔先合後散蓋火
燄燄不久成灰矣忌戌加寅為墓臨生蓋火以虚而
明實則暗占事明反為暗午加戌主失馬入墓故也
戌為獄神𫝊墓有訟獄事壬癸日為財其實是鬼蓋
火生土土能克水名子母鬼凡占主破骨肉解破其
事大都炎上利於見官雪明皂白秋夏占為恃勢謀
事成庚辛日名帶殺來意占病訟如年命更乘火神
病死訟凶辛酉日寅加辛為用主因財成怨也
觀月經曲直卦
三𫝊皆是木其位名曲直利為船車事修造覓材植
震動雖然有求財無壅塞百事悉皆通春占必好極
(春木旺故好極也)
心鏡
曲直東方是木形三𫝊亥夘未相併占人桴栰栽培木
病者因風致有縈(亥夘未三𫝊俱全主風事也)
袖中金
亥夘未木局木以水為根占人主先屈後伸亦有伐斷
及木植之事秋冬氣收斂則曲直外伐而内實春夏氣
發散則曲直内伐而外柔壬癸乙准此已日根固丁日
枝枯辛日當作成器用事主先曲後直(甲戌丙庚四日無曲直)
訂訛
曲直(三𫝊亥夘未)木生亥旺夘墓未木性曲折又直遂故名
曲直
占主進退未决動則如意不動不寧蓋木為震主動
也火日生氣水日盜氣利用作舟車修營栽植木以
水為根秋冬氣斂外伐内實春夏氣敷外剛内柔壬
癸乙日准此已日根固丁日枝枯辛則成器論矣春
占最宜自下傳上則直未加亥是也自上𫝊下則曲
亥加未是也夘加亥先曲後直夘加未先直後曲先
曲後直者始難終易先直後曲者有始無終木主風
風𫝊事多不實病因風肝症宜托人求貴暗禱凡亥
加夘作雀望信未來雀内戰也亥加未作蛇内戰主
失財未主桑絹之屬夘加未作虎身災克命尤應未
加夘作后陰人災病有離哭之兆失物藏茂林木器
中曲直作鬼訟主枷杻
已日根固者木得土為根也丁日枝枯者火脱木也
此以成局論也若以日干論則于已為官鬼于丁為
父母矣大約君子吉小人凶潤干小人吉君子凶
觀月經從革卦(主頭緒多端先阻後當成占宅主主更改陰人離占訟互換官吏事)
(求陰人)
三𫝊皆是金從革卦生心兵家為大忌恐見血光臨求
財獲珍寶遠行利相尋求財反復旺百禍亦難侵
心鏡
巳酉丑為從革卦兵革相持位屬金改故入新多别業
病傷觔骨肺癆侵(主陰人離别占官官主革故鼎新)
袖中金
巳酉丑金局主先從後革占人將有兵革金鐵之事不
可以更改以上曲直炎上潤下從革曰推磨者無休歇
之事一事去又一事來往來不歇必得吉將用事須得
人引進方可凡三合與連茹又四仲須帶衆用十迴五
度乃可曲直先曲後直從革先從後革炎上有影無形
潤下往而不返稼穡艱難作事無頭
指要
經曰論從革一卦若旺相氣與吉神併者主有革變
為富貴之福若與歲月相冲與蛇虎併者主死喪兵革
之凶若日干囚死有西行之兆吉利進從革者酉丑巳
故有氣則革而增進無氣則革而退失主幹事有萌而
欲就必主阻隔革變而不順
訂訛(凡從革無丑酉巳)
從革(三𫝊巳酉丑)金生已旺酉墓丑既煆煉相從又故舊可
革故名從革
占主變動革故鼎新水日生氣土日盜氣丙丁日雖
為財若丑發用將見貴常勾乃為降氣却主父母灾
被恃勢力之人強抑而不得伸也事先阻後就若遇
旺相氣吉將併主革變富貴遇歲月破及蛇虎主死
喪兵革日干囚死有西行之兆巳酉丑為順有氣則
革而進無氣則革而退酉巳丑主萌芽欲就而又被
隔巳酉丑變而不順又主革酉加已為愁課蓋酉為
秋令肅殺萬物愁苦已加酉仕人差遣改易常人道
路門戶改革不寧或有陰人離别之象占婚大忌仍
以衰旺神將言之大都從革與金鬼併遇秋作遊都
定主金革血光逃亡遇從革藏山石道途之處病在
肺在觔骨訟有罪三𫝊見劫煞故也求財獲珍寶遠
行隠避最宜
此課雖宜改動更新然值酉加己巳加酉方孚改革
之應若火多金少火旺金囚或將得武后盗金氣即
名從革不革來意主事欲動未能如六癸日己加癸
酉發用亦難以改動言也將得六合亦主欲動不動
(凡已加癸止有勾空無六合)
稼穡卦心鏡
戊己日占用土神(戊巳日占大吉小吉發用是也)
三𫝊四季合斯文此名稼穡緣從土築室開田墓宅因
袖中金
戊己日用四季為𫝊土氣重主艱難之象如壬癸日當
為脱難煞為物極則變變則通也久厄者反有解散之
意無事常占則名鯨鯢歸潤凡事逼迫不由已出若遇
雷神方能變化雷神者太冲六合是也六癸日伏吟同
指要
遊子稼穡亦名五墳卦不宜占病已上三交玄胎遊子
稼穡三體並由孟仲季之命名也蓋孟為隠伏仲為進
退季為遊動皆屬刑冲破害况孟有孤神仲有敗煞
季有華蓋不可謂面前常見之體而忽之者也
指竅
若順三合理勢自然申子辰為潤下以和順為義寅午
戌為炎上以發達為名亥夘未為曲直當舉直措諸枉
巳酉丑為從革宜革故鼎新三𫝊稼穡田土稽停若逆
三合事主乖違子申辰為循順貴無躐等戌午寅為就
燥行合中庸未夘亥為正陽發生之意巳丑酉為發罡
肅殺之危四土迎財尚宜守舊
訂訛
稼穡(三傳辰戌丑未無丁馬是也)土主稼穡事故名稼穡
占主沈滯戊己日更屬艱難惟壬癸日為脱難殺謂
物極則變變則通危反解散常人占則名鯨鯢歸潤
凡事逼迫不由自己遇雷神方能變化雷神者太冲
六合也凡占多係耕農土工築室田宅事若日辰年
命乘死氣為墳墓事乘煞墳墓不安巳午加日辰年
命則理窰竈事寅夘加為耕農申酉加為修城築室
亥子加為治溝河六合青龍為田宅交易大凡為事
遲鈍病者在脾
此課如占田土發用辰將得空貴勾常主因田土爭
鬭帶衆蓋天罡為部領之神勾陳又住戊辰土定主
帶衆如將不遇此主兩人爭競田土甲乙日主爭錢
物大都土氣重帶煞冲破者託人費力謀事反覆
此上五課總名三合又名全局皆主事叢雜不一夥
衆共謀不然兩三處託人幹事或一𫝊與干支上神
作六合及見天將六合者凡謀必遂名利皆宜主人
相助成合也大都三合是無休歇之象一事去又一
事來必得吉將用事須人引進方可但不利解散事
五課外有寅夘辰亦作曲直巳午未亦作炎上申酉
戌亦作從革亥子丑亦作潤下
玄胎課
凡孟神發用𫝊皆四孟為玄胎課蓋四孟者寅申巳亥
四生之局又為五行受氣之位如木生於亥火子受氣
水生於申木子受氣之類此玄中有胎故名玄胎占者
事皆新意統家人之體開花結子之課
象曰三𫝊長生胎孕成形官加恩爵婚獲娉婷病訟
淹滯財利叠興行人敵賊戀生不行戀生者如寅加己
巳加申申加亥亥加寅為進步長生主事遲如用值天后
財爻主結偶懷胎外有妻財值生氣胎神發用主妻有
孕如正月戊己日用子四月庚辛日用夘七月壬癸日
用午占妻懷孕無疑或年命見之遇玄胎尤的或玄胎
帶喜神吉將吉利遠行及經求名利百事皆吉常應家
人六四富家大吉之象若老少占病為後世投胎之兆
最凶或常占遇三刑及凶神惡將必有憂疑驚恐父母
用事家中尊長見灾或日用休囚天后落空為玄胎不
育家招乾兒義女接續當應九三婦子嘻嘻終吝之
象
如甲寅日寅時已將占三𫝊申亥寅孟神為玄胎課
訂訛
玄胎(四孟神作三傳)三傳長生為五行母氣此玄中有胎故名
玄胎
占主事皆新意有嬰兒隠伏之象最宜於産求官求
財求婚皆以長生大利病訟淹滯行人不來捕賊不
獲戀生故也若老幼占病為後世投胎之兆凶寅加
己巳加申申加亥亥加寅為進步長生主事速又名
病胎蓋上生下為五行病處懷胎有憂寅加亥亥加
申申加巳巳加寅為退步長生主事遲又名生胎蓋
下生上乃身臨長生之鄉懷胎大吉發用財爻得天
后值生氣胎神定主妻有孕如正月戊巳日用子四
月庚辛日用夘七月壬癸日用午占妻懷孕無疑年
命見之尤的常占遇三刑及凶將必有憂疑驚恐父
母發用尊長見灾子孫空亡為玄胎不育凡占無成
更艱子息天后空亡因孕傷母
此課雖係新鮮喜慶之兆然多身喜心憂蓋為腹中
有孕心自懸懸也事主遠而多伏暗昧不通觸則成
禍若反吟課為絶胎
觀月經
五行受氣處四孟是懷胎(三𫝊見寅申巳亥者為玄胎卦也)
寅申金受氣火生從此來(寅中金絶名曰受氣火生於寅)
木從申上起水産五行推(木受氣於申水生於申也)
金逢已上生水土却栽培(水土已上受氣金生於已也)
登明上生木火因此路開(火受氣在亥木生於亥也)
欲知懷胎婦因此卦中推要知此端的女人必有灾(主婦)
(人先有患後有懷胎之事也)
忽然無産婦來占為求財正月丙申日申時卦作陪孟
秋中發用寅亥俱一垓(孟秋即申為初𫝊亥為中𫝊寅為末𫝊)
學人依此語求發不遲迴(三傳俱孟依此為玄胎卦也)
指竅
巳申亥寅春玄胎者生意已萌於中夏勵陽者機關略
見於外秋者四牡驅馳不息冬者全福行止亨通若逆
相加勢情為悖三𫝊亥申巳寅六合亦名六害春元毓有
始勤終怠之形夏秉弘鈞中正權衡之象秋含義而無
中生有冬𫝊慶而暗事將明
心鏡
三𫝊俱孟是玄胎五行生處主嬰孩所占百事皆新意
或卜懷娠結偶來(三𫝊俱孟是五行生處應此卦主懷胎及結偶之事)
袖中金
三𫝊俱孟名曰玄胎其象嬰兒隠伏之狀利上不利下
事主遠而多伏暗昧不通觸則成禍申加已名生胎為
憂課女人懷孕必的安得不憂已加申為病胎又名怕
課又名四病課胎孕有病安得不怕生胎主事生新病
胎主疾病見虎入𫝊為驗然皆身喜心憂事主四人共
課終見災異又在臨時消詳反吟四孟為絶玄胎也
玄胎有四驛馬龍雀貴人大利舉人占試四孟是五行
初氣事多遲緩四馬四祿俱吉官員占差除是學館有
旺氣若辰戌丑未是親民守土之位無土是學館此四
位用處不同不可一例而推謂有刑合冲破害克如丙
日亥申用有克害必有害事更見玄雀勾定有五件事
又寅日見巳申用雖合於内有冲有刑蓋申破己巳刑
申也占主刑中之合薄有所就欲出行則可大抵四孟
須看人情狀如農樵小人豈有學館如勾朱白必有訟
事相交或有病人也如見日長生處用主婦人胎産更
行年見龍必生男子見后玄是女螣驚虎傷陰難産勾
有厄惟朱空近産只如尋常已作天后亦主懷胎已是
螣蛇本宫太常占病主血疾若已作太陰定傷血如占
婦人多因産卧得之若丈夫占病得此是傷氣若見陰
常須有膿血見青龍病不吉占官事見常陰白皆有
官厄
連珠課
凡用神𫝊在一方相連作中末為連珠課如三𫝊寅夘
辰之類蓋中末𫝊孟仲季神相連若貫珠故名連茹茹
菜也蓋拔茅聮茹言其相牽引也吉事占之若連珠可
愛凶似連茹可惡統復之體乃山外青山之課也(退連茹又)
(名失友格主事欲行不行六情欠美)
象曰陰陽拱夾奇偶有主凶則重重吉當累累孕必連
胎事獲交夆時旱多晴天陰久雨若傳進宜進貴順事
順速成值空亡則宜退可以全身遠害𫝊退宜退貴逆
遲阻遇空亡則宜進可以消災避禍或三𫝊亥子丑日
月星奇全者為三奇聮珠主萬事吉和乘吉將尤吉當
應復六五敦復無悔之象也
如乙丑日酉時戌將占三𫝊寅夘辰為連珠課
凡日辰前後夾定三𫝊在内為夾定三𫝊格凡事進退
皆不由人以其夾定故也占病訟解除事不利問財喜
并成合事可為美也如癸酉日亥加戌庚子日戌加亥
甲午日辰加夘之類是也凡日辰前後夾定少一位為
夾定虚一格凡事有小節不完其勢稍緩或前虚一主
初時有阻或後虚一主將成小阻如虚一位是日財主
財上不足父母則長上不足丁夘日干上申三𫝊辰巳
午欠一未字是子孫乘朱雀主卑幼文字口舌不足年
命填實不在此限此三𫝊被干支夾定不能進退畢竟
吉凶皆不散也凡三𫝊透出日干之外為夾不住格經
云夾住不住留中有去若進透出者因進之太過退透
出者因退之不及如甲子日三𫝊子亥戌是也若干透
出支不利外動事有回還支透出干不利于内惟宜外
動或透鬼鬼在外有凶透財在外有破耗餘倣此凡三
𫝊有支上發𫝊朝日格神吉𫝊吉主合可不求自至
無心中得或神凶𫝊凶主禍來不測及占病生産俱忌
如丙寅日干上午三𫝊辰巳午戊寅日干上午三𫝊辰
巳午壬寅日干上戌三𫝊子亥戌之類是也
凡三𫝊有干上發傳及他處發傳歸支上有支上自發
用(闕)作三傳者三𫝊朝支格如臣使君子使父不免
俯就于人被人抑勒不自由旺相尤可死囚更凶利卑
不利尊利静不利動假如甲午日三𫝊辰巳午末𫝊引
入死地緣何會好占病必死行人未來以上圖例倣此
前
訂訛
連珠(或三傳孟仲季相連或三傳歲月日相連)連如貫珠故名連珠
占主吉凶各重疊不已進連珠事順退連珠事逆
間傳課
凡課間位作三傳為間傳課此順間傳十二格逆間傳
十二格其義各有所主詳具於後蓋間一位遞作三傳
故名間傳占者順主事順逆主事逆統㢲之體乃陰陽
升䧏之課也
象曰間位相傳事多間阻順有登天向陽出戶逆有回
陽勵明顧祖占者逢之皆為吉課
如日用旺相神將占凡事吉利則應㢲小亨利有攸
往利見大人之象若日用休囚神將凶則應上九喪
其資斧貞凶之象也
如甲子日辰加甲三𫝊間位而行為間傳課辰午
申亦各登三天之格也
順十二格
凡巳午未申四位皆為天如間傳遇辰午申為登三天
格蓋龍登天則行雨官登天位主遷轉惟忌空脱爭訟
事情轉大占病症候彌深賊來行人至久旱則雨也午
申戌為出三天格蓋亢龍有悔事情遠大出行失約病
訟皆凶也蓋戌為天頭有超三天之象矣申戌子為涉
三淵格蓋龍涉三淵不雨賊涉三淵不來病訟危險目
前阻隔占官不吉謀望不成也戌子寅為入三淵格蓋
亥子丑寅屬地故有入三淵之象凡舉皆凶如履春冰
蹈虎尾其禍在前或末傳乘蛇虎為鬼煞病必死禍尤
凶也子寅辰為向陽格蓋子屬北方幽暗之鄉寅辰乃
日出之方故有向三陽之象凡舉皆自暗入明初凶后
吉病愈訟解人情皆美也寅辰午為出陽格蓋午后陰
生自寅傳午有出三陽之象凡占灾咎相仍病訟皆凶
也
丑夘巳為出戶格蓋夘為門戶已為地戶自丑𫝊已有
人出戶之象凡占訪人不在行人出利幹望君子升揚
小人狐疑而不吉也夘巳未為盈陽格蓋夘巳為二陽
未乃陰之始自夘傳巳未日中將仄陽已至盈物極必
反故也凡事當急就之則吉遲幹則為凶也巳未酉為
變盈格蓋陽至午而盈未為一陰酉為二陰自己傳酉
物滿必缺勢過人衰故耳凡占皆凶占官被黜占物非
當時用者占新病死久病愈也未酉亥為入冥格蓋酉
亥日冥之時有明消暗長之象凡占事體速幹則可緩
則不及時病訟凶官不利吉漸消而凶漸長也酉亥丑
為凝陰格蓋亥丑屬北冬令陰氣凝結有嚴霜冰堅之
象凡占有淫慾奸盗之事多主幽暗及事之不明也亥
丑夘為溟濛格蓋亥丑陰極夘為一陽始生二陰之下
有明在溟濛時之象也凡占事體不真憂懼不寧進
退未决也
逆十二格
寅子戌為冥陰格蓋寅為日出曉方子戌陰氣盛旺自
寅傳戌有陽退入陰之象凡占事自明入暗凶暗在前
猶防暗損占官最為凶也子戌申為偃蹇格蓋申亦陰
方自子傳申以陰入陰歴涉艱難有重遭荆棘之象凡
舉迷暗不明行軍被圍出入作為亦不吉戌申午為悖
戾格蓋午為陰氣始生申戌乃陰之盛旺自深退淺逃
禍不能有勉強后退之象占行人未至占賊不來作事
成禍申午辰為凝陽格蓋辰為一陽申午皆陰自申傳
辰陽凝在陰有灾尚縈繫之象占事前者未了行人來
遲占訟留連謀遲午辰寅為顧祖格蓋午為寅之子孫
寅乃午之長生之地自午傳寅子回顧母有復舊廬之
象凡求財謀望皆吉占賊去行人來惟庚日占病凶占
官大吉也辰寅子為涉疑格蓋陽主進寅子不進而反
退又自明退入暗處有涉歴疑難莫知深淺之象占事
進退不决行人未來欲出不出關渡防人賊埋㐲安營
不吉不可舉兵用事官病皆凶也
丑亥酉為極陰格蓋陰主退自丑傳酉而終於極有陰
入陰之象凡占有淫泆酒色姦亂等事病主死訟至省
部或淫亂而生疾也亥主淫亂酉主酒色耳亥酉未為
時遁格蓋酉為太陰未中丁為玉女利隠遁潛形自亥
𫝊未如人入幽暗求隠有遁身之象占行人不來出行
不出捕盜不獲賊去不來君子吉而小人凶也酉未巳
為勵明格蓋已為陽明之地自酉𫝊已從暗入明有歴
陰暗而后得明之象凡舉皆由勉強而后去君子利取
祿位小人宜早營運也未巳夘為回明格蓋未為一陰
巳夘二陽自未𫝊夘由陰至陽有缺月漸回之象凡事
不可驟舉只宜遲進久雨則晴吉事漸成凶事漸消也
巳夘丑為轉悖格蓋巳夘二陽丑乃純陰已入丑避明
向暗以巧就拙乘正歸邪事轉悖戾之象主家零身怯
怪夢作事似邪魔隨事好出頭不知省檢守分以安命
也夘丑亥為斷澗格蓋夘為一陽丑亥二陰自夘𫝊亥
一陽深入二陰陽明斷送漸入深澗水底有暗長明消
之象凡占君子退職小人遇凶事者也
以上陰陽各有三說或以晝為陽夜為陰或以子丑
寅夘辰巳為陽午未申酉戌亥為陰或以子寅辰午
申戌為陽丑夘巳未酉亥為陰
撞干格撞支格(干支前一位為關隔)
凡日干支有期限又為關隔如三傳通連日干為撞干
格或初末傳撞日之關主事急及我若向前有為也若
三傳自干支内發用傳出日辰之外事雖急而終閒慢
或自干支外發用傳入干支之内事先緩而後急也辛
己日丑加夘三傳丑亥酉本是退間傳凡事偃蹇阻滯
緣被末傳撞辛之關所以先緩而後急也吉凶如此如
三傳通連日之支辰為撞支格蓋初末𫝊撞支之隔主
事宜急倏被動而我應之也或傳帶日貴日財為用末
傳墓絶大不利貴人交易因財而有所屈也
六純格
凡四課三傳俱陽如三傳俱陰為六純課如四課屬陽
中一課發用并中未皆陽為六陽課宜尊貴占天庭高
尊事初中空君子畏之减力常人賴之省力未事得理
若四課陰中一課發用并中未俱陰為六陰格宜卑下
占陰謀奸私事病者死此六者陰陽皆純故名六純占
孕陽男陰女統革之體乃天淵懸隔之象
象曰六陽動達如登三天私凶公吉官遇陞遷六陰朦
昧似涉重淵公凶私吉病患纏延如甲午日干上子六
陽遇退間𫝊為倒拔蛇名悖戾及兼初傳戌財引入中
末鬼鄉凡事艱辛不免功勞或夜𫝊晝事有明白或遇
五陽以人年命定之或六陰遇丑夘巳為出戶夘巳未
為盈陽酉未巳為勵明未巳夘為回明未可以昏迷斷
之凶中有吉則應革九五大人虎變之象如己夘日酉
加未六陰遇晝將入夜昏迷尤甚將乘后合玄支干遇
盜氣彈射發用坐空費力不可言問病必死求望虚耗
或遇五陰以人年命定之夫五陰相續盗氣迤邐脱去
為源消根斷本命緣不攝而死凡占皆脱耗則應革上
六小人革面征凶之象也
十雜卦
十雜看發用本姓真不真(辨人家有兩姓同居也)
寅中有生火水土墓於辰辰中有死水生死有緣因(水土)
(墓於辰故辰中有雜水土也)
已上有生金土乃寄於申(金長生在已水土生於申也)
未中有死木(木墓在未故有雜木也)水乃便生申(申中有雜木)
戌中有死火(戌為火墓故有雜火也)木生亥上親(亥中有雜木)
金在丑中墓(有雜金也)
十干辨假真生雜本祖宗死雜兩姓人(發用得本長生者上祖是本姓)
(也如甲乙日用亥戌巳壬癸日用申庚辛用己丙丁用寅生雜卦也故曰生雜本祖宗如甲乙日用)
(未丙丁日用戌戊己壬癸日用辰庚辛日用丑為死雜卦家中有兩姓人同居故曰死雜兩姓人也)
心鏡甲與已合
戊己宫中忌木尅已來嫁甲合親情六月已回歸奉戊
瓜菓雖熟色帶青(六月木死土旺已却歸戊故懷木也胎瓜菓雖熟尚帶青色為懷木胎)
乙與庚合
甲乙東方木畏金甲將乙妹去合庚春時木旺乙歸本
所以緣木開瓊花(東方木畏西方金尅甲兄乙妹將乙配與庚合至春木旺金囚乙却還東)
(方木色青金色白乙懷庚胎歸還所以春開白花是乙中有金)
丙辛合
庚辛性怯南方火便以妹辛丙合同秋間火死辛歸去
棗赤霜刑葉落紅(丙火死辛歸庚刑殺萬物葉落棗亦成赤色帶紅為辛帶丙色有火氣也)
丁壬合
南方火畏北方水故將丁妹配屬壬夏旺丁來歸應丙
桑椹熟時帶紫深(夏火旺水囚丁懷木胎歸丙水黑火赤相雜成紫為丁中有水氣也)
戊癸合
北方水懼中央土戊癸成親燕新粧立冬水旺癸還合
土孕懷凝殺草黃(立冬水旺土囚癸懷土胎而歸故殺百草而有黃色為癸中有土氣也)
雜狀課
凡課俱取初傳動爻以别五行純雜數目物色為用曰
雜狀課純者子午夘酉四仲為純寅中有生火一雜辰
中有水土墓二三雜已中有生金四雜申中有生土五
雜未中有木墓六雜又申中有生水七雜戌中有火墓
八雜亥中有生木九雜丑中有金墓十雜如寅夘為木
春寅懷火雜木故夘為純木也季火金水皆然惟土守
中宫分旺四季每季前各旺十八日總七十二日合而
成歲故辰中有餘木未有餘火戌中有餘金丑中有餘
水各十二日然四孟月懷胎仲月娠壯季月死墓葬為
五行十雜紛紜衆事其應不同
象曰五行陰陽萬物純雜凶視救神吉防害鬼數目日
期顔色物類覓物尋人克應可取如甲乙初用亥例為
生雜家是上祖本姓人居住庚辛日用丑例是死雜家
有兩姓同居也如戌為五數加未八數吉凶應在五八
四十日或四個月旺相倍數休囚减之
如正月將甲子日寅時占物色午加酉為用主上赤下
白色也
物類課
凡課俱取初傳動爻以别五行六親物類親疎旺相休
囚為用曰物類課如甲乙日日干及寅夘發用為己身
同類占寅為兄夘為弟寅中甲為姐辰中乙為妹亥中
甲為伯之兄弟未中乙為叔之兄弟子為父亥為母亥
中壬為伯丑中癸為叔申中壬為長姑辰中癸為小姑
申為祖父酉為祖母已中庚金為伯祖戌中辛金為叔
祖丑中辛金為祖姑未墓為妻辰為繼妻丑為妾戌
為婢妻土生庚申金為媒人午為男已為女寅中火為
兄之男女未中火為弟之男女戌中火為姐妹之男女
生祖者為曾祖生曾祖者為高祖男生者為孫孫生者
為玄孫丙丁日火戊己日土庚辛日金壬癸日水六親
之類各倣此推惟妻妾則陽為妻陰為妾也若占父母
要父母出現占子孫要子孫出現或父母興旺則克子
孫兄弟興旺必克妻財旺相相生吉休囚刑克凶陽神
下臨陽宫有德合為親入陰宫為疎陰神下臨隂宫有
德合為親入陽宫為疎更以神將吉凶參詳則富貴貧
賤存亡應驗瞭然可見此六親吉凶之族類也如剛日
用起陽神旺相有氣加日上是新物用起陰神休囚無
氣加日上是舊物或甲日日辰見亥乃木生為生事將
來新物應在父母見夘乃木旺為目下事主不新不舊
之物憂在同類已身朋友見未乃木死處為死事主已
過舊事及舊物憂在妻奴下人又剛日用神在干前為
未來干後為過去柔日用在干前為過去干後為未來
或乙日屬陰婦德從夫日上見辰為陽是生新物見未
為陰亦是新物乃陰德在陽乙庚化金辰巳金生處未
亦金冠帶之位也丑加日上為死故物金死墓於丑也
此陰陽盛衰生死新舊之物類也如初傳旺相神將吉
末傳囚死神將凶為始吉終凶事先成後敗若初傳休
囚神將凶帶刑害末傳旺相神將吉見合德救制為始
凶終吉事先難後遂此始終吉凶之物類也統節之體
乃蜃氣樓台之課也
象曰物以聲應方以類萃六親俱現以用為主旺相吉
言休囚凶語始終吉凶神將分取如甲乙推六親見亥
夘為今日族類也或用起水神無氣乘凶將占者當憂
父母長上及文書見木神憂已身兄弟及同類爭財事
見土為妻奴及婚姻財産事推類神見亥為猪夘兔未
羊及酒食之類六畜有刑無氣主殘傷有氣無刑即生
育更神將凶吉旺相相生囚休逐類推之如丙午日三
月占三傳寅午戌火局與日辰同類為生物占事必干
新象火有氣謀為成就而速秋冬火囚死事稍緩成就
艱難中得如乙日陰德從庚化金金雖以土生然死墓
於丑故辰臨乙為新丑臨乙為故蓋丑中之土惡見乙
中之木也乙中之木惡見丑中之金也如初傳凶克末
傳吉神為始克終所事困窮或末傳吉克初𫝊凶神為
終來克始萬事皆美或將乘六合旺相私事私心囚死
暗昧不明螣蛇旺相驚恐稍散囚死倍起憂惶凶將囚
休凶事至甚吉將旺相吉事永久凶將乘旺相氣不為
凶吉將乘囚休氣不為吉初𫝊言事之始末傳决事之
終初末神將凶始終皆凶則應節九二不出門庭凶象
初末神將吉始終皆吉則應九五甘節吉之象也
如甲寅日冬占子水毋旺氣用為新氣曰物類課也
觀月經
木火土金水物類認疎親甲乙東方木亥為父母身(生我)
(為父母我生為子孫克我為官鬼我克為妻財同類為兄弟姊妹惟墓為妾也)
大冲與功曹甲乙合三春甲木為兄弟姊妹乙為真小
吉為妻婦巳午作子孫甲來欲求己庚便作媒人外孫
是丁火與木為子孫(甲以己為妻己主生庚金為媒人也)
其日是丙丁父母配寅中巳午為身類丁火姊妹宫丙
火兄弟是河魁次妻同辰與丑未土子孫有始終辛來
欲嫁丙壬水作媒人尋思已中土外孫此處窮(陽為子隂為孫)
假令戊巳日𫝊送父母期未土丑同類兄弟戊中推己
土為姊妹申酉子孫宜外孫辛上推天罡小妻宇癸水
欲妻戊甲媒送信息
若遇庚辛日太乙父母師申酉為同類庚金兄弟知辛
來作姊妹亥子子孫期癸日為外孫丑墓小妻兒乙來
欲嫁庚丙火作月冰(乙木生丙火火作媒惟求陽于通信也)
其日是壬癸𫝊送父母居辰墓為妻妾亥子身類推壬
水為兄弟姊妹癸相知寅夘子孫類外孫乙不虚丁來
欲壬位戊巳土送書媒者正妻子取其正丈夫細心分
擘定墓上小妻居(正妻者甲乙見土丙丁見金戊己見水庚辛見木是也墓為小妻木墓未)
(火墓戌金墓丑水土墓辰六親依此卦推之)
心鏡
用神與日類須詳物氣分明辨否臧(立用之神與日有族類)
甲乙初傳水為氣(甲乙木得水神為有氣也)占者當有父母匡若見
木神為兄弟同類之稱是可量如逢小吉為妻類(甲乙木見)
(亥夘未皆今日之族類墓為妾也)
鷹鴈妻奴及酒羊亥猪夘兔甲乙類旺相尤生墓已傷
(旺生物墓死物)
甲乙子癸水(母)
丑辛金(祖姑)癸水(叔)已土(妾)
寅甲木(兄姐)丙火(兄之男女)
邜乙木(弟)
辰癸水(小姑)乙木(妹)戊土(繼妻)
己庚金(伯祖)丙火(女)
午丁火(男)
未乙木(叔之兄弟)丁火(弟之男女)已土(妻)
由庚金(祖)壬水(伯)
酉辛金(祖母)
戌辛金(叔祖)丁火(姐妹之男女)戊土(婢妾)
亥壬水(父)甲木(伯之兄弟)
丙丁子癸水(祖母)
丑癸水(祖姑)已土(弟之男女)辛金(婢妾)
寅甲木(父)丙火(伯之兄弟)
夘乙木(母)
辰癸水(叔粗)乙木(叔)戊土(男)
已丙火(兄姐)
午丁火(弟)
未乙木(小姑)丁火(妹)已土(女)
申壬水(伯祖)庚金(繼妻)
酉辛金(妻)
戌丁火(叔之兄弟)戊土(兄之男女)辛金(妾)
亥壬水(祖)甲木(伯)
戊己子癸水(妻)
丑己土(叔之兄弟)辛金(姐妹之男女)癸水(婢妾)
寅甲木(祖)丙火(伯)
夘乙木(祖母)
辰乙木(叔祖)戊土(伯之兄弟)癸水(婢妾)
己丙火(父)庚金(兄之男女)
午丁火(母)
未乙木(祖姑)丁火(叔)已土(弟)
申庚金(子)壬水(妾)
酉辛金(女)
戌丁火(姑)戊土(兄)辛金(弟之男女)
亥甲木(伯祖)壬水(繼妻)
庚辛子癸水(女)
丑巳土(叔)辛金(妹)癸水(姊妹之男女)
寅丙火(伯祖)甲木(繼妻)
夘乙木(妻)
辰戊土(父)癸水(弟之男女)乙木(婢妾)
己丙火(祖)庚金(伯之兄弟)
午丁火(祖母)
未丁火(祖姑)已土(母)乙木(婢)妾
申庚金(兄姐)壬水(兄之男女)
酉辛金(弟)
戌丁火(叔祖)戊土(伯)辛金(叔之兄弟)
亥壬水(男)甲木(妾)
壬癸子癸水(弟)
丑巳土(叔祖)辛金(姑)癸水(妹)
寅甲木(子)丙火(妾)
夘乙木(女)
辰戊土(伯祖)癸水(叔之兄弟)乙木(弟之男女)
己庚金(伯)丙火(繼妻)
午丁火(妻)
未巳土(祖母)乙木(姊妹之男女)丁火(婢妾)
申庚金(父)壬水(伯之兄弟)
酉辛金(母)
戌戊土(祖)辛金(叔)丁火(婢妾)
亥壬水(兄姐)甲木(兄之男女)
人類神
父母生氣與日本父兼德神母天后
妻責天后併財爻神后之神亦為取
兄弟姊妹責太陰及兼兄弟之爻神
子孫六合子孫爻太冲登明亦可尋
奴責河魁及天空婢責從魁太陰中
朋友單來責六合以上人之類神從
事類神
求官龍常及官星求名文書朱雀中
干貴貴人婚天后求財青龍財爻通
衣服酒食責太常雨責青龍晴天空
田土勾陳路白虎以上事之類神名
人事類神兼二三以入𫝊課為取用
若是皆入皆不入不用兼神責將神
如妻止去責天后財爻神后不須論
不在課𫝊為局外所臨地位看原因
有氣亦遠無氣難旺相德合終可親
八身類神
甲膽乙肝丙小腸丁心戊胃已脾鄉
庚是大腸辛主肺壬癸膀胱癸腎藏
子腎膀胱耳腰液丑脾腹兮與兩足
寅膽風門筋&KR0899;髮夘肝血筋手背目
辰皮膚肩暨背項已焦小腸面齒股
午心目神氣與舌未胃腹口唇齒戶
申為大腸筋骨間酉肺口鼻聲血路
戌乃命門膝脇胸亥膀頭隨二便呼
農桑類神
木主谷秫及瓜菓當於寅夘位中尋
火主黍稷與紅豆巳午之位乃為親
午神又為蠶之命螣蛇蠶象妙有因
土主麻與大黃豆辰戌丑未為其根
金主二麥八月時申當别論酉為真
水主黑豆與稻菜亥子之位所必云
旺相德合為收成死囚尅墓是所嗔
日乃農人辰禾類生合吉將喜忻忻
日尅支上農事荒支尅日上禾必損
太歲上神生何類即主何類收十分
太常小吉為綿花又在五行之外存
十雜
子(有癸水)丑(有已土有癸餘水有死辛金)寅(有甲木有生丙火)
夘(有乙木)辰(有戊土有餘乙木有死癸水)已(有丙火有生庚金)
午(有丁火)未(有已土有餘丁火有死乙木)申(有庚金有生壬水有生土)
酉(有辛金)戌(有戊土火有餘辛金有死丁)亥(有壬水有生甲木)
經云陰陽五行中有十雜其類異方萬物存焉或得凶
或得吉或得短或得長紛紛衆事其應不同各懷其子
以救其窮故曰憂與不憂𫝊自相求
顔色
甲青乙碧蓋青者東方正色象木葉也甲木畏金以乙
妹嫁庚金為妻甲往召乙乙懷金氣以應甲故有間色
碧也
丙赤丁紫蓋赤者南方正色象火炎也丙火畏水以丁
妹嫁壬水為妻丙往召丁丁懷水氣以應丙故有間
色紫也
庚白辛栗蓋白者西方正色象霜露也庚金畏火以辛
妹嫁丙火為妻庚往召辛辛懷火氣以應庚故有間
色栗也
壬黑癸綠蓋黑者北方正色象水中泥淖色也壬水畏
土以癸妹嫁戊土為妻壬往召癸癸懷土氣以應壬
故有間色綠也
戊黃已綘蓋黃者中央正色象黃中通理也戊土畏木
以己妹嫁甲木為妻戊往召己巳懷木氣以應甲故
有間色綘也
子黑午赤夘青酉白寅碧申黑白已班點亥淡青辰戌
丑未純黃寅夘為木春旺時寅懷火故夘為純木寅為
雜木巳午為火夏旺時已懷金故午為純火已為雜火
申酉為金秋旺時申懷水故酉為純金申為雜金亥子
為水冬旺時亥懷木故子為純水亥為雜水土居中央
分旺四季故春夏秋冬辰戌丑未月各寄旺十八日四
季共七十二日五行之旺各為三百六十日以為一歲
功成故辰中有餘木未中有餘火戌中有餘金丑中有
餘水也故十二日木死於未火死於戌金死於丑水死
於辰故四孟之月為懷生氣之所由也四仲之月為正
位盛旺之所立也四季之月為死氣葬送之所由也是
五行十雜其應不同陰陽五行萬物所存吉凶之應各
以其類或吉中有凶或凶中有吉徵吉而有大凶或徵
凶而有大吉凶則視其所救吉則視其所害凶而有救
不致于禍吉而有害不及于慶純凶則禍成純吉則福
生言舉百事姓音不同一云五情不同時日神將上下
不和四時旺相新故差别和同則吉乖異則凶凶則有
短吉則有長紛紛衆事其應不同者言五行各有所利
各有所傷故曰不同各懷其子以救其窮者土中有金
金中有水水中有木木中有火火中有土此懷子救母
之謂也萬類消息盡在其中不可不明
乙中金刑已中之木已中木刑癸中之土癸中土刑丁
中之水丁中水刑辛中之火辛中火刑乙中之金是
謂五刑也
乙中之金從魁𫝊送是也于物為斧斤于人為下賤土
匠人形為頭口咽喉缺齒于色為白於怪為釡鳴
已中之木功曺太冲是也于物為船車樹木于人形有
奇骨聳起若病為癰腫于色為青于怪為音聲于畜
為野獸驢兔
癸中之土辰戌丑未是也于物為磚瓦泥土類于人形
為大頭腹腫黃四肢癰腫于色為黃于怪為風塵垣
壁崩頽孔穴土聚于畜為子母牛羊狐犬類
丁中之水登明神后是也于人形為腎于色為黑于怪
為井沸于畜為鼠猪
辛中之火太乙勝光是也于物為文書皮毛文章爐冶
血光飛鳥于人形為髭髮赤目有蒼缺損股腫有疾
于色為赤于怪為光明于畜為馬蛇言十二辰以觀
親疎也
親疎
日與辰三六合者為親不合者為疎
生日干者父母如甲乙日以子為父亥為母壬癸為外
翁姑午為子已為女丙丁為外孫寅為伯為兄夘為
為叔為弟甲為姐乙為妹辰戌丑未為妻妾
日干所尅為正妻如甲乙見土丙丁見金戊巳見水庚
辛見木壬癸見火是也以干之墓神為妾如甲乙見
未丙丁見戌庚辛見丑戊已壬癸日見辰是也
妻前一位為媒人已為甲妻則已前庚與申為媒乙為
庚妻則乙前丙與已為媒辛為丙妻則辛前壬與亥
為媒丁為壬妻則下前庚與申為媒癸為戊妻則癸
前甲與寅為媒也
日干所尅干神為奴婢如甲乙日戊巳丙丁日庚辛之
類總之干屬外支屬内外翁姑外甥奴婢皆以干言
媒辰所合為親家如申為媒則夘為親家乙庚合也已
為媒則戌為親家丙辛合也亥為媒則未為親家丁
壬合也寅為媒則未為親家甲巳合也
子日見亥寅日見夘日辰同氣為本家人子見丑丑見
寅為隣人
十二支類神不就日干而言者
子為子息漁屠兒丑為賢者又僧伲
寅壻道士更胥吏夘術沙門長子宜
辰為魁卒凶頑惡已朋長女為窰皂
婦人宫女蠶姑午姑姨舅妹小吉時
申獵醫巫銀鐵匠少女婢婦姐從魁
卒奴吏官僕凶戌幼子寇盗亥宫推
凡占動衆三合為兄弟朋友之衆同類為眷属之衆戌
為部領之衆反吟連茹牽連之衆
亥中木為功曹太冲之父母甲中木為兄姊辰中木為
弟妹未中木為外孫
寅中火為太乙勝光之父母丙中火為兄姊未中火為
弟妹戌中火為外孫
申中水為登明神后之父母壬中水為兄姊丑中水為
弟妹辰中水為外孫
已中金為𫝊送從魁之父母戌中土為兄姊丑中土為
弟妹辰未中土為外孫故曰萬物比類以觀親疎也
假令正月甲子日辰時上是功曺臨未為發用上克下
與日此將得天后𫝊見從魁將得勾陳終于天罡將
得玄武以此占人法憂外孫事因婦女鬭訟相傷終
至亡遺偷盜他倣此
甲乙日日干及寅夘發用為己身同類占寅為兄夘為
弟寅中甲為姐辰中乙為妹亥中甲為伯之兄弟未
中乙為叔之兄弟子為父亥為母亥中壬為伯丑中
癸為叔申中壬為長姑辰中癸為小姑申為祖父酉
為祖母已中庚金為伯祖戌中辛金為叔祖丑中辛
金為祖姑未墓為妻辰為繼妻丑為妾戌為婢妾土
生庚申金為媒人午為男已為女寅中火為兄之男
女未中火為弟之男女戌中火為姐妹之男女生祖
者為曾祖生曾祖者為之高祖男生者為孫孫生者
為玄孫
凡十二枝中親屬論者不一姑兩存之如甲乙日有取
子陽水為父亥陰水為母者有取子中癸水為母亥
中壬水為父者餘說類此
觀月經新故卦
凡事知新故得之變生死
五陽德自處(甲丙戊庚壬各以本干為德故曰五陽德自處也)
五陰德改移(夫自處德婦從夫德以陽為正)
甲為巳德合庚與乙為德丙與辛為宜丁德配在壬癸
德配在戊生死後篇推甲生原在亥未是死根基丙生
寅上是死戌是分離壬戊生𫝊送天罡見死悲庚來生
太乙大吉死無疑生加日辰上凡事煥為新死加日辰
上凡事更無新(假令甲乙日登明加甲上為新故曰換為新如今日甲乙小吉加甲為故剛日)
(以本干之生為新死加日辰為故故曰更無新)
前篇論生死後法五行中新來推旺相(凡事旺相加日是新事也)
休囚死後終(凡休囚死加日辰是舊事也)
其氣兩相見新故一半通(或曰日上旺相氣辰上休囚死氣其物新故相半故曰新)
(故一半通也)
𫝊中先見者此法續無窮(凡四課三𫝊先見者知新故便以日辰推之故曰傳中見)
(事續無窮)
心鏡
新故陰陽不易分剛柔異類辨斯文剛日用陽及有氣
是物装成不染塵(剛日用起陽神及有氣神加日上并主生氣曰物乃是新物柔日用起陰)
(及無氣神加日上并主死氣物是舊物)
柔須求德看臨日乙德居庚土是因大吉臨干為死舊
天罡加日是生新(假令乙日是柔即乙德在庚生於土天罡加日上即生新物大吉臨干上)
(是死舊物也)
袖中金
剛日用起陽及有氣神加日并主發物類柔日用起陰
及無氣神加日并主死物及為舊物旺相加日辰為生
新囚死加日辰為舊
拘鈐卦
十雜拘鈐支干配合色數以四時休旺斷之數目顔色
言倍者加一倍也言進者一十進一百也甲子日亥
將寅時占
此午克酉為用午是九數酉是六數色從赤白春月火
相數宜加倍甲巳子午九乙庚丑未八丙辛寅申七丁
壬夘酉六戊癸辰戌五己亥無干五此一節論走失遠
近物類多少依此推之甲巳半青黃乙庚碧綠竹丙辛
帶赤白丁壬暗慘黑戊癸灰黃樣天干十敝居
酉白子純黑夘青午赤逐辰戌丑未黃寅來緋碧服申
主白黑色已上班點綠亥來淡淡青發用為骨肉先乃
窮顔色次神言數目正月甲子日寅時來買卜勝光加
酉支上下相驅逐下神本白色上神赤不黑上神其九
數下神本管六六九五十四地里宜數足旺相倍加進
囚死退數目休者五十里(囚死者二十四里之半也旺相五百四十里)不離
反與覆賊盜依數推萬數悉皆卜六十四卦中從頭盡
檢束聖人言會者神仙見骨肉
觀月經始終卦
諸卦推始終此卦最為良初𫝊為始位末𫝊是終鄉始
吉兼終事萬事達無妨
初凶未有吉從空喜併強(初傳囚死刑害天空朱雀是初傳凶末傳見吉將三合六)
(合青龍主喜事從空而來也)
始吉終不善先喜後乖張(初傳見吉將良神末𫝊見三刑之害凶神者主先吉後凶)
(也)
始吉終見破遇克却馨香(尅未破也)
消息皆如此論情道理長
心鏡
始終之卦再臨時神將相𫝊為正義始吉終凶終不善
先凶後吉慶相隨善惡等分無咎舉首末俱吉福大奇
中未尅初無不利始往尅末憂害身三𫝊相生萬事成
若或相尅為鬼賊(用神生旺吉凶為方來囚死為已往)
袖中金
論三𫝊初中末即事有創始有成終方為始終有全凡
初𫝊凶終末吉能解之三𫝊凶行年吉能解之三𫝊行
年盡凶則凶不可解也
曾門
始之與終𫝊自相窮進退輕重何喜何怒始吉終吉自
窮於吉始凶終凶自窮於凶始吉終凶先吉後凶始凶
終吉先凶後吉神將俱和是為大吉相克不和名曰大
凶
定章曰終始即初終二𫝊以觀吉凶神將俱和如子
歸母為吉神將不和即仇怨為凶也
六壬大全卷八
