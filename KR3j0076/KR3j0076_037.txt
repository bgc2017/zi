義門讀書記卷三十七
翰林院侍讀學士何焯撰
河東集
上西川武元衡相公謝撫問啟再召而復擠之特以
劉遇其長尤無狀故
賀趙江陵宗儒辟符載啟伏聞以武都符載為記室
蜀才自子昂之後當數符厚之
王吏部以清議自任吏部當是王仲舒宏中
上權德輿補闕温卷决進退啟叠足榻翼榻作搨
是以有前日之拜
是以有今兹之問按雲麓漫鈔云唐之舉人先籍當
世顯人以姓名達之主試然後以所業投獻踰數日又
投謂之温卷所謂前日之拜今兹之問指是也
上嚴東川寄劍門銘啟庶幾其文猶或傳于世自知
之明
上裴行立中丞撰訾家洲記啟累奉游宴四句略見
為文苦心并知韓子于滕王閣所以但記新修歐公作
有美堂記不得已而出于蹈虛也
禮部賀冊尊號表理歴凝命以下此賀尊號凖格
禮部賀立皇太子表此皆宗社啟祐皇心宗社下有
垂祉二字
代韋中丞賀元和大赦表中間歴敘赦條為賀
御史臺賀嘉禾表靈岳不愆于贊祐切幽州
禮部賀甘露表本色正佳
畏景轉炎二句見降未止意
禮部賀白龍等表叠瑞重祥二句以西内為主
敷彼青光青作清
遠通邊徼總束
知人之溥洽人字下有和字
禮部賀白鵲表伏奉進旨旨作止
賀親自祈雨有應表五字字體要玩諷彌佳
柳州賀破東平表五兵永戢二句束上生下
代裴中丞賀分淄青為三道節度使表山川備臨制之
形二句有骨
為樊左丞讓官表儻蒙垂收紫渙紫渙乃不成語應
作紫泥
代裴中丞謝討黃少卿賊表志慕孟公二句孟之側
軍敗而殿何以引用
為劉同州謝上表不似公文亦殊質健
代裴行立謝移鎮表故材舊壤材疑作村
代韋永州謝上表此應用文字兼備論事之體
謝除柳州刺史表無一字不妙深婉悽壯可謂兼之
早以文律二句言屈之久
臣以不慎交遊二句言過之輕
為楊河南謝設表宴飲斯及飲作飫
為武中丞謝賜櫻桃表句句佳王詩柳表足以相當
謝賜時服表荏苒星紀貼時服
不循彝典下疑脱一句
為廣南鄭相公奏百姓產三男狀得體在質按今
制但米五石布十疋折銀八兩
為薛中丞浙東奏五色雲狀紛紛郁郁四字上有遂
使二字
讓監察御史狀此狀可為李賀當舉進士之一證
以幼年逮事王父曲禮逮事父母則諱王父母不逮
事父母則不諱王父母
准禮二名不偏諱廖氏九經總例云舊杭本作不徧
諱偏當作徧
柳州上本府狀則伏望此狀便令廢格又申此語明
已非用邀名動之以必從
輕賜塵黷賜作肆
為裴中丞伐黃賊轉牒猶並盧王
還師已期于席上王言解明王之道其征也則必還
師祍席之上
纖縞當強弩之初翻新用事
賀平淄青後肆赦狀當伊尹無恥之辰無字未穩
賀分淄青諸州為三道節度狀鼠無夜動二句恰分
貼齊魯所以獨工
為裴中丞上裴相乞討黃賊狀合莝脆以為強潘云
莝當作遳七戈切選稟質遳脆廣雅曰遳亦脆也
為桂州崔中丞上中書門下乞朝覲狀一本作上宰
相狀
未遂執珪之願執珪用曹王語
為南承嗣上中書門下乞兩河效用狀勝奏狀
為長安等縣耆夀詣相府乞奏復尊號狀此等一字
不遺有所未喻
祭楊憑詹事文莫成子姓楊氏無子故云
祭穆質給事文起四句涵蓋穆之兄弟及其先公與
子厚所遭言之
其廢自久自作日
祭吕衡州温文二事相期期作勘
豈為鳳為麟二句柳子亦自道云爾寓其神栖其魄
則今所傳之文章也
祭李中丞文王播等八人者惟馮邈無聞焉可謂極
一時之妙選矣所云慎擇寮吏必薪之楚者真無愧詞
惜乎失其名也
為韋京兆祭杜河中文可削
為韋京兆祭太常崔少卿文可削
為安南楊侍御祭張都護文可削
南州斗酒南州用徐孺子祭黃瓊事
哭張後餘詞然而不顯而作猶
吾謂善與惡(至)無取喜怒於其中仍是天說之意然
較渾融
道之出者多重較本作道之出其離焉者固多
然後餘不與諂冐者同貴諂與惂同後系以詞纏
綿激壯
舜廟祈晴文未見大手然非俗韻
祭井文似過于工妙然未易與俗人道也
禜門文敬用瓢齊齊音咨
祭六伯母文懿彼賢女懿作粲臨卭令三女作粲
早歲文情詞兼爾欵至
祭獨孤氏丈母文友之母稱丈母
祭崔氏外甥女文甥于我氏甥一作生
雖云惟性惟性作性善
敷暢浩通浩作洽
賞期振耀賞作實
宜福其遭遭作豐
祭外甥崔駢文惟俎及壺謂身不得俱也
以下詩
同劉二十八院長述舊言懷感時書事奉寄澧州云云
發端三聯統謂與張劉投分之切故下云繼讎天禄
文許後生誇子厚弱冠升名遽呼未遇者為後生母
乃器識之淺歟
殊音辨馬撾馬撾疑亦蠻中事當更考之
同病憂能老同病謂劉
宏農公以碩德偉材屈于誣枉云云比前詩尤工字
字鎔冶經史無半點草料
璧非真盗客一聯夷簡奏憑前在江西日贜罪故先
着此一聯
獨棄傖人國以下子厚自述
酬婁秀才將之淮南見贈之什發端直貫注銷魂弔
影一聯
酬婁秀才寓居開元寺早秋月夜病中見寄夢繞羽人
邱謂婁將入道
初秋夜坐贈吳武陵起二句暗藏風字
積霧杳難及一聯起遠字
晨詣超師院讀禪經妄迹世所逐妄跡其達摩所謂
有為法乎
日出霧露餘一聯日來霧去青松如沐即去妄迹而
取真源也故下云澹然有悟
贈江華長老風窗疎竹響二句借竹風松露喻老僧
之真寂也
古東門行赤丸夜語飛電光赤丸暗寓武氏
魏王臥内藏兵符言元衡既主用兵又不能驅駕諸
將師老于外變作于内懷慙入地深笑其智小謀大也
子西掩袂真無辜真無辜言豈真無辜耶
敵國舟中非所儗非所儗謂非平生排斥之人忽出
所備之外也
絶䑋斷骨郍下補下一作可然下字較勝言如何下
手也重校下一作暇
奉和楊尚書郴州追和云云閒同遲客心謝康樂南
樓中望所遲客詩見文選中其詩乃孟夏作此句用事
最深密
朗州竇常員外寄劉二十八詩見促行騎走筆酬贈
重校吕本有因以奉呈四字按四字當有末二句乃呈
劉也
善謔驛和劉夢得酹淳于先生發端自比當日遠貶
之久忽遇詔追也
同劉二十八哭吕衡州兼寄江陵李元二侍御元微
之有哭吕衡州詩六首
九原猶寄若堂封杜哭王彭州掄之官方玉折寄葬
與萍漂同此意也
衡陽與夢得分路贈别翁仲遺墟草樹平沈佺期渡
南海入龍編詩尉佗曾馭國翁仲久遊泉亦以翁仲為
嶺外事但檢之不得其原皇甫錄近峰聞略云阮翁
仲安南人身長三丈二尺氣質端勇事秦始皇守臨洮
聲振匈奴秦範其像置司馬門外匈奴使來見之猶以
為生惜不載所出何書出桂陽下湟水正連州地題
云分路則翁仲句乃適柳之路也
登柳州城樓寄漳汀封連四州吳喬云中四句皆寓
比意驚風密雨喻小人芙蓉薜荔喻君子亂颭斜侵則
傾倒中傷之狀嶺樹句喻君門之遠江流句喻臣心之
苦皆逐臣憂思煩亂之詞
得盧衡州書因以詩寄蒹葭淅瀝含秋霧一聯霧鼓
吹作雨秋雨即蒹葭之聲夕陽即橘柚之色也細按之
作霧為是乃嶺外風景遇霧多見日晚也
非是白蘋洲畔客二句注中當并引洞庭有歸客瀟
湘逄故人二句落句乃顯
嶺南江行山腹雨晴添象迹近峯聞略廣西象州雨
後山中遍成象迹而實非有象也
柳州峒氓後四句言歴歲踰時漸安夷俗竊衣食以
全性命顧終已不召亦將老為峒氓無復結綬彈冠之
望也
欲投章甫作文身言吾當遂以居夷老矣豈復計其
不可親乎首尾反覆呼應語不多而哀怨已至
别舍弟宗一一身去國六千里通典柳州龍城郡去
西京五千四百七里
欲知此後相思夢二句韓非子張敏與高惠二人為
友每相思不得相見敏便于夢中往尋但行至半路即
迷落句正用其意承五六來言柳州夢亦不能到也註
指荆郢為宗一將遊之處非
殷賢戲批書後寄劉連州并示孟崙二童臨池尋已厭
家雞盧攜言劉柳並學書於皇甫閱柳為升堂劉為
及門宜有家雞之戲
附劉夢得酬家雞之贈柳家新樣元和脚註言元和
間有書名元和脚者指公權也按趙璘因話錄云元和
中柳柳州書後生多師效就中尤長于章草為時所珍
湖湘以南童穉悉學其書頗有能者長慶以來柳尚書
公權又以博聞彊識工書不離近侍柳氏言書者近世
有此二人是子厚先擅書名于元和之證且未有乞書
于子厚而反稱公權者也註非
柳州城西北隅種甘樹滋味還堪養老夫結句正見
北歸無復望矣悲咽以諧傳之
遊朝陽岩遂登西亭二十韵羈貫去江介天寳之亂
柳氏舉族如吳柳子之父為宣城令者四年
湘口館瀟湘二水所會升高欲自館館作舒
南澗中題秋氣集南澗萬感俱集忽不自禁發端
有力羈禽響幽谷一聯似緣上風字直書即目其實
乃興中之比也羈禽哀鳴者友聲不可求而斷遷喬之
望也起下懷人句寒藻獨舞者潛魚不能依而乖得性
之樂也起下去國句
遊石角過小嶺至長烏村釋志東臯耕釋土解也詩
云其耕釋釋箋云耕之則釋釋然解散
與崔策登西山鶴鳴楚山靜鶴夜半而警露此句是
不眠待曉即隱憂倦永夜之意尤不露骨也
覺衰是時春向暮(至)商頌有遺音旨趣在此蓋感十
年不召也
遊南亭夜還敘志七十韻神明固浩浩神明謂君心
也
暮景迴西岑轉出夜還
木落寒山靜一聯大謝詩野曠沙岸淨天高秋月明
入門守拘縶以下敘志
五辟咸肆宥五作三
所懼齊焄藨藨與蒿同義禮記祭義注蒿或作藨
韋道安淮水秋風生秋風生暗用風從虎
哭連州凌員外司馬不減陳思贈白馬之作
世義安可支義作議
韋使君黃溪祈雨見召從行至祠下口號遙駐野人居
遙駐二字已暗括見召從行
肸蠁巫言報選注肸蠁蚊類言大福之興如此蟲群
飛而多此詩天然自工政使極意彫飾竟莫加也
從崔中丞過盧少府郊居蒔藥閒庭延國老國老比
中丞
開尊虛室值賢人賢人則謙言已非清流也
法華寺西亭夜飲三四工在次第如畫
戲題石門長老東軒花開日日雉背飛戲之也公
暗以長老自比
茆簷下始栽竹日遠棄幽期棄作契
種仙靈毗門有野田吏吏疑更列子有田更商邱開
之文即叟字分書也
幸及兒女奔結少味
種白蘘荷庶氏有嘉草庶讀如藥煑之煑
攻禬事久冺禬讀如潰癰之潰並見鄭康成說
戲題階前芍藥願致溱洧贈二句陳思王詩南國有
佳人華容若桃李結句雖戲亦楚詞以美人為君子
之旨也
自衡陽移桂十餘本植零陵所住精舍路遠清凉宫
路遠一作遠植
一雨悟無學雨悟一作悟雨
淨土堂淪溺窮苦源淪溺一作論極
華堂開淨域華堂一作龍華
零陵早春邵武本作春懷故園
田家盡輸助徭役徭役一作淫侈此不知詩意之婉
者也
聊就空自眠自一作舍
東鄉後租期四句車陷泥澤非敢後期而遽遭鞭朴
故曰少推恕也
古道饒蒺䔧二語即含迷去住三字
行路難披霄決漢出沆漭決疑抉
啾啾飲食滴與粒啾啾作啾嘍
工命採斫杙與椽杙與作戕為
桃笙葵扇安可當當合作常
讀書詩亦無窮起伏
感遇鴻鵠去不返二句鴻鵠高飛一舉千里高祖楚
謌之詞句吳則泰伯也
丸鼓騖竒音丸鼓謂元帝材定陶也
東海久搖蕩謂東海王彊
南風已駸駸南風烈烈吹黃沙賈妃謠也
居貨捐千金居貨用子楚事
咏史誰顧蠢蠕群此句怨而怒矣樂生報書自温厚
也此詩以燕惠王比憲宗然以此稱樂生自為工也
下三良篇亦有指斥
詠荆軻長虹吐白日用事變換
秦皇本詐力以下又即荆軻必欲生劫之以報太子
之意與上臨事竟趦趄一層反覆呼應言所患不在無
勇而反失太子燕秦不兩立之本謀則短於計而失諸
愚也
省試觀慶雲圖詩設色初成象在天成象破圖字即
含卿雲
高標連汗漫二句空闊
裂素榮光發圖字不略
以下非國語
不藉篇然而存其禮之為勸乎農也(至)不勸而勸矣
若曰存其禮而又能推行是政則誠善矣藉田猶不能
躬親則時使節用者其又何望焉柳子立論大抵欲快
一時之見伸一夫之說而不究其源流者也
穀洛門篇天將毁王宫而勿壅四句恐懼修省以圖
其本而無廢水土之政焉則庶乎不墜于一偏矣
問戰長勺之役篇此條乃非一偏之論先儒譏之者
略于知戰之本一語耳
卜獻公卜伐驪戎篇卜者世之餘伎也道之所無用也
易洪範之言柳子固嘗誦之矣何立論之易也
狐突篇以親則外王父也據左傳晉獻公烝于齊姜
生秦穆夫人及太子申生大戎狐姬生重耳文公謂狐
偃為舅氏特以母之同姓故耳若狐姬固非突之女也
柳子乃以突為申生之外王父何所本耶
荀息篇吾言春秋之情而子徵其文不亦外乎春秋
之情不外乎文也
逐欒盈篇陽畢以其父弑君而罪其宗其王父非其
父也
新聲篇苟說新味亦將卑乎新味之云淺陋不足陳
外集
披沙揀金賦合觀迎長日記里鼓三賦皆當時格其
中警句尚勝香山也
幽以即明上增將去二字
既堅且好作實既堅而且好
翻混混之濁質混混作渾渾
粲葬星繁葬是若字之訛
而歧昌即詠歧昌作祈招
迎長日賦期廢疾而匪徐廢疾作匪疾
故可以知上下之際際字上有分字
浮光于俎豆光字上有晨字
則無為者委照將久無為作無違
記里鼓賦宋書禮志記里車未詳所由來亦高祖定
三秦所獲制如指南其上有鼓車行一里木人輒擊一
槌大駕鹵簿以次指南舊書憲宗紀元和十年十二
月庚申新造指南車記里鼓
河間傳可使奚官先壁道壁道宜作辟道
河間命邑臣告其夫召鬼祝詛漢書皇太后皇后公
主所食曰邑此云邑臣豈其公主耶
箏郭師墓誌此文梦得遺書稱嘆不知何以在外集
中
運掌掔潘云掔烏貫切與腕同玉篇作掔
屈折愉繹屈一作抑
學者無能知知作如
曰猶鼓音四五行曰作日
趙秀才群墓誌嬰臼死信孤乃立伏追初
嗟然秀才何汲汲伏憫夭
太府李卿外婦馬淑誌文為遷客發不為馬作也
為文武百官請復尊號表第二表兼前代之軌模軌
作規
第三表祝融讀三皇讀作續
今者君臣周德周作同
廢而不續續作纘
第四表以廢先君之典則若專焉則作刑
必惟思而内省惟作懼
以要天地祖宗要字不當義理
第五表固以遇三代之文遇作寓
以陛下之詔以字下有違字
第六表陛下教遵道備遵作尊
昔漢宣帝謂元帝曰四句雖據祖宗舊典然出之臣
下似倨矣
何以知宗廟之復復字上有興字
恨恨而不自安恨當作悢
為裴令公舉柳冕表伏見澧州刺史裴冕忠肅或作
忠肅明允或作明允忠肅
為裴中丞賀破東平表不自妖孽自作有
恃東秦十二之險二句承作威
竊據一方二句承專祿
朝宗之地二句承海
封祀之山二句承岳
餘孽滔天承父祖
遂使云亭有主二句承封祀
遼海無虞二句承朝宗
縱捨有感心之化包括劉悟事
與衛淮南石琴薦啟一作狀在前集
答鄭員外賀啟似非全篇收處重校一本有伏惟
同增慰慶六字
答諸州賀啟重校有勞致書問悚息增深八字
康熙丙戍新秋假外弟吳子誠所收宋槧大字本柳先
生文集粗校一過緣失序文目錄不知出于何人其字
畫乃乾淳以前書也此本合非國語上下二卷共編為
四十五卷而外集二卷附焉疑祖四明本箏郭師墓誌
註中已載胥山沈氏則非沈晦本矣雖闕十之二然近
代所祖刊本皆莫及也毛斧季云宋本李杜韓柳集李
柳兩家最少予亦幸而偶見之耳香案小吏何焯記
陳氏書錄曰姑蘇鄭定刊于嘉興以諸家所注輯為一
編曰章曰孫曰張曰董氏而皆不注其名其曰重校曰
添註則其所附益也此本疑即鄭所刊云焯又記䟦
明刻小字板
癸巳八月借義門師明刻小字本柳集校過下注一
刻云云即此本所異同也其本無龍城錄師云此是
後人偽作并無集傳等篇其注簡而當與此大異故
注中錯字尚未及改惟詩得先生所藏宋刻殘本校
過是刻即翻此本而注中某曰某曰都削去幾使文
理不順矣
右附石湖張進䟦
義門讀書記卷三十七
