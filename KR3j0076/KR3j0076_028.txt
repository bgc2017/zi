義門讀書記卷二十八
翰林院侍讀學士何焯撰
三國志(吳志)
孫破虜討逆傳堅薨還葬曲阿按此云還葬曲阿而
吳主傳太元元年秋八月大書吳高陵松柏斯拔參之
謝詢請置守冡之表則文臺定葬于吳也
彭城張昭廣陵張紘秦松陳端等為謀主伯符以勇
銳摧破繇朗然能繫屬士民修其政理遂創霸圖亦子
布三四公之助
時袁術僭號策以書責而絶之策前此猶為術部曲
自絶術乃正名漢藩得以自立矣後曹公亦以策絶術
授討逆之號
會為故吳郡太守許貢客所殺注引江表傳云云策
本袁氏部曲覩其喪敗乃始暌貳于漢則江外之大賊
也貢既忠臣其客亦無愧高漸離矣
吳主傳建安十六年權徙治秣陵(至)作濡須塢城石
頭以偹陸作濡須塢以偹水然後建業勢壯
二十二年春權令都尉徐詳詣曹公請降請降者規
以全力取荆也
二十五年十一月策命權曰(至)永終爾顯烈特載魏
朝策命于傳蓋醜之也
注孫盛曰余觀吳蜀咸稱奉漢至於漢代莫能固秉臣
節盛何所見言蜀于漢代臣節不固與操異即爲貳
漢乎大司馬漢中王之號非是無以繫屬人心異乎因
危自擅也
黃武元年權使太中大夫鄭泉聘劉偹于白帝始復通
也注採江表傳云云按此非惟以通好亦謂漢帝改
步可以各王其地自爲計也
然與魏文帝相往來待西隣之固也
五年陸遜陳便宜(至)此實甘心所望於君也魏方大
喪未能議遠故勸及時息民以固基本而權詞已有猜
焉所以末年自用益甚
黃龍元年造爲盟曰天降喪亂(至)其明鍳之讀其載
書不惟先㰱者漢而主是盟者惟丞相矣盛德之所及
遠哉
嘉禾元年春正月注江表傳云云按仲謀既自擅尊
號以天子臨其臣民不修郊祀是子不事父野哉
詔曰朕以不德(至)乘海授淵爲之下赦此氣湧如山
所由迫也權自稱尊號無一可觀矣史家鋪陳其事亦
醜之也此舉本欲蓋其身受魏封之恥然下詔可以
少需人衆但遣數百亦自足也其後朱然征柤中預表
必勝權抑其表不出其鑑於是哉
六年顧譚議以爲奔喪立科(至)其後必絶身在疆場
與強敵對親老不預陳請棄軍敗國不俟交代宜嚴立
科禁若内地守令自無事限制也加罪傳者尤爲謬濫
譚綜之議吳朝可謂無治
赤烏元年春鑄當千大錢錢當五百已不可通行又
鑄當千徒爲妄作有以知吳之無制也
初權信任校事吕壹(至)匡所不逮魏吳皆有校事而
適生奸無政而好察何如劉氏之平明也權既迷謬于
前引咎方新責數隨至不思反求所以致此之由洞然
無猜更始納誨惟思歸過于下又何怪乎國之日亂民
之日瘠哉
四年遣衛將軍全琮略淮南(至)大將軍諸葛瑾取柤中
注採漢晉春秋云云按札乃禮字之譌見顧邵傳中字
德嗣欲用其民必其政教足以使之蜀之跨渭虎爭蓋
以十年教訓民忘其勞今吳之政教粗足檢制其衆不
至離叛但舉見兵淺嘗伺利則所及耳滌境大舉事異
季漢難可得動倘致内憂是爲未戰自困仲謀雅知虛
實亦審已而動其弗能用避所短也苟非伯符公瑾之
時又無武侯易地而處雖雄略遠規固無所施哉元
遜遠覧荆邯說公孫述進取之圖近見家叔父與賊爭
競之計銳意北伐亦殷德嗣斯志也然審巳量敵未能
萬全頓兵新城威挫于外釁生于内家族旋夷吳亦終
以不振矣惟務自強母狃于逸以徐俟其巇則得之矣
評豈所謂貽厥孫謀以燕翼子哉總上嫌忌殺戮言
之承祚蓋謂皓之昏虐此其貽謀也
三嗣主傳孫亮大赦改元是歲於魏嘉平四年也閏月
以恪爲帝太傅改元下脫建興二字以後永安元年
例之則閏月上脫建興元年或尚有他文未可知也
太平元年春注採吳歴曰正月爲鐘立廟稱太祖廟
按孫堅父名鐘見宋書志然北宋諸本皆作權字
孫休永安五年休銳意於典籍欲畢覧百家之言齊
梁以下人主都類此蓋未知所學之要也
時年三十諡曰景皇帝注採葛洪抱朴子曰云云按
不知注家何所取而濫載于此
孫晧元興元年貶太后爲景皇后貶太后而興布不
爭其死宜矣皓蓋又甚于明世宗也
建衡三年是歲汜璜破交阯禽殺晉所置守將注引
漢晉春秋華陽國志云云按華陽國志欲見蜀士之多
耳當從習氏
天紀四年渾復斬丞相張悌丹陽太守沈瑩等注採
襄陽記宜畜衆力待來一戰若勝之日江西自清上方
雖壊可還取之按宋王權還師保江而金亮卒敗退瑩
計不爲非但孫皓已在必亡故張悌勉強一戰耳
注且我作兒童時(至)復何遁耶孔明一顧使人自厲
如此
評注採陸機著辨亡論上篇丁奉鍾離斐以武毅稱
按文選無鐘字注云魏將諸葛誕據壽春降魏人圍之
使奉與黎斐解圍奉爲先登黎斐力戰有功拜左將軍
黎與離音相近是一人但字不同余謂李善所見之本
必可徵信但此斐字恐牧字之訛鍾離牧爲武陵太守
以少衆討五谿事在蜀并于魏之後作牧爲得也
妃嬪傳吳主權謝夫人後權納姑孫徐氏欲令謝下之
三國之君皆不知正家納再婚之女而反使聘嫡下
之此權晚年所以繼嗣不定也
步夫人少曰魯育字小虎前配朱據後配劉纂注吳
歴曰纂先尚權中女早卒故又以小虎爲繼室按繼室
之名于時已謬故委巷之書君子所愼
孫和何姬故民訛言皓久死立者何氏子云甲申南
渡福邸不君民間亦訛言非朱氏子立者福邸李伴讀
云
宗室傳孫奐壹入魏黃初三年死按魏書甘露二年
以孫壹爲侍中車騎將軍假節交州牧吳侯又三少帝
紀甘露四年十一月癸卯車騎將軍孫壹爲婢所殺黃
初疑首尾之誤
孫賁子隣嗣隣年九歲代領豫章九歲無領郡理疑
脫十字
孫翊子松爲射聲校尉注採吳錄云云按孔明爲之
感涕斯言信矣惜其亡早乃使峻綝敗國
顧雍傳雍往斷獄(至)何至于此國體當爾壹之死于
此益無所展矣權多猜不使壹得盡其情則疑大臣銜
前事而周内之矣注徐衆評云云按引季武子事不
倫不爲子產地異也吕壹狐鼠亦非子晳強家怙亂當
急除之以防他變也
邵烏程吳粲即吾粲也按庾信作吳明徹墓誌用吾
彦事對吳起豈吾吳同耶古書吾邱壽王多作虞邱
而虞仲亦爲吳仲則吾吳通也
諸葛瑾傳琅邪陽都人也注採風俗通云云按孝文
時侯者十人無姓葛者高祖封樂毅後于一鄉嬰何功
德而其孫乃食一縣此風俗通傳聞之謬也
瑾與備牋曰奄聞旗鼓(至)易於反掌及昭烈之時以
大義討賊則人心尤易於聳動子瑜之言至言也股肱
或虧何痛如之顧可以先元首乎後儒謂孫權亦漢賊
也則誠如裴氏所論於此時也責以犄角討賊同好
棄惡告諸天地騰書遠近爲文祭羽曉示士衆旋師北
向身出秦川若克關中漢業可復權即稱藩矣
謂非保家之子每以憂戚注吳書曰瑾有所愛妾生
子不舉按生子不舉此非人情果崇不邇之德無姬侍
可也
赤烏四年年六十八卒天不祚漢武侯不同乃兄之
壽
注融部曲吏士親附之疆外無事按此十二字疑當
屬下秋冬乃陳氏正文也
步騭傳闡抗陷城斬闡等步氏泯滅騭有君子之名
而二宫相構不能守正闡之作逆或其餘殃耶
闞澤傳又著乾象歴注以正時日宋書歴注云吳中
書令闞澤受劉洪乾象法於東萊徐岳字公河故孫氏
用乾象歴至於吳亡
薛綜傳沛郡竹邑人也注採吳錄云云按此因求信
陵後事從而僞造果有之則馬遷亦載之傳後矣
昔帝舜南廵卒於蒼梧(至)以廣聖思此文當與韓退
之送鄭權尚書序參觀
由此以降四百餘年按自錫光任延至此尚未及三
百年四字恐二字之訛
爲太子少傅領選職如故注引吳書曰後權賜綜紫
綬囊綜陳讓紫色非所宜服左傳渾良夫紫衣狐裘杜
預注紫衣君服
周瑜傳以中護軍與長史張昭共掌衆事注採江表
傳云云胡三省曰此數語所謂相時而動也然瑜之言
不悖於大義魯肅呂蒙輩皆不及也
瑜曰不然操雖托名漢相其實漢賊也(至)此天以君授
孤也注引江表傳云云按此則多取諸葛語增飾之
故陳氏略焉
魯肅傳曹公聞權以土地業備方作書落筆於地着
此句以見肅計非左
諸葛亮亦爲發哀既交分不苟而結好孫氏專力治
操惟子敬克諧故也
呂蒙傳蒙盛稱肅有膽用且慕化遠來於義宜益不宜
奪也此舉徵其爲萬人督矣
蒙移書二郡望風歸服孫氏自武烈爲長沙太守討
平區星任用良吏又越境尋討零桂諸賊以全異國三
郡懷之故移書即下雖以昭烈之得人心不如其素服
從於孫氏也子明小數豈得貪天功哉
蒙乃密陳計策曰(至)欲復陳力其可得耶規取荆州
是蒙本謀然此傳之語多不可信前據襄陽或取荆州
之後復向襄樊若白帝在蜀潘璋何緣便可往住乎又
此時蒙始逾四十亦未應便計一旦僵仆也
今操遠在河北新破諸袁撫集幽冀尚熙之死在建
安十二年魯肅没於十年之後而此方云新破諸袁撫
集幽冀不乖錯乎即蒙陳此計在代肅之先曹公亦不
得遠在河北矣甚矣作史之難也
士仁麋芳皆降注引吳書云云按觀仲翔之辱芳則
吳書爲不審矣
會蒙疾發權時在公安(至)爲之降損權眞有勾踐之
風雖晚謬多猜於時欲不爲盡死得乎
年四十二遂卒於内殿周公瑾年止三十六魯子敬
四十六呂子明四十二使子敬十年不死吳盟尚固襄
樊舉而漢室復興矣
後雖勸吾借玄德地是其一短按魯呂各以其時當
操氣未衰屢出巢湖當共劉氏結好以分其勢及操老
而無舉吳之志鼎足勢成不襲定上游亦非所以立國
也
然其作軍屯營不失(至)其法亦美也子敬作軍幾於
孔明之法二人故足相友
評呂蒙勇而有謀斷(至)最其妙者譎普細務而與禽
關並論者其襲取南郡亦譎兵也
黃蓋傳零陵泉陵人也注採吳書云云按風俗通義
潁川黃子廉每飲馬輒投錢于水然則公覆之祖自潁
川徙零陵也
時郡兵才五百人(至)盡歸邑落我整彼亂以練習擊
烏合乃可如此用竒
陳武傳奮命戰死權哀之自臨其葬注中殉妾之事
固非孫盛之論亦奢闊無當
初表所受賜復人得二百家所謂復人者不知是有
罪之人乎若後以正戸羸民補其處則直以平民賞將
家爲僮僕較之後世所謂驅戸其虐又有甚焉
甘寧傳寧建計先徑取夷陵既取夷陵則江路通利
進可以戰退可以守
寧益貴重增兵二千人甘寧可爲特將督萬兵臨敵
場吳人未盡其用
凌統傳二子烈封年各數歲(至)還其故兵注孫盛云
云按仲謀之事惟殉妾失禮其他亦王者所不廢但非
其本也一部周禮至纖至悉矣孫盛之論意則遠而未
密也
丁奉傳太平二年魏大圍之二年下宋本有魏大將
軍諸葛誕據壽春來降十二字不可缺大元本作人
朱然傳然臨行上疏曰馬茂小子(至)責臣後效然若
無此表幾無以測其所至
虞翻傳陳琳檄吳文虞文繡砥礪清節躭學好古仲
翔能負析薪文繡之名注家未及詳翻别傳自敘云
臣亡考曰南太守歆
自今酒後言殺皆不得殺則前此之殺者有矣孫皓
昏虐權之貽也
翻性疏直數有酒失自有酒失何以正君此權所以
遂不能容也
又爲老子論語國語訓注皆傳於世注臣松之云云
按丣即大篆酉字與&KR2279;不同&KR2279;古文作□裴謂字同音
異誤矣詳說文第十五卷
在南十餘年年七十卒注採江表傳云云按遭風没
失乃泊成山而爲田豫所破悔赦虞翻泣謝陸抗此
權所以稍過于亡國之主耶
歸葬舊墓注採會稽典錄徵士餘姚嚴遵按嚴遵是
君平育於先賢之名亦有誤乎范史云一名遵者亦惑
于此語也
注吳寧斯敦續漢志注于諸暨下引越絶書云興平
二年分立吳寧縣
張溫傳溫至蜀詣闕拜章曰昔高宗以諒闇(至)謹奉所
齎函書一封以當日人心思漢有不自知其出諸口
者然于敵國之體則失辭矣以殷宗傅說稱漢君臣則
勤任旅力者不自同東藩乎
其居位貪鄙志節汙卑者(至)浸潤之譖行矣置營府
以處之是合其黨而使聚以謀我也
又殷禮者本占候召(至)無所不爲此吳王假以示意
其刻骨之恨故在表辭以暨豔事坐溫者溫方爲衆望
所歸欲移衆之怨豔者使之怨溫又吳王之謬術也暨
徐之獄類魏崔毛誅廢事惟蜀無之
駱統傳尤以占募在民間長惡敗俗生離叛之心急宜
絶置時兵民初分故統言若此今則漸以相安又難
變矣
朱據傳中書令孫宏譖潤據因權寢疾宏爲詔書追賜
死魏有孫資吳有孫宏皆敗國政蜀用董允何可比
也
陸遜傳陸遜意思深長(至)然後可克魯肅初亡議以
嚴畯爲代意或同此
遜曰此必有譎且觀之注吳書云云按赤壁乘其疲
利速戰西陵避其銳宜緩攻
臣初嫌之水陸並進(至)必無他變水陸並進則及鋒
而用舍船就步則師老運艱漸見釁隙敵得以逸待勞
伺變擊怠也
又備既住白帝(至)謹决計輒還大勝之後將驕卒惰
泝流仰攻轉饋又難一有失利前功盡棄昭烈老于兵
得蜀已固非若曹仁之在南郡可懼而走也連兵于西
主客異勢决還者中人所能知也盛璋謙如豕突耳
及公孫淵背盟權欲往征遜上疏(至)權用納焉伯言
固有遠猷此則中智所悉其文可以不載
峻等奄至(至)斬首獲生凡千餘人注臣松之云云按
渭濱之規模自遠此舉聊以解權之忿恥但詆其無遠
略可也觀朱桓傳與胡綜相激事足明遜非得已矣
又魏江夏太守逯式兼領兵馬(至)遂以罷免此自爲
將者所不廢但作史者乃可不載大抵吳志煩長未削
者多裴注論之尤乖錯
時中書典校呂壹竊弄權柄(至)語在權傳此等事他
傳已見似不必復載本傳
抗二月壬戌晏爲王濬别軍所殺癸亥景亦遇害注
採機雲别傳初抗之克步闡云云按步氏夷滅出于國
典本傳云自將吏以下所請赦者數萬口如别傳所言
又當以此責福報乎但三世爲將由來所忌且機雲本
當與吳存亡國亡之後不思野哭自屏而彈冠敵國自
結強藩終致斯咎爲可嗟惜耳
吳主五子傳孫登而謝景范愼刀玄羊衜等皆爲賓客
注採江表傳云云按景愼未嘗敗也古無刁字宜
從宋本作刀
登將拜太子(至)權默然有防微之慮者當在此時
蔣脩虞飜志節分明此虞飜字疑誤于時仲翔没于
交州已十餘年且未嘗厠迹宫僚也
孫和後遂幽閉和(至)族誅正象據晃牽入殿杖一百
老悖昏惑吳亡不待皓而决
孫霸和同母弟也同母二字衍傳後云霸二子與祖
母謝姬俱徙烏傷則和出自王霸出自謝矣
周魴傳乞遣親人齎牋七條以誘休譎休七條凡鄙
寡要何事塵穢簡牘人才如魴即傳可以不立此與胡
綜傳所載偽為吳質三表豈故鋪陳其事以見吳人智
略本疎好行小慧君臣皆草竊一時耶
潘濬傳拜濬輔軍中郎將注採江表傳云云按濬漢
之叛臣此略之者已見楊戲輔臣贊下也江表傳為不
實
權假濬節督諸軍討之注採吳書疏到急就往使受
杖一百促責所餉按濬本二劉舊人故尤懼降人反覆
為巳累也
黃門侍郎謝厷語次問壹(至)遂解散雍事此厷之巧
于解元歎之結也
陸凱傳予連從荆揚來者(至)故鈔列于凱傳左云此
閭閻之人恨晧之虐思凱之慤私造此書以為口實事
辭俱無足徵陳氏錄之蓋其識卑也
是儀傳郡相孔融嘲儀言氏字民無上可改為是注
採徐衆評云云按古之氏族本出上賜漢吏皆成君臣
未宜深責
顧以聞知當有本末據實答問辭不傾移若辭有傾
移亦并得禍巧者不皆可幸也
胡綜傳權以蕃盛論刑獄用為廷尉監蕃蓋投權之
多猜也
初以内外多事特立科(至)由是奔喪乃斷此事已見
權傳複出乃刊削不盡
吳範傳後呂岱從蜀還遇之白帝先主入蜀自葭萌
還攻璋無緣復在白帝與岱相遇承祚蜀人宜知道里
違錯故載之以見吳人偽妄耳
劉惇傳時有星變以問惇(至)卒如惇言時孫翊名位
甚微安能星躔示變此又吳人之誇也
趙逹傳權聞逹有書求之不得乃錄問其女及發棺無
所得可以為術家之戒矣
評然君子算役心神宜于大者遠者算宜從宋本作
等
注採孫盛云云盛言是也若嫌魏得不以正亦當崎
嶇入蜀
注然則鵝死亦有鬼也此必覡者先得之左右待推
問急而始言之則休信為實見其狀耳鵝微物氣當旋
散安得埋着土中復有相耶
注故為陛下取以作生鱠張温使蜀時權方為吳王
何以得稱陛下且正當魏軍頻出廣陵洞口權亦不在
武昌也
諸葛恪傳讀諸葛恪傳雖孟堅當無以過吳書中惟
陸伯言事似稍煩冗他傳亦篇篇可觀想周韋華薛之
徒其書本勝經其整比乃遂逼前良耳
恪盛陳其必捷權拜恪撫越將軍領丹陽太守張温
未竟之績元遜收之
乃移書四部屬城長吏(至)漸出降首先使之無所略
而後困之則不得不出矣四部當作四郡即上所謂
與四郡鄰接也御覽正作郡
復遠遣斥候觀相徑要欲圖壽春權以為不可以為
不可者蓋以此地南北襟喉雖得其地非十萬之衆不
足屯守若魏傾國來爭恐致利鈍其後恪出新城欲卒
此規又輕用大衆圖不以漸遂致師老民愁家族傾覆
權疾困召恪宏及太常滕胤將軍吕據侍中孫峻屬以
後事注採吳書曰權寢疾云云按峻始保恪而後乃
相圖權勢之難共如此
注諸法令有不便者條列以聞權輒聽之及權在時
改紀此有遠見不當以成敗論
會衆于東興更作大隄左右結山俠築兩城(至)振旅而
歸築兩城所以致人也攻新城則致於人矣然此舉
雖勝已失之驟
注採漢晉春秋今敵政在私門外内猜隔(至)破之必矣
誠有是形但亦當審已
恪乃著論諭衆意此論祖述武侯出散關表
每覽荆邯說公孫述以進取之圖近見家叔父表陳與
賊爭競之計未嘗不喟然歎息也元遜但知忠武頻
煩出師而不規其務農殖穀閉關息民三年而後南征
還師之後又蓄力一年乃屯漢中其明年始攻祁山耳
惡有狃於一勝主少國疑羣情未一遽圖輕舉者乎是
役也雖克新城歸將不免而况違衆玩寇弗戢自焚釁
非馬謖不請貶三等謝創夷之衆塞同異之口乃更思
興作愈治威嚴虹繞鼉鳴身分族赤畫虎類狗元遜之
謂矣荆邯語見後漢書公孫述傳中
於是違衆出軍(至)驅略民人若不過驅略民人曜武
邊界但選督將伺利而動足矣何必發二十萬衆耶今
既大舉又惑于諸將之言頓兵堅城之下是徒爾好大
乃素無成算者也
滕胤傳胤白日接賓客夜省文書或通曉不寐注採
吳書曰胤寵任彌高接士愈下表奏書疏皆自經意不
以委下按經意處即疏處也上相出征其門如市即異
同之嫌專擅之咎將自此構矣胤與恪特未久故無敗
耳
孫琳傳使光祿勲孟宗告廟廢亮孟宗恨于此無大
節可紀與王祥皆一行而已
又壊浮屠祠斬道人釋子稱僧到赤烏年此是其證
笮融丹楊人意其所煽也
休既即位稱草莽臣詣闕上書劉宗周南渡時上書
號草莽臣自是不觀史書之失
王蕃傳永元傳劉洪乾象歴依乾象法而制渾儀立
論考度具載宋書天文志中此注失採
賀邵傳注吳書曰邵賀齊之孫景之子按景賀齊之
弟邵乃從子非孫也吳書誤
韋曜傳時蔡穎亦在東宮性好博奕太子和以為無益
命曜論之此事已載和傳似可省也
評必不得已元宜在先(至)庶幾忠臣矣瑩言既不及
覈冲又謂樓宜在先故評家為之折衷然邵亦以直廢
義門讀書記卷二十八
