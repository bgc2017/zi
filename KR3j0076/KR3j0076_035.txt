義門讀書記卷三十五
翰林院侍讀學士何焯撰
河東集
獻平淮夷雅表一首表與韓相當
平淮夷雅二篇柳雅不如韓碑
晉陽武第一故在繆襲王粲間惟退之有周漢意也
貞符以德為符其論偉矣然亦本末不該柳子持論
往往皆據一面如封建則直舍本而齊末者所以不逮
韓子
乃始陳大電大虹元鳥巨跡白狼白魚流火之烏元
鳥巨跡著于雅頌不得而并議之也
謂之封禪柳子獨排封禪斷以六藝為考信
莽述承效英華作莽述成效是王莽祖述漢家之成
效不謂公孫述也註引公孫述非
鄉為義廩義倉事柳子書之貞符
&KR1594;炎以澣&KR1594;與沸同
咨爾皇靈二句蘇子美之論尤為平正當參觀之
佩韋賦桑宏和而却武兮按困學紀聞吳子曰承桑
氏之君修德廢武以滅其國桑謂承桑氏也一本改桑
為乘誤
設任柔而自處兮任柔其事未詳或云鱄設諸恐非
瓶賦子雲酒箴正言若反也
牛賦東坡書此亦以譏切當世用事者不獨喻嶺表
也
愈膏肓疾賦其詞氣似柳少作未謹潔奥峭耳
封建論荀卿子之文也其中節制甚謹嚴李云文
章古雅精健過秦之匹
封建非聖人意也李云未必便得聖人意如是則興
滅國繼絶世皆聖人違心之事也初吾謂韓柳者遷
固之群耳今觀其才識相亢若韓氏之學之識則非班
馬所及也至子厚者崛起曠代之下力追西漢之文氣
稍不如子長之疏宕而堅密不亞孟堅其學其識疑亦
無所讓也逮讀封建論與孟堅諸侯王表等參差誦之
固知子厚所學所識不如孟堅遠矣夫論事而但據其
一偏則孰不有利害之數可陳有成敗之軌可指如孟
堅所云中外殫微本末俱弱權奸不出廟堂而運天下
者又何如枝葉相持之為得也至言聖人不廢封建私
其力于已私其衛于子孫柳子之言何其悖乎若曰國
與天地有與立焉蓋雖欲易之而時未可不猶愈乎
是故有里胥而後有縣大夫(至)勢也李云既知是如
此又何以云封建須廢其下既無所承藉其上又如何
孤懸也
然而降于夷王(至)其在乎此矣降于夷王以下與後
私其衛于子孫矛盾相陷不知柳子何以云也
時則有畔將而無畔州畔將即是大諸侯矣不在繼
世與否也
或者曰封建者必私其土云云以上論封建之逼上
以下論封建之病民
失在于制不在于政世得云幽厲之不由道而曰失
不在政有興必有廢其興也以仁其廢也以不仁柳子
于周則曰失在于制于秦則曰失在于政是其語之最
無徵者安溪批不在于政旁云此論亦有病
雖亂不可變也雖亂上添侯王二字
及夫大逆不道大逆句帶上一層
魏之承漢也(至)不聞延祚魏豈可謂之封建晉之八
王既逾其制又亂自内起然琅邪猶存渡江之祚延促
之效睹矣
或者又以為殷周聖王也而不革其制(至末)上一叚
言因之無益革之無損此一叚又言勢不可革聖人亦
姑因之今非復聖人所處之勢則革者適得聖人之意
也
蓋以諸侯歸殷者(至)湯武之所不得已也李云此等
便是流遁無理之譚亦非當日事實也
聖賢生于其時亦無以立于天下李云未見三代以
後之聖賢用也世得云自天地果無初乎至州縣之
設固不可革也為一意以利害言自或者曰封建必私
其土至善制兵謹擇守則理平矣為一意以義理言自
夏商周封建而延至何繫于諸侯哉又以利害言自殷
周聖王也至末又以義理言
四維論四維者非管子之言也質之以經則難為言
也固宜
天爵論明與志而已矣明與志者所以修也明與誠
對而志為之基明不可與志並言柳子殆強為高論以
求駕乎前人未之有得者也
庸非天爵之有級哉性無等級氣質殊分漢唐先儒
讀孟不詳疑性之有二反以修為屬之天爵本末舛矣
曰明曰志不如其曰誠曰明也忠信即仁義之無不
誠焉耳誠未有不明者柳子蓋不究心乎思孟之傳妄
駕其說也
守道論清勁
時令論上合牛馬三字上加季春
舉阿黨月令作察阿黨柳子祖諱察躬故為舉然非
二名不偏諱臨文不諱之義也
斷刑論下非常之罪不時可以殺(至)人之經也斯言
善矣柳子則徒為詞費也至云古之言天蓋以愚蚩蚩
者尤悖戾而不知反焉
果以為仁必知經仁下叠一仁字
智必知權上補果以為智四字
辨侵伐論迂晦
六逆論胡亥任趙高而族李斯乃滅舊不足恃也李
斯不可謂之新
晉文公問守原議先軫將中軍問原守在僖二十五
年至二十八年二月先軫始將中軍時軫并未為下軍
佐也
以附春秋許世子止趙盾之義所附不類
駮復讐議駮陳有餘若折典法之中則必待韓議而
後定也李云兩下相殺及以上誅下韓辨别分明柳則
質為一條而已合此兩篇義與詞觀之便定韓柳優劣
或言柳議過韓者不知文者也
蓋聖人之制(至)又何旌焉李云議論在韓範圍之中
猶不若韓之渾涵蓋聖人制法所難明著者今固不得
而明著之也
春秋公羊傳(至)則合于禮矣公羊之說蓋謂父以非
罪見殺于君者也安得並引以斷兩下相殺哉此柳子
少年之作于治經尚疎至復讐不除害五字不加裁剪
乃小失耳
桐葉封弟辨王以桐葉戲婦寺二句李云設以桐葉
戲婦寺則將易賀為諫矣設王曰戲也則亦將曰天子
無戲言云爾庸何悖乎
辨列子是歲周安王三年當是四年
秦惠王韓列侯趙武侯二年惠王當是惠公
然其書亦多增竄非其實二句李云又轉一意言雖
非孔子前要是莊周以前人也
其楊朱力命(至)不可信楊朱力命列子篇名此數
句發明增竄也李云諸辨皆極簡嚴有法
論語辨上篇收處甚密
下篇欲張孔子之道而所見不足以發之
辨鬼谷子後出而險盭峭薄後出上叠鬼谷子三字
辨晏子春秋墨好儉晏子以儉名于世(至)為已術者
李云精覈
非晏子為墨也二句精到
辨鶡冠子至長沙始得其書讀之李云便是長沙人
為之耳
何以知其然耶曰不類厚齋云博選篇用國策郭隗
之言王鈇篇用齊語管子之言
箕子碑此貞元間文詞理淳雅集中亦不多得
進死以併命(至)故不忍微子遯於荒野非若紀季入
齊委身而與亡吾國尚考經不詳出大法于改命之
後則非與亡吾國廣殷祀于朝鮮之封則非無益殷祀
晦是謩範伏下之根
推道訓俗承上之緒
當其周時未至(至)其有志于斯乎孔子仁之尤在明
夷故收處獨歸重正蒙難一節法授聖者非所期也化
及民者其緒餘也按軌範錄此三行是其宋亡未遽
死之微逸前後則斷斷不事北之節也嗚呼謝氏其仁
矣哉
是固人事之或然下有者也二字
則先生隠忍而為此則字上有然字
唐某年作廟汲郡後漢書郡國志陳留郡考城縣下
劉昭注陳留志有箕子祠不知何以移之汲郡也
冲讓居禮二語似贅設
道州文宣王廟碑曾不及浮圖外說二句何必以是
相形
公又曰夫子稱門弟子(至)豈夫子志哉宋祁唐書曰
觀七十子之賢未有加于十人坐而祀之始于開元非
特牽于一時之稱號記曰有其舉之莫敢廢也伯高之
語必有辨其妄者
惟公探夫子之志十五句序與銘皆但言伯高改作
新廟之事於此自疏其立言指趣然似不如韓子南海
神廟碑之恰好
柳州新修文宣王廟碑切柳州
卜日之吉於王靈之吉下有虔告二字
終南山祠堂碑修整
非我后敬神重穀六句此唐格
碑詞用秦碑體
太白山祠堂碑其地恒寒三句著太白之所以名
碑隂文志此於碑隂視南海神廟碑為尤謹於法
饒娥碑龜鱉黿下有一鼉字
見怪異形作見怪形異碑詞用韵甚古
睢陽廟碑當時睢陽死守李翰既為之傳南八事首
尾韓氏又書之矣此碑用南朝文體蓋相避也鬱龐眉
之都尉挫猿臂之將軍柱厲不知而死難狼瞫見黜而
奔師柳子方為僇人假以發其憤慨四六使事復不覺
其訐露耳
聞義能徙所謂欲以有為公有言雲敢不死也
於戲睢陽之事(至)或未之思歟此叚議論求與人異
其于當日事勢實疎蓋力保江淮則租賦無壅可以天
下全力摧翦一隅之賊韓公謂天下不亡其誰之力乃
為可據柳子則徒計算時日憑虛懸揣耳
大鑒禪師碑大鑒始以能勞苦服役能即耐字
取其言以為心術其說具在以世教言之則謬舉也
即崇信其說亦有為法也何取而牽率附會侈其盛哉
不植乎根二句二乎當作胡字
碑詞必欲附會而張大之故少味
南嶽彌陀和尚碑尊之甚故其名因佛語而見
授公以衡山授公上有真公二字上注云惟唐公
真公及衡山承遠未詳按承遠即般舟注家可謂昩于
文義
銘詞末幼曰宏願惟孝恭宏願于銘中補書亦一體
無姓和尚碑逝如浮雲如字作水字
爰有大智謂天台
爰授樂國謂極樂
碑隂記紀之碑隂以塞衆意則文不喧奪亦一法也
南嶽雲峰寺和尚碑銘詞如嶽之不崩收南岳銘
佳
南嶽般舟和尚第二碑凡南方顓念佛三昧者南方
下有一入字潘云大藏有般舟三昧經云一心念佛
若一日晝夜若七日七夜又云經行不得休息不得坐
三月速得是三昧今釋氏有依此教修行者
揣食不味揣字合作搏范文穆驂鸞錄云此碑子
厚自書亦有楷法
大明寺律和尚碑起四語名言柳固深通其說者
此文尤峻整
大律師塔銘若石廪瓚公瓚僧名也號懶殘
蘭若真公唐會要元和二年□平奏請賜中條山蘭
若額為太和寺蓋官賜額者為寺私造者為招提蘭若
段太尉逸事狀深謹
至晞門下(至)其與存者幾何其精神正在次第婉轉
深穏頓挫處神閒氣定筆墨如生凡史漢文字最綿
密與左氏異者特周漢文質以時變耳今人以疎率貎
之所以遠也
散還火伍中從軍及作役者十人為火
先是太尉在涇州(至)一昔自恨死又詳在涇州事見
太尉不徒以剛勇取勝一時
及太尉自涇州以司農徵(至末)言又有先識見微明
非一時意氣所成也
柳渾行狀不為細家之迫束細字下有故字家作加
柳渾諡議由當時之體而鍜鍊有加
陳京行狀五代祖某陳宜都王某作叔明
夫忠烈之褒也二句忠烈上有其字下句有也字
宗元故集賢吏也應告於嘗吏於公者是狀後於
惟深行狀者又五六年故尤知所裁
房公德銘之隂起首何用此詞費
楚之為縣者若葉公白公楚之為縣勝計乎
人不忘公之道人字上有袁字
王公嘗以機密匡天子於禁中(至末)特為廣津作也
甚卑宜削
陽城遺愛碣帝尤嘉異四句城為司業乃下遷嘉異
旌優語非實錄特以為逐臣立碑不得不有所回互耳
陸文通先生墓表李云子厚亦學春秋有得者故有
味乎其言之
後之學者(至)前世多有之不可以通於後世
甚矣聖人之難知也不足以文聖人之書
與其師友天水啖助啖氏姓符氏臣有啖鐵
先生字某陸先生字伯冲
得制作之本而獲其師友上句起後下句顧前
於是合古今(至)微指二篇是文之
為春秋集注十篇新唐書助卒質與其子異褒錄助
所為春秋集注總例請匡損益質纂會之號纂例蓋今
所傳纂例者即集注之異名也
明章大中(至)不過乎物數語發明聖人之旨特精神
所謂得制作之本者也
既成以授世之聰明之士三句是通之
道之存也以書四句所以但表其著述而略乎他為
碣以明能副文通之實也
楊君墓碣其子姪洎家老上有既葬二字
趺螭首上有龜字
毗贊元侯于漢之隂式徙荆州凝大歴三年進士興
元元年樊澤節度山南東道式用也
墾鑿嶢鹵嶢與磽同
若某者以姻舊獲愛子厚乃凝兄楊憑之壻
惟車馬幣玉三句于時文價已自許如此
故御史周君碣則漢祖不曰安得猛士引猛士不類
豈緣子諒言牛仙客應圖䜟故耶
衡州吕君誄故潔其儀故作胡
逋租匿役役作税
葬非舊陌衡州已得量移非若凌凖之不得歸葬者
乃以貧故難致先墓也故詩中亦有五畝九原一聯
時中之奥二句和叔自是一時負才用而未究設施
之人時中希聖則已僭矣子厚文精彩處必過于抑
揚不能恰好此所學不粹之由耳
尚擁良圖擁作壅
魏府君墓誌唐格少生氣
拜度支員外下有郎字
君嘗三娶而卒無主婦三娶而無主婦豈亦如裴評
事之未娶嫡妻耶抑以卒為讀也當仍如裴之未娶
嫡妻也若嫡妻先卒未有不書夫人某氏後夫人某氏
某氏者
凡十有餘祀祀作事謂所事者十餘人也
由是處約以終其其字下有世字
居又同閈以同閈居得銘
崔公墓誌乙未作己未
元宗南廵當時謂幸蜀曰南廵
家有禳&KR2105;&KR2105;字諸韵並無疑是梗字周禮女祝掌以
時招梗禬禳之事
世有顯懿上有白葉流根四字
崔君權厝誌以權厝故略其實誌崔君如是足矣文
中亦緻密無一罅可議讀者未之玩耳志所略者見
於銘
裴府君墓碣隨事點染
耆股肱立部伎
役喉喙坐部伎
告其叔舅宗元子厚無他兄弟歸於裴者其女兄故
稱叔舅
銘詞銘中以事大小稍錯綜合叙
張公墓誌銘句會敏給句音構
周限荆衡二句詩曰于疆于理至於南海則五嶺之
外至東遷之後不復通爾
鄧君墓誌銘皇建州普城令作連州浦城令
則亭擬閱實擬作疑
以循官刑循作修
内專平淮淮作凖
有子四人(至)哀禮具焉童幼如禮得附書
吕侍御恭墓誌實惟吕氏宗子敬叔為宗子知化光
非嫡出
馬君墓誌可書者少故撮舉其凡
志忘其子之去志作至
曾祖某某官下補祖某某官
來拜來附附作祔
凌君權厝誌為忠孝禮信而事固大謬固作故
今而寓乎戊作今之遇乎戍
為浙東廉使判官廉字下有訪字
遂入為尚書郎作遂入尚書
姦吏衰止吏作利
銘詞富天禄富疑作副稱也銘不及五言詩
李侍御墓誌附屬于寧岐禮大傳君有合族之道族
人不得以其戚戚君位也故附屬于寧岐而不敢言天
子寧岐謂寧王岐王
大理評事裴君墓誌未果娶唐時門第既高未得官
位不娶主婦有先畜婢妾者此文可引為据薛㢲妻
崔氏誌亦云恩其故他姬子
通兩經通兩經得書蓋非徒口誦之也
膳飲不違慰其孝也
姜君墓誌不煩濫
好遊嗜音綰結前後
獨孤君墓碣今王父營陵于其側父作后
今記其知君者于墓此即記先友之意推是以錫其
類播州請代蓋其生平之誠非一時意氣激昂也當合
祭獨孤文母文觀
趙君墓誌兩漢金石之文
南有貴臣作貴神
始矜由明經為舞陽主簿旌來章之孝故追表矜之
節以見其有本也
韓君墓誌特以弟故得名
張先生墓誌生卒及先墓于遺命中叙致不詞費
先友也略短取長繫論于後有關世教不失文體此變
例之宜採者也
聚經籍圖史二句亦以聚書得書
虞鳴鸖誄一作鶴鳴
爰宅上陽漢書地理志河東郡大陽吳山在西上有
吳城周武王封泰伯後於此是為虞公上陽大陽之誤
洽主記室洽當作狎
愉乎其和指虞
確爾其堅柳自謂
故處士裴君墓誌無事可書又不能拒中丞之請故
多舉先世傳緒之美然曰以中丞故而不克並無乃為
佞非古也
不弃于君弃作并
覃季子墓銘追銘季子蓋自悼也詞約義微故銘止
六言
續滎澤尉崔君墓誌喪焉不果行喪其貨也
移信中作移信州中此誌亦一體改葬者亦可用
之重為之志者謬
先侍御史府君神道表曾伯祖奭祖下有諱字
作避暑賦(以下)叙所著述以成章
抑有當我哉暗渡
石表隂先友記例創於柳子水經注云郢城中有
趙臺卿冡岐生平自所營也冡圖賓主之容用存情好
敘其宿尚柳本諸此
鄭利用二鄭以互文見意
魯直為尚書郎黃庭堅字出此
路泌只四三語何其凄婉
柳登其父芳下補善文史三字
吕牧下補東平人三字
蘇弁武功人好聚書好聚書亦得書本史遷賈嘉與
余通書之例也
柳公墓表用當時體而稍節其靡弱
二月庚寅上增十字
符君墓版文貞元十二年歲在景子唐諱丙字以景
字代
輟哭紀事哀不能文古人于期喪亦不為有韵之文
此其據也
先太夫人河東縣太君歸祔誌嘗逮事伯舅(至)無遺者
述為女與為婦徵以舅與先人之言示信也
是歲之初(至)禮無違者敘此事于中斷續變化左氏
法也
不悼往事亦自白其非以其不慎貽親患也
喪主子婦七歲婦字上有宗字
李夫人墓誌銘精密
我先府君每得仕(至)然後議焉李夫人之殁不于柳
氏而在諸壻之所故表其先人迎養擇壻之勞及道路
遇疾乃從所便非不䘏族而致然固文章得體要之苟
非實錄則姻黨唾而嗤之矣故欲為古之文必先由古
之道也
諸姑合以為斯志合作令令字下補宗元二字
陳君夫人權厝誌無子即于遺言中敘明
崔氏夫人墓誌蓋石文補志文所未偹又一例
用敢附碑隂之義蓋石附碑隂之義
告教罕至告教作教告父之家書稱教告
以志終天之哀姊亦得稱終天之哀
裴君夫人墓誌以配于裴氏配作女
睦姻任恤之行甚偹任雖非婦人之事然統之以聽
順則雞鳴詩人之意也
始夫人之疾也(至)相及也及此者以見前之所書皆
信非可強而致也
余不知天之忍也余字下增一字
先夫人八月而殞殞作殯
亡妻宏農楊氏誌怵惕之義義作儀
王君先太夫人河間劉氏誌文兵曹未及贈官夫人
亦未受封而子爵已顯遂冠於誌文之首乃變例其實
失禮也夫人無事可書乃生頌其子佞也
祔於兵曹君之墓作兵曹府君
有惑不疑有惑作有戒
韋夫人墳記已遷祔而未合葬但書其故及日月與
有志而遷葬者同例
設漁者對智伯不喻其所以作似非為藩鎮也
若魚幾何魚作漁
中今漁於海今字衍
魚之大者上有嚮之從三字
嚮之以為食者以字衍
若欒氏郤氏羊舌氏欒氏下增祁氏四氏故相間
而錯舉之
臣韓魏懼其將及也臣字下有見字
愚溪對中間頗指斥舉錯倒謬則後之所謂已之愚
者無非所遭之不幸非其罪也然稍乖敦厚篇中所
引惡溪比養小人弱水比抑君子濁涇不法知人黑水
賦質昏昧
予聞閩有水唐書地理志處州麗水縣東十里有惡
溪多水怪大字本注孫曰惡溪在潮州界誤也處州乃
漢甌閩地
弱惡六極也不美
濁黑賤名也不清
且汝不見貪泉乎舉一因人以累其名者為敷佐
夫明王之時暗取王之不明豈足福哉之意
汝欲為智乎(至)使一經于汝無須臾忘報復宜人之
畏而擯也詞旨亦激迫少味
吾盪而趨(至)卒不自克此見險不能止又深一層
對賀者筆語自妙
姑以戚戚下增為無益乎道故若是而已耳吾之罪
大會主上方以寬理人用和天下故吾得在此凡吾之
貶斥幸矣而又戚戚
嘻笑之怒四句太盡反少味
天對定遠云柳州作天對其文亦幾于三閭也題曰
天對似是未安天尊不可問故不曰問天柳子之文自
擬于天斯罔矣宜曰對天問也
馮翼惟象二句下補明明闇闇惟時何為
輻旋南畫二句柳子亦主蓋天之說
惡有谷汜次汜為韵
度引久窮久作無
曜靈安在在作藏
盗堙息壤八句屈子本意大都以禹之幹蠱少康之
中興望頃襄王余聞之師云
汙塗而蕖夫蕖夫疑作夫渠
宜儀形九疇形作刑
問地方九州州作則
爰處爰都處一作穴
增城之高高一作里
日安所到所作不
而僭謂不死僭作潛
休居以康食姑不失大字本注重校康作倉絶句無
食字作休居以康倉姑不失
幽陽潛㸑作陽潛而㸑
登立為帝二句當在二女何親之下
師以首之書所謂師錫也
問干協時舞二句註言少康非朱云舜懷有苖
而丕號以之之作瑞
寒民於烹所謂救民於水火之中也
中譖不列不列不自明也
萃回偶昌萃回下大字本有禍字
胡若之狠狠作很
晉問太行掎之山
首陽起之西
黃河迤之河
大陸靡之東
景霍汾澮景霍小山汾澮支河
為為鍭為下蓋脱一字
馬之所生是不一姓註引左傳按傳作無興國焉是
不一姓屬九州之險
吳子曰魏綘之言曰魏絳當為韓厥此本水經注澮
水下誤以為魏獻子也
文公之伯也援秦破楚援秦未詳疑作挾秦
冥有庭實冥作宴
今主上方致太平動以堯為准唐起晉陽因始封之
國為有天下之號高祖内禪神堯是崇以作歸宿似更
密枚馬同時無所與讓曹張於是失步矣
答問客曰何取取作敢
而僕乃緘鉗默塞默塞作塞默
而鹽逐於鄉里鹽字上有無字達旨釋誨之間
起廢答色元不厖厖作黃
無異枝枝作伎
天說發端處李云二子皆有激乎其言之而拾莊生
之餘者也雖然亦見其止于此若以草木喻之人則果
窳也以果窳喻之人則其中之子實也烏得以蟲螢喻
蟲生之上有亦字
今夫人舉不能知天(至)以吾言為何如隠然見天視
自我民視天聽自我民聽時主已日在危亡之中大可
憂懼也
柳子曰以下韓子之說蓋嘆夫回天跖夀之不讐也
柳子則曰夫天亦何所為哉吾則自盡其為我而已然
韓之說正言若反為殘斯人者非吾所得指斥故迂謬
其說猶有半焉引而不發耳柳子則直以天為無心矣
則古聖人曰天位曰天禄曰天職者豈其誣歟天既無
心人之仁義又何能自信歟言之似正而實昧其本于
韓之廋詞亦有所不察也
附劉禹錫天論上今以一已之窮通(至)惑矣韓之說
非為一已言也懼唐祚之將替而故謬其說也
天論中求蔭乎華欀欀作榱
問曰天果以有形問字下有者字
天論下植類曰生按尚書傳云海隅蒼生謂草木也
鶻說今夫梟鵂(至)喣喣者耶此又所謂柔惡也
捕蛇者說永之人爭奔走焉此句伏下
悍吏之來吾鄉(至)又安敢毒耶雖無竒特亦自雋快
此篇削去其三之一何如
䄍說蓋于人也以其誕漫敞恍(至)其旨大矣柳子疾
當時有司無狀不舉其罰故假此致嘆幽明理一也其
有報者必亦有責先王于山川鬼神鳥獸魚鱉無不治
也豈名立于此教存乎彼哉
非神之為耶耶當作也北方讀此二字音相近
則十年九潦八年七旱者獨何如人哉人未嘗以此
病聖人而聖人必引以自儆自責仍不可委之誕漫若
氣數方否而人事不修無以返而之泰則極不威福不
嚮帝黜其命矣
乘桴說文無取
而明復之難耳復下有者字
吾何敢以廣異聞以上有吾字
揵焉而已矣揵拒也
說車贈楊誨之詞勝理以為車說則偹矣
視叱齊侯類蓄狗李云柳文不雅馴若此此言藺相
如猶不可也
方之中矣之作其
謫龍說吾復且害若衆恐而退暗用夏侯泰初事復
且害若淺丈夫之言也
羆說總領三句甚健
觀八駿圖說絺而凊凊作清
慕聖人者不求之人作不求之於人
宋清傳為此說以冀人之拯已陋矣
然而居朝廷居官府(至末)益陋此賈䜿女子詬其曹
耳柳子其未遠於鄙悖哉漢武所嘆於汲生之無學也
種樹郭槖駞傳此文王荆公對症之藥也李云文
不甚高而論有可存者
童區寄傳不足則取他室取字上有盗字
童寄者彬州蕘牧兒也留其氏於後
留為小吏吏作史
是兒少秦武陽二歲與發端暗配
而討殺二豪討作計通體敘致分明
梓人傳凡執用之工不在列工作功
為鄉師里胥(至)以就役焉世得云周官鄉師職尊不
應與里胥對舉郡守以下又以秦漢官制混之而意義
復與上文不殊為多而已
又其下皆有嗇夫版尹版尹果里魁之職否
猶梓人畫宫於堵而績於成也績作潰
悠爾而去悠作攸李云上半截論梓人處悉無漏
義矣便以末意作收場而曰梓之道類乎相豈非引而
不發意味深長文之極佳者也中間詳釋翻成贅剩
蝜蝂傳頗峭潔而無甚高之論
乞巧文為送窮所壓識殊詞亦不能追也
插竹垂綏綏與緌同
乃纓弁絍弁下有束字
泯焉直透透作遂
罵尸蟲文侵人肌膚四字與恙心穴胃不切從英華
本作食人肥膏
憎王孫文然後食衎衎焉無食字衎衎卽飲食也
好踐稼下有蔬字
輒齕齩捉注捉作投
逐畢方文夜不燭夜作暝
汝雖赤其文上有大陰施威兮元冥行事九字
急急如律令潘云李濟翁資暇錄云令讀作為零律
令雷邊捷鬼善走與雷相疾速故云如此鬼之疾速也
辨伏神文休嘉訢合兮訢虛其切烝也禮記云天地
訢合注云讀曰熹一音欣
招海賈文閎壯子厚之先晉人上黨易野安以舒
其托海賈以招魂歟
蜿首狶鬛虎豹皮蜿作蛇
弔萇宏文以萇叔自比
敬余忠甫作敬弔忠甫
弔屈原文冀陳詞而有光光作明
犴獄之不知避兮犴作岸
娛娛笑舞娛娛作俁俁
滔大故而不貳滔作蹈
伊尹五就桀贊趙云伊尹為湯見貢于桀不用而歸
湯湯復貢之如是者五思濟民冀得施行其道也必合
此論于君臣之義乃為無敝漢注之最精者抑子但欲
贊尹之大然君臣之分旣定亦安得若此憧憧者哉
按此篇疑他人文不簡健或欲示當時庸人自解與伾
文相結之失耶
梁邱據贊梁邱之不毁是亦景公之明也晏子春秋
備之
愛其不飽愛作憂
霹靂琴贊引妙在不濫
龍馬圖贊百樂陳兮作百禮
慕水濱兮慕作渭
師友箴吾何以成成作承
懼吾不似作懼不吾以
敵戒而不知為益之尤尤作由
臨江之麋稍使與之戲使下有麋字
麋至死不悟作麋至死終不寤
永某氏之鼠犬禁僮勿擊鼠犬作又
悉以恣鼠不問恣作資
義門讀書記卷三十五
