義門讀書記卷七
翰林院侍讀學士何焯撰
詩經
詩譜唐於時殺禮以救艱厄古之聖人不以天下奉
一人豈獨殺禮哉
豳豳者后稷之曾孫也公劉者自邰而出也字者字
疑衍
小大雅班固古今人表於懿王堅下注云穆王子詩
作小顔釋之云政道既衰怨刺之詩始作也是必魯詩
相傳之語盖不始於厲王矣
天子諸侯燕羣臣乃聘問之賓乃作及
小雅之臣何也獨無刺厲王也作以
師移其第耳然則常棣亦或移其第耳朱傳得之
商頌則受命代夏桀代作伐
自從政衰從作後
國風周南關雎序然則關雎麟趾之化(至)諸侯之風也
王者之風諸侯之風與周禮天官地官之分相似故
程子謂二南猶易之乾坤
首章關關雎鳩傳云無不和諧又不淫其色按上句
承摯字下句承有别
傳若關雎之有别焉關雎作雎鳩
窈窕淑女二句此淑女指后妃鄭箋逑字與傳殊者
起下左右之意
二章窈窕淑女二句此淑女指三夫人以下箋云
欲與之共已職按此起下服字
葛覃序敬姜曰勞則善心生婦之不淫以少而勤也
故曰后妃之本
首章箋云葛延蔓于谷中云云按例以次章不如鄭
說鄭曲解興字耳此詩朱氏以為皆賦者近之毛鄭
之意以為葛所有事不應并賦黃鳥故定為興
卷耳此與召南草蟲之詩相似皆君子行役其室家
思念之耳
二章我馬虺隤虺作&KR3280;與仲虺之虺不同
維以不永懷上章云嗟我懷人此云維以不永懷是
設為君子遙慰其室家之語三章永傷答上嗟字
三章箋云觥罰爵也云云按酌彼兕觥正是不醉無
歸之意
四章云何吁矣言此臣方自云此何足煩君之憂念
故君尤當念之也吁爾雅注作盱為勝
樛木首章福履綏之即鬼神福謙之意
螽斯二章傳云繩繩戒慎也按曰戒慎則又有禮法
以持之子孫既材美而更能教也
桃夭首章箋云興者踰時婦人按此踰者是喻字因
下文傳有無踰時之語而訛
宜其室家此言其相匹也
二章宜其家室變文言家室者見其能相成也
二章其葉蓁蓁又謂其枝條之盛興家人也
兔罝序以兔罝為后妃之化成何文義
首章言肅肅則武夫莫不禮讓矣與豈曰無衣之詩
不有王霸之辨乎
二章逵非罝兔之所未詳其旨
箋云此兔罝之人兔罝作罝兔下同
三章箋云使之慮事事作無
汝墳此二詩朱傳甚分明
首章伐枚并肄以比虐之日甚亦得
麟之趾觀序意直謂周之既衰鄭則以衰世為指紂
首章公子嫡子也于嗟麟兮復歸美于所自來也
二章公姓同母弟也姓與生同朱傳云公孫也則用
鄭氏解特牲饋食禮子姓兄弟如主人之服云所祭之
子孫言子姓者子之所生之義
召南鵲巢首章箋云猶國君夫人來嫁居君子之室
德亦然按德亦然者能容其下也故迎送有百兩之盛
而成宗廟社稷之王也又云車皆百乘象有百官之
盛按内官九御凖外官九品
采蘩序不失職猶周南之寤寐思服也
草蟲首章亦既見止三句思之甚則望之切不惟以
得見為慰即一遇亦足以解憂也鄭箋殊迂鑿盖欲與
上鵲巢相配而視傳之失為有加也箋引易釋覯為
已昏之據
采蘋首章箋云教成之祭牲用魚芼用蘋藻善據
此祭女所出祖也女上叠一祭字
婦人之行尚柔順自潔清申明成婦順
三章箋云祭事主婦設羔事作禮
甘棠首章箋云召伯聽男女之訟按訟凡諍訟皆是
不必泥下篇而獨指男女即下篇亦不必指為召伯所
聽之訟也朱傳得之
行露三章獄則獨召之訟則互質也
殷其靁序其室家能閔其勤勞勸以義也所謂公義
私情兩兼之也
首章雷之所聞不過百里今我大夫乃甚遠也
摽有梅三章迨其謂之朱傳謂之則但相告語而約
可定矣按此釋為近但有媒妁之言而不&KR0640;禮也
小星序箋云命謂禮命貴賤按能安于禮命之貴賤
則不違于天所賦之分自在其中
首章三五在東三五以春言參昴以秋言
夙夜在公箋云凡妾御於君不當夕據夙夜
江有汜序勤而無怨但云不我以則無怨也
首章箋云然得並流得作而
三章不我過過猶及也
野有死麕三章昭元年左氏傳趙孟曰吾兄弟比以
安尨也可使無吠則春秋解詩者兩無字皆自無也
何彼穠矣首章曷不肅雍曷不言何所不敬且和也
二章箋云正王者德能正天下之王上王字衍
三章箋云以絲之為綸之為作為之
騶虞五豝五豵止於壹發猶三驅失前禽之意所以
為仁之至朱新仲云射畢十二箭方為一發一發五
豝非一箭射五豕也十二箭乃能射五豕耳朱傳釋
吁嗟句得之
邶柏舟序以離騷例之則此詩作仁人不遇者似為
有味
二章兄弟當指僚友言之不以其戚戚君也若以同
姓臣解不能奮飛則尚有義理可味
綠衣三章朱傳以女為君子最難通以絲為妾之少
艾以治為君子嬖之欲與下章相對而甚乖疎
箋云先染絲後製衣製作制
燕燕首章燕必雙飛今我留而之子去異於是也
涕泣如雨涕泣作泣涕
四章定變討賊以寧宗祏君母當為内主所謂先君
之思也
日月首章箋云日月喻國君與夫人也按朱傳日居
月諸呼而訴之也然鄭箋之說則自本于昏義不為迂
僻
四章父兮母兮二句鄭說微曲當如朱傳
終風朱傳作莊公者近之
擊鼓三章緣上不得歸而言之
四章此與下章朱傳以為從役者念其室家者近之
凱風序成其志謂成其志節不復嫁也疏得之
雄雉此與下篇朱傳不從刺宣公者近之然猶用序
說之半恐亦不然左傳論語雖曰斷章竊謂其大意當
由此而推也
四章始見君子之耿介决去自疑懷安致患既而自
念但不忮求其德行固足容於亂世又何必如君子之
遠引哉
匏有苦葉前詩言去就此詩言出處
首章此章言必視其時次章則嘆他人之昧其道也
三章末二章設為問答之辭此章諷其及時也
四章上有明君乃可以出不敢斥言故但云須同志
之友也
谷風二章行道二句當如朱傳作賦
箋云徘徊也云下脫一違字
五章既生既育治生之生本此
式微黎為衛之屏蔽今為狄人迫逐而衛不加存恤
此他日狄難所由及也西伯戡黎而祖伊恐詩人錄之
其以是夫中露泥中自是無所覆庇辱在泥塗之意
作二邑者無據當從朱傳君亦當指衛君
泉水四章我思肥泉二句言終不可奈何付之永嘆
也
靜女序此所謂援古以見今之不然當於言外得之
者也
首章愛而不見愛說文作僾仿佛也
傳言志往而行正正作止下同
二章傳云古者后夫人必有女史彤管之灋云云按
此傳與周禮女史之職不相應然必古者御見之法如
是也
鄘君子偕老首章末二句言必無不淑之事盖反言
以諷非直斥之也傳得之如箋云與下二章違反矣
傳何為不善乎何作可
桑中三章庸與鄘同孟姜孟弋猶他國之女或係母
族曰孟庸則吾國之世族固若是焉不亦甚乎庸者
以國為姓不言孟姬而言孟庸則猶諱之也
定之方中序始建城市而營宮室建國必有門關為
宮室則左祖右社前朝後市并度地居民之制備矣
首章作於楚室言作室則廐庫該焉
樹之榛栗二句榛栗可以備籩豆之實椅桐備樂梓
漆成以養生而送死
爰伐琴瑟方建國作室而即計及于爰伐琴瑟則規
模宏遠盖將富而教之此亡國之餘所以復盛也歟
二章降觀于桑宜蠶則帛有所出
三章靈雨既零靈者感應之速對下秉心塞淵
匪直也人不但民事修也對下騋牝三千
蝃蝀二章嚴氏能暢鄭箋之指
載馳劉向新序曰齊桓公求婚于衛衛不與而嫁于
許衛為狄所伐桓公不救至于國滅身死可為說此詩
廣異聞襄七云考其時狄入衛在閔公二年冬此詩
之四章曰我行其野芃芃其麥殆背冬涉春麥秋將至
矣夫閱數月而救援不至則與國之充耳可知其與黎
臣之言葛之誕節者何以異左氏于許穆夫人賦載馳
之下即係以齊侯使公子無虧帥師戍漕云云則是詩
有以激之耳
衛考槃首章永矢弗諼如箋之云過于怨懟恐與上
碩人之寬句不類
竹竿二章遠兄弟父母言既遠其兄弟父母而來所
恃者夫子之見答今乃不然所以可悲也
伯兮四章焉得諼草諼忘也借以托意非此草果能
忘憂
木瓜序此詩托意于言外如齊桓之施豈復吾國所
能報惟要之以子孫不忘而已木瓜瓊琚以為當時之
實事則反啟讀者之疑矣抑孔子次諸王風之前其亦
見周室既東諸侯不可無霸哉
首章匪報也二句箋似疎
二章三章木桃木李則為物益微矣
王君子陽陽首章箋云其自樂此而已自作且
兔爰二章傳造偽也偽作為
鄭羔裘首章洵直且侯傳侯君也按若以侯為君即
不得復云彼其之子且云邦之司直邦之彦也
女曰雞鳴二章與子宜之箋云子謂賓客也按以子
為賓客語不順
溱洧首章傳渙渙盛也盛上脱春水二字
士曰既且且本徂字通作且
洧之外遠之洧外蕩而不返也
伊其相謔箋云因相與戲謔行夫婦之事按士女至
於相謔此即淫風流行也鄭之說詩則過矣舉國往觀
萬目睽睽即至無良寧有是耶
齊東方之日首章傳人君明盛無不照察也照察二
字本此亦未宜施之同儕
南山序作詩而去之去之即謂作詩之大夫去齊國
爾箋似疎
三章四章箋云又非魯桓按非魯桓所以甚齊襄之
惡
甫田三章箋云人君内善其身外修其德德當作政
敝笱首章其從如雲箋之所云是文外重旨
猗嗟三章以禦亂兮言但知禦外侮而不念内亂之
當閑也
魏汾沮洳首章殊異乎公路不敢斥言其君故以左
右親近者言之公路公行公族皆晉官名魏滅于晉猶
弼鄘之風皆衛事也蘇氏亦云
園有桃不知我者知我作我知下章同
陟岵晉獻公之時數有征役魏既為所滅其遺民不
堪其徵發而作是詩
十畝之間首章箋云古者一夫百畝云云按若作削
小則十畝之外復何說哉正義謂是地傍徑路盖強為
之說
碩鼠伐檀則無臣碩鼠則無民魏安得而不亂且亡
乎
唐蟋蟀序此晉也而謂之唐(至)乃有堯之遺風焉成
王滅唐而封弟叔虞為唐侯至子爕改為晉曰唐者本
其始封不獨為其風俗也此篇當從朱傳不得為刺
詩
首章歲聿其莫言歲暮者夏之九月周十一月也
山有樞序刺晉昭公也此所刺者盖以身發財者也
揚之水首章箋激流湍疾激作波
椒聊二章實大且篤實作碩
杕杜序晉自獻公去桓莊之族其後公族公行之官
皆以卿之餘子庶子為之盖懲曲沃之不兩大而忘其
將移而滋他族也此詩其作於成公之後乎
首章傳杕特貎特下脫一生字
采苓首章采苓采苓二句古人苓與蓮通用以澤草
而求之山巔豈可信哉枚乘七發蔓草芳苓曹植七啟
寒芳苓之巢龜李善注並云古蓮字史記龜策傳龜千
歲乃遊蓮葉之上徐廣云蓮一作領
秦黃鳥首章彼蒼者天天國人目其君也
晨風首章&KR0008;彼晨風&KR0008;作鴥下同
二章隰有六駮陸璣以六駮為梓榆非獸者得之朱
傳從陸
無衣首章王于興師秦人猶知從王征伐不當自擅
風其君以待王命而興師豈非先王之教入人者深乎
渭陽序康公即位晉文公之殁久矣盖以三帥被俘
兵連禍結令狐之役重見欺于趙盾不能復修先君之
好故追思當日送衛反國而傷晉人之少恩也
二章瓊瑰玉佩路車所以安其身玉佩則又親于體
思之益甚如與舅氏相逐為一而不離也
權輿序三良從死亂命亟行又忘其舊臣夫孰為用
而繼霸乎
陳衡門首章安溪先生云栖遲自樂誰其不願顧所
以或不能常安者有物敗之惟無求于世者為能得之下
二句與上二句是反覆相應之詞按此說極得詩意觀
下二章即申樂飢意可見
二章三章河魴宋子豈惟命有限制一有妄求之節
不肯自安于栖遲或得之而高明鬼瞰反顧望衡門而
悔不可追矣
墓門首章夫也不良夫指陳佗言之謂是夫也
誰昔然矣誰昔言誰為之養成其惡也此指無良師
傅
二章箋云梅之樹善惡自有有作耳
性因惡矣性作樹
防有鵲巢首章卭有旨苕卭作&KR0008;下同
株林乘我乘駒傳大夫乘駒按此謂孔寧儀行父也
檜羔裘三章此章不復言朝則檜君久而唯荒于遊
燕可知也
曹下泉序曹人疾共公侵刻侵作寖一本浸
首章冽彼下泉冽作洌安溪云寒泉當溉嘉榖而
所浸潤者蕭稂以比貪殘得志者無功而徒為民病也
夫惟明王興于上則車服以庸如隂雨之膏黍苗焉承
流宣化皆得其人斯惟周京最盛之治歟
豳七月二章殆及公子同歸從傳則公子者女公子
也
四章為公子裘此以為裘包為褐言之
七章亟其乘屋箋云七月定星將中七作十按定星
中在小雪時
八章十月滌場傳滌場功畢入也滌下脫掃也二字
鴟鴞此詩朱傳為合
三章與多方文法相似
東山序序其情而閔其勞朱子語錄方其盛時則作
之于上東山是也及其衰世則作之于下伯兮是也
首章制彼裳衣軍容不入國故歸者别製裳衣
四章倉庚六句朱傳以為東征之歸士未有室家者
及時而婚姻此較得之序固云樂男女之得及時也
義門讀書記卷七
