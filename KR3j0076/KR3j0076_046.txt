義門讀書記卷四十六
翰林院侍讀學士何焯撰
文選(詩)
東廣微補亡詩首之以補亡詩編集欲以繼三百篇
之緒非苟然而已也
南陔彼居之子居當讀為誰居之居猶詩云彼其之
子也注以為未仕者於文義未妥
色思其柔思柔則愛敬交至矣
由庚蕩蕩夷庚王伯厚云左傳成十八年披其地以
塞夷庚正義謂平道二字本於此注誤辨亡論旋皇輿
於夷庚同
崇邱恢恢大圜(至)于何不養資生於九壤仰化於大
圜
謝靈運述祖德詩二首二詩首尾呼應
拯溺由道情二句道情神理縈拂前後如此則駿烈
豐功非麄材幸成方是述祖德詩
秦趙欣來蘇二句獻武乘符堅衰敗克復兗青司豫
四州
遠圖因事止獻武移鎮東陽於道疾篤上疏云去冬
奉司徒道子告括囊遠圖
遺情捨塵物與委講改服呼應所謂不纓塵垢也
韋孟諷諫詩家父凡伯之流
斯惟皇士謂天子之命士也注非
時靡不練言今年長當委練也
張茂先勵志詩漢末東北之士為學最盛張公此詩
居然有端緒可尋張公詩惟此一篇餘皆女郎詩也
輕薄壯士諸篇鮑明遠所祖微過多耳
雖有淑姿八句應上自舍
養由矯矢八句以立志言之應上求焉斯至
安心恬蕩八句以力行言之應上衆鮮克舉
水積成淵八句此章伸立志下章伸力行應上大猷
抽緒
纆牽之長實累千里力行中包改過
進德修業四句應上先民高矩
曹子建責躬應詔詩表表與詩俱載夲傳時封雍
邱王二篇詞義之美漢魏以來不可多見
責躬詩恩不遺物謂復立為鄄城王也注非
願蒙矢石四句此即求自試表之意同氣一體冀可
感動立功報國即不虛此生未可律以自晦免猜之常
也
應詔詩騑驂倦路二句頓挫
潘安仁關中詩觀晉書孟觀傳所載事甚略此詩可
補其闕議論竒偉非陸士衡所及
以萬為一三國志國淵傳破賊文書舊以一為十此
因舊制而譎諫也
情固萬端(至)伏尸漢邦此言首虜不實情所常有惟
叛酋忽生忽死宜核其實嚴示賞罰以明國之大法尋
繹此詩當日廷議于觀太苛于駿太徇故作者特為平
兩人之功罪也
周人之詩(至)我心傷悲萬年小醜編戸隸屬非獫狁
昆夷之比不足聲歌其事以曜威吾詩特愍民莫而已
如熙春陽老子衆人熙熙如享太牢如登春臺
曹子建公讌詩何等興象明月一聯賦而比也
朱華冐綠池西園有芙蓉池
千秋長若斯結到讌亦以頌終之
王仲宣公讌詩守分豈能違守分則猶以漢臣自處
也結處頌之以同符周公則猶以北面事之也
劉公幹公讌詩此篇似與子建一時所作
應德璉侍五官中郎將建章臺集詩音節自壯敘致
亦欵曲
陸士衡皇太子宴元圃宣猷堂有令賦詩入夲題後
太促亦絕無勸勉愍懷之語
陸士龍大將軍讌會被命作詩陵風協極以上二句
例之則極字當指八極非北極也陵風特言其風教之
崇高耳
王在華堂謂成都也
應吉甫晉武帝華林園集詩登庸以德二句此即明
聰之實也
貽宴好會貽疑作怡謂歡宴也
謝宣遠九日從宋公戲馬臺集送孔令詩宣遠與康
樂詩皆從九日直起都忘此集宋公乃為孔令出也
中間巢幕無留燕二句亦似興歸者然送孔令終覺太
略
謝靈運九日從宋公戲馬臺集送孔令詩康樂較優
於宣遠然皆不見宋公優賢孔令知止之美此齊梁間
詩人知體要者鮮也在宥一聯似亦有優賢之意遂
海隅亦似以二疏比孔卒章微致不能見幾遠逝之感
是其心猶不忘事二姓為可恥也
顔延年應詔讌曲水作詩昔在文昭(至)屏京維服此
會特為二藩祖道故兼頌之而并及義康也
於赫王宰相王者當時語此云王宰於義乃順
朏魄雙交四句敘致偉麗
化際無間即指二王出牧也
幕帷蘭甸(至)末畫流折波點出曲水出濟句收祖二
王末以自叙結乃當時體
皇太子釋奠會作詩巾卷充街宋書禮樂志國子太
學生冠葛巾服單衣以為朝服執一卷經以代手板此
所謂巾卷也注未審細胡三省于王儉事下注巾卷則
尤憒憒矣
邱希範侍宴樂遊苑送張徐州應詔詩注齊明帝時
張謖為北齊州刺史又五臣本題無張字吕向注希範
時為中郎武帝弟宏為徐州刺史應詔送之按詩中有
匪親孰為寄之語則五臣本是也善注又曰集題曰
兼中書侍郎邱遲上按集題益知為梁時詩體製未
工而有新句
實惟北門重注引史記黔夫守徐州燕人祭北門謂
齊之北門按此徐州從人與䣄同乃魯國薛縣也與南
北两徐州無與若引此則趙人祭西門更如何牽合耶
沈休文應詔樂遊苑餞吕僧珍詩大手不重樂遊故
只餞席樽上林一句點命師一聯語極深厚函轘二
聯地理不必可尋齊梁詩皆然妄生穿鑿則謬矣結有
千鈞力
曹子建送應氏詩清時首繾綣百折
孫子荆征西官屬送于陟陽候作詩漫浪無歸等于
狂易時方貴老莊而見之于詩亦為創變故舉世推
高
子荆魏孫資之孫骨力甚健與後來孫許不同
潘安仁金谷集作詩勝地盛遊兼叙景物儗建安
公讌猶與應氏為近
謝宣遠王撫軍庾西陽集别時為豫章太守庾被徵還
東叙三人更難為工
舉觴矜飲餞二句捻集字于王已不略
來晨無定端四句上二警痛下二如畫
謝靈運鄰里相送方山詩留别鄰里借以自解于徐
傳又變體也析析一聯直書即目絕去雕飾上句興
積痾下句興寡欲積痾一聯話别在目
解䌫及流潮去之速
資此永幽棲居之安
謝元暉新亭渚别范零陵詩雲去一聯既有興象兼
之故實
沈休文别范安成詩清便婉轉自成永明以後風氣
上四句總起第三聯指范第四聯自叙送别者所以
申道彼此之情行者居者俱須寫到後人多偏重行者
無復依依如畫矣
夢中不識路二句楚詞曾不知路之曲直又曰魂識
路之營營
王仲宣詠史詩仲宣之詩最為沉鬱頓挫而鍾記室
以為文秀而質羸殆所未喻
曹子建三良詩此秦公子高上書臣請從死願葬驪
山之足者也魏祚安得長功名一聯是說自家話
左太冲詠史詩題云詠史其實乃詠懷也八首一氣
揮洒激昂頓挫真是大手晉詩中傑出者太白多學
之
弱冠首志欲無東吳詩作于武帝時故但曰東吳凉
州屢擾故下文又云定羌胡
鬱鬱首良圖莫騁職由困于資地托前代以自鳴所
不平也唐劉秩云曹魏中正取士權歸著姓于時賢
哲無位詩道大作怨曠之端也讀太冲詩而論其世可
以為今之不病而呻者戒矣世胄一聯横貫地勢一
聯上極經緯相雜之妙
叚干木首申前功成不受爵意
濟濟首謂王愷羊琇之屬言地勢既非立功難覬則
柔翰故在潛於篇籍以章厥身者乃吾師也
言論准宣尼二句非句法與首篇重複正自竊比子
雲耳
皓天首揚子猶三世不遷栖栖執戟老死京師向上
更有由光至高之行世人豈得為我輕重哉
荆軻首又言雖博徒狗屠猶有軼倫之才視碌碌豪
右自詫攀龍者方復夷然不屑况吾儕也
貴者雖自貴四句上二句言在人者輕下二句言在
已者重
主父首此乂言士之遇合固自有時顧為國家計則
方隅未靖創業垂統方待竒才不當棄羣策而任私昵
耳
遺烈光篇籍籍讀為鵲籍從昔讀鵲乃諧聲陳第以
為當讀為酌誤矣
習習首末篇言誠欲俟時而勢利相激幾不可堪自
守亦難矣然栖托篇翰亦足自通于後如蘇李之躁動爭
光榮於俄頃策用身危者吾束髮讀書思之熟矣卒非
所願也
飲河期滿腹四句此太冲所以獨得考終異乎潘陸
輩也太冲之於二十四友特以身托戚屬難以自疎
然非有所附麗乾沒讀此足以知其志也
張景陽詠史詩恬退之人自寫胸臆故其詞亦瀟灑
可愛詠史者不過美其事而詠歎之櫽括本傳不加
藻飾此正體也太冲多攄胸臆乃又其變叙致本事能
不冗不晦以此為難
盧子諒覽古詩通篇直叙藺生事而結以張弛二字
何等筆力疑為越石從事時見并幽搆釁而作
謝宣遠張子房詩從衰周說起議論劇有根柢自神
武以下兼叙今事蓋詠古兼應教也時劉裕猶為人臣
瞻之比儗無乃不倫後有採詩者自此以下可以不錄
皆凡語耳
興亂罔不亡商書太甲篇云與亂同道罔不亡此興
字為傳寫之誤吕向解為復興于亂道未有不亡謬悠
甚矣大抵唐人不信古文故不引以為注
伊人感天工二句吐屬不凡
婉婉幕中畫四句上聯風流次聯壯麗
爵仇建蕭宰二句并四事為二句
顔延年秋胡詩詠秋胡者傅休奕得之焦仲卿妻
詩質而近野此過於文却似少真味獨取此者與此書
氣味協也題是秋胡詩然重在潔婦今詩中詳叙秋
胡宦遊之事而于桑下拒金一事顧略焉體製殊不可
解
五君詠既能自序仍不溢題五篇簡鍊遒緊後人
多方摹儗終不能及
劉參軍韜精日沈飲二句即自道其深衷也
頌酒雖短章二句二豪侍側焉如蜾蠃之與螟蛉以
比劉班也
阮始平一麾乃出守注麾指麾也言為勖所指麾也
按後人作旌麾之麾用非也
向常侍交吕攀嵇自寓惟陶徵君輩得為文酒之會
眼中于劉班等何有也
鮑明遠詠史詩不脱左思窠臼其壯麗則明遠本色
虞炎序其集曰雖乏精典而有超麗為悉之矣詩
至于鮑漸事夸飾雖竒之又竒頗乏天然又不&KR0570;于朝
廟之製於時名價不逮顔公非但人微也從過舊宫一
篇亦自深厚朝廟之詩不過鋪陳耳故非頓有所短
虞子陽詠霍將軍北伐詩妙有起伏非徒鋪叙為工
老杜前後出塞之祖也然此詩有永明緩弱風氣不如
子美詩為俊健前用飛狐瀚海則後用骨都日逐前
用羽書刁斗則後用胡笳羌笛步步相為映發此永明
以後詩體也曰隴頭曰玉門皆非幽并地不待梁元
帝關山月詩地理謬誤也
應璩百一詩備體
何敬祖遊仙詩遊仙正體宏農其變此詩似為愍
懷太子作
郭景純遊仙詩景純之遊仙即屈子之遠遊也章句
之士何足以知之
京華首結言雖如夷齊之高潔而猶在風塵之内故
必高蹈以遊仙也
青谿首結言許由且逃堯何况我乃無媒者乎
翡翠首曹詩蜉蝣之羽衣裳楚楚興昭公之朝其羣
臣皆小人也言我當師赤松友浮邱洪崖終不共此屬
比肩也
六龍首此悲往者之不可悔而思决去也
逸翮首珪璋以下未喻
雜縣首首聯只言風至結二句言燕昭漢武不當一
眄處仲輩欲以權勢駕馭殆亦愚矣
晦朔首猶韓子詩云煌煌東方星奈此衆客醉也日
行秋令王誅將至
左太冲招隱詩曰雲停隂岡雲字當從宋本作雪為
更佳
非必絲與竹四句言其無待外求也
躊躇足力煩二句始而欲招其出繼乃欲從之遊
經始首桃李不言下自成蹊今乃榛棘塞路則自有
美實而莫之採也然而寒泉終非不食王明照之則並
受其福矣豈其修已全潔而不見用徒為心惻哉大器
晚成猶松柏後凋誠不争一時之先榮與當世之好惡
故屈伸得以自主耳惠連以下又自明其非一于隱而
俟時也良辰至則相招以出矣首陽非吾仁言魏晉
禪代已在易世之後如我者不當復以自處也
陸士衡招隱詩疑亦有其二而逸之
至樂非有假二句至此不自知其平夷而悦懌也
王康琚反招隱詩俊邁
魏文帝芙蓉池作丹霞一絶直書即目自有帝王氣
象合結語恰似文帝生平也
丹霞夾明月二句托興與子建公讌詩同寫景亦有
雲霞之色
壽命非喬松收足夜遊
遨遊快心意二句即君知吾喜否意丕之所見如此
其語偷不似民主吳人所以劵其不十也
殷仲文南州桓公九井作氣象廹促
謝惠連泛湖歸出樓中玩月曲折層次曲盡玩字之
妙首聯泛湖次聯樓中哀鴻一聯藏下風字斐斐一
聯藏下從夕至朝
謝靈運從遊京口北固應詔皇心美陽澤二句結裹
有力
曾是縈舊想以曾是為在位亦當時之語
晚出西射堂連障疊巘崿二聯夕曛隂沈丹楓轉灼
四語妙于參差掩映
登池上樓只似自寫懷抱然刊置别處不得循諷再
四乃覺巧不可階池塘一聯兼寓比托合首尾咀之
文外重旨隱躍祁祁二句亦傷不及公子同歸也池
塘一聯驚心節物乃爾清綺惟病起即目故千載常新
遊南亭發端先寫眺望所見下只感歎時移一馳字
全篇三時移易都已貫注旅館句倒出眺字
藥餌情所止服餌本以扶衰而藥石不能平情故力
所止也
賞心惟良知良知謂良友
遊赤石進帆老杜渼陂行奪胎于此波瀾頓挫在數
詩中尤為出格
首夏猶清和唐人省試命題作夏首
請附任公言二句直以鳥獸待人矣如之何其免于
天伐也
石壁精舍還湖中作首聯警絶入舟句憺忘歸也林
壑二句寫山芰荷二句寫水又林壑二句所謂變氣候
蒲稗相因依此别一種水稗非秕稗也
慮淡物自輕二句語近淵明
登石門最高頂夕息句襯出高頂連巖四句倒補尋
字
心契九秋幹二句此亦既有寒木又發春華之意
於南山往北山經湖中瞻眺俛視喬木四語可悟畫
理
解作竟何感二句上句結上下句生下二句倒叙方
又暗藏不露巧變前規别開奥窔
撫化心無厭二句化字應觧作物字應升長
顔延年應詔觀北湖田收較康樂從遊京口北固詩
顔謝優劣何啻霄壤
車駕幸京口侍遊蒜山作從京口發端文帝此行下
詔者三此詩實櫽括其意以本紀參觀而後見其工也
銑注其意乃不得從駕恐題之誤
園縣極方望宋書文帝紀元嘉二十六年二月己亥
車駕陸道幸丹徒謁京陵
宅道炳星緯一聯文帝紀晉安帝義熙三年生於京
口盧循之難上年四歲高祖使劉粹輔上鎮京城
春江壯風濤其還也車駕水路發丹徒故云
車駕幸京口三月三日侍遊曲阿後湖作唐初諸公
所作勝之遠矣無論少陵也是年帝始與王元謨謀
北伐五州望幸之語延年或以抵其巇乎
彤雲麗璇蓋六句如此則已盡反乎高祖儉素之德
而流連荒亡之務矣延年顧侈陳之不已於六義安取
焉
鮑明遠行藥至城東橋開芳一聯興起下文含采句
造語極妙
謝元暉遊東田齊武帝時文惠太子立樓館于鍾山
下號曰東田太子屢遊幸之詩之所云乃其地也節
候已過強事登望所以見其戚戚無歡也呼應無迹古
人所以高陶詩曖曖遠人村依依墟里烟元暉蓋用
之結句見魚鳥之有得而思歸也當塗青山謝眺宅在
焉
江文通從冠軍建平王登廬山香鑪峯首聯從鑪峰
雙關起絳氣一聯極體物之竒
日落長沙渚六句宋史江淹傳景素為荆州淹從之
鎮少帝即位多失德景素專據上游咸勸因此舉事淹
每從容進諫景素不納末章托意賈生蓋示不欲如市
賈相求為同惡也
沈休文鍾山詩應西陽王教規撫蒜山詩而峭蒨則
過
春光發隴首二句舉春秋以該四序桂樹叢生兮山
之幽二句中以高下暗對
宿東園開出宋之問王維風氣
槿籬疎復密三句前此諸公詩所無
若蒙西山藥西山東郊相映起結
遊沈道士館休文五言詩此篇是其壓卷
復立望仙宫西嶽華山碑云孝武皇帝立宫其下宫
曰集靈宫殿曰存仙殿門曰望仙門
一舉陵倒景收足遊字
徐敬業古意詶到長史溉登琅邪城詩普通之末拓
䟦内亂梁武屢命將北伐悱以此時和到溉詩也南史
到溉傳湘東王為會稽到溉為輕車長史行府郡事徐
勉傳悱在宫坊者歴稔以足疾出為湘東王友上谷
北邊郡而樓蘭在西域齊梁中詩筆地理多不審
阮嗣宗詠懷詩詠懷之作其歸在于魏晉易代之事
而其詞旨亦復難以直尋若篇篇附會又失之也注
顔延年曰常慮禍患故發此詠按籍豈徒慮患也哉延
年遜詞以謝逆劭宜其不足知此所選十七篇作者
之要指已具矣惟其間尚有王子年十五一篇言明帝
不能辨宣王之奸輕以愛子付託最為深永當時以德
施方當明兩之地嫌于甄錄耳其源本諸離騷而鍾
記室以為出于小雅
夜中首注每有憂生之嗟按籍之憂思所謂有甚于
生者注家何足以窺之
二妃首此蓋托友朋以喻君臣非徒休文好德不如
好色之謂也結謂一與之醮終身不易臣無貮心奈
何改操乎
嘉樹首此詩指趣灼然略無隱避而當時得全者以
其不過志於自全避禍非若叔夜之非薄湯武指斥賊
臣故也
秋風吹飛藿傷六族之被夷也
凝霜被野草二句所謂非一木所能支也
昔日首此蓋指賈充鍾會輩為賊臣用事者言之謂
爾斵喪公室自詡佐命不知行且自及也
登高首此言人皆有死若苟求富貴者其卒亦貽五
刑車裂之悔何如求仁得仁如夷齊者為得其所乎王
經之母知斯義矣求仁得仁借曰禍福相倚自取之
也甘為蘇秦李斯之續者彼實見利忘患趨死之不顧
吾又何歎哉
開秋首首聯言典午以臣逼主隂盛而陽微也
微風吹羅袂二句猶屈子之言獨清獨醒也
晨雞鳴高樹二句言已之居亂世不改其度
平生首趙李相經過漢書外戚傳鴻嘉後隆于内寵
班婕妤侍者李平得幸立為婕妤上曰始衛皇后亦從
微起乃賜平姓衛所謂衛婕妤也其後趙飛燕姊弟亦
從微賤興踰制越禮寖盛于前趙李並稱當指此序傳
有及趙李諸侍中皆引滿舉白談笑大噱之語注誤也
白日忽蹉跎明帝崩也
黃金百鎰盡二句資用雖多俄焉易盡失路故也倒
裝句法
北臨太行道二句司馬氏河内温人也故上文托三
河言之太行在河内之上言此道嶮巇恐不可輕失足
也
昔聞首言古人即易代失侯可以種瓜食力何事不
可固窮欲事二姓乎此又為雖非黨惡而依違者諷也
步出首此言惟夷齊為歸差可自全天下忠臣義士
皆已斬刈無餘也懿既誅曹爽七族師又殺泰初夏侯
諸君子于是魏之肺腑無人矣
昔年首此言少時敦味詩書期追顔閔及見世不可
為乃蔑禮法以自廢志在逃死何暇顧身後之榮名哉
因悟安期羡門亦遭暴秦之代詭託神仙耳
徘徊首嘉平六年二月司馬師殺李豐夏侯泰初等
三月廢皇后張氏九月遂廢帝為齊王十月立高貴鄉
公嗣宗詩蓋謂此也九月甲戍廢齊王乃十九日是
月丙辰朔十月庚寅立高貴鄉公乃初六日是月乙酉
朔師旣定謀而後白于太后則正日月相望之時也
末句言詩以言志後之誦者攷是歲月論我之世則所
以詠懷者見矣
還顧望大梁大梁戰國時魏地借以指王室也
炎暑首首聯以春秋代謝喻易代甘露五年六月
甲寅常道鄉公即皇帝位改元景元月之二日也故云
三旬
灼灼首君臣之義無所逃於天地之間豈獨名汚青
史為可慮乎末言已寧没身下位不附司馬取尊顯也
西日喻魏室也磬折忘歸句即君非賈豫州子耶之意
獨坐首我瞻四方蹙蹙靡所騁窮途能無慟也孤
鳥離獸喻逃死吳蜀者
北里首焉見王子喬四句言輕薄閒遊者不足以見
之也注非
湛湛首此篇以襄王比明帝以蔡靈侯比曹爽嗣宗
爽之故吏痛府主見滅王室將移也朱華句為私取先
帝才人為伎樂高蔡句謂兄弟數出遊也
遠望令人悲二句吕向謂望此則知春氣不留故悲
也按當春而悲則無時非悲者不如向注
謝惠遠秋懷詩一往清綺而不乏真味
金石終消毁(至)末金石丹青方為憂患之媒故寧無
志而為目前之適性末云聊用布親串正為此籌之爛
熟欲親厚者味此苦言耳
歐陽堅石臨終詩抱責守微官以匡正有隟
潛圖密已搆二句勸允事未行
嵇叔夜幽憤詩民之多僻此引司馬叔游誡祁盈語
以况吕安事也
古人有言四句生今之世可為座右銘也嗣宗至
慎卒得保持非薄湯武徒騰口說亦何為哉蓋悔之也
曹子建七哀詩情有七而偏主於哀惟其所遭之窮
也
明月照高樓二句明月喻君徘徊比恩之易移而仍
冀其遠照
浮沉各異勢二句蓋望文帝之悔悟復為兄弟如初
也
賤妾當何依依烏皆切白詩中猶如此用
王仲宣七哀詩路有饑婦人六句杜詩宗祖
驅馬棄之去六句欲棄去而復顧念京師然安得明
王賢伯一拯此患乎
荆蠻首前詩哀王室之亂此又自傷羈旅也
山岡有餘昳餘昳之在山比天子微弱流離播遷光
曜不能及遠也
羈旅無終極與前篇方搆患首尾呼應言亂靡有定
也
張孟陽七哀詩恭文遥相望後漢靈帝紀靈帝所葬
者曰文陵則注中文帝乃靈帝之誤也漢道始衰於安
而極弊於靈故舉恭文言之
潘安仁悼亡詩悼亡之作蓋在終制之後荏苒冬春
謝寒暑忽流易是一期已周也大功去琴瑟古人未有
有喪而賦詩者首云僶俛恭朝命後云改服從朝政
又云投心遵朝命謂釋服而復出也當晉時禮教已壊
然期喪猶解官行服
荏苒首庶幾有時衰反結上文言無時而衰也
曜靈首朔望臨爾祭禫而後祭也
謝靈運廬陵王墓下作文帝既誅徐傅乃追還顔謝
及慧琳道人流連往復字字悽斷
顔延年拜陵廟作顔詩大抵長於鋪陳讀老杜昭
陵二詩乃歎延年為陋
幼壯困孤介二句收轉晚達
謝元暉同謝諮議銅雀臺詩詩可以怨作者其知之
矣前一絕諷充奉園陵之愚後一絕仍歸於忠愛此
篇為兩得之有哀有歎一味嗤笑味反短矣
任彦昇出郡傳舍哭范僕射朋友哭諸寢門之外故
出傳舍而為位以哭也位高年促有哀有諷隱約言
表末句仍為時惜而不徒以其私也
王仲宣贈蔡子篤詩吕向曰子篤與仲宣同避難荆
州子篤還會稽仲宣贈以詩按詩有濟岱語則向所云
還會稽者乃憑臆妄撰也
王仲宣贈文叔良猶有古人贈言遺意
劉公幹贈五官中即將昔我首元后豐沛之語殊傷
詩教
余嬰首叙致款曲清利可誦十餘旬所謂告滿百
日也
贈徐幹魏志云楨以不敬被刑刑竟署吏此詩有仰
視白日之語疑此時作也步出北寺門或楨方輸作於
北寺耳
贈從弟此教以修身俟時首章致其潔也次章厲其
節也三章擇其幾也峻骨凌霜高風跨俗要惟此等足
當之
曹子建贈徐幹發端言歲月不居與後久字相呼應
和氏刖足以明玉而已不能力進偉長故云有愆也然
而彈冠結綬意豈有間哉君其俟時而已
興文自成篇幹著中論二十餘篇
贈王粲繾綣得風人之旨
又贈丁儀王粲魏志曰建安二十三年秋七月治兵
遂西征劉備九月至長安此其事也征魯未嘗至長安
自陳倉以出散關也注誤李氏注此詩以為征張魯
時作者蓋以魏志王粲傳粲以建安二十一年從征吳
二十二年春道病卒若二十三年西征為粲已亡故也
按文帝書云徐陳應劉一時俱逝獨不言粲則粲之亡
在二十二年之後矣若作征張魯時詩則權家愛勝
謂劉曄請乘蜀新定以先聲下之時曹公不敢與劉氏
爭漢中二十四年夏五月引軍還此篇非特為内諱敗
其實固善謀也
贈白馬王彪小雅嗣音五言可與此篇匹敵者其
昭姬悲憤乎何緣錄此廢彼魏氏春秋曰是時待遇
諸國法峻任城王暴薨諸王既懷友于之痛及白馬王
彪還國欲同路東歸以叙隔闊之思而監國使者不聽
植發憤告離而作詩按魏氏春秋載此詩極有識與六
代論表裏也彪傳是時為吳王五年改封壽春縣七
年乃徙白馬
霖雨泥我塗四句不直言有司禁其同塗而托之淫
潦改轍恐傷國家親親之恩也下乃言非我馬竟不能
進勢固有不克俱者婉轉深厚
䲭梟鳴衡枙二句䲭梟豺狼指監國使者
欲還絶無蹊言欲還愬而不可得也
丈夫志四海恐彪復以不得同宿止故憂傷成疾故
復為此語以寬之
天命信可疑不得於君故呼天與前天命與我違反
覆相應
嵇叔夜贈秀才入軍四言詩叔夜淵明俱為秀絶
浩浩首洪流則魚龍聚焉春林則羣鳥集焉此謂生
才之盛然必待同志而招故思我友朋也
息徒首嘉彼釣叟得魚忘筌二語斷章以取忘字之
義蓋諷其勿入軍也
司馬紹統贈山濤豪健不減劉越石向謂紹統椅
桐泰機寒女並為當時所重然詞旨淺廹有乖君子不
知不愠遯世無悶之義後讀彪本傳高陽王眭長子少
以好色蕩行為眭所責不得為嗣由此不交人事而專
精學習博覧羣籍按此則其求知於山公蓋非獲已不
容概譏之也
冀願神龍來二句非山公莫能當此語
張茂先荅何劭洪鈞首結言自處於知足非敢以鎮
俗也
陸士衡贈馮文熊遷斥邱令僉曰爾諧百里惡事師
錫此摹儗之病也
答賈長淵鋪陳整贍實開顔光禄之先鍾嶸品第顔
詩以為其源出於陸機是也然士衡較為遒秀
吳實龍飛曰龍飛則非偽也曰改獻為故主諱銜璧
之辱
纂戎于魯纂戎當引毛詩戎大也
濟同以和時謐多無禮於太子和同之語蓋有刺也
惟南有金金以勖賈故下云狂狷厲聖自謂恃宿昔
相知乃敢云然也注似微遠本義
於承明作與士龍永安有昨軌二句永安則猶有昨
軌可尋承明則悄然獨往人殊路絶矣二句極淡極悲
贈尚書郎顧彦先水鄉之士値愁霖而憶桑梓今古
同也
朝遊首沉稼湮梁潁梁國及潁川也
贈從兄車騎士衡之言如此而終以懷安罹患不能
還守先人之邱墓亦可鑑矣故藪舊林雙起結但云
思鳥古人詩筆多如此
安得忘歸草萱草只取能忘忘憂忘歸皆可
贈弟士龍中四句分首尾合
潘安仁為賈謐作贈陸機發端太遠
子嬰面櫬漢祖膺圖面膺借對
偽孫銜璧未有欲稱美其人而斥其故主者以答詩
觀之潘陸固難同價矣
撫翼宰庭注宰謂駿也宰或作紫非也按楊賈怨敵
岳必不敢代謐為詩顧及之也下文廊廟惟清即指誅
駿事作紫為是
潘正叔贈侍御史王元貺膏蘭孰為銷二句遙呼結
句
傳長虞贈何劭王濟深婉得陳思一體
麟趾邈難追(至)末言二人並貴公子早歴華要自顧
非其匹也以尸素自謙實亦諷之我雖不以戚屬之故
介爾並進然退耕於野亦望王道清夷可以獨樂惟汝
二人身侍省闥當懼不稱其服勉盡職業耳
郭泰機答傅咸按詩乃贈傅非答也
陸士龍為顧彦先贈婦佳麗良可美二句奈何先薄
待其夫耶此等最乖詩教因其夫之思已而以此明
其感恩則固無害於詩教矣若為怨望之詞即不可也
本集謂顧彦先贈婦往返四首此但錄其答詩故耳
浮海首總章饒清彈後漢書獻帝紀總章始備八佾
之舞注云總章樂官名古之安世樂是女伎兼領於總
章耳王僧虔論三調歌今之清商實由銅雀然清彈謂
清商樂也
答兄機注士衡前為太子洗馬時贈别士龍今答之
按選詩者偶分兩卷耳遂以為贈答異時固哉李叟之
為詩也
答張士然通波激枉渚陳浩然杜詩注曰此詩枉渚
以斜曲為義非武陵湘潭之枉渚蓋用士龍此詩中枉
渚二字善注非李周翰謂曲渚者得之
劉越石答盧諶書詞慷慨有建安諸人韻詩則二雅
之變
厄運初遘陽爻在六注陽爻在六謂乾上九也周易
曰上九亢龍有悔盈不可久也按所謂陽九之義只如
此注漢書者失之
坤儀舟覆即所謂水能載舟亦能覆舟也
逆有全邑四句夏落冬敷不忍斥言故用比也其一
既言晉朝則此無完都者乃指晉陽之䧟也下其三忠
陷孝隕俱並承上二章言之
逸珠盈椀珠即謂竹實
重贈盧諶慷慨悲凉故是幽并本色越石時為匹
磾所幽故有白登鴻門之語前史所謂以張陳激諶者
也下二聯則謂所志惟在興復晉祚比績桓文不計黨
讐欲諶深逹此意于匹磾使其顧念前好同奬王室我
終不以被幽為恨如小白于管仲何嘗問從前射鈎之
事也
盧子諒贈劉琨書中云貢詩一篇此贈字後人所題
書詞非不翩翩但多陳言耳
濬哲惟皇注謂懷帝也按當指愍帝
三台摛朗時琨為司空故云
王室喪師注為劉聰所敗也按此乃用殷之未喪師
妙哉蔓葛古妙與眇通
契闊百罹毛傳契闊勤苦也
尤彼意氣使是節士注云尤而使之按此文義乖違
甚矣若云尤其為意氣所使差為可通當如五臣本作
狹是為允
每憑山海二句言已往依段氏亦志在獲雪讐恥如
土壤細流憑山海以成高深用以少謝存没也山海似
不專指越石言之
收跡西踐銜哀東顧西謂并東謂幽
承此衝飈以喻已之不能固留非喻亂
亦忘厥餌注以餌為筌則當從荃如司馬紹統之訓
然自宋本已誤從竹
先民頤意六句此一轉尤變化
肝膽楚越注謂琨被謗也臧榮緒晉書曰衆人謂琨
詩懷帝王大志按楚越之語必當時有以諶之去而議
之者故下文謂惟大觀如越石乃能信其不二也若帝
王大志之語唐時所修晉書紀載甚明似可為據亦不
得裁取臧書以牽合被謗
贈崔溫李牧鎮邊城四句李牧趙奢即指越石鎮并
州而言亦得
徒煩飛子御飛子蓋指越石言之
倪寬以殿黜(至)末倪寬何武應前賢士風言朔鄙
多侠自古以武健為理謂地固宜然自惟短弱欲於喪
亂之後與之休息寬其賦歛簡其擊斷雖人非倪何素
志若此顧非我良儔莫之訴也
答魏子悌俱涉晉昌艱注引王隠晉書曰惠帝以燉
煌土界闊遠分立晉昌郡又曰晉昌護匈奴中郎將别
領戸然時匹磾為此職諶在匹磾所難斥言之故曰晉
昌也按晉昌艱即指越石晉陽之敗越石父母為令狐
泥所害諶父母兄弟亦為劉聰所害陽與昌音相近傳
寫誤也晉雖設晉昌護匈奴中郎將考匹磾生平未
為此職安得而附會之况晉昌乃燉煌所分遠在隴右
而匹磾方為幽州刺吏尤如風馬牛之不相及也
謝宣遠答靈運後半淺促
於安成答靈運華萼相光飾唐時華萼相輝之樓本
此
萎葉愛榮條二句與發端相應
復禮愧貧樂謂康樂
窈窕承明内注靈運謂秘書監故云按靈運為秘書
監在嘉元中義熙時乃秘書丞也
謝惠遠西陵遇風獻康樂清便婉轉此等詩亦復憲
章陳王但比之康樂為差弱耳
今宿浙江湄入西陵
屯雲蔽曾嶺二句重在康樂故至此始入遇風
西瞻興遊歎應趣途
東睇動悽歌應念離
積憤成疢痗積字收盡全篇欵曲
謝靈運還舊園作見顔范二中書此等詩真初日芙
蕖
偶與張邴合二句見本志固在舊園所謂情素也
焚玉發崑峰謂廬陵
如卭願亦愆穿漏一筆
長與懽愛别對顔范
閩中安可處東越即號閩中猶言蠻中也
事躓兩如直四句謂中間得還東山
感深操不固中仍乖張邴之微尚
曩基即先築四句如話
雖非休憩地對東山
息隂謝所牽謂終還東山不更扳纏也
探懷授往篇往字收盡今昔
酬從弟惠連陳王緩步謝公同行獨冠元嘉不當以
其模山範水逼真贈白馬王篇
巖壑寓耳目反儭下句
辛勤風波事二句括盡小謝一篇
顔延年贈王太常方流圓折九泉丹穴國華朝列邦
𢡟鄉耋拉雜而至亦復何趣
庭昏見野隂二句近野先晦遠峰忽明二句連看咏
雪獨絕即寓遲王之至
夏夜呈從兄散騎車長沙側聽風薄木二句頂上獨
静
和謝監靈運和還舊園作也顔詩中最清新之作
要非謝匹
弔屈汀洲浦六句謂謝在會稽始寧
何用充海淮淮從濰省惟唯維皆可讀陳苐以為當
讀熙非是
謝元暉郡内高齋閒坐答吕法曹結構何迢逓從高
齋起
已有池上酌二句入閒坐以下是答
暫使下都夜發新林至京邑贈西府同僚元暉俊句
為多然求其一篇盡善蓋不易得如此沉鬱頓挫故是
壓卷之作元暉一章之中自有玉石等語鍾記室抑
揚之詞不可據也其名章如此詩尚捶掇未盡耳
大江流日夜二句江流不返故憶西府而心悲耳
秋河曙耿耿淒斷
引領見京室起高翔
思見昭邱陽西府
風雲有鳥路以下自明不得已而去西府也
常恐鷹隼擊謂王秀之軰
詶王晉安注晉安郡太康三年置即今之泉州也按
初泉州今之福州
陸韓卿奉答内兄希叔嘉惠承帝子二句帝子王孫
皆指竟陵下文點銅龍乃言遷官平津孟嘗始指王晏
歸來翳桑柘二句言中間罷歸又歴温凉注非
相如恧溫麗注引西京雜記云長卿首尾溫麗按西
京雜記梁時書不當以注齊詩也為溫麗二字無攷耳
范彦龍贈張徐州&KR0008;疑是徐方牧八句流風廻雪記
室固最得其如此
恨不具雞黍恰是范張當家事
古意贈王中書搏飛出南皮南皮以魏文比竟陵王
子良也結句亦有諷其勿知小謀大之意
任彦昇贈郭桐廬出溪口見候余既未至郭仍進村維
舟久之郭生方至此當是之新安途中作結句索漠
宜乎不反
潘安仁河陽縣作安仁氣質高於士衡數倍陸蕪潘
静故是定論也
微身首連陪厠王寮連五臣本作違言在陪臣之列
也
今掌河朔傜謂為河陽
熲如稿石火二句慷慨
日夕首朱博糾舒慢六句晉初綱紀不立豪貴奢僭
論政者欲糾之以猛安仁則謂民和而俗自化終前篇
示民不佻之意
陸士衡赴洛詩羈旅首撫劍遵銅輦注銅輦太子車
飾按長吉臺城應教人秋衾夢銅輦用此
吳王郎中時從梁陳作實自寡味語涉儲隸必見甄
錄當時欲侈為美談耳
元冕無醜士二句語太陋
陶淵明始作鎮軍参軍經曲阿作苐五句入始字
終反班生廬終字反對始字
辛丑歲七月赴假還江陵夜行塗口注沈約宋書曰
所著文章皆題年月義熙已前則書晉氏年號自永初
以來惟云甲子而已按集當云自永初以來不書甲子
詩自丙辰歲八月中于下潠田舍穫稻一篇外無復書
者丙辰義熙十二年也又三年己未恭帝立改元元熙
又一年庚申六月宋代晉改元永初塗口一作塗中
按塗當為除即滁字也
謝靈運過始寧墅自然流出
且為樹枌檟以示老死不出亦所以息徐傅之猜也
富春渚且汲富春郭且汲當從宋本作旦及
遡流觸驚急六句皆托意徐傅
平生協幽期(至)末既以重險比執政之見排復言適
協本趣固非干木季友所得輕重萬事零落則終於無
復當世之志曲折三致不卑不激
七里瀨遭物悼遷斥二句上句結上下句起下
登江中孤嶼放眼江天脱屣遺世興象殆欲參靈
江南倦歴覧二句南北起中字
亂流趨正絕二句妙在上句一頓舟行兀兀忽推
蓬遠眺心目俱曠叙寫生動
表靈物莫賞二句景物靈曠尚莫能賞况埋照而藴
真者乎
初去郡貢公未遺榮貢禹終為當世所縻卒于御史
大夫之官故曰未遺榮也
牽絲及元興注應璩詩曰不悟牽朱絲三署來相尋
按此牽絲二字用之郎署尤妙
野曠沙岸净二聯耳目心神為之爽易極有初字興
味
入華子崗是麻源第三谷羽人絶髣髴羽人謂華子
期
恒充俄頃用二句張銑注少時為樂不足為長久之
事於文義較明
義門讀書記卷四十六
