義門讀書記卷五十六
翰林院侍讀學士何焯撰
杜工部集
宗武生日自從都邑語二句宗武當日亦應有小杜
之目
人傳世上情傳誦止屬世情不足自恃須勤苦以求
古作者精意乃不負堂構也
熟精文選理文選篇篇有理温柔敦厚作詩故具有
深藴妄人自不求精也
又示宗武覓句知新律伏文章
試吟靑玉案二句李善文選注玉案君所憑倚喻大
臣亦為天子所恃紫羅囊用謝安事注蔓引
假日從時飲二句慈嚴具備
應須飽經術起下
已似愛文章綰上
十五男兒志二句許身比稷契立志躋游夏
熟食日示宗文宗武熟食即寒食
消渴遊江漢老病遠客也
羈栖尚甲兵逢亂
松柏邙山路祖禰
汝曹催我老子孫邙山注子美先塋在洛按便下
襄陽向洛陽自注田園在洛
社日兩篇第二首歡娛看絶塞言看峽中之人自
歡娛也
九日五首(闕一首)第一首抱病起登江上臺伏衰謝
殊方日落元猿哭伏干戈
第二首但愧菊花開即所謂潦倒新停濁酒杯暗出
更妙
茱萸賜朝士收舊字
第三首野樹欹還倚無花
秋砧醒却聞無酒
九日諸人集於林舊采黃花賸非老翁所宜故黃花
俱成贅賸也
大歴二年九月三十日為客無時了起句掀得起
悲秋向夕終三十日
瘴餘䕫子國四句不與故園同也下二句言無秋
意北人遠客豈堪此風土乎所以尤可悲也
年年小搖落年年收轉無時了秋盡而小作搖落
也應悲秋
不與故園同應為客
十月一日有瘴非全歇二句望冬甚難瘴仍未歇
舊俗自相歡藏獨不歡一面在内
孟冬破甘霜落爪二句頂多事
暫喜息蛟螭以暫喜反見無歡也
小至刺繡五紋添弱線二句頂陽生
岸容待臘將舒柳二句頂春又來
覽物白詩之祖
憶在潼關詩興多伏高歌
巫峽忽如瞻華岳二句伏形勝
舟中得病移衾枕二句伏風上
愁(強戲為吳體)江草日日喚愁生言草又生而終不得歸
也興渭水
巫峽泠泠非世情興秦山
盤渦鷺浴底心性二句乃樂子之無知意
書夢亦吳體
桃花氣暖眼自醉二句頂晝分眠
故鄉門巷荆棘底二句遇此只有愁眠但求一好夢
亦不可得耳卽所謂不獨為夜短也
覽鏡呈柏中丞渭水流關内身墮豺虎窟不能隨之
而去也
終南在日邊帝都淪於犬羊徒望終南切日而吾君
不在也即含下一連
起晚堪從事起晚謂不能晨入夜歸堪正自謂弗堪
也言雖故人萬一憐我而我為喪亂所摧衰謝如此難
以相助矣此自以身本王臣中丞戎帥崛起不肯輕就
幕府故託詞豫却之也婉約無㾗可以言矣
行遲更學仙正足上意言除是學仙乃堪從事决言
其不能也
鏡中衰謝色倒裝句
即事江中風浪雨冥冥風雨指小人為亂者亦水深
雪雰之意
悶起句浮字起暗字
卷簾惟白水一連伏滯字
猿捷長難見一連與滯反
有鏡巧催顔此偏不滯所以悶也
戲作俳諧體遣悶二首第一首舊識能為態能字有
味
第二首畬田費火聲畬田今浙中即有之其人皆蠻
種謂之畬客
得舍弟觀書自中都已逹江陵颯颯開啼眼啼眼畏
風喜望却開也
喜觀即到復題短篇二首第一首巫峽千山暗暗字
反映即字有力
病中吾見弟是意外驚喜之詞猶及病中是即到也
來經戰伐新代解其遲反醒喜其即到也
第二首待爾嗔烏鵲以嗔襯喜
應論十年事二句愈見即到之可喜
舍弟觀歸藍田迎新婦送示兩篇第二首後四句一
氣流出
第五弟豐獨在江左近三四載絶無消息覓使寄此二
首
第二首影著啼猿樹承淹江漢
魂飄結蜃樓思杭越
舍弟觀赴藍田取妻子到江陵喜寄三首第一首消息
真傳解我憂但傳消息已解我憂况其逹也
朱紱即當隨彩鷁言我方當就汝也
第二首廵簷索共梅花笑方云梅花笑三字隋煬帝
詩
冷橤疎枝半不禁半不禁言似知人意不待春而發
也
第三首真切濃至䕫州詩之極筆
卜築因同蔣詡徑二句言但兄弟團圞便與故國不
異也
江雨有懷鄭典設早晚來自楚王宫以雨來映鄭之
不來
亂波分披已打岸覆裝風字在内
寵光蕙葉與多碧切春雨寵光本光風轉蕙
王十五前閣會更無難狀之景不化之事
陪柏中丞觀宴將士二首第一首極樂三軍士二句
言厚士如此士忘其死雖百戰不知為難也
醉客霑鸚鵡陪字鸚武杯也
佳人指鳳凰指鳳凰言相對而引之使前也
幾時來翠節指中丞幾時來言向者所未有也
第二首繡段裝簷額排場
金花貼鼔腰樂器方云庾信詩細&KR0034;纏鐘格園花
釘鼓床杜祖此
一夫先舞劍二句奏技以上四句層次寫出觀字
江樹城孤遠二句此惜中丞在遠朝廷未及知也
漢朝頻選將二句言頻聞選將不及中丞豈所用者
乃不恤將士如霍去病之徒歟反應上極樂三軍士用
意甚深
七月一日題終明府水樓二首第一首高棟層軒已自
凉水樓
秋風此日灑衣裳七月
絶壁過雲開錦繡二句雲過松鳴皆從秋風句生來
下句暗用陶隱居事點水字又切樓
看君宜着王喬履從仙人好樓居帶下
第二首宓子彈琴邑宰日承攝令以彈琴興奕棋
承家節操尚不冺承次句
為政風流今在兹應首句
楚江巫峽半雲雨半雲雨言外亦見欲去不得也
淸簟疎簾看奕棋又恰是七月即目二句只略帶
水樓便如畫圖此為高手舉座無一舊知一老莫為
酬和默坐觀棋情味可知妙在寫來仍不見其敗興意
季秋蘇五弟纓江樓夜宴崔十三評事韋少府姪三首
第一首老夫因酒病二句言雖酒病不飲然猶堅坐
竟夕者重其有故鄉之情也
第二首高隨海上查起下瞻字
百過落烏紗仰瞻不已至於落帽者屢也
九月一日過孟十二倉曹十四主簿兄弟秋覺追隨盡
起忘年經秋追隨九過其六故覺將盡也
過客相尋君望晚歲刻酷學此律中陶令
窮老真無事二句含問吾廬
地幽忘盥櫛四句逼真僻居客至時
時聞繫舟楫收過字
及此問吾廬尋字
簡吳郎司法雲石熒熒高葉曙二句頂疎豁
又呈吳郎二泉云公堂前有棗鄰婦得取以為食及
吳郎來居則婦不敢至而吳又編籬以斷往來故公賦
此囑之
祗緣恐懼轉須親二泉云此婦心懷畏怯非反親之
彼安得安心取之耶
即妨遠客雖多事二句言原此婦之意因吳郎遠客
恐其見阻不來撲棗雖為多事緣吳郎之意編籬以别
嫌疑其意甚真真正也視公所處則欠委曲矣下句放
吳郎一步
已訴徵求貧到骨二句言婦前日嘗訴官府徵求貧
已極矣時我正思天下兵戈若婦之困窮者甚衆為之
墮淚欲兼濟而不可得况此一人可不少濟之乎此二
句亦倒用法
覃山人隠居南極老人自有星山人非其人也
予見亂離不得已四句我厭亂離而思處子未悟傾
覆而求出然何不問之已經歴者徒效周子之僕僕也
第六句委婉曲折盖其人亦非碌碌乾没也伹惜其
不量時耳
柏學士茅屋寫巖居深靜清曠更無塵雜經心到眼
也
題柏大兄弟山居屋壁二首第一首後四句言我滯
留江漢方為爾曹口講指畫庶幾後生復窺風騷旨格
拔出朱門流俗之外也
第二首個個五花文指兄弟
别崔潩因寄薛據孟雲卿(内弟潩赴湖南幕職)不害其為議論
為報欲論詩謂干戈息而詩書復盛正濟時之成效
也
送李八秘書赴杜相公幕石出倒聽楓葉下點染秋
字舟行石下葉墜石上故倒聽也
櫓搖背指菊花開菊為石蔽舟過乃見故背指也
巫峽敝廬奉贈侍御四舅别之灃朗行李淹吾舅二句
行李誅茅猶飲子懷君對法
靑眼只途窮生世不諧雖所向降心仍無恤其饑寒
者
傳語桃源客指朗州
送覃二判官遲遲戀屈宋肅宗於公雖一斥不復然
錄用之恩思報之其子迹似屈宋之事頃襄王也
肺肝若稍愈應病字
亦上赤霄行應謁字
季夏送鄉弟韶陪黃門從叔朝謁比來相國兼安蜀
鄉字出
早聞黃閤畫麒麟言黃其閤而又畫像麒麟也
送田四弟將軍將䕫州柏中丞命起居江陵節度陽城
郡王衛公幕燕辭楓樹日發寒塘
雁度麥城霜至江陵
遥憐似葛強田將軍
送王十六判官次連蒂與頭借對
送鮮于萬州遷巴州接近與名藩自萬而巴故曰接
近
他日有殊恩應注意
奉送韋中丞之晉赴湖南寵渥徵黃漸一連以腹連
觀之乃非熟俗
湖南安背水言中丞能安於外不以棄遠為嫌也
王室仍多故四句言朝廷正當乏才不得已而有借
寇之舉落句望其求賢自輔共獎王室濟此多難天下
事非一人所能獨任也
憑孟倉曹將書覓土婁舊莊方云土婁在今偃師四
十里
平居喪亂後伏十載
為歴雲山問憑覓
十載江湖客二句收足無辭意見憑仗不淺也
别蘇傒(赴湖南幕)五年前遊荆揚則贈詩誡以蒙養此赴
知己之招則勸以論事公於蘇盖無所不盡也
他日憐才命他日已為命屈况十年後乎
消渴今如在故人也
數論封内事二句言雖棄擲屈迹幕僚然孰非王臣
當禆贊府朝以分主憂若但竊食而已則局促卑下亦
非所以顯親也
贈爾秦人策二句此老夫所望於故人有子也
存没口號二首第一首席謙不見近彈棋没
畢耀仍傳舊小詩存
第二首鄭公粉繪隨長夜没
曹覇丹青已白頭存
奉漢中王手札報韋侍御蕭尊師亡少年疑柱史少
年對下白頭
多術怪仙公多術對下疾病即是自傷也
祗應吾道窮先位置道窮句體勢變化生動
哭王彭州掄曠望渥洼道一連妻亡子遠乃爾藴藉
巫峽長雲雨地遠
秦城近斗杓天高
馮唐毛髮白二句既痛逝者行自念也
見螢火寫得歴亂飛揚又句句是見字
巫山秋夜螢火飛對下滄江白髮
忽驚屋裏琴書冷冷字與火字關應得妙
復亂簷邊星宿稀謂火星已西流
滄江白髮愁看汝收出見字楊云滄江白髮又因
螢火照出映帶絶妙
來歲如今歸未歸東山之篇不歸者感熠燿宵行故
有此句
吹笛風飄律吕相和切一連緊頂起句作風月為是
後半不覺為用事
孤雁此篇亦自喻差池流落遠去王室也
鳴噪自紛紛應孤字
鷗却思翻玉羽一連陡將春暖之戲翻轉作襯感慨
起伏極妙若作結意即减價
雪暗還須浴一連承寒字
幾羣滄海上對江浦拓開
鷄此刺素附君子而以喪亂敗其度者
玉腕騮(江陵節度衛公馬也)頓驂飄赤汗言其駿
跼蹐顧長楸言其馴
舉鞭如有問荆南
欲伴習池遊寓銷兵歸馬之意非閒語也
見王監兵馬使說近山有白黑二鷹羅者久取竟未能
得王以為毛骨有異他鷹恐臘後春生鶱飛避暖勁翮
思秋之甚眇不可見請余賦詩方云二篇各點羅者
久取未能得之意上首以第三句下首以第五句
第一首雪飛玉立盡清秋此首白者雪飛玉立指
毛
一生自獵知無敵指骨
第二首春生避暖於第二首總見此首黑者明點
正翮摶風超紫塞指毛
金眸玉爪不凡材指骨
遠懷舍弟穎觀等江漢春風起一連猶似對屬耶
續得觀書迎就當陽居止正月中旬定出三峽舟楫因
人動言其貧
形骸用杖扶言其病
俗薄江山好刺籓屛
時危草木蘇悲民生
將别巫峽贈南卿兄瀼西果園四十畝無句不妙
無限起伏
正月喧鶯末末無也
雪籬梅可折雪字梅之色
風榭柳微舒風字柳之態
人日兩篇第一首雲隨白水落二句日被埋照白者
惟水雲復蔽之二語寫出凄凉引起白頭
蓬鬢稀疎久二句稀已不堪况加白乎無勞比語妙
第二首佩劍衝星聊暫拔一連設為將有用我之詞
引興無憂
直道無憂行路難言無憂者正有憂也且直如此道
耳
江梅以梅起以江結
庭草舊低收葉舉萎則四垂氣至復立收字誰人能
下
大歴三年春白帝城放船出瞿唐峽久居䕫府將適江
陵漂泊有詩凡四十韻解纜獨長吁放船
死地脱斯須出峽
前聞辨陶牧江陵
縣郭南畿好時方以江陵為南畿
衰迷賢與愚起下甲卒書生
邱壑曾忘返四句言本不求仕但文章當作為雅頌
薦之郊廟雖躭邱壑未儗窮途深婉有意味四句無窮
起伏
卧疾淹為客四句所為出塵歴塊之根也
灔澦險相廹亦自比也
喜近天皇寺四句兩連扇對長詩當如此變法沈詩
中已有之也
先披古畫圖對上灔澦二連
同泣舜蒼梧對上卧疾二連
朝士兼戎服四句亦扇對也兼字對初字
出塵皆野鶴對樸直句
歴塊匪轅駒對廷諍句二句頂書生
伊吕終難將刑法志伊吕之將作降者非
韓彭不易呼呼用如呼小兒之語二句頂甲卒
山林托疲薾二句反應勞心依憩息二句
巫山縣汾州唐使君十八弟宴别兼諸公擕酒樂相送
率題小詩留於屋壁接宴身兼杖承久病來
春夜峽州田侍御長史津亭留宴白髮煩多酒煩注
作須須言何須也
行次古城店汎江作不揆鄙拙奉呈江陵幕府諸公
以今朝行色可卜相合以老人多病又恐不宜然業已
渡江無暇復為擇審故聊以此詩試觀其相待之意落
句深婉之至
春鷗懶避船下水而復得風船至鷗不及避却用懶
字妙
行色兼多病二句有說不出寫不盡情事在内讀之
不禁涕零
乘雨入行軍六弟宅巢燕得泥忙對萍漂
書堂飲既夜復邀李尚書下馬月下賦絶句久拚野鶴
如霜髩若說霜髩如野鶴即凡俗語
暮春江陵送馬大卿公恩命追赴闕下收得深渾有
餘味
奉送蜀州柏二别駕將中丞命赴江陵起居衛尚書太
夫人因示從弟行軍司馬佐愛弟傳書彩鷁新指别
駕將命
遷轉五州防禦使遷轉即謂問俗而出
楚宫臘送荆門水二句頂彩鷁
報與惠連詩不惜從弟佐
夏日楊長寧宅送崔侍御常正字入京星辰北斗深
指入京深字稳愜
烏臺俯麟閣烏臺指侍御麟閣指正字
長夏白頭吟以夏日收
和江陵宋大少府暮春雨後同諸公及舍弟宴書齋
此老下峽後詩每淡乎寡味亦才氣衰退之騐矣託
末契於後生游宴則厭其老耄又強求其詩句以為名
高後半亦自有無窮感歎在言外
多病執熱奉懷李尚書(之芳)竒峯硉兀火雲升所謂
夏雲多竒峯也
山隂野雪興難乘反結執熱
水宿遣興奉呈羣公弱纜且長隄水宿
童稚頻書札二句暮年久客屈意童稚而無一人應
其緩急者公抱負何如而到此安得不悲憤耶二語
當哭
水宿伴鳬鷖出題
同人惜解擕羣公
巨海能無釣以下皆姑以自遣也
江陵望幸諱避狄而曰望幸先明此都之可仗而終
之曰起涸鱗若真待其幸者不露㾗迹
地利西通蜀一連言收復之便
風烟含越鳥指南
舟楫控吳人指東二句言儲備之易
未枉周王駕一連醒望幸
江邊星月二首第一首金波耿玉繩金波言月玉繩
言星
天河元自白一連元自向來承明雨後以天河襯出
江邊氣脉承接一線江浦切邊字
映物連珠斷星
緣空一鏡升月
餘光隱更漏二句包下半夜又暗藏一客舟露華
兼收到清秋
第二首起二句上總破此分破上逆此順解纜别船
暗醒邊字又為客字藏針
客愁殊未已二句收應辭别二字
舟月對驛近寺金刹青楓外近寺
朱樓白水邊對驛
舟中此湖南詩
遣悶遣悶者不可遣也
哀箏猶凭几一連言欲遣不得
氣衝看劍匣一連反呼跼字
妖孽關東臭桓温所謂遺臭
江陵節度陽城郡王新樓成王請嚴侍御判官賦七字
句同作碧窗宿霧濛濛濕一連頂出冰雪生
杖鉞褰帷瞻具美包府使判官
自公多暇延參佐二句承有餘清收綰
又作此奉衛王前詩與嚴同作故再賦
遠開山岳散江湖頂出雄字升高曠望羣峯但見
其尖故下開字衆流歴分其境故下散字真意外驚人
語
推轂幾年惟鎮靜二句奉衛王
舟出江陵南浦奉寄鄭少尹飄然去此都舟出江陵
百年同棄物二句悲凉
雨洗平沙靜南浦
南征問懸榻二句南征東逝不知所適俱從更欲投
何處生下
江南逢李龜年方云開元盛時今已久矣不意江南
復與龜年相逢故興感焉四句渾渾說去而世運之盛
衰年華之遲暮兩人之流落俱在言表
秋日荆南述懷三十韻艱危袞職陪此袞職即指房
琯始為琯所推奬及琯被讒與之同貶共其艱危也
罪戾寬猶活領起通篇
伏枕因超忽結上超忽即上所謂催變也
扁舟任往來生下
九鑚巴噀火用欒巴事與下楚祠借對
望帝傳應實二句分頂蜀楚望帝四句借蜀楚事
見岳牧之僣横所在皆無君也
秋雨漫湘水水深雪雰比小人
隂風過嶺梅言此日湖南羣小自擅兵氛且徧嶺外
也
苦搖求食尾含飢愁
常曝報恩腮頂名業
飢藉家家米二句家家處處藏一衆字
任受衆人咍即指下羣公也
得喪初難識二句咍我者以榮枯劃分然得喪在榮
枯之外非衆人之識所該也
差池分組冕四句頂得字
漢庭和異域二句暗指李揆使吐蕃元載死東市
頂喪事
霸業尋常體尋常似用左傳爭尋常以盡其民略取
武夫為腹心爪牙
聖慮窅徘徊言不知所倚仗也
數見銘鐘鼎以下言當任賢相固宗子且寬其文法
勿加操切以期羣賢畢登共致太平不可專倚武夫悍
卒也此十句一氣湧出所謂詩看子建親者此類是也
祝網但恢恢言罪廢者亦當收用勿以一𤯝永棄則
自有什伯於羣公者出戢干戈而銘鐘鼎以慰聖慮矣
赤雀翻然至一連即指賢才軰出
賢非夢傅野四句言我斯言豈自為哉内顧非傅說
挺生之材難為中興輔佐心若死灰久已擺脱浮名矣
所以惓惓不忘者徒念肅宗寬不即誅之恩思效忠其
子如屈宋之於頃襄耳
自古江湖客收荆南
冥心若死灰言無餘望也收述懷
秋日荆南送石首薛明府辭滿告别奉寄薛尚書頌德
叙懷斐然之作(三十韻)南征為客久荆南
西候别君初秋日
歲滿歸鳬舄明府
聞道和親入尚書
往者胡星孛入頌德
材非一范睢秦昭王臨朝歎息曰物不素具不可以
應卒今武安君既死而鄭安平等畔内無良將而外多
敵國吾是以憂欲以激厲應侯應侯懼不知所為公意
盖指此名將猶在可以收用非若止餘一范雎也
曾是接應徐起新文
侍臣䨇宋玉已暗渡新文
鍳激勞懸鏡一連對屬如丸
跋涉體何如叙懷
休煩獨起予從見新文結後半轉接如龍
哭李尚書(之芳)喉舌罷天朝尚書
王孫若個邊并切李
重題哭君余白頭余注作餘非工拙懸絶
暮歸客子入門月皎皎恨無酒
誰家搗練風凄凄恨無衣二句含下不稱意
明日看雲還杖藜方云且預寫明日無聊按杖藜看
雲庶幾可以散愁不是說無聊暮字反收忽然拓開
筆力與胸襟相副
移居公安敬贈衛大郎雅量涵高遠自負不易知也
清襟照等夷等夷自謙也
平生感意氣雅量
河海由來合清襟
水烟通徑草二句切移居頂流年
白頭供宴語即成佳話真可悲也
公安送韋二少府匡贊逍遥公後世多賢韋二少府
時危甲兵黃塵裏二句悲壯
古往今來皆涕淚二句如此對結何曾費力
公安縣懷古寒天促日短二句先含維舟曲折變化
洒落君臣契二句承上風雲二字忽然接下
公安送李二十九弟晉肅入蜀余下沔鄂正解柴桑䌫
從下沔鄂起
仍看蜀道行入蜀
南紀連銅柱下沔鄂
西江接錦城入蜀
憑將百錢卜二句以送入蜀結
宴王使君宅題二首第一首世事各艱難言亦無下
手處自合漂泊難比二子也
不才甘朽質二句謙詞也
第二首戎馬今何地言一身莫保
鄉園獨舊山言無家可歸舊山注作在山言無鄉
園只在三峽中矣作在山更勝
酩酊任扶還安得不以酒自寬耶
曉發公安(數月憩息此縣)北城擊柝復欲罷曉字起
舟楫眇然自此去轉到發字
泊岳陽城下殊不肯放下然賢於夢得者懷忠思效
故也
山城僅百層僅餘也
纜船苦風戲題四韻奉簡鄭十三判官(泛)楚岸朔風疾
岸字藏纜舟
天寒鶬鴰孤寒字起覓酒
維舟日日孤出纜船
因聲置驛外鄭判官
為覓酒家壚反醒苦風
登岳陽樓定遠云破題筆力千鈞岳陽樓因洞庭
湖而有先點洞庭後破登字迎刃之勢自公安至湖
南詩此為至矣洞庭天下壯觀此樓誠不可負故有
前四句然我何緣至此哉故後四句又不禁仲宣之感
也詩至此乃面面到矣上下各四句直似不相照顧
仍復渾成一氣非公筆力天縱鮮不顧此失彼第五
含下北字第六顧上東南
陪裴使君登岳陽樓湖闊兼雲霧一句括數紙
樓孤屬晚晴孤字移掇不動岳陽樓是城西門樓
故恰使晚晴二字
詩接謝宣城宣城有謝朓北樓此句亦非泛引
過南岳入洞庭湖衡山引舳艫過岳
壤童犁雨雪二句言中路無可留者
欹側風帆滿入湖
才淑隨厮養比賢者失所非内人紅袖泣之意
召平元入漢不忠
張翰後歸吳不智召平入漢事二姓也張翰後歸
不見幾也此等既難復用在野者又未知名然則吾君
誰與共天下乎此時而老病萍梗所以下憂國之淚也
宿青草湖結超忽
宿白沙驛一起神筆
湘夫人祠此詩作於代宗即位之後落句公自謂也
晚泊登汀樹是即目語人却做不到結䌫排魚網亦
其類也
祠南夕望孤舟汎日斜夕字
目斷更雲沙望字
山鬼迷春竹二句祠南寫得杳冥恍忽是夕望神
致
登白馬潭水生春䌫没妙語
叢花笑不來對句竒
莫道新知要方云樂莫樂兮新相知要字疑為樂字
歸雁起二句要是紀異
野望納納乾坤大望字納納二字出楚詞
野樹侵江闊二句雪消江闊是倒裝句恰收上野望
起下扁舟也
入喬口(長沙北界)賈生骨已朽二句言賈生在長沙不過
二載而我遲遲已及黃髮故悽惻也
銅官渚守風水耕先浸草二句連日守風所歴
早泊雲物晦將風
逆行波浪慳已風
飛來䨇白鶴二句守風之悶自在言外白字仍與
上晦字不碍鶴自飛來又醒出鬥風也
奉送王信州崟北歸下詔選郎署非牧養之防其為
盗而始重斯選痛哉其言之也
天子嚮時憂有體有味
遣騎覓扁舟遣騎散遣車騎也覓扁舟似用劉尹傳
教覓張孝廉船事
江閣卧病走筆寄呈崔盧兩侍御長夏想為情衰羸
之人豈堪日長忍飢想為情三字欲兩侍御念我也
誰復致杯甖言誰復更望得酒乎
潭州送韋員外牧韶州杜詩如此種淡處最有味
江閣對雨有懷行營裴二端公野流行地日一連句
中有三層景頂出壯字
層閣憑雷殷江閣
長空面水文對雨
雨來銅柱北二句行營
酬韋韶州見寄白髮絲難理承起連
新詩錦不如承次連
千秋節有感二首天寳七年七月羣臣上表請改千
秋節為天長節從之仍云千秋節者紀其太平最盛之
時也吳本編二詩於潭州諸詩中盖作於大歴紀元
之後按代宗於開元十四年十月十三日生於東都上
陽宫永泰二年十月降誕日諸道節度使進獻珍玩名
馬衣服二十餘萬計以陳上壽自是歲以為常大歴二
年十月降誕日宰臣及常參官率錢修齋度僧尼道士
凡數百人三年十月降誕日諸道節度使上壽各獻衣
服名馬及綾絹凡百餘萬夫千秋為節宴賜臣民雖曰
泰侈未傷國體所進止於金鏡綬節士庶結承露囊相
遺餉聊紀風俗節序今乃不聞宴賜取貨無藝假天子
生日之名以為利不亦鄙乎思先代亦以諷今王也
第二首御氣雲樓敞貼八月
聖主他年貴二句人主聚斂必藉口時艱他年此日
微詞中疾矣注中内樂一條按開元二十四年千秋
節帝御廣逹樓宴羣臣奏九部樂内出舞人繩伎頒賜
有差又召京兆父老等宴賜注引明皇雜錄事謬矣金
羈句則兼指舞馬也張燕公有舞馬千秋萬歲樂府詞
長沙送李十一末二句周匝悲壯
重送劉十弟判官稱十弟亦如唐十八使君得稱族
弟之義
奉贈盧五丈參謀琚恭惟同自出公祖母盧氏
藻翰惟牽率二句不復有對屬㾗
天子多恩澤二句十字可歎可味
暮秋將歸秦留别湖南幕府親友途窮那免哭所謂
哭不盡也
北歸衝雪雨亂離乏絶聊以病告與貶節請乞於無
事時者不同
送盧十四弟侍御護韋尚書靈櫬歸上都二十韻素幕
渡江遠叙事直起
長路更執紼禮
此心猶倒衣恩
墓待龍驤詔綰尚書
臺迎獬豸威送侍御
深衷見士則以下因其盡心所事能有終始故以致
君之績期之然侍御久於戎幕頗見兵勢尚未知今日
所患不在畔臣煽誘戎狄内侵在朝廷無以服籓鎮之
心順地節將皆不用命方日助賊為聲勢平復無期民
生益困則邦本有不可保者此則所當力規切諫乃盡
對揚之道耳宦䜿之竊柄未有不始於人主之怠者
故曰但促銅壺箭也
他日掃除非掃除非謂用程元振今猶有魚朝恩是
遂非也
動詢黃閤老謂郭尚父
肯慮白登圍謂永泰元年事
儉約前王體方鎮之厚歛未有不始於人主之貪者
故曰儉約前王體也斯真稷契自許語朝廷光輝則衰
朽芳菲矣
抱被宿何依切表弟
眼冷看征蓋廻抱朱幡登陸
哭韋大夫之晉叙致入神公在䕫州有送韋中丞
赴湖南八韻觀此篇則當日乃遥送也故曰峽内憶行
人
貢喜音容間大夫
馮招病疾纏馮公豈不偉白首不見招
南過駭倉卒六句公南行依韋至則適韋已没似踐
巨卿之約永無再見之望
犀牛蜀郡憐言化為異物也
韋經亞相傳大夫
帟幕疑風鷰風鷰即石鷰此句亦喻已之無所托
也
喧卑俗事牽追恨至之不早
誰繼方隅理健兒擁旌相望如之晉者間以一二衣
冠分閫故有誰繼之歎
舟中夜雪有懷盧十四侍御弟朔雪夜紛紛點夜雪
不識山隂道舟中夜雪又暗用夢中不識路
聽雞更憶君懷字
暮冬送蘇四郎徯兵曹適桂州盧綰須征日謂懷恩
樓蘭要斬時謂吐蕃
歲陽初盛動暮冬
王化久磷緇從王化磷緇收出適桂州何等家數
風疾舟中伏枕書懷三十六韻奉呈湖南親友鼓迎非
祭鬼謂多淫祀也
疑惑尊中弩入伏枕
瘞夭追潘岳二句潘鄧岳林借對
奉贈蕭二十使君蕭二十惜失其名以詩中所陳觀
之其誼士矣蕭之與公非獨久故其義烈亦有過人
者歴叙其事正見已之不輕受人惠也
嵇康有故人謂存嚴氏之孤也
食恩慚鹵莽二句乃分自謂
奉送二十三舅錄事之攝彬州(崔偉)彬州遠惡非高
門清流所宜屈故先慰其勞末復勉以所至必當盡其
職也
泥塗豈珠玉應知名
衰老悲人世應盛族
舟鷁排風影舅
林烏反哺聲甥
勾漏且南征彬猶未遠
彬州頗凉冷况頗宜人
送魏二十四司直充嶺南掌選崔郎中判官兼寄韋韶
州此掌選乃土人首領
送趙十七明府之縣連城為寳重趙
茂宰得才新之縣
燕子來舟中作如今社日遠看人來字情味
可憐處處巢君室一連是設為燕語與上湖南為客
相應
歸雁二首第一首今年又北歸又字暗藏久客在内
雙雙瞻客上一連反從雁上𢃄出自己用筆敏妙
小寒食舟中作老年花似霧中看此句貼寒食
清明二首次篇尾句與起句接對作章法
發潭州賈傅才未有一連賈傅褚公猶然流落豈特
我遭薄俗止有岸花檣燕如相識哉
高明前後事後字自謂也如賈褚者置其大節即文
章翰墨亦一代光華然放逐流落曾無過而問之者此
前後有同慨也
廻棹前賢身係天下安危故皇皇不已若我散材或
者猶繫一物是以向者亦嘗畏天憫人勞勞為客今多
無成類荆湘之放逐無魯連之排觧則吾命可知自當
息心廻棹不待如宿昔之嘗試矣蓋前此泊岳陽城下
猶有圖南未可料變化有鵾鵬之語至是乃無意於用
世也
為客費多年不廻也
強飯蓴添滑下滑字妙與強字相應
清思漢水上轉入廻棹
几杖將衰齒以下皆自私以取閒適歸於安命矣
篙師煩爾送廻棹收
朱夏及寒泉自私處寒泉即上漢水峴山
贈韋七贊善湖南詩所謂同病相憐也
北走關山開雨雪指韋言當歸之時也
南遊花柳塞雲烟杜自謂
洞庭春色悲公子指韋公子即所謂秦川貴公子
也
蝦菜忘歸范蠡船范蠡船杜自謂蝦菜亦何足以
儗陸海乃至以此忘歸則秦川之饑饉荒亂可知矣言
韋而杜之自悲在其中
酬郭十五判官藥裹關心詩總廢頂卧病束上
花枝照眼句還成頂春生起下按郭詩序云杜員
外兄垂示詩因作此寄上句還成指前所示郭詩也
自得隋珠覺夜明酬字
衡州送李大夫七丈勉赴廣州斧鉞下青冥大夫
北風隨爽氣下青冥
日月籠中鳥二句自傷垂老飄零却翻作壯語真怪
怪竒竒也日月不居長似籠中之鳥乾坤至大還同水
上之萍下三字皆喻公之身世遭亂流離雖欲歸朝不
能奮飛也若解成籠中鳥比日月水萍比乾坤成何文
義耶
王孫大人行指李
垂老見飄零結句更不須多語言如此顯位加以故
舊而忍視其窮老耶
長吟江飛競渡日江疑作虹
瞿唐懷古西南萬壑注水
勍敵兩崖開山
地與山根裂下
江從月窟來上
削成當白帝首
空曲隱陽臺尾空曲對削成不弱
送司馬入京曾沗從臣猶以為恥况兩省之長久侍
丹墀曾無獻納使賊遺君父往日憂時之態將以誰期
欲其匡君國而畏友朋也
久客羡歸秦羡歸秦非懷安為致君耳
與嚴二郎奉禮别商歌還入夜伏旅人
遥聞盛禮新指奉禮
巴西驛亭觀江漲呈竇使君二首第一首朝來减半愁
半注作片按半字有味
遣憂前後一片說憂只領連見遣字意
臨危憶故人憶古人自咎不能如古人之納諫按
顧陶本作故臣第七句留作營則是指明皇也然此篇
云亂離又甚自屬代宗幸陜之事可憂甚矣所可遣者
受柳抗之諫起郭子儀於閑廢或不至遂為隋氏差可
遣懷耳從顧本為是注家誤以故臣為曲江不知凡故
舊之臣皆是傳所謂今急而求子也向之所以致此變
者原於拒諫諍棄元臣亂至覺悟亦已晚矣此聫其懲
而毖後患也
紛紛乘白馬番將反者非一也
攘攘著黃巾民皆畔矣
早花此等氣脉雖不易學亦何可不知
盈盈當雪杏一連杏當似雪梅待香飄也用兩虛字
貼出早意欲活正與上未字呼應盈盈豔豔與暗字對
巴山巴山遇中使二句中使猶自竄巴山則外廷皆
不及扈從可知
天寒邵伯樹二句注引海錄云云按舍鄭箋而引海
錄好僻者為之也望仙臺亦當引神仙傳河上公事
羣臣安在哉羣臣不審所在則乘輿亦幾乎危矣
安在言職司何事使人主至此落句不敢斥言之詞
也
收京衣冠却扈從二句車駕還而後有扈從之臣明
前此已不顧其君也
剋復成如此倒裝句言成如此剋復也如此剋復
去亡國一間若非竭力扶持京邑仍危於累卵焉耳
犬戎内侵患猶在外衣冠悉畔則偶然變作即京城不
守矣此深有望於數公而謂幸不可屢邀也
花底確是花底體勢
莫作委泥沙底字亦足
柳邊定翁云似庾信妙在起句
只道梅花發二句破邊字入神
漢南應老盡二句為邊字縱言之也
奉送崔都水翁下峽鳴橈總發時下
白狗黃牛峽峽
朝雲暮雨祠既下
遣悶戲呈路十九曹長前四句叙不能相過以見悶
之難遣也
隨章留後新亭會送諸君因題零雨詩零雨切會送
孫子荆詩云傾城遠追送也
東津送韋諷攝閬州錄事雖曰偶然推薦亦必克舉
其職但威嚴又不可概施後四句凡三層意
聞說江山好閬州
憐君吏隱兼隱字承江山
寵行舟遠汎東津
怯别酒頻添送
推薦非承乏攝
操持必去嫌錄事
他時如接縣二句結歸錄事上點化得風雅韋杜名
駒豈容以鄉里小兒面向人也
客舊館此非公無此曲折
風幔何時卷初秋尚有
寒砧昨夜聲重來始聞
無由出江漢舊館
愁坐終日憂奔走反映坐字
陪鄭公秋晚北池臨眺刺詩此篇疑非公語
異方初豔菊以下又就秋晚致慨歡娛銷日功業陵
遲此公所為無補自責者也
去蜀五載客蜀郡伏已黃髮
如何關塞阻伏安危
轉作瀟湘遊伏隨鷗
世事已黃髮伏淚流
安危大臣在二句正言若反前四句即所謂小臣
議論絶老病客殊方也
放船收帆下急水二句誰能如此突然而起
卷幔逐回灘卷幔起第三暗字
已泊城樓底二句地險人絶驚懼萬端遇城即泊何
待晚耶夜色句與暗字反應
哭台州鄭司戶蘇少監起二句言平生故舊惟二君
最憐我今誰復可得也
夜臺當北斗蘇
泉路著東吳鄭
得罪台州去鄭
移官蓬閣後蘇
榖貴没潛夫八哀詩長安米萬錢凋喪盡餘喘
道消詩興廢應文章句
心息酒為徒應豪俊句
許與才雖薄天寳中
决勝風塵際收京後
慘淡閟隂符蘇
擺落嫌疑久鄭
天地日榛蕪應誰憐我
惠義寺送王少尹赴成都衣冠起晚鐘晚鐘動衣冠
皆起也
避地詩書遂墻壁遂言豈遂以此終耶
奴僕且旌旄且言且待其後也與下會見二字呼應
神堯舊天下二句謂成都復為吐蕃所䧟當是永泰
元年詩趙本云至德二載疑誤
朝享太廟賦桐花未吐孫枝之鸞鳳相鮮雲氣何多宫
井之蛟龍亂上四語又是大明以後格調
有事於南郊賦三賦中此篇為多然未能粹然及於
古也賦料揚雄敵不乃夸乎
雕賦通篇自寓得晉宋作者風力
唐興縣客館記亦有志於復古特力之而不至
義門讀書記卷五十六
