義門讀書記卷四十八
翰林院侍讀學士何焯撰
文選(騷)
屈平離騷經賈生曰屈原被讒放逐作離騷賦若用
此語去經之名則無吳楚僭王之疑矣
恐年歲之不吾與此恐字謂身之修
朝搴阰之木蘭兮二句朝夕即若將不及之意
恐美人之遲暮此恐字謂君之正
既遵道而得路緣上先路来
夫唯捷徑以窘步三句道之者非故至于捷徑窘步
也
恐皇輿之敗績此恐字謂國之安
忽奔走以先後兮緣上馳騁来
傷靈修之數化化與訛同數訛屢訛其路也
余既滋蘭之九畹四句此即上文注中衆芳喻羣賢
也故有九畹百畝之多注頗兩意紛錯
各興心而嫉妬恐其復用也
忽馳騖以追逐兮緣上不難離别来
長太息以掩涕兮四句以涕替首尾相叶即申上
一節言之
終不察夫人心萬民好善惡惡之心
鷙鳥之不羣兮(至)及行迷之未遠言吾自行吾之義
豈可以讒謗之来遽自引去故復屈心抑志忍尤攘詬
悔向之不難離别者相道之不察也
忍尤而攘詬攘取也
固前聖之所厚厚重也遲㢠廻鄭重不遽引决也
進不入以離尤兮二句欲處身於進退之間已不虧
其節國亦猶有人也
女嬃之嬋媛兮四句身雖在野而節愈高望愈歸則
忌者必不能釋女嬃所以復以鮌死羽野戒之也
就重華而陳詞所謂依前聖以折其中節也
周論道而莫差可証論道經邦是古書之詞
跪敷祍以陳辭兮四句可以告於神明豈不可感格
其主故復幡然上征欲少留靈𤨏也
鸞皇為余先戒兮(至)好蔽美而嫉妬多方以遇主而
小人多方以敗之史記所謂冀幸君之一悟俗之一改
而無如懷王之終不悟也正此叚之意
朝吾將濟於白水兮(至)余焉能忍與此終古此辭難
通處無如求女三節然寄情屬望之懇到全在此叚歴
来注家莫有得其說者王逸注稍近而指未明惟吾師
安溪先生云楚辭所謂求女者非求君也欲其君之得
賢臣焉爾始也哀高邱之無女則高位者無人矣繼而
相下女之可貽猶望其有處于下位而備進用者也乃
求女如宓妃者而不可得相與驕傲滛遊而已上下相
習大小成風亂國之朝其勢固然於是思遺佚之士曰
庶幾其登進乎乃為媒者鴆已毒矣鳩猶巧焉隠逸之
賢安能以自通鳳凰既受他人之詒而不為吾國媒則
有娀之佚女必為高辛之有而非高陽之有矣雖然望
未絶也使少康而有賢配倘所謂祀夏配天不失舊物
者乎奈何媒理之妬蔽無異於前則事既可知而原之
望於是絶矣蓋是時懷昏而不悟襄滛而失道原固灼
見之而惓惓之誠不能自已焉他日天問之作反復於
鮌禹啟少康之事夫亦此志也按此宓妃貴女以喻貴
臣佚女以喻遺佚之賢少康以喻嗣君二姚以喻嗣君
左右之臣也孟子曰親之過大而不怨是愈疏也若至
决上下之無人將違棄而遠去是豈忍以明言者原之
滑稽其不忍明言之心乎彼以求女為失喻幽昏為無
禮者蓋未窺尋及此耳吾師此論實有以䆒難言之隠
發前賢所未發當與作者共千古矣
雖信美而無禮兮無禮猶言不恭也
余猶惡其佻巧拙如鳩者猶惡其巧言佞人之多也
欲自適而不可鴆鳩既蔽賢已又無力進賢故云
理弱而媒拙兮(至)好蔽美而稱惡庸碌不能進賢至
嫉蔽則又其甚也
閨中既以䆳遠兮閨中女所處也
余焉能忍與此終古終古言没世不可待也
求矩矱之所同則無不量鑿而正枘之患也
蘭芷變而不芳兮四句此所謂衆芳之蕪穢也本為
同類而信道不篤隨俗遷貿不忍斥言故託為巫咸告
我若是也
余以蘭為可恃兮注蘭懷王少弟司馬子蘭也按此
即承上来何必求其人以實之
芳菲菲而難虧兮二句緣上昭貭未虧芳菲彌章来
何離心之可同兮二句言不同他焉者可離吾將者
仿徨瞻顧之詞猶前猶豫狐疑也
朝發軔於天津兮二句發軔天津扶桑析木之津也
夕至西極以比日西方暮也
陟升皇之赫戲兮四句陟升猶言升遐此終言至死
不能或忘楚國反應前焉能忍與此終古之辭也
屈平九歌越人鬼而楚人禨其俗固然漢書郊祀志
載谷永之言云楚懷王隆祭祀事鬼神欲以邀福助却
秦軍而兵挫地削身辱國危則屈子蓋因事以納忠故
寓諷諭之詞異乎尋常史巫所陳也
東皇太一蕙肴蒸兮蘭藉蒸當作烝進也
疏緩節兮安歌二句安歌升歌也浩唱間歌也
五音紛兮繁會合樂也
雲中君與日月兮齊光太史公雖與日月齊光之語
本屈子之詞
湘君望涔陽兮極浦涔陽者漢之陽也史記沱涔既
道
斵冰兮積雪冰雪塞道比小人當路不可復行也
將以遺兮下女不敢言以遺湘君故托之下女猶言
君之下執事也
湘夫人帝子降兮北渚四句渚與下為叶
少司命與汝遊兮九河二句猶言江漢以濯之也
竦長劔兮擁幼艾二句幼艾嗣君也革其舊而新是
圖庶可易亡為存耳
卜居卜居漁父九辯招隠王注皆有韻可讀
用君之心三句雖悟主不可期而臣道無可變不疑
何卜哉
漁父子非三閭大夫歟稱故官者明與世推移之道
非己所獨昧顧宗臣非若漁父避世之士可比耳
宋玉九辯皇天平分四時首去白日之昭昭兮二句
驚心動魄實是開闢以来美句
何時俗之工巧首故駒跳而遠去駒跳楚詞俱作跼
跳據朱子云作駒跳者非
招魂麈史云楚詞招魂大招其末盛稱洞房翠帷之
飾美顔秀領之列瓊漿胾羹之烹新歌鄭舞之娛日夜
沉湎與象牙六博之樂夫所以訾楚者深矣其卒云魂
兮歸来正始昆只言往者既不可正尚或以解其後耳
又曰賞罰當只尚賢士只國家為只尚三王只皆思其
来而反其政者也後五語皆大招之文讀此篇者亦當
以此意求之
一夫九首(至)其身若牛些然則如後世夜义之說古
已有之
魂兮歸来入修門些頂上樂字
天地四方多賊姦些帶上一句
魂兮歸来何遠為些帶此一句勢乃不直
歸来歸来反故室又一頓
涉江采菱發揚荷些注喻屈原背去朝堂隠伏草澤
按此非喻也前言容飾此言歌舞戲劇前是平居此是
宴會
菎蔽象棋揳梓瑟些歌舞之中忽間以戲劇總不
令文勢直也
劉安招隠士注閔傷屈原身雖沈没名德顯聞與隠
處山澤無異按招隠之作與原何與
義門讀書記卷四十八
