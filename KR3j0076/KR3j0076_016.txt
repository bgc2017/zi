義門讀書記卷十六
翰林院侍讀學士何焯撰
前漢書
諸侯王表周公康叔建於魯衛(至)亦五侯九伯之地
左傳但言五侯九伯汝實征之非兼有其地盖班氏誤
也若魯衛各數伯里則以方計之耳
被竊鈇之言竊鈇事必出諸子書注中應說近之而
不詳顔乃迂謬
王子侯年表王莽擅朝偽褒宗室侯及王之孫焉王
孫畢侯則近屬無不分裂無復大藩之可懼矣
居攝而愈多非其正故弗錄例正而嚴
號諡姓名此姓字乃衍文蘇氏洵求其說而不得遂
謂加以異姓之例示天子不能有其同姓以戒權歸于
下不思莽偽褒宗室居攝愈多班氏固云非正弗錄無
在此表者也况此表自孝昭以訖哀平前此者安能曲
傳私說哉
高惠高后文功臣表是以燕齊之祀與周並傳禮記
武王克殷反商未及下車而封黃帝之後于薊陸德明
云黃帝姓姬君奭其後也故燕齊並稱
三人為衆雖難盡繼宜從尤功從其尤者亦非以三
人一人為限注孟服二說皆失之
景武昭宣元成功臣表將帥受爵(至)續元功次云以
應本約故亦謂之功臣表可續元功之次也元功即指
高惠高后孝文功臣所謂以昭元功侯籍者也
外戚恩澤侯表其餘后父據春秋褒紀之義(至)是以别
而叙之皆不應功臣本約不可續前二表之後故别
之為恩澤也廣博言其濫
百官公卿表或說司馬主天司徒主人司空主土是為三
公或說是諸侯執政之卿天子六卿大國三卿猶之
大國三軍半于天子之六軍也自秦漢皆沿諸侯之制
太尉秦官應劭曰自上安下曰尉武官悉以為稱按
宋時以太尉為武官相呼通稱本應氏說
奉常秦官又均官都水兩長丞都水屬太常治都以
内之水故其官曰長山陵所在尤以流水為急故太常
有專責也
郎中令秦官(至)更名光祿勲當從注中如淳說勲讀
閽今閩越間猶有此音下更中大夫為光祿大夫亦以
在宫門内耳
僕射秦官(至)有主射以督課之僕射之義如此則已
矣秦官不徵諸漢書乃反附會周制耶以射為讀如夜
音者尤謬
宗正秦官(至)更名宗伯應劭曰周成王之時彤伯入
為宗正也師古曰彤伯為宗伯不謂之宗正按宗正亦
謂之宗伯王莽緣此以改官名應說非無本但是後儒
曲說與周官不合故班氏斷為秦官
中尉秦官(至)更名執金吾崔豹古今注曰金吾棒也
以銅為之黃金塗兩末近代言金吾者祖之明人呼錦
衣衛指揮使為大金吾以所領官校御仗中持此云
太子太傅少傅古官(至)舍人庶子先馬舍人屬二傅
則賓友也
水衡都尉屬官有上林均輸御羞禁圃御羞與禁圃
連類而言則是出珍羞之地名如說在藍田者為近不
得如師古指御宿川以當之也
越騎校尉掌越騎如淳曰越人内附以為騎也晉灼
曰取其材力超越也按騎非越人所長似晉說是不當
如師古以下文胡騎比例也
元朔五年不書列將軍按此年長平侯衛青為大將
軍不書脫漏於三劉後也
元狩三年廷尉張湯為御史大夫按史記表湯為御
史大夫在二年此疑誤
古今人表今人則褒貶具于書中雖云總備古今之
略要其實欲人因古以知今也師古謂不表今人其書
未畢故也恐非
而諸子頗言之(至)故博采焉此班氏以史遷但考信
六藝猶有疎略故復著此表存其大都雖百家所言不
遺其人也
禮樂志夀何以不若高宗師古注享國五十九年故
云夀然石經云肆高宗之享國百年如五行志劉向傳
言高宗百年者非一
周道始缺怨刺之詩起怨刺起人表注以為懿王時
漢興樂家有制氏服虔曰魯人也按周樂在魯故制
氏猶傳其聲律
周有房中樂宋祁曰周上有曰字按有曰字為是盖
相傳唐山夫人云然而孟堅所見非周之舊特楚聲也
與下曰本舜招舞也義同
孝惠二年使樂府令夏侯寬備其簫管按武帝始立
樂府此樂府令疑作大樂令
采詩夜誦師古曰其言詞或秘不可宣露故于夜中
歌誦也按夜誦與秘祝不同豈為不可宣露哉下文云
昏祠至明盖慮臨祭或以倦惰獲罪于天神地示故先
教之夜誦以肄習樂童也
西顥含秀垂穎續舊不廢續猶嗣續也不曰登新而
曰續舊善言天地生物之心矣
元冥易亂除邪革正異俗兆民反本抱素懷樸書所
謂朔易者其義如此
丞相匡衡更定詩六章詩甚凡鄙乃欲更定相如軰
所作不自量矣
天馬以下十章天馬之歌雜以析酲之語臚于郊祀
其如樂何
景星空桑琴瑟結信成空桑琴瑟見周禮大司樂夏
至祀地示所奏也
今漢郊廟詩歌未有祖宗之事(至)所為發憤而增歎也
後之作史者於本朝制作能昌言以折其衷若此者
罕矣
刑法志一同百里(至)是謂千乘之國百乘千乘惟此
及康成注周禮為審宋儒以百里出千乘後人并以十
里出百乘謬矣
踵秦而置材官於郡國(至)修武備云七語中括盡一
代兵制
古人有言天生五材(至)帝王之極功也此兼為建武
以還悉罷郡國都尉之官罷材官樓船士歲時不講肄
武備言之
命甫侯度時作刑以詰四方(至)用重典者也志中雖
序甫刑而無一言及于金贖盖以唐虞之法止於官府
學校鞭朴輕刑而又情法可議者穆王則五刑皆得罰
鍰以免衰世敝法不可以訓故從削略而於蕭望之傳
中駁難張敞之議致其意焉
勸趣農桑減省租賦此平刑之本省刑罰薄稅斂深
耕易耨三者實相為表裏
選張釋之為廷尉罪疑者予民主於平刑而又必得
其人斯民實被其澤非徒為寬柔姑息縱舍有罪而已
其減笞三百曰二百(至)畢一罪乃更人隋行新律除
訊囚酷法考掠不得過二百行杖者不得易人枷杖大
小皆有程式蓋亦本此今行笞五則更一人宜禁止
於是選于定國為廷尉選張釋之為廷尉招進張湯
趙禹之屬於是選於定國為廷尉大書治亂得失以為
法戒非獨文章照應之法
上罪梏拲而桎即所謂身親三木也
故俗之能吏公以殺盗為威按今俗頗有此弊然盜
得財而未傷人者戮起意一人而流宥其餘固得古人
用刑之意專殺者必有報虐之隂禍不可不戒也
食貨志農民戶人已受田周禮載師注引此作農民
戶一人已受田脱一字則文義不可曉
庠序之異者移國學於少學諸侯之國學為少學不
敢儗天子之太學也
貴粟之道在於使民以粟為賞罰(至)令出而民利者也
以下不過戰國權宜之計又李商末流也以術籠取
富民使粟入於官錢歸於農苟便目前詫為兩利數年
之後爵不足重富亦無餘雖修賣爵之令應者漸少至
於裁價招民國體大壊又其窮也不得不趨丐奪而告
緡鹽鐵之徒出矣洪範傅說有作為姦詐以傷民財豈
非晁氏作法於貪乎
邊食足以支五歲可令入粟郡縣矣爵罔及惡德可
以入粟得之人主礪世之柄去矣况復入粟郡縣不顧
其後乎以中鹽變易賣爵明制為最善矣
足支一歲以上可時赦勿收農民租誘民入粟而勿
收其租豈非欲取故與朝三暮四之術乎是故漢文之
除租不如三代之什一也
廼下詔賜民十二年租稅之半(至)宫室列館車馬益增
修矣自高帝以来儉素之美至景帝稍改前此五六
十年未嘗以天下為樂也漢祚之長安得不差肩三代
乎
人人自愛而重犯法(至)固其變也人人自愛以下管
子所謂倉廩實而知禮節也於是罔䟽而民富以下孟
子所謂飽食煖衣逸居而無教之弊也禮義不明則淳
厚之俗未幾而散故霸者之治易興亦易衰難以維持
經久也
見稅什五如今者計所收彼此均分吴地賦重則有
不止於此者
故平都令光教過以人輓犁以人輓犁似始於此
故事歲漕關東榖四百萬斛(至)可以省關東漕卒過半
此即後代和糴所本
二年齊地饑(至)毋與民争利常平倉猶微寓損上益
下之意何謂與民争利此諸儒毁所不見耳榖石三百
餘正為常平法但行於邊郡關東未遍也
漢氏減輕田租(至)天下謷謷然䧟刑者衆王莽亦仿
董生之意而不度時宜行之過當遂擾天下
凡輕重歛散之以時則凖平守凖平使萬室之邑必有
萬鍾之臧臧繦千萬上凖平句其始事也必行之經
久而後能有藏蓄守字極有關係近刻脫下守凖平句
者失之
錢輕則以術歛之重則以術散之貨物必平此中即
兼寓歛散民粟之術矣
公孫宏以宰相(至)然而無益於俗奉已而不在民所
以無益於俗也
益廣開置左右輔當從平準書作益廣關開字誤也
式既在位(至)上不說卜式始進不正一旦更弦誰能
聽之
不敢言輕賦法矣輕史記作擅謂常法正供外擅取
諸民以訾給所過軍也徐廣注云擅一作經謂不顧經
常法則此刻輕者傳寫誤也當改作經
租稅祿賜皆以布帛及榖使百姓壹意農桑元世祖
不師此意而承襲趙宋之會子金源之交鈔亦不善變
法矣哉
樂語有五均周書大聚解市有五均早暮如一送行
逆来振乏救窮其樂語之所本乎
郊祀志能知四時犧牲壇場上下氏姓所出者以為宗
師古曰宗宗人按宗人宗伯之屬周禮春官有都宗
人家宗人
禋于六宗師古以乾坤六子之說為是按六子乃所
畫之卦象豈可指為六神乎天宗三地宗三則與下山
川重複要之孟說為長
設射不来不来者諸侯之不来朝者也史記作設射
貍首貍首者諸侯之不来者也徐廣注貍一名不来
合七十年而伯王出焉師古曰七十當為十七今史
記舊本皆作十七字按漢書中當据史記刊正者甚多
不止七十之為十七也小顔當日多拘於俗師之傳未
及博求是正耳
自齊威宣時騶子之徒(至)不可勝數也此一段是秦
漢淫祀根柢亦此志之樞紐也
薄山者襄山也襄山當從史記作衰山揚雄河東賦
爪華蹈衰
而雍有日月參辰南北斗仲馮曰二十八宿既已備
而又言參與南北斗衍字也按參即叄字謂三辰也仲
馮誤以參昴當之耳
對曰四帝有白青黃赤帝之祠無黑帝者秦自以水
德當其一也
以為漢乃水德之時河決金隄其符也河決豈佳事
而云水德之符乎
於是作渭陽五帝廟作廟以祠五帝黷禮甚矣置賈
生而用妄人無稽之說豈非不學之累乎
於是始更以十七年為元年此人主自改元之始不
祥莫大焉
古天子常以春解祠解即袚除也張晏說是
齊人少翁以方見上(至)天子自帷中望見焉今人謬
以少翁事為李少君誤始於長恨歌
有司言元宜以天瑞(至)曰狩云自改元已非而又阿
諛附會之漢廷亦可謂無人哉
樂成侯登上書言欒大按功臣表樂成侯為丁義元
鼎五年大坐誣罔腰斬義亦坐言五利不道棄市此志
作登互異
又以衛長公主妻之此天子女亦稱長公主以衛主
妻大者令為親屬如大所言也
皆嘗鬺亨上帝鬼神師古曰鬺亨一也鬺亨煮而祀
也按鬺古烹飪字下亨乃古亨祀字也一之者非亨音
香兩反
而神靈之封君七千封君七千當如注中李竒之說
此方士自為地也又慮有斥其妄者故下文又有斷斬
之說凡進邪術異端未有不欲假此以竊刑賞二柄者
也
百餘歲然後得與神遇恐其言不驗被誅故遠其期
於百餘歲即後言非少寬暇神不来之意
其秋有星孛於東井(至)天其報德星云以彗孛為德
星紀一時阿諛兼以明封禪無益也
明堂中有一殿(至)名曰昆侖依古名而其制度之不
經若此
禹建言漢家宗廟祭祀多不應古禮(至)宜於長安定南
北郊為萬世基後世郊祀之禮稍存古制者貢匡之
所貽也
天地以王者為主此語乃參贊之本中庸之藴也
又罷高祖所立梁晉秦荆巫梁晉秦荆之巫不當罷
家人尚不欲絶種祠(至)恐其咎不獨止禹等以子政
而為此言學固不可雜耶
莽遂崈鬼神淫祀(至)語在其傳以莽事終之者惧東
京之主有藉口法祖宗復為武宣之淫祀俾其鍳於莽
也
天文志星者金之散氣其本曰人漢者亦金散氣其本
曰水今西人竊金之散氣一語謂雲漢者乃衆星所
聚而成固未必非然忘其本曰水四字遂目天河之說
為古人之誤則又妄矣孟康注水生於金一語亦失
本義在地成形莫大於水故聚精而成河漢之象耳凡
星皆金散氣何以上云其本曰人不曰其本曰水乎
長庚(至)天暒而見景星天暒而見景星當屬下條
五行志鯀陻洪水汨陳其五行天一生水水失其性
則五行由此皆亂其序列也
今高廟不當居遼東(至)於禮亦不當立此貢禹匡衡
罷諸廟所本
視親戚貴屬在諸侯(至)承天意之道也此即吕步舒
不知其師書以為大愚者董子亦幾得禍以故言不可
不慎也
劉歆以為金石同類此邵子金生於石所本
先是一年有司奏罷郡國廟(至)通儒以為違古制五
行傳本向歆故絀毁廟之議
過河陽主作樂河陽當如外戚傳作陽河注家未及
并此舉正
昭帝始元二年冬亡冰(至)欲以說下此乃由臣下殺
不時之象非為行寬緩也
書序又曰五行志已引書小序則孔傳乃真西漢古
書耶
河平元年四月己亥晦日有食之(至)月同孝惠孝惠
時以十月為歲首今食於夏正之四月雖變之大者月
固不同也
地理志堯遭洪水懷山襄陵天下分絶為十二州言
十二州者此最為得之經師相承以為十二州在禹治
水之後不可通矣
厥田中下賦貞師古注州第九賦亦正當也按賦乃
與田正當不謂與州也鄭康成曰其賦中下其不曰同
者避乃同之文
浮於淮泗達於河河讀作荷說文荷字下注云荷澤
水在山陽胡陵禹貢浮於淮泗達於荷兼引此志及禹
貢之文則作河者乃寡學者因經文之訛而妄改也
滎波既豬波史記作播是也後云泆為滎非水名
東為北江入於海師古曰自彭蠡江分為三遂為北
江而入海史記注孔安國云自彭蠡江分為三道入震
澤遂為北江而入海按入震澤之語最為謬妄顔氏削
去得之
錫土姓師古注言封諸侯賜之土田因以為姓按因
以為姓所謂以國為姓也
改禹徐梁二州合之於雍青分冀州之地以為幽并
周禮注此州界揚荆豫兖雍冀與禹貢略同青州則徐
州地也幽并則青冀之北也無徐梁梁屬於雍猶幽并
之屬於冀也
&KR1051;曰五湖師古曰五湖在吴按具區在吴既為藪則
五湖不專在吴明矣
京兆尹船司空百官公卿表都司空注如淳曰律司
空主水及罪人船既司空所主兼有罰作船之徒役皆
在此縣也
左馮翊高陵(左輔都尉治)范煜漢書郡國志劉昭注引潘
岳關中記曰三輔舊治長安城中長吏各在其縣治民
光武東都之後扶風出治槐里馮翊出治高陵盖左馮
翊治長安城中故左輔都尉治高陵也
太原郡(有家馬官)後漢咸宣傳云衞青充使買馬河東太
原家馬官其以此時置耶
河内郡温續書郡國志温下注濟水所出王莽時大
旱遂枯絶孟堅不載豈為此耶
陳留郡濟陽(莽曰濟前)東漢光武生於濟陽官舍莽更名
濟前其北也
汝南郡慎陽師古曰慎字本作滇音真後誤為慎耳
今猶有真邱真陽縣字並單作真知其音不改也闞駰
云永平五年失印更刻遂誤以水為心今合馬伏波傳
觀之知小學壊於王莽之亂矣誤以水為心亦或因汝
南更有慎故
常山郡上曲陽(恒山北谷在西北)恒山有北谷即飛狐口後
書注引晉地道記自縣北行四百二十五里恒多山坂
名飛狐
勃海郡南皮莽以南皮為迎河亭殆因書有同為逆
河之文故并以是名郡也
鄗(世祖即位更名高邑莽曰禾成亭)東漢光武名秀禾成則秀莽之
更名若兆之矣
平原郡阿陽按外戚傳注當作陽阿傳寫誤也宋本
監本亦誤阿陽
北海郡平夀應劭曰古㘰尋今㘰城是按㘰尋當在
河南瓚說是也既云太康居㘰尋桀亦居之安得無豫
夏國之都乎應說因下斟縣而誤
琅邪郡柜(根艾水東入海莽曰袚同)根水經注作柜縣或以是得
名縣西南有柜艾山莽曰袚同四字疑袚下注誤入柜
下
丹楊郡丹楊(楚之先熊繹所封十八世文王徙郢)按左傳子革曰熊繹
僻在荆山則云在枝江者近之盖丹水之陽非此丹楊
也班氏誤
黝(漸江水出南蠻夷中)蠻夷字誤按羅願新安小志蠻夷中蠻
中乃率山之訛仍衍夷字
廣漢郡涪應劭曰涪水出廣漢南入漢與剛氐道班
注涪水出徼外南至墊江入漢互異疑有誤
巴郡墊江墊許氏說文作褺從衣不從土此傳寫誤
朐忍朐忍字書作&KR1219;䏰&KR1219;音蠢與顔異說文有朐字
無&KR1219;字
金城郡(昭帝始元六年置莽曰西海)平紀元始四年冬置西海郡
乃王莽遣中郎將平憲等持金幣誘羌豪良願等獻地
為之非改金城故名也注疑有譌字特附見西海之名
於此郡下耳
允吾(莽曰修遠)允街(莽曰修遠)兩地屬一郡不應有兩修遠
疑注中有訛字允吾注修字監本半刻為食字豈飭字
耶
五原郡西安陽汝南有安陽故此加西代郡加東也
後郡國志西安陽北有隂山注引徐廣曰隂山在河南
陽山在河北史記曰蒙恬築長城臨洮延袤萬里餘度
河據陽山
漁陽郡雍奴水經注雍奴藪澤之名四面有水曰雍
水不流曰奴
元菟郡樂浪郡武紀云朝鮮降以其地為樂浪元菟
臨屯真番四郡今志但有二郡按昭帝始元五年夏罷
儋耳真番郡臨屯之罷不見於紀志但有二郡可以意
推也
南海郡中宿(有洭浦官)按此官字疑當作關唐書地理志
廣州湞陽縣西南有洭浦故關
日南郡比景比疑讀為背闞駰曰比讀蔭庇之庇影
在巳下言身所庇也見水經注
趙國邯鄲後書光武紀注云邯山名鄲盡也邯山至
此而盡則張晏注中衍一鄲字
中山國北新成河南有新成故此加北
河間國應劭曰在兩河之間按兩河當即指滹沱河
滹沱别河言之
長沙國收酃訛以攸酃二縣為一脱音收二字注直
書攸作收北宋小字本上音收二字在音鈴下則皆孟
注也
韓地伯益能儀百物以佐舜若予上下草木鳥獸所
謂儀百物也
燕地南得涿郡之易容城范陽北新成故安涿縣良鄉
新昌北新成屬中山國非涿郡
可貴哉仁賢之化也雖仁賢之化亦以簡而嚴故
齊地號為冠帶衣履天下故漢三服官在齊其一在
陳留之襄邑
其中具五民云賈於其地者多故有五方之民
吴地謂虞仲夷逸師古注虞仲即仲雍也夷逸言竄
於蠻夷而遁逸也然以論語叙述逸民之例求之夷逸
自别為一人
自太伯夀夢稱王六世自下衍太伯二字
粤地其君禹後(至)云封於會稽西漢會稽一郡吴越
共之故前以會稽為吴分此仍叙封於會稽明百越所
始
溝洫志禹堙洪水堙之者鯀耳
同為迎河入於勃海臣瓚注武帝元光二年河移徙
東郡更注勃海禹時不注也按更注勃海者當在周定
王五年河徙之時若始於元光二年則下不得云復禹
舊迹矣
乃鑿井深者四十餘丈往往為井井下相通行水多
鑿井則可以灌溉此法行之尤便易而有漸非若大役
難興也金史泰和八年七月詔諸路規畫水田部民謂
水田之利甚大沿河通作渠如平陽掘井種田俱可灌
溉比年邳沂近河布種豆麥無水則鑿井灌之計六百
餘頃比之陸田所收數倍以此較之他境無不可行者
遂令諸路按察司因勸農可按問開河或掘井如何為
便規畫具申以俟興作惜當時未及盡行平陽邳沂則
仿井渠而有效者也然井非極深亦不能蓄水
許商以為古說九河之名(至)不離此域古說九河在
沇之境不在冀東據沇有九河既道之文也然禹貢又
言至於大陸又北播為九河大陸即今鉅鹿又迤而北
其非沇境可知許商謂其三見在成平東光鬲界中者
是也惟其北載之高地又分泄之使不盈溢則沇居下
流可以無被泛溢故原本九河既道為沇地降邱宅土
之由乃互見之文施功實在冀州東北包舉於恒衛既
從大陸既作二句之内耳按杜佑通典以魏德滄三
州屬古兖州舊疆則九河之地實在沇境大陸又北於
唐為德滄二州於今為河間府之地也
按經義治水有决河深川而無隄防雍塞之文二語
不愧明禹貢
盖隄防之作(至)趙魏亦為隄去河二十五里商周行
水皆法禹之智不立隄防
長水校尉平陵關並(至)迺無水災禹䟽九河所以防
猥盛放溢之患盖以河復受東北諸水非一道所能容
播之為九則清濁可以分流即空下流近水之地勿為
官亭民室之意若入海則止由一道然後能括除成空
而無貯淤之患故經云同為逆河入於海此四人之說
當合而用之乃盡治河之要而關並韓牧王横三條考
其實則止為一說今若能仿此意而行則河可免百年
潰决之患至於入海之道但當隨其所向專注一口聞
議者乃不廣其容水之區徒欲多穿入海之空其毋乃
兩失之乎張戎言水性就下行疾則自刮除成空而
稍深此即近代刷沙之說所本也
藝文志於是建臧書之策文選注載劉歆七略曰孝
武皇帝勑丞相公孫宏廣開獻書之路百年之間書積
如山又曰尚書有青絲編目錄即此所謂臧書之策也
易及秦燔書而易為筮卜之事傳者不絶隋書經籍
志云惟失說卦三篇後河内女子得之
詩而齊轅固燕韓生皆為之傳前叙六家齊詩止有
后氏孫氏不及轅固按儒林傳固傳夏侯始昌始昌傳
后蒼則后氏故傳皆本諸轅固也
禮周官經六篇師古曰即今之周官禮也亡其冬官
以考工記充之按周禮天官凌人注引漢禮器制度賈
公彦䟽云叔孫通前漢時作漢禮器制度多得古之周
制惜乎不載七略故此志無稱焉
故曰禮經三百威儀三千注中韋顔說皆出於鄭康
成禮運篇經禮三百曲禮三千注宋儒朱子取注中瓚
說以下文求之固皆謂儀禮也
春秋世本十五篇古今人表權輿於世本
小學謂象形象事象意象聲轉注假借造字之本也
字書當以此六者部分
吏民上書字或不正輙舉劾今訛字必飭行盖其遺
意
蒼頡七章者秦丞相李斯所作也梁庾元威云漢晉
正史及古今字書並云蒼頡九篇是李斯所作今竊尋
思必不如是其第九章論豨信京劉等郭景純云豨信
是陳豨韓信京劉是大漢西土是長安此非䜟言豈有
秦時朝宰談漢家人物先逹何以安之今按此志止言
七章則自八以下或後人所附益元威景純皆未覈論
至此爾
墨家是以右鬼如淳注右鬼謬甚
農家孔子曰所重民食師古注誤以武為湯
小說家伊尹說二十七篇依托之書皆入小說弗為
弗滅斯舉衷矣
詩賦家上所自造賦二篇上所自造賦不以冠趙幽
王之上而介於夀王兒寬之中此漢人所以近古也
隂陽家神農兵法一篇神農兵法一篇其今之握機
乎
形法家山海經十三篇山海經在形法家今作十八
篇不知始於何時
經方神農黃帝食禁七卷食禁周禮䟽中作食藥
義門讀書記卷十六
