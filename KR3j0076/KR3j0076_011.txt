義門讀書記卷十一
翰林院侍讀學士何焯撰
榖梁春秋
隱元年春王正月所紀者魯侯之年春秋魯史也所
奉者周王之朔子為正春始於子月皆從周制春秋天
子之事也
緩追逸賊親親之道也建文帝不欲負殺叔父名斯
言為之
母以子氏(至)賵人之妾則不可由此說乃與僖公成
風一例啖氏亦云然
祭伯來善親親也凡蔣邢茅胙祭周公之允也
二年會戎危公也會戎於潛傷天下之無王也東方
禮義之國出與之會非桓文之作周制日替矣
秋八月庚辰公及戎盟于唐春會秋盟何其親也
三年求之為言得不得未可知之辭也交譏之曰交
譏者得經意周則失矣魯何以致此也
四年大夫弑其君以國氏者嫌也晉趙盾弑其君可
謂以國氏乎曰祝吁者未命之辭也
于濮者譏失賊也于濮紀實也弑君之賊當窮討焉
耳
立者不宜立者也晉未見其不宜立也其曰立者雖
不命于先君而國不可以無主為衆之所予則入而承
其統焉可也盖異乎不待迎而入國者矣予之也
五年仲子者惠公之母此仲子自當為桓公之母
伐不踰時(至)斬樹木壊宮室曰伐唯其重故不踰時
七年滕侯卒滕侯卒當與後宿男卒同史闕文耳左
氏以為未同盟則宿男卒又相違反矣若曰宿男不赴
以名又理之難通者也未同盟而猶赴以名者多矣
齊侯使其弟年來聘國君無子則當立母弟故必殊
之于庶孽也
諸侯之尊弟兄不得以屬通公弟叔肸又何以云哉
下不敢以屬通上則未嘗不以是親親也燕則與族齒
九年聘諸侯非正也天王下聘不發例于七年之凡
伯來聘者凡伯未及致命也
十一年隱十年無正隱不自正也隱既濡滯不决有
以啟羽父之邪謀至于十年亦已久也故無正
桓二年何以知其先殺孔父也(至)字諡也然則字其
臣子者乃豫凶事也
以成宋亂書以成宋亂見公生平之為亂人也
六年時曰同乎人也同乎人也謂他日忘乎不與共
戴天之讎遽接齊人也
八年祭公來遂逆王后于紀此注言天子亦親迎據
禮甚核但以文王為天子之証則謬也
九年為之中者歸之也為之中謂魯
十四年無冰無冰獨書于春明其為周正也
夫嘗必有兼甸之事焉釋文兼甸一本作旬趙匡云
此旬事爾言祭事當久辦非一旬所了傳寫者見前有
甸字遂改爾
十七年葬蔡桓侯諸侯本當稱侯曰公者不得已而
從其臣子之辭也是時蔡人獨不違舊典因而存其實
注非
莊(元年)王使榮叔來錫桓公命此注范駁何公羊注甚
失輕重不知而作
三年不志崩失天下也經于桓十五年三月書天王
崩而傳云不志崩所未喻范注亦不加契勘
十三年桓非受命之伯也將以事授之者也上左將
軍為大司馬惜未引此
其不日微國也不日者史失其文
十五年婦人既嫁不踰竟踰竟非禮也父母終乃不
得歸寧此傳未詳
二十七年兵車之會四未嘗有大戰也愛民也齊桓
雖有侵蔡伐楚之事然所以致此者非兵車也
二十八年其以衛及之何也以其微之可以言及也
衛人不服罪以自取敗以衛及之罪衛也
閔二年不以討母葬子也不必得經意然思之精矣
閔二年不以齊侯使高子也不以齊侯者嫌以齊臨
魯若縣鄙也
僖元年齊人以歸先言薨于夷而後言齊人以歸為
内諱而仍不沒其實
其不言姜以其殺二子貶之也我猶以夫人之禮迎
其喪齊人則不復以為女故不言姜也
二年衛未遷也故與城邢異辭
五年尊王世子于首戴乃所以尊天王之命也所以
優于文者此也然必合左氏而後本事始見
九年今背殯而出會以宋子為無哀矣襄公圖霸之
不終於是見之矣葵邱之會于五伯為盛而列宋子其
無政教亦從可知
其君之子云者國人不子也公羊得之此亦備一說
十年晉獻公伐虢得麗姬以為伐虢得之者異聞
十二年若伐而不能救則無以宗諸侯矣蕭望之不
臣匈奴之議本此
十七年其不正前見矣(至)故稱嫌焉耳所謂惡惡疾
其始
十八年宋公曹伯衛人邾人伐齊夏師救齊宋公書
爵善討亂也師不稱率之者諱助亂也魯其為狄矣
二十二年伐齊之喪執滕子圍曹為雩之會不當并
伐齊喪數之
二十六年乞重辭也(至)非所乞也曰乞示譏中國而
乞師于夷公之不忍小忿失其所向背也然天下之無
伯至于投命非所其亦重可傷矣
不日微國也以歸猶愈乎執也不日地遠而告者不
詳也既滅同姓又擅以其君歸楚之横暴甚矣
二十七年公會諸侯盟于宋言諸侯者諱即夷
二十八年諱會天王也諱之者正名謹微也
天王守于河陽先書會然後言王守謹微者至矣
主善以内故獨曰公
三十二年鄭伯捷卒鄭伯捷不書葬畏晉也鄭來赴
而魯不會
三十三年癸巳葬晉文公殽之戰書日葬文公即以
是月不日則疑二事皆在辛巳故重書日也
文二年内大夫可以會外諸侯内小惡不諱非謂其
可會也人不得無禮于我我可無禮于人乎著其實以
示譏爾
三年叔服也此不卒者也此非叔服傳誤也
六年猶之為言可以已也閏月猶朝于廟則凡月當
告朔可見書此者以見後此不告朔之非以為可以已
者殆失本意
九年葬襄王襄王獨書葬盖自是魯始會葬焉爾踐
土之盟河陽之朝惡可少之哉
十四年同者有同也同外楚也書同者傷大夫會諸
侯抗然若等夷無所忌也自此政在大夫矣政在大夫
此夷狄之所以得肆而楚遂入主夏盟也
十五年諸侯盟于扈諸侯既來徵會盟又來告公雖
以有齊難不與猶因其來告而書之既不與盟則不復
悉知盟者之為某國故略舉其槩也
宣元年遂之挈由上致之也由上謂緣上公子遂之
文
宋公陳侯衛侯曹伯會晉師于棐林伐鄭本欲救陳
畏楚不敢往伐鄭以牽制之言晉師者緣上之辭亦諱
政在大夫不使諸侯與之齊也
十一年楚子入陳復書入者幾不以義終故著其伯
討之不光也
十二年葬陳靈公楚子入陳陳幾不祀書葬靈公嘉
楚子之悔過陳得以復延也
晉人宋人衛人曹人同盟于清邱書同盟者同懼楚
也
十五年公孫歸父會楚子于宋諱附夷狄以虐王者
之後故不言帥師會圍宋
成二年季孫行父臧孫許叔孫僑如公孫嬰齊帥師會
晉郤克衛孫良夫曹公子手及齊侯戰于鞌書四卿
者著政逮大夫不相稟承
嬰齊亢也嬰齊亢而書公不與高傒處父同辭者恥
在中國無伯蠻夷之臣得亢列國之君不在公也唐趙
氏則云與他國卿盟則恥之會則不恥故澶淵亦書公
會鄭良霄
十五年此公孫也其曰仲何也子由父䟽之也於時
更有公孫嬰齊故稱仲以别之爾疑非疏之
秋八月庚辰葬宋共公日葬宋亂故危之也
十七年同盟于柯陵會有尹單既不可以王人槩之
又緣上文故不復出諸侯也
襄三年曰袁僑異之也言大夫當㓨而袁僑不當㓨
故異之也
十八年晉人執衛行人石買書執行人譏其不能申
伯討釋逐君之賊而但執其使也
非大而足同焉此傳文義殊晦後考石經乃知焉字
誤本與字耳宋本亦與
二十七年溴梁之會(至)晉趙武為之會也中有甯喜
事又至者非一時為重叙文繁故經以諸侯之大夫該
之不如傳所云也豹去氏義同左氏亦鑿
二十九年其名成尊於上也賢者不名然對吳子而
言則不得不名矣故曰成尊於上也
昭四年慶封封乎吳鍾離言封鍾離異聞
十一年何為名之也(至)故謹而名之也楚虔躬為弑
君之賊而又行詐故不與其討此注與傳違反其論
亦當
十三年弑君者日不日比不弑也虔死于外不得其
日不日者從其實也
十九年日卒時葬不使止為弑父也止未踰年而死
則悼公之葬或在止既死之後與賊在而不能討者異
故書葬歟
定十二年何以致危之也何危爾邊乎齊也下年齊
侯次于垂葭盖救成也陪臣結外援以抗君命故以圍
言之如二國也
義門讀書記卷十一
