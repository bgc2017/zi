義門讀書記卷二十二
翰林院侍讀學士何焯撰
後漢書
劉聖公傳論周武王觀兵孟津(至)斯時有未至者也
漢諸劉共起誅莽以順討逆豈商周可比
固亦幾運之會也使止由幾運則不必歸劉氏矣
王昌傳久守王饒(至)屯其郭北門王郎衆少無他救
徇下州縣皆觀望持兩端故可進兵直薄城下郎誅則
河北定矣
隗囂傳劉文伯在邊注文伯盧芳字也按芳傳云自
詐稱武帝曾孫劉文伯盧芳乃真氏名耳芳有字曰君
期囂賓客掾史多文學生每所上事當世士大夫皆
諷誦之漢世重文學如此故東京之文自和帝以前
尚非後世所及
論夫功全則譽顯(至)或未聞焉范氏所見如此故終
以叛誅
公孫述傳述遣戎與將軍任滿出江關(至)竟不能尅
北不能定三輔東不能取荆州述事去矣屏蔽一撤相
隨為係虜耳
述騎都尉平陵人荆邯見東方漸平兵且西向說述曰
(至)冀有大利邯策之晚矣此在李育未敗之時可以
耀武廣境耳
遇更始政亂復失天下(至)以爭天命公孫欲用蜀以
并楚亦宜在此時東方漸平則天下之望皆歸洛陽矣
陛下以梁州之地(至)將有王氏自潰之變武侯所謂
坐而待亡者也故元遜並舉言之
帝使諸將攻隗囂(至)蜀地聞恐動述不悉蜀之衆自
將以救囂亡形成矣蓋𫐠材尤出囂下徒有吏幹不識
攻取大略又非生長兵間不敢出成都一决也
宗室四王三侯傳齊武王縯皆畫伯升像于塾塾字
傳寫之訛當從東觀記續漢書作埻
論若夫齊武王之破家厚士(至)而痛明堂之不祀也
當時若尊立伯升入關取莽則天下服從何至羣盗蔓
延毒流海内生民之禍烈於秦楚之際哉新市平林諸
將皆盗賊小人固不可與共大事也是故君子慎始
北海靖王興帝驛馬令作草書尺牘十首此草書即
史游章草也
李通傳李軼後為朱鮪所殺軼陷伯升身死朱鮪之
手事與葛相之處孟達相類
鄧禹傳平定山西此時河東已名山西然特此一郡
在太行西耳
獨與二十四騎還二萬衆止與二十四騎還違勑而
以飢卒徼戰之謬也欲功自己成而反致敗散其猶執
之不堅之過歟
定封禹為高密侯帝王世紀禹字高密仲華之封邑
世祖殆以相啁耶
各使守一蓺一蓺一經也
訓議者咸以羌胡相攻(至)不宜禁護禁護其時為我
用者使其力足以相攻耳議者之言似是而非也
騭遣五官中郞將迎拜騭為大將軍騭既知戒懼出
師無功何不深自刻責力辭新寵
時遭元二之灾趙明誠金石錄据漢司隷陽厥開石
門頌有曰中遭元二西戎虐殘橋梁斷絶若依注讀為
元元則為不成文理疑當時自有此語注未必然也洪
容齋云安帝永初元年先零滇羌叛郡國地震大水騭
以二年十一月拜大將軍則知所謂元二者謂永初元
年二年也位次在三公下特進侯上前鄧禹以特
進奉朝請即特進侯也下贈宏位特進亦以班位言之
注謂在特進及列侯之上誤
謀立平原王得平原王得當作翼安紀及章八王傳
可据得又無子薨以翼為嗣安帝緣此貶冀為都鄉侯
也注未攷正
論斯樂生所以泣而辭燕也泣而辭燕注中不引報
惠王書謬矣
宼恂傳建武二年恂坐繫考上書者免恂守河内不
過二年遽以文法罷免光武未為能盡人之器用也
馮異傳季文豈能居一隅哉一隅謂河北注誤
臣本諸生(至)固敢因緣自陳此書足以見世祖度量
不能同符高祖然臣下謹畏保身之道則當以異為法
岑彭傳無為而化(至)岑君遏之伐枳棘遏蟊賊豈真
無為耶先去其害政者以簡撥煩而已
贊膠東鹽吏膠東以縣掾迎鹽耳豈可直謂之鹽吏
吳漢傳漢先令辯士說陳康曰(至)此計之至者也說
康語甚凡可不載
耿弇傳又兄弟無在京師者(至)帝善之韓信獨當一
面何嘗有子弟入侍有以見光武之不宏也
秉紀以操將簒漢(至)夷三族鄧氏恨少此人
贊分此凶狄分謂匈奴自此分為南北
王霸傳蘇茂客兵遠來(至)善之善者也大用之即司
馬宣王之拒武侯也
霸在上谷二十餘歲世祖于邊將亦久任如此
祭遵傳遵為人廉約小心(至)帝以是重焉不改恭儉
之素
彤彤之威聲(至)乃悉罷緣邊屯兵久任之效
任光傳可募發奔命至則兵可招而致也此外裔所
以易盛也初起時不得不為此權計
李忠傳六年遷丹陽太守(至)十四年三公奏課為天下
第一為丹陽太守者八年故政教大行
邳彤傳明公既西則邯鄲臣民不肯捐父母背城主而
千里送公時王郞方据邯鄲邯鄲二字疑有訛當作
二郡臣民通鑑作邯鄲勢成下城主作成主
朱祜傳注東觀記曰祜作福避安帝諱按孝安諱祜
作祐者傳寫之訛也本記及說文可据
祜奏古者人臣受封不加王爵可改諸王為公帝即施
行按光武紀改封諸王為公侯在十三年此奏是在
外所上
王梁傳梁穿渠引榖水注洛陽城下東寫鞏川及渠成
而水不流梁前以䜟文為水土之官不協衆望此復
穿渠引水勉強立功欲補塞前負耳
劉隆傳其疇輩十餘人皆死此不在深刻之數
馬武傳帝雖制御功臣而每能回容宥其小失不能
容宥小失則是無復君人之度當書以為戒若此則何
足異而書之甚矣范之陋于識也
論迄于孝武宰輔(至)亦何可勝言此數語未諦
竇融傳金城太守庫鈞注今羌中有姓庫者音舍云
承鈞之後也按音舍者其字上從厂非鈞後
多能採取虛偽(至)以應期會戒其為虛談搆間即勑
其立實效以自結于朝廷
憲帝大怒召憲切責(至)憲大震懼雖頗開后族恣横
之端而威福在已所以猶為七制之主
憲以前太尉鄧彪有義讓(至)事無不從竇憲借鄧彪
以遂其姦與莽之用孔光相類
因疊母元自通長樂宫得幸太后得幸是何語果爾
雖如張鬴等之奏不為過也
刻石勒功紀漢威德令班固作銘(至)熙帝載兮振萬世
此文宜載南單于傳中
論列其功庸兼茂於前多矣憲值匈奴衰微何可並
論蔚宗特以自抒其抑塞耳
贊聽笳龍庭鏤石燕然雖則拆鼎王靈以宣聽笳拆
鼎殊不成語
馬援傳援至引見於宣德殿世祖迎笑謂援通鑑作
宣德殿南廡下但幘坐迎笑蓋從東觀記之文如此乃
與子陽適相反也
高帝無可無不可今上好吏事動如節度高帝曠宇
誠非世祖所希若吏事則王莽以吏不賦祿侵牟小民
又法令數更不知所守因以致亂不得不先致意高帝
時則天下方苦秦法網之密宜一切且從闊略亦各因
其時耳
諸曹時白外事(至)此乃太守事耳竇融居河西亦以
寬和得衆治西邊者固尙寬簡然大姓侵小民視之同
于黠羌欲旅距亦不苟縱也
以扶樂侯劉隆為副注扶樂縣名屬九真郡按通鑑
注云九真未嘗有扶樂縣隆初封冗父侯以度田不實
免次年封扶樂鄉侯則扶樂乃鄉名非縣名水經注扶
樂城在扶溝縣砂水逕其北
吾欲汝曹聞人過失(至)是以不願子孫效也誡兄子
書當别敘何事艮限于此况後自有嚴傳耶
廖今陛下躬服厚繒(至)戒成哀之不終廖何以不能
教家言之太后顧不可訓勑防與光乎此亦一時希合
之語也
义防光奢侈好樹黨與防光奢縱樹黨略見第五倫
傳楊終以書戒廖廖亦不納
棱時榖貴民飢奏罷鹽官以利百姓馬棱奏罷鹽官
此救荒者所當知今乃徒為牢盆役民何賴焉
卓茂傳河南郡為置守令茂不為嫌理事自若為置
守令而不罷其官是河南郡將猶以通儒長者容而假
之也及莽居攝(至)不肯作職吏此前人所謂行已在
清濁之間者也有謂子康仕莽朝攷之不詳耳
魯恭傳謙子旭官至太僕旭疑非謙之子有脱誤
劉寬傳但任重責大憂心如醉劉文饒良吏為三公
則不足當重寄靈帝失德無能改格則當早退今尸位
而已憂心如醉一語可以畢扶顛持危之責乎
伏湛傳自行束修訖無毁玷按馮衍傳豈特束修其
身而已注謂約束修身蓋於時皆如此解
侯霸傳每春下寬大之詔奉四時之令王莽以盛夏
斬人百姓駭懼此亦當日之要務也
好直言無隠諱(至)自是大臣難居相位光武為治兼
法文宣此則遂蹈宣帝之短自此三公多取充位不收
大臣之效矣
宋宏傳宏當讌見(至)聞義則服可乎仲子有大臣之
節但此則稍過恐人主不能堪
拔同郡韋著扶風法真韋著晚謬不得比法真
馮勤傳帝懲王莽專政務自攬威權如勤等在三公
位不過恭謹任職如一胥吏而已但當載其名氏于表
不必立傳也
韋彪傳數陳政術每歸寬厚承光武明帝之後尤知
要也
白帝就家拜著東海相(至)隱者恥之著時與姜肱同
徵詔書雖逼切何嘗不可隐身遯命哉海内列名五處
士而其中有著故士必待于定論也韋著可匹蔡邕
杜林傳有恥且格注格來也人皆有恥慙之心且皆
來服按集解格至也此所据不知何師之說
餘人雖不見譴雖不見譴然收捕諸王賓客機牙于
此
趙典傳會病卒(至)諡曰獻侯注引謝承書謂下獄自
殺不言病卒按既有弔祠贈諡則范得其實
建安十三年(至)免官三國志注中作十五年非也獻
帝紀十三年正月温免官
桓譚傳後賢果風太醫令真欽(至)乃解董賢求傅氏
罪事與前書參差不合高武侯傅喜孔鄉侯晏之從兄
弟安得復有后弟名喜為侍中者也大抵范史事未核
馮衍傳作敬通傳當是本其自敘冗而寡裁辭勝于事
聖人轉禍而為福智士因敗而為功語與次下與
田邑書同而史家竟忘删削
衍恐伯玉必懷周趙之憂周疑禍字之訛注非也
據位食祿二十餘年二十餘年疑有訛否則據位食
祿上有脫文也
肅宗甚重其文衍文浮靡寡要而肅宗重之和帝以
後遂即于衰上好下甚可不謹歟
申屠剛傳舉賢良方正對策詞意凡晦不足以尊主
折姦宜乎班書不採
鮑永傳孔子闕里無故荆棘自除(至)助吾誅無道耶
此顯宗崇儒之先兆太平之基將復興也永乃以此詐
敵可謂謬矣
路經更始墓(至)意不平鮑永拜更始之墓稍知禮義
者宜為之非盛節也光武因之不平異乎高祖之待欒布
昱吾固欲令天下知忠臣之子復為司隸也謂
昱父永繼父宣為司隸昱復居宣位也
郅惲傳直心無諱(至)盍去之乎鄭次都中行之選王
吉儔也其學又在嚴光右乎
孟軻以彊其君之所不能為忠量其君之所不能為之
賊注獨不引離婁篇何也
將為巢許乎而父老堯舜也父老堯舜言偹堯舜時
民間父老之數也
貶東中門候為參封尉賜惲而自引過可也東中門
候無緣見貶
臣聞夫婦之好(至)無令天下有議社稷而已君章此
言乃獨微婉非復平時悻直卒能進說太子善處人骨
肉之間豈其晚學有進耶
壽賓客放縱(至)即時騎驛言上無所容貸可也從事
專住王國督郵徙舍宫外則操之已蹙非中正矣
楊厚傳入方術傳可也
教授門生上名錄者三千餘人厚門人任安在儒林
傳董扶在方術傳周舒見蜀志子羣傳中
襄楷傳前者宫崇所獻神書觀注所引太平經典帝
王篇語神書乃若此其鄙而楷方信其說是亦夏賀良
之流也
太傅陳蕃舉方正不就按魏志注中引司馬彪九州
春秋有陳蕃子逸與術士平原襄楷會于冀州刺史王
芬坐楷曰天文不利宦者黃門常侍真族滅矣逸喜芬
曰若然者芬願驅除于是與許攸等結謀云云宜補注
郭伋傳高祖父解武帝時以任俠聞解已族安得有
後范之疎至此
廉范傳然依倚大將軍竇憲以此為譏范之所為近
于俠故有附勢之累
樊宏傳南陽湖陽人也(至)為鄕里著姓仲山甫食采
之樊非漢之南陽此相仍之誤前書以河内修武為南
陽也封弟丹為射陽侯野客叢書丹封謝陽侯正詩
申伯番番既入于謝之謝地也樊毅碑曰謝陽之孫可
騐
儵初儵删定公羊嚴氏春秋章句東漢經師大抵皆
主於删繁其所發明多在古學(儵學張霸又减定之)
馮魴傳南陽湖陽人也(至)因以氏焉湖陽之馮猶浚
儀之王别於上黨今但為一望何也
周章傳貪殤帝孩抱養為已子故立之和帝既崩始
收諸皇子於民間殤帝即以其日為太子其夜即位謂
貪其孩抱養為已子非實錄
太后以前既不立(至)是為安帝太后恐勝為怨不知
使騭兄弟強死者祜也但為勝無疾見廢則非實錄人
有美田宅尙惜之况天下重器以和熹明哲顧肯捨和
帝之子以與從子乎
梁統傳丞相王嘉輕為穿鑿(至)百有餘事注謂嘉傳
及刑法志並無其事統與嘉時代相接所引固不妄矣
但班固略而不載也按王嘉以建平二年十月為御史
大夫三年四月為丞相越再歲元壽元年三月下獄死
為相不過二期安得數年之間虧除百有餘事宜乎班
史之不取也其對尙書稱初元建平初元則刑法志
中載元帝議减律令詔書建平則以成帝河平中復下
詔議减死刑統因誤以為哀帝之建平非班史失之略
注家未細尋耳
商商自以戚屬居大位(至)京師翕然稱為良輔梁商
頗似史浩以子不才沒其小善
冀此䟦扈將軍也通鑑注爾雅釋山卑而大扈䟦者
不由蹊隧而行言強梁之人行不由正路山卑而大者
且欲䟦而踰之
時太原郝絜胡武皆危言高論危行言遜東漢君子
皆不能孫言自免
不疑自恥兄弟有隙(至)皆髠笞徙朔方其後不疑蒙
先冀誅而卒而馬融為冀草飛章以誣李固竟以不疑
故冀還陷以罪有天道焉
曹褎傳廼次序禮事依凖舊典雜以五經䜟記之文
此謂古禮之散見于䜟記書中者恐非依䜟制禮
奏褎擅制漢禮奉勅東觀集作何謂擅制
鄭康成傳康成入吾室操吾矛以伐我乎康成始通
公羊故邵公以為入室操矛厥後范寗之注榖梁徵聖
經而詰衆傳不主一師之說以康成為法也
鄭興傳子衆衆謂松曰太子儲君(至)藩王不宜私通賓
客伏波之論王肅仲師之辭梁松此出入藩邸者之
龜鑑也
陳元傳夫至音不合衆聽(至)固其宜也何不據經傳
短長核而論之一篇之中浮詞數見此東京之文所以
即於敝也
及亡新王莽(至)身為世戮借亡新指陳故顯著易入
張霸傳永元中為會稽太守(至)道路但聞誦聲順帝
始析吳會此在和帝永元中乃吾郡之文翁也惜視事
止於三歲耳
桓榮傳子郁侍中竇憲自以外戚之重欲令少主頗涉
經學上疏皇太后憲蓋知郁不為已患故薦之授經
禁中非德舉也以憲傳參觀此疏可削
孝昭皇帝八歲即位(至)平成聖德前書勝授上官太
后尚書非若蔡義韋賢進授昭帝詩也
丁鴻傳凡口率之科宜有階品(至)三歲一人今之分
南北卷取士者其不聞此議乎
法雄傳初平中卒官自安帝永初三年己酉至獻帝
初平元年庚午八十餘年當是元初之誤
馮緹傳願請中常侍一人監軍財費緄計雖一時權
巧中人監軍之禍始此矣是故事當思其所敝
度尚傳尙勅令秣馬蓐食明旦徑赴賊屯乘敵
用我之銳
悉移深林遠藪椎髻鳥語之人置於縣下此即所謂
山越也
楊琁傳琁乃特制馬車數十乘(至)羣盗波駭破散即
火牛之餘智用車則即可依以自蔽鼔灰則不測人數
車馳矢疾賊無節制遂駭亂奔潰也排與韛義同韋
嚢可鼓其氣者也
論若夫數將者並宣力勤慮(至)膚受之言互及張宗
同傳無乃不類
劉般傳般對以常平倉外有利民之名(至)置之不便
若奉行非人增價無實則先以和糴病民矣
愷今愷景仰前修景仰之誤始此賈景伯經師也豈
范氏妄竄耶
趙咨傳陳大夫設參門之木陳大夫事未詳門疑作
同檀弓篇云陳乾昔寢疾屬其子曰必大為我棺使吾
二婢子夾我陳乾昔死其子曰以殉葬非禮也况又同
棺乎弗果殺此所謂參同者歟
班彪傳义進項羽陳涉而黜淮南衡山淮南衡山之
不為世家與淮陰黥彭同例
入則太顛閎夭南宫括散宜生太顛四人至成王時
猶在乎
固固又撰功臣平林新市公孫述事作列傳載記二十
八篇晉書中載記本此
雖屈伸無常所因時異(至)為策近長固議似得大體
然于邊計不如勿報其使如其獻見厚賜以遣之可也
此于忠信禮義何所虧缺招未臣之北虜擕保塞之南
庭不亦徒為好大無補實效乎觀文帝屢與匈奴和親
而侵盗不已亦非緣此可保後日強盛無風塵之警耳
固又作典引篇述敘漢德此文靡而不實比之兩都
之作尤為無益
靡號師矢敦奮撝之容敦本詩敦商之旅
論而不敘殺身成仁之為美不敘殺身成仁此概言
之注家誤引游俠傳敘非叔駿讀漢書不詳也
鍾離意傳縣人防廣為父報讐繫獄(至)果還入獄廣
為父報讐哭母不食孝義之人必不怯死遠竄自可遣
也陳升平之世難以急化宜少寬假此非不急闊
譚更事乃知之
宋均傳至於苛察之人(至)所由而作若貪汚放縱則
灾害流亡亦立致矣此因戒苛察奬宏厚而詞有偏激
耳
寒朗傳棄之荆棘(至)遂收養之天生伯竒以扶持漢
室之元氣故棄之數日猶尙氣息也
臣見考囚在事者咸共言妖惡太過(至)無敢牾陛下者
明初胡藍之獄若得一寒朗豈至濫刑若此
光武十王傳沛獻王輔鯉怨劉盆子害其父因輔結客
報殺盆子兄故式侯恭劉恭竭忠于更始為之報殺
謝□鯉因盆子遷怒所謂刑戮之民也
楚王英英遣郞中令奉黃縑白紈三十匹詣國相(至)英
至丹楊自殺贖死得死妖由人興也袁宏所記遣使
天竺之事出于牟子皆緣此詔附會
廣陵思王荆而兄弟至有束縛入牢獄者入獄為沛
王輔
及至年老遠斥居邊居邊謂中山太后注云封之於
魯非
今天下爭欲思刻賊王以求功宋本句下有寧有量
耶若歸并二國之衆可聚百萬君王為之主鼓行無前
功二十五字功字接下文易於太山破雞子
今年軒轅星有白氣(至)軒轅女主之位軒轅之語將
置太后于何地荆之悖逆至此
贊此贊有法度本班史景十三王傳序東平之賢不
先東海遜國事尤大不得以臨江河間比也
中山臨淮無聞夭喪謂中山無聞臨淮夭喪耳註謂
二王早終名聞未著者非也中山王焉立五十二年至
和帝時薨可謂早終乎
朱暉傳南陽宛人也注東觀記曰其先宋微子之後
也以國氏姓周衰諸侯滅宋犇碭易姓為朱後徙於宛
也按蔡邕朱公叔鼎銘云微子啓生公子朱其孫氏焉
與東觀記微異
及當幸長安欲嚴宿衛故以暉為衛士令暉進止必
以禮故可以嚴宿衛
其諸報怨以義犯率皆為求其理多得生濟惟義者
為求其理斯不傷孝子之心又塞姦宄之源矣
榖所以貴由錢賤故也可盡封錢一取布帛為租布
帛為租榖價仍無由平林誠妄言
黃髮無愆詔書過耳章帝賴暉言不復施行均輸煮
鹽之事所以得全為東京令主
穆自和熹太后以女主稱制(至)通命兩宫母后臨朝
不獨權歸外戚閹寺竊柄亦由此起
何敞傳六世祖比干學尙書於晁錯晁錯不聞教授
少卿從學之說恐未信核
湯持法深而比干務仁恕數與湯爭與張湯爭之說
恐未信核不如家傳為近
張敏傳春秋之義子不報讐非子也(至)非所以導在醜
不爭之義論復讐者此為正平然必參觀韓愈之論
乃精密無憾
胡廣傳竊見詔書以立后事大(至)定立為皇后定立
梁后本之廣所以優游建和之際無所猜也
六竒之策(至)亦在弱冠不究是非之實以立中制徒
摭異事相排而已
袁安傳初安父沒(至)故累世隆盛焉後一卷載吳雄
諸人事卓然不惑此傳中不刊削三書生指葬地事自
相違反
張酺傳帝先備弟子之儀使酺講尙書一篇然後修君
臣之禮較之明帝之事桓榮尤足聳易吏民觀聽其
于勸學不亦至乎
常來候酺候字殊乖義理
郭躬傳躬少傳父業講授徒衆常數百人律亦講授
故漢之吏治精自明法之科罷此風衰矣
論若乃推己以議物捨狀以貪情二句因郭躬之事
又推言之以終上用恕之意注以亡命得减為探情非
文義矣
陳寵傳猶用漢家祖臘祖臘者猶言先祖相承所用
之臘祖非祭名注誤
夫冬至之節(至)夏以為春先儒取此以辨春秋家謂
孔子以夏時冠周月之誣
月令曰孟冬之月趣獄刑無留罪觀下文大刑畢在
立冬則孟冬者寫書之人誤耳當作季秋
又孟冬之月身欲寧事欲靜此孟字又唐以後人因
上文而誤當作仲
忠母子兄弟相代死聽赦所代者聽相代而赦所代
應劭駁之
論然其聽狂易殺人開父子兄弟得相代死斯大謬矣
狂易殺人得减重論為其非故也此不當駁議
班超傳平陵人徐幹素與超同志幹字伯張善章草
書事詳張懷瓘書斷疑出于决錄也
忠說康居王借兵還据損中注損本或作楨未知孰
是按通鑑注按西域傳靈帝建寧三年涼州刺史孟陀
遣兵討疏勒攻楨中城楨中是也
明年下詔曰(至)邑千戸此詔有武宣風骨
破白山永平十六年竇固破呼衍王于天山即白山
也而超妹同郡曹壽妻昭亦上書請超(至)觸犯忌諱
此書元氣淋漓西京亦不多得
勇朗遂得免誅勇以後期徵下獄免張朗因勇之成
先期邀功免誅為幸而勇反以後期得罪不酬平定西
域之勞順帝賞罰乖謬若此
論班超梁慬奮西域之略梁慬有戰功無將略非仲
升之倫其在西域尙不及宜僚也
翟酺傳捐玉堂之盛此人臣不可稱玉堂之證
上言孝文皇帝始置五經博士注文帝之時未遑庠
序之事酺之此言不知何據按劉歆移太常博士云漢
興至孝文皇帝天下衆書往往頗出廣立學官為置博
士子超之言即以子駿為據可也
應奉傳追愍屈原(至)數十萬言朱子注楚詞亦本於
此
霍諝傳是時大將軍梁冀貴戚秉權(至)陳聞罪失諝
勲皆内職故冀不能加害
爰延傳時太史令上言客星經帝座光武之于嚴光
桓帝之于鄧萬皆動天象此劉葛所謂興隆傾頽之判
也
王符傳述赦篇古者唯始受命之君(至)放縱天賊也
然則每一君立必下赦者謬矣
仲長統傳理亂篇慷慨激昂挾有悍氣此為亂世之
文其論存亡迭代晉武志怠于平吳遂貽永嘉之禍
皆如燭照
損益篇彼君子居位為士民之長(至)是設機置穽以待
天下之君子也此為崔毛之徒言之然有猷有為必
兼有守所以取人也既富方穀所以恤下也凖之于經
乃不偏矣拘絜注謂即隱逸之人誤
論文辭拙滯但見其憒憒不了
義門讀書記卷二十二
