義門讀書記卷四十九
翰林院侍讀學士何焯撰
文選(雜文)
枚叔七發數千言之賦讀者厭倦裁而為七移形換
步處處足以回易耳目此枚叔所以獨為文章宗劉
彥和以宋玉對問枚叔七發揚雄連珠為雜文之祖
楚太子有疾(至)太子曰諾病已請事此言此一段猶
賦之序
龍門之桐以下要言妙道在末一段中先之以此者
見極天下之樂不如親正士為能起疾蓋叔方客遊諸
侯故為文以開喻之也
原本山川(至)離辭連類四語作賦之大略也
然聞于師曰似神而非者三波瀾相推才情橫溢
曹子建七啟啟亦發也七啟之作可以希風平子
晁旡咎見蘇子瞻子瞻為稱枚乘曹植七啟七發之文
引物連類能䆒情狀于是儗之為七述是此體北宋人
猶知貴之
珠翠之珍注珠翠珠柱也南方異物記曰採珠人以
珠肉作鮓按珠柱似即江瑶柱
寒芳苓之巢龜注寒與韓同按此韓乃三韓之韓亦
有韓羊韓兔
張景陽七命七命隸事煩富然秀不逮曹王至七發
因楚太子方疾故有僕病未能之言而景陽招隱之辭
亦承而不革不亦疎乎細讀之其淵博真不可及宜
乎枚曹之外獨存此八篇
木既繁而後緣二句便是一篇梧桐賦
翦蕤賓之陽柯二句用經當如此脱化
追逸響于八風四句括盡律吕源流後人那得有其
根柢
乃有&KR0878;南烏程注吳錄地理志曰吳興烏程縣酒有
名按既云荆南則與吳之烏程不相及荆豫是借對
字高似孫緯略第十卷中所辯得之
囿棲三足之鳥尋注反哺之語鳥當作烏但韻不叶
潘元茂冊魏公九鍚文大手筆唯退之平淮西碑與
之角耳此篇視漢書中張竦為陳崇稱莽功德奏精
力不逮而體之雅潔過之
任彥昇宣德皇后令此文不當在選欲侈陳乃考功
烈耳
建武維新(至)嘉庸莫疇四語難掩其為齊明帝佐命
矣
王元長永明九年策秀才文秀才之科始自漢武帝
元封五年時名臣文武欲盡乃詔令州郡察吏民有茂
材異等可為將相及使絶國者與明經各殊此連類及
之非本意矣
永明十一年策秀才文若閑宂卑弃(至)則坐談彌積
元長王謝子弟乃見及此
昔宋臣以禮樂為殘賊四句此問在江右尤為知務
任彥昇天監三年策秀才文又在元長之下
日伏青蒲罕能切直伏蒲事謬用始此
孔文舉薦禰衡表章表多浮此建安文敝特其氣猶
壯
諸葛孔明出師表誠宜開章聖聽以光先帝遺德恢志
士之氣此句對後興復高明光大之本
不宜妄自菲薄引喻失義以塞忠諫之路也此句對
後規益涵養成就之助
若有作姦犯科及為忠善者主於遠小人故先以作
姦犯科為言
將軍向寵此下承不懈于内
親賢臣(至)後漢所以傾頽也先漢後漢各指東西治
亂之君而分言之
侍中尚書長史參軍攸之等管機密陳震等統庶政
任分内外故别而言之後但言攸之等者内職諸臣專
以成就君德為務震等乃代理留府事皆惟公裁决也
臣本布衣此下承忘身于外
願陛下託臣以討賊興復之效(至)以告先帝之靈收
第三節
若無興德之言則戮允等以章其慢收第二節
陛下亦宜自謀(至)深追先帝遺詔收第一節
咨諏善道四字對開張
察納雅言四字包規益
曹子建求自試表絶纓盗馬之臣赦楚趙以濟其難
注引吕氏春秋云云此秦而謂之趙者史記曰趙氏之
先與秦共祖然則以其同祖故曰趙焉按秦本紀蜚廉
子季勝之後造父以善御幸于周穆王穆王以趙城封
造父造父由此為趙氏蜚廉子惡来之後非子以造父
之寵皆蒙趙城姓趙氏周孝王以其栢翳後邑之秦使
續嬴氏祀號曰秦嬴然則秦固嘗為趙矣不特為其同
祖也
曹子建求通親親表此文可匹出師表而文彩辭條
更為蔚然世以令伯表仰希葛相者非知言之選
惠洽椒房恩昭九親先疏後親事與堯反
至于臣者人道絶緒禁固明時臣竊自傷也通親親
自致意
近且婚媾不通(至)殊于胡越承人道絶緒
今臣以一切之制(至)常有戚戚具爾之志承禁固明
時
臣伏自惟省(至)實在陛下因致其意中間包親親在
内
遠慕鹿鳴君臣之宴(至)終懷蓼莪罔極之哀鹿鳴謂
明帝棠棣謂諸王伐木謂宗族蓼莪謂太皇太后四年
崩
若降天地之施三句應則天
今之否隔(至)末又從親親中帶結自致意
李令伯陳情事表既無叔伯(至)形影相弔先明無人
可代
本圖宦達(至)有所希冀又明非有偽託以解逋慢之
責
庶劉僥倖二句報劉
臣生當隕首二句報國
臣不勝犬馬怖懼之情收責催
陸士衡謝平原内史表此文亦學蔡中郎讓高陽侯
表
身登三閣官成兩宫注引晉令曰秘書郎掌中外三
閣經書兩宫東宫及上臺也按所謂臺閣者此也唐之
鳳閤鸞臺則當為閤字
重蒙陛下愷悌之宥注陛下謂成都也按此表自上
惠帝非成都也觀表首稱陪臣可見是時士衡從成都
在鄴下魏郡太守治鄴故詔書下魏守守復遣丞授之
耳兼以表末便道之官等語証之其義尤明李注恐誤
五情震悼方氏韓文舉正云說文悼懼也陳楚謂懼
曰悼引五情震悼句為証然顏魯公祭姪季明文震悼
心顔只作悲悼也
張士然為吳令謝詢求為諸孫置守冡人表臣聞成湯
革夏而封杞(至)燕祭齊廟得體
是以孫氏雖家失吳祚(至)多有過望從加恩孫氏子
孫引入語便易入
伏見平吳之初(至)欲封其墓又舉詔書以見事之相
符
二君私奴多在墓側按堅傳云還葬曲阿不知何以
吳令請之後讀吳主傳大書太元元年秋八月大風吳
高陵松栢斯拔其在吳無疑
庾元規讓中書令表與二王不平詞多激烈其才氣
頗銳
是以前後二漢(至)可為寒心者也觀元規之意非志
存退讓但欲以箝天下之口耳
東京六姓注章德竇后和熹鄧后安思閻后順烈梁
后桓思竇后靈思何后按六姓并馬氏言之章德桓思
本一姓也馬光亦自殺
故率其所嫌而嫌之于國意指二王言之
桓元子薦譙元彥表亦自遒健
殷仲文解尚書表情詞亦自曲盡
于時皇輿否隔謂桓玄劫以西上
傅季友為宋公至洛陽謁五陵表叙致曲折復自遒
緊季友章表故有專長猶有東漢風味若使宋不代
晉則讀此文者有不感激涕下者乎
為宋公求加贈劉前軍表質直詳盡
内難亦薦内難謂劉毅劉籓諸葛長民司馬楚之也
任彥昇為齊明帝讓宣城郡公第一表彥昇表章此
篇頗健不減傅季友也
為范尚書讓吏部封侯第一表豈宜妄加寵私(至)授受
交失六句似彈文不似讓表
為蕭揚州作薦士表勢門上品謂王暕
英俊下僚謂王僧孺
字思晦注梁書曰儉子暕字思晦何之元梁典曰侍
中領右驍騎王騫字思晦太尉文憲公長子也左僕射
王暕字思叔文憲公次子王筠為騫碑亦云騫字思晦
據此及梁書明梁典及碑誤也按碑亦有誤然則歐公
謂據碑可以証史者未盡合也
李斯上書秦始皇戰國之文楚人頗工為辭李斯本
楚産故其文華豔而文選錄之為祖師云
竊以為過矣一句折倒截斷以下歴舉用客之利見
不當逐
今陛下致崑山之玉(至)此非所以跨海内制諸侯之術
也今字對前昔字只昔字今字對照兩大段文字前
舉先世之典以事証後就秦王一身以物喻即小見大
于人情尤易通曉也
必秦國之所生以下(至)佳冶窈窕趙女不列于側也
漢以後文字筆力必不能若此馳騁所以飾後宫以下
一意翻作兩層
夫擊甕叩缶(至)適觀而已矣反覆洄漩
今乃棄黔首以資敵國(至)此所謂藉寇兵而齎盗糧者
也應明過矣前動以利此怵以害
鄒陽獄中上書自明已之節不可變王之聽不可偏
只二意反覆言之
臣聞忠無不報信不見疑忠信在士無不報不見疑
則在王二句包下二層意
左右不明卒從吏訊注張晏曰不敢斥王也按下文
皆言左右所排非避指斥也左右謂勝詭之徒
皆信必然之畫(至)故不能自免于嫉妬之人也此言
己所以見憎左右之故
今人主能去驕傲之心(至)無愛于士此言王所以使
左右得伸其喙之由
司馬長卿上書諫獵簡當深切章奏當以此為準矱
枚叔上書諫吳王頗似老子
夫以一縷之任(至)間不容髮語語危竦
任彥昇上蕭太傅固辭奪禮啟昉啟昉一作君吕延
濟曰昉家集諱其名但云君撰者因而錄之按六朝諸
集書啟多作君啟君白之語吕說得之下文君于品庶
之君同
沈休文奏弹王源自宋氏失御禮教彫衰宋大明五
年詔士族雜婚者皆補將吏當時與工商雜戶為婚蓋
有明禁後所謂黜之流伍也
風聞東海王源風聞言事本此
豈有六卿之胄(至)于事為甚此風于今為甚管庫謂
為吳正閤主簿
楊德祖答臨淄侯牋若仲宣之擅漢表(至)斯皆然矣
答今之作者云云
伏想執事不知其然(至)固所以殊絶凡庸也答好人
譏彈云云
不更孔公風雅無别耳言特未更孔子刪定耳
若比仲山周旦之疇注詩無仲山甫作者而吉父美
仲山甫之德未詳德祖何以言之按定是一時誤使
君侯忘聖賢之顯迹三句答壯夫不為云云
若乃不忘經國之大美(至)豈與文章相妨害哉答戮
力上國云云
敢望惠施以忝莊氏答惠子知我云云
吳季重答魏太子牋若乃邊境有虞(至)非其任也暗
入自己即後所云展其用也
往者孝武之世(至)則徐生庶幾焉賓主錯綜
但欲保身敕行不䧟有過之地對前不慎其身
任彥昇百辟勸進今上牋注引梁典云是任昉之辭
按梁書邱遲傳以此牋為遲作與梁典異
李少卿答蘇武書似亦建安才人之作若西京斷乎
無是即自從初降一段便似子卿從末悉其降北後
事者其為儗托何疑
意謂此時功難堪矣功大
誠以虚死不如立節滅名不如報德也罪小不察
當享茅土之薦蔡邕獨斷云漢興惟王子封為王者
得受茅土其他功臣以戶數租入為節不受茅土不立
社此言當享茅土之薦故是後人語也况漢法非軍功
不侯丞相封侯始自公孫夷之恩澤博望裂土事由導
軍茅土千乘之云雅殊事實燕王上書亦以楊敞無勞
為搜粟都尉相提言之可知武雖守節無緣得侯自唐
以後承用多誤若夫定陵之侯乃出亂政不容相難也
司馬子長報任少卿書僕聞之修身者智之符也以
下言推賢進士非己責
且事本末未易明也以下辨用流俗之言為非得已
而兼以抒其憤懣
僕少負不羈之才言不合禮法也注謂材質高遠不
可羈繫者非
僕與李陵俱居門下以下言已非平日不慎于接物
重為天下觀笑三句結上起下
僕之先人非有剖符丹書之功以下言已亦非隨俗
流轉不自樹立顧自有足以垂榮百世者欲少卿知其
心之所存勿責望以不師用其言也
而世俗又不能與死節者次比次字衍言不得與死
節者比耳注迂謬
僕竊不遜猶言當仁不讓耳注非
故且從浮沉與時俯仰少卿所謂用流俗之言
今少卿乃教以推賢進士打轉前文
朱叔元為幽州牧與彭寵書此書在建武中興之初
而列建安七子之伍誤矣
陳孔璋為曹洪與魏文帝書筆殊健
魏文帝與吳質書按魏志質時為元城令
而偉長獨懷文抱質(至)此子為不朽矣先賢行狀稱
幹篤行體道不耽世榮魏太祖特旌命之辭疾不就後
以為上艾長又以疾不行與箕山之云為合若文章志
之云則幹嘗出而仕矣且文帝言其著中論二十餘篇
而文章志止言二十篇皆不足據七子之文獨推中
論可謂知輕重
既痛逝者行自念也横插此句為年行長大以下伏
脉
其五言詩之善者妙絶時人與子建並稱曹劉以此
譽也
但為未及古人其未及古人建安能者自知明矣
年行已長大(至)良有以也德薄位尊年長才退所以
彷徨歎息也
曹子建與楊德祖書氣燄殊非阿兄敢望
僕少小好為文章言少小者非謂自少篤好蓋言故
吾非今吾也是以篇末又引子雲壯夫不為之語
以孔璋之才不閑于辭賦不閑者不可加以妄譽不
逮者亦不畏其妄毁樂相知之譏彈異流俗之好尚此
作者自信于心者也
敬禮謂僕(至)後世誰相知定吾文者邪言吾自得潤
飾之益後世讀者孰知吾文乃賴改定耶今人多因相
字誤會失本意矣改定猶言改正定亦改也虞松定五
字義同如今人解則與卿何所疑難句意不相貫屬
今之仲連求之不難蓋以仲連屬德祖
嵇叔夜與山巨源絶交書又仲尼兼愛不羞執鞭鄭
康成解論語云雖執鞭之賤職吾亦為之邢叔明引周
禮秋官條狼氏掌執鞭以辟趨條狼氏下士故云賤職
又每非湯武而薄周孔非湯武薄周孔不過莊氏之
舊論耳而鍾會軰遂以此為指斥當世赤口青蠅何所
不至然適成叔夜之名矣
豈可見黃門而稱貞哉黃門不男者也癸辛雜志引
佛書甚詳
孫子荆為石仲容與孫晧書自是大才不減孔璋其
源出於辭賦故雅麗過之
飲馬南海注引李陵與蘇武書曰陵當為單于畜兵
養士循先將軍之令將飲馬河洛收珠南海按此書尤
鄙倍委巷小人語何事引之然杜子美自平篇中却採
用收珠南海四字
趙景真與嵇茂齊書雞鳴戒旦(至)良不可度後人行
役百方翻騰不越此數語
劉孝標重答劉秣陵沼書孝標不能引短推長見惡
武帝淪抑冗散而其文章錄于副君之選蓋當時是非
之公如此其難冺君父莫之奪也孔坦臨終與庾亮
書亮報書致祭古人雖一書不以存沒異也此似重
答劉書之序
值余有天倫之戚當是其兄孝慶云亡
劉子駿移書讓太常博士昔唐虞既衰陶唐既衰而
後有劉累衰字有本
孔德璋北山移文值薪歌于延瀨延瀨似指延陵季
子值被裘公事
司馬長卿喻巴蜀檄皆非陛下之意也三句先釋其
驚恐下乃復喻以自反
陛下患使者有司之若彼(至)以不教誨之過既得伸
其使指又不重以驚恐則國體無損民怨亦徐弭矣
悼不肖愚民之若此得體
陳孔璋為袁紹檄豫州因贓假位假一作買范書宦
者傳嵩靈帝時貨賂中官及輸西園錢一億萬故位至
太尉
時冀州方有北鄙之警(至)翊衛幼主紹不聽郭圖沮
授言天子在曹陽去鄴甚近不肯奉迎乃為曹操所先
及見詔書每下有不便于已者始悔其失故檄中極意
彌縫之
操因其未破(至)厥圖不果後漢書注引獻帝春秋云
操引軍渡河託言助紹實欲襲鄴以為瓚援會瓚破滅
紹亦覺之以軍退屯于敖倉
又操持部曲精兵七百(至)可不勖哉收得竦切有力
亦以彌縫不奉迎天子之謬也
檄吳將校部曲文甚凡宂何事濫存
五道並入按使征西將軍至搤據庸蜀本是一道所
以斷蜀之援吳也不應折而為二樓船横海直指吳會
乃是二道吳郡會稽地皆濱海故分命舟師從海道入
耳注誤
近魏叔英秀出高峙(至)能負析薪後漢書黨錮傳魏
朗字少英會稽上虞人當是叔英也虞仲翔父名歆為
日南太守周泰明是周昕字周榮會稽典錄作周林吳
夫人傳注中引典錄名騰吳範傳及注中作滕
鍾士季檄蜀文當時事勢固然筆力却無過人處
司馬長卿難蜀父老今割齊民以附夷狄(至)不識所謂
此皆假以諷
且夫賢君之踐位也(至)而勤思乎參天貳地以武帝
而復為此言所謂諷一而勸百也
且夫王者未有不始于憂勤而終于逸樂者也此寓
亦當與民休息之意應前天下晏如句
宋玉對楚王問此文見于新序氣燄自非小才可
及
東方曼倩答客難上觀許由四句上觀許由天下不
貪也下察接輿從政不殆也計同范蠡忠合子胥有子
胥之強諫亦能為范蠡之早退也
此適足以明其不知權變二句不知權變收前後惑
于大道計功而不道其常也
揚子雲解嘲詞古義深子雲文如此篇固退之所當
遜避進學解不能及也本之東方之體然恢竒深妙
過之
故有造蕭何之律(至)末此借以自寓已所抱者唐虞
三代之道不可時施則甘守吾元也
班孟堅答賓戲麗過于揚其氣質則遠不逮要非崔
蔡所及此體止于賓戲而裁達旨應間釋誨得之
著作者前烈之餘事耳退之餘事作詩人本此
昔者咎繇謨虞二句對下夷惠孔顔
殷說夢發于傅巖四句對下陸董劉揚
近者陸子優游(至)法言太元此所友也
辨章舊聞平章也
皆及時君之門闈二句時君則但及門闈言不用其
身也先聖則深䆒壼奥言不限其進也
若乃伯夷抗行于首陽(至)孔終篇于西狩此所師也
賓又不聞和氏之璧四句全其質
不知其將含景曜三句發其文
若乃牙曠清耳于管絃八句此則一藝故不為
漢武帝秋風辭湛淵靜語云武帝祠后土者六五幸
河東一幸高里幸河東皆在三月獨始立祠睢上乃元
鼎四年十一月也以詞中物色考之曰木落雁南蓋其
時尚循秦舊以亥為正十一月即夏正九月詞作于此
時無疑時方有事于五嶽四夷而文中子以為樂極哀
来乃悔心之萌何也史記漢書藝文志皆不載吕延
濟注佳人謂群臣也
陶淵明歸去来雖去騷人已遠而詞旨超然自覺塵
埃不到
田園將蕪胡不歸一篇波瀾從田園二字生出
奚惆悵而獨悲悲與樂首尾相應
三徑就荒(至)撫孤松而盤桓叙其所得于園者
眄庭柯以怡顔朱子語錄載張以道曰眄庭柯以怡
顏眄讀如俛讀作盻者非此說甚異當更考之秦少
游詩昔同裴博士酌酒俛庭柯
策扶老以流憩中山經龜山多扶竹傳卭竹也高節
實中中杖名之扶老竹
雲無心以出岫(至)撫孤松而盤桓因物起興生出下
段其出也無心其還也不改感王室之將微願守其後
彫之節也
農人告余以春及(至)感吾生之行休叙其所得于田
者西疇之西當讀為先即農服先疇之畎畆也西與
先古通用木欣欣二句因物起興又生出下段
富貴非吾願本不足願何待世之遺我哉
聊乘化以歸盡二句親戚琴書有待而樂也乘化歸
盡復何待哉淺言之而銷憂深言之而樂天庶幾其
不為形役者歟
孔安國尚書序此文似東漢人所作
杜預春秋左氏傳序詳明典核此先儒之說經也
將令學者原始要終(至)然後為得也數語非好學深
思者不能道可為讀書要訣
賈景伯父子(至)末有穎子嚴者賈逵父徽字元伯授
業于劉歆作春秋條例逵傳父業作左氏傳訓詁許惠
卿名淑魏郡人潁子嚴名容陳郡人皆見正義
故余以為感麟而作(至)為得其實此說最稳
皇甫士安三都賦序世說注此序及劉注即太冲所
自為蓋託之勝流以重其價也按太冲賦序其卒章曰
聊舉一隅攝其體統歸之訓詁則注明是太冲所為又
魏都注或云張載今文選中仍題劉逵參差不合孝標
之言未為無據此序結處竟沒收煞
石季倫思歸引序此曲有絃無歌(至)末琴曲之不
必諧乎律吕自晉以来則然觀此引可見矣
陸士衡豪士賦序當時之體然慤切動聽
廣樹恩不足以敵怨二句驚心動魄之言
君奭怏怏不悅公旦之舉時王豹致箋于冏亦引周
公流言為戒
顔延年三月三日曲水詩序亭林云李春之月辰為
建巳為除故用三月上已祓除不祥古人為病愈為已
亦此意也周公謹癸辛雜志以為戊巳之己者非按古
人上丁下辛皆取十幹亭林之說疑非亦本之仲遠
劉昭續漢書禮儀志補注云自魏不復用三日水宴蓋
此二會及右軍之臨河叙皆一時偶修也顔王二序
皆出張班顔猶有制王則以夸以麗欲以掩顔而轉
見卑宂宋齊文格不止判若商周也
王元長三月三日曲水詩序序記雜文遂與辭賦混
為一途自此作俑其藻愈肥其味愈瘠使人思顔之妙
昭華之珍既徙二句序禪代新妙
虎視龍超(至)羌難得而稱計并用賦家音節可謂不
善變矣
任彥昇王文憲集序任筆為有重名亦以在當時稍
為質健特不能離去俗格故高出有限耳大略昭明軰
猶思上追元嘉也直是一篇四六行状
王子淵聖主得賢臣頌工用相得也屢提得字
故世必有聖智之君二句一綰
休徵自至(至)末因之諷喻漢書是時上好神仙故
褒對及之文各有體此固頌也不得以浮靡薄之
揚子云趙充國頌百餘字耳叙致詳贍可為後人法
戒所以為作者
史孝山出師頌文雖曰頌其實刺也隲先敗冀西再
敗平襄辱國數奔議棄凉州稱引古烈所以愧之太后
臨朝不加之罪反迎拜為大將軍失政刑矣末又深著
天子篤念渭陽使自知其非據而思所以善其後也
况我將軍(至)功銘鼎鉉羌之初叛揭木負柴非勍敵
也故但言其遠且不過鼓無停響旗不暫褰則勞而無
功更在言外下便歸本渭陽鋪陳薦鍚之隆所謂具文
見意
我出我師(至)路車乘黃前止叙授戟出餞平樂并于
此詳之此作者位置之妙微旨攸存也
劉伯倫酒德頌撮莊生之旨為有韻之文仍不失瀟
洒自得之趣眞逸才也
陸士衡漢高祖功臣頌平陽樂道(至)亞跡蕭公爰淵
爰嘿謂清淨寧一也從學問說到武功結句收轉亞跡
蕭公即位次而相業亦自在其内
曲逆宏逹孔氏雜說載曲逆漢書無别音文選注曲
區句反逆音遇當是五臣注也按漢書曹參傳西擊秦
將楊熊軍于曲遇破之小顔注曲音邱羽反遇音顒文
選緣此遂讀曲為區句反且忘遇之為顒而讀為遇其
失甚矣又後書郡國志章帝醜其名改為蒲隂則當讀
如本字審矣
規主于足二句作贊用此等語恐未高雅
覩幾蟬蜕二句不類
矯矯三雄(至)舍福取禍注三雄謂韓信彭越英布按
信越誅夷于此贊中總見此文章變化處
王信韓孽(至)寧為亂亡韓信盧綰合為一贊
奄有燕韓兼勃平燕王盧綰及擊破王信下晉陽兩
事言之
滌穢紫宫按周勃傳臣無功請得除宫二句乃東平
侯興居語勃無此言自乃與太僕滕公以下云云皆叙
興居事與勃無涉注誤引也滌穢句蓋謂勃之能誅諸
吕以清宫禁之亂乃文帝未至以前事故下繼云徵帝
太原耳注中勃曰以下數語皆可刪
陽陵之勛(至)俾亂作懲傅寬靳歙合為一贊
無知叡敏(至)唯生之績魏無知隨何合為一贊
紀信誑楚(至)後嗣是膺紀信周苛合為一贊
皇媪来歸按高紀但云歸太公吕后無歸媪之文善
注未詳何據惟頂羽傳中有歸漢王父母語皇媪句殆
本之此耶然高祖母實已先亡無留楚及来歸事高紀
十年太上皇后崩一條下如晉二說辨之甚核羽傳本
不可據也晉氏既定高紀中載太上皇后崩一事於文
為長則羽傳中母字其誤無疑矣
夏侯孝若東方朔畫贊序平原厭次人也地理志平
原郡富平縣應劭曰明帝更名厭次小顔注本傳云高
祖功臣表有厭次侯袁類是則厭次之名其来久矣而
說者乃云後漢始為縣于此致疑斯未通也或漢初本
名厭次中更富平至明帝乃復其故中間曲折失其傳
耳厭一涉反又一琰反
魏建安中建安猶是漢年漢雖守府烏可系之魏耶
誤無疑也
袁彦伯三國名臣序贊贊勝士衡高祖功臣頌序亦
激昂晉代之佳者贊雅質勝陸然陸甚變化
公達慨然志在致命致命謂與鄭泰何顒謀誅董卓
垂就而覺卓收顒攸繫獄顒憂懼自殺攸言語飲食自
若卓死得免也
魏志九人不及幼安當以其不得而臣也
司馬長卿封禪文符命諛佞之祖
非唯雨之(至)懷而慕思本之以功德善其始也
上下相發(至)末仍申之以規戒善其終也
顧省闕遺非謂不封禅也
揚子雲劇秦美新上覽古在昔(至)而能享祐者哉此
數語即劇秦中帶起美新意貞明若古者是也此解若
古作順字義
帝典闕者已補二句并帶漢家
崇嶽渟海通凟之神咸設壇場望受命之臻焉此即
本相如泰山梁父設壇望幸之語
宜命賢哲作帝典一篇舊三為一襲舊一作奮前言
仲尼不遭用春秋因斯發此言宜命賢哲作帝典一篇
奮三為一襲雄蓋以自負也
班孟堅典引靡而無實故味不長然自一時之極思
也
系不得而綴也起引字
鋪觀二代洪纖之度(至)光藻朗而不渝耳襯出典字
頂誥誓来
乃始虔鞏勞謙鞏亦勞也易曰勞謙君子有終吉
將絣萬嗣(至)用而不竭此數語是引
汪汪乎丕天之大律四句應誥誓所不及收轉典字
于令升晉紀論晉武帝革命于字宋人定為干
晉紀總論平宂失裁
故于時天下非暫弱也(至)豈不哀哉此段直用過秦
腔子
蓋民情風教國家安危之本也以上說民情風教以
下忽說取天下當積德累仁段落不清
昔周之興也(至)如此之纏綿也叙周事亦過于煩
而其妃后(至)有純一之德此段對後宫貴主放恣而
言然其段落不清
然懷帝初載(至)末以下致亂極思治之意
淳耀之烈未渝司馬氏重黎之後也故云
范蔚宗後漢書二十八將傳論中興二十八將前世以
為上應二十八宿未之詳也此說疑出緯書
逸民傳論此篇抑揚反覆殊有雅思可以希風班孟
堅也
處子耿介(至)多失其中行焉言王氏二姓簒竊義憤
遠引斯為得中若亂世暗君遽同作者則已過也
同于作者注引論語注包咸曰七人謂長沮桀溺丈
人石門荷蕢儀封人楚狂接輿按七人之列有石門儀
封人焉則隱于下位如陳實者亦高士也
沈休文宋書謝靈運傳論注休文修宋書見靈運是
文士遂于傳下作此書說文之利害辭之是非按有宋
文章靈運為冠故系之耳
若夫平子豔發(至)久無嗣響司馬以後平子尤為秀
出特舉斯人固是真賞
子建仲宣以氣質為體並標能擅美獨映當時詩品
以公幹配陳王而予意獨在仲宣及得此論益歎休文
權衡之審
縟旨星稠(至)事極江右謂對偶漸盛也
若前有浮聲則後須切響浮聲切響即是輕重今曲
家猶講陰陽清濁
恩倖傳論胡廣累世農夫伯始致位公相胡廣當作
匡衡以前後漢書攷之可見注家無改正者若伯始亦
當作稚圭
晉魏以来以貴役賤士庶之科較然有辨以上論恩
澤以下論佞倖
賈誼過秦論自首至尾光燄動盪如鯨魚暴鱗于皎
日之中燭天耀海
合從締交相與為一不弱
皆明智而忠信不愚
于是廢先王之道(至)陳利兵而誰何以攻之道為守
天下已定至子孫帝王萬世之業頓挫
然而陳涉甕牖繩樞(至)遷徙之徒也跌宕
材能不及中庸愚之無益
率罷敝之卒弱之無益
試使山東之國(至)則不可同年而語矣又一層勢乃
紆餘
仁義不施而攻守之勢異也收出過字
王子淵四子講德論天符既章人瑞又明二句提綱
是以北狄賓洽三句即帶起人瑞
班叔皮王命論世俗見高祖興于布衣(至)幸捷而得之
此叚皆搘拄隗囂之說乃論所由作也注引囂語惜
不詳著題下
若乃靈瑞符應(至)非人力也䜟起于哀平新莽遂以
符命簒盗故並舉瑞應以折之
曹元首六代論注魏氏春秋曰曹冏字元首少帝族
祖也按冏係中常侍兄叔興之後從馬之秦楚之際
月表班之諸侯王表議論中来叚成式語資篇載元魏
尉瑾曰九鍚或稱王粲六代亦言曹植按元首不以文
章名世安得宏偉至此意者陳王感愴孤立常著論欲
上以身屬親籓嫌為已地至身沒而元首以貽曹爽歟
晉書曹志傳武帝嘗閱六代論問志曰是卿先王所作
耶志對曰先王有手所作目錄請歸尋按還奏曰按錄無
此帝曰誰作對曰以臣所聞是臣族父冏所作以先王
文高名著欲令書傳于後是以假托帝顧謂公卿曰父
子證明足以為審可無復疑按允恭最稱好學豈有先
王所作必待尋按目錄乃定是非且素知元首假托何
不即相証明待帝再問耶或緣此論于司馬氏後事有
若燭照方身立其廷恐以先王遺訓致招猜忌故遜詞
詭對耳觀其累吏郡職不以政事為意游獵聲色自娛
示無當世之用可知其晦跡遠祸非一事矣至異日爭
齊王攸不當出藩則又依然淵源此論而為晉效忠者
也反覆痛切其才力亦當不減過秦
然高祖封建地過古制此轉無滲漏
兆發高祖謂東南有反者豈汝耶
尾同于體猶且不掉况非體之尾其可掉哉明辨
至乎哀平(至)豈不哀哉晉之代魏已如燭照
斯豈非宗子之力邪(至)而僥倖無疆之期轉接緊健
于今二十有四年矣云二十四年則此論當齊王芳
正始四年上也又六年為嘉平元年春曹爽誅滅魏祚
遂為司馬氏所據
嵇叔夜養生論晉書阮种傳云弱冠為嵇康所重康
著養生論所稱阮生即种也今此文無之殆不止一篇
李蕭遠運命論雖仲尼至聖(至)而莫敢間其言蘇子
瞻韓文公廟碑變化此段文意却自瑰竒
顔冉大賢注冉求字子有按此謂仲弓非子有也
以闚看為精神以向背為變通二語已盡情變
陸士衡五等論使其並賢居治(至)則過有深淺並賢
兩愚合五等與郡縣言之注失其意
劉孝標辨命論全篇多有激之談收束愔愔德音乃
殊莊叟&KR0975;談蕩而不歸也
廣絶交論文中子見此論曰惜乎譽任公而毁也任
公于是不可謂知人矣其旨可謂深遠然他日又謂門
人曰五交三釁劉峻亦知言哉蓋雲雨翻覆雖賢者亦
難以情恕理遣也噫
范張欵欵于下泉注王仲宣七哀詩曰悟彼下泉人
按七哀所謂下泉非及泉也注贅
馳騖之俗(至)其流五也此段尤為痛快
寄命障癘之地瘴三國志皆作障周靖云本是山嵐
之氣後人乃轉為瘴字
陸士衡演連珠日薄星廻首是以百官恪居(至)以要克
諧之會似是可否相成之義注未昭暢
利眼臨雲首注引抱朴子云日月之蝕乃至于盡天
何為當故壊其眼目以行譴人乎按玉川月蝕詩出于
此
尋烟染芬首似是服子規矩律吕之說
班孟堅封燕然山銘能盡以約所以為大手
朱旗絳天注引李陵與蘇武書曰雷鼔動天朱旗翳
日按此書又不知見于何書
躡冐頓之區落焚老上之龍庭冐頓對高老上對文
非苟下語
崔子玉座右銘隱心而後動仁之施也
陸佐公石闕銘序亦規橅元長前頌武功故爾辭費
銘非極工能搆形似
戴記顯游觀之言戴記之名本于此
潘安仁馬汧督誄簡汰其半則遒烈矣
顔延年陽給事誄合後陶徵士誄及祭屈原文觀之
殆過其詩
陶徵士誄南岳之幽居者也南岳謂廬山
糾纏斡流注何異糾纏纏字當作纆乃節錄鵩賦中
語非還與纏為韻後人謬改耳
謝希逸宋孝武宣貴妃誄殷淑儀當時傳為義宣之
女此言毓德素里蓋諱之也
翼訓姒幄贊軌堯門廢帝不悉翼訓贊軌之義故幾
于見法
世覆冲華謂晉陵王子雲
潘安仁哀永逝文會悲引泣文以情變
重曰已矣(至)末結得變惟悲之甚故不得已為是言
也
顔延年宋文皇帝元皇后哀策文無繁長語
方江泳漢載謠南國言其在江陵時也
撫存悼亡感今懷昔八字故自一篇體要
謝元暉齊敬皇后哀策文懷豐沛之綢繆兮蕭氏陵
在武進故云豐沛
繼池綍于通軌兮二句太祖紀云梓宫于東府前渚
升龍舟
始協德于蘋蘩兮謂歸自潛邸也
哀日隆于撫鏡注引西京雜記云云按于時佛法未
入中國安得身毒寳鏡為甲觀之佩明是六朝人附會
之書也撫鏡當引明帝覩陰后鏡奩中物事
蔡伯喈郭有道碑文伯喈朱公叔謚議優于此文
禀命不融毛萇詩傳曰融長也
陳太邱碑文臨没顧命顧命古人通用不避
文為德表範為士則魏志鄧艾傳作文為世範行為
士則非是
王仲寳禇淵碑文頻作二守注蕭子顯齊書曰尋遷
散騎常侍丹陽尹按晉書丹楊郡丹楊下注云丹楊山
多赤柳在西也是楊之從木審矣惟唐以来潤州丹陽
乃作陽
王簡栖頭陀寺碑文簡栖之名當作&KR0708;古文左字也
步中雅頌驟合韶濩注禮記曰步中武象驟中韶濩
所以養耳按三語撿禮記不得蓋今日所見又非唐初
之本矣
沈休文齊故安陸昭王碑文稷契身佐唐虞(至)神基與
極天比峻規模宏遠
都會殷負(至)曾何足稱當時吳郡奢靡已爾
牛酒日至(至)夷歌成韻此等叙致後人那能彷彿
方欲振策燕趙(至)侍紫蓋于咸陽一振勢有起伏
任彦昇劉先生夫人墓誌肇允才淑閫德斯諒被出
而有斯語無愧者尠矣
齊竟陵文宣王行狀碑版行狀之文自蔡中郎以来
皆華而無實唐梁肅李華獨孤及權德輿軰欲變而未
能至昌黎而始一洗其習劉又稱為謏墓特一時相謔
之言細讀諸碑誌此言非實也
南徐州南蘭陵郡縣中都鄉中都里蕭公年三十五行
狀漢書高紀求賢詔書曰詣相國府署行義年蘇林
云行狀年紀也此行狀所自始後則太常議諡史官紀
事皆取之首行必書幾歲猶其遺也柳河東集中此體
僅存韓李為人所刊削汨亂也
爰造九言(至)申烱戒于兹日叙致實事使人不復可
曉亦一蔽也
陸士衡弔魏武帝文又曰吾婕妤伎人(至)學作履組賣
也百年之後汝曹皆當出嫁此建安十四年作銅雀
臺時令也奈何猶有不從其治命且至狗鼠不食其餘
者乎
雖龍飛于文昌文昌即操所自謂吾其為周文王也
注非
憤西夏以鞠旅(至)彌四旬而成災按此言操以西征
無功發憤疾作與魏志不同蓋諱之也諸葛武侯正議
云孟德以其譎勝之力舉數十萬之師救張郃于陽平
勢窮慮悔僅能自脱辱其鋒銳之衆遂喪漢中之地深
知神器不可妄獲旋還未至感毒而死以此互証知武
侯之言也信
援貞吝以惎悔貞謂持法吝謂小忿怒大過失注非
既晞古以遺絫信簡禮而薄葬魏志建安二十三年
六月令曰古之葬者必居瘠薄之地其規西門豹祠西
原上為夀陵因高為基不封不植所謂遺累薄葬也
謝惠連祭古塜文合葬非古四句他人意所不到處
所謂波瀾老成也
義門讀書記卷四十九
