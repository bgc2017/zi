義門讀書記卷二十四
翰林院侍讀學士何焯撰
後漢書
循吏傳任延延治三郡皆隨所宜急不以一律
王渙每食輒絃歌而薦之歌詞全篇見宋書
劉寵山谷鄙生未嘗識郡朝吳志注中引續漢書作
山谷鄙老生未嘗至郡則此鄙字下脫一老字
仇覧叔度幾於中行覧其狷乎季漢之士斯真鳳麟
矣
勸人生業(至)賑恤窮寡古政教推之則子産之治鄭
也
贊注引沈約宋書載曄與其姪及甥書論譔書之意
云云按整理之云後史亦無及者論贊則自許太高
酷吏傳成其不撓之威不撓謂權強難以屈其法注
指同官相陵誤
張儉剖曹節之墓以黨錮宦官二傳參攷乃侯覧壽
冢非曹節也所當刊正且未葬但可言壞不可言剖
董宣董宣何並之流不當列之酷吏李章亦惟在千
乘時誅斬盗賊過濫非任喜怒多誅滅也而范首及此
三人蓋以建武吏事刻深上好下甚則必有入于酷者
明中興之美坐是未盡耳然竊謂東京酷吏傳可以不
立
文叔為白衣時臧亡匿死謹厚者亦復為之蓋漢人
尤尚氣俠不獨伯升也
樊曄大笑期必死忿怒或見置此二語則其情貌真
酷矣
周䊸每赦令到郡(至)乃出詔書先决刑罪乃出詔書
後之大賢有與之同或偶以不得已用權僅擿一二渠
魁消一方之隱憂非明恕之常道也䊸之酷在每字盡
字
太傅鄧彪奏䊸在任過酷不宜典司京輦鄧彪之奏
竇氏指也故䊸自謂無全
黃昌縣人彭氏舊豪縱(至)按殺之昌則過矣然豪家
不可以不戒
陽球萌乃罵曰爾前事吾父子如奴(至)妻子皆徙比景
陽球方為程璜子壻宜萌之抉其瑕也球本宦官氣類
一時自相吞噬其得行于王甫者勃海宋后得請于帝
鬼神假手速之斃耳球何力之能為天又假手于節以
斃球矣
語諸常侍今且俱入勿過里舍也節懲王甫以休沐
被收故使悉入則可以先發即使帝或不聽所白無後
憂矣
宦者傳董賢負乘莽得竊柄故西京佞倖關係存亡
東都則黃巾蟻聚羣雄龍戰皆由宦者流毒廢馬班佞
倖前例獨著宦官庶乎識變
易曰天垂象(至)亦偹其數發端不類
閽者守中門之禁閽人本使墨者為之此以為寺人
據詩昏㭬靡共鄭箋云皆奄人也注未悉其云刖者則
據左傳若吾以韓起為閽杜注刖足使守門之語仍與
宦官無預也
王之正内者五人衍者字注中引周禮衍掌字
月令伸冬命閽尹審門閭謹房室月令吕不韋作故
鄭注云於周則為内宰此注中禮字不學者所增文選
注中尙無禮字
其能者則勃貂管蘇勃貂當作勃鞮因齊寺人貂而
譌
鄭衆養子閎嗣宦者傳國之始
孫程詔宦官養子悉聽得為後襲封爵定著乎令鄭
衆已養子襲封至是又十九人皆然此衰亡之本曹氏
基以代漢者也宜書于紀
單超唐兩堕兩通鑑從雨考異云雨墯者謂其性急
暴如雨之堕無有常處也
曹節時連有災異郞中梁人審忠以為朱瑀等罪惡所
感廼上書當此時而審忠尙敢訟言及此甚矣天下
之有人宦官亦不能即殺忠又可信人之有命
節遂領尙書令尙書令可領駸駸為宰相矣不愛他
官獨領尙書者欲言者無由得至帝前如有陳竇之謀
亦不待竊發視其章也
吕強而今中尙方斂諸郡之寳(至)費多獻少數語略
盡當時殖貨之實
廵以為諸博士試甲乙科(至)争者用息憙平石經之
立發于李廵可以嘳息經典序錄爾雅李廵注三卷
張讓皆免冠徒跣頓首(至)輒寢不報以家財餌帝即
無能間之者矣
刺史太守復增私調(至)多受賕賂此黃巾所以平而
復起
皆責助軍修宫錢三國志公孫瓚傳注中載劉虞事
作治宫錢此緣避高宗名云修宫錢
儒林傳天子始冠通天衣日月漢承秦故郊祀皆服
袀元至顯宗而革故統貫曰始詳輿服志
試明經下第補弟子明制會試不中式者選入國子
監蓋仿此意
自辟雍東觀蘭臺石室宣明鴻都(至)莫不冺盡焉斯
文將喪故天生康成稍為羅其散軼
易劉昆王莽以昆多聚徒衆(至)廼繫昆及家屬於外黃
獄莽本好名以昆劉氏故忌而收之
任安欲知仲桓問任安仲桓楊厚字也任安之門人
杜微杜瓊蜀志有傳此蜀中内學派别也又何宗見楊
戲贊中
楊政為人嗜酒不拘小節(至)皆如此也政經生而碌
碌下同游俠此戮民也雖能屈馬武之氣何足竒哉學
者當法鄭衆之無染
尙書牟長皆本之歐陽氏俗號為牟氏章句不足以
自名家故云俗號為牟氏也
尹敏䜟書非聖人所作其中多近鄙别字如以劉為
卯金刀貨泉為白水真人皆别字之徵也
周防父揚少孤微周勰傳云自勰曾祖父揚至勰孫
恂六世知名則揚亦常顯名史略之耳非終于孤微也
孔僖作六代之樂按前書秦時唯餘韶武安得經新
莽之亂尙偹此樂云六代者史仍一時之夸飾也
詩景鸞少隨師學經(至)凡所著述五十餘萬言此等
雜學又不傳業不應濫入
召馴稍遷騎都尉侍講肅宗拜左中郞將入授諸王
侍講入授各異其文則後世講官欲以師氏之尊自重
誠過矣然賜之坐亦人主所以優崇儒術也坐而仍侍
何嘗疑與詔無北面者同乎
楊仁太常上仁經中博士仁自以年未五十不應舊科
上府讓選博士限年五十以上學校之官宜悉仿其
制七十則致仕而去
仁對以寬和任賢(至)皆當世急務寬和二語在明帝
時真知先務之急推之十二事可信
時諸馬貴盛(至)莫敢輕進者此舉亦趙熹之亞楊仁
公卿材也用之不盡
趙曄少嘗為縣吏(至)究竟其術周燮傳載南陽馮良
事與此相類而所從皆杜撫必一事而傳者異耳
蔡邕至會稽讀詩細而嘆息以為長於論衡詩細長
于論衡此雜學不如窮經也
衛宏初九江謝曼卿善毛詩廼為其訓謝曼卿為其
訓明毛詩雖傳無序傳也
後馬融作毛詩傳鄭元作毛詩箋范氏世有經學其
言多有根柢後儒但據此傳言詩序之出于宏而不悟
毛傳之出于融何也或疑馬融别有詩傳亦非范氏明
與鄭箋連類言之矣注箋薦也薦成毛義也又引博
物志毛公嘗為北海相元是郡人故以為敬按康成親
受經季長以箋為致敬亦得
禮前書魯高堂生注高堂生名隆按前書注中亦無
高堂生名此言隆者因三國志高堂隆而誤
董鈞後馬融作周官傳授鄭元(至)通為三禮焉本習
小戴禮謂儀禮十七篇也故與下小戴所傳禮記四十
九篇通周官為三禮
春秋鍾興以授皇太子又使宗室諸侯從興受章句
曰以授曰從興受語亦有輕重
興自以無功不敢受爵(至)而興遂固辭不受爵此等
舉動激勸者遠興之處此亦兩得矣
何休又註訓孝經論語邵公亦註訓論語而平叔作
集解獨未之及豈失亡于漢季之亂歟
五經許慎又作說文解字十四篇按說文解字載其
子召陵公乘沖所上書稱慎官太尉南閣祭酒嘗以詔
書校東觀教小黃門而此皆不載
文苑傳杜篤徒垂意於持平守實務在愛育元元二
語經國之要此漢人辭頌猶足為古詩之流也
所著賦誄弔書讚七言女誡及雜文凡十八篇又著明
世論十五篇後書不立藝文志故著述皆具載篇數
王隆沛國史岑子孝注岑一字孝山著出師頌按作
出師頌及和熹鄧后頌者又一史岑李善文選注得之
此注誤也傳已著明所著四篇
夏恭恭宜在儒林
黃香議者譏其過倖政歸臺閣不任三公故有過倖
之譏黃香傳當冠于子瓊之前列左雄周舉之上于例
乃合
田令商者不農田令未詳農九家不錄其書
崔琦冀行多不軌(至)廼作外戚箴前書外戚傳即載
后妃故此箴皆指后妃言之獨于番惟司徒一節致意
然琦自拙于為文欲以箴冀當但據吕霍上官丁傅王
氏禍敗言之也
番為司徒為乃惟字之誤北人音同故也
蕭何佐漢廼設書過之吏蕭何設書過之吏不知出
何書
邊韶寐與周公通夢韶為太中大夫時與胡廣羊溥
祝恬等稱梁冀勲德宜比周公錫之山川土田附庸與
西京頌莽者無異其所通夢殆梁冀耶
趙壹壹以公卿中非陟無足以託名者(至)因舉聲哭
苟賤狂易敗常亂俗此戮民也禰衡沿習其風遂殺身
于庸夫之手可不戒哉
邊讓作章華賦詳此賦旨趣蓋刺桓帝
酈炎抱玉乘龍驥(至)為世陳四科言不得志于當世
庶幾顔之附孔以傳也
高彪先公高節越可永遵第五倫京兆長陵人永蓋
其後故以先公高節期之
後遷内黃令内黃令墓碑作外黃令與申屠蟠傳合
當以碑為正
張超河間鄚人也留侯良之後犍為張氏旣自謂留
侯之後此河間鄚人又何别也
禰衡臺牧者之所貪注諸本並作臺牧未詳其義融
集作掌牧按今文選作掌伎近之
獨行傳又云狂者進取狷者有所不為也注云此是
錄論語者因夫子之言而釋狂狷之人也注語不知何
所本
譙元皇太子多横夭按文當作皇子衍一太字
時亦有犍為費貽(至)仕至合浦太守費貽當附儒林
傳中貽無著𫐠傳末善說易者元子瑛耳
李善光武詔拜善及續並為太子舍人勸忠宜止于
善并續亦拜舍人則善不敢逃賞而事續尤為有終非
聖主無此合宜也
張武者吳郡由拳人也下云太守第五倫嘉其行按
第五公為會稽太守乃建武時吳郡至順帝時始分立
此吳郡由拳當作會稽
戴封其年大旱封禱請無獲(至)於是遠近嘆服請禱
而至自焚此不學無術以巫尫自待矣豈惟驩虞之極
弊哉
李充太守魯㔻請署功曹不就按魯㔻傳㔻以永元
三年拜陳留太守視事三期但㔻傳不云為博士或是
並為侍中也㔻刻作平誤
范冉與漢中李固河内王奐親善下文王子炳即奐
字也與注所引謝書互異至于李公名輩已高不得與
史雲為友李公被難在桓帝建和元年去史雲殁時凡
三十九年何始云今皆不在制之在爾也王奐為考城
令以仇覧傳參校亦桓帝時事疑史雲之友别有一李
子堅史家因氏與字偶同遂舉李公以實之大書于前
爾
向栩此直清狂不慧之徒如何以匹獨行當為其有
時侃然正色耶
方術傳方術立傳所以譏切時主崇信小數此史家
之主文譎諫也從馬之日者龜策及前書眭宏兩夏侯
京翼李傳變而通之但恨其過于瑣雜不若合蘇竟楊
厚郞顗襄楷于此傳削去王喬及冷壽光以下諸人且
著明其流為張角張衡之屬斯有繫于勸戒耳
箕子之術以箕疇為術可謂不知致遠
任文公時暴風卒至(至)文公獨得免方有警而暴風
卒至自當戒行此不待明曉風角也
五月一日當有大水(至)所害數千人文公預刻五月
一日固由占術山城春夏之交久旱宜防大水涌溢則
又常理也
郭憲忽回向東北含酒三潠(至)與郊同日神仙傳兼
採郭憲及樊英二事歸之欒巴
王喬每月朔望(至)則四年中所賜尙書官屬履也此
事尤不經不應志怪
謝夷吾為壽張令注引謝承書縣人女子張雨宜載
列女
論夫煥乎文章時或乖用本乎禮樂適末或疎英厚
之徒其文章禮樂安在其中無物而欲為高論此晉宋
之文所以歸于無用也然置英于方術中却於史法最
得宜
許曼時人方之前世京房(至)所著易林至今行於世
今世所傳焦氏易林疑即峻所著焦氏不聞有書也
華佗又有一郡守篤病久(至)吐黑血數升而愈郡守
事依託吕氏春秋文摯齊王語為之
漢世異術之士甚衆(至)列于篇末宜以蘇竟楊厚郎
顗襄楷欒巴李郃樊英謝夷吾單颺董扶為一傳用此
文法附任文公以下於後諸神怪事獨取章帝時壽光
侯而撮曹氏兄弟論左慈甘始之語存其略可耳
徐登閩人也注閩中地今泉州也按唐以上所謂泉
州今福州也
薊子訓與一老翁共摩挲銅人注引酈元水經注云
魏文帝黃初元年按國志注作明帝景初元年
逸民傳至乃抗憤而不顧多失其中行焉言王莽簒
位違患遠引斯為得中此則稍過也
野王二老並舉手西指(至)大王勿往也似勸光武且
固根本勿與赤眉急争關中
嚴光字子陵一名遵遵君平名也史家誤仍會稽典
錄朱育對濮陽興之語不以前書核之耳
懷仁輔義天下悅阿䛕順旨要領絶霸得書封奏之
此建武三公所愧且足開廣帝心子陵自高出一時霸
之封奏殆不敢自言假以諷上耶
井丹吾聞桀駕人車豈此耶雜記云士喪有與天子
同者三其終夜燎及乘人專道而行乘人謂以人引車
不用馬也然則井丹以桀為諷亦惡其僭歟後世習用
檐子遂相與忘之矣
戴良禮所以制情佚也(至)食之可也已有晉人風
龐公後世何以遺子孫乎觀注所引襄陽記子山民
遂仕魏則遺安之意有不能得之其子者矣
列女傳故自中興以後綜其成事述為列女篇列女
之作夲于子政斷自中興以後上繼劉書又于本書為
合
太原王霸妻而我兒曹蓬髮歴齒未知禮則未知禮
則恐是失于修學君子退而隱處詩禮之教子孫所以
立身不容己也
扶風曹世叔妻其八表及天文志(至)後又詔融兄續繼
昭成之司馬彪云馬續述天文志續字季則見馬援
傳末
河南樂羊子之妻一□而累以至於寸□雍本作絲
按說文□織絹從□糸貫杼也從絲省丱聲古還切作
絲非
孝女曹娥遂投江而死按碑云經五日抱父屍出與
叔先雄事略同此語亦不可削作者蓋專採典錄也非
抱父屍出度尙亦何從改葬乎
酒泉龐淯母者趙氏之女也字娥父為同縣人所殺
娥魏志注中引皇甫謐列女傳作娥親父曰趙安讐曰
李壽
沛劉長卿妻縣邑有祀必膰焉此禮宜修
安定皇甫規妻者不知何氏女也唐張懷瓘書斷云
扶風馬夫人大司農皇甫規之妻也
陳留董祀妻後感傷亂離追懷悲憤作詩二章此詩
自陳思而外邈難方駕按董卓傳卓以牛輔子壻素
所親信使以兵屯陜輔分遣其校尉李傕郭氾張濟將
步騎數萬擊破河南尹朱儁於中牟因略陳留潁川諸
縣殺掠男女所過無復遺類文姬流離在此時也又按
蔡邕傳邕在長安與從弟谷謀東奔兖州又欲遯逃山
東則未必以家自隨蘇氏以董卓既誅邕乃隨坐不應
文姬先罹禍亂疑詩為後人作考之不詳也(春渚記聞載東坡手)
(帖云史載文姬兩詩特為俊偉非獨為婦人之竒乃伯喈所不逮當是公晚年語耳)
東夷傳夫餘國以臘月祭天臘月魏志作殷正月又
言在國衣尙白蓋其善者皆箕子之遺化也
韓又立蘇塗注中刪去魏志不還句下好作賊三字
浮屠句下所行善惡有異六字不分明
倭又有夷洲及澶洲(至)遂止此洲今人以倭國為即
徐福止而自王者謬矣
南蠻西南夷傳乃命方叔南伐蠻方詩人所謂蠻荆來
威者也蠻荆直謂楚人豈得以武陵蠻當之乎
兖豫之人卒被徵發兖豫去嶺南尤遠前代未嘗發
以踰嶺故獨言卒被
可一切徙其吏民北依交阯事靜之後乃命歸本棄
地内徙光武用之北邊李公亦議行于嶺外
板楯蠻夷天性勁勇初為漢前鋒數陷陳劉備置張
飛于閬中蓋將用其人也
昔永初中羌入漢川(至)太守李顒亦以板楯討而平之
治蜀者能撫蠻則足以制羌於此對可得大略
滇王以廣漢文齊為太守(至)甚得其和太守能撫定
滇益地者文齊王追李顒景毅四人皆巴蜀人永昌太
守鄭純越嶲太守張翕馮顥亦其産以地近頗習土俗
但律己以正威信易孚耳
卭都夷者(至)無幾而地陷為汙澤都者瀦水之名恐
其地本有汙澤
西羌傳滇良昔桓公伐戎而無仁惠故春秋貶曰齊人
中國尊貴侯伯高爵不欲以當微者故經諱而書人
公羊疑為貶者固也
尙見前人累征不克(至)復宼金城塞順逆不分顧招
之使還踞故巢予以地利益無所憚矣此豈可謂文德
乎能以威信懷服諸種使其不能嘯呼羣聚然後開諭
利害申明誓約必其不敢入犯可耳
越騎校尉趙代副趙代當從和紀作趙世此唐人避
太宗諱所改而後人追改未盡之文
又有西海魚鹽之利通鑑注西海有允谷鹽池
恃其權勇權通鑑作拳
東號子麻奴遣車騎將軍鄧隲(至)食邑三百戸以軍
敗宼盛反得進爵封賞和熹臨朝謬政無踰此者
羌遂入寇河東至河内(至)朝廷從之徙郡亦一策但
光武時以人少地虛故徙并其人易為偹衛今羌種蟻
附非若匈奴多馬習戰兵力稍分則不能禦遏也乃無
故棄地驅民長賊聲勢萬一流移不堪輕與羌合凶狡
乘之而起則腹心内擾安集無時矣如杜琦王信幸其
非梟雄之才耳不如即募邊人以擊羌宼用其豪傑授
為將領所得生口畜產即盡以與之可不煩朝廷别發
大衆捕逐難自弭也
任尙與遵爭功(至)沒入田廬奴婢財物任尙前副鄧
隲敗而獲封後與鄧遵爭功則破平零昌杜季貢徵還
棄市賞罰如此宜乎羌患之滋蔓也
論於是諸將鄧隲任尙馬賢皇甫規張奐之徒(至)是養
疾痾於心腹也三明事在桓帝之時安得與鄧昭伯
等混而言之中興以後羌戎為患永初永和最甚永初
之始但選廉平有武略刺史太守數人可以應時討定
乃輕發大衆付之不知兵之鄧隲望風奔北宼勢遂張
又不加罰無所沮勸由是敗者相繼豈羌之暴猛哉用
人失也永和復叛則馬賢等本非良將加以刻剝軍資
賂遺權門士卒解體安望殄宼其壞亂相尋之實偹于
威明求乞自劾疏中不能次第别白言其得失徒申紀
明一將之論追咎前人斥遠之不早而不悟隨時弭患
各在其人之駕馭撫綏事變豈有極乎諸種勝兵者且
二十餘萬人亦非人力得以誅盡紀明百八十戰僅一
創之未必能盡敵而返也亦何取彼此妬功之口盛相
嗤鄙哉諸論此篇尤下不分前後之事勢不别諸將之
賢愚前則複舉陵斥徒為辭費後則承襲餘論初無特
識不作可也
西域傳安息國海中善使人思土戀慕數經危險則
思土之念自倍非海中氣候如是也
大秦國漢書云從條支西行二百餘日近日所入則與
今書異矣北史西域大秦國傳亦云於彼國觀日月
星辰無異中國而前史云云失之遠矣
天竺國土出象犀瑇瑁金銀銅鐵鉛錫(至)遂於中國圖
畫形像焉書此者以見其通中國者非一獨不聞所
謂精文善法即明帝之夢傅毅之對記注無聞僅出牟
子不根之書也
莎車國敦煌太守裴遵上言(至)賢由是始恨遵言是
然迫奪則又失懷遠之宜光武此舉未盡善頼賢以佳
兵自滅耳
天子報曰今使者大兵未能得出如諸國力不從心東
西南北自在也堅忍
論論是微辭非助而張之也然結語猶未免于兩是
其說
其後甘英乃抵條支而歴安息(至)靡不周盡焉甘英
之蹟窮于安息明帝在二班之前皆不載遣使天竺事
足明為後人假托也
若其境俗性智之優薄(至)審求根實皆指前書及安
帝末班勇所記注贅引法顯語
南匈奴傳九年遣大司馬吳漢等擊之經歲無功吳
漢擊匈奴經歲無功名將行邊自古猶有利鈍
於是漸徙幽并邊人於常山關居庸關已東徙民而
空其地使無所掠亦古人治邊之一策也然必也以漸
則不至驚擾
昭君字嬙(至)遂復為後單于閼氏焉王嬙前事復詳
于此真記繁志寡也
使者曰單于當伏拜受詔(至)願使者衆中無相屈折也
其伏拜不足為重輕而足以使其衆悼心而蓄忿故
蕭望之之議為遠猷也
於是復詔單于徙居西河美稷按前書地理志屬國
都尉治美稷則其地本有降夷故因而處之
南單于既居西河(至)為郡縣偵羅耳目至是南匈奴
之衆遂布滿列郡成不可徙還故庭之勢矣
司徒掾班彪奏曰(至)遣驛以聞得體要而質健
西域國屬匈奴與屬漢何異見非漢之力所不能臣
以征西大將軍耿秉行度遼將軍劉攽云案秉傳
不為大將軍又真為度遼此多一大字乂行當作為也
按下云鄧遵始真為度遼則耿秉耿䕫傳言拜者皆行
度遼事行不當作為
崇諷西河太守令斷單于章無由自聞此舉幾壞邊
事崇罪大矣
乃遣黎陽營兵出屯中山北界此禦鮮卑故屯中山
北界注憒憒
論袁安之議見從于後王若從袁安議不惟異代無
匈奴之鯁當時亦不致鮮卑轉徙竊據其地收匈奴餘
種為邊患矣
而竇憲矜三捷之效(至)反其故庭竇憲既失于前曹
操加謬于後然憲當國力有餘漠北可徙之會尤當執
其咎也
並恩兩護後之為患者南庭耳並恩兩護以下承接
未亮
烏桓傳其性悍塞(至)父兄無相讐報故也知母之有
族類巳身顧非父兄之族類耶所謂塞也
其俗妻後母報寡嫂死則歸其故夫報字解與左傳
異歸其故夫謂同葬
鮮卑前書匈奴傳注犀毗亦曰鮮卑亦謂師比總一
物語有輕重耳是則鮮音如犀也
檀石槐乃立庭於彈汗山歠仇水上(至)網羅山川水澤
鹽池檀石槐勃興漠北再世而衰不能為中國大患
然則永嘉喪亂豈非天實為之乎
從右北平以東至遼東(至)為西部皆仿匈奴故蹟
一冬二春必能禽滅兵難遥度而育自詭以二春滅
方張之宼一勝遂驕喪敗必矣
議郞蔡邕議曰(至)臣曰可矣伯喈文此篇最善然鋪
陳前代事少剪裁又虛計二載自許有成處亦未能確
以事勢成敗相質才識為不逮班氏也
自檀石槐後諸大人遂世相傳襲烏桓傳云無世業
相繼鮮卑習俗本與之同至檀石槐後乃世傳襲有慕
容氏也
義門讀書記卷二十四
