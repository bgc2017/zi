義門讀書記卷四十五
翰林院侍讀學士何焯撰
文選(賦)
此書於詩賦已總其要賦祖楚詞别有專集故騷列詩
後僅標舉大略郊祀樂府自為一體事關制作難復限
以文章遂從闕如鮑謝採錄不遺陶令獨為隱逸之宗
則具諸本集至於衆製則嬴劉二代聊示椎輪當求諸
史集建安以降大同以前衆論之所推服時士之所鑽
仰蓋無遺憾焉
班孟堅兩都賦序此賦蓋因杜篤論都而作篤謂存
不忘亡安不忘危雖有仁義猶設城池蓋以都洛尚非
永圖特以葭萌不柔未遑論都國家不忘西都也故特
作後賦折以法度前賦兼戒後王勿效西京末造之侈
又包平子兩京之旨也詞藻不如相如其體製自足
冠代
以備制度即制為法度也
以極衆人之所眩曜謂西都
折以今之法度謂東都法度與陋字反對
西都賦前篇極其眩曜主於諷刺所謂抒下情而通
諷諭也後篇折以法度主於揄揚所謂宣上德而盡忠
孝也二賦猶雅之正變五詩則兼乎頌體矣若乃能諷
斯麗者皆則徒勸斯麗者為淫祝氏古賦辨體謂先正
而後葩詩之所以為詩先麗而後則此賦之所以為賦
蓋不過尋行數墨之見耳
嘗有意乎都河洛矣陋洛邑
左據函谷二崤之阻(至)則天地之隩區焉此後篇之
所謂保界河山也
及至大漢受命而都之也應其故
挾灃覇水經注云覇水古曰兹水秦穆覇世更名此
水為覇水以顯覇功然則覇水不當加水旁也按酈此
語本之漢書地理志故覇陵覇橋皆不加水
圖皇基於億載見後王所當睠顧
故窮泰而極侈以下應其制窮泰極侈四字一篇
眼目以下皆發明此句所以極其眩曜也
遊士擬於公侯列肆侈於姬姜總不出乎眩曜
蓋以強幹弱枝隆上都而觀萬國也收此一叚有勢
有力
封畿之内(至)號為近蜀此叙畿内之沃飫
其宫室也體象乎天地(至)惟所息宴此後篇之所謂
矜夸館室也
隋侯明月宋本作隨為是史記雖本有隋字但此處
宋本及後漢書皆作隨不獨隋文帝始去辵也
又有天禄石渠(至)校理秘文當日處文士於禁中以
便咨訪不專奄寺也
掍建章而連外屬俞犀月云此特以建章言之以見
武宣之盛按俞說非也此特言建章猶後宫特言昭陽
但以眩曜西都曩日所有耳故下文即言臺言樓言地
以繼之建章是武帝所作亦與宣帝無與也
爾乃盛娛游之壯觀奮泰武乎上囿以上極言宫闕
之侈至此則及武事
因兹以威戎夸狄耀威靈而講武事得此二句非盤
游非黷武
招白鷴鷴後漢書作閒注云招猶舉也弩有黃間之
名此言白閒蓋弓弩之屬今以揄文竿句例之當以後
漢書為正
國藉十世之基(至)各得其所此等語非孟堅不能下
東都賦功有横而當天計有逆而順民功有横計有
逆皆言其不得已後漢書注引逆取順守之說非是一
作攻討
往者王莾作逆(至)乃致命乎聖皇氣質雄健
體元立制注杜預左氏傳注曰凡人君即位欲其體
元以居正按如體元字乃杜注用班語不當引後注前
更造夫婦(至)人倫實始法度
至于永平之際(至)總八方而為之極以下言永平修
禮崇樂廵狩之事
正予樂五臣本作雅非是當依王厚齋說改正
躬覽萬國之有無(至)總八方而為極復覽萬國之有
無然後修治京邑營立宫室
於是皇城之内(至)誼合乎靈囿明帝宫室之麗苑沼
之作並合前制
則必臨之以王制(至)乘輿乃出鋪陳處皆言其法度
乘時龍後漢書注云馬八尺以上為龍月令春駕蒼
龍各隨四時之色故曰時也李注引易非是
萬樂備百禮暨收上禮樂
乃申舊章(至)沈珠於淵法度
昭節儉(至)損乘輿之服御躬行以率之
頌曰盛哉乎斯世頌字起下五篇之詩
子徒習秦阿房之造天二句應矜夸館室
識函谷之可關二句應保界河山四語應起處子
實秦人
今將授子以五篇之詩波瀾富甚
明堂詩五詩仿封禪文賦本古詩之流故以頌系
之明堂即以光武配故不更及建武之治
靈臺詩明堂辟雍靈臺三詩皆興滅繼絶潤色鴻業
之事後寳鼎白雉二詩則皆衆庶悦豫福應尤盛之事
妙在此詩中爰考休徵以下即上下相銜聫絡血脈仍
不離望祲氛觀雲物本事所以自然
張平子西京賦平子工於換字東京中雜陳衆事亦
無卓識蔚宗不載于本傳斯得之矣當時疑其勝孟堅
謬妄莫可追也
薛綜注此注謂出於薛綜疑其假托綜是赤烏六年
卒安得見王肅易注而引用之耶綜傳有述二京解之
語恐亦不謂此賦也又孫叔然始造反切未必遂行于
吳
三階重軒鏤檻文㮰注引西都賦及王褒甘泉頌按
班張相去未遠如何引以為注况王叔師更在張後耶
坻崿鱗眴棧齴巉嶮襄岸夷塗修路陖險觀此嶮與
險蓋兩字
仰福帝居顔氏匡謬正俗云副貳之字本為福從衣
畐聲西京賦云仰福帝居傳寫舛訛轉衣為示讀者便
呼為福禄之福失之遠矣
於是采少君之端信二句端信貞固皆微詞下乃反
言也
想升龍於鼎湖漢武作鼎湖宫於藍田見揚雄羽獵
賦注
建元弋杜牧詩已建元戈收相土應迴翠帽過離宫
疑即用此今刻元弋者恐非史記天官書杓端有兩
星一内為矛招搖一外為盾天鋒晉灼曰外遠北斗也
一名元戈
虞人掌焉(至)載獫&KR0008;獢亡友程湘蘅云賦京都而獨
於遊獵處太詳其體皆自子虛上林來較之立言之體
要為無當不免承襲之陋耳班賦亦然然筆力壯偉殆
不覺也三都則彌甚矣按上賦其靜此賦其動農隙講
武既自三代以来漢承秦後車鄰四鐵田狩園囿是先
異乎承襲無當也
匪唯翫好(至)實俟實儲𢃄叙小說疎密相間頓挫即
具其中
是時後宫嬖人(至)其樂只且又帶叙作一間
上無逸飛(至)遑恤我後都為下篇張本
華嶽峩峩亦以物象之使若列仙所居也
徒以地沃野豐(至)馨烈彌茂諷刺即在鋪揚之内
東京賦七雄並爭競相高以奢麗此句是作家手叚
彼云同宅西秦豈不詭哉却說六王皆以奢麗自亡則
據雍自強不攻自破
趙建叢臺於後趙世家無武靈王起叢臺故事漢書
鄒陽傳注以為趙幽王友所建注誤
守位以仁注綜作人按觀下民志不諒句從薛為是
萇宏魏舒是廓是極喪亂補苴可謂是廓是極也乎
經始勿亟(至)居之者逸對西京中惟帝王之神麗懼
尊卑之弗殊四句
發京倉京倉二字出此以禁財對舉蓋指京師之倉
也注未明
賚皇寮皇寮猶言大寮注亦未明
聘邱園之耿潔注周易賁於邱園束帛戔戔王肅云
失位無應隱處邱園蓋蒙暗之人道德彌明必有束帛
之聘按昌黎隱君子彌明之語出此
爾乃卒歲大儺(至)㒺有不韙大儺一段對前角觝百
戲言雖戲亦祖宗之舊儀先王之典禮也西京尚武
功好遠略故鋪陳角觝東京宧者專權故寓旨於侲童
皆有為言之也
於是陰陽交和(至)膺多福以安悆此段對前微行
是以論其遷邑易京(至)則齊德乎黃軒此稱帝之作
為同於數聖
却走馬以糞車文子曰夫召遠者使無為焉親近者
言無事焉惟夜行者有之故却走馬以糞車軌不接於
遠方之外是謂坐馳陸沉李注偶未及
今公子苟好勦民以媮樂(至)忽下叛而生憂也此皆
托以諷諫之旨
臣濟奓以陵君忘經國之長基此指王侯以下莫不
隃奓托西京以規切目前也
乃知大漢之德馨咸在於此對西京中窮泰肆侈馨
烈彌茂
南都賦陪京之南明人稱金陵為陪金亦失本義
耕父揚光於清冷之淵山海經耕父之神見則其國
為敗非佳事也賦家夸飾漫用之耳
章陵鬱以青葱即所謂氣佳哉鬱鬱葱葱然
皇祖止焉皇祖即上所謂考侯思故者也注謂高祖
非也
真人南廵覩舊里焉末句謂天子將復南廵
左太冲三都賦序揚雄賦甘泉而陳玉樹青葱李上
交近事會元云唐傳紀云雲陽界多漢離宫故地至唐
有樹似槐而葉細土人謂之玉樹玉樹青葱左思賦中
有之或非其語過蓋不知此樹也按上交又誤記此序
乃太冲譏子雲語
蜀都賦逐層倒叙
其間則有琥珀丹青江珠瑕英注博物志琥珀一名
江珠按琥珀江珠似非一物江珠之名於義一無所取
也
山圖采而得道赤斧服而不朽叙山圖赤斧亦相間
之法
指渠口以為雲門注鄭康成周禮注曰黃帝樂曰雲
門言黃帝之德如雲之出門也然此惟取雲門之名不
取樂也按杜詩白帝城中雲出門本此注與今周禮小
異
匪葛匪姜疇能是恤觀此當時亦重姜維
焉獨三川為世朝市三川謂魏都曩疑此與吳客言
之安得遽及魏事然三都以魏為主此先逗漏一句乃
文章賓主呼應所必然故下文又云諸夏未若兹都也
吳都賦此儗上林而尤為寡要太涉橅儗似有冗
長散緩之失然採其數語便可成一賦如子山枯樹是
其徵也
烏聞梁岷有陟方之館行宫之基歟伏後舜禹
則以為世濟陽九注引易无妄曰災氣有九陽阨五
陰阨四合為九一元之中四千六百一十七歲各以數
至陽阨故云百六之會按此一叚頗勝諸本未知何据
公孫國之而破諸葛家之而滅公孫諸葛非徒屬對
之工隱乎漢之亡正得春秋王師敗績于某之意
婺女寄其曜(至)目龍川而帶坰四句皆吳都之所包
寄寓指帶四字妙
百川派别歸海而會二句皆賦家夸飾之詞不可實
指
鸑鷟食其實鵷鶵擾其閒二句無乃亦玉樹海若之
流
其果則丹橘餘甘荔支之林橘柚見經餘甘去疾故
離支不能先焉餘甘實小核大不至吳中余辛巳夏
始獲嘗其鹽漬者柳子厚與捠榔並言之問之閩人亦
不敢多食也
龍眼橄欖注龍眼如荔枝而小圓如彈丸味甘勝荔
枝按此龍眼名價與後人異
重城結隅注大城中有小城按唐宋吳郡猶有子城
至明初破淮張始廢
起寢廟於武昌作離宫於建業起廟事無所考注孫
權自會稽徙丹陽建業人皆不樂徙按不樂徙乃孫皓
時事
虞魏之昆注虞虞文繡魏魏榮按虞魏吳志無傳文
繡則仲翔之父也
俞騎騁路亦非南土所有
指包山以為期王逸謂包山在秣陵東湖中李善引
周處風土記謂陽羡太湖中有包山按觀下文隨接幸
乎館娃句則包山當從善注
中夏比焉(至)翫其竒麗也魏都賦中便不得亦作個
語
舜禹游焉(至)翫其竒麗也使事當如此
魏都賦劉淵林注前注云孟陽為注魏都而今並題
淵林何也
鍾簴夾陳注文昌殿前有鍾簴其銘曰維魏四年歲
在丙申龍次大火五月丙寅作蕤賓鍾又作無射鍾建
安二十一年七月始設鍾簴于文昌殿前所以朝會四
方也按魏四年者操為魏公之四年於漢則獻帝之建
安二十一年是年五月進操爵為王故設之以備朝會
營客館以周坊(至)起建安而首立注鄴城北有大邸
起樓門臨道建安中所立也古者重客館故舉年號也
按重客館故舉年號此注可為故實
讐校篆籀一人刊誤為校二人對校為讐後人嫌讐
字易其名為校對對即讐也
優賢著於揚歴注尚書盤庚曰優賢揚歴歴試也按
三國志注云謂揚其歴試也然今盤庚篇中無優賢揚
歴之文
傳業禪祚高謝萬邦上文方叙開基此即接叙魏晉
禪受蓋著其德淺祚促自謂可以比隆舜禹而其實萬
萬相遼也
雖自以為道洪化以為隆(至)奚遽不能與之踵武而齊
其風暗寓不然言諧語滑細詳文義參考五臣所
注下以為二字傳寫誤加
蓋比物以錯亂(至)本前修以作系言徒數物産則彌
下矣不得已其請言前修乎本前修以作系者蓋緣
三國莫能相尚魏亦偶屬中土耳庶幾前修可以折服
二客也太冲之於魏氏文與而實不與可謂得主文譎
諫之遺矣先引司馬遷春秋推見至隱易本隱以至顯
二句欲千載而下讀者默識其隱義注家以系與繫紛
紜致辨又何異於占夢哉
張儀張禄亦足云也前修而及於二張其鄙夷當時
之人物也甚矣
權假日以餘榮(至)可作謠於吳會四句以吳後亡言
吳雖假日餘榮終於黍離麥秀也
歴執古之醇聽執古謂為前修所折服也
揚子雲甘泉賦須看漢書中自叙方知鋪陳處皆諷
諫也
注桓譚新論曰雄作甘泉賦一首始成夢腸出收而納
之明日遂卒甘泉作於成帝時安得有腸出遂卒之
事揚子雲桓君山同時人不應作此語然則為妄人附
益者多矣非新論本書然也
正月從上甘泉還奏甘泉賦以風注漢書曰永始四
年正月行幸甘泉七略曰甘泉賦永始四年正月待詔
臣雄上漢書三年無幸甘泉之文疑七略誤也按子雲
之生在宣帝甘露元年戊辰至成帝永始三年丁未為
四十歲班書贊中言年四十餘自蜀來遊京師王音薦
之待詔此賦為四年所上無疑也然長楊事在延元二
年庚戌
曳紅采之流離兮颺翠氣之宛延此文章頓挫處
廼搜逑索偶雙關互映
子子孫孫長無極矣有事甘泉以求繼嗣故如此結
潘安仁藉田賦祝氏云臧榮緒晉書以為藉田頌文
選以為藉田賦要之篇末雖是頌篇中純是賦賦多頌
少當為賦也馬揚之賦終以諷潘班之賦終以頌非異
也田獵禱祀涉於滛殺故不可以不諷奠都藉田國家
大事不可不頌所施各有當也按祝說非也古人賦頌
通為一名馬融廣成所言田獵然何嘗不題曰頌耶陳
思與楊書豈以辭賦為君子蓋應上文辭賦小道之語
強生區别即杜撰也若云風頌異施揚之羽獵固亦有
遂作頌曰之文不歌而頌謂之賦故亦名頌王褒洞簫
漢書亦謂之頌文不高然頌述典禮當自為法式其
體源亦出于東都
伊晉之四年正月丁未注晉書曰丁亥藉田今為丁
未誤也按禮記月令疏云耕用亥日以陰陽式法正月
亥為火倉又王氏云正月建寅月日會辰在亥故耕用
亥然則丁未之誤明矣
青壇蔚其嶽立漢晉皆耕于東故云
儀刑孚于萬國此句帶上端本
司馬長卿子虛賦祝氏云此賦雖兩篇實則一篇賦
之問答體其源自卜居漁父篇来厥後宋玉輩述之至
漢而盛此兩賦及兩都二京三都等作皆然首尾是文
中間是賦世傳既久變而又變其中間之賦以鋪張為
靡而專于詞者則流為齊梁唐初之俳體其首尾之文
以議論為便而專于理者則流為唐末及宋之文體性
情益遠六義澌盡體製遂失矣按首尾雖以議論問答
然車駕千乘等句即以賦齊王之獵後半齊東陼巨海
等句即是賦齊國遊獵之地則亦未嘗非賦也後人無
鋪張之才純以議論為便於是乖體物之本矣
於是楚王乃弭節徘徊翺翔容與俱與終日馳騁曾
不下輿對
於是鄭女曼姬(至)若神仙之髣髴此是夸齊以所無
此叚插在中間叙畋事便不直凡左史行文皆然
襞襀褰縐紆徐委曲鬱橈谿谷纖中藏大景
怠而後發游於清池又變
怕乎無為(至)勺藥之和具而後御之與脟割輪焠對
無而言之是害足下之信也此轉收出子虛二字之
義史漢並有有而言之是彰君之惡二句然細尋則
無此二句為優
且齊東陼巨海陼猶都也如大野既陼之義
上林賦天子芒然而思(至)遂往而不返使之自悟故
云譎諫
若夫終日馳騁(至)則仁者不繇也苦言至誡繫于天
子自知悔悟之後故曰言之者無罪
揚子雲羽獵賦雖頗割其三垂以贍齊民此三垂即
指上林之三垂而言注謂西南東武帝侵三垂以置郡
非也元帝初元二年詔以水衡禁囿宜春下苑少府佽
飛外池嚴籞池田假與貧民五年罷上林宫館希御幸
者成帝建始元年亦罷上林宫館希御幸者二十五所
即其事也
羣公常伯(至)上猶謙讓而未俞也羣公常伯左右小
臣豈有遠見楊朱墨翟異端曲學不知聖賢之業者也
方將已下乃自申作賦以諷之意
宏仁惠之虞虞字對上囿字乃虞人之虞顔李皆云
通娛非也
長楊賦羽獵儗上林長楊擬難蜀父老子雲本祖述
相如其奇則相如所不能籠罩麗處似天才不逮也
明年上將大誇胡人以多禽獸注七略曰羽獵賦永
始三年十二月上然永始三年去校獵之前首尾四載
謂之明年疑班固誤也按此明年者班史因子雲自叙
之詞七略誤也
亦頗擾于農人(至)本非人主之急務也長楊之事尤
為荒逸故其詞切
鑿齒之徒謂陳項也注云六國者非
於是上帝眷顧高祖(至)永亡邊城之災金革之患言
祖功宗德之盛如此為子孫者乃僅以多獲夸遠人耶
皆述古以諷今也
東夷横畔謂高句麗也注云東越者非
使農不輟耰(至)帥與之同苦樂解上亦頗擾于農人
矣
豈徒欲淫覽浮觀(至)多麋鹿之獲哉全是諷
潘安仁射雉賦極體物之妙雖長卿為之亦不過爾
恐吾游之宴起(至)分倦目以寓視頓挫
屏發布而累息徒心煩而伎懩頓挫無此二句義鳥
應機句便接得不生動
擬青顱而點項用左傳吾志其目也意
出不交戰帶媒
若乃耽槃流遁(至)末以下是諷
班叔皮北征賦注流别論曰避難凉州時作又漢書
曰彪年二十遭王莾敗劉聖公立未定乃去京師往天
水郡歸隗囂按陸機二十作文賦何如叔皮於聖學已
造其堂
慕公劉之遺德及行葦之不傷以行葦為公劉之遺
德必出齊魯之經師注家已不能詳矣
不勞師而幣加此句指和親即上所謂耀德也
曹大家東征賦知性命之在天(至)精誠通於明神儒
者之言不愧母師女士矣
敬慎無怠(至)末以此書紳亦庶乎寡過矣
潘安仁西征賦刺取史事為賦故主於人物稍以征
途所歴山川羅絡其中筆力遒壯不累於繁釀拓宇
班氏父子文辭不妨代興所學則非矣子山哀江南
賦體源於此庾賦今事故尤有關係能動人此善變者
也
歲次元枵注岳傷弱子序曰元康二年五月余之長
安以歴推之歲在壬子爾雅曰太歲在子曰困敦左氏
傳梓慎曰歲在星紀而淫於元枵杜預曰歲歲星也元
枵在子虛危之次也然元枵歲星所歴困敦太歲所次
今論太歲而曰元枵疑誤也按至今云歲次者誤自安
仁此文始然困敦乃歲名非十二辰亦不容目之為次
眷鞏洛而掩涕思纏綿於墳塋以上自叙西征之由
值庸主之矜愎殆肆叔於朝市肆叔市朝從五臣注
作蹇叔者為得
升曲沃而惆悵(至)徒利開而義閉注水經注曰春秋
晉侯使詹嘉守桃林之塞處此以偹秦時以曲沃之官
守之故有曲沃之名然此曲沃在西因彼曲沃而得名
今因名而說彼按漢書高紀顔注中嗤作者以陜之曲
沃為成師所居
寶鷄前鳴甘泉後湧如此點化甚妙
南有元覇素滻覇水本名兹水蓋以色得名
或著顯績而嬰時戮(至)曾不得與夫十餘公之徒隸齒
安仁再遭斥免既無貴仕幾嬰時戮故發憤喟息於
數公也
扞矢言而不納矢言直言也注引書非
健子嬰之果决太史公秦本紀於子嬰之車裂趙高
未嘗不健其决憐其志
造長山而慷慨注三秦記曰秦名天子冢曰長山漢
曰陵故通名山陵又漢書曰高祖葬長陵按長山當是
山之本名因山為陵耳如三秦之說自覇陵以下將何
取耶
廢園邑以崇儉賦專指初陵勿置縣邑事注贅
爾乃端策拂茵(至)莫二其一此段起下治長安之事
王仲宣登樓賦雖信美而非吾土兮吾土謂長安
平原遠而極目兮蔽荆山之高岑四海之内各擅疆
域王路不通故託於荆山蔽隔也
白日忽其將匿比漢祚將盡也
孫興公遊天台賦序優於賦諸賦此篇最下
雖一冐於垂堂垂堂之語恐為不類
鮑明遠蕪城賦注四言集云登廣陵故城作按宋世
祖孝建三年竟陵王誕據廣陵反沈慶之討平之命悉
誅城内男丁以女口為軍賞昭蓋感事而賦也虞炎
文集序云孝武初除海虞令
澤葵依井(至)心傷已摧極形容其蕪
寒䲭嚇雛莊子䲭得腐鼠鵷雛過之仰而視之曰嚇
注中誤引爾雅
若夫藻扄黼帳歌堂舞閣之基(至)離宫之苦辛哉所
賦者城宫館只用略補以寓當時之事
為蕪城之歌收出蕪字
王文考魯靈光殿賦文考名延夀一字子山後漢
書東海恭王彊傳初魯恭王好宫室起靈光殿甚壯麗
是時猶存故詔彊都魯蓋中興以来特為美譚而未有
賦者故文考補作也賦出而盛傳於代
自西京未央建章之殿皆見墮壊下文所為感物而
作
觀藝於魯注藝六經也按博物志云王子山與父叔
師到泰山從鮑子貞學算到魯賦靈光殿則觀藝者小
言之乃學筭數也
爾乃縣棟結阿(至)若鬼神之髣髴此段雕刻
圖畫天地(至)善以示後此段圖畫
何平叔景福殿賦此賦似儗東都亦是諷刺故不
取韋卞而取平叔
感乎溽暑之伊鬱而慮性命之所平先慮燥濕寒暑
而及吳蜀則無譎諫之迹
惟岷越之不靜(至)夫何宫室之勿營岷越不寧大營
宫室可以待其亡乎固知平叔此賦亦所以為諷也
以辛佐治傳攷之實與明帝之語陰相搘拄矣
爰有遐狄(至)彰聖主之威神魏略曰大發銅鑄作銅
人二號曰翁仲列坐于司馬門外
其祜伊何宜爾孫子時繼嗣未廣故有斯祝
爾乃建凌雲之層盤浚虞淵之靈沼注凌雲層盤名
也為之以承甘露按此則凌雲臺即承露臺耳魏略
董尋諫曰作無益之物九龍承露盤土山淵池其功三
倍于殿舍
若乃虬龍灌注宫殿中螭頭吐水即謂此也
公輸荒其規矩匠石不知其所斵夸飾處皆諷也
是以六合元亨(至)固可翹足而待之是以二字與上
殊不相屬吳蜀湮滅乃即所謂翹足而待其言若近乎
戲者愈明其為譎諫矣
慕咎繇之典謨注謂康哉之歌也按咎繇典謨指無
教逸欲有邦也今文雖至康哉之歌為一篇然取義不
在此
木元虛海賦竒之又竒相如子雲無以復加
其為廣也三句起得突兀
若乃霾曀潛銷(至)碨磊山壟反襯上一段
北灑天墟爾雅北陸虛也即北方虛危之宿注誤
宏往納来四句收得渾淪
郭景純江賦與海賦才力懸絶
潘安仁秋興賦高閣連雲(至)此焉遊處只此四語而
不堪當世之想已見乎詞矣
且斂袵以歸来兮歸來亦有秋興故實不獨淵明也
澡秋水之涓涓兮(至)末高閣連雲陽景罕曜視此何
如
謝惠連雪賦北戸墐扉北戸謂日南
迴散榮積之勢飛聚凝曜之竒二句括盡
鄒陽聞之(至)於是乃作而賦積雪之歌少變不欲其
直也
歌卒(至)起而為亂又變
謝希逸月賦委照而吳業昌既假托于仲宣不應用
吳事亦失于點勘也
若夫氣霽地表(至)周除冰淨數語是賦中警策處曩
時尤賞會後段蓋一時偶有寄托耳
歌響未終(至)迴遑如失又頓挫
賈誼鵩鳥賦此特借鵩鳥以造端非從而賦之也昭
明類編入鳥獸何哉宜與幽通思元同編
萬物變化兮以下應予去何之
禍兮福所倚以下應吉乎告我二句
水激則旱兮以下應淹速之度二句
且夫天地為罏兮以下推而言之以自廣
忽然為人兮何足控摶言所患非夀不得長也
寥廓忽荒與道翺翔謂獨觀天地之始
禰正平鸚鵡賦羡西都之沃壤(至)故每言而稱斯西
京之衰可以再興傷時不復故以寓其意也
顔延年赭白馬賦體製似班揚
驥不稱力(至)文駟列乎華廐先從馬起不泛緊入宋
祖不蕪
妙簡帝心(至)有惻上仁體要淳雅
畜怒未洩此句即起下一段
妍變之態既畢(至)望朔雲而蹀足跌宕頓挫
將使紫燕駢衡(至)敬備乎所未防此處不可直接馬
斃故作此一段虛景兼寓頌美國家之旨得體而有情
天情周皇恩畢只用六字收住不冗
鮑明遠舞鶴賦叠霜毛而弄影振玉羽而臨霞虛引
舞字
舞飛容于金閣入舞字
將興中止(至)遷延遲暮頓挫
巾拂兩亭丸劍雙止舞字略襯
班孟堅幽通賦此文不減賈誼揚雄
里上仁之所廬里仁謂避地河西
道遐通而不迷此孔子所謂四十而不惑也
又申之以烱戒烱戒謂勿墜之語
三欒同於一體兮(至)信畏犧而忌鵩言天道必久而
後定惠吉逆凶終為不爽周賈有激放言非通理也
要没世而不朽兮乃先民之所程申明勿墜之義
虞韶美而儀鳳兮(至)矧耽躬于道真此言其必通
精通靈而感物兮神動氣而入微通於幽
朝貞觀而夕化兮(至)訢來哲而通情謂沒世不朽不
啻彭老之夀可以俟百世後之人也注非通字結
保身遺名保身猶言不失其身遺猶垂也
憂傷夭物忝莫痛兮臨谷而墜憂傷夭物則所謂
畏溺自投者也
皓爾太素曷渝色兮性命不可渝也
尚越其幾淪神域兮援葛而登
張平子思元賦仰先哲之元訓兮(至)緜日月而不衰
六句破題
利肥遯以保名肥後漢書作飛乃合象詞無所疑也
之意肥字不知者妄加雌黃以七啟校之自審然不讀
姚令威西溪叢語未有不反疑古善本為誤也
歴衆山以周流兮翼迅風以揚聲頂上飛字
占既吉而無悔兮(至)榖崑崙之高岡俞犀月云歴寫
遯象皆合筮詞所謂歴衆山以周流也按筮得飛遯卜
遇介鳥似非獨承筮詞
發昔夢於木禾兮榖崑崙之高岡後漢書注昔夜也
衡此夜夢禾生於崑崙之上即下文云抨巫咸以占夢
含嘉秀以為旉是也注解皆云昔日夢至今日親往見
焉是為發昔夢也臣賢謂衡此賦將往走乎八荒以後
即先往東方次往南方乃適西方此時正在𤾉谷扶桑
之地崑崙乃西方之山安得已往崑崙見木禾乎良由
尋究不精致斯誤耳按此賦後漢書注多出舊注之表
當參取而此駁尤當亟登之
黃靈詹而訪命兮(至)孰謂時之可蓄插入訪夢方不
板板四段此文章避直處
咎繇邁而種德兮(至)卉既凋而已育謂英六滅而秦
趙興也注非
振余袂而就車兮修劔揭以低昂以下言天路之可
通而攀玉階也應前天蓋高而為澤四句意亦兼有大
鳥塵外瞥天之象也
廓盪盪其無涯兮(至)臨舊鄉之暗藹浩蕩無涯一念
收轉此即歸母氏而後寧之意
張平子歸田賦感蔡子之慷慨(至)與世事乎長辭不
可為蔡子之苟富貴亦不若屈子之自狷懟此所以超
然遠引也
於是仲春令月(至)懸淵沈之魦鰡以此為樂猶求之
於外也下乃反而潛心大業求諸内矣
揮翰墨以奮藻(至)末道既不行退而删述自處陳其
規模俟王者之取法
潘安仁閒居賦既以親疾輒去復因免官自悔大本
既偏自然乾沒不已方貽慈親以戚矣此賦旨趣近乎
子幼南山之詩豈恬退無欲者乎謝客山居殊多美
句不知何以遺之
以俟伏臘之費注伏者何也金氣伏藏之日也立秋
以金代火金畏火故至庚日必伏按伏者藏也陰氣以
盛金已潛伏於火中庚為金可以見其自微而著也舊
說未盡其理
孟母所以三徙也綰太夫人
頓足起舞(至)孰知其佗只是無聊都非真樂若以
養親為心則雖天下猶草芥黜免正其所樂又何復用
其巧拙之嘆乎卒之孫秀修怨太夫人亦詣東市悲夫
司馬長卿長門賦此文乃後人所擬非相如作其詞
細麗蓋平子之流也
得尚君之玉音今人謂玉音二字本此非也玉音金
聲出尚書大傳
修薄具而自設兮薄具對上飲食
夜曼曼具若歲五六月間之夜而謂曼曼若歲此昔
人造語之妙
向子期思舊賦不容太露故為詞止此晉人文尤不
易及也
歎黍離之愍周兮悲麥秀於殷墟使晉不代魏二子
其夭枉乎故以黍離麥秀興感非使事之迂大也當陳
留之後經山陽之國其猶宗周既滅追溯殷亡矣倒用
亦有為也
惟古昔以懷今兮曰懷今則所感者不獨吕嵇矣五
臣本作人謬
陸士衡歎逝賦愍城闕之邱荒此以城闕代親故
潘安仁寡婦賦歸空館而自憐兮撫衾裯以嘆息寡
婦不夜哭二句有語病上文羣飛斂翼之語尤非所宜
言也
感三良之殉秦兮甘捐生而自引鄭箋云三良自殺
以從死
重曰重猶亂也本楚詞遠遊篇班偼伃自悼賦亦用
之
江文通恨賦文通之賦自為傑作絶思若必拘限聲
調以為異于屈宋何以異于三百篇也
或有孤臣危涕孽子墜心注心當云危涕當云墜江
氏愛奇故互文以見義按此可標舉以為對法
春草暮兮秋風驚秋風罷兮春草生起下自古
别賦可班荆兮贈恨唯罇酒兮叙悲贈恨叙悲亦互
文
陸士衡文賦注臧榮緒晉書曰機少襲領父兵為牙
門將軍年二十而吳滅退臨舊里與弟雲勤學積十一
年被徵為太子洗馬與弟雲俱入洛按此則此賦殆入
洛之前所作老杜云二十作文賦於臧書稍疎也
心懔懔以懷霜志眇眇而臨雲此文章之本
潄六藝之芳潤注周禮曰六藝禮樂射御書數也按
謂詩書易禮樂春秋也太史公曰學者載籍極博尤攷
信於六藝又孔子弟子身通六藝者七十二人以上下
文義求之不當漫引周禮
或虎變而獸擾或龍見而鳥瀾二句疑大者得而小
者卑之意
雖離方而遯員期窮形而盡相二句蓋亦張融所謂
文無定體以有體為常也
故夫夸目者尚奢惬心者貴當二句語意相承注謬
暨音聲之迭代若五色之相宣休文韻學本此二句
寤防露與桑間又雖悲而不雅防露指豈不夙夜畏
行多露言桑間不可與並論故戒妖冶也
闕大羹之遺味(至)固既雅而不艷後之效法陶韋者
是也
王子淵洞簫賦此文了不悉其佳處
原夫簫幹之所生兮(至)標敷紛以扶疎上二破簫字
下二破洞字
幸得諡為洞簫兮(至)因天性之自然簫之為名舊矣
獨以江南之幹條暢罕節故得號為洞簫爾漢書元帝
紀如淳曰簫之無底者亦失其義博雅曰大者無底
小者有底亦不以無底得名也
帶以象牙(至)挹抐擫㩶觀此八句則比竹之簫也
傅武仲舞賦故不減楚人相如之匹
於是歡洽宴夜(至)雲散城邑餘波可當一小賦
馬季長長笛賦何其詞費
昔庖犧作琴(至)其音如彼有此乃波瀾闊遠不為徒
作
潘安仁笙賦嵇之琴潘之笙二賦發端便是文章各
各排突前人之法
成公子安歗賦晞高慕古長想遠思歗字遠致
群鳴號乎沙漠注傅瓚曰沙土曰幕按臣瓚李氏亦
謂之傅瓚不獨小司馬史記索隱為然
宋玉高唐賦蘇子瞻謂自玉曰唯唯以前皆賦而此
謂之序大可笑按相如賦首有亡是公三人論難豈亦
賦耶是未悉古人之體製也劉彦和云既履端于唱序
亦歸餘于總亂序以建言首引情本亂以理篇迭致文
契則是一篇之中引端曰序歸餘曰亂猶人身中耳目
手足各異其名蘇子則曰莫非身也是大可笑得乎
神女賦張鳳翼改定為玉夢於文義自當不可因其
寡學而並非之姚寬西溪叢語云楚襄王與宋玉遊
高唐之上見靈氣之異問宋玉玉曰昔先王夢遊高唐
與神女遇玉為高唐之賦先王謂懷王也宋玉是夜夢
見神女寤而白王王令玉言其狀使為神女賦後人遂
謂襄王夢神女非也今文選本玉王字差誤然則張氏
特攘令威昔言矜為獨得耳令威語又本沈存中補
筆談
其夜王寢(至)其夢若何王曰王字俱當作玉玉字俱
當作王張鳳翼云
明日以白王(至)王曰狀如何也一白分作兩層總避
直也
王曰若此盛矣試為寡人賦之此既接以王曰試為
寡人賦之則上茂矣美矣之為玉曰無可疑者
登徒子好色賦以戰國策參攷登徒子蓋以官為氏
曹子建洛神賦韓詩漢有遊女薛君注游女漢神也
洛神之義本於此離騷我令豐隆乘雲兮求虙妃之
所在植既不得於君因濟洛川作為此賦託辭虙妃以
寄心文帝其亦屈子之志也自好事者造為感甄無稽
之說蕭統遂類分入於情賦於是植幾為名教罪人而
後世大儒如朱子者亦不加察于衆惡之餘以附之楚
人之詞之後為尤可悲也已不揆狂簡稍為發明其意
蓋孤臣孽子所以操心而慮患者猶若接于目而聞于
耳也蕭粹可注太白詩云高唐神女二賦乃宋玉寓
言洛神則子建儗之而作惟太白知其托詞而譏其不
雅可謂識見高遠者矣是前人已有與予同者自喜愈
於無稽也
注魏東阿王漢末求甄逸女既不遂按魏志后三歲
失父後袁紹納為中子熙妻曹操平冀州丕納之于鄴
安有子建嘗求為妻之事小說家不過因賦中願誠素
之先達二句而附會之注又曰黃初中入朝帝示植甄
后玉鏤金帶枕植見之不覺流涕時已為郭后讒死帝
意亦尋悟因令太子留宴飲仍以枕賚植按示枕賚枕
里老之所不為况帝又方猜忌諸弟留宴從容正不可
得感甄名賦其為不恭夫豈特酗酒悖慢劫脅使者之
可比耶注又曰此枕是我在家時從嫁前與五官中郎
將今與君王按數語俚俗不復有文義注又曰遣人獻
珠于王王答以玉珮按此二句因玉珮明璫之文而附
會者然忘其尚有抗瓊珶以和余句何也
黃初三年余朝京師注謂魏志及諸詩序並云四年
朝此云三年誤一云魏志三年不言植朝蓋魏志略也
按魏志丕以延康元年十一月廿九日禪代十一月改
元黃初陳思實以四年朝雒陽而賦云三年者不欲亟
奪漢年猶之發喪悲哭之志也注家未喻其微旨責
躬詩表云前奉詔書臣等絶朝豈緣略也
還濟洛川即贈白馬王詩所謂伊洛廣且深欲濟川
無梁也
古人有言斯水之神名曰宓妃既引古人之言則非
實有所感而特假以托諷明矣
經通谷注華延洛陽記曰城南五十里有大谷舊名
通谷按此即贈白馬王詩所謂大谷何寥廓者是也
然則君王所見無乃是乎此設為御者謂植也
踐遠遊之文履注繁欽定情詩曰何以消滯憂足下
雙遠遊此言未詳其本按同時人語借以互証當法此
注
無良媒以接懽兮(至)解玉珮以要之此四句即用騷
經解珮纕以要言兮吾用蹇修以為理
嗟佳人之信修(至)指潛淵而為期此四句又反騷經
雖美而無禮之意以明非文帝待已之薄忠厚之至也
執眷眷之欵實兮(至)申禮防以自持子建作箜篌引
有久要不可忘義薄終所尤謙謙君子德磬折何所求
此六句意與之同景初中詔云陳王克已慎行以補
前闕則植之自持者可知矣
於是洛靈感焉(至)長寄心於君王子建責躬應詔二
詩表云前奉詔書臣等絶朝心離志絶自分黃耉永無
執珪之望不圖聖詔猥垂齒召至止之日心馳輦轂僻
處西館未奉闕廷踊躍之懷瞻望反仄蓋文帝雖許其
入朝而猶未遽令見之也故言宓妃雖已感悟而神光
離合乍陰乍陽已猶不得與交接及已長吟永慕哀厲
彌甚於是始見其隨從衆靈微步而即我然猶若危若
安若往若還已則望其容華婀娜而至于忘食蓋思之
尤甚矣於是宓妃始命收風静波屈其尊以相交接良
會之難至于如此然既朝之後其可必文帝之感悟而
常常見之乎故又云悼良會之永絶也雖潛處於太陰
常寄心于君王文帝以仇讐視其弟而子建睠睠如此
不敢稍有怨懟所以雖終不見用亦卒能自全黃初六
年文帝東征過雍邱遂幸植宫為兄弟如初蓋苟盡我
所為負罪引慝之道君父未有不稍為感悟者後之藩
臣往往以不學無術自即于誅夷悲夫
恨神人之道殊兮怨盛年之莫當神尊而人卑喻君
臣也怨植自怨也盖即盛年不可再與盛年處房室之
意
獻江南之明璫獻于宓妃也子建贈白馬王詩曰
蒼蠅間白黑讒巧令親疎以耳飾為獻盖望其無如小
弁之所謂君子信讒者也
雖潛處于太陰太陰猶言窮陰自言所處之幽遠也
君王謂宓妃以喻文帝也不必以上文君臣為疑
冀靈體之復形御輕舟而上溯冀得復朝京師而見
文帝也
義門讀書記卷四十五
