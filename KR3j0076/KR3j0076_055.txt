義門讀書記卷五十五
翰林院侍讀學士何焯撰
杜工部集
哭嚴僕射歸櫬老親如宿昔慰之也
部曲異平生弔之也公在嚴幕府多規切之詞釋
悶諸篇亦似恨知已不盡及公薨而代之者乃至不復
可與共事故有遺後追慟及諸將八哀等詩也
宴戎州楊使君東樓起句竒絶
重碧拈春酒一連方云妙絶今古山谷八句詩皆出
於此按黃山谷在戎州有廖致平送綠荔枝詩誰能同
此絶勝味惟有老杜東樓詩正謂此也
渝州候嚴六侍御不到先下峽船經一柱觀先下峽
留眼共登臨仍收轉待字
撥悶纔傾一盞即醺人已呼起霑脣
乘舟取醉非難事一連但使酒能解憂即三峽驚濤
犯險往來可以不計視此非難則悶之難撥可知也無
窮鬱結偏似興會飛騰公詩作用所以微也
已辦青錢防僱直防猶備也言或以備撥悶之一法
耳
聞高常侍亡(忠州作)此詩有痛有刺生不能致君死
亦但修文地下耳詩名獨步别無功業可紀故曰虛歴
也
致君丹檻折言已因救房相而貶於外遂不復與高
相見也金華瞬失祗益吾悲惟獨步詩名長在天地間
高之不死或在於此痛惜而兼以慰之也
宴忠州使君姪宅通篇言汝雖貧富不相恤吾自以
同姓故自須聊一過汝倘汝謂區區一飽便可牽率老
夫則殊不然也落句須合題龍興寺所居院壁一篇
觀之
禹廟雲氣生虛壁一連疏鑿三巴萬古如在腹聯寫
得神靈颯至
題忠州龍興寺所居院壁七句皆寺居之由忠州使
君乃公從子而莫能為南道主人題詩以深責之
淹泊仍愁虎兼刺其無善政
深居頼獨園指龍興寺
旅夜書懷細草微風岸已領獨字
星垂平野闊頂獨字岸字
月湧大江流顧檣字二句只是汗漫黏天寫來雄
渾生動乃爾劉孝綽月半夜泊鵲尾詩月光隨浪動
山影逐波流
官應老病休許身稷契曾犯龍鱗豈等浮華未應漂
蕩然非君之恩禮獨遺元從之外自緣老病合就屛退
耳
天地一沙鷗應獨字此又似揚子所云譬若江湖
之雀勃解之鳥乘雁集不為之多䨇鳬飛不為之少也
别常徵君忠州詩
此别淚相忘淚相忘猶言至哀無淚欲其細作行者
知終不得相見但望悉其起居動靜也
十二月一日三首第三首即看燕子入山扉二句發
端反對親知見面
贈崔十三評事公輔此乃夔州詩頗不拘常格其實
近體也或編古詩中非是
黠吏因封已一連謂掊剋在位賢者屛棄
冰壺動瑶碧起渴字
還思霧一披以下所謂宗族交遊光寵也
長江二首第一首衆水會涪萬江之源
歸心異波浪二句言歸路為所梗徒若江水之飛翻
用反筆最妙江間波浪兼天湧當即用此二句箋之
第二首浩浩終不息江之委合源委觀之恰醒出
長字品彙只選此篇便屬不解詩也結句接上二字
不可曉
承聞故房相公靈櫬自閬州啓殯歸葬東都有作二首
第一首一德興王後歎歸葬不出肅宗哀榮之典至
代宗始下也後謂興王之後人落句謂前在閬州别
房墓也
第二首風塵終不解一連房相一生志在興復今旅
櫬所經但見江漢之朝宗未解風塵之澒洞其有没而
猶視者乎
盡哀知有處二句言已不能返東都也
將曉二首第二首落月去清波去字百鍊曉色既啟
波中月影漸微若作失字便味短
歸朝日簪笏以早朝暗收曉字
懷錦水居止二首第一首猶聞蜀父老一連驚懼子
弟憂患父老蜀民亦不堪命而煽亂所恃上皇西幸時
稍稍遺澤足係屬其心或不至遂畔其子耳
遠逗錦江波逗字改投字爾止嘗與予論詩中逗
字今人有作動字用者非此本逗留之逗逗止也但此
處逗字未知何義按韻會引集韻逗或作投合也
第二首錦城曛日黃言烟火之多也
子規后山云此等語盖不從筆墨畦徑中來其所鎔
裁殆有造化也
眇眇春風見含傍人
蕭蕭夜色凄含愁聽
南楚正月蜂相見一連頂異字切早早篔谷云相
見共聞起下離羣
杖藜妨躍馬覆裝字
寄岑嘉州(州據蜀江外)夔州詩
不見故人十餘年二句岑之為補闕公所舉也公流
落西南不一言之於朝出守又不遣人迎致此篇盖微
諷之
泊船秋夜經春草二句見其留之久也
眼前所寄選何物二句言若我窮者但能致書以伸
十年意見之誠而已岑則豈宜徒爾乎
移居䕫州郭中二連方是清新生動一别一就若送
若迎
農事聞人說伏土平
山光見鳥情伏石斷飛鳥亦投山豁處也
且就土微平就字對上别字若送若答
船下夔州郭宿雨濕不得上岸别王十二判官無對
屬㾗
石瀨月娟娟先作上岸之勢
勝地石堂烟望王所居烟字含濕意
柔櫓輕鷗外補出下字
崔評事弟許相迎不到應慮老夫見泥雨怯出必愆佳
期走筆戲簡午時起坐自天明言坐而復起起而復
坐自天明待至午時也
浮雲不負青春色一連見愆期在崔
身過花間霑濕好何但不怯而已
宿江邊閣用仲言句
夜宿西閣曉呈元二十一曹長城暗更籌急一連役
夫苦寒則促其更籌冀其將旦而得息而雲氣濃厚轉
益隂晦起句妙得神理
稍通綃幕霽一連頂微字
西閣口號三四清新
西閣雨望逕添沙面出一連言始得水落可通往來
不憶又值滂沱也
不離西閣二首第一首地偏應有瘴頂非時
臘近已含春頂冷色月令臘在孟冬即俗所謂小
春
失學從愚子一連一開一合自難自解生出落句
第二首既無計離此因而稍以西閣之勝遣心人今
已成故亭勝事經目方自此始也
江雲飄素練一連妙在一氣
滄海先迎日西字
銀河倒列星閣字
西閣三度期大昌嚴明府同宿不到言問子肯來乃
期同宿不到則負在嚴也起五字曲折之至
今疑索故要言今夕宜可取必故約也
匣琴虛夜夜切三度
金吼霜鐘徹朝朝
花催蠟炬銷夜夜二句寫負約入神
早鳬江檻底早鳬切明府江檻切西閣
䨇影漫飄颻仍望其到
閣夜西閣夜也窮隂稍開又見兵象急景相催復起
惡聲此詩言孑遺有幾復聞戰伐大兵仍歲農桑盡
廢冬無儲粟僅有存者不受徵發之夷獠以漁樵取給
世運若此夜何時旦然天心厭亂則雖正順如卧龍雄
武如躍馬亦空歸黃土但未知國家連續天命者人事
如何徒使我憑閣注望依依不能自已竟寂寥無足聳
人觀聽猶然兵象充塞宇宙也
西閣夜楊云首二句將夜第三初夜第四已夜第五
夜深遠聞行夜時危既已驚心靜聽號寒民窮又恐煽
變盗賊猶存赤子無告故不免百憂交集遂為展轉申
旦矣
恍惚寒山暮二句蒼然暮色自遠而至非高閣則不
見也
山虛風落石興起所聞守禦之苦
擊柝可憐子二句擊柝禦暴處處戒嚴也村曰何
處遥聞有此村也無衣之悲則又從寒字埋根
時危關百慮二句言從前驅民而為盗後復假盗以
剝民蓋有難以斥言者故不得已仍致憤於盗也
瀼西寒望朝光切太虛自西望
瞿塘春欲至醒寒字
入宅三首第一首花亞欲移竹一連拈初入生動
第二首水生魚復浦一連水生雲暖頂春歸復注
音腹與臍暗對
半頂梳頭白半頂妙言頭已秃也
相看多使者二句應亂後未還
第三首吾人淹老病一連老病淹留乃不得已非卜
居貿名附才人之故蹟也
赤甲吳體
笑接郎中評事飲二句言致主無路聊用杜康解憂
故非率真自放忘其可以增疾也落句反言之
卜居言豈惟此生欲歸將待化鶴正恐子孫長流落
三峽似桃源中人矣故吟望尤切也
莫春題瀼西新賃草堂五首第一首哀傷不在兹哀
傷為戰伐不定不在無家久客
第二首畏人旅食竄身窮僻起連言非求安擇地也
全生麋鹿羣雖友麋鹿尚見干戈
畏人江北草草比小人
旅食瀼西雲石為雲根言石田不可耕也
萬里巴渝曲二句巴渝曲言峽中三年之内無日不
聞徵發也
第三首起連是暮景
乾坤一草亭草堂在此篇點出已蒼云言乾坤之
大止有一草堂非以天地為圍幕按草堂尚屬新賃所
謂世亂一身多也
細雨荷鋤立暮春
江猿吟翠屛與哀歌相答落句山谷多效之冉冉
老至身世飄零幾將為農没世故因暮春興感也
第四首起連言我自無能非我君少恩而致我躬耕
力食也
王臣未一家共屬王臣尚為敵國故尤可憤歎耳
所悲者亂靡有定未為一家若我生有涯非所深悲也
應哀傷不在兹句
第五首欲陳濟世策二句濟世策湏北歸而陳於天
子之前今淹留使府且以尚書郎老矣即下所謂風逆
羽毛傷也但嘗陪鴛鷺猶搆豺虎不覺躑躅感憤耳
落日悲江漢自歎朝宗無期也
園清新
豎子至樝梨且綴碧襯熟字
山風猶滿把神來此等句後人更不能到
野露及新嘗嘗字即呼起欲寄
提攜日月長日月二字妙與風露映帶長字又妙與
猶字及字呼應
示獠奴阿段起句山木蒼蒼伏虎豹羣落日曛起入
夜第二句竹竿裊裊伏餘瀝細泉分伏爭字
傳聲一注濕青雲顧源字
怪爾常穿虎豹羣顧尋字
秋野五首第五首大江秋昜盛傑句
徑隱千重石一連說留滯寫得乃爾新麗
溪上幽秀
古苔生迮地地闊故迮處生苔
秋竹隱疎花人稀故隱處藏花
西江使船至二句自道所以不願深居必在溪上之
故
樹間六句間寫得妙
交柯低几杖間字妙
滿歲如松碧柯字
同時待菊黃實字
幾廻霑葉露二句收婆娑又即從上待字打轉
課小豎鉏斫舍北果林枝蔓荒穢淨訖移床三首第一
首背堂資僻遠舍北
洩雲高不去惟洩雲不去則下皆淨訖也
第二首前四句妙是鉏斫後語
全身學馬蹄莊子馬蹄篇也
吟詩坐廻首移床
第三首日斜魚更食一連是眼前無俗物魚鳥皆來
親人也日斜客散互文見意
寒水光難定為風多也與第六一穿非死對也
寒雨朝行視園樹清霜殺氣得憂虞收足寒雨
衰顔更覓藜床坐行視
季秋江村遠遊雖寂寞二句坡翁九死南荒吾不恨
兹遊竒絶冠平生分明學此却覺㾗迹少味遠遊只已
事投荒不恨是以君命為戲也
小園問俗營寒事應本是楚人家
自瀼西荆扉且移居東屯茅屋四首第三首柴荆即有
焉亦押語助以四首成章得用長詩中句法
解䌫不知年應見一川
東屯月夜題是月夜然非玩月乃徹夜不寢見其升
復見其落耳不寢由於愁然觸於風點愁字在中間以
風字襯托兜裏細巧無匹
抱疾漂萍老二句從東屯起伏愁字之根
青女霜楓重領天寒
黃牛峽水喧入風字
泥留虎鬭迹中藏風字風從虎迹則因月皎而見也
喬木澄虛影月中帶風
數驚聞雀噪二句上句風中見月數驚暫睡起下不
成寢
日轉東方白收月字
風來北斗昏出風字
無夢寄歸魂收足漂萍魂亦難寄則此身漂萍愁
苦不言可知舉夜以見日也
從驛次草堂復至東屯二首第一首非尋戴安道以
船襯馬
峽險風烟僻二句既避峽險又看橘柚是所以借馬
之故
築場看歛積收轉歸田
第二首山家蒸粟暖一連義興風景頗相似
刈稻了咏懷草堂本此篇編於自瀼西荆扉移居東
屯茅屋四首之後後四句即以終前移居之意非與前
四句了不相關也
寒風疎落木刈稻之時
旭日散鷄豚刈了之景
野哭初聞戰起無家句
樵歌稍出村抱落木
作客信乾坤信乾坤與空雲水對此詩上四句刈
稻了下四句咏懷
上白帝城江流思夏后比祖宗開創之功
風至憶襄王比明皇淫荒之釁
老去聞悲角一連真有不見太平之痛
公孫初恃險二句却又轉言公孫躍馬意雖長而甚
蹷促吾又何為而不見賊平哉
上白帝城二首第一首天欲今朝雨頂變字
山歸萬古春頂新字
八陣圖遺恨失吞吳遺恨謂不能制先主之東伐
謁先主廟䕫州詩以此種為極山谷不能至也可
配謝元暉武昌故城詩
乘時各有人各有人三字直呼後半孰字
力侔分社稷起復漢一連
志屈偃經綸起雜耕一連
雜耕心未已伏雄圖屯
錦江元過楚頂伯氣歇
虛簷交鳥道頂空山
枯木半龍鱗頂舊俗
竹送清溪月二句含換字新字
孰與關張並一連反覆咏歎非先主天授雖有諸葛
亦孰能任之不二以共濟大業使乘時立功乎
應天才不小一連言外見我既風塵搖落不知當世
亦有才如武侯之人堪憂國之寄者乎
遲暮堪帷幄一連堪字乃公自謙語與且字對堪
猶言恐不堪也其謙也正其任也曰且者且以待時會
也
向來憂國淚二句又言此區區效忠之心終不能忘
惜乎寂寞至今耳寂寞二字結束搖落風塵飄零遲
暮
白鹽山破題已暗起白字
刻畫竟誰傳略點鹽字却不纖巧
灔澦堆巨積水中央積注作石當如吳本作積為是
亦沙堆也
江寒出水長公詩善押長字
灔澦江天漠漠鳥雙去一連除是鳥飛得過况又風
雨蛟龍雜然助其險阻耶
白帝高江急峽雷霆鬭頂雨翻
翠木蒼藤日月昏頂雲出
白帝城最高樓城當雲頂日漾江中慘淡變幻弱水
無力猶隨江流朝宗歎息我老獨不能出峽也
扶桑西枝封斷石切最高二泉云以西言東封
斷石亦壅塞之意
弱水東影隨長流二泉云以東言西
泣血迸空廻白頭迸空藏最高
白帝樓樓光去日遠覆裝句
峽隘每思飛去而苦道梗不得已而謬歸咎於峽路
之險隘也
聞說江陵府即注望字
水有遠湖樹含望字
諸葛廟看其點綴斷續之妙
久遊巴子國二句流落無成彌有感於劉葛之一心
一德發端渾涵有味
賢聖亦同時晏嬰聖相此聖字所本也
欻憶吟梁父二句打轉久遊俊健之甚
峽口二首峽口即西陵荆門虎牙二山之間楚之西
塞也
瞿唐兩崖乘此險者何如落句凄愴不言自深
䕫州歌十絶句第八首何意流落直到此地
第十首言除是崑崙蓬萊耳天下更無匹也
偶題前軰飛騰入二句詩體態
法自儒家有二句儒家疑作傳家謂乃祖審言也騄
驥斵輪等語皆承此聯來分書傳與儒相似漢書相如
傳列仙之儒有作傳者二字蓋昜誤也詩工夫
永懷江左逸二句詩源流江左謂徐庾隂何鄴下
謂建安也多病猶言僕病未能非疵病之謂病注一
作謝亦可通按韻會拜賜曰謝言已之詩體源自鄴中
若拜其賜也存備一說
騄驥皆良馬六句言古之良馬多帶好兒何已之先
人斵輪有自而不克負荷致媿前賢因思展轉浮名非
不傳其著作特有才無命不禁羈愁耳
抱疾屢遷移詩境地
聖朝兼盗賊二句兼懷也謂不能討而欲以恩綏之
先生云兼字仍虛言聖朝兼有盗賊之憂異俗更就
喧卑之陋也
鬱鬱星辰劍有深埋
蒼蒼雲雨池無騰化
兩都開幕府謂成都江陵三公皆武勲兼領故曰
開幕府
音書恨喜鵲報喜多虛反以為恨
號怒怪熊羆爪牙莫用深以為怪不除盗賊惟恣暴
怒故以為怪也
稼穡分詩興無佳句
柴荆學土宜有離憂
不敢要佳句要猶取必也
秋興八首賈開宗曰少陵之詩以文選為宗故秋興
八首其題原於盧子諒其筆取之劉太尉文詞幾於亂
絲而頭緒井然一絲不紊又本於左太冲之詠史八首
熟精文選理者當自知之按左之詠史昭明所採者適
八首耳此自以八首為章法賈言本此者非古今詩體
不同謂其筆取之劉太尉亦附會之謬者也
第一首題曰秋興此章乃後七章之興中四句虛實
蹉對
玉露凋傷楓樹林秋字起
江間波浪兼天湧二句虛含第二首望字
叢菊兩開他日淚二句虛含望之久也他日淚不
始於今秋也二年逢菊眼穿落日矣故園引起望京
華孤舟浮浪都無止泊乃心則維繫於故園也
第二首䕫府孤城落日斜承上白帝城來落日斜又
緣上暮字
每依北斗望京華後此皆望京華之事三字所謂詩
眼也南斗當作北斗京華不見惟瞻依北斗而已
聽猿實下三聲淚二連以䕫府京華蹉對奉使句用
小庾星漢非乘槎可上八月槎言京華難返猶天上不
可至也五六二句言豈以病留兵實阻之悲笳起而粉
堞隱上承日斜下起月映忽晦忽明曲折變化
請看石上藤蘿月二句上句言悵望不已不覺夜深
所謂依北斗也蘆荻花收到秋字月映則又依斗望
京之候也仲言日夕望江詩洛汭何悠悠起望登西
樓的的帆向浦團團月映洲結處點化其語以應望字
第三首千家山郭靜朝暉二句一日依注作百處
暮望不已朝暉復望江樓百處望之至也
信宿漁人還泛泛二句似漁人之萍梗異燕子之知
歸也
匡衡抗疏功名薄二句少而早識尾大之徵欲痛哭
而無路晚而追原外戚之咎抱忠藎而莫奏也時肅宗
復偏聽張氏故公欲以劉向洪範五行傳論為諫書
同學少年多不賤二句言際此喪亂之時一斥不復
流落劍外同學少年猶不容我名挂朝籍拯此多難乎
五陵起下長安
第四首奕碁但指置君不定非咎謀國者之無定算
此詩乃追述禄山䧟長安之事下二章則追述天寳以
後馴至喪亂之由第宅皆新衣冠異昔皆謂䧟賊之時
無容穿鑿直北西征未詳意者謂喪亂以後河北䧟於
賊臣隴右淪於安史而恢復無期也若舊注以為䕫府
之直北上句直指隴右關輔為言則不可通矣
聞道長安似奕碁二句接五陵來
文武衣冠異昔時衣冠指門第
征西車馬羽書遲安史繼亂蜀中多故朝廷不暇致
討求一安身之地而不可得故云悲失望也
魚龍寂寞秋江冷二句魚龍公自比猶七歌言龍正
蟄也秋江冷顧䕫府有所思亂極而思治也
第五首方云因提故國平居想到長安全盛之日
此言天寳政衰外惑於神仙内蠱於女謁雖知其將有
土崩瓦解之禍然方在下位又未久而去不能有所匡
救也
蓬萊宫闕對南山此故國平居之盛
一卧滄江驚歲晚顧䕫府
第六首此言盗發幽陵倉皇西幸平時歌舞佚樂自
謂無虞而不知金城湯池古號帝王州者曾無籓籬之
固也
瞿唐峽口曲江頭二句倒起變化言我凝望之久雖
萬里而遥不啻與京華風烟相接亦從一卧滄江來
瞿唐峽口即上所謂䕫府孤城蓋公自言所處之地也
明皇幸蜀乃至成都與瞿唐無與(後見董易農說亦與余同)
花萼夾城通御氣天寳以後明皇移仗於南内聽政
故曰通御氣也
廻首可憐歌舞地二句言惜哉自古帝王之都所謂
周以龍興秦以虎視者乃為歌舞佚樂之故忽焉喪之
即承上珠簾二句來所以示戒也
第七首此因上秦中自古而因及其景物之盛後半
又自傷僻遠不得復見向日秦中景物也凡老杜之詩
雖有為而發者為多然亦不必每首穿穴太過
昆明池水漢時功接上歌舞地
織女機絲虛夜月二句澤州云遥想昆明之秋色也
下二句鋪張菰蓮寂寞可悲
關塞極天惟鳥道顧䕫府
江湖滿地一漁翁言已漂泊江湖遂成一漁翁即所
謂倚薄似漁樵也或云即信宿泛泛之漁人何其固也
第八首七八二首相連說皆昔遊之地也
紅豆啄餘鸚鵡粒六句言豈但功名不得施即文彩
亦未遑表見於世獻賦蓬萊遂為終身榮遇求其分紅
豆之餘粒借碧梧之殘枝亦白頭不可俟所以追昔而
至於低垂也天步未夷棄置蠻徼所用反皆少年裘
馬之徒識昔年之事盖歎晚歲之流落也曰望京華曰
吟望八篇之首尾也安溪云稻餘鸚粒而梧無鳳栖
佳人拾翠仙侣移棹皆因當年景物起興隠寓寵禄之
多而賢士遠去妖幸之盛而高人遁跡也末聯入已事
宛與此意湊泊按師說更渾融亦表裏俱徹也
詠懷古跡五首竒才如庾宋國色如明妃英雄如劉
葛皆不得志於當時五篇假以自喻也
第一首哀江南賦云誅茅宋玉之宅開徑臨江之府
公誤以為子山亦嘗居此故詠古跡及之恐漂泊羈旅
同子山之身世也宅字於次篇總見與後二首相對為
章法
羯胡事主終無頼祿山作逆更有思明懷恩内畔勾
致吐蕃總言之故曰終無頼也
第二首賢放色荒千古同慾楚宫冺滅故宅長存然
則何必以遲暮不用為悲也
第三首羣山萬壑赴荆門二句生之難
一去紫臺連朔漠一連棄之易
盡圖省識春風面一連請行雖得識面長信僅可魂
歸何等凄緊
千載琵琶作胡語石季倫王昭君詞序云云特因烏
孫公主以意推之非實有琵琶也公盖承襲用之
第四首蜀主窺吳幸三峽二句先主失計莫過窺吳
喪敗塗地崩殂隨之漢室不可復興遂以蜀主終矣所
頼託孤諸葛心神不二猶得支數十年之祚耳此篇
叙中有斷言婉而辯非公不能
第五首宗臣遺像肅清高帶跡字
三分割據紆籌策一連言其業則限於三分其人則
為法萬古不可以成敗論也一羽毛陳李二師引漸
卦其羽可用為儀得之
伯仲之間見伊吕一連直判定千年大公案不特無
一字無來處
諸將五首首篇言吐蕃次篇則言回鶻知中國空虛
其憂亦不在吐蕃下也
第一首陵墓殘毁臣子之至痛故託言漢事第二句
又逗出千秋二字見赤眉之禍又見於今日也入關謂
自蕭入關也
昨日玉魚蒙葬地一連經禄山之亂園陵甫得修塞
可堪吐蕃復發乎此昨日早時相仍而言之義也蒙
葬地是既葬者蒙掩之也
見愁汗馬西戎逼汗馬指石馬流汗事言方復憂此
也
曾閃朱旗北斗殷朱旗絳天此之謂殷也顧注引東
觀漢記朱旗騎馬殷天蔽日更考之
多少材官守涇渭言雖有材官騎士曾不能制也多
少猶言無幾涇渭指涇源
將軍且莫破愁顔責其善後之備
第二首俯仰感慨無限曲折劇言借助回紇之非
當時祿山已死安慶緒本庸奴負弑父之罪苟以計間
其下未有肯為之用者也朔方諸軍以順討逆滅賊固
在旦夕何必借助回紇乎香積之勝李嗣業等血戰之
力也新店之戰即乘香積之餘威也回紇但利中國子
女玉帛何嘗肯與賊血戰乎新書謂太宗能用突厥者
謂但用其虛聲且使之不擾汾晉可無内顧之憂是為
得策肅宗之於回紇用之協力以翦同羅叛胡使阿史
那從禮不能擾朔方軍之後足矣乃聽其傾國而至竭
中國膏血以奉之異於曩日之用突厥矣新書正謂假
回紇之助以復兩京為非注家自失其旨也汾陽勲塞
天地然其得失各不相掩注家謂但當惜之訟之不應
復譏議短長陋哉斯言汾陽有知不將胡盧九原乎怙
恩肆掠雖庸人亦逆知之當時蓋急欲資以就目前之
功耳他日回紇為史朝義所誘起兵内侵至三城見州
縣皆為邱墟遂有輕唐之志頼僕固懷恩為之彌縫始
復助順義朝既平登里可汗歸國所過鈔掠中國之兵
為之重困及僕固懷恩叛復誘回紇至涇陽雖聽子儀
之言擊吐蕃以自贖而唐之被侮亦極矣假使不幸有
叛人逃死於其國者教之乘亂盗我邊鄙則朔方軍豈
復為唐有哉原其厲階莫非肅宗不善用之令得窺見
中國虛實遂肆然如行無人之地無所忌憚借助之舉
唐之不亡於回紇者幸也少陵留花門之詩注家豈未
之讀乎
第三首洛陽宫殿化為烽九廟為燼但舉其半言之
休道秦關百二重此言秦關難恃隱顯見意
滄海未全歸禹貢滄海指淄青
薊門何處盡堯封薊門則通指三鎮也
天下軍儲不自供三句諸侯不貢而畿内賦歛益急
根本方撥何暇收復薊門屯田積榖農戰兼修則府兵
可復居重馭輕安史餘孽削平可待矣
第四首注家謂以楊思勖吕太一為用李輔國魚朝
恩之前鑒真善據也
殊錫曾為大司馬一連大司馬句謂李郭皆元勛不
相統也並為大司馬詳漢書中侍中貂句但指朝恩
炎風朔雪天王地二句用忠臣則炎風朔雪盡入版
圖任小人則兩京廟社皆不可保何謂忠臣不求明
珠翡翠以蠱君焚身者而已末句言當憂根夲也五
嶺不臣事同癬疥内任忠臣先取巨憝則聞風清盪矣
第五首明皇出走頼蜀以為後圖豈可付之非人敗
亂相仍乎錦江春色逐人者自公之離成都亂者數四
無復往時春色也前後持節皆倚主恩燕享中使杯廵
有數何嘗如後人剝軍實以交近習致非才當重任乎
此詩固譏代武者之非其人然遂字比較附會以實
之則非矣
秋日䕫府咏懷奉寄鄭監李賓客一百韻何必定以
百韻為限元白為遺山所譏亦有由也
絶塞烏蠻北䕫府起
登臨多物色轉
岩排石樹圓圓字工
拂雲霾楚氣承樹來
朝海蹴吳天承江來
喚起搔頭急二句轉胸懷抑塞終非詩篇所能陶
冶故云喚起搔頭急扶行幾屐穿此一聯正轉入咏懷
秋風灑靜便出秋日
弔影䕫州僻轉
奴僕何知禮當指懷恩父子
熊羆載吕望二句盖謂代宗起郭子儀於閒廢幸而
復長安也
側聽中興主轉收上
長吟不世賢起下
置驛常如此二句插入自已定交之事
羽翼商山起賓客
蓬萊漢閣連監
每欲孤飛去轉
徒為百年牽詠懷
生涯已寥落起下
國步乃迍邅顧上
露菊班酆鎬一連公本杜陵人有宅在洛陽
雕蟲蒙記憶轉
求飽或三鱣言除是從空墜也
借問頻朝謁轉
困學違從衆插入自已
行路難何有轉以下言我亦將由夷陵而行或與
鄭李道故雖為百慮所牽不獲就二君於南湖東郡之
間然䨇峯七祖其真詮妙教已决招尋之興自䕫之蘄
途中終當與二君少欵也風期破浪至結極言其依皈
迦葉之勇猛以終詠懷之事所謂喚起搔頭急扶行幾
屐穿者庶幾頼佛法以掃除之如金篦之刮眼耳蓋士
無學問以養其性情則憂傷之極徒有歸放曠而已屈
子之遠遊其著焉者也
身許雙峯寺二句雙峯寺注既謂應指蘄之雙峯則
子美非南宋明矣北宗立神秀之弟子普寂為七祖而
南宗至德宗時荷澤始有七祖之號子美今云七祖禪
則欲從度門明矣豈得以曾救房琯而謂必偕出於頓
門也哉以佛氏言之頓門固優於度門然譬如舜自
言瞽瞍之子而人必曰堯也烏乎可哉注又謂七祖
之禪門系之以求則知李華諸人所叙大照七葉者固
未可剋定為宗子矣按謂從七祖以求禪非欲為禪門
求可為七祖之人也明人注大抵多以臆說穿鑿附會
至浮屠之書尤以人所不讀得恣為欺罔豈知詩人立
言本自明白易曉後人自非有目無覩要得據以折之
贈李八秘書别三十韻喜異賞朱虛李是宗室而官
不進故云
麒麟滯玉除玉除注作石渠是謂秘書也
飄泊哀相見二句轉接處温厚藴藉
對敭抗士卒以下贈之以言
勢藉兵須用一連上未喻下屬累句
去旆依顔色以下識别
鈔詩聽小胥盧德水刻杜詩胥鈔蓋本諸此
寄劉峽州伯華使君四十韻遠山朝白帝此是西
深水謁彛陵此是東
哀猿更起坐為客
伏枕思瓊樹一連句法最生動
青松寒不落得朋
雕刻初誰料料猶賦料揚雄敵之料
黃覇璽書增重押增字前謂聲價此指品秩
但求椿壽永六句三層相頂但猶言何但也莫猶
言莫非也
江湖多白鳥即白鷗没浩蕩之意
天地有青蠅即虞翻之以青蠅為弔客也
䕫府書懷四十韻扈聖崆峒日倒裝句
病隔君臣議二句上句起下下句束上
先帝嚴靈寢盖雖含猶視之意注非
宗臣切受遺注指李輔國按此最穿鑿可笑飛龍廐
小兒而謂之宗臣詩人不若是其傎也盍以上下文義
求之
總戎存大體一連僕固懷恩為河北副元帥故曰總
戎史朝義既平降將薛嵩田承嗣李懷仙等迎懷恩拜
於馬首乞行間自效懷恩恐賊平寵衰奏留嵩等及李
寳臣分帥河北自為黨援朝廷苟幸無事因而授之諸
將各擁勁兵自署將吏不供貢賦二句盖紀其事也東
萊以總戎為代宗大謬公以大歴元年始居䕫而復謂
代宗為總戎乎
長吁翻北寇二句主辱也北寇西夷其指懷恩誘
回紇吐蕃入寇之事乎
不必陪元圃一連君臣議也殆譏代宗倉猝出幸
陜州乎
凶兵鑄農器一連即下所謂以貞觀為元龜者而惜
乎廟算之不然也先是租庸使元載以江淮雖經兵荒
其民比諸道猶有貲産乃按籍舉八年租調之違負及
逋逃者計其大數而徵之擇豪吏為縣令而督之不問
負之有無貲之高下察民有粟帛者發徒圍之中分其
所有甚或十取八九謂之白著民相聚山谷為羣盗州
縣不能制台州賊帥袁晁攻䧟浙東諸州改元寳勝聚
衆近二十萬故下云恐乖均賦歛又云綠林寧小患也
形容真潦倒年衰也
雲夢欲難追注指來瑱之事為是
議堂猶集鳳一連傷答效之無日而致望於在朝之
君子也
凡百慎交綏雖叛逆如懷恩亦始於觀望持兩端遂
貽國家無窮之禍耳故末以交綏戒之
解悶十二首第三首每見秋瓜憶故邱故邱公自謂
也注牽率
何人為覓鄭瓜州似當依注作袁為長
復愁十二首第三首如此說轉自悲凉偏留餘味復
字亦醒
第六首此言中國習於逆亂人心不靖乃更可憂
第九首藩鎮勢重禁兵復單寡本先撥矣此詩固自
闊於事情也
第十二首數詩之中多感慨時事所謂意有餘也落
句自謂嘗從大夫之後視國家傾危不敢以身在事外
而置不問也
承聞河北諸道節度入朝歡喜口號絶句十二首第一
首退之宣喻王廷凑之語盖本此詩
第十首此言降將當收之環衛縻以富貴不當復使
據土地領兵馬也
第十一首嚴云光弼不朝此詩反以諸將入朝之功
歸之容有溢美不知正以刺之按光弼因來瑱之死懼
讒不敢入朝事在鎮徐州時嚴說未諦
喜聞盗賊蕃寇總退口號五首第一首此紀吐蕃之
新退
第二首此言開元盛時本為恭順壊於誤國之將横
挑邊釁也
第三首此言吐蕃乘亂䧟我河湟之地今為中國所
破庶幾其遠徙也
第四首此言開元盛時安西諸蕃各貢方物今天下
太平宜復畢來也注於上二句附會可笑注杜詩乃
作西域記證疏耶注下二句謂輕禮重貨亦支離按千
堆寳而僅少答之以萬匹羅盖以誌國家威靈及遠非
刺勃律堅昆之輕禮重貨也
第五首此所謂遂開明堂坐以治之
洞房方云洞房八首公在巫江舟中見新月聞清漏
因懷長安而作也此第一首故有今夜往時之句其餘
則直述往事矣
洞房環珮冷環珮指奉陵之人
秦地應新月一連言月露凛秋風號陵樹影曲龍蛇
也
宿昔花嬌迎雜樹一連花興王母少兒龍興留之倚
之者
落月留王母衆妾不敢當夕月落尚留言專寵也
少有外人知本是人無不知語妙
能畫弄臣滿側倡優歌舞政之所由衰然若倚任有
姚崇之徒則主昏於上政清於下如齊桓至於負婦人
而朝管仲得君行政猶不害伯其如倚仗者又為林甫
國忠何由不風塵澒洞乎
時時用抵戲二句角抵本西域胡舞是故風塵之徵
也
鬥鷄首二句接上角抵來豈知遂以此為事乎
樓前御曲長指霓裳羽衣
女樂久無香三事獨歸重女樂言之
寂寞驪山道次連暗接至此點明
鸚鵡此詩注引明皇雜錄微似附會不若他本以洞
房至提封八首同編此作另編之為得也
紅觜漫多知頂聰明
未有開籠日頂别離
歴歴歴歴分明又言無端者為尊者諱也起二句
結束前四首末句數字與歴歴對照
洛陽天子初愁思犯潼關而始知愁諷刺深矣
龍髯幸再攀言意外之事也
驪山驪山南苑歲晚政荒萬騎羽林手平内難功過
不掩可戒可思起結包括一卷元宗本紀也羽林舊注
殊憒憒
地下無朝燭奉陵之薄
人間有賜金待臣之厚
提封萬國尚同心戴之者以祖宗舊德兼懷開元初
政也不急行儉德以新恩係結之則人困而斂益急方
且不戢自焚將轉而屬之他人矣豈止安史草竊能使
所在失守乎
覆舟第二首落句借乘槎事反收
垂白多難身何補一連言我今身何所補但冀匡此
多難無家而病固所不辭也
未許七哀詩七哀詩成目終不瞑少睡非關江喧登
樓日憂王路白首不移徒以此也
草閣此䕫州詩
久露淸初濕久晴之露故下久而初沾濕淸當從注
作晴
汎舟慚小婦二句䕫俗女當門戶泛舟其常族父省
齋謂是公之小婦蓋泥於慚字耳
江月起句光於水三字便切江月第二句舊引沈約
高樓切思婦即與結處呼應
江漢乾坤一腐儒謂世人以腐儒見待若乾坤之内
有不加多無不加少此一老真無復當世之用也直呼
起後四句
落日心猶壯四句言所以思歸者非懷安也廟堂勿
因其老以安用腐儒棄猶可以端委而折衝也
孟氏第四句暗用茅容事
有歎言所歎非為羈窮壯心零落不得致主重見武
德開元之治使蒼生各有家耳
月圓江潮夜月光彩相鮮第二句神妙襯出圓字又
與故園反對
照席綺逾依逾依恐不如上句不定二字
中宵中宵步綺疏用魯靈光殿賦懸棟結阿天窗綺
疏張孟陽注天窗高窗也承上百尋來
落月動沙虛虛字不穏并逹曙矣
親朋滿天地二句書猶不得况可因依耶雖謀去此
而未能也茫茫天地不知所從雖欲深潛熟擇其可
得乎所以中宵輾轉也
秋清此等詩太嫌其頽然自放
傷秋發端籠罩無歸
南極古城疎落木以下一路逼到愁字
歲月蛇常見二句言非人所居况又值亂離乎
近身皆鳥道言山之衆也二句先透愁字
睥睨登哀柝古城
矛弧照夕曛荒戍二句轉出亂離
搖落起二句言身方卧病不如江水能朝宗也
鵝費羲之墨食也一句虛換鵝用得變
貂餘季子裘衣也一句實二句總是說金盡
長懷報明主二句承上言衣食不給非所憂但恐衰
年卧病終負主恩是以長懷深念耳
耳聾無復歎世獨有憂生則吾衰久矣後半乃非痴
狀頑聾
黃落驚山樹映上眼字
獨坐第一首雙崖洗更靑但對雙崖則是獨坐也
煖老須燕玉一連老至而待種玉飢虛乃憶得萍皆
言其不可必也
遠遊江闊浮高棟一連是遠
塵沙連越嶲一連伏歴國
雁矯銜蘆内四句是遊
夜第四顧驚字雙杵鳴謂聞砧聲也非月中搗藥之
杵七句收足旅魂
暮春二泉云久雨長風使人鬱懣不舒如草閣野池
之景聊可遣悶而風雨又阻之其壅塞何如耶
瀟湘洞庭虛映空言安得一覩瀟湘洞庭豁此壅塞
耶
沙上草閣柳新暗一連是暮春
暮春鴛鷺立洲渚反對卧病壅塞
晴二首碧知湖外草一連頂錦繡
野花乾更落二句收晴字細麗超脱
第二首下食遭泥去一連遭泥去而下食恨久隂而
高飛波瀾曲折劉辰翁謂其拙盖不解其文義也二句
皆倒裝句法
日氣射江深竒句深字妙是雨後
廻首周南客二句收晴字闊遠又與起語相關
月三首第一首不粘不脫筆力殊健
天河此夜新天河露晴猶以為喜况皎月乎
若無靑嶂月一連反接妙靑嶂緊抱巫山
魍魎移深樹一連刻畫雨後魍魎水怪是初晴語只
動半輪已移深樹二句倒裝
故園當北斗二句申明愁字
第二首倂照巫山出照注作點亦有味羣峰歴歴故
曰倂點此句月之升下句月之沉新字承首篇首句來
二十四廻明總言兩年
不違銀漢落二句上句頂退字下句頂進字言月
照西秦身獨留滯巴蠻不能進退皆依朝廷也
第三首春來六上弦獨言此歲
爽合風襟靜貼久雨對前二篇
高當淚臉懸三句無家之淚妙用暗收
晚晴結句將晚字又一染色
更題更題夜雨也與上篇語意相承
歸落句言只以詩篇自娛悦也與吟詩解歎嗟意同
返照起二句用倒裝更錯綜可喜
歸雲擁𣗳失山村解上黃昏二字
熱三首第一首起二句諺云雷聲大雨點小
第三首十年可解甲言可曾解甲也
日暮北征賦日晻晻其將暮兮覩牛羊之下來悟怨
曠之傷情兮哀詩人之歎時此不題曰日夕而曰日暮
也起二句破日暮即籠起非故園詩於役鄭箋云言
畜産出入尚有期節至於行役者乃反否也
石泉流暗壁一連作倒裝句流水對看更有意
八月十五夜月二首詠月四篇中皆有䕫州在
第一首上半夜
歸心折大刀破十五夜
水路疑霜雪明鏡
此時瞻白兔滿目
第二首下半夜
刁斗皆催曉二句將曉猶清方是八月望夜月
張弓倚殘魄二句收歸心兩首如一自謂思歸之情
無異從軍之士
十六夜玩月下語皆切玩字十六夜與十五夜月
無大異故自破題後只平平說去
舊挹金波爽切十六夜
皆傳玉露秋切玩月倂起夜半
關山隨地闊當空正圓高下深阻一片皆明故曰隨
地闊
谷口樵歸唱二句甲夜
巴童渾不寢二句丙夜玩月不寢却借巴童點出
又照顧䕫州
十七夜對月將月之光彩在後半細寫不惟避前三
篇亦是十七夜夜久漸上神理也後四句著意寫半夜
是十七夜
秋月仍圓夜十七夜月
江村獨老身反破對字
卷簾還照客對字出
光射潛虬動句中有眼潛虬顧江村
清切露華新有眼
晚晴吳郎見過北舍題中字字出
柴扉隔徑開北舍
欲棲羣鳥亂二句晚過貧家客過不能設食顧視
日影無以為情此連寫生入妙
明日重陽酒二句應媿字俚俗語轉多雅韻淸
坐相看暗藏一媿字中以明日繳出作用之妙獨為藴
藉
雲上六句都是憑高下視之雲氣非身在千巖萬壑
中點綴不出
龍似瞿唐會雲之所起
收穫辭霜渚承終年句
分明在夕岑承每夜句五六轉將無雲時反襯上
連終字每字更覺精神
月發端二字山字樓字兩句中照應得妙
斟酌姮娥寡二句以奔月自比竄身在遠
雨四首每首皆切微雨
第三首落句深渾風雨思友朋也
夜獨坐親雄劍一連親字起壯字歎字起違字哀歌
承獨坐短衣承雄劍如此氣脉王李何曾夢見
烟塵繞閶闔從風字生來
晨雨譚友夏云俗傳晨雨易晴詩中皆易晴妙景不
曾說出而氣象浮動其内
小雨晨光内光字含後四句句句是晨句句是小
亭午未全分收晨字
反照三四一承半無來一承半有來
荻岸如秋水荻花映日一片水明此句明處似無
松門似畫圖松門浮光相錯金翠此句暗處似有
向夕深山催短景向字妙
雷龍蛇不成蟄承十月
却碾空山過二句承巫峽動
何須妬雲雨二句言中宵驚覺不成夢也山谷專
學此種所以偏枯
雨直覺巫山暮收冥冥
兼催宋玉愁收次連
朝二首第二首前四句都是雨後結句收出以昨夜
反醒朝字
雲晴欲半迴本庾子山山晴雲倒回
昨夜有奔雷藏過暴雨只說奔雷變化
夜二首第一首後四句不眠妄想姑以撥遣旅懷蠻
歌觸耳忽又百端交集凡有三層轉折
義門讀書記卷五十五
