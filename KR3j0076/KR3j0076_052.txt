義門讀書記卷五十二
翰林院侍讀學士何焯撰
杜工部集
石犀行就正道中又有本末隄防者隨時補救之方
調和元氣則先事而圖于未形也
安得壯士提天綱二句總收天人二字
杜鵑行不如鮑明遠
贈蜀僧閭邱師兄(太常博士均之孫)多士盡儒冠暗藏乃祖
吾祖詩冠古二句發明兄字緣起
相遇即諸昆出兄字
泛溪秋色有餘凄醒上荒僻
衣上見新月清新
濁醪自初熟二句言酒自熟而人無好懷也
戲題畫山水圖歌赤岸水與銀河通伏下遠勢
中有雲氣隨飛龍一夲無之
舟人漁子入浦溆二句乃風雨欲來之景則中有雲
氣句不可少
尤工遠勢古莫比顧能事
焉得并州快剪刀二句收出戲字與促廹反對
題李尊師松樹障子歌老夫清晨梳白頭梳白頭三
字含平生好竒并貫注四皓
憑軒忽若無丹青下文良工心苦仙客意親两層俱
起此句真有神助
偃蓋反走虬龍形反走二字從却承二字生出蓋松
為巨石所碍乃横致成偃蓋也偃蓋二字即生出松下
偶坐二句妙不直接斷續變化
已知仙客意相親仙客指李
時危惨淡來悲風風字抱畫松
戲為雙松圖歌(韋偃)絶壁長松起纖末虚勢先含下
枝交錯起纖末先從松針寫起(一本作絶壁長松)
两株慘裂苔蘚皮入雙松起下白摧朽骨二句
白摧朽骨龍虎死承上皮裂透出古字
黑入太隂雷雨垂承上枝廻
葉裡松子僧前落終前風起
已令拂刷光凌亂光凌亂并映前風起
請公放筆為直幹反對屈鐵交錯絶筆放筆前後關
鎖
投簡成華两縣諸子赤縣官曹擁材傑指两縣諸子
軟裘快馬當冰雪快馬二字暗對飢臥
南山豆苖早荒穢一聮從寒字中插出飢
飢卧動即向一旬二句從飢轉到寒
空墻日色晚五字寒氣隂凝
病栢石林以為為明皇作與杜鵑行同意然不敢定
其然也
豈知千年根以下千秋恨事
病橘此比民生窮悴若更愁有司急貢賦則將羣化
為盗賊當以天寳前事為鍳也
吾愁罪有司鍾惺曰正恐罪及百姓耳故末引荔枝
故事以為戒
憶昔南海使四句按注謂天寳歲貢取之涪者公借
以諭未必然
枯柟此與古柏行同意
丈人山綠雲擬住最高峯絶世獨立
掃除白髮黃精在劚黃精即煮茯苓之意薑桂夲性
非主人所得衣食也
百憂集行方云公之來成都以裴冕為地主冕為公
作草堂于浣花谿上未幾冕去而為崔光遠之客光遠
驕縱特甚公不得已折節事之故曰強將笑語供主人
而光遠絶無周卹之意故四壁蕭條妻子凍餒如此又
不敢明言姑以少健衰老起興而中間微露其意亦可
悲矣
戲作花卿歌用如快鶻風火生起下身輕
見賊惟多身始輕變化小敵怯大敵勇
柟樹為風雨所拔歎行人不過聽竽籟暗起新詩
湘靈云茅破猶可蓋柟拔不復生矣公安能久留于蜀
乎是以明年有下峽之興
茅屋為秋風所破歌元氣淋漓自抒胸臆非由外襲
也
歸來倚杖自歎息自歎息三字直貫注結處
風雨不動安如山風字帶收前半
大雨流惡邑里清將邑襯野有此句方曲折且使
勸耕句皆有根
沉痾聚藥餌二句將人襯物
溪漲當時浣花橋當疑作常
不意遠山雨二句前此溪漲之由在此點出
遭田父泥飲美嚴中丞感此氣揚揚二句一束作前
後眼目
語多雖雜亂縈拂酒酣
仍嗔問升斗透出泥飲
喜雨榖根小蘇息顧上農事
沴氣終不滅顧上兵戈
漁陽漁陽突騎猶精銳漁陽用光武事此指朔方軍
也
天邊行此篇亦以屋沃覺藥陌昔職通用
大麥行類夲云前四句如童謠
苦戰行别時孤雲今不飛二句因雲飛而思猛士
述古三首進退固其宜固字註作因不如固字自在
脱身無所愛痛飲信行藏此詩是其註脚
第二首秦時任商鞅二句此刺元載第五琦之屬
第三首似陶
觀打魚歌魴魚鱍鱍色勝銀為作鱠先提一句
衆魚常才盡却棄二句衆魚為人棄赤鯉不可拘两
層波瀾襯出銀魴變化入神
潛龍無聲老蛟怒又頓此二句結住打魚
徐州秃尾不足憶二句為綿州點綴
旣飽歡娛亦蕭瑟亦蕭瑟已寓不然之意後篇所謂
聖所哀也
又觀打魚東津觀魚已再來點又觀
主人罷鱠還傾杯前篇已詳只一帶以見縱樂
日暮蛟龍改窟穴與前篇潛龍無聲老蛟怒相應
鳳凰麒麟安在哉猶云鳥亂于上魚亂于下鳳凰不
栖其國麒麟不遊其圃
暴殄天物聖所哀暴殄天物出尚書戴記
越王樓歌起語雄傑千鈞之力
碧瓦朱甍照城郭顧磊落
君王舊跡今人賞二句古人雖作宫室亦不肯為不
終日苟且之計言外深歎今人不能然世運降事力薄
皆含蓄在内
姜楚公畫角鷹歌梁間燕雀休驚怕二句反跌畫字
妙
相從歌贈嚴二别駕夲州從事知名夂知名夂正謂
見面新也用筆敏妙
黃昏始扣主人門倒敘此句變換生動
百年未見歡娱畢竒傑
光祿阪行山行落日下絶壁二句日下壁則晦暝矣
却接云西望千山萬山赤抑何變化而閒暇也回思開
元之治如日之方中并末二句亦籠罩於凝眸注望中
矣
樹枝有鳥亂鳴時二句鳴字一作棲按日已暝但聞
鳴噪而知枝間皆鳥也作棲則複有字亦是死句下暝
色二字接得不生動矣無人二字即生出下二句因草
動而馬驚又是倒装句不憂者憂有甚于此也
陳拾遺故宅此堂豈千年言此堂歸于必敝而千載
不朽者以盛事會于一時也
感遇有遺編感遇詩皆言偽周變革之故微月生西
海即指武氏夲為貴公子指敬業玉馬去朝周指相王
樂羊為魏將指李勣聖人秘元命指李淳風穣侯富秦
寵指无忌聞我言者疑其鑿讀此詩結句可渙然矣碎
胡琹而出感遇詩人贈一編小說之不可信者即王適
事亦失實也
謁文公上方野寺隱喬木上方
絳氣横扶疎先寫風光
窈窕入風磴應隱字
庭前猛虎臥二句出文公亦藏風字
俯視萬家邑醒上方
煙塵對階除仍帶風來
無生有汲引汲引二字雙關上文
兹理倘吹噓吹噓二字又暗映前半之風字通首結
搆之密如此
通泉驛南去通泉縣十五里山水作盡目窮壮觀一
作盡日按下雖有夕字上已云亭午矣作盡目佳即盡
十五里也
山色遠寂寞一聮山色漸淡江光轉白從上生層隂
句逐層生來愈見其佳
過郭代公故宅結句以郭詩沉埋無用自况也
觀薛稷少保書畫壁仰看垂露姿書也
又揮西方變畫也
到今色未填填塵也言未起塵也
此行叠壯觀收觀字
不知百載後二句百載後公以郭薛自比也作千字
謬矣
通泉縣署屋壁後薛少保畫鶴詩筆亦如舞鶴
低昂各有意顧十一
佳此志氣遠起下
豈惟粉墨新束上
羣遊森會神寫十一鶴
曝露墻壁外壁後
赤霄有真骨襯得妙有真骨應寫真結處廻抱久欲
盡猶出塵化工仙韻其中又有一作詩人在也
陪王侍御同登東山最高頂宴姚通泉晚携酒泛江滿
空星河光破碎借天寫水竒妙
春日戲題惱郝使君兄願携王趙两紅顔二句戲惱
也
短歌行(贈王郎司直)王郎酒酣斫地歌莫哀呼而告之徘
徊哀歌真長醉耶
我能拔爾抑塞磊落之竒才公不居銓衡而曰我能
拔爾教之使自拔于使府耳
豫章翻風白日動豫章勝任明堂
鯨魚䟦浪滄溟開鯨魚濯鱗天池
且脱佩劔休徘徊脫佩劔棄所授之官也
仲宣樓頭春色深春色深言王路方平可以高衢騁
力不必輕踏侯門也
青眼高歌望吾子二句碌碌侯門者皆公所白眼視
也吾老不能去王郎少年何為淹留此乎類夲云
末三字歇後語言無有能用我者矣與西得諸侯相呼
應世亂多猜不敢竟其詞焉故命之曰短歌行
短歌行(送祁錄事)後生相動何寂寥註動一作勸按才足
動人一見輒記後生如錄事寂寥不可多得也作勸字
了無意味矣
陪章留後惠義寺餞嘉州崔都督赴州廻策匪新岸
頂上深字
目存寒谷冰句虛言恍如坐對冰雪也
出塵閟軌躅顧上雲端
勞生共幾何二句結語渾括
將適吳楚留别章使君留後兼幕府諸公得柳字此樂
或難朽顧上厚字
有使即寄書二句悲凉
山寺(得開字章留後同遊)使君騎紫馬入留後
公為顧賓從插同遊
吾知多羅樹四句發明上信字
以兹撫士卒顧樹羽静千里
桃竹杖引(贈章留後)此篇以平入通押皆入鼻音也
梓潼使君開一束章留後
路幽必為鬼神奪與上江妃水仙惜不得波瀾映帶
慎勿見水踴躍學變化為龍變化葛陂使事無迹
使我不得爾之扶持二句自比老棄南荒不得扶持
國步也
韋諷錄事宅觀曹將軍畫馬圖方云通篇叙曹將軍
獨後有韋諷一句點綴韋諷冺然無迹可悟詩法起
處以畫字真字雙起以後縈廻相間組織變化竒之又
竒
國初以來畫鞍馬二句先以江都引起將軍
人間又見真乘黃出觀字
曾貌先帝照夜白先以畫他馬引起九馬
昔日太宗拳毛騧二句又以二真馬引起畫馬
今之新圖有二馬入畫馬
其餘七匹亦殊絶補七馬作两層寫
借問苦心愛者誰二句支遁倒襯韋諷與江都引出
將軍相對支愛者真馬又與前後相對
憶昔巡幸新豐宫又從先帝生波
騰驤磊落三萬匹二句映九馬以真馬映畫馬
自從獻寳朝河宗舊注河宗句以穆天子事比元宗
之升遐也
君不見金粟堆前松柏裏二句泰陵在金粟堆
送韋諷上閬州錄事參軍操持紀綱地錄事
當令豪奪吏當令從注作因循為是
丹青引(贈曹將軍覇)類夲云此等太史公列傳也多少事
多少議論多少氣魄
將軍魏武之子孫名畫記覇曹髦之後
文彩風流今尚存見與畫工别也
學書初學衞夫人二句帶敘正跌出畫為古今第一
也羅隱云書法二王爭巧拙便平
富貴于我如浮雲伏後窮途
開元之中常引見此可以富貴之會
將軍下筆開生面五句曹尤以畫馬著名故前後略
叙畫人中間獨詳寫畫馬
褒公鄂公毛髮動二句有神
畫工如山貌不同貌字任淵黃詩注中作邈不同邈
字勝與下真龍句屹相向句呼應
㢠立閶闔生長風伏下畫骨
意匠慘淡經營中頓挫一筆
斯須九重真龍出有神
一洗萬古凡馬空一洗畫工凡筆也
榻上庭前屹相向屹字應迥字
圉人太僕皆惆悵言皆為之茫然失氣自顧日與馬
習不如畫者獨得其真也
弟子韓幹早入室無過右軍弟畜韓幹前後波瀾相
對
亦能畫馬窮殊相惟窮其相尚失其真猶去之邈然
也
即今飄泊干戈際帶起窮途
屢貌尋常行路人與凌煙功臣對
途窮反遭俗眼白與至尊含笑對
但看古來盛名下二句杜征南之子孫亦猶是矣
閬州東樓筵奉送十一舅往青城縣得昏字節往顔色
昏竒句傑思
今我送舅氏以下私恩公義曲盡真小雅之遺
嚴氏溪放歌行豈免溝壑常漂漂藏下志字
嗚呼古人已糞土言古來志士無不視此曹如糞土
不受其豢飬雖放歌而必假古人以為言忠厚之至也
獨覺志士甘漁樵言願侣漁樵也
喜得與子長夜語喜字對上慽慽
知子松根長茯苓二句言不甘隨之啄腐吞腥寧相
從于溝壑煮茯苓并無薇之可採矣餓死可忍也慽慽
羇旅奔走於驕將之前一日不可忍也夜闌明志出口
入耳他人不與焉又見公之危行言孫也
南池用韻與客堂篇同
所向盡山谷伏下羇束局促
芰荷入異縣二句襯出萬頃
南有漢主祠方輿勝覧南池在高祖廟旁
寄韓諫議程嘉燧以此詩為李泌而作者得之
身欲奮飛病在牀身病故轉望之韓
濯足洞庭望八荒望八荒恐其將長往不返不止潛
迹衡岳也
影動倒景搖瀟湘影景夲一字此句恐有訛
似聞昨者赤松子昨者聞其從赤松故上言不在旁
也
國家成敗吾豈敢吾豈敢言泌敢自棄也
周南留滯古所惜此句應身病
南極老人應夀昌南極老人以勉諫議致泌還朝
焉得置之白玉堂焉得置之四字一貫
憶昔二首類本云用韻疎密有法
鄴城反覆不足怪指郭令失利言之
張后不樂上為忙此句前輩多議其徑率
至今今上猶撥亂二句亂本在關中乃今上仍求之
四方是再蹈覆轍而至今不悟也
為留猛士守未央猛士即朔方之士留猛士謂罷
郭子儀兵柄入宿衛也紀綱雖亂爪牙猶在留猛士
於内非徒河北賊不去幷致西羌入犯矣
百官跣足随天王跣足下殿用梁武事却以百官随
走言之直而有體是從春秋中先言會溫後言王狩
得此句法
願見北地傅介子二句身坐御牀安得頭懸北闕故
願見介子也昔猶能用回鶻以驅東胡今則致回鶻
與吐蕃連兵入宼是以喪亂以後又成今昔之變况如
次篇所憶太平之日也
第二首連昌宫詞本擬此篇才力相去誠如子由論
長恨歌之於哀江頭也
九州道路無豺虎二句上男耕下女桑二句横插在
中與後亂離呼應變化如龍
復恐初從亂離說妙妙
冬狩行(時梓州刺史章彛兼侍御史留後東川)校獵亦似觀成功言方
與西戎角逐弋獵之娱則待功成之後耳胡為乎遽似
觀成功也此句暗寓諷刺并後篇無不呼起
清晨合圍步驟同伏下整肅
有鳥名鸜鵒感此起興鸜鵒跦跦公在乾侯此起
後天子不在咸陽宫也
使君五馬一馬驄兼侍御
况今攝行大將權留後
釋悶此篇方萬里刻入律髓注云此亦所謂吳體拗
字
失道非關出㐮野天子奔走
天子亦應厭奔走一聮是料風塵之當清
但恐誅求不改轍一聮是料風塵之不可復清
江邊老翁錯料事二句風人譎諫然豈終不復見老
翁自眼暗耳以眼暗不見自釋則此悶何時可釋耶
到不忍更言處忽謬其詞愈婉愈痛亦借用世適
平眼更明事
别唐十五誡因寄禮部賈侍郎少人慎莫投此即所
謂苛政猛于虎
閬山歌元宗諱隆基先天二年正月詔改隆州為閬
州
松浮欲盡不盡雲二句景色無窮縮作二句竒絶
已覺氣與嵩華敵氣字虛活作勢即死亦不復與上
句相應矣
閬水歌閬中勝事可腸斷雖有勝事然中原格鬥留
滯五蠻豈願見此哉故曰可腸斷也
閬州城南天下稀咏嘆一句無窮曲折落句山谷
酷摹而去之轉遠湘靈云落語竹枝體末二句與閬
山歌同意可悟虛實變換之法
三絶句第三首殺人明不殺賊也殿前兵馬忍為盗
賊投鼠忌器故于末章始見之
草堂布衣數十人作布衣十數人
眼前列杻械四句宛然一李自成
飲啄愧殘生二句可悲
四松曲折多情味
會看根不拔對後無根蒂
聊待偃蓋張反對千葉黃
勿矜千載後勿矜應配爾句主人所以自負也千
載後對三歲
慘淡蟠穹蒼應根不拔
水檻無限曲折
人生感故物二句又轉
破船仰看西飛翼顧平生
所悲數奔竄顧避亂
營屋東偏若面勢插入營字
蕭蕭見白日頂浮雲句
洶洶開奔湍頂積水句
寂無斤斧響反結營字
除草江色未散憂一折
霜露一沾凝又轉
自兹籓籬曠二句可悟文章疎密相間為佳
揚旗(二年夏六月成都尹嚴公置酒公堂觀騎士試新旗幟)我公會賓客府堂
駊騀揚旗旌出題駊騀字本文選李義山襲用之作
紅駊騀駊布可切騀五可切說文馬搖頭也
廻廻偃飛蓋下舒字
來纏風颷急二句寫出練字
虹霓就掌握下卷字
太子張舍人遺織成褥叚復歸成都草堂時作詩
極謹嚴命意則微覺太過為後來合閙詩篇之祖奢
僭縱横目不忍見不覺一吐胸中感憤故非良時好會
無端合閙可比
嘆息當路子五韻似可省豈以蜀中奢僭自擅不復
識上下之分故因事以諷曉之耶
媿客茹藜羹從終宴句來
莫相疑行湘云此與赤霄行皆為郭英乂作也是年
四月嚴武薨英乂為成都尹公雖與有舊然志不相合
遂欲去草堂矣按赤霄行當别有謂以牛况尹不若是
其易也
不争好惡莫相疑汝自好錢好官職我自好聲名功
業文章所謂不相争也
客居葱青衆木梢頂萬尋
蜀麻久不來二句先起商旅
客堂嚴云此章叶韻不可觧按屋沃覺藥陌昔職收
聲均入鼻故唐人得以通用
棲泊雲安縣客字
客堂節叙改出客堂
具物對羇束具物未詳
悠悠日動江二句悠悠當作滺滺漠漠當作莫莫詩
淇水滺滺滺音由流貌維葉莫莫成就之貌
營葺但草屋顧堂字
石硯詩(平侍御者)其滑乃波濤不澁筆也
聫㘭各盡墨不拒墨也
水閣朝霽奉簡嚴雲安東城抱春岑二句水閣
崔嵬晨雲白二句朝霽
雨檻臥花叢六句皆閣中事
晚交嚴明府二句公至雲安皆在舟中此則嚴令之
水閣也因言晚交明府得以居此閣中况于此而數相
見乎感謝之也
三韻三萹一二短章却有千鈞筆力第三刪
近聞渭水逶迤白日净無風塵之驚也
折檻行公以捄清河公被斥朱雲折檻蓋自况也
古栢行李義山作詩者乃是惠陵旁廟中栢篇中明
云憶昨路遶錦城東其為䕫州作明甚
霜皮溜雨四十圍一連材大
雲來氣接巫峽長一連材大雖夸飾語然巫峽句
是東川雪山句是西川不拉雜下語也
憶昨路遶錦城東以下因君臣際會之難而托古栢
以見意
先主武侯同閟宫見昔時之際會
崔嵬枝榦郊原古二句言徒有古柏不見古人也
落落盤踞雖得地四句見長養實難而此柏實能當
造化之栽培不為無意
大厦如傾要梁棟二句從有其材轉到又値其時
萬牛廻首邱山重言莫肯致之為梁木也
不露文章世已驚四句言知遇雖遲而此柏已為鸞
鳳所棲宿不應終棄
苦心豈免容螻蟻言為不知者所陵籍也
志士幽人莫怨嗟二句言果如孔明之求志俟時則
中興搆厦舍子而誰難為用者惟材之大故也落句公
蓋自慰云
縛雞行句句轉張王元白具體而微
負薪行至老雙鬟只垂頸顧嫁不售
野花山葉銀釵並帶負薪
面粧首飾雜啼㾗顧抱恨
最能行錢云最能䕫州水手之稱二詩在䕫州偶
有所觸信筆而書自是大家數此詩尤近漢魏樂府
瞿塘漫天虎鬚怒鬚疑作牙
寄裴施州三四語自佳裴冕乃足當斯語耶
霜雪迴光避錦袖頂上裘
龍蛇動篋蟠銀鈎頂上書
鄭典設自施州歸列郡宜競惜注惜一作借音迹本
用借宼作借是也廣韵二十二昔中有此下注假借
渚拂蒹葭塞注塞一云寒按作塞乃與拂字相應亦
與下句穿字羃字相對
柴門衆水為長蛇收歸海帶欹斜
敢居高士差言不敢差肩高士只守分而已
迴首猶暮霞收乾旱
貽華陽柳少府柳侯披衣笑注作嘯嘯字佳言柳方
傲然無所屑意見我乃降顔色也披衣二字暗起清曉
並坐石下堂注一云堂下石一云石堂下不如作石
下堂乃與絶壁句映帶
文章一小技小技對上長策
徑微山葉繁應喬木間
故里今空村應戎馬存
火陸渾山火此其祖師楚俗大旱則焚山擊鼔
爆嵌魑魅泣二句承燒蛟龍從低處叙起
崩凍嵐陰昈昈赤文也音戸
羅落沸百泓顧經月
青林一灰燼漸高
雲氣無處所鑿空而出寫高處仍與雷雨相關布
景方不脫母
河棹騰烟柱漢臯詩話河棹應作河漢為是
光彌焮洲渚仍收到低處是遠景
腥至焦長蛇二句挽到蛟龍上
遠遷誰撲滅更遠以極經月之勢
七月三日亭午以後較熱退晚加小凉穩睡有詩因論
壯年樂事戲呈元二十一曹長今茲商用事七月
餘熱亦已末末無也
筋力蘇摧折虛含穩睡留在結句
園蔬抱金玉金玉當作金石亢旱土堅不肯發生抱
塊欲枯也
臨軒望山閣元二十一所居也
殿中楊監見示張旭草書圖俊拔為之主俊拔二字
書家三昧盡矣
念昔揮毫端念昔二字繳到云亡
不獨觀酒德草聖酒德首尾相映他人以此發端變
作棹尾用不獨二字顧上逸氣
楊監又出畫鷹十二扇天寒大羽獵對十二扇
贈李十五丈别揚論展寸心束上
壯筆過飛泉生下
課伐木序列樹白菊(一作萄)白菊白萄皆可作故實用
之
賓客憂害馬之徒賓客二字對府主言之
藉汝跨小籬二句虛竹苦未能當仗故跨木于籬上
乳獸待人肉獸當作虎序中不諱
虎穴連里閭四句本是刺苛政故紆其旨則言之無
罪所謂可默息也
雷雨蔚含蓄承壯字含煩促
季月當泛菊即借白菊反收長夏灑然善變
園人送瓜傾筐蒲鴿青蒲鴿青疑是瓜名未詳出處
仍看小童抱收送字
園人非故侯送瓜非故侯之託以自隱奈何盡取之
而絶其生資乎
種此何草草詩勞人草草又曰矜此勞人毛傳草草
勞心也鄭箋草草者憂將妄得罪也此篇亦刺詩
信行遠修水筒秉心識本源雙關
何假將軍佩將軍蓋用魯肅事
行諸直如筆行諸句疑有誤
槐葉冷淘以槐葉汁和麫為冷淘
汁滓宛相俱淘字
經齒冷於雪點冷字
開冰清玉壺收到冷
君王納凉晚二句結稍近癡
行官張望補稻畦水歸清新可愛
主守問家臣行官張望
分明見溪伴召信臣有分水法伴依注作溪畔自佳
鷗鳥鏡裡來二句百頃千畦成此壯觀點染處皆有
血脈
催宗文樹雞柵稀間可突過馮云相如上林掉稀間
未似尸鄉翁二句結反應旅次此篇頭緒太煩
園官送菜畦丁負籠至收轉送菜
上後園山脚勿謂地無疆四句言惟此地少得陰凉
不如雲水之寬闊魚鳥之遂性也
石榞遍天下榞一作原
敢為蘇門嘯二句蘇門嘯聲在半嶺中梁父則泰山下
也結仍暗映山脚
秋行官張望督促東渚耗稻向畢清晨遣女奴阿稽豎
子阿叚往問上天無偏頗方云洗發耗字
有生固蔓延二句申非類戒荒二語
督領不無人方云指行官
西成聚必散應前免亂常只西成二語可見其用
心之仁竊比稷契豈虛語哉
阻雨不得歸瀼西甘林壊舟百板坼公前有破船詩
虛徐五株態五株指甘
喜聞樵牧音雨作則樵牧不得出也
雨峽雲行清曉起句用朝為行雲與後楚宫相關
風吹蒼江樹二句陸深曰以實字作虛字用法樹樹
立之樹晦菴以為誤欲改作去對來是恐未然東坡有
美堂詩天外黑風吹海立浙東飛雨過江來本此
高鳥濕不下峽雲
居人門未開清曉
雨二首第一首久陰蛟螭出二句承上驚字
第二首漁艇息悠悠反襯法
晚登瀼上堂注思朝廷晚更登望惓惓欲報悵迫衰
老非怨冗散升高延首徒恐埋骨窮山不能奮飛也
故躋瀼岸高登字起伏深峽修聳故字與迫字相
應
開襟野堂豁六句又妙在仍寬寬說去
春氣晚更生竒傑
四序嬰我懷起下衰老
所思注東北伏安得隨鳥翎
不復夢周孔此句只是衰老
濟世數嚮時暗藏公身壯盛之時一層
斯人各枯冡自歎衰老恐不能如吕葛之濟時但同
歸於枯冡也
楚星南天黑一連就晚字又轉一層楚蜀正轉歸注
東北上
迫此懼將恐懼者懼毘輔之無人恐者恐功名之長
已不謂側足群盜之中也或謂斯人指房嚴非是
又上後園山脚湘云方爾止謂杜公止有望岳詩未
嘗登嶽誤也窮秋立日觀非岱宗乎
窮秋立日觀以山頂反對山脚
蓐收困用事言兵動也
元冥蔚強梁言幽薊尾大不掉也注家以元冥喻范
陽則是以蓐收為西方金神喻長安則非
雨首六句是一幅瀟湘圖阻雨反得曠望之趣深
見應接自卑之不堪也
消中日伏枕頂拘悶
雨行雲逓崇高四句是峽雨
今雨喜容易逐層寫出德澤
間作鼓增氣承上生意
種萵苣澒洞青光起神妙
信宿罷瀟灑風雨瀟瀟之瀟
宗生實於此宗生叢生也
暇日小園散病將種秋菜督勒耕牛兼書觸目老病恐
拘束小園散病
秋耕屬地濕六句將種秋菜督勒耕牛
飛來兩白鶴以下以病鶴自比終前半老病句意兼
書觸目也
鸞鳳不相待比州府
八哀詩序王李撥亂之材張公則圖之于未亂未危
者也哀逝者則存者其可不亟委任乎
贈司空王公思禮(高麗人)穎銳物不隔司空言隔相國
言留皆遠人無資地者也
出入由咫尺由同猶
胸襟日沉静二句嚴云寫出大將非豕突可擬
兀帥見手格嚴云手格即掣肘之意
悲甚田横客為朝廷惜非哭其私也
昔觀文苑傳以下是傷時盜賊未息
故司徒李公光弼(廣德二年七月卒)擁兵鎮河汴嚴云公之
微詞
千里初妥帖此句代為之解
内省未入朝周容云就彼一時形迹心事内省兩字
說盡可為刻畫
平生白羽扇白羽扇未詳豈即使顧榮事耶
吾思哭孤冡以下傷時盜賊未息
贈左僕射鄭國公嚴公武(永泰元年卒)小心事友生此句已
伏賓客之脈
匡汲俄寵辱二句惜其不得入相終於節鎮也
記室得何遜二句插入賓客以下每篇皆兼嘆舊
言之
堂上指圖畫六句武在蜀頗好遊宴公諸詩中諷刺
非一獨于八哀諸將以追惜其材而稍回護之
身上愧簪纓公復有散郎之除出武所薦故云
贈太子太師汝陽郡王璡(天寶九載卒)色映塞外春注一
作寒夜不如塞外佳九州之外猶被麟趾之仁也塞
外春猶言冬日之日
愛其謹潔極臣子不致失歡於君父只是清慎耳此
所謂謹潔極也非平日謹慎則諫獵之書不以為愛君
而以為好名矣
羽旗動若一二句欲言馬足之高却以馬上羽旗言
之變化我馬既同無迹
袖中諫獵書二句言只在苑囿而不遠獵由王所諫
也嚴云上言詔王射雁忽接諫獵句此立言之體也
水有在藻鱗魚藻箋云此時人物皆得其所
匪惟帝老大二句外廷見明皇暮年希出遊獵以為
老大氣衰自厭馳逐不知皆因王諫故得頥神九重有
松喬之壽耳
宛彼漢中郡以漢中王結鄭虔篇以鄭審結
贈秘書監江夏李公邕李邕以贜負謗為燕公所擠
故前半詳叙以白之
眄睞已皆虛二句言其多而敏
獨步四十年二句豈惟不嫌其穢且盡仰其高如此
禍階初負謗收轉前半言不過所得賣文人事豈知
階禍于此
易力何深嚌深嚌未詳易力猶摧枯朽者易為力
是非張相國四句言張燕公尚以争名相扼又于酷
吏何怪所以深哀其窮也
朗咏六公篇此篇以六公篇結曲江篇以徐孺碑結
故秘書少監武功蘇公源明負米晚為身六句所謂
求忠臣必于孝子之門
吏禄亦累踐註晉作掾吏按作掾吏為是
秘書茂松意(至)胡為投乳贙秘書文昌黎亦稱之當
時古文道孤或反被謗傷公之所謂乳贙即昌黎之所
謂蚍蜉乎贙字時本韵失載
故著作郎貶台州司戸滎陽鄭公虔親近惟几杖言
與俗人隔絶也
未曾寄官曹寄註魯作記按作記用王子猷語也但
與下句不貫
春深泰山秀頂上懷曩
故右僕射相國張公九齡(開元二十八年七月卒)劉辰翁論此
詩以謂九齡大節惟論安禄山此既不甚白而末亦不
及弔祭為失余謂子壽大節尤在拒武惠妃壽王奪嫡
之謀公亦未之及也
仙鶴下人間仙鶴是實事風度可想與後朱鳥相
映
碣石歲崢嶸碣石指禄山
天池日蛙黽蛙黽謂牛仙客以使典作尚書争之不
得也南衙宰相所居故以天池言之
退食吟大庭(至)右地恧多幸人但知其憂讒畏譏豈
識公之用心惟以不如古大臣之事君是恥乎
用才文章境境字重押
向時禮數隔嘆舊也杜老嘗為其賓客舊注獨指孟
浩然恐非
再讀徐孺碑二句兼寓當如南州之哭江夏也
寫懷二首二詩阮公風調莊蒙寓言
可歎斯須改變如蒼狗與後三年對
觀公孫大娘弟子舞劍器行序曲折三致
波瀾莫二詩為李十二娘作却只道公孫以感念王
室兼之波瀾莫二故也
數常于鄴縣見公孫大娘舞西河劍器前輩或於數
字絶句
觀者如山色沮喪六句先賦劍器
感時撫事增惋傷拓開
先帝侍女八千人含下樂極
五十年間似反掌自開元五年數之
風塵澒洞昏王室含下哀來
樂極哀來月東出感時撫事處只平平叙過却就自
已一時上點出樂極哀來四字作斷案
老夫不知其所往二語王室傾覆民皆無家末二句
亦從自已一身上指陳再世而亂猶未弭皆春秋微而
顯之法也
往在賊臣表逆節註節作帥按節亦謂節度使但不
成語
侍祠恧先露注一作霑按似是路字
赤墀櫻桃枝(至)涇渭開愁容新廟之成在乾元元年
四月故收京詩云歸及薦櫻桃也結尾特紀其時以為
鑒戒所謂願君無忘在莒若京都再火則此幸不可以
屢邀也
歸號故松柏二句近臣同國休戚陵寢永安則先臣
之墓木可歸守矣
昔遊吳門轉粟帛二句合此篇與後出塞第四篇徵
之可信唐之常用海運矣
商山議得失四語當闕所疑如註以吕尚為房琯鑿
甚
壯遊已具浮海航豪字餘韵
到今有遺恨二句頓挫
渡浙想秦皇翻疑柁樓底晚飯越中行謂斯時也
除道哂要章指朱買臣
欲罷不能忘欲罷二字便已帶起歸帆收拾門接最
敏
春歌叢臺上趙
冬獵青邱旁齊
脫身無所愛二句文酒跌宕冉冉將老然終不邀時
求合蓋生平所志誠不在榮華也
杜曲晚耆舊晚出而已為耆舊也
國馬竭粟豆二句明皇好鬭雞又有舞馬
爪牙一不中蓋指清河公敗于陳陶斜言之非謂相
州九節度之潰
大軍載草草詩傳草草勞心也
廷争守御牀公此言必不誣其慷慨廷諍非獨救房
相一事史失其傳耳
鬱鬱苦不展二句與壯字反
之推避賞從(至末)國家雖有報功之典然皆人臣分
所當為奈何必計榮華之與勲業相為匹敵乎是犯天
道之忌而為鴟夷所笑矣因不用而復懷曩遊思尋
范蠡五湖之舟然范以功成身去今凶逆未定吾以此
待朝廷之英俊矣若阿諛順旨無勲業而取榮華自附
靈武元從功臣貪天功者必有天殃吾見朱門傾奪不
義而被刑戮者多矣寧病屏遠方不忍為此態也安
溪師云人當薄於福享而勲業有餘始不以盛滿致咎
若榮華與勲業相敵即歲暮嚴霜可畏鴟夷子功成身
退不為榮華所繫乃超出於尋常者矣
遣懷憶與高李輩史言高適五十稱詩以此觀之未
必果然
先帝正好武言與高李徒負文藻而所值乃好武之
主旋遘離亂不惟所懷終於不展方且復有存沒之感
然則其何以遣此耶
寰海未凋枯自此凋枯用一未字妙
百萬攻一城四語詩史
同元使君春陵行序簡知我者此篇蓋深惜其去而
望廟堂有留之者此黍離大夫所謂知我者非獨公之
素交也
李潮八分小篆歌字體變化如浮雲此句中并貫注
草書
秦有李斯漢蔡邕李斯篆蔡邕分
丞相中郎丈人行丞相中郎公詩之匹也結句美潮愈
淡愈至亦變化超脫
我今衰老才力薄二句方云此言作歌之才力不足
以敵潮作書之才力也潮以八分傳公以詩傳雖自嘆
實自負也才薄將奈石鼓何即是學此結
覽栢中允兼子姪數人除官制詞因述父子兄弟四美
載歌絲綸戮力自元昆兄弟
子弟先卒伍父子
絲綸實具載覽詞
奉公舉骨肉束上
方當節鉞用(至末)又勉其後效
荆南兵馬使太常卿趙公大食刀歌開出李賀
憑軒拔鞘天為高言肅殺之氣滿空也
不似長劍須天倚收刀字
王兵馬使二角鷹悲臺蕭颯石巃嵸四句從荆南起
角鷹翻倒壯士臂二句並提
荆南芮公得將軍(至末)雙結
狄明府因巧詆之詆偶誤作計或疑是上去通叶其
實止用十一薺一韵耳
太后當朝多巧詆多巧詆謂好議論者譏其事女主
也豈知梁公末年執政尚能决策迎還房陵若其早也
匡復不待五龍矣獨清茹苦惟不世之才能之奈何妄
疑大賢乎
秋風二首暝傳戍鼓長雲間風傳之也
第二首東流之外西日微比暮年白髮
天清小城搗練急從風吹衣生下
早晚孤帆他夜歸欲乘此風也此句急欲歸
故園池臺今是非言仍不可歸也
久雨期王將軍不至前半得字亦以職韵入屋沃中
憶昔范增碎玉斗二句未詳
别李秘書始興寺所居安為動主理信然所居對下
止觀
我獨覺子神充實獨字藏自己精神一面
老身古寺風泠泠暗指寒
妻兒待米且歸去言飢也妻兒待米雖欲安而何
可得哉
虎牙行虎牙山名在峽口與荆門相對
金錯旌竿滿雲直竒句
錦樹行垂白之年思見太平而亂猶未弭若此所以
當急景而增憂也
霜凋碧樹作錦樹興也
春草萋萋盡枯死比也
赤霄行衛莊見貶傷其足衛一作鮑按衛莊公傷足
事則哀十六年所謂踰於北方而隊折股是也成十七
年則鮑莊子事詩云見貶則作鮑者得之
前苦寒行二首第二首去年白帝雪在山即公所云
南雪不到地也
復陰江濤簸岸黃沙走二句白者疑翻江濤黃者疑
捲灘沙豈知陰晦中雪隨風大作已埋山也江濤句半
虛半實怪怪竒竒
寄柏學士林居天下學士亦奔波亦字暗藏蒼生一
層
歎彼幽棲載典籍頂學士
寄從孫崇簡武陵春樹他人迷言惟外人不容再至
耳
與汝林居未相失二句承盡室去
牧䜿樵童亦無頼二句承他人迷公欲依崇簡以
居故落句托樵牧以觀其意
奉酬薛十二丈判官見贈西來有好鳥薛判官
無心雲母屏雲母屏非用後漢書鄭宏事即指下卓
氏也
老夫自汲澗(至)夢覺有微馨此比言已為争房琯斥
亦致君君未聽者也
碧色忽惆悵二句發端睡字却暗為此處伏脈
人生相感動以下言如薛者未必果不相遇君側無
人宜急其大者勿因論一邪不能去而遂出故云休辨
渭與涇也此詩多不詳所謂
醉為馬墜諸公擕酒相看甫也諸侯老賓客類本云
上露一老字下因言少年
送高司直尋封閬州初聞伐松柏二句常意壯語
君不見簡蘇徯百年死樹中琴瑟二句竒偉
贈蘇四徯不得豁心胸轉蓬之故
君今下荆揚以下亂邦固不可居然作客豈必皆適
志若所向齟齬轉蓬不已非徒汲汲無歡亦恐誤嬰世
網皆因其不得豁心胸故喻解之
憶昔行韓多法此類本云今昔南北用得不覺
巾拂香餘搗藥塵塵字故實此為佳據
青兕黃熊啼向我即指風水聲
魏將軍歌此詩亦開長吉類本云用韵可學
北風結句言羡其有芝可茹得以全命亂世直至時
清也痛語乃曠逸出之
白鳬行發端二語壯盛意氣遲莫摧頽讀之可哭
白鳬自况末乃指當時卿相特不敢斥言天子蒙塵故
耳
朱鳳行亦公自况于時南伯無當之者
醉歌行贈公安顔少府請顧八題壁八字下疑脫分
字
顔氏之子才孤標三句主此才而止一尉則時可
知矣然不見吾二人乎
君不見東吳顧文學二句客
詩家筆勢君不嫌二句言當世所知止此實可憐傷
君不嫌其為鄙事而請之則聊為題也
感君意氣無所惜二句因主以見客三人者皆神仙
中人也然而天地閉賢人隱頭白不遇獨其同類意氣
相惜耳
夜聞觱篥結言未見我於喪亂之中重遭此險阻也
别董頲到我舟楫去二句非不覺董君之窮其如我
之欲遠就食何殊難為懷又不得不聽其去十字中無
窮縕藉
老夫䌫亦解四句言愧我亦值饑窮不能相恤視董
冐寒遠求甘旨君當諒此别懷也
當念著白帽二句窮愁語最能俊麗
送重表姪王砅評事使南海王魏先事隱太子傳聞
異詞當以史作房喬之母為正
入怪鬢髮空二句方云鬢髮髻鬟四字得左氏法上
自既翦而言下自未翦而言以下叙致有法操縱詳
略無不如意
秦王時在坐二句倒出秦王作上下關紐何等筆力
五色非爾曹非言豈非也
自下所騎馬四句如在目前
水花笑白首自笑相似也
大夫出盧宋盧懷慎宋璟方云此詩分兩叚每段
皆十九韵可見前人詩格精嚴如此
咏懷二首倏忽向二紀奸雄反覆赤子糜爛遂至二
紀如我者歲月蹉跎得志無期又將何語拯救之哉
高賢迫形勢四句可痛此得志而不能行者也
夜看鄷城氣(至末)豐城之劍有時□化獨我蹉跎沉
埋莫問齒髮日衰致君無日徒託深意於苦詞耳
回首蛟龍池言將與物化也
第二首皦皦幽曠心一連堯舜之君不可逢即我亦
欲苟全自活獨善其身棲幽曠而異平素矣
未辭炎瘴毒言不惟渡湖且將踰嶺也
結托老人星正謂此去亦何所因依也
送顧八分文學適洪吉州辨眼工小字工小字上以
辨眼綴之頓覺潤細
惻隱誅求情惻隱含下賢字誅求含下愚字
贈子猛虎行古猛虎行曰飢不從猛虎食蓋不願其
從誅求割剥虎而冠者得食也
上水遣懷童穉日糊口托童穉以糊其口也
但遇新少年二句所遇無故物焉得不速老
窮迫挫曩懷二句可哭
孤舟亂春華春華疑作青草
崷崒清湘石入水
黃羆在樹顛二句以黃羆自喻羣虎則童穉也
宿鑿石浦飄風過二句飄風暴起之風興下少恩惠
句江山雖麗不足投足一宿猶多疑畏也
舟楫不敢繫若作敢不繫即死句矣
窮途多俊異以下謂眼見俊異多遭殘害不忍盡言
故但言少恩惠也詩鄭箋草草憂將妄得罪也
聖哲垂彖繫繫字兩義重押
過津口春日漲雲岑南岳影在湘水中頂近字神妙
回首過津口得風故回首已過也
白魚困密網津口
黃鳥喧嘉音楓林
瓮餘不盡酒二句是言各遂其性庶幾不遂寂寞也
次空靈岸幸有舟楫遲二句次字
迴帆覬賞延次字餘韵
宿花石戍農器尚牢固言及今尚可招徠只在減其
征調耳
吳楚守王度言守王度者僅存此土不當迫之散走
復為賊用也
早發有求常百慮二句所謂百慮即慮雖斯文以有
求傷直亦為病也結句疑悞二字收足百慮意
煩促瘴豈侵顧病字
仰慚林花盛無主之花尚恐輕折况因人干請乎公
卒以餒死於此見其志老而彌壯而詩真不徒作矣
薇蕨餓首陽二句寧為伯夷之隘而不敢藉口於南
宫之粟馬蓋恐傷直性雖斯文輕有假借如早歲於鮮
于太常之徒亦足病也
賤子欲適從收慮字結句紆迴其旨所謂言之無
罪詩道之溫柔固然歟
次晚洲晚洲適知名二句先點洲名為次字遠勢
危沙折花當危沙句始得旁洲渚也如此出題明暗
竒變
吾得終疎放得者慮其不得也
望嶽渴日絶壁出一連如此領起望字參靈之極
未暇杖崇岡足望字
三歎問府主應發端
牲璧忍衰俗二句明德維馨豈忍仍衰俗之為而徒
事牲璧
清明當此喪亂猶以繁華相矜以樂慆憂不祥孰甚
焉公意所當袚除者未有先於此也
風雨看舟前落花戲為新句子山體
影遭碧水潛勾引二語好句
珍重分明不來接是前字
蜜蜂蝴蝶生情性二句蜂蝶性情所鍾而蜻蜓不敢
正視者避百勞也
岳麓山道林二寺行塔劫宫墻壯麗敵四句二寺
細學周顒免興孤公詩中凡用周顒傳寫皆誤為何
一重一掩吾肺腑頂細字
别張十三建封彭城英雄種二句廢帝指高祖像云
渠大英雄彭城劉之望讀者乃誤以張鎮徐州當之
此貞元間事耳上並言劉裴此乃從劉入張
羽人掃碧海所謂海中乃復揚塵也方云羽人句
未詳予謂建封在湖南不樂吏役而去公蓋責以君臣
大義勉其别後當樹功業繼外家不可似羽人凌蓬萊
耳
暮秋枉裴道州手札率爾遣興寄近呈蘇渙侍御齒落
未是無心人含下致君
使我晝立煩兒孫含下人扶
劉毅答詔驚群臣答詔即指可方桓靈之語對上黎
元愁痛句
奉贈李八丈判官官曹正獨守貞刻正避諱
秋枯洞庭石只換枯字便新
歲晏行土着之民雖竭澤而漁已無所出其禍將及
于客戸次連蓋以為比也
歲云暮矣多北風詩序北風刺虐也
去年米貴闕軍食(至末)去年荒亂至今年之終仍然
如故且加以錢荒之患然則竟何所終耶結句收足歲
晏最深渾
汝休枉殺南飛鴻重告莫徭
割慈忍愛還租庸米賤傷農
往日用錢捉私鑄以下又言雖鬻男女仍無從得錢
而達官方急杼柚此土必將變起倉卒欲奔走他適恐
處處皆然所以悲也
好惡不合長相蒙汝厭酒肉民罹死亡好惡相蒙焉
得不亂耶
追酬故高蜀州人日見寄(并序)本追答劉沼
東西南北更誰論高詩中語
文章曹植波瀾闊序中漢中王
昭州詞翰與招魂序中敬昭州
蘇大侍御訪江浦賦八韵紀異序舟楫而已言惟
訪我之舟檝也
憶其湧思雷出(至)金石聲文筆須如此
賦八韻紀異詩但七韵
亦見老夫傾倒於蘇至矣此莊子所謂逃虛者也非
公之失人
今晨清鏡中先今晨後昨夜乃有回環諷嘆之味
昨夜舟火滅叙云接對明日憶其云云
題衡山縣文宣王廟新學堂呈陸宰以文為詩題固
當如是也
旄頭彗紫微新字緣起
無復爼豆事上不教也
嗚呼已十年二句失墜
學者淪素志下不學也
歘得文翁肆虛接新字
若舞風雩至對上志字
是以資雅材入陸宰
渙然立新意出新字
根源舊宫閟以舊字咏嘆新字
大屋加塗塈又細寫新學堂
始壓戎馬氣以下收轉旄頭彗紫微點綴學堂所有
兼紀新之時也
耳聞讀書聲重言永嘆
殺伐災髣髴言髣髴殺伐已息也喜極而反成悲咽
語不能終非公不到
高歌激宇宙應首唱意
入衡州元惡迷是似迷是似言借以矜恤其下也
汨沒隨魚商魚或刻漁吳本是然夢得南謫詩中多
以商人魚父屬對也
劇孟七國畏指蘇生
舟中苦熱遣懷奉呈楊中丞通簡臺省諸公媿為湖外
客二句為客則無討賊之權在手若中丞與諸公豈
可坐視也
沒齒埋冰炭言愧憤交迫也
中丞連帥職入楊
身當問罪先力足辦賊
似聞上游兵勿後隣道
驅馳數公子通簡諸公
此流須卒斬本詩國既卒斬
扣寂豁煩襟二句謂吾言恐不足激此衰愞庶幾天
誘其衷也
聶耒陽以僕阻水書致酒肉療飢荒江詩得代懷興盡
本韵至縣呈聶令陸路去方田驛四十里舟行一日時
屬江漲泊于方田方云此十七篠上聲韵正多不旁
溢巧皓二韵故曰興盡本韵
禮過宰肥羊一連陋生因此二語偽造為牛炙白酒
事
問罪消息真按此詩去公之殁無幾然汲汲惟以討
賊定亂為念可以知其所存矣
義門讀書記卷五十二
