義門讀書記卷十四
翰林院侍讀學士何焯撰
史記
伯夷列傳此七十列傳之凡例也本紀世家事跡顯
著若列傳則無所不錄然大旨有二一曰徵信不經聖
人表章雖遺冢可疑而無徵不信如由光是已一曰阐
幽積仁潔行雖窮餓巖穴困頓生前而名施後世者如
伯夷顔淵是已
太公曰此異人也異作義
管晏列傳倉廩實而知禮節(至)因而去之一部管子
數行盡之
事齊靈公莊公景公鈍吟云以一心事三君晏子之
節也此一句大有關係
贊鈍吟云傳内事亦出管子但不敘其書直撮略其
行事文甚有裁製
老子韓非列傳震川云太史公列傳或數人合傳皆
聫書不斷今合讀之尤見其竒近時刻本每人界斷必
小司馬之陋也鈍吟云道德之言流失有二莊子放
蕩晉人尚虚浮而亡申韓劖刻秦人尚刑名而亡太史
公以莊子申韓同傳有旨哉小司馬不知也
謚曰聃此謚曰聃亦謚曰洞簫之謚非易名也
廼遂去至關抱朴子云遇尹喜于散關或以為函谷
關
申不害篇本于黃老而主刑名刑作形
韓非篇喜刑名法術之學刑亦作形
人或傳其書至秦傳作得
孫子吳起列傳孫子武者齊人也吳越春秋云武吳
人也
吳起篇以事魯君魯君疑之二魯字衍
伍子胥列傳鈍吟云孟子疏有西施事引史記今本
無之知此書已為宋人刪削矣按孟子疏乃南宋一邵
武士人偽作非北宋孫宣公為之恐不足据或所引者
他書誤以為史記亦未可知也
彼見求之并禽求作來
仲尼弟子列傳顔回者魯人也字子淵少孔子三十歲
閻云三十下當脫七字盖生于魯昭公二十八年丁
亥卒于哀公十二年戊午方合三十二歲之數
曾蒧字晢震川云按蒧古點字聖門有三蒧曾蒧公
西蒧奚容蒧也
月離于畢俾滂沱矣震川云月離于畢他書有明言
其故者此不明言盖妙處正在不說破
商君列傳事魏相公叔座為中庶子座諸本俱作痤
蘇秦列傳城方二千餘里城作地
據衞取&KR0008;巷巷作卷
臣竊以天下之地圖(至)豈可同日而論哉震川云所
以言從之利實擇交而得之意
夫衡人者(至)願大王孰計之震川云所以言衡之害
實擇而不得之意
當敵則斬堅甲鐵幕案索隱幕字絶句顧朗仲云
斬字絶句謬也
今王秦仇讐以伐援國秦作奉
封曰凡天下戰國七封作對
張儀列傳秦西有巴蜀(至)此其勢不相及也得蜀
則易于舉楚古今形勢同也
陳軫篇主以其言為然主作王
穰侯列傳白起者穰侯之所任舉也此武安與應侯
不平之根
王翦傳始王聞之王作皇
王翦至堅壁而守之亞夫祖之以破吳楚即高祖之
于黥布亦然也
至鄿南鄿作蘄
孟子荀卿列傳鈍吟云此篇總敘諸子前篇言老子
附以莊生申韓不同老子于諸子且窮其流失也商君
秦之所以興亡有事業故别叙韓子只敘其書申子事
不詳只與韓子同論小司馬不知也
作王運王作主
淳于髠篇豈寡人不是為言耶是作足
荀卿篇楚有尸子長廬長廬一作長盧正義曰長盧
九篇
阿之吁子焉吁别錄作芋子
孟嘗君列傳嬰卒謚為靖郭君亭林云以號為謚猶
之以謚為姓皆漢初時人語也呂不韋傳謚為帝太后
與此同王褒賦幸得謚為洞簫兮亦是作號字用
人人各自以為孟嘗君將親己本無將字
平原君虞卿列傳明日嬖者至平原門嬖作躄
虞卿篇趙王召樓昌亭林云樓昌樓緩恐是一人虞
卿進說亦是一事記者或以為趙王不聽或以為聽之
太史公兩收之而不覺其重耳
開關通弊弊作幣
魏公子列傳于四君之中獨書之曰魏公子者以為
國之存亡所係也
偏贊賓客偏作徧
而公子親往車騎往作枉
如姬資之三年資之謂以資財求客報仇
春申君列傳王又割濮磨之地磨新序作歴本一字
磨乃傳寫之誤
其于楚王之為帝有餘矣楚索隱本作禁云楚誤
左施以東山之險左作王
春申君相楚八年為楚北伐滅魯黃歇滅魯殄周公
之祀卒就誅夷固天道也
范雎蔡澤列傳為其割榮也謂能割去素所尊榮之
人索隱之說非也
贊范雎蔡澤所為一世辯士世作切
樂毅列傳襄王使樂乘伐廉頗伐作代
贊其本師曰河上丈人本師猶言祖師
廉頗藺相如列傳趙奢篇趙奢曰胥後令邯鄲邯鄲
二字當為欲戰
李牧篇滅檐襤檐作襜
魯仲連鄒陽列傳鄒陽篇繫阿徧之辭哉徧作偏
屈原賈生列傳漁父見而問之鈍吟云詹尹漁父皆
實有是人非若後人文字之寓言也
賈生篇鈍吟云太史公敘賈生惟載二賦不叙其新
書以賈生繼屈原傷其遇并重其詞賦與漢書異意
而賈嘉最好學世世其家衍一世字
贊又怪屈原以彼其材云云即賦内歴九州二句謂
賈生怪之也爽然自失亦謂賈生更不下一語含蓄無
盡
呂不韋列傳見而隣之曰隣作憐
刺客列傳曹沫篇曹沫之事亦戰國好事者為之春
秋無此風也况魯又禮義之國乎
聶政篇重自刑以絶從按徐注絶從讀如字
荆軻篇被有善有不善被作彼
李斯列傳而詬莫大于卑賤而作故
丞相謬其說絀其詞云云始皇有子二十人而無尺
地之封故其後趙高得乘其孤立行其易置樹子之謀
其禍固始于李斯破淳于越之議也詳敘于始皇本紀
中而李斯傳復備載始末正為後半血脉
遣胡亥客奉書賜扶蘇與上郡與作於
故吾願賜志廣欲賜作肆
謂之為桎不亦宜乎桎下有梏字
先生之時生作王
蒙恬列傳中軍府令趙高常從軍作車
隂用荆朝之謀而倍秦約朝作軻
張耳陳餘列傳兩人對曰夫秦為無道云云鈍吟云
酈生說漢王立六國後張良以為諫至石勒以為此法
宜失張耳陳餘說陳涉立六國後當時不從以為失策
何也盖陳王初起慮在亡秦而已法宜樹黨漢方與項
羽爭天下又立六國反覆不可一是樹敵也其勢變不
同耳
張耳與陳與相見陳與作陳餘
項羽亦素數問張耳賢問作聞
陳餘多說項羽曰陳餘下有客字
念諸侯無可歸者者下有曰字
留傳趙王傳作傅
今王事高祖甚恭此與下高祖二字俱誤當從漢書
作皇帝
及封張敖他姬子二人為樂昌侯為上有夀字
黥布列傳漢王曰孰能為我使淮南亭林云當云使
九江歸漢後乃封淮南王也盖採之諸書其稱不一
淮隂侯列傳廣武君季左車季作李
則諸侯謂吾怯而聽來伐我聽作輕
未至井陘口三千里千作十
止舍夜傳發夜下有半字
且信非得素拊循士大夫也六句鈍吟云信所將非
素所拊循也兵不為用與驅市人同耳戰國之後民猶
習兵諸將灌嬰曹參之流百戰之餘非真市人也故背
水而陳得以用之若市人也有相擠而入水耳烏能使
之殊死戰乎不可不察也牧野之事太公背洹水向山
坂信學之也
因請立張耳為趙王以鎮撫其國鈍吟云破趙立張
耳撫之破齊亦不得不自立時齊王尚在楚兵雖敗齊
反覆之國非王無以鎮之信亦實語也
漢王出成臯一段鈍吟云漢使至韓信必有証騐故
漢王詐稱使者入信軍偏裨皆漢將故漢王得麾召易
置之非他國敵人所能為也宋人不知兵種種妄論可
笑
范陽辯士蒯通說信先云范陽辯士蒯通後云齊人
蒯通一傳互異
漢王亦悟人見漢王轉換之捷不知太史公用筆入
神也他人不過曰漢王怒良平諫乃許之如是而已
時乎時乎不再來無下乎字
韓信猶豫不忍背漢鈍吟云韓信自負其能已據千
里擁強兵漢即忌之無如之何且忠信而多功取之無
名若背漢予楚楚不可必以一身支二雄其事難為與
漢滅楚長王千乘信以為便此所以猶豫也
信持其首謁高祖于陳鈍吟云信反必用鍾離昧斬
昧其不反自明然高祖欲取信不反亦不免自解無益
此信之失也
陳豨拜為鉅鹿守辭于淮隂侯一段震川云陳豨事
疑出告者之口按必相國與呂后文致之者鈍吟云
陳豨以賓客盛為周昌所疑高祖使案其客始反耳未
必素有逆謀且豨以信幸為趙相國將兵居邊非韓彭
之儔有震主之威据大國者也何為先自疑而有反慮
乎韓信處嫌疑之地輕與一陳豨出口言反此亦非人
情信以淮隂侯家居雖赦諸徒奴合而使之未易部
勒也上自出關中雖虛未能全無備亦不可信也論者
却未及此又云太史敘彭越直云呂后使舍人告之
敘淮隂則詳其反迹贊語亦以為真反也又功臣表告
英布反者賁赫封期思侯告韓信樂說封慎陽侯不聞
告彭越者亦不同也
韓王信盧綰列傳匈奴復聚兵樓頓西北頓作煩
陳豨篇及高祖七年七月作十年
贊是以日疏事危事作自
張丞相列傳申屠嘉篇劉舍為丞相舍作含
陸賈傳陸生竟以夀終在兩傳中間不可無此句
朱建篇陸生素與平原君善此篇仍歸重陸生
贊至平原君子與余善標目不列平原盖附書也謹
嚴如此
劉敬叔孫通列傳鈍吟云秦人廢三代之禮樂漢高
馬上得天下先王之制崩壊廢缺有間矣爭功殿上妄
呼拔劍擊柱何異劉盆子時此不可旦夕安矣夫自古
以來開國承家有百年之内全不立上下儀制者哉且
叔孫未嘗興禮樂直一時權宜定儀法使君臣上下略
有節度如此至于百年庶幾可興三代之禮樂耳闊哉
二生真腐儒也
鼂錯傳七國之反人情皇皇未知成敗關中已搖矣
而朝廷無骨鯁之臣可以託腹心者錯不信列侯恐任
之將兵或與吳楚連和即不然戰有利鈍則有章邯降
楚之事故欲天子自將又關中不可空虚故欲自居守
此其計出於不得已也錯不自將者恐身出而讒言至
一有撓沮更易則敗矣蘇子瞻之論未得其情也然觀
錯舉措亦自不能辦矣始言削吳既乃言以徐僮之傍
與之此何說哉直欲媚吳冀其自止耳景帝當時同心
之臣任事者祗一鼂錯一得袁盎之言不謀而誅之臨
大難者可以如此耶當日君臣以刻薄為事天下叛之
宜亡國者也不亡直幸耳
萬石張叔列傳雖齊魯諸儒質行質對也比校其内
行
慶于諸子中最為簡易矣猶然如此猶然作然猶
田叔列傳褚先生補傳敘事甚佳贊不稱與任安
事不合疑錯誤
扁鵲倉公列傳與百神遊于鈎天鈎作鈞
橋引案杌橋作撟
太倉公傳臣意年盡三年三十九歲也亭林云按徐
廣注高后八年意年二十六當作年盡十三年三十九
歲也脫十字
病得之流汗出潃滫作潃
即為藥酒盡三日日一作石
故胷滿汁出伏地者汁作汗
有數者能異之能作皆
吳王濞列傳錯為御史大夫說上鈍吟云鼂錯無謀
之人其言云吳削亦反不削亦反似也然既知吳當反
宜先有以備之則吳可削也及其舉事反聞一無所施
乃欲以徐僮之傍所未下者與吳不反則削之一反即
益之此何說哉錯有可死之道四行事無次第一也官
不過内史任事又淺不為天下所服一旦取祖宗之法
令紛更之公卿列侯宗室人人不平錯何以自安輕脫
無術二也當時處心積慮而反者只一吳耳諸侯王無
與也宜先施恩慰安之使人人自保則吳人無黨欲反
不能獨舉吳乃可滅吳滅則七國在掌握矣先削楚趙
膠西何耶是動天下之兵也不知時三也李斯商君以
刻薄變詐取天下當列國之相爭也漢有一統之天下
宜恩威並濟以公道行之列國雖強大難制然漢之骨
肉同姓天子之藩輔呂氏之禍亦賴于諸侯也汲汲求
其罪如與之有讐者為天下當如是耶此與二世之行
督責何異不知人無黨四也一時名臣將相漢所以平
七國者更無一人為錯所厚可知其無所知矣錯者一
天資刻薄讀書不解事之亂臣耳誅之恨不以罪然千
古更無一人能言其失者吾不知何也
鼂錯因言楚王戊往為年薄太后服私姦服舍為年
作年為
魏其武安侯列傳灌將軍篇引繩批根拫音痕當作
拫誤作根
灌夫亦時丞相隂事時作持
武安起為夀一段敘鴻門易此際難
御史大夫韓安國曰上只撮敘五語即及兩人相毁
却于韓大夫口中補敘則一時廷辨乃不寂寞無色
後不敢堅封封作對
上未有太子云云梁與淮南事首尾亦相映以見
兩人之賢否鈍吟云魏其言丞相短不及淮南王事
何耶豈魏其終長者不忍出此此君子所以往往困于
小人也
贊音被惡言音作竟
韓長孺列傳安國持重持重二字是眼目
將兵繫卻吳楚繫作擊
李將軍列傳以李將軍次匈奴傳前見北邊非將軍
不可寄管鑰惜乎其不善用之也
于是乃徙為上郡太守徙上郡太守當是欲敘匈奴
入上郡事故先書此句其實為隴西北地雁門代郡雲
中乃徙上郡也
匈奴列傳與匈奴間中有棄地莫唐千餘里唐作居
故冐頓常往來侵盜伐地伐作代
文帝以中尉周召郎中令張武為將軍召作舍
孝文帝後二年使使遺匈奴書備錄和親詔書繁而
不殺窮兵黷武之誡隱然言外于贊始微及之
二主已和親主作國
贊不參彼己將率鈍吟云參彼己者即兵法云知彼
己也注引詩彼己之子似失之下即繼以衛霍公孫
宏而全錄主父偃諫伐匈奴書太史之意深矣此贊
以定哀微詞發端當知此意
衛將軍列傳敖與壯士簒取之敖字衍
敗韓將軍軍安國也
封蒲泥封作討
而驃騎尚穿域蹋鞠蹋鞠二十五篇漢書附兵家技
巧中
長平侯伉伐侯伐作代
李息篇出代從三歲從作後
公孫敖篇復以因杵將軍杵作杅
贊衛霍將略太史公不之取也此論却許其能知時
變以保祿位非以示譏
平津侯主父列傳是章朕之不得也得作德
主父偃傳衞將軍數言上書不召書作上
何征而不服乎載載作哉
乃遂族主父偃公孫宏以議朔方族主父二人合傳
猶之袁盎鼂錯也
南越尉陀列傳侍諸侯變侍作待
别異變夷變作蠻
東越列傳令諸校屯預章梅嶺預作豫
朝鮮列傳許其軍以報天下下作子
天子誅逐逐作遂
西南夷列傳冉駹為汶山郡注應劭曰今蜀郡岷江
鈍吟云岷江當作汶江
司馬相如列傳所不足者非材也財宋本作材古假
借字也
文君及與相如歸成都及作乃
鶩乎仁義之塗鶩作騖
且夫王事固未有不始于憂勤事漢書作者
其進仕宦進作於
勇期奮育奮作賁
斯征北僑斯作厮北作伯
其遺札書言封禪事鈍吟云封禪古禮也自宋真宗
以矯偽舉其事儒者諱言之遂以此為人主失德之舉
古道之廢于宋非一事也可勝歎哉後世雖有周成王
漢光武不敢行矣
續韶夏韶作昭
故軌於夷易易遵也於作跡
贊揚雄以下二十八字係漢書贊語一本削去
淮南衡山列傳丞相臣張倉倉作蒼
士五開章五當作伍
淮南王安傳塞環轅伊闕之道環作轘
收太平之賦平作半
伍被自詣吏因告與淮南王謀反鈍吟云伍被與王
造反謀寔也雅辭稱漢美語皆出于被盖為此詞希望
得不死耳非寔也史公敘此甚明
衡山王賜傳王又數侵人曰曰作田
以為淮南巴西巴作巳
及太子爽王后不孝作及太子爽坐告王不孝
循吏列傳鈍吟云所列循吏五人略其事實有空敘
有敘其逸事者止寫性情氣度而循吏一片惻怛湧現
太史公曰法令云云鈍吟云此叙亦刺時之言
孫叔敖篇三去相而不侮侮作悔
子産篇不用左傳
公儀休篇見其家織好布本作布好鈍吟云太史
公敘循吏而本朝無一人焉以為循吏必如古諸人則
可若漢書所載太史公猶以為未慊耳不然文翁在景
帝時何不存之耶又云太史公敘子産孫叔敖二君
有政事勲業皆不敘闊略僅數語若曰為吏當如此也
二君一邦名相當與管晏並傳此敘循吏非為二君作
傳也與漢書不同
汲鄭列傳鈍吟云汲黯傳多敘公孫宏張湯之過失
游狹任氣節狹作俠
然黯見蚡未常拜常損之損作揖
贊一貴一賤交情乃見北雍本作交態乃見葉石
君云循吏傳後即次以汲黯其以黯列于循吏乎何太
史公深得春秋之旨所謂定哀之際則微也武帝好為
更張黯尚無為之化而以鄭當時附之盖當時尚黃老
言亦無為云予嘗讀二漢書班有循良傳盖指武宣時
之刻覈而表揚之以為循良之難得也范則如杜詩之
儔皆置之列傳盖光武明章之代吏皆謹慤不必另立
名目也此又史家論世深旨法太史公而妙者也
儒林列傳尚書不列孔安國傳其書未列于學官也
申公篇令申公傅其太子戌戌作戊
無傳疑者則闕不傳疑字下重一疑字
伏生篇鈍吟云衛宏云伏生老不能正言言不可曉
使其女傳言教錯齊人語與潁川多不同錯所不知者
凡十二三略以意屬讀而已按此言妄也濟南潁川相
去不至甚遠青之與豫何至語言不通俗言語或有小
小異同書是文字何至以土語傳受妄一也伏生有孫
亦必有子使女授書二妄也濟南張生千乘歐陽生自
是伏生弟子其書不出晁錯錯雖十不得二三張生同
郡人必得真本三妄也史云秦時藏書壁中至漢定
乃得十九篇是伏生已有本不假口授四妄也伏生口
不能正言未聞喪明晁生受書必應寫本伏生豈不一
視五妄也顔籀載此言于漢書注使宋人因此生疑竟
無辨者不可解也按此條辨證精核有功于今文尚書
當如三劉之例附見漢書葉石君云儒林諸公皆取
其廉直而異于公孫宏者太史公以為武帝雖好文學
而所重者公孫宏張湯而已張固刑名法律而公孫宏
乃曲學也適足以亂道而聖人又不在區區書卷間故
命之曰儒林而已此盖對公孫宏而發下卷酷吏則為
張湯而發矣其次第條理不爽毫髮如此太史公受學
于董仲舒仲舒之學具于天人三策兹不載之非故抹
煞也盖太史公之意一本于春秋所以救時之失三策
雖合于正道而當時不能行之班固所以載之者盖謂
國家有如此學術正宜表章同一史也而立意各殊不
得雷同視之鈍吟云漢興文學於焚書之後學官所
立各有大師傳之有本敘中甚明非取廉直也公孫宏
漢相有功業自宜特傳此非不取也廣厲學宮仲尼之
道興千古之美事也用酷吏一代之大失也乃云太史
公為張湯公孫宏不亦末乎子長不善張湯公孫宏則
有之矣非作傳之本旨也聖人不在書卷宋儒之言周
程以後方有此學問子長時無之也又云傳中兩言
公孫宏側目轅固排董仲舒皆刺之也
酷吏列傳寧成篇出從數千騎千作十
趙禹篇吏傳得相監司司似當讀為伺謂互相監察
也
張湯篇受而著讞决法廷尉絜令漢書作挈令
揚主之明云云傳敘張湯不沒其善
是湯益尊任是上有於字
買臣楚士深怨漢書地理志云本吳粤與楚接比數
相并兼故其民俗略同當日目買臣為楚士者此也
義縱篇遷為長安及長安令上長安作長陵
而平氏朱彊杜衍杜周漢書注平氏杜衍二縣名
掩定襄獄中重罪輕繫二百餘人輕繫即注中解脫
桎梏鉗赭也
然取為小治取音趨
上幸鼎湖病久湖當作胡
王溫舒篇以治獄至廷史廷下漢書有尉字
擇郡中豪敢任吏十餘人任漢書作往
失之旁郡國梨來梨來漢書作追求
徙諸名禍猾吏與從事徙諸作徒請
楊僕傳以牧司姦盜賊牧應作收本漢書
其吏多以權富權下漢書有貴字
光祿徐自為曰光祿下漢書有勲字
尸亡去歸葬尸亡去亭林言家人竊尸而逃也漢
書作妻亡去歸葬
諸輔都尉輔漢書作部非也百官表左右京輔都尉
屬中尉
減宣篇詆罪以為大逆詆作抵
贊抃擊賣請抃作扑
大宛列傳初騫行時百餘人去十三歲騫以建元中
奉使至元朔元年從擊匈奴封侯是未及十年此云十
三歲疑有誤
然聞其四可千餘里四作西
若出其用抵大宛大月氏相屬用作南
贊至禹本紀三句不好竒
游俠列傳秦任法律赭衣盈路漢初矯枉過正或漏
吞舟故朱家劇孟之徒以豪俠聞而保首領武帝時禁
網密矣戰國餘風盡矣郭解不終宜其然矣然非詩書
之教相傳者未有不犯世忌太史公引季次原憲而歎
之盖有由哉
近世延陵亭林云延陵謂季札
佞幸列傳患者則趙同患作宦
滑稽列傳贊優頭搖頭而歌上頭字作孟
東郭篇故所以同官待詔者以同與
王先生篇武帝時徵北海北守下北字作太字
西門豹篇三老官屬豪長者異父老皆會異作里
以人民往觀之者三二千人以同與
皆衣繪單衣繪作繒
民可以樂成以同與
日者列傳此文學莊子而為之者也託之季主以詆
訾當世
龜策列傳亦以决疑之卜以作有
略聞夏殷欲卜者卜下有筮字
悖背人道或以悖字讀句
褚先生曰云云按此卷但有敘論而無傳故褚先生補
之以下乃少孫所補若序論則非少孫所能為也今人
概焉忽之惑于索隱有錄無書之一言耳
下有擣蓍擣古稠字
蚗龍伏之蚗龍即乖龍也
仰天而視月之光以下用韻
五采青黃以下多用韻
長于黃土以下多用韻
諸侯兵服兵作賓
桀為瓦室自桀以前雖天子皆茅茨也河淮以北瓦
室尚少其猶古風乎
邦福重寶福作福音副者從衣廣韻二十九宥中有
此字匡謬正俗引東京賦仰福帝居亦從衣與福祿之
福異也
神龜知吉凶面骨直空枯面作而
卜病者崇曰崇作祟
足肣手仰手作首鈍吟云太史公上窮天文下窮
地紀中窮人事雖一才一藝無不具載故日者龜策貨
殖列于卷末不必有其人凡以有其事者無不載焉褚
生或有所補非本旨也
貨殖列傳民各甘其食美其服各自以為甘美無羡
于外也
故善者因之云云宜與平準書對看
故待農而食之五句着眼
人富而仁義附焉有天下者藏富于民以此
千金之子不死于市不死市者知榮辱恥犯法也
是以富商大賈五句着眼
櫟邑北郤伐翟伐作戎
昔咸人都河東咸作唐
楊平陽陳西賈秦翟索隱陳盖衍字以下有楊平陽
陳掾此因衍也
而民雕捍少慮捍作悍
而合肥受南北潮潮作湖
果隋蠃蛤隋作陏
是以廉吏久久更富此下推廣而極言見貨殖不專
商賈也
今有無秩祿之奉下專言樹牧之利所謂本富也
通邑大都約略都邑歲時資用之數
子貸金千貫金下有錢字
蜀卓氏之先此下貨殖本傳
民工于市易賈市漢書作布
任氏獨取貴善善字自當屬上句顔氏漢書注作善
富恐非
盡椎埋去就亭林云椎埋當是推移二字之誤
而田叔以起田漢書作曲
而桓發用之富桓漢書作稽
冐脯簡微耳冐漢書作胃
此皆誠壹之所致秉心塞淵騋牝三千
豈所謂素封者耶非也備言逐末之利微乎微矣只
兩字掉轉與平準書同一杼軸
太史公自序乃論六家之要指鈍吟云史談黃老自
是漢初之論至史遷當武帝時則重儒矣
因物為合合漢書作舍
人者生之本也人作神
易著天地隂陽四時五行鈍吟云此下方是子長言
六經前是史談之言也父子意不同孟堅不分别而并
譏之未為審篤也
春秋是非秋下有辨字
春秋采善貶惡(至)謬矣鈍吟云太史本意學春秋此
㢲詞也
申呂肖矣亭林云申呂肖矣肖乃削字脫其旁耳與
孟子魯之削也滋甚義同徐以為痟者非
子産之仁鄭世家獨稱子産之仁
無知名二句出孫子
圖難于易二句出老子
王翥之計翥作翦
號令不順順作煩
破神連神作祁
第七十注敬仲之言與漢書違錯王肅取之非也
義門讀書記卷十四
