義門讀書記卷三十九
翰林院侍讀學士何焯撰
歐文
偃虹隄記王得臣麈史云岳陽西瀕大江夏秋洞庭
水平望與天際而洲步無艤舟之所人甚病之慶歴間
滕子京謫守是邦常欲起巨堤以捍怒濤使為弭楫之
便先名曰偃虹隄求文于歐陽永叔故述隄之利詳且
博矣碑刻傳于世甚多治平末予宰巴陵首訪是隄郡
人曰滕未及作而去然則文中云用民力若干及上于
朝廷决之三司之語何以書也姑採之以存疑長史
云前段敘次又是一法真州東園記只在許君口中
作一大段敘出此又分作數次問答逐段零星更不雷
同凡記之正面皆從使人口中敘出後半只以望後
人不至怠廢發論抒柚特變
王彥章畫像記儗書張中丞傳後
惜乎舊史殘略不能備公之事長史云用兩語引下
其記德勝之戰尤詳長史云先提此句下復插入他
語然後接出總撮家傳敘過然後獨提德勝之戰洗
發抒寫胸臆
公之攻德勝也重提起
是時莊宗在魏(至)已不及矣反襯生色
竒在速速在果與四夷相持當務持重李牧之事千
古不能易也邊將以輕入屢敗其誤正在速而果耳歐
公此論蓋不知事勢之異而慕為竒所謂以口擊賊者
也
每讀其傳未嘗不想見其人長史云又用兩語引下
又得公畫像而拜焉長史云亦先出畫像下復插入
寺名所由然後接說畫像
至今俗猶以名其寺終人死留名之意而歸重于忠
義豈其忠義之節使然歟收前一段
而予尤區區如此者打轉中一段
樊侯廟災記鄭之盜(至)侯怒而為之也先記其事
怒而為一篇總破此句
禮所謂有功德于民則祠之者歟以下明侯之必不
為是以病民而駭之
風霆雨雹天之所以震耀威罰以下又見亦非侯之
所能為也
有司者三字為句猶陳平云有主者
蓋聞陰陽之氣(至)疑有不和而凝結者又從怒字轉
出陰陽之怒一層還他個為之者有此方能持論不輕
淺
不然則喑嗚叱吒(至)末不直不盡破得倒仍不似
村公語末一轉正反復以見其不由于侯却不作煞
語故有餘味
明因大師塔記亦學圬者傳
又言為兒時聞長老語(至)為太平之幸人為浮屠矣
轉搬此等語何為
因并書其常語予者不欲為外氏之說又嫌文太寥
落故出此變例然了無真味
武恭王公神道碑銘多精彩處而恨其過于煩德
用當附王超後刪取此文三之一為傳
使士知畏愛而怯者勇(至)豈多言哉真知兵矣
太尉文正王公神道碑銘嘗諭杜重威使無反漢三句
鹿門謂此處序得少鬯按此王旦碑也可復煩乎
寇凖為樞密使(至)豈可求耶或謂此事宜諱寇公亦
賢相也按寇公既有此不學無術之事生平專主北人
擯排南士故歐公不復為之諱爾
諸孫十四人書孫幾人而不詳其名晏元獻碑亦然
贈太師中書令程公神道碑銘公以謂合而没其名一
時之便後有興利之臣必復增之是重困民也誌之
他日以搘欲于一條鞭之外議加者可也
銘皆發明勞字
贈司空兼侍中晏公神道碑銘丁父憂去官(至)求去官
服喪不許起復與不許服喪皆非美事碑中略之可
也
坐以笏擊其僕誤折其齒罷留守南京明著其事者
見罷之非罪爾
孫十有三人書孫幾人
資政殿學士戶部侍郎文正范公神道碑銘敘范吕
本末斟酌稱量特微而顯公文之至者
公少有大節(至)吾豈苟哉此段先敘公之志行其後
立朝皆事事與其言相符
以言事忤章獻太后旨(至)以全大德見不擇利害為
趨舍
當太后臨朝聽政時(至)其事遂已其事遂已四字東
坡嘗質之于公以為誤
於延州築青澗城(至)又城細腰胡蘆築城據要害之
地有險可守而又營田以足食訓練以足兵先為不可
勝以待敵之可勝備邊之長策也若寡謀輕舉鮮不敗
事
公始分延州兵為六將訓練齊整州兵萬八千人一
將所訓練三千人
人或疑公見敵應變為如何(至)于是諸將皆服公為不
可及見公非不能戰
一旦引兵出諸將不知所向機事密
至于版築之用大小畢具儲備預
戰而賊走追勿過河料敵審
公居三歲(至)復靈武此見公非止以自守方俟制敵
有餘徐規進取
初西人籍其鄉兵者十數萬(至)而紓西人饋輓之勞
禦邊非參用民兵不可習其地利知賊虛實又愛護宗
族鄉黨人自為戰也然悉黥以為軍則兵休事息不可
復為平民而養兵之費亦難以支矣銷兵省運尤公策
之要者故帶敘于後
自公坐吕公貶(至)遂起而不能止數行中無窮轉折
中間吕雖借用公以困公然其事非失舉也故平心而
進之可謂得春秋書事之法矣
吕公患之凡直公者皆指為黨厲階
然朋黨之論遂起而不能止流毒
然事有先後三句見公之為政本與更張無漸者不
同但為忌者百計撓之耳
而嫉公者亦幸外有言喜為之佐佑與前朋黨之論
遂起而不能止二句暗接
其知政事纔一歲而罷元昊請和而遽召歸邊事不
竟其用也參政纔一歲而復出有司悉奏罷前所施行
政地不竟其用也皆與公自言其成與否有不在我者
雖聖賢不能必相應
其為政所至民多立祠畫像文中但詳于言職邊備
政地故知七州以二語包之
亦公之志也歟收轉有志于天下句
贈刑部尚書余襄公神道碑銘孫女五人并書孫女
幾人
尚書度支郎中天章閣待制王公神道碑銘介介然有
仁者之勇君子之剛虛提
然若得為黨人公之賜某厚矣此實其剛勇之大者
故另敘
小人連搆大獄坐貶廢者十餘人即蘇子美事
尚書戸部郎中贈右諫議大夫曾公神道碑銘文特
遒勁
及為曾氏而蒧參元西始有聞于後世蒧古點字史
記仲尼列傳如此
而亦有所不得載也此句暗
太子太師致仕杜祁公墓誌銘自杜赫為秦將軍敘
杜氏當自杜周始
又十有四世岐國公佑顯于唐又九世而至于祁公
京兆之杜以何時徙越亦不可無據
公治吏事(至)則簡而易行明敏則易略故審覈為難
推析豪髮則易煩故簡易為難
必使吏不得為姦而已而已猶而後已
贈中書令謚文簡程公墓誌銘趙元昊死子諒祚立方
幼(至)不如因而撫之此不可不審若彼不肯分反為
所笑耳
尚書戸部侍郎參知政事贈右僕射文安王公墓誌銘
郭皇后廢居瑤華宫有疾(至)以釋天下之疑詳此段
郭后之疾已非一日其謂文應酖之者亦非也
端明殿學士蔡公墓誌銘往時閩人多好學(至)作五戒
以教諭之對明知風俗句
三司開封府世稱省府(至)遂拜三司使留開封事與
三司同敘廻應精明句
來者有醫來疑作疾
資政殿學士尚書戸部侍郎簡肅薛公墓誌銘初舉進
士為州第一讓其里人王嚴而居其次茅云舉進士
何以得讓按舉進士乃漕試也
悉除故時王氏無名租王審知據閩時無名租也茅
謂即五代王建之後者謬
若何而拜乎善于立言湘山野錄載此事曰簡肅
公關右人語氣明直簾外口奏曰陛下大謁之日還作
漢兒拜耶女兒拜耶明肅無答是夕報罷直道當時語
極有生氣如歐公云若何而拜耶便無力此并不如李
習之作韓文公行狀手段也
翰林侍讀學士給事中梅公墓誌銘至于咸平景德之
際尤為詳焉提筆
時邊將皆守境不能出師(至)宰相有言不可者乃已
守境而不出師是承平備邊良策若輕舉以致喪敗則
事不可為矣但當擇將以任之爾李文靖詘梅詢之請
老成碩畫非喜事少年所知也
其後繼遷卒為潘羅支所困(至)而河北之兵解前二
邊並提此處雙應
還判三司開拆司還朝
復直集賢院還朝
召為龍圖閣待制還朝
入知通進銀臺司還朝
已而失職逾二十年(至)不復言兵矣又將前後一鎖
瀠洄有情
享年七十有八以終二十六至七十八五十二年白
首擯抑結此句有無窮悲慨
惟其夀考福祿之隆言所得于斯世者僅夀考爾蓋
深悲其不遇也
翰林侍讀學士右諫議大夫楊公墓誌銘通篇以論
兵作主
公嘗為御史(至)貶監舒州酒税此是公立朝大節故
亦另敘
拜著作佐郎先總一句
又娶王氏太原郡君六孫景略景亮景謨景道景直景
彥子見前不重敘
尚書刑部郎中充天章閣待制兼侍讀贈右諫議大夫
孫公墓誌銘初舉進士(至)再舉進士及第得同學究
出身者舉進士不中而以明經出身至八年則再舉而
及第也
兵部員外郎天章閣待制杜公墓誌銘蒙趕率偽將相
數十人以其衆降(至)君即上書引咎既納其降奈何
復盡戮之蠻亦人類耳若希範窮走被擒醯之以懾羣
蠻可也
尚書比部員外郎陳君墓誌銘過鳳翔謁其府尹(至)以
謝君俯伏庭下何其賤也責尹慢士何其妄也陳家
小兒特紈袴中之無賴子弟耳此何足書
尚書工部郎中充天章閣待制許公墓誌銘請高塞粟
之價下南鹽以償之似明朝商屯之法
太常博士尹君墓誌銘趙元昊寇邊(至)遂以敗死此
邊將所當知唐與茅皆喜談兵亦不知斯言為可取何
歟
而兵法有不得而救者讀李牧傳自見
君歎息憂悲發憤(至)已而以疾卒晁以道作李挺之
傳言子漸以哭李過哀而死蓋其中本以時事抑塞適
會哭李乃發病也晁之文見賓退錄
豈其志之將衰不然世果可嫉其如斯亦悲憤亦深
遠
湖州長史蘇公墓誌銘是公極用意之文精神筆力
兩到長史云寫子美事見其關係却大其意亦直以
史筆自負悲當世無人拯子美于既廢之後聽其一
斥不復身後僅賴一婦人能守其文章則所得于斯世
者何疎闊耶文章須識變不可執徂徠明允諸例繩之
也
故湖州長史蘇君有賢妻杜氏或疑起手為失體謂
蘇君豈僅以妻重者按宰相杜公壻句難點故先伏在
此若至後始見則似范公因杜公故而薦矣作者各有
苦心難與村漢道也
又號泣于其父曰(至)皆以書來乞銘以葬内言不出
于閫張圓之妻無宗族子方在抱故可以未亡人之辭
為請若宰相之女參政之家子又長矣可自言非歐君
不可銘其墓耶鹿門議之謬矣
其上世居蜀亦欒城之别耶
少好古工為文章上已敘過集次文章故此處略帶
長史云此句只略敘因已見文集
自元昊反兵出無功(至)乃以事中君長史云通篇只
着意重寫此一段亦可窺見公史筆之大槩也集序
中所謂意不在子美句于誌乃暢言之祁公雖為宰
相尚非小人所深忌故先敘范富更張秕政而後帶出
坐監進奏院祠神奏用市故紙錢會客長史云奏用
二字書法
大涵肆于六經而時發其憤悶于歌詩長史云此獨
詳其能詩
宜予述其得罪以死之詳而使後世知其有以也長
史云以史筆自負
銘辭深歎仁宗聽之不聰而不訐露
荒孰問兮杳難知此句即屈子天問之意也
徂徠石先生墓誌銘其氣象甚宏偉然後來廓落之
弊亦自此開不如胡先生墓表為穏當而稱情也
先生貌厚而氣完(至)吾勇過孟軻矣長史云提出先
生直道取禍處先重寫一大段
其遇事發憤作為文章長史云此處虛提
既卒而姦人有欲以竒禍中傷大臣者猶指先生以起
事長史云死後事倒提在前以竒禍中傷大臣謂
朋黨也
先生世為農家(至)乃詩之所斥也長史云敘次事實
亦于作詩一節獨用詳寫
先生年二十七舉進士甲科石與公同年一甲進士
乃作慶歴詩(至)子禍始于此矣長史云此處實敘
先生自閒居徂徠發明所以稱徂徠先生
及在太學長史云與前為直講相接
其斥佛老時文(至)亦以是教于人長史云插入此段
敘其著述及所為教法
以是行于已亦以是教于人終前以師道自居之事
杜祁公薦之天子(至)乃直集賢院敘杜韓之薦暗終
前欲中傷大臣借以起事
安在夫桓魋與臧倉(至)末長史云公之直亦甚矣
故霸州文安縣主簿蘇君墓誌銘有蜀君子曰蘇君
張云昌黎敘孔司勲法是用有吳延陵季子之墓文
法所謂國士無雙也
君之文博辯宏偉(至)可謂純明篤實之君子也張云
又提出寫其所以為文因及其人以實其為君子
而君少獨不喜學(至)故號老蘇以别之張云再詳寫
其為文之始末
蓋其稟也厚四句透出前純明篤實四字
初修為上其書(至)未報而君以疾卒張云然後敘其
出處
三女皆早卒温公程夫人墓誌銘云長男景先及三
女皆早夭幼女有夫人之風能屬文年十九既嫁而卒
既不著其所歸而此文又止云三女所未詳也
君善與人交四句張云補敘其為人
蓋晚而好易(至)未成而卒補敘著述在晚年者此與
卒葬相連故補敘
蘇顯唐世實欒城人以宦留眉張云補
蔡君山墓誌銘吾兄弟始去其親而來京師(至)何以塞
吾親之悲亦用歐陽詹哀詞之意永叔之于韓其尊
信蓋亞于六經云
梅聖俞墓誌銘唐荆川曰一凖貞曜誌按視孟誌已
冗矣
嘉祐五年(至)皆有以賻卹其家敘此者正以哀其窮
而不遇知之者如此其衆而僅以詩鳴為可悲也
至聖俞遂以詩聞(至)而聖俞詩遂行天下長史云從
其有詩名先寫一段
其初喜為清麗閑肆平淡(至)僻固而狹陋也長史云
又從其所以為詩處重寫一段
其應于人者多帶上段一筆
至于他文章皆可喜補此句伏後唐載諸書
聖俞為人至可謂君子者也長史云寫其為人仍不
脱詩
初在河南王文康公見其文(至)惟梅某為宜亦不報
長史云敘其平生遭遇又特提出寫此一段總在能詩
處着眼
聖俞初以從父廕(至)累官至尚書都官員外郎長史
云然後總敘平生仕宦
嘗奏其所撰唐載二十六卷(至)書成未奏而卒長史
云然後及他著述曾奏御者此與宦蹟相連故先敘
余嘗論其詩長史云仍以詩結
銘詞絶妙槩括書聖俞稿後之意而尤渾雅雖韓公不
過也
江鄰幾墓誌銘雅潔不煩濫
君于治人(至)冀以感悟用之不盡故僅舉其略著書
則所由以改官者神告一篇為當時切務故提出另說
黃夢升墓誌銘尤以文章意氣自豪通篇以此四字
為眼目
張子野墓誌銘此又一張子野非張三影也
然雖洛人至今皆以為無嚮時之盛此句剔得好
初在洛時(至)可哀也已摹儗馬少監誌
尹師魯墓誌銘謹嚴而凄婉師魯誌外子美誌為
勝
又欲訓土兵代戍卒以減邊用為禦戎長久之策意
所謂息戍者不外乎此
家無餘貲此句兼寓不辨之辨
銘詞非公自言之固未易窺其用意之深如此也
孫明復先生墓誌銘如此古雅峻潔何必減班孟堅
勝徂徠文
李丞相廸將以其弟之女妻之(至)而李丞相孔給事亦
以此見稱于士大夫學史記極生動
先生治春秋不惑傳注首尾以治春秋為結搆
南陽縣君謝氏墓誌銘此非歐公得意之作
長夀縣太君李氏墓誌銘不作可
書其子孫之衆五句他墓誌孫不書故自發明變例
渤海縣太君高氏墓碣見其鬢髮垂白(至)皆穎發而秀
好太涉摹儗
北海郡君王氏墓誌銘女子又早亡故不得不寫虛
景
于是娶其女弟以為繼室言繼室則非夫人歐公似
讀左傳不熟蘇文忠富公神道碑亦誤
石曼卿墓表幽燕俗勁武(至)而不知其才之有以用也
長史云先總提一段
曼卿少舉進士不第(至)還為校理長史云先總敘平
生皆略而不詳
莊獻明肅太后臨朝(至)則人人皆勝兵也長史云此
乃表其大者
其視世事蔑若不足為(至)稱其意氣長史云應起處
一段
其施設之方三句其所負者大
退而質其生平趣舍大節無一悖于理者其自顧也
重
及可否天下是非善惡當其意者無幾人此與世難
合
官其一子使祿其家長史云亦與起處照應
太常博士周君墓表有篤行君子曰周君者(至)故吾于
周君有所取也發端太冗
胡先生墓表極鄭重而又不失于夸大此歐公之文
所以情味獨至也
其在湖州之學(至)取旁官署以為學舍長史云詳敘
湖學太學兩節乃是表其大者
其言談舉止(至)不問可知為胡公也文氣一收束
先生初以白衣見天子論樂(至)又以太常博士致仕
長史云然後總敘平生俱略而不詳論樂只輕敘
遂居湖學廼居太學仍居太學此三句是眼目
東歸之日(至)路人嗟歎以為榮長史云亦是收束
其世次官邑三句長史云俱略而不詳此是墓表之
體
瀧岡阡表孔叢載孔子曰古之聽訟者惡其意不惡
其人求所以生之不得其所以生乃刑之君必與衆共
焉愛民而重棄之也今之聽訟者不惡其意而惡其人
求所以殺是反古之道也歐公所述崇公之言全本于
此
自吾為汝家婦(至)然知汝父之必將有後也先虛提
四句歐文往往如此
回顧乳者劍汝而立于旁劍今本作抱按抱字是不
知者妄改鄭氏曲禮注劍謂挾之于旁洪容齋隨筆五
卷辨之甚明
于是小子修泣而言曰遥接有待句
而幸全大節不辱其先者韓吏部行狀幸不至失大
節以下見先人可謂榮矣公蓋本此語
集賢校理丁君墓表鹿門云丁元珍失守端州一節
生平瑕指處歐陽公曲意摹畫以覆之按曾子固政要
策云宋興既歛兵于内盜賊輒發而州郡無守備急則
吏走匿自存天子常薄吏罪而言事者以為適然故盜
賊起輒轉劫數百千里非天子自出兵往往不能格由
此觀之此文蓋適得其平非曲為解也不可以明制有
衛所之兵有城守之責議論前人文字
祭蘇子美文激昂
祭梅聖俞文真至
祭石曼卿文儗柳子祭呂化先文無味不知人何
以多好之
祭丁學士文施之元珍亦過情
是皆生則狐鼠死為狗彘太劇傷雅
秋聲賦雖非楚人之辭然于體物自工至後乃推論
人事初非純用議論也譏之者只是不識公于文章變
而不失其正爾
異哉初淅瀝以蕭颯(至)胡為而來哉先賦聲
又如赴敵之兵與後殺字相映
四無人聲人聲二字上顧赴敵下為在樂一段起本
蓋夫秋之為狀也(至)乃其一氣之餘烈此賦秋
故其為聲也合到聲字
亦何恨乎秋聲反結悲哉句
但聞四壁蟲聲唧唧以細聲結韓子云以蟲鳴秋
結仍渾成該括
怪竹辯頗似論衡無一結則為小兒語矣欒城云
歐公碑版今世第一怪竹辨乃甚無謂非所以示後世
論尹師魯墓誌意謂舉世無可告語(至)詩人之意也
銘詞非公自言固不能遽得之也總之古人文章其來
源甚遠非深考六藝未足以知其深處
不辨師魯以非罪(至)自然知非罪矣其祭師魯文已
極言其冤矣此亦在可以互見之例也
則前有穆修鄭條輩厚齋云條蜀人自號金斗先生
名其文金斗集
及有宋先達甚多如柳開孫僅皆學韓開之徒又有
張景也
記舊本韓文後則喟然歎曰(至)以償其素志立志之
始亦志乎久而已矣應素志
故予之仕(至)而所學者宜然也昌黎云非其文之好
好其道焉爾公亦謂吾所謂文必與道俱此五語者學
韓之本也
韓氏之文之道萬世所共尊暗收久字
讀李翺文此文免不得學陋心粗四字
此中庸之義疏爾中庸言致中和而習之欲滅情以
復性正墮于佛氏之說而與中庸相反以是為中庸之
義疏亦歐公知言者淺也
恨翺不生于今透出一今字已為後半地
况廼翺一時人有道而能文者(至)則不復云矣此數
語過于抑揚遂似此賦後半公未之見者無論李非韓
匹也宋人文字中大病皆自公開之
然翺幸不生今時四句此是作文主意借河北以比
遼夏也
可歎也夫與前兩歎字呼應收住
書梅聖俞稿後儗送孟東野序詩本出于樂但後
半于和字無所發明不若昌黎所謂鳴其盛鳴其衰說
得有分曉也
義門讀書記卷三十九
