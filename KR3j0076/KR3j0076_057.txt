義門讀書記卷五十七
翰林院侍讀學士何焯撰
李義山詩集
晚唐中牧之與義山俱學子美然牧之豪健跌宕而不
免過於放學之者不得其門而入未有不入於江西沠
者不如義山頓剉曲折有聲有色有情有味所得為多
馮定遠先生謂熟觀義山詩自見江西之病余謂熟
觀義山詩兼悟西崑之失西崑只是雕飾字句無論義
山之高情遠識即文從字順猶有間也義山五言出
於庾開府七言出於杜工部不深究本源未易領其佳
處也七言句法兼學夢得
錦瑟此悼亡之詩也首特借素女鼓五十絃之瑟而
悲泰帝禁不可止以發端言悲思之情有不可得而止
者次連則悲其遽化為異物腹連又悲其不能復起之
九原也曰思華年曰追憶指趣曉然何事紛紛附會乎
錢飲光亦以為悼亡之詩與吾意合莊生句取義於
鼓盆也但云生平不喜義山詩意為詞掩却所未喻
亡友程湘衡謂此義山自題其詩以開集首者次聯言
作詩之旨趣中聯又自明其匠巧也余初亦頗喜其說
之新然義山詩三卷出於後人掇拾非自定則程說固
無據也
重過聖女詞次連乃是聖女祠移向别仙鬼廟不得
玉郎會此通仙籍玉郎疑是自謂
寄羅劭興燕重遠兼泥兼作嗛
令狐舍人說昨夜西掖翫月因戲贈第二句說字不
落空次連是西掖底月寫月即寫出翫字意末二句因
直宿而思薦逹足戲贈意
崔處士馮定遠云上六句先將崔處士似先賢事迹
寫透末二句結出便通體皆靈
自喜定遠云已之寄形宇内以天地為逆旅猶蝸牛
也妙在第二句又為物所寄便是莊子逍遥游齊物諸
篇見解活潑潑地那得不自喜第三言有竹第四言
有花第五言近山第六言近水末二句言又有酒也
題僧壁蚌胎未滿思新桂是未來
琥珀初成憶舊松是過去
異俗二首第二首似有刺貪之意
和孫樸韋蟾孔雀歌都護矜羅幕宋黃休復茅亭客
話云蛇與孔雀交偶有得其卵者使鷄抱伏即成其名
曰都護初年生綠毛二年生尾小火眼三年大火眼其
尾乃成
人欲此必行役既久而切求歸之思故云
華山題王母祠勸栽黃竹莫栽桑按穆天子傳則黃
竹是地名不知作者何所承也
華清宫言明皇幸免驪山之禍耳末二句反言之所
以為絞而婉也
楚澤第二句伏後早寒三四是澤中
潭州此隨鄭亞南遷而作第三思武宗第四刺宣宗
五六則悲會昌將相名臣之流落也楚詞以蘭比令尹
子蘭盖指白敏中言之
今古無端入望中此登潭州官舍樓而作所望者故
園人耳今目斷鄉關而潭州已事歴歴在目無端二字
從空樓寫出絶妙章法
湘淚淺深滋竹色二句入望古今
陶公戰艦空灘雨二句雨中壊艦風中破廟令人不
堪回首誼作傅
目斷故園人不至收望字
贈劉司戶已斷雁鴻初起勢謂下第
更驚騷客後歸魂謂遠貶
哭劉司戶二首酒甕凝餘桂王建集中有與去華絶
句言其病酒故有此句
江風吹鴈急言已哭之哀也
第二首已為秦逐客謂下第
復作楚冤魂謂遠貶
悼傷後赴東蜀辟至散關遇雪通首不離悼傷後三
字
北齊二首上言其一為所惑禍敗即來下言轉入轉
迷必將禍至不覺用意可謂反覆深至矣首章最警切
又按上篇嘆其不知不見是圖下篇笑其至死不悟
南朝此篇亦非楊劉所及南朝偏安江左不思勵
精圖治以保其國乃徒事荒淫宋不戒而為齊齊不戒
而為梁陳因梁亂而簒取之國勢視前此尤促乃復不
戒而甘蹈東昏之覆轍如恐不及且宼警天戒儼然不
知安得不滅於隋乎不特此也前此宋齊不過主昏於
上江左猶為有人故命雖革而猶能南北分王至陳則
君臣荒惑一國俱在醉夢之中長江天塹誰復守之落
句深嘆南朝由此終無一豪傑能代興者非特痛惜陳亡也
元武湖中玉漏催指宋
鷄鳴埭口繡襦廻指齊
誰言瓊樹朝朝見一連誰言不及吐屬殊絞而婉叙
致亦錯綜善變
敵國軍營漂木柹一連蓋所謂天地人皆以告而王
不知戒也此等詩須細味其高情遠識起連便是南
朝國勢必為北并况又加之陳叔寳乎二十八字中叙
四代興亡全不費力又其餘事也
鄠杜馬上念漢書曰人間所謂舊勞於外爰暨小人
也曰興罷所謂險阻艱難備嘗之矣民之情偽盡知之
矣如是而踐天子位以承天地之眷顧宜有深仁厚德
貽億萬無疆之慶乃王伯雜用使漢家之元氣日削再
世之後冡嫡屢絶丁傅華軒而王氏得以乘之豈非宣
帝之昧於貽厥哉意思深長非一覽可竟
渭水天開苑一連言祖宗所傳繼者乃天開地獻之
乾坤也
同崔八詣藥山訪融禪師縈紆鬱悶四句中無窮曲
折
聞著明凶問哭寄飛卿腹連言相隔之遠也
送崔珏往西川年少因何有旅愁跌宕
千里火雲燒益州白公書通州事云四野千重火雲
合
卜肆至今多寂寞二句年少無愁
好好題詩詠玉鈎加好好二字者正見其年少無旅
愁也不然首句無着落矣
陳後宫定翁云每讀宋初宫體轉嘆此君之不可及
也妙在中四句形容得惟日不足此詩極深於作
用自覺味在鹹酸之外
飲席戲贈同舍左思吳都賦翡翠列巢以重行謝惠
連雪賦對庭鵾之雙舞程漸於補註義山詩集引以証
珠樹二句則重行雙舞俱有着落
西溪第二句便含岑寂意第三句因病廢詩第四句
時方喪偶也
謔柳上四句寫柳下四句寫謔字字淋漓
北禽此詩作於東川義山自北來居幕府故曰北禽
以自况也中二連皆憂讒畏譏之意末有羡於雕陵
之鵲其為周身之防至矣
楚宫落句與鄠杜馬上同一結法
韓碑可繼石鼓歌字字古茂句句典雅頌美之體
諷刺之遺也
行軍司馬智且勇獨提一句
帝曰汝度功第一提明晉公功第一以明其詞之非
私也
古者世稱大手筆四句此等皆波瀾頓剉處不爾便
是直頭布袋
濡染大筆何淋漓濡作擩
離思通首是寫離中之思非單寫離字
宿駱氏亭寄懷崔雍崔袞寓情之意全在言外
贈歌妓二首下蔡城危莫破顔雋妙
寄令狐學士以飛卿投蕭舍人詩相較兩人真相去
不啻三十里
曉飲豈知金掌迥一連洗發崔嵬二字顧瞻玉堂如
在天上流落人間者九關萬里夢不得到而君則曉飲
夜吟其中固不啻濁水汚泥清路塵也
漫成三首此在桂林幕府思北還也
槿花第一首腹連與晉昌李花同
哭劉蕡巫咸不下問銜冤以文義論之當作巫陽殆
因老杜巫咸不可問之語而娛記六朝人亦有作巫
咸者甘泉賦選巫咸兮呌九閽開天庭兮延羣神從
來用巫咸者殆因此而訛
何曾宋玉解招魂不必將下師友句粘着宋玉說其
取義只在作誄招魂四字耳
杜司勲高樓風雨感斯文含下傷春
短翼差池不及羣含下傷别高樓風雨短翼差池
玉谿方自傷春傷别乃彌有感於司勲之文也
荆門西下末句楊朱泣路岐下却羡二字正見洞庭
之險惡也
碧瓦霧唾香難盡霧疑作露
酒是蜀城燒燒字押得竒
公子歌好惟愁和妙甚只欲家妓擅長惟恐更有和
者非公子無此心情也
少年封字出韵
藥轉風聲偏獵紫蘭叢宋玉風賦獵蕙草
社工部蜀中離席起句尤似杜鮑令暉詩人生誰
不别恨君早從戎發端奪胎於此一則干戈滿路一
則人麗酒濃兩路夾寫出惜别如此結搆真老杜正嫡
也詩至此一切起承轉合之法何足以繩之然離席
起蜀中結仍是一絲不走也此等詩須合全體觀之
不可以一句一字求其工拙荆公只賞他次連猶是皮
相
隋宫無句不佳三四猶得杜家骨髓前半展拓得
開後半發揮得足真大手筆發端先言其虛關中以
授他人便已呼起第三句着玉璽一聯直說出狂王
抵死不悟方見江都之禍非出於偶然不幸後半諷刺
更覺有力
二月二日兩路相形夾寫出憶歸精神合通首反覆
咀咏之其情味自出隋宫籌筆驛重有感隋師東諸
篇得老杜之髓矣如此篇與蜀中離席尤是莊子所云
善者機前半逼出憶歸如此濃至却使人不覺所謂
國風好色而不淫也其神似老杜處在作用不在氣
調
東風日煖聞吹笙即温詩倂起别離恨似聞歌吹喧
之意
新灘莫悟遊人意二句同一江上行也耳目所接萬
物皆爽不免引動歸思及憶歸不得則江上灘聲頓有
凄凄風雨之意筆墨至此字字化工杜荀鶴詩云此
時晴景愁於雨是處鸎聲苦似蝉落句當以此意求之
籌筆驛議論固高尤當觀其抑揚頓挫處使人一唱
三嘆轉有餘味不離承祚舊論却非承祚本意讀書
論世真難事
猿鳥猶疑畏簡書二句一揚簡書切籌筆儲胥切
驛
徒令上將揮神筆二句一抑破題來勢極重妙在
次聫接得矯健不覺其板
管樂有才終不沗此句又揚
關張無命欲何如此句又抑
他年錦里經祠廟對驛字
梁父吟成恨有餘對籌筆
武侯廟古柏葉凋湘燕雨一聫發古字偏壯麗
即日一歲之花遽休一日之光遽暮真所謂刻意傷
春者也金鞍忽散惆悵獨歸泥醉無從排悶不得其強
裁此詩真有歌與泣俱者矣觀江間之文疑亦在東川
時所作五六言并不使我稍得淹留也落句言風光
易過不醉無以遣懷然使我更醉誰家乎無聊之甚也
九成宫雲隨夏后雙龍尾一聫對仗之工楊劉所能
也其平平寫去不恤民依之意自見言之無罪聞之足
戒則楊劉無此作用按九成宫去京師三百餘里次
連用事可謂精切此聫頂避暑
吳岳曉光連翠巘一聫寫九成
荔枝盧橘沾恩幸二句紫泥天書只為荔枝盧橘風
刺極刻然又不覺
少將馮云此詩佳在後半
烟波别墅醉一聫似吳叔庠
詠史未詳何所指以為思文宗則青海馬句終無着
落
贈白道者贈一作送
無題二首昨夜星辰昨夜風二句定翁云起句妙馮
已蒼先生云妙在首二句次連襯貼流麗圓美西崑一
世所效義山高處不在此
無題四首此等只是豔詩楊孟載說迂繆穿鑿風雅
之賊也
第二首颯颯東風細雨來風作南
芙蓉塘外有輕雷長門賦雷隱隱而響起兮聲似君
之車音
桂林路中作村小一聫確是題位
無題莫近彈碁局二句似借用王丞相以腹熨彈碁
局事
蝶三首初來小苑中首此必所咏之人小字為蝶非
必賦蝶也
長眉壽陽二首應作無題
無題二首八歲偷照鏡首為少年熱中干進者發慨
懸知猶未嫁猶字對上已字妙
王十二兄與畏之員外相訪見招小飲時予以悼亡日
近不去因寄更無人處簾垂地二句指悼亡
嵇氏幼男猶可憫二句兒女滿前身兼内外之事欲
片時宴飲亦復不可然則此懷豈能遣也
萬里西風夜正長西風加萬里夜長加正字皆極寫
鰥鰥不寐之情
隋宫九重誰省諫書函省作削
春風舉國裁宫錦二句借錦帆事點化得水陸繹騷
民不堪命之狀如在目前
落花致光惜花七字意度亦出於此
李花第六凑泊
柳末二句言不甘凄凉所以望秋先零
留贈畏之前四句言居禁中者際會清時并不須早
霜趣朝淪使府者漂零萬里更加以左川陟險所以一
日九廻也後四句言通顯不如固已廻腸骨肉之間畏
之又獨際其盛思咏霓裳豈非雲泥之判乎
中禁詞臣尋引領二句引領言可望不可親遂以中
禁詞臣之態待至戚同年也梓潼在東川故曰左川
歸客
郎君下筆驚鸚鵡郎君謂瞻之子冬郎即致光也
第二首執政皆其所憾獨一至戚同年在中禁而又
不足恃則何異生世不諧作太常妻耶從弟一篇自
廻腸三字咀味則作者之微情但畏之都不能解或冬
郎却曉耳難於明言而托於狎昵之詞此離騷之法
也
第三首二篇畫出一得意一失意相對情味來讀之
可以泣下也
無題東風無力百花殘已蒼云第二句畢世接不出
按此句言光隂難駐我生行休也
夜吟應覺月光寒覺作共
碧城三首此以咏其時貴主事唐初公主每自請出
家與二教人媟近商隱同時如文安潯陽平恩邵陽永
安義昌安康諸主皆先後丐為道士築觀在外史即不
言他醜於防閑復行召入頗著微詞味詩中蕭史一聫
及引用董偃水精盤故事大指已明非止為尋恒閨閤
寫豔也(說本戊籖)
第一首女牀無樹不棲鸞鳴女牀之鸞鳥東京賦中
所用山海經也
第二首鄂君悵望舟中夜註引歌詞云心悦君兮君
不知盖自恨不得為洪崖也
對雪二首(時欲之東)細看其層次集中最卑之格
留待行人二月歸反結之東
第二首輕於柳絮重於霜言漸積也
侵夜可能爭桂魄言連宵也
忍寒應欲試梅粧言逹曉也此一聫不過雪月交
光梅雪爭春兩事却點化得生動如此
腸斷斑騅送陸郎以之東收
蜂趙后身輕欲倚風移用不得
辛未七夕起便翻新出竒
壬申七夕日薄不嫣花碍夕字日疑作月
玉山戊籖云似為津要之力能薦士者咏非情詞也
牡丹飛卿作乃咏花此篇亦無題之流也起連生氣
湧出無復用事之迹
錦幃初卷衛夫人花
翠被猶堆越鄂君葉
垂手亂翻雕玉佩葉
招腰爭舞鬱金裙花
牡丹壓逕復緣溝二句方是牡丹大觀
終銷一國破二句方極牡丹身分此富貴之花寒餓
人一字來不得
鸞鳳戲三島二句牡丹非豪家不極其致窮巷寒餓
之士所見不過一兩藂如腹連亦懸想出
詠史四句中氣脉何等闊遠
北湖南埭水漫漫今人都不了首句為風刺
鍾山何處有龍盤盤遊不戒則形勝難憑空令敗亡
洊至寫得曲折藴藉
一片榆莢散來星斗轉二句伏下後期
十一月中旬至扶風界見梅花非時裛裛香十一月
素娥惟與月中旬
讀任彦昇碑不得蕭公作騎兵中書堂裡坐將軍也
奈何他不得
馬嵬二首第一首末二句言其覺悟之不早也
第二首縱横寬轉亦復諷嘆有味對仗變化生動
起聫才如江海老杜云前軰飛騰入餘波綺麗為義
山足窺此秘五六倒叙竒特看温飛卿作便只是長恨
歌節要不見些子手眼落句專責明皇識見最高此推
本言之也
可嘆未詳所指何人
趙后樓中赤鳳來后作氏
宓妃愁坐芝田館二句言宓妃之事猶較此為未甚
所以深嘆之也詩固工妙但一首中五人名未免獺
祭之病
富平少侯此詩刺敬宗漢成帝自稱富平侯家人三
四言多非望之濫恩反靳不費之近澤已蒼云猶諺所
謂當着不着
當關不報侵晨客不一作莫按作莫字方是少侯之
意作不字只是閽人拒客耳
曉起擬杯當曉起起作氣
呵鏡可微寒可作有
隔箔山櫻熟熟作發
離亭賦得折楊柳二首人世死前惟有别驚心動魄
一字千金
宫妓定翁云此詩是刺也唐時宫禁不嚴託意偃師
之假人刺其相招不忍斥言真微詞也
瑶池此首及王母祠王母廟兩篇皆刺武宗也
義門讀書記卷五十七
