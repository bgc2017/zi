義門讀書記卷六
翰林院侍讀學士何焯撰
孟子下
離婁篇離婁之明章通章皆為當時君臣非先王之
道者而發
第四節注所行不過差按所行接上節行字來
末節我非堯舜之道不敢陳於王前正與此處相發
規矩方圓之至也章惟聖人能盡其性故為人倫之
至而所由無不盡其道焉
愛人不親章第二節此正字與大學絜矩矩字同意
我之仁智禮無所不到也
天下有道章第四節可學問所謂小國七年者非謂
封建小國恐是燕韓之類曰然(見滕文公問為國章下)所以多二
年是兼要略寧外侮
第五節殷士膚敏詩中多連舉殷商然此殷字乃非
商之變文當解為衆也上云斯二者天也以氣化言
之詩云上帝既命以主宰言之仁者上帝生物之心所
以反亂為治而維氣化之衰也故有以獨當天心而非
大小強弱之可論自不可為衆矣
自暴者不可與有言也章首節本其身之所固有故
曰自暴自棄注中着兩身字於自字極醒
第二節道理若待外求則暴棄猶可解也今人人生
來性中有個仁居之便是人之安宅人人生來性中有
個義由之便是人之正路莫非固有無待外求豈吾身
所不能乎而反甘自暴棄是則可哀也己
道在爾而求諸遠章上章警不求者此覺悟求者
此與上章蓋一時之言親親長長仁義之發最切近者
也
淳于髠曰章末節權字即是義字與術字不同權正
在道上見離道言權便似將稱錘打在無星處如何稱
得一物淳于誚孟子以不援正不知權耳孟子以為不
足與深言故聊以手援一語謝之其實權非枉道求合
之謂不得將權字看壊
人不足與適也章語類云首三句當作一句讀注
間字上亦當有與字按辨疑云中原古注本間上本有
與字
人之患在好為人師章易變盈流謙揚子雲言山殺
瘦澤增高此好為人師之善喻也
樂正子從於子敖之齊章第二節舍館未定則是僅
偕之行非親附王驩者也故下章但以餔啜責之
末節注非好善而篤信之按陳氏所謂篤信與有諸
已之謂信稍别
孟子謂樂正子曰章但從之來不竟與之居徒餔啜
只以道途言之
仁之實事親是也章仁義是性事親從兄是道性之
所發惟此為實際處盡道乃所以盡性也下禮樂只作
中和兩字看不可誤認注意使經文俱成倒說程子
說孝弟也者其為仁之本歟處最分曉此章可以參觀
而得之參以程子論孝弟為仁之本語實字乃得分
明
天下大悦而將歸已章首節順者父母所為合乎道
子所為亦合乎道彼此無違逆之謂非順從之順
舜生於諸馮章第三節注得行其道於天下也按此
道字乃指散見於禮樂文章謨訓功烈者言之
第四節惟其道無不同故為國班爵祿二章孟子但
因其大略即可因略以致詳推舊而為新不拘盡得其
迹而自有以不拂乎先王之意也子思曰百世以俟聖
人而不惑知人也亦猶是而已矣
子產聽鄭國之政章第三節小水則駕木大水則造
舟均人掌均人民牛馬車輦之力政(讀為征)注云力征
人民則治城郭涂巷溝渠牛馬車輦則轉委積之屬
巾車庶人乘役車言轉委積則薪芻可知委人歛薪
芻亦為之役也
君之視臣如手足章第三節然後收其田里季彭山
讀禮疑圖云三年不收其所入誰與掌乎蓋存之以待
去國之臣之歸耳按此語看得下落分明
人有不為也章張子云不為不仁而後可以為仁不
為不義而後可以為義有不為須兼辨之明守之嚴
兩意蓋辨之愈明則其心有主而其有為也釋然不疑
其所行守之愈嚴則其氣自充而其有為也沛然莫禦
其所往(本安溪)
仲尼不為已甚者章注本分之外不加毫末按朱子
云然所謂本分者乃義理之至當非苟然已也
大人者言不必信章當作一句讀義見語類格心章
總注尹氏云云朱子曰亦言外之餘意
君子深造之以道章此章重處固在自得然逐句之
次又不容略須參觀或問
徐子曰仲尼亟稱於水曰章仲尼所取於水者道體
其事則聖人之純一不已其意亦未嘗不在學者故程
子補出君子法之一層孟子因徐辟之病而藥之止告
以務實者之立心似乎狹矣然斯耻也與中庸惡文之
著同耻無實之不可繼則時時省察自不容己故實即
是本朱子謂學聖人者必自孟子耻過情之語始
第四節注暴得虛譽二句按暴得虛譽與上節注中
兩漸字反不能長久與上節注中兩不已反
人之所以異於禽獸者章首節注而能有以全其性
按明庶物察人倫由仁義正是全其性
禹惡旨酒章第五節四事之中其所以操心省身能
盡其性者無不合也其所以施政立教盡人之性者則
時異勢殊容有不合者矣有字作如此解則施字更有
下落安溪先生全章文云其有不合者是三王有未
兼也更現成得好
王者之迹熄而詩亡章首節歐陽公云覇者興變風
息焉謂詩盡亡者獨公一人之論如此龜山云雅亡
則無政春秋所為作也安溪云詩亡殆謂正風正雅
亡也周之盛也天子舉廵狩之典陳詩觀風於是慶讓
行焉諸侯修述職之禮朝會雅歌於是勸戒繼焉夫是
以王道行而功罪勸懲明也及周之東天子不廵狩則
太師無採也故謂之風亡其有風者列國謳謠相為傳
播者耳諸侯不述職則朝會無聞也故謂之雅亡其有
雅者賢人君子思古念亂者耳夫是以王道不行功罪
勸懲不明諸侯僭大夫叛子弑其父臣弑其君其所由
來者漸矣是故春秋之褒貶所以申王事之勸懲也按
鄭漁仲始疑胡氏雅亡之說謂美刺之詩亡而褒貶之
書作矣非有定義詩亡於陳靈公乃孔子未生之前故
曰詩亡然後春秋作東萊亦謂蓋指筆削春秋之時非
謂春秋之所始也
第二第三節後之學者不知所以作之由不以春秋
為經世之大法而但以史視春秋則晉楚魯三國之記
載其始固一也要之乃未經筆削則然耳豈知其事則
桓文而已辨其名實其文則史而已正其名分不惟大
義數千炳如日星抑且時措從宜莫非制事之權衡道
揆之模範孔子自言曰其義則竊取之矣
第三節義字兼正名盡性二意方能貼到存心義
者宜也盡性命之理故皆得時措之宜
可以取章首段不重恐人過與而輕死也或問甚明
當參觀之
逄蒙學射於羿章末節今日我疾作趙注疾作瘧疾
注庾斯雖全私恩二句廢公義之說不必拘曰侵
則為患小曰追則不過驅之速去使毋輕我為無備而
已不必殪其將取其師也多閱春秋事自見
西子章趙注蒙不潔以不潔汚巾帽而蒙其頭面
天下之言性也章首節照注故利並重照語類則獨
重在利末節反牽合難曉
故者以利為本故有善惡兩件故必以利為本注
猶所謂善言天者二句按此荀子性惡篇文
第三節若將首節則字看得有不足之意則末節歷
學中亦當挽入利字
公行子有子之喪章首節疏云喪其子故有子之喪
亭林云禮父為長子斬衰三年
第二節簡略也謂於禮不足故下即以禮折之
第三節注若周禮三句按周禮宰夫三公六卿之喪
與職喪帥百官有司而治之凡諸大夫之喪使其旅帥
有司而治之注旅冡宰下士
君子所以異於人者章首節語錄節問一條下云集
注非定本存心只是處心與盡心篇存其心不同(本語)
(錄)
末節許魯齋云草木到秋精氣展盡故風霜亦搖落
之人精神耗散故疾病侵之到德行虧時便患難及之
人若德行充實雖禍患不害也孟子有浩然之氣只是
德行充實裏頭縮一分外面侵一分人有召禍之由則
凡物皆能為祟難防備以此意看此節書則更無渗漏
矣又云坎不盈祗既平无咎人行到憂患處如水到
流得滿然後過去少些子不滿過去不得所以要宏毅
堅重如舜事瞽瞍只得竭力供子職負罪引慝而已到
底豫時是坑坎自滿然後流得出天下事到行不得處
皆如此只得動心忍性以待不敢怠躁到見幾而作不
俟終日時却又不得如此以此意看終身二字亦妙
禹稷當平世章第四節禹稷所任乃轉旋天下之責
直欲萬物皆得其所非效一官而已切天下剔發出有
飢溺則其急宜乎倍萬方是解上三過其門不入也若
空空描取思字則以聖人之材處此綽有餘裕何為如
是急哉
末節閉戶暗貼樂字乃有味
曾子居武城章首節沈猶行沈直深切廣韵在二十
一侵中
儲子曰王使人&KR1486;夫子章朱子謂楊氏所論得之楊
曰聖人人倫之至也豈有異於人乎哉堯舜之道曰孝
弟不過行止疾徐而已皆人所日用而昧者不知也
齊人有一妻一妾而處室者章宋元刊本以卒之東
郭墦間(句)之祭者乞其餘(句)不足(句)又顧而之他(句)按
上文云&KR1486;良人之所之此卒之字之祭者字之他字緊
相貫注大全不從朱子而從舊讀謬矣
萬章篇舜往于田章第二節竭力耕田猶是養口體
之粗節必是於視無形聽無聲有不到處不知以何事
得罪於父母耳於我何哉須是孝子心裏已打筭到那
窮處故下節說個如窮人無所歸
末節熱中趙注以為心熱恐懼猶言憂心如焚也近
之
大孝終身慕父母親親仁也慕親乃所性之仁根於
心者物欲害之則孝衰矣聖人盡性斯渾然天理身終
不足以移之只大概透發不失本心不可即貼舜說
娶妻如之何章第一節故為孤孑之行以遂其孤憤
之私是為懟
末節然則舜偽喜者與與疑詞非詰詞蓋欲求其義
理之歸也
象日以殺舜為事章第二節殺三苖於三危尚書纂
言曰左傳云蔡蔡叔孟子曰殺三苖字異音同古字通
用也
末節趙注源源而來如流水之與源通
咸邱蒙問曰章首節注齊東齊國之東鄙也按趙氏
解為東作田野之人故釋此句東鄙則海濱之野人
也
第二節普天之下四句引詩之意是舉遠以該近
我獨賢勞也北山詩云大夫不均我從事獨賢孟子
即以詩說詩也注此詩今毛氏序云按此注獨取小
序為說
第三節瞽瞍底豫而天下之為父子者定孝思維則
之謂也
人有言至於禹而德衰章安溪云其子之賢不肖皆
天也天字似以氣數言天之所廢天字似以天心言要
之皆氣數而理存乎中如堯舜之有敗子仲尼之不遇
其君氣數之不幸也天心亦不得已而廢之夏商周繼
世有人是氣數之幸也天心亦因而不廢之
第二節一以二十又八載一以十七年一以七年故
曰相去久遠施澤於民當根薦於天說方與上下相應
第四節伊尹周公非客也萬章問意原統自禹以後
言之故并推論商周之事若仲尼則生於王澤既竭乃
有聖人之德而不在天子之位其遇獨與舜禹異此又
其事理之變故并推明其有德無薦之由使天意人事
詳盡無遺耳
人有言伊尹以割烹要湯章第二節繫馬千駟弗視也
韋昭國語注繫馬良馬在閑非放牧者也
第三節若講成高蹈避世便不是伊尹心事蓋耕野
而樂堯舜之道便是自任以天下之重但非有王者興
則不可為名世必成湯果大有為然後出而於吾身親
見之所謂逹可行於天下而後行之者也
第六節只緣已是先知先覺常處畎畆斯其責不可
他辭不就湯聘便屬推而納
或曰百里奚自鬻於秦章第二節注故不諫而去之
秦按元板無秦字
末節注然此事當孟子時已無所據按辨疑云孟子
言宫之竒諫百里奚不諫又言年已七十所指之事亦
已詳矣末可謂之無據也注文蓋見孟子之言與史記
所載有不同故有此說讀此章者當以知虞公之不可
諫而去為句去謂去位也之秦年已七十矣則與史記
所言晉虜走宛秦贖之授以政自不相妨不必言已無
所據
伯夷目不視惡色章首節以待天下之清也德盛化
隆既洗腥聞又不煩放伐方是伯夷所謂清而與神農
虞夏若合符節也
第四節龜山云孔子之去魯曰遲遲吾行也去父母
國之道也然燔肉不至不税冕而行何遲遲之有曰孔
子之欲去魯也久矣欲以微罪行不欲為苟去故遲遲
其行也燔肉不至則得以微罪行矣過此復無辭以去
故不税冕而行非速也
第六節條理二字亦要重注若獨奏一音三句按
此有始終而無條理而後擊特磬以收其韵按李云
此於三禮無所考不知朱子所本
周室班爵祿也章第四節天子之制地方千里百倍
公侯凡言方者皆四方齊一之數當開方計筭方千
里者(千倍)一百萬里也方百里者(百倍)一萬里也七十里者
(七十倍)四千九百里也五十里者(五十倍)二千五百里也附
庸四十里者(四十倍)一千六百里也三十里者(三十倍)九百
里也二十里者(二十倍)四百里也十五里者(十五倍)二百二
十五里也禮王制注小城曰附庸庸古墉字厚齋
云王莽曰附城蓋以墉為城也以姓名通謂之附庸
猶言屬城也
第五節内諸侯祿也外諸侯嗣也王官不言公者
官闕而不備也受地止言視侯者朱子謂古者天子之
三公八命及其出封然後得用諸侯之禮蓋仕於王朝
者其禮反有所厭而不得伸今但視其祿耳公侯皆方
百里故受地惟凖之侯也亦有本為侯伯入為卿士者
則亦受畿内之地蓋國祿所入自以守宗廟之典籍此
則所以報其功不嫌其富倍也且王畿備五等之制而
陪臣極隆殺之殊又不使侯國得擬於天子耶注王
畿之内二句按國不繼世故畿内得以容之
第六節注徐氏曰大國君田三萬二千畆云云按三
萬二千畆(三十五井)三千二百畆(不及四井)八百畆(不及一井)庶人
在官府史胥徒也按府史由辟召胥徒給徭役
第七節安溪先生謂君田皆三萬二千畆卿田皆三
千二百畆徐注誤矣但次國三卿下卿命於其君小國
三卿中卿下卿命於其君皆止食大夫之祿故有三之
二之之殺耳按但以大夫倍上士之數核之又不合上
下文法正同不應大夫士不用合筭也姑如徐說可矣
朱子謂周禮王制不同姑勿一一以求其合可也况王
制有下大夫五人若以四千八百四倍筭之與三卿又
不合乎
敢問友章第二節注張子曰獻子忘其勢云云按或
問中不滿張子說
敢問交際何心也章第二節託於諸侯章云無常職
而賜於上者以為不恭也此云尊者賜之是蓋有君臣
之義存焉故末節云際可之仕也公養之仕也交際即
是仕於其國而所得之祿賜孟子為卿於齊其祿十萬
乃交際之一端也而况受其句上冠以孔子之仕於魯
也可見交際與仕不是兩事但將以為行道之機非徒
貪其豢養耳舊文皆作前論交際後論仕合者反離多
費穿插可謂憒憒
第三節注孔子受之云云按下文於衛之事即是本
身證佐引陽貨烝豚事却稍遠
第四節罔不譈是衆之所共棄而無復可以交接之
理矣私箋云所不辭二句一說三代相傳以此法不
須辭問也於今為烈烈明法如之何受其餽也此承不
待教說來甚明順按此本趙注
第五節與之交際非徒免死而已矣蓋亦化之於善
使諸侯聞吾教而能改則可以取民有制以三代之治
民者治民即此人也
充類至義之盡也義即義乎不義乎之義當云合道
得宜守溪用權變推移未諦
第六節注亦欲小試行道之端以示於人按示於人
見字明白
第七節孔子有見行可之仕見即上注中所謂示也
見行可即是為之兆萬歷癸未文都不合上節注意
大全中輔氏說得之世得云以所就三章觀之則見
行可不根為之兆亦未為不是
仕非為貧也章首節道不可行於時本不當仕然家
貧親老或需祿養則我身有時而不得不仕也漢書
兒寬傳注養主給烹炊者也故趙注云不能親執釡竈
注道與時違按四字乃喫緊當着眼
第二第三節郝京山文兩用不敢也甚合
第三節其職易稱非苟簡之謂職小任專反無撓之
使不得行其道者也國外百里為郊郊外有關抱關
迹最疎遠與下立朝相反行夜擊柝則凡清晝攫金不
與其責矣注柝夜行所擊木也按元板作行夜朱子
本用趙注
末節立乎人之本朝二句申明有時二字罪也此
卑貧所以宜居耻也此尊富所以當辭
士之不託諸侯章第五節使之亟拜則亦幾於賜矣
養君子之道楊氏引周禮王燕則以膳夫為獻主之
說甚妙
敢問不見諸侯何義也章首節管子注立市必四方
若造井之制故曰市井
一鄉之善士章首節一鄉之善士亦有散在一國之
中天下之大惟我之善蓋於一鄉自然心同理同相為
契合矣盡字須如此看注隨其高下以為廣狹也廣
狹指善說若看作人之衆寡則上半截便說不去
第二節知其人則非徒想像之而已亦還以自驗吾
身之善如何尚友何所為取諸人以為善也
告子篇性猶把柳也章告子但知氣之為性而不知
理之為性故妄謂知覺運動乃人生所固有仁義禮智
則皆自外而至乃人所本無必待為之而始成遂設把
柳桮棬之喻孟子亦未與正言性為天理仁義之根於
性只就一為字折倒渠使無所置辨既而告子自病其
說之偏於惡也於是下章復為湍水之喻謂善惡皆性
之所無而生於習則終以氣為性而已
首節注如荀子性惡之說也按性無善無不善此告
子宗旨所在與荀揚所見自别注意當渾之
性猶湍水也章末節其勢則然也勢字與理字相反
食色性也章第三節且謂長者義乎二句當如存疑
兼長馬長人之說
孟季子問公都子曰章孟季子初是謂所長非所敬
辨上章長之者為外及孟子剖析出斯須之敬則又謂
敬如此隨人轉變則并敬亦不由内也始之外長蔽於
一偏既乃外敬則䧟於性本無善之說而莫悟矣答問
間有兩層意思
首節未逹長之者義乎之言故私論義内為不可解
也
第三節上章就敬之同處謂其在外此章是就敬之
異處見其在外兩般說話一樣機鋒也
第四節為尸是為祖尸語類云古者為尸必隔一代
孫可以為祖尸子不可為父尸以昭穆不可亂也
公都子曰告子曰性無善無不善也章首節未發以
前何嘗有所謂善惡
第二節此言雖未可定於初但教化所係者大此近
荀子說
第三節有性善有性不善二有字對第一節二無字
下又言非他人所能為對第二節似駁兩家
第五節乃若之若舊訓順故注特云發語辭須看
注中但字天下之言性也則故而已矣即此節以情言
性之意也情之發也兼善惡而此言但可以為善不可
以為惡者故者以利為本情之發而為善則本乎性而
理之順者也其為惡乃鑿而使逆其所發者也
第六節此處才字孟子從性字一滚說下只在理上
論未曾論到氣程子之說當從言外補出夾雜便失語
意注乃物欲䧟溺而然按此已起下章
第七節我固有之也有字正破告子無字
第八節上即情善而泝源於性此又舉孔子之說詩
見惟性本善故情善而孟子之獨言性善非無徵也
性不可見故以情言然斷乎以善為固有者人之性天
所命也推本生民之始是固有二字下落有物有則有
字與上節有字相應秉彛指性商書所謂恒性也懿
德指仁義禮智中庸所謂性之德也雖一理而層次有
分注是民所秉執之常性也按千萬人所同千萬世
不易故曰常
總注學而知之按此所謂思也求也孔子所言下
愚不移者按此所謂舍則失之
富歲子弟多頼章第二節麰麥是降才之同能同生
同熟者不䧟溺者也其不同生同熟者䧟溺則然也曰
播種曰其地曰樹之時是三者皆非從天降也而可云
皆熟以上明降才之同乎不同熟者地之不齊雨露
之不齊人事之不齊非麰麥之才有殊也
末節邵子曰命之在我之謂性性之在物之謂理
牛山之木嘗美矣章第二節此節氣字根脈須要分
曉語錄中有兩條最善而大全皆遺之葉味道問良心
與氣合下雖是相資而生到得後來或消或長畢竟以
心為主曰主漸盛則客漸衰主漸衰則客漸盛客盛然
後勝得這主故曰志動氣者十九氣動志者十一吕昭
德問夜氣一章曰這病根只在放其良心上蓋心既放
則氣必昏氣既昏則心愈亡兩個互相牽動所謂牿之
反覆按此則放其良心下當先補出氣昏一層日夜所
息中又當就無所作為補出氣定而性復之意然後轉
出平旦清明良心必有發見前後意方融貫
雖存乎人者人字謂人之本來質地方與下未嘗有
才相應以下氣字自貫注
有梏亡之矣有當讀去聲
魚我所欲也章第二節義非外至乃所欲有之所惡
有之蓋本心也是故從其甚者耳此處是精義事
第四節此處是省察事即省察此良心之失與不失
也
第五節此節重在皆字見非但可以望賢者而不可
以責中人也羞惡之心義之端也能常存之則必能
舍生取義矣
第七節臨事不能省察者由於平日先無精義之功
良心雖有時發見却易為利欲所昏蔽故不辨禮義而
至於喪失也
末節注本心謂羞惡之心按羞惡之心是義然義皆
從仁出蓋謂失其仁義之心也故下章以求放心言之
總注是以君子不可頃刻而不省察於斯焉按此所
以下章說求放心
仁人心也章首節私箋云有此心即有此仁心而不
仁即非人矣
末節私箋云心即仁也求放心即求仁也注蓋能
如是云云按自蓋字以下乃朱子以程子之意推而論
之所以防異端之流弊也不必入口氣程子云云按
約之使反指未學問人尋向上去指既學問人此章
大意新安陳氏之說甚明
鈞是人也章第二節注心得其職則得其理按理即
天之理若能有以立之按此句是操存根本則事
無不思按謂無不得其理操存涵養使常清明乃所
謂先立其大也事至能思當留在不能奪中講
總注君子存誠二句按純乎天理之謂存誠在思之
先敬則不昏故常能思天君泰然按心居中虛以治
五官夫是之謂天君出荀子天論篇
有天爵者章首節南軒云仁義又言忠信忠信只是
誠實此二者雙峯云須忠信樂善仁義方為我有乃
為可貴天爵性分也人爵勢分也
欲貴者人之同心也章首節貴於已者已有可貴之
實人亦從而貴之兼内外兩層說故下文既言仁義又
言聞譽
末節以食比仁義以衣比聞譽蓋二者又有内外先
後略分輕重也膏粱趙注膏細粱如膏者也令聞
廣譽根仁義來文是衣繡是裳欲貴之情有貪與
夸二種聞譽二句又對夸者言之也不然只說仁義貴
於己之理盡矣
羿之教人射章首節盡其性
第二節由其道上節立志希聖下節用力有漸
此章言教與學不是空譚須從實地做得到家方能有
成聖譬則力也規矩方員之至也本非易事看得彀與
規矩粗淺是時文之謬也
任人有問屋廬子曰章第三節不識性則但知甘食
悦色而以義為外不知教則縱其甘食悦色之欲而以
禮為輕豈知禮本於羞惡辭讓之天則不如是則違禽
獸不遠而無以立也可與立而後可與權
第五節孟子以本末破他輕重二字下上之解不如
趙注云夫物當揣量其本以齊等其末知其大小輕重
乃可言也數語明暢
末節往應之曰孟子言當應任人如是也
人皆可以為堯舜章第三節奚有於是朱風林四書
旁註作言安有食粟而已之理却不若後來林次崖云
是字指形體而言所以為堯舜者不在於形體在於作
為也口氣較合
弗為耳弗為者不盡其才者也
第四節注陳氏云云按道性善稱堯舜原是一事今
人只讀楊氏說便非
公孫丑問曰高子曰章第二節小弁之怨親親也親親
仁也須看注中一發字謂其猶有戚之之意則所性
之仁見於父子者頼以未冺耳兩截固有次第
第三節此問最善善於說詩即亦可以通乎孝之變
矣
第四節過小孔疏母遂不嫁之說甚善幽王黜嫡
妻廢嫡子已是人倫之大變不須更推到宗社安危上
孟子居鄒章第五節成字從上節及字中來
末節儲子得之平陸趙注儲子為相得循行國中
淳于髠曰先名實者章末節注則亦未為深知孔子
者按知其一不知其二知其小不知其大也
總注尹氏云云按未嘗知仁第一第二節未嘗識賢
第三節至末
五覇者三王之罪人也章第二節天之立君以為民
也必有綱紀法度則兵争可息逐層叙致正見討伐為
最重之事而不輕於勞師動衆也五伯摟伐則無王勦
民斯為罪之魁矣然桓盟之盛猶不約而信豈若今之
諸侯争城争地者乎以下章連類參觀則今之大夫所
為逄長者亦可以得其實矣王制名山大澤不以封
其餘以為附庸閒田諸侯之有功者取於閑田以祿之
其有削地者歸之閒田曰祿之則以其地所入者為慶
及身而止非此地世世屬之此國也注益其地句當酌
趙氏於制度未暇詳也然王制固有加地進律之語更
詳之
第三節無有封而不告安溪先生云此句繫在交隣
之後蓋存亡繼絶如城楚邱之類非指本國臣下
魯欲使慎子為將軍章第三節趙注曰山南曰陽太
山之南謂之南陽也
君子不亮章語類云亮信之小者孟子所謂亮恐當
訓明字
魯欲使樂正子為政章末節人將曰者中心逹於面
目人一望而識之描寫之如此也
舜發於畎畆之中章首節孟子羞稱五伯何以帶說
三子為以下即是中人也
第二節須看是人人字原與下節不同其生也有自
來命於帝廷為大任也然既生之後或不能無氣質之
蔽習尚之染故必先磨鍊一番此又存乎其人之善體
天心自能成就乃因材而篤耳苦心志是動心勞筋
骨三句是忍性行拂亂是益不能陳定宇分配極好
第三節而後作如太甲悔過自怨自艾處仁遷義後
字對上先字
第四節法家拂士對上徵色發聲敵國外患對上困
心衡慮舉有國以包在下者不是又推開說
末節論來末節只宜頂人恒過兩節不宜因尹氏注
總上四節來
盡心篇盡其心者章第二節存心似致中養性似致
和操而不舍是敬以直内順而不害是義以方外
總注然智而不仁云云按如釋氏之學是也
萬物皆備於我矣章首節安溪云萬物直以人物言
不兼事類說尤與下文仁恕相貫免費曲折
末節進於萬物一體之公則無所虧於皆備之本然
矣
子好遊乎章末節獨善其身謂其德望足以輔世長
民而仍不枉道以求合
待文王而後興者章此為當世學者不知信從孟子
而發世得云不云待聖人而後興而曰待文王而後
興隐隐有權德兼優意思若道德不藉勢位而常存乎
人心雖去聖千載誦詩讀書與並世無異
覇者之民章末節注舉一世而甄陶之按如陽和一
煦萬物皆新
仁言不如仁聲章四項都不可少而其效有淺深故
當務其至者
無為其所不為章安溪云而已矣三字在能擴充上
見注不能以禮義制之私箋云又添出一層按禮義
是能反是心之實非添一層也
人之有德慧術知者章首節先生云術如四術之術
在心之理謂之德得之于天處事之方謂之術得之
于人
第二節德而動忍之使慧生則知幾其神矣術而增
益之使智全則誠能動物矣操心危故戒懼于預而常
覺慮患深故修省益密而常慎也操心德慧之本慮
患術知之發操心危則涵養到慮患深是閱歷熟
有事君人者章第二節為悦當對下二種人說不當
以首節佞媚比儗能安社稷其人品亦高矣只是太着
意耳注中如小人之務悦其君句有病
廣土衆民章第三節分如左傳四國皆有分之分惟
人也得其秀而最靈性之禀其全者其分同也然欲動
情勝利害相攻無以定之者多矣聖人定之以中正仁
義而主静立人極焉則分定之說也以太極圖解證之
定字不可落空明甚語錄所謂合下都定者言聖人不
待勉強耳
第四節此節為定之之藴藴積也指四德之根於心
若誤為韞櫝而藏之韞謂四德乃性之所藏失朱子本
義矣注氣禀清明性之也無物欲之累不為他隔斷
總注然其所得于天者按此句是分
伯夷避紂章末節注趙氏曰三句只解得上半截五
十以下又反覆言之若無王政則雖有美意亦不能使
老者皆得其養不煖不飽二句正與上節兩足以一可
以反應孟子言之重辭之複須着體貼不可只與上半
截一直說了
孔子登東山而小魯章第二節安溪云瀾與容光不
是大處亦未是本處蓋所由以觀本者但觀斷港絶潢
必無瀠洄湍急而雷電爝影不能幾微畢照可見
總注此章言聖人之道大而有本按本猶之基也
楊子取為我章第一第二節拔毛摩頂是孟子形容
不可看作實有此事
總注中之所貴者權按只是辨中
饑者甘食章心不在則食而不知其味人心一向廹
於飢渴便此心做不得主失飲食之正上四句中須隐
隐見得沒有為味之主宰者方好人心亦皆有害是道
心為人心所汩口腹以人心之知覺為主則知所擇而
不失其正味矣人心以天命之秉彛為主則知所擇而
不失其正理矣正字還他分曉始得
柳下惠不以三公易其介章不易當對不辨禮義而
受萬鍾看蓋察義至精而常不失其本心故也陳夀
翁云介有剛介介特廉介之意惟其分辨所以能如此
亦如廉本訓廉隅惟其廉隅分辨所以清廉廉潔
有為者辟若掘井章此章不可作始勤終怠等語蓋
掘井九仞原是能用力者所差不及泉耳猶如讀書窮
年累月所讀頗多但未通耳苟其及泉雖不九仞何害
但不及泉雖更加九仞之功倍於九仞之功亦不得不
然耳何則井中本自有泉及泉而後為井乃已焉而棄
其井乎如此方不是為山九仞章公共話頭
仲子不義與之齊國而弗受章孝者所以事君弟者
所以事長無親戚則必并君臣上下而亡之矣
孟子自范之齊章首節私箋云居移氣二句當虛說
不專屬貴的一邊按夫字始落到王子身上只言盡人
之子皆有可移但患自不肯移耳
第二節廣居人所固有却必待養而始成始之求放
心終之得安宅動心忍性等事皆所以移之也
形色天性也章須體會總注中程子意今人只是楊
氏說耳
齊宣王欲短喪章第三節注陳氏云云按陳氏耆卿
字夀老著孟子紀蒙厭於嫡母按厭於王耳母不厭
子此趙注也亦誤閻若璩曰陳氏之誤亦有自來趙
岐注王之庶夫人死廹於嫡夫人不得行其喪親之數
當岐同時康成亦注孟子未知其解云何要以喪服記
公子為其母練冠麻麻衣縓緣既葬除之鄭注曰諸侯
之妾子厭於父為母不得伸權為制此服不奪其恩也
傳曰何以不在五服之中君之所不服子亦不敢服也
蓋諸侯尊絶旁期以下何有於妾公子被厭不敢私服
其母父卒猶有先君餘尊所厭亦不過服大功其嚴如
此晉胡澹生母喪嫡母尚存疑不得三年以問范宣宣
答曰嫡母雖貴然厭降之制父所不及婦人無專制之
事豈得引父為比而屈降支子也說與鄭注合不知何
緣孔穎逹疏戴記多有厭嫡母之說流傳至宋闌入集
注朱子亦有取此遂成不刊之典且公子為母練冠之
下麻衣之上仍有一麻字蓋以麻為絰帶何竟遺去是
不獨陳氏之說當請刊正所引儀禮亦當請加補正云
君子之所以教者五章第二節草木之生亦須先問
其種子如何其天資誠如顔之明健曾之宏毅又當用
力已至乃可言雨化耳為注中補此一層方是五教第
一句
第五節重在君子使人得以私淑與予私淑諸人句
不同
道則高矣美矣章末節注中道而立言其非難非易
按非難非易不可平對中道句只對針不可幾及耳
君子之於物也章上四句入講宜云君子所施不自
物始其於物也但愛之而弗仁君子所厚不自民始其
於民也但仁之而弗親
知者無不知也章鄭氏禮記注放飯云去手餘飯於
噐中人所穢此從趙注以流字例之趙注是
總注雖徧知人之所知二句按出荀子儒效篇
有人曰我善為陳章第四節革車兵車也左傳吳用
木楚用革留侯曰殷事以畢偃為軒
民為貴章得乎天子者得乎君也即於民為貴對面
引起君為輕脈絡復言得乎諸侯者諸侯亦君理如是
始備也有此句則下節發明君為輕即可承諸侯來說
不言天子而義自顯且亦言之無罪矣孟子文章周密
稳當如此所以為經
仁也者人也章此章只言道之所由名故曰合而言
之不說體道上注人之所以為人之理也按此釋人
也句
齊饑章首節須看國人皆以四字不問其義之可否
而但欲以衆情動之也
第二節則之野句法閻引周書則至於豐為證
口之於味也章安溪云兩謂字是辨明性命之說蓋
不與命合一者非真性不與性合一者非正命也不是
果有兩項性命而君子有意伸抑其間本文所謂性也
命也乃就世俗所謂性命言之如論語野人也君子也
之比
第二節聖人之於天道也聖人與仁義禮智相承天
道與人倫相對今人俱誤讀注意
浩生不害問曰章朱子答敬夫此六位皆他人指而
名之之辭
第三節注可欲而不可惡按語錄作有可欲而無可
惡更明
人皆有所不忍章第一節注物欲之蔽按蔽字極好
人心一為私欲所蔽到處有物隔碍壅塞見得這邊昧
却那邊仁義雖吾固有不能坦然由之矣須猛力抉去
其蔽使豁然洞逹方能自此至彼通行無碍而克全吾
仁義之本然也如水然抉去壅塞方能通流决逹也
充則洊至習坎之功清流既導又流而不已
第二節逹是由此及彼用力做去充則更能滿其量
也自是兩層若兩節一意則贅設矣
堯舜性者也章第二節或能於暫而不能於久或顧
其大而不暇於細即非盛德之至
養心莫善於寡欲章安溪云寡欲是就見成說其所
以寡欲則自克己持敬中來又云養心是養其仁義之
心非徒養其虛靈之心也
曾晳嗜羊棗章首節羊棗非棗也乃柿之小者初生
色黃熟則黑似羊矢其樹再接即成柿矣余乙亥客授
臨沂始覩之沂近魯地可據也今俗呼牛嬭柿一名㮕
棗而臨沂人亦呼羊棗曰㮕棗此尤可證柿之小者通
得棗名不必以爾雅遵羊棗之說為疑若邵武士人偽
作正義以羊棗為樲棘之屬則甚謬此乃本草所收酸
棗也自出山石間色赤味酸
第二節膾是生肉炙是熟肉
孔子在陳曰章第七節又不可得與上不可必得相
應
第十二節義信亦德之類特佞與利口所亂者一節
而鄉原賊德五常百行無不為所亂耳
由堯舜至於湯章首節朱子謂得以聞之頼於見者
經文語勢固然看先有首句既言堯舜以是傳諸湯矣
而又叙見之大意似個中間接續人孟子亦自任如此
耳講章輙謂看此得以二字便見是見知重殊覺誤會
朱子本意
第三節尚書大傳曰閎夭南宫适散宜生學於太公
望見羣輔錄
末節上而為君者其事行則聖人作而萬物覩孔子
不得位垂諸文以傳諸其徒一時或無由盡知莫為之
後恐其淆亂所以獨幸鄒魯之近故此節比上文但言
世之相去又多一層亦正與君子之澤章相表裏也
然而句指見知則亦句指聞知說無正是說有注不
敢自謂已得其傳此正文然而句而憂後世遂失其傳
此正文則亦句然乃自見其有不得辭者此正文二句
交關處此層須於言外或篇終見之所以明其傳之
有在然而句又以俟後聖於無窮則亦句
義門讀書記卷六
