義門讀書記卷五
翰林院侍讀學士何焯撰
孟子上
梁惠王篇孟子見梁惠王章首節史記襄王元年與
諸侯會徐州相王也追尊父惠王為王是其生也未嘗
僭稱
第四節曰利則不本於理而動於欲一動於欲則凡
有血氣必争上下不安民志不定圜視而起矣安溪
先生書汪青湖萬取千焉二句題文云畿方千里出車
萬乘是也曰采地百里出車千乘采地十里出車百乘
則謬矣采地十里只一成耳一成之地除去溝洫道路
只六十四井為一甸之數出兵車一乘安得有百乘采
地百里只當出兵車百乘所謂千乘之國者盖方三百
餘里在周禮侯伯之封是也春秋時僭制踰限故列國
多千乘大夫多百乘前輩多不理會鄭康成筭四井
為邑四邑為邱四邱為甸魯作邱甲亦不過甸出四乘
耳百乘之家一同之地天子三公王子母弟之采邑
百乘千乘漢書刑法志甚分明
第五節朱子於注中既下仁義未嘗不利句而又恐
人誤以仁義為求利之資故或問中又云仁義天理之
自然也居仁由義循天理而不敢不然者也然仁義得
於此則君臣父子之間以至于天下之事自無一物不
得其所者而初非有求利之心也一有求利之心則利
不可得而其害至矣然愚意孟子雖非教惠王以仁義
求利而下二節自當更移下一層看蓋王何必曰利節
乃正答以義理之本然下二節又推極事勢而論之使
之必無他岐之惑故末節復繳轉云云亦猶大學孟獻
子曰二節上節就義理以明王者用心之公下節復舉
利害以明王者擇術之審也
寡人之於國也章首節周禮廪人若食不能人二鬴
則令邦移民就穀詔王殺邦用大司徒大荒大札則
令邦國移民通財注移民避災就賤其有守不可移者
則輸之榖
第四節謹庠序之教二句庠序皆鄉學教之樹畜以
養其老便是孝弟根本庠序之教又所以申之也申字
合如此解則并下不負戴句皆一串矣蓋此章雖與齊
宣是心足王章皆令舉王政而此章對上移民移粟自
謂盡心言之尤重在養一邊
七十者衣帛食肉二句不是總束乃王道之成效
注二畆半在田按即割公田二十畆八家分之未
五十者不得衣也未七十者不得食也按此即品節
末節注則必能自反二句按自反即本文我字也益
修其政由荒政而王政
晉國天下莫強焉章首節楊无咎云死者即長子也
五節不忍其䧟溺故往而正彼之罪非修怨也
齊桓晉文之事章重保民而王句推不忍之心以行
不忍之政所以保民也故推恩足以保四海正是照應
保字先說得推不忍之心一半自反其本以下又破齊
王不能推之由然後告以行不忍之政一半章末然而
不王者二句直繳保民而王
首二節齊王以桓文之事為問其意中即是下文所
謂大欲也特以難於發問姑托之於取威定覇耳其事
必出於興兵搆怨與保民正相反故孟子一句截斷徐
發其不忍而導之不得泛作貴王賤覇門面語看注中
羞稱詐力意不可泥項羽自立為西楚覇王戰國時
主所謂覇功大率類此桓文不過借他名目
第五節有是事則必有是心心之發最為肫切可以
保民則足以致王矣然百姓但習見王之行事而不察
王之用心皆以王之以羊易牛為愛也臣固知王不忍
其觳觫之言由衷而發非若百姓之言也是心足王
句壇長云題是緊接有之直承王曰何由知吾可
第八節周禮夏官羊人凡釁積共其羊牲而地官牛
人無釁積之事是釁鐘本不當用牛以羊易之適得其
當既得全吾不忍之心而亦不至暴殄天物乃應事之
曲當者也故謂之仁術
第十二節善推其所為而已矣鶴灘文云明於此而
暗於彼則為之而不能推忽其易而先其難則推之而
不善
第十七節齊集有其一趙注集會齊地可方千里譬
一州耳今欲以一州服八州猶鄒欲敵楚也
第十九節輔吾志須從夫子言之於我心有戚戚焉
來
第二十節注士嘗學問知義理按此只照下奚暇治
禮義哉淺淺說
第二十一節明字對上惛字能知其輕重長短而善
推者也
末節老者衣帛食肉二句是老吾老幼吾幼四句究
竟
莊暴見孟子曰章第三節甚則今樂猶古樂矣
第四節此節不過引起同字推好樂之心以行仁政
方是甚處只是甚字的影子甚之實則行仁政也注
亦人之常情也按雖人之常情然齊王意中所謂人與
衆者亦諧臣媚子耳孟子則借以引之於與百姓同也
第六節緊要在行仁政上但題面所無不可辭費耳
百姓至于父子離兄弟妻子散雖鐘鼓管籥日聞于耳
徒使其疾首相告可謂之與人樂與衆樂乎
管籥之音詩云籥舞笙歌正義云籥雖吹噐舞時與
羽並執故得舞名又公羊傳云其言萬入去籥者何去
其有聲者廢其無聲者吾家邵公注籥所以節舞廢置
也置不去也此解尤明故凡言羽籥言籥舞皆舞則吹
籥以為節非無音而但執之也
第七節庶幾無疾病言幸不至為萬民憂勞成疾方
與同樂相應
總注二說皆未竟其旨或問中折衷精盡楊氏說
流而為王學
文王之囿章首節周都岐山之下大約七十里之内
皆岡嶺林麓為多故四時之田在其中因而名之曰囿
非規其地以養禽獸恣游觀也若靈囿則在辟雍之傍
不過一射圃耳與齊之囿固名同而實異矣
交隣國有道乎章首節注仁人之心(至)尤不敢廢按
數語字字精細明義理識時勢合兩層方是智
齊宣王見孟子於雪宫章第二節民自有當得者若
雪宫之樂不得遽至非上非也
第五節注而又廵行郊野按近郊君所自行野外都
鄙則司稼為之
人皆謂我毁明堂章首節明堂只是壇當據覲禮公
玉帶以下紛紜之說皆非是
第三節文王發政施仁五句要看發字是政教號令
對上王者所居以出號令之所說引詩又收歸心上實
實以不忍人之心行此不忍人之政也如此方界限分
明不複不贅注世祿者先王之世按先王是文王以
上先世
第四節思戢用光聿來胥宇此兩句是王業弓矢
干戈是行者之衛非好貨之主能人人有備乎行者
有裹糧是平時出行
末節無怨曠只是室家相保之意
王之臣章末節四境之内不治趙注孟子以此動王
心令戒懼
王顧左右而言他趙注王慙而左右顧視道他事無
以答此言也
為巨室章賢才大而反小之國家重而反輕之慢賢
則徒以病國此相因之理也
第二節趙注至於治國家而令從我是為教玉人治
玉也教人治玉不得其道則玉不得美好教人治國不
以其道則何能治乎注鎰二十兩也王滹南辨疑云
國語以二十四兩為鎰脱一四字然此句本用趙注
齊人伐燕勝之章第三節當時畿内之民尤親被紂
之毒虐文王取之固順民心事然六七王德澤入人者
深苟非人人棄絶則亦事過追思難免其不悦也故堅
守臣節至於匡救無所施乃聽其惡稔而自斃耳
末節以迎王師破上人力不至於此
齊人伐燕取之章第二節自葛始葛嬴姓之國
若大旱之望雲霓也趙氏注云雨則虹見故大旱而
思見之蓋至于有霓則人被雨澤旱已解矣望字總貫
雲霓兼將雨及既雨言之也最為得之辨疑中引朝隮
于西崇朝其雨云虹亦雨徵尚解得不分明如蒙引謂
若望雲者仰其來也若望霓者又恐其不來也願其雨
又恐其不雨故只管望看是雲是霓則於經文多添曲
折仍有難通矣
後來其蘇辨疑云注中蘇字既曰復生又曰蘇息兩
義雜出從後為長
第三節子噲子之不聞别有虐政然名不正必致民
無所措其手足虐孰有甚於此者乎民生有欲無主乃
亂下文置君而去亦惟為整頓此事便足救民水火耳
第四節老者因兵入而播遷則招而反之小者為吾
所俘略則送而反之非特不貪其土而并安輯其民非
特不毁其廟貎而并勿移其噐
鄒與魯鬨章首節穀梁子曰韓之戰晉侯失民矣以
其民未敗而君獲也義與此章類
魯平公將出章末節君為來見也為字與是以字對
即所謂使之尼之也
公孫丑篇夫子當路於齊章第八節注祖乙疑祖甲
之譌但祖甲又在武丁後耳疏有祖乙趙注無凡
七世元板七作九
第十二節管仲功烈之卑政以無文王之德耳德字
不可說得狹小了孟子必要從心性做出事業故非堯
舜之道不陳然姑舍女所學而從我則寧卷懷而去但
值此時勢則事半功倍不若文王之難也
末節故事半古之人故字下須補有古人之德一層
夫子加齊之卿相章首節注亦有所恐懼疑惑按疑
對知言懼對養氣
第七節私箋云大勇只末二句見之按當總說下文
行有不慊於心則餒矣以至行一不義殺一不辜得天
下不為皆根於此此說聞之衛先生
第八節下文說無暴其氣若因守氣句將氣字貶壊
便節節俱礙守溪文云理主乎氣氣輔乎理二者相須
而曾子尤得其要便節節俱貫通照應
第九節故曰持其志儒門持志為敬以直内之功注
中所謂敬守也告子強制其心亦有似乎持志者故孟
子因而為之剖析注中先補力制其心四字正為持志
句生根萬歷中求其說而不得遂以持志屬知言一邊
謬矣
第十二節此難字正與是不難相對注中心所獨得
不是空話浩氣生於集義集義本於知義心者氣之宰
理又心之宰也工夫來脈至遠所以難言直與上不得
于言勿求於心心字反照
第十三節直養只是事皆合義故自反常直然先奪
下文集義則急遽無序經文反前後冗複矣故本注且
但從上文說來無害據後注氣得其養而無所害矣
似與下而又害之害字相應又本注云無所作為以害
之後注云不可作為以助其長助之長者正之不得而
妄有作為者也字面皆同時解遂攙說助長細尋經文
脈絡助之長者乃指告子不能集義養氣而速求不動
心之效故強制其心使人之神明具衆理應萬事者如
死灰之枯槁則無以立天下之大本其害有甚於舍之
不芸心不慊而日餒失其本體之充者所害在心若此
處無害不過行之不能皆直害吾浩然之本體兩害字
及作為字相似而各有所指
注則欿然而餒知其小也知其二字元板作却甚四書
通中亦作却甚語類中引此作却甚不知何時始譌然
元板亦有作知其者
第十四節配道義正塞乎天地之實落處
第十五節或問孟子深闢義外而曰集義又似有取
乎彼而集之於此者何曰義者心之所以制事而合宜
之謂也事物之來無不以義裁之而必合其宜焉是則
所謂集義者也豈曰取於彼而集於此哉先生云此辨
一正一反即是集義二句釋文義者本性之固有而
具於心為氣之主宰者也不能集義則不能滿所性本
然之量而心且流於虛無枯槁又安能生出浩然之氣
來天地生人是氣然必有理在内為主宰此理即義
之根源告子不得於言勿求於心不得於心勿求於
氣其病根皆因外義惟以義理為外而非内則理有不
逹遂不反求諸心既無由集義以生此浩然之氣即下
文所謂不芸苖也及其氣有不充此心將不免於疑懼
乃又強制以必其不動則下文所謂揠苖助長反害其
心淪於枯槁寂滅之域者也非義襲而取句朱子初不
指告子說注中總上云告子不知此理然後轉云乃曰
仁内義外文義甚明大全誤取胡饒二氏語雲峯以義
襲而取即是有所作為以害之雙峯以正而助長是義
襲而取則告子自云勿求於心矣豈復求一二之偶合
於義自云勿求於氣豈復求襲取此氣於外乃舍不能
集義強制其心之正條實犯而旁摭義襲而取以攻之
試思揠苖之取象與襲取此氣者似焉否耶注自反
常直按此應上直養
第十六節以為無益而舍之者舍之者即助之長者
惟其見得那邊有益所以不耘耳不可作兩種人說故
上文以不助長者寡矣句貫下
非徒無益而又害之此害之是害其心非害氣也與
無害之害不同注正預期也按古注正解作望字故
曰預期
第十七節生心害政等語正對前當大任說
第十九節上蔡語錄或以知言養氣為一道事先生
曰知言是智養氣是仁浩然之氣須於心得其正時識
取按此說可以為上下關通證佐
第二十節敢問所安安對上惡字口氣不可但捻居
字
以力假仁者覇章以德行仁朱子云所謂德者非止
謂有救民於水火之誠心這德字又說得闊是自己身
上事都做得是無一不備了所以行出去便是仁按以
德為誠乃周益公說也引書恭儉惟德無載爾偽為證
亦儘自好得此說乃知伊洛議論非尋常悟入者可及
仁則榮章第二節貴德尊士則知修身立政之本變
化氣質可以大有為下文在位在職則賢能樂為之用
而又各當其任也閒暇亦是賢能為他支撑一番外侮
稍息粗得寧静非僥倖撞著好機會便及時大振頓一
番如政便兼養民教民交隣固圉無所不包刑則小者
刀鋸大者甲兵皆得其當自然大邦畏小邦懷可以為
政於天下矣後半說到配命可知第一句全是修身尊
賢事
尊賢使能章此與發政施仁下次第不同者蓋以行
於國之規模遠近為序前朝後市則國中也以次而郊
關則為路以次而都鄙則為野非農之緩于商旅也第
五節乃閒民故别而最後言之又見無一人之不得其
所也
首節俊傑在位衛云此在位謂未仕者舉而立之於
位
第五節獨言天下之民蓋閒民也若作新附之民
看更稳當以許行願受一㕓而為氓之語參觀適與願
為之氓句呼應㕓字不必定指市宅說文所謂一畆半
一家之居也布錢也閭師職曰凡無職者出夫布是
有里布有夫布守載師之單證則不能與題句肖矣
人皆有不忍人之心章章首只說不忍之心者程子
所謂四德猶五常之仁偏言則一事專言則包四者也
然第四節注中固云因惻隐而悉數之言無此則不得
謂之人故以四端四體對舉為言
首節注各得夫天地生物之心以為心按此句便是
性情之根
第二節下三句見不忍人之心不可忽注故不能
察識是知推之政事是擴全體此心是充
第六節須將先王跌出人字入自謂不能方有根
張子曰害仁曰賊
末節知皆擴而充之矣語類伊川常說如今人說力
行是淺近事惟知為上知最為要緊又云不能擴充者
正為不知都只是冷過了按此知字極重注中尚說得
輕然如淳所錄一條云南軒把知做重文勢未有此意
知字只帶擴充說此句與苟能充之句相應上句是方
知去充下句是真能恁地充按注中正如此解當斟酌
參看
矢人豈不仁於函人哉章末節正已似對擇字說
子路人告之以有過則喜章第一節須著眼人字方
得總注初無彼此之間意思注其勇於自修如此按
補出遷善一層方與下二節關通
第三節注而舍己從人按元板己作以
第四節羣輔錄舜有七友並為歷山雷澤之遊本戰
國策顔歜語
伯夷章末節只是不肯至誠惻怛便是不恭注中
弊字直斷其如此非指其流
天時不如地利章第三節私箋云古者甲以革為之
故函人為攻皮之工後世始用金曰鎧按古人亦以革
為兵左傳吳用木也我用革也
孟子將朝王章首節注孟子本將朝王按玩一本字
方不是輕世肆志
第四節陳堯舜之道實以大有為望之即輔世長民
之術也
第五節注在官不俟屨按宋元板官俱作宫然此語
本出玉藻鄭注云官謂朝廷治事處則作官為是
末節且猶句只可翻云管仲似乎可召不得云桓公
似可召仲方與故將以下口氣不背注處賓師之位
按閻若璩曰范氏云處賓師之位非也孟子為卿於齊
孟子致為臣而歸烏有所謂賓師之位哉古有可召之
臣有不可召之臣孟子蓋就以不可召之臣自處非真
師也若果師則吾聞天子不召師而况諸侯乎齊王自
不敢來召又不待其召而後不往也齊王於其將歸乃
就見之其不足與有為可知孟子所以終去也此關聖
賢出處大者不可以不辨非當仕有官職按此句總
論大旨若不為管仲自指生平所學言之兼此兩層說
方完
孟子之平陸章末節語錄王之為都又恐是周禮都
鄙之都周禮四縣為都
孟子謂蚳鼃曰章首節注得以諫刑罰之不中者按
此兼官守
第五節進退只作去留解承上無官守言責也閻
若璩云田敬仲世家云宣王喜文學游說之士自如騶
衍淳于髠之徒七十六人皆賜列第為上大夫不治而
議論故孟子時為客卿而曰無官守言責
孟子為卿於齊章第二節注王驩蓋攝卿以行按書
蓋大夫故知是攝不惡而嚴如此按不惡謂其始不
以輔行非人而辭出弔之命在途雖不假以詞色亦未
始凌傲之也
孟子自齊葬於魯章首節木通謂棺槨言之
第二節非直句破以美以下又明慎終之誠愛
第三節注不得謂法制所不當得按法制所不當得
非逹
第四節注快然無所恨對盡字說
沈同以其私問曰章首節天下可禪國不可禪三代
以上之天子皆推有德者迭為之及以天下與人子孫
退守百里以承祖宗之祀未有并棄其國者也子噲則
自斬召公之血食矣故孟子尤惡之
第二節燕人干天之命齊人干天之討厥罪惟鈞故
曰以燕伐燕趙注今齊國之政猶燕政也不能相踰
又非天吏也我何為勸齊伐燕國乎
孟子致為臣而歸章第五節欲富正對道不行說不
行其道而虛拘以祿是貨之也
第六節又使其子弟為卿子弟與前弟子對說使
者營求之方非使令之謂以上使已例之自見
末節字書買賣二字皆从网賤則買貴則賣皆罔之
謂也
孟子去齊宿於晝章第二節坐危坐也
第三節曰坐並坐也與前不同
孟子去齊尹士語人曰章第四節姑舍女所學而從
我此孟子望王改之者也
孟子去齊充虞路問曰章第三節此節述往事思來
者不得但為伊吕鋪張
滕文公篇滕文公為世子章第二節言必稱堯舜即
人皆可以為堯舜之意不可說得廓落
末節此節推說到善國亦不外此以足上不當復求
他說之意
滕定公薨章第三節東萊解大傳公子有宗道云假
如國君有兄弟四人三庶而一嫡嫡者君之同母弟公
子既不敢宗君君則命同母弟為之宗使庶兄弟宗焉
滕謂魯為宗國亦如此
末節周禮疏倚廬謂於路門之外東壁倚木為廬
滕文公問為國章第六節徹者徹也二句就上文次
序言之當先解助後解徹此倒言之者正為徹中已具
助法規模但計畆均分不如助之只藉其力為尤善耳
須通下節看計畆均分便有公田不足取盈於私田
流弊故孟子不直取徹法而曰請野九一而助注此
以下乃言制民常產二句按制民句承上恒產節取之
之制承上恭儉節周時一夫授田百畆按一夫二字
是眼目方見均平之制其實皆什一也(至)是亦不過
什一也按辨疑云三代田制已無明文可考但當合經
文什一之數而已南軒云夏商周皆以什一蓋五十畆
者以五畆為貢七十畆者以七畆為助百畆者以十畆
為徹此說本分明据詩中田有廬上入執宫功孟子
自言五畆之宅推之以二十畆為廬舍八家各得二畆
半以十四畆為廬舍八家各得一畆七分半
第七節又稱貸而益之稱周禮疏云謂舉責生子彼
此俱為稱意
第十五節語類鄉遂用貢法然司稼廵野觀稼以年
之上中下出歛法則亦未嘗拘也
第十六節禮記王制夫圭田無征鄭注既引孟子又
云此則周禮之士田以任近郊之地蓋引周禮載師之
文也士讀為仕既近郊之地故禮記孔疏云畿内無公
田故有圭田後來孟子疏及陳用之禮書皆仍之此鶴
灘文有或予之鄉遂之田一說也然載師之士田乃謂
士大夫之子所耕有問朱子以圭田必有耕之者豈亦
有耕屬可耕乎朱子答以恐只是給公田之在民者大
抵古者田祿皆是助法之公田充而八家因為之屬此
說不泥舊聞而於古人立制之意尤為近之此鶴灘文
有或予之都鄙之田一說也
第十七節餘夫二十五畆對世祿看亦以澤及野人
之子弟也
第十九節方里而井三句九一之形體以下又從分
田中繳足制祿八家二句明九一之為助法申結前分
田制祿可坐而定公事畢三句又推九一而助所以立
制申結前無君子莫治野人無野人莫養君子八家
句中須補出以公田二十畆為廬舍家得二畆半
同養公田趙注養其苖稼注此詳言井田形體之
制也按金仁山曰以方田法計之方十里者為方一里
者百則是百井九百夫矣方五十里者為方十里者二
十五則是二千五百井二萬一千五百夫矣
有為神農之言者許行章第四節許子衣褐見無庸
於織以逃孟子之駁奚冠句因遁而之褐故問奚冠
第七節草木禽獸妨害五穀故五穀不登則人類益
稀而禽獸偪人
决汝漢排淮泗而注之江世得云江之受水與海同
量但懷襄之日水地無分孟子蓋謂决排以後南水入
江而江以北之地可耕如北水歸海而河兩岸之患悉
平故綜其大勢言之初未嘗屑屑然計汝漢淮泗之盡
入於江也按朱子但疑記者之誤耳非謂後人於經文
便不當復致思也前說最精施功之多者四水而字以
下略讀斷謂其他小水大抵皆注之江則於解經極包
括而水道自渾然無滯礙矣又書言禹平水土治水皆
所以治地也如此解則下文然後二字亦可直接
然後中國可得而食也由是水土既平而稼穡有地
然後中國可得而食可得只有可粒食之期蓋尚有待
於后稷之教也
第八節后稷教民稼穡三句當從教字確實指陳降
播種殖嘉穀規模育字當對鮮食艱食見非聖人能
厚民生無以致此若就氣化上論便似複講然後可得
而食矣
人之有道也四句人備五倫即完五性此則貴于物
者也苟不能復性以盡倫則違禽獸不遠矣
父子有親五句仁智若循環有夫婦然後有父子文
理密察足以有别也既曰有别則為所性之智明矣北
溪字義曰夫婦有别便是禮長幼有序便是智然程子
謂禮只是一箇序既曰有序亦當為所性之禮也故瓊
山程以智字貼有别說較舊說推勘愈諦
勞之來之匡之直之輔之翼之勞來是資禀之近乎
中者匡直是資禀之過乎中者輔翼是資禀之不及乎
中者三者皆使之自得其性而已
聖人之憂民如此當雙承堯獨憂之聖人有憂之兩
層總束近日講章謂獨承教民者讀大全陳定宇之說
而未詳也注言水土平然後得以教稼穡四句按兩
然後即而暇耕乎暇字不使其放逸怠惰而或失之
按放逸怠惰從上逸居來
第九節舜有五人而天下治錯引臯陶以終得人之
盛也
第十節以天下與人句最難安放守溪文云以天下
與人此堯舜之所易也為天下得人此堯舜之所難也
何等直截
第十一節堯之大哉以其無名也舜之君哉以其不
與也二聖之不營心細務如此曰無名曰不與若無
所用心者然此是斷章不容摭實
十三節子貢反築室於場趙注場冢上祭祀壇場也
秋陽以暴之趙注秋陽周之秋夏之五六月盛陽
也注道德明著二句道德明著對言行光輝潔白
對氣象
十七節同價者其道無偽則從其道之效也
陳代曰章第三節以利言也利字專頂直字
周霄問曰章第三節諸侯耕助四句祭義中語惟
士無田二句王制中語無田謂無圭田
宋小國也章第三節富天下正與宋事對
第五節紹我周王見休私箋云昔事紂而今繼事乎
武王也
孟子謂戴不勝曰章第二節長幼謂同姓之人卑尊
謂異姓之人猶言父兄百官
不見諸侯何義章第三節玉藻云酒食之賜弗再拜
若受於其家則不當復往拜矣趙注豚非大牲故用
熟饋
第四節脅肩謟笑未同而言皆初見時事曾子子
路皆剛毅無所屈撓之人稍有失色失容已深戒而亟
遠之須對下文所養句看趙注夏畦於仲夏之月治畦
灌園之人也按治畦是先築土為行水之道灌園則桔
槔俯仰引水注之北方夏月惟此為勞非若田作其旱
澇猶任之天也莊子天地篇叙漢隂丈人方為圃畦鑿
隧而入井抱甕而出灌子貢告以鑿木為機後重前輕
挈水若抽其名為槔日浸百畦即其事也鑿隧是先治
行水之道疏云治畦曰灌園乃南宋邵武人不至北方
故誤作一層解
外人皆稱夫子好辯章首節注氣化盛衰二句按氣
化盛天心復也人事得人心正也須有個根在
第二節下巢避龍蛇上窟避鳥獸
第三節掘地而注之海是大水治所謂予决九川距
四海也水由地中行是小水皆治所謂濬畎澮距川也
蛇龍恃水為患故先驅之鳥獸因水患而偪人故水治
而其害漸消各有次第
第四節私箋謂自禹而後治亂不一桀之亂湯之治
亦不及而直言及紂之身者蓋舉亂之尤大而撥亂之
功甚勞者言之公羊傳注云草棘曰沛漸洳曰澤
第五節咸以正無缺無一事不出於中正無一事不
出於周密
第八節政在大夫者春秋既治之矣此又與庶人不
議相反弑逆之禍隂竄於學術之中者也春秋之作亂
臣賊子始知所懼而邪說誣民者并取愛敬之根而壊
之則自此將視君父猶路人與禽獸之無知者一矣孔
子討亂賊之道安得而著哉亂賊悖倫者也楊墨賊
性者也
第十二節仁義充塞而人心不正故使人知有仁義
者所以治其本也然充塞仁義者實自為我兼愛之邪
說為之而行亦以詖辭益以滛故息之距之放之所以
治其末也或問中甚分曉
匡章曰陳仲子章第四節此節言即不為蚓廉操豈
猶有未充故下文孟子又以母兄相提而論隐然見大
倫既亂則於人道有虧所傷者大非繩之以蚓不可固
非責人無已也何傷是指不為蚓何傷非謂居食何傷
也
第五節此節是不能充之案
已頻顣曰病其所從來也辨疑已當作已已惡之
而他日偶食其肉故聞兄言而即哇之也
義門讀書記卷五
