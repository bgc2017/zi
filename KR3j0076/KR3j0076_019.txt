義門讀書記卷十九
翰林院侍讀學士何焯撰
前漢書
趙充國傳充國常以遠斥候為務(至)先計而後戰此
所謂先為不可勝以待敵之可勝也
虜以畜産為命(至)虜必震壊明之邊帥但知有此策
留弛刑應募漢已有應募從軍之人但如能使絶域
之比不在尋常調發之數
所善浩星賜迎說充國曰(至)卒以其意對如張安世
當此必從浩星賜之言矣營平乃真社稷臣雖託孤寄
命可也
初破羌將軍武賢在軍中(至)下吏自殺中郎將雖為
武賢所䧟然大將當重任宜以壯侯為法卬之得禍自
坐不慎非徇衆而不為國家圖萬全遂可以智免也
辛慶忌傳然性好輿馬號為鮮明唯是為奢唯是為
奢非奢於衆人也在慶忌則此之為已奢矣
傅介子傳公卿將軍議者咸嘉其功光所遣也故無
異議
常惠傳烏孫皆自取鹵獲(至)烏孫人盗惠印綬節烏
孫一有功則鹵獲皆自取并校尉之印綬節使盗竊之
以去其不足信仗明矣
大將軍霍光風惠以便宜從事大將軍前遣介子又
風常惠時去武帝未久猶慕遠略不深計萬一生事起
釁也
鄭吉傳鄭吉會稽人也謝承後漢書鄭宏會稽山隂
人其曾祖父本齊國臨淄人官至蜀郡屬國都尉武帝
時徙強宗大姓不得族居將三子移居山隂因遂家焉
長子吉雲中都尉西域都護按吉出自卒伍未必有官
閥但為宏之從祖居在山隂或可信也
陳湯傳吉上書言中國與夷狄(至)竟殺吉等吉書辭
頗壯漢自張騫通西域之後應募使絶域者率不顧死
亡邀功生事必不可聽許也
兵來道遠至願單于與大臣審計策示弱以堅之使
毋走下郅支所云不如堅守漢兵遠來不能久攻為此
語所紿也
諸鹵獲以畀得者此云諸鹵獲以畀得者則湯無私
焉下云湯素貪所鹵獲財物入塞多不法豈丞相御史
固誣枉之歟
石顯匡衡以為延夀湯匡衡之上冠以石顯史家之
辭嚴矣
揚威昆山之西昆山當指崐崘而言
贊陳湯儻&KR1733;(至)故備列云陳湯為劉向所稱又自能
屬文其誅郅支單于事紀載必詳故此傳亦如生在焉
雋不疑傳諸君何患於衛太子(至)遂送詔獄定大事
非此不可此權也豈必果應經意
于定國傳于公以為此婦養姑十餘年以孝聞必不殺
也十餘年則安於孝節矣故知殺姑為必無也
定國乃迎師學春秋身執經北面備弟子禮黃霸于
定國皆晚嚮經術故起獄吏致宰相而無曹人維鵜之
刺如丙吉則尤能施於有政者也
冬月請治讞冬月請讞似今之秋審
薛廣德傳縣其安車傳子孫公羊家說縣輿與此異
義見仍叔之子來聘䟽中
平當傳周公既成文武之業(至)孝之至也此臨川新
安廟議所本然后稷始封之君有粒民之功太王肇基
王迹王季其勤王家太上皇未可援此為比孟子但言
以天下養非文王之聖周公亦不敢以配天也
言勃海鹽池可且勿禁以救民急弛鹽禁亦救荒一
法不假轉饋賑濟之勞勃海亦可謂之鹽池今人獨
以稱解鹽
子晏以明經歴位大司徒再世皆明經故至宰相
彭宣傳朕唯將軍任漢將之重(至)非國之制此亦宣
之疎謬也
贊薛廣德保縣車之榮(至)異乎苟患失之者矣師古
注贊言當宣二人立操有異於此按贊并廣德言之讀
序傳可見
王貢兩龔鮑傳漢興有園公綺里季夏黃公甪里先生
(至)不亦寳乎以諸人事迹不備故總序之於傳首盖
亦傳也以此為論者未讀序傳耳體與後牽連薛方郭
蔣諸人例同
有邪惡非正之問(至)各因勢導之以善易不可以占
險斯正理也
王吉傳臣聞古者師日行三十里篇其言凛乎可畏
復藹然可親真醇儒心聲
非所以全夀命之宗也宗本也
皇帝仁聖(至)未有所幸孝昭天資之美如此其不克
夀者得氣薄也
臣聞聖王宣德流化(至)夀何以不若高宗可與伊訓
說命相表裏漢廷書䟽未有能過之者也
復遣使者弔祠云弔祠即後兩龔傳中韓福故事
初吉兼通五經能為騶氏春秋騶氏春秋至班史時
已成絶學有錄無書故於兼通五經之下復特著之
駿子崇以父任為郎王吉請除任子之令而王駿任
其子為郎此駿之失也
貢禹傳今大夫僭諸侯(至)在於陛下天子過天道非
經生無此言
又皆以後宮女置於園陵宮人奉陵自孝武茂陵始
昭宣循之遂為故事
陛下烏有所言謂諒闇不言也
審察後宮擇其賢者留二十人餘悉歸之僅留二十
人則不足以給使令如昏義之數可也
獨杜陵宮人數百誠可哀憐也獨杜陵一處已有數
百矣茂陵平陵不言者已多老死也
自城西南至山西至鄠皆復其田以與貧民即武帝
所起上林苑地
民産子三歲則出口錢故民重困至於生子輙殺甚可
悲痛是殺人子多矣宜乎戾園之敗也
孝文皇帝時貴廉潔(至)海内大化孝文寬而有制所
以異於仁柔
自見功大威行(至)誅不行之所致也自秦為無道風
俗大壊昔者賈生所痛哭也文景相繼導以忠厚武帝
復壊之至是盖又一秦矣讀貢公之書吾亦為之痛哭
兩龔傳漢兄子曼容曼容名丹見儒林傳
勝自知不見聽至積十四日死勝已謝事歸老漢亡
可以無死故五威存問外仍安之即講學之徵亦僅稱
疾不應及使者再至印綬加身要以必行五日起居守
之不去然後明語門人餓死報漢可謂從容中道不辱
其身者也朝服對使以愚老遜辭下無累及子孫善哉
鮑宣傳奏宣舉錯煩苛至為衆所非此賢者之過欽
言是也
始隃麋郭欽至平帝時遷南郡太守郭欽能奏董賢
又不仕莽雖與鮑宣同異何害為君子也
贊守死善道勝實蹈焉言見幾先去為莽所廹卒又
死之合於孔子之經也
韋賢傳夢我瀆上立於王朝易曰再三瀆言夢中猶
諫之也上謂王
時賢七十餘(至)丞相致仕自賢始父知恥故子亦能
讓然當其自少府入相已宜引年乞身矣
元成父賢以宏當為嗣故敇令自免宏懷謙不去官
宏先有讓德宜韋氏之熾以昌也
與宗家計議漢去古未遠韋氏世傳經業宜有宗法
則宗家者其宗子也非師古所云同族之謂
而東海太守宏子賞(至)列為三公韋氏餘子復以明
經列於三公然則世祿之家欲為子孫計奈何不務傳
經反蹈䟽傅損志益過之戒哉
又園中各有寢便殿後書祭祀志云古不墓祭漢諸
陵皆有園寢承秦所為也古宗廟前制廟後制寢秦始
出寢起於墓側漢因而弗改
盖聞王者祖有功而宗有德至其正禮儀此詔獨取
許嘉尹更始二議得之於義一體言不得復顧私親
以皇考廟上序於昭穆
又以為孝莫大於嚴父(至)尊祖嚴父之義也此指孝
文太后孝昭太后言
而孝武廟親未盡故未毁(至)唯郡國廟遂廢云孝武
幾亂天下豈得復居不祧之列夏侯長公始議廟樂者
韙矣建昭詔書乃病困不擇音也
於是光祿勲彭宣至不宜毁彭宣等五十三人議是
舜歆伸尹忠之議為元帝誅斬郅支單于得稱高宗之
地耳
一方有急三面救之非當時實事
以奪其肥饒之地此指朔方及開河西四郡
功業既定(至)其規橅可見以輪臺晚盖一節盡冺其
虚耗中國之迹
禮記王制及春秋穀梁傳天子七廟(至)與太祖之廟而
五匡衡五廟之說似尤深然合隂陽五行數之則可
以七為斷矣
以七廟言之(至)則不可謂無功德但以七廟言之斯
可矣
聖人於其祖(至)失禮意矣遷則不必復毁此亦近情
至平帝元始中大司馬王莽奏(至)罷南陵雲陵為縣
此奏合禮雖王莽為丁傅衛氏發難然不以人廢與東
京之末董卓蔡邕議和帝以下不應為宗奏同
贊考觀諸儒之議劉歆博而篤矣歆議廟制可謂深
博武帝稱宗則非篤論固當區别觀之也
魏相傳大將軍用武庫令事遂下相廷尉獄責過之
是也下之獄則喜怒之偏鄰於作威矣遂為子孫他日
之憂可不慎哉
相因平恩侯許伯奏封事因許伯乃得直至帝前也
御史大夫已列三公位舉大事猶慎密如此其不因王
史而因許者專欲發其弑許后之謀也
子復為大將軍大將軍當作右將軍
又故事諸上書者皆為二封(至)宣帝善之此一時制
霍山之權計後遂行之則失虞廷命納言之意矣
間者匈奴嘗有善意至臣愚不知此兵何名者也史
遷作匈奴傳深疾徼權納讇以便偏指人主因以决策
建功不深而歸本於擇任將相假使馬邑始禍之時丞
相即能為弱翁之納諫何為有三十餘年兵連不解之
患哉
今郡國守相(至)而在蕭墻之内也此伊周之用心非
徒治黃老者所能知漢相識治體無逾弱翁此奏(宋李文靖)
(頗得此奏遺意)
臣愚以為隂陽者王事之本(至)而觀於先聖在天為
隂陽在人為仁義此深探治本之言但前後所陳却别
是一種漢學
中謁者趙尭舉春李舜舉夏兒湯舉秋貢禹舉冬師
古曰高帝時自有一貢禹也按此趙堯亦非高帝時為
御史大夫者也
丙吉傳吉奏記光曰將軍事孝武皇帝至天下幸甚
丙公不以文采自曜奏記所言皆合體要真能學詩禮
者也
掾史有罪臧不稱職(至)公府不案吏自吉始因以為
故事則姦吏遂無所懲艾矣丙公當宣帝之朝方練羣
臣核名實不妨時有寬舍可否相濟耳
西曹主吏白欲斥之續志西曹主府史署用
召東曹案邊長吏續志東曹主二千石長吏遷除及
軍吏
夏侯勝傳長信少府勝獨曰(至)不宜為立廟樂勝此
議不愧經生
為勝素服五日以報師傅之恩太后猶素服五日則
後之為師服者士庶當服小功亦因時而以義起者歟
京房傳得除用它郡人欲上下相伺故除用他郡人
也
拜上封事曰辛酉以來(至)令不得乘傳奏事者房封
事率如囈語其不足以回主意也决矣
初淮陽憲王舅張博(至)皆持東與淮陽王庸鄙之人
不可因親昵而漏言如此徐立中官也故後獨得免
房本姓李推律自定為京氏任臆誣祖以術亡身其
始兆矣
翼奉傳二隂並行是以王者忌子夘也二陽並行是以
王者吉午酉也忌子卯吉午酉相對而言翼氏專主
二隂二陽與賈氏所云夏殷興亡異義張氏相刑之說
亦失本意
虚静以待物至蘇子瞻赴定州狀本其意
臣奉竊學齊詩(至)適所習耳此語實非謙也
臣又聞未央建章甘泉宫才人各以百數(至)出其過制
者貢禹以前翼奉先言之以太皇太后誥放先帝園
宫人處置亦得體按成帝紀永始四年京師火災屢
降出杜陵諸未嘗御者歸家去奉奏封事時初元二年
已三十五年矣
國家之費當數代之用當數代之用即此可以明國
祚脩短之數矣功德薄而福饗已泰未有不敗者也
李尋傳五經六緯尊術顯士言緯者始見於此故張
衡謂䜟始哀平
德列王道泰誓孔子取之故云德列王道
久汙玉堂之署漢時待詔於玉堂殿唐時待詔於翰
林院至宋以後翰林遂幷蒙玉堂之號
故日將旦至有常節此亦古書相傳之語讀之皆有
韻
大司空師丹執政諫争政當作正執守也
夫過而不改至皆蠲除之哀帝此等語尚非亡國之
主故獲保令終
贊此贊在當時與桓譚諫光武不當聽納䜟記之言
相發
趙廣漢傳又教吏為缿筩孟康曰如今官受密事筩
也按孟康曹魏時人已有受密事筩則廣漢此法歴代
施用不至於武后始行(廣漢亦祖王温舒)
廣漢為二千石(至)即時伏辜廣漢以廉潔通敏下士
為名其天資大抵與張湯相近
郡中盗賊(至)皆知之知其根株窟穴所在則可以不
煩而理然破柱搜轑非明主在上安可盡行其意耶
廣漢奏請令長安游徼獄吏秩百石其後百石吏皆差
自好不敢枉法妄繋留人此事特可法
初大將軍霍光秉政至廣漢由是侵犯貴戚大臣所居
廣漢始欲以此自遠於霍氏耳因帝善之而遂以為
務則謬矣
司直蕭望之劾奏廣漢摧辱大臣至下廣漢廷尉獄
此廣漢應得之罪
威制豪強小民得職為京兆止此八字訣但勿效趙
君私論榮畜詐脅魏相即無患耳非貴戚大臣不可侵
犯舉天討皆不行於豪強也
尹翁歸傳縣縣各有記籍自聽其政必皆自聽此能
吏欲為名高非政體也
豪強有論罪至扶風大治此威嚴之過後陳咸效之
而加甚焉
韓延夀傳乃歴召郡中長老(至)為吏民行喪嫁娶禮
此亦非能吏不可若徒襲偽迹則王莽之治天下矣
又置正五長(至)吏輙聞知置正五長即今保甲之法
此賢於尹扶風之以名籍推迹所過抵遠矣故為政不
可無法度也按後書百官志里有里魁民有什伍善
惡以告其互相檢察本漢制也豈必得如長公者為之
乃有實效歟
在東郡三歲令行禁止斷獄大減為天下最扶風以
盗賊課為三輔最東郡以斷獄大減為天下最能吏將
何從
延夀不得已行縣至高陵至不敢犯惟不輕出偶會
此事推誠動之足為表勸若屢屢嘗試即兒戲矣此亦
兵法中之田單火牛也嚴詡之為潁川可鑒戒
延夀代蕭望之為左馮翊(至)廪犧官錢放散百餘萬
廣漢犯魏禍由已作韓則直為蕭公所䧟矣然胡不少
忍之閉閤思過能施之吏民獨不可使曲盡歸他人乎
移殿門禁止望之嚴延年傳注張晏曰故事有所劾
奏並移宫門禁止不得入
張敞傳其治京兆至天子數從之參趙京兆韓馮翊
之意用之處大議時似雋不疑則本治春秋之力也
敞聞舜語(至)冬月已盡延命乎收之是也殺之過矣
必反其語則兒戲矣漢人尚氣不學率如此
敞孫竦王莽時至郡守封侯竦事詳莽傳及游俠傳
杜鄴傳
王尊傳春正月美陽女子告假子不孝(至)吏民驚駭
非常之變故於春正月殺之
後上行幸雍過虢劉原父曰自長安上雍不過虢過
美陽虢字是史氏誤按劉說是也尊已轉守槐里不為
虢令矣
毋持布鼓過雷門會稽擊鼓聲聞洛陽乎此流俗妄
談不當引以注史况西漢會稽治吳與越何與
又正月行幸曲臺(至)皆不敬此二事不當并言之失
輕重矣故御史丞得目為飾成小過也
尊曰治所公正師古曰謂司隸官屬為治所者尊之
也若今謂使人為尚書矣按治所即謂司隸治所非使
人尊稱
尊撥劇整亂(至)名將所不及趙子都威制豪強小民
得職王子贛撥劇整亂誅暴禁邪孫寳為京兆尹三歲
京師稱之然橈於定陵不敢取杜穉季故不得列諸公
後也
王章傳章曰非女子所知也毁石顯擊王鳳皆為國
家扞禦大慝巨奸即免官誅死復何所避果非女子所
知也假使徒以巧宦自肥則仲卿亦一朝廷尊貴人矣
盖寬饒傳方今聖道寖廢至則不居其位四語自切
中當時之弊惜其非信而後諫也稱引易傳不類遂如
王生所揣
上無許史之屬屬當讀之欲反謂屬托也應說是以
下文直道而行多讐少與之語求之自見
諸葛豐傳使尚書令堯賜臣豐書曰至順經術意元
帝若行許章之罰而後以此書賜豐則得之矣今以禁
門為邪臣逋藪而空以中和戒奉公之吏是後世所謂
和事天子也
上不許是後所言益不用豐復上書去其節而不用
其言豐當去矣何以復上書為
鄭崇傳逆隂者厥極凶短折逆隂之論惜乎不詳
尚書令趙昌佞讇(至)請治大族尤易為人誣構得禍
有甚於子游者矣亦賴崇遂死禍止及一家小人欲傾
人以自固何所不至
建武中錄舊德臣以寳孫伉為諸長寳橈定陵是其
微過然不附王氏始終一節亦何武鮑宣之儔故建武
中錄其後也
母將隆傳莽秉政使大司徒孔光(至)但與隆連名奏事
隆失於不能争耳乃莽以私怨并中之然此大事豈
可輕署名其間但以事非由己為苟容乎
何竝傳先是林卿殺婢壻殺其壻而納以為婢非如
師古所云外人與其婢姦者也
罪在弟身與君律廷尉典法之官三尺是掌故曰君
律
死雖當得法賻勿受法賻猶不受則豈肯賦歛送葬
為妻子産業計觀原涉傳讓賻顯名志節彌堅矣
贊然母將汙於冀州母將之事本非其罪然名則難
解也故止曰汙
蕭望之傳望之以為烏孫絶域信其美言萬里結婚非
長策也望之所論邊事皆守文時長筭遠計不可忽
之為迂
望之以為單于非正朔所加(至)天子采之觀王莽以
易璽啓釁自知望之所見之深長非宣帝天資絶出不
能采用春秋榖梁傳曰貫之盟管仲曰江黃遠齊而
近楚楚為利之國也若伐而不能救則無以宗諸侯矣
事雖殊意則同
盖聞五帝三王(至)贊謁稱臣而不名大哉此詔以五
帝三王為師而不惟乃曾祖之法可謂謙而彌光矣
望之以為中書政本(至)白欲更置士人此誠急務然
發之太驟人主未能真見其失持疑不斷小人廹而合
以謀我反為所擠而事終不成矣故孟子欲定國必先
格君心也
出劉更生為宗正望之堪數薦名儒茂才以備諫官會
稽鄭朋隂欲附望之人不易知遽求推賢進士之名
不深察歴試則必有小人雜出其間内相攻矣一更生
人得出之於外亦何暇於數薦哉
雲者好節士勸望之自裁至竟飲鴆自殺如使不死
就獄恭顯其遂已乎徒舉生平而盡棄之耳朱雲之勸
未可云非望之之失在主意未堅教子上書自速羣小
致死於我也
馮奉世傳少府蕭望之獨以奉世奉使有指(至)奉世不
宜受封望之之議正論也但奉世因莎車攻劫南道
發兵攻拔之以解危難非要功生事可比封之足為後
法不可以不權其事勢也若莎車不拔則鄯善以西
皆絶不通所送大宛諸國客何以得達是矯制發兵正
以全使指也奉世似當與傅鄭諸人合傳以諸子皆
有名迹野王又不可附之外戚傳中故特立此傳也
野王在位多舉野王至以昭儀兄故也野王為石顯
所間故不得為三公當以佞幸傳參觀之帝之引嫌顯
所教也
參字叔平學通尚書(至)甚可觀也馮氏父子兄弟各
通一經獨少禮耳而叔平復恂恂可觀得禮意矣
宣元六王傳楚孝王囂子紆嗣王莽時絶(至)立為天子
紆子般後書有傳范氏稱自囂至般積累仁義世有
名節而紆尤慈篤般子愷復以讓爵顯盖宣帝有功德
於民而元帝以後國統三絶其餘慶在楚矣
中山哀王竟無子絶太后歸居外家戎氏既立為國
君則不當殤矣乃不為置後使其母歸居外家失禮甚
矣豈當時謬引子卒夫人姜氏歸於齊之文耶
定陶共王康上以太子奉大宗後不得顧私親(至)徙定
陶王景為信都王云楊廷和不知先為興王立後故
啟異日紛紜若成帝已有此舉哀帝復蔑大宗而顧私
親且徙景封其悖甚矣宜享國之不永也
中山孝王興御史大夫孔光以為尚書有殷及王兄終
弟及師古注謂兄死以弟代立非父子相繼故言及
按公羊曰臣子一例也及謂次第及之然未嘗不如父
子相繼之禮三綱五常三代相因周如是則殷亦如是
顔注惑於後儒之說耳
太皇太后以帝為成帝後故立東平思王孫桃鄉頃侯
子成都為中山王奉孝王後此孔光知太后王氏追
怨哀帝遂不復主及王之議使哀帝絶嗣也
匡衡傳臣聞治亂安危之機(至)正家而天下定矣衡
為少傅數年乃遷光祿勲時建昭元年也則上此疏時
在初元三四年間按宣帝不好儒術任用法律而中書
宦者用事元帝初立蕭望之周堪以師傅受遺輔政選
白劉更生金敞拾遺左右四人同心謀議勸道以古制
多所欲匡正以中書政本欲更置士人中書令宏恭石
顯與車騎將軍史高表裏常獨持故事不從望之等初
元二年十二月遂譖望之令自殺堪更生等皆廢衡本
因史高進此疏所謂遵制揚功者盖與高顯等隂為唱
和務堅帝以率由宣帝故事所謂釋樂成之業虛為紛
紛巧偽之徒不敢比周而望進皆以杜塞堪更生復進
之路如得其情雖夷之誦六藝以文姦言可也後條言
慎妃后别適長則以身為師傅禍福共之石顯又常擁
佑太子高子丹帝命護太子家故衡敢以為言且兩事
並陳聽者尤不之疑耳
孔光傳莽以光為舊相名儒(至)令上之細尋莽傳當
元始初政非光為言則莽猶不能必得之於元后也踰
耆之叟甥舅相與雷同以助成莽之聲勢死何面目見
先聖乎
光常稱疾(至)固稱疾辭位莽之即真王舜劉歆未嘗
不内懼甄豐不悅覺而見誅失之於始即憂懼孰可解
免輸人宗社之罪哉
馬宫傳本姓馬矢宫仕學稱馬氏云宫與平晏事莽
尤儒之賤者著此以别於他馬如執金吾馬適建奉
使馬宏之屬馬適亦兩字姓王莽傳有鉅鹿男子馬適
求
贊彼以古人之迹見繩古人之迹謂以道事君不可
則止
薛宣傳大率咎在部刺史至未必不由此也五舅封
侯黃霧四塞而宣懷王鳳一薦之德輙以部刺史舉錯
煩苛當嘉氣尚凝之咎雖所言似在職任所總實姦之
大者罪在谷永杜欽先也
初宣有兩弟明脩(至)皆是廷尉中丞議是也
朱博傳常令屬縣各用其豪桀為大吏至以是豪強慹
服此於今齊俗尤宜然非徤吏惡能利其銜策哉
部掾以下亦可用漸盡其餘矣以未獲三人責部掾
以下也今法獲賊過半即免處分王卿之負可以釋矣
三尺律令人事出其中二語得律意矣
議者多以為古今異制(至)無益於治亂王莽蘇綽宋
神宗皆昧此理然吾家汜鄉君公謂不可以丞相獨兼
三公之事則可採也
常有野烏數千棲宿其上按顔氏家訓文章篇野烏
當作野鳥
臣請罷刺史更置州牧以應古制(至)置刺史如故罷
刺史而置州牧東漢遂以此亡非特功效陵夷也子元
議是當合後書百官志注中劉昭語觀之
故事居部九歲(至)咸勸功樂進每歲盡詣京都奏事
則天下之情上通居部九歲則所部利病周知中興以
後但因計吏不復自詣京師與天子隔遠權寄輕矣
翟方進傳為朔方刺史再三奏事遷為丞相司直是有
異材功效著者輙登擢不必滿九歲限也吾家汜鄉侯
為揚州刺史五歲入為丞相司直前此則黃霸為揚州
刺史三歲遷潁川太守
然好樂士大夫(至)然終用敗子元快吏趙京兆尹扶
風之亞少而與蕭陳結交慕用為侠未有不致敗者况
位逾其量乎
博曰已許孔鄉侯有指(至)請皆免為庶人子元為相
猶行匹夫然諾又不審其事之邪正并奏汜鄉武詭譎
罔上哀哉為大臣可不聞聖人道耶彼徒内計上順東
朝之指擊排放廢之臣可以萬全必得豈知哀帝亦欲
自攬威福之權一朝見疑凡彼所謂利者即所以為害
者也是故不恤身後之名者常速及身之禍哀哉
贊又見孝成之世(至)博亦然哉贊得其隱如王鳳之
䧟王商廢馮野王是也
翟方進傳竊聞政令甚明(至)其後少㢮威嚴此即丙
吉所以戒魏相者然居官則死其職使豪強不戢小民
無告雖致宰相何取焉况亦有命耶
及後母終(至)不敢踰國家之制後書安帝紀元初三
年初聽大臣二千石㓨史行三年喪注云文帝遺詔以
日易月於後大臣遂以為常至此復遵古制方進之事
是其徵也
方進知能有餘(至)以固其位翟子威心術亦朱子元
儔也儒雅過之吏事不及居相位九歲挾私報復剝喪
元氣足以感召災變卒坐自殺非不幸也
奏請一切增賦(至)變更無常此又其禍之及民者為
詔書中已詳故史家不重敘
上祕之(至)禮賜異於他相故事以方進塞變故秘之
而加殊禮也
攝皇帝若曰大誥道應劭曰言以大道告於諸侯以
下也按道書作猷當訓為言非大道之謂
天亦惟勞我民師古注言天欲撫勞我衆勞音来到
反按勞當讀如字書曰天亦惟用勤毖我民也
信父故東平王雲(至)後雲竟坐大逆誅死莽以義等
傳檄郡國言其鴆弑孝平皇帝故反以此言誣信父雲
莽於是自謂大得天人之助至其年十二月遂即真矣
史家書此以終義之事其予義至矣
谷永傳帥舉直言作師舉為是
絶郤不享之義義當作儀
誠敕正左右齊栗之臣齊當讀側加反
百官盤互師古注互字或作牙按互古字作㸦與牙
不同顔後觧頗乖小學
是則車騎將軍秉政雍容於内而至戚賢舅執管籥於
外也此語直構會平阿宜車騎之終身不平也
抑損椒房玉堂之盛寵時嬖幸小人亦有參錯於玉
堂待詔之中者故竝舉椒房玉堂言之
杜鄴傳吉子竦又幼孤從鄴學問亦著於世尤長小學
按郊祀志吉父敞好古文字辨美陽鼎所刻欵識吉
盖傅其家學也
何武傳遷揚州刺史(至)州中清平敬待二千石之效
王嘉傳中詳之西京部刺史莫如君公之莅揚州者此
後世監郡所當法也
莽從弟成都侯王邑為侍中(至)太后竟自用莽為大司
馬莽之矯偽自哀帝時已發露矣而舉朝猶承順元
后之指同聲舉之君公為令免歸王音實舉方正為守
免歸王根復薦得徵至安危之際獨守親疏相錯之議
不肯為王氏用所以為貞臣也
不宜令異姓大臣持權師古注異姓謂非宗室及外
戚按非宗室及外戚則泛指異姓下文禄與君公不當
互相舉矣周禮司儀注異姓婚姻也庶姓無親者也
南陽彭偉杜公子彭杜亦頼不附莽而傳稱至今
王嘉傳加食邑千一百戶按朱博傳云故事封丞相
不滿千戶此千一百戶故云加
於是嘉與御史大夫賈延上封事言(至)思報厚恩也
按哀帝使晏先持詔書示嘉延正欲丞相御史分封賢
之謗耳二人不正言其不可而教以延問公卿大夫博
士議郎則是又欲諉過於下賢猶在可封之數特大臣
不肯為天子任其咎也其何以卒奪之哉
是公卿股肱莫能悉心務聰明以銷厭未萌之故嘉
當以此時被責乞骸骨去矣
制詔免相等皆為庶人(至)臣竊為朝廷惜此三人此
三人當俟事稍白乃徐為言
師丹傳丹議獨曰聖王制禮(至)非所以尊厚共皇也
此議真天理人情之至附之經可也
太皇太后詔大司徒大司空曰夫褎有德(至)封丹為義
陽侯此詔文自當理不以莽廢
義門讀書記卷十九
