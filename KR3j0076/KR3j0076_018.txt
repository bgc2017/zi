義門讀書記卷十八
翰林院侍讀學士何焯撰
前漢書
司馬相如傳分上下卷小顔以注文繁多分為上下
二卷非班書本然也宋儒作一人行状有上下二卷為
失據矣惟食貨志小顔無注然亦似非班書舊次云
以訾為郎訾郎猶今擇有身家之人非入粟拜爵之
比漢初得官皆由訾筭有市籍者亦不得宦也郎官宿
衛親近欲其有所顧藉重於犯法
廼令文君當盧當字作對字釋之為長顔說非也
長卿故倦遊倦游注意言所遊之多今人以怠且病
解之誤矣
下屬江河文潁曰南方無河也冀州凡水大小皆謂
之河詩賦通方言耳按今吳諺水無大小皆謂之河非
獨冀州方言然矣
於是楚王廼登陽雲之臺陽雲按孟注當從文選作
雲陽此本對以雲夢之事也
游孟諸縱言之耳非必屬齊也文注誤
東注太湖太湖恐當闕疑未必如郭璞所謂震澤也
箴疵鵁盧群浮乎其上張揖注盧白雉也按盧是黑
色安得反為白非獨雉不浮也
孫叔奉轡衛公参乘扈從横行出乎四校之中按奉
轡参乘皆指乘輿而言則文潁注所言四校為得之矣
便嬛繛約師古曰繛音綽按綽即繛之省何云借音
夫以諸侯之細而樂萬乘之所侈萬乘之所侈謂天
子猶自謂此太奢侈者也文選無所字非也
逡廵避席席選作廗為是此賦多古字也
陛下患使者有司之若彼(至)讓三老孝弟以不教誨之
過既得伸其使指又不重以驚恐則國體無損民怨
亦徐弭矣
卭筰冉䮾者近蜀(至)今誠復通為置縣愈於南夷前
檄為天子文過宣諭之體不得不然也何復為此以長
君惡耶
漢興七十有八載全篇此篇仍賦頌之體較之前檄
為辭勝事
今割齊民以附夷狄附附益之也割齊民謂賂以巴
蜀吏幣物
則是蜀不變服而巴不化俗也巴蜀本禹貢梁州之
域豈徼外耶
昔者洪水沸出(至)聲稱浃乎于茲禹之治水為民除
患也武之通道為民生患也可引以為解乎以禹為堙
水者始自相如而孟堅仍之
故馳騖乎兼容并包而勤思乎参天貳地親親仁民
仁民愛物斯能兼容并包矣盡人之性盡物之性斯能
参天貳地矣非不務德而勤遠略也
將博恩廣施(至)得燿乎光明近似有理然此尭舜猶
病諸矣
且夫王者固未有不始於憂勤而終於佚樂者也揚
子謂勸百諷一果然即其所謂終於佚樂者方且導以
封禪之侈心萬乘豫遊民間困於供賦又有餙太平之
容增逃亡自賊殺之實者此浮華文士不可使在人主
左右也
其後人有上書言相如使時受金其勸人主通道蠻
夷不過以眩曜臨卭冨人復分其財所過縣道廹脅長
吏多受金耳父母之邦勞弊數萬生民之命於相如何
有哉漢廷文士嚴助首開用兵之端卒以罪棄市相如
以多病避事得免於禍幸矣
且夫清道而後行(至)臣竊為陛下不取諫書正須若
此平易可曉推之遠則其語支而聽者厭矣
招翠黃乘龍於沼翠黃當如孟說作乘黃言黃帝孔
甲之乘黃乘龍皆歸池沼也
相如既卒(至)采其尤著公卿者云傳遂終言其事固
不悟封禪之非而直以為惟此盛典皆發自相如也
史通云馬卿為自叙傳具在其集中子長因錄斯篇即
為列傳班氏仍舊更無改作固於揚馬傳末皆云遷雄
之自叙如此至於相如篇下獨無此言其例不純按傳
中終言相如卒後之事則非止錄自叙也
贊司馬遷稱春秋推見至隠推見至隠言由人事之
見著者推而至於天道之隠微也李注失之然近人讀
見為本字則去之彌遠矣
揚雄以為靡麗之賦(至)不已戲乎此揚子篤論盖其
意雖主諷而鋪陳侈蕩不知所裁則中人驟悅其辭反
溺其指希不隣於勸矣上林之作不若諫獵之為益也
然虛詞濫說之中亦寓諷焉揚子甘泉上比於帝室紫
宮以為此非人力黨鬼神其可是已
公孫宏傳年四十餘乃學春秋雜說雜說雜家之說
兼儒墨合名法者也藝文志亦有公羊雜記八十三篇
以宏所對智者術之原也一條味之其學盖出於雜家
則此雜說非春秋經師之雜說也
此天文地理人事之紀若云天文地理之變惟人事
足以救之則統紀之所在明矣
習文法吏事緣飾以儒術上說之宏號以儒進然所
以當上意者習文法吏事乃少為獄吏之力也
常與主爵都尉汲黯請間(至)以順上指他人先發而
推其後則先以他人試上之喜怒背約則上盡疎他人
而獨親巳此巧佞之尤者也
宏為人談笑多聞多聞由於學雜說
夫九卿與臣善者無過黯然今日庭詰宏誠中宏之病
此語亦自處於長者而隂目黯以險薄也賴黯素以
直著故雖賢宏亦不因此憎黯爾韓大夫所以教武安
侯皆此術
於是起客館開東閤以延賢人與参謀議宏起儒生
地遠而族寡延賓之事足以潤色太平不為人主所忌
故行之無患衛霍后戚又立大功則不得不以竇灌為
懲亦各因其勢也閤東向所以為敬今人多昧其本
意若衙門之迎賓館則猶仍此制也或反以官職尊重
不見於館由當庭入中門為榮昧之甚者矣
自以為無功而封侯(至)避賢者路安輕宏至有發蒙
振落之語當日治其獄無有不聞於上者惶恐避位盖
亦非得已也
漢興以来(至)食邑三百戶此詔乃莽借宏以自襃大
耳史家不探其隠而錄之
卜式傳此非人情(至)願陛下勿許宏言是也式屢以
此術嘗漢武漢武再布告天下而莫有應者於是告緡
之禍作矣凡事足以動人主釣名譽官位便於已而難
以概人人使禍機由此發者居大臣之位皆當遏其萌
茁毋使一人得志而困苦天下
式曰非獨羊也(至)欲試使治民式至是因牧以露竒
欲假助邊以求官之始志顯矣
齊相雅行躬耕(至)不為利惑式反覆任術愚其主以
財釣取高位其差賢者内行之素而已
式既在位(至)上由是不說式天下豈有始以入財結
人主知一朝能白罷此利孔者乎式果有才智思顯方
其始舍田牧而以為吏進如黃覇所由可也
式又不習文章文章謂文物典章稽古以立文垂訓
者也
兒寬傳寬既治民勸農桑至吏民大信愛之寬當入
循吏傳封禪事於郊祀志詳之可也
定水令以廣溉田召信臣為民作均水約束本之兒
大夫也
張湯傳湯决大獄欲傅古義律令一定欲借古義以
上下其手使人畏且感之耳非佳事也
所治即豪(至)上裁察獄一不平即為酷吏豪者必失
入羸弱必失出後世廉直之人用心偶偏有不自知其
蹈湯之謬者矣
湯争曰伍被本造反謀(至)多此類此守法非巧排
籠天下鹽鐡排富商大賈出告緡令按鹽鐵出於宏
羊告緡出於楊可然非倚湯不能取信於天子以酷虐
助而成之故惡皆歸之湯
臣固愚忠(至)臣固知湯之為詐忠不論其以酷逢君
之貪使天下騷動乃言前此治反者過當誠愚儒寡要
之談也彼徒見鼂錯常以此死不知言此適增武帝倚
信湯耳
趙王求湯隂事(至)疑與為大姦趙王彭祖至䧟御史
大夫於死豈惟國中相二千石無能滿三歲輙以罪去
而已
被惡言而死惡言謂分田信所居物
張安世傳上竒其材擢為尚書令即擢為令武帝真
能程其器能用之如不及
明主在上賢不肖較然(至)遠權勢如此宣帝尤多忌
不欲權在臣下觀趙充國傳始亦嘗不快上故務為畏
謹抑退求自免也
欲封其冡為恩德侯以封侯告墓故曰封其冡
上曰吾自為掖庭令(至)不敢復言張賀初欲以女孫
妻宣帝安世禁止之帝初即位稱安世為是以慰其心
也及深辭賀封帝乃有自為掖庭令非為將軍之言則
安世亦必有慙懼於前事者故不敢復言耳
然身衣弋綈(至)富於大將軍光儉以養其福勤以遏
其滛如是善矣纖微必殖則近於鄙而不可為也學子
孺者當知所裁富過於光亦足致禍曹洪可鑒也
雖不能視事折衝萬里此舊臣有名德者所以可貴
宣帝之識偉矣
諡曰敬侯張氏兄弟不愧易名
贊馮商稱張湯之先(至)故闕焉班史之闕疑如此
杜周傳後為執金吾(至)遷為御史大夫桑宏羊謀反
在昭帝元鳳元年此云逐捕桑宏羊疑有誤史漢並同
注家亦無及之者恐因延年首發上官桀父子大姦并
誤以周為逐捕宏羊也
而兩子夹河為郡守家訾累巨萬矣治皆酷暴禇先
生書田仁事云仁㓨舉三河時河南河内太守皆杜周
子弟河東太守石丞相子孫仁已㓨三河皆下吏誅死
當史遷作酷吏傳時未覩其終班氏遂仍之爾天之報
虐無或爽也
杜延年傳廷尉王平與少府徐仁雜治反事(至)皆論棄
市廷尉少府議是光以此殺守法之吏以快餘憤雖
無妻顯殺后之罪有以知其不能福流累葉矣
見國家承武帝奢侈師旅之後(至)皆自延年發之延
年有撥亂反治之功非張安世所及
而丞相魏相奏延年素貴用事(至)削戶二千此魏相
引繩排根之過延年所以不相隨坐者賴仲子佗早與
宣帝愛善首定策耳
延年以故九卿外為邊吏治郡不進治郡不進者以
霍氏舊人自託於無能也
五鳳中徵入為御史大夫凡居外十餘年始徵又以
丙吉遺言薦于定國杜延年陳萬年故也
諡曰敬侯延年安世同諡可知猜嫌之會惟敬可免
緩輙上書入錢榖以助用前後數百萬延年不絶賂
遺未革昏風緩此舉足以為保家之主矣與張氏之有
臨一也
杜欽傳惟陛下正后妾(至)咎異何足消滅其言要亦
深中成帝之病杜欽雖在大將軍幕府然初無邪謀未
可過於吹索也
救解馮野王王尊胡常之罪過欽為野王奏記王鳳
不見聽語在馮奉世傳野王以京兆尹王章薦以代鳳
鳳風御史中丞劾之欽之救解亦為王氏補過也
欽令鳳上䟽謝罪(至)鳳復起視事如鳳由此遂退亦
王氏之福也欽前既進戒於鳳豈未知其人復勸其固
位哉至京兆尹冤死欽雖欲彌縫無可奈何矣
欽愚以為宜因章事舉直言極諫(至)疑惑著明粉飾
虛美遂為王氏歴世欺誣之術章既死誰復敢言元舅
乎僅得一疎遠之梅福而亦卒不許其假軺傳詣行在
所也竟何補哉
丞相史搜得紅陽侯書奏業聽請不敬坐免就國書
從長所搜得則未致之業也安得便以聽請奏免
遣使者毛莫如考驗毛莫如當作屯莫如後李尋傳
同
業復上書言王氏世權日久(至)幾為姦臣笑此因哀
帝素惡王氏之專故為此奏與請為恭王立廟同耳觀
其所薦者朱博可以得其情矣
贊自謂唐杜苖裔豈其然乎自謂唐杜苖裔史家之
微辭也盖謂推其故而不得
張騫傳誠得而以義屬之(至)天子欣欣以騫言為然
慕虛名被實禍由来為此數言致敗亡者多矣
後二年騫為衛尉(至)漢擊走單于於幕北序此見漢
武通西域本不為共擊匈奴騫以失職要功逢迎成之
復置大夏而通烏孫其勞費遂與西京相終始焉
誠以此時厚賂烏孫(至)則是斷匈奴右臂也騫所謂
斷匃奴右臂者指招烏孫居祁連敦煌間故地而言
多持節副使道可便遣之旁國於道中騫得便宜遣
其副也
後歲餘其所遣副使通大夏之屬者(至)外國由是信之
西域之開自騫導之故於其傳終言漢武以兒戲敝
中國以深著其罪也
予節(至)以廣其道如此則生事外夷無所不至矣
李廣利傳往来二歲至敦煌士不過什一二讀之使
人悲歎張騫之罪不下江充也
桀令四騎士縛守詣大將軍將字衍文如注強為之
說耳下同
軍還入玉門者萬餘人馬千餘匹六萬人生還者萬
餘人馬三萬匹還者千餘匹牛十萬驢槖駝萬數皆無
一存者其所得則善馬數十匹而已豈不痛哉
後行非乏食(至)以此物故者衆亦非獨將吏不愛士
卒以侵牟物故絶域往返死者必衆西域傳所載杜欽
語得之矣
廼下詔曰匈奴為害久矣(至)畢陳於闕前張騫傳中
云並南山至鹽澤空無匈奴匈奴時有候者到而希矣
所以為此詔起本深明其事不實而兵為得已也使
是歲積雪則六萬人之歸者能什一乎
贊禹本紀言河出昆侖(至)惡睹所謂昆侖者乎昆侖
析支亦禹貢所載山川不容以為無有但不如禹本紀
所言耳日月所相避隠近佛氏須彌山之說
司馬遷傳其在周程伯休甫其後也當宣王時官失其
守而為司馬氏詩常武王謂尹氏命程伯休甫毛傳
尹氏掌命卿士程伯休父始命為大司馬正當宣王之
時已失典司天地之守故僅以時王所命之官别為司
馬氏也
天歷始改謂自此初用夏正也
春秋文成數萬史記裴駰注云太史公此辭是述董
生之言董仲舒自治公羊經傳凡有四萬四千餘字故
云云其說得之
故易曰差以豪釐謬以千里禮記經解篇易曰君子
慎始差若豪釐謬以千里則非獨易緯有之孔氏正義
以為繋辭之文固無明據小顔於此直云易家别說亦
未盡也
十年而遭李陵之禍十年史記作七年徐廣注曰天
漢三年作七為是
漢興蕭何次律令(至)太史公仍父子相繼䉵其職又
叙當代文獻足徵以見述而不作之意仍推本先世以
終前文之緒
而十篇缺有錄無書注中所云兵書即謂律書也太
史公自序甚明謂亡失與本無者皆疎
廹季冬廹季冬謂恐行法也時安為北軍使者坐受
戾太子節當要斬
奈何令刀鋸之餘薦天下豪俊哉袁繼咸云負絶代
良史才寧賤辱自處以杜奄宦擅政用人之漸其為天
下萬世慮尤深遠矣
僕以為戴盆何以望天如淳注言已方有所造不暇
修人事也師古曰言營職務耳未論造書也按造書即
其職務下文亦自云草創未就適會此禍則如說是也
贊此贊即叔皮之論
據左氏國語采世本戰國策述楚漢春秋接其後事訖
於大漢可見作史雖欲網羅放失實亦無取乎雜駮
武五子傳戾太子據德懼為師傅并誅(至)太子將不念
秦扶蘇事耶因懼并誅遂教太子以反鄙夫始為身
謀不顧禍及宗社往往如此
壺關三老茂師古引荀悅漢紀云令狐茂按後漢郡
國志注中引上黨記作令狐茂疑又在荀紀之後
廣陵厲王胥使所幸八子郭昭君太子止有妃良娣
孺子三等皇孫止有家人子今藩國乃有八子之號未
詳
昌邑哀王髆揚州刺史柯奏賀(至)今見為侯柯廖皆
刻薄小人不知國體沾沾以虐無告取媚於上元帝復
封賀後善哉賀不堪玉天下身既廢黜髆則何罪并斬
其一國之祀也海昏之嗣歴莽世至中興不絶異哉
贊秦始皇即位三十九年(至)信矣舉秦以見漢之得
禍未極猶有倖焉痛其詞以著戒也
嚴助傳郡舉賢良吳人舉賢良自助始
且秦舉咸陽而棄之何但越也利口遂開黷武之端
其不以令終也宜
淮南王安上書諫一篇安之上書特以博名高而不
出於誠故其詞過於煩侈
越人欲為變至廼入伐材治船盧循入宼亦先於豫
章作伐材治船之計凡此書所載皆字字實錄今古可
以施行者也
因其弱弟餘善以成其謀(至)故使臣助来諭王意助
適會天幸淮南之言乃常道也後有妄思立功安南諸
國者不可不取諫書深味之
助由是與淮南王相結而還助以此舉尤為武帝親
任豈知與淮南相結他日禍胎已在此乎
稱春秋天王出居於鄭不能事母故絶之引經不倫
廷尉張湯争以為助出入禁門(至)後不可治湯誅助
宏誅解皆合法意
朱買臣傳召見說春秋言楚詞春秋楚詞漢初吳會
之學
主父偃傳廼西入關見衛將軍衛將軍數言上衛將
軍不推薦士乃獨言主父偃於上何也
今諸侯或連城數十(至)以地侯之此策用之一時可
以稍殺尾大之勢久則諸侯分割太弱不收封建之效
矣宜隨時補救過此惟有功德於民者始得推恩子弟
地不足者稍益以世絶而地入王朝之故封乃善耳
彼人人喜得所願人人喜得所願管子所謂令出當
如流水也晁賈謀國巧拙之判如此
茂陵初立(至)此所謂不誅而害除上因賈生之智此
則祖劉敬之策已行而人不至驚擾生亂故可用也非
其時則不可
尊立衛皇后及發燕王定國隂事偃有功焉偃固有
以報衛氏矣
偃盛言朔方地肥饒(至)本偃計也前諫伐匈奴此何
以議置朔方前書云地固澤鹵不生五榖轉輸率三十
鍾致一石此何以復云地肥饒内省轉輸戍漕豈非進
由衛氏衛將軍始取其地故偃變前說以建此計乎雖
然秦漢既都關中不取河南置朔方則逼近宼戎偃之
計不以私故詘
偃服受諸侯之金實不劫齊王令自殺上欲勿誅欲
勿誅者上以偃策本以銷弱諸侯明不受金也偃不承
齊事而服趙王使人所告對獄甚巧
齊王自殺無後至廼遂族偃偃有廹劫齊王之非一
死固當且因趙王所告而得禍亦使諸侯不自疑為己
見削弱宏議未為失也族誅則漢法之過
嚴安傳臣願為民制度(至)和之至也承文景之積若
使不喜功生事實行斯政則既冨加教三代之俗可致
也安書意雖未密而頗見大體
今天下鍜甲摩劍(至)非宗室之利也安意盖指連年
征伐五大在邊恐一朝有末大於本之患又懼觸貴臣
之怒故借郡守言之然東漢末祀之州牧唐中葉之蕃
鎮亦如燭照數計矣不敢斥言天子故曰宗室
終軍傳臣聞詩頌君德一篇無補於用而極精鍊麟
之是非不可知只就本事推論功德徵應䛕而不入於
偽
王襃傳詞賦大者與古詩同義(至)賢於倡優博奕遠矣
此論自非六代之君所及知此者又何病乎辭賦也
然何如崇尚經學則治理明風俗亦淳厚
後方士言益州有金馬碧雞之寳至上閔惜之襃以
往祀金馬碧雞病死於道自與得賢臣頌篇終託諷之
意反所以為詞人也
賈捐之傳於是還馬與道里費文帝還馬而仍與道
里費其通人情若此乃所以為至誠也
當此之時逸游之樂絶(至)廟稱太宗元帝既好聲色
貨利而當日所以必欲擊定其地者亦為珠犀瑇瑁可
貪後宫近倖皆得以撓外庭之議故舉文帝之事預拄
之
丞相于定國以為前日興兵擊之連年(至)捐之議是
定國主捐之之議復活數萬人隂德過於治獄矣
捐之即與興共為荐顯奏君房荐顯比之君明不密
又下一等
興減死罪一等髠鉗為城旦成帝時至部㓨史成帝
時諫大夫楊興嘗與博士駟勝對黃霧四塞終日咎由
太后諸弟以無功封不知即君蘭否
東方朔傳三冬文史足用文史足用謂史書足得九
千字以上可用以應試也
後廼私置更衣周禮天官内司服有女御二人縫人
有女御八人注家云有女御者以衣服進或當於王廣
其禮使無色過漢置更衣盖本於此然豈謂在外囿游
皆是哉衛子夫以更衣得幸亦主家循宫禁之事而失
之者也
願陳泰階六符注中應劭所引黃帝泰階六符經與
今之占三台者異
令中府曰董君所發(至)乃白之竇太后崩遺詔盡以
東宫金錢財物賜長公主嫖豈知乃以佐其滛縱如此
耶
東司馬門更名東交門蘇林注曰以偃從此門入交
會於内故以名焉按東司馬門後已更名故自䟽之不
如蘇說也
是後公主貴人多踰禮制自董偃始如盖主近幸子
客丁外人皆武帝啟之也陽石公主與太僕公孫敬
聲私通事在武帝存時
著於竹帛著讀陟略反昌黎詩吾老著讀書本此
故曰水至清則無魚至則敏且廣矣此望武帝知之
不盡而言明有所遺者君道固然或有遺行獲在所恕
不亟勸我以大官者亦所以待其自得非棄之也
今則不然(至)為天下笑張湯譖顔異被誅隂擠狄山
死地汲黯亦以直廢朔之言皆藥武帝之病也
贊而後世好事者(至)故詳錄焉此傳詳著其事者不
欲異端之徒得假託於朔非㓨取叢脞以博異聞也六
代史家知此者尠矣
劉屈氂傳會侍郎莽通使長安莽通即馬通
及北軍使者任安(至)皆要斬任安田仁皆出衛將軍
府故坐太子事死
車千秋傳此高廟神靈使公教我千秋高寑郎又自
言白頭翁教之言故曰此高廟神靈使公
唯將軍留意即天下幸甚終不肯有所言千秋徒以
智免而偷者遂謂果當如是則焉用彼相乎
楊敞傳敞夫人遽從東箱謂敞敞夫人是後妻非司
馬遷女觀下子幼傳中後母無子之文可證
真人所謂鼠不容穴銜窶數者也真人猶云誠若人
言也李竒注非
總領從官中郎將光祿勲所領皆宿衛士故曰總領
從官
陳萬年傳所居以殺伐立威(至)其廉不如咸當入酷
吏傳或附嚴延年傳末
咸數賂遺湯(至)死不恨復行賄咸晚節掃地矣
胡建傳守軍正丞以軍正之丞故係正言之猶上卷
言廬江太守丞非兼守正丞二官也故下云丞於用法
疑
朱雲傳年四十廼變節(至)當世以是高之成帝以後
士皆依附儒術容身固位志節日微卒成王氏之簒故
史家於朱雲深有取焉特為立傳盖激於張孔之徒爾
今嘉從守丞而圖大臣之位至嘉竟坐之貢禹雖賢
然為石顯所荐朱雲好大節又從蕭望之受經此固顯
等所畏惡也衡之對嘉之坐其或有使之者歟
坐故縦亡命故縱亡命是猶通輕俠之餘習也
臣願賜上方斬馬劍(至)安昌侯張禹當建武之後追
思元始之代群公頌莽功德天下風靡思一見朱雲者
何可復得此天下傳述雲名如雷如霆且過其實而梅
福於孤遠訟王章之冤譏切王鳳不顧有公卿側目而
視之元舅其言皆開通天下忠臣誼士之憤懣世亦遂
目之以為仙也一上書而至今骨不腐矣仙以長生久
視乎哉勤苦治經不一行其要然則止以供其為侫
而已侫臣之名自匡衡以逮劉歆之徒一言以蔽矣
梅福傳聖庶奪適聖庶奪嫡語乃不根福此心拳拳
恒在本朝然論則迂矣
云敞傳初章為當世名儒(至)京師稱焉鉤黨始自王
莽非起於桓靈時也千餘人乃獨得一敞可厚責之弟
子哉
贊觀楊王孫之志賢於秦始皇遠矣漢諸陵無不為
赤眉所發故班氏特追稱楊王孫之志立傳以諷曉當
代其言始皇所謂借秦為喻不敢謗議上及山陵也
霍光傳出入禁闥二十餘年(至)甚見親信博陸武鄊
皆以謹慎受遺寄命
止畫室中不入或云畫室即武帝畫周公負成王朝
諸侯以賜光光奉之於室中也
遣行大鴻臚事少府樂成(至)迎昌邑王賀史樂成光
所親信故首遣之丙吉亦故大將軍長史也
始至謁見立為皇太子先立為皇太子則無明世宗
不父孝宗之變矣此舊儀不可不素講也
就次發璽不封今各官用印隨必緘封盖亦古制
大將軍光送至昌邑邸自送至邸防其自裁或他人
承望意指逼之使死致負謗於天下此亦皆光之謹慎
也不審其素行於置後之始此則不學為之
光悉誅殺二百餘人(至)反受其亂誅其尤無誼者而
流放其餘可也悉誅二百餘人不已濫乎然觀其臨死
之言則昌邑群臣亦謀為變光微覺之不獨以其行滛
亂而憂懣改圖史家使人得諸言外爾
自昭帝時光子禹及兄子雲皆中郎將(至)根據於朝廷
光懲燕王上官之難故使其子孫黨親典兵居中以
自衛不思時勢遞變權重勢逼滿盈致禍又基於此矣
盖不涉學之患也
初光愛幸監奴馮子都(至)與子都亂霍氏之禍皆起
於顯而其萌芽則以婢為後妻也故治國者先正家
使蒼頭奴上朝謁上謁猶今鴻臚所收職名
上令吏民得奏封事不關尚書群臣進見獨往来上
下之情通則權復歸王室矣
光大驚欲自發舉不忍猶與光何惜一婢不令宗祀
血食乎惜也不聞於古有大義滅親者窮侍醫之獄討
顯以謝上徒跣自拘勿復與政歸老博陸此人臣分所
當然也
更以禹為大司馬冠小冠亡印綬(至)悉易以所親信許
史子弟代之先收其兵權
人人自使書對事對或作封誤也後因尚書屏不奏
乃上封事耳
盡奏封事輙使中書令出取之不關尚書使中書令
出取不關尚書一時以防權臣壅蔽然自此浸任宦䜿
矣成帝以後政出外家有太后為之内主故宦䜿不得
撓不然霍顯之後必有五侯十常侍之禍人君權宜之
制偶然一用事過隨復舊章乃不至左右近習得以干
政耳
長安男子張章告之禇先生建元以来侯者年表後
續記云張章故潁川人為長安亭長失官之北闕上書
寄宿霍氏第舍卧馬櫪間夜聞養馬奴相與語言霍氏
子孫欲謀反状因上書告反
見其竈直突突當作□式林反與突字窔字異義玉
篇所分甚明
金日磾傳日磾母教誨兩子甚有法度一胡婦耳能
教子從國破家亡沒身厮養後復獲七葉珥貂之福日
磾固材興家豈不自内始哉
日磾以帝少不受封以帝少不受封安得来王忽自
相貴之謗大將軍識不逮也
霍氏有事萌芽上書去妻霍氏事關弑逆當以義斷
恩
欽因緣謂當(至)欽自殺王莽方殺其子於姨母及姨
母之子何有欽自背典禮宜其及也邯雖以逢迎時宰
然其言也直亦欲為父立廟不入夷侯常廟比例將必
至此不為深文獨罪欽而不及當此獄尤頗欽即罪
當削戶南不得稱太夫人可也
贊昔霍叔封於晉晉即河東光豈其苖裔乎昭宣之
際有推霍光為霍叔後者其語殊怪謬足累光之誠節
詳見史記三代世表後禇少孫所記班氏特略舉於贊
中以傳疑亦兼以為微戒云元康四年二月河東霍
徵史等謀反誅盖必光之族人亦任章之流也
義門讀書記卷十八
