六帖補卷二十宋楊伯嵒撰
伶樂婢皂
伶樂
單鵠寡鳬之弄(齊人劉道強善彈琴能作丨丨丨丨丨丨聽者皆悲不能自攝西京雜記)
擊琴(柳惲父世隆善琴為士流第一惲每奏其父曲常感思後變體備寫古曲嘗賦詩未就以筆搖琴坐)
(客過以筯和之揮驚其哀韻乃製為雅音後傳丨丨自於此)
胡琴歌(纂異記四絃攏撚三四聲喚起邊風駐寒月大聲嘈嘈奔淈淈浪感波翻倒溟渤小絃切切怨)
(颸颸鬼泣神悲低蟋率側腕斜挑掣流電當心直戛騰秋鶻時看漢月望漢天怨氣衝星成彗孛)
琵琶槽(異記李衛公嘗有老叟獻巨桑之木中有異寶洛邑有匠能攻玉公訪於匠解為二丨丨丨自)
(然有白鴿羽足巨細畢備匠料之徵)
歌
凌波曲(唐新豐女伶謝阿蠻善舞丨丨丨貴妃寵之上自蜀還至華清宫復令召焉因出金臂環曰此)
(貴妃所賜上持之凄然左右從之無不嗚咽明皇别錄又楊妃外紀明皇夢豔女曰妾是陛下凌波池中龍女)
(衛護有功陛下洞曉鈞天之音乞賜一曲夢中為鼓胡琴為丨丨丨後於丨丨宫奏新丨池中波湧復有神女)
(出池心乃夢中女子也)
鬱輪袍(集異王維文章得名性嫻琵琶遊諸貴間岐王眷重時方應舉求庇於王王曰錄子舊詩清越)
(者十餘篇琵琶新聲怨切者可度一曲同至九公主第既張筵維奏曲公主詢曲名維曰號丨丨丨公主大竒)
(之王曰此生非止音律詩學無出其右出詩卷主尤稱賞許於京兆致力遂作解頭登第)
豆記拍(樂工撰新詩未進先印可於韋青青令姬張紅聽於屏後以小丨數合丨其丨歌罷青入問之)
(云已得矣青出紿曰某有女弟子久曾唱此新曲也隔屏唱之不失一聲敬宗召入號記曲娘子)
樂
四調(樂府雜錄筝只有宫商角羽丨丨臨時移注應二十四器)
笛聲入雲(李謩吹笛天下第一嘗秋夜吹笛於瓜州微風䬃至舟子賈子皆有怨嘆悲泣之聲出國)
(史補又逸史云李謩嘗至越州時州客十人邀李生湖上吹笛有獨孤生久處田野請到會所取丨吹之發丨)
(丨丨四座震悚吹涼州入破笛遂裂不終曲而散明旦往候茒舍尚在生不見矣)
許雲封(丨丨丨樂工之笛者韋應物為和州牧夜泊靈壁聞雲封笛聲謂其酷似天寶中梨園弟子法)
(曲李謩所吹者召問之乃謩外孫也言生十年外祖教以横笛值梨園法部置小部音聲天寶十四年六月驪)
(山駐蹕是貴妃誕辰上命小部音樂奏新曲未有名會南海進茘枝因名茘枝香出甘澤謠)
噪悲慄(諸山管師黃次姑丨丨丨即觱栗也)
朝雲吹篪(伽藍記後魏河間王琛有婢丨丨善丨丨能為團扇歌隴上聲為秦州刺史諸羌外叛累)
(討之不降琛令丨丨假為貧女丨丨諸羌聞之流涕曰何棄墳井在山谷為寇耶相率歸降秦民語曰快馬健)
(兒不如老嫗吹篪)
細腰鼓(南史蕭思話十年許時未知書好騎屋棟作丨丨丨侵暴鄰曲莫不患毒之自此折節數年中)
(遂著令譽善彈琴嘗從文帝登鍾山北嶺中道有盤石清泉上使於石上彈琴因賜以銀鍾酒謂曰相賞有松)
(石間意思話外戚令望歴十二州仗節監督者九焉)
漁陽摻撾(世說禰衡為曹操謫為鼓吏衡為丨丨丨丨李義山詩云欲問漁陽撾時無禰正平)
樂句(摭言韓愈皇甫湜一代龍門牛僧孺攜所業謁之首篇說樂韓見樂即掩卷問曰且以拍板為什麽)
(僧孺曰丨丨二公大稱賞俟其他適訪之大書其門曰韓愈皇甫湜同訪翌日遺闕以下咸往投刺因此名振)
八琅之璈(續仙傳謝玄卿遇仙彈丨丨丨丨又漢武内傳王母命侍女王子登彈丨丨丨丨)
璠璵之樂(殷芸小說琴以七寶飾之曰丨丨丨丨又西京雜記秦咸陽宫中有琴長六尺按十三位)
(二十六徽皆七寶飾之銘曰丨丨丨丨)
聒帳(春明退朝錄太宗嘗謂侍臣曰後唐莊宗湛飲以鄭與胡部合奏謂之丨丨自昏達旦不息)
舞
縈塵(拾遺記燕昭王時廣延國獻二舞女其舞曲一名丨丨言體輕與塵相亂也其次則曰集羽之曲)
北里(紂使師涓作新涇之聲丨丨之舞靡靡之樂)
紅蕖裊烟嫩柳拂水(傳竒薛昭遇張雲容曰嘗舞霓裳貴妃贈詩羅袖動香香不已紅蕖)
(裊裊秋烟裏輕雲嶺上乍搖風嫩柳池邊初拂水)
代面舞(傳記北齊蘭陵王長恭白晳而美丰儀乃著假面以對敵數立竒功齊人作舞以效之號丨丨)
(丨)
婢
驅放婢妾(王敦荒於色體為之弊左右諫之敦曰此甚易耳乃開後闇丨丨諸丨丨數十人時人嘆)
(異焉)
厠上列婢(石崇丨丨常丨十餘丨皆有容色置甲煎粉沈香色有如厠者皆易新而後出客多羞脱)
(衣而王敦脱故著新意色無怍羣婢相謂曰此客必能作賊)
暖手(岐王少惑女色每久寒手冷不近火惟於妙妓中懷揣其肌膚稱為丨丨常日如是遺事)
雪兒(李密之愛姬能謌舞賓僚文章入意者密即付丨丨叶音律以歌之)
君盧屋妾(荀子富國篇云譬之猶處女嬰寶珠負戴黃金而遇中山之盜雖為之逄蒙視詘要撓胭)
(丨丨丨丨猶將不足以免之逄蒙古善射者言如逄蒙之視物微眇不敢正視也丨丨丨丨盧當作廬自稱是)
(君廬屋之妾猶言箕帚妾卑下之辭也)
蹇脩(騷注云似是下女之能為媒者)
鼎娥(饌婢也沈亞之)
傅婢(傅猶附也言近幸見西漢)
明珠(開元傳信丨丨楊慎矜妾)
皂
典琴(北齊王元景有奴名丨丨啟顔錄)
奴星(韓昌黎送窮文主人使丨丨結柳作車)
語僮文(楊文公億之奴張守節公病張遂辭去公弟倚作書與黃鑑作丨丨丨以布于談者)
銀鹿(國史補丨丨顔峴家童名後事魯公終其身)
湩姆(諸集拾遺屬之乳姐傳之丨丨)
便了(諸集拾遺蜀王子泉貫奴名丨丨立券具如百役)
邦(李濟翁資暇錄呼奴為丨者盖僮僕未冠曰豎東魏高歡諱樹因以奴為丨取丨君樹塞門句有樹字義)
六帖補卷二十
