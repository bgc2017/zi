帝學卷五宋范祖禹撰
仁宗體天法道極功全德神文聖武濬哲明孝皇
帝中
慶歷七年三月丙申御邇英閤講孝經面賜曾公亮三
品服帝謂宋初曰此賜異於他臣僚又曰自古帝王皆
有師今賜師儒之臣講筵之榮事也己亥講論語序至
安昌侯張禹帝曰是朱雲乞斬者乎楊安國對曰是也
因言禹爲成帝師以論語授帝後為丞相時大將軍王
鳳專政吏民多上書譏切王氏成帝至禹第辟左右以
吏民言王氏事示禹禹謂上曰新學小生亂道誤人宜
無信用上雅信愛禹由此不疑王氏後王氏果篡漢帝
曰禹師臣不忠讀書何為四月己巳讀賈誼傳論三公
三少皆天下之端士與太子居處出入故少成若天性
習慣如自然帝曰朕昔在東宫崔遵度張士遜馮元為
師友此三人者皆老成人至於遵度尤良師傅也辛未
讀正觀政要唐太宗曰今所任人必以德行學識為本
王珪曰人臣若無學業豈堪大任漢有詐稱衛太子者
雋不疑斷以春秋蒯瞶之事宣帝與霍光嘉之曰公卿
大臣當用經術帝曰人臣須是知書宰相尤須有學也
楊安國對曰漢儒多引經决大事宰相必通一經帝謂
宋祁曰近代士人多不務通經但用一時之藝苟取富
貴蓋進用高科者不十年便居顯位所以不勸也又曰
孫奭馮元有子孫在朝否祁對曰奭子瑜為崇文院檢
討元子譓監内衣庫帝問其才行何如祁以實對帝曰
二人名儒奭尤淳正祁曰奭在朝屢奏論事十月直史
館張揆上所著太元集解召對延和殿令探蓍得斷首
且言斷首準易之夬蓋陽剛以決隂柔君子進小人退
之象帝悦擢天章閣侍制兼侍讀
皇祐元年四月戊子御邇英閣講論語在陳絶粮帝曰
夫子言君子固窮明聖人亦有否泰尔楊安國對曰聖
人雖坐亡遺照不與人同憂患然亦同天地否泰故用
有行藏易曰天地閉賢人隱若成湯繫于夏臺文王囚
于羑里周公居東孔子絶粮此同天地否泰之事也講
子曰賜也女以予為多學而識之者與帝曰夫子或為
帝王則無此與時君抗厲弟子抑掦之教乎安國對曰
夫子雖不王然其巍巍蕩蕩與堯舜一致經籍垂於萬
世君君臣臣父父子子夫子之力也講無為而治者其
舜也與帝曰若後代人君任臣得人代天工而不私者
人君亦可以無為也安國對曰陛下比年降手詔訪逮
羣臣欲以致無為也而當國之臣少能上副憂勤此群
下之罪也講言忠信行篤敬帝曰忠信篤敬不可斯須
而去也講直哉史魚帝曰蘧伯玉信君子矣而不若史
魚之直不以邦有道則仕邦無道則卷而懷之也安國
對曰聖意以蘧伯玉不若史魚欲戒不亮節之臣也庚
寅講師冕見子告之曰某在斯某在斯帝曰夫子可謂
不欺矣楊安國對曰誠如聖言五月癸巳講季氏篇帝
問遠人不服則修文德以來之如何趙師民對曰文者
經緯天地之總稱君人之道撫之以仁制之以義接之
以禮示之以信皆文德也帝曰然所先者無如信也師
民曰至誠者天下之大本仁義禮樂皆必由之陛下以
為最先此實聖道之要乙未講論語天下有道則禮樂
征伐自天子出天下無道則禮樂征伐自諸侯出自諸
侯出蓋十世希不失矣自大夫出五世希不失矣陪臣
執國命三世希不失矣帝曰諸侯十世大夫五世陪臣
三世何謂也楊安國具以對又講戒之在得安國言人
老好貪帝曰今人云作子孫之計是也七月壬子帝朝
拜真宗神御回幸資善堂作詩先皇教善敞東闈菲德
承宗賴慶暉為感儲筵驚歲月因瞻臺像駐驂騑楹書
乍啓欽遺澤(堂中藏先朝賜書)庭樹重攀記舊圍疇日學文親
政地仰懷慈訓倍依依九月壬寅講君子有九思帝曰
夫子語人君邪臣下邪楊安國對曰君子者通天子諸
侯兼公卿大夫夫子立教亦通臣下也講不學詩無以
言帝曰古人賦詩以言志詩人之志有譎諫者何也安
國具以對帝曰亦有觀威儀省禍福古人於賦詩見之
安國以春秋左氏傳鄭大夫子展伯有等賦詩以對曰
此觀威儀省禍福之明也丙午講鑽燧改火帝問其說
趙師民對曰古之聖王必上奉天時四時變化各隨木
性近世苟簡以為非治之具而廢之至於萬事皆不如
古丁未講惡居下流而訕上者帝曰何謂訕上楊安國
對曰人君若有闕失臣下當力正之若不能面諫而退
有後言居下流而訕上也講孔子曰殷有三仁焉帝曰
三人迹异何同為仁楊安國對曰三人各盡其所宜俱
為臣法故同稱仁辛亥講子張篇帝問子夏子張言交
孰優趙師民對曰聖人之道含覆廣大與天地參善者
進德惡者改行子張之言實為優也帝然之癸丑講宗
廟之美百官之富帝因問古之公卿大夫士皆有寝廟
與今同异丁度宋祁對曰古者公卿大夫世及所以子
孫守其宗廟近世公相或子孫衰弱墜失門戸雖有明
詔立家廟然恐不得如古帝因言近歲公相家有子孫
微弱門戸乏主者軫惜久之十一月庚寅朔御崇政殿
召近臣三館臺諫官及宗室觀三朝訓鑑圖十二月辛
酉詔六日延和殿再坐召尚書虞部員外郎盧士宗講
周易令舊講筵學士上殿聽乙丑再御延和殿侍讀侍
講並赴命盧士宗講泰卦面除天章閣侍講賜紫章服
士宗楊安國所薦也是日詔右僕射賈昌朝赴講筵備
顧問不講書帝以昌朝前宰相又舊講臣特命之
二年三月己丑御邇英閤講周易帝曰易歴三古資九
聖無有代號今豈㳂近題云周也楊安國對曰伏羲氏
始畫八卦歴三古九聖無文以言惟周官三易云一曰
連山二曰歸藏三曰周易盖文王加周字以别于餘代
尔講乾卦帝曰聖人作易以通神明之德類萬物之情
而設卦何取倚象也安國具以對帝又曰大哉乾元萬
物資始乃統天此人君所行之道爾安國對曰陛下乘
天地之正合日月之明先天而天弗違舜曰天之歷數
在爾躬然則帝王與天地同德乃乾元統天之事豈非
陛下所行之道乎甲辰講易坤卦帝曰上六龍戰於野
何也楊安國對曰譬之權臣擅命作威作福蔽君耳目
不得聰明可移人心可覆國家苟辨之不早必有龍戰
之患也帝曰用六何謂利永正安國對曰乾之德大故
能以美利利天下坤之德劣故惟能以利永正久而能
正則無一朝一夕之患故曰以大終也壬子講易需卦
帝曰乾天也而在下坎水也而在上何也楊安國具以
對又講位乎天位以正中也帝曰以正中謂皇極之道
乎安國對曰九五乃天子之位以陽居尊而履中正為
一卦之主總陛下建皇極以御天下也甲寅講易師卦
字有與御名同音者帝謂王洙曰此字何訓對曰訓正
帝曰聖人文字不湏回避恐妨義理洙曰不敢臣子於
君父之名臨文暫覩不無悚懼須至回避帝曰但正言
之四月己卯讀前漢書東方朔傳至武帝微行數出帝
曰帝王每出須中嚴外辨何容易如此丁度對曰武帝
以承平日久藉文景之資所以窮志極欲帝曰若安寧
之時常思危亡之戒安有後悔又讀至籍提封爲上林
苑帝曰山澤之利當與民共之度對曰臣事陛下二十
年每奉德音未嘗不憂勤天下此陛下祖宗以來家法
爾乙酉讀後漢書安帝紀史臣論推咎台衡謂災癘策
免三公帝曰莫若罪已以荅天𤯝宋祁曰陛下之言人
君之至德也十一月丁酉講易元妄卦帝曰无妄之疾
何云勿藥有喜楊安國對曰凡疾之所起由有妄而來
九五居尊得位為无妄之主天下皆无妄而偶有疾非
己所致疾當自損可勿藥而喜也若人主剛正自修身
無虚妄而偶有災若堯湯水旱非已所招但順時修德
勿須治理必欲除去不煩勞天下是有喜也然堯遭洪
水使鯀禹治之雖知災未可息且順民心鯀功不成者
災未息也禹能治水者災欲盡也是亦勿藥有喜之義
也今河水氾決歴五十年役天下兵民耗天下財用未
嘗息大河之患亦未嘗復故道也而兵民頓弊何啻百
千萬計地財委盡何啻億萬萬計恐民不堪命國力不
繼臣以為大河犬戎自古為患當如堯舜務順民心順
時修德其災自息亦勿藥有喜也壬寅張揆讀後漢明
德馬皇后紀至服大練抑止外家因言今妃族太盛不
可不裁損使保其家帝嘉納之
三年三月戊辰御邇英閤講易至山下有澤損君子以
懲忿窒欲帝曰人之情欲皆生於隂陽而節之在人楊
安國對曰臣以為人有六情喜怒哀樂好惡天有六氣
隂陽風雨晦明故人之生也天命之謂性而命人之所
禀以生也性人之所賦以分也言情則性之移也語欲
則性之肆也故六情相濫則喜生於風怒生於雨哀生
於晦樂生於明好生於陽惡生於隂故聖人取損象以
懲忿窒欲也帝然之四月辛丑講易鼎卦帝問九四之
象施之人事如何楊安國對曰鼎為烹餁成新之噐上
承至尊下又應初上承下施任重非據故折足而覆餗
矣其猶任得其人雖重而可勝非其人必有顛覆之患
帝曰任人不可不慎也乙巳講歸妹卦帝問楊安國隂
陽爻位所處安國具以對帝顧謂安國等曰朕長於深
宫易旨微奥每湏詳問卿等敷對時久得無煩乎曾公
亮對曰安國以所學備承聖問豈敢言煩安國進曰臣
寡學淺陋無以上副聖問因降拜謝帝曰頼卿等宿儒
博學多所發明朕甚悅之雖盛暑亦未嘗倦但恐卿等
勞耳丁度復進曰自古帝王臨御日久非内惑聲色則
外窮兵黷武陛下即位三十年孜孜聖學雖堯舜之聰
明不是過也戊申講巽卦隨風巽君子以申命行事楊
安國言巽為風兩風相隨者申命令之謂也故先庚三
日後庚三日帝曰然風教君德也安國對曰乾卦六爻
孔子備陳君德遂命安國講乾之九五安國既講乃言
曰此帝王同天地之德也五月辛亥楊安國講兌卦既
畢帝又命講謙卦壬子安國講渙卦既畢帝又命講泰
卦癸丑趙師民講節卦既畢帝又命講師卦九月辛酉
講既濟卦九五東鄰殺牛不如西鄰之禴祭實受其福
王洙曰禮說東鄰謂紂西鄰謂文王鄭以離為牛坎為
豕故東鄰殺牛紂無德不如西鄰之禴祭文王有德實
受其福也楊安國進曰王孔不取此義王弼云牛祭之
盛者禴祭之薄者九五以既濟之時物皆濟矣將何為
焉祭祀之盛莫盛修德故黍稷非馨明德惟馨孔穎逹
云九五履正居尊動不為妄修德者也假有東鄰不能
修德雖殺牛至盛不為鬼神所饗不如西鄰祭薄神明
降福也帝曰爻義既正洙以禮說亦可安國對曰周禮
二鄭有異同之論石渠有父子分爭之說庚午講極數
知來之謂占帝曰蓍策之數亦大衍之數也大衍有揲
耆之體有乾坤之策遂命王洙揲蓍得坎之艮令寫大
衍一章經注具䟽翌日進帝又問龜筮之事令進洪範
稽疑經注具䟽辛未講讀以翠芳亭橙實賜講筵官各
一枚丙子講古之葬者厚衣之以薪葬之中野不封不
樹帝曰葬固宜儉楊安國對曰五代周高祖其葬最儉
帝曰周高祖遺命止用紙衣瓦棺誠欲矯前代厚葬之
失講讀退傳宣卿等侍對時久頗倦可於邇英後亭少
憩止丁度等翌日稱謝丁丑講讀官參問聖躬畢面詔
當講讀臣僚立侍敷對餘皆賜坐侍於閤中天聖以前
講讀官皆坐侍自景祐以來皆立侍至是帝屢面諭以
經史義旨須詳悉詢說卿等無乃煩倦否安國等進曰
不敢至是有詔遂為永制翌日丁度等奏謝十月癸未
詔丁度等前後漢書節義令撰序及名甲申丁度等請
名曰兩漢簡微前史精要詔以前史精要為名又詔撰
邇英閣後殿名乙酉丁度等請名曰詢猷隆儒清宴詔
以隆儒為名丙申詔楊安國等五經正義節解令先撰
序及名丁酉安國等請名曰五經義宗精義樞要詔以
五經精義為名丁丑帝飛白書筆法二字賜講讀官各
一軸時趙師民謁告歸青州命就賜之皇祐以後每歲
重午節必賜飛白書扇十二月己亥御延和殿楊安國
等上五經精義序進讀畢賜茶而退入内都知王守忠
傳旨五經精義序俟覽畢降出辛丑降付邇英閣
帝學卷五
