帝學卷二宋范祖禹撰
漢太祖高皇帝
太宗孝文皇帝
世宗孝武皇帝
孝昭皇帝
中宗孝宣皇帝
世祖光武皇帝
顯宗孝明皇帝
肅宗孝章皇帝
後魏高祖孝文皇帝
唐太宗文武大聖大廣孝皇帝
玄宗至道大聖大明孝皇帝
憲宗昭文章武大聖至神孝皇帝
漢太祖高皇帝初定天下大中大夫陸賈時時前稱說
詩書帝曰乃公居馬上得之安事詩書賈曰馬上得之
寧可以馬上治乎文武並用長久之術也鄉使秦已幷
天下修仁義法先聖陛下安得而有之帝有慙色謂賈
曰試為我著秦所以失天下吾所以得之者及古成敗
之國賈凡著十二篇每奏一篇帝未嘗不稱善左右呼
萬歲稱其書曰新語
太宗孝文皇帝時求能治尚書者天下無有聞濟南伏
生治之(生名勝故為秦博士)欲召時伏生年九十餘老不能行於
是詔太常使掌故鼂錯往受之大中大夫賈誼為長沙
王太傅歲餘帝思誼徵之入見上方受釐坐宣室上因
感鬼神事而問鬼神之本誼具道所以然之故至夜半
帝前席既罷曰吾久不見賈生自以為過之今不及也
誼上書言三代之君教太子之法曰太子少長則入於
學學者所學之官也(官謂官舍)學禮曰帝入東學上親而貴
仁則親疏有序而恩相及矣帝入南學上齒而貴信則
長幼有差而民不誣矣帝入西學上賢而貴德則聖智
在位而功不遺矣帝入北學上貴而尊爵則貴賤有等
而下不踰矣帝入太學承師問道退習而考於太傅太
傅罰其不則而匡其不及(則法也匡正也)則德知長而治道得
矣此五學者既成於上則百姓黎民化輯於下矣(輯和也)
世宗孝武皇帝時倪寬見帝語經學帝曰吾始以尚書
為樸學弗好及聞寬說可觀乃從寬問一篇又詔求能
為韓嬰詩者徵蔡義待詔久不進見義上疏曰臣山東
草萊之人行能無所比容貌不及衆然而不棄人倫者
竊以聞道於先師自託於經術也願賜清閒之燕得盡
精思於前上召見義說詩甚悦之擢為光禄大夫給事
中制曰道民以禮風之以樂今禮壊樂崩朕甚閔焉故
詳延天下方聞之士咸登諸朝其令禮官勸學講議洽
聞舉遺興禮以為天下先太常議與博士弟子崇鄉黨
之化以厲賢材焉於是建藏書之策(外則有太常太史博士之藏内則有)
(延閣廣内祕室之府)置寫書之官下及諸子傳說皆充祕府董仲
舒對册推明孔氏帝遂罷黜百家表章六經疇咨海内
舉其俊茂與之立功建太學修郊祀改正朔定歷數協
音律作詩樂禮百神紹周後號令文章煥然可述後嗣
得遵洪業而有三代之風
孝昭皇帝始元五年詔曰朕以𦕈身獲保宗廟戰戰慄
慄夙興夜寐修古帝王之事通保傅傳孝經論語尚書
未云有明(賈誼作保傅傳在禮大戴記帝雖通此書而孝經論語尚書猶未能明也)其令三
輔太常舉賢良各二人郡國文學高第各一人蔡義以
韓詩授帝博士韋賢亦進授帝詩
中宗孝宣皇帝高材好學年十八師受詩論語孝經元
康元年詔曰朕不明六藝鬱於大道(鬱不通也)是以隂陽風
雨未時其博舉吏民厥身修正通文學明於先王之術
宣究其意者各二人中二千石各一人甘露三年詔諸
儒講五經同異於石渠閣(在未央殿北以藏秘書)太子太傅蕭望
之等平奏其議帝親稱制臨決焉乃立梁丘易大小夏
侯尚書榖梁春秋博士
世祖光武皇帝愛好經術未及下車先訪儒雅採求闕
文補綴漏逸先是四方學士多遁逃林藪至是莫不抱
負墳策雲會京師乃立五經博士各以家法教授太常
差次總領焉建武五年修起太學備籩豆干戚之容帝
受尚書通大義召桓榮入說甚善之每朝會輒令榮敷
奏經義帝稱善曰得生幾晩拜榮為博士車駕幸太學
會諸博士論難於前自隴蜀平後未嘗復言軍旅皇太
子嘗問攻戰之事帝曰昔衛靈公問陳孔子不對此非
爾所及每旦視朝日昃乃罷數引公卿郎將講論經理
夜分乃寐皇太子見帝勤勞不怠承間諫曰陛下有禹
湯之明而失黃老養性之福願頥愛精神優游自寧帝
曰我自樂此不為疲也
顯宗孝明皇帝為太子時桓榮以少傅授尚書包咸以
郎中授論語及即位尊榮以師禮拜為太常帝嘗幸太
常府令榮坐東面設几杖會百官驃騎將軍東平王蒼
以下及榮門生數百人帝自執業每言輒曰太師在是
永平二年三雍初成以李躬為三老桓榮為五更養老
禮畢帝正坐自講諸儒執經問難於前冠帶縉紳之人
圜橋門而觀聽者盖億萬計榮疾篤帝問之入街下車
擁經而前撫榮垂涕賜以牀茵帷帳刀劍衣被榮卒帝
變服臨喪送葬五年以包咸為大鴻臚每進見錫以几
杖入屏不趨贊事不名經傳有疑輒遣小黃門就舍即
問九年為四姓小侯立學置五經師自期門羽林之士
悉令通孝經章句匈奴亦遣子入學濟濟乎洋洋乎盛
於永平矣
肅宗孝章皇帝為太子時張酺侍講及即位出為東郡
太守元和二年東巡狩幸東郡引酺及門生幷郡縣掾
史會庭中帝先備弟子之儀使酺講尚書一篇然後修
君臣之禮還過魯幸闕里以太牢祀孔子及七十二人
作六代之樂大會孔氏男子二十以上者六十三人命
儒者講論蘭臺令孔僖因自陳謝帝曰今日之會寧於
卿宗有光榮乎對曰臣聞明王聖主莫不尊師貴道今
陛下親屈萬乘辱臨敝里此乃崇禮先師增煇聖德至
於光榮非所敢承帝大笑曰非聖者子孫焉有斯言乎
遂拜僖郎中帝降意儒術特好古文尚書左氏傳建初
四年會諸儒於北宫白虎觀講論五經同異使五官中
郎將魏應承制問侍中淳于恭奏帝親稱制臨決如石
渠故事
後魏高祖孝文皇帝好讀書手不釋卷五經之義覽之
便講史傳百家無不該涉親講喪服於清徽堂從容謂
羣臣曰彦和季豫等年在蒙稚早登纓紱失過庭之訓
並未習禮每欲令我一解喪服自審義解浮疎抑而不
許頃因酒坐脱爾言從故屈朝彦遂親傳說將臨講坐
慚戰交情御史中尉李彪對曰自古及今未有天子講
禮陛下聖叡淵明事超百代臣得親承音旨千載一時
唐太宗文武大聖大廣孝皇帝初為天策上將開天策
府置官屬乃開館於宫西延四方文學之士出教以王
府屬杜如晦記室房玄齡虞世南文學褚亮姚思廉主
簿李玄道參軍蔡允恭薛元敬顔相時諮議典籖蘇勖
天策府從事中郎于志寧軍諮祭酒蘇世長記室薛收
倉曹李守素國子助教陸德明孔穎逹信都盖文逹宋
州總管府戸曹許敬宗並以本官兼文學館學士分為
三番更日直宿供給珍膳恩禮優厚帝朝謁公事之暇
輒至館中引諸學士討論文籍或夜分而寢又使庫直
閻立本圖像禇亮為贊號十八學士士大夫得預其選
者時人謂之登瀛洲武德九年帝即位於弘文殿聚四
部書二十餘萬卷置弘文館於殿側精選天下文學之
士虞世南褚亮姚思廉歐陽詢蔡允恭蕭德言等以本
官兼學士令更日宿直聽朝之暇引入内殿講論前言
往行商確政事或至夜分乃罷又取三品已上子孫充
弘文館學生貞觀二年正月帝著金鏡述以示侍臣其
略曰亂未嘗不任不肖治未嘗不任忠賢任忠賢則享
天下之福用不肖則受天下之禍十四年二月幸國子
監觀釋菜命祭酒孔穎逹講孝經賜祭酒以下至諸生
高第帛有差是時帝大徵天下名儒為學官教幸國子
監使之講論學生能用一大經已上皆得補官增築學
舍千二百間增學生滿三千二百六十員自屯營飛騎
亦給博士使授以經有能通經者聽得貢舉於是四方
學者雲集京師乃至高麗百濟新羅高昌吐蕃諸酋長
亦遣子弟請入國學升講筵者至八千餘人帝以師說
多門章句繁雜命孔穎逹與諸儒撰定五經疏謂之正
義令學者習之二十二年帝撰帝範十二篇以賜太子
曰君體建親求賢審官納諫去讒戒盈崇儉賞罰務農
閱武崇文且曰修身治國備在其中一旦不諱更無所
言矣
玄宗至道大聖大明孝皇帝為太子時褚無量以國子
祭酒侍講及即位加右散騎常侍開元三年帝謂宰相
曰朕每讀書有所疑滯無從質問可選儒學之士使入
内侍讀盧懷慎薦太常卿馬懷素乃以懷素為左散騎
常侍與無量更日侍讀每至閤門令乘肩輿以進或在
别館道遠聽於宫中乘馬親送迎之待以師傅之禮以
無量羸老特為之造腰輿在内殿令内侍舁之五年懷
素為秘書監奏省中書散亂訛缺請選學術之士二十
人整比校補從之於是搜訪逸書選吏繕寫命國子博
士尹知章桑泉尉韋述等二十人同刊正以褚無量為
之使於乾元殿前編校羣書八年無量卒命右散騎常
侍元行冲整比羣書行冲上羣書四錄几書四萬八千
一百六十九卷十一年置麗正書院聚文學之士秘書
監徐堅太常博士賀知章監察御史趙冬曦等或修書
或侍講以張說為修書使以總之有司供給優厚中書
舍人陸堅以為此屬無益於國徒為糜費欲悉奏罷之
張說曰自古帝王於國家無事之時莫不崇宫室廣聲
色今天子獨延禮文儒發揮典籍所益者大所損者微
陸子之言何不逹也帝聞之重說而薄堅十三年帝與
中書門下及禮官學士宴於集仙殿帝曰仙者憑虚之
論朕所不取賢者濟理之具朕今與卿曹合宴宜更名
集賢殿其書院官五品以上為學士六品以下為直學
士以張說知院事右散騎常侍徐堅副之二十五年帝
制訓誡六篇以示諸王其旨盖明君臣父子之義齊祭
稼穡之事宰臣李林甫等請宣布中外手詔曰周公誡
伯禽無以魯國驕人朕萬聖雖慚豈㤀誡子聊示庭訓
何足宣布也天寳二載帝自注孝經頒於天下
憲宗昭文章武大聖至神孝皇帝留意典墳每覽前代
興亡得失之事皆三復其言又讀貞觀開元實錄見太
宗撰金鏡書及帝範玄宗撰開元訓誡帝遂採尚書春
秋後傳史記漢書三國志晉書晏子春秋新序說苑等
書君臣行事可為龜鏡者集成十四篇一曰君臣道合
二曰辨邪正三曰戒權倖四曰戒微行五曰任賢臣六
曰納忠諫七曰慎征伐八曰慎刑法九曰去奢泰十曰
崇節儉十一曰奬忠直十二曰修德政十三曰諫畋獵
十四曰錄勲賢分為上下卷目曰前代君臣事跡元和
四年以其書寫於屏風列之御座之右遣中使以書屛
六扇至中書宣示宰臣李藩裴垍曰朕近撰此屛風常
所觀覽故以示卿藩等上表賀
臣祖禹案歐陽修贊曰唐有天下可稱者三君玄宗
憲宗皆不克其終盛哉太宗之烈也今臣述明皇憲
宗取其務學而已
帝學卷二
