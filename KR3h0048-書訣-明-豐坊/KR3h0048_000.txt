書訣藝術類一(書畫之屬)
提要
(臣)等謹案書訣一卷不著撰人姓氏明史藝
文志亦未著錄案書中稱其十世祖名稷曾
祖名慶祖名耘考名熙則當為嘉靖間鄞人
豐坊所作也坊有古易世學已著錄其生平
好作偽書妄謬萬端至今為世詬厲然於書
法則有所心得故詹氏小辨曰坊為人亦出
法紀外而書學極博五體並能諸家自魏晉
以及國朝靡不兼通規矩盡從手出盖工於
執筆者也以故其書大有腕力特神韻稍不
足朱謀垔書史會要亦曰坊草書自晉唐而
來無今人一筆態度惟喜用枯筆乏風韻耳
是編皆論學書之法而尤注意於篆籀又排
比古今能書之家詳其次第其論顔真卿獨
推其擘窠題署第一而詆東方朔贊多寳塔
碑為俗筆又貶蘇軾以肉襯紙甚有俗氣於
楷法僅取其上清儲祥宮碑等三種務為高
論盖猶其狂易之餘態要亦各抒所見固與
無實大言者異矣乾隆四十六年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
