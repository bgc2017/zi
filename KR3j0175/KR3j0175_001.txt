韻石齋筆談卷上
丹陽姜紹書撰
天成太極圖
余祖養訥公乃石雲孫先生館甥曾隨石雲過鬻古之
肆見一圓石瑩潤精彩搖之則中空而有聲孫君疑為
璞玉以數鐶易之命玉工剖開乃天成太極圖也黑白
分明陰陽互位邊縈紅線絢若明霞天地靈竒藴於此
石濓溪圖之於先石雲剖之於後較河圖洛書更為明
顯因知世有此理即有此象朱子謂太極無形是未覩
此神物耳
是圖石雲傳於乃子龍池龍池弗克象賢僅得百金
售於楊文襄公之孫鶴慶君以襲廕詣京饋分宜嚴相
嚴氏籍没已入内府
秘閣蔵書
内府秘閣所蔵書甚寥寥然宋人諸集十九皆宋板也
書皆倒摺四周外向故雖遭蟲鼠嚙而未損但文淵閣
制既庳狹而牖復暗黑抽閱者必秉炬以登内閣輔臣
無暇留心及此而翰苑諸君世所稱讀中秘書者曾未
得窺東觀之蔵至李自成入都付之一炬良可歎也
楊文貞士竒有文淵閣書目十四卷此乃永樂至宣德
間所裒後漸散逸不能如舊數矣
永樂大典
成祖敕儒臣纂修永樂大典一部係胡廣王洪等編輯
徵召四方文墨之士累十餘年而就計二萬二千八百
七卷一萬一千九十五冊目錄六十卷因卷帙浩繁未
遑刻板止寫原本至弘治間蔵之金匱嘉靖某年大内
回禄世宗亟命那救書幸未焚敕閣臣徐文貞階復令
儒臣照式摹抄一部當時供謄寫者一百八名每人日
抄三頁自嘉靖四十一年起至慶隆元年始克告竣
名賢著述
昭代蔵書之家亦時聚時散不能悉攷就其著述之富
者可以類推時則有若宋文憲(濓)劉誠意(基)楊文貞
(士竒)李文正(東陽)王文恪(鏊)吳文定(寬)史明古(鑑)陸文
裕(深)程篁墩(敏政)丘文莊(濬)邵文莊(寳)楊文襄(一清)林
見素(俊)王文成(守仁)楊升菴(慎)李空同(夢陽)顧東橋(璘)
文衡山(徵明)楊南峰(循吉)鄭澹泉(曉)雷司空(禮)王鳳洲
(世貞)王麟洲(世懋)唐荆川(順之)先少保鳳阿(諱寳)薛方山
(應旂)李滄溟(攀龍)馮北海(琦)黃葵陽(洪憲)胡元瑞(應麟)
何元朗(良俊)茅鹿門(坤)焦澹園(竑)顧隣初(起元)袁中郎
(宏道)王損菴(肯堂)屠赤水(隆)湯若士(顯祖)李温陵(贄)董
文敏其(昌)何士抑(三畏)陳眉公(繼儒)馮元成(時可)李本
寧(維楨)馮具區(夢禎)黃貞甫(汝亨)朱平涵(國禎)李君實
(日華)謝在杭(肇淛)鍾伯敬(惺)陳明卿(仁錫)文湛持(震孟)
俞容自(彦)張天如(溥)以上諸公皆當世名儒翺翔藝苑
含英咀華尚論千古其所儲典籍縱未必有張茂先之
三十乘金樓子之八萬卷然學海詞源博綜有自亦可
見其插架之多矣
朝鮮人好書
朝鮮國人最好書凡使臣入貢限五六十人或舊典或
新書或稗官小說在彼所缺者日出市中各寫書目逢
人遍問不惜重直購回故彼國反有異書蔵本也余曾
見朝鮮所刻皇華集乃中朝冊封使臣與彼國文臣唱
和之什鏤板精整且繭紙瑩潔如玉海邦緗帙洵足稱
竒
文王鼎(附彛爐)(雷紋觚)
修吾李公節鎮淮陰博綜竒玩遣中翰黃黃石羅致名
品以千三百金得文王鼎於梁溪嵇少峰家曾挂彈章
於是寳鼎之名聞天下迨修吾物故乃郎視為常物此
鼎仍歸黃石黃又别購彛爐花觚蔚為三絶雄視飛鳬
韓太史芹城見而愛之徘徊歎賞幾同米顛禮石弘光
間黃石流寓曲阿賀日獻為居停主笈中所攜咸寄賀
室日獻於黃石固有乳水之契然雅玩非其好也黃石
懋遷起家雖仕至璽卿而會計之精微羣賈推為領袖
日獻素擁厚資牙籌營運惟日孳孳兩意相孚賀出千
金授黃將列肆於金閶而逐什一也不意黃石届蘇而
殁賀往弔唁兼理前貲伊妾程姬匿之償以古玩於是
彝鼎花觚悉為賀有乙酉夏日余避暑於先宗伯義莊
與日獻家密邇恒過晤言因出三器示余鼎方而淺四
面飛戟足鏤蜼文觚則雷紋細花翠色欲滴為周器無
疑彛則上下花紋兩瓣乃漢器也芹城注念此鼎多方
求購賀意將允韓適北轅因而中止韓太史遇王憲
副仲和於燕邸贊述此鼎詫為希覯仲和心儀之憲副
乃覺斯先生弟與余留都有傾盖之雅戊子嘉平月赴
任金衢停驂過晤兼詢鼎蔵何所余酬帖於郵亭出觀
王摩詰山水一軸李希古萬松金闕圖漢玉雙印(嚴分宜物)
(没入内府)青綠商彛其餘秦漢珮環暨猫睛祖母綠俱璀璨
琳瑯如入縣圃有歙人王君正求見備陳賀氏之鼎願
效居間斯時歲聿云暮風雨載途賀既抱病杜門王亦
徵書期迫各分手河梁未幾日獻云亡君正聞訃遄報
仲和請圖此鼎仲和命之齎金懸購而鼎與觚俱屬金
衢矣
按宣和博古圖所載文王鼎銘七字曰魯公作文王
尊彛史記魯世家云武王徧封同姓功臣戚者封周
公旦於少昊之墟曲阜是為魯公以是推之此鼎當
為周公作祭文王之器攷之魯頌云乃命魯公俾侯
於東則實伯禽就封制於宗廟以享其祖者也今觀
鼎内篆止三字亦無文王之欵且輕重大小與宣和
所蔵迥異祗緣鼎足髣髴於圖乃強名之為文王鼎
耳古器命名皆據銘文所有而題之如子父舉鼎南
宫鼎之類不一而足今飛鳬家見鼎之方而古者即
指為文王鼎焉習矣不察寧直見馬呼韓見牛呼戴
而已
周舉鼎攷
按□古舉字也三代彛鼎有此文者頗多宋之僖公名
舉楚有大夫伍舉皆周人今驗其名欵非宋僖公則伍
大夫也觀其文質相宣翡翠欲滴為周器無疑
周乳鐘
戊子春余得古鐘於京口高四寸五分鈕高二寸闊二
寸八分横五寸三分重三斤十二兩無銘鈕蟠雙螭乳
三十有六乃周器也文鏤典雅色裹翠羽扣之其聲鏗
鏗頗乏霜中清越之響蓋歷年既久化銅成碧雖瑩玉
質未振金聲如至人忘言神觀充悦德音中函莫可端
倪余懸之架上於數千禩後尚存鳬氏典型祗以娛意
而不以審音庶幾陶靖節之無絃琴耳
余既得乳鐘佐以泗濱浮磬擊之鏘金戞玉餘韻悠揚
鐘音淳古大叩小應反遜石音桓宣武云絲不如竹竹
不如肉今乃知金不如石也
金罍
邑先輩鍾減亭(鳴陛)為河南永城令鄉民發古墓得金
罍二後事發追之罍為減亭所得其子繼聲不才終風
且暴剥其金而用之雖蝸涎蠡蝕尚存典型未為棄物
繼聲蕩子摴蒱售之史玉池太史此萬歷間事崇禎壬
申春仲余因襲蔭驅車北行至金陵而暫憩焉過晤於
參將王澄海見其案上金罍充耳鼎足飾以金銀其小
可置諸掌襄嵌雲雷細紋絲縈髮縷且質地精湛青綠
内函外如玄玉璿璣文欵繡錯雲燦霞明竒器之竒莫竒
於此余把翫良久心賞神怡元章袖中石豈可令楊次
公見乎乃集詩銘之曰我有旨酒酌彼金罍充耳琇瑩
如璋如圭於萬斯年莫不静好適我願兮與子偕老
余按罍之式有五山罍金罍大罍小罍水罍也諸侯
大夫飾以黃金縷為雲雷取博施之象禮記曰宗廟
之上罍尊在阼犧尊在西其為列侯上卿宴享之器
無疑
古玉奩
天壤間神竒之器其函蓋之合雖遺失千秋終當復遇
不但延津雙劍已也興化李彬齋太保石麓公孫有古
玉奩乃商周間物其未出土時曾近銅器綠瀋數片侵
入玉中融酥凝碧妙奪化工其式熊足充耳蓋蟠三螭
驤首於雲紋中蜿蜒生動雕琢之工玲瓏古雅神彩陸
離石麓傳之彬齋祗有奩而缺其蓋彬齋宦遊燕邸攜
以自隨遇中州估人以古玉一囊求售皆琛璧珮觽零
星瑰異中有玉蓋一枚與所蔵之奩色澤惟肖彬齋見
而躍然持入内室取奩合之渾然天成了無攜二驚喜
逾涯不論直收之於是琬琰之名聞於遐邇迨彬齋有
若敖之戚李氏羣從争欲得之議久不決旋歸季因是
而剖分其價焉余獲觀於因是齋中當為竒器甲觀
宣和玉杯記
宋宣和御府所蔵玉杯三其一内外瑩潔絶無纖瑕杯
口聳出螭頭小螭乘雲而起夭矯如生名教子昇天真
神物也二名八面玲瓏三則單螭作把外多花紋鈎碾
精工瑩白過於教子而神彩稍遜其一其三向在雲間朱
尚書旅溪家尚書之孫文巖及少愚各分得之文巖不
能守以教子杯典吳門三百金已而從兄太史文石公
諱大韶念玉杯為旅溪公故物倍價贖歸其單螭杯之
在少愚處者久之亦歸文石文石居平晨起即科頭坐
快閣上用五色筆批評古書數頁巾櫛後即把玩古彛
鼎展名畫法書薄暮則設席欵客令歌僮度曲出所珍
雙玉佐以文犀竒窰諸爵琳琅溢目坐客常滿與内弟
平湖陸仲仁尤為親暱常對陸君云此杯乃宣和御苑
所珍閱五百餘年而雙璧宛然供余玄賞不惟竒器良
亦竒緣陸亦摩娑久之不忍釋手雖私豔慕不敢如米
顛據舷也文石捐館無子立弟太學文泉子為嗣諸寳
玉器則夫人平湖陸氏貯之熊祥閣中謹司筦鑰外人
不敢窺也萬歷壬午七月忽白光一道從閣上冉冉南
去識者知為寳玉將散之兆未幾陸夫人暴殂陸宗族
無不垂涎其家業者夫人之姪陸怡石妄稱陸氏中毒
乃訟文泉於浙平湖劉令逮置圜扉衆瓜分其有時仲
仁已為顯宦把持其間曰兩玉杯至文泉還矣於是亟
取獻之杯至之夕文泉之室胡氏忿然曰夫君之禍此
為&KR1090;耳睨杯欲擲之地左右失色請曰如主公何胡曰
且休矣猶當辱之乃出錢二十五文沽村醪一罇斟杯
中遍飲侍兒臧獲明日納之於陸遂議和而出文泉於
獄越夕張筵欵文泉即將玉杯勸飲文泉歸而恨絶圖
所報復力有不能惟嚴課其子冀以成名伊子果中甲
榜仕為平湖令天啓間陸之子鍾奇少年任俠游於酒
人因葉朗生謀叛罣議爰書將罹危法正屬朱令鞫獄
生死懸於筆端朱陸舊係内姻不欲終置於理遣人謂
鍾竒曰吾兩家久屬肺腑奈何因酒鎗微器而辱我先
人楚弓不還則我先人含恨地下終無已也鍾竒逼在
危迫且為讎家所執費及數萬金此杯雖則家傳非其
好也亟還之朱君乃致祭於家廟令陸生手捧玉爵晉
之几席祼酒三巡泣告於祖考曰而今而後可雪恥於
九原矣并語陸生兹乃尤物吾兩家溺之幾陷叵測無
貽患於後人也取椎擊之碎若迸珠仍保全鍾竒緩其
吏議鍾竒改行從善仕為執金吾
翡翠硯
崇禎丙子余參南中府軍事樞務蕭閒與同寅諸君以
登臨觴詠為事丁丑初春偕何青丘楊獻可郝東星觀
梅靈谷時零雨初霽山水明秀玉雪亭亭芬馥十里夾
道古松樛枝盤鬱山徑幽䆳如行空翠中八功德水涓
涓始流漱之清寒沁齒金陵蒋生為地主攜榼集花下
出碧玉杯勸飲青丘謂坐客曰余家蔵翡翠硯與此杯
同色磨之以金霏霏成屑如硯中墨瀋先君(湖廣隨州人内閣學)
(士諱宗彦)所遺世固稀有惜未攜来與君輩玩之未幾隨州
破於流寇青丘之家蕩然矣
歐文忠公歸田錄云家有一玉罌梅聖俞以為碧玉
真宗朝老内臣見而識之曰此寳器也謂之翡翠禁
中有翡翠盞一隻所以識之公偶以金環磨於罌腹
金屑紛紛而落始知翡翠之能屑金也正與青丘所
蔵同
定窰鼎記
定窰鼎乃宋器之最精者成弘間蔵於吾邑河莊孫氏
曲水山房有李西涯篆銘鐫於爐座曲水七峯昆仲乃
朱陽賞鑑家與楊文襄文太史祝京兆唐解元稱莫逆
西涯亦其友也孫於嘉靖間值倭變産日益落所蓄珍
玩俱已轉徙兹鼎為京口靳尚寳伯齡所得毘陵唐太
常凝菴負博雅名從靳購之遂歸於唐唐雖竒玩充牣
此鼎一至諸品遜席自是海内評窰器者必首推唐氏
之白定鼎云吳門周丹泉巧思過人交於太常每詣江
西之景德鎮倣古式製器以眩耳食者紋欵色澤咄咄
逼眞非精於鑒别鮮不為魚目所混一日從金閶買舟往
江右道經毘陵晉謁太常借閱此鼎以手度其分寸仍
將片楮摹鼎紋袖之旁觀者未識其故解維以往半載
而旋袖出一爐云君家白定爐我又得其一矣唐大駭
以所藏較之無纖毫疑義盛以舊爐底盖宛如輯瑞之
合也詢何所自来周云余疇昔借觀以手度者再蓋審
其大小輕重耳實倣為之不相欺也太常歎服售以四十
金蓄為副本並藏於家萬歷末年淮安杜九如賈而多
貲以釣竒為名高出累千金購求竒玩董玄宰之漢玉
章劉海日之商金鼎咸歸之浮慕唐氏定爐形於寤寐
太常之孫君俞豪華好客杜齎千金為壽必求兹鼎一
觀以慰生平君俞出贗鼎戲之杜謂得未曾見如見帝
青天寳強納千金以二百金酬居間者攜鼎以去君俞
雖尚俠哉而居心頗愿良不忍欺遣門下士告之曰吾
子所取者贗鼎也真者尚在遵太常公戒不輕以示人
子既捐千金而保贗品若雖不知余寧不愧於心乎杜
反護前以為悔盟持之愈堅客曰子如不信請列二鼎
並觀可乎杜猶疑信者半唐出真鼎示之若虬髯之遇
文皇雖各具龍虎之表而神彩煥發自與常異也由此
知九如不過葉公之好原非真賞君俞襟度過人遠矣
九如没傳於伊子生之有王廷珸者字越石慣居竒貨
以博刀錐瞷杜生游平康以八百金供纏頭費逆料其
無以償且示意不欲酬金而欲得爐也爐竟歸之詭稱
其值萬金求售於徐六岳徐惡其譎拒不納乃轉質於
人十餘年間旋質旋贖紛如舉棋又求其族屬之相肖
者方圓數種並置箧中多方壟斷泰興季因是企慕唐
爐廷珸乃以一方者誑之售直五百季君以為名物而
愉快焉毘陵趙再思舊游於唐稔知此鼎偶過泰興晤
季季云近得一竒器乃唐氏名物方期請政而子適来
誠良緣也趙生唯唯季問唐家定窰方鼎君曾見否趙
生大笑曰唐之定鼎體圓而足三公云方鼎何居季廢
然入内久不出趙生屏息以俟至暮出謂生曰此獠欺我
南科屈静源吾中州所取士今致書静源道其事當為
我處之屈君屬有司追理廷珸抱頭鼠竄挽人講解另
以偽物償季僅免犴狴焉而黃黃石之事起黃石名正
賓以貲郎建言廷杖憑藉聲氣游於縉紳頗蓄鼎彛畫
畫與廷珸同籍徽州稱中表互博易骨董以為娛正賓
有倪雲林山水一幅估價百廿金托廷珸轉售仍暗記
花押於隠處廷珸心豔倪畫屬高手臨換待正賓取時
即以橅本還之殊不知其有默記也正賓遣蒼頭佛元
取畫装潢宛然惟失花押佛元黠人也謬云主人不惟
遣来取畫兼欲觀定爐且議價耳廷珸方授爐佛元而正
賓亦至謂廷珸曰畫久不售應以原物歸我奈何作狡
獪伎倆廷珸搏顙發誓正賓詰之曰吾有私記今安在
正誚讓間佛元從傍執鼎兼以左右指摳鼎耳以示無
還理廷珸奪之鼎墮地如裂瓦廷珸恨絶頭撞正賓傷
脇時正賓被逐於弘光帝鬱鬱不樂又遭廷晤之侮越
夕奄逝廷珸宵遯潜蹤於杭爾時潞藩寓杭聞定爐名
遣承奉俞啓雲諮訪遇廷珸於湖上出贗鼎誇耀把臂
甚歡恨相見晚引謁潞藩酬以二千金承奉私得四百
以千六百金畀廷珸潞藩時在播遷之時主蔵吏命一
廚役司筦鑰其人頗椎鹵居無何王欲觀鼎廚役啓匣
取鼎戛然有聲忽折一足廚役懼投水死已而有一承
奉沈廢鼎於錢塘江中
野史氏曰鼎乃重器以備清廟明堂之儀商周以来
典型具在若夫越窰秘色昉於後周而三代無傳焉
奈何以瓦缶之微與天球弘璧抗衡邪或曰虞之陶
不在商周上乎然土硎汙樽昭其儉也非以示珍今
宣成之器又將與定瓷競勝好事者趨之若狂良不
可解
中州玉璽
天啓四年秋河南臨漳縣學生王思極王燦同鄉民邢
一秦耕於漳河之濱忽風起水湧紅光旋繞視之地間
閃出一玉古色璀璨黃白相宣重一百二十兩方各四
寸面厚一寸二分高一寸八分龍鈕龜形乃傳國璽也
其文曰受命於天既壽永昌龍飛鳳翥神彩陸離撫臣
程紹具表進之副使張夢鯨則齎表官也夢鯨印成絹
本攜至京師其時董玄宰為少宗伯得絹本蔵之以為
珍異進璽之日則十一月十三日天子御皇極殿受朝
賀𫝊視廷臣頒賚撫臣以下有差得璽者僅賞銀五兩
魏忠賢欲令天下有司赴京慶賀時同節家伯諱志禮
為尚寳卿職掌符璽力阻其議大拂忠賢之意乃令科
臣以年老劾歸同節雖硜執己見忤於權璫然免王程
之驅馳省驛遞之搔擾為益多矣
秦以藍田玉制傳國璽命李斯篆文王莽簒位使安
陽侯王舜迫太后求之太后怒罵投之殿階一角微
缺遞傳而至宋室靖康之變鼎彛圭璧蕩然一空元
成宗時御史臺通事庫庫楚得之於故同知通政院
事拾得家後被順帝攜入沙漠秦璽化為烏有先生
久矣中州所得方稜無缺似非秦漢所傳或曰秦璽
有六此其一也抑漢唐以来倣而制之邪夫嬴秦受
命僅垂兩葉中州呈瑞隨見陸沈於傳國乎何有惟
善為寳侯服且然況君天下者哉
臨漳古鄴地魏都於此璽或曹氏所制
秦漢印
上海顧氏所蔵漢銅玉印最多有印譜行世而實始於
河莊之孫嘉靖間外大父石雲孫君好古博雅蔵秦漢
玉印三十餘方銅印七十餘方其鈕各異有龜鈕駞鈕
鼻鈕又有陰陽子母等印石雲於秦漢魏晉六朝篆文
類能辨之後為上海顧氏購得復次第購印三千有竒
盖由孫氏始也余曾見淮安杜九如家玉印二百餘方
各甚精好中有無篆之章而鈕極佳亦因其鈕而存之
耳俞容自先生有印癖收蔵古印頗多參考最詳彙為
印譜近俱散逸矣
明印章
印章之制始於秦而盛於漢然秪記姓名及官階耳至
宋元始有齋名及别號迨明時風雅之士博綜篆籀鳥
跡蝸涎游泳上古鐵筆之妙莫過於文三橋(彭)何雪漁
(震)三橋如漢庭老吏字挾風霜雪漁如絳雲在霄舒卷
自如徐髯仙(霖)許高陽(初)周公瑕(天球)皆係書家旁及
篆體印文章法心畫精竒李長蘅(流芳)歸文休(昌世)以
吐鳳之才擅雕蟲之技銀鉤屈曲施諸符信典雅縱横
梁千秋(襄)受業於何雪漁奏刀運腕饒有慧心亦後来
之秀
節慎庫銅缸
崇禎間余承乏南起部郎曾綰庫篆見節慎庫中銅缸
二隻云是沈萬山家物其形四方外多花紋色純黑如
漆若世傳姜鑄之式
鼎鳴
余既解組歸偃臥林麓視舊遊為畏途丙戌秋因羣從
赴南闈之試亦策蹇於秣陵逍遙登眺晤舊同寅董君
(德鏞)閒談間始知别後適值兵興水衡之錢日應軍需
猶虞不給且川湖道梗陡缺銅商凡内帑銅器悉充鼓
鑄間有古色陸離者董君心知竒器然亦未敢議留有
巨鼎三座俱重六七百斤輦至鑄厰將投熾炭命吏守
之静夜鼎各長鳴如虬吟幽壑頭陀文璞聞而惜之糾
衆僧募銅赴部請易乃於碧峯報恩兩刹暨圓覺菴各
置一鼎焉由此千秋重器脱火坑而登蓮域永鎮檀那矣
石壁題名
外大父七峯孫君吾陽高士也與唐六如祝希哲楊䆳
菴陳石亭張石川諸名彦稱莫逆交相思命駕羣賢畢
集往往見之圖詠流傳人間孫氏所居之南山石壁竒
峭屹立江湄正德庚辰歲七峯與諸君修褉於石壁之
下題名巖表鎸之以紀勝遊其懸崖揮翰者乃楊文襄
也唐六如圖之兼題長歌於幀首雖西園雅集不是過
也余追慕渭陽遣人搨之其磨崖之刻已半漶於風雨
惟六如圖詠尚焜燿於天壤間七峯之藉以不朽者不
在金石而在縑緗矣石壁題名詩六如集中未載今錄
於此以俟桑梓之彦如葛常之著韻語陽秋者採掇七
峯山上多石壁虎踞龍蹲兼臥立有時斜疊波濤文蘚
固苔封半乾濕主人乘興恣登臨不速長攜二三客臺
閣山林半相雜一時謔浪皆文墨梯高躡險不肯辭淋
漓每灑如扛筆深鐫淺刻動椎鑿從此長年費工力我
也從旁記姓名太歲庚辰年正德雖然汗漫一時事百
年轉眼存舊跡試聽夜深風雨中應有鬼神驚且泣
余和六如先生韻云石骨嶙峋露蒼壁一點芙蓉天
外立江濤逆浸翠微寒雲氣長封苔蘚濕七峯高士
嵇阮儔四座琳瑯偏好客客星每動太史占雅集西
園欣灑墨飛梯懸磴記芳名黃鶴靈芝攜鐵筆六如
仙子染緗素五百年来扛鼎力畫圖三見歲庚辰曾
並磨崖傳正德千秋應有六丁護玉躞金題存舊
跡只恐夜深風雨中虹光射斗蛟龍泣
浪漱雲根驚峭壁靈鷲飛来江上立霜凝危岫薜
蘿寒露墜空林松桂濕南山小隠真竒士北海清樽
供上客燒餘竹瀝只烹茶磨遍松煤堪潑墨伯虎前
身顧虎頭興酣盤礴方留筆掣管迅如風雨来驥渴
鴻驚憑腕力石泐墨晶垂琬琰風雅不孤徵有德紀
元前度是庚辰驚喜百年傳舊跡雲巒勾出蝌蚪文
蒼頡書成鬼應泣
南山小隠
正德庚午祝京兆為河莊孫氏作南山小隠記文體華
整書法端莊有雅人深致此亦吾鄉文獻足徵者卷乃
素綾所書今蔵文學孫家
靈巗子石記
余性好石尤好靈巖子石此種出六合靈巗山之磵中
而聚於金陵余屐齒每及雨花桃葉間必博訪其上乘
者貯之奚囊攜歸以古銅盤挹水注之日夕耽玩心怡
神賞如坐蓬瀛見蛟蜃吐氣結成五色珠璣絢爛莫可
名状此石初為山靈所秘人未之知或樵夫牧豎過而
拾之玩弄俄頃旋復棄擲惟與曉烟暮靄出没於潺湲
中而已萬歷丙申歲米友石尹於兹邑簿書之暇觴詠
於靈巗山見溪流中文石纍纍遣輿臺褰裳掇之則
繽紛璀璨髮縷絲縈其色白如霏雪紫若蒸霞綠映遠
山之黛黑洄瀚海之波黃琮可薦於虞廷赤文曾蔵於
禹穴更有天成魚鳥竹石暨大士應真如鏡涵影自
然成文友石得未曾有詫為竒觀更具畚鍤採之重淵
邑令所好風行景從源源而来多多益善自兹以往知
音競賞珍竒琳琅想米顛袖中無此一種坡老怪石供
不必取之齊安江上矣
瑞雲峯
震澤洞庭之麓産竒石焉宣和中朱勔得神運峰於黿
山廣百圍高六仞殫東南民力運入汴京為艮嶽羣峰
之長今姑蘇徐氏園之瑞雲峰亦其流亞也峯巒秀拔
巗㟧嵌空蒼潤嶙峋聳立林表初在王文恪别墅後歸
太僕徐君徐營菟裘於吳門移置此石聯舟載之既至
湖心風狂浪湧舟敗石沈於是寒波萬頃遙浸月華素
練千層倒沈雲影狰獰淵底恒驚躍浪之鯨突兀波心
長為秋水之骨犀然牛渚孰窺水府神竒劍入龍津莫
測波臣變化徐君素有平泉之癖反為望石之夫廣募
漁人泅於浩淼若蜑戸之探珠類舟人之求劍忽覺洪
濤中崔巍影現彷彿似之乃編巨筏設絞車千夫競拽
登之水湄則塊然如磐非復故物就而視之即斯石之
座也徐君得魚思筌仍百計旁求冥搜於蛟闕漁人復
於深潭揣得石骨越壑穿巗足指幾裂益以千尋絙索
挽而出之如巨鰲載山横截波面宛然原石也乃知神
物會集確有機緣雲峯不沈磐石不出珠還璧合夫豈
偶然
韻石齋筆談卷上
