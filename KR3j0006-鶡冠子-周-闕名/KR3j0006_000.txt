御製題鶡冠子
鈇器原歸厚德將(開卷首義即云王鈇非一世之器者厚德隆俊也注以王鈇為法制引賈)
(誼言權勢法制人主之斤斧謂專任法制不以厚德將之而欲以持久難哉是其說雖雜刑名未嘗不歸於道)
(德固非若黃老之專務清静亦不至如申韓之流為慘礉也)雜刑匪獨老和黃朱評
陸注同因顯柳謗韓譽兩不妨完帙幸存書著楚失篇
却勝代稱唐(宋陸佃既為之注解復序云鶡冠子楚人居深山以鶡羽為冠號曰鶡冠子其書雜)
(黃老刑名要其宿時若散亂而無家然竒言奥旨亦每每而有自博選至武靈王問凡十有九篇而退之讀此)
(云十有六篇者非全書也朱子評韓文云漢唐皆以為道家者流公謂其辨施於國家功德豈少而柳子厚作)
(辨則曰得其書而讀之言盡鄙淺所見不同如此朱子雖不置可否然其書具在柳說不免過當朱子又云漢)
(藝文志有鶡冠子一卷而唐志云三卷謂漢時遺缺至唐而全以今書校之卷雖唐增于漢而篇則宋增于唐)
(兹本既完備無缺佃注亦世所罕見自應重刊以廣流傳)帝常師處王友處(帝者與師處王)
(者與友處亦其博選篇中語)戒合書紳識弗忘
韓愈讀鶡冠子
鶡冠子十有六篇其詞雜黃老刑名其博選篇四稽五
至之說當矣使其人遇其時援其道而施於國家功德
豈少哉學問篇稱賤生於無所用中流失船一壺千金
者余三讀其辭而悲之文字脫繆為之正三十有五字
乙者三減者二十有二注十有二字云
鶡冠子原序
鶡冠子楚人也居於深山以鶡為冠號曰鶡冠子其道
踳駮著書初本黃老而末流迪於刑名傳曰申韓厲名
實切事情其極慘礉少恩而原於道德之意盖學之弊
有如此者也故曰孔墨之後儒分為八墨離為三嗚呼
可不慎哉此書雖雜黃老刑名而要其宿時若散亂而
無家者然其竒言奥旨亦每每而有也自博選篇至武
靈王問凡十有九篇而退之讀此云十有六篇者非全
書也今其書雖具在然文字脱繆不可考者多矣語曰
書三寫魚成魯帝成虎豈虚言哉余竊閔之故為釋其
可知者而其不可考者輒疑焉以俟博洽君子陸佃撰
鶡冠子目錄雜家類一(雜學之屬)
卷上
博選第一
著希第二
夜行第三
天則第四
環流第五
道端第六
近迭第七
卷中
度萬第八
王鈇第九
泰鴻第十
泰錄第十一
卷下
世兵第十二
備知第十三
兵政第十四
學問第十五
世賢第十六
天權第十七
能天第十八
武靈王第十九
(臣)等謹案鶡冠子書漢書藝文志列於道家
註曰楚人居深山以鶡為冠劉勰文心雕龍
稱鶡冠緜緜亟發深言韓愈集有讀鶡冠子
一首稱其博選篇四稽五至之說學問篇一
壺千金之語且謂其施於國家功德豈少柳
宗元集有鶡冠子辨一首乃詆其言為鄙淺
謂其世兵篇多同鵩賦據司馬遷所引賈生
二語以決其偽然古人著書往往偶用舊文
古人引證亦往往偶隨所見如谷神不死四
語今見老子中而列子乃稱為黃帝書克己
復禮一語今在論語中左傳乃謂仲尼稱志
有之元者善之長也八句今在文言傳中左
傳乃記為穆姜語司馬遷惟稱賈生盖亦此
類未可以單文孤證遽斷其偽惟其書漢志
稱一篇隋志始為三卷或漢以來有所附益
則未可知耳至其說雖雜刑名而大旨本原
於道德其文亦博辯宏肆自六朝至唐劉勰
最號知文而韓愈最號知道二子稱之宗元
乃以為鄙淺過矣此本為宋陸佃註凡十九
篇其序謂愈但稱十六篇未睹其全佃北宋
人其時古本韓文初出當得其真今本韓文
乃亦作十九篇殆後來反據此書以改韓集
猶劉禹錫河東集序稱編為三十二通而今
本柳集亦反據穆修本改為四十五通也佃
註惟陳振孫稍及之通考不著錄晁公武讀
書志亦但稱有八卷一本前三卷全同墨子
後兩卷多引漢以後事公武削去前後五卷
得十九篇則似亦未見佃註者殆宋時已罕
傳矣乾隆四十二年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
