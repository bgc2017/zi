家範儒家類
提要
(臣)等謹按家範十卷宋司馬光撰光所著温
公易說諸書已别著錄是書見於宋史藝文
志文獻通考者卷目俱與此相合蓋猶當時
原本自顔之推作家訓以教子弟其議論甚
正而詞旨氾濫不能盡本諸經訓至狄仁傑
著有家範一卷史志雖載其目而書已不傳
光因取仁傑舊名别加甄輯以示後學準繩
首載周易家人卦辭大學孝經堯典詩思齊
篇語則即其全書之序也其後自治家至乳
母凡十九篇皆襍採史傳事可為法則者亦
間有光所論說與朱子小學義例差異而用
意略同其節目備具切於日用簡而不煩實
足為儒者治行之要朱子嘗論周禮師氏云
至德以為道本明道先生以之敏德以為行
本司馬温公以之觀於是編其型方訓俗之
規尤可以槩見矣乾隆四十二年五月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
