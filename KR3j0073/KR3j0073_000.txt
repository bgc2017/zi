湛園札記雜家類二(雜考之屬)
提要
(臣)等謹案湛園札記四卷
國朝姜宸英撰宸英號西溟慈谿人康熙丁丑
進士官翰林院編修是書皆其考證經史之
說而訂正三禮者尤多其中如堅主天地合
祭之說未免偏執引軒轅大角傳謂軒轅十
七星如龍形有兩角角有大民小民以證角
為民之義亦未免穿鑿又如引西京雜記薄
蹏事證造紙不始蔡倫不知乃吳均偽書引
張平宅戰艦聲如野猪事證陰子春先鳴語
不知先二子鳴乃出左傳引篠驂為宋祁語
不知乃唐徐堅文引李廣鑄虎頭為溲器為
虎子之始不知漢制侍中所執乃在廣前引
顔竣婦人詩集為玉臺新詠之祖不知新詠
非婦人詩亦皆不免小有疎舛然考論禮制
精核者多猶說部之有根柢者前有自序稱
閻若璩欲改札記為劄記以爾雅注左傳注
皆有簡札之文而劄則古人奏事之名故不
從其說論亦典核其書據鄭羽逵所作宸英
小傳本為五卷此本乃黃叔琳編入湛園集
者豈有所刪削與合併歟乾隆四十六年三
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
湛園札記原序
余本題札記淮陰閻徵君乙之而改為劄記按爾雅釋
器簡謂之畢郭璞云今簡札也春秋傳疏云簡札牘畢
同物而異名凡為書字有多有少一行可盡者書之於
簡數行可盡者書之於方方所不容者書之於策又云
小事傳聞記於簡牘簡牘即札余所記者大扺多小事
傳聞而一行可盡者故取名以此劄之與札義雖通用
然劄子古人頗用以奏事註疏家未嘗及之兼劄記名
書古人多有余欲少異其字以自别耳故不從徵君仍
為札記辛未秋八月廿五日識
湛園札記原序
