薛氏醫案卷六十六
明薛己訂
保嬰撮要十一
喉痺(附五臓虚羸傳變喉間内潰或鼻中垂出息肉或鼻外患瘡)
一小兒喉痺因膏粱積熱或禀賦有熱或乳母七情之
火飲食之毒當分其邪蓄表裏與症之輕重經之所主
而治之若左腮色青赤者肝膽經風熱也用柴胡梔子
散右腮色赤者肝經有熱也用瀉白散額間色赤者心
與小腸經熱也用導赤散若兼青色風熱相摶也用加
味逍遥散鼻間色黃脾胃間有熱也用瀉黃散若兼青
色木乘土位也用加味逍遥散兼赤色心傳土位也用
柴胡梔子散頦間色赤腎經有熱也用地黃丸凡此積
熱内藴二便不通者當疏利之風邪外客而發寒熱者
當發散之外感風邪大便閉結煩渴痰盛者當内疏外
解若因乳母膏粱積熱者母服東垣清胃散若因乳母
恚怒肝火者母服逍遥散禀賦隂虚者兒服地黃丸大
概當用輕和之劑以治其本切不可用峻利之藥以傷
真氣也
一小兒喉間腫痛驚悸飲水服驚風降火之藥益甚仍
欲攻風痰余曰驚悸飲水心經虚症也蓋胃為五臓之
本先用五味異功散以補胃加桔梗甘草以消毒諸症
頓退後用牛蒡子湯加柴胡而愈
一小兒喉間腫痛左腮色青赤此心肝二經之熱也用
柴胡清肝散而愈後因驚服至寳丹吐痰發搐手足指
冷此肝木虚而肺金乘之用補中益氣湯以補脾肺六
味地黃丸以滋肝腎而痊
一小兒發熱飲冷大便黃色手足並熱不能吮乳視口
内無患捫其喉間則哭此喉内作痛乃脾胃實熱也用
瀉黃清胃二散各一劑母子並服而愈後因乳母飲酒
兒躁不安口内流涎仍用前二散而愈
一小兒喉間腫痛口角流涎手足並熱用瀉黃清胃二
散母子服之而愈後因母大怒兒憎寒發熱仍復流涎
用柴胡清肝散加漏蘆母子服之而愈
一小兒喉間腫痛發熱咳𠻳大便秘結此肺與大腸有
熱也先用牛蒡子湯加硝黃一服大便隨通乃去硝黃
再劑頓愈審其母有肝火發熱用柴胡清肝散母子並
服而痊
一小兒嗜膏粱之味喉間腫痛痰涎壅盛服巴豆丸前
症益甚口鼻出血唇舌生瘡大便不實余用犀角地黃
湯解膏粱之熱用東垣安胃散解巴豆之毒又用甘桔
湯而愈
一小兒喉腫作渴大便乾實右腮赤色此肺與大腸經
實熱也用柴胡飲子一服而愈後因飲食停滯服峻厲
之藥喉間仍腫腹中脹痛此脾氣復傷也用異功散加
升麻當歸而痊
一小兒因母忿怒患前症兼咬牙呵欠余謂肝經虚熱
之症子用甘桔湯加柴胡山梔牛蒡子母服加味逍遥
散而愈
一小兒肌體瘦弱嗜土炭煤灰後鼻間不利略服清熱
之劑肌體愈瘦食少熱甚善驚善怒小便良久變白鼻
中出息肉二寸許耳下頸間結小核隠於筋肉之間余
謂肝脾虚羸之變症不信乃内清肺火外用腐蝕喉間
亦腐余先用五味異功散加升麻柴胡蕪荑為主更用
四味肥兒丸為佐脾氣漸徤夕用九味蘆薈丸為主以
五味異功散為佐而愈
一女子六歲喉間腫痛鼻中息肉寒熱往來小便頻數
良久變白此肝疳之症先用加味逍遥散加炒黑焦龍
膽草熱痒漸退乃去龍膽草佐以四味肥兒丸而愈
一女子七歲鼻生息肉搽攻毒之藥成瘡腫痛外以黃
連甘草黃柏末傅之以解藥毒更以加味逍遥散清肝
火佐以四味肥兒丸而愈
一女子鼻中及下部常出息肉屢用毒藥蝕之各挺出
一條三寸許先與龍膽草湯為主以加味逍遥散為主
而愈
一小兒額間赤足心熱喉中常痛服清胃敗毒之藥余
謂禀腎水不足而心火熾甚也當用地黃丸壯水之主
以制陽光不悟口舌赤裂小便如淋而歿
一女子十四歲患前症雜用清熱敗毒等藥前症益甚
更患隂挺詳見下疳瘡
牛蒡子湯治風熱上壅咽喉腫痛或生乳蛾
牛蒡子(炒杵)玄參升麻桔梗(炒)犀角(鎊)黃芩
木通甘草(各等分)
右每服一二錢水煎服
拔萃桔梗湯治熱腫喉痺
桔梗(炒)甘草(炒)連翹梔子(炒)薄荷黃芩(各等分)
右為末每服一二錢水煎服
柴胡飲解肌熱積熱或汗後餘熱脉洪實弦數大便
堅實者
黃芩(七分)甘草(四分)大黃(八分)芍藥(炒七分)柴胡人參(各五)
(分)當歸(一錢)
右每服一錢薑水煎
東垣人參安胃散治脾胃虚熱口舌生瘡或傷熱乳食
嘔吐瀉痢
人參(一錢)黃茋(炒二錢)生甘草炙甘草(各五分)白茯苓
(四分)陳皮(三分)黃連(炒二分)白芍藥(酒炒七分)
右為末每服二錢水煎
三因玉鑰匙治風熱喉閉及纏喉風
熖硝(一兩半)鵬硝(半兩)片腦(一字)白殭蠶(一錢)
右研勻用五分吹入喉中立愈
九味蘆薈丸治肝經積熱咽喉口舌生瘡或牙齦蝕爛
兩目生翳耳中出水或肝積瘰癧下疳隂腫或莖出
白津拗中結核或小水良久變白大便不調肢體消
瘦等症
胡黃連宣黃連蘆薈木香白蕪荑(炒)青
皮白雷丸鶴虱草(各一兩)麝香(三錢)
右各另為末米糊丸麻子大每服五分空心米湯下
仍量兒大小用
甘桔湯治風熱上攻咽喉疼痛及喉痺妨悶
桔梗(一兩)甘草(炒二兩)
右每服二錢水煎
濟生犀角地黃湯治膏粱積毒脾胃有熱咽喉腫痛或
口舌生瘡
犀角牡丹皮(各一兩)生地黃(八錢)赤芍藥(七錢)
右每服一二錢水煎
五味異功散(方見敗毒之藥)
六味地黃丸(方見作渴不止)
柴胡清肝散(方見脇癰即柴胡梔子散)
補中益氣湯(方見肌肉不生)
瀉黃散(方見頭面瘡)
腮癰(附耳症)
腮属足陽明胃經其生癰者多因兒食甘甜厚味脾
胃積熱所致亦有乳母鬱怒兒受其患者若因熱積扵
内二便不通者用凉膈散風邪相摶二便如常者用漏
蘆湯胃經風熱或兼咽喉腫痛用升麻防風湯若禀賦
隂虚火動頦間或兩耳内生瘡或出膿不止者宜用地
黃丸若因乳母肝火乘脾用加味逍遥散脾經鬱熱用
加味歸脾湯膏粱積熱用東垣清胃散脾胃風熱用清
咽利膈湯仍參口瘡治之
一小兒腮腫肉色不變大便不實属胃經虚熱用五味
異功散加升麻柴胡而愈又乳母飲酒兼怒兩腮赤腫
憎寒發熱用加味清胃散二劑加味逍遥散一劑治其
母兒亦飲數滴而愈
一小兒嗜炙&KR1020;腮腫發熱作渴飲冷用加味清胃散而
消後仍不戒厚味腮腫赤痛焮連舌本先用瀉黃散而
退次用加味清胃散而消
一小兒腮患瘡作渴飲湯飲食少思服敗毒散益甚余
謂此胃經虚熱先用七味白术散次用五味異功散而
渴止後因母怒兩腮赤腫作渴發熱用加味逍遥散治
其母兒患亦愈
一小兒十六歲腮患此三年不愈色黯下陷此胃經症
也宜滋化源以生腎水外散寒邪以接陽氣不信妄用
雜方元氣益虚七惡蜂起始信余言後用前藥果騐
一小兒頰腫敷寒凉之藥色白腫硬久而不愈此
虚而寒邪凝結宜用葱熨法以散寒邪異功散以助元
氣遂愈若用攻毒之劑則誤矣
一小兒酷嗜甘味藥餌惟甘者乃服後患腮腫余知其
胃症也經曰酸能勝甘當用酸味之藥遂以烏梅肉作
丸甘草末為衣服至二兩許始惡甘味腮腫漸消
一小兒腮腫痛外敷鐵篐散内服寒凉藥日久堅硬其
色不變夫藥之寒凉者外敷則氣色凝滯内服則脾胃
有傷故氣血有虧而肉不潰色不赤也用四君子加柴
胡升麻白芷當歸外散寒邪内補脾氣更用葱熨法不
數日膿潰而愈
一小兒顋頦常焮腫服清熱敗毒之藥更口渴足熱面
色微黑余謂腎疳症用六味地黃丸與子服母服加味
逍遥散而愈後因别服伐肝之藥前症復作寒熱面青
小便頻數此肝火血燥耳用柴胡梔子散以清肝六味
地黃丸以滋腎遂痊
一小兒顋頦腫痛後耳内出膿久而不愈視其母兩臉
青黃属鬱怒所致朝用加味歸脾湯夕用加味逍遥散
母子皆愈
一小兒顋間發熱手足並熱用清胃瀉黃二散而愈後
頦間腫痛焮連耳内余謂此腎經所属之地不信雜用
降火之藥耳出膿水或痒或痛稍加用心即發熱倦怠
兩腿乏力用補中益氣湯及六味地黃丸稍愈畢姻後
朝寒暮熱形氣倦怠足心發熱氣喘唾痰仍用前二藥
佐以六君子湯而愈後不守禁惡寒發熱頭暈唾痰余
謂腎虚不能攝水而為痰清氣不能上升而頭暈陽氣
不能護守肌膚而寒熱遂用補中益氣湯各加蔓荆子
附子各一錢不應乃用人參一兩附子二錢二劑而應
乃用十全大補湯百餘劑而痊
一小兒先頦間腫痛用敗毒之藥耳中流膿項間結核
兩目或連劄或赤痛小便或作痒或赤澁皆肝膽二經
風熱用四味肥兒丸悉愈
一小兒顋頦腫痛服敗毒藥後耳出穢水余謂肝腎之
症先用九味蘆薈丸而痊畢姻後面黃發熱服黃柏知
母等藥而胸膈痞滿食少痰壅乃利氣化痰加噫氣下
氣用六君子補中益氣二湯加乾薑木香尋愈
一小兒顋腫搽石灰末久而不散余用四君子加升麻
白芷及葱熨之法漸消又用仙方活命一劑而瘥夫石
灰乃辛熱燥血之藥小兒氣血虚者搽之反致難治慎
之
一小兒顋間腫痛用鐵篐散敗毒散之類出膿久不愈
面色黧足心熱口舌乾余謂此禀腎水不足之虚症當
補肺金滋腎水為主不信仍服前劑脾土益虚絶生氣
而歿
升麻防風湯治胃經實熱咽痛口燥腮癰等症
升麻防風黃柏(炒)茯苓芍藥(炒)陳皮(各五分)
連翹當歸(各七分)
右每服二錢水煎仍量大小用之
清咽利膈湯治心脾藴熱或咽喉腮舌腫痛
玄參升麻桔梗(炒)甘草(炒)茯苓防風黃
芩(炒)黃連(炒)牛蒡子(炒杵)芍藥(炒各等分)
右每服一二錢水煎
東垣清胃散(方見腹癰)
異功散(方見用敗毒之藥)
地黃丸(方見作渴不止)
即效葱熨法(方見流注)
仙方活命飲(方見瘡瘍熱毒)
臂癰
臂癰之症當分經絡所属受症之因而治之上廉属手
陽明經下廉属手太陽經外廉属手少陽經内廉属手
厥隂經内之上廉属手太隂經内之下廉属手少隂經
或經絡熱鬱風邪外干氣血有乖即生癰毒若因心經
有熱者導赤散加黃連心胞絡有熱者柴胡梔子散肺
經有熱者瀉白散大腸經有熱者大連翹飲焮腫作痛
者氣血凝結也用仙方活命飲腫痛不消者欲作膿也
用托裏消毒散膿熟不出者氣血虚也用托裏消毒散
膿出反痛者氣血虚甚也肌肉不生者脾胃氣虚也用
五味異功散不可外傅生肌散恐反助其邪而肌肉難
長也
一小兒臂上生癰腫連肘間此属手少隂三焦二經先
用仙方活命飲殺其大勢次用柴胡清肝散以清心肝
之熱諸症頓退又用托裏消毒散出膿而愈
一小兒臂外側患毒此属肺經部分先用神效解毒散
加桔梗二劑腫痛頓減次用托裏消毒散而膿潰將愈
因母食炙&KR1020;之味患處復腫兼發熱咳𠻳子服瀉白散
母服清胃散而痊
一小兒臂腕漫腫敷寒凉藥又常以冷水潤之腫熱徹
上至肩兩月餘而潰四月餘不斂膿出清稀面色痿黃
余曰此氣血虚不能充榮於肌肉也先用異功散加升
麻柴胡脾胃漸健又用托裏散而愈
一小兒臂患癰久不愈手足時冷用異功散加木香佐
以八珍湯手足温和乃用托裏散將斂因飲食停滯傷
脾患處腫硬用六君木香及托裏散而愈
一小兒臋癰久不愈潰出碎骨飲食少思不時寒熱膿
水清稀此氣血俱虚也用八珍散加肉桂桔梗漸消又
用托裏散加肉桂及豆䜴而斂
一小兒臂膊赤腫發熱作渴飲冷症属胃火先用加味
清胃散而愈後因母食厚味復腫痛先用瀉黃散二服
再用清胃散母子服之並愈
一女子臂瘡腫焮作痛用仙方活命飲痛止成膿用加
味八珍湯而膿潰漸斂用加味逍遥散與母服而痊
一小兒因母食膏粱臂瘡潰而作痛脉洪數有力用清
胃散與母服子服瀉黃散漸愈又用加味逍遥散母子
俱服而愈
一小兒臂瘡服敗毒散嘔吐腹脹作痛手足並冷用六
君薑桂諸症漸退飲食漸進次用五味異功散而愈
一小兒臂癰腫硬色白寒熱倦怠此血氣虚弱而不能
潰散先用五味異功散加乾薑其腫漸退飲食漸進又
用托裏散如聖餅膿潰而愈
一小兒患臂癰腫硬不消食少自汗此脾肺氣虚而不
能潰先用六君子湯而汗止乃佐以葱熨法而膿成又
用八珍湯而膿潰用托裏散而瘡斂
一小兒臂患瘡敷寒凉之藥腫硬不消用補中益氣湯
加木香薄桂及如聖餅助其陽氣而消
一小兒臂患瘡腫硬作嘔面色痿黃飲食少思此脾氣
虚也用六君子湯嘔止食進又用五味異功散如聖餅
而消
一小兒臂瘡作痛不止肌肉不生先用托裏消毒散而
痛止用五味異功散托裏散而肉生
一小兒臂患瘡久而不斂肌肉消瘦日晡體熱此脾氣
虚而不能生肌肉也朝用補中益氣湯夕用五味異功
散諸症漸愈又用托裏散如聖餅而愈
一小兒臂瘡腫痛焮赤右顋赤色傅服皆敗毒之藥余
謂此肺胃二經之症也當用瀉黃瀉白二散主之不信
恪用前藥泛擾諸經虛症蜂起而歿
神效解毒散治一切瘡瘍初起腫者即消已潰仍腫者
即散已潰毒不解者即愈
金銀花(一兩)甘草節(半兩)黃茋皂角刺(炒)當歸(各三錢)
乳香沒藥(各二錢)
右為散每服二錢酒煎温酒調服亦可嬰兒病乳母
亦服如瘡已潰腫痛已止者去乳末金銀花倍加黃
茋甘草
白芷升麻湯治手陽明經分臂上生瘡
白芷升麻桔梗(各一錢)黃芩(酒炒)黃茋(炒各二錢)生黃
芩(五分)紅花甘草(炙各五分)
右水酒半鍾煎食後温服
瀉白散治肺經有熱生瘡又化痰止𠻳治氣進食
地骨皮桑白皮(炒各一兩)甘草(炙半兩)
右為末每服一二錢入粳米百粒水煎
瀉心散治心經實熱生瘡作渴發熱飲冷手足並熱者
(詳見心臓瀉心湯)
導赤散治小腸實熱生瘡作渴發熱小便秘赤
生地黃木通甘草(各等分)
右為末每服一錢入淡竹葉水煎
大連翹飲即大連翹湯治肺熱生瘡
連翹&KR1840;麥荆芥木通赤芍藥當歸
防風柴胡滑石蟬殼甘草(炒)山梔子
黃芩(各等分)
右為末每服二錢加紫草水煎服之大便不通量加
大黃
補中益氣湯(方見肌肉不生)
加味逍遥散
六味地黃丸(二方見發渴不止)
十全大補湯(方見便癰)
四味肥兒丸(方見貼骨癰)
九味蘆薈丸(方見喉痺)
柴胡梔子散(方見腹癰)
東垣清胃散(方見腹癰)
五味異功散(方見用敗毒之藥)
托裏消毒散
托裏散(二方見熱毒瘡瘍)
腋癰(謂癰生于脇之前膚之傍白者五下皆是也)
腋癰属足少陽手少隂手厥隂三經小兒患之多禀賦
肝火所致初起先用活命飲次用柴胡梔子散五七日
間作膿焮腫作痛者亦用活命飲殺其大勢雖潰亦輕
而易斂若膿已成用托裏消毒散已出用托裏散如有
變症當隨症治之
一小兒患前症腫痛用仙方活命飲而痛止用托裏消
毒散而潰因母飲酒復加腫痛母服清胃散兒服活命
飲托裏散而愈
一小兒患之因乳母恚怒所致子用仙方活命飲母用
柴胡梔子散加味逍遥散並愈後復患令母仍服前藥
子服托裏消毒散而膿潰用托裏散而斂
一小兒腋下常患一枚此禀肝膽怒火也用牛黃解毒
丸母服柴胡梔子散逍遥散而愈後每發即服前藥而
愈或用荆防敗毒散外敷鐡篐散以杜後患幾至不救
一小兒十四歲患之内外皆用寒凉敗毒之藥腫硬作
痛上連肩&KR2437;膿成不潰或用針之膿仍不出余曰此氣
血虚甚當峻補之不信半載後肩骨潰解惟皮相連&KR0377;
盡氣血而歿
一小兒患之恪服敗毒之藥久不潰色不變腫硬如石
余用葱熨之法及托裏散二十餘劑患處微赤作痛又
數劑腫起針出穢膿氣息淹淹用人參一兩乾薑一錢
棗子十枚四劑仍用前散尋愈
一小兒患之膿内潰久不出色不變亦不痛余謂氣血
虚甚當先大補而用火針不信或用冷針膿果不出更
氣喘自汗余用獨參湯二劑喘汗少止膿仍未出又二
劑膿出甚多喘汗大作又用前湯四劑諸症悉退乃用
八珍湯漸愈後因傷風咳𠻳誤用表散之藥煩躁自汗
面目赤色脈洪大無倫按之如無此血脱發躁也先用
當歸補血湯諸症頓愈再用八珍湯而安又飲食過多
發厥手足並冷用五味異功散加升麻柴胡生薑一劑
而愈
一小兒患之色黯不斂三年不愈用十全大補湯及豆
䜴餅三月餘將愈後勞倦怒氣腋下腫痛以加味逍遥
散十全大補湯相間服之月餘而愈
豆䜴餅治瘡痬腫痛硬而不潰及潰而不斂并一切頑
瘡惡瘡用江西豆䜴為末唾津和成餅大如銅錢厚如
三四錢置患處以艾壯於餅上灸之灸乾則再易如瘡
大作大餅覆患處以艾鋪餅上灸之未成者即消已成
者祛毒間有不效者乃氣血虚敗之症也參疔瘡類灸
法用之
四物湯治瘡瘍血虚發熱日晡益甚或煩躁不寐
當歸(二錢)熟地黃(二錢)芍藥(炒)川芎(各一錢)
右水煎服
參术柴苓湯治瘡瘍脾氣虚弱肝氣内動肢體抽動者
人參白术茯苓陳皮(各一錢)山梔(炒)鈎藤鈎
子(各七分)甘草(炒五分)柴胡升麻(各三分)
每服一二錢薑棗水煎嬰兒用大劑與母服子少服
之
黃連安神丸治心經血熱發熱驚悸不安
黃連(五分)生甘草(二錢五分)生地黃(半兩)當歸硃砂(三錢)
右為末飯糊丸小豆大每服十五丸滚湯下如二三
服不應當服歸脾湯嬰兒乳母並服
柴胡梔子散(方見脇癰一名柴胡清肝散)
托裏消毒散
托裏散(二方見熱毒瘡瘍)
清胃散(方見腹癰)
加味逍遥散(方見發熱不止)
牛黃解毒丸(方見胎毒瘡疥)
十全大補湯(方見便癰)
脇癰
脇肋者足厥隂少陽之經相火之司也乃木之主肝膽
之氣不平則風火内搏榮逆血鬱熱聚為膿而癰腫之
所由生也亦有禀賦母氣肝膽之熱恚怒之火而致然
初患焮腫作痛者宜用柴胡梔子散未消者用仙方活
命飲其熱既殺而腫不消者則必成膿也乃用托裏消
毒散其膿既成以代針膏决之仍用托裏散自愈若膿
出而痛止腫消則不必用藥也
一小兒四歲脇間漫腫一塊甚痛色如故服流氣敗毒
等藥加寒熱作嘔食少作瀉此禀肝脾氣滯之症元氣
復傷而甚耳乃擇乳母氣血壯盛者與加味歸脾湯加
味逍遥散服之兒飲其乳半載而消
一小兒左脇生瘡寒熱作嘔右關脉弦數此肝症傳於
脾也先用柴胡清肝散次用五味異功散又用托裏散
瘡斂而愈其時同患是症專用敗毒者俱致不起
一小兒左脇下生瘡漫腫色赤此肝膽經形傷氣也先
用托裏散消毒散加味小柴胡湯間服腫痛漸減又用
托裏消毒散加味小柴胡湯瘡潰而愈
一小兒四歲患脇癰色赤腫痛肝脉弦而遲此肝膽經
血虚有熱先用加味逍遥散數劑大勢已消中間成膿
又用托裏消毒散加柴胡山梔膿潰而斂
一小兒肩患癰痛甚腫至背乃膀胱經部分血瘀滯也
先用仙方活命飲毒解痛止又用加味小柴胡湯加連
翹山梔金銀花其勢漸退乃用加味逍遥散加金銀花
黃茋漫腫悉消但中間不退此欲作膿也用托裏消毒
散膿成而潰又用托裏散地黃丸補血氣滋腎水而痊
一小兒患之久不愈左關脉弦數右尺脉按之而弱此
禀腎虚而然也用地黃丸為主佐以八珍湯托裏散而
愈
一小兒未朞脇間赤腫此禀肝火所致用加味逍遥散
數劑與母服子日服數匙漫腫悉退佐以托裏消毒散
加山梔柴胡瘡潰而愈後因母恚怒勞役子脇復腫赤
用加味逍遥散加味歸脾湯母子服之並愈
一小兒脇癰服敗脾之藥膿清不斂呵欠咬牙飲食少
思仍欲伐脾余曰此脾虚之症也胃為五臓之主當補
脾胃則肝不侮而肌肉自生矣不信仍伐肝木遂致不
救
加味歸脾湯治小兒因乳母憂思欎怒胸脇作痛或肝
脾經分患瘡瘍之症或寒熱驚悸無寐或便血盜
汗瘡口不斂等症
人參茯苓(去木)黃茋(炒各一兩)甘草(炒)白术(炒一錢)木香
(五分)遠志(去心)酸棗仁龍眼肉當歸牡丹皮
山梔(炒各一錢)
右水煎乳母服兒亦服之
小柴胡湯治肝膽經分一切瘡瘍發熱潮熱或飲食少
思加山梔牡丹皮加味小柴胡湯
柴胡(一錢五分)人參(五分)黃芩(七分)半夏(五分)甘草(炒三分)
作三二服服薑棗水煎
柴胡清肝散治肝經風熱或乳母怒火患一切瘡瘍
柴胡黃芩(炒)人參川芎(各一錢)山梔(炒一錢半)連翹
甘草(各五分)桔梗(炒八分)
右水煎母子服之
梔子清肝散(一名梔子柴胡散)治三焦及足少陽經風熱生瘡
或發熱耳内生瘡作痒或出水疼痛
柴胡梔子(炒)牡丹皮茯苓川芎芍藥(炒)
當歸牛蒡子(炒各七分)甘草(三分)
右水煎母子並服
龍膽瀉肝湯治肝膽經有熱小腹脇間患瘡痬或玉莖
便毒懸癰嚢癰腫痛或潰爛作痛小便澁滯或睪丸
懸掛(方見下疳隂痿)
加味逍遥散治小兒肝脾血虚内熱脇腹作痛頭目昏
黑怔忡頰赤口燥咽乾或發熱盜汗食少不寐或口
舌生瘡胸乳膨脹小便不利或女子患前症經候不
調發熱咳𠻳寒熱往來等症(方見發熱不止)
六味地黃丸治肝經血虚發熱或風客淫氣瘰癧結核
或四肢發搐眼目抽動痰涎上湧或傷損出血發熱
抽搐等症(方見作渴不止)
仙方活命飲
托裏消毒散
托裏散(三方見熱毒瘡瘍)
八珍湯(方見發熱不止)
腹癰
腹癰者患於臍下或傍二寸許属脾經近脇属膽經蓋
因脾經隂虚氣滯血凝或因脾虚飲食積熱所患若焮
腫作痛者瀉黃散堅硬腫痛者清胃散腫痛便秘者清
凉飲如此而仍痛者瘀血凝滯也活命飲既用此藥而
不消則内欲作膿也用托裏消毒散若膿出而痛不減
者毒未解也亦用前藥若膿出而反加痛及膿水清稀
者氣血虚也用參茋托裏散若食少體倦者脾氣虚也
用五味異功散加當歸柴胡升麻晡熱内熱者脾血虚
也用四君當歸丹皮如有他症當隨症治之
一小兒患此漫腫微痛肉色不變面色痿黃飲食少思
此脾氣虚而食積内熱也用五味異功散加升麻當歸
及如聖餅其腫漸消又用托裏散而愈
一小兒患此腫痛寒熱活命飲末二服腫痛頓止用托
裏散如聖餅而腫漸消又用神效散及托裏消毒散數
劑而痊
一小兒患之内潰作渴飲食少思属元氣虚弱先用托
裏消毒散四劑膿潰而發熱惡寒肢體倦怠此邪氣去
而真氣虚也用八珍升麻補之稍愈又用托裏散異功
散間服而痊
一小兒腹瘡大便秘結發熱飲冷此熱蓄於裏也用内
疎黃連湯一劑大便通而痛止又用清熱消毒散内熱
退而瘡愈
一小兒腹患瘡敷寒凉之藥其腫益甚腹中隂痛手足
並冷此陽氣虚寒之症也余用回陽湯抑隂散而腫漸
消毒漸散又用托裏散而斂
一小兒患此膿成不潰面色黃白惡心少食發熱惡寒
大便不實此脾胃虚弱也先用六君升麻柴胡諸症漸
退飲食漸進又朝用益氣湯夕用異功散而潰又用八
珍湯而愈
一小兒腹中作痛肉色不變三月矣胗其脉滑數而有
力此腹癰内潰也用托裏散大便出膿甚多乃用薏苡
仁湯及托裏散而愈
一小兒小腹赤腫服流氣敗毒等藥肉色如故食少體
倦余謂此肝脾氣血虚而藥傷之也用六君肉桂及葱
熨之法飲食漸進其腫漸消又佐以八珍湯而愈
一小兒患此而潰腫不消恪服敗毒之藥飲食少思膿
清發熱余謂脾胃之氣復傷不信仍行氣清熱腫痛益
甚服消𨗳化痰之藥腹脹作瀉余先用異功散加升麻
柴胡木香佐以二神丸二十餘劑諸症漸愈乃用異功
散加當歸黃茋元氣漸復却用八珍湯内芍藥炒黃數
劑改用托裏散而愈次年因勞心發熱作渴用當歸補
血湯而安畢姻後寒熱往來患處作痒用十全大補湯
六味地黃丸而愈
四君子湯(加陳皮半夏即六君子湯)治脾胃虚弱或因寒凉傷胃致
腫不能消或潰而不能斂者但以此藥温補脾胃諸
症自退如誤用攻伐則七惡隨至矣若脾胃氣虚瘡
口出血或吐血便血則加當歸脾胃充徤則血自歸
經若脾虚血弱不生肌或晡熱内熱者更加熟地黃
不可投四物沉隂之劑能傷脾胃也若胃氣虚弱尅
伐傷脾飲食少思或食難化若作嘔作瀉者尤宜用
之如兼痰𠻳氣逆肢體倦怠面目浮腫者亦因脾虚
不能生肺而然也最宜用之
人參白术(炒)茯苓甘草(各等分)
右每服二錢薑棗水煎
清胃散治脾胃有熱生瘡或胃火牙痛或連頭面
升麻(五分)生地黃牡丹皮黃連(炒)當歸(各三分)
右水煎服加柴胡山梔即加味清胃散
六君子湯治瘡瘍脾胃虚弱腫痛不消或不潰斂宜用
此藥以壯榮氣諸症自愈即四君加半夏陳皮
清凉飲治瘡瘍脾胃實熱煩躁飲食焮痛脉實大便秘
結小便赤澁
赤芍藥當歸甘草大黃(各等分)
右每服一錢水煎
當歸補血湯治瘡瘍肌熱面赤煩渴脉洪大而虚重按
全無此血虚脉也誤服白虎湯必死(方見發熱不止)
益氣養榮湯治氣血損傷四肢頸項等處患腫不問堅
軟赤白痛否日晡發熱或潰而不斂者(方見鶴膝風)
十全大補湯治諸瘡血氣虚不能潰腐收斂或膿出發
熱惡寒汗出煩眩口眼歪斜或肌瘦少食發熱口乾
等症須多服為善(方見便癰)
參茋托裏散(方見痘癰)
補中益氣湯(方見肌肉不生)
托裏消毒散
托裏散(二方見熱毒瘡癤)
五味異功散(方見用敗毒之藥)
如聖餅(方見流注)
神功散(方見胎毒發丹)
八珍湯(方見發熱不止)
臀癰
臀癰屬膀胱經濕熱或禀賦隂虚若腫硬作痛用内托
羌活湯微腫微痛用托裏消毒散若初起大痛或五日
之間似消不消似潰不潰者先用仙方活命飲後用托
裏消毒散若已潰食少體倦瘡不生肌脾胃虚弱者用
五味異功散加柴胡升麻禀賦隂虚小便數而不斂者
加減八味丸氣虚久不生肌收口用豆豉餅及補中益
氣湯培養元氣若用解熱攻毒及敷圍寒凉之劑則氣
血受傷必成敗症矣
一小兒患此腫硬不赤旬餘矣面色痿黃飲食少進此
脾氣虚弱也先用異功散飲食漸進漫腫漸消乃用托
裏散少加肉桂而潰又用八珍湯而斂
一小兒患此久不收斂四圍微黯瘡口黑色膿水清稀
寒熱晡熱脉浮而數兩寸按之如無此陽氣虚而隂血
弱也朝用補中益氣湯夕用異功散半載而愈
一小兒臀瘡潰而不斂面色時赤此禀肝腎隂虚也朝
用八珍湯加五味子夕用加減八味丸諸症漸退又用
托裏散間服而愈
一小兒臀瘡久不收斂肢體倦怠晡熱作渴此禀足三
隂虚也用五味異功散加減八味丸漸愈又用托裏散
而斂
一小兒臀癰久不生肌面色痿黃仍欲敗毒以收斂余
曰脾主肌肉脾徤則肉生遂朝用補中益氣湯夕用五
味異功散及葱熨法脾氣壯肌肉生而愈
一小兒腫硬不消肉色不變此脾胃之氣虚怯不能運
及患處耳朝用補中益氣湯夕用五味異功散以接虚
怯之氣月餘而消其時同患是症外敷寒凉之藥内服
犀角丸者無不受害
一小兒十五歲久不愈發熱體瘦面白噯氣恪服消食
清熱等藥余謂心火虚而脾氣弱也先用八味丸為主
佐以六君子湯補中益氣湯尋愈畢姻後臀後患疽漫
腫堅硬肉色不變手足時冷脉浮大按之微細兩寸為
甚先用八味丸料四劑又用十全大補湯患處色正而
消
内托羌活湯治尻臀生癰堅硬腫痛
黃柏(酒製)羌活(各一錢)防風當歸尾藁本(各五分)肉
桂連翹甘草(炒)蒼术陳皮(各三分)黃茋(八分)
右作二劑水一鍾入酒一杯煎空心服
仙方活命飲
托裏消毒散
托裏散(三方見熱毒瘡瘍)
神效解毒散(方見臂癰)
加味八味丸(方見作渴不止)
八珍湯(方見發熱不止)
葱熨法(方見流注)
腿癰
腿癰之症所主之經不同而所治之法亦異發於内側
者属肝脾二經發於外側者属膽胃二經漫腫堅硬者
元氣虚弱也用内補黃茋湯腫勢高焮者元氣未虚也
用内托柴胡黃茋湯外並用隔蒜熨法若瘀血凝結而
不消或不作膿者用活命飲血虚氣弱而不能潰及不
生肌者用托裏散此其梗概云爾
一小兒内膁腫痛惡寒發熱此属肝膽經分乃用神效
解毒散加柴胡白芷二劑漫腫頓消惟中央一塊尚腫
又二劑而成膿以托裏消毒散膿潰而愈
一小兒腿内側前膁患毒潰後腫硬色黯膿清不斂面
色青黃此脾虚肝旺兼寒邪襲於患處也當壯元氣為
主先用異功散加柴胡升麻及葱熨法脾氣漸復患處
漸愈佐以八珍湯豆豉餅而愈
一小兒腿内焮赤大腫發熱此血熱内鬱而欲為膿耳
當先殺其大勢用隔蒜灸法灼艾試蒜熱移患處二十
餘炷痛始減再三十餘炷腫漸消又用仙方活命飲瘡
頭出水而愈
一小兒腿内側患此膿内潰惡心倦怠面色痿黃右關
脉弦大按之微細此脾胃虚弱肝木所乘也先用六君
升麻柴胡四劑元氣漸復乃佐以托裏散而愈
一小兒腿外側腫痛肉色如故用托裏消毒散二劑而
腫始赤又四劑而腫赤亦退又六劑潰而膿出清稀食
少體倦用異功散加芎歸仍用托裏散補其元氣而愈
一小兒漫腫堅硬肉色不變此陽氣虚而不能成膿也
用托裏散如聖餅腫起色赤用托裏消毒散而膿成針
之用八珍湯加肉桂漸愈因傷食吐瀉患處太白飲食
少思先用六君乾薑次用八珍湯及葱熨法而愈
一小兒患此久不愈膿水清稀面色痿黃腹大青筋此
脾氣虚而肝所侮也朝用補中益氣湯夕用五味異功
散元氣稍復乃佐以四味肥兒丸及葱熨之法兩月餘
而愈
一小兒腿外膁腫一塊服消毒之藥其腫益甚肢體羸
瘦飲食少思更加作痛余曰先腫而後痛者形傷氣也
先痛而後腫者氣傷形也當補接陽氣不信仍投疏泄
之藥後果歿機要云榮衛之氣充滿抑遏不能行故閉
塞氣血腐而為癰者當泄之以奪盛熱之氣若人飲食
疎精神衰氣血弱肌肉消薄故榮衛之氣短促而濇滯
故寒摶腠理閉鬱而為癰者當補之以接虚怯之氣信
矣
四味肥兒丸治肝脾不和患瘡痬久不愈或兼疳症腹
脹作瀉或食積脾肝發熱瘦怯遍身生瘡
黃連(炒)蕪荑神麯麥芽(炒各等分)
右為末水糊丸桐子大每服一二十丸空心白滚湯
送下
附子餅治潰瘍氣虚不能收斂或風邪所襲氣血不能
運於瘡口以致不能收斂者用炮附子去皮臍研末
以唾津和為餅置瘡口上將艾壯於餅上灸之每日
灸數壯但令微熱勿至熱痛如餅灸乾用唾津再和
灸之以瘡口活潤為度
六君子湯治瘡瘍因脾氣虚弱不能生肌以致瘡口不
斂若脾氣既充而瘡口不生肌肉者此寒邪所襲也
更用豆䜴餅或附子餅熨之
仙方活命飲
托裏消毒散(二方見熱毒瘡瘍)
葱熨法
如聖餅(二方見流注)
内托羌活湯(方見臀癰)
五味異功散(方見用敗毒之藥)
附子餅(方見腹癰)
十全大補湯(方見便癰)
補中益氣湯(方見肌肉不生)
八珍湯(即四君四物)
豆豉餅(方見腋癰)
鶴膝風
鶴膝風者其腿漸細其膝愈麄狀如鶴膝是以名之此
因禀腎經不足外邪所乘而患之初則膝内作痛外色
不變伸屈艱難若一二月間焮腫色赤而作膿者可治
腫硬色白而不作膿者難治初起者用大防風湯為主
佐以益氣養榮湯膿成者用補中益氣湯為主佐以大
防風湯切勿用十宣流氣等藥若不潰不斂或發熱等
症者須調補脾胃為善否則必變敗症矣
一小兒九歲患此作痛用葱熨法及大防風湯腫起色
赤用仙方活命飲補中益氣湯間服腫漸消又以獨活
寄生湯與補中益氣湯間服二三日用葱熨一次至兩
月餘而消
一小兒患此大潰不斂體倦食少口乾發熱日晡尤甚
此脾氣虚甚也用補中益氣湯五劑以補元氣乃用大
防風一劑以治其瘡如是月餘諸症悉退遂用十全大
補湯佐以大防風湯而斂
一小兒患此潰而不斂不時寒熱小便赤澁此血氣虚
也用十全大補湯加麥門冬五味諸症頓退乃去桂令
常服佐以和血定痛丸而愈
一女子左腿作痛服流氣飲之類左膝腫硬頭運吐痰
余謂此鶴膝風也其脉弦數而無力乃禀賦脾肝腎三
經之症此形氣病氣俱虚者當先調補脾胃為主不信
仍攻邪氣諸症蜂起余先用五味異功散加升麻乾薑
肉桂脾氣稍徤又用異功散八珍湯而潰却間服大防
風湯地黃丸而痊
一小兒兩膝漸腫傅服皆消毒之藥足脛赤腫此禀父
腎氣不足用地黃丸八珍湯而消若用流氣敗毒等藥
必致不起
大防風湯治鶴膝風腫痛不消或潰而不斂
牛膝(酒炒)附子(炮各一錢)白术羌活人參防風(各二)
(錢)杜仲(去皮薑製)川芎肉桂(去皮)黃茋(炒)熟地黃(自製)芍
藥(炒各一錢五分)甘草(一錢)
右每服三五錢水煎仍量兒大小用之
益氣養榮湯治氣血虚弱四肢頸項等處患腫不問腫
潰日久不斂俱宜服之
人參茯苓陳皮貝母香附(炒)當歸(酒洗)川
芎黃茋(炒)熟地黃(自製)芍藥(炒各一錢)甘草(炙)桔梗(各五)
(分)白术(炒二錢)柴胡(六分)
右每服二三錢薑水煎
獨活寄生湯
獨活桑寄生杜仲(炒)細辛牛膝(酒洗去土)秦芁
茯苓白芍藥(炒)桂心川芎防風甘草
人參熟地黃當歸(各等分)
右每服二三錢水煎空心乳母同服
八珍湯(方見發熱不止)
十全大補湯(方見便癰)
補中益氣湯(方見肌肉不生)
和血定痛丸
葱熨法(二方見流注)
薛氏醫案卷六十六
