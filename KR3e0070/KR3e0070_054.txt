薛氏醫案卷五十四
明薛已訂
保嬰撮要一
初誕法
小兒在胎禀隂陽五行之氣以生臟腑百骸藉胎液以
滋養受氣既足自然生育分娩之時口含血塊啼聲一
出隨即嚥下而毒伏於命門遇天行時氣久熱或飲食
停滯或外感風寒驚風發熱等因發為瘡疹須急於未
啼時用軟帛裹指挖去其血用黃連豆䜴硃蜜甘草解
之後雖出痘亦輕矣有嚥入即時腹脹嘔吐短氣不乳
者用茯苓丸治之但黃連性寒若禀母氣膏粱積熱者
宜服若滋味淡薄胎氣元弱者又不宜用其硃砂固能
解毒恐金石鎮墜不若只以牛黃分許蜜調與吮為佳
世多用犀角解毒丸其胎氣虚寒虚弱者反傷脾胃生
氣甚致不育又有嬰兒因其難産或冐風寒而垂危者
切不可便斷臍帶急烘綿絮包抱懷中急以胎衣置火
中煨燒更用大紙捻於臍帶上往來燎之使煖氣入腹
須臾氣復自甦尤戒洗浴恐腠理不密元氣發泄而外
邪乘之也
黃連法臨月用黃連細切為末綿裹百沸湯拭口
甘草法預以甘草細切少許臨産時以綿裹沸湯泡盞
内覆温收生之際以軟綿裹指蘸甘草汁拭其口次
用黃連法硃蜜法
硃蜜法用黃連細切沸湯泡良久瀘淨拭兒口中吐去
惡汁更與硃砂一大豆許細研以蜜一蜆殼抹兒口
服之非獨鎮心定魄安神解毒更能益肝膽除煩熱
辟邪氣也
又牛黃法與硃蜜同少加牛黃能益肝膽除熱定精神
止驚邪辟惡氣除小兒百病
茯苓丸
赤茯苓黃連(胎冷易芍藥)枳殼(炒各等分)
右為末煉蜜丸桐子大每服一丸乳汁化下
護養法
巢氏云小兒初生肌膚未實宜用舊絮護其背不可太
煖更宜數見風日則血氣剛強肌肉緻密若藏於重幃
密室或厚衣過煖則筋骨軟脆不任風寒多易致病衣
服當隨寒熱加減但令背煖為佳亦勿令出汗恐表虚
風邪易傷乳哺亦不宜過飽若宿滯不化用消乳丸治
之陳氏所謂忍三分寒吃七分飽頻揉肚少洗澡要肚
煖頭凉心胷凉皆至論也須令乳母預慎七情六淫厚
味炙煿則乳汁清寧兒不致疾否則隂陽偏勝血氣沸
騰乳汁敗壊必生諸症若屢用藥餌則臟腑隂損多變
敗症可不慎歟大抵保嬰之法未病則調治乳母既病
則審治嬰兒亦必兼治其母為善
消乳丸
縮砂仁陳皮京三稜(煨)蓬术(煨)神麯麥芽
(各半兩)香附子(炒一兩)
右為末麵糊丸麻子大每服二三丸白湯下
噤風撮口臍風
小兒初生噤風者因胎中受熱毒流心脾生下復為風
邪所摶致眼閉口噤啼聲不出舌上如粟口吐白沫在
百日内見撮口者因胎熱兼風自臍入於心脾致面目
黃赤氣息喘急啼聲不出舌強唇青聚口撮面腹脹青
筋弔腸牽痛吐白沫者不救法當疏利臍風者因斷臍
之後為水濕風邪入於心脾致腹脹臍腫四肢柔直啼
不吮乳甚者發搐先用龍膽湯天麻丸之類以去痰涎
後用益脾散之類補脾胃若臍邊青黑手拳口噤是為
内搐不治受病之源皆因乳母七情氣鬱厚味積熱所
致若爪甲黑伸引努力臍突者用大連翹飲子之類又
斷臍不盈尺多患此者以舊綿燒灰摻之齒齦有泡如
粟以綿裹指蘸温水擦破口即開不用藥七日内患者
百無一生古人治法大率如此又田氏治噤風用天南
星末一錢片腦少許以指蘸薑汁擦齦立開丹溪用赤
足蜈蚣去足炙為末以猪乳調五分徐徐灌之或用牛
黃以竹瀝調服一字隨以猪乳滴於口中聖惠方用鬱
金藜蘆瓜蒂為末水調搐鼻中錢氏云撮口因浴後拭
臍風邪所入而作用益黃散補之無擇云視其齒齦有
泡擦破口即開用眞白殭蠶為末蜜調塗口内保嬰集
云小兒百日臍風馬牙當作胎毒瀉足陽明火用針挑
破以桑樹白汁塗之又云初生小兒時時宜傅桑汁不
然多有舌硬撮口之症竊謂臍風果因浴拭外傷皮膚
者用綿灰或枯礬擦抹之即愈若因乳母肝脾鬱怒致
兒為患當治其母若因剪臍短少或因束縛不緊或因
牽動風入臍中或因鐵器斷臍冷氣傳於脾絡以致前
症者口内有小泡急掐破去其毒水以艾灸臍中亦有
生者
千金龍膽湯治月内臍風撮口四肢驚掣發熱吐乳
及變蒸客忤鬼氣驚癎加人参當歸
龍膽草(炒黑)鈎藤鈎柴胡黃芩(炒)桔梗甘草
芍藥(炒)茯苓大黃(煨各二錢五分)蜣螂(二枚去翅足)
右為末每服一二錢水煎量兒加減
天麻丸治釣腸鎻肚撮口
天南星(炮二錢)白附子牙硝天麻五靈脂
全蝎(焙各一錢)巴豆霜(一字)輕粉(半錢)
右為末每服一字薄荷湯調下
定命丹治天釣撮口通利痰熱
全蝎(七枚)天麻南星(炮各二錢半)朱砂(錢半)白附子(二錢半)
青黛(一錢五分)輕粉麝香(各五分)片腦(一字)
右為末米糊丸菉豆大每服一丸荆芥薄荷湯下先
研半丸吹入鼻中
硃銀丸治胎風壯熱痰盛翻眼口噤或胎中藴毒
水銀(和棗肉研)全蝎南星朱砂(各一錢)白附子(錢半)
牛黃蘆薈(各三分)鉛霜(半錢和水銀研)片腦(一字)麝香(五分)
眞殭蠶(炒七箇)
右為末米糊丸芥子大每服三丸薄荷湯下
紫霜丸治變蒸發熱不解或食癎先寒後熱或乳哺
失節宿滯不化腹痞嘔吐或大便酸臭
代赭石(煅用醋淬七次)赤石脂(各一兩)杏仁(五十箇麵炒)巴豆仁
(三十枚去膜油心)
右先將杏仁巴豆研成膏入代赭石脂末研勻湯浸
蒸餅丸粟米大每服三五丸米飲送下
消食丸(方見黃疽)
控痰散治風噤先用此藥吐風涎次與益胃散和胃
又與辰砂膏利驚握拳噤口者不治
蝎尾銅青(各五分)朱砂(一錢)膩粉(一字)麝香(少許)
右為末每服一字茶清調下輕者勿用或以甘草湯
吐之
甘草湯治撮口
甘草(生一錢)
右水煎以綿毬蘸吮令出痰涎却以猪乳點入口中
即瘥
益脾散
白茯苓人参草果(煨)木香(濕紙褁煨)甘草陳皮
厚朴(薑製)紫蘇子(炒各等分)
右為末每服一錢薑棗水煎
辰砂膏治眼閉口噤啼聲不出吮乳不得口吐白沫
辰砂(三錢)鵬砂(錢半)馬牙硝(錢半)元明粉全蝎真珠
(各一錢)麝香(一分)
右為末每服一荳許諸驚薄荷湯下潮熱甘草湯下
月内用乳汁調塗乳頭令吮之
葱號散治初生小兒七日不食便
葱白(三四寸)人乳
右同搗如泥傅兒口内即與吮乳
蠶號散治初生兒七日不食名撮口
殭蠶(四箇去嘴略炒)茯苓(少許)
右為末蜜調傅兒口内
殭蠶膏治撮口用真殭蠶二枚去嘴略炒為末蜜調
擦口中
撮風散治撮口
鈎藤鈎朱砂真殭蠶(焙)赤脚蜈蚣(半條)蝎稍(各一)
(錢)麝香(一字)
右為末每服一字竹瀝調下
瓜蒂散治臍風撮口
瓜蒂(七箇)赤小豆秫米(各七粒)
右為末用一荳許吹兩鼻内令出黃水更調服吐黃
水即瘥
大連翹湯治胎熱臍風小便不通及諸般瘡毒
連翹&KR1840;麥荆芥木通赤芍藥當歸
防風柴胡滑石蟬殼甘草(炒各一錢)山梔子
黃芩(各五分)
右為末每服二錢加紫草水煎熱甚加大黃更詳症
加減
安臍散
羚羊角(一錢略炒)亂髮(一團燒令存性)蜈蚣(一寸赤脚者炙)
右為末斷臍後即傅之以綿帕緊束恐犯風也
脉法
錢仲陽云小兒之脉氣不和則弦急傷食則沉緩虚驚
則促急風則浮冷則沉細脉亂者不治水鏡訣云隂陽
運合男女成形已分九竅四肢乃生五臟六腑部分既
别逆順難明若憑寸舌之浮沉必乃横亾於孩子須明
虎口辨别三關消詳用藥始無差誤未至三歲看虎口
食指第一節名風關脉初見易治第二節名氣關脉見
病深難治第三節名命關脉見死不治三關青是四足
驚赤是水驚黑是人驚紫色瀉利黃色雷驚三關通度
是極驚之症必死或青或紅有紋如線一直者是乳食
傷脾必發驚熱左右一樣者是驚與積齊發有三條或
散是肺生風痰或似齁䶎聲有赤是傷寒及𠻳如紅火
是瀉紅黑相兼主下痢青多白痢紅多赤痢紫色相兼
加渴虎口脉紋亂主胃氣不和青是驚與積青黑發慢
驚脉入掌乃内釣指紋曲裡風感彎外食積此論三歲
以上之法若三歲以下更用一指按高骨乃分三關定
其息數呼吸八至為平脉九至不安十至危困浮主風
沉遲主虚冷實主有熱緊主癲癎洪主熱盛沉緩主虚
瀉微遲有積有蟲遲濇主胃脘不和沉主乳食難化沉
細主乳食停滯緊弦主腹中熱痛牢實主大便秘沉而
數者骨中有熱弦長是肝膈有風緊數乃驚風為患四
肢掣顫浮洪乃胃口有熱沉緊主腹痛有寒虚濡者有
氣又主慢驚芤主大便利血四歲以下用一指衮轉尋
三部以關為準七八歲移指少許九歲次第依三關部
位尋取十一十二歲亦同十四十五歲依大方脉部位
胗視凡看脉先定浮沉遲數隂陽冷熱沉遲為隂浮數
為陽更兼看部位青主驚風白主虚瀉赤主痰熱黑色
病甚黃主脾疳以此相參察病治療庶無誤矣又全幼
心鑑云小兒半歲之際有病當於額前眉端髮際之間
以名中食三指曲按之兒頭在左舉右手在右舉左手
食指為上中指為中名指為下三指俱熱主感風邪鼻
塞氣粗發熱咳𠻳若三指俱冷主外感風寒内傷飲食
發熱吐瀉若食中二指熱主上熱下冷名中二指熱主
夾驚之疾食指熱主胸滿食滯又當參辨脉形主之
流珠形主飲食所傷内熱欲吐或腸鳴自利煩躁啼哭
用助味膏消飲食分隂陽若食消而病仍作用香砂助
胃膏以補脾胃環珠形主脾虚停食胸膈脹滿煩渴
發熱用五味異功散加山查枳實健脾消食後用六君
子湯調養中氣長珠形主脾傷飲食積滯肚腹作痛
寒熱不食先用大安丸消其疾滯次以異功散健其脾
氣來蛇形主脾胃虚熱中脘不利乾嘔不食此疳邪
内作先用四味肥兒丸治疳後用四君子湯補脾去
蛇形主脾虚食積吐瀉煩渴氣短喘急不食困睡先用
六君子湯加枳實健脾消積次以七味白术散調補胃
氣弓反裏形主感冐寒邪哽氣出氣驚悸倦怠四肢
稍冷小便赤色咳𠻳吐涎先用惺惺散助胃氣祛外邪
後以五味異功散加茯神當歸飬心血助胃氣若外邪
既解而驚悸指冷脾氣受傷也宜用七味白术散補之
若悶亂氣粗喘促哽氣者難治脾虚甚故也弓反外
形主痰熱心神恍惚夾驚夾食風癎痰盛先以天麻防
風丸祛外邪又用五味異功散調中氣鎗形主風熱
生痰發搐先用抱龍丸如未應用牛黃清心丸若傳於
脾肺或過用風痰之藥而見一切諸症者專調補脾胃
魚骨形主驚痰發熱先用抱龍丸治之如未應屬肝
火實熱少用抑青丸以清肝隨用六味丸以補肝或發
熱少食或痰盛發搐乃肝木尅脾土用六君子湯加柴
胡補脾土以制肝木水字形主驚風食積胸膈煩燥
頓悶少食或夜啼痰盛口噤搐搦此脾胃虚弱飲食積
滯而木尅土也先用大安丸消𨗳飲食次以六君鈎藤
鈎補中清肝若已服消食化痰等劑而病不愈者用四
君升麻柴胡鈎藤鈎升補脾氣平制肝木針形主心
肝熱極生風驚悸頓悶困倦不食痰盛搐搦先用抱龍
丸祛風化痰次用六君子加鈎藤鈎平肝實脾透關
射指形主驚風痰熱聚於胷膈乃脾肝虧損痰邪乘聚
先用牛黃清心丸清脾肺化痰涎次用六君子湯加桔
梗山藥補脾土益肺金透關射甲形主驚風肝木剋
制脾土之敗症急用六君木香鈎藤鈎官桂温補脾土
未應即加附子以回陽氣多得生者嘗聞古人云小兒
為芽兒如草之芽水之漚盖因臟腑脆嫩口不能言最
難投劑當首察面色而知其所屬次騐虎口以辨其所
因實為治法之簡要也
流珠只一點紅色環珠差大長珠圓長已上非謂圈子
總皆紅脉貫氣之如此來蛇即是長珠散一頭大一頭
尖去蛇亦如此分上下朝故曰來去角弓反張向裏為
順向外為逆鎗形直上魚骨分開水字即三脉並行針
形即過關一二粒米許射甲命脉向外透指命脉曲裏
雖然余嘗治之亦有不專執其形脉而投劑者盖但有
是症即服是藥而亦多騐
治驗
一小兒發熱吐瀉腹脹不乳其紋如流珠此脾胃氣
傷先用香砂助胃膏後用六君子湯全愈
一小兒寒熱作嘔飲食不入按其腹乃哭脉紋如長
珠此飲食停滯也用大安丸吐瀉宿滯遂安但唇目
抽動大便稀黃此病邪去而虚熱所廹也用六君子
湯加鈎藤而愈
一小兒胷腹膨脹發熱頓悶脉紋如環珠以手按腹
即哭此屬脾胃虚而飲食停滯也先用保和丸一服
前症如失更加煩渴按其腹而不哭此宿食去而脾
胃復傷也用五味異功散加柴胡治之頓瘳
一小兒不時乾嘔乳食不進肚腹膨脹脉形如來蛇
此脾胃虚而成疳也用四味肥兒丸治疳佐以四君
加蕪荑健中而痊後傷飲食吐瀉完榖形氣甚困四
肢微搐視其紋如去蛇余曰且勿用藥次日吐止但
搐而瀉青黃此脾土虚而肝木勝也用六君子加鈎
藤鈎而瘥
一小兒未及周歲氣短喘急乳食少進時或吐乳視
其形如去蛇乃脾傷而食積先用六君子加山查枳
實漸愈後乳食復傷吐瀉作渴先與胃苓膏繼與白
术散而愈
一小兒睡卧驚悸發熱痰盛脉形如弓之向外此因
驚木旺傷脾而食不消也先以天麻防風丸祛風定
驚後用五味異功散壯脾止搐全瘥
一小兒沉默昏倦肢冷驚悸其紋如弓之向裏此屬
胃氣虚而外感寒邪也先用惺惺散以解外邪調胃
氣諸症頓愈但手足逆冷又用六君子湯調補元氣
而安
一小兒患咳𠻳服牛黃清心丸加喘促腹脹余視其
右臉色赤紋指如鎗屬脾氣復傷用六君子湯頓安
一小兒沉困發熱驚搐不乳視其脉紋如亂魚骨此
風熱急驚之症也先用抱龍丸少許祛風化痰後用
六君子湯加柴胡壯脾平肝而愈
一小兒咳𠻳發熱右臉赤色作渴煩悶倦怠少食肚
腹作脹脉紋如針此風邪傷肺而飲食傷脾也先用
六君子湯加桔梗杏仁柴胡一劑諸症少愈後去杏
仁柴胡再劑而安
一小兒發熱夜啼乳食不進昏迷抽搐痰盛口噤脉
紋如水字此脾肺氣虚風木所乘痰食積於胷腹也
先用大安丸後用六君子加鈎藤鈎而愈
一小兒發熱右臉赤咳𠻳痰盛其脉紋透關射指余
以為風邪藴結於肺而痰作也用二陳加桑皮杏仁
桔梗治之自用發散降火之劑風痰不退發熱益甚
余曰此脾肺氣虚治失其宜遂用五味異功散加炒
桔梗漸愈又用六君子湯而痊
一小兒停食發熱服芩連三稜厚朴等劑飲食日少
胷腹膨脹其紋透至指甲用補中益氣湯加木香鈎
藤鈎温補脾氣平制肝木數劑漸效又用六君子湯
加炮薑治之而安其間泛用金石腦麝祛逐之劑變
驚而殁者不能枚舉惜哉
香砂助胃膏(方見熱吐)
五味異功散(方見内釣)
六君子湯(方見内釣)
太安丸(方見虚羸)
四味肥兒丸(方見嘔吐)
四君子湯(方見内釣)
七味白术散(方見腹痛)
惺惺散(方見咳𠻳)
天麻防風丸(方見咳𠻳)
抱龍丸(方見傷寒)
牛黃清心丸(方見急驚)
抑青丸(方見驚啼)
六味丸(方見腎臟)
保和丸(方見虚羸)
胃苓湯(方見霍亂吐瀉)
二陳湯(方見寒冷嘔吐)
變蒸
巢氏云小兒變蒸者以長血氣也變者上氣蒸者體熱
仲陽云變者易也又云變蒸者自内而長自下而上又
身熱故每變畢即覺性情有異於前何者長生臟腑意
智故也何謂三十二日長骨添精神人有三百六十五
骨以象天數以應朞歲以分十二經絡自初生至三十
二日一變生癸屬足少隂經腎臟精與志六十四日二
變一蒸生壬屬足太陽經膀胱腑其發耳與骫冷腎與
膀胱合俱主於水天一生水地六成之至九十六日三
變生丁屬手少隂經心藏神其性為喜至一百二十八
日四變二蒸生丙屬手太陽經小腸腑其發汗出而微
驚心與小腸合為火地二生火天七成之至一百六十
日五變生乙屬足厥隂經肝藏䰟喜哭至一百九十二
日六變三蒸生甲屬足少陽經膽腑其發目不閉(一作開)
而赤肝與膽合主木天三生木地八成之至二百四十
四日七變生辛屬手太隂經肺臟魄主聲至二百五十
六日八變四蒸生庚屬手陽明經大腸腑其發膚熱而
汗或不汗肺與大腸合主金地四生金天九成之至二
百八十八日九變生已屬足太陽經脾臟意與智至三
百二十日十變五蒸生戊屬足陽明經胃腑其發不食
腹痛而吐乳脾與胃主土天五生土地十成之又手厥
隂經心包絡為臟手少陽經三焦為腑此一臟一腑俱
無狀故不變而不蒸也前十變五蒸乃天地之數以生
成之此後始生齒能言知喜怒故云始全也大倉云氣
入四肢長碎骨於十變後六十四日為一大蒸計三百
八十四日長其經脉手受血故能持物足受血故能行
立經云變且蒸謂蒸畢而足一歲之日有餘也師曰不
汗而熱者發其汗大吐者微止不可别治又六十四日
為二大蒸計四百四十八日又六十四日為三大蒸計
五百一十二日至五百七十六日變蒸既畢兒乃成人
也變者生五臟也蒸者養六腑也變者上氣蒸者發熱
每經一變一蒸情態即異輕則發熱微汗其狀似驚重
則壯熱脉亂而數或汗或吐或煩啼躁渴輕者五日解
重者七八日解其候與傷寒相似亦有變蒸之餘續感
寒邪者但變蒸則耳冷骫冷上唇發泡若濁珠若寒邪
搏之則寒熱交争腹中作痛而啼呌之聲日夜不絶變
者易也蒸於肝則玄眩微赤蒸於肺則嚏𠻳毛聳凡五
臟六腑筋脉骨循環各有證應其治法平和者微表之
實熱者微利之可服紫霜丸黑散子柴胡湯有寒無熱
並吐瀉不乳多啼者當歸散調氣散主之變蒸之外小
兒體貌情態自然平和大抵人得中和之道以為純粹
隂陽得所剛柔兼濟氣血和而百脉順所以心智益通
精神俱備臟腑充實形體固壯齒細髮黑聲洪睡穩此
乃受氣充足禀性得中而無疾爾前症盖小兒所不免
者雖勿藥亦可也前藥峻厲非惟臟腑之不勝抑且反
傷血氣余嘗見一小兒至一變發熱有痰投抱龍丸一
粒卒至不救觀此可驗愼之慎之其有不熱不驚略無
症候而暗變者盖受胎氣壯實故也
紫霜丸(方見撮口)
紫陽黑散治變蒸解利熱氣
麻黃(二兩不去節)大黃(半兩)杏仁(去皮二分半研)
右以前二味和一處杵碎略燒存性後入杏仁膏和
之密盛貯每用一豆許乳汁和嚥之
柴胡湯治變蒸骨熱心煩啼呌不已
人参(一錢)甘草(微炙二錢)柴胡(五分)麥門冬(去心二錢)防風龍
膽草(酒炒黑各一錢)
右每服一錢水煎
當歸散治變蒸有寒無熱
當歸(二錢)木香官桂(辣者)甘草(炙)人参(各一錢)
右每服一錢薑棗水煎
調氣散治變蒸吐瀉不乳多啼欲發慢驚
木香香附子人参橘皮藿香甘草(炙各)
(一錢)
右為末每服一錢薑棗水煎服
肝臟
錢仲陽云肝主風實則目直大呌項急頓悶虚則咬牙
呵欠氣熱則外生風氣温則内生風大青膏散之若能
食飲水不止用大黃丸微下之肝熱則目直不搐手尋
衣領及亂捻物瀉青丸主之壯熱飲水喘悶瀉白散主
之肝病秋見肺怯不能勝肝也當用益黃散補脾瀉青
丸治肝肝有風則目連眨得心熱則搐用瀉青九治肝
𨗳赤散治心甚則身反張目直不搐心不受熱也當用
地黃丸補腎瀉青丸治肝唇白者不治又張潔古云肝
主風自病則風搐拘急若心乘肝為實邪肺乘肝為賊
邪腎乘肝為虚邪凡肝得病必先察其肺腎腎者肝之
母肺者肝之賊今肝之得病若非腎水不能相生必是
肺金鬼邪來剋故其來在肺先治其肺攻其鬼也其來
在腎先補其腎滋其源也然後審其本臟之虚實而寒
温之竊謂前症若肝經實熱而外生風者宜用大青膏
散之若既服而前症仍作或益甚者此邪氣已去而脾
氣虧損也宜用異功散加芎歸補之若肝經虚熱或因
剋伐而内生風者宜用異功散地黃丸補之若風邪入
臟能食飲冷大便秘結者此邪氣内實也宜用大黃丸
下之若既下而食少飲湯或腹作脹者此脾氣内虚也
宜用白术散補之氣血素弱或因病後或服攻伐之劑
而手尋衣領咬牙呵欠目淡青者乃肝經虚甚也急用
地黃丸以補腎肝哽氣短氣長出氣乃肺經虚甚也急
用異功散以補脾肺若申酉時呌哭直視呵欠頓悶項
急驚悸手足搖動發熱飲水者此風木相摶而勝肺金
也用柴胡梔子散以治肝火生肝血用異功散補脾土
生肺金若唇白者為脾絶不治夫嬰童之症多因姙娠
厚味七情或兒乳哺失宜或乳母飲食鬱怒所致病氣
既見形氣已虚當推其所因用藥加漏蘆以治其母兒
飲一二匙後倣此
大青膏治傷風痰熱發搐
天麻青黛(各一錢)白附子(煨)烏蛇(酒浸取肉焙)蝎尾(各五)
(分)天竺黃麝香(各一字)
右為末生蜜丸如豆大每服用半粒薄荷湯化下
大黃丸治風熱裏實口中氣熱二便秘赤飲水不止
黑牽牛(一半生一半炒)川芎(各半兩)甘草(一錢)大黃(一兩酒洗飯上蒸)
右為末糊丸麻子大每服數丸温蜜水乳後服以溏
利為度大小用
愚按前症既屬裏實二便秘法當疎下若初服雖未
通利而病勢已退不可再服如二便未利病勢末退
當减數丸研化服之恐過劑則元氣傷而變病也
瀉青丸治急驚發搐眼赤睛疼
當歸龍膽草(炒)川芎防風大黃(炒)羌活
山梔仁(各等分)
右為末煉蜜丸芡實大每服一丸砂糖湯化下
愚按前方足厥隂經解散肌表疏通内熱之藥也若
大便秘結煩渴飲冷飲食如常者屬形病俱實宜用
此以瀉之若大便調和煩渴飲冷目淡青色屬病氣
實而形氣虚宜用抑肝散平之若大便不實作渴飲
湯飲食少思肢體倦怠者屬形病俱虚宜用地黃丸
補之大扺前症若因肝經血虚風熱先用四物湯加
鈎藤鈎以生肝血次用四君子湯以補脾土若因肝
經血燥痰盛用地黃丸滋腎水生肝木四君加芍藥
實脾土以平肝木若因攻伐而致脾土虚寒者急用
六君子湯加丁香木香温補脾土否則必變慢脾風
也
抑肝散治肝經虚熱發搐或發熱咬牙或驚悸寒熱
或木乘土而嘔吐痰涎腹脹少食睡卧不安
軟柴胡甘草(各五分)川芎(八分)當歸白术(炒)茯苓
鈎藤鈎(各一錢)
右水煎子母同服如蜜丸名抑青丸
小柴胡湯(加山梔牡丹皮名加味小柴胡)治肝膽經風熱瘰癧寒熱
往來日晡發熱潮熱身熱不欲飲食或怒火口苦耳
聾咳𠻳或脇痛胷滿小便不利或泄瀉吐酸苦水或
肢體搐動唇目抽劄並宜用之(方見變蒸)
異功散(方見天釣)
地黃丸(方見腎臟)
白术散(方見積滯)
柴胡梔子散(方見諸熱)
𨗳赤散(方見心臟)
四物湯(方見急驚)
四君子湯(方見内釣)
六君子湯(方見内釣)
加味清胃散(方見天釣)
補中益氣湯(方見虚羸)
心臟
錢仲陽云心主驚實則呌哭發熱飲水而搐虚則困卧
驚悸不安又云熱則睡中口氣温及上竄咬牙而合面
卧有就冷之意皆心熱也𨗳赤散主之若仰面卧者乃
心氣實氣不得上下流通也瀉心散主之心病冬見火
勝水也當補腎治心輕者病自愈下竄不語者腎虚怯
也又張潔古云心主熱若肺乘心為微邪肝乘心為虚
邪脾乘心為實邪腎乘心為賊邪凡心臟得病必先調
其肝腎肝氣通則心氣和肝氣滯則心氣乏此心氣先
求其肝清其源也五臟受病必傳其所勝腎之邪必傳
於心故先治其腎逐其邪也若肝腎脉俱和然後察其
心家虚實治之竊謂仰面卧者因其心胷實熱故喜仰
面而向虚也合面卧者因心胸虚熱故喜合卧而就實
也實則調治心肝虚則調補脾肺二者别之盡其狀矣
其咬牙等症多有雷同不必拘泥如用瀉心𨗳赤等劑
邪氣雖去而病仍作當調補元氣或反甚急温補元氣
其心氣冬見或亥子時病益甚或下竄不語者乃腎水
虚而心火甚也用地黃丸其乳下嬰兒須母服之
錢氏瀉心散治心經實熱
黃連
右為末每服五分臨卧温水化下
愚按前症若呌哭發熱作渴飲水抽搐有力仰面而
睡者屬心經實熱宜用瀉心散或𨗳赤散若發熱飲
湯抽搐乏力驚竄咬牙合面而睡者屬心經虚熱用
補心散若喘𠻳面赤壯熱飲水肺乘心也用瀉白散
若搖頭目劄身熱抽搐肝乘心也用柴胡清肝散若
合目昏睡泄瀉身熱脾乘心也用瀉黃散若竄視驚
悸咬牙足熱腎乘心也用安神丸若因乳母致症亦
用前藥以治其母
𨗳赤散治小兒實熱小便秘赤
生地黃木通甘草(等分)
右為末每服一錢入淡竹葉水煎
愚按瀉心散𨗳赤散瀉心小腸實火之劑盖心為脾
母脾為心子然心既病則脾土益虚矣用者審之
錢氏生犀散治心經虚熱
地骨皮赤芍藥柴胡乾葛(各一兩)甘草(五錢)
犀角(二錢鎊)
右為末每服一二錢水煎(新增)
愚按前方云治心經虚熱其所用藥多屬瀉心瀉肝
脾之劑虚熱二字恐魯魚也如心經自病而血虚熱
者用秘旨安神丸脾奪虚心之氣而熱者用秘旨補
脾湯肝木不能生心火而虚熱者用地黃丸
秘旨安神丸治心血虚而睡中驚悸或受驚嚇而作
人參半夏(湯泡)酸棗仁(炒)茯苓(各一錢)當歸(酒洗)橘紅
赤芍藥(炒各七分)甘草(炙三分)五味子(五粒杵)
右為末薑汁糊丸芡實大每服一丸生薑湯下
地黃丸(方見腎症)
補心散(方見驚啼)
瀉白散(方見肺臟)
柴胡清肝散(方見熱症)
瀉黃散(方見脾臟)
秘旨補脾湯(方見驚啼)
脾臟
錢仲陽云脾主困實則困睡身熱飲水或不飲水虚則
吐瀉生風脾胃虚寒則面㿠白目無精光口鼻氣冷肌
體瘦弱吐水腹痛不思乳食用益黃散下利用調中丸
傷風手足冷者脾臟怯也先用益黃散補脾後用大青
膏發散脾病見四季皆倣此順者易治逆者難治脾怯
當面赤黃若兼五臟相勝隨症治之又張潔古云脾主
濕自病則泄瀉多睡體重昏倦若肝乘脾為賊邪心乘
脾為虚邪肺乘脾為實邪腎乘脾為微邪凡脾之得病
必先察其肝心二臟盖肝是脾之鬼心是脾之母肝氣
盛則鬼邪有餘心氣虧則生氣不足當用平肝氣益心
氣若診其脉肝心俱和則脾家自病察其虚實而治之
竊謂前症實者病氣實而形氣虚也若面色㿠白吐瀉
腹痛口鼻氣冷屬寒水侮土宜用益黃散若面青唇黯
吐瀉手足並冷此脾土虚寒用乾薑理中湯若面色痿
黃手足不冷此脾土虚弱用人参理中湯若傷風手足
並冷吐痰咳𠻳吐瀉腹脹此脾肺氣虚用五味異功散
實脾氣加防風升麻散外邪若發於寅邜之時用六君
柴胡升麻補脾土平肝木若面黃者脾之本色也面赤
者火生土為順面青者木剋土為逆當平其所勝以補
元氣為善
大青膏(方見肝臟)
調中丸(方見脾胃虚寒)
人参安胃散治脾胃虚弱傷熱乳食嘔吐瀉痢
人參(一錢)黃茋(一錢)生甘草炙甘草(各五分)白茯苓(四分)
陳皮(二分)黃連(炒二分)白芍藥(酒炒七分)
右為末每服二錢水煎
愚按東垣云益黃散内有丁香青皮之辛熱盖為寒
水侮土而設也若因熱藥巴豆之類損其脾胃或因
暑熱傷乳食而成吐瀉口鼻氣熱而致慢驚者宜用
前散
益黃散治脾虚吐瀉不食米穀不化困倦力少滑腸
夜起並疳虚盗汗涎流口角
陳皮(一兩)丁香(二錢)訶子(炮去皮)青皮(去白)甘草(炙各半兩)
右為末每服一錢水煎服
愚按前症若脾土虚寒或寒水侮土而嘔吐泄瀉手
足並冷或痰涎上壅睡而露睛不思乳食宜用此方
若因脾土虚弱吐瀉者用六君子湯加柴胡如不應
或手足俱冷屬虚寒也更加木香炮薑若因乳母脾
虚肝侮必治以前藥若乳母鬱怒致兒患前症母服
加味歸脾湯
錢氏瀉黃散(一名瀉脾散)治脾熱吐舌
藿香葉甘草(各七分)山梔仁(一兩)石膏(五錢)防風(二兩)
右用蜜酒微炒為末每服一二錢水煎
愚按前症若作渴飲冷卧不露睛手足熱甚或遍身
發黃屬胃經寔熱宜用瀉黃散若作渴飲湯卧而露
睛手足並冷屬胃經虚熱宜用異功散若面青搐搦
乳食少思肝乘脾也用秘旨補脾湯若面赤驚悸身
熱昏睡心乘脾也用秘旨安神丸若面白喘𠻳肢體
倦怠肺乘脾也用補中益氣湯若唇黑泄瀉手足指
冷腎乘脾也用益黃散病後津液不足口乾作渴宜
用七味白术散若乳母膏粱厚味七情鬱火所致當
審其因而治其母
人参理中湯(方見傷寒表裏)
五味異功散(方見天釣内釣)
六君子湯(方見天釣内釣)
肺臟
錢仲陽云肺主喘實則悶亂喘促或飲水虚則硬氣出
氣短氣若肺盛復感風寒則胷滿氣急喘𠻳用瀉白散
肺熱則手掐眉目鼻面用甘桔湯肺虚熱則唇色深紅
少用瀉白散肺怯則唇色白用阿膠散若悶亂氣粗喘
促哽氣者難治肺病久唇白者此脾肺子母皆虚也若
白如猪脂者吉白如枯骨者死如肺病春見肺勝肝也
用地黃丸補肝腎瀉白散以治肺目淡青必發驚更有
赤者當搐為肝怯也又張潔古云肺主燥自病則喘𠻳
燥則潤之若心乘肺為賊邪肝乘肺為微邪腎乘肺為
實邪脾乘肺為虚邪凡肺之得邪必先觀心脾二臟之
虚實若心火鑠金當抑心滋肺若脾氣虚冷不能相生
而肺氣不足則風邪易感宜補脾肺若脾實中痞熱氣
上蒸於脾宜瀉脾氣若心脾平和而肺自病當察虚實
治之竊謂肺經鬱熱用瀉白散肺氣自虚用四君子湯
外邪所乘用参蘇飲心火炎鑠用人参平肺散中焦實
痞用大承氣脾不能生肺用異功散夫肺氣盛者肺中
之邪氣盛也其脉右寸必浮而有力宜用瀉白散以瀉
之若肺虚而有熱者執肺熱傷肺之說而不用人参誤
矣仍參其症治之
瀉白散化痰止𠻳寬氣進食
地骨皮桑白皮(炒各一兩)甘草(炙一錢)
右為末每服一二錢入糯米百粒水煎
愚按活人方云喘者肺氣盛而有餘然氣盛當認作
氣衰有餘當認作不足盖肺氣盛者肺中之火盛也
有餘者肺中之邪有餘也其脉右寸必浮而有力右
頬色赤用前藥以瀉之前症若乳母感冐風寒肺經
藴熱致兒為患用参蘇飲若乳毋膏粱醇酒積熱致
兒是病用清胃散
甘桔湯治風熱上攻咽喉疼痛及喉痺妨悶
桔梗(一兩)甘草(炒二兩)
右每服二錢水煎
阿膠散治肺虚咳𠻳喘急或咳而哽氣喉中有聲
阿膠(一兩蛤粉炒)鼠粘子(二錢半炒香)甘草(一錢炙)馬兜鈴(半兩)
(炒)杏仁(七箇去皮尖)糯米(一兩)
右每服一二錢水煎
愚按前方乃直治肺金之劑經云虚則補其母若前
藥未應當用五味異功散以補脾
地黃丸(方見腎臟)
四君子湯(方見内釣)
参蘇飲(方見諸熱)
人参平肺散(方見咳𠻳)
大承氣湯(方見傷寒表裏)
異功散(方見天釣内釣)
清胃散(方見天釣内釣)
腎臟
錢仲陽云腎主虚無實症惟痘瘡實則黑陷更當分别
症之虚實假如肺病又見肝症咬牙呵欠者易治肝虚
不能勝肺也若目直視大呌哭項急煩悶者難治盖肺
病虚冷肝強實而勝肺也視病新久虚實虚則補其母
實則瀉其子夫腎虚者由胎氣不盛則神短顖開目多
白睛面色㿠白此皆難飬縦長不過八八之數若恣色
慾不及四旬而亾或有因病而致腎虚者又云腎氣不
足則下竄盖腎虚骨重惟欲墜下而縮身也腎水隂也
腎虚則目無光畏明皆用地黃丸腎病見夏乃水勝火
也輕者病自退重者當驚發搐又張潔古云腎主寒自
病則足脛寒而逆腎無實瘡疹黑陷乃實是水制火也
若心乘腎為微邪肺乘腎為虚邪肝乘腎為寔邪脾乘
腎為賊邪本臟虚弱正令不行鬼賊尅害當補本臟之
正氣假令肺病喘𠻳見於初春當補腎見於夏救肺見
於秋救脾見於冬補心瀉本臟乃名寒𠻳大扺五臟各
至本位即氣盛不可更補到所尅位不可更瀉然五行
之中惟腎水一臟毋盛而反受邪何則肺屬金射於皮
毛所主者氣腎屬水主於骨髓所藏者精氣之輕浮能
上而不能下精之沉重能下而不能上此物性之自能
今肺氣得熱而上蒸則不能下生於腎而受邪矣急服
凉藥解之此腎病必先求肺或脾經之濕刑剋於腎宜
去脾濕若脾肺平和而腎自病則察其本臟而治之竊
謂下竄等症足不喜覆者盖腰以下皆腎所主乃心氣
下行於腎部也法用地黃丸壯腎水以制心火若因脾
肺虚而不能生腎水者用補中益氣湯六味地黃湯以
滋化源其瘡疹黑陷乃腎虚而邪氣實也尤當用地黃
丸
地黃丸
熟地黃(八錢杵膏)山茱萸(肉)乾山藥(各四錢)澤瀉牡丹
皮白茯苓(各三錢)
右為末入地黃膏量加米糊丸桐子大每服數丸温
水空心化下行遲鶴膝加鹿葺牛膝五加皮
愚按前丸治腎肝血虚燥熱作渴小便淋秘痰氣上
壅或風客淫氣患瘰結核或四肢發搐眼目瞤動或
咳𠻳吐血頭目眩暈或咽喉燥痛口舌瘡裂或自汗
盗汗便血諸血或禀賦不足肢體瘦弱解顱失音或
畏明下竄五遲五軟腎疳肝疳或早近女色精血虧
耗五臟齊損凡屬腎肝諸虚不足之症宜用此以滋
化源其功不可盡述
補中益氣湯(方見虚羸)
薛氏醫案卷五十四
