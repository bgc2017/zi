薛氏醫案卷七十
明薛已訂
保嬰撮要十五
痘疹受病之由
痘疹之由因兒在胎食母五臟血穢伏於命門或至天
行時氣或驚駭跌撲或飲食所傷因而發之狀類傷寒
其症面燥腮赤目胞亦赤呵欠頓悶乍涼乍熱咳𠻳嚏
噴足稍冷耳冷尻冷多睡睡驚耳後有紅絲赤脉此其
候也五臟各具一証肝藏水疱肺藏膿疱心藏斑脾藏
疹歸腎變黑盖以太陽起於右腎之下煎熬左腎足太
陽膀胱寒水夾脊上流上頭下額逆手太陽丙火不得
傳道逆於面上故顯是諸症蓋壬癸寒水尅丙丁熱火
故也凡瘡疹初起一發便出盡者必重瘡夾疹者半輕
半重稀少者輕裏外微紅者輕外黑裏赤者微重外白
裏黑者大重瘡端裏黑點如針孔者勢劇也青乾紫陷
睡昏汗出不止煩躁熱渴腹脹啼喘大小便不通者困也
痘疹正狀
痘瘡正病蒸熱一日稍涼現癍一日至三日足心齊漸
大如珠結成膿窠飽滿漸至蒼蠟色自初紅癍為始計
七日當成靨結痂此則言其大略也人有虛實之不同
病有淺深之各異脾胃充實血氣調和皆依期而愈若
調治失宜虧損脾胃或寒暄失度必致遷延大扺形勢
既正而無他症不必用藥此先哲之格言也鄭氏云凡
瘡痘欲出先發熱輕者三日次五日遠者不過七日此
約法也一日太陽傳膀胱二日陽明傳胃三日少陽傳
膽四日太陰傳脾五日太隂傳腎六日厥陰傳肝七日
還經五臟六腑傳遍故七日而止也又有因傷寒至七
日以後或已汗或未汗或吐下後熱不除此毒氣盛而
未發熱毒入胃發於皮膚成斑者狀如蚊蟲所嚙赤者
十生一死黑者十死一生及有胃熱發黃者狀如橘色
下利者死又有成隱疹者或白泡者此皆傷寒熱毒不
除多變此疾故發癍不可用表汗藥也
痘瘡輕重
輕者作兩三次出大小不等頭面稀少胸前眼中皆無
根窠紅活肥滿光澤形似水珠不渴瀉不煩躁重者
一齊出密如蠶種頂陷如茱萸樣或平頭灰白色渴瀉
煩躁頭温足冷身熱不除治之如法十全八九
輕變重所犯者七
不忌口味不慎飲食致傷脾胃先曾泄瀉裏虛毒氣
不能發出冒風寒所謂春夏之氣為順秋冬之氣為
逆大忌感冐風寒損表犯房室餌涼藥宜用滋補
血氣壯脾之藥不宜清涼宣利之劑裏寒則毒氣不能
攻出穢氣相觸血氣聞香則順聞臭則逆順則易出
易靨逆則難愈生人輒至恐外人由生産房室或臨
喪而來或帶醉或食腥氣因此穢惡之觸皆為害也
重變輕所慎者五
謹避風寒及房内有風亦宜避之惟夏不忌如遇狂風
輒寒亦宜避之常和煖寒則添衣熱則減去務得中
和毋令太過不及節飲食忌柿橘西瓜菱角水蜜等
冷物恐内傷胃氣尤忌肥肉油膩恐泄瀉忌醎物恐作
渴忌酒葱蒜魚羊等腥物恐致瘡痒務使脾胃充實其
瘡易出易靨也大便稠飲食調和不致泄瀉一日二
日一次為調日行二三次為利三四日不行為秘依
方調理避風寒節飲食詳症用藥庶不致輕變為重矣
不治五症
咳𠻳聲啞飲食挫喉腹脹氣促悶亂不寧渴瀉不
止咬牙寒戰瘡嫩易破痒塌不止紫黑灰色頂陷
喘渴
三日必出定已後身反發熱悶亂煩渴者凶
瘡已飽滿如膿窠將收漸至蒼蠟色有等無膿有黃
白色自放標一日為始至七日收靨至十日收完此
為正病有遷延八九日方靨至十四五日方完亦有
之但不瀉渴悶亂其瘡飽滿無陷手按之堅硬皆好
將收時漸退紅腫或瘡中收靨覺有黃蠟色或外面
先靨根下皺皮男從面收至頭背女從面收至胸腹
收後離肉不粘易脫俱好有微渴痒痛有身收完足
收遲亦不妨身微熱不能食者亦有之只怕瘡嫩易
破悶亂痒塌者凶
靨瘡疹收靨之後預宜調理就有出外不避風寒
不節飲食偏無病者莫非胃實體壯亦宜仔細
後病初痊臟腑初安脾胃尚弱動止飲食過度復
餘病喘咳腹脹必凶又血氣尚弱動止太早病復
皆凶况肌肉嬌嫩冐風易得感寒頭痛身熱則
症則難治矣
腹脹氣促根窠不赤之症
陳文宿先生云痘瘡已出未愈之間或瀉渴腹脹氣促
其瘡不光澤不起發根窠不紅謂之表虛也先與十一
味木香散以和五臟之氣後與十二味異功散送七味
肉豆蔲丸以助臟腑之氣竊謂痘瘡既出不光澤不起
發不紅活或泄瀉作渴或肚腹作脹或氣促作喘寒戰
咬牙或手足指冷肢體攣縮作渴飲湯陽氣虧損内虛
寒而外假熱也用十二味異功散若作渴飲湯手足不
冷者脾胃虚弱也用五味異功散凡痘瘡先出不如式
後出而紅活或成片色赤而穢氣者俱無妨
一小兒出痘四日腹脹瀉渴脾胃虚寒也用十二味異
功散一劑又用參茋内托散貫膿靨而忽寒熱咬牙此
膿貫而陽氣虧損也用參附湯獨參湯而愈
一小兒痘四日腹脹瀉渴氣促體倦此脾氣虚也用人
參白术散加木香煎送四神丸一服諸症頓止但膿遲
作渴此表裏血氣俱虚用參茋四聖散大補湯而愈
一小兒痘瘡作渴腹脹小便不利此邪氣壅滯也用木
通芍藥湯一劑諸症稍愈用參茋四聖散其漿漸貫用
參芪内托散結靨而愈
一小兒痘瘡將愈腹脹手足或冷或熱此陽氣虚寒也
先用十二味異功散手足不冷此陽氣漸復也乃用五
味異功散加木香而愈
一小兒痘瘡大便利而小便秘腹脹作喘手足並冷此
脾氣虚也先用葶藶木香散一劑又用五味異功散加
木香二劑而愈後腹脹不食口角流涎仍用五味異功
散而痊
一小兒痘瘡將愈忽腹脹泄瀉侵晨為甚飲食不化余
謂脾腎虛弱朝用人參白术散夕用二神丸而瀉止又
用參茋内托散兼托裡散而靨
一小兒痘瘡腹脹泄瀉飲食不化此脾腎氣虛用人參
白术散豆蔲丸而愈
參茋内托散治脾虚發痒瘡不潰倒靨
人參黃茋(炒)當歸川芎厚朴(薑製)防風(各五分)
桔梗白芷官桂(各三分)紫草(五分)木香甘草
(各三分)
右入糯米一撮水煎量服之(寒戰咬牙飲水瀉渴亦宜服之)
參茋四聖散治痘瘡已出六七日不能長不生膿或痒
塌
當歸芍藥(炒)黃茋川芎(各五分)白术茯苓
木通紫草(如無紅花代之)防風(各三分)糯米(二百粒)
右水煎母同服
葶藶木香散治大便自利小便澁滯喘嗽腹脹不能食
多服為妙
猪苓澤瀉茯苓白术官桂(各五分)滑石(二錢)
葶藶木通木香甘草(各五分)
右水煎量大小服之
木通芍藥湯治痘瘡作渴腹脹小便不利
木通芍藥白术(各五分)川芎陳皮乾葛(各三)
(分)甘草(二分)
右水煎服
十全大補湯
當歸川芎白芍藥(炒)熟地黃人參白术
白茯苓甘草(炒)黃茋(炒)官桂(各等分)
右水煎量兒大小服
參附湯治痘疹陽氣虚寒咬牙寒戰手足並冷或吐瀉
不食飲沸湯不知熱用獨參湯加好真附炮如法者
每劑先加一錢未應多加之更不應加至四五錢或
等分亦無妨但用之以運其陽氣如已脫者不治
獨參湯治陽氣虚弱痘瘡不起發不紅活或膿清不滿
或結痂遲緩或痘痕色白或嫩軟不固或膿水不乾
或時作痒或畏風寒用好人參一兩生薑五片大棗
五枚水二鍾煎八分徐徐温服嬰兒乳母亦服
胡荽酒
用胡荽一把以好酒二鍾煎一兩沸令乳母含噴兒
遍身頭面并房中須燒胡荽香能辟除穢氣使痘症
出快若痘疹已出而飲食少思宜用棗子燃炙兒聞
棗香尤能開胃進飲食解毒氣若因飲食停滯未及
消導者不宜用
托裏消毒散
托裏散(二方見痘癰)
七味白术散(即人參白术散方見痘瘡属隂属陽)
十一味木香散
十二味異功散(二方見痘灰白色)
五味異功散(方見痘寒戰咬牙)
肉豆蔲丸
二神丸
四神丸(三方見瀉渴咬牙)
發熱口渴煩躁不止之症
陳文宿先生云瘡疹始出一日至十日渾身壯熱大便
黃稠是表裏俱實其瘡必光澤起發必肥滿必易靨而
不致損傷也又云痘瘡發熱口渴煩躁不止者切不可
與冷水蜂蜜柿子西瓜等生物及清涼飲消毒散等藥
恐内損脾胃以致腹脹喘滿寒戰咬牙則難治竊謂前
症若二便自調飲食温和口渴飲湯手足不熱是謂虚
熱不可食生冷之物若二便秘結飲食喜冷口渴飲水
手足並熱是為實熱可與冷水飲之凡痘出而熱未止
者既出盡則熱自止
一小兒腹脹發熱密而根顆不明色不紅活漿不滿先
君謂脾氣虚而毒未盡也用參茋四味散痘果復出熱
止紅活分明又用參茋内托散而靨
一小兒腹脹作渴發熱成片先君謂脾氣虚弱痘毒未
盡用參茋四聖散二劑先出者貫漿後出者穢氣而愈
一小兒痘腹脹二便自利手足並冷先君云脾胃虚寒
用十二味異功散一服又用五味異功散加木香二劑
却去木香又一服而痊
一小兒痘瘡發熱作渴此痘出未盡脾胃虚而熱也用
人參麥門冬散一劑痘復出而熱渴止用人參白术散
而飲食進用參茋四聖散而漿潰用托裏散而瘡靨
一小兒痘腹脹足冷内熱作渴此胃氣虚而津液不足
也余先用五味異功散二劑又用參茋四聖散膿貫用
人參白术散而靨
一産婦出痘寒戰咬牙腹脹作渴足冷身熱此脾胃内
虚寒而外假熱先用十全大補湯加桂附四劑乃去附
易乾薑又四劑却用參茋四聖散五味異功散加歸茋
而靨
一姙婦出痘發熱足冷腹脹此脾氣虚弱而毒未發也
用紫草木香散及用八珍散而貫膿倍加參茋又數劑
而愈
人參麥門冬散(一名麥門冬散)治痘瘡發渴
麥門冬(一兩)人參甘草陳皮白术厚朴(薑製)
(各半兩)
右每服三錢水煎量兒大小加減
按前方若因熱毒作渴宜用之若因中氣虚弱作渴
當用人參白术散
紫草木香散治痘瘡裏虚痒塌黑䧟發熱
紫草茯苓甘草白术木香人參(各等分)
糯米
右每服三錢水煎
清涼飲(方見大便不通)
人參白术散(方見發熱屬隂屬陽)
托裏散(方見痘癰)
十全大補湯(方見腹脹氣促)
十一味木香散
十二味異功散(二方見痘灰白色)
參茋四聖散(方見腹脹氣促)
八珍湯(方見頂䧟灰白色)
痘瘡出遲屬各經所主
陳文宿先生云痘瘡出不快誤言毒氣壅盛用藥宣利
解散致臟腑受冷榮衛澁滯則氣血不能充貫其瘡不
起發不光澤不充滿不結實不能成痂多致痒塌煩躁
喘渴而死竊謂海藏云痘瘡出不快如身後出不快者
足太陽經也用荆芥甘草防風湯身前出不快者足陽
明經也用升麻葛根湯身側出不快者足少陽經也用
防風芍藥甘草湯若便利調和而出不快者熱在表也
宜葛根湯微發之又有上中下三部先上部次中部又
次下部纔出齊而自愈又有作三次而出者錢氏云三
日不快不出用消毒之藥仍不出脉平靜者本稀也不
必服藥大凡五六日間當解毒補托以盡發於表七八
日間毒氣不能盡出而反入於内必用藥驅出之痘疹
方云瘡出遲而小便澁滯咳嗽有痰用仙聖散出而不
長隠於肌膚用人參透肌散色赤而出不快用紫草透
肌散出而不勻用升均湯出而不長不貫用參茋四聖
散出而色不紅活用紫草快癍湯出而小便赤澁用紫
草木通湯出而漿不回用參茋内托散若色赤而兼痒
者屬血虚有熱用四物牡丹皮色白而兼痒者屬氣虚
有熱用五味異功散加當歸木香若發熱大便秘者用
犀角消毒散發熱大便調和者用人參麥門冬飲寒戰
渴瀉飲沸湯口不知熱用十二味異功散作渴飲冰雪
口不知寒用四順飲地黃丸手足不冷飲湯温和者用
五味異功散或托裏散
一小兒發熱痘出身涼根顆紅活余謂表裡血氣皆實
而不用藥後果然凡三四日前先發熱而痘出或熱一
次涼一次而痘出者毒勢輕也皆不必用藥其血氣實
而托裡血氣虚而宣毒者多致有誤
一小兒痘出不快色次紅活此血氣虚弱用參茋四聖
散出而色赤再劑色紅活起發又用透肌散而靨
一小兒第九日痘漿靨而熱不止脉滑而數皆為不治
先君謂痘未盡耳非敗症也遂用快癍湯一劑果出一
番至十七日而痂落
一男子發熱咳嗽嚏噴面燥腮頰目胞皆赤遍身赤㿔
余謂此心臟痘疹之狀也彼因疑惑而未用藥餌旬餘
赤㿔皆為膿疱且紅活起發余謂痘疹明矣既紅活發
起不必服藥至十七日大便下膿血瘡痂而痊
紫草透肌散治痘瘡色赤不快或痒塌
紫草蟬蛻木通芍藥甘草(炙各等分)
右每服三錢水煎
人參透肌散治痘瘡虚而有熱雖能出快而不齊整隠
於肌膚間者
人參紫草(如無紅花代之)白术茯苓當歸芍藥
木通蟬蜕甘草糯米(各等分)
右每服三錢水一盞半煎半盞徐徐服
紫草木通湯治痘疹出不快小便赤澁
紫草木通人參茯苓糯米(各等分)甘草(減半)
右每服二錢水煎
防風芍藥甘草湯
防風芍藥甘草
右每服一二錢水煎
荆芥甘草防風湯
荆芥甘草防風(各等分)
右每服一錢水煎
升均湯治痘瘡已出不均或吐瀉熱渴
升麻乾葛芍藥人參白术茯苓
甘草紫草茸(如無紅花代之)
右每服三五錢薑水煎量服之
四物湯治痘瘡血虚發熱或煩躁不寐作痒色赤
芍藥(炒)川芎(各一錢)當歸熟地黃(各二錢)
右水煎服
仙聖散治痘出不快小便赤澁咳嗽有痰
紫草枳殼黃茋甘草木通(各等分)
右每服二錢水煎
十二味異功散(方見頂陷灰白)
葛根湯
參茋内托散(二方見腹脹氣促)
升麻葛根湯(方見水痘庥痘)
紫草快癍湯(方見大便不通)
四物湯(方見痘瘡出遲)
人參麥門冬散(方見前)
參茋四聖散(方見腹脹氣促)
五味異功散(方見寒戰咬牙)
犀角消毒散(方見)
清涼飲(方見大便不通)
地黃丸(方見痘瘡發熱屬隂屬陽)
泄瀉咬牙作渴之症
陳文宿先生云痘瘡瀉水穀或白色或淡黃者宜服十
一味木香散送肉豆蔲丸若瀉多津液内耗血氣不榮
其瘡雖起發亦不能結靨如身温腹脹咬牙喘渴者難
治緣津液枯耗而飲水不止蕩散真氣故多死也速與
十一味木香散救之如不愈急用十二味異功散竊謂
荳蔲丸治陽氣虚寒滑瀉之澁劑蓋腎主大便若因腎
氣不固而致前症者宜用十一味木香散或六君子湯
送四神丸若欲瀉不瀉脾氣虚而下陷也用補中益氣
湯加肉荳蔲飲食不化手足並冷脾氣虚寒也用四君
子湯加附子
一小兒出痘泄瀉腹脹煩渴飲沸湯而不知熱先君謂
陽氣虚寒用十一味木香散二劑泄瀉頓止飲湯嫌熱
此陽氣復也乃用六君乾薑木香歸茋而靨
一小兒痘瘡愈後泄瀉飲食不化此脾腎氣虚用六君
補骨脂肉荳蔲瀉止用參茋四聖散接補元氣而痊
一小兒發熱飲冷唇舌皺烈瀉糞穢臭先君以為内藴
用前胡枳殼散一劑稍愈又用竹葉石膏湯加漏蘆乳
母服之其兒頓安
一小兒痘後作瀉久不愈而肌體骨立此脾腎虚弱也
用二神丸五味異功散漸愈因停食吞酸作瀉肚腹重
墜此脾氣下陷也先用補中益氣湯為主佐以五味異
功散漸愈又用參茋四聖散治其瘡而痊
一小兒出痘發熱燥渴色黯出血足熱腰痛此脾腎虚
熱用聖濟犀角地黃湯一劑却用地黃丸料數劑而貫
又用參茋内托散而痊
一小兒痘瘡將愈侵晨泄瀉飲食不化余以為腎瀉朝
用補中益氣湯夕用二神丸而愈
四神丸治脾腎虚弱大便不化飲食不思或泄瀉腹疼
等症
肉豆蔲(二兩)補骨脂(四兩)五味子(二兩)吳茱萸(浸炒一兩)
右為末用水一鍾生薑八兩紅棗一百枚煑熟取棗
肉丸小豆大每服二三十丸食前白湯下去五味子
吳茱萸名二神丸
二神丸治瘡瘍因脾腎隂虚泄瀉
補骨脂(四兩)肉豆蔲(二兩生用)
右為末用紅棗四十九枚生薑四兩水一鍾煑乾取
棗肉丸桐子大每服二三十丸白滚湯下
肉荳蔲丸治瀉水榖或白或淡黃不能止者
白龍骨(煅)訶子肉(半兩)木香縮砂仁(各二錢)肉荳蔲
(半兩)赤石脂(七錢半)枯白礬(七錢半)
右為末糊丸黍米大一週歲每服三五十丸三歲兒
服百丸米飲下瀉甚者煎木香散或異功散送下
竹葉石膏湯治痘瘡胸中煩熱小便赤澁口乾作渴兼
有赤癍者亦宜服犀角散(方見頂陷心煩)
七味白术散(即人參白术散方見後)
六君子湯
四君子湯
十一味木香散
十二味異功散(四方見痘灰白色)
托裏散(方見痘癰)
五味異功散(方見寒戰咬牙)
前胡枳殼散(方見涕唾稠粘)
痘瘡發熱屬隂屬陽之異
陳文宿先生云痘瘡之症有陽盛隂虚有隂盛陽虚陽
盛者飲冰雪而不知寒隂盛者飲沸湯而不知熱陽盛
則補隂用木香散加丁香官桂隂盛則補陽用異功散
加木香當歸竊謂經云大寒而甚熱之不熱是無火也
當益火之源以消隂翳大熱而甚寒之不寒是無水也
當壯水之主以鎮陽光若前症發熱作渴手足並冷大
便自利喜飲熱湯此陰盛也宜用十二味異功散八味
丸若發熱作渴大便秘結手足並熱喜飲冷水此陽盛
也宜用四順散六味丸若煩熱作渴面赤睛白此為腎
經虚熱宜用地黃丸之類治之及時亦有生者京師小
兒出痘或作渴喜飲冷水者恣與飲之再不服藥如期
而愈亦無痘毒之患蓋北方人卧火坑飲燒酒有熱與
水相搆而然也小兒面色目睛多白者乃禀腎氣虚也
出痘必作渴用地黃丸煎與恣飲多有生者
一小兒痘寒戰咬牙瀉渴腹脹手足並冷時當仲夏飲
沸湯而不知熱此脾胃虚寒之極也先用十二味異功
散一劑頓安又用六君附子一劑後用五味異功散而
愈
一男子出痘色紫作渴飲水腰痛足熱耳聾此禀腎氣
不足用加減八味丸料煎與恣飲熱渴頓止佐以補中
益氣湯加五味子麥門冬滋其化源而愈
一小兒十四歲出痘色黯兩足及腰熱痛便秘咽乾口
渴引飲先君謂禀腎不足用加減八味丸料作大劑煎
與恣飲至二觔諸症悉退又佐以益氣湯及八珍湯各
十餘劑而痊
一小兒痘瘡發熱作渴腹脹寒戰咬牙飲冰雪而不知
寒悉似火症但兩足並冷此陽氣虚寒也先用十二味
異功散一劑隨用五味異功散加薑桂漸愈乃去桂又
二劑而痊
六味地黃丸治腎虛痘瘡發熱作渴等症
熟地黃(八兩杵膏)乾山藥山茱萸(肉各四兩)澤瀉白茯
苓牡丹皮(各三兩)
右為末入地黃膏量加米糊丸如小豆大煎服尤好
七味白术散(一名人參白术散)治胃氣虚弱或因尅伐或因吐
瀉口乾作渴飲食少思如飲冷者去木香
藿香白术木香白茯苓甘草(炒)人參
乾葛
右每服五錢水煎徐徐服
八珍湯
十一味木香散
十二味異功散(三方見痘灰白色)
補中益氣湯
五味異功散(二方見寒戰咬牙)
加減八味丸(即六味地黃丸加五味子肉桂)
清涼飲(方見大便不通)
痘瘡大便不通之症
陳文宿先生云痘瘡四五日不大便以肥猪脿白水煑
熟切豆大五七塊與食之滋潤臟腑瘡痂易落切不可
妄投宣利之藥恐真氣内虚瘡毒入裡如六七日身壯
熱不大便其脉緊盛與三味消毒飲微利之竊謂前症
若毒在肌肉而未能盡發脉浮而緊者最宜此藥疏解
其毒若脉沈而緊者宜用前胡枳殼散疏通毒氣以絶
其源若口舌咽喉腫痛瘡毒甚也用射干鼠粘子湯若
大便既通作渴飲湯脾胃氣虚也用人參白术散凡燥
糞在直腸不能下者宜用猪肝汁導之忌用疏利之劑
恐復傷胃氣則瘡未出者不能發出已出者不能貫靨
大抵分辨虚實當以手足冷熱或飲水飲湯驗之
一小兒大便不通痘赤作痛發熱口渴手足並熱此餘
毒内作用前胡枳殼散一劑大便隨通諸症頓退又與
六味活血散而愈
一小兒痘瘡發熱作渴焮赤脹痛大便秘結此熱毒在
内先用清涼飲一劑諸症稍退又用鼠粘子湯一劑諸
症全退再用紫草快癍湯而貫膿更用消毒飲而痘靨
一小兒痘赤狂喘大便不利此胃經有熱先君治以犀
角地黃湯芹艾汁而痊
四順清涼飲治瞔熱頰赤作渴四肢驚掣大便秘澁
赤芍藥當歸甘草大黃(各等分)
右每服一錢水煎
按清涼飲乃苦甘䟽瀉内熱之劑若熱毒在内大便
不通表無他症宜用之連翹飲乃苦寒發表内疏之
劑若表裏實熱煩渴飲冷大便不通小便秘結者宜
用之不可過劑恐妄發則成癍爛妄下則成虚脫也
消毒飲
荆芥(二錢)甘草(一錢)防風牛蒡子(各一錢半)
右水煎量服之
射干鼠粘子湯(方見痘咽痛)
三味消毒散
人參白术散(二方見靨發熱)
前胡枳殼散(方見涕唾稠粘)
六味活血散(方見痘癰)
紫草快癍湯
清涼飲
消毒飲(三方見大便不通)
犀角地黃湯(方見頂陷心煩)
欲靨不靨欲落不落之症
陳文宿先生云痘瘡自始出至十三日當忌外人恐有
卒暴風寒穢惡或狐臭之氣觸之父母仍忌房事若痘
欲靨不靨其痂欲落不落若腹脹煩渴忌食水蜜生冷
之物若食之轉渴而死急與木香散救之如身熱煩渴
者宜服人參麥門冬散身熱大渴人參白术散如不愈
仍服木香散竊謂前症乃脾胃氣虚津液不足所致非
實熱為患也如身熱煩躁手足發熱脾胃有熱也用人
參麥門冬散身熱作渴手足微冷者脾胃氣虚也用人
參白术散腹脹泄瀉或寒戰咬牙脾胃虚寒也用十一
味木香散泄瀉氣促手足並冷脾氣脫陷也用十二味
異功散凡瘡結痂作靨皆由元氣充實而内融也若審
見虚弱便與滋補血氣無虧可保終吉若見不靨而投
補劑恐不及而誤矣
一小兒十二歲出痘不靨腹脹泄瀉不食手足並冷先
君謂脾氣虚寒用十一味木香散一劑諸症頓愈再劑
不時索食但惡寒此脾氣猶虚也用五味異功散加木
香及六君子湯而諸症愈又用參茋内托散而痂脫
一男子三十歲遍身發熱作痛有赤顆旬餘始知為痘
用參茋四聖散托裏散各四劑欲靨不靨用十全大補
湯數劑而痂脫
一姙婦出痘月餘欲靨不靨面赤晡熱此肝脾血虚而
有熱也先用加味逍遥散熱退又用八珍牡丹皮而熱
止但氣血皆虚用十全大補湯而痂脫
一小兒出痘貫膿不靨症如實熱余謂血氣虚甚之假
熱也用十全大補湯數劑漸愈忽又惡寒余又曰此邪
氣退而真氣遂見虚象也仍用前藥内參茋各五錢數
劑而愈
十全大補湯治禀賦不足寒熱目汗食少體瘦發熱作
渴頭痛眩運(方見氣促)
逍遥散(即加味逍遥散去牡丹皮山梔)治乳母肝脾有熱致痘瘡欲靨
不靨欲落不落
當歸甘草(炙)芍藥(酒炒)茯苓白术(炒)柴胡(各一錢)
右水煎母子同服
十一味木香散
十二味異功散(二方見痘灰白色)
六君子湯(方見痘灰白色)
五味異功散(方見寒戰咬牙)
人參麥門冬散
人參白术散(方見靨發熱)
參茋托裏散
托裏散(二方見痘癰)
涕唾稠粘大便堅實之症
陳文宿先生云瘡痘涕唾稠粘身熱鼻乾大便如常小
便黃赤用人參清膈散如痰實壯熱胸中煩悶大便堅
實卧則喘急用前胡枳殼散竊謂前症若肺胃實熱氣
鬱痰滯或大便秘結小便赤澁煩渴飲冷宜用人參清
膈散表散外邪䟽通内熱使邪不壅滯若毒藴臟腑大
便秘結用前胡枳殼散疏導其裏調和榮衛使邪自解
散若痰嗽涕唾鼻塞不利宜用惺惺散或參蘇飲發散
外邪庶元氣不傷痘瘡輕而易愈
一小兒痘瘡涕唾稠粘鼻塞不利此風邪所傷肺用參
蘇飲一劑稍愈又用惺惺散而痊
一小兒痘赤壯熱痰甚煩躁飲冷此脾肺實熱用人參
清膈散頓退又用芹菜汁而靨
一小兒痘瘡作渴飲冷痰涎不利此上焦熱毒所致先
君用人參清膈散犀角地黃湯各一劑熱退痰清又用
四聖散而痘起漿貫用參芪四聖散漿回痂脫
一小兒涕唾稠粘大便黑屎此胃經熱毒先君用聖濟
犀角地黃湯芹菜汁而痊
一小兒痘愈後涕唾口乾飲湯腹脹此胃氣虚熱而津
液不足也先用人參白术散二劑後用五味異功散而
愈又用參茋四聖散參茋内托散而痊
一小兒涕唾稠粘痰喘作渴大便不利此熱毒藴於内
用前胡枳殼散一劑諸症頓退又用濟生犀角地黃湯
二劑而愈
前胡枳殼散治涕唾稠涎痰實壯熱胸中煩悶大便堅
實卧則喘急
前胡枳殼(麩炒)赤茯苓大黃(炒)甘草(炙各等分)
右每服三錢水煎如身温脉微并瀉者不可服
按前方若肺實胃熱氣鬱痰滯大便秘結小便赤澁
煩渴飲冷脉數宜用此方以表散外邪疏通内臟使
邪氣不壅滯且痘瘡輕而易愈
紫草四聖散治痘瘡出遲倒靨或小便赤澁發熱
紫草木通甘草(炒)黃茋(炒各等分)
右每服二三錢水煎服加欵冬花桔梗等分名仙聖
散
參蘇飲治時氣傷風發熱惡寒咳𠻳未明痘症疑似之
間此藥甚為穏當
前胡人參紫蘇葉乾葛半夏茯苓(各三)
(分)枳殼陳皮甘草(炙)桔梗(各二分)
右水煎服
人參白术散治胃氣虚弱涕唾稠涎或因尅伐吐瀉口
乾作渴飲食少思(方見屬隂屬陽即七味白术散)
五味異功散(方見寒戰咬牙)
人參清膈散(即十六味清膈散)
犀角地黃湯(二方見頂陷心煩)
四聖散(方見發熱屬隂陽)
參茋四聖散
參茋内托散(二方見腹脹氣促)
惺惺散(方見)
頂陷灰白瀉渴之症
陳文宿先生云痘瘡出二三日始出如粟米狀或菉豆大
似水珠光澤明淨根窠紅者不須服藥若四五日大小
不等根窠光澤明淨者亦不須服藥如陷頂灰白瀉渴
者服木香散丹溪先生云痘瘡灰白色淨者怯者作寒
看燥者勇者焮發者作熱看若初出之時色白者便須
大補氣血參茋芎歸术芍甘草升麻木香丁香瀉者加
訶子肉荳蔲若白色將靨如豆殼者蓋因初起飲水過
多其靨不齊俗呼倒靨不妨但服實表之劑自愈如毒
鬱於裏大小便秘者隨通利之竊謂前症不起發不紅
活者此因脾肺氣虚用參茋四聖散頂陷灰白瀉渴者
脾肺虚寒用木香散異功散若灰白色或痒而膿不貫
用紫草四君木香色赤或痒而膿不貫用紫草木通湯
貫而膿清稀用參茋内托散不應加附子緩則不救已
上危症如出贈痘多有生者
一小兒色淡白痒塌此脾肺氣虚血弱也用紫草快癍
湯参术各三錢二劑稍應又二劑紅活起發又用托裏
散參术各三錢貫膿而愈
一小兒九歲痘色白手足冷此脾胃虚弱用六君子湯
加木香當歸紫草四劑又用參茋四聖散加參茋各三
錢而靨至十七日發熱煩渴脉洪大而虚用八珍湯而
愈
一小兒十六歲痘色白脉虚浮按之甚微而短形氣倦
怠飲食少思此血氣虚弱用紫草木香散内人參五錢
十劑色微赤又用獨參湯而貫乃用十全大補湯補中
益氣湯共用參二斤餘而靨隨入科舉畢發熱痕痒淡
赤昏倦不食急灌以獨參湯而甦又用斤餘却用十全
大補湯補中益氣湯而安
一小兒痘瘡七日變灰白色手足並冷腹痛瀉渴先君
謂陽氣虚寒用十二味異功散不信已而飲沸湯不知
熱始投前藥二劑陽氣頓復却用獨參湯參茋四聖散
而愈
一小兒十五歲因科舉勞傷元氣出痘色白貫膿不靨
眼閉昏憒飲食與之則食手指輕捏不冷重按良久則
冷其脉輕診而浮重按如無不及兩寸此陽氣虚弱而
無邪耳用人參一兩乾薑一錢棗五枚二日進四劑結
靨眼開又二劑其眼常開呻吟不絶再劑却佐以補中
益氣湯二十一日始言但氣短云遍身痛如錐索食月
餘而靨始末悉用前二湯更無他餌
一孕婦發熱墜胎昏憒遍身見痘灰白色飲食藥餌到
口即作嘔惟灌熱湯則飲之乃擇壯年婦乳灌之不輟
日灌數碗旬餘省索食云胸腹脹滿此脾氣虚而乳食
壅滯令細呷濃茶半鍾胸滿即寬四十餘日而靨後因
勞心發熱如炙用君參茋炮薑而痊
一男子年三十發熱頭痛四肢拘急服解表之藥熱益
甚遍身紅點漸成膿窠已灰白此痘瘡因氣虚耳用參
茋四聖散托裏散色赤膿貫而靨
一小兒第十日不紅活漿不滿先君謂氣血虚弱用參
芪托裏散數劑出贈痘紅活起發又用十全大補湯而
愈
十一味木香散
木香大腹皮人參桂心赤茯苓青皮
前胡訶黎勒(去核)半夏丁香甘草(炙各三錢)
右每服三錢生薑三片水煎量大小服
十二味異功散
木香官桂(各三錢去粗皮)當歸(三錢半)人參茯苓陳
皮厚朴白术(各三錢)半夏丁香肉荳蔲(二錢)
(半)附子(炮去皮一錢)
右每服三五錢薑五片棗三枚水煎量大小服此藥
家傳五世累經效驗
愚嘗治癰疽隂症凡襍症陽氣脫陷與寒氣逼陽於
外者發熱煩躁口乾作渴投以薑桂附子之類津液
頓生煩熱頓退其應如響人但不習而察之耳
八珍湯治痘瘡氣血俱虚者此方主之若因脾氣虚弱
而不能生血者宜用異功散
當歸(一錢)川芎(五分)芍藥(炒七分)熟地黃(酒拌)人參白术
(炒)茯苓(各一錢)甘草(炙五分)
右每服二三錢薑棗水煎
豆䓻丸(方見咬牙)
内托散(即托裏散方見痘癰)
紫草快斑湯(方見大便不通)
四君子湯
六君子湯(二方見不靨)
參芪内托散(方見腹脹氣促)
紫草木香散(方見大便不通)
補中益氣湯(方見寒戰咬牙)
四聖散(方見痘出不快)
參茋四聖散
十全大補湯
獨參湯(三方見腹脹氣促)
紫草木通湯(方見痘出遲)
寒戰咬牙飲水瀉渴之症
陳文宿先生云痘瘡六日至七日肥滿紅活光澤八日
至九日肥滿蒼蠟色者皆不須服藥如身温氣促口乾
肚脹足冷寒戰咬牙飲水瀉渴者急用木香散加官桂
丁香服之如不愈服異功散蓋咬牙者齒稿也竊謂前
症若手足並冷渴飲熱湯大便泄瀉者陽氣虚寒也宜
熱補之手足不冷大便不利渴飲温湯者脾氣虚熱也
宜調補之手足不熱大便不利渴飲熱湯者脾胃虚弱
也宜温補之治者審焉
一小兒出痘寒戰咬牙四肢倦縮大便自利手足並冷
喜飲熱湯此陽氣虚寒也用十二味異功散末二錢諸
症頓退又用人參白术散參茋四聖散而靨
一小兒十四歲面色忽赤忽黑出痘寒戰咬牙作渴煩
熱喜飲熱湯此陽氣虚寒也用十全大補湯散煩渴頓
止乃以八珍倍加參茋至膿貫又作渴面赤此膿成而
血氣虚也用當歸補血湯八珍湯而靨至月餘面赤煩
渴或時昏憒痘痕如赭或時作痒脉洪大按之如無此
血脫也用大劑當歸補血湯而安
一小兒痘瘡寒戰咬牙内熱作渴形氣倦怠雖起發而
欠紅活此陽氣虚弱也用參茋四聖散而結痂忽作瀉
發熱此脾氣虚也用人參白术散參芪内托散而靨
一小兒痘瘡咬牙面黃飲湯此陽氣虚弱也用五味異
功散加木香而愈後仍咬牙面赤作渴至夜為甚此脾
腎隂虚也用地黃丸大補湯而愈
一小兒膿不貫兼寒戰咬牙腹脹屬脾胃虚弱用四君
肉桂歸茋肉豆䓻又用參茋四聖散而痊後用托裏散
四君子湯而靨
一小兒痒塌寒戰咬牙喜飲温湯手足不熱屬陽氣虚
弱也用參茋四聖散諸症已退用參茋托裡散其漿漸
貫用十全大補湯其痂頓靨
一小兒十四歲痘將愈忽寒戰手足並冷脉微細而不
及兩寸乃脾氣虚熱用五味異功散獨參湯十全大補
湯而愈
一婦人愈後寒戰脉浮大按之微細此血氣虚也用十
全大補湯三十餘劑而愈後因勞寒熱往來寒時手足
如冰熱時手足如炙脉浮大重按則細此陽氣虚甚也
朝用補中益氣湯加桂附各一錢夕用八味丸料倍加
桂附各五十餘劑而安
一小兒咬牙作渴面色忽白忽赤脉洪數按之無力左
關尺為甚此屬腎虚也用地黃丸補中益氣湯尋愈後
因驚面青目赤呵欠咬牙手尋衣領此肝經虚熱用加
減八味丸料煎與恣飲頓安又用補中益氣湯而痊
一小兒咬牙作渴飲冷大便微秘寒戰痘赤多在身側
此屬膽經虚熱也用小柴胡湯柴胡麥門散各一劑又
用加味四物湯而痊
當歸補血湯治痘瘡血氣虧損或妄服峻劑致血氣俱
虚肌熱大渴喜飲目赤面紅晝夜不息其脉洪大而
虚重按全無其症似宜服白虎湯但脉不長實為可
驗耳若服白虎湯必死
黃茋(炙一兩)當歸(二錢)
右水煎徐徐服
補中益氣湯
人參黃茋(炒)白术甘草當歸陳皮(各一錢)
柴胡升麻(各二分)
右薑棗水煎徐徐服
五味異功散
人參茯苓白术(炒)甘草陳皮
右每服二三錢薑棗水煎為末調服亦可
加減八味丸(即六味丸加五味子四兩肉桂一兩)治腎經陰虚虚火上炎
作渴咬牙或口舌生瘡或痰涎湧盛
六味地黃丸(加肉桂附子各一兩名八味丸二方見發熱屬隂屬陽)
獨參湯(方見腹脹氣促)
小柴胡(方見癍症)
十一味木香散
十二味異功散(二方見痘灰白色)
十全大補湯(方見腹脹氣促)
八珍湯
柴胡麥門冬散(二方見頂陷灰白)
參茋四聖散(方見頂陷心煩)
七味白术散(方見痘發熱即人參白术散)
薛氏醫案卷七十
