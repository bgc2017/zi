薛氏醫案卷二十八
明薛已訂
婦人良方
婦人血風肢體骨節疼痛方論第一
婦人血風由氣血不足腠理不密風冷乘之以致邪正
相摶故骨節疼痛肢體發熱口舌咽乾
愚按東垣先生云飲食失節脾胃虚弱乃血所生病
故口中津液不行若火熱來乘土位故肢體發熱作
渴若肝經血熱用四物羌活黃芩黃栢肝經血虚用
逍遥散山梔川芎風濕兼痰用四物南星半夏羌活
蒼术風濕傷脾用羌活勝濕湯暑濕傷氣用清燥湯
氣鬱肝脾用四君木香枳殼㯽榔胃氣受傷用補中
益氣湯瘀血流注用四物桃仁紅花骨痛筋攣用當
歸沒藥丸倦怠無力用補中益氣羌活川芎
附治驗
一婦人自汗盗汗發熱晡熱體倦少食月經不調吐
痰甚多二年後遍身作痛隂雨益甚此氣虚而風寒
所乘用小續命湯疼痛頓止用補中益氣加味歸脾
三十餘劑諸症悉愈
一婦人月經不調且素有痛風遇勞必作用衆手重
按痛稍止此氣血俱虚用十全大補加獨活而痛痊
六味丸逍遥散而經調
一婦人肢體作痛面色痿黃時或赤白發熱惡寒吐
瀉食少腹痛脇脹月經不時或如崩漏或痰盛喘𠻳
頭目眩痛或五心煩熱口渴飲湯或徤忘驚悸盗汗
無寐等症卧床年許悉屬肝脾虧損氣血不足所致
用十全大補加味歸脾兼服月餘諸症悉痊
芎藭散
川芎(一錢)赤茯苓赤芍藥酸棗仁(炒)桂心當
歸(酒洗)木香牛膝(酒洗)羌活枳殼(炒)甘草(各三分)
右水煎服
羚羊角散治血風身體疼痛手足無力
羚羊角(鎊)酸棗仁(炒)生地黃㯽榔(各一兩)五加皮
防風赤芍藥當歸(酒洗)骨碎補(炒)海桐皮
川芎(各五錢)甘草(三錢)
右為末每服二錢温酒調下
通靈丸治血風手足疼痛不可忍者
白附子(一兩)全蝎(半兩炒)麝香(一字)殭𧖟(一兩炒去絲)
右為末煉蜜丸桐子大每服十丸温酒下日三服
當歸沒藥丸治風血肢體刺痛筋攣骨痺或手足麻
木
當歸五靈脂(各一兩炒)沒藥(半兩)
右為末醋糊丸桐子大每服三十丸薑湯下
虎骨散治血風走痛或打撲作痛
虎骨(酥炙)敗龜板(酥炙)當歸(酒洗)桂心牛膝(酒洗)漏蘆
地龍(去土)葳靈仙玄胡索(炒)自然銅(製等分)
右為末每服二錢熱酒調下
附方
羌活勝濕湯治頭痛脊痛腰似折項似拔
羌活獨活(各一錢)藁本防風甘草(炙各五分)蔓荆
子川芎(各五分)
右水煎服如身重腰沈沈然是濕熱也加黃栢一錢
附子五分蒼术二錢
東垣清燥湯(方見後)
四物湯
補中益氣湯
四君子湯(三方見二十四卷第六論)
小續命湯(方見十九卷第八論)
逍遥散
加味歸脾湯
十全大補湯(三方見二十四卷第四論)
六味丸(方見二十四卷第十一論)
婦人血風白虎歷節走疰方論第二
婦人血風白虎歷節由體虚風邪乘之隨血而行或淫
溢皮膚或卒然掣痛走疰如虎囓者加减小續命湯主
之
愚按東垣云若人身體沈重走疰疼痛此濕熱相摶
或風熱鬱而不得伸附著於有形也是症多因飲食
起居失節或因七情勞役失宜脾胃虧損腠理不密
外邪所侵以致内熱晡熱自汗盗汗或經候不調飲
食不甘治法濕熱腫痛者清燥湯兼痰佐以二陳湯
肝火作痛者加味逍遥散脾鬱作痛者加味歸脾湯
血虚作痛者四物湯氣虚作痛者四君子湯氣血俱
虚者八珍湯俱加羌活川芎月經先期而痛者加味
逍遥散頭眩倦怠而痛者補中益氣湯大扺按之痛
甚者病氣實按之痛緩者元氣虚勞役而痛者亦元
氣虚也飲食失宜而痛者脾氣虚也惱怒而痛者肝
火盛也若晝輕而夜重者血分病也(與前兼用)
附治驗
一婦人歷節發熱作渴飲食少思月經過期其脉舉
之洪大按之微細用附子八物四劑而痛止用加味
逍遥而元氣復用六味丸而月經調
一婦人體肥胖素有熱月經先期患痛風下體微腫
痛甚則小便頻數身重脉緩此風濕血虚而有熱用
羌活勝濕湯二劑腫痛漸愈用清燥湯數劑小便漸
清用加味逍遥散内熱漸愈又為飲食停滯發熱仍
痛面目浮腫用六君加柴胡升麻而愈又因怒氣小
腹痞悶寒熱嘔吐用前藥加山梔木香而安惟小腹
下墜似欲去後此脾氣下陷用補中益氣而愈後因
勞役怒氣作嘔吐痰遍身腫痛經行寒熱此肝木侮
脾土用六君加柴胡山梔腫痛嘔吐悉退後用補中
益氣而安
一婦人飲食少思畏風寒患痛風嘔吐寒熱脉弦緊
用附子八物而四肢痛愈用獨活寄生而腰痛漸痊
惟兩膝腫痛用大防風湯而痛漸愈用歸脾逍遥而
元氣復
漏蘆散治走疰疼痛
漏蘆當歸(酒洗)牛膝(各三錢)桂心地龍(去土)防風
羌活白芷甜瓜子沒藥(各半兩)虎脛骨敗
龜板(各酥炙一兩)
右為末每服二錢熱酒調下
四生丸治骨節作痛或渾身麻痺
白殭𧖟(炒去絲)地龍(去土)白附子五靈脂草烏(去皮)
(尖各等分)
右為末米糊丸桐子大每服二十丸茶清送下酒調
服亦可
麝香丸治歴節諸風走痛或如蟲行
大川烏(三箇去皮尖生用)全蝎(二十一箇)黑豆(二十一粒)地龍(去土五錢)
麝香(一字)
右為末米糊丸菉豆大每服十丸温酒下許學士
云予得此方凡歷節及不測疼痛一二服便瘥治一
貴婦遍身走痛夜如蟲嚙三服而愈
附子八物湯治歴節痛如鎚鍜
附子(炮)乾薑(炮)芍藥(炒)茯苓人參甘草桂
心(各五分)白术(一錢五分)
右水煎服一方去桂用熟地黃二錢
獨活寄生湯(方見後)
小續命湯(方見後)一婦人兩踝作痛上行膝髀肩肘痛如
鎚鍜至夜尤劇六脉皆緊一劑而愈又鄧安人夏月
患此人迎脉虚此因暑而得用酒蒸黃連丸一服亦
安
附方
東垣清燥湯治元氣虚濕熱乘之遍身痠軟或肺金
受邪絶寒水生化之源腎無所養小便赤少大便不
調腿腰痿軟或口乾作渴體重麻木頭目眩暈飲食
少思或自汗盗汗肢體倦怠胸滿氣促
黃芪(一錢五分)黃連(炒)神麯(炒)五味子(九粒杵炒)猪苓柴
胡甘草(炙各二分)蒼术白术(炒)麥門冬(去心)陳皮(炒)
生地黃澤瀉(各五分)白茯苓人參當歸(酒洗)升
麻(各三分)黃栢(酒拌一分)
右水煎服
二陳湯(方見二十四卷第五論)
八珍湯
加味逍遥散
加味歸脾湯(三方見二十四卷第四論)
四物湯
四君子湯
六君子湯
補中益氣湯(四方見二十四卷第六論)
六味丸(方見二十四卷第十一論)
羌活勝濕湯(方見前)
大防風湯(方見二十四卷第九論)
婦人血風[病-丙+(穩-禾)]疹瘙痒方論第三
婦人瘙痒[病-丙+(穩-禾)]疹五心煩熱乃血風攻疰用人參荆芥散
消風散逍遥散大扺因體虚風寒相摶赤屬血分而白
屬氣分也經云汗出見濕乃生痤疿凡人汗出不可露
卧沐浴使人身振寒熱致生風疹
愚按前症有身發疙瘩或如丹毒痒痛不常或膿血
淋漓發熱煩渴或頭目昏眩日晡益甚或寒熱發熱
月經不調皆肝經風熱血燥用加味逍遥散為主佐
以四君芎歸若忿怒身發疙瘩痛痒寒熱乃肝火血
燥用加味小柴胡湯氣血俱虚八珍加柴胡丹皮若
夜間發熱作渴譫語乃熱入血室用小柴胡加生地
血虚四物合小柴胡後用加味逍遥散調理若鬱結
食少體倦内熱晡熱乃脾經血燥用加味歸脾湯寒
熱加山梔熟地若遊走瘙痒乃血風走注用何首烏
散血虚逍遥散風熱消風散若專用風藥復傷隂血
必致筋攣等症
附治驗
一婦人身𤼵疙瘩或如丹毒痒痛不常搔碎成瘡膿
水淋漓發熱煩渴頭目眩暈日晡益甚此血虚内熱
之症以當歸飲加柴胡山梔治之而愈
一婦人患前症肢體疼痛頭目不清自汗盗汗月水
不調肚腹作痛食少倦怠先用人參荆芥散後用逍
遥散治之而痊
一婦人因忿怒身發疙瘩憎寒發熱余謂肝火用小
柴胡湯加山梔黃連治之而愈後口苦脇痛小便淋
瀝復用前藥全愈
一婦人患前症𤼵熱夜間譫語此血分有熱以小柴
胡湯加生地治之而安後用四物湯加柴胡山梔丹
皮而熱退又用逍遥散全愈
一室女十四歲天癸未至身發赤斑痒痛左關脉弦
數此因肝火血熱以小柴胡湯加山梔生地丹皮治
之而愈若因怒而致者亦宜治以前藥(治驗餘見二十四卷血風)
(門)
何首烏散治皮膚瘙痒遊走無定
何首烏防風白蒺藜(炒)枳殼(麩炒)天麻殭𧖟
胡麻(炒)茺蔚子蔓荆子(各一錢)茵陳(五分)
右水煎服
附方
四物湯
四君子湯(二方見二十四卷第六論)
加味小柴胡湯
小柴胡湯(二方見二十四卷第二論)
八珍湯
加味歸脾湯
加味逍遥散
逍遥散(四方見二十四卷第四論)
消風散(方見二十四卷第七論)
當歸飲(方見二十四卷第六論)
人參荆芥散(方見五卷第三論)
婦人虚風頭目眩暈方論第四
婦人頭眩由氣虚風入於腦循脉引於目系目系急而
然也邪甚則必癲素問云頭痛癲疾下虚上實過在足
少隂巨陽甚則入腎徇蒙招搖目瞑耳聾下實上虚過
在足少隂厥隂甚則在肝下虚者腎虚也故腎厥則頭
痛上虚者肝虚也故肝虚則暈徇蒙者如以物蒙其首
招搖不定目眩耳聾皆暈之狀故肝厥頭痛不同也
愚按丹溪先生云眩者言其黑運旋轉其狀目閉眼
暗身轉耳聾如立舟船之上起則欲倒盖虚極乘寒
得之亦不可一途而取軌也若風則有汗寒則掣痛
暑則熱悶濕則重滯此四氣乘虚而眩暈也若鬱結
生痰而眩暈者此七情虚火上逆也若淫慾過度而
眩暈者此腎虚氣不歸源也若吐衂漏崩而眩暈者
此肝虚不能攝血也有早起眩暈須臾自定者元氣
虚也正元飲下黑錫丹傷濕頭暈用腎著湯加川芎
有痰用青州白丸子頭風風熱也久則目昏偏頭風
相火也久則目緊便澁皆宜出血以開表之竊謂前
症肝虚頭暈用釣藤散腎虚頭暈六味丸頭暈吐痰
養正丹不應八味丸血虚四物參苓白术不應當歸
補血湯氣虚四君歸芪不應益氣湯肝木實瀉青丸
虚用地黃丸不應川芎散脾氣虚二陳參术柴胡升
麻不應益氣湯加茯苓半夏脾胃有痰半夏白术天
麻湯風痰上壅四神散發熱惡寒八物湯七情氣逆
四七湯傷濕而暈除濕湯
治驗
一婦人素頭暈不時而作月經遲而少此中氣虚弱
不能上升而頭暈不能下化而經少用補中益氣湯
而愈後因勞撲地月經如湧此勞傷火動用前湯加
五味子一劑而愈前症雖云氣無所附實因脾氣虧
損耳
一婦人内熱口乾勞則頭暈吐痰帶下詳見六卷第
十六論
養正丹治虚風頭眩吐涎不已盖此藥升降隂陽補
接真氣非止頭眩而已
黑鉛水銀硫黃(研)硃砂(各一兩研)
右用砂器鎔鉛下水銀攪勻離火少時入硫砂再攪
候冷為末飯丸菉豆大每服三十丸空心食前棗湯
下
釣藤散治肝厥頭暈
釣藤鈎陳皮(炒)半夏(薑製)麥門冬茯苓茯神
(去木)人參(去蘆)甘菊花防風(各一錢)甘草(炙三分)石膏(鍜二)
(錢)
右薑水煎
川芎散治肝腎虚風頭目眩暈或頭痛耳鳴目系緊
急
小川芎山藥白茯神甘菊花(野菊不用)人參(各半)
(兩)山茱萸肉(一兩)
右為末每服二錢酒調日三服
三五七散治八風五痺肢體不仁或風寒入腦頭痛
目旋耳内蟬鳴
附子(炮)細辛(各三兩)乾薑(炮)山茱萸(各五兩)防風山
藥(炒各七兩)
右為末每服二錢温酒調
四神散治血風眩暈頭痛寒熱唾痰
菊花當歸(酒洗)旋覆花(去梗葉)荆芥穗(各一錢)
右葱白三寸茶末一錢水煎
蒼耳散治血風頭旋或不知人事用喝起草嫩心隂
乾為末酒服二錢其功甚效
治頭旋如天動地轉名曰心眩膽礬一兩細研用麵餅
劑一箇拌勻勒如骰子大瓦上焙乾每服一骰為末
燈心竹茹煎湯調下此去痰之法當審而用之
附方
正元飲治下元虚敗痰氣上湧頭目眩暈臟肺滑泄
時或自汗手足逆冷霍亂轉筋等症
紅豆(炒二錢)人參(去蘆二兩)茯苓(二兩)附子(炮去皮尖一兩)甘草(炙二)
(兩)肉桂(五錢)川芎山藥(薑汁炒)烏藥乾葛(各一兩)白
术(二兩)乾薑(炮三錢)黃茋(炙一兩五錢)
右每服二錢薑棗水入鹽少許煎送黑錫丹
黑錫丹治真陽氣敗痰氣壅塞心火炎熾或赤白帶
下等症
肉桂沈香附子(炮去皮臍)葫蘆巴(酒浸炒)破故紙(炒)
茴香(炒)肉豆蔲(麵褁煨)陽起石(研水飛)金鈴子(蒸去皮核)
木香(各一兩)硫黃黑錫(去灰各二兩)
右將黑錫硫黃入銚内煉結砂子傾出地上去火毒
研細餘藥為末和勻再研至黑光色酒糊丸桐子大
隂乾入布袋擦令光潤每服四十丸
腎著湯(方見十五卷第八論)
青州白丸子(方見三卷第四論)
六味丸
八味丸(二方見二十論四卷第十一)
當歸補血湯(方見十九卷第六論)
四物湯
四君子湯
補中益氣湯(三方見二十四卷第六論)
二陳湯(方見二十四卷第五論)
瀉青丸(方見二十四卷第三論)
八物湯(方見二十四卷第四論)
四七湯(方見十二卷第七論)
除濕湯(即腎著湯加川芎)
半夏白术天麻湯(方見四卷第五論)
婦人血風頭痛方論第五
許學士云婦人患頭風者十居其半每發必掉眩如在
車船之上盖因肝經血虚而風邪襲之爾用川芎當歸
散若頭痛連齒時發時止連年不已此風中腦謂之厥
逆頭痛宜白附子散及灸曲鬢穴在耳掩前正尖上灸
七壯左痛灸左右痛灸右
愚按東垣云足太陽頭痛脉浮緊惡風寒川芎羌活
獨活麻黃為主手少陽經頭痛脉弦細往來寒熱柴
胡為主足陽明頭痛身熱目疼鼻乾惡寒發熱脉浮
緩而長升麻湯或石膏白芷為主手太陽頭疼有痰
體重或腹痛為痰癖脉沈緩蒼术半夏南星為主足
少隂經頭痛足寒氣逆為寒厥脉沈細麻黃附子細
辛湯為主足厥隂頭項痛或吐涎沫厥冷脉浮緩吳
茱萸湯主之諸血虚頭痛當歸川芎為主諸氣虚頭
痛人參黃芪為主氣血俱虚頭痛調中益氣少加川
芎蔓荆細辛痰厥頭痛半夏白术天麻湯厥逆頭痛
羌活附子湯如濕氣在頭者以苦吐之不可執方而
治若脉雜亂而病見不一宜補胃為主
附治驗
一婦人因勞耳鳴頭痛體倦用補中益氣加麥門五
味而痊三年後得子因飲食勞倦前症益甚月經不
調晡熱内熱自汗盗汗用六味地黃丸補中益氣湯
頓愈經云頭痛耳鳴九竅不利腸胃之所生也故脾
胃一虚耳目九竅皆為之病
一婦人兩眉稜痛後及太陽面青善怒此肝經風熱
之症用選竒湯合逍遥散加山梔天麻黃芪半夏黃
芩而愈此症失治多致傷目或兩耳出膿則危矣頭
痛手掉身麻見一卷第五論
川芎當歸散
川芎(一錢)當歸(酒拌)羌活旋覆花細辛蔓荆子
防風石膏(煆)藁本荆芥穗半夏麯生
地黃甘草(炙各五分)
右薑水煎
白附子散治風邪風痰頭痛連齒不時舉發或連年
不愈
麻黃(不去根節)烏頭(炮去皮)南星(炮各半兩)白附子(炮一兩)全蝎
(炒五枚)辰砂麝香白薑(炮各一錢)
右為末酒調服三分卧少時
川芎茶調散治諸風上攻頭目昏重偏正頭痛
薄荷(八兩)川芎荆芥(各四兩)羌活白芷防風
甘草(炙各二兩)細辛(一兩)
右為末每服二錢食後茶清調
如聖餅子加細辛其效甚速若頭痛筋攣骨重少氣&KR0938;
噫腹滿咳𠻳煩冤其脉舉之則弦按之石堅由腎氣
不足而逆上謂之腎厥頭痛宜玉真丸硫黃丸
硫黃丸治頭風不問新久服此除根屢用屢效
硫黃(二兩)硝石(一兩)
右為末滴水丸指頂大每服一丸空心細嚼茶清下
一方用生萊菔汁仰卧注兩鼻數年之患一注即愈
一方治風邪犯腦患頭痛不可忍不問年歲
硝石人中白腦子(等分)
右為末用一字吹入鼻中
都梁丸治産前産後風邪所傷頭痛頭暈(方見後)
附方
調中益氣湯治氣血俱虚而頭痛
芍藥(三分)升麻(二分)黃芪(一錢)甘草(五分)五味子(七粒)當歸
白术人參(各三分)柴胡橘皮(各二分)
右水煎
半夏白术天麻湯
半夏(一錢五分)白术神麯(炒各一錢)天麻黃芪人參
蒼术陳皮澤瀉茯苓(各五分)乾薑(三分)大麥
蘖(一錢五分)黃栢(酒製二分)
右每服半兩水煎
羌活附子湯
麻黃黑附子(炮)白芷白殭𧖟黃栢(各三分)羌
活蒼术(各五分)防風甘草升麻(各五分)黃茋(五分)
右水煎服
選竒湯治風熱上壅眉稜骨痛或頭目眩暈
羌活防風(各三分)甘草(二錢夏生冬炒)黃芩(酒製冬去之)
右每服三錢水煎時時服
吳茱萸湯
升麻湯
麻黃附子細辛湯(三方見六卷第十二論)
補中益氣湯(方見二十四卷第六論)
六味丸(方見二十四卷第十一論)
逍遥散(方見二十四卷第四論)
頸項強痛方論第六
夫頸項屬足太陽膀胱足少隂腎二經相為表裏若感
風寒濕氣則發熱惡寒頸項強急腰背反張瘈瘲口噤
脉沈遲弦細新産血虚出汗多患此症若因鼾睡失枕
而致用三五七散追風散若風邪所傷用都梁丸木瓜
煎
愚按東垣云肩背痛不可回顧此手太陽氣鬱而不
行以風藥散之竊謂前症若因肝木自旺用瀉青丸
精血不足六味丸風熱淫肝加味逍遥散怒動肝火
加味小柴胡湯肝經血虚加味四物湯腎不能生肝
六味丸膀胱氣滯羌活勝濕湯大抵肝火旺則肝血
虚而筋燥頸項強急或腰背反張或四肢拳攣或頸
項等處結核
附治驗
一婦人耳内或耳後項側作痛寒熱口苦月經不調
此肝膽經火兼傷脾胃用四君加柴胡升麻黃芪芍
藥而愈後因勞役怒氣嘔吐脇脹用六君子湯加山
梔柴胡而安
一婦人因怒寒熱作渴左目緊小頭頸動掉四肢抽
搐遍身疼痛此血虚肝熱則生風也用加味逍遥加
釣藤鈎數劑諸症漸愈又用八珍湯而痊
追風散治風邪所乘頭目眩痛口眼歪斜牙關緊急
或百節疼痛鼻塞聲重項背拘急皮膚瘙痒面若蟲
行
川芎防風石膏(煅)川烏(炮去皮臍尖)甘草(炙)荆芥
穗白殭𧖟(炒去絲各一兩)天南星羌活地龍(去土)白
附子(炮)全蝎(去尾針)白芷(各半兩)草烏(炮去皮臍尖)沒藥(研)
乳香(研)雄黃(研各一錢)
右為末每服五分用茶清少許食後臨卧調下
都梁丸治諸風項背不利頭目眩暈腦門作痛或産
前産後傷風頭目昏重血風頭痛用白芷末蜜丸彈
子大每服一丸細嚼荆芥煎湯下
木瓜煎
木瓜(不犯鐵器二箇取盖去穰)沒藥(二兩研)乳香(一兩研)
右以木瓜去核入二藥仍盖合之飯上蒸爛研成膏
每服三匙生地黃汁半盞無灰酒和服有人患此自
午發至夜方止余曰此足少隂之症發必先從足起
盖足少隂之筋自足大指起至頭筋者肝之合也日
中至夜天之陽陽中之隂又曰陽中之隂肺也自離
至兑隂旺陽弱之時故靈寳畢法云離至乾腎氣絶
而肝氣弱肝腎二臟受隂氣故發於是時予授此方
三服而愈
附方
瀉青丸(方見二十四卷第三論)
六味丸(方見二十四卷第十一論)
八珍湯
加味逍遥散(二方見二十四卷第四論)
加味小柴胡湯(方見二十四卷第二論)
加味四物湯
四君子湯(二方見二十四卷第六論)
羌活勝濕湯(方見前)
婦人腰痛方論第七
夫腎主於腰若婦人腰痛由腎氣虚弱外感六氣内傷
七情皆能致之如因風邪所乘用小續命湯加桃仁杜
仲如因寒濕所傷五積散腎經虚弱青娥丸如因氣血
凝滯用牽牛&KR1708;香之類
愚按陳無擇先生云若形體虚羸面色黧黑腿足痿
軟不能行立此失志所為也腹急脇脹目視昏>昏>宗
筋弛縱白淫下注此鬱結所為也肌肉不仁飲食不
化腸胃脹滿閉墜腰脇此憂思所為也皆屬内因若
腰冷作痛身重不渴小便自利飲食如故因勞汗出
腰&KR0008;脇痛或墜墮血滯或房勞精竭皆屬内外因也
竊謂前症失志腎虚熱者六味丸腎虚寒者八味丸
鬱怒傷肝實用龍膽瀉肝湯虚用六味丸補肝散憂
慮傷脾者歸脾湯逍遥散腎著者寒則术附湯虚則
腎著湯腰膝痛者寄生湯養腎散瘀血滯者如神湯
舒筋湯房勞腰痛者青娥丸十補丸
附治驗
一婦人腰痛三年矣每痛必面青頭暈目緊余以為
肝脾氣虚用補肝散而愈三年後因勞役患頭痛兼
惡心用補中益氣湯加茯苓半夏蔓荆子而愈
一婦人苦腰痛數年不愈余用白术一味大劑服不
三月而痊乃胃氣虚閉之症故用白术也
如神湯治男婦腰痛
延胡索當歸桂心(等分)
右為末每服二錢温酒調甚者不過數服
獨活寄生湯治足三隂虚風濕所侵脚膝歴節作痛
獨活桑寄生續斷(酒炒)杜仲(薑汁炒)細辛牛膝
(酒拌炒)秦芁茯苓白芍藥(炒)桂心川芎防
風人參熟地黃(自製)當歸(酒拌)粉草(炙各五分)
右水煎
舒筋散治風寒傷腎膂作痛或閃挫氣滯血瘀亦良
玄胡索(炒)杜仲(薑汁炒)官桂(去皮)羌活芍藥(等分)
右為末每服二錢酒調
又方橘核炒木香研酒下
附方
濟生术附湯治寒濕傷腎腰重冷痛小便自利或手
足逆冷
附子(炮)白术(各一兩)杜仲(薑炒半兩)
右每服四錢薑水煎
三因腎著湯治腎虚為病身重腰冷如水洗狀不渴
而小便自利飲食如故腰以下冷痛如帶數千錢
茯苓白术(各四兩)乾薑(炮)甘草(炙各二兩)
右每服四錢水煎空心服
青娥丸治腎虚腰痛或外邪所侵腰腿或筋骨作痛
胡桃仁(二十枚)蒜(研膏四兩)破故紙(酒浸炒八兩)杜仲(去皮薑汁浸炒)
(一斤)
右為末蒜膏丸桐子大每服五十丸空心醋湯下蒜
不用亦可
六味丸
十補丸
八味丸(二方見二十四卷第十一論)
龍膽瀉肝湯(方見二十四卷第八論)
補肝散(方見七卷第十七論)
歸脾湯
逍遥散(二方見二十四卷第四論)
養腎散(方見後)
婦人腰脚疼痛方論第八
腎主於腰脚女人胞絡係焉若勞傷腎氣風冷客於脉
絡故腰脚作痛也治當補元氣為主佐以袪邪之劑
愚按前症若真陽衰敗寒邪乘襲手足俱冷頭痛惡
寒或嘔吐腹痛等症宜用本方若氣血虚弱寒邪所
感惡寒發熱頭痛作渴或嘔吐腹痛等症宜用五積
散若元氣虚弱濕熱所傷兩脛腫痛寒熱身疼或嘔
吐不食等症宜用㯽蘇敗毒散若脾胃虚弱元氣下
陷寒熱嘔吐發熱頭痛喘渴體倦等症宜用補中益氣
湯若足三隂精血虧損隂火内動内熱晡熱作渴痰
甚小便頻數等症宜用六味地黃丸若足三隂陽
氣虚敗惡寒發熱手足俱冷吐痰不食二便滑數等
症宜用八味地黃丸
附治驗
一婦人先腰胯作痛後兩腿亦痛余以為足三隂虚
寒外邪所傷用小續命湯及獨活寄生湯或作或止
所用飲食極熱腹中方快余曰邪氣去而元氣虚寒
也診其脉果沈細用養腎散漸愈又用十補丸而痊
一婦人所患同前但發熱作渴喜冷飲食脉洪數按
之遲濇佘以為血虚有熱用羚羊角散去㯽榔加白
术茯苓數劑更用加味逍遥散而瘥
一婦人患前症時或腿膝作痛脉浮數按之遲緩此
元氣虚而風濕所乘用獨活寄生湯頓愈又用八珍
湯而安
一婦人因怒患前症寒熱往來口苦不食晡熱内熱
余以為肝火血虚先用小柴胡山梔頓愈又用加味
逍遥散而瘳
一婦人患前症寒熱頭痛殊類傷寒此寒邪之症用
㯽蘇敗毒散而安又用補中益氣調補而愈
骨碎補散治陽氣虚弱外寒所侵腰脚疼痛腹脇拘
急
骨碎補(炒)萆薢(酒炒)牛膝(酒炒)桃仁(去皮尖)海桐皮當
歸(酒拌)桂心㯽榔(各五分)赤芍藥(炒)附子(炮)川芎
枳殼(麩炒各三分)
右薑棗水煎
養腎散治腎經虚弱風寒所侵以致腰脚疼痛不能
步履
蒼术(一兩)乾蝎(三錢)天麻草烏頭(炮去皮尖)黑附子(炮去皮臍)
(各二錢)
右為末每服一錢酒調服麻痺少時隨愈孕婦勿服
此治風寒傷腎膀胱虚寒之良藥用之得宜殊有神
效
附方
五積散(方見後)
㯽蘇敗毒散(方見二十四卷第十論)
補中益氣湯(方見二十四卷第六論)
十補丸
六味丸
八味丸(三方見二十四卷第十一論)
小續命湯(方見前)
獨活寄生湯(方見前)
羚羊角散(方見前)
加味逍遥散
八珍湯(二方見二十四卷第四論)
小柴胡湯(方見二十四卷第二論)
婦人風邪脚氣方論第九
婦人脚氣乃肝脾腎三經或胞絡氣虚為風毒所摶而
患盖胞絡屬於腎主於腰脚三經絡脉起於足中指若
風邪客於足從下而上動於氣故名脚氣皆由六淫七
情或産後或經行風毒相摶其症或頭痛身熱肢節作
痛或大便秘結小便不利或脚膝緩弱足脛腫滿或腰
膝枯細忪悸嘔逆或小腹不仁舉體轉筋或胸滿氣急
遍體酸痛用香蘇散加㯽榔生薑若寒中三陽必冷用
小續命湯若暑中三隂必熱用小續命湯去附子大躁
者紫雪最良無紫雪以自合薄荷煎冷水調服大便秘
用脾約丸麻仁丸三和散補藥淋洗皆大禁也
愚按嚴用和先生云前症初患不覺因他病乃發先
從脚起或緩弱痺痛不能行履或兩脛腫滿或足膝
細小或心中怔忡或小腹不仁或舉體轉筋或見食作
嘔或胸滿氣急遍體酸痛其脉浮而弦者因於風濡
而弱者因於濕洪而數者因於熱遲而濇者因於寒
男子由於腎氣虧損女子血海虚弱七情所致竊謂
前症若足三隂虚弱用還少丹若脾氣虚寒用八味
丸若飲食停滯臀腿痠脹浮腫作痛此脾氣下陷用
六君子少加柴胡升麻不應須用八味丸若發熱口
渴月經不調兩腿無力此足三隂血虚火燥用六味
八味二丸兼服前症西方之人多患之因素食乳酪
脾胃壅滯脛足腫滿至於南方亦有因膏粱厚味濕
熱下注而患者故古人謂之壅疾所用之方多疏通
發散之劑然感於房勞過度虧損三隂治法又當以
固本為主故六物附子為元氣虚弱寒邪内侵之聖
藥所屬各經等方附後
附治驗
一婦人兩膁赤痛寒熱口苦嘔吐懶食面色青黃或
赤此肝木乘脾土用小柴胡湯加山梔升麻茯苓二
劑頓愈又用六君子湯加柴胡山梔全愈
一婦人飲食勞役兩膁兼腿疼痛或時寒熱余以為
脾虚濕熱下陷用補中益氣湯加山梔茯苓半夏治
之而痊後復作用六君子湯加柴胡山梔全愈
一婦人經行後寒熱晡熱兩腿作痛此肝經血虚也
用加味逍遥散加山梔治之而愈後因勞日晡内熱
或用四物黃栢知母之類前症益甚更加食少作瀉
余以為元氣下陷前藥復傷先用六君子湯加補骨
脂二劑調補脾冐而瀉止食進又用補中益氣湯升
舉元氣而愈
大腹皮散治脚氣肢節煩疼心神壅悶或頭暈喘𠻳
不食
大腹皮紫蘇荆芥赤芍藥(炒)青皮木瓜
(不犯鐡器)獨活(各五分)枳殼(麩炒一錢)
右薑葱水煎
半夏散治脚氣上攻心腹脹滿飲食不下嘔吐不止
半夏(薑製)陳皮人參大腹皮桂心(各三分)㯽榔
(一錢)赤茯苓紫蘇(各五分)
右薑水煎
桑白皮飲治兩脚浮腫小便赤澁腹脇脹滿或喘𠻳
痰湧嘔吐不食
桑白皮(炒)郁李仁(去皮)赤茯苓(各一錢)木香防已(酒拌)
大腹皮紫蘇子(炒)木通(去節)㯽榔青皮(各五分)
右薑水煎
附方
大黃左經湯治四氣乘注足陽明經以致膁腿作痛
或足脛赤腫嘔吐不食大小便秘結或惡食喘急自
汗等症
細辛茯苓羌活大黃(煨)甘草(炙)前胡枳
殼(麩炒)厚朴(薑製)黃芩(炒)杏仁(去皮尖等分)
右每服五錢薑棗水煎
麻黃左經湯治風寒暑濕乘注足太陽經以致腰足
攣痺肢節重痛或增寒發熱自汗惡寒或自汗惡風
頭疼
麻黃乾葛細辛白术茯苓防已(酒拌)桂
心羌活甘草(炙)防風
右每服半兩薑棗水煎服
半夏左經湯治足少陽經為風寒暑濕乘注以致惡
寒發熱腰腿疼痛或頭目眩暈嘔吐不食或熱悶心
煩腿痺不隨
半夏(薑製)乾葛細辛白术麥門冬(去心)茯苓
桂枝防風乾薑(炮)黃芩(炒)小草甘草(炙)柴
胡
右每服半兩薑棗水煎熱悶加竹瀝喘急加杏仁桑
白皮
六物附子湯治四氣乘於足太隂經以致骨節煩疼
四肢拘急自汗短氣小便不利或手足浮腫
附子(炮)桂枝防已(各四錢)甘草(炙二錢)白术茯苓
(各三錢)
右每服半兩薑水煎
換腿丸治足三隂經為風寒暑濕之氣所乘發為攣
痺緩縱或上攻胸背下注脚膝疼痛發熱行步艱辛
薏苡仁南星石楠葉石斛㯽榔萆薢
(酒拌)川牛膝(酒浸)羌活防風木瓜(各四兩)黃芪(炒)當
歸(酒拌)天麻續斷(酒炒各一兩)
右為末酒糊丸如桐子大每服五十丸鹽湯下
五積散治風寒所傷以致脚氣疼痛或寒熱拘急嘔
吐不食等症
當歸(酒拌)芍藥(炒)川芎炮薑人參茯苓陳
皮桔梗(炒)厚朴(薑炒)白芷蒼术半夏(薑製)肉桂
麻黃甘草(炒各五分)
右薑棗水煎
當歸拈痛湯治濕熱為病肢節煩疼肩背沈重胸膈
不利或兼遍身作痛足脛腫痛不可忍者或濕熱流
注下部瘡瘍赤腫
羌活人參苦參(酒製)升麻乾葛蒼术(各一錢)
甘草(炒)黃芩(酒炒)當歸茵陳(酒製各五分)防風知母
(酒炒)澤瀉猪苓白术(各四分)
右水煎服
紫蘇子湯治脚氣上攻隂陽交錯清濁不分上重下
虚中滿喘急嘔吐自汗無復紀律
紫蘇子(微炒)半夏(薑製)前胡厚朴(薑製)甘草(炙)當歸(酒拌)
(各二兩)桂心陳皮
右每服四錢入薑棗煎
還少丹(方見二十三卷第四論)
六味丸
八味丸(二方見二十四卷第十一論)
小柴胡湯(方見二十四卷第二論)
六君子湯
補中益氣湯(二方見二十四卷第六論)
加味逍遥散(方見二十四卷第四論)
薛氏醫案卷二十八
