薛氏醫案卷十二
明薛已撰
正體類要下
方藥
四君子湯治脾胃虚弱或因尅伐腫痛不散或潰而
不斂或飲食少思或欲作嘔大便不實等症
人參白术茯苓(各二錢)甘草(炙一錢)
右作一劑薑棗水煎服
小柴胡湯治一切撲傷等症因肝膽經火盛作痛出
血自汗寒熱往來日晡發熱或潮熱身熱咳嗽發熱
脇下作痛兩胠痞滿
柴胡(二錢)黃芩(一錢五分)半夏(一錢)人參(一錢)甘草(炙五分)
右薑水煎服
神效葱熨法治跌撲傷損用葱白細切杵爛炒熱敷
患處如冷易之腫痛即止其效如神
八珍湯治傷損等症失血過多或因尅伐血氣耗損
惡寒發熱煩躁作渴等症
人參白术白茯苓白芍藥當歸
熟地黃川芎(各一錢)甘草(炙五分)
右薑棗水煎服
犀角地黃湯治火盛血熱妄行或吐䘐不止大便下
血如因怒而致加山梔柴胡
犀角(鎊末)生地黃白芍藥黃芩牡丹皮
黃連(各一錢五分)
右水煎熟傾於鍾内入犀末服之
十味參蘇飲治氣逆血藴上焦發熱氣促或咳血䘐血
或痰嗽不止加黃芩山梔即加味參蘇飲
人參紫蘇半夏茯苓陳皮桔梗
前胡葛根枳殼(各一錢)甘草(炙五分)
右薑水煎服
二味參蘇飲治出血過多瘀血入肺面黑喘促
人參(一兩)蘇木(二兩)
右水煎服
四物湯治一切血虛日晡發熱煩躁不安者皆宜服
之
當歸(三錢)熟地黃(三錢)芍藥(二錢)川芎(一錢五分)
右水煎服加白术茯苓柴胡丹皮即加味四物湯
桃仁承氣湯(加當歸即歸承湯)治傷損血滯於内作痛或發熱
發狂等症
桃仁芒硝甘草(各一錢)大黃(二錢)
右水煎服大黃更量虚實
加味承氣湯治瘀血内停胸腹脹痛或大便不通等
症
大黃朴硝(各二錢)枳實厚朴(各一錢)甘草(五分)
當歸紅花(各一錢)
用酒水各一鍾煎至一鍾服仍量虛實加减病急不
用甘草
獨參湯治一切失血與瘡瘍潰後氣血俱虛惡寒發
熱作渴煩躁者宜用此藥補氣蓋血生於氣陽生隂
長之理也用人參二兩棗十枚水煎服
歸脾湯治跌撲等症氣血傷損或思慮傷脾血虛火
動寤而不寐或心脾作痛怠惰嗜卧怔忡驚悸自汗
盗汗大便不調或血上下妄行其功甚捷
白术白茯苓黃茋(炒)當歸龍眼肉
酸棗仁(炒)遠志(各一錢)木香(五分)甘草(炙三分)人參(一錢)
右薑棗水煎服加柴胡山梔即加味歸脾湯
潤腸丸治跌撲等症或脾胃伏火大腸乾燥或風熱
血結等症
麻子仁(一兩)羌活當歸尾大黃(煨)皂角刺
秦艽(各五錢)桃仁(一兩去皮尖研)
右為末煉蜜丸桐子大猪膽汁丸尤妙每服三五十
丸食前白滚湯送下凡怯弱人先用猪膽導之不通
宜補氣血
當歸補血湯治杖瘡金瘡等症血氣損傷肌熱大渴
引飲目赤面紅晝夜不息其脉洪大而虚重按全無
此病多得於飢渴勞役者若悞服白虎湯必死
黃茋(炙一兩)當歸(二錢酒製)
右水煎服
聖愈湯治杖瘡金瘡癰疽膿血出多熱躁不安或晡
熱作渴等症
熟地黃(酒洗)生地黃(酒洗)川芎人參(各一錢)當歸(酒洗)
黃芩(各五分)
右水煎服
十全大補湯治杖瘡氣血俱虛腫痛不消腐而不潰
潰而不斂或惡寒發熱自汗盗汗飲食少思肢體倦
怠若怯弱之人患處青腫而肉不壞者服之自愈若
有瘀血砭刺早者服之自消或潰而膿水清稀肌肉
不生或口乾作渴而欲飲湯者尤宜服之
白茯苓人參當歸白术黃茋川芎
白芍藥(炒)熟地黃(生者自製)甘草(炙各一錢)肉桂(五分)
右薑棗水煎服
參附湯治金瘡杖瘡失血過多或膿瘀大泄陽隨隂
走上氣喘急自汗盗汗氣短頭暈等症
人參(四錢)附子(炮去皮臍三錢)
右水煎服陽氣脫陷者倍用之
清胃散治血傷火盛或胃經濕熱唇口腫痛牙齦潰
爛或發惡寒等症
生地黃(五分)升麻(一錢)牡丹皮(五分)黃連(五分)當歸(酒洗五分)
右水煎服如痛未止黃芩石膏大黃之類皆可量加
清燥湯治跌撲瘡瘍血氣傷損或潰後氣血虚怯濕
熱乘之遍身酸軟或秋夏濕熱太甚肺經受傷絶寒
水生化之源腎無所養小便赤澁大便不調或腰腿
痿軟口乾作渴體重麻木或頭目眩暈飲食少思或
自汗體倦胸滿氣促或氣高而喘身熱而煩
黃茋(一錢五分)蒼术(一錢)白术陳皮澤瀉(各五分)
五味子(九粒)人參白茯苓升麻麥門冬
當歸生地黃神麯(炒)猪苓酒栢(各五分)
柴胡黃連甘草(炙各三分)
右薑水煎服濕痰壅盛參茋歸地之類可暫减之
生脉散治金瘡杖瘡等症發熱體倦氣短或汗多作
渴或潰後睡卧不寧陽氣下陷發熱煩躁若六七月
間濕熱大行火土合病令人脾胃虚弱身重氣短或
金為火制絶寒水化源肢體痿軟脚重眼黑並宜服
人參(五錢)五味子(一錢)麥門冬
右水煎服
二妙散治下焦濕熱腫痛或流注遊走遍身疼痛
蒼术黃栢(各等分)
右為末每服二三錢酒調服作丸亦可
四斤丸治肝腎精血不足筋無所養攣縮不能步履或
邪淫於内筋骨痿軟
肉蓯蓉(酒浸)牛膝(酒洗)天麻乾木瓜鹿茸(炙)
熟地(生者自製)兔絲子(酒浸煑杵)五味子(各等分)
右為末用地黃膏丸桐子大每服五七十丸空心温
酒送下
補中益氣湯治跌撲等症損傷元氣或過服尅伐惡
寒發熱肢體倦怠血氣虚弱不能生肌收斂或兼飲
食勞倦頭痛身熱煩躁作渴脉洪大弦虚或微細軟
弱自汗倦怠飲食少思
黃茋(炙)人參白术甘草(炙各一錢五分)當歸(一錢)
陳皮(五分)柴胡升麻(各三分)
右薑棗水煎服
四生散治腎臟風毒遍身瘙痒或膿水淋漓耳鳴目
癢或鼻赤齒浮口舌生瘡婦人血風瘡更效
白附子獨活黃茋蒺藜(各等分)
右為末各等分每服二錢用腰子一枚劈開入藥濕
紙包裹煨熟細嚼鹽湯下酒服亦可
竹葉黃茋湯治氣血虛胃火盛而作渴者
淡竹葉(二錢)黃茋生地黃麥門冬當歸
川芎甘草黃芩(炒)石膏(煅)芍藥人參(各一錢)
右水煎服
竹葉石膏湯治胃火盛而作渴者
淡竹葉石膏(煅)桔梗木通薄荷甘草(各一錢)
右薑水煎服
人參平肺散治心火尅肺咳嗽喘嘔痰涎壅盛咽喉
不利等症
人參陳皮甘草(各一錢)地骨皮茯苓
知母(各八分)五味子青皮天門冬桑白皮(各五)
(分)
右水煎服
滋腎丸治腎經隂虚發熱作渴足熱腿膝無力等症
凡不渴而小便閉者最宜用之
肉桂(三錢)知母(酒炒)黃栢(酒炒各二兩)
右為末水丸桐子大每服七八十丸空心白滚湯下
六味地黃丸(加肉桂五味各一兩名加减八味丸)治傷損之症因腎肺二
經虛弱發熱作渴頭暈眼花咽燥唇裂齒不堅固腰
腿痿軟小便頻赤自汗盗汗便血諸血失瘖水泛為
痰之聖藥血虛發熱之神劑若損重傷骨不能言如
瘖者用此水煎服之亦效
熟地黃(八兩杵膏自製)山茱萸肉乾山藥(各四兩)
牡丹皮白茯苓澤瀉(各三兩)
右為末和地黃丸桐子大每服七八十丸空心食前
滚湯下
清心蓮子飲治發熱口渴白濁夜安寧而晝發熱等
症
黃芩(一錢)麥門冬地骨皮車前子(炒)甘草(各一錢半)
石蓮肉茯苓黃茋(炒)柴胡人參(各一錢)
右水煎服
七味白术散治脾胃虛弱津液短少口乾作渴或中
風虛熱口舌生瘡不喜飲冷最宜服之
人參白术木香白茯苓甘草(炙)
藿香(各五分)乾葛(一錢)
右水煎服
黑丸子(一名和血定痛丸)治跌撲墜墮筋骨疼痛或瘀血壅腫
或風寒肢體作痛若流注膝風初結服之自消若潰
而膿清發熱與補氣血藥兼服自斂
百草霜(一兩)白芍藥(一兩)川烏(炮三錢)赤小豆(一兩六錢)
白蘞(一兩六錢)白芨當歸(各八錢)南星(泡三錢)
牛膝(焙六錢)骨碎補(焙八錢)
右各另為末酒糊丸桐子大每服三十丸塩湯温酒
送下孕婦不可服
白丸子治一切風痰壅盛手足頑麻或牙關緊急口
眼歪斜半身不遂等症
半夏(七兩生用)南星(二兩生用)川烏(去皮臍生用五錢)
右為末用生薑汁調糊丸桐子大每服一二十丸薑
湯送下
六君子湯治金瘡杖瘡等症因元氣虛弱腫痛不消
或不潰斂或服尅伐傷脾或不思飲食宜服之以壯
營氣此方即四君子湯加陳皮白术更加香附藿香
砂仁香砂六君子
廻陽玉龍膏治跌撲所傷為敷凉藥或人元氣虛寒
腫不消散或不潰斂及癰腫堅硬肉色不變久而不
潰潰而不斂或筋攣骨痛一切冷症並效
草烏(二錢)南星(一兩煨)軍薑(一兩炒)白芷(一兩)肉桂(五錢)
赤芍藥(一兩炒)
右為末䓤湯調塗熱酒亦可
復原活血湯治跌撲等症瘀血停凝脇腹作痛甚者
大便不通
柴胡當歸紅花(各二錢)穿山甲(炮五分)大黃(酒炒一錢)
桃仁(二十枚)甘草(五分)瓜蔞根(一錢)
右酒水各半煎服
復原通氣散治打撲傷損作痛及乳癰便毒初起或
氣滯作痛
木香茴香(炒)青皮(去白)穿山甲(酥炙)陳皮
白芷甘草漏蘆貝母(各等分)
右為末每服一二錢温酒調下
愚按前方治打撲閃錯或惱怒氣滯血凝作痛之良
劑經云形傷作痛氣傷作腫又云先腫而後痛者形
傷氣也先痛而後腫者氣傷形也若人元氣素弱或
因呌號血氣損傷或過服尅伐之劑或外敷寒凉之
藥血氣凝結者當審前症大法用温補氣血為善
神效太乙膏治癰疽發背杖瘡及一切瘡疽潰爛
玄參白芷當歸肉桂赤芍藥
大黃生地黃(各一兩)
右用麻油二觔入銅鍋内煎至藥黑濾去柤徐入淨
黃丹十二兩再煎滴水中捻軟硬得中即成膏矣
乳香定痛散治杖瘡金瘡及一切瘡瘍潰爛疼痛
没藥乳香(各五錢)滑石(一兩)寒水石(一兩煅)冰片(一錢)
右為末搽患處痛即止甚效
猪蹄湯治一切癰疽杖瘡潰爛消腫毒去惡肉
白芷當歸羌活赤芍藥露蜂房(蜂兒多者佳)
生甘草(各五錢)
右用猪蹄一隻水五碗煑熱取清湯入前藥煎數沸
去柤温洗隨用膏藥貼之
神效當歸膏治杖撲湯火瘡毒不問已潰未潰肉雖
傷而未壞者用之自愈肉已死而用之自潰新肉易
生搽至肉色漸白其毒始盡生肌最速如棍杖者外
皮不破内肉糜爛其外皮因内焮乾縮堅硬不潰爬
連好肉作痛故俗云丁痂皮致膿瘀無從而泄内愈
脹痛腐潰益深往往不待其潰就行割去而瘡口開
張難以潰斂怯弱之人多成破傷風症每致不救若
杖瘡内有瘀血者即用有鋒芒磁片於患處砭去塗
以此藥則丁痂自結死肉自潰膿穢自出所潰亦淺
生肌之際亦不結痂又免皴揭之痛殊有神效盖當
歸地黃麻油二蠟主生肌止痛補血續筋與新肉相
宜此方余已刊行治者亦多用之
當歸(一兩)蔴油(六兩)黃蠟(一兩)生地黃(一兩)
右先將當歸地黃入油煎黑去柤入蠟溶化候冷攪
勻即成膏矣白蠟尤妙
托裏散治金瘡杖瘡及一切瘡毒因氣血虚不能成
膿或膿成不能潰斂膿水清稀久而不瘥
人參(一錢氣虚多用之)白术(炒七分)黃茋(塩水拌炒一錢)陳皮(七分)
當歸身(酒拌)芍藥(酒炒)熟地(生者自製)白茯苓(各一錢)
右水煎服
加味芎歸湯治跌撲墜墮皮膚不破瘀血入胃作嘔
芎藭當歸百合(水浸半日)白芍藥荆芥穗(各二錢)
右酒水煎服
當歸導滯散治跌撲瘀血在内胸腹脹滿或大便不
通或喘咳吐血
大黃當歸(各等分)
右為末每服三錢温酒下氣虚湏加桂
花蕊石散治打撲傷損腹中瘀血脹痛欲死服之血
化為水其功不能盡述
硫黃(明色者四兩)花蕊石(一兩)
右為末和勻先用紙筋和鹽泥固濟瓦罐一個候乾
入藥再用泥封口安在磚上虚書八卦五行用炭三
十觔煅之罐冷取出每服一錢童便調下
愚按前方若被傷熾盛元氣虧損内有瘀血不勝疎
導者用前藥一服其血内化又不動臟腑甚妙甚妙
經騐方治跌撲瘀血作痛或筋骨疼痛
黃栢(一兩)半夏(五錢)
右為末用薑汁調塗患處以紙貼之加乾薑汁潤之
周日易之
消毒定痛散治跌撲腫痛
無名異(炒)木耳(炒)大黃(炒各五分)
右為末蜜水調塗如内有瘀血砭去敷之若腐處更
用當歸膏敷之尤好
藥蛆方治杖瘡潰爛生蛆用皂礬煆過為末乾摻其
内蛆即死如未應佐以柴胡梔子散以清肝火
洗藥凡傷重者用此淋洗然後傅藥
荆芥土當歸生葱(切斷一方用生薑)
右煎湯温洗或止用葱一味煎洗亦可
黑龍散治跌撲傷損筋骨碎斷先用前湯淋洗以紙
攤貼若骨折更以薄木片夾貼以小繩束三日再如
前法勿去夾板恐搖動患處至骨堅牢方宜去若被
刀箭蟲傷成瘡並用薑汁和水調貼口以風流散填
塗
土當歸(二兩)丁香皮(六兩)百草霜(散血入六兩)
穿山甲(六兩炒黃或煅存性)枇杷葉(去毛入半兩一云山枇杷根)
右焙為細末薑汁水調或研地黃汁調亦好
至寶丹一名濟隂丹治傷損焮痛并接斷
天花粉(三兩)薑黃白芷赤芍藥(各一兩)
右為末茶湯調搽患處
治金傷出血不止用牛膽石灰摻之即止以臘月牛膽
入風化石灰懸當空候乾用
又方金瘡出血不止以五棓子生為末乾貼如不止属
血熱宜用犀角地黃湯之類大凡金瘡出血不止若
素怯弱者當補氣若素有熱當補血若因怒氣當平
肝若煩熱作渴昏憒當補脾氣若筋攣搐搦當養肝
血不應用地黃丸以滋腎水
又方皮破筋斷者以百膠香塗之或以金沸草汁頻塗
自然相續
没藥降聖丹治傷損筋骨疼痛或不能屈伸肩背拘
急身體倦怠四肢無力
没藥(别研)當歸(酒洗炒)白芍藥生地黃骨碎補(撏去)
(毛)川烏(去毛臍泡)川芎(各一兩五錢)自然銅(火煆醋淬十二次研為末水飛)
(過焙一兩)
右為細末每一兩作四丸以生薑自然汁與煉蜜為
丸每服一丸搥碎用水酒各半鍾入蘇木少許煎至
八分去蘇木空心服
愚按脾主肉肝主筋若因肝脾二經氣血虛弱或血
虛有熱而不愈者當求其本而治之
萬金膏治癰疽及墜撲傷損或筋骨疼痛
龍骨鼈甲苦參烏賊魚骨黃栢黃芩
黃連猪牙皂角白芨白蘞厚朴
木鼈子仁草烏川芎當歸白芷(各一兩)
没藥(另研半兩)乳香(另研半兩)清油(四斤)黃丹(一斤半炒過淨)槐枝
柳枝(各四寸長二十一條)
右除乳没黃丹外諸藥入油内煎至黑色去之稱淨
油每斤入丹半斤不住手攪令黑色滴水中不粘手
下乳没再攪如硬入油些少以不粘手為度
接骨散治骨折碎或骨出&KR0008;先整端正却服此藥如
飛禽六畜所傷亦能治
鵬砂(一錢五分)水粉當歸(各一錢)
右為末每服二錢煎蘇木湯調服後但飲蘇木湯立
效
本事接骨丸治打折傷損
接骨木(半兩即蒴雚也)乳香(半兩)赤芍藥當歸川芎
自然銅(各一兩)
右為末用黃蠟四兩熔入前末攪勻衆手丸龍眼大
如打傷筋骨及閃痛不堪忍者用一丸熱酒浸開熱
呷痛便止若大段傷損先整骨用川烏草烏等分為
末生薑汁調貼之挾定服藥無不效者
愚按前三方俱效驗者備錄之以便修用
没藥丸治打撲筋骨疼痛或氣逆血暈或瘀血内停
肚腹作痛或胸膈脹悶
没藥乳香川芎川椒芍藥當歸
紅花桃仁血竭(各一兩)自然銅(四錢火煆七次)
右為末用黃蠟四兩熔化入前末速攪勻丸彈子大
每服一丸酒化服
愚按接骨散没藥丸元氣無虧者宜用若腎氣素怯
或高年腎氣虚弱者必用地黃丸補中益氣湯以固
其本為善
羌活防風湯治破傷風邪初在表者急服此藥以解
之稍遲則邪入於裏與藥不相合矣
羌活防風甘草川芎藁本當歸
芍藥(各四兩)地榆細辛(各二兩)
右每服五錢水煎
防風湯治破傷風表症未傳入裏急宜服之
防風羌活獨活川芎(各等分)
右每服五錢水煎調蜈蚣散服大效
蜈蚣散
蜈蚣(一對)鰾(三錢)
右為細末用防風湯調下
羌活湯治破傷風在半表半裏急服此湯稍緩邪入
於裏不宜用
羌活菊花麻黃川芎石膏防風
前胡黃芩細辛甘草白茯苓蔓荆子
枳殼(各一兩)薄荷白芷(各五錢)
右每服五錢水煎
地榆防風散治風在半表裏頭微汗身無汗不可發
汗兼治表裏
地榆防風地丁香馬齒莧(各等分)
右為細末每服三錢米湯調服
大芎黃湯治風在裏宜疎導急服此湯
川芎羌活黃芩大黃(各一兩)
右五七錢水煎温服臟腑通和為度
白术防風湯治服表藥過多自汗者
白术黃茋(各一兩)防風(二兩)
右每服五七錢水煎服臟腑和而自汗者可服若臟
腑秘小便赤者宜用大芎黃湯下之
白术湯治破傷風汗不止筋攣搐搦
白术葛根升麻黃芩芍藥(各二錢)甘草(二錢五分)
右每服五錢水煎無時服
謙甫硃砂丸治破傷風目瞪口噤不語手足搐搦項
筋強直不能轉側目不識人
硃砂(研)半夏(洗)川烏(各一兩)雄黃(五錢)鳳凰臺(三錢)
麝香(一字)
右為末棗肉丸桐子大每服一丸或二丸冷水下以
吐為度如不吐加一丸或吐不住煎葱白湯止之汗
出為效
左龍丸治直視在裏者
左盤龍(野鴿糞也)白殭蠶鰾(各炒五錢)雄黃(一錢)
右為末燒飯丸桐子大每服十五丸温酒下如裏証
不已當用前藥末一半加巴豆霜半錢燒飯丸桐子
大每服加入一丸如此漸加以利為度利後服和解
藥
江鰾丸治破傷風傳入裏症驚而發搐臟腑秘澁
江鰾(剉炒半兩)野鴿糞(炒半兩)雄黃(一錢)白殭蠶(半兩)
蜈蚣(一對)天麻(一兩)
右為末作三分二分燒飯丸桐子大硃砂為衣一分
入巴豆霜一錢亦用燒飯丸每服硃砂者二十丸入
巴豆者一丸漸加至利為度後止服前丸
養血當歸地黃散
當歸地黃芍藥川芎藁本防風
白芷(各一兩)細辛(五錢)
右依前煎服
廣利方治破傷風發熱
瓜蔞子(九錢)滑石(三錢五分)南星蒼术赤芍藥
陳皮炒栢黃連黃芩白芷甘草(各五分)
右薑水煎服
右二方用竹瀝瓜蔞實軰治破傷風熱痰脉洪者
前方用南星半夏草烏川烏軰則治破傷風寒痰脉
無力者
白丸子治一切風痰壅盛手足頑麻或牙關緊急口
眼歪斜半身不遂等症
半夏(七兩生用)南星(二兩生用)川烏(去皮臍生用五錢)
右為末用生薑汁調和丸桐子大每服一二十丸薑
湯下
本事玉眞散治破傷風及打撲傷損項強口噤欲死
(南星有防風製其毒不麻人)
天南星(湯泡七次)防風(等分)
右為末先以童子熱小便洗淨瘡口拭乾摻之良久
渾身作痒瘡口出赤水是效又以温酒調下一錢如
牙關緊急腰背反張用藥二錢童子小便調服至死
心頭微温者急灌之亦可救累試累效
治打撲傷損腫痛傷風者
天南星半夏地龍(各等分)
右為末用生薑薄荷汁調搽患處
薛氏醫案卷十二
