薛氏醫案卷二十
眀薛已訂
眀醫雜著
醫論
或問仲景東垣河間丹溪諸書孰優學之宜何主曰宜
專主内經而博觀乎四子斯無弊矣盖醫之有内經猶
儒道之六經無所不備四子之說則猶學庸語孟為六
經之階梯不可缺一者也四子之書初無優劣但各發
眀一義耳仲景見内經載傷寒而其變遷反覆之未備
也故著論立方以盡其變後人宗之傳用既久漸失其
真用以通治温暑内傷諸症遂致誤人故河間出而始
發眀治温暑之法東垣出而始發眀治内傷之法河間
之論即内經五運六氣之旨東垣之說即内經飲食勞
倦之義仲景非不知温暑與内傷也特其著書未之及
河間東垣之於傷寒則遵用仲景而莫敢違矣至於丹
溪出而又集諸儒之大成發眀隂虚發熱類乎外感内
傷及濕熱相火為病甚多隨症著論亦不過闡内經之
要旨補前賢之未備耳外感法仲景内傷法東垣熱病
用河間雜病用丹溪一以貫之斯醫道之大全矣
或問仲景處方藥品甚少及東垣用藥多至二十餘味
丹溪云余每治病用東垣之藥效仲景處方庶品味數
少則藥力專精丹溪何以不法東垣而效仲景耶曰眀
察藥性莫如東垣盖所謂聖於醫者也故在東垣則可
多他人而效其多斯亂雜矣東垣如韓信將兵多多益
善丹溪不過能將十萬故不敢效其多
愚按經云治病必求其本本於四時五臓之根也故
潔古張先生云五臓子母虚實鬼邪微正若不逹其
旨意不易得而入焉徐用誠先生云凡心臓得病必
先調其肝腎二臓腎者心之鬼肝氣通則心氣和肝
氣滯則心氣乏此心病先求於肝清其源也五臓受
病必𫝊其所勝水能勝火則腎之受邪必𫝊於心故
先治其腎逐其邪也故有退腎邪益肝氣兩方或診
其脉肝腎兩臓俱和而心自主疾然後察其心家虚
實治之(餘倣此詳見玉機微義小兒部)
或問人言東南氣熱可服寒藥西北氣寒可服温藥然
今東南之人常服胡椒薑桂不見生病而西北之人畏
食椒薑辛熱之物何也曰東南雖熱然地卑多濕辛熱
食藥亦能劫濕西北雖寒然地高多燥辛熱食藥却能
助燥故耳治病用藥者須識此意
愚按異法方宜論云東南之域下卑濕熱其人腠理
疎通汗液妄泄陽氣内虚故宜食椒薑辛熱之物以
助其陽也西北之域高陵風寒其人腠理緻密汗液
内固陽氣充實不宜食椒薑辛熱之物反益其陽也
東坡先生仕黃州其民疫癘流行先生以聖散子治
之其功甚效是其地卑濕四時鬱熱腠理疎通汗液
妄泄陽氣虚寒是以相宜西北疫癘民用之死者接
踵此余之目擊也
丹溪先生治病不出乎氣血痰故用藥之要有三氣用
四君子湯血用四物湯痰用二陳湯又云久病屬鬱立
治鬱之方曰越鞠丸盖氣血痰三病多有兼鬱者或鬱
久而生病或病久而生鬱或誤藥亂雜而成鬱故余每
用此方治病時以鬱法參之氣病兼鬱則用四君子加
開鬱藥血病痰病皆然故四法者治病用藥之大要也
丹溪又云近世治病多不知分氣血但見虚病便用參
茋屬氣虚者固宜矣若是血虚豈不助氣而反耗隂血
耶是謂血病治氣則血愈虚耗甚而至於氣血俱虚故
治病用藥須要分别氣血眀白不可混淆
愚按經云脾胃為氣血之本若陽氣虚弱而不能生
隂血者宜用六君子湯陽氣虚寒而不能生隂血者
亦用前湯加炮薑若胃土燥熱而不能生隂血者宜
用四物湯若脾胃虚寒而不能生隂血者宜用八味
丸其餘當更推五臓互相生尅而調補之
一儒者每勞役則食少胸痞發熱頭痛吐痰作渴脈
浮大余謂此脾胃虚氣而血病也不信服二陳四物
黃栢知母之類腹痛作嘔脈洪數而無倫次先以六
君子湯加炮薑痛嘔漸愈又用補中益氣湯而痊
一儒者素勤苦因飲食失節大便下血或赤或黯後
非便血則盗汗非惡寒則發熱六脈浮大心脾則濇
此思傷心脾不能攝血歸源也盖血即汗汗即血其
色赤黯便血盜汗皆火之降降微
牛黃抱龍丸治風痰壅盛或咳𠻳發熱或發驚搐等
症
牛黃雄黃辰砂天竺黃(各四錢)麝香(一錢)
右為末甘草湯糊丸皂子大每服二丸薑湯下
柴芍參苓散治脾胃不和飲食少進或嘔吐泄瀉凡
病後宜用此調理
柴胡芍藥人參白术茯苓陳皮當
歸(各五分)甘草丹皮山梔(炒各三分)
右為末每服一錢白湯下或作丸服
五味子湯治咳𠻳皮膚乾燥唾中有血胸膈疼痛等
症
五味子(炒)桔梗(炒)紫苑甘草(炒)續斷(各五分)竹茹
(一錢)赤小豆(一撮)生地黃(二錢)桑白皮(炒二錢)
右水煎服
人參平肺散治心火尅肺咳𠻳喘嘔痰涎壅盛胸膈
痞滿
右為末每二錢空心小麥湯調下
薑附赤石脂朱砂丹治小便數而不禁怔忡多忘魘
夢不已下元虚冷遺尿精滑或陽虚精漏不止或腎
氣虚寒脾泄腎泄等症
附子(生)乾薑(各半兩)赤石脂(一兩半水飛)
右為細末酒糊丸菉豆大每十五至二三十丸大便
不和米飲下小便不禁茯苓湯下
茯苓丸治心腎俱虚神志不守小便淋&KR0377;不禁或赤
或濁或不利並宜服之
赤茯苓白茯苓(等分)
右為末以新汲水挼洗澄去新沫控乾别取熟地黃
汁與好酒同於銀石器内熬成膏搜和丸彈子大空
心鹽酒嚼下一丸
人參救肺散治咳血吐血等症
升麻(一錢)柴胡(一錢)當歸尾(二錢)熟地黃(二錢)白芍藥(一錢)蘇
木(五分)黃茋(二錢)人參(二錢)甘草(半錢)蒼术(一錢)陳皮(五分)
右每服五錢水二盞煎至一盞去柤食前温服
麥門冬飲子治吐血久不愈或肺氣虚而短之傷藥
要須識此吾妻嘗胎漏忽日血大崩遂暈去服童便而
醒少頃復暈急煎服荆芥隨醒隨暈服止血止暈之藥
不效忽然嘔吐予以童便藥汁滿於胸膈也即以手揉
吐之少間吐出米飯及虀菜碗許訽問其由適方午飯
後著惱故即崩而不止予悟曰因方飽食胃氣不行故
崩甚血既大崩胃氣益虚而不能運化宜乎服藥而無
效也急宜調理脾胃遂用白术五錢陳皮麥芽各二錢
煎服之服未半而暈止再服而崩止遂專理脾胃服十
數劑胃氣始還然後加血藥服之而安若不審知食滯
而專用血崩血暈之藥豈不誤哉
愚按人以脾胃為本納五穀化精液其清者入榮濁
者入胃隂陽得此是謂之槖籥故陽則發於四肢隂
則行於五臓土旺於四時善載乎萬物人得土以養
百骸身失土以枯四肢東垣以飲食自傷醫多妄下
清氣下陷濁氣不降乃生䐜脹所以胃脘之陽不能
升舉其氣陷入中焦當用補中益氣使濁氣自降不
治自安竊謂飽食致崩者因傷脾氣下陷於腎與相
火協合濕熱下廹而致宜用甘温之劑調補氣則血
自歸經而止矣若誤用寒凉復損胃氣則血無所羈
而欲其止不亦難哉大凡脾胃虚弱而不能攝血宜
調補脾氣為主一婦人崩漏面黃或赤時覺腹間
臍下痛四肢困倦煩熱不安其經行先發寒熱兩肋
如束此脾胃虧損元氣下陷與相火濕熱下廹所致
用補中益氣湯加防風芍藥炒黑黃栢兼服歸脾湯
而愈
凡婦人産後隂血虚陽無所依而浮散於外故多發熱
治法用四物湯補隂血而以炙乾薑之苦温從治收其
浮散使歸依於隂然産後脾胃虚多有過於飲食傷滯
而發熱者誤作血虚則不效矣但遇産後發熱若胸膈
飽悶噯氣惡食泄瀉等症只作傷食治之若發熱而飲
食自調者方用補血正法
愚按新産隂血暴傷陽無所附而外熱宜用四物炮
薑補隂以配陽若因誤服寒涼尅伐之劑而外熱此
為寒氣隔陽於外宜用四君子加薑桂如不應急加
附子若或肌膚發熱面目赤色煩渴引飲此血脱發
躁宜用當歸補血湯若胸膈飽悶噯腐惡食或吞酸
吐瀉發熱此為飲食停滯宜用四君子加厚朴山柤
若胸膈飽悶食少發熱或食而難化此為脾氣虚弱
宜用六君子加炮薑若用峻厲之劑腹痛熱渴寒熱
嘔吐等症此為中氣復傷急用六君子加炮薑若認
為熱投以他劑則誤矣
凡傷寒時氣大病熱退之後先服參茋甘温之藥一二
服以扶元氣隨後便服滋隂生津潤燥之藥盖大病後
汗液外耗水穀内竭必有小便赤澁大便秘結等症須
識此意預防之
愚按大病後穀消水去精散衛亡多致便利枯竭宜
當補中益氣為要盖脾為中州澆灌四傍與胃行其
津液者也况大腸主津小腸主液亦皆禀氣於胃胃
氣一充津液自行矣燥甚者别當以辛潤之以苦泄
之
凡泄瀉病誤服參茋等甘温之藥則病不能愈而變為
黃疸盖泄屬濕甘温之藥能生濕熱故反助病邪久則
濕熱甚而為疸矣惟用苦寒瀉濕熱苦温除濕寒則愈
泄止後脾胃虚弱方可參茋等藥以補之
愚嘗治少宰李蒲汀庚寅冬濕熱泄瀉因未生子惑
於人言淡滲之劑能瀉腎而服參茋等藥後變黃疸
小便不利腹脹胸痞余曰有是病必用是藥須以淡
滲疏導其濕熱遂用茵蔯五苓散諸症頓退至辛夘
冬生子
南方人稱發熱為勞發盖謂勞苦而發熱即東垣内傷
之旨也此病輕者一二發自愈重者用東垣法補之甚
則加熟附子若因勞力辛苦而發熱切不可誤作外感
輕易發汗也
愚按内傷發熱者因飲食過時勞役過度而損耗元
氣隂火得以乘其土位故翕翕然而發熱宜用補中
益氣湯以升其陽若因勞力辛苦入房不節虧損精
血虚火妄動而發熱者宜用六味地黃丸以補其隂
不可認作有餘之火而用黃栢知母之類也
東垣論飲食勞倦為内傷不足之症治用補中益氣湯
遡洄集中又論不足之中又當分别飲食傷為有餘勞
倦傷為不足予謂傷飲食而留積不化以致宿食鬱熱
熱發於外此為有餘之症法當消導東垣自有枳术丸
等治法具於飲食門矣其補中益氣方論却謂人因傷
饑失飽致損脾胃非有積滯者也故只宜用補藥盖脾
胃全賴飲食之養今因饑飽不時失其所養則脾胃虚
矣又脾主四肢若勞力辛苦傷其四肢則根本竭矣或
專因飲食不調或專因勞力過度或飲食不調之後加
之勞力或勞力過度之後繼以不調故皆謂之内傷元
氣不足之症而宜用補藥也但須於此四者之間審察
明白為略加減則無不效矣
愚按飲食勞倦頗同而理異也王安道先生曰勞倦傷
飲食傷二者雖俱為内傷不可混而為一夫飲食受傷
而留滯不化則有餘矣有餘者瀉之傷饑失飽致損脾
胃非有積滯則不足矣不足者補之如東垣枳术丸之
類雖曰消導固有補益於間然亦施於不甚傷者耳元
非以為通行之藥也盖停滯之物非枳术丸之力所能
去者若泥於消導而弗知變則不善用前人之意矣
内傷發熱是陽氣自傷不能升達降下隂分而為内熱
乃陽虚也故其脈大而無力屬肺脾隂虛發熱是隂血
自傷不能制火陽氣升騰而為内熱乃陽旺也故其脈
數而無力屬心腎經曰脈大而無力為陽虚脈數而無
力為隂虚無力為虚有力為實
愚按陽虚發熱者宜用補中益氣湯以升補陽氣隂
虚發熱者宜用六味地黃丸以培補隂血總論二症
雖有隂陽氣血之分實則皆因脾胃陽氣不足所致
其發熱屬形病俱虚余故禁服黃栢知母恐復傷陽
氣耳閣老李序菴有門生饋坎離丸喜而服之余
曰前丸乃黃栢知母恐非所宜服者内經有云壯火
食氣少火生氣今公之肝腎二脈數而無力宜滋其
化源不宜瀉火傷氣也不信服將兩月脾氣漸弱發
熱愈甚小便澁滯兩拗腫痛公以為瘡毒余曰此肝
腎二經虧損虚火所致耳當滋補二經為善遂朝用
補中益氣湯夕用六味地黃丸諸症悉愈予見脾胃
素弱肝腎隂虚而發熱者悉服十味固本丸與黃栢知母
之類反泄真陽令人無子可不慎哉
傷寒發熱是寒邪入衛與陽氣交争而為外熱陽氣主
外為寒所傷而失其職故為熱其脈緊而有力是外之
寒邪傷衛也治主外
愚按前症反覆變遷若治失其宜命在反掌盖寒邪
自表入裡治法雖有三陽之異然不可拘泥日數亦
有其邪終止一經而不傳他經者嘗治陳湖一男子
患傷寒仰臥一月且耳聾余意其病尚在少陽故脇
痛不能轉側及耳聾也與小柴胡湯加山梔一劑即
能轉側尾閭處内潰皆蛆耳亦有聞盖少陽屬風木
而風木能生蟲也其在少陽明矣
傷暑發熱是火邪傷心元氣耗散而邪熱入客於中故
發為熱汗大泄無氣以動其脈虚遲而無力是外之熱
邪傷榮也治主内
愚按夏月陽氣浮於外隂氣伏於内法當調補陽氣
為主而佐以解暑此推内經捨時從症之良法也故
前症當究其所因而治之不可泛用香薷飲之類走
散陽氣導損真隂而益其病也又有夏間用薄荷煎
湯以代茶殊不知散人之真氣即久用川芎湯今人
暴死之類也(詳見後)
病有感有傷有中感者在皮毛為輕傷者兼肌肉稍重
中者屬臓腑最重寒有感寒傷寒中寒風有感風傷風
中風暑有感暑傷暑中暑當分輕重表裏治各不同又
如中濕中氣中毒皆云中中者中也謂邪直入於中也
故為重病
凡治心腹疼痛但是新病須問曾何飲食因何傷感有
無積滯便與和中消導之藥若日數已多曾多服過辛
温燥熱之藥嘔吐不納胸膈飽悶口舌乾燥大小便濇
雖則内有鬱熱或原有舊病因感而發綿延日久見証
如前者俱用開鬱行氣降火潤燥之藥如川芎香附炒
山梔黃連薑汁之類甚者再加芒硝治心腹久痛須於
温散藥内加苦寒鹹寒之藥温治標寒治其本也
愚按腹痛若脾胃虚弱飲食不化或間腹中作痛用
六君子湯若飲食過多停滯未化或兼腹痛用人參
養胃湯若飲食既化脾胃(闕)傷或兼腹中作痛用六
君子加當歸若胃中(闕)熱心腹中脘作痛嘔吐用二
陳湯加黃連山梔若脾胃虚弱少食心腹作痛用六
君子湯脾胃虚寒亦用前湯加炮薑大凡腹滿痛按
之不痛為虚痛者為實餘當臨症制宜副郎李孟
卿嘗患腹痛每治以補中益氣加山梔即愈一日因
怒腹痛脈弦緊以前湯吞左金丸三十粒而愈一
婦人心腹痛諸藥不應余用炒黑山梔桔梗治之而
愈儒者沈尼文内停飲食外感風寒頭痛發熱惡
心腹痛用人參養胃湯加芎芷麯蘖香附桔梗一劑
諸症悉退次日腹痛甚可畏喜手按痛即止此脾氣
虚弱客寒乘之而作是内虚寒而外假熱也用香附
六君子加木香炮薑服之痛減六七又以前藥去二
香一鍾而愈府庠徐道夫母胃脘當心痛劇右寸
關俱無左雖有微而似絶手足厥冷病勢危篤察其
色眼胞上下青黯此脾虚肝木所勝用參术茯苓陳
皮甘草補其中氣用木香和胃氣以行肝氣用吴茱
萸散脾胃之寒止心腹之痛急與一劑俟滚先服煎
熱再進諸病悉愈
昔人有云我但臥病即於胸前不時手寫死字則百般
思慮俱息此心便得安静勝於服藥此真無上妙方也
盖病而不慎則死必至逹此理者必能清心克己凡百
謹慎而病可獲痊否則雖有良藥無救也世人遇病而
猶恣情任性以自戕賊者是固不知畏死者矣又有一
等明知畏死而怕人知覺諱而不言或病已重而猶強
作輕淺態度以欺人者斯又知畏死而反以取死尤可
笑哉
愚按心之官則思而脾則主於思病者有思則心火
妄動而五火翕然隨之脾氣益傷諸藏仍病故書死
字以自譬則百慮息而天君泰然雖有疾病勿藥自
愈矣故古人謂諱疾忌醫驕恣不論於理之類為不
治之疾有由然矣
發熱論
世間發熱症類傷寒者數種治各不同外感内傷乃大
關鍵張仲景論傷寒傷風此外感也因風寒之邪感於
外自表入裏故宜發表以解散之此麻黃桂枝之義也
以其感於冬春之時寒冷之月即時發病故謂之傷寒
而藥用辛熱以勝寒若時非寒冷則藥當有變矣如春
温之月則當變以辛涼之藥如夏暑之月則當變以甘
苦寒之藥故云冬傷寒不即病至春變温至夏變熱而
其治法必因時而冇異也又有一種冬温之病謂之非
其時而有其氣盖冬寒時也而反病温焉此天時不正
陽氣反泄用藥不可温熱又有一種時行寒疫却在温
暖之時時行温暖而寒反為病此亦天時不正隂氣反
逆用藥不可寒涼又冇一種天行温疫熱病多發於春
夏之間沿門闔境相同者此天地之癘氣當隨時令參
氣運而施治宜用劉河間辛涼甘苦寒之藥以清熱解
毒已上諸症皆外感天地之邪者若夫飲食勞倦為内
傷元氣此則真陽下陷内生虚熱故東垣發補中益氣
之論用人參黃茋等甘温之藥大補其氣而提其下陷
此用氣藥以補氣之不足者也又若勞心好色内傷真
隂隂血既傷則陽氣偏勝而變為火矣是謂隂虚火旺
勞瘵之症故丹溪發陽有餘隂不足之論用四物加黃
栢知母補其隂而火自降此用血藥以補血之不足者
也益氣補隂皆内傷症也一則因陽氣之下陷而補其
氣以升提之一則因陽火之上升而滋其隂以降下之
一升一降迥然不同矣又有夏月傷暑之病雖屬外感
却類内傷與傷寒大異盖寒傷形寒邪客表有餘之症
故宜汗之暑傷元氣為熱所傷而耗散不足之症故宜
補之東垣所謂清暑益氣者是也又有因時暑熱而過
食冷物以傷其内或過取涼風以傷其外此則非暑傷
人乃因暑而自致之之病治宜辛熱解表或辛温理中
之藥却與傷寒治法相類者也凡此數症外形相似而
實有不同治法多端而不可或謬故必審其果為傷寒
傷風及寒疫也則用仲景法果為温病及温疫也則用
河間法果為氣虚也則用東垣法果為隂虚也則用丹
溪法如是則庶無差誤以害人矣今人但見發熱之證
一皆認作傷寒外感率用汗藥以發其表汗後不解又
用表藥以涼其肌設是虚證豈不死哉間有頗知發熱
屬虚而用補藥則又不知氣血之分或氣病而補血或
血病而補氣誤人多矣故外感之與内傷寒病之與熱
病氣虚之與血虚如冰炭相反治之若差則輕病必重
重病必死矣可不畏哉凡酒色過度損傷脾腎真隂咳
𠻳吐痰衂血吐血咳血咯血等症誤服參茋等甘温之
藥則病日增服之過多則不可治盖甘温助氣氣屬陽
陽旺則隂愈消前項病症乃隂血虚而陽火旺宜服苦
甘寒之藥以生血降火世人不識往往服參茋以為補
子見服此而死者多矣
愚按前論治驗見於各類
補隂丸論
人之一身隂常不足陽常有餘况節慾者少過慾者多
精血既虧相火必旺火旺則隂愈消而勞瘵咳𠻳咯血
吐血等症作矣故宜常補其隂使隂與陽齊則水能制
火而水升火降斯無病矣故丹溪先生發明補隂之說
謂專補左尺腎水也古方滋補藥皆兼補右尺相火不
知左尺原虚右尺原旺若左右平補依舊火勝於水只
補其左制其右庶得水火相平也右尺相火固不可衰
若果相火衰者方宜補火但世之人火旺致病者十居
八九火衰成病者百無二三且少年腎水正旺似不必
補然慾心正熾妄用太過至於中年慾心雖減然少年
斵喪既多焉得復實及至老年天真漸絶只有孤陽故
補隂之藥自少至老不可缺也丹溪先生發明先聖之
旨以正千載之訛其功盛哉今立補隂丸方備加減法
於後
黃蘖(去皮酒拌炒褐毛)知母(去皮毛酒拌炒忌鐵)龜板(酥炙透各三兩)鎖陽
(酥炙乾)枸杞子(各二兩)五味子(一兩)地黃(酒拌蒸忌鐵五兩)天門
冬(去心二兩)白芍藥(酒炒二兩)乾薑(炒紫色三錢寒月加至五錢)
右為末入煉蜜及猪脊髓三條和藥末杵勻丸桐子
大每服八九十丸空心淡鹽湯送下寒月可用温酒
下
愚按前症設若腎經隂精不足陽無所化虚火妄動
以致前症者宜用六味地黃丸補之使隂旺則陽化
若腎經陽氣燥熱隂無以生虚火内動而致前症者
宜用八味地黃丸補之使陽旺則隂生若脾虚不能
生腎隂陽俱虚而致前症者宜用補中益氣湯六味
地黃丸培補元氣以滋腎水若隂陽絡傷血隨氣泛
行而患諸血症者宜用四君子加當歸純補脾氣以
攝血歸經太僕先生云大寒而盛熱之不熱是無火
也大熱而盛寒之不寒是無水也又云倏忽往來時
發時止是無水也晝見夜伏夜見晝止不時而動是
無火也當求其屬而主之無火者宜益火之源以消
隂翳無水者宜壮水之主以鎮陽光不可泥用沈寒
之劑
若夢遺精滑病者加牡蠣(童便煅)白术(各一兩)山茱萸(肉)椿
根白皮(炒各七錢)若有赤白濁病者加白术白茯苓(各一兩半)山
梔仁黃連(炒各五錢)
愚按前症屬足三隂虧損所致盖腎主閉藏肝主疏
泄若肝腎虚熱者用四物加柴胡山梔山茱萸山藥
脾胃氣虚者用補中益氣加山茱萸山藥思慮傷脾
者兼用歸脾湯加山茱山藥肝腎虧損者六味丸真
陽虚敗八味丸心腎不交用萆薢分清飲心氣虚熱
者清心蓮子飲朱工部素隂虚勞則遺精齒痛用
補中益氣湯加半夏茯苓芍藥山茱山藥治之少愈
更以十全大補加五味麥門悉愈一儒者患此兼
脚跟作痛口乾作渴大便乾燥午後熱甚用補中益
氣加芍藥玄參并加減八味丸而愈
若脚軟弱無力者加牛膝(酒洗二兩)虎脛骨(酥炙透一兩)防己(酒洗)
木瓜(各五錢)
愚按前症多因足三隂虚虧損若脾腎不足而無力
者用還少丹肝腎虚熱而足無力者用六味丸如不
應急用八味丸大尹徐克明因飲食失宜日晡發
熱口乾體倦小便赤濇兩腿酸疼彼知醫自用四物
黃栢知母之劑反頭眩目赤耳鳴唇燥寒熱痰湧大
便熱痛小便赤澁又用四物芩連枳實之類胸膈痞
滿飲食少思汗出如水再用二陳芩連黃栢知母麥
門五味言語譫妄兩手舉拂余謂汗多亡陽神無所
依用參茋各五錢歸术各三錢遠志茯神酸棗仁炙
草各一錢服之熟睡良久四劑稍安又用八珍湯調
補而愈一儒者因畢婚脚腿軟痛面黑食減惡寒
足腫小腹脹痛上氣痰喘余以為少隂虧損陽氣虚
寒之症用八味丸料煎服諸症頓除又服丸劑半載
元氣漸充形體如故一婦人發熱口乾月經不調
半載後兩腿無力服祛風散濕之劑腿益腫痛體更
倦怠經事不通余作肝脾腎虚寒用六味八味二丸
兼服兩月諸症漸愈
若有疝氣病者加蒼术(鹽水炒一兩半)黃連(薑汁炒)山梔(炒各六錢)川
芎(一兩)吳茱萸(炒)青皮(去穰各五錢)
愚按疝症專主肝經者多如運氣或在泉寒勝木氣
攣縮禁於此經或司天燥勝木氣抑鬱於此經或忿
怒悲哀憂抑頓挫結於經或藥淋外固閉尾縮精壅
於此經其病差别如此且夫遺溺閉隆隂痿脬痺精
滑白淫皆男子之疝也不可妄歸之腎冷血涸不月
月罷腰膝上熱足躄嗌乾癃閉少腹有塊或定或移
前隂突出後隂痔核皆女子之疝也但女子不謂之
疝而為之瘕若年少而得之不計男子婦人皆無子
故隠蔽委曲之事了不干脬腎小腸之事乃足厥隂
之症也竊謂前症若因肝經濕熱當用炒山梔茯苓
黃栢澤瀉川芎當歸吳茱萸黃連山查若肝腎二經
濕熱當用六味地黃丸料加柴胡山梔若肝脾二經
隂虚熱宜補中益氣加炒山梔炒黑黃連吳茱萸盖
疝名有七形症所因不同治法亦異當詳玉機微義
若脾氣虚弱畏寒易泄者加白术(三兩)陳皮(一兩)乾薑(炒加至七)
(錢)
愚按前症亦有脾胃虚弱有脾胃虚寒有命門火衰
者脾胃虚弱畏寒易泄者用六君子加補骨脂肉豆
蔲治之脾胃虚寒畏寒易泄者用六君子肉果木香
調之命門火衰不能生脾土者用八味丸補之沈
大尹每五更即泄余以為腎泄用五味子散數服而
愈後不慎起居不節飲食其泄復作日夜無度畏寒
飲食且難消化肌體日瘦余曰乃變火衰之症也遂
與八味丸瀉止食進
若眼目昏暗加當歸(酒洗)川芎菊花(各一兩)柴胡黃連(酒炒)烏
犀角(各五錢)蔓荆子防風(各三錢)
愚按目者五臓之華上榮於目得氣血之精者若昏
暗或有黑花皆腎經不足也用滋隂腎氣丸若視物
散大或見非常之状者皆隂血虚弱也用滋隂地黃
丸若兩目昏暗四肢倦怠者乃脾虚五臓之精不能
上騰用東垣益氣聰明湯若兩目緊小羞明畏日或
視物無力肢體倦怠或頭面麻木者乃脾肺之氣虚
不能上行也用東垣神效黃茋湯若病後或日晡或
燈下不能觀物者乃陽虚下陷隂盛故也用決明夜
光丸或鎮隂升陽湯
若兼氣虚之人加人參黃茋(蜜炙各二兩)若左尺既虚右尺
亦微命門火衰陽事不舉加黑附子(小便浸炮去皮)肉桂(去皮各七)
(錢)沉香(五錢)
愚按前症果尺脉虚宜用六味地黃丸以滋水之源
若右尺脉虚宜用八味地黃丸以益火之主
勞瘵
男子二十前後色慾過度損傷精血必生隂虚火動之
病睡中盜汗午後發熱哈哈咳𠻳倦怠無力飲食少進
甚則痰涎帶血咯吐出血或咳血吐血衂血身熱脉沉
數肌肉消瘦此名勞瘵最重難治輕者必用藥數十服
重者期以歲年然必須病人愛命堅心定志絶房室息
妄想戒惱怒節飲食以自培其根否則雖服良藥亦無
用也此病治之於早則易若到肌肉銷鑠沉困著床沉
伏細數則難為矣又此病大忌服人參若曾服過多者
亦難治今製一方于後治色慾證先見潮熱盜汗咳𠻳
倦怠趁早服之
生地黃(酒洗)甘草(炙)乾薑(炮各五分)川芎熟地(各一錢)
陳皮(七分)當歸白术(各一錢三分)黃蘖(蜜水浸炙七分)白芍
藥(炒一錢三分)知母(蜜水浸拌炒)天門冬(去心皮各一錢)
生薑三片水煎空心温服
愚按前方治火盛隂虚之法也大抵此症屬足三隂
虧損虚熱無火之症故晝發夜止夜發晝止不時而
作當用六味地黃丸為主以補中益氣湯調補脾胃
若脾胃先損者當以補中益氣為主以六味地黃丸
温存肝腎多有得生者若誤用黃栢知母之類則復
傷脾胃飲食日少諸藏愈虚元氣下陷腹痞作瀉則
不可救矣夫衂血吐血之類因虚火妄動血隨火而
泛行或陽氣虚不能攝血歸經而妄行其脉弦洪乃
無根之火浮於外也大抵此症多因四五六月為火
土大旺金水衰涸之際不行獨宿淡味保養二藏及
十一二月火氣潛藏不遠幃幕戕賊真元故至春末
夏初患頭疼脚軟食少體熱注夏之病或少有老態
不耐寒暑不勝勞役四時迭病皆因氣血方長而勞
心虧損或精血未滿而早斵喪故其見症難以名状
若左尺脉虚弱或細數是左腎之真隂不足也用六
味丸右尺脉遲軟或沈細而數欲絶是命門之相火
不足也用八味丸至於兩尺微弱是隂陽俱虚也十
補丸此皆滋其化源也仍參前發熱及後咳𠻳諸症
治法用之州同韓用之色慾過度煩熱作渴飲水
不絶小便淋&KR0377;大便秘結唾痰如湧面目俱赤滿舌
生刺兩唇燥裂遍身發熱或身如芒刺而無定處兩
足心如烙左三部脈洪而無倫此腎隂虚陽無所附
而發於外盖大熱而甚寒之不寒是無水也當峻補
其隂遂以加減八味丸料一觔肉桂用一兩以水頓
煎六碗冰冷與飲半餉熟睡至晚又温飲一碗諸症
悉退翌日畏寒足冷至膝諸症仍至是無火也當補
其陽急以八味丸四劑諸症頓退舉人陳履賢色
慾過度孟冬發熱無時飲水不絶痰涎上湧遺精不
止小便淋&KR0377;或用四物二陳之類胸膈不利飲食少
思大便不實余朝用四君子湯加熟地當歸夕用加
減八味丸更以附子唾津調搽湧泉穴漸愈(詳見内科摘要)
府庠王以道元氣素弱丙午丁未二年以科場歲
考積勞致疾至十二月間其病盛作大熱淚出隨凝
目赤面黯揚手露胸氣息沉沉幾絶脈洪大鼓指按
之如無舌乾捫之如刺此内真寒而外假熱也遂先
服十全大補湯余曰既服此湯其脈當收斂為善少
頃熟睡覺而惡寒增衣脈頓微細如絲此真寒之真
象也余以人參一兩加熟附三錢水煎頓服而安夜
間脈復脱余以參二兩熟附五錢仍愈後以大劑參
术歸身炙甘草等藥調理而安
右藥此敬臣所親試者雖昏聵中固知必此藥然
後可治必立齋然後能識此病能用此藥因尊信
服之卒致痊愈向使悞投寒涼之劑能不殆哉今
留餘生皆立翁所賜也感激之餘因附數語言藥
案之末以告世之患者
一男子吐血遇勞即作余以為勞傷肺氣血不歸源
與補中益氣加麥門五味山藥熟地茯神遠志服之
而愈一男子咳𠻳吐血熱渴痰盛盜汗遺精余以
為腎水虧損用地黃丸料加麥門五味以壯水而愈
後因勞怒忽紫血成塊上湧先用花蕊石以化之又
用獨參湯以補之仍用前藥調理遂愈後每勞則咳
𠻳有痰吐血脾肺腎三脈皆洪數用補中益氣加貝
母茯苓山茱山藥麥門五味與前藥間服而愈一
星士談命良久不時吐血一二口余謂此勞傷肺氣
與補中益氣湯加麥門五味山藥熟地茯神遠志服
之而愈一童子年十四歲發熱吐血余以補中益
氣宜以滋化源不信乃服寒涼降火前症愈甚或謂
曰童子未室何腎虚之有參茋補氣奚為用之余述
丹溪先生云腎主閉藏肝主疏泄二藏俱有相火而
其系上屬於心心為君火為物所感則相火翕然而
起雖不交會而其精亦已暗耗矣又禇氏精血篇云
男子精未滿而御女以通其精則五臓有不滿之處
異日有難状之疾正此謂也遂用補中益氣湯及地
黃丸而痊一婦人素勤苦冬初咳𠻳吐痰發熱久
而吐血盜汗經水兩月或三月一至遍身作痛或用
清熱化痰等藥口噤筋攣余用加減八味丸及補中
益氣加麥門五味山藥治之年餘而痊一婦人年
將七十素有肝脾之症每作則飲食不進或胸膈不
利或中脘作痛或大便作瀉或小便不利余用逍遥
散加山梔茯神遠志木香而愈後因憂思吐紫血成
塊每作先倦怠後煩熱以前藥加炒黑黃連三分吳
茱萸二分頓愈復因怒吐多色赤躁渴垂死乃用人
參一兩白术白茯苓當歸各三錢陳皮炮黑乾薑各
二錢炙甘草木香各一錢一劑頓止
若咳𠻳盛加桑白皮馬兜鈴瓜蔞仁各七錢五味子十
粒
若痰盛加薑製半夏貝母瓜蔞仁(各一錢)
愚按前二症腎氣虚弱火盛水涸津液湧而為痰者
用六味丸腎經陽氣虚憊者用八味丸脾肺氣虚不
能攝涎歸源而痰盛咳𠻳者用六君子湯加桔梗虚
寒者更加炮薑
若潮熱盛加桑白皮沙參地骨皮(各七分)
愚按前症若寅夘辰時潮熱者肝經燥熱也用六味
丸補腎水以生肝血若午未時潮熱者心經虚熱也
用六味丸壮水之主以制陽光申酉戍時潮熱者肺
經虚熱也用補中益氣湯培脾土以生肺金亥子丑
時潮熱者腎涸虚熱也用六味丸兼手足逆冷者腎
經虚敗也用六味丸大凡潮熱發熱晡熱者五臓齊
損也須用六味丸氣血虧損者須用十全大補湯
若夢遺精滑加巁龍骨山茱萸(各七分)
愚按前症若腎氣不足用益志湯金鎖正元丹肝腎
虚熱者用六味丸加味逍遥散脾虚熱者用六味丸
補中益氣湯凡此悉屬不足之症宜用十全大補湯
或用萆薢分清飲送八味丸
若盜汗多加牡蠣酸棗仁(各七分)浮小麥(一撮)
愚按前症若陽氣虚弱汗出不止肢體倦怠用茋附
湯上氣喘急盜汗氣短頭暈者用參附湯腎氣虚弱
盜汗發熱者用六味丸若腎氣虚乏盜汗惡寒者用
八味丸氣血俱虚而盜汗者用十全大補湯陽盛隂
虚者當歸六黃湯心腎虚弱者斑龍丸
若赤白濁加白茯苓(一錢)黃連(三分炒)
愚按前症若脾肺虚熱者用補中益氣湯送六味丸
肺腎虚熱者用黃芩清肺飲送六味丸肝腎虚熱者
加味逍遥散送六味丸勞傷心腎者清心蓮子飲鬱
結傷脾者歸脾湯若鬱怒傷肝脾者加味逍遥散若
心腎虚弱者小温金散若思慮傷心腎者茯兔丸夢
遺精滑赤白二濁治法當互參用之一男子年踰
二十早於斵喪夢遺精滑睡中盜汗唾痰見血足熱
痿軟服黃栢知母之類余曰此陽虚而隂弱也當滋
其化源不信恪服之前症益甚其頭漸大顖門漸開
視物皆大吐痰呌喊余以如法調補諸症漸退頭顖
漸斂而安
若兼衂血咳血出於肺也加桑白皮(一錢)黃芩山梔(各五分炒)
若兼𠻳血痰血出於脾也加桑白皮貝母黃連瓜蔞仁
(各七分)
若兼嘔吐血出於胃也加山梔黃連乾薑蒲黃(炒各一錢)韮
汁(半盞)薑汁(少許)
若兼咯吐血出於腎也加桔梗玄參側栢葉(炒各一錢)
愚按前方惟上古之人形病俱實者宜用之今之患
者多屬形病俱虚治者當求其屬而主之若前症鬱
熱傷肺而衂血者用黃茋益氣湯肺氣虚熱不能攝
血而衂者用四君子加芎歸五味子鬱結傷脾而𠻳
吐血者用歸脾湯胃經有熱而𠻳吐血者用犀角地
黃湯胃氣弱而𠻳吐血者用四君子加芎歸升麻腎
經虚熱隂火内動而咯吐血用六味丸補中益氣湯
怒動肝火而見血者用加味逍遥散腎涸肝火動而
見血者用六味丸雖曰血得熱而錯經妄行亦有衛
氣虚不能統攝榮血而為妄行者不可不察已上諸
症皆屬足三隂虧損虚火内動所作非外因所致者
宜六味丸補中益氣湯滋其化源是治本也其因甚
多不能枚舉治者當臨症而制宜庶無悮矣
若先見血證或吐衂盛大者宜先治血治法輕少者涼
血止血盛大者先消瘀血次止血涼血盖血來多必有
瘀於胸膈不先消化之則止之涼之不應也葛可久十
藥神書方可次第檢用方内惟獨參湯止可用於大吐
血後昏倦脈微細氣虚者氣雖虚而復有火可加天門
冬(五錢)若如前所云隂虚火動潮熱盜汗咳𠻳脈數不可
用
愚按劉宗厚先生云榮者水穀之精也和調於五臓
灑陳於六腑乃能入於脈也源源而來生化於脾總
統於心藏受於肝宣布於肺施泄於腎灌溉一身是
以出入升降濡潤宣通者由此使然也故經云氣主
嘘之血主濡之又云肺朝百脈之氣肝統諸經之血
氣血為人身之槖籥也觀此多因飲食起居六淫七
情失宜虧損元氣以致諸經失職不能司攝法當調
補脾肝之氣使血各歸其源諸病自愈矣若潮熱咳
𠻳而脈數者元氣虚弱假熱之脈也尤當用甘温調
補脾胃為善
若病屬火大便多燥然須節調飲食勿令泄瀉若胃氣
復壊泄瀉稀溏則前項涼寒之藥難用矣急宜調理脾
胃用白术茯苓陳皮半夏神麯麥芽甘草等藥俟胃氣
復然後用前本病藥收功保後可合補隂丸常服之及
用葛可久方
愚按内經云腎開竅於二隂大小便也若腎經津涸
者用六味丸脾肺氣虚者補中益氣湯脾經鬱結者
加味歸脾湯氣血虚者八珍湯若發熱作渴飲冷用
竹葉黃茋湯若膏粱厚味積熱者加味清胃散一
儒者大便素結服搜風順氣丸後胸膈不利飲食善
消面戴陽色左關尺脈洪大而虚余曰此屬足三隂
虚症也彼不信乃服潤腸丸大便不實肢體倦怠余
以補中益氣六味地黃月餘而驗年許而安一儒
者懷抱鬱結發熱作渴胸膈不利飲食少思服清熱
化痰行氣等劑前症益甚肢體倦怠心脾二脈濇滯
余用加味歸脾湯飲食漸進但大便尚濇兩顴赤色
用八珍湯加蓯蓉麥門五味至三十餘劑大便自潤
一男子所患同前不信余言服大黃等藥泄瀉便
血遍身黑黯復求治余視之曰此隂陽二絡俱傷也
經曰陽絡傷則血外溢隂絡傷則血内溢内外俱傷
其死奚待辭不治後果然一儒者口乾發熱小便
頻濁大便秘結盜汗夢遺遂致廢寢用當歸六黃湯
二劑盜汗頓止用六味地黃丸二便調和用十全大
補湯及前丸兼服月餘諸症悉愈
枳术丸論
人之一身脾胃為主胃陽主氣脾隂主血胃司受納脾
司運化一納一運化生精氣津液上升糟粕下降斯無
病矣人惟飲食不節起居不時損傷脾胃胃損則不能
納脾損則不能化脾胃俱損納化皆難元氣斯弱百邪
易侵而飽悶痞積關格吐逆腹痛泄痢等症作矣况人
於飲食豈能一一節調一或有傷脾胃便損飲食減常
元氣漸憊矣故潔古製枳术之丸東垣發脾胃之論使
人常以調理脾胃為主後人稱為醫中王道厥有旨哉
近世論治脾胃者不分隂陽氣血而率皆理胃所用之
藥又皆辛温燥熱助火消隂之劑遂致胃火益旺脾隂
愈傷清純中和之氣變為燥熱胃脘乾枯大腸燥結脾
臓漸絶而死期廹矣殊不知脾胃屬土屬濕位居長夏
故濕熱之病十居八九况土旺四季寒熱温涼各隨其
時豈可偏用辛熱之劑哉今舉枳术丸方立加減法於
後
白术(二兩)枳實(一兩麩炒)
右為細末荷葉包飯燒取出杵爛和藥杼勻丸菉豆
大每服五六十丸清米湯下此法一補一消取飲食
緩化不令有傷東垣加陳皮一兩名枳术橘丸治老
幼元氣衰弱飲食少進久服令人多食而不傷
愚按經云脾為消化之器薰蒸腐熟五穀者也若飲
食自倍腸胃乃傷則不能運化其精微故噯氣吞酸
脹滿痞悶之症作矣故用此丸消之實非專主補養
若脾胃虚弱者宜用四君子湯脾胃虚寒者宜用四
君子加炮薑命門火衰者用八味丸廷評張汝翰
飲食難化服枳术丸體瘦發熱脈浮大余以為命門
火衰而脾胃虚寒用八味丸不月而飲食進三月而
形體充工部陳禪亭患前症服消導之藥益甚余
曰此火衰而不能生土故脾病也當益火則土自實
而脾安矣不悟仍服前藥後遂殁
若元氣素弱飲食難化食多即腹内不和疼痛泄瀉此
虚寒也加人參白芍藥(酒炒)神麯(炒)大麥芽(炒杵去皮一兩)
愚按前方乃飲食所傷之治法也東垣先生云亦有
六淫而致瀉者有七情而致瀉者又有飲食所傷而
致瀉者有因胃氣下流而致瀉者有因風而成飱泄
者有因痰積於上焦以致大腸不固而泄者有因脾
胃氣虚而泄者治法外淫所傷當調六氣七情所傷
當平五臓飲食所傷當消停滯胃氣下流當升舉之
因風而成當解散之痰積於上焦當去其痰而不治
其泄脾胃氣虚者當補益之丹溪先生謂飲食畢
而腸鳴腹痛瀉盡食物者脾虚食瀉用理中湯加炮
薑攻刺腹痛洞下水穀名寒泄用理中湯送大戊己
丸寒甚者附子桂香丸惡食者八物湯糞色青黃肛
門痛煩燥作渴小便不利者名熱瀉用五苓散香連
丸瀉而惡食而氣噫腐臭者名食瀉治中湯加砂仁
或送感應丸
僉憲高如齋飲食難化腹痛泄瀉用六君子加砂仁
木香治之而痊後復作完穀不化腹痛頭疼體重困
倦余以為脾虚受濕用芍藥防風湯而愈太僕楊
舉元先為飲食停滯小腹重墜用六君子加升麻柴
胡漸愈後飲食難化大便不實裏急後重數至圊而
不得用升陽除濕防風湯而痊後心腹作痛飲食不
甘用和中丸倍加益智仁而尋愈光祿楊立之元
氣素弱飲食難化泄瀉不已小便短少灑淅惡寒體
重節痛余以為脾肺虚用升陽益胃湯而痊大凡泄
瀉用分利調補等劑不應者此肝木鬱於脾土必用
升陽益胃之劑庶能保生其五臓勝負所致者見第
二卷泄瀉各條下
若素有痰火胸膈鬱塞嚥酸噎氣及素有吞酸吐酸之
症或有酒積泄瀉結痛此皆濕熱也加黃連(姜汁炒)白芍
藥(酒炒)陳皮(各一兩)石膏生甘草(各五錢)縮砂木香(各一錢)川芎
(四錢)
愚按前症吐酸吞酸大略不同吐酸者濕中生熱吞
酸者虚熱内鬱皆屬脾胃虚寒中傳末症故内經以
為火者指其病形而言也東垣以為胃寒者指其病
本而言也凡患此者先當辨其吞吐而治以固本元
為主若復寒涼復傷胃氣則實實虚虚者矣復審其
脾氣虚而飲食不能輸化濁氣不能下降者須用六
君子湯補養脾胃為主少佐越鞠丸以清中故東垣
先生云邪熱不殺穀若誤認為實熱而妄用寒涼必
變敗症
若傷食飽悶痞塞不消加神麯麥芽山查(各一錢)有食積
痞塊在腹者再加黃連厚朴(俱姜製各五錢)積堅者再加蓬术
(醋煑)昆布(各三錢)
愚按前症若脾胃素實止因倍食暴傷而患者宜用
前藥否則慎用也東垣云脾胃之氣壮則多食而不
傷過時而不饑前症若因脾氣虚弱不能腐化者宜
培補之若脾胃虚寒者宜温養之若命門火衰者宜
温補之大凡食積痞塊症為有形所謂邪氣勝則實
真氣奪則虚惟當養正則邪積自除矣雖云堅者削
之客者除之若胃氣未虚元氣尚實乃可用也或病
久虚羸或元氣素弱者亦當固本為主而佐用前法
不然反致痞滿不食而益其病矣然古人立法皆備
其常也而為按圖索驥可乎學者推此而用其庶幾
乎
若傷冷食不消腹痛溏泄加半夏(薑製一兩)縮砂乾薑神麯
(各炒)大麥芽(各五錢)
愚按前症若傷性熱之物者用二陳加黃連山查傷
濕麵之物者用二陳加神麯麥芽傷米食者用六君
加穀蘖傷麪食者用六君加麥蘖傷肉食者用六君
加山查傷魚腥者用六君倍加陳皮傷角黍炊飯者
用六君倍加酒麯若物已消而瀉未愈者此脾胃受
傷也宜用六君子湯若飲食減少或食而難化者屬
脾胃虚寒也加炮薑木香肉果不應加五味吴茱骨
脂脾腎虚寒者須服八味丸否則多患脾虚中滿之
症其神麯麥芽雖助戊土以戊熟水穀麥芽一味余
以治婦人喪子乳房脹痛欲成癰者用一二兩炒熟
煎服即消其破血散氣可矣丹溪云麥芽消腎婦人
良方云神麯善下胎皆尅伐之功多而補益之功少
亦不宜輕用唐儀部胸内作痛月餘腹亦痛左關
弦長右關弦緊面色黃中見青此脾胃虚弱肝邪所
乘以補中益氣湯加半夏木香二劑而愈又用六君
子湯二劑而安李儀部常患腹痛余以補中益氣
湯加山梔即愈一日因怒肚腹作痛胸脇作脹嘔吐
不食肝脈弦緊面色青黃此肝乘脾也仍用補中益
氣吞左金丸一服即愈
若人性多氣惱夾氣傷食氣滯不通加川芎香附(炒各七錢)
木香黃連(薑炒各五錢)
愚按前症若因中氣虚弱不能運行者宜用六君子
加山梔木香如不應送保和丸太守朱陽山因怒
腹痛作瀉或兩脇作脹或胸乳作痛或寒熱往來或
小便不利或飲食不入嘔吐痰涎神思不清此肝木
乘脾土用小柴胡加山梔炮薑茯苓陳皮製黃連一
劑即愈(製黃連即黃連吴茱萸等分用熟水拌濕罨二三日同炒焦取黃連後倣此)陽
山之内素善怒胸膈不利吐痰甚多吞酸噯腐飲食
少思手足𤼵熱所服非芩連枳實必檳蘇厚朴左關弦
洪右關弦數余以為肝火血燥木乘土位也朝用六
味地黃丸以滋養肝木夕用六君子加當歸芍藥以
調補脾土不月而愈後因恚怒前疾復作或用二陳
加石膏服之吐涎如湧外熱如灼脈洪大按之如無
余曰脾主涎乃脾損發熱而涎泛溢也用六君子加
薑桂一服即睡覺而諸症頓失又數劑而康若服理
氣化痰等藥必變腹脹喘促腿浮膝腫淋&KR0377;等症急
用濟生加減腎氣丸救之多有得生者詳見各方
若胸膈不利過服辛香燥熱之藥以致上焦受傷胃脘
乾燥嘔吐噎膈反胃加黃連(薑炒)山梔仁(炒各五錢)白芍藥當
歸(各一兩)桔梗生甘草石膏(各三錢)胸膈頑痰膠結及大便
燥秘再加芒硝(五錢)
愚按王安道先生曰内膈嘔逆食不得入是有火也
若病而吐食入反出是無火也治法若脾胃氣虚而
胸膈不利者用六君子湯壮脾土生元氣若辛熱之
劑而嘔吐噎膈者用四君子加芎歸益脾土以抑隂
火胃火内格而飲食不入者用六君子加芩連清熱
養胃若病嘔吐食入而反出者用六君子加木香炮
薑温中補脾若服耗氣之劑血無所生而大便燥結
者用四君子加芎歸補脾生血若火逆衝上食不得
入者用四君子加山梔黃連清熱養血若痰飲阻滯
而食不得入者用六君子加木香山梔補脾化痰若
脾胃虚寒飲食不入或入而不化者用六君子加木
香炮薑温補脾胃更非慎房勞節厚味調飲食者不
治年高無血者亦不治一男子食少胸滿手足逆
冷飲食畏寒發熱吐痰時欲作嘔自用清氣化痰之
劑胸腹愈脹呼吸不利吐痰嘔食小便淋漓又用五
芩散之類小便不利諸症益甚余曰此脾土虚寒無
火之症故食入不消而反出非氣膈所致遂用八味
丸補中益氣加半夏茯苓薑桂旬日乃愈秀才楊
君爵年將五十胸痞少食吐痰體倦肌肉消瘦所服
方藥皆耗氣破血化痰降火余曰此氣鬱所傷陽氣
不能升越屬脾經血虚之症當用歸脾湯解鬱結生
脾血用補中益氣壮脾氣生發諸經否則必為中滿
氣膈之患不信仍服前藥後果患前症而歿
若素有痰火者加半夏(薑炒)橘紅白茯苓(各一兩)黃芩(炒)黃
連(薑炒各五錢)
愚按前症亦有因脾氣不足者有因脾氣鬱滯者有
因脾肺之氣虧損者有因腎氣虚不能攝水泛而似
痰者有因脾氣虚不能攝涎上溢而似痰者有因熱
而生痰者有因痰而生熱者有因風寒暑濕而得者
有因驚而得者有因氣而得者有因酒而得者有因
食積而得者有脾虚不能運化而生者有胸中痰鬱
而似鬼附者各審其原而治之
若人能食好食但食後反飽難化此胃火旺脾隂虚也
加白芍藥(酒炒一兩五錢)人參(七錢)石膏(火煉一兩)生甘草(五錢)黃連(炒)
香附(炒)木香(各四錢)
愚按東垣先生云胃中元氣盛則能食而不傷過時
而不饑脾胃俱旺則能食而肥脾胃俱虚不能食而
瘦或少食而肥雖肥而四肢不舉又有善食而瘦者
胃中火邪於氣分則能食而肉削今能食而難化者
脾氣虚弱不能腐化水穀故前藥不應或加熱渴嘔
吐或腹脹泄瀉等症者乃是脾胃復傷急用六君子
加芍藥木香炮薑補之亦有屬脾氣鬱結者當解鬱
健脾若用清涼降火以致中氣虚痞而不食或食而
食反出又以為膈噎用行氣化痰者必不能療也
若年高人脾虚血燥易饑易飽大便燥難用白芍藥當
歸(各一兩)人參(七錢)升麻甘草(炙各四錢)山查大麥芽桃仁(麩皮尖另)
(研各五錢)此老人常服藥也
愚按前症屬形氣病氣俱不足脾胃虚弱津血枯涸
而大便難耳法當滋補化源又有脾約症成無已云
胃強脾弱約束津液不得四布但輸膀胱小便數而
大便難者是也宜用脾約丸隂血枯槁内火燔灼肺
金受邪土受木尅脾肺失𫝊大便秘而小便數者宜
用潤腸丸病氣有餘之治法也經云脾為至隂已土
而主隂然老弱之人當補中益氣以主隂血職方
陳莪齋年踰六旬先因大便不通服内疏等劑後飲
食少思胸腹作脹兩脇作痛形體倦怠兩尺浮大左
關短濇右關弦濇時五月此乃命門火衰不能生脾
土而肺金又尅肝木決其金旺之際不起後果然
一老婦痰喘内熱大便不通兩月不寐此肝肺腎虧
損朝用六味丸夕用逍遥散各三十餘劑計所進飲
食百餘碗腹始痞悶乃以猪膽汁導而通之用十全
大補湯調理而安若間斷前藥飲食不進諸症復作
化痰丸論
痰者病名也人之一身氣血清順則津液流通何痰之
有惟夫氣血濁逆則津液不清薰蒸成聚而變為痰焉
痰之本水也原於腎痰之動濕也主於脾古人用二陳
湯為治痰通用者所以實脾燥濕治其標也然以之而
治濕痰寒痰痰飲痰涎則固是矣若夫痰因火上肺氣
不清咳𠻳時作及老痰鬱痰結成粘塊凝滯喉間吐咯
愚按前症若形病表裏俱實而痰邪痞悶者宜用本
方若脾肺氣虚痰涎不得運化而痞悶者宜用六君
子少加桔梗枳殼若脾胃虚弱不能攝涎歸源而痞
悶者宜用六君炮薑
若時氣發熱變為黃病所謂瘟黃也治宜内瀉濕熱
茵蔯黃連(薑水炒)山梔仁白茯苓厚朴(薑水炒)
木通白术人參(各一錢)木香(七分)白芍藥(酒炒)乾葛
(各一錢半)
右薑水煎食前服查繼服
愚按前症若因濕熱壅滯所致者宜用此方若因病
久元氣益虚而脾之正色見於外者宜用補中益氣
加茵蔯茯苓若中氣虚寒四肢厥冷或浮腫黑黃者
用人參理中湯加茯苓茵蔯觀東坡任黃州用聖散
子正謂此意土人不知反用檳榔導損真氣疎泄腠
理外邪易感病由是作若節飲食慎起居適寒暑固
元氣以却外邪雖患是症亦為輕淺嘉靖甲申春南
都大疫煎聖散子普濟老幼並服子素不善調攝吐
痰口乾飲食不美服化痰行氣之劑胸滿腹膨痰涎
愈盛服導痰理脾之劑肚腹膨脹二便不利服分氣
利水之劑腹大脇痛睡臥不得服破血消導之劑兩
足皆腫兩關脈浮大不及於寸口余以脾土虚而生
痰朝用金匱加減腎氣丸夕用補中益氣湯煎送前
丸月餘諸症漸退飲食漸進再用八味丸補中益氣
湯月餘乃能轉側又兩月而能步履却服十全大補
湯還少丹又半載而康後稍失調理其腹仍脹隨
服前藥即愈一武職形體魁梧素不圍爐不喜熱
食行則喘促自謂氣實老痰服碑記丸攻伐之診其
脈洪數重按全無余謂命門火衰脾肺虚寒與八味
丸一服痰喘稍止數服全止遂能親火喜熱飲食盖
碑記丸出自西域凂方外人所製者經云西域水土
剛強其民不衣而褐薦其民華色而脂肥故邪不能
傷其形體其病生於内其治宜毒藥由此觀之恐不
可概用也太倉陸中舍以腎虚不能攝水肚腹脹
大用此丸未數服而歿于京今之專門治蠱者即此
方也又名黑丸子用之無不速亡機房蔡一素不
慎起居患症同前更加手足逆冷惡寒飲食余用補
中益氣湯加附子一錢先回其陽至數劑諸症漸愈
余因他往或用峻厲之劑下鮮血甚多亦致不起
若此等老痰飲酒之人多有之酒氣上升為火肺與胃
脘皆受火邪故鬱結而成此方用天麥冬黃芩泄肺火
也海粉芒硝鹹以軟堅也瓜蔞仁潤肺清痰香附米開
鬱降氣連翹開結降火青黛降鬱火故皆不用香燥之
劑
愚按前症若飲食少思或胸膈不利者此中氣虚弱
也宜用補中益氣湯為主中氣既健其痰自運化若
腎氣虧損津液難降敗濁為痰者乃真臓之症宜用
六味地黃丸為主腎氣既壮津液清化而何痰之有
哉亦有因脾胃虧損中焦氣虚不能運化而痰者亦
有因峻厲過度脾氣愈虚不能運化津液凝滯而為
痰者凡此皆當健脾胃為主
備用要方
若夏月傷暑發熱汗大泄無氣力脈虚細而遲此暑傷
元氣也服後方
人參黃茋(蜜炙)麥門冬(去心)白芍藥(各一錢)陳皮(一錢)白
茯苓(一錢)黃連(炒)甘草(炙各五分)黃栢(三分)白术(一錢五分)香薷
知母(各七分)
右薑水煎食前温服
愚按東垣先生曰暑熱之時無病之人或避暑熱納
涼於深堂大厦得之者名曰中暑其病必頭痛惡寒
身形拘急肢節疼痛煩熱無汗為房室隂寒之氣所
遏名曰中暍以大順散熱藥主之若行人或農夫於日中
得之者名曰勞役中熱其病必苦頭痛躁熱惡熱肌熱大
渴汗泄懶動為天熱外傷肺氣以蒼术白虎湯涼劑
主之若人元氣不足用前藥不應宜補中益氣湯主
之大抵夏月陽氣浮於外隂氣伏於内若人飲食勞
倦内傷中氣或酷暑勞役外傷陽氣者多患之法當
調補元氣為主而佐以解暑若中暍者乃隂寒之症
法當補陽氣為主少佐以解暑故先哲多用薑桂附
子之類此推内經捨時從症之良法也今患暑症歿
而手足指甲或肢體青黯此皆不究其因不温補其
内而泛用香薷飲之類所誤也夫香薷飲乃散陽氣
導真隂之劑也須審有是症而服亦何患哉若人元
氣素虚或犯勞過度而飲之者適所以招暑患痞也
(其暑熱傷元氣而類風症者見第四卷首治驗)
若夏秋暑熱因過用冷物茶水傷其内又過取涼風傷
其外以致惡寒發熱胸膈飽悶或飲食不進或兼嘔吐
泄瀉此内外俱傷寒冷也
人參乾薑(炒紫色)厚朴(薑水炒)白术(各一錢五分)陳皮
羌活枳實白茯苓(各一錢)甘草(炙五分)
右薑水煎食前温服
愚按前症如未應宜用藿香正氣散若内外已解寒
熱未退或飲食未進宜用六君子湯保命集云霍亂
屬陽明症宜用和中平胃建中或四君子湯若脈浮
自汗四君子加桂枝主之脈浮無汗四君子加麻黃
吐利轉筋脇下痛脈弦者木尅土也用平胃散加木
瓜或建中加柴胡木瓜吐利轉筋腹中痛體重脈沉
而細者四君子加白芍藥良薑吐利而四肢拘急脈
沉而遲屬少隂四君子加薑附厚朴吐利而四肢厥
冷脈微緩屬厥隂建中加歸附吐利頭痛而身熱多
欲飲水者五苓散寒多不欲飲水者理中丸主之元
戎云太隂症霍亂者理中加橘紅吐下腹痛手足逆
冷理中加熟附吐利後轉筋者理中加火煅石膏一
兩進士劉華甫夏月食生冷果品患前症余用附
子理中湯一服頓安上舍徐民則夏月入房及食
冰果麵食而患腹痛余曰此隂寒之症也須用附子
理中湯以回陽不信别用二陳枳實黃連香薷飲之
類而死
若夏暑在途中常服以壮元氣清熱驅暑服之免中暑
霍亂泄瀉利疾等症
人參(一錢二分)白术(一錢五分)黃芩(炒三分)五味子(十粒杵碎)甘草
(炙五分)麥門冬(去心)白芍藥(炒)白茯苓(各一錢)知母陳
皮香薷(各七分)
右薑水煎食前温服
愚按前症若人元氣虚弱宜用補中益氣去柴胡升
麻加麥門五味或少加炒黑黃栢人參養氣湯亦可
用一儒者季夏患泄瀉腹中作痛飲食無味肢體
倦怠余用補中益氣湯八味地黃丸月餘而痊後彼
云每秋間必患利今則無恙何也余曰此閉藏之月
不遠幃幕妄泄真陽而然前藥善能補真火火能生
土脾氣生旺而免患也
若遇勞倦辛苦用力過多即服後方三二服免生内傷
發熱之病此方主於補氣
人參麥門冬(去心)陳皮(各一錢)黃茋(二錢半蜜炙)白术
甘草(炙)五味(各五分)
右薑棗水煎食前温服勞倦甚加熟附子四五分
愚按前論開世俗之矇瞶濟無窮之夭枉内附子若
素畏寒飲食者尤宜用若素喜寒飲食者以肉桂或
炮薑代之亦可但世所鮮用耳一婦人因勞役發
熱倦怠唾痰欲嘔或以為火症用清熱化痰等藥反
大便不實無氣以動余以寒涼復傷中氣形病俱虚
用前方加附子治之而痊後復勞經水數日不止衆
以為附子之熱所致用四物芩連槐花之類涼而止
之前症愈甚更加胸膈痞滿飲食日少余仍用前方
去門冬更加茯苓半夏炮薑數劑漸愈又用當歸芍
藥湯而經止但四肢逆冷飲食難化不時大熱此命
門真火衰脾土虚寒之假熱也用八味丸半載而痊
又服六味丸三載而生子
薛氏醫案卷二十
