薛氏醫案卷五十三
明薛已訂
錢氏小兒直訣四
瀉青丸治肝經實熱急驚搐搦
羌活大黃川芎龍膽草(炒)山梔仁當歸
防風(各等分)
右為末煉蜜丸芡&KR2521;大每服半丸煎竹葉湯入砂糖
化下
薛按前方足厥隂肝經解散肌邪疏通内臓之苦寒
藥也若大便秘結煩渴飲冷飲食如常屬形病俱實
宜用此瀉之若大便調和煩渴飲冷屬病氣實而形
氣虚宜用抑青丸平之若大便不實作渴飲湯飲食少
思肢體倦怠屬形病俱虚宜用地黃丸補之若肝經
血虚生風先用四物湯加鈎藤鈎以生肝血繼用四
君子湯以補脾土若因肝經血燥生痰用地黃丸生
腎水益肝血若土不能培木用四君子湯加當歸以
補中用地黃丸以滋腎若因肺金尅肝木用六君子
湯加芍藥木香實脾土以平肺金若因心虚奪母之
氣或腎水虚不能生肝木者並用地黃丸主之若屢
服峻劑而脾胃虚寒者必用六君子湯加丁香木香
補脾胃以培陽氣若因乳母恚怒肝火妄動致兒為
患者母服加味小柴胡湯若因乳母肝脾血虚發熱
致兒為患者母服加味逍遥散子亦服數滴
抑青丸即前方去山梔大黃
抑肝散治肝經虚熱發搐或發熱咬牙或驚悸寒熱
或木乘土而嘔吐痰涎腹膨少食睡卧不安者
軟柴胡(五分)川芎(八分)當歸白术(炒)茯苓(各一錢)甘草
(五分)鈎藤鈎(一錢)
右水煎子母同服
瀉心湯治心經實熱
黃連
右為末每服五分臨卧温水化下
薛按前症若呌哭發熱作渴飲水抽搐有力仰面而
睡者屬心經實熱宜用瀉心湯或導赤散若發熱飲
湯抽搐之力驚竄咬牙合面而睡者屬心經虚熱用
補心散若喘𠻳面赤壯熱飲水肺乘心也用瀉白散
若頭搖目劄身熱抽搐肝乘心也用柴胡清肝散若
合目昏睡泄瀉身熱脾乘心也用瀉黃散若竄視驚
悸咬牙足熱腎乘心也用安神丸若因乳母致症亦
用前藥以治其母
導赤散治小腸實熱小便秘赤
生地黃木通甘草(炒各等分)
右為末每服一錢入淡竹葉水煎
薛按瀉心湯導赤散瀉心小腸實火之劑蓋心為脾
母脾為心子然心既病則脾土益虚矣用者審之
生犀散治心經虚熱
地骨皮赤芍藥柴胡乾葛(各一兩)甘草(五分)犀
角(二錢鎊)
右為末每服一二錢水煎
薛按前方云治心經虚熱然其所用多屬瀉心瀉肝
脾之劑蓋虚熱二字恐傳寫之誤假如心經自病而
血虚熱者用秘旨安神丸脾虚奪心之氣而熱者用
秘旨補脾湯肝木不能生心火而虚熱者用地黃丸
秘旨安神丸治心血虚而睡中驚悸或受驚嚇而作
人參半夏(湯泡)酸棗仁(炒)茯神(各一錢)當歸(酒洗)橘紅
赤芍(炒各七分)五味子(五粒杵)甘草(炙三分)
右為末薑汁糊丸芡&KR2521;大每服一丸生姜湯下
瀉黃散治脾胃實熱
山梔仁(一兩)石膏(五錢)藿香葉甘草(各七錢五分)防風(二兩)
右用蜜酒微炒為末每服一二錢水煎
薛按前症若作渴飲冷卧不露睛手足熱甚或遍身
發黃屬胃經實熱宜用瀉黃散若作渴飲湯卧而露
睛手足並冷屬胃經虚熱宜用異功散若面青搐搦
乳食少思肝乘脾也用秘旨補脾湯若面赤驚悸身
熱昏睡心乘脾也用秘旨安神丸若面白喘𠻳肢體
倦怠肺乘脾也用補中益氣湯若唇黑泄瀉手足指
冷腎乘脾也用益黃散病後津液不足口乾作渴宜
用七味白术散若乳母膏粱厚味七情鬱火所致當
審其因而治其母
五味異功散治脾胃虚弱吐瀉不食
人參茯苓白术甘草(炒)陳皮(各等分)
右為末每服三錢薑棗水煎
薛按前方補脾胃之聖藥也况人之一身以脾胃為
主若小兒乳食失節寒凉失宜或乳母六淫七情失
調兒飲其乳諸病頓起當專以此藥治之其應如響
益黃散治脾土虚寒嘔吐泄瀉
丁香(二錢)陳皮青皮訶子肉(各五錢)甘草(炙三錢)
右為末每服一二錢水煎
薛按前症若因脾土虚弱而吐瀉者用五味異功散
若因肝木侮脾土而吐瀉者用六君子加柴胡如不
應或手足指冷屬脾胃虚寒也更加木香炮薑若因
乳母脾土虛而肝木侮亦治以前藥若乳母鬱怒致兒
患前症母服加味歸脾湯
人參安胃散治因服峻厲脾胃虧損或成慢驚泄瀉
嘔吐或腸胃有熱以致前症
人參(一錢)黃茋(二錢)生甘草炙甘草(各五分)白芍藥(七分)
白茯苓(四分)黃連(二分)
右為末每服二三錢水煎
七味白术散治吐瀉或病後津液不足口乾作渴
人參白术木香白茯苓甘草(炙)藿香葉
(各一錢)乾葛(二錢)
右為末每服二三錢水煎
薛按胃傷則嘔脾傷則瀉故用前藥調補胃氣以化
生津液如無他症只因胃氣虚而津液不足者用四
君子湯尤效
秘旨補脾湯治久病面黃肌瘦咬牙目劄頭髮稀少
誤藥所致
人參白术(各一錢)白芍藥(酒炒)白茯苓(各八分)陳皮
川芎(各六分)甘草(炙)黃茋(蜜炙)當歸(酒洗各四分)
右每服二三錢薑水煎
瀉白散治肺經實熱咳𠻳痰喘
甘草(炙五錢)地骨皮(一兩)桑根白皮(炒一兩)
右為末每服一二錢入粳米百粒水煎
薛按活人方云喘者肺氣有餘也氣盛當認作氣衰
有餘當認作不足肺氣盛者乃肺中之火盛也有餘
者肺中之邪有餘也故用前藥以瀉之若土虚不能
生肺用補中益氣湯火来剋金用人參平肺散腎水
奪母之氣或隂火上炎用地黃丸若肺虚肝木乘侮
先用阿膠散後用瀉青丸若因乳母肺經受症致兒
為患母服前散若因乳母感冐風寒肺經鬱熱致兒
為患用十味參蘇飲若因乳母膏粱醇酒積熱致兒
為患用加味清胃散
阿膠散治肺虚咳𠻳口乾作渴
馬兜鈴(五錢)甘草(炙一錢)糯米(一兩)杏仁(七箇去皮尖)明阿膠
(一兩麩炒)鼠粘子(二錢五分)
右為末每服二錢水煎
薛按前症若因脾胃弱而肺氣虚者宜用補中益氣
湯若肺金自虚者宜用四君子湯
地黃丸治腎虚解顱或行遲語遲等症
澤瀉(三錢)牡丹皮(三錢)白茯苓(三錢)熟地黃(八錢酒洗)山茱萸
(肉)乾山藥(各四錢)
右地黃杵膏餘為末加煉蜜丸桐子大每服二三十
丸空心白湯下
薛按前丸治腎經虚熱作渴小便淋秘痰氣上壅或
肝經血虚燥熱風客淫氣而患瘰&KR1031;結核或四肢發
搐眼目瞤動或肺經虚火咳𠻳吐血頭目眩暈或咽
喉燥痛口舌瘡裂或心經血虚有火自汗盜汗便血
諸血或脾虚濕熱下刑於腎腰膝不利或疥癬瘡毒
等症並用前藥為主而佐以各臓之藥大抵此藥為
天一生水之劑若稟賦不足肢體瘦弱解顱失音或
畏明下竄五遲五軟腎疳肝疳或早近女色精氣虧
耗五臓齊損凡諸虚不足之症皆用此以滋化源其
功不能盡述
四君子湯治脾氣虚弱飲食不化腸鳴泄瀉或嘔穢
吐逆
人參白茯苓白术甘草(炙各五分)
右水煎服
四物湯治肝經血虚發熱日晡益甚或煩躁不寐
白芍藥(一錢)川芎(五分)當歸熟地黃(各二錢)
右作二劑水煎服
八珍湯治氣血俱虚或因失血過多或因剋伐元氣
以致内熱發熱肢體瘦瘁即四物四君子二湯合服
十全大補湯治氣血虚熱或因病後惡寒發熱或自
汗盜汗食少體倦或發熱作渴頭痛眩運等症即八
珍湯加黃茋肉桂
六君子湯治脾胃虚弱體瘦面黃或久患瘧痢不思
乳食或嘔吐泄瀉飲食不化或時患飲食停滯或母
有前症致兒為患
人參白术茯苓(各二錢)陳皮半夏甘草(炙各)
(一錢)
右每服二三錢薑棗水煎
補中益氣湯治中氣不足困睡發熱或元氣虚弱感
冐風寒諸症或乳母勞役發熱致兒為患
黃茋(炙)人參白术(炒)甘草(炙)當歸陳皮(各五分)
升麻柴胡(各二分)
右薑棗水煎
香砂助胃膏治胃寒吐瀉乳食不化
人參白术(炒各五錢)白茯苓(五錢)甘草(炙)丁香(各一錢)砂
仁(四十箇)乾山藥(一兩)白荳蔲(十四箇)肉荳蔲(四箇煨)
右為末煉蜜丸芡&KR2521;大每服二三丸米飲磨化
人參養胃湯治外感風寒内傷生冷寒熱如瘧或嘔
逆惡心
人參厚朴(薑製)蒼术(製)半夏(湯泡)藿香草果仁
茯苓(各五錢)甘草(炙二錢)橘紅(二錢五分)
右每服二三錢薑三片烏梅一箇水煎
大蕪荑湯治小兒脾疳少食發熱作渴大便不調髮
黃脱落面黑便清鼻下生瘡能乳嗜土等症
蕪荑山梔(各五分)黃栢甘草(炙)黃連防風(各二)
(分)麻黃羌活柴胡(各三分)白术茯苓當歸
(各四分)
右作二劑水煎
肥兒丸治食積五疳頸項結核髮稀成穗發熱作渴
等症
黃連(炒)神麯(炒各一兩)木香(一兩五錢)檳榔(二十箇)豆蔲(二兩炮)
史君子(酒浸)麥芽(炒各四兩)
右為末麵糊丸麻子大每服四五十丸米飲下良久
用五味異功散一服以助胃氣
九味蘆薈丸治小兒肝脾疳積體瘦熱渴大便不調
或瘰癧結核耳内生瘡等症
蘆薈胡黃連黃連木香蕪荑(炒)青皮
白雷丸鶴虱草(各一兩)麝香(三錢)
右為末蒸餅糊丸麻子大每服一二錢空心白湯下
黃連丸治疳癆
瓜蔞根烏梅肉杏仁(浸去皮焙)石蓮(各二錢)黃連(五錢)
(膽汁浸晒)
右為末牛膽汁浸糊丸麻子大每服一二十丸煎烏
梅薑蜜湯下
木香丸治冷疳
木香青黛檳榔肉豆蔲麝香(各錢五分)續隨
子(一兩去油)蝦蟆(三箇燒存性)
右為末蜜丸菉豆大每服三五丸煎薄荷湯下
愚按前方消疳清熱逐水破氣之劑然云冷疳者乃
陽氣虚而脾胃冷也其檳榔續隨子恐導損真隂尅伐
陽氣治當審之
胡黃連丸治熱疳
胡黃連黃連(各五錢)朱砂(二錢另研)
右為末填入猪膽内以線扎懸掛銚中淡漿水煮數
沸取出硏入蘆薈麝香各二錢飯和丸麻子大每服
一二十丸米飲下
愚按前症當以本方為主佐以四君子加蕪荑脾胃
虚甚者以四君子加蕪荑為主以前丸為佐
如聖丸治冷熱疳瀉
胡黃連川黃連白蕪荑(炒各二兩五錢)麝香(五分另研)
乾蝦蟆(五箇酒煮杵膏)
右為末以蝦蟆膏杵丸麻子大每服一二十丸煎人
參湯下
薛按疳之為患乃肝脾虚熱津液乾涸之症前方乃
專於治疳清熱之劑若脾胃虚弱者當佐以六君子
湯調補胃使邪氣退庶可收全功也
蘭香散治鼻疳赤爛
銅青輕粉(各五分)蘭香葉(二錢燒灰)
右為末乾貼
白粉散治諸疳瘡
海螵蛸(三分)白芨(二分)輕粉(一分)
右為末先用漿水洗拭乾貼
薛按前二方治表之藥如未愈用四味肥兒丸以治
其内
四味肥兒丸治食積脾疳目生雲翳口舌生瘡牙根
腐爛發熱瘦怯遍身生瘡又治小便澄白腹大青筋
一切疳症
黃連(炒)蕪荑(炒)神麯麥芽(炒各等分)
右為末水糊丸桐子大每服一二十丸空心白滚湯下
蟾蜍丸治無辜疳症一服虚熱退二服煩渴止三服
瀉痢愈
蟾蜍(一枚夏月溝渠中取腹大不跳不鳴身多㿔者)
右取糞蛆一杓置桶中以尿浸之却將蟾蜍跌死投
與蛆食一晝夜用布袋盛蛆置急流中一宿取出瓦
上焙乾為末入麝香一字粳米飲丸麻子大每服二
三十丸米飲下其效如神
蕪荑散治蟲動口内流涎
白蕪荑乾漆(炒各等分)
右為末每服五六分米飲下
安蟲散治蟲動心痛
胡粉(炒黃)檳榔川練子鶴膝(各三錢)枯白礬(二錢五分)
右為末每服五六分痛時米飲調下
薛按蟲動之因多屬胃氣虚弱或聞飲食氣味而動
前二方乃化蟲之劑若因脾胃虚弱者須當調補中
氣
史君子丸治臓腑虚滑及疳瘦下痢腹脇脹滿不思
乳食
史君子(肉一兩麵煨)甘草(炙)厚朴(薑汁炙)青黛(五錢)陳皮(二錢)
(五分)訶子肉(半生半煨)
右為末煉蜜丸芡&KR2521;大每服三五丸米飲化下
白玉散治丹瘤
白土(二錢五分)寒水石(半兩)
右為末用米醋或新水調塗
薛按前方性味寒凉六腑受患毒發於表二便調和
乳食如常固為可用若胃氣虚弱者反凝滯瘀血益
增其患重者須吮毒血各聚於一處砭出以泄之遍
身者當隨其患處各吮聚砭之更服仙方活命飲大
便不通者更加大黃如不應用大連翹飲治法雖多
無如砭法為良百日内患者難治
神功散治瘡瘍腫臖作痛未成者敷之即散已潰者
敷之即愈丹瘤用之尤妙但砭縫作痛
黃栢(炒)蒲黃青黛(真正者)人中白(煅各等分)
右為末敷之
仙方活命飲治一切瘡毒未成内消已成即潰能消
毒排膿止痛之聖藥也若膿出而腫痛不止者元氣
虚也當補之
穿山甲白芷防風没藥甘草赤芍藥
當歸尾乳香天花粉貝母(各錢)金銀花
陳皮(各三錢)皂角刺(三錢)
右每服二三錢酒水各半煎
塌氣丸治肚腹虚脹
胡椒(一兩)蝎尾(五錢去毒)
右為末麵糊丸粟米大每服一二十丸陳米飲下
薛按前症屬脾肺虚水氣泛而喘急浮腫必兼温補
脾土以生肺金而氣自運行矣但前藥性屬辛熱雖
能袪散寒邪而恐真氣反傷不可過劑
消積丸治食積大便酸臭發熱
丁香(五箇)縮砂(十二箇)烏梅肉(三箇)巴豆(二粒去皮心膜)
右為末麵糊丸黍米大每服五七丸温水下
薛按前症若食積既去而熱不退或作嘔少食宜用
五味異功散以補胃氣或用四君子加藿香半夏以
安中氣若兼泄瀉用六君子湯如不應加升麻柴胡
以升補脾氣若久瀉不已宜用補中益氣湯以升補
陽氣若虚寒加炮薑木香如不應兼以安神丸以補
脾腎若體瘦潮熱口渴大便不調宜用肥兒丸以消
疳積
保和丸治食積
山查(二兩)神麵(二兩)半夏茯苓(各一兩)陳皮連翹
蘿蔔子(各五錢)
右為末粥糊丸桐子大每服一二十丸白湯下
清中解鬱湯治脾氣虚弱飲食停滯鬱熱生痰或身
發赤暈
白术(炒)茯苓陳皮山梔(炒)山查神麯(炒)麥
芽(炒)川芎桔梗甘草(炒各五分)
右每服二三錢水煎
四神丸治脾腎稟虚泄瀉不食或不時去後不實或
乳母患此致兒為患
肉豆蔲(二兩)補骨脂(四兩)五味子(二兩)吳茱萸(一兩)
右為末用水二碗生薑八兩紅棗一百枚煮熟取棗
肉和末丸麻子大每服二三十丸空心食前白湯下
子母並服
香連丸治赤白痢疾并水瀉暑瀉
黃連(淨二十兩)吳茱萸(去梗十兩)
右先將二味用熱水拌和入磁器内置熱湯中頓一
日同炒至黃連紫黃色去茱用連為末每末四兩入
木香末一兩淡醋米飲為丸如麻子大每服四五十
丸白滚湯下
五苓散治霍亂吐瀉躁渴飲水小便不利
澤瀉(五錢)猪苓官桂赤茯苓白术(各三錢)
右為末每服一二錢白湯調下
薛按前症若津液偏滲於大腸大便瀉而小便少者
宜用此藥分利若隂陽已分而小便短少者此脾肺
氣虚而不能生水也宜用補中益氣湯加麥門五味
虚火上炎而小便赤少者此肺氣受傷而不能生水
也用地黃丸加麥門五味
大黃丸治風熱便秘飲水
川芎(五錢)甘草(炙二錢五分)大黃(一錢酒洗蒸晒)黑牽牛(五錢半生半炒)
右為末糊丸麻子大每服數丸温蜜水下
薛按前方乃内疏之峻劑審其因果屬臓内實熱方
可用
白虎湯治傷暑煩躁身熱痰盛頭痛口燥大渴
知母(一兩五錢)石膏(四兩)白粳米(八錢)甘草(炙五錢)
右為末每服一二錢水煎
羌活散治風邪所傷頭目昏眩痰涎壅滯肢節煩疼
羌活前胡麻黃白茯苓川芎黃芩
甘草(炙)蔓荆子枳殼(麩炒)細辛石膏(另研)菊花
防風(各一兩)
右為末每服一二錢水煎
地骨皮散治壯熱作渴
地骨皮茯苓甘草柴胡半夏人參
知母(各等分)
右為末每服一二錢水煎
大羌活湯
羌活獨活防已防風黃芩黃連蒼
术白术甘草(炙)川芎細辛(各二錢)知母生
地黃(各一錢)
右為末每服一二錢水煎熱服
人參羌活散治傷寒時氣頭疼發熱
人參羌活獨活柴胡前胡桔梗茯
苓枳殼(麩炒)川芎天麻(各二分)地骨皮(二分)甘草(炒一)
(分)
右入薄荷三葉水煎
薛按前方乃解肌發表化痰利氣之劑然元氣虚者
宜用清肺散
秘旨清肺散治感冒發熱鼻流清涕或咳𠻳吐痰輕
者勿藥自愈重者用此輕和之劑
橘紅半夏(炮)桔梗(炒)川芎(各五分)白茯苓(七分)甘草
(炙)防風(各四分)薄荷白术(一錢)桑白皮(蜜炙各七分)枯黃
芩(炒各三分)
右每服二三錢薑水煎
薛按前症若風邪退而痰熱不止但健中氣則痰自
化而病自愈若專用化痰利氣則中氣愈虚痰熱愈
甚矣
敗毒散治傷風時氣寒熱咳𠻳
人參茯苓甘草(炒)前胡川芎羌活獨
活桔梗柴胡枳殼(麩炒各等分)
右為末每服一二錢生薑薄荷水煎
薛按秘旨云小兒雖有感冐傷風鼻塞流涕發熱咳
𠻳以降痰為主略加微解凡散利敗毒非幼稚所宜
或冐輕者不必用藥候一二日自愈竊謂前症若手
足冷或腹脹脾虚也用六君子湯加柴胡升麻若腹
脹或氣喘肺虚也用四君子湯加柴胡升麻蓋肺虚
則凑理不密外邪易感發表之後其邪既去即補脾
肺以實其表庶無變症矣
百部丸治肺寒壅𠻳微喘
百部(炒)麻黃(各三分)杏仁(四十箇微炒水煮)
右為末用蜜丸皂子大每服一二丸薑湯化下
麻黃湯治傷風發熱無汗咳𠻳喘急
麻黃(去節三錢水煮去沫漉出晒乾)肉桂(二錢)甘草(炙一錢)杏仁(七箇去皮)
(尖麩炒黃研膏)
每服一錢水煎服以汗出為度自汗者不宜服
薛按前方乃發表出汗之劑審其寒邪在表宜用若
邪既去宜補脾肺以實其表庶風邪不能再入往往
表散之後熱𠻳不退復行發表多變壞症
地黃清肺飲治肺疳咳𠻳痰唾稠粘
阿膠(一錢麵炒)馬兜鈴甘草(炙各五分)鼠粘子(二分炒)杏仁
(七枚去皮尖)糯米(十粒炒)
右每服一錢水煎
葶藶丸治傷風咳𠻳面赤身熱痰盛喘促
黑牽牛(炒)杏仁(炒黃研膏)漢防已(各一兩)甜葶藶(隔紙略炒)
右為末入杏膏蒸棗肉搗丸麻子大每服十丸薑湯
下
薛按前方行氣導濕之峻劑若脾肺虚熱而致諸症
者當調補中氣為主若果係前症宜用惺惺散參蘇
飲清肺丸茯苓半夏湯選用之
惺惺散治傷寒時氣風熱痰壅咳𠻳
桔梗細辛人參甘草(炙)白茯苓白术(炒)
瓜蔞根(各等分)
右為末每服二錢入薄荷五葉水煎
參蘇飲治感冐風寒或腹脹少食泄瀉嘔吐或手足
並冷喘促痰涎
人參紫蘇陳皮半夏茯苓枳殼(麩炒)桔
梗(炒)前胡乾葛甘草(炒各五分)木香(三分)
右為末每服一二錢水煎
茯苓半夏湯治胃氣虚弱痰涎惡心或飲食不化嘔
吐發搐或睡卧不寧口流痰涎或乳母脾胃虚弱飲
食不節以致兒患前症亦宜用此藥主之
白术(炒)茯苓半夏神麯(炒各一錢)大麥(炒五錢)陳皮
天麻(各三錢)
右每服一二錢水煎
甘桔散治咳吐熱涎咽喉不利
甘草(炒二兩)桔梗(一兩米泔浸焙)
右為末每服二錢入炮阿膠半斤水煎服
薛按前症若風熱藴於肺而咳膿血用桔梗湯若心
火剋於肺而吐痰涎用人參平肺散
桔梗湯治咳𠻳吐膿痰中有血已成肺癰症
桔梗(炒)貝母當歸(酒浸)瓜蔞仁枳殼(麩炒)薏苡仁
桑白皮(炒)百合(蒸各一錢五分)五味子(炒)甜葶藶(炒)地
骨皮知母(炒)甘草節防己黃茋(炒)杏仁(各五)
(分)
右每服一二錢水煎
人參平肺散治心火尅肺咳𠻳喘嘔痰涎壅盛胸膈
痞滿
人參橘紅甘草(炙)地骨皮(各五分)茯苓知母
(炒各七分)五味子(炒)青皮天門冬(各四分)桑白皮(炒一錢)
右每服一二錢水煎
小柴胡湯治傷寒温熱患身熱惡風頭痛項強四肢
煩疼寒熱往来嘔噦痰實及治中暑病瘧
柴胡(八錢)半夏(湯炮)黃芩人參(各三錢)甘草(炙二錢)
右每服一二錢薑棗水煎
加味小柴胡湯治乳母肝火發熱等症致兒為患即
小柴胡加山梔牡丹皮水煎子母並服以下倣此
加味逍遙散治乳母肝脾氣血虛弱發熱致兒為患
當歸白术茯苓芍藥(炒黃各一錢)柴胡牡丹
皮山梔(炒)甘草(炒各五分)
右水煎服
柴术參苓湯治肝火血熱遍身瘙痒或起赤暈或筋
攣結核
白术(炒)人參茯苓(各一錢)柴胡川芎山梔
芍藥(炒)甘草(炒五分)熟地黃(自製)當歸(各八分)
右水煎服
芍藥參苓散治肝木剋脾土目劄面青食少體倦
芍藥(炒)人參茯苓白术陳皮(各七分)柴胡
山梔(炒)甘草(炒各五分)
右薑水煎
梔子清肝散治三焦或足少陽驚風熱耳内作痒生
瘡或出水疼痛
柴胡梔子(炒)丹皮(各一錢)茯苓川芎芍藥
當歸牛蒡子(炒各七分)甘草
右水煎服
龍膽瀉肝湯治肝經濕熱或囊癰便毒小便澁滯
車前子(炒)木通當歸尾澤瀉(各三分)甘草黃
芩生地黃山梔龍膽草(酒炒五分)
右水煎服
茵陳湯治身熱鼻乾汗出二便赤濇濕熱發黃
茵陳(六錢)梔子(二箇)大黃(二錢)
右每服一錢水煎
大連翹飲治積熱大小便不利或痘後餘毒肢體患
瘡或丹瘤遊走不止
連翹&KR1840;麥荆芥木通赤芍藥當歸
防風柴胡滑石蟬退甘草(各一錢)山梔(炒)
黃芩(炒各五分)
右每服一二錢水煎
清凉散治消中能食體瘦口乾自汗大便結燥小便
頻數
羌活柴胡炙甘草知母(酒製)黃茋黃芩(酒製)
(各一錢)生甘草防己生地黃(酒製)防風(各五分)當歸
(六分)紅花(少許)桃仁(五箇)杏仁升麻(四分)石膏黃栢
龍胆草(各一錢五分)
右每服一二錢水煎入酒少許服
四順清凉飲治臓腑有熱頰赤作渴四肢驚掣大便
秘濇或風熱結核頭面生瘡目赤咽痛一切有餘之
症
赤芍藥當歸甘草大黃(各等分)
右每服一錢水煎
黃連香薷飲
香薷(四兩)厚朴(二兩)黃連(一兩)
右每服一二錢將朴連同生薑炒令紫色入香薷水
酒各一錢煎冷服
金匱加減腎氣丸治脾腎虚腰重脚腫小便不利或
肚腹腫脹四肢浮腫或喘急痰盛已成蠱者此症多
因脾胃虚弱治失其宜元氣復傷而變者非此藥不
救
白茯苓(三兩)附子(炮五錢)川牛膝肉桂澤瀉車
前子山茱萸山藥牡丹皮(各一兩)熟地黃(四兩)
(搯碎酒拌杵膏)
右為末和地黃膏加煉蜜杵丸桐子大每服一二十
丸空心米湯下
五色丸治五癎
朱砂真珠(各五錢)水銀䧺黃(各一兩)黑鉛(三兩同水銀結)
(成砂)
右為末煉蜜丸麻子大每服三四丸煎金銀薄荷湯
下
愚按前症有因驚因風因食之不同雖痰迷心竅然
當補脾氣為主
斷癎丹治癎差後變症不止
黃茋(蜜炙)鈎藤鈎細辛甘草(炙各五錢)蛇退(三寸酒炙)蝉
蜕(去土四箇)牛黃(一字另研)
右為末煑棗肉為丸麻子大每服五七丸人參煎湯
下
宣風散治驚風
檳榔(二箇)陳皮甘草(各五錢)牽牛(四兩半生半炒)
右為末每服三五分蜜湯調下
愚按肝氣為陽為火肝血為隂為水故肝氣熱則生
風風熱搏則驚搐而肝血必損也然有餘當認為不
足若屢服利驚宣風之劑未免虧損脾胃以成慢驚
矣慎之
褊銀丸治風涎膈熱及乳食不消腹脹喘促
巴豆水銀(各五錢)麝香(五分另研)黑鉛(二錢半水銀煎)京墨(八錢)
(火燒醋淬研)
右為末陳米粥丸菉豆大每服二三丸煎薄荷湯下
愚按前方治癲癎驚搐消積下痰之藥也其用牽牛
巴豆等盖以痰飲癖積結聚堅固非此不能除故潔
古先生云為斬關奪旗之將形病俱實者用之誠有
回生起死之功必須詳審不可輕率
牛黃丸治驚熱消積疳
雄黃(研水飛)牽牛(各一錢)天竺黃(二錢)
右為末麵糊丸粟米大每服五七丸薄荷水下
紫霜丸治驚積
代赭石(二錢水飛)杏仁(卄一箇去皮尖)巴豆(二十一粒去皮心膜)
右為末飯丸粟米大每服五七丸煎皂角仁湯下
利驚丸治急驚
天竺黃(二錢)輕粉青黛(各一錢)黑牽牛(炒五錢)
右為末煉蜜丸豌豆大每歲一丸薄荷水化下
白餅子治腹中有癖但飲乳𠻳而吐痰涎
滑石輕粉半夏(湯浸焙)南星(各一錢)巴豆(二十四粒去皮)
(膜水煑另研)
右為末糯米飯丸菉豆大捻作餅每服二三餅煎䓤
白湯下
薛按前四方乃斬關奪門起死回生之重劑也必審
形病俱實方可施之恐至失手命在反掌經云邪之
所凑其氣必虚留而不去其病乃實實者病氣實而
形氣則虛也東垣先生云形病俱實者當瀉不當補
形病俱虚者當補不當瀉治者審焉
凉驚丸治驚疳
龍膽草(炒焦)防風青黛(各三錢)鈎藤鈎(二錢)黃連(炒錢二分)
龍腦(一錢)牛黃麝香(各二分)
右為末麵糊丸粟米大每服十丸煎金銀花湯下
薛按前丸心肝二經清熱袪風化痰散氣之寒劑蓋
疳者津液乾涸之症不宜多服恐傷胃氣無以滋腎
水生肝血也
羌活膏治脾虚肝熱熱盛生風或吐瀉或誤藥變為
慢驚之症
羌活川芎人參白附子(炮各五錢)赤茯苓(五錢)天
麻(一兩)白殭蠶(酒炒)白花蛇(酒浸焙乾)乾蝎(炒去毒)雄黃辰
砂(另研各一分)附子(炮)防風麻黃(去節)肉豆蔲雞舌
香藿香葉沉香木香(各二錢)輕粉珍珠
牛黃(各錢五分)龍腦(二分)麝香(一錢各另研)
右為末煉蜜丸豆大每服一二丸薄荷湯化下
薛按前方藥味雜亂果脾氣虚而成慢驚者當審用
之恐發散真氣重損陰血故也
抱龍丸治傷風温疫身熱昏睡風熱痰實壅𠻳又治
驚風潮搐及蠱毒中暑
雄黃(二錢五分)辰砂(五錢另研)天竺黃(一两)
牛膽南星(四两)麝香(五分另研)
右為末甘草湯丸皂子大每服一丸白湯化下
薛按前丸化痰祛邪清熱之功居多屬肝心實熱而
致者用之殊效若脾肺虚弱而見昏睡痰嗽當用實
鑑天麻散以調補元氣
小續命湯治中風不省人事涎鳴失音肢體反張或時厥冷
麻黃(去節)人參黃芩
川芎芍藥甘草(炒)
杏仁(去皮尖研)漢防己官桂(各五錢)
防風(七錢五分)附子(炮去皮臍二錢)
右各另為末和勻每服一錢薑棗水煎有熱減桂附
寳鑑天麻散治急驚脾胃虚弱或變慢驚者
半夏(七錢)天麻(二錢五分)甘草(炙)
白茯苓白术(各二錢)
右入生薑三錢磁器内水煑候乾為末每服一錢五
分薑棗湯調下
釣藤鈎飲治吐利脾胃虧損虚風慢驚
釣藤鈎(三分)蟬殼防風(炒)人參麻黃白殭蠶
(炒)天麻蝎尾(去毒炒各五錢)甘草(炙)川芎(各二錢五分)麝香
(一錢另硏)
右為末每服一二錢水煎
薛按慢驚之症屬脾胃虧損所致前方乃辛温散表
之藥而無調補之功須審用之
大青膏治傷風吐瀉身温凉熱
天麻青黛(各一錢)白附子乾蝎(去毒)朱砂(五分)天竺
黃(二錢)麝香(二分)烏稍蛇(肉酒浸焙)
右為末生蜜和膏每服一豆粒許月中兒用半粒薄
荷湯化服
愚按大青膏乃表散之劑也必外邪藴結於肺而肺
氣之未損者乃可施之况前症屬脾肺氣虚而邪之
所凑必以固脾胃為主否則虚虛之禍恐不能免矣
温白丸治瀉泄瘦弱冷疳洞利及久病而成慢驚
天麻(五錢)白殭蠶(炮)白附子乾蝎(去毒)天南星(湯炮焙各)
(二錢五分)
右為末麵糊丸菉豆大每服十丸米飲下
愚按前症屬脾氣虚寒無陽之症無風可散無痰可
逐當兼用六君子湯十二味異功散木香散
參茋四聖散治痘瘡已出至六七日不起發不成膿
人參黃茋(炒)白术(炒)茯苓當歸芍藥(炒)川
芎(各五分)紫草木通防風(各三分)糯米(一百粒)
右作二劑水煎服
陳氏木香散
木香大腹皮人參桂心赤茯苓青皮
前胡訶棃勒半夏(薑製)丁香甘草(炙各等分)
右每服二三錢薑水煎
薛按前方若豆瘡已出未愈之間其瘡不光澤不起
發不紅活五七日内泄瀉作渴或肚腹作脹氣促作
喘或身雖熱而腹脹足指冷或身熱作渴或驚悸腹
脹或汗出不止或寒戰咬牙瘡不結痂此皆脾胃虛
寒津液衰少急用此藥治之若誤認為實熱用寒凉
之藥及飲蜜水生冷瓜果之類必不治
十二味異功散
木香(二錢半)官桂(二錢)當歸(三錢半)茯苓白术(各二錢)人
參陳皮厚朴(薑製)半夏(薑製)丁香(各二錢半)肉豆蔲(二錢)
(半)附子(炮一錢半)
右每服二三錢薑棗水煎
薛按前方若痘瘡不光澤不起發不紅活不結靨謂
之表裏俱虚宜用此藥治之若悶亂煩渴吐瀉不食
腹痛腹脹痰喘氣急謂之表裏虚寒急用此藥送豆
蔲丸或十日至十一日當靨不靨煩渴咬牙手足並
冷飲沸湯而不知熱此陽虚脱陷急用此湯救之亦
有復生者
百祥丸治痘瘡黑陷及𠻳而吐青綠水
紅芽大戟(隂乾漿水煑軟去骨復入元汁中煮)
右焙乾為末水丸粟米大每服十丸赤脂麻湯下
薛按前方治痘瘡黑陷耳骨冷咬牙吐瀉者乃脾土
虚敗寒水反侮歸腎之惡候也用百祥丸瀉之急以
四君子加丁香陳皮木香厚朴炮薑以温補脾土身
熱飲水黑陷復起十救一二蓋此症因脾土虚敗寒
水乘侮陳文秀先生云若治寒水於既侮之後何不
保脾土於未敗之先此發前人之未發况前藥必耤
脾胃之氣連及於腎而纔瀉之吾恐胃氣先傷而莫
能及然非錢公之眀見不敢投非古昔之元氣不敢
用治者慎焉
牛李膏治痘瘡黑陷
牛李子
右杵汁石器内熬膏每服皂子大煎杏膠湯化下
雄黃散治痘後牙齦生疳蝕瘡
雄黃(一錢)銅綠(二錢)
右同研細量瘡大小乾糝其上
化毒丹治胎毒及痘後頭面生瘡眼目腫痛
生地黃熟地黃天門冬麥門冬玄參(各三)
(兩)甘草甜硝(各二兩)青黛(一兩五錢)
右為末煉蜜丸芡&KR2521;大每服一丸白湯化下
薛按前方生血凉血解毒寒中之劑用之得宜殊有
良驗
括蔞湯治慢驚
括蔞根(二錢)白甘遂(一錢)
右慢火炒黃為末每服二三分煎薄荷麝香湯下
薛按徐用誠云錢氏治慢驚用括蔞湯恐傳寫誤耳
蓋驚主風木甲木屬陽病急易治乙木屬隂病緩難
治况小兒五臓之氣未實神氣未完而自病慢驚之
症非病後及吐瀉脾胃虚損而得者慎勿用此峻厲
之劑
温驚丸治慢驚風症
朱砂(一錢五分)天竺黃(五錢)龍腦(一錢)紫臙脂(一錢)牛膽南星
(四兩)
右各另為末用黃牛膽汁丸芡&KR2521;大每服半丸砂糖
湯化下
薛按慢驚屬脾胃無陽肝木所勝之寒症故用温驚
丸以温之但所用之藥乃辛散陽氣袪逐痰涎治者
審之
人參理中丸治中氣虚熱
人參白术(炒)甘草(炙各等分)
右為末薑汁糊丸菉豆大每服二三十丸白湯下
調中丸治脾胃虚寒
白术人參甘草(炒各五錢)乾薑(四錢炮)
右為末用蜜丸菉豆大每服二三十丸白湯下
薛按前二方本經自病之藥即人參理中丸也若腎
水侮土而虚寒者當加半夏茯苓陳皮或嘔吐更加
藿香泄瀉加木香
張氏温脾散治脾胃虧損腹脇虚脹乳食不進困倦
無力
訶子肉人參(各七錢)白术木香桔梗茯苓
藿香陳皮黃茋(各五錢)甘草(炙二錢半)
右每服二三錢薑棗水煎
薛按前方治脾肺虚弱之症若肺病已去前症未已
但用六君子湯以調補脾胃
歸脾湯治乳母脾經氣鬱致兒為患
人參白术茯神黃茋龍眼肉(各二錢)遠志
(一錢)酸棗仁木香甘草(炙三分)
右薑棗水煎服加柴胡山梔名加味歸脾湯
越鞠丸治乳母六鬱傳兒為患或胸滿吐酸齒痛瘡
疥等症
蒼术神麯(炒)香附子山查山梔(炒)撫芎
麥芽(炒各等分)
右為末水調神麯糊丸桐子大每服二三十丸白滚
湯下子母並服
清心丸治驚熱煩躁
人參茯神防風朱砂柴胡(各二錢)金箔(三十)
(片)
右為末煉蜜丸桐子大每服一二丸竹瀝調下
安神丸治邪熱驚啼心肝壯面黃頰赤
牙硝白茯苓乾山藥麥門冬(去心焙)寒水石
甘草(各五錢)朱砂(一兩)龍腦(二分半)
右為末煉蜜丸芡&KR2521;大每服半丸砂糖水化下
薛按前方降火化痰辛散寒凉之劑不宜過服恐反
傷脾胃也若睡中驚悸不安宜用秘旨安神丸若因
乳母脾氣鬱熱致兒為患者宜用加味逍遥散若因
乳母怒氣肝經發熱致兒為患者宜用加味小柴胡
湯若因乳母飲酒胃經發熱致兒為患者宜用葛花
解酲湯
右為末每服二錢薑棗水煎
六神散治面青啼哭口出氣冷或泄瀉不乳
人參山藥白术(各五錢)甘草(二錢)白茯苓扁荳
(各一兩炒)
右為末每服一錢薑棗水煎
當歸散治夜啼不乳
當歸白芍藥人參(各二錢半)甘草(炙一錢二分)桔梗
陳皮(各一錢)
右為末每服一二錢水煎灌之
蝉蜕鈎藤散治肚疼驚啼
鈎藤天麻茯苓川芎白芍(各一錢)
右每服一錢燈心水煎
羚羊角丸治行遲
羚羊角(鎊)生地黃(焙)酸棗仁虎脛骨(醋炙黃)白茯
苓(各五錢)肉桂防風當歸黃茋(各錢)
右為末煉蜜成劑每服一皂子大白湯化下
葛花解醒湯治乳母酒後乳兒遺熱為患
白荳蔲砂仁葛花(各五錢)乾生薑白术澤
瀉神麯(炒各二錢)白茯苓陳皮人參猪苓(各一)
(錢半)木香(五分)青皮(三錢)
右為末每服二錢白湯調服
薛按前湯氣味辛散不得已而用之耳蓋酒病服之
雖效頻服則隂損元氣折人長命可不慎哉
花大膏治夜啼
燈花(一顆)
右塗乳上令兒吮之
薛按前症有因停乳腹痛者有因隂盛發躁者有因
寒盛腹痛者有因乳母鬱悶怒氣傳兒者有因乳母
停滯傳兒者治法說見本論
鈎藤飲治夜啼
鈎藤鈎(二半)茯神茯苓川芎木香當歸
(各一錢)甘草(五分)
菖蒲丸治心氣不足不能言語
人參(五錢)丹參(二錢)石菖蒲赤石脂(各三錢)天門冬
麥門冬(各去心一兩焙)
右為末蜜丸菉豆大每服十丸若病後腎虚不語宜
服地黃丸
止汗散治睡而自汗
故蒲扇(燒)
右為末每服三錢温酒調下
香瓜丸治遍身汗出
胡黃連川大黃(煨)柴胡鼈甲(醋炙黃)黃柏黃
連蘆薈青皮(各三分)
右為末將黃瓜一箇去穰納藥煨熟杵和麵糊丸菉
荳大每服三五丸新水下
薛按自汗屬陽虚盗汗屬隂虚若心經血虚用團參
湯腎經虚熱用地黃丸血氣虚用人參養榮湯之類
胃氣虚用六君子湯或用一味白术炒為末以浮麥
炒濃煎湯調服
當歸六黃湯治血氣不足虚火内動盜汗不止
當歸熟地黃黃茋(炒)黃柏(已下俱炒黑)黃芩黃
連生地黃(各等分)
右每服二錢水煎
團參湯治心血虚熱自汗盜汗
人參當歸(各等分)
右用猪心一片每服三錢水煎服
茋附湯治稟賦氣虚陽弱自汗不止肢體倦怠或大
病後陽氣虧損並急服之多有生者
黃茋(蜜炙)附子(炮等分)
右每服一錢薑水煎
參附湯治稟賦不足上氣喘急自汗盜汗或病久陽
氣脫陷急宜服之
人參(一錢)附子(炮一兩)
右每服一錢薑水煎
人參養榮湯治脾肺俱虚發熱惡寒肢體瘦倦食少
作瀉或久病虚損口乾食少欬而下痢驚熱自汗
白芍(一錢五分)人參陳皮黃茋(蜜炙)桂心當歸
白术(炒)甘草(炙各一錢)熟地黃五味子(杵炒各七分)遠志
(五分)
右每服二三錢薑棗水煎
玉露散治傷熱吐瀉黃色
石膏(煆)寒水石(各五錢)甘草(二錢五分)
右為末每服五分白湯調下
薛按前症若飲食如常作渴飲冷屬胃經實熱宜用
此藥若食少體倦或善噫瀉黃此脾虚色陷也宜用
六君子加柴胡升麻若瀉而變青更兼腹脹或善怒
此脾虚肝所乘也宜用前湯更加木香
木瓜丸治生下吐
木瓜麝香膩粉木香檳榔(各等分)
右為末麵糊丸黍米大每服一二丸甘草湯化下
薛按前症多因姙娠胃經有熱或鬱痰所致當審其
母而兼治之
塗顋法
麝香牛黃青黛(各二分半)蝎尾(去毒一分半)薄荷(二分)
右為末生棗肉杵膏塗帛上貼顋中以手烘熱頻熨
之
薛按前法辛凉發散開竅袪風之劑當審用之余每
以葱頭三五莖細切擂爛攤紙上以兩掌護熱貼顋
門良久其邪即解諸病自退乃去其葱却以段帛寸
餘塗糊仍貼顋門護之春夏常用絹帛秋冬用紵絲
以護貼之永無傷風之患亦因有母病致兒發搐者
治驗見前
浴體法治胎肥胎熱胎怯
麝香(二半分)天麻(二錢)白&KR0552;烏蛇肉(酒浸焙)青黛(各三錢)
蝎尾(去毒)朱砂(各五分)
右為末桃枝一握水煎浴之勿浴背
薛按前法乃開發腠理疏泄陽氣若小兒所稟虚怯
或姙母所致各說見本論
神效當歸膏治跌撲湯火等瘡不問已潰未潰
當歸黃蠟生地(各一兩)麻油(六兩)
右先將當歸地黃入油煎黑去查入蠟熔化候冷攪
勻即成膏矣
砭法治丹毒赤色遊走不定以口吮毒聚在一處用
細磁器擊碎取有鋒芒者一塊以筯劈開頭尖夾之
用線縛定兩指輕撮筋稍令磁&KR0621;正對聚處懸寸許
再用筋一根頻擊筋頭令毒血遇刺皆出毒入腹者
不救症輕者止用口吮出毒用藥敷之如患在頭額
不用砭法止宜用卧針倒挑患處以出毒血其赤自
退
製附子法
取附子重一兩三四錢有蓮花瓣頭圓底平者先備
童便五六碗將附子放在竈上煙櫃中良久乘熱投
入童便浸五七日候潤透揭去皮切四塊仍浸二三
日用粗紙數層包之浸濕埋灰火半日取出切片檢
視有白星者仍用瓦上炙熟至無白星為度如急用
切作大片用童便煮二三沸熱瓦焙熟即可用
薛氏醫案卷五十三
